宋诗话辑佚·唐宋名贤诗话 宋 不著撰人

　一、阮昌龄 
　　阮思道子昌龄，丑陋吃讷，聪敏绝人。年十七八，海州试《海不扬波赋》，即席一笔而成，文不加点。其警句云："收碣石之宿雾，敛苍梧之夕云。八月灵槎，泛寒光而静去；三山神阙，湛清影以遥连。"（《皇朝事实类苑》卷四十） 

　　二、刘　遁 
　　晋公旧有园在保康门外，园内有仙游亭、仙游洞，景趣潇洒，有道士刘遁相往来。遁作《仙游亭诗》赠公云："屡上游仙亭上醉，游仙洞里杳无人。他时驾鹤游沧海，同看蓬莱岛上春。"公南迁，遁住见公于崖，公方思其诗，乃知遁异人也。与之泛舟海上而散，公曰："今日之游，成子之诗意也。"（《类苑》卷四十三） 

　　三、僧无梦 
　　有僧法名无梦，自云鄯州人，多教化村落间，手持一木牌，上书诗二首，一云："身为车兮心为轼，车动轼随何计息。交梨火枣是谁无？自是不除荆与棘。"二云："身为客兮心为主，主人平和客安堵，若还主客不康宁，精神管定随君去。"后至封丘县富固村，曰："此一片地，可以寄吾身。"乃坐化去。（《类苑》卷四十四） 

　　四、石曼卿 
　　石曼卿，天圣宝元间以诗歌豪于一时，尝于平阳会中，代作《寄尹师鲁》一篇，词意深美，曰："十年一梦花空委，依旧山河损桃李。雁声北去燕西飞，高楼日日春风里。眉背石州山对起，娇波泪落妆如洗。汾河不断天南流，天色无情淡如水。"曼卿死后数年，故人关咏字永言，忽梦曼卿曰："延年平生作诗多矣，独常以平阳《代意》一篇最为得意，而世人罕称之，能令余此诗盛传于世，在永言尔！"咏觉后，增演其词，隐度以入《迷仙引》声韵，于是天下争歌之。他日复梦曼卿致谢。（《类苑》卷四十六） 

　　五、诗　谶 
　　丁晋公在中书，总领真宗山陵事。李维在翰林，援其亲识为挽郎者恳请于谓曰："更在陶铸。"丁应声曰："陶铸复陶铸，齐郎又挽郎。"李继曰："自然堪下泪，何必更斜阳。"未几丁败。（《类苑》卷四十六）
