夷白斋诗话 [明] 顾元庆 着 



　　《古诗》有「客从远方来，遗我双鲤鱼。呼童烹鲤鱼，中有尺素书」。鱼腹中安得有书？古人以喻隐密也，鱼，沉潜之物，故云。 

　　古乐府云：「金铜作莲花，莲子何其贵。攡门不安锁，无复相关意。石阙生口中，含悲不得语。」「石阙」，古汉时碑名，故云。 

　　元释溥光字符晖，俗姓李氏，特封昭文馆大学士、荣禄大夫，赐号立悟大师。有二绝句云：「蟭螟杀敌蚊眉上，蛮触交争蜗角中。何异诸天观下界，一微尘里斗英雄。」「荳苗鹿嚼解乌毒，艾叶雀衔夺燕巢。鸟兽不曾看《本草》，谙知药性是谁教？」诗亦奇拔，恨不多见。 

　　「怒气号声迸海门，州人传是子胥魂。天排云阵千家吼，地拥银山万马奔。势与月轮齐朔望，信如壶漏报晨昏。吴亡越霸成何事？一唱渔歌过远村。」米元章〈咏潮诗〉也。书既遒劲，诗亦雄壮迈往，凌云之气，盖可见矣。 

　　张旭〈春草帖〉云：「春草青青万里余，边城落日动寒墟。情知海上三年别，不寄云中一鴈书。」集所不载。 

　　李贺诗：「买丝绣作平原君，有酒谁浇赵州土。」得非黄金铸范蠡之意邪？ 

　　江西宸濠谋逆，武宗亲征，既得凯旋，驻跸金陵，复渡江幸致仕杨一清第，赐绝句二十首。公又有〈应制律诗〉四首，〈应制贺圣武诗〉绝句十二首，编为二卷，名《车驾幸第录》。公自叙谓虞廷赓歌之后，古帝王有以诗章宠臣下者，不过一篇数言而止，未有联章累牍，若是其盛者。至于屈万乘之尊，在位者或有之，然亦鲜矣。若罢政归休者为尤鲜。或有之，岂有至再至三如今日者乎？守溪王公鏊有四绝句云：「相国移家江水湄，金山望幸已多时。太平金镜无由进，愿得回銮一顾之。」「赵普元为社稷臣，君臣鱼水更何人？难虚雪夜相过意，海错尤堪佐酒巡。」「北固山前驻翠华，殷勤来访相臣家。太湖怪石惭多幸，也得相随载后车。」「赓歌千载盛明良，宸翰如金更炜煌。漫衍鱼龙看未尽，梨园新部出《西厢》。」 

　　西涯先生在内阁时诗云：「六年书诏掌泥封，紫阁春深近九重。阶日暖思吟芍药，水风凉忆种芙蓉。登台未买黄金骏，补衮难成五色龙。多病益愁愁转病，老来归兴十分浓。」音节浑厚雄壮，不待琱琢，隐然有台阁气象，此其所以难及也。至于乐府尤妙，其题与句篇自有新意，古人所未道者。 

　　皮日休有《文薮》，载诗数首。陆龟蒙有《笠泽丛书》，诗亦不多，其诗俱在《松陵唱和集》内。三集共览，方为二公全书。今刻《甫里集》并之，岂前书之本旨乎？ 

　　「一池荷叶衣无尽，数亩松花食有余。刚被世人知住处，又移茅屋入深居。」此唐人诗也。余见王叔明画此诗意并篆此诗。画上隐者廉洁之风，宛然可掬，恨不再见临之耳。 

　　王文恪公鏊，自内阁归，石田先生病亟，遣人问之。答诗云：「勇退归来说宰公，此机超出万人中。门前车马多如许，那有心情问病翁。」字墨惨淡难识，遂为绝笔。后二日而卒，今集中不载。 

　　大司徒邵二泉宝，乞归终养，上疏不允。其诗云：「乞归未许奈亲何，帝里风光梦里过。三月春寒青草短，五湖天远白云多。客囊衣在缝犹密，驿路书来字欲磨。圣主恩深臣分浅，百年心事两蹉跎。」读之令人感动激发，最为海内传诵。 

　　祭酒庄渠魏公校，樗仙谢时臣将画〈庄渠图〉奉公。公曰：「此小景不足烦大笔。天下有四大景，不识肯留意否乎？愿先生包罗于胸中，而后运于笔端。人仰而望太阳，岂能睹其真体？惟泰山之上有日观峰者，夜半可以眺而见浴日，弥望如铺金者海也。绿色微茫中有若掣电者，海岛溪山相间也。金色渐淡，日轮浮水中，如大玉盘。适海滨望而见日是已。登天台之巅曰华顶者，乃知此特小海耳。诸山环列外，乃有大海。文公尝同南轩登衡山绝顶。晨起遥见雾气在下，若大瀛海，远山高者仅露其顶，飞动之势，自谓天下奇观。吾尝以问颜石屋。答曰：『我以为混沌也。』泰山有日观者，观日于未出也；有月观者，观月于已没也。长安观者，西望秦间诸山也。越观也者，南望会稽诸山也。衡山有七十二峰，亦有日观、月观，不及泰山者。当卯位也。长江万里，人言出于岷山，而不知元从雪山万壑中来。山亘三千余里，特起三峰。其上高寒多积雪，朝日曜之，远望日光若银海。杜子美草堂正当其胜处。其诗曰：『窗含西岭千秋雪』是也。」余谓公禀天地之正气，融而为江河，结而为山岳，言而为有声之绝景矣。丹青之士，安能措笔哉？ 

　　衡山文先生征明有〈病起遣怀〉二律，盖不就宁藩之征而作也。词婉而峻，足以拒之于千里之外。诗云：「潦倒儒宫二十年，业缘仍在利名间。敢言冀北无良马，深愧淮南赋小山。病起秋风吹白发，雨中黄叶暗松关。不嫌穷巷频回辙，消受炉香一味闲。」「经时卧病断经过，自拨闲愁对酒歌。意外纷纭知命在，古来贤达患名多。千金逸骥空求骨，万里冥鸿肯受罗。心事悠悠那复识，白头辛苦服儒科。」后宁藩败，凡应辟者崎岖万状，公独晏然。始知公不可及也。 

　　李南所先生嵩，隐居阳山，以诗酒自娱。性狷介，不妄交游。日唯独凭一几，焚香玩《易》而已。所居之室，扁曰「学《易》处」。其于死生祸福之说，尤为洞达。尝有诗云：「一室焚香几独凭，萧然兴味似山僧。不缘懒出忘巾栉，免得时人有爱憎。」年七十二，病亟，家人迎医，闭目摇手曰：「数尽矣！留连何益？」竟坐逝。嘉靖壬辰六月十七日也。 

　　唐人诗有「只恐为僧心不了，为僧心了总输僧」。有人易数字云：「莫怪为僧心不了，为僧心了也输僧。」出家舍去爱缘，纵未能超悟上乘。视尘中造业者，以霄壤矣。 

　　唐人秦韬玉有诗云：「地衣镇角香狮子，帘额侵钩绣辟邪。」后山有「坏墙得雨蜗成字，古屋无人燕作家」。韬玉可谓状富贵之象于目前，后山可谓含寂寞之景于言外也。 

　　闽陈侍御琳典南畿学政，甚得士子心。正德间，以谏去国。诸生中独朱良育送诗，最为传诵。其诗云：「春风露冕出郊原，落日停骖望国门。抗疏要谈天下事，谪官应过海南村。汤汤江、汉羁臣泪，纳纳乾坤圣主恩。历试古来名节士，为言身屈道弥尊。」识者以为不下李师中送唐御史也。 

　　越僧某索画于石田翁，尝寄一绝云：「寄将一幅剡溪藤，江面青山画几层。笔到断崖泉落处，石边添个看云僧。」石田欣然，画其诗意答之。余谓僧诗画矣，何以图为？ 

　　陈可与读书虎邱，尝作歌招余。其略云：「山人早挂席，访我山中客。清夜焚妙香，萝月洒石壁。寒泉煮石铛，细酌话畴昔。」又云：「山人山人招不来，白日下界多尘埃。牛毛世事几时开，一物于我何有哉？」余尝乘月泛舟，访可与虎邱精舍。又赠余诗，有「山中正思尔，良夜喜相过」之句。戊子五月，可与病亟，属皇甫子浚志铭，属金懋仁葬事，属余刻其诗。今墓木拱矣，负此重托，言之于邑。 

　　昊僧月舟〈索米〉口号云：「去岁河桥冰冻，有米无人相送。今日月舟上门，莫作一场春梦。」可谓以文滑稽者也。 

　　「家住夕阳江上村，一弯流水绕柴门。种来松树高于屋，借与春禽养子孙。」此叶唐夫先生〈江村诗〉也。先生生于洪武间，家江村桥，故有是作。其诗多警句，此尤可喜云。 

　　孙一元〈归云庵诗〉：「沙清竹碧鸥出飞，野老候余开石扉。」古人但言柴扉、荆扉，并无石扉之理。如汉人发哀帝冢云：「初至一户无扃钥，石床方四尺，床上有石几，左右各三石人立侍，皆武冠带剑。复入一户，石扉有锁钥。」一元好奇，初不知「石扉」乃墓中石门耳，故诗贵乎允当。 

　　天顺癸未，礼部灾，时御史焦显为监临官。后人诗云：「先兆或从焦御史，未然奎焰可为灾。」 

　　解元唐子畏，晚年作诗，专用俚语，而意愈新。尝有诗云：「不炼金丹不坐禅，不为商贾不耕田。起来就写青山卖，不使人间造孽钱。」君子可以知其养矣。 

　　南方谚语，有「长老种芝麻，未见得」。余不解其意。偶阅唐诗，始悟斯言，其来远矣。诗云：「蓬鬓荆钗世所稀，布裙犹是嫁时衣。胡麻好种无人种，合是归时底不归。」胡麻即今芝麻也。种时必夫妇两手同种，其麻倍收，长老言僧也，必无可得之理，故云。 

　　杜东原先生尝云：「绘画之事，胸中造化，吐露于笔端，恍惚变幻，象其物宜，足以启人之高志，发人之浩气。晋、唐之人，以为玩物适情，无所关系。若曰黼黻皇猷，弥纶治具，至于图史，以存鉴戒，岂无所关系哉？」陈后山诗云：「晚知诗画真有得，悔却岁月来无多。」亦此意也。 

　　虎邱石壁，旧有景仁自中朝持剑南东州节，道出姑苏，饮饯于虎邱，其题名云：「远峰沐雨，幽轩进风。古木昼阴，野禽春声。莼鲈餐季鹰之高，剑潭吊阖闾之古。棋酣而世虑忘，酒竟而别愁起。促驾言归，援毫以识。绍定五年四月二十日。」余少时尚及见之，今苔藓漫灭，竟不知在何处。姑识之。 

　　吴兴王雨舟，人物高远，奉养雅洁，刻意诗词，所着有《宫词》一卷，有《水南词》一卷，有《谷应集》，有《铁老吟余》。其《宫词》尤蕴藉可喜，姑举一二，染指可知鼎味矣。词云：「驾幸长春二鼓时，提灯驰报疾如飞。上房供奉忙多少，才拭龙床布地衣。」「昨夜闽中进荔枝，君王亲受幸龙池。先将并蒂承金盒，密赐修仪尽不知。」「锦标夺得有谁争，跪向君王自报名。宣索宫花亲自插，连呼万岁两三声。」余皆类此。 

　　唐罗邺诗云：「人间若算无荣辱，却是扁舟一钓翁。」顷见王仲深诗云：「青山无处避征徭，十载书囊到处挑。欲买钓船湖上隐，近来渔课又难饶。」由此观之，我朝之钓翁，不及唐远甚矣。唐之渔翁，可置荣辱于度外。今之钓翁，则为多事人矣。 

　　沉醉茶卿隐居许市，其诗攻研澄洁，有出尘之格。尝寄余〈山居杂兴诗〉。如云：「鹤病晚山碧，僧来落叶黄。」「隔花水乱响，中酒人高眠。」「花好不出户，雨来还举觞。」「酒醒芳草远，病起落花多。」「隐几乱山晚，闭门流水来。」惜乎天不假年，人无知者。 

　　余少时尝闻常熟一暴富者，与乡人方交易买田。有一道人来乞食，主人怒其扰聒，呵出之。道人书一绝于其壁云：「多买田庄笑汝痴，解头粮长后边随。看他耕种几年去，交付儿孙卖与谁？」近来吴中多田之家，即签粮长州司取剥阴偿，终则棰楚禁锢，连年莫脱，其势不至倾家荡产不止也。是以人惩其累，有知者皆不售田，吴人所以畏役如畏死。道人之言，切中时祸，不独为常熟发也。 

　　《山居集》，岳漳河岱隐山居而作也。诗凡三十八首，体裁不一。其警策如〈伐竹〉云：「万竿同蔽日，数亩不分烟。」〈净明寺〉云：「方丈留莺语，山门待马蹄。」题余水亭云：「竹深云日细，水满芰荷高。」〈山居〉云：「豆熟藏山兔，荷高宿雨蝉。」七言如〈暮秋游眺〉云：「村居缭绕寒原外，林鸟纵横夕照前。」〈山夜喜晴〉云：「云疏落木明星动，雨过空庭暗水鸣。」〈姜宪副过访〉云：「石门落叶鸣鶗鴃，涧道芙蓉响蟪蛄。」皆清健可喜。山居在阳山之西白龙坞，其地有崇山峻岭，茂林修竹，尤为幽绝。余尝题其壁云：「山中少邻并，来往即君家。径上自生竹，墙隅亦种花。脱巾漉浊酒，敲火试新茶。几度长松下，论文意自嘉。」又绝句云：「竹里茅堂带激湍，清风日夕报平安。主人风雅轻文组，只恐君王画去看。」 

　　振人之危，大是好事。古人能行之者，如山阳张俭亡抵孔褒，不遇。其弟融时年十六，俭少之，而不告。见俭有窘色，谓曰：「兄虽在外，吾独不能为君主邪？」后事泄，融一门争死，竟坐褒。近世亲戚故旧，略有毫发利害，依附惟恐累己，不一引手援，反挤之又下石焉者，皆是也。钱经历允辉有〈寄周岐凤诗〉云：「一身作客如张俭，四海何人是孔融？」江南人传诵之。 

　　西湖飞来峰石上佛像，是胜国时杨琏真加琢也。下天竺堂后壁，是王叔明画，其剥落处，近世孙宰子补之也。方棠陵豪自秋官虑囚江南，归省过杭，憩西湖之天竺，乃索笔题曰：「飞来峰，天奇也！自杨总统琢之，则天奇损矣！叔明画，人奇也！自孙宰子补之，则人奇索矣！知二者乃山中千古不平之疑案，余法官也，不翻是案，何以服人？」予尝寓西湖之上，每棹观天竺画壁，未尝不穷日而返。今为回禄取去，不可得见矣。惜哉！ 

　　庐山陈氏有《甲秀堂帖》，宋淳熙年所刻。有李太白「天若不爱酒，酒星不在天」一章在内。宋人品为马子才伪作。今见其笔迹，非伪也。字画豪放，书毕，后题曰：「吾头懵懵，醉后书此。贺生为我辨之，汝年少眼明。」 

　　高庙〈咏菊诗〉云：「百花发，我不发。我若发，都骇杀。要与西风战一场，遍身穿就黄金甲。」一统鸿基，兆于此矣。 

　　南濠都先生穆，少尝学诗沈石田先生之门。石田问：「近有何得意作？」南濠以〈节妇诗〉首联为对。诗云：「白发贞心在，青灯泪眼枯。」石田曰：「诗则佳矣！有一字未稳。」南濠茫然，避席请教。石田曰：「尔不读《礼经》云：『寡妇不夜哭。』何不以『灯』字为『春』字？」南濠不觉悦服。 

　　江夏吴伟，龆年收养湖省布政钱昕家。侍其子于书斋中，便取笔画地作人物山水之状。弱冠居金陵，其画遂入神品，未尝究心吟咏，达所欲言，若有超悟。尝题自画〈骑驴图〉云：「白发一老子，骑驴去饮水。按上蹄踏蹄，水中嘴对嘴。」惜不多见。 

　　陆子元大，本洞庭涵村世家。晚岁业书，浮沉吴市。尝刻《漫稿》，中有寄余诗。其颔联云：「屋里阳山应在席，门前春水欲平桥。」结云：「常记寻君过浒墅，竹青堂上唤轻桡。」道其实也。后寓丹阳孙曲水馆，疾亟，抵家卒。元大性极疏懒，好远游。如在世外，亦不多见。

