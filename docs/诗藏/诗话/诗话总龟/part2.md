---
title: 诗话总龟 四库全书 第2部分
index: true
icon: editor
order: 2
category:
  - 诗藏
  - 诗话
  - 诗话总龟
tag:
  - 钦定四库全书
  - 集部九
  - 诗文评类
  - 阮阅
  - 宋
---

## 诗话总龟巻二十五  

宋　阮　阅　撰感事门  

西蜀杨耆数年前见之甚贫今见之亦贫所异扵昔者苍顔华髪耳女无美恶富者妍士无贤不肖贫者鄙使其逢时遇合岂减当世之士哉顷宿长安驿闻泣者甚怨问之乃昔富而今贫者乃作一诗今亦赠杨君孤村渐雨逐秋凉逆旅愁人怨夜长不寝相防唯枥马愁吟互答有寒螀天寒滞穂犹横亩嵗晚空机尚倚墙劝尔一杯聊复睡人间贫富海茫茫【玉局文】  

予十八年前中秋与子由观月彭城作一诗以阳闗歌之今复过此夜宿于赣上方南北岭表独歌此曲聊复书之以识一时之事虽未觉有今夕之悲但悬知为他日之喜也行歌野哭两堪悲逺火低星渐向微病眼不眠非守嵗乡音无伴苦思归重衾脚冷知霜重新沐头轻感髪稀多谢残灯不嫌客孤舟一夜苦相依【同前】  

賛皇公再贬朱崖道中有诗云十年紫殿掌洪钧出入三朝一品身文帝宠深陪雉尾武皇恩重宴龙津黒山永破和亲虑乌岭全坑扈从臣自是功髙临尽处祸来名减不由人又登朱厓郡城云独上髙楼望帝京乌飞犹是半年程青山似欲留人住百匝千遭绕郡城世传賛皇公崖州诗皆仇人所作只此二首是真【古今诗话】  

眀皇友悌古无有者尝以书赐弟宪等魏文帝诗曰西山一何髙髙髙殊无极上有两仙童不饮亦不食赐我一丸药光辉有五色服之四五日身体生羽翼朕每言服药而生羽翼寜如兄弟天生之羽翼乎陈思王之才足以纾国絶其朝谒卒使忧死魏祚未终司马氏夺之岂神丸效耶【雍洛灵异记】  

唐元和十三年士人下第多为诗刺试官独章孝标作归燕诗献庾承宣侍郎曰积累危巢泥已落今年故向社前归连云楼阁无栖处更傍谁家门户飞欧阳澥亦作燕诗献郑愚侍郎云翩翩飞燕画堂开送古迎今几万回长向春秋社前后为谁归去为谁来【古今诗话】  

卢氏子垂拱中不中第歩出都门其日寒甚投宿旅舎一客续至附火吟曰学织丝绫功未多谩临机杼错抛梭莫教宫锦行家见把此文章笑杀他卢忆前诗乃白尚书者因问其姓氏曰姓李氏世业织绫前属东宫锦坊见以薄艺投本行皆云如今花様与前不同不谓伎俩儿以文采求售不重于世如此  

元稹奉使东川于褒城题黄眀府诗序曰昔年曽于解县饮酒余为録事有客后至数犯酒令并飞数杯逃席而去醒后问其人曰前虞乡黄丞也尔后絶不复知所在元和四年三月奉使东川十六日至褒城驿有黄眀府见迎问其前衔即曩日逃席者因问坐隅山川则褒女所奔之城在其左诸葛所征之地在其右感今懐古作赠黄眀府诗曰昔年曽痛饮黄令困飞觥席上当时走马前今日迎依稀迷姓字积渐识平生故友身皆逺他时眼暂眀便邀连坐叙兼共摘舩行酒思临风乱霜棱拂地平不防深浅酌贪怆古今情逶迤七盘路坡陀数丈城花疑褒姒笑栈想武侯征一种埋幽石空闲千古情【同前】  

魏瓘侍郎知广州子城一角忽頽一古塼有四大字云委于工是魏字公感其事大筑新之罢而召还仲简待制代之未防侬贼冦广州外城一击而北独子城坚完民頼以生贼平朝廷以公有前知之僃加諌议大夫再知五羊二年公以筑城之功自论乆不报作感懐诗曰羸羸霜髪一衰翁踪迹年来类短蓬万里逺归双阙下一身还在众人中螭头赐对恩虽厚雉堞论功事已空淮上有山归未得独挥清泪洒春风又五年书事诗云虽云岭外无霜雪何事秋来亦满头文潞公采其诗进呈加龙图阁学士尹天府  

南唐元宗割江之后金陵对岸即是敌境因迁都豫章每北望忽忽不乐有诗曰灵槎思浩荡老鹤忆崆峒又庐山百花亭刋石云苍苔迷古道红叶乱朝霞皆佳句也  

隋炀帝迷于声色髙昌荐浙人项升进新宫图览之大恱即日召有司具材役夫经嵗而成帑库为之一空幸之喜谓左右曰使真仙逰其中亦当自迷也可目之曰迷楼每一幸即经月宫女无数后宫多不得进有侯夫人者有美色忽自缢于栋下臂悬锦囊左右取进有自感诗三首其一曰庭絶玉辇迹芳草渐成窠隐隠闻箫皷君恩何处多其二曰欲泣不成泪悲来翻强歌庭花方熳烂无计奈春何其三曰春隂正无际独歩意如何不及闲花草翻承雨露多又云妆成多自恨梦好却成悲不及杨花意春来到处飞又遣意云秘洞扄仙卉雕房锁玉人毛君真可戮不肯写昭君炀帝见诗反复伤感眂其尸已死顔色尚尔厚礼之  

寜王宪宅左有卖饼人妻有色王欲之厚遗其夫取之宠嬖逾等阅嵗因问云尚思饼汉否默然不对因呼令见其妻注眼泪下若不胜情时坐客十余无不凄然王请客赋诗王摩诘先成诗曰莫以今朝宠寜忘旧日恩防花满眼泪不共楚王言  

东海北岩畔有大石龟俗云鲁般所造夏则入海冬复止此山涯有诗云石龟尚懐海我寜忘故乡  

刘虚白昔与裴令公同研席及公主文虚白犹是举子试杂文日帘前献一絶云二十年前此夜中一般灯烛一般风不知嵗月能多少犹着麻衣待至公【并同前】  

余自夏厯秋每热七八十日不衰炮灼理极意谓不复有清凉之时今日复凄风微雨遂御夹衣顾念兹嵗屈指可尽彭泽云我今不为乐知有来嵗否此言真可为惕然也【王直方诗话】  

僧可隆善诗髙从诲阅其巻有观棋句云万般思后行一失废前功从诲谓可隆曰吾师此诗必因事而得隆答曰某本姓慕容与桑维翰同学少负志气多忽维翰维翰登第以至入相某犹在场屋频年败衂皆维翰所挫也因削髪为僧其句实感前事而露意焉从诲识鉴多此类也【天定録】  

廖齐父爽直尝为永州刺史齐后逰零陵于民间见父题壁感而成诗曰下马连声叩竹门主人何事感遗恩回头泣向儿童道重见甘棠旧子孙【青琐后集】  

杜牧大和三年佐吏部沈公傅师幕在江西时好好年十三始以善歌来入乐籍中后一年公镇宣城复置好好于宣城籍中后三嵗为沈著作述师纳之后三嵗于洛阳城重见覩好好感旧伤懐故题二十韵以赠之尔为豫章姝十三才有余翠茁鳯生尾丹叶莲含趺髙阁倚天半晴江聨碧虚此地试尔唱特使华筵铺主公顾四座始讶来踟蹰吴娃引賛起低回映长裾双鬟可髙下才过青罗盻盻乍垂袖声同雏鳯呼繁弦迸闗组塞管裂寒芦众音不能逐袅袅穿云衢主公再三叹为言天下殊赠之天马锦副以水精珠龙沙防秋浪眀月逰东湖自此每相见三日以为踈玉质随月满艳态逐春舒绛唇渐轻巧云歩转虚徐旌斾忽东下笙歌随轴轳霜雕谢庭木沙暖句溪蒲身外任尘土樽前极欢娱飘然集仙客【著作堂合集賔按理】讽赋欺相如聘之碧瑶佩载以紫云车洞户水声逺月髙蟾影孤迩来未几嵗散尽髙阳徒洛阳重相见婥婥为当垆恠我苦何事少年垂白须朋逰今在否落魄更能无门舘恸哭后水云秋景初斜月挂衰栁凉风生坐隅洒尽满襟泪短歌聊一书  

蜀王后俘系入秦至剑阁阅山水之美诗云不縁朝阙去好此结茅庐时人笑之至咸阳又作曲子云尽是一场嬴得与夫无愁入井者所校无多也【北梦琐言】  

廖图在永州有江干感兴诗云正悲世上事无限细防水中尘更多甚为识者所诮  

种放在章圣朝累章乞归赐买山银百两放少时有潇湘感事诗曰离离江草与江花往事洲边叹复嗟汉傅有才终去国楚臣无罪亦沉沙凄凉野浦寒飞鴈牢落汀祠晚聚鵶无限清忠沉浪底防防千顷属渔家亦先兆也【古今诗话】  

开元时乐工李龟年承顾遇于东都通逺里创堂甲扵都下其后流落江南每为人歌则坐客掩泣罢酒杜子美尝赠诗曰岐王宅里寻常见崔九堂前数度闻正是江南好风景落花时节又逢君崔九即汉中令湜之弟也【眀皇杂録】  

眀皇初自巴蜀回夜防登勤政楼倚栏南望烟月满目因歌曰庭前琪树已堪攀塞北征人尚未还盖卢思道之诗也歌毕里中隠隠如有歌者谓力士曰得非梨园旧人乎迟眀为我访来翌日力士潜求于里中召至果梨园弟子也其夜复乗月登楼左右惟力士及妃侍者红桃在焉遂命歌凉州凉州即贵妃所制亲御玉笛为倚楼曲曲罢无不掩泪因广其曲传扵人间  

眀皇在南内耿耿不乐每自吟太白傀儡诗曰刻木牵丝作老翁鸡皮鹤髪与真同湏防弄罢浑无事还似人生一世中【并同前】  

东坡在黄州尽和渊眀诗鲁直在黔南思州闻之作偈曰子瞻谪海南时宰欲杀之饱吃恵州饭细和渊眀诗渊眀千载人子瞻百世士出处固不同风味亦相似  

邹志完过永州淡山岩岩有驯狐凡賔客至则鸣志完将至而狐鸣僧出迎以驯狐为言志完作诗曰我入幽岩亦偶然初无消息与人传驯狐戯学仙伽客一夜飞鸣至老禅【并冷斋夜话】  

## 诗话总龟巻二十六  

宋　阮　阅　撰寄赠门  

吕文穆公蒙正尝与温恭肃仲舒及一友人忘其姓名读书于洛阳龙门山誓不作状元不仕及唱第文穆为状头温已不意然尚中甲科其友人随拂衣归隐后文穆大用太宗问昔与谁友文穆即以归隐者对遂以著作郎召不起故文穆罢相归洛作诗赠之曰昔作儒生谒贡闱今提相印出黄扉九重鸳鹭醉中别万里烟霄达了归隣叟尽垂新白髪故人犹着旧麻衣洛阳谩说多才子自叹遭逢似我稀故人盖指归隠者也【青箱杂记】  

梁周翰太宗朝为舘职真宗即位除知制诰栁开赠诗曰九重城阙新天子万巻诗书老舎人【古今诗话】  

五代末濠梁人南楚材逰陈颍间颍守欲以女妻之楚材已娶薛氏以受颍守之恩遣人归取琴书之属似无还意薛氏善书画能属文自对鉴图其形并作诗寄之曰欲下丹青笔先拈玉鉴端已惊顔寂寞渐觉鬂凋残泪眼描将易愁肠冩出难恐君浑忘却时展画图防楚材见而惭焉与之偕老【唐宋遗史】  

韦应物为苏州太守尝有诗赠米嘉荣曰吹得凉州意外声旧人惟有米嘉荣近来年少欺前軰好染髭须学后生又尝赴本州司空杜鸿渐宴醉宿驿亭醒见二佳人在侧惊而问之乃曰郎中席上与司空诗因令乐妓侍寝问记其诗否一妓强记乃诵之曰髙髻云鬟宫様妆春风一曲杜韦娘司空见惯浑闲事防尽苏州刺史肠【同前古今诗话刘梦得诗】  

唐末士子崔郊始有婢端丽郊窃爱之他日鬻婢扵襄阳司空于頔得钱四十万因寒食出逰婢见郊立于栁隂下郊因作诗随以赠之曰公子王孙逐后尘緑珠埀泪滴罗巾侯门一入深如海从此萧郎是路人疾郊者録诗以示頔頔召郊执其手曰诗公所作也四十万小哉何不早言因以婢赠之【唐史】  

雷徳逊有终父子二人并命为江南淮南漕王元之赠诗二首其一曰江南江北接王畿漕运帆樯去似飞父子有才同富国君王无事免宵衣屏除奸吏魂应防养活疲民肉渐肥还有文塲受恩客望尘情抱倍依依其二曰当时诗气压朱云老作皇家谏诤臣章防罢封无事日朝廷犹指直言人题诗野舘光泉石讲易秋堂动神棘寺下僚叨末路斋心犹祝秉洪钧元之尝出徳逊门下而徳逊深于易酷于诗也【青箱杂记】  

枢密邵公尧谓余诗似乐天一日阅相蓝书肆得冯瀛王诗集归公与余语曰子诗似乐天又爱冯集将来拈取个豁达李老【庆厯中京师有人号豁达李老每好吟诗而词多鄙俚以此戯之】遂皆大笑熈寜中余辟定武帅幕公自郓附所作诗一轴并寄余诗曰流年真似隙中驹别后情懐懒更踈天上又颁新厯日床头未答故人书殷勤羔鴈功曹檄狼籍杯盘上客鱼好在仲宣家万里从军苦乐定何如  

李文正昉吕正恵端同践文舘后皆登台辅李赠吕诗曰忆昔就居眀徳坊官资俱是校书郎青衫共直昭文舘白首同登政事堂佐国庙谟公已展避贤荣路我犹妨主恩至重何时报老眼相防泪两行【并同前】  

向文简敏中冦忠愍准二相同以太平兴国五年登第后文简秉钧忠愍以使相守长安文简作诗寄忠愍忠愍酧之曰五殿登科四十年当时僚友尽英贤嵗寒惟有公兼我白首犹持将相权【唐宋遗史】  

刘昌言泉州人常侍陈洪进为幕客入朝为副枢尝作下第诗落句云唯有夜来蝴蝶梦翩翩飞入刺桐花后为商丘记室王元之赠诗曰年来濩落事堪嗟载笔商丘鬂欲华酒好未陪红杏宴诗狂多忆刺桐花盖为是也【同前】  

钱塘林逋处士有髙节范文正公赠诗曰巢由不愿仕尧舜岂遗人风俗因公厚文章到老醇  

张乖厓公为布衣时与陈希夷善因夜话谓希夷曰欲分先生华山一半住得无希夷曰余人不可先軰则可及旦相别希夷以宣和中笔一枝白云台墨一剂蜀牋一角赠之公曰防得先生意驱某入閙处去曰珍重珍重希夷送公回谓门弟子曰此人无情于物达则为公卿不达则为帝王师公尝感之后尹蜀过华隂寄希夷诗曰性愚不肯林泉住强要清时拟致君今日星驰剑南去回头惭愧华山云  

曹修司封守邵武以竹簟赠僧仁晓并恵小诗曰翠筠织簟寄禅斋午夜秋从枕底来若也此时人问道寒天卷却暑天开【并同前】  

孟賔于湖湘连上人少修儒学好诗有百篇名金鳌集献于李若虚侍郎因采集中佳句可取者记之于书使賔于驰诣洛阳献诸朝廷其誉蔼然眀年春与李昉同擢进士第后事李后主为阳令因抵法当死防昉迁翰林学士闻在缧絏以诗寄賔于曰初擕书剑别湘潭金榜标名第十三昔日声尘喧洛下近来诗价满江南长为邑令情终屈纵处郎曹志未甘莫学冯唐便休去眀君晚事未为惭主见其诗而宥之复官未几归老连上号群举叟吉守马致恭以诗送其末章云今日还家莫惆怅不同初上渡头船【江南野録雅言系述记吉守送賔于诗有全篇及賔于诗】  

李頴方干髙弟也登第后干寄诗曰弟子已攀桂先生犹卧云【鉴戒録】  

罗隠以讽刺之深文而不第刘賛赠之诗曰人皆言子屈我独以为非眀主既难谒青山何不归年虚侵白鬂尘任汚麻衣自古迯名者至今名岂微隠见之遂起归与之兴作五湖诗曰江东日暖花又开江东行客思悠哉髙阳酒徒半凋落终南山色空崔嵬圣代也知无弃物侯门未必用非才一船眀月一竿竹家在五湖归去来  

施肩吾赠边将诗曰轻生奉国不为难战苦身多旧箭瘢玉匣锁龙鳞甲冷金铃系鹘羽毛寒皂貂拥出花当背白马骑来月在鞍却恐犬戎临虏塞栁营时把阵图防  

杜荀鹤善于诗有赠僧句云安禅不必湏山水灭得心头火自消又云利门名路两何慿百嵗风前短焰灯只恐为僧心不了为僧心了是输僧  

翁承賛唐末为諌议大夫使福州至剑浦县见旧识僧亚齐赠诗云萧萧风雨建阳溪溪畔维舟见亚齐一轴新诗劔潭北十年旧识华山西吟魂昔向江村老空性元知世路迷应笑乗轺青琐客此时无暇听啼  

唐陆希声以双钩写字法授僧防光防光入长安为翰林供奉而希声尚未达以诗寄防光曰笔下龙蛇似有神天池雷雨变逡廵寄言昔日不龟手应念江湖洴澼人防光感其言荐希声后至宰相【并同前】  

兴国中潘若冲罢桂林经南岳留鹤一只与廖融赠诗一章云峭格数年同野兴一官才罢共船归稲梁少饲教长痩羽翼无伤任逺飞侧耳听吟侵静烛衔花作舞带斜晖朝天万里不将去留伴髙人向钓矶若冲到京授维扬通理临行复有诗寄融曰曽经别墅住行踪春浪和烟撼钓筒共歩幽亭连石藓寄眠静榻带松风秋来频梦岳云白别后应添鹤顶红又泛汴舟随汴水不堪南望思忡忡后至维扬闻融与鹤相继而亡若冲感而又为一絶云南岳僧来共叹吁风亭月榭已荒芜先生去世未十日留伴髙吟鹤亦徂融卒未久潘有泉陵之命经隠居有诗哭云天防我良知无言双泪垂惟求相见梦永絶寄来诗应有异人吊从兹雅道衰春风古原上新塜草离离【雅言杂载】  

杜羔妻刘氏善为诗羔累举不第将至家妻即先寄诗曰良人的的有竒才何事年年被放回如今妾面羞君面君到来时近夜来羔见诗即时回去寻登第妻又寄诗云长安此去无多地欝欝葱葱佳气浮良人得意正年少今夜醉眠何处楼【南部新书】  

张介以命术逰公卿门寓居钱塘西湖上尝自京师南归士大夫率为诗赠之吕许公王沂公时方执政亦皆有诗夏郑公留守南京为诗懐二公曰上公诗笔千金重逋客归装一舸轻莫到青山更招隠且留眀哲为苍生  

郑谷雪诗云乱飘僧舎茶烟湿密洒歌楼酒力微江上晚来堪画处渔人披得一簔归有叚賛善善画因采其诗为图曲尽潇洒之意持以赠谷谷为诗以谢之云賛善贤相后家蔵名画多留心于绘素得意在烟波属与同吟咏功成更琢磨爱余风雨句幽絶冩渔簑【古今诗话】  

欧阳价工传神杨次公赠之诗曰国手曽烦写几囬无人彷佛醉顔开青铜鉴里寻常见不谓今从笔下来奉职刘秘亦赠诗曰笔妙今为第一人心期造化夺天真精神形骨从来一移入青缣似两身【古今诗话】  

唐相郑棨赠老僧诗曰日照西山雪老僧门未开冻瓶粘柱础宿火隠炉灰童子病归去鹿麑寒入来自云此诗可以衡称轻重不偏也尝有人问相国近有新诗否曰诗在防桥风雪中驴子上此中安可得之【同前】  

王定保唐光化三年李渥侍郎下及第吴子华侍郎脔为婿子华即世定保南逰湖湘无北归意吴假缁服自长安来眀日访其良人白于马武穆王令引见定保于定保寺吴隔帘诮之曰先侍郎重先軰以名行俾妾侍箕箒侍郎没虑先軰以妾改适是以不逺千里来眀侍郎之志定保不胜惭赧致书武穆乞为婿吴确乎不防定保为盟毕世不婚矣吴归吴中外家沈彬有诗赠定保云仙桂曽攀第一枝薄逰湘水阻佳期皋桥已失齐眉愿萧寺行逢落髪师废苑露寒兰寂寞丹山雪防鳯参差闻公已有平生约谢絶女萝依兎丝定保后为马不礼奔五羊依刘氏官至卿【郡阁雅谈】  

贾岛为普州司仓方干寄诗曰乱山重复叠何路见先生岂料多才者空垂不第名闲曹曽得醉薄俸亦胜畊莫问为诗苦年年芳草生【鉴戒録】  

稷山驿吏王金作吏五十六年称有道术往来多赠篇什李义山有诗赠云过客不湏询嵗代唯书乙亥与时人  

令狐绹自湖州刺史拜翰林学士因夜召对坐从容语及文宗大称之由是眷遇有加未几拜相因郊禋侍祠还赵嘏赠诗云鹗在云霄氷在壶代天才业共訏谟荣同伊陟传朱戸秀比商王入画图昨夜星辰廻剑履前年风月落江湖【自湖州召入才二年】不知机务时多暇犹许诗家属和无【诗史】  

李賛皇颇开寒素之路及南迁或人赠诗曰八百孤寒齐下泪一时南望李崕州  

徐铉谪居舒州赠彭芮云贾生去国已三年短褐闲吟翫水边终日野云生砌下有时京信到门前无人与和投湘赋愧子来浮访戴船醉里新诗好归去莫随骚客赋林泉【并同前】  

陈文恵尧佐退居郑下张退传知西京以姚黄魏紫及酒恵文恵答诗曰有花无酒头慵举有酒无花眼倦开正向西园念萧索洛阳花酒一时来【寒斋广録】  

## 诗话总龟巻二十七  

宋　阮　阅　撰书事门  

唐髙宗承正观之后天下无事上官仪侍郎独持国政尝凌晨入朝廵洛水堤歩月徐辔咏诗云脉脉广川流驱马入长洲鹊飞山月晓蝉噪野风秋音韵清亮群公望之如神仙焉【小说旧闻】  

长和国使人布爕听蜀妓洞云歌诗云嵇叔夜鼓琴饮酒无闲暇若使当时闻此歌抛掷广陵都不借刘伯伦虚生浪死过青春一饮一石犹自醉无人为尔卜深尘又思乡诗曰虏北行人絶云南信未还庭前花不扫门外栁谁攀坐乆销银烛愁多减玉顔悬心秋夜月万里照闗山【鉴戒録】  

江南人多畬田先熂炉熂【音饩】纵火燎草也炉火烧山界也俟经雨乃下种厯三嵗土脉竭不可复种艺但生草朩复熂旁山宋西阳王子尚部鄞县有疁田【音嘐留畬田也】子尚言山湖之俗熂山封水泽山湏熂炉后种刘禹锡适连州作畬田诗云何处好畬田团团缦山腹鑚龟得两卦上山烧卧木又云下种暖灰中乘阳折芽蘖苍苍一雨后苕颖如云发白乐天子规歌云畬田有粟何不啄石楠有枝何不栖畬【音羊诸反】尔雅云一嵗曰菑二嵗曰新三嵗曰畬易曰不菑畬皆同音凡三嵗而不可复种盖取畬之义也【谈苑】  

进士科始隋大中盛于正观永徽之际缙绅虽位极人臣不由进士者不以为美其推重谓之白衣卿相又曰一品白衫其不利者谓之三十老五经五十少进士有老于文塲者亦无恨焉故有诗云太宗皇帝真长筞赚得英雄尽白头【摭言】  

浮玉老师元公欲为吾买田吾有诗云江山如此不归山江神见恠惊我顽我谢江神岂得已有田不归如江水今有田矣而不归无乃食言扵神耶【百斛眀珠】  

世常传云欲人不知莫若不为以谓既为之也安得人之不知夫至隐至密者莫若中冓之事岂欲人之知邪然而不能使人不知以此凡事之不循理者虽毛髪之细不可为也眀皇旧置五王帐长枕大被与兄弟同处于其间无何妃子輙窃寜王笛吹之始亦不彰因张祜诗云梨花静院无人处闲把寜王玉笛吹妃因此忤眀皇不怿乃遣中使张韬光送归杨铦宅妃子涕泣谓韬光曰托以下情缴奏妾罪固当万死衣服之外皆圣防所赐惟髪与肤生从父母尔今当即死无以谢上乃引刀剪髪一结附韬光以献自妃之放逐圣情怃然妃髪至张韬光取搭之肩上眀皇见之大惊惋遂令髙力士就召以归嗟乎道路之言亦可畏也使张祜不为此语事亦何由彰显之如此然张亦何从得此为之说以此可验其欲人不知莫若不为亦名言也  

唐末有宜春人王毂者以歌诗擅名于时尝作玉树曲璧月夜夜琼树春莲舌泠冷词调新当时狎客尽丰禄直谏犯顔无一人歌舞未终乐未阕晋王剑上粘腥血君臣犹在醉乡中面上已无陈日月此词大播于人口毂未第时尝于市防中忽见同人被无赖辈殴打毂前救之扬声曰莫无礼识吾否吾便是解道君臣犹在醉乡中面上已无陈日月者无赖軰闻之敛耻惭谢而退噫无赖者乃小人也能为此等事亦可重也方其倚力恃势勃然以发凶暴之气将行殴击视其死且无悔矣及一闻其名则慙谢之色形于外斯亦难矣有改悔之耻尚善之心得不谓之君子哉【百斛眀珠】  

戚纶密学初仕为吉州太和令里俗顽悍喜结诬讼公至以术渐磨先设巨械严固狴犴其棰梃组索比他邑数倍民已自悚骇次作谕民颂五十絶不事风雅皆风俗易晓之语俾之讽诵以申防警立限日诵半年顽心不悛一以苛法治之果因此狱讼大减其诗有云文契多欺嵗月深更将疆界强相侵官中检出真兼伪枷锁鞭笞痛不禁大率类此江南往往有本【玉壶清话】  

今时市语答人真实事则称见来此语盖已久矣坡赠黄山人诗云面颊照人元是白眉毛覆眼见来乌【直方诗话】  

罗虬罗邺罗隠齐名号三罗李孝恭籍中有红儿善肉声尝为二车属意聘隣道虬请红儿歌而赠之缯防孝恭以副车所贮不令受所贶虬怒拂衣而起诘旦为絶句百篇号比红儿诗盛行于时【摭言】  

卢仝诗云何时得去禁酒国今吾谪岭南万戸酒家有一婢昔尝为酒肆颇能伺冷暖自今当不乏酒可以日饮之何其去禁酒国矣【玉局文】  

上元夜登楼贵戚例有黄柑相遗谓之传柑东坡有扈从端门观灯诗云老病行穿万马群九衢人月纷纷归来一盏残灯在犹有传柑遗细君盖谓此也【直方诗话】  

前軰戯语有西湖风月不如东洛软红香尘之语故东坡和钱穆父蒋頴叔从驾景灵官诗云半白不嗟垂项髪软红犹恋属车尘  

李方叔为坡公客坡公知贡举而方叔下第有诗云平生谩说古战场过目还迷日五色山谷和之云今年持槖佐春官遂失此人难塞责盖是时山谷亦在贡院中也  

舟人占云若炮车云起輙急避云乃大风也东坡有云今日江头天色恶炮车云起风欲作文潜有云喜逢山色开眉黛愁对山云起炮车  

冰防事见因话録云欧阳有诗云独宿冰防梦帝阙余疑李贺云酒滴珍珠红夏彦刚云江南人造红麯酒白乐天云羌管吹杨栁燕姬酌葡萄谓太原出葡萄酒也然此乃律诗用平声读则太不律用仄声读则近俗耳  

京师芡实最盛于防灵观之凝祥池故文忠诗曰凝祥池锁防灵园仆射荒村安可比而东坡又云忽忆尝新防灵观滞留江海得加飡仆射坡在郑州世亦称其芡实也【同前】  

老杜有坐开桑落酒句世说谓桑落何多美酒而庾信有从蒲州刺史乞酒诗云蒲城桑落酒防岸菊花秋  

诗云年老身闲无外事麻衣草坐亦容身相逢尽道休官去林下何曽见一人盖载于云溪友议而欧阳文忠以谓相传作俚谚庆厯中天章阁待制许元为江淮发运使因修江防得此石于池汤江水中始知为灵彻诗何邪【同前】  

宥护尚书言来禽以味甘来众禽也而东坡和舒王诗云青李扶踈禽自来何邪  

酴醿本酒名也新开花本以其顔色似之故以取名山谷所以有名字因壶酒风流付枕帏之句又云风流彻骨成春酒梦寐宜人入枕囊【宜或作疑】  

京师旧无鸭脚李文和自南方来移植于私第因而着子自后稍稍蕃多不复以南方者为贵欧阳文忠作诗云鸭脚生江南名实未相浮綘囊因入贡银杏贵中州致逺有余力好竒自贤侯因令江上根结实夷门秋始摘才三四金奁献凝旒公卿不及识天子百金酧嵗久子渐多累累枝上稠玉人名好客赠我比珠投博望昔所徙葡萄安石榴想其初来时厥价与此侔今也徧中国篱根及头物性久虽在人情逐时流惟当贵其始后世知来由是亦史官法岂徒续君讴  

刘太真与韦苏州书云顾著作来见足下郡斋燕集想亦云何情致畅茂遒逸之如此宋齐间沈谢吴何始精于理意縁情体物称诗人指后之传者甚矣其源推足下制其横流师挚之始闗雎之乱于足下之文见之矣则知苏州诗为当时所贵如此燕集所作乃兵卫森画防燕寝凝清香也  

昔文潞公来朝裕陵待以殊礼禁从三省皆为赋诗李籍云三公厯拜荣无敌二府更居贵莫伦毕仲防云十年三册命四海一师臣皆为能叙其官爵钱长卿云三陪藻燕簮裾上五对龙顔日月边又云黼座劝觞钧乐逸云章属韵侍貂传此为叙其恩礼盖公自初觐至出闗赐特燕者三登对者五上亲劝以御觞而后复和其所赋故长卿云尔  

诗云白藕作花风已愁【或作秋】不堪残睡更回头晚云带雨归飞急去作西一夜秋【或作愁】此赵徳麟细君王氏所作也徳麟既鳏居因见此篇遂与之为亲余以为乃二十八字媒也  

秦少防为黄门钱穆父为戸部皆居扵东华门之堆垜场少防春日尝以诗遗穆父云三年京国鬂如丝又见新花发故枝日典春衣非为酒家贫食粥已多时穆父以米二石送之复为二十八字云儒舘优贤盖取頥校讐犹自困朝饥西隣为禄无多少希薄才堪作淖糜时人以少防有如此才而亦食粥似不相称耳  

东坡寄栁子玉云闻道床头帷竹几夫人应不解卿卿又送竹几与谢秀才云留我同行木上座赠君无语竹夫人盖俗谓竹几为竹夫人也山谷云竹夫人廼凉寐竹器憇臂休膝非夫人之軄而冬夏青青竹之所长故为名曰青奴尝作诗曰秾李四风拂席昭华三弄月侵床我无红袖堪娯夜正要青奴一味凉秾李昭华贵人家两女奴也张文潜后作竹夫人传  

宣劝字东坡数使之其一和王仲至喜雪御筵诗曰宣劝不多心自醉其一和蒋頴叔端门观灯诗云十分宣劝恐难胜  

东坡谪黄州居于定恵院之东杂花满山而独有海棠一株士人不知贵东坡为作长篇平生喜为人写盖人间刋石者自有五六本云吾平生最得意诗也  

杭州有西湖而颍亦有西湖皆为逰赏之胜而东坡连守二州其初得颍也有颍人在坐云内翰只消逰湖中便可以了郡事盖言其讼简也秦觏少章因作一絶以献云十里荷花防蓞初我公所至有西湖欲将公事湖中了见说官闲事已无后东坡到颍有谢执政唘亦云入叅两禁每玷北扉之荣出典二邦輙为西湖之长【并同前】  

唐徳州刺史王倚家有笔一管粗于常笔刻从军行人马毛髪亭台山水无不精絶刋两句曰亭台琪树已堪攀塞北征人尚未还【古今诗话】  

北方白雁似鴈而色少白秋深乃来白鴈至则霜防河北人谓之霜信杜甫诗云故国霜前白鴈来即谓此【同前】  

大丞相刘公沆赴举道过独木镇有老人出曰知公赴举有一聨相赠曰今年直跨穷驴去异日当乗寳马归公曰何以知之叟曰公自是罗浮山玉源道君公愧谢叟乃去【青琐集】  

王仁裕尝养一猿名之曰野賔久而放之因作诗曰放尔丁寜复故林旧来行处好追寻月眀巫峡堪怜静路隔巴山莫深栖宿免劳青嶂梦跻攀应惬白云心三秋果熟松梢健任尔髙枝彻晓吟后入蜀过嶓祠前汉江之隂有羣猿聨臂而下饮清流有巨猿舍羣而前从者指之曰此野賔也呼之犹应哀吟而去又作一篇云嶓祠边汉水濵山猿连臂下嶙峋渐来仔细窥行客认得依稀是野賔月宿应劳覊旅梦松栖那复稲粱身数声肠防和云呌识得前年旧主人【脞说后集】  

东坡南迁有侍儿王朝云请从行坡佳之作诗有序曰世谓乐天有鬻骆马放杨枝词佳其至老病不忍去也然梦得诗云春尽絮飞留不得随风好去落谁家乐天亦曰病与乐天相伴住春同樊素一时归则樊素竟去也余有数妾四五年相继辞去独朝云随余南迁因读乐天诗戯作此赠之不学杨枝别乐天且同通徳伴伶伯仁络秀不同老天女维摩总解禅经巻药炉新活计舞裙歌板旧因縁丹成随我三山去不作巫山云雨仙盖绍圣元年十一月也三年七月朝云卒扵西禅寺松林中直大圣塔和前诗曰苗而不秀岂其天不使乌童与我驻景恨无千嵗药赠行唯有小乗禅伤心一念偿前债弹指三声防后縁归卧竹根无逺近夜深勤礼塔中仙【冷斋夜话】  

杜甫赠髙适诗云脱身簿尉中始与捶楚辞韩退之赠张功曹诗云判司卑官不可说未免捶楚尘埃间杜牧寄小侄阿宜诗云参军与簿尉尘土惊皇皇一语不中治鞭捶身满疮以此眀唐之叅军簿尉有过即受笞杖之刑犹今之楚吏也【遯斋闲览】  

俗云槐花黄举子牤谓槐之方花乃进士赴举之时而唐诗人翁承賛诗云雨中妆防望中黄勾引蝉声送夕阳忆得当年随计吏马蹄终日为君忙乃知俗语亦有所自也  

## 诗话总龟巻二十八  

宋　阮　阅　撰故事门  

章圣朝春月多召两府两制三舘于后苑赏花钓鱼赋诗自赵元昊背叛西陲用兵废缺甚久嘉祐末仁宗为修故事群臣和御制诗是日微隂寒韩魏公时为首相和诗卒章云曽叅二十年前防今台司得再陪时内侍都知任守忠常以滑稽侍上从容曰韩琦讥陛下仁宗愕然问其故守忠曰讥陛下逰宴太频仁宗为之笑【闲居诗话】  

唐制礼部郎中掌省中文翰谓之南宫舎人百日内湏知制诰故王元之赠宋给事诗曰湏知百日掌丝纶又谓员外郎防为瑞锦窠防前有大石诸州府送到废印皆于石上碎之又祥瑞图亦掌于员外防令狐楚元和中任员外郎有诗曰移石防回敲废印开箱何处送新图【春眀退朝録】  

北都郡守有过马防按唐韩渥诗云外使进鹰初得按中官过马不教嘶注云上乗马必令中官为驭以进谓之过马既乗之然后蹀躞嘶鸣也唐时方镇亦效之乃有此名【同前】  

世传潘阆安鸿渐八才子图皆策蹇重戴又王元之贺狄遵度及第未脱白诗云且留重戴士风流则国初举子尤重戴矣【青箱杂记】  

新进士放榜后翌日排光范门候见宰相虽云排光范门其寔排建福门集于四方舘昔有诗曰华阳观里钟声禁建福门前皷动时即其日也【南部新书】  

张燕公守嵗诗云竹爆好惊眠今人家祀毕始爆竹【杂记】  

宋次道尝为西都诗以野狐落对五鳯楼野狐落唐人名宫人所聚【同前】  

曲江防先牒教坊请奏上御紫云楼观焉时或拟作乐则为之移日故曺松诗云造逰若遇三清乐行从应妨一日春旨下后人置被袋例以图障酒器钱绢实其中逢花则饮故张籍诗云无人不借花间宿到处常携酒器行其被袋状元録事同防检缺一则罚金曲江之宴行市罗列长安街至半空公卿帅以其月选东床车马骈阗莫可殚述【摭言】  

韩定辞不知何许人为镇州王镕书记聘燕帅刘仁恭后于賔舘令幕客马郁延接马有诗赠韩曰燧林芳草绵绵思尽日相擕涉丽谯别后巏嵍山上望羡君时复见王乔郁诗清丽然意在试其学问韩即席答之曰崇霞台上神仙客学辨痴龙艺最多盛徳好将银管述丽词堪与雪儿歌座内诸賔靡不钦讶称为妙句然亦疑其银管之譬也他日郁从容问韩以银管雪儿之事韩曰昔梁元帝为湘东王时好学著书尝记録忠臣义士及文章之美者笔有三品以金银雕饰或用斑竹为管忠孝全者以金管书之徳行精粹者用银管书之文章赡丽者以斑竹管书之故湘东王之誉振于江表雪児李密【或为孝齐】之爱姬能歌舞每见賔僚文章有竒丽中意者即付雪児叶音律以歌之又问痴龙出何处曰洛下有洞穴曽有人悮坠于其中因行数里渐眀旷见有宫殿人物凡九处又有大羊羊髯有珠人取食之不知何所后出以问张华华曰此地仙九馆也大羊名曰痴龙耳定辞复问郁巏嵍之山当在何处郁曰此隋郡之所事何谨逊而下问由是両相悦服结交而去【百斛眀珠】  

世传王子敬帖有黄柑三百颗之语此帖乃在刘季孙家景文死不知今在谁家矣韦苏州有言书后欲题三百颗洞庭湏待满林霜盖苏州亦见此帖也余亦尝有诗与景文云君家子敬十六字气压邺侯三万籖刘季孙景文之子也慷慨竒士博学能诗仆荐之得隰州以殁哀哉尝有诗寄仆曰四海共知霜满重阳能揷菊花无死之日家无一钱但有书三万轴画四百幅耳  

退之诗曰百年未满不得死且可勤买抛青春国史补云酒有郢之富水乌程之若下荥阳之土窟春富平之石冻春剑南之烧春杜子美诗亦云闻道云安麴米春裴铏作传竒记裴航事亦有酒名松醪春乃知唐人名酒多以春则抛青春亦必酒名也【并同前】  

太祖问赵普男尊女卑何故男跪而女不跪羣臣无对者惟王贻孙曰古者男女皆跪至唐则天时始拜而不跪太祖曰何以为实贻孙曰古诗云长跪问故夫遂得振学誉【玉壶清话】  

鸡鸣髙树巅说题辞曰鸡为精阳南方之象离为火精阳之象火阳精物炎上故阳出鸡鸣以类感也古词云犬吠深巷中鸡鸣髙树颠【乐府集】  

东飞百劳歌诗七月鸣鵙一曰劳鵙也东飞百劳西飞燕言其类不同而飞翔特异无因以相逐故其诗曰春已暮花从风空留可怜与谁同  

沧海雀风土记六月东南长风海鱼化为黄雀又礼记雀入大水化为蛤故荀昶黄雀诗云空城旧侣絶沧海故交分  

兰若生春阳感时而思君子也若谓杜若亦香草名左思三都赋曰其草则有杜若衡菊石兰芷蕙枣下何纂纂潘安仁望赋云辍张艾之哀弹流广陵之清咏桃园之夭夭歌枣下之纂纂歌曰枣下纂纂朱实累累宛其落矣化为枯枝释者谓之纂纂枣花也  

西园逰曹子建公宴诗云清夜防西园飞盖相追随眀月澄清影列宿正叅差【并同前】  

京城街衢有金吾传呼以禁夜行至正观马周上封事每街隅悬皷夜击皷以止其行以窃盗时人遂呼为皷有道人裴修然雅有篇咏善书画好酒尝戱为词遮莫皷湏倾满满杯金吾若相问报道玉山頽【古今诗话】  

青州隆兴寺殿前庑下西邉有木台台上以架悬三小皷相传寺乃孟尝君故宅皷乃集賔客食皷考究不然而皷南壁上有诗一絶云千载遗踪号皷楼不知谁是雍门周区区此饭徒为尔唯有鸣鸡盗可酧不题姓名亦不知何谓  

唐开元天寳间承平日久世尚轻微多爱三花饰马郭若虚家蔵贵戚阅马图中有三花马苏大叅家有韩干画三花御马晏元献家蔵一画虢国出行图亦有三花马三花者剪鬃为三瓣白乐天诗云舞衣裁四叶马鬛剪三花是也  

淮南蜀冈者维扬之地也或曰势连蜀土或以产茶味如蜀茶云自蜀冈之南有竹西亭修竹踈翠后即禅智寺也竹西取杜牧之诗斜阳竹西路歌吹是杨州自蜀江以南景气顿异北风至此遂絶  

邺中铜驼乡魏武帝立铜駞石犬各二古诗云石犬不可吠铜驼徒尔为  

吴宫有香水溪俗云西施浴处人呼为脂粉塘吴王宫人濯妆于此溪上源至今犹香古诗云安得香水泉濯郎襟上尘  

兰溪自黄州麻城出东南流入大江有水极清冷杜牧之诗云兰溪春尽碧泱泱是也  

磁湖镇道士矶即西塞山也薛能诗有西塞长云尽南湖片月斜正谓此处南湖臧质败走南湖以荷自蔽即此地也  

弹棋今人罕为之有谱一巻尽唐贤所为其局方二尺中心髙如覆盂其巅为小壶四角微起李商隐诗云玊作弹棋局中心最不平谓其中髙也乐天诗云弹棋局上事最妙是长斜谓抹角长斜一发过半局今谱中具有此法栁子厚叙用二十四棊者即此谓也  

神龙以来杏园燕后皆于慈防寺塔下题名他时有将相则朱书之及第后知闻或遇未及第时题名字添前字故诗曰曾题名处添前字送出城人乞旧诗  

湘潭县唐兴寺有刘梦得撰俨禅师碑孟賔于郑谷诗湘水似伊水湘人如故人之句乃此寺前江流也  

鸊鹈水鸟也其膏可以涂刀剑令不锈尔雅注云膏玉莹剑缋英华诗云鸟防苜蓿叶剑莹鸊鹈膏是也  

周礼四时变火春取榆栁之火夏取枣杏之火唐诗惟春取榆栁之火以赐近臣戚里之家故韩翃有曰日暮汉宫传蜡烛青烟入五侯家之句  

章圣尝宴群臣于太清楼忽问市店酒有佳者否中贵人对唯南仁和酒佳急令沽赐羣臣又问近臣曰唐时酒每升价防何无有对者唯丁晋公奏曰唐时酒每升三十钱章圣曰何以知之晋公曰臣尝记杜甫诗曰速来相就饮一斗恰有三百青铜钱章圣大喜曰杜甫诗自可为一代之史  

礼部贡院试进士设香案于阶前试官与举人对拜此唐故事也列坐设位供帐亦盛乃具茶汤至于试学究则撒去防幕亦无茶汤渴则饮砚水皆黔其吻非固困之盖防毡幕中蔵文字供应人传经义尔故事为之防欧阳文忠公诗云焚香答进士撤幕待经生【并同前】  

诗病门  

王靖学苏子美作壮语曰欲往海上呑鲸鲵又近有士人好为怪语诗云此刘和尚小师毕达亢卑刘贡父曰此乃畨僧名号也又卢延逊吊陈云将诗云自是碙砂发非干礉石伤牒多身上字盌大背邉疮此乃打脊诗也如金同丁银花合亦类皆语忌尔作诗宜以为戒【诗史】  

诗有语病当避之刘子仪尝赠人云恵和官尚小师达禄湏干仝用故事取孟子所谓栁下恵不卑小官仲尼曰师也达子张学干禄或有冩此二句减去官字示人曰是畨僧达禄湏干见者大笑此偶自谐合无如轻薄子非刀笔过也【古今诗话】  

西头供奉官钱昭度曾咏方池诗云东道主人心匠巧凿开方石贮涟漪夜深却被寒星映恰似仙翁一局棋有轻薄子见而笑曰此正谓一局黒全输也【遯斋闲览】  

## 诗话总龟卷二十九  

宋　阮　阅　撰诗累门  

隋炀帝善属文不欲人出其右薛道衡由是得罪后因事诛之曰更能作空梁落燕泥否尝为燕歌行文士皆和之著作郎王冑独不和焉每防之终坐此见害而诵其警句曰庭草无人随意绿复能作此耶【小说旧闻】  

刘禹锡自屯田员外郎左迁鼎州司马凡十年始召还方春赠看花者云紫陌红尘拂面来无人不道看花囬都观里桃千树尽是刘郎去后栽不日传于都下好事白执政诬其怨愤他日见时宰与坐慰劳久之旣而曰近日新诗未免为累不数月迁连州刺史其自叙云贞元二十一年春余为屯田员外郎时都观未花是嵗牧州至荆南又贬鼎州司马居外十年召至京师人言有道士手植仙桃满观盛开遂有前篇以识一时之事既出牧十四年始为主客郎中重游是观再书二十八字以俟后游时元和二年三月也百亩亭中半是苔桃花开尽菜花开种桃道士今何在前度刘郎去又来【古今诗话】  

唐左司郎中乔知之有婢名窈娘艺絶当时武延嗣闻之欲一见既见即留之无复还知之痛愤因为诗赂阍者以达窈娘窈娘繋于裙带赴井而死延嗣见诗酷吏诬诮知之破其家诗曰石家金谷重新声明珠百颗买娉婷昔日可怜公自许此时歌舞得人憎窈娘答曰公家闺阁不曽闲好将歌舞借人看富贵英雄非分理骄奢势力横相干别公此去终不忍徒劳掩袂伤红粉百年离别在髙楼一代红顔为君尽载初元年三月也四月下狱死【同前】  

大中好文尝赋诗有金歩摇未能对令温岐卿【即廷筠也】续之岐卿以玉跳脱应之宣宗令以甲科处之为令狐绹所沮除方城尉绹曽问其事于岐岐曰出南华真经非僻书也冀相公爕理之暇时宐览古绹怒甚后岐有诗曰悔读南华第二篇之句【南部新书】  

北梦言廷筠事甚详此独载玉跳脱事又言以跳为条与此不同南华真经无玉跳脱事不知当时何所据也  

刘希夷诗曰年年嵗嵗花相似嵗嵗年年人不同其舅宋之问苦爱此两句知其未之传人恳乞许而不与之问怒以土袋压杀之宋不得其死亦其报也【并同前】  

薛令之闽之长溪人尝为右庶子时开元东宫官僚清冷令之作诗题于壁曰朝日上团团照见先生盘盘中何所有苜蓿长阑干饭澁匙难绾羮稀筯易寛无以谋朝夕何由保嵗寒明皇幸东宫见之题于其傍曰啄木觜距长鳯凰毛羽短若嫌松桂寒任逐桑榆暖遂谢病归【古今诗话】  

南唐徐融夜宿金山诗云维船分蚁壌江市聚蝇声烈祖性严忌宋齐邱譛之以竹笼沉于京口  

开元间禁中初重木芍药植于兴庆池东沉香亭会花盛开明皇乘照夜驹妃子歩辇従之诏选梨园弟子中尤者得乐十六色李龟年以歌擅一时之名手擅捧板押众前乐将歌明皇曰赏名花对妃子焉用旧词遽命李龟年持金花笺赐李白立进清平调词三章白承诏尚苦宿酲遂赋词其一曰云想衣裳花想容清风拂槛露华秾若非羣玉山头见定向瑶台月下逢其二曰一枝红艳露凝香云雨巫山枉断肠借问汉宫谁第一可怜飞燕倚新妆其三曰名花倾国两相欢常得君王带笑看觧释春风无限恨沉香亭北倚阑干龟年遂以调进令梨园弟子歌之太真妃持七寳杯酌西梁州葡萄酒笑领歌意明皇因调玉笛倚曲迟其声以媚太真妃自是顾白尤异于诸学士然髙力士终以脱靴为耻异日太真妃重吟前词力士曰始谓太真妃怨白入骨髓翻拳拳如是耶太真妃因惊曰何翰林学士能辱人如此力士曰以妃子比飞燕贱之甚矣太真妃颇深然之明皇欲三命白官卒为宫中所沮而止  

孟浩然游京师张九龄王维雅称道之维因邀入内省俄而明皇至浩然匿牀下维以实对帝喜曰闻其人矣而未之见也何惧而匿诏出问所为诗浩然自谓云不才明主弃明皇曰卿自不求仕非朕弃卿也柰何诬我因放还【并同前】  

孟浩然曽谒华山李相不遇因留一絶而去曰老夫三日门前立朱箔银屛昼不开诗巻却抛书袋内譬如闲看华山来一日明皇召李对说及浩然事对曰见在臣私第急召俾口进佳句孟诵北阙休上书南山归敝庐不才明主弃多病故人疎明皇不恱曰未尝见浩然进书朝廷退黜何不云气蒸云梦泽波撼岳阳城由此不遇与前所言及摭言稍异又北梦言载明皇谓浩然何不道气蒸云夣泽波撼岳阳城由是不遇于布衣  

襄阳诗人孟浩然开元中颇为王右丞所知有防云淡河汉疎雨滴梧桐之句右丞击节赏之维侍金銮殿一日召之商较古今风雅忽遇明皇幸维所浩然错愕伏床下维不敢隠奏闻明皇欣然曰素闻其人因得召见卿将何诗来否浩然曰偶不将来奉诏念诗曰北阙休上书南山归旧庐不才明主弃多病故人疎明皇怃然曰朕未曽弃人自是卿不求进奈何有此作因命归终南山  

唐宣宗索赵嘏诗其巻首有题秦诗云徒知六国随斤斧莫有羣儒定是非宣宗不恱【北梦言】  

正讹门  

宋谢朓诗云芳洲生杜若正观中医局求杜若度支郎乃下坊州令贡州司判报云不出杜若应由谢朓诗悮也太宗闻之大笑判司改雍州司法度支郎免官【小说旧闻】  

张安道云江邻几言孟郊死北邙山非退之诗也贺家湖上天花寺一一僧窗向水开不用闭门防俗客爱闲能有几人来此吕文靖诗也【诗史】  

滟滪歌水经云白帝山城门西江有孤石冬出二十余丈夏即没去郡二十里有瞿塘湍言滟滪石与城郭门外石潜通蜀人往烧火伏时则滟滪边沸王濬平吴尤作预石今讹曰滟滪瞿塘湍水急谚曰滟滪大如马瞿塘不可下【古今诗话】  

老杜有社日两篇其一曰尚想东方朔诙谐割肉归然而汉书所载事乃伏日【直方诗话】  

山谷云老杜长镵长镵白木柄我生托此以为命黄独无苗山雪盛短衣数挽不揜胫往时儒者不觧黄独义改为黄精学者承之以余攷之葢黄独是也本草诸魁注黄独肉白黄色汉人蒸食之江东谓之土芋余求之江西江西谓之土卵蒸煮食之类芋魁也  

老杜家讳闲而诗中有云翩翩戏蝶闲过幔或云恐传者谬又有宴王史君宅诗云泛爱怜霜鬓留欢卜夜闲余以为当以闲为正临文恐自不以为避也  

老杜送贾阁老出守汝州云云山紫逻深世之注云逻塞也取廵逻之义而余观九域圗乃云汝州有紫逻山  

京师人呼大夫为大斧呼承制为承池葢语讹也有人戏为句云大夫何尝斧承制岂当池【或云不当池】  

旧以王维有诗名而好取人章句如行到水穷处坐看云起时乃英华集诗也漠漠水田飞白鹭隂隂夏木啭黄鹂乃李嘉祐诗也余以为有摩诘之才则可不然是剽窃之雄耳  

刘贡父作诗话称杜甫云功曹非复汉萧何按光武谓邓禹何以不掾功曺谓曺防尝为功曺云鄼侯非也雍丘江子载云髙祖纪何为主吏孟康曰主吏功曺也贡父之言过矣  

贡父又云白乐天诗云请钱不早朝请作平声唐人语也江子载亦云顔师古注汉书请或音才性反或不音唐或以请作平声悮矣  

舒王集中有落星寺诗其末云胜槩惟诗可收拾不才羞作等闲来落星寺在彭蠡湖中刘咸临尝亲见寺僧言防时目覩闽中章传道作此诗其前六句皆同其末云胜槩诗人尽收拾可怜苏石不曽来苏石谓子羙幷曼卿也后人爱其诗者改末句作舒王诗传之遂使一篇之意不完其体与舒王所作诗语不同也【并同前】  

庄子曰野马也尘埃也乃是两物古人谓野马尘埃吴融赋曰动梁间之野马韩渥诗云牕里日光飞野马恐不然野马乃田间游气逺望如羣马又如水浪佛书谓如热时野马阳熖即此物也【古今诗话】  

章圣朝试天徳清明赋有闽士破题云天道如何仰之弥髙【读作歌】会考试者亦闽人遂中选又荆南士人吟雪诗用先字韵其末句云十二峰前旋好添【添作天】  

守郡谓之建麾葢用顔延年一麾乃出守之句不知其悮也延年谓一麾之麾如武王右秉白旄以麾之麾耳延年赠始平诗云屡荐不入官一麾乃出守谓山涛荐咸为吏部郎三上而武帝不用其后一挤遂出始平故有此句延年被摈以此自托尔后杜牧之为登乐游原诗云拟把一麾江海去乐游原上望昭陵遂为故事  

今人不用厮字唐人作厮音五代时作入声陶谷诗云尖檐防子卑凡厮是也乐天又云金屑琵琶槽雪摆胡胜琵琶胡语与今人同  

少陵诗云皂雕寒始急白公歌云千呼万唤始出来皆以为语病其实不然事之终始则音上声有所宿留则音去声二公诗非语病也  

宋景文言大孤山以孤独为字有庙在江壖乃为妇人形陈简夫留诗曰山称孤独字庙塑女郎形过客虽知误行人尚乞灵时称佳句  

羊愔太山人尝游阮郎亭崕下有篆字诗刻石世传汉阮肇所书验之乃李阳氷为缙云令时游此亭题耳诗云阮客家何在仙云洞口横人间不到处今日此中行  

杜少陵诗云家家养乌鬼顿顿食黄鱼说者谓夔峡间有鬼戸乃夷人也不闻有乌鬼葢蜀人临水居者皆养鸬鷀绳系其颈使捕鱼得鱼则倒持出之至今如此  

诗家用也字本皆音夜杜诗云清絶也元稹云也向慈恩寺里游今人读为如字非也张端为河南司禄府当祭社买猪呈尹猪走入端家即取杀之吏以白尹尹召端问端对按律云猪夜入人家主人登时杀之勿论尹大笑令别市猪【并同前】  

欧阳公记陶谷诗末厥兵不晓其意余谓今人呼秃尾犬为厥尾衣之短者亦呼为厥然则此兵正谓其末贱耳今人不以末厥相连言之其义则是也不然则不可对卑凡厮【贡父诗话】  

世人语虚伪者为何楼似泛滥之名其实不然国初京师有何家楼其下所卖物皆行滥者故人以此目之楼已废语尚在也俳优人言河市乐人説者谓石驸马在南都其家乐甚盛诋诮南河市中乐人故得此名其实不然唐元和诗燕吴行纪已有河市字大抵不军中有河市者防乐名也又人谓事之陈久者为賛本于五代时有马賛者为使府幕官其人鲁戆有所闻见他人已熟而已方为新奇而道之时人见有言事之陈者皆号賛云  

薛简肃公尹开封以严为治谓之薛出油其后牧成都嵗丰人乐其俗与之游作春游好十首自号薛春游欲换前称也【并同前】  

李文正进永昌陵挽辞云奠玉五回朝上帝御楼三度纳降王当时羣臣皆进惟文正词最为首出所谓三降王者广南刘鋹西蜀孟昶江南李煜也五朝上帝则误矣建隆尽四年明年初郊改干徳至六年再郊改元开寳五年又郊而不改元九年已平江南四月大雩吿谢于西京欲葢执玉祀天者实四也当时人必缪传者误云五耳【欧公诗话】  

古诗云袖中有短歌欲寄双飞燕意以燕春来秋去自可寄书故寓言尔今人驯养家鸽携在外数千里輙能还家蜀人以事至京师者以鸽寄书不旬日而达贾人舶船浮海亦以鸽寄书皆非虚言也陆机使黄耳寄书此殆不然自洛至吴更歴江海犬何能济必从舟楫而渡夫犬岂能谕意于渉人或者谓陆机有奴名黄耳因此谓狗也【贡父诗话】  

淮南张佖知举进士试天鸡弄和风佖但以文选中诗句为题未尝详究也有进士白试官云尔雅□天鸡□天鸡天鸡有二未知孰是佖大惊不能对亟取尔雅检释虫有□天鸡小虫黒身赤头一名莎鸡一名樗鸡释鸟有□天鸡赤羽逸周书曰文□若彩鸡成王时蜀人献之江东士人深于学问有如此【谈苑】  

李白戏杜甫云借问别来太瘦生只为从前作诗苦太瘦生唐人语也至今犹以生为语助所谓可怜生作麽生何似生之类是也陶谷有诗云尖檐帽子卑凡厮短靿靴儿末厥生亦当时语也余天章景祐间已闻此语时陶公卒未久人莫晓其义王元叔博学多闻最为多识亦不知为何语也记之必有知之者【欧阳诗话贡父谓末厥兵今谓末厥生姑存之】  

延州五城说者以谓旧有东西二城夹河对立髙方典郡始展东西北三城予读杜诗云五城何迢迢迢迢隔河水延州秦北门山川犹可恃乃知天寳间巳有五城也【笔谈】  

茶芽古谓之雀舌麦颗取其至嫩也余谓茶之羙者其质素良而所植之土又羙则新芽一发便长寸余其细如针惟芽长为上品以其质榦上力皆有余也如雀舌麦颗极下材耳乃北人不识误为品题予山居有茶崘为茶崘诗曰谁把嫩香名雀舌定知北客未曾尝不知灵草天然异一夜风吹一寸长【同前】  

司马君实尝论九旗之名旗与旂相近缓急何以区别小雅庭燎夜向晨言观其旂左传见伏辰取号之旂当为芹音耳闗中人言清浊之清则不改言丹青之青为萋又以中为蒸防为尘不知旂本是芹亦闗中人语转丹青之言萋也五方之人语言若是者多闽人以髙为歌荆楚以鸡为斤文士作歌诗亦多不悟也向丞相敏中知长安不敢卖蒸饼云触讳葢闗中人以中为蒸也【贡父诗话】  

## 诗话总龟巻三十  

宋　阮　阅　撰道僧门  

道士沈廷瑞彬之子也性坦率直造县宰之坐宰方治讼而廷瑞至宰戏之曰沈道士何时成道廷瑞应声曰何须问我道成时紫府清都自有期手握药苗人不识体含仙骨俗争知宰慙【江南野录】  

吴崇岳泉州人也为龙兴观道士辟谷多年常登其宫松梢礼拜处松枝可六七十尺福建漕使周谓因请随行抵于徳化县县治之东有古松一株髙八九十尺上有鹤巢乃命崇岳登之宛若狖容易直上出鹤巢之外端身飞歩手无攀縁就纎枝拜如平地其松枝柔软随歩低昻略无损处周谓乃为诗赠云楮为冠子布为裳吞得丹霞寿最长混俗性灵常乐道出尘风格早休粮枕中经妙谁传与肘后方新自冩将百尺松梢几飞歩鹤栖枝上礼虚皇太平兴国中诏入【郡阁雅谈】  

楚郎中失其名宦游江东泊金陵岸下子弟辈游茅山见一老僧住一小庵谓诸子曰何所至此告以因游赏林泉而来日晩欲丐宿可乎僧曰舍陋不可相容此二三里有寺可宿因指诸子令往抵寺已暮矣寺僧问谁指来诸子曰山下老僧寺僧曰闻此有老僧甚久未之见也凌晨往则庵中已无人惟松上有诗云数株松桧食不尽一沼□荷衣有余刚被傍人相问当老僧今日又迁居【摭遗】  

僧无梦尝在府畿村落中求化手持大木牌题诗二絶曰心为车兮身为轼车动轼随何意息交梨火枣是谁无自是不为荆与棘身为客兮心为主主人和平客安堵若还客主不康宁精神必定随君去【翰府名谈】  

景徳中日本僧照寂入贡三司使丁晋公甚恱之晋为言姑苏山水奇秀照寂心爱而留因止于吴门寺其徒不愿者遣数人归本国后以黑金水瓶寄晋公并诗曰提携三五载日用不曽离晓井斟残月春炉释夜澌鄱银难免侈莱石易成亏此器坚还实寄公应可知【谈苑】  

僧防国江南人也攻词翰题醴陵玉仙观云白云至今凝不防星坛松殿几千枝往往笙歌生夜半瀑布西行遇石桥黄精采根还采苖路逢一人擎一椀茶花夜来风吹满又言家住在东坡白犬相逢邀我过南山石上有碁局曾使樵人烂斧柯此篇絶佳诗僧中不可得也  

大厯末禅僧元覧住荆州陟岵寺道髙风韵人不可亲章璪尝畵松于斋壁符载賛之卫象咏之亦一时四絶覧悉加垩焉人问其故曰无事疥吾壁也僧那即其甥发瓦探壊墙薫防覧未尝责弟子议论而布衣一食亦不称之或怪问之乃题诗于竹曰大海従鱼跃长空任鸟飞【古今诗话】  

沙门贯休钟陵人精于笔札荆州成令问其笔札法休曰此事可登堂而授安可草草而言成令防之乃递于黔中因为病鹤诗见意曰见说气清邪不入不知尔病自何来【同前】  

唐昭宗以钱武肃平董昌功拜镇东军节度使自称吴越国王贯休投诗曰贵逼身心不自由几年勤苦蹈林满堂花醉三千客一剑霜寒十四州莱子衣裳宫锦窄谢公篇咏绮霞羞他年名上凌烟阁岂羡当时万戸侯武肃爱其诗遣谕令改为四十州乃可相见贯休性偏答曰州亦难添诗亦难改闲云孤鹤何天不可飞遂入蜀以诗投孟知祥诗云一瓶一钵垂垂老万水千山得得来【古今诗话】  

温州鴈荡山自古圗史不载按西域书云诺矩罗居震旦东南大海际鴈荡山芙蓉龙湫唐贯休作賛云鴈荡经行云漠漠龙湫宴坐雨蒙蒙北山南山有芙蓉峰下有芙蓉驿前瞰大海山顶有大池相传以为鴈荡有二潭以为龙湫又有经行台宴坐峰皆以贯休诗得名也  

唐大兴善寺东廊之南有僧不出院转法华经三万七千部夜常有狐子来聼长庆初庭前有牡丹一朶合欢僧幽之诗曰三万莲经三十春平生不踏院门尘  

杜牧之弱冠登第再中制科因与二三同年城门游覧至丈六寺有禅僧拥褐坐与之语可佳问杜姓名具以对又曰修何业傍人以累捷夸之笑曰皆不知也牧之叹讶久之作诗云家住城南杜曲旁两枝仙桂一时芳老僧都未知名姓始觉空门气味长  

蜀僧逺公伤蜀诗曰乐极悲来数有涯歌声才歇便兴嗟牵羊废主寻倾国逐鹿奸臣尽防家丹禁夜凉空鎻月后庭春老谩开花两朝基业都成梦林木苍苍噪暮鸦  

南方浮屠能诗者多矣往往多不显其名福州有一僧作诗百余篇其中佳句有云虹收千嶂雨潮展半江天又有诗云诗因试客分题僻棋为饶人下子低不减于古人也  

闽僧懐濬有诗二絶云家在闽山东复东其中嵗嵗有花红而今再到花红处花在旧时红处红家在闽山西复西其中岁岁有莺啼而今再到莺啼处莺在旧时啼处啼人多诵也  

大歴中泽潞间有僧号普满或歌或笑言事多验建中初潞州佛寺题诗一首而去诗曰此水连泾水双珠血满川青牛将赤虎方号太平年此水泚字泾水自泾川兵乱双珠满泚也青牛兴元二年乙丑赤虎是嵗改元元年丙寅是年贼平  

陈文惠赴端州舣舟庐陵有胡僧叩舷谓公曰虎目鳯鼻猿身平地不能为也当有攀附然后有所食位极卿相僧为诗一絶曰虎目猿身形最贵湏因攀附即升髙知公今向端溪去助子清风泛怒涛公后登庸【青集】  

庐山佛手岩有絶顶李氏有国日行因禅师居焉李氏诏居栖贤寺未几一夕大雪逃居旧隠尝煑茶延僧起托岩扉立化余作偈曰前朝诏住栖贤寺雪夜逃居岩石间想见煮茶延客处直縁生死不相闗  

东吴僧道潜经临平作诗云风蒲猎猎弄轻柔欲立蜻蜓不自由五月临平山下路藕花无数满汀洲东坡见之大称赏及坡守徐潜访之馆于逍遥堂士大夫欲识之坡馔客罢具而来坡遣一妓乞诗诗曰寄语巫山窈窕娘好将魂梦恼襄王禅心巳作沾泥絮不逐春风上下狂一座大惊然性偏憎凡子作诗云去嵗春风上苑行烂窥红紫厌平生如今眼底无姚魏浪蕋浮花懒问名士论少之其作诗追法渊明有逼真处如曰数声柔橹沧浪外何处江村人夜归是也【冷斋夜话】  

西湖僧顺怡然清苦赋十竹诗城中寸土如寸金幽轩种竹只十个春风慎勿长儿孙穿我阶前緑苔破林下诗云久服林下游颇识林下趣从渠緑隂繁不碍清风度闲来石上眠落叶不知数山鸟忽飞来啼破幽寂处荆公爱之  

陈莹中谪合浦以书谪余为负华岩经入岭有偈曰大士游方兴尽回家山风月絶纎埃杖头多少闲田地挑取华严入岭来余和之曰因法相逢一笑开俯看人世过飞埃湘南岭内休分别圆寂光中共往来闻岭外大雪作二偈寄之曰传闻岭外雪压倒千年树老儿拊手笑有眼未曾覩故应润物材一洗瘴江雾寄语牧牛人莫教头角露又曰偏界不曽藏处处光皎皎开眼失踪由都缘太分晓园外忽生春万瓦粲一笑遥知忍冻人未悟安心了静禅师渡溪为涨流所防童子掖至防坐沙石间垂头如雨鹤忽指溪作诗曰春天一夜雨霶添得溪流意气多刚把山僧推倒却不知到海后如何后无疾而化  

余夜梦逢一道士一奴负酒瓢随之道士邀余坐茗坊奴窃饮瓢无有乃笑道士诟欲杖之顾奴曰汝従觉范求诗曰难藏为香衅易满坐徧小开口所有竭馋奴法当笑句句皆讥其褊可怪也琏禅师工诗舒王以其诗示欧公公曰此道人肝臓馒头是中无一点菜气仁庙留住净因禅院作偈进乞还山林曰千簇云山万壑流闲身归老此峰头殷勤愿祝如天夀一炷清香满石头又曰尧仁况是如天阔乞与孤云自在飞  

桂林僧景淳工诗福老顺为余言淳意苦而深世不可遽觧如曰夜色中旬后虗堂坐几更隔溪不呌当槛月初生又曰后夜客来稀幽斋独掩扉月中无事立草际一萤飞余时方十六七心不然之  

筠溪快山有虎有牧童为虎逐牛捍防之竟死石门老衲文公为余言之为作诗以讽含齿被发而不义者然余徒能讽之其能巳之哉颂曰快山山浅亦有虎时时妥尾过行路一防地坐牧两牯以捶捶地不知顾虎搏防如鹰搦兎两牛来奔虎弃去乃因疴痒挨老树牯则喘伺同守防虎竟不得此牧防防虽不活牯无负一村嚣传共鸣皷而虎已逃不知处嗟乎异哉两大武髙谊可与冠髙伍今走仁义名好人行事真怜乃愧汝此事可信文公语为君落笔畄千古  

## 诗话总龟卷三十一  

宋　阮　阅　撰诗防门【上】  

太祖采聼至明逺边事纎悉必知有闻者西蜀还问剑外有何事闻者曰但闻城郭满城诵朱山长苦热诗曰烦暑欝蒸无所避凉风清泠几时来曰此蜀人思我来取也【古今诗话】  

伪蜀每嵗除日诸宫门各给桃符书元亨利贞四字时昶子善书札取本宫策勳府书云天垂余庆地接长春干徳中伐蜀明年蜀除二月以兵部侍郎吕余庆知军府事以策勲府为治所太祖圣节号长春此天埀地接之兆也  

辛夤逊仕伪蜀孟昶为学士王师将致讨之前嵗除昶令学士作诗两句写桃符上夤逊题曰新年纳余庆嘉节号长春明年蜀亡吕余庆以防知政事知益州长春乃太祖诞圣节名也【谈苑二说不同故两存之】  

梁沙门寳志铜牌多防未来事云有一真人在冀川开口张弓在右边子子孙孙万万年江南李璟其子曰冀吴越钱镠诸子皆连字期以应之而眞宗讳正当之  

江南将亡数年前升元寺殿基掘得石记视之诗也辞曰若问江南事江南事不凭抱鸡升寳位走犬出金陵子建居南极安仁秉夜灯东陵娇小女骑虎渡河氷王师甲戌渡江李煜以丁酉年生曹彬为大将列栅城南乃子建也潘羙为副将城陷恐有伏兵命卒縦火乃安仁也钱俶以戊寅年入朝尽献浙西之地骑虎之谓也  

志公尝畵鹿负按走山中又云两角女子緑衣裳却背太行趍君王一止之月必消亡后禄山乱葢两角即鹿緑即禄女子即安字太行即山名一止之月果正月败亡【唐宋遗史】  

翰林苏公绅尝题润州金山一聨云僧依玉槛光中住人在金鼇背上行乃荣入玉堂之兆已而果然位止内相亦诗之防也【青箱杂记】  

李昪徐温养子冒徐姓名知诰为升州刺史为童谣诗曰东海鲤鱼飞上天后乃继温  

江南李觏召试制科尝作诗曰人言落日是天涯望断天涯不见家已恨碧山相掩映碧山更被暮云遮观此诗有重障碍意恐时命不偶果如其言  

孟东野下第诗曰弃置复弃置情如刀剑伤又再下第诗曰两度长安陌空将泪见花其后登第诗曰昔日龌龊不足嗟今朝旷荡思无涯春风得意马蹄疾一日看尽长安花进取得失葢亦常事而东野器宇不宏偶下第则情陨获如伤刀剑以至下泪既登科则志意充溢一日之间花则看尽何其速耶后授溧阳尉防  

冦莱公方贡时送人使岭南尝作诗云到海止十里过山应万重及贬雷州吏呈图经问去海几里吏曰十里是则南迁之祸已见于诗也  

张乖厓公守陈日尝游赵氏西园诗曰方信承平无事久淮南闲杀老尚书后一年捐舍亦诗之防  

苏缄字宣甫性忠义喜功名皇祐中知英州侬贼作乱以守御功换馆职寻坐事贬房州司马嘉祐中复官知越州诸暨县余与之同僚尝赠诗曰燕颔将军欲白头昔年忠勇动南州心如铁石老不挫功在桑榆晚可收十八年再知邕管交趾叛攻城战没朝廷悯之赠奉国军节度使谥忠勇则忠勇之谥巳见于余诗矣  

许州临颍人成锐应制科尝以诗三篇献丞相王文惠野菊云防槛应无分春风不借恩野花云馨香虽有艳栽植未逢人公谓辞虽绮靡未有登科意别有赠裴贠外诗云凭髙看渐逺更上最髙楼公曰再举合践髙第果符其言其能品藻如此  

李璟游后湖赏莲花作诗曰蓼花蘸水火不防水鸟惊鱼银梭投满目荷花千万顷红碧相杂敷清流孙武巳斩吴宫女琉璃池上佳人头识者谓虽佳句然宫中有佳人头非吉也【摭遗】  

廖融处士衡山人有诗云云穿捣药屋雪压钓鱼船因自觧曰屋破而云穿其中无人也船为雪压无用也后六十日果卒  

余安道自番禺诏赴阙过韶阳游龙光寺诗云暂离人世界且至佛家乡议者谓非吉兆果卒于秦淮亭下尝有日者谓曰到秦地当有灾果如其言  

苏子羙沧浪亭观鱼诗云自嗟不及游鱼乐虗作人间半世人非吉意也又有云山蝉带响穿疎戸野蔓蟠青入破窗虽佳句然窗破野蔓蟠其中似无人居矣子羙竟卒于谪籍  

王处厚字元羙益州华阳县人尝遇一老僧论浮世苦空事登第后出部徘徊古陌轸懐长吟曰谁言今古事难穷大抵荣枯总是空算得生前随梦蝶争如云外指防鸿暗添雪色眉根白旋落花光脸上红惆怅荒原懒回首暮林萧索起悲风及暮还家心疾而卒【洞防志】  

杨贵妃尝以假髻为首饰而好服黄裙天寳末童谣曰义髻抛河里黄裙逐水流【明皇杂録】  

李遐周有道术居元都观尝题诗数千言皆记明皇巡幸西蜀及禄山僣窃之事时人皆不之悟诗曰燕市人皆去禄山以蓟门之事而来也凾闗马不归歌舒翰败潼闗也可怜山下嵬也环子系罗衣贵妃小字玉环及马嵬之死髙力士以罗衣缢焉  

崔曙尝作明堂火珠诗其中有佳句曰夜来双月满曙后一星孤为文士推服崔既夭殁有一女名星而无男子当时异之  

李煜暮嵗乘醉书于牖云万古到头归一死醉乡地有髙原醒而见之大悔不久谢世【翰府名谈】  

邵拙字拙之鴈门人好学博通经史水曺郎赵庆有诗赠之曰迈古文章金鸑鷟出羣行止玉麒麟仕宦不达而卒有诗传于时其间有云万国不得雨孤云尤在山此其应欤【江南野録】  

何昌陵宰庐陵郡有衙将杨克俭能媚州牧而移其权昌陵以兄事之尝游其池馆贻其诗曰经旬因雨不重来门有蛛丝径有苔再向白莲亭上望不知花木为谁开未几克俭连延范贷死而刑其家破焉议者以为其诗之防也  

贾岛尝为病蝉诗曰病蝉飞不得向我掌中行折翼犹能抟酸音尚极清露华应在腹尘点悮侵睛黄雀幷乌鸟俱懐害尔情议者谓无搏风之意果为礼闱所斥  

淳化中崇文院直庐絶髙处有人题两句云秋风送炎去庭木叶齐落是年立秋日宋炎罢来年立秋叶齐黜  

张退傅年七十八除夜有诗云八十光隂有二年烟萝门户喜开闗近来无奈山中相频寄书来许缀班越四年而薨乃八十二之防也此答陈文惠之诗也【诗史】  

沈询夜宴僚友欲着辞令曰莫打南来鴈従他向北飞打时双打取莫遣两分离是夕为奴归秦所杀夫妻并死  

张忠定少年游华山谒陈图南遂欲隠华山谓图南曰欲就分先生山半住可否图南曰他人即不可如公者吾当分半山相奉然公方有宦軄未可释此其势如家人张筵笙歌鼎沸忽庖中火起待公救之岂可不赴赠之诗曰自吴入蜀是寻常歌舞筵中救火忙乞得金陵养闲防也须多谢鬓边疮始皆不喻后忠定更镇杭葢晩年发疮于脑不瘥乞金陵悉如其诗大中祥符七年乙夘七月二十日终【古今诗话】  

滕倪苦诗宗人滕郎中守吉州往谒之会秋试告别为诗云秋风江上别旌旗故国无家泪欲垂千里未知投足地前程应是聼猿啼误攻文字身空老却返渔樵计已迟羽翼凋零归不得丹青无路接差池守得诗云此生不与子相见别后卒于旅邸倪又有诗云白髪不知容相国也同闲客满头生又题鹭鸶障子云映水有深意见人无惧心【同前】  

## 诗话总龟巻三十二  

宋　阮　阅　撰诗防门【下】  

孟津诗人李渎字长源一日自孟津访魏仲先曰数宿前有人在床下诵曰行到水穷防未知天尽时予斥其误曰岂非坐看云起时耶答曰此云安能起也兹必死期故来相别痛饮数日而卒【古今诗话】  

丁晋公捴章圣陵事翰林学士李维援其亲识为挽郎恳请于晋公曰更在陶铸丁应声曰陶铸复陶铸斋郎又挽郎自然堪下泪何必到斜阳未几丁败  

张唐卿进士第一人登科期集于兴国寺题诗句于壁曰一举首登龙虎榜十年身到鳯凰池有人续云君看姚焕并梁固不得朝官未可知后果终于京官  

赵嘏尝有诗云早晩粗酬身事了水边归去一闲人止于渭南尉以其精于诗时谓之赵渭南如韦苏州云  

孙秀既恨石崇不与緑珠又憾潘岳昔遇不以礼复遭遇晋武帝遂同日收石崇欧阳坚潘岳送市石谓潘曰安仁复尔耶潘曰可谓白首同归也潘金谷集云投分寄石友白首同所归亦其防也  

庾亮出石头城百姓歌于岸上曰庾公上武昌翩翩如飞鸟庾公还扬州白马牵旒旐果寻防  

来鹏诗思清丽韦岫尚书常爱其才游蜀夏课巻中有云一夜緑荷风剪破赚他秋雨不成珠识者以为不祥是年果失志  

丁晋公自崖召还有寄友人诗曰九万里鹏重出海一千年鹤再归来句健意清然议者谓鹏处于海为得地出海则失水鹤返其巢则不能翺翔矣卒如其说又扈従东封尝闻柰河黑水人间隂狱也感其事而为诗曰黒水溪旁聊驻马柰河岸上试回头髙崕昏防是隂狱须信人生到此休非佳兆也  

丁晋公为侍中时尝作诗曰千金家累非良寳一品官高是强名未几夺爵籍没初释褐为饶倅同年白稹为判官稹一日以片纸假缗伍镮于公公笑曰牓下新婚京国富室岂无半千质物耶惧我挽之故矫耳于简尾书一絶戏之曰欺天行当吾何有立地机闗子太乖五百青蚨两家阙赤洪崖打白洪崕朱崖之行兆于此  

苏子羙失意秋日登苏之阊门云年光冉冉催人老云物涓防又变秋家在鳯凰城阙下江山何事苦相留又书其旁云江山留人也人留江山也卒不用亦诗之防  

郑毅夫罢禁林行次南都遇雨为二篇曰雨声飘断忽南去云势渐生従北流应料凉风消息近萧萧巳在树梢头又曰橊火烧空未拟休忽惊快雨破清秋晩云淡淡趂落日只到楚江南岸头僧文莹见之讶其气不振觧钱塘赴青社卒楚州  

崔谏议有子名勉与赵叔平同年登第转大理评事过天津桥坠马时集贤韩公与赵同为开封府推官韩崔壻也闻其坠马遽往眡之但呕血不止数日馆于韩舍因作诗曰身随花露重命逐藕丝轻明朝风雨霁归路在三清明日果卒时有防风细雨  

卢多逊方丱角其父携就云阳观小学与羣儿见废坛上有古签一筒兢往抽之为戏夕逊尚未识字抽一签归示其父词曰身出中书堂须因天水白登仙五十二终为蓬岛客父见之颇意以为吉兆迨作相与秦王事故败始因遣堂吏赵白遂窜南荒卒于朱崕年五十二无一字之差【并同前】  

严恽字子重善为诗尝有诗云春光冉冉归何处更向花前把酒杯尽日问花花不语为谁零落为谁闻累举不第卒于闗中【南部新书】  

汝州刘廷芝字希夷苦篇咏善为闺帷之作词哀多似古调体势与时不合遂不为人所重希夷羙姿貌善弹琵琶好酒色落魄不拘常俗为白头吟忽作一联语曰今年花落顔色改明年花开谁复在既而复叹曰我此语似防石崇曰白首同所归复何所异乃除之复作二句曰年年嵗嵗花相似嵗嵗年年人不同复叹曰死生有命岂复由此乃幷留前句作诗后嵗余为奸人所害  

隋长夀年中有郑州郑蜀賔风流名士颇善五言蹉跎乡闾不求闻达垂挂冠选授江左一尉临去賔友祖饯至上东门留别曰畏途方万里生涯近百年不知将白首何处入黄泉酒酣自咏声调哀蹙合座呜咽卒于官时人比之刘廷芝【同前】  

冦莱公初为密学方年少得意偶撰江南曲其句有江南春尽离肠断苹满汀洲人未归日暮江头一望时愁情不防如春水之类音皆凄怆末年果南迁【拾遗】  

孙咸不知何许人而长于预知灾异又善为诗开寳初客于九江因游庐山有诗留题九天使者庙云独入宫礼至真焚香不为贱贫身秦淮两畔沙埋骨湓浦千家血染尘庐阜烟霞谁是主虎溪风月属何人九江太守勤王事好放天兵渡要津不逾数年金陵板荡九江重围人受涂炭并应此诗咸后卒于南昌众人弃尸于江中泝流而上咸异之  

苏易简罢翰林学士以礼部侍郎知南阳日年未四十屡有闲冷之叹有老僧独处外城古寺通儒术能诗故公与诗曰憔悴今年三十六与师气味不争多未几而卒  

二宋以文章齐名天下子京守蜀日作诗三百萹名曰猥藁有碧云谩有三年信明月空为两地愁后卒不入两地人以为诗防  

王元泽少时作白苎行有云君心莫厌频欢乐请看云间日西入议者谓美则羙矣然日西光景无多近乎防果不永夀  

王鼎湖湘人字则之季父多游江左有洪州西山诗云林泉空有东西路风月难寻十二家议者谓必无名第后果然尝作鸂鶒诗云栖息应难近小池性灵闲雅众禽希蒲洲日暖依花立渔浦烟深贴浪飞遗羽防差沾水沫余踪稠叠印苔衣晩来林径防风起何处相呼着对归  

狄涣孤鴈云更无声接续空有影相随闻此句者皆云必无后果如其言【并同前】  

陈无已赋髙轩过诗云因知书畵真有益却怪嵗月来无多不数月遂卒【直方诗话】  

秦少游绍圣初请外以校勘为杭倅方至楚泗间有诗云平生逋欠僧房睡准拟如今处处还诗成之明日以言者落职监处州酒人以为诗防  

东坡有送戴家赴成都玉局观诗云莫欺老病未归身玉局他年第几人又有过岭一篇云劔南西望七千里乘兴真为玉局游后卒于是观  

方元修字时敏一日与杨信祖饶次守过余座中分题人以姓为韵而杨有共约城南方之句后数日录此唱和于前忽有一同人读云共钓城南方葢钓字以约字草不相辨而读者误之时敏大以为恶不三日其父省中归暴卒后数月其母亦亡【并同前】  

范扩处士有子七嵗作隠者诗云扫叶随风便浇花趁日隂方干闻之曰此可入室又作夏景诗云闲云生不雨病叶落非秋干曰必不夀果卒后有欧阳彬之子稚齿作田父诗云桑柘残阳里儿孙落叶中廖凝见之曰可惜天才同范氏之子寻亦卒【郡阁雅谈】  

髙若拙善诗従诲辟于幕下尝作中秋不见月云人间虽不见天外自分明从诲覧之谓賔佐曰此诗虽好不利于已将来但恐长困后果如其言【大定録】  

王元之尝作病鹤云埋瘗肯同鹦鹉冢飞鸣不到鳯凰池其文学才藻登金门玉堂不为难也竟不至其地见于是矣【青集】  

张【阙】字退翁都下人有言懐诗云命交随分乐天赐一生闲场屋有声而不第亦诗之防  

王寂都下人重信义少然诺尝抚剑铗为之歌曰人间冉冉混尘埃身后身前事莫猜早悟浮生都是梦当时悔向梦中来又曰当年吁气谩如虹回首都归冷笑中翠玉峰前好归去可怜三十二秋风时寂年三十二明年寂知事莫非前定笑出都门而去至太行驲舍暴卒在仕者遂于西崦下【并同前】  

徐振甫兴化军人居朝京门外未第时防曰拆着屋烂着椽朝京门外出状元振甫将第而门果壊黄裳道夫南剑州人家居龙沟未第间有防曰掘龙沟出龙头道夫将第而沟果修浚兴化军有壶公山防云壶公山若断莆田朱紫半水绕壶公山此时方好看蔡君谟兴水利灌民田引水绕壶公山登第者比前在朝廷者半朱紫矣【搜神秘覧】  

韩魏公起堂于北池上效乐天因名曰醉白堂五月堂成公赋诗二篇其一卒章云霓裳时事非吾事且学熏酣石上眠自尔寝疾以六月二十五日薨此诗遂为絶笔既而神庙遣使特为石藏以始悟石上眠之句若防云公薨士大夫恨勲徳之难名知与不知皆为□然而叹曰天何不为我留欧阳公为魏公作志文而后死也【韩魏公别录】  

郑毅夫守杭题僧文莹所居壁云西湖频送客緑波舟楫轻春入萝径静浪花翻逺晴又云东风江云北飞燕同寄青春不相见又为杭郡阁云雨影横残红秋容隂映日寒江带暮流晓角穿云出峰藏翠如织宿鸟去无迹封书冩所懐聊托金门翼时颇讶其气象不逺后觧杭麾将赴青社以病泊舟楚州而卒其语已兆于先矣【玉壶清话】  

## 诗话总龟巻三十三  

宋　阮　阅　撰纪梦门【上】  

周琬湘中人舣舟长沙梦二吏引入南岳庙内升殿王起接之曰知入亰铨选欲奉辟在此亦与人世之乐不疎琬曰名宦未达且欲赴铨王曰如此则不敢奉縻也乃作诗送琬曰住此既非乐舍此去何圗若问青氊事惟留一角书至亰调中牟尉忽卧病旅中且虑不起作妻子书一角封毕而卒【洞防志】  

位复字复之世本三秦人尝登干陵赋诗曰势欲倾江移泰华乾坤都在手心中几时直欲更唐祚不柰帘前有狄公又曰太宗蹀血平寰宇何事髙宗信女主当时朝端无正人天下分毫皆姓武归寝梦一朱衣人引至大宫阙有一妇人坐殿上衣王者服侍立皆妇人知其为唐天后也问复曰前代帝可讥而陵寝可登乎复逊谢之令升殿与论当时事酌以酒再令赋诗曰堂殿无人古苑空幽花尽日度春风山莺海燕旧时在时复飞来入故宫唐宫秦苑皆离黍尝遣诗人兴倍増落日牛羊归已尽朦胧初月上干陵后覧诗尤异令呼杜夫人来至即谓复曰此如晦之逺孙也当时为第一色帝欲见之多称疾其强项与尔敌令与复饮杜夫人赠复诗曰深宫鎻闭暗生尘默黙那知嵗月新泉室久无人气味不知今日再逢春留数日而归临行复以诗别夫人曰丈夫刚铁肠因花反柔弱男子忠义心于情安可薄几有防滟巵席有燕赵姬人生舍此外万事俱不知魂魄恍游仙自信皆偶然匆遽又分防涕泪何流涟従斯对佳境萧索春风前今夕天角月光满人不圆幽池双鸂鶒日日浮清泉霜鹘长天外惊飞急似一落江沙上一堕古溪边独行寒水畔悲鸿谁见怜何时再相遇共戯复防眠复徘徊不忍去因为执繖者激其脑遂觉【翰府名谈】  

明皇幸蜀回居南内尝梦中见妃子于蓬山太真院作诗遗之使焚于马嵬山下云风急云惊雨不成觉来仙梦甚分明当时苦恨银屏影遮隔仙姬秪聼声又作妃子所遗罗袜铭曰罗袜罗袜香尘生不絶细细圆圆地下得琼钩窄窄弓弓手中防初月又如脱履露纎圆恰似同衾见时节方知清梦事非虗暗引相思几时歇  

待制王公素仲仪任御史日尝夣至玉亰黄阙殿上有绀服翠冠者曰吾东门侍郎公则西门侍郎也昔以奏牍玉帝前语伤鲠讦遂责于世公梦回题诗于书窗曰似去华胥国里来云霞深处见楼台月光冷射鸡窗急惊觉游仙梦一廻公晚嵗复思玉京之梦作诗曰虚碧中藏白玉京梦魂飞入黄金城何时再歩烟霄外皓齿仙童已扫防  

卢綘字晋卿因病痁梦一白衣妇人令食蔗遂愈他日复梦白衣妇人曰太尉当富贵时至可诣都下妾有一诗一缗以助行妾乃玉真也他日孟家陂相见其诗曰清风明月夜深时箕箒卢郎恨巳迟他日孟家陂上约再来相见是佳期言讫而去綘后赐死呼延賛视行刑将至梁门綘见拥一白衣妇人来宛如前梦中所见因嗟曰玉真何至此乎延賛为问玉真姓耿氏夫死与妇之子私遂与綘同场斩首其地果孟家坡  

丁咸序未第时尝梦乘龙而起回顾又有一骆驼在其后二十年方防科举作诗曰尝忆金陵应举时壮心频往折丹枝蹉跎二十年中梦一度思量一泪垂殿试牓出亚咸序之名者乃龙起又亚之者乃骆起方悟其梦  

郑颢尝梦中得句云石门雾露白玉殿莓苔青续成长韵此两句老杜诗也【诗史】  

蜀人任炌字温如晚寓宁州府宅一夕梦一山叟贻诗曰故国路遥归去来玠和之曰春风天逺望不尽既觉自笑曰吾其死乎数日不疾而卒【古今诗话】  

金陵才士钟辐少年气豪一老僧见之相曰公登第则家破时樊若水爱辐之才以女妻之及燕尔应诏洛中果中甲科由是任放携一女奴青箱过华州蒲城其宰乃辐故人延留累日一夕盛暑登县楼痛饮而寝梦妻樊氏以诗一首示生云楚水中如镜双双白鹭飞金陵几多地一去不思归生梦中愧谢答诗曰还吴东下过蒲城城上清风酒半醒想得到家春欲暮海棠千树已凋零既悟感其事因趣装归至采石渡青箱心痛卒生匆匆藁葬于新坟之侧洎至家庭戸閴然妻亡巳数月询之亲邻樊亡之日乃梦于登县楼之夕也青箱处乃樊之茔地尔不植他木惟海棠数株正符诗意钟叹曰老僧之说信哉终身不仕隠于终山著书养气年八十而终【古今诗话臆说为钟辐为苏检青箱为小青】  

范阳卢献卿大中年举进士连不中第薄游衡湘间至郴而病梦人赠诗曰玉筑郊原古青山为四邻扶疎绕台朩寞独归人逾旬乃卒郴守为之近郊果以夏初入窀穸【同前】  

许浑尝梦登山有宫室凌云人云此昆仑山也既入见数人方饮招同饮至暮而罢赋诗曰晓入瑶台露气清庭中惟有许飞琼尘心未防俗縁在十里下山空月明他日复梦至其处飞琼曰子何题余姓名于人间改曰天风吹下歩虗声曰善  

池阳崔球为太学生苦学不归一日昼梦到其家见其妻正写字呼之不应与之言不答眡其所书乃诗也曰数日相望极湏知意思迷梦魂不怕险飞过大江西既觉歴厯记之数日书至其妻寄此诗一字不差验其写诗日乃球得梦之日也  

谢涛谏议临捐馆舍前一月梦作读史一絶云百年奇特几张纸千古英雄一窖尘唯有炳然周孔教至今长自浸生民召其孙晏初录焉  

石曼卿尝于乎阳会中代作寄尹师鲁一篇曰十年一梦花空委依旧河山损桃李鴈声北去燕南飞髙楼日日春风里眉黛石州山对起娇波泪落妆如洗汾河不防天南流天色无情淡如水曼卿死后数日关永言梦曼卿曰延年平生作诗多矣常以为平阳代意篇最得意而世人少称之能令余此诗传于世者在永言耳永言乃増其词为曲度以迷仙引于是人争歌之他日梦曼卿致谢焉曲云春隂霁岸栁防差袅金细丝畵阁昼眠莺唤起烟光媚燕燕双髙引愁人如醉慵缓歩眉敛金铺倚嘉景易失懊恼韶光改花空委忍厌厌地施朱粉临鸾鉴腻香销减摧桃李独自个凝睇暮云暗摇山翠天色无情四逺低垂淡如水离恨托征鸿寄旋娇波暗落相思泪妆如洗向髙楼日日春风里悔凭阑芳草人千里【古今诗话】  

海州士人李慎言尝言梦至一处水殿宫观女戯毬山阳蔡绳作传叙其事甚详有抛毬词十余首言皆清丽今但记其两篇云侍燕黄昏晩未休玉阶夜色月如流朝来自觉承恩醉笑倩傍人认绣毬堪恨【阙】家几帝王舞烟揉尽绣鸳鸯如今重到抛毬处不是金炉旧日香  

胥偃内相应举时梦徐将军防下头项作诗云昔作树头花今为塜下骨明年徐奭牓下第二人及第【南部新书】  

仆在黄州防寥自武陵来访馆之东坡一日梦防寥诵作新诗觉而记两句云寒食清明都过了石泉槐火一时新后七年出守钱塘而防寥始卜居湖上智果院院有泉出石缝间其冷宜作茶寒食之明日仆与客泛舟自孤山来谒防寥汲泉鑚火烹黄蘖茶忽悟所梦诗兆于七年之前众客惊叹知传记所载葢不妄也【东坡诗话】  

仆泊船吴江梦仲殊弹一琴十三颇损而有异声余问云琴何为十三殊不答但诵云度数形名不偶然破琴今有十三此生若见邢和璞方信秦筝是响泉梦中了然谕其意觉而识之至晩到苏殊当来见即以示之写至此笔未絶殊老叩船来见惊叹不已遂以赠之去州五里  

王平甫熈宁癸丑嵗直宿崇文院梦人邀至海上见宫殿甚盛其中作乐箫皷之伎甚众其宫曰灵芝邀平甫俱徃有人在宫侧隔山水曰时未至且令去他时迎之恍然梦觉时禁中已鸣钟平甫颇自负非凡为诗记之曰万顷波涛木叶飞笙箫宫殿号灵芝挥毫不似人间世长乐钟声梦觉时后四年平甫卒其家哭询之尝梦灵芝宫其信然乎当召告是夕暮奠若有声音接人其家复卜之果获兆昔有人至海上蓬莱见楼防中有待乐天之室乐天自为诗以纪其事与平甫之梦实相似葢二人皆天才逸发则其精神所寓必有异者物理葢有之而不可穷也【纪诗】  

王仲简潭州人少修进士业未谐随计性寛厚敦孝弟周显徳中摄长沙县丞累任甚能为理与潭州通判耿振相善太平兴国二年忽染患而亡兄仲伟夜梦庄容持书一对云评事差逸来伟便开其书乃诗一章题云赠耿郎中曰得接英贤喜可知人生能得几多时自従别后容顔改恰似庭前雨泪碑仲伟梦觉而记分明众叹讶振不十年而终【郡阁雅谈】  

沈彬字子羙髙安人为诗天才狂逸下笔成章好神仙之事少孤西游以三举为约尝梦着锦防衣贴月而飞识者言虽名播天下身不入月终不及第洪州觧至长安初举行纳省巻作梦仙谣云玉殿大开从容入金桃烂熟没人偷鳯惊寳扇频翻翅龙悮金鞭忽转头第二举忆仙谣云白榆风占九天秋王母朝回宴玉楼日月渐长双鳯睡桑田欲变六鼇愁云翻箫管相随去星触旌幢各自流诗酒近来狂不得骑龙却忆上清游第三举赠刘象一首云曽应大中天子举四朝风月鬂萧疎不随世祖重携剑知为文皇再读书十载战尘消旧业满城风雨壊贫居一枝何事于君惜仙桂年年幸有余刘象三举无成孤寒主司覧彬诗其年放象及第五老牓即其数也彬干符中值四方多事遂南游湖湘及岭表二十余年却廻吴中过江南受伪命官至吏部侍郎致仕退居髙安【雅言杂载】  

杜牧之顷干时宰求小仪不遂求小秩又不遂尝梦人谓曰辞春不及秋昆脚与皆头后果得比部员外郎【胫说】  

中书舍人崔嘏娶李续女为曺州刺史令周邵南勾当障车后邵南因睡忽夣在防中女立床西嘏立床东女持红牋题诗一首笑投嘏因髙吟之云莫以真留妾他理管容华难久住知得几多年一嵗而嘏妻卒  

余自蜀中应举京师道过华清官梦明皇令赋太真裙带词觉而记之今书赠柯山潘大临邠老云百叠漪漪水皱六铢縦縦云轻植立含风广殿防闻环佩揺声  

元丰八年正月旦日子由梦李士宁草草为具梦中赠一絶句云先生惠然肯见客旋买鸡豚旋烹炙人间敛酒未湏嫌归去蓬莱却无吃明年二月六日为予道之书以遗迟云  

## 诗话总龟巻三十四  

宋　阮　阅　撰  

纪梦门【下】  

狄遵度纪梦诗云佳城郁郁頽寒烟孤雏乳兽号荒阡夜卧北斗寒桂枕木落霜拱鴈连天浮云西去半落日行客东尽随长川乾坤未毁吾尚在肯与蟪蛄论大年狄遵度自儿童时巳能属文落笔有奇气年十六一夕梦杜子羙诵平生诗皆集中所未见者觉而记两句后遂续之【百斛明珠】  

张詧字隠之本闽人迁于成都数世矣善属文不仕晩用太守王素荐赐号冲退处士一日梦有人寄书召之云东岳道士书也明日与李士宁答曰手持东岳寄书来詧大惊不知其所自来未几詧果卒其子禩亦逸民举仕一命乃死士宁蓬州人也语默不常或以为得道者百嵗乃絶尝见余于成都曰子甚贵当策举首已而果然  

余尝梦见人云是杜子美谓余曰今人多误会予八阵圗诗云江流石不转惟恨失呑吴世人皆以为先主武侯欲与闗羽复仇故恨不能灭吴非也我意本谓吴蜀乃唇齿之国不当相图晋之所以能取蜀者以此子羙死已久犹不防其诗区区自列其意书生之习气也【并同前】  

东坡将亡前数日梦中作一诗寄朱行中云舜不作六器讵知贵璵璠哀哉楚狂士抱璞号空山相如起睨柱投壁相与还何如郑子产有礼国自闲虽防韩宣子鄙夫亦辞环至今不贪寳凛然照尘寰觉而记之自不晓所谓东坡絶笔也【直方诗话】  

陈明信云萧贯少时尝梦至宫廷中长廊邃舘如王者所居有千门万戸望之洞然金碧烁耀既过数门见羣妇人如神仙视贯惊问何所従来贯愕然亦不知对贯自陈进士能为诗中有一人授贯纸曰此所谓衍波牋烦赋宫中晓寒歌贯援笔立成既有奇语其人甚赏之因曰先軰异日必贵此天上非人间也贯寤尚能记所赋俞秀老往尝得之于萧翰林之孙其诗有云十二嶤闗隠空緑兽猊呼焰椒壁馥渇乌涓防不相续辘轳欲转霏红玉百刻香残陨莲烛九龙吐水漫寒浆红绢佩鱼无左珰两两趋走瞻扶桑红萍半圭出波面囘首觚棱九霞绚鸣鞘声天上来大剑髙冠满前殿秀老诵之尚有四五韵防之  

王太初传言有焦仲先者家于南徐元丰元年因诣京师访知已忽梦一妇人相顾遇或以诗笔相往来其一聫云呉王台下无人处几度临风学舞腰又曰吴山之北会稽之阳古木苍苍其最后一章云仲冬之月二七之间月圆风静车马相扳其人如病狂縁太初而后愈至秦少游书栁鬼事所载诗语前后皆同但年月乃是熈宁九年所病者乃是嘉兴令陶集而所谕者乃是天竺辩才法师二者不知孰是【并同前】  

仆尝梦有客携诗文见过者觉而记其一诗云道恶贼其身忠先爱厥亲谁知畏九折亦自是忠臣又有数句若铭賛者云道之所以成不以害其耕徳之所以修不以贼其生【东坡诗话】  

富郑公早年尝梦青州王相公以后事相托公曰相公徳被生民当延遐夀何遽及此后二年罢相知郓州辟郑公为倅到任月余有大星陨于宅园家人怪之相告曰后月当见果至后月薨郑公为治防事故郑公挽词曰道徳被生民与当年梦中符契【古今诗话】  

郑内翰獬未贵时尝病瘟疫数日未愈甚困俄梦至一处若宫阙有吏迎谒甚恭公谓吏曰吾病甚倦烦热思得凉浴以清其肌吏云已为公办浴久矣吏引公至一室中有小池方濶数尺甃以明玉水光防滟以手测之清冷可爱公乃坐甃上以水泛身俄视两臂已生白鳞视水中影则头已角出公惊遽出吏云此玉龙池也惜乎公不入其水中入则为辅宰乃觉少选出汗公后登第为第一人为诗戯友人云文闱数战夺先锋变化湏知自古同霹雳一声従地起到头身是白龙翁  

王仲举营道人母尝梦挟仲举入月仲举修进业长兴化二年赴举谒秦王登第后有诗谢秦王曰三千里外抛渔艇二十人前折桂枝太平兴国中仲举有子曰嗣全亦中进士第乃扶两子入月之祥【青集】  

湖州长兴县啄木岭金沙泉即每年造茶之所也湖常二郡接界于此其土有境防序每茶节二牧毕至所泉处沙中居尝元水将造茶太守具牺牲祭泉顷之发源清溢造御茶毕水则防减供堂者毕水已半矣太守造茶毕即涸矣太守或行斾稽晩则亦风雷之变或见挚兽毒蛇鬼魅之类焉胡生者即其居以钉铰为业居霅溪而近白苹洲去其居十余歩有古坟胡生每因茶饭必奠酬之尝梦人谓之曰吾徃栁氏子生善诗而嗜茗及死塟此室乃子今防之侧也常衘子之惠无以为报欲教子为诗胡生辞以不能栁强之曰但率子意言之当有致矣生既悟试留诗果有冥助者其后遂工焉诗曰胡风似劔锼人骨汉月如钩钓胃肠魂梦不知身在路夜来尤自到昭阳人谓之胡钉铰诗  

金沙池泉在常州宜兴县罨画溪之东有寺寺有碑载当时杭湖常三州贡茶唱和乐天云十只画船何处宿洞庭山脚太湖心常州太守忘其姓名和云殷勤为报春风道不贡新茶只贡心  

韦检举进士不第常有一羙姬一日捧心而卒检追思痛悼殆不胜情举酒吟诗悲怨可掬吟曰寳剑化龙归碧落嫦娥随月下黄泉一杯新酒青春晓寂寞书窗恨独眠一日忽梦姬泣涕澘然曰当有后期今和来篇即口占云春雨蒙蒙不见天家家门戸栁如烟如今肠防空泪欢笑重追别有年检终日怏怏后更梦姬曰即遂相见觉来神魂恍惚乃题曰白浪漫漫去不回浮云飞尽日西頽始皇陵上千年树银鸭金鳬也变灰后数日即符梦兆【脞说前集】  

晁奉礼简故宫保内翰之次子也于昆弟中最称奇秀与梁固少小砚席之至善大中祥符二年固状元及第授青州倅时奉礼荣侍在阙下是年冬末梁方之任去青雨驿夜梦晁来相谒手携白扇上有七言诗一首以赠梁云死生离别最堪悲相对无言泪满衣叹我巳归泉下去羡君新向月中归长鞭已见腾夷路折翼终难继迅飞珍重故人当圣代早持钧轴入黄扉覧诗起执手悲泣而别倐然觉大异之叹晁必没故矣乃急走仆録所得诗入亰师访其安否宫保开读之大恸曰品格真吾儿作也梦之夕乃简亡之日也  

李良弼故给事中防之子祥符元年应进士举得同学究及第二年给事自南京移知郑州以家在应天良弼奏为本府司士防军是年中赴良弼随侍至郑夜宿中牟驿梦人持诗版跪而来献良弼诗曰九霄丹诏三天近万叠红芳一旦开日月山川湏问甲为君亲到小蓬莱觉而异之旦遽起而白给事喜曰据此诗意汝必有前程慎勿废于笔砚勉旃勉旃至郊而别五年方归阙授三司户部判官五月已举张楚县丞事停任六月十九日良弼卒于应天府给事大恸悲语张君房曰梦之不诚如是自此儿梦必谓其前程而为词臣一旦至是苦哉君房但寛勉以慰之是年秋君房以语鞠狱无状谪为宁海督邮乃同给事舟抵应天府旦憇泊间细语良弼卒之日月及地之所因而绎之忽有数悟乃省其诗尽得之良弼丙戌生年二十有七即诗首句云九霄丹诏三天近三九二十七数是年二十五故云近也万叠红芳一旦开方万叶之花一旦开尽是近谢之意次云日月山河湏问甲其年六月十九日甲寅乃其卒日殡是二十九日甲子于府东甲地即是日月山川湏问甲也葢六月天徳月徳俱在甲末句云为君亲到小蓬莱即虚无防漠之所给事沉黙曰君辨之矣【脞说前集】  

沈亚之尝言刑鳯寓居长安平康里第昼梦一妇人自楹而来古妆髙髻作阳春曲曰长安少女翫春阳何处春阳不防肠舞袖弓腰浑忘却娥眉空带九秋霜鳯曰何谓弓腰曰昔年父母教舞作此弓弯状舞罢辞去鳯亦寻觉【脞说后集】  

吴兴姚郃尝言有友王生者元和初夕梦游吴宫久之闻宫中出辇吹箫撃皷言西施王悲悼不止立召门客作挽歌生应声为词曰西望吴王阙云书金字牌连江张蕙帐择土金钗满地红心草三层碧玉台春风无处所凄恨不胜懐及寤复记其事王生太原人  

崇宁元年元日昏眠梦中作一诗云无頼春风试怒号共乗一叶傲惊涛不知两岸人皆愕但觉中流笑语髙三月与陈莹中渡湘江是日大风当断渡小舟掀舞白浪中两岸聚观胆落莹中笑愈髙余以诗语莹中莹中曰此公桉后大行丛林  

东坡倅钱塘梦神考召入禁中宫女环侍一红衣女捧红靴一只命坡铭之其中一聫云寒女之丝铢积寸累歩武所及云蒸雷起上极叹其敏劭【同前】  

山谷昼卧梦与一道士升空道士曰与公游蓬莱觉天风吹鬓道士曰敛目俄有狗吠开目不见道士惟见宫殿鲁直入有两玉人导升殿主防揖之仙女侍之中有一女云整琵琶鲁直爱其风韵顾之忘揖主者主者色庄故其诗曰试问琵琶可闻否灵君色庄妓摇手与余亲言之今山谷集语不同葢更昜耳【冷斋夜话】  

少游南迁宿宫亭湖庙下侧枕视防波月影縦横追绎昔宿埀云老借竹轩见西湖月色如此梦羙人自言我天女也以维摩像乞賛少游爱其画念曰非道子不能作此天女以诗戏少游曰不知水宿分风浦何似秋眠借竹轩闻道诗词妙天下庐山对眼可无言少游梦中题其像曰竺仪华梦瘴面囚首口虽不言十分似九应笑舌覆大千作狮子吼不如不搏取妙喜如陶家手【同前】  

陈智夫襄阳人博学有才思尤长于歌诗尝遇异人授以吐纳之术故佳句多于梦中得之若花笑似留客鸟声如唤人又野花临水数枝恨芳草连天千里情之句虽前辈不能逺过【遯斋闲覧】  

## 诗话总龟巻三十五  

宋　阮　阅　撰讥诮门【上】  

陈彭年大中祥符中与晁文庄内翰等四人同知贡举省试将出奏试巻举人壅衢观其出省诸公皆赧其容独彭年扬鞭自肆有骄矜之色榜出有甥不预选怒入其第会彭年未来于几上得黄勅乃题其背曰彭年头恼太东烘眼似硃砂鬓似蓬纰缪幸叨三字内荒唐仍在四人中取他权势欺明主落却亲情卖至公千百孤寒齐下泪斯言无路达尧聪彭年怒抱其勅入奏章圣见而不恱然释其罪【江南野录】  

唐太宗燕近臣长孙无忌嘲欧阳率更曰耸防成山字埋肩畏出头谁言麟阁上畵此一弥猴询应声曰缩头连背耸漫裆畏肚寒只縁心浑浑所以面团团太宗改容曰询岂不畏皇后闻耶无忌长孙后之弟也【小说旧闻】  

唐相张延赏选壻无可意者其妻苗氏贤而知人特选进士韦臯许之臯性踈旷不拘细行延赏窃悔由是婢仆颇轻慢惟苗氏待之益厚臯因辞东游张氏罄奁具以治行延赏幸其去以七驼物为赆臯行翌日悉还之惟留奁物及书策而已后五年臯拥节旄会徳宗幸奉天持节西川替延赏乃改姓名作韩翺人莫敢言至大囬驿去府三十里人有报延赏曰替相公者韦臯也非韩翺苖氏曰若韦臯必韦郎也延赏曰天下姓名同者甚众彼韦生必填沟壑岂能乘吾位乎次日果韦臯也延赏惭惧自西门潜遁臯入见苖礼奉过布衣之日求前轻慢者皆杖死之时泗濵郭围因为诗曰宣父从周又入秦昔贤谁不困风尘当时甚讶张延赏不识韦臯是贵人【唐宋遗史】  

彭齐吉州人才辩滑稽尝谒南丰宰而不礼之一夕虎入县防噬所养羊弃残而去宰即以会客齐与焉翌日献诗于宰曰昨夜黄班入县斋分明踪迹印苍苔几多道徳驱难去些子猪羊引便来令尹声声言有过录公口口道无灾思量也觧开东阁留得头蹄待秀才覧者絶倒【青箱杂记】  

景徳初河朔举人张存任弁皆以防城得官有无名子嘲曰张存觧放旋风炮任弁能烧猛火油  

丘濬寺丞失意徧游诸郡至山阳郡守屡召之夜饮翌日作诗曰丑却天下美人面正得世间君子心郡将他日再为文字饮以谢之至宜真太守室看牡丹作诗曰何事化工情愈重偏教此卉大妖妍王孙欲种无余地顔巷安贫欠买钱晓槛竞开香世界夜栏谁结醉因縁湏知村落桑耘防田叟饥耕妇不眠又至五羊赠大守诗曰碧睛蛮婢头防布黒面胡儿耳带环几处楼防皆枕水四周城郭半围山又诗曰阶上腥臊堆蚬子口中脓血吐槟榔又诗曰风腥蛮市合日上瘴云红太守见之大不怿【翰府名谈】  

天圣中修国史王安简谢阳夏李邯郸黄唐乡为编修官安简神清冲淡唐郷刻意篇什谢李尝戏为句丰貎闲如鹤黄吟苦似猿【春明退朝録】  

唐既平刘展江淮之乱上元间租庸使元载以吴越虽兵荒后民产犹给乃辞召豪吏分宰列邑而重敛之时人谓之白着言其役敛无名其所著者皆公然明白无所嫌避一云世人谓酒酣为白着既为刻薄之役不堪其则必颠沛酩酊如醉者之着也渤海髙亭有诗曰上元官吏称剥削江淮之人皆白着  

唐景龙中洛下霖雨百余日宰相不能调隂阳乃闭坊市北门卒无効溢至甚人歌曰礼贤不觧开东阁爕理惟能闭北门【朝野佥载】  

孙鲂沈彬李建勲好为诗时鲂有夜坐诗为众所称建勳因匿于斋中待彬至乃问彬云鲂之诗何如彬曰田舍翁火炉头之语何足道也鲂闻而出诮彬曰何诽谤之甚而比田舍翁无乃过乎彬曰子夜坐句划多灰渐冷坐久席成痕此非田舍翁炉上作而何阖坐大笑乃题金山寺云万古波心寺金山名目新天多剩得月土少不生尘过橹妨僧艇归涛溅佛身谁言张处士题后更无人莫不服其驯雅【江南野録】  

朝元龟庐陵人尝谒邑宰见起伏生犷欲穷以词学因新畵屛为戏珠龙乃曰请子咏之元龟应声而成因讽宰受赂云翻身腾白浪探爪攫胡珠  

毛柄聚生徒于庐山白鹿洞与诸生讲论所获赀镪皆以市酒洞有辨者嘲云彭生作赋茶三片毛氏传诗酒半升尝自题于斋壁云先生不在此千载只空山因大醉一夕而逝  

刘炎少负词学晚为永新尉拙于政治道有贪名太守行邑觊觎之意而炎不悟既行以诗讽炎云未到桃源时长忆出家景及到桃源了还似鉴中影炎乃和而复之后以民诉受贿遂按以法炎复有诗云早知太守如狼虎猎取膏粱以饀之  

罗隠性傲睨初赴举过钟陵见营妓云英一絶后下第又过复见之云英曰罗秀才尚未脱白隠以诗嘲之曰钟陵醉别十余春重见云英掌上身我未成名英未嫁可能俱是不如人隠与顾云同谒淮南相国髙骈云为人雅律髙公遂届云而逺隠隠欲归武陵与賔幕酌饯于云亭盛暑青蝇入坐髙公命扇驱之谑隠曰青蝇被扇扇离席隠声曰白泽遭钉钉在门偶见白泽图钉在门扇乃讥云也时髙公欲继淮南王求仙方为妖乱后为毕将军所害隠作妖乱志以讥之故有题延和阁云延和髙阁势凌云轻语犹疑太一闻烧尽余香无一事开门迎得毕将军僖宗在蜀隠作诗数首以刺诸侯及还梁为朝贵所疾乃谒钱武肃焉献僖宗在蜀诗曰白丁攘臂犯长安翠辇怆惶路屈蟠丹鳯有情云外逺玉龙无迹渡头寒静思贵族谋身易危惜文皇创业难不将不侯何计是钓渔船上泪防干又作僖宗还京曰马嵬杨栁尚依依又见銮舆幸蜀归泉下阿瞒应有语这回休更怨杨妃【鉴戒録郡阁雅谈谓青蝇白泽对句是冦弱谢观作】  

苏子羙监进奏院因赛神召舘中同舍是时江南人李中舍因梅圣俞谒子羙且愿预此会圣俞以为言子羙曰食中不设蒸馒饼夹坐上安有国舍虞防李啣之遂其事于言语为刘元瑜所弹子羙坐谪故圣俞有客至诗云有客十人至共食一鼎珍一客不得食覆鼎伤众宾葢指李也【诗史】  

来鹄洪州人咸平中名振都下然喜以诗讥讪当路为人所恶卒不第金钱花云青帝若教花里用牡丹应是得钱人夏云云无恨旱苖枯欲尽悠悠闲防作奇偶题云可惜青天好雷电只能驱趂懒蛟龙【诗史】  

唐湖州参军陆防妻蒋氏善属文然嗜酒姊妹劝节酒强食蒋应声曰平生偏好饮劳尔劝吾飡但得樽中满时光度不难僧知业有诗名与防善一日访防谈蒋使婢奉酒知业云受戒不饮蒋隔帘谓曰上人诗云接岸桥通何处路倚楼人是阿谁家观此风韵得不饮乎知业惭而退  

濠州西有髙唐舘俯近淮水御史闫钦授宿此舘题诗曰借问襄王安在哉山川此地胜阳防今朝寓宿髙唐舘神女何曽入梦来有李和风者至此又作诗曰髙唐不是这髙唐淮上江南各异方若向此中求荐枕参差笑杀楚襄王  

丁晋公为玉清昭应宫使夏英公为判官一日赐宴斋宫优人有杂手藏擫者晋公顾英公曰古人无咏藏防诗请赋一章英公为一絶云舞拂挑珠复吐丸遮藏巧便百千般主公端坐无由见却被傍人冷眼看  

杨孺尚书以耳聋致仕居雩县别业同里髙氏赀厚有二子小字大马小马一日里中社饮小马携酒一榼就杨公曰此社酒善治聋愿持杯酌之无沥杨书絶句与之云数十年来双耳聩可将社酒使能医一心更愿青盲了免见髙家小马儿【倦游录】  

景祐初诏先朝免觧人将来特与推恩有无名子改王元之升平词以嘲曰旧人相见问行年便说真宗更以前但看緑袍包裹了这回冷笑入黄泉  

永叔在政府将引去以诗寄颍川常夷甫曰笑杀汝阳常处士披簔带笠伴春锄明年夷甫起授侍讲判国子监有无名子改前诗作夷甫寄永叔曰笑杀汝隂欧少保新来防士聼朝鸡又云昔日颍隂常防士却来马上聼朝鸡  

史流仕不得志好持人长短世以凶人目之亦终以此败尝过江州琵琶亭题诗云坐上骚人虽有咏江边寡妇不难欺若使王涯闻此曲织罗应过赏花诗【并同前】  

邵安石连州人髙湘侍郎南迁归朝途经连江安石以所业投之遂见知同至辇下湘知贡举安石擢第诗人章碣赋东都望幸诗刺之曰懒修珠玉上髙防眉目连姢幸不开縦使东廵也无益君王自帯羙人来【古今诗话】  

泗州僧伽塔人多云其下真身也塔后有阁记兴国中初塑事甚详退之诗云火烧水转扫地空则真人之焚久矣塔本般匠所建俗言塔顶为天门苏国老有诗云上到天门最髙处不能容物只容身葢讥在位者  

孙皓为晋所防封归命侯武帝问皓曰闻南人好作尔汝诗尔颇能否皓被酒举觞曰昔与汝为邻今与汝为臣劝汝一杯酒令汝夀万春帝悔之  

吴武陵有文而好讦尝以赃败广州吏治殊不假贷题诗路左壁曰雀儿来往飏风髙下视莺鹯意气豪自谓能生千里翼黄昏依旧入蓬蒿  

唐王铎杨收皆薛逢同年收作相逢有诗曰湏知金印朝天客同是沙堤避路人威鳯遇时皆瑞圣应龙无水谩通神收闻之怒王铎作相逢又有诗曰昨日鸿毛万钧重今朝山岳一毫轻铎又怒  

罗隠与桐庐章鲁风齐名钱武肃崛起以鲁风善笔札召为表奏孔目官鲁风不就执之后以罗隠为钱塘令惧而受命因宴献诗云一个祢衡容不得思量黄祖谩英雄自是始厚之  

冯王镇南阳郡中宣圣庙壊有酒戸十余辈投状乞修瀛王未及判有幕客题四句状后云槐影差覆杏坛儒门子弟尽髙官却教酒户重修庙觉我惭惶也不难瀛王遽罢其请出已俸重修  

孙仅给事镇永兴日多作诗时玉清昭应宫初成孙作骊山诗云秦帝墓成陈胜起明皇宫就禄山来有人传于京师以为讥时政  

顔标咸通中郑薫下状元及第先是徐冦作叛薫欲激劝勳烈意标乃鲁公之后故置之巍科既而询其庙院标曰寒素京国无庙院薫始大悟有无名子嘲曰主司头脑太冬烘错认顔标作鲁公  

光启中蒋嶓以丹砂授韦中令吴人张鹄有文而贫或嘲之曰张鹄只消千驼绢蒋嶓惟用一丸丹【并同前】  

## 诗话总龟巻三十六  

宋　阮　阅　撰讥诮门中  

黄台符十六嵗张读十八嵗同年登科为郑宣州幕尝列题于西明寺之东庑或窃注之曰一双同进士两个阿孩儿  

李煜作红罗亭四面栽江梅花作艳曲歌之韩熈载和云桃李不湏夸烂熳已输了风吹一半时淮南已归周  

赵嘏浙人有羙妾洎计偕母不许携行防上元节为鹤林之游帅见之掩为己有明年嘏荣归以诗感之曰寂寞堂前日又曛阳防去作不归云当时闻说沙咤利今日青蛾属使君帅闻遣归  

李商隠依彭阳令狐楚以牋奏受知后其子绹有韦平之拜浸踈商隠重阳日义山造其防事届题云十年泉下无消息九日樽前有所思郎君位重施行马东阁无因得再窥绹见惭恨扄闭此防终身不处  

袁筠婚萧楚女言定未防擢进士第罗隠以一絶刺之云细看月轮还有意定知青桂近嫦娥  

林和靖傲许洞洞作诗嘲之云寺里掇斋饥老防林间咳病猕猴豪民送物鹅伸颈好客窥门鼈缩头  

章郇公性简静尝为开封府试官出人为天地心赋举子白先朝曽试遽别出一题曰教犹寒暑既非致思举子又上请此题出乐记教乃乐教也上在谅隂而用乐事恐非便方纷纷不巳无名子作诗嘲曰武成庙里沽良玉夫子门前防簸箕唯有主司章得象往来寒暑未曽知时南庙试良玉不琢国学试良弓之子必学为箕赋【并同前】  

韩退之弥明传云尝与文友会宿者老道士形貎怪异自通姓名求宿言论甚奇既饮酒众度其不能诗因聫句咏炉中石鼎将以困之首唱曰妙匠琢山骨刳中事调烹至弥明自云不善俗书人多不识乃遣人执笔砚吟曰龙头缩囷蠢豕腹胀膨脝坐客尽惊会人思竭不能复续弥明连促之坐中有欲吟其声凄苦弥明句中侮之曰仍于蚯蚓窍更作苍蝇声湏臾倚壁睡鼻息如雷坐客异且畏之【并同前】  

光化中罗隠佐两浙幕同院沈嵩得新榜封示隠隠批一絶于纸尾曰黄土原邉狡兎肥犬如流电马如飞防陵老将无功业尤忆当时夜猎归  

正元中太府卿韦渠牟金吾李齐运皆宠贵荐人多得名位时刘师老穆寂皆应科目渠牟主穆寂齐运主师老会齐运对顺宗嗟其羸弱许以致仕而归师老失据无名子曰太尉朝天升穆老尚书倒地落刘师刘禹锡曰名场崄如此  

王文惠相府中病尤好释氏时有人作诗曰谁谓调元地番成养病坊但见僧盈室宁知火燎房  

卢肇黄颇皆宐春人颇富于财而肇苦贫与颇同日赴举亦同日登途郡守独饯颇于邮亭而遣肇明年肇状元登第归郡守防肇看竞渡肇即席作诗曰向道是龙刚不信果然夺得锦标归太守大惭  

韦蟾左丞至长乐驿见李玚给事题名因书其侧云渭水春山照眼明笑人何事寡诗情只应学得虞姬壻书字才能纪姓名  

刘鲁风江西投所知为典谒所阻因得一絶曰万巻书生刘鲁风烟波千里谒文公无钱乞与韩知客名纸生毛不为通  

范鲁公质举进士和相凝爱其程文以自登第旧在十三人谓鲁公曰公之词业合在甲选暂屈十三人用传老夫衣鉢可乎鲁公谢之后果至宰相亦且相继门生有献诗者云従此庙堂添故事登庸衣鉢亦相传  

李郁尚书为荆南従事有朝士寄书字体殊恶李寄诗曰华缄千里到荆门章草縦横任意论应笑钟张虚用力却教羲献谩劳魂惟堪爱惜为珍寳不敢留传示子孙深荷故人相爱处天行时气许教呑言堪作符也【并同上】  

北齐卢思道聘陈设宴聫句作诗先唱者讥北人云榆生欲饱汉草长正肥驴谓北人食榆吴地无驴故有此句思道即续之曰共甑分炊饭同铛各煮鱼谓南人无义同炊异馔也吴人愧之【谭薮】  

洛阳有谭歌妇人杨苎萝朝办言有才思杨凝式侍郎以侄女呼之怜其聪慧也时有僧云辨者有文善能讲经善应对若祀祝之辞随名位髙下对之三十字如宿思少师尤重之长夀年五月云辨讲对歌者忽有蜘蛛于檐前垂丝而下正对少师与云辩前少师笑谓歌者曰试嘲得着奉绢三疋歌者不思应声嘲之意不离蜘蛛戏之云辩云辩体充肚大不能行少师见诗絶倒大呌和尚将绢五疋云辩惭且笑与绢五疋诗嘲蜘蛛曰吃得肚罂撑寻丝绕寺行空中设罗网只待杀众生【洛阳旧闻】  

至和间有数达官以诗知名常慕乐天体多得于容易曽有一聫云有禄肥妻子无恩及吏民有人戏之曰昨日通衢遇一辎軿车载极重嬴牛甚苦岂非足下妻子乎闻者传以为笑【欧公诗话】  

向文简在延州尝有诗云四时常有烟棚动三月犹无菜甲生又有人嘲同州诗云三春花发推樗树二月莺啼是老鵶【杂志】  

徐州云龙山人张天骥不逺千里见朱定国于钱塘爱其中风物遂欲徙家居焉春尽思归以诗戏之云羡公飘荡一孤舟来作钱塘十日游水洗禅心都眼净山供诗笔捴眉愁雪中乘兴真聊尔春尽思归都罢休何事却寻朱处士种鱼万尾橘千头【絶诗】  

闽人廖复天禧二年求荐天府下挝鼓讼之覆考再状省试又下湖人凌景阳因复讼之亦再收髙第遂登科士子作诗嘲复曰细思堪恨廖贤良论中科名属景阳啼得血流无用处为他人作嫁衣裳【朱守国録曰续曰】  

景祐中有轻薄子以古人二十字诗益成二十八字嘲诮曰仲昌故国三千里宗道深宫二十年殿院一声河满子龙圗双泪落君前龙圗王博文也尝更大藩镇开封知府三司使一日对上前因叙扬厯之久不觉泪下殿院萧定基也为殿中侍御史与韩魏公呉春卿王君贶同发觧开封举人作河满子曲嘲之因奏事仁宗问之令诵一遍王宗道为诸王教授及讲书凡二十余年不求进用仲昌者章郇公之仲従子论科场不公奏闻牒归简州当时以为虽用古人诗句而切中一时之盛事传以为笑乐【东斋录】  

丁晋公与杨文公游处宴集必有诙谐之语复皆敏于应答一日防谏攻文公因晩俟晋公之门方伏拜晋公亟谓文公曰内翰拜时髭擎地文公随声答曰相公坐处幙瞒天葢杨羙髭髯而丁第方盛设帷幙因互相议也【有宋佳话】  

太尉田重进起于戎行晩年好道术喜黄老有拣停兵士张花项衣道服以其项多雕篆目之为花项又引道士为同志前后所用钱帛悉资之无少违久而无成忽一日云出采药八月当成晩大醉归重进问尊师従未饮何遽醉花项防笑其实不饮昨日见一仙流向西顶礼重进问何人花项恭肃低言即吕洞宾谓曰重进武人好事如此此人有夀今巳有防疾由防染风疴某当暂届少药疗之田大喜曰重进粗人何销神仙下防且曰何时至花项曰此月十五日夜三更必至吕不欲多见人望太尉于射亭帐设用好新裀褥静室燃香鲜果好酒后至五更重进久患风折腰艰难重进方欲责花项虗诞外报尊师门大开囊箧搬运巳尽重进惭恨鸣指曰无良汉无良汉自是不复信时有无名人献诗一首以笑之永兴军人尚能念诵诗曰或作黄金或作银热人好幸搏尖新一朝任惑田重进半夜扳迎吕洞宾獃汉出门特引领黠儿得路已潜身虽称两个无良汉笑杀长安万万人【洛阳旧闻】  

湖南徐仲雅与李宏臯刘昭禹齐名所业百余巻并行于世畊夫谣一首云张绪逞风流王衍事轻薄出门逢畊夫顔色必不乐肥肤如玉洁力抝丝不折半日无畊夫此辈揔饿杀【雅言杂载】  

周颛处士洪儒奥学偶不中第旅浙西从事欢饮惟昩于章程座中皆戯之有赠诗曰龙津掉尾十年劳声价当时閗月髙惟有红妆回舞手似持霜刄向猿猱周和曰十载文场敢惮劳宋都回鹢为风髙今朝甘伏花枝笑任道墫前爱防猱  

庐山道士体貌魁伟饮酒防肉居九天使者庙有双鹤因风所飘憇于庙庭道士惊喜因谓当赴上天命令山童控而乘之羽仪清弱不胜其载毛伤骨折而毙翌日驯养者知诉于公府处士陈沆嘲之曰防肉先生欲上升黄云踏破紫云崩龙腰鹤背无多力传语麻姑借大鹏【南唐近事】  

李山甫诗名冠于当代过乌江题项羽庙云为虏为王尽偶然有何慙见渡江船平分天下犹嫌少可要行人赠纸钱又赠宿将曰校猎燕山经几春雕弓白羽不离身年来马上浑无力望见飞鸿指似人  

任谷富有经术隠居于洛以俟召命末防蒲轮乃躬到京访知已有朝官戯赠曰云间应讶鴈书迟自到京中探事宜従此见山湏合眼被山相赚巳多时后至补衮  

曹确杨收徐商路岩同秉政时有诗嘲之曰确确无余事钱财总彼扠商人都不管货赂几时休【南部新书】  

## 诗话总龟巻三十七  

宋　阮　阅　撰讥诮门【下】  

大中元年魏扶知礼闱入贡院题诗曰梧桐叶落满庭隂鎻闭朱门试院深曽是昔年辛苦地不将今日负前心及榜出为无名子削为五言诗讥之【南部新书】  

先天中王上客为侍御史自以才望当前行忽除膳部员外郎防有恨惋吏部郎中张思咏曰有意嫌兵部专心望考功谁知脚踜蹬几落省桥东盖膳部省最东北隅也  

赵璘仪质麽陋第名后赴姻礼傧相以诗嘲之曰巡闗虽傍樗蒲局望月还登乞巧楼第一莫教蛛蜘过縁人衣带上人头又曰不知元在鞍桥里将谓空防席防归又曰火炉床上平躯立便与夫人作镜防  

崔立言髙退隠茅山善谑浪为诗赠营妓敦厐者曰瓦棺寺里逄行迹华岳山头露掌痕不湏惆怅愁难嫁待与将书问岳神【瓦棺寺有大佛迹岳神大人】又醉中谑浙江防使曰山天留意向丹梯连帅邀来出药畦常见浙东夸镜水镜湖元在浙江西【并同上】  

太平广记言杜牧为宣州幕有酒妓肥大牧之赠诗曰盘祖当时有逺孙尚令今日逞家门一车白土将泥脸十幅红绡补破裩瓦棺寺里逢行迹华岳山前见掌痕不湏啼哭愁难嫁待与将书问岳神与此同未知孰是  

张唐卿进士第一人及第期集于兴国寺题壁云一举首登龙虎榜十年身到鳯凰池有人续云君看姚焕幷梁固不得朝官未可知后果京官【笔谈】  

惠崇诗自负有河分冈势断春入烧痕青时人或有疑讥其犯古者嘲之曰河分冈势司空曙春入烧痕刘长卿不是师兄多古句古人诗句似师兄【居闻转话】  

元居中作宿守郡有官妓小苏善歌舞防而聪慧元守甚怜之一日宴罢令就座客闗彦长求诗闗善诙谐即当时名公也得诗云昔日闻苏小今朝见小苏未知苏小貌得似小苏无由是以此自负相传以起声士大夫従此作诗甚众洎长大数年间体丰脩长未免尚语此苏子瞻出知湖州亦来乞诗苏书与之云舞腰窈窕影揺千尺龙蛇动歌喉宛转声防半天风雨寒此石曼卿古松诗遂士大夫笑【泗上录】  

曺唐罗隠同时才情不殊罗曰唐有鬼诗或曰何也曰水底有天春寂人间无路月茫茫唐曰罗有女子诗或曰何也曰若教觧语应倾国任是无情也动人此葢罗牡丹诗也【庐懐抒情】  

贾岛狂狷行薄执政恶之故不与选裴晋公于兴化作池亭岛诗曰破却千家作一池不栽桃李种蔷薇蔷薇花谢秋风起荆棘满庭公始知人皆恶其不逊【古今诗话】  

胡旦秘监性褊躁表眀居襄阳屡讥郡政夏英公常师事之及公贵达胡尚以青衫眡公公出镇防阳时一造焉一日谓公曰读书乎郡事少暇比只作得一燕雀诗胡曰试举之曰燕雀纷纷出乱麻汉江西畔使君家空堂自恨无金弹任尔啾啾到日斜自尔少戢  

蔡君谟守福唐会李太伯与陈烈于望海亭以歌者侑酒方举板一拍陈惊怖越席攀木逾垣而去李作诗曰七闽山水掌中窥乘兴登临到落晖谁在畵桥沽酒处几多鸣橹趁朝归晴来海色依希见醉后乡心积渐防山鸟不知红粉落一声檀板便惊飞葢讥其矫也  

梅圣俞过杨州宋公序送鵞作诗谢云尝游鳯池上曾食鳯池萍乞与江湖客従交养素翎公序得诗不怿【同前】  

干符末有客寓于广陵开元寺不为僧所礼一笔题门而去龛龙去东海时日隠西斜敬文今不在碎石入流砂僧众皆不能详之独有沙弥能觧众问其由则龛龙去矣有合字时日隠矣有寺字敬文不在茍字也碎石入流沙卒字也此不逊之言辱我曺也众僧大悟沙弥乃懿皇朝云皓供奉也  

长沙六快诗致仕屯田王拨作也六人谓师周沆漕赵良规宪李硕刘舜臣倅朱景阳许诗略曰湖外风物奇长沙信难续衡峰排古青湘水湛寒緑舟楫通大江车轮会平陆昔贤官是邦仁泽流丰沃今贤官是邦刳防人脂肉懐昔甘棠花伤今猛虎毒然此一郡内所乐人才六漕与二宪僚守连两通属髙堂日暮会深夜继以烛帏幙皆绮纨器皿尽金玉歌喉若珠累舞腰如素束千态与万状六人欢不足因成快活诗荐之尧舜目余数聫猥不可录揆与樊太博立里闬友素俱老于故乡而林泉相依以二踈自髙谤诗旣出捕樊以胁之樊义薄无守悉以游従之事卖之以求茍免而希赏狱且讟谤削籍立以告发加秩昻然拜命略无三褫之羞训词云为尔交者不其难乎【湘山録】  

皇甫松着醉乡日月三巻自叙之云松承相奇章公表甥然不荐举因襄阳大水变极言诽谤有夜入真珠室朝游瑇瑁房之句承相有爱姬名真珠  

张曙崔昭纬中和间西川同举相与谒日者问命时曙自恃才名籍甚人皆呼为将来状元崔亦分居其下无何日者殊不顾曙惟目崔曰将来万全及第曙有愠色曰郎君亦及第但崔家郎君拜相当于此时过堂既而曙果以怆恤不终场昭纬首冠曙以诗刺之曰千里江山陪骥尾五更风水失龙鳞昨夜浣沙溪上雨緑杨芳草为何人崔不平之会夜饮崔以巨觥饮张拒之崔曰但吃待我作宰相与你取状元张拂衣而出因不叶后七年崔自内廷大拜张于后三榜裴公下及第果于崔公下过堂【并同上】  

崔珏佐大魏公幕与副车袁充不叶公俱荐之于朝崔拜芸阁校讐縦舟江浒会有客以丝桐诣公公善之而迎珏至公从容为客请一篇珏方懐拂鬱因而发泄所蓄为诗七条上五音寒此艺知音自古难惟有河南房次律始终怜得董庭兰公不怿崔大慙恚  

元防之在浙东时賔府有薛书记饮酒醉因争令以酒器撃伤防之由此遂去幕乃作十离为献诗云驯扰朱门四五年毛香足净有人怜无端咬着亲情脚不得红丝毯上眠【犬离家】越管宣毫始称情红牋纸上撒花琼都縁用久锋头尽不得羲之手里擎【笔离手】云耳红毛浅碧蹄追风曽到日东西为惊玉儿郎君坠不得华轩更一嘶【马离廐】陇西独自一孤身飞去飞来上锦茵都縁出语无方便不得笼中更唤人【鹦鹉离笼】出日朱门未忍抛有人常爱语咬咬啣泥秽污珊瑚簟不得梁间更垒巢【燕离巢】皎洁圆明内外通清光似照水晶宫都縁一点瑕相汚不得终宵在掌中【珠离掌】戯跃莲池四五秋常摇朱尾防轮钩无端摆防芙蓉朶不得清波更一游【鱼离池】爪利如锋眼似铃平原捉兎趂髙情无端窜向青云外不得而今手上擎【鹰离鞲】蓊鬱新栽四五行常将正节负秋霜为縁春笋鑚墙出不得垂隂覆玉堂【竹离亭】铸防黄金鉴始开初生三五月徘徊为遭无限尘防污不得华堂上玉防【鉴离防】元公诗曰马上同携今日杯湖边还拂去年梅年年只是人空老防防何曽花不开歌咏每添诗酒兴醉酣还命管来墫前百事皆依旧防检唯无薛秀才【摭言鉴戒録有薛涛上连师犬离家鱼离池鹦鹉离笼竹离丛珠离掌五诗谓薛书记不知孰事是】  

赵昌言为枢密副使时陈仪与董俨俱为三司塩铁副使胡旦知制诰院尽同年生俱少年为一时之俊梁颢又尝与同幕五人者旦夕会饮于枢第茶觞壶矢未尝虚日每乘醉夜方归金吾吏遂夜马首声喏仪以醉鞭指其吏曰金吾不惜夜玉漏莫相催都人谚曰陈三更董半夜【玉壶清话】  

张文潜尝作齐安行词甚不羙末云最愁三伏热如甑北客十人九人病百年生死向中州千金莫作齐安游而潘邠老黄人也为作觧嘲云为邦虽陋勿雌黄我曽侍立苏公旁见公顔色不憔悴不似贾谊来江湘他州虽粗胜吾州无此两公相继游【直方诗话】  

王令逢原广陵人既见知于舒王声誉赫然时附丽之徒望风伺守牧冠葢日满其门进誉献謟初不及文字间也逢原厌之大署其门云纷纷闾巷士看我复何为来即令我烦去即我不思意有知耻者而干谒不衰  

东坡号思聡诗为水镜集又作序赠之云聡能为水镜以一含方则书与诗当益奇吾将观焉以为聡得道深之及聡来京师种种不进有也戯之云水镜年来亦太昏  

张文潜作大旱诗云天边赵盾益可畏水底武侯方醉眠时人以为几于汤燖右军也【并同上】  

晋刘道真遭乱于河侧牵船见一老妪摇橹道真嘲之曰女子何不调机弄杼因甚旁河摇橹答曰丈夫不跨马挥鞭因甚旁河牵船又尝与人草中同盘共饮见一妪将两小儿过并着青衣嘲之曰青羊引双羔妇人曰两猪共一槽道真无以对【因话録】  

唐宋国公瑀不觧射九月九日赐射瑀箭俱不着垜一无所获欧阳询咏之曰急风吹缓箭弱水驭强弓欲髙翻复下应西还又东十回俱着地两度倂擎空借问谁为此只应是宋公萧瑀封宋国公【太平广记】  

东臯子王绩字无功有杜康庙碑醉乡记备言酒德广陵人刘虚白擢进士第嗜酒有诗云知道醉乡无戸税任他荒却下丹田世之嗜酒者茍为仲尼之徒得为诰戒乎【北梦言】  

李度显徳中举进士攻诗有醉轻浮世事老重故乡人之句人多诵之王朴为枢密以此一聫荐于申文炳知举遂擢为第三人嘲曰主司只选一聫诗【玉壶清话】  

防莱公尝与张洎同省一日作庭雀诗讥洎曰少年挟弹多狂逸不用金丸用防丸葢讥洎顷在江南重围中而李煜草诏内于臈丸中追上江救兵之事也洎不免强顔附之后稍亲昵【同上】  

龚彦和谪化州持不杀戒日夜礼佛对客虮虱满衣领不恤也邹志完嘲曰衣领従教虱子縁夜深拜得蓆儿穿道乡活计君知否饥即须飡困即眠【冷斋夜话】  

## 诗话总龟巻三十八  

宋　阮　阅　撰诙谐门【上】  

太宗赐钱思公已汴孝经诗令次韵和进晁文元迥首出四句云舍后信标名风篁自有声温柔敦厚教仙果子难生思公即便对晁公今日湏了晁大笑诸公不晓今日孝经诗稽迟戯以此督之尔四句盖次韵诗迟也  

祥符中日本国遣使入贡称国之东有祥光现其国素传中原天子圣明则此光现章圣诏本国建寺赐额曰神光朝辝日夷使乞令词臣撰一寺记是时当制者虽中魁选然词学不优赡居常止以张君房代之葢假其稽古才雅也既传宣讫撰寺记时张尚为小官醉饮樊楼遣人遍京城寻之不见而夷人在閤门翘足以文中人三促之紫防太窘后钱希白杨大年因玉堂暇日改闲忙令大年曰世上何人最号闲司谏拂衣归华山葢种放得归山时也希白曰世上何人最号忙紫防失却张君房时传此事为雅笑【湘山録】  

唐制三班奉职月俸七百驲劵羊肉半觔祥符中有人题于驲舍曰三班奉职实堪悲卑贱孤寒即可知七百料钱洎甚使半觔羊肉几时肥朝廷闻之谓如此责廉遂议増俸【古今诗话】  

陈亚少卿维阳人善诗什滑稽尤甚尝与蔡君谟会于金山僧舍酒酣君谟题诗屛间曰陈亚有心才是恶即索笔对曰蔡襄无口便成衰少时为杭州于潜令以利口谑浪人或厌之太守马忠肃因其趋府戒之陈怛受教俄有通刺谒者称太词郎李过庭公骂曰何人家子弟亚率尔云李趋儿马公徐悟之大笑【唐宋遗史】  

陈亚卿着药名诗若风月前湖近【前胡】轩窗半夏凉【半夏】棊为腊寒呵子下【呵子】衣嫌春瘦缩纱裁【缩砂】及赠祈雨僧诗云无雨若还过半夏【半夏】和师防作葫芦巴【葫芦巴】之类最脍炙人口又曽知祥符县亲故多干托借车牛因作诗曰地名京界足亲知【荆芥】往借寻常无歇时【蝎】但看车前牛领上【车前子】十家皮没五家皮【五加皮】尝言药名用于诗无不可而干运曲折使各中理在人之智耳或曰延胡索可用乎曰可沉思久之吟曰布袍防里懐漫刺到防迁延胡索人【鳗鲤延胡索】此可赠游谒措大闻者絶倒与章郇公同年将用之而为言者所沮作生查子献之曰朝廷数擢贤【葫藋】旋占凌霄路【凌霄花】自是鬱桃人【桃仁】险难无夷处【兼荑】也知没药疗孤寒【没药】大幅纸连粘【大腹皮】甘草归田赋【甘草】又别作闺情生查子三首其一曰相思意已深【相思子薏苡】白纸书难足【白芷】字字苦参商【苦参】故要檀郎读【狼毒】分明寄得约当归【当归】逺志樱桃熟【逺志】何事菊花时【菊花】犹未回乡曲【茴香】其二曰小院雨余凉【禹余粮】石竹风生砌【石竹】罗扇尽从容【苁蓉】半夏沙厨睡【半夏】起来闲坐北亭中【北亭】滴尽真珠泪【真珠】为念壻辛勤【细辛】去折蟾宫桂【桂】其三曰浪荡去来来【莨菪】踯躅花频换【踯躅】可惜石榴裙【石榴】兰麝香消半【麝香】琵琶闲后理相思【枇杷相思】必拨朱弦断【荜拨】拟续断朱【续断】待这寃家看【代赭】又自为亚字谜曰若教有口便哑且要无心为恶中间全没肚肠外面任生棱角虽一时谐谑之词以托亦有深意又嵗旦示知已云余寒扫地尽衰老向人闲与人郊行云马嘶曾到寺犬吠昨行村送归化宰赴阙云吏辞如贺日民送似迎时懐旧隠云排聫花品曽非僣爱惜苔钱不是悭自成一家体【青箱杂记】  

魏仲先冦莱公游陜郊僧寺多届题后到见莱公诗巳用碧纱笼而仲先诗独尘昏在壁时有从行官妓颇慧以红衣袖拂之仲先徐曰若得时将红袖拂也应胜着碧纱笼莱公大笑  

西都应天院去府十里每朔望留守帅府官朝拜未晓而住时行十里不交谈有人作诗云正梦寐中行十里不言语处饮三杯有人送驴肉复云防前捉到湏依法盒内盛来定付厨【春明退朝録】  

李涛相国性滑稽为布衣时往来京洛间泥水阙有僧舍曰不动尊院上中有僧不出院十余载涛每过常谒其院必省其僧未几寺焚僧防涛再过之但有门扉而已因题诗曰走却坐禅客移将不动尊世间颠倒是八万四千门【谈苑】  

韩浦韩洎晋公滉之后咸有词学浦善声调洎能为古文洎尝轻浦语人曰吾兄为文譬如绳枢草舍庇风雨而巳予之文是造五鳯楼手浦性滑稽窃闻其言因有亲知遗蜀牋浦作诗与洎曰十样蛮牋出益州寄来新自浣溪头老兄得此全无用助尔添修五鳯楼【同上】  

内朝辰入庭内错立至驾欲坐即御史防知班唱班欲依班立也王彦和汾与刘贡父攽同趋朝王戯刘曰内朝日日湏呼汝刘应声曰寒食年年必上公  

王石甫博学耿介语言轻肆人或戏为心风熈宁中乞郡得湖州舒王以诗送之曰吴兴太守羙如何栁恽诗才不足多遥想郡人迎下担白苹江上起沧波讥其风也石甫知其意即以吴兴太守羙如何为破题作诗十首其一曰吴兴太守羙如何太守从来恶祝鮀生若不为上柱国死时犹合作阎罗舒王闻之曰阎王见阙请便赴任  

方圭好为恶诗宋公庠知扬州日圭来谒醼于平山堂圭诵诗不已宋欲他辞已之顾野外牛牵木磨庠谓坐客胡诙曰青牛恃力狂挨朩诙应声曰妖鸟啼春不避人宋公大笑圭悟其意饮防至客次欲奋拳撃诙众捄而免【并同上】  

刘子仪三入玉堂望大用颇不怿作诗云蟠桃三窃成何味上尽鼇山迹转孤称疾不出朝士问疾刘云虗热上攻石文定在坐云只销一服清凉防谓两府方得凉繖  

王君贶送牡丹与永叔答诗云最后花常冣后开葢君贶同时軰皆入两府永叔以最后戏之也王得诗不喜对来价掷之永叔谓人曰好花不开也君贶闻之愈怒【诗史】  

李芸居于泗上一日纳姬友人钟公寄诗曰昨暮闲行泗水边緑杨堤上覩云軿知君买得千金笑只用何曾两日钱【诗史】  

范希文以大理寺丞监西溪塩场西溪素多蚊蚋希文作诗曰饱去樱桃重饥来栁絮轻但知求旦暮休更问前程  

冯瀛王性仁厚家有一池每得鱼放池中其子监丞每窃钓之瀛王闻之不恱于是髙其墙垣钥其门戸作诗书其门曰髙却垣墙钥却门监丞従此罢纶池中鱼鼈应相贺从此方知有主人  

呉善长郎中仪状魁伟颇类富丞相文学之誉则无焉有轻薄子赠之诗曰文章却似呼延賛风貌还同富相公国初有武臣呼延賛好吟恶诗故云  

熈宁中章子厚察访湖北因以兵收辰溪之南江诸蛮时有吴僧愿成亦在军中自称察访大师每出则乘大马以挝剑拥従呵殿而行随兵官李资入洞资为蛮人所杀成亦被缚既而放归犹扬扬自得诗僧文莹嘲之曰童头浮屠浙东客传呼避道长沙陌寳挝青葢官仪雄新赐袈裟椹犹黑察车后乘従驱挈庸夫无谋动蛮穴暗滩夜被猿猱擒缚入新溪哭残月防牱畏佛不敢烹脱身腥窟存余生放师回目不自愧反以意气湘南行我闻幸有适伊川变戎预防麟经编暌车载吁可恠宜入熈宁志怪篇  

京师优人以杂细物数十种布于地使人暗记物色然后遣沐猴认之每沐猴得之优人即曰道着也马留葢优人呼沐猴之名熈宁庚戌春市井之人见举子往往亦以马留目之其年状元叶祖洽赴宴于池上有下第进士寄诗曰着甚来由去赏春也应有意惜芳辰马蹄莫踏乱花碎留与愁人作醉茵细而绎之乃是着也马留四字葢四句各取上一字  

钱君平性滑稽及第后有人以诗来镢钱君平以诗答之五贯九百五十俸省钱请未足甚用还债还负亦无余买酒买肉何曽梦妻儿终日只愁饥婢仆过冬犹受冻更有不识事闲人献诗献启覔甚瓮  

张献图主簿颍人善嘲谑以老榜得班行寄书于家人曰汝作鸾孤我为奉职不忝矣又讥州县官之贪污者云捧头旧血添新血箧里黄金压白金【古今诗话】  

王丞相好嘲谑初执政对客怅然曰投老欲依僧再三言之客应之曰急则抱佛脚丞相善之复曰投老欲依僧是古人一句诗客曰急则抱佛脚亦是俗谚全句上去头下去脚岂不是的对丞相大笑  

秘书省东即右威卫营荒芜摧毁其大防逼校书院南对御史台有人嘲之曰门縁御史塞防为校书侵  

宋中道有俊才而身短小人多戏之苏子羙与中道年相悬然甚爱其才调道亦倾心作诗论交子羙长大魁伟与中道并立下视曰交不自此京师井市语也号中道为宋锥为其頴利而么麽云赠之诗曰譬如利锥末所到物巳破后中道通判洛州洛州本赵地有毛遂墓圣俞作诗云举锥处囊事亦所以戏之也  

太宗时进士同年有数人名似姓者或有取以为诗云郭郑郑东东野络马张张夏夏侯璘熈宁中有崔度崔公度王诏王子诏皆的对也又有章君陈陈君章二人未有似者唐东方虬欲为西门豹作对亦当时好事者为此对耳给事中马子山穆王八骏有山子马王丞相云马子山骑山子马莫有对者相传久之有姓钱人为衡水令罢归或取以为对云钱衡水盗水衡钱钱闻之变色或者对云吾正欲作对耳非有实也【古今诗话】  

咸通中以举子多车服侈异下令不许乘马时塲中不下千人皆跨长耳或嘲之曰今年勅下尽骑驴短防长鞭满九衢清瘦儿郎犹自可就中愁杀郑昌圗郑昌图魁伟故有此句  

开元中宰相苏味道张昌龄皆有诗名暇日相会互相嘲谑昌龄曰某诗所不及相公者为无银花合葢苏元夕诗有火树银花合之句也味道曰某诗所以不及相公者为无今同丁葢张赠张昌宗诗有昔日浮丘伯今同丁令威之句也遂相对抚掌而笑  

武后朝左司郎中张元一滑稽时西戎犯边武后欲武氏立功因行爵赏命武懿宗统兵平之冦未入境懿宗逾邠畏懦而遁懿宗陋短元一嘲之曰长弓与短箭蜀马临髙蹁去贼七百里隈墙独自战忽然逄着贼骑猪向南遁太后闻之未晓曰懿宗无马耶何故骑猪元一觧曰骑猪夹豕也天后大笑  

捴章二年兴善寺火塑像焚尽道士李宗嘲之曰道善何曽善言兴又不兴如来烧亦尽惟有一羣僧  

文潞公尝言潞中有一士人忧制中游处坐中有人嘲輙尝自云有年光徳一王伸恋酒贪歌不厌贫三年得替归朝去赢得髭须白似银甚不覊检也如此特好事人有善必优礼待之僧干康金仙皆以能诗登门士儒问羽卿通尚书春秋邓潜有词学每接见则疑忘倦议者以此称之【零陵总记】  

雪峰恱禅师与兴化铣公友善既老迎送不已恱戒曰公不袖手山林尚忍垢乎铣一日送官堕马损臂恱作偈戏云大悲菩萨有千手大丈夫儿谁不有兴化和尚折一支犹有九百九十九  

南华恭长老同调大愚少丛林有书叙法干悦作偈曰与师瓶锡寄江湖共忆当年在大愚堪笑堪悲无限事甜瓜生得苦葫芦  

东坡宿曺溪读传灯录灯花堕巻上烧一僧字以笔记于窗曰曺溪岑寞灯下读传灯不觉灯花落茶毘一个僧  

## 诗话总龟巻三十九  

宋　阮　阅　撰诙谐门【下】  

兵部李内相涛唐宗室子自河阳令一举状登科小字社翁毎于班中多自名焉其坦率如此翰林月给内醖兵部甞因春社寄翰林一絶云社翁今日没心情为乏治聋酒一瓶恼乱玉堂将欲遍依稀巡到第三防  

顔师古觧霍去病穿城蹋鞠云以皮为支实以毛蹴蹈为戯也顔时鞠乃如此至后唐已不同归氏子弟嘲皮日休曰八片尖斜砌作毬火灰挦了水中揉一包闲气如常在惹踢招拳卒未休  

仁宗朝试山海天地之蔵赋长沙进士陈说同进士出身谒郷人胥偃内翰因举其赋胥曰赋颇佳但其间贴故事少耳说归作诗曰紫宸较艺集英聡作赋方知尚欠功事内少他些子鉄殿前嬴得一堆铜黄防被下夫人暖青窓中学士空寄语交朋湏细认主司头恼太冬烘  

卢延逊五举方登第甞作诗云狐冲官道过犬刺客门开租庸张相毎诵之又曰饿猫临鼠穴馋犬防鱼砧成中令激赏之又曰栗爆烧氊破猫跳触鼎翻王中懿爱之卢甞谓人曰平生投谒公卿不意得猫儿狗子力也  

梅圣俞与谢氏世姻师直小字锦衣奴圣俞作诗戯之曰古锦裁诗句班衣戯坐隅朩奴今正熟肯效陆郎无师直方十嵗读诗而悟  

石曼卿登第有人讼科塲覆考落者数人曼卿在焉方兴国寺期集符至追所赐勅牒余人皆泣而起独曼卿觧靴还使人露体戴幞头笑语终席次日放黜者例受三班借职曼卿作诗曰无才且作三班借请俸争如録事参从此免称郷贡进且湏走马东西南【并同上】  

王梵志诗曰城外土馒头馅草在城里无人吃一个莫嫌没滋味且为馅草当使谁食之为易其后两句云预先着酒浇圗教有滋味【东坡诗话】  

冯衮牧苏州日多纵饮愽因大胜以所得均与座客吟云八尺防盘照面新千金一掷鬬精神合是赌时湏赌物不堪回首乞闲人【雅言杂载】  

李绅相镇广陵有少年甚踈简来谒晤对问言曰尚书先寄元相公诗云闷劝迃辛酒闲吟短李诗且曰辛大性迃嗜酒邱度李二十短而能诗【绅】少年即邱度子也谓李公曰小李毎忆白共二丈诗曰闷劝平情酒闲吟世上诗李曰辛大有此狂儿吾不存旧矣【云溪友议】  

崔涯张祜为一时狂友好嘲谑甞戯赠贫妓曰虽得苏方朩由贪玳瑁皮懐胎十个月生下昆仑儿又曰布袍披袄火烧氊纸补箜篌麻接更有一双皮屐子纥梯纥榻出门前又嘲李端端云黄昏不语不知行鼻似烟牕耳似铛犹把象牙梳揷鬂昆仑山上月初生端端得此诗而困出遇二子于道再拜曰伏望哀怜乃重为一絶云不见骅骝偹綉鞍善和坊里取端端扬州近日浑成著一朶能行白牡丹前嘲乃觧又甞为杂嘲之曰二年不到宋家东阿母深居僻巷中含泪向人羞不语琵琶防倚屏风日暮后来香阁中百年心事一朝同寒鸡鼓翼纱窓外已觉恩情逐晓风又悼人诗云赤板桥西小竹篱揷花还似去年时淡黄衫子都无了肠防丁香画雀儿  

曺州酒紏云娘痩瘠而善歌李宣古嘲之曰何事实堪悲云娘只首竒痩拳抛令急长觜出歌迟只怕肩侵鬂唯愁骨透皮不湏当户立头上有钟馗  

复州陵岩梦桂州筵上赠胡子女诗云自道风流不可扳那堪蹙额更頽顔眼睛湥似湘江水鼻孔髙于华岳山舞态岂能安掌上歌声应不绕梁间孟阳死后今十载由有家人覔往还【并同上】  

杨叔寳强人也甞为荆门幕时虎伤人杨就虎穴磨巨崖大刻诫虎文如韩文公遣鳄鱼文其略曰呜呼尔彪出境潜防改官于欝州以书托知军赵定打虎文数本书言岭俗庸犷欲以化之仍有诗曰日将先圣诗书教暂作文翁守鬱林守遣人打碑次日本耆申磨崖树尔大虫咬杀打碑匠二人荆门止以耆状报叔宝【湘山録】  

薛逢晚年厄于宦途防赢赴朝值新进士缀行而出时进士团所由数十人见逢行李萧然前道曰回避新郎君逢冁然即遣价语之曰报道莫贫相阿婆三五少年时大防东涂西抹来【摭言】  

许孟容进士及第学究登科时人嘲之曰锦袄子上着蓑衣  

张处士忆柘枝诗曰鸳鸯钿带抛何处孔雀罗衫属阿谁乐天呼为问头诗祜矛盾之曰鄙薄问头之诮所不敢辞然明公亦有目连变长恨歌云上穷碧落下黄泉两处茫茫都不见岂不是目连变耶【并同上】  

王中令既平蜀捕余冦与伍队相逺饥甚乃入一村寺中僧醉甚箕踞公怒欲斩之僧应对不慑公竒而释之间求蔬食云有肉无蔬公益竒之餽以蒸豚头食之甚美公喜问僧正能饮酒食肉邪为有它伎邪僧自言能诗公令赋蒸豚诗操笔立成诗云觜长毛短浅含臕乆向山中食药苖蒸处已将蕉叶裹熟时更用杏浆浇红鲜推称金盘贮软热真堪玉筯挑若把羶根来代并羶根只合吃藤条公因大喜与紫衣乃蜀中诗僧【百斛明珠】  

韩玉汝治秦州尚严去宫人语曰宁逢暴虎莫逢韩玉汝孙临滑稽尤善对或问曰莫逢韩玉汝当以何对临应声曰可怕李金吾天下以为口实【同前】  

石介作三豪诗略云曼卿豪于诗永叔豪于文杜黙师雄豪于歌永叔亦谓黙云赠之三豪而我滥一名黙之歌少见于世初不知之后闻其篇云学讲波中老龙夫子门前大虫皆此等语甚矣介之无识也永叔不为嘲诮之者此公恶争名且为介讳也吾观杜黙豪气正是京东学究饮私酒瘴死牛肉醉饱后而发之者也作诗之狂至于卢仝马异极矣若更求竒便作杜黙也  

防时里人程建用杨咨家弟子由防草舎天雨聮句六言程曰庭松偃盖如醉杨曰夏雨新凉似秋轼云有客髙吟拥鼻子由云无人共吃馒头皆絶倒已四十余年【同上】  

聂崇义建隆初为学官河洛之师儒也赵韩王当拜云郭忠恕使酒咏其姓玩之曰近贵全为聩扳龙即是聋虽然三个耳其奈不成聡崇义应声荅曰勿笑有三耳全胜畜二心忠恕大惭【云溪友议】  

赵成伯家宴造之无由輙欲效颦而酒已尽入夜不欲烦扰戯作小诗求数酌而已诗曰道士令严难继和僧伽帽小却空廻隔篱不欲邻公饮抱瓮惟防吏部来  

赵成伯家有姝丽仆忝郷人不肯开樽徒吟春雪谨依元韵以当一笑云绣帘朱户未曽开谁见杨花落镜防试问髙吟三十韵何如低唱两三杯莫嫌衰髩聊相映湏得纎腰妙隔回知道文君隔青梁园赋客敢言才俗云检騐雪压秀才衣带上有雪诗三十韵又世传陶谷学士买得党太尉家故妓过定陶取雪水烹团茶谓妓曰党太尉应不识此妓曰彼粗人安有此景但能以销金暖帐下浅斟低唱吃羊羔儿酒尔谷愧其言荅来句罪过之义取质而已【玉局遗文】  

仆少好种松过泗上与杜子师出山中子师求予种松法欲之都梁山中戯作二絶云露宿泥行草棘中千年春雨养髯龙如今尺五城南杜欲向东坡学种松君方扫雪收松子我已开榛得茯苓为问何如揷杨栁明年飞絮落浮萍【同上】  

元丰中晁无咎诗极有声无已以诗戯之曰闻道新文能入様相州红缬鄂州花盖是时方尚相州缬鄂州花也晁尧民子损之云【王直方诗诂】  

刘讽参军宿山驲月朙有女子数自屋后来命酌庭中歌曰明月清风良霄防同星河易翻欢娱不终緑樽翠杓为君斟酌今夕不饮何时欢乐此广记所载诗也山谷曰当是中曹子建所作东坡亦以为然又有一篇云玉户金缸愿陪君王邯郸宫中金石丝簧郑女卫姬左右成行纨绮缤纷翠眉红妆王欢转眄为王歌舞愿得君欢长无灾苦苏公以为邯郸宫中金石丝簧此两句不唯人少能作而知之者亦极难得耳皆醉中为余书此张文潜见坡谷论说神忽曰旧时　作人语如今人作语二公大笑  

髙愈主簿云东坡云世间事勿笑为易惟读王祈大夫诗不笑为难祈甞谓东坡云有竹诗两句最为得意曰叶埀千口劔干耸万条鎗坡云好则极好则是十条竹竿一个叶儿也  

以道云初见东坡词云素面常嫌粉涴洗妆不退唇红便知此老湏过海余问何耶以道曰只为古今人不曽道到此湏罚教逺去  

吴贺廸吉者抚州人一日载酒来余家并召刘夷季洪龟父饶次守軰酒酣颇纷纷龟父先归作一絶题于余书室曰再为城南逰百花已狂飞更堪逢恶客骑马风中归次守既醒作十七字和云当时为举首满意望龙飞而今已报罢且归盖龟父是年自洪州首荐自今上初即位无廷试也  

山谷为校书在馆中时多食东华门椀脱蒸饼后徙黔南王定国寄之以诗云北海未常樽有酒冯驩何止食无鱼黔州椀脱无蒸饼自合官称削校书  

张文潜在一时中人物最为魁伟故陈无已有诗云张疾魁然腹如皷雷为饥声酒为雨文云要痩君则肥山谷云六月火云蒸肉山又云虽肥如瓠壶而文潜卧病秦少游又和其诗云平时带十围颇复减臂环皆戯语也  

刘季孙景文公顷年王安石使对念兹在兹释兹在兹名言兹在兹季孙对之以掲谛掲谛波罗掲谛波罗僧掲谛安石大笑【并同上】  

往嵗江行阻风防岸野步望云岭而去忽有兰若甚多僧院覩客来皆扄门不纳独有一院大敞其戸见一僧翘足而眠以手书空顾客不介意切思曰书空有换鵞之能翘足类坦腹之事此必竒僧直入造之僧虽强起全不乐客客不得已而问先逹有诗曰书空翘足睡路险侧身行和尚其庶几乎僧曰贫道不知许事适房门振题様客不辞而去【桂苑聚谈】  

梁周翰在太宗朝为舘职真宗即位乃除知制诰栁开赠诗曰九重城阙新天子万巻诗书老舎人梁与朱昂杨大年同在禁掖大年年未满三十而两公皆老数见慢侮不能堪即好谓大年曰公毋侮我此老亦将留与公耳朱闻之背面揺手欲梁莫与之言大年之没不及五十也【闲居诗话】  

晋郝隆为蛮府参军三月三日作诗曰娵隅跃清池桓温问何物荅曰蛮名鱼为娵隅桓曰何为作蛮语隆曰千里投公始得一蛮府参军得不作蛮语【世说】  

卢家有子弟年暮而犹为校书郎晚娶崔氏女崔有词翰结防之后微有嫌色卢因请诗以述怀为戯崔立成曰不怨檀郎年纪大不怨檀郎官职卑自恨妾身生较晚不见卢郎年少时【南部新书】  

李建勲镇临川日九江帅周宗一书求曰近器用仪注或阙欲辍临川者李乘醉批一絶句云偶罢阿衡来典郡固无闲物可应官凭官为报周公道莫作循州刺史看【南唐近事】  

李巽字仲权累举不第郷人侮曰李秀才应举空去空回不知甚时席防得离身巽亦不校登第后乃遗郷人诗曰当年踪迹困尘不意乘时亦化鳞为报郷闾亲戚道如今席防已离身盖因国初犹袭唐士子皆曵袍重戴出则席防自随【青箱杂记】  

梅圣俞河豚诗曰春洲生荻芽春岸飞杨花河豚于此时贵不数鱼虾刘厚甫戯曰郑都官有鹧鸪诗谓之郑鹧鸪圣俞有河豚诗当呼为梅河豚也【古今诗话】  

云台集有郑谷鹧鸪全篇云暖戯烟芜锦翼齐品流应得近山鸡雨昏青草湖邉过花落黄陵庙里啼防子每闻征袖湿佳人才唱翠眉低相呼相唤湘江濶苦竹丛深春日西【同上】  

郑毅夫榜明州人周师厚以名极低只压得陈传一名自赋诗曰举眼不堪观郑獬囬头由喜得陈传【朱定国诗话】  

唐僧法轨形容短小开讲于寺与李荣议论往来数畨僧旧作一诗咏李荣于髙坐上诵之云姓李应湏礼名荣又不荣李应声曰身长三尺半头毛犹禾生四坐服其辩防【啓顔録】  

经生多不省文章甞一邑有两人同官其一或举杜荀鹤诗称賛也应无处避征徭之句其一难之曰此诗久矣野鹰何甞有征徭乎举诗者觧曰古人有言岂有失也必是当年科取翎毛耳【贡父诗话】  

颍州张龙图甞见州牒押字多团下拽一画有人云押字如有蒸饼様张应声曰为官恰似麫糊团有同人自言近年云须鬂恰如马色张曰文章依旧草驴鸣【雍洛灵异记】  

包贺多为鄙俗之句至于枯竹笋抽青橛子石榴树挂小瓶儿又云雾是山巾子舡为水靸鞋又云掉揺舡掠髩风动水捶胷虽好事者托以成之亦空穴来风之意  

王伸知永州为人耽于酒色其宴乐往往自早至暮为句云鸳鸯未老头先白嘲人素患六损忧制者应声曰螃蠏才生足便多时人以为名对  

崔橹酒后于防州陆郎中坐上甚狂以诗谢之曰醉时颠蹶醒时羞麯蘖催人不自由尀耐一双穷相眼不堪花卉在前头  

闽人黄通累举不第后该恩厯官数任年六十犹欲鎻防或嘲之曰剩员呈武艺老妓舞柘枝  

李义甫甞作诗曰镂月为歌扇裁云作舞衣自怜廻雪态好取洛川归有枣强尉张懐庆好窃人文章有诗曰生情月为歌扇出性裁云作舞衣照鉴自怜廻雪态来时好洛川归时人谓之曰活剥张昌龄生吞郭正一  

宋莒公判馆事督诸馆职必至而刀景纯数日不来莒公使人邀之加之诮让王原叔改杜少陵赠郑广文诗云景纯过官舎走马不曽下蓦地称朝归便遭官长骂  

栁州栁太守种栁栁江邉栁馆依然在千株栁拂天后南中丞至黔南人嘲之曰黔南南太守南郡在云南闲向南亭畔南风变俗谈【并同上】  

## 诗话总龟巻四十  

宋　阮　阅　撰乐府门  

皷吹部中有拱辰管即古人之义手管也大宗赐今名邉军捷廻则连队抗声凯旋乃古之遗音其词往往皆市井鄙俚语沈存中在鄜延时制十数曲今士卒歌之云先取西山十二州别分子将到衙头始看秦塞低如马渐见黄河直北流天威巻地过黄河万里人尽扑歌莫堰横山倒流水从教西去作恩波马尾胡琴随汉车曲声犹是怨单于彤弓莫射云中鴈归鴈如今不寄书旗队浑如锦綉堆银装背傀打毬囬先教净扫安西路待向河源饮马来灵武西凉不用围畨家総待纳王师城中半是山西种犹有当时干吃儿【古今诗话】  

干祐中国乐有米嘉荣何戡近有陈不谦不谦之子意奴三十年中絶不闻善唱盛以拍弹行于世拍弹起于李可及懿宗朝有恩泽曲子别赵十哭赵十之名刘梦得与米嘉荣诗云三朝供奉米嘉荣能变新声作旧声如今后軰欺前軰好染髭须学后生又自贬所归京闻何戡歌云二十年来别帝京重闻天乐不胜情旧人唯有何戡在更与勤勤唱渭城【卢氏杂记】  

搢绅脞说载卢氏杂记曰歌曲之妙其来久矣国乐有米嘉荣何戡田顺郎媍人有永新妇御史娘栁青娘张红娘皆一时之妙也近有陈不谦子意奴三十年来絶不闻善歌者盛扵拍弹行于世拍弹起于刘可及懿宗恩泽最厚有别赵十哭赵十之名又与田顺郎诗曰清歌不是世间音玉殿常闻称帝心惟有顺郎皆学得玉声尤出九重深与御史娘诗曰天下能歌御史娘花前月底奉君王九重深处无人见独把新声传顺郎白公听田顺歌曰戞玉敲氷声未停嫌云不过入青冥安得黄金满衫袖一时抛与防膓声咸通中丞相姑臧公拜端揆日自梁移镇淮海郡寡胜逰之地且风亭月观既以荒凉于戯马防连玉钩道开剏池沼建亭台既毕号曰赏心浙右小校薛汤陶监押度支运米入城公喜其姓名试询之果是旧人及问往日芦管之事因朱崖陆畅元白所撰歌篇一轴公益喜之以芦管于兹亭奏之其管絶微毎一筚篥管中常容三管声声如天际自然来大佳之亦赠一篇略云虚心纎质鴈啣余凤吹龙吟定不如赠与甚丰授其子牢湓倅  

明皇乐工奔迫江潭间于湘中采访使筵上唱云红豆生南国秋来发几枝赠公多采撷此物相思又云清风明月苦相思荡子从容十载余征人去日殷勤嘱归鴈来时寄书皆摩诘所作也至今梨园歌焉坐中皆惨然时明皇思幸蜀也【云溪友议】  

霓裳羽衣曲刘禹锡诗云三郷陌上望仙山归作霓裳羽衣曲王建诗曰听风听水作霓裳乐天诗注云开元中西凉府节度使杨钦逺造郑遇津阳门诗注云叶法善常引明皇入月宫闻仙乐及归但记其半遂以笛写之防钦逺进波罗门曲与声调相符遂以月中所传为散序钦逺所进为腔号霓裳羽衣曲矣  

江南大理卿成文幼精为词曲甞作谒金门云风乍起吹皱一池春水李璟闻之召而谓之曰卿职在典型一池春水干卿何事文防顿首  

江南冯延已善为歌词晏元献善公所为歌词不减冯也乐府朩兰花句都是七言晏诗云重头歌咏响琤入破舞腰红乱旋重头入破皆管家语也  

张子野郎中善歌词常作天仙子云云破月来花弄影士大夫皆称之子野初谒欧公迎之坐语曰好云破月来花弄影恨相见之晚也有谓张子野曰人皆谓公为张三中即心中事眼中泪意中人也何不目之为张三影客不喻公曰云破月来花弄影娇柔懒起帘押卷花影栁径无人坠风絮无影此平生得意句也  

林和靖工于诗文善为词甞作防绛唇云金谷年年乱生春色谁为主余花落处满地和烟雨又是离歌一阕长亭暮王孙去萋萋无数南北东西路乃草词尔谓终篇无草字  

鼎州沧水驲有菩萨蛮云平林漠漠烟如织寒山一带伤心碧暝色入髙楼有人楼上愁玉梯空伫立宿鸟归飞急何处是归程长亭更短亭曽子宣家有古风集此词乃太白作也【古今诗话】  

古人饮酒皆以舞相属至于献夀樽者往往亦舞长沙王少举袖云国小不足廻旋唐太宗自起舞属羣臣古人淳质舞以逹欢忻不必臻妙合度故人人可为之张燕公曰醉后欢更好全胜未醉时动容皆是舞出语総成诗李白诗曰要湏廻舞袖拂尽五松山醉后凉风起吹入玉袖寒今时舞者皆曲肖益尽其妙然非有诗士人不为也【贡父诗话】  

水调第五遍五言调声最愁苦故乐天诗曰五言一遍最辛勤调少情多似有因不防当时翻曲意此时肠防为何人旧说水调河传隋炀帝将幸江都官时所制曲成奏之声韵悲切炀帝喜之乐工王令言闻而正之谓其弟子曰不返矣后竟如其说或诘其何知曰水调河传但有去声【缙绅脞说】  

何满子开元中犯罪系狱中撰此曲白乐天云沧州人姓何名满子鞠狱都愍而为奏之明皇弗许竟坐白乐天曰世称何满是人名临就罪时曲始成一曲回音并八叠从头捴是防肠声【脞说】  

商玲珑余杭之歌者白公守郡日与歌曰罢胡琹掩瑶瑟玲珑再拜当歌出莫为使君不觧歌听唱黄鸡与白日黄鸡催晓丑前鸣白日催人酉后没腰间红绶系未穏照里朱顔看已失玲珑玲珑奈老何使君歌了汝更歌元微之在越州闻之厚币来邀乐天即时遣去到越州住月余使尽歌所唱之曲即赏之后遣之归作诗送行兼寄乐天曰休遣玲珑唱我词我词都是寄君诗却向江邉整廻棹月落潮平是去时  

秦少游在处州梦中作长短句曰山路雨添花花动一山春色行到小溪深处有黄鹂千百飞云当面化龙蛇夭矫转空碧醉卧古藤隂下杳不知南北后南迁北归逗留藤州终于光华亭时方醉起以玉盂汲泉欲饮笑视而化【冷斋夜话】  

华亭舩子和尚偈曰千尺丝纶直下垂一波才动万波随夜静水寒鱼不食满船空载月明归山谷歌成长短句曰一波才动万波随蓑笠一钩丝金鳞正在深处千尺也湏垂吞又吐信还疑上钩迟水寒江静满目青山载月归  

东坡携妓谒大通禅师大通愠色坡作长短句曰师唱谁家曲宗风有阿谁借君拍板与门捶我也逢塲作戯莫相疑溪女方偷眼山僧已皱眉莫嫌弥勒下生迟不见老婆三五少年时僧仲殊和曰觧舞清平曲而今说向谁红炉片雪上钳捶打就金毛师子也堪疑已信身如梦何湏眼似眉蟠挑已是结花迟不向风前一笑待何时  

余登秋屏阁浩然有归老之兴作长短句寄意曰城里乆偷闲尘涴云山此生已是再眠蚕隔岸有山归去好万壑千岩霜晓更凭拦减尽晴岚微云生处是茅庵试问此行谁作伴弥勒同龛  

东坡与少游饮别维扬作虞羙人词曰波声拍枕长淮晓隙月窥人小无情汴水自东流只载一舩离恨向西州竹隂花圃曽同醉酒味多于泪谁教风鉴在尘埃醖造一塲烦恼送人来世传贺方回作也  

余与渊材牛渚间见长短句曰牛渚天门险限南北七英豪占青烟雾敛与闲人登览待月上潮平波灔灔寒管孤吟新系防风满槛厯厯数西州更防渊材恨不得腔乃撰其谱盖贺方回作也【并冷斋夜话】  

## 诗话总龟巻四十一  

宋　阮　阅　撰送别门  

刘综学士出镇并门两制舘阁皆以诗饯其行因进呈章圣深究诗雅时方竞尚西昆体□裂雕篆亲以御笔选其平淡者得八聮句云夙驾都门晓凉风苑树秋【逈】秋声和暮角膏雨遂行轩【李维】置酒军中乐闻笳塞上情【钱惟演】关榆渐落邉鸿度劝到刘郎酒十分【杨亿】寒垣古朩含秋色祖帐行尘起夕阳【朱巽】汾水冷光揺画防防山秋色鎻层楼【孙仅】河朔雪深思爱月并门春暖咏甘棠【王昭永】极目关河髙倚汉顺风雕鹗逺凌秋【刘筠】章圣谓综曰并门唐时皆将相出领凢之官遣从事以题咏作宠其行多刻诸道宫佛寺纂集编聚乆不闻有是作也后综冩为御选句圗立于晋祠【古今诗话】  

王化基诗送梁助曰文章换桂一枝秀清白传家两弟贫人多诵之【谈苑】  

天祐中毗陵有慎氏本儒家女三史严灌夫娶之数年无子因拾其过而出焉慎氏慨然登舟留诗一章为别曰当时心事已相关雨散云飞一饷间便挂孤防从此去不堪重过望夫山灌夫览而愧乃留之【唐宋遗史】  

唐如意中有女子七嵗能诗则天命赋之皆应声而就其兄别之而去则天令作诗送兄曰别路人初起离亭叶正飞所嗟人异鴈不作一行归  

丞相刘沅与郷人尹鉴少同塲屋丞相既大拜尹方以恩榜得官公以诗送还曰少年相欵老相逢郷举虽同遇不同我已位登三事后公方名列五班中荣登莫计名髙下宦逹湏由善始终若到郷关人见问为言归思满秋风【并同上】  

内侍裴愈字益之作诗送鲁秀才南逰诗云东吴山水家家月西楚江声浦浦风又闻蝉云杨栁影踈秋霁雨梧桐叶坠夕阳天  

唐子方以言事谪冝春监酒待制李师中作诗赠别曰孤忠自许众不与独立敢言人所难去国一身轻似叶髙名千古重于山并防英俊顔何厚已死奸防骨尚寒天意若为宗社计肯教夫子不生还【倦逰录】  

徐仕宦海州蒯亮为録事参军多与往还未几亮受代徐饯之诗曰昔年闻有蒯先生二十年来道不行抵掌曽谈天下事折腰尤忤俗人情老还上国风光薄贫里归装结束轻迁客临流重惆怅晚风黄叶满孤城【诗史】  

武元衡罢相出镇西蜀栁公绰与裴度俱为判官公绰先度入为吏部郎中度有诗饯别云两人同日事征西今日公先捧紫泥  

景祐末元昊叛夏郑公出镇长安梅昌言送诗云亚夫金皷从天落韩信旌旗背水陈是时士大夫诗甚多郑公独刻昌言诗于石  

临川杨智坚嗜学居贫妻厌其饘藿不足求离智坚以诗送之曰平生业在负琹诗头上而今有二丝渔父尚知溪谷暗山妻不信出身迟荆钗任意撩新鬂鸾镜从今学画眉今日便同行路客相逢正是下山时妻持诣州顔鲁公为刺史杖其妻而令嫁自后莫有弃其夫者【云溪友议】  

崔涯别其妻诗曰陇上流泉陇下分断肠呜咽不堪闻姮娥一入宫中去巫峡千秋空白云  

申国长公主为尼掖庭随出者二十余人诏两禁送至寺赐斋传防令各赋诗惟陈文僖公彭年诗尚有记者云尽出花钿散宝津云鬟齐剪向残春因惊风烛难留世遂作莲池不染身贝叶乍翻疑轴锦梵音初学误梁尘从兹艶质成空后湘浦都无觧佩人都下好事者以鹧鸪天歌之【湘山录】  

朱昂字举之敭厯清贵二十年晚为工部侍郎恳求归荆南逾年方允时方剧暑恩防曲留许秋凉始行吴淑赠行诗云汉殿夜凉初阁笔渚宫秋晚得悬车锡宴玉津园中传防令赋诗为送李维承防云清朝纳禄尤强健白首还家正太平陈文惠云部吏百衘通爵里从兵千骑过荆门弟恊亦同时隠皆享眉夀谓之渚宫二踈【并古今诗话】  

武公干常事蒯希逸十余嵗异常勤干洎希逸擢第干辞归以亲在养父坚留不住以诗送之其略云山险不曽离马后酒醒长见在床前【摭言】  

张乖崖在蜀州有録事防军老病废事公曰胡不归明日防军求去且以诗留别其略云秋光都似宦情薄山色不如归兴浓公惊曰同僚有诗人而吾不知留而荐之元祐中老人守颍有路都曹者以小疾求致仕老人诵此诗以留之不可乃采前人之意作诗送之曰淮光酿山色先作归意浓恨无乖崖公一洗芥叶胷【百斛明珠】  

张不疑帅鼎文宝往谒后帅辰又谒之既别慨然以二诗赠行曰忆昔荆门屡过从当时心已意冥鸿渚公禅伯唐齐已淮甸诗豪宋惠崇老格踈闲松倚润清谈萧洒坐生风史君不见髙僧事莫把名防伎术中又云碧嶂孤云苒苒归觧携情绪异甞时余生嵗月能多少此别应难问后期【玉壶清话】  

狄焕送人逰卲云春江正渺渺送别两依依烟里棹将逺渡头人未归渔家侵叠浪岛树挂残晖况入湖湘路堪花乱飞【雅言系述】  

元丰三年苏子由谪官筠州张安道口占一絶送之云因嗟萍梗才名客自叹匏老病身一榻从兹还倚壁不知重扫是何人已而涕下东坡云安道平生未能出涕向人  

王崇字极之与先君同在熈河先君自熈河入京相别于中涂送先君云渭城杨栁已青青强往行人听渭城不问使车归路逺且从墫酒满杯倾相逢洮塞休兵后此去秦州照眼明若立螭头借前箸且教充国事春耕先君诵于吴冲卿丞相缘此知名于朝廷  

洪驹父有诗送余赴官河内末云眼中人物东西尽肺病京华故倦防潘邠老毎诵而喜之李希声亦有诗送余云散尽平生眼中客暖风晴日闭门居可以相上下也是时绍圣改元之二月【并王直方诗话】  

李羣玉好吹笙常使家僮吹之又善急就章性喜食鵞及授校书郎东归故里卢肇送诗云妙吹应谐鳯工书定得鵞【南部新书】  

干祐三年宣政殿试贤良方正直言极谏科下一十人登科其后牛僧孺等四人皆相次拜相先是白居易在翰林日为考覆官其后僧儒罢相出镇扬州居易在洛中有诗送曰北阙上东京风光十六程坐移丞相阁春入广陵城红斾拥双节白髭无一茎万人周路看百吏立班迎阃外君重樽前我亦荣何湏身自得将相是门生【卓异记】  

仆去嵗钱塘十六年而又来留二年乃去平生自觉出处老少相似乐天虽才名相逺而安分寡求亦庶几焉二月六日来别南北山惠净上人以天竺丑石见赠乃作絶句三首以全乐天之好曰当年衫髩两青青强说重临慰别情衰髪只今无可白故应相对话来生其二曰出处依稀似乐天敢将衰朽校前贤便从洛社休官去犹有闲居二十年其三曰在郡依前六百日山中不记几回来还将天竺一峰去欲把云根到处栽【纪诗】  

唐节度使薛嵩有人献小鬟十三嵗左右手俱有纹隠若红线因号为红线十九年方辞嵩去不可留乃饯别请坐客冷朝阳作诗曰采菱歌罢朩兰舟送客魂消百尺楼还似洛妃乗雾去碧云无际水长流  

江淮间有妓徐月英作诗送人曰惆怅人间万事违两人同去一人归生憎平望亭前月忍照鸳鸯相背飞  

崔涯者吴楚狂生与张祜齐名其妻雍氏子荆宝有女青衣曰玉箫才十嵗常令侍韦姜入关家属不行韦乃从归头陀寺荆宝遣玉箫住来年稍长乃与韦欢后为廉使陈常侍发遣归舟人趣行乃以书别荆宝荆宝与玉箫同至相约曰逺不逾六七年当取玉箫归因留玉箫指环一枚并诗曰黄雀啣来已数春别时难曽赠家人长江不见双鱼至为遣相思梦入秦  

李纳尚书夜登越城楼闻歌曰鴈门山上鴈初飞其声激切公召至乃去借之妓盛小丛也梁园供奉南不嫌女甥所唱者乃不嫌昔所授也崔元范自幕府拜侍御史饯于鉴湖光亭命小丛歌饯坐客各赋诗送之李尚书曰綉衣奔命去情多南国家人敛翠娥曽向教坊听国乐为公重唱盛丛歌崔御史曰相公留宴岘山亭洛浦髙歌午夜清独向柏防为老吏可怜林朩响余声杨判官曰燕赵能歌有几人落花回雪似含嚬声随御史骢归去谁伴文翁过九春彦升曰莲府才为緑水賔忽乘马入咸秦为公唱作西河调日暮偏伤去住人卢业支使曰何郎戴豸别贤侯更吐歌珠宴庾楼莫道江南不同醉即陪舟楫上京防举子髙湘曰谢安春渚饯名卿千里仁风一扇清歌黛惨时方酩酊不知公子重飞觥卢溵处士曰乌防上客紫髯公共捧天书静鉴中桃叶不湏歌白苎耶溪日暮起樵风崔下句云独向柏防为老吏皆曰御史即其任也何老于柏防众请改之崔曰某但止于此任宁望九迁乎是年秋鞠狱谯中而卒是终于柏防之任也【并古今诗话】  

刘梦得送人下第诗云今此卜行日髙堂应梦归莫将和氏泪滴向老莱衣又有诗云新诗一聮出白髪数茎生【榜情】  

## 诗话总龟巻四十二  

宋　阮　阅　撰怨嗟门  

王元之精于四六同时在玉堂而大拜者元之啓贺曰三神山上曽陪鹤驾之防六学士中空有渔翁之叹以白乐天甞有诗云元和六学士五相一渔翁【青箱杂记】  

怨妇不知其姓既笄受币于姨兄马生父没继母渝其约改适母之族兄老而猥恶居官纳贿以罪犯为五羊民掾舟过英州庸良醉卧妇因题三絶于驲亭初与马絶马作诗贻妇人曰急水浮花入乱流浓云遮月暗西楼风流忿恨知多少但防青春已白头妇荅诗曰金丸打折鹣禽翼利刃偏伤连理枝自古一床无两好如今方信昔人词题驲亭曰情若秋云归故国梦随瘴月过梅峰谁将此骨埋烟陇寂寞魂防山雾中【翰府名谈】  

髙蟾累举不第有诗云月桂数条榰白日天门几扇鎻明时阳春发处无根蔕凭仗东风次第吹怨而切又下第上主司马侍郎诗云天上碧桃和露种日邉红杏倚云栽芙蓉生在秋江上不向东风怨未开人颇怜其意明年李昭知举遂擢第【诗史】  

王元之以尼道安事谪黄州盖为卢崖州所譛也有诗云敢向台阶问罪名后有以事贬黄州者有诗云魏能下面防花衘魏能以军功黄州刺史【同上】  

陈羽有诗百余首古意一篇集中所无其词云十三学绣罗衣裳自怜红袖闻馨香人言此是嫁时服含笑不语双鸳鸯郎年十九髭未生拜官天下闻声名车马骈阗贺门舘自然不失为公卿是时妾家尤未贫兄弟出入双车轮繁华全盛两相敌与郎年少为婚姻郎家居近御沟水豪门客尽蹑珠履雕盘酒器常不干晓入中厨妾先起姑嫜严肃有规矩【阙】小娘娇意难取朝防暮拜白玉堂綉衣着尽黄金缕妾貌渐衰郎渐薄时时强笑意索寞知郎本来无嵗寒几回掩泪看花落妾年四十丝满头郎未五十封公侯男儿全盛日忘旧银床羽帐空庭花红遍蝴蝶飞防郎佩玉下朝时归来略略不相顾却令侍婢生光辉郎恨妇人易衰老妾亦恨深不忍道防郎强健能几时年过六十还枯槁【诗史】  

陜郊有唐昭宗诗曰何处有英雄迎归大内中又曰纥干山头冻杀雀何不飞去生处乐读之令人变色昭宗在河东作菩萨蛮云登楼延望秦宫殿茫茫不见双飞燕渭水一条流千山与万邱野烟生碧树陌上行人去何处有英雄迎归大内中今云诗未知孰是  

南唐元宗优待藩邸旧僚冯延已自元帅府书记至中书侍郎遂相时论以为非才江文蔚因其弟延鲁福州亡败请从退削乃出抚州秩满还朝因赴内宴进诗曰青楼阿监应相笑书记登坛又却回  

韩渥天复中车驾幸鳯翔渥以扈从功反正初昭宗靣许渥为相渥奏云运契中兴冝复用重徳镇风俗因荐右仆射赵崇时梁祖在京驰入请见具言崇长短昭宗曰赵崇是韩渥所荐渥时在侧梁祖叱之三奏曰臣不敢与大臣争渥寻出闽中渥有诗曰手风慵展八行书眼暗休防九局图窓里日光飞野马按头筠管长蒲芦谋身拙为安虵足报国危曽捋虎须举世可能无黙识未知谁拟试齐竽【并同上】  

孙定字至光涪州大戎之族子长于修定数举矣而修方就贡或访于定定谑曰十三仪表堂堂好个将军何湏以科第为意修颇衘之后修贵逹未甞言定长短晚年丧志放意酒杯景祐二年下第逰京师出开逺门醉中作诗曰行行泪血洒尘襟事逐东流渭水深私跨蹇驴风尚静投孤店日方沉一枝犹挂东堂梦千里空驰北巷心明月悲歌又前去满城烟树噪春禽【同上】  

玉阶怨李词云玉阶生白露夜乆侵罗袜却下水晶帘玲珑望秋月  

长相思诗云悠悠我思又曰靡日不思苏子卿诗云生当复来归死当长相思  

生别离楚词曰悲莫悲于生别离古诗云行行重行行与君生别离相去万余里各在天一涯  

怨歌行李白亦有此作一作长安见内人出嫁令予代为怨歌行其词曰十五入汉宫花顔笑春红君王选玉色侍寝金屏中荐枕娇夕月卷衣恋春风宁知赵飞燕夺宠恨无穷沉忧能伤人绿髩成霜蓬一朝不得意世事徒为空鹔鹴换羙酒羣衣罢雕笼临寒不忍言为君奏丝桐肠断声已絶悲心夜忡忡  

独不见李白云白马谁家子黄尘邉塞儿天山三丈雪岂是逺行时春蕙忽秋草莎鸡鸣曲池风催寒梭响月入霜闗悲忆与君别年种桃齐蛾眉桃今百余尺花落成枯枝终然独不见流泪空自知  

白头吟相如将聘茂陵女为妾文君作白头吟以自絶相如乃止故李白辞云头上玉燕钗是妾嫁时物赠君表相思罗袖幸时拂莫卷龙顔席从他生网丝且留琥珀枕还有梦来时此最为警防  

藁砧藁砧今何在藁砧砆也问夫何处山上复有山重山为岀字言夫已出何当大刀头刀头有环问何当来还破镜飞上天言月半当来也  

七哀诗曹子建释诗者谓病而哀义而哀感而哀悲而哀耳目闻见而哀自叹而哀鼻酸而哀也  

巴东三峡歌三山峡七百里两防连山略无阙处重岩叠嶂隠蔽天日自非亭午夜分不见日月其渔父歌曰巴东三峡巫峡长猿啼声苦泪沾裳  

别鹤操商陵牧子作也娶妻五年而无子父兄为之改娶妻闻之中夜起倚户而悲啸牧子闻之怆然而歌将乖比翼隔夭端山川悠逺路漫漫揽衣不寝食不飡后人因为乐章焉【并见乐府集】  

刘子仪与夏英公同在翰林子仪表为先逹章献临朝子仪主文在贡院闻英公为枢宻副使意颇不平作堠子诗曰空呈厚貌临官道更有人从捷径过【闲居主话】  

周总福州人天禧二年因事逰京师值诏下奔郷荐不及有故人在谯郡守官遂往投之倚为拔觧之地而国家申严条约不许寄籍郡有司吏周吉者颇殖涯产捴遂拜为父吉欣然纳之齿于诸子三代名讳亦从而更焉或人问吉则对以此子当年与母氏俱斥近召归捴亦以是对秋预荐未几逹于郷父乃驰诗一絶寄之遂不敢南归因此惭恨而卒诗曰文章不及林洪范徳行全亏李坦然若拜他人为父母直湏焚却蓼莪篇  

各族重京官而轻外任故杨【阙】上建节后诗云抛却弓刀上砌防上方楼殿彩云开山僧见我衣裳窄知道新从战地来又云如今老去骑官马羞向关中道姓杨  

杨行敏出使驲骑到剑州郡将轻忽慊恨尤甚题诗于冬青馆云驽骀嘶呌知无定骐骥低垂自有心山上髙松溪畔竹清风才动是知音又云杜鹃花里杜鹃啼浅紫深红更傍溪迟日霁光搜客思晓来山路恨如迷【南部新书】  

张又新郎中与杨处州友善杨妻李氏即庸相之女有徳无色杨未甞介意张甞语杨曰我少年擅羙名不复仕宦惟得羙室平生足矣既成婚殊失所望乃作牡丹诗云牡丹一朶直千金将为后来色最深今日满园开似雪一生辜负看花心  

唐女真蕙兰有才思咸通中为李亿补阙侍婢爱衰后咸冝观为女道士有怨李诗曰易求无价宝难买有情郎又有云蕙兰消歇归春圃杨栁东西绊客舟  

呉杨氏为宋齐邱闭于泰州永宁宫有诗曰江南江北旧家郷六十年来梦一场吴苑楼防皆冷落广陵宫阙亦凄凉云凝逺岫愁千片雨打孤舟泪两行兄弟四人三百口不堪端坐更思量【江南野录谓此是李煜所作未知孰是并古今诗话】  

戴衢乆不第甞夜吟曰扰扰东西南北情何人于此悟浮生还縁无月春风夜暂得独闻流水声又云坐落干门日吟残午夜灯【卢懐杼情】  

郑还古为河中从事为同院所诽谤贬吉州掾道中为望思防诗云防语能令骨肉离奸情难测事堪悲何因掘得江充骨捣作微尘祭望思又云吉州新置掾驰驲到条山薏苡殊非谤羊肠未是艰自惭多白髪争敢竞朱顔苦有前生债今朝不懊还【同上】  

卢羣玉落托江湖不第纵情诗酒有诗曰酒防银瓶到底清夜深丝竹鳯凰鸣红妆醉起一花落更引春风无限情又投卢尚书诗曰无力不任为走役有文安敢滞清平从来若把耕桑定免恃雕防悮此生【南部新録】  

李山甫咸通中不第后流落河朔为乐彦正从事甞有悲怨执政曰劝君不用夸头角梦里输嬴捴未知  

郎申自州宣事回进合欢水果一器炀帝以一双令小黄门驰赐绛仙马急揺觧绛仙拜赐然因附红牋小简进诗云驲骑传双果君王宠念深宁知辞帝里无复合欢心炀帝省之不悦顾黄门黄门惧拜而言意乃觧  

张安道举进士再失意而作歌曰休休归去休清风钓艇明月酒楼公不见冦相丁相雷州崖州休休归去休景祐元年中茂材异等复又中贤良方正【朱定国归田録】  

杜牧舎人罢任浙西郡道中有诗曰镜中丝鬂悲来惯衣上尘痕拂渐难惆怅江湖钓鱼手却遮西日向长安与杜甫齐名时号大小杜【郡阁雅谈】  

唐文宗大和元年诛王涯郑注后仇士良秉权或登临防幸往往独语左右莫敢进问因题诗曰辇路生秋草上林花满枝凭髙何限意无复侍臣知【古今诗话】  

## 诗话总龟巻四十三  

宋　阮　阅　撰伤悼门  

雷有终自平蜀后人为立祠又甞以私财犒士贫不能足贷钱以给比捐舘舎时尚欠三万缗章圣特出内帑钱偿之故魏仲先悼有终诗曰圣代贤臣防何人不惨顔新祠民祭祀旧债帝填还卤簿尘侵暗铭旌泪洒班功名谁可继勅向家山【青箱杂记】  

杜子羙自蜀走湘楚卒扵耒阳时人谓以牛肉白酒胀饮而死则非也僧绍员诗曰贤人失志古来有牛肉因伤是也无耒阳宰诗曰诗名天宝大骨耒阳空耒阳有子羙坟时人谓聂令空堆土也唐人诗曰一夜来江南百年工部坟【杨遗】  

北朝多有文籍亦以文雅相尚王矩为工部郎中本燕人为北将耶律【防其名】管书记常从其出入耶律兄及其兄之子太平兴国中战没于大郡后耶律经旧战处览其遗迹作诗矩记其两句云父子尽从虵阵没弟兄空望鴈门悲【谈苑】  

徐寅兴化军莆田人以秘书省正字归老郷里既死节度使王延賔以诗哭之曰延夀溪头叹逝波古今人事半销磨昔除正字今何在所谓人生能几何延夀溪寅所居也【诗史】  

李逺体物缘情皆谓臻妙甞有赠筝妓伍卿诗云轻轻没后更无筝玉腕红纱到伍卿坐客满筵都不语一行哀鴈十三声咏鸳鸯云鸳鸯离别伤人意似鸳鸯试取鸳鸯看多应寸寸肠故人卢尚书哭李诗云昨日舟还浙水湄今朝丹旐欲何为才收北浦一竿钓未了西斋半局棊洛下已传平子赋临川争冩谢公诗不堪旧里经行处风朩萧萧邻笛悲【郡阁雅谈】  

江邻几善为诗清淡有古风苏子羙坐进奏院事谪官后死吴中江作诗云郡邸狱寃谁与辨臯桥客死世同悲用事甚精甞有古诗云五十践衰境如我在明年论者谓人莫不用事能令事如已出天然浑厚乃可言诗江天资淳雅喜饮酒鼔琴围棋人以酒召之未甞不醉已醉眠人强起饮之亦不辞也或不能归即宿人家商度风韵陶靖节之比云江甞通判卢州有酒官善琴以坐务不得出江旦旦就之郡中沙门道士及里畎能棋者数人呼与同往郡人见之习熟因画为圗前列趋道一人骑马青盖其后沙门道士褐衣数人葛巾芒履累累相寻意思萧散惜时无名手此画不足传后何减稽阮也【唐贤杼情】  

窦巩工为絶句甞从军有别家诗云自笑儒生着战袍书斋璧上挂弓刀如今便是征人妇好织廻丈寄窦韬又悼妓东东一篇云芳菲美艳不禁风未到春残已坠红惟有侧轮车上铎耳邉长似呌东东【卢懐杼情】  

令孤楚宫人斜诗云唯应四仲祭使者暂悲嗟又白时诗序云自刑部员外郎出得累厯方镇携挈随逐又有茈菰花芹花诗亦唐贤所罕咏者【杂志】  

李郢甞与贾岛僧无可逰岛没长江僧亦返初郢感叹题曰却到京师事事伤惠林归寂贾生亡何人收得文章箧独我来经苔藓房一命未沾为逐客万縁初尽别空王萧梢竹坞斜阳在叶覆闲堦雪拥墙【杂谈】  

孟郊卒韩吏部作志諡曰正耀先生贾岛哭之诗曰身没声名在多应万古传寡妻无子息破宅带林泉冢近登山道诗随过海舡故人相吊处斜日下寒天【摭言】  

荒梁城南奉先寺后宫羙人官葬此角楼相望髙起坟草间柏下多石人秩卑焚骨不作塜青石浮屠唱邱垅家家坟上作享亭朱门相向无人声树头土枭作人语月黒风悲揺树宫中养女作子孙年年犊车来作主废后陵园官道侧家破无人扫陵域官家嵗给半千钱街头买饼作寒食此张文潜题奉先寺诗以道甞与江子之言文潜近来诗不堪好子之因诵此诗以对以道云莫不是文潜诗否  

洪驹父有过李公择尚书墓一篇其间云鹿场兎迳白昼静稻垄松闗青嶂深说者以为大逼老杜  

邢居实字惇夫年少豪迈所与逰皆一时名士方年十四五时甞作明妃引末句云安得壮士霍嫖姚防取呼韩作编户诸公多称之既卒余收拾其残章编成一集号曰呻吟集惇夫自少便多憔悴感慨之意其作秋怀云髙歌感人心心悲将奈何其作枣阳道中诗云有意问山仙此生更来否已而果卒于汉东惇夫之卒也山谷以诗哭之云诗到年来更老成江山为助笔纵横眼看白骨埋黄土何况人间父子情盖惇夫与其父歆向也蔡天啓亦有诗云人物于今叹然孤坟宿草已生烟日暮行人道傍防应逢年少共谈其余作者甚众皆载于呻吟集后  

邵尧夫之弟名睦者无疾而化前此有重九诗云拟问东篱事东篱事茫后果殡于东篱之下故尧夫哭之云自兹明月清风夜萧索东篱看断膓又云肠断东篱何所寻东篱从此事沉沉  

余于一杂编中见有书邮亭事既不晓其谁作但观其诗有足哀者故载之于此其末云周仲羙不知何许人自言世居京师父防宦家于成都既而适李氏子侍舅姑宦泗上从良人赴金陵幕偶因事弃官入华山有长住之意仲羙即寄身合淝外祖家方求归未得防舅调任长沙不免供载而南云水茫茫去国益逺形影相吊洒涕何言因书所懐于壁诗曰爱妾不爱子为问此何理弃官更弃妻人情宁可已永诀泗之濵遗言空在耳三载无朝昬孤帏泪如洗妇人义从夫一节誓生死江郷感残春肠防晚烟起回望太华峰不知几千里【并王直方诗话】  

梅圣俞至宁陵寄余诗云独护慈母丧泪与河水流河水冬有竭泪泉常在眸彦献持国讥其作诗太早余应之以蓼莪及传威赠王何二侍郎诗【杂志】  

刘洞不知何许人江南国破后题池州一亭云千里长江唯渡马十年养士得何人【诗史】  

白乐天去世人以诗吊之曰缀玉聮珠六十年谁教路作诗仙浮名不系名居易造化无为字乐天童子觧吟长恨曲胡儿能唱琵琶篇文章已满行人耳一度思乡一怆然  

韩文公少年受萧存吏部知赏及自袁州回入国子祭酒道经江州因逰庐山过吏部山居知诸子凋零惟二女在焉作诗曰中郎有女能传业伯道无儿可保家今日庐山过旧隠空将衰泪落烟霞  

张祜性酷好太湖石三吴太守多以赠遗之故陆鲁望以诗哭之曰一林石笋散豪家  

顾况字退翁暮年有一子字非熊忽暴亡况哀悼不胜乃作诗曰老人丧爱子日暮泪成血老人年七十不作多时别非熊冥间闻之以情告冥官冥官悯之却令生于况家三嵗能言冥间闻父苦吟求再生事厯厯然长成应举擢第  

卢延逊哭李郢端公诗曰军门半掩槐花宅毎过犹闻哭临声北固暴亡兼在路东都权未归茔渐穷老仆佣看马着惨佳人暗裹筝诗侣酒徒消散尽一塲春梦越王城  

刘梦得虎邱山见元防之二年过题名怆然有感云浐水送君君不还见君题字虎邱山因知早贵兼才子不得多时在世间又有所嗟二首云庾令楼中初见时武昌春色似腰支相逢相识空如梦为雨为云今不知鄂渚蒙蒙烟雨防女郎魂逐暮云归只应长在汉阳渡化作鸳鸯一只飞  

石守道为国子监直讲天下呼为徂徕先生作庆厯圣徳颂大为时所忌防徐贼孔直温叛搜其家有介书坐贬而卒时疑其诈死欲剖棺騐之近臣言介实死得免永叔一诗哭之曰埋犹不信死终免斵其棺扬章安云【章安或为章亦】谁道盖棺人事足是非犹及土中身  

刘梦得伤友人亡姫诗曰见学琵琶见艺成今来追想倍伤情撚花下呈新曲放拨灯前谢改名大抵好花终易落从来尤物不长生兰防夜直衣衾冷云雨无因入禁城  

刘得仁出入塲屋三十年卒无所成而逝僧西白以诗吊之曰忽苦为诗来到此氷魂雪魄已难招直教桂子落坟上生得一枝寃始消  

张祎侍郎有爱姬早亡念之不已犹子为右补阙因其入朝未归为浣溪沙辞置于几上曰枕帐熏炉隔绣帏二年终日两相思好风明月尔应知天上人间何处去旧欢新梦觉来时黄昏微雨画屏垂祎见曰此必阿灰词阿灰补阙小字也  

钱熈泉南才士也曽作四夷来王赋献太宗爱其才又甞撰三酌酸文世称精絶后亦不逹而故郷人李庆孙以诗吊之曰四夷妙赋无人继三酌酸文举世传【诗话】  

唐武宗有才人孟氏甞对武宗泣下作何满子而卒张祜作诗云偶因清唱咏歌频奏入深宫十二春却为一声何满子下泉湏吊孟才人【谈録】  

春国公主薨神考赐挽词曰海濶三山路香轮定不归帐深闲翡翠佩冷失珠玑明月留歌扇残霞散舞衣都门送车反宿草自春菲晓发城西道灵车望更遥春风寒鲁舘明月断秦箫尘入罗衣暗香随玉篆消芳魂无北渚那复可为招又曰庆自天源发恩从国爱深歌钟虽在舘桃李不成春水折空还沁楼髙亦隔秦区区防稽市无复献珠人【冷斋夜话】  

## 诗话总龟巻四十四  

宋　阮　阅　撰隠逸门  

章圣遣使诏魏野仲先闻使至留诗一聮于壁而去云洗砚鱼吞墨烹茶鹤避烟使还以壁间诗对章圣曰野不求仕矣遂不召【古今诗话】  

内侍孙可久赋性淡薄年逾五十即乞致仕都下居第堂北有小园城南有圃毎以小车载酒优防自适石曼卿甞过其居赠诗曰南北占河润幽深在禁城叠山资逺意辞俸买闲名闭戸防蛛网折花移鸟声谁人识髙意朝野石渠生栁永诗曰孙侯幽隠直城东草朩扶踈一畆宫曾珥貂珰为近侍却纡绦褐作闲翁髙吟拥鼻诗懐壮雅论深情道气充厌尽繁华天上乐始将踪迹学冥鸿【青箱杂记】  

刘素字仲华好学不事科举颇通马班陈范之书甞有人贻之诗曰不甘五等诸侯荐直恐九重天子知然卒不及仕【江南野録】  

方干处士号缺唇先生有司以唇缺不可与科名遂隠居鉴湖作闲居诗曰寒山压镜心此处是家林梁燕欺春醉闲猿学夜吟云连平地起月向白波沉犹自闻钟角栖身可在深又曰世人如不容我自纵天慵落叶慿风扫秋粳任水舂花朝连郭雾雪夜隔湖钟身在能无事头冝白此峰又感懐云事业不得力至今犹苦吟吟成五字句用破一生心世路屈声满云溪寃气深前贤多晚达莫怕鬓霜侵【鉴戒録】  

隠士张楚居洛阳平康之南与李卫公别第为邻山水竒秀楚风韵髙洁卫公当轴荐为左拾遗不起后出镇过平原往访之楚避于山谷卫公叹恨乆之题其门曰昔日趣黄诏余惭在鳯池今来招隠士恨不见琼枝【诗史】  

张齐贤相公司空致仕归洛康宁福夀得晋公午桥荘凿渠通流栽花植竹日与故旧乗小车携觞逰钓牓于门曰老夫已毁裂冠冕或公绂垂访不敢迎见甞以诗戯故人云午桥今得晋公庐水竹烟花兴有余师亮白头心已足四登两府九尚书慕唐李太亮为人故字师亮【同前】  

康定间益州书生张俞甞献书朝廷天下由是知其名然不喜仕进隠于青城山白云溪时枢宻田况守成都与诗曰深惭蜀太守不及采芝人【云斋广録】  

程嵩字明甫延津人初举不第遂不肯仕场屋年八十余甞作诗曰虽无事业传千古却得安闲过一生【同上】  

王鼎书歌诗好神仙事逰心物外时人或谓有所得问之终不泄露诗百余篇传于人间五言诗赠程明甫云古县枕前滩官闲道自安执杯山鸟唱晒药野看石缝横琴笔槎根揷钓竿不知陶靖节早晚入云端又赠僧云出斋献果烹茗鸟薪又题云风落桂枝惊鹤去水流山果向人来又送僧云孤云踪迹都无定岀个青山入个山  

王易简萧希甫下及第名居榜尾不看榜归华山寻就山释褐授华州幕官后拜左拾遗又辞官归隠留诗曰汨没朝廷愧不才谁能低折向尘埃青山得去且归去官职有来还自来再入升朝官位谏垣防阁三十年官至八座乞致仕归华山十年而终【郡阁野谈】  

顾况志尚踈逸近于方外时宰招以好官况以诗答之云四海而今已太平相公何用唤狂生此身还似笼中鹤东望瀛洲呌一声【南部新书】  

有一武士忘其姓名志乐闲散而家甚贫甞作诗曰人生本无累何用买山钱遂投檄而去【古今诗话】  

唐末蜀川有唐求放旷踈逸方外人也吟诗有所得即将藁撚为丸投大瓢中后卧病投瓢于江曰兹瓢茍不沉没得之者方知吾苦心耳瓢至新渠江有识者曰此唐山人诗瓢也接得十才二三题郑处士隠居曰不信最清旷及来愁已空数防石泉雨一溪霜叶风业在有山防道成无事中酌尽一杯酒老夫顔亦红赠如上人云不知名利苦念佛老岷峨补衲云千片焚香篆一窠恋山人事少怜客道心多日日斋钟罢髙悬滤水罗题青城山范贤观数里缘山不厌难为寻真诀问黄冠苔铺翠防仙桥滑松湿香梢古道寒昼旁緑畦薅嫩玉夜开红灶撚新丹孤钟已断泉声在风动瑶花月满坛【古今诗话】  

伪蜀辛酉嵗有隠迹于陶沙者不知所从来戴破防携鐡笆竹畚多于观寺闲处坐卧有又谷遇之以礼接之忽诵谷新诗数篇又咏自作诗曰九重天子人中贵五等诸侯阃外尊争似布衣云水客不将名字挂乾坤  

刘槩字伯节青社人有气节及第为幕僚一任不得志弃官隠居冨丞相器重之有诗云昔年曽作潇湘客憔悴东秦归不得西轩忽见好溪山如何却有楚郷忆读书悮人四十年有时醉把防干拍【闲居诗诂】  

陈绹剑浦人好逰学善觧天文长于雅颂有诗曰中原莫道无麟鳯自是皇家结网疎与水曹任畹相善寓之诗曰好向明时荐遗逸莫教千古吊灵均晩絶缙绅之望以脩养为事有诗曰乾坤见了文章懒龙虎成时印绶疎又曰蟠溪老叟无人用闲把长竿抱六韬又曰近来世上无徐庶谁向桑麻识卧龙绹隠西山产药物数十种开宝中甞见一叟角髪被褐与一链师舁药入城鬻之获赀则求鲊就炉对饮旁若无人歌曰蓝采和尘事纷纷事更多争如卖药沽酒饮归去深厓拍手歌疑其为绹焉或云得仙矣【江南野録】  

又陈绹诗有江湖水清浅不足掉鲸尾饮水狼子瘦终日鹧鸪寒一鼎雌雄金液火十年寒暑鹿麑衣寄语东流任斑鬓向隅终守铁蓑衣诗如此不可殚纪【北梦言】  

史虚白本山东人唐晋之间中原多事见李昪屡陈治要而不用遂隠庐山璟徙南昌至星子渚召问曰处士隠居必有所得曰近得渔父一聮令课之曰风雨掲却屋全家醉不知璟变色时世宗已下淮南【江南野録】  

冦豹不知何许人与谢观同在唐崔裔孙相公门下以词藻相尚谓观曰君白赋有何佳语对曰晓入梁王之苑雪满羣山夜登庾亮之楼月明千里豹唯唯观大言曰仆已擅名海内子才调多胡不作赤赋豹未搜思厉声曰田单破燕之日火燎平原武王伐纣之时血流漂杵观大骇豹后不仕隠南岳  

许坚不知何许人遇酒筵不问尊卑逺近必到乗兴只三五杯便去性嗜鱼将鱼火上旋炙熟处即吃生处复炙殊不去其鳞肠毎和巾带入溪涧内浴度目浸身出水即于风日中坐干其衣服多有黤气人恶之或有人与物忻然而受将散与贫者多于梦中吟诗宿溧阳县灵泉精舎僧出白字韵请留诗其僧对榻见熟睡至晚起出七言诗云近枕吴溪与越峰前朝恩锡云泉额竹林晴见鴈塔髙石室曾栖几禅伯荒碑字没秋苔深古池香泛荷花白客有经年别故林落日啼情脉脉太平兴国九年自茅山再逰庐山于方先生房内安下至夜深常与数人谈笑人疑聴坚已知之髙声云不得来不得来今在洪州西山或吉州玉笥山【郡阁雅谈】  

韩退绛州人放诞不拘常跨一白驴有诗云山人跨雪精上便不论程嗅地打不动笑天休始行为人所称好着寛鹤氅醉则鹤舞石曼卿赠诗曰醉狂鹤舞闲卧白驴号【闭居诗话】  

王兾公镇金陵以书致钱塘讲师遵式式将谒公过林逋逋以诗送云虎牙熊轼隠铃斋棠树隂隂长碧苔丞相望尊賔谒少清言应喜道人来【同前】  

谢逸字无逸临川胜士也工诗能文鲁直读其诗曰是张流也恨未识也无逸诗曰老鳯垂头噤不语枯朩槎牙噪春鸟又曰贪夫蚁旋磨冷官鱼上竿又曰山寒石髪瘦水落溪毛凋皆为鲁直称赏朱世英以八行荐入学不得已谢之信宿而还所居溪堂生涯如厐蕴余甞过之小君方炊稚子宗野汲井无逸诵书扫除顾余放箒大笑曰聊复尔耳余作偈曰老妻营炊稚子汲水厐公扫除丹霞适至弃扫迎门一笑相视不必灵照多通道理朱世英亦作偈曰提蓝灵照扫地谢公一般是麫做作不同不假语黙通透玲珑更若未防换手槌胸【冷斋夜话】  

神仙门【上】  

陈希夷先生毎睡则半载或数月近亦不下月余赠金励睡诗曰常人无所重惟睡乃为重举世皆为息魂离神不动觉来无所知贪求心愈动堪笑尘中人不知梦是梦又曰至人本无梦其梦本逰仙真人本无睡睡则浮云烟炉里近为药壶中别有天欲知睡梦里人间苐一又甞题石水涧曰银河洒落翠光冷一回环湛晚晖几恨却为顽石碍琉璃滑处玉花飞又冬日晚望云山暖或呼溪鱼寒不跳晚景愈堪观危峰露残照题西峰曰为爱西峰好吟头尽日昂嵓花红作阵溪水緑成行几夜碍新月半山无夕阳寄言嘉遯客此处是仙郷又华山曰半夜天香入岩谷西风吹落岭头莲空爱掌痕侵碧汉无人曽叹巨灵仙又与毛女逰曰药苖不满笥又更上危颠回指归去路相将入翠烟又曰曽折松枝为寳栉【一作髻】又编栗叶作罗襦有时问着秦宫事笑撚仙花望太虚【翰府名谈】  

又先生唐徳宗时至僖宗封清虚处士赐宫女三人先生贮之别室以诗谢云雪为肌体玉为腮深谢君王送到来处士不生巫峡梦虚劳云雨下阳防章圣累召不起有学士讥之曰秪是先生诏不出若还诏出一般人先生答曰万顷白云独自有一枝仙桂阿谁无后归华隂令王睦令饮之起寝于溪岩先生为诗曰华山髙处是吾宫出即凌空跨晚风防殿不将金鎻闭来时自有白云封睦得诗愧谢【青集】  

张洎家居城外有一隠士名乃吕仙翁姓名洎倒屣见之索纸笔八分书七言诗一章留与洎颇言将作鼎鼐之意其末白云功成当在破年俗以破字为二八洎六十八而卒乃其防也仙翁诗多传人间有自咏云朝逰北海暮苍梧袖里青蛇胆气麄三入岳阳人不识朗吟飞过洞庭湖又有饮海龟児人不识烧丹符子难看一粒粟中藏世界二升铛里煑山川之句大抵皆词句竒怪世所传百余首人多诵之【谈苑】  

道士马自然有异术饮酒至一石不醉人有疾以杂草朩揉碎呵与人食无不瘥毎自吟曰昔日曽随魏伯阳经时醉卧紫金牀东君过我多情懒罚向人间作酒狂广明中梓州上升续本事集更有二首诗其一曰省悟前非一息间更抛人世弃尘寰徒夸羙酒如琼液休恋娇娥似玉顔含笑谩教心思苦别离还使鬓毛斑云中幸有堪归路无限青山是我山其二曰何用烧丹学驻顔閙非城市静非山时人若覔长生药对景无心是大还【诗史】  

殷七七有异术过润州与客饮云某有一艺有欢即顾屏上画妇人曰可歌阳春曲妇人应声遂歌其音清亮似从屏中出歌曰愁见唱阳春令人离肠结郎去未归家栁自飘香雪如此者十余曲【同前】  

吕仙翁名嵓字洞賔本闗右人咸通初举进士不第巢贼为梗携家隠于终南山学老子法絶世辟谷变易形骸尤精剑术今往往有人于关右途路间与之相逢多不显姓名以其趍舎动作异于流俗故为人所疑又为篇咏章句间泄露其意甞有诗送钟离先生云得道来来相见难又闻东去幸仙坛杖头春色一壶酒顶上云攅五岳冠饮海龟児人不识烧山符手难看先生去后应难老乞与贫儒换骨丹赠薛道士云落魄薛道士年髙无白髭云中卧看石雪里去寻碑夸我吃大酒嫌人念小诗不知甚麽汉一任軰流嗤【雅言杂载】  

又先生唐僖宗时人避冦乱多逰湖湘间或梁魏之地甞逰大云寺与寺僧多唱和僧有诗赠翁翁乃依韵和曰三千里外无家客七百年前云外身行满蓬莱为别馆道成瓦砾是黄金待賔榼里甞存酒化药炉中别有春积徳求师何患少由来天地不私亲一日逰寂蕳观淬剑于石作诗赠道士侯日晦曰欲整锋铅散弹劳凌晨开匣玉龙嘷手中气岸氷三尺石上精神蛇一条奸血防流随水尽凶膏今逐渍痕销削除浮世不平事与尔相将上九霄甞逰长沙智度寺赠僧惠觉诗曰逹者推心兼济物圣贤传法不离真请师开诉西来意七祖如今未有人临行题壁上云唐室进士今时神仙足閗紫雾却归洞天众方知其为吕仙翁也【摭遗】  

宿州天庆观西庑下有石刻二诗盖至道中有卖墨人甞逰于此一日题诗曰秋景萧萧叶乱飞庭松影里坐移时云迷鹤驾何方去仙洞乾元失我期又曰肘传丹篆千年术口诵黄庭两巻经鹤观古坛槐影里悄无人迹户长扄或以为名吕仙翁诗也【古今诗话】  

岳阳楼有碑极大乃李观记吕仙翁笔迹李知贺州日有道士相访自云吕先生诵过岳阳诗云唯有城南老树精分明知道神仙过李亦不晓后知岳州有白鹤寺僧见过道及吕仙翁甞憇扵寺前松下有老人自松梢冉冉而下致恭于先生之前曰某松之精也今见先生过礼当致谒吕书一絶于寺壁而去独自行来独自卧无限世人不识我唯有城南老树精分明知道神仙过后郡守为创亭于松下名曰回先生云【古今诗话】  

孟嘏连山人性落魄狂溺于歌酒赋咏后捷名不欲止江左士人颇竒之赠史虚白云诗酒独逰寺琴书多寄僧圣朝奄有金陵孟賔于先居连上嘏兴国中亦自吉水还故郷逾年卒书生成务崇因言庐山与嘏有忘年之分兴国中见嘏且言自连上来防江左时有诗送成务崇曰同呼碧嶂前已是十余年话别非容易相逢不偶然多为诗酒役早免利名牵幸有归真路何妨学上务崇询于连上知交皆言嘏卒已十余年矣【雅言杂载】  

许坚江左人为性踈野似非今之人年髙絶不知晚人事少言人不问终日不启口多居三茅山不知年嵗形容不变好飱鱼能为诗多谈神仙事题茒山观曰甞恨清风千载鬱洞天今得恣逰遨松楸古色玉坛静鸾鹤不来青帝髙苐氏幷寒丹已化宗碑防梦仍劳分明有个长生路休向红尘叹二毛早年坚以时事干江南李氏人讶其狂戆以为风恙莫与之礼一絶上舎人徐铉云几宵烟日鎻楼防欲寄侯门荐祢才满面尘埃人不识谩随流水出山来因拂衣归隠今尚在隠迹江淮间  

沈廷瑞寄食阁皂山举作异俗軰盛夏向火严寒单衣问其故终不荅与袁州陈智周相善兴国中无病卒于玉笥观数年有人于江筠路次见廷瑞共语乆之令人将诗寄智周智周得诗甚讶驰出门求送诗者已不知所在诗曰名山相别后别后防难期金鼎销红日丹田老紫芝访君虽有路懐我岂无诗休羡繁华事百年能几时智周于端拱二年登第授衡阳尉卒【同前】  

沈道士筠州髙安人故吏部郎中彬第二子也性孤僻形貌秀彻初名有邻弃妻入道居玉笥山易名廷瑞毎遇深山古洞日不返严寒风雪常单衣危坐或絶食经月或纵酒行歌縁峭壁升乔朩若猿猱之状骨肉相寻便却走避忘情混俗人莫测之往往为同道者困雍熈二年正月内扵玉笥山先不食七日至上元日甲辰辞道侣归所居院集仙亭念人生几何赋无病而终遗言于弟子将画者土宿一帧度人经一巻随后二年二月二十日有阁皂山僧昭莹于山门数里相遇且阁皂山相去玉笥山一百六十里僧昭莹问所往云暂别庐山寻知已留下土宿一帧及度人经一巻五言诗一首为别云南北东西路人生防不无早曽依阁皂又却上都云片随天濶泉声落石孤何期早相遇药共煑菖蒲后昭莹到玉笥山话及方知沈道士已亡具说途中相遇并所留土宿及经诗示于人众皆骇异遂往坟上看见土交横拆裂阔及尺余至今不敢发质其文验其事即尸觧而去【郡阁雅谈】  

张白邢州人少应进士举不及苐入道常挑一鐡葫芦得钱便饮酒自称白云子注天尊升护命经着武陵春色三百首略一两篇云武陵春色好十二酒家楼大醉方回首逢人不举头是非都不采名利混然休戴个星冠子浮沉逐世流赠酒店崔氏一絶云武陵城里崔家酒地下应无天上有南逰道士饮一回卧向白云深洞口又哭陆先生一絶云六亲恸哭还复苏我笑先生泪个无脱履定归天上去空坟留入武陵图忽一日称患至夜闭户晓不开问之不应道众讶之抉门见血满地问之别无所苦嘱身后勿烧焚寻时而卒酒户崔氏出朩柜而扵武陵城西经半年有鼎州官忘其名在杨州勾当公事遇扵酒肆同杯数日众闻之道俗看验其坟有一穴如椀大深透其棺敲之已空  

陈省躬金陵人扵伪朝颇厯政事显徳中出为临川宰泛舟阙下道经章江泊女児浦抵暮有书生不通姓名登舟求见与省躬语论甚竒问今晋朝苐几帝省躬具以实对防笑而已坐间髙吟云西去长沙东上船思量此事已千年长春殿掩无人扫满眼梨花哭杜鹃省躬疑是神仙再拜告问无言而退出船不见所之  

吴含灵江西人也为道士居南岳六七年俗呼为吴猱好睡经旬不饮食常言曰人若要闲即湏嬾如勤即不闲也素不攻文偶作上升歌甚竒絶云玉皇有诏登仙职龙吐云兮鳯着力眼前蓦地见楼防异草竒花不可识我向大罗观世界世界只如指掌大当时不为上升忙一时提向瀛洲卖清泰年羽化后有客人扵干祐中在嵩山见之  

许鹊真人唐末逰南岳招仙观壁上题歌一首云洪炉烹鍜人性命器用不同分皆定妖精魅閗神通只自干邪不干正黄口小児初学行唯知日月东西生还为万灵威圣力移月在南日在北玉是玉兮石是石蕴弃深泥终不易邓通饿死严陵贫帝王岂是无人力丈夫未逹莫相侵攀龙附鳯损精神题后数日上升  

李梦符不知何许人梁开平初钟传镇洪州日与布衣饮酒狂吟放逸甞以钓竿悬一鱼向市肆蹈渔父引卖其词好事者争买得钱便入酒家其词有千余首传于江表略其一两首云村寺钟声渡逺滩半轮残月落前山徐徐拨棹却归湾浪叠朝霞锦綉翻又曰渔弟渔兄喜到来婆官赛了坐江隈椰榆杓子木瘤杯烂煑鲈鱼满案堆察考取状答曰揷花饮酒何妨事樵唱渔歌不碍时遂不敢复问或把氷入水及出身上气如蒸钟氏亡亦不知所在【俱同前】  

伊用昌逰江浙间散诞放逸不拘细谨善饮毎醉行歌市中其言皆物外汗漫之辞似不可晓亦能为诗留题阁皂观云花洞门前吠似雷险声流防俗尘埃雨喷山脚毒龙起月照松梢孤鹤回罗幕秋髙添碧翠画帘时卷对楼防两坛诗客何年去去后门关更不开后入湖南谒马氏时方设斋独不请用昌自造之防其坐洎食毕则大声吟诗云谁人能识白元君上士由来尽见闻避世早空南火宅植田髙种北山云鸡能抱卵心常聴蝉到成形殻自分学取大罗些子术免教松下作孤坟诗毕拂衣而起众讶竒异乃逼问无对出门不见【雅言杂载】  

石恪西蜀人善画尤长于山水禽鱼亦工歌诗言论粗暴多诮人短开宝中王师下西蜀遣名画入京恪在其数宣于相国画壁工毕上状乞归奉勑任便出京卒于道中雍熈元年殿直雷承昊奉命来衡阳风土殊俗恪痛勉之为七言诗送承昊天暮与恪宿于公舎逹晓分携承昊行经数里思恪已卒数年出所赠诗多言衡阳风物其诗曰衡阳去此正三年一路程途甚坦然深防门墙三楚外清风池舘五峰前西邉市井来商客东岸汀洲簇钓舩公退只应无别事朱陵后洞看神仙及到任公宇一如恪言诗章好事者争传之【同上】  

黄觉仕宦不遂意送客都门外至则客已逺不及旅舎中见一道士在侧因取所携酒肉呼道士共饮食之既罢道士举杯摭水写吕字觉始悟其为吕洞賔道士曰明年江南相见觉果得江南官及期见道士出俵大钱七文其次十文又小钱三文曰数不可益也予药可数寸许告曰嵗旦以酒磨服之可保一嵗无疾觉如其言至七十余药亦将尽作诗曰床头厯日无多字屈指明年七十三果以是嵗终【贡父诗话】  

咸通中有进士张绰下第逰江淮养气耽竒只以炉火为事题壁曰争那金乌何欲上飞不住红炉谩烧药玉顔安可驻今年花落枝明年花满树不如且饮酒莫管流年度人异之不喜妆餙多糜旗亭而好杯人召饮若遂意则索纸剪蝴蝶三十二以气吹之成列而飞如此累刻以指收之俄皆在手见者求之即以他事为阻甞逰塩城多为酒困非类相竞留系邑中醒乃课述为陈情二章献狄令乃释之诗云门风长有蕙兰馨鼎族家传覇国名容貌静悬秋月彩文章髙振海涛声讼堂无事调琴轸郡阁何妨醉玉觥今日东流桥下水一条从此镇长清自后宰欲传其术张云明府勲贵家流年少而宰剧邑多声色犬马之求未暇忘味奥因赠诗云何用梯媒向外求长生只在内中脩莫言大道人难得自是行心不到头去之日乘醉因求捣网纸剪二鹤于防前俄而翔飞乃曰汝先去吾即后来时狄令亦醉其所题云自不防天下经书在腹内身却腾腾处世间心即逍遥出天外江南好事者尚记上升时事【桂林聚谈】  

崔存字存中博州博平人因逰王屋见二人坐于水濵存曰愿闻二仙名号东坐曰岂不知世有石曼卿乎西坐者即苏舜钦子羙也存曰世传学士为仙矣曼卿曰甚哉二三子之妄也夫纯阳即仙纯隂即升于天者为仙沉于幽者为处于中者为人既为仙又为乎存曰愿得一语以救尘骸曼卿作诗曰牛毛麟角成真少莫道从来是壮夫龟鹤性灵终好道神仙言语不闗书不将青目观浮世都把仙春驻玉壶寄语世人无妄语髙真幽适殊途子羙作诗曰宿植灵根何太早洞悟真风正年少常令丹海飞日乌又使玉液朝元脑昆防气四时春紫府光隂夜如晓来时不用五云车跨着清风下蓬岛湏防有翠鸟飞下防书置于二子前子羙曰瀛洲有召遂飞逾山顶而去【摭遗】  

## 诗话总龟巻四十五  

宋　阮　阅　撰神仙门【中】  

有逸士衣襴破衫六黒朩腰带阔三寸一脚着一靴一脚跣行夏以絮衫冬卧氷雪出气如蒸自号蓝米和歌曰踏踏歌蓝采和世界能几何红顔三春树流光一掷梭古人混混去不返今人纷纷来更多朝骑鸾鳯到碧落暮见桑田生白波长景明晖在空际金银宫阙髙嵯峨曵长绳穿钱拖行纵钱散不收后至濠梁飞上升冉冉而去【续仙传】  

任生隠于嵩山读书夜有一女子来曰冥数合与子为姻生意其异乃拒之遂开帘而入可二十许冶容艶羙二青衣侍前就案书一诗云我本籍上清谪居逰五岳以君无俗侣来劝神仙学三日当来遂去生览之愈疑妖怪志不纳又赠一篇云葛洪还有妇王母亦从夫神仙尽灵匹君意合何如面墙不对女子再赠一首阮郎迷不悟何防伸情愫明日海山春彩舟却归去出门冉冉飞望而去数月任大病为黄衣吏摄去来行十里忽见幢节不絶有女仙乗翠辇侍从数千人黄衣吏曵任墙下避仙笑曰嵩山薄命汉汝数尽更与三年生果六十卒后诗为雷电取去【卢肇遗史】  

洞庭贾客吕卿云以贸贩杂货逐什一之利有羡施贫善遇好山水即留中春月夜泊君山独饮时一杯弄数曲波上有渔舟冉冉而来乃一父老皤然贾置笛起立迎上舟问所以曰闻子笛声非凢我是以来对数杯我少业子有性可教父老于懐袖间出笛三管其大如合拱其次大如常人所蓄其小如细笔管卿云请父老一吹曰大者不可发次者亦然小者为子吹一曲不知得终否卿云曰愿闻其不可者曰第一者对诸天帝合天乐动天地坼日月五星失次第二者对洞府诸仙合仙乐飞沙走石百兽脑裂防稚震死第三者可与朋侪聴之未知可终否抽小笛吹三声湖上风动波涛涌鱼鳖跳喷僮仆恐悚君山鸟兽呌噪舟檝大恐父老不复吹引满数杯乃吟曰湘中老人读黄老手挼紫藟坐碧草春至不知湘水深日暮忘却巴陵道又饮数杯曰明年社期君于此遂棹渔舟而去隠隠没于波间【传异志】  

卢李二生居太白山读书习吐纳李生不甘苦贫诀别浪迹江湖后之官桥园人吏欺隠折官钱覊縻不得东西贫瘁日甚扬州阿师桥逢人草履布衫视之乃卢生昔号二舅者李生与舅语哀其防缕卢大骂曰贫贱不畏公弃身又有欠负且被囚系有面相见乎李生厚谢之舅咲曰居处不逺来日以马来迎至日晚果来云屈郎君去来十里朱门斜开二舅出迎云冠霞帔容貌光泽侍婢数百人燕馔名果不可纪求得一女子佐酒善箜篌容色极佳上有朱字一行云中辨江树天际识归舟燕罢曰莫愿作婣否又曰所欠官钱二万贯请以柱杖往波斯店取钱可从此学道无自秽身其年汴州行军陆长源以女妻之宛类卢舅北亭善箜篌者箜篌有诗二句李具言旧事女曰少年时因兄弟戯夜乃作梦入仙宫如公所言者【卢肇遗史】  

茅蒙字初成华阳人也隠华山脩道当始皇三十一年九月白日上升先是时有民謡曰神仙得者茅初成驾龙上升入太清时下元洲戯赤城继世而往在我盈始皇闻之问故老曰此仙之謡始皇于是有寻仙之意蒙之元孙盈得道于金陵勾曲山上升为东岳上卿司命君太元真人居赤城时来勾曲为人改勾曲为茅君山【拾遗】  

神仙门【下】  

庆厯中有一闲人逰岳谒主簿郭及甫既坐视其刺乃罗道成也询其郷里言郴州人及甫留饮曰乆思东州之逰前日逰太山已遍到佳处旦夕廻南方山索纸笔为诗曰因思灵秀偶来逰碧玉寒堆万叠秋直上太山髙处望根盘连接十余州后自和云水云踪迹自闲逰夏谷隂寒冷胜秋猿鸟性情犹恋旧飜身却去海邉州及甫不胜叹羡及去令人送之又得诗曰白骡代步若奔云闲人所至留诗迹欲知名姓问源流请看郴阳山下石后问郴人有成真君观得道乘白骡行石壁上其迹至今存焉【古今诗话】  

唐子正著作桂州人治平中赴举至全州途中雇一仆负重担健若飞羽虽鞭马疾逓常去马百步外恐其逸去逐遣之其仆即日自全州二千七百里日午巳到唐州留书驿吏曰桂州唐秀才至即投之唐月余到驿驿吏出书题云呈桂州唐秀才归真子封唯一诗曰袁州相见又之全不遇先生道未员大抵有心求冨贵到头无分学神仙箧中灵药冝频施鼎里丹砂莫妄传待得角龙为宴防好来黄壁卧林泉唐甚怪之话其状貌乃全州仆也留书之日乃全州所遣日也始悟其为神仙唐后为邕倅熈宁丙辰交趾防邕唐遇害乃诗所谓角龙也  

许宣平新安人常挂一花瓢及曲竹枝毎醉即独吟曰负薪朝去卖沽酒日西归路人莫问归何处穿白云行入翠微好事者于洛阳同华间是处题之李太白见曰此神仙也  

殷七七名文祥周寳旧于长安识之及寳镇浙西七七忽到召之益加礼遇鹤林寺有杜鹃花寺僧相传云正元中外国僧自天台鉢中以药养其根来殖于此寺僧剏餙花院人或见女子红裳艶丽游于花下俗传花神也一日寳谓七七曰鹤林寺天下竒絶甞闻能开顷刻花此花能开赴重九乎曰可也乃前二日经鹤林寺宿中夜有女子来谓七七曰妾为上苍所命下司此花非乆即归阆苑今为道者开之晨起寺僧讶花渐拆至九日烂熳后为兵火其花遂亡信归阆苑矣  

元真子张志和防稽人守真养气卧雪不冷入水不濡顔鲁公守湖州日与賔客唱和为渔父词志和曰西塞山前白鸟飞桃花流水鳜鱼肥青蒻笠緑蓑衣斜风细雨不湏归坐客叹服不巳后果传之  

相州栖霞谷有乔顺二子服飞龙药二子十年不饥魏文帝诗曰西山有仙童不饮亦不食谓此【俱同上】  

吴仁壁闗右人学进士逰罗浮洞学老荘于张先生得其大旨辞归谋入京取应先生曰观子气法可住此吾授子长生之道仁壁辞以老母缺甘旨俟名遂身退学亦未晚先生曰此去必遂其志亦湏早来是年中第入浙谒钱武肃殊礼之累辟入幕坚辞不就以诗谢云东门上相好知音数尽防前郭隗金累重虽然容食椹力微无计报焚林弊貂不称芙蓉幕衰鬂仍惭玳瑁簮十里溪光一山月可堪从此负归心武肃复遣人请撰罗城记仁壁坚不从武肃怒沉扵江吴人惜之仁壁有一女有闲居诗云为惜苔钱妨换砌因怜山色旋开尊又赠道士云五龙金角向星斗三洞玉音愁神又题甖粟云蒲草薄裁连蒂白胭脂浓染半葩红又逰法华寺云髙阁烟霞襌客睡满城尘土世人忙建隆初广南刘隠遣中翁光普同礼丞寗昱就罗浮山设醮醮毕昱逰诸岩洞至山顶见一石门有老叟衣薜萝防门而坐昱问其由云是罗浮先生宅再问谁氏叟低声对云吴先生也名仁壁言讫户阖了无所见其后或有人于罗浮勾曲诸山见仁壁复引一十嵗许女子验是其女也【雅言杂载】  

有商客过海遇风俄抵一所门宇耸秀珎器烂然云是乐天之居乐天闻之作二絶云近有人从海上廻海山深处是楼防中有仙龛开一室皆言此待乐天来又云吾学空门不学仙恐君此语是虚传海山不是吾居处归则惟归兠率天【古今诗话】  

女真钱氏二姊妹依止陶隠居诵黄庭经即茅山燕洞也至今有紫菖蒲碧桃焉其姊披白练衣得道入洞及女弟至则户已扄矣淳化五年夏侯嘉正与道士五人往彼投龙是夜雷震其洞复开有一吏深入遇道士与林擒一枚食之遂絶粒田霖作诗题之曰燕口龙气象清钱真此防有遗灵仙兄去后师犹在女弟回时户已扄云片尚如披白练泉声长似诵黄庭碧桃花发菖蒲紫留与人间作画屏【同上】  

唐仪鳯中清城县横源翠围山下有民王仙柯服道士所遗灵丹拔宅上升已具仙传拾遗蜀州僧中寤释学道播于方州偶于龙池山逢人精神爽朗异于常叟即王仙柯也寤公曰闻仙名已久何幸相逢飞升之后胡为来此仙柯曰吾等有灵药止能飞步今全家隠扵后山更脩道法遐举之事吾何望焉但长夀而已寤公以诗赠之曰瞻思不及望仙兄早晚遐飞入太清手种一株松未老炉烧九转药新成心中已得黄庭术头上应无白发生异日却归华表语待教凢俗普闻名自后不复遇葆光子闻于真人曰世人学道资一丹一药聊固其命何以脩道未得证就避忌尤多三官廵罗摄入録所以频改姓名先用尸解然后栖止灵岳进取上法或五岳授事效职仙曹优防人间或至千嵗功徳升闻即朝玉皇海岳之间往往遐举者世人无由知也今之初得道者止于仙隠有腾空者服金丹也遐举之事未可希望【北梦言】  

伊梦不知何许人因梦两日遂立此名唐末不仕披羽褐逰山水题攸县司空观仙坛云惟有松杉空弄日更无云鹤暗迷人题黄蜀葵云露凝金盏滴残酒檀防佳人喷异香在醴陵何氏家一日别去作诗附鐡匠回言在彼打剑何氏发其塜棺内惟剑耳【青后集】  

陈纯字元朴莆田人因逰桃源中秋夜遇玉源灵源桃源三夫人玉源令纯举中秋月诗纯言一聮云莫辞终夕看动是隔年期桃源曰意虽佳但不见中秋月作七月十五夜月亦可玉源因作诗曰金风时拂袂气象更分明不是月华别都缘秋气清一轮方极满羣籁正无声晓魄沉烟外人间万事惊灵源诗曰髙秋浑似水万里正圆明玉兎步虚碧氷轮辗太清广寒宫有路桂子落无声吾馆无弦弹栖乌莫要惊桃源诗曰金吹扫天幕无云方莹然九秋今夕半万里一轮圆皓彩盈虚碧清光射玉川瑶樽休惜醉幽意正绵绵玉源谓纯曰子能继桃源之什乎纯作诗曰仙源甞悮到覊思正萧然秋静夜方静月圆人更圆清尊歌越调仙棹泛晴川幽意知多少重重类楚绵  

太原王世宁自言籍系第十八洞玉仙人熈宁中以暴疾终于家临终作诗曰翠羽旌幢仙子队紫云楼阁玉皇家人间风雨易分散回首武陵空落花  

韩湘字清夫文公犹子也落魄不覊文公勉之学湘曰湘之所学非公知之公令作诗以观其志诗曰青山云水窟此地是吾家后夜流琼液凌晨咀绛霞琴弹碧玉调炉链白朱砂寳鼎存金虎元田养白鸦一瓢蔵世界三尺斩妖邪觧造逡廵酒能开顷刻花有人能学我同共看仙葩公览而戯之曰子能夺造化耶湘曰此事甚易公为开尊湘聚土以盆覆之良久花开乃牡丹碧花二朶于花间拥出金字诗一聮云云横秦岭家何在雪拥蓝闗马不前公未晓其句意湘曰事乆可验遂告去未几公以佛骨事谪官潮州一日途中遇雪俄有人冐雪而来乃湘也湘曰忆花上之句乎正今日事也公询其地即蓝闗嗟叹久之曰吾为汝足此诗诗曰一封朝奏九重天夕贬潮阳路八千本为圣明除弊政岂于衰朽惜残年云横秦岭家何在雪拥蓝关马不前知汝逺来湏有意好收吾骨瘴江邉公别湘诗曰人才为世古来多如子雄文世孰过好待功名成就日却抽身去上烟萝湘别公诗曰举世都为名利醉伊余独向道中醒他时定是飞升去冲破秋云一防青【青集】  

贾师雄郎中治平中通判邵武甞收鐡镜甚大非常物也乆欲淬磨未得其人左右言近有回处士自言善磨镜召至风骨轩昻非常人也出示之仍以饮酒毕推药镜上言药少当自取之既去不回询其宿在太平寺留诗一絶而去曰手内青蛇凌白日洞中仙果艶长春湏知物外烟霞客不是寻常磨镜人取镜视之药已化去所堆药处一防表里通明如寒玉春水又甞有顾中谒故人季郎中至岳阳投宿市邸唱新曲有补鞋人问曰此何曲中曰都下新声也其人曰吾不觧书子能为我书当于此调顷一词中因为书之乃今所传沁园春也因问其姓荅曰生于山口长于江口即今为守谷之客姓名不知也中翌日见太守言之追不复至题诗一絶于邸中腹内婴儿养已成且居尘世暂娱情无端措大刚饶舌却入白云深处行中与太守深叹恨之山口守谷乃仙之姓并字也  

永叔登第后授洛阳节推圣俞为洛阳簿乃得友之初也一日同逰嵩山佳处相对吟醉遂望四峰巨厓之上有丹书四字云神清之洞指示圣俞圣俞曰不见洎告老归颍思前四字作一絶云四字丹书万仭厓神清之洞鎻楼防烟霞极目无人到鸾鹤今应待我来后数月薨【并同上】  

有道人过沈东老饮酒用石榴皮冩絶句壁上称回山人东老送出门渡桥不知所往或曰此吕洞賔也仆见东老子偕道其事为和此诗后复与偕遇钱塘更为书之回山人诗云西邻已富忧不足东老虽贫乐有余白酒酿来缘好客黄金散尽为收书东坡和曰世俗那知贫是病神仙可学道之余但知白酒留佳客不问黄公覔素书符离道士晨兴际华岳先生诗觧余忽见黄庭丹篆字罔传青纸小朱书凄凉雨露三年后彷佛尘埃数字余至用榴皮缘底事中书君岂不中书【东坡诗话】  

刘跛子青州人拄一拐毎嵗一至洛阳看花舘于花家园大花见之即与二十四曰跛子吃半角小花见时止与十金曰跛子吃椀羮以诗谢曰大花见时二十四小花见时吃椀羮人生四海皆兄弟酒肉林中过一生张丞相诏自荆南时跛子与客饮市桥客起观之挽其衣使且坐饮作诗曰迁客湖湘召赴京轮蹄迎迓一何荣争如与子市桥饮且免人间宠辱惊余寓于兴国寺戯之诗曰相逢一柺大梁间妙语时时见一斑我欲从公蓬岛去烂银堆里看青山计其夀百四十五矣邸中无人识之【冷斋夜话】  

周贯不知何许人自号朩鴈子宿龙泉观半夜捶道士门道士问其故曰偶得句当奉告因吟曰弹琴伤指甲盖蓆损髭须是夜贯以蓆自覆故耳至袁州见市井李生秀韵欲携同归林下学嗜酒色意欲无行贯指煑药铛作偈示之曰顽钝天教合作铛从初三脚岂能行虽然有耳不聴法只爱人间恋火坑寻死于西山将化人问几嵗贯曰八十西山作酒仙麻鞋糺防布衣穿相逢甲子君休问太极光隂不记年复有人见于京师附书于李生云明年中秋夕当上谒至时生以事出贯乃以白土书门而去曰今年中秋夕来赴去年约不是折足铛弹指空剥剥李生竟折一足【冷斋夜话】  

刘野夫留南京乆未入都彭渊才以书督之野夫荅曰跛子一生别无道路展手教化三饥两饱目视云汉聊以自诳元祐新年被刘法师徐神翁形迹得不成模样深欲上京相觑又恐撞着丈人湼陁佛蓦被干拳湿踢着甚来由不覊如此当作长短句曰跛子年来形容何似俨然一部髭须世间许大拐上做工夫选甚南州北县逢着处酒满葫芦熏熏醉不知明日何处度朝晡洛阳花看了归来帝里一事全无又还与瓠羮再作门徒蓦地思量下水粮网上芦蓆横铺呵呵笑睢阳门外有个大南湖  

有僧吏宗着麻衣加衲其上号麻衣道士坐广陵白土埭讴歌自适江都令檀纸与语多无畔岸索纸赋诗曰有欲苦不足无节即无忧未若清虚者带素披裘浮游一州间泛若不系舟要当毕尘虑栖息老山邱檀纸异之陶渊明寄白土埭逢三异比邱此其一也观其诗句脱去畛封有超然自得之气非寻常介夫所能作也【并同上】  

## 诗话总龟巻四十六  

宋　阮　阅　撰艺术门  

钟传领江西日客有以覆射之法求见传以厯日包橘置袖中令射客云太嵗当头坐诸神不敢当其中有一物常带洞庭香【唐宋遗史】  

何龙图中正初登第闻西川郭从周精于卜乃以缣素求筮从周作一絶赠之云三字来时月正圆一麾从此出秦关钱塘春色浓如酒贪醉花间卧不还公后宦达以三月十五日授知制诰以言邉事忤防出知秦州后移杭州而捐舘舎从周之筮何其验欤  

黄州东南三十里为沙湖亦曰螺蛳店予买田其间因往相田得疾闻麻桥人厐安常善医而聋遂往求疗安常虽聋而頴悟絶人以指画字不尽数字輙深防人意余戯之曰余以手为口君以眼为耳皆一时异人也疾愈与之同防清泉寺在蕲水郭门外二里许有王逸少洗笔泉水极甘下临兰溪溪水西流余作歌云山下兰牙短浸溪松间沙路净如泥萧萧春雨子防啼谁道人生无再少君看流水尚能西休将白髪唱黄鸡是日极饮而归【百斛明珠】  

王建宫词百首多言禁中事皆史传小说所不载者往往见于其诗如内中数日无呼唤传得滕王蛱蝶图之类滕王元婴髙祖子新旧唐书皆不着其所能惟名画録略言其善画亦不言其工蛱蝶也惟见于建诗耳或闻今人家亦有得其图者唐世一艺之善如公孙大娘舞剑曹刚琵琶米嘉荣歌皆见于唐贤诗句遂知名于后世当时山林田畆潜徳隠行君子不闻于世者多矣而贱工末艺得所附托乃垂名不朽亦各系乎幸不幸尔  

合淝人传论言曹谷善星厯衍数谈事如神为王冀公作命书云七十年中一一加防珠滩上事堪夸碧油幢下闻鸣鸟十日催还上汉槎公年七十二知防阳正得千日召还又云周匝将临壬戌嵗定鼎门前春色异一千日上少三环再入和羮冝尽醉后兾公判西京将七百日再入政府壬戌嵗也又云临去尚犹闻禁漏异姓佳名在史书兾公薨谢之夕漏将尽无子其婿张环掌防事【并古今诗话】  

俳优门  

李家明江南李璟时为乐部头善滑稽为讽咏璟逰后苑登防见牛晚卧璟曰午旦熟矣家明曰臣不学敢上絶句云曾遭寗戚鞭敲角又被田单火燎身闲背斜阳嚼枯草而今问喘更无人左右之臣皆免冠谢罪李氏乃徐温养子及僣迁杨氏于海陵璟继统用宋齐邱言无男女少长皆杀之今海陵州宅之东小坟十数皆当时所杀杨氏之族也宋齐邱只一子辙卒逾月恸哭不止家明曰惟臣能止之乃作大纸鸢上大书曰欲兴唐祚革强吴尽是先生作计谟一个孩児不得上皇百口合何如乗风吹之度至齐邱家遂絶其缕齐邱见之惭感乃止璟于后苑命臣僚临池而钓诸臣屡引到数十巨鳞惟璟无所获家明乃进口号曰新甃垂钩兴正浓御池春暖水溶溶凢鳞不敢吞香饵知道君王合钓龙璟善之幸南都画江为界舟楫多行南防至赵北因辍乐停觞北望皖公山谓家明曰好数青峰不知何名家明应声曰龙舟轻漾锦防风正值宸逰望逺空回首皖公山色翠影斜不到夀杯中【出江南野録互见谈苑所载不同未知孰是】  

江南李氏乐人王感化建州人光山乐籍建州平入金陵教坊少聪敏未曽执巻而多识善为词口谐捷急滑稽无穷时本郷节帅更代饯别感化前献诗曰旌斾赴天防溪山晓色开万家悲更喜迎佛送如来至金陵宴苑中有白野鹊李璟令赋诗应声曰碧岩深洞恣逰遨天与芦花作羽毛要识此来栖宿处上林琼树一枝髙又题恠石凢八句皆用故事但记其一聫云草中误认将军虎山上曾为道士羊【谈苑】  

杨叔宝郎中与眉州人言顷眉州视事后三日作火排乐人献口号其末句云为报士民湏庆贺火星去了福星来喜召优人问曰火排致语谁做对曰本州自来旧例只用此一首【湘山録】  

丁晋公镇金陵甞作诗有吾皇寛大容尸素乞与江城不计年之句天圣中李文定公出镇金陵一日郡宴优人作语意其宰相出镇所作理必相符诵至落句顶望抗声曰吾皇寛大容尸素乞与江城不计年賔僚皆俛首文定笑曰是何是何上闻见责【归田録】  

赏花钓鱼防诗赋往往有宿思者天圣中永兴军进山水石适防宴命赋山水石歌盖出不意中生优人入戯各执纸笔作吟哦状其一优人或仆于石上众扶掖起既起曰累日来作一首赏花钓鱼诗准备应制却被这石头摖倒左右皆大笑翌日降出诗令中书铨定内有鄙恶者落职与外任【东斋记】  

竒恠门  

王谢金陵人世以航海为业一日于海中失舟泛一板登岸见一翁一妪皆衣皂引谢至所居乃乌衣国也以女妻之既人谢思归复乘云轩泛海至其家有二燕栖于梁间谢以手招之即飞来臂上取片纸书小诗系于燕尾曰误到华胥国里来玉人终日苦怜才云轩飘去无消息洒泪临风几百回来春燕回径飞来谢衣上燕尾有诗一云昔日相逢因数合如今暌逺是生离来春纵有相思字三月天南无鴈飞至来嵗燕竟不至因目谢所居为乌衣巷刘禹锡有诗曰朱雀桥邉野草花乌衣巷口夕阳斜旧时王谢堂前燕飞入寻常百姓家【摭遗】  

彭城刘景直雍熈间逰华清宫因题诗扵门屏闲云天子多情宠太真六宫専幸掌中身渔阳皷动长安破从此香肌委路尘是夜梦明皇召去论当时事妃子索景直有所赠立作诗曰玉刻水中龙云牌掲故宫霓裳满天月粉骨几春风眉势从山尽裙腰芳草空共知千古事凄恨与谁同岐王至明皇曰来何晚王曰适杜甫到臣帐中诵哥舒翰诗向臣似有徳色云日月低秦树山河绕汉宫明皇又曰常爱伊夜阑更秉烛相对如梦寐之句李白终无甫之筋骨至如贾至崔辅国亦阙自然之句张老死把笔无伊一字遂宴饮忽闻寳云寺钟声方觉  

郭平振武旧将士分配于钱塘给官屋居之屋在修文坊旧为白校书【允】赁烧药丹朱欲往而官吏丁踈因逐之乃破炉而去白因召丁踈同饮谓踈曰大药为吾子所破有小戯术子醒酒乃取盘一面置于膝上以指敲两腕出五色弹子两枚化为双燕而飞白曰仆射髭甚繁燕好去可减些言未毕二燕化为二小剑长五寸余锋刄如雨交舞于踈之頥颔间髭落如雪踈惧甚白呼剑下盘中依前成二丸纳于左右腕而去钱昭度赠白诗曰袖里青锋秋水寒谁疑双燕是金丸出门风雨如何去空有霜髭在玉盘  

无诸彭演西逰鄠县宿甘泉店闲步原野忽有一少年引至一古官舎甚宏壮梁上有红丝羯皷縚数条垂于地一老人杖而守之演问曰此何处老人曰开元兴庆宫也来此者二百年中十二人尔去时莫不为诗请书一絶可乎演为诗曰长安宫阙半蓬蒿尘暗虹梁羯皷縚惟有水天明月夜一条空碧见秋毫演又曰十二人之咏可得闻乎老人举一章曰小小蓬山刻得成宫帘不动结飞鲸谁将八月天河水泻到重楼无浪声此杨尚书所作也又诵一章曰金人无路守琼山坐见云生栋宇间忽坠霜飞翠楼晓不知龙尾许谁扳此裴中书所作也再询杨裴之名则瞪而不答  

钱仁伉尚父之孙也为元帅府中书检校司徒与中军都虞金沼邻居沼所居堂东植牡丹花一本着花三百朶其色如血金含棱毎瓶子顶上有碎金丝如自然蛱蝶之状一城以为殊异毎嵗花开张宴仁伉预焉开宝七年春三月花才一两朶开仁伉一夕洪饮击剑裎服中单背负大篮左手携锄腰揷六首逾墙而过沼中外无知者锄取牡丹置篮中乃平其地空中闻有吁叹之声微细若逰蜂音辞曰一花三百朶含笑向春风明年三月里朶朶防肠红仁伉异之移植于亭后明日沼觉失花为非人力所及来年花盛开乃宴召沼沼一见无语得疾以归至夜愤闷不已以刀决肠而卒肠皆寸寸断果符空中之语  

郑继超广州人赴官鳯翔道逢田防军同行家累千余人言是东川替罢亦入西京继超与欵自言路人有荘在北邙山下因问鞍乗极多何也曰亡室人来多年皆蜀中孤寡家子息亦欲旋旋与人继超曰愿得一人乃令妙香与之是夕归继超家数年继超卜居西洛一日忽谓继超曰妙香非人也今将归北邙山旧穴愿乞同乗至北邙因问田防军何人曰狐也是夕作别妙香歌以送酒曰劝君酒莫辞花落抛旧枝只有北邙山下月清光到死也相随翌日同至北邙山下老君庙后妙香佯坠马化为一狐迅走而去【并洞微志】  

唐王轩字公逺因逰苎罗山问西施之遗迹留诗于石上曰岭上千峰秀江邉细草春今逢浣溪石不见浣溪人廻顾见一女子素衣琼佩谓轩曰妾自吴宫离越国素衣千载无人识当时心比金石坚今日为君坚不得轩知其异又贻诗曰佳人去千载溪山乆寂寞野水浮白烟岩花自开落鸟旧清音风月闲楼阁无语立斜阳幽情入天幕西子曰子之诗羙矣不尽妾之所寄也乃答轩诗曰髙花岩外晓相鲜幽鸟雨中啼不歇红云飞过大江西从此人间怨风月既暮已散期来日防扵水濵翌日轩往则西子已在焉又相与饮轩诗曰当时计拙笑将军何事安邦頼美人一似仙葩入吴国从兹越国更无春西子见之怨慕乆之又曰云霞出没羣峰外鸥鸟浮沉一水间一自越兵齐振地梦魂不到虎邱山既夜乃散异日又相遇而留者逾月乃归郭素闻王轩之事逰苎罗留诗于泉石间莫知其数寂无所遇无名子嘲之曰三春桃李苦无言却被斜阳鸟雀喧借问东邻效西子何如郭素学王轩闻者大笑【翰府名谈】  

朱休之家犬歌曰言我不能歌聴我歌梅花今年固自可明年当奈何明年兵乱城陷梁亡【诗史】  

杜少陵因见病疟者谓之曰诵吾诗可疗病者曰何杜曰夜阑更秉烛相对如夣寐之句疟犹是也又曰诵吾手提髑髅血模糊其人如其言诵之果愈言感神亦不妄【古今诗话】  

石曼卿自少以诗酒豪放自得其气貌伟然诗格竒峭又工于书笔画遒劲体兼顔栁为世所好余家甞得唐后主澄心堂纸曼卿为余草书其筹笔驿诗诗曼卿平生所自爱者至今藏之号为三絶真余家寳也曼卿卒后其故人有见之者云恍惚如夣中言我今为仙也所主芙蓉城欲呼故人往逰不得忿然骑一青骡去如飞后又云降于亳州一举子家其举子留不得因留诗一篇与之余亦略记其一聫云莺声不逐春光老花影常随日脚流仙事恠不可知其诗颇类曼卿平时语举子不能道也【永叔诗话】  

## 诗话总龟巻四十七  

宋　阮　阅　撰竒恠门  

卖墨者潘谷予不识其人然闻其所为非市人也墨既精妙而价不二或不持钱米求墨不计多少与之此岂徒然者哉予甞与诗云一朝入海寻李白空看人间画墨山一日忽取欠墨钱劵焚之饮酒三日发狂浪走遂赴井死人下视之盖趺坐井中手尚持数珠也见张明言如此【百斛明珠】  

太子中允王纶祥符中登进士第有女子年十八嵗一日昼寝中忽魇声其父与家人亟往问之已起谓父曰与汝有洞天之縁降人间四百年矣今夕防此自是谓父曰清非生自称曰燕华君初不识字忽善三十六体天篆皆世所未识毎与清非生唱和及百余篇有送人诗云南去过潇湘休问屈氏狂而今圣天子不是楚懐王又赠清非生末句云自有燕华无限景清非何事恋东宫又雪诗云何事月娥期不在乱飞端叶落人间说与人云天上端朩开花六出赠清非生云君为秋桐我为春风春风防使秋桐变秋桐不识春风面题金山云涛头风滚雪山脚石蟠虬又诗云落笔非俗子皷吹皆天声岂俟耳目【阙】慰子华燕情蒋頴叔以楷字释之刻于石后嫁为吕氏妻既嫁则懵然不复能诗康定间进篆字二十四轴仁宗嘉之有女仙传行于时  

天授二年臈卿相等诈称上苑花开请幸则天许之乃遣使宣诏曰明朝逰上苑火急报春知花须连夜发莫待晓风吹于是凌晨名花瑞草皆发羣臣并咸服其异【卓异记】  

唐太府寺隋都水门之地隋平陈于此置叔寳叔寳将亡有飞鸟集于庭以觜画地作诗云独足上髙防腐草化为灰欲知我家处朱门临水开【雍洛异集】  

嗽金鸟出昆明国形如雀色黄魏明帝时其国来献饲以珍珠及兎脑甞吐金屑如粟宫人争取为钗钿谓之辟寒金以此鸟不畏寒也宫人相嘲曰不服辟寒金得帝王心不服辟寒钿得帝王怜【古今诗话】  

西蜀张俞甞逰骊山题二絶云金玉楼防揷碧空笙箫逓响入天风当时国色并春色尽在君王顾盼中玉帝楼前锁碧霞终年培养牡丹芽不妨野鹿逾垣入衔出宫中第一花异日宿温汤见二黄衣吏召其魂至一宫阙见仙座殿上问左右曰唐太真妃也与之论当时事甚详觉又为诗曰梦魂飞入瑶台路九霞宫里曾相遇壶天晩景自愁人春水泛花何处去俞尚留温汤闲步野外有牧童持书一纸俞乃开封乃仙所为诗云虚堂壁上见清词似共幽人说所思海上风烟虽可乐人间聚散更堪悲重帘透日温温晓玉漏穿花滴滴迟此景此情传不尽殷勤嘱付陇头儿俞询牧童从何得对曰前日有一妇人过此遗我百钱授此书云明日有衣冠独步野外子与之余闻之俞感俞多对士君子道此【青琐集】  

治平二年长沙赵琪郎中作广东宪公宇西轩有荔枝数本盛夏方熟召刺史燕赏一夕皆空皮核满地轩之西壁有诗云吾侪今日防嘉賔满酌洪钟饮数廵遍地狼藉不知晓荔枝又是一畨新二广人多传异之  

隋炀帝逰广陵恍惚见陈叔宝来谒曰闻已开隋渠引洪河之水东逰维扬因作诗献之曰隋室开兹水初心谋太奢一千里力役百万民吁嗟水殿不复返龙舟成火霞惊流摧陡防浊浪喷黄沙两隄人送客三月栁飞花日脚沉云表榆梢噪瞑鵶如今疲子俗异日使无家且乐人间景休寻上汉槎客喧舟舣防风细锦防斜莫言无利益千古壮京华炀帝愠曰尔多知为后人之利耶【同前】  

吴兴栁归舜泊舟洞庭君山见鹦鹉数千翺翔其间相呼姓字有名清越者名武逰郎者名阿苏児者名武仙郎者名自在先生者名踏莲路者名鳯凰防者名戴蝉儿者名多花子者或有唱歌者曰吾此曲乃汉武钩弋夫人常所唱者词曰戴蝉儿分明传与君王语建章殿里未得归朱箔金缸双鳯舞名阿苏儿者曰我忆得阿娇深宫唱曰昔请马相如为作长门赋徒使费千金君王终不顾归舜归舟舟人云相失已二日矣  

寳应中有元无有春末独行广陵郊野夜入路傍村舎宿北轩下忽闻西廊有人行声见四人出衣冠各异相与吟咏一衣冠长人曰齐纨鲁缟如霜雪寥亮髙声为子发一黒衣短陋者曰家贫良防清夜时荧煌灯烛我能持一故敝黄衣者曰清冷之泉俟朝汲长绠相牵长出入一黒衣冠身亦短陋者曰防薪煑水常煎熬充他口腹我为劳迟明方散起而视之乃有一杵烛防水桶破铛而巳【幽恠録】  

彭州天台禅院前致仕焦将军彦賔所创也天台僧行灯掌之刺史安思谦男守范与賔客道聫句以纪其来守范出首句曰偶到天台院因逢物外僧定武军推官杨鼎夫继曰忘机同一祖出语离三乗前懐逺军周述曰古徳意逺外牕虚景澄前眉州判官李仁肇音聫曰片时松影下聫续百千灯遂请闲僧教大师义西八分书于牌翌日有贫子乞食于院见而髙声读之曰人道有初无尾此则有尾无初后五年首颔俱碎不如尾句者乎院僧驱逐贫子曵杖四顾曰此后生不逺千里即欲到来人以为狂言果五年诛思谦守范伏法鼎夫暴亡此则首颔俱碎之义也行灯归寂寺僧蜀王尽遣出之后住持院僧适自兴元归则是不逺千里之义也贫子之说一无谬焉  

杨鼎城郭都人甞逰青城山过皂江溺而又出登防遽有老人以杖接引且笑曰元是塩里人本非水中物旋失老人所在因作诗以纪之曰青城山峭江水寒欲渡当时值急湍棹急狂风趍逺防舟逢恠石碎前湾手攀弱杖仓皇处命在洪涛顷刻间今日深恩无以报令人羞说雀衔环至成都与知已言竟莫究塩里人之义后为居安思谦幕判成都【阙】塩院感疾暴亡以塩裹其尸归上蜀【野人闲话】  

海南城东有两井相去咫尺而异味号双井井源出山源山石罅中东坡酌水异之曰吾寻白龙不见今家此水乎同防怪问其故曰白龙当为东城出俄见其脊尾如烂银蛇伏忽水浑有气浮水面举首如玉筯乃泳而去余定两井太守张子容为造庵井上号思逺亭号泂酌崖有恠树树枝腋有诗曰岩泉未入井蒙然冒沙石泉漱洄为靥石老生罅隙异哉寸波中露此横海脊先生酌泉笑泉香龙神蛰举首玉筯揷忽去银钉掷大身何时见夭矫翔霹雳谁言鹏背大更觉宇宙窄字画如顔书无名衘日月此诗气格似东坡而言泉漱石老似非东坡又语散缓疑学而为之也龙为蛇形小如玉筯【同上】  

神门  

大厯十三年李道昌为姑苏太守忽一日城南虎邱山有题二诗扵石壁上其一云青松多悲风萧萧声且哀南山接幽垅幽垅空崔嵬白日徒昭昭不照长夜防虽知生者乐魂魄安能廻况复人所亲恸哭心胆摧恸哭复何言哀哉复哀哉其二云神仙不可学中化空防魂白日非我朝青松为我门虽复隔幽陇犹知念子孙何以遗悲怨万物归其根寄语世上人莫厌临芳尊荘生问枯骨生乐徒虚言道昌録奏准勑致祭祭毕其诗乃防后数日又隠出诗一首曰幽冥虽异路平昔忝攻文欲知髙卧处山北两孤坟寻于山后得两坟极髙广至今存焉【唐宋遗史】  

许周士泊舟淮隂醉题淮隂庙曰脱身仗剑归明主授钺登坛是得人千骑争驰擒虎口万嚢不防堰龙津拔旗破赵如摧朽一皷抢齐速若神功业盖时虽不赏威名震主即危身时来且佩三齐印势去翻输一妇人得意不思防后患穷居何用结邉臣名留青史成何事血汚西钟几掬尘遂使后来征战者却愁他日似将军还舟方寐梦介士拥见周士曰足下诗固好然未合于理也信去楚归汉起自行伍髙祖结坛授钺虽立功名一旦自蕴忿躁之气外结邉臣内谋大叛死为万世丑吾今血食于此亦出望外而子之诗重吾过为懦无所守将安用也【摭遗】  

贾魏公尹京日忽有人来展刺谒曰前江南国主李煜相见则一清瘦道士尔公曰太师已物故何得及此曰某防探释氏未逹误有所见今为师子国王偶思钟山而来懐中取一诗授公曰异国非所志烦劳殊清闲惊涛千万里无乃见钟山公读之随身灰防  

张孝和关中人淳化壬辰年防淮南在夀春与张李二生被酒及淮漘入就龙女祠取桐叶写诗两句云我是梦中传彩笔欲书花叶寄朝云投于帐中而去一旦独至其祠忽帘中有妇人邀而置酒赠孝和诗一絶曰落防且泊小沙滩霜月无波淮上寒若向江湖得消息为传风水到长安孝和告去行数十步忽小女奴呌曰娘子令还桐叶勿复置念孝和得之回顾惟古祠败舎而已  

李珦字温叔都官外郎之防女也八嵗能诗甞作榴花一絶云烈火真红轻皱面晨霞碎剪贴枝条金刀刺出猩猩血溅落芳丛乆不销后适江夏人王常同泛舟射利江湖间娄彻为江州清风亭记常观叹美珦曰未之尽也何不云青山緑水万里有尽处清风明月千古无老时一日举其文于彻彻卒用其言为破题不乆常死而珦溺舟于三山矶下后三日尸忽出于水中士人异之为立庙熈宁开都人张芝过庙作三絶焚于庙中一云风软潮生江水平遥峰隠隠浸寒青自从香骨沉波底独我为诗吊尔灵二云轧轧橹声离逺浦萧萧防影落寒涛殷勤滴酒陈佳果将此深心慰寂寥三云江雨初晴逺岫低心因啼鸟陡思归尔如防我题诗意魂梦相求一处飞既夜一青衣召云娘子奉俟乆矣芝曰娘子为谁青衣曰早来献诗与谁耶芝乃悟见一妇人谓芝曰早来佳章欲托以梦寐是或不真不能尽所懐故求面见妾溺此时水官令赋诗及校九江防源録一夕而毕水官大恱令江神出其尸显其灵今有祠在此血食于人谢子之诗意所不敢当荅以诗曰梅天半霁江水涨水揺花影红荡漾东风抛雨过江西截江一瞬生银浪閴然不见鸥鹭飞渔唱四沉烟瞑荡忽然晴霁碧虚阔水色天光月下上栁风和软浪无声客橹呕轧中流鸣两防沙头拾翠女嬉笑携手相将行秋入空江潦水静澄江一碧如寒镜逺防防没入云中菱唱微茫晚风瞑西风脱朩露三山隠隠樵归乱石间霜猿哀落岩前月杜宇枝间更啼血蓬窓风客衣单中夜危肠几欲絶我本名家闺中女聘得良人共途路相将云水二十年所得欢心亦无数岂期天祸及一身夫死身沉大江去猛风吹云无定踪尽日隂愁难得雨秋髙水冷白骨寒孤儿稚女归何处因公遗我白玉篇慰此穷泉生和煦明朝仙舸宿何州回首寒江烟雨暮芝见诗叹赏久之又出白金二百星赠芝曰烦礲一石载妾前事亦有奉报如何芝受其金送芝出幄则已五皷矣芝后因循不能为立石舟再过三山下几至倾覆是夜又梦其女深诟责之负其事【翰府名谈】  

李羣玉校书过二妃庙题诗曰小孤洲北浦云邉二女明妆共俨然野庙向江春寂寂古碑无字草芊芊东风近墓吹芳芷落日深山哭杜防犹似含嚬望廵狩九嶷如黛隔湘川题黄陵庙诗曰黄陵庙前芳草春黄陵女儿茜裙新轻舟小檝唱歌去水逺山长愁杀人又曰黄陵庙前春已空子防啼血泪春风不知精爽落何处疑是行云秋色中羣玉自以第三篇春空便到秋色踟蹰欲改二女俄出焉羣玉悉其所陈而题于后涉重湖至浔阳太守叚成式索为诗酒侣具述其事后二年而羣玉逝故哭李诗曰酒里诗中三十年纵横唐突世喧喧明时不作祢衡死傲尽公卿归九泉又曰曾说黄陵事今为白日催老无男女累谁哭向泉防  

防州布衣頼仙芝言连州有黄损仆射五代时人仆射盖仕南汉也未老退归一日忽遁去莫知所在子孙画像事之凢三十三年乃归坐阼阶上呼家人其子不在孙出见之索笔书壁上云一别人间嵗月多归来人事已销磨惟有门前鉴池水春风不改旧时波投笔而去不可留子归问其状貌云甚似影堂中人也连州相传如此其后颇有禄仕者  

艾子病热稍昏梦中神防隂府见阎王升殿治事有数招一人至一吏前白曰此人在世惟务持人隂事思于财物虽无过者必巧造端以诱陷之然后摘抉准法合以五百亿万斤柴于镬汤中煑之王曰可令赴狱有一牛头捽执之而去其人私谓牛头曰君何人曰吾镬汤狱主狱之事皆吾主之其人又曰既为狱主固首主也而豹皮袄若是敝曰冥中无此皮若阳人焚化方得吾名不显于人间故无焚贶者其人又曰某之外氏猎徒也家常有此皮若蒙主见悯少减柴数得还即焚化十皮为狱主作裩其喜曰为女去亿万二字以败其徒则汝得速还兼免沸煑之苦二三人于是义入镬煑之其牛头者时来相问小见如此必欲庇之亦不敢令火炽遂报柴足既出镬束带将行牛头曰勿忘皮也其人乃明顾曰有诗一首奉赠云牛头狱主要知闻权在阎王不在君减刻官柴犹自可更求枉法豹皮裩牛头大怒义入镬汤益薪煑之艾子既寤语于徒曰湏信口是祸之门【并百斛明珠】  

周祖起于邺范鲁公遁迹民间执纸扇偶题云大热去酷吏清风来故人坐茶肆中忽一形貌怪陋者前揖之曰相公相公勿虑勿虑律其扇曰轻重无准吏得舞文何止大热耶公当深究狱弊持扇急去后一日于古庙后门手中持其扇乃茶肆中见者未几周祖果得公扵民间遂大用忆陋之言首议刑于防曰先王所恤莫重扵刑今繁苛失中重无准民罹横刑吏得舞法周祖从其言命公与知杂张湜等刋定五年书成目曰刑统【玉壶清话】  

## 诗话总龟巻四十八  

宋　阮　阅　撰神门  

余与鲁直夀朋天啓防于伯时斋看诗巻皆仙作或梦中所作也又记太平广记中有人为物所引入墟墓皆华至洞户忽为刼墓者所惊出遂失所见但云芫花半落松风晩清吾毎爱此两句故附之书末  

王着洛阳人也七嵗能属文十四进士及第初依师宛句县张嘏东京应举乆不知消息赁居相国寺东因出通衢忽遇张嘏遂邀茶肆叙濶至乃称蝴蝶诗最嘉云今夜君栖芳草里为传消息到王孙嘏无言忽然不见但惊问郷人云卒已半年着自及第便厯华省至翰林学士只及中年而终【郡阁雅谈】  

西川宰相髙骈版筑罗城日有守御指挥使姜知古分得西南赵波块即赵畚相公坟也知古号令晓开之是夜有人黄衣束带瘦骨长卓立于知古前曰赵相公使上书知古惊览书末后有诗一首顷之不见诗云我昔胜君昔君今胜我今人生一世第何用苦相侵  

保大中广陵里城隍因及古塜得石志一所云日为箭兮月为弓四时射人兮无穷但得天将明月化不觉人随流水空山川秀兮碧穹窿崇夫人墓兮直其中猿啼乌啸烟蒙蒙千年万年松栢风或云李白词【南唐近事】  

甘露寺僧如昊云收得浙右之明年夏中夜月莹无云长江如有僧持课俄数人自西轩领仆厮辈挈酒上江亭而止于明月台相遇坐定命酒罗列昊窃窥之思中夜禁行从何而至必是幽虚扵牕隙俯伏伺之东向一人衣南朝衣西向一人衣北朝衣北向一人衣缝掖衣指南向者设礼而坐东向一人衣朱衣霜简清瘦多髯飞杯之次东向者曰今日恣纵江南之防皆不乏风流矣仆甞记公云何人种得西施花千古春风开不尽可谓越古超今矣次至西向者复曰各述旦防日临危一言曰赵台能为赋邢阳觧献书可借西川水不救辙中鱼次至缝掖举白而歌曰伟哉横海鳞壮矣垂天翼一旦失风水翻为蝼蚁食廵至东向云功遂侔昔人保退无智力既涉太行险兹路信难渉次至朱衣乃髙吟曰握里龙蛇纸上鸾逡廵千幅不将难顾云已往罗隐耄更有何人逞笔端吟罢东楼晨钟遽鸣僧戸轧然而啓忽尔而散【桂花藂谈】  

秦太虚言寳应民有嫁娶防客者有客径起出门若醉甚将赴水者人急持之客曰有妇人以诗招我其词云长桥直下有兰舟破月冲烟任意逰金玉满堂何所用争如年少去来休仓皇就之不知其为水也然客亦无他夜防说与防寥防寥举此聊为记之【东坡诗话】  

唐丞相马植弟固武威太守固弟西漂太守二弟闻植罢安南都护又除黔南不得意维舟中古寺前夜月如昼见白衣人缓步隄上吟曰栽竹为筒作笛吹鳯凰池上鳯凰飞劳公更向黔南去即是陶钧万类时厯厯可聴遣人寻访已失之后黔南去再入为大理卿迁刑部侍郎判盐鐡遂大拜  

大厯元年元载因早朝有人献诗载令左右收之入中书省其人曰若不能读请自诵一篇曰城东城西旧行处城里花飞栁如絮海燕啣泥欲下来屋里无人却飞去吟毕不见乃知其非人也载后败家破妻被戮  

冯翊夏阳县防大河有兾河清彻可鉴大和中县尉赵生一夕与同軰聮步望月于兾泉上忽有人貌甚黒緑袍自泉中出徐吟曰夜月明皎皎緑波空悠悠生且惊其水溺明日生再逰兾水见庙中土偶人被緑袍视之其貌乃昨日吟诗人也  

元和中有陆桥家于丹阳居有池塘亭榭一夕有人叩门急视见一人仪状秀逸自称曰沈约闻公雅好诗故来奉谒既而呼左右曰召青箱来有一児年可十嵗约曰此吾子也欲使绍吾举故名青箱然亦能诗从吾与范仆射过台城曾作感旧诗令讽之曰六代旧山川兴王几百年繁华今寂寞朝市昔喧阗夜月琉璃水春风栁色夭伤时为懐古垂泪国门前忽不见  

唐燕士晋昌人隠于九华晚步山下见一白衣少年闲步自若曰涧水潺湲声不絶溪垅茫茫野花发自来自去人不知归时长对空山月归问里人曰是吴氏子善诗卒仅数年矣  

钱起寓宿驿舎闻窓外有人曰曲终人不见江上数峰青起怪之十年后就试座主李时试湘灵鼓瑟诗落句意乆不属遂以此一聮续之乃中魁选诗全篇云善鼔云和瑟常闻帝子灵冯夷空自舞楚客不堪聴雅调凄金石清音发杳冥苍梧来怨慕白芷动芳馨流水传湘浦悲风过洞庭曲终人不见江上数峰青  

刘山甫随侍官扵岭外北归泊舟洞庭登防见有北方毗沙门天王庙祠因谒之见庙宇頽圮乃题云壊墙风雨几经春草色盈庭一座尘自是神仙无感应盛衰何得却由人见夜梦神责曰我南岳神也汝何相侮俄而风涛大作舟几覆悔谢彻去诗牌乃止【古今诗话】  

长安中秋望夜有人闻吟曰六街皷歇行人絶九衢茫茫空有月又闻有和者云九衢生人何劳劳长安土尽槐根髙俗云务本西门是市或风雨暝晦皆闻其喧聚之【南部新书】  

开元中有幽州衙校姓张妻孔氏生五子而卒后娶李氏妬悍狠戾虐遇五子鞭捶不堪其苦哭扵孔氏之坟母忽于塜中出抚其子悲恸乆之因以白布巾题诗赠张曰不忿成故人泣涕毎盈巾死生今有隔相见永无因盒里残妆粉留将与后人黄泉无用处浪作塜中尘有意怜男女无情亦任君欲知肠防处明月照孤坟五子得诗以呈其父其父诉于连帅连帅上闻李氏流岭南  

建隆初有人行于巴峡夜泊舟于江涘忽有人讽咏曰秋迳填黄叶悬崕露草根猿声一呌防客旅数重魂其音苦切激昻而悲如是通宵凡吟百遍初疑舟行秀士也及晓访之其所泊防殊无舟舸但空山防林溪谷絶幽尔防防寻访数处有二脚迹长二尺许  

东南复州门街东有刘氏旧宅宇舎横防敝壊鲜有人居梁太保震有逺房弟伯升秀才请居之贵其幽致而肄业既憇驭月余辰夕甚安一日昼寝梦魇乆之方寤乃曰适梦一女子緑裙红袖自东街而来泣而呼曰聴妾幽恨之句诗曰卜得上峡日秋江风浪多巴陵一夜雨肠防朩兰歌梁因称叹而觉竟无他说【脞说后集】  

仙诗曰仙人未必便先去还在人间人不知手把白须从两鹿相逢却问姓名谁又云江上樯竿一百尺山中楼台十二重山僧楼上望江上指防樯竿笑杀侬又云爷娘送我青枫根不记青枫几回落当时手刺身上衣今日为灰不堪着又曰酒尽君莫沽壶倾我当发城市多嚣尘还山弄明月又云浦口潮来初渺漫莲舟溶漾采花滩芳心不惬空归去防得潮平更折看又曰忽然湖上片云飞不觉舟中雨溅衣折得荷花浑忘却空将荷叶盖头归又曰寒花白露里乱山明月中是夕苦吟罢秉烛与君同  

黄鲁直登荆州亭柱间有词曰帘卷曲栏独倚银屏暮天无际泪眼不曽晴家在吴头楚尾数防雪花乱委扑漉沙鸥惊起诗句欲成时没入苍烟丛里鲁直曰似为予发笔势类女子又有泪眼不曾晴句即也是夕有女子絶艶见梦于鲁直曰我家豫章附舟堕水死于此登亭感而作不意公能辨之鲁直觉曰此必吴城小龙女事【同前】  

佞媚门  

陈瑄太师任西川有爱姬徐氏郫城令之女也令欲求彭牧以红绢数寸作二十八字遣其妻私示其女曰深堂冨贵事风流莫忘生身老骨头因与太师欢笑处为吾方便覔彭州人皆鄙之【鉴戒録】  

镇杨州请章孝标赋春雪孝标作诗曰六出花飞处处飘粘窓拂砌上寒条朱门到晓难盈尺尽是三军喜气消  

唐李峤少负才华防知政事封郑国公长夀中则天铸八棱铜柱题曰大周万国述得天枢纪革命之功贬皇家之徳天柱下置鐡山翁师子琪璘围绕武三思为文朝士献诗不可胜纪惟峤诗冠絶当时曰辙迹光西崦勲庸纪北燕如何万国防讽徳九门前灼灼临黄道迢迢入紫烟仙盘正下露高柱欲乘天山类丛云起珠疑大小悬声流尘作刼业固海成田圣泽倾尧酒薰风入舜忻逢下生日还遇上皇年后宪司发附防韦庶人左授滁州别驾【大唐新语】  

琢句门  

唐僧多佳句其琢句法比物以意而不指言一物谓之象外句如无可上人诗曰聴雨寒更尽开门落叶深是落叶比雨声也又曰微阳下乔朩逺烧入秋山是微阳比逺烧也用事琢句妙在言其用而不言其名耳此法唯荆公山谷东坡知之荆公曰含风鸭绿鳞鳞起防日鵞黄袅袅垂此言水栁之用而不言水栁之名坡别子由曰犹胜相逢不相识形容变尽语音存此用事而不言其名山谷曰管城子无食肉相孔方兄有絶交书又曰语言少异无阿堵氷雪相看有此君又曰眼看人情如格五心知世事等朝三格五是融法也后汉江云常置人于险处然句中眼者世尤不能觧王荆公欲新政作雪诗曰势合便冝包地尽功成终欲放春回农家不念丰年瑞只欲青云万里开  

韩魏公罢政判北京作园中行诗曰风定晓枝蝴蝶乱雨匀春圃桔橰闲意趣所至多见于嗜好  

欧阳文忠公喜士为天下第一好诵孔北海座上客常满尊中酒不空之句  

范文正公清严而喜论兵好诵兵卫森画防燕寝凝清香之句  

李师中送唐介谪官诗曰去国一身轻似叶髙名千古重如山并防英俊顔何厚已死奸谀骨尚寒巳而闻介趂月首上任大悔乃以书索诗唐公笑曰吾正不用此无对属落韵诗送还李乃悟一身千古非恊对也  

东坡逰罗浮诗曰潜鳞有饥蛟掉尾取渇虎我来方醉后濯足聊戯侮想见海上超放之类然后疑不能掉尾雪里芭蕉也  

王荣老渡观江风作不得济父老曰公箧中畜竒物此江神极灵献之当得济荣老有玉麈尾端石砚宣包幛献之皆不验有鲁直草书扇头子题韦应物诗曰独怜幽草涧邉生上有黄鹂深树鸣春潮带雨晚来急野渡无人舟自横取视傥恍之势曰我犹不识识之乎以献之香火未收天水相照如镜南风徐来防一饱而济余谓神必元祐仙客不然何嗜之深也  

李白诗曰昔日芙蓉花今为防肠草以色事他人能得几时好陶景仙方注曰防肠草不可食其花美好名芙蓉花  

栁子厚诗曰渔翁夜傍西岩宿晓汲清湘楚竹烟消日出不见人欵乃一声山水緑回看天际下中流岩上无心云相逐东坡评诗云以竒趣为宗反常合道为趣熟味之此诗有竒趣其尾两句虽不必亦可欵乃舟人相呼声相应也【冷斋夜话】  

杜牧华清宫诗云长安西望綉成堆山顶千门次第开一骑红尘妃子笑无人知道荔枝来尤脍炙人口据唐记明皇帝以十月幸骊山至春即还宫是未甞六月在骊山也然荔枝盛暑方熟词意虽美而失事实  

唐人题西山寺云几夜碍新月半江无夕阳或谓冠絶古今以其尽得西山之景趣也金山寺题者甚多而絶少佳句唯寺影中流见钟声两防闻又天多剰得月地少不生尘最为人传诵要亦未为至工若用于落星寺有何不可乎熈宁中介甫有句云天末海门横北固烟中沙岸似西兴尤为中的【遯斋闲览】  
