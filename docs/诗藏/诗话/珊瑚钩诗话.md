珊瑚钩诗话

提要 
　　《珊瑚钩诗话》三卷，宋张表臣撰。表臣字正民，里贯未详。官右承议郎，通判常州军州事。绍兴中，终於司农丞。是编名曰《珊瑚钩》者，取杜甫诗“文采珊瑚钩”句也。其书虽以诗话为名，而多及他文，间涉杂事，不尽论诗之语。又好自载其诗，务表所长，器量亦殊浅狭。其论杜甫《游龙门奉先寺》诗，改“天阙”为“天阅”，引据支离，已为前人所驳。又如论杜牧“拟把一麾江海去”句，以为误用颜延年语，以麾斥之麾为麾旄。然考崔豹《古今注》曰：“麾者所以指麾也，武王执白旄以麾是也。乘舆以黄，诸公以朱，刺史二千石以纁。”据其所说，则刺史二千石乃得建麾。牧将乞郡，故有“拟把一麾”之语，未可云误。表臣所论亦非也。然表臣生当北宋之末，犹及与陈师道游，与晁说之尤相善，故其论诗往往得元祐诸人之馀绪。在宋人诗话之中，固与惠洪《冷斋夜话》在伯仲之间矣。

珊瑚钩诗话·卷上 

　　古之圣贤，或相祖述，或相师友，生乎同时，则见而师之；生乎异世，则闻而师之。仲尼祖述尧舜，宪章文武，颜回学孔子，孟轲师子思之类是也。羲《易》成于四圣，《诗》《书》历乎帝王，晋之《乘》，楚之《梼杌》，鲁之《春秋》，其义一也。孔子曰：“其事则齐桓晋文，其文则史，其义则丘窃取之矣。”扬雄作《太玄》以准《易》，《法言》以准《论语》，作《州箴》以准《虞箴》；班孟坚作《二京赋》拟《上林》《子虚》；左太冲作《三都赋》拟《二京》；屈原作《九章》，而宋玉述《九辩》；枚乘作《七发》，而曹子建述《七启》；张衡作《四愁》，而仲宣述《七哀》；陆士衡作《拟古》，而江文通述《杂体》。虽华藻随时，而体律相仿。李唐群英，惟韩文公之文、李太白之诗，务去陈言，多出新意。至于卢仝、贯休辈效其颦，张籍、皇甫湜辈学其步，则怪且丑，僵且仆矣。然退之《南山诗》，乃类杜甫之《北征》，《进学解》乃同于子云之《解嘲》，《郓州溪堂》之什依于《国风》，《平淮西碑》之文近于《小雅》，则知其有所本矣。近代欧公《醉翁亭记》步骤类《阿房宫赋》，《昼锦堂记》议论似《盘谷序》。东坡《黄楼赋》气力同乎《晋问》，《赤壁赋》卓绝近于雄风，则知有自来矣。而《韩文公庙记》《钟子翼哀词》，时出险怪，盖游戏三昧，间一作之也。善学者当先量力，然后措词。未能祖述宪章，便欲超腾飞翥，多见其嚄唶而狼狈矣。

　　杜甫云“轩墀曾宠鹤”，杜牧云“欲把一麾江海去”，皆用事之误。盖卫懿公好鹤，鹤有乘轩者，则轩车之轩耳，非轩墀也。颜延年诗云：“屡荐不入宫。一麾乃出守。”则麾，麾去耳，非麾旄也。然子美读万卷书，不应如是，殆传写之缪。若云轩车，则善矣。牧之豪放一时，引用之误，或有之邪？

　　东坡《读隋书地理志》云：“黄州永安郡，州东有永安城，《图经》谓春申君故城，盖非是。春申之居，乃在吴国，今无锡惠山有春申君庙，庶几是乎？余谓楚都申郢，故黄歇封于春申，如齐之孟尝、魏之信陵、赵之平原，各在其地也。黄之永安为春申故城，盖始封也。谓之‘春’者，蕲春寿春是也，谓之‘申’者，申光之间是也，其必兼二城而封焉，犹田文之食常薛耳。后楚并吴，秦侵申郢，楚迁寿春，黄歇始请吴之故宫都焉，然行相事未尝去国。所以有庙者，役人作之也。”

　　东坡作诗，叹贾梁道为魏忠臣，然不能绍其子于后，而使充怀奸附晋，以首成济之祸。徐世勣为唐佐命，乃不能正其君于初，而使敬业发愤伪周，以倡诛武之谋。呜呼！岂忠孝之道，父不能传之于其子，子不能献之于其父耶？熙丰间，王氏变法，新进附之，而仲弟平甫讥焉，不其贤乎？吕公守正，旧交佐之，而子弟背焉，不其戾乎？噫！是是非非，非是是非，人各有心，不可革而化耶？安得嵇、卞二家世济忠诚者乎？

　　黄帝史仓颉四目神明，观察众象，始为古文。古文者，科斗是也。周宣史籀，变古文而为大篆，是谓籀文。秦焚《诗》《书》，丞相李斯始变籀文而为小篆，是名玉箸。狱吏程邈创作新书，法务径便，是名隶书。后汉王次仲初作八分，是为楷法。楷法之变，行草生焉，张伯英、王右军之徒善之，此古今通行之书体也。篆法又有“缪书”者，不知所起，用以书符印，取绸缪纠缠之象。有“倒薤”者，世传务光辞汤之禅，居清泠之陂，植薤而食，清风时至，见叶交偃，像为此书，以写道经。有“鸟书”者，周史佚作，所写赤雀丹书之祥，以书旗幡，取飞翔之状。有“悬针”者，汉曹喜所作，象针锋纤抽之势，以书《五经》篇目，取贯穿经指之义。有“垂露”者，亦喜所创，取草木婀娜垂露之象，皆出新意。有“飞白”者，生于隶法，汉灵帝时，修鸿都门，蔡邕见役人以垩成字，心有悦焉，归而作之，用以题宫殿门榜。有“散隶”者，小变隶体，晋黄门郎卫巨山所作也。又云兼善“虫书”。或云“虫书”即虫鸟之书，余疑鸟书自为雀乌之祥，专作禽鸟之象，当别有虫篆。如孙膑斩庞涓于古木之下，作“虫书”以揭之。今人传写虫蛾之状，殆其遗法耶？

　　东坡云：“董如郎中，安丘人，能诗于宝元、康定间。其书尤工，而人莫知，仆以为胜李西台也。”豫章与李端叔书云：“比得荆州一诗人高荷，极有篆力。使之凌厉中州，恐不减晁、张，恨公不识耳。”夫高、董之词翰，二公称道如此，必非寻常者，而人或不知识，矧今之世，抱负材术而嗟不遇者，可胜数哉！

　　东坡先生，人有尺寸之长，琐屑之文，虽非其徒，骤加奖借，如昙秀“吹将草木作天香”、妙总“知有人家住翠微”之句，仲殊之曲，惠聪之琴，皆咨嗟叹美，如恐不及。至于士大夫之善，又可知也。观其措意，盖将揽天下之英才，提拂诱掖，教裁成就之耳。夫马一骖骥坂，则价十倍，士一登龙门，则声烜赫，足以高当时而名后世矣。呜呼！惜公逝矣，而吾不及见之矣。 

　　予读杜诗云：“江汉思归客，乾坤一腐儒”，“功业频看镜，行藏独倚楼”，叹其含蓄如此，及云“虎气必腾上，龙身宁久藏”，“蛟龙得云雨，鵰鹗在秋天”，则又骇其奋迅也。“草深迷市井，地僻懒衣裳”，“经心石镜月，到面雪山风”，爱其清旷如此；及云“退朝花底散，归院柳边迷”，“君随丞相后，我住日华东”，则又怪其华艳也。“久客得无泪，故妻难及晨”，“囊空恐羞涩，留得一钱看”，嗟其穷愁如此；及云“香雾云鬟湿，清辉玉臂寒”，“笑时花近靥，舞罢锦缠头”，则又疑其侈丽也。至读“谶归龙凤质，威定虎狼都”，“风尘三尺剑，社稷一戎衣”，则又见其发扬而蹈厉矣；“五圣联龙衮，千官列雁行”，“圣图天广大，宗祀日光辉”，则又得其雄深而雅健矣；“许身一何愚，自比稷与契”，“虽乏谏诤姿，恐君有遗失”，则又知其许国而爱君也；“对食不能餐，我心殊未谐”，“人生无家别，何以为烝黎”，则知其伤时而忧民也；“未闻夏商衰，中自诛褒妲”，“堂堂太宗业，树立甚宏达”，斯则隐恶扬善而《春秋》之义耳；“巡非瑶水远，迹是雕墙后”，“天王守太白，竚立更搔首”，则忧深思远而诗人之旨耳；至于“上有蔚蓝天，垂光抱琼台”，“风帆倚翠盖，暮把东皇衣”，乃神仙之致耶？“惟有摩尼珠，可照浊水源”，“欲闻第一义，回向心地初”，乃佛乘之义耶？呜呼！有能窥其一二者，便可名家，况深造而具体者乎？此予所以稚齿服膺，华颠未至也。 

　　韩退之作《罗池庙碑迎飨送神诗》，盖出于《离骚》，而晁无咎效之，作《杨府君碣系》云：“范之山兮石如砥，木萧萧兮草靡靡，侯爱我邦兮归万里。山中人兮春复秋，日惨惨兮云幽幽，侯壮长兮所居游。侯之来兮民喜，风飘帷兮雨沾几，鼓渊渊兮舞侯戺，纷进拜兮侯邻里。侯不可见兮德可思，侯行不来兮民心悲，谓侯饮食兮无去斯，福尔之土兮以慰民之思。”余谓杂之韩文中，岂复可辨邪？ 

　　《度世古玄歌》云：“始青之下月与日，两半铜斗合成一。大如弹丸黄如橘，就中佳味甜如蜜。出彼玉堂入金室，子若得之慎勿失。”退之《樊宗师铭》云：“惟古于词必己出，降而不能乃剽贼。后皆指前公相袭，从汉迄今用一律。寥寥久哉莫觉属，神徂圣伏道绝塞。既极乃通发绍述，文从字顺各识职，有欲求之此其躅。”宋子京《唐奸臣赞》云：“三宰啸凶牝夺晨，林甫将藩黄屋奔。鬼质败谋兴元蹙，崔柳倒持李宗覆。”韩、宋之文，皆宗于古，然退之为之则有余，子京勉之则不足，又施于史词，似非所宜矣。 

　　高邮陆仲仁画王右军、支道林、许远游三高图，以献晁以道。以道命予题诗其后，中有云：“已乘云气翳凤鳞，六百余岁无斯民。想象壁月何当亲，虎头摩诘俱泯沦。谁其画者陆仲仁，远绍乃祖高无伦。”以道叹曰：“后世视陆生为何等人耶？”余观高邮寺壁曹仁熙画水，感事伤时，呈以道舍人。舍人先有题咏，高不可及。余诗云：“曹生画手信有神，毫端风雨生奫沄。波涛不合来翻屋，鲛鳄何须欲噬人？汤汤此水势方割，阳侯郁怒冯夷搏。鼍掷鲸呿海岳惊，雾塞云昏光景薄。开元将军爱骅骝，拳奇灭没隘九州。时危此物岂易得？写此尚可消人忧。末有乃孙工画水，逋客见之心欲死。雷奔电击走中原，鱼怖龙愁宁忍视？先生道眼高昆仑，聊将妙语破迷津。中流险绝待舟楫，四海浩荡须经纶。我衰甘作淮海客，身脱垂涎头雪白。惊心未定畏漰湍，欲觅平波泛家宅。此身端的老江湖，雨笠烟蓑是所图。他年但饱扬州米，今日宁论甓社珠。”以道览之云：“此诗波澜，亦可骇矣。”因举昔人云：“斯文可爱可畏亦可妬也。” 

　　诗以意为主，又须篇中炼句，句中炼字，乃得工耳。以气韵清高深眇者绝，以格力雅健雄豪者胜。元轻白俗，郊寒岛瘦，皆其病也。 

　　篇章以含蓄天成为上，破碎雕锼为下。如杨大年西昆体，非不佳也，而弄斤操斧太甚，所谓七日而混沌死也。以平夷恬淡为上，怪险蹶趋为下。如李长吉锦囊句，非不奇也，而牛鬼蛇神太甚，所谓施诸廊庙则骇矣。 

　　精粗不可不择也，不择则龙蛇蛙蚓，往往相杂矣；瑕瑜不可不知也，不知则琼杯玉斝，且多玷缺矣。 

　　斯文盛于汉魏之前，而衰于齐梁之后。杜老云：“纵使卢王操翰墨，劣于汉魏近风骚。”又云：“窃攀屈宋宜方驾，恐与齐梁作后尘。”意谓是耳。 

　　退之作《南海神庙碑》，序祀事之大，神次之尊，固已读之令人生肃恭之心。其述孔公严天子之命必躬必亲云：“遂升舟，风雨少弛，云阴解驳，日光穿漏。”又云：“省牲之夕，载旸载阴；将事之夜，天地开除，月星明穊。五鼓既作，牵牛正中，公乃盛服，以入即事。”又云：“牲肥酒香，神具醉饱，百灵秘怪，慌惚毕出，蜿蜿虵虵，来飨饮食。”又云：“祥飚送驱，旗纛旄麾，飞扬晻霭，穹龟长鱼，踊跃后先。”其造语用字，一至如此，不知何物为五脏，何物为心胸耶？ 

　　又退之《大理评事王适墓志》云：“闻金吾李将军年少喜士，乃蹐门告曰：‘天下奇男子王适愿见白事。’一见，语合章。卢从史节度昭义军，张甚，奴视法度士，欲闻无顾忌大语。有以君平生告者，即遣客钩致。君曰：‘狂子不足以共事。’立谢客。仕至凤翔判官，不乐，去。王涯独孤郁欲荐，不可，病卒。铭曰：‘鼎也不可以拄车，马也不可使守阊。佩玉长裾，不利走趋。祗系其逢，不系巧愚。不谐其须，有衔不祛。钻石埋辞，以列幽墟。’”予叹曰：“斯文中之虎耶？”晁无咎为其季父沈丘县令端中作志，亦无甚行事，但嗟其不遇，而云“诗文草隶，则元和以前胜士也。”黄庭坚见而叹曰：“永怀而善怨，郁然类《骚》。”黄未尝以此许人也。铭曰：“目贱耳贵，蓝田之璞以为块，东家尚尔，而况乃雄辈？虎炳不玩，以远没身，杂荪茝以为词兮，以慰夫离散之魂。举斯世而一人知兮，则吾不既以闻，尚遗此后昆。”余曰：“斯文中之凤邪？不然，何魁雄如彼，而焕烂若是乎？” 

　　金陵凤凰台，在城之东南，四顾江山，下窥井邑，古题咏惟谪仙为绝唱。其诗曰：“凤凰台上凤凰游，凤去台空江自流。吴宫花草埋幽径，晋代衣冠成古丘。三山半落青天外，二水中分白鹭洲。总为浮云能蔽日，长安不见使人愁。”予游览，壁间刻宋齐丘诗与梁栋间悬今人诗，而乃无此篇。予作绝句曰：“骑鲸仙伯已凌波，奈尔三山二水何？地老天荒成脉脉，凤凰台上独来过。” 

　　睢阳双庙，俗谓之五侯庙。双庙者，为张、许忠烈而始建庙也。五侯者，南、雷、贾与同功，皆受封爵，亦作其像于廊庑耳。古今歌咏，惟王荆公、黄豫章为警策。王诗云：“就死得处所，至今犹耿光。此独身如在，谁令国不亡。”黄诗云：“纵使贺兰非长者，未妨南八是男儿。”余官宋城，题诗云：“张许昭鸿烈，南雷贾共灵。无瑕双白璧，有曜五华星。怀哲音容在，伤时涕泪零。向来丹凤阙，犹带犬羊腥。”盖当是时，金人始去城下之役，故云耳。又绝句云：“渔阳突骑满关东，百战孤城挫贼锋。唐室兴亡系公等，九原可作更谁从！”自以为无愧前人。 

　　刘禹锡作《金陵诗》云：“千寻铁锁沈江底，一片降旗出石头。”当时号为绝倡。又六朝中《石头城诗》云：“山围故国周遭在，潮打空城寂寞回。”白乐天读之曰：“我知后人不复措笔矣。”其自矜云：“余虽不及，然亦不孤乐天之赏耳。” 

　　前人作诗，未始和韵。自唐白乐天为杭州刺史，元微之为浙东观察，往来置邮筒倡和，始依韵，而多至千言，少或百数十言，篇章甚富。其自耀云：“曹公谓刘玄德曰：‘天下英雄，惟使君与操耳。’予于微之亦云。”岂诗人豪气，例爱矜夸邪？安知后世士有异论？ 

　　陈叔易居阳翟涧上村，号涧上丈人，无仕宦意。崇观间，朝廷召之，郡守劝驾，不得已而起。晁以道时致仕居嵩山，有诗云：“处士谁人为作牙？尽携猨鹤到京华。从今林壑堪惆怅，六六峰前只一家。”而叔愈《过涧上丈人陈恬故居诗》云：“北山去已远，南山去已近。驱车两山间，举策聊一问。昔有隐君子，出处颇矛盾。平生勇且刚，垂老畏而慎。”皆讥之也。后靖康间，以道亦起，而女第四娘适唐氏者，颇复诮其出焉。 

　　长松之名，前世未有。以道居嵩少，叔易作诗求之云：“松上花兮松下根，食之年貌与松邻。君今既是松间客，采送衰翁亦可人。”以道答云：“长松不经黄帝手，小劚漫翻嵩室云。纵有何堪寄夫子，鼎头宝气自氤氲。”余亦和之云：“暂隐嵩高六六峰，未乘云气御飞龙。自餐白石求黄石，更采长松寄赤松。” 

　　东坡称陶靖节诗云：“‘平畴交远风，良苗亦怀新。’非古之耦耕植杖者，不能识此语之妙也。”仆居中陶，稼穑是力。秋夏之交，稍旱得雨，雨余徐步，清风猎猎，禾黍竞秀，濯尘埃而泛新绿，乃悟渊明之句善体物也。 

　　白乐天有《西省北院新作小轩东通骑省与李常侍饮诗》。东坡为中书舍人，叹本省不得来往，谓执政曰：“说公应使简要道通，何必树篱插棘？”盖谓此也。大抵近世为禁太密，问人则疏。晁以道书杨大年《馆宿诗》示余曰：“严更初道争传鼓，下直朱门对掩关。夜半不闻宣室召，水沉香断漆书闲。”且云：“尝宿阁下矣，乃在司马门外，使人恨生身之晚，不得见太平之风也。”余因和其诗云：“翰林历历侵华盖，禁掖明明侍紫微。自昔词臣最清切，帝宸高拱借光辉。” 

　　退之《双鸟诗》，或云谓佛、老，或云谓李、杜。东坡《李太白赞》云：“天人几何同一沤，谪仙非谪乃其游。挥斥八极隘九州。化为两鸟鸣相酬，一鸣一止三千秋。开元有道为少留，縻之不可矧肯求？”乃知谓李、杜也。

珊瑚钩诗话·卷中 
　　刘仲原得铜斛二于左冯翊，其一云“始元四年造”，其二云“甘露元年十月造”，数量皆同，云“容十斗”。后刻云“重四十觔”。以今权量校之，容三斗，重十有五觔，乃知古今不同。《汉书》于定国饮酒至一石不乱，晋刘伶一饮一石，五斗解酲。则是故三斗，而一斗五升扶头耳。《魏志》云：“曹公帐下有典君，持一双戟八十觔。”则是一戟重十五觔，两戟共重三十觔耳。 

　　“五马”之事，不见于书。以诗言之，“孑孑干旟，在浚之都。素丝组之，良马五之。”《周礼》注云：“州长建旟，太守视之。汉御五马。”或云：“古乘驷马车，至汉太守出则加一马。”见《汉官仪注》。 

　　退之有言曰：“清而容物，恕以及人。”苏子美进邸之会，谓人曰：“食中无馒罗毕夹，座上安得有国舍虞比？”竟以此语招覆鼎之祸。毕氏罗氏，蕃人之好以羊彘之肉饼异而食者，因号“毕罗”。或问：“汤饼谓之不托，何也？”曰：“未有刀机时，以手托之；既用刀机，则不托矣。”出李济翁《资暇集》。 

　　饮酒痛釂，谓之“举白”。唐人云“卷白波”，义起于汉擒白波贼戮之，言意气之快耳。如今人称文字警绝，谓之“扫凡马”，取杜甫“一扫万古凡马空”也。 

　　呼驴曰“卫”，未知所本。岂卫地多驴，故云尔耶？命龟曰“蔡”，亦是意也。 

　　乐部中有促拍催洒，谓之“三台”。唐士云：“蔡邕自侍书御史累迁尚书，不数日间，遍历三台。乐工以邕洞晓音律，故制曲以悦之。”又始作乐，必曰“丝抹将来”，盖丝竹在上，钟鼓在下，丝以起之，乐乃作，亦唐以来如是，非古所谓合止柷敔也。 

　　寒食之名，起于禁火；拜扫之仪，因于《礼经》。昔者，宗子去在他国，庶子无庙，孔子许望墓为坛，以时祭祀，此其本也。端午之号，同于重九；角黍之事，肇于风俗。昔日屈原怀沙忠死，后人每年以五色丝络粔敉而吊之，此其始也。后世以“五”字为“午”，则误矣。 

　　弈棋取一道，人行五子，谓之“蹙融”。“融”者，戎也，生于黄帝蹙鞠戎旅之间为戏耳。庾元规曰：“蹙戎者，今之蹙融也。汉谓之‘格五’，取五子相格之义以名之耳。”樗蒱起自老子，今谓之“呼卢”，取纯色而胜之之义以名之耳。 

　　唐开元中，教舞马四百蹄，衣以文绣，饰以珠玉，和鸾金勒，星粲雾驳，俯仰赴节，曲尽其妙。每舞，藉以巨榻。杜诗云：“斗鸡初赐锦，舞马既登床。”初，明皇命五方小儿，分曹斗鸡，胜者缠以锦段。舞马则藉之以榻耳。禄山之乱，散徙四方。魏博田承嗣一日享军，乐作而马舞不休，以为妖而杀之，后人嗟其不遇。颜太初曰：“引重致远，马之职也。变其性而为倡优，其谓之妖而死也，宜矣。” 

　　余年十五时，感伤寒，至六七日，困重将毙，父母环而泣之。忽梦二皂持马呼余乘之，自成武东北，道济兖郡县，直抵岳祠。入西偏门，列诸曹院，至一所，见紫衣人据案云：“尔安得杀某？”命取镜烛之，非是，遣余去。若一僧相引，巡观诸院，囚徒甚众。既而复出庙门，二皂持马在焉。已据鞍，于街东民居若茶肆者，睹胥吏十辈，内一人乃姑丈惠泽，字慎微，亟下马揖之。渠已蔽身帘箔间，挽而出之，问何似，且云：“姑丈弃世数年矣，安得在此为吏？”渠唯唯。叩之主何事，曰户案。“还知某之寿命有官禄否乎？”曰：“非某所司。然尝窃见之，公有年在，他日当来作监河侯。”乃相别上马，复遵旧涂归焉。至城北，堕一池，飒然寤，汗出遍体，而疾去矣。尝志之。岂余不偶于世，而将官于地下乎？今潦倒流离，从人贷粟，生不为监河侯，而死乃为之，可发一笑。 

　　新官并宿，谓之“爆直”，或云“豹直”。南山有文豹，雾雨七日不下食者，欲以泽其毛衣，而成其文章。取豹伏之象，非爆迸之义。 

　　杜牧诗云：“南朝四百八十寺，多少楼台烟雨中。”帝王所都，而四百八十寺，当时已为多，而时人侈其楼阁台殿焉。近世二浙、福建诸州，寺院至千区，福州千八百区。秔稻桑麻，连亘阡陌，而游惰之民，窜藉其间者十九。非为落发修行也，避差役为私计耳。以故居积货财，贪毒酒色，斗殴争讼，公然为之，而其弊未有过而问者。有识之士，每叹息于此。 

　　卢秉侍郎，尝为江南郡掾，于传舍中题诗云：“青衫白发病参军，旋爠黄粱置酒樽。但得有钱留客醉，也胜骑马傍人门。”王荆公见而称之，立荐于朝，不数年登贰卿。近时韩驹待制、董耘尚书以诗文见知贵近，闻于天子，自诸生三四年至法从。呜呼！士有片文只字，而遭遇如此者。 

　　靖康元年冬十一月，虏骑长驱薄王畿，无一障之阻。春，为城下盟，归渡大河，莫或邀击。余窃料其知我无谋，审我无勇，必且再至。冬十月，作《将归赋》，以书投胡少汲，欲求侍养。公以启事见答曰：“伏承主簿秘书，宠以华笺，副之佳什，属词近古，陈义甚高。横槊赋诗，不废军中之乐；登高舒啸，少赊社下之归。祝颂之深，敷染奚既。”遂坚留在帅幕下。数日，渊圣手诏沓至，曰：“金人分两道深入，必犯京师，卿可提所部兵，前来捍虏。”又曰：“金人分两道深入，已渡大河，卿可将见在兵，速来赴援。”公即日出次于郊，不三四日，遇敌于杞，力战败绩。余伤之以诗曰：“选将他年重，作师此日难。伤心闵东道，白首戴南冠。”公宿儒，戎事非长，庶几以礼与人相终始者。 

　　外祖陈公大雅，为人刚果，文章似之。再举不第，裂冠文身，示不复践场屋。能诗，为清献赵公所知，逾八十乃死。死翌日复苏，索笔题诗曰：“胡柳陂中过，令人念战功。兵交千骑没，血染一川红。朱氏皆豚犬，唐家尽虎龙。壮图成慷慨，掷剑向西风。”题毕乃逝。味其言，岂葛从周、王彦章之徒与？英雄之气，毅然犹在也。 

　　陈无己先生语余曰：“今人爱杜甫诗，一句之内，至窃取数字以髣像之，非善学者。学诗之要，在乎立格命意用字而已。”余曰：“如何等是？”曰：“冬日谒玄元皇帝庙诗，叙述功德，反复外意，事核而理长，《阆中歌》，辞致峭丽，语脉新奇，句清而体好，兹非立格之妙乎？《江汉诗》，古乾坤之大，腐儒无所寄其身，《缚鸡行》，言鸡虫得失，不如两忘而寓于道，兹非命意之深乎？《赠蔡希鲁诗》云：‘身轻一鸟过’，力在一过字，《徐步诗》云：‘蕊粉上蜂须’，功在一上字，兹非用字之精乎？学者体其格，高其意，炼其字，则自然有合矣。何必规规然髣像之乎！” 

　　王临川诗云：“细数落花因坐久，缓寻芳草得归迟。”此与杜诗“见轻吹鸟毳，随意数花须”，命意何异？余诗云：“云移鸟灭没，风霁蝶飞翻”，此与东坡“飞鸿群往，白鸟孤没”，作语何异？兹可为知者道，不可与愚者说也。 

　　余挈家过吴江，有词云：“垂虹亭下扁舟住，松江烟雨长桥暮。《白纻》听吴歌，佳人泪脸波。劝倾金凿落，莫作思家恶。绿鸭与鲈鱼，如何可寄书？”有士人览之曰：“不闻鸭解附书，云何言鸭？”余不答。信乎柳子厚云：“作之难，知之又难。”“雌霓”之赏为少也！ 

　　晁元升作《田直儒墓表》云：“故承议郎田君既葬八年，其连姻宣德郎晁端智来治兹城，拜君墓下，感松槚就荒，阡陌萧然，谓其里人曰：‘君有德于尔乡，而不加敬，其流风余烈，尚接人耳目，而封域遽至此。况历世之久，拱木尽矣，宜无有知者，奈何？’乃属其族兄晁端中为文以表之。”将托于金石，未刻也。无咎见之，意若未快，曰：“敢以一字易叔父之未安者乎？”曰：“云何？”曰：“欲换连姻二字为娅，可否？”盖姊妹之夫曰“娅”也。 

　　唐周邯自蜀买奴，曰水精，善沉水，乃昆仑奴之属也。邯疑瞿塘之险，必有怪，使水精入之。久乃出，曰：“下有关，不可渡。”得珠贝而还。每遇潭洞，多令探求，辄得珍宝，至汴，或云八角井有神龙，时游水面，意有颔下物。复使觇之，经夕始出，跃于井口，有金爪拏而入焉，遂亡奴。又有农夫耕地得剑，磨洗适市，值贾胡，售以百千，未可。至百万，约来旦取之。夜归语妻子：“此何异而价至是？”庭中有石，偶以剑指之，立碎。诘旦，胡人载镪至，则叹叱曰：“剑光已尽。”不复买。农夫苦问之，曰：“此是破山剑，惟可一用，吾欲持之破宝山耳。”农夫惋恨，旬月不能已。余有诗云：“采玉应求破山剑，探珠仍遣水精奴。”用此事耳。 

　　杜诗云：“虎气必腾上，龙身宁久藏？”《蕃剑诗》也。世传虎丘常有剑气，状如虎，延津剑跃化为龙也。晋元康三年，武库火，咸见汉高祖斩白蛇剑穿屋壁飞去。许真人令旌阳，有蛟害人，投剑斩之。至唐复出，渔者网而获之。又武胜之知静江县事，忽于滩中见雷公践微云逐一小蛇，胜之以石投焉，得一铜剑，有文曰“许旌阳斩蛟第三剑”云。余作剑诗曰：“蛇蛟已尽定飞去，雷电歘惊重下来。” 

　　开元中，河西将宋青春骁猛，虏畏之。西戎犯边，每战运剑大呼，执馘而旋，未尝中锋镝。后获吐蕃主帅，问曰：“衣大虫皮者，尔辈何不能害？”曰：“常见青龙突阵而来，兵刃所及，如击铜铁，我以为神助将军也。”乃知剑之异。澶渊之役，安床子弩于城上，使卒守之，困著弩边，忽寤惊起，击而发之，遂中敌酋，军退。余曾戏作诗曰：“床弩天诛韩闼览，剑锋神助宋将军。” 

　　韩嫣以佞幸窃富贵，作金弹射飞鸟，长安人常逐之，曰：“苦饥寒，逐弹丸。”荆山下多美玉，居人以璞抵鹊。符载蓄宝剑，水断蛟龙。他日，截饭胾而食，剑乃顽顿。西戎献宝刀，割玉如泥，周穆王尝藏之。余曾戏题曰：“射飞何必捐金弹？抵鹊虚烦用夜光。切玉昆吾宁刺豕，断蛟干越岂刲羊？” 

　　李卫公镇南徐，甘露寺僧有戒行，公赠以方竹杖，出大宛国，盖公之所宝也。及公再来，问：“杖无恙否？”僧欣然曰：“已规圆而漆之矣。”公嗟惋弥日。余近在沿江摄帅幕，暇日与同僚游甘露寺，偶题近作小词于壁间云：“楼横北固，尽日厌厌雨。欸乃数声歌，但渺漠江山烟树，寂寥风物三五。过元宵，寻柳眼，觅花英，春色知何处？　　落梅呜咽，吹彻江城暮。脉脉数飞鸿，杳归期东风凝伫。长安不见，烽起夕阳间，魂欲断，酒初醒，独下危梯去。”其僧顽俗且瞆，愀然谓同官曰：“方泥得一堵好壁，可惜写了。”余知之，戏曰：“近日和尚耳明否？”曰：“背听如旧。”余曰：“恐贤眼目亦自来不认得物事。壁间之题，谩圬墁之，便是甘露寺祖风也。”闻者大笑。 

　　晁以道赠余诗曰：“春去欣搜粟，秋来谩护军。”以余劝率乡人，捐赀助国，及募河东兵赴援也。又曰：“《迷楼赋》就梦何处，《双庙诗》成泪不孤。”以余尝作是赋，陈古义以刺今，及作此诗，哀往事以伤时耳。又曰：“顾我何堪鸣玉佩？如君不得侍金华。”余乃戏之曰：“公鸣玉佩来几何时耶？”盖公元祐党人之家，上书邪等，禁锢不得仕二十余年，靖康中，始落致仕，为中书舍人兼太子詹事，后得待制，已暮龄矣。 

　　世传丹砂炼为黄金，碎以染笔，入石不去，名曰“红沫”。余侍先人官历阳，尝览李翔作白字，书《霸王庙碑》，而其法不传，亦“红沫”之类与？ 

　　武侯创八阵图与木牛流马法，后人俱不能得。故余《八阵图诗》云：“八阵功成妙用藏，木牛流马法俱亡。后来识得常山势，纵有桓温恐未详。”东坡死，李方叔诔之曰：“道大不容，才高为累。皇天后土，知平生忠义之心；名山大川，还千古英豪之气。”可谓简而当矣。晁无咎死，张文潜铭之曰：“车坚马良，不得出门，策驽驾朽，道上纷纷。”兹亦可悲矣。

珊瑚钩诗话·卷下 
　　杜诗第一篇《赠韦左丞丈》云：“今欲东入海，即将西去秦。”或问云何，曰：道不行故也。又云：“尚怜终南山，回首清渭滨。尝拟报一饭，况怀辞大臣。白鸥没浩荡，万里谁能驯？”何谓也？曰：鸟兽不可与同群，终南、清渭，且徘徊而不忍别，况辞大臣而欲去国哉！自以为得诗之解。 

　　《游龙门奉先寺》云：“天阙象纬逼，云卧衣裳冷。”余曰：星河垂地，空翠湿衣。“欲觉闻晨钟，令人发深省。”余曰：钟磬清心，欲生缘觉。 

　　又老杜《玄都坛歌》云：“王母昼下云旗翻。”余解云：味道集虚，仙真降焉。故《秋兴诗》曰：“西望瑶池降王母。” 

　　《同诸公登慈恩寺塔诗》云：“回首叫虞舜，苍梧云正愁。”余解曰：周满瑶池乐未央。卒云：“黄鹄去不息，哀鸣何所投？君看随阳雁，各有稻粱谋。”解曰：黄鹄譬高举远引，莫知所如往者。随阳雁譬志在随人，拘于禄仕者。天宝十三载，先生始得官，时上荒淫，天下且乱，故有虞舜之思，周满之戒。且叹识者见几而作，吾人怀禄未决也。 

　　《示从孙济》云：“权门多噂沓，且欲寻诸孙。”解曰：噂噂沓沓，言不忠信貌，诗所以言背憎也。且复寻诸孙，则莫如我同姓。“萱草秋已死，竹枝霜不繁。淘米少汲水，汲多井水浑。刈葵莫放手，放手伤葵根。所来为宗族，亦不为盘飧。小人利口实，薄俗难可论。勿受外嫌猜，同姓古所敦。”解曰：萱忘忧而已死，竹可爱而不蕃，则荒落甚矣。水浊而不复其清源，葵伤而不庇其根本，则宗族乖离之况也。此诗人因物而兴。《饮中八仙歌》云：“李白一斗诗百篇，长安市上酒家眠。天子呼来不上船，自称臣是酒中仙。”解曰：范传正《李白碑》云：“白多陪侍从之游。他日泛白莲池，公不在宴，皇情既洽，召公作序。公时被酒，高力士扶以登舟。”世云“不上船，襟纽。”何穿凿如此？ 

　　《曲江三章》云：“即事非今亦非古。”余曰：在今古间。“长歌激越捎林莽。”余曰：振响林谷。“比屋豪华固难数，吾人甘作心似灰，弟侄何伤泪如雨？”余曰：按先生作《雕赋》表云：“今贾马之徒，得排金门上玉堂者众矣，独臣衣不盖体，常寄食于人。”夫众豪华而己贫贱，所谓士贤能而不用，国之耻也。吾虽甘心若死灰，然而弟侄之伤涕零如雨何耶？盖行成而名不彰，友朋之罪也；亲戚不能致其力，闻长歌之哀，所以涕洟也耶？又曰：“短衣匹马随李广，看射猛虎终残年。”余曰：犹足以消英豪之气。凡如是者甚众，词多不载。 

　　曹王皋封于曹，济阴、济北诸李，皆其裔也。有贞观、开元两朝赐书五千卷，世宝而读之，仕者蝉联不绝。沈立谏议藏书万卷，为阁以居之，而子孙不能肄业。有士人题诗曰：“莫遗中有蠹书鱼。”盖恐其坏而不能世也。 

　　“盖岩者，徐之永安镇邵氏仆也，朴鲁有绝力，能兼众人之役，其主不以为异。一夕，有豪贼六人，劫持其家，举室莫御，恣所取。伤五人，杀首者一人，将出，岩手刃追之。众谓一夫不足畏。岩力战，贼骇汗，伺其困，益奋，俄仆一贼，余乃引去。然终无一人助之。复追迨贼，曰：‘还尔物。’因掷金帛道上。岩不知其计也，却顾逗遛，遂远莫及。岩啮臂指，自恨无人主其财，而使己尽灭贼。明日，邑吏至，逻近郊，获余党，征岩于邑。邑白大府，赏以法。闻岩之勇者，莫不惊异。或曰：‘彼偶然奋不顾死耳。’余曰：‘非也，人惟处死之难，徒勇无义，虽死不贵。岩之勇以卫其主，奋一身，当众贼，卒以取胜，可谓难矣。呜呼！岩，仆隶也，以寡敌众，见义必为，以视居朝廷，尸禄位，以士夫自名，一持于患害，反畏缩求免，不欲一毫损于己者，岂不相悬万万哉’！因传其事，以为当世富贵者劝焉。济北晁端中元升记。”余读元升书董岩事，知君子之用心。善善恶恶，所以风天下耶？惜乎岩之绝力，始不蒙主人之异视，岩之忠勇，终不闻主人之厚赏。天下事每每如此，君子所为叹息也。 

　　天宝末，禄山陷西京，大搜文武朝臣及异傧乐工。不旬日，得梨园弟子数百人，大会于凝碧池。乐作，梨园旧人不觉欷歔，相对泣下，群逆露刃胁之，而悲不已。有雷海清者，投器于地，西向恸哭，支解于庭，闻之者莫不伤痛。时王维被拘于菩提寺，赋诗曰：“万户伤心生野烟，百僚何日再朝天？秋槐叶落疑宫里，凝碧池头奏管弦。”他日缘此诗得不死，然愧于雷海清多矣。 

　　杜牧之《息夫人诗》曰：“细腰宫里露桃新，脉脉无言几度春。至竟息亡缘底事？可怜金谷堕楼人！”与所谓“莫以今朝宠，能忘旧日恩。看花满眼泪，不共楚王言。”语意远矣。盖学有浅深，识有高下，故形于言者不同矣。 

　　“春回上林苑，花满洛阳城。”崔湜诗也。湜弱冠登科，不十年掌贡举。父揖，同省为侍郎。及登宰辅，始三十有七，容止端雅，文辞清丽。尝暮出端门，下天津桥，马上吟此句。时张说为工部侍郎，望之杳然而叹曰：“此句可效，此位可得，其年不可及也。”使湜令终，当时朝士，岂能出其右哉？故杜诗云：“文章一小技，于道未为尊。”或以此也。 

　　李抱真镇潞州，军资匮乏。有僧为众所信，公谓曰：“假和尚之道以济吾军，如何？”僧曰：“无不可者。”公曰：“但言请于球场焚身，某当自使宅穿一地道遁连，火作即潜入。”僧喜从之。遂陈状积薪贮油，因为七日道场，昼夜香灯梵呗，公亦引僧视穴，使不疑。公率监军僚吏膜拜，以俸入檀施，堆于其旁。由是士女骈阗，舍财亿计。七日，遂击钟举火，已塞地道矣。须臾灰烬，明日籍所施，得数十万，军资取足。别求所谓“舍利”者，选地造塔葬焉。出《尚书故实》。 

　　张燕公遭姚元之奏，明皇怒曰：“卿与御史共按其事。”急呼中丞李林甫，以诏付之。林甫曰：“说多智谋，是必困之，处于剧地。”崇曰：“丞相得罪，未宜太逼。”曰：“公必不忍，即说害林甫。”以诏付余御史。中路以坠马告。初，说旬月前有门下生窃宠婢，将置于法。生呼白：“公无缓急用人乎？见色不能禁，人之常情，何靳于一婢邪？”说奇其语，释之，且付以婢。生去，杳不闻问。忽一日，直诣说，有忧色，曰：“感公之恩，欲报久矣。今闻公为姚相所谗，祸且至，愿得公平生所宝以免难。”公历指数之。曰：“未也。”又凝思良久，忽曰：“近有以鸡林夜明帘为献者。”生曰：“足矣。”因请手札数行，恳求于九公主，且曰：“上独不念在东宫时恩，始终其惠，乃反以谗见怒邪？”明日，公主谒上，具奏之。上感动，敕高力士就御史台宣所按事并罢，书生亦不复见。昔留侯致白璧以谢项仇，孟尝献狐裘以脱秦难，蔡昭爱佩刀无辜见留，虞叔捐圭则庶几免罪，张说之事近之。若书生者，不护小行，而能排难解纷，殆侠士之流乎？亦聪明疏通，善知人矣。 

　　客有献李卫公以古木者，云：“有异。”公命剖之，作琵琶槽，其文自然成白鸽。余尝语晁次膺曰：“公《绿头鸭琵琶词》诚妙绝，盖自晓风残月之后，始有移船出塞之曲，然某亦曾有一诗。”公曰：“云何？”曰：“白鸽潜来入紫槽，朱鸾飞去唳青霄。江边塞上情何限，瀛府《霓裳曲》再调。谩道灵圮鼓瑶瑟，虚传仙子弄云璈。小怜破得春风恨，何似今霄月正高。”曰：“诗亦不恶。” 

　　酒有“若下春”，谓乌程也；“九酿”，谓宜城也；“千日”，中山也；“蒲桃”，西凉也；“竹叶”，豫北也；“土窟春”，荥阳也；“石冻春”，富平也；“烧春”，剑南也；“桑落”，陕右也。乌孙国有青田核，莫知其木与实，而核如五六斤瓠，空之盛水，俄而成酒。刘章曾得二焉，集宾设之，一核才尽，一核又熟，可供二十客，名曰“青田壶”。历城北有使君林，魏正始中，郑公悫三伏避暑于此，取大蓬叶置砚格上，盛酒三升，以簪刺叶，令酒与柄通，屈茎吸之，香气清冽，名曰“碧筩酒”。余诗曰：“酿忆青田核，觞宜碧藕筩。直须千日醉，莫放一杯空。”近时以黄柑醒酒，号“洞庭春色”，以糯米药曲作白醪，号“玉友”，皆奇绝者。 

　　余暇日曾作《酒具诗》三十首，有引曰：“咸通中，皮袭美著《酒中十咏》，其自序云：‘夫圣人之诫酒祸也深矣，在《书》为沈湎，在《诗》为童羖，在《礼》为豢冢，在史为狂药。余饮至酣，徒以为融肌柔神，消沮迷丧。颓然无思，以天地大顺为提封；傲然不持，以洪荒至化为爵赏。抑无怀氏之民乎？葛天氏之民乎？噫，天之不全余也多矣！独以曲蘖全之。于是征其具，悉为之咏，以继东皋子《酒谱》之后，而有《酒星》《酒泉》《酒篘》《酒床》《酒炉》《酒楼》《酒旗》《酒樽》《酒城》《酒乡》之咏。以示吴中陆鲁望，鲁望和之，且曰：昔人之于酒，有注为池而饮之者，有象为龙而吐之者，亲盗瓮间而卧者，将实舟中而浮者。徐景山有酒鎗，嵇叔夜有酒杯，皆传于世。故复添六咏。’余览之，慨然叹曰：余亦嗜酒而好诗者也。昔退之有言送王含曰：‘少时读《醉乡记》，私怪隐居者无所累于世，而犹有是言，岂诚旨于味耶？及读阮籍、陶潜诗，然后知彼虽偃蹇，不欲与世接，然犹未能平其心，或为事物是非相感发，于是有托而逃焉者也。’虽然，尚有未尽者。中古之时，未知曲蘖。杜康肇造，爰作酒醴，可名酒后。近世以来，人徒酣酗，李白一斗，为诗百篇，自名酒仙。郦食其，辩士也，初见沛公，称高阳酒徒。杜根，贤者也，逃难宜城，为酒家佣保。郑广文贫而好饮，苏司业送酒钱。杜子美无钱赊酒，而诗言酒债。周官有酒正，则掌之者必有其人。以法式授酒材，则酝之者必有其物。翰林诗曰：‘鹭鸶杓，鹦鹉杯。’夫杓者，勺也，勺酒而错之杯中者也。工部诗曰：‘莫笑田家老瓦盆，自从盛酒长儿孙。’夫盆者，盘也，载酒而置之座中也。《韩奕》诗云：‘显父饯之，清酒百壶。’壶便提挈，故陶令挂之于车上，吕公负之于杖头，遇兴则倾之。鸱夷之异名者耳。《丝衣》诗云：‘兕觥其觩，旨酒思柔。’觥为罚爵，而于定国饮至一石不乱。刘伯伦既醉，以五斗解酲，快饮痛釂则用之。盖觚角之出类者耳。注云：觚受二升，觯三升，角四升，散五升，而觥七升。又兕角为之，形器特异。于是更作《酒后》《酒仙》《酒徒》《酒保》《酒钱》《酒债》《酒正》《酒材》《酒杓》《酒盆》《酒壶》《酒觥》一十二诗，而附益之，庶古今同志而终始相成之义耶？”诗多不载。 

　　古今诗体不一，太师之职，掌教六诗，风、赋、比、兴、雅、颂备焉。三代而下，杂体互出。汉唐以来，铙歌鼓吹，拂舞矛渝，因斯而兴。晋宋以降，又有回文反复，寓忧思展转之情；双声叠韵，状连骈嬉戏之态。郡县药石名六甲八卦之属，不胜其变。古有采诗官，命曰“风人”，以见风俗喜怒好恶。皮日休云：“疏杉低通洞，冷鹭立乱浪。”此双声也。陆龟蒙尝曰：“肤愉吴都姝，眷恋便殿宴。”此叠韵也。刘禹锡曰：“东边日出西边雨，道是无晴却有晴。”杜诗曰：“俱飞蛱蝶元相逐，并蒂芙蓉本自双。”又曰：“满目飞明镜，归心折大刀。”此皆风言。又戏作俳优体二首，纯用方语云：“异俗吁可怪，斯人难并居。家家养乌鬼，顿顿食黄鱼。旧识难为态，新知已暗疏。治生且耕凿，只有不关渠。”“西历青羌坂，南留白帝城。于菟侵客恨，粔籹作人情。瓦卜传神语，畲田费火耕。是非何处定？高枕笑浮生。”余尝有语云：“碧藕连根丝不断，红蕖著子薏何多。”亦风人类也。又《婺州山中诗》云：“作甽捉詹卸，呼田欸乃侬。山塘莫车水，梅雨正分龙。”亦方语也。 

　　余近作《示客》云：刺美风化，缓而不迫谓之风；采摭事物，摛华布体谓之赋；推明政治，庄语得失谓之雅；形容盛德，扬厉休功谓之颂；幽忧愤悱，寓之比兴谓之骚；感触事物，托于文章谓之辞；程事较功，考实定名谓之铭；援古刺今，箴戒得失谓之箴；猗迁抑扬，永言谓之歌；非鼓非钟，徒歌谓之谣；步骤驰聘，斐然成章谓之行；品秩先后，叙而推之谓之引；声音杂比，高下短长谓之曲；吁嗟慨叹，悲忧深思谓之吟；吟咏情性，总合而言志谓之诗；苏李而上，高简古澹谓之古；沈宋而下，法律精切谓之律：此诗之语众体也。帝王之言，出法度以制人者谓之制；丝纶之语，若日月之垂照者谓之诏；制与诏同，诏亦制也；道其常而作彝宪者谓之典；陈其谋而成嘉猷者谓之谟；顺其理而迪之者谓之训；属其人而告之者谓之诰；即师众而申之者谓之誓；因官使而命之者谓之命；出于上者谓之教；行于下者谓之令；时而戒之者勅也；言而喻之者宣也；谘而扬之者赞也；登而崇之者册也；言其伦而析之者论也；度其宜而揆之者议也；别嫌疑而明之者辨也；正是非而著之者说也；记者，记其事也；纪者，纪其实也；纂者，缵而述焉者也；策者，条而对焉者也；传者，传而信之也；序者，绪而陈之也；碑者，披列事功而载之金石也；碣者，揭示操行而立之墓隧也；诔者，累其素履，而质之鬼神也；志者，识其行藏，而谨其终始也；檄者，激发人心，而喻之祸福也；移者，自近移远，使之周知也；表者，布臣子之心，致君父之前也；笺者，修储后之问，申官阃之仪也；简者，质言之而略世；启者，文古之而详也；状者，言之于公上也；牒者，用之于官府也；捷书不缄，插羽而传之者，露布也；尺牍无封，指事而陈之者，劄子也；青黄黼黻，经纬以相成者，总谓之文也，此文之异名也。客有问古今体制之不一者，劳于应答，乃著之篇以示焉。 

　　余以百司从车驾止建康。一日，谒内相朱子发，论文甚洽。适有数清贵俱在座，顾不肖而谓诸人曰：“兹人文学该赡，尤长于诗，然坐是以穷耳。”意谓古人有言，“诗能穷人”故也。余奋然答曰：“内翰之言误矣。夫‘诗非能穷人，待穷者而后工耳。’此欧阳文忠公之语也。以不肖观之，犹为未当。《诗》三百六篇，其精深醇粹，博大宏远者，莫如《雅》《颂》。然《鸱鸮》之诗，周公所作也；《泂酌》之诗，召公所作也。《诗》云：‘吉甫作诵，穆如清风。其诗孔硕，其风肆好。’顾不美乎？数君子者，顾不达而在上，功名富贵人乎？何诗能穷人？又何必待穷者而后工邪？汉唐以来，不暇多举。近时欧阳公、王荆公、苏东坡号能诗，三人者，亦不贫贱，又岂碌碌者所可追及？然则谓诗能穷人者，固非矣，谓待穷者而后工，亦未是也。夫穷通者，时也。达则行于天下，穷则独善其身，政不在能诗与不能诗也。”座客为之怃然。
