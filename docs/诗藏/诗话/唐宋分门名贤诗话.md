朝鲜版唐宋分门名贤诗话 宋 佚名

第一卷
品藻 
　　古人文章，自应律度，未以音韵为主。自沈约增崇韵学，其论文：欲使宫羽相变，低昂殊节。若前有浮声，则后须切响。一篇之内。音韵尽殊，两句之中，轻重悉异，妙达此旨，始可言文。自后浮巧之语，体制渐多，始如傍犯、蹉对、假对、双声、叠韵之类。诗又有正格、偏格，类例极多。故有三十四格、十九图、四声八病之类。如徐陵云：“陪游馺婆，骋纤腰于结风；长乐鸳鸯，眷新声于度曲。”又云：“厌长乐之疏钟，劳中宫之缓箭。”虽两“长乐”，意义不同，不为重复，此类为傍犯。如《九歌》：“蕙肴蒸兮兰藉，奠桂酒兮椒浆。”当曰“蒸蕙肴”，对“奠桂酒”。今倒用之，谓之蹉对。如“自朱邪之狼狈，致赤子之流离”，不唯“赤”对“朱”、“邪”对“子”，兼“狼狈”“流离”乃兽名对鸟名。又如“厨人具鸡黍，稚子摘杨梅”，以“鸡”对“杨”，如此之类，皆为假对。如“几家村草里，吹唱隔江闻”，“几家村草”与“吹唱隔江”，皆双声。如“月影侵簪冷，江光逼屐清”，“侵簪”、“逼屐”皆叠韵。计第二字侧入，谓之正格，如：“凤历轩辕纪，龙飞四十春”是也。第二字平入，谓之偏格，如“四更山吐月，残夜水明楼”是也。唐名贤辈诗，用正格，如杜甫律诗。用偏格者十无一二。(此则出《梦溪笔谈》卷十五) 
　　梅圣俞爱严维诗，有“柳塘春水慢，花坞夕阳迟”，善则善矣，然细细较之，夕阳迟则系花，春水慢不须柳也。如杜诗云“深山催短景，乔木易高风”，此了无瑕颣也。又云“萧条九州内，人少虎狼多。少人慎莫投，多虎信所过。饥有易子食，兽犹畏虞罗。”如此等句，其含蓄深远，殆不可模仿。(此则出《中山诗话》，《诗话总龟》前集卷五引) 
　　凡诗以义为主，文词次之，或意深义高，虽文词平易，自是奇作。韩吏部古诗高卓，至律诗虽称善，要之有未工者。而好韩诗者，句句称述，未可谓然也。有诗云：“老翁真个似童儿，汲井埋盆作小池。”此直谐语为戏耳。永叔、江邻几评韩《雪诗》，以“随车翻缟带，逐马散银杯”为工，而谓“坳中初盖底，凸处遂成堆”为胜，未知真得意否也。永叔尝云：“知圣俞诗者莫如修。尝问圣俞举平生所得句，圣俞所自负者，皆修所不好；圣俞所卑下，皆修所称赏。”故知心赏音之难如是，其评古人之诗，得无似之乎！(此则出《中山诗话》，《诗话总龟》前集卷五引) 
　　熙宁六年，有司言，日当食四月朔，上为彻膳，避正殿。一夕微雨，明日不见日食，百官入贺，是日有皇子之庆。蔡子正为枢副，献诗，前四句曰：“昨夜熏风入舜韶，君王未御正衙朝。阳辉已得前星助，阴沴潜随夜雨消。”其叙四月一日避正殿、皇子庆诞、云阴不见日蚀，四句尽之，当时无能过之者。(此则出《梦溪笔谈》卷十五) 
　　欧阳文忠尝爱林逋“草泥行郭索，云木叫钩辀”，以谓语新而属对亲切。钩辀，鹧鸪声也。李群玉诗云：“方穿诘曲崎岖路，又听钩辀格磔声。”郭索，蟹行貌，杨雄《太玄》曰：“蟹之郭索，用心躁也。”(此则出《梦溪笔谈》卷十四，《诗话总龟》前集卷二引) 
　　杜子美有“红饭啄余鹦鹉粒，碧梧栖老凤凰枝”，此语反而意奇。退之《雪诗》：“舞镜鸾窥沼，行天马度桥。”亦效此体，然稍牵强，不若前人之语混成也。(此则出《梦溪笔谈》卷十四，《诗话总龟》前集卷五引) 
　　退之《城南联句》：“竹影金琐碎。”“金琐碎”乃日光，非竹影也。(此则出《梦溪笔谈》卷十四，《诗话总龟》前集卷五引) 
　　唐人作富贵诗，多纪其奉养器服之盛，乃贫眼所惊耳。如贯休《富贵曲》云：“刻成筝柱雁相挨。”此下里鬻弹者皆有之，何足道哉？韦楚老诗云：“十幅红绡围夜玉。”十幅红绡为帱，方不及四五尺，不知如何伸脚，此所谓不曾近富儿家。(此则出《梦溪笔谈》卷十四，《诗话总龟》前集卷五引) 
　　杨大年不喜杜工部诗，谓之村夫子。尝有乡人以杜诗强大年，大年不服。乡人因曰：“公试为我续杜句。”乃举“江汉思归客”，大年亦为属对，乡人复徐举“乾坤一腐儒”。大年默然，似少屈也。(此则出《中山诗话》，《诗话总龟》前集卷五引) 
　　欧阳永叔亦不甚爱杜诗，而谓韩吏部绝伦。吏部于唐世文章未尝屈下，独于李杜称道不已。欧阳贵吏部而不悦子美，所不可晓也。然于李白则又甚爱赏，将由太白腾趠飞扬，易为感动欤？(此则出《中山诗话》，《诗话总龟》前集卷五引) 
　　李习之称孟东野诗：“食荠肠亦苦，强歌声无欢”；“出门即有碍，谁谓天地宽。”可谓知音矣。今世传郊诗五卷百余篇，又有《咸池集》，仅三百篇，其句语尤多蹇涩，疑前五卷是名士曾删取者。东野与退之联句，宏博壮辩，似若不出其一手。王深甫云：退之容有润色也。(此则出《中山诗话》，《诗话总龟》前集卷五引) 
　　张文昌乐府词清丽深婉，五言律诗亦平淡可喜，至七言诗则质多文少，才各有宜也，不可强文饰。文昌有《谢裴司空马》诗云：“乍离华厩移蹄涩，初到贫家举眼惊。”乃一迟钝不能行而多惊者。诗人之辞微而显，亦少其比。(此则出《中山诗话》，《诗话总龟》前集卷五引) 
　　古人诗有“风定花犹落”之句，无人能对。王荆公以对“鸟鸣山更幽”，本宋王籍诗，元对“蝉噪林逾静，鸟鸣山更幽”，上下句只是一意。“风定花犹落，鸟鸣山更幽”，则上句乃静中有动，下句动中有静。(此则出《梦溪笔谈》卷十四，《诗话总龟》前集卷五引) 
　　刘梦得每吟张籍诗云：“新酒欲开期好客，朝衣暂脱见闲身。”又吟王维诗云：“兴阑啼鸟唤，坐久落花多。”刘尝言：“白乐天苦好予《秋水咏》曰：‘东屯沧海阔，南壤洞庭宽。’又《石头城下作》：‘山围故国周遭在，潮打空城寂寞回。’自知不及韦苏州‘春潮带雨晚来急，野渡无人舟自横’。”又杜少陵《过洞庭诗》，落句曰：“年去年来洞庭上，白蘋愁杀白头人。”鄙夫之言，有愧杜公也。杨茂卿《过华山》诗云：“河势昆仑远，山形菡萏秋。”此实为佳对。(此则出《云溪友议》卷中，《诗话总龟》前集卷五引) 
　　刘梦得尝言：“茱萸二字更三诗人道之，而有能否，杜公云：‘醉把茱萸子细看。’王右丞云：‘遍插茱萸少一人。’朱仿云：‘学他年少插茱萸。’杜君为优。”(此则出《刘宾客嘉话录》，《诗话总龟》前集卷五引) 
　　刘梦得曰：柳八驳韩十八《平淮西碑》云：“左餐右粥”，何如我《平淮西雅》云“仰父俯子”。柳云：韩碑兼有帽子，使我为之，便说用兵伐叛矣。刘曰：韩碑柳雅，予为诗云：“城中晨鸡喔喔鸣，城头鼓角声和平。”美李尚书愬之入蔡城也，须臾之间，贼无觉者。又落句云：“始知元和十二载，四海重见升平时。”所以言十二载者，以见平淮西之年云。(此则出《刘宾客嘉话录》，《诗话总龟》前集卷五引) 
　　刘梦得曰：“为诗用僻字，须有来处。宋考功云：‘马上逢寒食，春来不见饧。’尝疑之，因读毛诗笺吹箫处云：‘今卖饧人家物。’六经唯此注中有饧字。吾重阳诗拟押一糕字，思索六经无糕字，遂不敢为之。尝讶老杜诗有‘巨颡拆老拳’，疑老拳无据，及读《石勒传》云：‘卿既遭孤老拳，孤亦饱卿毒手。’岂虚言哉。”(此则出《刘宾客嘉话录》，《诗话总龟》前集卷五引) 
　　毗陵士人李氏有女，方十六岁，颇能诗，吴人多得之。有《拾得破钱诗》云：“半轮残月掩尘埃，依稀犹有开元字。想得清光未破时，买尽人间不平事。”又《弹琴诗》云：“昔年刚笑卓文君，岂信丝桐解误身。今日未弹心已乱，此心元自不由人。”虽有情致，乃非女子所宜也。(此则出《梦溪笔谈》卷十四，《诗话总龟》前集卷五引) 
　　诗人以诗主人物，故虽小诗，莫不揉埏极工而后已，所谓旬锻月炼者，信非虚言。小说崔护《题城南诗》，其始云：“去年今日此门中，人面桃花相映红。人面不知何处去，桃花依旧笑春风。”后以其意未完，语未工，改第三句曰：“人面只今何处在。”至今传此两本。唯《本事诗》作“只今何处在。”唐人工诗，大率如此，虽两“今”字不恤也。(此则出《梦溪笔谈》卷十四，《诗话总龟》前集卷五引) 
　　王维有诗名，然好取人章句。如“行到水穷处，坐看云起时”，《英华集》中诗也。“漠漠水田飞白鹭，阴阴夏木啭黄鹂”，李嘉祐诗也。诗僧惠崇尝有诗云：“河分岗势断，春入烧痕青。”士大夫甚奇之。然皆唐人旧句也。崇有师弟，学诗于崇，赠崇诗曰：“河分岗势司空曙，春入烧痕刘长卿。不是师偷古人句，古人诗句似师兄。”大都诵古人诗句多，积久或不记，则往往认为己有，如杜诗云有“峡束沧江起，岩排石树圆。”顷见苏子美诗，全用“峡束沧江”、“岩排石树”作七言诗两句，子美非窃人诗者。(此则出《国史补》卷上及《中山诗话》，《诗话总龟》前集卷六引) 
　　管子曰：“事无始终，无务多业。”此言学者贵能成就也。唐人为诗，皆量己力以致功，非积精思数十年，然后各自名家。今不然，未有小得，已高视前人，自以无敌。然知音之难，万事悉然。杜工部云：“更觉良工用心苦。”岂特画手也。(此则出《中山诗话》，《诗话总龟》前集卷十一引) 
　　陕府唐昭宗有词云：“安得有英雄，迎归大内中。”逍遥楼有太宗诗云：“昔乘匹马去，今驱万乘来。”气象不侔矣。(此则出《江邻几杂志》) 
　　元和中，长安有沙门，善病人文章，尤能捉语意相合处，张水部颇恚之。冥搜愈切，或得句曰：“长因送人处，忆得别家时。”往谓僧曰：“此应不合前辈意也。”。僧微笑曰：“此有人道来。”籍曰：“何人？”僧曰：“见他桃李树，思忆后园春。”籍因抚掌大笑。(此则出《唐摭言》卷十三，《诗话总龟》前集卷六引) 
　　刘长卿，上元、宝应间诗人也。李杜之后，独擅骚雅。皇甫持正尝曰：“诗未有长卿一句，已呼阮籍为老兵矣。”今观其词藻卓然不群，信乎公之一句非他人所能得也。 
　　王荆公尝云：“梨花一枝春带雨”，“桃花乱落如红雨”，“珠帘暮卷西山雨”，皆警句也。然终不若“院落深沉杏花雨”为优，言尽而意不尽也。(《诗话总龟》前集卷六引) 
　　宋相好玉溪诗，不爱韦苏州诗。晏相集诗，老杜取多，太白取少，常取裴说“幸无偏照处，刚有不明时”。次道宋相爱陶诗，往往成诵，顾不喜韦诗何也？酷好小许文章，以为优于燕公。(《诗话总龟》前集卷六引) 
　　咏牡丹花，不可一一数也。唯罗邺诗曰：“落尽春红始见花，幄笼轻日护香霞。买栽池馆恐无地，看到子孙能几家。”议者谓此诗乃诗中虎。(《诗话总龟》前集卷六引) 
　　“黄帕覆鞍呈马过，红罗缠项斗鸡回”，晏相改为“呈过马”、“斗回鸡”，为其语不快。(此则出《江邻几杂志》) 
　　李太白才逸气豪，与陈拾遗齐名，其论诗云：“梁、陈已来，艳薄殊极，沈休文又尚以声律。将复古道，非我而谁。”故陈、李二集，律诗殊少。尝言兴寄深微，五言不如四言，七言又其靡也，况使束于声调俳优哉！戏杜曰：“饭颗山头逢杜甫，头戴笠子日倬午。借问别来太瘦生，总为从前作诗苦。”(此则出《本事诗》，《诗话总龟》前集卷六引) 
　　刺史、县令故事尤多，士子投献，尚难得佳句。方谔上广守诗有“鳄去恶溪韩吏部，珠还合浦孟尝君”，亦善用故事，议者亦未深许为清句。有赠邑令云：“琴弹永日得古意，印锁经秋生藓痕。”句意虽美，但印上不是藓生处也，不若“雨后有人耕绿野，月明无犬吠花村”。此足以见令有教化仁爱之意，民乐耕于野，不见吏之迹也。(此则出《翰府名谈》，《诗话总龟》前集卷五引) 
　　范希文为诗，不徒然而作也。有《赠钓者诗》云：“江上往来人，尽爱鲈鱼美。看君一叶舟，出没风涛里。”又《观渡》诗：“一棹轻如叶，傍观亦损神。他时在平地，无忽险中人。”率以教化为主，非独风骚之将，抑又文之豪杰欤。(此则出《翰府名谈》，《诗话总龟》前集卷一引) 
　　太宗好文，每进士及第，赐闻喜宴，御制诗以赐之，因以为故事。仁宗在位四十二年，赐诗尤多。景祐元年赐诗，落句有“寒儒逢景运，报国合如何”。论者以谓质厚洪壮，真诏语也。(此则出《中山诗话》) 
　　僧文莹尝谓，文老不衰者，唯见今大参政元厚之耳。顷在禁林，怀荆南旧游云：“去年曾醉海棠丛，闻说新枝发旧红。昨夜梦回花下饮，不知身在玉堂中。”其词气略不少衰。(出《玉壶清话》) 
　　宋武帝尝咏谢庄《月赋》，称叹久之，谓颜延之：“希逸作此，可谓前不见古人，后不见作者。陈思王何足尚也。”延之对曰：“诚如圣旨。然其云‘美人迈兮信音绝，隔千里兮共明月’，知之不亦晚乎？”帝以为然。及见希逸，希逸对曰：“延之诗曰：‘生为长相思，殁为长不归。’岂不更加于臣耶！”帝抚掌竟日。(此则出《本事诗》，《诗话总龟》前集卷六引) 
　　有《咏试茶诗》曰：“碧玉瓯深翠涛起。”或者诮之曰：句则美矣，茶鉴即未也。夫试茶盏贵黑而曰“碧玉瓯”，茶色尚白而曰“翠涛起”，是必非卢仝也。 
　　谢学士吟蝴蝶诗三百余篇，人呼为“谢蝴蝶”，其间绝有佳句。如“狂随柳絮有时见，舞入梨花何处寻”；又“江天春晓暖风细，相逐卖花人过舡”。古诗有“陌上斜飞去，花间倒舞回”。又柳词有“身似何郎全傅粉，心如韩寿爱偷香”。丽则丽矣，终不若陈句意思幽远也。(《诗话总龟》前集卷六引) 
　　孙少述《栽竹诗》曰：“更起粉墙高百尺，莫令墙外俗人看。”晏临淄见之曰：“何用粉墙高百尺，任教墙外俗人看。”处士之节，宰相之量，亦各言其志也。(《诗话总龟》前集卷六引) 
　　欧阳文忠公尝谓：诗，源乎心者也，其富贵愁乐，皆系乎其情焉。江南李氏据富有时，宫中诗曰：“帘日已高三丈透，佳人次第添香兽，红锦地衣随步皱。佳人舞点金钗溜，酒恶时将花蕊嗅，别殿微闻箫鼓奏。”与夫“时挑野菜和根煮，旋斫生柴带叶烧”之诗异矣。(此则出《摭遗》，《诗话总龟》前集卷五引) 
　　西蜀卢侍郎延让献蜀太祖诗卷，中有“栗爆烧毡破，猫跳触鼎翻”之句。后太祖与潘枢密在内殿评边事，令宫人煨栗，俄有数栗爆出，烧损绣褥，时太祖多疑，因令徐妃侍茶汤而已。又尝于炉中烧金鼎，时宫猫相戏，误触鼎翻，太祖因举延让诗前二联，叹曰：“乃知先辈裁诗，信无虚境。”(此则出《鉴诫录》卷五，《诗话总龟》前集卷四引) 
　　李洞颇为吴子华所知，子华才力浩大，八面受敌，尝出百篇示洞，洞曰：“大兄所示百篇中，有一联绝唱。《题西昌新亭》曰：‘暖漾鱼遗子，晴游鹿引麑。’”子华不怒其所鄙，而喜其所许也。(此则出《唐摭言》，《诗话总龟》前集卷六引) 
　　杜少陵时有病疟者，杜谓曰：“诵吾诗可疗。”病者曰：“云何？”杜曰：“夜阑更秉烛，相对如梦寐。”其人诵之，疟犹是也。杜又曰：“更诵吾诗曰：‘子章髑髅血模糊，手提掷还崔大夫。’”其人如其言诵之，果愈。然则可以感鬼神，信不妄云。(此则出《刘宾客嘉话录》，《诗话总龟》前集卷四十八引) 
　　江邻几善为诗，清淡有古风。苏子美坐进奏院事谪官，后死吴松。江作诗云：“郡邸狱冤谁与辩，皋桥客死世同悲。”用事精当如此。尝有古诗云：“五十践衰境，加我在明年。”论者谓人莫不用事，能令事如己出，天然浑厚，乃可言诗。(此则出《中山诗话》，《诗话总龟》前集卷六引) 
　　钱昭度有《灯诗》云：“绣被梦惊中酒处，朱门人语上朝时。”终未若“舡中闻雁洞庭宿，床下有蛩长信秋”，意格清远矣。(《诗话总龟》前集卷十三引) 
　　钱昭度有《闻角诗》曰：“风欲拖高雨厌沉，黄昏前后五更深。”议者曰：此又佳句之优者。(《诗话总龟》前集卷十三引) 
　　白乐天典杭州，江东进士奔杭取解，时张祜自负诗名，以首冠为己任。既而徐凝至。会郡宴，乐天讽二子矛盾。祜曰：“仆宜为解元。”凝曰：“君有何佳句？”祜曰：“《甘露寺》有‘日月光先到，山河势尽来。’又《金山寺》有‘树影中流见，钟声两岸闻’。”凝曰：“善则善矣，奈无野人句‘千古长如白练飞，一条界破青山色’。”祜愕然不对，一座尽倾。(此则出《唐摭言》卷二，《诗话总龟》前集卷三引) 
　　元厚之为童时，侍钱塘府君于荆南，每从学于龙安寺僧舍。后三十年，公以龙图阁帅荆南，昔之老僧犹有存者。一日，访旧斋，而门径、窗扉、池台历历如昨。公怅感久之，因构巨堂，榜曰“碧落”。手写诗于堂，有“九重侍从三明主，四纪乾坤一老臣”之句。公时虽老，而男儿雄瞻之气殊未衰歇。未几，召还翰林，遂参熙宁大政，真可谓乾坤老臣也。(此则出《湘山野录》卷上，《诗话总龟》前集卷二十四引) 
　　王沂公布衣时，以所业贽吕文穆公文正，有早梅诗云：“雪中未问和羹事，且向百花头上开。”文穆公曰：“此生次第已安排作状元宰相矣。”后果然。(此则出《湘山野录》卷上，《诗话总龟》前集卷三引) 
　　江外有石，或取破之，其形色皆类乎月，故欧阳公有《月石诗》云：“二耀分为三”。固为佳句，尚念未快。子美见之，乃书其诗寄之。子美和云：“我疑此山石，久为月昭着。老蚌唸月月降胎，水犀望星星入角。彤霞烁石变丹砂，白虹贯岩生美璞。”永叔见之，曰：“此奇才，精通物理者也。”(《诗话总龟》前集卷六引) 
　　说者谓王右丞咏终南山，盖讥时相也。其诗曰：“太乙近天都，连山接海隅。”言其势位盘据朝野也；“白云回望合，青霭入看无。”言其徒有诸表而无诸内也；“分野中峰变，阴晴众壑殊。”见其恩泽偏也；“欲投人处宿，隔水问樵夫。”言己畏祸之深也。(《诗话总龟》前集卷六引) 
　　淳化中，合州贡罗江桃花犬，甚小而性急，常驯扰于御榻之侧。每坐朝，犬必掉尾先吠，人乃肃然。太宗不豫，此犬不食。及上仙，号呼涕泗瘦瘠。今上即位，左右引令前导，鸣吠徘徊，意若不忍。上令谕以奉陵，即摇尾饮食如故。诏造大铁笼，施素茵，置之卤簿中，行路见者皆流涕。参政李至作《桃花犬歌》，以寄修史钱若水，末句云：“白麟赤凤且勿喜，愿君书此惩浮俗。”(《诗话总龟》前集卷一引) 
　　杜荀鹤尝有“旧衣灰絮絮，新酒竹篘篘”，或称于韦相国说，韦曰：“我道‘印将金锁锁，帘用玉钩钩’。”然则韦之大拜气概已见于中矣。(此则出《北梦琐言》卷七，《诗话总龟》前集卷六引) 
　　韦补阙《感怀诗》：“长年方悟少年非，人道新诗胜旧诗。十亩野塘留客钓，一轩春雨对僧棋。花间醉任黄莺语，亭上吟从白鹭窥。大道不将炉冶去，有心重立太平基。”此诗包括生成，果为公辅。 
　　张弘靖三世掌书命，在台座，前代未有。杨巨源赠公诗云：“伊陟无闻祖，韦贤不到孙。”时称其能为张家说家风。巨源在元和中，诗韵不为新语，体律务实，功夫颇深。自旦及暮，吟咏不辍。年老，头数摇，人谓吟诗多，致习如此。(此则出《因话录》卷二) 
　　李长吉作乐诗，多属意花草蜂蝶间，竟不远在，文字之作可以定命之优劣。杜牧之有言：长吉若使稍加其理，即可奴仆命骚人也。(此则出《因话录》卷三) 
　　杜太保在淮南，进崔叔清诗三百篇。上谓使者曰：“此恶诗，焉用进！”时人呼准敕恶诗。(此则出《国史补》卷中) 
　　楚人士徐仲雅词采富赡，李九皋为文多引史书，李嫉仲雅才藻，尝对同列诮之曰：“倡优之词，皆徐公文章也。正如女子挑指弄粉耳。”仲雅曰：“吾不效君为鬻明器者，垛叠死人。”(《类说》卷五十六引) 
　　石曼卿文章、歌诗、笔札皆极其妙，石守道尝以诗赠之，言曼卿豪于诗，永叔豪于文，杜默豪于歌，号曰三豪。(此则出《徂徕集》卷二) 
　　卢延让《哭边将诗》曰：“自是碙沙发，非干炮石伤，牒多身上职，碗大背边疮。”人谓是打脊诗也。(此则出《北梦琐言》卷七，《类说》卷五十六引) 

朝鲜版唐宋分门名贤诗话第二卷

鉴　诫 
　　蒋贻恭《咏蚕诗》：“辛勤得茧不盈筐，灯下缫丝恨更长。着处不知来处苦，但贪衣上绣鸳鸯。”(此则出《鉴诫录》卷四，《诗话总龟》前集卷一引) 
　　华山郑云叟有《伤时》一绝：“帆力擘开沧海浪，马蹄踏尽乱山青。浮名浮利浓如酒，醉得人心死不醒。”又《赠霍山秦道士》：“老鹤玄猿伴采芝，有时长叹独移时。翠蛾红粉婵娟剑，杀尽世人人不知。”(此则出《鉴诫录》卷五，《诗话总龟》前集卷一引) 
　　宋齐丘，江南二世皆为右僕射，中主爱其才，然知其不正。一日于华林园试小妓羯鼓，召齐丘同宴。宋即席献《羯鼓诗》曰：“巧断牙床镂紫金，最宜平稳玉槽深。因逢淑景开佳宴，为出花奴奏雅音。掌底轻璁孤鹊噪，枝头干快乱蝉吟。开元天子曾如此，今日将军好用心。”(此则出《湘山野录》卷下，《诗话总龟》前集卷一引) 
　　文宗尝谓宰相李石曰：“尝观晋君臣以夷旷致倾覆，当时卿大夫过邪？”石曰：“然。古诗有之：‘人生不满百，常怀千岁忧。’畏不逢也。‘昼短苦夜长。’暗时多也。‘何不秉烛游。’劝鉴照也。臣愿捐躯济国，惟陛下鉴照不惑，则安人强国其庶乎。”(此则出《鉴诫录》，《诗话总龟》前集卷一引) 
　　唐李日知为黄门侍郎，时安乐公主池馆新成，中宗临幸，从官预宴赋诗。日知独存规谏，其卒章云：“所愿暂更居者佚，莫使时称作者劳。”(此则出《隋唐嘉话》卷下，《诗话总龟》前集卷一引) 
　　丘浚寺丞能术数，尤好吟咏，类多刺评，未尝徒作也。至山阳郡，郡守倒屣迎之，数召夜饮。翌日，浚上诗曰：“丑却天下妇人面，正得世间君子心。”郡将他日即不敢呼妓。至仪真，太守亦厚馆之，召赏牡丹，抵暮大欢。浚上赏牡丹诗曰：“何事化工情愈重，偏教卉木太夭妍。王孙欲种无余地，颜巷安贫欠买钱。晚槛竟开香世界，夜栏频结醉因缘。须知村落农家苦，老叟寒耕妇不眠。”(《类说》卷五十六引) 
　　寇莱公微时，由汴回梁，以银百星买得邸，姥女曰倩桃，有美色，公尤爱幸。语言多所禆益。公自相府出镇北门，有善歌者至庭下，公取金钟独酌，令歌数阕。公赠之束彩，歌者未满意。倩桃自内窥之，立为诗二章呈公。诗云：“一曲清歌一束绫，美人犹自意嫌轻。不知织女萤窗下，几度抛梭织得成！”其二：“夜冷衣单手屡呵，幽窗轧轧度寒梭。腊天日短不盈尺，何似妖姬一曲歌！”公和云：“将相功名终若何，不堪急景似奔梭。人间万事君休问，且向尊前听艳歌。”倩桃乃侠者也。(此则出《翰府名谈》，《诗话总龟》前集卷二十二引) 
　　陈烈先生幼尝与蔡君谟同砚席，时君谟出镇福唐，束吏治民，毫发不容。一日。烈往见之，维舟庭下，闻其严察，不往谒之，但留诗于亭曰：“溪山龙虎蟠，溪水鼓角喧。中宵乡梦破，六月夜衾寒。风雨生残树，蛟螭喜怒澜。殷勤祝舟子，移棹过前滩。”亭吏不敢隐，录诗呈公。自是公为之少霁威棱。(此则出《翰府名谈》，《诗话总龟》前集卷一引) 
　　卢汪门族甲于天下，举进士，三十尚不第，人共惜之。尝有一绝云：“惆怅兴亡系绮罗，世人犹自选青娥。越王解破夫差国，一个西施已太多。”(此则出《唐摭言》卷十，《诗话总龟》前集卷一引) 
　　贾岛狂狷行薄，久不中第。众谓执政恶之，故不与选。裴晋公于兴化里凿池植竹，起台榭岛屿。岛遂题其亭壁曰：“破却千家作一池，不栽桃李种蔷薇。蔷薇花谢秋风起，荆棘满庭君始知。”人皆恶其不逊。(此则出《本事诗》，《诗话总龟》前集卷三十九引) 
　　杨玢，虞卿之曾孙也，随伪蜀归后唐，任工部侍郎。致仕归长安，旧居多为邻里所占，子弟欲诉之，以状白玢，批纸尾曰：“四邻侵我我从伊，毕竟须思未有时。试上含元殿基望，秋风秋草正离离。”(此则出《杨文公谈苑》，《诗话总龟》前集卷一引) 
　 
讥　讽 
　　胡旦秘监性狷躁，丧明，居襄阳，讥毁郡政。夏英公昔尝师事之，及公贵达，胡尚以青衿视公。后公出镇襄阳，时一造焉。一日谓公曰：“读书乎？”曰：“郡事鲜暇，比有《燕雀诗》。”胡曰：“试举之。”曰：“燕雀纷纷世乱麻，汉江西畔史君家。空堂自恨无金弹，任尔啾啾到日斜。”胡颇觉之，遂少戢。(此则出《湘山野录》卷上，《诗话总龟》前集卷三十九引) 
　　蔡君谟出守福唐时，李遘自建昌携文访之。一日，命遘及陈孝廉望海亭早食，时方暮春，籍妓嬉游后圃，闻太守在此，因声喏。君谟留之有酒，酒方行，举歌一拍，陈惊怪，越席攀木逾垣而遁。李即席赋诗云：“七闽山水掌中窥，乘兴登临到落晖。谁在画帘沽酒处，几多鸣橹趁潮归。晴来海色依稀见，醉后乡心积渐微。山鸟不知红粉乐，一声檀板便惊飞。”盖讥其矫也。(此则出《湘山野录》卷下，《诗话总龟》前集卷三十九引) 
　　邵安石，连州人，高湘侍郎南迁归阙，途次连江，安石以所业投献，因而见知，遂挈至辇下湘主文，安石擢第。诗人章碣赋《东都望幸诗》刺之云：“懒修珠玉上高台，眉目连娟恨不开。纵使东巡也无益，君王自带美人来。”(此则出《唐摭言》卷九，《诗话总龟》前集卷三十七引) 
　　张献图主簿，颍州人，多以嘲谑自娱。累举不第，会朝廷推恩，老举人有班行之命，寄书于家人曰：“汝作鸾孤，我为奉职，不忝矣。”又讥州官之贪污者云：“棒头旧血添新血，箧里黄金压白金。”(此则出《渑水燕谈录》卷十，《诗话总龟》前集卷四十引) 
　　泗州僧伽塔，人云其下是真身，僧俗争传其灵异。塔后有阁，上有碑文，记兴国年中初塑僧伽像事甚详。韩退之诗曰：“火烧水转扫地空。”则真身之焚久矣。塔本喻都料所建，巧匠近世罕及。俗言塔顶为天门，苏国老有诗云：“上到天门最高处，不能容物只容身。”盖讥在位者。(此则出《中山诗话》，《诗话总龟》前集卷三十七引) 
　　汪白能为文，《平粜诗》词意高古，刺讥中时病云：“穴垣补墙隙，墙成垣亦隳。断屦组履穿，履完屦已亏。”(此则出《中山诗话》) 
　　孙皓为晋所灭，封归命侯。武帝问皓曰：“闻南人好作《尔汝歌》，颇能否？”皓被酒举觞歌曰：“昔与汝为邻，今与汝为臣。劝汝一杯酒，令汝寿万春。”帝悔之。(此则出《世说新语排调》，《诗话总龟》前集卷三十七引) 
　　吴武陵有文章，而强悍激讦，为人所畏。尝以赃败，敕令广州幕吏根治。吏少年科第，殊不假贷。武陵不胜其愤，题诗路左亭壁曰：“雀儿来往飏风高，下视鹰鹯意气豪。自谓能生千里翼，黄昏依旧入蓬蒿。”(此则出《本事诗》，《诗话总龟》前集卷三十七引) 
　　张曲江与李林甫同列，玄宗以文学精识，深所器重。林甫嫉之，曲江为《海燕诗》以致意：“海燕何微眇，乘春亦暂来。岂知泥滓贱，只见玉堂开。绣户时双入，华轩日几回。无心与物竞，鹰隼莫相猜。”亦终被退斥。(此则出《本事诗》) 
　　唐杨收、王铎皆薛逢同年也。收作相，逢有诗曰：“须知金印朝天客，同是沙堤避路人。威凤偶时皆瑞圣，应龙无水漫通神。”收闻，大衔之。王铎拜相，逢又有诗云：“昨日鸿毛万钧重，今朝山岳一毛轻。”铎又怒。(《诗话总龟》前集卷三十七引) 
　　范文正公气节忠劲，知无不言，方仁庙朝，屡献章疏，数见斥逐，故梅圣俞作《啄木鸟诗》以见意曰：“啄尽林中蠹，未肯出林飞。不识黄金弹，双翎堕落晖。”(《诗话总龟》前集卷一引) 
　　罗隐与桐庐章鲁风齐名，钱镠土豪崛起，陵蔑士人，以鲁风善笔札，召为表奏孔目官。鲁风不就，镠执之。后以隐为钱唐令，惧而受命，因宴献公诗云：“一个祢衡容不得，思量黄祖谩英雄。”镠自是始厚礼之。(《诗话总龟》前集卷三十七引) 
　　冯瀛王出镇南阳，郡中夫子庙坏，酒户十余辈相率经府陈状，愿出钱重修。瀛王未及判，有观察推官睹其状，题四句于纸尾曰：“槐影参差覆杏坛，儒门弟子尽高官。却教酒户重修庙，觉我惭惶也不难。”瀛王览之，遽罢其请，出己俸重修焉。(《诗话总龟》前集卷三十七引) 
　　僖宗幸蜀还京，罗隐有诗曰：“马嵬杨柳尚依依，又见銮舆幸蜀归，泉下阿蛮应有语，这回休更泥杨妃。”(此则出《鉴诫录》卷八，《诗话总龟》前集卷三十七引) 
　　江南朱贞白善嘲咏，曲尽其妙。《咏刺猬》云：“行似毡球动，眠如栗壳圆。莫欺如此犬，谁敢便行拳。”建帅之子陈德诚罢管沿江水军掌禁卫，颇患拘束。方宴客，贞白在坐，食螃蟹，命贞白咏之。题曰：“蝉眼龟形脚似蛛，未曾正面向人趋。如今飣在盘筵上，得似江湖乱走无。”尝谒一贵位，不之礼，遂题其厅事格子屏风云：“道格何曾格，言糊又不糊。浑身都是眼，还解识人无。”(此则出《杨文公谈苑》，《类说》卷六十三引) 
　　李国主与齐王运游庐山，隐者史虚白鹤氅迎谒。国主劳问：“山中有何所得？”对曰：“近吟得《溪居诗》。”命诵之，曰：“风雨揭却屋，浑家总不知。”国主变色。是时淮南已为世宗收下。(此则出《江南野史》卷八) 
　　王元之在朝，与执政不相能。作《江豚诗》刺之，讥其肥大也。云“飡啖鱼虾少肥腯。”又云：“江云漠漠江雨来，天意为霖不干汝。”俗云：江豚出即风雨。(《诗话总龟》前集卷三十七引) 
　　钱若水言，故之善书者鲜得笔法，唐陆希声得之，凡五字：擫、押、钩、格、抵。用笔双钩，则点画遒劲而尽妙，谓之拨灯法。希声以授僧辩光。辩光入长安为翰林供奉，希声犹未达，以诗寄辩光曰：“笔下龙蛇似有神，天池雷雨变逡巡。寄言昔日不龟手，应念江湖洴澼人。”(此则出《杨文公谈苑》，《宋朝事实类苑》卷五十、《诗话总龟》前集卷二十六引) 
　　孙瑾给事在永兴，暇日多吟咏。时方修玉清昭应宫，孙有“秦氏塚成陈胜起，明皇宫就禄山来”之句，群小传于禁中，以为讥讪时政，遂致不迁。(此则出《归田录》卷一，《诗话总龟》前集卷三十七引) 
　　李后主作红罗亭，四面栽红梅花，作艳曲歌之。韩煕载和云：“桃李不须夸烂漫，已输了春风一半。”时淮南已归于周。(此则出《江邻几杂志》，《五代诗话》卷一、《诗话总龟》前集卷三十八引) 
　　英公庆历中欲真拜，言者抨罢除使相，知南京，到任，以二诗寄执政：“造化平分荷大钧，腰间新佩玉麒麟。南湖不任栽桃李，拟狎沙禽住十春。”又“海雁桥边春水深，略无尘土到花阴。忘机不管人知否，自有江鸥信此心。”后徙西京。时张升知谏院，以诗寄之曰：“弱羽伤弓尚未完，孤飞谁敢拟鸳鸯。明珠自有千金价，肯为游人作弹丸。”升卒不敢一言及之。(《诗话总龟》前集卷一引) 


朝鲜版唐宋分门名贤诗话第三卷

嘲　谑 
　　王丞相好嘲谑，初执政，对客怅然，因曰：“投老欲依僧。”再三言之，客应之曰：“急则抱佛脚。”丞相善之。复曰：“‘投老欲依僧’是古人一句诗。”客曰：“‘急则抱佛脚’亦是俗谚，全句上去‘投’，下去‘脚’，岂非的对？”丞相大笑。(此则出《中山诗话》，《诗话总龟》前集卷四十引) 
　　秘书省之东即右威卫，荒芜摧毁，其大厅逼校正院，南对御史台。有人嘲之曰：“门缘御史塞，厅被校书侵。”(此则出《因话录》卷五，《诗话总龟》前集卷四十引) 
　　宋中道少学问，有俊才而身短小，人多戏调之。苏子美与中道年辈相悬，然甚爱其才，中道亦倾心作诗论交。子美长大魁伟，与中道并立，下视之，笑曰：“交不着。”京师市井语也。号中道为“锥宋”，为其颖利而么么云。赠之诗曰：“譬如利锥末，所到物已破。”后中道通判洺州，洺本赵地，有毛遂塚。圣俞作诗送行，举锥处囊事，亦所以戏之也。(此则出《中山诗话》，《诗话总龟》前集卷四十引) 
　　天圣中，钱文僖留守西都，有亲知送驴肉，因戏答曰：“厅前捉到须依法，合里盛来定付厨。”(此则出《春明退朝录》卷中) 
　　太宗时，进士同年有数人名似姓者，或取以为诗句云：“郭郑郑东东野绛，马张张夏夏侯璘。”熙宁初，士人有崔度、崔公度、王韶、王子韶，皆的对也。又有章君陈、陈君章，二人求其似者，未之有。唐东方虬欲为西门豹作对，亦当有好事相与此对对耳。马给事字子山，穆王八骏有山子马，王丞相云：“马子山骑山子马，莫有对者。”相传久之。有姓钱人为衡水令，罢归，或取以为对：“钱衡水盗水衡钱。”此人闻之变色，或者谢曰：“吾正欲作对耳，公非有实也。”(此则出《中山诗话》，《诗话总龟》前集卷四十引) 
　　咸通中，上以进士车服僭差，不许乘马。时场中不下千人，皆跨长耳。或嘲之曰：“今年敕下尽骑驴，短胄长鞦满九衢。清瘦儿郎犹自可，就中愁杀郑昌图。”(相公魁伟，故有此句。)(此则出《唐摭言》卷十二，《诗话总龟》前集卷四十引) 
　　薛令之，闽之长溪人，及第迁右庶子。时开元中东宫官僚清淡，令之以诗自悼，书于公署曰：“朝日上团团，照见先生盘。盘中何所有，苜蓿长阑干。饭涩匙难绾，羹稀箸易宽。无以谋朝夕，何由保岁寒。”上幸东宫览之，索笔题于其旁：“啄木嘴距长，凤皇羽毛短。若嫌松桂寒，任逐桑榆暖。”令之遂谢病归。(此则出《唐摭言》卷十五，《诗话总龟》前集卷三十一引) 
　　赵嘏尝家于浙西，有美姬，嘏甚惑之，洎计偕，以母所阴，不果携去。会中元节为鹤林之游，浙帅见之，遂为其人奄有。明年，嘏及第归，因以诗箴之曰：“寂寞堂前日又曛，阳台去作不归云。当时闻说沙吒利，今日青蛾属使君。”帅闻之，遂遣令归。(此则出《唐摭言》卷十五，《诗话总龟》前集卷三十八引) 
　　颜标咸通中郑薰下状元及第，先是徐寇作乱，薰意在激劝勋烈，意标乃鲁公之后，故置之巍科。既而询其庙院，标曰：“寒素京国无庙院。”薰始大悟。有无名子嘲曰：“主司头脑太冬烘，错认颜标作鲁公。”(此则出《唐摭言》卷八，《诗话总龟》前集卷三十七引) 
　　光启中，蒋嶓以丹砂授韦中令，吴人张鹄有文而不贫，或嘲之曰：“张鹄只消千驮绢，蒋嶓惟用一丸丹。”(此则出《唐摭言》卷十三，《诗话总龟》前集卷三十七引) 
　　景祐初，科场中有嘲词者，时萧定基为殿中侍御史监试，章为善、王宗道、王博文主文，其词曰：“章生故国三千里，宗道深宫二十年。殿院一声何满子，龙图双泪落君前。”盖章家闽中，王为宫教，萧对上唱何满子，王对上泣下，以年渐高求进用。(此则出《东斋记事》卷三，《诗话总龟》前集卷三十八引) 
　　王播少孤贫，常客扬州惠昭寺木兰院，随僧斋飡，僧颇厌之。及播至，已饭矣。后二纪，播自重位出镇是邦，因访旧游，向所题以碧纱笼之矣。播题二绝曰：“二十年前此院游，木兰花发院初修。而今再到经行处，树老无花僧白头。”“上堂已了各西东，惭愧阇黎饭后钟。二十年来尘扑面，而今始得碧纱笼。”(此则出《唐摭言》卷七，《诗话总龟》前集卷二十四引) 
　　苗台符六岁能属文，十六岁及第。张读亦幼擅词赋，年十八及第。同年进士，同佐郑宣州幕。二人常列题于西明寺之东庑，或窃注之曰：“一双同进士，两个阿孩儿。”(此则出《唐摭言》卷三，《诗话总龟》前集卷三十八引) 
　　大中十年，郑颢都尉放榜后，请假往东都省亲。生徒饯于长乐驿，俄有纪于屋壁曰：“三十骅骝一巷尘，来时不锁杏园春。杨花满地如飞雪，应有偷游曲水人。”(此则出《唐摭言》卷三) 
　　何涓，湘阳人，尝为《潇湘赋》，天下传习。少游国学，同时有潘纬者，以《古镜诗》著名。或曰：“潘纬十年吟古镜，何涓一夜赋潇湘。”(此则出《唐摭言》卷十，《诗话总龟》前集卷四引) 
　　长孙无忌以欧阳询姿形猥陋，嘲曰：“耸膊成山字，埋肩畏出头。谁言麟阁上，画此一狝猴。”询应酬曰：“索头连背暖，漫裆畏肚寒。只缘心浑浑，所以面团团。”太宗闻之，笑曰：“此嘲殊不畏皇后耶？”(此则出《本事诗》) 
　　武后朝，左司郎中张元一滑稽，时西戎犯边，武后欲诸武立功，因行封爵，命武懿宗统兵御之。寇未入塞，懿宗才逾邠，畏懦而遁。懿宗短陋，元一嘲之曰：“长弓短度箭，蜀马临高蹁。去贼七百里，隈墙独自战。忽然逢着贼，骑猪向南窜。”则天闻之，初未晓，曰：“懿宗无马耶？何故骑猪？”元一解曰：“骑猪，夹豕也。”则天大笑。(此则出《本事诗》，《诗话总龟》前集卷四十引) 
　　开元中，宰相苏味道、张昌龄俱有诗名，暇日相过，互相嘲诮。昌龄曰：“某诗所以不及相公者，为无‘银花合’故。”苏《灯夕诗》有“火树银花合”之句。味道曰：“子诗虽无‘银花合’，还有‘金铜钉’。”昌龄《赠张昌宗诗》有“昔日浮丘伯，今同丁令威”。遂相与拊掌而笑。(此则出《本事诗》，《诗话总龟》前集卷四十引) 
　　中宗时，韦后颇袭武后风轨，中宗渐畏之。内宴互唱《回波词》，有优人词曰：“回波尔时栲栳，怕妇也是大好。外边只有裴谈，内里无过李老。”韦后意色自若，以束帛赐之。(此则出《本事诗》) 
　　唐流俗僧道互争二教优劣，递相非斥。总章二年，兴善寺为火所焚，尊像荡尽。东明观道士李荣嘲之曰：“道善何曾善，言兴又不兴。如来烧亦尽，惟有一群僧。”(此则出《大唐新语》卷十三，《诗话总龟》前集卷四十引) 
　　晋宋以还，尚书省置员外分判曹事。唐朝弥重是选。旧例，郎中不历员外选者，谓之“土山头”。景隆中，赵谦光自彭州司马入为大理正，迁户部郎中，贺陟为员外，戏嘲之曰：“员外从来美，郎中望最优。谁知粉署里，翻作土山头。”谦光酬之曰：“锦帐随时设，金炉任意熏。惟惭员外置，不应列星文。”(此则出《大唐新语》卷十三，《诗话总龟》前集卷三十八引) 
　　唐租庸使元载重敛，州县视其簿录其产而中分之，甚者十八九，时人谓之“白著”，言其厚敛无名。其所著者，皆公然明白无嫌避。渤海高云有《白著歌》云：“上元官吏称剥削，江淮之人皆白著。”(此则出《春明退朝录》卷下，《诗话总龟》前集卷三十七引) 
　　抚人饶餗驰辨逞才，熙宁免解失意，朝廷方议青苗法，沮议交上。大丞相闭阁不视事，饶将出京，以绝句投丞相曰：“又还垂翅下烟霄，归指临川去路遥。三亩荒田都卖却，要钱准备纳青苗。”丞相赠之十千。丞相与餗乃同乡人也。(此则出《湘山野录》卷下) 
　　旧制，三班奉职，月俸七百驿券、肉半斤。祥符中，有人题于驿舍曰：“三班奉职实堪悲，卑贱孤寒即可知。七百料钱何日富，半斤羊肉几时肥。”朝廷闻之曰：“如此何以责廉隅。”遂增全俸。(此则出《墨客挥犀》卷一，《诗话总龟》前集卷四十引) 
　　孙鲂，南昌人，与沈彬游李建勋门，为诗社友。彬为人口辩，评校人诗句。时鲂有《夜坐诗》，为时辈所称。建勋先匿鲂于斋中，彬至，因问彬曰：“鲂之为诗何如？”彬曰：“鲂之言非有风雅之体，乃田舍翁火炉头之作。何足道哉？”鲂闻之，突出让彬曰：“公比鲂为田舍翁，无乃太过乎？”彬答曰：“子有《夜坐》句云：‘画多灰渐冷，坐久席成痕。’非田舍翁而何？”阖坐皆大笑。(此则出《江南野史》卷七) 
　　萧彭年，大中祥符初与晁内翰、王丞相四人同知贡举，省榜出，其甥不与选中，遂入其第，会彭年未下，于几上得黄敕，题其背曰：“彭年头脑太冬烘，眼似朱砂鬓似蓬。纰缪幸叨三字内，荒唐徒与四人中。放他权势欺明主，落却亲情卖至公。千百孤寒齐掩泪，斯言无路达尧聪。”彭年抱敕入奏真皇，久之，终不之罪。(此则出《江南野史》卷七，《诗话总龟》前集卷三十七引) 
　　顾况雅以诗名自重，尝道服携筇野步。有一士子下马登峻坡，因口占云：“下马上山阿。”下句不属久之，况徐曰：“风来屎气多。”士子回视叱之曰：“道士不得无礼。”况应曰：“顾况。”士子遂无词而去。(此则出《北梦琐言》卷七) 
　　柳棠谒梓帅杨汝士尚书，因赴社宴，杨公逼以鱼觥，棠坚不饮，杨公口占一绝曰：“文章谩道能吞凤，杯盏何曾解吃鱼。今日梓州陪社会，定应遭者老尚书。”棠应声曰：“未向燕台逢厚礼，幸陪社会接余欢。一鱼吃了终无愧，鲲化为鹏也不难。”(此则出《唐摭言》卷十三) 
　　天圣中修国史，王安简、谢阳夏、李邯郸、黄唐卿为编修官，安简神情冲淡，唐卿刻意篇咏，谢、李尝戏为一联曰：“王貌闲于鹤，黄吟苦似猿。”(此则出《春明退朝录》卷中) 
　　李商隐员外依彭阳令狐楚，以笺奏受知。后其子绹有韦平之拜，浸疏商隐。重阳日，义山造其厅事，留题云：“十年泉下无消息，九日樽前有所思。”“郎君官重施行马，东阁无因再得窥。”绹睹之惭恨，扃闭此厅，终身不处。(此则出《北梦琐言》卷七，《诗话总龟》前集卷三十八引) 
　　方干姿态山野而更缺唇，然性好凌侮人。有龙丘李主簿者，偶于相知坐上见干，与之杯酌。龙丘目有翳，干改令以讥之曰：“措大吃酒点盐，将军吃酒点酱。只见门外着篱，未见眼中安帐。”龙丘答曰：“措大吃酒点盐，下人吃酒点酢(干吃鲊)。只见半臂着栏，未见口唇开胯。”一坐大笑。(此则出《唐摭言》卷十三) 
　　裴筠婚萧楚女，言定未几，擢进士第。罗隐以一绝刺之云：“细看月轮还有意，定知青桂近嫦娥。”(此则出《唐摭言》卷九，《诗话总龟》前集卷三十八引) 
　　文潞公尝言，洛中有一士子在忧服中游狎者，坐中有一同人嘲之曰：“鸳鸯未老头先白。”嘲者素患六指，忧服者应声答曰：“螃蟹才生足便多。”时人以为名对。(《诗话总龟》前集卷四十一引) 
　　崔橹酒后于虔州陆郎中，以诗谢之曰：“醉时颠蹶醒时羞，曲蘖催人不自由。叵耐一双穷相眼，不堪花卉在前头。”(此则出《唐摭言》卷十二，《诗话总龟》前集卷四十一引) 
　　林逋傲许洞，洞作诗嘲之，人以为中的。“寺里掇斋饥老鼠，林间咳嗽病猕猴。豪民送物鸱伸颈，好客窥门鳖缩头。”(此则出《江邻几杂志》，《诗话总龟》前集卷三十八引) 
　　章德象相性简静，尝主文，出《人为天地心赋》。举子曰：“先朝开封曾出此题。”章遽别出一题，曰《教犹寒暑》，既非致思，举子又上请：“题出《乐记》，此教乃乐教也。尝用乐否？上在谅阴而用乐事，恐非便。”纷纭不已。无名子嘲之曰：“武成庙里沽良玉(武成试《良玉不琢》)，夫子门前卖簸箕(国学试《良弓之子必学为箕》)。惟有主司章得象，往来寒暑未曾知。”(此则出《江邻几杂志》，《诗话总龟》前集卷三十八引) 
　　闽人黄通累举不第，后该恩历官数任，年及耳顺，锁厅应举，或嘲之曰：“剩员呈武艺，老妓舞《柘枝》。”(《诗话总龟》前集卷四十一引) 
　　韩浦、韩洎，唐滉之后。浦善声律，洎为古文。洎尝轻浦，语人曰：“吾兄为文，譬如绳枢草舍，聊可庇风雨。吾之为文，是造五凤楼手。”会有人遗浦蜀笺，浦以寄洎，因题一绝云：“十样花笺出益州，寄来新自浣溪头。老兄得此全无用，助尔添修五凤楼。”(此则出《杨文公谈苑》，《诗话总龟》前集卷四十引) 
　　高宗朝，李义府尝赋诗曰：“镂月为歌扇，裁云作舞衣。自怜回雪态，好取洛川归。”有枣强尉张怀庆好窃人文章，有诗曰：“生情镂月为歌扇，出性裁云作舞衣。照镜自怜回雪态，来时好取洛川归。”时人为之语曰：“活剥张昌龄，生吞郭正一。”(此则出《大唐新语》卷十三，《诗话总龟》前集卷四十一引) 
　　韩吏部作《轩辕弥明传》云：尝与文友会宿，有老道士，形貌怪异，自通姓名求宿，言论甚奇，既饮酒，众度其必不留意于诗，因联句咏炉中石罂，将以困之。首唱曰：“妙匠琢山骨，刳中事调烹。”至弥明，自云不善俗书，人多不识，乃遣人执笔砚吟曰：“龙头缩囷蠢，豕腹胀膨朜。”坐客尽惊，会人思竭，不能复续，弥明连足之。坐中有欲吟，其声凄苦，弥明咏中讥侮之曰：“仍于蚯蚓窍，更作苍蝇声。”须臾倚壁睡，而鼻息如雷。坐客异且畏之，各就寝，遂失所在。(此则出《本事诗》，《诗话总龟》前集卷三十八引) 
　　南唐徐融《夜宿金山诗》，有“淮舡分螘点，江市聚蝇声。”烈祖性严忌，宋齐丘谮之，以竹笼沉于京口。(此则出《江表志》卷一，《诗话总龟》前集卷三十一引) 
　　宋尚书判馆事，督诸馆职必至，而刁景纯或数日不至。宋使人邀之，加之谯让。王原叔改杜工部《赠郑广文诗》云：“景纯过官舍，走马不曾下。蓦地趋朝归，便遭官长骂。”(此则出《补梦溪笔谈》卷三，《诗话总龟》前集卷四十一引) 
　　“柳州柳刺史，种柳柳江边。柳馆依然在，千寻柳拂天。”后南卓中丞至黔南，故人嘲之曰：“黔南南太守，南郡在云南。闲向南亭畔，南风变俗谈。”(此则出《云溪友议》卷中，《诗话总龟》前集卷四十一引) 
　　光化中，罗隐佐两浙幕，同院沈嵩得新榜封示隐，隐批一绝纸尾曰：“黄土原边狡兔肥，犬如流电马如飞。灞陵老将无功业，犹忆当时夜猎归。”(此则出《唐摭言》卷十，《诗话总龟》前集卷三十八引) 
　　兵部李相涛，唐宗室子，自河阳令一举状元及第。小字社翁，每于班行中多自名焉，其坦率如此。翰林学士月给内酝，兵部尝因春社寄翰林一绝云：“社翁今日没心情，为乏治聋酒一瓶。恼乱玉堂将欲遍，依希循到第三厅。”(《诗话总龟》前集卷四十一引) 
　　贞元元年，太府卿韦渠牟、金吾李齐运、度支裴延龄、京兆尹嗣道，皆承恩宠，荐人多得名位。时刘师老、穆寂皆应科目，渠牟主穆寂，齐运主师老。会齐运对，上嗟其羸弱，许以致仕，而师老失据。无名子曰：“太府朝天升穆老，尚书倒地落刘师。”刘禹锡曰：“名场崄巇如此。”(此则出《刘宾客嘉话录》，《诗话总龟》前集卷三十八引) 
　　王随入相而病已甚，尤好释氏。时献嘲者曰：“谁谓调元地，翻成养病坊。但见僧盈室，宁知火燎房。”(此则出《江邻几杂志》) 
　　颜师古注“霍去病穿城踏鞠”云：鞠以皮为之，实以毛，蹴踏为戏也。颜时鞠乃如此，至后唐已不同矣。归氏子弟嘲皮日休曰：“八片尖斜砌作球，火中燖了水中揉。一包闲气如常在，惹踢招拳卒未休。”(此则出《中山诗话》，《诗话总龟》前集卷四十一引) 
　　后唐元宗嗣位，李建勋出帅临川，归拜司空，累表乞致仕。自称钟山公，诏授司徒，不起。学士汤悦致状贺之，建勋以诗答曰：“司空犹不许，那敢作司徒。幸有山公号，如何不见呼。”先是，宋齐丘自京口退归青阳，号九华先生，未期，一征而起，时论少之。建勋年德尚强，时望方重，或有以宋公比之者，因为诗曰：“桃花流水须相信，不学刘郎去又来。”(此则出《江表志》卷中，《诗话总龟》前集卷十八引) 
　　仁宗朝，御试《山海为天地之藏赋》，放榜日，潭州进士程说，同学究出身，谒乡人胥偃内翰，因举其赋。胥曰：“子赋颇佳，但其间铁故事少耳。”说归为诗曰：“紫宸较艺甚英聪，作赋方知尚欠功。事内少他些子铁，殿前赢得一堆铜。黄紬被下夫人暖，青琐窗中学士空。寄语友朋须细认，主司头脑太冬烘。”时都下甚传其诗。(《诗话总龟》前集卷四十一引) 
　　颖上常夷甫处士，以行义为士大夫所推，近臣屡荐之。朝廷命之官，不起。欧阳公晚年治第于颖，久参政柄，将乞身以去颍，未得谢，而思颖之心日切，尝有诗云：“疏星牢落晓光微，月落苍龙阙角西。玉勒争门随仗入，牙牌当殿报班齐。羽仪虽接鸳兼鹭，情性终同鹿与麋。笑杀汝阴常处士，十年骑马听朝鸡。”后公既还政，而处士被召赴阙，为天章阁待制，日奉朝请。有轻薄子改公诗以戏之曰：“却笑汝阴常处士，几年骑马听朝鸡。”(此则出《渑水燕谈录》卷十) 
　　韦蟾左丞至长乐驿亭，见李汤给事题名，索笔题于其侧曰：“渭水春山照眼明，希仁何事寡诗情。只应学得虞姬婿，书字才能记姓名。”(此则出《唐摭言》卷十三，《诗话总龟》前集卷三十八引) 


朝鲜版唐宋分门名贤诗话第四卷

纪　赠 
　　魏野《赠莱公诗》云：“有官居鼎鼐，无宅起楼台。”及上即位，北使至，赐宴，唯两府预焉。北使历视坐中，问译者曰：“孰是‘无宅起楼台’相公？”坐中无答，丁谓令译者相谓曰：“上初即位，南方须大臣镇抚，寇公往抚南夏，非久即还。”(此则出《东轩笔录》，《类苑》卷十一、《诗话总龟》前集卷十七引) 
　　相国王溥二十六岁状元及第，后六年拜相。时年三十二。又四年，加守司空，年三十六。又六年，以一品守太子少保，时年四十二。归班犹在具庆下公相府。时座主少保王公仁裕犹在，公以机务少暇，遇休沐，方得候谒，申门生之敬。少保王公尝有诗寄相国云：“一战文场拔赵旗，便调金鼎佐无为。白麻骤降恩何极，黄发初闻喜可知。校敕按前人到少，筑沙堤上马归迟。立班始得遥相见，亲洽争如未贵时。” 
　　周世宗征淮南，王师围寿春，翰林学士陶谷使吴越，惟学士王著一人在翰苑。李相时为主客员外郎知制诰，遂有北门之召，迁屯田正郎。丞相范质、端明殿学士窦仪俱赋诗贺之。范云：“翰苑重征李谪仙，词锋颖利胜龙泉。朝趋津礼霞烘日，夜直承明月印天。圣主重知缘国士，相公多喜为同年。青春才子金门贵，蜀锦新袍夺目鲜。”窦云：“厩马牵来历历嘶，马蹄随步蹑云梯。新衔锦帐连三字，旧制星垣放五题。视草健毫从帝选，受降恩诏待君批。仙才已在神仙地，逢见刘晨为指迷。”(《诗话总龟》前集卷二十七引) 
　　谏议窦禹钧有子五人，俱进士及第。禹钧悬车，子仪、俨已居华显，冯道尝赠禹钧诗云：“燕山窦十郎，教子有义方。灵椿一树老，丹桂五枝芳。”仪终翰林学士、礼部尚书，俨终翰林学士、礼部侍郎，侃终起居郎，偁终左谏议大夫、参知政事，僖终左补阙。时人谓之“窦氏五龙”。(此则出《玉壶清话》，《诗话总龟》前集卷二十七引) 
　　牛僧孺相赴举时，尝投贽于刘禹锡，刘对客展读，飞笔涂窜其文。居三十余年，刘守汝州，牛已出镇汉南，枉道汝水，驻旌信宿，酒酣贻诗于刘：“粉署为郎二十春，向来名辈更无人。休论世上升沉事，且斗尊前见在身。珠玉会应成咳唾，山川犹觉露精神。莫嫌恃酒轻言语，曾把文章谒后尘。”刘乃悟往年改其文卷，刘遂承意和答曰：“昔年曾忝汉朝臣，晚岁空余老病身。初见相如成赋日，后为丞相扫门人。追思往事咨嗟久，幸喜清光语笑频。犹有当时旧冠剑，待公三日拂埃尘。”(此则出《云溪友议》卷中，《诗话总龟》前集卷十四引) 
　　冯当世始试于乡，会主司庸缪，坚欲黜之而已，缀之榜末。时鄂倅南宫诚监试，当拆封写名，大不平之，奋臂力争之，竟以魁选。明年廷试，复第一。释褐除荆南倅，南宫迁潭倅，公以诗寄谢曰：“常思鹏海隔飞翻，曾得天风送羽翰。恩比丘山何以戴，心同金石欲移难。经年空叹音题绝，千里长思道义欢。每向江陵访遗治，邑人犹指县题看。”(江陵县额即君昔日所题)(《诗话总龟》前集卷二十七引) 
　　黄觉善诗，梅昌言出镇并门，觉赠诗曰：“五马雍容出镇时，都人争看好风仪。文章一代喧高价，忠直三朝受圣知。帐下军容森剑戟，门前行色拥旌旗。云龙古戍黄榆暗，雪满长郊白草衰。出去暂开貔虎幕，归来须占凤皇池。鬓间未有一茎白，陶铸苍生固不迟。”梅雅自修饰，容状伟如，得诗大喜。(此则出《中山诗话》) 
　　张介以命术游公卿间，自京师南归钱塘，士大夫率赠以诗。吕许公、王沂公时方执政，皆有诗。夏郑公留守南京，为诗继二公曰：“上公诗笔重千籯，逋客归装一舸轻。莫到青山更招隐，且留贤哲为苍生。”(此则出《中山诗话》) 
　　王贞白寄郑谷郎中曰：“五百首新诗，缄封寄去时。只凭夫子鉴，不要俗人知。火鼠重烧布，冰蚕乍吐丝。直须天上手，裁作领巾披。”(此则出《唐摭言》卷十二，《诗话总龟》前集卷二十七引) 
　　郑还古博士东都闲居，与柳将军甚熟。柳富有妓乐，郑往来燕饮，与妓笑语，柳不之怪也。郑将入京，柳饯之，酒酣，郑赠妓诗曰：“冶艳出神仙，歌声胜管弦。眼看白纻曲，欲上碧云天。未拟生裴秀，如何乞郑玄。莫教金谷水，横过墮楼前。”柳见诗甚喜曰：“俟荣归，当遣充贺劄。”及郑除国子博士，柳乃遣妓入京，至嘉祥驿而郑已殁，柳闻之悲悼。(此则出《卢氏杂说》，《太平广记》卷一百六十八、《诗话总龟》前集卷二十三引) 
　　梁周翰在太宗朝为馆职，真宗即位，乃除知制诰。柳开赠之诗曰：“九重城阙新天子，万卷诗书老舍人。”(此则出《中山诗话》，《诗话总龟》前集卷二十六引) 
　　苏子美《赠秘演大师》有“垂颐孤坐若痴虎，眼吻开合无光精。”演颔额方厚，瞻视徐缓，喉音常若鼾睡。演以浓墨涂去“无”字，改为“犹光精”。子美诟之，演曰：“吾尚活，岂无光精耶？”又曰：“卖药得钱只沽酒，一饮数斗犹惺惺。”演又抹去。苏曰：“吾诗何人敢点窜？”演曰：“公之诗出则传四海，吾不能断荤酒，为浮屠罪人，何堪更为公暴之耶？”(此则出《湘山野录》卷下，《诗话总龟》前集卷二十七引) 
　　元微之自会稽拜尚书右丞，到京未逾月，出镇武昌。诗赠夫人裴氏曰：“穷冬到乡国，正岁别京华。自恨风尘眼，长看远地花。碧幢还照耀，红粉莫咨嗟。嫁得浮云婿，相随即是家。”裴答：“使门初拥节，御苑柳丝新。不是悲殊命，唯愁别近亲。黄莺啼古木，朱履从清尘。想到千山外，沧江正暮春。”(此则出《云溪友议》卷下，《诗话总龟》前集卷十七引) 
　　南中丞卓初为拾遗，与崔棐詹事因谏争出宰，崔支江令，南松滋令，二谏垣墙矫翼，翩翩无所拘束。南尝以诗赠副戎等曰：“翱翔曾在玉京天，堕落江南路几千。从事不须轻县宰，满身犹带御炉烟。”(此则出《云溪友议》卷中，《诗话总龟》前集卷二十七引) 
　　元微之为御史，鞠狱梓潼。时白尚书在京，与名辈游慈恩寺，花下小酌，为诗寄微之曰：“花时同醉破春愁，醉折花枝当酒筹。忽忆故人天际去，计程今日到梁州。”元果至褒城，亦寄《梦游诗》曰：“梦君兄弟曲江头，也向慈恩寺里游。驿吏唤人排马去，忽惊身在古梁州。”千里神交，若合符节。朋友之道，不其至欤？(此则出《本事诗》，《诗话总龟》前集卷二十七引) 
　　开成五年，乐和李公榜，于时上在谅暗，新人游赏，率常雅饮。诗人赵嘏寄赠曰：“天上高高月桂丛，分明三十一枝风。满怀春色向人动，遮路乱花迎马红。鹤驭回飘云雨外，兰亭不在管弦中。居然自是前贤事，何必青楼倚翠空。”(此则出《唐摭言》卷三) 
　　张濆，会昌五年陈商下状元及第，翰林覆考，落濆等八人。赵渭南贻濆诗曰：“莫向春风诉酒杯，谪仙真个是仙才。犹堪与世为祥瑞，曾到蓬莱顶上来。”(此则出《唐摭言》卷十一，《诗话总龟》前集卷二十七引) 
　　开成中，杨汝土以户部侍郎检校尚书镇东川，白乐天即其妹婿也。时乐天以太子少傅分洛，戏代内子贺兄嫂曰：“刘纲与妇共升仙，弄玉随夫亦上天。何似沙哥领崔嫂，碧油幢引向东川。”(沙歌，汝士小字。)又曰：“金花银碗饶兄用，罨昼罗裙任嫂裁。嫁得黔娄为妹婿，可能空寄蜀茶来。”(此则出《唐摭言》卷十五，《诗话总龟》前集卷二十七引) 
　　刘梦得赠歌妓口号云：“唱得梁州意外声，旧人唯有采嘉荣。近来年少轻前辈，好染髭须事后生。”又尝于杜司空席上醉中吟一绝云：“高髻云鬟宫样妆，春风一曲杜韦娘。司空见惯浑间事，断尽苏州刺史肠。”(此则出《本事诗》) 
　　李翱尚书在潭州，席上有舞《柘枝》者，颜色惨怛。侍御殷尧藩即席赠诗曰：“姑苏太守青蛾女，流落长沙舞《柘枝》。满坐绣衣皆不识，可怜红脸泪双垂。”因语之，乃故姑苏韦中丞爱姬所生女也，亚相为之吁叹。即命更其舞衣，饰以袿襦，遂于宾榻中选士嫁之。舒元舆侍郎闻之，赠李公曰：“湘江舞罢忽生悲，便脱鸾靴出绛帏。谁是蔡邕琴酒客，魏公怀旧嫁文姬。”(此则出《云溪友议》卷上，《诗话总龟》前集卷二十四引) 
　　陈致雍有文学，老而怀土，后主从之。授秘书监，南归之日，卿相以下帐饮为别。吏部侍郎徐公铉曰：“风满潮沟木叶飞，水边行客驻骖騑。三朝恩泽冯唐老，万里乡关贺老归。世路已知前事近，半生还笑此心违。离歌不识高堂庆，特地令人泪满衣。” 
　　开成中，温庭筠才名籍甚，不拘小节，识者鄙之。执政间有奏庭筠搅扰场屋，贬随州县尉。庭筠之任，文士争以诗送，惟纪唐夫得其尤。诗曰：“何事明时泣玉频，长安不见杏园春；凤皇诏下虽沾命，鹦鹉才高却误身。且饮醁醽消积恨，莫辞黄绶拂行尘。方城若比长沙远，犹隔千山与万津。”(此则出《唐摭言》卷十一) 
　　元载末年，纳薛瑶英为姬，处以金丝帐、却尘褥，衣以红绡衣，一袭无一两。载以瑶英体轻，不胜重衣，于异国求此服也。唯贾至、杨公南与载友善，往往得见其歌舞。贾至赠诗曰：“舞怯铢衣重，笑疑桃脸开。方知汉成帝，虚筑避风台。”(《拾遗记》：“赵飞燕体轻畏风，成帝为筑避风台。”)公南亦作歌云：“雪面淡蛾天上女，凤箫鸾翅欲飞去。玉钗碧翠步无尘，楚腰如柳不胜春。”(此则出《杜阳杂编》卷上，《诗话总龟》前集卷二十七引) 
　　高士杨夔尝著《冗书》三卷，驰名于世。唐末下第长安，优游江左。郑谷赠一绝云：“散赋《冗书》高且奇，不廉仍有百篇诗。江湖休洒春风泪，十轴香于桂一枝。”(《诗话总龟》前集卷二十七引) 
　　柳公绰、武元衡罢相，出镇西蜀。公绰与裴度俱为元衡判官，绰先度入为吏部郎中，度有诗饯别云：“两人同日事征西，今日公先捧紫泥。”(《诗话总龟》前集卷四十三引) 
　　都官梁勗，汉乾祐中及进士第，知晋州，不受人一钱。太祖欲令知制诰，时宰沮格。其子昭琏亦举进士，得杭州从事。王化基送以诗曰：“文章换桂双枝秀，清白传家两地贫。” 
　　天宝乐工李龟年特承顾遇，后流落江南，每遇良辰胜赏，为人歌数阕。座客闻之，莫不流涕罢酒。故杜工部尝有诗赠之云：“岐王宅里寻常见，崔九堂前几度闻。正是江南好风景，落花时节又逢君。”崔九即崔仆射湜之弟也。(此则出《明皇杂录》卷下) 
　　韩魏公自中书出镇相州，于宅后作狎鸥亭，欧阳永叔以诗寄之曰：“岂止忘机鸥鸟信，钧陶万物本无心。”魏公喜曰：“予在中书，进退升黜，未尝置心于其间。永叔可谓知我也。”(《诗话总龟》前集卷十五引) 
　　贞元十五年，李挚以大宏词振名，与李行敏同姓，同年登第，又同甲子，俱是二十五岁，又同门。挚尝答行敏诗曰：“因缘三纪异，契分四般同。”(此则出《唐摭言》卷四，《诗话总龟》前集卷十七引) 
　　王文穆罢相知杭州，朝士皆有诗，唯陈从易学士诗可取。其诗云：“千重浪里平安过，百尺竿头稳下来。”(此则出《江邻几杂志》) 
　　梅圣俞过扬州，宋公序送鹅，作诗谢云：“尝游凤池上，曾食凤池萍。乞与江湖去，从教养素翎。”宋得诗不怿。(此则出《江邻几杂志》，《诗话总龟》前集卷三十九引) 
　　景祐末，元昊叛，夏郑公出镇长安，梅送诗曰：“亚夫金鼓从天落，韩信旌旗背水陈。”时士大夫诗甚多，郑公独刻梅诗于石。(此则出《中山诗话》) 
　　皇祐中，馆中诗笔惟石昌言、杨休最得唐人风格，一僧携琴访之，以诗谢曰：“郑卫堙俗耳，正声追不回。谁传广陵操，斫尽峄阳材。古意为师复，清风寻我来。幽阴竹轩下，重约月明开。”(此则出《湘山野录》卷下，《诗话总龟》前集卷二十七引) 


朝鲜版唐宋分门名贤诗话第五卷

知　遇 
　　太祖收并门，凯旋日，范杲为县令，叩回銮进讲圣寿诗，有“千里版图来浙右，一声金鼓下河东”之句，上爱之，赐一官。(此则出《玉壶清话》卷二，《诗话总龟》前集卷四引) 
　　金陵胡恢，坐法失官十余年，老倒贫困，赴调京师。是时韩魏公当轴，恢献小诗自达。其一联：“建业关山千里远，长安风雪一家寒。”公深怜之，令篆太学石经，因得复官。(此则出《梦溪笔谈》卷十五，《诗话总龟》前集卷五引) 
　　杨大年二十一岁为光禄丞，赐及第，太宗极称爱。三月，后苑曲宴，未帖职不得与，公以诗贻馆中诸公曰：“闻说宫花满鬓红，上林丝管侍重瞳。蓬莱咫尺无因到，始信仙凡迥不同。”诸公不敢匿，即时进呈。上讶有司不即召，左右以未帖职为奏，即日直集贤院，免谢，令与晚宴。(此则出《玉壶清话》卷四，《诗话总龟》前集卷四引) 
　　太宗亲征北虏，师还，途中御制诗有“銮舆临紫塞，朔野阵云飞”之句，遂宁令何蒙进《銮舆临塞赋》、《朔野云飞诗》，召待嘉赏，授赞善大夫。诗有“塞日穿痕断，边鸿背影飞，缥缈随黄屋，阴沉护御衣。”(此则出《玉壶清话》卷八，《诗话总龟》前集卷四引) 
　　唐苏瑰初未知颋，常使与仆隶杂作。一日，有客诣瑰，候于厅事，颋方拥篲趋庭，遗下文书，客取视之，乃《咏昆仑奴诗》也。其词曰：“指头十挺墨，耳朵两张匙。”客异之，既见瑰，笑语久之。因咏其诗并颋言貌，问瑰：“何人耶？非足下宗族庶孽邪？此苏氏令子也。”瑰自是稍亲之。适有人献瑰兔，悬于庑间，瑰令颋题咏之，立呈诗曰：“兔子死阑殚，持来挂竹竿。试将明镜照，何异月中看。”瑰大惊异，骤加顾礼。及上平内难，一夕间制诰络绎，皆颋出焉，代称为小许公云。(此则出《开天传信记》) 
　　杨侍读徽之，太宗闻其诗名，尽索所著。数百奏御，仍献诗以谢。卒章曰：“十年牢落今何幸，叨遇君王问姓名。”上选其十联写于屏间。梁周翰诗曰：“谁似金华杨学士，十联诗在御屏中。”其十联有《江行》云：“犬吠竹篱沽酒客，鹤随苔岸洗衣僧。”《寒食》云：“天寒酒薄难成醉，地迥台高易断魂。”《塞上》云：“戍楼烟自直，战地雨长腥。”《僧舍》云：“偶题岩石云生笔，闲绕庭松露湿衣。”《湘江舟行》云：“新霜染枫叶，皓月借芦花。”《哭江为》云：“废宅寒塘水，荒坟宿草烟。”《嘉阳川》云：“青帝已教春不老，素娥何惜月长圆。”又：“浮花水入瞿塘峡，带雨云归越巂州。”《元夜》云：“春归万年树，月满九重城。”《东林寺》云：“开尽菊花秋色老，落残桐叶雨声寒。”僧文莹尝谓：“杨公必以天池浩露，涤笔于冰瓯雪碗中，则方与公诗神骨相附。”(此则出《玉壶清话》卷五，《诗话总龟》前集卷三引) 
　　朱昂字举之，扬历清贵逾四十年，晚以工部侍郎恳求归江陵，逾年方允。时方剧暑，恩旨曲留，诏秋凉启程。时吴淑《赠行诗》有“汉殿夜凉初阁笔，渚宫秋晚得悬车。”锡燕玉津园中，入传诏令赋诗为送，李承旨维有“清朝纳禄犹强健，白首还家正太平。”陈文惠尧佐“吏部百衔通爵里，送兵千骑过荆门。”弟协亦时同隐，皆享眉寿。家林相接，谓之渚宫二疏。(此则出《渑水燕谈录》卷四，《诗话总龟》前集卷四十三引) 
　　孟宾于，湖湘连上人，与李昉同年擢第。马氏归江南，嗣主以为涂阳令，因脏罪抵死。会李昉迁翰林，闻其缧绁，以诗寄宾于曰：“幼携书剑别湘潭，金榜标名第十三。昔日声华喧洛下，近年诗句满江南。长为邑吏情终屈，纵处曹郎志未甘。莫学冯唐便归去，明君晚事未为惭。”后主见诗，遂贷之。(此则出《江南野史》卷八，《诗话总龟》前集卷二十六引) 
　　唐文皇令李义府咏乌，义乌咏曰：“日里飏朝彩，琴中闻夜啼。上林如许树，不放一枝栖。”上曰：“与卿全树，何止一枝。”左右羡之。(此则出《小说旧闻》，《诗话总龟》前集卷五引) 
　　吴越司宾使沈韬文，湖州人，有《游西湖诗》云：“菰米蘋花似故乡，不是不归归未得，好风清月一思量。”王悯其思乡，授湖州刺史。(《诗话总龟》前集卷四引) 
　　扈蒙为学士承旨，年七十余，侍宴苑中，赋诗末句云：“微臣自愧头如雪，也向钧天侍紫皇。”(此则出《玉壶清话》卷七) 
　　吕正惠公端使高丽，遇风涛，帆摧樯折，舟人大恐，公恬然读书，若在斋馆。改户侍平章事，时首台吕文穆蒙正告老甚切，上燕后苑，作《钓鱼诗》赐公，断章云：“欲饵金钩深未下，磻溪须问钓鱼人。”欲以首宰属公，公和进云：“愚臣钓直难堪用，宜问濠梁结网人。”文穆得诗，果冠台席。(此则出《玉壶清话》卷五) 
　 
不　遇 
　　李白为翰林供奉，明皇因赏花作乐，欲新词，遽命李龟年持金花笺宣赐白立进《清平调》辞三章，白欣然。(此则出《松窗杂录》，《诗话总龟》前集卷三十一引) 

朝鲜版唐宋分门名贤诗话第六卷

激　赏 
　　郭暧，升平公主婿也。盛会文士，即席赋诗，公主自帷观之。李端中宴诗成，有“熏香荀令偏怜少，傅粉何郎不解愁”之句，众称妙绝。或为其宿构，端曰：“愿赋一韵。”钱起曰：“请以起姓为韵。”遂有“金埒铜山”之句。暖大出名马金帛为赠，是会端为擅场。(此则出《国史补》卷上，《诗话总龟》前集卷二十二引) 
　　武宗朝，柳公权在内庭，上尝怒一宫嫔久之，既而复召，顾谓公权曰：“朕怪此人，若得学士一篇，释然矣。”公权遽进一绝曰：“不分前时忤主恩，已甘寂寞守长门。今朝却得君王顾，重入椒房拭泪痕。”上大悦。(此则出《唐摭言》卷十三，《诗话总龟》前集卷十七引) 
　　何逊字仲言，八岁能诗。沈约尝谓之曰：“吾每读卿诗，一日三复，犹不能已。”其为名流所称如此。故李义山诗曰：“寄言何逊休联句，瘦尽东阳姓沈人。”梁天监中为水部。(《诗话总龟》前集卷二十七引) 
　　圣宋祥符中，知知诰余恕与杨亿语，因出李义山诗集共读，酷爱其一绝云：“珠箔轻明覆玉墀，披香新殿斗腰支。不须看尽鱼龙戏，终遣君王怒偃师。”击节称叹曰：“古人措词寓意如此之深妙，令人感慨不已也。”(此则出《杨文公谈苑》，《苕溪渔隐丛话》后集卷十四、《诗话总龟》前集卷四引) 
　　李太白初自蜀至京师，贺知章闻其名，首访之，请所为文。白出《蜀道难》以示之，知章扬眉称叹，谓白曰：“公非人间人，岂非太白星精耶？”于是解金貂换酒，尽醉而归。又见其《乌栖曲》，叹曰：“此诗可以泣鬼神矣。”其词曰：“姑苏台上乌栖时，吴王宫里醉西施。吴歌楚舞欢未毕，西山犹衔半边日。金壶丁丁漏水尽，起看秋月墮江波。东方渐高奈乐何。”或云是《乌夜啼》二篇，未知熟是，故两录之。其一篇云：“黄云城边乌欲栖，归飞哑哑枝上啼。机中织锦秦川女，碧纱如烟隔窗语。停梭向人问故夫，欲说辽西泪如雨。”(此则出《本事诗》，《诗话总龟》前集卷四引) 
　　宪宗朝，北虏数寇边，大臣议和亲，有五利而无千金之费。上曰：“比闻一士人能为诗，而姓字稍僻为谁？”宰相对以冷朝阳、包子虚，皆非也。上遂吟其诗曰：“山上青松陌上尘，云泥岂合得相亲。举世尽嫌良马瘦，唯君不弃卧龙贫。千金未必能移姓，一诺从来许杀身。莫道书生无感激，寸心还是报恩人。”侍臣对曰：“此戎昱也。京兆尹李銮拟以女妻之，令改姓，昱辞焉。”上悦曰：“朕又记得《咏史》一篇云：‘汉家青史上，计拙是和亲。社稷任明主，安危托妇人。若能将玉貌，便欲静胡尘。地下千年骨，谁为辅佐臣。’”上笑曰：“魏绛之功，何其懦也。此人如在，可与朗州，武陵桃源，足称其吟咏也。”士林荣之。又苏郁有诗云：“关月夜悬青冢镜，塞云愁薄汉宫罗。君王莫信和亲策，生得胡雏虏更多。”(此则出《云溪友议》卷下，《诗话总龟》前集卷四引) 
　　雄州按抚都监马称宣事云：“虏主好白乐天诗，虏中翻尽乐天诗诵之，尝有诗云：‘乐天诗集是吾师。’”(《诗话总龟》前集卷十七引) 
　　裴虔余咸通末佐李北门淮南幕。尝游江，舟人误以竹篙溅湿近侍衣，公为变色。虔余遽请彩笺，献诗一绝云：“满额鹅黄金缕衣，翠翘浮动玉钗垂。从交水溅罗裙湿，知道巫山行雨归。”公览之极欢，命讴者传之诗。(此则出《唐摭言》卷十三，《诗话总龟》前集卷四引) 
　　张祜有《观猎诗》四句并宫词，白傅请之，张三作其《宫词》曰：“故国三千里，深宫二十年。一声何河满子，双泪落君前。”后杜牧舍人守秋浦，与祜为诗酒友，酷爱祜宫词，以诗赠之曰：“如何故国三千里，虚唱歌辞满六宫。”又寄张祜曰：“睫在眼前常不见，道非身外更何求。谁人得似张公子，千首诗轻万户侯。”(此则出《云溪友议》卷中) 
　　杨祭酒尝见江表士人项斯诗，赠之诗曰：“度度见君诗总好，及观标格过于诗。平生不解藏人善，到处相逢说项斯。”由此知名。(此则出《尚书故实》，《诗话总龟》前集卷四引) 
　　柳公权从幸未央宫苑中，上驻辇谓公权曰：“我有一喜事，边上衣久不及时，今年二月给春衣讫。”公权称贺。上曰：“单贺未足，卿可贺我以诗。”宫人迫其口进，公权应声曰：“去岁虽无战，今年未得归。皇恩何以报，春日得春衣。”上悦，激赏久之。(《诗话总龟》前集卷十七引) 
　　白乐天初举，名未振，以歌诗谒顾况，况戏之曰：“长安物贵，居大不易。”及读至《原上草》云：“野火烧不尽，春风吹又生。”况叹曰：“有句如此，居天下何难乎。老夫前言戏之耳。”(此则出《唐摭言》卷七，《诗话总龟》前集卷四引) 
　　唐卢延逊业诗，凡五举，方登一第。卷中有“狐冲官道过，犬刺店门开”之句，租庸张相每称之。又有“饿猫临鼠穴，馋犬舐鱼砧”，成中令亦加激赏。又有“栗爆烧毡破，猫跳触鼎翻”，王先生甚爱之。卢谓人曰：“平生投谒公卿，不意得猫儿狗子力也。”(此则出《北梦琐言》，《诗话总龟》前集卷四十一引) 
　　钟谟，建安人，事江南中主为要官。显德中，遣谟奉表称臣于周，世宗以为耀州司马。谟有诗赠州将云：“翩翩归尽塞垣鸿，隐隐惊闻蛰户虫。渭北离愁春色早，江南家事战尘中。还同逐客纫兰佩，谁听缧囚奏土风！多谢贤侯扼吾道，免令搔首泣涂穷。”寻授卫尉卿，放还国。作诗以献曰：“三年耀武群雄伏，一日回銮万国春。南北通欢永无事，谢恩归去老陪臣。”世宗览而悦之。(此则出《杨文公谈苑》，《诗话总龟》前集卷二十四引) 
　　长庆中，元微之、刘梦得、韦楚客同会乐天舍，论南朝兴废，各赋《金陵怀古诗》。刘满引一杯饮已，一笔而成曰：“王浚楼船下益州，金陵王气黯然收。千寻铁锁沉江底，一片降幡出石头。荒苑至今生茂草，古城依旧枕寒流。而今四海归皇化，两岸萧萧芦荻秋。”白公览诗曰：“四人探骊，子先获其珠，所余鳞爪何用。”三公于是罢唱。(此则出《鉴诫录》卷七，《类说》前集卷五十六引) 
　　丁谓、孙何齐名，翰林学士王禹偁延誉之，尝言二人谓与何便可白衣充修撰，由此声名籍甚。王尝赠之诗曰：“三百年来文不振，直从韩柳到孙丁。而今便合教修史，二子文章似六经。”(此则出《涑水纪闻》卷二，《诗话总龟》前集卷四引) 
　　杜紫微览赵渭南《早秋诗》云：“残星几点雁横塞，长笛一声人倚楼。”吟味水已，因目之为“赵倚楼”。赠嘏诗曰：“命代风骚将，谁登李杜坛。灞陵鲸海动，翰苑鹤天寒。”“今日访君还有意，三条冰雪借予看。”(此则出《唐摭言》卷七，《诗话总龟》前集卷四引) 
　 
聪　悟 
　　(前阙)因，万里碧霄终一去，不知谁是解绦人。(此则出《南楚新闻》，《太平广记》卷一百七十五、《诗话总龟》前集卷二引) 
　　南唐烈祖昔在徐温家，年尚幼，常有灯诗云：“一点分明直万金，孤光谁怕冷光侵。主人若也勤挑拨，敢向樽前不尽心。”(《诗话总龟》前集卷五引) 
　　徐铉弟锴，词藻尤瞻，十岁，群从燕集，令赋《秋声诗》，顷刻而就。略曰：“井梧纷堕砌，塞雁远横空。雨滴莓苔老，风归薜荔红。”尽见秋声。(此则出《玉壶清话》卷八，《诗话总龟》前集卷二引) 


朝鲜版唐宋分门名贤诗话第七卷

豪　俊 
　　玄宗闻太白才名，召入翰林。以其才藻绝人，器识兼茂，欲以上位处之，故未命以官。尝行幸宫中，顾谓高力士曰：“对此良辰美景，岂得独以声伎为娱哉？倘得逸才词人咏出之，可以夸耀后世。”遂命召白。时宁王邀白饮，已醉，既至，拜舞颓然。上谓声律非白所长，命为宫中行乐五言律诗十首。白顿首曰：“宁王赐臣酒，今已醉，愿陛下赐臣无畏，始可尽臣会。”上曰：“可。”即遣二内臣掖扶之，命研墨濡笔以授之。又命二人张朱丝栏于其前，白援笔抒思，略不停缀。十篇立就，更无加点，律度对偶，靡不精绝。其首篇曰：“柳色黄金嫩，梨花白雪香。玉楼巢翡翠，金殿宿鸳鸯。选妓随雕辇，徵歌出洞房。宫中谁第一，飞燕在昭阳。”文不尽录。后以永王招累谪于夜郎，及放还，卒于宣城。杜子美尝赠诗二十韵，备叙其事，读其诗，尽得其故迹云。(此则出《本事诗》) 
　　张方平尚书器宇高爽，以经济自许。布衣时，常有诗曰：“有客堂堂空两手，谁人为借太阿来。与君上决浮云破，放出阳光万丈开。”张登茂才异等，又登贤良方正科。国朝以来再登制科者，安道一人而已。 
　　长安姚嗣宗诗云：“踏破贺兰石，扫清西海尘。布衣能辨此，可惜作穷人。”韩魏公安抚关中，荐试大理评事。(此则出《续湘山野录》，《诗话总龟》前集卷三引) 
　　高越为书生，尝游河朔，有牧伯欲以女妻之，越知其意，因书《鹞子》一绝而去。诗曰：“毛骨英灵体性奇，摩空专待整毛衣。虞人莫便张网罗，未肯平原浅草飞。”(此则出《江南余载》卷上，《诗话总龟》前集卷三引) 
　　张端公伯玉篇什豪迈，名重一时。过姑熟，见李翰林太白留题十咏，唉味久之。于是周游泉石间，见一泉清澈可鉴，因询诸人。对曰：“此名明月泉。”公曰：“太白不留题，必留以待我也。”遂题曰：“至今千丈松，犹伴数峰雪。不见纤尘飞，寒泉湛明月。”(此则出《墨客挥犀》卷四) 
　　西方琥，东州人也。幼年俊敏，郑獬榜成名，因期集，白状元曰：“榜中琥最年少也，乞作探花郎。”公吏前曰：“琥第三甲，合出铺地钱二十于今作探花郎，即不复出钱矣。”琥曰：“愿出铺地钱。”毅夫乃从其请。既又言曰：“某末学晚生，未尝作探花郎诗，愿状元先为之，以为楷式。”毅夫信笔而成，其断句云：“绿袍不怕露痕湿，走入乱花深处来。”琥见诗帖然心伏，欲为诗胜之，终不能就。而五日进诗之期迫，复见毅夫曰：“大炬之傍，萤火无所见也。一见雅诗，迄今不敢下笔。翌日当进诗，告公代作，可乎？”毅夫笑，乃代为之断句云：“朝来已与碧桃约，留住春风不放归。”闻者称赏。(此则出《翰府名谈》，《诗话总龟》前集卷十引) 
　　石曼卿登第，有人讼科场，覆考落数人，曼卿在其数。时方期集于兴国寺，符至，追所赐敕牒袍靴，余人皆泣而起，曼卿独解袍靴还使人，露体戴幞头，笑语终席而去。次日，被黜者例受三班借职，曼卿诗曰：“无才请作三班借，请俸争如录事参。从此免称乡贡进，且须走马东西南。”(《诗话总龟》前集卷四十一引) 
　　白乐天一举及第，诗曰：“慈恩塔下题名处，十七人中最少年。”时年二十七。(此则出《唐摭言》卷三，《诗话总龟》前集卷十七引) 
　　卢肇，袁州宜春人，与同郡黄颇齐名。颇富于，肇幼贫。与颇同赋赴举，同日首涂，郡守独饯颇于邮亭。明年，肇状元及第归，刺史已下接之，大惭。会延肇看竞渡，肇即席赋诗曰：“向道是龙刚不信，果然衔得锦标归。”(此则出《唐摭言》卷三，《诗话总龟》前集卷三十八引) 
　　大和二年，崔郾侍郎东都放榜，西都过堂。杜紫微第五人及第，诗曰：“东都放榜未花开，三十三人走马回。秦地少年多酿酒，却将春色入关来。”(此则出《唐摭言》卷三，《诗话总龟》前集卷十七引) 
　　短李镇扬州，请章孝标赋春雪，命题于台盘上。孝标索笔一挥云：“六出花飞处处飘，黏窗拂砌上寒条。朱门到晓难盈尺，尽是三军喜气销。”(此则出《唐摭言》卷十三) 
　　宝历中，杨嗣复相公具庆下继放两榜。时先仆射自东洛入觐，嗣复率生徒迎于潼关。既而大宴于新昌里第，僕射与所执坐于正寝，公与诸生坐于两序。时元、白俱在，皆即席赋诗，惟刑部杨汝士诗后就，元、白览之失色。诗曰：“隔座应须赐御屏，尽将仙翰入高冥。文章旧价留鸾掖，桃李新阴在鲤庭。再岁生徒陈贺宴，一时良史尽传馨。当时疏傅虽云盛，讵有兹贤醉醁醽！”汝士是日大醉，谓诸子曰：“我今日压倒元白。”(此则出《唐摭言》卷三，《诗话总龟》前集卷十七引) 
　　何扶，太和九年及第，明年再捷三篇，因以一绝寄旧同年曰：“金榜题名墨尚新，今年依旧去年春。花间每被红妆问，何事重来只一人。”(此则出《唐摭言》卷三，《诗话总龟》前集卷十七引) 
　　杜牧之为御史分司洛阳，时李司徒罢镇闲居，声伎为当时第一。一日开筵，朝士臻赴，以杜尝持宪，不敢邀致。杜讽坐客达意，愿与斯会。李驰书，杜闻命遽来。时会中女奴百余，皆绝色殊艺。杜独坐南行，瞪目注视，满引三卮，问李曰：“闻有紫云者，孰是？”李指示之，杜凝睇良久曰：“名不虚得，宜以见惠。”李俯首而笑，诸妓亦皆回首破颜。杜又自引三爵，朗吟而起曰：“华堂今日绮筵开，谁唤分司御史来。忽发狂吟惊满座，三行红粉一时回。”意气闲逸，旁若无人。(此则出《本事诗》，《诗话总龟》前集卷三引) 
　　牧之登科后三年，饮酒狎游，为诗曰：“落魄江湖载酒行，楚腰纤细掌中轻。三年一觉扬州梦，赢得青楼薄幸名。”又吟曰：“觥船一棹百分空，十载青春不负公。今日鬓丝禅榻畔，茶烟轻飏落花风。”(此则出《本事诗》，《诗话总龟》前集卷三引) 
　　李澣及第于和凝相榜下，后与同任学士。会凝作相，澣为承旨，适当批诏。次日于玉堂开凝旧阁，悉取图书器玩，留一诗于榻，乃归。诗云：“座主登庸归凤阙，门生批诏立鳌头。玉堂旧阁多珍玩，可作西斋润笔酬。”人笑其疏纵。(此则出《玉壶清话》卷二，《诗话总龟》前集卷三引) 
　　韩熙载事江南三主，世谓之神仙中人。然简介不屈，举朝未尝拜一人。严续仆射以韩有才名，因请撰父神道碑曰：“称誉取信于人。”珍货外，仍辍一歌鬟为润笔，韩受姬。及文成，但叙谱系品秩及薨葬哀赠之典而已，续慊之，封还，意其改窜。韩亟以歌姝并珍赎还之，临登车，止写一绝于泥金双带云：“风柳摇摇无定枝，阳台云雨梦中归。他年蓬岛音尘断，留取樽前旧舞衣。”(此则出《湘山野录》卷下) 
　 
轻　狂 
　　裴思谦状元及第，作红笺名纸十数，谒平康里，因宿于里中。诘旦，赋诗曰：“银缸斜背解鸣珰，小语偷声唤玉郎。从此不知兰麝气，夜来新惹桂枝香。”(此则出《唐摭言》卷三，《诗话总龟》前集卷三引) 
　　郑合敬及第后，宿平康里，诗曰：“春来无处不闲行，楚闰相看似有情。好是五更残酒醒，时时闻唤状元声。”(此则出《唐摭言》卷三，《诗话总龟》前集卷三引) 
　　杨汝士尚书镇东川，其子及第。汝士开宴相贺，营妓咸集，汝士命人与红绫一匹。诗曰：“郎君得意正青春，蜀国将军又不贫。一曲高歌绫一匹，两头娘子拜夫人。”(《诗话总龟》前集卷三引) 
　　朱勰为县令，迹甚疏狂。李嗣主尝诵勰诗一联云：“好是晚来香雨里，担簦亲送绮罗人。”(《诗话总龟》前集卷三引) 
　　潘阆字逍遥，咸平间有诗名，与钱易、许洞为友，狂放不羁。尝为诗云：“散拽禅师来踘蹴，醉拖游女上秋千。”其自序之实也。(此则出《梦溪笔谈》卷二十五，《诗话总龟》前集卷三引) 
　　诗有语病时忌，当避之。刘子仪尝赠人诗云：“惠和官尚小，师达禄须干。”全用故事，取《孟子》所谓柳下惠圣之和，不羞小官；仲尼曰：师也达，而子张学干禄。或有写此二句，减去官、师两字，示人曰：“是番僧也，其名达禄须干。”见者大笑。此偶自谐合，无若轻薄子何，非笔力过也。(此则出《中山诗话》，《诗话总龟》前集卷三十引) 
　　方干，桐庐人，幼有清才，为徐凝所器重。尝有诗云：“押得新诗草里论。”反语云“村里老”，所以诮凝。(此则出《唐摭言》卷十) 
　　江南江为酷于诗句，初，李主南幸至落星渚，遂游白鹿园。见壁题一联云：“吟登萧寺旃檀阁，醉倚王家玳瑁筵。”因顾左右曰：“吟此诗者，大是贵族。”为闻之，遂因傲纵。(此则出《江南野史》卷十) 
　　章孝标及第后，寄淮南李绅相曰：“及第全胜十改官，金汤镀了出长安。马头渐入扬州路，为报时人洗眼看。”李即答一绝箴之：“假金方用真金镀，若是真金不镀金。十载长安得一第，何须空腹用高心。”(此则出《唐摭言》卷十三，《诗话总龟》前集卷三十引) 
　　张祜客淮南，幕中赴宴，时杜紫微为支使，南座有属意处，索骰子赌酒，牧之微吟曰：“骰子巡巡裹手拈，无因得见玉纤纤。”祜应声曰：“但知报道金钗落，仿佛还应露指尖。”(此则出《唐摭言》卷十三，《诗话总龟》前集卷二十三引) 


朝鲜版唐宋分门名贤诗话第八卷

迁　谪 
　　开元末，宰相李适之疏直，时誉所归。李林甫恶之，排诬罢免。朝客辈虽知其无罪，谒问甚希。适之作诗曰：“避贤初罢相，乐圣且衔杯。为问门前客，今朝几个来。”林甫俞怒，竟不免。(此则出《本事诗》) 
　　刘禹锡自屯田员外郎左迁朗州司马，凡十年始召还。方春，赠看花者诗曰：“紫陌红尘拂面来，无人不道看花回。玄都观里桃千树，尽是刘郎去后栽。”其诗不日传于都下，好事者白于执政，诬其怨愤。他日见时宰，与坐，慰问久之。既而曰：“近者新诗，未免为累。”不数日，出连州刺史。其自叙云：“贞元二十一年春，余为屯田员外郎，时玄都观未有花。是岁牧连州，至荆南，又贬朗州司马。居十年，召至京师。人言有道士手植仙桃，满观盛开，遂有前篇，以识一时之事。既复出牧，于今十四年，始为主客郎中。重游是观，荡然无复一树，唯兔葵燕麦动摇春风。因再题二十八字，以俟后游，时大和二年三月也。”诗曰：“百亩庭中半是苔，桃花净尽菜花开。种桃道士今何在，前度刘郎今独来！”(此则出《本事诗》，《诗话总龟》前集卷三十一引) 
　　鼎州甘泉寺介官道之侧，泉甚佳，便于漱酌，行客无不留者。寇莱公南迁，题于寺之东楹曰：“平仲经此，回望北阙，黯然而行。”未几，丁晋公又过此，题于西楹曰：“谓之酌泉，礼佛而去。”后范讽补之安抚湖北，留题于寺曰：“平仲酌泉方北望，谓之礼佛向南行。烟岚翠锁门前路，转使高人厌宠荣。”(此则出《湘山野录》卷上，《诗话总龟》前集卷十七引) 
　　赞皇公再贬朱崖，道中有有“十年紫殿掌洪钧，出入二朝一品身。文帝宠深陪雉尾，武皇恩重宴龙津。黑山永破和亲虏，乌岭全坑跋扈臣。自是功高临尽处，祸来名灭不由人。”又《登朱崖郡城》：“独上高楼望帝京，乌飞犹是半年程。青山似欲留人住，百匝千遭绕郡城。”(此则出《云溪友议》卷中，《诗话总龟》前集卷二十五引) 
　　王元之禹偁因撰太祖玉册、徽号，语涉轻诬，黜黄州。时苏易简榜下放孙何等进士三百五十三人，奏曰：“禹偁禁林宿儒，累为迁客，漂泊可念，臣欲令榜下诸生罢期集，缀马送于郊。”奏可。送过四短亭，诸生拜别于官桥。元之口占一绝付状元：“为我深谢苏易简，不暇取笔砚。”其诗云：“缀行相送我何荣，老鹤乘轩愧谷莺。三入承明不知举，看人门下放诸生。”时诸友观望，不敢私近，惟窦元实执其手，哭于阁门曰：“天乎，得非命欤！”公后以诗谢，略曰：“惟有南宫窦员外，为余垂泪阁门前。”(此则出《玉壶清话》卷四) 
　　元宗即位，注意藩邸僚旧。相国冯延巳自元帅府掌书记至中书侍郎，遂登相位，时论以其非才冒宠。御史中丞江文蔚因其弟延鲁福州之败，请从退削，上御笔批曰云云。后延巳出镇抚州，秩满还朝。因赴内宴，进诗曰：“青楼阿监应相笑，书记登坛又却回。”(《诗话总龟》前集卷四十四引) 
　　李德裕太尉颇为闲素开路，及南迁，或有诗曰：“八百孤寒齐下泪，一时南望李崖州。”(此则出《唐摭言》卷七，《诗话总龟》前集卷二十六引) 
　　韩渥，天复初，车驾出幸凤翔，渥以扈从功。返正初，上面许渥为相。渥奏云：“陛下运契中兴，当复用重德镇风俗。”因荐右仆射赵崇。时梁祖在京，驰入请见，具言崇长短。上曰：“赵崇是渥荐。”渥时在侧，梁祖叱之三。奏曰：“臣不敢与大臣争。”上曰：“遽出。”寻谪官闽中。渥有诗曰：“手风慵展八行书，眼暗休看九局图。窗里日光飞野马，案前筠管长蒲卢。谋身拙为安蛇足，报国危曾捋虎须。满世可能无默识，未知谁拟试秦竽！”(此则出《唐摭言》卷六) 
　　韩煕载责授滁州司马，会恩赴阙，寓居僧寺。给事中常梦锡赠诗曰：“三十年前在此朝，亲观吾子上丹霄。三春省壁莺迁榜，一字天津马过桥。别后郤诜伤桂老，乱来王粲逐萍飘。如今建业无知己，古寺闲僧伴寂寥。” 
　　王元之谪黄州，有诗云：“又为太守黄州去，依旧郎官白发生。”论诗者尚其质直。王之先谪滁州，谢上表云：“诸县丰登，若无公事；一家饱暖，全荷君恩。”元之有画像在滁，欧阳文忠谪官至滁，谒画像，取表中语为诗曰：“诸县丰登少公事，全家饱暖荷君恩。”(此则出《东轩笔录》卷四) 
　　徐铉左宦海州，蒯亮为录事参军，多与往还。未几，蒯受代，徐赠之诗云：“昔时闻有蒯先生，二十年来道不行。抵掌曾谈天下事，折腰犹忤俗人情。老还上国风光薄，贫里归装结束轻。迁客临流重惆怅，晚风黄叶满孤城。”又《谪居舒州赠彭进士芮》云：“贾生去国已三年，短褐闲吟浣水边。终日野云生砌下，有时京信到门前。无人与和投湘赋，愧子来浮访戴船。满袖新诗好归去，莫随骚客醉林泉。” 
　 
闲　适 
　　方干处士号“缺唇先生”，有司以其缺唇，不可与科名，干遂隐镜湖。《西岛闲居诗》曰：“寒山压镜心，此处是家林。梁燕欺春醉，岩猿学夜吟。云连平地起，月向白波沉。犹自闻钟鼓，栖身何在深。”又曰：“世人如不容，吾自纵天慵。落叶随风扫，秋粳任水舂。花朝连郭雾，雪夜隔湖钟。身在能无事，头宜白此峰。”又《述怀》云：“至业不得力，到今犹苦吟。吟成五个字，用破一生心。”(此则出《鉴诫录》卷八，《诗话总龟》前集卷四十六引) 
　　户部侍郎王仁裕累知贡举，年已高，数子皆早亡，诸孙幼。每诸生至，必延入中堂。公与夫人偶坐，受诸生拜，一如儿孙礼。然后备酒肴，诸生侍坐，或分题联句，未尝不尽欢。忽一日，生徒毕集，出一诗版，悬于客次曰：“二百一十四门生，春风初长羽毛成。掷金换得天边桂，凿壁偷将榜上名。何幸不才逢圣世，偶将疏网罩群英。衰翁渐老儿孙小，异日知谁略有情。”(此则出《先公谈录》) 
　　王公终于太子少保，七十后精力犹不衰。每天气和暖，必乘小驷。门生有在京者多侍行，遇有园亭竹树之处，必燕赏终日，欢醉而归。暮春，与门生五六人，登繁台饮酒题诗，抵夜方散。有诗云：“柳阴如雾絮成堆，又引门生上吹台。淑景即随风雨去，芳樽宜命管弦嗺。谩夸列鼎鸣钟贵，宁免朝乌夜兔催。烂醉也须诗一首，不能空放马头回。”其天才纵逸，风韵闲适，皆此类也。(此则出《先公谈录》，《类苑》卷三十九引) 
　　陈尧佐康定元年以太子太师致仕，退居郑圃，尤好诗什。张士逊判西京，以姚黄魏紫并酒馈之，尧佐以诗答曰：“有花无酒头慵举，有酒无花眼懒开。正向西园念萧索，洛阳花酒一时来。”公凡为绝句，尤极意思，类皆如此。(此则出《云斋广录》，《类苑》卷十八引) 
　　宋郊尝曰：“白公有‘量大嫌甜酒，才高笑小诗’，其献臣之谓乎。” 
　　张齐贤以司空致仕归洛，康宁福寿。得晋公午桥庄，凿渠周堂，花竹映带，日与故旧乘小车，携觞游钓。榜于门曰：“老夫已毁裂冠冕，或公绂垂访，不敢迎见。”尝以诗戏故人云：“午桥今得晋公庐，水竹烟花兴有余。师亮白头心已足，四登两府九尚书。”公慕唐李大亮为人，故字焉。(《诗话总龟》前集卷四十六引) 
　　文潞公居伊洛日，年七十八。同时中散大夫程朐、朝议大夫司马旦、司封郎中致仕席汝言，皆七十八，尝为同甲会，各赋诗。潞公诗曰：“四人三百十二岁，况是同生丙午年。招得梁园为赋客，合成商岭采芝仙。清谈亹亹风生席，素发飘飘雪满肩。此会从来诚未有，洛中应作画图传。”(此则出《梦溪笔谈》卷十五) 
　　退傅张邓公士逊晚春乘安舆出南熏门，缭绕都城，游金明池。抵暮，指宜秋而入。阍吏捧牌请官位，退傅书一绝于牌上：“闲游灵沼送春回，阍吏何须苦见猜。八十老翁无品秩，昔曾三到凤池来。”(此则出《湘山野录》卷中，《诗话总龟》卷十七引) 
　　白乐天以正卿致仕，时裴晋公夜宴诸致仕官，乐天独有诗曰：“九烛台前十二姝，主人留醉任欢娱。飘飘舞袖双飞蝶，宛转歌喉一索珠。坐久欲醒还酩酊，夜深临去更踟蹰。南山宾客东山妓，此会人间曾有无。”(此则出《唐摭言》卷十五，《诗话总龟》卷二十二引) 
　　陈文惠年六十余才为知制诰，其后至宰相致仕，时年八十。有诗云：“青云歧路游将遍，白发光阴得最多。”园圃作亭榭，号“佚老”。自后士大夫归老者，往往名亭多以“佚老”云。(此则出《中山诗话》) 
　　有一武士，忘其名，志乐闲放，而家甚贫。忽吟一诗曰：“人生本无累，何必买山钱。”遂投檄去，至今尚康宁。(《诗话总龟》前集卷四十六引) 
　　吕文靖诗曰：“贺家池上天花寺，一一轩窗向水开。不用闭门防俗客，爱闲能有几人来。”世多传之。 


朝鲜版唐宋分门名贤诗话第九卷

登　览 
　　明皇幸蜀，回次剑门，左右岩壁峭绝，谓侍臣曰：“剑门天险，自古及今，败亡相继，岂非在德不在险耶？”因驻跸题诗曰：“剑阁横云峻，銮舆出狩回。翠屏千仞合，丹障五丁开。灌木萦旗转，仙云拂马来。乘时方在德，嗟尔勒铭材。”至德二年，普安郡太守贾深勒诗于石壁，至今存焉。(此则出《开天传信记》) 
　　宋之问贬黜放还至江南，游灵隐寺，夜月极明，长廊行吟曰：“鹫岭郁岧峣，龙宫锁寂寥。”下联搜奇久之，有老僧烛灯坐禅床，问曰：“少年夜深不寐，而吟讽甚苦，何耶？”之问曰：“弟子欲留题此寺，而兴思不属。”僧曰：“试吟上联。”之问诵之，曰：“何不道‘楼观沧海日，门对浙江潮’？”之问愕然，遂续终篇曰：“桂子月中落，天香云外飘。扪萝登塔远，刳木取泉遥。霜薄花更发，冰轻叶未凋。待入天台路，看余渡石桥。”其联乃一篇警策。迟明访之，已不见。寺僧曰：“此骆宾王也。”(此则出《本事诗》，《诗话总龟》前集卷十三引) 
　　赵少师初为进士，客涟水军，郡守召置门下。数年，少师以馆职知涟水军，后守因名所居为豹隐堂。曼卿有诗云：“熊非清渭逢何暮，龙卧南阳去不还。年少客游今郡守，蔚然疑在立谈间。”于时士大夫留诗甚多，莫有俱者。(此则出《中山诗话》，《诗话总龟》前集卷十八引) 
　　慈恩塔有唐人卢宗回一诗颇佳，唐人诸集中不载。诗云：“东来晓日上翔鸾，西转苍龙拂露盘。渭水冷光摇藻井，玉峰晴色墮阑干。九重宫阙参差见，百二山河表里观。暂辍去蓬悲不定，一凭金界望长安。”(此则出《梦溪笔谈》卷十四，《诗话总龟》前集卷十五引) 
　　河中府鹳鹊楼三层，前瞻中条，下瞰大河，唐人留诗极多，唯李益、王之涣、畅诸三篇能状其景。李益曰：“鹳鹊楼高百尺墙，汀州云树共茫茫。汉家箫鼓沉流水，魏国山河半夕阳。事去千年犹恨短，愁来一日即知长。风烟并在思归处，满目非春亦自伤。”王之涣：“白日依山尽，黄河入海流。欲穷千里目，更上一层楼。”畅诸：“迥临飞鸟上，高出世尘间。天势围平野，河流入断山。”(此则出《梦溪笔谈》卷十五，《诗话总龟》前集卷十五引) 
　　长安慈恩寺塔，自开元目大和，名士留题甚众。迨文宗朝，元、白、刘唱和千百首传于京师，所止寺观、台阁、林亭，向之诗板潜撤去不可胜数。一日，元、白传香于慈恩塔下，忽睹章八元留题，命拂去尘埃，吟讽久之。乐天曰：“不谓严维出此弟子。”其诗曰：“十层突兀在虚空，四十门开面面风。却怪鸟飞平地上，自惊人语半天中。回梯暗踏如穿洞，绝顶初攀似出笼。落日凤城佳气合，满城春树雨濛濛。””(此则出《鉴诫录》卷七，《诗话总龟》前集卷十五引) 
　　江州琵琶亭，前临大江，左枕盆城，地尤胜绝。过客多留题，唯夏郑公、梅公仪最佳。夏云：“年光过眼如车毂，职事羁人似马衔。若遇琵琶应大笑，何须涕泪满青衫。”梅云：“陶令归来为逸赋，乐天谪宦起悲歌。有弦应被无弦笑，何况临弦泣最多。”又叶氏女诗云：“乐天当日最多情，泪滴青衫酒重倾。明月满舡无处问，不闻商妇琵琶声。”人为刻石柱云。(此则出《中山诗话》，《诗话总龟》前集卷十五引) 
　　徐骑省铉晚年于诗愈工，《游木兰亭》云：“兰桡破浪城阴直，玉勒穿花苑树深。”《病中》云：“向空咄咄频书字，与世滔滔莫问津。”《谪居》云：“野日苍茫悲鵩舍，水风阴湿弊貂裘。”(此则出《玉壶清话》卷八) 
　　李集贤建中恬退，在缙绅有逍遥风，为诗清淡闲暇如其人。《望湖楼诗》曰：“小艇闲撑处，湘天景亦微。春波无限绿，白鸟自由飞。落日孤鸿远，轻烟古寺稀。时携一樽酒，恋到晚凉归。”又《西湖诗》：“涨烟春气重，贮月夜痕深。”皆此类也。(此则出《玉壶清话》卷一，《诗话总龟》前集卷十五引) 
　　僧文莹顷游郢中二邑，僧壁尚有郑公文宝诗，亲墨在焉。《新亭诗》云：“每到新亭即厌归，野香红雨长松围。四檐山色锁烦暑，一扃棋声下翠微。水井角巾簪涧月，锦文泉石甃苔矶。近来学得笼中鹤，回避流莺笑不飞。”又《寒食访僧》：“客舍愁经百五春，雨余溪寺绿无尘。金花何处送秋鼓，粉颊谁家斗草人。水上碧桃流片段，梁间归燕语逡巡。高僧不饮客携酒，来劝先朝放逐臣。”(此则出《玉壶清话》卷八，《诗话总龟》前集卷十六引) 
　 
隐　逸 
　　楚郎中赴官湘东，泊舟金陵。子弟辈游茅山忘归，求寓宿所，远望隐隐有火光，至则一小庵。少选一僧至，年八九十，而行步轻疾。见诸子，惊曰：“子何至此？”指诸子此去二三里有寺可宿。及抵寺，已暮夜，以茶果聚话。言及庵僧，众僧惊曰：“固知有此僧，三十年寻究，未尝见之。”凌晨同往访之，至其庵，已无人，但于大松上书一绝曰：“数株松树食不尽，一沼芰荷衣有余。刚被傍人相问当，老僧今日又迁居。”(此则出《摭遗》，《类说》卷三十四引) 
　　魏野处士有诗名，隐于华山草堂。真皇屡召之，不起。再遣使，野闻之，遂留一联于壁间遁去云：“洗砚鱼吞墨，烹茶鹤避烟。”使还，以壁间诗对。上曰：“野不来矣。”遂不复召。(《诗话总龟》前集卷四十六引) 
　　陈陶，剑浦人，居南昌之西山，少与水曹任畹郎中相善。寄畹诗云：“好向明时荐遗逸，莫教千古吊灵均。”后主即位，知其运祚衰替，遂绝缙绅之望，以修养为事。故诗曰：“乾坤见了文章懒，龙虎成来印绶疏。”又云：“蟠溪老叟无人用，闲列真梨讲六韬。”又“近来世上无徐庶，谁向桑麻识卧龙。”(此则出《钓矶立谈》，《诗话总龟》前集卷四十六引) 
　　伪蜀辛酉岁，有隐迹于淘沙者，不知所从来。戴破帽，携铁把、竹畚，多于寺观阒处坐卧。有进士文谷，遇之于圣兴寺，以礼接之。忽诵谷新吟数篇，又咏其自作数篇。其一曰：“九重城里人中贵，五等诸侯阃外尊。争似布衣云水客，不将名字挂乾坤。”(此则出《茅亭客话》卷三，《诗话总龟》前集卷四十六引) 
　　唐末蜀川味江山人唐求，放旷疏逸，方外之士也。于吟咏有所得，则将稿捻为丸，内之大瓢中。后卧病，投瓢江中曰：“斯文苟不沉没，得之者方知吾苦心耳。”瓢至新渠江，有识者曰：“唐山人诗瓢也。”接得之，十才二三。其《题郑处士隐居》云：“不信最清旷，及来愁已空。数点石泉雨，一溪霜叶风。业在有山处，道成无事中。酌尽一樽酒，老夫颜亦红。”《赠行如上人》：“不知名利苦，念佛老岷峨。补衲云千片，香焚篆一窠。恋山人事少，怜客道心多。日日斋钟罢，高悬滤水罗。”《题青城范贤观》：“数里缘山不厌难，为寻真诀问黄冠。苔铺翠点仙桥滑，松织香梢古道寒。昼傍绿畦薅嫩玉，夜开红灶捻新丹。孤钟已断泉声在，风动瑶花月满坛。”(此则出《茅亭客话》卷三) 
　　张忠定少时谒陈图南，遂欲隐居华山。图南曰：“他人即不可，如公者吾当分半以相奉。然公方有官职，未可议此。其势如失火家，待君救之，岂宜不赴也。”乃赠诗曰：“自吴入蜀是寻常，歌舞筵终救火忙。乞得金陵养闲散，也须多谢鬓边苍。”(《诗话总龟》前集卷三十三引) 


朝鲜版唐宋分门名贤诗话第十卷

咏　古 
　　章碣常题焚书坑云：“竹帛烟销帝业虚，昔年曾是祖龙居。坑灰未冷江东乱，刘项从来不读书。”人以为绝唱。(此则出《唐摭言》卷十，《诗话总龟》前集卷十六引) 
　　舒州祖山因芟薙萝蔓，于壁间得诗刻，乃杜牧之《金陵怀古》。曰：“玉树歌翻王气终，景阳钟动曙楼空。梧楸远近千官树，禾黍高低六代宫。石燕拂云睛亦雨，江豚吹浪夜还风。英雄一去豪华尽，惟有江山似洛中。”(此则出《湘山野录》卷中，《诗话总龟》前集卷十六引) 
　　宋范文正谪睦州，过严陵祠，会吴俗岁祀，里巫迎神，止歌《满江红》词。公曰：“彧不善歌，吟一绝送神曰：‘汉包六合网英豪，一个冥鸿惜羽毛。世祖功臣三十六，云台争似钓台高。’”(此则出《湘山野录》卷中，《诗话总龟》前集卷十六引) 
　　唐杜工部失意游蜀，往来耒阳，依聂使。一日过江上洲中，饮既醉，宿酒家。是夕江水泛涨，为水漂溺，不知尸之所在。后明皇还南内，诏天下求之。聂使乃积土于江上，奏以子美为白酒牛炙胀杀。后人过其祠，心为之感叹，知其非酒炙而死也。僧圆绍地耒阳有诗曰：“贤人失意古来有，牛炙因伤是也无。”高颗宰耒阳，有诗曰：“诗名天宝大，骨葬耒阳空。”又唐贤诗曰：“一夜耒江雨，百年工部坟。””(此则出《摭遗》，《古今事文类聚》前集卷十七、《诗话总龟》前集卷四十五引) 
　　秭归县繁知一闻白乐天将过巫山，先于神女祠粉壁大书曰：“苏州刺史今才子，行到巫山必有诗。为报高唐神女道，安排云雨待清词。”白公睹诗，邀知一曰：“刘梦得理白帝三年，欲留一诗于此，怯而不为。罢郡经过，悉去千余诗，只留四篇而已。盖古今绝唱也。”沈佺期曰：“巫山高不极，合沓奇状新。暗谷凝风雨，幽崖若鬼神。月明三峡晓，潮落九江春。为问阳台客，应知入梦人。”王无竞曰：“神女向高唐，巫山下夕阳。徘徊作行雨，婉娈逐荆王。电影江前落，雷声峡外长。霁云无处所，台馆晓苍苍。”李端曰：“巫山十二峰，皆在碧虚中。回合云藏日，霏微雨带风。猿声寒度水，树色暮连空。愁向高唐去，千秋见楚宫。”皇甫冉曰：“巫峡见巴东，迢迢出半空。云藏神女馆，雨到楚王宫。朝暮泉声落，寒暄树色同。清猿不可听，偏在九秋中。”(此则出《云溪友议》卷上，《诗话总龟》前集卷十六引) 
　　祥符、天禧中，杨大年、钱文僖、晏元献、刘子仪以文章立朝，为诗皆宗李义山，号西昆体。后进效之，多窃取义山语句。尝赐百官宴，优人有为义山者，衣服败裂，告人曰：“为诸馆职挦扯至此。”闻者大笑。大年《汉武》诗云：“力通青海求龙种，死讳文成食马肝。待诏先生齿编贝，忍令乞米向长安。”义山不能过也。(此则出《中山诗话》，《诗话总龟》前集卷十一引) 
　　翠微寺在骊山绝顶，旧离宫也，后寺亦废。有游者题云：“翠微寺本翠微宫，楼阁亭台数十重。天子不来僧又去，樵夫时倒一株松。”太宗尝避暑于此。(此则出《杨文公谈苑》) 
　　姑苏台在吴县西南三十里，阖闾十年筑，五年乃成。高三百丈，广八十四丈。陈羽题姑苏诗曰：“忆昔吴王争霸日，歌谣满地上苏台。三千宫女看花处，人尽台崩花自开。”郭西二里有夫差庙，拆姑苏台木构成。唐陈羽题诗曰：“姑苏台上千年木，刻作夫差庙里神。冠盖寂寥尘满座，不知箫鼓乐何人。” 
　　青州隆兴寺中殿前庑下，西边有水台，台上以架悬一小鼓，相传乃孟尝君故宅，鼓乃集客会食之用。余考究，盖非是，而鼓南壁上有诗一绝云：“千载遗踪号鼓楼，不知谁是雍门周。区区此饭徒为尔，唯有鸡鸣粗可酬。”不题姓名，亦不知何人作也。(《诗话总龟》前集卷三十引) 
　　张俞，成都人也，蜀中但以贤良称之，有诗文四卷行于世。其题武侯庙云：“高光如有嗣，吴魏岂胜诛。”又题御爱山云：“可胜亡国恨，犹有爱山心。”又题洞庭湖云：“万顷碧波看不尽，一拳孤岫望中明。”此皆佳句也。。(《诗话总龟》前集卷十三引) 
　 
感　兴 
　　文宗大和九年诛王涯、郑注后，仇士良专权，上颇恶之。或登临游幸，往往独语，左右莫敢进问。因题曰：“辇路生秋草，上林花满枝。凭高何限意，无复侍臣知。”(此则出《杜阳杂编》卷中，《诗话总龟》前集卷四十四引) 
　　韦庄咏南国诗：“南朝三十六英雄，各逐兴亡尽此中。有国有家皆是梦，为龙为虎亦成空。残花旧宅悲江令，落日青山吊谢公。止竟霸图何物在，石麟埋没臣秋风。” 
　　种放少时有《潇湘感事诗》曰：“离离江草与江花，往事洲边叹复嗟。汉傅有才终去国，楚臣无罪亦沈沙。凄凉野浦寒飞雁，牢落汀祠晚聚鸦。无限清忠沉浪底，滔滔千顷属渔家。”真皇西祀回洛阳，欲召之，执政沮格，卒不召。是年遂亡，祥符八年。(此则出《湘山野录》卷上，《诗话总龟》前集卷二十五引) 
　　唐元和十三年，士人下第，多为诗以刺主文，独章孝标作《归燕诗》留献庾侍郎承宣曰：“旧垒危巢泥已落，今年故向社前归。连云楼阁无栖处，更傍谁家门户飞。”又欧阳澥亦作燕诗以献主司郑愚侍郎云：“翩翩双燕画堂开，送古迎今几万回。长向春秋社前后，为谁归去为谁来。”(此则出《云溪友议》卷下，《诗话总龟》前集卷二十五引) 
　　天宝中，玄宗乘月登勤政楼，命梨园弟子歌数阕，有歌李峤诗云：“富贵荣华能几时，山川满目泪沾衣。不见只今汾水上，唯有年年秋雁飞。”时上春秋已高，问：“何人诗？”对曰：“李峤。”因凄然泪下，不终曲而起，曰：“李峤真才子也。”(此则出《本事诗》) 
　　唐曲江，开元、天宝中，旁有殿宇，安史之乱尽圮废。文宗因览杜甫诗云：“江头宫殿锁千门，细草新蒲为谁绿。”遂建紫云楼、落霞亭，岁时赐宴。(此则出《春明退朝录》) 
　　卢氏子垂衣中不中第，步出都门，其日寒甚，投逆旅主人，俄有一人续至，附火吟曰：“学织缭绫功未多，乱临机杼错抛梭。莫教宫锦行家见，把此文章笑杀他。”卢忆前诗，乃白尚书者，因诘其姓字。曰：姓李氏，世业织绫锦。离乱前属东宫锦坊，见以薄艺投本行，皆云而今花样与前不同，不谓伎俩儿以文采求售，不重于世如此。(此则出《卢氏杂说》，《太平广记》卷二百五十七、《诗话总龟》前集卷二十五引) 
　　元稹题黄明府诗序云：“昔年曾于解县饮酒，余为觥录事，有客后至，数犯酒令，并飞十数觥，逃席而去。醒后问其人，前虞乡黄丞也。尔后绝不复知。元和四年三月，奉使东川，十六日，至褒城望驿，有黄明府见迎，问其前衔，即曩日逃席者也。因问坐隅，则褒姒所逃之城在其左，诸葛所征之地在其右。感今怀古，作赠黄明府诗曰：‘昔年曾痛饮，黄令困飞觥。席上当时走，马前今日迎。依稀迷姓字，积渐识平生。故友身皆远，他时眼暂明。便邀连榻坐，兼共摘舡行。酒思临风乱，霜棱拂地平。不看深浅酌，贪怆古今情。迤逦七盘路，玻陀数丈城。花迎褒姒笑，栈想武侯征。一种埋幽石，空闲千古名。”(此则出《本事诗》，《诗话总龟》前集卷二十五引) 
　　唐张燕公说寄姚司马云：“共君春种瓜，本期清夏暑。瓜成人已去，失望将何语。” 
　　魏瓘侍郎知广州，子城一角忽颓，得一古砖，有四大字云：“委于鬼工。”是魏字。公感其事，大筑新之。罢而召还，仲简待制代之。未几，侬贼寇广州，外城一击而圮，独子城坚完，民赖以生者。众贼退，朝廷以公有前知之备，加谏议，再知广州二年。公以筑城之效，自论久不报，有《感怀诗》曰：“羸羸白发一衰翁，踪迹年来类短蓬。万里远归双阙下，一身闲在众人中。螭头赐对恩虽厚，雉堞论功事已空。淮上有山归未得，独挥清涕洒春风。”又有《五羊书事》云：“谁云岭外无霜雪，何事秋来亦满头。”文潞公采诗进呈，加龙阁，尹京。(此则出《湘山野录》卷中，《诗话总龟》前集卷二十五引) 
　　南唐元宗割江之后，金陵对岸即是敌境，因迁都豫章。每北望，忽忽不乐，有诗云：“灵槎思浩荡，老鹤忆崆峒。”又《庐山驻跸百花亭刊石诗》云：“苍苔迷古道，红叶乱朝霞。”并为佳句。(此则出《江表志》卷中，《诗话总龟》前集卷二十五引) 
　　初，原州自唐以来，陷于党项，徙治平凉。继迁之叛，李继隆、继和议城古原州，以保障内属藩部，并力御贼，是为镇戎军。以隆、和知军事，几七八年，内侍张继能为钤辖，题诗于厅壁曰：“夜闻碛外铃声苦，晓听城头角调哀。不是感恩心似铁，谁人肯向此间来。”(此则出《杨文公谈苑》) 
　　张巡守睢阳，尝赋诗曰：“接战春来苦，孤城日渐危。合围侔月晕，分守效鱼丽。屡厌黄尘起，时将白羽挥。裹疮犹出阵，饮血更登陴。忠信应难敌，坚贞自不移。无人报天子，心计欲何施。”又《夜闻笛》：“岧峣试一临，虏骑俯城阴。不辨风尘色，安知天地心。营开星月近，战苦阵云深。旦夕更楼上，遥闻横笛吟。”(此则出《刘宾客嘉话录》) 
　 
第十一——二十卷目录 
　　第十一卷　题咏
　　第十二卷　离别　幽怨
　　第十三卷　伤悼　图画
　　第十四卷　讖兆
　　第十五卷　诗卜　纪梦
　　第十六卷　神仙　道释
　　第十七卷　伶伦　鬼魅　正讹
　　第十八卷　笺释
　　第十九卷　杂记
　　第二十卷　乐府　四六 
　 
跋 
　　右《唐宋诗话》一部，仆尝得之汗漫间，以资穷愁之览。然其简篇脱逸，文句舛讹，乃嘱友人之朝京师者求购之，而终未得之也。于是盛征于文章诸老，亦访于砚席相往还者，余会而考正之，异仅十之一二。辛亥秋，偶谒成侯士元，侯以仆为有家世文气之分，从容闲宴，谈及《诗话》，仆收之如右。侯曰：“向也余按岭南时，会以此编刊行，而以多阙文，卒不果焉。尔后勤求考校，已得十之四五，今以子之所藏，可合于余，庶乎篇完字备，可为成书矣。”仆喜而归其藏成侯。余之南来月余，侯以手书付至曰：“此编粗完，君可入梓，以与好事者共之。”仆受而阅之，侯之所得者二十有六纸，而余之所得者半之。皆誊写而附其次第。其未得者，五卷之第五、第六简，而六卷同之。十二卷之第七简，而二十卷同之。十六卷即如第五、第六卷之简数，而脱其篇首焉，共凡八纸。乃作乌丝栏，书其卷第，姑入其次，以俟博雅者。若其残文误字，皆成侯之所手正也。于是告诸吾广原相国，乃使吴生抄写净本，嘱尚州姜牧使用烋绣梓。是岁腊月有日，月城仲钧识。 

