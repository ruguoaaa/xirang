竹庄诗话--佚名

提要
卷一
卷二
卷三
卷四
卷五
卷六
卷七
卷八
卷九
卷十
卷十一
卷十二
卷十三
卷十四
卷十五
卷十六
卷十七
卷十八
卷十九
卷二十
卷二十一
卷二十二
卷二十三
卷二十四
 　 
 
提要

　　《竹庄诗话》二十四卷，旧本不著撰人名氏。钱曾《读书敏求记》曰：“竹庄居士，不知何时人，遍搜古今诗评，杂录其说于前，而以全首附于后，乃诗话中之绝佳者。”考《宋·艺文志》有何溪汶《竹庄诗话》二十七卷，盖即此书。惟今本二十四卷，其数少异，或传写佚其三卷，或后人有所合并，或《宋史》误四为七，均未可知。然出自宋人，则无疑也。是书与蔡正孙《诗林广记》体例略同，皆名为诗评，实如总集，使观者即其所评与原诗互相考证，可以见作者之意旨，并可以见论者之是非。视他家诗话，但拈一句一联，而不睹其诗之首尾，或浑称某人某篇，而不知其语云何者，固为胜之。惟正孙书以评列诗后，此以评列诗前，为小变耳。其所引证，如《五经诗事》、《欧公余话》、《洪驹父诗话》、《潘子真诗话》、《桐江诗话》、《笔墨闲录》、刘次庄《乐府集》、邵公序《乐府后录》之类，今皆未见传本。而《吕氏童蒙训》论诗之语，今世所行重刻本，皆削去不载，此书所录，尚见其梗概。又此书作于宋末，所见诗集犹皆古本，如《焦仲卿妻诗》，明人活字板《玉台新咏》妄增“贱妾留空房，相见尝日稀”二句，谬传至今。实则郭茂倩、左克明两家乐府及旧本《玉台新咏》皆无之。此书亦无此二句，足相证明。即其所载习见之诗，亦有资考校也。  
　 
卷一

　　讲论

　　《漫斋语录》云：“学诗须是熟看古人诗，求其用心处，盖一语一句不苟作也。如此看了，须是自家下笔要追及之，不问追及与不及，但只是当如此学，久之自有个道理。若今人不学不看古人做诗样子，便要与古人齐名，恐无此道理。陈无己云：‘学诗如学仙，将至骨自换。’此语得之。”

　　又云：“诗涵咏得到自有得处，如化工生物，千花万草，不名一物一态。若模勒前人而无自得，只如世间剪裁诸花，见一件样只做得一件也。”

　　又云：“诗文皆要含蓄不露便是好处，古人说雄深雅健，此便是含蓄不露也。用意十分，下语三分，可几风雅；下语六分，可追李杜；下语十分，晚唐之作也。用意要精深，下语要平易，此诗人之难。”

　　又云：“有意中无斧凿痕，有句中无斧凿痕，有字中无斧凿痕，须要体认得。”

　　《陈后山诗话》云：“宁拙毋巧，宁朴毋华，宁粗毋弱，宁僻毋俗，诗文皆然。”

　　《诗眼》云：“世俗喜绮丽，知文者能轻之。后生好风花，老大即厌之。然文章论当理与不当理耳，苟当于理，则绮丽风花，同入于妙；苟不当理，则一切皆为长语。上自齐梁诸公，下至刘梦得、温飞卿辈，往往以绮丽风花累其正气，其过在于理不胜而词有余。”

　　《王直方诗话》云：“方回言学诗于前辈，得八句：平澹不流于浅俗，奇古不邻于怪僻，题咏不窘于物象，叙事不病于声律。比兴深者通物理，用事工者如己出。格见于篇成，浑然不可镌；气出于言外，浩然不可屈。尽心于诗，守此勿失。”

　　又云：“谢朓尝语沈约曰：‘好诗圆美流转如弹丸，盖诗贵于圆熟也。’余以谓圆熟多失之平易，老硬多失之干枯。能不失于二者之间，则可与古之作者并驱耳。”

　　《珊瑚钩诗话》云：“篇章以含蓄天成为上，破碎雕锼为下，如杨大年西昆体，非不佳也，而弄斤操斧太甚，所谓七日而混沌死也；以平夷恬澹为上，怪险蹶趋为下，如李长吉锦囊句，非不奇也，而牛鬼蛇神太甚，所谓施诸廊庙则骇矣。”

　　《韵语阳秋》云：“作诗贵雕琢，又畏有斧凿痕；贵破的，又畏粘皮带骨，此所以为难。李商隐《柳诗》云：‘动春何限叶，撼晓几多枝。’恨其粘皮骨也。能脱此二病，始可以言诗矣。刘梦得称白乐天诗云：‘郢人斤斫无痕迹，仙人衣裳弃刀尺。世人方内欲相从，行尽四维无处觅。’若能如是，虽终日斫而鼻不伤，终日射而鹄必中，终日行于规矩之中而其迹未尝滞也。山谷尝与杨明叔论诗，谓以俗为雅，以故为新，百战百胜。如孙吴之兵，棘端可以破镞，如甘蝇、飞卫之射，捏聚放开在我掌握。与刘所论，殆一辙矣。”

　　吕居仁《与曾吉甫论诗帖》云：“宠谕作诗次第，此道不讲久矣，如本中何足以知之？或励精潜思，不便下笔；或遇事因感，时时举扬，工夫一也。古之作者正如是也。惟不可凿空强作，出于牵强，如小儿就学，俯就课程耳。楚词、杜、黄固法度所在，然不若遍考精取，悉为吾用，则姿态横出，不窘一律矣。如东坡、太白诗，虽规摹广大，学者难依，然读之使人敢道澡雪滞思，无穷苦艰难之状，亦一助也。要之，此事须令有所悟入，则自然超越诸子。悟入之理，正在工夫勤惰间耳。如张长史见公孙大娘舞剑，顿悟笔法。如张者专意此事，未尝少忘胸中，故能遇事有得，遂造神妙。使它人观舞剑，有何干涉？非独作文学书而然也。和章固佳，然本中犹窃以为少新意也。近世次韵之妙，无出苏、黄，虽失古人唱酬之本意，然用韵之工，使事之精，有不可及者。”

　　郑文宝《答友人潘子乔论诗书》云：“唐僧著《诗式》三篇，如云四深二要之门，四离六迷之道，诚关研究，实可师承。四深者，谓气象氤氲，由深于体势；意度盘礴，由深于作用；用律不滞，由深于声对；用事不直，由深于义类是也。二要者，谓要力全而不苦涩，要气足而不怒张。四离者，谓虽有道情而离深僻，虽用经史而离书生，虽尚高逸而离迂远，虽欲飞动而离轻浮是也。六迷者，谓以虚诞为高古，以缓慢为淡泊，以诡怪为新奇，以错用意为独善，以烂熟为稳约，以气少力弱为容易是也。”

　　《漫斋语录》云：“大率诗语出入经史，自然有力。然须是看多做多，使自家机杼，风骨先立，然后使得经史中全语作一体也。如是自出语弱，却使经史中语，则头尾不相勾副，如两村夫舁一枝画梁，自觉经史语在人眼中不入看也。”

　　东坡《答王巩》云：“新诗如弹丸。”又《送欧阳叔弼》云：“中有清圆句，铜丸飞柘弹。”盖诗贵于圆熟也。余以谓圆熟多失之平易，老硬多失之枯干。能不失于二者之间，则可与古之作者并驱耳。

　　《石林诗话》云：“古人论诗多矣，吾独爱汤惠休称谢灵运为初日芙蕖，沈约称王筠为弹丸脱手，两语最当人意。初日芙蕖非人力所能为，而精彩华妙之意，自然见于造化之外，然灵运诸诗可以当此者亦无几。弹丸脱手虽是输写便利，动无违碍，然其精圆快速，发之在手，筠亦未能尽。”

　　东坡云：“顷岁，孙莘老识文忠公，乘间以文字问之，云：‘无他术，唯勤读书而多为之，自工。世人患作文字，少又懒读书，每一篇出，即求过人，如此少有至者。疵病不必待人指摘，多作自能见之。’此公以其尝试者告人，故尤有味。苕溪渔隐曰：‘旧说梅圣俞日课一诗，寒暑未尝易也。’圣俞诗名满世，盖身试此说之效耳。”

　　《唐子西语录》云：“诗在与人商论，深求其疵而去之，等闲一字放过则不可，殆近法家难以言恕矣，故谓之诗律。东坡云：‘敢将诗律斗深严。’予亦云：‘诗律伤严近寡恩。’大凡立意之初，必有难易二涂。学者不能强所劣，往往舍难趋易，文章罕工，每坐此也。作诗自有稳当字，第思之未到耳。”

　　《吕氏童蒙训》云：“老杜云：‘新诗改罢自长吟。’文字频改，工夫自出。近世欧公作文，先贴于壁，时加窜定，有终篇不留一字者。鲁直长年多改定前作。此可见大略。如《宗室挽诗》云：‘天网恢中夏，宾筵禁列侯。’后乃改云：‘属举左官律，不通宗室侯。’此工夫自不同。”

　　《韵语阳秋》云：“陈去非尝谓余言：‘唐人皆苦思作诗，所谓“吟安一个字，捻断数茎须”，“句向夜深得，心从天外归”，“吟成五字句，用破一生心”，“蟾蜍影里清吟苦，舴艋舟中白发生”之类者是也。故造语皆工，得句皆奇，但韵格不高，故不能参少陵之逸步。后之学诗者，倘能取唐人语而掇入少陵绳墨步骤中，此速肖之术也。’余尝以此语似叶少蕴云：‘李益诗云：“开门风动竹，疑是故人来。”沈亚之诗云：“徘徊花上月，虚度可怜宵。”皆佳句也。郑谷掇取而用之，乃云：“睡轻可忍风敲竹，饮散那堪月在花。”真可与李、沈作仆奴。’由是论之，作诗者兴致先自高远，则去非之言可用。倘不然，便与郑都官无异。”

　　《唐子西语录》云：“诗最难事也，吾于他文不至蹇涩，惟作诗甚苦。悲吟累日，仅能成篇。初读时未见可羞处，姑置之，明日取读，瑕疵百出。辄复悲吟累日，反复改正，比之前时稍稍有加焉。复数日取出读之，疵病复出。凡如此数四，方敢示人，然后乃能奇。李贺母责贺曰：‘是儿必欲呕出心乃已。’非过论也。今之君子动辄千百言，略不经意，真可贵哉！”

　　《王直方诗话》云：“朱景文云：诗人必自成一家，然后传不朽。若体规画圆，准矩作方，终为人臣仆。故山谷诗云：‘文章最忌随人后。’又云：‘自成一家始逼真。’真不易之论。”

　　《吕氏童蒙训》云：“老杜云：‘新诗改罢自长吟。’文字频改，工夫自出。近世欧公作文，先贴于壁，时加窜定，有终篇不留一字者。”

　　《蔡宽夫诗话》云：“荆公尝云：‘诗家病使事太多。’盖皆取其与题合者类之，如此乃是编事，虽工何益。若能自出己意，借事以相发明，变态错出，则用事虽多，亦何所妨？”

　　《石林诗话》云：“诗之用事，不可牵强，必至于不得已而后用之，则事辞为一，莫见其安排斗凑之迹。”

　　《却扫编》云：“陈参政去非少学诗于崔鶠德符，尝问作诗之要。崔曰：‘凡作诗，工拙所未论，大要忌俗而已。天下书虽不可不读，然谨不可有意于用事。’”

　　《许彦周诗话》云：“季父仲山在扬州时，事东坡先生。闻其教人作诗曰：‘熟读《毛诗·国风》与《离骚》，曲折尽在是矣。’仆尝以谓此语太高，后年齿益长，乃知东坡之善诱人也。”

　　《雪浪斋日记》云：“昔人有言‘文选烂，秀才半’，正为《文选》中事多可作本领尔。余谓欲知文章之要，当熟看《文选》。盖《选》中自三代涉战国、秦、汉、晋、魏、六朝以来文字皆有。在古则浑厚，在近则华丽也。”

　　《瑶溪集》云：“有说杜子美教其子曰：‘熟精《文选》理。’《文选》之尚不爱奇乎？今人不为诗则已，苟为诗，则《文选》不可不熟也。《文选》是文章家祖，自两汉而下至魏、晋、宋、齐精者采萃成编，则为文者乌得不尚《文选》也？老杜大率宗法《文选》，旁罗曲探，咀嚼为我语。”

　　《苍梧杂志》云：“东坡尝谓钱济明云：‘凡读书可为诗材者，但置一册录之。’亦诗家一助。”

　　《唐子西语录》云：“凡作诗，平居须收拾诗材以备用。退之作《范阳卢殷墓志》云：于书无所不读，然止用以资为诗’是也。《诗疏》不可不阅，诗材最多，其载谚语如‘络纬鸣，懒妇惊’之类，尤宜入诗用。《乐府解题》须熟读，大有诗材。余诗云：‘时难将进酒，家远莫登楼。’用古乐府名作对也。”

　　山谷云：“诗词高胜，要从学问中来。学诗者虽时有妙句，譬如合眼摸象，随触体得处，非不即似要且不是。若开眼全体见之，合古人处不待取证也。”

　　《后山诗话》云：“魏文帝曰：‘文以意为主，以气为辅，以词为卫。’魏文帝不足以及此，其有所传乎！”

　　《刘贡父诗话》云：“诗以意义为主，文词次之。意深义高，虽文词平易，自是奇作。世人见古人语句平易，仿之而不得其意义，便入鄙野可笑。”

　　《苍梧杂志》云：“葛鲁卿有侄名延之，尝自言在儋耳从东坡游，甚熟。坡尝教之作诗文，云：‘譬是市上店肆，诸物无种不有，却有一物可以摄得钱而已。莫易得者是物，莫难得者是钱。今文章词藻事，实乃市肆诸物也。意者钱也，为文若能立意，则古今并有，翕然起为吾用。若晓得此，便会做文字也。’”

　　山谷云：“诗文不可凿空强作，待境而生，便自工尔。每作一篇，定立大意。长篇须曲折三致意，乃可成章。”

　　僧皎然《诗式》云：“诗有三偷：偷语最是钝贼；如傅长虞“日月光太清”、陈后主“日月光天德”是也。偷意事虽可罔，情不可原；如柳恽“太液沧波起，长杨高树秋”、沈佺期“小池残暑退，高树早凉归”是也。偷势才巧意精，若无形迹，盖诗人偷狐白裘手也。”如嵇康“目送归鸿，手挥五弦”、王昌龄“手携双鲤鱼，目送千里雁”是也。

　　《漫斋语录》云：“五字诗以第三字为句眼，七字诗以第五字为句眼。古人炼字，只于句眼上炼。”又云：“凡炼句眼，只以寻常惯熟字使之，便似不觉者为胜也。”

　　《诗眼》云：“世俗所谓乐天《金针集》殊鄙浅，然其中亦有可取者。炼句不如炼意，非老于文学不能道此。”又云：“炼字不如炼句，则未安也，好句要须好字。”

　　《吕氏童蒙训》云：“潘邠老言：‘七言诗第五字要响，如“返照入江翻石壁，归云拥树失山村”，翻字、失字是响字也。五言诗第三字要响，如“圆荷浮小叶，细麦落轻花”，浮字、落字是响字也。所谓响者，致力处也。’予窃以为字字当活，活则字字自响。”

　　《珊瑚钩诗话》云：“诗以意为主，又须篇中炼句，句中炼字，乃得工耳。以气韵清高深妙者绝，以格力雅健雄豪者胜。元轻白俗，郊寒岛瘦，皆其病也。”

　　《复斋漫录》云：“韩子苍言：‘作语不可太熟，亦须令生。近人论文一味忌语生，往往不佳。东坡作《聚远楼》诗，本合用“青山绿水”对“野草闲花”，此二字太熟，故易以“云山烟水”，此深知诗病者。’予然后知陈无己所谓‘宁拙毋巧，宁朴毋华，宁粗毋弱，宁僻毋俗’之语为可信。”

　　《吕氏童蒙训》云：“陆士衡《文赋》云：‘立片言以居要，乃一篇之警策。’此要论也。文章无警策，则不足以传世，盖不能竦动世人，如老杜及唐人诸诗无不如此。但晋、宋间人专致力于此，故失于绮靡而无高古气味。老杜诗云：‘语不惊人死不休。’所谓惊人语，即警策也。”

　　《竹坡诗话》云：“作诗到平淡处，要似非力所能。东坡尝有书与侄云：‘大凡为文，当使气象峥嵘，五色绚烂，渐老渐熟，乃造平澹。’余以谓不但为文，作诗者尤当取法于此。”

　　品题

　　《雪浪斋日记》云：“为诗欲词格清美，当看鲍照、谢灵运；欲浑成而有正始以来风气，当看渊明；欲清深闲淡，当看韦苏州、柳子厚、孟浩然、王摩诘、贾长江；欲气格豪逸，当看退之、李白；欲法度备足，当看杜子美；欲知诗之源流，当看《三百篇》及楚词、汉、魏等诗。前辈云：‘建安才六七子，开元数两三人。’前辈所取其难如此。予尝与能诗者论书止于晋，而诗止于唐。盖唐自大历以来，诗人无不可观者，特晚唐气象衰薾耳。”

　　《吕氏童蒙训》云：“读《庄子》令人意宽思大，敢作；读《左传》便使人入法度，不敢容易。二书不可偏废也。近世读东坡、鲁直诗，亦此类。”

　　《后山诗话》云：“学诗当以子美为师，有规矩，故可学。退之于诗本无解处，以才高而好耳。渊明不为诗，写其胸中之妙耳。学杜无成，不失为工；无韩之才与陶之妙，而学其诗，终为乐天耳。”

　　《雪浪斋日记》云：“王逸少于书知变，犹退之于诗知变，则一洗万古凡马空也。陶、谢诗所以妙者，由其人品高，王、杨、卢、骆叫呼炫鬻以为文耳。”

　　《蔡百衲诗评》云：“柳子厚诗雄深简澹，迥拔流俗，至味自高，直揖陶、谢，然似入武库，但觉森严。王摩诘诗浑厚一段，覆盖古今，但如久隐山林之人，徒成旷淡。杜少陵诗自与造化同流，孰可拟议？至若君子高处廊庙，动成法言，恨终欠风韵。黄太史诗妙脱蹊迳，言谋鬼神，唯胸中无一点尘，故能吐出世间语；所恨务高，一似参曹洞下禅，尚堕在玄妙窟里。东坡公诗天才宏放，宜与日月争光，凡古人所不到处，发明殆尽，万斛泉源，未为过也；然颇恨似方朔极谏，时杂滑稽，故罕逢蕴藉。韦苏州诗如浑金璞玉，不假雕琢成妍，唐人有不能到；至其过处，大似村寺高僧，奈时有野态。刘梦得诗典则既高，滋味亦厚，但正若巧匠矜能，不见少拙。白乐天诗自擅天然，贵在近俗，恨如苏小虽美，终带风尘。李太白诗逸态凌云，照映千载，然时作齐、梁间人体段，略不近浑厚。韩退之诗山立霆碎，自成一法，然譬之樊侯冠佩，微露粗疏与！柳柳州诗若捕龙蛇，搏虎豹，急与之角而力不敢暇，非轻荡也。薛许昌诗天分有限，不逮诸公远矣，至合人意处，正若刍豢悦口，咀嚼自佳。王介甫诗虽乏风骨，一番清新，方似学语小儿，酷令人爱。欧阳公诗温丽深稳，自是学者所宗，然似三馆画手，未免多与古人传神。杜牧之诗风调高华，片言不俗，有类新及第少年，略无少退藏处，固难求一唱而三叹也。”

　　《复斋漫录》云：“杜老歌行与长韵律诗后人莫及，而苏、黄用韵、下字、用故事处，亦古所未到。”又云：“学退之不至李翱、皇甫湜，然翱、湜之文足以窥测作文用力处。近世欲学诗，则莫若先考江西诸派矣。”

　　《隐居诗话》云：“韦应物古诗胜律诗，李德裕、武元衡律诗胜古诗，五言句又胜七字。张籍、王建诗格极相似。李益古律相称。然皆非应物之比。”

　　《永叔余话》云：“学者品藻当今名贤诗，方之唐人，皆云王元之似乐天，欧阳永叔似退之，梅圣俞似孟东野，苏子美似李正封，王禹玉似元微之，石曼卿似杜牧之，或以斯言为中的。”

　　僧皎然《诗式》云：“苏、李之制，意深体闲，词多怨思，音韵激切，其象瑟也。曹、王之制，思逸义婉，词多顿挫，音韵低昂，其象鼓也。嗣宗、孟阳、太冲之制，兴殊增丽，风骨雅淡，音韵闲畅，其象篪也。宋、齐、吴、楚之制，务精尚巧，气质华美，音韵铿锵，其象筝也。唯古诗之制，丽而不华，直而不野，如讽刺之作。《雅》得和平之资，深远精密，音律和缓，其象琴也。”  
　 
卷二

　　两汉

　　《吕氏童蒙训》云：“大概学诗须以《三百篇》、楚词及汉、魏间人诗为主，方见古人好处，自无齐、梁间绮靡气味也。”《珊瑚钩诗话》云：“斯文盛于汉、魏之前，而衰于齐、梁之后。杜老云：‘纵使王杨操翰墨，劣于汉魏近风骚。’又云：‘窃攀屈宋宜方驾，恐与齐梁作后尘。’意谓是耳。”

　　古诗十九首

　　钟嵘《诗品》云：“古诗眇邈，人代难详。推其文体，固是炎汉之制，非衰周之唱。”《吕氏童蒙训》云：“读《古诗十九首》及曹子建诗，如‘明月照高楼，流光正徘徊’之类，曹诗见后。皆诗思深远而有余意，言有尽而意无穷也。学者当以此等诗常自涵养，自然笔下高妙。”

　　行行重行行，与君生别离。相去万余里，各在天一涯。道路阻且长，会面安可知。胡马依北风，越鸟巢南枝。相去日已远，衣带日已缓。浮云蔽白日，游子不顾返。思君令人老，岁月忽已晚。弃捐勿复道，努力加餐饭。

　　青青河畔草，郁郁园中柳。盈盈楼上女，皎皎当窗牖。娥娥红粉妆，纤纤出素手。昔为倡家女，今为荡子妇。荡子行不归，空床难独守。

　　青青陵上柏，磊磊涧中石。人生天地间，忽如远行客。斗酒相娱乐，聊厚不为薄。驱车策驽马，游戏宛与洛。洛中何郁郁，冠带自相索。长衢罗夹巷，王侯多第宅。两宫遥相望，双阙百余尺。极宴娱心意，戚戚何所迫。

　　今日良宴会，欢乐难具陈。弹筝奋逸响，新声妙入神。令德唱高言，识曲听其真。齐心同所愿，含意俱未申。人生寄一世，奄忽若飙尘。何不策高足，先据要路津。无为守穷贱，轗轲长苦辛。

　　西北有高楼，上与浮云齐。交疏结绮窗，阿阁三重阶。上有弦歌声，音响一何悲。谁能为此曲，无乃杞梁妻。清商随风发，中曲正徘徊。一弹再三叹，慷慨有余哀。不惜歌者苦，但伤知音稀。愿为双鸿鹄，奋趐起高飞。

　　涉江采芙蓉，兰泽多芳草。采之欲遗谁，所思在远道。还顾望旧乡，长路漫浩浩。同心而离居，忧伤以终老。

　　明月皎夜光，促织鸣东壁。玉衡指孟冬，众星何历历。白露沾野草，时节忽复易。秋蝉鸣树间，玄鸟逝安适。昔我同门友，高举振六翮。不念携手好，弃我如遗迹。南箕兆有斗，牵牛不负轭。良无磐石固，虚名复何益。

　　冉冉孤生竹，结根太山阿。与君为新婚，兔丝附女萝。兔丝生有时，夫妇会有宜。千里远结婚，悠悠隔山陂。思君令人老，轩车来何迟。伤彼蕙兰花，含英扬光辉。过时而不采，将随秋草萎。君亮执高节，贱妾亦何为。

　　庭前有奇树，绿叶发华滋。攀条折其荣，将以遗所思。馨香盈怀袖，路远莫致之。此物何足贵，但感别经时。

　　迢迢牵牛星，皎皎河汉女。纤纤擢素手，札札弄机杼。终日不成章，泣涕零如雨。河汉清且浅，相去复几许。盈盈一水间，脉脉不得语。

　　回车驾言迈，悠悠涉长道。四顾何茫茫，东风摇百草。所遇无故物，焉得不速老。盛衰各有时，立身苦不早。人生非金石，岂能长寿考。奄忽随物化，荣名以为宝。

　　东城高且长，逶迤自相属。回风动地起，秋草萋已绿。四时更变化，岁暮一何速。晨风怀苦心，蟋蟀伤局促。荡涤放情志，何为自结束。燕赵多佳人，美者颜如玉。被服罗裳衣，当户理清曲。音响一何悲，弦急知柱促。驰情整巾带，沉吟聊踯躅。思为双飞燕，衔泥巢君屋。

　　驱车上东门，遥望郭北墓。白杨何萧萧，松柏夹广路。下有陈死人，杳杳即长暮。潜寐黄泉下，千载永不寤。浩浩阴阳移，年命如朝露。人生忽如寄，寿无金石固。万岁更相送，圣贤莫能度。服食求神仙，多为药所误。不如饮美酒，被服纨与素。

　　去者日以疏，来者日以亲。出郭门直视，但见丘与坟。古墓犁为田，松柏催为薪。白杨多悲风，萧萧愁杀人。思还故里闾，欲归道无因。

　　生年不满百，常怀千岁忧。昼短苦夜长，何不秉烛游。为乐当及时，何能待来兹。愚者爱惜费，但为后世嗤。仙人王子乔，难可与等期。

　　凛凛岁云暮，蝼蛄夕鸣悲。凉风率已厉，游子寒无衣。锦衾遗洛浦，同袍与我违。独宿累长夜，梦想见容辉。良人惟昔欢，枉驾惠前绥。愿得常巧笑，携手同车归。既来不须臾，又不处重闱。亮无晨风翼，焉能淩风飞。眄睐以适意，引领遥相睎。徙倚怀感伤，垂涕沾双扉。

　　孟冬寒气至，北风何惨栗。愁多知夜长，仰观众星列。三五明月满，四五蟾兔缺。客从远方来，遗我一书札。上言长相思，下言久离别。置书怀袖中，三岁字不灭。一心抱区区，惧君不识察。

　　客从远方来，遗我一端绮。相去万余里，故人心尚尔。文彩双鸳鸯，裁为合欢被。著以长相思，缘以结不解。以胶投漆中，谁能别离此。

　　明月何皎皎，照我罗床帷。忧愁不能寐，揽衣起徘徊。客行虽云乐，不如早旋归。出户独彷徨，愁思当告谁。引领还入房，泪下沾裳衣。

　　李少卿与苏子卿诗三首

　　唐元稹撰《子美墓志铭》云：“汉苏子卿、李少卿之徒，尤工为五言，虽句读、文律各异，雅郑之音亦杂，而词意简远，指事言情，自非有为而为，则文不妄作。”钟嵘《诗品》云：“汉李少卿诗，其源出于《楚辞》。文多凄断，怨者之流。陵，名家之子，有殊才，生命不谐，声颓身丧。使陵不遇苦辛，其文何能至此！”秦少游云：“苏、李之诗长于高妙。”

　　良时不再至，离别在须臾。屏营衢路侧，执手野踟蹰。仰视浮云驰，奄忽互相逾。风波一失所，各在天一隅。长当从此别，且复立斯须。欲因晨风发，送子以贱躯。

　　嘉会难再遇，三载为千秋。临河濯长缨，念子怅悠悠。远望悲风至，对酒不能酬。行人怀往路，何以慰我愁。独有盈觞酒，与子结绸缪。

　　携手上河梁，游子暮何之。徘徊蹊路侧，悢悢不得辞。行人难久留，各言长相思。安知非日月，弦望自有时。努力崇明德，皓首以为期。

　　苏子卿诗四首

　　骨肉缘枝叶，结交亦相因。四海皆兄弟，谁为行路人。况我连枝树，与子同一身。昔为鸳与鸯，今为参与辰。昔者常相近，邈若胡与秦。惟念当离别，恩情日以新。鹿鸣思野草，可以喻嘉宾。我有一樽酒，欲以赠远人。愿此留斟酌，叙此平生亲。

　　黄鹄一远别，千里顾徘徊。胡马失其群，思心常依依。何况双飞龙，羽翼临当乖。幸有弦歌曲，可以喻中怀。请为游子吟，泠泠一何悲。丝竹厉清音，慷慨有余哀。长歌正激烈，中心怆以摧。欲展清商曲，念子不能归。俯仰内伤心，泪下不可挥。愿为双黄鹄，送子俱远飞。

　　结发为夫妻，恩爱两不疑。欢娱在今夕，嬿婉及良时。征夫怀往路，起视夜何其。参辰皆已没，去去从此辞。行役在战场，相见未有期。握手一长叹，泪为生别滋。努力爱春华，莫忘欢乐时。生当复来归，死当长相思。

　　烛烛晨明月，馥馥我兰芳。芬馨良夜发，随风闻我堂。征夫怀远路，游子恋故乡。寒冬十二月，晨起践严霜。俯观江汉流，仰视浮云翔。良友远离别，各在天一方。山海隔中州，相去悠且长。嘉会难再遇，欢乐殊未央。愿君崇令德，随时爱景光。

　　怨歌行

　　《诗品》云：“汉班婕妤诗，其源出于李陵。《团扇》短章，词旨清捷，怨深文绮，得匹妇之致。”

　　新裂齐纨素，皎洁如霜雪。裁成合欢扇，团团似明月。出入君怀袖，动摇微风发。常恐秋节至，凉飙夺炎热。弃捐箧笥中，恩情中道绝。

　　追怀诗

　　东坡云：“读《烈女传》蔡琰二诗，其词明白感慨，类世所传《木兰诗》。东京无此格也。建安七子犹含养圭角，不尽发见，况伯喈女乎！”

　　汉季失权柄，董卓乱天常。志欲图簒弑，先害诸贤良。逼迫迁旧邦，拥主以自强。海内兴义师，欲共讨不祥。卓众来东下，金甲耀日光。平土人脆弱，来兵皆胡羌。猎野围城邑，所向悉破亡。斩截无孑遗，尸骸相撑拒。马边悬男头，马后载妇女。长驱西入关，迥路险且阻。还顾邈冥冥，肝脾为烂腐。所略有万计，不得令屯聚。或有骨肉俱，欲言不敢语。失意几微间，辄言毙降虏。要当以亭刃，我曹不活汝。岂复惜性命，不堪其詈骂。或更加棰杖，毒痛参并下。旦则号泣行，夜则悲吟坐。欲死不能得，欲生无一可。彼苍者何辜，乃遭此戹祸。边荒与华异，人俗少义理。处所多霜雪，胡风春夏起。翩翩吹我衣，肃肃入我耳。感时念父母，哀叹无穷已。有客从外来，闻之常欢喜。迎问其消息，辄复非乡里。邂逅徼时愿，骨肉来迎己。己得自解免，当复弃儿子。天属缀人心，念别无会期。存亡永乖隔，不忍与之辞。儿前抱我颈，问母欲何之。人言母当去，岂复有还时。阿母常仁恻，今何更不慈。我尚未成人，奈何不顾思。见此崩五内，恍惚生狂痴。号泣手抚摩，当发复回疑。兼有同时辈，相送告别离。慕我独得归，哀叫声摧裂。马为立踟蹰，车为不转辙。观者皆歔欷，行路亦呜咽。去去割情恋，遄征日遐迈。悠悠三千里，何时复交会。念我出腹子，胸臆为摧败。既至家人尽，又复无中外。城郭为山林，庭宇生荆艾。白骨不知谁，从横莫覆盖。出门无人声，豺狼号且吠。茕茕对孤景，怛咤糜肝肺。登高远眺望，魂神忽飞逝。奄若寿命尽，旁人相宽大。为复强视息，虽生何聊赖。托命于新人，竭心自勖励。流离成鄙贱，常恐复捐废。人生几何时，怀忧终年岁。

　　其二

　　嗟薄祜兮遭世患，宗族殄兮门户单。身执略兮入西关，历险阻兮之羌蛮。山谷眇兮路漫漫，眷东顾兮但悲叹。冥当寝兮不能安，饥当食兮不能餐。常流涕兮眦不干，薄志节兮念死难。虽苟活兮无形颜，惟彼方兮远阳精。阴气凝兮雪夏零，沙漠壅兮尘冥冥。有草木兮春不荣，人似禽兮食臭腥。言兜离兮状窈停，岁聿暮兮时迈征。夜悠长兮禁门扃，不能寐兮起屏营。登朝殿兮临广庭，玄云合兮翳月星。北风厉兮肃泠泠，胡笳动兮边马鸣。孤雁归兮声嘤嘤，乐人兴兮弹琴筝。音相和兮悲且清，心吐思兮胸愤盈。欲舒气兮恐彼惊，含哀咽兮涕沾颈。家既迎兮当归宁，临长路兮捐所生。儿呼母兮啼失声，我掩耳兮不忍听。追持我兮走茕茕，顿复起兮毁颜形。还顾之兮破人情，心怛绝兮死复生。

　　木兰古词不知年代，皆附于汉

　　《隐居诗话》云：“古乐府中《木兰诗》、《焦仲卿诗》，皆有高致，盖世传《木兰诗》为曹子建作似矣。然其中云‘可汗问所欲’，汉魏时夷狄未有可汗之名，不知果谁之词也。”《乐府解题》云：“木兰，孝义女也，勇不足以言之耳。世之女子有所感激愤厉，或果于杀身而不能成事者，古盖有之。至于去就终始，皆得其道，如木兰者鲜矣。作是诗者，词意高古，殆与其人相当！”

　　唧唧复唧唧，木兰当户织。不闻机杼声，唯闻女叹息。问女何所思，问女何所忆？女亦无所思，女亦无所忆。昨夜见军帖，可汗大点兵。军书十二卷，卷卷有爷名。阿爷无大儿，木兰无长兄。愿为市鞍马，从此替爷征。东市买骏马，西市买鞍鞯，南市买辔头，北市买长鞭。旦辞爷娘去，暮宿黄河边。不闻爷娘唤女声，但闻黄河流水鸣溅溅。旦辞黄河去，暮至黑水头。不闻爷娘唤女声，但闻燕山胡骑声啾啾。万里赴戎机，关山度若飞。朔气传金柝，寒光照铁衣。将军百战死，壮士十年归。归来见天子，天子坐明堂。策勋十二转，赏赐百千强。可汗问所欲，“木兰不用尚书郎，愿借明驼千里足，送儿还故乡。”爷娘闻女来，出郭相扶将。阿姊闻妹来，当户理红妆。小弟闻姊来，磨刀霍霍向猪羊。开我东阁门，坐我西阁床。脱我战时袍，著我旧时裳。当窗理云鬓，挂镜帖花黄。出门看火伴，火伴皆惊惶：“同行十二年，不知木兰是女郎。”雄兔脚扑朔，雌兔眼迷离，双兔傍地走，安能辨我是雄雌。

　　古诗为焦仲卿妻作

　　汉末建安中，庐江府小吏焦仲卿妻刘氏，为仲卿母所遣，自誓不嫁。其家逼之，乃投水而死。仲卿闻之，亦自缢于庭树。时人伤之，为诗云尔。

　　孔雀东南飞，五里一徘徊。十三能织素，十四学裁衣，十五弹箜篌，十六诵诗书，十七为君妇，心中常苦悲。君既为府吏，守节情不移。贱妾留空房，相见长日稀。鸡鸣入机织，夜夜不得息，三日断五匹，大人故嫌迟。非为织作迟，君家妇难为。妾不堪驱使，徒留无所施。便可白公姥，及时相遣归。府吏得闻之，堂上启阿母：儿已薄禄相，幸复得此妇。结发同枕席，黄泉共为友。共事三二年，始尔未为久。女行无偏斜，何意致不厚？阿母谓府吏：何乃太区区。此妇无礼节，举动自专由。吾意久怀忿，汝岂得自由。东家有贤女，自名秦罗敷。可怜体无比，阿母为汝求。便可速遣之，遣去慎莫留。府吏长跪告，伏惟启阿母：今若遣此妇，终老不复取。阿母得闻之，捶床便大怒：小子无所畏，何敢助妇语。吾已失恩义，会不相从许。府吏默无声，再拜还入户。举言谓新妇，哽咽不能语：我自不驱卿，逼迫有阿母。卿但暂还家，吾今且报府。不久当归还，还必相迎取。以此下心意，慎勿违我语。新妇谓府吏：勿复重纷纭。往昔初阳岁，谢家来贵门。奉事循公姥，进止敢自专。昼夜勤作息，伶俜萦苦辛。谓言无罪过，供养卒大恩。仍更被驱遣，何言复来还。妾有绣腰襦，葳蕤自生光。红罗复斗帐，四角垂香囊。箱帘六七十，绿碧青丝绳。物物各自异，种种在其中。人贱物亦鄙，不足迎后人。留待作遗施，于今无会因。时时为安慰，久久莫相忘。鸡鸣外欲曙，新妇起严妆，著我绣夹裙，事事四五通，足下蹑丝履，头上玳瑁光。腰若流纨素，耳著明月珰。指如削葱根，口如含朱丹，纤纤作细步，精妙世无双。堂上谢阿母，母听去不止。昔作女儿时，生小出野里，本自无教训，兼愧贵家子。受母钱帛多，不堪母驱使，今日还家去，念母劳家里。却与小姑别，泪落连珠子。新妇初来时，小姑始扶床，今日被驱遣，小姑如我长，勤心养公姥，好自相扶将。初七及下九，嬉戏莫相忘。出门登车去，涕落百余行。府吏马在前，新妇车在后。隐隐何甸甸，俱会大道口。下马入车中，低头共耳语。誓不相隔卿，且暂还家去。吾今且赴府，不久当还归，誓天不相负。新妇谓府吏：感君区区怀，君既若见录，不久望君来。君当作磐石，妾当作蒲苇，蒲苇纫如丝，磐石无转移。我有亲父兄，性行暴如雷。恐不任我意，逆以煎我怀。举手长劳劳，二情同依依。入门上家堂，进退无颜仪。阿母大拊掌：不图子自归。十三教汝织，十四能裁衣，十五弹箜篌，十六知礼仪，十七遣汝嫁，谓言无誓违。汝今何罪过，不迎而自归。兰芝惭阿母：儿实无罪过，阿母大悲摧。还家十余日，县令遣媒来。云有第三郎，窈窕世无双。年始十八九，便言多令才。阿母谓阿女：汝可去应之。阿女含泪答：兰芝初还时，府吏见叮咛，结誓不别离。今日违情义，恐此事非奇。自可断来信，徐徐更谓之。阿母白媒人，贫贱有此女，始适还家门，不堪吏人妇，岂合令郎君。幸可广问讯，不得便相许。媒人去数日，寻遣丞请还。说有兰家女，承籍有宦官。云有第五郎，娇逸未有婚。遣丞为媒人，主簿通语言。直说太守家，有此令郎君。既欲结大义，故遣来贵门。阿母谢媒人：女子先有誓，老姥岂敢言。阿兄得闻之，怅然心中烦。举言谓阿妹：作计何不量？先嫁得府吏，后嫁得郎君。否泰如天地，足以荣汝身。不嫁义郎体，其往欲何云。兰芝仰头答：理实如兄言。谢家事夫婿，中道还兄门。处分适兄意，那得自任专。虽与府吏要，渠会永无缘。登即相许和，便可作婚姻。媒人下床去，诺诺复尔尔。还部白府君，下官奉使命，言谈大有缘。府君得闻之，心中大欢喜。视历复开书，便利此月内。六合正相应，良吉三十日。今已二十七，卿可去成婚。交语速装束，络绎如浮云。青雀白鹄舫，四角龙子幡。婀娜随风转，金车玉作轮。踯躅青骢马，流苏金缕鞍。赍钱三百万，皆用青丝穿。杂彩三百匹，交广市鲑珍。从人四五百，郁郁登郡门。阿母谓阿女：适得府君书，明日来迎汝。何不作衣裳，莫令事不举。阿女默无声，手巾掩口啼，泪落便如泻。移我琉璃榻，出置前窗下。左手持刀尺，右手执绫罗。朝成绣夹裙，晚成单罗衫。晻晻日欲暝，愁思出门啼。府吏闻此变，因求假暂归。未至二三里，摧藏马悲哀。新妇识马声，蹑履相逢迎。怅然遥相望，知是故人来。举手拍马鞍，嗟叹使心伤。自君别我后，人事不可量。果不如先愿，又非君所详。我有亲父母，逼迫兼弟兄。以我应他人，君还何所望。府吏谓新妇：贺卿得高迁。盘石方且厚，可以卒千年。蒲苇一时纫，便作旦夕间。卿当日胜贵，吾独向黄泉。新妇谓府吏：何意出此言。同是被逼迫，君尔妾亦然。黄泉下相见，勿违今日言。执手分道去，各各还家门。生人作死别，恨恨那可论。念与世间辞，千万不复全。府吏还家去，上堂拜阿母：今日大风寒，寒风摧树木，严霜结庭兰。儿今日冥冥，令母在后单。故作不良计，勿复怨鬼神。命如南山石，四体康且直。阿母得闻之，零泪应声落：汝是大家子，仕宦于台阁。慎勿为妇死，贵贱情何薄。东家有贤女，窈窕艳城郭。阿母为汝求，便复在旦夕。府吏再拜还，长叹空房中，作计乃尔立。转头向户里，渐见愁煎迫。其日牛马嘶，新妇入青庐。奄奄黄昏后，寂寂人定初。我命绝今日，魂去尸长留。揽裙脱丝履，举身赴清池。府吏闻此事，心知长别离。徘徊庭树下，自挂东南枝。两家求合葬，合葬华山傍。东西植松柏，左右种梧桐。枝枝相覆盖，叶叶相交通。中有双飞鸟，自名为鸳鸯。仰头相向鸣，夜夜达五更。行人驻足听，寡妇起傍徨。多谢后世人，戒之慎勿忘。

　　秦嘉赠妻

　　《西溪丛语》云：“秦嘉，字士会，陇西人也。为郡上计。其妻徐淑，寝疾还家，不获面别，赠诗云云，徐淑答诗云云。嘉与妻书曰：‘不能养志，当给郡使。随俗顺时，僶俯当去。知所苦，故尔未有瘳损。想念悒悒，劳心无已。当涉远路，趋大风尘，非志所慕，惨惨少乐。又计往还将弥时节，念发同鸳。意有迟迟，欲暂相见，有所属托。今遣车往，想必自力。’淑答书曰：‘知屈圭璋，应奉岁使。策名王府，观国之光。虽失高素皓然之业，亦是仲尼执鞭之操也。自初承问心愿，东还迫疾，惟宜抱叹而已。日月已尽，行有袢列。想严装已办，发迈在近，谁谓宋远？企予望之，室迩人遐，我劳如何？深谷逶迤，而君是涉；高山岩岩，而君是越，斯亦难矣！长路悠悠，而君是践；冰霜惨烈，而君是履。身非形影，何得动而辄俱？体非比目，何得同而不离？于咏萱草之喻，以消两家之恩；割今者之恨，以待将来之欢。今适乐土，优游京邑，观王都之壮丽，察天下之珍妙，得无目玩意移，往而不能出耶！’嘉重报妻曰：‘车还空反，甚失于所望。兼叙远别恨恨之情，顾怅然间得此镜，既明好形，观文彩世所希有，意甚爱之，故以相与。并宝钗一双、好香四种、素琴一张，常所自弹也。明镜可以鉴形，宝钗可以耀首，芳香可以馥身，素琴可以娱耳。’淑又报嘉书曰：‘既惠音令，兼赐诸物，厚观殷勤，出于非望。镜有文彩之丽，钗有殊异之观，芳香既珍，素琴益好，惠异物于鄙陋，割所珍以相赐，非丰恩之厚，孰肯若斯？览镜执钗，情意仿佛；操琴咏诗，思心成结。敕以芳香馥身，喻以明镜览形，似此言过矣，未获我心也。昔诗人有飞蓬之感，班婕妤有谁荣之叹。素琴之作，当须君归；明镜之鉴，当待君还。未奉光仪，则宝钗不列也；未侍帐帷，则芳香不发也。”梁钟嵘《诗品》曰：“士会夫妻事既可伤，文亦凄怨。二汉为五言者不过数家，而妇人居二。徐淑叙别之作，亚于《团扇》矣。”

　　人生譬朝露，居世多屯蹇。忧艰常早至，欢会常苦晚。念当奉时役，去尔日遥远。遣车迎子还，空往复空返。省书情凄怆，临食不能饭。独坐空房中，谁与相劝勉。长夜不能眠，伏枕独展转。忧来如循环，匪席不可卷。

　　皇灵无私亲，为善荷天禄。伤我与尔身，少小罹茕独。既得结大义，欢乐若不足一作苦。。念当远离别，思念叙款曲。河广无舟梁，道近隔丘陆。临路怀惆怅，中驾正踯躅。浮云起高山，悲风激深谷。良马不回鞍，轻车不转毂。针药可屡进，愁思难为数。贞士笃终始，恩义不可属。一作促。

　　肃肃仆夫征，锵锵扬和铃。清晨当引迈，束带待鸡鸣。顾看空房中，仿佛想姿形。一别怀万恨，起坐为不宁。何以叙我心，遗思致款诚。宝钗好耀首，明镜可鉴形。芳香去垢秽，素琴有清声。诗人感木瓜，乃欲答瑶琼。愧彼持一作来。赠厚，惭此往物轻。虽知未足报，贵用叙我情。

　　徐淑答夫

　　妾身兮不令，婴疾兮来归。沉滞兮家门，历时兮不差。旷废兮侍觐，情敬兮有违。君今兮奉命，远适兮京师。悠悠兮离别，无因兮叙怀。瞻望兮踊跃，伫立兮徘徊。思君兮感结，梦想兮容晖。君发兮引迈，去我兮日乖。恨无兮羽翼，高飞兮相追。长吟兮永叹，泪下兮沾衣。

　　飞来双白鹄

　　《乐府解题》云：“飞来双白鹄刺世俗薄伪，失夫妇之道也。流离困苦，要与之终始；中道弃去，从新知之乐，岂义也哉？然而作是诗者，怨思虽深，而词不迫切，盖尽所以为妇之理云。”

　　飞来双白鹄，乃从西北来。十十将五五，罗列行不齐。忽然卒疲病，不能飞相随。五里一反顾，六里一徘徊。吾欲衔汝去，口噤不能开。吾欲负汝去，羽毛日摧颓。乐哉心相知，忧来生别离。踟蹰顾群侣，泪落纵横垂。今日乐相乐，延年万岁期。

　　君子行

　　《欧公余话》云：“《文选》中有乐府古词四首，内一首《君子行》云云，此篇最佳。”

　　君子防未然，不处嫌疑间。瓜田不纳履，李下不正冠。嫂叔不亲授，长幼不比肩。劳谦得其柄，和光甚独难。周公下白屋，吐哺不及餐。一沐三握发，后世称圣贤。

　　建安

　　《诗品》云：“汉自王、扬、枚、马之徒，词赋竞爽，而吟咏靡闻。从李都尉讫班婕妤，将百年间，有妇人焉，一人而已，诗人之风顿已缺丧。东京二百年中，惟有班固咏史，质木无文。降及建安，曹公父子笃好斯文，平原弟兄蔚为文栋，刘桢、王粲为其羽翼，次有攀龙托凤，自致于属车者，盖百许人。彬彬之盛，大备于时矣。”《诗眼》云：“建安诗辩而不华，质而不俚，风调高雅，格力遒壮。其言直致而少对偶，指事情而绮丽。得风雅骚人之气骨，为近古者也。”

　　魏文帝杂诗二首

　　《诗品》云：“魏文诗，其源出于李陵，颇有仲宣之体。则所计百许篇，率皆鄙直如偶语，惟‘西北有浮云’十余首，殊美赡可玩，始见其工矣。非然，亦何以铨衡群彦，对扬厥弟者耶？”

　　漫漫秋夜长，烈烈北风凉。展转不能寐，披衣起彷徨。彷徨忽已久，白露沾我裳。俯视清水波，仰看明月光。天汉回西流，三五正从横。草虫鸣何悲，孤雁独南翔。郁郁多悲思，绵绵思故乡。愿飞安得翼，欲济河无梁。向风长叹息，断绝我中肠。

　　西北有浮云，亭亭如车盖。惜哉时不遇，适与飘风会。吹我东南行，行行至吴会。吴会非我乡，安能久留滞。弃置勿复陈，客子常畏人。

　　曹子建箜篌引

　　《诗品》云：“子建诗，其源出于《国风》。骨气高奇，辞采华茂，情兼雅怨，体被文质，粲溢今古，卓尔不群。嗟乎！陈思王之于文章，譬如人伦之有周孔，鳞羽之有龙凤，音乐之有琴笙，女工之有黼黻。俾尔怀铅吮墨之士，宜乎抱篇章而景慕，映余辉以自烛。故孔氏之门如用诗，则公干升堂，思王入室，景阳、潘、陆，自可坐于廊庑间矣。”又云：“昔曹、刘殆文章之圣，陆、谢为体贰之才，锐精研思，千百年中，而未闻宫商之辨，四声之论。或谓前达偶所不见，岂其然乎？尝试言之，自古《诗·颂》皆被之金竹，故非调五音，无以谐会。若‘置酒高殿上’、‘明月照高楼’为入韵之首。故三祖之辞，文或不工，而韵入歌唱。此重音韵之义也，与世之言宫商异矣。今既不被于管弦，亦何取于声律耶？齐有王元长者，尝语余曰：‘宫商与二仪俱生，自古词人不知用之。’尝欲造知音，论未就而卒。元长创其首，谢朓、沈约扬其波。三贤咸贵公子孙，有文辩，于是士流景慕，务为精密，襞积细微，转相凌驾。故文多拘忌，伤其真美。余谓文制本须风诵，不可蹇碍，但令清浊通流，口吻调利，斯为足矣。至如平上去入，则余病未能；蜂腰鹤膝，故闾里已甚。其陈思赠答，仲宣《七哀》，公干《思友》，皆五言之警策者也。”

　　置酒高殿上，亲友从我游。中厨办丰膳，烹羊宰肥牛。秦筝何慷慨，齐瑟和且柔。阳阿奏奇舞，京洛出名讴。乐饮过三爵，缓带倾庶羞。主称千金寿，宾奉万年酬。久要不可忘，薄终义所尤。谦谦君子德，磬折欲何求。惊风飘白日，光景驰西流。盛时不可再，百年忽我遒。生存华屋处，零落归山丘。先民谁不死，知命亦何忧。

　　七哀诗题注云赠答

　　吕居仁云：“《七哀》之类，宏大深远，非复作诗者所能及此，盖未始有意于言语之间也。”

　　明月照高楼，流光正徘徊。上有愁思妇，悲叹有余哀。借问叹者谁，言是客子妻。君行逾十年，孤妾常独栖。君若清路尘，妾若浊水泥。浮沉各异势，会合何时谐。愿为西南风，长逝入君怀。君怀良不开，贱妾当何依。

　　公宴题注云赠答

　　公子敬爱客，终宴不知疲。清夜游西园，飞盖相追随。明月澄清景，列宿正参差。秋兰被长坂，朱华冒绿池。潜鱼跃清波，好鸟鸣高枝。神飙接丹毂，轻辇随风移。飘飖放志意，千秋长若斯。

　　赠徐干

　　惊风飘白日，忽然归西山。圆景光未满，众星粲以繁。志士营世业，小人亦不闲。聊且夜行游，游彼双阙间。文昌郁云兴，迎风高中天。春鸠鸣飞栋，流猋激棂轩。顾念蓬室士，贫贱诚足怜。薇藿弗充虚，被褐犹不全。忼慨有悲心，兴文自成篇。宝弃怨何人，和氏有其愆。弹冠俟知己，知己谁不然。良田无晚岁，膏泽多丰年。亮怀玙璠美，积久德愈宣。亲交义在敦，申章复何言。

　　赠丁仪

　　初秋凉气发，庭树微销落。凝霜依玉除，清风飘飞阁。朝云不归山，霖雨成川泽。黍稷委畴陇，农夫安所获。在贵多忘贱，为恩谁能博。狐白足御冬，焉念无衣客。思慕延陵子，宝剑非所惜。子其宁尔心，亲交义不薄。

　　赠王粲

　　端坐苦愁思，揽衣起西游。树木发春华，清池激长流。中有孤鸳鸯，哀鸣求匹俦。我愿执此鸟，惜哉无轻舟。欲归忘故道，顾望但怀愁。悲风鸣我侧，羲和逝不留。重阴润万物，何惧泽不周。谁令君多念，自使怀百忧。

　　又赠丁仪王粲

　　从军度函谷，驱马过西京。山岑高无极，泾渭扬浊清。壮哉帝王居，佳丽殊百城。员阙出浮云，承露概泰清。皇佐扬天惠，四海无交兵。权家虽爱胜，全国为令名。君子在末位，不能歌德声。丁生怨在朝，王子欢自营。欢怨非贞则，中和诚可经。

　　赠白马王彪

　　谒帝承明庐，逝将归旧疆。清晨发皇邑，日夕过首阳。伊洛广且深，欲济川无梁。泛舟越洪涛，怨彼东路长。顾瞻恋城阙，引领情内伤。太谷何寥廓，山树郁苍苍。霖雨泥我涂，流潦浩从横。中逵绝无轨，改辙登高冈。修坂造云日，我马玄以黄。玄黄犹能进，我思郁以纡。郁纡将何念，亲爱在离居。本图相与偕，中更不克俱。鸱枭鸣衡轭，豺狼当路衢。苍蝇间白黑，谗巧令亲疏。欲还绝无蹊，揽辔止踟蹰。踟蹰亦何留，相思无终极。秋风发微凉，寒蝉鸣我侧。原野何萧条，白日忽西匿。归鸟赴乔林，翩翩厉羽翼。孤兽走索群，衔草不遑食。感物伤我怀，抚心长太息。太息将何为，天命与我违。奈何念同生，一往形不归。孤魂翔故域，灵柩寄京师。存者忽复过，亡没身自衰。人生处一世，去若朝露晞。年在桑榆间，影响不能追。自顾非金石，咄唶令心悲。心悲动我神，弃置莫复陈。丈夫志四海，万里犹比邻。恩爱苟不亏，在远分日亲。何必同衾帱，然后展殷勤。忧思成疾疢，无乃儿女仁。仓卒骨肉情，能不怀苦辛。苦辛何虑思，天命信可疑。虚无求列仙，松子久吾欺。变故在斯须，百年谁能持。离别永无会，执手将何时。王其爱玉体，俱享黄发期。收泪即长路，援笔从此辞。

　　赠丁翼

　　嘉宾填城阙，丰膳出中厨。吾与二三子，曲宴此城隅。秦筝发西气，齐瑟扬东讴。肴来不虚归，觞至反无余。我岂狎异人，朋友与我俱。大国多良材，譬海出明珠。君子义休偫，小人德无储。积善有余庆，荣枯立可须。滔荡固大节，时俗多所拘。君子通大道，无愿为世儒。

　　王仲宣七哀诗二首

　　《诗品》云：“仲宣诗，其源出于李陵，若发愀怆之辞，文秀而质羸，在曹、刘间别构一体。方陈思不足，比魏文有余。”

　　西京乱无象，豺虎方遘患。复弃中国去，远身适荆蛮。亲戚对我悲，朋友相追攀。出门无所见，白骨蔽平原。路有饥妇人，抱子弃草间。顾闻号泣声，挥涕独不还。未知身死处，何能两相完。驱马弃之去，不忍听此言。南登霸陵岸，回首望长安。悟彼下泉人，喟然伤心肝。

　　荆蛮非我乡，何为久滞淫。方舟溯大江，日暮愁我心。山冈有余映，岩阿增重阴。狐狸驰赴穴，飞鸟翔故林。流波激清响，猿猴临岸吟。迅风拂裳袂，白露沾衣襟。独夜不能寐，摄衣起抚琴。丝桐感人情，为我发悲音。羁旅无终极，忧思壮难任。

　　刘公干赠徐干

　　《诗品》云：“公干诗，其源出于古诗。仗气爱奇，动多振绝。贞骨陵霜，高风跨俗。但气过其文，雕润恨少。然自陈思已下，桢称独步。”

　　谁谓相去远，隔此西掖垣。拘限清切禁，中情无由宣。思子沉心曲，长叹不能言。起坐失次第，一日三四迁。步出北寺门，遥望西苑园。细柳夹道生，方塘含清源。轻叶随风转，飞鸟何翻翻。乖人易感动，涕下与衿连。 仰视白日光，皦皦高且悬。兼烛八纮内，物类无颇偏。 我独抱深感，不得与比焉。  
　 

卷三

　　六代上

　　《诗评》云：“汉、魏后，凌迟衰微，讫于有晋。太康中，二张、二陆、两潘、一左，勃然复兴，踵武前王，流风末派，亦有文章之中兴也。永嘉时，贵黄老而尚虚玄，于时篇什，理过其辞，淡然寡欲。爰及江表，微波尚传，孙绰、谌、询、桓、庾诸公诗，皆平典以道德论，建安风力尽矣。由是郭景纯用俊上之才，变创其体；刘越石仗清刚之气，赞成厥美。然彼众我寡，亦未动俗。逮义熙中，谢益寿斐然之作。永嘉有谢灵运，才高辞盛，富艳难踪，固以含跨刘、郭，凌轹潘、左。故知陈思为建安之杰，公干、仲宣、陆机为辅。此皆五言之冠冕，文辞之命世也。”《许彦周诗话》云：“六朝诸人之诗，不可不熟读。退之云：‘齐梁及陈隋，众作等蝉噪。’此语吾不敢议，亦不敢从。”

　　阮嗣宗咏怀十七首

　　钟嵘《诗评》云：“阮籍《咏怀》，子卿《双凫》，嵇康《双鸾》，茂先《寒食》，平叔《单衣》，安仁《倦暑》，景阳《苦雨》，灵运《邺中》，士衡《拟古》，越石《感乱》，景纯《游仙》，王微《风月》，谢客《山水》，叔元《离燕》，明远《戍边》，太冲《咏史》，颜延《入洛》，陶公《咏贫》之制，惠连《捣衣》之作，斯皆五言之警策者也。所谓篇章之珠泽，文彩之邓林乎。”子卿《双凫》，嵇康《双鸾》，茂先《寒食》，平叔《单衣》，王微《风月》，谢客《山水》，叔元《离燕》，诸诗《文选》并阙；灵运《邺中》，渊明《咏贫》并各见本门。又云：“嗣宗诗，其源出于《小雅》。无雕虫之巧，而咏物咏怀，可以陶性灵，发幽思。言犹耳目之内，情寄八荒之外。洋洋乎会于《风》《雅》，使人忘其鄙近，自致远大。”咏物诗《文选》阙。《文选注》云：“阮籍属文，初不苦思，率尔便成作。陈留八十余篇，此独取十七首。咏怀者，谓人情怀。籍于魏末晋文之代，常虑祸患及己，故有此诗。多刺时人，无故旧之情，逐势利而已。观其体趣，实谓幽深，非大作者，不能探测之。”

　　夜中不能寐，起坐弹鸣琴。薄帷鉴明月，清风吹我衿。孤鸿号外野，翔鸟鸣北林。徘徊将何见，忧思独伤心。

　　二妃游江滨，逍遥顺风翔。交甫怀环佩，婉娈有芬芳。猗靡情欢爱，千载不相忘。倾城迷下蔡，容好结中肠。感激生忧思，萱草树兰房。膏沐为谁施，其雨怨朝阳。如何金石交，一旦更离伤。

　　嘉树下成蹊，东园桃与李。秋风吹飞藿，零落从此始。繁华有憔悴，堂下生荆杞。驱马舍之去，去上西山趾。一身不自保，何况恋妻子。凝霜被野草，岁暮亦云已。

　　昔日繁华子，安陵与龙阳。夭夭桃李花，灼灼有辉光。悦怿若九春，磬折似秋霜。流盼发姿媚，言笑吐芬芳。携手等欢爱，夙昔同衣裳。愿为双飞鸟，比翼共翱翔。丹青著明誓，永世不相忘。

　　天马出西北，由来从东道。春秋非有托，富贵焉常保。清露被皋兰，凝霜沾野草。朝为媚少年，夕暮成丑老。自非王子晋，谁能常美好。

　　登高临四野，北望青山阿。松柏翳冈岑，飞鸟鸣相过。感慨怀辛酸，怨毒常苦多。李公悲东门，苏子侠三河。求仁自得仁，岂复叹咨嗟。

　　开秋兆凉气，蟋蟀鸣床帷。感物怀殷忧，悄悄令心悲。多言焉所告，繁辞将诉谁。微风吹罗袂，明月曜清晖。晨鸡鸣高树，命驾起旋归。

　　平生少年时，轻薄好弦歌。西游咸阳中，赵李相经过。娱乐未终极，白日忽蹉跎。驱马复来归，反顾望三河。黄金百镒尽，资用常苦多。北临太行道，失路将如何。

　　昔闻东陵瓜，近在青门外。连畛距阡陌，子母相钩带。五色曜朝日，嘉宾四面会。膏火自煎熬，多财为患害。布衣可终身，宠禄岂足赖。

　　步出上东门，北望首阳岑。下有采薇士，上有嘉树林。良辰在何许，凝霜沾衣襟。寒风振山冈，玄云起重阴。鸣雁飞南征，鶗鴂发哀音。素质游商声，凄怆伤我心。

　　昔年十四五，志尚好诗书。被褐怀珠玉，颜闵相与期。开轩临四野，登高有所思。丘墓蔽山冈，万代同一时。千秋百岁后，荣名安所之。乃悟羡门子，噭噭今自嗤。

　　徘徊蓬池上，还顾望大梁。绿水扬洪波，旷野奔茫茫。走兽交横驰，飞鸟相随翔。是时鹑火中，日月正相望。朔风厉严寒，阴气下微霜。羁旅无俦匹，俯仰怀哀伤。小人计其功，君子道其常。岂惜终憔悴，咏言著文章。

　　炎暑惟兹夏，三旬将欲移。芳树垂绿叶，青云自逶迤。四时更代谢，日月递差驰。徘徊空堂上，忉怛莫我知。愿睹卒欢好，不见悲别离。

　　灼灼西颓日，余光照我衣。回风吹四壁，寒鸟相因依。周周尚衔羽，蛩蛩亦念饥。如何当路子，磬折忘所归。岂为夸誉名，憔悴使心悲。宁与燕雀翔，不随黄鹄飞。黄鹄游四海，中路将安归。

　　独坐空堂上，谁可与欢者。出门临永路，不见行车马。登高望九州，悠悠分旷野。孤鸟西北飞，离兽东南下。日暮思亲友，晤言用自写。

　　北里多奇舞，濮上有微音。轻薄闲游子，俯仰乍浮沉。捷径从狭路，僶俯趣荒淫。焉为王子乔，乘云翔邓林。独有延年术，可以慰我心。

　　湛湛长江水，上有枫树林。皋兰被径路，青骊逝骎骎。远望令人悲，春气感我心。三楚多秀士，朝云进荒淫。朱华振芬芳，高蔡相追寻。一为黄雀哀，涕下谁能禁。

　　张茂先杂诗即《寒食诗》

　　《诗评》云：“茂先诗，其源出于王粲。其体浮艳，兴托多奇，巧用文字，务其妍冶。虽名高曩代，而敦亮之士，犹恨儿女情多，风云气少。谢康乐云：‘张公虽复千篇，犹一体尔。’今置之甲科疑弱，抑之中品恨少，在季孟之间耳。”

　　晷度随天运，四时互相承。东壁正昏中，冱阴寒节升。繁霜降当夕，悲风中夜兴。朱火青无光，兰膏坐自凝。重衾无暖气，挟纩如怀冰。伏枕终遥昔，寤言莫予应。永思虑崇替，慨然独抚膺。

　　潘安仁在怀县作二首，即《倦暑诗》

　　《诗评》云：“安仁诗，其源出于仲宣。翰林叹其翩翩奕奕如翔禽之羽毛，衣被之绡縠，犹尚浅于陆机，则机为深矣。谢琨云：‘潘诗烂若舒锦，无处不佳；陆文如披沙拣金，往往见宝。’嵘谓益寿轻华，故以潘为胜；翰林笃论，故叹陆为深。余尝言陆才若海，潘才若江。”

　　南陆迎修景，朱明送末垂。初伏启新节，隆暑方赫曦。朝想庆云兴，夕迟白日移。挥汗辞中宇，登城临清池。凉飙自远集，轻襟随风吹。灵圃辉华果，通衢列高椅。瓜瓞蔓长苞，姜芋纷广畦。稻栽肃芊芊，黍苗何离离。虚薄乏时用，位微名日卑。驰役宰两邑，政绩竟无施。自我违京辇，四载迄于斯。器非廊庙姿，屡出固其宜。徒怀越鸟志，眷恋相南枝。春秋代迁逝，四运纷可憙。宠辱易不惊，恋本难为思。

　　我来冰未冸，时暑忽隆炽。感此还期淹，叹彼年往驶。登城望郊甸，游目历朝寺。小国寡民务，终日寂无事。白水过庭激，绿槐夹门植。信美非吾土，只搅怀归志。眷然顾巩洛，山川邈离异。愿言旋旧乡，畏此简书忌。只奉社稷守，恪居处职位。

　　张景阳杂诗即《苦雨诗》

　　《诗评》云：“景阳诗，其源出于王粲。文体华净，少病累。有巧构形似之言，雄于潘岳，靡于太冲。风流调达，实旷代之高才。其辞葱蒨，音韵铿锵，使人味之亹亹不绝。”

　　黑蜧跃重渊，商羊舞野庭。飞廉应南箕，丰隆迎号屏。云根临八极，雨足洒四溟。霖沥过二旬，散漫亚九龄。阶下伏泉涌，堂上水衣生。洪潦浩方割，人怀昏垫情。沉液漱陈根，绿叶腐秋茎。里无曲突烟，路无行轮声。环堵自颓毁，垣闾不隐形。尺烬重寻桂，红粒贵瑶琼。君子守固穷，在约不爽贞。虽荣田方赠，惭为沟壑名。取志于陵子，比之黔娄生。

　　陆士衡拟古诗十二首

　　《诗评》云：“士衡诗，其源出于陈思。才高辞赡，举体华密，气少于公干，文劣于仲宣。但尚规矩，不贵绮错，有伤直寄乏奇。然其咀嚼英华，厌饫膏泽，故文章之源泉也。张叹其大才，信矣！”又云：“古诗其源出于《国风》，陆机所拟十二首，文温以丽，意悲而切，惊心动魂，几于一字千金。”

　　拟行行重行行

　　悠悠行迈远，戚戚忧思深。此思亦何思，思君徽与音。音徽日夜离，缅邈若飞沉。王鲔怀河岫，晨风思北林。游子眇天末，还期不可寻。惊飙褰反信，归云难寄音。伫立想万里，沉忧萃我心。揽衣有余带，循形不盈衿。去去遗情累，安处抚清琴。

　　拟今日良宴会

　　闲夜命欢友，置酒迎风馆。齐僮梁甫吟，秦娥张女弹。哀音绕栋宇，遗响入云汉。四坐咸同志，羽觞不可算。高谈一何绮，蔚若朝霞烂。人生无几何，为乐常苦晏。譬彼伺晨鸟，扬声当及旦。曷为恒忧苦，守此贫与贱。

　　拟迢迢牵牛星

　　昭昭清汉晖，粲粲光天步。牵牛西北回，织女东南顾。华容一何冶，挥手如振素。怨彼河无梁，悲此年岁暮。跂彼无良缘，睆焉不得度。引领望大川，双涕如沾露。

　　拟涉江采芙蓉

　　上山采琼蕊，穹谷饶芳兰。采采不盈掬，悠悠怀所欢。故乡一何旷，山川阻且难。沉思钟万里，踯躅独吟叹。

　　拟青青河畔草

　　靡靡江蓠草，熠耀生河侧。皎皎彼姝女，阿那当轩织。粲粲妖容姿，灼灼美颜色。良人游不归，偏栖独只翼。空房来悲风，中夜起叹息。

　　拟明月何皎皎

　　安寝北堂上，明月入我牖。照之有余晖，揽之不盈手。凉风绕曲房，寒蝉鸣高柳。踟蹰感节物，我行永已久。游宦会无成，离思难常守。

　　拟兰谷生朝阳

　　嘉树生朝阳，凝霜封其条。执心守时信，岁寒终不雕。美人何其旷，灼灼在云霄。隆想弥年月，长啸入飞飙。引领望天末，譬彼向阳翘。

　　拟青青陵上柏

　　冉冉高陵蘋，习习随风翰。人生当几时，譬彼浊水澜。戚戚多滞念，置酒宴所欢。方驾振飞辔，远游入长安。名都一何绮，城阙郁盘桓。飞阁缨虹带，层台冒云冠。高门罗北阙，甲第椒与兰。侠客控绝景，都人骖玉轩。遨游放情愿，慷慨为谁欢。

　　拟东城一何高

　　西山何其峻，层曲郁崔嵬。零露弥天坠，蕙叶凭林衰。寒暑相因袭，时逝忽如颓。三闾结飞辔，大耋嗟落晖。曷为牵世务，中心若有违。京洛多妖丽，玉颜侔琼甤。闲夜抚鸣琴，惠音清且悲。长歌赴促节，哀响逐高徽。一唱万夫叹，再唱梁尘飞。思为河曲鸟，双游澧水湄。

　　拟西北有高楼

　　高楼一何峻，迢迢峻而安。绮窗出尘冥，飞陛蹑云端。佳人抚琴瑟，纤手清且闲。芳气随风结，哀响馥若兰。玉容谁能顾，倾城在一弹。伫立望日昃，踯躅再三叹。不怨伫立久，但愿歌者欢。思驾归鸿羽，比翼双飞翰。

　　拟庭中有奇树

　　欢友兰时往，迢迢匿音徽。虞渊引绝景，四节逝若飞。芳草久已茂，佳人竟不归。踯躅遵林渚，惠风入我怀。感物恋所欢，采此欲贻谁。

　　拟明月皎夜光

　　岁暮凉风发，昊天肃明明。招摇西北指，天汉东南倾。朗月照闲房，蟋蟋吟户庭。翻翻归雁集，嘒嘒寒蝉鸣。畴昔同宴友，翰飞戾高冥。服美改声听，居愉遗旧情。织女无机杼，大梁不驾楹。

　　刘越石重赠卢谌即《感乱诗》，越石有书与谌，其辞可见。《诗评》谓其善叙世乱。越石又有《扶风歌》，亦皆此意，今并录之

　　《诗评》云：“越石诗，其源出于王粲。善为凄唳之辞，自有清拔之气。琨既体良才，又离厄运，故善叙丧乱，多感恨之言。”

　　握中有悬璧，本自荆山璆。惟彼太公望，昔在渭滨叟。邓生何感激，千里来相求。白登幸曲逆，鸿门赖留侯。重耳任五贤，小白相射钩。苟能隆二伯，安问党与仇。中夜抚枕叹，想与数子游。吾衰久矣夫，何其不梦周。谁云圣达节，知命故不忧。宣尼悲获麟，西狩涕孔丘。功业未及建，夕阳忽西流。时哉不我与，去乎若云浮。朱实陨劲风，繁英落素秋。狭路倾华盖，骇驷摧双辀。何意百炼刚，化为绕指柔。

　　扶风歌

　　朝发广莫门，暮宿丹水山。左手弯繁弱，右手挥龙渊。顾瞻望宫阙，俯仰御飞轩。据鞍长叹息，泪下如流泉。系马长松下，发鞍高岳头。烈烈悲风起，泠泠涧水流。挥手长相谢，哽咽不能言。浮云为我结，飞鸟为我旋。去家日已远，安知存与亡。慷慨穷林中，抱膝独摧藏。麋鹿游我前，猿猴戏我侧。资粮既乏尽，薇蕨安可食。揽辔命徒侣，吟啸绝岩中。君子道微矣，夫子故有穷。惟昔李愆期，寄在匈奴庭。忠信反获罪，汉武不见明。我欲竟此曲，此曲悲且长。弃置勿重陈，重陈令心伤。

　　郭景纯游仙诗七首

　　《诗评》云：“景纯诗宪潘岳，文质相辉，彪炳可玩。变中原平淡之体，故称中兴第一，翰林以为诗首。《游仙》之作，辞多慷慨，垂玄远之宗。”《文选注》云：“《游仙》之制，文多自叙，志狭中区，而辞无俗累。”

　　京华游侠窟，山林隐遁栖。朱门何足荣，未若托蓬莱。临源挹清波，陵冈掇丹荑。灵溪可潜盘，安事登云梯。漆园有傲吏，莱氏有逸妻。进则保龙见，退则触藩羝。高蹈风尘外，长揖谢夷齐。

　　青溪千余仞，中有一道士。云生梁栋间，风出窗户里。借问此何谁，云是鬼谷子。翘迹企颍阳，临河思洗耳。阊阖西南来，潜波涣鳞起。灵妃顾我笑，粲然启玉齿。蹇修时不存，要之将谁使。

　　翡翠戏兰苕，容色更相鲜。绿萝结高林，蒙笼盖一山。中有冥寂士，静啸抚清弦。放情凌霄外，嚼蕊挹林泉。赤松临上游，驾鸿乘紫烟。左挹浮邱袖，右拍洪崖肩。借问蜉蝣辈，宁知龟鹤年。

　　六龙安可顿，运流有代谢。时变感人思，已秋复愿夏。淮海变微禽，吾生独不化。虽欲腾丹溪，云螭非我驾。愧无鲁阳德，回日向三舍。临川哀年迈，抚心独悲吒。

　　逸翮思拂霄，迅足羡远游。清源无增澜，安得运吞舟。圭璋虽特达，明月难暗投。潜颍怨青阳，陵苕哀素秋。悲来恻丹心，零泪缘缨流。

　　杂县寓鲁门，风暖将为灾。吞舟涌海底，高浪驾蓬莱。神仙排云出，但见金银台。陵阳挹丹溜，容成挥玉杯。姮娥扬妙音，洪崖颔其颐。升降随长烟，飘飖戏九垓。奇龄迈五龙，千岁方婴孩。燕昭无灵气，汉武非仙才。

　　晦朔如循环，月盈已复魄。蓐收清西陆，朱羲将由白。寒露拂陵苕，女萝辞松柏。蕣荣不终朝，蜉蝣岂见夕。圆邱有奇草，钟山出灵液。王孙列八珍，安期炼五石。长揖当途人，去来山林客。

　　鲍明远出自蓟北门行即《戍边诗》

　　《诗评》云：“明远诗，其源出于张协。善制形状物写之辞，得景阳之俶诡，含茂先之靡漫。骨节强于谢琨，驱泛迈于颜延。总四家而擅美，跨两代而孤出。嗟其才秀人微，故取湮于当世。然贵尚巧似，不避危戹，颇伤清雅之语。故言崄俗者，多以附益云。”

　　羽檄起边亭，烽火入咸阳。征骑屯广武，分兵救朔方。严冬筋竿劲，虏阵精且强。天子按剑怒，使者遥相望。雁行缘石径，鱼贯度飞梁。箫鼓流汉思，旌甲被胡霜。疾风冲塞起，沙砾自飘扬。马毛缩如蝟，角弓不可张。时危见臣节，世乱识忠良。投躯报明主，身死为国殇。

　　左太冲咏史诗八首

　　《诗评》云：“太冲诗，其源出于公干。文典以怨，颇为清切，得讽谕之致。虽浅野于陆机，而深劲于潘岳。谢康乐尝言：‘左太冲诗，潘安仁诗，古今独绝。’”《宋子京笔记》云：“太冲诗‘振衣千仞冈，濯足万里流’，使人飘飘有世表意。”

　　弱冠弄柔翰，卓荦观群书。著论准过秦，作赋拟子虚。边城苦鸣镝，羽檄飞京都。虽非甲胄士，畴昔览穰苴。长啸激清风，志若无东吴。铅刀贵一割，梦想骋良图。左盼澄江湘，右盼定羌胡。功成不受爵，长揖归田庐。

　　郁郁涧底松，离离山上苖。以彼径寸茎，荫此百尺条。世胄蹑高位，英俊沉下僚。地势使之然，由来非一朝。金张籍旧业，七叶珥汉貂。冯公岂不伟，白首不见招。

　　吾希段千木，偃息藩魏君。吾慕鲁仲连，谈笑却秦军。当世贵不羁，遭难能解纷。功成耻受赏，高节卓不群。临组不肯绁，对圭宁肯分。连玺耀前庭，比之犹浮云。

　　济济京城内，赫赫王侯居。冠盖荫四术，朱轮竟长衢。朝集金张馆，暮宿许史庐。南邻击钟磬，北里吹笙竽。寂寂杨子宅，门无卿相舆。寥寥空宇内，所讲在玄虚。言论准宣尼，辞赋拟相如。悠悠百世后，英名擅八区。

　　皓天舒白日，灵景耀神州。列宅紫宫里，飞宇若云浮。峨峨高门内，蔼蔼皆王侯。自非攀龙客，何为歘来游。被褐出阊阖，高步追许由。振衣千仞冈，濯足万里流。

　　荆轲饮燕市，酒酣气益震。哀歌和渐离，谓若傍无人。虽无壮士节，与世亦殊伦。高盼邈四海，豪右何足陈。贵者虽自贵，视之若埃尘。贱者虽自贱，重之若千钧。

　　主父宦不达，骨肉还相薄。买臣困樵采，伉俪不安宅。陈平无产业，归来翳负郭。长卿还城都，壁立何寥廓。四贤岂不伟，遗烈光篇籍。当其未遇时，忧在填沟壑。英雄有迍邅，由来自古昔。何世无奇才，遗之在草泽。

　　习习笼中鸟，举翮触四隅。落落穷巷士，抱影守空庐。出门无通路，枳棘塞中涂。计策弃不收，块若枯池鱼。外望无寸禄，内顾无斗储。亲戚还相蔑，朋友日夜疏。苏秦北游说，李斯西上书。俯仰生荣华，咄嗟复雕枯。饮河期满腹，贵足不愿余。巢林栖一枝，可为达士模。

　　颜延年北使洛

　　《诗评》云：“延年诗，其源出于陆机。故体裁贵绮密，然情论渊深，动无虚发，一句一字，皆致意焉。又善用事，弥见拘束。虽乖秀逸，故是经纶文雅，才减若人，则陷于困踬矣。阳云：‘谢诗如芙蓉照水，颜诗如错彩缕金。’颜深病之。”沈约《宋书》云：“延年至洛阳道中，作诗一首，文辞藻丽，为谢晦、傅亮所赏。”

　　改服饬徒旅，首路跼险艰。振楫发吴洲，秣马陵楚山。涂出梁宋郊，道由周郑间。前登阳城路，日夕望三川。在昔辍期运，经始阔圣贤。伊谷绝津济，台馆无尺椽。宫陛多巢穴，城阙生云烟。王尤升八表，嗟行方暮年。阴风振凉野，飞云瞀穷天。临涂未及引，置酒惨无言。隐悯徒御悲，威迟良马烦。游役去芳时，归来屡阻諐。蓬心既已矣，飞薄殊亦然。

　　孙子荆征西官属送于陟阳候作即《零雨诗》

　　《诗评》云：“子荆《零雨》之外，正长《朔风》以后，虽有异札，良亦无闻。季鹰《黄花》之唱，正叔《绿繁》之章，虽不且美，文旨高丽，并得虬龙片甲，凤凰一毛。事同驳圣，宜居中品。”

　　晨风飘岐路，零雨被秋草。倾城远追送，饯我千里道。三命皆有极，咄嗟安可保。莫大于殇子，彭聃犹为夭。吉凶如纠纆，忧喜相纷扰。天地为我炉，万物一何小。达人垂大观，诫此苦不早。乖离即长衢，惆怅盈怀抱。孰能察其心，鉴之以苍昊。齐契在今朝，守之与偕老。

　　王正长杂诗即《朔风诗》

　　朔风动秋草，边马有归心。胡宁久分析，靡靡忽至今。王事离我志，殊隔遇商参。昔往鸧鹒鸣，今来蟋蟀吟。人情怀旧乡，客鸟思故林。师涓久不奏，谁能宣我心。

　　张季鹰杂诗即《黄花诗》

　　暮春和气应，白日照园林。青条若总翠，黄华如散金。嘉卉亮有观，顾此难久耽。延颈无良涂，顿足托幽深。荣与壮俱去，贱与老相寻。欢乐不照颜，惨怆发讴吟。讴吟何嗟及，古人可慰心。

　　潘正叔迎大驾即《绿蘩诗》

　　南山郁岑崟，洛川迅且急。青松荫修岭，绿蘩被广隰。朝日顺长涂，夕暮无所集。归云乘幰浮，凄风寻帷入。道逢深识士，举手对吾揖。世故尚未夷，崤函方崄涩。狐狸夹两辕，豺狼当路立。翔凤婴笼槛，骐骥见维絷。俎豆昔常闻，军旅素未习。且少停君驾，徐待干戈戢。

　　江文通拟陶征君《田居》

　　《诗评》云：“文通能体物，善摹拟。筋力于王微，成就于谢朓。”韩子苍云：“渊明《田居》，江淹《杂拟》，诗亦颇似之。但拟‘开径望三益’一句为不类。”

　　种苗在东皋，苗生满阡陌。虽有荷锄倦，浊酒聊自适。日暮巾柴车，路暗光已夕。归人望烟火，稚子候檐隙。问君亦何为，百年会有役。但愿桑麻成，蚕月得纺绩。素心正如此，开径望三益。

　　拟休上人《怨别》

　　《石林诗话》云：“淹拟汤惠休诗‘日暮碧云合，佳人殊未来。’，古今以为佳句。”

　　西北秋风至，楚客心悠哉。日暮碧云合，佳人殊未来。露彩方泛艳，月华始徘徊。宝书为君掩，瑶琴讵能开。相思巫山渚，怅望阳云台。膏炉绝沉燎，绮席生浮埃。桂水日千里，因之平生怀。

　　石季伦昭君词

　　《乐府题解》云：“石崇奴绿珠自制《王昭君歌》，其文悲雅，‘我本汉家子’是也。”

　　王明君者，本为王昭君，以触文帝讳，改之。匈奴盛请婚于汉，元帝以后宫良家子明君配焉。昔公主嫁乌孙，令琵琶马上作乐，以慰其道路之思，其送明君亦必尔也。其造新之曲，多哀怨之声，故叙之于纸云尔。

　　我本汉家子，将适单于庭。辞诀未及终，前驱已抗旌。仆御涕流离，辕马悲且鸣。哀郁伤五内，泣泪沾珠缨。行行日已远，遂造匈奴城。延我于穹庐，加我阏氏名。殊类非所安，虽贵非所荣。父子见陵辱，对之惭且惊。杀身良不易，默默以苟生。苟生亦何聊，积思常愤盈。愿假飞鸿翼，乘之以遐征。飞鸿不我顾，伫立以屏营。昔为匣中玉，今为粪上英。朝华不足欢，甘与秋草并。传语后世人，远嫁难为情。

　　左太冲招隐

　　《乐府录》云：“《招隐》，本淮安小山之所作也。淮南王招俊伟之士，著作篇章辞赋，以类相从，称大、小山。犹《诗》有《小雅》、《大雅》也。后人因小山词更为五言，若左思‘杖策招隐士’最为首出，”

　　杖策招隐士，荒涂横古今。岩穴无结构，丘中有鸣琴。白雪停阴冈，丹葩曜阳林。石泉潄琼瑶，纤鳞或浮沉。非必丝与竹，山水有清音。何事待啸歌，灌木自悲吟。秋菊兼餱粮，幽兰间重襟。踌躇足力烦，聊欲投吾簮。

　　王筠杂曲

　　《乐府录》云：“此篇叙景不言意，而意自彰耳。”

　　鸟还夜已逼，虫飞晓尚赊。柱月徒留影，兰灯空结花。

　　同前

　　可怜洛城东，芳树摇春风。丹霞迎白日，细问带轻红。  
　 
卷四

　　六代下

　　三谢

　　《唐子西语录》云：“三谢诗，灵运为胜，当就《选》中写出熟读，自见其优劣也。”又云：“是三人者，诗至玄晖语益工。然萧散自得之趣，亦复少减，于此可以观世变也。子西取灵运、惠连、玄晖诗合六十四篇为三谢诗，今止录《丽泽集》诗所选及诸集评论所及者。‘谢朝华之已披，起夕秀于未振’，学诗者尤当领此。陈腐之语，固不必涉笔，然求去其陈腐不可得，而翻为怪怪奇奇不可致诘之语以欺人，不独欺人，而且自欺，诚学者之大病也！诗人首二谢，灵运在永嘉，因梦惠连，遂有‘池塘生春草’之句。玄晖在宣城，因登三山，遂有‘澄江静如练’之句。二公妙处，盖在于鼻无垩、目无膜尔。鼻无垩，斤将曷运？目无膜，篦将曷施？所谓混然天成，天球不琢者欤？灵运诗如‘矜名道不足，适己物可忽’、‘清晖能娱人，游子澹忘归’，玄晖诗如‘春草秋更绿，公子未西归’、‘大江流日夜，客心悲未央’等语，皆得《三百五篇》之余韵，是以古今以为奇作，又曷尝以难解为工哉？东坡《跋李端叔诗卷》云：‘暂借好诗消永夜，每逢佳处辄参禅。’盖端叔作诗，用意太过，参禅之语，所以警之云。”

　　谢灵运登池上楼

　　《诗评》云：“灵运诗，其源出于陈思，杂有景阳之体。故尚巧似，而逸荡过之，颇以繁芜为累。嵘谓若人学多才薄，遇物辄书，内无乏思，外无遗物，其繁富宜哉！然名章迥句处间起，丽曲新声骆驿奔发，若青松之披灌木，白玉之映泥沙，未足贬其高也。”《谢氏家录》云：“康乐每对惠连，辄得佳语。后在永嘉西堂，思诗竟日不就，寤寐间忽见惠连，即得‘池塘生春草’。故尝云：‘此语有神，非吾语也。’”《石林诗话》云：“‘池塘生春草，园柳变鸣禽’，世人多不解此语为工，盖欲以奇求之尔。此语之工，正在无所意，猝然与景相遇，备以成章，不假绳削，故非常情之所能到。诗家妙处，当须以此为根本。而思苦言艰者，往往不悟。”

　　潜虬媚幽姿，飞鸿响远音。薄霄愧云浮，栖川作渊沉。进德智所拙，退耕力不任。徇禄反穷海，卧痾对空林。衾枕昧节候，褰开暂窥临。倾耳聆波澜，举目眺岖嵚。初景革绪风，新阳改故阴。池塘生春草，园柳变鸣禽。祁祁伤豳歌，萋萋感楚吟。索居易永久，离群难处心。持操岂独古，无闷征在今。“

　　游赤石进帆海

　　首夏犹清和，芳草亦未歇。水宿淹晨暮，阴霞屡兴没。周览倦瀛壖，况乃陵穷发。川后时安流，天吴静不发。扬帆采石华，桂席拾海月。溟涨无端倪，虚舟有超越。仲连轻齐组，子牟眷魏阙。矜名道不足，适己物可忽。请附任公言，终然谢夭伐。

　　石壁精舍还湖中

　　昏旦变气候，山水含清晖。清晖能娱人，游子澹忘归。出谷日尚早，入舟阳已微。林壑敛暝色，云霞收夕霏。芰荷迭映蔚，蒲稗相因依。披拂趋南径，愉悦偃东扉。虑澹物自轻，意惬理无违。寄言摄生客，试用此道推。

　　于南山往北山经湖中瞻眺

　　朝旦发阳崖，景落憩阴峰。舍舟眺迥渚，停策倚茂松。侧迳既窈窕，环洲亦玲珑。俯视乔木杪，仰聆大壑淙。石横水分流，林密蹊绝踪。解作竟何感，升长皆丰容。初篁苞绿箨，新蒲含紫茸。海鸥戏春岸，天鸡弄和风。抚化心无厌，览物春弥重。不惜去人远，但恨莫与同。孤游非情叹，赏废理谁通。

　　从斤竹涧越岭溪行

　　猿鸣诚知曙，谷幽光未显。岩下云方合，花上露犹泫。逶迤傍隈隩，迢递陟陉岘。过涧既厉急，登栈亦凌缅。川渚屡径复，乘流玩回转。蘋萍泛沉深，菰蒲冒清浅。金石挹飞泉，攀林摘叶卷。想见山阿人，薜萝若在眼。握兰勤徒结，折麻心莫展。情用赏为美，事昧竟谁辨。观此遗物虑，一悟得所遣。

　　庐陵王墓下作追崇侍中王如故

　　晓月发云阳，落日吹朱方。含栖泛广川，洒泪眺连岗。眷言怀君子，沉痛切中肠。道消结愤懑，运开申悲凉。神期恒若存，德音初不忘。徂谢易永远，松柏森已行。延州协心许，楚老惜兰芳。解剑竟何及，抚坟徒自伤。平生疑若人，通蔽互相妨。理感深情恸，定非识所将。脆促良可哀，夭枉特兼常。一随往化灭，安用空名扬。举声泣已洒，长叹不成章。

　　富春渚

　　宵济渔浦潭，旦及富春郭。定山缅云雾，赤亭无淹薄。溯流触惊急，临圻阻参错。亮乏伯昏分，险过吕梁壑。洊至宜便习，兼山贵止托。平生协幽期，沦踬困微弱。久露干禄请，始果远游诺。宿心渐申写，万事俱零落。怀抱既昭旷，外物徒龙蠖。

　　登江中孤屿

　　江南倦历览，江北旷周旋。怀新道转迥，寻异景不延。乱流趋正绝，孤屿媚中川。云日相辉映，空水共澄鲜。表灵物莫赏，蕴真谁为传。想象昆山姿，缅邈区中缘。始信安期术，得尽养生年。

　　初去郡

　　彭薛裁知耻，贡公未遗荣。或可优贪竞，岂足称达生。伊予秉微尚，拙讷谢浮名。庐园当栖岩，卑位代躬耕。顾已虽自许，心迹犹未并。无庸妨周任，有疾象长卿。毕娶类尚子，薄游似邴生。恭承古人意，俶装返柴荆。牵丝及元兴，解龟在景平。负心二十载，于今废将迎。理棹遄远期，遵渚骛修坰。溯溪终水涉，登岭始山行。野旷沙岸净，天高秋月明。憩石挹飞泉，攀林搴落英。战胜臞者肥，止鉴流归停。即是羲唐化，获我击壤情。

　　初登石首城

　　白圭尚可磨，斯言易为缁。虽抱中孚爻，犹劳贝锦诗。寸心若不亮，微命察如丝。日月垂光景，成贷遂兼兹。出宿薄京畿，晨装搏曾飔。重经平生别，再与朋知辞。故山日已远，风波岂还时。迢迢万里帆，茫茫终何之。游当罗浮行，息必庐霍期。越海凌三山，游湘历九疑。钦圣若旦暮，怀贤亦凄其。皎皎明发心，不为岁寒欺。

　　田南树园激流植援

　　樵隐俱在山，由来事不同。不同非一事，养痾邱园中。园中屏氛杂，清旷招远风。卜室倚北阜，启扉面南江。激涧代汲井，插槿当列墉。群木既罗户，众山亦当窗。靡迤趋下岫，迢递瞰高峰。寡欲不期劳，即事罕人功。唯开蒋生径，永怀求羊踪。赏心不可忘，妙善异皆同。

　　拟魏太子邺中集诗八首五言并序

　　建安末，余时在邺宫，朝游夕宴，究欢愉之极。天下良辰美景，赏心乐事，四者难并。今昆弟友朋，二三诸彦，备尽之矣。古来此娱，书籍未见何者？楚襄王时，有宋玉、唐、景；梁孝王时，有邹、枚、严、马，游者美矣，而其主不文；汉武帝时，徐、乐诸才，备应对之能，而雄猜多忌，岂获晤言之适？不诬方将，庶必贤于今日耳！岁月如流，零落将尽。撰文怀人，感往增怆。其辞曰：

　　魏太子

　　百川赴巨海，众星环北辰。照灼烂霄汉，遥裔起长津。天地中横溃，家皇拯生民。区宇既涤荡，群英必来臻。忝此钦贤性，由来当怀仁。况值众君子，倾心隆日新，论物靡浮说，析理实敷陈。罗缕岂阙辞，窈窕究天人。澄觞满金罍，连榻设华茵。急弦动飞听，清歌拂梁尘。莫言相遇易，此欢信可珍。

　　王粲，家本秦川，贵公子孙，遭乱流寓，自伤情多。

　　幽厉昔崩乱，桓灵今板荡。伊洛既燎烟，函崤没无象。整装辞秦川，秣马赴楚壤。沮漳自可美，客心非外奖。常叹诗人言，式微何由往。上宰秦皇灵，侯伯咸宗长。云骑乱汉南，宛郢皆扫荡。排雾属盛明，披云对清朗。庆泰欲重叠，公子特先赏。不谓息肩愿，一旦值明两。并载游邺京，方舟泛河广。绸缪清宴娱，寂寥梁栋响。既作长夜饮，岂顾乘日养。

　　陈琳，袁本初书记之士，故叙丧乱事多。

　　皇汉逢屯邅，天下遭氛慝。董氏沦关西，袁家拥河北。单民易周章，窘身就羁勒。岂意事乖已，永怀恋故国。相公实勤王，信能定蝥贼。复睹东都辉，重见汉朝则。余生幸已多，矧乃值明德。爱客不告疲，饮宴遗景刻。夜听极星阑，朝游穷曛黑。哀哇动梁埃，急觞荡幽默。且尽一日娱，莫知古来惑。

　　徐干，少无宦情，有箕颍之心事，故仕世多素辞。

　　伊昔家临淄，提携弄齐瑟。置酒饮胶东，淹留憩高密。此欢谓可终，外物始难毕。摇荡箕濮情，穷年迫忧栗。末涂幸休明，栖集建薄质。已免负薪苦，乃游椒兰室。清论事究万，美话信非一。行觞奏悲歌，永夜继白日。华屋非蓬居，时髦岂余匹。中饮顾昔心，怅焉若有失。

　　刘桢，卓荦偏人，而文最有气，所得颇经奇。

　　贫居晏里闬，少小长东平。河兖当冲要，沦漂薄许京。广川无逆流，招纳厕群英。北渡黎阳津，南登宛郢城。既览古今事，颇识治乱情。欢友相解达，敷奏究平生。矧荷明哲顾，知深觉命轻。朝游牛羊下，暮坐括揭鸣。终岁非一日，传卮弄新声。辰事既难谐，欢愿如今并。唯羡肃肃翰，缤纷戾高冥。

　　应玚，汝颍之士，流离世故，颇有飘薄之叹。

　　嗷嗷云中雁，举翮自委羽。永梁弱水湄，违寒长沙渚。顾我梁州时，缓步集颍许。一旦逢世难，沦薄恒羁旅。天下昔未定，托身早得所。官渡厕一卒，乌林预艰阻。晚节值众贤，会同庇天宇。列坐荫华榱，金樽盈清醑。始奏延露曲，继以阑夕语。调笑辄酬答，嘲谑非惭沮。倾躯无遗虑，在心良已叙。

　　阮瑀，管书记之任，故有优渥之言。

　　河洲多沙尘，风悲黄云起。金羁相驰逐，联翩何穷已。庆云惠优渥，微薄攀多士。念昔渤海时，南皮戏清沚。今复河曲游，鸣葭泛兰汜。躧步陵丹梯，并坐侍君子。妍谈既愉心，哀音信睦耳。倾酤系芳醑，酌言岂终始。自从食苹来，唯见今日美。

　　平原侯植公子，不及世事，但美遨游，然颇有忧生之嗟。

　　朝游登凤阁，日暮集华沼。倾柯引弱板，攀条摘蕙草。徙倚穷骋望，目极尽所讨。西顾太行山，北眺邯郸道。平衢修且直，白杨信袅袅。副君命饮宴，欢娱写怀抱。良游匪昼夜，岂云晚与早。众宾悉精妙，清辞丽兰藻。哀音下回鹄，余哇彻清昊。中山不却醉，饮德方觉饱。愿以黄发期，养生念将老。

　　谢惠连秋怀

　　《诗评》云：“小谢才思富健，恨其兰玉夙雕，故长辔未骋。然《秋怀》、《捣衣》之制，虽复灵运锐思，亦何以加焉。又巧为淫丽歌谣，风人第一。”

　　平生无志意，少小婴忧患。如何乘苦心，矧复值秋晏。皎皎天月明，奕奕河星烂。萧瑟含风蝉，寥唳度云雁。寒商动清闺，孤灯暧幽幔。耿介繁虑积，展转长宵半。夷险难预谋，倚伏昧前算。虽好相如达，不同长卿慢。颇悦郑生偃，无取白衣宦。未知古人心，且从性所玩。宾至可命觞，朋来当染翰。高台骤登践，清浅时陵乱。颓魄不再圆，倾曦无两旦。金石终销毁，丹青暂雕焕。各勉玄发欢，无贻白首叹。因歌遂成赋，聊用布亲串。

　　捣衣

　　衡纪无淹度，晷运倏如催。白露滋园菊，秋风落庭槐。肃肃莎鸡羽，烈烈寒螀啼。夕阴结空幕，宵月皓中闺。美人戒裳服，端饰相招携。簪玉出北房，鸣金步南阶。櫩高砧响发，楹长杵声哀。微芳起两袖，轻汗染双题。纨素既已成，君子行未归。裁用笥中刀，缝为万里衣。盈箧自余手，幽缄俟君开。腰带准畴昔，不知今是非。

　　谢玄晖晚登三山还望京邑

　　《诗评》云：“玄晖诗，其源出于谢琨。微伤细密，颇在不伦。一章之中，自有玉石。然奇章秀句，往往警遒，足使叔源失步，明远变色。目善发诗瑞，而未篇诗踬，此其意锐而才弱也，然至为后进士子之所嗟慕。”《渔隐丛话》云：“古今诗人以诗名世者，或只一句，如‘池塘生春草’，见前。则谢康乐也；‘澄江静如练’，则谢宣城也，夫岂在多哉！”

　　灞涘望长安，河阳视京县。白日丽飞甍，参差皆可见。余霞散成绮，澄江静如练。喧鸟覆春洲，杂英满芳甸。去矣方滞淫，怀哉罢欢宴。佳期怅何许，泪下如流霰。有情知望乡，谁能鬒不变。

　　酬王晋安

　　梢梢枝早劲，涂涂露晚晞。南中荣橘柚，宁知鸿雁飞。拂露朝青阁，日旰坐彤闱。怅望一途阻，参差百虑依。春草秋更绿，公子未西归。谁能久京邑，缁尘染素衣。

　　暂使下都夜发新林至京邑赠西府同僚

　　大江流日夜，客心悲未央。徒念关山近，终知返路长。秋河曙耿耿，寒渚夜苍苍。引领见京室，宫雉正相望。金波丽鳷鹊，玉绳低建章。驱车鼎门外，思见昭邱阳。驰晖不可接，何况隔两乡。风云有鸟路，江汉限无梁。常恐鹰隼击，时菊委严霜。寄言罻罗者，寥廓已高翔。

　　游东田

　　戚戚苦无踪，携手共行乐。寻云陟累榭，随山望菌阁。远树暧芊芊，生烟纷漠漠。鱼戏新荷动，鸟散余花落。不对芳春酒，还望青山郭。

　　之宣城出新林浦向板桥

　　江路西南永，归流东北鹜。天际识归舟，云中辨江树。旅思倦摇摇，孤游昔已屡。既欢怀禄情，复协沧洲趣。嚣尘自兹隔，赏心于此遇。虽无玄豹姿，终隐南山雾。

　　直中书省

　　紫殿肃阴阴，彤庭赫弘敞。风动万年枝，日华承露掌。玲珑结绮钱，深沈映朱网。红药当阶翻，苍苔依砌上。兹言翔凤池，鸣佩多清响。信美非吾室，中园思偃仰。朋情以郁陶，春物方骀荡。安得陵风翰，聊恣山泉赏。

　　观朝雨

　　朔风吹飞雨，萧条江上来。既洒百常观，复集九成台。空蒙如薄雾，散漫似轻埃。平明振衣坐，重门犹未开。耳目暂无扰，怀古信悠哉。戢翼希骧首，乘流畏曝鲤。动息无兼遂，岐路多徘徊。方同战胜者，去剪北山莱。

　　和徐都曹

　　宛洛佳遨游，春色满皇州。结轸青郊路，回瞰苍江流。日华川上动，风光草际浮。桃李成蹊径，桑榆荫道周。东都已俶载，言归望绿畴。

　　陶渊明

　　山谷云：“宁律不谐，而不使句弱；用字不工，而不使语俗。此庾开府之所长也，然有意于为诗也。至于渊明，则所谓不烦绳削而自合者。虽然巧于斧斤者多疑其拙，窘于检括者辄病其放。孔子曰：‘宁武子，其智可及也，其愚不可及也。’渊明之拙与放，岂可为不知者道哉！道人曰：‘如我按指，海印发光。汝暂举心，尘劳先起。’说者曰：‘若以法眼观，无俗不真；若以世眼观，无真不俗。’渊明之诗，要当与一邱一壑者共之耳。”东坡云：“渊明诗质而实绮，癯而实腴，自曹、刘、鲍、谢、李、杜诸公，皆莫及也。”《龟山语录》云：“渊明诗所不可及者，冲淡深精，出于自然。若曾用力学，然后知渊明诗非著力之所能成。”《韵语阳秋》云：“山谷尝跋渊明诗卷云：‘血气方刚时读此诗，如嚼枯木。及绵历世事，知决定无所用智。’又尝论云：‘谢康乐、庾兰成之诗，炉锤之功，不遗余力，然未能窥彭泽数仞之墙者。二子有意于俗人赞毁其功拙，渊明直寄焉。’持是以论渊明诗，亦可以知其关键也。”又论：“陶潜、谢朓诗皆平澹有思致，非后来诗人怵心刿目雕琢者所为也。大抵欲造平澹，当自组丽中来，落其华纷，然后可造平澹之境，如此则陶、谢不足进矣。今之人作多拙易诗，而自以为平澹，识者未尝不绝倒也。梅圣俞《和晏相诗》云：‘因令适性情，稍欲到平澹。若词未圆熟，刺口剧菱芡。’言到平澹处甚难也。所以《赠杜挺之诗》，有‘作诗无古今，欲造平澹难’之句。李白云：‘秋水出芙蓉，天然去雕饰。’平澹而到天然处，则善矣。”

　　饮酒

　　张文潜云：“读《饮酒诗》，窃爱其文词，而慕其放达。”《遁斋闲览》云：“荆公尝言：渊明诗有奇绝不可及之语，如‘结庐在人境’至‘心远地自偏’，由诗人以来，无此句也。”东坡云：“渊明意不在诗，诗以寄其意耳。‘采菊东篱下，悠然见南山’，则本自采菊，无意望山，适举首而见之，故悠然忘情，趣闲而累远，此未可于文字语句间求之。今皆作‘望南山’，觉一篇神气索然。”《韵语阳秋》云：“东坡拈出渊明谈理之诗有三，一曰‘采菊东篱下，悠然见南山’，二曰‘笑傲东轩下，聊复得此生’，三曰‘客养千金躯，临化消其宝’，皆以为知道之言。盖摛章绘句，嘲风弄月，虽工亦何补？若睹道者，出语自然超诣，非常人能蹈其轨辙也。”

　　结庐在人境，而无车马喧。问君何能尔，心远地自偏。采菊东篱下，悠然见南山。山气日夕佳，飞鸟相与还。此中有真意，欲辩已忘言。

　　同前

　　东坡云：“靖节以无事为得此生，则见役于物者，非失此生耶！”

　　秋菊有佳色，浥露掇其英。泛此忘忧物，远我遗世情。一觞虽独进，杯尽壶自倾。日入群动息，归鸟趋林鸣。啸傲东轩下，聊复得此生。

　　同前

　　东坡云：“《饮酒诗》‘客养千金躯，临化消其宝’，宝不过躯，躯化则宝亦亡矣。人言靖节不知道，吾不信也。”

　　颜生称为仁，荣公言有道。屡空不获年，长饥至于老。虽留身后名，一生亦枯槁。死去何所知，称心固为好。客养千金躯，临化消其宝。裸葬何必恶，人当解其表。

　　读山海经

　　《诗评》云：“彭泽诗，其源出于应璩，又协左思风力。文体省净，殆无长语。笃意真古，辞兴婉惬。每观其文，相为其德，世叹其质真。至如‘欢言酌春酒’、‘日暮天无云’，风华清美，岂直为田家语邪？古人隐逸诗人之宗也。”

　　孟夏草木长，绕屋树扶疏。众鸟欣有托，吾亦爱吾庐。既耕亦已种，且还读我书。穷巷隔深辙，颇回故人车。欢言酌春酒，摘我园中蔬。微雨从东来，好风与之俱。泛览周王传，流观山海图。俯仰终宇宙，不乐复何如。

　　拟古

　　日暮天无云，春风扇微和。佳人美清夜，达曙酬且歌。歌竟长叹息，持此感人多。明明云间月，灼灼叶中花。岂无一时好，不久当如何。

　　问来使

　　《西清诗话》云：“渊明意趣，真古淡之宗。诗家视渊明，犹孔门视伯夷也。其集屡经诸儒手校，然有《问来使》二篇，世盖未见，独南唐与晁文元家二本之诗云云。李白《感秋诗》：‘陶令归去来，田家酒应熟。’其取诸此。”

　　尔从山中来，早晚发天目。我屋南窗下，今生几丛菊。蔷薇叶已抽，秋兰气当馥。归去来山中，山中酒应熟。

　　咏贫士

　　《蔡宽夫诗话》云：“子厚之贬，其忧悲憔悴之叹，发于诗者，诗为酸楚。闵己伤志，固君子所不免。然亦何至是？卒以愤死，未为达理也。乐天既遇闲，放浪物外，若真能脱屣轩冕者。然荣辱得失之际，铢铢校量，而自矜其达。每诗未尝不著此意，是岂真能忘之者哉，亦力胜之耳！惟渊明则不然，观其《贫士》、《责子》，与其他所作，当忧则忧，遇喜则喜。忽然忧乐两忘，则随所遇而皆适，未尝有择于其间，所谓超世遗物者，要当如是而后可也。观三人之诗，以意逆志，人岂难见？以是论贤不肖之实，亦何可欺乎？”

　　万族各有托，孤云独无依。暧暧虚中灭，何时见余晖。朝霞开宿雾，众鸟相与飞。迟迟出林翮，未夕复来归。量力守故辙，岂不寒与饥。知音苟不存，已矣何所悲。

　　责子

　　山谷云：“观渊明此诗，想见其人恺悌慈祥，戏谑可观也。”俗人便谓渊明诸子皆不肖，而渊明愁叹见于诗，所谓痴人前不得说梦也。

　　白发被两鬓，肌肤不复实。虽有五男儿，总不好纸笔。阿舒已二八，懒惰故无匹。阿宣行志学，而不爱文术。雍端年十三，不识六与七。通子垂九龄，但觅宋本作念。梨与栗。天运苟如此，且进杯中物。

　　饮酒

　　山谷云：“渊明此诗，乃知阮嗣宗当敛衽，何况鲍、谢诸子耶？诗中不见斧斤，而磊落清壮，惟陶能之。”

　　衰荣无定在，彼此更共之。邵生瓜田中，宁似东陵时。寒暑有代谢，人道每如兹。达人解其会，逝将不复疑。忽与一觞酒，日夕欢相持。

　　拟挽词

　　《韵语阳秋》云：“不立文字，见性成佛之家，达磨西方来有，渊明时未有也。观其《拟挽词》、《形影神》三篇，皆寓意高达，盖第一达磨也。”

　　有生必有死，早终非命促。昨暮同为人，今旦在鬼录。魂气散何之，枯形寄空木。娇儿索父啼，良友抚我哭。得失不复知，是非安能觉。千秋万岁后，谁知荣与辱。但恨在世时，饮酒不得足。

　　《形影神序》云：“贵贱贤愚，莫不营营以惜生，斯甚惑焉。故极陈形影之苦，言神辩自然以释之。好事君子，共取其心焉。”

　　形赠影

　　天城长不没，山川无改时。草木得常理，霜露荣悴之。谓人最灵智，独复不知兹。适见在世中，奄去靡归期。奚觉无一人，亲识岂相思。但余平生物，举目情凄洏。我无腾化术，必尔不复疑。愿君取吾言，得酒莫苟辞。

　　影答形

　　存生不可言，卫生每苦拙。诚愿游昆华，邈然兹道绝。与子相遇来，未尝异悲悦。憩荫若暂乖，止日终不别。此同既难常，黯尔俱时灭。身没名亦尽，念之五情热。立善有遗爱，胡可不自竭。酒云能消忧，方此讵不劣。

　　神释

　　大钧无私力，万物自森著。人为三才中，岂不以我故。与君虽异物，生而相依附。结托善恶同，安得不相与。三皇大圣人，今复在何处。彭祖寿永年，欲留不得住。老少同一死，贤愚无复数。日醉或能忘，将非促龄具。言善常所欣，谁当为汝誉。甚念伤吾生，正宜委运去。纵浪大化中，不善亦不惧。应尽便须尽，无复独多虑。

　　下潠田舍获

　　《蔡宽夫诗话》云：“秦汉以前，字书未备，既多假借，而音无反切，平侧皆通用。如‘庆云’、‘卿云’、‘皋陶’、‘咎繇’之类，大率如此。《诗》：‘瞻彼日月，悠悠我思；道之云远，曷云能来。’‘燕燕于飞，下上其音；之子于归，远送于南。’‘思’与‘来’，‘音’与‘南’，皆以为协声。魏、晋间此体犹在。刘越石‘握中有白璧，本自荆山璆。惟彼太公望，共此渭滨叟’。潘安仁‘位同单父邑，愧无子贱歌。岂敢陋微官，但恐忝所荷’是也。自齐、梁后，既拘以四声，又限以音韵，故大率以偶俪声病为工，文气安得不卑弱乎？惟陶渊明、韩退之时时摆脱俗拘忌，故‘栖’字与‘乖’字、‘阳’字与‘清’字，皆取其傍韵用，盖笔力自足以胜之也。”“阳”与“清”字，即韩退之“此日足可惜”诗，见本门。

　　贫居依稼穑，戮力东林隈。不言春作苦，常恐负所怀。司田眷有秋，寄声与我谐。饥者欢初饱，束带候鸡鸣。扬楫越平湖，泛随清壑回。郁郁荒山里，猿声闲且悲。哀风爱静夜，林鸟喜晨开。曰余作此来，三四星火颓。姿年逝已老，其事未云乖。遥谢荷蓧翁，聊得从君栖。

　　归园田居

　　《冷斋夜话》云：“东坡尝云：‘渊明诗，初视若散缓，熟视有奇趣。如“霭霭远人村，依依墟里烟。狗吠深巷中，鸡鸣桑树颠。”大率才高意远，则所寓得其妙，遂能如此。’”

　　少无适俗韵，性本爱邱山。误落尘网中，一去三十年。羁鸟恋旧林，池鱼思故渊。开荒南野际，守拙归园田。方宅十余亩，草屋八九间。榆柳荫后园，桃李罗堂前。暧暧远人村，依依墟里烟。狗吠深巷中，鸡鸣桑树颠。户庭无尘杂，虚室有余闲。久座樊笼里，复得反自然。  
　 
卷五

　　李太白

　　李阳冰云：“太白不读非圣人之书，耻为郑卫之作，故其言多似天仙之辞。凡所著述，言多讽兴。自三代以来，《风》、《骚》之后，驰驱屈、宋，鞭挞扬、马，千载独步，唯公一人。故王公趋风，列岳结轨，群贤翕习，如鸟归凤。卢黄门云：‘陈拾遗横制颓波，天下质文，翕然一变。’至今朝诗体，尚有梁、陈宫掖之风。至公大变，扫地并尽。今古文集，道而不行，唯公文章，横被六合，可谓力敌造化欤！”山谷云：“余详李白诗，如黄帝张乐于洞庭之野，无首无尾，不王故常，非墨工椠人所可拟议。”

　　蜀道难

　　《古今诗话》云：“李太白初自蜀到京师，贺知章闻其名，见之，请为文。出《蜀道难》示之。知章曰：‘公非人间人，岂太白星精耶？’于是解金貂换酒，醉而归。及见《乌夜啼》，曰：‘此诗可以哭鬼神。’”

　　噫吁戏！危乎高哉，蜀道之难难于上青天。蚕丛及鱼凫，开国何茫然。尔来四万八千岁，不与秦塞通人烟。西当太白有鸟道，可以横绝峨眉巅。地崩山摧壮士死，然后天梯石栈相钩连。上有六龙回日之高标，下有衡波逆折之回川。黄鹤之飞尚不得，猿猱欲度愁攀援。青泥何盘盘，百步九折萦岩峦。扪参历井仰胁息，以手抚膺坐长叹。问君西游何时还，畏涂巉岩不可攀。但见悲鸟号古木，雄飞雌从绕林间。又闻子规啼夜月，愁空山。蜀道之难难于上青天，使人听此凋朱颜。连峰去天不盈尺，枯松倒挂倚绝壁。飞湍瀑流争喧豗，砯崖转石万壑雷。其崄也若此，嗟尔远道之人胡为乎来哉！剑阁峥嵘而崔嵬，一夫当关，万夫莫开。所守或匪亲，化为狼与豺。朝避猛虎，夕避长蛇，磨牙吮血，杀人如麻。锦城虽云乐，不如早还家。蜀道之难难于上青天，侧身西望长咨嗟。

　　乌栖曲

　　姑苏台上乌栖时，吴王宫里醉西施。吴歌楚舞欢未毕，青山欲衔半边日。金壶丁丁漏水多，起看秋月坠江波，东方渐明奈乐何。

　　乌夜啼

　　黄云城边乌欲栖，归飞哑哑枝上啼。机中织锦秦川女，碧纱如烟隔窗语。停梭向人问故夫，欲说辽西泪如雨。

　　关山月

　　《吕氏童蒙训》云：“如‘晓月出天山，苍茫云海间。长风几万里，吹度玉门关’及‘沙墩至梁苑，二十五长亭。大舶夹双橹，中流鹅鹳鸣’之类，皆气盖一世，学者能熟味之，自然不褊浅矣。”

　　明月出天山，苍茫云海间。长风几万里，吹度玉门关。汉下白登道，胡窥青海湾。由来征战地，不见有人还。戌客望边色，一作巴。思归多苦颜。高楼当此夜，叹息未应闲。一作还。

　　淮阴书怀寄王宋城

　　沙墩至梁苑，二十五长亭。大舶夹双橹，中流鹅鹳鸣。云山扫空碧，川岳涵余清。飞凫从西来，适与佳兴并。眷言王乔舄，婉娈故人情。复此亲懿会，而增交道荣。沿洄且不定，飘忽怅徂征。暝投淮阴宿，欣得漂母迎。斗酒烹黄鸡，一餐感素诚。予为楚壮士，不是鲁诸生。有德必报之，千金耻为轻。缅书羁孤意，远寄棹歌声。

　　襄阳歌

　　六一居士云：“‘落日欲没岘山西，倒著接篱花下迷。襄阳小儿齐拍手，大家齐唱白铜鞮’，此常言也。至于‘清风明月不用一钱买，玉山自倒非人推’，然后见太白之横放。所以惊动千古者，固不在此乎？”

　　落日欲没岘山西，倒著接篱花下迷。襄阳小儿齐拍手，拦街争唱白铜鞮。傍人借问笑何事，笑杀山公醉似泥。鸬鹚杓，鹦鹉杯，百年三万六千日，一日须倾三百杯。遥看汉水鸭头绿，恰似蒲萄初酦醅。此江若变作春酒，垒麴便筑糟邱台。金鞍骏马换少妾，笑坐金鞍歌落梅。车傍侧挂一壶酒，凤笙龙管行相催。咸阳市上叹黄犬，何如月下倾金罍。君不见晋朝羊公一片石，龟头剥落生莓苔。泪亦不能为之堕，心亦不能为之哀。清风明月不用一钱买，玉山自倒非人推。舒州杓，力士铛，李白与尔同死生。襄王云雨今安在，江水东流猿夜声。

　　望庐山瀑布泉

　　苕溪渔隐云：“太白《望庐山》绝句云云，东坡美之，有诗云：‘帝遣银河一泒垂，古来唯有谪仙词。’然余谓太白古诗云：‘海风吹不断，江月照还空。’磊落清壮，语简而意尽，优于绝句多矣。”

　　日照香炉生紫烟，遥看瀑布挂前川。飞流直下三千尺，疑是银河落九天。

　　同前

　　西登香炉峰，南见瀑布水。挂流三百丈，喷壑数十里。歘如飞电来，隐若白虹起。初惊河汉落，半洒云天里。仰观势转雄，壮哉造化功。海风吹不断，江月照还空。空中乱潨射，左右洗青壁。飞珠散轻霞，流沬沸穹石。而我游名山，对之心益闲。无论潄琼液，还得洗尘颜。且谐宿所好，永愿辞人间。

　　长干行

　　山谷云：“《太白集》中《长干行》二篇，‘妾发初覆额’，真太白作也；‘忆妾深闺里’，李益尚书作也，所谓‘痴妒尚书李十郎’者也。词意亦清丽可喜，乱之太白诗中，亦不甚远。大儒曾子固刊定，亦不能别也。太白豪放，人中凤凰麒麟，譬如生富贵人，虽醉梦暝暗啽呓中作无义语，终不作寒乞声耳。”

　　妾发初覆额，折花门前剧。郎骑竹马来，绕床弄青梅。同居长千里，两小无嫌猜。十四为君妇，羞颜未尝开。低头向暗壁，千唤不一回。十五始展眉，愿同尘与灰。常存抱柱信，岂上望夫台。十六君远行，瞿塘滟滪堆。五月不可触，猿鸣天上哀。门前旧行迹，一一生苍苔。苔深不可扫，落叶秋风早。八月蝴蝶黄，双飞西园草。感此伤妾心，坐愁红颜老。早晚下三巴，预将书报家。相迎不道远，直至长风沙。

　　同前

　　忆妾深闺里，烟尘不曾识。嫁与长干人，沙头候风色。五月南风兴，思君下巴陵。八月西风起，想君发扬子。去来悲如何，见少别离多。湘潭几日到，妾梦越风波。昨夜狂风度，吹折江头树。淼淼暗无边，行人在何处。好乘浮云骢，佳期兰渚东。鸳鸯绿蒲上，翡翠锦屏中。自怜十五余，颜色桃花红。那作商人妇，愁水复愁风。

　　金陵酒肆留别

　　《诗眼》云：“山谷言：‘学者苦不见古人用意处，但得其皮毛，所以去之更远。如“风吹柳花满店香”，若人复能为此句，亦未是太白。至于“吴姬压酒劝客尝”，“压酒”字他人亦难及。“金陵子弟来相送，欲行不行各尽觞”，益不同。“请君试问东流水，别意与之谁短长”，至此乃真太白妙处，当潜心焉。’故学者先以识为主，禅家所谓正法眼，直须具此眼目，方可入道。”

　　风吹柳花满店香，吴姬压酒劝客尝。金陵子弟来相送，欲行不行各尽觞。请君问取东流水，别意与之谁短长。

　　远别离

　　《乐府录》云：“李白乐府有《远别离》，其言深哀而思切，吴迈、江文通之作皆不及也。”

　　远别离，古有皇英之二女，乃在洞庭之南，潇湘之浦。海水直下万里深，谁人不言此离苦？日惨惨兮云冥冥，猩猩啼烟兮鬼啸雨。我纵言之将何补，皇穹窃恐不照余之忠诚。雷凭凭兮欲吼怒，尧舜当之亦禅禹。君失臣兮龙为鱼，权归臣兮鼠变虎。或云尧幽囚，舜野死九疑。联绵皆相似，重瞳孤坟竟何是？帝子泣兮绿云间，随风波兮去无远。恸哭兮远望，见苍梧之深山。苍梧山崩湘水绝，竹上之泪乃可灭。

　　君马黄

　　《乐府题解》云：“‘君马黄，臣马苍，二马同逐君马良。终言美人归以南，归以北，驾车驰马，今我心伤。’李白拟遂有‘君马黄，我马白，马色虽不同，人心本无隔’，其末乃云：‘相知在急难，独好亦何益。’白之能自驰骋，不与古人同圈套，非远非近，此可谓善学诗者欤！”

　　君马黄，我马白，马色虽不同，人心本无隔。共作游冶盘，双行洛阳陌。长剑既照曜，高冠何赩赫。各有千金裘，俱为五侯客。猛虎落陷阱，壮夫时屈厄。相知在急难，独好亦何益。

　　临江王节士歌

　　《乐府题解》云：“李白亦有此拟，而感激奋励，有古忠烈之意云。”

　　洞庭白波木叶稀，燕鸿始入吴云飞。吴云寒，燕鸿苦，风号沙宿潇湘浦，节士感秋泪如雨。白日当天心，照之可以事明主。壮士愤，雄风生，安得倚天剑，跨海斩长鲸。

　　杜子美上

　　山谷云：“子美诗妙处，乃在无意于文。夫无意而意已至，非广之以《风》、《雅》、《颂》，深之以《离骚》、《九歌》，安能咀嚼其味，阒然入其门耶？彼喜穿凿者，弃其大旨，取其发兴，于所遇林泉人物，草木虫鱼，以为物物皆有所托，如世间商度隐语老，则子美之诗委地矣。”秦少游云：“苏武、李陵之诗，长于高妙；曹植、刘公干之诗，长于豪逸；陶潜、阮籍之诗，长于冲澹；谢灵运、鲍照之诗，长于峻洁；徐陵、庾信之诗，长于藻丽。子美者，穷高妙之格，极豪益之气，包冲澹之趣，兼峻洁之姿，备藻丽之态，而诸家所作不及焉。”王荆公云：“李白歌诗，豪放飘逸，人固莫及。然具格止于此而已，不知变也。至于甫，则悲欢穷泰，发敛抑扬，疾徐纵横，无施不可。故其诗有平淡简易者，有绮丽精确者，有丽重威武若三军之帅者，有奋迅驰骤若泛驾之马者，有淡泊闲静若山谷隐士者，有风流蕴藉若贵介公子者。盖其诗绪密而思深，观者苟不能臻其阃奥，未易识其妙处。”《唐子西语录》云：“六经之后，便有司马迁；三百五篇之后，便有杜子美。六经不可学，亦不须学。故作文当学司马迁，作诗当学杜子美。二书亦须常读，所谓不可一日无此君也。”苕溪渔隐云：“近时学诗者，率宗江西，然殊不知江西本亦学少陵者也。故陈无己曰：‘豫章之学博矣，而法于少陵，故其诗近之。’今少陵之诗，后生少年不复过目，抑亦失江西之意乎！江西平日语学者为诗旨趣，亦独宗少陵一人而已。余为是说，盖欲学诗者师少陵，友江西，则两得之矣。”

　　奉赠韦左丞丈二十二韵

　　《诗眼》云：“山谷言文章必谨布置。每见后学，多告以《原道》命意曲折。后予心此概考古人法度，如《赠韦见素》诗云：‘纨裤不饿死，儒冠多误身。’此一篇立意，故使人静听而具陈之。自‘甫昔少年日，早充观国宾’，‘致君尧舜上，再使风俗淳’，皆儒冠事业也。自‘此意竟萧条’至‘蹭蹬无纵鳞’，言误身如此也。则意举而文备，故已有是诗矣。然必言其所以见韦者，于是有厚愧真知之句。所以真知者，谓传诵其诗也。然宰相职在荐贤，不当徒爱人而已，士故不能无望，故曰‘窃效贡公喜，难甘原宪贫’；果不能荐贤，则去之可也，故曰‘焉能心怏怏，只是走踆踆’；又将入海而去秦也，然其去也，必有迟迟不忍之意，故曰‘尚怜终南山，回首清渭滨’；则所知不可以不别，故曰‘常拟报一饭，况怀辞大臣’；夫如此，是可以相忘于江湖之外，虽见素亦不得而见矣，故曰‘白鸥波浩荡，万里谁能驯’终焉。此诗前贤录为压卷，盖布置最得正体，如官府甲第，门堂房室，各有定处，不可乱也。韩文公《原道》，于《书》之《尧典》如此，其它皆谓之变体可也。”又云：“诗有一篇命意，有句中命意。如老杜《上韦见素》诗，布置如此，是一篇命意也。至其道迟迟不忍去之意，则曰‘尚怜终南山，回首清渭滨’；其道欲与见素别，则曰‘常拟报一饭，况怀辞大臣’，此句中命意也。盖如此，然后顿挫高雅。”

　　纨裤不饿死，儒冠多误身。丈人试静听，贱子请具陈。甫昔少年日，早充观国宾。读书破万卷，下笔如有神。赋料杨雄敌，诗看子建亲。李邕求识面，王翰愿卜邻。自谓颇挺出，立登要路津。致君尧舜上，再使风俗淳。此意竟萧条，行歌非隐沦。骑驴三十载，旅食京华春。朝扣富儿门，暮随肥马尘。残杯与冷炙，到处潜悲辛。主上顷见征，歘然欲求伸。青冥却垂趐，蹭蹬无纵鳞。甚愧丈人厚，甚知丈人真。每于百僚上，猥诵佳句新。窃效贡公喜，难甘原宪贫。焉能心怏怏，只是走踆踆。今欲东入海，即将西去秦。尚怜终南山，回首清渭滨。常拟报一饭，况怀辞大臣。白鸥没浩荡，万里谁能驯。

　　发秦州乾元三年自秦州赴同谷县纪行十二首

　　《少陵诗总目》云：“两纪行诗，《发秦州》至《凤凰台》，《发同谷县》至《成都府》，合二十四首，皆以纪行为先后，无复差舛。昔韩子苍常论此诗笔力变化，当与太史公诸赞方驾，学者宜常讽诵之。”

　　我衰更懒拙，生事不自谋。无食问乐土，无衣思南州。汉源十月交，天气如凉秋。草木未黄落，况闻山水幽。栗亭名更佳，下有良田畴。充肠多薯蓣，崖密亦易求。密竹复冬笋，清池可方舟。虽伤旅寓远，庶遂平生游。此邦俯要冲，实恐人事稠。应接非本性，登临未销忧。溪谷无异石，塞田始征收。岂复慰老夫，惘然难久留。日色隐孤戌，乌啼满城头。中宵驱车去，饮马寒塘流。磊落星月高，苍茫云雾浮。大哉乾坤内，吾道长悠悠。

　　赤谷

　　天寒霜雪繁，游子有所之。岂但岁月暮，重来未有期。晨发赤谷亭，险艰方自兹。乱石无改辙，我车已载脂。山深苦多风，落日童稚饥。悄然村墟迥，烟火何由追。贫病转零落，故乡不可思。常恐死道路，永为高人嗤。

　　铁堂峡

　　山风吹游子，缥缈乘险绝。硖形藏堂隍，壁色立积铁。径摩穹苍蟠，石与厚地裂。修纤无垠竹，嵌空太始雪。威迟哀壑底，徒旅惨不悦。水寒长冰横，我马骨正折。生涯抵弧矢，盗贼殊未灭。飘蓬逾三年，回首肝肺热。

　　盐井

　　卤中草木白，青者官盐烟。官作既有程，煮盐烟在川。汲井岁榾榾，出车日连连。自公斗三百，转致斛六千。君子慎止足，小人苦喧阗。我何良叹嗟，物理固自然。

　　寒硖

　　行迈日悄悄，山谷势多端。云门转绝岸，积阻霾天寒。寒硖不可度，我实衣裳单。况当仲冬交，溯沿增波澜。野人寻烟语，行子旁水餐。此生免荷殳，未敢辞路难。

　　法镜寺

　　身危适他州，勉强终劳苦。神伤山行深，愁破崖寺古。婵娟碧藓净，萧摵寒箨聚。回回山根水，冉冉松上雨。泄云蒙清晨，初日翳复吐。朱甍半光炯，户牖灿可数。拄策忘前期，出萝已亭午。冥冥子规叫，微径不复取。

　　青阳峡

　　塞外苦厌山，南行道弥恶。冈峦相经亘，云水气参错。林迥硖角来，天窄壁面削。磎西五里石，奋怒向我落。仰看日车侧，俯恐坤轴弱。魑魅啸有风，霜霰浩漠漠。昨忆逾陇坂，高秋视吴岳。东笑莲花卑，北知崆峒薄。超然侔壮观，已谓殷寥廓。突兀犹趁人，及兹叹冥寞。

　　龙门镇

　　细泉兼轻冰，沮洳栈道湿。不辞辛苦行，迫此短景急。石门云雪隘，古镇峰峦集。旌竿暮惨澹，风水白刃涩。胡为屯成皋，防虞此何及。嗟尔远戍人，山寒夜中泣。

　　石龛

　　熊罴咆我东，虎豹号我西。我后鬼长啸，我前狨又啼。天寒昏无日，山远道路迷。驱车石龛下，仲冬见虹霓。伐竹者谁子，悲歌上云梯。为官采美箭，五岁供梁齐。苦云直簳尽，无以充提携。奈何渔阳骑，飒飒惊蒸黎。

　　积草岭

　　连峰积长阴，白日递隐见。飕飕林响交，惨惨石状变。山分积草岭，路异明水县。旅泊吾道穷，衰年岁时倦。卜居尚百里，休驾役诸彦。邑有佳主人，情如已会面。来书语绝妙，远客惊深眷。食蕨不愿余，茅茨眼中见。

　　泥功山

　　朝行青泥上，暮在青泥中。泥泞非一时，版筑劳人功。不畏道路永，反将汩没同。白马为铁骊，小儿成老翁。哀猿透却坠，死鹿力所穷。寄语北来人，后来莫匆匆。

　　凤凰台

　　亭亭凤凰台，北对西康州。西伯今寂寞，凤声亦悠悠。山峻路绝踪，石林气高浮。安得万丈梯，为君上上头。恐有无母雏，饥寒日啾啾。我能剖心血，饮啄慰孤愁。心以当竹实，炯然无外求。血以当醴泉，岂徒比清流。所重王者瑞，敢辞微命休。坐看彩翮长，举意八极周。自天衔瑞图，飞下十二楼。图以奉至尊，凤以垂鸿猷。再光中兴业，一洗苍生忧。深衷正为此，群盗何淹留。

　　发同谷县

　　贤有不黔突，圣有不暖席。况我饥愚人，焉能尚安宅。始来兹山中，休驾喜地僻。奈何迫物累，一岁四行役。忡忡去绝境，杳杳更远适。停骖龙潭云，回首虎崖石。临岐别数子，握手泪再滴。交情无旧深，穷老多惨戚。平生懒拙意，偶值栖遁迹。去住与愿违，仰惭林间翮。

　　木皮岭

　　首路栗亭西，尚想凤凰村。季冬携童稚，辛苦赴蜀门。南登木皮岭，艰险不易论。汗流被我体，祁寒为之暄。远岫争辅佐，千岩自崩奔。始知五岳外，别有他山尊。仰干塞天明，俯入裂厚坤。再闻虎豹斗，屡跼风水昏。高有废阁道，摧折如断辕。下有冬青林，石上走长根。西崖特秀发，焕若灵芝繁。润聚金碧气，清无沙土痕。忆观昆仑图，目系玄圃存。对此欲何适，默伤垂老魂。

　　白沙渡

　　畏途随长江，渡口下绝岸。差池上舟楫，杳窕入云汉。天寒荒野外，日暮中流半。我马向北嘶，山猿饮相唤。水清石礧礧，沙白滩漫漫。迥然洗愁卒，多病一疏散。高壁抵嵚崟，洪涛越凌乱。临风独回首，揽辔复三叹。

　　水会渡

　　山行有常程，中夜尚未安。微月没已久，崖倾路何难。大江动我前，汹若溟渤宽。篙师暗理楫，歌笑轻波澜。霜浓木石滑，风急手足寒。入舟已千忧，陟巘仍万盘。回眺积水外，始知众星乾。远游令人瘦，衰病惭加餐。

　　飞仙阁

　　土门山行窄，微径缘秋豪。栈云阑千峻，梯石结构牢。万壑欹疏林，积阴带奔涛。寒日外淡泊，长风中怒号。歇鞍在地底，始觉所历高。往来杂坐卧，人马同疲劳。浮生有定分，饥饱岂可逃。叹息谓妻子，我何随汝曹。

　　五盘

　　五盘虽云险，山色佳有余。仰凌栈道细，俯映江木疏。地僻无网罟，水清反多鱼。好鸟不妄飞，野人半巢居。喜见淳朴俗，坦然心神舒。东郊尚格斗，巨猾何时除。故乡有弟妹，流落随邱墟。成都万事好，岂若归吾庐。

　　龙门阁

　　清江下龙门，绝壁无尺土。长风驾高浪，浩浩自太古。危途中萦盘，仰望垂线缕。滑石欹谁凿，浮梁袅相拄。目眩陨杂花，头风吹过雨。百年不敢料，一坠那得取。饱闻经瞿塘，足见渡大庾。终身历艰险，恐惧从此数。

　　石柜阁

　　《唐子西语》云：“《秦中纪行诗》如‘江间饶奇石’，未为极胜；至‘暝色带远客’，则不可及已。”

　　季冬日已长，山晚半天赤。蜀道多草花，江间饶奇石。石柜曾波上，临虚荡高壁。清晖回群鸥，暝色带远客。羁栖负幽意，感叹向绝迹。信甘孱懦婴，不独冻馁逼。优游谢康乐，放波陶彭泽。吾衰未自由，谢尔性所适。

　　拮柏渡

　　青冥寒江渡，架竹为长桥。竿湿烟漠漠，江水风萧萧。连笮动袅娜，征衣飒飘飖。急流鸨鹢散，绝岸鼋鼍骄。西辕自兹异，东逝不可要。高通荆门路，阔会沧海潮。孤光隐顾盼，游子怅寂寥。无以洗心胸，前登但山椒。

　　剑门

　　惟天有设险，剑阁天下壮。连山抱西南，石角皆北向。两崖崇墉倚，刻画城郭状。一夫怒临关，百万未可傍。珠玉走中原，岷峨气凄怆。三皇五帝前，鸡犬各相放。后王尚柔远，职贡道已丧。至今英雄人，高视见霸王。并吞与割据，极力不相让。吾将罪真宰，意欲铲叠嶂。恐此复偶然，临风默惆怅。

　　鹿头山

　　鹿头何亭亭，是日慰饥渴。连山西南断，俯见千里豁。游子出京华，剑门不可越。及兹阻险尽，始喜原野阔。殊方昔三分，霸气曾间发。天下今一家，云端失双阙。悠然想扬马，断起名硉兀。有文令人伤，何处埋尔骨。纡余脂膏地，惨澹豪侠窟。杖钺非老臣，宣风岂专达。冀公柱石姿，论道邦国活。斯人亦何幸，公镇逾岁月。

　　成都府

　　翳翳桑榆日，照我征衣裳。我行山川异，忽在天一方。但逢新人民，未卜见故乡。大江东流去，游子去日长。曾城填华屋，季冬树木苍。喧然名都会，吹箫间笙簧。信美无与适，侧身望川梁。鸟雀夜各归，中原杳茫茫。初月出不高，众星尚争光。自古有羁旅，我何苦哀伤。

　　病柏

　　《石林诗话》云：“《病柏》、《病橘》、《枯棕》、《枯楠》，皆当时事。《病柏》当为明皇作，与《杜鹃行》意同。《枯棕》皆民力之残困，其篇中自言矣。《枯楠》云‘犹含栋梁具，无复云霄志’，当为房次律之徒作。惟《病橘》始言‘惜哉结实小，酸涩如棠梨’，未以比荔枝劳民，疑若指佞幸之不得志者。自汉、魏以来，诗人用意深远，不失古风，惟此为然，不但语之工也。”

　　有柏生崇冈，童童状车一作青。盖。偃蹙龙虎姿，生当风云会。神明依正直，故老多再拜。岂知千年根，中路颜色坏。出非不得地，蟠据亦高大。岁寒忽无凭，日夜柯叶改。丹凤领九雏，哀鸣翔其外。鸱鸮志意满，养子穿穴内。客从何乡来，伫立久吁怪。静求玄精理，浩荡难倚赖。

　　病橘

　　群一作枳。橘少生意，虽多亦奚为。惜哉结实小，酸涩如棠梨。剖之尽蠹虫，彩掇爽其宜。纷然不适口，岂只存其皮。萧萧半死叶，未忍别故枝。玄冬霜雪积，况乃回风吹。尝闻蓬莱殿，罗列潇湘姿。此物岁不稔，玉食失一作少。光辉。寇盗尚凭陵，当君减膳时。汝病是天意，吾谂一作愁。罪有司。忆昔南海使，奔腾献荔枝。百马死山谷，到今耆旧悲。

　　枯棕

　　蜀门多棕榈，高者十八九。其皮割剥甚，虽众亦易朽。徒布如云叶，青青岁寒后。交横集斧斤，凋丧先蒲柳。伤时苦军乏，一物官尽取。嗟尔江汉人，生成复何有。有同枯棕木，使我沉叹久。死者即已休，生者何自守。啾啾黄雀啄，侧见寒蓬走。念尔形影干，摧残没藜莠。

　　枯楠

　　楩楠枯峥嵘，乡党皆莫记。不知几百岁，惨惨无生意。上枝摩皇天，下根盘厚地。巨围雷霆坼，万孔蝼蚁萃。冻雨落流胶，《渔隐丛话》云：“《楚辞》‘使冻雨兮洒尘’，注云：‘江东呼夏月暴雨为冻雨，音东。’”衡风夺佳气。白鹄遂不来，天鸡为愁思。犹含栋梁具，无复霄汉志。良工古昔少，识者出涕泪。种榆水中央，成长何容易。截承金露盘，袅袅不自畏。

　　李潮八分小篆歌

　　《渔隐丛话》云：“此诗叙书之颠末，可谓详尽，后人笔力，岂能到此？而‘峄山碑’、‘枣木传刻’之语，尤为人所取信。”

　　仓颉鸟迹既茫昧，字体变化如浮云。陈仓石鼓又已讹，大小二篆生八分。秦有李斯汉蔡邕，中间作者寂不闻。峄山之碑野火焚，枣木传刻肥失真。苦县光和尚骨立，书贵瘦硬方通神。惜哉李蔡不复得，吾甥李潮下笔亲。尚书韩择木，骑曹蔡有邻。开元以来数八分，潮也掩有二子成三人。况潮小篆逼秦相，快剑长戟森相向。八分一字直百金，蛟龙盘拏肉屈强。吴郡张颠夸草书，草书非古空雄壮。岂如吾甥不流宕，丞相中郎丈人行。巴东逢李潮，逾月求我歌。我今衰老才力薄，潮乎潮乎奈汝何。

　　秋日夔府咏怀奉寄郑监审李宾客之芳一百韵

　　《石林诗话》云：“长篇最难，晋、魏以前，无过十韵者。盖尝使人以意道志，初不以叙事倾侧为工。至《咏怀》、《北征》见后。诸篇，穷极笔力，如太史公纪，此古今绝唱。”《蔡宽夫诗话》云：“子美诗善叙事，故号诗史。其律诗多至百韵，本末贯穿如一词，前此盖未有。”元稹云：“子美铺陈终始，排比声韵，大或千言，次犹数百词，气豪迈而风调清深，属对律切，而脱弃凡近。”山谷云：“好作奇语，自是文章一病。但当以理为主，理得而词顺，自然出群拔萃。观子美到夔州后诗，不烦绳削而自合矣。”

　　绝塞乌蛮北，孤城白帝边。飘零仍百里，消渴已三年。雄剑鸣开匣，群书满系船。乱离心不展，衰谢日萧然。筋力妻孥问，菁华岁月迁。登临多物色，陶冶赖诗篇。峡束沧江起，岩排石树圆。拂云霾楚气，潮海蹴吴天。煮井为盐速，烧畬度地偏。有时惊叠嶂，何处觅平川。鸂鶒双双舞，猕猴垒垒悬。碧罗长似带，锦石小如钱。春草何曾歇，寒花亦可怜。猎人吹戍火，野店引山泉。唤起搔头急，扶行几屐穿。两京犹薄产，四海绝随肩。幕府初交辟，郎官幸备员。瓜时犹旅寓，萍泛苦夤缘。药饵虚狼藉，秋风洒静便。开襟驱瘴疠，明目扫云烟。高宴诸侯礼，佳人上客前。哀筝伤老大，华屋艳神仙。南内开元曲，常时弟子传。法歌声变转，满坐涕潺湲。吊影夔州僻，回肠杜曲煎。即今龙厩水，莫带犬戎羶。耿贾扶王室，萧曹供御筵。乘威灭蜂虿，戮力效鹰鹯。旧物森犹在，凶徒恶未悛。国须行战伐，人忆止戈鋋。奴仆何知礼，恩荣错与权。胡星一彗孛，黔首遂拘挛。哀痛丝纶切，烦苛法令蠲。业成陈始王，兆喜出于畋。宫禁经纶密，台阶翊戴全。熊罴载吕望，鸿雁美周宣。侧听中兴主，长吟不世贤。音徽一柱数，道理下牢千。郑李光时论，文章并我先。阴何尚清省，沈宋歘联翩。律比昆仑竹，音知燥湿弦。风流俱善价，惬当久忘筌。置驿常如此，登龙盖有焉。虽云隔礼数，不敢坠周旋。高视收人表，虚心味道玄。马来皆汗血，鹤唳必青田。羽翼商山起，蓬莱汉阁连。管宁纱帽净，江令锦袍鲜。东郡时题壁，南湖日扣舷。远游凌绝境，佳句染华笺。每欲孤飞去，徒为百虑牵。生涯已寥落，国步尚迍邅。衾枕成芜没，池塘作弃捐。别离忧怛怛，伏腊涕涟涟。露菊班丰镐，秋蔬影涧瀍。共谁论昔事，几处有新阡。富贵空回首，喧争懒著鞭。兵戈尘漠漠，江汉月娟娟。局促看秋燕，萧疏听脱蝉。雕虫蒙记忆，烹鲤问沉绵。卜羡君平杖，偷存子敬氊。囊虚把钗钏，金尽拆花钿。甘子阴凉叶，茅斋八九椽。阵图沙北岸，市暨瀼西巅。羁绊心尝折，栖迟病即痊。紫收岷岭芓，白种陆家莲。色好梨胜颊，穰多栗过拳。敕厨唯一味，求饱或三鳣。儿去看鱼笱，人来坐马鞯。缚柴门窄窄，通竹溜涓涓。堑抵公畦棱，村依野庙壖。缺篱将棘拒，倒石赖藤缠。借问频朝谒，何如稳昼眠。谁云行不逮，自觉坐能坚。雾雨银章涩，馨香粉署妍。紫鸾无近远，黄雀任翩翾。困学违从众，明公各勉旃。声华夹宸极，早晚到星躔。恳谏留匡鼎，诸儒引服虔。不逢输鲠直，会是正陶甄。宵旰忧虞轸，黎元疾苦骈。云台终日画，青简为谁编。行路难何有，招寻兴已专。由来具飞楫，暂拟控鸣弦。身许双峰寺，门求七祖禅。落帆追宿昔，衣褐向真诠。安石名高晋，昭王客赴燕。途中非阮籍，查上似张骞。披拂云宁在，淹留景不延。风期终破浪，水怪莫飞涎。他日辞神女，伤春怯杜鹃。淡交随聚散，泽国绕回旋。本自依迦叶，何曾籍偓佺。炉峰生转盼，橘井尚高褰。东走穷归鹤，南征尽跕鸢。晚闻多妙教，卒践塞前愆。顾凯丹青列，头陁琬琰镌。众香深黯黯，几地肃芊芊。勇猛为心极，清羸任体孱。金篦空刮眼，镜象未离铨。

　　自京赴奉先县咏怀五百字

　　杜陵有布衣，老大意转拙。许身一何愚，窃比稷与契。居然成濩落，白首甘契阔。盖棺事则已，此志常觊豁。穷年忧黎元，叹息肠内热。取笑同学翁，浩歌弥激烈。非无江海志，萧洒送日月。生逢尧舜君，不忍便永诀。当今廊庙具，构厦岂云缺。葵藿倾太阳，物性固莫夺。顾惟蝼螘辈，但自求其穴。胡为慕大鲸，辄拟偃溟渤。以兹悟生理，独耻事干谒。兀兀遂至今，忍为尘埃没。终愧巢与由，未能易其节。沉饮聊自适，放歌破愁绝。岁暮百草零，疾风高冈裂。天衢阴峥嵘，客子中夜发。霜严衣带断，指直不得结。凌晨过骊山，御榻在嵽嵲。蚩尤塞寒空，蹴蹋崖谷滑。瑶池气郁律，羽林相摩戛。君臣留欢娱，乐动殷樛嶱。赐浴皆长缨，与宴非短褐。彤庭所分帛，本自寒女出。鞭挞其夫家，聚敛贡城阙。圣人筐篚恩，实欲邦国活。臣如忽至理，君岂弃此物。多士盈朝廷，仁者宜战栗。况闻内金盘，尽在卫霍室。中堂舞神仙，烟雾散玉质。暖客貂鼠裘，悲管逐清瑟。劝客驼蹄羹，霜橙压香橘。朱门酒肉臭，路有冻死骨。荣枯咫尺异，惆怅难再述。北辕就泾渭，官渡又改辙。群水从西下，极目高崪几。疑是崆峒来，恐触天柱折。河梁幸未坼，枝撑声窸窣。行旅相攀援，川广不可越。老妻寄异县，十口隔风雪。谁能久不顾，庶往共饥渴。入门闻号啕，幼子饥已卒。吾宁舍一哀，里巷亦呜咽。所愧为人父，无食致夭折。岂知秋未登，贫窭有仓卒。生常免租税，名不隶征伐。抚迹犹酸辛，平人固骚屑。默思失业徒，因念远戍卒。忧端齐终南，澒洞不可掇。  
　 
卷六

　　杜子美下

　　十二月一日

　　《诗眼》云：“古人律诗，亦是一片文章，语或似无伦次，而意若贯珠。《十二月一日》诗云：‘今朝腊月春意动，云安县前江可怜。’此诗立意，念岁月之迁易，感异乡之飘泊。其曰‘一声何处送书雁，百丈谁家上水船’，则羁愁旅思，皆在目前；‘未将梅蕊惊愁眼，要取楸花媚远天’，梅望春而花，楸将夏而繁，乃言滞留之势，当自冬过春，始终见梅楸，则百花之开落，皆在其中矣。以此益念故国，思朝廷，故曰‘光明起草人所羡，肺病几时朝日边’。《闻官军收河北》诗云：‘剑外忽传收蓟北，初闻涕泪满衣裳。’夫人感极则悲，悲定而后喜，忽闻大盗之平，喜唐室复见太平。顾视妻子，知免流离，故曰‘却看妻子愁何在’；其喜之至也，不知手之舞之，足之蹈之，故曰‘漫展诗书喜欲狂’；从此有乐生之心，故曰‘白日放歌须纵酒’；于是率中原流寓之人同归，以青春和暖之时节归，故曰‘青春作伴好还乡’。言其道涂则曰‘欲从巴峡穿巫峡’，言其所归则曰‘便下襄阳向洛阳’。此盖曲尽一时之意，惬当众人之情，通畅而有条理，如辨士之语言也。《游子》诗云：‘巴蜀愁谁语，吴门兴杳然’，巴蜀既无可语言，故欲远之吴会。‘九江春草外’，则想像将来吴门之景物。‘三峡暮帆前’，则去路先涉三峡之风波。‘厌就成都卜，休为吏部眠’，君平之卜所以养生，毕卓之酒所以忘忧，今皆不能如意，则犯三峡之险，适九江之远，岂得已也哉！夫奔走万里，无所税驾，伤人世险隘，不能容己，故曰‘蓬莱如可到，衰白问群仙’终焉。《题桃树》诗云：‘小径升堂旧不斜，五株桃树亦从遮。’此诗意在第一句：旧堂小径从来不斜，又五桃遮掩之，已若图画矣。中间四句皆旧日事，方天下太平，家给食足，有桃实则馈贫人，故曰‘高秋总馈贫人实’；和气应期而至，人意闲而乐之，故曰‘来岁还舒满树花’；家家有忠厚之风，处处有鲁恭之化，故曰‘窗户每宜通乳燕，儿童莫信打慈鸦’。及题此诗时，所向皆寡妻群盗，何暇如此，故曰‘非今日’，乃往年‘天下车书正一家’时也。然所谓意若贯珠，今人不求意思关纽，但以相似语言为贯穿，以停稳笔画为端直，岂不浅近也哉！”

　　今朝腊月春意动，云安县前江可怜。一声何处送书雁，百丈谁家上水船。未将梅蕊惊愁眼，更取楸花媚远天。明光起草人所羡，肺病几时朝日边。

　　闻官军收河南河北

　　剑外忽传收蓟北，初闻涕泪满衣裳。却看妻子愁何在，漫卷诗书喜欲狂。白日放歌须纵酒，青春作伴好还乡。即从巴峡穿巫峡，便下襄阳向洛阳。

　　游子

　　巴蜀愁谁语，吴门兴杳然。九江春草外，三峡暮帆前。厌就成都卜，休为吏部眠。蓬莱如可到，衰白问群仙。

　　题桃树

　　小径升堂旧不斜，五株桃树亦从遮。高秋总馈贫人实，来岁还舒满树花。帘户每宜通乳燕，儿童莫信打慈鸦。寡妻群盗非今日，天下车书正一家。

　　哀江头

　　苏子由云：“《大雅·绵》九章，诵太王迁豳，建都邑，营宫室而已。至其八章乃曰：‘肆不殄厥愠，亦不陨厥问。’始及昆夷之怒，上何也。至其九章乃曰：‘虞芮质厥成，文王蹶厥生。予曰有疏附，予曰有先后，予曰有奔奏，予曰有御侮。’事不接，文不属，如连川断岭，虽相去绝远，而气象联络，观者知其脉理之为一也。盖附离不以凿枘，此最为文之高致耳。老杜陷贼时，有《哀江头》诗，予爱其词气如百金战马，注坡蓦涧，如履平地，得诗人之遗法。如白乐天诗词甚工，然拙于纪事，寸步不遗，犹恐失之，此所以望老杜之藩垣而不及也。”

　　少陵野老吞声哭，春日潜行曲江曲。江头宫殿锁千门，细柳新蒲为谁绿。忆昔霓旌下南苑，苑中万物生颜色。昭阳殿里第一人，同辇随君侍君侧。辇前才人带弓箭，白马嚼啮黄金勒。翻身向天仰射云，一箭正坠双飞翼。明眸皓齿今何在，血污游魂归不得。清渭东流剑阁深，去住彼此无消息。人生有情泪沾臆，江水江花岂终极。黄昏胡骑尘满城，欲往城南忘南北。

　　兵车行

　　《蔡宽夫诗话》云：“齐、梁以来，文士喜为乐府辞，然沿袭之久，往往失其命题本意。‘乌将八九子’，但咏乌；‘雉朝飞’，但咏雉；‘难鸣高树颠’，但咏鸡，大抵类此。而甚有并其题失之者，如‘相府莲’讹为‘想夫怜’，如‘杨婆儿’讹为‘杨叛儿’之类是也。盖辞人例多事，语言不复详研考，虽李白亦不免此。惟老杜《兵车行》、《悲青坂》、《无家别》见前。等数篇，皆因事自出己意，立题略不更蹈前人陈迹，真豪杰也。”

　　车辚辚，马萧萧，行人弓箭各在腰。爷娘妻子走相送，尘埃不见咸阳桥。牵衣顿足拦道哭，哭声直上千云霄。道旁过者问行人，行人但云点行频。或从十五北防河，便至四十西营田。去时里正与裹头，归来头白还戍边。边庭流血成海水，武皇开边意未已。君不见汉家山东二百州，千村万落生荆杞。纵有健妇把锄犁，禾生陇亩无东西。况复秦兵耐苦战，被驱不异犬与鸡。长者虽有问，役夫敢伸恨。且如今年冬，未休关西卒。县官急索租，租税从何出。信知生男恶，反是生女好。生女犹是嫁比邻，生男埋没随百草。君不见青海头，古来白骨无人收。新鬼烦冤旧鬼哭，天阴雨湿声啾啾。

　　悲青坂

　　我军青坂在东门，天寒饮马太白窟。黄头奚儿日尚西，数骑弯弓敢驰突。山雪河冰野萧瑟，青是烽烟白人骨。焉得附书与我军，忍待明年莫仓卒。

　　后出塞

　　《许彦周诗话》云：“诗有力量，如弓之斗力，其未挽时，不知其难也；及其挽之，力不及处，分寸不可强。若《出塞曲》‘落日照大旗，马鸣风萧萧’，‘悲笳数声动，壮士惨不骄’，又《八哀诗》‘汝阳让太子，眉宇真天人。虬髯似太宗，色映塞外春’，见后。此等力量，不容它人到。”

　　朝进东门营，暮上河阳桥。落日照大旗，马鸣风萧萧。平沙列万幕，部伍各见招。中天悬明月，令严夜寂寥。悲笳数声动，壮士惨不骄。借问大将谁，恐是霍嫖姚。

　　八哀诗

　　伤时盗贼未息，兴起王公、李公，叹旧怀贤，终于张相国，八公前后存没，遂不诠次焉。《少陵诗总目》云：“《八哀诗》，古风中最为大笔。崔德符尝论斯文可以表里《雅》、《颂》，中古作者莫及也。”

　　赠司空王公思礼

　　司空出东夷，童稚刷劲翮。追随燕蓟儿，颖锐物不隔。服事哥舒翰，意无流沙碛。未甚拔行间，犬戎大充斥。短小精捍姿，屹然强寇敌。贯穿百万众，出入由咫尺。马鞍悬将首，甲外控鸣镝。洗剑青海水，刻铭天山石。九曲非外蕃，其王转深壁。飞兔不近驾，鸷鸟资远击。晓达兵家流，饱闻春秋癖。胸襟日沉静，肃肃自有适。潼关初溃散，万乘犹辟易。偏禆无所施，元帅见手格。太子入朔方，至尊狩梁益。胡马缠伊落，中原气甚逆。肃宗登宝位，塞望势敦迫。公时徒步至，请罪将厚责。际会清河公，间道传玉册。天王拜跪毕，谠议果冰释。翠华卷飞雪，熊虎亘阡陌。屯兵凤凰山，帐殿泾渭辟。金城贼咽喉，诏镇雄所搤。禁暴靖无双，爽气春浙沥。巷有从公歌，野多青青麦。及夫哭庙后，复领太原役。恐惧禄位高，怅望王土窄。不得见清时，呜呼就窀穸。永系五湖舟，悲甚田横客。千秋汾晋间，事与云水白。昔观文苑传，岂述廉蔺绩。嗟嗟邓大夫，士卒终倒戟。

　　故司徒李公光弼

　　司马天宝末，北收晋阳甲。胡骑攻吾城，愁寂意不惬。人安若泰山，蓟北断右胁。朔方气乃苏，黎首见帝业。二宫泣四郊，九庙起颓压。未散河阳卒，思明伪臣妾。复自碣石来，火焚乾坤猎。高视笑禄山，公又大献捷。异王册崇勋，小敌信所怯。拥兵镇河汴，千里初妥帖。青绳纷营营，风雨秋一叶。内省未入朝，死泪终映睫。大屋去高栋，长城扫遗堞。平生白羽扇，零落蛟龙匣。雅望与英姿，恻怆槐里接。三军晦光彩，烈士痛稠叠。直笔在史臣，将来洗箱箧。吾思哭孤冢，南纪阻归楫。扶颠永萧条，未济失利涉。疲薾竟何人，洒涕巴东峡。

　　赠左仆射郑国公严公武

　　郑公瑚琏器，华岳金天晶。昔在童子日，已闻老成名。嶷然大贤后，复见秀骨清。开口取将相，小心事友生。阅书百氏尽，落笔四座惊。历职匪父任，嫉邪常力争。汉仪尚整肃，胡骑忽纵横。飞传自河陇，逢人问公卿。不知万乘出，雪涕风悲鸣。受词剑阁道，谒帝萧关城。寂寞云台仗，飘飖沙塞旌。江山少使者，笳鼓凝皇情。壮士血相视，忠臣气不平。密论正观体，挥发岐阳征。感激动四极，联翩收二京。西郊牛酒再，原庙丹青明。匡汲俄宠辱，卫霍竟哀荣。四登会府地，三掌华阳兵。京兆空柳色，尚书无履声。群乌自朝夕，白马休横行。诸葛蜀人爱，文翁儒化成。公来雪山重，公去雪山轻。记室得何逊，韬钤延子荆。四郊失壁垒，虚馆开逢迎。堂上指图画，军中吹玉笙。岂无成都酒，忧国只细倾。时观锦水钓，问俗终相并。意待犬戎灭，人藏红粟盈。以兹报主愿，庶或禆世程。炯炯一心在，沉沉二竖婴。颜回竟短折，贾谊徒忠贞。飞旐出江汉，孤舟转荆衡。虚无马融笛，帐望龙骧茔。空余老宾客，身上愧簪缨。

　　赠太子太师汝阳郡王琎

　　汝阳让太子，眉宇真天人。虬髯似太宗，色映塞外春。往者开元中，主恩视遇频。出入独非时，礼异见群臣。爱其谨洁极，倍此骨肉亲。从容听朝后，或在风雪晨。忽思格猛兽，苑囿腾清尘。羽旗动若一，万马肃駪駪。诏王来射雁，拜命已挺身。箭出飞鞚内，上又回翠麟。翻然紫塞翮，下拂明月轮。从人虽获多，天笑不为新。王每中一物，手自与金银。袖中谏猎书，扣马久上陈。竟无衔橜虞，圣聪矧多仁。官免供给费，水有在藻鳞。匪唯帝老大，皆是王中勤。晚年务置醴，门引申白宾。道大容无能，永怀侍芳茵。好学尚真烈，义形必沾巾。挥翰绮绣扬，篇什若有神。川广不可溯，墓久狐兔邻。宛彼汉中郡，文雅见天伦。何以开我悲，泛舟俱远津。温温昔风味，少壮已书绅。旧游易磨灭，衰谢多酸辛。

　　赠秘书监江夏李公邕

　　长啸宇宙间，高才日陵替。古人不可见，前辈复谁继。忆昔李公存，词林有根柢。声华当健笔，洒落富清制。风流散金石，追琢山岳锐。情穷造化理，学贯天人际。于谒走其门，碑版照四裔。各满深望还，森然起凡例。萧萧白杨路，洞彻宝珠惠。龙宫塔庙涌，浩劫浮云卫。宗儒俎豆事，故吏去思计。眄睐已皆虚，跋踄曾不泥。向来映当时，岂独劝后世。丰屋珊瑚钩，麒麟织成罽。紫骝随剑几，义取无虚岁。分宅脱骖间，感激怀未济。众归赒给美，摆落多藏秽。独步四十年，风听九皋唳。呜呼江夏姿，竟掩宣尼袂。往者武后朝，引用多宠嬖。否臧太常议，面折二张势。衰俗凛生风，排荡秋旻霁。忠贞负冤根，宫阙深旒缀。放逐早联翩，低垂困炎厉。日斜鵩鸟入，魂断苍梧帝。荣枯走不暇，星驾无安税。几分汉庭竹，夙拥文侯彗。终悲洛阳狱，事近小臣毙。祸阶初负谤，易力何深哜。伊昔临淄亭，酒酣托末契。重叙东都别，朝阴改轩砌。论文到崔苏，指尽流水逝。近伏盈川雄，未甘特进丽。是非张相国，相扼一危脆。争名岂古然，关揵歘不闭。例及吾家诗，旷怀扫氛翳。慷慨嗣真作，咨嗟玉山桂。钟律俨高悬，鲲鲸喷迢遰。坡陁青州血，芜没汶阳瘗。哀赠竟萧条，恩波延揭厉。子孙存如线，旧客舟凝滞。君臣尚论兵，将帅接燕蓟。朗咏六公篇，忧来豁蒙蔽。

　　故秘书少监武功苏公源明

　　武功少也孤，徒步客徐兖。读书东岳中，十载考坟典。时下莱芜郭，忍饥浮云巘。负米晚为身，每食脸必泫。夜字照爇薪，垢衣生碧藓。庶以勤苦志，报兹劬劳愿。学蔚醇儒姿，文包旧史善。洒落辞幽人，归来潜京辇。射策君东堂，宗匠集精选。制可题未乾，乙科已大阐。文章日自负，掾吏亦累践。晨趋阊阖内，足踏宿昔趼。一麾出守还，黄屋朔风卷。不暇陪八骏，虏庭悲所遣。平生满樽酒，断此朋知展。忧愤病二秋，有恨石可转。肃宗复社稷，得无逆顺辨。范晔顾其儿，李斯忆黄犬。秘书茂松色，载从祠坛墠。前后百卷文，枕籍皆禁脔。篆刻扬雄流，溟涨本末浅。青荧芙蓉剑，犀兕岂独剸。反为后辈亵，予实苦怀缅。煌煌斋房芝，事绝万手搴。垂之俟来者，正始征劝勉。不要悬黄金，胡为投乱贙。结交三十载，吾与谁游衍？荥阳复冥漠，罪罟已横罥。呜呼子逝日，始泰则终蹇。长安米万钱，凋丧尽余喘。战伐何当解，归帆阻清沔。尚缠漳水疾，永负蒿里饯。

　　故著作郎贬台州司户荥阳郑公虔

　　鶢鶋至鲁门，不识钟鼓响。孔翠望赤霄，愁思雕笼养。荥阳冠众儒，早闻名公赏。地崇士大夫，况乃气清爽。天然生知姿，学立游夏上。神农或阙漏，黄石愧师长。药纂西极名，兵流指诸掌。贯穿无遗恨，荟蕞何技痒。圭臬星经奥，虫篆丹青广。子云窥未遍，方朔谐太枉。神翰顾不一，体变钟兼两。文传天下口，大字犹在榜。昔献书画图，新诗亦俱往。沧洲动玉陛，寡鹤误一响。三绝自御题，四方尤所仰。嗜酒益疏放，弹琴视天壤。形骸实土木，亲近惟几杖。未曾寄官曹，突兀倚书幌。晚就芸香阁，风尘昏坱莽。反覆归圣朝，点染无涤荡。老蒙台州掾，泛泛浙江桨。履穿四明雪，饥拾楢溪橡。空闻紫芝歌，不见杏坛丈。天长眺东南，秋色余魍魉。别离惨至今，斑白徒怀曩。春深秦山秀，叶坠清渭朗。剧谈王侯门，野税林下鞅。操纸终夕酣，时物集遐想。词场竟疏阔，平昔滥吹奖。百年见存没，牢落吾安放。萧条阮咸在，出处同世网。他日访江楼，含凄述飘荡。

　　故右仆射相国张公九龄

　　相国生南纪，金璞无留矿。仙鹤下人间，独立霜毛整。矫然江海思，复与云路永。寂寞想土阶，未遑等箕颍。上君白玉堂，倚君金华省。碣石岁峥嵘，天地日蛙黾。退食吟大庭，何心记榛梗。骨惊畏曩哲，鬒变负人境。虽蒙换蝉冠，右地恧多幸。敢忘二疏归，痛迫苏耽井。紫绶映暮年，荆州谢所领。庾公兴不浅，黄霸镇每静。宾客引调同，讽咏在务屏。诗罢地有余，篇终语清省。一阳发阴管，淑气含公鼎。乃知君子心，用才文章境。散帙起翠螭，倚薄巫庐并。绮丽玄晖拥，笺诔任昉骋。自我一家则，未缺只字警。千秋沧海南，名系朱鸟影。归老守故林，恋阙悄延颈。波涛良史笔，芜绝大庾岭。向时礼数隔，制作难上请。再读徐孺碑，犹思理烟艇。

　　冬日洛城北谒玄元皇帝庙

　　《珊瑚钩诗话》云：“陈无己先生语予曰：‘今人爱杜甫诗，一句之内，至切取数字以仿像之，非善学者。学诗之要，在乎立格、命意、用字而已。’予曰：‘如何等是？’曰：‘《冬日谒玄元皇帝庙》诗，叙述功德，反复外意，事该而理长；《阆中歌》，辞致峭丽，语脉新奇，句清而体好，兹非立格之妙乎？《江汉诗》，言乾坤之大，腐儒无所寄其身；《缚鸡行》，言鸡虫行失，不如两忘而寓于道，兹非命意之深乎？《赠蔡希鲁》诗云“身轻一鸟过”，力在一“过”字；《徐步》诗云“花蕊上蜂须”，功在一“上”字，兹非用字之精乎？学者体其格，高其意，练其字，则自然有合矣，何必规规然仿像之乎！’”

　　配极玄都閟，凭高禁御长。宗祧严具礼，掌节镇非常。碧瓦初寒外，金茎一气旁。山河扶绣户，日月近雕梁。仙李盘根大，猗兰奕叶光。世家遗旧史，道德付今王。画手看前辈，吴生远擅场。森罗移地轴，妙绝动宫墙。五圣联龙衮，千官列雁行。冕旒俱秀发，旌斾尽飞扬。翠柏深留景，红梨迥得霜。风筝吹玉桂，露井冻银床。身退卑周室，经传拱汉皇。谷神如不死，养拙更何乡。

　　阆山歌

　　阆州城东灵山白，阆州城北玉台碧。松浮欲尽不尽云，山动将崩已崩石。那知根无鬼神会，已觉气与嵩华敌。中原格斗且未归，应结茅斋看青壁。

　　阆水歌

　　嘉陵江色何所似，石黛碧玉相因依。正怜日破浪花出，更复春从沙际归。巴童荡浆欹侧过，水鸡衔鱼来去飞。阆中胜事可肠断，阆州城南天下稀。

　　江汉

　　江汉思归客，乾坤一腐儒。片云天共远，永夜月同孤。落日心犹壮，秋风病欲苏。古来存老马，不必取长途。

　　缚鸡行

　　小奴缚鸡向市卖，鸡被缚急相喧争。家中厌鸡食虫蚁，不知鸡卖还遭烹。虫鸡于人何厚薄，吾叱奴人解其缚。鸡虫得失无了时，注目寒江倚山阁。

　　登岳阳楼

　　《唐子西语录》云：“过岳阳楼，观子美诗，不过四十字耳，气象宏放，涵蓄深远，殆与洞庭争雄，所谓富哉言乎者。太白、退之辈率为大篇，极其笔力，终不逮也。杜诗虽小而大，余诗虽大而小。”《西清诗话》云：“洞庭天下壮观，自昔骚人墨客，题之者众矣。如‘水涵天影阔，山拔地形高’，‘四顾疑无地，中流忽有山’，‘鸟飞应畏堕，帆远却如闲’，皆见称于世，未若孟浩然‘气蒸云梦泽，波撼岳阳城’，则洞庭空旷无际，气象雄壮，如在目前。至子美诗，则又不然，‘吴楚东南坼，乾坤日夜浮’，不知少陵胸中吞几云梦也。”

　　昔闻洞庭水，今上岳阳楼。吴楚东南坼，乾坤日夜浮。亲朋无一字，老病有孤舟。戎马关山北，凭轩涕泗流。

　　野人送朱樱

　　《诗眼》云：“《樱桃诗》云云，前四句。此诗如禅家所谓信手拈来，头头是道者。直书目前所见，平易委曲，得人心所同然。但它人难，难不能发尔。至于云云，后四句。其感兴皆出于自然，故终篇遒健。”

　　西蜀樱桃也自红，野人相赠满筠笼。数回细写愁仍破，万颗匀圆讶许同。忆昨赐沾门下省，退朝擎出大明宫。金盘玉箸无消息，此日尝新任转蓬。

　　秋雨叹

　　苕溪渔隐云：“《秋雨叹》三篇，一二篇尤感慨。”

　　雨中百草皆烂死，阶下决明颜色鲜。著叶满枝翠羽盖，开花无数黄金钱。凉风萧萧吹汝急，恐汝后时难独立。堂上书生空白头，临风三嗅馨香泣。

　　春望

　　《迂叟诗话》云：“‘牂羊坟首，三星在罶’，言不可久。古人为诗，贵于意在言外，使人思而得之，故言之者无罪，闻之者足以戒也。近世诗人，惟杜子美最得诗人之体，如‘山河在’，明无余物矣；‘草木深’，明无人矣。花鸟平时可娱之物，见之而泣，闻之而恐，则时可知矣。他皆类此，不可遍举。”

　　国破山河在，城春草木深。感时花溅泪，恨别鸟惊心。烽火连三月，家书抵万金。白头搔更短，浑欲不胜簪。

　　壮游

　　《溪诗话》云：“书史蓄胸中，而气味入于冠裾；山川历目前，而英灵助于文字。太史公南游北涉，信非徒然。观老杜《壮游》云：‘东下姑苏台’至‘西归到咸阳’，其豪气逸韵，可以想见。序《太白集》者，称其隐岷山，居襄、汉，南游江、淮，观云梦，去之齐、鲁，之吴，之梁，北抵赵、魏、燕、晋，西徙邠、岐、金陵，上浔阳，流夜郎，泛洞庭，上巫峡。白自序亦曰：‘偶乘舟，一日千里，或遇胜景，终年不移。’其恣横采览，非其狂也。使二公稳坐中书，何以垂不朽如此哉！燕公助于江山，郑綮谓‘相府非灞桥，那得诗思’，非虚语也。”

　　往昔十四五，出游翰墨场。斯文崔魏徒，以我似班扬。七龄思即壮，开口咏凤皇。九龄书大字，有作成一囊。性豪业嗜酒，嫉恶怀刚肠。脱略小时辈，结交皆老苍。饮酣嗜八极，俗物都茫茫。东下姑苏台，已具浮海航。到今有遗恨，不得穷扶桑。王谢风流远，阖庐邱墓荒。剑池石壁仄，长洲芰荷香。嵯峨阊门北，清庙映回塘。每趋吴太伯，抚事泪浪浪。枕戈忆勾践，渡浙想秦皇。蒸鱼闻匕首，除道哂要章。越女天下白，镜湖五月凉。剡溪蕴秀异，欲罢不能忘。归帆拂天姥，中岁贡旧乡。气劘屈贾垒，目短曹刘墙。忤下考工第，独辞京尹堂。放荡齐赵间，裘马颇清狂。春歌丛台下，冬猎青邱旁。呼鹰皂枥林，逐兽云雪冈。射飞曾纵鞚，引臂落鹙鸧。苏俟据鞍喜，忽如携葛疆。快意八九年，西归到咸阳。许与必词伯，赏游实贤王。曳裙置醴地，奏赋入明光。天子废食召，群公会轩裳。脱身无所爱，痛饮信行藏。黑貂不免敝，班鬓兀称觞。杜曲晚耆旧，四郊多白杨。坐深乡党敬，日觉死生忙。朱门任倾夺，赤族迭罹殃。国马竭粟豆，官鸡输稻梁。举隅见烦费，引古惜兴亡。河朔风尘起，岷山行幸长。两宫各警跸，万里遥相望。崆峒杀气黑，少海旌旗黄。禹功亦命子，涿鹿亲戎行。翠叶拥吴岳，螭虎啖豺狼。爪牙一不中，骄兵更陆梁。大军载草草，凋瘵满膏盲。备员窃补衮，忧愤心飞扬。上感九庙焚，下悯万民疮。斯时伏青蒲，廷诤守御床。君辱敢爱死，赫怒幸无伤。圣哲体仁恕，宇县复小康。哭庙灰烬中，鼻酸朝未央。小臣议论绝，老病家殊方。郁郁苦不展，羽翮困低昂。秋风动哀壑，碧蕙捐微芳。之推避赏从，渔父濯沧浪。荣华敌勋业，岁暮有严霜。吾观鸱夷子，才格出寻常。群凶逆未定，侧伫英后翔。

　　玉华宫

　　《容斋随笔》云：“张文潜暮年在宛邱，何大圭方弱冠，往谒之。凡三日，见其吟哦此诗不绝口。大圭请其故，曰：‘此章乃《风》、《雅》、《鼓吹》，未易为子言。’大圭曰：‘先生所赋，何必减此？’曰：‘平生极力模写，仅有一篇稍似之，然未可同日语。’遂诵其《离黄州诗》，偶同此韵，曰：‘扁舟发孤城，挥手谢送者。山回地势卷，天豁江面泻。中流望赤壁，石脚插天下。昏昏烟雾岭，历历涣樵舍。居夷实三载，邻里通假借。别之岂无情，老泪为一洒。篙工起鸣鼓，轻橹健于马。聊为过江宿，寂寂樊山夜。’此其音响节奏，固似之矣，读之可默喻也。”

　　溪回松风长，苍鼠窜古瓦。不知何王殿，遗构绝壁下。阴房鬼火青，坏道哀湍泻。万籁真笙竽，秋色正潇洒。美人为黄土，况乃粉黛假。当时侍金舆，故物独石马。忧来藉草坐，浩歌泪盈把。冉冉征途间，谁是长年者。

　　严郑公宅咏竹

　　王洙诗注云：“此诗公之措意，极为深远。以意逆志，观者当自知之。”

　　绿竹半含箨，新梢才出墙。色侵书帙晚，阴过酒樽凉。雨洗娟娟静，风吹细细香。但令无翦伐，会见拂云长。

　　孤雁

　　师先生诗注云：“鲍当《孤雁》诗云：‘更无声接续，空有影相随。’孤则孤矣，岂若子美有‘饮啄’、‘念群’之语，孤之中乃有不孤之意。而‘谁怜一片影，相失万重云’，又有不尽之意乎！”

　　孤雁不饮啄，飞鸣声念群。谁怜一片影，相失万重云。望尽似犹见，哀多如更闻。野鸦无意绪，鸣噪自纷纷。

　　绝句谩兴九首

　　张文潜云：“以声律作诗，其末流也，而自唐至今，诗人谨守之。独鲁直一扫古今，出胸臆，破弃声律，作五七言，如金石未作，钟磬声和，浑然有律吕外意。近来作诗者，颇有此体，然自吾鲁直始也。”苕溪渔隐曰：“古诗不拘声律，自唐至今，诗人皆然。初不待破弃声律，诗破弃声律，老杜自有此体，如《绝句漫兴》、《黄河》、《江畔独步寻花》、《夔州歌》、《春水生》，皆不拘声律，浑然成章，新奇可爱。”

　　眼见客愁愁不醒，无赖春色到江亭。即遣花开深造次，便觉莺语太丁宁。

　　手种桃李非无主，野老墙低还是家。恰似春风相欺得，夜来吹折几枝花。

　　孰知茅斋绝低小，江上燕子故来频。衔泥点污琴书内，更接飞虫把著人。

　　二月已破三月来，渐老逢春能几回。莫思身外无穷事，且尽生前有限杯。

　　肠断春江欲尽头，杖藜徐步立芳洲。颠狂柳絮随风去，轻薄桃花逐水流。

　　懒慢无堪不出村，呼儿自在掩柴门。苍苔浊酒林中静，碧水春风野外昏。

　　糁迳杨花铺白氊，点溪荷叶叠青钱。笋根稚子无人见，沙上凫雏旁母眠。

　　舍西柔桑叶可拈，江上细麦复纤纤。人生几何春已夏，不放香醪如蜜甜。

　　隔户杨柳弱袅袅，恰似十五儿女腰。谁谓朝来不作意，狂风挽断数长条。

　　黄河二首

　　黄河北岸海西军，捶鼓鸣钟天下闻。铁马长鸣不知数，羌人高鼻动成群。

　　黄河西岸是吾蜀，欲须供给家无粟。愿驱众庶戴君王，混一车书弃金玉。

　　江畔独步寻花七绝句

　　《禁脔》云：“古诗有醇酽之气，《江畔独步寻花》七绝句云云。”

　　江上被花恼不彻，无处告诉只颠狂。走觅南邻爱酒伴，经旬出饮独空床。

　　稠花乱蕊畏江滨，行步欹危实怕春。诗酒尚堪驱使在，未须料理白头人。

　　江深竹静两三家，多事红花映白花。报答春光知有处，应须美酒送生涯。

　　东望少城花满烟，百花高楼更可怜。谁能载酒开金盏，唤起佳人舞绣筵。

　　黄师塔前江水东，春光懒困倚微风。桃花一簇开无主，可爱深红爱浅红。

　　黄四娘家花满蹊，千朵万朵压枝低。留连戏蝶时时舞，自在矫莺恰恰啼。

　　不是爱花即欲死，只恐花尽老相催。繁枝容易纷纷落，嫩叶商量细细开。

　　夔州歌十绝句

　　中巴之东巴东山，江水开辟流其间。白帝高为三峡镇，夔州险过百牢关。

　　白帝夔州各异城，蜀江楚峡混殊名。英雄割据非天意，霸王并吞在物情。

　　群雄竞起问前朝，王者无外见今朝。比讶渔阳结怨恨，元听舜日旧箫韶。

　　赤甲白盐俱刺天，闾阎缭绕接山巅。枫林橘树丹青合，复道重楼锦绣悬。

　　瀼东瀼西一万家，江北江南春冬花。背飞鹤子遗琼蕊，相趁凫雏入蒋牙。

　　东屯稻畦一百顷，北有涧水通青苗。晴浴狎鸥分处处，雨随神女下朝朝。

　　蜀麻吴盐自古通，万斛之舟行若风。长年三老长歌里，白昼摊钱高浪中。

　　忆昔咸阳都市合，山水之图张卖时。巫峡曾经宝屏见，楚宫犹对碧峰疑。

　　阆风玄圃与蓬壶，中有高堂天下无。借问夔州压何处，峡门江腹拥城隅。

　　武侯祠堂不可忘，中有松柏参天长。干戈满地客愁破，云日如火炎天凉。

　　春水生二绝句

　　二月六夜春水生，门前小滩浑欲平。鸬鹚鸂鶒莫漫喜，吾与汝曹俱眼明。

　　一夜水高二尺强，数日不可更禁当。南市津头有船卖，无钱即买系篱傍。  
　 

卷七

　　韩退之上

　　秋怀诗十一首

　　樊汝霖云：“《秋怀诗》十一首，《文选》体也。唐人最重《文选》学，公以六经之文为诸儒倡，《文选》弗论也。而公诗如‘自许连城价’、‘傍砌看红药’、‘眼穿长讶双鱼断’之句，皆取诸《文选》，此诗亦往往有其体。”

　　窗前两好树，众叶光薿薿。秋风一披拂，策策鸣不已。微灯照空床，夜半偏入耳。秋忧无端来，感叹成坐起。天明视颜色，与故不相似。羲和驱日月，一作“白日”。疾急不可恃。浮生虽多途，“虽”或作“每”。趋死惟一轨。胡为浪自苦，得酒且欢喜。白露下百草，萧兰共雕悴。青青四墙下，已复生满地。寒蝉暂寂寞，蟋蟀鸣自恣。运行无穷期，禀受气苦异。适时各得所，松柏不必贵。

　　彼时何卒卒，我志何曼曼。犀首空好饮，廉颇尚能饭。学堂日无事，驱马适所愿。茫茫出门路，欲去聊自劝。归还阅书史，文字浩千万。尘迹竟谁寻，贱嗜非贵献。丈夫意有在，女子乃多怨。

　　秋气日恻恻，秋空日凌凌。上无枝上蜩，下无盘中蝇。岂不感时节，耳目去所憎。清晓卷书坐，南山见高棱。其下澄湫水，有蛟寒可罾。惜哉不得往，岂谓吾无能。

　　离离挂空悲，戚戚抱虚警。露泫秋树高，虫吊寒夜永。敛退就新懦，趋营悼前猛。归愚识夷途，汲古得修绠。名浮犹有耻，味薄真自幸。庶几遗悔尤，即此是幽屏。“露泫”一作“露滴”。

　　今晨不成起，端坐尽日景。虫鸣室幽幽，月吐窗同同。丧怀若迷方，浮念剧含梗。尘埃慵伺候，文字浪驰骋。尚须勉其顽，王事有朝请。

　　秋夜不可晨，秋日苦易暗。我无汲汲志，何以有此憾。寒鸡空在栖，缺月烦屡瞰。有琴具徽弦，再鼓听愈淡。古声久埋灭，无由见真滥。低心逐时趣，苦勉只能暂。有如乘风船，一纵不可缆。不如觑文字，丹铅事点勘。岂必求嬴余，所要石与甔。

　　卷卷落地叶，随风走前轩。鸣声若有意，颠倒相追奔。空堂黄昏暮，我坐默不言。童子自外至，吹灯当我前。问我我不应，馈我我不餐。退坐西壁下，读诗一作书。尽数篇。作者非今士，相去时已千。其言有感激，使我复凄酸。顾谓汝童子，置书且安眠。丈夫属有念，事业无穷年。

　　霜风侵梧桐，众叶著树干。空阶一片下，琤若摧琅玕。谓是夜气灭，望舒霣其团。青冥无依倚，飞辙危难安。惊起出户视，倚楹久汍澜。忧愁费晷景，日月如跳丸。迷复不计远，为君驻尘鞍。

　　暮暗来客去，群嚣各收声。悠悠偃宵寂，舋舋抱秋明。世累忽进虑，外忧遂侵诚。强怀张不满，弱念缺易一作已。盈。诘屈避语阱，冥茫触心兵。败虞千金弃，得比寸草荣。知耻足为勇，晏然谁汝令。

　　鲜鲜霜中菊，既晚何用好。扬扬弄芳蝶，尔生还不早。运穷两值遇，婉娈死相保。西风蛰龙蛇，众木日凋槁。由来命分尔，泯灭岂足道。

　　赠一有别字元十八协律六首

　　知识久去眼，吾行其既远。瞢瞢莫訾省，一作毁。默默但寝饭。子兮何为者，冠佩立宪宪。何氏之从学，兰蕙已满畹。于何玩其光，以至岁向晚。时治一作治惟。尚和同，无俟于謇謇。或师绝学贤，不以艺自挽。子兮独如何，能自媚婉娩。一作婉。金石出声音，宫室发关楗。何人识章甫，而知骏蹄踠。惜乎吾无居，不得留息偃。临当背面时，裁诗示绻缱。

　　英英桂林伯，实维文武特。远劳从事贤，来吊逐臣色。南裔多山海，道里屡纡直。风波无程期，所忧动不测。子往诚艰难，一作险。我去未穷极。临别且无言，有泪不可拭。

　　吾友柳子厚，其人艺且贤。吾未识子时，已览赠子篇。寤寐想风彩，于今已三年。不意流窜路，旬日同食眠。所闻昔已多，所得今过前。如何又须别，使我抱悁悁。

　　势要情所重，排斥则埃尘。骨肉未免然，况又四海人。嶷嶷桂林伯，矫矫勇义身。生平所未识，待我逾交亲。遗我数幅书，继以药物珍。药物防瘴疠，书劝养形神。不知四罪地，岂有再起辰。穷涂致感激，肝胆还轮囷。

　　读书患不多，思义患不明。患足已不学，既学患不行。子今四美具，实大华亦荣。王官不可阙，未宜后诸生。嗟我摈南海，无由助飞鸣。

　　寄书龙城守，君骥何时秣。峡山逢飓风，雷电助撞捽。乘潮簸扶胥，近岸指一发。两岩虽云牢，木石互飞发。屯门虽云高，亦映波浪没。余罪不足惜，子生未宜忽。胡为不忍别，感谢情至骨。

　　南溪始泛三首

　　《蔡宽夫诗话》云：“《南溪始泛》三首，乃末年所作，独为闲远，有渊明风气。”《王直方诗话》云：“洪龟父言：山谷于退之诗，少所许可，最爱《南溪始泛》，以为有诗人句律之深意。”

　　榜舟南溪上，一作下。上上不得反。幽寻事随去，孰能量近远。阴沈过连树，藏昂抵横坂。石粗肆磨砺，波恶厌牵挽。或以偏岸渔，竟就平洲饭。点点暮雨飘，稍稍新月偃。余年谅一作懔。无几，休日怆已晚。自是病使然，非由取高蹇。

　　南溪亦清駃，而无楫与舟。山农惊见之，随我观不休。不惟儿童辈，或有杖白头。馈我笼中瓜，劝我此淹留。我云以病归，此已颇自由。幸有用余俸，一作“今幸有余俸”。置居在西畴。囷仓米谷满，未有旦夕忧。上去无得得，下来亦悠悠。但恐烦里闾，时有缓急投。愿为同社人，鸡豚燕春秋。

　　足弱不能步，自宜收朝迹。嬴形可与一作舆。致，佳观安可掷。即此南坂下，久闻有水石。拖舟入其间，溪流正清激。随波吾未能，峻濑乍可刺。鹭起若道吾，前飞数十尺。亭亭柳带沙，团团冠松壁。归时还尽夜，谁谓非事役。

　　此日足可惜赠张籍

　　《欧公诗话》云：“退之才力，无施不可，以为为文章末事，其诗曰：‘多情怀酒伴，余事作诗人。’然其发谈笑，助谐谑，叙人情，状物态，一寓于诗，而曲尽其妙。此在雄文大手，固不足言，而余独爱其工于用韵。盖得韵宽，则波澜横溢，泛入傍韵，乍合乍离，出入回合，殆不可拘以常格，如《此日足可惜》之类是也。得韵窄，则不复傍出，而因见其巧，愈崄愈奇，如《病中赠张十八》之类是也。余尝与圣俞语此，以谓譬诸善驭良马者，通衢广陌，纵横驰逐，惟意所之。至于曲水蚁封，疾徐中节而不蹉跌，乃天下之至工也。圣俞戏曰：‘前史言退之为人木强，若觉韵可自足而辄傍出，窄韵难独用而抝反不出，非强而然欤？’坐客笑。”

　　此日足可惜，此酒不足尝。舍酒去一作须。相语，共分一日光。念昔未知子，孟君自南方。自矜有所得，言子有文章。我名属相府，欲往不得骧一作行。。思之不可见，百端在中肠。维时月魄死，冬日朝在房。驱驰公事退，闻子适及城。一作隍。命车载之至，引坐于中堂。开怀听其说，往往副所望。孔丘殁已远，仁义路久荒。纷纷百家起，诡怪相披猖。长老守所闻，后生习为常。少知诚难得，纯粹古已亡。譬彼植园木，有根易为长。留之不遣去，馆置城西旁。岁时来一作未。云几，浩浩观湖湘。一作江湘。众夫指之笑，谓我知不明。儿童畏雷电，鱼鳖惊夜光。州家举进士，选试缪所当。驰辞对我策，章句何炜一作煌。煌。相公朝服立，工席歌《鹿鸣》。礼终乐巳阕，相拜送于庭。之子去须臾，赫赫流盛名。切喜复窃叹，一作“慷慨仍窃叹”。谅知有所成。人事安可恒，奄忽令我伤。闻子高第日，正从相公丧。哀情逢吉语，惝怳难为双。暮宿偃师西，展转在空床。夜闻汴州乱，绕壁行彷徨。我时留妻子，仓卒不及将。相见不复期，零落甘所丁。骄女未绝乳，念之不能忘。忽如在我前，一作其侧。耳若闻啼声。中途安得返，一日不可更。俄有东来说，我家免罹殃。乘船下汴水，东去趋彭城。从丧朝至洛，一作“从丧至洛阳”。旋一作遝。走不及停。假道经盟津，出入行涧冈。日西入军门，羸马颠且僵。主人愿少留，延入陈壶觞。卑贱不敢辞，忽忽心如狂。饮食岂知味，丝竹徒轰轰。平明脱身去，决若惊凫翔。黄昏次汜水，欲济一作过。无舟航。号呼久乃至，夜济十里黄。中流上滩潬，一作“汝滩”。沙水不可详。惊波暗合沓，星宿争翻芒。马乏复悲鸣，一作“马踯躅悲鸣”，赵作“辕马蹋轴鸣”。左右泣仆童。甲午憩时门，临泉窥斗龙。东南出陈许，陂泽平一作何，一又作“路”。茫茫。道边草木花，红紫相低昂。百里不逢人，角角雉雊鸣。一作“雄雉鸣”。行行二月暮，乃及徐南疆。下马步堤岸，上船拜吾兄。谁云经艰一作险。难，百口无夭殇？一作横。仆射南阳公，宅我睢水阳。箧中有余衣，盎中有余粮。闭门读书史，风清窗户凉。一作“窗户清风凉”，一作“忽已凉”，一作“风已凉”。日念子来游，子岂知我情。别离未为久，辛苦多所经。对食每不饱，共言无倦听。连延三十日，晨坐达五更。我友一作有。二三子，宦游在西京。东野窥禹穴，李翱观涛江。萧条千万里，会合安可逢。淮之水舒舒，楚山直丛丛。子又舍我去，我怀焉所穷。男儿不再壮，百岁如风狂。高爵尚可求，无为守一乡。

　　病中赠张十八

　　中虚得暴下，避冷卧北窗。不蹋晓鼓朝，安眠听逄逄。籍也处闾里，抱能未施邦。文章自娱戏，金石日击撞。龙文百斛鼎，笔力可独扛。谈舌久不掉，非君亮谁双。扶几导之言，曲节初枞枞。半途喜开凿，派别失大江。吾欲盈其气，不令见麾幢。牛羊满田野，解斾束空杠。倾樽与斟酌，四壁堆罂缸。玄帷隔雪风，照炉钉明缸。夜阑一作话。纵捭阖，哆口疏眉尨。势侔高阳翁，坐约齐横降。连日挟所有，形躯顿胮肛。将归乃徐谓，子言得无哤。回君一作军。与角逐，斫树收穷庞。雌声吐款要，酒壶缀羊腔。君乃昆仑渠，籍乃岭头泷。譬如蚁蛭微，讵可陵崆。幸愿终赐之，斩拔枿与桩。从此识归处，东流水淙淙。

　　听颖师弹琴

　　《西清诗话》云：“三吴僧义海，以琴名世。六一居士尝问东坡，琴诗孰优，东坡答以退之听颖师琴。公曰：‘此只是听琵琶耳。’或以问海，海曰：‘欧阳公一代英伟，然斯语误矣。“昵昵儿女语，恩怨相尔汝”，言轻柔细屑，真情出见也。“画然变轩昂，勇士赴敌场”，精神余溢，竦观听也。“浮云柳絮无根蒂，天地阔远随飞扬”，纵横变态，浩乎不失自然也。“喧啾百鸟群，忽见孤凤凰”，又见颖孤绝，不同流俗下俚声也。“跻攀分寸不可上，失势一落千丈强”，起伏抑扬，不主故常也。皆指下丝声妙处，惟琴为然，琵琶格上声，乌能耳邪？退之深得其趣，未易讥评也。’”《许彦周诗话》云：“退之《听颖师弹琴》诗云‘浮云柳絮无根蒂，天地阔远随飞扬’，此泛声也，谓轻非丝重非木也；‘喧啾百鸟群，忽见孤凤凰’，泛声中寄指声也；‘跻攀分寸不可上’，吟绎声也；‘失势一落千丈强’，顺下声也。仆不晓琴，闻之善琴者云此数声最难工，自文忠公与东坡论此诗，作听琵琶诗之后，后生随例云云。柳下惠则可，吾则不可，故特论之，少为退之雪冤。”

　　昵昵儿女语，恩怨相尔汝。画然变轩昂，勇士赴敌场。浮云柳絮无根蒂，天地阔远随飞扬。喧啾百鸟群，忽见孤凤凰。跻攀分寸不可上，失势一落千丈强。嗟余有两耳，未省听丝篁。自闻颖师弹，起坐在一床。一作旁。推手遽止之，湿衣泪滂滂。颖乎一作师。尔诚能，无以冰炭置我肠。

　　卢郎中云夫寄示送盘谷子诗歌以和之

　　东坡云：“退之寻常自谓不逮李杜，至于‘昔寻李愿向盘谷’一篇，独不减子美。”

　　昔寻李愿向盘谷，正见高崖巨壁争开张。是时新晴天井溢，谁把长剑倚太行。冲风吹破落天外，飞雨白日洒洛阳。东蹈燕川食旷野，有馈木蕨芽满筐。马头溪深不可厉，借车载过水入箱。平沙绿浪榜方口，雁鸭飞起穿垂杨。穷探极览颇恣横，物外日月本不忙。归来辛苦欲谁为，坐令再往之计堕眇茫。一作“渺茫”，一作“渺芒”。闭门长安三日雪，推书扑笔歌慨慷。旁无壮士遣属和，远忆卢老诗颠狂。开缄忽睹送归作，字向纸上皆轩昂。又知李侯竟不顾，方冬独入崔嵬藏。我今进退几时决，十年蠢蠢随朝行。家请官供不报答，无异雀鼠偷太仓。行抽手版付丞相，不待弹劾还耕桑。

　　同张籍游曲江

　　《苍梧杂志》云：“退之尽是直道，更无斧凿痕。人多嫌退之律诗不工，使鲁直为之，未必能得如是气象。唐人谓此四句可敌一部《长庆集》，诚然。”

　　漠漠轻阴晓自开，青春白日映楼台。曲江水满花千树，有底忙时不肯来。

　　答张彻

　　《笔墨间录》云：“刘僴云：‘《答张彻》一诗，尤奇丽。“梅花”、“灞水”一对，极有风味。’”

　　辱赠不知报，我歌尔其聆。首叙始识面，次言后分形。道路绵万里，日月垂十龄。浚郊避兵乱，睢岸连门停。肝胆一古剑，波涛两浮萍。渍墨窜旧史，磨丹注前经。义苑手秘宝，文堂耳惊霆。暄晨蹑露舄，暑夕眠风棂。结友子让抗，请师我惭丁。初味犹啖蔗，逐通斯建瓴。搜奇日有富，嗜善心无宁。石梁平侹侹，沙水光泠泠。乘枯摘野艳，沈细抽潜腥。游寺去陟一作登。巘，寻径一作幽。返穿汀。缘云竹竦竦，失路麻冥冥。淫潦忽翻野，平芜眇开溟。防泄堑夜塞，惧冲城昼扃。及去事戎辔，相逢且军伶。觥秋纵兀兀，猎晏驰駉駉。从赋始分手，一作首。朝京忽同舲。急时促暗棹，恋月留虚亭。毕事驱传马，安居守窗萤。梅花灞水别，宫一作官。烛骊山醒。省选逮投足，乡宾尚推翎。尘祛又一掺，泪眦还双荧。洛邑得休告，华山穷绝陉。倚岩睨海浪，引袖拂天星。日驾此回辖，金神所司刑。泉绅拖修白，石剑攒高青。磴藓澾拳跼，梯飙飐伶俜。悔狂一作往。已咋指，垂诫仍镌铭。峨豸忝备列，伏满愧分泾。微诚慕横草，琐力摧撞莛。叠雪走商岭，飞波航洞庭。下险疑堕井，守官类拘囹。荒餐茹獠蛊，幽梦感湘灵。刺史肃蓍蔡，吏人沸蝗螟。点缀簿上字，趋跄阁前铃。赖其饱山水，得以娱瞻听。紫树雕斐亹，碧流滴玲珑。映波铺远锦，插地列长屏。愁狖酸骨死，怪花醉魂馨。潜苞绛实拆，幽乳一作孔。翠毛零。赦行五百里，月变三十蓂。渐阶群振鹭，入学诲螟蛉。苹甘谢鸣鹿，罍满暂罄瓶。冋冋抱瑚琏，飞飞联鹡鸰。鱼鬛欲脱背，虬精光照硎。一作“虬光先照硎”。岂独出丑类，方当动朝廷。勤来得晤语，勿惮宿寒厅。

　　山石

　　《集注》云：“苏内翰尝与客游南溪，醉后相与解衣濯足，因咏公此篇，慨然知其所以乐，而忘其在数百年之外，因次其韵。”见《东坡集》。

　　山石荦确行径微，黄昏到寺蝙蝠飞。升堂坐阶新雨足，葩蕉叶大栀子肥。僧言古壁佛画好，以火来照所见稀。铺床拂席置美饭，疏粝亦足饱我饥。夜深静卧百虫绝，清月出岭光入扉。天明独去无道路，出入高下穷烟霏。山红涧碧纷烂漫，时见松枥皆十围。当流赤足踏涧石，水声激激风吹衣。人生如此自可乐，岂必局束为人鞿。嗟哉吾党二三子，安得至老不更归。

　　八月十五夜赠张功曹

　　《集注》云：“公与张署以贞元二十一年二月赦自南方，俱徙掾江陵，至是俟命于郴而作是诗。怨而不乱，有《小雅》之风。”

　　纤云四卷天无河，清风吹空月舒波。沙平水息声影绝，一杯相属君当歌。君歌声酸辞且苦，不能听终泪如雨。洞庭连天九疑高，蛟龙出没狸鼯号。十生九死到官所，幽居默默如藏逃。下床畏蛇食畏药，海气湿蛰熏腥臊。昨者州前捶大鼓，嗣皇继圣登夔皋。赦书一日行万里，罪从大辟皆除死。迁者追回流者还，涤瑕荡垢清朝班。州家申名使家抑，坎轲只得移荆蛮。判司官卑不堪说，未免捶楚尘埃间。同时辈流多上道，天路幽险难追攀。君歌且休听我歌，我今与君岂殊科。一年明月今宵多，人生由命非由他，有酒不饮奈明何！

　　苦寒

　　《集注》云：“此诗意盖有所讽，犹讼风伯之吹云，而雨不得作也。谓‘隆寒夺春序’而肆其寒，犹权臣之用事。太昊之畏避，则犹当国者畏权臣，取充位而已。其下反覆所言，无易此意。其末谓天子哀无辜，则望人主进贤退不肖，使恩泽下流，施及草木。其爱君忧民之意，具见于此。”

　　四时各平分，一气不可兼。隆寒夺春序，颛顼固不廉。太昊施维纲，畏避但守谦。遂令黄泉下，萌芽夭句尖。草木不复抽，百味失苦甜。凶飙搅宇宙，铓刃甚割砭。日月虽云尊，不能活乌蟾。义和送日出，惬怯频窥觇。炎帝持祝融，呵嘘不相炎。而我当此时，恩光何由沾。肌肤生鳞甲，衣被如刀镰。气寒鼻莫齅，血冻指不拈。浊醪沸入喉，口角如衔钳。将持匕箸食，触指如排签。侵炉不觉暖，炽炭屡已添。探汤无所益，何况纩无缣。虎豹僵穴中，蛟螭死幽潜。荧惑丧躔次，六龙冰脱髯。芒砀大包内，生类恐尽歼。啾啾窗间雀，不知已微纤。举头仰天鸣，所愿晷刻淹。不如弹射死，却得亲炰燖。鸾凰苟不存，尔因不在占。其余蠢动俦，俱死谁恩嫌。伊我称最灵，不能女覆苫。悲哀激愤叹，五藏难安恬。中宵倚墙立，淫泪何渐渐。天王哀无辜，惠我不顾瞻。褰旒去耳纩，调和进梅盐。贤能日登御，黜彼傲与憸。生风吹死气，豁达如褰帘。悬乳零落堕，晨光入前檐。雪霜顿销释，土脉膏且黏。岂徒兰蕙荣，施及艾与蒹。日萼行铄铄，风条坐襜襜。天乎苟其能，吾死意亦厌。

　　李花

　　《集注》云：“此诗自‘夜领张彻投卢仝’而下，其所以状李花之妙者至矣。”

　　平旦入西园，梨花数株若矜夸。旁有一株李，颜色惨惨似含嗟。问之不肯道所以，独绕百匝至日斜。忽忆前时经此树，正见芳意初萌芽。奈何趁酒不省录，不见玉枝攒霜葩？泫然为汝下雨泪，无由返斾羲和车。东风来吹不解颜，苍茫夜气生相遮。冰盘夏荐碧实脆，斥去不御惭其花。当春天地争奢华，洛阳园死尤纷挐。谁堆平地万堆雪，剪刻作此连天花。日花赤色照未好，明月暂入都交加。夜领张彻投卢仝，乘云共至玉皇家。长姬香御四罗列，缟裙练帨无等差。静濯明妆有所奉，顾我未肯置齿牙。清寒莹骨肝胆醒，一生思虑无由邪。

　　咏灯花

　　《集注》云：“此诗极似少陵。”

　　今夕知何夕，花然锦帐中。自能当雪暖，那肯待春红。囊里排金粟，钗头缀玉虫。更烦将喜事，来报主人公。  
　 

卷八

　　韩退之下

　　城南联句

　　刘贡父云：“东野与退之联句，宏壮辨博，似出一手。”

　　竹影金锁碎，郊泉音玉淙琤。琉璃剪木叶，愈翡翠开园英。流滑随仄步，郊搜寻得深行。遥岑出寸碧，愈远日增双明。干穗纷拄地，郊化虫枯挶茎。木腐或垂耳，愈草珠兢骈晴。浮虚有新斸，郊摧杌饶孤撑。虫飞粘网动，愈雀啅接弹惊。脱实自开坼，郊牵柔谁绕萦。礼鼠拱而立，愈騃牛躅且鸣。蔬甲喜临社，郊田毛乐宽征。露萤不自暖，愈冻蝶尚思轻。宿羽有先晓，郊食鳞时半横。菱翻紫角利，愈荷折碧圆倾。楚腻鳣鲔乱，郊獠羞螺蟹并。桑蠖见虚指，愈穴狸闻斗狞。逗翳翅相筑，郊摆幽尾交搒。蔓涎角出缩，愈树啄头敲铿。修箭袅金饵，郊群鲜沸池羹。岸壳拆玄兆，愈野麰渐丰萌。窑烟幂疏岛，郊沙篆印回平。瘁肌遭眊刺，愈啾耳间鸡生。奇虑恣回转，郊遐睎纵逢迎。巅林戢远睫，愈缥气夷空情。归迹归不得，郊舍心舍还争。灵麻撮狗虱，愈村雉啼禽猩。红皱晒檐瓦，郊黄团系门衡。得隽蝇虎健，愈相残雀豹趁。束枯樵指秃，郊刈熟担肩頳。涩旋皮卷脔，愈苦开腹膨脝。机舂潺湲力，郊吹簸飘飖精。赛馔木盘簇，愈靸妖藤索絣。荒学五六卷，郊古藏三四茔。里儒拳足拜，愈土怪闪眸侦。蹄道补复破，郊丝窠扫还成。暮堂蝙蝠沸，愈破灶伊威盈。追此讯前主，郊答云皆冢卿。败壁剥寒月，愈折篁啸遗笙。袿熏霏霏在，郊綦迹微微呈。剑石犹竦槛，愈兽材尚拏楹。宝唾拾未尽，郊玉啼堕犹枪。窗绡疑閟艳，愈妆烛巳销檠。绿发抽珉甃，郊青肤耸瑶桢。白蛾飞舞地，愈幽蠹落书棚。惟昔集嘉咏，郊吐芳类鸣莺。窥奇摘海异，愈恣韵激天鲸。肠胃绕万象，郊精神驱五兵。蜀雄李杜拔，愈岳力雷车轰。大句干玄造，郊高言轧霄峥。芒端转寒燠，愈神助溢杯觥。巨细各乘运，郊湍涠亦腾声。凌花咀粉蕊，愈削缕穿珠樱。绮语洗晴雪，郊婚辞哢雏莺。酣欢杂弁珥，愈繁价流金琼。菡萏写红调，郊萎蕤缀蓝瑛。庖霜脍玄鲫，愈淅玉炊香粳。朝馔已百态，郊春醪又千名。哀匏蹙驶景，愈冽唱凝余晶。解魄不自主，郊痹肌坐空瞠。扳援贱蹊绝，愈炫曜仙选更。丛巧竞采笑，郊骈鲜互探婴。桑变忽芜蔓，愈樟裁浪登丁。霞斗讵能极，郊风期复谁赓。皋区扶帝壤，愈瑰蕴郁天京。祥色被文彦，郊良材插杉柽。隐伏饶气象，愈兴潜示堆坑。擘华露神物，郊拥终储地祯。訏谟壮缔始，愈辅弼登阶清。坌秀恣填塞，郊呀灵滀停澄。益大联汉魏，愈肇初迈周嬴。积照涵德镜，郊传经俪金籯。食家行鼎鼐，愈宠族饫弓旌。弈制尽从赐，郊殊私得逾程。非桥上架汉，愈缭岸俯窥瀛。潇碧远逾委，郊湖嵌费携擎。萄苜从大漠，愈枫槠至南荆。嘉植鲜危朽，郊膏理易滋荣。悬长巧纽翠，愈象曲善攒珩。鱼口星浮没，郊马毛锦班骍。五方乱风土，愈百种分锄耕。葩孽相妒出，郊菲茸共舒情。类招臻倜诡，愈翼萃伏衿缨。危望跨飞动，郊冥升蹑登闳。春游轹霍靡，愈彩伴飒嫈嫇。遗粲飘的皪，郊淑颜洞精诚。娇应如在寤，愈颓意若含酲。鹓毳翔衣带，郊鹅肪截佩璜。文升相照灼，愈武胜屠搀抢。割锦不酬价，郊构云有高营。通波牣鳞介，愈疏畹富萧蘅。买养训孔翠，郊远苞树蕉栟。鸿头排刺芡，愈鹄壳攒瑰橙。鹜广杂良牧，郊蒙休赖先盟。罢旄奉环卫，愈守封践忠贞。战服脱明介，郊朝冠飘彩纮。爵勋逮僮隶，愈簪笏自怀绷。乳下秀嶷嶷，郊椒蕃泣喤喤。貌鉴清溢匣，愈眸光寒发硎。馆儒养经史，郊缀戚觞孙甥。考钟馈肴核，愈戛鼓侑牢牲。飞膳自北下，郊函珍极东烹。如瓜煮大卵，愈比线茹芳菁。海岳错口腹，郊赵燕锡媌娙。一笑释仇恨，愈百金交弟兄。货至貊戎市，郊呼转鸜鹆令。顺居无鬼瞰，愈抑横免官评。杀候肆凌翦，郊笼原匝罝纮。羽空颠雉鷃，愈血路迸狐麖。折足去踸踔，郊蹙鬐怒鬤。跃犬疾翥鬤，愈呀鹰甚饥虻。算蹄记功赏，郊裂脑擒摚掁。猛毙牛马乐，愈妖残枭鸽惸。窟穷尚嗔视，郊箭出方惊抨。连箱载已实，愈碍辙弃仍赢。喘觑锋刃点，郊困冲株枿盲。扫净豁旷旷，愈骋遥略苹苹。馋叉饱活脔，郊恶嚼哺腥鲭。岁律及郊至，愈古音命韶韺。旗斾流日月，郊帐庐扶栋甍。磊落奠鸿壁，愈参差席香藑。玄祗祉兆姓，郊黑秬饛丰盛。庆流蠲瘥疠，愈威畅捐輣。灵燔高望同，郊龙驾闻敲。是惟礼之盛，愈永用表其宏。德孕厚生植，郊恩熙完刖剠。宅土尽华族，愈连田间强氓。荫庾森岭桧，郊啄场翙祥鹏。畦肥剪韭薤，愈陶固收盆罂。利养积余健，郊孝思事严祊。掘云破嵽嵲，愈采月漉坳泓。寺砌上明镜，郊僧盂敲晓钲。泥像对骋怪，愈铁钟孤舂鐄。瘿颈闹鸠鸽，郊蜿垣乱蛷蝾。葚黑老蚕蠋，愈麦黄韵鹂鹒。韶曙迟胜赏，郊贤明戒先庚。驰门填逼仄，愈镜墅辗砯砰。醉结红满杏，郊稠凝碧浮饧。蹙绳觐娥婺，愈斗草撷玑珵。粉汗泽广额，郊金星堕连璎。鼻偷困淑郁，愈眼剽强盯。是节饱颜色，郊兹疆称都城。书饶罄鱼茧，愈纪盛播琴筝。奚必事远觌，郊无端逐羁伧。将身亲魍魅，愈浮迹侣鸥鶄。腥味空奠屈，郊天年徒羡彭。惊魂见蛇蚓，愈触齅值虾蟛。幸得履中气，郊忝从拂天枨。归私暂休暇，愈驱明出庠黉。鲜意竦轻畅，郊连辉照琼莹。陶暄逐风乙，愈跃视舞晴蜻。足胜自多诣，郊心贪敌无勍。始知乐名教，愈何用苦拘儜。毕景任诗趣，郊焉能守硜硜。愈

　　会合联句

　　黄鲁直云：“会合联句，四君子皆佳士，意气相入，杂然成文章。世之文章之士少联句，盖笔不能相追，或成四公子棋耳。”

　　离别言无期，会合意弥重。籍病添儿女恋，老丧丈夫勇。愈剑心知未死，诗思犹孤耸。郊愁去剧箭飞，欢来若泉涌。彻析言多新贯，摅抱无昔壅。籍念难须勤追，悔易勿轻踵。愈吟巴山荦嶨，说楚波堆垄。郊马辞虎豹怒，舟出蛟鼍恐。彻狂鲸时孤轩，幽狖杂百种。愈瘴衣常腥腻，蛮器多疏冗。籍剥苔吊斑林，角饭饵沈冢。愈忽尔衔远命，归欤舞新宠。郊鬼窟脱幽妖，天居觌青栱。愈京游步方振，谪梦意犹恟。籍诗书夸旧知，酒食接新奉。愈嘉言写清越，愈病失肬肿。郊夏阴偶高庇，宵魄接虚拥。愈雪弦寂寂听，茗碗纤纤捧。郊驰辉烛浮萤，幽响泄潜蛩。愈诗老独何心，江疾有余尰。郊我家本瀍谷，有地介皋巩。休迹忆沈冥，峨冠惭阘。愈升朝高辔逸，振物群听悚。徒言濯幽泌，谁与薙荒茸。籍朝绅郁青绿，马饰曜圭珙。国仇未销铄，我志荡邛陇。郊君才诚倜傥，时论方汹溶。格言多彪蔚，悬解无梏拲。张生得渊源，寒色拔山冢。坚如撞群金，眇若抽独蛹。愈伊余何所拟，跛鳖讵能踊。块然堕岳石，飘尔罥巢氄。郊龙斾垂天卫，云韶凝禁甬。君胡眠宴然，朝鼓声汹汹。愈

　　斗鸡联句

　　《集注》云：“公与东野联句，词意雄浑，极其情态。间以人才为喻，两皆杰作，真欧阳文忠所谓‘韩、孟于文词，两雄力相当’者也。至若‘争观云填道，助叫波翻海’，则公诗之豪，而‘一喷一醒然，再接再砺乃’，则东野工处。”

　　大鸡昂然来，小鸡竦而待。愈峥嵘颠盛气，洗刷凝鲜彩。郊高行若矜豪，侧睨如伺殆。愈精光目相射，剑戟心独在。郊既取冠为胄，复以距为镦。天时得清寒，地利挟爽垲。愈磔毛各噤瘁，怒瘿争碨磊。俄膺忽尔低，植立瞥而改。郊腷膞战声喧，缤翻落羽皠。中休事未决，小挫势益倍。愈妒肠务生敌，贼性专相醢。裂血失鸣声，啄殷甚饥馁。郊对起何急惊，随旋诚巧绐。毒手饱李阳，神槌困朱亥。愈恻心我以仁，碎首尔何罪。独胜事有然，旁惊汗流浼。郊知雄欣动颜，怯负愁看贿。争观云填道，助叫波翻海。愈争爪深难解，嗔睛时未怠。一喷一醒然，再接再砺乃。郊头垂碎丹砂，翼拓拖锦彩。连轩尚贾余，清厉比归凯。愈选俊感收毛，受恩惭始隗。英心甘斗死，义肉耻庖宰。君看斗鸡篇，短韵亦可采。郊

　　和虢州刘给事君三堂二十一咏

　　虢州刺史宅连水池竹林，往往为亭台岛渚，目其处为三堂。刘君自给事中出刺此州，在任逾岁，职修人治，州中称无事，颇复增饰，从子弟而游其间。又作二十一诗以咏其事，流行京师，文士争和之。予与刘善，故亦同作。

　　《笔墨间录》云：“三堂二十一咏，取韵精切，非复纵肆而作。随其题观之，其工可知也。”

　　新亭

　　湖上新亭好，公来日出初。水纹浮枕簟，瓦影荫龟鱼。

　　流水

　　汩汩几时休，从春复到秋。只言池未满，池满强交流。

　　竹洞

　　竹洞何年有，公初斫竹开。洞门无锁钥，俗客不曾来。

　　月台

　　南馆城阴阔，东湖水气多。直须台上看，始奈月明何。

　　渚亭

　　自有人知处，那无步往踪。莫教安四壁，面面看芙蓉。

　　竹溪

　　蔼蔼溪流漫，梢梢岸筱长。穿沙碧簳净，落水紫袍香。

　　北湖

　　闻说游湖棹，寻常到此回。应留醒心处，准拟醉时来。

　　花岛

　　蜂蝶去纷纷，香风隔岸闻。欲知花岛处，水上觅红云。

　　柳溪

　　柳树谁人种，行行夹岸高。莫将条系缆，著处有蝉号。

　　西山

　　新月迎宵挂，晴云到晚留。为遮西望眼，终是懒回头。

　　竹迳

　　无尘从不扫，有鸟莫令弹。若要添风月，应除数百竿。

　　荷池

　　风雨秋池上，高荷盖水繁。未谙鸣摵摵，那似卷翻翻。

　　稻畦

　　罫布畦堪数，枝分水莫寻。鱼肥知已秀，鹤没觉初深。

　　柳巷

　　柳巷还飞絮，春余几许时。吏人休报事，公作送春诗。

　　花源

　　源上花初发，公应日日来。丁宁红与紫，慎勿一时开。

　　北楼

　　郡楼乘晓上，尽日不能回。晚色将秋至，长风送月来。

　　镜潭

　　非铸复非镕，泓澄忽此逢。鱼虾不用避，只是照蛟龙。

　　孤屿

　　朝游孤屿南，暮戏孤屿北。所以孤屿鸟，与君尽相识。

　　方桥

　　非阁复非船，可居兼可过。君欲问方桥，方桥如此作。

　　梯桥

　　乍似上青冥，初疑蹑菡萏。自无飞仙骨，欲度何由敢。

　　月池

　　寒池月下明，新月池边曲。若不妒清妍，却成相映烛。

　　柳子厚

　　东坡云：“苏、李之天成，曹、刘之自得，陶、谢之超然，固已至矣；而杜子美、李太白以英伟绝世之资，凌跨百代，古之诗人尽废。然魏、晋以来，高风绝尘，亦少衰矣。李、杜之后，诗人继出，虽有远韵，而才不逮意。独韦应物、柳子厚发纤浓于简古，寄至味于淡泊，非余子所及也。唐末司空图崎岖兵乱之间，而得诗人高雅，犹有承平之遗风。其论诗曰：‘梅止于酸，盐止于咸，饮食不可无盐梅，而其美常在于咸酸之外，可以一唱而三叹也。’子厚诗，在陶渊明下，韦苏州上。退之豪放奇险则过之，而温丽靖深不可及也。所贵于枯淡者，谓外枯而中膏，似淡而实美，渊明、子厚之流是也。若中外皆枯，亦何足道！佛言：‘譬如食蜜，中边皆甜。’人食五味，知其甘苦者皆是，能分别其中边者，百无一矣。”《诗眼》云：“子厚诗尤深远难识，前贤亦未推重。自老坡发明其妙，学者方渐知之。余尝问人：‘柳诗何好？’答云：‘大体皆好。’又问：‘君爱何处？’答云：‘无不爱者。’便知不晓矣。识文章者，当如禅家有悟门。夫法门百千差别，要须自一转语悟入。如古人文章，直须先悟得一处，乃可通其他妙处。”韩子苍云：“渊明诗，惟韦苏州得其清闲，尚不得其枯淡。柳州独得之，但恨其少遒尔。柳诗不多，体亦备众家，惟效陶诗，是其性所好，独不可及也。”

　　酬韶州裴长使二十韵韶州幸以诗见及，往复奇丽，邈不可慕。用韵尤为高绝，余因拾其余韵酬焉。凡为韶州所用者，置不取，其声律言数如之

　　《笔墨间录》云：“《韶州裴使君二十韵》，尤见奇险之功，盖‘山’字不比‘遐’字之多也。”遐字乃增至八十韵诗。

　　金马尝齐入，铜鱼亦共颁。疑山看积翠，浈水想澄湾。标榜同惊俗，清明两照奸。乘轺参孔仅，按节服侯狦。贾傅辞宁切，虞童发未。秉心方的的，腾口任。圣理高悬象，爰书降罚锾。德风流海外，和气满人寰。御魅恩犹贷，思贤泪自潸。存亡均寂寞，零落间惸鳏。夙志随忧尽，残肌触瘴。月光摇浅濑，风韵碎枯菅。海俗衣犹卉，山夷髻不鬟。泥沙潜虺蜮，榛莽斗豺獌。循省诚知惧，安排只自憪。食贫甘莽卤，被褐谢斓斒。远物裁青罽，时珍馔白鹇。长捐楚客佩，未赐大夫环。异政徒云仰，高踪不可攀。空劳慰憔悴，妍唱剧妖娴。

　　晨诣超师院读禅经

　　《诗眼》云：“子厚《晨诣超师院读禅经》诗，一段至诚洁清之意，参然在前。‘真源了无取，妄迹世所逐。遗言冀可冥，缮性何由熟’，真妄以喻佛理，言行以尽薰修，外此亦无词矣。‘道人庭宇静，苔色连深竹’，盖远胜‘竹迳通幽处，禅房花木深’、‘日出雾露余，青松如膏沐’。予家旧有大松，偶见露洗而雾披，真如洗沐未干，染以翠色，然后知此语能传造化之妙。‘澹然离言说，悟悦心自足’，盖言因指而见月，遗经而得道，于是终焉。其本末立意遣词，可谓曲尽其妙，无毫发遗恨耳。”

　　汲井潄寒齿，清心拂尘服。闲持贝叶书，步出东斋读。真源了无取，妄迹世所逐。遗言冀可冥，缮性何由熟。道人庭宇静，苔色连深竹。日出雾露余，青松如膏沐。澹然离言说，悟悦心自足。

　　南涧中题

　　东坡尝题此诗后云：“子厚南迁后诗清劲纡徐，大率类此。”又云：“《南涧》诗忧中有乐，乐中有忧，盖绝妙古今。”《笔墨间录》云：“《南涧》诗平淡有天工，在《与崔策登西山》诗上，语奇故也。”

　　秋气集南涧，独游亭午时。回风一萧瑟，林影久参差。始至若有得，稍深遂忘疲。羁禽向幽谷，寒藻舞沦漪。去国魂已远，怀人泪空垂。孤生易为感，失路少所宜。索寞竞何事，徘徊只自知。谁谓后来者，当与此心期。

　　巽公院五咏

　　《笔墨间录》云：“《巽公院五咏》取韵精切，非复纵肆而作，随其题观之，其工可知也。”

　　净土堂

　　结习自无始，沦溺穷苦源。流形及兹世，始悟三空门。华堂开净域，图像焕且繁。清泠焚众香，微妙歌法言。稽首愧导师，超遥谢尘昏。

　　曲讲堂

　　寂灭本非断，文字安可离。曲堂何为设，高士方在斯。圣默寄言宣，分别乃无知。趣中即空假，名相与谁期。愿言绝闻得，忘意聊思惟。

　　禅室

　　发地结菁茅，团团抱虚白。山花落幽户，中有忘机客。涉有本非取，照空不徒析。万籁俱缘生，窅然喧中寂。心境本同如，飞鸟无遗迹。

　　芙蓉亭

　　新亭俯朱槛，嘉木开芙蓉。清香晨风远，溽彩寒露浓。潇洒出人世，低昂多异容。尝闻色空喻，造物谁为工。留连秋月晏，迢递来山钟。

　　苦竹桥

　　危桥属幽径，缭绕穿疏林。迸箨分苦节，轻筠抱虚心。俯瞰涓涓流，仰聆萧萧吟。差池下烟日，嘲哳鸟山禽。谅无要津用，栖息有余音。

　　田家

　　《笔墨闲录》云：“《田家》诗‘鸡鸣村巷白’云云，又‘里胥夜经过’云云，绝有渊明风味。”

　　蓐食徇所务，驱牛向东阡。鸡鸣村巷白，夜色归暮田。札札耒耜声，飞飞来鸟鸢。竭兹筋力事，持用穷岁年。尽输助徭役，聊就空自眠。子孙日已长，世世还复然。篱落隔烟火，农谈四邻夕。庭际秋虫鸣，疏麻方寂历。蚕丝尽输税，机杼空倚壁。里胥夜经过，鸡黍事筵席。各言官长峻，文字多督责。东乡后租期，车毂陷泥泽。公家少推恕，鞭扑恣狼籍。努力慎经营，肌肤真可惜。迎新在此岁，唯恐踵前迹。

　　梅雨

　　《笔墨间录》云：“此诗不减老杜。”

　　梅实迎时雨，苍茫值晚春。愁深楚猿夜，梦断越鸡晨。海雾连南极，江云暗北津。素衣今尽化，非为帝京尘。

　　杨花白

　　《许彦周诗话》云：“子厚乐府《杨花白》，言婉而情深，古今绝唱也。”

　　杨花白，风吹度江水。坐令宫树无颜色，摇荡春光千万里。茫茫晓日下长秋，哀歌未断城鸦起。

　　渔翁

　　《冷斋夜话》云：“东坡云：‘诗以奇趣为宗，反常合道为趣。’熟味此诗有奇趣。”

　　渔翁夜傍西岩宿，晓汲清湘燃楚竹。烟销日出不见人，欸乃一声山水渌。回看天际下中流，岩上无心云相逐。

　　饮酒

　　《笔墨间录》云：“《饮酒》诗绝似渊明。”

　　今旦少愉乐，起坐开清樽。举觞酹先酒，始为酒者也。为我驱忧烦。须臾心自殊，顿觉天地暄。连山变幽晦，渌水涵晏温。蔼蔼南郭门，树木一何繁。清阴可自庇，竟夕闻嘉言。尽醉无复辞，偃卧有芳荪。彼哉晋楚富，此道未必存。

　　江雪

　　《洪驹父诗话》云：“东坡言郑谷诗‘江上晚来堪画处，渔人披得一蓑归’，此村学中诗也。子厚云云，信有格也哉！殆天所赋，不可及也。”

　　千山鸟飞绝，万迳人踪灭。孤舟蓑笠翁，独钓寒江雪。

　　同刘二十八哭吕衡州兼寄江陵李元二侍御

　　《诗眼》云：“《哭吕衡州》诗，足以发明吕温之俊伟；《哭凌员外》诗，书尽准平生；《掩役夫张进骸》，既尽役夫之事，又反覆自明其意，此一篇笔力规模，不减庄周、左丘明也。”

　　衡岳新摧天柱峰，士林憔悴泣相逢。只今文字传青简，不使功名上景钟。三亩空留悬罄室，九原犹寄若堂封。遥想荆州人物论，几回中夜惜元龙。

　　哭连州凌员外司马

　　废逐人所弃，遂为鬼神欺。才难不其然，卒与大患期。凌人古受氏，吴世夸雄姿。寂寞富春水，英气方在斯。六学诚一贯，精义穷发挥。著书逾十年，幽赜靡不推。天庭掞高文，万字若波驰。记室征西府，宏谋耀其奇。輶轩下东越，列郡苏疲羸。宛宛凌江羽，来栖翰林枝。孝文留弓剑，中外方危疑。抗声促遗诏，定命由陈辞。徒隶肃曹官，征赋参有司。出守乌江浒，左迁湟水湄。高堂倾故国，葬际限囚羁。仲叔继幽沦，狂叫唯童儿。一门既无主，焉用徒生为。举声但呼天，孰知神者谁。泣尽目无见，肾伤足不持。溘死委炎荒，臧获守灵帷。平生负国谴，骸骨非敢私。盖棺未塞责，孤旐凝寒飔。念昔始相遇，腑脏为君知。进身齐选择，失路同瑕疵。本朝济仁义，今为众所嗤。灭名竟不试，世义安可知。恬死百忧尽，苟生万虑滋。顾余九逝魂，与子各何之。我歌诚自恸，非独为君悲。

　　掩役夫张进骸

　　生死悠悠尔，一气聚散之。偶来纷喜怒，奄忽已复辞。为役孰贱辱，为贵非神奇。一朝纩息定，枯朽无妍媸。生平勤皂枥，剉秣不告疲。既死给轊椟，葬之东山基。奈何值崩湍，当析临路陲。髐然暴百骸，散乱不复支。从者幸告余，眷之涓然悲。猫虎获迎祭，犬马有盖帷。伫立唁尔魂，岂复识此为。畚插载埋瘗，沟渎护其危。我心得所安，不谓尔有知。掩骼著春令，兹焉适其时。及物非吾辈，聊且顾尔私。  

卷九

　　六一居士

　　《雪浪斋日记》云：“或疑六一居士诗，以为未尽妙。以质于子和，子和曰：‘六一诗只欲平易耳。’”《荆公语录》云：“或曰欧阳文忠公亦好奇巧，公曰：‘不然，犹转积水于千仞之溪，其清快孰能御之？’又曰：‘欧阳公自韩吏部以来未有也，辞如刘向，诗如韩愈，而功妙过之。’”《延漏录》云：“予尝以师礼见参政欧公修，因论及唐诗，谓杜子美才出人表，不可学，学必不至，徒无所成，故未始学之。韩退之才可及，而每学之。故今欧诗多类韩体。”

　　六月十四夜飞盖桥玩月

　　《渔隐丛话》论此诗云：“欧公作诗，盖欲自出胸臆，不肯蹈袭前人，亦其才高，故不见牵强之迹耳。”

　　天形积轻清，水得本虚静。云收风波止，始见天水性。澄光与粹容，上下相涵映。乃于其两间，皎皎挂寒镜。余辉所照耀，万物皆鲜莹。矧夫人之灵，岂不醒视听？而我于此时，翛然发孤咏。纷昏所洗涤，俯仰恣涵泳。人心旷而闲，月色高逾迥。惟恐清夜阑，时时瞻斗柄。

　　盘车图

　　《西清诗话》云：“丹青吟咏，妙处相资。昔人谓诗中有画，画中有诗者，盖画能状，而诗人能言之。唐人有《盘车图》，画重冈复岭，一夫驰车山谷间。永叔赋诗：‘坡长坂峻牛力疲，天寒日暮人心速。’且画工意初未必然，而诗人广大之，乃知作诗者，徒言其景，不若尽其情，此品题之津梁也。”《王直方诗话》云：“‘古画画意不画形，梅诗咏物无隐情。忘形得意知者寡，不若见诗如见画。’余以为若论诗画，于此尽矣，每诵过，殆欲常以为法也。”

　　浅山嶙嶙，乱石矗矗，山石硗聱车碌碌。山势盘斜随涧谷，侧辙倾辕如欲覆。出乎两崖之隘口，忽见百里之平陆。坡长坂峻牛力疲，天寒日暮人心速。杨袖忍饥官太学，得钱买此才盈幅。爱其树老石硬，山回路转，高下曲直，横斜隐见，妍媸向背各有态，远近分毫皆可辨。自言昔有数家笔，画古传多名姓失。后来见者知为谁，乞诗老聊称古述。古画画意不画形，梅诗咏物无隐情。忘形得意知者寡，不若见诗如见画。乃知杨生真好奇，此画此诗兼有之。乐能自足乃为富，岂必金玉名高资。朝看画，暮读诗，杨生得此可不饥。

　　半山老人

　　《后山诗话》云：“荆公诗‘力去陈言夸末俗，可怜无补费精神’，而公平生文体数变，暮年诗益工，用意益苦，故言不可不谨也。”《石林诗话》云：“荆公诗用法甚严，尤精于对偶。尝云：‘用汉人语，止可以汉人语对；若参以异代语，便不相类。’此格惟公用之，不觉拘窘卑凡。”

　　桃源行

　　《高斋诗话》云：“荆公此诗追配古人。”

　　望夷宫中鹿为马，秦人半死长城下。避世不独商山翁，亦有桃源种桃者。此来种桃经几春，采花食实枝为薪。儿孙生长与世隔，虽有父子无君臣。渔郎泛舟迷远近，花间相见惊相问。世上那知古有秦，山中岂料今为晋。闻道长安吹战尘，春风回首一沾巾。重华一去宁复得，天下纷纷经几春。

　　岁晚

　　《谩叟诗话》云：“荆公定林后诗精深华妙，非少作之比。尝作《岁晚》诗，自以比谢灵运，议者亦以为然。”

　　月映林塘静，风涵语笑凉。俯窥怜净渌，小立伫幽香。携幼寻新的，扶衰上野航。延缘久未已，岁晚惜流光。

　　绝句

　　山谷云：“荆公暮年作小诗，雅丽精绝，脱去流俗，每讽味之，便觉沆瀣生牙颊间。”《渔隐丛话》云：“观此数诗，真可使人一唱而三叹也。”数诗即已下六首。

　　南浦随花去，回舟路已迷。暗香无觅处，日落画桥西。

　　又

　　染云为柳叶，剪水作梨花。不是东风巧，何缘见岁华。

　　又

　　檐日阴阴转，床风细细吹。翛然残午梦，何许一黄鹂。

　　又

　　蒲叶清浅水，杏花和暖风。地偏缘底绿，人老为谁红。

　　又

　　《禁脔》云：“沙草则众人所谓水边林下之物，所与之游处者，牛羊鸥鸟耳。而荆公造而为语曰：‘眠分黄犊草，坐占白鸥沙。’其笔力高妙，殆若天成。”

　　爱此江边好，留连至日斜。眠分黄犊草，坐占白鸥沙。

　　又

　　日净山如染，风暄草欲薰。梅残数点雪，麦涨一川云。

　　晴景

　　《渔隐丛话》云：“王驾《晴景》云：‘雨前初见花间叶，雨后兼无叶里花。蛱蝶飞来过墙去，应疑春色在邻家。’此《唐百家诗选》中诗也。余因阅荆公《临川集》，亦有此诗。《百家诗选》是荆公所选，想爱此诗，因为改正七字，遂使一篇语工而意足，了无镵斧之迹，真削锯手也。”

　　雨前初见花间叶，雨后全无叶底花。蜂蝶纷纷过墙去，却疑春色在邻家。“

　　嘲白发

　　苕溪渔隐：“公《嘲白发》诗，真佳句也。”

　　久应飘转作蓬飞，养惜冠巾未忍违。种种春风吹不长，星星明月照还稀。

　　南浦

　　《石林诗话》云：“荆公晚年诗律尤精严，造语用字，间不容发。然意与言会，言随意遣，浑然天成，殆不见有牵率排比处。如‘含风鸭绿鳞鳞起，弄日鹅黄袅袅垂’，读之初不觉有对偶，至‘细数落花因坐久，缓寻芳草得归迟’，但见舒闲容与之态耳。而字字细考之，皆经檃括权衡者，其用意亦深刻矣。”《冷斋夜话》云：“用事琢句，贵在言其用而不言其名。荆公云云，末两句。此言水柳之名也。”

　　南浦东岗二月时，物华撩我有新诗。含风鸭绿鳞鳞起，弄日鹅黄袅袅垂。

　　北山

　　北山输绿涨横陂，直堑回塘滟滟时。细数落花因坐久，缓寻芳草得归迟。

　　游石牛洞

　　《韵语阳秋》云：“荆公倅舒，与道人文锐、弟安国拥火游石牛洞，听泉而归，有诗云云。晁无咎《读楚词》载荆公词，以谓二十四字具六艺群言之余味，故与经学典册之文俱传。”

　　水冷冷而北出，山靡靡而旁围。欲穷源而不得，竟怅望而空归。

　　用前韵戏赠叶致远直讲

　　《韵语阳秋》云：“古今人赋棋诗多矣，语意皆无足取，独爱荆公《赠叶致远》之作，其略云‘或撞关以攻’至‘悔误乃抟颊’，可谓曲尽围棋之态，非笔力可以回万钧，岂易至此？取退之《南山》诗读之，殆可齐驱并驾也。”

　　叶侯越著姓，胄出实楚叶。缙云虽穷远，冠盖传累叶。心大有所潜，肩高未尝胁。飘飘凌云意，强御莫能慑。辟雍海环流，用汝作舟楫。开胸出妙义，可发蒙起魇。词如太阿锋，谁敢触其铗。听之心爽然，难者口因嗋。斜飞欲峨峨，铩堕今跕跕。忘情塞上马，适志梦中蝶。若金静无求，在冶谁可挟。载醪但彼惑，馈浆非我谍。经纶安足施，有寓聊自惬。棋经看在手，棋诀传满箧。坐寻棋势打，侧写其图贴。携持山林屐，刺摘沟港艓。一枰尝自副，当热宁忘箑。反嗤褦襶子，但守一经笈。亡羊等残生，朽策何足摺。欢然值手敌，便与对七策。纵横子堕局，腷膞声出堞。樵父弛远担，牧奴停晏馌。旁观各技痒，窃议儿女嗫。所务在得丧，闻此更心惵，孰视笼两手。徐思捻长鬛，微吟静惜惜。坚老高帖帖，未快岩谷叟。斧柯常烂邑，趋边耻局缩。穿腹愁危嶪，或撞关以攻。或觑眼而擪，或嬴行伺击。或猛出追蹑，垂成或破坏，中断俄连接。或于予闲暇，伐事先和燮。或冒突超越，鼓行令震叠。或粗见形势，驱除令远蹀。或开拓疆境，欲并包总摄。或仅残尺寸，如黑子著黡。或横清解散，如尺僵血喋。或惭如告亡，或喜如告捷。陷敌未甘虏，执仇方借侠。讳输宁断头，悔悟乃抟颊。终朝已罢精，既夜未交睫。翻然语且叹，此何宜劫劫。孟轲恶妨行，陶侃惩废业。扬雄有前言，韦曜存往牒。晋臣抑帝手，捘佞何啻涉。冶城子争道，拒父乃如辄。争也实逆德，岂如私斗怯。艺成况穷苦，此殆天所厌。如今刘与李，伦等安可躐。试令取一毫，亦乏寸金镊。以此待君子，未与回参协。操具投诸江，道耕而德猎。

　　怀钟山

　　《王直方诗话》云：“舒王诗云云，下两首。又云：‘客舍黄粱今始熟，鸟残红柿昔分甘。’盖三用黄粱，而意义皆妙。”

　　投老归来供奉班，尘埃无复见钟山。何须更待黄梁熟，始信人间是梦间。

　　梦

　　黄梁欲熟且留连，谩道春归莫怅然。蝴蝶岂能知梦事，蘧蘧飞堕晚花前。

　　送人至清凉寺

　　《诗事》云：“荆公送人至清凉寺，题诗壁间云云，‘看上征鞍立寺门’之句，为一篇警策，尤尽别离情意之实，古人未尝道也。若使置之断句尤佳，惜乎在第二语耳。譬犹全玉，天下贵宝，制以为器，须是安顿得宜，尤增其光辉。”

　　断芦洲渚荠花繁，看上征鞍立寺门。投老难堪与公别，倚岗从此望回辕。

　　月夕

　　又云：“李义山《袜诗》云：‘尝闻宓妃袜，渡水欲生尘。好借姮娥著，清秋蹋月轮。’荆公作《月夕》诗云云，因旧而语意俱新矣。”

　　蹋月看流水，水明摇荡月。草木已华滋，山川复清发。褰裳伏槛处，绿净数毛发。谁能挽姮娥，俯濯凌波袜。

　　六言

　　又云：“苏子瞻作翰林日，因休沐，邀门下士西至太乙宫，见王荆公旧题六言云云，子瞻讽咏再三，谓鲁直曰：‘座间惟鲁直笔力可及此尔。’对曰：‘庭坚极力为之，或可追及，但无荆公之自在耳。’”

　　杨柳名条绿暗，荷花落日红酣。三十六陂流水，白头相见江南。

　　又

　　三十年前此路，父兄持我东西。今日重来白首，却寻陈迹都迷。

　　东坡居士上

　　苕溪渔隐云：“吕丞相《跋杜子美年谱》云：‘考其辞力，少而锐，壮而肆，老而严，非妙于文章，不足以至此。’余观东坡自南迁以后诗，全类子美夔州以后诗，至所谓‘老而严’者也。子由云：‘东坡谪居儋耳，独喜为诗，精神华妙，不见老人衰惫之气。’鲁直亦云：‘东坡岭外文字，读之使人耳目聪明，如清风自外来也。’”《苍梧杂志》云：“葛鲁卿云：‘东坡诗文直为破的，它人只到得七晕八晕，惟是东坡字字破的，所以不可及也。’”

　　寓居定慧院之东，杂花满山，有海棠一株，土人不知贵也

　　《石林诗话》云：“此诗此格超逸，不复蹈袭前人。”《渔隐丛话》云：“元丰间，东坡谪黄州，寓居定惠院。院之东小山上有海棠一株，特繁茂，每岁盛开时，必为携客置酒，已五醉其下矣。故作长篇，生平喜为人写。盖人间刊石，自有五六本，云轼平生得意诗也。”

　　江城地瘴蕃草木，只有名花苦幽独。嫣然一笑竹篱间，桃李漫山总粗俗。也知造物有深意，故遣佳人在空谷。自然富贵出天资，不待金盘荐华屋。朱唇得清晕生脸，翠袖卷纱红映肉。林深雾暗晓光迟，日暖风轻春睡足。雨中有泪亦凄惨，月下无人更清淑。先生食饱无一事，散步逍遥自扪腹。不问人家与僧舍，拄杖敲门看修竹。忽逢绝艳照衰朽，叹息无言揩病目。陋邦何处得此花，无乃好事移西蜀。寸根千里不易到，衔子飞来定鸿鹄。天涯流落俱可念，为饮一樽歌此曲。明朝酒醒还独来，雪落纷纷那忍触。

　　松风亭下梅花盛开

　　《渔隐丛话》云：“《遁斋闲览》云：‘荆公在金陵，有《和徐仲文颦字韵咏梅》诗二首；东坡在岭南，有《暾字韵咏梅》诗三首，皆韵险而语工，非大手笔不能到也。’余以《临川集》、《东坡后集》细细味之，颦字韵二首，亦未是荆公平日得意诗。其一云：‘额黄映日明飞燕，肌粉含风冷太真。’其一云：‘肌冰绰约如姑射，肤雪参差是玉真。’其余亦别无奇特句。至如东坡《暾字韵》三首，皆摆落陈言，古今人未尝经道者。三首并妙绝，第二首尤奇。”

　　春风岭上淮南村，昔年梅花曾断魂。岂知流落复相见，蛮风蜑雨愁黄昏。长条半落荔枝浦，卧树独秀桄榔园。岂惟幽光留夜色，直恐冷艳排冬温。松风亭下荆棘里，两株玉蕊明朝暾。海南仙云娇随砌，月下缟衣来扣门。酒醒梦觉起绕树，妙意有在终无言。先生独饮勿叹息，幸有落月窥清樽。

　　再用前韵

　　罗浮山下梅花村，玉雪为骨冰为魂。纷纷初疑月挂树，耿耿独与参黄昏。先生素居江海上，悄如病鹤栖荒园。天香国艳肯相顾，知我酒熟诗清温。蓬莱宫中花鸟使，绿衣倒挂扶桑暾。自注：岭南真禽，有倒挂子，绿衣红啄，如鹦鹉而小，自海东来，非尘埃间物也。抱丛窥我方醉卧，故遣啄木先敲门。麻姑过君急扫洒，鸟能歌舞花能言。酒醒人散山寂寂，惟有落蕊粘空樽。

　　花落复次韵

　　玉妃谪堕烟雨村，先生作诗与招魂。人间草木非我对，奔月偶挂成幽魂。暗香入户寻短梦，青子缀枝留小园。披衣连夜唤客饮，雪肤满地聊相温。松明照坐愁不睡，井花入腹清而暾。先生年来六十化，道眼已入不二门。多晴好事余习气，惜花未忍都无言。留连一物无过矣，笑领百罚空罍樽。

　　月夜与客对饮花下

　　《集注》云：“此篇不使事，语亦新造，古所未有，殆涪公所谓不食烟火食人之语也。”

　　杏花飞帘散余春，明月入户寻幽人。褰衣步月踏花影，炯如流水涵清蘋。花间置酒清香发，争挽长条落香雪。山城薄酒不堪饮，劝君且吸杯中月。洞箫声断月明中，惟忧月落酒杯空。明朝卷地春风恶，但见绿叶栖残红。

　　赠东林总长老

　　《冷斋夜话》云：“东坡游庐山东林，作二偈，山谷云：‘此老于般若横说竖说，了无剩语，非其笔端有口，亦安能吐此不传之妙？’”

　　溪声便是广长舌，山色岂非清净身。夜来八万四千偈，他日如何举似人。

　　题西林壁

　　横看成岭侧成峰，远近高低各不同。不识庐山真面目，只缘身在此山中。

　　寄吴德仁兼简陈季常

　　苕溪渔隐云：“诗中所云龙邱居士，即陈季常也；濮阳公子，即吴德仁也。又云：‘我游兰溪访清泉，已办布袜青行缠。嵇山不是无贺老，我自兴尽回酒船。’盖欲往访德仁未成也。李白诗云：‘嵇山无贺老，却棹酒船回。’用此事也。又云‘恨君不识颜平原’，东坡自谓也；‘恨我不识元鲁山’，谓德仁也。‘铜驼陌上会相见，握手一笑三千年’，盖言终当相见，如蓟子训之徒。此一篇诗意，本末次序有伦有理，可谓精致矣。”

　　东坡先生无一钱，十年家火烧凡铅。黄金可成河可塞，只有霜鬓无由玄。龙邱居士亦可怜，谈空说有夜不眠。忽闻河东狮子吼，拄杖落手心茫然。谁似濮阳公子贤，饮酒食肉自得仙。平生寓物不留物，在家学得忘家禅。门前稏十顷田，清溪绕屋花连天。溪堂醉卧呼不醒，落花如雪春风颠。我游兰溪访清泉，已办布袜青行缠。嵇山不是无贺老，我自兴尽回清船。恨君不识颜平原，恨我不识元鲁山。铜驼陌上会相见，握手一笑三千年。

　　庆源宣义王丈人以累举得官，为洪雅主簿，州户掾遇吏如家人，人安乐之。既谢事，居眉之青神瑞草桥，放怀自得，有书来求红带。既以遗之，且作诗为戏。黄鲁直学士、秦少游贤良各赋一首，为老人光华

　　《王直方诗话》云：“‘青衫半作霜叶枯’至‘芋魁豆饭吾岂无’，山谷云庭坚最爱此韵。”

　　青衫半作荷叶枯，视民如儿吏如奴。吏民莫作官长看，我是识字耕田夫。妻啼儿号刺史怒，时有野人来挽须。拂衣自注下下考，芋魁饭豆吾岂无。归来瑞草桥边路，独游还佩平生壶。慈姥岩前自唤渡，青衣江畔人争扶。今年蚕市苏州集，中有遗民怀裤襦。邑中之黔相指似，白髯红带老不癯。我欲西归卜邻舍，隔墙抚掌容歌呼。不觉山王乘驷马，回头空指黄公垆。

　　续丽人行

　　苕溪渔隐云：“李仲谋家有周昉画，背面欠伸，内人极精，戏作此诗云云。韩子苍用此意题李伯时所画宫女云：‘睡起昭阳暗淡妆，不知缘底背斜阳。若教转盼一回首，三十六宫无粉光。’终不及坡之伟丽也。”

　　深宫无人春日长，沉香亭北百花香。美人睡起薄梳洗，燕舞莺啼空断肠。画工欲画无穷意，背立东风初破睡。若教回首却嫣然，阳城下蔡俱风靡。杜陵饥客眼长寒，蹇驴破帽随金鞍。隔花临水时一见，只许腰肢背后看。心醉归来茅屋底，方信人间有西子。君不见孟光举案与眉齐，何曾背面伤春啼。

　　种松得徕子

　　吕居仁云：“诗欲波澜之阔，须放规模令大，涵养吾气而后可。规模既大，波澜自阔，少加持择，功已倍于古矣。试取东坡黄州以后诗，如《种松》、《医眼》之类便可见。”

　　东风吹榆林，乱荚飞作堆。荒园一雨过，戢戢千万栽。青松种不生，百株望一枚。一枚已有余，气压千亩槐。野人易斗粟，云自鲁徂徕。鲁人不知贵，万灶飞青煤。束缚同一车，胡为乎来哉？泫然解其缚，青泉洗浮埃。枝伤叶自困，生意未肯回。山僧老无子，养护如婴孩。坐待走龙蛇，清阴满南台。孤根裂山石，直干排风雷。我今百日客，养此千岁材。茯苓无消息，双鬓日夜催。古今一俯仰，作诗寄余哀。

　　戏作种松

　　我昔少年日，种松满东岗。初移一寸根，琐细如插秧。二年黄茅下，一一攒麦芒。三年出蓬艾，满山散牛羊。不见十年余，想作龙蛇长。夜风波浪碎，朝露珠玑香。我欲食其膏，已伐百本桑。人事多乖迕，神物竟渺茫。朅来齐安野，夹路须髯苍。会开龟蛇窟，不惜斤斧创。纵未得茯苓，且当拾流肪。釜盎百出入，皎然散飞霜。槁死三彭仇，澡换五谷肠。青骨凝绿髓，丹田发幽光。白发何足道，要使双瞳方。却后五百年，骑鹤还故乡。

　　赠眼医王士

　　针头如麦芒，气出如车轴。间关络脉中，性命寄毛粟。而况清净眼，内景含天烛。琉璃贮沆瀣，轻脆不任触。而子于其门，来往施锋镞。笑谈纷自若，观者颈为缩。运针如运斤，去翳如拆屋。常疑子善幻，祀伎杂符祝。子言吾有道，此理君未瞩。形骸一尘埃，贵贱两草木。世人方重外，妄见瓦与玉。而我初不知，刺眼如刺肉。君看目与翳，是翳要非目。目翳苟二物，易分如麦菽。宁闻老农夫，去草易伤谷。鼻端有余地，肝胆分楚蜀。吾于五轮间，荡荡见空曲。如行九轨道，并驱无击毂。空花谁开落，明月自朏朒。请问药全堂，忘言老尊宿。  
　 
卷十

　　东坡居士下 

　　世传王迥子高与仙人周瑶英游芙蓉城，元丰元年三月，余始识子高，问之信然，乃作此诗 

　　《苕溪渔隐》云：“此诗最为流丽，故秦太虚《与东坡简》云：‘素纸一轴，敢冀醉后挥扫。近文并《芙蓉城》诗，时得把玩，以慰驰情。’” 

　　芙蓉城中花冥冥，谁其主者石与丁。珠帘玉按翡翠屏，云舒霞卷千俜停。中有一人长眉青，炯如微云澹疏星。往来三世空炼形，竟坐误读黄庭经。天门夜开飞爽灵，无复白日乘云軿。俗缘千劫磨不尽，翠被冷落凄余馨。因过缑山朝帝廷，夜闻笙箫弭节听。飘然而来谁使令，皎如明月入窗棂。忽然而去不可执，寒衾虚幌风泠泠。仙宫洞房本不扃，梦中同蹑凤凰翎。径度万里如奔霆，玉楼浮宫耸亭亭。天书云篆谁所铭，绕楼飞步高竛竮。仙风锵然韵流铃，蘧蘧形开如酒醒。芳卿寄谢空丁宁，一朝覆水不反瓶，罗巾别泪空荧荧。春风花开秋叶零，世间罗绮纷膻腥。此生流浪随沧溟，偶然相值两浮萍。愿君收视观三庭，勿与嘉谷生蝗螟。从渠一念三千龄，下作人间尹与邢。 

　　游博罗香积寺 

　　寺去县七里，三山犬牙，夹道皆美田，麦禾甚茂。寺下溪水，可作碓磨，若筑塘百步，闸而落之，可转两轮、举四杵也。以属县令林抃，使督成之。 

　　《苕溪渔隐》云：“东坡在岭外《游博罗香积寺》、《同正辅游白水山》、《闻正辅将至以诗迎之》，皆古诗，而终篇对属精切，语意贯穿。” 

　　二年流落蛙鱼乡，朝来喜见麦吐芒。东风摇波舞净绿，初日泫露酣娇黄。汪汪春泥已没膝，剡剡秋谷初分秧。谁言万里出无友，见此二美喜欲狂。三山屏拥僧舍小，一溪雷转松阴凉。要令水力供臼磨，与相地脉增堤防。霏霏落雪看收面，隐隐叠鼓闻舂粮。散流一啜云子白，炊裂十字琼肌香。岂惟牢九荐古味，要使真一流天浆。诗成捧腹便绝倒，书生说食真膏肓。 

　　同正辅游白水山 

　　伟哉造物真豪纵，攫土抟沙为此弄。擘开翠峡走云雷，截破奔流作潭洞。因随化人履巨迹，得与仙兄蹑飞鞚。曳杖不知岩谷深，穿云但觉衣裘重。坐看惊鸟救霜叶，知有老蛟蟠石瓮。金沙玉砾粲可数，古镜宝奁寒不动。念兄独立与世疏，绝境难到惟我共。永辞角上两蛮触，一洗胸中九云梦。浮来山高回望失，武陵路绝无人送。筠篮撷翠爪甲香，素绠分碧银瓶冻。归路霏霏汤谷暗，野堂活活神泉涌。解衣浴此无垢人，身轻可试云间凤。 

　　闻正辅将至以诗迎之 

　　生逢尧舜仁，得作岭海游。虽怀跫然喜，岂免跕堕忧。暮雨侵重膇，晓烟腾郁攸。朝盘见蜜唧，夜枕问鸺鹠。几欲烹郁屈，固常馔钩辀。舌音渐獠变，面汗尝骍羞。赖我存黄庭，有时仍丹邱。目听不任耳，踵息殆废喉。稍欣素月夜，遂度黄茅秋。我兄清庙器，持节瘴海头。萧然三家步，横此万斛舟。人言能汉吏，天遣活楚囚。惠然再过我，乐哉十日留。但恨参语贤，忽潜九原幽。万里傥同归，两鳏当对耰。强歌非真达，何必师庄周。 

　　和渊明归田园六首 

　　三月四日游白水佛迹岩，沐浴于汤泉，晞发于悬瀑之下。浩歌而归，肩舆却行，以与客语。不觉至水北荔枝浦上，晚日葱笼，竹阴萧然。时荔子累累，如芡实矣。有父老年八十余，指以告余曰：“及是可食，公能携酒来游乎？”意欣然许之。归卧既觉，闻儿子过诵渊明《归田园居》诗六首，乃悉次其韵。始余在广陵和渊明《饮酒》诗二十首，今复为此，要当尽和乃已。又吾于诗人无所甚好，而独好渊明之诗，前后和其诗凡百有九首，至其得意，自谓不甚愧渊明。 

　　《王直方诗话》云：“东坡在扬州和《饮酒》诗，只是如己所作。至惠州和《归田园》六首，乃与渊明无异。” 

　　环州多白水，际海皆苍山。以彼无尽景，寓我有限年。东家著孔丘，西家著颜渊。市为不二价，农为不争田。周公与管蔡，恨不茅三间。我饱一饭足，薇蕨补食前。门生馈薪米，救我厨无烟。斗酒与只鸡，酣歌饯华颠。禽鸟岂知道，我适物自闲。悠悠未必尔，聊乐我自然。 

　　穷猿既投林，疲马初解鞅。心空饱新得，境熟梦余想。江鸥渐驯集，蜑叟已还往。南池绿钱生，北岭紫笋长。提壶岂解饮，好语时见广。春江有佳句，我醉堕渺莽。 

　　新浴觉身轻，新沐感发稀。风乎悬瀑下，却行咏而归。仰见江摇山，俯见月在衣。步从父老语，有约吾敢违。 

　　老人八十余，不识城市娱。造物偶遗漏，同侪尽丘墟。平生不渡江，水北有幽居。手插荔枝子，合抱三百株。莫言陈家紫，甘冷恐不如。君来坐树下，饱食携其余。归舍遗儿子，怀抱不可虚。有酒持饮我，不问钱有无。 

　　坐倚朱藤杖，行歌紫芝曲。不逢商山公，见此野老足。愿同荔枝社，长作鸡黍局。教我同光尘，月固不胜烛。霜飙散氛祲，廓然似朝旭。 

　　昔我在广陵，怅望柴桑陌。长吟饮酒诗，颇获一笑适。当时已放浪，朝坐苦不夕。矧今长闲人，一劫展过隙。江山互隐见，出没为我役。斜川追渊明，东皋友王绩。诗成竟何用，六博本无益。 

　　和渊明贫士 

　　《诗眼》云：“此诗言夷齐自信其去，虽武王周召，不能挽之使留。若四皓自信其进，虽禄产之聘，亦为之出，如死灰之余烟也。后世君子，既不能以道进退，又不能忘世俗之毁誉，多作文以自明其出处，如《答客难》、《解嘲》之类，故曰‘朱墨手自研’。若‘渊明初亦仕，弦歌本诚言’，盖无心于名，虽晋末亦仕，合于绮园之出。其去也，亦不待以微罪行，‘不乐乃径归’，合于夷齐之去，其进退盖相似。坡作文工于命意，必超然独立于众人之上，非如昔人称渊明以退为高耳，故又发明如此

　　。” 

　　夷齐耻周粟，高歌诵虞轩。产禄彼何人，能致绮与园。古来避世士，死灰或余烟。末路益可羞，朱墨手自研。渊明初亦仕，弦歌本诚言。不乐乃径归，视世差独贤。 

　　和渊明咏三良 

　　《艺苑雌黄》云：“秦穆以三良殉葬，诗人刺之，则穆公信有罪矣。虽然臣之事君，犹子之事父也，以陈尊己魏颗之事观之，则三良亦不容无讥焉。昔之咏三良者，有王仲宣、曹子建、陶渊明、柳子厚。或曰‘心亦有所施’，或曰‘杀身成独难’，或曰‘君命安可违’，或曰‘死没宁分张’，曾无一语辨其非是者。唯东坡一篇云云，审如是，则三良不能无罪，东坡一篇独冠绝于今古。” 

　　此生太山重，忽作鸿毛遗。三子死一言，所死良已微。贤哉晏平仲，事君不以私。我岂犬马哉，从君求盖帷。杀身固有道，大节要不亏。君为社稷死，我则同其归。顾命有治乱，臣子得从违。魏颗真孝爱，三良安足稀。仕宦岂不荣，有时缠忧悲。所以靖节翁，服此黔娄衣。 

　　秦穆公墓 

　　苕溪渔隐云：“余观东坡《秦穆公墓》诗，全与《和三良》诗意相反，盖是少年时议论如此。至其晚年，所见益高，超人意表，扬雄所以悔少作也。” 

　　橐泉在城东，墓在城中无百步。乃知昔未有此城，秦人以泉识公墓。昔公生不诛孟明，岂有死之日而忍用其良。乃知三子殉公意，亦如齐之二子从田横。古人感一饭，尚能杀其身。今人不复见此等，乃以所见疑古人。古人不可望，今人益可伤。 

　　芦雁 

　　《禁脔》云：“此东坡《芦雁》诗，欲叙雁闲暇之态，故笔力顿挫如此。又诗曰：‘我生木强鄙，少以气自挤。孤舟到江海，引手扪象犀。迩来辄自悟，留气下暖脐。’亦顿挫也。夫言顿挫者，乃是覆却，便文采粲然，非如常格。诗但排比句语而

　　成，熟读之殊无气味。如少游诗曰‘松江浩无旁，垂虹跨其上。漫然衔洞庭，领略非一状。恍如阵平野，万马攒穹帐。离离云抹山，窅窅天粘浪。烟中鱼歌起，鸟外征帆扬。逾知宇宙宽，斗觉天南壮’云云。此但排比好句耳，非能使之顿挫也。” 

　　野雁见人时，未起意先改。君从何处看，得此无人态。无乃枯木行，人禽两自在。北风振枯苇，微雪落璀璨。惨然云水昏，晶莹沙砾碎。弋人怅何暮，一举渺江海。 

　　豆粥 

　　苕溪渔隐云：“东坡于饮食，作诗以写之，往往皆臻其妙。如《豆粥》诗是也。”《禁脔》云：“《豆粥》诗、《眉子石砚歌》，可谓分布用事，法凡二事，比类于前，而后发其宏妙也。” 

　　君不见呼沱流澌车折轴，公孙仓皇奉豆粥。湿薪破灶自燎衣，饥寒顿解刘文叔。又不见金谷敲冰草木春，帐下烹煎多美人。萍虀豆粥不传法，咄嗟而办石季伦。干戈未解身如寄，声色相缠心已醉。身心颠倒自不知，更识人间有真味。岂知江头千顷雪色芦，茅檐出没晨烟孤。地碓舂粳光似玉，沙瓶煮豆软如酥。我老此身无著处，卖书来问东家住。卧听鸡鸣粥熟时，蓬头曳履东家去。 

　　眉子石砚歌 

　　君不见城都画手开十眉，横云却月争新奇。游人指点小颦处，中有渔阳胡马嘶。又不见王孙青琐横双碧，肠断浮空远山色。书生性命何足论，坐费千金买消渴。尔来丧乱愁天公，谪向君家书砚中。小窗虚幌相妩媚，令君晓梦生春红。毗耶居士谈空处，结昔已空花不住。试教天女问磨铅，千偈澜翻无一语。 

　　梨花 

　　《容斋随笔》云：“张文潜好诵东坡《梨花绝句》云云，每吟一过，必击节叹赏不能已，文潜盖有省于此云。” 

　　梨花淡白柳深青，柳絮飞时花满城。惆怅东栏一株雪，人生得得几清明。 

　　山谷道人 

　　《鲁直传赞》云：“山谷自黔州以后，句法尤高，笔势放纵，实天下之奇作，自宋兴以来一人而已矣。”《江西宗派图序》云：“国朝歌诗之作，或传者多依效旧文，未尽所趣。惟豫章始大出而力振之，抑扬反覆，尽兼众体。”《吕氏童蒙训》云：“作文要悟入处，悟入必自工夫中来，非侥幸可得也。如老苏之于文，鲁直之于诗，盖尽此理矣。” 

　　古诗二首上苏子瞻 

　　《集注》：“东坡《报山谷书》云：‘《古风》二首，托物引类，得古人诗之风。’其推重如此。故置之篇首云。” 

　　江梅有佳实，托根桃李场。桃李终不言，朝露借恩光。孤芳忌皎洁，冰雪空自香。古来和鼎实，此物升庙廊。岁月坐成晚，烟雨青已黄。得升桃李盘，以远初见尝。终然不可口，掷置官道傍。但使本根在，弃捐果何伤。 

　　又 

　　青松出涧壑，十里闻风声。上有百尺丝，下有千岁苓。自性得久要，为人制颓龄。小草有远志，相依在平生。医和不并世，深根且固蒂。大言可医国，何用大早计。小大材则殊，气味固相似。 

　　奉和文潜赠无咎篇末多以见及以既见君子云胡不喜为韵 

　　《集注》：“山谷尝写《答邢居实》诗及此诗与徐师川，曰：‘后八诗颇为得意，故漫录往，或与潘洪诸友读之。’” 

　　龟以灵故焦，雉以文故翳。本心如日月，利欲食之既。后生玩华藻，照影终末世。安得八纮罝，以道猎众智。 

　　谈经用燕说，束弃诸儒传。滥觞虽有罪，末泒弥九县。张侯真理窟，坚壁物与战。难以口舌争，水清石自见。 

　　野性友麋鹿，君非我同群。文明近日月，我亦不如君。十载长相望，逝川水沄沄。何言谈绝倒，茗碗对炉薰。 

　　北寺锁斋房，尘钥一时启。晁朝跫然来，连壁照书几。庭柏郁葱葱，红榴罅多子。时蒙吐佳句，幽处万籁起。 

　　先皇元丰末，极厌士浅闻。只今举秀孝，天未丧斯文。晁张班马手，崔蔡不足云。当令横笔阵，一战静楚氛。 

　　张侯窘炊玉，僦屋得空垆。但见索酒郎，不见酒家胡。虽肥如瓠壶，胸中殊不粗。何用知如此，文采似于莬。 

　　荆公六艺学，妙处端不朽。诸生用其短，颇复凿户牖。譬如学捧心，初不悟己丑。玉石恐俱焚，公为区别不。 

　　吾友陈师道，抱独门扫轨。晁张作荐书，射雉用一矢。吾闻举逸民，故得天下喜。两公阵堂堂，此士可摩垒。 

　　次韵答邢敦夫 

　　为山不能山，过在一篑止。渥洼骐驎儿，堕地志千里。岷江初滥觞，入楚乃无底。将升圣人堂，道固有廉陛。邢子好少年，如世有源水。方求无津涯，不作蜗牛喜。儿中兀老苍，趣造甚奇异。过阅王公门，袖中有漫刺。别来阻河山，望远每障袂。斯文向千载，有志常寡遂。后生文楚楚，照影若孔翠。不应太玄草，睎价咸阳市。雨作枕簟秋，官闲省中睡。梦不到汉东，茗碗乃为祟。闻君肺渴减，颇复佳食寐。读书得新功，来雁寄一字。 

　　戏答俞清老人寒夜 

　　《王立之诗话》云：“山谷云：‘金华俞清老，字子中，二十年前与余共学于淮南。元丰甲子，相见于广陵，自云荆公欲使之脱逢腋、著僧伽黎，奉香火于半山寺。予之僧名紫琳，字清老，无妻子之累云。去作半山道人，似不为难事。然生龟脱筒，亦难堪忍。后数年见之，儒冠自若也。因尝戏和清老诗云云。’”《集注》：“山谷跋此诗云：‘东坡屡哦此诗，以为妙也。’” 

　　索索叶自雨，月寒遥夜阑。马嘶车铎鸣，群动不遑安。有人梦超俗，去发脱儒冠。平明视清镜，政尔良独难。 

　　闻道一稊米，出身缚簪缨。怀我伐木友，寒衾梦丁丁。富贵但如此，百年半曲肱。早晚相随去，松根有茯苓。 

　　牧羊金华山，早通玉帝籍。至今风低草，戢戢见白石。金华风烟下，亦有君履迹。何为红尘里，颔须欲雪白。 

　　谪居黔南十首摘乐天句 

　　《集注》云：“近世曾慥端伯作《诗选》，载潘邠老事云：‘张文潜晚喜乐天诗，邠老闻其称美，辄不乐。尝诵山谷《十绝句》，以为不可跂及。其一云：“老色日上面，欢悰日去心。今既不如昔，后当不如今。”潜一日召邠老饭，预设乐天诗一帙，置书室床枕间。邠老少焉假榻，翻阅良久，才悟山谷《十绝诗》尽用乐天大篇，裁为绝句。盖乐天长于敷衍，而山谷巧于剪裁，自是不敢复言。’端伯所载如此，必有所依据。然敷衍、剪裁之说非是。盖山谷谪居黔南，时取乐天江州等诗，偶有会于心者，摘其数语，写置斋阁，或尝为人书。世因传以为山谷自作，然亦非有意与乐天较工拙也。诗中改易数字，可为作诗之法，故因附见于此。”《韵语阳秋》云：“《黔南十绝》七篇，全用乐天《花下对酒》、《渭川旧居》、《东城寻春》、《西楼》、《委顺》、《竹窗》等诗。余三篇用其诗略点化而已。叶少蕴云：‘诗人点化前作，正如李光弼将郭子仪之军，重经号令，精彩数倍。’此语诚然。” 

　　相望六千里，天地隔江山。十书九不到，何用一开颜。《寄行简》诗元作：相去六千里，地绝天邈然。十书九不达，何以开忧颜？ 

　　霜降水反壑，风落木归山。冉冉岁华晚，昆虫皆闭关。《岁晚》诗元作：冉冉岁将晏，物皆复本原。 

　　冷淡病心情，暄和好时节。故园音信断，远郡亲宾绝。《花下对酒》。 

　　山郭灯火稀，峡天星汉少。年光东流水，生计南枝鸟。《西楼》。 

　　冥怀齐远近，委顺随南北。归去诚可怜，天涯住亦得。《委顺》。 

　　老色日上面，欢悰日去心。今既不如昔，后当不如今。《东城》。 

　　啧啧雀引雏，稍稍笋成竹。时物感人情，忆我故乡曲。《渭川》、《旧居》。 

　　苦雨初入梅，瘴云稍含毒。泥秧水畦稻，灰种畬田粟。同上。 

　　轻纱一幅巾，小簟六尺床。无客尽日静，有风终日凉。《竹窗》。 

　　病人多梦医，囚人多梦赦。如何春来梦，合眼在乡社。《寄行简》诗元作：渴人多梦饮，饥人多梦餐。春来梦何处，合眼到东川。 

　　题孟浩然画像 

　　苕溪渔隐云：“《题浩然画像》诗，浩然平生出处事迹，悉能道尽，乃诗中传也。” 

　　先生少也隐鹿门，爽气洗尽尘埃昏。赋诗真可凌鲍谢，短褐岂愧公卿尊。故人私邀伴禁直，诵诗不顾龙鳞逆。风云感会虽有时，顾此定知毋枉尺。襄江渺渺泛清流，梅残腊月年年愁。先生一往今几秋，后来谁复钓槎头。 

　　次韵廖明略陪吴明府白云亭燕集 

　　《西清诗话》云：“鲁直自黔南归，诗变前体，且云：‘要须唐律中作活计，乃可言诗。如少陵渊畜云萃，变态百出，虽数十百韵，格律益严谨，盖操制诗家法度如此。’余观鲁直《和白云亭燕集》诗云云，直可拍肩挽袂矣。” 

　　江净明花竹，山空响管弦。风生学士麈，云绕令君筵。百越余生聚，三吴远接连。庖霜刀落鲙，执玉酒明船。叶县飞来舄，壶公谪处天。酌多时暴谑，舞短更成妍。唯我孤登览，观诗未究宣。空余五字赏，又似两京然。医是肱三折，官当岁九迁。老夫看镜罢，衰白敢争先。 

　　画睡鸭 

　　《容斋随笔》云：“徐陵《鸳鸯赋》云：‘山鸡映水那相得，孤鸾照镜不成双。天下真成长会合，无胜比翼两鸳鸯。’黄鲁直《题画睡鸭》云云，全用徐语点化之，末句尤精工。” 

　　山鸡照影空自爱，孤鸾舞镜不成双。天下真成长会合，两凫相倚睡秋江。 

　　乞猫 

　　《后山诗话》云：“鲁直《乞猫》诗云云，虽滑稽而可喜，千岁而下，读者如新。” 

　　秋来鼠辈欺猫死，揭瓮掀盆搅夜眠。闻道狸奴将数子，买鱼穿柳聘衔蝉。 

　　题芦雁图 

　　《禁脔》云：“‘若不得流水，还应过别山’者，题野烧也；‘严霜百草白，深院一株青’，题小松也。前人以为工，是题其意耳，非能状其体态也。如子美题雨则曰：‘紫崖奔处黑，白鸟去边明。’乐天题琵琶曰：‘银瓶忽破水浆迸，铁骑突出刀枪鸣。’又曰：‘四弦一声如裂帛。’此皆曲尽万物之情状，若音声不可把玩，如石火雷光而人之才力能揽取之。然此但得其情状，非能写其不传之妙。如山谷《题芦雁图》则妙绝矣。” 

　　惠崇烟雨芦雁，坐我潇湘洞庭。欲唤扁舟归去，傍人谓是丹青。 

　　过百里奚大夫冢 

　　《吕氏童蒙训》云：“或称鲁直‘桃李春风一杯酒，江湖夜雨十年灯’，以为极至。鲁直自以此犹砌合，须‘石吾甚爱之，勿使牛砺角。牛砺角尚可，牛斗杀我竹’，此乃可言至耳。然如鲁直《百里大夫冢》诗与《快阁》诗，已自见成就处也。” 

　　行客抱忧端，况复思古人。何年一丘土，不见石骐驎。断碑略可读，大夫身霸秦。虞公纳垂棘，将军西问津。安知五羊皮，自鬻千金身。末俗工媒孽，浮言妒道真。幸逢孟轲赏，不愧微子魂。 

　　登快阁 

　　痴儿了却公家事，快阁东西倚晚晴。落木千山天远大，澄江一道月分明。朱弦已为佳人绝，青眼聊因美酒横。万里归船动长笛，此心吾与白鸥盟。 

　　和答钱穆父咏猩猩毛笔 

　　《王直方诗话》云：“东坡《写金带鞍马》，乃表四六中《送穷文》；山谷《猩猩毛笔》诗，乃篇章中《毛颖传》。”《类苑》云：“鲁直善用事，若正尔填塞故实，旧谓之‘点鬼簿’，今谓之‘堆垛死尸’。如《咏猩猩毛笔》诗云：‘平生几两屐，身后五车书。’又云：‘管城子无食肉相，孔方兄有绝交书。’精妙隐密，不可加矣，当以此语反三隅也。”《吕氏童蒙训》云：“东坡诗云：‘赋诗必此诗，定知非诗人。’此或一道也。鲁直作咏物诗，曲当其理，如《猩猩毛笔》诗云：‘平生几两屐，身后五车书。’其必此诗哉！” 

　　爱酒醉魂在，能言几事疏。平生几两屐，身后五车书。物色看王会，勋劳在石渠。拔毛能济世，端为谢杨朱。  
　 
卷十一

　　杂编一

　　醉歌行别从侄勤落第归　　杜甫

　　《漫斋诗话》云：“送别情景于后幅突然接入，开后人无限法门。醉歌意只用一点，前后文势倍觉生色。”

　　陆机二十作《文赋》，汝更小年能缀文。总角草书又神速，世上儿子徒纷纷。骅骝作驹已汗血，鸷鸟举翮连青云。词源倒流三峡水，笔阵独扫千人军。只今年才十六七，射策君门期第一。旧穿杨叶真自知，暂蹶霜蹄未为失。偶然擢秀非难取，会是排风有毛质。汝身已见唾成珠，汝伯何由发如漆。春光澹沲秦东亭，渚蒲牙白水荇青。风吹客衣日杲杲，树搅离思花冥冥。酒尽沙头双玉瓶，众宾皆醉我独醒。乃知贫贱别更苦，吞声踯躅涕泪零。

　　赠卫八处士

　　人生不相见，动如参与商。今夕复何夕，共此灯烛光。少壮能几时，须发各已苍。访旧半为鬼，惊一作呜。呼热中肠。焉知二十载，重上君子堂。昔别君未婚，儿女忽成行。怡然敬父执，问我来何方。问答乃未已，一作“未及已”。儿女罗酒浆。夜雨剪春韭，新炊间一作闻。黄粱。主称会面难，一举累十觞。十觞亦不醉，感子故意长。明日隔山岳，世事两茫茫。

　　新安吏

　　客行新安道，喧呼闻点兵。借问新安吏，县小更无丁。府帖昨夜下，次选中男行。中男绝短小，何以守王城。肥男有母送，瘦男独伶俜。白水暮东流，青山犹哭声。莫自使眼枯，收汝泪纵横。眼枯却见骨，天地终无情。我军取相州，日夕望其平。岂意贼难料，归军星散营。就粮近故垒，练卒依旧京。掘壕不到水，牧马役亦轻。况乃王师顺，抚养甚分明。送行勿泣血，仆射如父兄。

　　石壕吏

　　暮投石壕村，有吏夜捉人。老翁逾墙走，老妇出门看。吏呼一何怒，妇啼一何苦。听妇前致词：三男邺城戍。一男附书至，二男新战死。存者且偷生，死者长已矣。室中更无人，所有乳下孙。孙有母未去，出入无完裙。老妪力虽衰，请从吏夜归。急应河阳役，犹得备晨炊。夜久语声绝，如闻泣幽咽。天明登前途，独与老翁别。

　　新婚别

　　《师氏诗说》云：“《诗·采绿》，刺怨旷也。观甫此诗，怨别又甚于《采绿》者矣。”王深父云：“先王之政，新有婚者，苟不使政出于刑名，则一切使众而已。此诗必所怨尽其常分，而能不忘礼义，余是以录之。”《苍梧杂识》云：“《新婚别》一篇，甚得古诗人之意。‘勿为新婚念，努力事戎行’，所以勉其夫。‘罗襦不复施，对君洗红妆’，所谓‘岂无膏沐，谁适为容’者也。”

　　兔丝附蓬麻，引蔓故不长。嫁女与征夫，不如弃路傍。结发为君妻，席不暖君床。暮昏晨告别，无乃大匆忙。君行虽不远，守边赴河阳。妾身未分明，何以拜姑嫜。父母养我时，日夜令我藏。生女有所归，鸡狗亦得将。君今往死地，沉痛迫中肠。誓欲随君去，形势反苍黄。勿为新昏念，努力事戎行。妇人在军中，兵气恐不扬。自叹贫家女，久致罗襦裳。罗襦不复施，对君洗红妆。仰视百鸟飞，大小必双翔。人事多错迕，与君永相望。

　　垂老别

　　《师氏诗说》云：“痛念国家急难，征戍烽火，何乡不有，吾岂能独安不虑哉？不敢盘桓，义也；塌然伤别者，仁也。不忘仁义，此甫几乎《风》、《雅》之作也。”

　　四方未宁静，垂老不得安。子孙阵亡尽，焉用身独完。投杖出门去，同行为辛酸。幸有牙齿存，所悲骨髓干。男儿既介胄，长揖别上官。老妻卧路啼，岁暮衣裳单。孰知是死别，且复伤其寒。此去必不归，还闻劝加餐。土门壁甚坚，杏园度亦难。势异邺城下，纵死时犹宽。人生有离合，岂择衰老端。忆昔少壮日，迟回竟长叹。万国尽征戍，烽火被冈峦。积尸草木腥，流血川原丹。何乡为乐土，安敢尚盘桓。弃绝蓬室居，塌然摧肺肝。

　　无家别

　　《师氏诗说》云：“在昔先王中兴，劳来还，定安集之，而鸿雁之民，获安其居。今肃宗中兴，使民无家，而至于生无以养，死无以葬，其视周宣之民，不亦厚颜也哉！观甫诗，时政之美恶，皆可得而知也。”王深父云：“先王子惠困穷，则天下无败乱之兆矣，此诗何为作乎？”

　　寂寞天宝后，园庐但蒿藜。我里百余家，世乱各东西。存者无消息，死者为尘泥。贱子因阵败，归来寻旧蹊。久行见空巷，日瘦气惨凄。但对狐与狸，竖毛怒我啼。四邻何所有，一二老寡妻。宿鸟恋本枝，安辞且穷栖。方春独荷锄，日暮还灌畦。县吏知我至，召令习鼓鼙。虽从本州役，内顾无所携。近行止一身，远去终转迷。家乡既荡尽，远近理亦齐。永痛长病母，五年委沟溪。生我不得力，终身两酸嘶。人生无家别，何以为烝黎。

　　夏日叹

　　夏日出东北，陵天经中街。朱光彻厚地，郁蒸何由开。上苍久无雷，无乃号令乖。雨降不濡物，良田起黄埃。飞鸟苦热死，池鱼涸其泥。万人向流冗，举目唯蒿莱。至今大河北，尽作虎与豺。浩荡想幽蓟，王师安在哉。对食不能餐，我心殊未谐。眇然贞观初，难与数子偕。

　　夏夜叹

　　《溪诗话》云：“《夏夜叹》曰：‘念我荷戈士，穷年守边疆。’此仁人君子之用心，终不可忘也。”

　　永日不可暮，炎热毒我肠。安得万里风，飘飖吹我裳。昊天出华月，茂林延疏光。仲夏苦夜短，开轩纳微凉。虚明见纤豪，羽虫亦飞扬。物情无巨细，自适固其常。念彼荷戈士，穷年守边疆。何由一洗濯，执热互相望。竟夕击刁斗，喧声连万方。青紫虽被体，不如早还乡。北地悲笳发，鹳鹤号且翱。况复烦促倦，激烈思时康。

　　赴江陵涂中寄三翰林　　韩愈

　　孤臣昔放逐，泣血追愆尤。汗漫不省识，怳如乘桴浮。或自疑上疏，上疏岂其由。是年京师旱，田亩少所收。上怜民无食，兵一作征。赋半已休。有司恤经费，未免烦征求。富者既云急，贫者固已流。传闻闾里间，赤子转渠沟。持男易斗粟，掉臂莫肯酬。我时出衢路，饿者何其稠。亲逢道死者，伫立一作“停马”。久咿嚘。归者不能食，有如鱼挂钩。适会除御史，诚当得言秋。拜疏移阁门，为忠宁自谋。上陈人疾苦，无令绝其喉。下言一作令。畿甸内，根本理宜优。积雪验丰熟，幸宽待蚕麰。天子恻然感，司空叹绸缪。谓言即施设，乃返迁炎州。同官尽才俊，偏善柳与刘。或虑语言泄，传之落冤仇。二子不宜尔，将疑断还不。中使临门遣，顷刻不得留。病妹卧床褥，分知隔明幽。悲啼乞就别，百请不颔头。弱妻抱稚子，出拜忘惭羞。僶俯不回顾，行行诣连州。朝为青云士，暮作白首囚。商山季冬月，冰冻绝行辀。春风洞庭浪，出没惊孤舟。逾岭到所任，低颜奉君侯。酸寒何足道，随事生疮疣。远地触涂异，吏民似猿猴。生狞多忿狠，辞舌纷嘲啁。白日屋檐下，双鸣斗鸺鹠。有蛇类两首，有虫一作蛊。群飞游。穷冬或摇扇，盛下或重裘。飓起最可畏，訇哮簸陵邱。雷霆助光怪，气象难比侔。疠疫忽潜构，十家无一瘳。猜嫌动置毒，对桉辄怀愁。前日遇恩赦，私心喜还忧。果然又羁絷，不得归锄耰。此府雄且大，腾陵尽戈矛。栖栖法曹掾，何处事卑陬。生平企仁义，所学皆孔周。皋知大理官，不列三后俦。何况亲犴狱，敲搒发奸偷。悬知失事势，一云“事势乖”。恐自罹罝罘。湘水清且急，凉风日修修。胡为首归路，旅泊尚夷犹。昨者京使至，嗣皇传冕旒。赫然下明诏，首罪诛共兜。复闻颠夭辈，峨冠进鸿畴。班行再肃穆，璜佩鸣琅璆。伫继贞观烈，边封脱兜鍪。三贤推侍从，卓荦倾枚邹。高议参造化，清文焕皇猷。协心辅齐圣，致理同毛輶。小雅咏鸣鹿，食苹贵呦呦。遗风邈不嗣，岂忆常同禂。一作俦。失志早衰换，前期拟蜉蝣。自从齿牙缺，始慕舌为柔。因疾鼻又塞，渐能等薰莸。深思罢官去，毕命依松楸。空怀焉能果，但见岁已遒。殷汤闵禽兽，解网祝蛛蝥。雷焕掘宝剑，冤气销斗牛。兹道诚可尚，谁能借前筹。殷勤谢友朋，明月非暗投。

　　暮行河堤上

　　暮行河堤上，四顾不见人。衰草际黄云，感叹愁我神。夜归孤舟卧，展转空及晨。谋计竟何就，嗟嗟世与身。

　　重云一首李观疾赠之

　　天行失其度，阴气来干阳。重云闭日夜，炎燠成寒凉。小人但咨怨，君子惟忧伤。饮食为减少，身体岂宁康。此志成足贵，惧非职所当。藜羹尚如此，肉食安可尝。穷冬百草死，幽桂乃芬芳。且况天地间，大运自有常。劝君善饮食，鸾凤本高翔。

　　江汉答孟郊

　　江汉虽云广，乘舟渡无艰。流沙信难行，马足常往还。凄风结冲波，狐裘能御寒。终宵处幽室，华烛光烂烂。苟能行忠信，可以居夷蛮。嗟余与夫子，此义每所敦。何为复见赠，缱绻在不谖。

　　归彭城

　　天下兵又动，太平竟何时。訏谟者谁子，无乃失所宜。前年关中旱，闾井多死饥。去岁东郡水，生民为流尸。上天不虚应，祸福各有随。我欲进短策，无由至丹墀。刳肝以为纸，沥血为书辞。上言陈尧舜，下言引龙夔。言词多感激，文字少葳蕤。一读已自怪，再寻良自疑。食芹虽云美，献御固已痴。缄封在骨髓，耿耿空自奇。昨者到京城，屡陪高车驰。周行多俊异，议论无瑕疵。见待颇异礼，未能去毛皮。到口不敢吐，徐徐俟其巇。归来戎马间，惊顾似羁雌。连日或不语，终朝见相一作我。欺。乘间辄骑马，茫茫诣空陂。遇酒即酩酊，君知我为谁。

　　醉赠张秘书

　　人皆劝我酒，我若耳不闻。今日到君家，呼酒持劝君。为此座上客，一作士。及余各能文。君诗多态度，蔼蔼春空云。东野动惊俗，天葩吐奇芬。张籍学古淡，轩昂避鸡群。阿买不识字，颇知书八分。诗成使之写，亦足张吾军。所以欲得酒，为文俟其醺。酒味既冷洌，酒气又氤氲。性情渐浩浩，谐笑方云云。此诚得酒意，余外徒缤纷。长安众富儿，盘馔罗羶荤。不解文字饮，惟能醉红裙。虽得一饷乐，有如聚飞蚊。今我及数子，固无莸与薰。险语破鬼胆，高词媲一作动。皇坟。至宝不雕琢，神功谢锄耘。方今向太平，元凯承华勋。吾徒幸无事，庶以穷朝曛。

　　送灵师

　　佛法入中国，尔来六百年。齐民逃赋役，高士著幽禅。官吏不之制，纷纷听其然。耕桑日失隶，朝署时遗贤。灵师皇甫姓，胤胄本蝉联。少小涉书史，早能缀文篇。中间不得意，失迹成延迁。逸志不拘教，轩腾断牵挛。围棋斗白黑，生死随机权。六博在一掷，枭卢叱回旋。争一作文。战谁与敌，浩汗横戈鋋。饮酒尽百盏，嘲谐思愈鲜。有时醉花月，清唱高且绵。四座咸寂默，香如奏湘弦。寻胜不惮险，黔江屡洄沿。瞿塘五六月，惊电让归船。怒水忽中裂，千寻堕幽泉。环回势益急，仰见团团天。投身岂得计，性命甘徒捐。浪沫蹙翻涌，漂浮再生全。同行二十人，魂骨俱坑填。灵师不挂怀，冒涉道转延。开忠二州牧，诗赋时一作世。多传。失职不把笔，珠玑为君编。强留费日月，密席罗婵娟。昨者至林邑，使君数开筵。一作“数数为开筵”。逐客三四公，盈怀赠兰荃。湘一作湖。游泛漭沆，溪宴驻潺湲。别语不许出，行裾动遭牵。邻州竞招请，书札何翩翩。十月下桂岭，乘寒恣窥缘。落落王员外，争迎获其先。自从入宾馆，占吝久能专。吾徒颇携之，一作“吾徒或携被”。接宿穷欢妍。听说两京事，分明皆眼前。纵横杂谣俗，琐屑咸罗穿。材调真可惜，朱丹在磨研。方将敛之道，且欲冠其颠。韶阳季一作李。太守，高步凌云烟。得客辄忘食，开囊乞缯一作缗。钱。手持南曹叙，字重青瑶镌。古气参彖系，一作象。高摽摧太玄。维舟事干谒，披读头风痊。还如旧相识，一作“颇似旧相识”。倾壶畅幽悁。以此复留滞，归骖几时鞭

　　送惠师

　　惠师浮屠者，乃是不羁人。十五爱山水，超然谢朋亲。一作“超然同隐伦”。脱冠剪头发，飞一作孤。步遗踪尘。发迹入四明，梯空上秋旻。遂登天台望，众壑皆嶙峋。夜宿最高顶，举头看星辰。光芒相照烛，南北争罗陈。兹地绝翔走，自然严且神。微风吹木石，澎湃闻韶钧。半夜起下视，溟波御日轮。鱼龙惊涌跃，叫笑成悲辛。怪气或紫赤，敲磨共轮囷。金鸦既腾翥，六合俄清新。常闻禹穴奇，东去窥瓯闽。越俗不好古，流传失其真。幽踪邈难得，圣路嗟长湮。回临浙江涛，屹立高峨岷。壮志死不息，千年如隔晨。是非竟何益，弃去非吾伦。凌江诣卢岳，浩荡极游巡。崔崒没云表，陂陁浸湖沦。是时雨初霁，悬瀑垂大一作天。绅。前年往罗浮，步戛南海漘。大哉归德盛，荣茂恒留春。鹏鶱堕长翮，鲸戏侧修鳞。自来连州寺，曾未造城闉。日携青云客，探胜穷崖滨。太守邀不往，一作得。群官请徒频。一作“其志信不群”。囊无一金资，翻为一作谓。富者贫。昨日忽不见，我令一作今。访其邻。奔波一作走。相追及，把手问所因。顾我却兴叹，君宁异于民。离合自古然，辞别安足珍。吾闻九疑好，夙志今欲伸。班竹啼舜妇，清湘沉楚臣。衡山与洞庭，此固道所循。寻崧方抵洛，历华遂之秦。浮游靡定处，偶往即通津。吾言子当去，子道非吾遵。江鱼不池活，野鸟难笼驯。吾非西方教，怜子狂且醇。吾嫉惰游者，怜子愚且谆。去矣各异趣，河为浪一作泪。沾巾。

　　华清宫三十韵　　杜牧

　　《倦游录》云：“临潼县灵泉观，唐华清宫也。自唐迄今，题咏不可胜纪。小杜五言长咏并三绝，洎郑嵎《津阳门》诗外，唯陈文惠、张文定及进士杨正伦诗最佳，又郑文宝诗云‘但见太平无事久，不知贞观用功深’，皆为知者所赏。”《竹坡诗话》云：“杜牧之《华清宫三十韵》，无一字不可人意，其叙开元一事，意直而词隐，有《骚》、《雅》之风。至‘一千年际会，三万里农桑’之语，置此诗中，如伶优与嵇、阮并席而谈，岂不败人意哉？”

　　绣岭明珠殿，层峦下缭墙。仰窥雕槛影，犹想赭袍光。昔帝登封后，中原自古强。一千年际会，三万里农桑。几席延尧舜，轩墀立禹汤。雷霆驰号令，星斗焕文章。钓筑乘时用，芝兰在处芳。北扉闲木索，南面富循良。至道思玄圃，平居厌未央。钩陈裹岩谷，文陛压青苍。歌吹千秋节，楼台八月凉。神仙高缥缈，环佩碎丁当。泉暖涵窗镜，云娇惹粉囊。嫰岚滋翠葆，清渭照红妆。帖泰生灵寿，欢娱岁序长。月闻仙曲调，霓作舞衣裳。雨露偏金穴，乾坤入醉乡。玩兵师汉武，回手倒干将。鲸鬛掀东海，胡牙揭上阳。喧呼马嵬血，零落羽林枪。倾国留无路，还魂怨有香。蜀峰横惨澹，秦树远微茫。鼎重山难转，天扶业更昌。望贤余故老，花萼旧池塘。往事人谁问，幽襟泪独伤。碧檐斜送日，殷叶半凋霜。迸水倾瑶砌，疏风罅玉房。尘埃羯鼓索，片段荔枝筐。鸟啄摧寒木，蜗蜒蠹画梁。孤烟知客恨，遥起泰陵傍。

　　过华清宫绝句三首

　　《遁斋闲览》云：“《华清宫》诗云云，首作尤脍炙人口。”

　　长安回望绣成堆，山顶千门次第开。一骑红尘妃子笑，无人知是荔枝来。

　　新丰绿树起黄埃，数骑渔阳探使回。帝使中使辅璆琳探禄山反否，璆琳受禄山金，回言不反。霓裳一曲千峰上，舞破中原始下来。

　　万国笙歌醉太平，倚天楼殿月分明。云中乱拍禄山舞，风过重峦下笑声。

　　津阳门诗　　郑嵎

　　津阳门北临通逵，雪风猎猎飘酒旗。泥寒款段蹶不进，疲童退问前何为。酒家顾客催解装，案前罗列樽与卮。青钱琐屑安足数，白醪软美甘如饴。开垆引满相献酬，枯肠渴肺忘朝饥。愁忧似见出门去，渐觉春色入四肢。主翁移客挑华灯，双肩隐膝乌帽欹。笑云鲐老不为，礼飘萧雪鬓双垂。颐问余何往凌寒曦，顾翁枯朽郎岂知。翁曾豪盛客不见，我自为君陈昔时。时平亲卫号羽林，我才十五为孤儿。射熊搏虎众莫敌，弯弧出入随佽飞。此时初创观风楼，檐高百尺堆华榱。楼南更起斗鸡殿，晨光山影相参差。其年十月移禁仗，山下栉比罗百司。朝元阁成老君见，会昌县以新丰移。幽州晓进供奉马，玉珂宝勒黄金羁。五王扈驾夹城路，传声校猎渭水湄。羽林六军各出射，笼山络野张罝维。雕弓绣韣不知数，翻身灭没皆蛾眉。赤鹰黄鹘云中来，妖狐野雉亡所依。人烦马殆禽兽尽，百里腥膻禾黍稀。骊山按乐东风暖，宫娃赐浴长汤池。刻成玉莲喷香水，潄回烟浪深逶迤。犀屏象荐杂罗列，锦凫绣雁相追随。破簮碎钿不足拾，金沟残溜和缨緌。上皇宽容易承事，十家三国生光辉。绕床呼卢恣樗博，张灯达旦相谩期。相君侈拟连贵戚，日从秦虢多游嬉。朱衫马前未满足，更驱武卒罗旌旗。画轮宝轴从天来，云间笑语声融怡。鸣驺前骑作躞蹀，宫妆襟袖皆天姿。青门紫陌多春风，风中数月残香遗。骊驹吐沫一奋迅，路人拥彗争珠玑。八姨新起合欢堂，翔鹍贺燕无由窥。万金酬工不肯去，矜能恃巧尤嗟咨。四方节制倾附媚，穷奢极侈沽恩私。堂中特设夜明枕，银烛不施光鉴帷。瑶光楼南皆紫禁，梨园仙宴临花枝。迎娘歌喉玉窈窱，蛮儿舞带金葳蕤。三郎玉笛弄烟月，怨如别鹤呼羁雌。玉奴琵琶龙香拨，倚歌促酒声娇悲。饮鹿泉边春路晞，粉梅檀杏飘朱墀。金沙洞口长生殿，玉蕊峰头王母祠。禁庭术士多幻化，上前校胜纷相持。罗公如意夺颜色，三藏袈娑成散丝。蓬莱池上望秋月，无云万里悬清辉。上皇夜半月中去，三十六宫愁不归。月中秘乐天半闻，丁当玉石和埙篪。宸聪听览未终曲，却到人间迷是非。千秋御节在八月，会同万国朝华夷。花萼楼南大合乐，八音九奏鸾来仪。都卢寻橦诚龌龊，公孙剑伎多神奇。马知舞彻下珠榻，人惜曲终更羽衣。禄山此时侍御侧，金鸡画障当罘罳。绣祤文褓日屃赑，甘言狡计愈娇痴。诏令上路建甲第，楼通走马如翚飞。大开内府恣供给，玉缶金筐银簸箕。异谋潜炽促归去，临轩赐紫盈十围。忠臣张公识逆状，白日切谏上不疑。汤成召浴果不至，潼关已溢渔阳师。御街一夕无禁鼓，玉辂顺勤西南驰。九门回望尘坌多，六龙夜驭兵卫疲。县官无人具军顿，行宫彻屋屠云螭。马嵬驿前驾不发，宰相射杀冤者谁。长眉鬒发作凝血，独有君王潜涕洟。青泥坂上到三蜀，金堤城边顿九旂。移文泣祭昔臣墓，度曲悲歌秋雁辞。明年尚父捷书至，洗清观阙收封畿。两宫相见望贤顿，君臣鼓舞皆歔欷。宫中亲呼高骠骑，潜令改葬杨真妃。花肤雪态不复见，空有香囊和泪滋。銮舆却入华清宫，满山红实垂相思。飞霜殿前月悄悄，迎春亭上风飔飔。雪衣女失玉笼在，长生鹿瘦铜牌垂。象床尘凝罨飒被，画檐虫网颇梨碑。碧菱花覆云母陵，风篁两菊低离披。真人影帐偏生草，果老药堂空掩扉。鼎湖一日失弓剑，桥山烟草俄霏霏。空闻玉碗入金市，但见铜壶飘翠帷。开元到今逾十纪，当时事迹皆残隳。竹花惟养栖梧凤，水藻空游巢叶龟。会昌御宇斥内典，去留二教分黄缁。庆山污潴石瓮毁，红楼绿阁皆支离。奇松怪柏为樵苏，童山眢谷亡险巇。烟中壁碎右丞画，云间字失玄宗诗。石鱼岩底百寻井，银床下卷红绠迟。当时清影荫红叶，一旦飞埃埋素规。韩家烛树倚林杪，千枝灿若山霞摛。昔年光彩夺明月，今日销镕当路岐。龙宫御榜高可惜，火焚牛挽临崎峗。孔雀松残赤琥珀，鸳鸯瓦碎青琉璃。我今前程能几许，徒有余息箸力羸。逢君话此空洒涕，却忆欢娱无见期。主翁莫泣听我语，宁劳感旧休吁嘻。河清海晏不难睹，我皇已立升平基。湟中土地昔湮没，昨者收复无疮痍。戎王北走弃青冢，虏马西奔空月支。两逢元年岂易偶，愿翁颐养丰肤肌。平明酒醒各分手，今夕一樽翁莫迟。

　　华清宫绝句　　陈文惠

　　百首新诗百意精，不尤妃子即尤兵。争如一句伤时事，只为明皇恃太平。

　　又　　张文定

　　当时不是不穷奢，民乐升平少叹嗟。姚宋未亡妃子在，尘埃那得到中华。

　　又　　杨正伦

　　休罪明皇与贵妃，大都衰盛两相随。惟怜一派温泉水，不逐人心冷暖移。

　　长恨歌　　白居易

　　《容斋随笔》云：“白乐天《长恨歌》、《上阳人歌》，元微之《连昌宫词》，道开元间宫禁事，最为深切矣。然微之有《行宫》一绝句云云，语少意足，有无穷之味。”《懒真子》云：“诗人之言为用固寡，然大有益于世者，若《长恨歌》是也。明皇、太真之事，本有新台之恶，而歌云‘杨家有女初长成，养在深闺人未识’，故世人罕知为寿王瑁之妃也。《春秋》为尊者讳，此歌真得之。”

　　汉皇重色思倾国，御宇多年求不得。杨家有女初长成，养在深闺人未识。天生丽质难自弃，一朝选在君王侧。回头一笑百媚生，六宫粉黛无颜色。春寒赐浴华清池，温泉水滑洗凝脂。侍儿扶起娇无力，始是新承恩泽时。云鬓花颜金步摇，芙蓉帐暖度春宵。春宵苦短日高起，从此君王不早朝。承欢侍宴无闲暇，春从春游夜专夜。后宫佳丽三千人，三千宠爱在一身。金屋妆成娇侍夜，玉楼宴罢醉和春。姊妹弟兄皆列土，可怜光彩生门户。遂令天下父母心，不重生男重生女。骊宫高处入青云，仙乐风飘处处闻。缓歌慢舞凝丝竹，尽日君王看不足。渔阳鼙鼔动地来，惊破霓裳羽衣曲。九重城阙烟尘生，千乘万骑西南行。翠华摇摇行复止，西出都门百余里。六军不发无奈何，宛转蛾眉马前死。花钿委地无人收，翠翘金雀玉搔头。君王掩面救不得，回头血泪相和流。黄埃散漫风萧索，云栈萦纡登剑阁。蛾眉山下少人行，旌旗无光日色薄。蜀江水碧蜀山青，圣主朝朝暮暮情。行宫见月伤心色，夜雨闻铃肠断声。天旋日转回龙驭，到此踌躇不能去。马嵬坡下泥土中，不见玉颜空死处。君臣相顾尽沾衣，东望都门信马归。归来池苑皆依旧，太液芙蓉未央柳。芙蓉如面柳如眉，对此如何不泪垂。春风桃李花开夜，秋雨梧桐叶落时。西宫南内多秋草，宫叶满阶红不扫。梨园弟子白发新，椒房阿监青蛾老。夕殿萤飞思悄然，孤灯挑尽未成眠。迟迟钟鼓初长夜，耿耿星河欲曙天。鸳鸯瓦冷霜华重，翡翠衾寒谁与共。悠悠生死别经年，魂魄不曾来入梦。临邛道士鸿都客，能以精诚致魂魄。为感君王展转思，遂教方士殷勤觅。排空驭气奔如电，升天入地求之遍。上穷碧落下黄泉，两处茫茫皆不见。忽闻海上有仙山，山在虚无缥缈间。楼殿玲珑五云起，其中绰约多仙子。中有一人字玉真，雪肤花貌参差是。金阙西厢叩玉扃，转教小玉报双成。闻道汉家天子使，九华帐里梦魂惊。揽衣推桃起徘徊，珠箔银屏逦迤开。云鬓半偏新睡觉，花冠不整下堂来。风吹仙袂飘飖举，犹似霓裳羽衣舞。玉容寂寞泪栏干，梨花一枝春带雨。含情凝睇谢君王，一别音容两渺茫。昭阳殿里恩爱绝，蓬莱宫中日月长。回头下望人寰处，不见长安见尘雾。唯将旧物表深情，钿合金钗寄将去。钗留一股合一扇，钗擘黄金合分钿。但令心似金钿坚，天上人间会相见。临别殷勤重寄词，词中有誓两相知。七月七日长生殿，夜半无人私语时。在天愿作比翼鸟，在地愿为连理枝。天长地久有时尽，此恨绵绵无绝期。

　　上阳白发人天宝五载已后，杨贵妃专宠，后宫人无复进幸矣。六宫有美色者，辄置别所，上阳是其一也。贞元中尚存焉

　　上阳人，红颜暗老白发新。绿衣监使守宫门，一闭上阳多少春。玄宗末岁初选入，入时十六今六十。同时采择百余人，零落年深残此身。忆昔吞悲别亲属，扶入车中不教哭。皆云入内便承恩，脸似芙蓉胸似玉。未容君王得见面，已被杨妃遥侧目。妒令潜配上阳宫，一生遂向空房宿。秋夜长，夜长无寐天不明。耿耿残灯背壁影，潇潇暗雨打窗声。春日迟，日迟独坐天难暮。宫莺百啭愁厌闻，梁燕双栖老休妒。莺归燕去长悄然，春往秋来不记年。唯向深宫望明月，东西四五百回圆。今日宫中年最老，大家遥赐尚书号。小头鞋履窄衣裳，青黛点眉眉细长。外人不见见应笑，天宝末年时世妆。上阳人，苦最多。少亦苦，老亦苦，少苦老苦两如何。君不见昔时吕向美人赋，天宝末，有密采艳色者，当时号“花鸟使”，吕向献《美人赋》以讽之。君不见今日上阳白发歌。

　　连昌宫词　　元稹

　　《潘子真诗话》云：“《津阳门诗》、《长恨歌》、《连昌宫词》，俱载开元、天宝间事，微之词不独富艳，至‘长官清平太守好，拣选皆言由相公’，委任责成，治之兴也。‘禄山宫里养作儿，虢国门前闹如市’，险诐私谒，无所不至，安得不乱？稹之叙事，遂过二子。”《容斋随笔》云：“元微之、白乐天在唐元和、长庆间齐名，其赋咏天宝时事，《连昌宫词》、《长恨歌》皆脍炙人口，使读书者情性荡摇，如身生其时，亲见其事，殆未易以优劣论也。然《长恨歌》不过述明皇追怆贵妃始末，无他激扬，不若《连昌词》有监戒规讽之意。如云‘姚崇宋璟作相公，劝谏上皇言语切’，‘长官清平太守好，拣选皆言由相公。开元之末姚宋死，朝廷渐渐由妃子。禄山宫里养作儿，虢国门前闹如市。弄权宰相不记名，依稀忆得杨与李。庙谟颠倒四海摇，五十年来作疮痏。’其末章及官军讨淮西，乞‘庙谋休用兵’之语，盖元和十一、二年作，殊得风人之旨，非《长恨》比云。”

　　连昌宫中满宫竹，岁久无人森似束。又有墙头千叶桃，风动落花红簌簌。宫边老人为余泣，少年选进因曾入。上皇正在望仙楼，太真同凭栏干立。楼上楼前尽珠翠，炫转荧煌照天地。归来如梦复如痴，何暇备言宫里事。初过寒食一百六，店舍无烟宫树绿。夜半月高弦索鸣，贺老琵琶定场屋。力士传呼觅念奴，念奴潜伴诸郎宿。须臾觅得又连催，特敕街中许燃烛。春红满眼睡红销，掠削云鬟旋装束。飞上九天歌一声，二十五郎吹管逐。逡巡大偏梁州彻，色色龟兹轰录续。李谟擪笛傍宫墙，偷得新翻数般曲。平明大驾发行宫，万人鼓舞途路中。百官队仗避岐薛，杨氏诸姨车斗风。明年十月东都破，御路犹存禄山过。驱令供顿不敢藏，万姓无声泪潜堕。两宫定后六七年，却寻家舍行宫前。庄园烧尽有枯井，行宫门闼树宛然。尔后相传六皇帝，不到离宫门久闭。往来年少说长安，玄武楼前花萼废。去年敕使因斫竹，偶值门开暂相逐。荆榛栉比塞池塘，狐兔娇痴缘树木。舞榭欹倾基尚存，文窗窈窕纱犹绿。尘埋粉壁旧花钿，鸟啄风筝碎珠玉。上皇偏爱临砌花，依然御榻临阶斜。蛇出燕窠盘斗拱，菌生香案正当衙。寝殿相连端正楼，太直梳洗楼上头。晨光未出帘影黑，至今反挂珊瑚钩。指似傍人因恸哭，却出宫门泪相续。自从此后还闭门，夜夜狐狸上门屋。我闻此语心骨悲，太平谁致乱者谁。翁言野父何分别，耳闻目见为君说。姚崇宋璟作相公，劝谏上皇言语切。爕理阴阳禾黍丰，调和中外无兵戎。长官清平太守好，拣选皆言由相公。开元之末姚宋死，朝廷渐渐由妃子。禄山宫里养作儿，虢国门前闹如市。弄权宰相不记名，依稀忆得杨与李。庙谟颠倒四海摇，五十年来作疮痏。今皇神圣丞相明，诏书才下吴蜀平。官军又取淮西贼，此贼亦除天下宁。年年耕种宫前道，今年不遣子孙耕。老翁此意深望幸，努力庙谟休用兵。

　　行宫绝句

　　寥落古行宫，宫花寂寞红。白头宫女在，闲坐说玄宗。

　　杜秋娘诗　杜秋，金陵女也，年十五为李锜妾。后锜叛，灭，籍之入宫，有宠于景陵。穆宗即位，命秋为皇子傅姆。皇子壮，封漳王。郑注用事，诬丞相欲去背己者，指王为根。王被罪废削，秋因废，归故乡。予过金陵，感其穷且老，而为之赋诗。　　杜牧

　　《南部新书》云：“杜仲阳，即杜秋也，为漳王养母。太和中，漳王黜放归浙西，续诏令观院安置，兼加存恤。故杜牧有《杜秋诗》称于时。”

　　京江水清滑，生女白如脂。其间杜秋者，不劳朱粉施。老濞即山铸，后庭千蛾眉。秋持玉斝饮，与唱金缕衣。濞既白首叛，秋亦红泪滋。吴江落日渡，灞岸绿杨垂。联裾见天子，盼盼独依依。椒壁悬锦幕，镜奁蟠蛟螭。低鬟认新宠，窈窕复融怡。月上白壁门，桂影凉参差。金阶露新重，闲捻紫箫吹。莓苔夹城路，南苑雁初飞。红粉羽林仗，独赐辟邪旗。归来煮豹胎，餍饫不能饴。咸池升日庆，铜雀分香悲。雷音后车远，事往落花时。燕禖待皇子，壮发绿緌緌。画堂授傅姆，天人亲捧持。虎晴珠络褓，金盘犀镇帷。长杨射熊罴，武帐弄哑咿。渐抛竹马戏，稍出舞鸡奇。崭然整冠佩，侍晏坐瑶池。眉宇俨图画，神秀射朝晖。一尺桐偶人，江充知自欺。王幽茅土削，秋放故乡归。觚棱拂斗极，回首尚迟迟。四朝三十载，似梦复疑非。潼关识旧吏，吏发已如丝。却唤吴船渡，舟人争得知。归来四邻改，茂苑草菲菲。清血洒不尽，仰天知问谁。寒衣一匹素，夜借邻人机。我昨金陵过，闻之为歔欷。自古皆一贯，变化安能推。夏姬灭两国，逃作巫臣妻。西子下姑苏，一舸逐鸱夷。织室魏豹俘，作汉太平基。误置代籍中，两朝尊母仪。光武绍高祖，本系生唐儿。珊瑚破高齐，作婢舂黄麋。萧后去扬州，突厥为阏氏。女子固不定，士林亦难期。射钩后呼父，钓翁王者师。无国要孟子，有人毁仲尼。秦因逐客令，柄归丞相斯。安知魏齐首，见断箦中尸。给丧蹶张辈，廊庙冠峨危。珥貂七叶贵，何妨戎虏支。苏武却生还，邓通终死饥。主张既难测，翻覆亦其宜。地尽有何物，天高复何之。指何为而捉，足何为而驰。耳何为而听，目何为而窥。己身不自晓，此外何思惟。因倾一樽酒，题作杜秋诗。愁来独长咏，聊可以自怡。  
　 
卷十二

　　杂编二

　　北征　　杜甫

　　《诗眼》云：“孙莘老尝谓老杜《北征》诗胜退之《南山诗》。王平甫以为《南山》胜《北征》，终不能相服。时山谷尚少，乃曰：‘若论工巧，则《北征》不及《南山》；若书一代之事，以与《国风》、《雅》、《颂》相为表里，则《北征》不可无，而《南山》虽不作，未害也。’二公之论遂定。”《石林诗话》云：“《北征》穷极笔力，如太史公纪传，此古今绝唱。”《懒真子》云：“《唐·外戚传》云：‘外家之成败，视主德之如何。’至哉此言也！明皇之于太真极矣，故有马嵬之事。惟老杜叙此事殊为得体，云‘不闻夏殷衰，中自诛褒妲’。若谓此事自出于明皇之意，与‘君王掩面救不得’相去远矣。”

　　皇帝二载秋，闰八月初吉。杜子将北征，苍忙问家室。维时遭艰虞，朝野少暇日。顾惭恩私被，诏许归蓬荜。拜辞诣阙下，怵惕久未出。虽乏谏诤姿，恐君有遗失。君诚中兴主，经纬固密勿。东胡反未已，臣甫愤所切。挥涕恋行在，道途犹恍惚。乾坤含疮痍，忧虞何时毕。靡靡逾阡陌，人烟眇萧瑟。所遇多被伤，呻吟更流血。回首凤翔县，旌旗晚明灭。前登寒山重，屡得饮马窟。邠郊入地底，泾水中荡潏。猛虎立我前，苍崖吼时裂。菊垂今秋花，石戴古车辙。青云动高兴，幽事亦可悦。山果多琐细，罗生杂橡栗。或红如丹砂，或黑如点漆。雨露之所濡，甘苦齐结实。缅思桃源内，益叹身世拙。坡陀望鄜畤，岩谷互出没。我行已水滨，我仆犹木末。鸱枭鸣黄桑，野鼠拱乱穴。夜深经战场，寒月照白骨。潼关百万师，往者散何卒。遂令半秦民，残害为异物。况我堕胡尘，及归尽华发。经年至茅屋，妻子衣百结。恸哭松声回，悲泉共幽咽。平生所娇儿，颜色白胜雪。见爷背面啼，垢腻脚不袜。床前两小女，补绽才过膝。海图拆波涛，旧绣移曲折。天吴及紫凤，颠倒在短褐。老夫情怀恶，呕泄卧数日。那无囊中帛，救汝寒凛栗。粉黛亦解苞，衾裯稍罗列。瘦妻面复光，痴女头自栉。学母无不为，晓妆随手抹。移时施朱铅，狼籍画眉阔。生还对童稚，似欲忘饥渴。问事竞挽须，谁能即嗔喝。翻思在贼愁，甘受杂乱聒。新妇且慰意，生理焉得说。至尊尚蒙尘，几日休练卒。仰观天色改，坐觉妖氛豁。阴风西北来，惨澹随回纥。其王愿助顺，其俗善驰突。送兵五千人，驱马一万匹。此辈少为贵，四方服勇决。所用皆鹰腾，破敌过箭疾。圣心颇虚伫，时议气欲夺。伊洛指掌收，西京不足拔。官军请深入，蓄锐伺俱发。此举开青徐，旋瞻略恒碣。昊天积霜露，正气有肃杀。祸转亡虏岁，势成擒胡月。胡命其能久，皇纲未宜绝。忆昨狼狈初，事与古先别。奸臣竟葅醢，同恶随荡析。不闻夏殷衰，中自诛褒妲。周汉获再兴，宣光果明哲。桓桓陈将军，仗钺奋忠烈。微尔人尽非，于今国犹活。凄凉大同殿，寂寞白兽闼。都人望翠华，佳气向金阙。园陵固有神，洒扫数不缺。煌煌太宗业，树立甚宏达。

　　南山诗　　韩愈

　　《集注》云：“是诗凡百有二韵，始总叙四时之变，次叙南山连亘之所止，其末则叙其经历之所见焉。”《雪浪斋日记》云：“读退之《南山诗》，颇觉似《上林》、《子虚赋》，才力小者不能到。”

　　吾闻京城南，兹维群山囿。东西两际海，巨细难悉究。山经及地志，茫昧非受授。团辞试提挈，挂一念万漏。欲休谅不能，粗叙所经觏。尝升崇邱望，戢戢见相凑。晴明出棱角，缕脉碎分绣。蒸岚相澒洞，表里忽通透。无风自飘簸，融液煦柔茂。横云时平凝，点点露数岫。天空浮修眉，浓绿画新就。孤橕有巉绝，海浴褰鹏噣。春阳潜沮洳，濯濯吐深秀。岩峦虽嵂崒，輭弱类含酎。夏炎百木盛，荫郁增埋覆。神灵日歊歔，云气争结构。秋霜喜刻轹，磔卓立癯瘦。参差相叠重，刚耿陵宇宙。冬行虽幽墨，冰雪工琢镂。新曦照危峨，亿丈恒高袤。明昏无停态，顷刻异状候。西南雄太白，突起莫间簉。藩都配德运，分宅占丁戊。逍遥越坤位，诋讦陷乾窦。空虚寒兢兢，风气较搜潄。朱维方烧日，阴霰纵腾糅。昆明大池北，去觌偶晴昼。绵联穷俯视，倒侧困清沤。微澜动水面，踊跃躁猱狖。惊呼惜破碎，仰喜呀不仆。前寻径杜墅，坌蔽毕原陋。崎岖上轩昂，始得观览富。行行将遂穷，岭陆烦互走。勃然思坼裂，拥掩难恕宥。巨灵与夸蛾，远贾期必售。还疑造物意，固护蓄精佑。力虽能排干，雷电怯呵诟。攀缘脱手足，蹭蹬抵积甃。茫如试矫首，堛塞生怐愗。威容丧萧爽，近新迷远旧。拘官计日月，欲进不可又。因缘窥其湫，凝湛閟阴嘼。鱼虾可俯掇，神物安敢寇。林柯有脱叶，欲堕鸟惊救。争衔弯环飞，投弃急哺鷇。旋归道回睨，达枿壮复奏。吁嗟信奇怪，峙质能化贸。前年遭谴谪，探历得邂逅。初从蓝田入，顾眄劳颈脰。时天晦大雪，泪目苦蒙瞀。峻涂拖长冰，直上若悬溜。褰衣步推马，颠蹶退且复。苍黄忘遐睎，所瞩才左右。杉篁咤满苏，杲耀攒介胄。专心忆平道，脱险逾避臭。昨来逢清霁，宿愿欣所一作始。副。峥嵘跻冡顶，倏闪杂鼯鼬。前低划开阔，烂漫堆众皱。或连若相从，或蹙若相斗。或妥若弭伏，或竦若惊雊。或散若瓦解，或赴若辐一作轮。辏。或翩若船游，或决若马骤。或背若相恶，或向若相佑。或乱若抽笋，或嵲若注灸。或错若绘画，或缭若篆籕。或罗若星离，或蓊若云逗。或浮若波涛，或碎若锄耨。或如贲育伦，睹胜勇前购。先强势已出，后钝嗔譳。上斗下耨。或如帝王尊，丛集朝贱幼。虽亲不亵狎，虽远不悖谬。或如临食案，肴核纷饤饾。又如游九原，坟墓包椁柩。或累若盆罂，或揭若登梪。或覆若曝鳖，或颓若寝兽。或蜿若藏龙，或翼若抟鹫。或齐若友朋，一作“随迎”。或差若先后。或迸若流落，或顾若宿留。或戾若仇雠，或密若婚媾。或俨若峨冠，或翻若舞袖。或屹若战阵，或围若搜狩。或靡然东注，或偃然北首。或如火熺焰，或若气饙馏。或行而不辍，或遗而不收。或斜而不倚，或弛而不彀。或赤若秃鬝，或熏若柴槱。或如龟坼兆，或若卦分繇。或前横若剥，或后断若姤。延延离又属，夬夬叛还构。喁喁鱼闯萍，落落月经宿。訚訚树墙垣，巘巘架库厩。参参削剑戟，焕焕衔莹琇。敷敷花披萼，闟闟屋摧霤。悠悠舒而安，兀兀狂以狃。超超出犹奔，蠢蠢骇不懋。大哉立天地，经纪肖营腠。厥初孰开张，僶俯谁劝侑。创兹朴而巧，戮力忍劳疚。得非施斧斤，无乃假诅咒。鸿荒竟无传，功大莫酬僦。尝闻于祠官，芬苾降歆嗅。斐然作歌诗，惟用赞报酭。

　　月蚀诗　　卢仝

　　《唐书》云：“仝尝为《月蚀诗》，以讥切元和逆党，韩愈称其工。”

　　新天子即位五年，岁次庚寅，斗柄插子，律调黄钟。森森万木夜僵立，寒气赑屃顽无风。烂银盘从海底出，出来照我茅屋东。天色绀滑凝不流，冰光交贯寒膧胧。初疑白莲花，浮出龙王宫。八月十五夜，比并不可双。此时怪事发，有物吞食来。轮如壮士斧斫坏，桂似雪山风拉摧。百炼镜，照见胆，平地埋寒灰；火龙珠，飞出脑，却入蚌蛤胎。摧坏破璧眼看尽，当天一搭如煤炲。磨踪灭迹须臾间，便似万古不可开。不料至神物，有此大狼狈。星如撒沙出，争头事光大。奴婢炷暗灯，掩菼如玳瑁。今夜吐焰长如虹，孔隙千道射户外。玉川子，涕泗下，中庭独自行。念此日月者，太阴太阳精。皇天要识物，日月乃化生。走天汲汲劳四体，与天作眼行光明。此眼不自保，天公行道何由行？吾见阴阳家有说，望日蚀月月光灭，朔月掩日日光缺。两眼不相攻，此说吾不容。又孔子师老子云：五色令人目盲。吾恐天似人，好色即丧明。幸且非春时，万物不娇荣。青山破瓦色，绿水冰峥嵘。花枯无女艳，鸟死沉歌声。顽冬何所好，偏使一目盲。传闻古老说，蚀月虾蟆精。径圆千里入汝腹，如此痴骸阿谁生？可从海窟来，便解缘青冥。恐是眶睫间，掩塞所化成。黄帝有四目，帝舜重瞳明。二帝悬四目，四海生光辉。吾不遇二帝，滉漭不可知。何故瞳子上，坐受虫豸欺。长嗟白兔捣灵药，恰似有意防奸非。药成满臼不中度，委任白兔夫何为？忆昔尧为天，十日烧九州。金烁水银流，玉炒丹砂焦。六合烘为窑，尧心增百忧。帝见尧心忧，勃然发怒决洪流，立拟沃杀九日妖，天高日走沃不及，但见万国赤子戢戢生鱼头。此时九御导九日，争持节幡麾幢旒，驾车六九五十四头蛟螭虬，掣电九火辀。汝若蚀开齱齵轮，衔辔执索相爬钩，推荡轰訇入汝喉，红鳞焰鸟烧口快，翎鬛倒侧声盏邹，撑肠拄肚礧磈如山丘。自可饱死更不偷。不独填饥坑，亦解尧心忧。恨汝时当食，藏头擪脑不肯食；不当食，张唇哆嘴食不休。食天之眼养逆命，安得上帝请汝刘？呜呼！人养虎，被虎啮；天媚蟆，被蟆瞎。乃知恩非类，一一自作孽。吾见患眼人，必索良工诀。想天不异人，爱眼固应一。安得嫦娥氏，来习扁鹊术。手操舂喉戈，去此睛上物。其初犹朦胧，既久如抺漆。但恐功业成，便此不吐出。玉川子又涕泗下，心祷再拜额榻砂土中。地上虮虱臣仝告愬帝天皇。臣心有铁一寸，可刳妖蟆痴肠。上天不为臣立梯蹬，臣血肉身，无由飞上天，扬天光。封词付与小心风，颰排阊阖入紫宫。密迩玉几前擘坼，奏上臣仝顽愚胸。敢死横干天，代天谋其长。东方苍龙角，插戟尾捭风。当心开明堂，统领三百六十鳞虫，坐理东方宫。月蚀不救援，安用东方龙？南方火鸟赤泼血，项长尾短飞跋躠，头戴丹冠高逵枿。月蚀鸟宫十三度，鸟为居停主人不觉察，贪向何人家。行赤口毒舌，毒虫头上吃却月，不啄杀。虚眨鬼眼明，鸟罪不可雪。西方攫虎立踦踦，斧为牙，凿为齿，偷牺牲，食封豕。大蟆一脔，固当软美。见似不见，是何道理？爪牙根天不念天，天若准拟错准拟。北方寒龟被蛇缚，藏头入壳如入狱。蛇筋束紧束破壳，寒龟夏鳖一种味。且当以其肉充臛，死壳没信处，唯堪支床脚，不中钻灼与天下卜。岁星主福德，官爵奉董秦。忍使黔娄生，覆尸无衣巾。天失眼不吊，岁星胡其仁？荧惑矍铄翁，执法大不中。月明无罪过，不纠蚀月虫。年年十月朝太微，支卢谪罚何灾凶？土星与土性相背，反养福德生祸害。到人头上死破败，今夜月蚀安可会？太白真将军，怒激锋铓生。恒州阵斩郦定进，项骨脆甚春蔓菁。天唯两眼失一眼，将军何处行天兵。星辰任廷尉，天律自主持。人命在盆底，固应乐见天盲时。天若不肯信，试唤皋陶鬼一问。一如今日，三台文昌宫，作上天纪纲。环天二十八，磊磊尚书郎。整顿排班行，剑握他人将。一肆太阳侧，一肆天市傍。操斧代大匠，两手不怕伤。弧矢引满反射人，天狼呀啄明煌煌。痴牛与騃女，不肯勤农桑。徒劳含淫思，旦夕遥相望。蚩尤簸旗弄旬朔，始捶天鼓鸣珰琅。枉矢能蛇行，眉目森森张。天狗下舐地，流血何滂滂。谲险万万党，构架何可当？眯目衅成就，害我光明王。请留北斗一星相北极，指挥万国悬中央。此外尽扫除，堆积如山冈。赎我父母光，当时恒星没，殒雨如迸浆。似天会事发，叱喝诛奸强。何故中道废，自遗今日殃。善善又恶恶，郭公所以亡。愿天神圣心，无信他人忠。玉川子词讫，风色紧格格。近月黑暗边，有似动剑戟。须臾痴蟆精，两吻自决坼。初露半个璧，渐吐满轮魄。众星尽原赦，一蟆独诛磔。腹肚忽脱落，依旧挂穹碧。光彩未苏来，惨淡一片白。奈何万里光，受此吞吐厄。再得见天眼，感荷天地力。或问玉川子，孔子修《春秋》，二百四十年，月蚀尽不收。今子咄咄词，颇合孔意不？玉川子笑答，或请听逗遛。孔子父母鲁，讳鲁不讳周。书外书大恶，故月蚀不见收。予命唐天，口食唐土。唐礼过三，唐乐过五。小犹不说，大不可数。灾沴无有小大愈，安得引衰周，研核其可否？日分昼，月分夜，辨寒暑。一主刑，一主德，政乃举。孰为人面上，一目偏可去。愿天完两目，照下万方土，万古更不瞽，万万古，更不瞽，照万古。

　　月蚀诗效玉川子作　　韩愈

　　《学林新编》云：“玉川子诗虽豪放，然太险怪，而不循诗家法度。退之乃摘其句，而约之以礼。”陈齐之云：“退之《效玉川子月蚀诗》，乃删卢仝冗语耳，非效玉川也。韩虽法度森严，便无卢仝豪放之气。”

　　元和庚寅斗插子，月十四日三更中。森森万木夜僵立，寒气赑屃顽无风。月形如白盘，完完上天东。忽然有物来啖之，不知是何虫？如何至神物，遭此狼狈凶？星如撒沙出，攒集争强雄。油灯不照席，是夕吐焰如长虹。玉川子，涕泗下，中庭独立。念此日月者，为天地之眼睛。此犹不自保，吾道何由行？尝闻古老言，疑是虾蟆精。经圆千里纳汝腹，何处养汝百丑形。爬沙脚手钝，谁使汝解缘青冥。黄帝有四目，帝舜重其明。今天只两目，何故许食使偏盲？尧呼大水浸十日，不惜万国赤子鱼头生。汝于此时若食日，虽食八九无嚵名。赤龙黑鸟烧口热，翎鬛倒侧相搪撑。婪酣大肚遭一饱，饥肠彻死无由鸣。后时食月罪当死，天罗磕匝何处逃汝形。玉川子立于庭而言曰：地行贱臣仝，再拜敢告上天公。臣有一寸刃，可刳凶蟆肠。无梯可上天，天阶无由有臣踪。寄笺东南风，天门西北祈风通。丁宁附耳莫漏泄，薄命正值飞廉慵。东方青色龙，牙角何呀呀。从官百余座，嚼啜烦官家。月蚀汝不知，安用为龙窟天河？赤鸟司南方，尾秃趐觰沙。月蚀于汝头，汝口开呀呀。虾蟆掠汝两吻过，忍学省事不以汝嘴啄虾蟆。于莬蹲于西，旗旄卫毵。既从白帝祠，又食于蜡礼有加。忍令月被恶物食，枉于汝口插齿牙。乌龟怯奸，怕寒缩颈，以壳自遮。终令夸娥抉汝出，卜师烧锥钻灼满板如星罗。此外内外官，琐细不足科。臣请悉扫除，慎勿许语令啾哗。并光全耀归我月，盲眼镜净无纤瑕。弊蛙拘送主府官，帝箸下腹尝其皤。依前使兔操杵臼，玉阶桂树闲婆娑。姮娥还宫室，太阳有室家。天虽高，耳属地，感臣赤心，使知臣意。虽无口言，潜喻厥旨。有气有形，皆吾赤子。虽忿天伤，忍杀孩稚。还女月明，安行于次。尽释众罪，以蛙磔死。

　　冰柱　　刘叉

　　《刘叉传》云：“叉能为歌诗，作《冰柱》、《雪车》二诗，出卢仝、孟郊右，樊宗师见为独拜。”《韵语阳秋》云：“刘叉诗酷似玉川子，而传于世者，二十七篇而已。《冰柱》、《雪车》二诗，虽作语奇怪，然议论亦皆出于正也。《冰柱》诗云：‘不为四时雨，徒于道路成泥柤；不为九江浪，徒能汩没天之涯。’《雪车》诗谓：‘官家不知民馁寒，尽驱牛车盈道载玉屑。载载欲何之，秘藏深宫以御炎酷。’如此等句，亦有补于时，与玉川子《月蚀诗》稍相类。”

　　师干久不息，农为兵兮民重嗟。骚然县宇，土崩水溃。畹中无熟谷，垄上无桑麻。王春判序，百卉茁甲含葩。有客避兵奔游僻，跋履险阨至三巴。貂裘蒙茸已敝缕，鬓发蓬舥。雀惊鼠伏，宁遑安处，独卧旅舍无好梦，更堪走风沙。天人一夜剪瑛琭，诘旦都成六出花。南亩未盈尺，纤片乱舞，空自纷拏，旋落旋逐朝暾化。檐间冰柱如削出交加，或低或昂，小大莹洁，随势无等差。始疑玉龙下界来人世，齐向茅檐布爪牙。又疑汉高帝，西方未斩蛇，人不识，谁为当风仗莫邪。铿镗冰有韵，的皪玉无瑕。不为四时雨，徒于道路成泥柤。不为九江浪，徒能汩没天之涯。不为双井水，满瓯泛泛烹春茶。不为中山浆，清新馥鼻盈百车。不为池与沼，养鱼种芰成霪霔。不为醴泉与甘露，使名异瑞世俗夸。特禀朝澈气，洁然自许靡间其迩遐。森然气结数千里，滴沥声沉十万家。明也虽小，暗之大不可遮，勿被曲瓦。直下不能抑群邪，奈何时逼？不得时在我目中，倏然漂去无余些。自是成毁任天理，天于此物岂宜有忒赊。反令井蛙壁虫变空易，背人缩首竞呀呀。我愿天工回造化，藏之韫椟玩之生光华。

　　雪车

　　腊令凝绨三十日，缤纷密雪一复一。孰云润泽在枯荄，阛阓饿民冻欲死。死中犹被豺狼食，官军初还城垒未完备。人家千里无烟火，鸡犬何太怨。天不恤吾氓，如何连夜瑶花乱。皎洁既同君子节，沾濡多着小人面。寒锁侯门见客稀，色迷塞路行商断。小小细细如尘间，轻轻缓缓成朴簌。官家不知民馁寒，尽驱牛车盈道载屑玉。载载欲何之，秘藏深宫以御炎酷。徒能自卫九重间，岂信车辙血，点点尽是农夫哭。兵刃残丧后，满野谁为载白骨。远戍久乏粮，太仓谁为运红粟。戎夫尚逆命，偏箱鹿角谁为敌。士夫困征讨，买花载酒谁为适。天子端然少旁求，股肱耳目皆奸慝。依违用事佞上方，犹驱饿民运造化防暑厄。吾闻躬耕南亩舜之圣，为民吞蝗唐之德。未闻垆孽苦苍生，相群相党上下为蟊贼。庙堂食禄不自惭，我为斯民叹息还叹息。

　　黄鹤楼　　崔灏

　　《该闻录》云：“唐崔颢《题武昌黄鹤楼》诗云云，李白负大名，尚曰‘眼前有景道不得，崔颢题诗在上头’，欲拟之较胜负，乃作《凤凰台》诗。”

　　昔人已乘黄鹤去，此地空余黄鹤楼。黄鹤一去不复返，白云千载空悠悠。晴川历历汉杨树，芳草凄凄鹦鹉洲。日暮家山何处是，烟波江上使人愁。

　　登凤凰台　　李白

　　《珊瑚钩诗话》云：“金陵凤凰台，在城之东南，四顾江山，下窥井邑，古题咏惟谪仙为绝唱。”

　　凤凰台上凤凰游，凤去台空江自流。吴宫花草埋幽径，晋国衣冠成古丘。三山半落青天外，二水中分白鹭洲。总为浮云能蔽日，长安不见使人愁。

　　古剑歌　　郭元振

　　《广卓异记》云：“郭元振为通泉尉，前后掠所部千余人遗宾客，百姓苦之。武右使籍其家，有书数百卷。令问其资财所在，知皆已济人，于是奇而免之。召见，大称旨，令口占《古剑歌》进，天后奇之，命缮写，赐诸学士。”

　　君不见昆吾铁冶飞炎烟，红光紫雾俱赫然。良工锻炼凡几年，铸得宝剑名龙泉。龙泉颜色如霜雪，良工咨嗟叹奇绝。琉璃玉匣吐莲花，错镂金环生明月。正逢天下无风尘，幸得周防君子身。精光黯黯青蛇色，文章片片绿龟鳞。非直结交游侠子，亦尝亲近英雄人。何言中路遭弃捐，零落飘沦古狱边。虽复沉埋无所用，犹能夜夜气冲天。

　　游龙门应制作　　宋之问

　　《隋唐佳话》云：“武后游龙门，命群臣赋诗，先成者赐锦袍。左史东方虬诗成，设燕赐坐，未安。宋之问诗后成，文理兼美，左右莫不称善，乃就夺锦袍衣之。”

　　宿雨霁氛埃，流云度城阙。河堤柳新翠，苑树花先发。洛阳花柳此时浓，山水楼台应几重。群公拂雾朝翔凤，天子乘春幸凿龙。凿龙近出王城外，羽从琳琅拥轩盖。云罕才临御水桥，天衣已入香山会。山壁崭岩断复连，清流澄澈俯伊川。塔影遥遥绿波上，星龛奕奕翠微边。层峦旧长千寻木，远壑初飞百丈泉。彩仗霓旌绕香阁，下辇登高望河洛。东城宫阙拟昭回，南陌沟塍殊绮错。林下天香七宝台，山中春酒万年杯。微风一起祥花落，仙乐初鸣瑞鸟来。鸟来花落纷无已，称觞献寿烟霞里。歌舞淹留景欲斜，石关犹驻五云车。鸟旗翼翼留芳草，龙骑骎骎映晚花。千乘万骑銮舆出，水静山空严警跸。郊外喧喧引看人，倾都南望属车尘。嚣声引扬闻黄道，佳气周回入紫宸。先王定鼎山河固，宝命乘周万物新。吾君不事瑶池乐，时雨来观农扈春。

　　修贡顾渚茶山

　　《渔隐丛话》云：“此诗古雅，得诗人讽谏之体，诚可尚也。”

　　禹贡通远俗，始图在安人。后王失其本，职吏不敢陈。亦有奸佞者，因兹欲求伸。动生千金费，日使万姓贫。我来顾渚源，得与茶事亲。黎氓辍耕农，采掇实苦辛。一夫且当役，尽室皆同臻。扪葛上歌壁，蓬头入荒榛。终朝不盈掬，手足皆皴鳞。悲嗟遍空山，草木为不春。阴岭牙未吐，使曹牒已频。心争造化先，走挺麋鹿均。选纳无日夜，捣声昏系晨。众工何枯栌，俯视弥伤神。皇帝尚巡狩，东郊路多堙。周回绕天涯，所献惟艰勤。况减兵革用，兼兹困疲民。未知供亿余，谁合分此珍。顾省忝邦守，有惭复因循。茫茫沧海间，丹愤何由申。

　　题破山寺后禅院　　常建

　　《洪驹甫诗话》云：“丹阳殷播撰《河岳英灵集》，首列常建诗，爱其‘山光悦鸟性，潭影空人心’之句，以为警策。欧公又爱建‘竹径通幽处，禅房花木深’，欲效建作数语，竟不能得，以为恨。予谓此诗全篇皆工，不独此两联而已。”

　　清晨入古寺，初日照高林。竹径通幽处，禅房花木深。山光悦鸟性，潭影空人心。万籁此都寂，但余钟磬音。  
　 
卷十三

　　杂编三

　　寄杜光庭　　张令问

　　《蜀梼杌》云：“张令问，字博夫，幼有巢、许之节，放意林泉，长于诗什，《与杜光庭》诗云云，其标致如此。”

　　试问中朝为宰相，何如林下作神仙。一壶美酒一炉药，饱听松风白昼眠。

　　安贫　　韩偓

　　《潘子真诗话》云：“山谷尝谓予言：‘老杜虽在流落颠沛，未尝一日不在本朝，故善陈时事，句律精深，超古作者，忠义之气，激发而然。韩偓贬逐后依王审知，其集中所载云云，其词凄楚，切而不迫，不忘其君也。’”

　　手风慵展八行书，眼暗休寻九局图。窗里日光飞野马，案头筠管长蒲卢。谋身拙为安蛇足，报国危曾捋虎须。举世可能无默识，未知谁拟试齐竽。

　　醉著绝句

　　《渔隐丛话》云：“葛亚卿集句云：‘万里清江万里天，一村桑柘一村烟。渔翁醉睡又醒睡，高唱夕阳孤岛边。’前辈集句诗，每一句取一家诗，今亚卿全用致尧前两句，极为无工。又后二句不称前两句，岂若致尧之浑成也？杜荀鹤亦有《溪兴绝句》云：‘山雨溪风卷钓丝，瓦瓯蓬底独斟时。睡来睡着无人唤，流下前溪也不知。’语句俱弱，亦不若致尧之雅健也。”

　　万里清江万里天，一村桑柘一村烟。渔翁醉着无人唤，过午醒来雪满船。

　　赠韩思彦　　贺遂亮

　　《蔡宽夫诗话》云：“《国史补》载：‘贺遂亮《赠韩思彦》诗，世多传诵之。’予读《大唐新语》，乃并得思彦答诗，其辞亦自闲雅可喜。大抵唐之文盛于开元以前，故二人虽不以诗称，而终不凡也。”

　　意气百年内，平生一寸心。欲交天下士，未面已虚襟。君子重名义，直道冠衣簮。风云行可托，怀抱自然深。落霞静霜景，坠叶下疏林。若上南山岸，希访北山岑。

　　答贺遂亮　　韩思彦

　　古人一言重，尝谓百年轻。今日投欢会，顾盼尽平生。簮裾非所托，琴酒冀相并。累日同游处，良霄款素诚。霜飘知柳脆，雪冒觉松贞。愿言何所道，幸保岁寒名。

　　寄边衣　　裴说

　　山谷《跋裴说寄边衣诗》云：“说诗句甚丽，喜作卓尔奇怪。《零陵总记》叙述僧怀素《草书》载说诗一篇，尤诙诡也。”

　　深闺乍冷开香箧，玉箸微微湿红颊。一阵霜风杀柳条，浓烟半夜成黄叶。重重白练明如雪，独下闲阶转凄切。只知抱杵捣秋砧，不觉高楼已无月。时闻塞雁声相唤，纱窗只有灯相伴。几度齐纨又懒裁，离肠恐逐金刀断。细想仪形执牙尺，回刀剪破澄江色。愁捻银针信手缝，惆怅无人试宽窄。时时举袖匀残泪，红笺谩有千行字。书中不尽心中事，一半殷勤托边使。

　　怀素台歌

　　《零陵总记》云：“唐开元中，有僧怀素居是台，学者因为之怀素台，今有墨池、笔冢存焉，裴说有歌云云。”

　　我呼古人名，鬼神侧耳听。杜甫李白与怀素，文星酒星草书星。永州东郭有奇怪，笔冢墨池遗迹在。笔冢低低高似山，墨池浅浅深如海。我来恨不已，怎得青天化为一张纸。高声唤起怀素书，搦管研朱点湘水。欲归家，重叹嗟，眼前有，三个字。枯树樗，乌梢蛇，墨老鸦。

　　巫山神女祠　　沈佺期

　　《郡阁雅谈》云：“繁知闻乐天将过巫山，先于神女祠粉壁大书曰：‘苏州太守真才子，行到巫山必有诗。为报高唐神女道，远排云雨待清词。’白公见诗，邀知一曰：‘刘梦得礼白帝，欲留一诗于此，怯而不敢，罢郡经过，悉去诗千余首，只留四篇。’”

　　巫山高不极，合沓状奇新。暗谷疑风雨，幽崖若鬼神。月明三峡晓，潮落九江春。为问阳台客，应知入梦人。

　　前同　王无竞

　　神女向高唐，巫山下夕阳。徘徊作行雨，婉娈逐荆王。电影江前落，雷声峡外长。霁云无处所，台馆晓苍苍。

　　前同　　李端白

　　巫山十二峰，皆在碧虚中。回合云藏日，霏微雨带风。猿声寒渡水，树色远连空。愁向高唐去，千秋见楚宫。

　　前同　　失名

　　巫峡见巴东，迢迢出半空。云藏神女馆，雨到楚王宫。朝暮泉声落，寒暄树色同。清猿不可听，偏在九秋中。

　　慈恩寺浮图　　章八元

　　《鉴诫录》云：“长安慈恩寺浮图，前后题诗多矣。唐文宗朝，元微之、白乐天到塔下，见章八元所留诗，命僧拂去尘埃，二公吟咏尽日不厌，悉令除去诸家牌，惟留章诗。”

　　十层突兀在虚空，四十门开面面同。却怪鸟飞平地上，自惊人语半天中。回梯暗踏如穿洞，绝顶初攀似出笼。落日凤城佳气合，满城香树雨蒙蒙。

　　华清宫诗　张祜

　　《雅言杂载》云：“张祜素以诗名，而《华清宫诗》尤为世所称。”

　　龙虎旌旗雨露飘，凤池歌断玉山遥。明皇上马太真去，红杏满园香自销。

　　宫词　　杜牧之

　　苕溪渔隐云：“余阅王建《宫词》，选其佳者，亦自少得，只世所脍炙者数词而已。其间杂以他人之词，如云云，此杜牧之也；云云，此白乐天也；云云，此王昌龄也。”《竹坡诗话》：“此一首，杜牧之、王建诗中皆有之，不知谁作也。以余观之，当是建诗耳。盖二子之诗，其清婉大略相似，而牧之多险侧，建多平丽。此诗盖清而平者也。”《冷斋夜话》云：“诗有意含蓄者，如《宫词》云云是也。”

　　银烛秋光冷画屏，轻罗小扇扑流萤。天阶夜色凉如水，卧看牵牛织女星。

　　前同　　白居易

　　泪满罗巾梦不成，夜深前殿按歌声。红颜未老恩先断，斜倚薰笼坐到明。

　　宫怨　　王昌龄

　　《冷斋夜话》云：“诗有句意俱含蓄者，如《宫怨》云云是也。”

　　奉帚平明金殿开，且将团扇暂徘徊。玉颜不及寒鸦色，犹带昭阳日影来。

　　宫妓　　李商隐

　　《谈苑》云：“余知制诰日，与余恕同考试，因出义山诗共读，酷爱一绝，击节称叹曰：‘古人措辞寓意如此之深妙，令人感慨不已。’”

　　珠箔轻明拂玉墀，披香新殿斗腰支。不须看尽鱼龙戏，终遣君王怒偃师。

　　桃花夫人即息夫人庙　　杜牧

　　《许彦周诗话》云：“仆尝谓此诗为二十八字史论。”

　　细腰宫里露桃新，脉脉无言度几春。至竟息亡缘底事，可怜金谷坠楼人。

　　宫词　　杜牧

　　《渔隐丛话》载此词云：“断句极佳，意在言外，而幽怨之情自见。诗贵如此，若使一览而意尽，亦何足道哉。”

　　监宫引出暂开门，随例须朝不是恩。银钥却收金锁合，月明花落又黄昏。

　　宫词　　王建

　　《陈辅诗话》云：“王建《宫词》，荆公独爱其云云。”

　　树头树底觅残红，一片西飞一片东。自是桃花贪结子，错教人恨五更风。

　　宫词　　徐仲雅

　　《西清诗话》云：“余尝爱长沙徐仲雅《宫词》云云，其富贵潇洒，可谓两得矣。”

　　内人晓起怯春寒，轻揭珠帘看牡丹。一把柳丝收不得，和风搭在玉栏干。

　　伤田家　　聂夷中

　　《诗史》云：“聂夷中，河南人，有诗云云，孙光宪谓有《三百篇》之旨。”

　　二月卖新丝，五月粜新谷。医得眼前疮，剜却心头肉。我愿君王心，化作光明烛。不照绮罗筵，遍照逃亡屋。

　　入山寄城中故人　　王维

　　《后湖集》云：“此诗造意之妙，至与造化相表里，知其蝉蜕尘埃之中，浮游万物之表者也。”山谷云：“顷年登山临水，未尝不读摩诘诗，固知此老胸次，定有泉石膏盲之疾。”

　　中岁颇好道，晚家南山陲。兴来每独往，胜事空自知。行到水穷处，坐看云起时。偶然值林叟，谈笑无回期。

　　六言　　王维

　　《渔隐丛话》云：“每哦此句，令人坐想辋川春日之胜，此老傲睨闲适于其间也。”

　　桃红复含宿雨，柳绿更带朝烟。花落家僮未扫，鸟啼山客犹眠。

　　赠丘丹　　裴迪

　　《蔡宽夫诗话》云：“《王摩诘韦苏州集》载裴迪、丘丹唱和诗，其语皆清丽高胜，常恨不多见。如迪云云，其气格殆不减二人，非唐中叶以来嘐嘐以诗名者可比。乃知古今文士，湮灭不得传于子孙者，不可胜数。然士各言其志，其隐显亦何足多较？观两诗趣向，其胸中殆非汲汲于世者，正尔无闻，亦何所恨！其姓名偶见二人集，亦未必不为幸也。”

　　安禅一室内，左右竹亭幽。有法知不染，无言谁敢酬。鸟飞争向夕，蝉蜕意先秋。烦暑自兹退，清凉何处求。

　　和裴迪　　丘丹

　　卖药有时至，自知来往疏。遽辞池上酌，新得山中书。步出芙蓉府，归乘觳觫车。猥蒙招隐作，岂愧班生庐。

　　寄远　张迥

　　《郡阁雅谈》云：“张迥少年苦吟，未有所得，梦五色云自天而下，取一团吞之，遂精雅。所作有《寄远》诗，携谒齐己，点头吟讽无斁，为改‘虬髯黑在无’，迥遂拜为一字师。”

　　锦字凭谁达，闲庭草又枯。夜长灯影灭，天远雁声孤。蝉鬓凋将尽，虬髯白也无。几回愁不与，因看朔方图。

　　寻山家　　长孙佐辅

　　苕溪渔隐云：“《寻山家》云云，余尝居村落间，食饱杖策纵步，款邻家之扉，小立待之，眼前景物，悉如诗中之语，然后知其工也。”

　　独访山家歇还涉。茅屋斜连隔松叶。主人闻语未开门，绕篱野菊飞黄蝶。

　　白牡丹　　裴璘

　　《秦中岁时记》云：“长安三月五日，两街看牡丹奔走车马。慈恩寺元果院牡丹先于诸牡丹半月开，太贞院牡丹后于诸牡丹半月开，故裴兵部璘《白牡丹》诗自题于慈恩佛殿东壁上。太和中，车驾幸此寺，见所题诗，吟咏久之，因令宫嫔讽念。及暮归，大内此诗满六宫矣。”

　　长安豪贵惜春残，争赏先开紫牡丹。别有玉枝擎露冷，无人肯就月中看。

　　牡丹　　罗邺

　　《古今诗话》云：“咏牡丹诗甚多，罗邺云‘落尽春红始见花，花时比屋事豪奢。买栽池馆恐无地，看到子孙能几家’，此诗中虎也。”

　　落尽春红始着花，花时比屋事豪奢。买栽池馆恐无地，看到子孙能几家。门倚长衢攒绣毂，幄笼轻日护香霞。歌钟满座争欢赏，肯信流年鬓有华。

　　早朝大明宫　　贾至

　　苕溪渔隐曰：“老杜《和早朝大明宫》诗，贾至为唱首，王维、岑参皆有之。四诗皆佳绝。”《文昌杂录》云：“礼部王员外因言和诗最为难，唯唐贤尤工于此。贾至《早朝大明宫》云云，王维和云云，杜甫和云云，三篇皆用凤池事，唯工部尤出于二公上。建三省待漏院，书此为屏风焉。”

　　银烛朝天紫陌长，禁城春色晓苍苍。千条弱柳垂青琐，百啭流莺绕建章。剑佩声随玉墀步，衣冠身惹御炉香。共沐恩波凤池里，朝朝染翰侍君王。

　　同前　　杜甫

　　五夜漏声催晓箭，九重春色醉仙桃。旌旗日暖龙蛇动，宫殿风微燕雀高。朝罢香烟携满袖，诗成珠玉在挥毫。欲知世掌丝纶美，池上于今有凤毛。

　　同前　　王维

　　绛帻鸡人报晓筹，尚衣方进翠云裘。九天阊阖开宫殿，万国衣冠拜冕旒。日色才临仙掌动，香烟欲傍衮龙浮。朝罢须裁五色诏，佩声归到凤池头。

　　同前　　岑参

　　鸡鸣紫陌曙光寒，莺啭皇州春色阑。金阙晓钟开万户，玉阶仙仗拥千官。花迎剑佩星初落，柳拂旌旗露未干。独有凤凰池上客，阳春一曲和皆难。

　　江行无题四首　　钱起

　　《诗史》云：“钱起多佳篇，人收起诗，不过百首。有钱蒙仲，得《江行无题》百绝，皆人家藏本所无，有云云四首。”

　　霁云疏有叶，雨浪细无声。稳放扁舟去，江天自有程。

　　又

　　憔悴异灵均，非才作逐臣。如逢渔父问，未是独醒人。

　　又

　　烟渚复烟渚，画屏非画屏。引愁天末去，数点暮山青。

　　又

　　堤坏漏江水，地坳成野塘。晚荷从不折，留取作秋香。

　　山中寒思　　鲍溶

　　《诗史》云：“欧阳文忠公酷爱鲍溶《山中寒思》一篇，最佳云云，文忠晚得，恨见之迟。”

　　山深多悲风，败叶与林齐。门遥非世路，何人念穷栖。哀风破山起，夕雪误鸣鸡。巢鸟侵早出，饥猿无声啼。晨兴动烟火，开门伐冰溪。老木寒更瘦，阴云晴亦低。我负自力求，颜色常低迷。时想灵台下，游子正凄凄。

　　赠琴棋僧　　张碧

　　《雅言系述》云：“张瀛，碧之父也，官至郎曹，尝为歌《赠琴棋僧》，同列见之曰：‘非其父不生其子。’”

　　我尝听师法一说，波上莲花水中月。不垢不净是色空，无法无空亦无灭。我尝听师禅一观，浪溢鳌头蟾魄满。沙河世界尽空空，一寸寒灰冷灯畔。我又听师琴一抚，长松唤住秋山雨。弦中雅弄若铿金，指下寒泉流太古。我又听师棋一着，山顶坐沉红日脚。阿谁称是国手人，罗浮道士赌却鹤，输却药，法怀斟下红霞丹，束手不敢争头角。

　　夜坐　　路洵美

　　《雅言系述》云：“路洵美，唐相岩之元孙，有《夜坐》诗云云，竞传于湖南。”

　　帘卷竹轩清，四邻无语声。漏从吟里转，月自坐来明。草木露华湿，衣裳寒气生。难逢知鉴者，空悦此时情。

　　宫词　　杜荀鹤

　　《幕府燕间录》云：“杜荀鹤诗，惟《宫词》为唐第一，故谚云‘杜诗三百首，妙在一联中’，‘风暖鸟声碎，日高花影重’是也。”

　　早被婵娟误，欲妆临镜慵。承恩不在貎，教妾若为容。风暖鸟声碎，日高花影重。年年越溪女，相忆采芙蓉。

　　玉树曲　　王毂

　　《百斛明珠》云：“唐末有宜春人王毂者，以能诗擅名于时，尝作《玉树曲》云云，此诗大播于人口。毂未第时，尝于市廛中，忽见同人被无赖辈殴打，毂前救之，扬声曰：莫无礼，识吾否？吾便是解道‘君臣犹在醉乡中，面上已无陈日月’者。无赖辈闻之敛手，惭谢而退。”

　　璧月夜，琼树春，莲舌冷冷词调新。当时狎客尽丰禄，直谏犯颜无一人。歌未阕，晋王剑上粘腥血。君臣犹在醉乡中，面上已无陈日月。

　　巡内至上阳宫　　窦庠

　　《韵语阳秋》云：“窦庠一绝云云，造语可谓秀整矣。”

　　愁云漠漠草离离，太液钩陈处处疑。薄暮毁垣春雨里，残花犹发万年枝。

　　宫词　　张祜

　　《古今诗话》云：“张祜有《观猎》诗并《宫词》，白傅称之小杜。”《云溪友议》云：“杜牧之与祜为诗酒之交，酷吟祜《宫词》，为诗曰：‘如何故国三千里，虚唱宫词满六宫。’此诗宫娥讽念思乡，起长门之愁。”

　　故国三千里，深宫二十年。一声河满子，双泪落君前。

　　观猎　　张祜

　　《云溪友议》云：“张三作《观猎》诗，比王右丞，予则未敢优劣。”

　　晓出禁城东，分围浅草中。红旗开向日，白马骤迎风。背手抽金镞，翻身控角弓。万人齐指处，一雁落寒空。

　　同前　　王维

　　风劲角弓鸣，将军猎渭城。草枯鹰眼疾，雪尽马蹄轻。忽过新丰市，还归细柳营。回看落雕处，千里暮云平。

　　题三闾大夫庙　　武士

　　《青琐后集》：“屈平庙，唐末有洪州衙前军将，忘其姓名，题一绝云云，自后能诗者，不敢措手。”

　　苍藤古木几经春，旧祀祠堂小水滨。行客谩陈三酹酒，大夫元是独醒人。

　　效陶体　　韦应物

　　《竹坡诗话》云：“古今诗人多喜效渊明体者，如和陶诗非不多，但使渊明愧其雄丽耳。韦苏州云云，非惟语似，而意亦大似，盖意到而语随之也。”

　　霜露悴百草，而菊独好华。物性有如此，寒暑其奈何。掇英泛酒醪，日入会田家。尽醉茅檐下，一生岂在多。

　　三月三日寄诸弟兼怀崔水部

　　暮节看已谢，兹晨愈可惜。风澹意伤春，池寒花敛夕。对酒始依依，怀人还的的。谁当曲水行，相思寻旧迹。

　　效何水部二首

　　玉宇含清露，香笼散轻烟。应当结尘抱，难从兹夕眠。

　　又

　　夕露起遥怨，虫响乱秋阴。反覆相思字，中有故人心。  
　 
卷十四

　　杂编四

　　古意　　陈羽

　　《诗史》云：“陈羽有诗百余首，《古意》一篇，集中所无。”

　　十三学绣罗衣裳，自怜红袖闻馨香。人言此是嫁时服，含笑不刺双鸳鸯。郎年十九髭未生，拜官天下闻郎名。车马骈阗贺门馆，自然不失为公卿。是时妾家犹未贫，兄弟出入双车轮。繁华全盛两相敌，与郎年少为婚姻。郎家居近御沟水，豪门客尽蹑珠履。雕盘酒器常不干，晓入中厨妾先起。姑嫜严肃有规矩，小娘娇多意难取。朝参暮拜白玉堂，绣衣著尽黄金缕。妾貎渐衰郎渐薄，时时强笑意索寞。知郎本来无岁寒，几回掩泪看花落。妾年四十丝满头，郎未五十封公侯。男儿全盛日忘旧，银床羽帐空飕飗。庭花红遍蝴蝶飞，看郎玉佩下朝时。归来略略不相顾，却令侍婢生光辉。郎恨妇人易衰老，妾亦恨深不忍道。看郎壮健能几时，知过六十还枯槁。

　　游道林岳麓寺　　沈传师

　　六一居士云：“沈传师《道林岳麓寺》诗题云：‘酬唐侍御、姚员外。’而二人之诗不见，不知何人也。独此诗以字画传于世，而诗亦自佳。”《诗事》云：“黄鲁直尤喜沈传师《岳麓寺诗碑》，尝为之说曰：‘沈传师字画皆遒劲，真楷笔势可学。唯《道林岳麓诗》殊不相类，似有神助。其间架纵夺偏正、肥瘦长短各有体。忽若龙起沧溟，凤翔青汉；又如花开秀谷，松偃幽岑；或似枯木倒悬，怪石高坠。千变万态，冥发天机，与其诗之气焰，往往勍敌。不问阿买之徒，即韩择木、蔡有邻，不是过也。’此鲁直不特爱其书，又爱其诗如此。仆于宋次道家见所谓唐侍御首唱诗，尤豪壮，乃儒林郎、监察御史唐扶也。”

　　承明年老辄自论，乞得湘守东南奔。为闻楚国富山水，青嶂逦迤僧家园。含香珥笔皆眷旧，谦抑自忘台省尊。不令执简候亭馆，直许携手游山樊。忽惊列岫晓来逼，朔雪洗尽烟岚昏。碧波回屿三山转，丹舰缭郭千艘屯。华镳躞蹀绚砂步，大斾错彩辉松门。樛枝竞骛龙蛇势，折干不灭风霆痕。相重古殿倚岩腹，别引新径萦云根。生乎伤楚虞帝魂，情多思逸聊开樽。危弦细管逐歌扬，画鼓绣靴随节翻。锵金七言凌老杜，入木八法墦高轩。嗟余绝倒久不知，忍复感激论元元。

　　岳麓山道林二寺行　　杜甫

　　《蔡宽夫诗话》云：“子美《题道林岳麓寺》诗云：‘宋公放逐登临后，物色分留与老夫。’宋公，之问也。此语句法清新，故为杰出。其后唐扶题诗复云：‘两祠物色收拾尽，壁间杜甫真少恩。’意虽相反，而语亦秀拔。乃知文章变态，初无穷尽，惟能者得之。扶，即沈传师所谓唐侍御者。其诗他语亦称，如‘泉清或戏蛟龙窟，殿豁数尽高帆掀。即令异鸟声不断，闻道看花春更繁’之类，与子美‘寺门高开洞庭野，殿脚插入赤沙湖。五月寒风冷佛骨，六时天乐朝香炉’之句，几不相上下。”

　　玉泉之南麓山殊，道林林壑争盘纡。寺门高开洞庭野，殿脚插入赤沙湖。五月寒风冷佛骨，六时天乐朝香炉。地灵步步雪山草，僧宝人人沧海珠。塔劫宫墙壮丽敌，香厨松道清凉俱。莲花交响共命鸟，金榜双回三足乌。方丈涉海费时节，元圃寻河知有无。暮年且喜经行近，春日兼蒙暄暖扶。飘然斑白身奚适，旁此烟霞茅可诛。桃源人家易制度，橘州田土仍膏腴。潭府邑中甚淳古，太守庭内不喧呼。昔遭衰世皆晦迹，今幸乐国养微躯。依止老宿亦未晚，富贵功名焉足图。久为野客寻幽惯，细学何颙逸兴孤。一重一掩吾肺腑，山鸟山花吾友于。宋公放逐曾题壁，物色分留与老夫。

　　游道林岳麓二寺　　唐扶

　　道林岳麓仲与昆，卓荦请从先后论。松根踏雪二千步，始见大屋开三门。泉清或戏蛟龙窟，殿豁数尽高帆掀。即今异鸟声不断，闻道看花春更繁。从容一衲分若有，萧瑟两鬓吾能髠。逢迎侯伯转觉贵，膜拜佛像心加尊。梢揖皇英颒浓泪，试与屈贾招清魂。荒唐大树悉楠桂，细碎枯草多兰荪。沙弥去学五印字，静女来悬千尺幡。主人念我尘眼昏，夜半号令期至暾。迟回虽得上白舫，羁绁不敢言绿樽。两祠物色收拾尽，壁间杜甫真少恩。晚来光彩又腾射，笔锋正健如可吞。

　　感怀　　韦庄

　　《鉴诫录》云：“诗之作也，穷通之分可观。王建诗寒碎，故仕终不显；李洞诗穷悴，竟不仕；韦庄诗壮，故仕至台辅；何瓒诗愁，未几而卒。王建《寄贾岛》曰：‘尽日吟诗坐忍饥，万人中觅似公稀。僮眠冷榻朝犹卧，驴放秋田夜不归。傍暖旋收红落叶，觉寒犹着旧生衣。曲江池畔时时到，为爱鸬鹚雨里飞。’李洞《上曹郎中》曰：‘闲坊宅枕穿官水，听水分衾盖蜀僧。药杵声中捣残梦，茶铛影里煮孤灯。刑曹树荫千年井，华岳楼开万里冰。诗句变风官渐紧，夜涛舂尽海边藤。’韦庄《感怀》云云。何瓒《书事》云：‘果决生涯向洛中，西投知己语从容。云遮剑阁三千里，水隔瞿塘十二峰。阔步文翁坊里月，闲寻杜甫宅边松。到头须卜林泉隐，自愧无能继卧龙。’”《蜀梼杌》云：“韦庄，字端已，乾宁中举进士。有诗云云，末两句时人以其有宰相器。”

　　长年方悟少年非，人道新诗胜旧诗。十亩野塘留客钓，一轩春雨对僧棋。花间醉任黄鹂语，池上吟从白鹭窥。大道不将炉冶用，有心重立太平基。

　　陪王郎中寻孔征君　　韦应物

　　《复斋谩录》云：“《寻孔征君》、《早春游望》二篇，皆佳作，而《韦集》逸去，余家有顾陶所编唐诗有云。”

　　俗吏闲居少，同人会面难。偶随香署客，来访竹林欢。暮馆花微落，春城雨暂寒。瓮间聊共酌，莫使宦情阑。

　　和晋陵陆丞相早春游望　　杜审言

　　独有宦游人，偏惊物候新。云霞出海曙，梅柳渡江春。淑气催黄鸟，晴光照绿蘋。忽闻歌古调，归思欲沾巾。

　　高轩过　　李贺

　　《摭言》云：“李贺年七岁，以长短之制名动京华。时韩文公与皇甫湜览贺所作奇之，因连骑造门求见。贺总角荷衣而出。二公不之信，因令面赋一篇。贺承命，欣然操觚染翰，傍若无人，仍名曰《高轩过》。二公大惊，遂以所乘马命联镳而还所居，亲为束发。”

　　华裾织翠青如葱，金环压辔摇玲珑。马蹄隐耳声隆隆，入门下马气如虹。云是东京才子，文章钜公。二十八宿罗心胸，元精照耀贯当中。殿前作赋声摩空，笔补造化天无功。庞眉书客感秋蓬，谁知死草生华风。我今垂翅附冥鸿，他日不羞蛇作龙。

　　金铜仙人辞汉歌　　李贺

　　杜牧之序云：“贺探寻前事，所以深叹，恨古今未尝经道者，如《金铜仙人辞汉歌》，补梁庾肩吾《宫体谣》，求取情状离绝，远去笔墨畦迳间，亦殊不能知之。”《梁魏录》云：“李贺歌造语奇特，首云‘茂陵刘郎秋风客’，指汉武帝言也；又云‘魏官牵车指千里’，此言魏明遣人迁金铜仙人于邺也；又云‘空将汉月出宫门，忆君清泪如铅水’，此语尤警拔，非拨去笔墨畦迳，安能及此？”

　　序云：魏明帝青龙元年八月，诏宫官牵车，西取汉孝武捧露盘仙人，欲立置前殿。宫官既拆盘，仙人临载，乃潸然泪下，遂作歌。

　　茂陵刘郎秋风客，夜闻马嘶晓无迹。画栏桂树悬秋香，三十六宫土花碧。魏官牵车指千里，东关酸风射眸子。空将汉月出宫门，忆君清泪如铅水。衰兰送客咸阳道，天若有情天亦老。携盘独出月荒凉，渭城已远波声小。

　　还自会稽歌　　李贺

　　序云：庾肩吾于梁时，尝作《宫体谣引》，以应和皇子。及国世沦败，肩吾先潜难会稽，后始还家。仆意其必有遗文，今无得焉。故作《还自会稽歌》，以补其悲。

　　野粉椒壁黄，湿萤满梁殿。台城应教人，秋衾梦铜辇。吴霜点归鬓，身与塘蒲晚。脉脉辞金鱼，羁人守迍贱。

　　题金山寺　　张祜

　　《南唐书》云：“金山寺号为胜景，先张祜吟诗，有‘僧归夜船月，龙出晓堂云’之句，自后诗人阁笔。”

　　一宿金山顶，微茫水国滨。僧归夜船月，龙出晓堂云。树影中流见，钟声两岸闻。因悲在朝市，终日醉醺醺。

　　题华清宫　　杜裳

　　《西清诗话》云：“世有才藻擅名，而辞间不工者；有不以文艺称，而诗或惊人者。近传留《题华清宫》一绝云云，乃杜裳也；《武昌阻风》一绝云云，乃方泽也。此殆不可知已。”

　　行尽江东数十程，晓乘残月入华清。朝元阁上西风急，都入长杨作雨声。

　　武昌阻风　　方泽

　　江上春风留客舟，无穷归思满江流。与君尽日闲临水，贪看飞花忘却愁。

　　晚泊浔阳望庐峰作　　孟浩然

　　《吕氏童蒙训》云：“孟浩然诗云云，前四句但详看，此等诗自然高远。”

　　挂席几千里，名山都未逢。泊舟浔阳郭，始见香炉峰。常读远公传，永怀尘外踪。东林精舍在，日暮空闻钟。

　　南州有赠二首　　贾至

　　《蔡宽夫诗话》云：“王摩诘，世固知之矣，独贾至未见深称者。予观其《南州有赠》二首云云，如此等类，使置老杜集中，虽明眼人恐未易辨。”

　　极浦三春草，高楼万里心。楚山晴霭碧，湘水暮流深。忽与朝中旧，同为泽畔吟。停杯试北望，还欲泪沾襟。

　　又

　　越井人南去，湘川水不流。江边数杯酒，海内一孤舟。岭峤同迁客，京华即旧游。春心将别恨，万里共悠悠。

　　锦瑟　　李商隐

　　《箱素杂记》云：“义山《锦瑟》诗云云，山谷道人读此诗，殊不晓其意。后以问东坡，东坡云：‘此出《古今乐志》云：“锦瑟之为器也，其弦五十，其柱如之，其声也适怨清和。”按李诗“庄生晓梦迷蝴蝶”，适也；“望帝春心托杜鹃”，怨也；“沧海月明珠有泪”，清也；“蓝田日暖玉生烟”，和也。’一篇之中，曲尽其意，史称其瑰奇雄迈，信然。”

　　锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。此情可待成追忆，只是当时已惘然。

　　中秋月　　廖凝

　　《雅言杂载》云：“廖凝，字熙绩，善吟讽，有集行于世。《咏中秋月》与《闻蝉》，最为绝唱，江左学诗者竞造其门。”

　　九十日秋色，今朝已中分。孤光吞列宿，四面绝微云。众木排疏影，寒流叠细纹。遥遥望丹桂，心绪正纷纷。

　　闻蝉

　　一声初应候，万木已西风。偏感异乡客，先于离塞鸿。日斜金谷静，雨过石城空。此处不堪听，萧条千古同。

　　金陵怀古　　刘梦得

　　《鉴诫录》云：“元微之、刘梦得、韦楚客会于乐天之居，因论南朝兴废事，各赋《金陵怀古》诗。梦得方在郎省，元公已居北门。梦得骋其才，略无逊意，满引一觞，请为首唱，一挥而成。白公览诗曰：‘四人探骊龙，吾子先得其珠，其余鳞甲将何为？’三公于是罢吟。”《珊瑚钩诗话》云：“‘千寻铁锁沉江底，一片降旗出石头’，当时号为绝唱。”

　　王浚楼船下益州，金陵王气黯然收。千寻铁锁沉江底，一片降旗出石头。荒苑至今生茂草，古城依旧枕寒流。而今四海归皇化，两岸萧萧芦荻秋。

　　寄南游兄弟　　窦巩

　　苕溪渔隐云：“丙戌之冬，余初病起，深居简出，终日曝背晴檐，万事不到，因以荆公所选《唐百家诗》，反复熟味之。见其格律辞句列皆相似，虽无豪放之气，而有秀整之功。高为不及，卑复有余，适中而已。荆公为欲观唐人诗，观此足矣，讵不然乎？集中佳句，世所称道者，不复录出，惟余别有喜者，命儿辈笔之，以备遗云。四绝云云。”

　　书成未报几时还，知在三湖五岭间。独立衡门秋水阔，寒鸦飞去日衔山。

　　南游感兴　　窦巩

　　伤心欲问前朝事，惟见江流去不回。日暮东风春草绿，鹧鸪飞上越王台。

　　移家别湖上亭　　戎昱

　　好是春风湖上亭，柳条藤蔓系离情。黄莺久住浑相识，欲别频啼四五声。

　　宿建德江　　孟浩然

　　移舟泊沧渚，日暮客愁新。野阔天低树，江清月近人。

　　别辋川别业　　王缙

　　苕溪渔隐云：“余旧见邮亭壁间题云云，亦有佳思。后读《王维集》，乃王缙诗，附在集中。”

　　山月晓仍在，林风凉不绝。殷勤如有情，惆怅令人别。

　　丽人行　　杜甫

　　《瑶溪集》云：“诗之景，不一而足，今随诗出之，观作者之梗概云。”《瑶溪集》多立体式，品题诸诗，强为分别，初无确论，今并不取。独所论诗之景者，为说虽泛，然其间编类，多前辈所称美，而后人所脍炙，故颇加删录，得五十九篇。若他有评论已见别卷者，兹不复载。

　　一首说帝都游春之盛

　　三月三日天气新，长安水边多丽人。态浓意远淑且真，肌理细腻骨肉匀。绣罗衣裳照暮春，蹙金孔雀银麒麟。头上何所有，翠微叶垂鬓唇。背后何所见，珠压腰衱稳称身。就中云幕椒房亲，赐名大国虢与秦。紫驼之峰出翠釜，水精之盘行素鳞。犀箸厌饫久未下，銮刀缕切何纷纶。黄门飞鞚不动尘，御厨络绎送八珍。箫鼓哀吟感鬼神，宾从杂遝实要津。后来鞍马何逡巡，当轩下马立锦茵。杨花雪落覆白蘋，青鸟飞去衔红巾。炙手可热势绝伦，慎莫近前丞相嗔。

　　乐游园

　　一首知贵游燕会之适

　　乐游古园崒森爽，烟绵碧草萋萋长。公子华筵势最强，秦川对酒平如掌。长生木瓢示真率，更调鞍马狂欢赏。青春波浪芙蓉园，白日雷霆夹城仗。阊阖晴开詄荡荡，曲江翠幕排银榜。拂水低徊舞袖翻，缘云清切歌声上。却忆年年人醉时，只今未醉已先悲。数茎白发那抛得，百罚深杯亦不辞。圣朝亦知贱士丑，一物自荷皇天慈。此身饮罢无归处，独立苍茫自咏诗。

　　饮中八仙歌

　　一首见开元太平人物之盛

　　知章骑马似乘船，眼花落井水底眠。汝阳三斗始朝天，道逢麴车口流涎，恨不移封向酒泉。左相日兴费万钱，饮如长鲸翕百川，衔杯乐圣称避贤。宗之潇洒美少年，举觞白眼望青天，皎如玉树临风前。苏晋长斋绣佛前，醉中往往爱逃禅。李白一斗诗百篇，长安市上酒家眠，天子呼来不上船，自称臣是酒中仙。张旭三杯草圣传，脱帽露顶王公前，挥毫落纸如云烟。焦遂五斗方卓然，高谈雄辨惊四筵。

　　今夕行

　　一首见旅馆博戏豪放之快

　　今夕何夕岁云徂，更长烛明不可孤。咸阳客舍一事无，相与博塞为欢娱。冯陵大叫呼五白，袒跣不肯成枭卢。英雄有时亦如此，邂逅岂即非良图。君莫笑刘毅从来布衣愿，家无儋石输百万。

　　高都护骢马行

　　三首咏骏马见写貎骏物可喜之状

　　安西都护胡青骢，声价歘然来向东。此马临阵久无敌，与人一心成大功。功成惠养随所致，飘飘远自流沙至。雄姿未受伏枥恩，猛气犹思战场利。腕促蹄高如踣铁，交河几蹴曾冰裂。五花散作云满身，万里方看汗流血。长安壮儿不敢骑，走过掣电倾城知。青丝络头为君老，何由却出横门道。

　　天育骠骑歌

　　吾闻天子之马走千里，今之画图无乃是。是何意态雄且杰，骏尾萧梢朔风起。毛为绿缥两耳黄，眼有紫焰双瞳光。矫矫龙性合变化，卓立天骨森开张。伊昔太仆张景顺，监牧攻驹阅清峻。遂令大奴守天肓，别养骥子怜神俊。当时四十万匹马，张公叹其材尽下。故独写真传世人，见之座右久更新。年多物化空形影，呜呼健步何由骋。如今岂无騕褭与骅骝，时无王良伯乐死即休。

　　骢马行

　　邓公马癖人共知，初得花骢大苑种。夙昔传闻思一见，牵来左右神皆竦。雄姿逸态何崷崪，顾影骄嘶自矜宠。隅目青荧夹镜悬，肉鬃碨礧连钱动。朝来久试华轩下，未觉千金满高价。赤汗微生白雪毛，银鞍却覆香罗帕。卿家旧赐公取之，天厩真龙此其亚。昼洗须腾泾渭深，朝趋可刷幽并夜。吾闻良骥老始成，此马数年人更惊。岂有四蹄疾于鸟，不与八骏俱先鸣。时俗造次那得致，云雾晦冥方降精。近闻下诏喧都邑，肯使骐驎地上行。

　　醉为马坠诸公携酒相看

　　一首见俊快奔突之胜

　　甫也诸侯老宾客，罢酒酣歌拓金戟。骑马忽忆少年时，散蹄迸落瞿塘石。白帝城门水云外，低身直下八千尺。粉堞电转紫游缰，东得平冈出天壁。江树野堂争入眼，垂鞭亸鞚凌紫陌。向来皓首惊万人，自倚红颜能骑射。安知决臆追风足，朱汗骖驔犹喷玉。不虞一蹶终损伤，人生快意多所辱。职当忧戚伏衾枕，况乃迟暮加烦促。朋知来问腆我颜，杖藜强起依僮仆。语尽还成开口笑，提携别扫清溪曲。酒肉如山又一时，初筵哀丝动豪竹。共指西日不相货，喧呼且覆杯中渌。何必走马来为问，君不见嵇康养生被杀戮。  
　 
卷十五

　　杂编五

　　陇头吟　　王维

　　一首状边情以下并《瑶溪集》云。

　　长城少年游侠客，夜上戍楼看太白。陇头明月迥临关，陇上行人夜吹笛。关西老将不胜愁，驻马听之双泪流。身经大小百余战，麾下偏禆万户侯。苏武才为典属国，节旄空尽海南头。

　　雁门太守行　　李贺

　　一首状边塞

　　黑云压城城欲摧，甲光向日金鳞开。角声满天秋色里，塞上燕脂凝夜紫。半卷红旗临易水，霜重鼓声寒不起。报君黄金台上意，提携玉龙为君死。

　　风雨看舟前落花戏为新句　　杜甫

　　一首见江上春色佳丽之致

　　江上人家桃树枝，春寒细雨出疏篱。影遭碧水潜勾引，风妒红花却倒吹。吹花困癫傍舟楫，水光风力俱相怯。赤憎轻薄遮入怀，珍重分明不来接。湿久飞迟半欲高，萦沙惹草细于毛。蜜蜂蝴蝶生情性，偷眼蜻蜓避伯劳。

　　古柏行

　　一首见睹物怀人气势之大

　　《溪诗话》云：“《古柏》云：‘大厦如倾要梁栋，万牛回首丘山重’，此言难进而易退，非其招不往者也。‘不露文章世已惊，未辞剪伐谁能送’，先器识，后文艺，与浮躁炫露者有异也。”

　　孔明庙前有老柏，柯如青铜根如石。霜皮溜雨四十围，黛色参天二千尺。君臣已与时际会，树木犹为人爱惜。云来气接巫峡长，月出寒通雪山白。忆昨路绕锦城东，先主武侯同閟宫。崔嵬枝干郊原古，窈窕丹青户牖空。落落盘踞虽得地，冥冥孤高多冽风。扶持自是神明力，正直元因造化功。大厦如倾要梁栋，万牛回首丘山重。不露文章世已惊，未辞剪伐谁能送。苦心岂免容蝼蚁，香叶终经宿鸾凤。志士幽人莫怨嗟，古来材大难为用。

　　茅屋为秋风所破歌

　　一首见侧陋穷愁极甚之态

　　《溪诗话》云：“‘自经丧乱少睡眠’至‘吾庐独破受冻死亦足’，伊尹自任，一夫不获之辜也。”

　　八月秋高风怒号，卷我屋上三重茅。茅飞渡江洒江郊，高者挂罥长林梢。下者飘转沉塘坳。南村群童欺我老无力，忍能对面为盗贼，公然抱茅入竹去。唇焦口燥呼不得，归来倚杖自叹息。俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床床屋漏无干处，雨脚如麻未断绝。自经丧乱少睡眠，长夜沾湿何由彻。安得广厦千万间，大庇天下寒士俱欢颜，风雨不动安如山。呜呼何时眼前突兀见此屋，吾庐独破受冻死亦足。

　　白头吟　　李白

　　一首咏相如文君终始之情

　　《摭言》云：“《白头吟》，相如将聘茂陵女为妻，文君作《白头吟》以自绝，相如乃止。故李白辞云‘头上玉燕钗’，至‘还有梦来时’，此最为警策。”《韵语阳秋》云：“《白头吟》者，疾人以新间旧，不能至白首，故以为名。余观李白《白头吟》云‘妾有秦楼镜’，至‘双对可怜影’，其语感人深矣。”

　　锦水东北流，波荡双鸳鸯。雄巢汉宫树，雌弄秦草芳。相如去蜀谒武帝，赤车驷马生辉光。一朝再览大人作，万乘忽欲凌云翔。闻道阿娇失恩宠，千金买赋要君王。相如不忆贫贱日，官高金多聘私室。茂陵姝子皆见求，文君欢笑从此毕。泪如双泉水，行堕紫罗襟。五更鸡三唱，清晨白头吟。长吁不整绿云鬓，仰诉青天哀怨深。城崩杞梁妻，谁道士无心？东流不作西归水，落花辞枝羞故林。头上玉燕钗，是妾嫁时物。赠君表相思，罗袖幸时拂。莫卷龙须席，从他生网丝。且留琥珀枕，还有梦来时。鹔鹴裘在锦屏上，自君一挂无由披。妾有秦楼镜，照心胜照井。愿持照新人，双对可怜影。覆水却收不满杯，相如还谢文君回。古来得意不相负，只今唯有青陵台。

　　怨情

　　新人如花虽可宠，故人似玉犹来重。花性飘扬不自持，玉心皎洁终不移。故人昔新今向故，还见新人有故时。请看陈后黄金屋，寂寂珠帘生网丝。

　　采莲曲

　　一首见后世游冶鲜礼教之实

　　若耶溪傍采莲女，笑隔荷花共人语。日照新妆水底明，风飘香袖空中举。岸上谁家游冶郎，三三五五映垂杨。紫骝嘶入落花去，见此踟蹰空断肠。

　　初日　　王昌龄

　　一首见妇人所以为情

　　初日净金闺，先照床前暖。斜光入罗幕，稍稍亲丝管。云发不能梳，杨花更吹满。

　　和练师索秀才杨柳　　窦巩

　　一首见人之有情思

　　水边杨柳绿烟丝，立马烦君折一枝。唯有春风最相惜，殷勤更向手中吹。

　　古寺花　　司空曙

　　一首见爱慕佳景之情

　　共爱芳菲此树中，千跗万萼裹枝红。迟迟欲去犹回望，覆地无人满寺风。

　　江汉

　　一首有悠然之思

　　溶溶漾漾白鸥飞，渌净春深好染衣。南去北来人自老，夕阳长送钓船归。

　　明珠亭　　长安女子

　　一首是一长安士族女子，遭乱失身牢落之思，乃节度杨守亮败军之年，兴元城西明珠亭上自题

　　落花满地寂寥红，独有离人万恨中。回首池塘总无语，手弹珠泪与东风。

　　湘妃怨　　陈羽

　　八首见睹物伤吊之事

　　二妃怨处云沉沉，二妃泣尽湘江深。商人酒滴庙前草，萧飒风生斑竹林。

　　黄陵庙词　　李远

　　黄陵庙前莎草春，黄陵女儿倩裙新。轻舟小楫唱歌去，水远山长愁杀人。

　　天津桥春望　　李远

　　津桥春水浸红霞，烟柳风丝拂岸斜。翠辇不来金殿闭，宫莺衔出上杨花。

　　金陵怀古　　许浑

　　玉树歌残王气终，景阳兵合戍楼空。松楸远近千官冢，禾黍高低六代宫。石燕拂云晴亦雨，江豚吹浪夜还风。英雄一去豪华尽，唯有青山似洛中。

　　长安秋望　　赵嘏

　　《韵语阳秋》云：“赵嘏《长安秋望》云云，当时人咏诵，以为佳作，遂有赵倚楼之目。”

　　云物凄凉拂曙流，汉家宫阙动高秋。残星几点雁横塞，长笛一声人倚楼。紫艳半开篱菊静，红衣落尽渚莲愁。鲈鱼正美不归去，空戴南冠学楚囚。

　　华清宫　　崔橹

　　草遮回磴绝鸣鸾，云树深深碧殿寒。明月自来还自去，更无人倚玉阑干。

　　山顶翠微寺　　武元衡

　　翠微寺本翠微宫，楼阁亭亭几十重。天子不来僧又老，樵夫时倒一株松。

　　武陵过侯王故第

　　过此一酸辛，行人泪有痕。独怜新碧树，犹拥旧朱门。歌歇云初散，檐空燕尚存。不知弹铗客，何处感新恩。

　　长安秋夕　　戎昱

　　一首见客中思

　　八月更漏长，愁人起常早。闭门寂无事，满院生秋草。昨夜西窗梦，梦行荆南道。远客归去来，在家贫亦好。

　　四皓庙　　许浑

　　一首见旧山不归可思

　　避秦安汉出蓝关，松桂花阴满旧山。自是无人有归意，白云常在水潺潺。

　　短歌行　　张籍

　　一首以流年迅疾可叹

　　青天荡荡高且虚，上有白日无根株。流光暂出还入地，使我少年不须臾。与君相逢勿寂寞，衰老不复如今乐。玉卮盛酒置君前，再拜愿君千万年。

　　秋霖夜忆家　　薛能

　　一首薛能随驾在凤翔府，见悲寂之思

　　垂老何时见弟兄，背灯悲泣到天明。不知短发能多少，一滴秋霖白一茎。

　　听琴　　薛能

　　一首怀归之情

　　十指宫商膝上秋，七弦丝动雨翛翛。空堂半夜孤灯冷，弹尽乡心欲白头。

　　拟古咏河边枯树　　长孙佐辅

　　此诗哀怨而不伤，有风人之梗概

　　野火烧枝水洗根，数围枯树半心存。应是无机承雨露，却将春色寄苔痕。枯树一作枯朽。

　　岁暮归南山　　孟浩然

　　一首有哀怨幽寂之况

　　北阙休上书，南山归旧庐。不才明主弃，多病故人疏。白发催人老，青阳逼岁除。永怀愁不寐，松月夜窗虚。

　　送王永归东郭　　刘商

　　一首送人有依依之恋

　　君去春山谁共游，鸟啼花落水空流。如今送别临溪水，他日相思来水头。

　　夜与故人惜别　　于武陵

　　一首见惜别拳拳之情

　　白日去难驻，故人非旧容。今宵一别后，何处更相逢。过楚水千里，到秦山几重。语来天又晓，月落满城中。

　　卢十五竹亭送侄偁归山　　杨衡

　　一首送人有怀归之思

　　落叶寒拥壁，青霜夜沾石。正是忆山时，复送归山客。殷勤一樽酒，晓月当窗白。

　　怀郑泊　　孟迟

　　一首见渴企望来之思

　　风兰舞幽香，雨叶堕寒滴。美人来不来，前山看向夕。

　　春梦怀人　　岑参

　　一首见梦成之思

　　洞房昨夜春风起，遥忆美人隔江水。枕上片时春梦中，行尽江南数千里。

　　社日村居　　张滨

　　二首见村人丰年快乐之事

　　鹅湖山下稻梁肥，豚阱鸡栖对掩扉。桑柘影斜春社散，家家扶得醉人归。

　　代邻叟　　窦巩

　　年来七十罢耕桑，就暖支羸强下床。满眼儿孙身外事，闲梳白发向残阳。

　　观祈雨　　李约

　　一首见伤时之意

　　桑条无叶土生烟，箫管迎龙水庙前。朱门几处看歌舞，犹怨春阴咽管弦。

　　北固晚眺　　窦常

　　一首见登高感叹之意

　　水国芒种后，梅天风雨凉。露蚕开晚簇，江燕绕危樯。山趾北来固，潮头西去长。年年此登眺，人事几销亡。

　　秋日　　耿湋

　　二首状野思

　　返照入闾巷，忧来与谁语。古道少人行，秋风动禾黍。

　　过故人庄

　　故人具鸡黍，邀我至田家。绿树村边合，青山郭外斜。开筵面场圃，把酒话桑麻。待到重阳日，还来就菊花。

　　老圃堂即事　　耿湋

　　一首状幽逸

　　邵平成地接吾庐，谷雨晴时偶自锄。昨日春风欺不在，就床吹落读残书。

　　寄邻在道闾

　　二首状幽居

　　闻说经旬不启关，药窗谁伴醉开颜。夜来雪压村前竹，剩看溪南几尺山。

　　夏日东山

　　三庚到秋伏，偶来松槛立。热少清风多，开门放山入。

　　出山作　　卢仝

　　一首状野逸

　　出山望掩山门路，钓竿插在枯桑树。当时只有鸟窥窬，更亦无人得知处。家僮若失钓鱼竿，定是猿猴把将去。

　　题邻舍　　于鹄

　　一首状闲居

　　僻巷邻家少，茅檐喜并居。蒸梨常共灶，浇薤亦同渠。传屐朝寻药，分灯夜读书。虽然在城市，还得似樵渔。

　　归鹿门寺作　　孟浩然

　　二首状迥阒

　　山寺鸣钟昼已昏，汉梁渡头争渡喧。人随沙路向江村，予亦乘舟归鹿门。鹿门月照开烟树，忽到庞公栖隐处。岩扉松径长寂寥，唯有幽人夜来去。

　　江村乱后　　顾况

　　江村日暮寻遗老，江水东流流浩浩。竹里闲窗不见人，门前旧路生秋草。

　　自遣　　吴融

　　一首状幽僻

　　几年曾见旧江村，树有交柯犊有孙。深感下峰颜色好，晚云才散又当门。

　　寄衣曲　　张籍

　　二首念边远情

　　织素缝衣独苦辛，远因回使寄征人。官家亦自寄衣去，贵从妾手着君身。高堂姑老无侍子，不得自到边城里。殷勤为看初着时，征夫身上宜不宜。

　　古意　　王驾

　　夫戍萧关妾在吴，西风吹妾妾忧夫。一行书信千行泪，寒到君边衣到无。

　　雨过苏端　　杜甫

　　一首见朋友相聚之乐

　　鸡鸣风雨交，久旱云亦好。杖藜入春泥，无食起我早。诸家忆所历，一饭迹便扫。苏侯得数过，欢喜每倾倒。也复可怜人，呼儿具梨枣。浊醪必在眼，尽醉摅怀抱。红稠屋角花，碧委墙隅草。亲宾纵谈谑，喧闹畏衰老。况蒙沛泽垂，粮粒或自保。妻孥隔军垒，拨弃不拟道。

　　遣怀　　白居易

　　《法藏碎金》云：“白氏集中，颇有遣怀之作，故达之人，率多爱之。余友李公维录出其诗，名曰《养浩集》。余亦如之，名曰‘助道’，其词语盖于经教法门，用此弥缝其阙，而直截晓悟于人也。余爱其诗云云。”

　　羲和走驭趁年光，不许人间日月长。遂使四时都似电，争教两鬓不成霜。荣销枯至非关命，壮尽衰来亦是常。已共身心要约定，穷通生死不惊忙。

　　昭君怨　　白居易

　　《王直方诗话》云：“古今作昭君词多矣，余独爱白乐天一绝云云，盖其意优游而不迫切故也，然乐天赋此时年甚少。”

　　汉使却回凭寄语，黄金何日赎蛾眉。君王若问妾颜色，莫道不如宫里时。

　　望洞庭　　刘禹锡

　　《鉴诫录》云：“刘梦得有《望洞庭》诗，雍陶有《咏君山》诗，作者才力伯仲，往往暗合。李山甫有《咏贫女》，天下称奇，秦韬玉之诗意转殊妙。李山甫又有《石头城故事》，韦庄有《咏南国英雄》，较量其才，意同语异。王摩诘有《题云母障子》，胡令能《题绣障子》，异代殊名，而才调相继。李绅、郑云叟有《伤农》诗，当时名公，不敢议其优劣。”

　　湖光秋月两相和，潭面无风镜未磨。遥望洞庭山水翠，白银盘里一青螺。

　　咏君山　　雍陶

　　烟波不动影沈沈，碧色全无翠色深。疑是水仙梳洗罢，一螺青黛镜中心。

　　贫女吟　　李山甫

　　平生不识绣衣裳，闲把金针亦自伤。镜里只应谙素貎，人间多是重红妆。当年未嫁还爱老，终日求媒即道狂。两意定知无说处，暗垂珠泪滴蚕筐。

　　同前　　秦韬玉

　　蓬门未识绮罗香，拟托良媒益自伤。谁爱风流高格调，共怜时世俭梳妆。敢将十指夸纤巧，不把双眉斗画长。最恨年年握针线，为他人作嫁衣裳。

　　石头城故事　　李山甫

　　南朝诸国爱风流，尽守江山不到头。总是战争收拾得，却因歌舞破除休。尧将道德终无敌，秦把金汤可自由。试问繁华何处有，雨莎烟草石城秋。

　　咏南国英雄　　韦庄

　　南朝三十六英雄，各遂兴亡自此中。有国有家皆是梦，为龙为虎亦成空。残花旧宅悲江令，落日青山吊谢公。毕竟霸图何物在，石麒麟没卧秋风。

　　云母障子　　王维

　　君家云母障，持向野庭开。自有山泉入，非关彩画来。

　　绣障　　胡令能

　　日暮堂前花蕊娇，争拈小笔上床描。绣成挂向春园里，引得黄莺下柳条。

　　伤农　　李绅

　　锄禾日当午，汗滴田中土。谁知盘中飱，粒粒皆辛苦。

　　同前

　　一粒红稻饭。几点牛颔血。珊瑚枝上人，衔杯吐不歇。

　　同前　　白居易

　　春耕夏耘秋成苖，六月田中似火烧。堪叹农家辛苦事，一匙淡饭也难消。  
　 
卷十六

　　杂编六

　　《黄鲁直传赞》云：“自李、杜没而诗律衰，唐末以及五季，虽有比兴自名者，然格下气弱，无以议为也。宋兴，杨文公始以文章莅盟，然至为诗，专以李义山为宗，以渔猎掇拾为博，以俪花斗叶为工，号称‘西昆体’。嫣然华靡，而气骨安存？嘉祐以来，欧阳公称太白为绝唱，王文公推少陵为高作，而诗格大变。高风之所扇，作者间出，班班可述矣。”《蔡宽夫诗话》云：“国初，沿袭五代之余，士大夫皆宗白乐天诗，故王黄州主盟一时。祥符、天禧之间，杨文公、刘中山、钱思公专喜李义山，故昆体之作，翕然一变。而文公尤酷嗜唐彦谦诗，至亲书以自随。景祐、庆历后，天下始尚古文，于是李太白、韦苏州诸人乃杂见于世。杜子美最为晚出，三十年来，学诗者非子美不道，虽武夫、女子皆知尊异之。”

　　庐山高赠同年刘凝之归南康　　欧阳修

　　《王直方诗话》云：“郭功甫少时，喜诵文忠公诗。一日，过梅圣俞，曰：‘近得永叔书，方作《庐山高》诗赠刘同年，自以为得意，恨未见此诗。’功甫为诵之，圣俞击节叹赏曰：‘使吾更作诗三十年，亦不能道其中一句。’功甫再诵，不觉心醉，遂置酒，又再诵，酒数行，凡诵十数遍，不交一谈而罢。明日，圣俞赠功甫诗，其略曰：‘一诵《庐山高》，万景不得藏。设令古画师，极意未能详。’”《石林诗话》云：“毗陵正素处士张子厚善书，余尝于其家见欧公子棐以乌丝栏绢一轴，求子厚书文忠公《明妃曲》两篇，《庐山高》一篇。略云：‘先公平生，未尝矜大所为文，一日被酒，语棐：“《庐山高》，今人不能为，惟李太白能之。《明妃曲》后篇，太白不能为，惟杜子美能之。至于前章，则子美亦不能为，惟吾能之也。”因欲别录此三篇，藏之以志公意。’”

　　庐山高哉几千仞兮，盘根几百里，巀然屹立乎长江。长江西来走其下，是为扬澜左蠡兮，洪涛巨浪日夕相舂撞。云销风止水镜净，泊舟登岸而远望兮，上摩苍穹之晻霭，下压后土之鸿庞。试往造乎其间兮，攀缘石磴窥空硿。千岩万壑响松桧，悬崖巨石飞流淙。水声聒聒乱人语，六月飞雪洒石矼。仙翁释子往往而逢兮，吾尝恶其学幻而言哤。但见丹霞翠碧远近映楼阁，晨钟暮鼓杳霭罗幡幢。幽花野草不知其名兮，风吹露湿香涧谷，时有白鹤飞来双。幽寻远去不可极，便欲绝世遗纷痝。羡君买田筑室老其下，插秧盈畴兮酿酒盈缸。欲令浮岚暖翠千万状，坐卧常对乎轩窗。君怀磊砢有至宝，世俗不辨珉与玒。策名为吏二十载，青衫白首困一邦。宠荣声利不可以苟屈兮，自非青云白石有深趣，其气兀硉何由降。丈夫壮节似君少，嗟我欲说安得巨笔如长杠。

　　明妃曲和王介甫作

　　胡人以鞍马为家，射猎为俗。泉甘草美无常处，鸟惊兽骇争驰逐。谁将汉女嫁胡儿，风沙无情面如玉。身行不遇中国人，马上自作《相思曲》。推手为琵却手琶，胡人共听亦咨嗟。红颜流落死天涯，琵琶却传来汉家。汉宫争按新声谱，遗恨已深声更苦。纤纤女手生洞房，学得琵琶不下堂。不识黄云出寒路，岂知此声能断肠。

　　再和明妃曲

　　汉宫有佳人，天子初未识。一朝随汉使，远嫁单于国。绝色天下无，一失难再得。虽能杀画工，于事竟何益。耳目所及尚如此，万里安能制夷狄？汉计诚已拙，女色难自夸。明妃去时泪，洒向枝上花。狂风日暮起，飘泊落谁家。红颜胜人多薄命，莫怨春风当自嗟。

　　明妃曲　　王安石

　　渔隐丛话云：“介甫《明妃曲》二首，辞格超逸，诚不下永叔。”

　　明妃初出汉宫时，泪湿春风鬓脚垂。低回顾影无颜色，尚得君王不自持。归来却怪丹青手，入眼平生未曾有。意态由来画不成，当时枉杀毛延寿。一去心知更不归，可怜着尽汉宫衣。寄声欲问塞南事，只有年年鸿雁飞。家人万里传消息，好在毡城莫相忆。君不见咫尺长安闭阿娇，人生失意无南北。

　　同前

　　明妃出嫁与胡儿，毡车百两皆胡姬。含情欲语独无处，传与琵琶心自知。黄金杆拨春风手，弹看飞鸿劝胡酒。汉宫侍女暗垂泪，沙上行人却回首。汉恩自浅胡自深，人生乐在相知心。可怜青冢已芜没，尚有哀弦留至今。

　　题丛台　　杜俨

　　吕忠穆公《燕魏录》云：“磁州邯郸县二里许，有丛台，赵国游览之地，气象雄古。本朝过客题诗亦多，惟杜俨一诗尤佳。”

　　嫦娥拂明月，照我登丛台。丛台几回经月照，粉黛绮罗安在哉。此月常皎洁，此台永崔嵬。台前杨花春思静，台上雁影秋风回。春来秋往如过隙，寂寞前朝不堪忆。如今明月射莓苔，在昔层云照金碧。可怜金碧已成尘，鸾驭翩翩归未得。荒榛败棘连郊野，耕夫时得鸳鸯瓦。千古兴亡一梦中，台下漳波遗恨写。君不见长安年少挂轻裘，夕饮朝歌不识愁，月明试向丛台游。

　　垓下　　陈彦升

　　《燕魏录》云：“陈彦升资政篇什尤高，尝为《彭门八咏》，士大夫传诵。彭门，今徐州也。南通垓下，北连丰沛，有范增墓。又唐张封建尝为徐泗节度使，有燕子楼，白乐天《长庆集》载之甚详，此不具述。《八咏》兵火以来失之，惟记三篇。”

　　九里山南楚汉争，风波翻覆走长鲸。霸图欲断中宵失，帝业时来一战成。懒渡沧江惭父老，更无勍敌压韩彭。农人不识当时意，只得春霖事耦耕。

　　范增墓

　　藏名羞立虎狼朝，乘鹤东依项藉豪。愤失壮图撞玉斗，不知天命与金刀。还家落日埋英气，回首浮云委旧劳。百步西连陵母冢，峨峨先识泰山高。

　　燕子楼

　　《西清诗话》云：“彦升《燕子楼》诗，辞致清绝。东坡守徐，移书彦升曰：‘《彭城八咏》，如《燕子楼》篇，直使鲍、谢敛手，温、李变色也。’”

　　仆射松楸狐兔游，侍儿犹住水边楼。风清玉簟愁欹枕，月满珠帘懒上钩。旧事欲论乡梦断，新诗吟就海潭秋。乐天才似春深雨，断送残花一夕休。

　　子房庙

　　《洞江诗话》云：“彦升《彭门八咏》为人所称，多以《燕子楼》为绝唱，殊不知《子房庙》诗最为警绝。”

　　博浪沙头触副车，潜游东夏识真符。风云智略移秦鼎，星斗功名启汉图。商老已来宁少海，赤松还约访仙都。雍容进退全天道，凛烈高风万古无。

　　绝句　　郑文宝

　　《蔡宽夫诗话》云：“郑文宝情致深婉，比当时流辈，能不专使事，而犹长于绝句，如云云等类，须在王摩诘伯仲之间，刘禹锡、杜牧之不足多也。”

　　一夜西风旅雁秋，背身调镞索征裘。关山落尽黄榆叶，驻马谁家唱石州。

　　同前　　前人

　　江云薄薄日斜晖，江馆萧条独掩扉。梁燕不知人事改，雨中犹作一双飞。

　　题王子晋祠　　前人

　　《西清诗话》云：“缑氏王子晋升仙之地，有祠在焉。郑文宝尝题一绝，后晏元献见之，取白乐天语书其后，云：‘此诗在在处处，有神物护持。’”

　　秋云漠漠秋云轻，缑氏山头月正明。帝子西飞仙驭远，不知何处夜吹笙。

　　爽约　　前人

　　《诗事》载：“欧公云：‘文宝诗如王维、杜甫。’而僧文莹作《湘山野录》，犹恨欧公不多见郑诗。予家有《郑集》二十卷，兵火散亡，每惜之，今记其一二绝句云云。”

　　吟绕虚廊更向阑，绣窗灯影背栏干。燕栖莺宿无人语，一夜萧萧细雨寒。

　　题松滋东禅院

　　百花深处小危楼，千步苍苔到叶舟。一夜楚江寒食雨，离人白尽未归头。

　　送唐子方之贬所　　李师中

　　《燕魏录》云：“李诚之文章外，诗什尤高。嘉祐间，唐介子方以言切直，忤仁庙被责，诚之以诗送行，士大夫莫不传诵。久在岭南，尝为《唐州太守》诗，该名教尤可重。”《湘素杂记》云：“郑谷与僧齐己、黄损等共定今体诗格，云：‘凡诗用韵，有数格，一曰葫芦，一曰辘轳，一曰进退。葫芦韵者，先二后四；辘轳韵者，双出双入；进退韵者，一进一退，失此则缪矣。’余按《倦游录》载，唐介为台官，廷疏宰相之失，仁庙怒，谪英州别驾。朝中士大夫以诗送行者颇众，独李师中待制一篇，为人传诵云云。此正所谓进退韵格也。按《韵略》，‘难’字第二十五，‘山’字第二十七，‘寒’字又在二十五，而‘还’字又在二十七，一进一退，试合体格，岂率尔而为之哉？近阅《冷斋夜话》，载当时唐、李对答语言，乃以此为落韵诗，盖渠但不见郑谷所定诗格有进退之说，而妄为云云也。”

　　孤忠自许众不与，独立敢言人所难。去国一身轻似叶，高名千载重于山。并游英俊颜何厚，已死奸谀骨尚寒。天为吾皇宗社计，肯教夫子不生还。

　　唐州太守

　　时属艰危应有系，天于名教岂无心。大都狂贼终须灭，未杀忠臣祸不深。太尉有灵朱泚败，中丞传旨禄山擒。曾谁鼓舞康州事，儿女常情泪满襟。

　　书磨崖碑后　　黄庭坚

　　苕溪渔隐云：“余顷岁往来湘中，屡游浯溪，徘徊磨崖碑下，读诸贤留题，惟鲁直、文潜二诗，杰句伟论，殆为绝唱，后来难措词矣。”

　　春风吹船著音斫。浯溪，扶藜上读中兴碑。平生半世看墨本，摩挲石刻鬓成丝。明皇不作包柔计，颠倒四海由禄儿。九庙不守乘舆西，万官已作鸟择栖。抚军监国太子事，何乃趋取大物为！事有至难天幸耳，上皇跼蹐还京师。内间张后色可否，外间李父颐指挥。南内凄凉几苟活，高将军去事尤危。臣结舂陵二三策，臣甫杜鹃再拜诗。安知忠臣痛至骨，后世但赏琼琚词。同来野僧六七辈，亦有文士相追随。断崖苍藓对立久，疏雨为洗前朝悲。

　　读中兴颂　　张耒

　　《复斋谩录》云：“张文潜集中载《中兴颂》诗，此诗号杰出。”《竹坡诗话》云：“《中兴碑》诗，可谓妙绝今古。”

　　玉环妖血无人扫，渔阳马厌长安草。潼关战骨高于山，万里君王蜀中老。金戈铁马从西来，郭公凛凛英雄才。举旗为风偃为雨，洒扫九庙无尘埃。元功高名谁与纪，风雅不继骚人死。水部胸中星斗文，太史笔下蛟龙字。天遣二子传将来，高山十丈磨苍崖。手持此碑入我室，使我一见昏眸开。百年废兴增叹慨，当时数子今安在。君不见荒凉浯水弃不收，时有游人打碑卖。

　　行色　司马池

　　《温公诗话》云：“先公监安丰酒税赴官，有《行色》诗云云，岂非状难写之景也？”梅圣俞云：“诗之工者，写难状之景，如在目前，含不尽之意，见于言外，此诗有焉。”

　　冷于陂水淡于秋，远陌初穷到渡头。赖是丹青不能画，画成应遣一生愁。

　　久旱微雨

　　《复斋谩录》云：“江公著初任洛阳尉，《久旱微雨》诗作云云，温公于士人家见之，借纸笔修刺，谒江，且为称荐，由此知名。”

　　云叶纷纷雨脚匀，乱花柔草长精神。雷车却碾山前过，不洒原头陌上尘。

　　题传舍

　　《珊瑚钩诗话》云：“卢秉侍郎，尝作江南郡缘，于传舍中题诗云云，王荆公见而称之，立荐于朝，不数年登载贰卿。”《西溪丛语》云：“此诗脍炙人口，乃德清人卢政议诗。更有一绝云云。”

　　青衫白发病参军，旋籴黄梁置酒樽。但得有钱留客醉，也胜骑马傍人门。

　　绝句

　　十日都门风薄衣，捣砧声重雁南飞。野人不识长安乐，且趁鲈鱼一棹肥。

　　题老柏院　　张在

　　《湘山野录》云：“青州布衣张在，少能文，尤精于诗。《题兴龙寺老柏院》诗云云，为人所传诵。皇祐中，文潞公镇青州，诣老柏院，访在所题处，字已漫灭。公惜其不传，为大字书于西庑之壁。后三十余年，东平毕仲甫见公于洛下，公诵其诗，嘱毕往观。至青，访其故处，壁已圯毁，不可复得，为刻于天宫石柱。”

　　南邻北舍牡丹开，年少寻芳去又回。唯有君家老柏树，春风恰似不曾来。

　　御沟柳　　陈执中

　　《两朝宝训》云：“真宗赋《御沟柳》诗，令宰相、两省和。陈执中诗云云，其诗最尤者。”

　　一度春来一度新，翠光先得照龙津。君王自爱天然态，恨杀昭阳学舞人。

　　海棠　　陈去非

　　《复斋谩录》云：“郑谷《蜀中海棠》诗二首，前一云：‘浓丽最佳新著雨，妖娆全在欲开时。’后一云：‘浣花溪上堪惆怅，子美无情为发扬。’故钱希白《海棠》诗云：‘子美无情甚，郎官属意频。’然欧公以郑诗为格卑。近世陈去非，尝用郑意赋海棠云云，虽本郑意，便觉才力相去不侔矣。”

　　海棠默默要诗催，日暮紫绵无数开。欲识此花奇绝处，明朝有雨试重来。

　　田间　　郑獬

　　《复斋谩录》论二诗云：“第二句相类，然皆清绝可爱。”

　　田家汩汩流水浑，一树高花明远村。云意不知残照好，却将微雨送黄昏。

　　淮中晚泊渎头　　苏轼

　　《王直方诗话》云：“山谷爱子美绝句云云，累书此诗，或真字与大字。”

　　春阴垂野草青青，时有幽花一树明。晚泊孤舟古祠下，满川风雨看潮生。

　　题滕王阁　　王安国

　　《复斋谩录》云：“王平甫年十三，登滕王阁赋诗。郡守张侯见而异之，为启宴张乐于其上。其后建中靖国元年，其女识之于石云。”

　　滕王平日好追游，高阁依然枕碧流。胜地几经兴废事，夕阳偏照古今愁。城中树密千家市，天际人归一叶舟。极目烟波吟不尽，西山重叠乱云浮。  
　 
卷十七

　　杂编七

　　上元观灯　　夏竦

　　《韵语阳秋》云：“应制诗非他诗比，自是一家句法，大抵不出于典实富艳尔。夏英公于《上元观灯》诗云云，王岐公诗云云，二公虽不同时，而二诗如出一人之手，盖格律当如是也。若作清癯平淡之语，终不近尔。”

　　鱼龙曼衍六街呈，金锁通宵启玉京。冉冉游尘生辇道，迟迟春箭入歌声。宝坊月皎龙灯淡，紫馆风微鹤焰平。宴罢南端天欲晓，回瞻河汉尚盈盈。

　　上元观灯　　王珪

　　《侯鲭录》云：“元祐中元夕，上御楼观灯，有御制诗。时王禹玉、蔡持正为左右相，持正叩禹玉云：‘应制上元诗，如何使故事？’禹玉曰：‘鳌山凤辇外不可使。’章子厚笑曰：‘此谁不知？’后两日登对，上独赏禹玉诗云云，妙于使事诗云云。是夕，以高丽进乐，又添一杯。”

　　雪消华月满仙台，万烛当楼宝扇开。双凤云中扶辇下，六鳌海上驾山来。镐宫春酒沾周燕，汾水秋风陋汉才。一曲升平人共乐，君王又进紫霞杯。

　　春帖子　　苏颂

　　又云：“翰苑春帖子，往往秀丽可喜。如苏子容、邓温伯、蒋颖叔、梁君贶诗，皆佳作也。余观郑毅夫《新春词》四首，与帖子格调何异？岂久于翰苑，而笔端自然习熟耶！”

　　璇霄一夕斗杓东，潋滟晨曦照九重。和气薰风摩盖壤，竞销金甲事春农。

　　春帖子　　邓润甫

　　晨曦潋滟上帘栊，金屋熙熙歌吹中。桃脸自知宫宴早，百花头上放轻红。

　　前题　　蒋之奇

　　未旦求衣向晓鸡，蓬莱仗下日将西。花添漏鼓三声远，柳映春旗一色齐。

　　前题　　梁君贶

　　东方和气斗回杓，龙角中星转紫霄。圣主问安天未晓，求衣亲护玉宸朝。

　　新春词　　郑獬

　　春色应随步辇还，珠旒玉几照龙颜。紫云殿下朝元罢，便领东风到世间。

　　其二

　　春风细拂绿波长，初过层城渡建章。草色未迎雕辇翠，柳梢先学赭衣黄。

　　其三

　　晴晖散入凤凰楼，一桁朱帘不下钩。汉殿斗簮双彩燕，并和春色上钗头。

　　其四

　　小池春破玉玲珑，声触帘钩渐好风。闲绕栏干掐花树，春痕已著半梢红。

　　不及陪东坡往金山作水陆　　米芾

　　《韵语阳秋》云：“米元章赋诗绝妙，而人罕称之者，以书名掩之也。如此二诗，殆出翰墨畦迳之表，盖自迈往凌云之气流出，非寻规索矩者之可到也。”

　　久阴障夺佳山川，长澜四溢鱼龙渊。众看李郭渡浮玉，晴风扫出清明天。颇闻妙力开大施，足病不到诸方仙。想应苍壁有垂露，照水百怪愁寒烟。

　　栖云阁　　米芾

　　云出救世旱，泽浃云寻归。入石了不见，丰功已如斯。龙骞存复起，抱石明幽姿。云乎无定所，隐者何当栖。

　　淮之水　　徐积

　　淮之水，淮之水，春风吹，春风洗。青于蓝，绿染指。鱼不来，鸥不起。潋滟滟，天尽头，只见孤帆不见舟。残阳欲落未落处，尽是人间今古愁。今古愁，可奈何，莫使骚人闻棹歌。我曹尽是浩歌客，笑声酒面春风和。

　　咏蒲扇　　徐积

　　妾有一匹绢，以为身上衣。自织青溪蒲，团团手中持。朝携麦陇去，暮汲井泉归。无人不看妾，不使见蛾眉。

　　和李上舍冬日诗　　韩驹

　　《复斋谩录》云：“李彭商老有《建除体赠子苍》云：‘满朝以诗鸣，何独遗大雅？平生黄叶句，摸索便知价。’盖自时子苍自馆职斥宰分宁县时也，子苍有《和李上舍冬日诗》最为世所推，故商老有‘黄叶’之句。”

　　北风吹日尽多阴，日暮拥阶黄叶深。倦鹊绕枝翻冻影，飞鸿摩月堕孤音。推愁不去如相觅，与老无期稍见侵。顾藉微官少年事，病来那复一分心。

　　瑞香　　陈子高

　　苕溪渔隐云：“瑞香，陈子高有古诗一篇，意含讽刺，语加微婉，得骚人之体。”

　　佳人在空谷，双星思斜河。契阔不有命，盛时岂蹉跎。娟娟匡庐秀，如此粲者何。香密缀红糁，宝薰幕宫罗。幽窗小团圞，微风自婆娑。寂寥千年初，戢戢逢文多。何偕托方便，百金聘猗猡。赤栏青蔑舫，丁宁护根窠。泥沙亦天幸，板联入宣和。谁令兰蕙徒，憔悴守岩阿。

　　送董元达　　谢无逸

　　《谩叟诗话》云：“谢无逸学古高洁，文词煅炼，篇篇有古意，尤工于诗。予尝爱其《送董元达》云云，又《寄隐居士》云云。”

　　读书不作儒生酸，跃马西入金城关，塞垣苦寒风气恶，归来面皱鬓眉斑。先皇召见延和殿，议论慷慨天开颜。谤书盈箧不复辨，脱身来看江南山。长江滚滚蛟龙怒，扁舟此去何当还。大梁城里定相见，玉川破屋应数间。

　　寄隐居士　　谢无逸

　　处士滑相不封侯，卜居但得林塘幽。家藏玉唾几千卷，手校韦编三十秋。相知四海孰青眼，高卧一庵今白头。襄阳耆旧节独苦，只有庞公不入州。

　　李伯时画太一真人卧一大莲叶中，手执书卷仰读，萧然有物外思，题其上云　　韩驹

　　苕溪渔隐云：“韩子苍此诗，语意妙绝，真能咏尽此画也。”

　　太一真人莲叶舟，脱巾露发寒飕飕。轻风为帆浪为楫，卧看玉宇浮中流。中流荡漾翠绡舞，稳如龙骧万斛举。不是峰头十丈花，世间那得叶如许。龙眠画手老入神，尺素幻出真天人。恍然坐我水仙府，苍烟万顷波粼粼。玉堂学士今刘向，禁直苕峣九天上。不须对此融心神，会值青藜夜相访。

　　清江曲　　苏伯固

　　东坡云：“此篇若置李太白集中，谁疑其非者？”

　　属玉双飞水满塘，菰蒲深处浴鸳鸯。白蘋满棹归来晚，秋著芦花一岸霜。扁舟系岸依林樾，萧萧两鬓吹华发。万事不理醉复醒，长占烟波弄明月。

　　后清江曲　　苏伯固

　　《韵语阳秋》云：“苏养直《清江曲》，见赏于东坡，名已不没。而又作《后清江曲》一篇，岂养直尚恶其少作？云云，前四句。如此等句，《前清江曲》似未到也。”

　　层波渺渺山苍苍，轻霜殒木莲叶黄。呼儿极浦下苓箵，社瓮欲熟浮蛆香。轻蓑淅沥鸣秋雨，日暮乘流自相语。一笛清风万事休，白鸟翩翩落烟渚。

　　观临淮双头白莲图　　周知微

　　《王直方诗话》云：“周知微，字明老，为诗有可喜者，如《双头白莲图》亦为可赏。”

　　君不学叔隗季隗南归晋，又不学大乔小乔东入吴。一种桃根与桃叶，若为化作双芙蕖。临淮政成有余暇，坐令华室生潇洒。鹅溪一幅万里宽，移得浙川入图画。天空水阔江茫茫，想见女英与娥皇。九疑云深苍梧远，冰姿泣露不成妆。苦心抱恨何时了，香骨应甘没秋草。不如回首谢秋风，分作尹邢来汉宫。

　　题关右寺壁

　　东坡云：“余旧见此诗于关右壁上，爱之，不知何人作也。”《溪诗话》云：“世传一武人诗也，不为勇退雅志为可喜，而易道家所忌之业以示子孙，尤可喜也。”

　　欲挂衣冠神武门，先寻水竹渭南村。却将旧斩楼兰剑，买得黄牛教子孙。

　　晚春　　吴可

　　苕溪渔隐云：“吴可《晚春》诗，亦洒落可喜。”

　　小醉初醒过别村，数家残雪拥篱根。枝头有恨梅千点，溪上无人月一痕。

　　绝句　　谭知柔

　　又云：“余于一达官处，见谭知柔献诗文一编，小诗极有可喜者，今举其尤者二绝。”

　　麦陇风来翠浪浮，霏微小雨似深秋。野亭终日卷帘坐，清樾对啼黄栗留。

　　又

　　漫郎无处觅归田，江北江南水拍天。斗擞十年尘土梦，秋风吹上钓鱼船。

　　柳枝词　张耒

　　《复斋谩录》云：“此张文潜诗也，王平甫尝爱而诵之。”《诗事》云：“古今柳词，惟郑文宝一篇有余意也。云云，终篇了不道著柳，惟一‘系’字是工夫，而学者思之。”

　　亭亭画轲系春潭，只向行人酒半酣。不管烟波与风雨，载将离恨过江南。

　　绝句　　朱松

　　苕溪渔隐云：“朱乔年《绝句》云云，盖前人有《咏笋》云：‘急忙且吃莫踟蹰，一夜南风变成竹。’乔年点化，乃尔精巧。”

　　春风吹起箨龙儿，戢戢满山人未知。急唤苍头斸烟雨，明朝吹作碧参差。

　　与客夜坐　　王安石

　　《冷斋夜话》云：“山谷尝言：‘天下清景，初不择贵贱贤愚而与之，然吾特疑端为我辈设。荆公在钟山，与客夜坐，作诗云云，东坡《宿余杭山寺》诗云云。’人以山谷之言为确论。”

　　残生伤性老耽书，年少东来复起予。各据槁梧同不寐，偶然闻雨落阶除。

　　宿余杭山寺集中云：书双竹湛师房　　苏轼

　　暮鼓晨钟自击撞，闭门欹枕对残缸。白灰旋拨通红火，卧听萧萧雪打窗。

　　绝句　　刘季孙

　　《石林诗话》云：“刘季孙能诗，初监饶州酒税。王荆公为江东提刑，巡历至饶，按酒务至厅事，见屏间题小诗云云，大称赏之，即召与语，嘉叹升车而去，不复问务事，遂知名。”

　　呢喃燕子语梁间，底事来惊梦里闲。说与傍人应不解，杖藜携酒看支山。

　　老松　　王公韶

　　《复斋谩录》云：“王公韶少日，读书于庐山东林裕老庵，庵前有老松，因赋诗云云。王荆公为宪江东，过而见之，大加称赏，遂为知己。”

　　绿皮皴剥玉嶙峋，高节分明似古人。解与乾坤生气概，几回风雨长精神。装添景物年年别，摆押穷愁日日新。惟有碧霄云里月，共君孤影最相亲。

　　明妃引《呻吟集》：公八岁作　　邢居实

　　《韵语阳秋》云：“邢惇夫十四岁作《明君引》，谓‘上天仙人骨法别，人间画工画不得’，亦有思致。”《王直方诗话》云：“惇夫年少豪迈，所与游皆一时名士，方十四五时，尝作《明妃引》，末云‘安得壮士霍嫖姚，缚取呼韩作编户’，诸公多称之。”

　　汉宫有女颜如玉，浅画蛾眉远山绿。披香殿里夜吹笙，未央宫中朝理曲。绛纱蒙笼双蜡烛，箫鼓声传春漏促。玉辇三更别院归，夜深月照黄金屋。莓苔满院无行迹，总为君王未相识。上天仙人骨法别，人间画工画不得。嫣然一笑金舆侧，玉貎三千敛颜色。罗帏绣户掩风香，一朝返嫁单于国。金凤罗衣为谁缕，长袖弓弯不堪舞。一别昭阳旧院花，泪洒胭脂作红雨。回头不见云间阙，黄河半渡新冰骨。马蹄已踏辽碣尘，天边尚挂长门月。黄沙不似长安道，薄暮微云映衰草。羌人马上鸣胡笳，绿发朱颜为君老。西风萧萧郅水寒，啼痕不断几阑干。年年看尽南飞雁，一去天涯竟不还。少年将军健如虎，日夕撞钟捶大鼓。宝刀生涩旌旗卷，汉宫嫁尽婵娟女。寂寞边城日将暮，三尺角弓调白羽。安得猛士霍嫖姚，缚取呼韩作编户。

　　瘿木壶　　吕公著

　　《南窗纪谈》云：“吕申公为颍州通判，欧阳公为守，欧阳公素不以文靖公为然。及与其子为僚，见其学识，已改观矣。时刘厚甫、王深甫皆寓居郡下，四人日相从，讲学为事，情好款密。一日，分题赋诗。申公得《瘿木壶》，其辞云云。欧阳公见之，益加称赏，以为有宰相器。及还朝，遂荐为谏官。申公文章世不多见，惟此诗见传，盖由欧阳公数为人道之也。”

　　天地产众材，创物谓之智。梁栋与楹杙，小大无有弃。方者以矩度，圆者中规制。嗟尔木之瘿，何异内有赘。生成臃肿姿，赋象难取类。檃括所不施，钩绳为尔废。大匠睨而往，恻然乃有意。孰非造化功，而终不朽器。刳剔虚其中，朱漆为之外。浆挹酒醴，施用惟其利。牺象非不珍，金罍岂不贵。幸因左右容，反见谓奇异。人之于才性，夫岂远于是。性虽有不善，在教之操励。才无不可用，在上所措置。错陋就其长，皆得为良士。执一以废百，众功何由备。是惟圣人心，能通天下志。

　　秋声　　关注

　　又云：“关注子东喜为诗，有唐人之风，尝记其《秋声》一篇，其工致清婉，多此类也。”

　　梦破松声枕上闻，睡魔夜半战吟魂。初疑秋雨连江岸，乍觉寒潮上海门。招引好风来古寺，追随月色下前村。晚行欲问声来处，郁郁苍波漫不分。

　　望夫石　　贺铸

　　《王直方诗话》云：“贺方回作《望夫石》诗，交游间无不爱者。”

　　亭亭望夫石，下阅几人代。荡子长不归，山椒久相待。微云荫发彩，初月辉蛾黛。秋雨叠苔衣，春风舞萝带。花然姑射子，矫首尘宴外。陈迹遂亡穷，佳期从莫再。脱如鲁秋氏，妄结桑下爱。玉质委泥沙，悠悠复安在。

　　题小寺　寇国宝

　　《石林诗话》云：“余居吴下，一日出阊门，至小寺中，壁间有题诗一绝云云，意极喜之。寺僧云：‘吴县主簿所作，今官满去矣。’归而问士大夫，云姓寇名国宝，久从陈无己学。乃知文章渊源，有所自来，亦不难辨。”

　　黄叶西陂水漫流，籧篨风急送扁舟。夕阳暝色来千里，人语鸡声共一邱。

　　墨梅　　陈去非

　　《韵语阳秋》云：“先文康公知汝州日，以去非《墨梅》缴进，于是除太学博士。”《渔隐丛话》云：“去非诗平淡有工，《墨梅》绝句云云，前首。徽庙召对称赏，自此知名。”

　　含章帘下春风面，造化功成秋兔毫。意足不求颜色似，前身相马九方皋。

　　前题

　　《容斋续笔》云：“简斋《墨梅》一篇云云，语意皆妙绝。晋陆机《为顾荣赠妇语》云：‘京洛多风尘，素衣化为缁。’齐谢玄晖《酬王晋安》诗云：‘谁能久京洛，缁尘染素衣。’正用此也。”

　　粲粲江南万玉妃，别来几度见春归。相逢京洛浑依旧，只恨缁尘染表衣。

　　应制科赋诗　　夏竦

　　《青箱杂记》云：“夏文庄试制科，廷对出殿门。杨徽之见其年少，遽邀与语，曰：‘老夫他则不知，唯喜吟诗，愿丐贤良一篇，以卜他日之志。’公欣然为书云云。徽之曰：‘真宰相器也。’”真宰相器语，见《百家诗选》。

　　殿上衮衣明日月，砚中旗影动龙蛇。纵横礼乐三千字，独对丹墀日未斜。

　　题邮亭　　左鄯

　　苕溪渔隐云：“余顷过湘中，邮亭壁间有左鄯绝句云云，又于苕溪道观中壁间，有郑子覃绝句云云，皆佳作也。”

　　叠叠山腰系冷云，疏疏雨脚弄黄昏。松声更带溪声急，不是行人也断魂。

　　题苕溪道观　　郑子覃

　　纷纷红雨入苍苔，密荫新成莺友来。拟逐幽人梦蓬岛，一声裂竹故惊回。

　　怀荆南旧游　　元厚之

　　《云斋录》云：“沙门文莹尝谓：‘为文老而不衰者，惟元厚之在禁林时，有《怀荆南旧游》云云，其辞气不少衰。’”

　　昔年曾醉海棠丛，闻说新枝发旧红。昨夜梦回花下饮，不知身在玉堂中。  
　 

卷十八

　　杂编八

　　孔北海堂　　李方叔

　　《东皋杂录》云：“李方叔气韵豪迈，东坡谓其诗赋词卓越，意趣不凡者是也。东坡知贡举，方叔不在选中，东坡赠诗曰：‘与君相从非一日，笔势翩翩疑可识。平时漫说古战场，过眼终迷日五色。’李华、李程皆当家事，最为妙绝。方叔诗文甚工，偶记其《北海文举堂》诗云云。”

　　卯金自中叶，已若子南周。阿瞒制威福，九鼎若缀旒。余子不复忌，多士例为仇。崭然见芒角，已坐锢与钩。谁知英雄彀，翻令作罝罘。假手陷正平，谑玩戮杨修。小慧尚必除，伟人那得留。凛凛孔北海，胸次包九州。倘令坐庙堂，大盗当寝谋。专诛及斯人，遂负壑与舟。当时同朝士，苟生盍包羞。身死名亦灭，白骨委山邱。先生虽千载，生气尚横秋。当时眼中意，付与一醉休。文人具文行，来作东诸侯。尚友天下士，复于古人求。作亭俯层城，持杯想风流。壁间妙著述，腾光昏斗牛。文存人亦亡，应从文举游。我生真碌碌，与世甘沉浮。思为坐上客，扬觯和南讴。无成老岩谷，哀哉空白头。

　　题大明寺　　王琪

　　《复斋谩录》云：“晏元献赴杭州道，过维扬，憩大明寺。暝目徐行，使侍史读壁间诗板，戒其勿言爵里姓名。终篇者无几。又俾诵一诗云云，徐问之，江都尉王琪诗也。召至同馆，自此辟置馆职，遂跻侍从。山谷南迁，亦令侍史读诗板，有一绝云云，称叹不已，徐视姓名，曰：‘果吾学子葛敏修也。’”

　　水调隋宫曲，当年亦九成。哀音已亡国，废诏尚留名。仪凤终沉迹，鸣蛙只沸声。凄凉不可问，落日下芜城。

　　题南华竹轩　　葛敏修

　　不用山僧供帐迎，世间无此竹风清。独拳一手支颐卧，闲看岭云生未生。

　　题李伯时画黄知命骑驴图　　邢居实

　　《王直方诗话》云：“双井黄叔达，字知命，初自江南来，与彭城陈履常俱谒法云禅师于城南。夜归，过龙眠李伯时，知命衣白衫，骑驴缘道，摇头而歌，履常负杖挟囊于后。一市大惊，以为异人。伯时因画为图，而邢敦夫长歌云云。敦夫时年未二十也。”

　　长安城头乌欲栖，长安道上行人稀。浮云卷尽暮天碧，但有明月流清辉。君独骑驴向何处，头上倒著白接篱。长吟搔首望明月，不学山翁醉似泥。到得城中灯火闹，小儿拍手栏街笑。道傍观者那得知，相逢疑是南山皓。龙眼居士画无此，摇毫弄笔长风起。酒酣闭目望穷途，纸上轩昂无乃似。君不学长安游侠夸年少，臂鹰挟弹章台道。君不能提携长剑取灵武，指挥猛士驱貔虎。胡为脚蹈梁宋尘，终日飘飘无定所。武陵桃源春欲暮，白水青山起烟雾。竹杖芒鞋归去来，头巾好挂三花树。

　　正月十八夜　　晏殊

　　《诗事》云：“《晏元献文集》诗最多，几万余篇。宋元献尤喜‘楼台冷落收灯夜，门巷萧条扫雪天’，‘梨花院落溶溶月，柳絮池塘淡淡风’，今记其全首于此。”

　　槿户茅斋雅自便，京华风味入新年。楼台冷落收灯夜，门巷萧条扫雪天。病酒不闻花外漏，放朝仍得日高眠。何妨静习闲中趣，欲问林僧结净缘。

　　寄远

　　宝毂香轮不再逢，峡云巫雨杳无踪。梨花院落溶溶月，柳絮池塘淡淡风。几日寂寥伤酒后，一番萧索禁烟中。鱼书欲寄无由达，水远山长处处同。

　　上荆公生辰　　陈辅

　　《诗事》云：“丹阳陈辅，字辅之，自号南郭子。以诗名世，能尽其妙。少为荆公所知，尝献公《生日》诗云云。献诗中，公独喜之。”

　　十月江南已得霜，相君门客小山房。冬深柏子和香扫，准备生辰作好香。

　　牡丹　　杨轩

　　《云斋广录》云：“淇川杨轩《咏牡丹》云云，罗隐曰：‘若教解语应倾国，任是无情也动人。’二人用意不同如此。轩诗虽挫风花，而有警诫。”

　　杨妃歌舞态，西子巧谗魂。利剑斫不断，余妖钟此根。光华日已盛，栏槛岂长存。寄语寻芳者，须知松柏尊。

　　一日曲

　　《许彦周诗话》云：“杨轩诗句句精练，如‘焚香露莲泣，闻磬清鸥闲’之类，宜乎为欧阳文忠公所称。其他古体如‘朱弦疏越，一唱三叹’，读者当以意求之。宠嬖曹氏，作《一日曲》为曹氏也。”

　　妾家邓侯国，肯愧邯郸姝？世本富缯绮，娇爱比明珠。十五学组紃，未尝开户枢。十六失所适，姓名倾里闾。十七善歌舞，使君邀宴娱。自兹著乐府，不得同罗敷。凉温忽荏苒，屡接朝大夫。相权不及情，何异逢路衢。昨日一见郎，目色曾不渝。结爱从此笃，暂隔犹恐疏。如何遂从官，去涉千里途。郎跨青骢马，妾乘白雪驹。送郎郎未远，别妾妾仍孤。不如水中鳞，双双依绿蒲。不如云间鹄，两两下平湖。鱼鸟尚可托，妾今谁与俱。去去约春华，终朝怨日赊。一心思君子，便拟见梅花。梅花几时吐，频掏阑干数。东风若见郎，重为歌金缕。

　　游侠曲　　王观

　　《竹坡诗话》云：“唐人作乐府者甚多，当以张文昌为第一。近时高邮王观亦可称，而人不甚知。观尝作《游侠曲》云云，此篇词意大似李太白，恨未入文昌之室耳。至《莫恼翁》篇云云，遂与文昌争衡矣。”

　　雪拥燕南道，酒阑中夜行。千里不见仇，怒须如立钉。出门气吹雾，南山鸡未啼。腰间解下聂政刀，袖中掷去朱亥椎，冷笑邯郸乳口儿。

　　莫恼翁　　王观

　　谷垂干穗豆垂角，雨足年登不胜乐。乌巾紫领银须长，白酒满杯翁自酌。翁醉不知秋色凉，儿将翁须孙撼床。莫恼翁，翁年已高万事慵。

　　输麦行　　张耒

　　《竹坡诗话》云：“本朝乐府，当以张文潜为第一。文潜乐府，刻意文昌，往往过之。顷在南都，见《仓前村民输麦行》，余尝见其亲稿，其后题云：‘此篇效张文昌，而语差繁。’乃知其喜文昌如此。”

　　场头雨干场地白，老稚相呼打新麦。半归仓廪半输官，免教县吏相催迫。羊头车子毛布囊，浅泥易涉登前冈。仓前买劵槐阴凉，清严官吏两平量。出仓掉臂呼同伴，旗亭酒美解衣换。半醉扶车归路凉，月出到家妻具饭。一年从此皆闲日，风雨闭门公事毕。射狐罝兔岁蹉跎，百壶社酒相轻过。

　　长夜吟　　许彦国

　　《漫斋语录》云：“王融作古乐府《长夜吟》，但道长夜而已。近世许表民，出新意，拟此作。”

　　南邻灯火冷，三起愁夜永。北邻歌未终，已惊初日红。不知昼夜谁主管，一种春宵有长短。

　　小尽行　　朱敦儒

　　《竹坡诗话》云：“顷岁，朝廷多事，郡县不颁历，所至晦朔不同。朱希真避地广中，作《小尽行》一诗云云，与夫‘山中无历日，寒尽不知年’，无间然矣。”

　　藤州三月作小尽，梧州三月作大尽。哀哉官历今不颁，忆昔升平泪成阵。我今何异桃源人，落叶为秋花作春。但恨未能与世隔，时闻丧乱空伤神。

　　扬雄　　陈去非

　　《竹坡诗话》云：“扬子云好著书，固已见诮于当世。后之议者纷然，往往词费而意殊不尽。唯陈去非一诗，有讥有评，而不出四十字。后之议雄者，虽累千万言，未必能出诸此也。”

　　扬雄平生书，肝肾闲雕镌。晚于玄有得，始悔赋甘泉。使雄早大悟，亦何事于玄？赖有一言善，酒箴真可传。

　　寄沂水宰　　许彦国

　　《夷坚庚志》云：“许彦国，字表民，青州人。进士高第，工为诗。客游河朔，尝撰《燕蓟余民思汉歌》，首叙石敬瑭割燕地，以赂契丹；次叙耶律德光犯汴京；次虏去严峻，燕人思汉之意，词情凄楚，近千言。卒意云：‘燕蓟余民宜自省，百年陷虏直愁人。’‘勿怨眉舆事洪靖’，盖用唐张洪靖初入燕，肩舆而行，燕人骇异不悦，遂有朱克融之变，其旨深矣。吕忠穆之父为沂州沂水宰，县境有穆陵关，即《左传》所谓‘南至于穆陵’是也。彦国过其地，寄以诗云云；《咏项籍庙》两绝句云云；《渔翁》诗云：‘溪鸥散后夜无伴，荷叶老时秋有衣。’《瑞香》诗云：‘北方野客不惯见，明月满衣犹倚栏。’皆为北方学所称道，惜其官不显。”

　　楚甸齐封自此分，穆陵遗俗久犹存。岂知今日鸣琴宰，即是当年赐履孙。且有清风消酷暑，更无惊犬吠黄昏。畏人客子成安枕，独宿荒村不闭门。

　　项籍庙二首　　前人

　　《燕魏录》云：“许表民工诗，尝为《项籍庙》诗云云，时脍炙人口。”

　　曾被秦人笑沐猴，锦衣东去更何求。可怜瞭瞭重瞳子，不见山河绕雍州。

　　千古兴亡莫浪愁，汉家功业亦荒邱。空余原上虞姬草，舞尽春风未肯休。

　　宿蒋山栖霞寺　　俞紫芝

　　《诗事》云：“秀老放达不娶，能诗。《宿蒋山栖霞寺》云云，《山中琴兴》云云，又《无题》云云。”《石林诗话》云：“俞紫芝，扬州人，少有高行，不娶，得浮屠心法，所至翛然，而工于诗。尝有云云前一首。之句，尤为荆公所赏，和云：‘新诗比旧更增峭，若许追攀莫太高。’秀老卒于元祐初，惜无发名者，不得与林和靖一流，概见于隐逸。”《溪诗话》云：“隐居风景，义山《忆正一》云：‘烟炉销尽寒炉晦，童子开门雪满松。’子原云：‘日午独眠无余声，山童隔竹敲茶臼。’秀老云：‘夜深童子唤不醒，猛虎一声山月高。’闲弃山间累年，颇得此数诗气味。”

　　独坐清谈久亦劳，碧松燃火暖衾袍。夜深童子唤不起，猛虎一声山月高。

　　山中琴兴　　前人

　　野客调琴玉一枝，薰风滋味自家知。夜深断送鹤先睡，弹到山空月落时。

　　无题　　前人

　　深深画陌倚朱门，腮粉轻红湿泪痕。寂寞绣屏人未见，杏花疏雨立黄昏。

　　题溧阳邮亭

　　《庚溪诗话》云：“绍兴初，余之官建康，舣舟溧阳邮亭，见壁间题云云，不著姓氏，不知何人所作。观其言，淡而旨远，决非汩没名利，而不知返者也。”

　　十年弃微官，归来事却扫。扁舟访安期，要觅如瓜枣。不知膏粱珍，恶食诗自好。田园吾无多，生理但草草。浊酒时一尊，孤斟从醉倒。

　　题斗野亭　　刘无言

　　又云：“昔年过邵伯埭，登斗野亭，见梁间题云：‘此刘焘无言诗。’盖尽得斗野之景物也。”

　　地势如板掌，天形似覆盘。三星罗户牖，北斗挂阑干。晚色芙蕖静，秋香稏寒。更无山碍眼，剩觉水云宽。

　　即事　　何搢之

　　又云：“何搢之大圭，广德人，早年有俊声，宣和间为馆职。其人落拓不羁，不能自重，仕宦晚，亦不偶。其诗殊有可喜者，尝记其一联云：‘蜂垂倒世界，蚊聚小雷霆。’又尝为姓韩贵人作乐语，乃以韩吏部、汉将军为对，亦有功也。”

　　茅屋松窗小隐家，茶烟漠漠水斜斜。檐间乳燕未成语，庭下石榴争放花。赖有诗书销白日，倦随车马走黄沙。林泉旧约好归去，风雨满江垂钓车。

　　题碧云亭　　失名

　　又云：“昔过阳羡，舣舟溪寺，一亭壁间题云云。碧云亭，未知在何地，诗亦未知何人作。其词意清绝，因笔之。”

　　碧云亭上碧云飞，竟日回环面翠微。梅萼破香知腊尽，柳梢含绿认春归。风前古涧琴三叠，雪后群峰玉一围。遥想一人清太甚，太清宫里说禅机。

　　送虞少催　　林懿成

　　又云：“林懿成季仲，尝为太常少卿，永嘉人，颇喜为诗。尝与会稽虞仲琳少催相好，虞颇通性理之学，林以诗送其行云云。又尝为婺州题赤松山、黄初平祠二首云云，皆语佳而意新也。”

　　男儿何苦弊群书，学到根源物物无。曾子当年多一唯，颜渊终日只如愚。水流万折心无竞，月落千山影自孤。执手沙头休话别，与君原不隔江湖。

　　题黄初平祠二首　　前人

　　路转溪西草木香，有人荷笠山之阳。定知我是金华守，笑道牧民如牧羊。

　　羽仗霓旗去不还，空余掬水落人间。至今山下无根草，便是田家九转丹。

　　题关中驿舍　　失名

　　又云：“靖康之变，中原为金所据，当时文人胜士，陷于彼者不少。如庚申、辛酉年，河南关陕之地暂复，有自关中驿舍壁间得二绝云云。”

　　鼙鼓轰轰声彻天，中原庐井半萧然。莺花不管兴亡事，妆点春光似昔年。

　　渭平沙浅雁来栖，渭涨沙移雁不归。江海一身多少事，清风明月我沾衣。

　　题梦笔　　姚宏

　　又云：“梦笔驿中，江淹旧居。姚宏令声一绝云云，可警后学者。”

　　一宵短梦惊流俗，千古高名挂里闾。遂使晚生矜此意，痴眠不读一行书。

　　题临安旅邸　　失名

　　《庚溪诗话》云：“所至驿，留题壁间亦多有可取者，见李仲南丙言临安旅邸壁间一绝云云，又建州崇安分水驿中一绝云云，又吕叔潜大虬言镇江丹阳玉乳泉壁间一绝云云，三诗皆可喜，然皆不著名氏也。”《西溪丛话》云：“此仵盘艮翁诗，前一首。父信，本军职，终文恩副使，以荫补借职。元丰中，监青州临淄酒税，或以此诗题酒楼，皆云神仙作也。”

　　太一峰前是我家，满床书籍旧生涯。春城恋酒不归去，老却碧桃无限花。

　　题分水驿　　失名

　　江南三月已闻蝉，麦熟梅黄茧作绵。料得故园烟雨里，轻寒犹作养花天。

　　题玉乳泉

　　骑马出门三月暮，杨花故作雪漫天。客情惟有夜难度，宿处先寻无杜鹃。

　　奉送永兴安抚刘侍读　　欧阳修

　　《渔隐丛话》云：“永叔《送原父出守永兴》诗云云，黄鲁直《送王郎》诗云云，近时学者以为此格独鲁直为之，殊不知永叔已先有也。”

　　酌君以荆州鱼枕之蕉，赠君以宣城鼠须之管。酒如长虹饮沧海，笔若骏马驰平坂。爱君少年方英豪，嗟我久衰欢渐鲜。文章惊世闻名早，意气论交相得晚。鱼枕蕉一举，十分当覆盏。鼠须管为物，虽微用不浅。新诗醉墨时一挥，别后寄我无辞远。

　　送王郎　　黄庭坚

　　酌君以蒲城桑落之酒，泛君以湘累秋菊之英，赠君以黟川点漆之墨，送君以阳关垂泪之声。酒浇胸中之磊块，菊制短世之颓龄，墨以传千古文章之印，歌以写从来兄弟之情。江山万里将头白，骨肉十年终眼青。连床夜语鸡戒晓，书囊无底谈未了。有功翰墨乃如此，何恨远别音书少。炊沙作糜终不饱，镂冰文字费工巧。要须心地收汗马，孔孟行世日杲杲。有弟有弟力持家，妇能养姑供珍鲑。儿大诗礼女桑麻，公但读书遮眼花。

　　行路难　　晁补之

　　又云：“余观无咎古乐府是其所长，辞格俊逸可喜，如《行路难》云云。”

　　赠君珊瑚夜光之角枕，玳瑁明月之雕床，一茧秋禅之丽縠，百和更生之宝香。秾华纷纷白日暮，红颜寂寂无留芳。人生失意十八九，君心美恶谁能量。愿君虚怀广末照，听我一曲关山长。不见班姬与陈后，宁闻衰落尚专房。

　　谢章子厚　　刘子先

　　《高斋诗话》云：“章子厚尝与刘子先定有场屋之旧，又颇相善。子厚居京口，子先守姑苏，以新酝洞庭春寄之。子厚答诗云：‘洞霄宫里一闲人，东府西枢老旧臣。多谢姑苏贤太守，殷勤分送洞庭春。’其后隔阔十年，子厚拜相，亦不通问。寄书诮其相忘远引之意，子先以诗谢云云。公得诗大喜，即召为宰属，遂迁户部侍郎。”

　　故人天上有书来，责我疏愚唤不回。两处共瞻千里月，十年不寄一枝梅。尘泥自与云霄隔，驽马难追德骥才。莫谓无心向门下，也曾终夕望三台。

　　涂中　　张公庠

　　《侯鲭录》云：“张公庠自少能诗，一绝云云。”苕溪渔隐云：“《云霄广录》只载此诗后两句，云是李元膺《游春》诗，未知孰是。郑毅夫《代探花郎》一绝，与前诗格调殊相类，今附于此。”

　　一年春事又成空，拥鼻微吟半醉中。来到桃花新雨过，马蹄无处避残红。

　　代探花郎绝句　　郑獬

　　嫩绿轻红相间开，一番走马探春回。青衫不管露痕湿，直入乱花深处来。

　　宫词　　卢秉

　　《西溪诗话》云：“卢秉，元丰间有能诗声，尝梦入古祠，祠有大池，岛屿森列，锦衣绣帻者，车马缤纷，数十百人。问之，曰：‘未央宫也。’顷一绿衣中使亟召卢过池，至大殿，坐土木偶数十，率丈余，丹绿陈落，而梵语高彻。旁一人引卢就席，给笔札，命赋《宫词》。既寤，记其半。是日向午，复昏绝，又续其梦。中夜而兴，乃尽得其诗云云。凡十首。余观前人词章，不正者类托之梦兆，此特明白怪奇，如是殆不可理推也。”

　　絮扑芙蓉苑，华开太液波。黄头吹月笛，擢影落天河。

　　其二

　　草浅天边碧，花匀日脚红。须知亲帝泽，不必藉春工。

　　其三

　　花萼蜂儿影，帘旗燕子风。游丝避金葆，吹过紫垣东。

　　其四

　　翠环双凤带，小队五花蹄。十二龙钩卷，梨花烂漫时。

　　其五

　　花蒂流金水，知从秘苑来。春风如解意，不敢起纤埃。

　　其六

　　粉蝶非仙骨，随风过苑墙。穿花不敢采，应怯内家香。

　　其七

　　沉沉雨过宫槐绿，寂寂春残辇路香。细想人间无此景，夜来魂梦到昭阳。

　　其八

　　迎春新燕尾纤纤，拂柳穿花掠翠檐。问道蕊宫三十六，美人争为卷珠帘。

　　其九

　　蓬莱风蹙水纹班，月甃风廊四百间。云外跸声穿岭去，行宫簇马望骊山。

　　其十

　　落絮蒙蒙立夏天，楼前槐影叶初圆。传闻紫殿深深处，便有薰风入舜弦。

　　开元乐词　　沈括

　　《侯鲭录》云：“沈括为翰林学士，有《开元乐词》四首，裕陵爱之。”

　　鹳鹊楼头日暖，蓬莱殿里花香。草绿烟迷步辇，天高日近龙床。

　　其二

　　楼上正临宫苑，外间不见人家。寒食轻笼薄雾，满城明月梨花。

　　其三

　　按舞骊山影里，回銮渭水光中。玉笛一天明月，翠华满陌春风。

　　其四

　　殿后春旗簇仗，楼前御队穿花。一片红云闹处，外人遥认官家。

　　结客　　滕元发

　　《侯鲭录》云：“滕达道长于五言，有《省试》诗云：‘寒日边声断，春风塞草长。’又《结客》诗云云。”

　　结客结英豪，莫问儿女曹。黄金装剑佩，猛兽画旗旄。北极狼星落，中原旺气高。终令贺兰贼，不著赭黄袍。

　　安乐窝　　邵雍

　　《邵氏闻见录》云：“康节有《安乐窝中》诗，温公爱之，请书纸帘上，字画奇古，某家世宝之。”

　　半记不记梦觉后，似愁无愁情倦时。拥衾侧卧未收起，帘外落花撩乱飞。  
　 

卷十九

　　杂编九

　　江陵病中闻白乐天左降江州　　元稹

　　《容斋随笔》云：“嬉笑之怒，甚于裂眦；长歌之哀，过于恸哭，此语诚然。元微之在江陵，病中闻白乐天左降江州，作绝句云云。乐天以为此句他人尚不可闻，况仆心哉！微之集作‘垂死病中仍怅望’，此三字既不佳，又不题为病中作，失其意矣。东坡守彭城，子由来访之，留百余日而去，作二小诗云云。东坡云：‘以为读之，殆不可为怀。’乃和其诗以自解，至今读之，尚能使人凄然也。”

　　残灯无焰影幢幢，此夕闻君谪九江。垂死病中惊起坐，暗风吹雨入寒窗。

　　与子瞻会宿逍遥堂二绝　　苏辙

　　逍遥堂后千寻木，长送中宵风雨声。误喜对床寻旧约，不知漂泊在彭城。

　　又

　　秋来东阁凉如水，客去山公醉似泥。困卧北窗呼不醒，风吹松竹雨凄凄。

　　书事　　王维

　　《禁脔》云：“王维、舒王两诗，皆有不尽之意，苏子由谓之不带声色也。”

　　轻阴阁小雨，深院闭慵开。坐看苍苔色，欲上人衣来。

　　同前　　王安石

　　若邪溪上踏莓苔，兴罢张帆载酒回。汀草岸花浑不见，青山无数逐人来。

　　题省中院壁　　杜甫

　　《禁脔》云：“前二诗杜子美作，后一诗严武作，皆于引韵便失拈，则若不拘律，然其对偶特精到。如此谓之‘骨含苏李体’。鲁直作《落星》诗，乃其法也。”

　　掖垣竹埤梧千寻，洞门对雪常阴阴。飞花游丝白日静，鸣鸠乳燕青春深。腐儒寒晚谬通籍，退食迟回违寸心。衮职曾无公家补，许身愧比双南金。

　　卜居

　　浣花流水水西头，主人为卜林塘幽。已知出郭少尘事，更有澄江销客愁。无数蜻蜓齐上下，一双鸂鶒对沈浮。东行万里堪乘兴，须向山阴上小舟。

　　巴岭答杜二见忆　　严武

　　卧向巴山月落时，两乡千里梦相思。可但步兵兼好酒，也知光禄最能诗。江头赤叶枫愁客，篱外黄花菊对谁。跋马望君非一度，冷猿秋雁不胜悲。

　　落星寺　　黄庭坚

　　《王直方诗话》云：“山谷谓洪驹父云：‘甥最爱老舅诗中何语？’驹父举‘蜂房各自开户牖，蚁穴或梦封侯王’，以为深类工部。山谷云：‘得之矣。’”

　　落星游空何时落，著地便化为宝坊。诗人昼吟山入座，醉客夜愕江撼床。蜂房各自开户牖，蚁穴或梦封侯王。不知青云梯几级，更借瘦藤游上方。

　　严中丞携酒过草堂　　杜甫

　　《渔隐丛话》云：“律诗之作，用字平侧，世固有定体，众共守之。然不若时用变体，如兵之出奇，变化无穷，以惊世骇目。如老杜云云，此绝句律诗之变体也。东坡尝用此变体作诗云云。又有七言律诗，至第三句便失拈，落平侧，亦别是一体。唐人用此甚多，但今人少用耳。如老杜云云，严武云云，韦应物云云，此三诗起头用侧声。老杜云云，韦应物云云，此二诗起韵用平声，故第三句亦用平声。凡此，皆律诗之变体，学者不可不知。”

　　竹里行厨洗玉盘，花边立马簇金鞍。非关使者征求急，自识将军礼数宽。百年地僻柴门迥，五月江深草阁寒。看弄渔舟移白日，老农何有罄交欢。

　　绝句　　韦应物

　　南望青山满禁闱，晓陪鸳鹭正差池。共爱朝来何处雪，蓬莱宫里拂松枝。

　　又　　杜甫

　　山瓶乳酒下青云，气味浓香幸见分。鸣鞭走送怜渔父，洗盏开尝对马军。

　　又　　苏轼

　　华发萧萧老遂良，一身萍挂海中央。无钱种菜为家业，有病安心是药方。

　　儋耳

　　总角黎家三小童，口吹葱叶送迎翁。莫作天涯万里意，溪边自有舞雩风。

　　又

　　半醒半醉问诸黎，竹刺藤梢步步迷。但寻牛迹觅归路，家在牛栏西复西。

　　咏怀　　杜甫

　　摇落深知宋玉悲，风流儒雅亦吾师。怅望千秋一洒泪，萧条异代不同时。江山故宅空文藻，云雨荒台岂梦思。最是楚宫俱泯灭，舟人指点到今疑。

　　又　　严武

　　漫向江头把钓竿，懒眠沙草爱风湍。莫倚善题鹦鹉赋，何须不着鵕鸃冠。腹中书籍幽时晒，肘后医方静处看。兴发会能驰骏马，终须重到史君滩。

　　自巩洛舟行入黄河即事　　韦应物

　　夹水苍山路向东，东南山豁大河通。寒树依微远天外，夕阳明灭乱流中。孤村几岁临伊岸，一雁初晴下朔风。为报洛桥游宦侣，扁舟不系与心同。

　　即事　　杜甫

　　暮春三月巫峡长，晶晶行云浮日光。雷声忽送千山雨，花气浑如百和香。黄莺过水翻回去，燕子衔泥湿不妨。飞阁卷帘图画里，虚无只少对潇湘。

　　燕李录事　　韦应物

　　与君十五侍皇闱，晓拂炉烟上玉墀。花开汉苑经过处，雪下骊山沐浴时。近臣零落今犹在，仙驾飘飖不可期。此日相逢非旧日，一杯成喜亦成悲。

　　石鼓歌　　韩愈

　　《笔墨间录》云：“此歌全仰止杜子美《李朝八分小篆歌》。”杜歌见本门。《邵氏闻见录》亦云：“退之《石鼓诗》体子美《八分歌》也。”

　　张生手持石鼓文，劝我试作石鼓歌。少陵无人谪仙死，才薄将奈石鼓何。周纲陵迟四海沸，宣王愤起挥天戈。大开明堂受朝贺，诸侯剑佩鸣相磨。搜于岐阳骋雄俊，万里禽兽皆遮罗。镌功勒成告万世，凿石作鼓隳嵯峨。从臣才艺咸第一，简选撰刻留山河。雨淋日炙野火燎，鬼物守护烦撝呵。公从何处得纸本，毫发尽备无差讹。辞严义密读难晓，字体不类隶与蝌。年深岂免有缺画，快剑斫断生蛟鼍。鸾翔凤翥众仙下，珊瑚碧树交枝柯。金绳铁索锁纽壮，古鼎跃水龙腾梭。陋儒编诗不收入，二雅褊迫无委蛇。孔子西行不到秦，掎摭星宿遗羲娥。嗟余好古生苦晚，对此涕泪双滂沱。忆昔初蒙博士征，其年始改称元和。故人从军在右辅，为我量度掘臼科。濯冠沐浴告祭酒，如此至宝存岂多。氊苞席裹可立致，十鼓只载数骆驼。荐诸太庙比郜鼎，光价岂止百倍过。圣恩若许留太学，诸生讲解得切磋。观经洪都尚填咽，坐见举国来奔波。剜苔剔藓露节角，安置妥帖平不颇。大厦深檐与盖覆，经历久远期无他。中朝大官老于事，讵肯感激徒媕娿。牧童敲火牛砺角，谁复着手为摩挲。日销月铄就埋没，六年西顾空吟哦。羲之俗书趁姿媚，数纸尚可博白鹅。继周八代争战罢，无人收拾理则那。方今太平日无事，柄用儒雅崇丘轲。安能以此上论列，愿借辨口如悬河。石鼓之歌止于此，呜呼吾意其蹉跎。

　　同前　　苏轼

　　赵次公《诗注》云：“石鼓，周宣王时物，在凤翔府孔子庙中。石鼓之字，盖蝌蚪之变者，韩退之有《蝌蚪书后记》一篇，云：‘李阳冰之子服之，授余以其家蝌蚪《孝经》、汉卫宏官书两部，合一卷。’且曰：‘古书得其依据。’如是，则退之宜稍识蝌蚪书矣。而退之《石鼓歌》乃云：‘辞严义密读难晓，字体不类隶与蝌。’而东坡乃云：‘强寻偏旁推点画，时得一二遗八九。我车既攻马亦同，其鱼维鱮实之柳。’东坡《记石鼓文》云：“‘我车既攻，我马既同。’又云：‘其鱼维何？维鱮及鲤。何以贯之？维杨与柳。’惟此六句可读，余不可通晓。”则东坡精于书学矣。欧阳公集古跋尾，谓韦应物以为文王之鼓，韩退之以为宣王之鼓，不知何所据而然。卒取退之好古不妄者为可信。”

　　冬十二月岁辛丑，我初从政见鲁叟。旧闻石鼓今见之，文字郁律蛟蛇走。细观初以指画肚，欲读嗟如钳在口。韩公好古生已迟，我今况又百年后。强寻偏旁推点画，时得一二遗八九。我车既攻马亦同，其鱼维鱮贯之柳。古器纵横犹识鼎，众星错落仅名斗。糢糊半已似瘢胝，诘曲犹能辨跟肘。娟娟缺月隐云雾，濯濯嘉禾秀稂莠。漂流百战偶然存，独立千载谁与友。上追轩颉相唯诺，下挹冰斯同鷇觳。忆昔周宣歌鸿雁，当时籀史变蝌蚪。厌乱人方思圣贤，中兴天为生耆耇。东征徐虏阚虓虎，北伐犬戎随指嗾。象胥杂沓贡狼鹿，方邵联翩赐圭卣。遂因鼙鼓思将帅，岂为考击烦蒙瞍。何人作颂比崧高，万古斯文齐岣嵝。勋劳至大不矜伐，文武未远犹忠厚。欲寻年岁无甲乙，岂有文字记谁某。自从周衰更七国，竟使秦人有九有。扫除诗书诵法律，投弃俎豆陈鞭杻。当年何人佐祖龙，上蔡公子牵黄狗。登山刻石颂功烈，后者无维前无偶。皆云皇帝巡四国，烹灭强暴救黔首。六经既已委灰尘，此鼓亦当随击掊。传闻九鼎沦泗上，欲使万夫沈水取。暴君纵欲穷人力，神物义不污秦垢。是时石鼓何处避，无乃天工令鬼守。兴亡百变物自闲，富贵一朝名不朽。细思物理坐叹息，人生安得如汝寿。

　　筹笔驿　石延年

　　“绵州有筹笔驿，石曼卿尝游焉，作诗以纪其迹。宝元二年，大书以遗朱君复之。后二年，朱为四明节度推官，刻石于厅。事又十有九年，胡宗愈全夫至，作亭于后圃以贮之。中更兵火，亭坏碑仆。又八十有三年，予交代刘伟子才至，得断碑于榛莽间，乃建南堂，亟置壁间，且因以名其堂。然驿在西蜀，而碑见于此，观者多疑之。故叙其始末，庶几来者有考云。鄱阳王刚中时亨题。”“昔范文正公谈石学士云：‘曼卿之诗，气雄而奇，大爱杜甫，酷能似之。曼卿之笔，颜筋柳骨，散落人间，宝为神物。’今观此诗此字，则所谓宝为神物，非虚语也。予至鄞之明年，乃得此书及李阳冰篆额数字，皆断碑粪壤中取而涤之，缺裂之余，遒劲如新。视其生意凛然，使工摹之以贻好事，其必不以予为爱奇之过者，天下之目，举相似也。诗缺十五字，得曼卿集补之。‘臣’字下‘与逆子摇岳’，‘坰’下‘虎奔咸逐’，‘乃’下‘不经惟’，‘关’下‘徐骇’，‘蛮’下‘土’。长乐林栗识。”《隐君诗话》云：“石延年长韵律诗，善叙事，其他无大好处。《筹笔驿》、《铜雀台》、《留侯庙》诗为一集之冠。”《欧公诗话》云：“曼卿自少以诗酒豪放自得，其气貌伟然，诗格奇峭。又工于书，笔画遒健，体兼颜、柳，为世所好。余家尝得南唐后主澄心堂纸，曼卿为余草书其《筹笔驿》诗，曼卿平生所自爱者，至今藏之，号为三绝。”

　　汉室亏皇象，乾坤未即宁。奸臣与逆子，摇岳复翻溟。权表分江域，曹袁斗夏坰。虎奔咸逐逐，龙卧独冥冥。从众非无术，欺孤乃不经。惟思恢正道，直起复炎灵。管乐韬方略，关徐骇视听。一言俄逆主，三顾已忘形。南既清蛮土，东期赤魏庭。出师功自著，治国志谁铭。历剑兵如水，临秦策若瓴。举声收溃虏，横势欲逾泾。仲达耻巾帼，辛毗发辟扃。可烦亲细务，遽见堕长星。战地悲陵谷，来贤赏德刑。意中流水远，愁外旧山青。想像风徽在，侵寻毛骨醒。迟留慕英气，沈叹抚青萍。  
　 
卷二十

　　杂编十

　　题孤山寺　　张祜

　　《西清诗话》云：“《百家诗选》，余读之，见其取张祜《惠山寺》诗‘泉声到坡尽，山色上楼多’，而不取《孤山寺》诗云云。又贾岛平生得意句‘独行潭底影，数息树边身’，复不取，而载‘写留行道影，焚却坐禅身’，不知意果如何耳。”

　　楼台耸碧岑，一径入湖心。不雨天长润，无云水自沈。断桥荒藓涩，空院落花深。犹忆西窗月，钟声在北林。

　　自遣　　陆龟蒙

　　《渔隐丛话》云：“天随子有《自遣》云云，又《古意》云云，皆思心经奇，不袭前人也。”

　　数尺游丝堕碧空，年年长是惹春风。争知天上无人住，也有清愁白发翁。

　　古意

　　君心莫浅薄，妾意正凄托。愿得车双轮，一夜坐四角。

　　解昭君怨　　王睿

　　《诗事》云：“炙毂子王睿作《解昭君怨》，殊有思，能道人好处。”

　　莫怨工人丑画身，莫嫌明主使和亲。当时若不嫁胡虏，只是宫中一舞人。

　　赠卢纶秋夜同宿　　李益

　　《容斋随笔》云：“李益、卢纶，皆唐大历十才子杰者。纶于益为内兄，尝秋夜同宿，赠纶诗云云，纶和云云，二诗虽绝句，读之使人凄然，皆奇作也。”

　　世故中年别，余生此会同。却将悲与病，独对朗陵翁。

　　和前篇　　卢纶

　　戚戚一西东，十年今始同。可怜风雨夜，相对两衰翁。

　　汉宫曲　　徐凝

　　又云：“徐凝以‘瀑布界破青山’之句，东坡指为恶诗，故不为诗人所称说。予家有凝集，观其余篇，自有佳处，今谩记数绝于此，以下五首。皆有情致，宜其见知于微之、乐天也。但俗子妄作乐天诗，缪为赏激，以起东坡之诮耳。”

　　月色帘前流玉霜，赵家飞燕侍昭阳。掌中舞罢箫声绝，三十六宫秋夜长。

　　忆扬州

　　萧娘脸下难胜泪，桃叶眉头易得愁。天下三分明月夜，二分无赖是扬州。

　　相思林

　　远客远游新过岭，每逢芳树问芳名。长林遍是相思树，争遣愁人独自存。

　　玩花

　　一树梨花春向暮，雪枝残处怨风来。明朝渐校无多去，看到黄昏不欲回。

　　将归江外辞韩侍郎

　　一生所遇惟元白，天下无人重布衣。欲别朱门泪先尽，白头游子白身归。

　　惜花　　严恽

　　又云：“《温公诗话》云：‘唐之中叶，文章特盛，其姓名湮没，不传于世者甚众。’予观严恽《惜花》一绝云云，前人多不知谁作，乃见于《皮陆唱和集》中。大率唐人多工诗，虽小说、剧戏、鬼物、假托，莫不宛转有思致，不必专门名家而后可称也。”

　　春光冉冉归何处，更向花前把一杯。尽日问花花不语，为谁零落为谁开。

　　寄全椒山中道士　　韦应物

　　又云：“韦应物在滁州，以酒寄全椒山中道士，作诗云云，其为高妙超诣，固不容夸说，而结尾两句，非复言语思索可到。”

　　今朝郡斋冷，忽念山中客。涧底束荆薪，归来煮白石。欲持一樽酒，远慰风雨夕。落叶满空山，何处寻行迹。

　　绝句　　李颀

　　又云：“欧阳公好称诵唐严维诗‘柳塘春水漫，花坞夕阳迟’，及常建‘竹迳通幽处，禅房花木深’之句，以为不可及。予绝喜李颀诗云云，且作客涉远，适当穷秋，暮投孤村古寺，中夜不能寐，起坐凄恻，而闻檐外雨声，其为一时襟抱，不言可知。而此两句十字中，尽其意态，海水喻愁，非过语也。”

　　远客坐长夜，雨声孤寺秋。请量东海水，看取浅深愁。

　　柳枝词　　刘长卿

　　又云：“薛能者，晚唐诗人，格调不能高，而妄自尊大。有《柳枝词》五首，最后一章曰：‘刘白苏台总近时，当初章句是谁推。纤腰舞尽春杨柳，未有侬家一首诗。’自注云：‘刘、白二尚书继为苏州刺史，皆赋《杨柳枝词》，世多传唱。虽有才语，但文字太僻，宫商不高耳。’能之大言如此。但稍推杜陵，视刘、白以下蔑如也。今读其诗，正堪一笑。刘之词云云，白之词云云，其风流气概，岂能所可仿佛哉！”

　　城外春风吹酒旗，行人挥袂日西时。长安陌上无穷树，惟有垂杨管别离。

　　同前　　白居易

　　红板江桥青酒旗，馆娃宫暖日斜时。可怜雨歇东风定，万树千条各自垂。

　　三阁词四首　　刘禹锡

　　山谷云：“此四章，可以配《黍离》之诗，有国存亡之鉴也。大概刘长卿乐府，小章优于大篇，诗优于他文耳。”

　　贵人三阁上，日夕未梳头。不应有恨事，娇甚郤成愁。

　　珠箔曲琼钩，子细见扬州。北兵那得度，浪语判悠悠。

　　沈香帖阁柱，金缕画门楣。回首降幡下，已见黍离离。

　　三人出眢井，一身登槛车。朱门漫临水，不可见鲈鱼。

　　淮阴行五首　　刘禹锡

　　山谷云：“《淮阴行》情调殊丽，语气尤稳切。白乐天、元微之为之，皆不入此律也。惟‘无奈脱莱时’不可解，当待博物洽闻者说也。”

　　古有《长干行》，言三江之事悉矣。余尝阻风淮阴，作《淮阴行》以禆乐府。

　　簇簇淮阴市，竹楼缘岸上。好日起樯竿，鸟飞惊五两。

　　其二

　　今日转船头，金乌指西北。烟波与春草，千里同一色。

　　其三

　　船头大铜镮，摩挲光陈陈。蚤晚使风来，沙头一眼认。

　　其四

　　何物令侬羡，羡郎船尾燕。衔泥趁樯竿，宿食长相见。

　　其五

　　隔浦望行船，头昂尾幰幰。无奈脱莱时，清淮春浪软。

　　竹枝词　　刘禹锡

　　山谷云：“刘梦得《竹枝》九章，词意高妙，元和间诚可以独步。道风俗而不俚，追古昔而不愧，比之杜子美《夔州歌》，所谓同工而异曲也。昔东坡尝闻余咏第一篇，叹曰：‘此奔轶绝尘，不可追也。’”

　　四方之歌，异音而同乐。岁正月，余来建平，里中儿联歌《竹枝》，吹短笛击鼓以赴节。歌者扬袂雎舞，以曲多为贤。聆其音，中黄钟之羽。卒章激许如吴声，虽伧儜不可分，而含思宛转，有淇濮之艳。昔屈原居沅湘间，其民迎神，词多鄙陋，乃为作《九歌》。到于今，荆楚鼓舞之。故余亦作《竹枝词》九篇，俾善歌者扬之。附于末。后之聆巴歈，知变风之自焉。

　　白帝城头春草生，白盐山下蜀江清。南人上来歌一曲，北人莫上动乡情。

　　山桃红花满上头，蜀江春水拍山流。花红易衰似郎意，水流无限似侬愁。

　　江上朱楼新雨晴，瀼西春水縠文生。桥东桥西好杨柳，人来人去唱歌行。

　　日出三竿春雾消，江头蜀客驻兰桡。凭寄狂夫书一纸，住在城都万里桥。

　　两岸山花似雪开，家家春酒满银杯。昭君坊中多女伴，永安宫外蹋青来。

　　城西门前滟滪堆，年年波浪不能摧。懊恼人心不如石，少时东去复西来。

　　瞿塘嘈嘈十二滩，此中道路古来难。长恨人心不如水，等闲平地起波澜。

　　巫峡苍苍烟雨时，清猿啼在最高枝。个里愁人肠自断，由来不是此声悲。

　　山上层层桃李花，云间烟火是人家。银钏金钗来负水，长刀短笠去烧畬。

　　武昌老人说笛歌　　刘禹锡

　　《谩斋语录》云：“刘禹锡长于歌行并绝句，如《武昌老人说笛歌》，山谷云：‘使宋玉、马融复生，亦当许之。’《金陵怀古》等五绝，乐天云：‘在在处处，当有神物护持。’不虚语也。”《诗史》云：“苏子美言乐天《琵琶行》，中云‘夜深忽梦少年事，觉来粉泪湿阑干’，此联有佳句。今谓梦得《说笛歌》，云‘如今老去语犹迟，音韵高低耳不知。气力已无心尚在，时时一曲梦中吹’，不减乐天。”

　　武昌老将七十余，手把庾令相问书。自言少小学吹笛，蚤事曹王曾赏激。往年镇戍到蕲州，楚山萧萧笛竹秋。当时买林恣搜索，典却身上乌貂裘。古苔苍苍封老节，石上孤生饱风雪。商声五音随指发，水中龙应行云绝。曾将黄鹤楼上吹，一声占尽秋江月。如今老去语犹迟，音韵高低耳不知。气力已无心尚在，时时一曲梦中吹。

　　金陵五题　　刘禹锡

　　序云：余少为江南客，而未游秣陵，尝有遗恨。后为历阳守，跂而望之，适有客以《金陵五题》相示，逌尔生思，歘然有得。他日友人白乐天掉头苦吟，叹赏良久，且曰：“《石头》诗云‘潮打空城寂寞回’，吾知后之诗人不复措词矣余。”四咏虽不及此，亦不孤乐天之言尔。

　　石头城

　　山围故国周遭在，潮打空城寂寞回。淮水东边旧时月，夜深还过女墙来。

　　乌衣巷

　　朱雀桥边野草花，乌衣巷口夕阳斜。旧时王谢堂前燕，飞入寻常百姓家。

　　台城

　　台城六代竞豪华，结绮林春事最奢。万户千门成野草，只缘一曲后庭花。

　　生公讲堂

　　生公说法鬼神听，身后空堂夜不扃。高坐寂寥尘漠漠，一方明月可中庭。

　　江令宅

　　南朝词臣北朝客，归来惟见秦淮碧。池台竹树三亩余，至今人道江家宅。

　　滁州西涧　　韦应物

　　《本事诗》云：“刘禹锡云：‘白二十苦爱我《石头城》诗云云，我自知不及韦十九诗云云。’”

　　独怜芳草涧边生，上有黄鹂深树鸣。春潮带雨晚来急，野渡无人舟自横。

　　闻歌　　杜牧

　　《抒情诗话》云：“杜牧之绰有诗名，纵情雅逸。金陵舣舟，闻倡楼歌声，有诗云云，风雅编缀，不可胜纪。与杜甫齐名，时人呼为大杜、小杜。”

　　烟笼寒水月笼沙，夜泊秦淮寄酒家。倡女不知亡国恨，隔江犹唱后庭花。

　　中书即事　　裴度

　　《石林避暑录》云：“李文定公坐与丁晋公不相能，中尝郁郁不乐。旧中书省壁有手题诗一联云：‘灰心缘忍事，霜鬓为论兵。’凡数十处，此裴晋公诗也。初不见全篇，在许昌偶得其集云云，晋公之言犹及此，岂坐李逢吉、元稹故耶？集中又有《在太原题厅壁》一绝句云云，则此公胸中，亦未得全为无事人。绿野之游，岂易得哉？裴公固不特以文字名世，然诗辞皆整齐闲雅，忠义端亮之气，凛然时见，览之每可喜也。”

　　有意效承平，无功答圣明。灰心缘忍事，霜鬓为论兵。道直身还在，恩深命转轻。盐梅非拟议，葵藿是平生。白日长悬照，苍蝇谩发声。嵩阳旧田里，终使谢归耕。

　　在太原题厅壁

　　危事经非一，浮荣得是空。白头官舍里，今日又春风。

　　怀萧山隐者　　刘禹昭

　　《郡阁雅谈》云：“刘禹昭，字休明，婺州人。少师林宽，为诗刻苦，不惮风雪。《怀萧山隐者》云云。尝与人论诗曰：‘五言如四十个贤人，乱著一个屠沽不可；觅句若掘得玉匣，有底有盖，但精求必谓得其实。’”

　　先生入太华，杳杳绝良音。秋梦有时见，孤云无处寻。神清峰顶立，衣冷瀑边吟。应笑干明者，六街尘土深。

　　田家

　　《禁脔》云：“诗分三种趣：一曰奇趣，二天趣，三胜趣。《田家》云云，江淹效渊明体云：‘日暮巾柴车，路暗光已寂。归人望烟火，稚子候檐隙。’全篇见六代门。此二诗脱去翰墨痕迹，令人想见其处，此所谓奇趣也。《宫词》云云，《大林寺》云云，其词终如水流花开，不假工力，此谓之天趣，天趣者，自然之趣耳。《长安道中》云云，《东林寺》云云，吐词气宛在事物之外，殆所谓胜趣也。”

　　高原耕种罢，牵犊负薪归。深夜一炉火，浑家身上衣。

　　宫词　　杜牧

　　白发宫娥不解悲，满头犹自插花枝。曾缘玉貌君王宠，准拟人看似旧时。

　　大林寺　　白居易

　　人间四月芳菲尽，山寺桃花始盛开。长恨春归无觅处，不知转入此中来。

　　长安道中　　杜牧

　　镜中白发悲来惯，衣上尘痕拂转难。惆怅江湖钓鱼手，却遮西日向长安。

　　东林寺　　白居易

　　昔为东掖垣中客，今日西方社里人。手把杨枝临水坐，闲思往事似前身。

　　富贵曲　　郑征君

　　《鉴诫录》云：“僖宗朝华山，郑征君云叟应百篇，两战不胜，遂挂羽服。后唐三诏不起，可谓高尚隐逸之士也。征君为诗，皆祛涤淫靡，迥绝尘嚣云云。”以下十一首。

　　美人梳洗时，满头间珠翠。岂知两片云，载却数乡税。

　　咏西施

　　素面已云妖，更着花钿饰。脸横一寸波，浸破吴王国。

　　伤时

　　帆力劈开沧海浪，马蹄踏破乱山青。浮名浮利过于酒，醉得人心死不醒。

　　题霍山秦尊师

　　老鹤玄猿伴采芝，有时长叹独移时。翠娥红粉婵娟剑，杀尽世人人不知。

　　偶题

　　似鹤如云一个身，不忧家国不忧贫。拟将枕上日高睡，卖与世间荣贵人。

　　思山咏

　　因卖丹砂下白云，鹿裘惟惹九衢尘。不如将耳入山去，万是千非愁杀人。

　　景福中作

　　闷见戈鋋匝四溟，恨无奇策救生灵。如何饮酒得长醉，直到太平时节醒。

　　招友人游春

　　难把长绳系日乌，芳时偷取醉工夫。任堆金壁摩星斗，买得花枝不老无。

　　山居

　　闷见有人寻，移庵更入深。落花流涧水，明月照松林。醉劝头陀酒，闲教孺子吟。身同云外鹤，断得世尘侵。

　　同前

　　冥心栖石室，散发枕流泉。采柏时逢麝，看云忽见仙。夏狂冲雨戏，春醉载花眠。绝顶登云望，东都一点烟

　　同前

　　不求朝野知，卧看岁华移。采药归侵夜，听松饭过时。荷竿寻水钓，背局上岩棋。祭酒人来说，中原正乱离。

　　击瓯　　方干

　　又云：“方干为诗，炼句字字无失，如《寄友人》云：‘鹤盘远势投孤屿，蝉曳残声过别枝。’齐、梁已来，未有此句。咏《击瓯》则体绝物理，诗人罢唱。”

　　白器敲来曲调成，腕头匀细自轻清。随风摇曳有余韵，测水浅深多泛声。春漏丁当相次发，寒蝉计会一时鸣。从今已得佳声出，众乐无由更得名。

　　夜宴曲　　施肩吾

　　又云：“方干与杭牧于郎中为砚席之知，因夜宴，与‘飞’字韵，请赋一章；又李先辈宣古于澧阳陪杜悰司空宅宴，席上赋得‘桃’字诗；又杜公镇荆渚日，夜宴，出歌姬送酒，李群玉校书飞笔献诗；又卢延让冬夜宴柳驸马陟宅，得‘更’字诗；章先辈孝标于李使君筵赠歌妓刘小小，得‘娘’字诗。并词多不录。已上五公之诗，虽绮靡富艳，皆不及施肩吾《夜宴曲》云云。”

　　兰缸如昼买不眠，玉炉夜起沈香烟。青娥一行十二仙，欲笑不笑桃花燃。碧窗弄娇梳洗晚，户外不知银汉转。被郎嗔罚琉璃盏，酒入四肢红玉软。

　　题夫差庙　　陈羽

　　又云：“陈羽秀才题破吴王夫差庙；江遵先辈咏筑万里长城；程贺员外因咏君山得名，时人呼为程君山；刘象郎中因咏仙掌得名，时人呼为刘仙掌，已上名公，称为卓绝，千百集中，无以如此。”

　　姑苏台上千年木，刻作夫差庙里神。幡盖寂寥尘土满，不知箫鼓乐何人。

　　咏史　　江遵

　　秦筑长城比铁牢，蕃戎不敢过临洮。虽然万里连云际，不及尧阶三尺高。

　　君山　　程贺

　　曾游方外见麻姑，说道君山此本无。云是昆仑山顶石，海风飘落洞庭湖。

　　仙掌　　刘象

　　万古亭亭倚碧霄，不成擎着不成招。何如掬取天池水，洒向人间救旱苗。

　　招昼公　　韦应物

　　《懒真子》云：“昼公，即皎然也，君于湖。旧说皎然欲见苏州，恐诗体不合，遂作古诗投之。苏州一见，大不满意。继而皎然复献旧诗，苏州大称贤，曰：‘几误失大名，何不止以所长见示，而辄希老夫之意？’且苏州诗格如此高古，而皎然卒效之，宜乎不建也。士欲迎合者，以此为戒。”

　　吴兴老释子，野雪盖精庐。诗名徒自振，道心常晏如。想子栖禅夜，见月东峰初。清磬落岩谷，焚香满空虚。叨慕端成旧，未识岂为疏。愿以碧云思，方君怨别余。茂苑繁华地，流水野僧居。何当一游览，倚阁吟踌躇。

　　乐游原　　杜牧

　　又云：“此牧之自尚书郎出郡守时作，其意深矣。盖乐游原者，汉宣帝寝庙在焉。昭陵，即唐太宗之陵也。牧之之意，盖自伤不遇宣帝、太宗之时，而远为郡守也。藉使意不出此，以景趣为意，亦自不凡，况感寓之深乎？此所以不可及也。”

　　清时有味是无能，闲爱孤云静爱僧。独把一麾江海去，乐游原上望昭陵。

　　赠国手王逢　　杜牧

　　又云：“此杜牧之赠国手王逢诗也，或云此真赠国手诗也。棋贪必败，怯又无功。羸形暗去，则不贪也；猛势横来，则不怯也。周伏柱以喻不贪，汉嫖姚以喻不怯。故曰高棋诗也。魏收尝云：‘棋于贪勇之际，所得多矣。’‘七十更万日’者，牧之是时年四十二三，得至七十，犹有万日云。”

　　王子文楸一路饶，偏宜檐竹雨萧萧。羸形暗去春泉长，猛势横来野火烧。守道还如周伏柱，鏖兵不愧汉嫖姚。得年七十更万日，与子同于局上消。

　　寄璨师　　韦应物

　　《溪诗话》云：“苏州《寄璨师》云云，尝谓暑月读之，亦有霜气。”一作爽气。

　　遥知寻斋夜，冻雪封松竹。时有山僧来，悬灯独自宿。  
　 

卷二十一

　　方外

　　上升歌　　吴含灵

　　《郡阁雅谈》云：“吴含灵，江西人也，为道士，居南岳六七年，俗呼为吴猱。好睡，经旬不饮食，常言曰：‘人若要闲，即须懒；如勤，则不闲也。’素不攻文，偶作《上升歌》，甚奇绝。云云。清泰年羽化，后有客人乾祐中在嵩山见之。”

　　玉皇有诏登仙职，龙吐云兮凤着力。眼前蓦地见楼台，异草奇花不可识。我向大罗观世界，世界只如指掌大。当时不为上升忙，一时持向瀛洲卖。

　　题郑处士隐居　　唐求

　　《古今诗话》云：“唐末，蜀州有唐求，放旷疏逸，方外人也。吟诗有所得，即将稿捻为丸，投大瓢中。后卧病，投瓢于江曰：‘兹文苟不沈没，得之者方知吾苦心耳。’瓢至新渠江，有识者曰：‘此唐山人诗瓢也。’接得，十才二三。《题郑处士隐居》云云，《赠如上人》云云。”

　　不信最清旷，及来愁已空。数点石泉雨，一溪霜叶风。业在有山处，道成无事中。酌尽一杯酒，老夫颜亦红。

　　赠如上人

　　不知名利苦，念佛老岷峨。补衲云千片，焚香篆一窠。恋山人事少，怜客道心多。日日斋钟罢，高悬滤水罗。

　　题范贤观

　　《茅亭客话》云：“求性至纯悫，笃雅好道，放旷疏逸，几乎方外之士也。每入市，骑一青牛，至暮醺酣而归，非其类不与之交。或吟或咏，其赠寄别之诗，布于人口。又《题青城山范贤观》云云，《赠僧》云云。”

　　数里缘山不厌难，为寻真诀问黄冠。苔铺翠点仙桥滑，松织香梢古道寒。昼傍绿畦锄嫩玉，夜开红灶捻新丹。钟声已断泉声在，风动瑶花月满坛。

　　赠僧

　　曾闻半偈雪山中，具叶翻时理尽通。般若常添持戒力，药义谁算念经功。云开晓月应难染，海上孤舟自任风。长说满庭花色好，一枝红是一枝空。

　　许真君诗

　　《续仙传》云：“许宣平，新安歙人。自唐景云中，隐于城阳山南坞，结庵以居。不知其饵，但见不食。颜若四十许人，行如奔马。时或负薪以卖，薪檐尝挂一枝花瓠及曲竹枝。每醉，腾腾以归，独吟云云。尔来三十余年，或施人财物，或救人疾苦。城市多访之不见，但觉其庵殿题诗云云，好事者多咏其诗。有抵长安者，于驿路洛阳同华间传舍是处题之。天宝中，李白自翰林出东游，传舍览诗，吟之嗟叹曰：‘此仙中诗人也。’”

　　负薪朝出卖，沽酒日西归。若问家何处，穿云入翠微。

　　题庵殿

　　隐居三十载，筑室南山颠。静夜玩明月，闲朝饮碧泉。樵人歌垄上，谷鸟戏岩前。乐矣不知老，都忘甲子年。

　　绝句

　　《西清诗话》云：“近有人游罗浮，越大小石楼，将归，迫暮，留宿岩谷间。中夜，风薄月素，见一人身无衣，而绀毛覆体。因念山空夜寂，此必仙也，乃再拜问道。异人了不顾，长啸数声，声振林谷，又歌一诗而去，云云。读之使人翛然有绝俗念，不知身在尘盍中。”

　　云来万岭动，云去天一色。长啸两三声，空山秋月白。

　　绝句

　　《玉堂闲话》云：“秦川城北绝顶之上，有隗嚣宫，宫颇宏敞壮丽，今为寿山寺，寺有三门，门限琢青石为之，莹彻如琉璃色。余尝待月纳凉，夕处朝游，不离于是。尔后入蜀，蜀有道士谓余曰：‘隗宫石门限下诗记之乎？’余曰：‘余为孩童迨乎壮年，游处于此，未尝见有诗。’道士微哂曰：‘子若复游，但于石门限下土际求之。’丙戌岁，蜀破还秦，至则访求之，果得一绝云云。详观此篇，飘飘然有神仙体裁。远近词人，竞来讽味，那知道士非控鲤驾鹤之流乎？奇哉！奇哉！”

　　清溪道士人不识，上天下天鹤一只。洞门深锁玉窗闲，滴露研朱点《周易》。

　　空门

　　临平道中作　　道潜

　　《冷斋夜话》云：“吴僧道潜有标置，常自姑苏归西湖，临平道中，作诗云云。东坡赴官钱塘，过而见之，大称赏。”

　　风蒲猎猎弄轻柔，欲立蜻蜓不自由。五月临平山下路，藕花无数满汀洲。

　　题寺壁　　惠诠

　　《冷斋夜话》云：“东吴僧惠诠，佯狂垢污，而诗语清婉。尝书湖上一山寺壁云云，东坡一见，为和其后，竟以此诗知名。”《竹坡诗话》云：“余观东坡和诠诗，所谓‘但闻烟外钟，不见烟中寺。幽人行未已，草露湿芒屦。惟应山头月，夜夜照来去’，未尝不喜，其清绝过人远甚。晚游钱塘，始得诠诗云云，乃知其幽深清远，自有林下一种风流。东坡老人虽欲回三峡倒流之澜，与溪壑争流，终不近也。”

　　落日寒蝉鸣，独归林下寺。柴扉夜未掩，片月随行屦。惟闻犬吠声，更入青萝去。

　　十竹诗　　清顺

　　《冷斋夜话》云：“西湖僧清顺，颐然清淡。尝赋《十竹诗》云云，《林下》云云，荆公游湖上，爱之，乃称其名。坡晚年亦与游，甚多酬唱。”

　　城中寸土如寸金，幽轩种竹只十个。春风慎勿长儿孙，穿我阶前绿苔破。

　　林下

　　久服林下游，颇识林下趣。从渠绿阴繁，不碍清风度。闲行石上眠，落叶不知数。一鸟忽飞来，啼破幽绝处。

　　送僧　　可士

　　《西清诗话》云：“东坡言僧诗要无蔬笋气，固诗人龟鉴。今时误解，便作世网中语，殊不知本分家风，水边林下气象，盖不可无。若尽洗去清拔之韵，使与俗同科，又何足尚？齐己云‘春深游寺客，花落闭门僧’，惠崇云‘晓风飘磬远，暮雪入廊深’之句，华实相副，顾非佳句耶？天圣间，闽僧可士有《送僧》诗云云，亦非食肉者能到也。”

　　一钵即生涯，随缘度岁华。是山皆有寺，何处不为家。笠重吴天雪，鞋香楚地花。他年访禅室，宁惮路岐赊。

　　竹里　　显忠

　　《洪驹父诗话》云：“王荆公书一绝句于壁间云云，盖诗僧显忠诗也。”

　　竹里编茅倚石根，竹茎疏处见前村。闲眠尽日无人到，自有清风为扫门。

　　绝句　　窦黁

　　东坡云：“余谪黄州，休马于逆旅祈宗祥家，见壁上有幅纸题诗云云，其后题云‘滏水僧窦黁’。宗祥谓余：‘此光黄间狂僧也，年百三十，死于熙宁十年。既死，人有见之者。’”

　　满院秋光浓欲滴，老僧倚杖青松侧。只怪高声问不应，嗔余踏破苍苔色。

　　独行溪上　　洪觉范

　　《冷斋夜话》云：“余自并州还故里，馆延福寺，寺前有小溪，风物类斜川，余儿童时戏剧之地也。尝春深独行溪上，作小诗云云。鲁直曰：‘观君诗说烟波漂渺处，如陆忠州论国政，字字坦夷。前身非篙师，沙户种类耶！’”

　　小溪倚春涨，攘我夜月湾。新晴为不平，约束晚见还。银梭时拨剌，破碎波中山。整钓背落日，一叶嫩红间。

　　初退黄龙院　　心禅师

　　《许彦周诗话》云：“晦堂心禅师《初退黄龙院》诗云云，此诗深静平实，道眼所了，非世间文士诗僧所能仿佛也。”

　　不住唐朝寺，闲为宋地僧。生涯三事衲，故旧一枝藤。乞食随缘过，逢山任意登。相逢莫相笑，不是岭南能。

　　呈江都令　　史宗

　　《冷斋夜话》云：“有僧史宗，着麻衣，加衲其上，号麻衣道士，坐广陵白士埭，讴歌自适。江都令檀祇与语，多无畔岸。索纸赋诗云云，檀祗异之。陶渊明记白土埭逢三异比丘，此其一也。观其诗句，脱去畛封，有超然自得之气，非寻常介夫所能作。”

　　有欲苦不足，无欲即无忧。未若清虚者，带索披玄裘。浮游一州间，泛若不系舟。要当毕尘虑，栖息老山丘。

　　西湖僧舍　　清顺

　　《竹坡诗话》云：“东坡游西湖僧舍，壁间见小诗云云，问谁所作，或告以钱塘僧清顺者。即日求得之，一见甚喜，自是而顺之名出矣。余留钱塘七八年，间有能诵清顺诗者，往往不逮前篇，政以所见之未多耳。然而使其止于此，亦足传也。”

　　竹暗不通日，泉声落如雨。春风自有期，桃李乱深坞。

　　题烟蓬　　法具

　　《夷坚巳志》云：“吴中僧多有能诗者。法具，字圆复，《题人烟蓬》云云，又绝句云云二首；蕴常，字不轻，《咏石菖蒲》云云，《咏兰》云云；法平，字元衡，《登北固楼》云云，《绝句》云云。三人皆胜流，甚有唐人风致也。”

　　曹植波澜阔，曾为若士游。江湖流满眼，天地入扁舟。散发邀明月，停杯问白鸥。他年归紫禁，梦亦绕沧洲。

　　绝句

　　鹤鸣九皋秋夜永，纸帐芙蕖卧灯影。九州之外更九州，谁解摩心发深省。

　　又

　　看了青灯梦不成，东风卷雪落寒声。半生客里无穷恨，告诉梅花说到明。

　　石菖蒲　　蕴常

　　细水围苍石，纤纤手自移。几年离雁荡，万里到天池。浮玉春风后，小姑烟雨时。他年怀胜绝，魂梦亦清奇。

　　兰

　　目断山河恨莫裁，拆芳犹记小徘徊。细看叶底春风面，疑自幽篁影下来。

　　登北固楼　　法平

　　不负南徐眼，来看北固云。金焦两山小，吴楚一江分。雨气生苍壁，秋声起夕曛。半生流落恨，此日重殷勤。

　　绝句

　　春风吹枕小屏寒，客舍无聊梦不安。花叶暗时人已去，夕阳光满旧栏干。

　　绝句　　有规

　　《却扫编》云：“往岁吴中多诗僧，其名往往见于前辈文集中。予渡江之初，犹见有规者，颇以诗知名，时年七十余，谈论潇洒可喜。临终前数日，有诗云云，叶左丞大爱之。”

　　读书已觉眉棱重，就枕方欣骨节和。睡起不知天早晚，西窗残日已无多。  
　 
卷二十二

　　闺秀

　　宫词　　花蕊夫人

　　王平甫云：“熙宁间，奉诏定蜀楚，秦民三家所献书籍，得一弊纸，所书花蕊夫人诗三十二首，乃夫人亲笔，而词甚奇，与王建《宫词》无异。谨缮写，入三馆而归，口诵数篇于丞相安石。明日，与中书语及之，而王珪、冯京愿传其本，于是盛行于世。”苕溪渔隐云：“余阅此词，如云云，以下五首。皆清婉可喜。”

　　龙池九曲远相通，杨柳丝牵两岸风。长似江南好风景，画船来往碧波中。

　　又

　　梨园弟子簇池头，小乐携来候宴游。试拭银笙先按拍，海棠花下合梁州。

　　又

　　《韵语阳秋》云：“花蕊《宫词》，如云云之类，亦可喜也。”

　　月头支给买花钱，满殿宫人近数千。遇著唱名多不应，含羞走过御床前。

　　又

　　内人追逐采莲时，惊起沙鸥两岸飞。兰棹把来齐拍水，并船相斗湿罗衣。

　　又

　　厨船进食簇时新，侍座无非列近臣。日午殿头宣索脍，隔花催唤打鱼人。

　　早梅金华《瀛州集》，又《摭遣》记《梅花》诗是女仙题蜀州江梅阁。　　刘元载妻

　　《倦游录》云：“天圣中，礼部郎中孙晃记三英诗，刘元载妻、詹茂光妻、赵晟之母《早梅》、《寄远》、《惜别》三诗，刘妻哀子无立，詹妻留夫侍母病，赵母惧子远游，孙公爱其才以取之。”

　　南枚向暖北枝寒，一种春风有两般。凭仗高楼莫吹笛，大家留取倚栏杆。

　　寄远　　詹茂光妻

　　锦江江上探春回，消尽寒冰落尽梅。争得儿夫似春色，一年一度一归来。

　　惜别　　赵晟之母

　　暖有花枝冷有冰，佳人后会却无凭。预愁离别苦相对，挑尽渔阳一夜灯。

　　绝句　　蓬莱县君

　　《隐居诗话》云：“近世妇人多能诗，往往有臻古人者。王荆公家能诗者最众，吴安持妻蓬莱县君，荆公之女也，有句云云，脱洒可喜。”

　　西风不入小窗纱，秋意应怜我忆家。极目江山千万恨，依前和泪看黄花。

　　寄夫　　丘舜中女

　　《西清诗话》云：“朝奉郎丘舜中，诸女皆能文词，每兄弟内集，必联珠为乐。其仲尝作《寄夫》诗云云，此亦不减班、谢。”

　　帘里孤灯觉晓迟，独眠留得宿妆眉。珊瑚枕上惊残梦，认得萧郎马过时。

　　绝句　　赵德麟妻

　　《王直方诗话》云：“此赵德麟细君王氏所作也。德麟既鳏居，因见此篇，遂与之为亲。余以为乃二十八字媒也。”

　　白藕作花风已秋，不堪残睡更回头。晚云带雨归飞急，去作西窗一夜愁。

　　绝句　　胡楚

　　《后山诗话》云：“杭妓胡楚、龙靓皆有诗名。胡云：‘张子野老于杭，多为官妓作词，而不及靓。靓献诗云云，子野于是为作诗。’”

　　不见当时丁令威，年来处处是相思。若将此恨同芳草，却恐青青有尽时。

　　上张子野　　龙靓

　　天与群芳十样葩，独分颜色不堪夸。牡丹芍药人题遍，自分身如鼓子花。

　　赠陈梦和　　周氏

　　《夷坚志》云：“陈筑，字梦和，莆田人，崇宁初登第，为福州古田尉。既至官，惑一娼周氏。周能诗，尝有诗赠筑云云，首句盖寓筑字也。又有《春晴》诗云云。”

　　梦和残月过楼西，月过楼西梦已迷。唤起一声肠断处，落花枝上鹧鸪啼。

　　春晴

　　瞥然飞过谁家燕，蓦地香来甚处花。深院日长无个事，一瓶春水自煎茶。

　　绝句　　杜羔妻

　　《苍梧杂志》：“云云诗，杜羔妻所作，羔不第而归，作前诗勉之。羔既登第，复作后诗戒之，可谓贤妇人矣。”

　　良人的的是奇才，何事年年被放回。如今妾面羞君面，君到来时近夜来。

　　绝句

　　长安此去无多地，郁郁葱葱佳气浮。良人得意正年少，今夜醉眠何处楼。

　　读晁错传　　许氏

　　《青琐集》云：“方勉，字及甫，娶许虞部女，好学能诗。勉尝同妻夜看《晁错传》，许氏有诗云云，勉后与故人饮于市，醉犯夜禁，囚于府庭。时郑毅夫作尹，许氏献书授其夫，并投诗云云，遂释其夫。勉死，许氏居陋巷，教子为学登科，贤哉！”

　　匣剑未磨晁错血，已闻刺客杀袁丝。到头昧却人心处，便是欺他天道时。痛矣一言偷害正，戮之万段始为宜。邓公坟墓知何处，空对斯文有泪垂。

　　上郑毅夫

　　明时乐事输诗酒，帝里风光剩占春。况是白衣重得侣，不堪青斾自招人。早知玉漏催三鼓，肯把金貂换百巡。大抵仁人怜气类，不教孤客作囚身。

　　绝句　　蒨桃

　　《翰府名谈》云：“寇莱公有妾曰蒨桃，公因会赠歌者以束绫，蒨桃作二诗呈公云云。”

　　一曲清歌一束绫，美人犹自意嫌轻。不知织女萤窗下，几度抛梭织得成。

　　同前

　　风劲衣单手屡呵，幽窗轧轧度寒梭。腊天日短不盈尺，何似妖姬一曲歌。

　　送别　　谢氏

　　《青琐集》云：“谢郎中女能诗，长嫁王元甫。元甫调官京师，《送别》云云。”

　　此去惟宜早早还，休教重起望夫山。君看湘水祠前竹，岂是男儿泪染班。

　　绝句　　高氏

　　《云斋广录》云：“淮南有一士人，妻高氏，尝作一绝云。”

　　杨花日日常无定，海燕年年却有归。一瞬青春疾如电，等闲宽尽缕金衣。

　　秋扇歌　　潘氏

　　《诗事》云：“陈大节才妻潘氏，善吟诗，尝作《秋扇歌》云云，颇有情致，亦妇人女子所难者。”

　　可怜架上团圆扇，一日秋来人勿恋。为尔因思妇妾身，不堪华落君心变。君心变兮奈若何，旧恩都弃新仇多。劝君莫恃少年色，听我微吟秋扇歌。

　　左玉环诗

　　《诗事》云：“太中大夫韩宗武，字文若，丞相玉汝之子。嘉祐中，侍玉汝守洋州，有神降其室，乃女子也，云唐兴元节度使李以妾左玉环也。既死，魂游江上，见恶鬼十数，同谋溺渡江船数百人。知其谋，以告主者，会上帝出游，录其功，以为洋州境内牢山神。冥数当与文若合，因留不去。玉汝兄职方员外郎绎强，明士也，为永兴倅，闻之，以书责玉汝，言吾家有此妖事，因奏韦诉天。文若明日见空中黑云表至，告此女子而去。仰视之，洒泪落浅色袄子上，视之皆血耳，自是遂绝。时诵诗句，令文若书纸上。王荆公见之曰：‘东晋倅作也。’”

　　日月经天回，俯仰如车毂。悲欢世上事，一往如转烛。人生苟可怀，百岁讵为足。奈何舍此去，一旦慎鬼箓。悠悠百年内，愚知更相哭。

　　又

　　大水不可哭，浩浩东南流。微风从空来，化作波上沤。一起复一灭，各愿须臾留。自性本澄寂，强此怀百忧。

　　又

　　支脊为柱梁，两胁为榱桷。上穴藏膻腥，下穴藏秽浊。百虫煽恶焰，昼夜烁灵药。中有丹府君，气象颇超邈。玉女卫玄关，苍童侍青幄。黄鹄护芝田，白虹起天角。吾方从伎儿，以幻从众乐。寄语世上人，此还有真觉。

　　又

　　众阴以为舆，狂阳为行舟。大小煽烈焰，旦暮无时休。夜梦逢故姬，叹哉怀百忧。手为布香荃，宝琴弄成柔。一为云和奏，能写万古愁。

　　又

　　气守不自卫，百邪不时泄。在阴为中寒，辅阳作狂热。忽悟昔所游，冷然觉超越。甘露如黄芝，丹砂飞绛雪。一饮百疾消，再饮聪明澈。逍遥无一事，俯身弄明月。

　　又

　　金鼎烧成五色丹，便挥儒服挂仙冠。五云夜送飞凫舄，欲到天宫却避寒。

　　抛球曲

　　《刘贡甫诗话》云：“海州士人李慎言，尝梦至一处水殿中，观宫女戏球。山阳蔡绳为之传，叙其事甚详。有《抛球曲》十余阕，词皆清丽，今独记二阕云云。”前两首。《侯鲭录》云：“李慎言，字希古，尝梦至一宫殿，有数百妓抛球，人唱十诗，觉而记三首云。”添后一首。《今古诗话》中只有二首，不及此详备，故尽录云。

　　侍宴黄昏未肯休，玉阶夜色月如流。朝来自觉承恩重，笑倩旁人认绣球。

　　又

　　隋家宫殿锁清秋，曾见婵娟扬绣球。金殿玉箫俱寂寂，一天明月照高楼。

　　又

　　堪恨隋家几帝王，舞腰挼尽绣鸳鸯。如今重到抛球处，不是金炉旧日香。

　　绝句

　　《洪驹父诗话》云：“《酉阳杂俎》载鬼诗两篇，山谷喜道。”

　　长安女儿踏春阳，无处春阳不断肠。学舞弓弯浑忘却，娥眉空带九秋霜。

　　又

　　流水涓涓芹水芽，野鸟双飞客还家。荒村无处作寒食，殡宫空对棠梨花。

　　绝句

　　《许彦周诗话》云：“长安慈恩寺，有数女仙，夜游题诗云云，化为白鹤飞去。明夜，又题一首云云，亦婉约可爱。”

　　黄子陂头好明月，强踏华筵到晓行。烟波山色翠黛横，折得落花远恨生。

　　又

　　湖水团团夜如镜，碧树红花相掩映。北斗栏干移晓柄，有似佳期常不定。

　　和游东园诗

　　周源述曼卿事云：“曼卿死，世以为仙。钱沔今年春正月二日，出中庭，若疾发状，已而仆地寐语。家人环听，觉其语异，遂记于纸，皆成对偶，句格不常，不若沔平生之为者。累月而苏，问之悉已遗忘，但记梦与曼卿并行于清溪之侧，休于盘石之上，饮酒起舞，联句作诗。予与王学士胜之分题作《游东园》诗，有传于沔者，即应声次韵云云。沔为人倜傥，疏逸喜酒，倚才而惰于学，平时所作无是语，予与胜之骇其异，遂记其实。”《欧公诗话》云：“曼卿卒后，降于亳州一举子家，因留诗一篇与之。余记举子一联云：‘莺声不逐春光老，花影长随日脚斜。’神仙事怪不可知，其诗颇类曼卿平生语，举子不能道也。”

　　官豪朝驾玉骢虬，尽是蓬莱岛上洲。千日酒磨千古恨，一声莺送一敏愁。春丝任逐风梭度，花影相随日脚流。坐上少年简居士，不知清世有巢由。

　　古乐府行路难

　　《夷坚庚志》云：“龚子冶居秀州，所邀紫姑神作诗词，至于数百篇，语言字画皆高妙。所居之地曰电梁，自称云洞君，名绮。其文曰《霓裳集》。尝自写其状，今僧梵隆图之，风骨秀洒，眉宇娟丽，神仙中人也。《古乐府行路难》云云，《侠客行》云云，《拟李太白冬夜寒歌》云云，此文至今藏于龚氏。又曹抡者，以戊子岁旦集会亲友，先夕雪作，至旦尤甚。抡诗神乞诗，即援笔不可遏，书云云，并《赋烛诗》云云，其清警如此。”

　　洞庭波，潇湘浦，帝子灵妃愁不吐。舜不归兮苍梧空，泪血竹渍森如雨。巫山高，阳台深，暮雨朝云难重寻。楚襄私梦倾天地，佳人宁有一分心。海风掀波云漠漠，霜杀飞蓬寒更恶。帆撑何处送归艎，溜溜轻沙夜潮落。参悬碧兮夜漫漫，雁叫群兮独声干。百忧集兮肠九折，可见人生行路难。

　　侠客行

　　撩虎头，批龙鳞，璧归赵，图欺秦。男儿尚意气，眼高天下人。此身许死当许国，五侯门户谁能宾。朝过陈孟公，暮来鲁朱家。入门气吐虹，索酒一咄嗟。卷帘出娉婷，堕髻乌盘鸦。不敢问姓名，但愿客醉腮红霞。门前马嘶天欲晓，青铁为鞭金络脑。吴钩如雪神中藏，千里杀人成草草。郭解不惜交，壮士轻袁丝。人言侠客不自治平，我重侠客仍歌之。

　　拟李太白冬夜

　　朔风吹云冻不醒，琼林琪树垂珠璎。佳人独立炯玉雪，翠袖倚竹娇娉婷。碧袖薄，生暮寒，呈素齿，歌南山。山光明，溪光清，光错落，月颓烟。此曲入吾耳，江流直下波连天。

　　岁旦雪作

　　朝元初退紫宸班，花落东风响佩环。瑞雪再飞天有意，好诗未就我何颜。青罗带露中流水，白玉屏开四面山。鹤驾欲归归未得，水晶宫殿在人间。

　　赋烛诗

　　密房春老不禁融，香满华筵四坐风。但得寸心明似月，从他清泪与人同。

　　黄鹤楼绝句

　　《夷坚己志》云：“鄂州黄鹤楼有诗云云，长沙石壁上亦有诗云云，余谓后诗似李太白。”

　　墙角阴阴老荠肥，竹间滑滑乳鸡飞。家园千里望不断，芳草一川生晚晖。

　　又

　　孤村日晚烟树迷，点点飞萤映水低。荷叶暗香秋露滴，月明行过石桥西。

　　长沙石壁绝句

　　玉皇殿上误称名，欲脱凡肌骨未清。谪向人间且沈醉，三年重学步虚声。

　　同前

　　东去流沙西上船，寻思此事已千年。长春殿掩无人锁，满目梨花哭杜鹃。  
　 

卷二十三

　　警句上

　　五言

　　勋业频看镜，行藏独倚楼。

　　《后山诗话》云：“裕陵尝言子美诗云云，谓甫他诗皆不迨此。”

　　卷帘残月影，欹枕远江声。

　　《谩斋语录》云：“不言见闻两字，此便是字中无斧凿痕也。”

　　细雨鱼儿出，微风燕子斜。

　　《石林诗话》云：“诗语固忌用巧太过，然缘情体物，自有天然工巧，况不见刻削之痕。老杜云云，此十字殆无一字虚设。细雨着水面为沤，鱼常上浮而淰，若大雨则伏而不出。燕体轻弱，风猛则不能胜，惟微风则受以为势，故有‘轻燕受风斜’之语。”

　　粉墙犹竹色，虚阁自松声。

　　《石林诗话》云：“《滕王亭子》云云，若不用‘犹’与‘自’两字，则余八字凡亭子皆可用，不必滕王也。”

　　绿垂风折笋，红绽雨肥梅。　岸花飞送客，樯燕语留人。

　　《诗眼》云：“文章苟当于理，则绮丽风花，同入于妙。老杜云云，亦甚绮丽，其摩写景物之意自亲切，所以妙绝古今。”

　　圆荷浮小叶，细麦落轻花。

　　潘邠老云：“五言诗第三字要响，云云，‘浮’字、‘落’字是响字也。”

　　日月笼中鸟，乾坤水上萍。

　　《王直方诗话》云：“山谷云：凡作诗须要开广，如老杜云云之类。”

　　野日荒荒白，江流泯泯清。

　　《雪浪斋日记》云：“古人下连绵字不虚发，如老杜云云，退之云‘月吐窗炯炯’，皆造微入妙。”

　　绿树连村暗，黄花入麦稀。　棋声花院静，幡影石坛高。并司空图。　暗飞萤自照，水宿鸟相呼。　四更山吐月，残夜水明楼。并杜甫。

　　东坡云：“司空表圣自论其诗，以为有意外味。云云，此句最善。又云云，吾尝独游五老峰，入白鹤观，松阴满地，不见一人，惟闻棋声，然后知此句之工也，但恨其寒俭有僧态。若杜子美云云，则才力富健，去表圣之流已远矣。”

　　雨微吟足思，花落梦无憀。　川明虹照雨，树密鸟冲人。

　　《容斋随笔》云：“表圣五言云云，皆可称也。”

　　流水闲过院，春风与闭门。　上帘宜晚景，卧簟觉新凉。　碍冠门柳长，惊梦院莺啼。　游鱼牵荇没，戏鸟踏花摧。

　　《渔隐丛话》云：“秦系有诗如云云，皆闲远有味。”

　　漠漠帆来重，冥冥鸟去迟。

　　《后湖集》云：“每读韦苏州云云之语，未尝不茫然而思，喟然而叹，嗟乎此会，晚泊江西十年梦耳！吾且老，壮怀销落，尘土坌设，无少日烟霞之想也。”

　　绿阴生昼寂，孤花表余春。

　　《石林诗话》云：“此苏州集中最为警策。”

　　暖风抽宿麦，清雨卷归旗。韩愈。　壁空残月曙，门掩候虫秋。柳宗元。

　　又云：“张文潜论韩、柳五字警句，退之云云，子厚云云，皆集中第一。”

　　柳塘春水漫，花坞夕阳迟。严维。　深山催短景，乔木易高风。杜甫。

　　《欧公诗话》云：“圣俞语予曰：‘严维诗云云，则天晴时态，融和骀荡，如在目前。’”《刘贡父诗话》云：“此一联细细较之，夕阳迟则系花，春水漫不须柳也。如老杜云云，则了无瑕颣。”

　　枫林社日鼓，茅屋午时鸡。

　　《雪浪斋日记》云：“荆公喜唐人云云，书于刘楚公茅亭。”

　　池光不受月，暮气欲沈山。

　　《蔡宽夫诗话》云：“王荆公晚年，亦喜李义山诗话，诵其云云，虽老杜无以过也。”

　　鸡声茅店月，人迹板桥霜。

　　《三山老人语录》云：“六一居士喜温庭筠诗云云，尝作诗云：‘鸟声梅店雨，野色柳桥春。’效其体也。”

　　兵卫森画戟，燕寝凝清香。韦应物。　鸟宿池边树，僧敲月下门。贾岛。　雨势宫城阔，秋声禁树多。刘筠。　刚肠欺竹叶，衰鬓怯菱花。杨亿。　野水无人渡，孤舟尽日横。寇准。　麦天晨气润，槐夏午阴清。赵师民。　数声离岸橹，几点别州山。魏野。　鸟归花影动，鱼没浪痕圆。悟清。　河分冈势断，春入烧痕青。惠崇。　炉烟添柳重，宫漏出花迟。杨巨源。

　　《渔隐丛话》云：“古今诗人以诗名世者，或只一联，如云云，韦应物而下十联。凡此皆以一联名世者。”

　　晓来山鸟闹，雨过杏花稀。

　　《欧公诗话》云：“唐之晚年诗人，无复李、杜豪放之格，然亦务以精意相高。周朴有云云，诚佳句也。”

　　浮声长在耳，山色不离门。　扫地树留影，拂床琴有声。

　　《摭言》云：“李涛篇咏甚著，如云云，皆脍炙人口。”

　　露滋寒塘草，月缺清淮柳。　夜雨滴空阶，晓灯照离室。　幽槛弄晚花，清池映疏竹。　疏树翻高叶，寒流聚细纹。

　　《东观余论》云：“古人论诗，但爱逊云云前两联。为佳，殊不知逊秀句若此者多，如云云，后两联。庾子山辈有所不及。”

　　微云淡河汉，疏雨滴梧桐。

　　《渔隐丛话》云：“诗句以一字为工，自然奇异。浩然云云，上句之工在一‘淡’字，下句之工在一‘滴’字，若非此两字，亦乌得为佳句。”

　　燕静衔泥起，蜂喧抱蕊回。李郢。　林残数枝月，发冷一梳风。曹松。

　　又云：“荆公所选唐宋百家集中佳句，世所称道者不复录出，会所喜者，命儿辈笔之，以备遗忘。李郢《春晚》云云，曹松《晨起》云云。”

　　山势蜂腰断，溪流燕尾分。

　　《东轩笔录》云：“夏英公竦工为诗，李文靖读云云之句，深爱之。”

　　青烟人几家，绿野山四抱。

　　《王直方诗话》云：“持国尝有诗云云，当时无不传之。”

　　井泉分地脉，砧杵共秋声。

　　《隐居诗话》云：“徐铉有喜李少保《卜邻》云云，此句尤闲远也。”

　　海云含雨重，江树带蝉疏。　平芜远更绿，斜日寒无晖。

　　《隐居诗话》云：“延年诗集，如云云者，几希矣。”

　　钩帘宿鹭起，丸药流莺啭。杜甫。　青山扪虱坐，黄鸟挟书眠。王安石。

　　《石林诗话》云：“蔡天启云荆公每称老杜云云之句，以为高妙，五字之模。他日公作诗云云，自谓不减老杜。”

　　风定花犹落，鸟鸣山更幽。　海日生残夜，江春入暮年。　惊蝉移别树，斗雀堕闲庭。

　　《冷斋夜话》云：“荆公言：前辈诗‘风定花犹落’，静中见动意；‘鸟鸣山更幽’，动中见静意。唐人诗云云，第二联。置早意于残晚中；又云云，第三联。置静意于喧动中。”

　　城响涛头入，江昏雨脚斜。　柳间黄鸟路，波底白鸥天。

　　《雪浪斋日记》云：“蔡天启诗云云，皆佳句。”

　　雨脚堕危芳，风轩纳飞絮。

　　《童蒙训》云：“秦少游诗云云，李公择以为谢家兄弟得意不能过也。”

　　发短愁催白，颜衰借酒红。

　　《王直方诗话》云：“陈无己诗云云，大为当时诸公所称赏。”

　　白日行空阔，青灯耿夜阑。

　　《雪浪斋日记》云：“崔子方云云，真佳句也。”

　　水裁偏岸直，云截乱山平。

　　《渔隐丛话》云：“子西多佳句，有造语极工者，如云云，皆清奇可爱。”

　　疏疏一帘雨，淡淡满枝花。

　　《渔隐丛话》云：“去非诗云云，平淡有工。”

　　春深游寺客，花落闭门僧。齐己。　晓风飘磬远，暮雪入廊深。惠崇。

　　《西清诗话》云：“东坡言僧诗要无蔬笋气，固诗人龟鉴。今时误解，便作世网中语，殊不知本分家风，水边林下气象，盖不可无。若尽洗去清拔之韵，使与俗同科，又何足尚？齐己云云，惠崇云云，华实相副，顾非佳句耶？”

　　虹收千嶂雨，潮展半江天。

　　《古今诗话》云：“福州僧有诗百余篇，其中佳句如云云，不减古人也。”

　　疏花持晚日，瘦竹倚高秋。

　　《谩斋语录》云：“余云云，颇为人所称道。”

　　牛羊上山小，烟火隔林深。　鸟道挂疏雨，人家残夕阳。

　　《夷田堂小集》云：“钱起考功诗云云，此等句皆当时相传为绝唱。”

　　一鸠鸣午寂，双燕语春愁。

　　《西清诗话》云：“陈传道尝于彭城壁间见书一联云云，后以语东坡：‘世谓公作，然否？’坡笑曰：‘此唐人得意句，仆安能此？’”

　　笙歌归院落，灯火下楼台。

　　《归田录》云：“晏元献公喜评诗，尝曰‘老觉腰金重，慵便枕玉凉’，未是富贵语，不如云云，此善言富贵者也。人皆以为知言。”

　　长廊风度磬，深院雨留香。

　　《苍梧杂志》云：“李邴汉老诗云云，有幽远意。”  
　 

卷二十四

　　警句下

　　七言

　　穿花蛱蝶深深见，点水蜻蜓款款飞。　落花游丝白日静，鸣鸠乳燕青春深。　蓝水远从千涧落，玉山高并两峰寒。　无边落木萧萧下，不尽长江滚滚来。　香飘合殿春风转，花覆千官淑景移。　麒麟不动炉烟上，孔雀徐开扇影还。　映阶碧草自春色，隔叶黄鹂空好音。　绝壁过云开锦绣，疏松夹水奏笙簧。

　　《诗眼》云：“文章苟当于理，则绮丽风花，同入于妙。老杜言春容闲适，则有云云；第一二联。言秋景悲壮，则有云云；第三四联。其富贵之辞，则有云云；第五六联。其吊古，则有云云，第七联。皆出于风花，然穷理尽性，移夺造化，又云云，第八联。自古诗人，巧即不壮，壮即不巧，巧而能壮，乃如是也。”《石林诗话》云：“‘深深’若无‘穿’字，‘款款’若无‘点’字，皆无以见其精微。”

　　旌旗日暖龙蛇动，宫殿风微燕雀高。　五更鼓角声悲壮，三峡星河影动摇。并杜甫。　洪波万古流不尽，白鸟双飞意自闲。　万马不嘶听号令，诸番无事看耕耘。并欧阳修。　令严钟鼓三更月，野宿貔貅万灶烟。　露布朝驰玉关塞，捷书夜到甘泉宫。并苏轼。

　　东坡云：“七言之伟丽者，子美云云，以后寂寥无闻焉。直至永叔云云，可以并驱争先矣。小生云云，亦庶几焉。”

　　锦江春色来天地，玉垒浮云变古今。杜甫。　天子旌旗分一半，八方风雨会中州。刘禹锡　

　　《石林诗话》云：“七言难于气象雄浑，自老杜云云“五更三峡”及“锦江玉垒”两联。等句之后，常恨无继者。刘禹锡《贺晋公留守东都》云云，远而大壮也。”

　　红稻啄余鹦鹉粒，碧梧栖老凤凰枝。　暂上飞乌将数子，频来语燕定新巢。

　　《禁脔》云：“错综句法，不错综则不成文章。平直叙之，则曰‘鹦鹉啄余红稻粒，凤凰栖老碧梧枝’，而用红稻碧梧于上者，错综之也。”《蔡宽夫诗话》云：“诗语大忌用工太过，盖练句胜，则意必不足。云云前一联。可谓精切，而在其集中，本非佳处，不若云云后一联。为天然自在。”

　　返照入江翻石壁，归云拥树失江村。

　　潘邠老云：“七言诗第五字要响，如云云，‘翻’字、‘失’字是响字也。”《晁氏客语》云：“杜甫云云，腰中一字最工。”

　　孤屿池痕春长满，小栏花韵午晴天。

　　《容斋随笔》云：“表圣七言云云，皆可称也。”

　　漠漠水田飞白鹭，阴阴夏木啭黄鹂。王维。　无边落木萧萧下，不尽长江滚滚来。杜甫。　江天漠漠鸟飞去，风雨时时龙一吟。杜甫。　新霜浦溆绵绵白，薄晚林峦往往青。王安石。　邑邑炉香初泛夜，离离花影欲摇春。苏轼。

　　《石林诗话》云：“诗下双字极难，须是七言、五言之间除去五字三字外，精神不改，全见于两言，方为工妙。唐人记‘水田飞白鹭，夏木啭黄鹂’为李嘉祐诗，摩诘窃取之，非也。此两句好处，正在添‘漠漠’、‘阴阴’四字，此乃摩诘为嘉祐点化，以自见其妙。如李光弼将郭子仪军，一号令之，精彩数倍。不然，嘉祐本句但咏景耳，人皆易到。要之当今如老杜云云等，乃为超绝。王荆公云云，苏子瞻云云，此可以追配前人也。”

　　峭帆横度官桥柳，叠鼓惊飞海岸鸥。

　　《隐居诗话》云：“西昆体，识者病之。大年有诗云云，此何害为佳句。”

　　江月转空为白昼，岭云分暝作黄昏。　一水护田将绿绕，两山排闼送青来。

　　《冷斋夜话》云：“王半山此诗，谓之句中眼。学者不知此妙，韵终不胜。”

　　有时俗事不称意，无限好山都上心。

　　《潘子真诗话》云：“俞秀老喜作诗，人未知之，荆公爱焉，手写其一联云云于所持扇，众始异焉。”

　　龙带晚烟归洞府，雁拖秋色入衡阳。

　　《西清诗话》云：“王文穆未第时寒窘，依幕府家。时章圣以寿王尹开封，一日晚过其舍，左右不虞王至，亟取纸屏障风。王顾屏间一联云云，大加赏爱，曰：‘此语落落有贵气。’”

　　草解忘忧忧底事，花名含笑笑何人。丁谓。　花曾识面香仍在，鸟不知名声自呼。苏轼。

　　《冷斋夜话》云：“韩子苍曰：‘丁晋公《海外》诗云云，世以为工。及读东坡诗云云，便觉才力相去远矣。’”

　　楼台侧畔杨花过，帘幕中间燕子飞。　梨花院落溶溶月，柳絮池塘淡淡风。

　　《渔隐丛话》云：“《青箱杂记》载，元献每言富贵，不及珠玉锦绣，惟说气象，若云云之类是也。公自以此句语人曰：‘穷人家有此景否？’”

　　珠帘绣户迟迟月，柳絮梨花寂寂春。

　　又云：“《云斋广录》载近时人诗一联云云，虽用珠绣，其气象岂不富贵？不害为佳句也。”

　　凿开鱼鸟忘情地，展尽江湖极目天。宋庠。　凿开青帝春风圃，移下姮娥夜月楼。徐仲雅。

　　《西清诗话》云：“许昌西湖展江亭成，宋文宪留题，有云云之句，皆以谓旷古未有此语。然本于五代，马殿据潭州时，建明月圃，命幕客徐仲雅赋诗云云。用古人句摹拟，词人类如此，但有胜与否耳。”

　　鱼寒不食清池钓，鹭静频惊小阁棋。

　　《西清诗话》云：“王君玉诗，字字清诗，如云云，读之如咀冰嚼雪。”

　　雁飞南浦砧初断，月满西楼酒半醒。

　　《南唐书》云：“夏宝松与诗人刘洞俱显名，宝松有《宿江城》诗云云。”

　　疏影横斜水清浅，暗香浮动月黄昏。　雪后园林才半树，水边篱落忽横枝。　池水倒窥疏影动，屋檐斜入一枝低。

　　山谷云：“欧阳公极赏林和靖云云之句，而不知别有《咏梅》一联云云，似胜前句，不知文忠何缘弃此而赏彼？”《王直方诗话》云：“林和靖诗云云，此句于前所称，真处伯仲之间。”

　　桥横野水已秋色，寺倚云峰却晚晴。　烟含远树人家暗，雨湿春蒲燕子低。

　　《蔡宽夫诗话》云：“和靖长句如云云，后联。何害为工夫太过？”

　　数亩家园荒杞菊，一池秋水沸龟鱼。韩维。　倒着衣裳迎户外，尽呼儿女拜灯前。谢景温。　千里暮山横紫翠，一钩新月破黄昏。孙觉。

　　《雪浪斋日记》云：“韩持国、谢师厚诗绝妙，莘老亦亹亹逼人。韩云云，前人评此诗云：‘沸字直钱。’谢诗云云，孙云云。”

　　乐意相关禽对语，生香不断树交花。

　　《鸡肋集》云：“曼卿《题张氏园亭》诗云云，尤为佳句。”

　　浮萍破处见山影，野艇归时闻水声。

　　东坡云：“子野诗笔老健，云云，若此语，可以追配古人。”

　　叶随流水归何处，牛载寒鸦过别村。

　　东坡云：“儿子过有诗云云，此句亦可喜。”

　　拂石坐来衫袖冷，踏花归去马蹄香。古诗。　水光照坐杯盘洁，花气侵人笑语香。秦观。

　　《漫斋语录》云：“少游善取古人意，语云，古诗云云，少游乃有云云之句。”

　　水光漾碧抟新浪，花信传红到旧枝。

　　又云：“七字句不要有闲字，若减两字成五言而意思足，便是有闲字也。如古诗云云，如此等语，了无闲字。”

　　栏干梅子青阴合，宫殿楸花白昼长。　风廊鸡唱含青漏，水殿鸦飞过绿阴。

　　《诗事》云：“张文潜极喜王平甫诗，每摘句诵之云云，且曰：‘此说宫殿富贵气象也。’”

　　人得交游是风月，天开图画即江山。　山围燕坐画图出，水作夜窗风雨来。

　　《石林诗话》云：“鲁直于诗一联云云，以为晚年最得意，每举以教人，而终不能成篇，盖不欲以常语杂之。然鲁直自有云云，余以为气格当胜前联也。”

　　桃李春风一杯酒，江湖夜雨十年灯。黄庭坚。　千里江山渔笛晚，十年灯火客氊寒。汪彦章。

　　《王直方诗话》云：“张文潜尝谓余曰：‘黄山谷云云，真是奇语。’”苕溪渔隐曰：“汪彦章有云云之句，效山谷体也。”

　　斜日半竿眠犊晚，春波一眼去凫寒。

　　《石林诗话》云：“须见晁无咎举文潜云云，自以为莫能及。”

　　苍龙挂斗寒垂地，翡翠浮花暖作春。

　　《渔隐丛话》云：“文潜《夜直馆中》诗云云，亦佳句也。”

　　白头青发隔存没，落日断霞无古今。张耒。　千山送客东西路，一树照人南北枝。王康功。

　　《王直方诗话》云：“文潜《过宋都》诗云云，气格似不减老杜。王康诗云云，语意新奇。”

　　辞源江海浩奔忙，句法风骚森出入。赵鼎臣。　沙软绿头相并鸭，水深红尾自跳鱼。高子勉。

　　《雪浪斋日记》云：“赵鼎臣诗云云，极为雄严。高子勉诗云云，怪丽之甚。”

　　愁从竹叶杯中去，老向菱花镜里来。　青铜不览一两日，白发又添三四茎。

　　《高斋诗话》云：“赵企循道以长短句得名，所为诗亦工，尝记其警句云云。”

　　青灯影冷棋三战，红火炉温酒一杯。

　　《渔隐丛话》云：“循道得文章体格，全学乐天，故句语皆平易，如云云，余不及此者亦多。”

　　天连远水三吴阔，人倚危楼万象低。

　　《雪浪斋日记》云：“无尽居士《会稽楼》诗云云，语甚奇怪。”

　　隔浦鱼龙惊烛影，近人鸥鹭惯歌声。

　　《雪浪斋日记》云：“予先人仪真府君，尝于无尽席上赋诗云云。时置席近水，无尽得之大惊，激赏不已。”

　　客子光阴诗卷里，杏花消息雨声中。

　　《渔隐丛话》云：“陈去非诗平淡有工，如云云。”

　　树移午影重帘静，门闭春风十日闲。　往事高低半枕梦，故人南北数行书。　残雨入帘收薄暑，破窗留月缕微明。

　　又云：“吕居仁诗清新可爱，如云云。”

　　万壑松声山雨过，一川花气水风生。

　　《雪浪斋日记》云：“予家翰林公诗云云，极为作者叹服。”

　　浅水短芜调马地，淡云微雨养花天。

　　《迂叟诗话》云：“大名进士耿仙芝，以诗著，其一联云云，为人所称。”  
　 
