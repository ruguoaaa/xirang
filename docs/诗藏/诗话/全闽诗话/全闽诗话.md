全闽诗话 清 郑方坤


郑方坤 ［清］（约公元一七二九年前后在世）字则厚，号荔乡，福建建安人，郑方城之弟。生卒年均不详，约清世宗雍正中前后在世。雍正元年（公元一七二三年）进士，知直隶邯郸县。举卓异，擢知景州。历官武定知府，以足病自免。在官多善政。方坤博学有才藻，为诗下笔不休，有凌厉一切之概，与兄方城友于最笃，竞爽齐名，有《却埽斋倡和集》。自着有《蔗尾诗集》十五卷，文集二卷，《补五代诗话》十卷，《全闽诗话》十二卷，《国朝诗钞小传》二卷，及《岭海丛编》共百卷；均《清史列传》并行于世。

钦定四库全书

集部九

全闽诗话

诗文评类

提要

臣等谨案全闽诗话十二巻国朝郑方坤撰方坤字则厚号荔乡侯官人寄籍建安雍正癸卯进士官至兖州府知府平生鋭意著述着有经稗厯代文抄本朝文抄本朝诗抄岭海文编岭海丛编读书札记杜笺评本五代诗话四六谈柄诗话醍醐古今词选蔗尾集却扫斋唱和集诸书而尤邃于诗是编皆荟萃闽人诗话及他诗之有闗于闽者闽士著名始于唐初薛令之盛于欧阳詹故六朝以上惟载郭璞谢朓到溉江淹四人而郭璞地谶尚引周亮工书影之说辨其出于依托颇为谨严唐以后则彬彬矣凡六朝唐五代一巻宋元四巻明三巻国朝一巻附无名氏及宫闺一巻方外一巻神仙鬼怪杂缀一巻所采诸书计四百三十八种摭拾繁富未免细大不捐而上下千余年间一方文献犂然有征旧事遗文多资考证固亦谈萟之渊薮矣

乾隆四十五年五月恭校上

总纂官 （臣）纪昀 （臣）陆锡熊 （臣）孙士毅

总校官 （臣）陆费墀

●钦定四库全书

全闽诗话巻一

兖州府知府郑方坤 撰

○六朝　唐　五代

郭璞

福州郡城自无诸开建以都冶曰冶城在今府治东北依山置垒据将军山瓯冶池称形胜矣晋太康三年既诏置郡命严髙治故城髙谓故城隘不足以广聚将移白田渡嫌非南向图以咨郭璞璞指其小山阜曰是宜城城成璞为记曰桑田为海人事更改六旬甲子当见其害更着重衣周回重载郑国归朝重关为待鸟出朩空千载不昧前有双眉重施粉黛溪涧水来尽归于海主揖其客客住主在穏首东日髙山镇寨本自添金因成右兑但见蛇影莫如坐亥事过方知知而未会龙山髙山光照其代巧妇能裁得令人爱若解修心得其终倍市笼放火聚集磊磊有一老翁手把竹■〈畾〉重添新宰在言不在铭曰太康之载迁揷瓯基四色牢城层峦三径洪许南流瑞龙地应其主螺女现对花峰千载不杂世代兴隆诸邦万古繁盛仁风其城形状如鸾似鳯势气盘拏遇兵不馑遇荒不掠遇灾不染其甲子满废而复兴（闽书）

闽郡邑志书中多载郭璞谶武夷志载九曲溪头有晋郭璞题谶曰黄冈降势走飞龙鬰鬰苍苍气象雄两水护纒归洞府诸峯罗立拱辰宫林中猛虎横安迹天外狻猊对面崇玉佩霞衣千万众万年仙境似空同璞时诗体便有七律便有晋安恶滥派之七律真可发一噱诸志中如此类者甚多编者皆存而不删不解其故（因树屋书影）

谢朓

谢朓酬王晋安诗南中荣橘柚寜知鸿鴈飞后人不解此句之妙晋安即闽泉州也南中荣橘柚即谚云树蛮不落叶也寜知鸿鴈飞即谚云鴈飞不到处也树不凋鴈不到本是瘴乡乃以美言之此是隠句之妙（丹铅録）

到溉

梁到溉为建安太守任昉与之友以诗赠之求二衫段云铁钱两当一百代易名实为惠当及时无待凉秋日溉答云予衣本百结闽中徒八蚕假令金如粟讵使亷夫贪任与到夙相赏好漫有此乞到不答之以物而答之以诗其风致足尚也按溉以清白自修性又率俭不好声色虚室单床旁无姬侍冠履十年一易朝服或至穿补百结之云谅非欺友昉之死而其子便流离不振亦非人可得而衣食者（金罍子）

杜暮秋遣兴虚名但蒙寒暄问泛爱不救沟壑辱意诸侯数赐金耳到溉为建安任昉诗求衫段为惠当及时无待凉秋日溉亦答以诗予衣本百结闽中徒八蚕何尝分惠今悠悠者浪以解衣推食诳人耶（蓉槎蠡记）

江淹

江淹有游黄蘖山一首葢江曾为浦城令游福清之黄蘖山也湖州杼山西南五里亦有黄蘖山颜鲁公作妙喜寺碑铭以为江淹赋诗之所似未详审诗中语也江诗云长望竟何极闽云连越边已显言一闽字矣又云南州饶竒怪赤县多灵仙金峰各亏日铜石共临天是山有十二峰最髙也又云阳岫照鸾采阴溪喷龙泉是山有龙潭九处也又云残杌千代木翠廧万古烟禽呜丹壁上猿啸青崖间是山至今古朩阴翳若梁代又不知何如其蔽亏也又云况我葵藿志松木横眼前此正淹为令尹时望阙而见也若湖州之黄蘖不过山清水秀而已与此诗全不合矣浦城县三国呉曰呉兴至唐始改为浦城按淹本传宋建平王景素好士淹随景素日久后黜淹为建安吴兴令即今之建寜浦城令也鲁公误以呉兴为湖州此又是一证（因树屋书影）

浦城县泉山顶有泉二派一入建溪一入处州梁江淹渡泉峤诗岑崟蔽日月左右信艰哉万壑共驰骛百谷争徃来鹰隼既厉翼蛟鱼亦曝鳃崩壁迭枕卧崭石屡盘回伏波未能凿楼船不敢开百年积流水千岁生青苔行行讵半景予马以长懐南方天炎火魂兮可归来（闽书）

李白

霍童山之香炉峰乃司马承祯修炼之处而李太白时访之承祯谓其有仙风道骨可与神游八极之表白诗云家本紫云山道风未沦落沉懐丹壑志冲赏归寂寞朅来游闽荒扪步涉禹凿夤缘泛湖海偃蹇陟庐霍（闽书）

薛令之

薛令之字珍君初居山闻龙吟及第开元中迁右庶子与贺知章并侍肃宗东宫知章自右庶子迁宾客授秘书监而令之以右补阙兼侍读积岁不迁又官次清淡令之题诗壁间曰明月上团团照见先生盘盘中何所有苜蓿长阑干饭涩匙难绾羮稀筯易寛只可谋朝夕何由度岁寒玄宗幸东宫见之索笔题其傍啄朩嘴距长鳯凰毛羽短若嫌松桂寒任逐桑榆暖令之因谢病徒步归玄宗闻其贫命有司资其岁赋令之量受而己肃宗立以旧恩诏而令之已卒因敕其村曰廉村水曰亷溪着明月先生集（闽书）

唐薛令之居灵谷草堂在福安县山中尝闻龙吟之声后登神龙二年进士开元中累补左补阙太子侍讲即题明月上团团之诗也（名胜志）

开元中东宫官僚清澹薛令之为左庶子以诗自悼曰朝日上团团照见先生盘盘中何所有苜蓿长阑干飰涩匙难绾羮稀筯易寛以此谋朝夕何由保岁寒上幸东宫因题其旁云若嫌松桂寒任逐桑榆暖令之惶恐谢病归每诵此未知为何物偶同宋雪嵓伯仁访郑墅钥见所种者因得其种叶緑紫色而尖长或丈余采用汤焯油炒姜盐如意羮茹皆可风味本不恶令之何为厌苦如此东宫官寮当极一时之选而唐世诸贤见于篇什皆为左迁令之寄兴恐不在此上人乃讽以去薄矣（稗史彚编）

苜蓿一名光风生罽宾国尔雅翼似灰翟今谓之鹤顶貮师伐宛将种归中国西京杂记乐游苑中自生玫瑰树树下多苜蓿一名懐风时或谓之光风茂陵人谓之连枝草长安中有苜蓿园北人极重此味既老则以饲马唐广文叹有盘中何所有苜蓿长阑干阑干横斜貌言既老而食之不已为可叹也汉贵武则以饲马唐贱文则以养士一物足以观世矣（坚瓠集）

太姥山距州东百里而遥髙十余里周遭四十里力牧録云黄帝时容成先生尝栖之王烈蟠桃记尧时有老母家路旁蓝练为业性喜给施有道士就母求浆母饮以醪道士竒之授以九转丹砂之法服之七月七日乗九色龙马仙去因相传呼为太母山汉武帝命东方朔勅天下名山文乃改母为姥唐邑人薛令之诗扬灵穷海岛选胜访神山鬼斧巧开凿仙踪常徃还东瓯冥漠外南越渺茫问为问容成子刀圭乞驻颜（闽书）

缪氏子

福安缪家峬山唐时有缪氏子七岁能文开元间以神童召试赋新月诗初出如弓未上弦分明挂在碧云边时人莫道蛾眉小十五团圆照满天有窃掘其山者流出淡血其人遂不显今又呼为蛾眉山（闽书）

顾况

闽人谓子为囝谓父为郎罢故顾况有哀囝一篇曰囝生闽方闽吏得之乃絶其阳为臧为获致金满屋为髠为钳如视草木天道无知我罹其毒神道无知彼受其福郎罢别囝吾悔生汝及汝既生人劝不举不从人言果获是苦囝别郎罢心摧血下隔地絶天及至黄泉不得在郎罢前葢唐世多取闽童为阉奴以进之故况陈其苦以讽焉（青箱杂记）

予官闽中见其风俗呼父为郎罢呼子为囝顾况有诗云郎罢别囝囝别郎罢及至黄泉不得在郎罢前乃知顾况本用此方言也山谷送秦少章往余杭从苏公诗斑衣儿啼真自乐从师学道也不恶但使新年胜故年即如常在郎罢前唐子西诗儿馁嗔郎罢皆用况语也（渔隠丛话）

秦系

秦系呈韦苏州诗云久卧云间已息机青袍忽着狎鸥飞诗兴到来无一事郡中今有谢元晖系字公绪会稽人隠泉州南安九日山张建封闻系不可致就加校书郎自号东海钓客与刘长卿善权徳舆曰长卿自以为五言长城系用偏师攻之矣韦答系云知掩山扉三十秋鱼须翠碧满床头莫道谢公方在郡五言今日为君休葢以五言得名久矣年八十余岁卒南安人号其峯为髙士峯（全唐诗话）

韦苏州集载秦系诗自署东海钓客试秘书省校书郎而诗有久卧云间已息机青袍忽着狎鸥飞之句葢系尝隠泉州九日山故有东海之号青袍忽着自谓其新授校书郎尔故韦和诗云知掩山扉二十秋鱼须翠碧弄床头正答其意也或者乃谓青袍翠碧皆为韦发既失诗意又谓唐刺史不借服色则又误矣牛丛对宣宗云臣今服绯是刺史所借而白乐天忠州被召时诗言之极详何考之不审耶（朱子大全集）

黄子野

黄子野字仲唐时侯官人也父周行贾于杭州子野年十三从于杭州其父偶适他郡以子野守舎适王伾微时覆舟于罗刹江子野行见之奋臂大呼曰能生得人者予百金于是渔者得伾子野即与以舎中装直百金其父归大异之子野曰身得其名乃令父丧赢非考也遂去为人仆赁主人微闻救伾事义其为人阴倍其偿乃为小贾小贾之息所得常愈于父久之既致蓄蔵以其半为亲甘毳费以其半振贫友昆弟乃折节读书治左氏春秋亡何客有劝之仕者子野不答因自悔见知于人遂变姓名焚毫素耕于方山其后王伾为散骑常侍使人召之则亡去令福州观察处置使以物色访之得之于阳岐江上有一男子扁舟披蓑独卧雪中忽扣舷曰早潮初上海门开漠漠彤云雪作堆一百六峯都掩尽不知何处有僧来又歌曰几日江头醉不醒满天风雪卧沧溟定知酒伴无寻处门外松涛坐独聴使者疑其子野遥呼之曰仲无恙乎子野曰唯唯于是遂达伾之命随子野至深山中家徒壁立几上独周易一巻子野佯喜悦与之约曰旦日雪霁会于传舎旦日传舎长展车待客夕时子野不至使者驰至其家则书币封识如故子野已遁去矣（稗史彚编）

欧阳詹

徳宗贞元八年是岁壬申兵部侍郎陆贽知贡举所取二十二人贾棱为首欧阳詹第三人是榜其后为宰相者三人王涯李绛崔羣赋题明水诗题御沟新栁（登科记）

欧阳詹字行周泉州晋江人弱冠能属文天纵浩汗贞元年登进士第毕关试薄游太原于乐籍中因有所恱情甚相得及归乃与之盟曰至都当相迎耳即洒泣而别仍赠之诗曰驱马渐觉逺回头长路尘髙城已不见况复城中人去意既未甘居情谅多辛五原东北晋千里西南秦一屦不出门一车无停轮流萍与系瓠早晩期相亲寻除国子四门助教住京籍中者思之不已经年得疾且甚乃题絶句一首顾谓女弟曰吾其死矣茍欧阳生使至可以是诗遗之诗曰自从别后减容光半是思郎半恨郎欲识比来常泪下为奴验取紫罗裳絶笔而逝及詹使至女弟如言径持归京具白其事詹启函见其诗一恸而卒故孟简赋诗哭之序曰闽之英惟欧阳生以能文擢第爰始一命食太学之禄助成均之教有庸绩矣我唐贞元年已卯岁献书相府论大事风韵清雅词旨切直会东方军兴府县未暇慰荐乆之倦游太原还来帝京卒官灵台悲夫生于单贫以徇名故心専勤俭不识声色及兹筮仕未知洞房纎腰之为蛊惑初抵太原居大将军宴席上有妓北方之尤者屡盼于生生感悦之留赏累月以为燕婉之乐尽在是矣既而南辕妓请同行生曰十目所视不可不畏辞焉请待至都而来迎许之乃去生竟以蹇连不克如约过期命甲遣乗宻往迎妓妓因积望成疾不可为也先夭之夕谓侍儿曰所欢应访我当以诗遗之甲至得之以乗空归授诗于生生为之痛怨涉旬而生亦殁则韩退之作何蕃书所谓欧阳詹生者也河南穆玄道访予尝叹息其事呜呼钟爱于男女素共效死何蔽之甚耶大凡以断割不为丽色所汨岂若是乎古乐府诗有华山畿玉台新咏有庐江小吏更相死或类于此暇日偶作诗以继之云有客非北逐驱马次太原太原有佳人神艳照行云座上转横波流光注夫君夫君意荡漾即日相交欢定情非一词结念誓青山生死不变易中诚无间言此为太学徒彼属北府官中夜欲相从严城限军门白日欲同居君畏仁人闻忽如陇头水坐作东西分惊离肠千结滴泪眼双昏本达京师回驾期相追攀宿约始乖阻彼忧已纒绵柔情托侍儿将诗遗所欢所欢使者来侍儿因复前收泪取遗寄深诚祈为传封来赠君子愿言慰穷泉使者回复命迟迟蓄悲酸詹生喜言施倒屦走迎门长跪听未毕惊伤涕涟涟不饮亦不食哀心千百端襟情一夕空精爽旦日残哀哉浩然气溃散归化元短生虽别离长夜无阻难双魂终会合两剑遂蜿蜒丈夫早通晚巧笑安能干防身本苦节一去何由还后生莫沉迷沉迷丧其真（闽川名士传）

夔州营妓为喻迪孺扣铜盘歌刘尚书竹枝词九解尚有当时含思宛转之艳他妓者皆不能也迪孺云欧阳詹为并州妓赋髙城已不见况乃城中人诗今其家尚为妓詹诗本亦尚在妓家夔州其先必事刘尚书者故独能传当时之声也（闻见后録）

梨岭路通衢之江山厥土宜梨宋杨亿谈苑云天下水皆东独梨岭水北流入广信唐欧阳詹诗南北风烟即异方连峯危栈倚苍苍哀■〈犭员〉咽木傍髙处谁不沾衣望故乡（闽书）

福平山唐林藴先世居此欧阳詹自泉诣莆与藴兄弟读书筑灵岩精庐亦于此作别墅焉詹客蜀门寄藴诗村步如延寿川原似福平自注延寿藴别墅福平余别墅也（闽书）

欧阳詹玩月诗序云月可玩玩月古也谢赋鲍诗眺之庭前亮之楼中皆玩月也贞元十二年瓯闽君子陈可封游在秦寓于永崇里华阳观予与乡人安阳邵楚苌济南林藴颍川陈诩亦旅长安秋八月十五夜诣陈之居修厥玩事月之为玩冬则繁霜太寒夏则蒸云太热云蔽月霜侵人蔽与侵俱害乎玩秋之于时后夏先冬八月于秋季始孟终十五于夜又月之中稽于天道则寒暑均取于月数则蟾兎圆况埃壒不流太空悠悠婵娟徘徊桂华上浮升东林入西楼肌骨与之疎凉神气与之清泠四君子恱而相谓曰斯古人所以为玩也既得古人所玩之意宜袭古人所玩之事作翫月诗云八月十五夕旧嘉蟾兎光斯从古人好共下今宵堂素魄皎孤凝芳辉纷四扬徘徊林上头泛艳天中央皓露助流华轻风佐浮凉清泠到肌骨洁白盈衣裳惜此苦宜翫揽之非可将含情顾广庭愿勿沈西方（唐诗纪事）

髙葢山方平如葢名山也以其有欧阳詹诗亦名诗山其下有村曰诗村旧传詹赴举时母殁里人为塟是山既归作诗哀母曰髙葢山前日影微黄昏宿鸟傍林飞坟前滴酒空垂泪不见叮咛道早归明一统志亦载是诗今按韩文公欧阳生哀辞则于殁时父母具存考之永福县志陈嵩诗也永福县亦有髙葢山然郡人言詹子槚故居邻诗山之下或槚诗欤（闽书）

欧阳詹有诗行于世闻猿云啼猿非有恨行客自多悲闻笛云不知吹者意何似聴人心卧屏云横琴遮逺洞举手出髙峰公宇芦云渔家合得两三茎公退徐吟思倍清官满不将归旧隠萧萧留与后人聴（雅言杂载）

余在白门时编刻欧阳詹集自谓无遗矣偶阅全蜀艺文志詹有新都行云缥缈空中丝蒙茏道傍树翻兹叶间吹惹彼花上露悠扬丝意去苒蒻花枝住何计脱纒绵天长春日暮原本所遗尚俟续补（笔精）

林藻

徳宗贞元七年是岁辛未刑部侍郎杜黄裳知贡举所取二十人尹枢为首林藻第十人是榜其后为宰相者四人令狐楚窦楚皇甫铸萧俛赋题珠还合浦诗题青云干吕（登科记）

林藻青云干吕诗曰应节偏干吕亭亭在紫氛缀霄初度影捧日已成文结葢祥光迥为楼翠色分还同起封上更似出横汾作瑞来蕃国成形表圣君徘徊如有托谁道比闲云（唐人试帖）

泗洲岭旧名折桂唐林藻与弟藴登第过此题诗有而今折得两枝桂又向山头聨影归之语后有僧自泗上入关度岭见水车碓磨叹息机巧人拟泗洲和尚遂易是名（闽书）

林藴

林藴仕不称意纵酒自适多忤时政白居易以诗戒之曰世上如今重检身吾侪恃酒似狂人西曹旧日多持论慎莫吐他丞相茵（闽川名士传）

陈通方

陈通方登贞元进士第与王播同年播年五十六通方甚少因期集抚播背曰王老奉赠一第言其日暮途逺及第同赠官也播恨之后通方丁家艰辛苦万状播捷三科为正郎判盐铁通方穷悴求助不甚给之时李虚中为副使通方以诗求为汲引云应念路傍憔悴翼昔年乔木幸同迁播不得已荐为江西院官（唐诗纪事）

潘存实

潘存实字镇之漳浦人初应举以晨光丽仙掌赋及双陆子赋得名元和十三年庾承宣侍郎下试礼耕情田赋及玉声如乐诗入格登第初授东宫左庶子累迁户部侍郎浦人登第自存实始始存实有用世志览郭璞闽城记曰南台沙合公辅即出自是凡遇自闽来者辄问南台江可掲衣未也有孟尝春申平原信陵四公子赞载唐文粹其词曰四人为身万二千人为耳目四人为梁万二千人为榱桷有危可平有死可生岂彼威凭实惟义争嗟乎人之家或财不自与心不自是妻不睦夫父不慈子而况乎万二千士乎哉恨不覩此（闽书）

黄滔壶公山诗作赋前儒阙冲虚南国先省郎求牧看野老葺斋眠自注潘郎中存实诗云双旌放青原吟看壶公翠又欧阳秬先辈与刺史苏君书求泉山之图为画屏云壶公之髙洛阳之深梦寐所思（全唐诗话）

卲楚苌

卲楚苌字待伦闽县人贞元十五年试信及豚鱼赋行不由径诗登第为校书郎时马侍中燧有木香亭侈丽楚苌作马侍中亭子歌述之春朩迟迟古香阁窈窕佳人褰绣幕淋漓玉露滴紫蕤绵蛮黄鸟窥朱蕚横汉碧云歌处断满地花钿舞时落树影参差斜入檐风舞淋漓水晶箔马以为媿遂毁其亭由是诗名益振（闽书）

陈彦博

陈彦博闽县人元和四年与谢楚同为广文生梦至一官司几案有尺牍如金字者谓明年进士榜见其名在三十二上二人皆李姓而无楚名明年果如所梦二李即愿行仍叔也又明年楚于尹躬下擢第先是李师道请赎魏征宅学士白居易言事关激劝合出朝廷师道何人敢掠其美宪宗然之其后有司以为试题彦博诗云阿衡随逝水池馆主他人天意能酬徳云孙喜庇身生前由直道没后振芳尘雨露承恩日芝兰故里春勋庸流奕世光彩映诸邻共喜升平代从兹得諌臣（风雅丛谈）

周匡物

周匡物字几本漳州人唐元和十二年王播榜进士及第时以歌诗著名初周以家贫徒步应举落魄风尘懐刺不偶路经钱塘江乏僦船之资久不得济乃于公馆题诗云万里茫茫天堑遥秦皇底事不安桥钱塘江口无钱过又阻西陵两信潮郡牧出见之乃罪津吏至今天下津渡尚传此诗讽诵舟子不敢取举选人钱自此始（闽川名士传）

周匡物题古镜歌有欲向髙台对晓开不知谁是孤光主时宰王播见而异之元和十一年播知贡举匡物进士及第为漳人登进士之始（闽省通志）

名第山本名天城山唐周匡物读书此山登第后勅赐名第以漳人及第自匡物始也又匡物登第一时同擢者三十三人有赠之诗云元和天子丙申年三十三人同得僊今漳南五里有名第院记匡物而山又有得僊亭葢取赠诗语刘禹锡诗有危亭谁结据山椒名第山人不可招之句匡物自题云窓外卷帘侵碧落槛前敲竹响青冥（闽书）

匡物及第后谢座主云一从东越入西秦十度闻莺不见春试向昆山投瓦砾便容灵沼洗埃尘悲欢暗负风云力感激潜生土朩身中夜自将形影语古来吞炭是何人（唐诗纪事）

林杰

林杰字智周幼而秀异言则成文年六岁请举童子时父肃为闽府大将性乐善尤好聚书又妙于手谈当时名公多与之交及有是子益大其门亷使崔侍郎于亟与迁职乡人荣之杰五岁父携行至王仙君覇坛戏问童子能诗乎杰口占云羽客已登云路去丹炉草木尽凋残不知千载归何日空使时人扫旧坛父初不谓眇岁之作遽臻于此羣亲益惊异逓相传讽自此日课所为未几盈轴明年遂献唐中丞唐既伸幅窥吟耸尔骇叹命子弟延入学院时会七夕赋乞巧诗杰援笔曰七夕今宵看碧霄牛郎织女渡河桥家家乞巧望秋月穿尽红丝几百条唐叹曰真神童耳杰又精于琴棋草隶俱有天然不烦师授唐因与宾从棊或全局输者令罩之勿触取童子来继终其事杰必指縦出竒往往反胜曲尽其妙时谓神助后复业词赋颇振声问有仙客入壶中赋云仙客以变化随形逍遥放情处于外则一壶斯在入其中则万象俱呈飞阁重楼不是人间之状竒花异木无非物外之名至九岁谒卢大夫身黎常侍直无不嘉奬寻就宾庑日在筵宴李侍御逺赵支使格深所知仰不舍斯须和赵支使咏荔支诗云金盘摘下排朱颗红殻开时饮玉浆郑副使立作竒童传刘制置潼为序以贻之至年十七方结束琴书将西迈而徂（唐诗纪事）

林杰五岁与父同游王仙君坛父曰能诗乎杰曰羽客已登云路去丹砂草朩尽凋残不知千岁归何日空使时人扫旧坛又同唐中丞作七夕诗曰七夕今宵看碧霄牵牛织女渡河桥家家乞巧望秋月穿尽红丝几万条唐公曰真神童也年十岁方秋初忽有双鹤盘空而下欣然下阶抱得一只父恐非常令放之鹤升而去是夕得疾而卒郑立以诗哭之曰方髙未及贾生年何事孤魂逐逝川萤聚帐中人已去鹤离台上月空圆（古今诗话）

李徳裕

盘陀岭梁山岭也丛薄﨑峻盘桓可十里入潮广道也岭有巡检司在焉汉南越曰蒲葵闗唐大中十二载岭南节度使杨发诗南尽封陲见好山苍苍松桂类商颜谁怜后夜思乡处白草黄茅旧汉关按唐李卫公徳裕贬岭南次漳浦驿诗嵩少心期杳莫攀好山聊复一开颜明朝便是南荒路更上层楼望故关发移镇南海道出漳浦寓止驿楼闻卫公旧题寻访不得翌日得本于士人爰饬驿吏更属其诗发诗葢次李韵也（闽书）

唐宣宗

夕阳山在同安城南六十里上有遁迹岩真寂寺唐宣宗居邸时遁迹此岩三载后还京即位勅赐真寂禅寺云宣宗与黄蘖断际和尚山中观瀑聨句蘖先咏云穿岩越壑不辞劳到底方知出处髙宣宗续云溪涧岂能留得住终归大海作波涛又诗惟爱禅林秋月空谁能归去宿龙宫夜深闻法飱甘露喜在莲花世界中按唐宣宗长庆中封光王唐书第称韬晦未尝遁迹而唐尉迟偓作中朝故事载宣宗宪皇少子也皇昆即穆宗也穆宗敬宗之后文宗武宗相次即位宣皇皆叔父也武宗初登极深忌焉一日会鞠于禁苑间武宗召上遥覩瞬目于中官仇士良跃马向前曰适有旨王可下马士良命中官舆出军中奏曰落马已不救矣寻请为僧行游江表间会昌末中人请还京遂即位则其事固有据矣（闽书）

李频

唐诗人李频字徳新名列唐书文艺传才调集所载中流欲暮见湘烟一篇其作也懿宗时为建州刺史卒见神梨岳郡人祠祀之宋绍兴中封灵显忠惠公后加灵佑善应王再加广济王又加福佑威济信顺王明洪武初改建州刺史之神载在祀典宋真文忠公序其诗今所传梨岳集是也诗人殁而为神未有如频之昭昭者（池北偶谈）

东溪在府城东南政和门外发源处州松源会松溪政和之水而下至城东南遶而西合瓯寜西溪之水为一大溪南注延平抵福州入于海唐李频东溪泛舟诗登岸还入舟水禽惊笑语晚叶低众色温云带残暑落日乗醉归溪流复几许（闽书）

梨山上有庙唐李频刺州时雅好此山公暇时往游频卒官父老相率塟之县之永洛洲既即此山立庙宗时雨旸应祷累封灵佑福应威济信顺王元初于学宫作泽民分灵祠祀之掲佑民作祠乐歌山为钩曲蔵神宫拂天云旗掲灵风云何王阳招之东乗彼赤罴驾文熊飘然遨游顾环廱帝裔队仗王仪容手挟隋矢并和弓下庭考鼓兼鸣钟铜梨白雉血在中淋漓酒肴荐和雝引接我士俱登庸上天翩翩策飞龙（闽书）

唐李频四皓庙云东西南北人髙迹自相亲天下已归汉山中犹避秦龙楼曾作客鹤氅不称臣独有千年后青青庙木春频诗写出四皓心事而频心事亦自可见后为建州刺史卒于官民懐其徳立庙梨岳至今血食不絶可谓千年庙木春矣（笔精）

李商隠

义山武夷山诗只得流霞酒一杯空中箫鼓几时回武夷洞口生毛竹老尽曾孙更不来按武夷山在今福建建寜府崇安县唐地里志为江南东道山属建州建阳县尝见武夷山志题咏之诗以义山为始考义山平生踪迹未至建州不知何为而有是作葢亦借山咏事也武夷之山不着上古至汉武帝始列祀典史记封禅书所谓以干鱼祀武夷君是也汉武葢好仙者岂诗为武宗建九天道场筑望仙台观而发耶空中箫鼓一去不回老尽曾孙无缘重见仙之不足信也明矣与穆王何事不重来略同若作题武夷山恐失诗意（李诗笺注）

龙丘途中诗云汉苑残花别吴江盛夏来惟看万树谷不见一枝开水色饶湘浦滩声怯建溪泪流回月上可得更猨啼按龙丘秦太末县厯代沿改不一唐贞观中复置龙丘县属衢州唐书地里志衢州为江南道葢古扬州南境本呉地故前首曰呉江盛夏来也龙丘南接建州故次首曰滩声怯建溪也中巻有武夷山诗武夷山在建州愚窃以为义山踪迹未至观此二诗岂义山尝从衢州而至建州耶本传未载不可考也（李诗笺注）

陈黯

虎山西北有岭曰薛岭岭南唐陈黯居焉岭北唐薛令之自福安徙家于此时号南陈北薛按黯字希儒父贽通经及第娶妻黄甚贤而生黯独身而已黯十岁能诗十三袖诗通谒清源牧其首篇咏河阳花时面豆新愈牧戏之曰藻才花貌胡不咏歌应声曰玳瑁应难比斑犀定不加天嫌未端正满面与装花由是声名大振于州里十七作苏武谒汉武帝陵庙赋便为作者推伏早孤事母至孝无意求仕子蔚既冠母氏勉之曰付蔚潘岳之筵俟尔郄诜之桂方起乡荐求试贡闱已过不惑之年矣黯松姿栁态山屹波注语黙有程进退可法其为文章不尚竒而重切理意不偶立而重师古诗篇词赋笺檄皆精尤工官试乃会昌乙丑逮咸通乙酉凡十八举不第所著有绮蔵集同郡王肱萧枢同邑林颢漳浦赫连韬福州陈蔇陈发詹雄皆一时秀士黯名价相埒而并不遇世叹其屈（闽书）

薛逄

薛老峯山顶突起向阳峯三字周朴诗薛老峯头三个字须知此与石齐生直教截断苍苔色浮世人侪眼始明薛老薛逄也咸通中为侯官令与僧灵观游创亭其侧人书其峯曰薛老云按逄字陶臣蒲州人会昌进士有元日田家诗南村晴雪北村梅树里茅帘晚尽开蛮榼出门儿妇去乌飞迎路女郎来想闽中诗也但唐书本传未见逄令侯官尔（闽书）

施肩吾

泉郡志云东出海门舟行二日程曰彭湖屿在巨浸中环岛三十六如排衙然昔人多侨寓其上苫茅为庐推年大者为长不畜妻女耕渔为业牧牛羊散食山谷间各剺耳为记讼者取决于晋江县城外贸易岁数十艘为泉之外府后屡以倭患墟其地或云抗于县官故墟之今乡落屋址尚存唐施肩吾岛夷行云腥臊海邉多鬼市岛夷居处无乡里黒皮年少学采珠手把生犀照咸水即其处也今彭湖己设游兵汛守焉（泉南杂志）

欧阳澥

章正字孝标下第时为燕归诗留献庾侍郎承宣小宗伯得诗展转吟讽诚恨遗才乃候秋期必当引荐庾果重秉礼曹孝标来年擢第羣议以为二十八字而致大科则名路可遵递相礲砺也其诗曰旧垒危巢泥已落今年故向社前归连云大厦无栖处更傍谁家门户飞后五十年来有闽川欧阳澥者四明詹之孙也澥娶妇经句而辞赴举抗节不还诗云黄菊离家十四年又云离家已是梦松年又云落日望乡处何人知客情自怜十八年之帝郷未遇知已也亦为燕诗以献主司郑愚侍郎其词虽为朝贵称羡尚未第焉其诗曰翩翩双燕画堂开送古迎今几万回长向春秋社前后为谁归去为谁来（云溪友议）

王肱

王肱字用辅晋江人为文好刺讥当世以是累举不第尝着济状一篇言浊河贯清济济诘其凂溷时甚竒之又有无题古诗一百三十首词多凄惋（闽省通志）

萧膺

萧膺字次元侯官人开成进士是岁闽中登第四人朝士诗云几人天上争仙桂一岁闽南折四枝自是号为文儒之乡（闽省通志）

陈嘏

陈嘏惠安人唐开成三年进士以词赋擅名尤工篆隶宣宗尝善其所制霓裳羽衣曲以为琬琰之器官终刑部郎中（闽书）

张拙

张拙秀才因禅月大师指叅石霜霜问秀才何姓曰姓张名拙霜曰觅巧尚不可得拙自何来张忽有省乃呈偈曰光明寂照徧河沙凡圣含灵共一家一念不生全体现六根纔动乱云遮破除烦恼重増病趋向真如亦是邪随顺世缘无罣碍湼盘生死等空花（五灯会元）

张拙秀才他无籍贯可考只据呈石霜一偈附列宗门即以偈论亦是吾辈见解近时衲子作此言句者多如麻豆拙即寜人于寜何重乎（寒支初集）

栁逄

莆田县有染家巨富因醉殴兄至髙标十朩既归乡亲为会有柳逄秀才旅游掇席主人不乐栁生怒而题壁染人遂与束帛赎其诗诗曰紫绿终朝染因何不识非莆田竹朩贵背负十柴归（云溪友议）

黎瓘

崔衮咸通间刺漳州有麻衣黎瓘者南海狂士也游于漳衮礼遇之瓘频于席上喧酗为押衙王剬所恶乡饮之日诸宾悉赴客司独不召瓘瓘作翻韵诗赠崔使君坐中皆大笑崔使驰骑迓之其诗曰惯向溪边折柳杨因循行客到州漳无端偶触王衙押不得今朝看饮乡按刺史崔衮其押衙王剬名俱见开元寺咸通塔中（闽省通志）

柯崇

郑希颜天复元年杜徳祥榜放曹松王希羽刘象柯崇郑希颜等及第时上新平内难闻放新进士喜甚诏选中有孤贫之人宜令以名闻特敕授官故徳祥以松等塞诏各授校正制畧曰念尔登科之际当予反正之年宜降异恩各膺宠命松舒州人希羽歙州人甲子皆七十余象京兆人崇希颜闽人皆以诗巻及第亦俱年逾耳顺时号五老榜（摭言）

周朴

朴唐末诗人寓于闽中僧寺假丈室以居不饮酒茹荤块然独处诸僧晨鬻卯食朴亦携巾盂厕诸僧下毕饭而退率以为常郡中豪贵设供率施僧钱朴即巡行拱手各丐一钱有以三数钱与者朴止受其一耳得千钱以备茶药之费将尽复然僧徒亦未尝厌也性喜吟诗尤尚苦涩每遇景物搜竒披思日旰忘返茍得一聨一句则忻然自快尝野逢一负薪者忽持之且厉声曰我得之矣樵夫矍然惊骇掣臂弃薪而走遇巡徼卒疑樵者为偷儿执而讯之朴徐往告卒曰适见负薪因得句耳卒乃释之其句云子孙何处闲为客松栢被人伐作薪彼有一士人以朴僻于诗句欲戏之一日跨驴于路遇朴在傍士人乃欹帽掩头吟朴诗云禹力不到处河声流向东朴闻之忽遽随其后且行士但促驴而去畧不回首行数里追及朴告之曰仆诗河声流向西何得言流向东士人颔之而已闽中传以为笑或曰晓来山乌闹雨过杏花稀亦朴诗也（全唐诗话）

唐之晚年诗人无复李杜豪放之格然亦务以精意相高如周朴者构思尤艰每有所得必极其雕琢故时人称朴诗月煅季炼未及成篇已播人口其名重当时如此而今不复传矣予少时犹见其集其句有云风暖鸟声碎日髙花影重又云晓来山鸟闹雨过杏花稀诚佳句也（六一诗话）

处士周朴有能诗名于唐末欧阳公尝称朴诗风暖鸟声碎日髙花影重之句然此杜荀鹤诗非朴句也见唐风集公言少时见其集今不复传又言郑谷诗号云台编者今亦不行于世然今市肆实有此集二人唐史皆不为立传独朴死巢丘不屈其节自见巢传中余家有朴诗百余篇尝为之序异日当别加搜访遗逸为全集以传于世（扪虫新话）

晩唐人诗风暖鸟声碎日髙花影重晓来山鸟闹雨过杏花稀元人诗布榖呌残雨杏花开半村皆佳句也然总不如右丞兴阑啼鸟缓坐久落花多自然入妙盛唐髙不可及如此（池北偶谈）

唐李嘉佑春思诗清明桑叶少榖雨杏花稀乃悟周朴诗晓来山鸟闹雨过杏花稀（能改齐漫録）

周朴诗古陵寒雨絶髙鸟夕阳明髙情千里外长啸一声初右张为取作主客图（唐诗纪事）

闽县薛老峰山顶突起向阳峰三字周朴诗薛老峰头三个字须知此与石齐生直教截断苍苔色浮世人才始眼明薛老薛逢也咸通中为侯官令与僧灵观游创庭其侧人书其峯曰薛老云伪闽癸卯岁一夕风雨闻山上如数千人喧噪旦则三字倒立其年闽亡云（樵书初编）

周朴尝咏蝶云可怜黄雀衔将去从此荘周梦不成至是为黄巢所杀人以为诗谶后人于邻霄台祀之张浚帅闽奏请庙额曰刚显（闽大纪）

陈陶

陶剑浦人居南昌之西山宋齐丘守南昌因有蒲安之觐乃自咏云中原莫道无麟鳯自是皇家结网疎与水曹任畹郎中友善寄畹诗云好向明时荐遗逸莫教千里又灵均江南后主即位知其运祚衰替以修养为事故诗云乾坤见了文章懒龙虎成来印绶疎严尚书宇镇豫章遣小妓莲花者往西山侍陶陶殊不顾妓为诗曰莲花为号玉为腮珍重尚书遣妾来处士不生巫峡梦虚劳神女下阳台陶答之曰近来诗思清如月老大心情薄似云已向升天得门户锦衾深愧卓文君（唐诗纪事）

处士陈陶者有逸才歌诗中似负神仙之术或露王覇之说虽文章之士亦未足凭而以诗见志乃宣父之遗训也其诗句云江湖水深浅不足掉鲸尾又云饮氷狼子瘦思日鹧鸪寒又云中原不是无麟鳯自是皇家结网疎又云一鼎雄雌金液火十年寒暑鹿麑衣寄与东流任斑鬓向隅终守铁梭飞诸如此例不可殚记着癖书十巻闻其名而未尝见之（北梦琐言）

陶唐末自称布衣开宝中人或见之或云已得仙矣蝉声将月短草色与秋长比屋歌黄竹何人撼白榆右张为取作主客图（唐诗纪事）

西山产灵药陶与妻日劚而饵之而二子小字柤梨或问其优劣答曰味虽不同皆可于口陶有诗云磻溪老叟无人问闲列柤梨敎六韬葢指二子也（十国春秋）

南唐书陈陶传陶所遯西山先产药物数十种陶采而饵之开宝中尝见一叟角髪被褐与一老媪货药于市获钱则市鲊对饮旁若无人既醉行舞而歌曰篮采禾篮采禾尘世纷纷事更多争如卖药沽酒饮归去深崖拍手歌或疑为陶夫妇云按此即晚唐诗人陈陶赋一将功成万骨枯者观本传则知俗绘八仙中之蓝采和岂人名哉以禾为和以篮为蓝谬矣（因树屋书影）

汉贾捐之议罢珠崖疎云父战死于前子鬬伤于后女子乗亭障孤儿号于道老母寡妇饮泣巷哭遥设虚祭想魂乎万里之外后汉南匃奴传唐李华吊古战场文全用其语意总不若陈陶诗云誓扫匈奴不顾身五千貂锦丧胡尘可怜无定河边骨犹是春闺梦里人一变而妙真夺胎换骨矣（丹铅録）

陈陶诗可怜无定河边骨犹是春闺梦里人按无定河在今青涧县东六十里南入黄河一名奢延水又名银水舆地记唐立银州东北有无定河即圁水也后人因溃沙急流深浅无定故更今名又唐陈佑诗无定河边暮笛声赫连台畔旅人情函闗归路千余里一夕秋风白髪生（丹铅录）

陶少与水曹任畹相善寓之诗云好向明时荐遗逸莫敎千古吊灵均又自咏云近来世上无徐庶谁向桑麻识卧龙（十国春秋）

剑浦陈陶唐末隠西山步虚引云小隠山人十洲客莓苔为衣双耳白青编为我忽降书暮雨虹蜺一千尺赤城门闭六丁直晓日已烧东海色朝天半夜闻玉鸡星斗离离碍龙翼竒峭不减李贺（笔精）

陈陶咏竹诗青岚帚亚思君祖緑润编多忆蔡邕陈张君祖竹赋青岚运帚碧空扫烟蔡邕竹赞云绿润碧鲜绀文紫钱（丹铅录）

扶桑山有玉鸡鸣则金鸡鸣而后石鸡鸣天下鸡皆鸣所谓天鸡也李诗半壁见海日空中闻天鸡温庭筠诗漏转霞髙沧海低玻璃枕上闻天鸡俱用天鸡耳陈陶诗朝天半夜闻玉鸡星斗离离碍龙翼葢用玉鸡矣诗人独无用石鸡者毋乃贵玉贱石欤（稗史彚编）

吴公

干寜石刻在吴塘山唐末有吴公者弃官隠于此山故山川村落皆以吴名元时有人淘井得石有诗字隠隠可辨诗云去国投兹土编茅隠旧踪年年秋水上独对数株松字大径寸笔力遒劲末小书干寜三年秋吴余数字漫灭不可识（闽省通志）

闽王继鹏

继鹏元妃梁国夫人李氏同平章事敏之女继鹏宠春燕欲废夫人内宣徽使叅政事叶翘諌曰夫人先帝之甥聘之以礼奈何以新爱易乎继鹏不聴翘复上书极争继鹏批其疏后曰春色曾看紫陌头乱红飞尽不禁秋人情自厌芳华歇一叶随风落御沟放翘归永泰梁国竟废（金鳯外传）

韩偓

韩偓天复初入翰林其年冬车驾出幸鳯翔偓有扈从之功返正初上面许偓为相奏云陛下运契中兴当复用重徳镇风俗臣座主右仆射赵崇可以副陛下是选乞回臣之命授崇天下幸甚上嘉叹翌日制用崇暨兵部侍郎王赞为相时梁太祖在京素闻崇之轻佻赞复有嫌衅驰入请见于上前具言二公长短上曰赵崇是偓荐时偓在侧梁主叱之偓奏曰臣不敢与大臣争上曰韩偓出寻谪官入闽故偓有诗曰手风慵展八行书眼暗休看九局图窓里日光飞野马案前筠管长蒲卢谋身拙为安蛇足报国危曾捋虎须满世可能无黙识未知谁拟试齐竽（摭言）

偓于昭宗朝召入院试学士试文五篇万邦咸寜赋禹拜昌言诗武臣授东川节度使制答佛■〈巧上言下〉国王进贡书批三功臣让图形表（金銮宻记）

朱全忠忌偓贬濮州司马昭宗执偓手流涕曰左右无人矣再贬荣经尉徙邓州司马哀帝复召为学士还故官偓不敢入朝挈族来依王审知侨居南安天佑三年复有前命偓又辞为诗曰岂独■〈氏鸟〉夷解归去五湖渔艇且餔糟已而梁簒唐复召亦辞不往龙徳三年卒于南安龙兴寺自贬后以甲子歴歴自记所在其诗皆手写成帙殁之日家无余财惟烧残龙鳯烛一器而已（十国春秋）

偓十岁能诗尝即席为诗送父友李商隠一坐尽惊富才情词靡丽初喜为闺阁诗后遭故逺遁出语依于节义得诗人之正焉（全唐诗録）

山谷尝为予言杜子美虽流离颠沛心未尝一日不在本朝故善陈时事句律精深超古作者葢忠义之气奋发而然韩偓贬逐后依王审知其集中所载手风慵展八行书眼暗休看九局图窓里日光飞野马案头筠管长蒲卢谋身拙为安蛇足报国危曾捋虎须满世可能无黙识未知谁拟试齐竽其词凄楚切而不廹不忘其君也（潘子真诗话）

偓与呉融同时为词臣偓忠于唐为朱三面斥贬责不悔如捋虎须之句人未尝诵似为香奁所掩及朱三簒弑偓羁旅于闽时王氏割据偓诗文只称唐朝官职与渊明称晋甲子异世同符予读其集壮其志録其警聨于篇内三数篇自述其玉堂遭遇唐季非复承平旧观而待词臣之礼犹然存之以备金銮记之阙（后村诗话）

韩偓当崔胤朱全忠表里乱国独守臣节不变寜不为相而在翰苑竟忤全忠贬濮州司马事见本传所谓报国危曾捋虎须非虚语也（瀛登律髓）

韩致光天复二年随驾鳯翔冬至夜作不道惨舒无定分却忧蚊响又成雷是时朱全忠围岐甚急李茂贞有连和之意偓之孤忠处此殆知其必一反一覆终无定在欤此关时事不但咏至节也（瀛奎律髓）

呉融韩偓同时慨叹兵戈之间诗律精切皆善用事（瀛奎律髓）

唐史偓传贬濮州后即不甚详吾家所得偓诗皆以甲子歴歴自记有天佑二年乙丑在袁州得人贺复除戎曹依旧承旨诗又有丁卯年闻再除戎曹依前充职诗葢两召皆辞不赴也终身不食梁禄大节与司空表圣畧相等惜乎唐史止书乙丑一召不为少发明之（石林集）

韩偓流寓闽中所作诗仅传南台懐古一首云无那离肠日九回强舒懐抱立髙台中华地向天边尽南国云从岛上来四序有花长见雨一冬无雪却闻雷离宫紫气生冠冕试望扶桑病眼开偓卒于闽其子寅亮与郑文宝言偓捐馆日温陵帅闻其家蔵箱笥颇多而扃鐍甚固发观得烧残龙鳯烛金缕红巾百余条蜡泪尚新巾香犹郁乃偓为学士日视草金銮夜还翰苑当时皆秉烛以送悉蔵之又文宝少游于延平见一老尼亦说斯事尼乃偓之妾耳第未解偓塟于何所也（笔精）

韩偓诗极清丽有手写诗百余篇在其四世孙奕处偓天复中避地泉州之南安子孙遂家焉庆歴中予过南安见奕出其手集字极淳劲可爱后诣阙献之以其忠臣之裔得司士叅军终于殿中丞予在京师见偓送■〈巧上言下〉光上人诗亦墨迹也与此无异（梦溪笔谈）

偓自号玉樵山人所著歌诗颇多其间绮丽得意者数百篇脍炙人口或乐工配入声律粉墙椒壁窃咏者不可胜计行书亦可喜题懐素草书诗云怪石会秋涧寒藤挂古松若教临水畔字字恐成龙非濳心字学作语不能逮此（宣和书谱）

钓龙台上有盘石越王余善钓白龙处也又名越王台韩偓流寓闽中题诗云无那离肠日九回强舒懐抱立高台中华地向城边尽外国云从岛上来四序有花常见雨一冬无雪却闻雷离宫紫气生冠冕试望扶桑病眼开（竹窓离録）

韩偓昭宗时为翰林学士承旨颇与国论为崔胤朱全忠所不容谪濮州司马其后复官不敢入朝挈其族依闽中王审知尝道沙阳■〈宀禹〉居天王院者岁余与老僧藴明善以诗赠之至后唐时邑令张僚为之记叙偓始末甚详且述唐末乱离之事颇与唐史合予来沙阳闻之窃欲一观而其碑因寺中废为有力者取去秘不示人久之始得见其副本感而赋之且録偓诗巻中传诸好事者云偶访眀公大徳赠长句四韵前翰林学士承旨户部侍郎知制诰韩偓上寸髪如霜袒右肩倚肩笻竹貌怡然悬灯深屋夜分坐移榻向阳斋后眠刮膜且扬三毒谕摄心徐指二宗禅清凉药分能知否各自胸中有醴泉词臣谪去堕天南诗墨从来牓寺檐好事不须收拾去世间遗集有香奁（李忠定梁溪集）

韩致光呉子华皆唐末词臣位望通显虽国蹙主辱而赋咏唱和不辍存于集者不过流连光景之语如感时伤事之作絶未之见当时公卿大夫往往皆如此（后邨诗话）

致光昭宗时以翰林承旨谪岭表道湖南谢人惠含桃诗云金銮岁岁长宣赐忍泪看天忆帝都自注云毎岁初进之后先宣赐学士韩子苍谢人恵茶云白髪前朝旧史官风炉煮茗暮江寒苍龙不复从天下拭泪看君小鳯团意本致光而语益工（复斋漫録）

予溺章句信有年矣诚知非丈夫所为不能忘情天所赋也自庚辰辛已之际迄辛丑庚子之间所著歌诗不啻千首其间以绮丽得意者亦数百篇往往在士大夫之口或乐工配入声律粉墙椒壁斜行小字窃咏者不可胜计大盗入关缃帙都坠迁徙不常厥居求生草莽之中岂复以吟讽为意或天涯逢旧识或避地遇故人醉咏之暇时及拙唱自尔鸠辑复得百篇不忍弃捐随时编録遐思宫体未敢称庾信攻文却诮玉台何必倩徐陵作叙粗得捧心之态幸无折齿之惭栁巷青楼未尝糠粃金闺绣戸始预风流咀五色之灵芝香生九窍咽三危之瑞露春动七情如有责其不经亦望以功掩过翰林学士承旨行尚书戸部侍郎知制诰韩偓序（香奁集自序）

予自辛酉岁戏作无题十四韵故奉常王公相国首于继和故内翰呉侍郎融令狐舎人涣阁下刘舎人崇誉吏部王员外涣相次属和予因作第二首却寄诸公二内翰及小天亦再和余复作第三首二内翰亦三和王公一首王小天二首二学士各三首予又倒押旧韵成第四首二学士笑谓予曰谨竖降旗何妍如是也遂絶笔是岁十月末予在内直一旦兵起随驾西狩文稿咸弃更无孑遗丙寅年九月在福建寓止有前东都度支院苏暐端公挈予沦落诗稿见授中得无题一首因追味旧作缺亡甚多惟第二第四首彷佛可记其第三首才得数句而已今亦依次编之以俟他时偶获全本余五人所和不复忆省矣（香奁集无题诗序）

世传香奁集江南韩熙载所为误沈存中笔谈又谓晋相和凝所为后贵恶其侧艳嫁名于偓亦非也余家有唐呉融诗一集其中有和韩致光无题三首与香奁集中无题韵正同而偓序中亦具载其事又予曾在温陵于偓裔孙駉处见偓亲书所作诗一巻虽纸墨昏淡而字画宛然其袅娜多情春尽等诗多在巻中此可验矣偓富于才情词致婉丽能道人意外事固非凝所及据北梦琐言云凝少年好为小词令布于汴洛洎作相専令人收拾焚毁契丹入汴号为曲子相公然则凝虽有集名香奁与偓同乃浮艳小词耳安得便以今世所行香奁集为凝作耶（石林集）

韩偓香奁集百篇皆艳体也沈存中笔谈云乃和凝所作凝后贵悔其少作故嫁名韩偓耳今香奁集有无题诗序云予辛酉年戏作无题诗十四韵故奉常王公内翰呉公舎人令狐涣相次属和是岁十月一旦兵起随驾西狩文藁咸弃丙寅岁在福建有苏暐以稿见授得无题诗因追咏旧诗缺亡甚多予按唐书韩偓传偓尝与崔嗣定策诛刘季述昭宗反正为功臣与令狐涣同为中书舎人其后韩全晦等刼帝西幸偓夜追及鄠见帝恸哭至凤翔迁兵部侍郎天佑二年挈其族依王审知而卒以纪运图考之辛酉乃昭宗天复元年丙寅乃哀帝天佑二年其序所谓丙寅岁在福建有苏暐授其稿则正依王审知之时也稽之于传与序无一不合者则此集韩偓所作无疑而笔谈以为和凝嫁名于偓特未考其详耳笔谈云偓又有诗百篇在其四世孙奕处见之岂非旧诗之缺亡者乎（韵语阳秋）

致光笔端甚髙唐之将亡与呉融诗律皆全不似晩唐善用事极忠愤惟香奁之作词工格卑岂非世事已不可救姑流连荒亡以纾其忧乎（瀛奎律髓）

香奁之作为韩偓无疑也或以为和凝之作嫁名于韩刘潜夫误信之考诸同时呉融集有依韵唱和者何可掩哉诲淫之言不以为耻非唐之衰而然乎（瀛奎律髓）

髙秀实云元氏艳诗丽而有骨韩偓香奁集丽而无骨时李端叔意喜韩偓诗诵其序云咀五色之灵芝香生九窍咽三危之瑞露春动七情秀实云劝不得也劝不得也（彦周诗话）

韩偓诗牕里日光飞野马案头筠管长蒲卢上句谓牕隙日影中多见飞尘人犹易解至次句则案头竹管岂长芦苇耶便相顾错愕按中庸夫政也者蒲卢也旧注蒲卢是蜾蠃名尔雅云即细腰蜂也蜾蠃取螟蛉纳书案笔管间以泥封之阅数日而化为螺蠃其以之证政举者正以言民化之易也是以家语曰天道敏生人道敏政地道敏树夫政也者蒲卢也待化而成其着待化而成四字明明解敏政之譬此夫子自言之且自注之者自宋人作章句改卢为芦以蒲苇当之则不惟中庸家语尔雅毛诗俱不能解即韩冬郎一七字诗亦无解处矣嗟夫读经读诗皆不可无学如此（西河诗话）

香奁集云后魏时相州人作李波小妺歌疑其未备因补之李波小妹字雍容窄衣短袖蛮锦红未解有情梦梁苑何曾自媚妬吴宫谁教牵引知酒味因令怅望成春慵海棠花前秋千畔背人撩鬓道怱怱韩偓所补似言闺房之意大非其实北史广平人李波宗族强盛残掠不已百姓语云李波小妹字雍容褰裾逐马如巻蓬左射右射必叠双妇女尚如此男子安可逢李安世设方畧诱杀之州内肃然（西溪丛语）

韩偓诗鹅儿唼啑栀黄觜鳯子轻盈腻粉腰不识鳯子定是何物有问予姑以蜨应之问者依违而己退念蔵书万数不能贮心亦病也徐悟乃崔豹古今注耳谓蛱蝶大者为鳯子（金玉诗话）

子规人但知其为催春归去之鸟葢因其声曰归去了故又名思归鸟而不知亦为先春而鸣之鸟史记歴书百草奋兴姊规先嘷索隠曰子规春气发动则先出野泽而鸣是也韩致光春恨诗残梦依依酒力余城头批颊伴啼乌批颊鸟即鹎颊也催明之鸟（静志居诗话）

唐卢延逊诗树上谘诹批颊鸟牕间壁剥叩头虫王半山诗翳林窥搏黍藉草听批颊元人送春诗批颊穿林呌新緑韩致光春恨诗云残梦依依酒力余城头批颊伴啼乌平明乍卷西楼幙院静初闻放辘轳批颊葢鸟名但不详为何形状耳或曰即鹎颊也催眀之鸟（丹铅总録）

韩偓诗云洞门深闭不曾开横卧乌龙作妒媒又云栢风不动鸟龙睡时有幽禽自唤名又云遥知小阁还斜照羡杀乌龙卧锦茵祝镒子权贤良穷探古诗无不贯通一日问予曰韩致尧诗用乌龙为何事予答白乐天和元微之梦春游诗云乌龙卧不惊青龙飞相逐当是犬尔子权曰何所据余戏之曰岂不闻俚语云拜狗作鸟龙后阅沈汾续仙传云韦善俊携一犬号乌龙化为龙弃之飞升而去乐天致光诗未必不用此事（槁简赘笔）

北都使宅旧有过马厅按唐韩偓诗云外使进鹰初得按中官过马不敎嘶注云乗马必中官驭以进谓之过马既乗之然后蹀躞嘶鸣也葢唐时方镇亦效之因而名厅事也（温公诗话）

张邦基墨荘漫録云妇人之纒足起于近世前世书传皆无所自南史齐东昏侯为潘贵妃凿金为莲花以帖地令妃行其上曰此步步生莲花然亦不言其弓小也如古乐府玉台新咏皆六朝词人纎艳之言类多体状美人容色之姝丽及言妆饰之华眉目唇口要支手指之类无一言称纒足者如唐之杜牧李白李商隠之辈作诗多言闺帏之事亦无及之者韩偓香奁集有咏屧子诗云六寸肤圆光致致唐尺短以今较之亦自小也而不言其弓惟道山新闻云李后主宫嫔窅娘纎丽善舞后主作金莲髙六尺饰以宝物细帯缨络莲中作品色瑞莲令窅娘以帛纒脚令纎小屈上作新月状素袜舞云中回旋有凌云之态唐镐诗曰莲中花更好云里月长新因窅娘作也由是人皆效之以纎弓为妙以此知札脚自五代以来方为之如熈寜元丰以前人犹为者少近年则人人相效以不为者为耻也（辍耕録）

妇人纒足不知始自何时或云始于齐东昏则以步步生莲一语也然予向年观唐文皇长孙后绣履图则与男子无异又见则天后画像其芳趺亦不下长孙可见唐初大抵俱然惟大歴中夏侯审咏被中睡鞋云云里蟾钩落鳯窠玉郎沉醉也摩挲葢弓足始见此至杜牧诗云钿尺纔量减四分纎纎玉笋裹轻云又韩偓诗云六寸肤圆光致致唐尺只抵今制七寸则六寸当为今四寸二分亦弓足之寻常者矣因思此法当始于唐之中叶今又传南唐后主为宫婢窅娘作新月样以为始于此时似亦未然也（野获编）

韩致尧诗白玉堂东遥见后令人评泊画杨妃李子田云评泊者论贬人是非人也今作评驳者非近诸本或作斗薄或转讹陡薄殊无意义万首絶句本作评泊当犹近古（池北偶谈）

梅圣俞河豚诗云春岸飞杨花永叔谓河豚食杨花则肥韩偓诗栁絮覆溪鱼正肥大抵鱼食杨花则肥不必河豚也（诗话总龟）

韩致光湖南食樱桃诗云苦笋恐难同象七酩浆无复莹蠙珠自注云秦中谓三月为樱笋时乃知李绰秦中岁时纪所谓四月十五日自堂厨至百司厨通谓之樱笋厨非妄也陈无已春懐诗云老形已具臂膝痛春事无多樱笋来（能改斋漫録）

李贺桃花乱落如红雨韩偓杏花飘雪小桃红桃花红而长吉以雨比之杏花红而致尧以雪比之皆可为善用不拘拘于故常者所以为竒不然则栁雪李月梨雪桃霞谁不能道（静志居诗话）

杜子美云鱼吹细浪摇歌扇李洞云鱼摇清影上帘栊韩偓云池面鱼吹栁絮行此三句皆言鱼戏而韩为（优扪虫新语）

五七字絶句最少而最难工虽作者亦难得四句全好者晩唐人与王介甫最工于此如韩偓云昨夜三更雨临明一阵寒蔷薇花在否侧卧巻帘看四句皆好（诚斋诗话）

农圃家风渔樵乐事唐人絶句摹写精矣余摘十首题壁间每菜羮豆饭后啜苦茗一杯偃卧松窓竹榻间令儿童吟诵数过自谓胜如吹竹弹丝今记于此韩偓云闻说经旬不启闗药窓谁伴醉开颜夜来雪压前村竹剰看溪南几尺山又云万里清江万里天一村桑柘一村烟渔翁醉着无人唤过午醒来雪满船长孙佐辅云独访山家歇还涉茅屋斜连隔松叶主人闻语未开门绕篱野菜飞黄蝶薛能云邵平瓜地接吾庐榖雨干时偶自锄昨夜春风欺不在就床吹落读残书韦荘云南邻酒熟爱相招蘸甲倾来緑满瓢一醉不知三日事任他童穉作渔樵杜荀鹤云山雨溪风卷钓丝瓦瓯篷底独斟时醉来睡着无人唤流下前滩也不知陆龟蒙云雨后沙虚古岸崩渔梁携入乱云层归时月落汀洲暗认得山家结网灯郑谷云白头波上白头翁家逐船移浦浦风一尺鲈鱼新钓得儿孙吹火荻花中李商隠云城郭休过识者稀哀猿啼处有柴扉沧江白石渔家路薄暮归来雨湿衣张演云鹅湖山下稻梁肥豚栅鸡栖对掩扉桑柘影斜春社散家家扶得醉人归（鹤林玉露）

松江诗话曰有松棚诗一聫曰采来犹帯烟霞气月明满地金钗细以为佳句恨不见全篇仆谓月照松影但见参差黒影耳安知其为金钗松叶比之金钗者谓架上月照暎则可不可谓地上之影也不如曰月明满架金钗细此语为得前辈谓韩退之聨句中竹影金琐碎之语所谓金琐碎者非直谓竹影也谓竹间之日影耳以此验之益信仆之说为然韩偓诗曰长松夜落钗千股此语无病李涉诗曰疎林透明月散乱金光滴此正退之竹影金琐碎（野客丛书）

咏浴诗初似洗花难抑按终忧沃雪不胜任岂知侍女帘帷外剩取君王几饼金按赵后外传昭仪浴帝窃观之令侍女勿言投赠以金一浴赐百饼此诗尚有所讽谓世之为君者亦惑乎此也（瀛奎律髓）

意有余而不及于亵则风懐之作犹之可也书妇人之言于雅什不已卑乎故香奁之作唯取七言律六首此诗仙树有花难问种御香闻气不知名句佳尾句太猥（瀛奎律髓）

凡写迷离之况者止须述景如小窓斜日到芭蕉半床斜月疎钟后不言愁而愁自见因思韩致光空楼鴈一声逺屏灯半灭已足色悲凉何必又赘眉山正愁絶耶觉首篇时复见残灯和烟坠金穂如此结句更自含情无限（花草蒙拾）

诗有销魂者三香奁集其一也夫销魂者即坏心田之谓也其曰打叠红笺书恨字与奴方便寄卿卿诗媒词逗也其曰但得暂从人缱绻何妨长任月朦胧踰墙钻穴也其曰最是断肠禁不得残灯影里梦初回旦气梏亡也其曰欲把禅心销此病破除纔尽又重生淫恶不悛也闻之必增益滛邪之念故当以绮语为戒（坚瓠集）

余尝爱韩致光宫词云绣裙斜立正销魂宫女移灯掩殿门燕子不归花着雨春风应是怨黄昏（侯鲭録）

致光醉着絶句云万里清江万里天一村花栁一村烟渔翁醉着无人唤过午醒来雪满船葛亚卿集句云万里清江万里天一村桑柘一村烟渔翁醉睡醒又睡髙唱夕阳孤岛边前辈集句诗每一句取一家诗今亚卿全用致光前两句极为无味又后两句不是好句不称前两句岂若致光之浑成也杜荀鹤亦有溪兴絶句曰山雨溪风巻钓丝瓦瓯篷底独斟时醉来睡着无人唤流下前溪也不知语句俱弱亦不若韩致光雅健也（渔隠丛话）

丙戌之冬予初病起深居简出终日曝背晴檐万事不到自以荆公所选唐百家诗反复熟味之虽无豪放之气而有修整之功髙为不及卑复有余适中而已荆公谓欲观唐人诗观此足矣讵不然乎集中佳句世所称道者不复録出唯予别所喜者命儿辈笔之以备遗忘七言六聨韩偓残春云树头蜂抱花须落池面鱼吹栁絮行又云细水流花归别涧断云含雨入孤村又访王同年村居云门庭野水■〈衤离〉褷鹭邻里断墙咿喔鸡吴融闲望云三点五点映山雨一枝两枝临水花许浑山居云龙归晓洞云犹湿麝过春山草自香崔橹春日云杏酪渐香邻舍粥榆烟欲变旧炉灰（渔隠丛话）

闲之为义或曰月到门庭方是闲也古皆从日与闲同其音稍异耳闲亦人之所难得者杜牧之有云不是闲人闲不得愿为闲客此闲行吴兴因建得闲亭余性极爱闲而闲中不能静处寻诗问酒灌卉调禽实无闲时因忆韩致尧有诗云书墙暗记移花日洗瓮先知酝酒期须信闲人有忙事早来冲雨觅渔师玉山樵人可谓同调矣（静志居诗话）

闽中壤狭田少山麓皆治为陇亩昔人所谓磳田也丧乱以来逃亡畧尽磳田芜秽尽矣予寒食登邵武诗话楼诗有遗令不须仍禁火四郊茅舍久无烟之句及观唐韩偓过闽中有千村冷落如寒食不见人烟只见花之句明张式之抚闽亦有除夜不须烧爆竹四山烽火照人红之句千古有同悲也（闽小纪）

飞燕于太液池歌归风送逺之曲酒酣风起扬袖曰仙乎仙乎帝令冯无方持后裾帬为之绉唐人艳句余暖恋香韀读之心妒况持湘江六幅耶然宫奴赤鳯早并温柔乡窃之（蓉槎蠡说）

徐寅

徐寅字梦昭博学经史尤长于赋干寕初举进士试止戈为武赋有破山加点拟戌无人之句侍郎李怿竒之擢秘书省正字寅尝作人生几何赋四方传写长安纸价为髙者三日时朱全忠以梁国兼制四镇寅投所业引见间无云而雨索诗立成一絶全忠大喜一日醉误触讳全忠色变杀其主客寅大惧时全忠窃窥唐祚屡与李克用相攻时梦淮阴侯授以兵法寅遂作游大梁以献有千年大将感精魄以神交一眼庸奴望英风而胆落之语大将指韩淮阴一眼庸奴指克用也全忠读之大喜令军士诵之手酬一缣不责前慢及梁祖受襌再试进士第一梁祖曰是赋人生几何者耶三皇五帝不死何归此语盍改之寅曰臣寜可无官不可改赋遂拂衣归梁祖怒削其名（闽书）

九国志载大梁赋云客有得意还乡游于大梁遇郊垧之耆旧问今古之侯王父老曰且说当今休论徃古昔时之功业谁见今日之声名有覩中一聨云遂使千年汉将凭吉梦以神符一眼胡奴望英风而胆丧（十国春秋）

寅才思敏絶黄滔为威武节度推官太祖馈以鱼会滔与寅方接谈即请寅为谢笺寅殊不经意援笔疾书曰衔诸断索纔从羊续悬来列在琱盘便到冯讙食处时人大称之有探龙集一巻雅道机要并诗八巻亦曰钓矶集又有赋五巻其最著者过骊山赋畧曰宅彼冈峦光斯陵阙犹驱六宫以殉葬岂言蔓草之萦结嫌示俭于当时更穷奢于既殁融银液雪疏下地之江河帖玉悬珠皎穷桑之日月嶫嶫层层不骞不崩斯髙之喉舌方滑刘项之云雷忽兴轵道一朝玺献汉家之主骊山三月火烧秦帝之陵斩蛇剑赋畧曰磨霜砺云兮荧煌错落伊逐鹿之英圣有斩蛇之锋锷葢以麾正乾坤划分善恶楚国之奸雄徒尔烹若穷鳞常山之首尾胡为断如朽索斯剑也哭白帝之亡符赤帝之昌虽行大义亦假雄铓龟文龙藻玉镂金装世乱将用时清则蔵十二年兮如我淬七十阵兮摧尔刚空山吞象之蛇岂鈋莲锷大泽衔珠之血不污星光句践进西施赋畧曰宝马腾龙香车碾风迎织女于银汉聘姮娥于月宫炫耀云外喧腾洞中妆成而瑞玉凝彩服丽而朝霞剪红晓别越溪暮归吴苑越虑计失吴嫌进晩歌一声兮君魄醉笑百媚兮君心巻坐令佞口因珠翠以兴言立遣谋臣弃洪涛而不返勾践乃走电驱雷星驰箭摧投醪而士卒皆醉尝胆而胸襟洞开虎噬骨碎山崩卵摧楚腰卫鬓化为鬼鳯阁龙楼烧作灰于是命屠苏之酒上姑苏之台伊霸业以何去俄英风之聿来御沟水赋畧曰重轮而瑞照红日五色而光摇彩霞时时而翡翠埀波飞穿禁栁往往而鸳鸯逐浪衔出宫花他赋多类此（十国春秋）

初太祖从子延彬刺泉州徐寅每同游赏及陈郯倪曙等赋诗酣酒为乐凡十余年常被病求药物于延彬延彬答书善自调护亦可自开豁三皇五帝不死何归葢举寅人生几何赋语以戏之也赋云七十战争如虎豹竟到乌江三千宾客若鸳鸿难寻珠履又云南陵公子緑鬓改而华髪生北里豪家昨日歌而今朝哭又云常闻萧史王乔长生孰见任是三皇五帝不死何归寅赋脍炙人口渤海髙元固来言本国得斩蛇剑赋御水沟及人生几何赋家家皆以金书列为屏幛其珍重如此（十国春秋）

延寿溪唐徐正字寅隠此溪有延寿桥桥北有石微露者寅钓矶也有潭名徐潭亦以寅故寅常作斩蛇及人生几何二赋渤海髙元固入闽求识之言其国得其二赋家家以泥金书幛及隠此自赋诗云赋就神都振大名斩蛇工与乐天争归来延寿溪头住终日无人问一声刘克庄溪潭诗有门外青山皆我有从今不必唤徐潭之句夜梦寅拊背云我昔胜君昔君今胜我今有隆还有替何必苦相侵良一异也（闽书）

徐寅莆田人干寜中进士海内多故依王审知叹曰丈尺之水安能容万斛之舟隠居终身其妻字月君有赠内诗中一聨云神传尊圣陀罗呪佛授金刚般若经即此堪偕隠者矣寅有探龙钓矶二集作诗甚多中以东西南北为题（涌幢小品）

黄巷山唐较书黄璞所居山也璞家在福州人名其居巷曰黄巷后避黄巢冦徙是山下尚以黄巷名之徐寅黄较书闲居诗取得骊龙第四珠退依僧寺卜贫居青山入眼不干禄白髪盈头犹著书徐寅先辈诗如丰年甲子春无雨良夜庚申夏足眠身闲不厌常来客年老偏怜最小儿又五言岁计悬僧债以此知闽人苦贫贷僧而取其息自唐末已然矣闽书（刘后邨集）

予友贡士徐君端衡请跋其八世祖讳昶雍熙端拱二诰予既着语于雍熙之后矣因问贡士家谱君曰本徐彦伯之后彦伯见唐史与苏味道李峤崔融同时以文章擅名彦伯生务天宝末避乱入闽居泉州莆田县崇仁里徐村务生在蒙始居延寿又五传至先辈是为延寿之徐先辈晩年有归来延寿溪头坐终日无人问一声之句今钓矶草堂犹存至曾孙以俸薄能亷官卑不屈为词臣王黄州所称葢徐氏自彦伯后种诗书遗子孙绵绵不絶贡士于先辈为十一世祖于曺州郡掾为八世祖词章似先辈操履似郡掾其渊源所渐逺矣复书此于端拱诰之后（后村题跋）

黄滔

黄滔字文江干寜二年进士除四门博士朱梁移国因归闽不复西以监察御史里行充威武军节度推官王审知据有全闽而终其身为节将者滔规正有力焉中州名士避地于闽者若李绚韩偓王涤崔道融王标夏侯淑王拯杨承休杨赞图王倜归传懿辈悉主于滔有泉山秀句集及文集行世洪迈序滔文赡蔚典则策扶敎化诗清淳手润若与人对语郁郁有贞元长庆风祭陈林先辈诸文悲怆激越马嵬馆娃景阳水殿诸赋雄新隽永使人读之如身生是时目摄其故杨万里称滔诗如闻新鴈一声初触梦半白已侵头余灯依古壁片月下沧洲游东林寺寒三伏雨松偃数朝枝上李补阙谏草封山药朝衣施衲僧退居诗青山寒带雨古木夜啼猿与韩偓吴融辈并游未知何人徐行后长者也（闽书）

唐昭宗干寕二年试进士刑部尚书崔凝下二十五人发榜后宣诏翰林学士陆扆秘书监冯渥入内各赠衣一袭副及毡被于武徳殿前复试但放十五人自状头张贻范以下重落其六人许再入举场四人所试再下不许再入苏楷其一也故挟此憾至于驳昭宗圣文之谥崔凝坐贬合州刺史是时国祚如赘疣悍镇强藩请隧问鼎之不暇顾惓惓若此其再试也诗赋各两篇内良弓献问赋以太宗问工人朩心不正脉理皆邪若何道理十七字皆取五声字依轮次以双周隔句为韵限三百二十字张贻范等六人讫唐末不复缀榜葢是时不糊名一黜之后主司不敢再收拾也有黄滔者是年及第闽人也九世孙沃为吉州永丰宰刋其遗文初试覆试凡三赋皆在焉曲直不相入赋以题曲直两字为韵释云邪正殊途各有好恶终篇只押两韵良弓献问赋取五声次第用各随声为赋格于是第一韵尾句云资国祚之崇崇上平声也第二韵垂宝祚于绵绵下平声也第三韵曽非唯唯上声也第四韵露其言而粲粲去声也而阙入声一韵赋韵如是前所未有国将亡必多制亦云可笑矣（容斋四笔）

晩唐士人作律赋多以古事为题寓悲伤之旨如吴融徐寅诸人是也黄滔字文江亦以此擅名有明皇回驾经马嵬坡隔句云日惨风悲到玉颜之死处花愁露泣认朱脸之啼痕褒云万叠断肠新出于啼猿秦树千层比翼不如于飞鸟羽卫参差拥翠华而不发天颜怆恨觉红袖以难留神仙表态忽零落以无归雨露成波已沾濡而不及六马归秦却经过于此地九泉隔越几凄恻于平生景阳井云理昧纳隍处穷泉而讵得诚乖驭朽攀素绠以胡颜青铜有恨也从零落于秋风碧浪无情寜解流传于夜壑荒凉四面花朝而不见朱颜滴沥千寻雨夜而空啼碧溜莫可追寻玉树之歌声邈矣最堪惆怅金瓶之咽处依然馆娃宫云花颜缥缈欺树里之春风银熖荧煌却城头之晓色恨留山鸟啼百草之春红愁寄陇云鏁四天之暮碧遗堵尘空几践羣游之鹿沧洲月在寜销怒触之涛陈皇后因赋复宠云己为无雨之期空悬梦寐终自凌云之制能致烟霄秋色云空三楚之暮天楼中歴歴满六朝之故地草际悠悠白日上升云较美古今列子之乘风固劣论功昼夜姮娥之奔月非优凡此数十聨皆研确有情致若夫格律之卑则自当时体如此耳（容斋四笔）

黄滔省试内出白鹿宣示百官诗上瑞何曾乏毛羣表色难推于五灵少宣示百寮观形夺场驹洁光交月兎寒已驯瑶草列孤立雪花团戴豸惭端士抽毫跃史官贵臣歌咏日皆作白麟看又省试奉诏涨曲江池地脉寒来浅恩波注后新引将诸派水别贮大都春幽咽疏通处清泠迸入辰渐平连杏岸旋阔映梅津沙没迷行径洲寛恣跃鳞愿当舟楫便一附济川人此题一本无省试字且云诏字当是试字之悞按唐制登进士后又有试名奉试前崔曙荆冬倩皆有奉试题是也且此试不用题韵似特试者况省试二字亦决有误按此题注干符二年在僖宗朝而前内出白鹿题注干寜二年在昭宗朝则自干符至干寜约二十余年未有干符既中省试而复赴干寜省试者也此必有一试系制试或奉试而题误注作省字耳然不可考矣（唐人试帖）

律有嫌韵谓通韵之疑似者多用之律诗首一句以唐律四韵首句原不在韵例之内既非奸犯亦非兼用只以韵音疑似故及之谓之嫌韵然嫌韵可通而不可转如东之嫌冬有黄滔寄杨赞图学士东堂第一领春风时怪关西小骥慵王建上张弘靖相公传封三世尽河东家占中条第一峰诸诗冬之嫌东有白居易妻初授邑号诰身弘农旧县受新封细钿金泥诰一通皮日休寄滑州李副使员外兵绕临淮数十重鐡衣才子正从公诸诗他韵尽然（古今通韵）

天佑元年翁承赞以右拾遗受诏册王审知为琅琊王赐金紫以行易其郷名里号曰文秀光贤书锦黄滔赠以诗有建水闽山无故事长卿严助是前身之语梁开平四年复为闽王册礼副使滔复赠诗曰衣锦还乡翻是客回车谒帝却为归（闽书）

囊山形如悬囊僧湼盘隠其下曰囊山院庙阶甚为宏壮外有放生池唐黄滔诗山有重囊势门开两径斜溪声寒走涧海色月流沙庵外曾游虎堂中旧雨花不知遗谶地一一落谁家（闽书）

俗传罗隠出语成谶着有异迹若罗裳山之画马石深沪之石壁山书字及建安书筒滩所载予初尚未信其果此罗隠与否及读杨文敏书筒滩记已稍信之因阅黄滔赠隠诗三征不起时贤议九转终成道者言方知隠学道修真人也（闽书）

茅鹿门先生晩喜作诗自称半路修行语多率易次子国缙登第喜而口占曰堂前正索千金赏门外髙悬五丈旗闻者皆笑然黄滔已先之矣滔发榜诗曰白马嘶风三十辔朱门秉烛一千家御试曰九华灯作三条烛万乗君悬四首题以古凖今如出一手然则先生未可笑也（涌幢小品）

翁承赞

承赞字文饶福清人举唐干寜三年进士累官右拾遗户部员外郎后失节为梁諌议大夫自号狎鸥翁有诗集一巻见唐书艺文志并昼锦集宏词前后集共二十巻俱轶不传余家收得册封闽王时律诗三十余首中多佳句如窓含孤岫影牧卧断霞阴早凉生户牖孤月照闗河参差鴈阵天初碧寥落渔家蓼欲红长江月上鱼翻鬛荒渚人稀獭印蹄松都旧日门人种路是前朝禅子开诚晚唐作手也（榕阴新检）

翁承赞唐末为諌议大夫使福州至剑浦见旧识僧亚栖赠诗云萧萧风雨建阳溪溪畔维舟见亚栖一轴新诗剑潭北十年旧识华山西吟魂惜向江村老空性原知世路迷应笑乗轺青琐客此时无暇听猿啼（鉴戒録）

出寜越门二里曰横山迤西南为惠泽山一名独山为南台山崇阜屹立俯瞰巨潭台上可坐百余人旧记越王余善钓得白龙于此遂筑台表瑞台髙四丈周回三十六步名钓龙台今市廛矣有宋米芾书全闽第一江山赵汝愚隶古南台皆刻石上台西有灵沟庙其地故名洪沟有堤名新丰市堤唐翁承赞册封闽王审知还朝于此饯别承赞诗有登云楼上方停乐新市堤边又举杯之（句闽书）

俗云槐花黄举子忙翁承赞诗云雨中妆点望中黄勾引蝉声送夕阳忆得当年随计吏马蹄终日为君忙乃知俗语亦有所自也（诗话总龟）

江为

缃素杂记载江南野録云江为者宋世淹之后先祖仕于建阳因家焉予观南史江淹传淹济阳考城人宋少帝时黜为建安吴兴令终于梁天监中左卫将军又吴均传云济阳江洪工属文为建阳令坐事死竟陵王子良开西邸招文学洪以美词藻游焉淹与洪俱出考城又俱仕齐梁间淹为建安吴兴令而后他迁洪为建阳令而死于建阳疑为之系出于洪非出于淹为工诗如天形围泽国秋色露人家之句极脍炙人口少游江南有诗云吟登萧寺栴檀阁醉倚王家玳瑁筵后主见之曰此人大是富贵家而刘夜坐夏江城等并就传句法后以谗死今建阳县之西七里有靖安寺即为之故居留题者甚众惟陈师道洙一篇最佳云处士亡来几百年旧居牢落变祗园诗名长伴江山秀寃气上摩星斗昏台榭几人留雅句渔樵何处问曾孙当时泉石生涯地日暮云寒古寺门（艺苑雌黄）

南唐书云江为其先宋人避乱建阳遂为建阳人为有题白鹿寺诗云吟登萧寺栴檀阁醉倚王家玳瑁筵元宗南迁驻于寺见其诗称美久之为由是放肆自谓俯拾青紫乃诣金陵求举屡黜于有司为怏怏不能自己欲束书亡吴越会同谋者上变按得其状伏罪予以二书考之艺苑谓后主见为诗有富贵家之语及为后以谗死其言悉非是当以南唐书为正也（渔隠丛话）

江为山水障歌云适来一观山水障万里江山在其上逺近犹如二月春咫尺分成百般象一岩嵯峨在云际七贤镇在青松里潭水澄泓不见波孤帆晃漾张风势钓鱼老翁无伴侣孑然此地经寒暑滩头坐久鬓丝垂手把渔竿不曾举树婀娜山崔嵬片云似去又不去双鹤如飞又不飞良工巧匠多分布笔头写出江山路垂栁风吹不动条樵夫负重难移歩（声画集）

江为岳阳楼诗云倚楼髙望极展转念前途晩叶红残楚秋江碧入吴云中来鴈急天末去帆孤明月谁同我悠悠上帝都（唐诗纪事）

江为诗竹影横斜水清浅桂香浮动月黄昏林君复只改二字为疎影暗香以咏梅遂成千古絶调诗字点化之妙如丹头在手瓦砾皆金（紫桃轩杂级）

残雪未消双鳯阙新春先入五侯家晩唐张蠙诗也刘孟熙易残以霁易新春以春风攘为已作遂以此得名人或少之然竹影横斜水清浅桂香浮动月黄昏非江为诗乎林君复易踈暗二字竟成千古名句所云一字之师与活剥生吞者有别也（静志居诗话）

王延彬

延彬圭之子忠懿之犹子也圭死袭其父封于泉性多艺而奢纵日服一巾栉日易一汗衫能为诗亦好谈佛理词人禅客谒见多为所沮初圭领兵至泉州舎于开元寺始生延彬于寺之堂既生而有白雀一栖于堂中迄延彬之终方失其所在凡三十年仍岁丰稔每发蛮舶无失坠者人因谓之招寳侍郎朝廷赠延彬云中节度使及卒复葬云台山迄今闽人谓之云台侍中有诗曰两衙前后讼堂清软锦披袍拥鼻行雨后绿苔侵履迹春深红杏锁莺声因携久酝松醪酒自煮新抽竹笋羮也解为诗也为政侬家何似谢宣城人多诵之（稗史彚编）

徐寅兴化军莆田人以秘书正字归老乡里既死节度使王延彬以诗哭之曰延寿溪头叹逝波古今人事半消磨昔除正字今何在所谓人生能几何延寿溪寅所居也（诗史）

泉州开元寺弘则禅师率性简素不求赢余稍食亡有虽王公予膏腴却不纳刺史王延彬赠句有莫怪我来偏礼足萧宫无个似吾师之语（闽书）

陈贶

陈贶闽人性淡漠孤贫力学积书至数千巻隠庐山几四十年衣食乏絶不以动心有季父为沙门时时頼其资给苦思于诗得句未成章已播逺近学者多师事焉元宗以币致之布裘鹿鞹进止闲肆因献景阳宫懐古诗云景阳六朝地运极自依依一会皆同是到头谁论非酒浓沈逺虑花好失前机见此尤宜戒正当家国肥元宗称善欲授以官贶固不受赐粟帛遣还旧隠卒年七十（榕海诗话）

贶有诗数百首骨格强梗出于常态（江南野史）

颜仁郁

颜仁郁泉州人仕闽为归徳场长时土荒民散仁郁抚之一年襁负至二年田莱辟阅三岁而民用足有诗百篇宛转回曲歴道人情邑人途歌巷唱之号颜长官诗其劝农诗曰夜半呼儿趁晓耕羸牛无力渐艰行时人不识农家苦将谓田中榖自生（十国春秋）

龙寻邑东有颜长官仁郁祠长官五代时能抚循其民使不见兵革龙寻志所刻诗百篇皆道民疾苦皇皇不给之状余生三百年后奉天子命守兹邑首谒祠下因次韵以寄甘棠之思且使来者知我爱桐乡之意云（朱继芳龙寻稿）

林无隠

林鼎字焕文闽人父无隠鼎生于眀州大隠村初刺史黄晟颇好礼士无隠依之有诗名尝为诗云雪消二月江湖阔花发千山道路香知言者以无隠必生贵子鼎仕吴越果至丞相（吴越备史）

杨鳬

杨鳬字舄之闽人山中云背日流泉生冻早逆风归鸟入巢迟（雅言系述）

陈嵩

永福之澄潭山去城六十里五代时陈嵩居此嵩尝出游有辞父墓诗云髙葢山头日影微野风吹动纸钱飞坟前滴酒空垂泪不见叮咛道早归万首唐人絶句又作陈去疾诗按大明一统志载此诗于南安县髙葢山下以为欧阳詹所作阅欧阳集无载乃知纂修当有考也（闽书）

江文蔚

江文蔚建阳人长于词赋仕南唐拜御史中丞坐劾宰相贬江州治柴车奉母欣然就道尝作诗曰屈原若幸髙堂在终不懐沙葬汨罗（尚友録）

虞皋

罗源虞皋者尝鬻黄精于市伪闽龙启中为道士陈守元所辱故人木当敏者挟之去供以酒肉无倦色一日谓当敏曰予累公多年矣请过吾庐可乎当敏笑曰尔安有家皋曰亦有之但拍余肩顷刻可至遂从梅岭抵茅山罗喜洞以杖三叩洞门大开洞中玉堂金阙丽人被珠襦者百数所饮食皆非人世所有居十日而归送之洞门众吹尺八击玉磬相和而歌曰朝为雄兮夕为雌天地终尽兮人生几时歌毕俱散当敏归至邑乃眀洪武十二年矣城郭人民皆非昔日遍访罗源无一朩姓者但西隅半街陈氏尚呼其住屋为木厝里（嘉话补遗）

詹敦仁

詹敦仁字君泽避乱隠仙游植徳峯下上闽主继鹏书累数百言继鹏召之饮且欲留之命决叅军事敦仁谢以诗有周粟纵荣寜忍食草庐频顾漫劳思句强以袍笏不受已复杜门不出清源节度使留从效再辟之乃求监小溪场既至请升场为县未几举王直道自代隠居佛耳山自号清隠（十国春秋）

闽詹敦仁复留从效问刘俨改名龑字音义诗云伏羲初画卦苍氏乃制字点画有偏傍阴阳贵恊比古者不嫌名周人始称讳始讳犹未酷后习转多忌或援他代易或变文回避滥觞久滋蔓伤心日益炽孙休命子名吴国尊王意■〈雨上单下〉莔■〈雷上大下〉■〈覀上升下〉僻壾昷■〈亠〈先攵〉〉■〈〈禾午〉上火下〉异梁复踵已非时亦迹旧事■〈端免〉杰自其一■〈蜀，圭代虫〉闯是其二鄙哉仉■〈启，目代口〉名陋矣越■〈黄端〉义大唐有天下武后拥神器私制迄无取古音实相类■■■囝星■■〈一上忠下〉厓■埊缶圀及瞾■作史难详备唐祚值倾危刘龑懐僭伪吁嗟毒蛟辈睥睨飞龙位龑俨虽同音义体殊乖致废学媿未弘来问辱不弃竒字难雄博摛文伏韩智因诵鄙所闻敢布诸下吏从效得诗大加叹服（清源文献志）

刘乙

鳯山安溪县主山也五代刘乙隠其下乙字子真不知何许人仕闽为鳯阁舎人后隠是山与周朴詹君泽友所为诗有扫石云随帚耕山鸟傍人之句君泽尝遣子琲访之赠以诗扫石耕山旧子真布衣草履自随身石崕壁立题诗处知是当年鳯阁人观君泽所赠乙诗乙葢髙士也（闽书）

南安丸日山山麓有寺曰延福晋太康中所剙去山二里许其移山麓则唐大歴三年寺额欧阳四门所书也五代刘乙诗曾见画图劳健羡如今亲见画犹粗山之胜故可见矣寺故五十有四宋元丰问合为延福禅寺云（闽书）

黄子棱

世以考亭称文公予癸已陪巡过建阳宿麻沙见晦翁后人所蔵家谱知考亭是黄氏之亭后从徐存永得见黄诗按五季乱黄端公子棱随父礼部尚书入闽见建阳山水秀丽遂家焉子棱诗云青山朩笏尚初官未老金鱼是等闲世上几多名将相门前无此好溪山市楼晩日红髙下客艇春波緑往还人过小桥频指点全家都在画图间殁而葬于三桂里子棱乃筑亭于半山以望其考因名曰望考文公居近其地世因以考亭称之以地称人可也以他人之考称文公于理甚悖然公在日实无以此称之者后人误谬急当改正（闽小纪）

唐末侍御史黄子棱自洛阳寓居建阳东观山筑亭以望其父之墓曰望考亭因以名里朱文公之父韦斋先生爱建阳山水未及卜居公筑考亭以承先志正取黄侍御之意后人専以考亭属文公侍御之名湮矣人过小桥频指点全家都在画图间侍御诗中句（敬业堂诗注）

锺谟

锺谟建安人为李璟奉表于周孙晟遇害独赦谟为辉州司马有诗与州将云翩翩归尽塞垣鸿隠隠初闻蛰户虫渭北离愁春色里江南家事战尘中还同逐客糿兰佩谁聴累囚奏土风多谢贤侯振吾道免令搔首泣途穷后画江为界世宗召为卫尉卿放还因作诗以献畧云三年耀武羣雄伏一日回銮万国春南北通欢永无事谢恩归去老陪臣世宗悦（谈苑）

孟贯

闽岭孟贯性疎野喜篇章不以名宦为意大谏杨徽之称之如寄张山人草堂云扫叶林风后拾薪山雨前（诗史）

周世宗幸广陵孟贯以诗献之云不伐有巢树多移无主花谓贯曰吊民伐罪何有巢无主之有遂释褐授官（江南野录）

孟浩然诗不才明主弃多病故人疎唐玄宗闻之曰卿自弃朕朕何尝弃卿孟贯诗不伐有巢树多移无主花周世宗闻之曰朕伐叛吊民何谓有巢无主二子正坐诗穷所谓转喉触讳（漫叟诗话）

王感化

江南李氏乐人王感化建州人隶乐籍建州平入金陵敎坊善为词时本乡节制更代饯别感化前献诗曰旌斾赴天台溪山晓色开万家悲更喜迎佛送如来至金陵宴苑中有白野鹊李璟令赋诗应声曰碧云深洞恣游遨天与芦花作羽毛要识此来栖息处上林琼树一枝髙又题怪石凡八句皆用故事但记其一聫云草中误认将军虎山上曾为道士羊（谈苑）

缃素杂记云杨文公谈苑载伶人王感化少聪敏未尝执巻而多识故实口谐捷给滑稽无穷会中主引李继勲严续二相游苑中适见系牛于株枿上令感化赋诗应声曰曽遭寗戚鞭敲角几被田单火燎身独向斜阳嚼枯草近来问喘更无人因以讥二相也又中主徙豫章浔阳遇大风中主不悦命酒独酌指北岸山问舟人云■〈白宛〉公山愈不怿感化独前献诗曰龙舟万里驾长风汉武浔阳事正同珍重■〈白宛〉公山色好影斜不落寿杯中中主大恱赐束帛（渔隠丛话）

韦添

伪闽中书吏韦添天字谜云露头更一日真是艳阳根（清异録）

何瓒

何瓒闽人也唐末举进士及第后唐荘宗为太原节度使辟为判官荘宗每出征伐留张承业守太原承业卒瓒代知留守事荘宗即位拜諌议大夫已而求留守北京瓒与明宗有旧眀宗称大号召还见于内殿劳问久之未几进秩仆射以为西川节度副使是时后蜀髙祖方以副使赵季良为腹心闻瓒代之亟奏留季良遂改瓒行军司马瓒不得已来成都初髙祖在北京为马歩军都虞侯而瓒留守太原髙祖以军礼事瓒瓒常绳以法髙祖不乐及瓒为司马犹勉待之甚厚髙祖举兵罢瓒司马置之私第瓒饮恨而死瓒常有蜀城书事诗云到头须卜林泉隠自媿无能继卧龙题诗后十旬遂得笃疾（十国春秋）

黄夷简

夷简闲雅有诗名在钱忠懿王俶幕中陪樽俎二十年开宝初太祖赐俶开吴镇越崇文耀武功臣遣夷简谢于朝将归上谓夷简曰归语元帅朕已于薫风门外建离宫规模华壮不减江浙兼赐名礼贤宅以待李煜与元帅先朝者即赐之夷简受天语俛首而归私自筹曰兹事大难王或果以去就之计见决于我胡以为对迨归见俶因不匿尽以天训授之遂称疾于安溪别业保身潜遁夷简山居诗有宿雨一畨蔬甲嫩春山几焙茗旗香（玉壶清话）

郑文宝

郑工部文宝谪监郢州京山县税过信阳军白马驿作絶句郢州工部诗集无之诗云得罪前朝出粉闱五原功业有谁知年余放逐无人识白雪闗前一望时在京山又有寒食纡秀上人禅房诗云花时懒看花来访野僧家劳师击新火劝我雨前茶诗篆书刻石多宝寺中（麈史）

郑文宝字仲贤南唐近事江表志二书其所作也律诗多佳句惜其全集不传郊居云百草千花路斜风细雨天送枝江秦长官云官嫌容易逹家爱等闲贫送曹纬云小舟闻笛夜微雨养花天长安别友云杜曲花香浓似酒灞陵春色老于人又緑野堂云水暖鳬鹥行哺子春深桃李卧开花欧阳公亟称之谓不减王维杜甫（寒夜録）

西洛故都荒台废沼遗迹依然见于诗者多矣惟钱文僖公一聨最为警絶云日上故陵烟漠漠春归空苑水潺潺裴晋公緑野堂在午桥南往时尝属张仆射齐贤家仆射罢相归洛日与宾客吟宴于其间惟郑工部文宝一聨最为警絶云水暖鳬鹥行哺子春深桃李卧开花人谓不减王维杜甫也钱诗好句尤多而郑句不惟当时人莫及虽其集中自及此者亦少（六一诗话）

亭亭画舸系寒潭直到行人酒半酣不管烟波与风雨载将离恨过江南尝有人客舍壁间见此诗莫知谁作或云郑兵部仲贤也然集中无有好事者或填入乐府仲贤当前辈未贵杜诗时独知爱尚往往造语警拔但体小弱多一律可恨耳欧阳文忠公称其张仆射园中一聨以为集中少此恐公未尝见其全编大抵仲贤情致深婉比当时辈流能不専使事而尤长于絶句如一夜西风旅鴈秋背身调镞索征裘关山落尽黄榆叶驻马谁家唱石州又江云薄薄日斜晖江馆萧条独掩扉梁燕不知人事改雨中犹作一双飞若此等类须在王摩诘伯仲之间刘禹锡杜牧之不足多也（蔡寛夫诗话）

缑氏王子晋升仙之地有祠在焉郑工部文宝常题一絶云秋阴漠漠秋云轻缑氏山头月正明帝子西飞仙驭逺不知何处夜吹笙后晏元献守洛过见之取白乐天语书其后云此诗在在处处有神物护持（西清诗话）

予于丛话前集云郑兵部仲贤郑工部文宝不知其果一人耶果二人耶今观欧阳永叔诗话云郑工部文宝于张仆射园吟诗一聨最为警絶云水暖鳬鹥行哺子春深桃李卧开花蔡寛夫诗话云郑兵部仲贤欧阳文忠公称其张仆射园中一聫以为集中少比即前一聨诗是也以此考之则文宝仲贤葢是一人名与字耳但工部兵部之称不同西清诗话云缑山王子晋祠诗是郑工部文宝题则工部之称与欧公同但寛夫误作兵部耳（渔隠丛话）

予弟姚安太守未庵慥字用能酒边诵一絶句云亭亭画舸系春潭只待行人酒半酣不管烟波与风雨载将离恨过江南兄以为何人诗予曰按宋文鉴是张文潜诗也未庵取草堂诗余周美成尉迟杯注云唐郑仲贤诗予因叹唐之诗人姓名隠而不传者何限或文濳爱而书之遂以为文潜作耳（艺林伐山）

杜甫终于耒阳藁塟之至元和中其孙始改塟于巩县元微之为志而郑刑部文宝谪官衡州有经耒阳子美墓诗岂但为志而不克迁或已迁而故塜尚存耶（温公诗话）

雷州及海外琼崖多香木夷民以为槽饲鸡犬郑文宝诗曰沉檀香植在天涯贱等荆衡水面槎何必为槽饲鸡犬不如煨烬向豪家（谈苑）

郢中寺壁有郑文宝诗亲笔寒食访僧舎云客舍愁经百五春雨余溪寺緑无尘金花何处秋千鼓粉颊谁家闘草人水上碧桃流片段梁间归燕语逡巡髙僧不饮客携酒来劝先朝放逐臣（诗话总龟）

郑文宝郊居云百草千花路斜风细雨天重经贬所云过关已跃摴蒱马悞喘尤惊顾兎奔洛城云星沈会节歌钟早天半上阳烟树微赠张灵州云越絶晓残蝴蝶梦单于秋引画龙声长安送别云杜曲花光浓似酒灞陵春色老于人送人归湘中云满帆西日催行客一夜东风落楚梅南行云失意惯中迁客酒多年不见侍臣花栖灵隠寺云旧井霜飘仙界橘双溪时落海边鸥送人知韶州云碧落春风老朱陵古渡头永熙陵云承露气清驹送日觚棱人静鸟呼风边上云鬓间相似雪峯外寂寥烟（诗话总龟）

临潼县灵泉观唐华清宫也自唐迄今题咏不可纪惟张文定及进士杨正伦诗最佳文定诗云当时不是不穷奢民乐升平少叹嗟姚宋未亡妃子在尘埃那得到京华正伦诗云休罪明皇与贵妃大都衰盛两相随唯怜一派温泉水不逐人心冷暖移又郑文宝诗云只见开元无事久不知贞观用功深皆为知音所赏（诗话总龟）

全闽诗话巻一

●钦定四库全书

全闽诗话巻二

兖州府知府郑方坤 撰

○宋

陈致雍

陈致雍莆田人仕闽为太常卿入南唐以通礼及第旧章典故多所谙练后归宋开寳中除秘书监致仕徐铉送以诗有三朝恩泽冯唐老万里乡关贺监归之句既归陈洪进辟掌书记撰海物异名志五礼仪鉴后好事者编次其在南唐礼官时论议为曲台奏议（闽省通志）

龚颕

龚颕邵武人先仕江南归朝为侍御史自负文学少许人谈论多所折难太宗朝知朗州士罕造其门独丁谓贽文求见颕倒屣延迓酬对终日以至忘食曰自唐韩栁后今得子矣异日丁献诗于颕颕次韵和酬曰胆怯何由戴铁冠祗縁昭代奨孤寒曲肱未遂违前志直指无闻是旷官三署毎传朝客说五溪闲凭郡楼看祝君早得文场隽况值天阶正舞干（青箱杂记）

刘昌言

刘昌言泉州人先仕陈洪进为幕客归朝愿补校官举进士三上始中第后判审官院未百日为枢宻副使时有言其太骤者太宗不听言者不已乃谓昌言闽人语颇獠恐奏对间陛下难会太宗怒曰我自会得其眷如此然昌言极有才思当下第作诗落句云惟有夜来蝴蝶梦翩翩飞入刺桐花复为啇丘记室王禹偁赠诗曰年来复（缺）事堪嗟载笔啇丘鬓欲华酒好未陪红杏宴诗狂多忆刺桐花葢为是也刺桐花深红毎一枝数十蓓蕾而叶颇大类桐故谓之刺桐唯闽中有之（青箱杂记）

世人尝言一举首登龙虎榜十年身到鳯凰池之句不知此乃宋太宗朝泉州刘昌言上吕蒙正诗也重名清望遍区陲恐是神仙不可知一举首登龙虎榜十年身到鳯凰池庙堂只是无言者门馆长如未贵时除却洛京居守外圣朝贤相复书谁昌言仕至工部侍郎尝献圣徳诗五十韵得君之盛未有其比（闽小纪）

唐书欧阳詹传曰詹举进士与韩愈李观李绛崔羣王涯冯宿庾承宣聨第皆天下选时称龙虎榜故先逹诗曰一举首登龙虎榜十年身到鳯凰池世以为荣（渔隠丛话）

杨徽之

杨侍读徽之以能诗闻太宗知其名索其所著以百篇献上卒章曰少年牢落今何幸叨遇君王问姓名太宗和赐且语近臣曰徽之文雅可尚操履端正拜礼部侍郎选十聨写于御屏梁周翰诗曰谁似金华杨学士十聨诗在御屏风者是也其江行云犬吠竹篱沽酒客鹤随苔岸洗衣僧寒食云天寒酒薄难成醉地逈楼髙易断魂塞上云戍楼烟自直战地雨常腥嘉阳川云青帝已敎春不老素娥何惜月长圆又云浮花水入瞿塘峡带雨云归越嶲州哭江为云废宅寒塘水荒坟宿草烟花夜云春归万年树月满九重城僧舎云偶题岩石云生笔闲绕松庭露湿衣湘江舟行云新霜染枫叶皓月借芦花宿东林云开尽菊花秋色老落迟桐叶雨声寒（宋稗类钞）

杨徽之侍读奏御献诗太宗选十聫书于御屏间僧文莹尝谓杨公必以天池浩渺涤笔于氷瓯雪椀中则方与公诗神骨相副（稗史彚编）

廖融隠于衡山与逸人任鹄王正已陆蟾王元皆一时名士为诗相善湘守杨徽之代归阙枉道南岳宿融山斋留诗云清和春尚在欢醉日何长谷鸟随柯转庭花夺酒香初晴岩翠滴向晚树阴凉别有堪吟处相留宿草堂（郡阁雅谈）

宋初人佳句如杨徽之春望云杳杳香芜何处尽摇摇风栁不胜垂江行云新霜染枫叶皓月借芦花嘉阳川云青帝已敎春不老素娥何惜月长圆元夜云雪归万年树月满九重城徐铉病中云向空咄咄频书字举世滔滔莫问津梁周翰山居云宿雨一番蔬甲拆春山几处茗旗香郑文宝春郊云百草千花路斜风细雨天送别云杜曲花光浓似酒灞陵春色老于人送人云满帆西日催行客一夜东风落楚梅刘师道寄别云南浦未伤春草碧北山仍媿晓猿惊叹世云野马牕边日酰鸡瓮里天李宗鄂春郊云一溪晩緑浮鸂万树春红呌杜鹃利瓦伊渚宫亭云故宫荒草在往事暮江流送人越州云风樵若耶路霜钓洞庭秋丁谓送章南云梅花过岭路桃叶渡江船芭蕉云緑章封事缄初启青鳯求凰尾乍开晏殊云东阳诗骨痩南浦别魂销钱昭度村居云黄蜂衙退海潮上白蚁战酣山雨来自咏云刚肠欺竹叶衰鬓怯菱花春昼云人归汉后黄金屋燕在卢家白玉堂登楼云逺水净林色微云生夕阳皆可诵也（稗史彚编）

李巽

五代之际天下割裂太祖启运虽则下西川平岭表收江南而吴越荆闽纳籍归觐然犹有河东未殄其后太宗再驾乃始克之海内自此一统故因御试进士乃以六合为家为赋题时进士王世则遽进赋曰构尽乾坤作我之龙楼鳯阁开穷日月为君之玉户金关帝览之大悦遂擢为第一人是年李巽亦以六合为家赋登第赋云辟八荒而为庭衢并包有截用四裔而作藩屏善闭无关此亦善矣然不若世则之雄壮巽字仲权邵武人以蜃楼土鼓周处斩蛟三赋驰名累举不第为乡人所侮曰李秀才应举空去空回知席帽甚时得离身巽亦不较至是乃遗乡人诗曰当年踪迹困泥尘不意乘时亦化鳞为报乡闾亲戚道如今席帽已离身葢国初犹袭唐风士子皆曵袍重戴出则以席帽自随巽后仕至度支郎中两浙转运使卒与王禹偁相友善今小畜集有送李仲权赴官序即巽也（青箱杂记）

李庆孙

钱熙字大雅南安人登甲科献四夷来王赋万余言太宗竒之直史馆熙好学善谈精笔札第负气狷躁后以事罢职愤恚卒尝撰三酌酸文世称精絶畧曰渭水凝碧早抛钓月之流髙岭排青不逐眠云之客又曰年年落第春风徒泣于迁莺处处羁游夜雨空悲于断鴈其卒也乡人李庆孙哭之曰四夷妙赋无人诵三酌酸文举世传（闽书）

晏元献公虽起田里而文章富贵出于天然尝览李庆孙富贵曲云轴装曲谱金书字树记花名玉篆牌公曰此乃乞儿相未尝谙富贵者故予每咏吟富贵不言金玉锦绣而唯说其气象若楼台侧畔杨花过帘幕中间燕子飞梨花院落溶溶月栁絮池塘淡淡风之类是也公尝自以此句语人曰穷儿家有此景致也无（宋禆类抄）

黄宗旦

黄宗旦字叔才晋江人少有神童称其大父禹锡命赋早春诗有就中喜有龙门客跃出清波正待时之句见者异之咸平元年进士第二人晩直史馆欧阳修称为闽中文士（闽省通志）

宗旦赴阙以文贽冦莱公王元之钱若水咸见器重咸平初中甲科第二人与其乡人李庆孙齐名人为语曰国朝才子黄宗旦天下文章李庆孙（闽书）

吴简

言唐都督阎公伯屿重修滕王阁因九日宴僚属于阁欲夸其婿吴子章能文令宿构为序时王勃省父次马当去南昌七百余里水神告其故且助风天明而至与宴果请诸宾为叙皆辞之至勃不辞阎不乐命吏得句即报至落霞与孤鹜齐飞秋水共长天一色矍然曰此天才也其婿惭而退世所传时来风送滕王阁者是也宋吴简言经巫山神女庙题絶句云惆怅巫娥事不平当时一梦是虚成只因宋玉闲唇脗流尽巴江洗不清是夜梦神女来见曰君诗雅正当以顺风为谢明日解缆一瞬数百里风行水上曰涣葢风水相遭而成文马当之神助文人之风于文未成之先巫山之神助文人之风于诗已成之后各有攸当也（樵书）

陈从易

陈舎人从易当时文方盛之际独以醇儒古学见称其诗多类白乐天葢自杨刘唱和西昆集行后进学者争效之风雅一变谓西昆体由是唐贤诸诗集几废而不行陈公时偶得杜集旧本文多脱误至送蔡都尉诗云身轻一鸟其下脱一字陈公因与数客各用一字补之或云疾或云落或云起或云下莫能定其后得一善本乃是身轻一鸟过陈公叹服以为虽一字诸君亦不能到也（六一诗话）

宋景文言大小孤山以孤独为字有庙江壖乃为妇人状龙图阁直学士陈公简夫留诗曰山称孤独字庙塐女郎形过客虽知悞行人但乞灵时称佳句（春明退朝録）

王文穆罢相知杭州朝士送之诗惟陈从易学士云千重浪里平安过百尺竿头稳下来冀公爱之（侯鲭録）

江西俚俗骂人有曰客作儿按陈从易寄荔枝与盛参政诗云樱桃真小子龙眼是凡姿橄榄为下辈枇杷客作儿盛问其说曰樱桃味酸小子也龙眼无文采凡姿也橄榄初涩后甘下辈也枇杷核大肉少客作儿也凡言客作儿者佣夫也（能改斋漫録）

郑褒

郑褒字成之宋初之文尚沿五代褒力脱浮华追古作者举进士至都会诏罢徒步走徐州谒王元之贽所为文元之亟称之是岁闰在孟秋前一日烦暑特甚元之留褒涉秋而行褒曰褒有老母今诏下将及闽乡人必以告母母氏计程而待后一日至必贻倚门之忧元之为褒泣赋曰褒也瓯闽士文髙行益修干名逢诏罢归计解亲忧咸平初登第未命卒年三十七同年为藁塟京城南时元之掌制诰复作诗哀之有集十巻行世张景为序谓宗尚韩吏部而体势近之蔡襄论闽中文章自欧阳詹后惟推褒褒之自处亦不让于詹云（闽省通志）

章得象

章相性简静差试举人出人为天地心赋举子白云先朝尝开封府发解出此题郭稹为解元学士岂不闻乎曰不知不知匆遽别出一题目教犹寒暑既非已豫先杼轴举人上请题出乐记此敎乃乐敎也当用乐否应曰诺又一举人云上在谅阴而用乐事恐或未便纷纭不定为无名子嘲曰武成庙里沽良玉（开封府举人就武成王庙试良玉不璪赋）夫子门墙弄簸箕（国学试良弓之子必学为箕赋）惟有太常章得象往来寒暑不曾知（江邻几杂志）

章子平言其祖郇公初宰信州玉山县以忧去服除再知玉山县带京债八百千赴任既而玉山县数豪僧为偿其债郇公作诗谢其僧僧以石刻流布四方而时无贬议者玉山有举子徐生郇公与之逰尝过生生置酒酣郇公作诗书于壁曰村醪山果簇杯盘措大家风搃一般今日相逢非俗客凭君莫作长官看（东轩笔録）

以屈原五月五日投汨罗江而死裹饭祀之风土记端午日以菰叶裹粘米栗枣灰汁煮熟谓之糭一说开元宫中造粉团及糭以小角弓躬之中者方食故曰角黍宋以菖蒲或缕或屑泛酒章郇公端午帖子云菖花泛酒尧樽緑菰叶萦丝楚糭香（坚瓠集）

端午粽子名品甚多形制不一有角粽锥粽筒粽秤锤粽又有九子糭王沂公端午皇后阁子帖云争传九子糭皇祚续千春章简公端午帖子云九子粘筩玉粽香五丝萦臂宝符光（岁时杂记）

五月五日以五彩丝系臂者辟鬼及兵一名长命缕一名辟兵缯章简公皇帝阁帖云清晓会披香朱丝续命长一丝増一岁万缕献君王又云茧馆初成长命缕珠囊仍带辟兵缯（事文类聚）

桃印本汉制以止恶气今世端午以彩缯篆符相问遗亦以置屏帐之间章简公帖子云桃印敞金扉呜环玺馆归又云赤符神印穿人缕团扇鲛绡画鳯文（事文类聚）

抱朴子或问辟兵之道答曰以五月五日作赤灵符着心前王沂公端午天人阁帖子欲谢君恩却无语心前笑指赤灵符章简公帖子云自有百神长侍卫不应湏佩赤灵符欧阳公云五兵消以徳何用赤灵符（事文类聚）

荆楚人端午采艾结为人悬门户上以禳毒气王沂公帖子仙艾垂门緑灵丝绕户长又云百灵扶绣户不假艾为人章简公帖子云艾叶成人后榴花结子初（事文类聚）

端午以艾为虎形至有如黒豆大者或剪彩为小虎粘艾叶以戴之王沂公帖子钗头艾虎辟羣邪晓驾祥云护宝车章简公云花阴转午清风送玉燕钗头艾虎轻（事文类聚）

五月五日有鬪百草之戏欧诗云共鬪今朝胜盈襜百草香章简公帖子五蓂开瑞荚百草鬪香苕又云五日看花怜并叶今朝鬪草得宜男（事文类聚）

大戴礼五月五日蓄兰为沐浴楚词浴兰汤兮沐芳华王禹玉作夫人阁帖云金缕黄龙扇兰芽翠釡汤章简公帖子菖酒朝觞满兰汤晓浴温（事文类聚）

丁谓

建安北苑茶始于太宗朝太平兴国二年遣使造之取象于龙鳯以别庶饮由此入贡至道间仍添造石乳其后大小龙茶又起于丁谓而成于蔡君谟谓之将漕闽中实董其事赋北苑焙新茶诗其序云天下产茶者将七十郡毎岁入贡皆以社前火前为名悉无其实惟建州出茶有焙焙有三十六三十六中惟北苑发早而味尤佳社前十五日即采其芽日数千工聚而造之逼社即入贡造甚精皆载于所撰建阳茶録仍作诗以大其事云北苑龙茶者甘鲜的足珍四方惟数此万物更无新纔吐微茫緑初沾少许春散寻萦树遍急采上山频宿叶寒犹在芳芽冷未伸茅茨溪口焙篮笼雨中民长疾勾萌并开齐分两均带烟蒸雀舌和露叠龙鳞作贡胜诸道先尝祗一人缄封瞻阙下邮传渡江滨特旨留丹禁殊恩赐近臣啜为灵药助用与上樽亲头进英华尽初烹气味醇细香胜却麝浅色过于筠顾渚惭投朩宜都媿积薪年年号供御天产壮瓯闽此诗叙贡茶颇为详尽亦可见当时之事也（渔隠丛话）

泉州城五代时留从效重加版筑傍植刺桐岁久繁宻其朩髙大枝叶蔚茂初夏时开花鲜红叶先萌芽而花后发则年榖丰熟亷访丁谓至此赋诗云闻得乡人说刺桐叶先花后始年丰我今到此忧民切只爱青葱不爱红（闽省通志）

杨亿

杨大年年十一建州送入阙下真宗亲试一诗一赋顷刻而就上喜令中人送中书俾宰臣再试时参政李至状臣等今月某日入内都知王仁睿传圣旨押送建州十一岁习进士杨亿到中书其人来自江湖对扬轩陛殊无震慑便有老成葢圣祚承平神童间出也臣亦令赋喜朝京阙诗五言六韵亦顷刻而成其诗谨封进诗内有七闽波渺邈双阙气岧嶤晓登云外岭夜渡月中潮断句云愿秉清忠节终身立圣朝之句（湘山野録）

宋初之诗沿五季卑靡之习词多率易至杨文公大年始创为西昆体同时和之者有刘筠钱惟演胡宿晏殊晁逈诸人其诗组织工丽虽门径自玉溪生而才富力强终是綦隆人物其唱和集澶渊晁氏书目中有之人多未见然其诗往往见于宋文鉴瀛奎律髓诸选中如咏汉武诸作即义山诸人不能过也今録其佳句与世共赏之如杨大年风来玉宇乌先觉露下金茎鹤未知钱思公立堠东溟邀鹤驾穷兵西极待龙媒刘承仪行厨爨蜡雕胡熟永埒铺金汗血骄晏元献秦声未觉朱弦润楚梦先知薤叶凉宋景文风经御冦仙逰外野识禆谌草创余杨黎州人归汉后黄金屋燕在卢家白玉堂宋宣献江涵帝子翚飞阁山际真君鹤驭天丁晋公乞珠泉客通关市种玉仙翁寄版图刘师道金谷路尘埋国艳武陵溪水泛天香李宗鄂一溪晓緑浮鸂万万树春红呌杜鹃胡武平雕戈夜统千庐卫缇骑秋盘五柞宫诸句整丽精工其用事亦时时可取世嗤其挦撦义山未悉诸公耳义山诗号西昆三十六体者以义山及温庭筠叚成式三人俱行十六故也（因树屋书影）

祥符天禧中杨大年钱文僖晏元献刘子仪以文章立朝为诗皆宗向李义山号西昆体后进多窃义山语句赐宴优人有为义山者衣服败敝告人曰吾为诸馆职挦撦至此闻者欢笑大年汉武诗曰力通青海求龙种死讳文成食马肝待诏先生齿编贝忍令索米向长安义山不能过也元献王文通诗曰甘泉栁苑秋风急却为流萤下诏书子仪画义山像写其诗句列左右贵重之如此（中山诗话）

杨亿刘筠作诗务故实而语意轻浅一时慕之号西昆体识者病之欧公云大年诗有峭帆横度官桥栁叠鼓惊飞海岸鸥此何害为佳句予见刘子仪诗有雨势宫城阔秋声禁树多亦不可诬也（隠居诗话）

咸平景徳中钱惟演刘筠首变诗格而杨文公与之鼎立号江东三虎诗格与钱刘亦絶相类谓之西昆体大率访李义山之为丰富藻丽不作枯寂语故杨文公在至道中得义山诗百余篇至于爱慕而不能释手公尝论义山诗以为包藴宻致演绎平畅味无穷而炙愈出钻弥坚而酌不竭使学者少窥其一斑若涤肠而浣胃是知文公之诗得于义山者为多矣又尝以钱惟演诗二十七聨如雪意未成云着地秋声不断鴈连天刘筠诗四十八聨如溪笺未破氷生砚炉酒新烧雪满天之类皆表而出之（丹阳集）

谈苑云钱刘首变诗格钱咏汉武云立堠东溟邀鹤驾穷兵西极待龙媒刘咏明皇云棃园法部兼畨部玉辇长亭复短亭工则工矣予按首变诗格者文公也文公亦咏汉武云力通青海求龙种死讳文成食马肝咏明皇云河叛臣惊舞马渭桥遗老识真龙比之钱刘尤老健（后邨诗话）

宋初诗如王元之杨大年皆守唐人法度然黄州新竒时有出入武夷篇篇浑雄穏重如南源院云路入藤萝十里余松窓潇洒竹房虚燕巢新旧金人殿虫网纵横贝叶书当昼风雷生洞穴欲斋猿鸟下庭除昔年曾此题诗住细拂流尘认鲁鱼送栾司农知洪州云司农搜粟汉名卿千里江西拥斾旌腰下金龟三品绶手中铜虎八州兵属鞬牧伯趋庭见骑竹儿童塞路迎洪井主人今重士肻教悬榻有尘生他皆类此难以句摘至于表启俪语尤极温赡（小草斋诗话）

杨大年钱惟演刘子仪号西昆体组织华丽杨南朝诗云五皷端门漏滴稀夜籖声断翠华飞繁星晓埭闻鸡度细雨春场射雉归步试金莲波溅袜歌翻玉树涕沾衣龙盘王气终三百犹得澄澜对敞扉钱和云结绮临春映夕扉景阳钟动曙星稀潘妃宝钏光如昼江令花笺落似飞舴艋凌波朱火度觚棱拂汉紫烟微自从饮马秦淮水蜀栁无因对殿帏刘和云华林酒满劝长星青漆楼髙未称情麝壁灯回偏照画雀航波涨欲浮城钟声但恐严籹晚衣带那知敌国轻千载风流佳丽地尽供哀思与兰成杨咏始皇云沧波沃日虚鞭石白刃凝霜枉铸金钱云金椎漫筑甘泉道匕首还随督亢图杨咏成都云漫传西汉祠神马已见南阳起卧龙钱云雨经蜀市应和酒琴到临卭别寄情杨咏汉武云力通青海求龙种死讳文成食马肝钱云立堠东溟邀鹤驾穷兵西极待龙媒刘云桑田欲看千年变瓠子先成此日歌皆用事精确对偶森严即义山丁卯不是过也岂可概目宋诗为陈腐哉（笔精）

杨文公南朝诗繁星晓埭闻鸡度细雨春场射雉归步试金莲波溅袜歌翻玉树涕沾衣今按夜半至鸡呜埭及射雉乃齐事金莲潘妃事玉树陈后主事此杂赋南朝耳诗并见西昆倡酬事组织华丽葢一变晚唐诗体香山诗体而效李义山自杨文公刘子仪始欧梅既作寻又一变然欧公亦不非之而服其工（瀛奎律髓）

杨刘诸人师李义山可也又师唐彦谦唐诗虽雕斵对偶然求如一抔三尺之聨惜不多见五言叙乱离云不见泥函谷俄惊火建章剪茅行殿湿伐栢旧陵香语犹浑成未甚破碎若西昆酬唱集对偶字面虽工而佳句可録者殊少宜为欧公之所厌也（后邨诗话）

君谟以诗寄欧公公答云先朝杨刘风采耸动天下至今使人倾想世谓公尤恶杨刘之作而其言如此岂公特恶其碑版奏疏磔裂古文为偶俪者其诗之精工律切者自不可废欤（后邨诗话）

篇章以含蓄天成为上破碎雕锼为下如杨大年西昆体非不佳也而弄斤操斧太甚所谓七日而混沌死也以平夷恬澹为上怪险蹶趋为下如李长吉锦囊句非不竒也而牛鬼蛇神太甚所谓施诸庙廊则骇矣（珊瑚诗话）

杨大年不喜杜工部诗谓为村夫子乡人有强大年续杜句者曰江汉思归客杨亦属对乡人徐举乾坤一腐儒杨黙然若少屈（中山诗话）

杨大年同陈恕读李义山诗酷爱一絶云珠箔轻眀覆玉墀披香新殿鬪腰肢不须看尽鱼龙戏终遣君王怒偃师叹曰古人措意如此深妙各叹服（诗话总龟）

世传杨文公方离襁褓犹未能言一日其家人携以登楼忽自语如成人因戏问之今日上楼汝能作诗乎即应声曰危楼髙百尺手可摘星辰不敢髙声语怕惊天上人旧见古今诗话载此一事后又见一石刻乃李太白夜宿山寺所题字画清劲而大且云布衣李白作而此又以为杨文公作何也岂好事者窃太白之诗以神文公之事欤抑亦太白之碑为伪耶（竹坡诗话）

杨文公初为光禄丞太宗颇爱其才一日后苑赏花宴词臣不得预以诗贻诸馆阁曰闻带宫花满鬓红上林弦管侍重曈蓬莱咫尺无因到始信仙凡迥不同诸公不敢匿以诗进呈上诘有司所以不召左右以未贴职例不得预即命直言院免谢令预晩宴时以为荣（渑水燕谈録）

真宗初诏种隠君放至阙以敷对称旨日既髙中人送中书膳诸相皆盛服俟其来种隠君韦布止长揖而已杨大年闻之颇不平以诗嘲曰不把一言裨万乗祗叉双手揖三公上闻之独召杨曰知卿有诗戏种某杨汗浃股栗不敢匿避又曰卿安知无一言禆朕乎出一皂囊内有十轴乃放所奏之书也其书曰十议所谓议道议徳议仁议义议兵议刑议政议赋议安议危俾大年观之从容奏曰臣当翊日负荆谢之（湘山野录）

杨文公在馆中文穆或继至必径出他所亦然几类袁晁故事文穆去举朝皆有诗独文公不作文穆辞日奏真庙传宣令作诗竟迁延不送（江邻几杂志）

丁晋公尝忌杨文公文公一日诣晋公既拜而髯拂地晋公曰内翰拜时髯撇地文公起视其仰尘曰相公坐处幕漫天时人称其敏而有理（闻见近録）

杨文公在翰林以谗佯狂去职然圣眷不衰闻疾愈即起为郎未几复以判秘监召既到阙以诗赐之曰琐闼往年司制诰共嘉藻思类相如蓬山今日诠坟史还仰多闻过仲舒报政列城归觐后疏恩髙阁拜恩初诸生济济弥瞻望铅椠咨询辨鲁鱼祖宗爱惜人材保全忠贤之意如此文公后卒与冦莱公力排宫闱恊定大策功虽不终其尽力于国者亦可以无媿也（石林诗话）

冦莱公在中书与同列戏云水底日为天上日未有对而会杨大年适来白事因请其对大年应声曰眼中人是面前人一坐称为的对（归田録）

石资政中立好诙谐乐易人也杨文公一日置酒作絶句招之末云好把长鞭便一挥石留其仆即和曰寻常不召犹相造况是今朝得指挥其诙谐敏捷类如此也（拊掌録）

张季常名彛宪三与计偕不利絶意功名放懐林壑与杨文公世亲文公自括苍解印趋朝两造其居赠之诗云叠巘参差翠绕门雕梁贺燕自成羣割鸡日夕期嘉客种秫寒暄对此君且向东皋输黍稷便应北阙降玄纁子真漫说耕岩石不奈声名四逺闻（万姓统谱）

杨文公深达性理精悟禅观捐馆时作偈曰沤生复沤灭二法本来齐要识真归处赵州东院西（青箱杂记）

朱子语録云人谓杨亿通禅学者以其有八角磨盘之句耳按北涧禅师偈云六月一日前万象森罗替说禅六月一日后八角磨盘空里走今朝正当六月一无位真人赤角律金毛狮子解翻身无角鐡牛眠少室十圣三贤总不知笑倒寒山并拾得杨亿因演而为颂曰八角磨盘空里走金毛狮子变作狗拟欲藏身北斗中应须合掌南辰后（丹铅録）

杨大年因奏事论及比红儿诗大年不能对甚以为恨遍访比红儿诗终不可得忽一日见鬻故书者有一小编偶取视之乃比红儿诗也自此士大夫始多传之（梦溪笔谈）

前辈尝说北朝致祭皇后文杨大年捧读空纸无一字随自撰曰惟灵巫山一朶云阆苑一团雪桃源一枝花秋空一轮月岂期云散雪消花残月缺伏惟尚飨仁宗大喜其才敏给有壮国体（宋稗类钞）

占城进狮子杨文公馆阁读书进诗贺云渡海鲸波息登山豹雾清当时激赏（江邻几杂志）

困学纪闻云容斋五笔石尤风引陈子昻戴叔伦诗意其为打头风也李义山作石邮杨文公诗亦作邮石邮风恶客心愁以上俱王伯厚说予谓石尤之尤作邮字殊胜近以用修拈出琅瑘伯仲亦多用之（少室山房笔丛）

杜甫有星落黄姑渚秋辞白帝城之句说者但见古诗云东飞伯劳西飞燕黄姑织女时相见意谓黄姑乃牵牛然不见其所出不晓黄姑之说故杨仪大年荷花诗云舒女清泉满黄姑别渚通刘筠子仪七夕诗云伯劳东翥燕西飞又报黄姑织女期大年和云天孙已度黄姑渚阿母还来汉帝家皆用此事予后读纬书始见引张平子天象赋云河鼓集军以嘈杂囋张茂先李淳风等注云河皷三星在牵牛星北主军皷葢天子三军之象昔传牵牛织女见此星是也故尔雅河鼓谓之牵牛又古诗云东飞伯劳西飞燕黄姑织女时相见黄姑即河鼓也音讹而然又张茂先小家赋曰九坎至牵牛织女期河鼓石錬注云河鼓星在牵牛北天鼓也主军鼓主鈇钺李淳风云自昔相传牵牛织女七月七日相见者乃此星也予因此始知黄姑乃河鼓为牵牛之别名昔人云开巻有益信然（墨荘漫録）

魏武召穪衡为鼓吏着岑牟单绞之衣为渔阳掺挝暇弋篇渔阳掺挝曲名掺击鼓法挝击鼓槌杨文公说苑载穪衡鼓歌曰边城晏开渔阳掺黄尘萧萧白日暗（坚瓠集）

杨大年傀儡诗云鲍老当筵笑郭郎笑他舞袖太郎当若敎鲍老当筵舞转更郎当舞袖长语俚而意切相传以为笑（后山诗话）

杨大年石砚诗云得自燕台北然则燕石亦可作砚也（砚笺）

秦窦滔妻苏若兰织锦回文图诗字止八百耳唐则天记云可读二百余篇宋杨文公题曰千诗织就回文锦如此阳台暮雨何据是可读千首矣又起宗和尚细绎是篇分为七图一百四十七段得三四五六七言诗至三千七百首读者谓闺房笄袆浚发巧思标竒闘捷穷极工妙如此宜无有俪之者而嘉靖五年三月天台起复知县潘渊进嘉靖龙飞颂内外六十四图五百段一万二千章效若兰织锦回文体世宗以其文字纵横不可辨识使写正文再上（坚瓠集）

云际山下有永庆寺寺后有陆羽泉相传唐陆羽所凿然羽实未尝到此宋杨亿诗陆羽不到此标名慕昔贤山麓有开元寺晋太康中建俗传为吴吕蒙故宅（闽书）

真宗时日本遣使入贡诏本国建寺贡使乞词臣撰寺记时直院之文多张君房代为既宣令撰记贡使待命而君房醉饮市楼索之不获直院大窘后杨亿改闲忙令曰世上何人号最忙紫微失却张君房（尚友録）

王安国作诗多使酒楼尝语予曰杨文公诗有江南一酒楼堤栁拂人头李白题诗徧酒楼钱昭度诗亦有长忆钱塘江上望酒楼人散雨千丝子诗有几酒楼余答曰吾诗有二酒楼安国曰足矣（青箱杂记）

蔡伯俙

蔡伯俙字景蕃四岁应童子科试诵真宗御制歌诗即日授守秘书正字真宗赐诗曰七闽山水多才俊三岁竒童出盛时家世应传清白训婴儿自得老成姿初当移步来朝谒方及能言便诵诗更励孜孜图进益青云千里看前期葢伯俙名为四岁齿未三周寻宣赴东宫侍仁宗皇帝读书元符初以司农卿致仕年八十七矣凢食禄八十一年伯俙伴读东宫戏图村民蒿目菜色真宗适见而问对曰臣所居瘴郷其人皆然帝嗟叹久之程伊川上太皇太后书周公辅成王使伯禽与处真宗使蔡伯俙侍仁宗乃师古也乞择臣僚家子弟十岁上十二下端谨颕悟者三人侍上下左右则伯俙端谨可见建阳志称蔡元定为俙后人（闽书）

宋真宗有赐神童蔡伯俙诗云七闽山水多才俊三岁神童出盛时家世应传清白训婴儿自得老成资初能学步来朝阙方及能言解诵诗更励孜孜图进益青云千里有前期授秘书郎春宫伴读伯俙福清人时岁未三周也亦异矣古称早慧者夏睪子周项槖秦甘罗汉张辟疆班固孔融魏曹植隋唐而后亦歴歴可举固亦其生禀清秀之气特厚然亦未有未三周者国朝解缙张适苏福邹智李东阳程敏政杨一清皆称神童其后贵贱寿夭既各殊别而其人之贤否尤迥不同葢有始以神童见推而终与愚拙之夫同一朽腐者然则人之早慧尤贵于充养之力生质所禀不足恃也（少洲诗话）

李虚已

李虚已次韵游浄土诗苔破闲阶幽鸟立草芳深院老僧眠二语甚佳虚已官至工侍初与曽致尧唱和致尧谓子之诗工矣而其音犹哑虚已惘然退而精思得沈休文浮声切响之说遂再缀数篇示曽曽乃骇然叹曰得之矣予谓此数语诗家大机括也工而雅不如不必工而响潘邠老以句中眼为响字吕居仁又有字字响句句响之说朱文公又以二人晩年诗不皆响责备焉学者当先去其哑可也亦在乎抑扬顿挫之间以意为脉以格为骨以字为眼则尽之（瀛奎律髓）

苏绅

本朝翰林苏公绅尝题润州金山寺一聨云僧依玉鉴光中住人踏金鳌背上行时公方举大科识者以人踏金鳌背上行乃荣入玉堂之兆已而果然公位止于内相岂亦诗之谶耶（青箱杂记）

詹先野

詹先野字景舒崇安人经史诸书歴览无遗天圣四年领乡荐继应贤良后竟不仕隠居廪江之滨每啸咏武夷山林间终日忘归人谓其有仙风道骨焉尝赋诗曰武夷溪九曲曲曲好垂钩自得江山乐何须公与侯（尚友録）

黄通

黄通字介夫邵武人嘉佑二年进士韩琦范仲淹荐其才除大理寺丞风韵潇洒尝骑牛吹鐡笛浩歌长啸众目为异人有赋元夕灯诗者通病其词语未壮自作云秦楼十二玉梯横紫府千门夜不扃疑是嫦娥弄春色彩云移下一天星世称其雄伟（闽省通志）

谢伯初

闽人有谢伯初者字景山当天圣景佑之间以诗知名予谪夷陵时景山方为许州法曹以长韵见寄颇多佳句有云长官衫色江波緑学士文华蜀锦张予答云叅军春思乱如云白髪题诗愁送春葢景山诗有多情未老已白髪野思到春如乱云之句故予以此戏之也景山诗颇多如自种黄花添野景旋移髙竹听秋声园林换叶梅初熟池馆无人燕学飞之类皆无媿于唐诸贤而仕宦不偶终以困穷而卒其诗今已不见于世其家亦流落不知所在其寄予诗逮今三十五年矣予犹能诵之葢其人不幸既可哀其诗沦弃亦可惜因録于此诗曰江流作险似瞿塘满峡猿声断旅肠万里可堪人谪宦经年应合鬓成霜长官衫色江波緑学士文华蜀锦张异域化为儒雅俗逺民争识挍雠郎才如梦得多为累情似安仁久悼亡下国难留金马客新诗传与竹枝娘典辞悬待修青史諌草当来集皁囊莫谓明时暂迁谪便将缨足濯沧浪（六一诗话）

古今来诗佳而名不著者多矣非得有心人及操当代文柄者表而出之与烟草同腐者何限宋欧阳文忠谪夷陵许州法曹谢伯初景山以诗送之云长官衫色江波緑学士才华蜀锦张下国难留金马客新诗传与竹枝娘明岳文肃正外谪钦天监博士马轼送以诗云五岭瘴髙烟蔽日两孤云湿雨鸣秋又云祭罢鳄鱼归去晩刺桐花外月如钩使当时専门名家操觚腐毫未必能道也（渔洋诗话）

欧阳文忠公诗话称谢景山之诗如园林换叶梅初熟不若庭草无人随意緑也池馆无人燕学飞不若空梁落燕泥也葢景山句意凢近似所谓西昆体而王胄薛道衡峻洁可喜也（隠居诗话）

王逵

福州神光寺旧有佛湼盘像旁列十弟子有扪心按趾哭泣躃踊出涕失声之状毎岁中元日供盂兰盆会因怪像以招游人寺中遂成墟市相传谓之看死佛旧记闽王鏻于薛老峯西作百道阶毎岁中元郡人盛游于此王祠部逵有中元宴百丈小楼诗云薛老峯前更近西小楼髙阁与云齐中元酒熟中元节归去从他醉似泥（淳熙三山志）

元綘

元厚之绛平生不喜处外及以给事中领长乐亲旧祖道都门勉以东闽盛时百货所聚永嘉之柑乌石荔支珍絶天下厚之下车作诗谢之云丹荔黄柑北苑茶劳君诱我向天涯争如太液池邉看池北池南总是花（名贤清话）

程师孟

宋治平中张伯玉守福州编户植榕熙寜以来緑阴满城暑不张葢程师孟诗云三楼相望枕城隅临去犹栽木万株试问国人来往处不知曾忆使君无（福州府志）

闽山乌石之支也有巨篆闽山二字又名玉尺山宋守程师孟以光禄卿知郡尝游此寺石刻光禄吟台四字师孟诗永日清阴喜独来野僧题石作吟台无诗可比颜光禄每忆登临却自回（闽书）

蔡襄

宋庆歴初欧阳永叔余安道王素俱除諌官蔡君谟以诗贺曰御笔新除三諌官喧然朝野竞相欢当年流落丹心在自古忠良得路难必有谋猷禆帝右直湏风采动朝端世间万事俱尘土留取功名久逺看三人以其诗荐于上寻亦除谏官时号为一棚鹘（见闻近録）

范仲淹贬知饶州余靖上疏论救尹洙请与同贬欧阳修移书责司諌髙若讷皆坐贬蔡襄作四贤一不肖诗以纪其事四贤仲淹靖洙修不肖指若讷也诗播都下士人争传写之鬻书者市之颇获厚利契丹使至宻市以还后张仲庸使北幽州馆舎中有写襄所作欧阳修诗于壁者（仁宗政要）

蔡君谟娶予祖姑清源君已而赴漳南幕余曾祖通议赠之诗曰藻思旧传青管梦哲科新试碧鸡才且依仲寳莲花幕更下温郎玉镜台可谓佳句矣韩退之送陆畅诗云一来取髙第官佐东宫军迎妇丞相府夸映秀士羣鸣鸾桂树间观者何缤纷此二诗事相类而语皆竒也（韵语阳秋）

宋蔡襄耕园驿佛桑花诗并序明道中予为漳州军事判官晩秋尝至州西耕园驿驿庭有佛桑数十株开花繁盛念其寒月穷山方自媚好乃作耕园驿佛桑花诗一首既而乘桴东下又作溪行一首庆歴七年予使本路眀年夏四月自汀来漳复至是驿花尚仍旧追感昔游因纪前事并载旧篇龛于西壁云溪馆初寒似早春寒花相倚媚行人可怜万朩凋零尽独见繁枝烂熳新清艳夜沾云表露幽香时过辙中尘名园不肯争颜色灼灼夭桃野水滨使轺迢逓到天涯候馆迁延感岁华白发却攀临砌树青条犹放过墙花悲来惟有金城栁醉后曽乘海客槎欲问昔游无处所晩烟生水日沉沙（群芳谱）

蔡君谟作福守日有一书生投诗来谒云逺入青青迭迭峰峰前真宰读书宫半岩冷落髙宗雨一枕凄凉吉甫风烟锁豹眠闲雾露井凋鳯宿旧梧桐九龙山下英雄气尽属君家世胄中君谟异之寻令人伺其所归至一山下忽不见四顾无人惟一社屋尔意其社神也（墨荘漫録）

州民以寒食日踏青东郊尤盛多拾野菜煮臛亦唐人杏粥榆羮之意也太守以假日拉僚属登临蔡宻学襄寒食游西湖诗山前雨气晓纔収水际风光翠欲流尽处旌旗停曲岸满潭钲皷竞飞舟浮来烟岛凝相就引去沙禽好自由归骑不令歌吹歇万枝灯烛度花楼是时西湖竞渡可知也程太卿师孟寒食游九仙乌石山诗有宾客相从筵已冷士民同出食犹寒通判马益和有公私不禁三朝火风雨都无一日寒之句（淳熙三山志）

蔡君谟守泉诣飞阳庙祷雨岁以大稔题诗庙中曰年年乞雨问山神羞见耕耘陇上人太守自知才徳薄彼苍何事罪斯民王龟龄题其后云贤侯去久迹犹遗乞雨诗竒字更竒世俗妄论公政猛爱民心有彼苍知（闽书）

翰林学士聂冠卿尝于李良定公席上赋多丽词云露洗华桐烟霏丝栁緑阴摇曳荡春一色又云休辞醉明月好花莫漫轻掷蔡君谟时知泉州寄良定公书云新传多丽词使病夫举首増叹又近者有自京师言诸公春日多会于元伯园池因念昔游輙形篇咏云緑蕖春水走潺湲画阁峰峦映碧鲜酒令已行金盏侧乐声初认翠裙圆清游胜事传都下多丽新词到海边曾是尊前沉醉客天涯回首重依然（词苑丛谈）

吕洞宾入峩眉山采药着诗云太乙宫前是我家诗书万巻作生涯春风醉酒不归去落尽碧桃无限花五百年后当遭雷厄洞宾化青蛇隠于泉州蔡襄炉内襄镕炉读书一夕雷震判官云雷部速退无惊学士天乃开霁洞宾出揖曰蒙君福荫谢以笔墨泉人尝讥襄曰雨打衰鸡形襄即曰脚下有龙鳞五更髙声呌惊起世间人后登科仁宗朝为学士出守泉州造洛阳桥以洞宾笔墨为檄使隶之海若而告之隶叹曰茫茫逺海何所投檄买酒酣饮醉卧海岸潮落而醒则檄已易封矣襄启阅之惟一醋字襄曰神示我矣廿一日酉时兴工乎至期潮水果三昼夜不进其日正犯九良星襄策马当之曰你是九良星我是蔡端明相逢不下马各自分前程遂兴作无忌或上言擅开官库襄谢恩诗云得饶人处且须饶曽借龙王三日潮十万贯钱常在世我王恩在洛阳桥上许之桥成时人以诗颂之曰叠石为桥与路通恵安之北晋江东几时募化千家宝一旦缘成万载功五尺栏杆遮巨浪两头华表镇危峰往来无限行人口日月齐休颂蔡公（坚瓠集）

墨妙堂在奉先院中林少卿以东壁有蔡忠惠诗因以墨妙名之忠恵东壁诗曰日照溪山生翠光春深花草杂幽香登临谁识迟留意门外埃尘去路长末云莆阳蔡襄庆歴四年二月二十日入延福寺登秦君亭观白云井访北台还书奉先东壁忠恵字刻在泉郡凢六三在寺一在州治一在郡庠一在洛阳之涘在寺者此其一也（闽书）

庆厯中蔡襄自福建转运使召入諌垣时王逵知福州作诗送行首二语失传其后六句云好将公道口去沃圣君心民困鱼思水兵骄隼在林天涯一樽酒不为别离斟（吕原明杂记）

蔡君谟谢赐御书云臣襄伏蒙陛下特遣中使赐臣御书一轴其文曰御笔赐字君谟者臣孤贱逺人无大材艺陛下亲洒宸翰推着经义俾臣佩诵以尽谟谋之道事髙前古恩出非常臣感惧以还谨撰古诗一首以叙遭遇干冐圣慈臣无任荷戴兢荣之至朝奉郎起居舍人知制诰权同判吏部流内铨上骑都尉赐紫金鱼袋臣蔡襄上进皇华使者临清晨手开宝轴香煤新法名与字发深旨宸毫洒落奎钩文精神髙逺照日月势力雄健生风云混然气质不可写乃知学到非天真缄藏自语价希代谁顾四壁嗟空贫臣闻帝舜优圣域皋陶大禹为其邻吁俞敇戒成典要垂覆后世如穹旻陛下仁明加舜禹豪英进用司鸿钧臣襄材智最驽下岂有志业通经纶独是丹诚抱忠朴常欲赞奏上古珍又闻孔子春秋法片言褒贬愚贤分考经内省莫能称但思至理书诸绅乾坤大施入洪化将图报效无缘因誓心愿竭谟谋义庶禆万一唐虞君（闽书）

仁宗正月十四日御楼遣中使传宣从官曰朕非好游观与民同乐耳翼日蔡君谟献诗云髙列千峰宝炬森端门方喜翠华临宸游不为三元夜乐事还同万众心天上清光留此夕人间和气阁春阴要知尽庆华封祝四十余年恵爱深（东斋録）

蔡君谟诗禁林京尹荷恩光三上需头乞郡章蔡邕独断凢羣臣上书于天子者四一曰章二曰奏三曰表四曰驳议章奏需头表驳议不需头需头者谓空其前幅以候批答也（天禄识余）

张子野吊林君复诗烟雨词亾草更青蔡君谟寄李良定诗多丽新词到海边一篇之工见之吟咏（词综发凡）

沈邈字子山弋阳人进士及第歴知福州踈爽有治才延旧儒讲经术立课程要束以示学者蔡襄赠邈诗有荷叶新词天下知之句（闽书）

陈少常亚以滑稽著称蔡君谟尝以其名戏之曰陈亚有心终是恶陈复之曰蔡襄无口便成衰时以为名对（倦游杂録）

蔡君谟广陵诗广陵归客叹飞蓬懐古伤离向此中前世翻波那复问十年弹指已成空楼头画角催残日城上孤鸦噪晩风井径萧条人不见又随潮信渡江东亦宋诗中之楚楚者也他如花间行印露沾纸山下放衙云满旗春水倒行潮欲上晚云平压日先低空蒙野色当楼处索莫春寒带雨时阴云藏月不知处急雨落天无数声山色每随朝气变水光长共夕阳来亦稍峭健得温许之致惜其全璧寥寥才学笔气尚在苏黄之下（小草斋诗话）

君谟有游金山寺诗云波涛围四际台殿起中央鱼听晨飱皷云和夕炷香祜鲂之后纔见斯语（小草斋诗话）

西湖游览志第三桥与西岸第四桥斜对水名花港所谓花港观鱼者是也蔡襄西湖晚归诗酒到三桥月满身（西湖新志）

东坡云仆在钱塘一日谒陈述古邀予饮堂前小阁中壁上小书一絶君谟真迹也又有人和云长垂玉筯残妆脸肎为金钗露指尖万斛闲愁何日尽一分真态更难添二诗皆可观后诗不知谁作也（郁氏书画题跋记）

蔡公诗云荔支纔似小青梅葢四月初作四月未有荔枝所谓似小青梅者乃一种早荔名火山亦有佳品熟以五月间人不以为贵也又一帖借六典刘茂才何人藏书乃富于蔡公耶腾本当作誊疑笔误或通用也（后村题跋蔡端明帖）

蔡襄咏草诗云时平生战地农惰入春田王禹玉谓其言关教化非野火烧不尽春风吹又生之比襄孙楙亦工诗如竹静深留月花多不辨香曙分林影外春尽雨声中皆风人所脍炙（刘后村集）

蔡君谟谓范文正曰公采茶歌云黄金碾畔緑尘飞碧玉瓯中翠涛起今茶絶品其色甚白翠緑乃下者耳欲改为玉尘飞素涛起希文曰善（珍珠船）

沙随先生尝蓄一歙砚后有蔡忠恵题诗曰玉质纯苍理致精锋芒都尽墨无声相如间道还持去肯要秦人十五城后以送汪书季路（宦游纪闻）

松间喝道甚杀风景严维游云门寺云深朩鸣驺驭晴山耀武贲实不雅也蔡襄云欲望乔松却飞葢为听山乌歇鸣驺庶几免俗（笔精）

朝奉郎李遘知兴化军时蔡君谟襄自福帅寻罢归乡病革以后事属李守守夜梦神人紫绶金章从数百鬼物升厅与守云迓代者守问何神代者复何人神曰予阎罗王蔡襄当代我明日蔡公薨李作挽词有不向人间为冢宰却归地下作阎王之句葢实録也（泊宅编）

员山之麓有大仙岩大仙者康仙也昔有卖药自言姓康家在琵琶坂语竟不见后人立祠祀之唐时黄碣为中丞朝退毎遇之长安市中见其举止非常揖而问焉自言康长史居清漳员山下后碣转运安南过漳问员山康长史家安在咸曰山已在目康家不知也碣驱马造祠入覩神像宛如长安市所见后碣来典郡欲移祠山椒一夜月明如昼小直防城使陈僚梦神衣羽衣手彩笺授之曰卖药因循未得还却因躭醉到人间有心只恋琵琶坂无意更登山上山碣乃知宋蔡襄员山庙诗风雅遗芬岳有神此山灵祀越千春彩毫佳句言犹在翠剡新词意未真（闽书）

陈烈

陈烈幼与蔡君谟同砚席后君谟镇福唐励精为郡严肃吏治豪发不容一日先生徃见维舟庭下闻公严察遂不往谒留诗曰溪山龙虎盘溪水鼓角喧中宵乡梦破六月夜襟寒风雨生残树蛟螭喜怒澜殷勤祝舟子移棹过前滩庭吏録诗以呈公见遽命以记谢过曰先生既以诗诲之不若耳提面教之也先生竟去公为之少霁威（韩府名谈）

旴江李觏一日与处士陈烈同赴蔡君谟饮时正春营妓皆在后圃卖酒君谟因命以佐饮烈已不乐酒行众妓方歌烈踰墙而遁觏座中赋诗曰七闽山水掌中窥乗兴登临看落晖谁在画楼沽酒处几多鸣橹趁潮归晴来海色依稀见醉后乡心积渐微山鸟不知红粉乐一声檀板便惊飞烈闻之遂投牒云李觏本无士行輙造宾筵诋释氏为妖狐指孟轲为非圣经云非圣人者无法合依名教肆诸市朝君谟览牒笑谓来者云传语先生今后不复使弟子也（道山清话）

三山志云刘待制瑾为守元夕不问贫富毎户科灯十盏陈烈以诗题鼓门大灯笼云富家一盏灯太仓一粒粟贫家一盏灯父子相对哭风流太守知不知犹恨笙歌无妙曲瑾闻而谢之按晁氏客语谓蔡君谟于上元令民间点灯七盏陈烈作大灯笼书此诗其上君谟见之还舆罢灯与此不同考之于史君谟与烈同时最厚而刘瑾为郡后三十六年晁氏之言葢或有据（弘治通志）

宋陈烈鼓山铭曰鼓屴崱峯顶特穷岛夷俯封域屏闽东拱辰北岁辛亥帝司赤竦神烈从陗陟搴若华揖瑶极呵蜚霆蹴鳌脊披云根殚目力髙者仰深必惕谨其至惟古则葢烈以熙寜四年辛亥与守丁竦提刑沈绅同游是山而作铭也（闽书）

陈襄

升山旧号飞山世传越王勾践时自会稽一夕飞来唐天宝中仙人任放于此升举因名升山今洗药池升仙台遗址犹存程师孟诗行处松萝深似幄望中城郭细如棋清泉可惜藏岩下不作先生洗药池陈襄和诗云中直有三清路尘外都如一局棋闻欲引泉深洗药未应夺我鳯凰池（闽书）

乌石山宿猿洞前旧有荔支树极佳名曰洞中红古灵陈襄赠湛俞诗云此去蓬莱峯顶月梦魂应到荔支园（广群芳谱）

述古以诗见责屡不赴会复次前韵云我生孤僻本无邻老病年来益自珍肎对红裠辞白酒但愁新进笑陈人北山怨鹤休惊夜南亩巾车欲及春多谢新诗屡推毂狶膏那解转方轮公自注来诗有云霄蒲轮之句（施注苏诗）

陈述古古城诗云芦苇萧踈天气清水含山色照重城緑芜何处管弦地碧落旧时钟鼓声三峡桥边春雨过六鳌宫里夜潮生萧郎秦女无归约十二瑶台空月明酷似许浑和子瞻西湖寒食诗云春阴漠漠燕飞飞可惜春光与子违半岭烟霞红斾入满湖风月画船归缑笙一阕人何在辽鹤重来事已非犹忆去年离别处鸟啼花落客沾衣声调凄婉中晩之楚楚者惜其它作全璧寥寥（小草斋诗话）

陈文恵公述古杭州喜江南梅度支至二首淡薄交情老更浓为君弹瑟送金锺苎萝香径无人到姑射仙姿在处逢鸾鹤品流惭晩逹烟霞门户忆先容公余莫放西湖景步步苍苔岸岸松其二公望当年最得名画图城郭喜同羣门前碧浪家家海楼上青山寺寺云松下玉琴邀鹤听溪边苔石共僧分情多景好知难尽且倒金尊任半醺杭州繁盛自前宋时巳然此诗钱塘景物已畧尽矣（西湖志余）

郑穆

郑穆字闳中闽士所尊四先生郑其一也元佑初为国子祭酒久而请老太学诸生数千人状诣司业又诣丞相府请留不报以待制奉祠将行公卿大夫多以诗赠之三学之士皆为诗且出祖汴东门外三献酒再拜堂下辞诀而去观者叹息辉义从合肥王公助学王与郑中表亲有一编曰归荣乃送行诗也后未见此本（清波杂志）

郑待制穆字闳中福州人与刘彛陈襄皆以徳行为世所尊号四先生时郑归闽公亦有诗送之曰清晓都门祖帐开路人相与叹贤哉流尘几翳看山眼落日休停别酒杯何待诸生留北阙自存遗直在东台连江四老嗟谁在白首今朝只独来（孙公谈圃）

刘彛

前剡令过昱字彦旉皇佑三年以秘书郎来知剡事连值岁祲出常平钱籴米以活流民复割俸麦七十斛为种假超化院十余项役饥民耕种之明年得麦五百余斛民赖以活熙寜中昱已亡刘彛过故院与僧追颂欷歔见民有谈及公者无不泣下因作诗题院壁曰良田十顷接晴烟曾假过矦救旱年俸麦一车开徳济流民千里荷生全人嗟逝水今亡已俗感遗风尚泫然独对老僧谈旧事斜阳春色漫盈川（嵊县志）

徐陟

徐陟年未冠挟所为文入京师见孙何何大加叹赏上其奏议五十巻召试会有家难不赴时丁谓当国陟不肎见作诗寄意有止渇当择水暂憇须芳阴之语擢祥符二年进士累官永州判官陟虽老于诸侯宾佐而气不少衰犹练边事尝作白马谣数百言以励边将有君恩山岳重汝命鸿毛轻之句（闽书）

苏随

苏随晋江人嘉佑二年为愽罗令忽屏驺从游罗淳山因酣睡觉题诗云梦乘鸾鳯到仙家侍女风流魏月华琥珀杯倾千载酒琉璃瓶种四时花金函藏箓文刋玉石壁题名篆点砂一枕北窓初睡觉日移门外栁阴斜遂弃官归家（小草斋诗话）

黄孝先

宗衮尝赏黄子温诗子温名孝恭天圣八年登进士第为大理寺丞失官其从兄子思亦善诗咏懐曰日者未知裴令贵世人争笑穪生狂重午曰风檐燕引五六子露井榴开三四花子思名孝先天圣三年登进士第终太常博士（春明退朝録）

宿州妓张玉姐字温卿色艺冠一时沈子山为狱掾最所钟爱罢官途次南京念之不忘为剔银灯一阕云一夜隋河风劲霜混水天如镜古栁长堤寒烟不起波上月无流影那堪懒听踈星外离鸿相应须信道情多足病酒未到愁肠还醒数叠兰衾余香未减甚时枕鸳重并教伊须更将盟誓后言约定其后明道中张子埜黄子思相继为掾尤赏之偶陈师之求古以光禄卿来掌榷酤温卿遂托其家仅二年而亡才十九岁子思以诗吊之云人生第一莫多情眼看仙花结不成为报两京才子道好将诗句吊温卿先是子思有爱姬宜哥客死舟中遗言葬堤下冀他日过此得一见以慰孤魂子思从之作诗纳棺中其断章云恩同花上露留得不多时二人皆葬宿州之东（能改斋漫録）

黄子思云余尝守官咸阳县廨之后临渭河汀屿中连岁秋有孤鴈来栖于葭苇中今岁冬深不复至矣或已在缯弋或去而之他皆不可知也感而为诗题亭壁云天寒霜落鴈来栖岁晚川空鴈不归江海一身多少事清风明月我沾衣（侯鲭録）

林垧

真庙朝寝殿侧有古桧秀茂不羣名御爱桧然横碍殿檐真皇意欲去之一夕风雷转折其枝因以为瑞题咏者多唯罗源林垧唐律称旨赐号南华翁诗名由此大显（话腴）

张伯玉

张端公伯玉仁庙朝人也名重当时号张百杯又曰张百篇言一饮酒百杯一扫诗百篇也（鐡围山丛谈）

张端公伯玉大科成名篇什豪迈尤为清脱过姑熟见李太白十咏叹美久之周流泉石间后见一水清激询土人曰此水名明月泉公曰太白不题此泉将留以待我也公有诗曰至今千丈松犹伴数岩雪不见纎尘飞寒泉湛明月（墨客挥犀）

陈纯

陈纯字符朴莆田人因游桃源中秋遇玉源灵源桃源三夫人玉源令纯举中秋月诗纯言一聨云莫辞终夕看动是来年期桃源曰意虽佳但不见中秋作七月十五夜亦可三夫人因作诗云云纯和桃源夫人作曰仙源尝误到羁思正萧然秋静夜方静月圆人更圆清尊歌越调仙棹泛晴川幽意知多少重重类楚绵（诗话总龟）

崔唐臣

崔唐臣闽人也与苏子容吕晋叔同学相好二公先登第唐臣遂罢举久不相问嘉佑中二公在馆下一日忽见舣舟汴岸坐于船窓者唐臣也亟就见之邀与归不可问其别后事曰初倒箧中有钱百千以其半买此舟徃来江湖间意所欲徃则从之初不为定止以其半居货间取其赢以自给粗足即已不求有余差愈于应举觅官时也二公相顾太息而去翌日自局中还唐臣有留刺乃携酒具再往谒之则舟已不知所在矣归视其刺之末有细字小诗一絶云集贤仙客问生涯买得渔舟度岁华案有黄庭尊有酒少风波处便为家讫不复再见顷见王仲弓说此（避暑録话）

陈轩

刘氏女寜化县人生不茹荤艳慧喜文九龄与羽人谈道自誓不嫁及笄父母以许石城何氏子卜吉强行淡餙就车刘氏聚族送之甫越境忽有白鹅从天下乘之飞去莫穷所往众异之剏祠乗鹅之地郡守陈轩过其下题诗云白鹅乗去人何在青鸟飞来信已遥若使何郎有仙骨也须同引鳯凰箫（闽书）

玉田峯下有龟山旧有寺宋陈轩读书其中及第后重游有诗山树似添新喜色野猿犹听旧吟声（建阳县志）

莲花峯耸开八石若莲花然元丰中有真觉添志大师居之师永春人得佛秘宻印住岩时持戒如氷雪黄庭坚赠诗云蒲团木榻付禅翁茶鼎熏炉与客同万户参差写明月一家寥落共清风刑部侍郎陈轩亦尝赠之诗车轮马足衮风烟竞看成都万炬燃独我踏开庭下雪伴师同坐一庵禅（闽书）

阮逸

至和中阮逸为王宫教授有宗室能诗多与逸唱和逸有句曰易立泰山石难枯上林栁有言其事者朝廷方治之会逸复以请求受贿事因废斥之（临汉诗话）

世传王氏元经薛氏传关子明易李卫公问对皆阮逸拟作逸尝以私稿示苏眀允也晁以道云逸才辨莫敌其拟元经等书以欺一世之人不难也予谓逸后为仇家告立泰山石枯上林栁之句编窜抵死岂亦有阴祸耶（闻见后録）

曽公亮

曾鲁公公亮自嘉佑秉政至熙寜中尚在中书年虽髙而精力不衰故台諌无非之者惟李复圭以为不可作诗曰老鳯池边蹲不去饥乌台上噤无声公亦去（名臣言行録）

黄龙山产蔬菜特美故曾鲁公有饭思白石红桃米菜忆黄龙紫芥心之句（诗话总龟）

栁永

栁永崇安人字耆卿初名三变举进士累官屯田贠外郎工词章尤擅乐府仁宗诞辰太史奏老人星见永为醉蓬莱词以献语不称旨曰此人不宜仕宦且去填词因自称奉旨填词栁三变范镇见永作叹曰仁宗四十年太平镇在翰苑不能出一语乃于耆卿词见之而欧阳凯赞之曰锦为耆卿肠花为耆卿骨名章隽语笙簧间发王元泽追慕永才亦有頼有乐章传乐府落落骊珠照今古之咏（闽书）

栁永字耆卿为举子时多游狭邪善为歌词教坊乐工每得新腔必求永为词始行于世于是声传一时初举进士登科为睦州掾旧初任官荐举法不限成考永到官郡将知其名与监司连荐之物议喧然及代还至铨有摘以言者遂不得调自是诏初任官须满考乃得荐举自永始永初为上元词有乐府两籍神仙梨园四部弦管之句传禁中多称之后因秋晚张乐有使作醉蓬莱词以献语不称旨仁宗亦疑有欲为之地者因置不问永亦善为他文词而偶先以是得名始悔为已累后改名三变而终不能救择术不可不慎予仕丹徒尝见一西夏归明官云凢有井水饮处即能歌栁词言其传之广也（避暑録话）

栁永为屯田员外郎会太史奏老人星见时秋霁宴禁中仁宗命左右词臣为乐章内侍属栁应制栁方冀进用作醉蓬莱词呈上云渐亭皋叶下陇首云飞素秋初霁叶阙中天锁葱葱佳气嫩菊黄深拒霜红浅近宝阶香砌玉宇无尘金茎有露碧天如水正值升平万几多暇夜色澄鲜漏声迢递南极星中有老人呈瑞此际宸游鳯辇何处度管弦声脆太液波翻披香帘卷月明风细上见首有渐字色若不怿读至宸游鳯辇何处乃与御制真宗挽词暗合上惨然又读至太液波翻曰何不言波澄投之于地自此不复擢用菊荘曰栁七此遇与孟襄阳卿自弃朕无异始叹人才遭际不偶不如摩诘以鬰轮袍为王门伶人通公主关节也（词苑丛谈）

栁之乐章人多称之然大概非羁旅穷愁之词则闺门滛媟之语若以欧阳永叔晏叔原苏子瞻黄鲁直张子野秦少游辈较之万万相辽彼其所以传名者直以言多近俗俗子易恱故也皇佑中老人星现永应制撰词意望厚恩无何始用渐字终篇有太液波翻之语其间宸游鳯辇何处与真庙挽词暗合遂致忤旨士大夫惜之余谓栁作此词借使不忤旨亦无佳处如嫩菊黄深拒霜红浅竹篱茅舎间何处无此景物方之李谪仙夏英公等制词殆不啻天冠地履也世传永尝作轮台子早行词颇自以为得意后张子野见之云既言匆匆策马登途满目淡烟衰草则已辨色矣而后又言楚天阔望中未晓抑何语意颠倒如是（萟苑雌黄）

仁庙嘉佑中开赏花钓鱼宴介甫以知制诰预坐帝出诗示羣臣次第属和末至介甫日将夕矣亟欲奏御得披香殿字未有对时郑毅夫獬接介甫席曰宜对太液池故其诗有云披香殿上留珠辇太液池边送玉杯是日都下盛传王舎人窃栁词太液波翻披香帘卷介甫颇衔之（西清诗话）

西清诗话荆公赏花钓鱼诗披香殿上留珠辇太液池边送玉杯都下人以公用栁耆卿太液波翻披香帘卷之句予读唐上官仪初春诗步辇出披香清歌临太液乃知荆公取仪诗岂谓栁词耶庾信春诗宜春苑中春已归披香殿上作春衣长安有宜春宫此又以宜春而对披香矣（复斋漫录）

栁三变既以调忤仁庙吏部不放改官三变不能堪诣政府晏公曰贤俊作曲子么三变曰祇如相公亦作曲子公曰殊虽作曲子不曽道绿线慵拈伴伊坐栁遂退（画墁録）

仁宗留意儒雅深斥浮艳虚华之文初进士栁三变好为滛冶歌曲传播四方尝有鹤冲天词云黄金榜上偶失龙头望明代暂遗贤如何向未遂风云便争不恣游狂荡何须论得丧才子词人自是白衣卿相烟花巷陌依约丹青屏障幸有意中人堪寻访且恁偎红倚翠风流事平生畅青春都一饷忍把浮名换了浅斟低唱及临轩发榜时人语之曰且去浅斟低唱何要浮名栁后改名永景佑元年方及第（能改斋漫録）

孙何帅钱塘栁耆卿作望海潮词赠之云东南形胜三吴都会钱塘自古繁华烟栁画桥风帘翠幙参差十万人家云树绕堤沙怒涛卷霜雪天堑无涯市列珠玑户盈罗绮竞豪奢重湖叠巘清佳有三秋桂子十里荷花羗管弄晴菱歌泛夜嬉嬉钓叟莲娃千骑拥髙牙乗醉听箫鼓吟赏烟霞异日图将好景归去鳯池夸此词流播金主亮闻歌欣然有慕于三秋桂子十里荷花遂起投鞭渡江之志近时谢处厚诗云谁把杭州曲子讴荷花十里桂三秋那知卉木无情物牵动长江万里愁予谓此词虽牵动长江之愁然卒为海陵自毙之媒未足恨也至于荷艳桂香妆点湖山之清丽使士大夫流连于歌舞之乐遂忘中原是则深可恨耳因和其诗云招尤漫道是清讴牛渚依然一片秋却恨荷花留玉辇竟忘烟栁汴宫愁（鹤林玉露）

仁宗朝内臣孙可久赋性恬澹年踰五十即乞致仕都下有居第堂北有小园城南有别墅每良辰美景以小车载酒优游自适石曼卿尝过其居题诗屯田员外郎栁永亦赠诗曰故侯幽隠直城东草树扶踈一亩宫曾珥貂珰为近侍却纡绦褐作闲翁髙吟拥鼻诗懐壮雅论盱衡道气充厌尽繁华天上乐始将踪迹学冥鸿（青箱杂记）

周月仙余杭名妓也栁耆卿年甫二十五岁来宰兹郡造翫江楼于水浒中召月仙至楼歌唱调之不从栁缉知与隔渡黄员外昵每夜乗舟徃来乃宻令艄人半渡刼而滛之月仙不得已从焉惆怅作诗一絶云自叹身为妓遭滛不敢言羞归明月渡懒上载花船明日耆卿召佐酒酒半栁歌前诗月仙大惭因顺耆卿耆卿喜作诗曰佳人不自奉耆卿却驾孤舟犯夜行残月晓风杨栁岸肯教辜负此时情自此日夕常侍耆卿耆卿亦因此日损其名（情史）

张子韶对策有桂子飘香之语赵明诚妻李氏嘲之曰露花倒影栁三变桂子飘香张九成（老学庵笔记）

苏子瞻于四学士中最善少游故他文未尝不极口称善然犹以气格为病故尝戏云山抹微云秦学士露花倒影栁屯田露花倒影栁永破阵子语也（避暑録话）

东坡在玉堂有幕士善歌因问我词比栁耆卿何如对曰栁郎中词只好十七八女郎按执红牙拍歌杨栁岸晓风残月学士词须关西大汉执铁绰板唱大江东去公为之絶倒（吹剑续録）

东坡嘲栁七云杨栁岸晓风残月此是稍公登溷处耳戏为栁七反唇云大江东去浪淘尽千古风流人物死尸狼籍臭秽何堪（词统）

东坡云世言栁耆卿曲俗非也如八声甘州云霜风凄紧关河冷落残照当楼此语于诗句不减唐人髙处（侯鲭録）

栁七亦自有唐人妙境今人但从浅俚处求之遂使金荃兰畹之音流入挂枝黄莺之调此学栁之过也（金粟词话）

栁屯田情语多俚浅如祝告天发愿从今永无抛弃开元曲一派词流之下乘者也（诗辨坻）

刘潜夫云耆卿有教坊丁大使意陈质斋云栁词格不髙而音律谐婉词意妥帖承平气象形容曲尽尤工于羁旅行役（词综）

沈天羽云今宵酒醒何处二句耆卿为词宗实甫为曲祖求其似之秦少游酒醒处残阳乱鸦魏承班帘外晓莺残月（词统）

朱新仲少仕江寜在王彦昭幕中有代昭彦春日留客致语云寒食止数日间才晴又雨牡丹葢十数种欲折又芳皆鲁公帖与牡丹谱中全语也彦昭好令人歌栁三变乐府新声又尝作乐语曰正好欢娱歌叶树数声啼鸟不妨沉醉■〈扌弃〉画堂一枕春酲又皆栁词中语（挥尘后録）

诗肤如凝脂凝音佞唐诗日照凝红香白乐天诗落絮无风凝不飞又舞繁红袖凝歌切翠眉愁又舞急红腰凝歌迟翠黛低徐干臣词重省别时泪渍罗巾犹凝张子野词莲台香烛残痕凝髙宾王词想莼汀水云愁凝闲蕙帐猿鹤悲吟栁耆卿词爱把歌喉当筵逞遏天边乱云愁凝今多作平音失之音律亦不恊也（丹铅録）

阴铿有夜雨滴空阶之句栁耆卿用其语人但知为栁词耳（芥隠笔记）

韩少师持国每酒后好讴栁三变一曲其一句云多情到了多病有老婢毎听之輙云大官体中毎与人别我天将风雨辄軆中不佳而贵人多晴致病耶（明道杂志）

宋时行都节序皆有休假惟七夕百司皆入局不准假有时相古朴问堂吏云七夕不作假有何典故吏应曰七夕古今无假时相但唯唯不知其有所侮也葢用栁词七夕二郎神云须知此景古今无价（委巷丛谈）

栁耆卿卒于京口王和甫葬之然今仪真西地名仙人掌有栁墓则是葬于真州非润州也予少在广陵有诗云江乡春事最堪怜寒食清明欲禁烟残月晓风仙掌路何人为吊栁屯田（分甘余话）

郑侠

郑侠字介夫福清人第进士调光州司法参军秩满入都见安石言新法非便安石不恱使监安上门会久旱侠绘门上所见流民图发马递投银台进之神宗览图嘘唏罢新法浃日大雨用事者争置侠擅发马递之罪编管汀州改英州哲宗立放还除泉州録事叅军元符复送英州建中靖国放还复前职旋追毁前命勒停五年降告复将仕郎叙用侠遂不复出还乡所存惟一拂故号一拂居士宣和元年忽梦铁冠道士遗之诗视之乃子瞻也叹曰吾将逝矣作诗云似此平生只藉天胜如过鸟在云烟如今身畔无余物赢得虚堂一枕眠授孙而卒年七十九侠少苦学其古诗踈朴老直有次山东野之风不得以当行格调律之（西塘诗钞）

郑侠字介夫福清人初从王安石学举进士熙寜中监东京西上门有和荆公诗云何处难缄口熙寜政失中四方三面战十室九家空见佞眸如水闻忠耳似聋君门深万里焉得此言通时亢旱侠以本门所见流离之民扶老携幼饥寒困苦之状呼画工列为流民图上献之（尚友録）

侠少随父官江寜读书清凉寺闭户苦学时王安石以舎人居忧闻而竒之使其徒杨骥往依侠学雪寒侠读书过夜半拉骥起登阁望雪酣赋浩然他日骥为安石诵之安石叹赏其漏随书巻尽春逐酒瓶开之句（闽书）

熙寜中郑侠上书事作下狱悉治平时所徃还厚善者晏几道叔原皆在数中侠家搜得叔原与侠诗云小白长红又满枝筑球场外独支颐春风自是人间客张主繁华得几时裕陵称之即令释出（侯鲭録）

侠性清俭布衣粝食终其身平居进止必以礼法闺门怡然不肃而治喜宾客药敎训啬用广施乡里敬之暇日闻子侄诵诗考盘之义曰弗谖者弗忘君之恶弗过者弗过君之朝弗告者弗告君以善硕人之于君有巻巻之不忍也故永矢以絶之侠叹曰是何言欤古之人在畎畆不忘其君况于贤者一不用而忿戾若是哉葢弗谖者弗忘君也弗过者弗以君为过也弗告者弗以告它人也其存心如此侠虽流落顿挫之余一话一言未尝忘君云（东都事畧）

先生虽沦落龃龉未尝少有怏怏见政役繁兴民物嗷嗷但嚬顣而已亦不形于言尝作观棋诗百言句句有为如傍观饶好着当局奈嗔言坐观成败者安得不惊魂忧国之思深矣（榕阴诗话）

郑介夫喜作诗多至数千篇谪英州遇赦得归有句云未言路上舟车费尚欠城中酒药钱絶似王元之也（老学庵笔记）

西塘先生集九巻宋福清郑介夫侠着万歴中其乡人叶文忠公向髙得秘阁本刻于金陵按先生集南渡后凢三刻今本乃第四刻也先生之人所谓浩然之气至大至刚其诗文亦如之大抵似石守道而无其怒张呌呶之习有徳之言仁者之勇彷佛见之古诗如古交行呈子京等篇在乐天东野之间近体和荆公何处难忘酒一章令奸邪九原之下犹当惭汗先生子壻即艾山林光朝也（居易録）

宣化元年梦客有称铁冠道人者遗之诗视之乃苏子瞻也先生与苏子瞻同贬岭外以风节相髙见于唱酬子瞻在海外号铁冠道人其诗云人间真实人取次不离真官为忧君失家因好礼贫门阑多杞菊庭槛尽松筠我友迂踈者相从恨不频窹而叹曰吾将逝矣作诗二首云薄食延残喘麤衣覆病身贫居避风雨仁义保天钧似此平生只藉天胜如过鸟在云烟如今身畔无余物赢得虚堂一枕眠授其孙而卒（福清县志）

郑侠初谪真阳并舎植桃李花实甚盛既去则不生其再至也秾艳如初至是又絶不生矣英人以为有徳所致尤思慕之有挽先生诗云昔日云天曾泣雨明年桃李又伤春时以为能纪其实（福清县志）

苏颂

刘丞相莘老殿试时苏丞相子容为详定官子容后尹南京莘老复佥判在幕中相与欢甚元佑初莘老自中司入为左丞子容犹为翰林学士承旨及莘老迁黄门子容始为左丞莘老宿东省尝以诗寄子容云膺门早岁预登龙佥幕中间托下风敢谓弹冠烦贡禹毎思移疾避胡公葢记前事而子容答之有末路自惊黄发老平时曾识黒头公之句当时以为盛事又三年莘老既相而罢子容始践其位云（石林诗话）

韩康公得解过省殿试皆第三人其后为执政自枢宻副使叅知政事拜相及再宰四迁皆在熙寜中此前辈所未有也苏子容挽词云三登庆歴三人第四入熙寜四辅中（石林燕语）

宋桐阴旧话载韩绛发解过省殿试皆第三以元佑三年三月薨皆三数故苏公颂挽诗有三登庆歴三人第之句葢异事也可谈载何执中第五微时从人筮穷达其人曰公莫第五何曰然其人拊掌大笑连称竒絶因云公凢遇五即有喜庆后何以熙寜五年乡荐余中榜第五人及第五十五岁随龙崇寜五年作相每迁官或生子非五年即五月或五日元困学斋杂钞云转运田特秀大定十九年进士善作诗所居里名半十行第五以五月五日生小名五儿二十五岁乡府省殿四试皆中第五年五十五八月十五卒往往造物之戏人有如此（金罍子）

苏子容爱元白刘宾客辈诗如汝洛唱和皆徃徃成诵苦不爱太白辈诗曽诵汝洛集九日送人云清秋方落帽子夏正离羣以为假对工夫无及此聨又举刘梦得送李文饶再镇浙西诗以为最着题（诗话总龟）

魏收有庯峭难为之语人多不知其义文潞公以问苏子容子容曰向闻之宋元宪云事见朩经葢梁上小柱取其有曲折峻峭之势耳言人之仪矩可喜者曰庯峭就乃用此事作诗为谢曰髙宴初陪听鼓鼙清谈仍许奏挥犀自知伯起难庯峭不及淳于善滑稽舞奏未终花十八酒行先困玉东西荷公徳度容狂简故敢忘懐去町畦（宋禆类钞）

吕恵卿

赵鉴堂朝野遗事云吕吉甫在赵韩王南园京师丐人风乞儿者持大扇造吕求诗吕即书扇上云无人肯作除非乞没药堪医最是风求乞害风都占断筭来世上少如公（宾退録）

扬州吕吉甫观文宅乃晋镇西将军谢仁祖宅也在唐为法云寺有双桧存焉犹当时物也刘禹锡有诗云双桧苍然古貌竒含烟吐雾鬰参差晚依禅客当金殿初对将军映画旗龙象界中成宝葢鸳鸯瓦上出髙枝长明灯是前朝熖曽照青青年少时吉甫家居时桧尚依然李之仪端叔用梦得诗韵云故迹悲凉古木竒相公庭下蔚相差霜根半露出林虎画影全舒破贼旗宝界曽回铺地色节麾逺映插云枝刘郎风韵知谁敌儒帅端能表异时建炎兵火树遂亡予后到乡里访其遗迹不可得矣（墨庄漫録）

苏子美诗笠泽鲈肥人脍玉洞庭橘熟客分金吕吉甫诗鱼出清波庖脍玉菊含寒露酒浮金吕胜于苏葢人客两字虽无亦可（复斋漫録）

乐天诗相争两蜗角所得一牛毛后之使蜗角事悉稽之而偶对各有所长吕吉甫云南北战争蜗两角古今兴废貉同丘山谷云千里追奔两蜗角百年得意大槐宫又云功名富贵蜗两角险阻艰难酒一杯洪龟父云一朝厌蜗角万里骑鲸背（髙斋诗话）

王景亮与邻里仕族浮薄子数人结为一社纯事嘲诮士大夫无问贤否一经诸人之目无有不被不雅之名者尝号其里为猪嘴闗元佑间吕恵卿察访东京吕天姿清瘦每说话辄以双手指画社人目为说法马留时邵箎以上殿泄气出知东平邵髙鼻圈须髯社人目为泄气师子王景亮又从而凑为七字对曰说法马留为察访泄气师子作知州恵卿大衔之因讽部使者发以他事举社皆虀粉矣葢口之为业非独发人阴私败人成事贾憎敛怨祸亦及之（桐江诗话）

方慎从

方慎从慎言之弟歴知弋阳懐寜同安淮安导江兰溪六县潮漳嘉三州再知漳州守漳之日适慎言守泉旌旄相望二州荣之曾孙禧殿中侍御史初慎从在嘉州手植荔枝于郡圃赋诗留取清阴待子孙至大观中禧持节按蜀郡学父老称诗为贺（樵书）

徐九思

徐九思字公谨调蕲水尉歴知双流宣州南陵三县赵抃唐介交荐入判三司坐忤时相通判广州神宗召对面赐褒谕王安石以其讥议新法附司马光坐废十余年元佑初召为江淮等路发运使致仕寓居浙西世称姑苏十老九思其一也初唐介谪英州其夕雷震九思送之诗有忠谠若教无窜逐奸邪何计窃安荣最是中宵雷激烈为君特地发寃声之句仁宗闻之遂召介还（闽书）

杨蟠

杨蟠字公济以诗知名欧阳修赠诗有卧读杨蟠一千首乞渠秋月与春光之句元佑中苏轼知杭州蟠为通判与轼唱酬居多有集二十卷（闽书）

柯述

柯述南安人尝倅漳赈饥有惠政有二异鹊来巢厅上秩满移居鹊亦随之暨归飞翔数十里喧噪彷徨苏轼以诗纪焉其诗曰昔我先君子仁孝行于家家有五畆园么鳯集桐花是时乌与鹊巢鷇可俯拏忆我与诸儿饲食观羣呀里人惊异瑞野夫笑而嗟云此方乳哺甚畏鸢与蛇手足之所及一物不敢加主人若可信众鸟不我遐故知中孚化可及鱼与豭柯矦故循吏悃愊真无华临漳所全活数等江干沙仁心格异族双鸟栖其衙但恨不能言相对空楂楂善恶以类应古语良非夸君看彼酷吏所至号鬼车（闽书）

孙升

公在汀州避谤罕作诗有云慈竹笋抽疑夏箨朩犀花发认春香此一聨道尽汀州景物（孙公谈圃）

吴育

吴春卿参政以资政殿大学士知河南过郭店谒文靖公墓云汉相岩岩真国英门庭曽是接诸生阳秋谈论四时具河岳精神一座倾议者以为颇尽文靖仪观论议云（紫薇诗话）

襄阳岘山羊公祠有石幢一枚凡六面髙六尺每面阔九寸有葢有座又幢一卧岘山上其文可辨者十三字曰石于山巅播清芬而不已余尽漫漶末云开国男张九龄撰前一幢诗可辨者三首尚书工部员外郎直龙图阁知襄州事王洙七言古诗给事中知蔡州事吴育絶句羊公千载得清吟芳迹虽遥契昔心更与岘山为故事凛然风格照来令尚书屯田员外郎知光化军事李宗易律诗叔子祠荒岁已深异时贤守重登临岘山岑寂瞻风槩汉水灵长想徳音奉诏始闻新缔葺有知那复叹湮况又刋翠琰留南夏先后功名照古今其端眀殿学士尚书礼部侍郎李淑诸人诗皆缺（池北偶谈）

吴充

神宗朝诏修仁英两朝国史开局日诏史院赐筵时吴冲卿为首相提举二府及修史官就席上成诗赋冲卿唱首云兰台开史局玉斚赐君余宾友求三事规摹本入书汗青裁仿此衰白盍归欤诏许从容会何妨醉上车王禹玉云晓下金门路君筵听召余簮缨三寿客笔削两朝书身老虽逢此恩深尽醉欤传闻访余事应走使臣车元厚之云殿帷昕对罢省户雨阴余诏赐尧罇酒人探禹穴书夔龙方客右班马葢徒欤径醉俄归弁云西见日车王君贶云累圣千年统编年四纪余官归柱史笔经约鲁麟书班马才长矣仁英道伟欤恩招宴东观酾酒荷盈车冯当世云天宻丛云晓风清一雨余三长太史笔二典帝皇书接武知何者沾恩匪幸欤吐茵平日事何惮污公交车曽令绰云御府攽醇酿君恩锡馂余赐筵遵故事紬史重新书燕饮难偕此风流不伟欤素飱非所軄媿附相君车宋次道云二圣垂鸿烈天临四纪余元台来率属赐会宠刋书世业叨荣甚君恩可报欤衮衣相照烂归拥鹿鸣车王正仲云上圣思论著前言摭绪余琼筵初赐醴石室载紬书徽范贻来者成功念昔欤欲知开局盛门拥相君车黄安中云礼攽三事宴史发两朝余偶缀金闺彦来紬石室书法良司马否辞措子游欤盛事逢衰懒重须读五车林子中云调元台极贵颁宴帝恩余昔副名山録今裁史观书天心忧作者国论属谁欤寂寂懐铅客容瞻相府车可见一时人物之盛真迹今蔵禹玉孙晓处尝出以示明清晓云史院赐宴唱和国朝故事也（挥尘后録）

方子容

方子容南圭为惠州太守适东坡谪居于此雅相友善其诗刻犹存今东坡集中有和方南圭寄迓周文之三首最后一首云此生真欲老墙阴却扫都忘岁月深拔薤已观前守政摘蔬聊慰古人心风流贺监常吴语憔悴锺仪独楚音治状两邦俱第一颕川归去肯重临（闽省通志）

黄通

黄通闽人累举不第作官数任年将耳顺锁厅应举或嘲云老妓舞柘枝剰员呈武艺（江邻几杂志）

徐常

徐常扬歴州县所至有声每慕二宋为人而与苏氏兄弟游从甚久尝有诗云事业要须师二宋文章端是学三苏长苏尝称其为天下竒男子（闽书）

章惇

章子厚初生时父母欲不育浸于水盆后复举之既长工诗文为时所重出守湖州尝以诗二首寄东坡东坡和云方丈仙人出渺茫髙情犹爱水云乡功名谁使连三捷身世何缘得两忘早岁归休心共在他年相见话偏长只因未报君恩重清梦时时到玉堂绛阙云台总有名应须极贵又长生鼎中龙虎黄金贱松下龟蛇绿骨轻霅水未浑缨可濯弁峰初见眼应明两巵春酒真堪羡独占人间分外荣前诗言其出渺茫而终贵显后诗言其好炉火而饵茯苓皆善谑也子厚得诗不乐数日（菊坡丛话）

章子厚与刘子先友善子先守姑苏以新酝洞庭春寄子厚子厚答诗云洞霄宫里一闲人东府西枢旧老臣多谢姑苏贤太守殷勤分送洞庭春后契阔十年子厚拜相亦不通问子厚寄书言其相忘逺引之意子先以诗谢之曰故人天上有书来责我疎愚唤不回两处共瞻千里月十年不寄一枝梅尘泥自与云霄隔驽马难追騕褭才莫谓无心向门下也曾终夕望三台子厚得书大喜召为户部侍郎（坚瓠集）

鄱阳胡咏之朝散生平好道元符初尝于信州弋阳县见一道人青巾葛衣神气特异因揖而延之对饮道人指取大白满饮无筭曰君有从军之行去否胡悚然曰当去葢是时欲就熙河帅姚雄之辟也道人曰西陲方用师好去索纸书诗曰济世应须不世才调羮重见用盐梅种成白璧人何处熟了黄粱梦未回相府旧开延士阁武夷新筑望仙台青鸡唱彻函关晓好卷游帏归去来授咏曰为我以此寄章相公且曰章相公好个人又错了路径也咏叩其说但云未可立谈咏问其姓名亦不肯言但曰吾早晚亦游边可复相见夜艾咏曰先生可就此寝曰吾归邸中只在河下乃拂衣去明日遣人徃诸邸寻问皆云未尝有道人因告县令徧邑物色竟无曾见者咏至京师见王驸车诜具告以此欲持诗谒子厚诜曰慎不可上方以边事倚办相公丞相得此必坚请去上必疑怪诘其所以然君且得罪咏以为然径趋姚幕从取青唐暨还朝则子厚已去矣他日子厚北归闻有此诗就咏求之其真本已为驸车奄有乃録寄之子厚见诗叹曰使吾早得此诗去位乆矣岂复有今日之事乎（墨庄漫録）

熙寜中章子厚奉诏城沅州时陶弼知辰州赠诗云善战无如新息侯汉兵纔渡缘（缺）州爱君挽我陶溪粟直到■〈牜羊〉牱水口头诗刻今在沅州洪江寨寨正与■〈牜羊〉牱水相直（东皋杂録）

长沙国汉髙帝始王吴芮芮将梅鋗时以益阳默林为家号梅山后为蛮王扶氏据之至宋熙寜六年章惇谕平五寨分其地为二始以下梅山地安化县属武安军惇有梅山歌云开梅山开梅山梅山万仞摩星躔扪萝鸟道十步九曲折时有僵朩横崖巅肩摩直下视南岳回首蜀道犹平川人家迤逦见板屋火耕硗确多畬田穿堂之鼓堂壁悬两头击鼓歌声传长藤酌酒跪而饮何物爽口盐为先白巾裹髻衣错结野花上果青垂肩如今丁口渐繁息世界虽异如桃源熙寜天子圣虑逺命将传檄令开边给牛代种使开垦植桑种稻输缗钱不持寸刃得地一千里主道荡荡尧为天大开庠序明礼教抚柔新俗威无専小臣作诗备雅乐梅山之崖诗可镌此诗可勒不可冺颂声千载长潺潺（湖广总志）

冷斋夜话云章子厚谪海康过贵州南山寺寺有老僧名奉忠蜀人也自眉山来欲渡海见东坡不及因病于此寺子厚宿山中邀与饮忠欣然从之又以蒸蛇劝食之忠举筯噉之无所疑子厚曰子奉佛戒乃食蒸蛇何哉忠曰相公爱人以徳何必见诮已而倚槛看层云子厚曰夏云多竒峰真善比类忠曰曾记夏云诗甚竒子厚使诵之忠曰如峰如火复如绵飞过微阴落槛前大地生灵干欲死不成霖雨漫遮天（渔隠丛话）

蔡确

蔡持止少于泗州道中山寺读书僧厌其久书舍有竹书一絶壁间云窓前翠竹两三竿潇洒风吹满院寒常在眼前君莫厌化成龙去见应难已有宰相气味蔡作相其诗尚存先子经过尝见之（过庭録）

蔡确车葢亭诗一案朝论忿争凢理确者皆坐确党免黜刘器之至谓确包藏祸心睥睨两宫按挥麈録吴处厚始謟事确后以推治舒亶狱为确所怒确既守安州处厚知汉阳两人益交恶会汉阳吏至安州确问处厚近况吏诵其秋兴亭诗云云共去时天杳杳鴈连来处水茫茫确笑曰犹乱道如此吏归以告处厚怒曰我文章蔡确乃敢讥笑耶会安州有举子贩米至汉阳规免和籴乃谒县令陈当且言离乡里时蔡丞相作车葢亭诗十章舟中有本归舟以诗送之处厚得诗于当遂笺注上之谓其子柔嘉曰二十年深雠今报之矣其子问知其详泣曰此非人所为大人何以自立于世处厚悔悟遣健歩剩给缗钱追之则文书已投矣然则处厚与确不过语言责望遂造大狱确之为人固死有余罪然告讦一倡卒兆搢绅之祸可叹也（钝翁类藁）

蔡确以弟硕赃败谪守安州夏日登车葢亭作此十絶时吴处厚知汉阳军笺注以闻其畧云五篇涉讥讽何处机心惊白鸟谁人怒剑逐青蝇以讥谗譛之人叶底出巢黄口闹波间逐队小鱼忙讥新进用事之人睡起莞然成独笑方今朝廷清眀不知确笑何事矫矫名臣郝甑山忠言直节上元间按郝处俊安陆人封甑山公唐髙宗欲逊位天后处俊上疏諌此事正在上元三年今皇太后垂帘遵用章献明肃故事确指武后以比太后又云叹息思公俯碧湾按诗绿衣我思古人实获我心者卫庄姜妾上僣而作也确以处俊为古人又叹息而思之其意可见沉沉沧海会扬尘谓人寿几何尤非佳语宣仁盛怒令确分晰终不自明坐贬新州大臣得罪度岭自持正始（尧山堂外纪）

朱彧可谈蔡诗有睡起莞然成独笑句处厚注云未知蔡确此时独笑何事又彧父帅广崇寜元年正月游蒲涧见游人簮鳯尾花因作口号中一聨孤臣正泣龙须草游子空簮鳯尾花葢以被遇先朝自伤流落监司指此句为罪诬注云契勘正月十二日哲宗皇帝已大祥岂是孤臣正泣之时谗口可畏如此既不得笑又不得哭以是知车葢亭一案器之辈疾恶未能免乎已甚矣（东都事畧跋）

持正守安州夏日登车葢亭作十絶句为吴处厚笺注得罪谪新州其间一絶云纸屏石枕竹方床手倦抛书午梦长睡起莞然成独笑数声渔笛在沧浪殊有闲适自在之意（渔隠丛话）

饱食缓行新睡觉一瓯新茗侍儿煎脱巾斜倚绳床坐风送水声来枕边丁崖州诗也细书妨老读长簟惬昏眠取簟且一息抛书还少年半山翁诗也相对蒲团睡味长主人与客两相忘须臾客去主人觉一半西窓无夕阳放翁诗也读书已觉眉棱重就枕方欣骨节和睡起不知天早晚西窓残日巳无多吴僧有规诗也老读文书兴易阑须知养病不如闲竹床瓦枕虚堂上卧看江南雨后山吕荥阳诗也纸屏石枕竹方床手倦抛书午梦长睡起莞然成独笑数声渔笛在沧浪蔡持正诗也予习懒成癖每遇暑昼必须偃息客有嘲孝先者我必以此自解然每苦枕热展转数四后见前辈言荆公嗜睡夏月常用方枕或问何意公云睡气蒸枕热则转一方冷处此非真知睡味未易语此也（齐束野语）

苏文忠以作诗下狱自黄州再起遍歴侍从然其诗为不知者咀味以为有讥讪遂出守钱塘来别文潞公公曰愿君至杭州少作诗恐为不善者诬谤再三言之临别上马潞公笑曰若还兴也便有笺云时吴处厚取蔡安州诗作注以上安州遂被祸故潞公有笺云之戏又云愿君不忘鄙言某虽老悖然所谓者希之岁不妨也善之言（明道杂志）

蔡持正谪新州侍儿从焉名琵琶常养一鹦鹉甚慧丞相呼琵琶即扣一响板鹦鹉传呼之琵琶逝后误扣响板鹦鹉犹传言丞相大恸感疾不起尝为诗云鹦鹉言犹在琵琶事已非伤心瘴江水同渡不同归（侯鲭録）

陈睦

陈睦熙寜间为监察御史天圣以来髙丽职贡稍阙至是连岁修贡中国之使不踰海者几百年始命门下侍郎安焘往聘择为副者皆畏蹜不行及命睦睦慨然无难色神宗曰卿奉命即行可嘉特赐仙花金帯睦使还奏言本朝故事惟宝文阁直学士以上乃服金帯前以使事不敢辞今愿还所赐特旨令服之后钱勰杨景畧欲援例竞弗许后睦出知潭州东坡以诗送之云华清缥缈浮髙栋上有缬林藏石瓮一杯此土初识君千岩夜上同飞鞚君时年少面如玉一饮百觚嫌未痛白鹿泉头山月出寒光泼眼如流汞朝元阁上酒醒时卧听风鸾鸣铁鳯旧游空在人何处二十三年真一梦我得生还雪髯满君亦老嫌金帯重有如社燕与秋鸿相逢未穏还相送洞庭芳草渺无际天柱紫葢森欲动湖南万古一长嗟付与骚人发嘲弄（闽省通志）

陈睦字和叔嘉佑六年第进士初和叔为两浙提刑尝驳勘裴氏婢夏沈香狱差秀州倅张若济重勘夏沈香遂坐死杜陈戚三椽亦得冲替公时倅杭赋诗送之云杀人无验中不快此恨终身恐难了葢指和叔若济云兹送和叔所述者止少时登临相从而已并无一语及其人则不与之意可见（苏诗施注）

吴处厚

余皇佑壬辰岁取国学解试律设大法赋得第一名枢宻邵公元翰林贾公黯宻直蔡公杭修注江公休复为考官内江公尤见知语予曰满场程试皆使萧何惟足下使萧规对汉约足见其追琢细腻又所问春秋策对答详备及赋押秋茶之宻用唐宗赦受缣事诸君皆不见云只有秦法繁于秋茶宻于凝脂然则君何出余避席敛袵自陈逺方寒士一旦程文误中甄采因对自文选策秀才文有解秋茶之宻网唐宗赦受缣事出杜佑通典唐书即入载公大喜又曰满场使次骨皆作刺骨对凝脂惟足下用杜周传作次骨又对吹毛只这亦煁作解元予再三逊谢是举登科名在行间授临汀狱椽公作诗送余曰太学鲁诸生南州汉椽卿故乡千里外丹桂一枝荣莫叹功名屈难将力命争他年重射策词句太纵横葢公欲激予应大科故也枢宻邵公亦蒙屡加论荐尝谓予诗浅切有似白乐天一日阅相国寺书肆得冯瀛王诗一帙而归以语公公曰子诗格似白乐天今又爱冯瀛王将来捻取个豁逹李老遂皆大笑然予赋才鄙拙不能强为豪爽今齿已老而诗格定时时遣兴实有李老之风足见公之知言也熙寜中予辟定武管勾机宜文字公时牧郓州附所作诗一大轴并寄予诗曰流年直似隙中驹别后情懐懒似疎天上又颁新岁歴床头未答故人书殷勤鱼鴈功曹檄狼籍杯盘上客鱼好在仲宣家万里从军苦乐定何如未几公即捐馆追念知巳每增感怆（青箱杂记）

王安国作诗多使酒楼尝语予曰杨文公诗有江南一酒楼堤栁拂人头李白题诗徧酒楼钱昭度诗亦有长忆钱塘江上望酒楼人散雨千丝子诗有几酒楼余答曰吾诗有二酒楼安国曰足矣葢予有题九江琵琶亭小诗云夜泊浔阳宿酒楼琵琶亭畔荻花秋云沈鸟没事已徃月白风清江自流昔年送客西陵亦作小诗曰若耶溪畔醉秋风猎猎船旗照水红后夜钱塘酒楼上梦魂应遶浙江东（青箱杂记）

安国俊迈而貌陋黒肥熙寜中与予同官于洛下尝谓予曰子可作诗赠我予因援笔戏之曰飞卿昔号温钟馗思道通侻还魁肥江淹善啖笔五色庾信能文腰十围只知外貌乏粉泽谁料满腹填珠玑相逢把酒洛阳社不管淋漓身上衣（青箱杂记）

富文忠公深逹性理尝与吴处厚书托访荷泽诸禅师处厚以偈戏公云是身如幻泡尽非真实相况兹纸上影妄外更生妄到岸不须船无风休起浪唯当清净观妙法了无像公答偈云执相诚非破相亦妄不执不破是名实相人皆服公精诣（焦氏类林）

吴处厚知汉阳军毎谓鹦鹉洲沔鄂佳处欲赋诗未就一日纲吏来告覆舟吴问所在吏曰鸬鹚堰吴拊案连唱大竒徐曰吾经年为鹦鹉洲寻一对不得天俾汝也因得末减（萍州可谈）

王榖字正叔颍川郾城人有吏才于儒学之外又寓意丹青多取今昔人诗词中意趣写而为图绘故铺张布置率皆潇洒居郾城邑之南城有小亭下临■〈氵隐〉水榜曰■〈氵隐〉景亭南通淮蔡北望箕颍川原明秀甚类江郷景物吴处厚曽有诗云乱莺啼处栁飞花拍拍春流涨晓沙正是江南梅子熟年年离恨寄天涯榖常游其上得助甚多时发其妙于笔端间耳（宣和画谱）

苏缄字宣甫性忠义喜功名皇佑中以秘书丞知英州值侬贼作乱他州皆不能守独缄捍御有功恩换阁职寻坐事贬房州司马嘉佑中复官权知越州诸暨县余与之同僚常赠缄诗曰燕颔将军欲白头昔年忠勇动南州心如铁石老不挫功在桑榆晚可收后十有八年缄如邕管交趾叛攻城力战陷殁朝廷悯之赠奉国军节度使赐谥忠勇则所谓忠勇之谥已先于余诗纎之矣（青箱杂记）

郑叔熊

郑叔熊好谈兵王安石赠之诗云郑子喜论兵魁然万人敌尝持一尺棰跨马河南北方今边利害口手能讲画疑师榖城翁方畧已自得天兵巻甲老壮士不肉食低徊向诗书文字鋭镌刻利名又龃龉弃置非人力黄尘雕罽裘逆旅同逼仄秋风吹残汴霰雪已惊客浩歌随东舟别我无惨恻闽生今好逰往往老妻息南陔子所慕天命岂终塞（闽书）

罗可

罗可沙阳之硕儒也性度寛宏词学赡丽尝预乡荐见黜于礼部遂慨然不复有进取意以疎放自适乡人共以师礼事焉人有窃刈其园中蔬者可适见因蹑足伏草间避之以俟其去又有攘杀其鸡者可乃携壶就之其人惭悚服罪可执其手曰与子幸同里闬不能烹鸡以待子我诚自愧乃设席呼其妻孥环坐尽醉而归终不以语人人由是相诫无犯年六十七而卒所为诗赋多播人口尝作百韵雪诗其间有斜侵潘岳鬓横上马良眉诚佳句也（墨客挥犀）

薛利和

薛利和字天益兴化人宝元元年进士累迁屯田员外郎王安石议榷茶欲擢利和提举广东茶事利和作诗谢之曰一路生灵陟顿贫庙堂康济岂无人君侯若问茶租法请把茶租乞与民乃就通判广州卒（闽省通志）

徐大正

徐大正字得之瓯寜人少举进士便马善射慷慨有气畧其赴省试过钓鱼台题诗苏东坡见之遂与定交及其入仕齿发不衰輙欲处闲就幽尝筑室北山下为闲轩居之秦少游为之记而东坡为赋诗人以北山学士呼之又少游赠诗建安自古多俊髦徐子磊磊尤其豪论兵说剑走湖海身勤事在无所遭緑水五校已屠脍黒衣三卫羞徒劳归来故山便卜筑脱弃万事轻鸿毛（闽书）

徐大正过钓台诗云光武初从血战回故人长短尚论材中宵若起唐虞兴未必先生恋钓台（尚友録）

练葆光

浦城练葆光亨甫年八岁侍伯父出逰葆光以手搔头伯父戏之曰猴悲摸索头光应声曰虎怒纵横歩又指道傍松曰乔松夭矫龙蛇势葆光曰怪石巉岩虎豹形年十四以所业见王安石王喜之呼为小友表除崇文馆说书从髙遵西征途中题诗云灵州城下千株栁忽被官军砍作薪他日玉关归去后将何攀折赠行人（坚瓠集）

廖正一

廖正一字明畧将乐人元丰问与晁补之同榜晁赠廖诗云十年山林廖居士今随诏书称举子文章弘丽学西京新有诗声似矦喜山谷诗云廖矦言如不出口铨量今古大如斗度越崔张与二班古风萧萧笔追还有诗号白云集元佑中召试馆职除正字东坡大竒之叹赏其策毎以宻云龙茶饮之时黄秦晁张号苏门四学士故名亦得亚于四学士后入元佑党（尚友録）

全闽诗话巻二


●钦定四库全书

全闽诗话巻三

兖州府知府郑方坤 撰

○宋

许将

艺苑雌黄云修真入道秘言曰以立春日清晨北望有紫绿白云者为三元君三素飞云三元君以是日乗八舆上诣天帝子候见再拜自陈某乙乞得给侍轮毂三过见元君之辇者白日登天岁时广记载此事云臣昔按举场常试立春日望三素云取此事故苏子容作皇太妃阁春帖子云万年枝上看春色三素云中望玉宸许冲元作皇帝阁春帖子云三素云飞依北极九农星正见南方（渔隠丛话）

唐世五月五日扬州于江心铸镜以进故国朝翰苑撰端午帖子词多用其事然遣词命意工拙不同王禹玉云紫阁曈昽隠晚霞瑶墀九御荐菖华何时又进江心鉴试与君王却众邪李邦直云艾叶成人后榴花结子初江心新得鉴龙瑞护仙居赵彦若云扬子江心方铸镜未央宫里更飞符■〈艹麦〉花欲共朱灵合驱尽神奸又得无又扬子江中百炼金宝奁疑是月华沈争如圣后无私鉴朗照人间万善心许冲元云江中今日成龙鉴花外多年废鹭陂合照乾坤共作镜放生河海尽为池苏子由云扬子江中写镜龙波如细縠不揺风宫中惊捧秋天月长照人间助至公大概如此惟东坡不然曰讲余交翟转回廊始觉深宫夏日长扬子江心空百錬只将无逸监兴亡其辉先气焰可畏而服也（容斋五笔）

胡璞

胡璞工诗尝经采石渡题诗吊李白云抗议金銮反见雠一坏蝉蜕此江头当时醉弄波间月今作寒光万里流东坡见之疑唐人所作叹赏不置（闽书）

周谞

周谞延之尤溪人字希圣宋熙丰间人知广之新会县不肯奉行王安石新法有寄子弟诗浪有虚名落世间自惭无实骨毛寒未年三十身先倦纔得一官心已阑卜宅拟寻栽药圃买田宜近钓鱼滩他年子弟重相见藜杖蓑衣笋箨冠诗虽浅颇不类宋一时门人称周夫子其风致可想也又着孟子解义礼记说亦一博学之士（溪山余话）

林希

吴兴之水晶宫不载图经刺史杨汉公九月十五日夜絶句云江南地暖少南风九月炎凉正得中溪上玉楼楼上月清光合作水晶宫后来林子中闻滕元发得湖州以诗贺何洵直邦彦曰清风楼下两溪春三十余年一梦新欲识玉皇香案吏水晶宫主谪仙人因为故事（豹隠纪谈）

林希子中知润州东坡自钱塘赴召有官妓郑容髙莹求脱籍东坡为一词书牒尾云郑庄好客容我尊前时坠帻落笔风生籍籍声名满帝京髙山白早莹骨氷肌那解老从此南徐良夜清风月满湖林判云郑容落籍髙莹从良葢取句端八字云（东皋杂録）

东坡赠传真妙善大师惟真诗先言平生惯写龙鳯质后言迩来传写亦到我林子中谓失为臣体予以为论诗岂当尔耶（能改斋漫録）

刘泾书来涟漪曰收唐绢本兰亭予答以诗何时大呌刘子前跪阅墨皇三复返君贻余诗尝曰秘籍墨皇会敬识林希送予诗壶岭共倾银霅水墨皇犹展玉楼风（米芾书史）

徐遹

徐遹闽人博学尚气累举不第久困场屋崇寜二年为特奏名魁时已老矣赴闻喜集赐宴于琼林苑归骑过平康同年所簮花多为羣娼丐取惟遹花独存因戏题一絶云白马青衫老得官琼林宴罢酒肠寛平康过尽无人问留得宫花醒后看后仕至朝官知广徳军谢事而归（宋稗类钞）

宋徐遹秋闱中式买舟扺都下时同舟六人乃陈李张黄周苏姓也徐遹亦附舟共济陈姓者曰舟中之人凡七请以七人同舟聨一律周姓者起曰陈李张黄苏藇周张姓者云更添徐子分相投陈姓者云竹林风月连三郡李姓者云北宿光芒聚一舟苏姓者云作者应知同议论黄姓者云诤臣须是合谋猷徐遹云胷中各有平津策此去知谁作状头及次年春榜徐遂状元及第（坚瓠集）

张励

张公翊清溪图画池阳清溪也郭功父题五絶句有唯欠子瞻诗之语遂求东坡为赋清溪词苏公复令某示秦少游写小杜弄水亭诗其后自元丰以来诸贤题咏甚多真迹在金华智者寺草堂葢宋季王佖元敬使君得之易世后其家以售于寺坡公作词之后有长乐张励深道长句彷佛苏体亦佳（吴礼部诗话）

洪翁

熙寜间有福州洪浩居太学累年其父以诗寄之云太学何蕃且一归十年甘旨误庭闱休辞客路三千逺应念人生七十稀腰下虽无苏子印箧中幸有老莱衣归期定约春前后免使髙堂咏式微浩得诗感泣于是揖诸生遂归闻而归者十五六焉逮绍圣间始着归省之令然犹九年为限崇寜二年推行三舍有司以学法进呈徽宗曰兴学校以厚人伦申孝弟而学生有祖父母父母不得省侍立法有九年之久考之人情颇为未安因改为三年之限（上庠録）

叶祖洽邵武郡庭有石榴一株士人视所实之数以为登科之信熙寜庚戌岁有双实于朩末者又有附枝而双实者是岁叶祖洽上官均名在一二何与京兄弟同榜祖洽有诗曰巳分桂叶争云路不负榴花结露枝葢谓此也（海録碎事）

何去非

翟三丈公巽少年侍龙图出守会稽时尝赋猩猩毛笔诗甚竒妙何去非次韵和之云貌姸足巧语躯恶招歋歈赋形具人兽寜脱荆榛居肉尝登鼎俎饷馈传甘腴失计堕醉乡颠踬无与扶柔毫付束缚航海归仙癯浴质逸少池摛藻知章湖杀身固有用赋芧从众狙坐令宣城工无复夸栗须（宣城出栗鼠须也）文房甲四宝万兎惭蒙肤数管友十年闭门赋三都之子信豪迈嗜学每致劬未冠游胶庠已推经行儒蓬山天禄阁峥嵘凌碧虚期予早登蹑同舍校鲁鱼公巽之诗恨未见有緑毛龟诗皆少年所作也（墨庄漫录）

李景

武彝幔亭峰云虚洞中有石刻云政和丁酉古酆李景来贰府事瓜期俯仰因过武夷游换骨岩瞻礼圣迹久之漫书一絶以纪其实区区三载抗尘颜拙直无由脱谤谗今日扪萝叩仙室愿将凡骨换云岩庚子六月十二日（武夷山志）

方惟深

方惟深字子通隠居不仕以诗知名尝吟古栢诗云四邉乔朩尽儿孙曾见吴宫几度春若使当时成大厦也应随例作埃尘又舟下建溪诗云湍流怪石碍通津一一操舟若有神自是世间无妙手世间何事不由人荆公一见大爱之（云斋广録）

方惟深以诗受知王荆公极蒙爱重初无一毫迎合意隠居城东故庐尝造一园亭不遇主人自盘桓终日因题壁间云何年突兀庭前石昔日何人种松栢乗兴闲来就榻眠一枕春风君莫惜城西千古阳山色城中谁有千年宅来徃何必见主人主人自是亭中客其洒落类如此（稗史类编）

子通最长于诗凡有所作王荆公读之必称善谓深得唐人句法子通游王氏之门初无迎合意后隠城东故庐与乐圃先生皆为一时所髙每部使者及守帅下车必即其庐而见之前后上章论荐者甚众竟絶禄仕意僧仲殊赠诗有依旧凄凉无长物只余松桧养秋风之句可以见其清髙矣年八十三卒无子一女适乐圃先生之子发（中吴纪闻）

方惟深有诗云风帆收浦月黄昏野店无灯欲闭门半出岸沙枫欲死系舟犹有去年痕王荆公甚喜之（小草斋诗话）

范石湖梅谱称换骨凝脂之聨为絶唱曽季狸裘甫着艇斋诗话以为徐师川十三岁时诗见知东坡葢妄也庆元中陈刚刋板已着为方子通子通名惟深有莆田小集行于世他诗亦佳裘甫诗话多谀师川恐非作家子通王荆公同时人半出岸沙枫欲死系舟时有去年痕葢子通诗也荆公爱之书于座右乃误刋入荆公集曾慥诗选不收此诗谓为姑苏人其实莆田人也（瀛奎律髓）

方惟深子通隠于吴吴人宗之以诗行其诗格髙下似晚唐诸人絶不喜苏子瞻诗文至云淫言亵语使驴儿马子决骤胡文仲连因语及苏诗云清寒入山骨草朩尽坚瘦子通曰做多自然有一句半句道得着也余问何故曰子通及识苏公苏公之讥评诗文殆无逃者子通必尝见薄于苏故终身衔之（野客丛书）

红梅与江梅同开红白相间园林初春絶景也承平时此花独盛于姑苏晏元献云始移梅西冈圃中一日贵游赂园吏得一枝分接由是都下有二本王琪君玉时守吴郡以诗遗公曰馆娃宫北发精神粉痩琼寒露叶新园吏无端偷折去鳯城从此有双身当时罕得如此比年展转移接殆不可胜数矣世传吴下红梅诗甚多惟方子通一篇絶唱有紫府与丹来换骨春风吹酒上凝脂之句（梅谱）

林知

林子黙先生知熙寜间诣阙上书论时政不报恵安簿林迥访其旅邸题壁间云先生平昔命何非万巻诗书一布衣回首长安成底事吴山苍翠几时归知遂归隠不出刘涛有经林处士冢诗云处士坟三尺吴山松万株空余著书稿不见錬丹炉道古言难合年髙身易孤清时礼乐偹无处用真儒（闽书）

王鲸

王鲸字彦龙福寜人熙寜元丰间两预乡举游钟山读王安石碑文薄其为人苏轼守杭日开西湖鲸投以诗有时辟西湖作胜游使君原是济川舟之句轼大称赏（闽省通志）

徐铎

徐铎未第时有瞽者过延寿掏溪水饮之曰此地当出状元行至白杜家塾闻侍郎方会诵书声曰其人矣翌日遇铎曰此乃是也熙寜九年铎擢第一同郡薛奕亦首武举神宗赐诗一方文武魁天下四海英雄入彀中而自是莆田之名重宇内（闽书）

曾诚

曽诚存之元符间任馆职尝与同舍诸公饮王诜都尉家有侍儿辈侍香求诗求字者以烟浓近侍香为韵存之得浓字赋诗云俛仰佳人看墨踪和硏亲炷宝熏浓诗情过笔当千里妙思凝香欲万重山盎泄云倾白酒越罗沾露浥黄封从来粉黛宜灯烛妙手凭谁写醉容又有七夕王都尉邀同舍置酒聴琵琶诗云宝槛凌云结绮髙小奁争巧暮分曺春葱细捻龙香拨香颈偏眀逻逤槽牛女写形呈粔籹马军驰酒送蒲萄泪珠散作人间露最觉更阑润锦绦道山学士尚与贵戚驸车过从宴饮真太平盛事也其后禁之诜元丰中坐与子瞻交结尝窜均州矣后复与诸名士游葢风流好事者不忘于情寜获谴戾是可尚也（墨庄漫録）

何藗

薳仲兄藗字子荐儿时尝过僧居赋藏筠轩诗云不使翠分旁牖去却缘清甚畏人知踰冠而卒与友人张图南伯鹏者俱寓居余杭又姻家也伯鹏亦不幸早世伯鹏尝与予分韵赋诗继有一诗督予所作云坐中竞病分明久驴上推敲兀未裁用事精穏如老作者惜乎造物者不少假之年以观其所止也余尝集二人遗句名之曰南金録且为之跋云（春渚记闻）

陈俌

陈俌元佑间与刘棠同里俱有诗赋声时人称曰刘棠陈俌漳南赋虎棠既登科俌遂隠溪南不出尝赋诗云大不手持卿相印小无人拥使君符门前溪水緑如染好把一竿坐钓鲈（闽省通志）

王寘

王寘字季达晋江人游太学大观初与同舍生陈朝老等上书论蔡京坐迁自讼斋十余年尝有诗云耕田博饭未为辱为米折腰真可怜髙卧北窓风飒至更于何处觅神仙（闽书）

陈觉民

杨亿家集载真神哲三宗皆自十三仙中出世真人吴懐玉亦尝醉中指武夷君像曰应世人主实在戊子未几哲宗登极果符其年又指魏真君像曰三十有八载当抚平四海后果然是以陈觉民过武夷诗云升真洞口接天门灵草丹花日日春聴说列仙来瑞世三朝徳泽在斯民（闽书）

黄裳

黄裳字冕仲南剑人为书生时尝有魁天下之志元丰四年郡之谯门一柱忽为迅雷所击裳闻之口詹四句云风雷昨夜破枯株借问天公有意无莫是卧龙踪迹困放教头角直亨衢次年对策为天下第一（尚友録）

闽县之东山有榴花洞唐永泰中樵者蓝超遇白鹿逐之度水入石门始极偪窄忽豁然有鸡犬人家主翁谓曰吾避秦人也留卿可乎超云请归诀亲旧乃来主翁与榴花一枝而出抚而寻之恍若梦中黄裳诗一枝樵客梦两腋石门风（福州府志）

叶常

叶常举进士甲科授太学正迁博士大观初出知河中府卒于官常与同里侍郎黄应图交厚后以职事相失经年因作燕燕词以遗之燕燕出幽谷短羽方羗池营巢依广厦辛苦将芹泥崇朝湿丹颔一点污罗衣重幕护绮绣方帘放珠玑平时颉颃地咫尺天一涯雨露不上天水覆收之谁王谢堂前物肯作寻常飞吾才媿相如愿赋长门词应图得诗甚喜相好如初（闽书）

黄畸翁

兴化黄畸翁年八十余喜作诗尝云流落人间一万篇又曰身闲不入红尘市梦好频惊画角声春日闲居云日髙三丈宿酒醒乌唤一声春梦惊（小草斋诗话）

郑强

郑强闽人宣和中萍乡令化成岩诗云城郭嚣尘外江山胜概中铿然一滩水和以万松风夹径森竒石危亭纳大空苍岩不能语曽识赞皇公（袁州府志）

蔡京

宣和元年九月十二日皇帝诏臣蔡京等宴保和殿酬劝交错上顾羣臣曰桂子三秋七里香七里香桂子名也臣楷顷许对曰麦云九夏两岐秀臣攸曰鸡舌五年千岁枣臣曰菊英九日万龄黄乃赓载歌曰君臣燕衎升平际属句论文乐未央臣奏曰陛下乐与人同不间髙卑日且暮久勤圣躬不敢安上曰不醉无归更劝迭进酒行无算上忽忆绍圣春宴口号二句问曰卿所作否余句云何臣曰臣所进诗岁久不记上曰是时以疾告假哲宗召至宣和西合问所告假者对曰臣有负薪之疾不果预需云之燕哲宗曰蔡承旨有佳句曰红蜡青烟寒食后翠华黄屋太微间不可不赴上曰臣敢不力疾遵奉是日待漏东华哲宗已遣使询来否语罢命郝随持杯以劝凡三酬大醉免谢扶出因沈吟曰记上下句有曰集英班者继而曰牙牌晓奏集英班日照云龙下九闗红蜡青烟寒食后翠华黄屋太微间继又曰三天乐奏三春曲万岁声连万岁山欲识君臣同乐意天威咫尺不违颜臣顿首谢曰臣操笔注思于今二十年陛下语及方省髣髴然不记一字陛下藩邸已知臣葢非今日岂胜荣幸再拜谢上轮指曰二十四年矣左右皆大惊非圣人孰与夫此（燕保和殿记畧）

明清顷于蔡微处得观佑陵与蔡元长赓歌一轴皆真迹也今録于后已亥十一月十三日南郊祭天斋宫即事赐太师报本精禋自国南先期清庙宿斋严层霄初扩同云霁暖吹俄回海日暹十万军容氷作阵九街鸳瓦玉为檐肃雍显相同元老行庆均厘四海沾太师臣京恭和雪晴至日日初南帝举明禋祀事严万瓦沟中寒色在一轮空外晓光暹云和龙轸开氷辙风暖鸾旗拂冻檐共喜天心扶圣徳珠玑更误宠恩沾展采齐明拱面南浓云深入夜更严风和不放琼英落日暖髙随玉漏暹照地神光临午陛呜皋仙羽下重檐五门回仗如天上看举鸡竿雨露沾衮龙朱履午阶南大辇鸾呜羽卫严玉轸乍回黄道穏金乌初上白云暹五门晓吹开旗尾万骑花光入帽檐已见神光昭感格鹤书恩下万邦沾饮福初回八陛南凝旒裒对百神严睍消尘入康衢润神应光随北极暹丹槛雉开中扇影朱绳鹤下五门檐羣生鼔舞明禋毕却忆花飞舞袖沾清庙斋幄常有诗赐太师已会和进禋祀礼成以目击之事依前韵再进今亦用元韵复赐太师非特以此相困葢清时君臣赓载亦一时盛事耳灵鼓黄麾道指南紫坛苍璧示凝严聨翩玉羽层霄下烜赫神光爱景暹为喜鸾舆冋鳯阙故留芝葢出虬檐礼天要作斯民福解雨今当万物沾太师以被赐暹字韵诗前后凡三次进和葢欲示其韵愈严而愈工耳复以前韵又赐太师天位迎阳转斗南千官山立尽恭严共欣奠玉烟初达争奉回鸾日已暹归问雪中谁咏絮冥搜花底自巡檐礼成却喜歌盈尺端为来麰万沾太师臣京题神霄宫下马神霄第一回晴空宫殿九秋开月中桂子看时落云外仙軿特地来参差碧瓦切昭回绣户云輀次第开仙伯九霄曾付托得随真主下天来神霄玉清万寿宫庆成卿以使事奉安圣像闻有二诗书屏俯同其韵复赐太师碧落金风爽气回藂霄乍喜瑞霞开经营欲致黎元福敢谓诗人咏子来曈曚日驭晓光回金碧相宜玉府开步武烟霞还旧观百神应喜左元来昨日召卿等自卿私第泛舟经景龙江游撷芳园灵沼闻卿有小诗今俯同其韵赐太师景龙江静喜安流玉色闲看浴翅鸥已觉西风颇无事何妨穏泛济川舟登山想见留云际赏日还能傍水涯对此已多重九兴先输黄发赏黄花锦绣烟霄碧玉山萦纡静练照晴川留连不惜厌厌去雅兴难忘既醉篇上清宝箓宫立冬日讲经之次有羽鹤数千飞翔空际公卿士庶众目仰瞻卿时预荣观作诗纪实来上因俯同其韵赐太师以下上清讲席郁萧台俄有青田万侣来蔽翳晴空疑雪舞低徊转影类云开翻翰清唳遥相续应瑞疑时尚不回归美一章歌盛事喜今重见谪仙才又上已日赐太师金眀春色正芳姸修禊佳辰集众贤久矣愆阳罹暵旱沛然膏雨润农田乗时剩挟花盈帽胥乐何辞酒满船所赖爕调功有自伫期髙廪报丰年微元长之孙自云当其父祖富贵鼎盛时悉贮于隆儒亨会阁此百分之一二焉国祸家艰之后散落人间不知其几也（挥尘余话）

杜牧之华清宫诗云雨露偏金穴乾坤入醉乡许彦周谓如此天下焉得不乱葢以明皇宠幸妃族赏赉无极君臣终日酣宴所以兆渔阳之变耳余闻东都宣政间禁中有保和殿殿西南庑有玉真轩轩内有玉华阁即安妃妆阁也妃姓刘氏入宫进位贵妃林灵素以左道得幸谓上为长生帝君妃为九华玉真安妃每神降必别置妃位画妃像于其中每祀妃像妃方寝而觉有酒容是时羣臣惟蔡元长最承恩遇尝赋诗题殿壁曰琼瑶错落密成林桧竹交加午有阴恩许尘凡时纵步不知身在五云深侍宴于保和殿上令妃见京先有诗曰雅兴酒酣添逸兴玉真轩内见安妃命京赓补成篇京即题曰保和新殿丽秋晖恩许尘凡到绮闱云云须臾命京入轩但见妃像京又有诗云玉真轩内暖如春只见丹青未见人月里嫦娥应有恨鉴中姑射未应真已而至合妃出见京劝酬至再日暮而退且君门九重睡榻之侧岂容他人咳唾至令人臣纵步亵饮于其间当时恩幸可从而知矣然其它日之祸殆甚于天宝之季此可为万世君臣之戒（碧湖杂记）

薛昂赋蔡京君臣庆会阁诗云逢时可谓真千载拜赐应须更万回时人谓之薛万回（姑苏笔记）

诗说隽永云蔡攸入燕其父鲁公寄诗云百年盟誓宜深念六月师徒盍少休缁衣堂下清风满早早归来醉一瓯苕溪渔隠曰蔡京知伐燕之谋为不可胡不以告于上但形于诗句以沽名其不忠之甚欤（渔隠丛话）

东都事畧蔡京传末燕山之役攸实在行而京送之以诗戒其启衅冀不成得以自释云云考北征纪实京送诗云老惯人间不解愁封书寄与泪横流百年信誓当深念三伏修途好少休目送旌旗如昨梦身非帷幄若为筹缁衣堂下清风满早早归来醉一瓯徐达上聴读之乃曰好改作六月王师好少休也庚溪诗话亦载此予谓蔡氏父子分立门户攸之宣抚或不出京意挥麈録亦言徽宗有意北征蔡元长郑达夫不以为然惟王黼蔡攸赞成之（钝翁类藁）

泰陵时蔡元长为学士故事供帖子皇太后皇帝皇后合各有词诸妃合同用四首而巳时昭懐刘太后充贵妃元长特撰四首以供之有三十六宫人第一玉楼深处梦熊罴（墨庄漫録）

家公在玉堂春日帖子云三十六宫人第一玉楼春困梦熊罴龙烛影中犹是腊鳯箫声里巳吹春世传蒋颕叔所作也（西清诗话）

西清诗话谓蔡元长春帖子龙烛影中犹是腊鳯箫声里已吹春荐绅类能传诵以为蒋颕叔作非也予以为此一聨全是方干除夜诗寒灯短熖方烧腊画角残声已报春（能改斋漫録）

姑苏南园钱氏广陵王之旧圃也老朩皆合抱流水竒石参错其间最为胜境王翰林元之为长洲县宰时无日不携客醉饮常有诗曰它年我若功成后乞取南园作醉乡今园中大堂遂以醉乡名之大观末蔡鲁公罢相欲东还诏以园赐公公即戏以诗示亲党云八年帷幄竟何为更赐南园宠退师堪笑当时王学士功名未有便吟诗（石林诗话）

范致虚谦叔与蔡元长相迕久处闲散宣和初自唐州方城召还提举宝箓宫未几执政时元长以五日一造朝居西第乃与谦叔释憾一日觞于西园主礼勤渥元长作诗见意云一日趍朝四日闲荒园薄酒愿交欢三峰崛起无平地二派争流有激湍极目榛芜惟野蔓忘忧鱼鸟自波澜满船载得圭璋重更掬珠玑洗眼看三峰二派虽是园中景葢有激而云时罢政未久王黼灵素师成辈方盛也（墨庄漫録）

世传蔡相当国有二人求堂除适有美阙二人竞欲得之且皆有荐拔也蔡莫适所与即谓曰能诵卢仝月蚀诗乎内一耆年者应声朗念如注缾水音吐鸿畅一座尽倾蔡喜遂与美除顷因夜话及此余因言前辈读书类皆成诵如此不似今人灭裂艾慎几云月蚀诗要是难读遽读之有不能句者予曰栁子厚天对更是难读时时问人人皆不解其屈曲声牙不独三盘五诰也只此便可成侍读侍讲矣团坐大笑（扪虱新话）

西清诗话记其父蔡元长尝谓之曰汝知歌行吟谣之别乎近人昩此作歌而为诗制谣而为曲者多矣且虽有名章秀句若不得体如人眉目娟好而颠倒位置可乎予退读少陵诸作嘿有所契惟心语口未尝为人道也予按宋书乐志曰诗之流乃有八名曰行曰引曰歌曰谣曰吟曰咏曰怨曰叹皆诗人六义之余也然则歌行吟谣其别岂自子美耶（能改斋漫録）

刘知常既得金丹之诀真人常降其室徽宗闻其名诏往襄阳寻访至京师见于内殿验其方术知常取盐数斛布地上疏为畦畛毎畦相去数寸为一窍取药置窍中有顷悉成金莲子又取故败铁器钱镈之类以药点化皆成黄金上神其术赐以金冠象简绯袍皂襈号丹华处士视朝散大夫知常又自作金合数百贮所炼丹分遗公卿太师蔡元长京尝赠之诗有万镒黄金手化鐡五色彩云神授丹之句葢记其实也（暌车志）

佑陵时有僧妙应者江南人往来京洛间能知人休咎其说初不言五行形神且不在人之求而告之佯狂奔走初无定止饮酒食肉不拘戒行人呼之为风和尚蔡元长褫职居钱塘一日忽直造其堂书诗一絶云相得端明似虎形摇头摆尾得人憎看取明年作宰相张牙劈口吃众生又书其下云众生受苦两纪都休已而悉如其言（挥麈余话）

蔡元长既南迁中路有旨取所宠姬慕容邢武者三人以金人指名来索也元长作诗以别云为爱桃花三树红年年岁岁惹东风如今去逐他人手谁复尊前念老翁初元长之窜也道中市食饮之类问知蔡氏皆不肯售至于诟骂无所不道州县吏为驱逐之稍息元长轿中独叹曰京失人心一至于此至潭州作词曰八十一年住世四千里外无家如今流落向天涯梦到瑶池阙下玉殿五回命相彤庭几度宣麻只因贪恋此荣华至有如今事也后数日卒门人吕川卞老醵钱葬之为作墓志乃曰天宝之末姚宋何罪云（挥麈后録）

蔡卞

蔡卞之妻王夫人颇知书能诗词蔡有国事先谋之于私第然后宣之于庙堂时执政相语曰吾辈每日奉行者皆其咳唾之余也蔡拜右相家宴张乐伶人扬言曰右丞今日大拜都是夫人裙帯讥其官职自妻而致中外传以为笑（清波杂志）

会文肃初与蔡元长兄弟皆临川王氏之姻党后来位势既隆遂为仇敌崇寜初文肃为元长攘其相位文肃以观文守南徐时元度帅维扬赴镇过郡元度开宴甚勤自为口号云并居二府同事三朝怅契阔于当年喜逢迎于斯地又云对掌紫枢参大政同扶赫日上中天谬为恭敬如是而中实不然已而兴狱文肃遂迁衡阳（挥麈余话）

毛泽民受知曽文肃擢置馆阁文肃南迁坐党羽得罪流落久之蔡元度镇润州与泽民俱临川王氏壻泽民倾心事之惟谨一日家集观池中鸳鸯元度席上赋诗末句云莫学饥鹰饱便飞泽民即席和以呈元度曰贪恋恩波未肯飞元度夫人笑曰岂非适从曾相公池中飞过来者耶泽民惭不能举首（宋稗类钞）

蔡元度鲁公在位锡赉无穷而用度亦广京师感慈寺修浮图题三千缗时有吴錬师者丹阳人辟榖修养馆于西园庵中后有隙地吴劝令莳麦既获颇厌狼籍公见之题诗于庵曰塔缘便舍三千贯月俸无踰一万缗却向西园课小麦老来颠倒见愁人（墨庄漫录）

蔡卞壬人也然其作毛诗杂解颇有可取者如朩瓜诗云齐桓信义及于诸侯率懐其徳不専畏其力故问遗得以称其重轻以为礼孔子所以叹曰吾于朩瓜见苞苴之礼行焉（香祖笔记）

蔡卞毛诗名物解宋志二十巻陈振孙曰卞王介甫壻故多用字说其目自释天至释雅凡十类大畧似尔雅而琐碎穿凿于经无补也（经义考）

六经名物之多无踰于诗者自天文地理宫室器用山川草朩鸟兽虫鱼靡一不具学者非多识博闻则无以通诗人之旨意而得其比兴之所在自尔雅释诗而后如博雅埤雅尔雅翼诸书虽主于训诂要以名物为重此外复有疏草朩鱼虫及门类物性钞集传名物者若蔡卞之毛诗名物解亦其一也卞为王介甫壻其学一以王氏为宗其书自释天至杂释类凡十卞为人固不足道然为是书贯穿经义会通物理颇有思致葢熙丰以来之小人如吕恵卿章惇曾布及卞兄弟咸能以文采自见而亦或傅致经义以文其邪说所以能惑世聴而自结于人主也嗟夫当其诬罔宣仁窜逐众正之时吾不知其于兴观美刺之义何居斯其人所谓豺虎不食有北不受者而吾犹録其书存之者殆所谓不以人废言之意也欤（昆山徐氏经解）

章持

绍圣丁丑章持魁南省时有诗云何处难忘酒南宫放牓时有才如杜牧无势似章持不取通经士先收执政儿此时无一盏何以展愁眉绍兴间秦伯旸魁多士汪彦章启贺其父以南宫进士对东阁郎君尚疑为讥已其敢显斥如前之诗乎（清波杂志）

蔡攸

蔡攸初以淮康节领相印徽宗赐曲宴因语之曰相公公相子葢是时京为太师号公相攸即对曰人主主人翁其善为谐给如此（老学庵笔记）

蔡绦

蔡绦京之子撰西清诗话宣和五年或言绦论议専以苏轼黄庭坚为本奉旨特落职勒停后山居士集有与鲁直书云正夫有幼子明诚颇好文义毎遇苏黄半简数字必録藏以此失好于父正夫挺之子也蔡赵辈势能禁天下不敢习苏黄诗文而不能得之于其子异哉（池北偶谈）

蔡绦约之西清诗话云人之好恶固自不同杜子美在蜀作闷诗乃云卷帘惟白水隠几亦青山若使予居此应从王逸少语吾当卒以乐死岂复更有闷乎予谓此时约之未契此语耳人方忧愁亡聊虽清歌妙舞满前无适而非闷子美居西川一饭未尝忘君其忧在王室而又生理不具与死为邻其闷甚矣故对青山青山闷对白水白水闷平时可爱乐之物皆寓之为闷也约之处富贵所欠者二物耳其后窜斥经歴﨑岖险阻必悟此诗之为工也（墨庄漫録）

西清诗话蔡百衲绦所撰也已尝行于世矣余旧録得百衲所作诗评今列于此云栁子厚诗雄深简淡迥拔流俗至味自髙直揖陶谢然似入武库但觉森严王摩诘诗浑厚一段覆葢古今但如久隠山林之人徒成旷淡杜少陵诗自与造化同流孰可拟议至若君子髙处廊庙动成法言恨终欠风韵黄太史诗妙脱蹊径言谋鬼神惟胸中无一点尘故能吐出世闻语所恨务髙一似叅曹洞下禅尚堕在玄妙窟里东坡诗天才宏放宜与日月争光凡古人所不到发明殆尽万斛流泉未为过也然颇恨方朔极谏时杂以滑稽故罕逢酝藉韦苏州诗如浑金璞玉不假雕琢成姸唐人有不能到至其过处大似村寺髙僧奈时有野态刘梦得诗典则既髙滋味亦厚但正若巧匠矜能不见少拙白乐天诗自擅天然贵在近俗恨如苏小虽美终帯风尘李太白诗逸态凌云照映千载然时作齐梁间人体段畧不近浑厚韩退之诗山立霆碎自成一法然譬之樊侯冠佩微露粗疎栁栁州谓若捕龙蛇搏虎豹急与之角而力不敢暇非轻荡也薛许昌诗天分有限不逮诸公逺矣至合人意处正若刍豢时复咀嚼自佳王介甫诗虽乏风骨一畨出清新方似学语之小儿酷令人爱欧阳公诗温丽深穏自是学者所宗然似三馆画手未免多与古人传神杜牧之诗风调髙华片言不俗有类新及第少年畧无少退藏处固难求一唱而三叹也右此十四公皆吾生平宗师追仰所不能及者留心既久故咸得而议之至若古今诗人自是珠聨玉映则又有不得而知也已（渔隠丛话）

陈瓘

陈莹中为横海军通守先君与之为代尝与言蔡元长兄弟了翁言蔡京若秉钧轴必乱天下后为都司力排蔡氏之党一日朝会与蔡观同语云公大阮真福人观问何以知之了翁曰适见于殿廷目视太阳久之而不瞬观以语京京谓观曰汝为我语莹中既能知我何不容之甚也观致京语于陈了翁徐应之曰射人先射马擒贼先擒王观黙然后竟有郴州之命（春渚记闻）

陈文惠公留题松陵诗其末有秋风斜日鲈鱼乡之句屯田郎林肇为吴江日作亭江上因以鲈乡名之了翁初至吴江簿赋诗云中郎亭榭据江乡雅称诗翁赋卒章莼菜鲈鱼好时节秋风斜日旧烟光一杯有味功名小万事无心岁月长安得便抛尘网去钓舟闲系画栏旁（中吴纪闻）

政和间林灵素主张道敎建议以僧为徳士使加冠巾其意以释氏为出其下耳临川饶徳操时业儒为僧作徳士颂四首其一云徳士旧来称进士黄冠初不异儒冠种种是名名是假世人谁不被名谩徳操自号倚松道人意取闲禅师诗云闲携经巻倚松立笑问客从何处来故以名庵又以自号陈莹中有诗寄之曰旧时饶措大今日壁头陀为问安心法禅儒较几何（能改斋漫録）

僧如壁饶氏临川人初名节字徳操博学能文后之榖城香严寺聴智海说法而悟遂落发陈莹中与诗云旧时饶措大今日壁头陀借问安心法儒禅隔携何先是如壁有偈云闲携经巻倚松立试问客从何处来因号倚松道人（抚州府志）

陈莹中谪通州夜读洛浦録乃大有所悟敛目长息曰此句惟觉范可解然渠在海外无定先佛手何能招之明年予还自朱崖馆于髙安大愚莹中自台州载其家来漳浦过九江庐山因家焉督予兼程来予以三日至湓城莹中曰自此公可禁作诗无益于事予曰敬奉教然予儿时好食肉母使持斋予叩头乞先饫食肉一日母许之今亦当准食肉例先吟两诗喜吾二人死而复生何如莹中许之予诗曰鴈荡天台看得足尽搬儿女寄篷窗径来漳水谋二顷偶爱庐山家九江名节逼真如醉白生涯领略似襄龎向来万事都休理且听楼钟一夜撞与公灵鹫曾听法游戏人间知几生夏口瓮中藏画像孤山月下认歌声翳消已觉华无蒂矿尽方知珠自明数抹夕阳残雨外一番飞絮满江城莹中喜而谓曰此诗如岐下猪肉也虽美无多食后三年予客漳水见莹中侄胜柔自九江来出诗示予曰仁者难逢思有常平居慎勿恃何妨争先世路机闗恶近后语言滋味长可口物多终作疾快心事过必为伤与其病后求良药不若病前能自防予谓胜柔曰公痴叔诗如食鲥鱼惟恐遭骨刺耳与岐下猪不可仝日而语也（冷斋夜话）

陈莹中谪合浦时予在长沙以书抵予为负华严入岭有偈曰大士游方兴尽回家山风月絶尘埃杖头多少闲田地挑取华严入岭来予和之曰因法相逢一笑开俯看人世过飞埃湘江庙外休分别常寂光中归去来又闻岭外大雪作二偈寄之曰传闻岭下雪压倒千年树老人拊手笑有眼未尝覩故应润物林一洗瘴江雾寄语牧牛人莫教头角露又曰遍界不曾藏处处光皎皎开眼失却踪都缘太分晓园林忽生春万瓦粲一笑遥知忍冻人未悟安心了（冷斋夜话）

黄伯思

梁中书郎虞龡表云逸少为会稽子敬为吴兴故三吴之地偏多遗迹又是暮年遒美之时今此巻中亦时有吴兴帖然大令帖传于世佳者尚多如乞假表庾公帖周姉帖洛神赋刘氏所藏十二字等帖官帖中皆遗之仆顷以韵语题河南王氏所藏子敬帖云君家大令书盈纸笔势翩翩趣多媚虽云沓拖如少年岂至拘挛同饿隶会稽七子五知名此公风概尤超诣大极璇题犹重书（谓不书太极殿榜）一时凛凛标英气半袖精裓众争求数幅新裙世尤贵当时亲过得已难况复传今近千岁龙珠归浦剑还津此帖君藏真得地才披尺许目増明鸾跂鸿惊欲飞逝硬黄响搨若传吾完碧摹刋愿垂世以记大令书事漫附于此（东观余论）

杨时

杨龟山为吾闽道学之祖世人但知其语录而不知龟山之诗亦有可诵者如含云寺诗云山前咫尺市朝賖垣屋萧条似隠家过客不须携鼔吹野塘终日有呜蛙又云竹间幽径草成围藜杖穿云翠满衣石上坐忘惊觉晚山前明月伴人归又如岳阳楼长歌宛然唐响絶无宋人习气笔精

此日不再得頺波注扶桑跹跹黄小羣毛髪忽已苍愿言媚学子共惜此日光术业贵及时勉之在青阳此龟山示同学首章也足以警惰（黄氏日抄）

题钓台诗谓东汉不任三公故子陵不受其招恐未必然若子陵意果出此合为光武一言题吴国华钓台以璜溪严瀬对起而总之云圣贤遇合自有时洁身乱伦非所知以国华自作记不取子陵也又恐贬子陵太过（黄氏日抄）

吕与叔尝作诗云文如元凯徒成癖赋似相如只类俳唯有孔门无一事止传颜子得心斋杨中立云知此诗则可以读三百篇矣横渠读诗诗云致心平易始知诗（能改斋漫録）

孟子曰人之患在好为人师夫师恶可好也温故知新子云之矣曾子习圣传而汲汲吾友所从事难并则忧之友其仅以文会已乎龟山寄定夫曰绛帏燕侍毎从容一听微言万虑空朱子谓择之不用丁寜防曲学寒牕久矣共心期（补堂文跋）

武夷山闽祀山也列仙传云茅君内传仙家有三十六洞天武夷第十六升真玄化洞天也相传彭祖隠居此山有子二人曰武曰夷继之故名武夷宋杨时诗函闗﨑岖走秦鹿天下共逐争羣雄抉云翻空折鳌足黔黎窜伏如寒蛩武夷山深水清泚避世合有髙人踪龙泓东注海波涌玉女翠涌秋云松藏舟浮梁跨絶壑隠见似与天河通当时鸡犬不复见空岩依旧烟霞笼我来秋杪月既望尚有幽菊埋榛丛天容洗净雨初霁云幕四卷清无风掀篷进棹穷异境注目想见流残红回船杖屦蹑幽径松竹窈窕环琳宫翠琬温辞辉华衮金牓大字纒蛟龙自怜病骨犹尘网幔亭髙会何由逢解衣归卧钓矶畔仰看明月穿疎篷（闽书）

杨龟山庙祀在常州有豪家欲夺其地者郡守知之行香日题诗壁间豪家媿而寝焉诗曰瓣香觅路拜龟山独立斜阳未忍还庙貌俨如生气在断碑惟见藓痕斑道传伊洛名千古迹寄毘陵屋半间黄鸟不知谁是主隔林犹自语间闗（坚瓠集）

林子山

毕状元渐使福建日尝按部过罗源时南华翁林子山致仕居南华洞年已八十余以诗迓之有当年春榜首传名对御如君有几人之句毕公和赠之多所奬借其诗曰儿童闻说子山名将谓先生是故人海上偶经仙洞府岩前犹见玉精神南华久彻逍遥梦兠率重来自在身携得新诗天上去不教辜负到全闽人言毕状元眉目如画诗词亦自清拔予儿时人多诵此诗至今父老犹能诵之真佳句也今青琐集中多载当时诸公赠子山诗而独无此篇故记于此以补青琐之阙（扪虱新话）

林子山诗中亦多佳句其自叙过门人指朝郎宅入室浑如野老家人皆许其有隠者之致然轻薄子犹诵其出山诗云尺书中夜至清晓即扬鞭人谓子山三诏不起于是闻者莫不絶倒（扪虱新话）

哀谦

哀谦字彦先崇安人靖康中耕隠黄洋原结庐名玉泉有时人不识田园乐只羡相如驷马车之句（尚友録）

吴武陵

吴武陵汪应辰榜进士累官至焕文阁学士吏部尚书未遇时尝夜寐于吉昌桥乐肆人闻有鬼至桥桥神叱之曰学士在此鬼乃涉水而过其人明烛视之乃武陵醉卧也邦人相谓曰鬼亦畏读书人又尝徃田坑索助役钱夜卧于桥上主人夜梦黒龙纒柱觉命仆徃视之报曰今日索助役钱人也亟命延入严待之出题于桥云一水长流出涧溪众山绵密与云齐武陵桥上观春色自笑刘郎出路迷（吴氏家谱）

上官仲恭

兖州先圣庙壁尝有题诗者曰灵光殿古生秋草曲阜城荒散晚鸦惟有孔林残照日至今犹属仲尼家不显姓名颇为士大夫传诵予顷在福州于李虚已处见邵武上官校书诗一册内一篇题为州西行州西者蔡京所居处也注云靖康元年作时京谪湖湘子孙分窜所居第摧毁索寞殆无人迹故为古调以伤之凡三十余韵今但记其末聨云君不见乔朩参天独乐园至今仍是温公宅其意甚与前相类（容斋三笔）

蔡京父子在京城之西南坊对赐甲第四区极天下土朩之工一曰太师第乃京之自居也二曰枢密第乃攸之居也三曰驸马第乃绦之居也攸妻刘乃明达明节之族有宠而二刘不能容乃出嫁攸权宠之盛亚之京攸四第对开金碧相照尝见上官仲恭诗一编其间有城西曲言蔡氏侈奢败亡之事最为豪健末句云君不见乔朩参天独乐园至今犹是温公宅仲恭乃上官彦衡之子也惜其诗不行于世（朱子语类）

何薳

相州魏武故都所筑铜雀台其瓦初用铅丹杂胡桃油捣治火之取其不渗雨过即干耳后人于其故基掘地得之镵以为砚虽易得墨而终乏温润好事者但取其髙古下有金锡文为真毎砚成受水处尝恐为沙粒所隔去之则便成沙眼至难得平莹者葢初无意为砚而不加澄滤如后来吕砚所制也章序臣得之属予为诗将刻其后云阿瞒恃奸雄挟汉令天下惜时无英豪磔裂异肩踝终令盗坏土埏作三台瓦虽云当途髙会有食槽马人愚瓦何罪沦蛰翳梧槚锡花封雨苔鸳彩晦云罅当时丹油法实非谋诸野因之好竒士探琢助挥写归参端歙材坚泽未渠亚章侯捐百金访获从吾诧兴亡何复论徒足增忿骂但嗟瓦砾微亦以材用舍徒令瓴甓余当擅琼瑰价士患徳不备不忧老田舎（春渚纪闻）

余经霅川偶得数雷斧于耕夫虽小大不等而体皆如玉因择其厚者洼而为砚肤理鋭泽取墨磨硏而墨光可鉴但恨其大而薄者不容洼治则以铁为周郭如青州提砚所制亦几案间一尤物也因铭之曰石化殒星龙雨刀槊是从震霆散坠风雹形实斧也其质玉璧洼而为砚以资鋭泽与翰墨而周旋诛奸谀之死魄（春渚纪闻）

郑广

海冦郑广陆梁莆福间颿驶兵犀云合亡命无不一当百官军莫能制自号滚海蛟有诏勿捕命以官使主福之延祥兵以徼南溟延祥隶帅阃广旦望趋府羣寮以其故所为徧宾次无与立谈者广郁郁弗言一日晨入未衙羣僚偶语风檐或及诗句广矍然起于坐曰郑广麄人欲有拙诗白之诸官可乎众属耳乃长吟曰郑广有诗上众官文武看来总一般众官做官却做贼郑广做贼却做官满座惭噱章以初好诵此诗每曰今天下士大夫愧郑广者多矣吾侪可不知自警乎（桯史）

邓肃

佑陵登极之初皇嗣未广道士刘混康言京城东北隅地叶堪舆倘形势加以少髙当有多男之祥始命为数仞冈阜已而后宫占熊不絶上甚以为喜由是崇信道教土朩之工兴矣一时佞幸因而逢迎遂竭国力而经营之是为艮岳宣和壬寅岁始告成御制为记又命睿思殿应制李质曹组各为赋以进又诏二臣共作艮岳百咏诗质字文伯熙陵时叅知政事昌龄之曾孙组字符宠颍昌阳翟人俱有才思晚始际遇悉授右列侍佑陵时宠臣皆内侍梁师成所引遂得爱幸质少不检文其身赐号锦体谪仙后随从北狩组逢辰未久而没官止副使有子即勋也颇能文佑陵即以其父官补之是时独有太学生邓肃上十诗备述花石之扰其末句云但愿君王安万姓圃中何日不东风诏屏逐之靖康初李伯纪启其事荐其才召对赐进士出身后为右正言着亮直之名于当日肃字志宏南剑人有文集号栟榈遗文三十巻诗印集中（挥尘后录）

邓肃入太学所与游皆天下名士宣和末东南贡花石纲肃作诗十一章以献疏言臣闻功足利一国者当享一国之乐徳足被四海者当受四海之奉恭惟皇帝陛下至仁所眇神道所化覃乎无外不可量数是虽移嵩岳以为山决江河以为沼竭东风之所披拂以为台榭之观且不足奉圣徳之万一区区官吏辄以根茎之细块石之微挽舟而来动数千里窃窃然自谓其神刓鬼划冠絶古今若真足报国者以臣观之是特以一方之物奉天子曾不以天下之物奉天子也臣今有策欲取率土之滨山石之秀者花朩之竒者不问大小毕置陛下圃中若天造地设曾不烦唾手之劳葢其策为甚易而天下初弗知也臣独知之喜而不寐谨吟成古诗十有一章章四句以叙其所欲言虽越祝代庖固不胜诛然春风鼓舞之下则候虫时鸟亦不约而自鸣耳惟陛下留神幸甚幸甚肃诗十一章其五章言皇帝之圃浩无涯日月所照同一家北连幽蓟南交趾东极蟠朩西流沙其六章言是中日月磨星斗下视羣山真■〈山咅〉嵝千年老朩矫龙蛇天风夜作雷霆吼其七章言三月和风塞太空天涯海角竞青红不知花卉何逺近六合内外俱春容其八章言圣主胸襟包率土天赐园池乃如许坐观块石与根茎毋乃卑凡不足数其九章言饱食官吏不深思务求新巧日孳孳不知均是圃中物迁逺而近葢其私其十章言恭惟圣徳髙舜禹一圃岂尝分彼此世人用管妄窥天水陆驰驱烦赤子其十一章言安得守令体宸衷不复区区踵前踪但为君王安百姓天地一圃乐何穷是时羣臣皆欲置肃死地钦宗嗣位乃赐召对（闽书）

郑肃字志宏沙县人别号栟榈有栟榈先生文集栟榈山水竒絶今属永安县志宏有文行与朱韦斋先生交好一日韦斋觞客栟榈以冠帯寓之醉起韦斋曰留以质纸笔明日如约韦斋受笔还冠而以纸少留帯曰倘无千幅竟不还栟榈为寄一诗曰归帽纳毫真得策要笺留带计还疎公如买菜苦求益我已忘腰何用渠闭户羽衣聊自适推窓柿叶对人书帝都声价君知否寄付新传折槛朱前辈风流调笑蔼蔼若此（溪山余话）

戴公岭纡回凡二十二折宋正言邓肃诗天寒岁暮两无聊访戴寜辞千里遥直上洞天三十六马蹄迤逦步琼瑶（闽书）

李纲

梁溪李忠定公纲忠义勲业照耀千古人但知传其奏疏耳至其所为诗气格浑雄才情宛至如和东坡四时词云美人半醉软玉肌不语凭栏知恨谁莫把春愁自销损且唱尊前金缕衣又云绿院沉沉清昼永画屏玉枕氷肌冷辘轳惊起宝钗横香篆浮烟帘幙静翠眉不为捧心颦鬓乱妆残约畧匀情似杨花无定处可怜金谷坠楼人其风流藴藉不亚眉山吾又爱其春意诗云春鸟窥緑窓踏落庭前花美人为之笑鬓脚风中斜不惜花踏残只愁鸟惊去咤哑背人飞林深无觅处想其风韵殆不类其为人斯亦宋广平赋梅花之比也（小草斋诗话）

李伯纪丞相过海絶句云假使黒风漂荡去不妨乗兴访蓬莱与坡公九死南荒吾不恨兹游竒絶冠平生之句殆相伯仲异乎李文饶卢多逊穷愁无憀之作矣（后邨诗话）

李伯纪在靖康间忽夏日梦乗舟行乱石间四顾峰峦竒秀觉颇异之后谪官剑浦道武夷山小舟泝流水落石出徧览胜概至晞真馆雪作岩壑俱白恍如梦游然后信出处之分定而斯游已先兆于梦也乃作诗以纪其事曰清梦先曾到武夷玉峰积雪倍幽竒小舟游罢寻归路恰似翛然梦觉时（名胜志）

李忠定公梁溪集云韩偓昭宗时为翰林学士承旨颇与国论为朱全忠所不容谪濮州司马其后复官不敢入朝挈其族依闽中王审知尝道沙阳寓居天王院者岁余与老僧藴明善以诗赠之至后唐时邑令张僚为之记叙偓始末甚详且述唐末乱离之事颇与唐史合予来沙阳闻之窃欲一观而其碑因寺中废为有力者取去秘不示人久之始得见其副本感而赋之词臣谪去堕天南诗墨从来牓寺檐好事不须收拾去世间遗集有香奁又五言古诗不具録（五代诗话）

李忠定谪沙阳有画荔枝诗以陈紫比姚黄又诗云不知谁是善知识断送归来食荔支比玉画荔枝悬余小阁中见之者以为可旋摘也（闽书）

绍兴初都下盛传苏武令一词声韵凄楚言是李纲丞相作（词谱）

鳝溪在鼓山之北本乗之南山峡间有二潭下潭距上潭五里其广六丈深不可计昔闽越王郢第三郎骑射于此射中大鳝鳝跃出以尾纒三郎人马俱溺土人为立庙号白马三郎唐贞元十年观察使王翊旱祷得雨太和元年观察使张仲方率僚属祷雨归至圣泉寺雨已至作诗曰入门池色凈登阁雨声来僚属皆和之宋李忠定纲诗千年鳝骨専车在百丈龙湫瀑布垂（闽书）

显应庙诗刻在寜化县西三里草仓有显应庙神为草仓将军姓长孙名山宋李纲南谪日过此题诗云不愁芒屦长南谪满愿灵旗助北征酹彻一杯揩涙眼烟云何处是三京（闽省通志）

胡安国

胡文定公安国宣和七年乙已赋元夕诗一聨云词臣侍宴诗能好颕客披图事莫传文定原注云舍人吕子晋赋元夕十诗首篇云何处元宵好迎銮册府西鞘声云外起扇影日边低秘禁威容肃名流步武齐舜瞳回左顾真欲过金闺末篇云何处元宵好双林宴坐僧戒圆三五夜心耀百千灯茅舎门常掩绳床几漫凭世间娱乐事一念不曽兴时皆讽诵之又注庆厯中颍昌一童子有道之士尝至花月着道士服携酒果饮野外随意所适至元夜则闭门不出有诗云闭门独看华山图后不知所徃有人饮京师市楼见过楼下急徃追之不及吕原明有诗纪其事按胡文定公赋此诗明年而汴京乱矣（瀛奎律髓）

手握乾坤杀活机纵横施设在临时满堂兎马非龙象大用堂堂总不知踏遍江南春寺苔野云踪迹去还来如今宴坐孤峰顶无法可传心自灰祝融峰似杜城天万古江山在目前须信死心元不死夜来明月又重圎眀公从小便超羣佳句流传继碧云闻道别来诸念息定将何法退魔军十年音信断鸿鳞梦想云居顶上人香饭可能长自饱也应分济百千身右胡文定公答僧五诗公子侍郎所书以授坟僧妙观而妙观之所摹刻也儒释之间葢有所谓毫厘之差者读之者能辨之则庶乎知言矣干道乙酉十一月庚午新安朱熹书（朱子大全集）

胡康侯久依上封得言外之旨崇寜中过药山有禅人举南泉斩猫话问公公以偈答曰手握乾坤杀活机纵横施设在临时玉堂兎马非龙象大用堂堂总不知又寄上封有曰祝融峰似杜城天万古江山在目前须信死心元不死夜来秋月又同圆（焦氏类林）

陈鉴之

三山陈鉴之刚父东斋集稍有江西风气而笔力苦孱其佳句云踏徧苔溪石梅花又满林花淡水纹丽鸟啼人意闲弯弯竹径微微雪小小溪桥淡淡云画兰云托迹不辞岩谷深异于萧艾亦何心清风披拂自多事斜日淡云香满林（居易録）

翁绩

翁绩字熙载福清人以特科为奉议郎政和末上书言夏人无故请和金人赵良嗣董才来降生边隙乞斩二人以笃信好不报遂飘然南归渡江老于白屿之上宣和初年童贯使熙河经畧使刘法帅师伐夏战殁贯以捷闻绩哭以诗曰千里寒沙遗白骨一番新鬼哭黄云偷生同恶终相蔽安得忠诚达圣君时蔡京当国闻此诗者皆服其直所著有天山十议（闽书）

余深

生荔支绍兴初始贡至二十四年罢宣和间以小株结实者置瓦器中航海至阙下移植宣和殿锡二府宴赏御制有诗示羣臣时太宰余深有赐比西山药一丸之句（淳熙三山志）

刘韐

刘韐始为尉于洪之丰城性不饮酒饮则面色为烘然郡推官沿檄抵邑能饮啖与公同会以谚语戏公曰小器易盈真县尉公答云穷坑难满是推官（复斋漫録）

刘子翚

刘子翚字彦冲以父韐任授承务郎辟幕属韐死靖康之难子翚痛愤哀毁服除通判兴化军事以羸疾丐祠归隠屏山学者称屏山先生而自号病翁与籍溪胡原仲白水刘致中为道义交所学深逺朱子受遗命徃游其门告以不逺复三言俾佩之终身一日感微疾即谒庙诀别家人与朱子言入道次第而没诗与曾茶山韩子苍吕居仁相往还故所诣殊髙五言幽淡卓錬及陶谢之胜而无康乐繁缛细涩之态则以其用经学不同所得之理异也（屏山集钞）

刘屏山题李忠愍集云二帝蒙尘非幸蜀六臣奉玺更朝梁叙当时事忠愤悲壮尹少稷闻伪齐入冦酬功不惜赏千布送死惟堪缚一驴足与前句相上下（后邨诗话）

刘屏山北风诗忠愤至矣五六紫色鼃声真倔强翠华龙衮暂徘徊命意尤切屏山又有汴京纪事絶句二十首今书四首于此空嗟覆鼎误前朝骨朽人间骂未消夜月池台王傅宅春风杨栁相公桥万炬银花锦绣围景龙门外软红飞凄凉但有云头月曾照当时步辇归梁园歌舞足风流美酒如刀解断愁忆得少年多乐事夜深灯火上樊楼辇毂繁华事可伤师师垂老过湖湘缕衣檀板无颜色一曲当时动帝王（瀛奎律髓）

月髙夜鸣筝声从绮窓来随风更迢逓萦云暂徘徊余音若可玩繁先互相催不见理筝人遥知心所懐寜悲旧宠弃岂念新期乖含情郁不发寄曲宣余哀一弹飞霜零再抚流光頺每恨听者稀银甲生浮埃幽幽孤鳯吟众鸟声难谐盛年嗟不偶况乃容华衰道同符片诺志异劳事媒栖栖墙东客亦抱凌云才此病翁先生少时所作闻筝诗也规模意态全是学文选乐府诸篇不杂近世俗体故其气韵髙古而音节华畅一时辈流少能及之逮其晚岁笔力老健出入众作自成一家则已稍变此体矣然予尝以为天下万事皆有一定之法学之者须循序而渐进如学诗则且当以此等为法庶几不失古人本分体制向后若能成就变化固未易量然变亦大是难事果然变而不失其正则纵横妙用何所不可不幸一失其正却似反不若守古本旧法以终其身之为穏也李杜韩栁初亦皆学选诗者然杜韩变多而栁李变少变不可学而不变可学故自其变者而学之不若自其不变者而学之乃鲁男子学栁下惠之意也呜呼学者其毋惑于不烦绳削之说而轻为放肆以自欺也哉已未五月二十二日（晦庵题跋）

吴傅朋游丝书赋诗者以百数汪彦章五言数十句多用翰墨故事固巳超拔而刘子翚彦冲古风一篇盖为絶唱其词云圆清无瑕二三月时见游丝转空阔谁人写此一段竒着纸春风吹不脱纷纭纠结疑非书安得龙蛇如许癯神踪正喜萦不断老眼只愁看若无定知苖裔出飞白古人妙处君潜得勿轻漠漠一缕浮力遒可挂千钧石眷予弟兄情不忘轴之逺寄悠然堂谢公遗髯凛若活卫后落鬒揺人光翻思长安夜飞葢醉哦声落南山外乱离契阔四十秋笔意与人俱老大政成着脚明河津外家风流今絶伦文章固自有机杼戏事岂足劳心神此诗尤驰骋痛快且卒章含讥讽正中傅朋之癖予少时见斯作殊敬爱之至今五十年尚能记忆惧其益久而不传故纪于此（容斋三笔）

刘屏山子翚朱文公师也其屏山集诗徃徃多禅语如牧牛颂云软草丰苖任满前苍然觳觫卧寒烟直饶牧得浑纯熟痛处还应着一鞭径山寄道服云逺信殷勤到草庵却惭衰病岂能堪聊将佛日三端布为造青州一领衫粲粲休夸绮与纨纫兰制芰亦良难此袍编满三千界要与寒儿共解颜此类是也先生常语文公云吾少官莆田以疾病时接佛老之徒闻其所谓清净寂灭者而心悦之比归读儒书而后知吾道之大其体用之全乃如此故文公讲学初亦由禅入（池北偶谈）

明妃曲已见甲集复録刘屏山云羞貌丹青鬬丽颜为君一笑定天山西京自有麒麟阁画向功臣卫霍间许梅屋云汉宫眉妩息边尘功压貔貅十万人好把深闺旧脂粉艳收颜色上麒麟语意俱清新可诵（坚瓠集）

先朝上元驾御端门示与民同乐之意而已宣和间灯尤盛至于骑年连月警跸夜出尹少稷靖康元夕诗云景龙只是当时路不见金钱打着人刘屏山亦云凄凉但有云头月曾照当时步辇归皆记向来御门之事（后村诗话）

汴都角妓郜六李师师多见前辈杂记郜即蔡奴也元丰中命待诏崔白图其貌入禁中师师著名宣和入至掖庭顷见郑左司子敬云汪端明家有李师师传欲借钞不果刘屏山诗云辇毂繁华事可伤师师垂老过湖湘缕衣檀板无颜色一曲当年动帝王亦前人感慨杜秋娘梨园弟子之类（后邨诗话）

山谷与坡公云只欠小蛮樊素在我知造物爱公深屏山问李汉老疾云欲袖云门竹箆子室中驱出散花人爱朋友之言也白公云病与乐天相伴住春随樊子一时归放翁云九十老翁缘底健一生强半是单栖自爱之言也（后邨诗话）

东溪诸滩黯淡最险宋天圣中守刘滋开其港道元丰中朝命岁度僧一人导湮塞刘子翚诗南来瓯粤无平陆林峦起翠波腾緑扶舆政恐犯霜露买舟倘可休僮仆清滩白昼雷霆作乱石惊湍犬牙错平生珍重千金躯舟子一篙那可托飘揺叶漾势转急釜灶倾颓不能立眼看白浪散银山蛟螭百怪堂堂出人皆乗险欲趋利我不安行悔何及吁嗟世路风波猛巧穽危机暗驰骋江湖溺舟犹自戒势利溺人终莫省矫情镇物未足言书此聊为后来警（闽书）

蛎初生如拳石四面渐长有一二丈者崭岩如山毎一房内辄有肉一块大房如马蹄小者如人指面毎潮来则诸房皆开有小虫入则和之以充腹是名蛎房亦名蚝山海人取之或连凿其房炙以烈火候房开取肉宋刘子翚食蛎房诗蛎房生海壖坚顽宛如石其中储可欲虽锢必生隙嵌嵓各包藏碨■〈石亚〉相附积终逢霹雳手妙若启扃鐍钻灼谅难堪曷不吐余沥南庖富腥盘岂惟此称特吞航大絶伦梯脔万夫食针鳞九牛毛小嚼逾千百光螺晕紫斑蠞膏湛金色水母脆鸣牙章举悬疣密乌黏力排奡贴石不可索妾鱼戏浮波媚鲎雌雄匹蟹躁辄横骛鳖缩常畏出车螯不服箱马鲛非骏迹江瑶贵一柱嗟岂栋梁质骨柔竞爱■〈鱼戋〉多鲠鯯乃斥蚶虹鲑赤文肉黒鱼之贼鲦鲿鰋鲤鳗鳣鲔鳅鲂鲫鳙庸而■〈鱼小〉小琐冗难尽述包涵知海量长养荷天徳贪生族类繁失地波涛窄网罼人创祸甘鲜已为厄纷然均可口流品当别白微物倘见知捐躯不足惜（闽书）

酴醿黄鲁直诗云名字因壶酒注云本酒名花色似故取以名酒韩持国云毎恐春归有余恨典刑元在酒杯中刘彦冲云只恐春归有遗恨典刑犹在浊醪中皆非也此花本作荼■〈艹縻〉乃因花以名酒耳如李太白云鹅儿黄似酒亦因鹅儿黄以名酒也（静志居诗话）

黄公度

秦桧以公度与赵丞相鼎善不悦小人希桧意论公度着私史以谤时政罢归主管台州崇道观初公度赴朝道过分水岭有诗云呜咽泉流万仭峯断肠从此各西东谁知不作多时别依旧相逢沧海中及公度归莆赵丞相先已谪潮阳小人傅会其说谓此诗指赵而言将不久偕还中都也桧益怒以恶地处之（知稼翁集小传）

黄公度秋后独酌诗云溪山态足身无事天地功深岁有秋投老相从管城子平生得意醉乡侯卷帘清坐月排闼横笛人家风满楼可是离人更遗物何缘身世两无求方万里云公度字师宪莆田人绍兴八年大魁思陵在御丁未至壬午三十六年首甲科十有一人梁克家丞相陈诚之枢使三尚书曰汪应辰刘章王佐五从官曰李易张九成赵逵张孝祥王十朋独师宪以忤秦桧得正字即被论与祠后倅肇庆绍兴二十五年桧死得召为考功员外郎年不逮五十而卒（瀛奎律髓）

公度工诗律在肇庆题官舍诗簿书休吏早花坞向人开秋夜独酌诗溪山态足身无事天地功深岁有秋投老相从管城子平生得意醉乡侯又有雨意欲晴山鸟乐寒声初到井梧知还乡且尽田家乐举世谁非市道交醉乡归去疑无路诗笔拈来似有神世人诵之所著知稼翁集十二巻（闽书）

知稼翁集进士入试诗要令庾语题虀臼莫把玄经覆酱瓿注临安人以黜巻羃酒（南宋杂事诗注）

公既以词赋压英躔故于诗尤精大抵铿锵蹈厉发越沈郁精深而不浮于巧平淡而不近俗与强名作诗者直相千万风樯阵马不足呈其勇犀渠鹤膝不足侔其珍悲秋之句曰迢迢别浦帆双去漠漠平芜天四垂雨意欲晴山鸟乐寒声初到井梧知吾不知谪仙少陵以还大厯十才子尚能窥其藩否（洪容斋集知稼翁集序）

陈修

绍兴间黄公度榜第三人陈修福州人解试四海想中兴之美赋第五韵隔对云葱岭金堤不日复广轮之土泰山玉牒何时清封禅之尘时诸郡试巻多经御览高宗亲书此聨于幅纸黏之殿壁及唱名玉音云卿便是陈修吟诵此聨凄然出涕问卿年几何对曰臣年七十三问卿有几子对曰臣尚未娶乃诏出内人施氏嫁之年三十赀奁甚厚时人戏为之语曰新人若问郎年纪五十年前二十三（鹤林玉露）

韩南老

朴樕翁陶朱集载闽人韩南老就恩科有来议亲者韩以一絶示之读尽文书一百担老来访得一青衫媒人却问予年纪四十年前三十三朴樕单父人尝宦于政宣间或云陈君向也（清波杂志）

郑昂

乌石山刚显祠宋绍兴中建以祠周朴朴字大朴吴人其初隠于安溪县南山下后徙此山寺僧灵观薛令逢皆与友善双峰寺法主李中丞瓒大沩寺僧懒安亦为禅悦之交黄巢至福州求得朴问曰能从我乎朴曰我尚不仕天子安能从贼巢怒杀之涌白乳尺五寸后人立祠焉并祀观与逢曰三贤而双峰寺亦有三贤堂则法主李中丞瓒寺僧懒安及朴也宋绍兴初张浚谪福州将游双峯夜梦一僧与一金紫人及白袍士来谒翼日登山堂见三公如梦中异之后为帅游乌石至朴祠叹朴死节三百余年未有庙额乃以奏请赐号刚显郡人郑昻记而序之曰东汉之衰陈蕃李固孔融之徒相与标榜以节义名世故虽以曹公之阴贼终身睥睨汉室不敢取唐末名节扫地君子在野小人在位朱温以斗筲穿窬之才谈笑而攘神器士大夫亦欣然与之莫敢正议使公得志其肯以国与人乎乃以诗贻来者俾歌以祀公诗曰公昔隠居乌石冈老观禅师同道场法主懒安共徜徉李薛咨叅互击扬摆脱利欲心清凉是以能全此至刚黄巢兵乱来福唐公力抗之不肯降欣然引颈齿剑芒白乳上涌如雪霜老贼自谓暴无伤纔杀人半于南方公无爵位至周行史臣不书名不彰后三百年丞相张夜梦三贤与迎将翼日游山登公堂宛如梦中貌昻藏再来为州剡奏章赐名刚显烈有光葺祠为庙饰栋梁普与州人奉肴觞于荐荔丹与蕉黄岁时来享以为常我作铭诗刻其旁千万亿载死未亡（闽书）

张元干

绍兴戊午秦会之再入相遣王正道为计议使以修和盟十一月枢密院编修官胡铨邦衡疏入谪为昭州盐仓而改送吏部与合入差遣注福州签判葢上初无深怒之意也至壬戌岁慈宁归养秦讽台臣论其前言弗效诏除名勒停送新州编管张仲宗元干寓居三山以长短句送其行云梦遶神州路怅秋风连营画角故宫离黍底事昆仑倾砥柱九陌黄流乱注聚万落千村狐兎天意从来髙难问况人生易老悲如许更南浦送君去凉生岸栁销残暑耿斜河疎星淡月断云微度万里江山知何处回首对床夜语鴈不到书成谁与目断青天懐今古肯儿曹恩怨相尔汝举大白唱金缕又数年秦始闻仲宗之词仲宗挂冠已久以他事追赴大理削籍焉（挥尘后録）

长乐张元干字仲宗在政和宣和间已有能乐府声今传于世号芦川集凡百六十篇以贺新郎二篇为首其前遗李伯纪丞相其后即此词送客贬新州而以贺新郎为题意其若曰失位不足吊得名为可贺也（益公题跋）

山谷题玄真子图词所谓人间底是无波处一日风波十二时者固已妙矣张仲宗词云钓笠披云青嶂绕橛头细雨春江渺白鸟飞来风满棹收纶了渔童拍手樵青笑明月太虚同一照浮家泛宅忘昏晓醉眼冷看朝市闹烟波老谁能惹得闲烦恼语意尤飘逸仲宗年逾四十即挂冠后因作诗送胡澹庵贬新州忤秦桧亦得罪其标致如此宜其能道玄真子心事（鹤林玉露）

予宣和间居泗上于王周士处见张仲宗诗一巻因借録之后三十年于钱塘与仲宗同馆榖始相识余因戏谓仲宗曰三十年前已识公于诗巻中仲宗请予举其诗渠皆不能记殆如隔世反从予求之向伯恭仲宗之旧也仲宗有香林九咏其间雍熙堂诗云鼎彝勲业推元老文采风流及后昆家世从来耐官职百年犹见典型存麦秋亭诗云东坡喜雨事如此君旧名亭事不羣不问两岐何许秀且看十顷巻黄云皆可喜也（渔隠丛话）

张仲宗有渔家傲一词云钓笠披云青嶂绕緑蓑雨细春江渺白鸟飞来风满棹收纶了渔童拍手樵青笑明月太虚同一照浮家泛宅忘昏晓醉眼冷看城市闹烟波老谁能惹得闲烦恼予徃岁在钱塘与仲宗从游甚久仲宗手写此词相示云旧所作也其词第二句原是橛头雨细春江渺予谓仲宗曰橛头虽是船名今以雨衬之语晦而病因为改作緑蓑雨细仲宗笑以为然（渔隠丛话）

芦川夜游宫词云半吐寒梅未拆双鱼洗氷澌初结不观博古图不知双鱼洗之名李伯纪为行营使日王仲时张仲宗俱为属王颀长张短小白事相随一馆职同在幕中戏云大鸡昻然来小鸡竦而待词林（诗说隽永）

沈休文四声韵中如朋与蒸靴与戈车与麻打与等卦画与怪壊之类挺斋升庵俱驳为鴃舌而宋词中张仲宗呼否为府以叶主舞林外呼锁为扫以叶老俞克成呼我为袄以叶好词品皆指为闽音其说甚当而毛穉黄谓沈韵本属同文非江淮间偏音挺斋诋之谬巳葢自三百篇楚词以迄南曲一系相承俱属为韵统而北曲偏音四声不备为别统故金元人作诗亦用沈韵作词亦不専用周韵从无以入声分叶平上去者又安得以曲韵废词韵且上格诗韵乎（逺志斋词表）

草堂诗余载张仲宗满江红词蝶粉蜂黄都褪却注蝶粉蜂黄唐人宫妆仆观李商隠诗有曰何处拂胸资蝶粉几时涂额藉蜂黄知诗余所注为不妄唐花间集却无此语或者谓蝶交则粉落蜂交则黄落（野客丛书）

梁宗范

梁宗范年十三母携谒县宰见其神采秀异问所能拱对曰粗学诗宰因以所握墨竹扇命赋援笔立就有只恐半天雷雨夜化龙应向手中成之句后登进士有文名（闽书）

游操

游操字存诚醳之子工于文绍兴中与潘良能沈介洪景伯俱为秘书省正字同日赴馆职少监秦熺会食次命对潘游洪沈泛瀛洲操用绛绎绘维绾纶綍为偶葢神宗朝元绛陈绎韩维杨绘相先后除学士也自秘书少监权礼部侍郎桥居旴江奉祠晚号定庵居士（闽书）

郑厚

仙人岩有野橘其实无时得者瑞之宋庆厯间陈方黄中庸元佑间方亚夫薛蕃以九日游岩人得一橘并登第后郑厚郑樵继得之厚试魁南宫樵以草泽召厚诗短帽依然九日风岩头的的问仙翁神仙料不私将橘乞与陈黄方薛公（闽书）

郑樵

荆楚岁时记山臊恶鬼犯人则病恶爆竹之声李彤云元日爆竹于庭辟山臊恶鬼今人除夕以竹着人烧爆于庭中儿童当街烧爆相望戏呼达旦谓之烧火爆张丞相浚为帅日除夕莆人郑樵客郡中与观火爆丞相命赋诗给竿字为韵樵口占云驹隙光阴岁巳残千门竹爆共团栾烧成熖熖丹砂块碎尽琅琅碧玉竿唤转韶光新景燠辟除恶魅旧时寒主人从此占佳瑞再入为霖洒旱干（闽书）

芗林山有芗林寺流泉环绕宋郑厚与弟樵读书其处有修史堂幻住庵通游宴寂二阁樵诗有泉声潄玉开心孔山色挼蓝熨眼花之句陈正献修史堂诗流水三间屋明公半席分帝尝招此老天未丧斯文人去留青竹山空锁白云升堂时想象金石恍然闻（闽书）

本朝絶句有夹漈咏汉髙祖五言乃唐于季子诗又荆公絶句咏叔孙通亦见宋景文公集（困学纪闻）

陈刚中

胡澹庵乞斩秦桧得贬泸溪先生王廷珪字民瞻以诗送之曰痴儿不了公家事男子要为天下竒亦贬辰阳太府寺丞陈刚中字彦柔以启贺之云屈膝请和知庙堂御侮之无策张胆论事喜枢庭经逺之有人身为南海之行名若泰山之重又云谁能屈大丈夫之志寜忍为小朝廷之谋知无不言愿请尚方之剑不遇故去聊乗下泽之车亦贬安逺宰泸溪晚年孝宗召赴阙除直秘阁一子扶掖上殿亦予官寿踰九十寺丞竟死安逺无子其妻削髪为尼幸不幸之不同如此吉州县江滨有石材庙隆佑太后避冦御舟泊庙下一夕梦神告曰速行冦至太后惊寤即命发舟指章贡冦果蹑其后追至造口不及而还事定特封庙神刚应侯寺丞南行题诗庙柱云疏爵新刚应论功旧石材能形文母梦还讶佞人来海市为谁出衡云岂自开乞灵如见告逐客几时回卒不如其愿悲夫（鹤林玉露）

刚中以忤秦桧与张九成等七人同谪知逺县士论惜之有诗云同日七人俱去国何时万里许还家刚中至县适有岭冦尽瘁抚定冒瘴而死家贫榇不能归葬杭州风篁岭（闽省通志）

李弥逊

李弥逊字似之连江人大观二年进士髙宗朝试中书舍人再试户部侍郎以争和议忤秦桧乞归田隠连江西山有筠溪集楼大防序云公以力辟和议归隠西山凡十六年不复有仕宦意咏诗自娱笔力愈伟（宋诗纪事）

宿观妙堂遇雨既度复回一日竟游九曲而行赋诗二首人间何地寄衰翁偶到神仙一苇中可是仙居谢逋客船头无处避刚风渡口回舟未忍移净坊聴雨坐题诗余龄倘有寻真路试与披云问鳯儿朱子跋云观妙堂东楹李公侍郎遗墨语意清婉字画端劲至其下辄讽玩不能去然岁久剥裂又适当供帐处后十数年当不复可读矣别为模刻授道士使陷寘壁间庶几来者得以想见前辈风度李公讳某时以力抵和议出守临漳云庆元乙夘正月新安朱某谨奉书（宋诗纪事）

王晞韩

王晞韩绍兴间为幕属迁改京秩属朝廷欲借兵西夏犄角金人差管押生蕃三百余口归夏国道无疎虞累迁大理少卿方廷宾宣谕陜西赠之诗晞韩和之曰谁怜定逺不生还驿骑翩翩出汉关未肯西风回马首要传飞檄过千山秦桧方主和议深嫉之且诬寘之死朝廷悯其劳移浔州赦归卒（闽书）

詹慥

詹慥弱冠荐乡书试南宫弗售遂为乡学师晚调信丰尉会金人渝盟往见张浚论灭金秘计浚辟为属稗赞居多尝渡桐江吊子陵诗云光武亲征血战回举朝谁识渭川才罴熊果有周王卜未必先生恋钓台其慨然有用世之志如此（闽书）

胡宏

幽人偏爱青山好为是青山青不老山中出云雨太虚一洗尘埃山更好右衡山胡子诗也初绍兴庚辰熹卧病山间亲友仕于朝者以诗见招熹戏以两诗代书报之曰先生去上芸香阁（时籍溪先生除正字赴馆供职）阁老新峩豸角冠（刘共父自秘书丞除察官）留取幽人卧空谷一川风月要人看瓮牖前头列画屏晚来相对静仪刑浮云一任闲舒巻万古青山只么青或传以语胡子子谓其学者张钦夫曰吾未识此人然观此诗知其庶几能有进矣特其言有体而无用故吾为是诗以箴警之庶其闻之而有发也明年胡子卒又四年熹始见钦夫而后获闻之恨不及见胡子而卒请其目也因叙其本末而书之于策以无忘胡子之意云（朱子大全集）

杜陵诗云雨晴山不改晴罢峡如新言或雨或晴山之体本无改变然既雨初晴则山之精神焕然乃如新焉朱文公寄籍溪胡原仲诗云瓮牖前头翠作屏晚来相对静仪刑浮云一任闲舒巻万古青山只么青胡五峰见之以为有体而无用乃赓之曰幽人偏爱青山好为是青山青不老山中云出雨乾坤洗出一畨青更好文公用杜上句意五峯用杜下句意然杜只是写物二公则以喻道（鹤林玉露）

陶渊明作桃源记云源中人自言先世避秦时乱率妻子邑人来此絶境不复出焉乃不知有汉无论魏晋系之以诗曰嬴氏乱天纪贤者避其世黄绮之商山伊人亦云逝愿言蹑轻风髙举寻吾契自是之后诗人多赋桃源行不过称赞仙家之乐惟韩公云神仙有无何渺茫桃源之说诚荒唐世俗那知伪与真至今传者武陵人亦不及渊明所以作记之意按宋书本传云潜自以会祖晋世宰辅耻复屈身后代自宋髙祖王业渐隆不复肯仕所著文章皆题其年月义熙以前则书晋氏年号自永初以来唯云甲子而已故五臣注文选用其语又继之云意者耻事二姓故以异之此说虽经前辈所诋然予窃意桃源之事以避秦为言至云无论魏晋乃寓意于刘裕托之于秦借以为喻耳近时胡宏仁仲一诗屈折有竒味大畧云靖节先生絶世人奈何记伪不考真先生髙步窘末代雅志不肯为秦民故作斯文写幽意要似寰海离风尘其说得之矣（容斋三笔）

胡宪

建安胡原仲宪宣和中赴省试于京都届中途夜梦对白鹇而赋长篇既觉但能记四句云惟余虚名在长江与苍山不逢尧舜世终此若为闲念之不乐且起为同途士友言以为方从事进取而得此诗前岐事不问可知必老死布衣无为汲汲西笑也诸友强挽之行竞不第绍兴中用赵忠简公荐敎授本州岛诰词云朕闻尧舜之世天下无穷人然后恍悟前语宋孝宗在御复用大臣荐拜大理寺直秘书省正字引老乞归特改京秩与祠禄后以寿终（夷坚志）

胡寅

武夷五曲旧有铁笛亭旧志云宋胡寅与隠士刘衡游此刘善吹铁笛胡赠之诗云更烦横鐡笛吹与众仙聴刘没亭废朱文公一日与客寻其故址俄有笛声发于林外悲壮回郁岩石皆震文公惊异因复作亭故处以鐡笛名之万厯初吾郡陈司马于五曲筑云窝凡亭榭皆以云名更鐡笛之名曰迟云泊然无味矣（笔精）

叶廷珪

廷珪性故喜读书每间士大夫家有异书无不借读读即无不终巻常恨无赀不能尽写作数十大册择其可用手抄之名曰海录既知泉州公余无事因取类之为门七十五为巻二十有二事多新竒未经前人引用者复好为诗与吏部员外宋乔年以诗相善乔年议论少许可独喜称廷珪诗在泉中与傅自得一见如平生会即议诗一日诵其所作郡斋罗汉室示自得末句云几多鴈骛行间吏衙退频来礼释迦自得谓廷珪予毎读韦苏州诗今朝郡斋间欲问楞迦字未尝不废巻太息想象苏州之风流藴藉而知其当时之政泉故剧郡公使吏辈优游如此此可观公廷珪欣然以为会心之友（闽书）

李安期

李安期字泰伯淹贯经史援笔成文尤以诗名遨游江湖间岳飞死作表忠诗百二十首吊之一日谒四川茶马使王涯因赋白鹭云渔父家风不设罾锦鳞为饭水为羮银袍只当蓑衣着自在江湖过一生王竒其才将以贤良荐因弈争道安期推枰曰公平章天下亦可如此反复乎拂衣去王深自刻责以末艺失天下士有集行世（闽书）

朱松

诗选云朱乔年絶句春风吹起萚龙儿戢戢满山人未知急唤苍头劚烟雨明朝吹作碧参差盖前人有咏笋云意忙且吃莫踟蹰一夜南风变成竹乔年点化乃尔精巧予观鲁直已先有此句从斌老乞苦笋云烦君更致苍玉束明日风雨皆成竹前诗并蹈袭鲁直也（渔隠丛话）

城山上有金印石钓鱼台唐薛令之弃官居此有灵谷草堂宋朱松题薛补阙故居有唐进士薛补阙官兼侍读开元未悬知野鹿欲衔花回向桑榆全晚节灵武疋马还京师伊人驹谷犹遐思甘同西山采薇蕨团团朝旭升旸谷（闽书）

宋朱松次韵李尧端见嘲食蕨真人官府未夤缘且向龙山作散仙春入烧痕催采蕨雨翻泥陇忆归田蔬肠我若枵蝉腹诗格君如击鹘拳筯下万钱谋更鄙诸公饱煞大官膻（广羣芳谱）

韦斋先生墓在崇安县东寂歴山中子熹为行状有云公卒之明年熹奉葬于五夫里西塔山其地卑湿惧非久计乃奉而迁于上梅里寂歴山中峯僧舎之北公之诗尝有乡关落日苍茫外樽酒寒花寂歴中岂其谶耶（闽省通志）

白云洞今为人家园囿朱韦斋招卓民表来白云洞诗剥啄浑无去客嗔丁寜招唤只懐人南风殿角凉如水来洗眼前朱墨尘（闽书）

廖刚

世彩堂在顺昌县靖安都宋廖刚居此刚世享眉寿五代相见作堂扁曰世彩士大夫赋诗美之绍兴六年诗经髙宗御览因名御览世彩堂诗集（闽省通志）

莆田方畧家有万巻楼廖刚尝还所借书其诗曰平生何啻两瓻酒归计元无担石储（闽书）

廖尚书刚用中尝梦中作诗其末句云家住五湖明月楼其后公薨塟于沙县二十五里交溪鳯山之下其子遂建楼以明月目之张给事致逺赋诗曰明月楼前可万家鳯山庵下日初斜风流耆旧消沈尽空睇寒江耿暮霞（能改斋漫録）

袁枢

袁枢字几冲建安人幼颕悟七八岁时题诗壁间云泰山一叶轻沧浪一滴水我观天地间何啻犹一指众大竒之（尚友録）

李三英

绍兴二十七年御筵进士四百二十六人温州王十朋为之首其乡人吴已正缀末特奏状元则福州李三英例赐出身附名正奏之后已正有诗举头不忍看王十回首犹欣见李三（二老堂诗话）

朱继芳

灵芝寺在涌金门外钱王故苑芝生其间舍以为寺髙宗孝宗凡四临幸朱静佳有诗云黄金市地小桥通四面清平纳逺空云气长扶天子座日光浮动梵王宫残碑几字莓苔雨疎磬一声杨栁风沙鸟不知行乐事背人飞过夕阳东（武林旧事）

淳熙间寿皇以天下养毎奉徳寿三殿游幸湖山凡游观买卖皆无所禁小舟时有宣唤赐予如宋五嫂鱼羮尝经御赏人所共趋遂成富媪朱静佳六言诗云栁下白头钓叟不知生长何年前度君王游幸卖鱼收得金钱往往修旧京金明池故事以安太上之心岂特事游观之美哉（武林旧事）

黄彻

黄彻字常明莆田人绍兴十五年进士官辰州有■〈巩上石下〉溪诗话（宋诗纪事）

北梦琐言载江陵在唐世号衣冠薮泽琵琶多如饭甑措大多如鲫鱼退之酬崔少府伊阳诗云下言人吏稀惟足彪与虥予官辰溪时士人皆可喜而不多得近城人虎杂居戏为对云圆冠思得多于鲫刻朩惟宜少似彪（■〈巩上石下〉溪诗话）

予题友人居云但遣一枝居巧妇不殊大厦供嘉宾葢用尔雅注鹪鹩俗呼巧妇炙毂子雀一名嘉宾（■〈巩上石下〉溪诗话）

栁子厚过卢少府郊居一聨云莳药闲庭延国老开樽虚室值贤人只似称坐客而有两意葢甘草国老浊酒贤人也梦得又有药炉烧姹女酒瓮贮贤人近于汤燖右军矣有为郊行诗云江干食息呼扶老朩末攀缘讶宛童乃古令注秃鹙一名扶老尔雅女萝谓之宛童也又题一士人所居云但遣一枝居巧妇不殊大厦贺嘉宾言集人屋居如宾客也乐天曽用巧妇对慈姑（稗史彚编）

澧阳道旁有甘泉寺因莱公丁谓曽留行记从而题咏者甚众孙讽有平仲酌泉曽顿辔谓之礼佛遂南行髙台下瞰炎荒路转使髙僧薄宠荣人独传道余独恨其语无别自古以直道见黜者多矣岂皆贪宠荣者哉又有人云此泉不洗千年恨留与行人戒覆车害理尤甚莱公之事亦例为覆车乎因过之偶为数韵其间有云已凭静止鉴忠精更遣清泠洗谗喙葢指二公也（■〈巩上石下〉溪诗话）

■〈巩上石下〉溪诗话十巻宋黄彻常明撰书録解题谓是莆田人而八闽通志则云邵武人举绍兴十五年进士殆家莆田而占籍邵武者编中持论多本少陵自言官辰沅逾年顾志州郡官师者不载姓氏集亦失传其送弟诗句云就舍勿令人避席过江莫与马同船语浅情真不失风雅之旨矣（曝书亭集）

林外

林外字岂尘泉南人词翰潇爽谈谲不羁饮酒无算在上庠暇日独游西湖幽寂处得小旗亭饮焉外美风姿角巾羽氅飘飘然若神仙中人预市虎皮钱箧数枚藏腰间每出其一命酒家保倾倒使视其数偿酒直即藏去酒且尽复出之一箧倾倒如初建暮所饮几斗余不醉而箧中钱若循环无穷者肆人皆惊异之将去索笔题壁间曰药炉丹灶旧生涯白云深处是吾家江城恋酒不归去老却碧桃无限花明日都下盛传某家酒肆有神仙至云又尝为垂虹亭词所谓飞梁遏水者倒题桥下人传为吕翁作惟髙庙识之曰是必闽人也不然何得以锁字协老字已而知其果外也南剑黯淡滩湍险善覆舟行人多畏避之外尝戏题滩傍驿壁曰千古传名黯淡滩十船过去九船翻惟有泉南林上舍我自岸上走你怎奈我何虽一时戏语颇亦有味（齐东野语）

春色阑珊四月天数声啼鸟落花前荷因有热先擎葢栁为无寒渐脱绵处处劝耕梅子雨家家缲茧竹篱烟凭谁寄语仙源客洞口云封信不传昔乡人孔清甫诵此诗云玉山得道者还过其家所作也余曰林馆市肆题咏流传出自近人因无名氏讹为仙语徃徃有之元周密记泉南人林外在上庠日独游西湖旗亭饮焉将去题壁间曰药炉丹灶旧生涯白云深处是我家江城恋酒不归去老却碧桃无限花庚溪诗话谓临安邸壁间一纸云云不著名氏以为必神仙语彼不知为外诗也陶宗仪书又云龙川蓝乔宋时举进士不第隠霍山尝吹铁笛赋诗云太乙峯前是我家满床书史作生涯春深恋酒不归去老却碧桃无限花一日飞升而去诗与外异数字耳即外一事言之可以例其余矣（余冬序録）

曾懐

城南玉津园在嘉会门外四里绍兴四年北使来贺天申节遂宴射其中孝庙尝临幸命皇太子宰执亲王侍从五品以上官及管军官讲宴射礼孝庙御制诗宰臣曾懐恭和云名园佳气霭非烟冠佩朝宗似百川五品并令陪宴射四鍭端欲序宾贤恩涵春意鱼翻藻威入秋声鴈落弦竣事更容窥典雅宸章应陋栢梁篇（梦梁録）

施逵

邵武吴郛说其父顷当三舎时居军学与郡士吴淑黄铸施逵同舎有明道人者不知所従来雅擅人伦风鉴之誉有求相者每人须百钱四士共延致于斋阁郛父首与答问云君乃山林之人无功名分及吴淑云虽然不得力犹滕别劳心次及黄铸云君年二十六预贡二十七登第官至员郎寿几八十末乃及施逵曰异哉君之相法也今未可宣言俟翌日无人时当来访我如约而徃则座上客满矣次日复然第三日天未明过之道人执烛辨视徐问曰君有父母妻子乎曰赤立一身耳又问有叔伯兄弟宗族乎曰只一叔在道人云君面有反相须眉皆逆生他时决背畔不终臣节逵大笑口占一诗赠之云休论道骨与仙风自许平生义与忠千古已尝窥治乱一身何足计穷通仰天只觉心如铁览镜犹欣髪未篷尘世纷纷千百辈只君双眼识英雄味其词意峥嵘不律帖颇似张元所赋后以舍选登政和七年贡士第为第四人又数年贪以败官建炎末陷范汝为贼中卒降金人跻显秩绍兴二十九年以侍读学士来贺正旦命吏部尚书张忠定公馆伴虽叙旧识无由敢发一言浙江亭观潮乗引接使臣不在侧上介注目栏外仅能出微词有自为备之语郛父终老场屋淑魁乡贡常聚徒讲学束修之入甚厚竟不第铸登科仕为栁州太守享年七十八尽如道人之言（夷坚志）

全闽诗话巻三


●钦定四库全书

全闽诗话巻四

兖州府知府郑方坤 撰

○宋

吴激

吴激字彦髙宋宰臣拭之子王履道外孙而米芾元章壻也工诗能文字画得其妇翁笔意将命帅府以知名留之仕为翰林待制出知深州到官三日而卒有东山集十巻并乐府行于世东山其自号也出散关诗云春风蜀栈青山尽晓日秦川緑树平愈甫索水墨以诗寄之云烟拂云梢留淡白云蒸山腹出深青三衢夜泊云山侵平野髙低树水接晴空上下星太清宫云玉座烟霞春寂寂石坛星斗夜苍苍呈正甫云手版西山聊复尔角巾东第定何时逰南溪潭云竹院鸣钟疑物外画桥流水似江南飞瀑岩云数树残花喜春在一声啼鸟觉山深咏郑邸故伎云玉雪自知尘不染丹青难写酒微醺送乐之侍郎云四海苍生谢安石一言宣室贾长沙送韩鳯阁使髙丽云海东絶域皇华使天上仙官碧落乡偶题云江湖欹枕梦风雪打窓时此类甚多乐府夜寒茅店不成眠南朝千古伤心事谁挽银河等篇自当为国朝第一手而世俗独取春从天上来谓不用他韵风流子取对属之工岂真识之论哉（中州集）

吴彦髙建州人宋宰臣拭之子米芾之壻工诗文其字画得妇翁笔意会寜府遇老姬善琵琶自言梨园旧籍有感为赋春从天上来一阕云海角飘零叹汉苑秦宫坠露飞萤梦回天上金屋银屏歌吹竞举青冥问当时遗谱有絶萟鼓瑟湘灵促哀弹似林莺呖呖山溜泠泠梨园太平乐府醉几度春风鬓发星星舞破中原尘飞沧海风雪万里龙庭写胡笳哀怨人憔悴不似丹青酒微醒对一窓凉月灯火青荧后三山郑中卿从张贵谟使北日闻尚有歌之者元遗山曰曽见王防御公玉说此词句句用琵琶故实引据甚明今忘之矣（词统）

先公在燕山赴北人张总侍御家集出侍儿佐酒中有一人意状摧抑可怜叩其故乃宣和小宫姬也坐客翰林直学士吴激赋长短句纪之闻者挥涕其词曰南朝千古伤心地还唱后庭花旧时王谢堂前燕子飞向谁家恍然相遇仙姿胜雪宫鬓堆鸦江州司马青衫泪湿同是天涯（容斋随笔）

彦高七言如春风蜀栈青山尽晓日秦川緑树平烟拂林梢留淡白云蒸山腹出深青山侵平野髙低树水接晴空上下星竹院呜钟疑物外画桥流水似江南数树残花喜春住一声啼乌觉山深皆清新婉丽具軆中晚无伉厉之气（金诗选）

康与之

康与之在高宗朝以诗章应制与左珰狎适睿思殿有徽祖御画特为卓絶上时持玩以起羮墙之悲珰下直窃携至家而康适来留之饮因出示之康绐珰入取殽核辄书一絶于上曰玉辇宸逰事已空尚余奎藻贮春风年年花鸟无穷恨尽在苍梧夕照中珰见之大骇然无可奈何明日伺间叩头请死上大怒亟取视之天威顿霁但一恸而巳（娱书堂诗话）

词虽宜于艳冶亦不可流于秽亵吾极喜康与之满庭芳寒夜一阕真所谓乐而不淫且虽填词小枝亦兼词令议论叙事三者之妙首云霜幕风帘闲斋小户素蟾初上雕笼写其节序景物也继云玉杯■〈酉灵〉醁还与可人同古鼎沈烟篆细玉笋破橙橘香浓梳妆懒脂轻粉薄约畧淡眉峰则陈设之济楚肴核之精良与夫手爪颜色一一如见矣换头云清声歌几许低随漫唱语笑相供道文书针线今夜休攻莫厌兰膏更继明朝又纷冗匆匆则不惟以色萟见长宛然慧心女子小窓中喁喁口角末云酩酊也冠儿未卸先把被儿烘一段温存旖旎之致咄咄逼人观此形容节次必非狭邪曲里中人又非望宋窥韩之事真所云真个怜惜也但为其怜惜者亦难消受耳放翁有句云璧月何妨夜夜满拥芳条恨今年寒尚浅此生差堪相匹（词筌）

康伯可有声乐府待诏金马门凡中兴粉饰治具及慈寜归养两宫欢集必假伯可之歌咏故应制之词为多一日上元节进瑞鹤仙词云瑞烟浮禁苑正绛阙春回新正方半氷轮桂华满溢花街歌市芙蓉开徧龙楼两观见银烛星球有烂卷珠帘尽日笙歌盛集寳钗金钏堪羡绮罗丛里兰麝香中正宜逰玩风柔夜暖花影乱笑声软闹蛾儿满路成团打块簇着冠儿斗转喜皇都旧日风光太平再见上皇览之极称赏风柔夜暖以下赐金甚厚（词苑丛谈）

慈寜殿赏牡丹时椒房受册三殿极欢上洞达音律自制曲赐名舞杨花停觞命小臣赋词俾贵人歌以为寿左右皆呼万岁词云牡丹半拆初经雨雕槛翠幕朝阳娇困倚东风羞谢了羣芳洗烟凝露向清晓步瑶台月底霓裳轻笑淡拂宫黄浅拟飞燕新妆杨栁啼鸦昼永正秋千庭院风絮池塘三十六宫簪艳粉浓香慈宁玉殿庆清赏占东风谁比花王良夜万烛荧煌影里留住年光此康伯可乐府所载（贵耳集）

陈翔

陈翔字子飞建阳人七岁时刘子翚命赋灯诗援笔立成曰耿耿照幽房荧荧鹤熖长昔年江上女曾向乞余光坐客皆奬叹绍兴中由童选进士累官国子监簿时韦太后既归慈寜宫祥瑞交至献绍兴十二章其一章曰天意回皇母归戢烽燧敞宫闱朝阳赫奕明鞠衣皇之孝惟母慈陈仙仗荐寿巵从之冢后与庶妃奏之九成与咸池沓珍瑞骈福祺山陬水裔咸熙熙惟天之相与帝之宜千万年无穷期一时文誉隠然动京师（闽书）

吴棫

吴棫字才老建安人举进士所著有书裨传诗补音论语指掌考异续解楚词释音韵补又作字学补韵朱文公谓近代训释之学惟才老为优遂据以叶三百篇之韵其所作韵补武夷徐蒇为之序曰才老长鬛丰颊危冠大帯进止闲暇中和温厚之气晬然见于色仁义道徳之音蔼然见于言蒇从所从造官识之退而叹曰古所谓君子儒者非斯人耶才老从容为蒇言擢第后数年不求官筑室三间中设夫子像古书陈前谢事凝神以味古训常若游洙泗间而称逊圣贤前后也才老评论古人前后贤否优劣率能探其藴奥如与并时平生著书皆渊源精确自补音书成然后三百篇始得为诗从而考古铭箴颂歌谣谚之类莫不字顺音恊其书初引证甚博惧其繁重稍削去独于最古者中古者近古者各存三二行复有稍增损而才老没矣（闽书）

毛诗补音十巻陈氏曰吴棫撰其说以为诗韵无不叶者如来之为厘庆之为羌马之为姥之类诗音旧有九家唐陆徳明始定为释文燕燕以南韵心沉重读南作尼心切徳明则谓古人韵缓不烦改字扬之水以沃韵乐徐邈读沃郁缚切徳明亦所不载颜氏糺缪正俗以傅毅郊祀赋穰有而成切张衡东京赋激有吉跃切今之所作大畧仿此其援据精博信而有证朱晦翁注楚词亦用棫例皆叶其韵棫又有韵补一书不専为诗作也要之古人韵缓之说最为确论不必一一改字详见韵补（文献通考）

郭朏

郭朏字景初泉州人少有才学而性甚轻脱尝夜出为醉人所诬太守诘其情状朏笑曰谚所谓张公吃酒李公醉者乃朏是也太守怪其言不屈命取纸笔使作张公吃酒李公醉赋一首朏操纸立就其畧云事有不可测人当防未然何张公之饮也乃李老之醉焉清河文人方肆杯盘之乐陇西公子俄遭酩酊之愆太守见而大笑乃释之（墨客挥犀）

陈长方

吾友胡少明教官以王文正家所得兰亭恵其甥王立之定武石刻屡经牧守私易此本信非近年抚榻失真者所能髣髴也绍兴乙卯上元日闽人陈长方齐之题于笠泽寓舍系以诗曰昭陵一入见无从镌石犹将赝本供八法典刑今在此华山天外立三峯不须苦恨厌家鸡自是盐车后月题弄笔数行书纸背莫教人唤庾安西此甥此舅两风流翰墨相传不误投大似曹溪付衣钵临池他日看银钩（兰亭续考）

祖秀实

吴骏字晞逺中元丰八年进士调潞州上党簿太宰张商英首加荐引知虔化县通判永州未几告老祖秀实以诗寄之云官路声名二十年江乡旧仰贰车贤推将事业归尘外收得功名到酒边解榻几闻招隠士炷香终日对韦编公朝况是登耆哲早晚蒲轮穏着鞭（万姓统谱）

郑瑴

建炎已酉苖刘之变端明殿学士同签书枢密事郑瑴奏苖傅刘正彦等悖逆肆虐擅行杀戮朝庭近日差除多出二人之意兼闻以签书枢密院召吕頥浩以礼部尚书召张浚又分张俊之兵以五百人归陜及浚不受命俊不肎分所部兵遂谪浚以散官居郴州擢俊以节度知鳯翔皆出傅等奸谋使外无强兵谋臣内生变乱事不可缓遂一章乞留吕颐浩知金陵一章言张浚不当谪而求有胆气谨密可共事之人得奉议郎谢向令为客旅徒步如平江见张浚等具言城中之事令严兵备大张声势持重缓进使其自遁无致城中之变惊动三宫撰杜鹃诗四句亲写令携去执呈诸人以为信验（建炎复辟记）

建炎间苖傅刘正彦作乱是时中丞郑瑴密遣谢向如平江仍作诗示吕元直张徳逺二公曰杜鹃飞飞无定栖寄巢生子百鸟依园林花老昼夜啼安得百鸟挟以归吕张得诗即起兵成复辟功诗不徒作也（梅磵诗话）

唐郑谷作鹧鸪诗得名宋建炎中谏议大夫郑瑴作杜鹃诗谕百官当迎乘舆反正之意称郑杜鹃（笔精）

梁克家

绍兴二十八年九月潮州掲阳县治东壖梅花盛开岭外梅着花固早于江浙然亦须至冬乃有之邑人甚以为异士子多赋诗大抵皆谄令尹时梁郑公正为馆客寓此斋亦赋一篇曰老菊残梧九月霜谁家先暖入东堂不因造物于人厚肯放梅枝特地香九鼎爕调端有待百花羞涩敢言芳看来氷玉浑相映好取龙吟播乐章语意不凢类王沂公虽然未得和羮用且向百花头上开之句明年还泉州解试第一又明年遂魁天下致位上宰（夷坚志）

梁文靖公梅花诗云九鼎爕调终有待百花羞涩敢言芳用王沂公之意亦魁天下位宰相然梁公之句失于雕琢（困学纪闻）

梁揆叔子解试鵰鹗离风尘诗当时无不击节天人径说鵰鹗冲天品凢禽未易伦三秋乗志气一举离风尘或者喜其自喻见志果超诣上上第幼尝诵此一篇巳自迅口转过初不觉其所以妙处及至暮年始悟高腾霄鳯翥下睨塞鸿宾借翥对宾无如此之巧始叹伏不能自巳大凡玩古人糟粕须是字字究竟句句勘破方是读书又要熟读古人云读书百遍其义自见又云旧书不厌百回读熟读应须子自知（萤雪丛话）

萧国梁

翀峰萧公登科岁第一人本丞相忠定赵公故事设科以待草茅士凢预属籍挂仕版者法当逊避唱名日遂升萧为榜首故萧对御吟有名传玉陛星辰晓泽霈金枝雨露春之句其谢启云预飞龙之选淮安论次以当先无汗马之劳酇侯何功而居上葢用宗室及萧氏事人多称之（宋稗类钞）

福州永福县瑞云峰有古谶云天宝石移瑞云来期龙爪花红状元西东宋干道间天宝瑞云寺后崕石横山而行啮地成溪既而此石松上复生龙爪花是年萧国梁魁天下郑侨黄定继之萧居冲峰郑居龟岭黄居龙屿当时诗云冲峰龟岭与龙屿三处山川壮矣哉相去其间只百里七年三度状元来俱载府志亦海内所罕俪也（闽小纪）

陈元

侯官陈元居县之甘洲以进士第二人登科未食禄而卒癸志尝载其三梦既殁二年乡士请紫姑仙得两大字曰陈元复书一诗曰月桂曽攀第二枝绿袍得意拂丹墀不沾雨露空归去折断连环多少悲葢陈巍捷之后方娶妻纔为夫妇月余而永诀故卒章不能忘亦可哀也（夷坚志）

曽陟

三山曽先生陟尝寓馆于陈氏七载音信不通夏月青衿俱歇独处一室有道人自吴山来谓之曰子思乡之切何不少归陟曰水归三千里几时得到道人剪纸为马令合眼上马以水噀之其疾如风祝曰汝归不可久留须臾到家门户如旧妻令入浴易新衣陟曰我便去妻曰纔归便去何不念父母妻子乎陟便上马而行所骑马足折惊寤乃身在书馆中随身衣服皆新制者道人亦不见惟留一药篮中有一诗云一骑如龙送客归银鬃緑耳步相随佳人未许轻分别不是仙翁岂得知（泊宅编）

郑昌龄

郑昌龄字梦锡耿介不茍合秦桧当国闻其才名欲处以美官命客以书谕意昌龄为诗谢之有曰先生傲睨醉客傍不觉滂沱入醉乡来书恐是醉中语使我大笑几荒唐后以太常寺簿召不赴（闽书）

汤莘叟

汤莘叟少好吟咏有马上吟夜雨洗山新緑嫩晓风吹杏浅红干幽居吟葛巾簪下无多发茅舍门前有好山皆脍炙人口终饶州推官（闽书）

叶绍翁

建安叶绍翁嗣宗靖逸集其佳句云古栁无多树新蝉第一声西湖秋晩云爱山不买城中地畏客长撑屋后船荷叶无多秋事晚又随鸥鹭过残年北关云脱衣命仆浣尘埃篱落人家未见梅出得城门能几步船头便有白鸥来（居易録）

萧徳藻

萧德藻字东夫闽清人所居屏山千巗竞秀自号千巗老人杨诚斋称云近世诗人若范石湖之清新尤梁溪之平淡陆放翁之敷腴萧千巗之工致皆余所畏也（闽书）

萧徳藻字东夫三山人初与杨诚斋湖湘同官诚斋盛称其诗为尤萧范陆止于福建帅参使不早死虽诚斋诗格犹出其下其诗苦硬顿挫而极其工次韵傅帷肖一聨肝肠与世苦相反巗壑嗔人不早还诸公并不能及起句竹间蟋蟀太多事唤得秋来篱落间最为竒峭姜尧章乃其壻云诗板旧在永州传者罕焉（瀛奎律髓）

宋萧徳藻号千岩闽清人以诗名于时采莲曲云清晓去采莲莲花带露鲜溪长须急桨不是趁前船又云相随不觉逺直到暮烟中恐嗔归得晚今日打头风絶似玉台刘后村酷称之（笔精）

范石湖赏海棠云忆向宣华夜倚阑花光姸暖月光寒如今蹋飒嫌风露且只铜瓶满揷看宣华王蜀宫名也萧千巗机杼与诚斋同但才悭于诚斋而思加苦亦一生屯蹇之验同时独诚斋奬重以配范石湖尤遂初陆放翁而放翁絶无一字及之今摘其律帖精诣不甚费硏寻者于此着语能竒怪呼天与唱酬疾走建徳国乃为渊明先失脚堕榛莽刘伶扶我还乾坤生长我贫病怨尤谁湘妃危立冻蛟背海月冷挂珊瑚枝丑怪惊人能妩媚断魂只有晓寒知百千年藓着枯树一两点春供老枝絶壁笛声那得到直愁斜日冻蜂知（古梅二絶）造物巧能相补得破悭賖与一天秋一时节到崔嵬上有底勲劳得给扶秋浩荡中遥指点一螺许是定王城穉子推窓窥过鴈数峰乗隙入西轩眼冷寒梢明数点知他是雪是梅花秋阳直为田家计饶得渔村一抹红真诚斋敌手也（后邨诗话）

萧千巗亦师茶山有樵夫诗云一担干柴古渡头盘纒一日颇优游归来涧底磨刀斧又作全家明日谋乃寓茍且一时之意（贵耳集）

吴虎臣辨唐异闻集所载开元中道者吕翁经邯郸道上邸舎中以囊中枕借卢生睡事谓此吕翁非洞宾自序以为吕渭之孙渭仕徳宗朝今曰开元中则吕翁非洞宾无可疑者而或者又以为开元恐是开成字亦非也开成虽文宗时然洞宾此时未可称翁本朝国史称关中逸人吕洞宾年百余岁而状貌如婴儿世传有剑术时至陈抟室若以国史证之止云百余岁则非开元人明矣雅言系述有吕洞宾传云关右人咸通中举进士不第值巢贼为梗携家隠居终南学老子法以此知洞宾乃唐末人此皆吴说萧东夫吕公洞诗云复此经过三十年惟应巗谷故依然城南老树朽为土檐外穉松青拂天枕上功名秪扰扰指端变化又玄玄刀圭乞与起衰病稽首秋空一剑仙第五句误用吕翁事（宾退録）

徐锡之

鼓山去福州府治东三十里康熙壬子六月偕歙人郑珵乗竹轿往逰晨曦射人面扇以障之手指皆流汗既而行松阴三里达涌泉寺寺创自梁开平二年闽王审知所建延国师神晏居之入门山僧迎客饭香积厨寻挟之出探灵源洞下岩磴数十级中裂一涧跨以石梁下视乏水山僧语予此喝水巗也国师安禅于是恶涧水之喧喝之水乃倒流遂涸予为怅然旁多宋人题字有徐锡之者刋诗于石云重峦复岭锁松关只欠泉声入座间我若当年侍师侧不教喝水过他山辞颇清拔先得吾心言之矣郑子登崱屴峯予纳凉僧廊日既暮留宿廊下爱青松架壑信宿乃还用苕帚拂尘题名于壁（曝书亭集）

赵汝愚

赵汝愚登鼓山诗江月不随流水去天风常送海涛来朱文公爱之遂书天风海涛字于石令人不知赵公诗也（丹铅録）

吕造

宋进士吕造诗云闽海云霞遶刺桐往年城郭为谁封鹧鸪啼困悲前事荳蔻香销减旧容刺桐城今泉州筑城时环城皆植刺桐故号桐城（泉南杂志）

翁点

南山广化寺有庵百余区檐楹相摩轩槛层出如中峰瑞泉天宫皆号絶景宋翁点为诸生时读书此寺夜醉击钟忽一人出呵诘之其人状貌诡异点亦转诘其人其人曰能属对吾语汝乃云拆破磊文三石独点应曰分开出字两山单其人颔之曰正郎言讫不见后点官至正郎矣石独山单皆花名也（闽书）

陈善

秋塘陈敬甫善有雪篷夜话三巻淳熙间一豪士尝书贵家扇云春风一日归深院巫峡千山锁暮云有满江红词曰三月风前花薄命五更枕上春无力上李季章启云父子太史公提千古文章之印玉堂真学士跻中朝公辅之班送辅汉卿过考亭诗云闻说平生辅汉卿武夷山下啜残羮（贵耳集）

陈彦才

陈彦才平阳人宣和进士秦桧寓永嘉彦才与邻不谒也后桧再相竟以年老注邑连江彦才与桧生辰偶同戏作诗曰命贱安能比巨公偶然年月与时同只因日上差些子甘向连江作钓翁（闽书）

王十朋

笋江在临漳门石塔山下宋皇佑初郡守陆广造舟为梁绍兴三十年陈孝则知柔二公倡令僧文绘作石桥长八十余丈王十朋作石笋桥诗记之刺桐为城石为笋万壑西来流不尽黄龙壑宅占上游呼吸风涛势湍紧怒潮拍岸鸣霹雳淫潦滔天没畦畛行人欲渡无翼飞鱼腹蛟涎吁可悯二三大士为时出目覩狂澜心不忍小试闲居济川手逺水孤水冦忠愍亦有山僧愿力深解使邦人捐仓囷五丁挽石没浩渺万指琢山登■〈石隐〉磷辛勤填海效精卫突兀横空飞海蜃趾于千尺鲛人室护以两傍狮子楯南通百粤北三吴担负肩舆走騋牝论功不减商舟楫遗利宜书汉平凖（闽书）

洛阳桥名万安桥蔡忠恵襄所造桥心有洲洲上有关门晋惠二邑界此江也王忠文十朋诗人行跨海金鳌背亭压横空玉虹腰葢咏此关（闽书）

泉州府治署庭有宋太宗御制戒石铭髙宗手勅权邦彦等题跋其碑尚存铭曰尔俸尔禄民膏民脂下民易虐上天难欺髙宗手勅近得黄庭坚所书太宗皇帝御制戒石铭恭味旨意是使民于今不厌宋徳也因思朕异时所歴郡县其戒石多置栏槛植以花草为守为令者鲜有知戒石之所谓也可令摹勒庭坚所书颁降天下非惟刻诸庭石且令置座右为晨夕之念岂曰小补之哉勅后有一缶字高宗御押也权邦彦等题其后云云王忠文十朋有修戒石诗君以民脂膏禄尔大夫士脂膏饱其腹曽不念赤子贪暴以自谋诛求不知耻指呼有鹰犬嗜欲肆蛇豕但言民至愚孰谓天在迩昭然甚可畏殃必反乎尔圣训十有六简严具天理大字刻山骨朝夕临坐起一念茍或违方寸寜不媿清源庭中石整顿自今始何敢警同僚兢兢惟勅已又有髙宗御制籍田碑在戒石碑之右石俱精莹煜煜有神气（闽书）

泉州郡治有忠献堂以韩魏公生此得名云后人易以清署至王忠文一仍其旧诗云相出相州生此州巍巍勲业宋伊周后人莫要轻更改更有堂名胜此不复即郡圃祠祀之中有安静堂蔡忠惠所作尝于此书荔支谱忠文解官时又有复安静堂旧额诗端明之孙字子强银钩铁画传遗芳昔年作郡古平海大笔亲书安静堂自从宣和至干道字与轮奂争光芒一朝忽遭俗眼白毁灭名姓争埋藏我来搜访久乃获老兵据为寝处床涤除五载尘土面字向堂上増激昂祖为第一孙是似书有家法称莆阳体具万安颇雄壮榜与忠献同翱翔因知文字乃至宝一时之厄庸何伤石鼓文有鬼神护淮西碑并日月光岂容泯灭暴秦火谁肎脍炙段文昌书生作郡太迂阔理财聴讼俱非长吾君若问何以治堂复韩蔡祠秦姜今纔五日京兆尔眷此陈迹犹未忘但愿兹堂日安静名与国寿俱无疆（闽书）

刘懋

太平山三十里有寒泉林朱文公母祝夫人墓在焉寒泉林之右为宋刘懋母墓世传懋越乡授徒岁暮得七金归道逢孕妇携儿欲赴水死问之曰夫妇不相存债迫到此问债几何曰七金即解与之及守岁篘酒炙虾夫妻相对了无愠色且为诗曰虾小红炉炙酒熟布裙篘正岁之夜遂有续题其门曰门将金锁锁帘挂玉钩钩居数日有以佳壤告者曰金钩挂玉帘形也懋以塟母而文简爚文安炳兄弟生焉（闽书）

刘珙

建阳刘忠肃珙少谒梦大干神祠梦金牌上有曲巷勒回风五字迨登第除诸王官上幸宫邸问诸王何业珙答以属对时月照窓隙上上曰可令对斜窓抝明月诸王方注思间珙遽以曲巷勒回风对上曰神语也（谒梦録）

徐寿仁

寿仁读书追古尤长于诗出逰遇佳山水极兴乃返晚傍所居筑坡种菊自号菊坡叟中葺数椽命庵曰梦蝶轩曰观鱼台曰漉酒泉守王十朋赠之诗南方有髙士仁义偃王裔家山辟幽陂手不香草艺秋至有黄花采采满衣袂客采酒盈尊诗出语惊世无心学渊明偶与渊明契（闽书）

梁龟年

梁龟年字永之长汀人王十朋寄之诗咏歌泝水舞雩风气压当时冠与童人似贾生年更少家传孙绰赋尤工孤罴傲兀深丛里一鹗轩昻众鸟中早取功名寄衣钵古来相种出山东（闽书）

陈知柔

孙褒字惟庵邃于经学词藻丰赡尤精书法尝与人诵说内外典四方瞻敬值岁晚吏索逋税褒方讲韩诗笑谓吏曰且候讲毕因诵赠卢玉川诗曰玉川先生洛城里破屋数间而己矣殊不经意陈知柔题其涵清阁诗曰追忆惟庵真可人诗成咳唾笔如神使登此阁一快写定有银钩铁画新（永春州志）

郑域

宋郑域字中卿三山人号松窓使北回有燕谷剽闻二巻纪北事甚详昭君怨咏梅一词云道是春来花未道是雪来香异水外一枝斜野人家冷澹竹篱茅舍富贵玉堂琼榭两地不同栽一般开兴比甚佳丽情云合是一钗双燕却成两镜孤鸾乐府多传之（笔精）

林彖

宋林彖莆人工诗闲行云风摇麦垄东西浪春入郊原逺近花闲趂溪流到村曲断垣乔朩两三家即事云草上浓霜泫未干曈昽初日破朝寒林中槁叶随风去红柿犹余鸟啄残彖号萍斋干道间诏举遗逸起家为迪功郎仙逰法华庵是其隠处（笔精）

吴锜

永福邑东有岳宫乃吴太博经创大门内建三清殿上梁日邑中诸寓公咸在吴以书梁俪语首逊给事黄公龟年公即领畧立解手帖濡笔作字云风马云车俪百顺勾陈之卫金枝玉叶拱万龄宸极之尊词语铿润笔法髙古太博初见公畧不经思复疑帛书非法既而双美吴始大喜心服归语家人子侄辈曰吾邦山川之秀有如此者詹事王公十朋曽逰作十竒律诗五言六十字见公集内亡友吴信可亦有纪逰诗云曽访神仙岩洞来人言伟观似天台藤萝足下猿猱啸钟鼓声邉日月开灯续佛光凝紫翠云将蜃气作楼台最怜贯石神龙尾犹带天东雨露回信可讳锜永福人诚敬而疏通博学而和粹月旦之评最所雅重世南方以得友为喜纳交不百日而遂隔今古嗟夫信可践履如此而遽止于斯亦可悲也已追思纪録以备遗忘（游宦纪闻）

林光朝

林光朝字谦之闽之莆田人隆兴元年进士以集英殿修撰提举与国宫卒光朝学于陆子正子正学于尹焞而光朝之学一传为林亦之再传为陈藻三传为林希逸其师友之际如此林俊曰艾翁不但道学倡莆诗亦莆之祖用字命意无及者后村虽工其深厚未至也（艾轩诗钞）

林艾轩以道学名而歌行亦效长吉如疎篱短短花枝阑鸠妇不鸣天雨寒横枝冻雀昨夜死水底黏鱼吹不起盘古一笑鸿蒙开神马负图从天来等作皆竒俊可喜惜其篇什不多（小草斋诗话）

艾轩读江西诗云神仙本自无言说尸解由来最下方（后村诗话）

林亦之

林亦之字学可盛年挟策逰四方卒不契去之红泉谒林光朝而师之左右三十余年遂为髙弟光朝卒莆人推亦之嗣讲席光朝之学一本躬行亦之户外屦几半于师矣或劝其著书答之诗曰讲学红泉不著书只将心学授生徒赵汝愚帅闽辟入东井书堂待以宾友之礼上其学业于朝命未下卒学者称网山先生（闽书）

网山林亦之学道于林艾轩喜为诗有出蓝之誉其佳句如把酒桂山下山云片片飞山房逢雨好人意与秋髙江从朩杪见秋向菊边多林缺孤峯出檐低逺树齐酒旗孤树见书卷一山无天逺未知萍梗迹书来说在藕花村身如燕子年年去家在渔舟处处移不谙水土愁为客忽聴乡谈喜近家八州斧钺迎行客十里旌旗遶暮峰年岁却从为客尽家书长是倩人题其它歌行佳者尚多理学中作如此才情语指不数偻（小草斋诗话）

网山自海口西行可三里居民皆业渔故名宋林亦之尝作亭读书其上扁曰月鱼为诗曰屋舎髙低住比邻活计同笭箵嫌月白螃蟹要霜红吠犬随村落卖鱼成老翁地咸耕种少海熟抵年丰（闽书）

烽火山在镇东卫城外闻警举燧之处山顶有嵌如屋凡三十六间名虎屋林纲山诗兴来走上烽火山着足不定秋风寒四边黄茅涓如雨低头一看毛髪竖几年要到紫莱乡大练小练并东墙如今一时在眼傍白云浮水天茫茫酒阑更欲吊虎屋无端日脚相催促一奴魋髻一跛足逐我下山如野鹿（闽书）

彭止

彭止字应期自号漫者尝谒辛弃疾值其昼寝题诗而去词云棊子声干案接尘午窓诗梦暖于春清风不动阶前竹谁道今朝有故人弃疾觉遣人追之延留累月所为诗皆清丽典雅有刻鹄集（闽书）

梁宗范

梁宗范字世则永福人年十三父携谒县宰见其神采秀异问所能垂拱对曰学诗宰因以所握墨竹扇命赋宗范援笔立就有只恐半天雷雨夜化龙应向手中成之句后登进士有文名（闽书）

张汰

蛰龙潭上有洲形如半月名半月洲宋进士张肩孟居此其子勔六岁诵唐诗谁把玉环分两片半将江水半浮空之句以形容其胜又有张汰者七岁不能言一日过此潭开口咏云蛰龙潭里蛰潭上风波急一日飞上天鱼虾不相及（永福县志）

朱文公

胡澹庵上章荐诗人十人朱文公与焉文公不乐誓不复作诗迄不能不作也尝同张宣公逰南岳唱酬至百余篇忽瞿然曰吾二人得无荒于诗乎杨宋卿以诗集求品题公答之曰诗者志之所至岂有工拙哉亦观其志之髙下如何耳是以古之君子徳足以求其志必出于髙明纯一之地其于诗固不学而能之至于格律之精粗用韵属对比事遣词之善否今以魏晋以来诸贤之作考之葢未有用意于其间者而况于古诗之流乎近世作者乃始留情于此故诗有工拙之论葩藻之词胜言志之功隠矣又曰古今之诗凡三变葢自书传所载虞夏以来及汉魏自为一等自晋宋间颜谢以后下及唐初自为一等自沈宋以后定着律诗下及今日又为一等然自唐初以前其为诗者固有髙下而法犹未变至律诗出而后诗之与法始皆大变以至今日益巧益密而无复古人之风矣故尝妄欲抄取经史诸书所载韵语下及文选汉魏古诗以尽乎郭景纯陶渊明之所作自为一编而附于三百篇楚词之后以为诗之根本凖则又于其下二等之中择其近于古者各为一编以为之羽翼与卫且以李杜言之如李之古风五十首杜之秦蜀纪行遣兴出塞潼关石壕夏日夏夜诸篇律诗则如王维韦应物辈亦自有萧散之趣未至如今日之细碎卑冗无余味也其不合者则悉去之不使其接于吾之耳目而入于吾之胸次要使方寸之中无一字世俗言语意态则其诗不期髙逺而自髙逺矣又曰来谕欲潄六艺之芳润以求真澹此诚极至之论然亦须先识得古今体制雅俗向背仍更洗涤得尽肠胃间夙生荤血脂膏然后此语方有所措如其未然窃恐秽浊为主芳润入不得也近世诗人只缘不曽透得此关而规规于近局故其所就皆不满人意无足深论又曰作诗须从陶栁门庭中来乃佳不如是无以发萧散冲澹之趣无由至古人佳处又曰作诗不学六朝又不学李杜只学那峣嵠底便学得十分好后把作什么用公之论诗可谓本末兼该矣公尝题广成子像云陈光泽见示此像偶记李太白诗云世道日交丧浇风变淳源不求桂树枝反栖恶朩根所以桃李树吐花竟不言大运有兴废羣动若飞奔归来广成子去入无穷门因写以示之今人舍命作诗开口便说李杜以此观之何曾梦见他脚板耶又言予平生爱王摩诘诗云漆园非傲吏自缺经世具偶寄一微官婆娑数株树以为不可及而举以语人领解者少观此则公之所取概可见矣公尝举似所作絶句示学者云半亩方塘一鉴开天光云影共徘徊问渠那得清如许为有源头活水来葢借物以明道也又尝诵其诗示学者云孤灯耿寒熖照此一窓幽卧听檐前雨浪浪殊未休曰此虽眼前语然非心源澄静者不能道观此则公之所作又可概见矣（鹤林玉露）

澹庵有荐贤録首章谓上欲求诗人遂荐十五人以王庭珪为首晦翁亦以能诗荐此时伊洛之学未甚専门也（贵耳集）

予顷年经行顺昌憩篔筜铺见有题煌煌灵芝一年三秀予独何为有志不就之语于壁间者三复其词而悲之不知题者何人适与予意会也庆元丁已八月七日再过其处旧题故不复见而屈指岁月忽忽余四十年此志真不就矣道间偶读此书并感前事戏题絶句鼎鼎百年能几时灵芝三秀欲何为金丹岁晚无消息重叹篔筜壁上诗（晦庵题跋书参同契后）

朱晦翁既以道学倡天下涵造义理言无虚文少喜作诗晚年居建安乃作斋居感兴二十篇以反其习自序其意断断乎皆有益于学而非风云月露之词也予从吾乡蔡元思念成诵得之其序曰予读陈子昻感遇诗爱其词旨幽邃音节豪宏非当世词人所及如丹砂空青金膏水碧虽近乏世用而实物外难得自然之竒宝欲效其体作十数篇顾以思致平凢笔力萎弱意不能就然亦恨其不精于理而自托于仙佛之间以为髙也斋居无事偶书所见得二十篇虽不能探索微眇追迹前言然皆切于日用之实故言亦近而易知既以自警且以贻诸同志云一曰昆仑大无外旁礴下深广阴阳无停机寒暑互来徃皇羲古神圣妙契一俯仰不待窥马图人文已宣朗浑然一理贯昭晰非象罔珍重无极翁为我重指掌二曰吾观阴阳化升降八纮中前瞻既无始后际那有终至理谅斯存万世与今同谁言混沌死幻语惊盲聋三曰人心妙不测出入乗气机凝氷亦焦火渊沦复天飞至人秉元化动静体无违珠藏泽自媚玉韫山含辉神光烛九垓玄思彻万微尘编今寥落叹息将安归四曰静观灵台妙万化此从出云胡自芜秽反受众形役厚味纷朶頥妍姿坐倾国崩奔不自悟驰骛靡终毕君看穆天子万里穷辙迹不有祈招诗徐方御宸极五曰泾舟胶楚泽周纲已凌夷况复王风降故宫黍离离玄圣作春秋哀伤实在兹祥麟一以踣反袂空涟洟漂沦又百年僣侯荷爵珪王章久已丧何复嗟叹为马公述孔业托始有余悲拳拳信忠厚毋乃迷先机六曰东京失其御刑臣弄天纲西园植奸秽五族沈忠良青青千里草乗时起陆梁当涂转凶悖炎精遂无光桓桓左将军仗钺西南疆伏龙一奋跃鳯雏无飞翔祀汉配彼天出师惊四方天意竟莫回王图不偏昌晋史自帝魏后贤合更张世无鲁连子千载徒悲伤七曰晋阳起唐祚王明绍巢封垂统已如此继体宜昏风麀聚渎大伦牝晨司祸凶干纲一以坠天枢遂崇崇向非狄张徒谁办取日功云何欧阳子秉笔迷至公唐经乱周纪凡例孰此容侃侃范太史受说伊川翁春秋二三策万古开羣蒙八曰朱光徧炎宇微阴眇重渊寒威闭九野阳德昭穷泉文明昩谨独昏迷有开先几微谅难忽善端本绵绵掩身事斋戒及此防未然闭关息商旅絶彼柔道牵九曰微月堕西岭烂然众星光明河斜未落斗柄低复昂感此南北极枢轴遥相当太一有常居仰瞻独煌煌中天照四国三辰环侍旁人心要如此寂感无边方十曰放勲始钦明南面亦恭已大哉精一传万世立人纪猗欤叹日跻穆穆歌敬止戒獒光武烈待旦起周礼恭惟千载心秋月照寒水鲁叟何常师删述存圣轨十一曰吾闻庖羲氏爰初辟乾坤干行配天徳坤布恊地文仰观玄浑周一息万里奔俯察方仪静隤然千古存悟彼立象意契此入徳门勤行当不息敬守思弥敦十二曰大易图象隠诗书简编讹礼乐矧交丧春秋鱼鲁多瑶琴空宝匣弦絶将如何兴言理余韵龙门有遗歌十三曰颜生躬四勿曽子日三省中庸首谨独衣锦思尚絅伟哉邹孟氏雄辨极驰骋操存一言要为尔挈裘领丹青着明法今古垂焕炳何事千载余无人践斯境十四曰元亨播羣品利贞固灵根非诚谅无有五性实斯存世人逞私见凿智道弥昏岂若林居子幽探万化原十五曰飘飖学仙侣遗世在云山盗启元命秘窃当生死关金鼎蟠龙虎三年养神丹刀圭一入口白日生羽翰我欲徃从之脱屣谅非难但恐逆天道偷生讵能安十六曰西方论缘业卑卑喻羣愚流传世代久梯接凌空虚顾盼指心性名言超有无快捷方式一以开靡然世争趋号空不践实踬彼榛棘途谁哉继三圣为我焚其书十七曰圣人司教化黉序育羣材因心有明训善端得深培天序既昭陈人文亦褰开云何百代下学絶教养乖羣居竞葩藻争先冠伦魁淳风反沦丧扰扰胡为哉十八曰童蒙贵养正逊弟乃其方鸡鸣咸盥栉问讯谨暄凉奉水勤播洒拥篲周室堂进趋极虔恭退息常端庄劬书剧耆炙见恶逾探汤庸言戒麤诞时行必安详圣途虽云逺发轫且勿忙十五志于学及时起髙翔十九曰哀哉牛山朩斤斧日相寻岂无萌蘖在牛羊复来侵恭惟皇上帝降此仁义心物欲互攻夺孤根孰能任反躬艮其背肃容正冠襟保养方自此何年秀穹林二十曰玄天幽且黙仲尼欲无言动植各生遂德容自清温彼哉夸毗子呫嗫徒啾喧但逞言词好岂知神监昏曰予昧前训坐此枝叶繁发愤永刋落竒功收一原驰骋今古剟华反实斯可谓志之所存者其中二篇论二氏之学犹若有轻重有无之辨晚学恨不得撰杖屦以质疑焉（桯史）

感兴诗二十首转陈子昂自托仙佛之髙条而为切于日月之实一章言伏羲肇人文皆造化自然之理二章言阴阳无始谓凿死混沌者为妄三章言人心与造化通惟至人能体之四章言不能体造化者为形役五章言周哀已久孔子作春秋而司马公乃责后世封大夫为诸侯非先见六章言汉衰独孔明伸大义而帝魏之失当革七章言唐启土不以正而致贼后之簒赖范太史声其罪八章言阴阳常倚伏当体阳复之端九章言北辰居其所当体为人心之要十章言圣人删诗定书皆以敬为传心之本十一章言伏羲仰观俯察以立象十二章言六经无传而程氏作十三章言颜曽子思孟子传习有要领十四章言元亨利贞之动静以诚为主十五章言学仙者逆天偷生十六章言佛论缘业而继之者谈空虚十七章言育材失其道十八章言作圣当自早十九章言仁义之心当守二十章言文辞之弊当除（黄氏日钞）

西方论缘业卑卑喻羣愚流传世代久梯接凌空虚顾瞻指心性名言超有无快捷方式一以开靡然世争趋号空不践实踬彼荆榛途谁哉继三圣为我焚其书此紫阳辟佛诗也飘飘学仙侣遗世在云间盗启玄命秘窃当生死关金鼎蟠龙虎三年养神丹刀圭一入口白日生羽翰我欲徃从之脱屣谅非难但恐逆天理偷生讵能安此紫阳辟仙诗也功不在孟子之下（遡园语商）

愚谓人居天地间有生必有死乃理之常生顺死安或寿或夭惟修身以俟之而巳或者偷生怖死盗窃天机欲为长生不死之计斯惑矣司马温公示道人有云借令真有蓬莱山未免亦居天地间君不见太上老君头似雪世人浪说驻红颜朱文公感兴诗云刀圭一入口白日生羽翰但恐逆天理偷生谁能安二公可谓达生死之理而安性命之常者也（言鲭）

或请予曰朱子感兴诗比子昻感遇诗有理致予曰譬之青裙白髪之节妇乃与靓妆袨服之宫娥争妍取怜埒材角妙不惟取笑旁观亦且自失所守要之不可同日而语也彼以拟招续楚词感兴续文选无见于此矣故曰离之则双美合之则两伤要有契予言者（丹铅録）

宋世五言古惟感兴三十八章尚有拾遗风格虽多作儒流见解其体制实髙出一时梅苏黄陈诸子各以诗名世无此调也茍律以唐人奚俟用修即五尺童子今皆能道矣夫感遇本咏懐者也伯玉唐人不能追嗣宗元晦宋人责以肩伯玉不已舛乎（少室山房笔丛）

逺游篇指要在愿子驰坚车之句（黄氏日钞）

云谷诸诗先生写幽居自得之乐其云天道固如此吾生安得寜自言不息之功如此幽居云乎哉（黄氏日钞）

卜居喜云谷之成（黄氏日钞）

感春赋空同赋皆用骚体而无其愁思寄兴悠逺矣（黄氏日钞）

桂林虞帝庙乐歌迎之章三一章思其所安在而后迎送之章三一章极其所徃而犹思文法髙妙语意无穷其曰渺冀州兮何有而应之曰畅威灵兮无外慨然斯世之意所寄焉者也（黄氏日钞）

汲泉溃竒石诗末句云慨然思古人尺璧寸阴重观诗至此唤醒处多（黄氏日钞）

晦庵先生诵佛经诗云聊披释氏书结之曰了此无为法身心同晏如又读道书诗终朝观道书继之曰于道虽未庶已超名迹拘先生之博览旁通葢如此然有先生之识则可无先生之识则惑也且此皆初巻诗多少年时所作晚岁论语集序自悔昔者吾几陷焉岂谓此时此类欤不然先生他日谓昌黎自说与大颠交此是昌黎平生死案何严也近世流弊浸淫凡言吾儒者多阴用异端之说甚者昌言异端之不可废而自贬吾儒之不及恐又误指先生初年之诗为证故书（黄氏日钞）

至日诗自叙顷以多言害道絶不作诗而诗末句云行迷亦已逺及此旋吾辀此悔心也然以先生晚年之学谓漫辞为虚费工夫则可若言以明道虽多何害耶（黄氏日钞）

西林再题谓向来妙处今遗恨万古长空一片心此亦非先生晚年之学（黄氏日钞）

公济勉以教外之乐先生答诗云如云教外传真的却是瞿昙有两心就渠所嗜处唤醒此纳约自牖之义也愚平生谓禅学为异端之异端凿空无据自号教外正其自纳败缺处然未有可余之说者今见先生诗庶以自信（黄氏日钞）

观洪遵双陆谱诗云近从新谱识枭卢拟唤安阳旧博徒只恐分阴间里过更教人诮牧猪奴葢用陶侃摴蒱者牧猪奴戏之语讥之深矣顷予会京口有蜀人袁象滪举林和靖语云平生所不能担矢与围棋予因谓慱之与弈其废时乱日一也吾夫子云为之犹贤乎巳者正借无益之事以甚言无所用心之为害非真谓博弈之犹可为也陶威公与林和靖之说殆天生自然之对因合之为四句曰双陆牧猪比围棊担矢同二公皆妙语千载仰髙风继又反之为四句曰牧猪滋畜养担矢溉禾蔬博弈何为者犹疑反不如（黄氏日钞）

答袁机仲诸书袁谓河图洛书不足信先生谓无奈顾命系词论语皆有是言袁谓邵子先天之说不足信先生谓自初未有画说六画满处为先天伏羲所画及卦成后各因一义推说则后天之学而文王所演其余答卦位纳甲等说纎悉具偹且寄以诗曰忽然半夜一声雷万户千门次第开若识无心涵有象许君亲见伏羲来其意象殆有不知乎舞足蹈者袁终不从先生叹曰信乎其道之穷矣（黄氏日钞）

答许顺之谓子韶说得尽髙尽妙处病痛愈深又一书近闻越州洪适欲刋张子韶经解为之忧叹不能去懐半畆方塘一鉴开天先云影共徘徊问渠那得清如许为有源头活水来此诗亦见答许顺之书中（黄氏日钞）

闻雷诗谁将神斧破顽阴地裂山开鬼失林我愿君王法天造早施雄断荅羣心读之令人感动岂为龙大渊辈发耶（黄氏日钞）

黄雀鲊诗坐以食稻果之罪葢戏为口腹解嘲耳岂亦有所指而言之耶（黄氏日钞）

游白鹿洞诗云不及杨李霸谓南唐兴书院事（黄氏日钞）

招隠操葢谓淮南小山初作本招隠者而使之仕后世皆失此意故再为申其旨又为反招隠言道义自得之乐时止时行无入而不自得也（黄氏日钞）

东坡与客论事难在去欲客曰苏子卿啮雪啖毡缩背出血无一语少屈可谓了死生之际矣然犹不免纳妇生子穷居海上且尔况洞房绮疏之下乎乃知此事不易消除王相公旦性俭约初无姬侍其家以二直省官治钱真宗使内东门司呼二人者责限为相公买妾二人以告公公不乐然难逆上旨遂听之初沈伦家破其子孙鬻银器直省官议以银易之白公公曰吾家安用此及姬侍既具呼二人问昔沈氏器尚在可求否二人谢曰向私以银易之今见在也公喜用之如素有声色之移人如此以是观之退之中秋夜琵琶筝见于张籍之诗范文正庆朔堂前花着于鄱阳之石刻者槩其平生其可勿信矣乎杜祁公衍两帅长安其初守清俭宴饮简薄倡妓不许升厅服饰粗质袴至以布为之及再至筵会或至夜分自索歌舞或系红裹肚勒帛吴曽漫録以为公之通变予不知何也胡澹庵海外北归饮胡氏园为侍姬黎蒨作诗殊累其为人朱子胡氏客馆观壁间诗自警云十年湖海一身轻归对黎涡却有情世路无如人欲险几人到此误平生为胡发也贤者于此且借以自警况在他人吾闻老耼不见可欲使心不乱诗末句或作男儿到此试平生春不其然今定前语为是善哉鲁男子吾所愿学者（余冬序録）

胡澹庵十年贬海外北归之日饮于湘潭胡氏园题诗云君恩许归此一醉傍有梨颊生微涡谓侍妓黎蒨也厥后朱文公见之题絶句云十年浮海一身轻归对黎涡却有情世上无如人欲险几人到此误平生文公全集载此诗但题曰自警云余观东坡志林载张元忠之说曰苏子卿啮雪啖毡蹈血出背可谓了死生之际矣然不免与胡妇生子而况洞房绮绣之下乎乃知此事未易消除文公之论澹庵亦犹张元忠之论苏子卿也近时郑叔友论刘项曰项王有吞岳渎意气咸阳三月火骸骨乱如麻哭声惨怛天日而眉容不敛是必铁作心肝者然当垓下诀别之际宝区血庙了不经意惟眷眷一妇人悲歌怅饮情不自禁髙帝非天人欤能决意于太公吕后而不能决意于戚夫人杯羮可分则笑嫚自若羽翼已成则欷歔不止乃知尤物移人虽大智大勇不能免由是言之世上无如人欲险信哉（鹤林玉露）

晁以道与陈叔易俱隠嵩山叔易被召出山以道作诗云处士何人为作牙尽携猿鹤到京华故山岩壑应惆怅六六峰前只一家籍溪胡原仲除正字朱文公寄诗云先生去上芸香阁阁老新峩豸角冠留取幽人卧空谷一川风月要人看二诗相似然以道后亦出山时人反以此诗嘲之文公巻舒以道难进易退髙节全名师表百世乃知终南少室之流与有道之士正不可同年语也（鹤林玉露）

朱文公有足疾尝有道人为施针熨之术旋觉轻安公大喜厚谢之且赠以诗云几载相扶藉瘦笻一针还觉有竒功出门放杖儿童笑不是从前勃窣翁道人得诗径去未数日足疾大作甚于未针时亟令人寻逐道人已莫知其所徃矣公叹息曰某非欲罪之但欲追索其诗恐其持此误他人尔（鹤林玉露）

世传满江红词云胶扰劳生待足后何时是足据见定随家丰俭便是龟缩得意浓时休进步须知世事多翻覆漫教人白了少年头徒碌碌谁不爱黄金屋谁不羡千锺禄奈五行不是这般题目枉费心神空计较儿孙自有儿孙福更不须采药访神仙惟寡欲以为朱文公所作予读而疑之以为此特安分无求者之词耳决非文公口中语后官于容南节推翁谔为予言其所居与文公邻尝举此词问公公曰非某作也乃一僧作其僧亦自号晦庵云又水调歌头云富贵有余乐贫贱不堪忧那知天路幽险倚伏互相酬请看东门黄犬更聴华亭鹤唳千古恨难收何似鸱夷子散发弄扁舟鸱夷子成霸业有余谋收身千乗卿相归把钓鱼钩春昼五湖烟浪秋夜一天云月此外尽悠悠永弃人间事吾道付沧洲此词乃文公作然特敷衍櫽括李杜之诗耳（鹤林玉露）

朱文公尝病女戒鄙浅欲别集古语成一书立篇目曰正静曰卑弱曰孝爱曰和睦曰俭质曰寛惠曰讲学且言如杜诗云嗟汝未嫁女秉心郁忡忡防身动如律竭力机杼中凢此等句便可入正静他皆仿此尝以书属静春先生刘子澄纂辑迄不能成公葢欲以配小学书也（鹤林玉露）

唐人栁诗云水边杨栁緑烟丝立马烦君折一枝惟有春风最相惜殷勤更向手中吹朱文公每喜诵之取其兴也（鹤林玉露）

朱文公于当世之文独取周益公于当世之诗独取陆放翁葢二公诗文气质浑厚故也（鹤林玉露）

朱文公与徐赓载书云放翁诗读之爽然近代唯见此人为有诗人风致如此篇初不见其着意用力处而语意超然自是不凡令人三叹不能已近报又已去国不知所坐何事恐只是不合做此好诗罚令不得做好官也文公于诗颇邃故能识放翁诗佳处洛阳刘文靖公谓李杜只是酒徒真孟浪语（池北偶谈）

朱子不见梅再用来字韵诗旧岁将除新岁来梅花长是雪毰堆如何此日三州路不见寒葩一树开野水风烟迷惨淡故园霜月想徘徊夜窓却恐劳幽梦速把新诗取次裁按文公以干道三年丁亥八月如长沙访南轩十一月同游衡岳十二月公归建阳道中抵新喻西境赋诗曰北岭苍茫雨欲来南山腾踏翠成堆穉松遶麓千旗巻野水涵空一鉴开客路情懐无倥偬今晨逰眺且徘徊自然触目成佳句云影无劳更剪裁故不见梅诗有此篇韵三州路谓潭衡袁也（瀛奎律髓）

朱文公诗迫近后山登定王台诗尾句从知爽鸠乐莫作雍门哀虽后山亦只如此干道二年丁亥文公访南轩于长沙所赋用事命意定格下字悉知律令杂老杜后山集中可也爽鸠出左传昭公二十年（瀛奎律髓）

朱子九日登天湖分韵赋诗得归字去岁潇湘重九时满城风雨客思归故山此日还佳节黄菊清樽更晚晖短发无多休落帽长风不断且吹衣相看下视人寰小祇合从今老翠微此干道四年戊子也文公去年访南轩于长沙故有此起句予尝谓文公诗深得后山三昧而世人不识且如故山此日还佳节黄菊清樽对晚晖上八字各自为对一瘦对一肥愈更觉好葢法度如此虚实互换非信口信手之比也山谷简斋皆有此格此诗后四句尤意气阔达时以去年冬除枢密院编修犹待阙于家（瀛奎律髓）

朱子观梅花开尽不及吟赏感叹成诗二首忆昔身无事寻梅只怕迟沈吟窥老树取次折横枝絶艳惊衰鬓余芳入小诗今年何草草政尔负幽期棐几氷壶在梅梢雪蘂空不堪三弄咽谁与一樽同鼻观残香里心期昨梦中那知北枝北犹有未开丛文公诗似陈后山劲瘦清絶而世人不识此两诗皆八句一串又何必晚唐家前颔聨后颈聨堆塞景物求工于一字二字而实则无味耶（瀛奎律髓）

性理中止采朱子诗之有性理字面者其余好诗俱删去岂知流连景物止以一二语见性情及寄托全在言外者其诗更妙如芣苢之篇何尝有一字说到室家和平化行俗美上（榕村语録）

朱子上母寿诗述韦斋平生无不详悉韦斋学问人品迥出人羣朱子作行述止平平叙次伊川为大中作文亦无一语褒扬曰先子之命云尔惟其如此所以可信东坡父子相命直欲凌絶古今至王荆公则竟父子相圣矣如何服人（榕村语録）

宋人用韵多错朱子虽古诗亦不出本韵却无破绽（榕村语録）

朱子每事议论都当行一点不错如诗表章陶靖节文推史汉韩栁之类（榕村语録）

建阳文公之乡也士者侈谈文公如东鲁之名孔子也书坊之书盛天下其绒毯氎囊不名毳罽其竹可以纸其泉氿洌可以酿其酿行东南茶岁三收苎岁四收白雪之梨豆腐之薧以文公之诗名诸郡（闽书）

自云谷过佛岭至玉枕山考亭在其麓宋朱韦斋逰此爱其溪山清邃可以卜居绍熙壬子文公成先志自崇安徙筑时年六十一矣越年学徒益众广而居之名精舍曰竹林后更改曰沧洲前作孔子燕居庙扁堂中和中奉孔圣配以颜曽思孟庑壁画濓溪明道伊川康节横渠洓水六先生像后増李延平为七贤文公与门徒晨夕礼拜而自居其右周垣之旁若庙祝然其尊奉圣道可谓至矣中和堂聨曰道迷先圣统学误逺方来则其自任之重若有不得而辞者玉枕翠屏皆文公所命沧洲精舍文公实卒是间（闽书）

武夷之溪东流凡九曲而第五曲为最深葢其山自北而南者至此而尽耸全石为一峰抜地千尺上小平处微戴土生林朩极苍翠可玩而四隤稍下则反削而入如方屋帽者旧经所谓大隠屏也直屏下两麓相抱之中西南向为屋三间者仁智堂也堂左右两室左曰隠求以待栖息朱氏隠求室诗曰晨窓林影开夜枕山泉响隠去复何求无言道心长（稗史彚编）

武夷在闽地十六洞天第五曲朱子精舍在焉作九曲棹歌以识其胜概云（地舆志）

永春小尖山西有大剧小剧二岭邑峻岭殊多而是岭尤剧朱文公剧头铺诗有如何独宿荒山夜更拥寒衾听子规之句（闽书）

龟仙山在福安县治西邑巨镇也朱文公到此乡民饭焉文公赠之句水云深处神仙府黍稻丰时富庶家（闽书）

仙洲山两峯并峙一尖一方下有永丰寺有密庵葢朱文公所频逰者有四亭曰昼寒曰紫微曰清湍曰野鹤皆文公所命文公前后游诗如闽乡饶竒山仙洲故称杰擘开千丈峡写尽一襟寒饮泉云出袖卧岭月流空阳崖惊素雪午扇怯清秋涧泻千寻白峯回四面青明灭青罗带周遭碧玉环晴岚染襟裾水石清肺肝云泉増旧观怒乐震寒朩云山合匝还生雾雪涧崩腾怒吼雷暖翠乍看浑欲滴寒流重听不胜清已惊素雪清人骨更喜苍烟染客衣直到仙丹竒絶处昼寒亭下玉龙飞皆其佳句（崇安县志）

苏绍成徳化人委业天庆观后隠北山朱文公尝造其庐书亷静二字赠之且铭其琴曰养君中和之正性去子忿欲之邪心乾坤无言物有则我独与子钩其深（闽书）

沈鞠山失其名字袁州宜春人由进士知钱塘尝植菊数百本以自乐晚节益坚适以九月九日殁朱文公挽之以诗爱鞠平生不爱钱此君原是菊花仙正当地下修文日恰值人间落帽天生与唐诗同一脉死随陶令葬千年如今忍向西郊哭东野无儿更可怜鞠山名字失传建树无考可据者晦翁一挽词耳然贤者不轻与人绎其语意征为亷吏云（杭州府志）

南塘挽赵忠定公云空令考亭老垂白注离骚杨楫跋楚词集注云庆元乙夘治党人方急赵公谪死于道先生忧时之意屡形于色一日示学者以所释楚词一篇（困学纪闻）

月波台在开化县金钱山北宋山长江天然建朱子过访作诗遗之曰潺湲流水注回塘中作平台受晚凉四面不通车马迹一樽聊饮芰荷香韩公无复吟花岛楚客何妨赋药房少待须臾更清彻月华零露洗匡床（衢州府志）

刘韫字仲固歴倅三州典二郡归隠于崇安县南所居有家山堂拙致堂昉斋仙人方丈龟峰楼月波台积芳园药圃春谷香界晚蔬秋香径曲池轩前村秀野朱晦翁为作十五咏以纪其胜（建寜府志）

敖东谷英一日山行午饭农家见壁上四絶句意甚警策或曰晦翁诗也一云鹊噪未为吉鸦鸣岂是凶人间凶与吉不在鸟声中二云耕牛无宿草仓鼠有余粮万事分已定浮生空自忙三云翠死因毛贵龟亡为殻灵不如无用物安乐过平生四云雀啄复四顾燕寝无二心量大福亦大机深祸亦深（坚瓠集）

朱晦庵访婿蔡沈不遇其女出葱汤麦饭留之意谓简亵不安晦庵题诗曰葱汤麦饭两相宜葱补丹田麦疗饥莫谓此中滋味薄前村还有未炊（时坚瓠集）

先生为絶学梯航斯文菽粟即童蒙皆能道之故先哲尚论者辄作道巍徳尊等语至若癖躭山水跌宏诗文一徃情深几为理学所掩惟寿昌吴氏一赞颇具只眼赞云先生毎观一水一石一草一朩稍清阴处竟日目不瞬饮酒不过两山行又移一处大醉则趺坐髙拱经史子集之余虽记録杂说举辄成诵微醺则吟哦古文气调清壮某所闻见则先生每爱读屈原离骚孔明出师表陶渊明归去来辞并杜子美数诗而已余今独梓其题跋若干巻亦即与寿昌同欣赏云海隅毛晋识（津逮秘书）

考亭先生毎饮后则以■〈艹捍〉菜供■〈艹捍〉一出于旴江分于建阳一生于严滩石上公所供葢建阳种集有■〈艹捍〉诗可考（稗史彚编）

朱文公大全集同僚小集梵天寺坐间雨作已复开霁步至东桥玩月赋诗二首有层云生薄晚凉雨遍空山之句（南宋杂事诗注）

朱子诗种豆豆苖稀力竭心已腐早知淮南术安坐获泉布葢本草言豆腐为淮南王刘安所作者也黄豆斗加菉豆升磨调油滓沥煮后点石膏者妙入莱菔一二片即不成腐浆合盐醋入釜化红水豆油衣掲干者先浸泔水后热之烂（物理小识）

朱文公刈麦诗霞觞幸自夸真一垂钵何须问毕罗集韵毕罗修食也按小说唐宰相有樱笋厨食之精者樱桃饆饠今北人呼为波波南人讹为磨磨（丹铅録）

槟榔生南海气味苦辛温涩无毒消榖逐水除痰澼三虫伏尸寸白朱子有槟榔五絶卒章戏简及之主簿云暮年药裹关心切此外翛然百不贪薏苡载来縁下气槟榔收得为袪痰锦文屡切劝加餐蜃炭扶留共一盘食罢有时求不得英雄邂逅亦饥寒向来试吏着南冠马甲蚝山得饫餐却藉芳辛来解秽鸡心磊落看堆盘个中有味要君参螫吻舂喉久不甘珍重人心亦如此莫将寒苦换春酣髙士沈迷簿领书有时红糁缀玄须定知不着金盘贮儿女心情本自无（广羣芳谱）

李约曰茶须慢火炙活水煎朱子诗地炉茶铛烹活火一清足称读书者（白眉故事）

王孙似猴而小大仅如拳朱文公山中诗王孙逺相唤韩元吉武夷精舍记山故多王孙是也（武夷山记）

宋黄山谷有二十八宿干支诗朱文公乃云读十二辰诗巻掇其余作此聊奉一笑曰夜闻空箪啮饥鼠晓驾羸牛耕废圃时方虎圈听豪夸旧业兎园嗟莽卤君看蛰龙卧三冬头角不与蛇争雄毁车杀马罢驰逐烹羊酤酒聊从容手种猴桃垂架緑养得鹍鸡鸣喔喔客来犬吠催煮茶不用东家买猪肉（羣谈采余）

身闲可以养气心闲可以养神身心俱闲与道合真韩退之诗曰断送一生惟有酒寻思百计不如闲陶渊明曰形迹凭化徃灵府独常闲朱晦翁曰深源定是闲中得妙用原从乐处生是闲一也韩不如陶陶不如朱韩也放陶也达陶也虚朱也实罗念庵曰影满棠梨昼日长筠帘风细紫兰香午窓睡醒无他事胎息闲中有秘方可谓通于闲之旨趣者（羣谈采余）

朱韦斋晦庵先生父也酷信地理尝招山人择地问富贵何如山人久之答曰富也只如此贵也只如此生个小孩儿便是孔夫子后生晦庵果为大儒文公为同安主簿日民以有力强得人善地者索笔题曰此地不灵是无地理此地若灵是无天理后得地之家不昌（尧山堂外纪）

义乌东平山有宋平昌刺史刘豪墓隆庆戊辰长至裔孙尚恭重修墓碑掘数尺见坟台台上有砖方尺许刻晦庵卜墓数云天圣戊辰葬此丘荫十八纪出公侯子子孙孙垂不替绳绳武武永无休五百四十一年损十七八歳裔孙修戊辰戊辰新一石重修重修千百秋秘书郎朱熹书按天圣戊辰至隆庆戊辰年数良是而长至又恰戊辰仍孙刘仕龙在宋赠武节侯修墓裔果年十七岁文公之数亦竒矣刘之曽孙辉熺皆文公门人故为之卜而刻之墓（笔精）

朱文公逰山寺逢僧谈命诗云此地相逢亦偶然漫将牛斗话因缘时行时止非人力莫问流年祇问天（樵书）

朱文公云陆子静之学自是胸中无奈许多禅何夫禅岂有许多般哉晚年则不然赋诗云了此无为法身心同晏如至无为而禅字亦无何多之与有（尺牍藏弆集）

丹铅録云朱子尝云某气质有病多在忿懥又云某之质失之暴悍又云不得已有言则冲口而出必至于伤事而后已此亦太阳之余证也慎按朱子平日与人论辨多奋发直前而乏和平委曲此不失为刚毅至于闻吕子约之死叹曰子约竟赍了许多鹘突道理去矣闻陆象山死哭之良久曰可惜死了告子夫评品切劘在朋友平日则可至闻其死亡不加惋惜而以讥讪何耶孔子于仲由尝曰若由也不得其死然戒之也至闻其死则叹曰天祝予朱子学孔子此处大相背矣按朱子语类记陆子静死先生率门人往寺中哭之既罢良久曰可惜死了告子此说得之文卿右朱子门人胡泳所记然不谓耳闻而云此说得之文卿葢记者亦有所疑也凡语类中门人杂记皆笺所自闻未尝假借他人而此云尔则其说之讹可知窃意朱门好事恶陆氏者设为此言考亭必万万不然而杨执以为竒货因家语而波及仲尼可乎朱子生平论辨无大于鹅湖者今録三律于左子寿诗孩提知爱长知钦古圣相传只此心大抵有基方筑室未闻无址可成岑留情传注翻榛塞着意精微转陆沈珍重友朋勤切琢须知至乐在于今子静诗墟墓生哀宗庙钦斯人千古不磨心涓流积至沧溟水拳石崇成太华岑昜简功夫终久大支离事业竟浮沈欲知自下升髙处真伪先须辨只今文公诗徳义风流夙所钦别离三载更关心偶扶藜杖出寒谷又枉篮舆度逺岑旧学商量加邃密新知培养转深沈却愁说到无言处不信人间有古今方万里云文公于二陆辈行仕宦皆先今陆氏兄弟诗题乃云示同志又有榛塞陆沈等语不逊甚矣而文公和之词意浑厚反以邃密深沈奬借之冀其自悟二家气象居然可见按方非论学者而其言如此所谓涂人皆知也杨以为忿懥然乎否乎（少室山房笔丛）

益都髙朩王予从女兄之夫博雅君子也尝遗予晦翁墨迹一巻诗云风雪集岁宴掩关聊自休今晨展遐眺倚此寒岩幽同云暗空室皓彩迷林丘崩奔小涧歇飞舞増绸缪仰看鸾鹤翔俯视江汉流乾坤有竒变澒洞惊两眸三酌不自温倚杖空冥搜悲歌动华薄璀璨忽满裘向来一杯酒浩荡千里逰亦复有兹赏微言寄清酬解携今几许光景逝不留懐人眇山岳省已纷愆尤对此竒絶境一欢生百忧茫然发孤咏逺思谁能收雪中与林择之祝弟登刘园之宴坐岩有懐南岳旧逰赋此呈择之属和并寄敬夫兄干道三年冬十二月上浣新安朱熹奉寄时灯下走笔右诗葢书寄南轩者昔人谓先生字学曹公今此书正类东坡先生巻首有柯敬仲题字后有欧阳圭斋及大梁班彦功跋（池北偶谈）

公以天下所系赖之身受六经之托著书满家望风承敎于门下者不可数计名斯堂也其将礼耕义种与天下治人情之田乎抑良农能稼而不能穑藏之名山待其人乎朱子之诗曰面似冻梨头似雪后生谁与属遗经公其念经之久荒而与吾徒锄治之则当何如也（朱字绿锄经堂记）

蔡元定

蔡元定字季通博学强记通术数逰朱晦翁门极喜之詹元善尤重之荐其传康节之学命使定厯密院札令赴行在蔡虽不应命人犹以聘君称之晦翁以道学不容于时胡纮章疏并及蔡谓之妖人坐谪道州以死蔡善地理学毎与乡人卜塟改定其间吉凶不能皆验及贬有赠诗者曰掘尽人间好陇丘寃魂欲诉更无由先生若有尧夫术何不先言去道州（谈薮）

绍兴辛已蔡元定在显庆堂推衍后世子孙休咎赋云显庆堂将后世推子孙绍复承吾书四传学业家还在五世因贪人产除纉俗流风六七代继兴遗迹八九渠数终轮奂犹有代御史尹仁为吹嘘厥后子沈集书经传注盛行于世而孙模杭辈相继表扬曽孙希仁以贪酷籍没成化丙申巡按御史尹仁入关夜梦一老人嘱求栖身之地叩其姓名曰蔡某也及至建阳访蔡氏子孙得其所传家谱阅之见西山推演后世之诗中预有姓名不觉悚然即捐俸为建传心堂葢其赋毫不爽云（涌幢小品）

赵忠定当国招蔡季通不至犹坐赵党谪死道州伪禁方严朱文公题其墓云有宋西山先生蔡季通之墓章泉哭之云鹃呌春林辱赠诗鴈回湘浦忽传悲兰枯蕙死迷三楚雨暗烟香碍九疑早日力辞公府檄暮年名入党人碑乌虖季子延陵字不待镵词行可知是时章泉句律如此宜为一世所宗晚年诗太坦率几于鳯徳之衰矣（后村诗话）

会景建送蔡季通赴贬云四海朱夫子征君独典刑青云伯夷传白首太玄经有客怜孤愤无人问独醒瑶琴空鏁匣弦絶不堪听其后景建亦坐诗祸谪舂陵而卒（后村诗话）

花竹幽窓午梦长此中与世暂相忘华山处士如容见不觅仙方觅睡方深得黒甜三昧西山蔡季通有睡诀云先睡心后睡眼海庵以为此古今未发之妙然其语本千金方云半醉酒独自宿软枕头暖葢足能息心自瞑目此睡诀也（坚瓠集）

严羽

严羽字仪卿自号沧浪逋客自风骚而下讲究精到即杂出古人之诗隠其姓名举以相试悉能辨别其世代门户尝作诗辨譬之禅乗汉魏晋与盛唐第一义也大厯以还小乗禅也晚唐声闻辟支果也学汉魏晋盛唐者临济下也学大厯以还者曹洞也又论诗法有五曰体制曰格力曰气象曰兴趣曰音节诗品有八曰髙曰深曰逺曰长曰雄浑曰飘逸曰悲壮曰凄怆其用有三曰起结曰句法曰字眼其大概有二曰优游不迫曰沉着痛快其极致有一曰入神其自诩诗辨自谓千百年公案析骨还父析肉还母李杜复生不易斯言也羽诗虽太祖唐人然其体裁匀密词调清壮无一语轶绳尺之外同时台人戴石屏深加奬重其子鳯山鳯山子子野半山邑人上官阆风吴潜夫朱力庵吴半山黄则山盛传宗派殆与黄山谷江西诗派无异（闽书）

夫诗有别才非关书也诗有别趣非关理也然非多读书多穷理则不能极其至所谓不涉理路不落言筌者上也诗者吟咏性情也盛唐诸人惟在兴趣羚羊挂角无迹可求故其妙处透彻玲珑不可凑泊如空中之音相中之色水中之月镜中之象言有尽而意无穷近代诸公乃作竒持解会遂以文字为诗以才学为诗以议论为诗夫岂不工终非古人之诗也葢于一唱三叹之音有所歉焉且其作多务使事不问兴致用字必有来歴押韵必有出处读之反复终篇不知着到何在其末流甚者呌噪怒张殊乖忠厚之风殆以骂詈为诗诗而至此可谓一厄也然则近代之诗无取乎曰有之吾取其合于古人者而已国初之诗尚沿袭唐人王黄州学白乐天杨文公刘中山学李商隠盛文肃学韦苏州欧阳公学韩退之古诗梅圣俞学唐人平澹处至东坡山谷始自出已意以为诗唐人之风变矣山谷用工尤为深刻其后法席盛行海内称为江西宗派近世赵紫芝翁灵舒辈独喜贾岛姚合之诗稍稍复就清苦之风江湖诗人多效其体一时自谓之唐宗不知止入声闻辟支之果岂盛唐诸公大乗正法眼者哉嗟夫正法眼之无传久矣唐诗之说未唱唐诗之道或有时而明也今既唱其体曰唐诗矣则学者谓唐诗诚止于是耳得非诗道之重不幸欤故予不自量度辄定诗之宗旨且借禅以为喻推原汉魏以来而截然谓当以盛唐为法虽获罪于世之君子不辞也（沧浪诗话）

严仪卿论诗以为当如水中之月镜中之花此诗家妙语也又引禅家羚羊挂角香象渡河等语见作诗者当不落理路不着言筌学诗者诚不可不知此意然观王右丞辋川别业与积雨辋川庄作李颀题璇上人山池诸篇皆从实地说何曽作浮滥语今人则全无血脉一句说向东一句说向西以为此不落理路不着言筌即水中月镜中花也此何异向痴人说梦而仪卿数语无乃为疑误后人之本耶（稗史彚编）

遵王钱氏曰世之论唐诗者必曰初盛中晚老师竖儒逓相传述揆厥所由葢创于宋季之严羽而成于明初之髙棅承讹踵缪三百年于此矣夫所谓初盛中晚者论其世也论其人也以人论世张燕公曲江世所称初唐宗匠也燕公自岳州以后诗章凄惋传得江山之助则燕公亦初亦盛曲江自荆州以后同调讽咏犹多暮年之作则曲江亦初亦盛以燕公系初唐也遡岳阳唱和之作则孟浩然应亦盛亦初以王右丞系盛唐也酬春夜竹亭之赠同左掖梨花之歌则钱起皇甫冉应亦中亦盛一人之身更歴二时将诗以人次耶抑人以诗降耶世之荐樽盛唐开元天宝而已自时厥后皆自郐无讥者也诚如是则苏李枚乗之后不应复有建安有黄初正始之后不应复有太康有元嘉开元天宝已徃斯世无烟云风月而斯人无性情同归于墨穴朩偶而后可也严氏以禅喻诗无知妄论谓汉魏盛唐为第一义大歴为小乗禅晚唐为声闻辟支果不知声闻辟支即小乗也谓学汉魏盛唐为临济宗大厯以下为曹洞宗不知临济曹洞初无胜劣也其似是而非误入箴芒者莫甚于妙悟之一言彼所取于盛唐者何也不若议论不涉道理不事发露指陈所谓玲珑透彻之悟也三百篇诗之祖也知我者谓我心忧不知我者谓我何求我不敢效我友自逸非议论乎昊天曰明及尔出王无然畔援无然歆羡诞先登于岸非道理乎胡不遄死投畀有北非发露乎赫赫宗周褒姒灭之非指陈乎今任其一知半见指为妙悟如照荧光如窥隙日以为诗之妙解尽在是学者沿途觅迹摇首侧目吹求形影摘抉字句曰此第一第二义也曰此小乗大乗也曰是将流而为中为晚盛唐之牛迹兎径佹乎其唯恐折而入也目翳者别见空华热膓者旁指鬼物严氏之论诗亦其翳热之病耳而其症传染于后世举目皆严氏之眚也发言皆严氏之谵也而互相标表期以药天下之诗病岂不傎哉（因树屋书影）

尧峰汪钝翁极论严沧浪以禅喻诗之非而于髙廷礼之分四唐则案以当时作诗之岁月而驳之曰燕公曲江亦初亦盛孟浩然亦盛亦初钱起皇甫冉亦中亦盛夫诗不可以若是论也予以毛诗考之作诵之家父见于桓公八年来聘十五年来求车为东迁以后之人矣其于诗也不害其为小雅黍离行役之大夫及见西京之丧乱当为东迁以前之人矣其于诗也不害其为王降而风故初盛中晚亦举其大概耳而盛唐之诗实有不同于中晚者非独中晚而已自汉魏及今有过之者乎葢论诗之气运则为中天极盛之运而在作者心思所注则常有不极其盛之意所谓不涉理路不落言筌言有尽而意无穷譬之于禅则正所谓透彻之悟也不求之此而但规抚于浮响慢句以为气象而托之盛唐此明嘉隆以来称诗者之过也于前人乎何尤（姜西铭集）

吾友汪钝翁不喜妙悟之论其一生病痛正坐此然仪卿诗实有刻舟之诮髙新寜亦然大抵知及之而才不逮云是岁重阳前一日记于京邸（蚕尾续文）

陆士规黄陵庙诗与严羽闻笛诗皆絶似唐而起句皆出韵故选者不之及然张籍洛阳城里见秋风何害其佳（小草斋诗话）

胡元瑞诗薮所选南宋絶句初读之似亦可喜细玩俱不甚佳今摘其胜此者陆士规黄陵庙诗云东风吹草緑离离路入黄陵古庙西帝子不知春又去乱山无主鹧鸪啼严仪卿闻笛诗云江上谁家吹笛声月明霜白不堪听孤舟万里潇湘客一夜归心满洞庭塞下曲云古戍秋生画角哀思归泣尽望乡台胡天日落寒风起但见黄沙万里来陆务观采莲云云散青天挂玉钩石城艇子近新秋风鬟雾鬓归来晚忘却荷花记得愁虽格不甚驯而有言外之意书之以待法眼（小草斋诗话）

诗话楼在邵武东城上即望江楼宋邑人严羽与客戴石屏谈诗于此世所传沧浪诗话是也后人奉羽像祀于其中（闽省通志）

予访沧浪先生吟巻积有岁年康熙戊申始得宋刻于亡友程太史翼苍一则幸夙愿之顿酬一则感故人之新逝秋窓篝火展巻怃然（蚕尾续文）

严粲

宋严粲坦叔华谷诗集一巻气格卑弱类晚唐之靡靡者一二絶句差有可观如秋入白苹风浪生痴云未放楚天晴青山湖外知何处中有斜阳一段明昨夜湖心共泊船一天星露宿寒烟朝来极目无洲渚知采苹花何处边稍有唐人音节华谷作诗缉林希逸以为在欧苏王刘东莱诸巨儒之上今盛传其书又称其五七言幽深夭矫意具言外观此集殆不然也集中赠李贾诗云汝与吾宗好注贾与严沧浪逰华谷与沧浪葢有宗族之谊诗派相似而差不及戴石屏赠二严诗云前年得严粲今年得严羽我自得二严牛铎谐钟吕（居易録）

严氏诗缉三十六巻粲自序曰二儿初为周南召南受东莱义诵之不能习予为辑诸家说句析其训章括其旨使之暸然易见既而友朋训其子若弟者竞传写之困于笔札胥命锓之朩此书便童习耳诗之兴几千年于此矣古今性情一也人能会孟氏说诗之法涵泳三百篇之性情则悠然见诗人言外之趣毛郑以下且束之髙阁此书覆瓿可也袁甫曰坦叔于黍离中谷有蓷葛藟不用旧说独能深得诗人优柔之意其它一章一句时出新意大抵宛转有旨趣可与言诗也已矣（经义考）

谢克仁

谢克仁字梦得以文词诗律游江湖间淳熙初元荐于乡有题金山诗云半夜鬼神朝水府五更鼓角动扬州大为张于湖所知以国士畏友待之谓其文如觞滥岷山不舍昼夜其为荡云沃雨之浸夫复何疑有诗集行世（闽书）

陈子常

陈子常字常翁仙游人精于周礼如井田封建先儒所未发明者悉画为图有诗云为成者十复为终终十还为百里同祗为诸儒泥方法不知起数总皆纵有周礼解（闽书）

黄铢

黄铢字子厚崇安人少师事刘子翚与朱熹为同门友少熹一岁为文畧相上下熹毎叹其不可企及其文学太史公诗喜屈宋曹刘而下及韦应物尤喜琴书隶法甚古得魏晋以前笔意其于骚词能以楚声古韵为之（尚友録）

李吕

云际岭北溪水出焉宋李吕诗凌空石磴三千丈匝地瑶林百万花自有眼来方见此直疑身已到仙家（光泽县志）

郑徳普

郑徳普字汝施幼颕敏淹洽刻意为诗与赵若槸范师孔游从唱和其题灵岩云山蒸云气睛能雨泉挟风声夏亦寒题齐云峯云石润黏苍藓涧髙流白云咏南楼云鴈断风仍急乌啼天正阴皆佳句也（闽书）

黄岩老

尧章自号白石道人潘徳久赠诗云世间官职似摴蒱采到枯松亦大夫白石道人新拜号断无缴驳任称呼时黄岩老亦号白石亦学诗于千岩诗亦工时人号双白石云（鹤林玉露）

黄朴

近时都下有士人许其姓者能迎致大仙所言多竒中嘉定壬午之春三山黄公朴同一二朋友访许扣功名大畧即书沙门光逺降先作自赞云伸脚自由屈脚自在不知十二部尊经不识三千条大戒醉后髙歌无障无碍当时若见阎王任他枷锁杻械又一云无疑无疑自有东西目前行检眼下阿鼻不认真实法性不念如来菩提捉取金毛狮子任教乌兎如飞后再书云黄子黄子文魁多士酝藉胸中十万兵纵横笔下三千字无垢为朋汪公相似若得火土相逢一跃禹门浪里后八年岁在已丑黄公果大魁天下黄生于壬子魁于已丑实符火土相逢之句状元局中诸公唱和诗有酝藉纵横一聫不差一字鬼物已先知之矣（游宦纪闻）

陈宓

安溪视诸邑最僻深山穷谷距县有阅五六日至者又气候多燠春夏之交雨淖则河鱼腹疾旱则瘴痞作焉俗信巫尚鬼市絶无药有则低价以贸州之滞腐不佳者贫人利其亷间服不瘳则淫巫之说益信诗曰蓝水秋来八九月芒芒山瘴一齐发时人信巫纸多烧病不求医令自活×陈复斋集（

祝穆

先君子幼孤文公朱夫子重渭阳之念实教育于家塾犹及亲炙当时讲论之益西山蔡先生勉斋黄先生特加敬爱先君子师事之晚年卜居建阳麻沙之南溪上扁于室曰南溪樟隠葢朱夫子之大书也述于文曰南溪樟隠记葢先君子之絶笔也又尝规一便坐取朱夫子岁寒二大字勒于其楣且系之以诗曰豫章偃蹇纳苍龙姿干寜须匠石逢借重岁寒云谷字絶胜松拜大夫封观是诗也可以知先君子固穷之志矣噫先君子嗜书手不释巻见于是记者无非述其刻苦问学勉励后人将欲以儒业承其家洙辄犯不韪僣以樟隠记附于先儒名世之作之次庶几托以有传用警其子若孙益求所以承先志云宝佑戊午仲秋上澣孤洙涕泣谨跋（事文类聚续集）

黄干

作诗第一对病是道学何者酒色放荡礼法所禁一也意象空虚不踏实地二也颠倒议论非圣非法三也议论杳眇半不可解四也触景偶发非有指譬五也宋时道学诸公诗无一佳者至于黄勉斋登临诗开口便云登山如学道可止不可已此正是譬如为山注疏耳晦翁诗却有不着相处然便欲以感遇拟子昻终觉不侔（小草斋诗话）

林希逸

刘克庄序希逸诗宋自光朝三传至希逸比之于师槁而华矣散而密矣严而纡矣搜索如象罔之求珠斵削如巨灵之施凿经纬如鲛人之织绡及其得心应手也简者如虫鱼小篆之古焉协者如韶钧广乐之奏焉偶者如雌雄二剑之合焉（闽书）

林希逸鬳斋十一稿入局句云寛心可要流香酒圆梦何须正焙茶其明皇按笛达摩渡芦二图长歌皆佳又六言蚯蚓两头是性桃花一见不疑了得葛藤三昧却叅芣苢诸诗鬳斋为林艾轩理学嫡派而诗多宗门语（居易録）

干淳间林艾轩始好深湛之思加锻錬之功有经岁累月缮一章未就者一传为网山林氏名亦之字学可再传为乐轩陈氏名藻字符洁三传为竹溪诗比其师槁干中含华滋萧散中藏严密窘狭中见纡余（刘后村题跋）

余良弼

余良弼顺昌人子大雅与游敬仲同时从朱子游深得求放心之旨两捧乡书良弼有教子诗云白髪无凭吾老矣青春不再汝知乎年将弱冠非童子学不成名岂丈夫幸有明窓并净几何劳凿壁与编蒲功成欲自殊头角记取韩公训阿符（万姓统谱）

冯取洽

冯取洽号双溪翁延平人题风月楼一聨一溪流水一溪月八面疏棂八面风诗林皆以为秀杰之句（诗人玉屑）

翁定

吾郡胡季昭宝庆初为大理评事应诏上书言济邸事窜象郡建人翁定送行诗云应诏书闻便逺行庐陵不独诧邦衡寸心只恐孤天地百口何期累弟兄世态浮云多变换公朝初日盍清明危言在国为元气君子从来岂愿名（鹤林玉露）

郭周孚

建安郭周孚未第时梦人以诗一聨示之云鸡人唱晓沈潜际汉殿传声彷佛问郭于梦中口占续之云自庆寒儒千载遇梦魂先得觐天颜继于余中榜登甲科初与同袍伏阙以待唱第忽闻岧嶤间有连声长歌了不成词调不觉问其旁坐有应之者曰此所谓鸡人唱晓也郭欣然悟前诗之先定后恬于仕进官至员郎所至以清慎称之（春渚纪闻）

黄子信

黄子信长泰人嘉定中特科以文章学谊为学者师初调新会盐场帅杨长孺以其老故心易之子信投以诗云六年两度拜宸旒换得青衫白上头飞鹊祇因无树绕穷猿何暇择林投明知着脚当来误几欲抽身不自由安得有钱了官债便无三径也归休遂拂衣去长孺得诗恨相知之晚及归又作诗云笑倩西风拂旧埃归时行李似初来也知三载清贫好博得抽簪强健回有散翁集行世（闽省通志）

全闽诗话巻四


●钦定四库全书

全闽诗话巻五

兖州府知府郑方坤 撰

○宋　元

阮元龄

干道元年寜徳大旱官民祷而不应漳湾仕人阮元龄撰愬旱魃文斋祷龙湫大雨三日乃止是夕元龄梦黄衣使者来曰上帝命取愬魃文君请促装元龄觉悟乃起斋沐録其文而焚之明日遂卒年三十五其文曰吁咄哉酷魃肆虐多歴时所恒旸烈熇炖燥灼煦譬堪舆大于一髙俎穷极万一罗致罙弆（音举藏也）百亿魃属悉持巨炬燹笈烁毛个籚皴■〈目皮〉（个末五切籚米古切皴音胥火烈也）风伯■〈田垂〉怨（■〈田垂〉音篆怨音恋不靡也）■〈籚力〉厥贪污（■〈籚力〉音籚助也）动塸■〈土屋〉堁（音课尘也）出入胥■〈白上功下〉（音举）■〈火离〉云疾雷震赫时暑九泉焦而扬尘苹荇燎而成■（音举干菜也）流泉石之渊渊窘蛟龙而就肗（音汝鱼不鲜也）粢盛夷于蒿艾糠粃弥于稷黍民■〈入上林下〉而颠（■〈入上林下〉音览愁也）物妥而脯（妥音俵落也）倒悬不足以喻其急啖荼不足以拟其苦乃刲羊乃■〈疋上皿下〉醑（■〈疋上皿下〉音亚杯也）乃鸣螺乃敤鼓（敤音凂击也）乃登崇丘而临吉土巫咸抑扬歌间降汝汝魃百亿于时处处济济衣冠盘辟俯伛亦有竒章彰我肺腑汝醉而歌汝乐而语巫咸受辞曰为我语我语诸甫无病斯旱无徒斯楚吾将倒天潢而下流吾将击沧海而下■〈霝上冉下〉（音濡雨也）吾将泻积石之源吾将决常山之渚迟吾须臾百美俱举人皆汝然欢声噳噳阅日涉旬俯伏以伫石燕不飞商羊不舞纵一瓢会不入意杼咄哉酷魃俟吾之举嗟魃汝来无念尔祖在昔帝乙孔仁宣王孔武戒五事而嘉应未符奉圭璧而寜莫我许春秋二百四十二年屡书不雨歴汉涉唐其间循良之吏聪明之主忧民重糓小心诩诩乃祖■〈亻日日〉然悍如蛟蜛名声不详谈者孰数少而乳汝小子凶绪遭逢圣明宜规宜矩如何不悛尤深鉏■〈晋御〉（音语）计汝之辜当膏钺斧我骨不凡行跨飞雾叩之帝阍再拜覼缕帝哀下民寜不震怒谅勅六丁撮汝骁鼠汝于斯时虽悔何补言未及既有一旱竖犴然而来剖析今古曰子儒者也言胡妄吐洪范之书如日之午恒旸之罚由僭之取方今上自朝廷下至郡府细及黔民逺逮戎虏或専威福或司衡■〈更斗〉（音汝）倡优之饰■〈犭俞〉■〈犭伏〉楚楚凡庶之居侈于禁御乖天之和以来斯阻于我何辜而蒙我哑（音坞）淫巫不信又何足与肯彼之言疑我腾怚子殆未明耶主人未及应云雾滃然而去（闽书）

林宋伟

林宋伟字力叟永福人在太学时袁公爕无罪而与羣小同被蘖言去国士论不平宋伟送袁诗有云韩非老子还同传乞与时人仔细看之句诗出名震辇下（闽书）

嘉定间北人交攻廷臣有以和战守三策为言者谓战为上策守为中策和为下策是时胡榘侍郎端主和议会入朝时四明袁爕侍郎与胡公廷争専主战守议仍以笏击胡公额遂下侍从台谏集议后袁公以此辞归太学诸生三百五十四人作诗以送袁公曰天眷频年惜挂冠谁令今日逺长安举幡莫遂诸生愿祖帐应歌行路难去草岂知因害稼弹乌何事更惊鸾韩非老子还同传冯仗时人品藻看今江东仓使状元公甫即其子也（白獭髓）

曽从龙

曽参预从龙赴省时馆于衢之顺溪题一絶云红照西沈暂解鞍偶然假馆岂求安新丰独酌谁为侣坐对窓前竹一竿（娱书堂诗话）

林叔弓

张乂延平人少负才入太学有声为率性斋长既又为时中斋长其人眇小而好作为动以苛礼律诸生同舎多不平之莆田林叔弓亦轻浮之士也于是以其名字作诗赋各一首嘲之其警聨云身材短小欠曹交六尺之长腹内空虚乏刘又一点之墨诗警句云中分爻两段风使十横斜文上元无分人前强出些曲尽形容之妙闻者絶倒又私试舜辟四门赋云想帝女下嫔大展亲家之礼谅商均不肖几成太子之逰天子之堂九尺云假令晏子来朝莫窥其面纵使曹交入见仅露其头颜渊具体而微赋云博我以文约我以礼望之俨然遒与之貌天与之形眇乎小耳亦皆叔弓之所为也（齐东野语）

李东

李东字子贤纲族孙也受学朱文公既登第簿庐陵秩满周必大饯以诗云地跨江南秀气兼玉成界尺直方亷西曹久处习凿齿髙士惟知孙子严（闽书）

刘裒

伯宠武夷文士尝宦于朝以台评而归有句云去日春蚕吐素丝归时秋菊剥金衣沙鸥不入鸳鸿侣依旧沧浪遶钓矶怨而不怒之词也（诗人玉屑）

马子严

子严字庄父号古洲建安人乌林行云荆州儿曹不足恃何物老瞒欺一世兵书浪语十三篇不料乌林出竒计隆凖云孙驱伏龙紫髯强援要江东戈船植羽蔽寒日雪浪崩崖惊晚风行间一卒如儿戏持火絶江人不意灰销汉贼终老心功入乔家少年壻君不见华容道旁春草生魂销不听车马声哀猿夜啼霜月冷空余野磷沙边明诗人玉屑谓此诗词意精深不减张王乐府惜世无知者録遗后人共评之（宋诗纪事）

宋马子严宿仙霞岭诗云月影自催人起早泉声不许客眠安摹写真切余家在闽北上徃来必由斯岭辄赏此句不置白玉蟾集亦载此首未知孰是（笔精）

建安马子严庄父博涉经史工诗文尤长于词有闺思鹧鸪天云睡鸭徘徊烟缕长日髙春困不成妆步欹草色金莲润捻断花须玉笋香轻洛浦笑巫阳锦衣亲织寄檀郎儿家闭户藏春色戏蝶游蜂不敢狂（坚瓠集）

陈谠

莆阳陈谠文人也刻金字于灵壁石以寿韩侂胄至称曰我王韩败遂为言者所弹陈留题吴山三茅观梅亭句云竹宻不知云欲雨山髙尽见水朝宗继是犹未有和者（四朝闻见録）

刘清夫

刘清夫字静甫建阳人诗学与刘子寰齐名尤长乐府所作多入中兴选中居麻沙尝至武夷有咏梅念奴娇一词云乱山深处见寒梅一朶皎然如雪的砾姸姿羞半吐斜映小窓幽絶玉染香腮酥凝冷艳客态天然别故人虽逺对花谁肯轻折疑是姑射神仙幔亭宴罢迤逦停瑶节爱此溪山供啸咏饱玩洞天风月万石丛中百花头上谁与争髙洁秾桃艳李不须连夜催发（武夷山志）

真徳秀

王梅溪守泉会邑宰勉以诗曰九重天子爱民深令尹宜懐恻隠心今日黄堂一杯酒使君端为庶民斟真西山帅长沙宴十二邑宰于湘江亭作诗曰从来官吏与斯民本是同胞一体亲既以脂膏供尔禄须知痛痒切吾身此邦素号唐朝古我辈当如汉吏循今日湘亭一杯酒便吹散作十分春二诗真有万物一体之意今日令尹与邑宰会饮可亦有此怀抱否（知新録）

陈子长韔守瑞阳用刑甚峻西山真公勉以诗曰粉省郎官出把麾故人何以赠箴规孔门仁恕真心法汉史循良乃吏师听讼莫嫌刀似笔爱民终见口成碑玉麟夜语如相问为说如今两鬓丝与谀悦者异矣（随隠漫录）

陈子文好赈施浦城贵籴而子文贱粜之真文忠为作劝粜诗阳和二月春草朩皆生意那知田野间斯人极憔悴殷勤问由来父老各长喟富室不怜贫千仓尽封闭只图价日髙弗念民已敝去年值饥荒自恨无噍类幸哉活至今且复遇荒岁庶几一饷乐养育谢天地岂期新春来米榖更翔贵况又絶市无纵有湿且碎何由充饥肠何由饱孥累恨不死荒年免复见忧畏我闻父老言痛切贯心肺行行至平洲境象殊顿异白粲玉不如一升纔十四问谁长者家作此利益事父老合掌言子文姓陈氏起家本儒生畴昔乐赈施忆昨难食时巨室争谋利米斗三百余独收七十二三都数千口受彼更生惠开库质敝衣假此赈贫匮取本不取息所活岂胜计我曹非此翁久作沟中胔吁嗟薄俗中乃有此髙义吾邦贤使君爱民均幼穉一闻平粜家褒赏无不至或与旌门闾或与锡金币独有颍川翁宠光未之被故作行路谣庶彻铃斋邃且俾殖利徒闻风黙知媿（闽书）

真西山帅长沙郡人为立生祠一夕有大书一诗于壁间者其词云举世知公不爱名湘人苦欲置丹青西天又出一活佛南极添成两寿星几百年方锺间气八千春愿祝修龄不须更作生祠记四海苍生口是铭（鹤林玉露）

真文忠负一时重望端平更化人徯其来若元佑之洓水翁也是时楮轻物贵民生颇艰意谓真儒一用必有建明转移之间立可致治于是民间为之语曰若欲百物贱直待真直院及童马入朝敷陈之际首以尊崇道学正心诚意为第一义继而复以大学衍义进愚民无知乃以其所言为不切于时务复以俚语足前句云吃了西湖水打了一锅面市井小儿嚣然诵之（癸辛杂识）

文章正宗初萌芽西山先生以诗歌一门属予编类且约以世教民彝为主如仙释闺情宫怨之类皆勿取予取汉武帝秋风辞西山曰文中子亦以此辞为悔心之萌岂其然乎意不欲收其严如此然所谓携佳人兮不能忘之语葢指公卿羣臣之扈从者似非为后宫设凡子所取而西山去之者大半又増入陶诗甚多如三谢之类多不入（后村诗话）

龙州刘改之诗云退一步行安乐法道三个好喜欢缘真西山喜诵之葢好侫恶直人之常情直言贾祸在昔不免故万事道好不特司马徳操为然即夫子亦有危行言孙之说真西山喜诵亦有感而然也（知新録）

王迈

实之莆人登甲科甚有文名落魄不羁为正字日因轮对及故相擅权理宗宣谕曰姑置卫王之事迈即抗声曰陛下一则曰卫王二则曰卫王何容保之至耶上怒不答径转御屏曰此狂生也迈后归里自称勅赐狂生尝有诗云未知死所先期死自笑狂生老更狂又赋沁园春云狂如此更狂狂不已押赴琼崖（齐东野语）

月峰山上有大仙岩岁旱祷之宋傅诚筑月山书院其下王迈诗山下闻书声胜似听丝竹山中嚼书味胜似饱梁肉丝竹无趣空有音粱肉悦口不悦心月山主人真好事积书连屋床横琴直面青天垂阔野满懐月色娱良夜羣儿诵书鸾鹤鸣卧而听之神思清人间乐事天所惜月山之乐为第一我看羣儿个个竒腰斤行斫月中枝伊渠来作月山客未肯轻和月山诗（闽书）

洪天锡

近世敢言之士虽间有之然能终始一节明目张胆言人之所难者絶无而仅有曰温陵洪君天锡君畴一人而已公在闽阃日尝书桃符云平生要识琼崖面到此当坚鐡石心葢其刚劲之气未尝一日少沮也（齐东野语）

潘牥

潘牥字庭坚落笔不凡有镡津懐旧词云怕见倚阑干阁下溪声阁外山空有旧时山共水前欢暮雨朝云去不还想是蹑飞鸾月下时时认佩环月又渐低霜又下更阑折得梅花独自看（后邨诗话）

庭坚才髙气劲读书五行俱下终身不忘作文未尝起草尤长于古乐府年六七岁时尝和人诗云竹纔生便直梅到死犹香识者已知其不永其论巴陵一疏至今人能论之以此终身坎■〈土禀〉焉刘潜志其墓云公论如元气兮入人之肝脾有一时之荣辱兮有千载之是非昔在有周兮观孟津之师于叩马之諌兮曰扶而去之彼八百国之同兮不能正一士之异呜呼此所谓世教兮所谓民彝正谓此也（齐东野语）

潘庭坚题岳麓寺道乡台曰坡仙不谪黄黄应无雪堂道郷不如新此台无道乡青山非其人山灵能颉颃一落名胜手境与人俱香悲吟倚空寂临眺生慨慷道乡不可作承君不可忘（困学纪闻）

马光祖知高邮军适值管军官荣全率众叛据城纵军刼掠与同党王安等饮宴有妓毛惜惜不服趋侍全痛责之惜惜云妾虽贱妓不曽服侍反臣全遂斩之秋崖方岳作义娼传阃臣以闻特封英烈夫人潘庭坚诗云淮海艳姬毛惜惜蛾眉有此万人英恨无七首学秦女向使裹头真杲卿玉骨花颜城下土氷魂雪魄史间名古今无限腰金者歌舞筵中过一生（知新録）

宋赵汝谈直玉堂诗云宫井城鸦欲动时春猿梦断北山移揽衣拟草归田赋犹是金莲烛半枝潘牥陪祀诗云玉天无滓月光寒霁色分明在露盘一夜九重全不寐时敎中使卷帘看隽永有味不似宋格（笔精）

徐范

宋三山徐范字彝甫庆元中与杨宏中劾韩侂胄编管逺方禁锢志乗及纲鉴称为六君子然未传能诗也尝登太行山云茫茫逺树隔烟霏猎猎西风振客衣山雨未晴岚气湿溪流欲尽水声微回车庙古丹青老碗子城荒草朩稀珍重狄公千载意马头重见白云飞范登嘉定进士通判泽州官终朝奉大夫实不肖族祖也诗所传者仅此耳见河南通志（笔精）

廖衡

廖衡顺昌人六岁能属文县尉催租见之命吟雨中山茶有泪多陈后愁离殿浴出杨妃困倚阑之句尉喜甚尉湖外人时方得家书复出骈语洞庭消息寄来迟衡应声曰巫峡梦魂归去早尉大竒之名闻郡守檄县礼遣至试以诗迎题立就婉丽可喜即赴乡举主司得其文置在第三守私易之自是絶意功名终老林壑（闽书）

林洪

泉南林洪字龙发号可山肄业杭泮粗有诗名理宗朝上书言事自称和靖七世孙冒杭贯取乡荐刋中兴以来诸公诗号大雅复古集亦以已作附于后时有无名子作诗嘲之曰和靖当年不娶妻只留一鹤一童儿可山认作孤山种正是瓜皮撘李皮葢俗语以强认亲族者为瓜皮撘李树云（梅磵诗话）

林可山称和靖七世孙不知和靖不娶已见梅圣俞序中矣姜石帚嘲之曰和靖当年不娶妻因何七世有孙儿若非鹤种并梅种定是瓜皮撘李皮石帚之诗特甚于郭崇韬李环之挝戒之（随隠漫録）

向游武夷六曲访止止师偶雪天得一兎无庖人可制师云山间只用薄批酒酱椒料沃之以风炉安座上用水少半铫候汤响一杯后各分以筯令自筴入汤摆熟啖之乃随宜各以计供之因用其法不独易行且有团栾暖热之乐越五六年来京师乃复于杨泳斋伯昺席上见此恍然去武夷如隔一世杨勲家嗜古学而清苦者宜安此山林之趣因作诗云浪涌晴江雪风翻晚照霞日忆山中味多忘贵客家（山家清供）

莲花中嫩房截底剜穰留其孔以酒浆香料和鱼块实其内仍以底坐甑内蒸熟或中外涂以蜜出楪用渔父三鲜供之向在季春坊席上曽受此供得诗云锦瓣金房织几重逰鱼何事得相容涌身既入花房去好似华池独化龙季大喜送端砚一枚龙墨五笏（山家清供）

敖陶孙

陶孙字器之一字臞翁福清人淳熙庚子乡荐第一庆元已未登进士主通州海门县簿教授漳州辟酒所干官改广东转运司主管文字用荐改签书平海军节度判官兼内外宗正簿转奉议郎主管华州西岳卒年七十四所与逰赵汝谠杨长儒李韶林公遇刘克庄皆一时知名之士有臞翁诗二巻（南宋诗选）

初朱文公在经筵以耆艾难立讲除外祠先生送篇有曰当年灵寿杖只合扶孔光赵丞相谪死先生为甲寅行以哀之语不渉权臣也或为律诗托先生以行京尹承望风旨急遽捕先生微服变姓名去当是时先生少壮忠愤鸣号于都邑众大之区几不免矣卒幸免既退既老呫哔于寂寞之滨只字半句不易为人致然先生名益重托先生以行者益众而江湖集出焉会有诏毁集先生卒不免呜呼前世以言语得罪者多矣种豆观桃往哲深戒至本朝列圣好文怜才骚人雅士徃徃以文墨受知简斋放翁诗尝验矣先生之诗主乎忠孝不主乎刺议送朱哀赵之作发于性情义理之正顾藏稿不轻出真诗未为先生福而赝诗乃为先生祸鸣呼悲夫（刘后村集）

先生起寒苦涉忧患明练世务居官多可书而谈者目以名儒自有载籍以来悉记览乱籖丛书搜硏抄纂竒字粤义穿抉呈露诸文皆有竒骨可行世传逺而人独诵其诗（刘后村集）

赵忠定既以议者之言去国善类多力争而逐韩平原之权遂张公议哗然日有悬书北阙下者捕莫知主名太学生敖器之陶孙亦有诗其间曰左手旋干右转坤羣公相扇动流言狼胡无地归姬旦鱼腹终天痛屈原一死固知公所欠孤忠赖有史长存九原若遇韩忠献休说渠家末代孙一时都下竞传既乃知其出于器之平原闻之亦不之罪也器之后登进士第今犹在选调中（桯史）

桯史谓赵忠定既以人言投荒善类多力争被逐而韩侂胄之权遂张公议哗然谤书日悬阙下虽加疏捕莫得其名太学生敖器之亦有诗末云九原若遇韩忠献休道渠家末代孙葢侂胄乃韩忠献琦曽孙也一时都下竞为传写侂胄虽知出器之手亦不之罪器之后登进士按器之成是诗墨未干而壁已舆去器之恐易服逃去变姓名侂胄逐始成进士此云侂胄不之罪未之考也器之闽人（因树屋书影）

庆元初韩侂胄既逐赵忠定太学诸生敖陶孙赋诗于三元楼云云方书于楼之朩壁壁已不复存陶孙知捕者至急更行酒者衣持暖酒具下捕者与交臂问敖上舍在否对以若问太学秀才耶饮方酣陶孙亟亡命归走闽后登乙丑第（四朝闻见録）

宝绍间中兴江湖集出刘潜夫诗云不是未三能跋扈只缘郑五欠经纶又云东风谬掌花权柄却忌孤髙不主张敖器之诗云梧桐秋雨何王府杨栁春风彼相桥曽景建诗云九十日晴春景少一千年事乱时多当国者见而恶之并行贬斥（鹤林玉露）

宝庆元年转奉议郎赐绯鱼袋主管华州西岳庙年七十二矣异时交游类当世闻人至是旁落将尽又少娶昆山沈氏严之如宾奉祠之年适甫悼亡室无妾媵躬执炊爨稍有俸钱买田二畦筑室一区深居简出客至从户内摇手谢絶之所与徃还同里林公遇连江李韶莆田刘克庄二三君子而已间有占■〈亻毕〉则之寂寞之野时谓金璧易求其片言难致也然诗名益重托者益众故江湖集出而有诏毁之矣卒年七十四合沈氏葬祔东皋先茔刘文定题曰臞庵敖先生墓其铭议郎之秩华山之庙既啬于少复夺之老卓哉臞翁畴昔自号掲之碑颜以配贞曜今遗文真者仅仅一二大都善名理而世则多其言诗云（闽书）

闲暇日与弟侄辈评古人诸名人诗魏武帝如幽燕老将气韵沈雄曹子建如三河少年风流自赏鲍明逺如饥鹰独立竒矫无前谢康乐如东海杨帆风日流丽陶彭泽如绛云在霄舒巻自如王右丞如秋水芙蕖倚风自笑韦苏州如园客独茧暗合音徽孟浩然如洞庭始波朩叶微脱杜牧之如铜丸走坂骏马注坡白乐天如山东父老课农桑事言言皆着实元微之如李龟年说天宝遗事貌悴而神不伤刘梦得如镂氷雕琼流光自照李太白如刘安鸡犬遗响白云核其归存恍无定处韩退之如囊沙背水惟韩信独能李长吉如武帝食露盘无补多欲孟东野如埋泉断剑卧壑寒松张籍如优工行乡饮时有诙气栁子厚如髙秋独眺霁晚孤吹李义山如百宝流苏千丝鐡网绮宻环妍要非自然本朝苏东坡如屈注天潢倒连沧海变眩百怪终归雄浑欧公如四瑚八琏正可施之宗庙荆公如邓艾缒兵入蜀要以险絶为功山谷如陶弘景祗诏入官析理谈玄而松风之梦故在梅圣俞如关河放溜瞬息无声秦少游如侍女步春终伤婉弱后山如九皋独唳深林孤芳冲寂自姸不求识赏韩子苍如梨园按乐排比得伦吕居仁如散圣安禅自然竒逸其它作者未易殚陈独唐杜工部如周公制作后世莫能拟议此评子侄得之为多外自写两纸其一以遗莆阳刘潜夫其一以遗同舍朱仁叔二公皆知诗者且其语亹亹逼人故为之书嘉定八年夏至后二日长乐敖陶孙（宋人小集）

宋季敖陶孙字器之尝作诗讥韩侂胄坐斥着有诗评自汉魏至宋皆随人譬喻杨用修引入丹锯録题曰孙器之评诗不知为敖姓误为姓孙也敖实闽之福清人今后裔繁盛（因树屋书影）

升庵外集载孙器之评诗一则而称定陶孙器之夏振叔云按其人姓敖名陶孙而器之其字也杨误以敖陶为地而改敖为定以合郡邑之名与误认刘徳升为刘景升索幼安为管幼安者同一可笑（因树屋书影）

敖陶孙器之臞翁集古诗歌行颇有盛时江西风气其诗评尤为谈萟家所推引（居易録）

林兴宗

宋嘉定宝佑间叛将李全驻兵山东之山阳骄悍难制戕许国逐姚翀杀命士茍梦玉杜耒士大夫视山阳不啻如蛇乡虎落时莆人林兴宗景复授法曹以徃时论壮之安晚郑公在琐闼饯行有诗云淮海辕门立竒士要看左袒为刘时葢勉其尽节也景复到任后改淮安令辛夘春全破通泰犯扬州为王师掩击殪城下其妻杨姑姑惧朝廷必讨遂扫众尽俘执南官北去景复羁囚山东凡十年挺节无所污安晚饯诗可无负矣信庵赵公遣问物色损金赀得之以反县国印与告身俱存赵公奏乞旌擢以劝尽节者朝廷录用官至曲江守景复北地诗云最是北来诗料少地寒难得见梅花形容变尽头如雪不改当时一寸心江湖间多称之（梅磵诗话） 

刘淮

韩侂胄居太庙三茅之旁后山为阅古堂为阅古泉旧名青衣有青衣童儿见泉上故名为流觞曲水泉自青衣下注于池凡有十二折旁砌以玛瑙泉流而下潴于阅古堂浑涵数亩有桃坡十有二级夜宴则殿岩用红灯数百出于桃坡之后以烛之其云岩之最竒者曰云岫侂胄居之既久岁累月积剔竒抉胜窈窕渟深疑为洞天福地之居不类其为在天衢咫尺旧皆宁寿观中地也韩败有旨尽给还寜寿复为禁地建阳刘淮赋诗云宝莲山下韩家府郁郁沉沉深几许主人飞头去和戎緑户雕墙锁风雨九世卿家一朝覆太师之诛魏公辱后车不信有前车突兀眼前看此屋（四朝闻见録）

刘克庄

刘克庄字潜夫莆阳人后村其号学于真西山以荫入仕除潮倅迁建阳令移仙都尝咏落梅有东君谬掌花权柄却忌孤髙不主张谗者笺其诗以示柄臣由此闲废十载因有病后访梅絶句云梦得因桃却左迁长源为栁忤当权幸然不识桃并栁也被梅花累十年初赵紫芝徐道晖诸人摆落近世诗律敛情约性因狭出竒合于唐人时谓四灵体格后村年甚少刻琢精丽与之并驱已而厌之谓诸人极力驰骤纔望见贾岛姚合之藩而已欲息唐律専造古体赵南塘曰不然言意深浅存人胸懐不系体格若气象广大虽唐律不害为黄钟大吕否则手操云和而惊飙骇电犹隠隠弦拨间也后村感其言而止然自是思益新句愈工涉歴老练布置阔逺论者谓江西苦于丽而冗莆阳得其法而能痩能淡能不拘对又能变化而活动葢虽会众作而自为一家者也（宋诗钞小传）

陆夫人之贤畧似予妻世间悍妇不死乃使二妇死耶览巻凄然系以小诗一夕死生异百年甘苦同孤身操井臼愁杀老梁鸿（后村题跋陆氏墓志）

司马温公王荆公曽南丰最推尊扬雄以为不在孟轲下至朱文公作通鉴纲目乃始正其附王莽之罪书莽大夫扬雄死莽之行如狗彘三尺童子知恶之雄肯附之乎剧秦美新不过言孙以免祸耳然既受其爵禄则是甘为之臣仆矣独得辞莽大夫之名乎文公此笔与春秋争光麟当再出也刘潜夫诗云执戟浮沈计未疎无端着论美新都区区所得能多少枉被人书莽大夫予谓名义所在岂当计所得之多少若以所得之少枉被恶名为恨则三公之位万钟之粟所得倘多可以甘受恶名而为之乎此诗颇碍义理予不可以不辨（鹤林玉露）

徐仲车谓尊官重禄人之所好也安肯曰吾不才吾辱其位甚者亡人之国危人之天下不顾也郑綮可谓知其量矣后村诗谓未必朱三能跋扈祗因郑五欠经纶朱温之簒崔栁诸人之罪也于郑綮何讥焉（困学纪闻）

后村刘克庄絶句云新剃阇黎顶尚青满村听讲法华经那知世有弥天释万衲如云座下听谓小道易惑众而不知有大道也又云刮膜良方直万金国医曽费一生心谁知髽髻携篮者也有盲人问善针谓精艺难成而小艺亦可售也又云黄童白叟徃来忙负鼓盲翁正作场死后是非谁管得满村听说蔡中郎亦可感叹云（归田诗话）

刘后村诗云兴亡毕竟缘何事専罪清谈恐未公此名言也（稗史彚编）

宝庆间李知孝为言官与曽极景建有隙每欲寻衅以报之适极有春诗云九十日春晴景少百千年事乱时多刋之江湖集中因复改刘子翚汴京纪事一聫为极诗云秋雨梧桐皇子宅春风杨栁相公桥及刘潜夫黄巢战场诗云未必朱三能跋扈都缘郑五欠经纶遂皆指为谤讪押归听读同时被累者如敖陶孙周文璞赵师秀及刋诗陈起皆不得免焉由是江湖以诗为讳者两年（齐东野语）

或谓作诗使事必用六朝已上为古此语亦拘墟不足信要之唐宋事须选择用之不失古雅乃可如刘后村诗専用本朝故实毕竟欠雅如錬句岂非林处士鬻书莫是穆参军艰虞夷甫方谋窟老懒尧夫少出窝未爱潘郎呼作友便教米老拜为兄山房惜未从公择书局闻曽拟道原立志如欧母生儿似富公野人只识羮芹美相国安知食笋甘事先白传求闲后衔似温公约史年公闲去伴种司谏我懒思寻靖长官清于坡老逰杭市俭似乖厓在剑州军皆歌范老民各像乖厓贾董竒才无地立欧苏精鉴与人同安知李廌挥门外不觉刘几入彀中此类数十聨皆宋事也后见后村四六亦然（池北偶谈）

范晔作东汉史为方士立传如左慈之事妖怪特甚君子所不道而乃大书特书之何其陋也曹子建辨道论曰世有方士吾王悉所招致甘陵有甘始庐江有左慈阳城有郄俭善辟榖悉号数百岁所以集之魏国者诚恐此人挟奸究以欺众行妖恶以惑民岂复欲观神仙于瀛洲求安期于边海释金辂而顾云舆弃文骥而求飞龙哉子建此论其识过范瞱逺矣汉武帝刻意求仙至以爱女妻方士可谓颠倒之极末年乃忽悔悟曰世岂有仙者节食服药差可少病耳此论却甚确近时刘潜夫诗云但间方士腾空去不见童男入海回无药能令炎帝在有人曽哭老聃来（鹤林玉露）

嘉定辛已三月金人围黄州黄州守何大节字中立召僚佐告之曰城危矣而救不至诸君多有亲老且非守土之臣可以死可以无死乃各予以差出之檄使为去计自取郡印佩之誓以死守一夕舆兵忽奔告曰城陷矣拥之登车纔出门金兵已纷集大节竟自沈于江未一月又陷蕲州守李诚之字茂卿手杀其妻子奴婢然后自杀官属多死之朝廷褒赠诚之且为立庙而寜宗帝纪书大节弃城遁二人皆出太学刘潜夫诗云淮堧便合营双庙太学今方出二儒又云世俗今犹疑许逺君王原未识真卿葢为中立解嘲然等死耳茂卿果决是以全节中立迟懦是以败名忠臣义士可以鉴矣（鹤林玉露）

近时豫章尝于孺子亭前卖酒刘潜夫题诗云孺子亭前揷酒旗游人那解荐江蓠白鸥欲下还飞起曽见当年解榻时帅闻之亟令住卖嘉定间临安西湖上三贤堂亦卖酒太学士人题诗云和靖东坡白乐天几年秋菊荐寒泉如今徃事都休问且为官司趁酒钱府尹闻之亦愧而止（鹤林玉露）

后村诗自苌弘至刘蕡为十臣尹伯竒至唐寜王为十子伯夷至司空图为十节许由至汾亭钓者为十隠荀卿至王通为十儒孟之反至刘琨为十勇广成子至孙思邈为十仙瞿昙至志公为十释卫姜至庐江小吏妻为十妇召南媵至栁家婢为十妾毛遂至周戴为十豪鬼谷子至蒯通为十辨墨翟至李卫公为十智韩起至桑维翰为十贪尹氏至冯道为十憸巷伯至张承业为十嬖神农至韩伯休为十医巫咸至袁天纲为十卜项槖至阿买为十穉漆室女至灵照为十女各五言四句寄意而已其胪列未当也（涌幢小品）

刘克庄咏落梅东君谬掌花权柄却忌孤高不主张谗者笺其诗以示柄臣由此闲废十载集中有赠陈起诗陈侯生长繁华地却以芸香自沭熏錬句岂非林处士鬻书莫是穆叅军雨檐兀坐忘春去雪案清谈至夜分何日我闲君闭肆扁舟同泛北山云陈即刋江湖集以售与刘同坐罪者（南宋杂事诗注）

绍定庚寅春汀冦入谯赵守窜殿司禆将胡斌领弱卒二百巷战矢尽力拆易双鐡鞭所杀尤众死焉坐执双鞭屡日不僵民赖其力多获窜免守臣王埜闻于朝赠武节大夫赐庙额忠勇刘后村诗云士各全躯命惟侯视死轻张巡须尽怒先轸面如生短刃犹枭冦空弮尚背城新祠箫鼓盛人敬此神明（随隠漫録）

予涉世龃龉毎诵欧公平生名节为后生描画畧尽之言辄为慨然晚逐于朝交游皆棹臂去惟汤伯纪寄诗云唐朝空自贵宏词科目何尝得退之掌制徒闻夸子厚残编仅见命敦诗堪嗟实録无先传太息淮西有后碑寄语莆田紫微老文章葢世例如斯余固不足以当此诗然在西掖草制七十不止一首伯纪未之见尔（后村诗话）

刘原父与永叔相友善然原父常言好个欧九可惜不读书仁宗尝问宰执刘敞何如魏公极称其才欧对曰刘敞文亦未佳其博雅足重也二公似以名髙相失后村江西道中诗云毎嘲介甫行新法常恨欧公不读书浩叹诸刘今已矣路傍乔朩日萧疎（池北偶谈）

宋真徳秀建阳县赈粜仓记曰建阳县自诸侯用始置仓藏米几四千石市直翔则粜平则止民歌舞之未几而大弊宝庆元年刘侯克庄实来核旧藏不能五之一乃斥经费之余财凡三于余缗为籴本迄明年秋积米凡四千斛有竒惧来者莫之继书其仓之两扉曰聊为吾民留饭盌岂无来者续心灯（斯文正统）

翁灵舒有诗名刘后村赠以诗有云徧问诸郎皆冠带自言别业可渔樵（尚友録）

陈简斋目疾诗云不怪叅军骑瞎马但妨中散送飞鸿曽茶山齿脱诗云政恐曲生真作祟可成髯部顿成疎又云落势今年殊未已只应从此并无余范石湖耳鸣诗云牛蚁谁知床下闘鸡蝇任向梦中鸣刘后村发脱诗云论为城旦寜非怒度作沙弥亦自佳穉子笑翁簮栢叶侍儿讳老匣菱花种种老态备矣（小草斋诗话）

金陵后湖西南洲有郭璞墓四周皆水浪啮苔侵不可复辨宋刘后村诗云先生精数学卜穴未应疎因捋虎须死还寻鱼腹居如何师鬼谷却去友灵胥此理凭谁诘人方塟宝书葢笑璞择地之不审也（小草斋诗话）

予少时有落梅诗为李定舒亶辈笺注几陷罪罟后见梅花辄怕见画梅花亦怕然不能不为补之作跋小儿观傩又爱又怕予于梅花亦然（后村题跋）

宝庆初史弥逺废立之际钱唐书肄陈起宗之能诗凡江湖诗人皆与之善宗之刋江湖集以售刘潜夫南岳稿与焉宗之诗有云秋雨梧桐皇子府春风杨栁相公桥哀济邸而诮弥逺本改刘屏山诗句也或嫁为敖臞庵器之所作言者并潜夫梅诗论列劈江湖集板二人皆坐罪于是诏禁士大夫作诗如孙花翁季蕃之徒改业为长短句绍定癸已弥逺死诗禁始开潜夫为病后访梅絶句云梦得因桃却左迁长源为栁忤当权幸然不识桃并栁却被梅花累十年又云一言半句致魁台前有沂公后简斋自是君诗无警策梅花穷杀几人来又云春信分明到草庐呼儿沽酒买溪鱼从前弄月嘲风罪即日金鸡已赦除时潜夫废闲恰十年矣其诗格本卑晚而渐进如原诗飘如迁客来过岭坠似骚人去赴湘枝疎似被金刀剪片细疑经玉杵残二聫皆费妆点气骨甚弱如忆真州梅园诗次韵方孚若瀑上种梅窓龎之韵至于十首今无可选后集梅絶句至百首谓之百梅如方乌山澄孙诸人各和至百首颇不无赘而亦有竒者唯此可备梅花大公案也（瀛奎律髓）

刘后村集赵礼部和予梅诗十絶送林録叅韵杂之万如诗中殆不可辨别课一诗以谢更无一点涴铅华状出氷枝糁玉葩十絶顿令侬北面万如元住子东家自羞贫女钗边朶难傍宫人额上花纵使北风如鐡劲未妨雪月照槎牙按礼部当是赵时焕寓居泉州林録参当是林观后四句有所讽自羞贫女钗边朶言诗之淡者难傍宫人额上花言诗之艳者北风雪月二句以喻夫临患难而不可夺也然后村诗未为全淡葢出处之际亦似未然万如居士李缜字伯玉李云龛之子朱文公作墓志称其有文十巻梅百咏寓泉州后村初为石塘林同林合赋梅花百絶未知有万如诗后见之乃谓万如诗如汉宫洞箫梨园羯皷用事精切下字清新音节流丽有二宋王仲至晏叔原之风惜其太脂粉视陈简斋便自邈然后村又自谓所赋如樵歌牧唱姸词巧思不及李逺甚即此诗五六意也然以予观之梅花诗清痩潇洒近年莫如尤延之虽杨诚斋陆放翁亦颇浮肥矣后村之言良是其诗未臻乎粤地也（瀛奎律髓）

后村逰净居庵诗不来陪客语应恐壊禅心母处归全少师边悟已深云云为人之女离其母不顾而屈从老尼果何所悟耶不来陪客恐坏禅心如此则见所欲而此心乱耶读此诗为妇人出家者之戒后村殆弄笔头学晚唐诗诗似唐人而语意凿脱予故备论之（瀛奎律髓）

后村刘公名克庄字潜夫此老将及老马老妓诗其少作也见南岳第一稿着题本难措手后村初学晚唐既知名丞相郑清之奏赐进士出身贾似道当国仕至尚书端明诗文谀郑及贾已甚晚节诗欲学放翁才终不逮对偶巧而气格卑惟老妓诗题差易故传者多今具如左籍中歌舞昔驰声憔悴犹存态与情爱说旧官当日宠偏呼狎客少时名薄鬟已脱梳难就半被常空睡不成却羡邻姬门户热隔墙张烛到天明此诗八句语意俱工然亦亵矣（瀛奎律髓）

初但选老将至老吏七首今加以老奴老妾老兵三首足为十首予尝谓后村诗其病有三曰巧曰冗曰俗而格卑不与焉此三诗可见矣金疮常有些儿痛俗也乐器全抛曲谱生俗也曽陪太尉斟还唱犹记司空眼与声冗也自从毁齿初成券直至长须尚不冠巧也又每人名单是一字尤不可法（瀛奎律髓）

白乐天陈简斋之目张文潜曽茶山之齿范石湖之耳加以后村髪秃诗可发一笑然后村诗不及诸公（瀛奎律髓）

宝佑六年戊午后村年七十二元日第二首末句卧闻儿女夸翁健诗句年光一様新是年四月程讷斋罢相丁大全继之危乱始此自郑清之殁吴潜谢方叔董槐并为五相并不能用后村贾似道入乃招致之为尚书端明而归景定四年癸亥正旦予寓行在所闻刘朔斋与后村在朝论诗后村年已七十七矣今忽复二十年（瀛奎律髓）

后邨诗欠变格寒食汉寝唐陵无麦饭山蹊野径有梨花一聨殆近前辈句法（瀛登律髓）

上巳诗山阴修竹水边丽人一聨亚于赵昌父绍定五年壬辰诗后村年四十六闲居莆中所以言俊逰亦恐是前身皆思旧事也（瀛奎律髓）

淳佑十二年壬子有九日诗去年辛亥后村在朝为秘书监直玉堂九月十日宣锁有六絶句其冬郑丞相清之卒去国恰近一年家居之乐亦何至村酤草塞瓶乎周益公四六有云朝趋鳯阙绾五组之光华夕侣渔舟披一簔之褴缕文人之言例过实也尾句却笑痴人妄分别何曽未必胜刘伶犹不能忘情于荣进者（瀛奎律髓）

理宗圣学髙明尤工于文周汉国公主薨志铭诏杨平斋撰挽诗以刘后村为第一诗曰孝谨亲颜悦温恭妇徳修鹊桥方纪节鸾扇忽惊秋鲁笔王姬卒湘弦帝子愁愿言寛圣抱况返蕊宫逰赐馆恩通内妃茔诏卜邻来应是仙佛去尚恋君亲望送龙绡湿封崇鹤表新不能秉彤管羞媿作词臣（庶斋老学丛谈）

刘后村咏十老谓老僧老道老农老医老巫老吏老妓老儒老将老马也老吏诗云少谙刀笔老尤工旧贯新条问便通闘智固应雄鹜辈论年亦合作狙公孙魁明有堪瞒处包老严犹在套中祇恐阎罗难抹过鐡鞭他日鬼臀红此诗痛快鐡鞭打鬼臀乃章子厚语移以用之老吏奸谲亦足以寒其胆也（坚瓠集）

东坡守杭元夕独行入僧室了无灯火留诗有不把琉璃闲照佛之句清于坡老逰杭市刘后村句也（栁渔诗钞）

古人咏猫絶句甚多而用意各别黄山谷乞猫诗云秋来鼠辈欺猫死窥瓮翻盆搅夜眠闻道狸奴将数子买鱼穿栁聘衔蝉喻小人得志冀用君子之意刘子亨云口角风来薄荷香緑阴庭院醉斜阳向人只作狰狞势不管黄昏鼠辈忙语涉讪刺刘潜夫云古人养客乏车鱼今尔何功客不如食有溪鱼眠有毯忍教鼠啮案头书语稍含蓄而督责亦露陆务观云裹盐迎得小狸奴尽护山房万巻书惭愧家贫策勲薄寒无毡毯食无鱼庶乎厚施薄责而报者自愧惟刘伯温云碧眼乌圆食有鱼仰看蝴蝶坐阶除春风漾漾吹花影一任人间鼠化鴽真豁达含容法禁不施而奸宄自化信乎王佐才也（委巷丛谈）

王实之迈莆阳人丁丑第四人及第刘后村贺启云声名早着不数黄香之无双科目小低犹压杜牧之第五元化孕此五百年之间气同辈立于九万里之下风又云朱云折槛诸公惭请剑之言阳子哭庭千载壮裂麻之语一叶身轻何去之勇五丁力尽而挽不回有谪仙人骏马名姬之风无杜少陵冷炙残杯之态丽人歌陶秀实邮亭之曲好事绘韩熙载夜宴之图拥通徳而著书命便了以沽酒又赠之词云天壤王郎数人物方今第一谈笑里风霆惊座云烟生笔落落元龙湖海气琅琅董相天人策问如何十载尚征衫诸侯客其重之如此（词苑丛谈）

隆兴间魏胜战死淮阴孝宗追惜之一日谕近臣曰人才取用而后见使魏胜不因边衅何以见其才如李广在文帝时是以不用使生高帝时必将有大功矣其后放翁赠刘改之曰李广不生楚汉间封侯万户宜其难葢用阜陵语也改之大喜以为善名我异时刘潜夫作沁园春曲云使李将军遇髙皇帝万户侯何足道哉又祖放翁之语也（齐东野语）

生子当如孙仲谋句稼轩用之南乡子后村用之沁园春不许第三人吞剥（词统）

闫古古在济南有诗云四围松竹山当面一望楼台水半城虽本白太傅灯火万家楼四面星河一道水中央实难甲乙也刘后村亦云地占百弓全是水楼无一面不当山予少时在济南亦有句云郭边万户皆临水雪后千峯半入城今前集不载（池北偶谈）

钱塘公歴官华膴后房无巾栉之侍壬申五月孑焉失俪其时年未五十也索处之际时有吟咏以遣悲懐命其集曰独旦葢有感于予美亡此谁与独旦之诗取以自矢将守是以终身焉吁今田舍之子尚以多收易妇朝拜官而夕买妾世俗相习以为宜然亦有外托方雅之名内多邪侈之行者求如公之重伦守义确乎不夺于声色其孰能之以故进可以办国退不难束身而诗之工其余事矣或曰李玉溪韩致尧之徒将不得以称诗耶予观玉溪自述云夙闻妙喻常在道场可使国人共保展禽酒肆无疑阮籍刘后邨读金銮宻记有云小窓细读金銮记始信香奁别属人韩李诸君岂真声色之徒耶诵其诗而不考其人其不惑于浮薄之论者鲜矣（雄雉斋文钞）

江鉌

江鉌字贵叔崇安人聪敏絶人十岁应童子科赋并蒂梅诗闻者叹赏绍定中与兄镕再举于乡后受业魏了翁遂高卧庐山讲明正学尝赋隋堤栁诗云锦缆龙舟万里来醉乡繁盛忽尘埃空遗两岸千株栁雨叶风花作恨媒（闽书）

陈玑

陈玑字介行永春人学问该贯尤长于诗信笔立成出人意表尝有读易诗云从此不除窓外草要观天地发生心又曰须信生生是真易疎篱依旧竹生孙（闽书）

留元刚

泉之紫帽山有高人尝作梅花汤饼供初浸白梅檀香末水和麫作馄饨皮每一叠用五出鐡凿如梅花様者凿取之侯煮熟乃过于鸡清汁内每客上二百余花可想一食亦不忘梅后留玉堂元刚亦有诗恍如孤山下飞玉浮西湖（山家清供）

潘用中

嘉熙丁酉福建潘用中随父候差于京邸潘喜笛毎父出必于邸楼凭栏吹之隔墙一楼相距二丈许画栏绮窓朱帘翠幕一女子闻笛声垂帘窥望久之或掲帘露半面潘问主人知为黄府女孙若是月余潘与太学彭上舍聨舆出郊值黄府十数轿春游归路窄过时相挨其第五轿乃其女孙也轿窓皆半推四目相视不逺尺余潘神思飞扬若有所失作诗云谁教窄路恰相逢脉脉灵犀一点通最恨无情芳草路匿兰含蕙各西东暮归吹笛时月明见女卷帘凭栏潘朗诵前诗数过适父归遂寝黄府馆宾晏仲举建寜人也潘明往访邀归邸楼纵饮横笛见女复垂帘潘因曰对望谁家楼也晏曰即吾馆寓所窥主人女孙幼从吾父学聪明俊爽且工诗词潘愈动念晏去女复掲帘半露潘醉狂取胡桃掷去女用帕子裹桃复掷来帕子上有诗云栏杆闲倚日偏长短笛无情苦断肠安得身如轻燕子随风容易到君旁潘亦用帕子题诗裹胡桃复掷去云一曲临风值万金如何难买玉人心君如解得相如意比似金徽更恨深女复以帕题诗裹胡桃掷来掷不及楼坠于檐下潘急下楼取之为店妇所拾矣潘以情告恳求得之帕上诗云自从闻笛苦匆匆魄散魂飞似梦中最恨粉墙髙几许蓬莱弱水隔千重遂令店妇往道殷勤女厚遗妇嘱勿泄且曰若谐酬更不薄未几潘父迁去与乡人同邸潘忽忽不乐厌厌成病展转两月不愈一日语彭上舍曰吾其殆哉吾病非药石所能愈乃告以故曰即某日郊逰所遇者也彭告之父父忧之既而店妇访至潘寓曰自官人迁后女病垂死母于枕中得帕究知其故今愿以女适君如何潘不敢诺未几晏仲举至具道父母真意适彭亦至遂语潘父竟偕伉俪奁具巨万焉前诗喧传都下达于禁中理宗以为竒遇时潘与黄皆年十六也（剪灯新话）

刘济

刘济字应徐有诗名尝题赵必涟梅花庄云庄后庄前千万枝元方题扁季方诗何当把酒对花树坐到参横月落时有日行辨明徳辨行世（闽书）

章才邵

章才邵性喜赋诗尝题严子陵钓台云短棹夷犹七里滩人亡依旧水光寒汉家名节君知否尽在先生一钓竿时以为佳作（建寜府志）

林乔

林乔泉州人颇有记问初游京庠淳佑丙午宗学时芹斋与太学禔身斋争妓魏华乔挟府学诸仆为助遂成大閧押徃信州听读因与时贵游从赓唱放浪狎邪题诗于茶肆云斗州无顿闲身处时向梅花走一遭士论薄之（癸辛杂识）

彭岩肖

彭岩肖嗜学不倦诗文窥韩杜户庭搯肝刿肾无一字轻缀县尹杨补植清献梅命赋云清献堂前树无枝可着春岂知三百载复有种花人庆元中领乡荐前辈咸以老成礼之（闽书）

朱复之

建人朱复之字几仲多材艺为诗有思致初夏云忽听夏禽三五弄新红突过石榴枝秋日云红蕖老去羞明镜推让朱荣上蓼梢视赵紫芝一树木犀供夜雨清香移在菊花枝之句尤觉工致（后村诗话）

赵庚夫

赵庚夫字仲白居莆田举进士不第以宗子取应得右选不得志而殁其平生志业无所泄一寓于诗遇广座稠宾张宴命题诸人方嚬呻营度庚夫飞笔满轴神色自得也其诗既多自删取五百首哀藏之既没刘克庄择百篇为山中集属赵以夫序而传焉今其可见者如鹤食从妻给花窠课子锄絶粮缘买砚止酒为躭书佳句也（闽书）

仲白于古体寓其髙逺于大篇发其精博于短章穷其要妙（刘后村跋）

赵仲白岁除即事诗连夜缝纫办今朝杵臼频买花簮穉女送米赠穷邻宦薄惟名在年华与岁新桃符新句好恐动徃来人方万里云赵仲白寓居兴化军赵紫芝为晚唐诗仲白亚之末句太自矜（瀛奎律髓）

绍兴末曾茶山卜居于越得禹迹寺东偏空舍十许间居之手种竹盈庭日读书赋诗其中公平生清约不营尺寸之产所至寓僧舍萧然不蔽风雨公诗有曰手自栽培千个竹身常枕藉一床书葢寓居时所赋也公年虽髙吟咏犹不辍莆田赵仲白读公诗集有诗云茶山八十二癯仙千首新诗手自编吟到瘴烟因避冦贵登从橐只栖禅新于月出初三夜淡比汤煎第一泉咄咄逼人门弟子剑南已见祖灯传葢山阴陆务观实从公学诗陆有剑南集行世故末句及之（梅磵诗话）

戴复古

戴复古字式之绍定中任邵武军学教授有学行工诗与郡人严粲严羽相善有别邵武诸故人诗白髪乱纷纷乡心逐海云此行堪一哭无复见诸君老马寻归路孤鸿恋旧羣酒阑何处笛今夜不堪闻（闽书）

陈日照

安南国王陈日照者本福州长乐邑人姓名为谢升卿少有大志不屑为举子业间为歌诗有云池鱼便作鲲鹏化燕雀安知鸿鹄心类多不羁语好与博徒豪侠游屡窃其家所有以资妄用遂失爱其父其叔乃独异之毎加回护会其家有燕集罗列器皿颇盛至夜悉席巻而去徃依族人之仕湖湘者至半途呼渡舟子所须未满殴之中其要害舟遽离岸谢立津头以俟闻人言舟子已殂因变姓名逃去至衡为人所捕适主者亦闽人遂阴纵之至永州久之无聊授生徒自给永守林岊亦同里颇善遇之居无何有邕州永平寨巡检过永一见竒之遂挟以南寨居邕宜间与交趾邻近境有弃地数百里每慱易则其国贵人皆出为市国相乃王之壻有女亦从而来见谢美少年悦之因请以归令试举人谢居首选因纳为壻其王无子以国事授相相又昏老遂以属壻以此得国焉自后屡遣人至闽访其家或以为事不可料不宜与之通竟以岁久难以访问返命焉其事得之陈惟善佥枢云（齐东野语）

翁迈

翁迈字和冲崇安人年十二为郡举首邑侯欧阳竦试而竒之郡守元暕以其穉龄不甚加礼且叩所读何书迈曰近讲相鼠之诗暕异其言尚意其词采未逮及宴鹿鸣乃遣小妓索诗迈赋云年方十三四娇羞懒举头舞余驹皎皎歌罢鹿呦呦近座香先喷持杯玉更柔高唐人去逺谁与话风流守火称赏（闽书）

魏几

魏几字天随从林光朝以克已复礼问光朝曰五湖明月因以颖悟赋丹霞夹明月有半白在梨花之句人以半白梨花郎目之（闽书）

陈垓

陈漫翁监转般仓与镇江守乔平章争一事平章乞回避漫翁得岳祠吏持牒索回文漫翁就书一絶云砚干笔秃墨胡涂半夜敲门送省符掷得么么监岳庙恰如输了选官图（吹剑图）

郑寀

福安福源山下有穆洋宋郑寀所居寀尝侍理宗因言其居在北山筑有澄庵理宗御书北山澄庵赐之时有分县之请择韩阳坂为治所论未定宷因献诗韩阳风景世间无堪与王维作画图四顾罗山朝虎井一条带小绕龟湖形如丹鳯飞衔印势似苍龙卧吐珠此处不堪为县治更于何处拜皇都理宗许之因题扇赐答曰秋思太华峯头雪晴忆巫山一片云去国归来犹未得诗篇遥赠北山君韩阳坂即今县治也（闽书）

陈经

陈经字叔纶知福清县首务教化歴官循州知钦封二州工诗文一时文士若赵汝谠敖陶孙危稹傅伯成皆推服之威恵庙建通仙楼众属经记经对客援笔以丈夫当庙食仙人好楼居为发端杨长孺帅广得其封州轸民训兵二诗谢之曰一封无已帖两首乐天诗（闽书）

李杜

李杜字符白自号枣坡志尚恬退常与刘后村唱和其诗警句有曰眼花天易晓足茧路偏长又曰蜡屐齿消因雨久朱帘额动觉风来又曰轿角拂檐氷溜断车辕碾路雪泥分一时诵之（闽书）

杨珂

杨珂长泰人自号竹溪胸懐洒落倘佯林壑有夜泛西湖诗明月欺人醉不知夜深偷入读书帏好将松户牢关锁留此春光莫放归（闽书）

留硕

宋留硕字季膺丞相正之子也官南恩州劝农诗云春风勾引出郊行小队迢迢草路平自笑田芜不归去三千里外劝人耕（笔精）

林駉

林駉寜徳人清修苦学景炎元年以易魁乡荐江古心漕江西駉谒之试之曰盍以一而至十为赋破乎应声曰四后五六一先二三七八九而至十偶竒位而揲参古心称赏著书授徒邻境争迎师之（闽书）

丘葵

丘葵字吉甫居海屿中因自号钓矶有魏秀才者逸其名隠浯江之上葵赠诗二章其一屋茅萧索泣寒虫独自吟诗学已工败叶能令沟水黒乱云不放夕阳红半生辛苦空儒服一岁蹉跎又朔风不意穷乡有竒事暮春得拜席门翁其二月淡蓬门掩候虫穷通底解问天工茶烹粟面纷纷白灯吐花心灼灼红屡改新吟添砚水宻糊旧稿护窓风相逢莫道龎公老览镜先惭似老翁其人有太上隠者之风不可使冺冺也（闽书）

邑人张曰益访钓矶故居记畧同遵海而南巨岛错列小嶝于诸岛若浮沤而丘钓矶先生产其上因是以有名万歴壬子夏予约友徃访之舟及悬崖之下见白沙数武有泉出沙石间酌而饮之爽发于口更摄衣缘崖上从西南行里许■〈山集〉嵘多石或峭或圆如珠如璧沙有苍然出者天与方石周二尺许琢为弈局中一道镌万机分子路一局笑颜回十字已遭斵没独万机分及回字完明可摹而且甚工葢先生手笔（闽书）

陈公荣

陈公荣长乐人初逰太学景炎元年同子宗传族子老成募兵勤王蒲寿庚作乱泉州幼帝舟自泉趋潮逾年张世杰会师讨寿庚公荣兵赴之老成战没诏赠御史台简法公荣挽老成诗曰边城将星落浩荡烟尘黄我亦在阵行生死未可量涕滂感永诀激烈摧肝肠昔尔仗雄剑志在清八荒神武埒颇牧竒计如平良遇贼奋英果逐杀何其强气数乗人事竟向锋刃僵忠魂薄日月耿耿万古光虽云获死所国耻犹未忘便应作厉鬼仇雠罄杀伤词悲壮可读也（闽书）

林同

子真性纯孝父寒斋病左右侍汤药至不忍入州应举尝赴胄试自里抵家得诗一巻十之九皆思亲之言年未四十慨然罢举志尤洁非躬耕不食植梅百株日哦其下（后邨题跋）

徐经孙

宋淳熙三山志闽中寺始晋太康之纪因终晋世益二寺而巳越二百载齐之寺一梁之寺十七陈之寺十三隋之寺三唐自髙祖至文宗二百二十二年寺三十九至宣宗四十一懿宗一百二僖宗五十六昭宗十八殚穷土朩绚写宫省极天下之侈矣王氏有闽更加营缮増寺二百六十七费耗过之自属吴越首尾三十七年建寺亦二百二十一入宋颓风弊习侵入骨髓富民翁媪倾施赀产以立院宇者无限葢庆歴中通至千六百二十五所云宋末安抚徐经孙福州即景诗潮田种稻重收榖道路逢人半是僧城里三山千簇寺夜间七塔百枚灯闽中旧寺之多可以想见（闽书）

翁巻

宋翁巻黄蘖山诗天下两黄蘖此中山是真碑看前代刻僧值故乡人一宿禅房雨经时客路尘将行更曕礼十二祖师身巻永嘉人诗言僧值故乡人谓天台僧也（闽书）

文天祥

百辟岩在福寜境宋少帝航海入闽集勤王师于此文天祥自镇江亡归追至则少帝已入复州矣故天祥长溪道中诗有宫殿扄春仗衣冠锁月游伤心今北府遗恨古东洲之句今按名岩百辟犹舜至上虞今有地名百官也（闽书）

李瓘

度宗戊辰龙飞状元兴化陈文龙同郡李瓘太学贯道斋上舎系第三甲正奏名于唱名之后乞以本身官致仕恩例尽以回赠父母上书毕辞先圣及三魁同舍出钱塘门脱緑袍挂于门之上泛舟而去时三魁同舍皆送别瓘有诗云人言学古须入官我谓学易而官难平生透出梦觉关本来面目祗儒酸吾亲不俟若为欢不如归去卧林间殿前三策罄忠肝多谢皇恩天地寛戏衫卸了白衣还扁舟飞过子陵滩前修亦有逋与抟圣世许之俱寛闲何物种放太厚颜山鬼移文伐其奸此行无复出闽山休音息影谷之盘今朝酿酒酹雩坛便向钱塘门挂冠（古杭杂记）

谢翱

谢翱字皋羽慕屈平托逺逰乃号晞髪子福之长溪人文丞相开府延平翱以布衣咨议参军丞相卒亡匿所至辄感哭挟酒登浙江子陵钓台设丞相主亭隅再拜号哭以竹如意击石歌曰魂朝往兮何极暮归来兮关水黒化为朱鸟兮有咮焉食歌毕竹石俱碎详西台恸哭记欲为文冢瘗之台南后徃来杭睦间与方韶卿鳯吴子善思齐等厚乙未以肺疾死嘱妻刘以文与骨授之方有许剑録其会友之所名汐社取晚而信也每执笔遐思身与天地俱忘语人曰用志不纷鬼神将避之古诗颉颃昌谷近体则卓炼沉着非长吉所及也（晞髪集钞）

皋父性耿介不以贫累人所居产薪若炭率秋暮载至杭易米卒岁少裕则资逰江海访前代故实着宋史补唐诗人无传者三十余篇传近世隠逸数篇岁甲午与杭人邓牧相遇会稽结为方外友牧因为言杭大都会文士辈出予知若干人盍徃见之旬日别去逮牧归杭君已挈家钱塘江上所从逰皆前所闻者其信好学也乙未秋牧薄游山水间君病笃望牧不至懐以诗曰谢豹花开桑叶齐戴胜芊生草药肥九锁山人归未归葢絶笔于此邓牧（谢皋羽传畧）

谢翱冬青引注冬青树山南陲九日灵禽居上枝知君种年星在尾根到九泉护龙髓恒星书陨夜不见七度山南与鬼战愿君此心无所移此树终有开花时山南金粟见离离白衣人拜树下起灵禽啄粟枝上飞第一句第二句兰亭山在越城之南有天章寺即冬青所识之地张兼云遗骸瘗兰亭山后种冬青树为识郑元佑云林霁山得髙孝两朝骨为两函贮之归葬于东嘉按霁山诗水到兰亭转呜咽不知真帖落谁家则已明言葬兰亭矣元佑既载其诗乃不深维其义何其粗也第三句冬青之上有鸟来巢以记异也知者唐玉潜诗遥遥翠葢万年枝上有鳯巢下龙穴其记事同也谓之鳯谓之灵禽不敢以凡鸟斥言之九日者皋羽过越台而哭之之时也第四句尾在析朩之次谓葬年是戊寅也发陵之年罗灵卿云戊寅十二月十二日孟兼亦同之而贝琼穆陵行以为至元二十一年周宻以为二十二年八月则是甲申乙酉也陶九成谓元下江南丙子至乙酉立国十载法制已明安得有发陵事虽辨其非乙酉然无确据何不以是诗为证也况皋羽作此在丙戌若是乙酉则相去不及一年其事方新不如此为追忆之词矣第五句龙髓即六陵之骨也王修竹造石函六刻纪年一字为号高孝两陵则霁山所收余四陵玉潜与诸人分任之章祖程曰余骸弃草莽中霁山以草囊拾取又闻理宗颅骨为北军投湖水中购之渔者而得之盛以二函则是霁山所云双匣犹传竺国经者一匣为诸陵弃骨一匣为理宗之颅与郑元佑云高孝两朝骨者相背观后穆陵之骼得自北平则祖程之说为谬第六句第七句此言收骨之艰难也恒星昼陨言发陵在昼夜不见者诸人夜徃觅骨不能即得七度鬼战者凡经七夜或七歴险事也第八句第九句开花时犹郑思肖望陈宜中从占城至也第十句兰亭山后葬处其地多桂知者霁山诗有金粟堆前几吠鸦可证九日桂犹未谢故云见离离杜诗金粟堆前松栢里谓明皇泰陵在金粟山也故即以金粟堆为陵寝之名第十一句第十二句此皋羽自叙与玉潜同拜陵下之景拜起而灵禽飞也宋陵收骨事山阴王修竹英孙所为而唐玉潜林霁山为之先后葢修竹富而好客玉潜霁山皆在其门张孟兼所谓享诸少年造六石函皆修竹事也郑元佑所谓背竹箩为丐者章祖程所谓草囊采药则玉潜霁山事也其后知玉潜者以其事实之玉潜知霁山者以其事实之霁山因时忌讳故私记有异同耳若原其本末则修竹在霁山玉潜之上其时同事不止二人霁山集中有郑朴翁而杨维桢云杨琏真伽发陵事翱春阴移冥转之功则皋羽亦在其中也（闽书）

皋羽江上别友诗云相看仍恸哭欲学晋诸贤戍近风鸣柝江空雨送船朔云侵别色南雪忆归年拟共锄青朩无为俗事牵（西台恸哭记注）

福唐黄坤五语予晞髪集近世行本多遗漏曽抄畜二十余首皆刻板所无予闻之心徃恨其不携行笈得一见也从子愚中自苕上潘氏抄得晞髪近稿一帙为发狂喜原集古诗大半此多近体屈蟠沈鬰吐茹竒艳皆世所未覩岂即黄春坊所谓欤然黄云二十余首而此篇有五十首数既不合且此着晞髪道人近稿当是末年未定残草别为一巻流传人间又非刻本零星遗漏比也然则黄氏二十余首又不知何诗矣惜春坊云亡不得一质证之此帙附天地间集十余首即皋羽所编当时诸公诗也按本传有二巻此亦不完书潘氏藏本为陆子传手迹有题识子传名师道吴人（晞髪近藁钞）

谢皋羽晞髪集诗皆精致竒峭有唐人风未可例于宋视之也予尤爱其鸿门宴一篇天云属地汗流宇杯影龙蛇分汉楚楚人起舞本为楚中有楚人为汉舞鸊鹈淬光雌不语楚国孤臣泣俘虏君看楚舞如楚何楚舞未终闻楚歌此诗虽使李贺复生亦当心服李贺集中亦有鸿门宴一篇不及此逺甚可谓青出于蓝矣元杨廉夫乐府力追李贺亦有此篇愈不及皋羽矣其它如短歌行秦淮没日如没鹘白波摇空湿弦月舟人倚棹商声发洞庭脱朩如脱髪建业水云太白入月鱼脑减武昌城头鼓紞紞海上曲云水花生云起如葑神龙下宿藕丝孔明河篇云牵牛夜入明河道泪滴相思作秋草婺女神头玩月华星君冡上无啼鸟侠客吴歌云潮动西风吹杜荆离歌日夜斗西倾似飞庙下蛇含草青拭吴钩入匣鸣效孟郊体云牵牛秋正中海白夜疑曙野风吹空巢波涛在孤树律诗如驿花残楚水烽火到交州夜气浮秋井阴花冷碧田山鬼下茅屋野鸡啼苎萝戍近风鸣柝江空雨送船邻逋灯下索乡梦戍边回柴关当太白药气近樵青暗光珠母徙秋影石花消下方闻夕磬南斗挂秋河虽未足望开元天宝之萧墙而可以据长庆宝歴之上座矣集多皋羽手抄湿字多作湿葢从古字湿之省史子坚隶格载汉碑有此字观者弗识或改为沄非（丹铅録）

谢皋羽为宋末诗人之冠其学李贺歌诗入其室而不蹈其语比之杨鐡崖葢十倍矣小絶句如牵牛秋正中海白夜疑曙野风吹空巢波涛在孤树絶妙可传郊岛不能过也（丹铅録）

元诗所以一变乎宋者谢皋羽之功也明诗所以知宗夫唐者高廷礼之功也（小草斋诗话）

天地间集一巻宋谢翱皋羽编自文信国及家铉翁文及翁谢迭山郑协柴望徐直方何新之王仲素谢钥陆壡何天定王曼之范协吴子文韩竹坡林景怡凡十七人诗仅二十首按宋文宪公作皋羽传天地间集五巻此太寥寥即皋羽之友如吴思齐翁登仇逺之属皆无一字当是不完之书也附晞髪道人近集一巻诗四十八首刻画晚唐酸涩无足録惟山带去年雪春来何处峰一聨差佳岂才尽耶抑删去之诗而后人摭拾之者耶（居易録）

晞髪集吴山谒祠诗吴山坊顶戴髙祠禁地凄凉江水悲却是北人题记壁迤南耆旧独无诗（南宋杂事诗注）

郑思肖

郑所南先生福州连江人宋太学上舎应博学宏词科刚介有立志会天兵南叩阙上疏犯新禁众争目之由是遂变今名曰肖曰南义不忘赵北面他姓也隠居吴下一室萧然坐必南向岁时伏腊望南野哭而再拜乃返人莫识焉誓不与朔客交徃或于朋友座上见有语音异者便引去人咸知其狷洁亦弗为怪工画墨兰不妄与人邑宰求之不得闻先生有田三十亩因胁以赋役取先生怒曰头可砟兰不可画尝自写一■〈弱，左半〉长丈余髙可五寸许天真烂熳超出物表题云纯是君子絶无小人深山之中以天为春过齐子芳之书塾云此世但除君父外不曽别受一人恩寒菊云御寒不藉水为命去国自同金铸心其忠肝义胆于此可见晚年究竟性命之学以寿终（辍耕録）

所南诗云不知今日月但梦宋山川又题寒菊诗寜可枝头抱香死不曽吹落北风中吴人好事者为锲其所为锦钱集者行于世（闽书）

宋既亡郑所南改名思肖隠居长洲之承天寺终身不娶时时向南恸哭爰作心史沈于寺之狼山房井中歴四百余年至崇祯戊寅仲冬僧浚眢井而其书始出鐡函重匮锢以垩灰启之则楮墨犹新有咸淳大义中兴等集久久书及杂文其夏驾湖晚步诗云岂独吴王事可怜人生回首总凄然空嗟落日犹如梦不记东风几换年宝驾迹消前古地菱歌声断晚来船如今城郭多迁变茅屋荒颓草积烟春日登临诗云城头啼鸟隔花鸣城外逰人傍水行遥认孤帆何处去栁塘烟重不分明春词云春气暄妍御夹纱玉钗双袅緑云斜倚阑看遍庭前树尽是枝头结子花懐友云今日尊前忽忆君为怜秋事又平分坐来凝睇西风久过尽天边数片云春日逰承天寺云野梅香软雨初晴来此闲听笑语声不管少年人老去春风岁岁阖闾城闺怨云画眉夫壻客逰梁独理瑶琴山水长莫上翠楼凭槛望陌头无数碧垂扬睡觉有云千古英雄人不见一楼风雨梦初回空中变化观龙见世上凄凉误鳯来又鳯凰身宇宙麋鹿性山林天下皆秋雨山中自夕阳等句其感慨一寓之于诗又有隠居谣曰布衣暖菜羮香诗书滋味长（坚瓠集）

所南性嗜诗题兰云玉佩清风挽不回暮云长合楚王台青春好在幽花里招得香从笔砚来（梧溪集）

郑思肖侍父来吴素不娶孑然一身念念不忘君如过徐子方书塾不知今日月但梦宋山川题菊云寜可枝头抱香死不曽吹落北风中精墨兰自更祚后为兰不画土根无所凭借或问其故则云地为人夺去汝不知耶赵孟俯才名重当世思肖恶其受元聘遂与之絶孟俯数往候之终不得见临终嘱其友唐东屿曰思肖死矣烦为书一牌位当云大宋不忠不孝郑思肖语讫而絶年七十八宋社既墟适意缁黄自称三外野人尝着大无工十空经一巻空字去工而加十宋字也寓为大宋经自题其后云臣思肖呕血三斗作此后当有巨眼识之（姑苏志）

蒋粹翁

九蓬山其最髙峰葱翠雄峙者龙马峰也宋末太学生蒋粹翁先世家此山之下舍侧有龙潭所养牝马入潭而浴生驹焉龙首马身状如河图父老语之曰此马与龙媾瑞物也昔仲尼笔削六经而麒麟出今晦翁表章四书而龙马生葢其应乎粹翁先世闻之甚喜养马殊谨后牧放林中竟失所在粹翁诗有千载圣人闽海出喜看龙马亦腾骧之句（闽书）

倪文一

倪文一字符芳福安人咸淳间由进士知清流县元兵南下遂隠居山林世祖征之不起尝作诗曰编篱已种渊明菊凿沼还栽茂叔莲后以寿终（尚友録）

郑伯渊

郑伯渊号秋浦急公好义邑青衿半出其门咸淳六年邑大旱伯渊年七十余徒歩至福源潭为民祈祷翌日大雨如注明年又旱亦如之邑有三溪岁久壅塞伯渊捐金发粟协众力复之居民感其徳有诗曰十里清溪流活水连村緑稼有甘霖罗川野叟千年史秋浦先生一片心（闽书）

蒲寿■〈山上成下〉

宋季益广二王从福州行都航海幸泉州驻驆港口守臣蒲寿庚距城不纳寿庚武人寡谋其计皆其兄寿■〈山上成下〉所筹划寿■〈山上成下〉仕宋知吉州逆计宋事已去辞不赴寿庚迎降及殱淮兵诛宗室皆■〈山上成下〉阴谋部署决策既定佯着黄冠野服入法石山下自称处士示不臣二姓之意而宻畀寿庚以蜡丸裹降表命善水者由水门潜出纳款于唆都既而元以寿庚归附之功授官平章开平章省于泉州富贵冠一时寿■〈山上成下〉亦居甲第一日有二书生踵门自云从潮州来求谒处士阍人以处士方书寝弗为白生曰愿得纸笔书姓名俟觉敢烦一投阍人取纸笔遂各赋诗一首诗曰梅花落地点苍苔天意商量要入梅蛱蝶不知春去也双双飞过粉墙来剑戟纷纭扶主日山林寂寞闭门时水声禽语皆时事莫道山翁总不知书毕不着姓名拂袖而去寿■〈山上成下〉既觉阍人以诗进惶汗失措大恚不早白遂遣人四出追之竟不复见（弘治通志）

蒲寿■〈山上成下〉宋咸淳七年知蒲州性俭约于民一毫无所取建曽井汲水二缾置座右人颂曰曽氏井泉千古冽蒲侯心事一般清（尚友録）

陈普

普字尚徳寜徳人居石堂山下淳熙间朱紫阳尝过石堂异其风土曰后数十年此中当出儒者普生淳佑甲辰鹧鸪百数绕屋七岁时坐田间有白鹭飞止有士人戏语之曰汝能赋一诗乎应声曰我在这边坐尔在那里歇青天无片云飞下数点雪士人竒之（元诗三集）

陈普古田女诗序吾州近郭五六县土风悉如老杜所赋夔州而郭尤甚毎惭无以答四海兄弟之诘问一日来古田见傍县一二十里内于揷秧时亦如之以为三时惟此时最忙不可不为夫子之助也其说则甚善而其事则未可愚以为不如其已也皆吾人也作诗以道之幸其一听作华夏人岂不足以美吾东南一隅哉诗云昔年过饶州一事独希差清川俗妇人以昼不以夜上流濯垢腻下流汲归舍供佛与事尊共享如啖蔗朝昏卖鱼虾晴雨亲耕稼樵采与负戴咸与夫并驾流汗浴岂非失礼事可讶我时适逆旅一见为汗下欲言不可得况敢加讥骂静惟天下事无边可悲咤一从文王没声教不踰华巴兠与闽粤至今愧华夏男不耕稼穑女不専桑柘内外悉如男遇合多自嫁云山恣歌谣汤池任腾藉揷花作牙侩城市称雄霸梳头半列肆笑语皆机诈新竒弄浓妆会合持物价愚夫与庸奴低头受凌跨吾闽自如此他方我何暇福州县十三予幸穷崖下十里近郭县此俗独未化一日来古田拔秧适初夏青裙半绞札水泥和拨迓事事亦不恶位分无假借三王二帝年人伦宻无罅冀方古当涂丰水今浐灞见恶如豺狼嗜礼如脍炙固无期桑中亦无舞台榭一国皆若狂一年惟有蜡盛年事耕织斑白可休暇习见宜如常骤异良以乍劝君但勤馌兹事宜永谢倘能用吾言鸡豚愿同社又李良玉见赓有此风久矣是乃方伯连帅之职吾辈且当从俗之说再用前韵北人见■〈风贝〉风掀箥嗟真羗君子逢不若白画成黒夜日月同一天寜复殊次舍礼义无乖夷悦心悉如蔗披沙欲出金恶莠为害稼朝歌与胜母贤者同回驾中为去偏倚庸但无怪讶安敢亢亢方却无伈伈下礼不虑咈违义不恤怒骂恭惟秦汉前礼乐止河华七闽底处所目不覩韶夏食才美马甲衣仅知檿柘应无鴈币聘宁识枣修嫁歴汉晋至唐谈口无可藉令孜与思朂畏作貂珰霸第从常衮来始识不逆诈珠玉满面前犹或迷光价一二百年来骅骝渐知跨述古与介夫各有诗书暇晦翁黄勉斋遂以教天下昔时蛮隶国今作齐鲁化沂风蔼暮春弦诵殷长夏蹡蹡多规行穆穆亲衡迓方喜地无偏又喜才不借独余男女俗缺漏留微罅未能秣驹汉颇碍雪驴灞有心即知礼有口皆思炙男女既冠笄屋宇仍台榭朝夕晓凊温春秋能社蜡溱洧秉蕳逰此日何可假礼自标枝来心无倾葢乍风流与衣冠犹当轶王谢田渔非女事诗以告同社（闽书）

唐书宦官杨思勖罗州石城人田令孜蜀人也而宋陈石堂普皆以为福州人七闽转海即洙泗仅有令孜与思勖令人不忍读史书不胜林壑溪山辱此石堂咏闽中诗也按唐时诸道进私白闽中为盛坐是闽多阉杜宣猷来福建为观察使毎寒食遣吏分祭其先垄时谓宣猷为敕赐墓户然则思勖令孜大抵然矣私白者阉儿也（闽书）

真山民

偶于陈幼儒案上检破册一帙糜烂酰难前后俱损失不存姓氏幼孺云此册得之邵武仁寿寺僧寮中多佳句如蜂王衙早晚燕子社春秋烟碧栁出色烧青山返魂白沙难认月黄叶易为霜棠醉风扶起栁眠莺唤醒槛低檐碍月窓破纸吟风与鸥分渚泊邀月共船眠窓月灯昏见岩泉雨歇闻花影扫不去草根锄又生风竹有声画石泉无操琴许猿分野果留鹤守云林水清明白鹭花落失青苔飞花逰荡子古朩老成人途穷身是累痛定语犹悲叶新林挂緑花落地生香蕉叶巻舒雨鸠声问答春七言如云开逺嶂碧千迭雨过落花红半溪尘书邀我共髙阁浊酒劝人归故乡碑因藤蔓无完字城为田侵失旧基气増浙左霜威劲面带终南山色寒书犹能看未为老诗亦莫吟方是闲寛着庭除贪贮月少栽竹树要看山廊下蜗粘沿砌藓佛前蜂恋揷瓶花青山隔絶市朝面白髪消磨豪杰心雕镂花栁春无迹沐浴山川雨有恩花影忽生知月到竹梢轻响觉风来皆自创新意虽有酸饀气亦可喜向不知谁作近读元人诗中有真山民一巻即此诗也山民西山先生裔（笔精）

熊禾

道源堂在建阳宋干道中朱子建熊禾诗伊洛何年此道南道源堂上意谁参古文夫子遗经六建学文公精舍三落落此生徒苦志悠悠吾道岂空谈是邦頼有贤师帅扶植斯文首晦庵（闽省通志）

先生之论诗曰灵均之骚靖节子美之诗痛愤忧切皆自其肺肝流出故可传也不然虽呕心冥思极其雕锼冺冺何益先生言此葢已得诗之本原矣（元诗选）

刘濩

刘濩字声之三山人尝以经学教授钱塘鄜州刘师鲁与交最乆殁后门人瞿士弘集其遗文师鲁为序其首金华黄侍讲晋卿跋其后曰声之同时辈流人物凋落殆尽士弘得师鲁以为声之不朽之托独惜其所纂録殊有未备以仆所藏声之遗墨校之集所不载者五七言古律诗犹有十二首辄书而归之俾置巻中仆所不及知者固不止此也尝与声之炉亭夜话赠诗有云昭代尊经术先生尚布衣晋卿之推服先生者至矣（元诗三选）

洪岩虎

洪希文希文字汝质莆田人其父岩虎号吾圃宋贡士为兴化敎谕希文其次子也岩虎与坐万山中朝晡盂饭烧芋咬菜相倡和无愠色岩虎有集曰轩渠希文因自号续轩渠集岩虎卒嗣为郷先生郡之名族争致西席郡庠聘为训导大宾延请无虚岁卒时年八十有五以生平考之当生于前至元壬午卒于至正丙午实与元代相终始郡人林以顺谓其诗得意处皆自肺腑流出至于造语炼字之法颇费工夫易隠卓器之曰吾圃试校游洋翁季枕边谈诗以僧敲未敢一言定鸟过曽安几字来之句授之夜卧三皷闻书声云有子定知吾事足贫家颇觉此声佳志喜云甫讥失学难为比琰见趋庭喜可知所谓是父是子自成一家机轴者也（元诗选） 

汝质集中警句如题灵岩广化寺云佳句不随飞鸟尽名山可想属僧多守岁云沈香已带寅前气腊酒初闻子后香水仙花云月明夜色玉连锁露冷秋茎金屈巵夏政斋权府再举留莆郡镇守云作赋重逰前赤壁题诗一笑再玄都雪髭云功名不建头颅老日月如驰髀肉生幽居云旧书余草风搜遍好树开花月送来官筑城垣起众坟石云凄其死者无归路羞与雠人共戴天皆自成一家机轴酷肖其父所谓以似以续是也（元诗选跋）

方澜

方澜字叔渊莆阳人隠居吴中自少时不娶闭门读书训徒以自给后至元已夘卒年七十有七平日喜吟咏然不茍作友人樊士寛録其五言诗若干首其诗句如咏乐天云以诗为佛事随地学山居临平道中云暖容时借酒寒力晓欺绵梅花云香能占夜月春不弃茅檐夜雨云万绪集双鬓百年堪几愁皆从苦吟得之朱泽民曰壮年厌世纷岁暮少知已即其人亦可知也（元诗选）

翁某

至元间宋文丞相有子出为郡教授行数驿而卒人皆作诗以悼之闽人翁某一聨云地下修文同父子人间读史各君臣独为絶唱（辍耕録）

黄镇成

黄镇成字符镇弱冠即慨然以圣贤道学自励学者号存斋先生至正间筑室城南名南田耕舍作诗写怀曰白日不停驭颓波竟东驰忽忽年岁改念此将安归我欲驱车行太行路崄巘我欲驾方舟沧海无津涯岂不顾行迈出门慎所之有田南山下可以供盛粢中庐在中田可以谈书诗上探羲皇际下及商周时贤圣尚沦落微生亦何疑怀哉羡门子千载以为期部使者相继论荐授江西儒学提举不应以寿终所著有尚书通考周易通义中庸章旨性理发蒙秋声集（闽书）

元黄镇成元镇秋声集四巻予爱其秋风诗云秋风淅淅生庭柯萧萧朩落洞庭波红树夕阳蝉噪急白苹秋水鴈来多王孙不归怨芳草山鬼欲啼牵女萝蒹葭苍苍白露下望美人兮将奈何又李仲明秋山小景云家住夕阳三峡口人行秋雨二崤间不知何处真堪画移得柴门对楚山五曲精庐云歌棹曽穷九曲源精庐迢递隠屏前闲寻五曲樵溪上三十六峰秋满船甚有风调按谥法通考镇成邵武人至正间谥贞文处士（居易録）

越王台在邵武城东北世传越王台猎之所樵牧者时得古瓦皆罗纹鴈翅扣之铿如金石元黄镇成诗北平山上越王城猎骑如云此驻兵瓦砾不随尘土化市廛空逐海田更鸿泥雪点深无迹鴈翅罗纹碎有声访古独来舒望眼万峰浮翠入空明其下古乌阪城在焉萧子开建安记越王筑六城以拒汉乌阪其一也郡人名其地曰故县（闽书）

郑铿字子声攻诗尤善于画铿死黄镇成有诗懐之云能画能诗郑广文丹成挥手谢尘氛不知笙鹤逰何处留得潇湘一片云（闽书）

元季词人辈出而邵武有黄镇成诗多竒警秋声集十巻佳句叠出如王孙不归怨芳草山鬼欲啼牵女萝铁檄召雷秋雨足瑶坛谒帝夜云髙逰山采药辞家早扫石看云出洞迟青山尽处海门阔红日上来天宇低花竹一家巢絶顶烟尘九点认齐州潮来估客船归市月上人家水浸空惜梨枣朽腐尠有覩其全篇者（笔精）

杨载

虞伯生先生集杨仲弘先生载同在亰日杨先生毎言伯生不能作诗虞先生载酒请问作诗之法杨先生酒既酣尽为倾倒虞先生遂超悟其理继有诗送袁伯长先生桷扈驾上都以所作诗介他人质诸杨先生先生曰此诗非虞伯生不能也或曰先生尝谓伯生不能作诗何以有此曰伯生学问髙余曽授以作诗法余莫能及又以诣赵魏公孟俯诗中有山连阁道晨留辇野散周庐夜属槖之句公曰美则美矣若改山为天野为星则尤美虞先生深服之故国朝之诗称虞赵杨范掲焉范即徳机先生梈掲即曼硕先生傒斯也尝有问于虞先生曰仲弘诗如何先生曰仲弘诗如百战健儿徳机诗如何曰徳机诗如唐临晋帖曼硕诗如何曰曼硕诗如美女簮花先生诗如何笑曰虞集乃汉庭老吏葢先生未免自负公论以为然（辍耕録）

初吴兴赵魏公孟俯在翰林得仲弘所为文极推重之由是文名隠然动京师凡所撰述人多传诵史称其文章一以气为主而其诗尤有法度自其诗出一洗宋季之陋云临江范亨父序其诗曰仲弘天禀旷达气象弘朗开口论议直视千古每大众广集占纸命辞敖睨横放尽意所止众方拘拘已独坦坦众方纡余己独驰骏马之长坂而无留行要一代之杰作也（元诗选）

杨仲弘载一日逰鳯凰山过宋大内独步微吟寻香问玉泫然兴感至披香阁址拾得玉牌一事上有镌词云内人晓起怯春寒轻掲珠帘看牡丹一把栁丝收不得和风搭在玉阑干杨为之怃然（坚瓠集）

仲弘诗前辈以宗阳宫望月一首为絶唱诗云老君台上凉如水坐看氷轮转二更大地山河微有影九天风露寂无声蛟龙并起承金榜鸾鳯双飞载玉笙不信弱流三万里此身今夕到蓬瀛（元诗选）

中兴中字去声杜诗汉家新数中兴年杨仲弘诗一代人才颇中兴此字概无平声中酒中字平声如气味如中酒浊贤清圣时中之皆平声此字概无平声近人用二字往往交误（池北偶谈）

祖浩然

祖浩然浦城人至元二十年建安政和有黄华之乱浩然母为官军所掳去之廿有八年母寄信曰在河南问来人不能名其地于是浩然之生三十有三年矣亟告父徃求之往复奔走几遍河南诸州卒得之唐州境上奉以来归杨载以其事与朱寿昌大相类为之求诗以传之掲徯斯诗浦城孝子身姓祖自怜性命如粪土生才五岁遭乱离有母更被官军虏零丁二十八春秋母纵得生何处求天地茫茫明月恨江山漠漠白云愁忽得母书惊母在看书未尽泪先流书云流落河南县河南蹋遍无由见唐州境上忽相逢白髪萧萧霜满面谁知喜极情转悲旁人更问初别时千生万死到今日始为母子东南归（闽书）

连文鳯

元至正间浦江吴清翁渭有月泉吟社预于丙戌小春月望命题至正月望收巻用好纸楷书誊副聘谢翱为考官三月三日掲晓收二千七百三十五巻选中二百八十名首名罗公福吟社中人诗限五七言律刻至六十名止皆有诗赏者也第一名公服罗一缣七文笔五帖墨五笏余递差诗以春日田园杂兴为题公福诗云老我无心出市朝东风林壑自逍遥一犂好雨秧初种几道寒泉药旋浇放犊晓登云外垄听莺时立栁边桥池塘见说生新草已许吟魂入梦招李西涯懐麓堂诗话亦载此事言此集未及见予家有藏本因録出之然佳句甚多不独公福也公福本姓连名文鳯吾闽人字伯正号应山伪名罗公福集中皆不着的名（笔精）

送诗赏小札罗公福云伏以月泉旧社久盟湖海之交春日新题剩写田园之兴得周南而正始可冀北之空羣执事振响武林舒翘文苑种秧浇药已朝市之无心放犊听莺更池塘之入梦杼机自别冠冕为宜某心所甚欣手之不释诗成夺锦诵珠玉者扇然礼以为罗媿琼瑶则多矣余如玄颖并致篚筐（月泉社刻）

刘边

刘边字近道建安人与同邑虞韶虞廷硕毛直方四人齐名所著有自家意思集及读史摭言若干巻月泉吟社分赋春日田园杂兴诗近道有句云耕锄晓雨有余地应接东风无暇时吴清翁极赏叹之（元诗三集）

彭炳

彭炳字符亮崇安人留心经学诗仿陶栁喜与海内豪杰逰歴齐秦至都下闻昌平隠者何得之名遂往谒焉由是知名驸马乌谷孙事以师礼至正中征为端本堂说书不就有集一巻如明河夜无声茅亭四檐月璧树落秋子风吹白云起之句真不减柴桑愚溪品致也（元诗三集）

杨稷

杨稷字宗琏好古慕学隠居不仕至正间邑庠缺官令强聘摄学事以义理行谊为教所著有田家乐歌人能诵之其诗曰田家乐田家乐乐在尧天事耕凿大儿北陇种白云小儿南涧饮黄犊妇姑谈笑课蚕桑深夜寒机响茅屋（闽书）

林清

三山林清者谕徳志之祖也避元不仕匿姓名隠居山寺太守一日入寺中见清仪表不羣问曰能诗乎曰能即以八音为题清应声曰金紫何曽一挂懐石田茅屋自天开丝竿钓月江头住竹杖桃云岭上来匏实晓收栽药圃土花春长读书台革除一点浮云虑朩笔题诗酒数杯太守惊异因与徃来无间一夕忽论海滨人物因曰若林清者雄才硕徳惜未见其人林不觉叹息守曰君殆林清耶林曰若清者公安得见之此吾所以有感也明日再往访之已不知所之矣（闽小纪）

陈楠老

陈楠老政和人至元元年以乡贡进士授涵江书院山长转云庄书院山长至正间弃官归尝过万竹庵题诗曰青山回望合万竹凈娟娟宝殿晴光冷瑶阶翠色妍龙吟明月夜鹤舞早秋天坐听凉风发轩棂响涧泉（闽书）

陈旅

元扬州陈新甫生日出红玉杯饮客莆田陈众仲旅赋诗云昆仑东阿含海日石中玉子如日赤神工夜发昆吾刀剜作双杯盛酒吃蟠桃初开缑母家丹露滴入芙蓉花广陵公子酒如海年年颜色衬朝霞（坚瓠集）

卢琦

涂岭在观音山北元时有要束朩者为岭巡检迁莆田尉邑人卢琦赠之诗曰将军有英气负剑逰南荒曽陪绣衣客经踏乌台霜戎阃拔才隽奔走殊勿遑属时临漳郡羣盗方獗猖匹马汗如雨战袍北风凉奋身良间关许国诚慨慷茂绩固当酬小试焉足偿菱溪枉车辙司警驿道傍莅政肃初令颓纲日更张月静鼯鼠惊山暝狐鬼藏编户复溪事在在乐岁康所居傍林坞讼简白昼长邻家稻田肥子舍芸编香优游有旨趣于焉度年光夕露集野草秋风在垂杨解装欲何之作尉壶山阳莆民喜公至夹道相迎将泉人惜公去所怀未渠央民俗岂不殊善化端有方愿言颂政谣毋庸咏离章他日登要津万里谁能量观是诗也岂非仪封夷门之流欤（闽书）

壶山一名蓬壶尝出土兵元尹卢琦诗匹马重寻蓬鸟路东风二月栁花香晓风满笠人耕陇夜雨孤灯客卧床（永春县志）

泉州惠安卢圭斋名琦字希韩登元至正进士令永春改宁徳所著有圭斋诗集岁久弗传近惠安庄户部征甫搜而梓之误入鴈门萨天锡诗六十余首萨诗世有传本较者一时未之考耳亟当厘正不然恐后世以圭斋为齐丘之盗化书也卢诗自佳如岚气满林晴亦雨溪声近驿夜如秋潮生逺浦孤帆小雨过苍崖古朩寒小桥跨涧村舂急老树吹花野店香暮云松径僧归寺夜雨蓬窓客在船门掩落花春去后梦回残月酒醒时梧叶几畨深夜雨梅花一树短篱霜清典可咏元诗多纎弱若圭斋者实有唐调者也（笔精）

宋介夫

宋香陈紫所从出核有斧痕予验之实然树在宋氏宗祠后至正戊戌六月宋介夫遗百颗与卢希翰并搨蔡公诗墨一纸不和蔡韵有多情故旧偏怜我一种甘香更可人宋祖芳名传不灭蔡公妙迹玩犹新之句亦刻于石永乐以后树渐枯死今其世孙宋比玉乌山屋傍尚有一树大数十围树腹已空可坐四五人相传是其孙枝云（闽逰志）

王翰

王翰字用文先世本齐人没于西夏元初从下江淮以领兵千户镇庐州家焉翰年十六袭父官领所部有能名省府交荐除庐州府治中改福州路寻以同知升理问官综理永福罗源二县擢福建江西行省郎中平章陈有定据守全闽留居幕府敬且惮之表授潮州路总管督兼循梅惠三州陈氏败浮海抵交古界不果屏居永福之观猎山自号友石山人萚冠卉服葛履绳带与樵童牧竖田夫渔父杂处如是者十年辟书再至叹曰女岂可更适人哉时长子偁纔九岁属其友人吴海且赋诗见志云昔在潮阳我欲死宗嗣如丝我无子彼时我死作忠臣覆祀絶宗良可耻今年辟书亲到门丁男屋下三人存寸刃在手顾不惜一死却了君亲恩遂自引决年四十六时明洪武戊午之二月也用文将家子有古烈士风晚年隠忍林壑尤以诗自娱庐陵陈仲述谓皆心声之应而非茍然炫葩组华者比遗稿即其子偁所掇拾偁永乐中为简讨以能诗名（元诗选）

陈有定

有定既据有闽中地陈友谅方国珍等来攻悉力拒敌屡立战功时大都道絶岁遣贡舶由海道取登莱以达元主嘉之戊申明将汤和兵逼延平以书谕降有定大会诸将杀使者取血置酒中慷慨饮之誓以死报明兵夹水而阵战不利乗城死守城破坐省堂按剑仰药天大雷雨复苏及送京师瞑目就铜马而死临没有诗云失势非人事重围戟似林乾坤今已老不死旧臣心子宗海闻父被执泣曰父为忠臣子岂不能为孝子耶遂自将乐来同赴京师就死（闽省通志）

陈有定元末倡义勤王太祖恨其不归附置之重辟髙岱王世贞郭造卿嘉其忠各为立传有定据闽有功于闽闽郡志皆出林宗伯司空二公之手林氏世沐国恩自不宜为有定作传得数君纪之实不冺其忠义耳有定虽起行伍而亦能诗送赵将军云纵横薄海内不怆别离颜几载飘零意秋风一剑寒及被收之后作诗云失势非人事重围戟似林乾坤今已老不死旧臣心（笔精）

有定以农家子起佣伍目不知书及据八郡数招致文学知名士如闽县郑定庐州王翰之属留置幕下麤渉文史习为五字小诗皆有意理（明史稿）

元至正末陈有定据闽入寜徳过栖云忠烈祠入谒叩已当为天子神悬箕书诗云将军何事访山家火冷炉灰漫煮茶若问圣明吾岂敢只能疗病与驱邪有定不怿而去（长溪琐语）

全闽诗话巻五

　　

●钦定四库全书

全闽诗话巻六

兖州府知府郑方坤 撰

○明

张以宁

张以宁学士奉使安南御制诗送之至则其国王陈日煃卒其世子日坚遣陪臣阮亮求诏玺以宁不许曰此吉礼非凶事也且既易世矣当以奉闻因留居洱江俾人往谕之安南世子遂复遣陪臣杜顺卿来告讣太祖喜以宁称任使亲为祭文遣吏部主事林唐臣翰林编修王亷往祭安南王复御制诗八章并玺书褒赐之称其控忠贞之气奋守节之刚又安南人以揖为礼以宁始教之稽首长跽玺书并以能化殊俗美之北还道卒诏有司返柩其家所在致祭给歳禄恤妻子以宁亮直通敏亷谨自将临终口詹曰覆身惟有黔娄被垂槖都无陆贾金有翠屏集行世（闽书）

承旨重峰送别诗云君家重峰下我家大溪头君家门前水我家门前流摹仿太白可称合作李方伯桢题双燕图寄人诗云君家吟溪北我家郡北西君家梁间燕我家梁间栖周尚书忱送人诗云我家白沙渚君家桐江头我家门前水亦向桐江流当皆从此出可知是作脍炙当时（静志居诗话）

大河以北之水多从直沽入海此即古者九河入海之处地势卑下遇霖潦直与海平昔人尝欲因其填淤置稻田以足赋今府境诸水类以直沽为壑张以宁直沽诗野泺天低水人家时两三鴈声连漠北鱼味胜江南雪拥芦芽短寒禁栁眼缄持竿吾欲往拙宦尔何堪（日下旧闻）

张以宁题烂柯山图诗云人说仙家日月迟仙家日月转堪悲谁将百歳人间事只换山中一局棋（尧山堂外纪）

张以寜以元学士入明尝过焦矶庙题诗壁上云碧殿红棂翠浪间江风缥缈动烟鬟神鸡不逐云中去啼杀清秋月满山后再过之有人改其末句云神鸡忍逐他人去羞杀清秋月满山以宁大惭遂刮去其诗（小草斋诗话）

张以宁志道元泰定进士仕国子祭酒洪武间由荐举复为学士素有文名遗诗二巻宋濓刘三吾陈琏为之叙宋称其丰腴而不流于丛冗雄削而不失于麄厉清圆而不涉于浮巧委蛇而不病于细碎为一代之奇作刘称其节制似栁宏放似韩苏醺经饫史吞吐百代为一代之完音陈称其雄健沈郁者可追汉魏清婉俊逸者足配盛唐今观集中果亦不类常调宜表出之以示来学（词林人物考）

淮西阃帅夏贵以至元丙子附明授中书左丞至已夘薨有吊以诗曰自古谁不死惜君迟四年问君今日死何似四年前元学士古田张以宁以洪武二年征为原官四年卒与夏贵畧相似（笔精）

国初诗派西江则镏泰和崧闽中则张古田志道泰和以雅正标宗古田以雄丽树帜江西之派中降而归东里歩趋台阁其流也卑冗而不振闽中之派旁出而宗膳部规模唐音其流也肤弱而无理予录二公之诗窃有叹焉江闽之士其亦有当于吾言乎（明诗综）

蓝仁

网巾之制相传明孝陵微行见之于神乐观遂取其式颁行天下冠礼加此以为成人三百年未之改然题咏者寡独蓝静之有三诗其一诗赋网巾白头难掩雪霜踪纎手穿成络索同映带暮年微矍铄遮藏秋色久髼松牵丝祇讶蛛临戸览镜翻愁鹤在笼便与黄花相见好不愁破帽落西风其二诗谢刘兰室见惠而作一云故人于我最相亲分惠青丝作网巾镜里形容加束缚眼中纲目细条陈少遮白髪安垂老转衬乌纱障俗尘更与箨冠藜杖称世间还有葛天民一云故人念我鬓毛疎结网裁巾寄敝庐白雪盈簪收巳尽乌纱着纸画难如门临寒水频看镜篱掩秋蓬不用梳昨日客来应怪问衰容欲变少年余（静志居诗话）

静之昆仲切磨埙篪迭奏和平雅澹词意融怡语不雕锼气无脂粉出乎性情之正而有太平之风惜其不列承明著作浮湛闾里傲睨林泉有达士之襟怀无骚人之哀怨即屡更患难而心恒裕如要其所作皆治世之音也（明诗综）

二蓝学文于武夷杜清碧学诗于四明任松卿其体格専法唐人间入中晚盖十子之先闽中诗派实其昆友倡之蓝涧仕而蓝山隠其戏题絶句云朝野文章自不同壤歌何敢敌黄钟山林别有钧天奏长在松风涧水中然其述懐诗云无才甘下位有识笑庸人又云何事渔矶弃空烦鹊印随又有甲寅仲冬摄官诗题则静之亦不终于山林者也集有蒋易张榘二序易字师文自号橘山真逸尝选皇元风雅榘字孟方自号云松樵者静之赠诗云文宗曾子固篆逼李阳氷惜其著作罕传矣（静志居诗话）

蓝静之纸帐诗云数幅秋藤拂地齐匡床闲对竹炉低山中一枕梅花月不识鸡声送马蹄（笔精）

二蓝集闽人无知者何氏闽书蓝仁有蓝山集蓝智有蓝涧集竹垞尝辑入诗综中以为十子之先闽中诗派实其昆友倡之集本合刻吴明经焯尝于吴门买得蓝山集是洪武时刋有蒋易张榘二序与竹垞言脗合而蓝涧究不可购徐惟和辑风雅时二蓝阙焉则此集之亡久矣（榕阴诗话）

蓝智

武夷蓝明之名智永乐中辟为广西佥宪与兄布衣静之齐名诗词俊逸雅有唐风尝见其书铜雀台瓦诗于建阳友人处可泣鬼神诗云曹瞒骋志吞刘社铜雀台髙瞰中夏徒知扼腕有卧龙岂料垂涎已司马万里河山尚出师九原魂魄归何时清秋风雨满陵树落日笙歌空繐帷翠蛾红袖恩情絶废冢荒台狐兔穴空余片瓦落人间千载奸雄磨未灭（笔精）

夏秦

嘉靖中泉绅庄用宾于石鼓神庙东旁设主以祀其乡先正之贤者曰夏秦曰蔡居阳率乡人行乡约其中约规甚严至于桃李垂街田畴被亩人和盗絶一时为盛夏秦字西仲元季进士不知何许人避乱居此郡守胡器与部使者多造其庐洪武十六年召至京师以老乞归箪瓢屡空处之晏如有送郡守诗离筵对芳草去路遶青山日暮双旌逺邦人拭泪看时称为二十颗真珠用宾奉祀之日为文以祭曰幸只字之见贻虽兼金而莫拟（闽书）

瞿庄

出宁越门二里曰横山迤西南为南台山崇阜屹立俯瞰巨潭闽王无诸庙在焉庙循汉制王西坐夫人东坐洪武十年布政使叶茂祷雨有应以闻中书下礼官议从神故封称汉闽越王之神右参政瞿庄为文刻石系之诗曰炎荒之隅闽海滨赫熛照耀光郁分维王奕叶神禹孙首驱虎豹锄荆榛殿此荒服保黎民斡旋机轴转化钧讴歌来归赤帝尊铁骑汗血趋昆仑手扶烈日开冥昏彤弓玈矢昭殊勲草朩衣被生阳春渐磨风教俗以淳秀民挺拔宜人文甘棠蔽芾森若云翼翼遗庙今尚存歳时报祀罗酒罇手荐薫郁香苾芬翕张造化参乾坤神灵赫若搏桑暾（闽书）

林廷纲

林廷纲洪武初承太祖亲擢吏科给事中宠遇日隆尝侍游江间殿太祖首唱诗二句曰江间小殿与云齐梁上新添燕子泥公承旨足成之曰雉扇晓开红日近龙衣春湿彩云低旌旗影里貔貅息斧钺门前骐骥嘶簪笔诗成同拜舞太平天子赐新题又承旨作春江渔父图亲题于殿壁间曰浩荡乾坤一钓徒丝纶终日倚菰蒲桃花浪暖鱼堪脍桑柘春深酒可酤歳月不知蓬鬓改江湖真与世情疎熊罴不入君王兆四海于今重帝谟后赐名恒忠（闽小纪）

夏太和

夏太和字伯阳福清人洪武中举明经任本县训导升南国子监助教侍讲经筵太祖喜曰真老儒士也因乞骸骨赐诗以荣其归诗云千林扫作一番黄只有芙蓉独自芳唤作拒霜名未称思量却是最宜霜（闽省通志）

庄希俊

国初有庄希俊者闽人生元季不仕圣祖龙兴辟倅临洮擢济南太守有击壤集一巻其咏牡丹云亭台幽处锁芳菲一捻春姿百寳围色借丹砂连晓莹肌生红玉蔼晴晖风飘香入玻璃酒露润光添锦绣帏毎殢游人归兴晚接■〈罒离〉倒着步蟾辉绕屋清阴玉树连春深花笑雨余天红潮醉脸施轻粉绿惨愁蛾扫翠烟合榭天香风细细半窓鸾影月娟娟清平一曲稀人和且向樽前问绛仙独扫苍苔坐锦丛金尊绿酒蘸轻红鹤翎湿露梳晴日蝶翅黏香趁晓风粉黛藏羞绡帐里丹青难写素屏中醉来卷幔窥明镜似约仙娥在月宫半酣夘酒醉斜曛绰约宫妆自不羣膏雨弄晴新赐浴薫风煦暖暗飘芬锦裆珠佩垂腰衱玉叶琼枝压鬓云丽质厌随桃李列殿春独舞绛罗裙咏红梅云绮云散彩篆烟斜万象光中雨寳花碧玉明珠天女佩青楼珠箔美人家兰堂夜暖流苏帐蓬府春生伏火砂回首桃溪颜色早巳随流水泛残霞夜来微雨浥芳丛洗净铅华笑靥红飞观帘开迎海日广庭鸾舞落天风霓裳光动歌声里绣被香温醉梦中坐久忽惊清露冷恍疑身在蕊珠宫膏雨收晴布暖曛芳姿步出万花羣鳯冠髙簇看新艳鸡舌初含吐异芬罗袜轻尘凌洛浦歌台缓响遏卿云可怜飞燕娇无力莫遣东风荡绣裙又灞桥风雪一絶六花飞压帽檐低十里西风杨栁堤诗兴不知何处去蹇驴空过灞桥西又题渔樵问答云渔翁系船清溪滨樵夫息肩临水濒欣然抵掌坐盘石苦乐何妨同讨论渔翁问樵长所苦朝去暮来冒风雨层峦絶壁难跻攀幽径荒林足豺虎何如一叶随中流风清月白凉飕飕瓦瓯蓬底动春酌去去来来长自由樵夫答云谁所愠雨笠烟簔足风韵晓来腰斧入山林晚去舒迟忘逺近行行且诵复歌歌暮去朝来乐更多担柴入市换春酒醉来和月眠春坡樵夫复问渔翁苦窄窄孤篷无定宇风波旦夕相喧豗短棹长篙那得主何如林下长嬉游或薪或棫忘春秋时来即作会稽守命薄从教空白头渔翁答言余所乐蓼岸苹洲随意泊女儿浦口日初长新妇矶头潮未落■〈鼻勾〉■〈鼻勾〉一枕篷底眠醒来犹在芦花边人间若访玄真子何异随流觅水仙两言问答皆云尔苦乐平分忘彼此相携一笑暮云横坎遇流行随所止诗皆清丽直抒胸臆亦足传也黄氏増订（笔精）

黄麟

黄麟字伯厚莆田人以文学荐对大廷称旨赐第一人授翰林应奉冬至祀圜丘御制门聨云大明日月光天徳洪武山河壮帝居麟佯狂踢仆之上怒麟奏曰此陈后主句天朝效之不既羞乎上曰尔便易之麟口占曰乾坤一统归洪武日月双轮照大明上称善一日乱发敝冠以朝上命械系之麟应声曰髪乱冠不正头中虮虱多若能皆剃尽愿唱太平歌上解其意宥之命作京城晓望诗麟即奏曰清晨独上鳯凰台极目乾坤气壮哉万里江流连海阔五湖楼阁倚天开金门钟响千官拥玉笋班分万马回圣主无为崇治化衣冠济济总英才上大喜赐帽带纻丝不受拜疏乞归从之（闽书）

郑文华

郑文华国初以荐辟为广东佥事题斋自励曰一贫未必饥寒死百病皆因饱暖生（闽书）

俞应则

赵宋第十六飞龙元朝降封瀛国公元君召公尚公主时承锡宴明光宫酒酣伸手扒金柱化为龙爪惊天容元君含笑语羣臣鳯雏宁与凡禽同侍臣献谋将见除公主泣泪沾酥胸幸脱虎口走方外易名合尊沙漠中是时明宗在沙漠缔交合尊情颇浓合尊之妻夜生子明宗隔帐闻笙镛乞归行宫养为嗣皇考崩时年甫童元君降诏移南海五年乃归居九重忆昔宋祖受周禅仁义绰有三代风至今儿孙主沙漠吁嗟赵氏何其隆此诗旧录于乡人赵指挥问其所从来云得之上虞布衣素铉未知何人作也后于王元真学正家见福建闽县志书始知为闽人俞应则所作若其事则备载钱塘瞿宗吉归田诗话及袁忠彻台符外藁然忠彻以此为虞伯生作则非也玩味诗中至儿孙主沙漠之句似言元君避归朔漠后事应则其国初人欤记此以俟知者（稗史彚编）

王袆

王袆字子充官起居注忤旨出判漳尝作漳南十咏诗曰漳水南边郡闽乡到此穷地偏冬少雪海近夜多风百粤山川属三吴景物同昔贤遗化在千载紫阳翁此地多烟瘴时清喜渐除阻山犹贼盗并海尽盐鱼田稻春秋种园姜伏腊需不才叨郡倅廪禄颇赢余奢俭仍民俗纎华亦土工杯盘箫鼓里灯火绮罗中茉莉头围白槟榔口嚼红良宵上元节纨扇巳揺风近歳兵戎后民风亦稍衰番船收港入畬酒入城迟绿暗桄榔树青悬橄榄枝薫风荔子熟旧数老杨妃可是闽南徼阳多气候先麦收正月尽茶摘上元前绿笋供春馔黄蕉入夏筵南风吾所适久住亦相便文物如邹鲁斯言信不诬科名唐进士道学宋先儒祠宇依山曲遗书布海隅风流今孰继林子亦其徒是处方言别漳南觉更强儿童皆唤囝男女总称侬不雨犹穿屐因暄尽佩香人人牙子紫都为嚼槟榔山秀英灵聚溪清爽气开水晶疑石髓月彩耀珠胎珉紫裁为砚犀花解作杯最怜沙上草颜色在根荄试上南楼望羇愁觉易消两溪遥合港大海暗通潮白露垂青野丹霞映碧霄梦神曽献吉日暮不堪招郡署经年久吾来为一新重门森画戟别驾俨朱轮榕叶轩阴晚梅花阁气春祇怜去国逺为政愧能循（闽书）

丁显

洪武乙丑会试命翰林待诏朱善前助教聂铉为考试官取中式四百七十二人黄子澄第一练子宁次之皆监生也第三名花纶乃浙江新解首及殿试有司奏纶第一子宁次之子澄又次之先一夕上梦殿前一铁巨钉缀白丝数缕悠扬日下觉以语左右莫知其为何祥及拆状元巻乃花纶也上嗛其不叶梦取第二人为首巳而得丁显巻姓名与梦相符遂擢为状元显时年二十八子宁次之纶又次之三人皆拜修撰而第二甲马京齐麟为编修吴文及三甲蔡福南为检讨子澄抑置三甲为翰林庶吉士久之亦授修撰云或传童謡曰黄练花花练黄上恶其语以纶及子澄年少髙科故抑之也显字彦伟建阳人徳业文章无闻焉尝得其题兰窓诗云公子善居室猗兰蔚东窓素荣浥轻露冷风振芬芳流玩引日夕恍若临沅湘岂不艳桃李懿兹王者香况逢同心友结佩森翱翔嘉名既云锡咏言列篇章持谢二三子徳馨尚无忘显后获谴归终于修撰（双槐歳抄）

张显宗

张显宗进士及第建文时为祭酒靖难后既归附矣寻以尝募兵江西谪戍兴州永乐五年起为交趾左布政使七年卒官水东日记载张显宗状元及第时髙皇梦双丝坠地后为祭酒升工部右侍郎往江西起义兵不知所终宁化令懐集人陈统以为显宗之卒因被召而仰药发疽而交趾之行又以从征而往盖考其家乗及日记遗事云然而称显宗江西募兵之举此时有千万人吾往之气被谪交州从征交南所以忍死间闗不就匹夫之谅者其志有在至于新命甫加遽尔即世似夷齐之耻周粟清流人戸部郎邓向荣亦称显宗蒙难正志箕畴以明首阳苦节周鼎以尊今考显宗洪武二十四年及第第二人非状元也交趾布政使与从征交南卒于官下与仰药发疽国载家乗未知孰的苐显宗有交趾夜坐偶成诗云天外蟾光透短棂寒毡独坐适幽情园林花朩多开落寰宇英雄几谢荣莽操懿温犹有迹萧曹房杜祇存名鉴观往事浑如许何用纷纷智力争令陈统称显宗遗文词气温醇典雅不露圭角而独微见其意于夜坐之聨此充养有道之士予以为此诗无论服官从征皆涉于讪蒙召仰药岂诗祸欤姑志以待尚论者（闽书）

林鸿

林鸿字子羽福清人洪武初以人材荐授将乐县儒学训导歴礼部员外郎性脱落不善仕年未四十自免归闽中善诗者数十才子鸿为之冠十才子者闽郑定侯官王褒唐泰长乐髙棅王恭陈亮永福王偁及鸿弟子周玄黄玄时人目为二玄者也鸿之论诗大指谓汉魏骨气虽雄而菁华不足晋祖玄虚宋尚条畅齐梁以下但务春华少秋实惟唐作者可谓大成然贞观尚习故陋神龙渐变常调开元天寳间声律大备学者当以是为楷式闽人言诗者率本之鸿（曝书亭集）

林子羽以荐至京师应试赋龙池春晓诗名动京师既归家从者如云毘陵浦舎人源闻其名往见之鸿不出使弟子周玄黄玄往见之问其来意曰欲为诗耳因出所作二玄读之至云边路遶巴山色树里河流汉水声惊曰此吾家诗也因白鸿出见之定交而去（闽小纪）

闽南林鸿师法盛唐唐临晋帖殆逼真矣惜唯得其貌耳时若危徳华名髙子羽格调秀峻唐泰髙棅周玄王恭俱清雅又任道不知何许人亦秀俊（诗话）

林子羽鸣盛集専学唐袁凯在野集専学杜葢皆极力摹拟不但字面句法并其题目亦效之开巻骤视宛若旧本然细味之求其流出肺腑卓尔有立者指不能一再屈也宣徳间有晏铎者选本朝诗亦名鸣盛诗集其第一首林子羽应制曰堤栁欲眠莺唤起宫花乍落鸟衔来葢非林最得意者则其它所选可知（懐麓堂诗话）

唐有舞马禄山使舞不就而戮之昭宗时又有猿赐以绯衣谓之猴部头朱温既篡引坐侧猿急掷号裂衣温叱杀之此世皆知也若宋亡崖山时有白鹇见幼主崩哀鸣踯躅竟坠水死元有驾象太祖登极不肯拜跪竟死殳下国初林子羽有义象行弘治间张庭实有白鹇歌呜呼可以人而不如鸟与舞马驾象绯猿乎其义象行云有象有象来大都大江欲渡心咨且诱之既渡献天子拜跪不与众象俱象奴劝之拜怒鼻触象奴赐酒不肯饮浦之亦不餔屹然十日受饥渴俛首垂泪愤且吁天子命杀之众官束手不敢屠侍卫传宣呼壮士披甲各执丈二殳象战久不克兵捷象乃殂忆昔君王毎巡幸象当法驾行天衢珊瑚错落明月珠被服美锦红氍毹紫泥函封载玉玺万乐争拥羣龙趋玉玺归沙漠龙亦归鼎湖所以老象心南来誓死骨为枯嗟尔食禄人空负七尺躯髙髙白玉堂赫赫黄金符伊昔轩冕今泥涂嗟尔食禄人不若饭豆刍象何洁尔何污天子垂衣治万世俾全象徳行天诛呜呼象兮古所无呜呼象兮古所无（稗史彚编）

闽中十子子羽称巨擘焉而循行矩步无鹰扬虎视之姿此犹翡翠兰苕方塘曲渚非不美观未足与量江海之大（静志居诗话）

锺伯敬评林鸿经绮岫故宫诗云此等歌行妙在与盛唐酷肖而其不甚妙处亦在与盛唐酷肖当其未肖也求其肖及其肖又当脱其肖肖与不肖之间诗之道过半矣芬谓此可为近人好言盛唐者作一指南夫诗各有性情兴会以勉强规摹古人古人未必似也而巳之性情兴会已失矣吾不知未有盛唐之先而汉魏而风骚古人其从何规摹之乃竟不可磨灭耶夫亦可以悟矣（香泉偶赘）

堤栁欲眠莺唤起宫花未落鸟衔来一聨谓林非最得意则可其气韵终是髙超不得抑之也（说诗乐趣）

林员外诸体皆工五律尤胜置唐钱刘间不复辨别七言如珠林霁雪明山殿玉涧飞流带苑墙气色髙华风骨遒爽（诗薮）

林子羽鸣盛集庐陵刘子髙序其诗窥陈拾遗之阃奥骎骎开元之盛风吴兴倪桓又拟为大厯十子以今观之在国初真足名一家矣（词林人物考）

林鸿寓郡城洪武中荐授训导超拜膳部员外郎尝为僧吟白莲云淡月瑶池夜微风太华阴翠翻擎露葢玉冷坠波簪一洗有为法应同不染身谁能招惠逺结社向东林又赠行脚僧云朝衡暮复嵩那识白云踪度碛逢驯象浮河抗毒龙衲经何限雪山过几多峰年老无筋力方懐故国松闽当国初诗法尚沿宋元之故至鸿始以唐人音调倡鸣乡党遂为一时风雅之宗同时如唐泰黄济周玄黄玄郑定髙廷礼王恭林敏吴海林伯璟郑迪王偁诸人羽翼先后丕然变其文风于此一乡开来之功亦不可冺云（少洲诗话）

子羽诗文一洗元人纎弱之习为开国宗派第一万厯初袁太守景从马参军用船同选十才子诗虽复精勤不无罣漏如人分沧海色江转白云痕山钟知寺逺海月忆家贫落日扁舟去秋风万里心重关逢雪度走马见星移郢树侵吴近淮流入海长古栁垂春蔓沙河急暮流三军随虎竹万里度龙沙古戍兵成垒春湟雪作花溪桥寒吐月驿树晚藏烟关云遮越断海雨入吴深皆五言佳境何以去之又七言如云边夜犬鸣沙驿海上寒山出郡城残烟野戍闻寒笛落日枫林见驿梅南粤云来螺浦白东瓯天接虎门苍苏小门前人散后灞陵桥上燕来时江田未熟晴芜晓馆树新凉夕鸟喧淮边落朩南天尽江上寒云北鴈飞寒山月落青枫晚野戍霜空白鴈晴疎砧旧馆空江上逺火人家积雨中乱山背水孤城晚独树临闗一叶秋如此苍辣警策岂全首精力更有不及之处亦在所删何也葢作文易选文难作者遇倦则不作人人能之选者未免牵强耳故多疎畧害事也（槎上老舌）

林员外子羽才思藻丽如游鱼潜水翔鸢薄天髙下各适性情五言如灯影秋云里书声晚磬中有似塔影挂清汉钟声扣白云信不在大厯下也（国雅）

林子羽晓起空庭寂无人衣上有残月塞上逢故人出塞难为客逢君似到家江心亭江心絶岛晴浮出雨外孤云湿倦飞送僧衲经鴈荡千峯雪定入峨眉半夜钟（彻剩八篇）

髙棅

髙棅字彦恢长乐人永乐初自布衣召入翰林为待诏更名廷礼别号漫士乆之迁典籍性善饮喜谈谑工书画尤専于诗尝采唐人所作以体类从依世次定品目初唐为正始盛唐为正宗为大家为名家为羽翼中唐为接武晚唐为正变为余响方外异人等为傍流书成曰唐诗品彚凡九十巻拾遗十巻又择其尤合格者为唐诗正声十二巻论者谓其诗音节可观神理未足然棅之言曰予夙躭诗恒欲窥唐人之藩篱首踵其域如坠终南万叠间茫然弗知其所往然后左攀右涉晨跻夕览下上登顿进退周旋厯数十年厥中僻蹊通庄髙门邃室厯厯可指数葢其学之専如是终明之世馆阁宗之（曝书亭集）

廷礼拟唐如薛稷锺绍京之双钩终下真迹一等五古若长空一飞鴈落日千里至夜色不映水微风忽吹裳衔杯双树间百里见海色飞雨一峰来微云度疎竹不失唐人遗韵（静志居诗话）

廷礼博学能文工书昼尤长于诗所辑有唐诗品彚其序言有唐三百年诗体备美矣兴于始成于中流于变侈于终窃不自揆偶心前哲摭采羣英载观诸家选本详畧不侔立意造论各该一端惟近代襄城杨伯谦唐音集颇能别体制之终始审音律之正变然而李杜大家不录岑刘古调仅存张籍王建许浑李商隠律诗载诸正音髙适王昌龄五言稍见遗响毎一披读未尝不叹息于斯由是逺览穷搜审详取舍分体从类定其品目别其始终正变各立序论以弁其端爰自贞观至天佑通得六百二十人凡诗五千七百六十九首总题曰唐诗品彚学诗者要当以数十百篇之诗隠其姓名知其孰初盛孰中孰晚何者为王杨卢骆何者为沈宋何者为陈拾遗何者为李杜何者为孟储二王髙岑常刘韦栁何者为韩李张王元白郊岛辨尽诸家剖晰毫芒方是作者（闽书）

髙棅曰今试以数十百篇之诗隠其姓名以示学者须要识得何者为初唐何者为盛唐何者为中唐为晚唐又何者为王杨卢骆又何者为沈宋又何者为陈拾遗又何为李杜又何为孟为储为二王为髙岑为常刘韦栁为韩李张王为元白郊岛之制辨尽诸家剖晰毫芒方是作者此英雄大言欺人尔鸿运升降虽天不能齐声气变趋虽圣不能挽醇醨巧拙得世道之闗浓淡偏全定人品之概足矣倘索瘢于垢虽神手岂无旁落之倪若披沙求金即末代亦有掩古之笔安能铢量寸较以纸上陈言遽欲定三百年之人物哉试以此语还质之棅棅亦未必遽了了也（小草斋诗话）

宋元论唐诗不甚分初盛中晚故三体鼓吹等集率详中晚而畧初盛览之愦愦杨仲弘唐音始稍区别有正音有余响然犹未畅其说间有舛谬迨髙廷礼品彚出而所谓正始正宗大家名家羽翼接武正变余响皆井然矣独七言古诗以李太白为正宗杜子美为大家王摩诘髙达夫李东川为名家则非是三家者皆当为正宗李杜均之为大家岑嘉州而下为名家则确然不可易矣（香祖笔记）

五言古诗汉魏而下其响絶矣六朝至初唐祇可谓之半格又曰近体作者本自晓分品者亦能区别髙棅选唐诗正声首以五言古诗而其所取如陈子昻故人江北去杨柳春风生李太白去国登兹楼懐归伤暮秋刘眘虚沧溟千万里日夜一孤舟崔曙空色不映水秋声多在山皆律也而谓之古诗可乎譬之新寡之文君屡醮之夏姬美则美矣谓之初笄室女则不可于此有盲妁取损礶而充完璧以白练而为黄花茍有孱壻必售其欺髙棅之选诚盲妁也近见苏刻本某公之序乃谓正声其格浑其选严噫是其孱壻乎（丹铅总录）

髙廷礼棅少与同郡陈亮王恭为布衣交着诗数百篇号曰啸台集洪武初入翰林为待诏迁典籍着诗数巻号曰木天集为人惇厚有至性事亲以孝闻善与人交无新故贤愚一也其为山水画极工客从廷礼求之辄自戏曰令我作无声诗耶以此称廷礼有二絶云（玉堂丛语）

林真士长乐人工山水与髙棅友善棅题真士画云楚云天外数峰青春水桃花满洞庭落日楼台明镜里欲停瑶瑟候湘灵（闽书）

刘有源永乐中为长乐簿翰林典籍髙棅赠以诗有云此邦讼少自无为惟侯之徳能抚绥临民不忍鞭笞苦判笔无容人吏欺公余时复开仙馆坐对白云心共逺首石泉声送酒凉当山秋色当窓晚落日琴台听奏弦清风松下唱酬篇诸公且以同坐啸百里何妨枉大贤其才韵可见也（闽书）

髙漫士摹米南宫方方壶妙絶一时李文正初赏识之曰异日当为名家在翰苑二十年求者日至酬应无遗尝自题所图有兴酣不自惜之句（悦生近语）

王偁

孟扬平生气节髙劲议论英发文章伟博书法遒妙学士解大绅尝称其人品在苏长公之列文亦相类至于诗则凌轹盛唐使眉山见之未必不避灶而炀也所著有虚舟集至今海内重之（词林人物考）

吉水解学士缙天质甚美为文不属草顷刻数千言不难一时才名甚噪时杭有王洪希范呉有王燧汝玉闽有王偁孟扬常有王达达善皆官翰林四人者词翰流丽孟扬尝谓希范曰解学士名闻海内吾四人者足以撑柱东南半壁识者谓为知言（悬笥琐探）

孟扬才名与解大绅相伍其获罪亦同然诗格华整逺胜学士闻当日有明诗选惜无从见之（静志居诗话）

王恭

王恭字安中寓居长乐采樵行歌自号皆山樵者文庙时修永乐大典郑定髙廷礼交荐之强起至京年六十余矣同郡王偁戏谓曰君无以会稽章绶故来耶恭答曰山中斧柯幸自无恙大典成试诗髙第授翰林典籍不就归益徜徉丘壑足迹殆遍有诗数十巻庐陵解缙称其布衣萧然不慕荣宠强起决去若朝阳孤凤（闽书）

林衡者云皆山善得中唐之韵如渭水寒流秦塞晚灞陵残雨汉原秋他乡见月长为客别路逢霜半在船鸟外明河秋一叶天涯凉月夜千峰云归独树天边小雪罢孤峰鸟外青驿馆夜残明堠火市楼霜晓度寒砧椶榈叶上惊新雨砧杵声中忆故园几处移家惊落叶十年归梦在孤舟家临故苑长洲树钟度寒山半夜船帆飞楚水舟中饭梦绕淮山树里行均有大厯十子遗音（明诗综）

袁景文以白燕诗得名然如月明湘水初无影雪满梁园尚未归翻不若琴川时大本之珠帘十二中间卷玉翦一双髙下飞也顾光逺以白鴈诗得名然如锦瑟夜调氷作柱玉闗晓度雪侵衣亦不若王安中之夜雨芦花看不定夕阳枫树见初飞也安中整练不及子羽而风华跌宕多缥缈之音固似胜之（静志居诗话）

元邓善之题渊明像云诗中甲子春秋笔篱下黄花雨露秋便向斜川频载酒风光不似义熙时又贡泰父诗云竹杖芒鞵白鹿裘山中甲子几春秋呼童检点门前柳莫放飞花过石头明闽王典籍恭诗云束帯何须见督邮宁辞五斗便归休秋风几度黄花酒醉看飞鸿过石头彭学士华诗云解组归来雪鬓飘呼童滴露写前朝丁宁莫取江头水恐是金陵一夜潮沈石田诗云典午山河已莫支先生归去自嫌迟寄奴小草连天绿刚剩黄花一两篱五诗皆有韵致（坚瓠集）

邓定

国初邓布衣定题昭君出猎图云传呼莫射南飞鴈欲寄平安到汉家一时传咏以为絶唱然元陆子方昭君词云劝君莫射南飞鴈欲寄思乡万里书巳先道之矣按子方诗又云谁知塞外风尘貌不似昭阳殿里人则东方虬诗单于浪惊喜无复旧时容已先之矣信哉诗不蹈袭之为难也（小草斋诗话）

林枝

林枝字昌达闽县人号古平山人有效颦集自十才子外能诗而不与其列者有赵迪景哲林绍淳裕郑文霖汝众林敏汉孟陈本叔固及枝也昌达集不传徐兴公家有老儒手录明初诗今归林鹿原予借观录之寄彭韫玉诗云空斋牢落事寥寥荏苒年光逝水消忆得当时分袂处栁花如雪过江桥（静志居诗话）

黄玄

林子羽倡风雅于八闽从之游者颇众而独矜许二玄为入室弟子其赠玄之诗云予也夙颖悟十五始知文冥心三十年寻源颇知津探奇始有得服膺如获珍逝将觉后生庶以酬先民青衿二十徒达者惟黄玄持此欲有授二玄乃其人然二子诗太荏弱句续字凑不能成家似非孟扬漫士皆山之伍南皮李氏称二子诗托兴悠逺殊不尔也（静志居诗话）

周玄

周玄字又玄一字微之闽县人永乐初以文学征授礼部员外郎其诗瓌奇悲壮尝赋掲天謡论者以为不减李贺初游长乐令苍头肩书数千巻止髙廷礼家别去尽弃其书曰在吾腹中矣所著有宜秋集（闽省通志）

王孟扬挽微之诗未尝言其无嗣而赵景哲哭微之诗云可恨传家无令子空怜许国有孤忠又云幽蓟一官成永诀东瓯三载慕清风则微之无后而卒于官矣惜夫（鳌峯集）

锺明徳

闽县人邵京实字仲坚务学而尚隠洪永间名宿若叶钺林玉锺耆徳明徳任宗仁林延孙吴忠皆为道谊交有过从即相与唱和为乐词皆清雅遗稿散逸弗传明徳为京实题山居十六咏仅存山屏秋月诗云浩歌起舞不成眠清寒入骨疑欲仙山风吹夜露华滴一声孤鹤秋连天赤石暮霞诗云岩前昔日仙人家仙人结庐炼丹砂火光照石石为赤祇今暮暮流红霞巫顶飞云诗云白云飞去山色深白云飞归山色阴时来时去自今古山亦无语云无心有人结庐古巫顶白石支头卧云影清宵云起随飞龙行雨归来人未醒（弘治通志）

方用晦

方用晦莆田人善诗学医于蜀人虞仲文其察病治不治率一言决莆中名能医者皆废自号杏翁所著有杏林肘后方伤寒书脉理精微书传世用晦诗如哭郭维桢山人破屋瀛洲上清贫独可怜书存无子读诗好有僧传葬卜中元夜坟临北漈边穷交共白首莫赠买山钱凄断可诵也（闽书）

杨荣

闽有贫生客京师饥寒濒死然颇善丹青不能售一钱因以两幅献于杨文敏公荣公题其上而还之诗云谁家老屋枕溪濆十里青山半是云此处更无尘迹到祇应啼鸟隔花闻其二云小桥流水漾晴沙策杖归来日未斜昨夜东风花落尽一林髙树锁烟霞明日张此画于市价遂涌起人争延致因而饶裕（闽小纪）

东杨诗颇温丽上拟西杨不及下视南杨有余（静志居诗话）

赵迪

钱遵王云俞宪百家诗以迪为山人徐庸湖海耆英集载迪元夕应制诗徐泰皇明风雅云宜阳人官吏部侍郎未详孰是然景哲非山人明矣（明诗综）

景哲五古学唐人而得其丰韵二玄逺逊之不知当日何以不列十子之目遵王据二徐氏辩景哲非山人其实不然福州林孝亷佶获徐兴公所藏钞本鸣秋集有景泰五年迪仲子壮后序中云先人值时多故投老林泉而同时闽人郑阎公望郑闗公启郭厪敬夫均有挽鸣秋山人诗则宜阳人官吏部侍郎赋元夕应制诗者自是别一人矣壮懐安人中宣徳十年乡试官南海知县具载闽省贤书（静志居诗话）

赵迪字景哲闽县人工水墨山水师法二米王恭题其画云濡毫不见米南宫墨客犹传寳晋风应有离情何处着尽随残雨上青枫可以知其风旨矣（闽画记）

赵山人景哲郭椽史子章兴洽情真并是逸才赵如残雨挂空江作又飞花香度楼前月作亦佳甚（国雅）

鸣秋先生系出宋室林尚黙为序未尝谈及读其写懐诗有云衣冠有恨先王后家世应从南渡来则先生诚天水之裔苐未考何王之后耳再读郑公望挽鸣秋诗有白湖小隠入云间之句则先生又隠居白湖其子姓今未知谁是也（鳌峯集）

黄泽

黄旗山名泽字敷仲闽之侯官人永乐辛夘以诗魁省闱壬辰成进士超拜河南参政擢浙江左辖以忧去再夺情前后在浙十余年奏罢无征米百三十六万石七冶课银九万两劾罢贪守令五十七人竟为其党所中逐之去时正统六年也亡何土朩变起大盗充斥而公先忧之计验归田后一意著述时与文人韵士颉颃唱酬其诗间杂俚语虽未脱宋元习气然清扬潇散婉而多风不作穷愁拂郁语今录其五言古幽居发长叹叹彼东邻姬芳年得佳壻跬步无暌离光阴（缺）逝水云鬓今成丝良人没沙漠讣闻如不知开窓拂鸾镜染黛描双睂自矜新宠盛却笑傍人痴古来漆室女何事倾葵我庐旗山阳我墓旗山麓薄田百亩余亦足供饘粥有庐可庇栖有墓足埋玉人生百年身譬彼髙堂烛圣人恒戒盈达士贵知朂嗟嗟旗山翁永言保清福五言律雨歇夕阳斜孤舟挂落霞城头闻戍角海口见人家衰鬓惊秋叶归心逐暮鸦今宵何处泊棹月入芦花（直沽晚渡）临安多沃土宜麦复宜蚕塔影钱王墓钟声净土庵吴衣轻白苎越果重黄柑父老何为者官亭候使骖（临安即景）扁舟上石滩沙浅水痕干白首忘机久清时谢病难篷牕孤月暝乡梦五更残明发常山道霜风拂面寒（塔溪夜泊）台阁云霄上苍苍日鉴临莫张虞氏网须辨汉郎金臣道如弦直君恩若海深南归返初服永遂老农心（出狱）风尘游歴久天与老来闲去国长忧国还山少出山人烟秋水外钓艇夕阳间不是无交接云深戸自闗（归自绍兴）七言律鳌峯雪霁喜春和仙佩翩翩候晚过玉宇无云留璧月星桥有路上银河九重阊阖喧箫鼔十二街衢度绮罗深荷幸生尧舜世年年侍宴沐恩波（戊戌元夕）江水微茫漾绿波花前劝酒唱离歌郎心似水东流急妾貌如花奈别何孤棹斜阳郎去逺重门细雨妾愁多封侯早佩黄金印百歳光阴一织梭（惜别）帝城漏尽禁钟清玉佩玱玱进列卿风卷龙旗开卤簿云随鳯辇出蓬瀛班分银烛移花影乐奏仙韶绕仗声侍宴丹霄归独后垂鞭紫陌马蹄轻（早朝）无诸城外雨初收江栁依依暂系舟上国风云怜逺别故山花朩忆同游帘垂画省晨开阁门掩孤村夕倚楼返棹重来寻旧好一樽相候碧溪头（别友）天风吹袂上层台云外湖山次第开帆影暝垂孤鸟没秋声遥带暮潮来玩花池涸余衰栁响屧廊空半绿苔寂寞不须伤往事登临且醉菊花杯（九日登灵岩山）水落苏堤见断桥栖霞岭下驻兰桡东西两树悲风起南北诸陵王气消遗庙残碑春寂寂卧麟芳草雨潇潇古今多少登临恨半付江云半海潮（岳王庙）龙跃云飞幸有期托交况在布衣时九重诏向桐江起五夜星从御榻移碧海天空鸿去逺彤庭春晚鳯归迟如今寂寞荒台上烟雨冥蒙湿钓丝（严先生祠）逺山迢递上青霄回首吴城路转遥十载功名劳梦寐半生踪迹媿渔樵苍苔古道连危栈曲涧流嘶拥断桥明出棃闗归兴动隔溪喜见朩兰桡（自浙回闽）客懐寥落叹离居况复他乡遇歳除积水连天帆影没平芜飞雪鴈行疎何须冻笔题愁札未必浮云蔽太虚霄汉春来多雨露九重应见鳯衔书（淮阳除夕）柴门雨过稻花香独步松阴趁晚凉上疏谪来怜贾谊辞封归去想张良山中有豹藏深雾渭曲何人钓夕阳昏黒莫行林外路淋漓草露湿衣裳（雨后晚步）屴崱峯髙紫翠深闲随飞锡到云林桥边草露沾行屐磵外松风度梵音霄汉昔劳青嶂梦烟霞今遂白头心忘形共了三生约莲社相过日抱琴（游鼓山寺）落职南归逸兴多倚云闲唱伐檀歌新开池馆移松菊旧隠岩扉剪薜萝细雨半坡黄犊草清风一棹白鸥波林泉隔断红尘梦不识春城有绮罗（山庄即事）谁捣霜藤换绛纱更将冻墨洒寒花剡溪人去芳魂断庾岭春归别梦賖欹枕醉疑云荡漾拥衾吟爱月横斜清风不逐豪华尽流落山林处士家（梅花纸帐）一气初分水最先龙湫源出此山巅塘开太液池边石波漾沧溟镜底天湿涨溶溶红杏雨晴生淡淡绿芜烟品题今入欧苏笔长得清名在简编（石塘春波）禹会诸侯在会稽何缘邻境得玄圭松烟浥露薫龙脑花气凝香入麝脐半笏穹隆从地起一峯突兀与天齐羣英接武青云上俯视衡嵩■〈山咅〉嵝低（双墨锺英）衰躯渐觉病来侵炎溽蒸人更不禁解渴每思氷在涧闭门还怯暑销金凉飘落叶疑秋早月满虚堂喜夜深四海苍生共憔悴济时谁解作甘霖（病中苦热）石仙潭下买荒原林麓周围十亩园竹坞疎篱新院落桃花流水旧溪源青山对酒晴移席绿树垂阴昼掩门浮世纎尘飞不到此中此意自忘言（山居）十二天闲阆苑西奚官调护异狻猊氷刀不剪青丝尾月斧曽修碧玉蹄陪直毎知依仗立向人多是隔花嘶几回赐浴龙池上一道芳尘过御堤（三鬃图）叠嶂迢遥拥画屏凌云寳刹耀丹青长廊人设松花供丈室僧翻贝叶经夜永禅灯光耿耿春深祗树影亭亭随缘且了三生约不管流年两鬓星（瞿昙古刹）新种南园玉一丛半含粉箨半揺风数声戛戛龙吟水片影翩翩鳯下空独伴苍松霜后绿肯依繁杏日边红白头野老歌淇澳清节相依保始终（顾侍御翠竹园）七言絶门巷萧条白髪新古来忧道不忧贫一尊独向东篱坐却爱黄花似故人（初冬病起）七言歌行炎精沈赤龙死五陵松柏号秋雨銮舆幸许谋已成天下纷纷各为主先生自是人中豪颉顽管乐轻孙曹云窝久蛰一朝起三军奔走随旌旄间闗陇蜀忘劳瘁欲扫妖氛剪吴魏五丈阴霾暗将星江流不尽当年涙凛凛英魂今有无锦城冷落故宫芜汗青千载芳名在尘世空惊八阵图（题诸葛武侯像）南溟息上人深居絶尘想锄云种青松松随白云长禅心何悠悠开楼坐闲敞微风天上来朩末动清响初疑琴声弦上起非角非商亦非征又疑山阳铁笛声呜呜双蛟夜泣寒潭水清如玄都仙人骑鸾上玉京疾如长江风帆日走三千里疾而徐废庭凉夜吹笙竽芭蕉巻绿雨声碎池荷泻露惊游鱼疏而数九皋月冷闻孤鹤萧萧黄叶阶下飞簌簌风泉涧边落阴晴风雨声随变老衲聴之浑不厌俗耳昏聋岂解闻尘眸茫昧何由见騑騑四牡皇华使公余偶向名山去松下逢人问所之相邀直到云深处琳宫寳刹何崔嵬髙楼百仞云中开徂徕秀色满窓户虬枝戛戛鸣春雷须臾坐定风转息万籁无声山寂寂上人索我聴松诗醉墨淋漓扫楼壁诗成相对巳忘言松月娟娟松露滴（题息上人聴松楼）金门朝启初日红珊珊环佩揺春风宰臣稽首上边报纶音焕发征才雄贤侯自是三槐裔文武全才冠当世品士论兵迈古风搴旗斩将多奇计清晨受脤辞帝京百官出饯金陵城龙旗髙拂野天迥鼍鼓长击江湖平楼船六月来南楚鸡犬不惊民晏堵虬髯剑士气成虹碧眼材官力如虎交城到日瘴烟收马棰投江江不流伐谋悉聴将军令敌忾深纡圣主忧旬宣有道风行草殱厥渠魁慎天讨散财发粟拔沈微耄倪共庆来苏早九重注意在遗黎露布应将大笔题请看汉代麒麟阁为问元勲孰与齐（上征夷王将军）括苍之山凌紫烟石门丹洞遥相连飞湍千尺泻寒玉晴峯万叶开青莲何人甲第山之麓鳯舞龙飞长在目暮霭朝云绕座浮髙梧疎竹依窓绿公余对此尘虑消轻裘缓带风飘飘芸香积案书千巻花影当帘酒一瓢君不见谢安石潇洒东山恣登歴又不见康乐侯政成好入山中游将军爱山不出戸借此翠色供吟眸笑予亦有林泉癖海内名山徧行迹明当振佩上蓬莱浩荡天风送飞舄括山青遥相忆（题余将军惜翠轩）我志在遗安卜筑得前屿门巷隔尘嚣静中有真趣别筑亭台大宅西闲时登眺拂烟霓台江逺树云边断屴崱晴峯鸟外低鳯冈春雨莓苔绿旗垄秋云长在目南风小圃荔枝红香露平畴晚禾熟沙浦寒流漾碧潮樟林斜日度归樵渔樵不作簪缨梦踪迹何由到市朝石林昏青嶂晓鹤在云松鱼在沼白髪柴门长子孙江湖故旧归来少乔朩苍苍旧缙绅诸郎守道莫忧贫床头万巻遗书在期尔清修继古人（题前屿庄）沙上蠏何横行爪甲纎利双睛明江湖取食日巳饱香膏凝雪光荧荧自矜老大无惊骇岂料秋容暗中改易牙调味喜清新玉瓮橙虀竟成醢巍巍廊庙姿窃权蔽光彩君不见沙上蠏（沙上蠏）君不见河阳地暖桃花红繁英着雨余空丛又不见湘江苹蓼含秋色一夕微霜竟萧瑟浮艳纷纷不耐看曽似孤芳雪中白石根铁干氷玉胎皴皮半裂封莓苔暗香浮动风前度疎影横斜月下来列仙杂沓朝丹阙羽盖霓旌起超忽醉乗鹤驭下瑶台无数遗珠落香雪山泽癯宫苑腴照水悬岩体总殊杨王笔意久寂寞当涂太守今有无羡君家住西湖西万顷湖光映书屋气接孤山一脉春眼空浮世千钟粟岂料功名自有期十年薇省鬓成丝老天坚尔青青实金鼎和羮想未迟（题梅花）松头鹤髙且清缟衣玄裳朱顶明林空月冷万籁息仰天引颈而长鸣长鸣飞入青云表俯视鹍鹏一毫渺鸾台鳯阁春沉沉不重仙禽重凡鸟瑶池有水亦有芝不饮不啄心如痴飘然直返故巢去白云却讶归来迟新巢渐多松最密此鸣彼和甘岑寂诸雏长大毛骨奇仪表天朝还有日（白鹤歌）渔翁家住青溪上生来不带封侯相早年结得白鸥盟梗迹萍踪甘荡漾桃花源头春水生执篙童子船边撑纶竿在手随所适眼中万事鸿毛轻江村亥日人为市聒耳烦嚣算微利蒲帆半幅西复东似厌炎尘上衣袂新莼长叶鲈渐肥瓦缸酒熟衔杯时推篷见月如有待傍舟何事归来迟同云作霰风飘忽披簔独钓寒江雪直钩无饵那得鱼坐对空山笑衰拙沧浪浊沧浪清浊斯濯足清濯缨桐江一丝扶九鼎至今青史流芳声（渔父词）君不见花与栁嫩绿娇红随处有无情惟解赏芳菲谁信芳菲易衰朽又不见松竹梅玉干琼枝产深谷幽人拟结歳寒盟移种庭前荫书屋严冬草朩皆零落三树苍苍宛如昨我心相配金石坚甘抱长材老丘壑九重恩下征贤诏万里青云豁长啸济时事业须早为庙廊未可轻年少（题歳寒三友）公以直道被谗一去不复废居三十年不忘忧国其清风劲节所谓姜桂老犹辣者邓汝髙闽中正声徐惟和晋安风雅概末之及岂遗集久湮不获寓目耶余特为表出以志髙山之仰云（黄氏増订笔精）

马铎

状元马铎少时梦中有语之者曰雨打无声鼓子花不省所谓后与同邑林志同举进士志髙才乡会皆第一殿试时忽梦马踏其首以是怏怏争于上前上曰朕有一对对佳者状元也曰风吹不响铃儿草马即对以梦语而志思竭不能于是得赐状元（禆史彚编）

长乐旧有首石山鸣出大魁十羊成市状元来之谶至永乐壬辰其山大鸣适三寳太监驻军十洋街人物辏集如市其年邑人马铎状元及第戊戌首石又鸣邑人李骐状元及第（稗史彚编）

林震

林震字起龙福建长泰人性质颖悟幼有大志读书九龙山见宋陈尧叟诗云人生五马贵山有九龙游之句遂续云极品何荣贵须先占状头及长每开巻辄曰尼父韦编三絶岂可少间学问该博果状元及第（状元图考）

郑居贞

郑居贞河南左参政永乐初坐与方孝孺友善论死方孝之为汉中教授也居贞作鳯雏行赠之曰翩翩紫鳯雏羽翮备五彩徘徊千仞翔余音散江海于是览徳辉济济锵环佩天门何嵳峩羣山久相待晨沐晞朝阳夜息饮沆瀣如何复西飞去去秦关外岐山谅匪遥啄食良自爱终当巢阿阁庶以鸣昭代右坐党死者七人刘瑞王髙郑公智郑居贞林嘉柔黄希范廖镛夫君子以同道为朋古固有耻不与其党者居贞诸公不废君臣之义又全朋友之交不亦烈丈夫哉（羣谈采余）

林真

林真字汝实号朩庵莆田人迁居闽县永乐乙酉举人以荐选庶吉士侍书经筵出知慈溪江宁宜兴三县有越王台一首屠龙人去几时归空有髙台对夕晖回首旧时歌舞地年年春草鹧鸪飞（明诗综）

林谨夫

闽忠懿王及夫人任氏初葬于闽县灵岫乡鳯池山后唐长兴三年改葬永福山今莲花峰是也宣徳四年有屯军三十人盗发王冢圹门甚坚凿上角一孔以巨绳腰一人先下忽中絶呼之不应众愕然乃以松脂燃火照圹中用长梯鱼贯而入见先入者死矣圹制广如屋前祀王像几列五供垆瓶烛台皆以金玉为之后寝红棺二王与夫人也随将器物珍寳盗出死者之妻梦其夫泣告发冢时先入被大蛇咬死欲分盗物一半其妻以梦告羣盗不肯控于管屯百户王杰杰受赂不问又控于懐安县典史朱玉得其金镯玉带又不问复控于宪司副使李素佥事邹穆穷治其事捕盗系狱典史大怖以为匿帝王物欲自缢或教以自首乃以金镯玉带呈官郡诸生王琨者称王后裔当领所盗物有司未之信阅其家谱圹中物悉载焉按谱追物物毕出堂上悬王画像方面大耳巨目弓鼻紫面修髯俨然可畏有水碗莹如金色不识为何寳召回回人辨之曰此玻璃镜也圹中盗物藏库以十之一并画像与王琨领回王墓官为修治时库役郑浩督工为予言亲见圹中悬棺推之即动棺盖为盗所开随即封固坟前石人石兽制极工巧嗟叹久之乃为诗曰莲花之峯髙入云巍峩下有前王坟松围翁仲如相语草暗麒麟似出羣当时卜筑嗟埋玉春色开残红踯躅晓雨初晴呌鹧鸪寒烟欲掩游麋鹿惜昔朱连两构凶层城如昨霸图空故宫总付苍茫外羡道都归寂寞中寝园秘器期千古宣徳初年发行伍金垆瓈椀落人间玉带真容归御府吾闻发者三十人一人坠死其妻嗔互相告首殒囹圄无人得脱王憾伸所幸官司即修缮旧时茔域皆安奠富沙派出来中州苹藻时思致明荐惟王秀挺英雄姿保障东西建鼔旗军中王气诚非偶五百年来徳政碑古松老树多遗爱濯濯英灵宛如在后来勿学屯田军踏破苔花慎勿再（如斋类稿）

盛福

盛福字伯祈长溪人宣徳间任上虞训导服阕赴阙上亲试端阳阅武诗福援笔立就云艺苑天开紫禁中圣皇亲阅武臣功追风骏马腾金电绕日骧龙绚彩虹球击半空星错落杨穿百步气豪雄百年际此升平日天保赓歌四海同大称旨擢国子学录仍降勅褒奬（长溪琐语）

林■〈号上土下〉

林方伯〈号上土下〉

由粤西左藩归省适太夫人卧病躬侍汤药甫六日弃世人以为孝诚所感免丧后遂不出曰三江渔隠吾素志也乃约桐山陈贡士文厚佥宪文用仙居学谕叶茂才时乗扁舟载酒为秋江泛月之游倡和有诗成集视世态荣辱升沈漠如也所居之南筑圃凿池环植花朩以供清吟构堂乎中匾曰乃逸亭曰志正曰二乐曰天心水面予敬访公一造其所公留夜饮笙歌达旦犹未停声也（林文安公集）

陈周

陈周字仲昌嗜学问通春秋好为诗所居石潭之上种竹万个结庐栖隠尝倚竹而歌曰修竹兮青青中虚兮外直素节兮贞姿寒暑兮一色泠冷风兮朝夕余舎之兮焉适（闽书）

朱永崇

朱永崇黄石墙头人寿百歳子良仁八十六良徳八十八侄良善八十五良典八十六孙廷佐八十九廷鳯八十五曾孙子翼八十六子源八十八崇自为聨句云眼前白髪皆孙子门外青松是故人侄孙宏谨八十七谨子宜献九十六宜清八十三邦光九十九光子时和和子藩卿俱八十二卿子登云云子子咸俱八十三郡守朱衮扁邦光之堂曰五世同春曾侄孙子锡七十八锡长子光腾七十九次子光逺八十一应奎八十三应举八十周翰八十二应春士镇俱几八十今地名寿乡云（兴化郡志）

吴稔

吴稔字时耕尝赋庐山瀑布诗有入云声作雨映地色涵秋之句初试乡闱不利中年被荐为训导以母老不就晚筑草庵莳菊千余本花时招致名流赏玩穷日因以菊泉自号（闽书）

朱坻

政和之莲花峯下有护国禅院宋朱松尉县父退林公森来就养卒官舎时方腊乱道梗权厝院西庑外后竟葬焉其八世孙坻有谒墓诗郁郁佳城二百年一番瞻拜一潸然种松来借僧家路荐藻犹收县尉田春水池塘添骤雨夕阳岩树抹横烟芒鞋竹杖无人识深媿弦歌失旧传（闽省通志）

田顼

桃水岭萦回可五十里自岭址至巅凡三叠皆数百丈回视数十里中川原隠隠沟塍棋布如在云霄间邑人田顼诗丹溪岭头流水溅溅上有石蹊盘云造天岭头流水■〈氵虢〉■〈氵虢〉西下祁寒晨登冻颜为赭髙山多风刮肤裂唇斧氷作麋指诎不伸熊猬窟栖鸟鹊林号马瘏不前客行奈何（尤溪县志）

林文

叶孟祯惠安人永乐丁酉举人司训髙州念亲老陈情乞归省随改授泉州朝夕子舎备尽孝养邑有陈御史者横甚乡里苦之公上书陈状御史坐削籍惠安人皆徳之莆田林太史文有送归省诗后四句云江燕迎人语山云傍马飞到家欢侍日应着老莱衣（涌幢小品）

陈真晟

陈白沙赠陈布衣先生诗云千载武夷峯伊谁事幽讨垂老赴江山懐贤荐苹藻多谢泉南翁神交愿倾倒聊将一瓣香寄向君懐抱其跋云泉南陈布衣先生者其学以子朱子为宗予尝闻陈蒙庵及周进士梁石粗得其大致而恨不能与接今年秋予过江西访张廷祥内翰乃知先生曩歳亦常有意于不肖值予在京师行至潮弗果今因乡友余习之之官莆田赋此诗赠之盖特借以寓景仰之思云耳先生殁白沙寄诗挽之云武夷为约后垂死又三年明月罗浮外髙楼镇海前独疑何面目相望此山川忽报龙岩讣乗春欲理船末云拙诗一章奉烦龙岩掌教致之布衣陈先生柩前以表哀悼之忱布衣先生予雅敬慕久矣是歳有书约余游武夷冀得一会今弗及矣可胜悼哉（陈布衣集后）

郭厪

郭厪字敬夫福州人有镜湖清唱徐兴公云敬夫吾乡隠君子百年来罕有知者其题青铺岭絶句云家林想在空蒙外一带螺江隠翠微又有门前湖白与山青分携空过白湖亭之句其所居当在白湖螺浦之间与赵景哲相邻并也（明诗综）

姚铣

姚铣字孟声宣徳初授刑科给事中正统间迁兵科都给事中扈从北征死土朩之难铣仪貌端伟器局夷旷入仕歴二十余年傔傔迁一级竟卒王事方其急时寄家人诗云许国丹心今日尽输忠白骨几时还（闽书）

王佐

王佐宫词芙蓉帐冷减容光愁倚熏笼懒着床寒气逼人眠不得钟声催月下回廊按是诗载廷用集中侯官曹能始十二代诗采之游用之梦蕉诗话谓南宁伯毛舜臣留守南都洒埽旧内见别院墙壁多旧宫人题咏年久剥落不可辨识其一署曰媚兰仙子书即此诗末二句也当出好事者傅会不然裕陵定都北京之后康陵未南巡以前安有宫人以廷用诗书之南内壁乎（静志居诗话）

丁晖策

丁晖策宋知几之裔也博洽经史正统间为凶渠所获刼之为主簿曰不从刃上汝头矣晖策为诗曰我祖知几特奏名区区也解苦穷经青云路杳身难到白刃芒寒胆乍惊地下修文知有分兵中主簿愧无能髙堂老母无人养恳向麾前丐一生贼笑释之（闽书）

沈源

沈源授南御史时留都诸勲贵怙宠恣行源点视团操一绳以三尺诸勲贵不能堪因交疏诋坐贬卢氏令至县政教盛行当道特荐大用而源卒矣源博极羣书制作甚富然少传于世其自咏诗有云明月满船无薏苡清风一担有图书恬澹简逺可概见也（闽书）

王申

王申建阳人有才而轻薄乡人游必举连生二女作汤饼王必与席至于三惭不招客王赠诗曰数年生女必相邀今席如何不见招但愿君家常弄瓦弄来弄去弄成窑（笑史）

周莹

周莹字次玉有文名坦夷不拘世故正统中进士歴抚州知府归闲居三十年莆之诗学自莹振之年四十时作拟放归诗云二十居官四十归急流勇退世应稀投闲故里兰纫佩戏彩髙堂锦制衣林下新开延客馆水边豫拂钓鱼矶是非不管人间事长弄扁舟看鹤飞（闽书）

陈■〈火阜〉

陈■〈火阜〉字文厚领成化乡荐才豪气逸脱畧世故上公交车不偶辄断家累去义溪十里营桐山而居萧然一榻啸歌酣适善行草书其诗有叩竹声寒天地秋拂须目送沧江晚之句（闽省通志）

徐岳

金鸡岭有兴庆寺成化间有徐氏子名岳年七歳从其父与客游寺客戏题诗命岳和之岳即题云松菊寒仍秀梅花冷更香夜来三尺雪清晓玉为堂又云风雨惜春残闲庭独闭闗白云飞去尽还我旧青山客叹服亟自刮所题岳所题壁间书亦苍劲有法至今尚存（闽书）

赖世隆

九龙滩上下二十余里毎过一滩两岸石峡如阙水中石髙可数丈如龙横截其间屈曲如之玄乗舟直下一似坠天稍失手即百能不救凡舟至此须沽酒市牲拜祷龙王舟人更取竹编箬叶里船头以拒浪倩本土最能者为之拦护然后敢下耆旧传闻宋元时舟楫不通元陈有定始凿以运汀粮然张籍寄元汀州诗有为郡暂辞双鳯阙全家逺过九龙滩之句则唐时已行舟矣明成化十八年令凌寀冬时募工凿去恶石滩势少杀然中有十八滩终为险迅故俗云九龙十八滩邑人赖世隆诗九龙之险无与比江淮河海风波尔岂如此水怪石多朝夕无风波自起天劈地辟几春秋何人作俑先泛舟畏途一开不可塞至今来往行人愁忆昨乗槎秋壑竭清流挽至龙头歇朝来减载觅担夫舟中无物轻如叶舵头夹起护波篷左右绊索俱新椶舵师不敢自放去又寻本土人梢龙宰牲酌酒龙王庙拜祷龙王求好筶祭罢潜身急上船相戒舟人勿言笑一篙撑入碧潭心中流喝采呼神明遥观龙下浪花滚喧天万壑春雷鸣青山两岸开图画银河一道当中泻槎牙古朩遮云霄天日无光昼如夜峡口初过第一龙禹门三汲髙更雄船从天上跌落地回头白雪翻晴空第二龙中长且大狂澜骇浪奔澎湃梢呼舵应疾若飞生死须臾不停待三龙纔过四龙迎满船浪入舟人惊欲求小路逃性命倚天石壁难飞腾五龙曲折忧回柁六龙峻濑防危祸乱涛势合如山束船行水底钻将过岭下担夫已过矶息肩岸上待多时行近溪村日将反停桡装载具午炊暂时苏息难久驻龙上梢公别我去急流数里至七龙俗传魇怪留神踪莫言此龙易与尔前后覆溺在眼中八龙崎岖尤可畏浪髙石大难回避九龙出峡到安沙船内人人皆贺喜维舟上岸扣溪邻典衣沽酒如更生斜阳无事同畅饮梦魂半夜犹频惊起来篷上观山色龙里月沈云气黑所经歴歴皆可陈悔奉亲躯临不测（闽书）

王胜

正统间福建都司王胜博学能文亷介自持出巡则赍食自随人呼为菜王一日有千户奉白金不受命造亭卫北名却金明年胜到亭题曰每因性褊遭弹劾四十年过不动心匣内惟存三尺剑囊中肯受四知金平生节操何曽改半点秋毫孰敢侵今对此亭堪驻马仰天无媿发长吟时海道副使李颙曰孔子忍渴盗泉之水曾子回车胜母之闾恶其名也暮夜金不受义也何必求闻于人因题云懐金相送独能辞髙构华亭照路岐不比当年胡刺史平生清节畏人知（坚瓠集）

岳正

岳季方以阁臣出为兴化太守城中有水自西来堰而汇之立石为记题小西湖三字遒劲有韵媚曹石者因腾谤书彭惠安郡人也力明无他仅得致仕公薨几上一纸飞下中有一絶句云年来为恋小西湖尘世飘飘一幻躯日下云生扶拄杖天边露滴挂氷壶宛然手笔其子亟入公旧书室见砚有墨汁笔润如新（涌憧小品）

岳文肃正知兴化凿小西湖赋诗有林峦清似滴城郭隠如无句书生林照戒石工留似字勿刻工以照言告公公亲诣问故照谢徐曰似与如未免合掌更以欲字何如公抚掌大喜再拜谢之赠以束帛（名胜志）

柯潜

芝山峭石巑岏草树蓊郁为海滨胜处山巅旧有庵曰万松学士柯潜尝读书于此潜重游诗眼底皆亲旧相邀访白云好山看不了名酒饮都醺晴旭移花影轻鸥获水纹莫谈人世事诗思正纷纷（闽书）

彭韶

彭公以左佥都御史巡视浙江兼理盐法怜亭户之苦绘八图上进各系以诗虽未尽工然有元次山舂陵示官吏二诗风骨若临江词一篇慷慨激烈信足以起顽懦其云后来奸佞儒巧言自粉饰叩头乞余生毋乃非直笔葢指修实录者而言考髙皇帝实录一修于建文元年五月至三年十二月书成再修于靖难后至永乐元年六月书成迨九年复修至十六年五月书成文皇帝实录修自洪熈元年五月至宣徳五年正月书成四次纂修总裁杨东里一人均与焉即如书传会选许观景清实预纂修之列今刋本犹书其名而实录去之则建文诸臣在洪武中嘉言懿行概从删削而颠倒其是非可知巳彭公所指斥殆为东里言之乎（静志居诗话）

陈音

陈太常音在京师酷贫所居与顾侍郎清相比常于墙上作轮竿以便投诗名曰诗钩词林传为佳话（莆阳志）

陈少卿音文学士也用心于内而于外多愚态弘治间与李西涯诸名公最善尝传神而衣服非制凂西涯赞之李曰其容甚肖其鬓甚齐其貌则是其衣则非必须蓬其鬓更其衣陈师召之像庶几虽然中之美不在于外之威欤赞虽近谑而有至理存焉（七修类稿）

西涯尝得良马以赠师召师召骑入朝归至门成诗二章怪而还其马西涯问故师召曰吾旧所乗马朝回必成六诗今马止成二诗非良也西涯笑曰马以善走为良此固非良耶师召唯唯复骑而去（坚瓠集）

莆田陈师召音号媿斋有盲马售钱六百李西涯谂之以诗戏曰六百青蚨十里才忍将筋骨付尘埃惊魂已脱池边险往事无劳塞上猜（师召已连失二马）斗酒杜陵堪再醉千金郭隗幸重来知公自是忘机者一笑能令万事该（坚瓠集）

白云观元大极宫故墟出西便门一里观中塑丘真人像白晳无须眉都人正月十九日致酹祠下谓之燕九节莆田陈音重九白云观诗长春宫殿锁寒烟驻马斜阳古树边白鹤不归人影外黄花仍发酒杯前龙山岘石参军帽蓝水寒山子美篇聚散几回时序别令人对此一茫然（帝京景物畧）

郑纪

尚书无诗名然如古堑斜连江树没饥乌低傍野人飞桥头雨歇溪初溜天际云收山渐多亦自琅然可诵（静志居诗话）

小孤屿上有程氏八老堂尚书郑纪赞珠江之濆叟八人棣蕚聨辉六百春葛天无懐浑噩民寄迹烟霞心隠沦结社衔杯迭主宾埙篪唱酬乐天真讴歌熙皞沐皇仁观风采俗献帝闉（闽书）

林瀚

文安公父元美中永乐辛丑进士仕至抚州守以循良闻公有子九人康懿文僖官皆至尚书诸孙为尚书者复二人其它阶大夫郎者不数焉门阀可云盛矣公娴于制举艺吾乡姚处士澣裒集明一代时文三百八十家特推公为之首诗不耐深思然一门济济儒雅风流不特三世五尚书有集而巳（静志居诗话）

平山宋少帝航海时驻兵于此以其崎岖铲而平之林瀚平山懐古诗翠辇金舆载恨游岂缘南越觅丹丘钟声落日孤村寺海色西风万里舟王气销沈天地老沙尘溟漠古今愁伤心最是濓江水还绕行宫麓下流有九曲山有薫风陇南华峯蓬莱桥锦绣谷逍遥台俱有篆隶石刻甚佳（闽书）

三山林亨大得第四男李西涯用旧韵贺之云莫谓三山道路賖人间仙果不论瓜筵前会客犀钱散醉里题诗蜡炬斜三鳯岂须夸薛氏八龙今已半荀家他时细说熊罴梦夜榻流连到几茶（坚瓠集）

林廷模　林煜

少府秋江公廷模长史小江公煜两江宦迹所至绰有贤声父子相继生于宦族自束髪固已渐陶于菁华漱润乎芳泽加以悬车既早山林日长益得肆力于词章究观作者之意今观其诗思髙兴逺其气韵蔼然而和平其才藻斐然而色泽秋江之题东溪如闲垂严子钓晴放米家船渡江如晴沙明鸟迹腥水带蛟涎寄百炼如半榻白云垂纸帐一帘香雪落崖梅小江之题病僧如榻留云共宿身与鹤同癯话别如归骑冲寒雪闲心梦野田述懐如红树影中闲聴鸟白云堆里偶逢僧皆五七言佳境于闲淡平易中而时出其精炼奇警之韵譬之王谢子弟贵游简逺时吐清言翩翩然气韵自别也（王懋复三幻集）

昔屈原赋离骚托渔父之词以自况终之以沧浪之咏庄生寓言于渔父重以苦心劳形为戒葢遗形骸超物累荣华得失不撄其心惟渔者得之故古之达人毎寄意焉今观两江之诗有曰美人在逺道举世无知音青天一轮月照我平生心曰夜窓蕉叶雨秋岸蓼花风此其襟懐风致似非琐琐然苦心而劳形者又曰樽酒斜阳闲放棹断矶春水静垂纶则与渔父之意何异（羣谈采余）

林廷玉

林都宪廷玉咏酒词云米明王原掌奇门印曲将军会摆迷魂阵水郎中穏坐云安镇柴令公传示兰陵信祭遵壶矢威李白蛮书令那愁城攻破难逃命诙谐可喜也公善擘窠书口山胜处多存手迹有诗集行世（笔精）

周濓溪为广南提刑广人因于西湖创濓溪书院前种白莲扁曰爱莲其前为提学厅事后池渐淤塞林廷玉为广督学令人佃地植禾以取税焉有无名子题诗壁上云当日红蕖蘸碧波薫风时节一来过于今景色非前度谁道先生又爱禾林公见之大笑亟命植莲建亭云（小草斋诗话）

洪武间张彦伦有咏愁诗警策可诵来何容易去何迟半在胸中半在眉门掩落花春去后窓含残月酒醒时浓如野外连天草乱似空中惹地丝除却五侯歌舞地人间无处不相随又成化中侯官林粹夫廷玉有咏愁塞鸿秋词云妒离情辗转相迱逗惹羇懐来往闲交构对菱花怕照容颜瘦数归鸿难展眉峯皱秋风叶落时夜雨灯昏候那其间泪湿香罗袖（坚瓠集）

林粹夫醉中戏作清江引慨世曰世上人心真个歹牵鬼街头卖与了白尚书瞒过陈员外汉锺离看见通不倸没嘴葫芦就地滚好歹休相问花妆扮戏棚纸做盛钱囤陈抟华山闲打盹春花正红春酒美多少蟠桃会休做看财奴枉着金银累死到黄泉纔是悔胜水名山和我好每日相寻讨人情上苑花世事襄阳炮霎时间虚飘飘都过了（坚瓠集）

林廷玉挑灯杖诗云檠椀常存竹朩茎余功时或赖扶倾却怜形体纎还短能使光芒暗复明天上长庚原有焰人间太乙又腾精心灯闻说无明灭何用区区得擅名（尧山堂外纪）

吴锵

侯官吴仲和锵举成化甲辰进士宰揭阳流冦陷治谪南海卫幕时陈白沙唱道东南往叩之适送一阃帅出遂投刺陈以其卫幕也竟拒之仲和大书厅壁云考亭亭下迹荒芜野鸟庭中独自呼欲向白沙问真处越人曽笑楚人愚复见壁间悬渔父晒网图又题一絶云扁舟一叶抵天涯罢钓归来晒晚霞莫道水邨儿女拙也曽梳洗揷金花书毕而去白沙见诗怅恨追之不及（坚瓠集）

赵珤

赵珤字徳用宋宗懿王徳昭后也成化初领乡荐第一明年第进士授官刑曹同考会试擢广东提学佥事卒于官尝登厓山见张弘范勒石纪灭宋年月题诗其后曰触目警心忆徃事乾坤回首不胜悲镌功勒石张弘范不道原来是汉儿时人称之珤既尚气节又名知文其同考会试得谢文正公迁巻荐置选首以郎故为翰林诸公所压而珤批谢巻曰状元拜相必此人也（闽书）

崔昌

闽宁徳崔用吉昌知河源县甫三年求归作诗曰此心原不为官縻当道云胡不允辞贪饵游鱼随钓去知还倦鸟傍巢飞除凶幸喜韬戈甲拯溺还须缓蠒丝几度欲归归未得故园松菊系遐思寻以忧归不起林居二十年未尝以私干人时颇称之（驹阴冗记）

林聪

正统间杭教授陈某年长而髪鲜矣时方伯艾英最为多须乃旧知也艾故以一事笼络之教授乗气进司与讲艾乃谩曰陈教授数茎细髪无髻可施陈随口应曰艾方伯一脸胡髯何须如此又成化间司马陜西杨鼎一日与司冦福建林聪会坐林戏曰胡儿十歳能骑马葢杨多须而年少之故杨答曰癞子三年不似人林在位已久而闽地有癞也（七修类稿）

李黙

嘉靖辛亥有无名子揭诗于朝堂曰侍郎一载擢天官蜡等超升固有缘属下晚生门簿写部前严示众人看曽嗔厨役捶三十为谢当涂借八千反复小人逢敌手始援终陷势应然（坚瓠集）

周瑛

周瑛字梁石莆田人成化已丑进士仕至四川布政使有翠渠类稿林雨可云先生奇语奇情出之简易尝自题稿云老去归平淡时人或未知当为定评（明诗综）

履霜操母兮儿憎父兮儿怒局蹐天地憯不知其故父在髙堂儿在郊圻曩兴履霜踵血淋漓荷衣不暖楟食不饱不即捐沟壑念我父母父本儿爱母本儿怜一朝放逐实儿之愆维鸟有鷇维虫有臝父兮母兮其或归我罗子应云韩子履霜操觉伯奇有怨怒之气未免害义若翠渠作一篇之内吉甫惑于后妻之失既不可掩伯奇伤已自讼不敢怨怒而觊父母自省之意亦明词婉意切足补韩子之失与拘幽操并读可谓一忠一孝也矣（明诗综）

郑蒲涧

闽郑蒲涧有三禽言诗云快快揷禾清明谷雨天气和田中水满未可揷转眼便是人催科快快揷禾子归子归胡不归田园既芜屋成灰迟迟吾行当诉谁王门抱瑟不如抱竽吹须髪改筋力衰不归不归更何为提葫芦沽美酒三百青铜何处有桃花落尽杏花残十分春色今无九纵遇采樵人勒马空回首况又多年失孟光一斗谁为藏之久休聴提壶休饮酒殊警策可诵（坚瓠集）

林俊

杨应宁云见素诗宗子美晚乃出入黄山谷陈无已间初视之若有隠涩语久而咀嚼悠然有余味焉王元美云林待用如太湖中顽石非不具微致无乃痴重（明诗综）

正徳中见素林公俊以右都御史命平蜀冦未几即乞休时阉宦与佞幸用事故也空同李梦阳以诗寄公云锦水啼莺起巴山春望微干戈满眼急江汉一身归花送琴书色霜留斧钺威所伤豺虎乱公也惜鸥机诸葛能安蜀穰苴本善兵向来优诏起翻作急流行老益丹心壮忧堆白髪惊祇怜川父老涕泣挽归旌二诗摹写公尽矣（稗史彚编）

林藴唐末就试试合浦还珠赋思之未得忽假寐有人告之曰何不云珠去勿珠还也觉而异之即用其语遂登第后见素林公俊有族父康为亷州二守见素以诗寄之曰破荒词赋落人间水异川精两媿颜今日云仍居此地祇令珠去勿珠还盖用前事云（闽小纪）

莆田林待用俊闻宸濠反即范锡为佛郎机铳式并火药方遣人间道遗王伯安书至王巳擒濠因作佛郎机行有云佛郎机谁所为截取比干肠裹以鸱夷皮老臣忠愤寄所泄震惊百里贼胆披（坚瓠集）

郑昭

郑昭字养晦闽之惠安人系出莆朱氏袭母姓以子苑马卿一龙封主事赠中宪大夫所著小园抱瓮录有蠧朩赋何穉孝司空刻之文征矣予录其桃源行云当年父老苦秦苛扶携去种武陵桃种桃父老死巳久只有儿孙食土毛后来渔者因迷路忽入桃源惊指顾殷勤相讯果云何从此谆谆各言故我为先世避秦来种桃自活山之隈世世但知桃有实年年不问今何时花开叶落长如此地析天分岂所知渔人为道秦不久鹿因为马死刘手炎精寻蚀复重光四百余年有九有三龙鼎峙难久居五马渡江晋室余纷纷戎马弥寰宇我要避秦曷去诸一闻此语共愀然自是人间别有天既脱秦人狼虎口又免汉魏几倒悬尔今逺来可共处倘若辞归勿浪语此中奇隠六百年未许外人来游此渔郎谓我有妻儿不得久留遂去之一行一顾一表识去后重来失路岐世人便作神仙道神仙踪迹岂人到古来避世深谷中岂独商山有四皓吁嗟世变日异常在处无非争夺场不是深居何有乡胡能不见网罗伤手植园竹云嗟我先人旧卜居四围未有一枝竹鹪鹩巢林鼹饮河环堵蓬蒿岂问俗迩来学古手移栽甫及二年笋抽玉咫尺琅玕迸地穿须臾不觉仞有六居然孙子傍母生孙子自髙母自却一年胜似一年髙四时无改幽轩绿孤风凛凛迫古人夷齐不食周家粟西晋七贤愿卜邻李唐六逸思改筑嗟予无事时玩之日食何须更有肉此身虽瘦道自清敢望对之仍大嚼森森君子立园东安得异时鸾鳯宿古人以竹比儿孙我今作歌歌淇澳二诗清真简逺超然尘壒之外课子及孙有处世宁须辞爵禄立身全赖有诗书之句今孙又焕以名进士官琐闼能世其家云（黄氏増订笔精）

黄仲昭

佥事以词臣建言宜有岩岩气象而诗特和易近人其谪居写懐也有云一片归心留不住非因故国有莼鲈其归田杂咏也有云悔杀昔年成底事红尘鞭马聴朝钟其淡于世味也可见巳初自号未轩罗彝正谓曰君之未予知之吾道未至于孔孟吾功未至于伊周吾民未至于唐虞君之未也若士未大夫大夫未公卿则众人之未也晚居下皋筑俱乐亭更号退岩居士云（静志居诗话）

永乐六年太常博士刘履节奉命正祀典谓文天祥忠于宋室而燕市乃其死节之所请祠祀从之祠堂三楹前为门又前为大门祠之西为懐忠会馆江右士夫歳时聚会于此以祭公者也宣徳四年保定李庸为府尹重拓其祠信国所著有日录吟啸集指南录集杜诗并刋板祠中黄仲昭谒祠诗故宫芳草泣铜人沧海楼船是紫宸赤手欲擎西坠日丹心誓扫北来尘山河万里双垂泪庙宇千年独怆神翘首燕山知几仞至今髙节共嶙峋（日下旧闻）

徐贞一

政和徐贞一号玄虚子能诗尝过仙霞闗闗吏讶其异服执之贞一瞪目不答吏系之邮亭迨夜绐守者出袖中出大笔书二絶于壁云一剑凌空海色秋玉皇赐宴紫虚楼醉来跨鹤须弥顶指点培塿见十洲碧殿歌传阿滥堆玉笙吹彻海桃开仰天一啸江风发笑接白云归去来乗夜遁去晨起盛传仙人至闗走看墨迹不絶于道（笔精）

余伯宜

余伯宜建宁人幼善属文尤工诗绿阴移席就黄鸟隔帘闻半山云遏磬深竹雨留禽翠低垂雨竹绿碎受风蕉皆其警句（闽书）

余镃

余镃以贡入太学奏南雍赋其咏韩信诗云可怜千古英雄将生死都归两妇人（闽书）

傅凯

南安傅行人凯方使夷域谒梦九鲤湖问出使事有孺子歌曰青草流沙六六湾黙识之比至夷王设宴请曰小国有一对语请天使属之曰黄河跃浪三三曲傅即举梦语应声夷王惊服久之葢中国黄河九曲而夷域有流沙三十六湾彼自谓知吾华之胜而吾乃悉彼疆界之详用是悚詟（异林）

许天锡

黄门奉使安南却其赆赋诗云菁茅又喜重包贡薏苡何须满载归比归刘瑾疑其金多不知其不受馈也黄门之死瑾矫诏逮问潜遣人杀之而撰府志者或谓其自经或谓是夜尚草疏皆谬当以世宗实录为正郑少谷诗云风流不见许黄门遗字丹青阁上存却留诗句车盘驿黄犊青山何处村盖黄门过车盘驿曾题诗壁间有青山对面疑无路黄犊出林知有村之句为时所称谢在杭亦有诗纪其事（静志居诗话）

许黄门正徳中奉使安南于僧寮中得枯朩一片状若山峰黄门厚酬主僧携归闽中自刻诗云万年朩精化青年瘦骨不朽沈江洲江洲水急鱼龙湫神物始出随回流玲珑崒嵂谁能锼山僧得之溪峒酋蛮荒僻逺絶赏鉴朩尔韬晦谁怨尤洞江先生好事者邂逅愿脱千金裘古今琴材出爨下拔尔幸免为人槱风厓雨谷偕我老无复梦想仍丹丘岁乆流落士夫家巳百年不知宝惜弃之泥滓予友髙景倩博物好古见而赏识遂乞以归洗刷尘垢置之斋中名其斋朩山同社俱有诗纪其事然竟不知何朩也金陵姚允初观察海南得一石如朩有枝云出之海中予曾见之（笔精）

陈琛

先生反身自检少不慊志痛自刻责或为之箴或为之诫朝夕观省尝诵孟子三自反之言谓其英气太露终不如颜子渊程伯淳之气象深厚尤为可爱故其诗曰春风面目对人好秋水心情到处安英气有些还害事铭盘朝夕愿希颜又曰未能一日勤三省每到中宵念百非何物厌甘翻作苦几时战胜得心肥又作诫曰斯人亦人我何埃尘尤物为媒斵丧吾真若不猛克俯仰愧怍一战而胜梦寐亦乐（门人事述）

呉尚书东湖廷举于陈紫峰为前辈以道义意气忘年相友一日上疏乞归而犹掌部篆先生以诗讽之此去看花犹半吐何人完笔肯迟留东湖公亦倾心相咨自述其所以不即行之故而曰知己寥寥谁可告去处惟先生道明徳立于生交虽浅而爱则深教曰宜速生不日行矣教曰宜迟生如诸老言便候朝报也（蔡存微事实）

张岳

襄恵初释褐与林希元陈琛谈理学时目为泉州三狂始以言礼忤永嘉继忤贵溪分宜幸以功名终文治武功所至登绩诗其余技然如宛宛西飞日余光照我裳江空流日华白石光凌乱理深物有悟兴极感相因幽篁迷旧蹊回磴拒飞辙微风万里阴落日半江烟非熟精文选理者不能作也（静志居诗话）

龙泉山北有员常院院东北麓大石上石痕浓淡隠隠成山字怪伟可喜也张岳诗突兀石痕古苍茫字画分千秋谁辨此我辈发竒闻（闽书）

张经

襄愍死非其罪郡志寃之国史白之东吴钱氏以为东南之论殊不然传闻异词不可不核以予所闻赵文华病笃命祷其平生所陷六人襄愍其一则文华已心悔其诬且与杨忠愍同日死于市公论亦可定矣其诗特清婉无拔剑横槊气（静志居诗话）

闽张大司经悬车日久忽有倭乱起公总督公行止未决闻里人能以箕召仙者命卜之神良久不至忽然箕旋转如风食顷乃止大书曰吾闗云长也留诗曰万里纵横事已空战袍裂尽血犹红夜来空有思乡梦雨暗闗河路不通书毕而去公殊恶之然逼于朝命遂出破贼后果为赵文华所譛弃市（闽小纪）

都城黄金台出朝阳门循壕而南至东南角岿然一土阜是也日薄崦嵫茫茫落落吊古之士登斯台者辄低徊睠顾有千秋之想张半洲诗燕王本意筑金台祇谓能收济世才何事荆轲终逺去空怜乐毅不归来平沙古嶂河山在落日鸣琴草朩哀三辅云晴瞻北极九重宫阙自天开（日下旧闻）

林希元

林希元作面皮薄歌其题曰利见斋分巡自称面皮薄不会做无亷耻事深契予心歌以自慰人生莫得面皮薄皮薄一事做不着心头纔有半分亏十分面赤害羞辱官中不曾持一文归来称贷无所获常时或可强支持凶年无钱那得谷宗姻知我别称贷为我所累多怨讟始信厚皮之人百做美为马为牛皆不避归来金银满箱箧腴田美宅任意置凶年土荒田宅贱此时仍获万倍利相尔面皮太薄人苦乐何啻差万里如今欲作厚皮人富贵荣华可立致只为面皮生定不可易欲作令人复羞死不如且留一个名好与后人上青史见斋见斋当世之人面皮几尺厚何尔与我独相似（闽书）

林景清

林景清闽县人成化已亥冬以乡贡北上归过金陵院妓杨玉香年十五色艺絶羣喜读书不与俗偶独居一室贵游慕之即千金不肯破颜姊曰邵三亦一时之秀景清与之狎饮于瑶华之馆因题诗曰门巷深沈隔市喧湘帘影里篆浮烟人间自有瑶华馆何必还寻弱水船又曰朱翠行行间碧簪罗裙浅淡映春衫空传大令歌桃叶争似花前倚邵三明日玉香偶过见之击节叹赏援笔续曰一曲霓裳奏不成强来别院聴瑶笙开帘觉道春风暖满壁淋漓白雪声题甫毕适景清至投笔而去景清一见魂销坚持邵三而问三曰吾妺也彼且简对不偶诗书自娱未易动也景清强之乃与同至其居穴壁潜窥玉香方倚床竚立若有所思顷之命侍儿取琵琶作数曲景清情不自禁归馆寄以诗曰倚床何事敛双蛾一曲琵琶带恨歌我是江州旧司马青衫染得泪痕多玉香答之曰销尽炉香独掩门琵琶声断月黄昏愁心正恐花相笑不敢花前拭泪痕明日景清以邵三为介盛饰访之一见交欢恨相知之晚也景清诗曰髙髻盘云压翠翘春风并立海棠娇银筝象板花前醉疑是东吴大小乔玉香诗曰前身侬是许飞琼女伴相携下玉京解佩江干赠交甫画屏凉夜共吹笙夜既阑邵三避酒先归景清留宿轩中则玉香真处子也景清诗曰十五盈盈窈窕娘背人灯下卸红妆春风吹入芙蓉帐一朶花枝压众芳玉香诗曰行雨行云待楚王从前错怪野鸳鸯守宫落尽鲜红色明日低头出洞房居数月景清将归玉香流涕曰妾虽娼家身常不染顾以陋质幸侍清光今君当归势不得从但誓洁身以待令此轩无他人之迹君异日幸一过妾也景清感其意与之引臂约盟期不相负遂以一清名其轩赋鹧鸪天一阕留别曰八字娇蛾恨不开阳台今作望夫台月方好处人相别潮未平时仆巳催聴嘱付莫疑猜蓬壶有路去还来■〈毛参〉■〈毛参〉一树垂丝栁休傍他人门户栽玉香亦以鹧鸪天答之曰郎是闽南第一流胸蟠星斗气横秋新词宛转歌纔毕又逐征鸿下碧楼开锦缆上兰舟见郎欢喜别郎忧妾心正似长江水昼夜随郎到福州景清遂诀别归闽音信不通者六年至乙已冬景清复携书北上舟泊白沙忽于月中见一女子独行沙上迫视之乃玉香也且惊且喜问所从来玉香曰自君别后天各一方鱼水悬情懐思日切是以买舟南下期续旧好不意于此邂逅耳景清喜出望外遂与聨臂登舟细叙畴昔景清诗曰无意寻春恰遇春一回见面一回新枕边细说分离后夜夜相思入梦频玉香诗曰鴈杳鱼沈各一天为君终日泪潸然孤篷今夜烟波外重诉琵琶了宿缘吟毕悲啼不能自止天将曙遂不复见景清疑惧累日及至金陵首访一清轩门馆寂然惟邵三缟素出迎泣谓景清曰自君去后妹闭门谢客或有强之万死自誓竟以思君之故遂成沈疾一月之前死矣景清闻之大骇入临其丧拊棺号恸是夜独宿轩中吟诗曰往事凄凉似梦中香奁人去玉台空伤心最是秦淮月还对深闺烛影红因徘徊不寐惘惘间见玉香从帐中出唏嘘良久亦吟曰天上人间路不通花钿无主画楼空从前为雨为云处总是襄王晓梦中景清不觉失声呼之遂隠隠而没云（情史）

全闽诗话巻六

●钦定四库全书

全闽诗话巻七

兖州府知府郑方坤 撰

○明

郑善夫

郑善夫字继之闽县人弘治乙丑进士除戸部主事理浒墅闗正徳初逆瑾乱政力告得请筑少谷草堂于金鳌峰作迟清亭以见志焉居六载起改礼部祠祭武皇南狩与诸曹郎黄巩等跪阙门泣谏杖阙下寻复乞归嘉靖初用荐起南刑部改稽勲郎中好游名山峻陟冥搜经时忘返再得请走浙吊孙太初于道场山中毕游越山水八月而后返其赴召也便道游武夷深入九曲絶粮抱病放舟南下抵家而卒年三十九其徒髙瀫傅汝舟为庀棺敛太守汪文盛葬焉有少谷山人集十巻林尚书贞恒撰福州志刺少谷诗専仿杜时匪天寳地逺拾遗以为无病而呻吟以毅皇帝时政观之视天寳何如犹曰无病呻吟则为臣子者必将请东封颂巡狩而后可乎甚矣尚书之傎也顾华玉称继之诗气秀岩谷虽才韵弗充而古言精思霞映天表黄清甫曰继之才故沈郁去杜为近过为摹仿几丧其真寿陵之步亦可称工奚必邯郸也合两家之评观之继之之所就为可知矣（明诗统）

郑善夫字继之福州人仕至南京验封郎中气秀岩谷发情声诗虽才韵未充而古色精言髙映霞表飘飘然有逍遥逺举之志好游名山尝入武夷鴈荡峻陟冥搜都忘内顾养疴自逺逡巡郎署乐负髙标殆轻人爵时与衢州方豪同好意泊如矣尝与予期曰明年海上有紫气东来是吾观化至矣赴官留省中道奄殂吁亦奇怪也哉赞曰灵运乐游嵇康慕仙超然验封千载同然南海孕灵阳春呈响鹄性鸿情永遗遐想（国寳新编）

郑善夫尝雪中游天台美髯白晳毛褐笋舆戒从者勿言姓名人以为神仙盛传郡中太守顾璘闻之曰此必吾继之亟使人邀之善夫答以诗云客有飘飘者闲来湖海游云端寻鴈荡雪里过台州白业藏贤达浮槎近斗牛丰干漫饶舌太守是闾丘（闽小纪）

郑郎中善夫初不识王仪封廷相作漫兴十首中有云海内谈诗王子衡春风坐遍鲁诸生后郑卒王始知之为位而哭走陈千里致奠为经纪其丧仍刻其遗文文人之爱名也如此（艺苑巵言）

郑继之如氷棱石骨质劲不华又如天寳父老谈丧乱事皆实际时时感慨（艺苑巵言）

予家有郑善夫批点杜诗其指摘疵颣不遗余力然实子美之知已余子议论虽多直观场之见耳尝记其数则一云诗之妙处正在不必说到尽不必写到真而其欲说欲写者自宛然可想虽可想而又不可道斯得风人之义杜公往往要到真处尽处所以失之一云长篇沉着顿挫指事陈情有根节骨格此老杜独擅之能唐人皆出其下然诗正不以此为贵但可以为难而已宋人学之往往以文为诗雅道大壊由杜老起之也一云杜陵只欲脱去唐人工丽之体而独占髙古葢意在自成一家不肯随场作剧也如孟诗云当杯已入手歌妓莫停声便自风度视玉佩仍当歌不啻霄壤矣此诗终以兴致为宗而气格反为病也善夫之诗本出子美而其持论如此正子瞻所谓知其所长而又知其敝者也（焦氏笔乗）

继之在弘正间不袭李何余论别开生面好盘硬语往往气过其词虽源出杜陵实有类山谷者集中感时之作可观可怨颇不犹人其论诗五言云大哉杜少陵苦心良在斯末流但呌噪古意漫莫知鳯鸟空中鸣众禽反见嗤盖有独立不迁之概焉当时孙郑并称孙非郑敌朱郑并称朱亦非郑匹也（静志居诗话）

徐子元云少谷师杜殊乏欢悰宛然一生愁也黄清甫云继之才故沈郁去杜为近过为摹仿几丧其真寿陵之步亦可称工奚必邯郸也谢在杭云郑继之一洗铅华力追大雅然掊击百家独宗少陵呻吟枯寂之语多而风人比兴之义絶譬之时无春而遽秋人未少而先老才情未肆气格变衰乐事未陈声泪俱下此在少陵为之已非得意之笔况效颦学步者哉（明诗综）

郑继之赋才英迈往往有新语如暝烟分野色山鬼习人声马上琵琶曲流悲入汉宫二作并佳（国雅）

太初少谷两家诗亦多杂宋人而鉴者莫悟（杨升庵集）

闽人家能占■〈亻毕〉而不甚工诗国初林鸿髙廷礼唐泰辈皆称能诗号闽南十才子然出杨徐下逺甚无论季迪其后气骨崚崚差堪旗鼓中原者仅一郑善夫耳其诗虽多摹杜犹是边徐薛王之亚林尚书贞恒修福志志善夫云时非天寳地匪拾遗殆无病而呻吟云至以林釴傅汝舟相伯仲又云釴与善夫颇为乡论所訾过矣闽人三百年来仅得一善夫诗即瑕当为掩善夫虽无奇节不至作文人无行殆非实录也友人陈玉叔谓数语却中善夫之病予谓以入诗品则为雅谈入传记则伤厚道玉叔大以为然林公余早年知巳独此一叚不敢傅会此非特为善夫亦为七闽文人吐气也（艺圃撷余）

嘉靖癸未广贼冦闽莆与难者曰王文奎女江口前王村人方笄被贼掠行至屋后山绐曰吾欲汲江水饮之约帛束衣投下死顺流下海数日尸乗潮回肌体不露颜色如生曰詹秉直妻黄氏与其姑同为贼获贼索金帛棰姑惨楚黄曰愿代贼不聴杀姑黄夺贼刀自杀事闻并赐旌表郑善夫作苦节行曰下南四郡三郡兵闽盗此日真纵横安溪莆口备惨毒杀气上冒天为腥六师不法无战情贼过一程移一程兵骄将怯往必败疆场之事谁曽经官军畏贼逺护送民兵不教将何用坐遣羣羊啖虎口万姓何辜死无讼前王少女不就掳抽身抱石沈江水詹家少妇贼杀姑骂贼不屈同姑死我歌苦节行泪下哽咽悲不止吾辈堂堂七尺躯况作男儿把天纪清风岭曹溪渚长使志士哀千古吁嗟乎詹家少妇前王女曰王原徳妻陈氏居王庄寡居有年贼至尽得王庄诸妇女惟陈抗死房闼中事闻旌表郑善夫为作伤哉行曰伤哉乎尚阳之南广业之里千数茅茨变贼垒杀人成丘山旬月不见官军至我思八闽十七卫太祖以来食尽多少官仓米一朝缓急不得分寸力恶用饲尔民膏髓膻风吹尘污诗礼安能一沃沧溟水伤哉乎坝头山新渡岭妇女不行刃加颈新渡岭坝头山黄金满意妇女还可怜蛾眉七十二竟无一下清风滩死生在前良独难伤哉乎前王寡妻独死房帷间令人苦忆太古时上有尧舜下皋夔契敷五教张四维稷播百谷民忘饥九州岛分理十二牧天子端拱而无为四凶既诛戮六合歌雍熈畊者让畔行让路重门暴客从何来嗟彼盗贼岂无民彝犂锄化兵谁使之伤哉乎圣主不作吾巳而（闽书）

朩兰陂宋李长者庙迎神之词曰负锸兮如雪散金兮如泥昔斥卤兮今穰昔董荼兮今饴明郑善夫诗沧海未销钱女恨路人惟诵李侯碑秋江极浦生寒水神至灵风满素旗（闽书）

郑继之野兴诗末云年来混迹渔樵下况有铜鞮伯氏风按春秋晋叔向其兄铜鞮伯华匿徳藏光不与叔向游者罕知伯华仲尼称之曰多闻内植进退两尊继之铜鞮句用伯华事耳向见郑诗刻本疑其用白铜鞮故事改曰习氏不惟失作者本意而于题旨句法不相符矣板本未更因笔而出之以俟知者（笔精）

郑少谷上泰陵诗云千林松桧郁相回永夜风生瀚海哀万国昔曾瞻气象五云空复护崔嵬古来鳯鸟长难至天上龙髯定不回苦忆焚香赐第日报恩真愧济时才葢泰陵乙丑科宫中焚香祝天愿得贤才以辅太平故云（坚瓠集）

李空同于公祠堂记有曰予观今人论肃愍公事未尝不酸鼻流涕焉葢伤为臣不易云夫事莫大于君出冦入排迁主战四者旦夕之势而存亡之判也乃今人议则异是或见鲍庄事辄曰夫葵犹能卫其足然独不思勇士不忘丧其元乎孟子曰所欲有甚于生者故生而有所不用也然将军蠡留侯良功成身退天下两髙焉此又何也岂所谓计免者非忠贪盛者违智欤而也先拥太上皇大同城下勒降也大同人登城谢曰赖天地宗社之灵国有君矣至宣府城下宣府人登城谢曰赖天地宗社之灵国有君矣至京城下京城人又谢曰赖天地宗社之灵国有君矣于是公扬言曰岂不闻社稷为重君为轻斯言也事以之成疑以之生者欤且太子之易南宫之锢二者有能为公恕者否耶公有不如意辄抚膺忿曰此一腔血竟洒何地闻其言孰非酸鼻流涕者而独咎予也呜呼伤乎伤乎此段既能明于之功与心又能推原致祸之由反复变化文益奇而功益崇读之真令人酸鼻也文刺史漫抄以锢南宫易太子为公之罪余巳辨之矣近时郑继之诗又曰虽重获罪戾社稷功不小不知何罪戾耶可笑可笑（七修类藁）

髙瀫

少谷居鳌峯北从之游者九人乡党目为十才子少谷诗所云一时贤士俱倾葢满地萍踪笑举杯是也九人者髙二十二宗吕居首傅二朩虚次之余有林九王七施二其名不得而详矣宗吕家最贫少谷称其事母至孝事兄至悌又称其甘贫守节安安然人无知者葢髙传为郑门弟子之冠少谷于傅盛夸其文于髙则美其行云（静志居诗话）

卧龙山有三石圆耸如品字名品者叩之则诸山响应有翠楚亭来游者众题刻甚多明髙瀫诗天开翠楚卧云根品字中分石字门莫向此中留篆刻古来名氏蚀苔痕（闽书）

侯官髙瀫号霞居子善隶草八分诗画皆逸品登岳阳楼残雨数峯衡岳晓暮云孤树洞庭秋亦有画意（彻剩八编）

傅汝舟

前丘生诗刻意学少谷子故多崛竒语句如楚树悬猿直衡云带鴈斜宿云长抱殿游鹤不归松野客逢迎少山僧出入尊白为溟海浪青尽岛夷山地湿菰蒲气风生鹳鹤毛皆锤炼而出不肯犹人生弟汝楫有句云种桃求汉核食枣想齐花颇饶韵致汝楫字朩剡亦有诗名时号二傅或是鳌峯九人之一乎（静志居诗话）

武夷天心峯在火焰峯右象鼻岩左三峰屈曲毗连如心字之形又此地深隠为洞天中心嘉靖戊子徽人韩洞虚凿荒构屋张真人彦頨扁曰天心傅汝舟诗朝登三仰峯夕宿天心庵乆入名山游溪径颇尽谙始知九曲外复有南山内森邃更险豁深篁倚烟岚沙田稻翼翼岩桂花毵毵疎篱隔鸡犬朽树藏蜂蚕（闽书）

继之同时倡和诸子有傅山人汝舟髙山人瀫林侍御釴许黄门天锡然皆格卑语俚不能自振独傅差有尘外之语如松花风送时入口竹杖云生常满衣永夜松风扫星月经旬衾枕傍天河天风驱云不出洞家鹤拜客时登堂等语亦自蹀躞可喜黄门青山对面疑无路黄犊出林知有村管中窥豹耳同时有林太守春泽喜为诗亦效法继之林太学世璧稍后语多竒隽早卒（小草斋诗话）

傅生诗渊致萧散多发之性情其道江湖林壑神仙隠逸直臻其要妙上下魏晋抗声于武德天宝之间大厯而还不论也（少谷集）

傅丁戊山人初家朱紫坊即宋陈忠肃芙蓉园故址也郑继之为题门帖云巷陋过颜老去无心朱紫园名曰宋秋来有意芙蓉晩岁居桂枝坊有诗云巷隠桂枝堪偃息家存土窟省经营（笔精）

钟模石在琅玕岩前圆耸数丈类钟形旧志云在鼓子峯后谬矣傅朩虚诗石如钟鼓两岩开竟分鼓子之一峯当之葢为旧说所误兹从李志正之（武夷山记）

林春泽

侯官林德敷春泽正德申戌进士户部主事迁员外郎疏谏南巡出守南安生于成化庚子至万厯己卯一百岁刘中丞商御史为建人瑞坊德敷谢诗云翠旗谷口万松风喘息犹存一老翁讵意夔龙黄阁上尚怜园绮白云中擎天华表三山壮醉日桑榆百歳红愿借末光垂晚照康衢朝暮颂华封又四年卒子应亮嘉靖乙未进士以戸部侍郎侍养年亦八十六卒孙如楚嘉靖乙丑进士工部侍郎卒年八十二（坚瓠集）

林旗峯公春泽成化庚子生正徳甲戌第进士歴官程番知府隆庆戊辰予方举子公时八十九矣以诗贺云天阙桂庭光奕叶歳深琼树挺新枝玉壶寒露清如许玄圃春风（缺）未迟骥足已酬千里步鳯毛定有五云期怪来野老岩栖久汤饼筵开总不知其精健乃尔万厯十一年歳一百四以微疾卒前数月犹有自嘲之作云歳月嗟无几形骸笑不同白眉三寸许青眼一双朦丘壑烟霞外诗书梦寐中止余腔子里端坐主人翁公冢嗣少峯应亮戸部亚卿孙碧麓如楚广东宪副三世科甲金紫诸羣从英妙夫公之寿巳异而精健且贵显复多子孙亦古今鲜俪矣（少洲诗话）

百年上寿世曰徒然然或有过之者侯官林太守徳敷百歳有司为建人瑞坊荣之集中喜玄孙生诗曰传家二十有三世老我百年仍四春葢即于是年卒万厯癸未歳也徳敷子应亮戸部右侍郎孙如楚工部右侍郎（静志居诗话）

公少年与郑少谷方棠陵张昆仑为诗友应亮则少谷之壻也有人瑞翁诗十二巻行世（闽小纪）

林秀桂

林秀桂幼有志行父殁事继母尽孝正徳中应贡谒选时刘瑾有挂号常例秀桂曰以赂进非士也改之南雍托咏飞雪有狂凭风雨张声势乱入庭除任积堆之句寻行取入选坚辞不赴归讲明易学成就后进浦中论明经修行之士以为称首（闽书）

庄维春

庄维春闽人年十三时父官琼州维春往省之将抵海陾作诗曰十里至海路巳絶四面无村人独行百梦不能一到此双亲犹自隔蓬瀛后官至豫章太守（小草斋诗话）

郑逑

闽郑参知逑年八十四元日梦中作诗云皇极开三统金丹转九还虽居人世上却巳出尘寰晓而诵之不知其解是歳卒（小草斋诗话）

戴大宾

戴大宾字寅仲莆田人八歳游泮主师指厅上椅属对云虎皮褥葢学士椅即对曰兔毫笔写状元坊十三中乡试第三正徳戊辰年十四探花及第授翰林院编修无何卒（耳谈）

弘治改元莆田迎春戴大宾尚幼父兄抱看有指谓守曰神童也守以龙飞二字令属对戴见春牛对曰牛舞守不然之戴曰百兽率舞牛宁不舞乎守称善又以虎皮褥葢学士椅令对戴曰兔毫笔写状元坊守厚赏之年十三魁天下考科举时同辈见其年少谓曰小朋友就要做官做到何官答曰阁老众戏出对云未老思阁老应声曰无才做秀才众閧笑知反为所伤也（坚瓠集）

海昌董氏二十嫁为朱俊妻三歳夫亡生子鉴甫周歳董水浆不入口者三日或劝曰子在而殉夫沟渎之谅耳乃强起饮食昼夜哭不絶声闻者怜之莆田戴大宾吊以诗曰望夫归夫归定何时儿啼夫不闻妻哭夫不知此身不惜化为石汝儿无母当怨谁芳草年年青吁嗟夫兮归不归又云儿勿哭儿哭伤母心汝翁弃汝去汝母爱汝不敢嗔何日儿当言何日儿当步母养儿兮苦复苦吁嗟儿兮莫作潘郎负阿母后鉴果能树立当道为表其闾曰慈节云（情史）

黄巩

黄巩字伯固官武选郎武宗有南巡之命巩危言极谏疏方上同舎郎陆震读之嘉叹遂附名同入是时吏部员外郎夏良胜礼部郎中万潮太常博士陈九川皆有疏谏嗣后羣臣伏阙者二百余人武宗怒甚皆杖之以巩震与良胜等倡首下镇抚司严治巳锁项械手足廷跽之五日正跪时众曰天子且出巩曰天子出吾牵裾死之既三加讯杖坐系一月除名为民始巩以职方艰居其弟谓巩此时县官北狩人心危疑兄且无仕巩题其书室曰茅屋石田为生太拙鸱夷马革自许何愚至是遗弟诗曰不用汝谋方至此须知我道固当然归杜门著书贷米留客日中未爨晏如也嘉靖改元起大理寺丞疏辨大礼反复千余言寻病卒（闽书）

方邦望

表民与郭澄卿皆喜为诗林文恪谓郭学杜而短于才方学孟而学不足以充之乡曲之言不阿所好可使掌邦国之志矣（静志居诗话）

蔡景榕

蔡景榕者宁徳县诸生也颇能诗嘉靖辛酉五月倭破县城掳之归至海西道萨摩州麑坞郡髠其首奴使之困苦备极求死不得阅两月赏与肥前州商得钱八千文而去至八月朔随往松源山南林寺寺老僧俊可异而询之景榕书大明秀才示之僧因试以芙蓉诗景榕援笔立就曰风来翠葢动露滴霞杯浓不与春芳竞秋江独逞容僧乃留之寺中命录书经典及太平记倭国玉篇等书逾年景榕求归甚切僧与众议欲妻之且给以田景榕题鴈诗于便面曰金风萧瑟碧天秋浅水平沙亦暂游万里青霄终一去野鳬无计漫相留僧知其意不复强之然倭频年入冦无便可归癸亥春乃潜命畜髪甲子秋有漳州通番舶至恳于僧得附归闻于官仍复书后以歳荐官至随州广文（长溪琐语）

王履吉

养老新书云松蘂去赤皮嫩白者蜜渍之畧烧令蜜透勿太熟极香脆吴兴刘司空麟自弁山寄王履吉松英药饵履吉谢以诗云坦林昼永团松葢弁壑春英长药苗寄我逺从丹洞口报君惟有白云謡（小草斋诗话）

林澄

林澄字太清侯官人年十七与同里戴贵共学馆于戴之西轩一日购得佳书期贵分录澄匝旬犹未卒业而贵五日巳缮写成帙且点画媚人澄心异之征其故贵曰予女弟伯璘素闲翰墨为我分其任故速成耳时生未议聘而女亦未字人因阴有所属第不敢白之父母一日适贵他往女刺绣帘中窥生容颜韶秀相目成者久之生归西轩情不自禁乃题一诗于团扇之上云目似秋波鬓似云绣帘深处见红裙东风袅袅吹香气梦里犹闻百和薫女有侍儿名寿娘者颇解事值他故之西轩见生所题扇因携示女女见诗知生属意有在乃密赋古诗一章命寿娘寄生云妾本葑菲姿青春谁为主欲结箕帚缘严亲犹未许怜君正少年胸中富经史相逢荷目成愁绪千万缕咫尺隔重帘脉脉不得语愿君盟勿渝早谐鸾鳯侣莫学楚襄王梦中合云雨自后书札往还无间晨夕上元之夜女至西轩赴生期约鸡鸣而别且订偕老之期生因赋诗云四邻歌吹玉釭红始信蓝桥有路通无赖汝南鸡唱晓惊回魂梦各西东女亦有诗云风透纱窓月影寒鬓云撩乱晚妆残胸前罗带无颜色尽是相思泪染斑踪迹由是益密家人莫之觉也中秋之夕生复会女于绣房枕席绸缪极其款曲漏下四鼓甫毕余欢而贵之家奴贵郎阴知其事持斧突入意有所挟而生急奔出不谓触斧遽殒女见生气絶乃取罗帕自经双手抱生尸而死两家父母闻之无不嗟悼简其箧得诗数十首皆情至之语不忍读竟焚之女兄贵素与生深交议为合葬因殡于东郊清贵里题曰双鸳冢云时有文士吴子明为之铭曰璧碎珠沈兰摧玉折生愿同衾死期共穴冢号鸳鸯魂为蝴蝶华山畿英台墓连理枝合欢树古有之今再遇时正徳三年事也（情史）

伍晏

清流伍晏弘治中贡为广文能诗如草根蛙鼓吹花底鸟笙歌闲阶秋埽叶荒径晚挑蔬隔寺闻僧磬微灯认钓舟又渔沧庙云渔沧之下潭水流渔沧之上云悠悠行云流水自今古荒城故垒行人愁龙为蛇兮鼠为虎腥毛臭骨皆尘土游魂寂魄无所归时傍寒蛩泣秋雨俱清隽可喜（笔精）

詹洧

詹洧字仕润徳化人仕髙要县丞与王慎中讲学晚歳造诣有得于天机流动无入不自得之趣尝为予先子作洗心精舎诗髙人巳把尘心洗精舎乾坤尽廓开唯有一真含泰宇更无二念扰灵台碧空云散青天净银汉宵深寳月来浩浩渊渊神莫测氷清玉洁絶纎埃读其诗知其有得于道也（闽书）

林纪

林粤山纪善画工诗官石城令归与先君邻居论交最密常赋二律诗寄先君于京邸云花屏一别几经秋锦里长懐旧日游邨碓溪流春月急野亭路接古云幽虚名自笑身为累往事徒惊鬓是愁吾道看君髙谊在暮烟回首思悠悠自怜野性生来僻爱住溪山断俗氛林下一笻穿鸟出沙边半舫与鸥分野僧久别诗还寄邻老频过酒又醺目送征鸿度天碧悠悠岩际有归云遗稿散逸二诗曽书扇头予至今寳藏之（笔精）

魏时敏

余阅灯市有魏竹溪诗多隽永可味佚其半得之郭圣仆合璧焉初不知竹溪何人也载读其序言则家学宪未轩先生笔乃知竹溪名时敏少游乡校以才辟为邑从事治文书之暇不辍翰墨或挥毫作山水而尤笃于诗谒选铨曹冢宰尹公试以诗有简拔自惭非汉吏威仪今喜诵周官之句深加器赏超除无锡丞复除桃源丞所至皆有题咏致政里居荐绅学士多与酬唱年八十余未尝一日废吟事其五言若寄吴太守孤灯残夜梦千里故人心送林郎中致仕烟云新世态花竹旧郊居其七言若懐江湖故人千里宦情星拱北百年人事水流东秋日病起黄花篱落家家酒白鴈江天处处砧寄余汝盛闲吟有客知何逊独酌无人识马周尤为学宪击节余所赏者五絶亭小贮琴声池清蘸花影晓日上窓纱幽人梦初醒（体息轩）露湿一庭苔鸦啼长门树寂寞对孤萤飞入昭阳去（长门怨）雪里青山茅屋雨中芳草溪桥野艇空横古渡沧江自落寒潮野水浑通篱落川源绿绕桑麻云里数声鸡犬山深更有人家流水半沈石脚浮岚半抹山腰闲却小亭孤棹幽人逺上云霄（俱题画）歳晚行寻溪上春风遥忆陇头何处一声长笛月明醉倚南楼（咏梅）七絶郎去西湖莫赋诗诗情到处误归期妾心一似湖中藕不断长丝与短丝（竹枝词）短篱疎雨正离披淡白深红朶朶宜自计老年才思减重阳过后不题诗（赏菊）郎驾扁舟泛五湖不知湖水几时枯愿郎早过黄陵庙苦竹丛边聴鹧鸪去日栽松一尺强如今已见倚云长不知万里闗山夜清梦曽无到故乡别后衡门镇不开年年春雨长莓苔东风似欲添离恨故引双飞燕子来（俱闺思）闻说沙场雪未干移师又欲破楼兰凭谁为借东风力吹转三边地不寒（征妇怨）社鼓声喧送酒杯春风落尽一庭梅不知白首狂吟客醉饮屠苏更几回（残年）炀帝宫前春巳深含烟带雨自阴阴栁条纵有三千丈难系离人一寸心嫩叶柔条拂短檐莺啼燕语晓风恬伤春无计留春住怕见飞花不卷帘（折杨栁）五律孤馆凉风发长天白鴈过旅懐秋易断乡思夜偏多野旷云连树江寒月浸波不知杨子宅秋兴近如何（秋夜懐杨大使）梅花送残腊草色报新年客梦鸡声里乡心鴈影边髪随时事改酒为故人延却忆沧江上芦花隠钓船（除夜）最喜投闲日莼鲈正及秋钟声林下寺灯影水边楼老去仍青眼吟多易白头还思为客处梧雨滴乡愁（和王文伟）岩风吹野树溪雨浸山田自汲烹茶水谁供买酒钱苦吟方得句多病只贪眠不管人间事清闲过歳年（除夕宿大云院）清贫终不厌未老亦宜休杨栁阊门晓蒹葭笠泽秋园蔬乗雨种林果带霜收感慨应懐古题诗上虎丘（寄姑苏刘钦谟）风雨越江边邮亭对夜眠乡心孤岛迥客思一灯悬论旧懐他日谈诗记往年离魂将别梦几度到临川寻幽临絶壑春望倚晴阑举世情皆薄谋生道更难云边双阙迥林下一官寒自笑卑栖意尘冠未敢弹（寄周鹤洲太守）七律久旱村园豆麦焦凿池引水灌田苗篱疎野竹横窓戸潮满春帆碍浦桥酌酒不愁无苜蓿挥毫深喜有芭蕉人生适意应如此莫怪渊明懒折腰（寄余汝盛）断鴈声寒陇日昏画船挝鼓入孤村灯前感旧无书札枕上思亲有梦魂短髪尚纡新宦牒好懐都负旧琴樽题诗却忆山庄下风雨潇潇昼掩门（琴川道中）鸳帐留春上锦文髙堂宾客贺新婚秾华似玉生兰砌衰落如花弃草根薄命漫垂今日泪愁颜犹忆旧时恩班姬纨扇秋风早满院苍苔独闭门（去妇词）林屋虚寒半掩扉野情偏称绿荷衣栁风乍起燕雏软梅雨初晴荔子肥歳月无情催客老溪山有意待君归浮沈世事何须问好整丝纶问钓矶（夏日寄髙尊卿州守）香闺频蹙逺山眉不似昭君出嫁时有恨染斑湘浦竹多情读罢岘山碑残春故国难为别抚景新亭空对垂盖世英雄亦如此楚歌声断益堪悲桥成织女敛双眉雨洒人间七夕时书寄边鸿持旧节剑留孤冢对残碑鲛人双袖因珠湿和氏千行有玉垂笑杀步兵狂太甚穷途回首不胜悲（效李商隠咏泪）使节遥临岭海西桄榔椰叶暗春溪连村禾黍沈云绿绕廓桑麻似掌齐夜月满城无吠犬晨烟随处有鸣鸡太平气象多吟咏喜雨亭前取次题（寄黄文大化州）万事无心酒一瓢庭前积雪待春消嵇康箕踞真成癖陶令归来懒折腰看竹熟知旁舎近寻诗生怕出城遥纷纷裘马红尘里忙聴钟声趂早朝（懒庵）栗里柴桑秋正深归舟尤喜遂初心闲情都付篱边菊佳趣唯留壁上琴红叶客来长不扫白衣人去自成吟一从莲社攒眉后直向山中醉到今（题渊明归五栁图）塞鴈惊寒下浦沙故人千里未还家暮年诗酒医愁药浮世功名过眼花白屋漫栽髙士栁青门懒种故侯瓜日长社散归来晚倚杖行吟送落霞林泉深处卧烟霞流水寒云八九家江客帆樯悬网罟野人篱落帯桑麻案头墨迹儿临帖灯下车声妇络纱待到春风二三月石炉敲火试新茶（残年书事）他警句甚多不能殚述再抽一二以示同好如残厯愁中尽流年梦里过客思秋闻鴈乡心夜聴潮林深芳树合磵转夜泉分流泉分古涧荒藓上残碑门掩花空落人闲鸟不知石壁苔侵字松杉鸟护林山花亸绿鬓月镜晕青天有田皆种秫无竹不当楼身病仍躭酒家贫易废诗梅开人别久书寄鴈来迟江沙粘野艇楼月照秋琴交情贫后见乡梦客边多天空孤鸟没江阔逺帆来野色低青嶂亭阴压翠苔世途轻白髪交态重黄金带雨随孤艇穿林翳晚钟川云沈野色溪雨乱泉声书带从为草荷衣不受尘晓日黄泥坂春风绿草坡（画牛）俗尘随事减诗价少时无径竹笼烟翠池荷战雨喧野水帆归浦秋山烧隔林小杓连云汲方缾带月盛（蟹井）旗翻晓帐云连塞角奏寒谯月满楼（送都使）雨余一水当溪落岚净千峰入户低（松门书院）催我年光惟晓屋扰人离思是秋砧双杵捣残千里梦一尊倾尽百年心（秋日偶成）雉扇影分双阙下羊车声度百花中啼鸟无情过别苑飞花有意到深宫（无题）林隠晓岚山半出湖添秋雨水平铺（西湖）茶灶晓烟笼野色砚池秋雨洗溪声（南寺）白酒熟时留客醉黄花开晚待诗催世事无凭蕉覆鹿禅心巳作絮沾泥（送僧）数点遥峰天地外一声长笛海山秋（幽居）一樽酒尽空明月千里书来见古人（写懐）南亩躬耕非管乐北窓髙卧即羲皇（冬苍草堂）江上有诗枫落早篱东无酒菊开迟（寄黄俨仁）南亩雨添耕后草西斋尘掩读残书看竹有诗留野寺寻梅无路到溪桥（挽林从韶）庭梅破雪回残梦林鸟啼春怨落晖酒杯此别凭谁共吟社它生得再回（挽吴拙戒方伯）皆婉转切情新越可喜其为名卿虚左引之入林不虚也（黄氏増订笔精）

林登桂

近有吴韦卿者以老抱闗学杜诗积草几千余首而于潜尉林登桂休官后亦称诗其咏瓶菊云霜枝分折后犹贮半瓶秋色自篱间出香从几上流差堪娱众目宁许揷盈头一勺涵余润能存数日幽梅都尉园看竹云人去秦台竹尚青四时疑有彩云停霜中节凛孤臣操地下根分贵主灵三径阴森连旧阙半溪烟雨暗荒亭孙枝为染虹桥血化碧竿头似有腥二诗为余鉴赏即未堪鴈行竹溪亦见莆功曹中之不乏人耳（黄氏増订笔精）

张嘉猷

福建张献叔嘉猷为龙泉教谕王御史应箕亦同乡人巡按至处州张欲王以出格之礼相待而王反甚倨王合槩府县学官而试之张不得巳勉强就试王以秋江晓斋命题张落句云芙蓉最是无情物又向前溪作晚阴王览之大怒痛恨入骨葢王之未遇时其母改节适人前溪故张辱之也次日对众官漫然嗔骂将别一教官重责十五下而张亦竟署最下考左迁其所作如独怜芳草别共醉菊花杯坐席流花气征鞍拂栁丝可谓俊雅性嗜酒有晋人风致（闽书）

江腾鲸

江腾鲸建阳人署教即墨转铜陵府推官莱州府通判为人恬介不邀上官词色官暇辄称诗洒墨曰不敢以区区俗吏荒废吾心也其论诗法曰诗写性情天窍发而万籁生有不得而自知者一近色相诗而俳优一着烟火诗而土朩一苦思索诗而酖毒一假剽窃诗而穿窬（闽书）

康太和

嘉靖初莆田有逸老会皆乡邦之望都宪林茂达年七十五宪副吴希由逸士林嘉绩俱年六十七御史林季琼知县宋元翰俱年六十五宪副林有年年六十四侍郎郑岳年六十三侍郎林富寺丞李廷梧亦几六十有逸老诗集行于世隆庆已巳有耆老会太守郑弼年七十八少参雍澜年七十七太守陈叙年七十六运使林汝永年七十五主事柯维骐年七十四太守林允宗年七十二尚书康太和年七十一太和赋诗云故里重开耆老会七人五百二十三后尚书林云同年六十九亦与斯会真太平盛事也（笔精）

洪朝选

同安洪侍郎朝选赠侍郎郑世威诗我昔懐古人梦寐想见之行行半海内如何所见希伟哉陶元亮读书诵其诗斯人何真朴千古见光仪当其饥寒迫出仕良云宜及至耻折腰归去复奚疑雅性本躭酒举杯不复辞若还不得酒吟哦亦自怡去留曾不恡心事固易知淳风邈不作髙驾亦难追安知千载后公也嗣音徽长翮戛宇宙昻然孤鹤姿又如松与柏众卉伏以卑往昔莅大藩髙论固葳蕤自知不谐俗归卧一茅茨性亦嗜醇酒杯至不停挥酒酣大笔落屹屹森戟旗时来通塞异脱履登君墀抗章复蹇谔立论亦恢奇今歳得赐归还向江海湄昔如云无心今如鸟倦飞宛然两陶公千载结襟期（闽书）

陈震

陈启东震谕学宁徳尝作诗述闽人常谈云蛮音鴂舌语胡涂雨落翻将祸断呼谁信挞佻原是要怎知诈讲却云诬（吴人称说谎也）长公仔贩南瓜卖李剉（屋也犹言李家也）门书老酒沽昨聴邻家骂新妇声声明白唤狸奴（其骂声云貌貌即猫呌声如吴人云杜货也）闽人闻之亦为絶倒（石田杂记）

陈安

嘉靖初建州士人陈安性嗜酒落魄不羁好吟咏尝作戒酒诗云门前冷落故人疎日日衔杯世事无寄语东风林下鸟春来切莫唤提壶（笔精）

陈瓒

闽中陈成玉瓒善谑友人周行可续弦谑以诗云十分春色海棠开云雨漫天暗里来可是东君勤爱惜烟蓑乗夜护花台行可多须故嘲之云（坚瓠集）

林燫

林燫作闽中三公诗一为开府张公岳开府元凯伦特达庙廊器代工感熈明济世懐深志直道谅难容险阻方歴试长驱百万师深入不毛地鬼方难巳夷魏阙恋空积雾雨晦遐陬前军大星坠青编勋业崇赤县经纶秘千载岘山碑行道空垂泪一为太宰李公黙太宰风尘表盛名自弱冠挥麈吐清言登坛弄柔翰振羽览徳辉髙举凌霄汉既懐人伦识复负经济干蛾眉不见容贝锦纷为患凄凉梁狱书恻怆东门叹启事有遗规皇猷无共赞精忠谅若存耿耿南箕焕一为司马张公经司马文武才磊落万夫望平生览穰苴笑谈在帷帐云扰乱江东据鞍一何壮未寒息壤盟巳速中山谤哀哉谁为明功髙不相让鹤唳宁复闻弓藏空惆怅三军气喑噆海峤戈相向千秋麟阁勲终记青冥上（闽书）

闽县林燫天宁寺塔寺古传因塔庄严礼上方髙标出云汉浩劫记隋唐缥缈闻清梵虚空散妙香直疑多寳涌时现佛珠光（帝京景物畧）

朱汶

朱汶号碧潭以名家子少从父薄游歴览名胜退而学诗躭酒自放屋壁戸牖题墨皆满贫不自谋家人诮之曰何物可憎徒涴墙戸曽不可食取笔砚投掷之汶不变也一日郡守出教访所谓朱诗人碧潭者吏人持教喧问市中久乃知为汶至门强汶入谒汶衣褐衣穿袖而长裾阔步趋府守下与为礼汶无所不敢当其所居西郊僻处守独出访之数椽欹倾植竹撑拄坐守其下突烟昼湿旋拾槠叶煨火烧笋煑茗以饮守皂隶忍饥诟骂门外汶若不闻于是泉人乃知有朱诗人（闽书）

江一鲤

江一鲤号草塘家本武胄倜傥跌宕喜谈孙吴豪气逼人尽倾一座既与朱汶干宗亮等为诗格调清越音节锵然有室数椽有园一区方塘半亩杂植花果蔬薤薹笠短褐携锄抱瓮园无樊墙佳实离离盗不忍窃知为髙人所树也好天良日挟策引觞咏歌倘佯其下每得句跃然自喜客至摘柑剥枣烹葵剖柿延款之性嗜酒或置酒招之造饮辄尽未尝向人语贫有所求假（闽书）

陈鸥

陈鸥号忘机与邑中朱汶江一鲤朱梧干宗亮结诗社为五子王慎中序其诗谓五子者各有奇节怪行既无所用于时而一力于此呌呼唱和以为极欢旁观皆笑为狂谬甚或加指斥五子独喜自得不顾也鸥少而无妻黄克晦为作海翁图系之诗曰我悲我兄世不知年当十八巳无妃而今七十待阿谁（闽书）

王矿

王矿字公范闽县人嘉靖甲午举人官思明府同知有冶山拙稿其送大行谢驿梅使琉球诗云使节分星象仙舟捧御函丝纶宣海岳天地极东南服荷殊恩赐才推絶域堪逺人胥乐附异俗乃能谙父老相如檄诗书陆贾谈征牢宵踰十馆谷日过三牛马风何隔金银气不贪两阶遐格舜九扈乍闻郯専对名非黍周咨迹岂惭归航应载石赴阙及传柑国体从兹振兵威不自戡梅花洋信近延竚慰朋簪（明诗综）

陈蕃为乐安太守郡人周璆髙洁士也前后郡守招之不至惟蕃能致之为置一榻去则悬之今人止用徐孺子事而鲜及周璆闽中王郡丞鐄有诗云南州只说徐髙士能使陈蕃下榻时北海更怜周隠者不将悬榻使人知（坚瓠集）

陈谨

嘉靖癸丑状元陈谨号环江授翰林修撰左迁惠州府推官终右春坊右中允早卒所著诗文稿轶弗传天启丙寅夏日偶翻旧帙得先生手书诗一纸贻先大令者先大令与先生契厚蠧蚀之余字迹尚可辨恐日久湮灭谨识于后赠林心泉纪绩大罗云南滇波静阵云微暂假行旌阅战围杀气随风傍戍戟霜威凝雾护戎衣鲸鲵忽报吴江尽狐兔今看越岭稀投笔勲名成指顾燕然莫数羽书飞幕府军声动太微笑谈尊俎破重围功劳细纪新编简汗血环污旧铁衣怪洞妖氛须尽扫穷山水火未全稀沈寃惟仗留氷鉴霜节争传雨露飞同林心泉宪伯赴苍梧舟行即事岭海投荒赋式微得从仙侣解愁围舟经水寺闻僧磬帘放溪风上客衣对奕坐忘春雨湿论文闲望暮云稀酒阑未尽相思话两地征帆共晚飞天涯景物转霏微多病应寛旧带围按剑知谁怜夜璧弹冠空自愧宫衣烟深野圃花容老日暗郊原树影稀独羡嘤鸣枝上鸟不因春去更分飞题小金山控海楼次毛东塘韵为爱层楼髙控海少维征棹步苔坡虚窓隔水尘难到芳草傍花景自多雨过不妨游屐兴风清应送扣舷歌回瞻苏老台前像涕泪春添两岸波粤南蜃气嘘沧海逺结楼台驾水坡昼静檐飞红雨乱日迟幔卷白云多孤峯突起潮头幛好鸟长调树杪歌凭几凝眸天地阔不知人世有风波登罗浮山悠悠归棹度东洲独上罗浮作胜游征斾晓飞千嶂露振衣凉动一山秋蓬莱积翠侵禅阁锦绣生花映石楼借问仙踪何处觅采芝遥指白云头青霞洞新创明觉楼登眺洞门萝薜锁青霞楼阁新看近筑沙谪吏逺寻苏老迹探奇应访葛仙家药槽丹灶留真胜晴日和风为我賖如意好峯俱着眼仰天长啸兴无涯游天华宫值雨天华佳胜近如何乗兴登攀载酒过古帝宫前空蔓草诸贤祠里巳新萝鹤鸣清汉传风逺龙起澄潭帯雨多四望双流悬絶涧满前郊野借余波（笔精）

谢杰

吾乡谢大司农杰宿云窝有诗云刀圭有分仙缘熟鸡犬无声午梦闲佳句也（笔精）

郑宪

明长乐郑宪未第时馆于大姓家东家之亲以作宦自京还主召饮郑与焉定位首宦郑次之将登席宦虚让郑郑毅然就之宦颇愠酒数巡宦指壁间画曰先生髙才请各赋一絶郑题杨太真图曰龙颜回首顾红颜醉卧东风上马难不是侍儿扶不起只因恩爱重如山图乃太真醉卧于地二宫娥扶之不胜明皇顾笑之状故诗云然次题朱买臣采樵读书诗曰一担荆薪一束书且行且读乐何如担头自有经纶策堪笑糟糠妾妇愚又题韩淮阴乞食漂母诗曰乞丐当时事本虚英雄未遇古谁无临题恨杀丹青手不画登坛拜将图一座称善宦乃愧（坚瓠集）

王慎中

王遵岩与弟少卿惟中书来书所问作诗岂容易谈第一要有学问次亦要才力不弱吾向赠宋仲石诗如起句洛阳桥外路万里指长安今赠唐娄江如帝心嘉劳来户口不虚増结句如相送情无已宁因感遗肝莫倚鸾凤志今当作鸷鹰皆不容易得然知之者少矣旧岁与方洲游山诗句句俱是风格不涉陈套不守言筌然方洲亦未解其妙也如取路非高足入山力复余畏影在城市聊兹息茂阴此等起语如堪嗟二亩半促促邑中居明归应复望惆怅使颜衰此等结句总是唐人中翻来都是史汉文气一字一句都健吾诗自觉于古人合处不如文文则有全篇合或有过之者诗则不能如此然今人窥我门户则犹未耳（闽书）

漳州开元寺智海禅师法力髙胜来开堂泉州半岭王慎中赠诗二章峻絶髙峰透步难黄龙三问是岩闗绣鸳呈出针纹隐骏马自惊鞭影间生如灵树契冥符贬剥诸方没破除自笑欲谈词忽丧江州钝置老尚书（闽书）

刘渊材憾曾子固不能诗予尝见宋人所辑唐宋八家诗韵则子固与焉不得谓非诗家矣评明人诗者不及王道思然道思五古文理精密足以嗣响颜谢而论者辄言文胜于诗非知音识曲者也（静志居诗话）

李汉号东甲仕桐乡训导王慎中赠汉诗东甲先生爱静便辞官正及未衰年忘机不赌围棊墅好饮多开种秫田每夸妙得闲中坐更诧无如醉后眠子夜弦歌娱客处一春风雨养花天红英渐委苍苔上白雪来侵緑鬓边世态无端争梦里人生何事胜樽前品可知矣（闽书）

柯维骐

柯希斋维骐自登第后即疏病归削迹公门二三同年若李太宰黙吴太宰鹏徐阁老阶并不通书丁夘闻科举交荐有诗云落落闲身多病余乞归实自肃皇初生来奈有云林癖交絶全无政府书著述何功叨荐剡行藏巳老合悬车朩兰孤艇烟波里免负驯鸥与狎鱼（莆阳志）

蔡一槐

晋江蔡公沙塘年六歳往姑夫家看灯姑夫试以对曰元宵灯火满街衢即应声曰大地文章连斗柄后十四中乡试填榜矣主考虑早达不成令器故不以题名而犹令赴宴次科十七始中（耳谈）

王佐

王佐初知睢州值河决竭力捍御擢南戸部员外郎中以忤大司农出为两淮运同为人刚介家甚清白屏居年八十三矣睢人请于督学祀之名宦不知其尚在适移文至令徐待赠之诗曰白头如越世赤子未忘慈百亩家无羡千秋食有余亦竟以其年卒（闽书）

黄钏

福安黄后谷钏字珍夫举嘉靖丁酉乡荐为温州郡丞丙辰倭冦温州将兵拒战乗胜直进孤军无援遂大溃贼胁之降叱之索之金复叱之贼怒支解寸斩之年四十七诏赠右参议祠祀之弇州王元美为作衣冠墓志先生能诗有堕樵录野望云连朝微雨恰新晴沙草含风软绿平碧水画船归棹去夕阳烟树一痕清又云竹松疎护两三家流水浮香带落花樵笛数声烟漠漠隔溪人散夕阳斜晓行云谁家流水石桥边荞麦花开白满田日出柴门人未起岚云飞满小楼前先生无子犹子嗣之荫太学生（笔精）

王世贞挽诗云刲后杲卿空有舌哭回弘演巳无肝从教一蹶星同殒留得孤忠璧自完（闽书）

周石梁

苏东坡与朱鄂州书云昨武昌王殿直天麟见过言鄂岳间田野小人例只养二男一女过此则杀之尤讳养女以故民多鳏夫女初生辄以冷水浸杀之其父母不忍率闭目背面以手按之水盆中吚嘤良久乃死此风天下有数处闽之建阳崇安尤甚虽富家亦养二女为极莆田周石梁戒杀女歌云虎狼性至恶犹知有父子人为万物灵奈何不如彼生男与生女懐抱一而已生男则收养生女顾不举我闻杀女时其苦状难比胞血尚淋漓有口不能语吚嘤水盆中良久乃得死吁嗟父母心残忍一至此我因劝吾民毋轻杀其女荆钗与裙布未必能贫汝随分而嫁娶男女两得所此歌播民间万姓当记取（坚瓠集）

陈昻

白云先生陈昻者福建莆田黄石街人也所居所至人皆不知何许人自隠于诗性命以之独与马公子用昭善先生诗所谓自天亡我友者即其人也莆田中倭城破领妻子奔豫章织草屦为日不给继之以卜泛彭蠡憇匡庐山已入楚由江陵入蜀附僧舟佣爨以往至亦辄佣于僧遂徧歴三峡剑门之胜登峨嵋焉所佣僧辄死返自蜀寓江陵松滋公安巴陵诸处至金陵姚太守稍客之给居食久之姚太守亦死无所依卖卜秦淮或自牓片纸于扉为人佣作诗文巷中人有小小庆吊持百钱斗米与之随所求以应无则又卖卜或杂以织屦而林古度与其兄楙者闽人寓居金陵一日过其门见所牓片纸于扉突入其室问知为莆田人颇述其平生一扉之内席床缶灶败纸退笔错处其中检其诗诵之是时古度虽年少颇晓其大意称之毎称其一首辄反面向壁流涕呜咽至于失声其后每过其门辄袖饼饵食之辄喜复出其诗泣如前居数年竟穷以死其子仓皇出觅棺衣舁之中野古度兄弟急走索其集无所得得手书五言今体一帙其自序畧云昻壮夫时尤嗜五言苐家贫无多古书得王右丞即诵读右丞得杜工部即诵读工部间取其所中规中矩者时或一周旋之又时或一折旋之含笔腐毫研精殚思今观其五言律七百首则先生所学所得尽此数言矣其云末一巻为排律亦不存谢兆申云有集十六巻在江浦族人家论曰近有徐渭宋登春皆以穷而显晦于诗然未有如昻之穷者也予尝黙思公织屦卖卜佣爨佣书时胸中皆作何想其视世人纷纷藉藉过乎其前者眼中皆以为何物求其意象所在而不得吾友张慎言曰自今入市门见卖菜佣皆宜物色之恐有如白云先生其人者甚矣有激乎其言之也（静志居诗话）

陈第

陈第字季立连江人为学官弟子教授清漳生徒云集俞都督大猷召致幕下教以古今兵法南北战守方畧尽得其指要劝以武功自见曰子当为名将非一书生也为言于谭襄毅纶谭一见亦奇之曰俞戚之流亚也起家京营出守古北歴游击将军居蓟镇者十年蓟镇自隆庆初谭戚为督镇修举戎政边尘不耸十有五年而季立为谭所知又与戚论兵抵掌相得慨然有长驱逺畧之志巳而俞死戚罢边事隤废督府私人行贾塞下侵冒互市金钱季立力持之督府恚将中以文法叹曰吾投笔从戎头须尽白思倾洒一腔热血为国家定封疆大计而今不可为矣吾仍为老书生耳遂拂袖归里角巾萧寺徧阅佛藏入罗浮游西樵吊宋故宫于崖山穷苍梧桂林诸胜闻焦状元弱侯老而好学裹粮来白门离经析疑扣击累年弱侯叹服以为弗如撰着甚富毛诗古音考其一也巳复游嵩山而返久之乃卒季立不得继俞戚之后登坛为名将卒为名儒以终其学通五经尤长于诗易论兵学论文章皆凿凿有根据万厯辛亥年七十有一彚其四言五言古诗为一帙命曰寄心集感古之作其在万厯中年储危政黩之时乎昔人有言千载而下难以情测也（静志居诗话）

一斋投笔从军受知于谭襄毅俞武襄戚武毅三公江陵既没论者谓武毅不宜于北徙之岭南一斋作塞外烧荒行有云年年至后罢防贼出塞烧荒滦水北枯根朽草纵火焚来春突骑饥无食又云隆庆二载谭戚来文武调和费心力从前弊政顿扫除台城兵器重修饬迄今一十五年间闾阎鸡犬获宁息谭今巳死戚复南边境危疑虑叵测患难易共安乐难念之壮士摧颜色论者不引今昔观纷纷搜摘臣滋惑又送戚都护絶句云辕门遗爱满幽燕不见烽烟十六年谁把旌麾移岭表黄童白叟哭天边诵其诗扼腕于封疆之事深矣一斋储书最富予尝游闽临发林秀才侗持其后人所辑世善堂书目求售灯下阅之见唐五代遗书琳琅满目如披灵威唐述之藏多平生所未见不觉狂喜秀才许至连江代购逾年得报书则巳散佚徒有惋惜而巳（静志居诗话）

季立继戚俞之后为名将卒为名儒有寄心集行世咏懐云火用在得薪才用在识真随宜作蛰跃龙徳乃全身（彻剩八编）

朱梧

朱梧字子琴晋江人长文学好为诗自序其诗曰梧也少好诗既领荐三走南宫不售思脱去笔墨蹊径就职为博士猖狂恣肆喜怒愉快一于是诗虽有瑕衅不屑弥缝稍迁楚令遽罹废黜呜呼梧之不达诗穷之矣虽然梧之不穷诗达之也梧见今人见弃于时则辄愤愠怨尤下者娱财作荒梧之废也无饥寒俛仰之忧人事奔趋之扰谢絶过从杜门却扫毎遭时或林泉鱼鸟之适田夫野父之俦出数言纪之长篇短章惟所欲为又性不喜俗人堆积蠧编于东轩北窓之下日与数千载间骚人文士为伍光景满前应接不暇追念隶博士时好而不能専为造士司政教时専焉不能入今则専而且入死生不足夺况穷达乎梧所畏王遵岩氏见梧赠诗十篇复梧曰奥意险语殆搜神脏而破鬼胆何但仰参黄陈直将上闯韩孟眼中何意见此奇特呜呼搜神破鬼未也奇特然哉遵岩于文章少许可彼其视一世能言之士直若瓦砾蛙蝉而许梧若此伪也非真也据以为信梧其顾长康哉然有观梧出处忧乐之际者则诗果穷梧者耶果穷梧也宁诗穷梧毋梧穷诗（闽书）

陈鸣鹤

黄让者粤长乐儒生也嘉靖时父墓为山贼所发质其骨以责赎让罄产赎而葬之乃募壮士百余人从督府讨贼二子启愚启鲁死之让出奇计斩贼首二百人降者一千七百有奇贼既灭推其功于诸校竟不受赏而去时闽陈奎以参政监军知其事奎弟鸣鹤为作诗纪之云五湖东烟尘起芦啸一声天欲圯七十九堡春草深流血辚沦成海水椎埋相遍富人坟白骨累累几千里黄生本是缝掖儒投笔武噪张虬须尽将田宅结年少军门借箸谈阴符登峰履刃质贼垒雪耻岂顾千金躯二男战死颗不蔽生也搴旗战愈厉日落沙飞阵色昏鲸冦千羣一时殪幕府论功数未奇鹊印封侯非所计军吏虽有言黄生保贞素怨毒既巳酬荷衣守坟墓定知贫贱乐富贵祸尤伏绿林奴辈利吾财先陇陈尸子遭戮君不见鸱夷革浮入吴江怨潮汐山田数亩屋数椽衡门终歳无尘迹黄生黄生真丈夫匣中长剑双龙魄（小草斋诗话）

郑堂

闽郑堂字汝昻者太守珞之子为诸生有诗文名而性滑稽自号雪樵山人郡守丧妻将敛而目不瞑堂自赞能祝之即髙吟曰夫人一貌玉无瑕四十年来鬓未华何事临终含泪眼恐教儿子着芦花吟讫而瞑守厚礼之时正徳改元守一日于西湖游宴堂故冲其前导守怒之曰作一诗可释汝命纸笔堂即书数苦字守大笑曰汝今始知苦乎堂即足成之曰苦苦苦苦苦苦天上皇晏驾未经年江山草朩皆垂泪太守西湖看画船守亟遣之至今闽人言作戏谑诗者动曰郑堂也（闽小纪）

三山郑汝昻善诗且多滑稽贫甚一亲知令广东郑寄之诗曰三尺儿童事未谙饥来强扯我襕衫老妻牵住轻轻语爹正修书去岭南其人得诗一笑因厚赠之按青琐集有张球献吕许公一絶云近日厨中乏短供儿童啼哭饭箩空内人低语向儿道爷有新诗谒相公郑之诗固有本矣（闽小纪）

三山士人郑堂有逸才好讥谑有老人写真乞题堂索饮题之曰精神炯炯老貌堂堂乌巾白髪龟鹤呈祥数年有读之者曰此四语横读则精老龟也老人毁之有隶卒乞门聨堂书其左曰英雄右曰豪杰其人大喜具馔饮乞足成之堂书之曰英雄手执苗竹片豪杰头簪野雉毛其人悔恨后以诙谑黜儒为吏口占曰生员黜罢去充吏不怨他人只怨自丝绦员领都一般只是头巾添两翅闻者絶倒尝为州长书门聨云架有春风笔门无暮夜金州长喜大加礼敬（驹阴冗记）

郑堂能诗捷于占对武庙初荒游无度人人有社稷之危闽僻于一隅镇抚藩臬诸公日逐燕游畧无介意时元夕大爇鳌山灯堂题一聨云鳌山北耸今宵乐圣驾南巡何日还诸当事因感思曰书生有国家之虑吾侪尚不省乎遂屏迹不出（髙斋笔记）

刘驷

宗道讲学逺师北溪其辟释老甚严目佛为泥厮集中有同安叹云噫嘻吁紫阳之化衰家家阿弥儒也墨衣墨也墨衣满城游遨谁我知不如归也不如归又游天盖寺诗云若无僧寺塔直是一唐虞斯亦能言距杨墨者巳（静志居诗话）

林万潮

林万潮字养晦莆田人嘉靖戊戌进士司理宁波补贑州年三十八卒于官万潮有奇思奏记台使者手自削牍牍多古文词其命椽作书通诸故人凭几口占各有意致故与唐公顺之游而因得以交于罗文恭洪先其没也文恭为铭墓所著有贑州集七歳时作闻鼔诗谁击堂前鼔如闻出地雷梅花犹未发全仗数声催集中如半山斜日含青壑万里晴空度白云一帆淮浦晴云细三月黄河春水多世人赏之（闽书）

黄天全

黄天全字全之弃缝掖而从戚少保继光汪司马道昆游一意修古语司马曰惟王者黄屋左纛玉食衮衣僣拟者为不臣端章甫路车銮和此亦人臣盛节矣夫六经圣者事也沿屈左两司马而为骚赋史传此亦吾人之端章甫銮和也全之所为诗独工五言古司马序之曰燕也石巴也瑟牙也琴直以一音取重全之五言古诗一唱三叹广乐毕陈弗加此矣（闽书）

胡江

夏桂洲白鸥园改赐陶真人闽人胡江题云相公御赐是何年又见真人筑墓田行过邻家乞新火竹篱茅舎只依然（坚瓠集）

田一儁

田一儁无题诗两朝勲业列旗常连正台阶十五霜功格皇天谁可比只应前世有空桑为江陵夺情发也又春日偶感诗两夜东风作意吹桃红李白冠当时多情却恨春光少底事同林隔一枝似指张懋修嗣修兄弟若云曷少渠家一探花云尔情见乎词（国史唯疑）

延平田一儁莲花庵避暑人天独步涤烦襟钟磬偏能入客心石涧泉鸣晴亦雨松堂烟遶午常阴寒弦细向风前聴冷簟翻疑月下侵却恠当年饮河朔不来此地避招寻（帝京景物畧）

郑镗

百舌鸟名闽郑镗题诗云生来学得百般声长向枝头弄五更只恐春随流水去绿阴深处聴蝉鸣闽郑鹏题云追逐黄莺上苑游穿花度栁亦风流于今巳是朱明景莫弄东风巧舌头二诗必有所刺而作（坚瓠集）

陈图南莫知所出有渔人举网得物甚巨裹以紫衣如肉球状携以还家溉釡爇薪将烹食之暨水初热俄雷电绕室大震渔人惶骇取出掷地衣裂儿生乃从渔人姓陈名抟后艺祖召至阙问天下始终事抟对曰一汴二杭三闽四广再问对曰非臣之所知也明郑镗题诗曰驴背无心大笑还壶中有药卧空山三闽四广英雄恨都付先生一梦间（羣谈采余）

王继皋

三伏日洗象锦衣卫官以旗鼓迎象出顺承门浴响闸象次第入于河也则苍山之颓也额耳昻回鼻舒纠吸嘘出水面矫矫有蛟龙之势象奴挽索据脊时时出没其髻观者两岸各万众面首如鳞次贝编焉然浴之不能须臾象奴辄调御令起云浴久则相雌雄相雌雄则狂福州王继皋六月九日宣武门外看洗象诗十韵舞兽蒙恩泽炎蒸汤沐施金吾开卫仗玉殿辍朝仪旗鼓壕池涨喧阗男女窥沈浮山起伏嘘吸雨纷丝垂首欣先浴前踪恋久嬉惊波鱼杳杳逺影燕迟迟两岸人如壁连镳官共随齿妨泥内石身避水中坻薄澣驯人意潜涵伏火时载归毛骨悚跪上万年巵（帝京景物畧）

詹仰庇

清水岩有来憇亭宋嘉定中令赵彦侯凿池引泉公暇则携琴游息于此明邑人詹仰庇诗面拥琪林翳耳喧玉髓鸣一时天几色半榻鸟千声（闽书）

谢祖

谢祖字绳夫长乐之江田人名家子嗜酒落魄歳暮有所逋负县令韩公绍系之从狱中上诗二首韩大惊释而礼焉诗曰陈情泪血叩苍天事去人非四十年祖父乞骸沾帝禄儿孙落魄负官钱身长寄食丁犹敛田巳飞沙赋未蠲安得于公开活路此心一寸是龙泉又长夜漫漫梦不成谯楼禁鼓已三声星河暗透西窓穴铃柝寒生北斗城短褐不堪深浅雪单衾难度短长更何年早了公门赋一把锄犁一巻经（闽小纪）

范鹿

徐文长逸藁有诗云南海大夫欧泉州处士尤泥中双绿鬓诗伴两苍头自注尤山人侍者范鹿能诗不减欧桢伯之仆惜其稿不得见也（静志居诗话）

莆田尤宗谦有青衣范生能弹琴吹箫亦学为诗王弇州调之诗云瑶琴罢鼔紫萧来手草新诗阿滥堆除却数行僮约外还应事事胜方回（笔精）

林鳯仪

闽林九成先生名鳯仪举孝亷作令归落魄不羁诗兴甚豪尝浪游谒一故人故人曰知君能诗时闻弹棉花声因指为题九成援笔立就云声声何处响丁东想在秦楼燕市中休问孤弦无古调轻弹白雪卷春风软随蜀锦宜宫制暗度金针趁夜工纵旧莫令抛掷易绨袍怜取故人穷令大喜因厚赠之（小草斋诗话）

九成复有寄临安妓诗云曾上髙峰唤不闻尺书随便寄殷懃梦从建水月中去袖自钱塘雪里分金谷歌声随逝水石榴裙影逐行云莺花久负西湖约缩地功成再见君（小草斋诗话）

王世懋

南山隈有霹雳岩宋元佑间白昼迅雷一声划开岩洞中有丹灶丹井其旁一石名乌鼻石明嘉靖中徐中行子与为汀守宗臣子相以臬帅行郡相与饮酒赋诗此中传为佳迹王世懋诗选地偏多物外情扪碑忽着故人名千秋霹雳开丹灶四面芙蓉出化城其二绛帐南过五百滩不烦丝竹有清欢金鳌对涌丹楼出石燕斜侵玉洞寒（闽书）

宗臣

广陵宗子相为闽督学歳余卒于官僚属生儒赴吊于灵几上得遗诗三首云四海相逢尽卧龙龙江夜夜采芙蓉我今先跨晴虹去迟尔崆峒第一峰又一谪人间四十年青山万里隔苍烟于今更返华阳洞千树桃花待举鞭又长啸一声归去来玉龙髙驾彩云回独留明月诗千首万里寒光烛上台（闽小纪）

林世璧

嘉靖间闽龚大司成用卿招诸宾客及其壻林世璧同游鼓山风日恬朗分韵赋诗坐客皆逡巡逊让林时巳醉奋笔题诗略不停思文藻横逸公及诸客读之至眼中沧海小衣上白云多之句击节叹曰吾不及也遂不复题林诗至今尚在壁间寺僧寳惜墨色如新最后徐孝亷惟和读之有诗云闲寻老衲叩禅堂墨迹淋漓满上方一自题诗人去后白云沧海两茫茫盖引林语也（闽小纪）

鼓山在福州城外饶有风景游者必有诗予以不及游毎与土人道鼓山诗句相传寺墙有林世璧题诗甚佳世璧本龚大司成女夫是日召宴宾客分韵题诗世璧诗先成众遂阁笔今其长律多韵中犹有眼中沧海小衣上白云多诸句脍炙人口其后徐举人惟和读之书其后曰闲寻老衲叩禅堂墨迹淋漓满上方一自题诗人去后白云沧海两茫茫白云沧海正用世璧语也一客述其事一客笑曰题诗人固佳评诗者尤佳近有一仕宦客按部到此题七律曰乌喙衔鼓镇山门又一曰我来皋比拥双驺一轻薄少年续书曰乌喙（音灰）能镇寺虎皮（音被）可持驺请毁三寻壁遮君半面羞大噱而罢（西河诗话）

世传林天瑞鼔山诗眼中沧海小衣上白云多然亦寻常语耳故不及惟和松际窥人孤嶂月山中留客半床云也天瑞诗尚有佳者如咏月云玉露清初坠天河迥欲流谁怜今夜月还似去年秋影逐寒云起光缘暮杵留闗山千万里偏照汉家楼秋宫词云碧山凉月澹悠悠独上髙楼望女牛昨夜西风何处起宫中无树不知秋俨然青莲少伯语也七言歌行如捣衣篇尤精谨有法度惜其游于酒人故不能篇篇尽美（小草斋诗话）

韩退之诗阿买不识字颇知书八分诗成使之写亦足张吾军或以阿买为韩择朩非也择朩与蔡有邻顾文学皆善八分书受知于明皇并直供侍而择朩师蔡邕法风流闲媚号伯喈中兴明皇师之尝书彩笺以赐张说今闽林世璧乃尚书林公廷■〈木昂〉之孙以左书扇寄诗与予有曽无阿买书之句故疑而着之（闽书）

周如埙

周所谐名如埙莆处士也足迹不出户庭苦吟弗辍未尝妄与显者游里中乡绅学士罕识其面故其为诗绰有林壑之致自作田家吟云不识市朝车马喧残簔弱笠老田园柴门去郭无多路野竹临流自一村春雨桑麻终歳足清时鸡犬数家存儿孙牧畜南山下为道须防猛虎繁可以见其逸韵矣他如风生极浦潮常白霜冷空林草变衰万里寒山横积雪半汀衰草隠斜阳百花潭上渔竿在五栁门前鹤径荒因嫌城市非吾土却傍渔家作比邻墙压花枝妨客过泥深苔径唤人扶等句全无烟火食气（笔精）

韩梦云

福清诸生韩梦云嘉靖甲子过石湖山见遗骼掩之其夜梦一丽人自称王秋英字澹容楚人也元至正间随父之任遇冦石湖山投崖而死今感掩骼之恩愿谐伉俪自是数日一至诗词甚多明年寒食梦云携鸡黍奠其墓秋英出见韩作潇湘逢故人慢一阕云春光将暮见嫩栁拖烟娇花带雾顷刻间风雨把堂上深恩闺中遗事钻火留饧都付却落花飞絮又何心挈榼提壶斗草踏青盈路子规啼蝴蝶舞遍南北山头纸灰绿醑奠一丘黄土叹海角飘零湘阴凄楚无主泉扃也能得有情鸡黍画角声吹落梅花又带离愁归去遂与梦云同归产一子万厯癸巳年自言缘巳尽挥涕而别（词苑丛谈）

陈钥

吾乡嘉靖中有陈钥字徳音隠士也诗法唐人人无知者近其孙鸿出遗稿一帙佳句层出如山深僧饷早天逺鹤归慵日影沈秋磬松声响暮山归心秋转切逺梦老难成窓寒叶落后竹响雨来时久客依人懒虚名到老休行装冲片雨归梦落千山栖鸦惊夜火归鴈过更楼殊有幽人之致（笔精）

薛钦

薛钦字寅甫懐安人嘉靖甲午举人太平儒学教谕有东山集薛君诗颇清越近于皆山樵者曹能始序徐惟和诗云闽自林膳部后百余年而得郑考功又数十年而得薛博士其推重若是（静志居诗话）

江仲鱼

崇安江仲鱼诸生也予从王粹夫识仲鱼乙未予之武夷仲鱼导予游三十六峰仲鱼虽经生有硕人之致武夷诸峰各置书帙笔砚随意所适留连旬月衣道衣冠道冠又俨然羽流也仲鱼善诗诗不作人间语尝赋秋风懐友吟二十余首皆道侣渔父樵夫与猿鹤而巳风尘之客不预焉如懐朱渔父云九溪深处似严滩渺渺风尘白眼看叶艇毎随幽嶂出茅房孤掩落花残芙蓉衣上云千片杨栁矶头月一竿钓罢瓦缾曽共醉满身零露不知寒未几仲鱼逝矣年仅三十也毎过武夷不胜山阳之怆（笔精）

何其渔

何樵仲名其渔邵之建宁人也为诗有苦思樵仲死予哭之诗偶检其手稿絶句有泠然之韵梅口待渡云野旷微风起白苹村居三里若比邻江干风冷秋山暮立尽斜阳无渡人碧箫洞云长林籁静自盘桓松露侵衣夜未残三十六峰明月晓碧云吹破洞箫寒山下买酒云隔浦渔家傍酒家渔罾掩映酒帘斜探囊恰好供归兴买得黄鱼并杏花（笔精）

林春秀

古田隠士林春秀字子实号云波性嗜酒躭诗家贫不能取酒有友郑铎多良酝日往饮焉醉后则酒狂不可禁郑度其量锡造一壶刻云波二字至即盛酒饮之三十年如一日也林诗奇警不凡山居云但住沟西第五村香秔酿熟少开门家僮祇自为樵牧径竹凭他长子孙雨过晓山泉噪涧花生春菜蝶穿园抱琴客到棠梨下夘酒犹醺藉栁根又云回巷短垣缘枸杞古塘枯竹立鵁鶄壁间写遍篱花影云里崩来水碓声又云野老眼经门刻字渔郎亲见水沈碑郑归泉下数年林亦髪种种矣毎读其诗辄诧与人两絶也（笔精）

黄鳯翔

万厯已丑冬至前二日余以叨贰春省将祇事郊坛斋宿署中是夜与僚长东阿于公富顺李公拥榻玄谈宵分乃罢既就枕四壁閴寥鼾睡甚适忽梦有递刺者予谁何之则曰于尚书使者也开函睇视弗覩名姓刺中苐有二语云空山一泪凭谁寄万古孤云祇自愁读竟遽觉心自骇愕通昔不寐晨起具述以告二公于公乃讶曰所谓于尚书者非眼中人耶予惭悚无以对少选浙江上奏椽来呈副封则巡抚中丞傅某所题疏也畧曰伏覩故少保兵部尚书臣于谦当睿皇北狩景帝嗣统之日内修政事尽瘁竭诚俾九鼎既危而获安銮辂既去而复返忠甚盛也遭萋斐之构竟死非辜睿皇旋复悔之圣圣相承后先昭雪赠官赐谥建祠吴山恩华备矣惟时棅事者弗克将顺徳意易名肃愍未惬众心乞圣明裁改以彰显勋慰幽魂于公览疏顾谓予曰梦征矣幽明感通一至是耶顾少保公独见梦于公何也盖予尝陟吴山之阳谒少保祠为诗吊焉良谓有一面之识乎乃谓二公诵予诗有主圣臣忠语于公叹曰公为少保公知已旧矣比疏下于公请改谥曰忠肃天子俞之于是舆论称惬谓足妥少保公九京云（异梦记）

李贽

袁小修尝语予曰卓老多病寡欲妻庄夫人生一女庄殁后不复近女色其戒行老禅和不复是过也平生痛恶伪学毎入书院讲堂峩冠大带执经请问辄奋袖曰此时正不如携歌姬舞女浅斟低唱诸生有挟妓女者见之或破颜微笑曰也强似与道学先生作伴于是麻黄之间登坛讲学者衔恨次骨遂有宣淫败俗之谤蟾蜍掷粪自其口出岂足以污卓老哉予兄中郎以吴令谢病归再起仪部卓老以为理不当复出为诗曰王符巳着潜夫论为问中郎到也无巳而中郎将抵国门乃改前句曰黄金台上思千里为报中郎速戒途其于进退出处介介如此人知卓老为栁下之不恭不知其为伯夷之隘也卓老风骨棱棱中燠外冷参求理乗剔肤见骨迥絶理路出语皆刀剑上事狮子送乳香象絶流直可与紫柏老人相上下遗山中州集有异人之目吾以为卓老可以当之录其诗附于髙僧之后传灯所载旁出法嗣卓老或其俦欤（闽书）

温陵李贽赠利西秦诗逍遥下北溟迤逦向南征刹刹标名姓山山记水程回头十万里举目九重城观国之光未中天日正明（帝京景物畧）

世称海门先生都不曽聆其作义今日始读其所为挽李秃翁诗知真正学道人持论极平眼界极寛怜才极切其诗曰半成伶俐半胡涂惑乱乾坤胆气麤惹得世人争欲杀眉毛狼籍在囹圄又曰天下闻名李卓吾死余白骨暴皇都行人莫向街头认面目由来此老无有一字破绽否有一字不堕泪否（梅花草堂集）

叶向髙

东林诸子奉福清为伦魁沙汰江河和调水火海内服其公忠归田之日蕴藉风流衔左相之洼尊赌东山之棋墅诗品在山林台阁之间诸体皆具（静志居诗话）

天主堂在宣武门内东城隅大西洋奉耶苏教者利玛窦自欧罗巴国航海九万里入中国神宗命给廪赐第此邸福清叶向髙赠西国诸子诗天地信无垠小智安足拟爰有西方人来自八万里言慕中华风深契吾儒理著书多格言结交皆贤士俶诡良不矜熈攘乃所鄙圣化被九埏殊方表同轨拘儒徒管窥达观自一视我亦与之游泠然得深旨（帝京景物畧）

定陵塟神宗范天合道哲肃敦简光文章武安仁止孝显皇帝叶向高谒陵诗康衢何处不歌謡五十年来荷帝尧泰运正当熙洽会干纲独揽圣明朝风传天语来三殿日丽宸章下九霄漫说深宫娱晩岁忧勤睿虑几曽消一望陵京气郁葱萧萧松栢起悲风长留日月光元壤更借烟云护寝宫彷佛翠华驰道里凄凉清跸梦魂中伤心最是攀髯日犹有微臣抱帝弓（日下旧闻）

邓原岳

吾郡在国初林子羽王孟扬軰以诗名号称十才子翩翩然有大雅之音矣其后则有郑吏部少谷自吏部殁而称诗者遂少年来才士蔚起复修明其业而观察翠屏邓公之于喁鼓舞于其间雅道大振海内之求词人于三山几若县圃之玉邓林之材乃公尤其连城合抱者也（苍霞草）

钱王祠在涌金门外进石坊折而为桥又石坊为门有东坡书表忠观石刻碑亭正宇奉五王像有新建伯王守仁顺天者存扁邓原岳诗一亩芳祠即故邱钱王香火此重留水犀独拥三千卒裘马横行十四州画栋秋风栖鸟雀青峦夜雨泣松楸英魂不散封疆异山下寒泉空自流（西湖志）

鼓山半岩茶色香风味当为闽中第一不让虎邱龙井也雨前者每两仅十钱其价亷甚邓原岳诗云雨后新茶及早收山泉石鼎试磁瓯谁知屴崱峯头产胜却天池与虎邱一云国朝每岁进贡至杨文敏当国始奏罢之然近来官取其扰甚于进贡矣（小草斋诗话）

林尧俞

满井径五尺余清泉突出冬夏不竭好事者凿石栏以束之水常浮起散漫四溢井旁苍藤丰草掩映小亭都人诧为竒胜莆田林尧俞诗寒泉凝碧甃一酌冷人心素绠无妨短银床半欲沉畦渟鱼藻入林影鸟巢深偶值池边叟悠然似汉阴（日下旧闻）

亡友蒲田林嘉玑字衡者述其从祖文简公善书法魏忠贤敦请不与忠贤矫诏命公题扁公大书畏天命三字题曰礼部尚书某奉旨书时忠贤出饼啖公云出手制公以南人不惯食麫辞忠贤方衔之公遽请归里陛见德陵谓曰长尚书乃欲归耶赐之蟒玉以公仪表颀而长也林子又言公五言律原出右丞诵溪堂集信衡者不我廷也（静志居诗话）

何乔逺

闽中多凤尾蕉相传树之亭中可避火灾蕉性宜铁种者每埋铁其下何镜山前軰诗云欲比麒麟能食铁真同凤凰不羣鸡公自注蕉影照日其中梗虚空若无梗然亦竒闻也（闽小纪）

蕃薯万厯中闽人得之外国瘠土砂砾之地皆可以种用以支岁有益贫下予尝作蕃薯颂可以知其概也既又为之歌曰令珠而如沙人以之弹鹊令金而如泥人以之涂雘令朱薯而如玉山之禾瑶池之桃人以之为不死之大药虽不死药不足佐五谷吾亦不忍其禾玉山桃瑶池独从羽人于丹邱坐视下界之人瘁饥啾啾而不得一嚼）闽书——

蔡复一

同安蔡复一闰六月望立秋集张园玩月时积雨新霁素练随风展鲛珠片片虚金精秋欲盛水气雨之余照叶全窥鸟翻波半起鱼荷香风断续杯影亦萧疎积雨夕光暗月随行阻修九分犹是夏一满始登秋全领素娥笑新从白帝游徘徊今夜永渺渺独予愁（帝京景物畧）

林章

曹能始云初文才士不欲以庸孝亷是处好为人排难解纷乃以无心获罪谢司冦出之缧绁之中适辽海有警累上书进竒策愿身列戎行炼甲兵备缓急为嫉者所绳触宪而死诗如客情似春草无处不堪生无家逢寺好多病见僧亲晓烟常带雨夜月忽啼禽千山风雨里一任子规啼皆絶酸楚（明诗综）

福唐林春元七歳能诗师召试之适有牧羊者指为题即应声曰三百羣中步独先有时髙呌白云天曽从北海风霜里伴过苏卿十九年又试以对曰风翻白浪舟难进即答曰雪拥蓝闗马不前后举于乡更名章字初文有集行世（小草斋诗话）

林初文尝在扬子江中青山口覆舟坐皮箱上见有持红灯二从前过随朩商救之又尝梦人赠之以扇上题茂陵风雨四字自以为不佳后以上书得祸作蛾眉篇因有茂陵风雨千秋梦扬子波涛一夜悲之句（闽小纪）

闽林初文孝亷古度之父也尝有送人诗云不趂东风不待潮渡江十里九停桡不知今夜秦淮水送到扬州第几桥以示梅禹金禹金激赏之宣城有老儒丘华林尝以诗质禹金但为分句读而巳见之大恚曰林诗二十八字正得二十八圏吾诗字数不啻倍之乃不得一圏耶闻者笑之（渔洋诗话）

林春元才士也桀骜不羁常作蛾眉篇自述其意凡数千言又有渡江词云不趂东风不待潮渡江十里九停桡不知今夜秦淮水送到扬州第几桥别妓诗云画桨夷犹锦缆回美人东上鳯凰台朝朝梳洗临秋水一路芙蓉不敢开春日诗云春城栁色入东华莫惜骅骝过酒家记得去年江上别风吹二十四桥花才情楚楚信自可人子古度亦能诗（小草斋诗话）

陈勲

陈勲字符凯闽县人魁庚子辛丑乡会榜歴文学博士户部郎谢病归终日扃戸却扫尝一至乌石山闻客声即走谈佳山水心辄动畏客辄不往其友董见龙嘲曰世皆如子直须以环堵为天地即日月山川皆为空设矣大笑不为意指庭间花石瓦水盆曰此非吾之五岳江湖耶其意趣如此多材善画妙有词翰虽不出户庭日搰搰笔砚间有以自遣其拈笔造次必择言不为近语诗入唐人室字与画皆精妙人寳贵之见龙评曰读其所作如入清溪棹晓月两山倒影荡漾于舲楫之下而空明激射如近如逺其清言莹骨雅步绳趋不失尺寸斟酌于古今之间动中伦虑亦似其为人又曰元凯盛年独居似王右丞终年焚香默坐寄懐清逺似韦苏州然右丞有辋川差足乐元凯贫无一林亭可适卒而后有绍兴之命视之苏州犹为不遭然其出处语默萧然韵致则二子莫之先也（涌幢小品）

全闽诗话巻七


●钦定四库全书

全闽诗话巻八

兖州府知府郑方坤 撰

○明

曹学佺

明三百年诗凡屡变洪永诸家称极盛微嫌尚沿元习迨宣徳十子一变而为晚唐成化诸公再变而为宋弘正间三变而为盛唐嘉靖初八才子四变而为初唐皇甫兄弟五变而为中唐至七才子已六变矣乆之公安七变而为杨陆所趋卑下竟陵八变而枯槁幽冥风雅扫地矣独闽粤风气始终不易闽自十才子后惟少谷小变而髙傅之外寥寥寡和若曹能始谢在杭徐惟和辈犹然十才子调也粤自五先生后惟兰汀小变而欧桢伯黎维敬区用孺子犹是五先生调也能始与公安竟陵往还倡和而能皭然不滓尤人所难（静志居诗话）

徐祯卿洞庭叶未下潇湘秋欲生一篇非太白不能作千古絶调也曹学佺亦有秦淮送别一篇云疎篱豆花雨逺水荻芦烟忽弄月中笛欲开江上船情致殆不减徐徐五集中有一絶云渺渺太湖秋水阔扁舟摇动碧琉璃松陵不隔东南望枫落寒塘露酒旗曹一絶可以相敌新林浦云夹岸人家映栁条玄晖遗迹草萧萧曾为一夜青山客未得无情过板板（池北偶谈）

七言律联句神韵天然古人亦不多见如髙季迪白下有山皆遶郭清明无客不思家杨用修江山平逺难为画云物髙寒易得秋曹能始春光白下无多日夜月黄河第几湾近人节过白露犹余热秋到黄州始解凉瓜步空江微有树秣陵天逺不宜秋释读彻一夜花开湖上路半春家在雪中山皆神到不可凑泊（香祖笔记）

谢在杭云曹能始诗以浅淡情致为工不甚学盛唐然其送西安太守云长安西望路漫漫泰华峰阴日色寒长乐故宫秦辇絶未央前殿汉钟残月明渭水浮三辅花满骊山绣七盘京兆风流谁不羡时从闺阁画眉看大厯以来罕见斯语予谓此诗尚非石仓极境在杭学七子者故独醉心于此耳（闽小纪）

闽中曹能始在闽末以诗人称有得家信诗骤惊函半损幸露语平安时在平逺台饮次道此各以为佳独一客谓露字不如剩字之当大抵平安注函外损余曰剩若内露不必巧值此字矣及予归寓寓客五六人夜坐饮为述其语众复称佳中一客又曰不用两语不必接露不属损剩便拙凿说诗之各有意见如此（西河诗话）

会城迎春土牛必于闽忠懿王庙前乞土始成曹能始有迎春诗马从太守分骖去牛向前王乞土来（闽小纪）

闽中近制墨纱灯精巧异常海争重之之曹能始曾于杭州逢元夕人家有张此灯者乃邀友人同咏能始诗云质裂横疑水光生薄似苔凭将彩笔画认作剪刀裁鸟向空中度花从镜里开细看若无力不畏晓风催诸子罢唱（笔精）

明万厯中年以后迄启祯间无诗惟侯官曹能始宗伯诗得六朝初唐之格一时名士如吴兆徐桂林古度辈皆附之然海内宗之者尚少吴梅村所折服惟临川汤先生义仍与先生二人而已能始官四川参政与监司谒抚按必于馆中别设一几隶人置书几上对众一揖即就几披阅不交一言其孤亢如此晚年大节如江万里尤不可及（池北偶谈）

叶进卿云能始诗刻意三百篇取材汉魏下及王韦其旨沈以深其节纡以婉其辞清泠而旷絶其初为众所哗乆而世称之朱郁仪云能始天才典赡研请精深轩轾三唐吐纳汉晋貌境必似造语斯真气峭以洁而操调极平意鍜以炼而摛词若朴兴会所至神情独往（明诗综）

有俗僧欲游鹅湖以巻子徧求诸贵人赠诗闽中能能始学佺题一絶云性内本无文字障縦躭山水亦支离我曽一宿鹅湖寺峰顶禅师不要诗（孑庵杂录）

学佺雅志著述有石仓诸集及天下名胜志十二代诗选西峰字说皆盛行于世明亡自经死遗有生前一管笔死后一条绳之句（闽省通志）

友人能始曹君七龄受书千言倒覆对客善答果之敏逢人解题鳯之义莫不谓干莫有立断之锋骐骥有立至之足髫年得隽忽播芳名绮歳登朝遂膺华誉文章乃其宿业词翰为其本来积歳稍深好学弥笃丹铅黒椠终日随身缃帙缥囊无时去手植之八斗曽之书仓方之尔祖殆无过焉其计部长安也则有蓟门之什其廷尉陪京也则有金陵之集其乞宁亲之假也则有芝社之咏其参紫微之省也则有入蜀之篇词气舂容自然中律才情雅赡蔚尔名家至于山水荡其性灵丘壑鼓其幽致毎形赋咏辄记练笺山则岱岳匡庐峨眉鴈宕水则太湖彭蠡滟滪西湖寄兴殊深托懐愈逺篇章日富记撰尤繁骚客至则如归标雅坛之赤帜缁流从之若赴固佛国之金汤故交游尽海内之名流随喜极震旦之寳刹其丰神也如此其才调也如彼诚吾党之俊流清时之伟器也（红雨楼集）

谢肇淛

谢肇淛字在杭长乐人万厯壬辰进士除湖州推官量移东昌迁南京刑兵二部转工部郎中管河张秋作北河纪畧详载河流原委及歴代治河利病谈河工者考焉升云南参政歴广西按察使至右布政林若抚曰在杭诗以年进下菰集司理吴兴作也坐论需次真州有銮江集移东昌有居东集格调渐工然其诗亦止于此尝有寄予诗云曽从紫气识龙文忽见新诗过所闻老去自惭牛马走书来犹问鹿麋羣春城树色连吴苑夜雨鸿声呌海云荔子轻红榕叶绿相期同拜武夷君在小草堂全集中晚年所作声调宛然不复进矣予观闽中诗国初林子羽髙廷礼以声律圆穏为宗厥后风气沿袭遂成闽派大抵诗必今体今体必七言磨礲娑荡如出一手在杭近日闽派之眉目也在杭故服膺王李巳而醉心于王伯谷风调谐合不染呌嚣之习盖得之伯谷者为多在杭之后降为蔡元履变闽而之楚变王李而之锺谭风雅凌夷闽派从此熸矣（稽古堂集）

在杭格不耸髙而诗律极细其持论亦平如于鳞元美敬美子与伯玉皆所倾心漫兴诗云徐陈里闬久相亲锺李湖湘非我邻丸泥久巳封函谷怕见江东一片尘徐指孝亷惟和山人兴公陈谓文学汝大孝亷幼孺山人振狂是时景陵派已盛行而在杭能距之又云石仓衣钵自韦陶吴越从风赤帜髙若问老夫成底事雪山银海泻秋涛此则在杭自任匪浅矣（静志居诗话）

万厯已丑予与徐惟和下第过杭州六和塔爱其幽静各赋一诗欲题壁间而寺僧号呼奈何浪疥吾壁吾且取水涤之予笑不复题越三载予拜吴兴司李行部至杭询之则寺僧惧罪逸去久矣余大笑因复题云双旌五马遶江城惊起山僧合掌迎三载重来浑似梦终军原是弃繻生（小草斋诗话）

谢在杭十余歳时学为诗有人持苏武牧羊图者即为题云沙满旃裘雪满天节旄零落海云边上林飞鴈来何晚空牧羝羊十九年（闽小纪）

谢在杭肇淛小草斋诗话殊多愦愦启发人意处絶少如云诗境贵虚故仙语胜释释语胜儒夫仙语如歩虚辞等最易厌释语入诗最近雅今乃反之岂非强作解事者惟所云王右丞律选歌行絶句种种臻妙图绘音律独步一时尤精禅理晚居辋川穷极山水园林之乐唐三百年诗人仅见此耳如云明诗逺过于宋又云本朝仅数名家力追上古然刻画摹拟已不胜其费力矣其它作者如林上乗隽语人不数篇要其究竟尚不及宋宋人有实学而本朝多剽窃故也右二条自相矛盾当以后论为允又云国初诗林鸿髙启尚矣鸿一意盛唐而启杂出元白长吉夫鸿之为盛唐赝鼎耳安得与启并称而且语有轩轾此真齐人之知有管晏而巳又云李西涯乐府野狐外道夫西涯乐府虽变体自是天地间一种文字弇州晚年尚尔服膺遽斥之为野狐外道可乎约畧驳正数端以例其余至外篇杂篇以下多载晚唐五代宋元诗无可采者正与刘后村诗话同耳（香祖笔记）

东坡有吃语诗云故居剑阁隔锦官柑果姜桂交荆菅奇孤甘挂汲古绠侥觊敢揭金钩竿巳归耕稼供藁秸公贵干蛊髙巾冠更改句格各謇吃姑固狡狯加间闗又戏武昌王居士诗云江干髙居坚闗扃犍耕躬稼角挂经篙竿击舸菰茭隔笳鼓过军鸡狗惊解襟顾景各箕踞击剑赓歌几举觥荆笄供脍愧搅聒干锅更戛甘瓜羹内觊字当音改系字当音计愧字当音贵不然当易此三字予友人举孝亷口吃惟流音念不正一日雨中予与徐兴公各赋絶句为吃人念不得诗以遗之予得二首云绿栁龙楼老林萝岭路凉露来莲漏冷两泪落刘郎又棃岭连连路兰陵累累楼琉璃怜冷落郎辇懒来留兴公得一首云留恋兰陵令淋漓两泪流岭萝凉弄籁路栁绿连楼（文海披沙）

在杭题吴兴海天阁飞阁接天都珠宫控太湖山光围百雉野色入三吴水落琴声尽云崩塔势孤东南多王气回首起栖乌徐兴公云云崩塔势孤句为时人传诵郑翰卿寄诗云翠荇青蒲碧浪湖裁诗对酒忆人无谢郎近日纵横甚尚有云崩塔势孤（坚瓠集）

李本寜云在杭乐府丰约文质适得其中五古赡而不俳华而不靡七古音节鲜明气势沈郁律诗比耦精严絶句意在笔先韵在言外大都率循古法而中有特造体无所不备变无所不尽今诗道向衰余将以在杭为砥柱焉张幼于云在杭蓄藻于建安腾声于庆厯希躅于少陵泛驾于长庆兼综潘陆妙契陶韦其辞婉以丽其气雄以健其摅思优以隽其援事典以则其振响和以平既美才情尤深寄兴（明诗综）

刘邦彦有五夜元宵诗十三夜云近喜元宵雪更晴千门翠竹结髙棚珠帘半卷将团月玉指初调未合笙新放华灯连九陌旧传金钥启重城少年结伴嬉游去遮莫鸡声下五更十四夜云灯光渐比夜来饶人海鱼龙混暮潮月照梅花青琐闼烟笼杨栁赤栏桥香车过去抛珠果寳骑重来听玉箫共约更深归及早大家明日看通宵十五夜云一派春声送管弦九衢灯烛上薫天风回鳌背星球乱云散鱼鳞璧月圆逐队马翻尘似海踏歌人盻夜如年归迟不厉金吾禁争觅遗簪与坠钿十六夜云次第看灯属旧传寳筝重按十三弦人心未必今宵别兎魄还如昨夜圆尚觉繁华夸乐土何须广乐听钧天追欢莫羡儿童健静对梅花忆往年十七夜云绣帘窣地护轻寒明月来迟鳯蜡残风扫烟花春烂漫云沈星斗夜阑珊醉敲马镫还家去谁抱龙香隔院弹试看烧灯如白日鳌山无影海漫漫万厯已酉予在闽中与徐兴公各有此诗予诗云千枝鳯蜡一时悬共道元宵胜去年人影渐随香雾合月轮还让彩灯圆虹桥乍起揺星斗锦幛初开试管弦更说闽山香火胜鱼龙百戏列斋筵彩棚髙结紫霞标火树银花第二宵兔魄却疑今已满灯花还比夜来饶翠翘浮月盘龙动玉勒嘶风寳马骄士女喧阗春似海更祈圆满到明朝舞鳯蟠龙百戏陈寒空如水涌氷轮三千世界团栾夕十万人家富贵春碧海有天皆紫雾锦城无地不红尘行游漫道今宵永漏咽铜壶夜又晨银烛花开月渐迟看来已减一痕丝莫言灯市将残夜只当蟾光欲满时骢马壁车寻旧路红牙檀板变新词春光一夕都衰谢浪蝶游蜂尚未知春色阑珊事渐非赏心谁复惜芳菲敲阑禁鼓月初上踏遍残灯人已稀杨栁舞多调绿绮芙蓉焰少落红衣六街尚有余香在拾得遗簪信马归徐兴公诗云瑞霭蒙蒙夜色虚千门万戸放灯初银蟾未满光犹薄绛蜡新燃跋有余一曲梅花调玉管六街油壁试香车星河半落歌声歇剰有春风拂绮疏向夕烧灯未尽欢今宵重出九衢看买来玉勒聨镳度抱得银筝促柱弹楚舞三千争卜夜秦楼十二不知寒髙唐乍醒行云梦又见东窓日一竿处处鳌山烛影揺春风同赏可怜宵火龙列挂烟中市寳马争穿月下桥金缕齐翻游女曲红楼髙弄玉郎箫香尘扰扰鸡声急陌上行人拾翠翘鳯烛烧多泪渐灰漏声催出月轮来金吾不比前宵弛寳扇还同昨夜开再拨檀槽和紫雾重移莲步踏香埃人心不厌灯残夕歌舞犹寻百尺台九陌犹然挂九枝嫦娥来看寳灯迟堂前玉斚无心醉花里瑶笙不耐吹游子凄凉愁永夜美人惆怅惜芳时鱼龙百戏银花合又是春风隔歳期（小草斋诗话）

苏东坡云无事此静坐一日是两日若活七十年便是百四十可谓得静之理矣近来任达者更之曰无事此游戏一日是三日若活七十年便是二百一其语虽达然恐不能胜苏语也予有躭书之癖常悔早年玩愒日月近者痛自刻厉又戏演前语云无事常读书一日是四日若活七十年便二百八十然恐名根未除又是一重魔障但性之所近各适其适（文海披沙）

谢在杭小影一帧予得见于鳌峰坊薛士玉家丰頥隆凖粹容充悦姬人桃叶就其所执之巻而舒之流观盻睐翩若燕翔童子煮茶石鼎沸声与松籁互答葢曽鲸所写也考公居东集有雪夜寄侍儿诗又有壬寅元日寄桃叶侍儿诗又有客中梦桃叶侍儿诗銮江集中又有六忆诗寄桃叶侍儿又代答诗则公之缱绻于桃叶者深矣同时徐惟和有侍儿名紫玉见幔亭集（榕阴诗话）

在杭小草斋游燕下菰居东銮江诸集而外有五杂组文海披沙西吴枝乗滇畧百粤风土记支提山志长溪琐语薛士玉悉以赠予薛妻是其玄孙故能道其家世今皆微落板亦散亡矣手抄文集及所辑郡国职林诸考尚在士玉家（榕阴诗话）

贞吉王孙过余干诗云余汗城头云泊天琵琶洲下水如弦推篷理咏随州句落日平沙似往年谢在杭宿弋阳云羣峰回合俯清溪寂寞荒城古渡西惟有女墙秋月在只今犹照夜乌啼二诗皆用刘随州句畧无痕迹余近过弋阳亦效颦云俯忆文房旧日题余干水落弋阳溪平沙渺渺孤城在朝暮犹闻山鸟啼（笔精）

徐熥

徐熥字惟和父以易学名家仕永寜令熥数上公交车不第与其弟■〈火勃〉肆力诗歌诸体并擅所著幔亭集二十巻又歴选闽中诸先辈诗十二巻名晋安风雅（闽书）

晋安风雅凡十二巻自洪永迄万厯总二百六十余人凡例云闽得什六侯官长乐各得什一懐福共得什一古田永福连江仅得什一若罗源闽清则风气未开或有待也序谓不论穷达显晦皆因诗采拾至于野狐外道格律稍畔者虽有梁窦之权不敢滥厕词组为雅道蟊贼（榕阴诗话）

惟和力以唐人为圭臬七絶原本王江寜声谐调畅情至之语诵之荡气回肠（静志居诗话）

月仙者武林名妓也戊子冬闽县徐惟和北上过而眷之越数夕予至妓询徐孝亷不去口翊歳下第复过竟谐缱绻徐作诗云匆匆相见未分明别后逢人便寄声万里归期看乳燕一春心事付流莺栁枝犹记当年曲岂蔻难消此夜情捣尽玄霜三万杵梦中还见旧云英越三年上计复过其地则月仙死矣（小草斋诗话）

徐■〈火勃〉与邓道协简足下谓仆藏生荔枝于巨竹中至冬春不变神其说启后世之惑此非仆之臆说也三山元宵最盛而神庙中各出珍奇生荔留至春时往往目击之家兄元夕词有云闽山庙里赛灵神水陆珍羞满案陈最爱鲜红盘上果荔枝如锦色犹新此一证也足下居与闽山最近试询之乡长老则知吾言之不诬矣（荔枝谱）

吾郡中似当以徐惟和为冠其才情声调足伯仲髙季迪所微憾者古体稍不及耳邓汝髙喜为雄声其源葢出歴下陈幼孺工丽婉至却自中晚得来三者皆巨擘也皆相次夭折悲夫（小草斋诗话）

徐惟和有友郑君大豪爽滑稽喜游山水尝至武夷折笋峰峰有三梯郑登其一惧而下恐为众笑乃令从者细记景物归而诧曰吾登折笋矣诘之一一不谬又数年惟和复至武夷宿折笋峰有诗懐君大云几人白首困尘氛垂老看山独有君莫道年髙筋力少芒鞋曽踏一梯云君大见诗大恚曰道人负我道人负我盖当时深嘱道人勿泄其事至是见一梯之语疑为得其情也具言所以闻者皆为絶倒（小草斋诗话）

笔丛谓唐人骰子近方寸凡四点当加绯者或嵌相思子其中温庭筠诗云玲珑骰子安红豆入骨相思知也无相思子即今红豆也愚按岭南闽海有相思朩歳久结子色红如豆大故名相思子毎一树结子数斛非即红豆也惟和兄子夜歌云红豆落深坑到底相思子亦沿袭温语之误（笔精）

朱竹古无所本起于明初宋仲温有一巻不知何人笔髙季迪题水龙吟云淇园丹鳯飞来几时留得参差翼箫声吹断彩云忽堕碧云犹隔想是湘灵泪弹多处血痕都积看萧疎瘦影隔帘欲动应是落花狼籍莫道清髙也俗再相逢子猷还惜此君未老歳寒犹有少年颜色谁把珊瑚和烟换去琅玕千尺细看来不是天工却是那春风笔此巻旧为王太史家物徐惟和收得之珍若重寳自题其后云根如頳虬髯叶如丹鳯尾有时截作钓鱼竿珊瑚乱拂桃花水有时掷杖化为龙白日青天赤鳞起能将红雾变苍烟产在朱明几洞天须臾绛节生彤管只向松间滴露研（词苑丛谈）

国初唐肃题陶谷邮亭图云紫鳯檀槽绿髪娼玉堂见惯可寻常作歌未必肠能断明日听歌更断肠先兄惟和曽题秦弱兰一首足为陶学士解嘲莫笑邮亭一夜春此身原巳落风尘韩家亦有如花女枕畔衣裳着向人（笔精）

徐■〈火勃〉

钱遵王云兴公博学工文善隶书万厯间与曹能始狎主闽中词盟后进皆称兴公诗派南损斋云兴公聚书至数万巻所居鳌峰麓客从竹间入环堵萧然而牙籖四围缥缃之富卿侯不能敌也其考据精核诗自乐府歌行及近体无所不备（明诗综）

严仪卿论诗谓诗有别才非闗学也其言似是而实非不学墙面安能作诗自公安竟陵派行空疎者得以借口果尔则少陵何苦读书破万巻乎兴公藏书甚富近已散佚予尝见其遗籍大半点墨施铅或题其端或跋其尾好学若是故其诗典雅清穏屏去粗浮浅俚之习与惟和足称二难以此知兴观羣怨必学者而后工今有称诗者问以七畧四部茫然如堕云雾顾好坐坛坫说诗其亦不自量矣（静志居诗话）

元人施钧咏泪云獭髓空劳补旧痕离筵歌罢忽沾巾半江湘竹斑斑雨三月棃花点点春字湿锦机啼戍妇珠明绡室泣鲛人琵琶滴到情深处洗尽青衫几掬尘林方懋和云倾天东注欲成河千载湘筠怨未磨易水

寒风人逺去西州斜日客重过痕添玉筯消红颊湿透罗襦掩翠蛾最是浔阳醉司马琵琶听后恨偏多予在请室云有目怜双瞀桔槔出巳枯多惟堪盥面贵不肯成珠冷溅阶前雨悲翻夜半乌三年麻服血得到故园无而徐隠君■〈火勃〉楚雨滴分和氏璞汉风吹上李陵衣句尤杰出惜不记其全（因树屋书影）

春申君因李园而进园妺于楚王竟为园所杀唐张祜诗云薄俗何人议感恩谄容卑迹赖君门春申还道三千客寂寞无人杀李园杜牧诗烈士思酬国士恩春申谁与快寃魂三千宾客皆珠履欲使何人杀李园近吴郡林若抚诗云豫让心衔国士恩斩衣犹可快寃魂春申亦有三千客至竟何人死棘门皆未足以定三千客之罪也园既进妹生子时朱英劝春申杀园不听且曰李园弱人也仆又善之未几死于棘门是春申之计失矣客何能为徐兴公有诗云食客三千尽在门各穿珠履耀平原寃魂地下多遗恨不许朱英杀李园庶几为三千客卸罪（因树屋书影）

髙景倩斋头啖矿玉荔枝赋得汉人名谢肇淛诗夏季布华筵矿玉陈蕃枝轻黄香四座殷朱浮青丝出井丹液凉雪窦融凝脂杨卢植上苑桃李广西陂未若三伏生微寒朗侵肌吾曹操彩笔挥霍光陆离余甘宁可忘向子长相思徐■〈火勃〉诗江陈万年种夏景丹颗垂檀栾布矿玉香甘始当时千枚乗露摘盆子盛累累谛审食其实核焦延寿宜杨卢植太酢青李寻伤颐绮疏受残照林髙相蔽亏盘桓谭转剧三伏湛凉飔（广羣芳谱）

宋徽宗绘事极精题咏者众今摘其可采者康与之题花鸟云玉辇宸游事巳空尚余奎藻绘春风年年花鸟无穷恨尽在苍梧夕照中成廷珪题白头翁云栀子红时人正愁故宫衰草不胜秋西风吹落青城月啼得山禽也白头张来仪题桂枝图云玉色官瓶出内家天香浓淡月中葩六宫总爱新凉好不道金风卷翠华汪广洋题双鸳图云芦叶青青水满塘文鸳晴卧落花香不因羌管惊飞起三十六宫春梦长周仲方题双燕图云江南帘幙重重雨艮岳河山处处花两地旧巢倾覆尽西风万里入谁家徐兴公题墨兰图云嫩蘂疎枝写泽兰宣和御墨半凋残国香莫道萧条甚北地风霜不耐寒（小草斋诗话）

赵子昻画马题咏亦多而佳者较少惟李文正东阳云宋家龙种堕燕山犹在秋风十二闲千载画图非旧价任他评品落人间黄方伯泽云黒髪王孙旧宋人汴京回首已成尘伤心忍见长城饮何事临池又写真徐处士■〈火勃〉云宋室王孙粉墨工银鞍玉勒貌花骢天闲十二真龙种空自骄嘶向北风虽含讥刺而筋骨不露（小草斋诗话）

元季尝发亚父冢获寳剑一国初刘玉诗云云龙山下路萦回亚父坟边戏马台寳剑却随金盌出定知曽教项庄来近徐兴公亦有诗云鱼膓三尺气如虹未遂鸿门杀沛公神物千年犹欲吼肯教长闭九原中（小草斋诗话）

林丙卿福清人生平倜傥好游侠邪遇当意挥千金不顾刘姬鳯台者年十五有声教坊贵游争慕之姬不与狎一见丙卿欢甚托以终身丙卿破数百金纳为妾久之丙卿游吴越间道闻姬死恸哭几絶疾驰抵燕日夜哀痛刻玉为主提携不去左右为赋长短句题玉上曰入时倒郎懐出时对郎面随郎南北复东西芳草天涯空绕遍胜写丹青图胜妆水月殿玉魄与香魂都在此一片愿作巫山枕畔云愿作卢家梁上燕莫似生前轻别离教人看作班妃扇歳丁酉丙卿去燕复游西粤僦舟东下为舟人陈亚三所杀沈其尸于江掠其赀以去苍梧林司李丙卿友也半夜忽见妇人称寃状因逻卒严捕御人者卒搜亚三槖得玉主司理大惊穷索余党伏辜求得尸颜面如生肌肉不损观者异之叶太史传其事予为作玉主行燕山幻出蛾眉质翠羽鸣珰金屈膝就中百万倚门倡若个轻盈称第一倾城少女长刘家十五妖娆未破瓜到处名姬羞粉黛一时佳冶避铅华樱唇半启飘金缕百啭娇喉莺乍乳间拂朱弦奏鳯凰时抛红豆调鹦鹉对客闲参湖上禅桃花重制蜀中笺芙蓉学绣相思枕榆荚羞看买笑钱五陵侠客纷无数争进千金求一顾妾貌虽同解语花妾心已作沾泥絮风流闽海说林郎年少曽登游冶场黄金尽买纒头锦赢得声名遍教坊明珠欲换娉婷女金谷园中贮歌舞满眼无人荷目成刘姬一见心相许结束欢然出狭邪九枝银烛七香车鸳鸯忽比双飞翼菡萏俄开并蒂花珊瑚寳玦流苏帐蜀锦紫丝萦步障占断春风歳复年秦筝赵瑟搊相傍可怜行乐在须臾夫壻长游入五湖膏沐懒施云鬓乱空床独守夜灯孤春花秋月无情去误妾佳期等闲度婉意柔情孰与伸千愁万恨凭谁诉明河耿耿路迢迢望絶音书叹寂寥红颊毎于愁处损朱颜多向暗中凋思君不见令人老栁叶双眉画慵扫香魂渺渺落黄泉玉骨累累瘗香草人传消息五湖西夫壻伤情掩面啼碧沼游鱼乖比目雕梁飞燕失双栖哀弦丝断声难续死别生离成一哭沈思无计表深情售得连城旧明玉磨礲朗润复辉光赋得悲哀句短长中间自镂芳卿字未下金刀先断肠锦囊装贮殷勤记镇日重重牢系臂东西南北但身随旦夕何曽暂相离携向苍梧万里游逢人开取泪先流鹧鸪呌月悲长夜蛤蚧鸣风感素秋江头忽遇探丸客化作杜鹃归不得黄昏野魅泣精灵暮雨游磷啼怨魄玉主飘零何处归芳魂长绕粤江飞夜台饮恨重相见朽骨含寃事巳非苍梧司李眠官阁忽覩仙姬来绰约含怨含颦若有词半羞半怯如相托索索隠风毛骨寒分明环佩韵珊珊渐听呜咽声初逺起视星河病欲残心知非幻仍非梦定有幽魂抱深痛彩线缝裾获赭衣骤看玉主神惊动由来此物属林郎刻玉题诗为悼亡珍藏久识依懐袖流落何因在异乡伤心细向公庭鞫旧鬼呼哀新鬼哭始觉孤身入虎牙更悲侠骨填鱼腹讵信蛟龙不忍吞随波逐浪几朝昏千秋重阅曹旴事九辨难招屈子魂吁嗟此事何奇絶名姓从兹播西粤真邀白日照重泉果有严霜飞六月片玉堪将恩遇酬死生肝胆在红楼方知白璧能伸恨不独青萍解报仇（徐兴公集）

钱起赠邻居齐六诗云鸡声共林巷烛影隔茅茨于鹄题邻居云蒸棃常共灶浇薤亦同渠传履朝寻药分灯夜读书髙季迪赠邻友云林近书灯露溪回酒舫通放鳬长合队移竹毎分丛傅朩虚赠邻人马水莆云楼迥常分月墙低不隔花陈轩伯赠邻友云夜泉皆屋后晓塔共窓中赵仁甫题邻舍云戸外分垂栁墙头过落花又徐铠喜李少保卜邻云井泉分地脉砧杵共秋声梅尧臣赠邻居云篱根分井口壁隙透灯光皆能摹写真切者也予与邻友吴元化交最密戏题十韵云草舎相邻并幽居隔短垣山光齐列屋树荫两遮园碧露篝灯影香闻压酒尊花分粘戸片苔长过篱根硕鼠均偷果骄龙互守门萟蔬先得种莳竹易移根蛛网牵檐近鸡羣鬬栅繁不窥家室好时听笑声喧赛社轮僮仆抟沙狎子孙杜华与王翰朝夕往来烦（笔精）

落花诗始于二宋汉皋佩冷临江失金谷楼危到地香将飞更作回风舞巳落犹存半面妆诚絶唱也余襄公云金谷巳空金步障马嵬徒见旧香囊至国朝作者愈甚多至三十首矣文征仲云丹葩漂泊明妃泪绿叶差池杜牧情沈启南云锦里门前溪可浣黄陵庙里鸟还啼近歳滇中马弢叔云武陵路别回渔艇金谷春深落妓钗影揺团扇愁班女艳逐微波度洛妃山东于文若云红楼白日怜珠坠青冢黄昏痛玉埋吾乡董叔允云拂地霓裳回妙舞凌波罗袜冷香魂楚妃腰细难胜雨汉女身轻合避风建溪魏君屏云马嵬妃死香犹在垓下人亡血未干余少时亦曽赋十首有云丽华魂散胭脂井闗盻香消燕子楼虽皆效法二宋然比兴之体亦自俊丽可传也（笔精）

徐■〈火勃〉闲居诗未春豫借看花骑欲雨先征种树书足称雅致（香泉偶赘）

吾闽剑津山川奇秀多锺喆人尤溪为剑属邑岩壑幽胜水朩清华山有九仙灵迹白鹤衔果坠地食之者辟谷得仙至今侈为美谈启文黄先生产于其乡少颖敏博览羣书工举子业隶籍胶庠先后试辄髙等屡战棘闱虽淹抑而志犹未衰一经庭训聿启后昆今歳年周花甲族党称觞为贺赵生十五写松石图以致祝予忝世谊乃为之歌曰吾闻泰山之松髙百尺老干盘挐傍奇石乔柯映日卷龙鳞素髓经霜凝琥珀丈人介寿比松龄天陵偃盖长青青采取脂肪堪服食延年何必羡椿灵（红雨楼集）

乌石山有宿猿洞怪石森耸昔有老翁畜一猿毎夜辄宿洞中唐季大筑城垣隔此洞于城外宋熙宁中湛郎中俞弃官归隠于此程大卿师孟篆书宿猿洞三字于石径尺许洞前旧有荔枝树极佳名曰洞中红古灵陈襄赠湛俞诗云此去蓬莱峰顶月梦魂应到荔枝园罗源林迥诗云荔枝影里安吟榻菡萏香中系钓舟国朝废为丛冢荔树已无存矣谢肇淛有句云湛侯当年拂衣归卜筑喜就城南陲菡萏香风垂钓里荔枝寒影对僧时予亦有诗云怪石髙于雉堞齐昔人曽此卜幽栖白杨满地髑髅出苍藓上崖名姓迷夜雨徒闻山鬼哭秋风不见野猿啼荔枝树死洞门塞行到此中生惨凄壁上诸名公题刻具存无人修复良可慨也（笔精）

宋徽宗绘画题咏者多含讥刺髙季迪题画眉百合图云百合无残六合尘汴京啼鸟怨无人不知风雪龙沙地还有图中此样春又题宣和画云御翰亲题赏画工疎枝野鸟怨秋风那知回首宣和殿物色凄凉与画同释宗泐题小鹊图云落日黄尘五国城中原回首几含情巳无过雁传家信独有松枝喜鹊鸣又雪江独棹云艮岳秋深百卉腓邉尘吹满衮龙衣凄凉五国城边路得似寒江独棹归张璨题墨兰云御墨淋漓写楚兰披图却忆政宣间分明一种湘絫怨万里青城似武闗夏忠靖题墨竹云寳殿无心论治安碧窓着意写琅玕枝枝叶叶真潇洒争耐金人不爱看又无名氏题石榴云金风吹绽绛纱囊零落宣和御墨香犹喜树头霜露少南枝有子殿秋光王元美题马图云天闲万里尽权奇写出丹青意自悲长白山头三万匹可怜龙种一雄嘶康与之题花鸟云玉辇宸游事巳空尚余奎藻绘春风年年花鸟无穷恨尽在苍梧夕照中项忠题鸜鹆图云五国城边掩泪时汴梁宫阙了无遗争如鸜鹆知春意犹占东风第一枝杨森题草书云艮岳风清玉几凉闲将心事学锺王当时肯草勤民诏不使金人到大梁予题秋江独钓图镜水无波钓艇闲人间治乱岂相闗金风忽动黄沙暗不见中原万歳山又题墨兰图嫰蕋疎花写墨兰宣和御墨半凋残国香莫道萧条甚北地风霜不耐寒（笔精）

杨铁厓尝论四老人者秦皇汉帝之不可迹而招者也使为子房一呼而至子房之奴不翅也岂足为四老人哉子房之所呼者老人之赝者也葢子房一时巧术借人间四老以动汉廷如优孟之衣冠面目髭鬓为叔敖而出者汉祖惊见以为真而太子之羽翼遂成岂料其为赝也哉汉廷诸人罔有觉者堕良之计深矣太史公阙而不录其知良之所为欤唐李频题四皓诗云龙楼曽作客鹤氅不称臣尊之也予曽游桃源有诗云种得桃花洞里居子孙相约事耕锄采芝笑杀龎眉叟轻出南山翼汉储正谓四老人未宜轻出商山不如秦人之髙蹈也（笔精）

国初王泽题宋髙宗所书杜诗云江头宫殿日迟迟朝退千官黙坐时春尽龙沙无鴈度素缣只写少陵诗髙壁云万里龙沙信不通江头虚筑上皇宫中兴谋畧无心定较得临池笔法工吾乡陈参藩全之题髙宗鹦鹉云陇山鹦鹉说还乡中使传宣出禁墙漠北有人归不得思乡愁比陇山长予题败荷鹡鸰图云游宴湖山启御园绍兴粉本至今存弟兄急难龙沙北不独悲鸣痛在原（笔精）

先曽祖孟麐公

郑邦祥一名绂字孟麐著述甚富今其家所藏玉蝉庵散编不过千百中之什一也先生遇不酬才年不符志早歳即以诗名见推闽俗最重反马壻娶妇后择吉日双返外家治具甚设卜所以延宾其人者余兄弟子姓环而观新壻所为先生娶于谢谢本着姓妻兄在杭先生早贵显矣是日主其事预使传言曰吾辈文人不可学世俗新亲窠臼请聮名句以光嘉礼先生时年甫十八慨应曰诺于是豆登既行觞酌既设一人呼韵则一人操笔墨就主宾前伸纸请书书讫即去循环迭进不踰晷刻是日所成至八十韵执事者奔走颇以为烦而主宾之意常若有余满堂观者传为盛事于是先生遂与在杭谢公能始曹公惟和兴公二徐公主持斯文为骚坛弁冕口诛笔击与世之号为眉目者不能无龃龉谢曹既早达二徐又早谢诸生独先生尚淹沈黉序竟陵督学闽南昌言于众曰吾往南中他无可喜者惟必将郑孟麐抑置劣等且痛抶之亦足以豪矣语流闻至闽先生念弟子员自不宜与学使者抗在杭先生时方伯粤西遂往依之凡所游歴无不于诗焉发之天启癸亥除日韶阳溪上忽得句云五千归路纔过半四十行年尚待三语亦无大沈痛而不知其为谶也先生早年著述为曹能始先生采入十二代诗选兵燹后此书罕觏即所哗为盛事若八十韵者亦久巳声希响絶传其轶事如左一謦一欬正可于冠裳剑佩外求之耳（剑虹续稿）

郑孟麐先生以惊世越俗之才称谢天池公快壻与武陵先生鴈行弱冠博极羣书管镂五色著述最富惜中道失御未竟令子有二室二铭两博士承志逊学为时师表恨遭兵以来柴桑副墨津逮杳然所流传人间者片鳞只羽耳迩来二铭苦心搜求仅得初年所作及峤游草数巻予得借观其诗皆沈博絶丽在当日诸词坛之上所谓峤南者即武陵能始二公宦游地先生云屐所至与之唱和为多此幅予壻孚世转丐于故家壊簏中乃先生送谢公以缮部还朝墨迹也细楷精工点画不茍中间剥落尚坠片版先辈名迹传逺之难如此非孝子慈孙永慕神感何以能刮垢磨光传看奕世乎又得石仓先生遗笔合为双美石仓先生遗笔合为乃以忠节终今二三公共在斯轴恍似当年一堂倡予和汝时凡得仰观莫不肃然生敬而况其子子孙孙哉（和敬堂集）

郑琰

朱小姬名葵其先姑苏人母梦人以犀钗投其懐感而孕乃小字犀生四岁父客宛洛间不返母又善病值岁饥徙之檇李檇李富人王姓者与其母故中表稍周贷之巳而富人又以赀入京贫益甚母利人金卖为俞家姬故又名俞葵时年十二玉肤雪理风骨媚人喜闭戸焚香鼔琴为哀凤之音闻者凄絶乆之入武林闽郑翰卿方侨居西湖夏日偕友人陈伯孺坐长堤绿阴中见小艇载红妆者知为葵招与语悦之葵亦慕郑名士遂与俱归陈伯孺赠蔡诗云相逢刚道不魂销抱得云和曲未调莲子有心张静婉栁枝无力董娆娆春风绮阁流苏帐夜月髙楼碧玉箫莫忆西邻松柏下断肠只合在今宵居月余葵缱绻不舍郑乃出犀簪为赠葵见之曰此吾母梦征也或者其天乎郑因出重赀聘之葵既遂遂屏去艳饰亲女红与郑居吴山之麓且半载值月妓周丽卿者以他事被逮翰卿与杭守令皆雅交乃以二絶为之从臾卒得脱诗云不扫蛾眉黯自伤谁怜多病老徐娘腰支剩有梅花瘦刺史看时也断肠妾家朱楼垂栁边闲人湖上逗春烟使君打鸭浑闲事一夜鸳鸯飞上天及翰卿携家入沼溪俞之假父素无赖窥郑逆旅乃募恶少数十人邀诸途夺姬归闭幽室中葵断发矢曰吾寜有死不受辱人卒不敢犯之斡卿鸣之当道檄下一令君杂治之令曰曩君为他人居间乃有打鸭惊鸳鸯语不意遂成奇谶因捕治诸恶少寘之法而断葵归郑遂判词云俞氏良妇也丽籍期年愿得好逑而偕老郑卿才子也倾赀三斛将携淑女以于归何期枭獍之无良几致鳯鸾之失偶相如涤器临卭令甚耻之襄王行云巫峡梦不虚也凌霄琰气幸逢合浦之珠向日葵心堪并章台之栁鸳鸯谐波面之欢行看比翼鬼蜮潜水中之影敢复含沙任将一片云帆携作八闽春色苏长公原自风流祗借数言为三尺韩夫子岂长贫贱用聫双璧以百年后十年葵生三子皆韶秀徐兴公寄之诗云秋叶何须倩作媒画堂红拂肯怜才荥阳公子遗鞭过湘浦佳人解佩来绣戸星稠杯合卺王闺春蚤镜安台祇缘十斛明珠换掌上于今有蚌胎蓼庵髙太史曰朱小姬义不辱卒归郑生身名俱完即烈丈夫奚让焉令君翩翩有斐哉其文之词也（情史）

福清郑翰卿琰客于西宁侯邸第昼梦黄衣少年邀至庑下共饮忽有一丽人至少年起舞歌春逰之曲曰芳草多情王孙未归迟我良朋东风吹衣丽人乃作迎风之舞春春愁之曲曰金衣公子话春愁几度留春更不留昨日漫天吹栁絮玉人从此懒登楼饮正欢少年骇然曰文羌校尉至矣见一人绿袍张目突至前罢席而寤起视庭中牡丹一花初放有叶蝶绕之则少年也一螳螂集蕉叶上是为文羌校尉丽人则牡丹花神也是年西寜侯梦（明诗综）

张复亨

张阳生者名复亨郡诸生也能诗而名不显丙午岁始与予定交一再执臂而阳生遂以疫死年未三十也遗稿散佚予从友人处拾其北征一集有游西湖云山翠湖光昼染绯珠宫缥缈晚钟微僧寻三竺沿堤过鹤认孤山背水归桥影乱分公子棹荷香轻着美人衣繁华不醉飘零客愁聴啼鹃又夕晖又上宁夏黄开府登坛十载拜西征部落争传建节名虎竹严分秦斥堠狼烟初断汉长城卜萄月上降羌舞苜蓿风寒战马鸣幕席能容前箸借少年原是弃繻生又鱼窥法座澄波净龙起空山宿雨腥寄食应寻弹铗侣埋名终托鼓刀屠春阴香径宫芜没烟断松桥岸栁疎五言如花开招客至松老著书成晚晴催积雪残雨入轻寒雨声分夜话岸火对愁眠皆警句也（笔精）

林宗大

林宗大字时中邑诸生也屏居邨落不及城市好吟咏人无知焉独与予兄弟交最欢没后遗稿散落偶得数首亦自有致送人尉西蜀云百仞髙峰入县门官闲何处不君恩莫将万里思家泪落尽巴江一夜猿又范増墓云鸿门玉玦计难行楚汉雌雄势巳成何待彭城方发愤可知亚父亦虚名孤坟不溅英雄泪落日堪伤鹳雀声此去赤松应咫尺白云千载壮留城（笔精）

商家梅

商孟和父令西楚自父任所携赀入金陵因游曲中作秦淮诗二十首甚丽又赠妓诗可怜十二峰头雨化作秦淮八月波句或戏改之云可怜几两江西锞买得秦淮一个波曲中谓在在行者曰波老（露书）

陈价夫　陈荐夫

宋韩无咎以绍兴甲子寓建安夏大水举家荡覆几危仅脱杜受言提举茶事募人拯之作诗自唁云孤城雨脚暮云平不觉鱼龙自满庭托命已甘同朩偶置身端亦似羸瓶浮江却羡鸱夷子弄月常忧太白星当日乗槎便仙去故人应在曲江灵万厯巳酉夏五月廿五日建安亦大水城邑漂荡陈太史五昌陈山人仲凑陈茂才价夫皆宿驿中夜中仓皇起乗屋梁得免价夫有诗纪之云岁已酉夏五友人陈伯全携家逺赴阙取道将之燕陆行至潭城阻雨遂不前还车暂止宿廨宇邻长川日入洪水来平地声潺湲顷刻数丈余渐没城东偏屋舍俱漂荡垣墙悉摧颠树杪罥床第梁间跨鞍韀垆灶杂污圊蛙黾集危椽浮海苦无筏渡河那得船孰云巢可营安得藤攀缘所赖洄洑中版栅相勾连攀援稍获济幸不垂蛟涎我来附軿辎薄言同止旃徒懐五岳兴拟入曾孙筵何期逆阳侯不复会子骞牛马既莫辨懐襄竟谁愆人生若浮萍那比金石坚嗟我七尺躯岂应丘壑填大匏本无用自合全天年夸诩笑河伯望洋叹无边未见北海涯空使面目旋鸱夷泛溟涬伯鲤湮重泉屈子竟沈湘申徒甘赴渊倚伏毎不爽名实何相悬歴阳化湛湖沧海为桑田至人自不溺大浸徒稽天风波在平地安得常晏然畏途纵自戒倏忽频推迁危哉行路难何必论九埏不如息行役杖策还丘廛所以宗少文颓然髙枕眠（小草斋诗话）

宋吕雪屋赠陈隠父子有句云人羡杜闲生杜甫天教苏颋继苏瓌予以庚戌歳得元孙友人陈伯孺赠予云惭长惭卿终不恶生玄生运总多奇用祖孙父子事皆切当（笔精）

闽县陈幼孺孝亷偶之延平谒陆太守志孝其伯父宪副同年也拒不许见适有楚孝亷李某挟宪台书来谒陆仓皇张宴礼甚恭幼孺上以诗云莫作青衫老腐儒黄堂那许拜阶除投来名刺留中久死后年情到底疎失路鲰生归去夜同袍嘉客宴回初始知天府聨名籍不及霜台荐士书陆大惭时杨叔向为大参驻节延津闻其诗厚款之结为莫逆（闽小纪）

诗有不用正面故作反笔侧笔而题意愈尔沈痛者明诗如陈荐夫宫词云虽言逐队向长门十载何曽识至尊命薄不教人见妒始知无宠是君恩李至清题五栁图云凄惨江城栁万条淡烟疎雨夜萧萧轻柔不似先生节逢着东风便折腰皆能反题立意自出机杼别见峭致（香泉偶赘）

陈幼孺工丽宛至却自中晚得来与徐惟和邓汝髙皆巨擘也相次夭折悲夫（小草斋诗话）

林子真

林生子真读书乌石山房往返里巷间有一姝素服淡妆倚门露半面曰徐徐行谁氏郎君耶林愕然猝无可语行道之人复沓至目招而过之阳顾侍儿言他事侍儿心知微指志其居归令复往通殷勤因访邻妪知为张璧娘璧娘者良家女也于归半歳夫亡璧娘光丽艳逸妖冶动人里中少年闻其新寡竞委禽焉张皆不受独窃窥林心悦而好恐不得当也张所居后即山山上折而数十武即林读书处张即期以旦日踏青来会时载酒游者趾相错张出诸游者薄而观之林亦混其中各自引嫌不交一语而归林郁郁不自得乃赋诗云秋波频转瞥檀郎脉脉低徊暗断肠只为傍人羞不语缟衣缥缈但闻香张所居妆台上有复阁枕山麓甚秘是夕张使侍婢引林匿其中夜静张篝灯至遂为长夜之欢平明林从山麓而出如是者累月而张亦时诣林读书山房谑浪绸缪无所不至无何林移家临汀就父公署临别之夕不复与言但极欢痛饮而已明日登车径去久之张始知林去逺忽忽若有亡又以林去不为一言感想懊恨遂成沈疴因作诗一章以寄云黄消鹅子翠消雅簟拂层氷帐九华裙缕褪来腰束素钏金松尽臂纒纱床前弱态眠新栁枕上回鬟压落花不信登墙人似玉断肠空盻宋东家林得诗始知其病惟日饮泣因附书问起居且与为约而张于数日前死矣使者归言其状林失声投地几不自胜因作悼亡二絶云有客何来自越城闻君去伴董双成相期总在瑶池会不向人间哭一声潘岳何须赋悼亡人间无验返魂香更怜三载穷途泪犹洒秋风一万行明年林自临汀归闽过张所居尘网妆楼燕鸣故垒而张巳埋玉西郊矣林自是不复读书旧馆复赋感旧诗二章曰落梅到地夜无声■〈巾兼〉挂空阶碎月明徙倚朱阑人不见双悬清泪聴寒更梅花歴落奈愁何梦里朱楼掩泪过记得去年今夜月美人吹入笛声多张好音尤善吹箫曽诣林书室倚梅三弄故林诗及之（情史）

谢皋羽鸿门宴一篇可泣鬼神杨用修极称之又有杨亷夫韩仲邨继作稍不及也予友林子真复拟一首云翳云埋空日色黄一龙一蛇闲相将指天有约君莫舞后入者臣先者王此日鸿门判生死战场咫尺华筵里汉王若失我为擒寳玦无光玉剑起覆巵壮士怒酒醺芒砀山北愁归云一双玉斗正飞屑汉王间道驰至军奇峭可喜不减亷夫仲邨也（笔精）

赋诗不祥人以为谶验之良然予友林子真少年有隽才甲辰暮春晦日诸同社集王永启塔影园作送春诗子真有句云花为离愁魂易断栁当别泪眼难开众诧为工不久逝矣（笔精）

林希哲

林希哲宋香诗曰吾莆名果鲜荔枝君谟有谱世所知陈紫方红固为贵宋香品彚尤珍奇六月炎歊日正长累累绿叶垂绛囊薫风微度疎林晚比邻犹觉闻清香核上俨若斤斧痕兹事奇怪难评论云是当年巢冦乱欲伐其枝投爨焚皤皤老妪以身庇天然幻出斯灵异至今又歴数百年后人培植常留意（荔枝谱）

吴仲声

枉寄扇头佳什泠泠大雅之音再诵香雪新篇赵璧隋珠灿然惊目如绿野暂看盟独鹤紫宸还说梦非熊千声爆竹催残腊万叠烟波滞去身剔罢红灯愁剪素敲残明月怨流黄盘惟苜蓿频沽酒斋有芙蓉且拥毡可谓七言长城仆所佩诵不忘者又不独何穉孝所赏五言数聨已也（红雨楼尺牍）

陈言

陈言字于庭善诗长集句评者谓其裁错揉合匠意经营若八金在炉五丝就轴无牵比析凑之状抱奇不偶落魄江湖一日过滁上石惟信郡斋商订风雅吐露胸中之奇已放舟东下道浔阳望匡庐经采石吊李谪仙探灵谷牛首奇胜石口占赠之曰西华山人海上来独骑黄鹤楚江隈秣陵秋兴三千首又驾天风过鳯台（闽书）

陈仲溱

陈仲溱字惟秦侯官人性拙直寡言笑与人交接言辞少拂即掩耳而去诗苦求工不惬意不止毎出其诗示人以手按纸手颤口吟人或诵其诗口喃喃与相应和其自喜如此（明诗综）

郭天中

圣仆孤情絶照迥出流俗购畜古法书名画不事生产専精篆隶之学穷厓断碑搜访抚搨闭戸宴搜寝食都废故人泰和杨嘉祚守维扬延致圣仆赠遗数千金斥以买歌姬数人购书画古物并散给诸贫交缘手而尽诸姬中有朱玉耶工山水师董北苑李陀那工水仙直逼赵子固疏牕棐几菜羹疏食谈谐既畅出二姬清歌以娱客或邀髙人程孟阳辈浏览点染指授笔法锺伯敬赠诗曰姬妾道人侣敦彝贫士家亦实录也（明诗综）

莆田郭天中太学石鼓诗鼓非石霣者星文非鼓勒者铭焚外书删外经经雅颂书典刑隶秦汉径睒庭篆龙鸟蓝■〈氵臾〉青臼谢杵舂■〈翟攴〉停嵌辞金波画零我拜手神之听（帝京景物畧）

陈衎

陈衎字盘生与徐兴公同入曹能始阆风楼诗社而赋才懦钝光焰郁而不舒其自叙比于春草蔓生秋虫孤响良亦自得之言（静志居诗话）

陈遯

陈遯字鸿节闽之侯官人少为诸生忽忽不得志一日尽发箧衍中应举文字及所著衣巾燔之逃入越王山中以钓弋自娱者二年出为村夫子教授复弃去家贫从人借书口吟手写穷日继晷作为歌诗髙歌长啸视乡人如无也乡人益恶之贷富人金为逺游观泰山日出游峄阳拜阙里登戏马台涉淮渡江抵陪京览故宫轩渠自喜谓少陵壮游莫巳若也过桃叶渡遇曲中诸姬揄长袂侻薄装酒阑促坐目眙手握以为果媚已也命酒极宴流连宿昔槖中装尽矣还寄食于僧院故人黎博士赠百金遣游锡山途中遇何人自称公安袁小修穉弟邀与同载夜发箧盗其金亡去益大困卧病于江上李生家亡友何季穆赏其诗载归虞山具汤沐视药食旬月乃强起季穆偕过予山中赋诗饮酒相乐也季穆为庀衣装送之于断桥痛哭而别自后不复相闻亦未知其存亾今年忽访予于虎丘握手道故喜剧而涕问其年长予二歳耳素发被领两目兠眵观鸿节而吾衰可知也出其诗则巻帙日益富曹能始为采入十二代诗选中矣鸿节之诗用物博使事切炼句穏譬之于膳烹羊炰鳖右腴割鲜非饾饤之具也譬之于酒缥清醇酎三酿五齐非糟醨之属也传有之学犹殖也诵诗百篇读赋千首古学之不讲久矣诗可以观其鸿节之谓乎鸿节诗能始选者为工五七言今体尤工赠能始七言长句至八十韵多矣哉古未有也鸿节将行予为畧次其生平与其出游之槩以叙其诗且以为别属其归也以质诸能始（稽古堂集）

康彦登

康彦登字符龙又字孟担闽县诸生为人慷慨负气一言不合辄拂袖去尝游歴边塞无所遇有朔方游稿年二十六贫困以死赋诗好自改窜不成篇辄弃去万厯间称七才子彦登其一也（明诗综）

张松茂

探花王刚中为御史出巡福建尤溪张松茂与邻女金媚兰私通被获到官王见檐前蛛网悬蝶指谓张曰汝能赋此免罪张即应声曰只因赋性太颠狂游徧花丛觅异香今日误投罗网里脱身还藉探花郎王又指竹帘命金赋之遂吟曰绿筠劈破条条直红线相连眼眼奇只为如花成片叚遂令失节致参差王称赏见二人供状俱未议婚即判云佳人才子两相宜致福端由祸所基判作夫妻永谐老不劳钻穴隙相窥人目为王方便云（醒睡编）

林少白

北史纪杨五伴侣诗最拙恶市日传写以售人及唐王氏见闻所记杨铮秀才故作落韵或丑秽语取人笑玩装修巻轴投谒王侯到者无不倒屣雄藩大幕争驰车马迎之窃谓士人无赖作此伎俩餬口真千古罕见近乃有闽之莆田人林少白者刻稿行京师俚拙之极见者无不喷饭予幼时曾覩其集记其赠一吴中周山人者云苏州城外有虎丘苏州城内出老周图画张张胜之冕楷书字字叶天球葢俱取周姓也其后四句则忘之矣一时公卿贵戚延为上宾乞其咳唾以博欢笑葢无日不饱五侯鲭也其自序云予号少白非少家父白斋也家父不知诗书何足少哉葢老母梦太白而生予故号少白以少太白也予疑其诈狂贡媚后闻其人曽为诸生见斥贫寠无计乃出奇北游葢奸人之尤也孰意杨铮衣钵直传此人哉（野获编）

有一边道转御史中丞作除夕诗云幸喜荆妻称太太且斟柏酒乐陶陶葢部民呼有司眷属惟中丞以上得呼太太耳故幸而见之歌咏读者大为絶倒然此特近于俚鄙耳至若闽人林少白有作即为众所传诵如宋人日出桌八脚之类最多好事故为镂板书价一旦腾踊贸者如市盖人喜得之用为笑资耳亦诗道一恶刼也（甲乙剰言）

崔世召

槎翁陈梁记曰崔征仲使君以限字韵箱见贻既立约之次日为鹤亭载功之始集予寓是役也使君赏幽首输俸钱为之同社徐仲陵经理焉皆处士知已也而崔长君非石暨赵雪舟恰以是日来自闽杨若朩恰以是日来自禾顾霖调恰以是日访使君于湖上咸集予寓既饭命舠往谒处士遂携限字箱试之使君雪舟若朩仲陵各得五言古霖调得七言絶非石得五言絶予得四言古使君有却似花时媚幽塘进暖航骚台荒卧栁萋藻拥寒床之句雪舟有征骖经麓始命屐拟为谁觅岸呼渔艇钩鳞过砚池之句若朩有压韵索纡险披荆怜寝竹之句仲陵有冷岫懐偏洽孤岑笔斗奇及香满云蒸眼妆芜雪着眉之句霖调有望舒孤岭惬玄晖登台响结九皋飞之句非石有欲憇先坡美移轩赴鹤汀之句予有主客雅泛兴仰梅叟之句虽仓率一时字有限制而各如情事亦复胜彦书以记之（韵史）

崔孝亷征仲贻余新梓问月楼诗中多儁语赠州同王九皋云笑我无鱼歌幸舎怜君有蟹领监州送刘之罘将军云射虎功髙偏不赏雕龙才老竟如斯赠陶嗣养云鸟留书法皆成篆龙是文心不用雕赠王荩卿再举子云捣尽玄霜原得偶捧来明月本成双吊谢皋羽云魂随宋寝冬青树墓傍严陵古钓矶煅炼工巧词坛之射雕手也（笔精）

宋珏

宋珏字比玉莆田人家世仕宦不屑从乡里衣冠浮湛征逐年三十负笈入太学游金陵走吴越徧交其贤士大夫初从人扇头见程孟阳荔枝酒歌行求七载始识孟阳遂以兄事之因孟阳以交予长身玉立神情轩举开颜谈笑不立崖岸其胸中泾渭井如也善八分书规橅夏承碑苍老雄健骨格斩然画出入二米仲圭子久不名一家而又泛爱施易不自以为能事酒酣歌罢笔腾墨飞或即席赋诗或当筵染翰书窓涴壁淋漓戏剧或醒而自谓无以加又或旦而忘其谁作也人以是多易而亲之滞淫旅人默默不自得客死吴门其卒也孟阳抚之乃瞑而就含予与孟阳欲留葬虞山不果返葬后十余年金陵顾梦游入闽哭其墓乞余为文代石以表之比玉为诗才情烂漫信腕疾书不加持择诗成亦不留稿余取其荔枝词一首以为近古人讽谕之遗今其遗稿刻于金陵者其里人所掇拾非比玉意也（明诗统）

莆田宋珏字比玉善八分而小诗亦工尝记其一絶云来时梅瘦未成花别后垂杨金作芽他日相思如见画板桥西望是吾家（渔洋诗话）

予与吴楚友人尝荔枝酒戏作一诗纪之我有一尊酒已是来年藏泥头虽未开绕屋生幽香日夕迟所欢缄固不忍尝夫君自逺来下马坐我床逺行应渴饥得无思琼浆感此开泥头盥手称一觞君问此何酒是名十八娘暑月辨色起裛露提筠筐梢头掇繁星树底敷鞶囊初卸紫罗襦后脱绛纱裳芗泽异兰■〈氵茝〉肤理等雪霜浴之以■〈酉灵〉醁肌骨日清凉一酌袪世虑再酌浇仙肠三酌风满腋吹君将翱翔愿君且勿翔为君歌短章妾本水晶球今成琥珀光无由观上国老死守炎方茗艼不成曲惆怅情内伤（荔枝谱）

又与周六郎尝荔枝酒诗一首酿得荔枝酒泥头为汝开香风绕屋散翠色扑罂来拟茗春初芥方花雪后梅一斟三赞叹坐看玉山颓（荔枝谱）

又荔酒初熟纪事传酿琼浆法丁宁授老妻色纯精种火味辣慎封泥缸面收新漉瓮头验旧题世间何物比应与岕茶齐（荔枝谱）

丙寅秋日归故园噉龙眼有极佳者因随意作一诗纪之以示侄孙廷翼诸人今记其一平昔轻旁挺不堪荔作奴今知奴有等贤蠢亦多途方回及陶岘自比常奴殊外裹黄金饰中懐白玉肤劈破皆走盘颗颗夜光珠更怜核似漆湛湛小儿矑龙目与虎目比喻何其愚但恨荔熟时主在奴不俱安得共盘敦床头捉刀夫际此清秋候晶晶空满盂尼父思伯玉使乎复使乎（荔枝谱）

林尚炅

燕京歌妓刘鳯台以艳名一时今上丙子宣城沈君与吾乡冯开之俱以公交车入燕与之游后沈冯同为子丑廷会二元而刘委身于闽中福清人林尚炅林本贾人字丙卿与沈冯二公俱相善至戊子年刘死于燕林方贾于武林闻讣星驰以北冯以谪居在家为诗送之曰昔年曽醉美人家却恨花开又落花司马青衫旧时泪因风吹不到琵琶其感慨甚深林不以为忤比入都迎刘妪厚养之刻玉为主书鳯台名而题长短句于背曰入时倒郎懐出时对郎面随郎南北复东西芳草天涯空绕徧胜写丹青图胜妆水月殿玉魄与香魂都在这一片愿作巫山枕畔云愿作卢家梁上燕莫作生前轻别离教人看作班姬扇因抱玉主自随昼则供食夕则附枕仍携以贾于四方偶至粤西为剧盗陈亚三等所戕而沈其尸于江会同邑人亦林姓者为梧州府推官习闻玉主事适亚三等以他事捕至拷掠不服及搜槖中得玉主始骇曰此吾里林丙卿物汝何从得之盗始吐实得林尸于江敛而归之盗尽伏辜时谓非玉主则林寃终不白刘葢得请于冥司以报林始终之谊也林之姻家叶少宰巳为丙卿传纪其事而予又闻于林之侄号经宇者因记其畧如此（野获编）

丁起浚

丁起浚字哲初晋江人万厯壬辰进士歴官刑部侍郎归田以病终为人沉默有干局崇祯初予有阁讼乌程藉上宠势张甚鞫治浙闱事御史郎署莫敢作爰书侍郎奋笔起草抉摘其原奏凛如秋霜乌程虽咆哮无以难也及其入相谢病归遂不复起哲初初不以诗名林茂之曰亦知哲初有古驿一灯深之句乎相与徘徊吟咀求得其全什枫落吴江冷古人以五字传不朽余录此诗亦可以酬哲初于九京矣诗云古驿一灯深萧萧车马临薄寒添暝色入夜动乡心戒寝预愁梦喜晴翻量阴首涂才此夕忽漫话家林（明诗综）

戴燝

长泰戴方伯燝词林宗工也题三苏词云一门父子三词客千古文章四大家极为妥贴（闽小纪）

张于垒

张童子于垒字凯甫龙溪人友人燮字绍和之子也绍和举乡榜以方闻受荐举号曰征君童子年七歳赋诗有明月小池平之句年十四绍和携之入闽与徐兴公诸贤即席分韵童子倚几立成四坐阁笔巳复侍绍和徧游吴越三楚所至皆有诗年二十二而殁绍和以文章自命所著诗文集凡数百巻予惊怖其浩汗不能录也录童子诗一首使人知绍和有子如古之九龄与玄者亦因是以存绍和云（稽古堂集）

谢兆申

晋江黄监丞明立序耳伯集称其喜交异人购异书摭异闻自坟典丘索经纬流畧稗官璅语靡不甄录交游既广槖中装半以佞佛半以市书有三十乗留僧舎巳散佚予尝入闽购其手钞张伯雨诗与世所传者迥别惜乎三十乗者悉荡为烟尘矣耳伯诗非不锐意法古奈其辞郁而不舒葢耳伯踰岭游吴首以诗文请业于刘子威未免问道于盲宜其所就止此学者择师诚不可不慎尔（静志居诗话）

林士造

莆阳林士造字吾宗太守鸣盛子也少年能诗未几发狂疾夭死登乌石访太虚上人云老僧髙卧处幽絶到人稀半榻无长物空山独掩扉竹疎常漏日苔古欲侵衣相送斜阳在清风满翠微游牛首山云野刹半空斋山深路屡迷经声参鸟韵塔影印云梯倚策追前迹磨厓认旧题诸峰看不极惆怅夕阳西送人之衡阳云依微草树接汀洲一苇临河送逺游几处啼猿湘水暮一行寒鴈洞庭秋霜前古寺疎钟急雪后空山乱瀑流明到故人因下榻郡斋无日不淹留惜其稿不传（因树屋书影）

何璧

玉长任侠见知于黄陂张涛张后开府辽东将疏荐以布衣拜大将会罢镇乃止涛卒入楚哭之遂以病死亦矜奇之士也寄友诗云士到出山谁不贱术惟游世最难工足当阮生之泣矣（静志居诗话）

黄景昉

相君务去陈言専尚新警其近体尤雕绘如侍楚王宴云隆凖衣冠髙帝后伙頥宫阙大江滨登太和絶顶云天野星躔包两戒国朝岳渎视三公南台燕集云仙家阆苑琉璃浦禹贡扬州筱荡田赠友云少从鲁国称男子家近茅山得异人寿樊叟云公余穉子烧松液酒半材官舞蔗竿集北郭草堂云谁邀玉佩神仙客自唱清歌菩萨蛮答友云枚叔赋游梁上苑伏生书重汉西京寄友云以吾一日长乎尔如此三星粲者何要不作沿袭语（静志居诗话）

城隍庙市月朔朢念五日东弼教坊西逮庙墀庑列肆三里图籍之曰古今彝鼎之曰商周匜镜之曰秦汉书画之曰唐宋珠寳象玉珍错绫锦之曰滇粤闽楚吴越者集市之日族族行而观者六贸迁者三谒乎庙者一晋江黄景昉庙市诗黄金百如意但向燕市趋燕市何所有燕市何所无大寮青琅玕中使锦氍毹呵声填道路竞过波斯胡波斯坐上头呼使碧眼奴朩客来秦地鲛人出海隅兼复善拂拭手爪自然殊十榻十毡围问君何所需买琴得蛇跗买剑得鹿卢双玉谓之瑴五瑴谓之区钗头金鳯子饰以明月珠仙家髙靺鞨石室富珊瑚珊瑚何离离枝叶自相扶金膏差大国水晶如小邾是日正三五倾城争此途如在玉山行不觉白日晡好物好售主大家各欢娱譬彼燕市中荆卿遇狗屠一客独憔悴似复是吾徒探囊无一物手但捋髭须终日空摩挲为彼所揶揄归来自怨怒自悔身为儒（帝京景物畧）

文皇求张三丰愈切而张愈固自匿学道宜秉宿根秦皇汉武空褰裳濡足况别有所假借求之乎即复嵾岭辉煌何足动神仙一盻予尝过之诗云金碧酬初愿龙池动杀机当年方外客也护首阳薇颇自淡中（国史唯疑）

追维辛巳壬午时沸如蜩螗天子疑于上党与成乎下温陵二相同日入政府当遇巷之时正人获罪如石斋公祸几难测东厓先生经筵申救必霁而后巳于是毎不自安不旋踵谢归所留连往复于本朝之故一切寄意于单词寸牍中名曰国史唯疑其文约其旨该顾甚惜不以示人独留其副于髙云客氏云客公之髙足弟子也沧桑之后云客以授林同人吉人兄弟同人又授郑宫允几亭及予于是三山始有抄本凡四家先是公林居余小子曽趋侍瓯安馆累晨夕贻诗有声名转大忧方始文网多繁梦未安之语葢犹有叠山对客之恨焉韬光以来更歴二十余载山川如故梦若隔尘手捧遗编抚膺四涕（和敬堂集）

黄东崖相国和予寄周芮公先生诗中一聨曰征书郑重眠飱损法曲凄凉涕泪横知已之言读之感叹（梅村集诗注）

黄文焕

黄文焕字维章永福人天启乙丑进士为文淹博无涯涘歴知海阳番禺山阳三县皆有声崇祯中召试擢翰林院编修时黄道周以论杨嗣昌陈新甲得罪逮问词连文焕遂与道周同下诏狱狱中笺注楚词聴直八巻陶诗析义二巻既释狱乞身归里别道周诗云自闻钩党独行忧痛哭批鳞泪未休欲格君心甘溅血不教汉祚付清流雷霆怒尽天回笑生死移时我掉头今日全躯同去国莫将厨俊傲林丘（闽省通志）

蔡道宪

江门自序悔后集云悔后者何前日妄作诗今而后悔也悔后而复有集者何吾但能焚前日之诗今日之作且辑之以俟后日之再悔也其虚懐可见诗虽音节未谐而清婉越俗如移竹已抽三尺笋种桃争发一庭花又湘水清紫藤花落鱼子生皆不失为佳句（静志居诗话）

庄际昌

际昌雅善谈谑风发泉流四座厌心兼通禄命医药形家之书人服其多才尤旷达自筑生圹题曰羹玄真息镌诗其傍曰百年忙半逝四大本归虚竟年五十二亦诗谶也（闽书）

张利民

张利民字能因侯官人崇祯庚辰进士除桐城知县擢戸科给事中晚披缁入山自称田中和尚有野衲诗畧先生牵丝之日值张献忠来攻危同累卵而以忠义激劝将士执所佩刀斩白鸡以血洒地曰诸公有二心者视彼又折矢誓曰利民今日藉诸公力坚守有功不以上闻者有如此矢将士咸感泣献忠百计攻之不克赖黄得功援师至城以获全宰邑三年治行推天下第一当其墨守无暇作诗诗多行遯后作情辞凄戾惜其未醇（静志居诗话）

林汝元

林汝元闽王粹夫家青衣锡山俞汝成辑盛明百家诗录青衣一人南海李英也曹能始十二代诗集更益以二人扶沟李佸内乡马来如余录诗综又益一人闽林汝元也闻闽中青衣善诗者不止汝元尚有陈香初陈竹逸郑兰子三人未详其名（静志居诗话）

林汝元者闽王粹夫家青衣也工书善为诗其溪行云雪压梅花破霜侵枫叶稀林间黄犊卧沙际白鸥飞水急滩声乱溪回树影微前峰新月吐樵采踏歌归别家云怅别不能欢他乡出户间欲游千里逺难计几时还宿是云边店行经雪里山悠悠溪上水双泪共潺湲送人云落朩乱萧萧休嗟去路遥马经山县市舟趁海门潮枫叶含霜醉梅花破雪娇不禁离别泪频逐朔风飘京口夜泊云隠隠渔歌隔岸聴娟娟新月照中泠江南风景今宵始回首瓜州一抹青塞下曲云廿年征战事沙场一剑归来两鬓霜未博封侯君莫笑邉尘生骨几还乡洪江夜泊云潮回沙白夕阳天锦水江边独系船新月一轮秋色淡美人双立玉楼前他如棃花连嶂白桃雨落溪红佛灯明灭夜香供有无时落叶钱塘渡新梅歙县城青羊投洞去玄鹤遶坛回断桥余积雪古道半飞沙风敲疎竹浑疑雨雪压寒梅不辨花古庙丹枫过客路空山黄叶定僧禅日暮乱维南浦楫夜深长聴隔山钟绿栁青骢沽酒肆红妆画桨采莲舟几欲青而压蓝矣惜未经陶铸而为巨贾所罗代为典记得意之语半为他人掩取无何而卒（小草斋诗话）

陈香初　陈竹逸

郑兰子闽陈香初陈竹逸郑兰子皆许生青衣俱能诗香初送客澄江枫叶老断岸菊花低竹逸村居古墓棃花鸜鹆雨荒原麦穗鹧鸪天兰子村居月明黄叶路花隠赤栏桥皆楚楚有致因树屋书影云尤喜兰子旷地夕阳多之句谓其压倒二陈（榕阴诗话）

懐林

李卓吾侍者懐林甚颖慧病中作诗数首袁小修随笔载其一絶云哀告太阳光且莫急如梭我有禅未参念佛尚不多亦可念也（坚瓠集）

黄虞龙

黄监丞居中子虞龙字俞言少负逸才作落花水中鴈字诗各数十首长老叹异未及艾而卒嗜酒及书作书酒诗云我自呼书伧君当恕酒人池上酌君酒山中读我书蟹佐持螯酒牛供挂角书安得中山千日酒载来惠子五车书杯中有圣方中酒天上无仙不读书亦可想见其风致也（闽省通志）

李世熊

元仲镂错见长澄滤不足昔人谓陆士衡胸中书太多能痛割舍乃佳元仲亦犯此症句若幽栖云浮云挥袖起明月入懐多病中作云懐人惟故鬼作客在家乡则洒然可诵也（静志居诗话）

曾异撰

铁佛殿在开元寺东下有古井伪闽时为藏经院括铜亿万觔铸辟支佛像髙数丈御史黄滔有记明曾异撰榜其楹曰古佛由来皆铁汉凡夫但说是金身（闽省通志）

黄道周

词臣无言责居无咎无誉之地需次待迁而巳迨石斋先生入翰苑与上虞同年倪文贞公俱自任天下之重崇正去邪尽忠补过引裾折槛九死不回先生诗所云亲从霹雳推车过又得滂沱自在春葢实录也及退而讲学于杭则大涤洞天于闽则蓬莱峡少长咸集遐迩具来监史主宾琴瑟钟磬庶几濓洛之遗风焉先生玑象之学词义深奥后生或昧其指归诗才亦未免蹖驳要其光焰不啻万丈也曲周路皓月过铜山吊先生诗云道徳公自重文章公自深若夫军旅事似非公所任用违其才此百世所惋惜者（静志居诗话）

漳州黄道周京师物繁苍蝇为最爰伸樊棘别成小言何来遽集此相扇尔繁徒赤豆分余鬼皂衣散短儒寒香驱不诫炙热合羣呼终日烦搔洗依呵祇路隅讵解四方语偏知有丑情愠于看琐琐逢彼动营营不复顾人面何须通姓名针头腥气在狗茍自昆兄称文白鸟氏守义玄驹家楚服尔何有英声卿自嘉寻膻从入幕选鼻坐髙衙拔剑无须怒幽阴蝎虎义（帝京景物畧）

黄石斋先生蔡夫人名润石字玉卿工书法与先生逼似康熈庚辰春得其楷书律诗一巻楷法稍杂分隶题云偶寄夏太守时山中闻警崇祯丙子秋八月蔡氏玉卿书于石养山中诗多崇祯中魔道语葢先生作也（居易录）

近见漳浦先生律诗多用比兴寓意深渺但其中使事多僻用意过晦气格不类盛唐反似李义山锦瑟一诗又未审得比兴之正否也以愚度之觉律体必兼比兴始深浑变化而自杜以外求之古人合者殊少（澹宁堂集）

黄石斋先生贻先中允公诗二章其一章云心可知无怨途穷未倒行阴晴随小鸟毒苦共苍生故事经开眼留人别点睛江河终日计岂有不澄清又一章云癯遯无清啸通途得雅舂旧冠谁合度扁带若为容蹙国看玄兔游师恣赤松惊心非一事旦晚又秋蛩（香草斋诗话）

陈鸿

侯官陈鸿字叔度家贫无人物色之能始石仓园在洪塘中有淼阁集诸同人为诗叔度有一山在水次终日有泉声句能始叹赏为之延誉因即以石仓为居停名其诗曰秋室篇取李长吉秋室之中无俗声也丙戌之变能始殉节叔度年七十二不能自存以贫病死无子不能葬戊子予入闽时客以其诗来予悲其蒿露谓客曰予任其葬子任其诗因助以金凂诸生徐存永董其事先是莆田布衣赵十五名璧亦工诗善作画所谓枯朩竹石类闽人珍之然性孤僻不多为人作惟山房寺壁则淋漓泼墨与叔度先后死亦不能葬存永因举十五之棺与叔度合墓于小西湖之侧予为书碑曰明诗人陈叔度赵十五合墓客刻叔度集予为之序板式精好传之南中莫不知闽有陈叔度矣十五不多为诗无传者（因树屋书影）

胡上琛

胡上琛字席公闽县人年十六袭荫都指挥使尝过易水赋懐古诗云一死酬知已丈夫非所难至今过易水遗恨悞燕丹明亡上琛与妾刘氏易服北向再拜作诗有孝既存宗忠惟尽职欲求死所于斯为得数语其妾亦题壁云严妆朝大士大士亦低眉死忠君得所殉节妾安辞上琛时年三十七妾甫二十并端坐饮药死（闽省通志）

徐尚卿

徐尚卿南平人万厯戊午举人崇祯间守剑州甫莅任献冦突至尚卿谋守御兵仅五十有奇贼渡河破昭化请援不至尚卿以盐库诸务分属领之而系印左肘曰此君命也存亡与共亲登陴督士民守御矢石俱尽城陷乃北面再拜曰臣力竭矣以血书襟带云孤城不可守仗节死君恩鼠窜岂无计殊羞衾影存自经于城楼上贼入戒勿毁其衣冠（闽省通志）

丁之贤

何梅选绥安两布衣集其一为丁之贤字徳峰崇祯中流冦起西北布衣挟策入都门客南司空邸第思欲献书阙下言兵事会司空罢官归秦中挟布衣与俱书不果上布衣至秦中则固请于司空厚为资装赍十日粮短衣匹马循贺兰山出长城访求古战阵营垒日与朔方豪杰画沙聚米酾酒横槊为捣贼巢之计谋甫合而李自成陷西安破潼关明社遂以亡布衣念家有老母脱身南下有王将军者建牙汀州闻布衣名招致幕下复稍稍资给之赠以一婢小字海蛮生一子未几王将军别调去布衣偕海蛮穷老无所聊赖僦屋城东桃花溪上客至樵苏不爨清谈而巳家贫不能具纸笔所为诗多草书厯日背上字漫漶不可识认没后邑令秋浦檀光熿为敛而葬之书其碑曰诗人丁布衣之墓之贤在秦中时曽刻诗百余首五言若林壑秋摧叶江乡夜聚航（夜泊仪真）平沙含月迥逺火杂星明（晓度沙苑）河流当晋曲山势出秦平（登潼闗城楼）七言若潼闗东抱成金陡灞水西来作御沟（西京懐古）皆清峭刻露余可诵者亦希（榕阴诗话）

朱国汉

朱国汉字为章晚号独星居士少孤事母以孝闻崇祯甲申变闻狂走登故越王台址北向号恸累日夜不休悉焚弃其素业托于贾人以自晦歴吴越涉荆豫往来燕赵齐鲁郊与僮仆佣侩共甘苦权子母所至遇古忠臣名贤祠庙墟墓掬石泉摘山花俯伏拜奠歌诗凭吊有骚人之遗意五言若烽火夷陵道氷霜息壤城（荆门道上）绿蒲畬客饮红叶女郎樵（新罗道中）锄芝沿鹿去拾橡伴狙归（田居秋兴）七言若无情漳水流何极垂死奸雄意可怜（铜雀台故址）烟霞灭没三山外江海苍茫一气中（金山晚眺）九秋鴈带斜阳雨一路鸦啼浊浪河（寓楼）皆极锻炼（榕阴诗话）

陈侍御

闽中陈侍御典南畿学政甚得士心正徳间以谏去国诸生皆作诗送之独朱良有诗最为传诵其诗云春风露冕出郊原落日停骖望国门抗疏要谈天下事谪官应过海南村汤汤江汉羇人泪纳纳乾坤圣主恩歴试古来名节士为言身屈道尤尊识者以为不下李师中送唐御史也（坚瓠集）

赵教谕

惠安欧知县与泉学赵教谕饮酒知县将教谕姓氏为聨云赵先生饮酒一走便消教谕亦将知县姓答云欧大尹征粮合区全欠（坚瓠集）

薛太守

福清薛生为予言乃祖刺吴淞一孝亷以文呈阅置之案上批其牍曰醋醋葢以其酸甚也是孝亷明年亦及第作诗寄之曰寄语淞江贤太守于今二醋已酸牙乃祖随投刻以去嗟夫齿歳升沈岂能意度尊前往日随地排场玉堂脆薄之嘲渴睡残灯之戏一时恶语结怨终身巳自古而然矣（仁恕堂笔记）

陈御史　王参政

延平府上九里黯淡滩有神庙极灵舟人到此作福此滩下水最险陈御史会试时过此诗云黯淡滩兮黯淡滩上时容易下时难吾侪本是龙门客见此波涛胆亦寒王参政诗云不去烧香献楮钱应知庙里有神仙人间莫作亏心事黯淡滩头醉倒眠（示我周行）

全闽诗话巻八


●钦定四库全书

全闽诗话巻九

兖州府知府郑方坤 撰

○国朝

周亮工

闽将乐归化人以三月为小清明八月为大清明展墓者或小废无敢大废者子庚寅仲秋过其地火焰山下壤皆正赤纸钱遍野如雪如霞作大清明曲孤坟亦识歳时更短竹齐挑八月籯赤壤青松雪色纸镛州独作大清明银瓶山下展新茔蛮榼纷将橡栗盛敢向春风偏认小长眠人亦畏秋声骷髅欲共铁犁争阅尽春秋鬼不盲莫叹云仍浑忘却旧坟强半小清明（闽小纪）

志称天下有十大名山建宁府渔梁山其一也然四方人与建宁人但称武夷即取道其间者亦但称霞岭俱不及渔梁余霞岭诗有渔梁北接大竿长之句闽人异之盖未之考也闽之以渔梁入诗者自予始（因树屋书影）

闽诸滩惟汀之清流九龙滩最号奇险予尝过之作口号云渴龙无数截中流一叶斜从石隙浮解缆戒人咸莫语齐编竹着裹船头雪花翻滚浪声■〈音共〉十八滩前九曲龙估客到来齐减载逆风驾起护波篷刑牲载酒拜龙头安济祠中筶乱求费尽土梢无限力过龙便自卖清流都将绊索换新椶曲曲防他八面风却笑长年坚似铁甘心膜拜土梢公（闽小纪）

朱竹初但求之楮颖间顷过剑津西山数顷琅玕丹如火齐乃知此君亦戏着绯为赋二诗云髙情直与晚枫邻傞舞安知醉有辰旧族传为绛县老孙枝近作赤城人潇湘泪尽终余血淇澳花繁不是春曽在龙门柯畔立支离更见爨中身乱擗桃花映客酡斜批鹤顶间青萝翻新竞比红儿曲截笛留吹赤帝歌酒酝宜城光未定冠裁薛县色全讹遥看岩下斓斒处或是秋声桕叶多（闽小纪）

崔嵸

崔嵸字殿生闽县人十三能诗自号西竺村童卒业陈征君仲醇从父征仲宦游吾杭刋有耕秋诗一巻古诗摹形长吉文深义浅近体尤纤微癄瘁有舆雨一絶云叶香乱打冷霏霏舆梦寻秋鴈影稀烟雨满溪行不了渡头扶伞一僧归又舟行云春到江声扫碧天渔船不系入孤烟开窓依旧山无雪水鸭呼寒宿栁边殊有画理寒食五言云晨钟全瘖雨春峦半养烟乃为渐近自然（榕阴诗话）

何其伟

何其伟字梧子号鼎石山人着涛国别集同年陈元登龙淮为叙有七絶云黄文森内人吴氏死烈乱中予妻为存其镜贻诗一首归之云尚有菱花不减辉新妆几度拭罗衣虽然无复嫦娥影不似他家破月归其伟又着春秋胡诤（榕阴诗话）

黎士弘

黎士弘字媿曾长汀人负岸异姿自为孤童即能读等身书嗜声诗又不好繁艳谐俗语少游宁化李元仲之门称入室弟子应试三山见曽弗人作兰与兰语诗为贽弗人大击节且语人曰黎生汉魏之苗裔也时新建徐世溥有文名与梅村司业书谓今海内人士惟长汀黎媿曾及汉阳李文孙两人已耳而周栎园方伯谓黎自可单行若比并汉阳恐疑哙伍其为名公大人所倾倒若此顺治甲午捷京闱屡试礼部不第需次授广信司理旋以裁缺补永新令举能其职歴官至甘山道移节宁夏适边将倡乱河西一带无固垒人心风鹤讹言日数起顾独以镇静处之督饷筹边治军书毎至达旦八年塞上劳苦功髙迨干羽舞阶肤功克奏诸公多以节钺相推而屡疏陈情卒遂初服以去一亩之宫弹琴赋诗萧然有以自乐几忘当日之赤羽白旗而以身为长城之寄也者昔臧文仲有言贤者急病而让夷若此者可不谓加于人一等欤著作甚富选家谓其古文清新俊逸未尝步武前人而动与古会诗格随年而变大抵刋落陈言清真朴老与周栎园汪舟次诸公后先竞爽异于以鞶悦为工者寅湖青草之奇灵洞翠华之秀吾于托素一集盖悠然而观其深矣（本朝诗钞小传）

黎士弘字媿曾长汀人少时赋兰与兰语诗投曾弗人弗人曰黎生汉魏之苗裔也着有托素斋集周栎园为之序推崇甚至栎园有闽茶曲媿曾作闽酒曲以配之云板桥官栁拂波流也勾春朝半月游数尽红衫分队队赍钱齐上谢公楼（唐张九龄诗谢公楼上好醇酒五百青蚨买一斗今楼在城南为士女观临之所）长枪江米接邻香冬至先教办压房灯子才光新月好传笺珍重唤人尝（汀俗于冬至日戸皆造酒而乡中有压房一种尤为珍重藏之经时待嘉宾而后发也）社前宿雨暗荆门接手东邻隔短垣直待韩婆风力软一巵阳鸟各寒温（长汀呼冷风为韩婆风乡人鬻炭者戸祀韩婆葢误以寒为韩也值歳暖则倒置韩婆水中谓能变寒风使其炭速售阳鸟酒名酿之隔歳至阳鸟啼时始饮者）新泉短水拍香浮十斛梨香载扁舟独让吴儿専价值编蒲泥印冒苏州（上杭酒之佳者曰短水犹缩水也载货郡中冒名三白然香气甘冽竟能乱真矣）闲分饮部酒如潮三合东坡满一蕉让却登坛银海子久安中戸注风消（汀人以薄酒为见风消）曽酌当垆细埔中髙帘短栁逆糟风近无人乞双头卖几戸朱牌挂半红（上酒为双头其次者名半红延邵汀三郡皆同称）谁为狡狯试丹砂却令红娘字酒家怪得女郎新解事随心乱揷两三花（酿家毎当酒熟时其色变如丹砂俗称红娘过缸酒谓有神仙到门则然家以为吉祥之兆竞揷花赏之榕阴诗话）茶山传为陆鸿渐旧居陆好茶故名茶山山侧有泉因遂目为第四泉是未尝考张又新煎茶记也然山因陆固足传泉性甘冽又自足传正不当以次第为髙下耳秋深无事与同官策骑相过谋构数椽存其遗迹学佛人徳如慨然任之予为额其楣曰独清书一聨于柱千年旧姓存前哲一掬寒泉付老僧意殊适也（托素斋文钞）

水仙汀地不产一二贾客自贑地携至汀人不识多以青蒜目之忆予初至张掖见民间歳首家各刳萝菔空中以代盆盎一一青葱可爱私念边西苦寒之地犹见水仙繁盛乃尔及就问乃蒜也里人固指水仙为蒜而余又误以蒜为水仙俱可为他日笑柄当严冬凄紧百卉俱腓独水仙一种标新领异结根水石之间离尘絶俗真不愧命名之义矣予向有句云士女行春多结伴仙人浪迹总浮家似上语长于下语在有意无意间而座客各以下语为胜要从比拟形似间论耳（托素斋文钞）

道士吴嵩隠自负相人之术偶见之于鄢在公太守座上论予骨法合应得仙即尚尔游戏人间亦当得一百二十二歳予为抚掌大笑故寿太守公长歌有曰山阴道士迹太奇许我年歳过期頥倘果一百更二十我时烂醉公扶携曽记五代间王相国溥父祚为周观察使富贵极所不知者寿一术者窥其隠为之执策布算曰怪哉公乃寿至一百四十歳惟一百二十歳上春夏间星辰参错畧防微恙余皆坦途也祚颦蹙见颜色顾令子弟笔记之曰某月日万勿令我噉生冷物事人生妄念痴肠真有如是者时幼子稚孙在侧手抚而笑语之曰尔曹慎毋忘乃翁一百二十二歳时也近暑甚于屋东厢改辟窓戸以纳凉气适道士来顾既退因拣佳纸序次其语聊一书之粘壁（托素斋文钞）

林古度

林茂之诗客来自何处为言南山头昨夜片时雨新添春涧流入白门云白门迢逓夕阳间千里闽天一日还依旧客情无别事逢人都问武夷山芳草云春风吹百卉草色遍相侵到处没马足有时惊客心逺连空汉上寒漾碧波浔独有明妃冢青青恨至今又孔雀庵云依然一茅宇宛在千竹林秦淮新涨云春雪消溪岸江潮上水门雪夜简胡彭举云今歳山城雪偏于昨夜深同为闭戸客故自絶相寻同喻宣仲鹫峰寺聴秋莺云物候迁移怆客魂啼莺何意恋山邨不因落叶林间满犹道啼春在寺门浔阳别曹汝载云扁舟客思共闲余分手那堪即到初明月中秋九江水愁人无暇作乡书又云树见楚色诗篇闻越吟黄鸟暂啼去清风时下来右皆与曹能始吴非熊唱和时作刻意六朝未染楚派者也（渔洋诗话）

戊申九月十六日偶过陈翰林子端所出手钞白云先生陈昻五言律二巻读之因忆辛丑壬寅间予在江南尝与林茂之先生游为言白云出处甚奇时林方携其万厯甲辰以后六十年所作属予论定予谓先生昔能传一陈白云吾独不能传先生乎因为披拣得百五六十首皆清新婉缛有六朝初唐之风施愚山过广陵读之惊曰世几不知此老少年面目矣子真茂之知巳也乙已予见之金陵时两目巳失明垂涕而别亡何遂卒今日读陈诗及锺退谷叙茂翁识陈始末感慨书之（池北偶谈）

诗人袁孟逸死无子夫妇寄棺于法水寺之旁上雨旁风暴露者十年林若抚草疏告哀莫有应者闽人林古度寓法水寺吊而悲之取一折扇画两棺贮败室中极荒凉惨淡之状而题诗其上曰两柩荒荒墙翣存雨淋日炙旁颓垣君平善卜自不料伯道无儿谁与言倘仗诗篇埋白骨犹凭风雨阅黄昏何时墓上真行殡千古山松共姓袁以扇授僧牧庵俾为募葬新安程月樵见而慨然出钱以庀窀穸乃得葬于袁氏祖山而古度题其碣（梅村集）

林翁茂之居金陵年八十余贫甚冬夜眠败絮中其诗有恰如孤鹤入芦花之句方尔止寄翁诗云积雪初晴鸟晒毛闲携幼女出林皋家人莫怪儿衣薄八十五翁犹缊袍及卒周栎园侍郎葬之钟山（池北偶谈）

林茂之夏无蚊帱愚山少参自湖西制纻帐贻之恐其贫不能守属予与仲调阮懐题诗其上俾无售者诗曰隆万诗人林茂之江闗垂老益支离从今睡穏芦花被孤鹤宁教白鸟欺茂之被裂夜寒曽有孤鹤入芦花之句故云（梅耦长集）

林茂之穷老金陵冬夜诗云老来贫困实堪嗟寒气偏归我一家无被夜眠牵破絮浑如孤鹤入芦花夏又无帷帐或遗之则举以易米予谓暑无幮病于寒无毡君能守之当为作计处士笑曰愿守之以虎客皆絶倒予在豫章为寄纻帐书絶句其上属同志者各题一幅不问知为林先生物即谓之墨守可也诗曰北窓髙卧岂知贫料理偏愁白髪人纻帐亲题林处士草堂长伴百年身（愚山全集）

余懐

余澹心莆田人居建康尝赋金陵懐古诗不减刘宾客谢公墩云髙卧东山四十年一堂丝竹败苻坚至今墩下潇潇雨犹唱当时奈何许孙楚酒楼云江南城西酒楼红无数杨栁迎春风孙楚去后李白醉千年不见紫髯公雨花台云雨花台上草青青落日犹衔朩末亭一线长江三里寺千年鹤唳九秋萤劳劳亭云蔓草离离朝送客骊驹愁唱新亭陌夜深苦竹啼鹧鸪空床独宿头皆白顺治辛丑属严子餐寄予广陵予答诗云千载秦淮水东流绕旧京江南戎马后愁絶庾兰成锺阜蒋侯祠青溪江令宅传得石城诗肠断芜城客（渔洋诗话）

李香身躯短小肤理玉色慧俊婉转调笑无双人名之为香扇坠予有诗赠之曰生小倾城是李香懐中婀娜袖中藏何缘十二巫峰女梦里偏来见楚王武塘魏子中为书于粉壁贵阳杨龙友写崇兰诡石于左偏时人称为三絶由是香之名盛于南曲四方才士争一识面以为荣（板桥杂记）

尹春字子春姿态不甚丽而举止风韵绰似大家性格温和谈词爽雅无抹脂障袖习气専工戏剧排场兼擅生旦予遇之迟暮之年延之至家演荆钗记扮王十朋至见娘祭江二出悲壮淋漓声泪俱迸一座尽倾老梨园自叹弗及余曰此许和子永新歌也谁为韦青将军者乎因赠之以诗曰红红记曲采春歌我亦闻歌唤奈何谁唱江南断肠句青衫白髪影婆娑春亦得诗而泣后不知其所终（板桥杂记）

青箱杂记云王安国诗好用酒楼常问子诗有几酒楼余因忆甲子奉命往祭南海大雪渡浔阳江后二十二年作诗赠郓城人樊裬云苦竹黄芦满目愁嘈嘈切切似江州茫茫九派多风雪忆泊浔阳旧酒楼不知安国见之以为何如也又陈仓有古卖酒楼东坡尝赋诗予丙子再以祭告入蜀过之题一絶句云昨向宜春下苑游曲江烟草似悲秋珠帘甲观俱黄土何必陈仓卖酒楼故友余澹心咏孙楚酒楼云江南城西酒楼红无数杨栁迎春风孙楚去后李白醉千年不见紫髯公予选入感旧集此亦二酒楼也（分甘余话）

十七八女郎歌杨栁岸晓风残月若在曲中则处处有之时时有之予作忆江南词云江南好景本无多只在晓风残月下思之祗益伤神见之不堪回首矣（板桥杂记）

明日有人招弟肩舆三十里往看栁铺湾梅花因思老爱青春贫爱酒寻花只当作生涯父执余澹心佳句今人能到乎弟眼白今人诗非过也兄自不觉耳不宣（潜邱札记）

西堂挽余曼翁絶句云生逢鼎革覩流离扺掌常谈南渡时赢得人呼鱼肚白夜台同看党人碑曼翁与杜于皇白仲调齐名号余杜白金陵市语有鱼肚白染名（艮斋诗注）

徐延寿

崇祯已夘存永侍尊甫兴公征君访予拂水存永方绮歳才藻丽逸予以孝穆期之后十余年存永偕陈开仲自闽过存坐绛云楼下摩挲沁雪石周视挿架古史旧文谈兴公与孟阳游迹余为诗曰髙人有福先归地野老无谋但诅天酒罢悲吟欷歔别去是歳绛云楼灾存永寓书相三日之哭又七年以尺朩集请序存永之诗富有日新至是而大就哭曹能始长篇述阳秋询琬琰富矣哉古良史也往存永谈闽诗深推其友许有介顷游南京见有介诗毎逢佳处爬搔狂呌喜存永为知言乃忾然命笔为其集叙乳山道士适来告曰存永所居偪塞戎马宛委江雨桑架礟车播迁困厄其诗当益工所就当不止此嗟夫读有介之诗知闽之才士与存永争能斗捷者后出而愈奇聴乳山之言即存永一人之诗所谓见新非故者屡迁而未见其止甚矣人才之难尽而斯人之文心灵气未可以终穷也（梅村集）

徐延寿字存永闽人徐兴公之子也家鳌峰藏书与曹能始谢在杭埒乱后并田园尽失之将移家湖南道广陵与予定交有过燕子矶作云冯夷吹浪啮山根云树千重暗白门故垒尚闻双燕语空江曽见六龙奔杨花暮雪行人路杜宇春风古帝魂扣枻中流频唤酒客情难遣是黄昏（渔洋诗话）

许友

楚人门巷潇湘色竟陵胡君信句野航人逺鴈声低侯官许有介句（渔洋诗话）

先生才兼三絶名盛一时渔洋山人最爱其诗尤当日诸名家所击节叹赏者不屑蹈袭前人正如俊鹘生驹未可施以鞲靮（静志居诗话）

黄元启　徐谦

芝城髙士徐谦与同郡学博黄元启为莫逆交徐举丈夫子三年当强仕忽先后夺去自伤家赤贫无力买妾悲悼之余几作削髪入山想矣黄时官汀州广文闻其变寻作书招之留署斋者月余至除日徐力求去黄买舟送之临发为治祖席酒半从容语徐曰君毋悲吾早为君地此来特屈君驾非徒以晤言解忧也遂入内携二女郎出皆殊色徐不知所谓愕曰此何为者此君家何人黄笑曰将欲为君家人耳赠妾古有行者吾何遽不古人若君雅善风鉴就中谁可任宗祧者请择一人相与枕藉乎舟中矣徐素长者逡巡力辞者久之黄正色言曰君茕茕终鲜兄弟今年逾四十似续之计可谓迫矣今日之举有万种伤心在勿徒作风流豪举观也徐口塞黄知其终不肯择乃阄书二妾名氏置瓶中设香几偕徐望空拜祝毕检其一即以鼓吹送至舟中筵席衾帐咸备谐花烛而还妾名绿嫣年二十云附黄遣妾古诗非不怜卿去义在爱所轻行行不须念我自全友情古人赠妾应有以蛾眉何用恋知已卿当此日重如山仗卿不在颜色美昔发故人书感叹复唏嘘掌珠连堕地渺渺独愁予中年此事难草草以卿归之愿卿好早甘同梦叶熊罴明年定有婴儿抱从今善事徐君子莫弄娇痴旧相似卿曽熟读小星诗我代风人亦如此又五言律二首商得心中事仗卿在此行不须疑薄幸岂复说多情一榻轻移去双蛾别画成南州春几许回首暮云平信步寻幽草无心到海棠自从花易手空抱月归房栁浪莺声切氷壶客思长只今髙烛下不许照红妆又徐谢赠妾七言四律十年三失掌中珠司马青衫泪几枯不自意君行古道竟能于我赠名姝如兰风味懐千载种玉心情及薄躯侠处五陵轻换马翩翩豪举总成麄一缕宗支百感忧此行端不为风流滩髙千尺鼋鼍怒雨积三旬草朩愁厚谊故人轻割爱浅情妮子漫言羞麒麟但乞天边种非用蛾眉款白头熊梦初生愿莫违春来小艇弄辉辉芳洲文鸟聨拳宿镜渚桃花对面飞橹自有声呼碧玉云如作态捧江妃故将托赠卿何恨倘得宁馨归不归小星诗缀二南篇风雅由来不偶然入戸梅花能避雨当庭樛朩解含烟声齐鼛鼔喧元日盘进屠苏送客年从此螽斯能蛰蛰隆恩髙并海之天（促膝斋类藁）

陈一策

陈一策字尔忱晋江人着有香雪斋七律清婉可诵夜宿山园云故人留宿在山园幽僻居然絶世喧万朩丛中烟绕径千峰缺处月窥轩鹳声聒耳能醒梦虎迹闗心早闭门见说梅花开逺寺明朝相约过前村访友云草堂新筑傍苔矶城郭风尘到此稀背闪夕阳双鸟没屐黏晴雪一僧归石桥水色虚揺槛板屋梅花乱扑扉今日似游人境外与君相对欲忘机（榕阴诗话）

刘芳荫

刘芳荫字震蕃莆田人过姚氏园云晨起日光薄看山负杖行落花松径满流水石桥平岚气凉侵阁江声晚度城翻嫌金谷丽此地最幽清（榕阴诗话）

黄锡衮

黄锡衮字素公闽县人咏秋风有落叶入寒多句（榕阴诗话）

先外祖处庵黄公

子月望夜梦同曹膺玉至一书馆清幽絶俗几砚精良帷间有一先生夷蹲榻上白晳清癯可望而不可即外一媪侍客待茶逺视帘外盆石蒙茸似予家豢鱼盌对壁题何石二字媪笑谓曹子曰非孝亷所题乎曹方沈吟帷间先生呼曰二君不可无诗意在咏石也二人各欣然执笔予曰山根云影罩潜鱼趺坐长宜水竹居眼里英雄全不识幽斋只伴古人书曹曰蒙笼望里见维摩璎珞垂肩手贝多我自何年题字去红尘障断眼生波帷中刚称善顿醒忆念二诗悟吾与膺玉似各有声世之故在其中谨录封此（和敬堂集）

陈伊斐尝有豢养之患予因闲谈偶举眉公笔记云百折山中道士常槛虎初饿之后稍给饭及菜终不与肉久而雄心都尽遂卖与人守门大者千五百钱小者千钱率为定值初至犹骇牛马后则见驹犊而惊避矣此事有无不可知然其理则甚耐思因为口占一絶云久惯丰林不治生饥来悞傍槛边行莫言平昔欺羣鹿菜饭多时见犊惊嗟夫虎而至于咬菜根岂非不治生之过哉（东窓书事）

处庵忘情圭组益肆力于文章凡夫金版玉匮瑶毡怪牒莫不穷其要眇故搦札含毫郁风霞之情而备雅颂之体其文出经入史在龙门扶风之间诗则五言古本于汉魏七言古近体本于盛唐渟濚含蓄丽而有则葢确知诗之源流利病而不为辁才讽说之所易遂能去其症结归于雝喈尝游齐鲁吴越之邦所至人争倾慕莫不结缟纻之欢曽寓虎丘僧舎曹秋岳侍郎纪伯紫处士过访皆有诗曹云怪底衰年多快遇沧波剰有濯缨人纪云苍凉白石无尘迹不问千人问一人其为名流见推如此（道山亭集）

髙兆

丁夘客福州饮方氏水亭时大雨即席分韵牌限七律诗予前四云别院樽前水榭通双鳬唼藻近帘栊筵前忽见惊涛白树杪争翻洗露红适同席者郑几庭先辈髙固斋在坐间并读余所为曼殊别志甚感固斋因吟云丰台人在翻新句小调应名洗露红遂作洗露红词吊之几庭复取洗露红三字作酒政以三六翻底成牌者饮亦一佳话（西河诗话）

少陵五古如塞芦子留花门及在鳯翔送四判官等作灼形势切事情说者谓以韵语为奏议成一家之言后之人无能为役是固然矣予从荔乡郑君处得见其乡前辈髙固斋荷兰使舶歌纪述详明见微知着直可作一篇筹边策读卓然与杜老代兴无疑也诗云乙巳冬十月铃阁日清秘抚军坐筹边颇及荷兰事幕下盛才贤共请窥其使连骑出城隅江声来漰濞横流蔽大舶望之若山坠千重列楼橹五色飘幡帜飞庐环朩偶（舶上周遭刻朩偶如人以疑逺）层槛含火器（大佛郎机百位含伏槛中）画革既弥缝（外裹牛革）丹漆还涂■〈土既〉（每月涂伽马漆一周故坚固）叩舷同坚城连鏁足驰骑伫立望崇髙真非东南利某也亦宾客缒藤许登跂番儿候雀室探首如鬼魅（上下以藤结梯雀室舶中候望之窦番儿见客缘梯从窦探首以手援引）摄衣升及半火攻炫长技烟雾横腰合雷电交足至（客登舶施放诸炮为敬）译使前致辞此其事大义其上容千人方车矧并辔其人各垂手周行若沈思（舶上人无事则负手闲行竟日千周不息不测其故）中央匮指南枢纽浮天地（舶中央以匮闭大罗经为行舟指南之主最郑重）铁轴夹其间凌云百丈植七帆恒并张八风无定吹（帆以布凡七张之受八面之风）沓施如网罗坐卧引猿臂（帆繂交结如网舶人暇升繂坐卧其中逺望之如猿猱）下观空洞底委积于焉寄（舶下数层深数丈）悬釜炽饮食（舶第二层以四铁索悬大釜作食）载土滋种莳（舶面有土种蔬）但可叹博厚安能测逺邃舶师亦国臣逢迎慰临莅坐我卧榻旁■〈毛瞿〉毺足明媚雕棂障玻璃（舶尽处牕皆玻瓈）悬桁垂卥觯（饮器皆以桁悬惧舟行倾仄）发笥云葡萄洗盏注翡翠髙泻成贯珠传饮劝沾醉（国俗行酒以倾泻杯中成珠为礼）银盘荐瓜蔬风味颇浸渍（瓜蔬味酸脆碧色可餐）岂欲倾其酿因之穷审视明明簮笔边（朩为笔如冠簮而纽）半巻有文字绘事江海迹水道何太备岛屿分微茫山川入详委（是日于其贮笔处得一巻长丈许绘画山水各有番字如蚁分识其下考之皆五虎门内外沿海地图及水深浅处诘问译人以识水停舶为对时使者相视旁皇）观图见包藏宁惟一骄恣上马大桥头目送増忧惴呜呼通王贡讵可忘觊伺周防勿逡巡公其戒将吏扬去势巳形礼义不足饵（销夏录）

黄虞稷

龙眠方复斋先生为江南望族行七予年二十复斋巳六十九矣方氏诸名宿往来水绘园最久故复斋谈冒氏掌故尤详所言同人赠答诗文多有本集他书所不载者辟疆有姬人董白字小宛金陵人善书画兼通诗史早卒辟疆作影梅庵忆语悼之一时名士吴园次以下无不赋诗以赠温陵黄俞邰虞稷二絶更佳冒见之哀感流涕其诗曰珊瑚枕薄透嫣红桂冷霜清夜色空自是愁人多不寐不闗天末有哀鸿半床明月残书伴一室昏灯雾阁缄最是夜深凄絶处薄寒吹动茜红衫（莲坡诗话）

毛西河答赠黄俞邰诗二首云黄金髙筑不曽逢敢道才髙气似龙客路经年乗下泽官斋卧日到髙舂王通家有三珠树和峤身如千丈松何幸台城重会合秋宵一聴景阳钟虚传往日赋明河十载长淮未放舸秋尽论诗逢沈约年来讲易共田何龙江过雨低红蓼牛首看云扪绿萝建业重逢愁思逺敢言对酒不当歌按原诗云丽藻清词邺下逢西河才子气如龙频年变姓尝为客是处移家欲赁舂又云明河咏罢添愁思故有赋明河及气似龙句明河篇即淮阴所赋者一时传诵人口见七古巻（西河诗注）

马瑶草士英贵阳人罢鳯督时侨寓白门肆力为画学董北苑而能变以已意王贻上云蔡京书与苏黄抗行瑶草胸中乃亦有丘壑黄俞邰题一絶半闲亭上草离离尚有遗踪寄墨池犹胜当年林甫辈弄麞贻笑误书时贻上又题云秦淮往事已如斯断素流传自阿淮比似南朝诸狎客何如江令擘笺时瑶草为后人邪揄如此（读画录）

丁炜

闽诗派自林子羽髙廷礼后三百年间前惟郑继之后惟曹能始能自见本色耳丁鴈水炜亦林派之铮铮者其五言佳句颇多如青山秋后梦黄叶雨中诗莺啼残梦后花发独吟时花桞看憔悴江山待祓除皆可吟讽丁晋江人歴官湖广按察使（渔洋诗话）

虔南花鸟比中土絶异红白梅常与桂花齐开可谱入风土歳时诸记丁观察鴈水持节双江于使院傍隙地构甓园杂植名卉新城王司成祭告南海道出双江题甓园诗云初来甓园里早爱甓园诗夜雨前山过青苔使院滋故人倾夘酒名卉发辛夷物候炎方异春风生桂枝鴈水有自赋莺啼序纪事词云闲来署东屐履见芭蕉覆地锁颓墙破屋三间榱桷空存而巳凄然念前人退食荒凉苃舎今如此急鸠佣垂槖命仆购材于市壬戌之秋八月既朢乃经营爰始厥工肇先自轩房塈茨丹垩毋侈遍中庭名葩杂植是棠桂梅桃称最爱霜枝虬舞螭翻鸾停鹄峙层轩当北别甃疎垣使园通花气更别向黄柑林下结成亭子绕以阑干荫将樱李径铺锦石篱牵芳荔墙阴修竹揺寒翠看深宵月色凉如水龟鱼藻影何殊濯魄氷壶此境疑非人世檐楹既具燕雀还来乐在其中矣且消受素屏清几赢得身闲客至传觞梦回观史四美或并六宜粗备弹琴灌圃皆吾事较陶公运甓差堪比兹园非敢为家但欲流行聊随坎止此词一出好事者争相钞写遂与坡公八境台并传（词苑丛谈）

古平原村店中姑苏女子题壁鹧鸪天一阕有收拾菱花把剑弹之句庚申春暮丁观察之任虔南和词云瓜字初分碧玉年花枝憔悴一春前陌头尘涴文鸳锦栁外风欺堕马鬟邮壁上墨光悬柔肠百叠念乡闗才人厮养千秋恨筝柱调来拭泪弹掩抑低徊颇有白香山商妇琵琶之感（词苑丛谈）

郑■〈火鼎〉新

郑■〈火鼎〉新字鞠思闽县人闲居云闲居何所适开巻有深情水性原宜澹花心故喜晴旷观云入定幽梦草初生忽聴帘前鸟声声解不平（榕阴诗话）

李赞元

李赞元字巨侯龙溪人春日象山山庄云羣峯当户牖积翠落庭阴不入此中路安知物外心石桥通涧细烟火旁山深为语武陵叟桃源尚可寻（榕阴诗话）

吴第

吴第字曰庸晋江人竟陵署中以诗代家书寄弟曰不久成归耳聊先报数行真看衰相见肯为热官忙酒可留新醅花须蓄晚香西园松竹下早设竹方床（尺牍新钞）

林尧英

莆田林尧英官户部主事名列长安十子中已未以鸿词征五七古抜奇于韩全集外间罕觏有七八篇附见宋尚书西陂类稿田侍郎古欢堂集和田纶霞移居诗云晓碾霜屑推莾车先生借地今何家街西缭垣乍墁垩邻人稍聚如麕麚又闻寒荣好慈竹两行疎栁同排衙窓壁氷油裹藤角劲风错迕回帷斜指麾局室设麑几别置土篑藏松花香缄彩攀足铅椠秦皮墨迹青于鸦官阁有时召诗客斫鲜击鼓周掺挝投我佳吟发逸响五十絙瑟搊灵娲又田郎改筑悬栎车索绹葺菼同山家南荣两厢立短栅萍可饲鹤莎饲麚借问何以得幽旷水朝无事休朝衙西望香山隔墙角千尖万尖云袂斜遂摹清景寄寒竹破眼艳艳丛节花君才十倍颇惊众坐飞虎仆挥青鸦我如江鼓久喑哑手无蜀朩宁堪挝读君新诗炼山骨直穷天巧追皇娲通惠河秋汛图歌云田子尔能歕吐趵突之飞流骨格萧爽谁与俦水关甃石缚亭子颇似张融岸上舟昨日戎戎山雨来登髙辜负冥鸿秋晨朝风色霁更好折简报我东河游红螺为葢沙棠楫紫英黄丛置两头此地涆濑数尺许老蛟亦或潜深湫须臾上客驱■〈马蒙〉出银匼锦帕纷相纠舆台趋走即挥汗榜人牵挽惊哀喉五闸迸开詄荡荡柂底下泻如圆鸥世间乐事那有此观者摩肩提新篘两岸老树霜拳打鸟飞不救落枫稠平头行觞酒将半河干容裔扬棹讴贺老琵琶李謩笛鵁鶄翡翠声啁啾各言乐极不可又闪忽侧枕樯乌收忆尔昔刺湖心艇莼丝巻叶凝脂柔对兹六桥渺在眼宗炳动操良悠悠西吴郁生亦好手鼠须貌得壑与丘图成痛饮卧其下众岫倒侵林塘幽读双江唱和集作云屋背神鹊喧晴朝石根老柏垂劲条望子晨星久落落忽喜税鞅尘声消左停鞭弭右鞬属有若迸水回赤蛟竹寮炯炯好围坐（时牧仲同阮亭实庵漪亭峨嵋蛟门方山集余寓斋）自言清兴穷游遨虔州二月春如海杂花结幛篁抽苞更蹑郁孤台眺听崩云千丈迎飞潮砰訇雷鼓日奔吼崆峒天竺疑动揺城南官阁静无事不辞佳客频招邀共剪溪藤命虎仆江风吹字成青瑶顾我经游已十载螺亭入梦真湫漻把君此巻转自失恨无杰句留山椒投以小诗当杜举径须痛饮诃陵醪送田子纶郎中归省云霜信折绵江有蒹筠床唧唧虹孙纤司水大夫贤且亷桴栋之材楩与柟上言臣雯忝郎潜匏豕枲桑波俱沾歳在丁巳丹地瞻青蚨砚洼麟角拈移司邦计权度兼念彼杼柚空穷檐天子申令光炎炎曹职甫拜非久淹敢曰懐归耽退恬小臣有母旬又添倚门而望蓍荚占曷月曷日将釜鬵千言疏入感涕涟舞彩归宁复何嫌崇文门外出宿佥紫螯菊酒聊厌厌子实攻我心曲痁比飞毛羽如鹣鹣赤豹罽裘袪可掺贻子五色氷蚕缣旋奉板舆资帷幨白鱼锦羹和吴盐堂下屡舞揺初暹神房岳顶明勾钤人道约纯天益谦方今土朩罢无惔东南鼯麕犹未殱母也宁只良辰詹水衡早待纾闾阎（榕阴诗话）

林麟焻

康熈甲子莆田林舎人玉巗使琉球归有竹枝词一巻出以示予为录数篇用志一时文物之盛云手持龙节渡沧溟忠信应邀护百灵清比胡威臣所切观风先到却金亭徐福当年采药余传闻岛上子孙居每逢卉服兰阇问欲乞嬴秦未火书日斜沙市趁虚多村妇青筐藉绿莎莫惜筹花无酒盏人归买得小红螺匹练明河牛斗横冬冬衙鼓欲三更思乡坐拥黄紬被静聴盘窓蜥蝪声三十六峰瀛海环怒潮日夜响潺湲楼西一抹青林里露出烟萝马齿山射猎山头望海云割鲜桐酒醉斜曛纸钱挂道松楸老知是欢斯部落坟心斋生白室能虚棐几焚香把道书读罢凭阑笑幽独藤墙西角对棕榈庙门斜映虹桥路海鸟髙巢古柏枝自是岛夷知向学三间瓦屋祀宣尼王居山第兔园开松枥椶花倚石栽多少从官思授简不知若个是邹枚奉神门内列鹓行众里佥名达大荒万里车书归一统乗槎不见海波扬閟宫甍桷压山原将享今看几叶孙二十七王禋祀在厘圭锡卣见深恩译章曽记莋都夷盘朩白狼归汉时何似岛王知旧典工歌三拜鹿鸣诗宗臣清俊好儿郎学画宫眉十样妆翘袖招要小垂手簪花砑帽舞山香望仙楼阁倚崔嵬日看银山十二回笙鹤彩云飞咫尺不教弱水隔蓬莱纎腰马上侧乗骑草圏银钗折栁枝连臂哀歌上灵曲月明齐赛女君祠久稽异域歳将徂自笑流连似贾胡三老亦知归意速时时风色相桐乌林康熈庚戌进士与林同使者为汪检讨舟次别撰中山沿革志若干巻进呈御览二君皆予门人也（池北偶谈）

门人林石来麟焻莆田人康熈庚戌进士自礼部郎中督学贵州其玉岩诗集予为序之闽旧无牡丹惟墖山独有数本石来题诗云催放鼠姑花信风锦茵银烛照鞓红何当澹月慈恩寺传徧新词到六宫品题国色总寻常姚魏争夸压众芳不是宣和翻旧谱何人解赏女真黄（渔洋诗话）

孙墢字艾庵浙人为福宁总兵官吴万福客闽逆叛于福州以书招诸大帅墢力劝吴公斩其使絶之发兵拒守而贼兵奄至吴公死之墢从死林舎人石来有诗吊之云誓师幕府劝移兵青史应传慷慨名死节千秋比袁粲肯教人笑禇渊生（池北偶谈）

琉球天王寺有僧号瘦梅道人赋七夕诗云陶公帘外赤龙下汉武殿前青鸟来又万松院僧不羁有诗云黄叶落三径白云归数峰予门人汪翰林舟次林舎人石来康熈癸亥奉使其国见之石来有诗云瘦梅道者人不识梵夹吟题耸两肩赋得赤龙青鸟句樊南甲乙可同传浮屠亦有不羁人祗树萧萧絶世尘唐体诗中风格好白云黄叶斗清新（池北偶谈）

庄振徽

庄振徽字世慎福清人登朩末亭云最喜凌虚势风髙爽气清秋光千里尽云影乱峯生朩落舒寒色亭空纳逺声呼朋相坐笑无限碧江情（榕阴诗话）

魏宪

魏宪字惟度福清人撰海内百家诗选同友宿白云洞云白云留一宿同聴海潮音渔火空江乱钟声隔院沈烟光浮半榻夜气结层阴忽唳松间鹤能清梦里心（榕阴诗话）

周婴

周婴字方叔莆田人撰巵林十巻援据该博偶记其数条可资诗话者如石尤风引元相诗罔象睢盱频逞怪石尤翻动忽成灾义山古意诗去梦随川后来风竚石邮以石邮对川后葢奇相飞亷之属又古咄唶歌枣适今日赐谁当仰视之引方言云赐尽也潘岳西征赋若循环之无赐维摩诘经如来钵饭悉饱众会犹故不赐太平广记引启颜录山东人谓尽为赐是也又光明经食巳饱足饭不消瀃瀃与赐同予按集韵儩尽也见释典瀃泄水门南史有石瀃杼山诗应思石瀃访春泉石瀃清心胸不云尽义又杨用修曰唐人云君苗无姓宛委余编曰君苗姓应玚之从弟见文选注非也按陆云与兄平原书云前作登台赋极未能成而崔君苗作之又云君苗作愁霖赋极佳见兄文辄云欲烧笔砚曹志苗之妇公其妇与儿皆能作文顷借其释询二十七巻当百余纸写之则君苗清河族也休琏与二陆相距且百年其从弟安得尚存复修少年铅椠事耶又髙似孙纬畧金楼子云刘子玄为水仙花赋时人谓不减洛神予固不敢望知几云云按金楼子梁元帝也刘子玄知几也知几在证圣中作史通二十巻后以名类玄宗改名子玄在元帝后百余年矣御览引金楼子云刘休玄为水仙赋云云是南宋南平王铄也水仙乃水上神女陶弘景亦有赋髙氏以休玄为子玄以水仙为花名岂不谬欤此类数十条皆足解颐胡元瑞陈晦伯作正杨笔丛等书以驳用修方叔作广陈谂胡尤为杨氏功臣予按以休玄为子玄正如书家以刘徳升为景升也（池北偶谈）

北齐房君豹有山池在歴城参军尹孝逸将还邺词人饯宿于此自为诗曰风沦歴城水月倚华山树时人以比谢氏此自北齐诗诗薮误作中唐且讹华山为华阳方叔正之是矣至云猿啼洞庭树人在朩兰舟句格近六朝而方叔疵之谓是晚唐面目则谬甚吴郡皇甫少玄百泉兄弟论诗以此二语为五言极则艺苑流传焉可诬也（池北偶谈）

诸国枢

诸邦协字克一绥安人康熈壬子孝亷耿逆变闻挈家人十四口窜迹邑西乡石窠砦砦去城六十里丙辰冬王师下延平贼弟耿二率溃卒万余人由间道适江右抵石窠砦下索牛酒为犒砦中人不与且骂之贼怒攻砦火礟并举砦焚无一人免者克一阖门烬焉族人顺昌司训国枢哭以诗云三年抗节万山行密箐深林母子并谁遣多生逢浩刼直教一死重科名阖门眦决朝探碛枯骨飞灰夜请兵青草年年寒食路招魂惟有杜鹃声国枢字在紫有青山别墅藏稿五言有草荒萧寺路人倚夕阳楼七言有天空晴送羣峯翠野旷寒生落叶愁句（榕阴诗话）

李光地

安溪相国诗不多作深得晋魏之遗戊辰正月疏请侍养游成云洞用朱子登芦峯韵云溪深樵路微峰回面势尽涉乱渡杂沓探崖穷攀引邨火蔽烟树居然成异畛寒筱钓沙黄奇石剥山磷霁色限霜飙清声絶虫黾昔我营兹村髙天风雪紧修途节又弭直径步方窘白日照归鸟和风罢征隼况是日边书取次浮名泯有愿劚金芝无心聨玉笋一诺在山灵乃肯为微允八风正鸣条四节时在蠢冠童真五六日暮命归轸（榕阴诗话）

某近选诗必篇中有缘故方存不然虽做得好无闗于人读了亦酝酿不出甚好意思来如此选择自汉至宋不过三百余首但观论语中兴观羣怨及无以立専对四方达于政事正墙面而立等语可见圣人删诗都是要有实济杜诗细加选择尚存五十余首李诗却是一种仙气都无收煞絶无吉凶与民同患一叚意思工部见元结两首诗就那样倾倒送朋友之官皆拳拳以忠君爱国为嘱忠告善道非太白可比（榕村语录）

选诗自应从苏李起而以苏冠即其诗亦当冠首骨肉缘枝叶结交亦有因二句便足蔽诗之义言骨肉固同根共命即结交之友亦非无因天下大矣何独这几人该做朋友盖或意气相投或徳业相劝即唐虞之五臣周之十乱孔子之七十二弟子皆是有因者也首句可该父子兄弟夫妇次句可该君臣朋友意味深厚（榕村语录）

陶渊明诗有杜韩不能到处其语气似未说明义藴实巳包涵在内如羲农去我久一首识见超出寻常自秦汉来黄老盛行都说圣贤以礼乐诗书教得人奸伪丛生此诗却说汲汲鲁中叟弥缝使其淳黄老之说如言人元气本足却被后来饮食药饵戕贼生命不知阴阳之气自初而盛而老知识开后人事错杂嗜欲纷起亦理势之自然所以用饮食药饵者正欲保固其先天元气也鳯鸟虽不至到底礼乐一新自仲尼没而微言絶七十子亡而大义乖老庄之学果兆焚坑之祸不知诗书所以明民非愚民也何罪而至此汉之伏生孔安国辈敦勤辛苦存此六籍如何至今又不以此为事终日驰驱于名利之场不见有问津于此者下遂一笔溜到饮酒上去谓我若不快饮尤而效之岂不负此儒巾乎其溜到酒者彼何等时元亮尚敢讲学立教目标榜耶但恨多谬误君当恕酒人又谦得有意思谓吾之行事谬误于诗书礼乐者曲蘖之托而昏冥之逃非得已也谢灵运鲍明逺之徒稍见才华无一免者可以观矣（榕村语録）

老杜诗说治民用兵都有几句好说话老马夜知道苍鹰饥着人便是用兵要语知道形势经过战场者所谓老马选将之法也至于卒伍不过饮食劳苦体恤颁给他便为用如鹰饥则就食饱则扬去此使卒之要也顾宁人说经书后有几部书可以治天下前汉书其一杜诗其一也（榕村语録）

文物多师古朝廷半老儒直辞宁戮辱贤路不崎岖极有意味如风尘三尺剑社稷一戎衣何尝不好然汉髙祖岂不如此至此四句却是贞观致治之根道得出太宗擅长处当时承宇文之后文物独盛而十八学士之属半于朝廷然不聴其言虽多奚为若后进无人亦非长治之道诗家谁见到此然使入宋人口中便直而浅薄其妙在朴而雅朝廷半老儒似不成语却造句甚古有断华反朴之意（榕村语录）

韩诗温柔敦厚纒绵悱恻不如工部然如所云春秋书王法不诛其人身则工部有不及者盖春秋立义之最大处惧乱贼者惧后世之乱贼也若本人之身已为乱贼尚何畏于死后之诛此等实说着深微千古不刋（榕村语录）

李光坡

李光坡茂夫安溪相国介弟隠居不仕潜心经学着三礼述注贯串明豁采摭精确可为汉儒功臣二戴诤友也且长于诗云诗如白沙定山家塾既集用昌黎符读书城南韵云今日家塾立诸子念权舆先人勤何为望世有诗书谋道及谋食均要在心虚虚心且立志圣贤同此初低首腐烂义所滋皆萧闾试思宇宙间顶立何不如聪明在生质理道在茧鱼从头读到尾究竟莫密疎看来又认去意味得疎渠自然涉笔好粪壤让孤猪疾急不可恃金乌与玉蜍冬宁墐向户夏岂恤蚊蛆但有无事顷趂程莫懐居争此阴阳候安不超诣欤跂立与跨行不如分寸储日计虽不足歳计自有余一张时一弛亦莫禁切且不见南阳公长啸于挥锄不见闗中贤闲居喜闻驴此诚得道趣余外勿菑畬达观屈伸际造物有乗除何人揣摩成而不曳朝裾谁附青云士而不盛声誉沈船破釜济弃死霸赵墟莫言时与命通塞自巻舒欲致明水火先齐燧共诸祖徳方煦茂善刀待踌躇（榕阴诗话）

彭鹏

足下以非常之人膺非常之遇粤西巳被深仁粤东又入大造一时岳牧四君子以莆田为首称良可健羡前奉赠拙句云孤踪巳致层霄上羣望方殷末路中窃自比于他山及读尊札有句桂性歳増惟老辣葵心晨发即朝阳媿我饶舌矣（西陂文畧）

毛鸣岐

南中有相思子即红豆一苞两实古诗所谓红豆最相思是也若建宁相思鸟则雌雄二小鸟朱唇緅羽间以彩翠碎语唧唧同笯而居假开樊放其一初亦忻然扬去既即复来稍或键闭则啄键求入万不爽一旧传放雄而留雌则然若放雌则否因竞云女之无良与男之蚩蚩小物可验及闽中林伟亲买二鸟验其然否则雄雌并然然后知从前之言皆轻薄无赖厚诬闺中非实录也家明府文山有相思鸟诗四章其一云顷刻离还合无分雄与雌散抛红豆子何处不相思此真能解嘲者顷刻无分对仗甚巧何处一作若个亦佳（西河诗话）

傅从龙

傅从龙闽良家子幼随仁和县令张玉甲张延赵骊渊于幕傅方十龄为伴读学诗能画张去任赵乞得之依倚贫约无嫌怨康熈已酉赵登贤书北上路至徳州赵病垂危傅泥首岳神挝鼓请代时庙方演剧聚千万人皆为泣下既而赵病渐巳傅不三日而殁赵痛甚携其柩附粮艘归题曰义旅傅从龙墓不敢以仆从视也傅有诗云岸低因水阔山小带云平颇有致惜遗集不传（旷园杂志）

施世纶

晋江施世纶南堂先生歴官漕督清名著天下南堂诗钞二十巻如璞玉辉春蠙珠浴月琅然可诵尤工五言诗中有爱山移舫对隔水问花多岸火潜鱼跃沙更宿鸟飞看云生磵户聴雨过经楼孤城侵海角铜柱出天涯飞花悬隙网行雀上空阶风尘虽近市心迹喜多闲海气连吴越秋声入鼓鼙水气凉疑雨松声泻似涛等警句拟之姚少监郑都官当不媿也子廷龙官礼部郎中余僚壻也曽举南堂全集见赠（莲坡诗话）

张逺

张逺字超然侯官人少孤从母氏受章句辄了了稍长遂贯串经书大义下笔有奇气时海氛未靖军需旁午诸长吏率以箕敛为事戸有逋亡则瓜蔓及亲党先生以孱弱孤童猝罹此阨乃急装作亡命计吴楚百粤萍踪无定处中遭逆藩煽乱道路梗塞葢音书不达者数年比事平返里母夫人巳弃世先生亦遂含酸茹痛穷人无归琴剑飘然不复作枌榆想矣既慕琴川虞山之胜从卜宅焉居久之乃以上舎生领已夘科乡荐第一晚得滇之禄丰令卒于官方先生之跳身出闗也身不名一钱顾独挈数书簏以去鸡声茒店雪浪风颿千里间闗未尝辍铅椠弗事偶道出西江题诗滕王阁上适曹秋岳侍郎持节过此大加激赏亟招入芙蓉幕所至为延誉一日而诗名满长安渔洋绵津二公尤深器重皆引之为入室弟子扬雄更有河东赋惟待吹嘘送上天岩穴之士所由愿附青云而声施后世也（静志居诗话）

张逺字超然闽县人领康熈已夘乡荐第一游京师与竹垞初白诸人唱和甚富有集梓行初尝挟策游四方未有所遇登滕王阁题诗云髙阁登临此大观四山对面压龙盘岂无词赋惊阎帅巳把文章让子安人世百年风浩浩长江千古水漫漫南州髙士今谁是有客斜阳独倚阑一达官嗟赏为之延誉诗名遂振其咏松涛有月明何处雨风定数声钟亦佳句也（榕阴诗话）

刘坊

五月晦日蛟川斋中得鳌石寄诗代柬止记丙戌春季歳月不及其所寄之地忆癸酉因先君子被难之京师遇鳌石于季野叔祖寓舎与之谈如故交者每索予沽火酒饮醉狂呌曰吾可以不娶哉吾先人死于忠其为若敖氏之鬼耶后数年以弹射巨公诗文忌才者乗机煽祸叔祖暨授一叔父谋之姜西溟先生密令南还适陈莘学知漳浦去鳌石上杭家不逺持予书往谒陈竭蹷赠以娶资比辛巳再被难从西安归东行至华阴忽有呼万万万而西者回顾则鳌石也下马道近状依然未娶叩其所赠曰予与之人矣葢其为人不通世故亦不知物力之艰难视所为诗天下莫已若天下固鲜有若者夫与予交八九年猝遇焉则忘其字见人之急倾囊与之竟忘其身之未娶即今隔絶五六年不寄书而寄诗又不及身在何所其天机可知已嗟乎鳌石世之欲杀之者多矣别来所阅之人所歴之地更不知其几大抵率性而行不复遇有漳浦君者诗曰我为鬼揄频踯躅葢为此耶独是鳌石廿年阅歴不为不久乃云近日金台多士聚可能复作帝京游是不但不通世故且不知予予能为金台中人物鳌石又何贵有予又何敢交于予而忆之千里万里之外意者念吾亲忧患余生无以为养劝予贬损其节而为之耶而吾亲亡矣隠几涕泣者久之答诗成复不知将寄何所（氷雪集）

林信

前百年而居是坊后百年而官是郎逮百年而卜是藏鳯兮鳯兮吾与汝相将鹿原叟铭鳯砚林氏世居郡城鳯池坊而先茔聚葬城北五鳯山鹿原先生官鳯凰池者十一年鳯兮鳯兮未鸣国家之盛几疑徳衰矣予为转一语曰池上于今有鳯毛也田生甸书佳句曽标政事堂我来何处乞青囊眼中人与懐中璧如对先生眉髪光句山陈兆仑题（砚史）

依吾身者将及纪从吾游者万余里相予书者亿万字是宜策勲酬吾子乙未四月之朔鹿原铭于警露轩按铭者名也铭器以自警也商盘周鼎为铭本义周宁王巾剑诸制乃后人伪作春秋卫大夫礼至灭邢自纪其功与孔悝谗鼎又创为铭勲之体班孟之勒燕然张孟阳之摩剑阁由此其选也故知铭辞有体合作为难后世雕锼撰刻皆失本意读鹿原舅氏此制精深古奥藴藉风流于铭体尤宛合古文老手非余子所敢望应推压巻乾隆已未重阳日甥道承重观并题（砚史）

余甸

蜀宫瓦铜绿色尤可爱白者石灰浆受日月雨露之精华寳色射人三百余年旧物也甲午秋入试院与江津令余甸田生行断垣中得此田生诗絶代繁华地深秋细雨天宫门余片瓦不忍忆当年隶书刻之亦可作砚但出自沙土耳有以翰林院编修视学蜀中者诸生金尽饰此相饷诡云不知何代所遗编修公以少见而受之厥后恚甚分投同官闵佩云（边州闻见录）

直方温栗能容受此款此制得未有端溪一片青花云飞来燕市落吾手壬寅孟冬月几朢客京城见此研于小市以二百四十钱购归口占题识（砚史）

他山半亩佃秋烟琢得方形井地连自笑不曽持一砚留将片石当公田余视端州八阅月未尝得一砚其冬端之人伐东西岩羣采取焉因馈片石予制井田砚并系以诗记于其上莘田任霞光片片罩轻烟崖别东西短剑连自是天公怜傲吏砚材假手遗莘田田生次韵（砚史）

许均

端溪璞玉夜珠色探向骊龙颔下得吴趋孀女女娲手炼石如泥工翦刻蚌形琢出月初圆秋水澄江练一幅案傍亦有玉蟾蜍对此垂涎敢吞蚀镂肝刻肾玉川子笺奏天公枉费墨何如研露写乌丝翠袖佳人勤拂拭壬寅九月九日雪邨居士题余与雪邨同馆阁者三年每敝车羸马聨辔看天坛牡丹丰台芍药月夕花朝无胜不与内子廖则来斋舅氏女也诗翰绘事色色精工魏国赵管未多让也雍正丙午腊月大雪予过访雪邨围炉拥酒扫梅花大幅雪邨发干表姊氏圏花笔墨精润极闺房之韵事诗所云滴露乌丝翠袖拂拭予皆目覩其事兹歳薄宦京师故人长谢回想曩年文酒纵谈目斜灯炧时有如隔世已未九月二日与涪云五弟夜坐守缾斋谈都门旧话展册题记古梅道承（砚史）

谢道承

谢编修道承字又绍别号古梅闽县人释褐后谒文庙赋诗云六经原不为科名爵判天人在此行今日瓣香分献后驱车归去自分明（榕阴诗话）

光禄林氏昆季六人与予皆以文章相契中表情踰手足惰农二兄与予同修省志晨夕相见者三年余寿惰农诗有退去残毫真似岳吞来名酒可如淮之句惰农诗宗韩孟小行书萧疎淡拖真逸品也乾隆丙辰旅榇归吴阊茗椀诗瓢此缘难续阅铭砚作如见老颊微赪拈花蹙口时也古梅道承（砚史）

秋宵不寐重读莘田题砚诸制怆然有懐口占二絶句寄意遍踏蛮溪琬琰空诗人笔墨尚熊熊文昌乐府三千首谁为修书李浙东■〈牜羊〉牱一叶下闽江十砚萧然锁夜牕起剔秋釭拜东野寒风袭袭影幢幢乾隆已未秋九月既望道承题（砚史）

古梅于诗文不肯轻作余则不惮自衒且以先人窀穸未卜径欲弃此一官归营葬事师友亲戚爱而见阻此中郁勃不能自遂因而有触辄吟有吟则非君无与语者君则似为留行似为劝驾记其和予冬至感懐有云令节异乡愁里过微名他日史中求笑渠贾傅支离甚犹劝灵均相九州岛友朋肝隔之意自可于言外得之（剑虹初稿）

吴文焕

吴文焕字观侯一字剑虹长乐人其先世已居会城而身犹占县籍甲午举于乡辛丑第二人及第旋假归家食者久之再入史馆改部曹除御史以病乞休今林居又三年矣剑虹落拓不羁喜读书性尤躭酒一月曽不得数日醒土朩形骸似无意于当世务者然当夫酒酣耳热奋袖起舞或泣或歌辄发泄其胸中之块垒殆亦阮仲容石曼卿之流亚也诗最豪爽大致于苏陆为近吾乡比户能吟顾羣奉林膳部髙典籍为鼻祖声调圆融千手如一如所称晋安风雅者是已剑虹辞而辟之独标雅健盘空硬语杰出于柔筋脆骨之间雄鸡一声天下白固未易为一二俗人言也剑虹曽有句云欲觅相知定文者近来沈韵比江花盖指同里江尔熈暨同年沈珊友而言兹余有采诗之役辄就箧衍所藏选录得数十首窃自比于江沈之列樽酒论文则更俟之异日（静志居诗话）

周绍龙

江淹彩笔丘迟锦梦境流传是也非我有端溪亲付汝管教才子竞春晖癸丑二月瑞峯题付履藏袖里青天划翠微海山归去是耶非晚年购宅浑闲事留取三峯与阿晖右次同年周瑞峯京兆韵并柬谦亭世讲金坛于振（砚史）

端溪初割紫云堆望里森森玉笋开拾似江郎山下过三峯我竟袖之来康熈庚子四月绍龙题瑞峯二兄丁酉秋过江郎山题壁上有三峯我欲袖之去留补青天炼五云句予辛丑过斯地戏署其尾曰气压诸山雨下坡欲吞云海静风波补天自有金针在还厌三峯袖里多今二十余年矣瑞峯补天纔露一斑而即云亡予潦倒无成弥増媿悔兹读铭词回思昔年意气之盛磊落英多如寻旧梦为之慨然苍岩林正青识（砚史）

黄任

黄任字于莘又字莘田永福人居会城之光禄坊弱冠举于乡屡上春官不第匆匆捧檄得粤之四会令莘田故名士无龌龊俗吏态坐是为上官所不喜劾其纵情诗酒不治事拂衣归里宦槖萧然惟端坑石数枚诗束两牛腰而巳所居矮屋三楹花竹秀野图史纵横饮馔裙屐间具有雅人深致最工诗菁葱韶蒨务去陈言又不堕涩体与秀水朱昆田髙邮李百药同其标格闽人户能为诗彬彬风雅顾习于晋安一派磨礲沙荡以声律圆穏为宗守林膳部髙典籍之论若金科玉律凛不敢犯几于团扇家家画放翁矣莘田逸出其间聪明净氷雪欲语羞雷同可称豪杰之士其艳体尤擅场细腻温柔感均顽艳所传秋江集香草笺诸作傅阆林前辈谓其实有所指拟诸玉溪之赋锦瑟元九之忆双文杜书记之作青楼薄幸楚雨含情殆诗家之赋而兴也然昔贤谓知梵志翻着袜法始可作无题诗知九方歅相马法始可读无题诗东坡诗云多生绮语磨不尽尚有宛转诗人情夫诗人之情亦何所纪极哉出之宛转藴之遥深可以广骚可以参禅慧业文人吾于莘田首屈一指矣（静志居诗话）

黄任字莘田永福人壬午乡贡官四会令罢归家居食贫僦屋委巷七絶秀韵独出兼饶逸气较诸体尤为擅场泰安道中云岩岩典则鲁千峰玉检金泥拜秩宗七十二君销歇尽夕阳驴背话东封倡条冶叶拂珑璁帽影鞭丝困午风十里枣花香不断行人五月出东蒙昭陵石迹云际会风云未足难始终恩礼羡贞观汉家多少韩彭将不得铭旌一字看梦游仙云雾縠氷丝幅幅存故香犹染旧帷痕彩鸾归去文箫别彻夜西风写韵轩七里泷云终日岚光湿画幢有时松露滴篷牕一声橹板千岩响知在诸峰未出泷孟家堰云草店危扶老树腰江头沽酒布旗招一帆细雨西兴渡正趂钱塘未落潮（榕阴诗话）

莘田丰髯秀目工书法好宾客诙嘲谈笑一座尽倾罢官归里压装惟端坑石数枚诗束两牛腰而巳侍儿金樱明艳絶世妙解文翰兼工丝竹是其千金所购酒间子逊举其夜来香絶句云知隔绛纱帷暗坐谢娘头上过来香风致固自不浅（榕阴诗话）

余以云月砚寄泰安公公为镌铭搨一纸寄示赋诗四首奉呈几年修斧属吴刚带得蛮烟上玉堂一握忽生云五色蓬莱新署两三行三洞惊传焕紫泥亦分典策到端溪丁丁宫漏丝纶笔特为寒岩一品题嘉名偶合在平津应象天章信有神得作西园结邻客胜他东府扫门人岩穴何缘到玉除十年曽此伴穷居但将肤寸供霖雨不上昌黎宰相书黄任（砚史）

一寸干将切紫泥専诸门巷日初西如何轧轧鸣机手割遍端州十里溪余此石出入懐袖将十年今春携入吴吴门顾二娘见而悦之为制斯砚余喜其艺之精而感其意之笃为诗以赠并勒于砚阴俾后之传者有所考焉顾家于専诸旧里淡淡梨花黯黯香芳名谁遣勒词场明珠七字端溪吏乐府千秋顾二娘谁倾几滴梨花雨一洒泉台顾二娘莘田句也哀感顽艳能移我情故作断句美之勾山兆仑笔（砚史）

莘田有砚癖自号十砚先生集中咏砚诗最多俱泠然可诵其自题青花砚云雨暗羚羊半壁昏何年浸着紫云根野夫割去山窓玩认得蛮溪旧涨痕汝是端人质有文相将致雨更兴云而今护落持无用只写羊欣白练裙又赠友人砚云秋水泠泠浸一泓下岩西洞第三层与君细腻风光写丽泽如斯得未曾白石青花出水鲜羚羊峡口晚生烟紫云一片刚如掌待染山阴九万笺吴中林别驾作歌赠之云十砚先生淡无欲作官不恋五斗粟归来傲投黄菊花俗尘不敢闲相触叩门惟有陈（学圃太史）赵（明府）予城北徐公（娴云）交倍笃室中更喜吟伴多饥来顿顿餐珠玉砚癖不顾千金雠诗成自谓万事足今春见我絶粮诗大笑谓我未免俗相别先生二十日近状直登髙士录闻有阳翟大贾人推毂先生造门数先生坚卧竟不起谓此衡茅不足辱贾人归望长者车寄声无事苦蜷局囊中自有千黄金可为先生具■〈酉灵〉醁先生笑谓我不贫明月清风皆我属田荒偏喜令威瘦水清且给陶泓浴三山作邻不待买倚阁年年眉黛绿此身一落阿堵中入山恐愧红踯躅春风春雨日杜门把笔自谱游仙曲（榕阴诗话）

莘田跋余纪行诗后云辛苦为郎君所知惟君志业古人期从今不写闲风月多赋舂陵数韵诗（纪行诗笺）

郭雍

郭雍字仲穆一字书禅福清人侨居会城康熈癸已举人少即工诗最后乃出一帙问世而谓其友人曰吾前后作诗不下千篇今存其畧成章法者得律诗絶句若干首古风歌行仅留一二乐府絶无所解请俟十年后别有窥寻乃敢议及夫书禅之于诗伐毛洗髓几三十年其用功不可谓不深而其言若此则信乎寸心得失如饮水者之冷暖自知正复索解人不得也吾乡自林松址前辈雄踞词坛锐意学杜独标少谷空同为从入之门径后进靡然从风卤莽粗豪无复雅人深致书禅谢絶流品因心师古纎毫尘垢不以溷其笔端上焉者淡逺精微步趋王孟次亦刻露清新不失贾长江姚武功家法竹垞太史所云如食哀家梨止渴虽爽而不伐性如水精盐进酒虽薄亦能醉人者移赠约园庶几惟肖可谓鹤立鸡羣而不随人作计者也书禅素清羸畏寒特甚每凉风始戒即重茧袭裘围炉墐户所以调护者甚至故自癸已以后心怯北地风霜絶不赴礼闱试迨雍正元年九月特开乡科则大喜幞被遄征五月过岭伏雨炎风舟车委顿竟暍病姑苏以死岂非豹养其内而虎食其外毅养其外而病攻其内有非意计所得料者哉凥轮神马虫臂鼠肝游于物之所不得遯而皆存斯所称逹生之旨矣（本朝诗钞小传）

郭雍字仲牧福清人康熈癸巳举于乡工诗古体学陶近体宗王孟五言尤称长城有约园集行世书法规摹锺王人亦髙洁拔俗读卫霍传云募士三河尽从军五幕悲草沈天马骨车压汉臣脂责簿摧飞将通侯到小儿武皇方好战正是奉恩时嫖姚真壮士年少喜奇功拔帜天骄幕飞书汉主宫老驼蹲积雪惊斾裂悲风主将方谈笑貂裘蹴鞠中登于山云聊复登髙去仙台一放歌夕阳山外尽疎雨鸟边多秋色老如此流年伤若何蓬山不可接江月落松萝（榕阴诗话）

陈纯

陈纯字骥仲闽县人有诗名久游京师一中副车不遇而反诗多激楚之音题太白酒楼云我亦江南客徘徊济水东江山残照里天地一楼中纵酒非无托工诗自合穷千秋无贺监春日更飘篷（榕阴诗话）

范咸

正月元夜未字之女偷折人家花枝竹叶为人诟詈谓异日必得佳壻范巡方咸有诗二截女郎元夜踏苍苔攀折青枝笑落梅底事含羞佯不采月明犬吠有人来难将心事语人知暗祝灯前有所思为是倾城颜色好不教开到落花时（台海见闻录）

番俗成婚后三日会亲宴饮各妇艳妆赴集以手相挽面相对举身摆荡以足下轩轾应之循环不断为两匝圆井形引声髙唱互相答和揺头闭目备极媚态范巡方有二絶句连臂相看笑踏歌陈词道是感恩多剧怜不似弓鞋影一曲春风奈若何妙相天魔学舞成垂肩璎珞太憨生分明即是西番曲齐唱多罗作梵声诸罗周令钟瑄有五絶蛮姬两两斗新妆蹀■〈薛〉花阴学舞娘珍重一天明月夜春来底事为人忙不抡檀板不吹笙一点钲声一队行气味何如初中酒山花翠羽鬓边横聨翩把袖自歌呼别样风流絶世无番调可知输白雪也应不似发寒胡野气森森欲曙天维摩新病未成眠空余无限罗伽女乱把天花散舞筵一曲蛮歌酒一巵使君那惜醉淋漓但令风物闗王会我欲从今学画师（台海见闻录）

七里香木本花丛生如绯珠婆娑可爱五瓣色白香气浓郁能辟瘴气所种之地蝇蚊不生一名琼花又名玚花又名玉蕊又名山矾又名春桂范巡方诗翠葢团团密叶藏繁花如雪殢幽芳分明天上三珠树散作人间七里香丹桂婆娑犹入俗绣球攒簇太郎当何如琼岛嫣然秀采掇还传辟瘴方又有六絶句唐昌玉蕊无踪迹后土琼花再见难官阁独余春桂影婆娑长得月中看小叶荼蘼一丈余花开五出袭琼裾生怜青琐无消息（白香山玉蕊花诗不缘啼鸟春饶舌青琐仙郎那得知）难觅吹箫紫鳯车（张文昌玉蕊诗五色云中紫凤车寻仙来到洞仙家）瑶台原不在人间素艳何来绿玉鬟长见蘂珠宫里雪只缘地近补陀山聚仙也合依稀似玉质浓香总不同欲向通明上封事弹文先斥妒花风幸留七里香名在认取山矾为写真寄语世人休聚讼氷姿原不藉前尘瀛壖合是洞仙家宴赏贪看玉树花赋罢新诗消受得春风何处七香车（刘宾客玉蕊诗玉女来看玉树花异香先引七香车　台海见闻录）

水仙花一本五六茎鲜芳絶伦粤东市上标台湾水仙花头其实产自漳州及苏州也范巡方有诗霓裳翠袖剪吴绫烟雾轻笼弱不胜绰有风神凌海峤怜他冷艳斵春氷银盘皎洁还疑雪金醆娇娆好试灯拟与梅花同配食水仙王庙最相应（台海见闻录）

槟榔树直无枝髙一二丈皮类青桐节似筠叶如椶竹花淡黄白色朶朶连珠香芬袭人实若枣自初秋至孟夏生生不絶与椰肉蒌藤同■〈虫罕〉灰夹啖醉人如酒张巡方有诗丹颊无端生酒晕朱唇那复吐脂香饥餐饱嚼日百颗倾尽蛮州金错囊范巡方诗南海嗜宾门（槟榔一名宾门）初尝面觉温苦饥如中酒得饱谢朝餐种必连椰子功宁比稻孙瘴乡能巳疾留得口脂痕（台海见闻录）

陈绳

五鸣鸡一名五更鸡大如鹌鹑雄者项下有黑白文如太极图每漏下一鼓即鸣三五声土番曰标标以其音相似也诸罗陈司训绳有诗标标引嗉自呼名太极平分自绘成二十五声随漏滴底须侵晓候鸡鸣（台海见闻录）

蓝鼎元

蓝鼎元漳浦拔贡生为人倜傥负经济才少日即以文名壮歳往来海上从事诸节镇幕府多所赞画康熈季年提督施世骠之收复全台也功第一鼎元实在行间相须如左右手用荐授广州太守有台湾近咏十首番俗夷情洞若观火所谓坐而言起而可行者非若前代词人徒夸山川之瑰丽赋物产之珍奇巳也诗曰东宁大海荒从古无人至明末羣盗窝岛夷互窃踞郑氏奄而有蔓延为边忌我师挞伐张震詟及魑魅遂使瘴疠乡文物渐昌炽川原灵秀开郁勃不可闭式廓惟日増蹙缩非长计（时有议弃近山田庐禁入番界樵采）所当顺自然疆理以时议勿因去歳乱畏噎却饭饎（一）去歳羣丑张揭竿三十万我旅一东征倒戈云见睍七日复全台壶箪匝地献可知入人深望云争革面余孽虽时有死灰谋欲煽旋起即扑除夫谁与为叛当兹振遒铎教化不容缓民心原犹水东西流乍变弃之铤而走理之忠以劝（二）台俗敝豪奢乱后风犹昨宴会中人产衣裘贵戚愕农惰士弗勤逐末趋骄恶嚣陵多健讼空际见楼阁无贱复无贵相将事摴博所当禁制严威信同锋锷勿谓我言迂中心细忖度为火莫为水救时之良药（三）闽学追邹鲁东宁昧如障当为延名儒来兹开绛帐俾知道在迩尊君与亲上子孝及父慈友恭更亷让从兹果力行诱掖端趋向其次论文章经史为酝酿古作秦汉前八家当酰酱制义本儒先理明气欲王洗伐去皮毛大雅是宗匠此地文风靡起衰亦所望（四）台地一年耕可余七年食冦乱继风灾民间更萧索今歳大有秋仓储补云急谷贵虑民饥谷贱农亦恻厉禁久不弛乃利于奸墨徒有遏籴名其实竟何益估客既空归裹足此寥寂何如撙节之一艘一百石穷年移不尽农商惠我徳幸与诸当途从长一筹划（五）累累何为者西来偷渡人银铛杂贯索一队一酸辛嗟汝为饥驱谓兹原隰畇舟子任无咎拮据买要津宁知是偷渡登岸祸及身可恨在舟子殛死不足云汝道经鹭岛稽察司马门司马有印照一纸为良民汝愚乃至斯我欲泪沾巾哀哉此厉禁犯者仍频频奸徒畏盘诘持照竟莫嗔兹法果息奸虽寃亦宜勤如其或未必宁施法外仁（六）台邑最褊小征粮视鳯诸土狭赋独重民困曷以纾台湾田一甲内地十亩余甲租八九石亩银一钱输将银来比粟相去竟何如纳粟弊多端斗斛交相愈折色比时价加倍复何居鳯诸虽厚敛什百台版图垦多或报少以羡补不敷台土瘠无旷冲压且偏枯安得相均匀丈轻三邑俱征收同内地含哺乐只且（七）郡东万山里形胜罗汉门其内开平旷可容数十村雄踞通南北奸宄往来频近以逋逃薮议弃为荆榛此地田土饶山朩利斧斤移民迁产宅兵之亦龂龂何如设屯戍守备为游巡左拊冈山背右塞大武臀既清逸贼窟亦靖野番氛府治得屏障相需若齿唇（八）诸罗千里县内地一省同万山倚天险诸港大海通广野浑无际民番各喁喁上呼下即应往返弥月终不为分县理其患将无穷南划虎尾溪北踞大鸡笼设令居半线更添游守戎健卒足一千分汛扼要冲台北不空虚全郡势自雄晏海此上策犹豫误乃公（九）台湾虽絶岛半壁为藩篱沿海六七省口岸密相依台安一方乐台动天下疑未雨不绸缪侮予适噬脐或云海外地无令人民滋有土此有人气运不可羁民弱盗将据盗起番亦悲荷兰与日本眈眈共朶頥至治大无外何畏此繁蚩政教消颇僻名言允在兹（十　赤嵌笔谈）

薛士玉

雨歇街尘一閧清偶逢佳处便闲行野人入市惟看画活水在瓶如沸笙径可积苔容懒扫窓须厚纸莫贪明谢郎琐事君能说桃叶图开笑靥生此予过薛士玉居作也薛字瑞庭福清人居在鳌峰坊洒洒絶尘俗画槅东西胪陈匫董能作韵语时有理解颔聨是其九日所题稍足成之（榕阴诗话）

张湄

台俗妇女靓妆入市无肩舆以伞蒙首而行时伸时缩以窥行人张巡方湄有诗云香车碧幰厌纷纭拥盖微行拟鄂君一队新妆相掩映红蕖叶底避斜曛（台海见闻录）

台地闾里诟谇辄易构讼亲到其家送槟榔数口即可消怨释忿张巡方诗睚眦小忿久难忘牙角频争雀鼠伤一抹腮红还旧好解纷惟有送槟榔（台海见闻录）

番众不知年月以谷熟为一歳月圆为一月尝以藤丝编为球会社众为蹋踘之戏与秋千为乐张巡方有诗藤球掷罢舞秋千世外嬉怡别有天月几回圆禾几熟歳时频换不知年（台海见闻录）

七夕为乞巧会家家设牲醴果品花粉之属夜向檐前祝七娘寿或曰魁星于是日生士子为魁星会竟夕欢饮张巡方有诗露重风轻七夕凉魁星髙燕共称觞幽窓还聴喁喁语花果香灯祝七娘（台海见闻录）

台草朩经歳不萎花开无节黄巡方云予仲冬按部至斗六门见桃花方谢至笨港见人擎荷花数枝回署见榴花照眼丁河峰歳除一聨迎年莲菊犹芳奚但梅传春信献歳瓜茄未老还同韭荐辛盘张巡方有诗少寒多燠不霜天朩叶长青花久妍真个四时皆似夏荷花庆腊菊迎年（台海见闻录）

陈昻

陈昻字轩年侯官诸生富才藻尤工骈丽之言少日为仇家告讦谪戍山左康熈末年遇赦放归里纵游海上多感懐吊古之作其咏伪郑逸事诗云战衂旋师返北辕转教航海辟乾坤金多旧借牛皮地水涨遥通鹿耳门赤嵌城孤遗故垒红夷援絶驻新屯何缘自比虬髯客岂昧几先让太原片石能容百万人跳梁小丑踞南闽也知中国全归汉妄托仙源可置身荒屿畬田登版籍土酋番族杂流民开荒絶胜田横岛易世相传絶徼臣荒逺羇栖幸弗诛敢通叛逆约齐驱漫劳蜗战争天下先自鲸吞窃海隅三载相持谁得利千兵纷集好长驱彼苍藉手平南纪旷古新増一统图昔年亡将济时才仰仗威灵涉险来地转海咸生淡水天回风飓起奔雷官军血战沧波沸鼠子魂销刼火灰澳屿全收三十六受降澎岛戟门开（赤嵌笔谈）

周某

建宁亦有净慈寺寺滨溪结宇前为放生池僧房蜂缀林朩窈窕方袍迎客沙弥送茗亦一大选佛场也壁有云散钟声出逺村之句是郡人周某题予爱其理致同人约相属和王霖云静夜蒲牢喧法界遥林松火闪渔村王霂云潜鳞依穴初知夜倦羽冲烟亦识村陆秩云近滩花石盘双径绕屋浓阴绿一村美词秀致均能氷寒于水予以属韵不谐■〈忄典〉墨而谢勉赓弱句为不施之檀呈慧首座裁之（榕阴诗话）

族子三才

族子三才字廷赞别号参亭侯官人为弟子员有声仪封张相公抚闽拔入鳌峰书院举业之外兼课诗古文词参亭每试必上等戊子举于乡癸巳成进士用荐入武英殿修书受知陈恪勤公试第一出为东光令连丁内外艰服阕补上元未之官而亏帑事发转徙燕赵三十年百口嗷嗷佣砚以食晚病痿蹒跚而归不两月遽卒参亭丰颐皤腹饮馔兼数人诗才敏捷乂手即成与人言呐呐不出口下笔辄不能自休性畏岑寂所居之地宾朋满座狂吟纵酒六博围棊竟日夜讙呼不倦间闭户孤坐则伏几欠伸少焉齁声达户外矣其兴趣如此先君宰固安参亭时自京师来视与余兄弟唱酬比余居官数集名流结诗社参亭常往来其间故集中诗半皆同作其体格不杂晋安派间入苏陆诸家而爽气豪情涌出于笔墨之外如生驹振鬛仗马失鸣翔鼓数通琴声解秽异乎闭目揺首自诧唐音者也参亭既以诗名平生志业终抑郁不得泄则一寄之于诗遇稠人广座张宴命题诸人方呻吟营度参亭巳落纸如风四座勿諠意自得也盖其豪情胜概一往无前故意到笔随于前辈所云抑之欲其奥亷之欲其节固而存之欲其重者实未尝屑屑措意一时同社诸子咸效箴规谓君才髙学富力敌万人然当下笔临文能痛自割舍乃佳不则易于语言未免蛟螭之杂蝼蚓若昌黎氏之讥崔侯然者岂不可惜参亭心善其言然性之所便迅笔疾书兔起鹘落不能少辽缓也参亭在都日常招唫侣至八里庄看杏花酒酣即席赋七言古诗一章临川李穆堂先生在他席见之击节咨赏时冠盖如云彼此不相顾而散迟十年临川总制畿辅参亭方罢官落拓循例修谒刺入遽延见首及杏花诗背诵不遗一字问记忆李生否参亭茫然久之乃省悟其后卒藉临川力以完夙逋论者称为诗人奇遇独是元稹才子名彻禁中韩翃暮年诗传御笔类皆以一聨一韵梯富贵而弋荣华参亭乃仅仅藉以免罪文章九命能勿诵鳯洲遗言而长太息也哉（本朝诗钞小传）

伯兄石幢先生

伯兄石幢先生讳方城字则望先大夫蕉溪公冢子幼不好弄端重如成人稍长从蕉溪公学入则禀母训不从他师蕉溪公教子严以长子属望尤切日授经书尺许背诵偶讹则笞骂不少贷年二十为诸生先是病疟半载尝自言幼读书困于程限若有物横梗胸中格格不快至是忽开豁心地空明病起复按前所习书皆有新解殆禅家所谓顿悟者机耶顾久困场屋年四十六始举雍正癸夘科乡试又十年成进士筮仕得蜀之新繁邑固弹丸然密迩省会号称殷繁而闗陇楚粤滇黔之民蜂屯蚁聚纷扰无巳先生以慈惠忠信临之调剂得宜民胥悦服乾隆十年计吏举治行尤异旋以蜀闱磨勘事镌一秩先生怡然而上官深扼腕不令俶装延主锦江书院蜀士闻名景附负笈者踵相接书舎至填溢不可容踰年竟以疾卒方坤当髫龁之歳先生巳绩学工文籍甚邦国三冬文史尝从讲业迨弱冠薄有文名先生则冁然色喜引以为友毎花晨月夕埙箎迭奏一字未安推敲竟日风雨对床之乐自谓不让前哲在都门与任钓台陈徳泉孙沛村伍鲲扶洪月航周瑞峰诸公往来唱和金石争鸣一时传为美谈顾方坤沾沾自喜享敝帚以千金先生则意思萧散含毫邈然每一篇出逺近传钞几于纸贵而先生顾退然如不胜也又尝于丛台官舎刻烛赋诗拈题得寒柝限双字韵方坤先得句云迟久更疑六于喁唱或双客皆叹其新颖及先生诗成则云偶作行歌互应惊好梦双于时徐静谷先生在坐乃拍案呌絶谓是题能以神韵胜斯为絶无仅有岂但压倒元白巳哉其为哲匠所咨赏如此盖尝窃论先生之诗有根柢焉有兴会焉根柢原于学问兴会发于性情二者兼之而又天骨森张才锋侧出故能衔华佩实大放厥词世人皆以韩苏目之而精深华妙大致于坡仙为近入蜀后藻思绮合不名一格曽以将进酒髙轩过十数篇相寄奇古纎秾宛然长吉飞卿家数无老人衰飒态方窃喜为寿征不谓曽未半年而竟溘然长逝隙驷不留风流顿尽掩巻不知涕之何从也昔箧中收季川诗中州登敏之作而近代渔洋之撰感旧集也亦以考功名列纸尾故方坤于诗钞竣事之日敬援此例而以兹集为条理之终上视百年巳交吕攀嵇之不愧矣而岂阿私其所好也哉（本朝诗钞小传）

先生入闱始已夘凡八试而后遇季弟荔乡公先取科第比令邯郸偕行邑中大政事必与参考尽善及出舆颂翕然初先生从侍固安署多嘉宾为筑雪泥居觞咏其间春秋胜日洁肴肃容酒数巡蕉溪公当席赋诗黄太夫人自帷中应之先生兄弟及宾从赓和极一时之盛至是与廖公耨田族侄参亭唱消寒会倦柝声断残月影微活火欲烬侍者尽散而吟兴愈髙或故构难题或连拈险韵旗鼓相当金石交戛然视先生兄弟诗皆谢弗如退自裂其稿先是壬寅癸夘先生昆季结社里中常主骚坛后荔乡牧景州歌咏尤多合付剞劂曰唱和集艺林贵之拟之二陆（九畹古文）

庄子称水之积也不厚则其负大舟也无力韩子谓水大而物之浮者大小毕浮又曰气之于言犹是也水固可通于言乎余拙于言者也志在知言言一耳而不无辨有光焰有排奡有雅丽清奥有希微淡泊其诸水之为沦为澜为涟漪为沧波而无定质哉少时从潘立夫华实录中获读吾友石幢先生制义谓当吾世而有立言者其在斯乎乾隆二年余在什邡石幢令新繁晤于锦城同官杂沓余独爱与石幢游石幢亦偷闲时时过我出五言古诗神似昌黎余固奇之犹谓石幢当如是耳是后旋离旋合离数月必合合四五月复离合时少而离未尝不合六年冬余赴南充石幢恨逺离恐不可复合余亦恨之然自谓固巳得我石幢矣今年春王子质夫参军果郡出石幢诗十巻余受视且惊且喜曰君胡致此尽三日读竟古诗类曹刘间出入昌黎长歌既类韩又类杜亦似元白东坡排律端效韩孟近体则盛晚诸家不可悉数窃念与石幢交最深知工诗不知其富见其富不意其大无不该如此乃知向者窥之浅也未几谒大府复见石幢不暇作他语问何以诣此石幢曰吾于诗无不读不久读读一诗过再取一诗方读一诗即学为一诗似不似弗知亦弗计也嗟乎士固有穷年一编手摹心追常苦其不似者石幢无不似乃无不读而不久读耶吾知其所积矣源头活水本无定质是以沫成沦激成澜风行而涟漪朝宗而沧波以成其不测要之则惟一大何以大曰厚而巳（九畹古文）

余官于蜀有厚而亲者曰故新繁侯郑石幢先生先生有道而文博闻强识尤精为诗与弟荔乡先生鹊起闽南并噉名比二陆而风流儒雅允有诗人之度故同官多称石幢先生云余与先生为同年友先生善闗中刘九畹识先生自九畹始同时故重郡守李蔚州于碧泉则慕与之交予最劣先生益亲予予呼曰兄尊如师先生爱予如弟相依如駏蛩先生之诗曰二人相对胡相善自不知其所以然还以质之秦中刘九畹予得于先生如此（省斋自存草）

足下诗力追古人近代所罕觏仆深爱之故亟请付梓期广其传足下谦让未遑至谓仆阿所好久欲裁荅多事匆匆未暇一言前月李子枚臣自西江来与仆晤果郡云于潘立夫处见足下作心仪者屡矣未窥全豹深以为憾仆出王质夫所藏足下诗十巻相示反复读拳拳不能舎怅然而去使早付梓宁有是哉昔左思三都赋成一时传写纸贵洛阳王之涣昌龄诸所吟咏旗亭歌讴以故人人得而见之今既无好事者之传写又无知音伶伦被之管弦不过二三同志千里相思复以未经艰于流播吉光片羽徒想象于闻风契叹之余是则仆所睠念而不能释然者也（九畹古文）

雍正元年举于乡又十年捷南宫筮新邑殊无枳栖鄙夷意至则门庭新造一本最初念头爱民为主作士其本来面目修废坠皆有法大约政识体要簿书期会不必不疎时以人心风俗为急急而锦江玉垒适逢故物间亦寓之于诗其有感愤不无嘲笑隠约不为击刺而寛闲清丽抒其和平托诸风云鸟兽禽鱼草朩之状类沈浸浓郁时为冲逸亦见老劲故无知不知皆推仙吏繁江依为慈母编史讼庭遂备一邑之献余尹定邑时驱车过之士安于庠农安于野商贾安于市残堞初粉人静官廨青山印堂素琴一具流溢虚窓碧草间何物吟弄化作辋川图昔李良斋初不许先生吏治及署篆叹曰以徳化民吾见不早然则知其诗不知其政者固多知其政不知其表里雅颂者亦谬也（省斋自存草）

晋安郑荔乡方坤与兄石幢方城先后成进士有却扫斋倡和集妥帖排奡最擅奇警荔乡咏暖锅云涸阴司顼冥寒威变俄顷夜卧衾生棱晨书笔垂绠癯儒尤贪食非不列杯皿朔风动地来攒眉愁齿冷嚼雪将奈何水懦济以猛江南锡为用椎凿出顽矿巧匠琢成模制与豆豋等灿灿白如银饰之苗山铤彭亨足有容那复分畦畛圆葢一太极幕首免露顶帖妥鳖裙垂不作鳬鹤胫右挈而左提两耳弓束檠中央洞无物毋乃象废井阿奴策火攻焰焰生秆秉离上巽斯下于卦名为鼎揭视悦馋目一一皆隽永髋髀或解丁鳞鬐倘出丙受辛滋桂姜抽甲芼藻荇鱻薧尽收罗聂切任斜整沈焉星陨石浮者桃断梗微沫喷珠玑乱响聒蛙黾老饕恣大嚼众客纷延颈下着揭长竿举匕泛小艇蚕食岂割魏狼吞乃入郢藉此劝加餐何尝碍说饼扪腹巳果然发言莫聴莹侧闻古之人每饭祝噎哽酸咸洪范陈■〈疒酋〉膻内则警食单欠讲明心疾起蛇影是物固驱寒内热亦宜省动揺及齿牙燀灼延项领或作马卿痟或嘲杜预瘿譬彼嗜酒人腐肠终不醒寄语嘱厨娘此后亟当屏和以冷淘槐啜以甘泉茗物候一转移习习清凉境石幢和云河源始滥觞倐忽波千顷又如汲既深势定系修绠不见箸与杯因缘作器皿所以隆冬时忽亦防齿冷画腹一低头妙谛思精猛颇闻始制人含意金在矿出奇众所欢试说与公等广州锡最佳镕化无坚铤恒苦八簋陈饾饤太分畛囫囵众品罗共飱热露顶简便更易随提挈走不胫有是百弗需弃之若短檠客问状若何取视果井井朝列映日浮旰食辉烛秉形既异商盘象特摹周鼎中立铜柱标炎海勒勲永空洞叹洪垆下口穴为丙烈焰生槐檀缕烟袅藻荇复有两耳垂对待亦修整上圆下砥平偶尔藉双梗方其水沸翻跳踯同鼃黾久乃浪益腾气蒸缘项颈食单种种投出没俨泛艇攘臂无后先谁唱谁和郢絮嚃遍菜羮淋漓及汤饼放着兴巳阑拨灰色微莹尚有肠未充无忧喉或哽复谋榾柮添火攻应再警固闭开须臾余波荡人影如是且复然饕餮宜三省窃闻物性殊薤藙各意领狗臊而牛■〈疒酋〉殆如朩有瘿明者见道深昩者呼寐醒有忌定有宜一取须一屏淆杂毋乃伤至理柯中茗所喜此具工豆间辟异境（榕阴诗话）

全闽诗话巻九


●钦定四库全书

全闽诗话巻十

兖州府知府郑方坤 撰

○无名氏　宫闺

官家子弟

先君旧说尝随侍祖父官闽有一官人家子弟秀颖美风表善作诗诗格似李长吉有一聨云细草行藤路垂杨席帽风然夭卒又尝见张去华说一道人能诗一聨云窓风枯砚滴山雨慢琴弦亦颇幽奇（续明道杂志）

滑稽子

闽滑稽子有好作十七字诗者时久旱太守多方祈禳而烈景如故作诗曰太守祈雨泽万民皆喜悦夜半登髙楼好月守闻之怒捕而笞之至十八而止系之狱又作诗曰作诗字十七捉来打十八若上万言书打杀其妻眇一目送食狱中又作诗云夫壻禁东厢山妻送飰忙两人齐下泪三行（小草斋诗话）

无名子

弘治末泉州府学某教授南海人颇立崖岸一日设宴于明伦堂搬演西厢杂剧翌日有无名子书一联于学门云斯文不幸明伦堂上除来南海先生学校无光教授馆中搬出西厢杂剧某出见之赧然自媿故态顿去（坚瓠集）

闽士

闽士有好诗者不用陈语常谈写投梅圣俞答书曰子诗诚工但未能以故为新以俗为雅尔（后山诗话）

闽清野人

僧惠了行闽清山谷中到一空舍稍憇有一人荷锄来便向壁卧僧既寻路还他日再往已焚其舎惟砍树书云偶与云水会不与云水同云散水流去杳然天地空（谷音）

梅妃

梅妃姓江氏莆田人年九岁能诵二南语父曰我虽女子期以此为志父奇之名曰采苹髙力士使闽粤选归侍明皇大见宠幸妃善属文淡妆雅服而姿态明秀笔不可描画性喜梅所居阑槛悉植数株上榜曰梅亭梅开赋赏至夜分尚顾恋花下不能去上以其所好戏名曰梅妃妃有箫兰梨园梅花鳯笛玻杯剪刀绮窓八赋会太真杨氏入侍宠爱日夺上无疎意而二人相疾避路而行上尝方之英皇议者谓广狭不类窃笑之太真忌而智妃性柔缓亡以胜竟为杨氏迁于上阳东宫后上忆妃夜遣小黄门灭烛密以戏马召妃至翠华西阁叙旧爱悲不自胜继而上失寤侍御惊报曰妃子已届阁前当奈何上披衣抱妃藏夹幙间太真既至问梅精安在上曰在东宫太真曰乞宣至今日同浴温泉上曰此女已放屏无并往也太真语益坚上顾左右不答太真大怒曰肴核狼籍御榻下有妇人遗舄夜来何人侍陛下寝欢醉至于日出不视朝陛下可出见羣臣妾止此阁以俟驾回上媿甚曳衾向屏复寝曰今日有疾不可临朝太真怒甚径归私第上顷觅妃所在巳为小黄门送令步归东宫上怒斩之遗舄并翠钿命封赐妃妃谓使者曰上弃我之深乎使者曰上非弃妃诚恐太真无情耳妃笑曰恐怜我则动肥婢情岂非弃也妃以千金寿髙力士求词人拟司马相如为长门赋欲邀上意力士方奉太真且畏其势报曰无人解赋妃乃自作楼东赋畧曰玉鉴尘生鳯奁香殄懒蝉鬓之巧梳闲缕衣之轻练苦寂寞于蕙宫但凝思乎兰殿信摽落之梅花隔长门而不见太真闻之诉明皇曰江妃庸贱以庾词宣言怨望愿赐死上黙然会岭表使归妃问左右何处驿使来非梅使耶对曰庶邦贡杨妃果实使来妃悲咽泣下上在花蕚楼会贡使至命封珍珠一斛密赐妃妃不受以诗付使者曰为我进御前也曰栁叶双眉久不描残妆和泪污红绡长门自是无梳洗何必珍珠慰寂寥上览诗怅然不乐令乐府以新声度之号一斛珠曲名始此也（梅妃传）

太原王氏

永福创自唐代宗时割福泉建三州之地因年号曰永泰后避哲宗陵寝讳改名永福在唐新创县后有邑宰潘君满解遗爱在民攀卧祖饯留连累日其夫人王氏先巳解舟泊五里汰王滩下俟久不至月夜登岸书一絶于石壁云何事潘郎恋别筵欢情未断妾心悬汰王滩下相思处猿呌山山月满船末署太原王氏书诗迹巳漫灭独太原二字入石至今尚存字方五六寸许邑人因以名其滩政和陈武佑虑歳久诗亡大书系以记文镌之于石自唐及今流潦巨浸之所漂啮震风凌雨之所涤荡不知其几而墨色烂然如新一妇人望夫之切精神入石终古不变如此则知至诚之道感鬼神而裂金石者讵不信然（游宦纪闻）

陈金鳯

端阳日造彩舫数十于西湖每船载宫女二十余人衣短衣鼔楫争先延钧御大龙舟以观金鳯作乐游曲使宫女同声歌之曲曰龙舟揺曳东复东采莲湖上红更红波澹澹水溶溶奴隔荷花路不通又曰西湖南湖斗彩舟青蒲紫蓼满中洲波渺渺水悠悠长奉君王万歳游游人士女绮绣夹岸杂沓如市（十国春秋）

小吏归守明弱冠白晳如玉延钧嬖之日侍禁中夤缘与金鳯通百工院使李可殷因归郎以通于金鳯造缕金五彩九龙帐于长春宫织八龙于帐外而以延钧为一龙极其华靡延钧欢甚益昵归郎日留宿于内不出国人歌之曰谁谓九龙帐惟贮一归郎后李仿盛饰其妺春燕以进册为贤妃不复御九龙帐矣元夕御大酺殿观灯赐宴各赋大酺乐前翰林学士承旨韩偓感长春宫失宠赋诗曰泪滴珠难尽容残玉易销倘随明月去莫道梦魂遥延钧为动念因返驾长春宫（五代诗话）

谢希孟

天圣七年予始游京师得吾友谢景山景山少以进士中甲科以善歌诗知名其后又得今舎人宋公所为景山母夫人之墓铭言夫人好学通经自教其子乃知景山出于瓯闽数千里之外负其艺于大众之中一贾而售遂以名知于人者繄其母之贤也今年予自夷陵归许昌景山出其女弟希孟所为诗百余篇然后又知景山之母不独成其子之名而又以其余遗其女也景山学杜甫杜牧之文以雄健髙逸自喜希孟之言尤隠约深厚守礼而不自放有古幽闲淑女之风非特妇人之能言者也然景山尝从今世贤豪者游故得闻于当时而希孟不幸为女子莫自章显于世昔卫庄姜许穆夫人录于仲尼而列之国风今有杰然巨人能轻重时人而取信后世者一为希孟重之其不冺没矣予固力不足者复何为哉复何为哉希孟嫁进士陈安国卒时年二十四（六一居士集）

陈述古女

陈述古女适李氏从夫仕晋宁军判官部使者以小鴈屏求诗自作黄鲁直小楷题其上云红蓼淡芦攲曲水几双容与对西风扁舟阻向江乡去却喜相逢一枕中曲屏谁画小潇湘鴈落秋风蓼半黄云淡雨疎孤屿逺泠泠清梦到髙唐（耆旧续闻）

申屠氏

申屠氏宋时长乐人美而艳申屠虔之女也既长慕孟光之为人名希光十歳属文读书一过辄成诵其兄渔钓海上作诗送之曰生计持竿二十年茫茫此去水连天往来酒洒临江庙昼夜灯明过海船雾里鸣螺分港钓浪中抛缆枕霜眠莫辞一棹风波险平地风波更可怜其父常奇此女不妄许人年二十侯官有董昌以秀才异等为学官弟子虔既见之学宫遂以希光妻昌希光临行作留别诗曰女伴门前望风帆不可留岸鸣蕉叶雨江醉蓼花秋百歳身为累孤云世共浮泪随流水去一夜到闽州入门絶不复吟食贫作苦晏如也居久之当靖康二年郡中大豪方六一者虎而冠者也闻希光美心悦而好之乃使人诬昌阴重罪罪至族六一复阳为居间得轻比独昌报杀妻子幸无死因使侍者通殷勤强委禽焉希光具知其谋谬许之密寄其孤于昌之友人乃求利匕首懐之以往谓六一曰妾自分身首异处矣赖君髙谊生死而骨肉之妾之余君之身也敢不奉承君命但亡人未归浅土心窃伤之惟君哀怜既克葬乃成礼六一大喜立使人以礼葬之于是希光伪为色喜易服入室六一既至即以匕首刺之帐中立死因复杀其侍者二人至夜中诈谓六一卒病危笃以次呼其家人家人皆愕卒起不意先后奔入希光皆杀之尽灭其宗因斩六一头置囊中驰至董昌墓所以其头祭之明旦悉召山下人告之曰吾以此下报董君吾死不媿魂魄矣遂以衣带自缢而死（稗史彚编）

孙道绚

孙夫人名道绚号冲虚居士富沙浦城人黄铢之母宫词如梦令云翠劈红蕉影乱日上朱栏一半风自碧空来吹落歌珠一串不见不见人被帘绣遮断又咏雪云悠悠扬扬做尽轻模样半夜潇潇窓外响多在梅边竹上朱楼向晓帘开六花片片飞来无奈薫炉烟雾腾腾扶上金钗二词堪与李清照颉颃（词苑丛谈）

黄公铢字子厚富沙浦城人与朱文公为交友长于诗刘濳夫宰建阳刻其谷城集于县斋黄之母笔力甚髙世南尝见黄亲录词稿今载于此云先妣冲虚居士少聪明颖异絶人于书史无所不读一过辄成诵年三十先君捐弃即抱贞节以终平生作为文章诗词甚富晚遭回禄煅爇无余此词数篇皆脍炙在人口者因访求得之适予与景绍主簿兄有好且屡见索敬书以赠绍兴三年中春二十有四日黄铢识景绍则大参郑公昭先也其一滴滴金云月光飞入林前屋风策策度庭竹夜半江城击柝动寒梢栖宿等闲老去年华促祗有江梅伴幽独梦绕夷门旧家山恨惊回难续其二序云力修寳学贤表宴胡明仲侍郎遣歌姬来乞词作醉蓬莱令歌之看鸥翻波溅苹末风轻水轩消暑云叠奇峰破桐阴亭午列岫连环溜泉鸣玉对幅巾芒屦况有清时风流故人剧谈挥麈才冠一时论髙两汉书扇豪踪吐鳯辞语昼锦归来庆长年老母且尽绿尊莫懐归兴聴扇歌髙举会见登庸泥封诏下促朝天去其三菩萨蛮阑干六曲天围碧松风亭下梅初白腊尽见春回寒梢花又开曲琼闲不巻沈燎看星转凝竚小徘徊云间征鴈来其四序云葛氏侄女子告归作少年游送之雨晴云敛烟花淡荡遥山凝碧驱车问征路赏春风南陌正雨后梨花幽艳白梅匆匆过了寒食归家渐春暮探酴醿消息其五序云季温老友归樵阳人来因以为寄人寂寞春风夜雨伤离索伤离索老懐无奈涙珠零落故人一去无期约尺书忽寄西飞鹤西飞鹤故人何在水村山郭其六醉思仙晚霞红看山迷暮霭烟暗孤松动翩翩风袂轻若惊鸿心似镜鬓如蓬弄清影月明中谩悲凉岁冉冉蕣华潜改衰容前事销凝久十年光景匆匆念云轩一梦回首春空彩鳯逺玉箫歇寒夜悄悄无穷叹黄尘久埋玉断肠挥泪东风（游宦纪闻）

韩玉父

韩玉父宋南渡时女子也其题漠口铺诗云南行踰万山复入武阳路黎明与鸡兴理髪漠口铺旴江在何所极目烟水暮生平良自珍羞为浪子妇知君非秋胡强颜且西去其序云妾本秦人先大父尝仕于朝因乱遂家钱塘幼时易安居士教以学诗及筓父母以妻闽上舎林子建去年林得官归闽妾倾囊以助其行林许秋冬间遣骑迎妾久之杳然何其食言耶爰携女奴自钱塘而之三山比至林已官旴江矣因而复回延平经由顺昌假道昭武而去叹客旅之可厌笑人事之多乖因理髪漠口铺漫题数语于壁云（情史）

李樗妻

忠宣守信阳签判李樗大夫之室有才藻魏国夫人尝与往来有谢魏国诗云朝来瑞霭遍祥虚果见麻姑降陋居陶令满篱惟有菊相如四壁但藏书萧条庭馆门罗雀冷落林盘食欠鱼逸后二句（过庭录）

暨氏女

建安暨氏女子十歳能诗人令赋野花诗云多情樵牧频簪髻无主蜂莺任宿房观者虽加惊赏而知其后不保真素竟更数夫流落而终（春渚纪闻）

古田妓

夷坚志云陈筑字梦和莆田人崇宁初登第为福州古田尉既至官惑一妓周氏周能诗尝有诗赠筑曰梦和残月过楼西月过楼西梦已迷唤起一声肠断处落花枝上鹧鸪啼首句葢寓筑字也又有春情诗曰瞥然飞过谁家燕蓦地香来甚处花深院日来无个事一瓶春水自煎茶（渔隠丛话0

建宁妓

姚文公燧为翰林学士承旨日玉堂设宴歌妓罗列中有一人秀丽闲雅微操闽音公使来前问其履歴初不以实对叩之再泣而诉曰妾乃建宁人氏真西山之后也父官朔方时禄薄不足以给侵贷公帑无偿遂卖入娼家流落至此公命之坐仍遣使诣丞相三寳奴请为落籍丞相素敬公意公欲以侍巾栉即令教坊除籍公得报语一小史曰我以此女为汝妻女即以我为父也史忻然从命京师之人相传以为盛事云嘉兴贝阙尝有诗曰断丝弃道边何日缘长松坠羽别炎洲不复巢梧桐昔在至元日六合车书同玉堂盛文士燕集来雍雍金刀手割鲜酒给葡萄浓坐有一枝春秀色不可双娉婷刘碧玉绰约商玲珑寳钏金雀钗巳觉燕赵空或闻操南音未解歌北风上客惊且疑姓字初未通问之惭复泣乃起陈始终妾本建宁女逺出西山翁父母生妾时谓是金母童梨花锁院落燕子窥帘栊迢迢官朔方位卑食不充侵贷国有刑桎梏加父躬鬻女以自赎白璧沦泥中秋娘教歌舞屡入明光宫永为娼家妇遂属梨园工京华多少年门外嘶青骢不如孟光丑犹得嫁梁鸿自伤妾薄命失落似秋蓬客闻为三叹天道何懵懵遣使白宰相削籍归旧宗小史十八九勿恨相如穷配尔执箕帚今夕看乗龙鸳鸯并玉树鹦鹉开金笼弃汝桃花扇红牙不复从提瓮自汲水絺绤自御冬时多困轗轲事或忻遭逢安知百尺井忽登羣玉峯借问为者谁内相姚文公（辍耕录）

云溪友议载李翱在潭州席上有妓舞柘枝者颜色忧悴问知为苏州韦中丞女殷尧藩当筵赠诗姑苏太守青娥女流落长沙舞柘枝云云李乃于宾榻中选士嫁之辍耕录载姚燧官翰林学士日玉堂设宴歌妓中一人秀丽闲雅微操闽音叩之泣而诉曰妾建宁人真西山之后也遂白丞相三寳奴为落籍嫁小史黄埭嘉兴贝阙有诗记事妾本建宁女逺出西山翁云云此皆好事者为之媢嫉君子污蔑大贤亦犹南渡小人倾朱晦翁至有帷薄不修之谤可谓无忌惮之尤者矣友议出范摅手鄙俚不足道陶宗仪元末名士乃亦尔可怪也（居易录）

玉带

龙麟州先生过福建宪府设宴命官妓小玉带佐觞酒半宪使举杯请曰今日之欢皆玉带为也愿先生酬之以诗先生其毋辞时先生负海内重名雅畏清议又不能违宪使之请遂书一絶句云菡萏池边风满衣朩樨亭下雨霏霏老夫记得坡仙语病体难禁玉带围于是举席称叹极欢而散葢前辈既不肯拂人意又不欲失所守而且用事清切一时风致可想见信非野儒俗士所能及（辍耕录）

贾蓬莱

上官守愚者扬州人为奎章阁授经郎时居顺天馆东与国史检讨贾虚中为邻贾闽人柯敬仲友也工诗善画家藏古琴三张曰琼瑶音环佩音蓬莱音皆敬仲所鉴定守愚亦雅好吟咏兼嗜绿绮与贾交游特厚毎休暇过从诗酒琴棋从容竟日贾无嗣只三女尝曰吾三女可比三琴遂取琴名名女焉守愚子粹甚清俊聪敏生时人送唐文粹一部故小字粹奴年十歳因遣就贾学贾夫妇爱之如子三女亦兄弟视之呼为粹舎尝与其幼女蓬莱同读书学画深相爱重贾妻戏之曰使蓬莱他日得壻如粹舎足矣归以告守愚曰吾意正然遣媒往议各已许诺粹二人亦私喜不胜不意贾忽罢归姻事竟弗谐后三年守愚出为福州治中始至僦居民舎得楼三楹而对街一楼尤清雅问之乃贾氏宅也守愚即日往访则琼瑶环佩巳适人惟蓬莱在室亦许婚林氏矣粹闻之悒怏殊甚蓬莱虽为父母许他姓然亦非其意知粹至欲一会而无由彼此凝立楼栏相视不能发语蓬莱一日以白练帕裹象棋子掷粹粹接视上画绯桃题一诗曰朱砂颜色瓣重台曽是刘晨旧看来只好天台云里种莫教移近俗人栽粹虽美其意然莫如之何亦画梅花一枝复以诗曰玉蕋含春揾素罗歳寒心事谅无他纵令肯作仙郎伴其奈孤山处士何用彩绳系琴轸三枚坠之投还蓬莱蓬莱展看闷闷而巳未踰时适上元节闽俗放灯甚盛男女纵观粹察贾氏宅眷必往乃潜伺于其门更深后果有女夫舁轿数乗而前蓬莱与母三四辈上轿婢妾追随相续不絶粹尾其后过十余街度不得见乃行吟簥旁曰天遣香街静处逢银灯影里见惊鸿彩舆亦似蓬山隔鸾自西飞鹤自东蓬莱知为粹也欲呼与语而碍于从者亦于轿微吟曰莫向梅花怨薄情梅花肯负岁寒盟调羮欲问真消息巳许风流宋广平粹知是答已梅花之作不觉感叹归念蓬莱之意虽坚而林氏之聘终不可改乃赋凤分飞曲诗成无便寄去忽贾遣婢送荔子一盘来粹诡曰往在都下与蓬莱同学有书数册未取乞以此帖呈之望早送还婢不疑有他持送蓬莱蓬莱读之泣乃作龙剑合曲答之示终身相从之意写以鱼笺宻置古文中付婢绿荷曰粹舍取旧所读书此是也汝可持还粹读之服其才而感其意俄而闽中大疫蓬莱所议林生竟死贾家妇知粹未婚乃遣人求终好守愚欣然从之花烛之夕各赋诗志喜时至正十九年已亥二月八日也粹诗曰海棠开处燕来时折得东风第一枝鸳枕且酬交颈愿鱼笺莫赋断肠诗桃花染帕春先透栁叶舒眉画未成不用同心双结帯新人原是旧相知蓬莱诗曰与君相见即相怜有分终须到底圆旧女壻为新女壻恶姻缘化好姻缘秋波浅浅罗帏畔春笋纎纎玉镜前天遣赤绳先系足从今唤作并头莲蓬莱有诗集粹序之名曰絮雪至正壬寅闽城为盗所据城中大姓多避匿山谷粹亦携家遁盗踪迹得之尽戕其一门留蓬莱一人不杀将以为妻蓬莱知不免绐盗曰我无归矣愿事将军虽然俟埋其故夫未晩也盗喜从之同至尸所拔佩刀为掘一坑掘讫掷刀于地坐于傍曰吾倦矣目蓬莱使取刀抄土掩之蓬莱即举刀自刎曰死作一处无恨盗遽起夺刀巳絶咽矣盗怒曰汝望同穴乎遂埋蓬莱二十步外使两塜相望后两墓之上各生一树相向枝连柯抱纠结不可解（剪灯余话）

徐嗣元女

浦城徐嗣元女至正间青田冦侵县女为兵所掠作诗写怀诗云万水千山去路賖青鞵踏破几层沙登山絶顶重逢岭渡水尤深又复涯鴈字只传夫与子鱼书难寄母和爷回头遥望乡闗处云下峯前是我家（闽书）

徐彩鸾

徐彩鸾字叔和浦城人适邑士李文景每诵文天祥六歌为感泣也元末贼冦浦彩鸾从父嗣源逃山谷间贼欲害之彩鸾曰宁杀我遂得释语嗣源曰儿死之父必速去贼拘彩鸾至桂林桥拾炭题壁曰惟有桥下水照见妾心清遂骂贼投桥下贼出之乗间复投水没（闽书）

张红桥

张红桥闽县良家女常曰欲得才如李青莲者事之福清林鸿投诗称意遂侍巾栉鸿有金陵之游作词留别云钟情太甚人笑我到老也无休歇月露烟云都是恨况与玉人离别软语丁宁柔情婉恋镕尽肝肠铁岐亭把酒水流花谢时节应念翠袖笼香玉壶温酒夜夜银屏月蓄喜含嗔多少态海岳誓盟都设此去何之碧云春树晚翠千千叠图作羇思归来细与伊说红桥次韵答云鳯凰山下恨声声玉漏今宵易歇三叠阳闗歌未竟哑哑栖乌催别含怨吞声两行清泪渍透千重铁柔情一缕不知多少根节还忆浴罢描眉梦回携手踏碎花间月漫道胸前懐荳蔻今日总成虚设桃叶津头莫愁湖畔逺树云烟叠寒灯旅邸荧荧与谁闲说后红桥竟以念鸿而死遗稿中有蝶恋花半阕云记得红桥西畔路郎马来时系在垂杨树漠漠梨云和梦度锦屏翠幕留春住（词苑丛谈）

朱氏

林子羽妻朱氏长于诗词其勉外诗云玉食叨陪近上方五云深处列鹓行经纶树绩从人仰竹帛流芳与世长待漏衣沾仙掌露趋朝身惹御炉香功成身退归宁日一榻清风绿野堂朱氏年十九卒子羽终身不娶按鸿为员外郎年近四十此诗即为郎时作而朱氏年方十九岂其继室耶（闽小纪）

陈若瑛

陈若瑛义门人聘舒郎未嫁舒没陈不食死其日题诗云有女名若瑛义门陈氏子女红中馈余颇亦娴书史十九聘舒郎双璧灿盈贮百年偕老期竟为天所阻妾身虽未明妾心良巳许岂无展转匹志夺妾所耻名既为君妇能不为君死我生尚气节赋终毛髪竖（闽书）

杨玉英

杨玉英涉猎书史善吟咏年十八父母许适儒流官时中既聘时中家有事父母遂悔前盟改受黄庐山聘币玉英闻之嘱其婢曰吾箧有荷包布鞋诸物异日以遗官官人婢弗悟诺之而巳于是窃入寝室自经死目不瞑时中闻讣具礼往祭以手掩之遂瞑婢出所欲遗时中物付父母启之有诗云昆山一片玉既售与卞和和足苦被刖玉坚不可磨若再付他人其如平生何（闽书）

潘英奴

永春潘英奴美如仙姝父母择配未谐同安苗徳纯贩苎主潘家生美姿容巳娶二年嫌妻貌丑诈言未配英奴窥之时露半面或全身一日折纸方寸外包油纸置饭中苗得之开视有诗曰天生一对两嫣然司马文君宿世缘欲遣中书传好信几回未易到君边是夜潜至卧邸告以宜遂琴瑟苗魂飞神荡以求欢合英奴坚拒曰聘币未将不可茍就以金指环与生嘱曰幸勿爽约慿此为信礼拜而退苗还出妻欲聘英奴无媒未果迁延半载父发布鳯阳时沙县邓茂七扰乱苗四载不得归景泰三年道路始通苗归抵潘家英奴已嫁林氏矣苗以货丝为由访宿林家英奴潜书鹧鸪天贻生云欲侍鸳帏奉枕衾谁知薄幸苦相侵移花却向他人主狂蝶无情莫再寻君负信妾伤心鱼沈鴈杳悄无音如今追忆前时话剰得潸然泪满襟苗见之郁郁而归及再娶姚氏容貌更不如前妻想念益深友人为作指环篇以讥之曰金指环金指环看汝徒辛酸犹记相携处罗带结同欢态浓语巧美无极未行云雨情先密好懐豁然开蓦地迢亲觅撩人娇思拨不平一团和气逈春晴广寒嫦娥初会遇又如君瑞见莺莺自别佳人氷雪面寤思寐想深相恋千山万水阻尘纷归鸿难托张生怨指环本黄金解赠注意深安知物理多迁变似此坚圆能倍心因叙指环事劝人夫与妇赤绳系足亲何必轻抛负苗生本期得芳妍岂知再娶不如前我闻在徳不在色请君读此指环篇（坚瓠集）

楚云

楚云者秦川名妓也自恃才色择配而偶与武陵申生欢有伉俪之约无何生以省试还家姬亦逼于父母愿弗克谐追送至盐田渡牵袂陨涕哀动路人姬为诗赠生曰仙斾云装不忍看一声去也下床难春归忽忆花无主莺语应怜栁易残枕上泪痕湘竹冷镜中人影楚云寒因风掩泣还藏笑歌扇何时制合欢生亦答以诗云茫茫春海渡不及两情深红烛相逢泪青衫欲别心山留愁黛色莺学子歌音枕上鸳鸯约重来未可寻从此遂别时人多传诵之（长溪琐语）

李氏

李氏云霄人以诗名其姊大李亦能诗与相唱和也有汲水书懐二诗汲水诗云汲水佳人立晓风青丝辗尽辘轳空银瓶触破残妆影零乱桃花满井红书懐诗云门对云霄碧玉流数声渔笛一江秋衡阳鴈断楚天阔几度潮来问过舟（闽书）

邓氏

邓氏女闽邑竹屿人万厯中嫁琼河邹氏夫不类女郁郁不自得发为诗词多幽愤凄怨语居二年竟以怨死临终以遗草付其甥人争传录有东园踏青云芍药丛边露气沈步随芳草共幽寻桃花薫日红浓淡栁叶迷烟翠浅深何处香泥忙社燕谁家晴槛噪时禽悄寒罗袜浑无力斜倚东风碧树阴又啼鸟落花春巳暮孤灯残漏夜偏长又垂帘阻归燕开戸入飞花皆有情思（笔精）

林氏

林氏福建人有晚春诗云抛却银针到小庭遣情无奈独伤情髙低别院秋千影逺近人家笑语声黄鸟晓寒藏翠栁绿苔春尽点红英一年好景仍辜负堪叹嫦娥老此生（闽小纪）

徐氏黄氏

宋珏比玉作莆阳二妇传云徐氏居莆之北闗父龎乡荐为新安郡丞字澄渚俞氏纨袴儿也合卺之夕傅姆基之曰郎君当属对句而就寝徐指二砚属句曰点点杨花入砚池近朱者赤近墨者黒俞缩瑟不能成句徐笑曰何不云双双燕子飞帘幙同声相应同气相求自后抱贾大夫之恨时形笔墨其婶林氏贻书劝勉徐与之往复纒绵恻怆为人所传徐卒俞氏子取其著作焚弃之仅存批点二十一史又悼志赋一首梁鸿王凝妻诸赞及读离骚六朝隋唐史论数十篇友人郑邦衡梓之以传黄氏名幼藻字汉宫莆阳塘下人苏州别驾黄议之女林仪部启昌子恭卿妇也姿韵髙秀少受业于宿儒方泰年十三四工声律通经史所著有栁絮编沈静知大节仪部没倾家以事其姑所居不蔽风雨近戚罕见其面年三十九患心痛诵残灯无焰影幢幢之句而瞑生一子名钟爱东粤山水祝髪名海印亦能诗静志（居诗话）

莆田黄氏名幼藻家苏州倅公议爱女也幼躭风雅韵言骈语皆臻妙境世父给谏公谦深加器赏以方谢道韫名其集曰栁絮编孀居无子佚不传存者十二首其咏雨中红芍药云晨妆乍点自倾城冉冉风生绣阁清厌说广陵春欲暮胭脂和泪雨中倾恨白芍药不开云灼灼花开斗晓红玉颜寂寞怨东风素妆不理因谁倦一段春藏粉黛中（笔精续订）

潘仲徽室

季兰易安之后明未有其匹者今人最所脍炙则淮安妓淮草青青一絶耳然亦浅弱闽进士潘仲徽室人寄夫诗暮雨沉沉不肯休知君今夜宿谁楼遥知楚水吴山外旅况闺情一样愁足以伯仲水国蒹葭之什赵仁甫有二女皆能诗而才情不甚合作（小草斋诗话）

王虞鳯

女郎王虞鳯字仪卿侯官人许嫁林氏万厯中年十七卒有罢绣吟一巻春日闲居诗浓阴栁色罩窓纱风送炉烟一缕斜庭草黄昏随意绿子规啼上朩兰花春闺词融和天气喜初晴为爱簪花却放针玉枕梦回人寂寂瑶琴挥罢院沉沉黄莺戏水穿荷影紫燕衔泥织绿阴画静金炉香欲烬推窓满地落红深（榕海诗话）

吴慧镜

方氏孟式字如耀桐城人山东布政张秉文含之之妻也志笃诗书备有妇徳含之举万厯庚戌进士同年生闽人孙昌裔翁为枢携家长安邸中孙之妇郑翁之妇吴皆谙文墨承平多燕女子从夫宦游者歳时伏腊以粔籹花胜相贻而三家妇独以篇咏相往复如耀绘大士像得慈悲三昧两家皆藏弃焉崇祯初含之官于闽两家妇为如耀刻集皆为其序而翁妇吴序其次集剧谈佛理以为文章现世之佛法能文之人即现世之佛人善文之心亦现世之佛心金刚离一切相况以无色界诸天空定所持犹作男子女人相乎其文纵横辨博殊为闺房吐气吴名慧镜翁之女佩玖妇曰蒋玉君皆与校雠蒋有长歌题其后此吾庚戌榜下一美谈也（明诗综）

陈氏

张利民母陈氏雅躭书史能为五七言歌诗年二十四夫卒抚孤守节作诗自朂且以诫子曰不亚和熊母能为断鼻人又闻雷诗曰空中霹雳闻天语夫在山头知不知幼子未能传故事王裒抱冢亦人儿年三十三以哀毁卒后利民既成进士自疏其节于朝懐宗诏旌焉母葬在田中人呼为田中墓（景物考）

邓铃

邓氏名铃字徳和闽县人儒士郑坦妻坦卒刲双耳自誓诏旌表其门年八十二万厯中以嗣子云镐贵赠宜人有风教录其读岳鄂王传诗云英雄誓复旧山河曽奈奸邪误国何铁马长驱河洛水金牌亟返郾城戈中原父老空遮诉南渡君臣不耻和五国城头烟月惨千年坟树尽南柯（明诗综）

林娙

林娙字美君福清人姓王氏父雪窓为番禺尉生美君于官舎爱而教之以孝经六歳即能通晓年及筓父携入觐于长安字林初文以为得壻初文读书鼔山毎有寄将必佐以诗初文举于乡携上春官下第遂居南京初文十年不归先后下吏值万厯间歳凶美君以女红为活教其二子君迁古度备尝荼苦无怨尤焉诗作后即焚其稿存者其百一也白门感述二首白门连歳值饥荒十载良人旅朔方顾影自嗟还自笑妾身赢得是糟糠生平淡饭与黄虀不道饥荒乏五齐嫁得文人非薄命人间多少富儿妻咏鳯仙花鳯鸟久不至花枝空复名何如学葵蕋开即向阳倾（榕海诗话）

林玉衡

林玉衡字似荆福清人林初文孝亷之女倪方伯之孙廷相妻也幼聪敏喜读书初文爱而课之七歳时初文建小楼落成值雪后月命之吟应口即成一絶云梅花雪月本三清雪白梅香月更明夜半忽登楼上望不知何处是瑶京长老传诵皆为惊叹他诗多不存（静志居诗话）

周玉箫

周玉箫者闽中女子武人方舆之妾也舆建议抚红夷忤大帅指系狱七年遣玉箫玉箫誓死不去舆事解感愤时事诣阙上书遇国变又数年不得归玉箫感慕病殁有诗一百三十篇授其女蕙女蕙刻而传之玉箫自言在孩提日好啼哭父母以书帙遥示之即止舆读书任侠妻妾皆谙晓书史玉箫一弱女子好谈古今节义事常采古列女懿可法佚可戒者各为诗一篇比于彤管其于名姬才女瑕疵嗤点者往往严酷击排比于狗彘词虽不文君子旌其志焉（静志居诗话）

邬氏

崇祯戊辰十月予儿起宗奉使入闽宿崇安别司见壁上题诗云五月天气佳山行不厌逺他年抱子还彩舆入何馆傍注云丙寅仲夏携侍儿四五辈赴任岭南宿此馆中漫题鄙句四明邬氏书呜呼妇人娴于词翰而能不妬为夫求子真人情之所最难者天眷有徳岂有不怜而赐之子者哉（冒汝九■〈口龎〉语）

邵飞飞

邵飞飞福州府人色艺俱絶康熙中耿精忠反有旗下罗御史者以从军入闽见而悦之贿媒氏佯为欲娶继室其父母得千金许之既嫁随罗北归其大妇妒悍以飞飞配一奴飞飞作薄命词三十首流传京师有谋欲娶之者飞飞旋死附诗曰韦鞴仍是紫台宫马上琵琶曲未终嫁得伧夫双足健报人佳壻好乗龙烟树闗山几万重残妆零落为谁容如何的的亲生女只爱金钱不爱侬疎风冷雨对银釭心自酸辛泪自双髙垒愁城坚似铁酒兵十万总难降荻帘日影上迟迟乱绾乌云不画眉羡杀隔邻谁氏女金钱闲掷买胭脂鹣鹣比翼两相依文彩蹁跹世所稀不料风涛生洛浦铩翎又逐野鸡飞自伤薄命更谁如兰蕙当年竟被锄回首五年成底事风流好似梦华胥无端遴壻慕金味堪恸双亲一样愚寄语故园诸姊妹荆钗裙布好欢娱白云飘渺望中迷独倚南窓掩面啼万里飘零亲念否碧梧不是鳯凰栖积雨污泥巳没阶行行湿透小弓鞋遥思多少侯门女指点青鬟对对排骡车阵阵响如雷门外风吹百尺灰可惜春葱纎似玉自生炉火簇烟煤土屋茅檐扑面尘可怜触目也伤神看他赫赫司晨牝端坐华轩常带嗔炎天斗室秽难闻蒜蒜葱葱尽日薫记得故园风景好白罗衫衬石榴裙狮子容他吼独尊却将奴去嫁司阍儿郎薄幸真堪恨不记添香枕畔温忆昔双双倚画栏名花曽对并头看何期弃置如秋叶忍把琵琶别调弹哮言狺语侉多般翻道奴侬鴃舌蛮怅望夕阳芳树外娇声嘹呖语家山挑灯含泪叠云笺万里函封报可怜为问生身亲父母卖儿还剰几多钱淡淡春山楚楚腰菱花自对亦魂销如何愿食鸧鹒妇相见谁怜竟不饶奈尔鸣鸠居鹊巢啄将红蕋出枝梢堪嗟薄命愁如织却与诗人作解嘲自悔当初望太髙今成明月水中捞风筝本是无情物莫怪丝丝线不牢鲛绡染血蹙双蛾搔首呼天怎奈何俗子不知人意懒灯前只管唱秧歌想后思前恨转加悞人多是浣溪纱既然负却当年意何必寻春到若耶良宵无奈酒人狂雨怨云愁总断肠一枕难成乡国梦凄其残月照空梁丰韵全消病巳生人人犹道妾倾城郎心何似秋江水一任桃花逐浪萍蜀魄啼残不忍聴断肠最是雨淋铃红颜千古同凄恻我又如斯恸小青豕圏鸡栖暑气蒸嗡嗡满屋闹苍蝇有人水阁珠帘里犹说今朝热不胜十里湖西忆旧游而今无复泛兰舟孤山曽吊真娘墓此日相思泣素秋不须重赋白头吟入骨忧煎死巳寻赢得芳魂归去好一丘黄土百年心栁色依依逐汉南树犹如此我何堪输他邻妇无思虑碗大葵花满鬓簪北地玄溟风太严满天飞絮压茅檐炕头不是金炉火马粪如香细细添裤腿郎裆短短衫金箍头髻更巉岩教奴依样更妆束■〈髟上委下〉堕云鬟道不凡（寄园寄所寄）

延平女子

邮亭旅舎好事者往往赝为巾帼之语书以媚笔以资过客传诵多不足信沈公子二闻夜宿垜庄所见延平女子题壁诗驿亭未逺墨痕犹新小记短章凄惋可诵惜其依违寡断阅者不无夫人少商量之叹也序云妾闽峤名家延平着姓十三织素左家赋娇女之诗二八结褵新妇获参军之配何异莫愁南国早嫁卢家庶几弄玉秦楼相逢萧史方调琴瑟顿起干戈夫死于兵妾乃被掠含羞辞故里魂销剑浦之津掩面强登舆肠断西陵之路兹当北上永隔南天爰题驿舎数言聊破愁城百叠嗟夫昔年薫香染翰枌印青编今日滴血濡毫绡封红泪秋坟鬼唱哀似峡猿三两声青冢魂归恨拟胡笳十八拍诗云野烧猎猎北风哀细马毡车去不回紫玉青陵怅已矣泉台当有望乡台那堪驿舎又黄昏桦烛三条照泪痕想象延津沈故剑相期青冢一归魂昨夜严亲入梦来教儿忍死暂徘徊曹瞒死后交情薄谁把文姬赎得回不道临时死亦难强为欢笑泪偷弹同行女伴新梳裹皂帕蒙头压绣鞍后书庚申季春延平张氏题于沂水县垜庄驿舎（觚剩）

黄淑窕　淑畹

莘田二女皆擅诗名长曰淑窕字姒洲次曰淑畹字纫佩纫佩有题杏花双燕图云艳阳天气试轻衫媚紫娇红正斗酣记得春明池馆静落花风里话呢喃夕阳亭院曲阑东语燕时飞扇底风不管春来与春去双双长在杏花中时人皆称之（榕阴诗话）

先妣黄太恭人

黄夫人名昙生字护花蕉溪郑先生妻也父处安公闽县诸生沈酣六籍有志当世明末李自成破郡屠县当事庸懦无能感激上书言平冦方畧召授中书舎人迁工部营缮司主事愤不得施行弃去游吴越间时归郁郁无所试寄情书史时夫人幼日侍几案聴说忠孝事受经学作诗文温纯大雅不为闺阁香艳之句处安公喜曰是伏生女曹大家流苏若兰岂足方哉尝曰必择快壻既见郑先生遂受聘年二十于归郑先生令固安期年政平招戚友滞畿下者至署作竟歳欢拈韵赋诗觥政具举夫人在捆内亦与羣从子壻通家子倡和除日夫人剪绢成梅花揷胆瓶奉客偶作小诗诸子竞次其韵为夫人寿夫人喜谓郑先生曰迩来落拓一官独此耳九畹古文（九畹古文）

好施而有次第幼小见兄镌私印文曰得意金多日赠人易人为贫识者叹为仁者立达与墨氏兼爱之分也著作甚富秘不示人惟吴兴臧夫人皆绿轩诗西陵林大家集奉处安公命为序两家寿梨枣今得脍炙人口他有存者皆女孙翰莼所录椟而藏之（九畹古文）

先生讳方城字则望石幢其号也有母曰黄太恭人湛深六籍有伏生女曹大家之目佐蕉溪公劳逸教子琴堂赋诗帷中答之故先生兄弟绩学半由母训女子子皆知诗九畹为立传（省斋自存草）

全闽诗话巻十


●钦定四库全书

全闽诗话巻十一

兖州府知府郑方坤 撰

○羽士　缁流

张湛

控鹤仙人名属仁乃天台元虚老君华真仙师第七子也尝驾鹤至武夷时魏王子骞与张湛等祷雨龙潭而仙人适至骞等具恳遂获甘霖湛因献诗曰武夷山上武夷君白马垂鞭入紫云空里只闻三奠酒龙潭波上雨纷纷属仁见子骞等丰骨异常访道精确乃遣何鳯儿往天台取仙籍检视具载子骞与湛等先以饮酒过度忤黄元真人谪居此山八百年后仍得蜕骨仙化因授以九品丹书（武夷山志）

徐登

闽国西岳名山其山有如寳盖浮空所以名为髙盖神仙徐君登兄弟姊妹七人同隠于此世莫知也迄于干封时歳乃因东岳霍童山赵君昞出彼杳冥来于絶顶白岩樵者戢步林间伏形岩下见赵与徐酌东岩水剥枯桑皮二人饮罢俱醉卧焉良久昞起语登曰吾当先去子亦速来登曰鳯立烟霄迥桃香碧涧逢言毕不见樵者出山初疑玄梦复似前生至于仪封二年上元之旦果见登兄弟姊妹化于坛上并如蝉蜕上升详于鳯立之年果应鹤化之谶登所居宅在仙坛之上药灶丹井今尚存焉按汉书登传云登物故昞东入章安章安令恶其惑众收杀之则二人并无升仙事鳯立烟霄桃香碧涧殆非汉时人语意宋邑令黄叙所记云尔姑存其说（闽书）

许碏

许碏唐时髙阳人自称髙阳酒徒少举进士不第学仙于王屋山遍游名山尝至武夷絶顶题云许碏自峨山寻偃月子到此又题诗云阆苑花前是醉乡踏翻王母九霞觞羣仙拍手嫌轻薄谪向人间作酒狂或诘之曰我为就宴昆仑失仪见谪众目为颠后忽乗云去（武夷山志）

吴崇岳

吴崇岳泉州人为龙兴观道士辟谷多年尝登其宫松梢礼拜处松枝可六七十尺福建漕使周谓因请随行抵于徳化县县治之东有古松一株髙八九十尺上有鹤巢乃命崇岳登之轻若猿狖容易直上出鹤巢之外端身飞步手无攀援就纎枝拜如平地其松枝柔软随步低昻畧无损处谓乃为诗赠曰楮为冠子布为裳吞得丹霞寿最长混俗性灵常乐道出尘风格早休粮枕中经妙谁传与肘后方新自写将百尺松梢几飞步鹤栖枝上礼虚皇太平兴国中诏见（郡阁雅谈）

李陶真

李陶真东京人熈宁末至武夷居一曲止止庵出牒示人乃唐开元时所给众皆笑之好吹铁笛毎作穿云裂石之音值腊节道士各招饮李俱赴之诸房笛声一时同发众骇之后又居建平里之通仙岩一日留诗别众云毛竹森森自剪裁试吹一曲下瑶台当途不遇知音者拂袖白云归去来众闻笛声隠隠渐逺不知所适（武夷山志）

丘公

丘公名代失传在九曲灵峰左石室修炼一日坐化留诗曰本是瀛洲仙子徜徉玄化洞天笑指蓬莱归去冲飞直入苍烟今名其洞为丘公洞（武夷山志）

王文卿

建宁县鳯山迎厘观宣和中有一道士来游观中贴二符于壁旁书云召和气作融风神府末吏王文卿书又题诗云不肖年少日仰服志公名恨不生羽翼裹粮问道情既而风马牛踪迹游神京遂失平昔愿至今犹饮声此行谒玄元邂逅瞻神形令人遂解体后嗣皆豪英可以光大教振我三元情（闽书）

裴道人

绍兴中有人自称江东裴道人头戴通草花行歌于市曰好酒吃三盏好花揷一枝思量今古事安乐是便宜一日于北山石嵌中端坐而逝（泉州府志）

白玉蟾

紫帽山有金粟洞唐元徳真人郑文叔居此有道术有羽士寓书文叔文叔握粟犒使归视精金也宋宁宗御书金粟洞刻于石白玉蟾诗白云乱山深复深洞口枯树鸣幽禽玉雪影梅春寂寞琅风韵竹夜萧森海流城外青罗带岩耸天边碧玉簪忆着仙人郑文叔泪随夕照落平林（闽书）

先生姓葛讳长庚字白叟福之闽清人母梦食一物如蟾蜍觉而分娩时大父董教琼管是生于琼盖绍兴甲寅三月之十五日七歳能诗赋背诵九经父亡母改适先生师翠虚陈泥丸学道得太乙刀圭之妙九鼎金丹之书长生久视之术紫霄啸命风霆之文出有入无飞升隠显之法始弃家从师游海上至雷州继白氏后改姓名白玉蟾嘉定癸酉翠虚假水解于临漳复出于武夷悉受诸玄秘先生尽得其旨乃披髪佯狂遍走名山有旨召见遁而去壬午孟夏伏阙言天下事阻不得达十月至临江军之江月亭饮酣袖出一诗与诸从游未及展玩巳跃身江流中诸从游疾呼援溺先生出水面揺手止之皆谓巳水解矣是月又见于融州老君洞由是度桂岭返三山复归于罗浮绍定已夘冬或传先生解化于旴江先生常有诗云待我年当三十六青云白鹤是归期以歳计之似若相符逾年人皆见于陇蜀又未尝死莫知其所终彭耜（白玉蟾传）

杨升庵云白玉蟾咏燕秋千节后初相见祓禊人归有所思此二句不媿词人（词统）

白玉蟾事陈翠虚九年始得其道蓬头洗足一衲敝甚喜饮酒未见其醉博洽羣书出言成章文不加点大字草书若龙蛇飞动兼善篆隶尤妙梅竹常自赞云千古蓬头洗足一生服气飱霞笑指武夷山下白云深处吾家（尚友录）

一人以十八学士轴献豪士甚爱之许以百金及数画中止得十七人却还之其人抱轴而泣于途遇白玉蟾问以故玉蟾题诗于上曰台阁峥嵘倚碧空登瀛学士久遗踪丹青想出忠良手不画当年许敬宗仍获百金（半庵夕话）

诸葛琰以任子累官邵武军光泽尉闽冦弄兵山谷州郡骚动琰提步兵转斗不旬日授首真徳秀上其事于朝进阶儒林郎琰聪迈豪放居官清贫家居与白玉蟾相善蟾赠之诗有指点篇书说向谁武侯之后独君奇许瓢却大尧天小严濑应髙汉座卑之句（闽书）

葛长庚自号白玉蟾闽人也居武夷山中嘉定间诏征赴阙馆太乙宫封紫清明道真人尝至武昌赋酹江月懐古云汉江北泻下长淮洗尽胸中今古楼橹横波征鴈逺谁见鱼龙夜舞鹦鹉洲云鳯凰山月付与沙头鹭功名何处年年惟见春絮非不豪如周瑜壮如黄祖亦逐秋风度野草闲花无限数渺在西山南浦黄鹤楼人赤乌年事江汉亭前路浮萍无据水天几度朝暮（词苑丛谈）

白玉蟾本姓葛名长庚嘉定末诏征赴阙对御称旨命馆太乙宫一日不知所往海琼集贺新郎词昔在神霄府是上皇娇惜便自酣歌醉舞来此人间不知歳仍是酒龙诗虎（南宋杂事诗注）

白玉蟾幼敏慧十歳应神童科主司命赋织机诗即应声曰大地山河作织机百花如锦栁如丝虚空白处做一匹日月双梭天外飞其后屡试不第拂袖入罗浮得洞玄雷法能呼召雷雨生平文思汪洋顷刻数千言善诗其草书有龙翔鳯翥之势复遍游名山后至武夷曽讲法于冲佑之采隠堂居止止庵嘉定间召对称旨馆太乙宫一日不知所往诏封紫清明道真人有琼管集行世（武夷山志）

陈毡头

绍兴末福州有丐者陈毡头不知何许人衣裳垢弊不与人接语形容尤极秽浊然未尝梳发而头无虮虱未尝澡浴而身不臭多处于安泰桥之西偏以破絮自蔽仅能容膝口中常吐一物于掌莹白正圆玩弄不已或为人所窥则笑而复吞之盖内丹也若坐若卧动经月余不出乞食蓦然一出则奔走不少驻张圆觉颇识其异遗之诗曰释氏三千金世界道家十二玉楼台不知云鹤归何处空使毡头夜卧阶后数年失其所在（夷坚志）

冯观国

冯观国邵武人游方外遇异人得内丹之法自称无町畦道人寓宜春二年言人吉凶尽验或有诮其醉狂者观国以诗谢曰踏遍红尘四百州几多风月是良俦朝来应笑酡颜叟道不相侔风马牛绍兴中端坐而逝（闽书）

张道人

福唐张道人多与人言偈语人祸福如徐神公言法华既过无不神验然亦时有戏剧警动小人者郡有胥魁其性刚悍素为郡人所恶偶以年劳出职既府谢而出跃马还家道逢道人冲突而过既内不自安下马挽张且求偈言张于茶肆取纸大书与之曰畜生骑畜生两个不相争坐者只管坐行者只管行胥览之大惭而退予儿时尝闻魏处士隠居陜府有孔目官姓王者好为恶诗尝至东郊举示魏又言其精于属对魏甚苦之而不能却也一日忽有数客访魏而王至云某夜得一聨似极难对能对者当输一饭会众请其句云笼床不是笼床蚊厨乃是笼床方窃自称奇而魏即应声曰我有对矣可以孔目不是孔目驴纣乃是孔目一座称快王即拂衣而出终身不至草堂也盖小人僣妄不可堪忍虽大修行人与大雅君子箭在机上不得不发也（春渚记闻）

王与敬

王与敬号秋崖三山人居武夷山尝在云州求雨大应城中有妖治之顿灭当事荐于朝授号至道玄应通妙法师至大间乞还山有句云依然拂袖归山去止止庵前伴白云（武夷山志）

彭日隆

彭日隆号隠空崇安人初为万年宫新戒遇异人传授雷法祷雨极验剏和阳道院于九曲虞文靖公集为之记初未尝学问读清净经有悟信口吟咏颇有理致尝自赞云五五二十五只管从头数到底一也无松梢月当午卒时正七十五歳（武夷山志）

俞震斋

俞震斋沙人秘传符箓精五雷祈祷术同时有黄天玄者住持宜福观亦能此术洪武二十年省城大旱藩司召二人祈雨既至分东西立坛私约曰吾二人雨当有辨乃以书符朱墨二砚分投水缸中须臾雨至一坛水黒一坛水红时有赠之诗曰三日登坛三日雨一声号令一声雷（闽书）

沽饮道人

福州安翁者以市酤为业常有道人沽饮辄去不偿直翁亦不责久之道人来会翁曰良意久不酬今幸枉过乞遂偕行翁许之须臾至一山下草庵中成宾主毕道人曰有一道友去此甚近亦有仙术仆往邀请共君相娱可乎翁喜诺道人遂去久不来翁且馁顾室中萧然无供具惟破釜在壁下余饭可升许仰视屋梁上悬橘数颗壁上张画梅一轴翁不胜馁取釜中饭食讫道人适至曰道侣不遇无以为款不陋贫居可遂留数日耳翁恳辞道人再三曰烦君逺临无以相赠奈何翁曰可掇壁间画耳道人曰此吾道友之物奈何与君君既相爱吾当搨之耳既覆之以手拭之宛然如画因题其上曰为买东平酒一巵迩来相会话仙机壶天有路容人到凡骨无缘化鹤飞莫道烟霞愁缥缈好将家国认希夷可怜寂寞空归去休向红尘说是非翁持此遂别迷道不知所向问野中人曰福州离此四日程耳翁始悟遇仙怅怏而归翁后以寿终于家云（异林）

卓晚春

卓晚春莆人生嘉靖间自号无山子亦曰上阳子人呼为小仙幼孤无资行丐于市八歳善算筹指掌上虽千万不爽言休咎事皆奇中初不识字十四能诗十六善草书当道闻其名召见之辄与抗礼少时蓬跣履霜着黒麻布裙及长冬寒或赠之缊矣顾虽霜夜必露宿石上或日走浴溪涘饮水十数瓯曰漂我紫金丹也时莆中冦疫频仍甲寅歳托言北征过江桥谓人曰我去后桥石折莆阳变矣丙辰桥石果折壬戌遂有陷城之变其先知如此后蜕化于杭州净慈寺小仙所为诗曰天上逍遥卓晚春桃源深处老乾坤倒骑黄鹤归沧海脚带青天几片云唐顺之作小仙草书歌有瓌谲东海黄公符苍古太庙姬王瑑藤纒老树千尺挂鹰攫寒厓百鸟愞之句（闽书）

痴頥子

武夷汪道人自号痴頥子又号丽阳嘉靖初修真于接笋峰遗蜕葬于峰之石壁予游武夷得汪手录吟稿一册中多佳句有答叶东林云柴扉终日对云闗何事游人兴未阑花雨正迷蜗角竞茶烟初歇鹤声残闲储白石资荒歉旋种丹田不属官近获两枝欧冶剑请君夜傍斗牛看又如石榻枕泉眠竹影柴门留月浴金丹又如紫檀匣锁玄中印白玉绦悬肘后符又如晓炊石鼎三欧雪午枕山屏一缕烟絶句如幔亭峰下寒云外流水飞花送小舠夜宿山房清不寐紫箫吹彻月云髙又如赤壁玄堂水火交青山旋绕白云■〈土幻〉枕琴卧诵黄庭罢新月钩帘傍鹤巢絶无烟火食气（笔精）

天柱峯樵者

嘉靖间有田父于武夷天柱峯下遇一樵者坐谈久之问父曽见仙乎父曰未也所谓仙窟特虚语耳樵者笑出袖中诗一纸与之其诗云曽买金陵酒一巵与君相共话玄机壶天有路容人到凡骨无缘化鹤飞莫道烟霞愁缥缈好将乡国认依稀可怜寂寞空归去休向红尘说是非以纸示人忽风过字迹皆灭父自是不食不眠浪迹云水不知所终（武夷山志）

东观道士

顾野王旧宅在建宁东观有道士题诗云天上归来鬓巳皤故山凉月在松萝自传一曲广陵散几见桑田生白波正徳庚辰改观为建安学宫桑田之叹其先谶欤（笔精）

粲和尚

元和十二年观音菩萨大慈悲力欲化陜右示现为美女人见其姿貌风韵欲求为配女曰我亦欲有所归但一夕能诵普门品者事之黎明彻诵者二十余辈女曰女子一身岂能配众可诵金刚经至旦通者犹十数人女复不允更授以法华经七巻约三日通至期独马氏子能通经女令具礼成婚马氏迎之女曰适体中不佳俟少安相见客未散而女死马乃葬之数日有老僧杖锡谒马氏问女所由马氏引之葬所僧以杖拨之尸已化雄黄金锁子之骨存焉僧锡挑骨谓众曰此圣者悯汝等障重故垂方便化汝耳宜善思因免堕苦海语讫飞空而去泉州粲和尚赞曰丰姿窈窕鬓欹斜赚煞郎君念法华一把骨头挑去后不知明月落谁家（感应传）

灵云禅师

福州灵云志勤禅师本州岛长溪人也初在沩山因见桃花悟道有偈曰三十年来寻剑客几回叶落又抽枝自从一见桃花后直至如今更不疑沩览偈诘其所悟与之符契嘱曰从缘悟达永无退失善自护持（指月录）

僧义存

雪峰难提塔义存禅师所预造自序曰夫从缘得者始终成壊非从缘得者歴刼常坚坚则在壊则损虽然离散未至何妨预置者哉所以石室未函搬土为龛诸事已备脚北头南比至其时横山睡酣塔后黄滔为作铭者也蘸月池旁有古杉乃闽王审知与义存手植皆数十围义存植者直而参天闽王植者樛而逮地水磨磨下絶雀初义存题云庵前永日无狼子磨下终年絶雀儿至今信然（闽书）

唐懿宗咸通六年七月雪峰祖师登象骨山曰真吾居也乃诛茅为庵学徒翕然其山属侯官县环控四邑峭拔万仞先冬而雪盛夏而寒因以雪峰名焉师住山后尝作诗曰光阴迅速暂须臾浮世何能得久居出岭年登三十二入闽早是四旬余他非不用频频举巳过还须旋旋除报与满朝朱紫道阎王不怕佩金鱼（小草斋诗话）

僧师贵

福州白鹿师贵禅师问牛头未见四祖时百鸟衔花供■〈亻养〉见后为甚么不来师曰曙色未分人尽望及乎天晓也如常（闽书）

僧如体

福州芙蓉山如体禅师僧问如何是古人曲调师示颂曰古曲发声雄今时韵亦同若教第一指祖佛尽迷踪（闽书）

僧神禄

瑞峰院神禄禅师久为瑞岩侍者后开山创院学侣依附有偈曰萧然独处意沈吟谁信无弦发妙音终日法堂惟静坐更无人问本来心（闽书）

师郁

僧问如何是随色摩尼珠师曰青黄赤白曰如何是不随色摩尼珠曰青黄赤白问维摩与文殊对谈何事曰惟有门前镜湖水清风不改旧时波（闽书）

僧懐浚

秭归僧懐浚不知何所人干宁初知来识往皆有神验刺史于公以其惑众系而诘之乃以诗代通状云家在闽山西复西其中歳歳有莺啼如今不在莺啼处莺在旧时啼处啼又诘之复有诗云家在闽山东复东其中歳歳有花红而今不在花红处花在旧时红处红守异而释之详其诗意似在海中得非杯渡之流乎（北梦琐言）

僧契盈

契盈者闽僧也从吴越王登绿波亭王曰三千里外一条水契盈曰十二时中两度潮人以为切对（五代诗话）

僧法辉

泉州开元寺法辉禅师禅余颇以诗自娱与吕缙叔石声叔陈原道释居亿居全为同社尝题宪师壁曰逺浸溪光碧寒生松桧阴渔舟惊暮雨髙吹入秋林此境长年在吾师静隠心（闽书）

僧惠崇

国朝浮图以诗名于世者九人故时有集号九僧诗今不复传矣余少时闻人多称其一曰惠崇余八人者忘其名字也予亦畧记其诗有云马放降来地鵰盘战后云又云春生桂岭外人在海门西其佳句多类此其集巳亡今人多不知有所谓九僧者矣是可叹也当时有进士许洞者善为词章俊逸之士也因会诸诗僧分题出一纸约曰不得犯此一字其字乃山水风云竹石花草雪霜星月禽鸟之类于是诸僧皆阁笔洞咸平三年进士及第时无名子嘲曰张康浑裹马许洞闹装妻者是也（六一诗话）

欧阳文忠公诗话载宋朝诗僧九人时号九僧诗其间惠崇尤多佳句有百句图刻石于长安甚有可嘉者（隠居诗话）

九僧诗极不多崇到长安有人游曲江少草入未央深之句为时所称崇非但能诗画亦有名世谓惠崇小景者是也画史纷纷何足数惠崇晚出吾最许荆公诗云尔（宋稗类钞）

僧惠崇不但绘事精妙诗句亦清逺有氷雪松霞之韵尝作句图书其所最得意如岭暮春猿急江寒白鸟稀掩门清桂老出定白髭长鸟归杉堕雪僧定石沈云空潭闻鹿饮疎树见僧行磬断虫声出峯回鴈影沈繁霜衣上积残月马前低移家临丑石租地得灵泉残月楚山晓孤烟江庙春松风吹髪乱岩溜溅棋寒云残僧扫石风动鹤归林禽寒时动竹露重忽翻荷埜人传相鹤山吏学弹琴地遥羣马小天阔一鵰平河分冈势断春入烧痕青地形吞蜀尽江势抱蛮回露下牛羊静河明桑柘空霜多秦朩逈云尽汉山孤夜闲潮动舸秋迥月临城叶落风中尽虫声月下多扇声犹泛暑井气忽生秋湘云随鴈断楚路背人遥闗河双鬓白风月一灯青松风传夕磬溪雾拥春灯圭窦先知晓盆池别见天孤云还静境逺籁发秋空古戍生烟直平沙落日迟来时云拥衲别夜月随笻古朩风烟尽寒潭星斗深（宋稗类钞）

惠崇诗有剑静龙归匣旗闲虎绕竿其尤自负者有河分冈势断春入烧痕青时人或有讥其犯古者嘲之河分冈势司空曙春入烧痕刘长卿不是师兄多犯古古人诗句犯师兄进士潘阆常谑之曰崇师尔当忧狱事吾去夜梦尔拜我尔当归俗耶惠崇曰此乃秀才忧狱尔惠崇沙门也惠崇拜沙门倒也秀才得无诣沙门岛耶（温公诗话）

冦莱公一日延诗僧惠崇于池亭探阄分题丞相得池上栁青字韵崇得池上鹭明字韵崇默遶池径驰心于杳冥以搜之自午及晡忽以二指点空微笑曰巳得之巳得之此篇功在明字凡五押之俱不倒方今得之丞相曰试请口举崇曰照水千寻迥栖烟一点明公笑曰吾之栁功在青字巳四押之终未惬不若且罢崇诗全篇曰雨絶方塘溢迟徊不复惊曝翎沙日暖引步岛风清及断句云主人池上鳯见尔忆蓬瀛（湘山野录）

惠崇善为寒汀烟渚潇洒虚旷之状世谓惠崇小景画家多喜之故鲁直诗云惠崇笔下开江面万里晴波向落晖梅影横斜人不见鸳鸯相对浴红衣东坡诗云竹外桃花三两枝春江水暖鸭先知蒌蒿满地芦芽短正是河豚欲上时舒王诗云画史纷纷何足数惠崇晚出吾最许沙平水淡西江浦鳬鴈静立将俦侣皆谓其工小景也（韵语阳秋）

东坡言僧诗要无蔬笋气固诗人龟鉴今时误解便作世网中语殊不知本分家风水邉林下气象盖不可无若尽洗去清拔之韵便与俗同科又何足尚齐已云春深游寺客花落闭门僧惠崇云晓风飘磬逺暮雪入廊深华实相副顾非佳句耶（西清诗话）

唐僧诗云河分冈势断春入烧痕青有僧嘲其蹈袭云河分冈势司空曙春入烧痕刘长卿不是师兄偷古句古人诗句犯师兄此虽戏言理实如此作诗者岂故欲窃古人之语以为已语哉景意所触自有偶然而同者盖自开辟以至于今只是如此风花雪月只是如此人情物态（鹤林玉露）

僧文兆

宋九释诗惟惠崇师絶出尝有河分岗势断春入烧痕青之句传诵都下籍籍喧着余缁遂寂寥无闻因忌之乃厚诬其盗闽僧文兆以诗嘲之曰河分岗势司空曙春入烧痕刘长卿不是师兄偷古句古人诗句犯师兄（湘山野录）

宋时诗僧最多如秘演惟俨参寥善权辈皆与欧苏秦黄友善故名重一时又有九僧者同出宋初其诗皆学贾岛周贺瀛奎律髓中有南越文兆宿西山精舎云西山乗宿兴静称寂寥心一径杉松老三更雨雪深草堂僧语息云阁磬声沈未遂长栖此双峯晓待寻（稗史彚编）

僧可仕

东坡言僧家诗要无蔬荀气此为太着相者道耳要之世间神情境物与诗合者莫过于僧若舎方外之踪而逐烟花绮丽之场不但失本来面目亦且堕恶道而不知天圣间闽僧可仕有送僧诗云一钵即生涯随缘度歳华是山皆有寺何处不为家笠重吴天雪鞋香楚地花他年访禅室宁惮路岐賖虽小乗语亦自楚楚若以蔬笋气病之非知诗者如洪觉范诗已收一霎卧龙雨忽起千岩攧鹞风丽句妙于天下白髙才俊似海东青非不奇也如丑恶何（小草斋诗话）

僧朋多

洪州西山与滕王阁相对一僧尽览诗板告郡守曰尽不佳因朗吟曰洪州太白方积翠倚穹苍万古遮新月半江无夕阳守异之遣出闽僧有朋多诗如虹收千嶂雨潮展半江天又曰诗因试客分题僻棋为饶人下着低亦巧思也（中山诗话）

古今诗话云南方浮屠能诗者多士大夫鲜有汲引多汨没不显福州僧有诗百余篇其中佳句如虹收千嶂雨潮展半江天不减古人也苕溪渔隠曰此一聨乃軆李义山诗虹收青嶂雨鸟没夕阳天所谓屋下架屋者非不经人道语不足贵也（渔隠丛话）

僧懐琏

懐琏漳州陈氏子住明州育王山赐号大觉禅师住持东京仁宗皇帝与为法喜游和宸翰词句甚多然皆踪迹上语初不敢出新奇宏妙之言至观平日所作则惊絶之句甚伙（林间录）

大觉琏禅师学外工诗舒王少与游尝以其诗示欧公曰此道人作肝脏馒头也舒王不悟其意欧公曰是中无一点菜气琏蒙仁庙赏识留住东京禅院甚久尝作偈乞还山云千簇云山万壑流闲身归老此峯头殷勤愿祝如天寿一炷清香满石楼（冷斋夜话）

僧可遵

福州僧可遵好作诗暴所长以盖人丛林貌礼之而心殊不然尝题诗汤泉壁间东坡游庐山偶见为和之遵曰禅庭谁立石龙头龙口汤泉沸不休直待众生尘垢尽我方清冷混常流东坡曰石龙有口口无根龙口汤泉自吐吞若信众生本无垢此泉何处觅寒温遵自是愈矜伐客金陵佛印元公自京师还过焉遵作诗赠之曰上国归来路几千浑身犹帯御炉烟鳯凰山下敲篷咏惊起山翁白昼眠元戏答曰打睡禅和万万千梦中趋利走如烟劝君打快修禅定老境如蚕已再眠元诗虽少藴藉然一时快之（冷斋夜话）

僧可遵者诗本凡恶偶以直待众生总无垢之句为东坡所赏书一絶于壁间继之山中道俗随东坡者甚众即日传至圆通遵适在焉大自矜诩追东坡至前途而途中又传东坡三峡桥诗遵即对东坡自言有一絶却欲题三峡之后旅次不及书遂朗吟曰君能识我汤泉句我却爱君三峡诗道得可咽不可潄几多诗将竖降旗东坡既悔赏拔之误且恶其无礼因促驾去观者称快遵方大言曰子瞻护短见我诗好甚故妬而去径至栖贤欲题所举絶句寺僧方砻石刻东坡诗大诟而逐之山中传以为笑（老学庵笔记）

仁王寺僧

福州仁王寺有僧喜唱望江南一日忽题壁曰不嫌夫壻丑亦勿厌深村但得一回嫁全胜不出门或曰此僧欲出世矣言于当路延主一刹未久若有不乐者又题云当初只欲转头衔转得头衔转不堪何似仁王髙阁上倚栏闲唱望江南李内翰元善每称此二絶倦游辄曰吾欲唱望江南矣（后邨诗话）

此与不暇唱渭城语相似而僧诗特佳（居易录）

僧圆悟

崇安髙善院圆悟和尚法性圆彻学贯儒释尝和晦庵梅诗有可怜万朩凋零后屹立风霜惨淡中之句又赞晦庵像云岩岩泰山之耸浩浩海波之平凛乎秋霜澄肃温其春阳发生立天地之大本极万物之性情传先圣之心印为后人之典刑顺寂之日晦庵哭以诗曰一别人间万事空焚香瀹茗怅相逢不须更话三生石紫翠参天十二峯悟又善画喜作竹石号枯崖（闽书）

僧天石

天石福州侯官水西石松寺僧绍兴十年天石栽松三本于石上自刻石云一与寺门作名实二与山林作标致三与游人作阴凉题诗云偃葢覆岩石歳寒傲霜雪深根蟠茯苓千古饱风月寺初名石嵩后名石松以此（续髙僧传）

僧倚遇

倚遇禅师住法昌在分宁北千峯万壑古屋数间火种刀耕衲子至者皆不堪其枯澹坐此成单丁开炉日辄以一力挝鼔升座曰法昌今日开炉行脚僧无一个唯有十八髙人缄口围炉打坐不是规矩严难免见诸人话堕（古欢录）

僧徳丰

僧徳丰三山人有重阳诗云战尽今秋见太平西风多作北风声不吹乌帽吹毡帽篱下黄花笑不成钟山长老举以自代答云耿耿孤吟对古梅忽传军将送书来倚崖枯朩摧残甚虚负阳和到一回竟不赴（山房随笔）

文谦

文谦闽县人十一歳出家游吴越歴金陵住台之洪福寺振扬宗教洪武初召对称旨久之语其徒曰吾将去矣援笔书偈云有世可辞是众生见无世可辞是如来见踏倒须弥庐虚室无背面端坐而化有秋懐次韵诗命晋昔闻千矢赐拜韩今见一军惊地连赤县成中阻水入黄河总未清几茎素发殊方病半幅乡书故国情洛下伤时同贾谊成都买卜似君平（静志居诗话）

僧祖庭

祖庭和尚初事儒闻天界宗泐来复名往师之居东林庵尝赋诗讽时士云除却渊明赋归去更无一个肯休官有语录行于丛林（闽书）

僧正淳

正淳字古心闽县人洪武中诗僧有咏苔诗青如蚨血染颓垣汉寝唐陵几断魂莫笑贫家春寂莫渐随积雨上青门（闽书）

僧笑堂

岩僧有笑堂与其徒二人皆名能诗笑堂诗如海天一色双鴈去山月半规猿自啼佳句也（闽书）

僧大圭

释大圭晋江人博极儒书兼精内典常曰不读东鲁论不知西来意自号梦观有梦观集及紫云开士传常作穷箴曰家无其饔君子不穷徳不有诸已其穷也耻彼何人斯饥乎陈之都其善自谋即众人不如（闽书）

泉州东禅寺用平禅师与释大圭善其殁也大圭祭之文曰公以硕朴谦而弥尊遇人以徳亦莫不亲春风无言勾萌津津厥行孔淑维道之醇人徒知之谓鸣以文公推绪余黼黻其身四方问奇茧足造门公志坚髙却扫深云室曰寒趣艺惟松筠（闽书）

大圭字恒白晋江人泉州开元寺僧有梦观集恒白语法侣云不读东鲁书不知西来意此逃墨归儒之言也尝题山居云山色宜茅屋松风满饭盂湖中泛月云偶临湖坐得嘉树欲傍花行无小船均饶风致（静志居诗话）

源潭

侯官雪峯山有二十四景天顺中寺僧源潭作也雪峯云瑶台冻合深迷路玉树花开半杂松蓝田庄云分水逺从寒涧落隔云常见夕阳舂一洞山云松径月斜巢鹤唳石门云湿雨龙还无字碑云剥落旧纹惟藓迹模糊新篆是蜗涎万松闗云琥珀气浮成翠霭黄金花落混香泥梯云岭云云开鸟道层层险路入松门步步通蘸月池云弄珠神女乗空去临镜嫦娥倒影看闽中诗僧此为上乗（笔精）

僧天印

天顺间延津天宁寺天印禅师年四十足不出闗至八十一归寂谓众曰吾寂后三年某日有星自东飞入西葬吾时也僧徒寄肉身于篙中三年蝇蚋不侵及期有星大如斗从东入西遂葬之所著黄蘖心要天印语录彻空内集直透禅微尝和永明山居诗有云穿来冷铁多年衲坐破寒龛几片毡风寒梦醒巢松鹤日暖藤牵挂树猿鴈将旧侣穿云去鸦引新雏背雨过寒灯一盏半间屋夕磬三声几个山槿篱土暖花开早竹版泥深笋出长涧水喧空悬瀑布岩松挂月展氷轮皆警句也（笔精）

僧明秀

明秀侯官人嘉靖中钟山寺僧有哭郑善夫诗少谷髙人无曰起百年清泪几时收呜呼沧海谈诗夜翻作延陵挂剑秋（闽书）

僧道盛

道盛字觉浪闽人住金陵天界寺浪公早登猊座声动楚越之交白莲之社不少宗雷青豆之房恒多龙象诗如清明微雨后花鸟乱飞时苦竹常遮径髙松自护闗足称天籁清机也（静志居诗话）

全闽诗话巻十一


●钦定四库全书

全闽诗话巻十二

兖州府知府郑方坤 撰

○神仙　鬼怪　杂缀

武夷君

武夷君地官也相传于八月十五日大会村人于武夷山上置幔亭化虹桥通山下村人既往是日太极玉皇太姥魏真人武夷君三座空中告呼村人为曾孙汝等若男若女呼至乃命鼔师张安陵等作乐行酒令歌师彭令昭唱人间可哀之曲其词曰天上人间兮会合疎稀日落西山兮夕鸟飞归百年一饷兮志与愿违天宫咫尺兮恨不相随（武夷山记）

庄君平

福有道人尝见老叟同室歳余告之曰吾庄君平也取一书授之天明叟出不归视其书皆修身度世之说今但记其语云事业与功名不直一杯水（夷坚志）

西干庙神

宋叶尧蓂建溪人未第时乞灵于西干梦王者赐诗云十日阴沈雨皇都喜乍晴浪平龙角穏风细马蹄轻后南宫发榜之日乆雨乍晴果擢髙第（小草斋诗话）

九龙道士

宋济龙王庙在铁石洞口名九龙宋蔡襄守泉州时有布衣投谒自称宁化九龙道士顷忽不见取刺观之得诗一首逺逺青青叠叠峯峯峯真宰读书翁半空冷落髙宗雨一洞凄凉吉甫风溪隠豹眠寒雾露井凋凤宿旧梧桐九龙山下英雄气尽属君王宇宙中明年襄过谒庙亦答以诗宋时清流尚属宁化故谓寜化九龙道士也（闽书）

青衣童

宋王谘谘弟诰并读书福平山谘诰俱擢第谘尉古田诰令归善当兄弟读书是间时忽有青衣童指阶前桂云试同梅福寻真隠聊为东坡问故居后言皆验盖古田山梅福尝隠之而恵州东坡谪居在焉归善恵属也（闽书）

回仙

回仙岩在招贤里一石突起髙数十丈下创佛室有僧名秀者尝见一道人来游啖以笋朗吟毕以手画石作回仙岩三字而去其诗云天风扶我上崔嵬此是登临第二回长啸一声山谷应山灵知是道人来（罗源县志）

恵应庙神

邵武惠应庙神初封佑民公建中靖国元年建阳江屯里亦立祠事之士人江衍谒祠下夜梦往溪南之神宇闻歌声阍者止之曰公与夫人方坐白云障下调按新词汝勿遽进少选神命呼衍问曰汝得此词否衍恐惧谢曰世间那复可闻神曰此黄钟之锦纒绊也乃诵其词曰屈曲新堤占断满村佳气画檐两行连云际乱山叠翠水回环岸边楼阁金碧遥相倚栁阴低艳映花光美好升平为谁初起大都风物只由人旧时荒垒今日香烟地衍惊觉即录而传之然无有能歌者（异闻总录）

九鲤湖山

江西舒修撰芬孝亷时诣祠谒梦五宿无有题壁间去曰千里寻真意自虔五宵无梦见无缘神仙不识人间事归去挥毫作状元至莒溪假寐中梦一叟酬之曰千里寻真未作虔五宵无梦岂无缘神仙不泄人间事归去挥毫作状元（闽书）

邓朴予里人家阳逻尝祈梦于九鲤仙梦人吟曰蝴蝶花丛戏功名在竹间不省所谓已中正徳丁夘乡试简公霄者邑令也之鄂城阻雪过其家邓避不出公衔之后公以大中丞节镇浙省而邓方倅其属郡九月菊盛开蝴蝶满廨宇郡守张席集诸僚方讶候暖而军门牒下乃部民讼邓词也竹间简也方悟梦语即日挂冠（耳谈）

箕仙

箕仙之卜不知起于何时自唐宋以来即有紫姑之说矣今以箕召仙者里巫俗师即士人亦或能之大率其初皆本于游戏幻惑以欺俗人而行之既乆似亦有物凭焉盖游鬼因而附之吉凶祸福间有奇中即作者亦不知其所以然也余友人郑翰卿最工此戏万厯庚寅辛夘间吾郡瘟疫大作家家奉祀五圣甚严郑知其妄也乃诈箕降言陈真君奉上帝勅命専管瘟部诸神令即立庙于五圣之侧不时文书下城隍及五圣愚民翕然崇奉请卜无虚日适闽狱失囚召箕书曰天网固难漏人寰安可逃石牛逢铁马此地可寻牢无何果于石牛驿铁马铺中得之名遂大噪逺近祈禳云集时有同事数人皆余友也余笑问之诸君亦自诧不知其何以中也洎数年诸君倦于应酬术渐不灵矣然里中儿至今不知其伪也（闽书）

福州西闗外转华庵壁上有箕仙诗一幅云绿云出洞又入洞白鹤上山复下山道人此日归何处云自无心鹤自还字体龙蛇飞动不类人工（闽小纪）

隆庆间闽屿有求箕仙者书一诗云赤甲依稀稀旧战屯斜阳衰草记家村千秋壁洒英雄血万岁堂开忠义魂成旅未能惭巻土车书犹喜正中原平生事业全无补自信身完天地恩问其姓名不答不知其何鬼也（小草斋诗话）

林玠

侯官林廷珪玠天顺壬午年二十领乡荐至成化乙酉弟廷玉瑭亦领荐同赴会试至鹅湖驿玠得疾瑭扶以归甫及门卒其魂郁不散家人每接之梦寐彷佛闻其声迹灵几闻器物或自动乃如紫姑神法置箕布灰于几箕辄自举遂令人扶之箕运不休就视则皆诗文也别父母有句云如今我已终天别何计能酬寸草心别兄弟云鸿鴈层云怜只影池塘芳草忆残春别妻云寄言与尔无他说节义氷霜不可虚赋书楼极目云清风揺动砚池云飞鸿点破江山影观莲云呼童泛饮酒对此红芳倾若人巳仙去此花空自馨作文赠序凡七十余首家人次以成编自名之曰静庵遗玉序之有曰玉之体虽藏于山而其徳自弗冺焉盖以自况也初箕动成文之时亲友临者毛髪竦竖乆之则答问如平生矣如是年余乃巳塘后为御史提学南畿语人如此而其妻守志果不虚氷霜之戒云（双槐岁抄）

吴师禹

成化中侯官吴师禹结屋呉屿每月夜载酒呼渔翁十数辈酣饮髙歌至嘉靖间吴巳物故士人张君寿者舟泊吴屿忽上流一翁荡浆而歌曰蓼香月白醒时稀潮去潮来自不知除却醉眠无一事东西南北任风吹君寿刺舟与语翁曰我吴师禹也邀君寿至其家酒行复赋诗云世路无媒君莫悲开阑看取牡丹枝姚黄魏紫俱零落能得春风有几时夜阑就寝旦觉乃在丛莽中所赋诗笺触手成灰矣（明诗综）

永福溪鬼

侯官唐澞微时泊舟永福溪夜闻二鬼共语一鬼吟诗曰随波逐浪滞孤魂白骨沈沙漾水痕几寸柔肠鱼啮断不闗今夜听啼猿又一吟曰饥乌随我棠棃道雨打风吹棃树老寒食何人奠一巵髑髅戴土生春草既复相谓曰明日铁帽生至当得代矣明日澞候之果有戴釜济者澞苦挽之且告之故得止至夜二鬼复语曰今日铁帽生乃为唐参政所救奈何唐闻大喜遂请道士作章度鬼越数日坐斋中彷佛见二人来谢后果官至参政（闽小纪）

董槐

闽董槐者万厯间人也能文强记十七而殁父母伤之甚槐遂形见能为母护汤药他人间亦见之后殡于里之龙山墓树往往虫啮成字或蚁缘土为字皆成诗句末必云行仙董郎其诗有云原南原北绿如烟万啭干娇鸟可怜撷得榆钱盈两袖春风散买自年年又云垄头流水树头莺断续声低月又明谁道泉扄无晓日阳台无比夜台清又云薜萝未拟裁衣服跃冶何曽入梦思萤乱夜空猿鸟寂山前长坐月西移如此甚多后三年蚁于坟上作董郎升化四字自后絶无诗矣（闽小纪）

莘七娘

莘七娘五代时人从夫征讨夫没于明溪乡七娘葬焉而即居于明溪七娘死合夫葬人莫之灵也明溪者延汀接境要道是有巡检司驿驿左七娘葬处一夕客假馆驿中夜闻吟诗声甚悲客惊异使反之再诵琅然其词曰妾身本是良家女幼习女工及书史笄年父母常爱怜遂使良人作鸳侣五季乱离多冦盗良人被命事征讨因随奔逐道途间忽染山气命丧夭军令严肃行紧急良人命没难收拾独将骸骨葬明溪数尺孤坟空寂寂屈指经今二百年四时絶祀长萧然未能超脱红尘路妾心积恨生云烟达旦客语邻并书其词壁间去自是乡人构室墓前祀之祷祈响应每有草冦攻掠屡获神助宋嘉定中勅封惠利夫人复加福顺夫人相传六月十一日为神诞自宋元迄今士庶虔恭赛飨毋敢少懈宋文天祥题庙诗曰百万貔貅扫虎狼家山万里受封疆男儿若不平强敌死愧明溪莘七娘（闽书）

石真妃

罗源紫霄岩有二女神号石真妃灵显颇着二妃者罗源徐公里石氏女也姊曰月华妺曰雪英皆有姿色涉书史五季末处州青巾贼作乱二女被掳义不受辱相继投河死宋时林孝子戅孙入山采樵遇二女明妆俨然肃入其家延茶久之吟咏闲雅月华有百尺潺湲探禹穴寸心皎洁付陶泓雪英有肉芝胜比莲花鲊甘露何如竹叶浓之句谓戅孙曰吾石氏女遭难而死上帝悯吾贞烈勅吾为火部曜灵真妃吾妺为水部风毒真妃封此岩为紫霄岩命吾主之俗呼曰石八娘岩是也君以孝闻今虽贫不久当贵已而相别送出戅孙回望无复人宇矣（涉异志）

紫姑

元至顺辛末间福建亷访使密兰沙求仙紫姑降笔云刀笔相从四十年非非是是万千千一家富贵千家怨半世功名百世愆牙笏紫袍今巳矣芒鞋竹杖任悠然有人问我蓬莱事云在青山水在天（坚瓠集）

某寺僧母

闽某寺僧某母年老窭无所归日止于寺之天王庙从其子乞食其子与约云每食时唤母一声须母应乃下食又须日织一草屦如是者三年一日织屦次闻唤云阿娘来忽随口出偈云呌一声来应一声应的就是本来人如今不用频相唤万丈寒潭彻底清顾谓其子曰无复须汝粥饭矣遂跏趺而逝（吹景集）

刘妙清

棘隠庵者宋女道人刘妙清所结白玉蟾记丹枢先生结庐五曲之奥扄户絶粒有女道人来诉所以求道之状遂歴试以恬淡清苦复语以风俗恶薄又言居岩谷之难女道人答曰粝粒可以糜敝纨可以衣藜藿可以餐榾柮可以煨但欲觅片地可以安茅茨无使雨我头无使霜我肌父母未生前寒暑何所思枯骨既火后无复可诉饥山中巳如此辨道亦所宜俄而道果成鸾鹤满空飞先生笑曰入道之易如穷猿投林叛道之易如游鱼跃涯汝能终始吾何幸焉于是亦作数椽附先生之庐名曰棘隠盖取何仙姑幽居山林间荆棘隠此身之句（武夷山志）

洪圣保

将军岩在濑溪上宋洪氏女名圣保者居之圣保和同志颂曰一个岩龛万物周尘中扰扰到无由侬家尽有居山意问着依前隔数州圣保居岩十余载年五十于惠安龙泉出家布衣一食或絶粒逾年皇佑季冬乡人夜深闻音乐声次早洁髪更衣而卒（闽书）

梦中宫女

福州士人李慎言字希古尝梦至一处水殿中观宫女戏球山阳蔡绳为之传叙其事甚详有抛球曲十余词皆清丽今独记两阕（梦溪笔谈）

予少从李慎言希古学自言昔梦中至一宫殿有仪卫中数百妓抛球人唱一诗觉而记得三首云侍宴黄昏未肯休玉阶夜色月如流朝来自觉承恩最笑倩傍人认绣球又云隋家宫殿锁清秋曽见婵娟扬绣球金钥玉箫俱寂寂一天明月照髙楼又云堪恨隋家几帝王舞裀揉尽绣鸳鸯如今重到抛球处不是金炉旧日香（侯鲭录）

董芸香

辛酉之歳十月既朢予与诸客游玉华洞酒既酣藉草而卧梦入一莎径行可百步许见一华表朱榜金书曰瑶华洞天予忆是必真仙之居因踪而入见宫殿一所金碧荧煌制度闲丽两观迥絶而门扄闭不可得入沈吟一絶云翠微台殿湿红云五粒髙松寄鹤羣银钥巳扄苔藓合不知何处寄茅君乃沿西墉而行墉外有流水一带夹岸植奇花美竹极清可鉴毛髪又多白石青蒲有一女奴青衣绀裳双鬟翠蛾据石矶而澣予方谛视女奴辍澣敛衣拜曰子非林郎耶妾之女郎待子久矣幸毋惜一往顾妾当为子通刺予惊愕唯唯女奴从一便门而入少顷出曰女郎倩妾请肃客予踵其武而入路经后苑奇卉异朩皆人世所无过冷然御风之馆道华萼葆光之楼至怡神亭亭西偏有天葩轩轩中码碯石几上有紫云端砚一方兔毫笔二枝玄圭一笏宣和洒金粉笺数幅书集一册颜曰霞光集女奴曰子姑止此予拱竢斯须女奴掖一女年可二八冠翠云之冠衣霞绡之衣姿容端丽精彩炫耀向予再拜予答礼巳延坐于西席女坐东席女奴以白玉瓯馈茶味极清芬茶罢予因前席请曰尘凡下士厕迹瑶宫敢请仙真姓字女曰妾之严父瑶华洞主葆素真君董其姓处点其字妾乃第三女小字芸香也严君阶列地仙职司文衡凡文人才子诗文佳者皆录于霞光集以备上帝观览妾尝观君之诗数十首其一鸟镜天净万花潭雨香与檄雨古坛暝礼星寒殿开之句尤为严君之所称赏是以知君姓字顷者严君巡视武夷洞天未归既荷见遇愿求雅作乃令女奴研墨捧笔以俟予谦让殊久乃挥翰书曰白玉仙源隔紫霞人间有路入瑶华绛囊倘示餐松诀长向天坛扫落花女子览诗笑曰佳则佳矣然子方以文章宦达扬名于世辟谷之事俟时至方可议耳乃援笔而和若不构思而诗立就曰天葩芳艳绚云霞自愧才非萼绿华待得尘缘收拾尽鳯笙同奏碧桃花予览毕忽闻铙吹之音阍者报曰真君归矣女子辞谢而逝予返出户犹坠万仞之渊而觉向视诸客犹枕藉未起予黙识其事而不敢泄既罢会夜宿耕礼轩追赋是事云赤栏鸟道挂云烟寤入瑶华小洞天尘念一萌仙境闭桃花流水自年年翌日避客闲游先迹履梦中所行之径宛然如故但阻一潭深不可测旁皆石径巉岩陟不可攀缘潭中有赪鲤数尾浮沈自若予曰古人尺素因鲤而传得非天假其便耶乃制一诗投之渊曰曽入瑶华洞里来天葩轩槛絶纎埃玉笙未奏青鸾曲山下碧桃空自开忽有双鱼衔笺而入如吹黍久见一蜡上浮有诗云天葩小院敞银屏鹊散天河逗客星欲识别来幽思苦晚峯长想黛眉青予览毕精神惚惚如失寻所得蜡笺乃一黄叶字亦寻灭缓步怏怏而归（鸣盛集）

王秋英

嘉靖中福清诸生韩梦云过石湖山见遗骸哀而掩之是夜宿蓝田书舎一丽人敛袵拜灯下曰妾王秋英字澹容楚人也父徳育元至正间以兵曹郎参军入闽妾从父之官遇冦投厓死荷君子厚徳惠及骼胔是亦宿世缘也遂定情焉生一子曰鹤算万厯癸已言尘缘巳尽挥泪而别诗曰两年欢会梦魂中聚散人间似转蓬歳月无情催去燕闗河有信寄来鸿剑沈延浦光终合瑟鼓湘灵调自工他日扁舟寻旧约夕阳疎影楚云东（明诗综）

韩生所遇女子曰王秋英能诗长篇短咏落笔数千言皆臻理致其咏某贞妇诗曰芳心未可轻行露髙节何须怨凯风其忆生云洞里仙人路不遥洞庭烟雨昼潇潇莫教吹笛城头阁尚有销魂乌鹊桥莫讶鸳鸾会有缘桃花结子已千年尘心不释蓝桥路信是蓬莱有谪仙朝暮云骖闽楚闗青鸾信不断尘寰乍逢仙侣抛桃打笑我清波照雾鬟诸篇为人所诵生始命赋万鸟鸣春即成四律今便以名集计十余巻（耳谈）

莆田女鬼

万厯初莆田有王太守良臣者筑园亭郊外且倾圯矣崇祯中邑诸生梁鼎钟假为学舎有女夜至自称太守女鼎钟与之定情逾三年一夕别去作诗以赠生曰侧侧复力力与君长叹息出入自苦愁单情还相忆（明诗综）

荔支神

福建官谭微之元符末出郊见一园荔支垂熟微之采食少憇树下朦胧中梦至一室美人盛服出迎携手而入饮间吟云妾身原在粤闽间六月南州始荐盘肉嫩色娇丹鳯髓皮枯棱涩紫鸡冠咽残风味清心渴嚼破天浆沁齿寒却忆当年妃子笑红尘一骑过长安（广异记）

鹑怪

蔡元长京既贵享用侈靡喜食鹑每预畜养之烹杀过当一夕梦鹑数千诉于前其一前致词云食君廪中粟作君羹中肉一羹数百命下箸犹未足羹肉何足论生死犹转毂劝君宜勿食祸福相倚伏观此可为饕餮而暴天物之戒（庚溪诗话）

论语疏公冶长辨鸟语唶唶啧啧白莲水边有车覆粟车脚沦泥犊车折角收之不尽相呼共啄蔡京嗜鹑烹杀过当一夕梦数千鹑诉于前一鹑前致词食君廪中粟作君羹中肉一羹数百命下箸犹未足羹肉何足论生死犹转毂怪哉雀能四言鹑能五古似欲以诗専家者（榕槎蠡说）

妖鼠

成化二年长乐士人陈丰独坐山斋梁上二鼠相斗忽坠为二老翁长可五六寸对坐剧饮声如小儿既而有二女子歌舞劝酬其歌词云天地小如喉红轮自吞吐多少世间人都被红轮误又歌曰去去去此间不是留侬处侬住三十三天天外天玉皇为侬养儿女酒既阑乃合为一大鼠向士人作拱揖状而去（静志居诗话）

仙坛谶

萧梁有王霸者王氏逺祖也居福州怡山为道士常云吾子孙当王于此方乃为谶瘗坛下光启中烂柯道士徐玄景劚地获其词曰树枯不用伐坛壊不须结不满一千年自有系孙列又曰后来是三王潮水荡祸殃岩逢二乍间未免有销亡子孙依吾道代代封闽疆解者以潮水荡祸殃谓潮除祸患开基业也岩逢二乍间谓陈岩逢潮未几而亡也代代封闽疆谓潮与审知两世也（十国春秋）

上蓝谶

洪州上蓝院和尚失其名精于术数所言辄验常于唐末着谶云石榴花发石榴开葢暗伏晋汉之姓也再言石榴者明享祚不过二世也王审知斋供豫章问国休咎和尚以十字回报云不怕羊入屋只怕钱入腹时杨行密方盛常有并吞东南之志审知叹曰腹者福也得非福州之患不在行密而在钱氏乎至延羲之乱江南来伐两浙乗之福州果为钱氏所有（全唐诗纪）

湼盘谶

湼盘唐末人名文炬福州黄氏子生时火里开莲既长出家口吐异光发言成谶歴歴如券尝曰生吾前者非圣人生吾后者非圣人吾去世六十年后当有无边身菩萨来治此国聴吾偈曰小月走烁烁千落及万落处处鳯离穴家家种葵藿又为人语莆中事曰吾所居地不动干戈又曰乌石山前官职绵绵又曰白湖腰欲断莆阳朱紫半水遶壶公山此时大好看后人解其语云小月走者赵也烁烁火徳王也鳯离穴藩镇散也种葵藿人耕耘也无边身广大也莆阳比事世言艺祖自无边身菩萨以誓愿救来世者未有所出当俟寻讨彼未见谶言也艺祖登极以建隆庚申去其示灭于唐光化戊午盖年六十二也五季云扰莆不及兵留从効陈洪进先后归顺民用安堵故言不动干戈也乌石山前官职绵绵者九大姓居山下也白湖腰欲断者熈宁时断水为桥也水遶壶公山者李宏筑朩兰陂成也凡湼盘谶验皆此类也（闽书）

黄公度兴化人既为大魁郡人同登第者几三十人予一日于江路茶肆小憇继一士人坐侧因揖之且询其乡里云兴化落第人也予因谓之曰仙里既今歳出大魁而登科之数复甲天下是可庆也其人叹息曰昔黄湼盘有谶语云拆了屋换了椽朝京门外出状元初徐铎振夫作魁时改建此门近军为变城门焚毁太守复新四门而此门尤増崇丽黄居门外区市中而左右六人同遇虽一时盛事亦皆前定非人力所能较也（春渚纪闻）

留从効谶

闽王氏亡国留从効继领留务虽称藩南唐实雄据一隅先是妙应大师黄湼盘有谶云先打南后打北留取清源作佛国后清源果有干戈之扰为从効姓名之应又留坡人陈智广者中和初居九座山不茹荤所言祸福必验留从効待之甚厚常有谶云卯下田力交连井中坐二十年从効果据泉州如其言而后灭（全唐诗纪）

山海谚

闽中谚山上麞海下鲳又方言山食鹧鸪麞海食马鲛鲳盖兼美（闽书）

橘黄谚

莆田谚曰橘子黄医师藏（明诗综）

陆建州謡

陆长源字咏之呉人谐易无威仪而清白自将其刺史建州民歌之曰陆贠外今我州郡我州郡泰令我戸口裕令我活计大陆使君陆使君令我家不分令我马成羣令我稻满囷后为汝州刺史送车二乗曰吾祖罢魏州有车一乗图书半之吾媿不及先人矣（闽书）

闽王謡

光启中陈岩为福建观察使童謡曰潮水来山严没潮水去矢口出其后王潮果代岩而审知袭位乃其应也时又有謡曰骑马来骑马去盖光启丙午国亡之应也王审知治城城有钱文恶之命刬去而其文愈明又有謡曰风吹杨叶鼓山下不得钱来兵不罢后福州军校李仁福杀帅自立而归款于金陵既而又叛李璟璟攻之仁福又求救于钱塘比钱塘兵至而江南围解获其将杨匡业乃其应也（青箱杂记）

泼菜謡

蔡京童贯用事当时謡曰打破筒泼了菜便是人间好世界（宋稗类钞）

萝卜精謡

蔡侍郎准少时常有二人见于马前百方禳禬不能遣庆厯二年生京而一人不见又二年生卞乃俱灭元符末都城童謡云家中两个萝卜精撞着潭州海藏神至崇宁中卖饯馅又有一包菜之语其事皆验而京于靖康初贬死长沙岂潭州海藏亦验于此耶（闽省通志）

团社謡

元至正十七年正月诸乡各起团社吞并田土民怨有謡云吾侬生长莆山曲三尺茅檐四尺屋大男终歳食无盐老妇蒸藜泪盈掬阿郎辛苦学弄兵年年贩盐南海滨担头有盐兵一束羣行大队惊四邻迩来红巾掠州县沃野平民不知战贤哉太守死作灰勇矣林僧命如线林僧一战功业单策马东走来莆山山人踯躅喜相遇邀我邻社东南旋我邻我社轻死士苦竹长鎗兼丈五自我行刼出社来社甲吹螺整行伍时维癸巳夏五月暍暑微民正愁絶螺声隠隠入郭门白斾央央下林樾饥儿寡妇常谘谘老弱奔走趋道隅■〈秋鸟〉鸧翻羽动天哭虎豹掉尾何时需空城一炬灰烬后车葢归来仍白授阿娘垢面迎相公西邻椎牛换新酒酒酣拍掌浩浩歌天地虽大如吾何女儿朝餐餍粱肉走卒出市陈干戈市人累累丧家狗路上相逢尽纒首儒巾惊骇迎先锋小儿号哭畏郎吼老翁再拜乞见怜自从乱后无一钱舎人官买鸡豕尽有田未种蚕未眠先锋拔刀倍嗔怒缚得老翁出门去妻儿哭泣投社官愿获生全拜君赐社官点头儿始欢年来钱钞交莫悭尔田倘入莆社籍尔屋老稚从居安我田我庐不足惜应当门户谁出入生男愿作社中吏生女愿作先锋妾胡然太府亶不聪有书辄上莆社公柏台主人任刀笔札札按覆皆相同向来壊地方万里比屋豪华皆武士五侯同封不足夸一家十轮未为易匹夫势转千乗强驱役百姓如驱羊编民贡税入私室小大驱合无边方手提文印缘衣者饥食无鱼出无马流离安集无定期蓬蒿猎猎荒城下道旁遗老问行人泰安有社民未贫行人蹙额皆相语我闻公社吏更仁前年泰安掠城邑未曽入城先报捷前师失利后师奔一市横尸更稠叠至今大厦环州宫一门公相皆弟兄豺狼盘踞食人肉一叱一咤风云生我闻有命不敢告俯首未言胆先破老翁闻此双泪垂风雨洗天何日到（福宁州志）

筑城謡

至正二十一年十月泰安社筑城是时凡桥道坟墓尽毁掘莫敢谁何民作謡伤之云袁君袁君诚儿嬉东山之下筑城池掘人冢石叠墙堑占民田土开营基欲谋于此肧霸业井蛙尊大情何痴役民荷锸任犁穴无骸不露堪歔欷前人尽辞长夜室天阴露冷凉楸悲山中独存袁氏墓若堂之封何巍巍又见若坊若夏屋芙蓉筑城芳菲飞无归之鬼欲托处游目一见动所思鬼灵相率语其下主人肃入安便宜众鬼夜深苦啼哭主人慰勉甘其词惟桑与梓焉有旧颠危自合相扶持儿孙祭扫同尔享佳城爽垲同尔归且叙平生受苦语又奚深夜啼悲为众鬼致词恤久逺天地循环何所期城池恐为他人得他人又嫌墙堑卑发号令民更増筑吾家巳破墙无基恐人掘石及君墓嗟予与君俱无依（福宁州志）

开田謡

至正二十四年开王埕田令人四方射矢所及悉为社田民怨有謡云山巍巍兮无麦原白麫细粉常盈盈林森森兮无桑柘锦绣绫罗色相亚出门见岭不见江案前罗列皆鲈鲂儿童吼閧南山下剰逐牛羊与驴马山妻嘻笑临堂前满头珠翠垂翩翩自言获功始三载胜如仕宦数十年但愿魁冦未殄灭与我増财广买山间田（福宁州志）

提学謡

嘉兴谭昌言为福建提学人有投私书者概不发试竣题数行裹原书复之闽人语云来一封去两封以为不信视邮筒（明诗综）

南平民颂

真寳蒙古人由崇安主簿擢政和达鲁花赤改调南平政和人集其政绩曰泰和善政录既至南平民为歌曰真彝斋早不来田弃稼穑家弃孩天之复从民欲彝斋下车悍吏逐风雨适时歳成熟彝斋真寳号也后官至监察御史（闽书）

刻石颂

蔡真元延佑中任兴化尹士民刻石颂之曰游洋山水髙且清蔡侯作宰称神明不贪以昩如壶氷不反以侧如衡平田野以辟学校兴盗贼以息狱讼清棹楔谓何先民旌义廪谓何穷饿矜磨崖有石我镌铭彼来嗣者监典刑（闽书）

石壁篆文

唐开元中漳泉二州分疆界不均互讼于台制使不能断迨数年辞理纷乱终莫之决于是州官焚香告于天地山川以祈神应俄雷雨大至霹雳一声崖壁中裂所竞之地拓为一径髙千尺深仅五里因为古道壁中有古篆六行二十四字皆广数尺虽约此为界人终莫识贞元初流人李协辩之曰漳泉两州分地太平永安龙溪山髙气清千年不惑万古作程所云永安龙溪者两郡界首乡名也（太平广记）

永福石篆

右在福州永泰县观音院后山上世俗多传以为僊篆太常博士黄孝立闽人也尝为予言其山无名上多顽石无复镌刻之迹如人以手指画泥而成文文随圆石之形环布之如车轮循环莫知其首尾又言孝立尝至广州见南蕃人以夷法事天日夕焚香拜金书字号为天篆者正类此然不能晓也今人亦有以道家之言译之者曰勤道守三一中有不死术亦莫知其是非也（集古录）

于山石字

九仙山麓居民尝淘井出石一片广踰尺纵尺五六寸有文九行云我有一庄园寄在于山边于山九道士呼名为九仙辄然来相贺磊老自相传李公来战日此无二一物只有一积金寄在于山庄不在中山中只在陇西郡我住东西城庄在于山下有人若不信但看碑中话只看于山松于山金出现不在路旁只在中陇西拾得无分张时人莫笑金泥师拾得金泥也有富语多鄙俚又有一石末有太和二年字文云吾年乙丑金围一片寄在山前在山左臂不归庚申须归乙未留传子孙衣锦次第时人见碑吾今在世按太和乃晋废帝年号碑语不可解字迹婉秀似晋人风度林来斋（金石考）

县治石铭

宋庆厯四年秘书丞张纬出宰莆田再新县中堂其基太髙不与他室等治之使平得石铭长五尺阔如之按之无刋镂痕乃墨迹也其文曰石敢当镇百鬼压灾殃官吏福百姓康风教盛礼乐张唐大厯五年四月十日县令郑押字记并有石符二枚具存自唐大厯五年至宋庆厯四年墨迹如新亦一奇事也（青琐集）

熊博古冢铭

熊博为建州刺史寓治建阳尝乗舟江上见山岸崩囓处有棺将坠博使人往视之则有铭焉其词曰筮卦吉龟卦凶三十年后洪水冲欲陷不陷被藤缚欲落不落被沙阁五百年后遇熊博博感叹为移葬他里后仕至工部尚书（涌幢小品）

沈彬圹铭

沈彬同安人尝指葬穴于长泰县恭顺里曷山之旁以示家人后开圹有漆灯一盏以石为台圹头有铜牌篆文云佳城今巳开虽开不葬埋漆灯犹未灭留待沈彬来后有状元沈晦者即其苗裔也（古今诗话）

韩熈载妻墓铭

大观初有危氏葬于西塔山踰月雨过视坟侧有痕掘之得银杯二铜水缶及镜一又得埋铭石其文曰琅琊王氏女江南熈载妻丙申闰七月葬在石城西云按熈载北海人南唐时为中书侍郎有才气多艺能谈笑风流为当时冠然少年疎傲老忽细谨畜妓四十辈纵其与客杂居曰以自污避祸后主短其少检贬右庶子分司东都乃尽斥诸妓后主喜留为秘书监俄复故官欲遂大用之而去妓悉还今未知熈载妻是姓王与否岂在四十余人之列者乎（夷坚志）

罾浦坊

罾浦坊地名河东初郡人有诗曰疑是分开混沌初奔奇走秀两相于等闲开圃多栽竹行到人家尽读书宴饮直尝千户酒盘餐惟候两潮鱼九华峯顶真仙宅罾浦坊中出辅车（闽书）

髙盖山

髙盖为闽中佳山虽左僻名胜往往逺从游览吟题甚富有一聨云云幄护坛仙世界水帘遮室佛家风时人赏之以为能点出山中眼目云（游宦纪闻）

南浦

南浦以江淹名旧志载诗一首甚佳不知何人所作诗曰南浦春流涨绿波溶溶漾漾浴鸥多销魂尚记江淹赋碧草青苔送别何（浦城县志）

逃奴岭

政和有逃奴岭县志云岭名不知何义旧传诗云忆昔炎刘法网疎季生当醢却佣逋至今犹号逃奴岭簇簇人家谁姓朱盖不知其义而借用季布事今按建安志梅福炼丹响山其徒陈先生尝窃食之福怒持剑逐先生先生逃入浮玉洞乃舍之今洞名逃奴意陈先生经斯岭矣（闽书）

分水驿

梦笔驿乃江淹旧居有题絶句云一宵短梦惊流俗千载髙名挂里闾遂使晚生矜此意痴眠不读半行书又有书建州崇安分水驿一絶云江南三月巳闻蝉麦熟梅黄茧作绵料得故园烟雨里轻寒犹作养花天诗有风人遗意惜不知作者姓氏也（坚瓠集）

沙溪

兴化沙溪驿有诗题壁云沙溪祇是旧沙溪今日重来路欲迷独有暮鸦知我意白云深处尽情啼（座右编）

临江军驿舎

绍圣中有人过临江军驿舎题二诗不书姓名时贬东坡毁上清宫碑令蔡京别撰诗云李白当年谪夜郎中原不复汉文章纳官赎罪何人在壮士悲歌泪两行又云晋公功业冠皇唐吏部文章日月光千载断碑人脍炙不知世有叚文昌（侯鲭录）

上元张灯

上元有灯球燃灯弛门禁自唐先天始本州岛准假例三日旧例官府及在城干元万歳大中庆城神光仁王诸大刹皆挂灯球莲花灯百花灯琉璃屏及列置盆燎惟左右二院灯各三或五并径丈余簇百花其上灯■〈虫葛〉烛十余炬对结彩楼争靡斗艳又为纸偶人作缘竿履索飞龙舞狮之像纵士民观赏朱门华族设看位东西衙廊外通衢大路比屋临观仍弛门禁逺乡下邑来者通夕不絶有彩山州向谯门设立巍峩突兀中架棚台集俳优娼妓大合乐其上渡江后停寝绍兴元年张丞相浚为帅复作自是不废有观灯旧例太守以三日会监司命僚属招郡寄居者置酒临赏既夕太守以灯炬千百郡妓杂戏迎往一大刹中以览胜州人士庶却立跂望排众争观为乐本州岛司理方孝能诗街头如昼火山红酒面生鳞锦障风佳客醉醒春色里新妆歌舞月明中（淳熈三山志）

建滩

海宁查侍读嗣瑮同梅定九朱字绿张青雨过建滩作诗曲尽形险今录其八首初登清流船船小防内首一龛不盈丈兀兀坐夘酉及经火烧滩滩浅尚堪受此地昔崄峡山根蟠地厚传闻用火攻石烂泄水口一线凿凶门乖龙渴逾吼榕城百水驿硉矹十八九直宜舍舟楫复事马牛走一笑谢长年毁车吾巳久似罄众滩石力聚堆一门宁知跬步间溪转石愈繁大者各磊落五岳分位尊小者尤纵横八阵连云屯此方昔割据局促开乾坤霸气郁未消石势犹并吞抚兹一长叹恃暴安足存积阴埋幽壑湾澴万古黒形气所轧成变幻谢绳墨位置喻人工并非造化力欲以五字诗竭意作镌刻有如草间虎屡射镞不没安得炼石手叱汝变五色石势逞雄杰欲遣水郁盘水从排空来铁梢不可拦有时千百丈掣电飞云端有时五三折陡起尺咫间两怒各未平白昼蛟龙搏舟子力难恃应变须神完倒缆挽逆篙如作壁上观决计在针锋脱险过弹丸水亦自相斗直立髙于屋我舟掷水底低受浪不足如逢吞舟鱼突过满鱼腹惊雷杂风雨眩转失耳目一跃出重围天晴山水绿山形乍开豁滩怒似少息荡桨聊咿哑夷犹弛腕力我亦览幽赏微吟意稍适有石声砉然忽破船底入水面石可防水中石难测君子慎履坦索涂须擿埴造舟尔何人断朩如纸薄常恐遭鱼龙未足当一攫岂知逢击触善受赖柔弱百折付一招绕指霹雳作弯环象运鼻屈曲蛇赴壑招招真吾友性命卬汝托下水例买米上水例买盐买米利无几买盐赢倍添利多非汝福官府禁最严贪心溺不戢终恐罹髠钳往来各有欲轻取巳不亷择利莫若轻米贱汝勿嫌（榕阴诗话）

闽中寺

建州山水奇秀剏寺落落相望伪唐建安寺三百五十一建阳二百五十二浦城一百七十八崇安八十五松溪四十一闗隶五十二仅千区杜牧江南絶句云南朝四百八十寺谓是金陵（诗话总龟）

银伥

朱元芳族人家闽邵汀山峪中得窖金银器归忽忽秽甚不可禁且小口时有瘛厥长老云是流贼窖金时常困苦一人至求死不得约之曰为我守窖否其人应许复苦之如是数四应许闭之窖中遇金者祭度而后可朱氏如教上章曰汝为贼守久当我得此金度汝命巳而秽净病巳朱氏用富有中表周氏遇此度之终不能得也反其金窖中昔闻虎伥兹为作银伥诗死仇为仇守伥尔何其愚试语穴金人此术定何如（寄园寄所寄）

鳯咮砚

东坡鳯咮古砚铭云帝规武夷作茶囿山为孤鳯翔且嗅下集芝田啄琼玖玉乳金沙散虚窦残璋断璧泽而黝治为书砚美无有至珍惊世初莫售黒眉黄眼争妍陋苏子一见名鳯咮坐令龙尾羞牛后余至富沙按其地里武夷在富沙之西隶崇安县去城二十余里北苑乃龙焙每歳造贡茶之处即与武夷相去逺甚其言帝规武夷作茶囿者非也想当时传闻不审又以武夷山为鳯凰山故有山为孤鳯翔且嗅之句其实北苑茶山乃名鳯凰山也北苑土色膏腴山宜植茶石殊少亦顽燥非砚材余屡至北苑询之土人初未尝以此石为砚方悟东坡为人所误耳若剑浦黯淡滩有一种石黒眉黄眼自旧人以为砚余意鳯味砚必此滩之石然亦与武夷相去逺矣（渔隠丛话）

北苑茶冠天下歳贡龙鳯团然不得鳯凰山咮潭水则不成潭中石苍黒坚致如玉以为砚与笔墨宜世初莫知也熈宁中太原王頥始发其妙吾兄子瞻始名之然石性薄厚者不及寸最后得此长博丰硕葢石之杰子瞻方为易传日效于前与有功焉铭曰陶土涂凿崖石玄之蠧颖之贼涵清泉閟重谷声如铜色如铁性滑坚善凝墨弃不取长叹息招伏羲揖西伯发秘藏与有力非相待谁为出（栾城集）

天冠千佛

支提山华严寺去霍童二十里寺前有五龙潭祷雨神应按华严经东南有处名山号曰支提从昔以来诸菩萨众于中止住现有菩萨名曰天冠与其眷属诸菩萨众一千人俱常在其中而演说法山在霍童万山中周回数十里茂林蔽日古朩生斑四面拱翠絶无烟火东聨髙盖山西接那罗延窟南入化成林界北距紫芝峯常有祥云覆其顶时夜放光现未常有经云天下有五法界天地水风火兹为天界云宋大梁王平国诗羣峯翠拥古禅闗夹道松篁五月寒欲识天冠真隠处白云架顶锁金坛主簿陆游诗髙明每惯习凿齿巨眼适逢支道林共语不知红烛短对床空叹白云深现前钟鼔何曾隠匝地毫光不用寻欲识天冠真面目鸟啼猿啸总知音（闽书）

石船

石船山在洛阳江顶奇石横挿山巅形类船然令叶春及诗石船髙驾碧山头似畏风波急暮流十二时中平地起问君何事不堪愁又朩兰为楫桂为桡南接端明学士桥我自虚舟人不识海门风雨日潇潇令铮铮强项盖自感而作（惠安县志）

渔榔

马岭又名甲岭宋伪学禁起晦庵朱子过泰宁宿是地小均李氏遗琴一张为书恂如二大字以去琴之阴有镌刻首横渔榔二字下分两行书之曰袯襫夫须萧然万物之表槁项黄馘闯然一苇之杭与鸥鸬而物化发山水之天光潜鳞出聴是谓渔榔后歴数家传以为寳（闽书）

荔枝

闽士赴科临川人赴调会京师旗亭各举乡产闽士曰我土荔枝真压枝天子钉坐真人天下安有并驾者抚人不识荔枝之未腊者故盛主杨梅闽士不忿遂成喧竞旁有滑稽子徐为一絶云闽夸玉女含香雪吴美星郎驾火云草朩无情争底事青明经对赤参军（贵耳集）

金钗双捧玉纎纎星宿光芒动满奁解笑诗人夸博物祇知红果味酸甜曾子固荔枝诗也白乐天荔枝诗曰津液甘酸如醴酪杜子美诗云红颗甜酸秖自知故前诗讥二公也政和初闽中贡连珠者移植禁中次年结实不减土出道君御制诗云玉液乍凝仙掌露绛纱初脱水晶丸盖体物之工矣时羣臣皆应制焉（墨庄漫录）

柚

柚大而麤柑橘中最下品也福延间多有之花亦奇大三月间开香气甚郁余尝有诗云最好南平三月景满城微雨柚花香（闽部疏）

壑源茶

苏黄二公皆有诗称道壑源茶盖壑源与北苑为邻山阜相接纔二里余其味甘香特在诸私焙之上东坡和曹辅寄壑源试焙新芽诗云仙山灵雨湿行云洗遍香肌粉未匀明月来投玉川子清风吹破武林春要知玉雪心肠好不是膏油首面新戏作小诗君一笑从来佳茗似佳人山谷谢送碾赐壑源拣茶诗云矞云从龙小苍璧元丰至今人未识壑源包贡第一春缃奁碾香供玉食睿思殿东金井栏甘露荐椀天开颜桥山事严庀百局补衮诸公省中宿中人传赐夜未央雨露恩光照宫烛左丞似是李元礼好事风流有泾渭肯怜天禄校书郎亲敕家庭遣分似春风饱识大官羊不惯腐儒汤饼肠搜搅十年灯火读令我胸中书传香巳戒应门老马走客来问字莫载酒文昌杂录云库部林郎中说建州上春采茶时茶园人无数击鼔声闻数里然一园中才间垄茶品已相逺又况山园之异耶（渔隠丛话）

芽茶枪旗

凡芽茶数品最上曰小芽如雀舌鹰爪以其劲直纎锐故号芽茶次曰中芽乃一芽带一叶者号一枪一旗次曰紫芽一芽带两叶者号两旗一枪其带三叶四叶者皆老矣芽茶早春极少景徳中建守周绛为补茶经言芽茶只作早春驰奏万乗尝之可矣故一枪一旗纔号芽茶最为挺特王金陵送人长闽诗云新茗斋中试一旗谓拣芽也（北苑贡茶录）

进茶

陆羽茶经裴汶茶述皆不载建品唐末然后北苑出焉宋开寳间始命造龙团以别庶品厥后丁晋公漕闽乃载之茶录蔡忠惠又造小龙团以进东坡诗云武夷溪边粟粒芽前丁后蔡相笼加吾君所乏岂此物致养口体何陋耶茶之为物涤昏雪滞于务学勤政未必无助其与进荔枝桃花者不同然充类至义则亦宦官宫妾之爱君也忠惠直道髙名与范欧相亚而进茶一事乃侪晋公君子之举措可不谨哉（鹤林玉露）

世言团茶始于丁晋公前此未有也庆厯中蔡君谟为福建漕使更制小团以充歳贡元丰初年建州又制密云龙以献其品髙于小团而制益精矣曾文昭诗云莆阳学士蓬莱仙制成月团飞上天又云密云新样真可喜名出元丰圣天子论者谓君谟学行政事髙出一世独贡茶一事比于宦官宫妾之爱君而闽人劳费于茶贻祸无穷苏长公亦以进茶讥君谟有前丁后蔡之言云（坚瓠集）

协韵

四方声音不同形于诗歌往往多碍其来久矣如北方以行作形故列子直以太行山为太形又如居姬与以髙俄等音古今文士皆作协韵虽释文亦然礼记何居注云居音姬列子何姬却注云音居其它诗文与以吕累之类尤多近世士大夫颇笑闽人作赋协韵云天道如何仰之弥髙殊不知苏子由蜀人也文集第一巻严碑长韵磨讹髙豪何曹荷戈亦相间而用云（二老堂诗话）

四方之音有讹者则一韵尽讹如闽人讹髙字则谓髙为歌谓劳为罗秦人讹青字则谓青为萋谓经为稽蜀人讹登字则一韵皆合口吴人讹鱼字则一韵皆开口他仿此中原惟洛阳得天地之中语音最正然谓弦为玄谓玄为弦谓犬为遣谓遣为犬之类亦是不少（老学庵笔记）

红酒

酒之种类多矣有以绿为贵者白乐天所谓倾如竹叶盈尊绿是也有以黄为贵者老杜所谓鹅儿黄似酒是也有以白为贵者乐天所谓玉液黄金巵是也有以碧为贵者老杜所谓重碧酤新酒是也有以红为贵者李贺所谓小槽酒滴真珠红是也今闽广间所酿酒谓之红酒其色殆类胭脂酉阳杂俎载贾■〈王将〉家苍头能别水常乗小艇于黄河中以瓠■〈瓜句〉接河源水以酿酒经宿色如绛名为昆仑觞是又红酒之尤也（韵语阳秋）

酒帘

王达以祠部外郎知福州尚气自矜福唐有当垆老媪尝酿美酒士人多饮其家有举子谓曰吾能与媪致十数千媪信乎媪曰倘能之敢不奉教因俾媪市布为一酒帘题其上曰下临广陌三条阔斜倚危楼百尺髙又谓曰太守若出呵道者必令媪卸酒帘但佯若不闻俟太守行马至帘下即出卸之如见责稽缓即推以事故谢罪而已必问上酒帘诗句何人题写但云某尝闻饮酒者好诵此二句言是酒望子诗媪遂托善书者题于酒旗上自此酒售数倍王果大喜呼媪至府与钱五千酒一斛曰赐汝作酒本诗乃王咏酒旗诗也平生最为得意（稗史彚编）

清流船

钱塘吴中林廷华以中书舎人通守兴化数年去职侨居萧寺穿穴贾孔着二礼疑义数十巻其集有龙山欧冶金鳌见山南台皆在闽时作也清流船十首云五篙何处赋招招一片云帆近大桥生怕横山溪水急开船趂得午时潮（横山桥溪水东下船必乗潮而西乃得济）篷如半月压船舷只许侏儒自在眠桅脚开窓方尺五居然小有洞中天荒村破晓一鸡鸣朝日山头渐次明不似惜花春起早拥衾徐聴戛锅声（天明爨者戛锅舟人乃起）不为和羹佐傅岩何曽忘味有苏髯上游玉粒成觔换水口闗头争食盐（上游盐价甚昻舟人多私载觅利水口设闗巡查许贮食盐五十觔）如戟如刀千万峯羊肠鸟道水溶溶铁梢公自夸能事不怕崚嶒石有锋花猪肥肉玉如昉还买河鱼一尺强菡萏滩髙明日过晚来先献九龙王（舟人専祀九龙王葢九龙滩神）铁脚层氷未觉寒百钱水袴费艰难赤身不怕阳侯怪笑踏波涛过浅滩（水袴长不满尺入水穿之）村醪无过压茅柴秫米朝蒸瓮晚开一饭便浮三大白餔糟不待漉巾来樵苏水畔一舟横留得青山客不争柯斧满林谁是主白云深处聴丁丁上水艰难千里多柴枝米粒易消磨今朝到岸都欢喜小武当山一笑过（山在浦城县南　榕阴诗话）

铁佛殿石■〈石曹〉

福州开元寺在城中小山上而寺包于山所谓三山见三山藏者此一藏山也其山名芝山又名椤山相传以本山椤朩为寺因山有怪铸铁佛镇之又名铁佛殿殿后香积有大石■〈石曹〉长二丈横二尺强髙三尺勒以字云僧有余等十人回何宅法事钱七贯蕨山弟子倪先与室王四娘舍五贯劝缘僧以慈舍二贯霖化二贯同造石■〈石曹〉及栈尾涧永安厨下作缘大观二年五月日题按大观宋徽宗年号此亦五六百年旧物且题字亦甚古其所云回法事钱者即西厢所云回施者也劝缘僧即募缘僧也化者抄化也特不知栈尾涧是何物或曰栈即笕可承水者间以石为之因承水之末故曰尾水然不可考矣时见者多题诗壁间有五絶颇佳曰莲磵销红字苔钱洗碧流不虞香积下尚有石纲留然惜无姓字（西河诗话）

通应子鱼

莆阳通应子鱼名著天下盖其地有通应侯庙庙前有港港中鱼最佳今人必求其大可容印者谓之通印子鱼故荆公亦有诗云长鱼俎上通三印此传闻之讹者（遯斋闲览）

鱼通印之语本出于王荆公送张兵部知福州诗长鱼俎上通三印之句盖以福州濒海多鱼其大如此初不指言为子鱼也东坡始以通印子鱼对披绵黄雀乃借子字与黄字为假对耳山谷所云子鱼通印蚝破山盖承而用之陈正敏遯斋闲览云其地有通应庙庙前港中子鱼最佳王初寮诗通印子鱼盐透白正采其说郡人黄处权云兴化子鱼去城五十里地名迎仙者为上所产之处土名谓之子鱼潭而巳初无通应港之名有天神祠赐额曰显应乃遯斋所指之庙者亦非通应也潭傍又有小祠一间卑陋之甚农家以祠田神好事欲实遯斋之说遂粉刷一扁妄标曰通应庙侧题五小字曰元佑某年立此尤可笑且用神庙封额以名土物他处未尝有也（容斋四笔）

韩子苍谢泉州连使君寄子鱼絶句驿骑持书自海傍开篮剰喜子鱼香红螺紫蛤俱羞避独许渠侬近酒觞子鱼味盐止可噉水饭若作酒品之物殊无风味子苍之言误矣（渔隠丛话）

光饼

榕城市有光饼相传为戚继光行军时所作中林有诗云饼师晓爇红炉炭光饼罗罗出火熯初疑穿破沈郎钱（饼有孔如钱黄色）还如压扁韩嫣弹闻昔南唐戚将军御倭逺走东海岸三军千里裹粮来征发往往悞朝爨特作此饼散军中一串随身挂铠焊干戈冲斥任鲸吞临阵含餔和血汗身经百战兵不饥士气激发倍骁悍以此克奏保障功东南半壁推屏翰将军去今二百年饼式依然传里闬此饼因冒将军名妇竖知名日相唤我生太平不知兵出谋不翅肉食汉朝来市得数十枚一时恣啖早过半朶頥最喜得真味入座无事求盐蒜有时为客添肥甘裹食呼童割膴胖饱餐闲聴饼家讴鼔腹游行乐无算走笔书成光饼歌馔经补作新公案（榕阴诗话）

全闽诗话巻十二
