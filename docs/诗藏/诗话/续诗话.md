　　钦定四库全书　　　　　集部九
　　续诗话　　　　　　　　诗文评类
　　提要
　　【臣】等谨案续诗话一巻宋司马光续六一诗话而作传家集未载惟见百川学海毛晋津逮秘书亦录之前有光自作小引光徳行功业冠絶一时非斤斤于词章之末者而品第诸诗乃极精宻如林逋之疎影横斜水清浅暗香浮动月黄昏魏野之数声离岸橹几防别州山韩琦之花去晓丛蜂蝶乱雨余春圃桔槔闲耿仙芝之草色引开盘马地箫声吹暖卖天冦准之江南春诗陈尧佐之吴江诗畅当王之涣之鹳雀楼诗及其父池行色诗相沿传诵皆自光始表出之其论魏野诗误改药字及説杜甫国破山河在一首尤妙中理解非他诗话所及惟梅尧臣病死一条与诗无渉乃载之此书殊不可解者光别有涑水纪闻皆记当时士大夫逸事或两书并修一时误录入此册中亦未可定也乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　续诗话　　　　　　　　宋　司马光　撰诗话尚有遗者欧阳公文章名声虽不可及然记事一也故敢续书之
　　文德殿百官常朝之所也宰相奏事毕乃来押班常至日旰守堂卒好以厚朴汤饮朝士朝士有久无差遣厌苦常朝者戱爲诗曰立残堦下梧桐影吃尽街头厚朴汤亦朝中之实事也
　　惠崇诗有剑静龙归匣旗闲虎绕竿其尤自负者有河分冈势断春入烧痕青时人或有讥其犯古者嘲之河分冈势司空曙春入烧痕刘长卿不是师兄多犯古古人诗句犯师兄进士潘阆常谑之曰崇师尔当忧狱事吾去夜梦尔拜我尔岂当归俗耶惠崇曰此乃秀才忧狱事尔惠崇沙门也惠崇拜沙门倒也秀才得无诣沙门岛耶
　　梅圣俞之卒也余与宋子才选韩钦圣宗彦沈文通遘俱爲三司僚属共痛惜之子才曰比见圣俞面光泽特甚意爲充盛不知乃爲不祥也时钦圣面亦光泽文通指之曰次至钦圣矣众皆尤其暴谑不数日钦圣抱疾而卒余谓文通曰君虽不爲呪诅亦戱杀耳此虽无预时事然以其与圣俞同时事又相类故附之
　　郑工部诗有杜曲花香醲似酒防陵春色老于人亦爲时人所传诵诚难得之句也
　　科场程试诗国初以来难得佳者天圣中梓州进士杨谔始以诗着其天圣八年省试蒲车诗云草不惊皇辙山能防帝舆是嵗以防用清问字下第景祐元年省试宣室受厘诗云愿前明主席一问洛阳人谔是年及第未几卒庆厯二年韩钦圣试勲门赐立防诗云凝峰畵旛转交锻彩支繁范景仁云曾见真本如此传钦圣作迎风畵旛转映日彩支繁故两存之苏州进士丁偃试迩英延讲艺诗云白虎前芳掩金华旧事轻天心非不寤垂意在苍生有古诗讽谏之体偃是嵗奏名甚髙御前下第自是二十年始及第寻卒滕元发甫皇祐五年御试律听军声诗云万国休兵外羣生奏凯中以是得第三人最爲场屋所称
　　鲍当善爲诗景德二年进士及第爲河南府法曹薛尚书映知府当失其意初甚怒之当献孤雁诗云天寒稻梁少万里孤难进不惜充君庖爲带边城信薛大嗟赏自是防宴无不预焉不复以掾属待之时人谓之鲍孤雁薛尝暑月诣其廨舍当方露顶狼狈入易服把板而出忘其幞头薛严重左右莫敢言者坐久之月上当顾见发影大慙以公服袖掩头而走
　　林逋处士钱塘人家于西湖之上有诗名人称其梅花诗云疎影横斜水清浅暗香浮动月黄昏曲尽梅之体态
　　魏野处士陜人字仲先少时未知名尝题河上寺柱云数声离岸橹几防别州山时有幕僚本江南文士也见之大惊邀与相见赠诗曰怪得名称野元来性不羣借冠来谒我倒屣起迎君仍爲延誉由是人始重之其诗效白乐天体真宗西祀闻其名遣中使召之野闭戸逾垣而遁王太尉相旦从车驾过陜野贻诗曰昔时宰相年年替君在中书十一秋西祀东封俱已了如今好逐赤松逰王袖其诗以呈上累表请退上不许野又尝上防莱公准诗云好去上天辞将相却来平地作神僊又有啄朩鸟诗云千林蠧如尽一腹餧何妨又竹杯挍诗云吉凶终在我反覆谩劳君有诗人规戒之风卒赠著作郎仍诏子孙租税外其余科役皆无所预仲先诗有妻喜栽花活童夸鬬草赢真得野人之趣以其皆非急务也仲先诗有烧叶炉中无宿火读书窻下有残灯仲先既没集其诗者嫌烧叶贫寒太甚故改叶爲药不唯坏此一字乃并一句亦无气味所谓求益反损也仲先赠先公诗有文虽如貎古道不似家贫先公监安丰酒税赴官尝有行色诗云冷于陂水澹于秋逺陌初穷见渡头犹赖丹青无处畵畵成应遣一生愁岂非状难冩之景也
　　丁相谓善爲诗在珠崖犹有诗近百篇号知命集其警句有草解忘忧忧底事花能含笑笑何人少时好蹴踘长韵其二联云鹰鹘腾防眼龙蛇绕四肢蹑来行数歩跷后立多时
　　防莱公诗才思融逺年十九进士及第初知巴东县有诗云野水无人渡孤舟尽日横又尝爲江南春云波渺渺柳依依孤村芳草逺斜日杏花飞江南春尽离肠断苹满汀洲人未归爲人脍炙
　　陈文惠公尧佐能爲诗世称其吴江诗云平波渺渺烟苍苍菰蒲才熟杨栁黄扁舟系岸不忍去秋风斜日鲈鱼香又尝有诗云雨网蛛丝断风枝鸟梦揺诗家零落景采石合如樵
　　厐頴公籍喜爲诗虽临边典藩文案委积日不废三两篇以此爲适及疾亟余时爲諌官以十余篇相示手批其后曰欲令吾弟知老夫病中尝有此思耳字已惨澹难识后数日而薨
　　韩退处士绛州人放诞不拘浪迹秦晋间以诗自名尝跨一白驴自有诗云山下跨雪精上便不论程嗅地打不动笑天休始行爲人所称好着寛袖鹤醉则鹤舞石曼卿赠诗曰醉狂鹤舞闲卧白驴号
　　章献大后上僊羣臣进挽歌数百首唯曼卿一联首出曰震出坤柔变干成太极虚太后称制日仁宗端拱至是始亲万机曼卿诗切合时宜又不卑长乐也
　　李长吉歌天若有情天亦老人以爲竒絶无对曼卿对月如无恨月长圆人以爲勍敌
　　诗云牂羊坟首三星在罶言不可久古人爲诗贵于意在言外使人思而得之故言之者无罪闻之者足以戒也近世诗人唯杜子羙最得诗人之体如国破山河在城春草朩深感时花溅泪恨别鸟惊心山河在明无余物矣草朩深明无人矣花鸟平时可娱之物见之而泣闻之而悲则时可知矣他皆类此不可徧举
　　刘槩字孟节青州人喜爲诗慷慨有气节举进士及第爲幕僚一任不得志弃官隐居野原山去人境四十里好逰山常独挈饭一甖穷探幽险无所不至夜则宿于岩石之下或累日乃返不畏虎豹蛇虺富丞相甚礼重之常在府舍西轩有诗云昔年曾作潇湘客憔悴东秦归未得西轩忽见好溪山如何尚有楚乡忆读书误人四十年有时醉把阑干拍
　　唐之中叶文章特盛其姓名湮没不传于世者甚众如河中府鹳省楼有王之美畅诸【一云畅当】二诗畅诗曰逈临飞鸟上髙谢世人间天势围平野河流入断山王诗曰白日依山尽黄河入海流欲穷千里目更上一层楼二人者皆当时贤士所不数如后人擅诗名者岂能及之哉
　　陈亚郎中性滑稽尝爲药名诗百首其羙者有风雨前湖夜轩窻半夏凉不失诗家之体其鄙者有赠乞雨自曝僧云不雨若令过半夏定应防作胡芦巴又咏上元夜游人云但看车前牛领上十家皮没五家皮蔡君谟尝嘲之曰陈亚有心终是恶亚应声曰蔡襄除口便成襄
　　杨朴字契郑州人善爲诗不仕少时尝与毕相同学毕荐之太宗召见面赋蓑衣诗云狂脱酒家春醉后乱堆渔舍晩晴时除官不受听归山以其子从政爲长水尉朴尝爲七夕诗云年年乞与人间巧不道人间巧已多
　　刘子仪与夏英公同在翰林子仪素爲先逹章献临朝时子仪主文在贡院闻英公爲枢宻副使意颇不平作堠子诗云空呈厚貎临官道大有人从捷径过先朝春月多召两府两制三馆于后苑赏花钓鱼赋诗自赵元昊背诞西邮用兵废缺甚久嘉祐末仁宗始复修故事羣臣和御制诗是日微隂寒韩魏公时爲首相诗卒章云轻云阁雨迎天仗寒色留春入夀杯二十年前曾侍宴台司今日喜重陪时内侍都知任守忠尝以滑稽侍上从容言曰韩琦诗讥陛下上愕然问其故守忠曰讥陛下逰宴太频上爲之笑
　　熈宁初魏公罢相留守北京新进多陵慢之魏公郁郁不得志尝爲诗云花去晓丛蜂蝶乱雨匀春圃桔橰闲时人称其微婉
　　元丰初宦者王绅効王建作宫词百首献之颇有意思其太皇太后生日诗云太皇生日最尊荣献夀宫中未五更天子捧觞仍再拜寳慈侍立到天明寳慈皇太后宫名也太后幸景灵宫驾前露面防童女诗曰平明彩仗幸琳宫紫府僊童下九重整顿珑璁时驻马畵工闇地貌真容
　　欧阳公云九僧诗集已亡元丰元年秋余游万安山玉泉寺于进士闵交如舍得之所谓九诗僧者劔南希昼金华保暹南越文兆天台行肇沃州简长贵城惟鳯淮南惠崇江南宇昭峩眉怀古也直昭文馆陈充集而序之其羙者亦止于世人所称数联耳交如好治经所爲竒僻自谓得圣人微防先儒所不能到贫无妻儿不应举常寄食僧舍僧亦不厌苦之始居龙门山犹苦游人往来多徙居万安山屛絶人事专以治经爲事凡数十年用心益苦而去人情益逺众非笑之交如不变益坚虽非中行其志亦可怜也
　　范景仁镇喜爲诗年六十三致仕一朝思乡里遂径行入蜀故人李才元大临知梓州景仁枉道过之归至成都日与乡人乐饮散财于亲旧之贫者遂游峨眉青城山下巫峡出荆门凡朞嵗乃还京师在道作诗凡二百五篇其一联云不学乡人夸驷马未饶吾祖泛扁舟此二事他人所不能用也
　　嘉祐中有刘讽都官蕑州人亦年六十三致仕夫妇徙居赖山景仁有诗送之云移家尚恐青山贱隐几惟知白日长时有朱公绰送讽诗云疏草焚来应见史槖金散尽只留书皆爲时人所传诵
　　大名进士耿僊芝诗着其一联云浅水短芜调马地澹云微养花天爲人所称
　　唐明皇以诸王从学命集贤院学士徐坚等讨集故事兼前世文辞撰初学记刘中山子仪爱其书曰非止初学可爲终身记
　　宗衮尝曰残人矜才逆诈恃明吾终身不爲也犹唐相崔涣曰抑人以逺谤吾所不爲
　　杜甫终于耒阳藁塟之至元和中其孙始改塟于巩县元微之爲志而郑刑部文寳谪官衡州有经耒阳子羙墓诗岂但爲志而不克迁或已迁而故塜尚存耶
　　北都使宅旧有过马防按唐韩渥诗云外使进鹰初得按中官过马不教嘶注云乗马必中官驭以进谓之过马既乗之然后蹀躞嘶鸣也葢唐时方镇亦俲之因而名防事也















　　续诗话
