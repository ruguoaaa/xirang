---
title: 石遗室诗话续编 第2部分
index: true
icon: editor
order: 5
category:
  - 诗藏
  - 诗话
  - 石遗室诗话续编
tag:
  - 陈衍
  - 民国
---

## ●卷四  
  
一、余序镶蘅癸酉登高雅集诗，言遇重三重九必有集，集必有诗矣，难在意不重复，语皆得体。如《甲戌上巳玄武湖楔集分得湖字》云：“风景举目殊，余此百顷湖。及春勤命俦，临流多顾厨。亦知世难殷，何心论祓除。将毋嘤羽同，求友声自呼。鱼鸟能忘机，坐对心魂舒。虽非濠濮怀，已契轩羲初。凭阑俯雉堞，孥舟惊凫雏。坐有皆山翁（谓石遗翁），沿缘忘日晡。丧乱廿载还，天独私耆儒。何以永占欢，待补《秋泛图》。（谓去秋与散原、石遗诸公湖舟同游事。）流觞逢巳辰，不谓今偶符。盛事赓春明，一集吾能都。（旧京辛壬两岁修禊诗，余曾主编。”）以缤蘅之风雅才调，何难远接“平山堂下五清明”之王司李。然君有政事才，甚望其当一面以济时艰，勿徒为文采风流所囿也。镶蘅古体诗，余既屡话不一话，而近体诗则尤工七言律。《展花朝日，石遣诗老招饮吴门寓斋，视同集》云：“吟俦星集阖闾城，（是日纫庵、泉异、放园、履川自沪至，余与秋岳、释堪自京来会。）一老庞眉为主盟。社约荔香容蜀客，盘飧虾菜冠吴烹。看花诅减斜街盛，谭艺谁如左海精。匝月苏台三度过，微君吾亦倦宵行。”第七句本事，详后一首。送余还福州云：“熟梅天气送轻航，归及家园荔子香。世乱弥珍还里乐，身闲翻为刻书忙。可堪小别将三月，留待重来补一觞。海内论诗公最健，皆山楼接带经堂。”君从事南京行政院，休沐日必至苏州，寓束小桥吴氏园，去余寓庐最近，无不相访者，故第五句云然。带经堂有二，余同里陈氏带经堂，藏书极富，然接第七句论诗而言，当指渔洋之带经堂。《吴门中秋，赋呈石遣翁》云：“年时烟月梦吴闾，今日苏州当故乡。久涸渚莲犹战叶，乍霜庭桂已飘香。千人石畔清歌渺，七里塘前画肪凉。预为黄花申后约，豁蒙楼上作重阳。”自注：“《陶庵梦忆》载明末吴门虎丘赏月弦管之盛，故腹联及之。”今则并无画舫，月明时亦坡诗所谓“路人行尽野人行”而已。  
  
二、近托镶蘅向精卫索书新诗，旋得转来数笺，系《十九年冬，僦居海溢，宅旁有荒地数亩，草木不生，因於读书之暇，从事耕种，藉觇生机，且以习劳，得诗八首》，云：“海滨非吾土，山椒非吾庐。偶乘读书暇，於此事犁锄。相坡莳花竹，欲使交扶疏。培蝼凿为田，因以治瓜蔬。曾闻斥卤地，三岁不成畲。土膏未盈畚，石膏已专车。敢云心力勤，可以变荒芜。筋骨既已疲，魂梦或稍舒。朝来视新栽，日照东山隅。多谢杜鹃花，使我衰颜朱。”“佳种不易致，来自青山隈。珍重萌蘖生，一日看十回。小笕引清泉，泠泠满晕。天寒雨泽少，何以报琼瑰。徘徊空谷间，蝴蝶忽飞来。旧草为君青，新花为君开。”“韩公好悲春，宋子好悲秋。区区不忍心，人乃谓何求。世情恶真率，巧笑饰烦忧。大度惟苍曼，何以纵怨尤。所以于田人，号泣不可收。於气则至刚，於情则至柔。春秋有佳日，庶可共绸缪。”“青松受严风，兀兀不肯驯。不如靡靡草，暂屈还复伸。强项性使然，骨折何足论。我行松林下，风落不拾巾。不辞众草笑，只畏青松嗔。”“朝来雾气重，天半山尽失。初阳鸡子红，破白乃无力。披蓑行林间，雨自蓑针滴。缩项入笠檐，苔滑碍行屐。草间泥渐解，萍际水微活。荷锄此其时，沾衣诅云惜。梅花顾我笑，数枝正红湿。遥知新霁后，青动万山色。”“海多悲风，草木不易蕃。旷土终可惜，结构成小园。种菜与耘瓜，闭门乐隐沦。古人或有然，此志匪我存。目欲去荒秽，手欲除荆榛。孰云筋力衰，犹足任斧斤。有豆种南山，有桑植高原。有兰生前庭，有菊荣东轩。桃李以为华，松柏以为根。秋风不能仇，春风不能恩。豁然披我襟，海天荡无垠。”“夙闻古人言，修竹比君子。见贤思与齐，上达终不已。岭南有木棉，兀募亦可喜。每当伍凡卉，辄欲出头地。黄老实中怯，不殆因知止。坐令习巽懦，伯伯无生气。吾生良有涯，斯道乃无埃。慨然念征迈，养勇在知耻。”“去恶如薅草，滋蔓行复萌。植善如培花，芒芒不见形。平生济时意，枵落无所成。倚枕忽丸澜，中夜闻商声。愿我泪为霜，杀草不使生。愿我泪为露，滋花使向荣。不然为江河，日夜东南倾。”以嗣宗、渊明之笔力，写许身稷契之怀抱，为魏晋而不为魏晋所囿。第三首、第六首、第八首，尤为“落笔摇五岳，笑傲凌沧洲”矣。  
  
三、宿迁臧易秋邮部增庆，工诗，有《一柳草堂诗稿》。殆自取得意之句，以名其堂，因以名其诗。君既归道山，其孤荫篪及余门，岁暮抱遣稿，走百里诣余请，因得细读君诗。《秋易楼卧病示张撰卿》云：“北风吹月白於霜，霜到楼边冷到。破晓惊心间鼓角，残年游子感河梁。万方多难依朋友，一病无聊思故乡。早起频劳君慰问，贪眠僮尚懒如僵。”首联及第五句，视余旧作“霜风渐欲作重阳，入夜高楼月似霜。可与言愁人有几，未知独驾税何方”，较凄切矣。《除夕》云：“岁岁逢今夕，桃符换旧门。百年先世宅，一柳老夫村。春记王正建，人犹汉腊尊。馨香篷豆下，谁为荐苹蘩。”“村”韵显从“独树老夫家”来，而有自得之趣，盖又兼用“山下孤烟远村，天边独树高原。一瓢颜回陋巷，五柳先生对门”诗意也。《戒酒数年，闷极，独饮成醉》云：“斑毛虎豹赤毛狐，弯嘴鸱大嘴乌。一鸟图南且奚适，独山出水乃名孤。斯人不作吾谁与，天地无情有是夫。读罢渊明《止酒》句，清尊送老更行沽。”从老杜“白狐跳踉黄狐立”、“东飞驾鹅后鹅鹤”等语变化出来。《甲寅六月，再过桐城，不得一访姚叔节、潘季野，途中占此却寄》云：“远望龙眠山，山势何盘纡。行行又桐城，逸郭历村墟。吾家有先烈，战没城南隅。去年从军来，丰碑拜通衢。侥仰为陈迹，仆仆仍道途。兹行更军役，驿吏劳我车。就间仁里俗，得讯高人居。马公通伯今参政，讲经帐已虚。姚叟（叔节）悼兰芽，悲郁惨不舒。潘生（季野）面城市，赋闲乐有余。过门不入室，无乃情太疏。为谁迫程期，不得仰琴书。作诗谢故人，挥鞭更前驱。”“虚”韵有微词。《次答石遣》第二首云：“先生卅载诸侯客，未改清操原宪穷。雅尚不求流俗异，孤怀还许故人同。文章淡逸归熙甫，韵语清新陆放翁。衰病输君能老健，岂唯视听更明聪。”知我之言。惟鄙人虽贫，尚未至原宪；归熙甫文章，许可者少，《寒花葬志》尤所鄙嗤；诗亦不尽学放翁。  
  
四、与陈子言别久矣，忽来见怀一绝句云：“桃花坞裹春如旧，燕子桥边月正明。矍铄是翁忘耄耋，夜深然烛写诗评。”并约到沪时必须过访，欲邀一醉。故人情重，急录其诗以报之。  
  
五、与成都林山腴别二十四年矣，忽避乱携家至吴下。有喜晤余一律云：“问讯石遣叟，交情旧复新。那堪俱白发，同是避黄巾。（闽、蜀并有赤祸。）海内尊耆宿，天涯作比邻。此行真不易，晨夕数应频。”余急招痛饮，方诵坡公“二老来往”语，而君又以蜀乱渐平，匆匆西上。和诗未就，骊唱遽闻，未免与末句五字，行不践言矣。一笑。  
  
六、湖外李佩秋，幕游福州，适余归里，数招燕集。赠余一律，中二联云：“门生为载玄亭酒，坐客能容白也狂。糖蟹盐鲋差可议，雩风沂浴共相将。”裁对工整。用门生议食单事，谓坐有地方法院院长左云凌，余三十七年前门人也。  
  
七、老来嗜好，惟有花前饮酒。花朝春寒，梅杏落尽，诸桃渐开。厨有鱼翅，急集吴淞、白门数故人大嚼。秋岳诗先成，云：“八十诗翁酒面颊，看花还喜侍玄亭。房拢匹似斜街好，只欠墙西一逻青。”余旧京斜街宅，地势高凸，可望西山，哲维故有“坏垣能见翠微山”句。  
  
八、黄漪午厚诚有《春日游莫干山》云：“震旦今成第一山，杂居遍地尽夷蛮。可怜宝剑腾名处，变作豪家消夏湾。”谈笑出之。余於庐山牯牛岭亦云然。  
  
九、陈泽观以举家贫病，忧郁而死。黄仲良挽之云：“百千官俸飘摇日，一代词人结束期。病到全家天太酷，贫难薄殓鬼犹悲。霜风凄紧招魂酒，虫语苍凉哭奠诗。便有湖堂容吐气，书生事业总成痴。”余前数年有哭林鼎燮一律，沈痛已极，此诗乃复过之。余亦欲哭泽观，恐将阁笔矣。首句谓月失俸入百金，第七句谓入祀西湖宛在堂诗宠。  
  
一○、星樵诗多乱离之作。如《饯蒋肖诚入川》云：“乍辞溽暑入清秋，鼙鼓声中此唱酬。未死亲朋容会面，无情天地忌销忧。暂时浩劫逃兵火，歧路生涯在酒楼。最是离筵容易散，茫茫一水又分流。”警句如《癸酉纪事》云：“垒在始知兵善走，民穷翻冀贼生怜。”《赠陈任之》云：“烽火光阴愁裹过，凄凉诗卷客中看。”《乱后将乐途次》云：“荒村败屋孤城远，碧血青磷战垒多。”《避乱马江》云：“亲朋契阔疑千古，琴剑飘零又一春。”《移居奉直会馆后园》云：“借得园林屋数楹，不妨久客寄浮生。夕阳红作可怜色，池水绿含无限情。莽莽乾坤自烽火，滔滔岁月任殇彭。闭门便是神仙境，敢向哀鸿说避兵。”五言如《乱后剑津舟次》云：“百年原作客，一夜尽归心。。《秋日病起》云：“那堪垂老病，更在及秋时。”以上皆随便说来，多未经人道语。如避兵，苦事也，而在哀鸿则视为乐境；贼，害民者也，而翻望其怜，则无告可想；兵善走而垒存，则存为不幸；乱后而生涯在酒楼，则所谓“饥何不食肉糜”矣。《舟行遇雪》云：“在家望雨雪，雨雪便春耕。出门畏雨雪，雨雪艰行程。当我在家时，岂无人远征。逆风愿风小，风小篙可撑。顺风愿风大，风大舟弥轻。当我顺风时，岂无舟不行。凡事类如此，奈何心不平。推己隘者宽，任运困者亨。一杯且自酌，玉戏纷瑶琼。”《春归》云：“杜宇唤春归，不见春归路。飞絮逐回风，落花恋高树。触目无非新，回首已成故。奇言繁华子，得失一朝暮。”皆处境有得之言。寄怀余云：“干戈随地吟身奇，桃李他乡着意培。”《建溪滩行》云：“嗟彼水东流，我舟独西上。求进仅尺寸，失势乃寻丈。知难退未能，临深戒岂忘。”  
  
一一、山腴既携家来吴，以蜀乱渐平，旋欲归去，留诗志别，有“胭脂桥畔茅家弄，此别何年更见君”之句。余年八十，山腴亦六十余，焉能不黯然魂销。此与尧生之“我自入山无出理，断难相见只相思”，可谓貌异心同。  
  
一二、默存有《车中即目》云：“蜿蜒雪路走雷车，往看朝霞返暮霞。向晚西风加意紧，盘空多少欲栖鸦。”此余往来苏锡道中，所欲写而未就者。谚云：“早霞暮雨晚霞晴。”殊不尽然。  
  
一三、衡阳何懿生女士承微，故人张伯纯郎中嘉耦，诗中老手，旧有《仪孝堂集》二卷。古体雅近《玉台新咏》，下逮温李，今体多《叩弹集》中名作，美不胜收。如《月夜独酌呈外子》云：“庭澹夕ざ，修然百忧屏。红兰敷露渠，绿芜荫寒井。暧暧金粟光，荧荧玉绳影。尘役既已疲，良宵怯难永。甯静生道心，坐悟维摩境。”合希逸《月赋》、文通《别赋》而撷其华。《古意》云：“席上春初歇，城西乐未央。雕梁明玳瑁，锦幌擘鸳鸯。酒晕腕脂透，风薰豆蔻香。笙歌双桨去，摇入莫愁乡。”末十字，与吾友林希村《咏莫愁湖鸳鸯》云“笙歌艇子破愁围，载得王昌缓缓归”异曲同工。《护花》云：“数枝浓艳趁春栽，善护名花亦爱才。吩咐蜘蛛多设网，休教蜂蝶过墙来。”有“抱瓮医花渴，开窗度燕迷”怀抱。句如“天高月华小，露下星河白”，彷佛玄晖；“山连秦地阔，城压大河长”（《题潼关驿楼》），则右丞矣。  
  
一四、近见放庵《南游纪胜》云：“晚年脱世网，屏迹居京华。亲朋不遐弃，山游兴未赊。凌晨即就道，岱顶瞻碧霞。行胜旋南来，泉唐呼酒家。冒雨登峻岭，岩谷皆贻砑。东西两天目，对峙如高衙。薄暮始抵寺，饥肠充胡麻。杜鹃苦不见，瀑布则龙孥。前游花胜瀑，后游瀑胜花。十年三至此，光景相矜夸。桑海经几变，吾生未有涯。黄山与白岳，待我乘云车。”“前游”二句，何减范零陵之“昔去雪如花，今来花似雪”耶？此诗能写出活泼泼地，翻庄叟之“吾生有涯”，直不知老之既至矣，所以为吾放庵也。  
  
一五、余於秋花，最喜木芙蓉。少日有句云：“芙蓉红白天初晓。”自以为压卷之作。昨见精卫绝句二首云：“随分浓妆与淡妆，水边林下最清扬。霜华为尔添颜色，只合迎霜莫拒霜。”“朝来玉骨傲西风，晚对斜阳酒晕红。如此独醒还独醉，几生修得到芙蓉？”虽借题写照，亦幼日秋庭晨课时，常对此花，故感情倍觉亲切欤？又五古二首，警句云：“态含三春艳，气得九秋洁。云霞为之华，冰雪为之质。初阳为施粉，亦不嫌太白。夕阳为施朱，亦不嫌太赤。”又云：“芙蓉亦草木，诅与繁霜宜。艰难九秋中，葆此贞秀姿。正如处呃穷，志节乃尔奇。”殆所谓“无忘在莒”矣。又云：“西风日凄属，百卉归黄萎。后凋亦何为，踽踽良可悲。”则桓伊抚筝之感，商声太重，愿勿续续弹也。《今岁重九，豁蒙楼之集，因事未往，休沐日偶得登临》云：“栏栀参差带暮烟，寺楼重过已经年。茫茫虎踞龙蟠地，黯黯鸿来燕去天。不断江流思往事，如含瓦石块前贤。未黄木叶萧疏甚，要把秋声处处传。”一起便是豁蒙楼。楼对锺山，俯后湖，为金陵最开敞处。三四语雅与题称，五六兴体非赋体。  
  
一六、梅花诗作者太多，甚难出色。林和靖、陈简斋、刘后村皆以早生干百年，好语被其捷手先得矣。吾乡萧冰崖之“冻妃危立瘦蛟脊，海月冷挂珊瑚枝”，极力出奇制胜，然亦工於咏物而已。堕诗人张尊鸥维翰，有《梅花》七律十首，独爱其弟五首前四句，云：“老干蟠龙水底眠，冰轮倒映镜中天。与花同命林和靖，抱月长终李谪仙。”用倒戟而出法，写老梅照影水中神情，笔力崛强。三四浑成，如生铁铸成。“与花同命”七字，可作梅花碑铭。第四首中二联云：“有鹤频来依瘦影，拒人深入障横枝。生成傲骨难相狎，天与清香忍自私。”亦能传出梅花孤介品格与及物怀抱。《艺圃》十首之二云：“艺圃何能辞苦辛，养花便是不闲人。（昔人有句云：‘天许人闲只灌花。’佘闽辄养花，而养花便不得闳矣。）晨浇似泽分秧雨，要洒株株一样匀。”有户牖宰肉之意。“向荣花木自欣欣，新插梅秧趁晓分。瓮到池前还怯手，汲泉深恐散鱼群。”有不扰狱市之意。  
  
一七、又《辛酉春游日本，寓东京本乡区，地僻远嚣，得读书静养之乐》云：“睡起掀帘夕照红，披襟曳屐小庭东。绕廊密树绿无缝，风过犹余上野钟。（宅距上野公园不远，时阁寺钟穿林，而余音犹留耳际，令人意静。”）《癸亥秋，就昆明北仓山营螺翠山庄，既成，为诗落之》云：“风散轻烟雨乍晴，豆棚瓜架不胜清。倡他都市田园化，种菜莳花自养生。（都市须有田园生趣，为近代欧美市政学者所主张。余曾译有《田园都市》一书，由商务印书馆出版。时余为昆明市长，尝提倡市民种花，故於退食余暇，每手自栽培。”）“窗临曲水壁依山，因树为楹草不删。贫士园林殊省事，天然亭榭两三间。”《游滁州琅琊山》云：“蔚然深秀访琅琊，林壑秋研兴倍加。路转溪回驴背稳，天空云静雁行斜。芦丛茸雪初成絮，枫叶经霜已胜花。人面山容同一醉，争攀红树压归车。”又句云：“五代干戈征战地，四方宾客骋游时。只缘僻壤通车辙，都趁晴天载酒。”《闲意》云：“林间放鹤寻松子，篱外呼僮检菜根。荒岁愈知蔬果贵，野情终惮簿书烦。”又“静院无人自掩扉，曲肱惯与石相依。空潭乍响惊鱼跃，密树轻摇识鸟归。”又“清闲更喜邻僧寺，几杵疏钟听入微。”《壬申五月休浴汤山》云：“山深常有清凉意，一雨成冬五月寒。”《庚申冬养疴滇垣黑龙潭》云：“老柏森森映古潭，对余心事似曾谙。”君诗多得储、韦之趣，而不必袭其面目，盖自有静者机也。《谒薛尔望先生墓》云：“风披细草根还劲，雪压长松节更坚。”  
  
一八、门人永嘉陈闳慧，诗功不浅，已见上册。兹复奇来一小册，有《三十述怀》云：“刺天鸾鹄厉清音，穷鸟衬枞尚故林。一饱竟教甘万辱，篇诗几见值钩金。樵苏不爨谈弥剧，麴蘖能趣自深。便鼓筝琶谁解赏，断纹空抱古瑶琴。”此三十守故林所作。今年且三十有八矣，尚橐笔瓯海关监督署，不能无郁郁久居之感。然其家藏书颇富，借莲幕为芸窗，著书正不在闭户也，但交游游览未免有不出其乡之感耳。《贾宅园掸梅次莲湖均》云：“梦裹曾夸烂熳开，此来真踏涧边苔。枝横自爱花侵座，风定闲看雪点杯。难得荒寒逢胜集，故应临去又迟回。犹龙一树知名久，更访田家铁干梅。”又四绝句云：“龙蛇壁上迹空留，人与梅龙一例休。绝叹平生太萧瑟，不曾华屋便山邱。（往与莲湖东此，村农家有老梅一株，夭矫若龙，莲湖为赋《梅龙歌》题壁。今距莲湖之殁四载矣，梅亦枯萎，为怃然不置。”）“北上山园径禾荒，了无亭榭为铺张。春风但解吹桃李，却有冰霜酿冷香。”“千林缀玉枉纷奢，几树临流转可夸。便欲铺笺商画稿，小桥幽涧带疏花。”“白云违屋雪漫阡，此福村农直拟仙。待缚团焦东涧畔，更栽苦竹翠参天。”数诗颇似荆公金陵诸作，“花侵坐”、“便山邱”、“吹桃李”各句，尤得神味。《羲之墨池》云：“科斗犹疑涤墨余，筋骸劳瘁足欷献。短垣合有藤阴庇，引蔓看渠学草书。”亦宋人得意之笔。《刘玉溪先生铁耕小筑印谱厚庄丈属题》云：“完白龙泓后，纷纭别派张。南天有小筑，望气识虹光。刻意撑奇古，穷搜接混茫。一编千万寿，想像鬓毛苍。”不为题缚。句如《志莲画山水见赠，即题其上》云：“携家思就图中住，一椽卜筑山之幽。闲田种秫可酿酒，遥屋更艺瓜满畴。槿篱杂花间红白，往往香逗饼与瓯。田夫野老时泥饮，出游还跨乌棹牛。此间避世诚得地，逍遥不羡公与侯。不能快意姑设想，无田此愿良难训。”意亦寻常，说来较有兴味。《明佛招集黄园逭暑》云：“谁家亭榭压湖光，烟水迷茫易夕阳。黑几人犹啸傲，黄尘是处独清凉。江山举目伤周颉，节序如流感孝章。只合高歌《将进酒》，花前痛饮倒千觞。”音调自佳。  
  
一九、近又得陈西园挽泽观五律，其一云：“侥仰失时趋，衙参殆畏途。才原输巧宦，世亦弃迂儒。道丧文章贱，人非气类孤。撑肠五千卷，地下傥相需。”写出不合时宜真相。其二云：“禄不称其学，忧能伤此人。妻孥同在病，朋友半居贫。典已穷衣被，赊还靳米薪。一棺旁四壁，了却著书身。”质言之，贫死人而已，谓之忧伤者，文言也。其三云：“往者开吟社，尊师亦乐群。攒眉尝笑我，便腹最推君。派别蠲私见，渊源熟旧问。他年丁敬礼，谁与定吾文。”谓社友素推君淹博也。其四云：“海水群飞日，沦胥势已成。幸存甯是福，太上诅忘情。文酒无欢趣，郊原有哭声。湖堂黯相对，不独为平生。”谓宛在堂诗宠秋祭，以君新逝，来者相对寡欢也。  
  
二○、陈伯冶亦有《挽陈泽观丈》诗云：“黄鹄曾闻旧日歌，沿堤版腼障长波。书生岂是无能者，浚了西湖又浚河。”“匪同画饼盗虚声，下笔能令一座惊。僚底推排还不免，羌无官职写铭旌。”“迢迢双鲤慰离居，遗墨摩挲泪满裾。毕竟黄泉多少路，可容报汝一封书。”“箧中珠玉浩难收，天遣吾徒似此休。三尺桐棺一坏土，只能埋骨那埋忧。”“宛在堂前洒共倾，诗宠岁岁荐秋英。江湖萧瑟重阳雨，便当山阳邻笛声。”“秋来吾意太萧骚，感逝天涯又一遭。白马素车归不得，仙霞关外战尘高。”  
  
二一、陈鹿庄（寿璃）诗，见於前《诗话》已不，兹又检得旧作数首。《林义姑祠（并序）》云：“尚干林五娘者，宋进士第尚书干官讳津龙公女也。幼读书，知大义，年十九，怙恃相继失。兄维本由粤弃官归，举家往筹岐展墓，渡江遭风，舟覆溺焉。家遗祖母黄，兄嫂郑，兄女才九岁。逾月郑遗腹生一男，名元士，而郑旋卒。姑矢志不嫁，上事祖母，下抚遗孤。至元士授室，姑乃喜曰：‘今而后可以息肩矣。’所有赀产券据，一以付元士，自诵经茹素以老。卒年四十有九，时元武宗至大二年也。元士感姑恩，葬姑于祖坟之右，并以附祀祖祠。近者合族数干人，贪曰姑之功德大，宜有殊礼，议建义姑专祠祀焉。”“波臣风伯何毒痛，举家性命戕须臾，所不能戕腹中孤。孤方出腹母又殂，此孤谁抚亏乃姑。乃姑少小通诗书，支撑危难责在吾，椎心泣血仰天呼。我祖我父诚何辜，功德在民民所誉，为善必昌齐非诬。惟有不字贞其躯，忍泪护兹无母雏，鞠育长大敢疏虞。使知稼穑督耕锄，单丁嗣续宜急图，往迎尔相御妇车。侄既有室姑心愉，我家先畴与先庐，一一证券付汝储，长斋绣佛甘茹蔬。姑志坚兮姑力劬，姑德纯兮姑恩殊。埋骨宜傍先茔跌，春秋俎豆荐肥输。姑之奇行志阙如，吾师闾之遂操觚。火急立传词非谀，（石遗师方修省志，即为撰传。）潜德幽光发瑾瑜。即今六百廿年余，家声丕振承簪裾，子孙蕃盛甲闽都。瓜瓞绵绵溯厥初，恃一块肉充其间。报功建祠画专区，女贞一树长不枯，姜螈立庙略相符。”笔力苍老，无一长语。《诗病呈石遗师》云：“治病不患奇与剧，患似无病难救药。吾诗之病不可医，其病与无病相若。先生储药因病施，六门二法除三缚。神存心手有奇方，治疾之圣博而约。我投门下已七年，蓄艾不先终身怍。师日诗难病在易，汝宜多读而少作。汝诗之病不在字句之皮毛，不在章节之脉络。推陈出新除习见，不见饭颗穷搜索。有时师不我瑕疵，累日郁郁滋不乐。病深所幸自知明，闻毁则思誉则愕。易肝要饮少陵灰，涤胃恐引西江涸。不然久坐春风中，胜逢扁鹊太仓公。”质而不俚。《同人游双骖园，主人称疾未出》云：“多事园丁问姓名，由来看竹任行行。叶堆宾榻羌无碍，鸟识儒衣了不惊。结构能收林壑美，登临还望海天清。主人在病元非傲，付与青山管送迎。”写景如画。句如《喜江伯修归里》云：“累月征途历险艰，烽烟密处只身还。由来戎马诗逾壮，直到家园笔不闲。雪点顾添须髻白，笳声犹在梦魂间。”写伯修幕游，崎岖兵间，与下笔万言情况。《大夫岭有盗匪，秋祭不果》云：“群盗纵横渐逼城，去城半驿即榛荆。孤儿洒泪嗟无所，乱世全躯枉此生。咫尺松楸千里隔，春秋菘韭一年更。”故乡乱况，如是者非一日矣。近作如《秉周旅长来自浔阳，招饮市楼》云：“小集翻教宾作主，虚怀竟视友如师。承示近作。旌旗不蔽寻诗路，壁垒都供揽胜资。”时秉周移防九江湖口也。《六十二岁生日》云：“饷我山川还是福，受人升斗莫非恩。”时鹿庄尚饥驱幕游南昌也，几同渊明街戢口气。  
  
二二、山阴虞德元（愚），号竹园，厦门大学毕业生。通国文、论理学、中国名学、中印哲学，尤精佛学。书法闯北魏之室，诗不暇苦吟，自有真语。如《寄逸君》云：“照我定情是此月，照我别离亦此月。任他天上各团圆，照到人间总有缺。”直似古歌谣。《上林处士墓》云：“淡烟疏柳有余哀，处士高风入梦回。白鹤不归山寂寂，一天风雨落残梅。”《雨后即事》云：“雨过花添色，风来竹作声。小窗无个事，一鹊噪新晴。”此二诗若令王文简、沈文殷见之，不知当著何倾倒矣。《展曼殊上人墓》云：“袈裟破钵任飘零，松柏森森恨不胜。一代才华多泪眼，风风雨雨吊诗僧。”《甲戌百花生日，菽庄主人约予听琴於蔚然亭上，归作》云：“甲戌花朝日，幽亭调素琴。如闻天上曲，远答海潮音。既惬园林趣，弥清烦恼心。伯牙今已遇，高会许重寻。”二诗清气满纸。《登云顶岩感赋》云：“叠嶂危崖亦壮哉，云间联袂足徘徊。穿林一磬空昏晓，卧刹残碑半草莱。纡磴石顽晴亦滑，秋蝉声空，晚逾哀。馄身已等珠崖弃，忍见扶桑蛱蝶来。”自注：“明代倭人西侵，有蛱蝶至。见《厦门志》。”《中秋夜游白鹿洞》云：“豪气销沈剩此身，秋风如梦易伤神。孤标石上松干尺，炯照天心月一轮。南北东西长泛泛，悲欢圆缺自频频。举头愁见山河影，大好神州半已沦。”句如“客思涛声相断续，壮怀暝色共沈沦”，能写出航海时情景。  
  
二三、门人刘仲起（润六），工古文词，尝撰其尊人行状，请余表墓。诗稳惬如其人。薄宦饥驱，南北转徙，非其志也。《招隐》云：“出山泉巳浊，作计本全疏。世路尽悬栈，人情半吮疽。知无食肉相，应广《绝交书》。丛桂频招隐，行行归敝庐。”奇余苏州云：“淮南木落正愁予，喜得吴门尺一书。方报锡山开讲席，忽传虎阜赋移居。巍峨全仗中流柱，飘泊偏怜沧海珠。问字驱车殊自幸，况瞻道体健如初。”“函丈暌违忆迫滨，十年仆仆走风尘。秋深辽海无朱果，雪满松江育玉鳞。绛帐每思亲色笑，穹庐谁共话酸辛。伤心怕读《文渊传》，恐累师门暗怆神。”第一首第六句、次首末韵，皆有本事。君为人受过，被谤不辨，录之以作记念。《偕陆贡闲、吴荣伯登清凉山扫叶尘》云：“春阴不可扫，联袂一登楼。山色浓於染，湖光澹胜秋。湿云含雨重，野鸟向人愁。共瀹六朝井，甘回舌本留。”起五字有神无迹。《至三游洞步坡公元韵》二首云：“雨歇泉奔沫溅雪，磴危苔冷芒层滑。剔藓寻碑万虑蠲，回首束岩上新月。”“道人无语头如雪，分我清斋香且滑。坡公游后继者谁，短句空留纪岁月。”《东山寺访桂，兼寻东山草堂》云：“久耳东山寺，来寻旧草堂。参天森古桂，（阶除有明桂二株。）入鼻有奇香。残碣余烽火，危楼倚夕阳。（攒胜楼已颓败。）听僧话往事，追忆黯神伤。”夷陵胜迹，久欲往游而未果，仲起寄书招邀，并示数诗，录之以为在彼之息壤。句如《病起》云：“病去真如解倒悬，怯风静坐类枯禅。”《和适斋》云：“安得买田阳羡隐，好山当产读陶诗。”诗情如此，其宦味亦可想见矣。  
  
二四、丰城涂世恩寄示其诗十数首，有《送四弟之浦城》，首句云：“危邦竟入意堪哀。”七字写尽今日之饥驱出走，不择地而蹈之苦况。又句云：“西江宗派今当盛。”西江诗人，在今日未为甚盛，然尚有人耳。《呈辟疆师》云：“海内文章惊晚出，天南庐阜照孤妍。”辟疆余所知，愿求其大，勿为孤妍已也。  
  
二五、龙岩苏逸云寿乔，十年前筑卧云楼於其里中，使余为记，近以避乱居鹭门鼓浪屿。寄示近作，有《万卷楼主人以忆东宝山卧云楼诗见示，依韵答之》云：“垂老无家事等闲，何须搔首问青天。名山早分归尘劫，乍读新诗也黯然。”“依稀风景记当年，云石般还别有天。兀坐危楼无个事，书声遥和涧中泉。”“人民城郭两非非，化鹤他年倘许归。猛忆故乡山水好，春云何事不南飞。（东宝春云为岩邑八景之一。”）家有林泉而不得归，人生最苦境也。第一首强作豁达，二、三首又谁能遣此矣。俟诸化鹤，无聊之极思，吾於故里，亦将作如是观。噫！又句如《壬申秋学海三兄遇匪不屈，投河死，诗以哭之》云：“带萝被荔满山阿，读罢《离骚》沈泪罗。”用事真切。此等毛贼，不啻山鬼也。《姑苏台》云：“抵死甬东封不受，夫差毕竟解亡吴。”颇冷隽。  
  
二六、前岁晓浦奇来《黄州杂诗》百首，多数典之作。兹仅录其有意味者数首如下。“孤塔擎空水抱城，城头高与塔尖平。官斋更在山城上，悄听间阎疾苦声。”“州门束去得高冈，居士亭南旧雪堂。流水小桥通暗井，紫裘乌帽拂垂杨。”“蜜汁窟汤强入唇，督邮相对敢生瞠。伊谁会得文潜意，千里齐安酒最醇。”“十日阴寒一日晴，况逢春雨慰春耕。鼠牙雀角姑捐弃，试听桑枝布谷声。”“寒溪草木意欣欣，暮鼓晨钟受法熏。我愧匡山老居士，尚贪高论堕知闻。”“夕阳犹倩乱山街，万丈明霞一水嵌。今夜姑苏台上月，有人相对望归帆。”读第一首、第四首，觉冷泉判牍，徒矜名士风流已。晓浦数世单传，年五十尚未有丈夫子，家有敬通之妇，两妾尚离居在苏，故第六首云然。尚有《雪夜启行，宜姬送至平门车站，黯然别去，车中口号》云：“怜卿忍泪携儿去，一步回头一断肠。宁待冰天如此夜，早知门外即愁乡。”辚辚声裹我车行，居近平门听最清。可恨车声难约住，一声一泪更怜卿。”余谓酷似后山居甥馆时别其妻子之作。  
  
二七、筠连曾小鲁（学孔），少年蕴藉，喜为诗，缥蘅介识余。《江行杂诗》云：“暮秋天气最清夷，况复江行景倍奇。除却看山无个事，白云中有谢公诗。”几年尊恋江乡，浊酒新沽且自尝。见说望江霜蟹美，炊烟数点抵华阳。（望江县华阳镇，以产蟹名。”）“树古亭荒澹莫烟，宛陵高致至今传。读公诗卷池州后，（秋浦原名池州。）山色犹如景年。（秋浦县署后山梅亭为梅圣俞建。《宛陵集》池州后诗，即当时游览之作。”）“突出晴岚一角青，黄花香裹此曾经。盈盈一水怀彭泽，干载犹传爱菊亭。（东流县郭外爱菊亭，为靖节先生建。”）句如《除夕海上》云：“照眼繁监夺画明，肝肠冰雪倘移情。未春莺语矜吴软，已老蛮腰斗楚轻。”又云：“隔邻守岁饶卮酒，犹自酣歌醉太平。”次联写上海妇女逼肖，又《杏花》云：“枫落孤细雨斜，司勋祠庙聚寒鸦。停车最爱《山行》句，霜叶红於二月花。”余至湖南，游岳麓山，下有爱晚亭，相传取牧之《山行》诗语为名。然牧之未尝至湖南，诗不应作於此，今读此作，乃恍然矣。  
  
二八、乐清黄胥庵（式苏），旅食白下，至苏见访，相隔二十年矣。赠诗云：“草堂重拜雪须眉，瞿铄依然似昔时。世奉香山为教主，天教吴郡诵新诗。管宁避地居初定，伏胜传经老不辞。耆旧东南今有几，祝公长作士林师。”第三句不免过於推挹，余却是实录。余集中吴郡诗甚少，且耄而教学，芦中人岂非穷士乎？  
  
二九、彦通本工词，诗则酷似其父。有《为先母卜兆域，至临安法华山中，夜宿兰若》云：“荒山独夜自惊神，鼠落鹃腾簌屋尘。灯影扑疑有魇，松涛如海欲沈身。免怀顾复承家日，换劫艰难拜墓人。明日出门愁雨脚，麻鞋妍足仰苍曼。”杂诸散原“蜻庐”诸作，几不能辨。  
  
三○、宜兴多百合花，邑人以制粉出售。罗栖青（致勋），宜兴诗人也，以其农场自制百合粉寄贻，媵以诗并小引云：“今岁敝邑旱灾严重，川流涸绝，百合多数焦枯，以致鳞片瘦削，浆液稀少，产量於是大减。又大暑期间，戽田竭蹶，取水写远，饮料难供，淀粉莫给。迨古历七月望后，天降微雨，人得少休，乃漂制少许。用此相贻，不值一晒。”云：“炎魃雕枯百合浆，天瓢灌救挽天潢。浪淘云片旋琼磨，渣滤银沙压绢囊。玉女盆宽漂止水，雪姑筐满曝浓霜。菱菱聊索诗豪笑，调入冰瓯试一尝。”此种诗，坡公集中常有之。罗君欲索余赋一诗，则匆匆不暇唱渭城矣。  
  
三一、永嘉刘贞晦（景晨），由放园、溯初与相识。有《甲戌重阳，豁蒙楼雅集，镶蘅代拈酌字》云：“昔我居石城，两载吟小阁。独无重阳诗，江山泐余怍。今我过沪滨，四顾无丘壑。重阳且风雨，却就吟俦约。放翁忽告我，此日石城乐。城端豁蒙楼，楼外湖光拓。群贤预招邀，高歌盛杯酌。我闻颇向往，川原奈寥廓。拳拳曹夫子，采诗不厌博。有如我爱酒，未肯弃糟粕。忆昔登兹楼，触景情怀恶。台城柳尚青，辱井水长涸。山灵笑向人，乾坤待卫霍。迢迢此嘉会，文字许结托。裁诗报良朋，兼自慰寂寞。”俯仰古今，慨当以慷，而说来却不激烈。  
  
三二、湘乡杜云秋俞，四十年前老友，喜谈兵，未获大用。有《黄陵诗钞》一册，转徙失之，惟《纪闻》七律残稿二首（记似不止二首）尚存，云：“羽骑如云出贺兰，淮阴壮土早登坛。一军独破重围入，诸将皆从壁上观。戈壁已留秦郡县，花门未改汉衣冠。安危大计君休说，自古攻心建策难。”“细柳军中尽老苍，关河百战固金汤。阴山秋老来鸿雁，玉帐春深宿虎狼。终古秦云还岫美，一轮汉月出关黄。尊前莫奏《凉州曲》，久认穹庐是故乡。”似说左文襄克复新疆事。中法构兵，文襄重莅福州，君曾入幕府，作诗时尚未入也。录之为故人留片羽云。  
  
三三、门人陈省吾（耀鸪），前《诗话》已录其诗。兹见其《冬日杂诗》一首云：“穷冬百无营，抱遗耽岑寂。所期扩胸襟，是用守典籍。撑肠五千卷，名字供糊壁。发短而已斑，面皱而不皙。乃心古人心，欲迹古人迹。世事鼠般姜，景光驹过隙。身如水马跳，进退不逾尺。恃兹冬心存，足以适吾适。抗怀拾遗杜，载念太传白。大厦与长裘，庇寒为己责。耿耿方寸间，何时始？肖释。”记此时省吾尚赋闲居，难得有此怀抱。  
  
三四、今岁四月，晓浦有预祝余八十生日五言古一百韵，余向不作寿人诗，尤不欲人以诗寿余，因屏置，初未寓目。秋来晓浦屡函催为一阅，则一篇谈艺之作，多本余平日讲学宗旨，出以韵语，妥帖排，与前《诗话》所载石铭吾、刘仲英两长古，可以鼎足而三。诗云：“颉诵造文字，赓歌鬯陶唐。粲然周尚文，二代鉴夏商。尼山不得位，宪章日皇皇。三千七十土，各教于其乡。西河享高寿，《诗》《礼》语焉详。岂惟政教分，学术开阙疆。礼乐盛荀况，故训兴毛苌。嬴秦燔诗书，斯文犹未亡。两汉人文盛，卓哉班与扬。词赋丽以则，音节皆铿锵。六朝挟缛藻，三唐诗教昌。中有韩柳杜（牧之），诗文俱张。赵宋称作家，欧梅（宛陵著《唐载》二十六卷、《毛诗小传》二十卷，注《孙子》十三篇）苏曾王。后贤标三义，考据兼词章。不期小朝庭，崛起朱紫阳。朱明社已覆，始得顾王黄。列朝千百人，难得一向尝。胜清论宗工，竹宅诚昂昂。乾嘉讲朴学，诗文非所长。傥参最上乘，谁似聿来堂。泰山积邱垤，瀚海涵汪茫。奄有古作者，著书丰穰穰。字徵尉氏律，《书》搜梅赜赃。举要证义例，朗如网在网。经国始称经，名言扼众吭。司空补断简，戴程走且僵。郑注订轸，贾疏辨熏乡。磬折稽句股，爪穷毫芒。经明继以史，顺逆分否臧。温公与机仲，卖饼陋《公羊》。贯串无特识，歧路空徨。读书贵论世，炯炯资阐彰。《春秋说题辞》，诗事原相将。《中州》刊总集，诗料罗箧筐。阙弥厉樊榭，传补王渔洋。海邦有邹鲁，风骚接梯航。筑堂祭诗人，宛在水中央。西江宗派图，比拟劳衡量。安石遗碎金，采访周榆枋。床前古衣冠，罗拜应千行。精勤犹未已，十闽志职方。雍乾多疏略，最录趋浙杭。牙签如山积，顾影日不遑。盱衡数千载，疾书蚕食桑。方言笺郎罢，家虱呼蜣螂。金石经籍志，精该异寻常。分之可专行，合则炳缥缃。志稿未尽刊，散失良可伤。名山关福分，风雨不相妨。闲来作《诗话》，ぽ视严沧浪。说法悬孤灯，诗魂招八荒。故人晨星散，投赠多琳琅。弃置心未忍，《诗钞》经几霜。那知此书出，派别推同光。见仁亦见智，饥食渴饮汤。少陵有盗臣，语出新都杨。自家真头目，岂类鼠与獐。六经作鼓吹，岂沸蜩与螗。迷津方浩浩，彼岸待舟梁。以诗求吾师，终隔九仞墙。海蠡试一测，三元（开元、元和、元）括于囊。草堂居蜀后，率笔弥老苍。金丹换凡骨，非师谁敢望。思深绝非僻，气盛绝非狂。语诙情不荡，中坚外不。伏如雾豹隐，起如云龙翔。铺陈无逸景，拾渖饶余粮。却思道咸来，诗教争辉煌。春海善搏扌完，寿阳驾王良。湘乡务洗伐，槎牙偏清刚。道州博望槎，未达牛斗旁。遵义巢经巢，石濑弦风篁。时于隘谷中，昂藏石敢当。壶公尚排，矩步呜珩璜。莫嫌居移气，所思在庙廊。樊易逾万首，温李齐趋跆。渐江开精舍，蜜脾缀僧房。半山暨遗山，海藏与颉顽。散原本双井，节庵韩冬郎。螺江学坡公，得句梦池塘。吾师淹众美，大国风泱泱。鼓钟有余韵，亦复调笙簧。和羹有余味，亦复挹琼浆。锦绣千万色，百衲难为裳。楼台数百尺，寸木难成{亡木}。未能入宝山，安知无尽藏。非巨灵掌，枉用百川防。诗外傥无物，芥舟杭绝潢。陵阳有公言，（尧生丈来函言诗，推师为海内第一人。）回也应坐忘。廿年忝门下，广大履道坊。岁月岂旋磨，生涯牛服箱。吴中快重聚，雪夜催去樯。遥知礼堂下，桃李春芬芳。花时欲奋飞，一病方奄床。绿阴瞬成幄，早稻今移秧。胁尊降世日，信有千岁祥。八旬逢开秩，十方诵如冈。愿挑长明灯，更南丰香。百拜歌千言，一言进一觞。千觞亦不办，千春寿而康。”音节颇似虞山。  
  
三五、鱼翅为百十年来宴客盛馔，然庖人治之，能尽美尽善者殊鲜。广东人治庖不惜重费，一簋鱼翅，价率数十饼金，但以长排者为贵，条粗如灯草，美味不能细入，不如丝细而排稍短者易于著味。余家庖善治鱼翅，为海内饮食之人所深赏，而家贫不能多得好原料，不能常宴客为憾。门人李次贡旧腊从南洋归，馈余鱼翅甚佳，今春乃以宴客。故次贡有诗云：“选味续食经，鱼翅晚出胜。几束压归装，寒厨烹未称。持伴北海樽，旧雨省分赠。土仪惭荒庄，游草呈此媵。昨闻师戒庖，食单佐觞政。折柬百千里，豪情更莫竞。海物非苞苴，梁侯解自圣。险膏腹贾吻，遇合鱼有命。茫刺撑诗肠，能助得句劲。明珠无虚投，未与我奚病。蝥弧不自食，饮啄信前定。”题系《众异书告石师觞客，以鱼翅为号召，知为装中物，因以蝥弧食尾自食自为戏》云云。福州呼蜻蜒为蝥弧，取其形似也。蜻蜒每自食其尾，福州有此谚语。是日子有填词，纟襄蘅、履川、秋岳有诗，皆已见前。放园诗云：“风光胎宕似榕城，诗酒犹堪续旧盟。恰值春晴邀胜侣，新收海错佐珍烹。”第四句亦指鱼翅也。  
  
三六、益阳陈天倪（鼎忠），经学湛深，著有《六艺后论》一巨册，足以津梁后进。近将去吴适粤，乃出游南京、苏州、镇江、扬州、常熟，得杂诗百十首，录其有议论而造语特工者。《秣陵杂诗》云：“平分国色渡江东，选胥乔公一笑中。霸气消沈金粉在，美人终是胜英雄。（吴）”“舍身三度尚<片戈>生，终见人天感至精。四百南朝烟雨寺，总留同泰伴台城。（梁同泰寺，明改为鸡鸣寺）。”“天堑分明北渡难，春江花月尽堪欢。欲知王气归何处，可向胭脂井里看。（陈）”“王侯蚁垤总纷纷，篝火狐鸣又一群。粉墨优伶宁有别，休论苍鹘与参军。（杨吴）”“念家山破欲谁依，怕听仓皇别庙词。若问君愁何日了，一江春水逆流时。（南唐）”“梨园妙选已无多，几令君王唤奈何。收拾朱明三百载，《燕笺》《桃扇》两新歌。（晚明）”“艇子何曾到石头，洛阳兰室自清幽。怪他胜迹传吴下，赢得簪缨尽莫愁。（莫愁湖）”句如《秦淮》云：“无端凿出秦淮水，流送烟花到九朝。”又云：“尽多结绮临春阁，休问轻烟淡粉楼。”《苏州杂诗》云：“湖山第一数苏杭，腻水娇云阵阵香。要看群峰波里荡，吴门端合胜钱塘。（苏州佳处，在太湖中七十二峰。）”吾亦谓然。“刚下苏台又五湖，山凝眉黛水凝肤。兴亡何与佳人事，间笑鲰生说沼吴。（馆娃宫故址。）”“天平灵秀毓高平，万笏真成万甲兵。蒿目卧龙峰上望，八荒忧乐正关情。（天平山，范丈正高祖葬此，形家名万笏朝天。）”《常熟杂诗》云：“世家弟一镇南荒，瑞委开吴自让王。莫对虞山讥翦发，江南儿女要蛮妆。”“九折愁肠欲语难，峰头如见影姗姗。齐门当日思亲泪，应作琵琶出塞看。（齐女峰，相传齐景公女葬此。）”《扬州杂诗》云：“岂有珠帘并玉箫，棹歌误逐广陵潮。烟花犹似二三月，蔓草难寻廿四桥。乔木新增清角恨，豆梢早共蜡心销。酒楼谁唱《扬州慢》，十里青青荠麦苗。”《镇江杂诗中泠泉》句云：“料是康王成让水，不应陆羽味清泓。”《焦山》句云：“一点青苍海ㄛ浮，焦先结舍号蜗牛。纵教三韶啣丹凤，无奈孤云狎白鸥。”大略君诗古体多《选》体，近体皆有新意，不为唐贤所囿。  
  
三七、纟襄蘅有偕余罗园观枫叶示忘飞云：“咫尺负栖霞，交臂缘偏悭。天平牵我肠，阻雨亦未攀。相将叩罗园，到眼纷朱殷。墙东枫所族，新沐匀螺鬟。陈先语最妙，谁能侔酡颜。持比野烧红，未足摹斑斓。奇彩画不成，哦诗从可删。主人静者徒，相上久未还。此即爱晚亭，奚必怀乡山。”后数日余言牧之未至湖南，不知亭何由名“爱晚”，君言曾于岳麓闻土人说，此亭本名红叶，后袁随园为改此名，随园本不讲考据也。君又有苏锡道中屡共余谈诗作云：“车行如例与君期，（君主讲无锡国学馆，七日一至，余休木自吴回京亦然。）成就吴游一段奇。粉本泥人聊熨眼，（君泳道中风景云：‘绝似家常一图卷，壁间日日泥人看。’）清言餍我足忘饥。两斋士重湖州学，万首家传务观诗。壮志轮蹄销欲尽，只余谭艺不知疲。”余话君诗，第三句君转话余诗矣。  
  
三八、余每读左耕诗，有令人和悦之意。今春饮余家碧桃花下云：“桃花灼灼春浩浩，醒眼看春花懊恼。一觞既尽花颜开，冉冉群仙欲下来。三月东风狂如虎，卷地吹花浮金。吸花入腹酿诗句，笺上飞花红玫瑰。诗酒留春春不住，落花已就春归路。宁辞百罚倒深杯，世上浮名草头露。”眼前语却不习见。  
  
三九、谦宣有阙题绝句数首，录其三首云：“一雨了余春，危芳片片坠。莫漫惜落花，青苔方得意。”“家贫雀鼠去，偷食邻家米。乃知雀鼠多，却是家之喜。”“古人扇障风，畏被污尘入。有人方望尘，下拜恐不及。”颇婉而可风。  
  
四○、王惕三司李金陵，别三年矣。近有奇余七古云：“弥天诗教推闽陈，森严壁垒张一军。数十年来主风雅，读破万卷徵博闻。以说经法论诗学，考据义理精而醇。时拈一篇海内诵，经籍典重扬古芬。众长博采成真面，香山诚斋逮后村。”又云：“陆沈坐不讲学故，世无明哲谁知言。我拘官曹滞白下，未随大雅来扶轮。余生或许晚闻道，当偕黄九（谓黄晓浦）谒苏门。”有切当语。《题范伯子集后》有云：“嗟哉迂怪一贫士，目中那复有余子。造物忘子抱奇才，只令幽忧不令善。读书万卷谋生难，冯有铗空自弹。子穷下无地可入，子诗上有天能攀。”“攀”韵卓炼可喜。  
  
四一、青浦沈瘦东（其光）诗，已见前《诗话》。去岁重九日，闻余卜居吴门，携其姬人同来访余，有诗云：“堂堂诗豪石遗老，四海凿齿名誉早。凤麟在野世共嗟，珠玉随风人愈宝。缒幽凿险极荒怪，沿波讨源穷奥浩。岂惟籍骇走僵，直令元白愁压倒。闽中寇劫如乱麻，吴下莺啼自芳草。竭来卜居遂终隐，便合闭门安却扫。寻山健步黄犊羡，临水高谈白鸥恼。前年看云登太华，不信鬓边霜雪缟。退之号哭漫欲狂，子美醉坠终不槁。（先生往岁游长安，坠车伤肺，七十有七矣。）乃知幽灵扶大雅，未许世险厄吾道。三径淹留花事晚，重阳徙倚林亭好。说诗不减旧精神，撰杖差伸昔怀抱。胜地幸携裙屐过，（谓与潘省安农部及蒋姬同往访。）幽事会凭笔砚讨。还当载酒学侯芭，疥壁莫嗔醉墨燥。”妥贴无长语。《孤怀》云：“闭门无计遣流光，闲里真成觅句忙。嗜酒径须眠瓮侧，爱书漫想宿碑旁。河豚欲上春将暮，木笔初开画巳长。那得孤怀一陶写，人生无赖是清狂。”次联嫌“宿”、“眠”太对，三联自是好句。句如《病中作》云：“长缨三尺不敢请，世乱蜷身惜微命。破屋临江俗客稀，落花满地诗人病。”落花。七字，似从张子野词“残花中酒，又是去年病。来，然风味自佳。《壬申正月二日雪有作》云：“铺张好雪补残腊，（去腊无大雪。）交卸余寒做拗春。（俗谓春初冷曰拗春。）”《遣闷》云：“野菽政肥牛踏扁，（牛踏扁，豆名。）秋英初绚雁来红。”《次韵独笑见怀》云：“世途蜀道浑难上，生计长安不易居。”《惊蛰前后颇暖，二月初七日，忽奇寒，晚更风雪大作，独酌感赋》云：“天公玉戏太颠痴，作践花枝更柳枝。布褐不胜滕六虐。松醪要与葛三期。”诸断句工者不减樊树。  
  
四二、鹭门诗人，以周墨史、黄雁汀为二妙，其诗早采入前《诗话》。墨史已矣。余前岁又至，则与雁汀数倡和。其《月夜即景口号》云：“灯火荒村数点微，晚风无力衣。芋区瓜堰闲行遍，踏月徐徐伴影归。”“生计农村日就微，家家艰食少完衣。古时作息今难准，力作宵深尚未归。”“月色湖光露气微，犹然汗滴欲沾衣。桔槔夜静声逾响，似说贪凉不肯归。”雁汀村居，故写景如画。又《石文携眷，游自来水池，枉过敝庐，并和即景绝句，叠韵再呈》云：“市远盘食蔬蔌微，百年粗粝飨逢衣。山茶苦劣山泉冽，却累全家忍饿归。”“六岁雏孙识字微，嬉嬉出拜愧荷衣。蓬门空负高轩过，只合留题凡鸟归。”“初秋爽气仅几微，（前一日立秋。）斜照余威尚灼衣。正好晚凉快谈尘，呜呜汽笛苦催归。”  
  
四三、漪午颇工为谐谑诗。有《同仲深品茗于虎邱冷香阁，隔座有军官三人，讥吾二人为琵琶桶，盖即粤语肥伯也，戏成一律》云：“邂逅僧寮岂旧谙，品泉各自味憨憨。嘉名锡我为肥伯，大胆多君是好男。要识鄙人能食肉，待将弥勒与同龛。参军遮莫操蛮话，隔座人还解戏谈。”君与仲深皆稍皤其腹也。《送仲深赴北平》云：“来作金阊送别人，我翻为主子为宾。闲居终觉无聊赖，久蛰何妨一欠伸。吟橐遍收三辅胜，归鞭合带九衢尘。故宫满目皆禾黍，会读鸿篇论《过秦》。”第四句大有“梦中伸脚，踏破长安”意，末句“《过秦》”自是应有之论。  
  
四四、何宝生（荣光）近自北平寄示数诗。《同甘侯至北海》云：“白塔朱亭迤逦开，两三画舫掠波来。久无铜辇秋衾梦，未免离宫麦秀哀。奇石传闻移艮岳，游人指点艳妆台。天花散尽经楼圮，待觅胡僧话劫灰。虽是替人垂泪，要自《梦华录》中应有材料。《夜过成方街故居》句云：“隔岁庭花犹妩媚，照人梁月倍峥嵘。”何减唐人之“一院落花无客醉，五更残月有莺啼”耶？  
  
四五、鹭门南普陀诗僧大醒，尝访余福州，著《山居诗钞》一卷。有《每朝至夕，海上辄见浮满打鱼舟子，凄然有感》云：“海中无数打鱼舟，千万鱼儿一纲收。食者只知鱼味好，不知鱼与汝何仇。”便不是佛门中人，亦应知此理。《夜深不寐》云：“夜深更觉山居静，息虑才知妄想多。斜月半窗花影动，刹那转变又如何。”初念不差，只怕刹那转变耳；初念苟差，亦正赖刹那转变耳。《中元夜警予、达安、云声诸子茶会于兜率陀院》云：“万里交游二三子，相逢山寺亦前因。夜深话到骚坛事，同是石遗集里人。（自注：适座上置《石遗室诗话》，见三子诗均载其中。”）  
  
四六、德元有《石遗先生见赠绝句奉答》云：“新诗见赠情深厚，期许言辞不在多。才可经纶守邱壑，老逢危乱渡关河。早为南北东西某，一付悲欢离合歌。拟共拂衣江海上，秋山迢递渺烟波。”第五句用《檀弓》语，极见浑成。《秋怨》云：“空阶闻叶响，夜静漏声迟。不惜相思苦，但愁君不知。”在六朝人自为名句。  
  
四七、德元有挚友曾同源《送德元往菲岛》一律，德元书来，为余诵之。次联十字云：“孤舟今夜月，双照未眠人。”从少陵“今夜州月，闺中只独看”翻出来。  
  
四八、何达安与榆生同至闽南讲学，久滞未归，有《梦中得句寄榆生》云：“无情流水鳞鳞碧，得意官蛙阁阁鸣。信是江南多好景，几回残梦绕归程。”时榆生已客江南数年矣。句如《人日从太虚法师游清源山》云：“极高峰被浓云锁，已倦眸迎嫩柳新。”达安多填词，诗名《双寂寞馆。》  
  
四九、晋江谢云声（龙文），与南安苏警予（）齐名。谢有《灵箫阁诗录》，诗无多，时有警句。如《项羽》云：“不向江东重卷土，项王到死是英雄。”《谢安》云：“一局残棋支晋代，多因江左有束山。”《偶感》云：“消渴归来气不扬，《庄》《骚》灵鬼踞愁肠。”《诗债》云：“来似催租急，多如贳酒钱。”《近感》云：“倘得酒壶伴孤剑，幽州重唱子昂歌。”全首如《林藜光将之巴黎讲学，赋此壮行》云：“惭愧未能策远勋，一尊浊酒壮风云。彦侯老去无人继，化雨西行又见君。（陈彦侯为老友绍宗丈长公子，曾应英国莱丁大学聘为讲师。”）《过西村先生故居》云：“师友凋零感慨频，前朝文物半沦湮。即论东谷西村辈，骨董能谈有几人。（吾厦金石书昼家叶东谷、吕西村，在咸同间颇负盛名。”）《自题灵箫阁谜存》云：“讠隐书不下千余种，刻本闽南有几家。铁柱主人知我者，他年《谜传》许参加。（北平铁柱轩张郁庭藏谜书近千种，近撰《谜家小传》，载上海《文虎》专刊，传诵一时。”）  
  
五○、警予有《隋天付与庐诗录》，有《陋巷吟》。《登郑延平故垒》云：“重寻故垒马鞍山，山色苍凉俯仰间。拂拂天风吹海岛，如闻万马战江关。”是闽南人应有之诗。句如《秋日遣兴》云：“愁多因爱酒，肩瘦为吟诗。”诗人因苦吟而肩如山字，未有以写照自己者，质语可喜。《重阳待菊》云：“独醒骚客希芳躅，旧约田家醉故人。”《梅》云：“老我广平门巷住，心肠铁石果何如。（余赁居广平巷，忽忽十年矣。”）  
  
五一、漪午有《清明日有感》云：“湖海羁栖客梦惊，抱关吴会复清明。已无亲在羞言禄，渐觉年衰学养生。异地莺花空挂眼，故乡庐墓总关情。踏青且向郊原去，怆听箫声又卖饧。”此君官税务司时所作。“言禄”句，可使藉口养亲而亲亡犹患得患失者，杜其口矣。《上巳日在烟台修禊》句云：“衰颜醉后红能几，秃鬓年来白渐多。觞咏不期来海角，祓除无术止天戈。”修禊诗与寻常宴集稍不同，“戈”韵能顾题目。余今年后湖禊集，第三联云：“近水尘襟归淡荡，遥天兵气待销磨。”亦稍顾题目也。又《请旭晨代约于野桐襟小酌》云：“也知乱世闭门好，渐觉浮生胜会难。端合倾卮谋尽醉，不妨秉烛续余欢。”君颇喜樗蒲之戏，而每战多负，不以为意，正坡公所谓“胜固欣然，败亦可喜”也。“秉烛”句指此。《题金松岑饯春图》云：“凡物”必有情，临别始兴思。与我倘无缘，去留盍听之。吾年未五十，霜雪入髭须。急盼阳春回，妙手试良医。百卉尽向荣，一老独见遗。人老春不惜，春老人何悲。春老人亦老，同病两相知。春老人健在，合作饯春诗。樱红┺露角，正是春去时。春光在何处，指点凭画师。”辨才无碍，殆合诗可以怨矣。然在礼得无嫌于尽欢竭忠乎？一笑。《卜居苏州》句云：“邻翁过访慰寒居，门外曾无长者车。市远预储三日酒，雨余新种一畦蔬。栽花偶自观农历，展卷时还读父书。”此亦在税务司时所作。余尝诣君，君送菜把，满载而归。《陈季安送残菊四盆》云：“寒儒太拘墟，平居畏四知。遇有馈物者，正色峻拒之。吾友陈惊座，盆菊忽相贻。宿土掩残茎，傲霜已空枝。我非郭橐驼，种树能擅奇。盛意虽稠叠，搔首颇相疑。千金求骏马，市骨不为痴。真性果怜香，孤根亦系思。世人好看花，走马每嫌迟。花事一阑珊，掉头弃如遗。君独具婆心，迥异轻薄儿。丁宁嘱园官，曲意为护持。高会待明年，繁英满东篱。”大有培植孤寒怀抱，不仅拾坠珥、念遗簪已也。  
  
五二、黄漪べ茂才，漪午哲弟也，年少颖悟，屡荐不售，中岁而卒。能诗，有《海萍草》一卷。《可门之行沿途随笔》云：“盘空鸟道晓云遮，石级千层曲又斜。却喜┺舆无障盖，饱看夹道早梅花。”此所谓山兜也。各处用木为之，福建用竹。《寒夜对梅不寐》云：“西溪清客三余友，和靖山妻万里兄。我独慕君高洁格，只应呼汝作先生。”眼前语未经说过。《和王瑾卿司马十瓶春》云：“白玉鸦叉障画屏，群香隐隐隔纱极。高烧银烛牵铃索，守护红妆睡未醒。”读此觉东坡之不容花睡，未免粗豪。《七月八夕》云：“一年只有一宵缘，地老天荒十万年。即使人间无别恨，那能聚首许多天。”《久不得故人书》云：“徒教作客思鲈脍，难得呼僮剖鲤鱼。”支对恰好。  
  
五三、钱默存近作，余已略话一二，兹得其所印今年初刊诗一小册，有甚工者数首。《北游纪事》云：“百年树木迟能待，顷刻开花速岂甘。各有姻缘天注定，牵牛西北雀东南。”中有本事，可谓文章天成，妙手偶得。“七万二千分内粮，秀才闻请意皇皇。叩门乞食陶元亮，与我一般为口忙。（自注：诸师友排日招邀，饮食若流，宋饶德操诗云：百年七万二千饭。”）恐乞食者闻之，将流馋涎也。“寝庙荒凉法器倾，千章黛色发春荣。最宜杜老惊人句，变雅重为《古柏行》。”与余《扬州绝句》“最宜中晚唐人笔，此地来题绝句诗”貌同而心不异。好句如“干卿底事一池水，送我深情千尺潭”、“几番来雨兼新旧，一样飞花判溷茵”、“为爱六朝容小住，偶吟五字得长城”、“风定涵天平妥贴，波摇浴月碎零星”，皆可书作楹帖。《哭徐管略》云：“待哺诸儿黄口小，丧明一老白头初。”《无题》云：“传言玉女未全讹，各蓄相思孰最多。人定金环深院印，梦回珠屦曲廊过。身无羽翼惭飞鸟，门有关防怯吠︵。”才思在玉溪、冬郎之间。“最”字似易“较”字更佳。  
  
五四、张天方（凤），嘉善才子也，学通中外，博雅能文。余讲学暨南，听余说诗，欲称弟子，余不敢当。君诗无所不学，近于昌黎、长吉者居多。然长吉皆古体，君则近体亦然，余号君为“近体长吉”。今先标举其不似长吉者，使读者免为不脂之户也。《坐待》云：“坐待归家与汝商，征车辘辘几回肠。搓肠应得绳千丈，系住惧娱日夜长。”读此觉“胡绳系晷以难住，揭车载春而不返”远取诸物，不如近取诸身矣。往者冒鹤亭有《自杨花桥夜归口占示内子》云：“车走傍江干，十里归程路转难。生恐林间明月坠，到家不及两人看。”用笔用意，极与相似，一正说一反说耳。《乡思》云：“寒夜月明苦忆家，心声微动中葭。归思堕汝挑灯处，照见无言坐落花。”《孩儿巷漫成》云：“雨尤云天一方，白狼丹凤怨寻常。荡胸奇泪红于火，和怨书成柿叶霜。”“雁字双双寄个人，并头比翼此禽珍。璇闺只盼花砖线，驿路梅花不当春。”《寄怀好富贵美人室郑师叔父盘乞香橼作供》云：“不是黄金想象欢，生米活翠滴盈盘。水仙欲乞清漳种，便可和之过岁寒。”“累累芳实出房栊，此事真堪傲石崇。为有嘉宾师叔父，敦忝长小斋中。”《寄疋宜》云：“月苦灯怜不任思，思君端恐被君知。枕凹睡醒宵无梦，算是相忘未别离。”“炉火天寒欲近人，锦衾和冷裹吟身。冰梅不信无消息，独抱芳心酬古春。”《买碑》云：“人踪迹最书丛，坐惜囊羞阮客穷。到手有钱仍买字，转丸食墨等微虫。”《归家见柳州亭》云：“缭乱秋心不欲诗，稻花香里燕归时。西风斜剪州亭柳，吹上征衣画折枝。”《闻袁肖廉（莱）死耗》云：“灯光作意激寒空，窗外西风堕一鸿。秀句忽遥江国梦，青山烘暖夕阳红。（君《游鄂渚》句。）”《咏葫芦寄梅安》云：“八月何堪咏断壶，诗心无匹与灯孤。匏瓜读罢陈王赋，驰想梅花近更癯。”《答诵先问园菊开未》云：“已看群动尽昭苏，不放黄花独向隅。霜冷有声愁木叶，律催无射涩笙竽。孤根栗里西风瘦，新种朱门野性粗。射室秋英方老辣，欲寒诗句未寒吾。”以上多古锦囊中物，惟皆出近体，读之不钩格磔，尤为可喜耳。句如“奇冷人言欲堕天，已堪百虑度残年”、“硬语未删龙出骨，羁愁终类鸟窥笼。”五言如“诗骨人同瘦，山肩汝太凉”。《花坞》云：“石怪向人语，要是奔泉泻。”又云：“兹山人与物，惟荒故入雅。”《明月篇悼实月女士》云：“何用问遗君，珠泪进两眶。盛以白玉，和以郁金香。不敢持赠君，妾意徒自伤。昔时坐东阁，今时委北邙。西风墓门草，飞蝶篱花黄。贱妾非所惜，在理宜早忘。”  
  
五五、忽于故纸堆中检出拔可《寄觚斋湖上别业兼怀仁先侍御》诗。觚斋青溪有楼，辟地以来，不归者两年矣。“世事年来觚不觚，犹留风雨守菰蒲。光黄有客能招隐，吴越相望比具区。梦里溪流绕肠胃，尊前湖影浸眉须。徘徊一壑将安老，欲效临川舍宅无。”此十余年前之作也。觚斋久逝，仁先久不住湖上，别业不知尚存与否？闻向子期山阳之笛，无此凄黯也。次联、末联，工切无匹。  
  
五六、姻旧唐伯瑚，精法兰西语言文字，能诗，不肯示人。佘为乃祖穆愈、穆增两先生（一生祖、一嗣祖）撰传，入《通志》《孝义类》。乃以诗为谢云：“我祖原庸行，还资为表扬。微名留不朽，小子感难忘。国学传经广，平生好善长。暂容依杖履，话别倍神伤。”君父绩庭茂才，以良医名于鹭门，遂家焉。余避乱数戾止，常与绩庭为文酒之集。辛未又至，则绩庭已归道山。君喜亲老成，款洽备至，故末韵云然，皆实情也。  
  
五七、祥符靳仲云（志），以名进士远游西域，归乃郎潜译署。刻意吟咏，藻思敏捷，以篇什为日课。游屐所至，凡名胜古迹，无问其为所见、所闻、所传闻，及其存在与否，必系以五七言，且往往言之不足，又长言之。殆庄周氏所谓“与古为徒”、孟轲氏所谓“尚论古之人”，兼而好之欤。故年未中身，积稿无虑万首，视樊山、实甫且远过之。余久耳君名，近岁屡辱先施，远寄《居易》、《入洛》、《过江》诸集，美不胜收，择其尤工致者如左。《金陵杂诗》云：“有斜阳处独登楼，二水三山眼底收。艇子石城双桨杳，莫愁湖上总生愁。”（《莫愁湖》）“江孔风流去未遥，后庭花好最魂销。六朝自有青山在，不信青山送六朝。”（秦淮酒楼）翻龚芝麓语也。“干宝搜神半杳冥，《神弦》乐府况伶俜。侯封帝号纷纭久，骨与锺山一样青。”（《蒋予文祠》）“西山鸾鹤与谁群，松际清光解为君。终古茅亭花月影，青溪深处有孤云。”（《王昌龄故居》）尝论王阮亭作诗最能融化古人名句为己语，君此首与《含章殿》一首皆是。《司徒庙古柏》云：“清奇古怪必为邻，嘉树原难与写真。四柏只应如四皓，商山犹占汉时春。”首句套杜诗调恰好。《香雪海》云：“往时土人，大概树梅为业，间艺茶桑，汪琬《马驾山记》有梅五茶三桑二之说，今则满山种桂矣。盖利之所在，非有偏好也。”“桑二茶三五属梅，山家花事费量裁。会看月色中秋占，不待春风隔岁来。”《留别虎邱冷香阁》云：“开遍梅花三百树，冷香阁外雪漫空。归来道士千年鹤，行尽山塘七里风。妙绝清诗杂仙鬼，销沈名剑伴英雄。摩崖大字留题去，急雨催成总未工。”“缀玉苔枝占早春，翠禽娇小不生嗔。含章殿里罗浮梦，蛾绿飞来正近人。”（《含章殿吊寿阳公主》）《游京口南郊三寺》云：“三寺南郊取次寻，人天千劫未销沈。鹤林初讶依山浅，招隐才知隔世深。连岭云荒寄奴宅，入松风似戴公琴。苔碑断句勤搜剔，一字犹能抵一金。”《改儿子文翰诗》云：“卅里朱甍碧瓦沟，蒋陵无地孝陵愁。北风一夜江南雪，不怕锺山不白头。”《赠许石衡同年》，序云：“光绪丁酉，吾豫拔贡。志与孟津讦鼎臣、杞县步翔即上海大报主笔林屋山人，有三杰之目。天风颂洞，吹换尘世，人事参商，大雅衰歇，不通音问者，盖三十五年矣。行都迁洛，赁庑设部，石衡过访，相与谈往事，忽忽如梦寐。当时年少，ゼ丽藻，猎巍科，意气甚盛，若不可一世者，今竟何如也。”诗云：“四海弥天一士衡，怪君才调太纵横。王杨雅爱当时体，苏李难忘别后情。大好园居金谷涧，若论诗格玉溪生。卅年京洛风尘道，青眼犹怜为我明。”《始皇帝陵》云：“秦兼天下起陵园，襟带河山形势尊。牧竖亡羊烧地市，役徒逐鹿失中原。早知再世无蓬颗，枉彻三泉闭羡门。А土扶苏最邻近，千秋衔恨总无言。”《洛阳花品》云：“青镜流年入鬓丝，旗亭唱彻酒盈卮。碧城天上梦曾见，红豆江南意可知。尽有诗情吟杜若，最怜风讯到将离。从来花品洛阳贵，当户沿街看女儿。”《伊阙唐武后造像》云：“草色青迷大奉先，千龛万佛最南偏。一花一叶莲台现，犹艳唐宫脂粉钱。”以上多惊才绝艳之作。句如《夷门怀古》云：“秋草独寻繁塔寺，好诗多在孝王台。”《麟见事后人来书求荐，且示以诗》云：“有客荐雄谁得似，逢人说项不辞频。”《玄墓山》云：“白石笛边犹月色，要离冢畔有山青。”《游夫子庙》云：“新国历殊《荆楚记》，故书摊是海王村。”《宿华清池》云：“将才有客论房，祸水当时怨玉环。”《碑林》云：“竹书汲冢传疑信，茧纸昭陵乱假真。”《小雁塔》云：“雁行高并慈恩塔，雷火烧余荐福碑。”《过木渎停舟》云：“小市檐牙最鳞次，狭堤篙眠似蜂窠。”往余纂《近代诗钞》，于樊山多选近体诗，全首外别为摘句图，所摘百十联，皆沈博绝丽者。君才岂亚樊山，因于全首外，亦别摘其尤工整者如右。他若《吾家山至玄墓山道上》云：“凭高但觉连村白，去远疑闻隔涧香。”《回光福赴邑人约午餐》云：“已烧竹┺供寒具，便倩梅花作主人。”《登虎丘》云：“埋地剑光能上彻，崩空塔势欲东倾。”又清隽不假雕饰云。  
  
五八、遵义蹇方叔（先榘），有《伸春玄武湖上》云：“终日忽忽簿领间，偶来湖上学偷闲。青黄错杂千条柳，烟雨空数点山。人世何心频自扰，阳春有脚却知还。年年喜看花争发，几度花开鬓已班。”留连景光，最能损人壮志。余年三十，馆于苏松太道，兼主广方言馆讲席者数寒暑，浮海负米，郁郁久居，然每当草长莺飞，辄复恋恋不去，读此诗，觉前尘如梦矣。江南山水，余以京口诸山为最，太湖次之。山与水交相辉映。山不必高峻，自成伟观。东坡七言古亦以金焦诸篇为胜。方叔有《甘露寺江山第一亭，遥望焦山诸胜》云：“江天如镜山如螺，苍然数屿浮清波。偶来登临纵流览，千里一目皆包罗。遥峰隐约开画本，远水澄净明银河。征帆数点浮空去，飞鸟一字横江过。江南山水天下最，而此第一言非讹。我来时值春三月，东风吹绿铺陂陀。郊原弄色碧于染，野花斗媚香逾荷。缅怀豪俊据很石，凭吊英彦登危坡。（是日谒太史慈墓。）人生百年本如寄，欢乐时少忧虞多。艰难阅尽头已白，心之懊恼高岷峨。忽逢幽境快心目，尘怀涤尽消烦疴。徘徊流连未忍去，夕阳催归将奈何。”迤逦说去，音调雅近坡公。《甲戌上巳禊集玄武湖》句云：“挥毫各逞撼山才，临流忽发凌云唱。落花为舞游丝袅。清风徐来茶烟扬。”是日有丝竹之奏，“落花”两句，写得不费力。  
  
五九、门人郭则湘，与弟则氵融皆无锡国学馆最优等毕业生。郭氏本世家，至乃父同甫，薄宦清贫，则湘兄弟充学校讲师。以助家计。则湘曾为松江某署书记，则氵融有《寄家兄》云：“岂为莼鲈始薄游，翩翩书记未风流。人生到处应何似，世事如今不自由。浊酒难拚千日醉，新诗每寄百年忧。悬知风雨华亭夜，东屋西头感未休。”清况可想。鄙人常劝其讲求实学，勿多作牢愁语也。  
  
六○、门人傅鸿渐，不审其近来踪迹，忽寄诗数首，清气爽人。《春望》云：“诗心物外至，春夏望中明。残日江帆隐，孤村草浪平。山畦初足雨，晴鸟自催耕。不见东风老，依依旧日情。”《登惠山顶》云：“人在龙山第一峰，五湖烟水夕阳红。梁溪旧梦空回首，惟有僧庵几杵钟。”《由青岛赴溪梁》句云：“得遂趋庭归省心，暑期日月比黄金。”质语见性情。  
  
六一、余客武昌，陈任先（）方毕业自强学堂。忽忽十余年，余居京师，任先出而使墨，使恰，使库，使法，余曾撰序送之；又十年归，则亦苍苍在鬓矣。向作诗不以示人，近搜其箧，有《逭暑法国嘉堡海ヂ》云：“西人避暑如避兵，尽室禊被东北行。欧土五月时飞雪，行滕夸耀毳裘轻。（欧西妇女，避暑海滨，常披白狐外衣以夸耀。）重来有客未免俗，年年逐队聊经营。晴滩晓起看浴日，小阁晨兴听谈瀛。我国避兵如避暑，十室九空谁甯处。循环藩镇各称兵，今年为虎明年鼠。哀鸿嗷嗷遍禹域，赤日行空炙未黍。何当四野见桑麻，不辞喘汗听耶许。”借避暑以与避兵相形容，苦乐实相去霄壤矣。《巴黎和王逸塘》云：“坐看万象霎那迁，归鹤如今不记年。乱石急湍方作浪，回头应羡在山泉。”此古人所以叹一行作吏也。《七月十五日交卸使事移居多囊湖边》云：“安排笔砚且为家，一角湖山亦足夸。天际已过南去雁，阶前犹着晚开花。无边美景闲中得，一例黄粱觉后赊。万里归帆秋欲暮，故园松鞠正芳华。”劳者歌其劳，诗人之常也，至于不歌其劳而歌其逸，则其久劳可想。余三十年前有句云：“劳生天岂容高枕。”孰知至今尚求逸不得乎？《库伦署斋夜坐》云：“仗节走龙沙，行行雪作花。两年三奉使，（甲寅正月，使墨西哥，未成行，复奉使恰议约之命，乙丑夏，又令使库。）十载九离家。正朔官书奉，（约成，外蒙遵奉民国年历。）冠裳上国夸。穹庐小儿女，团坐说京华。”《库伦感怀》句云：“两字刀环萦梦寐，频年塞月照欢愁。无端霜雪先侵鬓，那复还家尚黑头。”以上二诗，则直歌劳矣。其二云：“尽说高原势建瓴，天山已早撤藩屏。开元盛事余残石，（唐开元二十年封蒙古《阙特勤碑》尚在额尔德尼昭。）《圣武》遗编愧典型。（有清经营蒙古事迹，见《圣武记》。）安得长缨系胡虏，空劳小队驻郊垌。（时带骑兵二百名，以资防护。）汉臣一把沧桑泪，夜夜成冰洒北庭。”往者行人辱命，怵淫威唯唯听从者无论矣。第七句指亻瓜离误名瓯脱，数千里之地，懵以授人者。《花朝日招集吟局，四山埋雪，塞草未芽，怅然有作》云：“一从远戍岁周遭，二月蠕蠕地未毛。权借酒瓢消块垒，尚迟草色映旌旄。春光江左思如，酒价长安日渐高。好趁玉关杨柳绿，挥鞭归去敢辞劳。”《青岛逭暑感怀》云：“层峦叠翠水含烟，劫后河山世外天。撼枕涛声疑鼓角，迫人海气尚腥膻。却从故垒闻弦诵，（德人兵房，今改青岛大学。）待筑层楼聚简编。兵数昆阳真咄咄，（东邻以十万泉取青岛于三千德人之手；昆阳之役，先武兵三千，莽军十万。）长教过客话当年。”次联、末联，皆阳秋也。《甲戌重九鸡鸣寺豁蒙楼登高》句云：“台城犹倚危楼路，榜额长留忧国心。”君亦广雅门下士，故于榜额别有感想云。《送翁氏姊随宦之蜀》云：“雁过应思弟。猿啼莫断肠。”  
  
六二、石琢诗尚有淹贯史事，可以言无罪而闻足戒者。如《论宣和靖康史事》四首，其一云：“一寸山河一寸金，汉儿宰相教驱侵。南朝地似无人境，三镇民怀死国心。四尽到头军必犒，六如破胆寇何深。陈东徐铉汪若海，太学文章痛到今。”自注：“‘一寸山河一寸金’，左企弓降金，上阿骨诗句也。金人陷隆德府时，粘没喝叹曰：‘开险如此，而使我过之，南朝可谓无人矣。’王孝迪出榜搜括士庶所有之物，以犒金军，谓如此则免吾民肝脑涂地，不然则男子杀尽、妇人虏尽、宫室焚尽、金银取尽，时人谓之‘四尽中书’。李邺使金归，盛谈贼强我弱，以济和议，谓贼人如虎、马如龙、上山如猿、入水如獭、其势如泰山、中国如累卵，时人号为‘六如给事’。陈汪辈皆太学生，均伏阙上书言时事；徐亦太学生，向金营投书，言亲宋之利，被杀。”  
  
六三、余旧有《萧闲堂》三百韵诗，系五言长律不转韵者。然悼亡有本事，故不觉其言之长。张天方亦有《寓言》三百韵，名《非非室集外诗》，惟未详本事，钦其实，莫名其器矣。诗太长，特摘其裁对工整者。首云：“零落良家子，聪明可意儿。吴趋春翠黛，越绝霸燕支。泽畔生芳草，城隅长绿枝。使曾青鸟达，坊乃碧鸡宜。”中如“谢公怜弱小，左女惯娇痴。扫眉燕许笔，脱腕汉唐碑。雨漏通波磔，雷回识鼎彝。腥膻熏碧眼，声价涨蓝皮。无瑕人白璧，阿堵物朱提。妾愧冯双礼，郎真第五琦。《十三行》玉版，双陆谱牙棋。《秘辛》瞒杂事，屈戌约芳期。兰梦沈燕姑，花言息妫。骊唱歌三叠，鸿诗赋五噫。苹蘩筐笤采，松柏茑萝施。共道罗敷好，争知府吏谁。舟行声钦乃，室远想反而。穷窗随子立，眇目嫁丁仪。狂者犹歌凤，虞兮奈逝雕。”  
  
六四、近见李冰若有《焦山歌》，中云：“焦山何所有，竹少饶荆棘。兰若郁崔巍，比丘肥且硕。借观周鼎汉鼎《痉鹤铭》，酬资未餍色不怿。龙袍玉带贵人所题名，哓哓作态夸古迹。”写俗僧恶状如见。妙在“肥且硕”五字，肥且硕必俗僧也。  
  
六五、门人陈闳慧，寄其尊人《意园诗钞》一厚册。读其友刘绍宽所撰家传，乃知犹子敬，乙酉副车、丁酉乡举与君兄弟两次同年。君讳寿宸，字子万，尝肄业诂经精舍有名。工书，善画梅，诗中多题画之作。五古以《鞭魃》篇为压卷，七律以《题梅冷生劲风阁》为压卷。《鞭魃》云：“日炙菜色民，漫天火云紫。得米尚断炊，存亡争勺水。涕零祷雨师，厥角崩徒尔。天远吁无闻，龙卧呼不起。古事传桑林，太息非信史。岂知《神异经》，谓旱魃所使。厥神位南方，其身长尺耳。目居头之颠，行则疾风似。为虐咏于《诗》，赤┧《秋官》纪。昔闻亲民官，遭岁苦旱乾。将魃雕偶像，装束无衣冠。十里南郭外，昏夜埋江干。明日威令下，逮捕如锄奸。庭鞫雷霆震，廨宇众聚观。长官声其罪，鞭魃肤无完。天阴层云起，风嘘海气蟠。沛然苏苗槁，闿泽动民欢。呜呼魃厉民，罪魃民乃安。政而为民厉，人将作魃看。天旱有尽时，民渴何穷期。安得无形魃，惩以有形笞。”篇中叙述甚趣，虽近迷信，然为民请命，仁而失于愚，不妨也。余平生最不信鬼神仙佛，而民国七年，福州自秋至春，八阅月不雨，百计祈祷无效。余作《祷雨》诗五十韵，自写向园中最高台上焚之，默祝幸而降雨，某有低洼田数十亩，愿被淹不收。又次日竟大雨。自是十余日不停，因有《喜雨》、《再喜雨》、《三喜雨》、《四喜雨》各诗。已而果成大水，低田被淹，歉收三数百饼金而已。今年江苏大旱数月，余寓苏州，井水尽涸，七月底叹不可当。余赋《忧旱》诗二十韵，诗成而次日遂雨。岂拙诗之能逐魃，不亚杜诗之逐疟鬼乎？亦刘昆所谓“虎渡河，偶然耳”。贪天之功，则吾岂敢。《题劲风阁》云：“虬枝欲与阁争名，风雨非秋亦自鸣。入有吟声蝉惯续，客参语妙鸟能听。味书夜永逾醪醉，当户山奇助笔横。绝胜意园楼一角，檐牙斜日漏松棚。”造句多矫健如虬枝。惜“听”字不在庚韵，然韵书本淆乱百出，谬不足凭。余另著有《音韵表微》一书。《种树》云：“莫厌长馋手自持，芳辰扶植最相宜。也如学殖基年少，努力春华贵及时。”余谓学子固不可自误，其如办学者之种种误人子弟何？《拟杜少陵曲江》云：“曲江夜凉星月高，长风无力回秋涛，朝来览镜惊霜毛。人间鸡骛尚有侣，吁嗟立鹤悲无曹。”“俯仰乾坤吊今古，徒步高歌出林莽，纷纷豪贵何足数。读《骚》饮酒且自娱，破屋一灯坐秋雨。”“白云苍狗弥青天，昨日沧海今桑田，归来醉卧南山边。英雄事业老无分，诛茅种秫消长年。”不必尽似少陵。《缙云旅馆题壁》云：“万壑雷声起卧松，飞身猛欲驾苍龙。任他压树层云墨，归思犹逾雨意浓。”若说不及归思浓，则直致矣。《登万象山烟雨楼》云：“万嶂围人气不横，登楼身似出重城。莓苔蜗篆残碑字，风雨龙吟老树声。补壁春山摹北苑，隔帘古洞指南明。眼前邱壑皆诗料，奇句谁教岛佛惊。”第二语显而辟。《王廷玉以风雨填词图属题》云：“山楼宜雨不宜晴，收拾烟云入管城。料得倚声人按拍，不填一阕《月华清》。”《游于园赠吕文起》云：“两家昆季旧知音，今日秋霜鬓共侵。风雨联床君自乐，池塘梦帅我孤吟。叩门林鸟应相识，入径园花不厌深。泉石自惭空寄托，楼台争羡水边临。（园中新辟一池。）”次联眼前典用得恰切。句如《对菊有感》云：“秋色不媚人，不幸遭雕琢。蕊七翦其三，留者冀盈握。如抱人满忧，欲将民生剥。朱索与碧筠，羁绊防颠扑。如在桎梏中，幸物鲜知觉。”“叹息篱下寄，俯仰任所使。故主陶靖节，折腰且抱耻。岂禁花自如，束缚盆盎里。予愿种花人，瘦与肥同视。毋忧物不齐，士力增倍屣。如意植篱东，矫揉舍故技。”读此诗，谈共产者可以废然返矣。《和闻逖生感怀》云：“碧梧寒夜挟风鸣，为助灯前煅句成。”《和墨农》云：“太行山势供奇览，诗笔于今老更强。”《杨园赠主人》云：“满室笼纱诗作壁，游山行李酒盈车。”《江心寺》云：“东海谁将蓬岛移，南徐一样金山小。”《西湖纪游》云：“酒楼无壁为看山。”作壁无壁，并皆佳妙。觉决壁施窗，制题犹近吃力。《观放生》云：“吟怀忍托鲈为脍，剖腹休因鲤奇书。”觉处处皆当放下屠刀矣。  
  
六六、松之旧诗，尚有可话者。《六月三日移居桥南新宅，喜作》云：“喜得南村寄此身，多裁帖子写宜春。自开户牖遗当世，藉养疏顽祓俗尘。尚可居鸠容妇孺，并无饲鸭恼比邻。任题风雨重阳句，不作催租败兴人。”此逋负屋租累月，倘钱后始得移居之作也。贫士清况如此。彼潘那老开有酒店，不如松之之为实录矣。《湖上杂诗》云：“湖波滑笏月当中，酒面推蓬纳晚风。为爱红情并绿意，几回来去藕花丛。”“贪作闲身搁百忙，来湖上送斜阳。曲园先我为评泊，似觉山光胜水光。一羞涩逢人说阮囊，吴绵虽好未添装。得钱买酒西园醉，山绿湖光共一床。”“十上孤山从北麓，此心不独拜林逋。夕阳疏树无非画，北苑东坡写得无？”昔赵子固尝暮入西泠最幽处，绝叫曰：“此董北苑得意之笔也。”诗意当本此。《湖上留别同事诸君子》云：“小住西湖百十天，归装长物是诗篇。此行原不呼辜负，未到桐庐尚惘然。”诸作参诸南屏诗社集中，绝无愧色。句如《钱塘江干待发》云：“雨余待发到江干，明月随人乱上滩。”归有日矣。《重游湖上诸山》云：“好水好山游八九，一春一夏尽流连。”游湖之作，譬诸南北曲，此其尾声也。又《寄榆生万载》云：“搁却游山且上楼，有人望远到中秋。（君来信，中秋前到沪。）东来破费君家物，多载新诗下赣州。”“坏为裳刘穆之，私怜白发尽垂垂。后山冻死成先例，不道文章不疗饥。”此首合前“羞涩”一首，不啻黄仲则之“九月衣裳未剪裁”矣。《将游鄂州卒以事阻，怅然作》下半首云：“生平一回首，踪迹如浮妪。东南尝登陟，西北未探投。去去登嵩高，放眼最上头。东可眄青徐，南可瞩楚邱。西可望秦关，北可俯河流。吊古更伤今，匪特豁双眸。愿为列御寇，不作马少游。”此仿余《陶然亭看雪》调者，结壮劲。  
  
六七、龚惕庵诗思窈曲，尚多可录者。《壬申元日》云：“历落村前爆竹声，岁朝喜气见承平。（今年以沪战，村舍爆竹声，百不及一。）一醒猛省觉皆幻，失悔重寻梦不成。世乱至忧才始事，吾降何计返初生。石湖元命将诗贶，独乏佳怀负此名。（《石湖集》有《贶元命》诗，谓俗以六十一岁为元命也。”）《不辰》云：“把卷看天怨不辰，少年望古剧驰神。今来却傲诸年少，曾及时平署幸民。”《承视苦热，俯同鄙韵之什，亦次韵再呈》云（此下三首，皆为余作）：“江吴来往系胸肠，况复咸秦古帝乡。八十老翁身特健，三峰俊约耄仍偿。（往岁先生与人约登华未果，今乃独往，期于必游。）起予商也和相续，（《苦热》诗，前数年已一再和属。）从我由欤心甚长。想得到时作重九，高邱远海写登望。”《比闻将之吴门，行有日矣，不胜依恋之情，赋呈》云：“无端离思搅愁肠，神往胥台旧乐乡。（幼时住苏州将十年。）浮海从游言固寓，买邻卜筑愿须偿。（久有卜居吴门之意。）乌山旧事渊源远，白首师门感激长。千里滚屯便还往，肯令江海镇相望。”惕庵少从吾伯兄游，中年同主厦门大学讲席，乃援杨时师二程故事，以伊川待余。五六深情如揭。《马江月夕奉怀》句云：“一楼并海共朝昏，今日羁孤又水村。乞米傍家还是客，辟人见似待谁言。”《三月杪坐雨山楼》云：“春愁漠漠雨疏疏，寂历柴门一事无。乌桕绚霜才几日，青荷擢水又前湖。晴犹不出泥从滑，酒为谁沽鸟漫呼。”六月又奉怀一绝云（此首亦为佘作）：“投老江村蛩一身，六时结念更何人。花光阁下炎炎日，谁伴先生遣此辰。”《初冬怀问神》云：“逢辰回首人谁健，遇物无情气已衰。从此何人更心赏，推琴横涕念中旗。（偶集作诗钟之戏，以‘首’、‘情’二字嵌第四，问神于百许连中，拔余句为第一，即此绝首二句。）直为文辞复爱君，（问神尝云。）此言知己望余深。浑身是口全无解，终古难明一片心。”问神为余至敬。此诗有本事。《五月十四夕在马江奉怀》句云：“每尝江馆月几望，辄忆山斋约久虚。”此首亦为余作。  
  
六八、门人章绂云（廷华），余早采其诗入前《诗话》及《近代诗钞》矣，中年遽逝，印有《勺轩诗钞》二卷。有《先君子摄篆延庆，小子曾随侍，忽忽廿年，榷运昌延，重来旧地，怆念前徽，成绝句十首》，中一首云：“一道长城耸碧空，居庸关外尽蚕丛。削除险阻归平坦，雷样欢声达外蒙。”即言其尊人知延庆时事。余曾为撰墓表，详其颠末。有蒙古僧手数十金，投工局为助。张学士佩纶有文记之。《马江口占》云：“一枕江流朴被眠，晓舟冒过早潮先。千峰障碍疑无路，双桨划开别有天。隔水琳宫齐动影，晓山云木半沈烟。榜人指点溪山外，半是天南再熟田。”写闽港险曲如绘。凡航船到口，须趁潮而入，入口早潮未退，则小舟可趁以上省。次句“冒”字、“过”字、“先”字，皆用得的当。题余匹园云：“名区饱历卅年强，归葺街南旧草堂。借得云山围小阁，贪招风月拓回廊。盆花庭竹都成趣，石几藤床足纳凉。镇日清闲无个事，自携新汲种都梁。”此诗视畏庐、秋岳诸人作，未知孰胜。惟谓“无个事”，则非实录。时余方修《通志》，无一暇晷也。《过小姑山》云：“大江西上此徂征，脱箐惊涛倍有声。扼要恰当湖口镇，争妍合赠《丽人行》。接天螺黛经春媚，新月蛾眉照夜明。最是长烟约经素，乱头粗服总倾城。”小姑山诗，颇难得好。次韵、末韵，自是警句。《漫兴》句云：“瓶花落案春痕在，阶竹横窗夜气清。”《除夕》句云：“了却簿书如扫叶，护持灯蕊待开花。”是宫中除夜语。  
  
六九、故人王子仁（寿昌）少子迈，字达之，幼颖悟。家有婢女，艳而荡，迈眷之甚，母氏不许，嫁之。误适荡子陈某，不安于室，卒落风尘。然迈思之不已，又体素弱善病，出游中州经年，抑郁以死，可哀也。有《金缕曲》一阕，系题照作，云：“恰是霓裳侣，问几时、瑶台岑寂，误来尘土。一片幽怀应有恨，付与清华旧谱。想月夜、轻寒院宇。翠袖吟商应更好，听凤篁、别有凝心处。只合向，婵娟语。  
  
飞花傥作回风舞，算年来、飘零异县，添人凄楚。却恨啼鹃无气力，不替红芳为主。君试看、尊前梦雨。散入江烟流澹碧，怕无端、吹上新眉妩。空赢得，恨如许。”此未往中州时作。换头处尚望其不终坠风尘也。又《凤凰台上忆吹箫》一阕，小序云：“逝将适梁，依依自恋，登船楼倚声一曲。离怀兀兀，不知所云。”“离笛一声，吾今去也，暮烟黯遍江头。算年来心事，尽付东流。孰信多情无益，空赢得、辛苦凝眸。谁怜我、一身憔悴，三载闲愁。休休。今生已矣，独自去思量，且莫羁留。只家山堪恋，临别登楼。见说梁园春好，更可叹、萍絮飘流。伤心处、天涯孤影，岁月悠悠。”此阕殆绝笔矣。起五句凄然欲断，刘希夷之诗谶，不足异矣。  

## ●卷五  
  
一、逸塘自柬国归，数晤谈，而未读其游草。近始得其《东游记略》，盖《西游记》、《辽东行部记》之体，兼载诗篇也。兹专摘其关于谈艺者。略云：“余好游。近国势益颓落，研讨日俄邻邦政情，愈不可缓。曾与前溪商作俄游，展转未果。去岁南北驰走，各方友人，佥谓何不东渡，一觇近事。在庐山时，遂与蒋使雨岩，预定观樱之约。适弘法大师千一百年法会期届，高野山金刚峰寺密教法侣殷殷促行，遂鼓勇往焉。于四月十八日（即夏历三月五日）由塘沽出帆。予拟持不作书、不作诗之戒，终不能忍。舟中得杂诗三首云：‘十年不饮方壶水，三日仙槎御好风。至竟晚樱犹待客，天涯微惜落花红。’‘无边海色接山光，似向诗人诉别肠。老眼输他朱舜水，年年天外看沧桑。’此愤激之言也。尚不至输于舜水，舜水时已亡国矣。‘一衣带水路无多，胡越参商独奈何。不是有风波不起，要从心上定风波。’”“遵陆以后，便匆匆驰赴高野山。天德院住持金山穆韶师，别号天泉，年古稀矣，匪独戒律谨严，抑且湛深汉学。山雨初歇，倒屐来迎。寒喧略竟，自袖中出赠句云：‘高野山头华藏春，驩迎万里远来人。雨晴空翠干峰滴，想见如如一味真。’予答以二十八字云：‘领略金刚峰下春，遗风到处说唐人。轻舟三日今飞渡，美煞当年老鉴真。’鉴真唐僧，日人尊称过海大师。先后十二年，备极艰苦，人所难堪，卒达东来目的。”“予抵江户驿，竹雨、香城诸诗友惠然远迓。五月四日，乃有红叶馆之会。听松主人首成一律云：‘开讠燕芝山上，尊前喜见君。清名常所慕，高抱与谁群。夏景媚新树，鹃声穿白云。黄昏宜翦烛，醉里共谈文。’香城次韵云：‘奎星挂檐烂，山阁此逢君。学德原超世，才情迥出群。岩花寒照水，春树夜藏云。劝酒几挑烛，同论李杜文。’‘岩花’、‘夏景’两联均佳，‘媚’句尤见洗炼，‘奎星’起语神似初唐。竹雨成六绝句云：‘经国文章命世才，壮时名已占魁台。沧溟万里费瞻望，久待乘风破浪来。’‘曾经辽海访云关，不得相逢空白还。七十二沽秋色晚，青泉白石想庐山。（公时南游匡庐。’）‘都门昨见海藏翁，出阁胜筵今谒公。趣舍虽殊其道一，使人咫尺挹清风。’‘公与太玄（汪衮甫）交最敦，问奇我亦屡过门。一宵不得三人会，明月空招天上魂。’‘志业由来在济民，不妨余事作诗人。每翻一部《采风录》，高咏惟疑有鬼神。’‘未有文章壮海东，区区小技愧雕虫。不才谬受丈人赏，曾入王家诗话中。’‘太玄’一首，弥佩风义，读之泪下。二峰云：‘非儒非释又非仙，偶尔相逢结墨绿。好句无多休笑我，芝山春色代诗妍。’以外复成二律，有‘应有千诗惊鬼胆，岂无只字唤鹅群’句，殊可诵也。”“越五月十八日，复在二峰目黑别邸之澄怀堂中煮茗谈艺。予以事晏到，二峰即席口号云：‘夫子奚为来太迟，风温茶熟晷空移。黄昏可惜花容暗，红药紫藤然烛窥。’以外有‘大师传法千年后，高野旧丛花复开’句。竹雨云：‘昨于红叶馆中见，今向澄怀堂上逢。临水看云澹无雨，对床同听夕阳钟。”净明心地一尘无，便识参玄味道腴。活活流泉在山冽，高高明月出云孤。’香城云：‘环栏老木桧交枫，中有流泉曲曲通。啜茗澄怀堂上夕，绿阴天地坐清风。’二峰园景，得此诗状之，不辜负矣。宫岛大八，别号咏士，秋田县籍。四十年前，曾游保定莲池书院，从张廉卿讲经学，并习文法。甲午归国，廉卿落泪送之曰：‘吾书道东矣。’今果成名。嗣在外国语学校中，担任华语教授有年。著有《官话字典》，又《急救篇》，今为日人学华语之有名课本。政军实业各界之赫赫支那通，泰半出其门下。现偕寺西绳先创办善邻书院，专授经史及华语。教坛以外，但以书道乐育。廉洁高尚，罕有俦匹。予与有旧，招饮斋中，悬直幅一，乃黎莼斋亲书赠伊尊人诚一郎（粟香）丈诗也。时在丁亥冬，黎持使节重莅东京。诗云：‘索居离别已三年，握手相逢一惘然。信有断金能砺石，可曾沧海变成田。搏桑浴日花争绶，枫树成林叶媚烟。与子麴町区咫尺，（使署在永田町。）更联情话早樱天。’余用黎均即席赠咏士云：‘海曲分襟瞬七年，东都邂逅各嫣然。平生为善非求福，垂老临池当种田。寒酒尊前春话旧，丹枫庭角暖生烟。晚樱开罢骊歌急，最是难忘四月天。’颔联十四字，余颇自憙，伊亦击节。”“浪华市上，主持坛坫者，厥惟闲斋。杜峰诗筵再张，狩野直喜博士暨长尾雨山翁远自洛下先后莅会。狩野叠闲斋两绝云：‘平生喜诵什公诗，相遇更钦谈吐奇。一醉江塘亭上酒，春风愿使片帆迟。’又‘性灵以外更无诗，刻画不须山水奇。四海论交仗文字，相逢偏憾十年迟。’雨山《花外楼即席次杜峰韵》云：‘灯光帘影旧青湾，楼阁深藏翠柳间。今日羞看紫云面，当年杜牧己衰颜。’三诗均饶清新之致。杜峰、闲斋暨方子易画家，唱和伙颐，容归津再检录。予和子易句云：‘有笔一支能换米，天涯臣朔总欢颜。’又《与绳先游琵琶湖》句云：‘宽杯浊酒微醺后，权向邯郸借枕头。’”读以上，可识日人酷嗜为诗。近来诗境，已由王孟而入于香山、宛陵。因念余生平未至日本，未谙日文，惟在武昌督办商业学堂、会办商务局、创办《商务报》时，与日人河濑仪太郎译经济财政书十数种。而日人前后先施来访者，若矢野仁一博士，若冈本要八郎院长，若神田喜一郎学士，若久保得二博士，若饭沼龙远教授，若西泽义徵总领事，皆一见如旧相识。别后或书来，以经学、文字学、史学相质问。至钤木虎雄博士未相见，为著《石遗诗说》。久保天随赠诗，有‘一获君知死不辞’之句。前岁中日交兵，久保天随远道托人求作诗序，余以两国方失和，非投缟赠纡之时，因援《春秋》晋乐鍼遣使于楚子重、免使者而复鼓之例，以书辞之。后天随即以此书弁卷端作序。至青木晋诸子受业于北京大学，余曾采其诗入前《诗话》，今闻在本国某大学为哲学教授。惜余老迈颓唐，不与逸塘同游扶桑也。录君游记，类志于此。君又有赠日本贵族院议长公爵近卫文磨云：“太平洋上水泱泱，彼美人兮一苇航。借得扶摇九万里，大鹏有背负朝阳。”君东游后，诗笔益复开放云。  
  
二、镶蘅古体律诗，甄录动已盈幅，而绝句尚阙如。近作如县门山塘、前后杭游、江行，各有杂诗若干首。录其较有风味者。“絮帽飘萧犯晓寒，道人应诧客何闲。寻常莺燕争春地，着我孤行看雪山。”（《大雪虎丘晓望》）“横塘西去马骄，初日禅房雪未消。输与当年王十一，孤蓬听雨过枫桥。”（《雪睛再过寒山寺》）“掌故罗胸李曲石，芒鞋是处费冥搜。山塘转眼春波绿，后约还期十日留。”（《印泉近治吴郡掌故坚约重游》）“依旧柔波动酒鳞，银灯画肪总成尘。同来腹痛微云壻，绝亿携家打桨人。”（《偕亮吉过龙寿山房观元僧善继血书华严经，卷端有大鹤山人题名。亮吉，山人女夫也》）“偶遇旧肆问南烹，柳嫂鱼羹似汴京。准拟追凉浮一舸，藕花深处避人行。”（《虎丘临河酒家，治馔甚美，石遗翁亟称之》）以上吴门山塘诗。吴门山塘无荷花在，而荷荡近亦稀矣。“苔茵十丈到门寒，一路泉声入理安。却忆诗人何性与，松颠阁上不同看。”（《循九溪十八涧，遂至理安寺，寄怀梅生旧京》）不怀古人，而怀今人，梅生足以豪矣。“金碧楼台侠士祠，山灵齿冷傥多时。南湖一角真清绝，成就觚庵岁晚诗。”（《俞恪士别庄在南湖，与苍虬比邻》）觚庵诗实以度陇而益工，湖居时苦吟则头晕。“穷子迷家事可悲，蹉跎今始拜莲池。洗心亭畔筼筜谷，欲去低徊又少时。”（《由五云山至云栖，礼莲池欠师塔》）“篮舆随分过僧庐，恰是云堂饭熟初。底物牵肠忘未得，登盘新笋与霜蔬。”杭州竹笋，别自可口。“日日山兜已倦游，故人招我共湖舟。心知尚有重来约，却为晴漪一晌留。”（《临行与曙岑薄游湖上》）“放鹤亭前客未眠，巢居阁上月如烟。梅边吹笛何人共，唤起桥西白石仙。”（《孤山月下观梅》）“轻车火急到君家，为我新烹午夜茶。千里山阴原有约，此行何止为梅花。”（《夜访曙岑湖墅园居》）以上前后杭游诗。“火云蒸午乱波光，触热南征又一场。为报定王台上客，扁舟五日到潇湘。”（《浦口始发》）“江风猎猎动危旌，亭午轻帆泊皖城。此是两年眠食地，劳生重过不胜情。”（《舟泊安庆》）“交期吾亦附雷宗，咫尺匡庐怅未从。山寺旧题无恙否，因君传语讯青松。”（《青松，蜀僧，主黄龙寺。疚斋别我入山因属致语》）“送君何意自崖还，五老云中笑我顽。记取渔洋诗句好，匡山游罢更黄山。”（《莲花洞与疚齐别。渔洋诗‘天都瀑布胜匡庐’。时予与疚斋有秋晚同游黄山之约》）以上江行诗。  
  
三、樊樊山轶事甚多。其逝也，余止挽以五十六字，颇能包括。前四句云：“二品官阶屋一廛，诗为茶饭万余篇。红裙不醉词偏艳，白发无私耄尚玄。”皆言君特别处也。下半首言吾两人交情，绰有余地矣。今读纕蘅輓君四律，有可补余所未及者。其一云：“魂销灞岸千条柳，（公灞桥题壁诗为时传诵。）气尽成都八百桑。”言其贫也。其二云：“删余叹老嗟卑语，尽有裁云镂月情。心血故应多数斗，声名早巳重连城。纷纷唐宋拘门户，何似先生掉臂行。”言其诗之真相也。其三云：“语多诙诡甯谐俗，文渐颓唐只坐贫。”言其一切文字也。其四云：“小车洛下出常迟，餔饥风流酒保知。后海观莲频翦烛，江亭阻雪也题诗。（什利海作荷花生日及江亭登高，皆去岁与公同游事。”）亦言乎日交游也。  
  
四、味辛奇示《重阳鸡寺豁蒙楼登高分韵得开字》云：“山楼佳节共衔杯，独雁江头去复回。冷寺斜阳凭客吊，故园丛菊为谁开？酒筹病后怜无分，诗债灯前怯再催。百事随人还自笑，万方多难尚登台。”诗中却有人在。  
  
五、吴江许盥孚（观），号半龙，有《静观轩诗钞》，诸门弟子所代印。《信步》云：“信步出江村，繁花杂成趣。旋折境逾僻，野水横樵路。忽到云多处，芳树临古渡。落日板桥西，汀洲明白鹭。”读末句眼为一明。《虎跑寺》云：“清磬澈林表，孤云养翠微。花光明丈室，松影上僧衣。寺古鹤粮富，苔荒虎迹稀。永怀岩壑意，吟啸澹忘归。”二诗善用“云”字，尤善用“明”字。《海上逢高吹万，别后却寄》云：“泰山楼阁望峥嵘，小别连朝雨复晴。无复衣冠伤士类，忍将丧乱博诗名。一编笺罢思庄叟，五岳游归说向平。可许买邻添着我，梅花重结岁寒盟。”第四句真诗人敦厚之旨，一语抵人千百，觉次山、少陵，犹不免因丧乱而得诗名。《玄武湖》云：“倚栏湖上日西倾，坐遣余寒赖宿酲。白鹭飞时波有晕，绿芜秾处雨初晴。江山寥廓诗怀远，文物消沈剑胆横。眼底风光难画取，束装明日又归程。”三四写景，体会入微。《简蔡寒琼守广州》云：“吴头粤尾隔烽烟，郑重吟笺万里传。梅子黄添湖外雨，荔支红入岭南天。乡关兵火伤王粲，海国才名老郑虔。回首尉陀城下路，可无杯酒酹风前？”三四名句，在家人亦不多见。《王玄穆、凌昭懿见顾，招亚子宴瓯香阁》云：“一樽重与对斜晖，各有诗心论入微。乍会客如鸥鹭熟，再来时讵笋樱肥。长浇白堕声名淡，小住青山岁月违。湖上年年赋招隐，松花为饭芰荷衣。”《花朝与伯子康侯小饮》云：“婉变草堂琴，丛兰敛夕阴。悲欢余短烛，醒醉杂疏吟。重以湛冥意，乃生清净心。杏花门巷里，春已二分深。”此诗与秋岳少日夜集余小秀野草堂之作极相似。《闻道》云：“世窄犹容诗胆大，囊空无碍酒肠宽。”《同人集饮钓月舫》云：“白鹤未归青雀冷，红梅零落碧桃肥。”《春暮游兆丰公园》云：“东风道上转晴暄，欹帽来游雨后园。楝子花时春欲尽，壶卢提罢鸟无言。”《师让小筑漫兴》云：“丛桂堪招隐，诛茅此卜居。秋凉就水竹，夜雨长园蔬。贵客无车辙，娱亲有版舆。行藏樗散惯，宁省故人疏。”《范贞孝诗》（并引）云：“贞孝姓范，讳真莲，常熟人，凤翔女，袭亦溪聘妻也。未婚，亦溪殇，遂矢志不字。红羊之役，避难于江北。山途崎岖，真莲恒负父母而行，卒脱于险。乱平，家中落，赖真莲纺织以养，终父母之身焉。”“卓卓靡他志，贞风薄海传。乱余双足茧，亲老一身肩。棘手呜机杼，蘖心过智贤。旌门容有待，琴水鉴清涟。”第六句谓不嫁本贤智之过也。  
  
六、陈鹤柴诗，尚有自写真自作小传者，汇录如左。《癸酉元日寓氵扈偶书》云：“绿阴如幄朱明诞，（余四月生日。）元旦堆盘五味盛。立志愿为乡善士，闭门原是鲁诸生。寰中胜境都经眼，客里藏书喜满籝。耄矣回思少时事，穗城羊石总关情。”三四可信，行不掩言。《七十自述》四首之一云：“我年廿一时，孙公返岩岫。（光绪甲申五月，舅外祖孙省斋方伯至庐江。）闲窗阅我文，评之日寒瘦。郊岛亦复佳，何必《云门》奏。不乘驷马车，老氏贵尚后。问年渐与齐，扪腹惭吾陋。（予开孙公扬州邸舍藏书三楹，欲往阅之，未果也。”）孙公可谓知言。《再题诗集后》二首云：“颇爱枯僧能入定，每当兀坐有诗来。从今一洗筝琶耳，私仿伶伦节奏才。一截竹柯亭作凤鸣，夕阳红处可怜生。何人更擅长康笔，为画孤僧傍水行。”第一首次句、此首末句，皆自己传神之笔，何待长康。何梅生有句云：“山僧自是吟边物，只好遮林傍水看。”此闽谚所谓“中看不中吃”，濂溪《爱莲说》所谓“可远观不可亵玩”，反之在闽谚又所谓“远看一头马，近看马没头”，乃贬辞也。今鹤柴隐以自况，则形容逼肖，决不待欧阳询、长孙无忌之相嘲矣。  
  
七、古今文人多口吃。近人如林暾谷、如鹤柴，今之相如、子云也。然鹤柴未自言，拔可乃微言之。《七十赠言》云：“得饮乃尔数，出言何用多。怪君饭颗瘦，皱面成观河。二友昔度陇，（君时应觚斋提学之聘。）更新忧民讹。士风变水草，泽如石受磨。用夏费妙手，七经白骆驼。（予代购七经百部，赁骆驼运陇。）儒效尺寸收，潢池忽干戈。坚卧守环堵，蓼虫自啸歌。抚旧有述作，褒新无讥诃。（君喜奖掖后进。）穷为诗所归，老专天之和。兀坐耸尧鹤，床书争嵯峨。”亦传略而兼传神者。君赠拔可作，亦能括其大，云：“折桂秋风弱冠年，白头市隐爱桃源。（侨居沪渎廿余年。）至今传得樊山檄，强项人称李上元。（光绪季年，君宰桃源，有善政。樊樊山方伯爱其才，檄署上元令，君厌迎送之烦，辟不赴。樊山批牍曰：‘傲不可长。’君因取此四字刊一印佩之。故友陈师曾所镌也。”）《寄赠章敬礼表侄》云：“敬亭山色恣游观，客里微吟亦足欢。寂寞纷华试相较，梅都官胜孔都官。（君有《双羊山谒梅都官墓》诗。”）  
  
八、郑晓云（烈），前长福建高等法院时，以所著《名将百咏》属为序，卒卒数年，至厦岛始践诺成之。略云：“晓云少从事革命军，而服官却任司法，既官司法，而所志仍在将略，殆有见古者兵刑合一，大刑用甲兵，中刑用斧钺，除暴安良，与吊民伐罪，其理固相贯欤。”诗皆七律，取其论古有特识与铸词上整者，著于编。如《乐毅》云：“兵连五国复深雠，雄略奇才孰与俦。谈笑俄酬破齐志，凄惶亟谢伐燕谋。嗣王也解金求马，残敌何由火纵牛。太息邯郸亡命日，大功回首逐江流。”五六名论可喜。《周瑜》云：“如饮醇醪人尽醉，风流儒雅至今遗。笑谈便定三分局，顾盼俄烧百万师。“大帝”终降亦豚犬，小乔初嫁想丰姿。犭制儿赍志同无命，坐使曹瞒横一时。”“大帝”句奇横。《谢玄》云：“百万豺狼逼石头，投鞭信可断江流。凶锋已遣偏师挫，元老犹殷左衽忧。草木皆兵戎阵整，河山无恙智谋优。群胡胆落闻风溃，勋业周郎赤壁侔。”玄所摧者夷狄，瑜所摧中原耳，玄功何止与瑜侔。《王镇恶》云：“将门出将韬钤裕，义辨华夷觉更难。故国河山收版籍，中原父老睹衣冠。三秦底定钟锈返，百舸前驱江汉宽。宋武倘专方面奇，何须流涕望长安。”镇恶才识在乃父上，惜宋朝用之，不如苻氏用乃父之专耳。《吴》云：“十年对垒久相持，社稷微公朝露危。纵矢摧坚繁雨注，遗柑止渴讯风驰。虏酋创重咸宵遁，敌卒粮空尽力疲。布著西陲膏泽遍，格言还录作严师。”客尝问宋代福建人才谁为最，余曰：“吴兄弟，功在韩岳之上。无二吴即无秦蜀，是无南宋也。岂但最于福建。”句如《田单》云：“五千壮士追牛后，七十名城复马前。”《张辽》云：“陷阵几乎俘大帝，秉麾倏已斩单于。”《韦》云：“风驰电掣救锺离，膏草焚摧百万师。”又云：“竟堕肝胆倾相照，淝水功名较更奇。早斥萧娘用韦虎，中原遍睹汉官仪。”《韦孝宽》云：“关西男子擅英奇，岂肯生降负素期。倾国来攻长不息，危城死守苦相持。”《韩擒虎》云：“才闻上将临江表，又见降王执石头。”用“一片降幡”句调恰好。《郭子仪》云：“回纥仓皇翻马拜，吐蕃狼狈悉师逃。”《李晟》云：“室家不问吞狂贼，七鬯无惊复旧京。”《李》云：“风雪潜趋乘五夜，橐健迎谒美千秋。”以上皆能举其要。  
  
九、余久耳京江柳翼谋（诒徵）名，近乃屡晤，然以为学人也。今读其《劬堂诗录》，乃知固功力甚深之诗人。夫学人不屑为诗人与不能为诗人者众矣。学人肯致力为诗，自有左右逢源之境。翼谋近管金陵图书馆，续其诗大有不愿乎外之意。《自咏》云：“姓名幸未停朝报，笠踽偏宜远市廛。熏习异书册万卷，不曾三食亦神仙。”《检书感赋》云：“扫除一室复何求，部别居分亦大猷。禹域茫茫劳割据，百城吾且傲王侯。”《夜读》云：“檐雨如潮接昼阴，自披灵宝豁孤襟。万花未吐蛟龙蛰，谁会山翁夜读心。”《梅雨》云：“梅雨送麦秋，湿云扶袂上南楼。研朱静较残明史，时为青山一举头。”《忆儿时读书况味》云：“细草凝油黯一灯，寒风撼牖雨绳绳。更无长物贫非病，窃睹残编兴倍增。争似高堂辉电炬，纷罗秘籍轶崤陵。四时乐事殊今昔，共学何方集远朋。”诸诗似皆图书馆之作。所谓士各有志，南面王不必与易也。《感事》句云：“底事痴儿尚尔痴，钧衡台阁梦迷离。何如把卷茅屋底，长炊冬舂茹舂荠。”《口号赠缪生》云：“廿载师门荷德深，楹书易主久惊心。劝君莫更思梨枣，归读遣编敌万金。”蕙风收藏过多，身后遽散，吾友柯逊庵、杨惺吾、萧敬甫、沈子培皆然，况蕙风乎？此诗可谓忠告善道。  
  
一○、翼谋书外殆甚好游，余至白下，多同出游。《覆舟山麓闲眺》云：“坠碧零红夹径飞，覆舟山畔晚菘肥。几湾流水萦黄落，一杵疏钟出翠微。鸟外更知城郭大，田间那识市朝非。瓦盆浊酒容吾老，便合诛茅傍钓矶。”《莫愁湖上》云：“梅炎水国迓新晴，又向湖楼发古情。笑口且绿红藕启，尘容倘使白鸥轻。眼中历历仍城郭，天下汹汹自甲兵。道是莫愁愁更甚，人豪太息负棋枰。”“鸟外”、“眼中”二联，郊行人著想不当如是耶？与沙鸥熟有趣矣，“使白鸥轻”更有趣；上句从牧之诗兼并来。《山行》句云：“衔云穿竹海，喧寺识禽天。托命干戈里，离尘复爽然。”“竹海”、“禽天”铸语好，与“虫天”可称二天。《晨游后湖》云：“拔萝承朝曦，凉袭隔宵雨。命车问沙堤，荷露旋可睹。”又云：“丛莎鸥尚眠，高树蝉未语。独眺领万花，迟云隔篁吐。”《渚莲》云：“底用买田阳羡住，水云随处是吾乡。”“不是台城千树绿，哦诗那肯老南京。”余尝谓南京虽残山剩水，而风味自佳。“卖菜佣有烟水气”，与“佣贩皆冰玉”，二评未知孰信。君又有造语极似中、晚唐者。《即事》云：“缥碧瓶垂月季花，霁红瓯泛雨前茶。轻尘不到帘波定，乳燕斜飞触画叉。”绝句云：“水活风柔自在春，一帘花影转曦晨。闲中领取游蜂乐，但饮心香不螫人。”他如“民瘼可怜方殿屎，书痴犹自诩航头”、“人才谁识金三品，世难都缘银一流”、“清谈味胜鲥多骨，佳侣欢于扇聚头”，亦可与樊山争席。  
  
一一、雁南沈甥，别去十有七年矣，今秋游吴，两次聚首，出诗卷读之，得力于先伯兄木庵先生者仍居多。录数首于后。《啸台夜坐同汪颂年学使》云：“腾身高处转虚明，残暑初消洗太清。树杪空摇塔余寸，山腰忽断月孤行。偶然拾句因耽夜，似觉无言近寡情。凉露沾襟好将息，余风犹弄市楼筝。”第三联尤神似木庵。《灯下检点旧藁，零乱无次，不惬意者火之》云：“未证菩提误造因，不禁西关等缁尘。吟怀逐老浑忘丑，夜雨重披独怆神。讳说饥寒驱作客，托为山水解留人。不知谁是余生业，临<耳>时艰痛厝薪。”五六语妙，不知有人说过否？“褊心天地欲安之，愚智相悬不可移。错合亲朋同传舍，随缘妻子等骈枝。一生那得尽人意，万事须留退步时。执著不沾况文字，传灯空焰是吾师。”《静趣》云：“商略吹灯兴味强，微萤草际远相将。冥心少可支秋燥，贪梦俄惊着夜凉。诗境去来禅月集，墨绿胎息晚香堂。犹防结习销除尽，故遣黄花傲薄霜。”《答墨藻六弟从广州寄诗，分柬纪南二兄、虎岩四弟、喜南五弟》云：“风尘海内嗟予季，走马东南鬓未苍。中岁弟兄几相见，他乡鸿雁不成行。蒙阴棠舍违长枕，仲兄时宰山东蒙阴县。岭表梅花欠和章。底事无成漓水意，残阳何处托行藏？”《独见》云：“分明是色又俄空，坚白何劳别异同。各具至情趋一境，多缘成见褊初衷。有时语默都难事，略带胡涂近化工。”《题齐频生借山吟馆图》云：“世味酸咸扫臼科，吟髭苦思近阴何。青山有道贫能借，绿树留情意自多。”《演庐漫兴》云：“渐使无涯逐有涯，东坡阳羡肯为家。水云不碍冲怀抱，物我浑忘惜齿牙。碱石春痕勾草蘖，盆天星晕散鱼花。（粤语鱼苗曰鱼花。）”“昔年桃李尽摇春，行马飞辕半故人。自倚颓唐羞粉饰，不当痴妄犭旬缘因。菌芝新茁松知老，镫火垂残鸡向晨。”以上皆置诸木庵集中不能辨者。“抱瓮能支道自尊，绛青钩络嫩<门为>门。栖香蛰蚓闲歌吹，推分禽鱼养子孙。不在多言《齐物论》，欲专一壑谢公墩。”《重过广益堂故址，喟然有作》云：“沙虫何日付休休，梦醒遭迥无尽头。通计三千年世界，恐成十六国春秋。”《甲子元日立春坐雨闻雷奉句谭公祖安》云：“玑衡甲子岁星回，最近天心握粟推。曾是政闻多似雨，果谁朕兆殷其雷。”《丁卯元日试笔》云：“朋辈渐稀惟石友，（六榕寺石友堂诸子。）水仙可爱是乡亲。也知无物还天地，摇兀残丛了夕晨。”以上多迥不犹人语。《辛酉人日用韵示无竞》云：“<鼻臭>香爆竹乐无厌，花木教人喜气添。春帖争看悬腕笔，绮肴随具剔牙签。但须翦彩聊存俗，不识呼卢若戒严。惊坐才华谁似子，酒龙诗虎一身兼。”次韵工切。甥年七十余，尚善书，牙齿皆补也。“连朝晴好醉厌厌，一例贤愚一岁添。富贵已迟休抚铗，琳琅新次又题签。不成Т老延缘误，未许伤时禁制严。著述名山输片席，男钱女布老犹兼。”“一例”句使人失笑。《阳朔晓行》云：“鸡声天门开，曙色催行李。南风送归心，吹堕万山里。山势如转蓬，一一从面起。状态千万变，随吾意所拟。今朝天更宽，他日情曷已。”阳朔山水之奇，千百言未必能尽者，“随意”句以五字括之。《癸卯秋后杂诗》，录其自注而有趣者三首：“驱遣群峰逞霸才，秋光掠影碧莲开。仪徵开府风流甚，欲为看山降调来。（仪徵阮文达游阳朔山水，语人曰：‘愿辞制府，衣就县官。’”）“灵洞冲虚探道源，文如篆五千言。漫应西客谈玄牝，徐甲容知有托根。（与英人同游老君洞，问：‘老予骑青牛，牝乎牡乎？’应之曰：‘《道德经》：玄牝之门，是谓天地根。意当属牝。’徐甲少赁老子，约日百钱。及老子出关，速索偿，计欠甲七百二十万钱，盖随老子二百余年矣。见《神仙传》。”）“千秋坏土双忠树，凄望孤亭野色交。屑豆淮南传食谱，遗瓷典重出僧庖。（双忠亭乃瞿式耜、张同敞二公垅。栖霞寺僧藏有瞿忠宣遗碗四，客来打斋，则弄豆腐盛此器饷之。”）句如“回廊领略黄昏味，烟媚疏林月献天”，又“林塘如沭生新敬”，皆工炼字。《壬申归故里，去家又卅六年矣。述怀》云：“有鸟如呼下令威，人民城郭是耶非。古仙宫里存门望，一落南荒感式微。”宫巷皆故家所宅，吾乡之乌衣巷也。“逐帅无端起战尘，马坑松柏斫为薪。办香祖德天能护，乱后初归上冢人。”“梅亭墓木郁龙也，守佃殷勤意有加。蚤岁每随诸父拜，小西湖畔打尖茶。”马坑、梅亭两山，吾乡之九原、北邙也。“奠山儿气冷茶园，手植松楸六弟昆。长跽尽然难着语，萧疏白发几生存。”“兴怀真过少年时，镇日挥毫夜不疲。随处追惧留翰墨，何如团扇放翁诗。”福州人见有久客新归者，必群至索书，余与海藏、涛园每为所困。此数首可与涛园、秋岳归里之作参看之。  
  
一二、旧腊归里，适上游各郡口寇窜逐已尽，流亡渐返其乡，政府遣员赴各灾区振┰。旧度支使陈韵珊世讲（培锟）携十万金，赴汀州府属，著有《闽西十日记》，归以示余。写灾区情状，不可殚述。有云：“适中一乡，在汀龙无乱中，独能自存。碉堡森列，屋宇坚整，足见自卫力之强。风俗勤朴，妇女装束尚如三十年前。纪以二绝句云：‘卓午驱车过适中，森然砦栅万家同。陇间健妇能操作，缟袂青裙见古风。“汀龙两郡尽腥膻，片土孤危得自全。守望扶持同井里，始知人力可回天。’又云：“闻连城有二十八人，被口党昏夜以刺刀骈戮郊外，中一人未中要害，死而复苏。有诗纪之云：‘身填沟壑血如泉，虎口游魂竟幸全。二十七人相继死，茅焦不死岂非天。’”此亦如《扬州十日记》所载，全城数十万人均被屠，独十七人幸免，命耶？数耶？不可以常理解者耶？”又云：“苏家坡为汀龙全路最险之处，仅十余里，历一时十五分。困苦情形，时萦梦寐。纪以七古云：‘龙岩西上七十里，山势崭绝苏家墟。蜿蜒鸟道入云际，行人震骇呼阎罗。（土人名为阎王路。）转轴逾急径逾窄，身如磨蚁如旋螺。或借树根承土石，或积岩溜成滂沱。平治道路有主者，难如上天理则那。余生不恤冒艰险，夜乘微月来经过。单车冥索各口噤，绝涧旁瞩常目逃。王尊竟过九沂扳，颇疑民事天所呵。惊人险语莫浪出，盲人瞎马当奈何。君不见八表同昏世路阻，太行孟门平不颇。又不见魑魅喜人当白日，区区伏莽真么么。’此行汀龙公路所通之处，将次历遍，而被灾之处，以汀连交界之白翳、杨岭、朋口、温坊、茶树、下涂坊、上莒溪等为最甚。流亡逐渐归集，偶行乡市，时闻哭声。大抵新归者有家族戚属离散之悲，孑遗者其家人遭略取之祸。综所经历，系之以诗云：‘文川岩邑古邹鲁，理学张（警庵）童（寒泉）实父祖。物力殷阜称奥区，民俗敦庞久安堵。红巾赭衣竟窃发，拥号汀州立官府。犁求旁邑供储胥，一夕破城疾风雨。辛壬癸甲四年中，来去自由躏兹上。穷搜盐米算缉钱，略取壮丁逮妇女。蓦闻官军旦夕至，讠敌生疑乃迁怒。城中藁街三千人，乡长杀人不知数。堂堂白日通衢前，狗噬人肝作脯。乱余沟壑有遗黎，大府恩仁议绥抚。不辞艰险循西陲，茶树温坊复上莒。（此三乡受祸最烈。）累累白骨无一坯，露道旁宁忍睹。回车小驻莲花城，（连城古名莲城。）十室可怜九无主。廨舍夷为种菜场，文庙归然余柱础。君不见辽海头，宇宙腥膻无死所。天寒日暮吾合休，戢影一椽先赁庑。’余最后尚不能无言者，闽省公路，现在积极进行，一时自未能遽臻完善，但如漳龙路之板寮岭，湾道过多，汀龙路之苏家坡、福坑山，路身过狭，白翳、杨岭过于陡绝，车辆颠踬，危害行人，实有改善之必要”云云。略读以上，真使人痛定思痛矣。  
  
一三、吾乡度支使徐圣禅（桴）有《寒夜独坐，闻飒飒声，启窗视之，天已雪矣。感吟二绝，以柬振务会主席陈韵珊》云：“夜半鲈灰拨未红，寒飚和雪逼帘栊。穷途多少流离者，都在凄风苦雨中。”真有己饥己溺之怀抱。第二首后二句云：“一夜思量无善计，问君何以慰灾黎。”尤朴质不作躲闪语。门人黄仲良和韵，所谓“地下哀鸿天上雪，万千怀抱一诗中”者也。  
  
一四、度支秘书长岭南高少莱（汉锹），豪饮健啖，遇有讠燕集，怀中常藏白兰地（洋酒名）一扁壶，入席取自酌，并以饷同嗜者，盖不喜黄酒也。作诗亦豪迈不屑苦吟。余甚爱其《昭君》一律云：“汉皇德意遍朝晖，谁抱琵琶马上挥。触目江山犹是旧，抗怀时势已全非。众星拱极光芒在，万里投荒心事违。从此一麾天外去，那堪回首问宫闱。”慨当以慷，别有寄托，为从来咏明妃者所未道及。  
  
一五、圣禅又有《饮道真室有感并呈陈石老及同席诸子》云：“不随凡艳斗金粉，喜与名流咏玉台。调味君劳慈母手，赋诗我愧放翁才。长依萱草留春在，独抱瑶琴待雪来。飞燕堂前话旧事，凄凉庭院几徘徊。”语皆实录，下半尤落落大方。  
  
一六、少莱日了公事后，时复酩酊。余匆匆归吴，未得多钞其诗。有句云：“岁寒松柏寻常视，却有梅开雪夜中。”此微词也。谓松柏人所不识，梅以有香，或有识者。又记其《渔家傲》词半阕云：“黄莺似报春来了，春来不若君来好。并坐华筵齐斗酒，频回首，阶前几朵桃花小。”题系《元宵前一日，玉尺山即事》。又是斗酒矣。元宵前有桃花，的是福州天气。此词大有所指。  
  
一七、郭于野（曾基），挚友咸熙学博之季子，宰江苏大邑有年，政声卓著，罕见其诗。漪午与同游无锡梅园，背诵其一律前半首云：“又向梁溪访画ザ，吴娘珍重试香醪。兹游岂为梅千树，新涨才添水一篙。”此作实为醉裙，非看梅也。近年姑苏不为省会，梁溪商业冠全吴，往日闾门画舫尽移梁溪，访艳者托于探梅耳。第三句其供床也。漪午自有句云：“可怜生秉冰霜质，也被堆成锦绣丛。”题云《梅园探梅》。嫌其过密，且太近市，与鄙见相同。园俗子所营，不足称名胜也。  
  
一八、圣禅有二诗，述闽广扌兵时事，后有自作长跋，皆节录之，可以知吾乡当日泯棼之况矣。句云：“鹭门风雨千寻浪，它水旌旗一线春。知己感深吴季子，忧时泪洒屈灵均。”又云：“遍地哀鸿天有泪，半床孤影月当头。人情始识浮云薄，国事那堪落日愁。遥想江南小儿女，柔肠百结倚层楼。”跋云：“自北洋督军团作，而西南护法之师兴。闽李厚基，督军团之一也。民国七年，陈炯明、许崇智率粤军入闽，奄有汀、漳、兴、泉等三十七县地，任（桴）为护法区政务处长。九年，靖国军方声涛部张贞、护法军宋渊源部王荣光等与粤军冲突，激战于溪同之间，连月不解。不得已商之浙军陈肇英，请其率师由漳移驻于溪同，而将粤军调回汀漳，盖浙军与各军情感较佳也。同时在安海设泉属财政局，由（桴）兼任局长。该处军队复杂，不易办理，各方均属望于（桴），故遂有安海之行。斯时也，粤军愤莫荣新专横，已豫备回师讨伐，又恐北军蹑其后，乃密与李厚基约，以所得汀漳各地悉数返还，并使其监视靖国、护法军及浙军，使不得有异动。于是漳泉之间，北军与党军相接触矣。（桴）于仓猝之间，由安海渡厦。时风声紧急，侦骑四出，检查綦严，（桴）遂被羁于警察厅。其时陈炯明亦以东江战事吃紧，未遑营救，致滞留两月，始复自由。吴子逊宸，警厅司法科长也，时相慰问。心感之，并知其善诗文，故呈二律。今者（桴）重闽度支，与逊宸共事一方，出旧作以示，犹想见十五年前革命之艰险，人情之冷爰云。时民国廿三年十一月。”  
  
一九、兴化徐笃夫（德培），以士人襄理福建民政。有《乌石山图书馆壁悬平远台画帧，有吾邑宗子相先生所作文，感赋》云：“阳城（兴化为楚将昭阳食邑）斗大东海滨，朱明之季多异人。武功文采相照耀，中原才子（邑有中原才子石坊，在先生故居左近）殊嶙峋。百花洲畔访遗墓，但见一水皴鱼鳞。生平办香在先哲，却追遗躅来南闽。嘉靖季年患外寇，虾夷肆虐逾黄巾。我公秉节莅海崤，鳌峰立马含悲辛。四郊多垒耻未雪，《西门》一记谁能伦。以今例古况愈下，扶桑蚕食宁逡巡。白山黑水恣割据，鹑首遽翦归嬴秦。台澎吞噬志未已，龙伯旦夕垂修纶。燕巢幕上苦不省，歌舞犹自嬉新春。公之精魂永不泯，灵旗来格惊天神。从公欲间御敌策，待扫海寓清边尘。”  
  
二○、还读楼主人姚任白有《王道真女士招饮志谢》诗，记得一联云：“诗人风雅书为壁，慈母辛勤羹有梅。”道真室中，有书万卷，两旁壁立，几欲连屋。其母善烹饪，爱女偶宴客，每为治庖。二语移赠他人不得也。末云：“俚言聊报夜光杯。”谓主人款以葡萄酒，亦雅切。  
  
二一、王伯秋督察莅官长乐，余归里太忽忽，未得相见。书来道拳拳，索其近作，则以一行作吏，吟咏遂废，惟在金陵时，有赌酒联吟十许首耳。今录其较有兴味者。如《秋夜竹窗雅集，率赋一律，奉酬黼馨伉俪》云：“相逢每见耸吟肩，骚客豪情敌少年。荡涤襟怀山水外，衡量江海酒杯前。翩翩佳客来千里，（时春藻来自湘，叙父归自塞外，文琬归自南洋）。弱弱清歌动四筵。莫负黄花好时节，秣陵秋色比春妍。”第三句翻用《文心雕龙》“老庄告退，山水方滋”意，第四句套用《诗品》潘江陆海意，余皆俊爽。《秋日同叙父游句容，寻梁简王墓上石狮》云：“寥天气爽晚秋时，旷野来寻古石狮。四面青山环侍酒，千年华表共题诗。清游始觉闲身乐，雅抱甯希俗子知。（予与叙父坐石狮前饮酒、作昼、摄影、吟诗，村人但环视而笑，不知吾辈之所以乐也。）且为荒村添掌故，茶余围坐说双痴。”“四面”句从东坡“酒如人面”一联脱化来。《都门留别同人》句云：“降幡肯向词坛树，行法无如酒国难。”足见一时诗酒之乐。君所交莼鸥、叙父辈，皆余熟人。  
  
二二、杨稚云（遂），工画能诗。长鹭门司时，余适全家避兵互止，备承照护。君清羸善病，谢职去，近复寓厦，取其地气暄暖也。旧腊寄示数诗，多以病体寓言时局。如《初春病中得放园丈书有感》云：“岁序重更景物新，柴门深闭不知春。寒花欲落还经雨，饥鸟思飞更避人。谁念乱中遭痼疾，那堪宦后复清贫。多情长者时存问，病未能兴困在陈。”《园事久废，满眼荒芜，感慨系之》云：“一病经年百事僵，小园偶涉几神伤。春来春去无人管，花落花关为底忙？恶棘虽锄难灭种，狂蜂欲扑要擒王。可怜万里中原土，似此荒芜几十霜。”又句云：“春与病魔相背驰，商量花事每愆期。巢危鸠占还呼雨，桑蚀蚕饥尚吐丝。”但论近况，亦殊可念矣。又《警予以所藏芸皋观察手札索题，感赋》云：“西村东谷两名家，并作公门桃李华。我向延青空景仰，那堪室迩怅人遐。（前长厦门警政时，所居衙署，即公延青阁旧址。）”芸皋，厦门名宦也。  
  
二三、华阳曾和君参议（天宇），雅人深致，客闽寓河西街，花水疏野，一室琴书无点尘。多收藏，以文衡山、董华亭墨迹两长卷为最。尝读其游鼓山长短句，《念奴娇》一阕云：“钟声导客，漾晴空、将近晚秋亭午。已觉身居人境外，指点下方烟树。猿鹤虫沙，繁华歌笑，起减成今古。悠然忘却，林泉消我尘土。记得汉上题襟，思明眺月，荏苒愁无数。天末飞留鸿爪迹，又入闽江南浦。高阁眠云，松涛接海，清景维为侣。听风听水，移家便拟长住。”鼓山唱水岩钟声，日夜不断，闻到半山，系水转轮机自打者。起四字便写得情境逼肖。末“松涛”四字，亦的是鼓山。遍山皆松，涛声真可与海潮相答，他处有松无海、有海无松，移不得也。  
  
二四、余卜居苏州，与罗佶子（罗园）相去不过百余步。亻告子善种花，园广二三十亩，中多佳种，余常与曹纕蘅步さ诣之。亻告子爱花，然不饮酒，不见吟诗。偶从纕蘅读其《三叠泉迷雾兀坐》一律，次联云：“雾合只疑身是豹，云从更讶老犹龙。”妙语趣极。真所谓探骊得珠，其余皆鳞爪之而矣。  
  
二五、新建程伯臧（学恂），柏庐哲兄，相见于金陵，出示近作十数首，皆游庐山者。《同鹤亭游黄龙潭》云：“何年飞下此黄龙，抉谷穿云势若桩。壁肖削成苔黯淡，石当罅处树弥缝。纡回磴道攀无力，郁怒涛流去绝踪。收拾尘嚣来听水，一山秋味两枝筇。”结语名隽。《青玉峡》云：“高岩碧无罅，终古双瀑竞。一瀑喷乱沫，霜霰百道迸。一瀑坡顶来，下如奔马劲。汇流洞山腹，过峡啮其胫。訇隐答天籁，奔腾适水性。潴为古潭深，须眉了可镜。不见漱玉亭，泉石此其。坐久肺腑清，片念聊自圣。”东坡所谓双白龙者，其一平时无水，仅有水痕，一雨则双瀑俱下。余来时，先晴后雨，故知之。君与坡公所见，殆皆雨后也。句如《三峡桥》云：“峡上云常来，兹山失左肘。峡底风湍疾，疑怒土囊口。阴能作夏寒，响欲穿地厚。巨石伏狰狞，恍如虎方毂。奔流激其吻，怪作师子吼。潭泻无尽藏，谷饮真虚受。”《钅夷船峰观瀑，同鹤亭、钅夷年》云：“山灵笑我去年人，胡为霜鬓添新痕。我怪匡君面依旧，胡乃瀑视去年瘦。”《过沪访散原丈，知挈家住庐山，寄怀》云：“窥吟星斗夜排闼，撼梦笙簧风入松。”《庐山喜晤什公有赠》云：“换世犹余老拙存，重逢应怪鬓霜繁。”一起妙于语言。  
  
二六、番禺陈协之（融），有园曰，介鹤车使余书榜。因约有意游罗浮，当为东道主，并派人于上海照料行李，且有一二诗人偕来。鹤亭为传语。因寄示其近诗数首。《次鹤亭园赏菊韵》云：“疚翁胸臆带诗来，一读千回减百哀。君论要留春在意，我心期向定中灰。当筵顾曲年俱去，旧愿传人梦又回。此老风怀起枯瘁，可能晨夕共深杯。”时君有朝云之戚，故语意殊怅惘也。《遣悲怀》五首之一云：“得医方喜起沈疴，永诀翻惊一刹那。来日万难托伊始，此心百悔怨谁何。死庸非福卿先觉，责本平担我独多。饥食寒衣儿女事，可能胜任此婆娑。”此即余《哭子》诗所谓“是谁教汝多男子，父职无亏恐未能”、又“莫道索逋都已了，中丁黄口一肩担”之意也。其三云：“一门生事绪如麻，转眼都非往日家。尘侮奁前心爱物，雨欺栏畔手栽花。顽僮懒扫经风叶，痴婢时斟隔宿茶。书乱烛残庭露冷，更无人掩晚窗纱。”主妇一逝，家政遂不可究诘，琐碎说来皆工。句如“女衣夺目心非喜，儿气骄人棒不容”，管束儿女，迥非寻常妇人见解。《白下寄友》云：“湖山喜色息烽烟，春晚江南百卉妍。能否荼蘼花事了，逍遥书剑问南船。”  
  
二七、鹤亭又告余，岭南诗人，有信宜陆光宇（嗣曾）、茂名熊卓然（英），并寄示其近作。光宇有《登观山寺》（在高州府城西）云：“千树浓阴藏古寺，偶从林罅俯江流。槛前笔架三峰出，（城南有笔架山）。眼底风帆十里收。城郭炊烟催日暮，山亭茗碗春愁。童年游钓曾临地，丹井重窥照白头。（寺有潘茂名炼丹玉泉井。）”写景似京口竹林、招隐诸寺。《哭侄那杰》云：平生爱汝情何限，祭汝无文哭有诗。斜日那知妖鹏止，（侄手仅三十三。）诫书难忘坠鸢悲。求医竟叹生无术，呼药伤闻叔太痴。老我不期收汝骨，秋风吹泪湿哀词。”前后皆翻用昌黎对侄故事，稳切。  
  
二八、卓然有《憩峡山寺》云：“昔人迁谪经过地，有幸浮生到此来。浩浩波流双峡束，层层图障隔江开。不须茗碗消胸渴，稍借钟声唤梦回。水复山重浑一绿，破围孤棹浪花摧。”《陪云陔、光宇、匡文游金峰园》云：“暇日销忧野兴寻，小园曲径蔽榕阴。山围秋色当窗画，松泻风湍绝壑琴。暂浣尘容归淡寂，更舒群啸出幽深。求田谁解荆文意，乐事清时恐未任。”句如《藏霞洞遇雨》云：“榜舟寻古洞，策杖陟绝。探胜平生心，弱足不辞远。上上高不危，转转往若返。峰峰互迥抱，树树交仰偃。一水奔其间，万古发哀喘。伊谁凿混沌，险处有平坦。一坦置一亭，一亭傍一涧。一亭一歇息，一涧一汲盥。常贯耳，翠霭纷泼眼。森然凛夏寒，忽尔忆冬暖。阴晴变须臾，云气出崖。壑响谷风回，林荡山雨散。山灵岂嫌客，尘颜为濯浣。”又云：“不知高处尽，但见前峰亻免。”《宿飞霞洞》云：“奔湍一道界，势束作怒叫。一桥横跨之，择险握其要。缈缈浮天根，（楼名，是夕宿此。）玄玄（门名）生众妙。颓然狮象蹲，矫若龙蛇跳。（狮象蛇均是处山名。）得非名可名，无乃道其道。峰高逼日坠，室暗藉灯照。”《太和洞暴雨》云：“清远诸洞幽，太和以石胜。初平叱群羊，磊磊散溪径。溯流踏溪上，插脚苦不正。维时当盛夏，赤帝专其柄。热甚风乃生，阳极阴转盛。疾雨沙石飞，奔雷山谷应。急湍没双踝，绝足拾微命。飘摇失处所，瑟缩蹲石磴。窍迸千号，天地入一暝。微微重云开，稍稍惊魄定。一雨苏焦枯，群山转深靓。悬流舒素练，刮壁闪明镜。负气标雄奇，露骨出瘦硬。”三诗几欲彷佛韩孟诸联句。鹤亭有《赠卓然即题其近诗后》云：“早岁师资杨茂名，（蓉甫侍郎师，卓然其里人也。）晚交犹得一熊英。身因疾病耽禅悦，笔有风雷叹老成。”推挹颇至。  
  
二九、余尝与卢冀野（前）谈古今名胜，有未久而大变迁，有历久而不改者。冀野遂举所作《展香山墓因忆浣花草堂之游》一诗云：“昔年曾过草堂寺，舍北舍南春水生。今日独来居士墓，当门天阙尚峥嵘。”余谓名胜之历久不变迁者，有二原因：从来水有改流、有枯涸，山不改移者也，伊阙是也；人人共知之名胜，成都之草堂，采石之太白楼，黄州之东坡皆是也，地以人传者也。冀野此首，诗格颇创，特表之。  
  
三○、梅峰介其乡人游介园（定远），工篆刻，喜为诗，寄其《碧藏楼稿》一卷，并赠赵十五画一帧，画始终未至。句如《南昌除夕》云：“客中多恐乡心动，争奈庭前爆竹声。”《苦热》云：“风伯亦趋炎，争拥祝融辔。桎梏视衣冠，墨家有精义。辄念裸裎好，恐冫免柳下季。悠然清净心，便是潇湘意。”《次翼才留别韵》云：“父老去思碑有口，诗书无税世其家。”《虎丘剑池》云：“如何百炼雌雄剑，闲看横江越骑来。”皆清无沙土痕。  
  
三一、番禺许汞尘太守，以乙科官部曹改外，子崇灏梓其遗诗数十首，古诗皆《选》体。独喜其七言一联云：“清漪澈底知鱼乐，秋影涵空见雁飞。”真可当一清字。《叠徐花农韵》云：“春词藻不言愁。”定是花农，移不到第二人去。崇灏诗只见其《西北途中杂咏》数首。《陇海路中》云：“陌上梨花堤上柳，春光明媚似江南。”《开中道上》云：“桃花初放柳初萌，旖旎风光到渭城。”余尝论世人品评花木，以松竹梅为岁寒三友，以菊为能傲霜。松不畏霜雪，无可议者也。梅竹与菊，在南方固经秋历冬，在北方则畏霜雪如虎。梅菊非玻璃屋瓦屋，不能自存，竹非面南向日，背高墙不受北风，亦难生活。桃李梨杏杨柳，看似甚娇嫩、甚荏弱，却是通南北经寒暑而欣欣向荣。崇灏二诗，盖不薄视桃柳等也。其《乘飞机入甘青》云：“看罢黄河两岸山，奇峰收入画图间。明朝再奋凌天翼，携取春风度玉关。”又云：“乘风直欲渡天河，万里云程转瞬过。”又《乘飞机视察黄河青海》云：“足迹平生满九州，于今更与白云游。扶摇直上培风力，不羡乘槎博望侯。”眼前语却自称题。《游五泉山》云：“崆峒积雪未全消，三月春寒试锦貂。立马五泉山上望，教人频忆霍嫖姚。”  
  
三二、南海崔百越（师贯），著有《北村类稿》，诗词各一卷。由其爱女瓦注寄示余，并致书述百越为梁节庵粮储之戚，曾与余相见于武昌、上海，请选其诗入《诗话》。读之，古诗多近宋人之学《选》体者。如《夏日还村庄养疴作》云：“版筑与比邻，旦夕<豕豕>不止。大车载瓦石，槛槛尤聒耳。移疾还故林，闻蛙意先喜。轻舟绕微行，见燕识衡宇。耳目尽改营，心忡亦良已。犯露夙行吟，避炎昼伏几。竟日无往来，脱落到巾履。物外兴尽闲，诅但听田水。（港中无蛙与燕。）”有陶公味，不在面目。近体如《山中读书》云：“谁向风尘悟息机，百年寥落意多违。凡夫事大唯生死，隔世怀公有是非。当路偃蛇知草秽，入林饥鹤啄苔肥。往时把卷行吟地，犹自溪山眷晚晖。”有立脚不随流俗转之意。《岁朝检书》云：“归计无田但有书，幸能移徙及冬余。扫除大是关经济，编制端从别部居。为守阙疑仍帝虎，宁因止杀赦覃鱼。五千入室吾家事，目录新成重护储。（女瓦注喜为目录之学。”）是能知藏书甘苦之言。藏书太乱不可，太整亦不可。曩有讥人藏书而不读者，曰：“足下所藏书，整齐极矣，如全未触手然。”被讥者恨之刺骨。实则讥人者读书之多，尚远不及被讥者也。沈乙庵终日看书，卷帙乱如麻，然欲检某书，则探手可得，若他人一为整理，转不易检出矣。《正月十一日携女载瓦登粤秀山口占》云：“海上归来鹤有孙，空承悲涕汉山川。他年傥续《灵光赋》，留得天南第几椽。（山上三君祠、菊坡精舍、学海堂、应元书院，皆拆毁，镇海楼独存。”）“谩拟羊妻媲蔡姬，（蔡邕女文姬外，有一适羊氏，为枯之母。见《晋书》。李越缦考证甚详。）清游如此惜多违。净因合证来生愿，檀象银盘学寄诗。（是日为长女瓦注生日。教授香港，未同行。二女皆事佛。”）《过太艮，宿龙箕伯园亭，有赠兼怀伯鸶司马》云：“浊世能佳见此才，故家乔木百年栽。铺日闭疏行迹，不厌衰慵待我来。”“司马风流不可追，楹书余燹尚镘梨。（伯鸶辑《知服斋丛书》，板半毁，其子修成之。）最怜知服斋头夜，醉倚银灯听ㄓ丝。”以上数绝句，多有本事者。伯莺，余故人，赠余丛书两部，惜皆被窃。句如“岛人不识春，但爱拼榈绿。梅花属孤赏，艰求甚珠玉”、“夜半徒知风力转，阶松盈尺亦涛声”，《濠奥苦热坐月示儿女》云：“蝇虫交承坐入暝，行似脊令摇不定。”语皆不钝置。“山翠破鸟路，霞彩变鱼天”，则锦囊中物。“帽触危芳落，衣蒙翠盈”，亦陈、隋佳句。集后附儿元举、女瓦注诗。元举《次韵大人罗浮林场赋示》云：“渡海非求药，方传种树多。泉分仙令灶，秋在野人窝。”又云：“舁舆偕弟妹，解醉林坡。”又云：“灵境稀能志，（《罗浮初志》最陋略，数百年来亦无续纂者。）流传但有诗。地贫生事简，乱阻隐居迟。”瓦注有《雨宿华首台，大人赋长句，敬缀小诗于后》云：“撰杖名区接胜游，重泉古木坐深幽。岩前风雨纷离合，（观瀑处为合掌严。）变见山灵意厚酬。”三句稳切，“变见”二字未解，“变”或“便”字之讹。  
  
三三、曹靖陶为诗，善于描摹小景物。如《晨步城站公园即景》云：“迎风乾鹊欢翘尾，破藻寒鱼懒启唇。偶放高歌还自笑，邻娃梦觉倘生。”眼前语颇趣。  
  
三四、去腊余从苏州归里，仲云来苏，访余不遇，留书及游稿一帙而去。余最喜其《天寿圣恩寺》一联云：“湖从松影疏时见，人向梅花多处来。”稿皆苏游之作也。  
  
三五、汀州包伯华（树棠），由同安集美水产航海学校来书，论艺文志体例，博雅多识。著有《汀州八属经籍志》。惟不从班志之分各略，而取《道光通志》之以人为主，殊觉非是。有奇余七言律云：“左海灵光白发翁，皆山青抱一楼中。道咸宗派双春盛，（程春海侍郎、祁春圃相国。）乡国诗名二老崇。（一谓沧趣。）词客草堂巴蜀远，疆臣幕府汉江雄。欣闻文献归删定，上挹通儒夹际风。”词笔稳健。第五句未知所指，或指余挚友赵尧生乎？  
  
三六、杨无恙有《舟行苕溪有怀让塘花木》云：“田庐敝屣浑闲事，烂漫春园废翦裁。想见西堂蛛作网，百花无我亦全开。”末句有万物逆旅、帝力何有之想，可以敝屣天下矣。《偶见翁文恭枇把小卷，戏临并题》云：“墓木阴森暑未侵，墨池金弹偶抛林。山中宰相闲无事，沾溉人间滴滴金。（翁卷以四十全为人买去。”）“雪发银髯貌岸然，髫年记看鸽峰船。手栽桃李满天下，卢橘杨梅入画禅。”  
  
三七、吴县吴国榛，逾冠即逝，有《甓勤斋诗》残稿二十首。《古镜》云：“始皇留照胆，一片五壶冰。青眼自今古，红颜几废兴。奁封泥剥藓，花蚀月生菱。认有须眉在，千秋唤不应。”“红颜”五字，觉《十七铭》犹未免词费。《登尧峰山》句云：“太湖在我前，汪洋暮霭中。灵岩在我后，孰削青夫容。”可以兄事莲洋“犹见尧时日”十字云。  
  
三八、乐清黄菊襟（鼎瑞），以举人官福建直州同，权漳平县，有《天一笑庐集》。诗多佳句，诵之使人有乐意。《闲居偶成》云：“得句惯教娇女诵，种花权作美人看。”《暮春遣兴》云：“落花凄似客初别，新月瘦如人可怜。”《春晴纪游》云：“帘影青招沽酒客，桃花红晕卷帘人。”《摅怀》云：“闲情作赋何伤玷，绝色难求忍索瘢。”《秋思》云：“诗意凄清人意冷，此身只合住凉州。”《漳州杂诗》云：“寻芳南郭竞停车，万紫干红照眼赊。春色尽教塘北占，不栽五谷只栽花。（出南郭五里有村曰塘北，居民惟以种花为业。”）  
  
三九、杭郡徐曙岑（行恭），诗篇富有，独爱其《竹闲吟榭稿》，词意清新，可药习见之病。如《腆》云：“涩莺啼过峭寒时，湖柳萦红游女痴。春色已深犹腼腆，园花先放背人枝。”《登六和塔眺江上诸景得二绝句》云：“偶然发赋登台，急走澜逝不回。天外数椒浮越秀，远风来似白鸥来。”《洗心亭看竹》云：“骄阳卓午不雠人，拔地筼筜净迹尘。到此更无心待洗，四时风露只虚陈。”《偕友游南山诸胜纪二绝句》云：“南山朝爽挹篮舆，雾狎峰腰面面虚。的秋荷红照眼，生衣团扇漫捐除。”《秋湖曲》云：“明双桨击微波，送燠迎寒艳越罗。一样西风撼黄落，里湖秋比外湖多。”《哭延逵程》云：“少摩霜翮健飞腾，壮慑洪流伍病僧。花外惊传登鬼，柳边痛忆踏秋塍。定知苦语摧肝肺，笃信平生在友朋。戢影一棺天地窄，泪兼急雨落如绳。”《小园池上作》云：“梅子熟黄雨不歇，银竹觥觥挟红日。头白园丁勤洒除，鱼龙俨欲踏波出。北园蝴蝶南园飞，拂草分花长不归。主人停扇动瑶想，风流似汝尘世稀。”句如《次韵训九思》云：“诵君俊语胜焚香，自泻冰壶热闹场。墨架书床相赋媚，水风山月却训偿。”《九思示悼亡之什，赋此报慰》云：“桃笙昼拥卧匡床，贪受风檐一味凉。陡觉诗来难转语，定知人静几迥肠。”《二月初三日师峰精舍讠燕集》云：“东风昨夜降层，款款相携花下宾。岩壑<谷含><谷牙>皴鬼面，楼居缥缈慕仙人。”《花乌》云：“择境殊择交，厌直不厌曲。”  
  
四○、萧县徐又铮上将树铮，识之有年，曾为题填词图，见其喜为桐城派文，未见其诗。今读其《视昔轩遗稿》，中有《兜香阁诗》二卷。《片濑七夕》云：“惆怅江湖载酒船，堕欢一例邈如烟。天涯芳草无归路，门外桃花几去年。只许目波成旖旎，愿为发泽附婵娟。楼高莫放珠帘下，任被双星笑未眠。”三四词语诗语，天然对偶。其二云：“娟娟璧月映琼枝，毕竟风流属阿谁。湖海未应销远志，阑干到处划相思。频要青鸟来何暮，浪打黄茑起太迟。迳涉汀洲采芳若，不堪对酒数归期。”《感旧》云：“白河烟月似秦淮，曾唤桃根荡桨来。苦恨未销英气尽，相思寸寸已成灰。”醇酒妇人，军人结习；名士悦倾城，军人而能文之结习矣。读前数诗，如见狂奴故态。《醉中》云：“性气粗豪不自收，等闲岁月太难留。此生称意须何日，抵死衔杯未肯休。苏晋清才并价佛，灌夫故态公侯。安能化得身千亿，处处迎风上酒楼。”《写照》云：“天荒地老无终极，莽莽龙蛇起陆时。只恐刘郎英气尽，未嫌桓子语声雌。非常顾盼生眉宇，如此头颅有鬓丝。长使千金刀在握，彘肩卮酒更何辞。”又铮曾于新华门外壁中，不动声色，手刃哗卒七人，其勇敢何止哙伍。惜顶尖如古弼，与唐君才常同，余常忧之，不幸而中，哀哉！《和日本安富海军中校》云：“泱漭神州付阿谁，纵横自贵让群儿。邻舟风雨相逢处，共听鸣鸡喔喔时。”语有分寸。句云：“读书成进士，业绣薄鍼神。  
  
四一、孝先诗前已屡话，翻《群碧楼诗钞》，尚多可摘者。《乌拉草》云：“吉林人称有三宾，可宝无过乌拉草。人参但已富者疾，貂皮惟供贵官燠。”中云：“此草独能庇寒民，譬若婴衣锦褓。松花江水冻不流，风雪凌竞寒独早。重重絮入芒ハ中，皲瘃双跌信堪葆。”又云：“俯拾即是未伤廉，惠我应须歌富媪。”末云：“我为此草颂功德，世人莫震参貂好。”利人之物，非有文字表章之不可，从前未经人道，显晦固有其时邪？《谒延平王祠》云：“岂委天亡归运数，政因进锐坏机谋。”自是笃论。《乙卯冬夜书感》云：“被服山龙非草草，景从风虎太忽忽。”上句言项城不敢遽登大宝，下句言争先劝进也。《戊申元日渖阳作，时将赴官吉林》云：“趋庭我喜叨陪鲤，拜后人荣挞记禽。（时家大人官奉天巡警道，周少朴前辈笑谓余曰：‘周公拜于前，鲁公拜于后，子今日之谓也。’）空忆文章留凤掖，岂劳诗句播鸡林。”用事极贴切。《直庐外白荷花》云：“自敷薄粉朝初旭，懒著绯衣炫绿波。”《落叶》云：“鸟语争呼行不得，乐章漫谱《上之回。》”  
  
四二、无恙尤工绝句，时有佳语。《晚度风篁岭》云：“丛薄萦迂路不疑，赤山南上冷云随。倦来欲坐刚逢石，暮竹烟中听画眉。”《南园雁来红》云：“七尺珊瑚碎有声，更堪低首受秋盟。猩红总藉霜渲染，算与西风血战成。”《位置盆供，可居可游，喜而有作》云：“模山范水小池盆，将就园亭直漫论。一病胜情归盎里，幼舆丘壑我乾坤。”即“乾坤一草亭”意。《重阳坐葛荫山庄》云：“湖水晴明野色新，萧闲秋壑净无尘。白鸥一个庄前住，要借苹花寄此身。”《雪意》云：“客与同云共皑酷，连宵云意未曾回。玉皇好事夸机杼，病树无春欲放梅。”余有《大雪》诗云：“便教但作梅花看，破费天公已不赀。”与此略同意。《悼亡》云：”夜长秉烛愁惧尽，岂有闲怀哭短亭。算饮中山干日酒，海棠贪睡未曾醒。”余亦有《悼亡》诗云：“似此花开人不见，当他晓睡未梳妆。”与此同意。《燕谷蚕事》云：“陌上人归付叶忙，园丁充作伴蚕娘。平泉解记闲花木，岂有工夫讲苎桑。”昔人有《题二乔观兵书图》，责其不读《二南》，自是正论。果尽如此，则天下永远太平矣，安可得哉？  
  
四三、余生平最爱竹，视王子猷殆有过无不及，尝作《竹赞》刻集中，颇尽竹之好处，子猷所未有也。非不爱松，以种松不如种竹之易活易长，易生子孙，故无往不种，无种不活，虽旧都之寒亦活，皆有诗志之。为人书对，必自集句。如“种树似培佳子弟，看竹何须问主人”、“读万卷书，行万里路；种千亩竹，封千户侯”，尤屡书不一书。集《禊帖》对句，向多一竹一兰，俗不叫耐，独喜一对云：万年老竹化为与可，大地春水尽是天随。”亦屡书之。今读武进徐养吾（宗浩）《石雪斋诗稿》，将书此对移赠之矣。养吾肆力画竹，自颜其庐为万竹。尝画竹题诗寄赠余。稿中题画之作十七八，题画竹者，又其七八。颇多收藏。有《论竹绝句》三十二首，实则论画竹也，可成一史。以自注太多，限于篇幅，不能尽录。《题李易安看竹图小像并序》云：“宣统辛亥，得易安居士小像于京师。图高晋尺五尺八寸，阔二尺六寸五分，有周二南诗跋。漫缀一绝，用志欣快云。”“高节凌云自一时，婵娟已有岁寒姿（借东坡句）。霜竿特立谁能撼，寄语西风莫浪吹。”此为易安辟改嫁之说也。余妻《道安室杂文》及《笔记》，为易安辨诬者，出卢雅雨、俞理初所辨外数事。此图必系真面目，与寻常传本不同，可宝也。《自题小像》云：“热不因人甘屈蠖，世无知我好盟鸥。十年忧患真堪笑，赢得萧萧两鬓秋。”“卅载欲凋题竹笔，半生长抱买山心。年来万事都灰冷，结习难除是苦吟。”《何诗孙丈（维朴）为写遂园图卷，喜题二律》云：“喧尘不到野人家，十里荒城绕屋斜。一室寤歌成偃蹇，百年粗蛎足生涯。山窗喜读倪迂传，石鼎闲烹陆羽茶。世难如山浑看惯，此身端合老烟霞。”“草草园号小小楼，从容偃仰散千忧。藏书已足供儿读，引水聊为蓄鹤谋。古树杈牙余劫火，柴门清寂对寒流。朝来别有闲滋味，行尽溪头弄钓舟。”读以上数诗，襟期当为此君所许。《题画竹用东坡送与可出守陵州韵》句云：“与可风流继左氏，髯苏妙迹凌庄周。”“继”字、“凌”字，似不如径用“竹”字。《夜坐》云：“良宵不忍眠，静向中庭坐。花底一星明，露重流萤堕。”末十字工绝。《寄徐行可（恕）武昌》云：“望断飞鸿无一纸，知君高合拥书堆。青灯黄卷人生福，不是寻常攫得来。”“卖书我亦成殊好，《二妙》新收鲍氏钞。（新收知不足斋钞本金段成己、克己《二妙集。》）何日蚁舟江汉上，一编相对话良宵。”行可劬学多收藏，益友也。又《听雨楼晓起》句云：“窗满岚光知树瘦，门稀车辙任苔肥。”肥”、“瘦”两字用得好。  
  
四四、不见闵葆之（尔昌）殆廿年，见亦恐不相识矣。得其《云海楼诗存》，刻本精好，称其风调之流美。《寄李瘦生》云：“悠悠客思逐东流，流过扬州到润州。天限一条衣带水，人摇双桨木兰舟。寻君易失梦中路，念我应登江上楼。旧事如尘各无奈，风花满眼使人愁。”《赠瘦生》句云：“天涯不见吴歌雪（谓董卿），酒面频邀李过江。”新颖，视樊榭之“刘夜坐”、“薛春游”，殆又过之。《挽易实甫》云：“韵古堂曾擘彩笺，晚晴更接芳筵。长安米价愁饥凤，湘水吟魂泣杜鹃。幼陷兵尘恽正叔，老呼荡子李云田。词场自昔推樊易，只恐天琴叹绝弦。（云门别字天琴。）”第三联雅切无匹。樊山与实甫，晚年甚失欢，绝弦无其事矣。《九月十三日书事》云：“大忧深耻集孤臣，绝ㄕ糜躯矢一伸。眼底英雄那足数，道旁兵卫竟虚陈。朱旗日丽天方醉，黑水风寒草不春。千载子房应抚掌，报仇今又见韩人。”末韵妙手假得。《豹岑为彦复校印北山楼遗稿题后》云：“遗书剩向茂陵求，消渴相如早倦游。紫妊红嫣春δ晚，凄凉燕子有空楼。”此言彦复爱妾彭嫣去也。《书湛然居士集后》云：“乾隆初立《贰臣传》，却峙丰碑旌瓮山。多事贵阳黄子寿，更同松雪肆讥姗。（晋卿辽裔，元太祖定燕，谓晋卿‘辽金世雠，朕为汝雪之’。《陶楼文钞》以晋卿为金宗臣，与子昴并论，误矣。”）余尝谓论古须有特识，危太朴不必为胡元忠臣，朱元璋斥之误也；钱谦益降清，非入《贰臣传》不可；元好问本非汉种，既事金，不再事元，理之正也；耶律楚材又当别论矣。《赠内》云：“华年秋入双蓬鬓，归思风摇一短檠。朱孔南山它日约，伐{木}采若足吾生。”《昨梦》二首云：”昨梦扬州好，风花系我思。书探曹宪巷，棋覆谢安祠。明月高天下，新声属《柳枝》。何时集吟侣，重和冶春诗。”“昨梦苏州好，园林移我情。桥边朝饮马，花外晚闻莺。玄墓春无际，沧浪水最清。吴船虾菜美，画桨待将迎。”承平之世，宦成归隐者，非北扬州，则南苏州，寓公之渊薮也。人物园林之盛，从可想见。洪杨乱后，自不如前，今则每况愈下矣。  
  
四五、歙县洪悌丞（汝怡），有《寄移诗存》四卷，才调演纷，音节和雅，近体高青邱、李于鳞之流亚也，近人中可与杨云史相伯仲。《甲辰除夕》云：“ウ乾坤又岁阑，敝庐风雪卧袁安。肝肠突兀凭谁语，骨肉团园强自宽。摇碎河山双烛冷，吸深江海一尊乾。流光三十飞腾过，镜里头颅不忍看。”《春兴》云：“名士江东白颈乌，清谈挥麈总成虚。逢时颜色徐公美，忧国心肝叔宝无。若辈声华依草木，古来人物在菰芦。渭南犹作平原客，争怪当时赵许徒。”《暮春漫兴》云：“暖日照帘栊，一榻茶烟澹荡风。午梦欲酣花影外，春光渐老燕声中。余寒减尽衣才换，别调翻成句未工。不羡城东诸侠少，绿杨陌上走骄聪。”《读袁太常集》云：“萧瑟嵯峨不可名，寒溪水石戛踪珲。谭长隽语悬微解，不属宫声属角声。（谭仲修大令评公诗云尔。”）《信笔》云：“幽兰堂外朔风酸，白日萧萧易水寒。一集《中州》存史笔，遗山毕竟胜虞山。”遗山何止胜虞山而已。《晚霁》云：“疏雨歇残滴，西檐明晚晖。无言花自落，学语燕初飞。幽客自来去，清谈谁是非。盆鱼与阶草，一例寓天机。”句如“中禁自翻《杨叛》调，专城争唱《董逃行》”、“五胡乱晋天终弃，三户亡秦事岂虚”，裁对工整。顷翻靳仲云《旧京集》，有一律颇似青邱者，并录于此。《立夏日社坛看牡丹，阑珊矣。即送立之赴津》云：“天香零乱鬓横斜，半付东风半塞沙。南客愁如将去燕，北枝晚有后开花。”又云：“今日惜春兼惜别，随舂也欲向天涯。”  
  
四六、近见钱振镗、徐宗浩二君序跋武进吕绪承（光辰）诗，皆以为似黄仲则，读之则真似仲则。录数首于后。《杂成》云：“碧阑干外薄寒生，一缕茶烟月半楹。漫把琐窗帘莫卷，要他絮语不分明。”《秣陵旅感》云：“四面青山抱郭来，一揩倦眼慰摧颓。江淮回合仍雄国，金粉销磨几霸才。多病心情入孤癖，中年骨肉有余哀。凄迷一碧台城柳，日落寒鸦阵阵回。”“卷幞锺山黛一痕，晴妆雨沐伴朝昏。安心是药难医嫩，终日看山爱闭门。强作解嘲前定数，苦无安顿未锁魂。不须莼菜思千里，六月盘飧有竹孙。”《京邸旅夜》云：“对酒无端意已醺，薄寒一隙逗帘纹。秋虫坠树浑疑雨，瘦月行空不碍云。客梦渐如蓬鬓乱，闲情思借定香薰。茫茫新入中年感，懒趁儿童白练裙。”《偕枚臣、宛玉夜话》云：“多病始知团聚好，寻欢常觉幼时真。”《粤游杂诗》云：“长年指点为余说，亲历沧桑七十年。如此江山付人去，汉家家法是安边。（至香港有感。）”句如《鄱阳洪忠宣祠》云：“官家自欲开南宋，天意何尝女真。”君诗名《无我相集。》  
  
四七、平湖葛景亮（金良），同光间人，以甲科官比部，有《传朴堂诗稿》。《和萍江先生》句云：“明月在天如在水，秋声非雁亦非虫。”自是佳语。《春尽日偶成》云：“湖山满目风景非，曰归曰归何不归。杨花酹尔一杯酒，与尔东西南北飞。”可谓文章天成，妙手偶得。《题萍江先生鼓山游草后》句云：“石鼓之峰卓天半，记同腊屐此中游。两枝笔有千秋在，万刃山将一卷收。”君亦同游，故有“两枝”句。《畲女词》云：“果然风俗是蛮方，地虎天龙别样妆。（髻作蛇形，名天龙；奚作虎形，名地虎。）休向弧论支派，本来女子叶蛇祥。（俗以畲女为蛇种，或云高辛公主之裔。”）“担囊负笈任驱驰，仆仆风尘竟不辞。漫笑雌飞雄转伏，如今巾帼属男儿。（畲种少女多男，闻是多夫制度，自命为公主，称男人为百姓。”）“舌钩未惯闻，纷纷荷锸却如云。倘教拔戟能成队，不让当年娘子军。（宋未有许夫人者，宋亡不降元，力战图恢复，败不知所之。”）“两鬓山花簇簇攒，<黑曷>衣掩胫不知寒。替郎辛苦耕耘惯，合署芳名黑牡丹。（水孛一名黑牡丹。”）山中田不成亩，高下多层，名曾田，畲即其义。《陈金凤九龙帐歌》有云：“帐外居然龙九种，帐中宴尔凤双栖。”又云：“凭肩正自诉银蟾，蹋臂早经歌《赤凤》。”又云：“此中尽许鹣鹣宿，何处偏容燕燕翔。”“传道东华新受眷，故宫那有回心院。”皆工切。金凤宠后为李春燕所夺也。  
  
四八、泰州袁淡生孝廉（衔），李审言好友也。早卒，审言为作传。其《怀审言》云：“闭门穷海不知春，芳草连天野水滨。浴渤云烟生纸上，世间多少好龙人。”谓一时巨公，无真知审言者。《书王导传后》句云：“故国空持苏武节，西风休障庾公尘。”  
  
四九、东台蔡达，著有《孤桐馆诗》。其自序言所以存少作之故，与鄙见甚合，盖即所谓朝气也。《读遗山论诗绝句至有情芍药一首》云：“撒盐诗句丈夫哦，柳絮因风又若何。铁板红牙词绝妙，要知情态女郎多。”遗山此首诗，近人多违言者。《无题次仲达韵》云：“将云和月作良宵，花事于今似落潮。秋气暗来人不觉，庭前又破一窗蕉。”《西湖》二首云：“六桥桥下水潺潺，千顷烟波入袖间。镜样西湖浑界破，东坡好事似香山。”湖上连峰作翠帷，我从帷外转相窥。分明潋滟如杯水，消得千秋万首诗。”西湖之为古今诗薮者，固多谢白、苏二人，而欧公有美堂记所言，实其大原因也。  
  
五○、常熟汪启东（佑南），有《山泾草堂诗》，多闲适自怡之作，杂之后村《千家诗》、《南宋群贤集》中，不辨楮叶。《春游》云：“脱尽重裘换薄绵，寻春野外午晴天。日怜麦短因回暖，风惜花秾不放颠。多感东皇工酝酿，便令南国斗芳妍。”《秋兴》云：“一片秋容出化工，晴窗小坐敞帘栊。庭蕉展绿还宜雨，邻桂分香不借风。”又云：“寻诗何必逢山水，自在清闲静穆中。”《晚秋泛舟山塘》云：“活水澄清能见底，好山蕴藉不嫌平。”又云：“西达湖桥才十里，青苍满眼秀难名。”《卧起》云：“叶经蚕食还舒绿，花受蜂攒不减红。”《出北郭沿山麓行数里抵破山寺》云：“凌晨入山光熹微，打头如雨叶乱飞。林禽对语音自好，栗鼠惊窜身何肥。两三担樵入城去，途中游客相逢稀。涛声隐隐响空际，饱看松色能忘饥。”写虞山景，与徐作同工。  
  
五一、《大漠诗人集》，江南顾佛影著，造语有不惊人不休之意。《咏荷》云：“风亭逭暑集群贤，击钵诗成各斗妍。老我莲蓬人一个，艳怀浑不似当年。”《缄鹭雪》云：“鹭雪归时病未除，商量家计近何如。不须自愧涂鸦字，常奇平安小简书。”质语可喜。《九日社集，同陈鹤柴、夏剑丞两翁及陈器伯、洪荆山、庄吕尘、朱大可诸子夜饮，分韵得还字》云：“诸子皆黄鹄，两翁如白鹇。讴吟天地外，哀乐雨风间。眼底谁家土，胸中兀有山。菊花尔何在，三径我将还。”《池上》云：“作意要新寒，西风何絮絮。万朵白荷花，摇头皆不许。”落想颇趣。《苏行杂诗》云：“晓色车窗得暂看，诗人情性爱轻寒。浓阴欲雨不成雨，明日丹枫应未残（车中）。”“一峰寒入孟郊诗，猿鹤应知某在斯。枫叶既残见山骨，此来转觉不曾迟（天平山）。”《东天目途中口占》云：“有泉出山腹，激石声嘶嘶。一禽立石上，侧目如有思。三人雨中来，张纟散坐岸陂。三者共一境，其中各有私。泉欲得渊壑，鸟殆怀其雌。旅人苦长途，急求饼疗饥。无论生非生，有质情已随。此理叵思议，持之欲问谁。叩诸造物者，但指日月驰。”末二句似可援东坡欲节柳诗之例。句如“桑柘别来仙子宅，夭桃新建女儿宫”、“嚼来豆蔻儿时味，展到芭蕉病后心”，皆好。  
  
五二、曙岑尚有诗可采者。《张贵男墓志，为隋碑中最晚出者，书法犹不脱北魏习气，自归端斋，其名始显；宜都杨氏称其笔意精妙处，不减丁道护启法寺碑，推崇未免过当。有人以拓本从福庵师乞题，代作》云：“《贵男》《黑女》辨雄雌，说向人前倒好嬉。压倒隋朝挥翰手，金刮目问良医。”用吾子行语颇趣。《雪后公园作》云：“犯寒揽胜凌高ト，积雪辞条舞落花。”自是佳句。  
  
五三、项城有二才子，余稔寒云（克文），而未识规厂（克权），其时殆年尚稚也。近读规厂《忏昔楼诗存》，乃叹寒云清才，规厂奇才，有如简斋之论伯渊者。然均不为“丹霞华星”、“惊风白日”之语，而喜与常建、刘慎虚、温岐、李商隐之伦争席，身世亦不无影响矣。规厂之沈博绝丽，恐世人钦其实莫名其器，今特举似古器之鼎、众星之斗如下。《漫成》云：“走马长楸感岁华，欲倾肝肺写查牙。一庭娄约蜻蜓树，半亩苏州窳花。”渔洋之“枳壳花”，未知视此何如，屈绚衣其庶几乎？《游陶然亭》云：“胡僧自占花之寺，辽后终虚玉镜台。不尽城南天尺五，披缣谁解说关槐。（余藏有关槐《陶然亭卷子》。）”《趣语》云：“媵我胭脂一掬汤，铅华书遍少年场。侧闻燕姑方盈握，坐想韩嫣宛在床。《惜誓》原非关大计，赠言无奈是家常。但愁沟水东西别，滥雨平阶自不妨。”《百泉杂诗》云：“双忠墓侧柳成围，折芰燔枯愿已非。过此年年闻杜豹，栈云回首重欷献。（氵更阳冢。）”以微云女婿，而忆古藤州，已不知若何凄恻，况其哀有过于木棉乎？“野老供餐只蔬，锦鳞新网自名湖。萧然分背回塘去，傲得滁阳六一无？（清晖阁。”）《小园竹木，交亚成趣，为诗宠之》云：“安排紫玉拄清哀，镜槛何嫌薄薄埃。政恐寥天摇落尽，却从僻地浅深开。堂坳雨谊蛙吹，池圃流阴长鹿胎。悟到湛虚明后旨，一花真见一如来。”《纪事》二首云：“勃屑非无堕溷羞，牙云纪恨月窥裘。蹉跎格是黄衫老，十万灵花黯不收。”“填海填河总未平，亭童渴凤近求盟。殷芸枉结萦尘愿，销骨空教掌上轻。”《即事》云：“香囊夜火破寒悭，费煞调筝谢阿蛮。解道芙蓉凝孕久，鹤程休指郁寥山。”最录以上，供尝鼎一脔云。  
  
五四、甲午、乙未以后，谈变法者蜂起，诸暨蒋观云（智由），一健将也，郁郁不得志以终。有遗诗一卷，为其女弟子吕美荪所印。《九日》云：“兵革长开九宇颠，山川好在未能前。纵怀旧约须抛得，欲觅登高只慨然。陟盘崖徒想像，传萸把菊任因缘。人生国乱真愁绝，佳节身逢亦可怜。”并一登高而不暇及，可以想见先忧后乐之怀抱。《题王晓籁先生照相》云：“由赐在圣门，颇以博济闻。帛币扬孔子，车裘共故人。范蠡致千金，三散疏友昆。富而好行德，迁史著褒言。管仲始轲困，义仗鲍叔援。阳货不为仁，窃宝以逃奔。古圣有明训，多藏咤祸根。见金不有躬，怀璧丧其元。太息缓急有，盗始非性存。贫富阂障壁，白刃两雠冤。结群势骤成，世变因剧繁。况当邪说张，冲决拔篱藩。若火始一燎，熊熊赤中原。由来大乱作，多以小盗先。嵊山肖剿刚，剡水奔源。其民剽悍甚，捷若鸟兽蹯。公为柔憝暴，有以饱<豸>。取求餍其愿，稍得敛咆喧。时俗用欧化，淫巧日以蕃。嗜欲既横开，利器可擐扳。白昼莫谁何，所至扌灾患。飞腾万价高，生计迫煎燔。一米如食珠，百金庇片椽。有生同体性，挤逐臭河昏。政客肆国蠹，工商罔市门。诸将拥军马，黄金各有缠。诡随惟官僚，志在乘鹤轩。后生饮狂说，不思瞢先传。耻让惟古重，芳洁非今妍。伯夷行不齿，跖则时世贤。{穴契}窳横九州，封豕自啖吞。君子方殿屎，小人尤捷翩。出入生死地，一决贫富关。嗟彼膂力人，横决固宜然。劫质汉季同，攘夺苗恶延。威弧不能矍，狼角芒中天。呜呼一小丑，万姓乃倒悬。行义孰如君，中<贝卒>斥已殚。手上塞江河，期能恬汹澜。倜傥挥情性，魁梧见容颜。乃是披缨人，持此世可论。”自跋：“今世所谓嵊匪，其始扰，闻君之好施与，援同乡谊，假川资告乏急者屡抵门，君辄予以所欲得数，而诫其安居分营生业，匪以故稍敛迹。方是时，国崇西化，淫巧物繁眩商市，而百价腾踊，生存度日高岁增，诸匪迫贫困冲嗜欲而蹀富者门，富者悉吝酷拒勿予，出利器胁，辄过其数百倍而予。匪知富者之易怵也。而君财殚索，匪知之，不复至君所，以胁社会而祸横一世矣。”诗权奇倜傥，居然昌黎，跋亦跌宕。嵊邑多匪，亦多善人。邑产茶与桑，有金禄甫名昌运者，业茶丝以起其家，恃以生活者众，而灾则振┰继之，劫夺用日杀，不更恃源以往耶？余曾为作家传，故知之。又《黄叶在树，对此柴门，忽云秋矣。书怀》云：“秋色柴门到，今朝木叶黄。仰看因落帽，坐对欲移床。园缩乾坤小，楼奔日月忙。把诗吟送老，忧乐道难忘。”《奇徐仲荪灵隐山中》云：“僧说山飞来，我愁复飞去。不去几何年，身合山中住。”君多感事忧时之作，此二诗风调修然。  
  
五五、翻章松《苍石斋集》，尚有可采者。《怀赵大冰》云：“莫道浮名摆脱难，焦螟蚊睫但求安。曝书亭语犹应记，自号归田七品官。”《题程青溪石磴飞泉》云：“峭壁千寻势不平，忽间奇响破空鸣。我今欲咏渔洋句，一道飞泉屋上行。”二诗皆以借用前人语见工。  
  
五六、戈百洪有《慎园诗钞》一册，尚有《哭沈子培》句云：“扪虱谈天下，参禅坐夜中。书淫皇甫谧，巾垫郭林宗。”二十字可作子培像赞。首句尤逼肖。《幽居一首奇夏游岑》句云：“恐惊树鸟常轻步，偶捉花虫便放生。”亦古人“抱瓮医花”等语意。  
  
五七、余从金松岑识歙县汪允中（定执），有《慕云集》诗一厚册。独喜其《平湖秋月》云：“一湖明月一天秋，月色秋光一望收。便是扬州二分月，今宵未必胜杭州。”未知徐凝尚护前否？然扬州西湖既谥曰瘦，亦不得不让杭州矣。《雨中登箬岭望黄山云海》云：“卅六连峰似有无，迷离烟雨总模糊。谁知亦有模糊好，好幅米家书画图。”《许村雨阻，不及抵家，枕上作》云：“梦里回家路不遥，团乐欢会即明朝。无情最是黄昏雨，又使孤衾拥一宵。”《题玄墓山僧梅花手卷》云：“一入僧寮万念空，浑忘十丈软尘红。梅花也爱禅林静，开满山中又画中。”皆可入《万首绝句》中，末首尤超超元箸。  
  
五八、无锡沈晴庚，原名杰，后改曰莹，字秋白，道光间人，例不入话，惟才思纷披，使人读之有乐意。《春游》云：“才过清明上冢天，柳棉吹尽又桐棉。衤夹衣试体宜晴日，绣陌嬉春各少年。芳草绿参词客鬓，夕阳红上酒人船。笔床茶灶安排定，一展奚囊五色笺。”《晚春即事》云：“池上风轩面面开，春萍一片绿于苔。两三点雨过寒食，四五枝花照酒杯。脉脉美人临水住，飞飞燕子定巢来。天涯惜别狂书记，不许愁肠不九回。”《初夏写怀》云：“拨置残书看暮山，近招吟兴绕溪湾。一堤碧草牛南北，十亩黄云鹭往还。诗写田园宜质朴，人堪图画在萧闲。移居更作村夫子，水竹柴门屋几间。”《今年》云：“今年十日九阴雨，到处五家三断烟。却向望湖门外望，卖鱼人系树头船。”“坏墙洞似耳三漏，破屋明于窍七星。屈蠖盘泥飞不得，一群虾子变蜻蜒。”《书所见》云：“梨花一树倚风柔，相妒相怜不自由。苦茗难医消渴疾，好山原对画眉楼。才人厮养多生业，名士倾城别样愁。未必锁魂竟真个，三星已照月如钩。”《春闺怨词》云：“青粉墙头卓画幡，一重芳树一重门。东风亦有三升泪，洒上桃花作雨痕。”“自家颜色雕零尽，却对东风吊落花。”《磨盘墩》云：“陈迹年年蹋驴磨，老墨磨人有程课。船随湾作之字行，欲北先南右先左。青瑶瓮绕碧玉环，九泥忽塞函谷关。上盘势瞰下盘脚，后盘船见前盘帆。盘里人家不知数，瘦竹疏花隐深树。儿童上学翁饭牛，不遣芒鞋出盘去。考盘之乐乐未央，民俗淳古桑麻长。人生只合老农圃，安能与世为低昂。我欲暮年专此壑，手缚团瓢种黄独。从人画取隐居图，应胜麻源第三谷。”  
  
五九、门人江阴章绂云（鼎华），伉俪皆能诗。绂云有《勺轩诗钞》，早选入前《诗话》及《近代诗钞》。其妇杨浣芬（寿榛）有《忆蓉室诗草》。《续断肠诗》，哭儿之作也。中二首云：“更比童乌少一龄，八年短梦霎时醒。丸熊有志今何望，雏凤声残不可听。”“泡影空花悟夙因，重翻遗箧更酸辛。零笺碎墨依然在，不见牵衣问字人。”平平说出，其为佳儿，已可想见。句如《答外子》云：“井臼操余还展卷，米盐量罢偶栽花。”亦朴而有味。惜与绂云中年并逝矣。  
  
六○、王又点工词又工诗，有《碧栖小集》，余早选入前《诗话》。其女公子德情，工画山水，与王道真姊妹可称闺中小三王。德倍诗不多作。偶见其《和坚庐》云：“自入秋来百务忙，试将诗句诉离肠。每逢花事情难已，欲寄闲愁路恨长。忽诵清吟疑入梦，恍如苦热得新凉，人生到处缘堪续，三径还期再举觞。”饶有真意。第六句尤隽。德情つ木逮下，多儿女之累，男钱女布，故首句云然。道真姊妹，前《诗话》所录已多，今限于篇幅，不复及矣。  

## ●卷六  
  
一、旧岁林秉周移军九江湖口，所游皆余曾游地，读其诗如重温旧梦然。录数首于后。《秀峰寺》云：“我来恰值桂花开，风送幽香入古台。（寺后有李勃读书台。）拔地危峰如剑立，盘空怪石俨炉排。（寺旁有双剑、香炉诸峰。）黄岩瀑布阴晴雨，玉峡滩声日夜雷。（黄岩瀑布为庐山最大者，青玉峡在下。）爱看湖波乘兴上，攀登龟背坐青苔。（龟背峰可望都阳湖。）”《黄龙潭》云：“两山此斗奇，出峰相角抵。水尽路初穷，一门欣又启。”《登石钟山》云：“金焦锁钥东南固，楚蜀舟帆日夜过。对岸阴风吹水立，悬崖怪石骇人多。”《重游圣水寺》句云：“地僻翻宜吟侣集，台高恰与众峰平。”各篇都有雄骏可喜语。《次韵答鹿庄》云：“炊烟万缕水东湄，如此湖光合泛泛卮。戍赣身孤逢夙友，游吴事阻负吾师。（石师约游苏州，因事未果。）随携箧稿诗为命，未罄囊钱酒有资。我爱百花洲上夜，谁家玉笛倚楼吹。”《匪将窜闽东，奉令扼守飞鸾、白鹤二岭》云：“铠白于霜战血红，貔貅满野里闾空。投鞭终散苻坚众，击楫应成祖逖功。万骑军犹迟剑北，孤城我独障闽东。森森壁垒秋林外，鸾鹤山高势自雄。”此下为未赴江西以前诗。《守甘归隐蕉城，同秀渊访之》云：“一椽傍城隈，青山四崔嵬。地僻无车马，巷深生绿苔。”《登鼓山绝顶峰海涛亭》云：“三山下视如龟鹤，五虎前趋似鸭鹅。石气峰高冲斗矗，涛声海近入亭多。寒岑雪释成新潦，绝壑风来助浩歌。可有巨灵经此地，斜伸一臂挽天河？”绝顶峰旧有亭，圮久矣。君糜千金重建之，余有记有诗，此首似与余同时作者。《飞泉》云：“万磴欹斜一径长，溪桥驻马看山光。悬岩堪笑奔腾瀑，底事争先入世忙？”《春日同秀渊、鉴宝、鲤九游豹屏寺》云：“岩苔竞长柳初黄，满目疮痍劫后伤。松洞风清孤径入，枫林叶密数村藏。忙中曳杖过春市，醉里敲诗卧夕阳。怪石如屏池似镜，炊烟万户野苍茫。”  
  
二、青浦叶袖东明经（昌陛）诗多隽语。《江行杂咏》云：“瑟瑟芦花点客衣，修然一雁破空飞。山容已被风吹瘦，只有白云分外肥。”“润州风景过吴会，宝盖银台亦等闲。云水光中一拳石，年年揩眼看焦山。”《春游杂咏》云：“水面青苹亦碍舟，飘然结缆作闲游。可怜野岸崎岖甚，才避村尤彡又让牛。”村路如画。“科头跌坐夜三更，一梦翩然到玉京。梦与玉皇商略定，春星都锡美人名。”视仲则之“仅牵珠箔数春星”者，较有建白矣。《夏日杂咏》云：“梧桐叠翠草青青，濯锦矶头客暂停。置酒看花花恼否，红莲如醉白莲醒。”《古树》云：“古树兀然立，相传历宋明。绝无花点缀，更觉势纵横。老干自千载，行人已几生。盛衰悲世事，瞻仰有余情。”三四视宛陵语翻进一层，“行人”句，大有“天禄辟邪，阅尽汉唐池馆”之意。《病》云：“他日读书先药谱，此时疗病仅茶烟。故人已赴游山约，佳节空余买酒钱。黄日半窗风一线，顿教乡思荡无边。”《京津道中》句云：“地经剧战知名易，（庚子之役，沿路皆有剧战。）路有残春动色看。”《辛亥暮秋作》云：“百辇称奴尽不才。”谑而虐矣。  
  
三、沔阳王彝九（家凤），有《夏油诗存》两厚册。《己巳往来洞庭，未至君山，癸巳冬仲，岳州试毕，偕张学使同游，历览虞妃墓、柳毅祠诸迹，晚饮崇胜寺，即席赋呈》云：“漫思划却水平铺，点缀烟波似画图。吴楚远看千里坼，荆衡别让一峰孤。湘妃鼓瑟声茫渺，龙女传书事有无。屈指壮观应第一，可还风景忆西湖？”君山实水中一岛，并无峰峦，余曾游，有文记之，首句与余同意。余旧有句云：“君山乌可划，晴天片云莹。”张学使杭人，故末句云然。  
  
四、亡友龚南翘之子毓銮，庠生，请余董理其父诗文丛稿，并乞传叙。既蒇事，毓銮来取，因赠以诗，有云：“艰难故人子，老病冷官身。”十字眼前语，而身世交情如揭，盖君以孝廉方官教谕也。  
  
五、余友张伯英总指挥（妨），中州鲁山人，将其伯祖鲁岩先生所著《鲁岩所学集》十五卷寄赠。读之，则先生生平枕{艹胙}四部书，日尽一卷，寒暑靡闲者数十年，每读一书，辄以他书旁通钩稽，品评其得失，纠正其讹舛，或增补其所未备，可谓精博兼至，嘉惠来学匪浅矣。外尚有《补遗》一卷、《鲁岩余事稿》二卷，盖以诗为余事也。诗格在靖节、香山间。《种豆篇》云：“种豆八九亩，朝朝课儿锄。儿生亦孱弱，讵堪此勤劬。况当志学初，豆治学恐芜。伊余生理薄，家鲜儋石储。童稚今满眼，待哺理当虞。呼儿田中去，须携一束书。辍耕之陇上，耕余即三余。治经兼治豆，庶几两不疏。”《郊原闲步》云：“大造供人亦裕哉，野花千种后先来。从今莫作皱眉事，笑口端须日日开。”《道旁巨碑》云：“生前事业已苍茫，矗矗丰碑尚道旁。无复姓名人脍炙，空余大字两三行。”宋人《题韩碑》云：“千载断碑人脍炙，不知世有段文昌。”“脍炙”二字，一正用一反用。《梦归》云：“梦里关河生羽翰，全家相对转无欢。儿初学语向爷道，布被多年此夜寒。”  
  
六、如皋沙健庵（元炳），有《志颐堂诗》十二卷。《舟中见月》云：“半规凉月上船唇，顿洗秋心一息新。便掩船门收月住，却思载去送何人。”竟是诚斋。《寄守朝鲜金沧江（泽荣）见赠韶集》云：“通州天下才俊笼，以诗鸣者沧江翁。往从二张接颜色，口欲致辞如吃雄。清谈废务日可惜，丘遣不及尖头公。黄尘满面诗思塞，未暇修谒缘忽忽。春寒细雨风打窗，屋角惊堕千丈虹。是何灵物发光侬，冰霜雷电扃一筒。开<贝覃>急读声生吻，僮媪骇走呼欲聋。不知于翁何感激，但觉泪海翻吾胸。平生论世爱箕子，为奴犹足君一邦。即论歌诗亦《骚》祖，黍油麦秀排《王风》。删《诗》三百失诸圣，脱略《雅》《颂》归附庸。凡百兴废孰非幸，诉天天老难为聪。翁今避荒适吾国，憔悴已与先王同。有客有客实归耳，未须啜泣近妇童。紫琅峨峨江海咙，潮回一线松京通。中有真人罅鞴洪，收纳万汇丹粒中。翁也偃蹇舍其下，端以用晦开彪蒙。得妇贤如霸陵鸿，生子才如济北龙。子又生孙孙生子，太行可畚岱可砻。请敛诗家毕日手，回身一试博桑弓。可怜当日金叔度，诗成但付张华东。（叔度名尚宪，明天启中朝鲜使臣，邹平张忠定公华东延登，为刻其诗。见《渔洋诗话》。《精华录》“澹云微雨。一绝，为叔度作也。”）中幅精思壮采，得未曾有。君诗甚多，未能尽读，十翻六七，似以此篇为压卷之作，下一首次之。君门人项本源撰《事略》，谓君以编修丁鼎革，遭际颇同元遗山。故素怀所奇，则在遗山，宜遇此等题，倍觉慨当以慷也。《读汪水云诗集竟，凄然有作》云：“君后仓黄尽北征，三宫命重六陵轻。十筵酒果循吴越，一炉幽兰愧蔡城。摇落湖山供剩稿，成亏今古阅琴声。词臣未解伤心史，犹憾名书谢道清。（水云记宋亡诗云：‘侍臣已写投降表，臣妾佥名谢道清。’以本朝太后直斥其名，殊为非体。”）案道清实佥名，称臣妾，不能称太后矣。直斥其名，正以重哀之耳。《题吴渔门（经元）山水》云：“门掩苍林日色斜，饭余负手数归鸦。一钱不费看图画，羡煞承平野老家。”此与放翁“青山当门画不如”数句异曲同工。“世路经过万险平，随身赢得一藤轻。看云更比求名急，且向群峰乱处行。”“云林胸有兴亡泪，百感苍茫集笔端。坐食太平无事俸，先生何苦作荒寒。”“树老已成僧性格，山空偏与佛周旋。十年芋火吾安用，但借蒲团一晌眠。”  
  
七、赵尧生寄《峨眉行卷》一册，为巴县陶闿士率同时英少游峨眉所作。闿士《万年寺梦黄复生、朱叔痴》云：“君思此山否，夜忽梦君来。往日连床似，愁心为尔开。醒来空怅望，不到费疑猜。朱子朱霞气，黄公黄海才。”一气旋转，起结好。《新晴游仙峰寺外仙皇台》云：“携手出门去，天晴雾正开。幽花不受日，老树尽生苔。”《咏猿》云：“怜渠虽丑类，小慧亦天机。近客疑还信，缘枝溜似飞。山深得食少，母瘦见儿肥。”深得猿之情态。《九老洞》云：“初穿疑是漆，小咳诧闻雷。天意开奇穴，人间有夜台。”陶瓠字无用，江北人，年二十。《早发至石牛铺》云：“满腹峨眉色，晨鸡报客声。”“腹”字好。陶即英少之一也。  
  
八、董晓浦寄其师饶符九（芝祥）《占斋诗集》一卷，采其佳句如下。《草》云：“心抽游子恨，梦入客儿诗。”《送张卫北之天津》云：“谁能遣此心双印，无可如何手一挥。”《章门》云：“愁中得酒因成醉，梦里还家也算归。”《题文姬归汉图》云：“不赎白帽赎红颜，奸雄义举只如此。”孟德之赎文姬，鄙见不以为然。不独在此。文姬既嫁匈奴，为妃后，生有二子，则亦已矣，何必赎回，使再嫁董祀，令其母子分离，极人生悲痛之事。读文姬二诗，使人坠泪。后董祀将见法，故待文姬徒跣哀求，而后赦之。史尚称其肤白如雪，操之轻薄可恶如此。  
  
九、温柔敦厚，诗教也。而《风》则有“胡不遄死”、“人之无良”等语，《雅》则有“投畀豺虎”、“相尔矛矣”等语。近人叶袖东既有“百辈称奴尽不才”句，上海严载如有《游虎丘》句云：“只今人更顽于石，无复生公现讲台。”太仓李颂韩（联）有“叔孙议礼参秦制，娄敬论都宏汉京。一代儒林薰利禄，六经糟粕博功名”句，必实有所指，题忘之矣。  
  
一○、江甯程一夔（先甲），绩学能文，刊有《程一夔诗文集》。《偶成》云：“古树参天不计春，望仙桥上月如银。世间多少乘除事，都付莲池一钓纶。（乌龙潭，即唐之白莲池。”）顾子鹏在时，余屡游乌龙潭，未知其为白莲池。今年上巳，在此修禊，可添一诗料矣。《挽戈子朋云》云：“少年跋浪美洲游，祖国归来故学优。鹈忽鸣芳草歇，苍凉无女只高邱。（君游美最早，归国后，潜心国学。”）今之游学异国者，可以风矣。《春日大雪和慕蘧》云：“穷边啮雪襟痕在，又见三山白凤骞。歌管乍寒桃叶渡，琼瑶已失杏花村。霁余瓦脊疑霜拂，冻解檐牙作雨喧。龙战玄黄纷血迹，正须滕六洗乾坤。”末二句正合“雪”字引申义。  
  
一一、清末江右多謇谔耿介之士，胡瘦唐、饶符九外，都昌黄百我（锡朋）其一也。百我以进士官司曹，鼎革伏处不出，有《皇山樵诗》四卷。《自咏》云：“九载衣冠陪粉署，三年涕泪改朱颜。棋枰翻覆兴亡际，珉玉纷纭贵贱间。诗向陶韦寻轨辙，人从匡蠡占湖山。”《山居感怀》云：“帝乡绵邈恨如何，萧瑟穷庐强啸歌。薇蕨应非周草木，桃花未识汉山河。愁看落日吟怀远，闻道中原战骨多。”《栗里怀陶靖节》句云：“石烂海枯余菊径，水流花落似桃源。”可以识其梗概矣。有《五君咏》，皆江右人，余识其四，皆至好。今录其三。《陈主事伯严》云：“徂冬阴气升，繁卉改前姿。岂遂元化穷，郁郁存贞蕤。孤秀值倾运，翘然始为奇。吏部冰雪怀，濯时吐清辞。千屈不一伸，乃以亨其诗。冥搜造幽荒，得句苍天悲。昨非觉今是，此情知者谁？遥睇如有求，空山相与期。”《胡御史漱篁》云：“御史何翩翩，流风惬微尚。虽生古人后，所志甯敢让。批鳞奋忠谏，烛照剖兴丧。痛哭章无益，归欤天所放。羲农不可作，收涕从禽向。百尺凄神鸾，梧柯惜孤唱。回思君恩深，嗟叹负鲠亮。垂名且千载，日暮奚惆怅。”《李提学梅庵》云：“临川富才亻隽，良绪犹能续。梅庵狷者流，处寂抱幽馥。文藻动当世，余膏润英淑。哀哉横舍芜，避地感陵谷。谋食藉毛颖，贫乐胜苟禄。伯休长安药，君直建阳卜。兹怀岂不苦，旷世钦芳郁。所贵在夸节，咏言意弥肃。”诗皆《选》体。第一首末二句、第二首末四句、第三首末二句，似皆可节。  
  
一二、太仓黄玉儒（彬琳），有《春绿山房诗集》，体兼新旧，才藻缤纷，颇似易实甫中年以后之作。《黄天荡吊古》云：“鳄浪鲸涛可奈何，南军齐唱合围歌。乌珠桅影沈荒碛，红玉桴声咽古波。方谓黄龙能捣府，那知老鹳尚通河。”《此地》云：“此地犹存天子气，大都近接帝王居。视为瓯脱前车覆，（指外兴安岭划归于俄，暨允订营造铁路条约等前事。）议弃珠崖后轸疏。（三韩为三省之屏障，失韩弃台，日乃坐大，而满州不可为。）八百童男开日本，三千楼躯入扶余。（黑水化为国际河流，俄轮乃得任意往来。”）其二云：“兰河迤逦入江来，界限西南井社开。十万羝羊苏武庙，五千疲卒李陵台。曾闻伐木通山道，（呼绥本森林，道咸后渐辟，现拓至大青山。）不见乘桴问水隈。（此地有江有河，而不知水利。”）《日韩并合》云：“强凌众暴名天演，君愤臣昏信鬼伥。十三道人瓠落惨，四千年国《黍离》伤。”又“惨闻望帝思三月，慨想《明夷》演九畴。呼马呼牛皆习惯，化虫化鹤几同仇。”《日俄协约》云：“一纸七雄均势破，八旗十帝老巢危。”《美吴》云：“红鹦亢稻雪丝绸，果笋鱼蔬色色优。万国楼台黄浦晓，六朝金粉白门秋。山连越绝青无际，江到县趋翠欲流。生长此邦真有福，最佳天气最平畴。”以上皆对裁工整者。其清空一气者，如《寓斋》云：“书多气自馨，茶多睡眼醒。塞柳雨倍绿，顽山远亦青。人来春去路，诗在落花汀。巷陌寻常住，斜阳射虎亭。”又句如《漫兴》云：“邹鲁担夫无贾气，琅琊守吏有经香。”《春赛归家》云：“韩公见蝎心犹喜，苏翰闻骡意亦欣。”用事皆确切。  
  
一三、翻袖东遗稿，又有《暮春杂感》云：“书卷从来不值钱，应无盗贼起垂涎。轻舟斜入芦中泊，人与白鸥相向眠。”“浮生扰扰太无因，节序总总又送春。牛背牧童篷底叟，看来都似画中人。”《月夜归自七汇，途中口占》云：“槿篱拥翠菜畦黄，僧舍微微漏烛光。月下有怀皆故旧，春来无处不文章。”皆宋人得意之作。  
  
一四、余姚黄子亭（云眉），学问优长，著作丰富，盖其乡谢山、二云一流人。诗不多见。有《题胡企南画》二绝云：“策杖访幽境，路深鸟亦静。千树发梅花，进出山光冷。”“山居无一事，共话水亭幽。借问舟中客，归舟抑去舟？”“归舟”句语妙。《孤村》云：“春到孤村碧草齐，闲愁取次入吟题。诗成幸有双知己，山上梅花廉下妻。（时与内人徐飞卿同避难朴邑之冷湾。”）是梅是妻，是一是二，语创而却浑成。《谢赵半跛赠画Ψ》云：“跛翁珍重一枝斜，远寄孤山处士家。仙吏不知寒暖事，荷花生日画梅花。”语妙。句如《玄武湖》云：“薄醉因风解，清愁与水连。”《中山道中自写》云：“野容怜土著，高屋认官衙。一事提防苦，风驰显者车。”汽车往往伤人，有“市虎”之目，说来却雅。《春暮客至》云：“快意无过知己至，销魂最是送春归。”《赠冯孟ぽ》云：“旧家庭宇燕双至，处士生涯书四堆。”《秋夜多怀奋笔书此》云：“富贵逼人间此语，文章憎我亦何情。”《沧浪亭绝句》云：“犹是虚亭明水边，孤吟寄傲妒前贤。而今风月俱抬价，百倍当年四万钱。”夫古今物价贵贱，至不齐矣。钴钅母潭西小邱，价止四百，至贱者也；古者斗至小，饮酒动至数斗，新丰斗酒十千，何其贵也；一饮动数十千，何曾万钱，不足异矣。买宅百万，买邻千万，百万不过今之干金，在今直平民小屋，恐沧浪之价，不止百倍当日也。  
  
一五、李审言诗友杨诗ぎ（棠）以纸乞书，寄诗为谢云：“石遗诗老兼善书，松烟兔颖镇相于。任生乞书远寄我，开卷拂拭晴光铺。点画精妙有殊致，信能意造非规摹。杜陵瘦硬虽自喜，玉环飞燕俱名姝。作书作诗岂异理，自然高妙无精粗。江珧偶含味逾俊，空螯大嚼亦膏腴。女郎山石各有态，是丹非素毋乃拘。因公作书偶论此，得无窃笑愚夫愚。同时服膺古有例，过眼百世风灯如。得此佳墨善藏┑，烟煤屋漏宁相。惜哉<齿军>叟今不作，不然见此当轩渠。”此诗持论甚合鄙意，藏箧衍久不见，觅出急登之。  
  
一六、郑质庵花朝访余不遇，寄一七律，下半首云：“八旬人主传经席，万卷书为却老方。输与胭脂桥下水，绿波斜映聿来堂。”一结深情如揭，惜凡鸟偶出{奴}，不获扫径以待。“方”韵自是佳句，惟劳我精神，为人作嫁，益智续命，两无当耳。又句云：“自是眼前春未老，青山无处不宜诗。”是诗人语。  
  
一七、余近在里中，作一白话诗云：“人生七十古来稀，此是诗人短命词。试看前清诸老辈，所难九十到期颐。”吾乡陈庵，年八十有八矣，向来朗健，林贻书相其面，谓可活过九十，今忽归道山，则余诗不幸言中矣。余哭以两七律，不管闲事，只言交情。拔可一律，项联云：“生憎虎豹当关恶，转觉麒麟卧地安。”殊为稳切。盖满洲为保护国，老绝不与其事也。  
  
一八、桐城许难先（复），有《耦春山馆诗稿》。其《题潼开城楼》云：“谁挽银河水，黄河倒泻来。山川多险气，兵马仗雄才。猛士一夫守，关门四扇开。贼星照天下，楼堞枉崔嵬。”末二语横绝可喜。余亦有一律，上半云：“潼关形势雄天下，左右被山兼带河。函谷咽喉重险在，崤陵风雨死声多。”盖以为真能守重关，虽百万之师，不足畏也。“多险气”即余“多死声”反面意。又有句云：“南八奇男子，朱三贱丈夫。”真痛快语。又《出门行》云：“能分骨肉祗稻粱，腰折长羞五斗粟。”上句真沈痛语。  
  
一九、偶见张仁父（元群）赋梅花一长古，中数句云：“月中影曳旧山河，琼枝横补金瓯缺。一夜金戈铁马声，朔风凛凛珠蕾裂。窈窕贞姿铁石肠，作赋才宜广平笔。”此言东省失陷事也。曰“金瓯缺”，曰“旧山河”，不堪回首矣。日本自命为日，而我国自居为月，已有常不胜之势，忆其时月竟食既，则真玉川子所谓“妖墓”乎？余亦有诗，项联云：“桂花自斫吴刚斧，若木谁弯后羿弓？”谓自家内讧，而仰望国联，无益也。人有金戈铁马，其如我并无铁石肠何？  
  
二○、老来别无他好，只喜花前饮酒。一昨庭花盛开，春寒特甚，得狂诗一首云：“好花白白与红红，共尽花前酒几锺。十日东风虽似虎，八旬老子尚犹龙。加餐不畏鲥多骨，冒雨常欣瀑万百重。便有贡谀谈宿世，鳞虫三百长为侬。（余食鱼不畏骨，游山常遇大雨，遂有疑其前身为龙者。”）此诗奇示上海诗友，惟剑丞和云：“知君庭院杂葩红，素腕频频捧酒锺。入梦岁犹来玉燕，解酲何用破苍龙。诗囊古律名篇满，食案鸡鱼异味重。若比三中张子野，风流端不让吴侬。”此诗专就余姬人生子命词，风华掩映，为老夫生色不浅。惟余近年以艰于刻费，多作律诗，极少古诗，又食品喜鱼而恶鸡，欲戏易“重”韵为“诗囊律句篇皆短，食案鱼飧味不重”。“鱼飧”出《公羊》。  
  
二一、伯冶诗，才调翩翩，如其人之蕴藉。平时无一疾言遽色，而一官匏系僻壤，不免有离群索居之感。然司李并非投闲置散，而所居近山水窟，不乏诗料，古人宦游所至，安得尽通都大邑哉？渔洋初亦仅官司李，莘田仅一宰四会，而其诗乃如彼。伯冶其不改此度，求欢娱之工，勿慕愁苦之好哉！《雨中》云：“雨声似听《恼公》歌，洗尽残红唤奈何。偏是词人管闲事，春来愁比女儿多。”《睡起》云：“惺忪午枕余酲，睡足西斋及晚晴。知是桃花是残照，一帘红影不分明。”《江村看桃》云：“空枝寂历过花朝，三月丰昌始弄娇。一树当门看更好，便无人面也魂消。”《春寒》云：“药烟如水漾帘钩，重碧噙香试午瓯。一种春寒好滋味，只宜浅醉不宜愁。”《饮徐鲤九红蕖别墅》云：“满水田田望欲遮，系船认取小篱笆。篱根一片红蕖影，绝胜夭桃二月花。”《张又莱丈召饮西湖楼外楼，即席赋呈》云：“断桥西去柳枝多，乌榜红舷一尺波。携得妻孥来照影，未妨腊日此中过。”以下皆移官后之作，所谓不乏诗料也。“量移未敢怨官卑，湖渌山光照鬓眉。人到杭州从不俗，才投漫刺便呈诗。”《寓楼信笔》云：“凭阑便可当登临，鸟外墟烟接翠岑。略有向人夸说处，在官不异在山林。”“身兼吏隐慰山灵，点点松花落讼庭。流水声中闪判事，旁人错比冷泉亭。”“袖手高楼雪后天，尖叉吟思浩无边。明朝朴被忽忽别，却为西湖换左迁。”《剑知赠诗有使君官舍似田园之句，即事书怀，率尔成咏》云：“使君官舍似田园，枳壳篱笆独木门。菔子芥孙深属望，瓜朋蒜友澹忘言。松明焰短亲书檠，桑落香浓理酒盆。欲引潺资灌溉，但循泉脉觅泉源。”《杂兴次息园丈春莫均》云：“袖手晴窗静爱云，小胥白事不常闻。山衙至竟无由俗，已养疏慵到十分。”《从椒江到黄岩舟中》云：“晦翁遗迹旧流传，《纲目》编成义炳然。水势也能如笔直，烟波欲访小樊川。（小樊川为未文公与门人赵师渊成《纲目》处。”）《以天台茶分饷息园丈、鄂楼表兄》云：“柘罗铜碾费评量，将意江湖路阻长。略脱臼科殊世味，惯持此物泥人尝。”《漫兴》云：“井梧狼籍叶声乾，隔水累累橘又丹。不信西风摇落后，尚饶好景与人看。”每苦菊后梅前，枫叶亦落尽，无可悦目，拈出丹橘，乃觉造物之无尽藏矣。《夜登磊落岩》云：“磊落岩阿磊落心，月明依旧照衣襟。西风未是无情物，解与人间扫夕阴。”《得息园丈书，知社人穷困弥甚，节及酒资，感作》云：“叔季吾曹勉自贤，苦持文字与延缘。墓中殆少堪谀者，坐遣刘叉阙酒钱。”《曩爱剑知自题小孤山画帧，有满眼春波似绿阴句，尝呼为沈绿阴；近[C043]竞以余西斋诗有一帘红影不分明句，亦谬以陈红影见称，与沈绿阴竟成对偶。因寄剑知淞江》云：“一帘残照陈红影，满眼春波沈绿阴。今夜相思渺何许，半淞园角夜沈沈。”《╊泽观丈》云：“句法先生实起予，比来清兴复何如？杜陵无字无来历，不是西昆獭祭鱼。”《书灯》云：“书灯耿耿屋西偏，牢落生涯剩旧毡。我与后村同一癖，爱听儿诵《学而篇》。”以上各首，皆杂之南北宋名家集中不能辨者。古体如《龙潭观瀑》云：“孤峰突起磨新硎，下瞰群峭如建瓴。飞流一泻碎潭石，万撞亿捣无暂停。悬崖初仅白隐隐，跨树忽已青冥冥。喧う直扫鸟雀迹，澎湃恐动蛟龙灵。山人见惯了无觉，夷然踞坐松巅亭。导我更探第二壑，（山中瀑布分第一壑、第二壑。）匹练天际声泠泠。须臾双涧互回合，迅若落涨趋沧溟。兹游奇绝冠平昔，恶诗佳境惭相形。一钱未投戒妄取，羌无涓滴携归瓶。行当缚ハ石梁去，洗耳饱听千雷霆。”拴锁处颇得手。句如《题双峰社》云：“一楼高欲接浮图，窗牖凭虚木石扶。松杪江光摇不定，菊边秋色澹如无。”《病中与无竞》云：“抹残涕泪犹余债，呕出心肝始是诗。贫病生涯黄二尹，弥天剩有北江知。”此诗则太衰飒矣。人日饮余匹园赋呈云：“历尽沧桑鬓始皤，小园赋就自婆娑。”又云：“座上酒徒如雨集，楼头书帙比山多。（园有皆山楼。）”颇肖余修志时书卷杂乱无次形状。  
  
二二、严几道（复）旧字又陵，以精英文名当世，顾独潜心国学，四部罔不探讨，于子学尤深。于诗文往往闭门造车，陈庵、郑海藏外，不多与人通缟贮。然苦吟冥搜，戛戛独造，五七字不肯落凡近。其《哭林晚翠》、《见邸钞》、《寄伯严》、《赠畏庐》、《寄吕太微》、《宛在堂禊集》诸作，余已选入《近代诗钞》外，以《何嗣五赴欧观战归，出其纪念册子索题，为口号五绝句》为公理卓见，人道主义，于世界极有关系者。其一云：“太息春秋无义战，群雄何苦自相残。欧洲三百年科学，尽作殴禽食肉看。（战时公法，徒虚语耳。甲寅欧战以来，利器极杀人之能事，皆所得于科学者也。孟子曰：‘率乌兽以食人。’非是谓欤？”）其二云：“汰弱存强亦不能，可怜横草尽飞腾。十年生聚谈何易，遍选丁男作射朋。（德之言兵者，以战为退化之大具，谓可汰弱存强，顾于事适得其反。”）其三云：“洄漩螺艇指潜渊，突兀奇肱上九天。长炮扶摇三百里，更看绿气坠飞鸢。（自有潜艇，而海战之术一变；又以飞车，而陆战之术亦一变。炮之远者，及三百里外，而绿气、火油诸毒机，其杀人剧于火器，益进弥厉，况夫其未有艾耶？”）其四云：“牛女中间出大星，天公如唤世人醒。三千万众膏原野，可是耶和欲现形。（本年阳历六月一日，有新星现于牛女之分，光芒焕发，过于一等星，此自挽近星学家言之，固若无与令人事也。而其所可异者，独见于此时而已。四年苦战，死伤总数逾三千万，宗教用其书之《默示录》语，疑世界乃近末日，抑救主有复临之机。此自人心乱极思治，其然岂其然欤？天道固远，然地球等八行星为太阳系，不得谓其不相关。自哈雷彗星几坏地球而不果，嗣是革命共产思潮流行全球，间以欧战，安知非彗星戾气所感动耶？”）其五云：“由来爱国说男儿，权利纷争总祸基。为忆人弓人得语，奈何责豆亦然萁。（自爱国之说兴，而种族之争弥烈，今之欧战，其结果也。英有看护妇名迦维勒者在比，于扶裹创夷，虽仇敌不歧视，嗣缘英俘之逃，以嫌疑被法，临命告监者曰：‘吾有一语，烦告人间。’监者问何语，则曰：‘爱国爱国一言，殊未足以增进人道也。’语已受枪而死。夫爱国之义，发源于私，诚不足以增进人道，然彼之相为屠戮者，犹以种族异耳，顾同种并化之中，独以予夺奋虐，此真百喙无以自解者矣。”）《题孙师郑感逝诗卷》云：“寥亮山阳笛一枝，子期新赋极凄其。感音不独悲嵇吕，亦为当涂愍《黍离》。”“大错惊心铸六州，土崩何日奠金瓯。只余野史亭中语，落日青山一片愁。”二诗盖不免旧思想者。《和荆公子贡》云：“荆公咏史诸绝句，识解往往超绝，独《咏子贡》云：‘一来齐境助奸臣，去误骄王亦苦辛。鲁国存亡宜有命，区区反覆尔何人。’“奸臣”谓田常也，“骄王”谓夫差也。意云子贡不宜设机诈，如战国策士之所为，其陈义可谓高矣。虽然，果如荆公言，则孔子且无所逃责，子贡之出，孔子之使也。顾不知子贡所为，有大异于战国仪、秦诸策士者。策士志在权利，而子贡则存鲁而外，无他图焉。机诈岂非所污？而宗国不可以不救。今人动言爱国，至于谋国专对，则瞻徇毁誉，爱惜毛羽，而置宗国利害于不顾。深恐荆公之说，助其张目，乃为和一绝，以抒余愤焉。”“赐也才贤擅外交，一言三敌起纷淆。存亡所计惟宗国，翻覆何须与訾警。”余尝谓孔门贤才，以子贡为第一。苟利国家，生死以之，岂能以邻国之君之不义，而效陈仲子之不食不居乎？《题呆观岱松风图》云：“去年苍柏曾吾寿，此日青松又入图。好著茅亭覆嵇阮，山河无地觅黄炉。”句如《寄苏戡》云：“李白世人皆欲杀，陶潜吾驾固难回。”下句是海藏执拗真相，上句则诗谶应于今日矣。《高大啸桐以故事应御史选，廷试弟一，已而报罢，归而徵诗奉酬》云：“收汝杜鹃臣甫泪，景山松桂太凄凄。”未几即鼎革，亦诗谶矣。《游龙华寺》云：“靓妆炫服媚晴川，流水游龙正咽填。阔领遮腮疑俗瘿，短衣露斗身儇。钅卢烟漠漠钟声续，野日迟迟塔影偏。三十五年弹指过，清波无恙照华颠。（余于同治甲戍乘扬武军舰至此，句留月余。”）次联写妇女妆饰恶状，已同今日。  
  
二三、容县陆玄同（更存），胡展堂、沈渔公之诗弟子，书来言曾寄诗稿七小册，未之见也。嗣复寄《峤南剩墨》及《燕游草》，合为一册，不过数十首，大略近实甫、樊山一路。录其较精警者。如《香妃曲》云：“清高宗定回部，纳其酋长妻为妃，曰香妃。宠冠后宫。妃思复仇，其举动为太后所觉，伺帝出，缢杀之。后人有悼其事。禁城有回回营者，相传为妃思乡而筑也。”“玉关春冷愁芙蓉，家山万里燕支红。君王苦恋妾颜色，燕子搂空梦云黑。道傍香冢郁苍苍，上有绕树双鸳鸯。在天在地各有愿，不愿枝头变凤皂。御沟水碧相思泪，花欲无言天独醉。有酒不饮意如何，秋衾铜辇梦中过。明月年年五云裹，清辉不似旧时多。”此等诗只可以少许胜，一为长庆体，则讨厌矣。“天独醉”句，七字抵人千百；“不愿”句，承“各有愿”来，妙绝。《苏小墓》末云：“人将西子比西湖，为问西湖比得无？凭渠小小一坏土，不许苏堤不姓苏。”视樊榭“堤上花枝总姓苏”句，较有趣味。《锺震吾出Ψ索画梅》云：“山人不惯趋炎热，爱写寒梅三两枝。寄与先生好珍重，胜于六月著荷衣。”《送天梅归松江》云：“要离侠骨入荒垣，一剑孤横易水愁。今日送君归去好，种瓜事业胜公侯。”  
  
二四、陈季屏《东游杂诗》，有五律、七绝二体。《泰山绝顶观日出》云：“泰岱石为骨，峰头万古童。带河尊道貌，襟海表雄风。观日开东阁，凌云叩上穹。来最高顶，徙倚玉皇宫。”《大明湖》云：“泛泛轻ザ出碧芜，依然山色满城隅。荷花已尽垂杨老，芦苇萧萧占一湖。”《历下亭》云：“秋色湖亭占最多，寒波蘸碧荻花皤。阮亭老去东痴死，名士济南今几何？”余《登泰山记》首云：“泰山之阳，自顶至足，有石而无土。”又云：“金山石纹断裂，亿缝兆罅，石多正方长方。”又云：“入南天门，其上无泉若木，怪石突兀负戴，萃成数丘。”君诗以“泰岱”二语尽之。余《历下杂诗》云：“左海人从海右过，久问名士济南多。杜陵北海论交地，识面无因奈汝何。”即“阮亭老去”二句意。余云：“隔成花港是蒹葭。”又云：“一城山色半城水。”即“芦苇萧萧”一首意。《癸酉岁朝》云：“霁雪石头城，金陵景色明。春从江上渡，腊向梦中行。”次联写岁朝有神无迹。《挈两儿及儿妇游后湖》云：“湖上盘桓秋欲阑，荷花万柄尽摧残。吾衰已醒繁华梦，领略寒光上钓竿。”是秋尽后湖景。《和贞晦太平门外看杏花因过中山王墓》云：“看花余兴展邱园，见说丰碑兀自存。盖代勋名剩坏土，参天松柏障晴暄。”如见兀然高冢。《燕子矶》云：“双燕矶头双燕飞，（燕子矶大小有二。）冲波掠影各依依。春风骀荡春江上，淘尽兴亡认翠微。”句如“四月余寒尚拥绵，衰年赌饮酒容妍。人生行乐何妨醉，世事畏闻惟有眠。”《花朝微雪》云：“友声莫报枝头鸟，诗思犹存灞上驴。”《饯春》云：“坐看白日堂堂去，一碧锺山欲化烟。”皆轻倩可诵。  
  
二五、贵州诗人罕相识，惟一门人游骞，字翰明，为郑子尹同邑人。劬学能诗，以家贫从军，隶何应钦军长部下。入闽后，转战他去，累年不闻消息矣。近识贵阳任志清（可澄），号，尝任本省省长，兼总纂通志，书成未刊。谓作诗第一忌俗，深中要害。因出示其出游数诗。《邓尉纪游》四首，其一云：“姑射有价人，幽居在光福。念彼冰雪姿，独往湖山曲。朝辞姑胥门，雪晴逗初旭。乌蓬两三人，一棹漾春绿。虹桥忽翼然，舟过如出谷。夹岸几人家，野屋间花竹。溪头谁家女，临流涤野簌。平畴交青苍，远烟散樵牧。去去是横塘，行行过木渎。关指邓尉山，一╊坞林间矗。”一路风景，不过如此。其二写司徒庙“清奇古怪。四柏，中云：“一柏尤奇诡，作寒铁。震霆昔中分，仆地僵仍活。横臂欲云，幂天成苍雪。夔尼类[A084]蟠，攫搏惊鬼犭。成兹神物神，真叹化工绝。”其三云：“烟雨一亭深，风雪四山大。蓑笠冲晓寒，登览出尘塔。老梅几千百，万方呈仪态。占断空山春，大作无遮会。丛桂何森耸，老柏尤古怪。同抱岁寒心，成此一世界。梦想五十年，兹游始一快。念彼古稀帝，屡游毋乃泰。雪香花气中，涤尽烦襟盖。蓦惊万顷光，荡摇云以外。”此首写香雪海。其四云：“崎岖松桂林，窈窕更寻壑。言登玄墓山，直上还元阁。太湖忽东来，势如银涛落。万峰争迎拒，元气相喷薄。寻春我已迟，繁英半辞萼。阁花独怒开，禁寒似有约。摩挲邾钟，幸免钤山攫。所愧一蒲团，飞花尚苦著。晋谈久不闻，宗风亦寂寞。悠悠千载心，欲寄当谁托。去矣理孤舟，雨雪正交作。”邓尉看梅，向例在谷雨节，君游正以此时，而花已残，今年天气不正也。《龙华观桃花并过某氏园》云：“沪滨春色在龙华，野屋临溪三两家。我惜名园空有主，阶前闲杀碧桃花。”间龙华桃花，近来已远不如前，想游者亦少，故君诗云然。忆先室人句云：“龙华桃花十五里，桃花红白玫瑰紫。游人看花兼看人，马如游龙车如水。中云：“惜春裙衩花枝，映肉花光一何绮。”又云：“游人只恐斜阳暮，照影争怜绿波美。”余回首前尘，极爱诵末二句。  
  
二六、李佩秋昨由上海奇一诗，和余花下饮酒之作云：“眉公新咏播吴阊，门下传观喜欲狂。济胜已夸腰脚健，加餐更羡齿牙强。百盘鸟道行无碍，多骨办鱼嚼不妨。矍铄是翁天独厚，愿从杖履奉壶觞。”余耳目口齿均尚未衰，而腰脚远不如前，此诗过誉矣。  
  
二七、石屏袁树五（嘉谷），以庶常试经济特科首选，仅以编修留馆，旋与余同官学部。年少劬学，有词赋才。中国人爱古薄今，必谓不及彭羡门、刘绳庵者，吾不信也。可能对语便关关，是底言乎？未几君提学浙江，余有诗送之，君有和章。鼎革后遂不相见。久之，远道寄其所著《卧雪堂诗》数巨册，人事卒卒，未遑翻阅。今读之，则少作已佳，多有关滇省风土掌故之作。《段赤城刺蟒歌》云：“丈夫不能轻此生，见义不勇仁不成。君看榆段赤城，舍生生气雷霆争。点苍兀兀青空撑，下有毒蟒当行程。龙尾关外无人行，行行惧为蟒牺牲。赤城赤城心不平，百夫之特千人英。人且不弱肯弱物，持刀赴蟒天为惊。天意若曰蟒狰狞，制蟒宜智不宜兵。驻锡伏蟒唐高僧，口海波涛兄亦灵。刀利屠豹利斩鲸，惟刀制蟒输无赢。岂知赤城笑不应，我今刃蟒殊常情。负刀饵蟒吞入膺，蟒欲吐刀刀转横。乌云密密黑雾腥，刀出蟒背新发硎。人以蟒死悲风鸣，蟒以人死毒焰清。剖蟒出人泪交并，哀此雄骨埋幽冥。千尺高塔喧金铃，行人惆怅不忍听。当日岂为死后名，立死后功光汗青。亿万身重一身轻，吁嗟赤城谁与结心盟。”中段笔力能简而透。《唐梅用苏文忠定惠寺海棠诗韵》中云：“唐梅骨格唐诗品，初唐四杰晚郑谷。横肆犹未肖花神，合让秋风一茅屋。一花浸雪香含韵，一诗凌云骨胜肉。果教老杜逢老梅，冷蕊疏枝兴更足。”用意亦复鲜新。《丙申中秋无月，次夜月出，补作嘉宴，赋诗》云：“有酒复有月，日日皆中秋。何况尘宇空，湛湛秋光浮。滇南天纬逼，星斗低以流。望舒恋高原，放影成圆沤。天公私我辈，不酌寻常瓯。彷佛高处寒，昨夜云中游。众客和我歌，醉乡当封侯。仰首视无始，碧晕天油油。”落想颇新。句如《集英山寺》云：“落花双屐软，夕霭万峰交。”“落花”五字佳极。惟鄙意欲易“屐”为“さ”，杜诗“步さ随春风”，用袁粲事。《宿百花童河张氏山居》云：“奇山雄故里，纡路走新城。”《九日》云：“篱菊花又黄，秋信到重九。对花心已醉，不待新熟酒。山欲引我游，嫣然笑招手。风欲阻我出，送雨洒窗牖。”《江上杂诗》云：“莼羹鲈脍季鹰贪，宦味苦时乡味甘。异水花鱼秀山韭，难忘风味是滇南。”此言滇省上物也。限于篇幅不多录。《黔道杂诗》云：“万峰争欲刺天青，寒雪隆冬睡亦醒。我与奇山斗奇句，长松卓笔写山灵。”又如《得太夫人书》云：“千里乡音秋雁落，一龛灯火夜萤残。”《登螺山》云：“天回飞鸟外，人坐落霞中。”《云水亭》云：“入寺不知径，泉声引入亭。”皆佳句也。  
  
二八、十余年来，余屏居里门，与海内诗人罕相接。卜居吴会，或见其诗，未识其人；或识其人，未见其诗。未识其人，诗可采也；未见其诗，艰于采访矣。今《诗话》将告蒇，只得就镶蘅所辑《采风录》与《登高》、《修禊》各集，补采一二，寓以人存诗之意，知我者其勿罪我乎？江右彭醇士《九日集扫叶楼得骨字》云：“仲秋阴雨繁，云气黯城阙。乾坤坐惨淡，日月久崩没。佳辰破霜晴，瓦雀喜相聒。江南寺寺山，冠盖排林樾。荒陂半亩园，叶径罕游辙。柴叟迹云遐，孤楼存傲兀。吾曹殊趣向，揽胜甯因热。赖此西岑幽，倾壶笑口发。晚霞煊树明，寒旭抱江阔。采采篱根花，簪巾媚短发。祓忧佩萸囊，作健昂病骨。莫更倚丛台，登高易伤别。”止齐步伐，名下固无虚士。岭南陈树人，能诗善画，与余倾盖如故。尝谈木绵花之美，许绘以赠。前题得“始”字云：“谷枫叶丹渐，篱菊花黄始。佳节又重阳，岁序惊若驶。万方正多难，登临仍戾此。座上列群贤，惘惘情难已。萧条落木风，浩淼长江水。揽辔更何人，澄清酬夙志。”《毛诗传》云：“登高能赋，可以为大夫。”大夫有九能，固不仅登高能赋。然能赋何以必登高，而后为九能之一哉？古者大夫与国为体，独居何尝不深念？而登高则怀远悼近，不觉忧深虑远，百感交集。故望父、望母、望兄，必陟岵、陟屺、陟冈；行役告劳，则陟北山；女子善怀，亦陟阿丘，皆是也。近之原野何以不萧条，远之封疆何以不日蹙，登高者能忘情乎？桓温登平乘楼，眺瞩中原，慨然曰：“遂使神州陆沈，百年丘墟，王夷甫诸人不得不任其责。”卫洗马渡江曰：“对此茫茫，百端交集。”登山临水，赋诗发言，其致一也。因树人登高，而有揽辔澄清之志，不禁一长言之。许静仁（世英），有前题得“山”字云：“露重天高霜满山，无边秋色动江关。西风黄叶何人扫，插遍茱萸我未还。（是日余滞沪未至。）”亦颇有陈仲举“安事一室”之概。福州何叙甫（遂），前题得“衾”字云：“华发萧疏两鬓侵，小楼高卧怯寒衾。黄花耐冷才盈圃，红叶经霜渐满林。滚滚长辽流日夜，茫茫世事任浮沉。万家砧杵哀笳急，萸酒殷勤一再斟。”叙甫军人也，年少多才，能诗善画，下笔立就。读此首可以窥豹一斑矣。李葆初（启琛，）前题得“心”字云：“浩浩西风短鬓侵，偶逢佳节快登临。危楼暗淡荒军垒，（时楼下驻兵。）秋色萧森入暮パ。尚忆高僧珍敝帚，（是日寺僧分赠《扫叶楼集。》）只看黄叶满空林。江山文藻今何似，凄绝凭阑望远心。”别有怀抱。陈惠农（汝霖），前题得“止”字云：“磬声出古寺，人入仓山里。暝色敛深壑，秋气浮烟水。晚来嘉会稀，雅集况黄绮。一日殊阴晴，万事恒类此。平原送落晖，蒿目弥棘枳。疾风扫残叶，高僧安复起。草草愧劳生，浮云无定止。荒径久不扫，我负黄花矣。”中数语感慨系之。“绮”韵切，指散原辈也。陈涵庐（其采，）前题得“寻”字云：“晓启荆扉看远岑，巾车结束事幽寻。菊含霜气饶诗意，松卷涛声作梵音。山寺煎茶迟客至，天风吹帽入云深。人间尽有清凉世，试掬寒泉涤素襟。”余旧题洛阳白公亭，有句云：“滩声犹作梵音听。”与此第四句同意。王太蕤（用宾），前题得“成”字云：“酒摘花上石城，当楼又见大江横。蟠龙踞虎今犹昔，红树碧山醉亦酲。错过重阳无令节，轰传洛社会群英。琐闱未许逃分咏，愧我推敲句不成。”“无令节”句诚然。曩净名社降神有句云：“除却重阳与寒食，老夫何事更关情。”与此可谓异曲同工。许公武（崇灏），前题得“茗”字云：“大野新霜飞，林疏楼亦迥。重阳约旧侣，相将登其顶。既醉菊花杯，复品雀舌茗。归来行且歌，襟开宿酒醒。”此诗以不言愁胜。  
  
二九、今年上巳禊集在乌龙潭。纕蘅诗前半首云：“佳辰选地如选题，避熟何敢循恒蹊。龙潭独与市尘远，一篙新涨方平堤。寒食上巳每难并，况数座客逾会稽。诸贤远道能好我，解装先日寻禅栖。（石遗翁自苏州至，董卿、拔可、众异、公渚、榆生自上海至，遂同访灵谷寺。”）因金陵宜于禊集之地，莫如后湖、莫愁湖，均已游过，其次则乌龙潭，故一起云然。余近来厌作古诗，此会拈得“荣”字，成一七言律云：“白下风光好卖饧，如云胜友此寻盟。吴头越角轻千里，宋椠元刊启百城。莫怅无弦娱逸少，居然有酒饮公荣。钵山不作蒿庵逝，怕见龙潭旧日清。”子鹏、梦华，皆惜阴书院高才生，余故人也。是日会者百人，图书馆长柳翼谋为主人之一，既展览书画，复同醇土具午谯。会散，余为叶古红医师邀听其新绿夫人高唱京调《过昭关》，故有第三联云云。  
  
三○、读纕蘅《癸酉扫叶楼登高诗集》，又得邵翼如一诗云：“渊明昔辟世，栗里遂清娱。荣鞠制颓龄，春醪乐绳枢。矫矫柴丈人，扫叶荒城隅。一楼容野逸，半亩足潜夫。两贤接千载，迹暌理莫殊。肥Т见贞亮，清风厉顽愚。寂寞三百年，高会追前模。连镳集俊彦，照座皆骊珠。北辰共众星，南州会诸儒。芬华旷异代，文采动三吴。极目大江流，寒晖英菰蒲。时艰思无逸，敢云茅可诛。发轸陟峻阪，振辔历修途。抗志陵岁寒，养素葆真吾。”真能追晋宋大家一字不苟者。  
  
三一、次年九日，纕蘅又招客鸡鸣寺豁蒙楼登高，自分得“起”字云：“柴丈茶村呼不起，旧居犹占湖山美。去年浇茗扫叶楼，香草堂荒剩遗址。今年蹑屐鸡笼巅，饥凤轩高亦久圮。觥觥旷代振奇人，各有高名照千祀。吾侪选胜兼怀贤，落帽题糕聊自诡。论都忍叹鲁无鸠，录梦难忘郊有垒。对此真成百感并，湔愁正赖清泠水。榜题枨触张老笔，忧来排遣借诗史。（楼为张广雅施金所建，取丛老“忧来豁蒙蔽”句以题楼榜。）佛力不坏湖不湮，真喜楼台现弹指。风潇雨晦会晴明，待旦壮心终未已。”首句押“起”字，浑成如天造地设。  
  
三二、昨与仲鸣论诗甚洽，索其旧作，复得数首。《庐山愁感》云：“山衔残照影深深，荒径参差剩薄阴。雨后微凉风未定，斜吹燕子入松林。”“夜半微寒酒半消，起看月色漏迢迢。平生已惯分离味，却又心如上落潮。”“西风庭院又萧萧，落叶残云到处飘。燕立檐边人在径，同看秋色上林梢。”《重至客阴山舍，赋奇君璧》云：“重来君正离山去，数竹量松忆旧游。无主黄花时俯仰，恋人云影自勾留。窗前月色愁如我，天末秋声静入楼。晓起惊看云作海，孑然孤屋向空浮。”屋在云端里，写得出正自不易。仲鸣鞅掌国事，而诗有静者机，能得寂寥况味。《由京至庐山，时江南正苦旱，为数十年来所未有》云：“田园苦旱秧枝瘦，筑屋山峰世外村。几树浓阴苏客梦，一弯溪水润松根。愿将袖底流云影，化作人间沛雨痕。渺渺寻巢双燕返，翠帘欲下已黄昏。”项联语不矜张，故自得体。  
  
三三、朱铎民度陇岁余，极思发扬陇外文化，见于歌诗，及介绍诗人于余者如下。《金城关杂感》有序云：“去兰州城西北约二里，有金城关，襟山带河，为通甘、凉、肃之孔道。历代守臣，修治不辍，盖所以严华夷之防也。今则颓废殆尽。阚る《十三州记》‘金城郡有金城关’，是汉时已有此关矣。”诗云：“百尺危楼接大荒，五凉豺豕正彼猖。汉皇老去雄图歇，终古河声咽夕阳。”“世外桃源可避秦，哺歌争羡是义民。无端大树将军下，锦绣江山惨不春。”“纵横胡骑压神京，河朔惊传又甲兵。叹息君臣南渡后，空谈庙算误苍生。”“谈瀛海客出扶桑，料理中原作战场。寄语淮南诸镇将，千秋功罪易平章。”《简范禹勤》有序云：“君名振绪，甘肃静远人。癸卯进士。历任宰官，有政声。工书工画山水。甲子秋与余会于兰州，奉素楮乞绘，并系以诗云。”“五岳归来只闭关，胸中丘壑自回环。好凭绝妙丹青笔，为写江南千万山。”《西园圃子湾谒明彭襄毅厚庵先生墓》云：“西津桥畔几徘徊，太傅坟前访古回。师旅有才天不忝，江山无恙鹤重来。文章磅礴惊风雨，翁仲荒凉没草莱。三百年前思手泽，祀田历落有余哀。（先生祖墓，旧有祀田十五亩，为董姓盗占，经先生力争，始获完璧。见先生自撰《复先茔记》碑刻。”）度陇后诸作，视前较觉苍莽。  
  
三四、汪剑平（青），天水诗人，铎民所介绍也。诗题中有什公、释堪诸人，盖曾客旧都者。有《辛酸》一诗最佳，云：“慧根寸寸死，爱根萌怒芽。孽海溯厥源，爱实始茁葩。有葩先有蕊，因缘万株花。花开群蜂妒，花落飘天涯。魂兮渺何许，质委玉钩斜。千秋万岁后，樵苏笑喧哗。痛绝雍门周，鼓瑟悲芳华。”“樵苏”句，即古乐府所谓“今日牛羊上丘垅，当时近前面发红”、山谷所谓“花开鸟啼荆棘里”也。又一首云：“渐离此击筑，酒酣饮荆轲。眄兹英雄人，有志空蹉跎。我来古燕市，临风时放歌。歌声出金石，石烂声不磨。故里归未得，夜夜梦薜萝。顾影日汲汲，垂危呼荷荷。古帝尚如此，况我居岩阿。”《重九登锦秋墩》云：“病里登台百不欢，凭陵城阙忆皋兰。频年失计犹为客，来日何堪更大难。处士纷纭腾口舌，楚人终古善衣冠。杞忧未必关天下，雁过衡阳阵亦寒。”《和苍虬杂感》十首之一云：“闻道已云晚，壮游悔盛年。禅中虱诵赋，瓮底鸡窥天。终岁三椽借，何缘一壑专。故乡狁鹤在，清梦与回旋。”句如“有情终是劫，费泪总无端”、“新晴连陌活，淑气一川腴”。《初度》云：“人生四十等斜晖，如此江湖胡不归？”《奇怀疑庵》云：“稍喜山林无板荡，短檠得似旧时无？”皆警句也。  
  
三五、王新令亦天水诗人。有《九日剑平饮集山子石，至者澄子、朗亭、康侯、孟庸、柳樵、刚甫及余，凡八人，分均得面》字，诗颇长，前半首云：“昔时凝熙园，今作空王殿。黯ホ城之隅，讵邀时人眄。怀哉疑翁，高咏著深眷。经年几回游，凄绪如幕燕。选胜逢重九，群谋此为便。霁色展林表，风日有余绚。矗矗太古石，玲珑郁葱。千载《狮林图》，疑此即真面。楼阁孕亭榭，参差半天见。涉磴行木末，穿隧通一线。写照一泓碧，万柳为之缘。曲径踏落叶，清虚竹西院。”读此觉选胜得地，不亚于白下之鸡鸣山、清凉山，地要以人传也。又云：“汪侯平生亲，诗文今之彦，磊落一世豪，幸直人谓狷。白眼多讥诃，气类特敦善。比糠为世扫，吾独觉婉变。两度风光主，湖海未辞倦。”读此觉剑平主持风雅，陇省之曹纕蘅也。  
  
三六、铎民又表章两诗人：一秦州任士言（其昌），同治四年进士，官户部主事，湛深经史，著有《敦素堂诗文集》；一秦安孙吟帆（海），同治中以拔贡考取知县，分发四川，误归，诗文散佚。士言有《癸酉遣怀》云：“我家陇阪西，山水初不恶。万峰高切云，造化工镌凿。侧闻石门夜，明月出幽壑。白光阴，清影带艮。上有古桃园，险绝殷寥廓。二月东风来，飞花满林薄。何当携长，往采不死药。莫苦厌深幽，息机有至乐。”“西南仇池穴，万古仙人居。乔木蔽云日，天风日吹嘘。坡陀四十里，中有神穴鱼。芝草塞岩罅，琅护村墟。往者东坡老，夜梦当蘧蘧。岂若吾乡里，便策山公驴。结屋白云边，闲观鸟迹书。”“麦积古福地，上有佛龛铭。铿锵百余字，作者庾兰成。山南净土寺，寂历无人行。幽泉酒净渌，杂和松风声。四围溪谷转，照眼千花明。山僧解留客，夜静天香生。会当日游此，使我神骨清。”《碧门关》云：“两山相向立，合沓自为门。一硐潺潺水，回盘巨石根。宿云添暝色，秋树暗遥村。向晚寻墟市，柴烟出破墩。”读以上数诗，陇阪山水，可见略。《远门镇道中》云：“一雨才知润物功，连畦接畛共青葱。豆花低亚应含露，麦穗微欹似有风。村舍参差山罅里，牛羊散漫柳阴中。我来岂是巡田者，却幸家家乐岁丰。”野景亦无以甚异于南边。《杂咏》云：“东皋花开春雨余，邻社邀将牛券书，书罢呼童去牧猪。山歌相和流莺俱，夕阳欲下暧村墟，杨柳陌头跨蹇驴。归来麦饭佐春蔬，扪腹登床展，一枕鼾鼾到华胥。”涉笔颇趣。吟帆有《甯羌驿》云：“峭石插天阍，山坳古戌存。冷烟填石罅，飞瀑泻松根。村小蛮居洞，寺荒佛卧门。来征战地，勒马赋《招魂》。”《蜀栈题壁》云：“树色岚光拨不开，陂陀东注势雄哉。溪流澍湃双龙无，云气[B12V]腾万马来。故国关河思上将，中原壁垒见奇才。”末韵阙。  
  
三七、鹤亭诗前《诗话》已采不少，兹编遂不多及。然其近作，有可话者数首，不可不录。《王莲生手札为门人去疾题》小序云：“江都于汉卿先生，富收藏，与聊城杨氏有连，杨氏藏书，多其鉴定。潘文勤欲得其宋椠《梅花喜神谱》，托莲生作缘。先生得书盛怒曰：‘此他日殉吾葬者，宁以博一官耶？’先生孙去疾，出莲生书乞题，若低徊于少孤多难，此书之终不能保守者。赋此解之。”云：“聊城杨氏多藏书，鉴定却出江都于。枕中亦自有鸿宝，夜半虹气惊道涂。河阳有心思弋获，福山出口仍嗫嚅。言甘币重托肺腑，比诸豪夺情或殊。先生一怒张髯须，好官肯换平生污。昭陵《兰亭》有先例，他日与我黄泉俱。先生之愚古所直，先生之癖今则无。后来失岂料智者，当时志已完匹夫。云烟何者不幻相，摸金校尉纷江湖。就令此物真殉葬，出世亦恐同珠襦。颇闻海源去刂兵火，滂喜亦散长康厨。独留一纸作公案，白头孙子生叹吁。几时花发觅吴季，（此书今归吴湖帆。）看取尤物春醪沽。”夫亡弓人得，孔子之言；大禹、汉文，主张薄葬；昭陵《兰亭》，贻讥千古。故权贵豪夺，不畏强御，不为爵禄所诱，可言也；欲以殉葬，则泰而不可言矣。此诗语极持平。若君外祖季贶先生，宁去官而不媚权贵，则足褫豪夺之魄者也。《癸酉重九扫叶楼登高拈均得药字》云：“山楼石城西，烟水致寥廓。题糕循故事，风雨幸不恶。昔贤韬晦地，不谓专一壑。想此居诛茅，想此行带索。想此逃姓名，忍饥山药。登临凡几辈，过眼风扫。吾侪如病叶，暂得条柯托。西江八十翁，虽老健腰脚。前年别匡庐，再至负一诺。人生水上萍，聚散风所约。及兹聚未散，且复办行乐。依前牛首山，排闼入帘幕。”此诗如“病叶”、“风萍”等语，颇有倦游他适之意，殊气机之先动者也。《补作山谷生日诗得杀字》云：“绍圣苏长公，举世争欲杀。颇疑公命宫，亦复坐磨蝎。黔州一安置，修门永契阔。平生句中眼，切忌死不活。至今西江宗，如禅有衣钵。我诗学后山，苦未得其拙。于世嫡孙行，心香合公。怜公如我年，贫病忽已殁。（山谷殁年六十一。）我老才复疏，不值一钱劣。客携双井茶，烹之车肠结。夷陵与建康，一水可以越。请公举家来，江南梦重说。”余论诗雅不喜山谷、后山，犹东坡、遗山之不喜东野，非谓其不工也。诗不能不言音节，二家音节，山谷偶有琴瑟，余多，笙箫则未曾有，不得谓非八音之一，听之未免使人不欢。清末季不知始自何人，（殆始于曾涤生、高伯足。曾槎牙专学黄，高兼黄陈，则苦涩矣。）极力崇拜黄陈二家，而后生之厌伪体（谓赝体汉魏六朝）能苦吟者，靡然从之。但黄陈亦有伪体，未至贬死冻死，何必作如许苦语哉？鹤亭诗并不似黄陈，其自谓学后山者，结习也。未得其拙则自知之明，自以为不好处，吾以为正其好处。至为作年谱，为注诗，则钦仰其人，无不可也。余曾倡祭后山，既作祭文，又作五言数十韵追吊之。  
  
三八、近见逸塘有《病树移家沽上，诗勖莱郎，余与盘斋，昆季交也，莱固犹子，且有取为己子之约，盘斋督和，依均缀成》云：“文豪文章诗伯诗，吾两爱之非阿私。陈侯多才友夸艳，李耳生子属王倪。踵太邱者首阿纪（谓定可），龙门况复多大儿（谓弥厂、芋厂诸昆仲。）鹤群顾盼鸡独立，我真老丑羞凡姿。但以公卿期迈过，堂堂玉局毋乃痴。人生百年快意耳，畴能有涯逐无涯。具少于车贫非病，籝金累累将何为。德邻不孤吾岂敢，今归沽上有余师。”读此见君于友朋子弟关切至情，在才学不在禄位，迥异俗见也。  
  
三九、余识刘禺生（成禺）且四十年，久不相见，近遇于白门，屡同酒座，且觞余市楼。狂奴故态，依然不改，在今日亦可谓醉人为瑞矣。饮故大户，虽高谈大睨，却未至于骂人，自是雅量。余耄且病，常以五杯为限，不觉为多尽数锺。诗不多见。《新秋简葆初、镜予金陵》云：“秋江采采水芙蓉，白下初凉惜未从。画烛悄寻淞浦棹，好风远隔定林钟。重湖绕郭欲依寺，缺月衔山巧障峰。二子清游得新句，不妨脱笔缚茅龙。”此首秀色可餐，不似其为人之豪迈也。尝与余在秦淮水阁，倚栏谈匡庐别业之胜，为之神往。  
  
四○、迪庵诗余已屡话过。其《九日鸡鸣寺豁蒙楼登高》云：“登高必天半，飞翔瞰世局。不然浚华顶，禹域遂远瞩。此意今谁会？万端等扪烛。吾侪缩手徒，佳辰聊骋目。锺阜秋已深，台城柳犹绿。岚光树色间，有楼吸湖渌。当年题额者，八表在心曲。伊人渺何许？倚槛念遗躅。归来月满庭，照见一篱菊。折腰愧渊明，且尽尊中。”起十字，在今日不为奇想天开，然却无人说及。又《石遗丈过饭寓斋，遂与次贡、篑基，陪游城西诸胜》云：“客庖不腆略能供，半日清游更许同。扫叶楼高收暮霭，莫愁湖涸负春融。骋怀为觅清闲辈，济胜还推矍铄翁。一醉匹园成昨梦，更逢白下泛光风。”迪庵有佳庖，余至金陵，乡人觞余，必烦迪庵具盛喂，迪庵必请休沐陪余游，意拳拳也。  
  
四一、遐庵有《游滁州琅琊寺遂至醉翁亭》数绝句云：“江南清远北雄奇，范水模山困画师。谁料别开生面好，环滁时复一中之。”“一中之”借用恰好，谓界在南北间也。“过江人物想琅琊，一寺今犹属晋家。太息夷吾重江左，只堪弹指唱兰<门奢>。（有外宾同游。琅琊寺传为晋建。”）“闾里萧条万井连，遗黎辛苦困沈渊。无人可语丰年乐，闲望斯亭一怆然。（望丰乐亭，未及往游。”）“西涧遗踪不可寻，刻舟胶柱意何任。传神好觅松圆叟，瘦石寒漪一赏心。（永叔苦辨韦苏州《西涧》诗与其他景物不类，实则山川形势时有变迁，况乎陵谷。余藏有程松圆《西涧图》，清逸绝尘，但不知是此西涧否？”）余昨在白下，谋游滁州而未果，读此数诗，思过半矣。  
  
四二、叶君楚伧，余未会面，读其《重九日集豁蒙楼分韵得殊字》云：”岁月有时尽，河山感不殊。四郊秋正好，一晌梦能娱。”起十字抵人千百。  
  
四三、树人许写诗示余，久而未至。觅得其前《湖亭晚坐》云：“极爱幽亭坐落晖，紫金山色画图非。轻车疲马明陵路，每见游人缓缓归。”  
  
四四、许疑庵诗前已录过，惟佳者甚多，难于取舍。兹读其挽庵四律，其一云：“衰年有泪悭难出，今日悲公恣一倾。蹑景虞渊终黯淡，悬辉沧海得空明。同时耆硕推前辈，余事风骚亦主盟。此耗春来最创楚，空山坐卧不胜情。”其三云：“耳熟螺江听水楼，凿岩逃世别成幽。最怜恋岫孤云出，已见擎霜万木秋。呵壁婆娑空独怃，授经淹忽遂长留。人生只有情难遣，违难求安忍自谋。”其四云：“盘曲哦诗取自怡，此生真恨识公迟。亦知诱掖元逾分，犹幸蹉跎晚得师。缚脚一慵穿我榻，刳肝今欲写何词。清癯梅叟应回首（谓梅生），同是虚堂恸绝时。”第二首以稍及时局未录。疑庵诗最为吾乡陈庵、何梅生、李次贡三人所深赏，余为君作诗序及之，并言君诗即酷似三人之诗，能兼其长，宜其于老之没，有倾河注海之泪也。“倾”韵写出衰年欲哭无泪情景。“秋”韵即众异《哭老》五律所谓“霜花终涧谷，凄绝赋秋棠”自注引老《己酉还朝，咏秋海棠》句云“涧谷一生稀见日，初花却又值将霜”者也。众异第二律下半首云：“社事留残影，花时断圣缘。待持河海泪，负士问新阡。”“社事”二句，即余在都，庚戌、辛亥，皆于花时与尧生、海藏、叔海、东诸人两立诗社，叙齿老居首，众异末坐；癸丑又与笏卿、樊山、少朴诸人立春社于余寓庐，叙齿樊山居首，秋岳末座者也。秋岳挽老下半首云：“先垄拜铭衔笃谊，遗台侍饮念平生。恨君晚不南皮识，此语重思涕泪倾。”末二语真关切至情，不止昌黎之荐士。“遗台”谓西郊钓鱼台也。  
  
四五、散原近少作诗。昨见其一绝句，为《拔可奇示晚翠轩遗墨，展诵黯然》云：“杀士之朝迹已陈，凤姿曾列眼中人。此才颇系兴亡史，魂气留痕泣送春。（卷中有效韩致尧体《送春》二律。”）晚翠事为吾辈所最痛心。首四字史笔，兴亡全系在此，岂但颇哉！冬郎《送春》句，实指唐亡于朱三。余尝戏言剧台上朱温打扮绿面孔，殆从“明白汝塘是绿阴”来乎？晚翠大笑。晚翠常观剧也。  
  
四六、彭城李问渠，由荫亭奇示数诗。《题画》云：“逐逐风尘计未安，画山容易买山难。真山既不能长住，写入霜纨也好看。”古人已有行之者，卧游是也。视画饼望梅，较胜多矣。又《题山水册》句云：“收拾烟岚归画本，依稀景物近彭门。”则渔洋所谓“楚山[B350]々水鳞鳞”者，真可卧游矣。《题陆芙苑云山图》云：“不画晴山应有意，人间万事本模糊。”  
  
四七、陈省吾（耀妫）诗，尚多可话者。《丁巳醉灶日，无竞以和吴艺夫感赋诗见示，即次其韵》云：“岁阑无梦逐繁华，流落江湖似出家。有句难醒司命醉，负暄不分夕阳斜。后时益遣思佳日，得气偏教让杂花。桃李争妍人自槁，春风多事到天涯。（昨日立春。）”《广州西园酒家古木棉歌》云：“自我来岭南，七阅岭南春。南园北园夙载酒，惟见群卉争妍新。牡丹深红辛夷白，香艳徒与供笑吨。今来西园里，木棉大可喜。参天廿丈阅<百百>年，造物留兹示奇诡。不然六榕无一存，净慧寺仅去尺咫。西园主人斟叵罗，劝我试作《木棉歌》。独漉已往翁山死，才薄将奈木棉何。我歌先问树，一根胡两柯？中间如衔瘿，累缀如蜂窠。得勿植物有圆觉，并连理能谐和。鹣鹣之禽巨蛩兽，微生亦解相佐佑。燃萁煮豆习成风，胞与何人常在宥。我作《木棉歌》，转为木棉寿。材大不中为栋梁，质美甯容作薪。居于才与不才间，庄生木雁言非谬。春初花尚孩，春半花盛开。虬枝作势向空阔，点缀亿万红琼瑰。定知其间可巢凤，凡鸟谁足相追陪。经春涉夏还作絮，衣被南服休疑猜。酒家得汝名不朽，会须酌我三百杯。”《游黄埔公园》云：“瘴海炎天暑易生，此间消受好风清。画长坐困诸虫螫，夜静时闻怪鸟鸣。一日雨晴宁易料，绿堤草树不知名。二分竹与三分水，富有诗材句始成。”中四句是岭南景物。王维有《雨晴》诗，谓忽雨忽晴，不定也。《补寿河园五十初度》云：“河园寻丈地，中有一诗人。不着酸寒气，能存面目真。妻孥咸自得，师友日相亲。闻道岁丁卯，吟身五十春。”“欲援梅峰例，从君晋一觞。君言诗我寿，我自酒君偿。迹似朱家侠，名同杜牧狂。若教论出处，近亦感沧桑。”  
  
四八、树人平生最守一夫一妻主义，其诗有一集名《专爱》者，皆与其夫人到处游览之作。如《早春与若文游士丹黎公园》云：“好是空江烟雾薄，雪残烘出数峰明。”又“还有野凫如我辈，只清冷避繁华”，又“断无乐事胜寻春，初日流连到夕曛”。又《春雨中游玄武湖偕若文》云：“可惜柳花暝处，解来欣赏却无人。”是也。君天然诗人之诗，不假雕饰，故其集名《自然美诬歌》。如《木棉与他树并植，必高出之，俗谓为英雄树，又称曰省花，余特赏其高标劲节，冠绝凡卉，因成是咏，以志心仪》云：“绿崖附木入云霄，脆葛纤藤也自豪。依傍一空扶植绝，似君标格始真高。”又《木棉》云：“刻画红棉不易真，熊熊赤焰烧苍。此花若肯夸雄丽，宇内群芳孰敢春。”君善画，于花木最爱木棉，常绘之。余喜其红，君喜其高，诗中所谓“雄丽”也。盖诸花丽则不雄，雄则不丽，如马缨则红而淡矣。又云：“岭南春色丽兼雄，（用旧句。）并在繁棉密完中。宛似翠屏开八面，高烧桦烛万枝红。”真是木棉。《春雨》云：“最宜茅屋三楹里，万点飞花一玉壶。”飞花最好看，知之者鲜。余尝有句云：“世人只爱花开好，我看飞花画不成。”君尚有句云：“落红作意沾诗砚。”尤趣。《观尼格拉亚瀑布》云：“瀛寰绝景称尼瀑，蓦地相逢快若何。料得画师俱阁笔，玉龙十万戏银河。”然《庐山杂诗》又云：“欲题三叠泉，谪仙名句在。银河挂石梁，绝唱不可再。”又云：“人言尼瀑奇，寰宇应无比。一较三叠泉，不敢作轩轾。”窃谓庐山之三叠泉，尚不如福建龙塘之三叠泉。龙塘在永泰，余有记。《舟抵白鹅潭口占》云：“本是烟波一钓徒，宁关霸越又亡吴。从今若许臣行意，便把珠江作五湖。”《寒湖暮归次大厂韵》云：“怪来沧海横流日，也有烟波缓棹人。”《残芦》云：“便着花时仍冷寂，更于何处感荣枯。”昔刘彦和有言：“老庄告退，山水方滋。”实二而一者也。其托于文字同也，离而二之误矣。以上三诗皆此例。《残芦》作尤透过一层。《平澜乱石》云：“艨艟不少泛沧溟，才触孤礁便碎倾。当面万千危石阻，渔舟一叶却安行。”即“珠江作五湖”意。《群鸦》云：“眼前景状如推想，未必人寰有凤鸾。”《折枝瓜豆花络纬》云：“秋虫买个娱岑寂，也胜啁啾毁誉声。”此即文与可《此君亭》诗意。《牯岭初冬》云：“白杨乌桕共飘萧，牯岭初冬已寂寥。又被冷风催日暮，一山黄叶两归樵。”《山村秋色》云：“霜叶织成无缝锦，秋光偏要媚山家。”余尝谓诗无山林气，终是俗人之诗。多摘君诗，以饷与余同嗜者。  
  
四九、于君右任，罕见其诗。《访樗园赠树人》云：“头白江湖更放歌，桂林归后兴如何？樗园真是高人宅，古木参天画本多。”何减坡公之“乔木似画图”耶？  
  
五○、江右王庶三（礼锡），门人赖歧生挚友，遭乡关兵乱，益以饥驱，流转江湖，间充军幕。工诗，于巢经巢、秋蟪吟馆为近。兹录其佳句之戛戛独造者。《丛树中望月》云：“夭矫擎向天，势攫明月下。我为明月愁，舌挢口侈哆。明月独微哂，高举悠然也。”《甲子中秋》云：“小友相纠缭，要我说神异。共蹲短草中，谭锋遂恣肆。诙诡群笑哗，愁苦共酸鼻。忽然鸣不平，张拳出小臂。风起月退飞，穿云快于骥。”又云：“忽然异想开，浮屠起平地。东积瓦作台，西架砖作寺。长垣围缭之，乱石滋风致。此乐难喻人，忘年共儿戏。”《移居》云：“嫦娥夜逾墙，有书不用烛。”《怀仲烈》云：“又尝守残灯，苦读共相矢。相持至天白，各以先睡耻。”《岁暮杂诗》云：“江上多溃兵，三五乘客弱。幸者裸逃生，解衣如卷箨。不幸弹洞胸，沙水作棺椁。”《闻大兵且至》云：“幸我无长物，即来亦不惧。万一数卷书，要则持之去。岂此缥缃物，可以饰丘墓。”《餔糟吟》云：“餔糟当一餐，饱暖俱相宜。”《解嘲答歧生》云：“东野与经巢，平生嗜好最。虽然旅途中，惟此在必带。饿死不足惜，此物不可卖。”又云：“不明循环理，否极终当泰。千年困诗囚，瓜期谅已届。”《墟暮闲观兵》云：“杀人亦有学，言之真可痛。”《抉西窗纸放山月》云：“秋宵太明净，能使明月孤。如何瑶台光，向此荒山铺。”《南浔车中看山》云：“近景妒我恋远山，大树掠窗颇负气。探头意欲招之回，又一枝扫帽几坠。”末云：“劝君寓意眼前景，一有所贪终生哀。”《哀病兵》云：“仅有皮骨存，可怜血肉败。”又云：“举步身已摇，初犹杖可赖。五里十里程，倒地渐狼狈。”歧生作见前《诗话》，则皆苦语矣。  
  
五一、余向不欲收女学生，前后不过两三人，率系亲串。今年禊集白下乌笼潭，坐客叶古红知余喜听京调，以汽车邀往其家，听其夫人魏新绿唱《昭关》，悲歌慷慨，名下无虚。古红并出示其诗一二首。次日同来余寓所（纕蘅寓斋，）新绿坚请为学生，余方辞而新绿已下拜。为录一诗。《癸酉重阳恕斋招饮鸡鸣寺分韵得临字》云：“胜境真宜胜日临，重阳携得追寻。嘉宾入座东南美，好鸟啼枝上下音。钵韵唱酬看彩笔，弦歌惭愧代鸣琴。（座中有索歌者，聊唱塞责。）归途未觉秋声杳，几处霜钟答暮砧。”诗笔清爽。惟今日无捣衣砧杵，末三字拟易“摇暮阴”，何如？  
  
五二、省吾又有《林枫丹于花朝招社人饮大妙山诗楼，有诗索和，赋答》云：“在山不见山，山在市廛次。嚣尘湫隘中，隐然若自异。一楼矗山巅，万有不能礻必。遂令诗人心，清旷际天地。一岁一花朝，一人一诗思。君借花朝题，补树吟坛帜。昔寓安民崎，来往日三四。钓龙台前路，闭目犹能记。城居负兹楼，十载未一至。昨夜雨声粗，私冀今朝霁。山灵若前知，一为驱阴翳。难得晴光中，倚阑看石翠。楼头古绿榕，奇气压柏桧。势与楼争高，楼高不受庇。和风欣襟裾，夕照窥巾屦。满前皆诗料，不负名楼意。”《题黄松客千峰觅句图》云：“名山腹万有，清腴生华滋。攒峰作千态，博得诗人诗。青莲梦天姥，ゼ藻纷离披。浣花望西岳，雄直无枝词。千峰峙穷北，仅许我闻知。有梦不能到，欲望空自期。让君恣登陟，得句恒于斯。纤物并匿景，冥搜靡孑遗。莲花在君舌，舌与山争奇。君集曰《松客》，客于叟支离。吾州山水窟，有石鼓武夷。苦乏惊人语，足以张南维。南维距北纪，道梗游何时。披图辄生羡，羡极妒亦宜。”句如《次黄挺生春日招饮黄楼韵》云：“师友吟筵逐日开，诗逋无地作讠多台。西湖更拟毛醉，（同人拟就西湖觞石师、谦宣及君。）一病还期蹀躞来。”《秋晚登广州西城楼》云：“只有斜阳犹可语，无多黄叶已成秋。高层渐觉寒威长，万象都乘暝意收。”又如“秋色满天地，纳以吾幽襟”、“异县逢秋人瘦健，危楼看雨夜苍茫”。《题林谦宣息园》云：“径忘竹之瘦，水忘鱼之肥。”  
  
五三、星樵诗尚多真朴可采者。《夜不成寐，怆怀亡友陈泽观》云：“久虑愁伤命，难云达听天。可怜无俗骨，只换老寒毡。肝胆平生已，文章死后悬。莫酬吴札剑，空碎伯牙弦。”《客居自遣》云：“敢怨天公位置乖，芦帘白屋称冰怀。享夸庸福生何益，修到文人命已佳。酒渴呼僮煎乳茗，诗成拍案落灯花。满庭梧竹俱幽绝，如此生涯未觉差。”“柴门寂寂雨丝丝，深院人归鸟雀知。随意看花添悟境，尽情起草得新诗。课孙夜读书千遍，共妇闲斟酒一卮。自是樗材藏拙地，北窗容我梦轩义。”句如《谦宣奇诗次韵奉酬》云：“君尚有家吾已破，敢云一样滞他乡。（来诗有‘一样有家归未得’句。”）《乱后还家》云：“乱余朴被返荒城，门巷萧条认尚清。昏夜每闾新鬼哭，市廛难遇熟人行。”《雨窗感怀》云：“萧斋无别物，一角贮乌山。”君居处平地可见乌山，余所最喜。  
  
五四、余序默君诗，盛称其典试江南、中州所为诗，不啻女中欧苏。特补录数首于后。《癸酉秋大梁校士，次均酬纕蘅》云：“寥廓高鸿举首知，中州间气仗撑持。何当玉节扶摇上，正是黄河浩荡时。棘院煎茶怀旧雨，夷门看剑有新诗。一泓秋水淇园渺，愧说雄文勒庙碑。（纕蘅贻诗有‘归程更下行窝拜，合有高文与勒碑’句。时河决，铁桥被水，百泉恐不果行。”）《汴闱次均╊醇士》云：“典试江南忆旧游，又观汴洛战高秋。碧山琼月吟梁苑，古木黄沙老豫州。悬岸蓦惊洪潦至，穷边遥指阵云收。总期得士能昌图，匡济孤怀傥一酬。”《匡庐归后，甄士中州，奇怀翼如，兼简次公，叠前均》云：“夫容天际梦清游，纫遍幽兰五老秋。还冀浚渠安禹甸，（国文试题为《治河刍议》。）忍教袖手看神州。昆山片玉词林重，溟海珊瑚铁网收。更喜梁园宾客在，《夷门乐府》韵堪酬。（次公同闱襄试，用‘梁园宾客’小印街文。近年主授河大国学，其门人刊有《夷门乐府》，清隽可喜。”）《午夜衡文，四叠枝均，即酬翼如》云：“深宵蕉萃兔毫枝，可有朱衣点首知。感别经时劳短梦，拈花一笑和新诗。已凉绛帐沈天籁，薄醉银灯忆劫棋。详定不辞莲漏尽，东堂发策早相期。”《汴省普考榜放，女生刘宇洁获隽，熹赋，并示及第诸生》云：“人镜芙蓉特地妍，轻裾独曳凤堂前。遗珠沧海非吾愿，（此次应试女生有二，竟遗其一，殊为惜之。）硕果中州望尔贤。漫说空城看龙虎，悬知落笔走云烟。竿头百尺还须上，万里鹏程好著鞭。”《吹台怀古》（吹台在府城东南，为师旷吹律地。后祀大禹其上，故名禹王台。汉梁孝王增筑之，又名平台）云：“天声飞去渺难招，箫管遗音在碧霄。协律信能和万族，升平何日听《云》《韶》。”“{尔}云直上动高歌，遥睇肥阳感若何。微禹其鱼吾敢忘，独携危涕说黄河。”诸诗均如见素抱。默君尚有《过夷门次辛丑门存旧韵》一诗，余爱诵其后四句云：“偶携三楚离忧泪，来唤中州跌宕魂。岳色河声纷到眼，魏风淳质至今存。”  
  
五五、不见老友江叔海，忽十年矣。过苏见访，适余又归里，留书而去。嗣寄示《南游纪事诗》一册，录其尤可喜者数首，以供吟讽。当援苏诵赋改字之例，诵坡诗曰“我击藤床君唱歌，明年八十奈君何。”君少余一岁，明年始八十也。诗云：“末世人情喜吉祥，地名亦复妄更张。争夸福履声称好，谁识符离古战场。（宿州福履集。”）“兹阁年劳梦想，我来吟啸老犹堪。名区值得争攀附，莫怪陶斋与节庵。（焦山松寥阁。”）语意微有阳秋。“嵯峨楼观近通，不在中流缥渺间。树影钟声张祜句，于今恰似咏焦山。（金山寺。”）金山由水中移到岸上，其次第进步，何研孙言之最详。“古寺寒山倚市开，钟声夜半漫疑猜。轻舟才入枫桥路，便有无穷诗思来。（枫桥”）名士结习，往往如此。“吾侪纵老固应豪，绝顶冯临不觉劳。极目钱塘江上水，恨无大句压波涛。（六合塔”）老兴不浅，我辈所以未死者，恐即在此。  
  
五六、武进钱梦鲸（振，）号各山，久闻名而未见面，近始于松岑处偶读其诗。《读温公诗》云：“熙丰新政太纵横，海内贤豪意未平。亦有小园名独乐，不须开口骂渊明。”自是平允之论。《夜溪蚱蜢》云：“夜溪蚱蜢扑人衣，清秋兴趣自可怡。邻家儿子来扑捉，问彼胡为将饣委鸡。养鸡谁不愿鸡肥，哀哉利心生杀机。”是菩萨语，不但与少陵之“鸡虫得失”异曲同工。《读乐天和微之诗》云：“白云不赠人，陶君惟自怡。包拯虽劝酒，荆公不举卮。孟郊诗句恶，只为酬昌黎。乐天篇什滥，十五和微之。岂有金玉音，沿街互倡随。惟古有真人，孤雄独无雌。所以《名山集》，从来不和诗。”语虽过激，自是立脚不随流俗转者。余向闻名山为狂士，今读此诗，乃知其为狷者，狂可伪，狷不可伪也。牧犊子殆狷者之尤，非陈仲子所敢望矣。《昔年咏鹅未脱稿，偶阅香山鹅鹤赠答诗，遂添七句以成一章》云：“溪头雪色鹅，红掌漾清波。带泥吞菜叶，和雨唼生莎。陆行不食蚓，水行不食螺。羲之见爱有深意，于陵不食诚足多。林间有鹤乱张口，却笑我肥夸尔瘦。我自食草尔食腥，与君善恶异性情。形貌肥瘦天所生，君尚未能知善恶，何暇惜我为牺牲。”骂尽典午以来名流及宋、明伪君子。《读史》云：“足踏陈蕃呼老魅，拳加廷益詈奸臣。赤心从古为身患，一笑江湖采白苹。”  
  
五七、吴江范烟桥（镛），有《即席和易君左》云：“中年哀乐鬓丝丝，人日题诗离乱时。风雪春花昨有梦，江湖过客喜雄姿。酒边省识神童面，灯下低徊玉女期。此去虎邱成三笑，前身可证画兼诗。”倜傥可喜。  
  
五八、望江徐茗樵（旭，）有《青湖诗钞》，读之始知与陈剑潭至好，身世亦略相似。《玉屏县》云：“到此楚山尽，第一程。垩墙孤佛阁，荒树数家城。土物自为市，蛮歌如有情。乱鸦衔日去，戌鼓已初更。”《郎岱途中》云：“群岭摩空望欲迷，峻坡危坂自高低。人烟未及峰峦密，山石争如魍魉奇。黎女有情参举过，戍兵无事唤牛骑。铁关打破曾何易，独立高冈看险夷。”《阿宁秋兴》（云南阿迷州号名阿甯）云：“城阙俯薜萝，万家墙闼隐山阿。放徒繁似红喇嘛，种色新添白猓猡。高岸鸣砧边信早，荒营吹角死声多。井梧一叶金风起，袅袅盘江又素波。”“放衙镇日对乌蛮，露白林青万壑间。酒半呼龙出南硐，政余骑象玩西山。”读以上四诗，边省景物，殊异中土。《题东坡诗集》云：“四谪频烦出翰林，江湖冰蘖苦沈吟。湘累骚谏公诗谏，不听原非圣主心。”《题楚辞后》云：“三闾放废伤同姓，一卷《离骚》殿六经。词赋源开扬马派，怨诽情抱芷兰馨。江鱼不敢吞忠骨，山鬼无言笑独醒。湘瑟泠然成绝调，后来瓦缶不能听。”二诗警辟可喜。《游莫愁湖》云：“玳梁乳燕尚呢喃，留得卢家水一湾。纵与元勋作汤沐，终怜红粉占湖山。劫余楼阁回佳胜，画里风神想丽娴。十亩荷花万杨柳，令人贪坐碧栏间。”又何其旖旎耶？句如《横石滩舟中》云：“四十始一命，艰难转自嗟。功名船上濑，心力石磨沙。”《江轮归兴》云：“重闻彭蠡雁，犹忆武昌鱼。”他如“地宜鸥共领，舟与月同行”、“君诗似梨藕，脆美入唇知”、“乱极道甯废，谈深月亦亲”（《庚予感事》）、“十年果抉胥门眼，万口难容亻卮胄头”，皆佳句也。若“荐土不闻杨狗监，徵歌重见李龟年”、“龙标世号诗天子，徐邈惭呼酒圣人”，裁对真工整矣。“诗天子”不记出处。  
  
五九、左海王寒川（善钦），有《天台游草》。《晓发》云：“为访天台趁晓晴，江程尽处又山行。骄阳助媚花催兴，一路狂吟到赤城。”游览得意时，不暇深言，确有此境。《琼台玩月》云：“寒气侵人骨，琼台千万寻。月从脚底上，客倚石头吟。举手摘星斗，凝眸空古今。仙都知不远，此夜记登临。”  
  
六○、伯瀛尚有断句可诵者。《登采石矶太白楼》云：“层甍飞碧倚云霄，天际骚魂不可招。隔岸青山诗意在，到门绿水酒痕消。”《有愁》云：“陆起龙蛇水起波，乱云更比乱山多。有愁如海醒还醉，欲诉无天哭当歌。”  
  
六一、瑞安宋墨庵（慈[B11I]），有《寥天庐诗钞》四卷，最工裁对，不让实甫、樊山。如《锴儿周志喜》云：“生当朱Г封藩日，年过班彪箸论时。身外原无阿堵物，眼前尚有甯馨儿。”《呈吴先生》云：“闲藉醇醪消块垒，断无词赋满江关。铁崖乐府高难和，玉海书城远莫攀。”《无题》云：“郢中宋玉偏无女，陌上罗敷自有夫。”《读林琴南先生诗文作此奉怀》云：“下笔直追姚惜[B11I]，谒陵差拟顾亭林。”此二语于畏庐可谓身后杨子云，平生第一知己矣。与前录几道赠海藏二句，可称无独有偶。《黄仲荃大令新刻诗见诣，赋答》云：“悬镛东序作人师，晚为群黎疾苦驰。家学渊源鲁直句，乡贤钻仰孝光诗。同时俦侣推公健，寿世声名独我知。东越清流石遗室，别裁万首得和随。《石遗室诗话》曾绿大作，《近代诗钞》亦选之。”《饭》云：“淮阴回自钓游事，彭泽伤心乞食时。一样英雄名士泪，三餐下箸感人思。”此诗必有为而作，岂第感于“万事无如吃饭难”邪？忆旧有新买小婢，见我们吃饭，偶嫌菜不好，饭吃不下，此婢忿然作色曰：“白白饭还不好吃，更有何好吃东西？”盖此婢素食山薯也。  
  
六二、卢冀野自喜诗学巢经巢，录三首公诸同好者。《夜遇故宅》云：“秋星耿耿街鼓歇，秉烛敲门过故里。麦面一盂山笋肉，笑煞吾家三妹子。年来健饭况痛饮，往往酣热惊呼起。挂梦平生望鹤冈，邻寺钟声犹在耳。垂髫兄弟罗庭前，抓枣索糖各自喜。劳劳南北可怜人，回头多少凄凉事。不饮已醉早停杯，挥毫泪上桃花纸。”《凤阳得珥妹书》云：“在家日久望速出，既出家门念转竺。客邸家书纸几张，万遍千回看不足。一言两言细端详，一字两字诵反复。昨日小妹书中说，慧嫂近来病双目。年生恋乳丽生瘦，枕边不觉泪簌簌。遂知父母待儿恩，山海难于况骨肉。此时老母坐床头，慰媳抱孙定忙碌。难寻好梦渡长江，扶头犹对镫光绿。”《归家》云：“儿病不索乳，母睡不解衣。双眉锁泪雨，朝朝望我归。我昔在襁褓，我母亦如之。望我我已归，父归将何时？”  
  
六三、久间易君左名，近始晤谈，宛然中实风度。三日禊集乌龙潭，即席成七律二首，下笔如飞，书法亦逼肖乃翁，致可喜也。余老来脑力太差，仅记次首颔联以下云：“此地龙蟠兼虎踞，有人凤泊与鸾飘。江心一剑真难觅，塞外群笳正乱号。绝似当年杨万里，吟诗一首代《离骚》。”君时方掾镇江教育厅，故有飘泊语。第一首末联云：“独有京江烟雨客，鬓边犹带六朝青。”谓柳翼谋，是日为地主也。君即日回京江，惜《诗话》已告蒇，不能多得其诗。  
  
六四、有杨光祖者，不记何许人，案头书堆中，有诗一帙数十首，导源萧《选》，而间近巢经巢。急录二首。《读东野诗因题》云：“老无繁柯，冻羽声苦乾。凛此一冬气，高辞安可攀。人自钅术其心，乃曰瘦与寒。寥寥千载下，应叹知者难。”平允之论。《隔江篁竹，茂密可赏，戏为长句》云：“野夫浪迹沧江曲，呼渡渡江看修竹。交柯乱叶纷无数，十日八日看未足。江头雨过晚风起，戛寒玉。不餐冰雪气已清，偶吟诗句何由俗。他时会有买山赀，数椽便拟此结屋。”尚有《哀雪夫》五古一首，似郑子尹，稍长未录。  
  
六五、荫亭尚有诗清澈照人者。《夜永》云：“夜永霜高入梦难，巡檐拾级一凭栏。情怀牢落从谁诉，却喜清辉照肺肝。”小楼遥挹蒋山青，雾髻烟鬟入画屏。宜雨宜晴看不厌，月中相对更忘形。”又句云：“心单最觉风霜早，才尽甯关笔墨慵。静夜楼台争突兀，清辉树木越葱龙。”  
  
六六、偶检书，见声暨亡儿手书诗卷，有《过海藏楼，樱花盛开，呈苏堪年丈》句云：“愿丈兹楼长面壁，世间无物敌春光。”若预知今日之与人家国事而婉讽之者。而儿已长逝十年，楼亦早易主矣。  
  
六七、散原阅人诗，工为短评，各如其分际。评黄晓浦云：“澹雅娴婉，气逸而味隽，诗格疑在颍滨、陵阳之间。”评黄荫亭云：“风格清逸，摅情尤多挚切语。”  
  
六八、松之尚有《夜不能寐呈石师》一绝云：“江海门生归去也，骄人新自岱宗回。祝他盘地参天树，不改青苍万壑隈。”此诗似非能穷人者。  
  
六九、仙游黄赓初（国英），由鲤九介来数诗。《和叶萱陔前辈赏菊》云：“不闻民瘦与官肥，啸傲西洲拂布衣。赢得栽花千百种，灌园早息漠阴机。”“登楼赋罢倚阑干，商酌东篱护晓寒。底事书生余结习，爱花都作爱才看。”  
  
七○、鼓山僧灵默，前岁于上海程子大坐上一见之，近闻余暂归里，奇示近作十数首，皆系集句。录其自作寄余者二首云：“海内文章伯，今看剩几人。只今鲁灵殿，公外复谁亲？宿草朱程骨，长怀淞沪滨。可怜秦与郑，正作美新文。”朱程”谓古微、子大，“秦”、“郑”未知何指。其二云：“遁世非关隐，儒冠裂自哀。空余词赋在，终乏纵横才。洒泪登禅榻，伤心吊劫灰。空山踪迹，旧梦几低徊。”第二句、第四句，不打诳语，可以入道矣。  
  
七一、大醒和尚，常住厦门南普陀，尝访余福州，时复寄书及诗云：“行脚忽十载，来闽已五年。往事不堪问，一一如云烟。为求大法故，囊钵几度迁。武昌新结社，金陵旧友联。小住牯牛岭，时游明湖边。最是恒行处，邗江吴江连。书经尝刺血，爱静又习禅。根基生凡薄，所学皆未圆。自来鹭岛后，职责相拘牵。积牍日屡案，内典少精研。诸僧易其道，杂志手自编。心直口又快，下笔几万千。志在整僧制，恶弊尽言宣。以此遭魔障，藉端时纠缠。岂知吾同志，志同铁石坚。护法有人在，大心共愍怜。忙中取闲逸，消夏集高贤。谭书复论画，偶然作诗篇。人生已难得，知己岂非缘。因缘有合散，我心思凄然。”读此诗，是出家仍不免烦恼与结习也。  
  
七二、岭南梁均默（寒操），纕蘅诗友也。今年上巳，同醉于乌龙潭，未几过苏见访，出示其送纕蘅之作云：“循吏儒林叹二难，谁言词客不宜官。一廉已足风天下，多难相期保岁寒。春水云帆添别怅，薄糜清茗记谈欢。文章勋业皆余事，肝胆应教百姓看。”纕蘅平日矢志作好官，不以驰誉骚坛为已足，此行索余赠言，不敢不以远大相期许。君此诗与余同意。首、次联，末联，皆语担斤两。  
  
七三、张宗杨读书至不多，而诗句时有清真可喜者。《萤火》云：“密林腐草间，积雨生萤火。夜来小窗前，耿耿光照我。吾生爱幽阒，往往灭灯坐。随风低复高，飞止无不可。游目便自佳，何必隋皇伙。”《金斗桥河园落成》三首云：“河畔园成有上宫，看山南北更西东。凭栏彷佛环滁景，输与欧阳作记工。”“园成谩署作河园，潮汐河流清复浑。此地人人都说僻，自怜能僻即桃源。”《春尽日花光阁饯春，阁主人出题，即事赋呈》云：“未到晓钟犹是春，（成句）。但看花落鸟频。饯行酒合盈盈酹，送别诗宜略略陈。林表乍晴众岩岫，台前共倚几吟人。（花光阁主人、王道真女士、陈光衡及余四人。）阁中一老真堪羡，每值芳辰定讠燕宾。”《哀杉木》诗（有序）：“岘园杉木一株，高九尺许，乃镇弟所栽者。因去冬小孩戏伤其皮，水不得上升，今夏竟槁。因念镇弟归泉下亦已十年，悲而有作。”云：“初栽苦难活，既活足生意。一年生一盘，万壑千山势。渐渐喜成林，矗矗有云气。君本生山中，移根斯园置。城中谁栽君，物以罕而异。吾弟爱栽植，得此岂容易。黄君昔到此，曾爱而题字。（黄秋岳诗人，昔岁游此题诗，曾及此木。）小童偶群集，树下乱游戏。误触伤其皮，百计难医治。（伤时即以布裹泥{札系}之。）十年望青青，一旦变憔悴。感念栽植者，九原早长逝。人死杉亦枯，使我泪双坠。君死年卅六，四月之廿四。距今已十年，恍如昨日事。”《六月初八日过豹屏山下荷塘杂诗》三首云：“凌晨缓步过荷塘，水际清光作许香。数百白花开带露，万千青纟散送风凉。”“草满池塘树绕陂，平畴过雨水涟漪。荔支熟到刚堪摘，稻穗才黄欲刈时。”“村路香时瓜李黄，南风六月葛衣凉。蝉声聒耳真堪厌，日午深林响更张。”《病中上花光阁主人》云：“独居斗室作畸人，病卧匡床已两旬。沈李浮瓜无我分，白桃丹荔未经唇。（日来市上有奉化县新到蜜桃，甚佳，因病未敢入口。）愁多骨瘦非常苦，食少心清却有神。请问花光耄耄者，可施妙术救斯身？”《听雨》云：“朴被虚堂梦不成，灭监听雨过三更。庭前深竹浮烟暗，不是珠声亦玉声。”《寄梅生先生北平》云：“志局停来一十霜，里门光景几沧桑。野坟掘尽为车路，（吉祥山今已开造车路。）岭树摧残作战场。（闻西北岭一带因战事树木砍伐殆尽。”）“城市有兵犹守法，池台无恙幸深藏。何当剪烛西窗话，但恨相思隔太行。”《约石遗室主人同天放、守堪、河园、道真、达青、观礼诸诗人，于展重阳日豹屏山登高，晚饮岘园》云：“如此秋光叶定黄，豹屏宜作展重阳。登高望远胸中快，啸侣呼俦脚底忙。寒菊参差欹曲径，木莲红白拂低墙。一尊静待诗人至，倘为留题小草堂。”《雨后花光阁看海棠，赋呈阁中主人》云：“花光高阁前，海棠花佳绝。小楼贮花气，满阁生光烈。宵来足春雨，洗出艳且洁。早春间先开，开过清明节。昨日尚胭脂，今日成白雪。主人日饮酒，独赏不忍折。（主人爱花，不忍折以插瓶。）主人独凭阑，吟咏意惧悦。偶然唤我来，共醉非饕餮。偶然命题诗，愧我诗才拙。”《登玉尺山》句云：“高高下下回环处，又一苏州真假山。”《寄叔尧福州》云：“人在苏州心福州，福州一念却生愁。黄金散后无多子，乌石犹堪归去休。（敝庐在乌石山下。）生子未谙身世苦，持家渐有米柴忧。潼关太华闻雄胜，有约同游趁早秋。（时石遗老人有约。”）又句云：“年来事业那堪问，谁说青蚨去又回。”盖宗杨近年营业大折阅，蓄积荡然也。  
  
七四、京生，宗杨子，有父风，喜为纪游诗。《甲戌十月十四日，随家君阔甸游天平山、灵岩山，暮归过木渎镇》云：“平水长是卅里遥，骑驴缓缓度横桥。稻黄几处犹收获，柳绿千条尚未凋。”“巨石朝天一万笏，长松匝地百余株。婉蜒窄径虚悬处，可惜无人写画图。”“小市喧哗正泊船，石家酒肆好盘飧。饥肠过饱诗肠塞，且可徐徐尽一尊。”  
  
（右《诗话》六卷草草告竣，海内诗家，寄来大稿，已阅过者，殆满一间屋矣。而架上案头，有已选佳句不及收入者，尚不可数计。一限于篇幅，二限于时间，只得连呼负负，俟补续《近代诗钞》时，当次第收入也。  
  
──石遗老人识。）  
