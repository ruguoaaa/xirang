---
title: 石遗室诗话续编 第1部分
index: true
icon: editor
order: 4
category:
  - 诗藏
  - 诗话
  - 石遗室诗话续编
tag:
  - 陈衍
  - 民国
---

石遗室诗话续编 民国 陈衍 撰  
  
## ●卷一  
  
一、自王阮亭《论诗绝句》表章锺记室宗旨，有“五字清晨登陇首，羌无故实使人思”云云，不学无识者，遂奉《诗品》如金科玉律。岂知阮亭己作，专以用鲜新故实见长。（相传阮亭有一诗室，翻书得鲜新典故，用纸片细书黏壁，作诗时取作诗料。）其短篇五言古与五言律，则伪体王孟，毫无意味者也。夫记室所标举诸句，（“‘清晨登陇首’，羌无故实；‘高台多悲风’，亦惟所见；‘思君如流水’，既是即目；‘明月照积雪’，拒出经史？”）固以为五言之极则矣，其实在汉魏六朝人中，已属下驷。吾得正告之曰：台高自多风，悲则不尽然，有披襟当之、快其飒然者矣？岂如“白杨多悲风，萧萧愁杀人”、“风萧萧兮易水寒”之绘影绘声乎？清晨即登陇首，果作去么生？岂如“西山朝来，致有爽气”、“亭皋木叶落，陇首秋云飞”之令人神往乎？雪景佳处，以其不啻月也，积雪更照以明月，所谓“施粉则太白”矣，岂如“积雪浮云端，林表明霁色”（此唐人句，记室固不及见）之侔色揣称乎？惟“思君如流水”自是佳语，逝者如斯，不舍昼夜，水自逝而思自不舍也。  
  
二、余所以雅不喜（诗品）者，以其不学无识，所知者批风抹月，与夫秋士能悲、春女能怨之作耳。力诋博物，导人以束书不观，不免贻误后生，至雌黄颠倒，犹其次也。夫作诗固不贵掉书袋，而博物则恶可已？不知雎鸠之挚而有别，何以作《关雎》？不知鹿之得食相呼，何以作《鹿鸣》？不知脊令之为水鸟，在原则失所，何以作《常棣》？不知椒之善蕃衍，何以作《椒聊》？不知冬月之日次营室，何以作《定之方中》？故读书犹兵也，可百年不用，不可一日不备。  
  
三、《诗品》所以流传不废者，中有轶事数则，不概见於他书也。如康乐之“池塘生春草”，以为在西堂梦惠连而得句，又寄养於杜明师，故名客儿；汤惠休谓“谢诗如芙蓉出水，颜如错采镂金”，颜终身病之；谢混谓“潘诗烂若舒锦，无处不佳；陆文如披沙简金，往往见宝”；江淹梦郭璞取还五色笔，尔后才尽；释宝月窃柴廓《行路难》之作，廓子欲讼之；汤休谓吴迈远“吾诗可为汝诗父”，谢光禄云“可为庶兄”，各云云。若其品第作者，以曹孟德居下品，陶潜、颜延之、鲍照、谢朓居中品，至与任防、沈约同等，而卑弱之刘桢反居上品，在王粲之前，皆谬之甚者。余别有《锺嵘诗品平议》，刻本单行，故不复多赘。而记室自不能诗，白《玉台新咏》、《文苑英华》以逮《汉魏百三家》，未尝存其片楮，传其只字，乃复道说短长，是犹终身藜藿而能评珍羞之旨否，毕生营蒯而能辨锦绣之良也，夫谁信之？  
  
四、余旧作《诗话》，前后数十卷，於古今人诗，皆献可而绝少替否。然绝不替否，诚恐读古人诗者，以为皆可学也，则贻误亦复不少。先室人所著《萧闲堂札记》，中有指摘古作者疵类，无可解免者，稍录数条，以资商榷。  
  
苏诗工和韵，然押韵亦有未妥者。如《次前韵赠贾耘老》云：“诗人空腹待黄精，生事只看长柄械。”公自注：“子美诗云：‘长馋长馋白木柄。’”案杜诗分明是“馋”，乃代之以“械”，虽械器出《孟子》，终似未妥。又《赵郎中往菖县逾月而归，仍用前韵》云：“王事何曾怨独贤，室人岂忍交谪谤。”“交谪”加一“谤”宇，似嫌凑。  
  
东坡善用典，亦有未当者。如《朱寿昌郎中，少不知母所在，求之五十年，去岁得之蜀中，以诗贺之》，其云“建中天子终不见”，用唐德宗太后沈氏，史思明之乱失所在，终贞元之世无闻，比拟身分，虽稍不伦，然事情自切。至拟以汉武帝之迎大姊，霍去病之见中孺，则其母乃再嫁私通而生子者，似非美事。即寿昌母实系如此，亦不必提及。此与“方丈仙人出渺茫”一首，相传为讥刺章子厚者，几同为疑案矣。又反用吴起之母死不归，郑庄之真母城颍，亦不切於事情也。又《送安秀才失解西归》云：“我昔家居断还往，著书不复窥园葵。”用董仲舒目不窥园事，又加公仪子拔园葵事，似园中只应有葵者，仍嫌近凑。又《张竞辰所居万卷堂》首云：“君家四壁如相如。”是家中空诸所有，似与万卷堂之名不合；然次三四句云：“卷藏天禄吞石渠。岂惟邺侯三万轴，家有世南行秘书。”皆言书卷藏在腹中，是万卷堂本无一卷也。此乃苏诗弄巧处。  
  
《书影》谓谢灵运诗，只一机轴。如“晨策寻绝壑，夕息在山楼”、“朝旦发阳崖，景落憩阴峰”、“晓日发云阳，落日次朱方”、“宵济渔浦潭，旦及富春郭”、“迎旭凌绝磴，映眩归溆浦”、“朝游登凤合，日暮集华沼”、“倏烁夕星流，昱变朝露国”，凡此发端，虽微有异同，命意不甚相远。至於“昏旦变气候，山水含清晖”、“时竟夕澄霁，云归日西驰”、“清旦索幽异，放舟越垌郊”、“我行乘日垂，放舟候月圆”及“朝搴苑中兰，畏彼霜下歇。暝还云际宿，弄此石上月”，大都不出此意，然总本自《楚辞》“朝发枉渚，夕宿辰阳”二语变幻者也。且其《游名山志》所纪形胜，具见於诗，诗之措词命意，则尽于《山居》一赋，所谓“逆溪终水涉，登岭始山行”，即赋中“入涧水涉，登岭山行”之句。此类甚多。此真能道出康乐痛痒处。文字体格，以能变化为工。六朝人诗，除起两韵，中多对偶，甚者直平仄不调之五言排律耳。惟陶渊明迥然不同。（以上三则皆出《札记》。）  
  
五、山谷诗亦时有未善处。《题竹石牧牛》一首，前已论过。如《次韵吴宣义三径怀友》云：“佳眠未知晓，屋角闻晴瞬。”明明将孟浩然句“春眠”易为“佳眠”，“不觉”易为“未知”，“处处”易为“屋角”，“啼鸟”易为“晴哢”亦何必哉？《次韵宋宗都人盛观翰林公出遨》云：人间化鹤三干岁，海上看羊十九年。”翰林公指东坡。此二句徒切姓苏而已，束坡并无与苏躭、苏武关合事，任注乃附会其说，以下句为指黄州之谪，是以匈奴比神宗，慢君莫甚，不但拟於不伦。《戏书秦少游壁》云：“谁缉百牢鹳鸪妃。”矍鹆与妃，不能相连，三字为不词。《次韵子赡和王子立风雨败书屋》云：“南冶从东家。”注：“南冶用南容公冶长。”可谓杂凑。公冶只拈一“冶”字，视葛亮、马卿，割裂尤甚。《侄耜随知命舟行》云：“燕子日长宜读书。”“燕子日长。四字不可解，任渊亦注不出。殆谓燕子来春日渐长乎？《次韵叔父圣咏莺迁谷》云：“鸦舅颇强聒，仆姑常勃溪。”鸦舅本乌柏之转音，非鸦也；金仆姑，矢也，因勃溪而转勃姑，因勃姑而转仆姑，则毫姑、薄姑、觚不觚皆鸠矣。非欲翘古人之短，欲后人勿藉口此例，可以刑天为武王之母舅也。  
  
六、道学先生，惟朱子诗最工。《山馆观海棠》云：“乱英深浅色，香气有无中。”的是海棠。  
  
七、北流陈柱尊（柱），枕胙经子，著书等身，有《待焚诗稿》数千首，绝不规仿古人。近作多感愤时事，尤如源泉随地涌出，有时沙石俱下，而惊人语奔赴腕底，使读者应接不暇。如《好贼》、《主人实爱盗》、《何以不为官》、《自由市》、《强国歌》、《京都篇》、《两京篇》、《书所见》、《我愿》十四首、《新中华战士歌》、《英国萧德义士歌》、《两飞将歌》、《哀闸北》、《我岂不能醒》各篇，皆谲词讽谕，语言妙天下。其《陨星》下半首云：“我愿星星皆坠地，一人一星万河山。秦皇汉帝随所安，世界永无战争端，尘寰扰扰成仙寰。星乎星乎，胡为闪闪霄汉间。”《国殇》上半首云：“在物愿为上，得葬国殇魂。在诗愿为骚，得吊国殇。壮士为国殇，精爽万古存。炎黄非弱种，赖君一昭宣。”思想奇辟，笔力深透。《泣柳》云：“烈风吹柳丝，只作细细响。自矜柔胜刚，此理实无两。松柏间之泣，我生独倔强。身齐析万段，不为风吹荡。”则婉而多风矣。《炬热行》云：“烈日烈火岂足熟，烈士自有热心肠。以之恋爱立成双，以之救国国立强，以之杀敌敌立亡。将此心肠一点热，仰视白日皆寒光。”《达官篇》云：“吾乡有俗谚，真是说得好。谓我岂怕尔，尔来我便走。”《诗人篇》云：“天以覆愁高，地以藏魂重。进入诗人心，为君鸣不平。不平如何鸣，请君侧耳听。劝君不必听，我亦不必鸣。黄浦江水赤，黑龙江水腥。万古流不尽，尽是悲壮声。此声乃真诗，字字血泪进。”以上有谵而虐者，有歌当哭者，香山《秦中吟》、老杜《石壕村》、《无家别》等篇，直望而却步矣。  
  
八、言情之作，如《送振心南归》云：“有泪不敢落，待君去乃流。别余黄浦上，期子白苹秋。惨淡余兵气，蹉跎足旅愁。应将数夜梦，伴子在孤舟。”沈挚极矣。《归舟中寄沪寓诸人》云：“怀人渐远还家近，别泪才乾笑口开。故国敢云乔木在，他乡不放醉魂回。（自注：予饮江南花雕成癖，不能饮两广土产酒。”）《得振心书，诗以答之》云：“见时何事匆匆别，别后徒劳刻刻思。竟向《春秋》增损字，空吟《风雅》乱离诗。（自注：振心近治《吕氏春秋》，柱近名楼曰变风变雅楼。”）《将赴无锡，先寄振心》云：“愁城赖汝围应解，酒国凭吾陆不沈。乱后五湖刚隔岁，秋来万籁尽哀吟。”《太湖凭眺》云：“隔年直似隔生时，坐对沧桑一哭之。如此好山兼好水，不知归夏抑归夷。风波岂待秋来急，羁旅弥增老去悲。最忆携儿山寺住，琴声彻夜和吟诗。（自注：数年前宿龟头渚山寺，酒酣以往，与振心放歌，小儿一百鼓琴而和，通宵不眠。”）《慷慨走笔寄振心》云：“谢君雅意久相邀，恨不相从块垒浇。半壁有山兼有水，故人无恙亦无聊。八公何意兵皆草，四海真愁血作潮。聊得一尊相对日，国魂要向九泉招。”又句如《元旦》云：“春来久已无正月，海内今真更九州。”可谓文章天成，妙手偶得之。  
  
九、冯振心（振），亦北流人，精小学及子部书，教授江南各大学，著述甚富。其《苟子讲记》，尤多切当。肆力为诗古文词，诗有雄直气。《题夏剑丞所画杜诗蓝水玉山二句立轴》云：“应是高日到难，终年雪水不曾乾。化为百道飞泉落，照见孤枫霜叶丹。几欲振衣凌绝顶，颇愁高处不胜寒。城居顿觉红尘远，乞得先生画奉看。”有一落干丈之势。《题柱尊藏黄宾虹留公塘山水》云：“留公塘是旧游处，十年梦寐我思之。眼前好景今何许，意外观图合有诗。绝壁挚空森虎豹，沧江盘地走蛟螭。结庐垂钓自高事，能保青山如昔时。”（柱尊原诗云：“不知何年雪国耻，结庐垂钓江之浔。”）《题黄宾虹松石》云：“一矗立敞平台，一阜低陪亦壮哉。数石参差罗左右，双松盘屈辟风雷。是何气势雄且古，试看枝柯竦复开。梦想家山归未得，并刀谁割半岩来。”《将赴柱尊之约，先有此寄》云：”人生会合亦何味，只为寻常离别多。三日两书言不尽，一年数面欲如何。商量旧学恒通夕，交换新诗快一歌。明日相逢拌烂醉，蟹肥酒美更须他。”四诗皆绝去雕饰，自觉真力弥满。古体如《断肠别》云：“居安久忘乐，临别忽凄楚。矧子抱病身，远涉江河阻。汝留不可能，汝归难我与。中心固已伤，聊复强笑语。汝语不成声，涕泪零如雨。真情难外假，愁容不自主。岂无儿女怀，壮志焉难沮。世乱莫为家，山林安足处。共期未来欢，莫忘今日苦。”《再断肠别》云：“送汝下归舟，归舟望渐远。淡淡微云开，依依红日晚。我返空房中，无事久静坐。只为心念卿，不复知是我。怜汝抱病归，近日知何如。殷勤慰我意，得汝道中书。书中竟何言，疾病已去矣。反复几回看，藏在衣襟裹。汝我同居时，亦有责备语。自后离别来，更想情亲处。旧情犹髻，容貌难追忆。试把相来看，得神已忘迹。愿汝早至家，小心事吾母。久作异乡人，深恩莫再负。明月上东山，云蔽一重重。不须明月照，相思情暗通。”《代答断肠别》云：“从君忽四载，事君常日稀。去年就君住，远到鸳江湄。於今才八月，君留妾又归。念君当遗迈，顶作六年期。近欢不可必，后会安能知。感此伤妾心，中心乱如丝。妾身固抱病，愁多病转微。君莫念妾病，君归慎勿迟。妾未见君面，病愈心益悲。丈夫割情爱，焉为儿女痴。愿君体常健，愿妾颜不衰。含酸握手别，忍泪不敢挥。”《代答再断肠别》云：“帆樯已高挂，通舟向淼茫。情因别离切，愁随江水长。宿昔同居处，今朝忽异方。云遮苍梧树，水迷白鹤冈。所思不可见，举首徒相望。何用慰君意，妾身好自将。汤药已屡服，疾病忽消忘。不须更念妾，还望君自强。情亲出至语，反复亦何妨。早晚妾通家，事姑安敢忘。膏沐不复施，罗襦为谁装。唱唱过鸣雁，双双自翱翔。凭以寄君书，中心暗自伤。明月入窗牖，耿耿照我。妾心亦如此，长久更辉光。”有古乐府神味，苏李、《十九首》，不足以尽之。  
  
一○、吴江金松岑（天翮），旧有《天放楼诗》，才思如矿出金，如铅出银。余以为在明则杨升庵、在清则龚定庵可相彷佛，选十八首入《近代诗钞》，盖以虞山之待许友者待之也。近年已六十，绩刻其诗，使余之，则老笔纷披，殊有杜少陵所云绝代佳人“摘花不插鸯，柏动盈纲”之态。《天目纪游》有云：“入山摹山姿，山为万绿缄。出寺寻天光，天被万绿黏。定中观我身，身受万绿淹。”极似易实甫《罗浮诗》“日失其红，月失其白”意，皆极言其山之绿也。余题黑龙潭则直云：“天下无此红，日观观日升海东。天下无此绿，黑笼潭下龙所浴。潇湘与洞庭，武夷之九曲，平生所见水碧玉，对此未堪作弟畜。”  
  
一一、松岑《赠陈柱尊柱并题其待焚诗稿后》云：“楚南人与石同奇，才笔横来不可羁。力破千秋诗械缚，梦浮百斛酒船欹。风烟桂岭家难返，香雪梅园杖屡。谈艺思君浣襟抱，石湖春涨水涟漪。”首句翻用柳子厚语恰好。实则桂省自来乏学人，至柱尊、振心（冯振）始治朴学，皆北流人。余赠柱尊诗，中有云：“迢遥如八桂，山川久森肃。柱也挺其间，破荒天雨粟。”不敢为世故周旋也。柱尊诗绝不规唐仿宋，纵笔所至，语必惊人，松岑此作前半首，真写得柱尊出。柱尊豪饮，无日不酒，未见其醉也。尝主讲无锡国学院，故弟五句云然。《感事》八首第二首首云：“金台兀兀醉觥秋，一夕家山付壑舟。”又云：“闻歌对舞蹁踬蝶，语战惊蜷觳觫牛。记否而翁悲壮语，三垂冈上涕横流。”拥兵数十万，拱手以地与人者，尚望其收桑榆也。《听王真女士弹琴并送之归闽》（自注：是日女士游天平归；余本有闽行之约，以事中阻）云：“霜红未染天平枫，落帆江馆听归鸿。诬云诉月平沙远，倾耳莫辨丝与桐。长芦瘦荻江湖沓，风送渔歌度海崤。分明弹指见螺江，鸥鹭相迎隔溪笑。酒酽灯明思悄然，心驰荔浦与兰廛。暂时辜负携琴约，丹嶂松风有画禅。（自注：女士曾绘《鼓山万松湾》幛子见赠。”）此首则如初塌《黄庭》到恰好处，不改少年风调矣。《石遣诗老卜宅苏垣志喜》云：“丹砂句漏引长年，又仿移家葛稚川。绣褓丁髯调伏女，（自注：先生精《尚书》翠，年七十余尚诞女。）绛帷丝竹款彭宣。（自注：黄晓浦庭长门下士。）天平霜叶裁庭畔，邓尉梅花伫水边。吴郡古来有盘敦，而今诗教更弥天。”余七十三岁、七十六岁，姬人举两男，君误以为生女，余谓可易以枚乘庶子枚皋事。且“绛帷”另是一事，不如径用“后堂”。  
  
一二、余游华山，仅作七言律二首，写其大概而已。说诗社人和者，时有健句。林秉周旅长云：“华於五岳最崎，未老昌黎且畏之。八十诗翁开眼处，万千奇石点头宜。清时杖策游犹少，乱后题名健更谁。险阻备尝师不悔，（时有覆车之险。）半行天下脚忘疲。”全就余已老用意。永安黄荫亭司长（曾樾）云：“倚天照海一文星，耀三峰摺巨灵。十丈莲船自夸大，重阳菊酒懒沈冥。霜风未改青柯色，（师未登三峰，至青柯坪而止。）诗句应惊白帝庭。”陈泽观（鸣则）诗，向喜诘屈聱牙，此次和余华山诗中二联云：“黄河源远知胸次，青壁梯长见脚根。百二险过身更泰，五千言续道弥尊。”郑守堪（宗霖）和诗有云：“人仰先生似泰山，先生却自华山还。定携抉汉分章笔，高诵青天帝座间。”又第三首云：“想从函谷出关门，关尹应望紫气屯。何不峰头重九日，别传柱下五千言。河山历历留残史，宫殿茫茫见烧痕。（师便道游长安。）天使哀今怀古恨，更添晚集照乾坤。”陈梅第二联云：“西行不到鲁尼父，东望疑来周老聃。”对仗雄骏，罕有其匹。  
  
一三、林秉周旅长除在行间作战外，无日不为诗，岁常数百首。有陪余登鼓山绝顶峰云：“一年几度得追陪，山翠和松满壑堆。石径生苔逢客少，江云带雨逼人来。峰危竹杖疑无济，树密钟声屡折回。师老犹能登绝顶，吾侪游志敢言灰。”盖秉周用千余金，建石亭於绝顶峰，请余作记，刻石落之。仙游徐鲤九（徵祥）云：“日日看山未算痴，一回总有一回奇。出能冒雨方称勇，行为穿云不厌迟。石怪传闻鸣似鼓，亭成那可落无诗。最难侍立高峰顶，谈吐风生听我师。”秉周前岁血战水口各处，常枪弹尽，手刺刀杀贼干百人。因有《纪事》、《感事》各诗，悲壮沈痛，得未曾有。盖苦战苦吟，向无能兼之者。惜令钞奇而未来，当俟续出。鲤九尝得李忠定名印，徵题咏，诗长未录。  
  
一四、去岁八月余从华山归苏州寓庐，重九日招柱尊、斟玄、履川、振心、榆生往天平山登高看红叶。柱尊有口号三绝句，第三首云：“吾宗夫子文章伯，太华归来兴益浓。招余共作登高会，半壁江山莫放松。”时东北久已沦陷。柱尊为诗，每於欢乐中含危苦之词。  
  
一五、前岁余买宅吴市之葑门胭脂桥，云南王惕山庭长（燥）落以诗云：“辗转尘劳鬓巳皤，重来吴会觅行窝。红羊浩劫稀安土，白鹤新居住老坡。南沈北王曾主社，梁噫孙啸并成歌。葑溪流过胭脂水，韵事门前自足多。”第二联最工切。孙登舒啸之苏门山，在河南，借用亦可。余和诗次韵第二联云：“为求水竹三分屋，却走胭脂两字坡。”黄晓浦（履思）和韵云：“八十高年鬓渐蟠，只应我辈备行窝。最难绝诣唐熔宋，失笑痴人谷拟坡。野鹤逢场原不舞，流莺出谷尚能歌。后堂独许彭宣到，美酒羊羔不厌多。”第四句指日本人谓余诗主江西派，实不然也。晓浦及余门廿余年，极嗜酒，至则余必饮以酒，冬寒常啖以蒸羊，故末句云然。曹缤蘅（经沅）亦自北平寄诗云：“浮家真为避兵来，笑口因君得更开。（用君曩裁《避兵上海答古微》诗意。）花竹料量宜晚计，江山弹压要雄才。讨春好买横塘棹，冲雪新探邓尉梅。子美方回先例在，遥飞一酸贺苏台。（辣子美、贺方回均侨吴。”）  
  
一六、曾履川（克端），肆力诗古文词甚伟，而性情笃挚，所为诗对於骨肉师友，宽博中时有沈痛语，如《哭畏庐》、《上尧生》、《上芸子》诸篇。其《书先妣事略后》云：“洒血陈哀甯述德，伤心永憾话承欢。家贫骨肉凋摧易，世降文章痛哭难。九死余生人惘惘，一棺万里路漫漫。微时阡表谁能识，只合孤儿独自看。”盖其母夫人，年少自刃徇夫，喉垂断矣，遇救苏，以喷血太甚，得心疾。克端其嗣子，尝以《事略》丐余为哀词，故其诗结语，尤为一字一泪。余哀词云：“造物之愚弄乎斯人兮，赋以白刃可蹈之性，而垫其死则同穴之情，延其刃下不殊之身，绵以元宗之嗣，而涂以迷罔之神。然不能敛其孤之能文，善爆其苦节之亲，自哀痛迫切以迨精爽之失真，曲状焉而不沦於泯泯。”《发井研》云：“舆夫奋步行，客程每苦缓。甯知行逾迅，去亲乃益远。”中云：“回首念吾亲，念我肠百转。某水复某陂，某山复某。感此风雨急，掩面应余泫。”视王摩诘之“挥泪逐前侣，含凄动征轮。车徒望不见，时见起行尘”，实透过一层矣。  
  
一七、履川初及余门时，余适丧长子在都，慰余三诗，首云：“老去乱屡经，名高祸踵至。”已盐其脑；末云：“浩劫看已来，苍生日凋瘵。哀此垂危躯，众手争一试。死时谁复知，瞠目视诸帅。”双关语，有手挥目送之致。  
  
一八、履川取昌黎称樊绍述“海涵地负”语名其楼，丐余作记。余谓涵负谈何容易，绍述即不足以当之，有志者当勉为其难而已。先是余有赠履川长句云：“履川两世年家子，年少文诗俱擅场。老我得子张吾军，有如渔洋逢莲洋。王吴能诗不能文，诗饶才调无他长。过江名士子试数，隐罢罾蛟谁足当。读书万卷行万里，顾子十之勿旁徨。”履川次韵云：“眼中成名纷竖子，几辈光焰腾文场。吾师春风时披拂，摩空杷梓森干章。孤生励学独有抱，耻与时辈争短长。涵茹万化极熔汇，沛然一发谁能当。期深愿宏副何日，俯仰天地增徨。”  
  
一九、黄晓浦诗本好，余早采入《近代诗钞》，别去十年，前岁余卜居苏州，乃相见。晓浦官吴县地方法院庭长，无三日不至余所，倡和数数，诗亦愈工。客冬东坡生日，忽移官黄州。余送以长句，前二联云：“怪汝年来诗力优，大苏才思逼清遒。果於磨蝎身宫日，往继沙鸥钓石游。”晓浦次韵云：“师门礼数独加优，呵冻挥毫力更遒。失喜才偿重聚愿，回肠又作远方游。斯文一发天应护，有酒盈尊公莫愁。春雨聿来花事闹，黄泥坂下买轻舟。”余诗末韵祝其重来，晓浦亦有花时来游之约。聿来者，余苏寓堂名，取与姬人同来胥宇之意，胥宇又适与胥门合也。晓浦将行，连日大风雪，余以畏寒而病，因饯晓浦，殊难为怀，又有行韵诗。晓浦次韵云：“绝似蓝关踏雪行，故乡千里暮云横。奇寒入骨嘘难暖，（自注：师为余致函吹嘘。）老泪盈笺听有声。举目皆非安我拙，中流一柱待公撑。不须重和怀人句，早识离群索处情。”余以晓浦语颇抑郁，又次韵寄慰之。晓浦报以《元夜过黄州口占》云：“楚山经雨莽苍苍，白鹭斜飞三两行。四面烟波如泼墨，画家安得米襄阳。”“银蛾也为我含愁，乍露清光复乍收。隐隐笙歌灯火裹，可怜独夜过黄州。”“眷属分携意黯然，况堪丘垄白云边。大江化作思亲泪，那得西流到九泉。（自注：承以诗示慰，奈愁人不能不作苦语也。”）  
  
二○、晓浦在苏，与余倡和各诗，尚多可诵者。《初相见》云：“五载春风十载违，高楼星斗梦依依。”记在阙往事也。《和除夕韵》云：“霜卜咬春安淡泊，壁灯走马见循环。似闻贼胆寒淝水，可许诗笺附后山。（叶长青方注《石遗室诗》。”）《次人日思家怀人韵》云：“群经写定付礼堂，至今贼避郑公乡。三吴自古集文彦，溯源韦白诗撑肠。”首言闽省屡有兵乱，会垣无恙也。次韵极浑成。中云：“审言诗律有替人，请看祖砚流传处。（自注：喜第四文孙校考第一。”）用典亦切。《三过聿来堂，值花盛开》各绝句云：“燕忙莺老负花时，满院新枝变旧枝。红杏青梅都结子，满林待乞主人诗。”“几度花前问起居，恍疑须考照清疏。五风十雨春归去，恰似三山三月初。”“蚊聚榕阴响似雷，更愁苹末起风台。洗尘合趁黄梅雨，翘首巾车轧轧来。”时余回福州，过夏乃复来也。  
  
二一、余偶往暨南大学讲书，尝宿龙榆生寓斋，榆生必以自睡大床让余。有诗云：“不缘多难甯重聚，岂便工诗必固穷。师弟未容分主客，大床合卧老元龙。”可谓自然工切，落落大方。余去年亦有一绝句，翻用元龙事，则蛮横矣。陈丹初以三层楼让余高卧，而自卧短榻，口占示之云：“据人百尺高楼卧，翻使人眠地下来。直是绿林豪客概，元龙只合作舆台。”大概作诗不用典，其上也；用典而变化用之，次也；明用一典，以求切题，风斯下矣。  
  
二二、朱古微侍郎填词宗匠，传其学於榆生，以平生校词朱墨两砚并为一匣者与之。榆生有诗云：“经旬不见病维摩，沾溉余波我独多。万劫此心长耿耿，可怜传钵意云何？”语语真挚。盖榆生词学精进，实得力於古微者深也。榆生请剑丞为画《传砚图》，乞余题之，余未见榆生诗，全与暗合。诗云：“上强村裹病维摩，百本丛刊沾溉多。此是南宗衣钵意，岂徒砚上丐其波。”第二首言剑丞图画之工云：“才人能事真难测，一度丹青一度工。同是凤林书院侣，岢徒宋派殿辰翁。”榆生、剑丞同江西人，又同结词社，故禾二句云然。  
  
二三、黄公渚（孝纡），工画工骈文，流寓上海，卖文卖画自给，与夏剑丞诸人结康桥画社，与朱古微诸人结词社。有失题绝句云：“罡风飞卷海西流，横绝崩腾夜撼楼。便恐门前大杨树，破窗舞向枕函头。”又云：“倚屋真无可恃林，危巢栖息共惊禽。”皆有郑子产“栋折榱崩”语意。句如《和君任康桥晚步韵》云：“结邻狗监长年住，并影牛宫戴月归。闲裹流光诗境遣，唾余生事砚田微。”写租界上杂居流寓情景如绘。《春尽日》云：“暂住忽惊春是客，放颠聊以酒为媒。”《游甘氏园》云：“柳丝似与风留恋，花气能和春浅深。”《闻汉口乱事》云：“垂绝孑遗娱战伐，直疑好恶异人天。”《送仁先北上》云：“夜贪茗语寒无寐，天假诗鸣世可知。”七律如《鹤亭招同次贡出玄武门孥舟后湖》云：“风暖湖桥出断冰，面山楼槛尽堪凭。系船卧树痕如锲，照水垂花美可绳。倦眼寻芳成独往，羁怀与景不相能。遇江政抱荒伧恨，未觉春韶有废兴。”以上写景时带凄黯，言情亦复沈痛。  
  
二四、霜杰（林黻桢）素善论诗。前岁余至吴门，同访沧浪亭、师子林、顾园诸处，皆旧游也。仅得六七言绝句两三首，霜杰以为何减荆公“三十六陂春水，白头重到江南”，恐见余诗者，将以霜杰为阿所好矣。霜杰诗旧已选入《近代诗钞》、《石遗室诗话》，近不多作。次韵贺余买宅胭脂桥云：“少小潜歆腹笥皤，衰迟何意侍行窝。布金作埒维摩室，载具驱车奉堵坡。（宅近双塔寺。）种玉蓝田春暖老，吹萧白石夜闻歌。后堂不独彭宣到，且喜门生送酒多。”次韵皆极稳切。首言少时及先伯兄木庵先生之门，已识余；第三韵言余姬人携幼子至及能歌。《和何平斋》云：“冬燠沈阴散沆寥，文书遮眼又今朝。唐花世事群儿贵，蔓草边愁貉子骄。久别官梅皆上寿，近游园桧尚前朝。他乡晚及亲耆旧，如饮醇醪百感消。”平斋守苏州甚久，第五句言其事，第六句言辟疆园古桧尚存。又句云：“不露文章佣牍老，久居城市觉诗贫。”用杜诗句妙。  
  
二五、嘉兴王瑗仲（遽常），沈乙庵高足也，与常熟钱仲联（萼孙）为文字骨肉，刊有《江南二仲诗》。大略瑗仲祈向乙庵，喜锻链字句。然乙庵诗虽多诘屈聱牙，而俊爽迈往处，正复不少。今於《明两庐诗》，特举似其倜傥者。如《岁暮归车遇东栅第三联》云：“无边日月摧蓬鬓，如此江山著布衣。”《扬州道中》云：“卧吹箫管到维扬，月渐分明水渐长。山过大江俱跋扈，春来北地亦苍凉。”《寄钱仲联》云：“眼中落落二三子，吾子英多更少年。”下半首云：“青山历乱忽成别，旧梦纷纭了不全。越尾吴头三百里，一诗一日莫相鲁。”《游杭出候潮门登小阜》云：“百岭截江回地力，万涛奔海放天才。”五言如《迎凉》云：“晚风时起伏，诗意渐翱翔。”《二月十六日游青山》云：“山行收古趣，心渐化烟霞。”皆不靠锻炼一二字以求出色。《雨后》云：“醉裹吾丧我，闲中形答神。。习用典一支对便觉有味。《登城望南湖》云：“树病强吞日，湖狂欲侮天。”稍生硬矣。而《立厂诗来，云行将归，约予迎烟雨楼下，报之》云：“鸳湖柳正多，柳絮嫩将睡。点点欲成萍，闲煞鸳湖翠。”又何婉也。  
  
二六、仲联有《梦苕盒诗》，多隽句，雅似吾乡何梅生。如《宋庄》云：“林亭先我成秋气，鸥鹭供人入小诗。”《花港观鱼》云：“鱼声聚水都成雨，荷意吹香不在花。”《病起读佛报恩经》云：“短书自料难千古，瘦骨深防骇两亲。”《梦至一处，似破山寺》云：“乱脱雨参差出，落叶无风自在飞。”上句翻用渔洋句意。《早眠》云：“此日相思尝已惯，不眠人作早眠人。”五言如“湿钟动水寺，败云犹在天。千峰余夜碧，湖气生空妍”、“闲身立残照，诗思在寒林。人语喧空翠，花光敌暮阴”、“薄酒持寒夜，残灯避曙光”、“橹声划寒界，天镜一江碎”、“春山女儿臂，亲切抱人来”。他如“大木三更群籁入，危楼一款万山惊”。《北望》云：“雁边夜夜同江月，照尽残旗渡水人。”《闻雁》云：“曾是黑龙江上过，南来犹带战场声。”《杂感》云：“衣冠文物今都尽，我亦胡儿短后装。”五言“荒鸡吾至友，仗汝作沈雄。”“云定诸峰开，了了见吴楚。”则又甚似海藏。  
  
二七、无锡钱子泉（基博，）学贯四部，著述等身。肆力古文词，於昌黎、习之，尤唷其哉而得其髓。其致吴稚晖一书，不亚乐毅《与燕惠王书》。惟未见其为诗。哲嗣默存（锺书），年方弱冠，精英文，诗文尤斐然可观，家学自有渊源也。性强记。喜读余诗，尝寄以近作，遂得其报章云：“新诗高妙绝跻攀，欲和徒嗟笔力孱。自分不才当被弃，漫因多病颇相关。半年行脚三冬负，万卷撑肠一字艰。那得从公参句法，孤悬灯月订愚顽。”第六句谓余见其多病，劝其多看书少作诗也。《中秋夕作》云：“不堪无月又无人，兀坐伶仃形影神。忍更追欢圆断梦，好将修道忏前尘。杯盘草草酬佳节，鹅鸭喧喧聒比邻。诗与排愁终失计，车轮肠断步千巡。”又《秋杪杂诗》十四绝句，多缘情凄惋之作。警句如“春阳歌曲秋声赋，光景无多又一年”、“巫山岂似神山远，青鸟殷勤枉探看”、“如此星辰如此月，与谁指点与谁看”、“判将壮悔题全集，尽许文章老更成”、“春带愁来秋带病，等闲白了少年头”，汤卿谋不可为，黄仲则尤不可为，故愿其多读少作也。  
  
二八、武进赵叔雍（尊岳），工长短句，少作诗。偶见其《元日和缤蘅用韵》一首云：“卧隐真成避世人，海隅短烛迓谲春。筹疏徂岁终怜拙，腹俭逋诗亦患贫。犹犯金吾行彩选，自斟银乳伫嘉宾。椒红柏绿东风裹，许我怀天作幸民。”自注：“以银乳偶金吾。”盖窃“一叶报秋，韭花逞味”之陈法，“乳”谐音“汝”也。其实对仗不必过整，李金吾、韩玉汝，偶尔弄巧而已。  
  
二九、前岁余至江南，太仓唐蔚芝尚书（文治），壬午同年也，长无锡国学院，请余讲学，招饮并侑以昆曲。即席赋呈，蔚老不为诗，哲嗣谋伯（庆诒）和韵云：“绝似当年庾子山，江关词赋霸骚坛。欣逢旧雨皆知己，竞逐流霞各尽欢。檀板红牙催玉漏，松云白首挂华冠。秋来风雨虽如晦，尚有豪情赴笔端。”雅切工整，的非易才。余与君尚各有叠韵云。  
  
三○、永安黄荫亭（曾樾），法国哲学博士，嗜诗古文词。尝记所请益於余者，为《石遣室谈艺录》。余已其诗入《诗话》。大略七言绝句为上，七言律、五言古次之。近作如《龙门》云：“欲回大地无边劫，色相何妨任毁伤。灵隐栖霞齐俯首，天留伊阙配云岗。”《喜养清弟至》云：“老母家乡苦盗氛，十年累汝慰晨昏。艰难白下重相见，喜笑声中有泪痕。”《不寐》云：“清风大月夜真良，世界玲珑胜睡乡。不到参横河淡后，谁知无价是秋光。”《九月三日，再诣随悔斋赏桂，花已尽谢，余馥未销，欣然有作》云：“绿叶芳根傲晚霜，余香凝院极微茫。端应仙子能招隐，留待诗人续《辨亡》。”《郊行》云：“气爽秋高景物清，无边乐事在郊行。风情谁似霜林好，奇彩天然画不成。”《口号柬子木》云：“悲秋裘子善吟诗，古调尤饶绝妙词。读我五言肠断句，可能无以慰哀思。”“贱子秋来闲欲死，课男喂女作生涯。慈耶严母从人笑，不泣牛衣意自佳。”《檐前古树》云：“檐前古树态难摹，月影描窗画谱无。铁干银柯新粉本，却将浓笔点栖乌。”多沈著不犹人语。句云：“一事自哀年少日，坐看沈陆作诗淫。”“感时意共虫声乱，干禄心随夜色寒。”“月华未是无情物，不闲炎凉入我怀。”“不为叹老嗟卑语，却乏掀天拔地辞。”“何须迟暮伤怀抱，绝好贫交话性情。”“绝怜灞上真儿戏，遂使辽东化鹤还。”“为语云端征雁道，投林总让暮鸦先。”“蛩声到枕非无意，为报秋风又一年。”志士苦心，别有怀抱矣。  
  
三一、诗穷后工，与诗能穷人，二者岂果有其事欤？林谦宣（葆忻）七言律本多可诵，而近日处境稍困，方以为必作苦语矣，乃急寄《三月三日宛在堂春祭见怀并呈同社》二律云：“昨夜轻寒雨万丝，今朝梦醒见檐曦。湖堂裾屐初三月，野店杯盘几首诗。方寸太平成我世，一宠名士不同时。门人楔事无新语，报与天涯一老知。”第六句用杜诗语恰好。其二云：“办香湖上有千秋，诗思凭栏茗一瓯。风蝶随飞絮舞，水肥鸭逐落花泅。春当三月堪乘兴，客滞江南未倦游。遥谙朝云陪笠屐，踏青此日遍苏州。”清新俊逸，如见春服咏归之致。  
  
三二、前岁在暨南大学讲学，夜间则集榆生寓中说诗。有刘生锺经者，以小册页乞书，媵以长句云：“石遗先生闽江客，声誉昭著闻荒遐。家藏典籍十万卷，学问浩博深无涯。顾我频年羁海噬，欲往从之愁无槎。大文读罢不得见，搔首伫立空咨嗟。画萦痴想夜入梦，髻胡遇见相豪夸。先生忽许临太学，众士喜闹如蜂衙。须臾消息播远近，争欲问字走传车。先生高年逾七十，逸气缥缈干云霞。深垂绛帐坐兀傲，论诗说赋声叱咤。龙腾凤舞霹雳震，四坐惊竦谁敢哗。伊我小生苦饥渴，听此岂异霖雨加。耳闻笔录不敢辍，只恐白日将西斜。攀跻龙门叹观止，不觉肉味沾齿牙。嗟我贪求复不足，拣择贡纸无纤瑕。傥许题诗灿篇幅，何异玉树生琼花。手持秘册诵万，子孙永宝传於家。”余喜其音节甚合，可以学韩学苏，因口占赠之云：“昌黎长句多雄奇，不独荦确《山石》诗。更如独游与行役，一路铺叙非崎。颇疑遣山独推此，北宋诸老皆能为。可知音节不平弱，益以间出鲜新词。元和元佑非难几，嗟哉吾子其勉之。”刘生早巳毕业，充黄州学校教员，当与黄晓浦日夕相倡和矣。  
  
三三、振心与柱尊，有一小诗案。振心《偶成》云：“音韵天然绝妙辞，闭门苦索岂能知。旗亭试赌诸伶唱，可有江西一派诗？”可谓持之有故矣。柱尊非之云：“吾生落落千秋后，语不惊人岂泣神？若使旗亭为月旦，灵均不合是诗人。”振心再赋一绝云：“不识字人知好诗，旗亭月旦本无奇。当时若唱湘晕句，合是秋风叶下词。”谓《楚词》不必诘屈击牙也。余以为诗讶本分两道，前《诗话》曾言之。旗亭所唱者，《风》类也；诘屈击牙者，《雅颂》类也。在《雅》中“杨柳依依，雨雪霏霏”为一类，“讦谟定命，远猷辰告”为一类。山谷方自谓“诗须字字可使弦歌”矣。  
  
三四、上海郑质庵（永诒），寄其师叶袖东（昌陛）遣诗印本多册，俾分饷言诗者。诗不多，《暮春杂感》云：“布被温身梦不浓，邻舟解缆响殍纵。晓风似挟春愁至，卧听佘山一杵钟。”第三句写水寒成阵，颇有厉樊榭“万顷吴波摇积翠，春寒来似越兵来”神味。警句如“老农夜话皆成理，村女行歌半入诗”。《游燕子矶》云：“昔我游金陵，此是泊舟处。石骨状奇突，压项使人惧。”又云：“大江万古流，燕子飞不去。”三台洞云：“原田渺无际，江势蓄未纵。”袖东，青浦人。  
  
三五、兴化李审言里居时，所常与倡和者为杨诗龄，名棠，字甘伯，有《黄叶村人诗稿》一册。有读余《西游杂诗》书后云：“投老西征作远游，陇云关树迥生愁。五陵佳气看何似，一笑真成太华秋。”“不见鲸鼍作漠陂，新丰鸡犬亦多迷。灞桥风雪崤陵雨，负手苍茫独唱诗。”能状余寂寞远游情景。《百花洲遣步》云：“野屋疏篱一带斜，如荑丝柳幕平沙。若教比似江南路，略欠宜城卖酒家。”《谒墓泣述》云：“园柳鸣禽变可哀，墓门携酒一低徊。谢池生青青草，不见西堂入梦来。”《九日早起，挈唐生德庆至百花洲，桥坏未果》云：“唳雁横空诉晓愁，城南佳节共寻秋。断桥吹落西风柳，如此重阳不可游。”句如“关心花事惟中酒，洗髯缁尘欲上诗”，“中酒”、“上诗”，对甚工巧。五言云：“万鸦团野色，一水长春愁。”殊有“暝色赴春愁”意味。杨，句容人，卜居兴化。  
  
三六、振心有弟挥之（挥），劬学早卒。嗜为诗，而苦语悲音，奔赴纸上。虽年少血性过人，动形感愤，亦言为心声，太乏春夏气也。孔文举云：“忧能伤人。”此子不复永年，殆此谓矣。《寒松》云：“百卉皆零落，如何有绿林。植根岂异土，与物本殊心。雪蔽枝逾古，风吹叶更森。孤奇众所怪，惟恐世相侵。”句如《山中》云：“闻有古高人，孤竹之二子。生时思不群，既没高百世。”《寄山中人》云：“何惜此穷愁，丈夫有壮志。生时虽寥廓，死后名应贵。安知七尺躯，不能惊百世。”皆自台身分之作，然而烯矣。《山中》诗可括史迁一篇《伯夷传》。他如“雾浓天地狭，风急草茅低。苍梧秋雨夜，况有野猿啼”、“风悲愁好月，露冷惨垂杨。久客时还乱，思归路已长”、“遂作孤云士，谁怜济世资。山河供涕泪，天地老男儿”、“风尘还惨淡，身世共江湖。投笔心犹壮，狂歌岁又徂”、“迹与心双寂，文随志共伤。泪落江湖涌，时危日月长”、“贤愚交白黑，原野杂玄黄。猿鹤啼君子，豺狼啄国殇”、“鬼物啼新故，殇魂诉苦辛”，七言如“归路渺冥鸿雁去，中原丧乱虎狼游”、“四载天涯逢岁暮，一灯静夜望乡书”、“江上独眠愁晚笛，天边野哭破春烟”、“贾生去后荒凉甚，更有何人吊贾生”、“千行地老天荒泪，一片斜阳落月颜”、“并入凄凉孤冢裹，春风不敢到人间”、“回首谁为无泪客，他生莫作有情来”、“几多不死磕溪老，亦是青山没草莱”、“风雨青山归梦冷，乾坤白骨夕阳浓”、“苍天未涤斯民血，碧草终埋壮士灰”、“我生别自有咨嗟，不把清闲度岁华”、“故国有家归便得，英魂无主不堪招”、“退身不负兴亡责，为国仍多痛哭心”、“两地相思离乱后，百番都作死生疑”、“许国未酬慷慨愿，有家仍是可怜身”，以上语几百无一欢，多录之，劝年少者不宜无病而呻，亦聊慰裔志以没者於万一也。余可诵者，如好倾绿酒三干盏，共破青衫一样愁”、“江穿叠嶂孤舟去，云占重关一雁过”、“来日从他愁似海，今年且看锦如花”。  
  
三七、振心又一弟拯，字用拯，有《莫春山行》云：“春山寂寂草萋萋，柳暗花飞路欲迷。几曲清溪林尽处，荒村茅舍不闻鸡。”写景太凄清，亦早卒。  
  
三八、去岁吴门冬日，天气沈阴，久不见日，余病寒甚苦之。戏嘲以绝句云：“本是吴牛喘月天，乌啼霜满足愁眠。夜深深巷寒犬，只恐还将吠日传。”今春又多阴少晴，间之以雨，三月将尽，犹出手僵冻，使人不怡。再戏嘲云：“寒食清明春已深，青天白日ウ沈沈。我来欲改文房句，水国春寒晴复阴。”“春寒来似越兵来（樊榭句，）三月层阴拨不开，莫是吴天无气力，余威干载压苏台。”适读冯挥之遗诗，有《久雨》颔联云：“忽遮白日归宵夜，久滴青山满泪痕。”说得逼肖。因记莆阳黄仲良祖漠有《喜晴》云：“推窗失喜来天日，不见晴天四十天。岂独萧斋诗兴好，庭花林鸟亦欣然。”然则乞春阴护海棠，亦可暂行而不可久矣。  
  
三九、夏剑丞七年不相见，有喜余来沪兼讯柱尊、榆生二子诗，末联云：“吾衰喜与游杨友，重是程门一辈贤。”自是恰切。惟余非理学先生，欲易“游杨”为“晁张”、“程门。为“苏门”。  
  
四○、前言林秉周旅长血战水口一带时，有数诗悲壮沈痛，得未曾有。近令寄来。如《克复谷田后，返师古田，承翼才县长及各界士绅郊迎，翼才并赠诗，依韵答之》云：“夕阳斜挂锦旗还，父老郊迎我汗颜。战后沟渠成赤水，余血肉污青山。残灰待扫知将尽，虐政仍多要急删。所望兵销民乐业，与君日事唱酬间。”又《闽北一带，受某匪蹂躏，十室九空。庚午秋奉令讨伐，克复后感奇西玉、逸才诸兄》云：“踞险称雄十载余，闾阎零落少人居。民穷地已无皮剥，恶极天应藉手除。扫穴不难缘义正，闻风尽靡为心虚。三军盛气谁能抗，笑尔终为釜底鱼。”《返军古田，忽然寒热交作，病中口占寄逸才、西玉诸兄》云：“戎马倥偬不废诗，忽然卧病欲何为。参芪地僻医难得，寒暑山高气失宜。幸有良朋来破寂，还将病骨强支持。跳梁小丑那容漏，誓斩头颅系虎旗。”《庚午舂率师回莆，不旬日又星夜驰省，铭庵有诗见赠，依韵答之》云：“国家多事诅休兵，旬日轻装历数城。羽檄驰来千里急，旌旗飘过四山明。毋须介意良朋别，少待谈心此虏平。南望乡关诸子健，春愁客思梦难成。”《辛未春奉令赴崇剿共，经建阳，途中偶成》云：“三春雨水洗征尘，鸦雀天寒不作声。蔓草拨开新径出，纤云卷尽四山明。盛时武事销杯酒，乱世功名重老兵。我喜骚坛弄文墨，何堪弓剑累生平。”《自建瓯出发崇安，适淋雨兼旬，余蓑笠草履，冒雨而行，民见而笑之，感成一律》云：“忍闻边境急呼号，目断崇阳贼焰高。两脚休嗤余壮健，一钱尽是尔脂膏。冲寒晓起随鸦发，却敌年来仗气豪。家国能平诸事了，饱尝风雨敢言劳。”句如《出兵规复崇城，军次兴田关，有感》云：“我来凉秋初，鼓角杂蝉鸣。旌旗与铛甲，日星争光明。渠魁行授首，魑魅更易清。睹此流离苦，乱极应升平。挈汝妻与子，约你弟与兄。村落寻你屋，陇亩还汝耕。嗟彼深居辈，踞要窃声名。何尝问牛喘，居然为公卿。”《将出发建溪，舟次水口，偶成》云：“青山未改枯寒态，壮士还多向往心。”  
  
四一、秉周以山水文字为性命，饮量甚洪，因有心房之病，常戒酒，然亦不能尽戒也。如“诗成恰好过良友，病后尤难远酒杯”、“醇酒应添寒夜客，好春多在野人家”、“人生几许称心事，夜半诗成酒醉时”、“纷纷时局岂堪论，万感交怀赖一尊”，皆纪实也。  
  
四二、秉周旧问余宜读何诗，为选香山集二三百首、东坡集百十首，使阅之。秉周果得力香山者十七八，得力东坡者十二三。《未晓登鼓山绝顶峰句》云：“几簇峰峦仙指掌，万家灯火地星辰。”又云：“莫道高危无住著，微明世界渐更新。”《人日石遣师招饮匹园》句云：“谈诗一叟雄天下，论史千秋贱帝王。”《枫丹招饮诗楼句》云：“数灯高揭望天边，郊外春光一壑专。据坐呼来千里月，凭栏嘘散万家烟。”楼在越王山上，左俯阗阗万家也。《同笃夫、秀渊等十人游飞泉寺》句云：“深山雨霁溪声大，绝壁泉飞夏暑消。”又云：“何图此乐今兹得，徒觉诗魂逐渐骄。”《友人新筑园林落成》云：“园林花草皆清福，愧我生涯托战场。”“爱月拟移窗外竹，摊书欲借树阴苔。”《黯淡滩》云：“应知世路危何限，日在危中自不知。”君尚有游武夷佳作甚多。  
  
四三、放园（刘道铿）罕为诗，前仅选数首入《近代诗钞》。近见其一律云：“寒梅古盐各清真，并作高斋尔许春。花好最怜灯下影，客来都似画中人。风光在眼休轻负，年例开筵岂算贫。（自注：君每岁此时必谌客。）更忆超山干百树，可能携酒踏芳尘。”即以首句“清真”二字赠之。题系《叔通以所藏双汉罂，满插梅花，招客谯赏，次拔可韵》。叔通杭州人，故有“超山”云云。  
  
四四、浙东为山水窟，尤以雁宕称首。夏剑丞、陈叔通、李拔可、林子有、梁众异、刘放园诸人皆尝游之，云有瀑数十道，奇岩洞，皆数十计。惟往游必得山中人蒋君为向导，可免危险。余有女弟子戴礼，玉环人，与蒋君至稔，十余年来，屡劝往游，以容易而转蹉跎，至今未往也。刘放园有纪游五言古四首，其二、三两首，最为轩豁，云：“雁山多奇境，二灵实最胜。一宿碧霄宫，泉响彻宵听。雨过泉更多，急湍肆奔竞。五老列窗前，众峰与呼应。触眼尽奇观，雄伟杂幽蓓。纷如名画陈，百卷未能竟。邻洞试窥探，小霁增游兴。北斗与观音，（皆洞名。）道释各为政。楼观塞虚空，布设都非称。去去且徘徊，半天落清磬。”“五日住灵岩，少雨天所佑。古刹倚屏霞，（障名。）霞彩亦天授。飞瀑（小龙湫）咫尺间，奇峰森左右。倚楼恣吟赏，凉爽袭襟袖。乘晴时出游，未甘一隅囿。伟哉大龙湫，颂洞敌万溜。夙昔已闻名，目睹证非谬。远寻西石梁，瀑巨尤罕觏。喧如万马腾，悍若两军斗。同游欲观止，久坐娱晴昼。”又《雁山杂咏》二十绝句，《石门潭》云：“两崖中断划为门，一水穿行势若奔。六百年前开此境，道旁志异有碑存。”《东石梁洞》云：“架石为梁卧半空，果然造化有奇工。颇疑饮涧飞虹下，幻影长留古洞中。”《天柱峰》云：“万仍嶙峋莫计年，孤根欲拄九重天。横流沧海忧何极，作柱空山亦枉然。”《大龙湫》云：“龙湫幽邃似龙宫，泻出银河百丈雄。最是紫芝工写照，风吹作雨日成虹。”《西石梁洞瀑》云：“滚滚银涛下碧巅，万千铁骑此喧阗。水花四溅寒侵骨，不讦游人立近前。”《梅雨瀑》云：“桂岩飞洒泉干尺，落地清淳水一泓。正似江南梅熟日，蒙蒙小雨不教晴。”句如“大溪三十里，山水已多态。越岭更西行，置身俨图画。便令胸次宽，未觉岭门隘。（隘门岭为温、台交界处。”）此入山之前。又云：“山中一日行，越涧率三四。奔泉足底过，激石声如沸。溪转辄见，要遮工作态。”此入山之后。  
  
四五、放园有《题霜晓庵裁曲图》绝句云：“久客江南鬓欲丝，重来燕市少新知。喜逢霜晓庵中客，听拍红牙按小词。”自注：“霜晓庵者，金华金仲荪（兆枝）为程砚（后改作艳）秋裁曲之所也。”此诗大有故人何戡重唱《渭城》之概。余旧赠艳秋一绝，有“亭亭初日晓霜姿。句，盖艳秋至沪后，始字玉霜，赠诗适其时也。又《吴门谒石遗丈》云：“胭脂桥畔路，言访聿来堂。地僻门常闭，秋高桂正芳。宾筵稀旧雨，讲席吴乡。（丈方主讲无锡，真茹各校。）半日陪清坐，言归已夕阳。”此视唐人“移家犹带郭”一首，何多让耶？  
  
四六、余尝言郭舜卿诗酷似其舅叶肖韩，近则才力渐肆，益以旁参白业，时有透过语。《冬夜》云：“庭除坠叶入清听，天风吹星光不定。偶从观化察几微，敛尽冬心寒可胜。”《游石鼓白云洞，经三天门、龙脊道下山》云：“山行不论晴与阴，况有雨具同登临。朝来一雨事大好，鼓我百尺听泉心。万松矗立待膏沐，出门一路苍烟深。笋将轧轧越冈阜，还步滑径穿苔岑。乱云在田忽在岭，纷向古洞栏侵。浓时对山不见顶，淡或竹影堪摹寻。风来驱云雨亦断，变为夕景森干林。山僧劝客学修幻，笑指前路山崎。”其二云：“昔从绝顶至白云，今由白云下山去。天门重重踏龙脊，险处平生未曾遇。悬崖伊谁奋斧凿，石齿几微不容步。镇绳相续细如丝，缘绳未敢穷瞻顾。小顷缒绳复坠岩，屏息竟亦忘忧惧。三千磴道难罢休，始识青筇实予助。三游有记归检读，（先曾祖有《三游白云洞记》。）经行试证当年路。”吾乡石鼓山，以白云洞路为最险，景却最佳。句如《田黄小品》云：“才大翻成难用感，色殊方有悟稀心。”《寿山石》云：“田坑最上品，水洞亦倜傥。秋深山柿烂，风阔塞云莽。眼中冰壶清，袖裹孤月朗。直方坤道贵，贞洁女德仿。梦作玉投怀，爱如珠上掌。氤氲寓生气，有待手泽养。嗜者广搜致，曾闻破千襁。”君家旧有收藏，故颇能状其美，如读前后观石录也。  
  
四七、又《雪生园中杜鹃百余本，多海外异种，莫春八日，约匹园老人诸君，燕集花间，纪以绝句》云：“十二年前花满庭，不堪溅泪感凋零。（舍问昔多杜鹃，皆先室人手植，今仅存一二。）芳园差喜经过熟，一到花时眼自醒。”“满屋花光日未曛，延宾园主意殷勤。盆盂犹带沧溟色，隅坐黄鹃独不群。”又云：“若向花中论妙品，应从淡绿唤真真。”杜鹃花以黄、绿二种为最佳也。旧岁余自苏州归里，赠余云：“鹭岛别经年，战尘飞海上。江枫送行李，归客乡树望。征途看御侮，积弱气一壮。豺牙久沉机，波及文物丧。故乡貌犹昔，阻雨春未畅。闻归候起居，车马竞相向。德齿既已尊，文章乃宗匠。有如开山祖，到处致供养。虽斗现在身，今稍节酒量。佛诞具悲怀，穷黎得嘉贶。仁人能胜兵，老作邦国障。迢迢姑苏宅，薪木应无恙。”“佛诞”二句，言余生日不宴客，移振水灾，及慰劳十九路军也。  
  
四八、闽县尚干乡，在江边，林姓族居，六千余家，而悉本於一无父无母、诞不数月之孤。孤何以存？以义姑存也。初，姑在室，兄全家渡江上冢，覆舟尽死，惟嫂以有身未行。姑与为伴，既而嫂生一男，未几，嫂亦死。姑矢志不嫁，抚孤侄成立。林氏为建义姑祠，近徵题咏。林枫丹密七言古一首，独出冠时，云：“乡数千家一姓林，有义姑祠淘江浔。淘江之水深且清，不及姑恩与苦心。姑生景定岁辛西，至元巳卯方十九。赵家块肉是年亡，一角崖山非宋有。国难如此家难生，全家上冢大江横。尽葬鱼腹嫂未行，嫂娠免身遗一婴。嫂亦旋卒姑，林氏存亡在此孤。干钧一发谁持扶，未生此孤先生姑。姑之终身不自图，乃能保此无母雏。天不祚赵胡为乎，九原哭煞陆秀夫。”  
  
四九、自粤军驻闽，闽人之承乏各曹椽者多赋闲。黄仲良（祖汉），本充民政厅秘书，独仍旧贯。有《岁暮书感》云：“园林无叶剩孤枝，痴鸟危巢漫托之。雨打风吹不知数，安居亏汝到春时。”“儒生博古自称奇，用到文书转不宜。太息高吟陈正字，牛刀竟为割鸡施。”次首谓泽观终不讨好也。《除夕寄梅峰》云：“我挈妻孥仍作客，君抛儿女却还乡。一官鸡肋成何事，我酒君诗遣夜长。”《和翼才还乡》句云：“别久君如千里客，吟疏我负十年髭。”《梅峰招饮碧藏楼》句云：“长怜冠盖更番散，好趁芳菲逐日吟。酒后笑谈添夜色，乱时心事等春阴。”  
  
五○、鲤九寄近作数首，皆有可观。《园居赋呈石遣师》云：“神仙旧窟不遑居，偏向榕阴结草庐。故土何曾无缘荔，私心岂是为红蕖。纵横水石安排后，历乱图书部署余。亟向匹园重问讯，先生何日赋归欤？”首句指其乡九鲤湖。《鼓山白云洞，睑嵫峻峭，近三天门有隙地，悬瀑倒泻而下，至此少淳，为吼雷湫，汀蕃筑庵其上，名曰凡圣，落成日邀同游观，即题》云：“悬三间屋崖之腹，束百丈瀑屋之肩。其人非具别手眼，此地安见新洞天。云开云阖即产牖，石吞石吐成关键。（汀蕃就石势险绝处，晕石为门，如关隘然。）灵源虽好人迹夥，何如来听高寒泉。”此首佳在称题，非貌为兀傲者比，可以远挹双井之袖，近拍散原之肩。《和谦宣三月三日春祭宛在堂奉怀石师之作》云：“湖上寻春不见春，谁知春已付诗人。山花酝藉惟含笑，堤柳轻盈也解颦。念四番风强半过，初三纤月上头新。先生社事关情甚，尚滞江南采白苹。”  
  
五一、陈说洲（海瀛）有《呈石师苏州》云：“甫也诸侯旧宾客，退之国子老先生。气吞湖海薄家食，手挈风骚主社盟。有子能随枚叔住，何人不识鲁山名？松枝东指私相庆，归日诗楼傥告成。（杜人集赀建说诗楼，已定议矣。”）可谓字字工切。  
  
五二、余向不作寿诗，林贻书老弟旧岁七十，又值日事方急，竟无以为寿。今春访余苏州，余破例补寿一律，中两联云：“依然对宇童颜在，留待衰年弟畜来。兴到买山兼筑室，相宜食肉与衔杯。”贻书十余岁回里，住西街，与余对门，即见其面团团饶食肉相，至今不改，须发全黑，惟牙齿稍落。余长七岁，相见每拧其颊，实行弟畜也。提学江西时，尝筑别墅於庐山。投老喜山水游，囊中不乏佳句。近宿余聿来堂两夜，搜得数首。《花朝雪中陪庸庵可园观梅，怀黄子寿前辈》云：“搏云筛雪奈春何，携手方亭发浩歌。（亭为予寿年丈所建。）绮岁钓游犹省忆，盛时文献未消磨。吴中治行追芳躅，日下风流付逝波。爱敬古梅俨师友，眼前几辈匹寒柯。”《春雪放晴，游邓尉诸名胜，小憩还元阁》云：“横塘移棹倒芳樽，欢喜同登般若门。霁色乍明微有雪，寒香不断自成村。渔洋作记名空好，石壁谈玄道傥存。急景追逋睑未就，归从皓月认梅痕。”《公园散步偶成》云：“倚筇喜听画眉声，十日春阴乍放晴。池馆骏骏春草碧，衣裳楚楚踏莎行。烟笼岸柳眠初起，寒勒园梅晚更清。莫管繁华终逝水，街杯聊遣有涯生。”“爱敬”、“寒香”、“衣裳”等句，皆《六一诗话》中材料也。“春草碧”、“踏莎行”，皆词调名。  
  
五三、拔可近来敝精力於恢复印书馆，罕作诗，有则寿人与题图。然寿散原前四句，实足赅括散原晚年身世，云：“匡庐五老与天高，深眇能收一世豪。孤抱定应亲木石，微吟时足荡风涛。”他人虽干百言不敌也。  
  
五四、合肥江伯瑟，潜之先生文孙，能传祖砚，肆力诗古文词。警句如《次韵丁洽明除夕诗》云：“春色只从残烛起，梅花仍作去年过。”《九日奇怀星所》云：“一秋断雁经年别，千里登台九日哀。”《挽胡渊如母何太夫人》云：“病目亲犹心使口，呼天儿亦驾成丝。”《安庆道中》云：“生世万般疑雪浪，当春百变只烟花。”又云：“莫羡躬耕守茅屋，荷戈今日遍田家。”全首则《喜从兄忽自沪来，越日将归，诗以送之》云：“欣逢意外各无语，执手相看较瘦肥。客裹杯盘还送别，眼前灯火当偕归。离家最幸尊亲健，自我应愁世族微。色笑不承书枉绩，凭君何以谢庭帏。”自注：“客游五载未归。”  
  
五五、柱尊近又有多诗，愤慨时事。《读离骚》一联最沈痛，云：“先生尚有天堪问，吾辈真无国可忧。”  
  
五六、温州王季思（起），寄示其诗二、三十首，并有书自言沈浸宛陵、临川、东坡、后山诸家，而其诗乃苦淡使人不欢。率性录其作苫语者一首。《寄题梅冷生风树阁》云：“人间心目不到处，中有哀哀父母泪。客游所得曾几何，堂上椿萱已憔悴。劲风阁主无酸辛，闭门养志谁似君。祥禽遥认梅家树，片石能回黄发春。吾家老屋惟环堵，竹树萧萧风虎虎。年年寒雨打窗时，有子如无泪如雨。”句如《小龙湫》云：“卧闻岩泉鸣，兴发山雨夜。晨兴见悬瀑，近自窗户泻。出寺转微茫，间道不可假。阻径乍回，入谷涧屡跨。”《梅潭》云：“痉潭重到诗可无，我来况值梅雨余。长河夭矫泻崖谷，飞沫错落跳玑珠。出山远见修涧合，余势犹与众流殊。吾生意气颇顽犷，欲与岩壑争崎岖。龙湫三游心未厌，晴峦霏雪沾衣裾。迩来亦复趋平淡，视前十载余叹呼。”又云：“归来抱膝对妻子，坐看春水平阶除。鹏搏泱惟所适，岩淙檐溜得趣俱。斜阳归楫兴未极，更见远水明烟芜。一泓寒碧我无恋，吾乡自有钱塘湖。”以上二诗，颇不苦淡。  
  
五七、歙县曹靖陶（熙宇）酷嗜为诗，屡以近作投余。《晓行》云：“为爱林花独晓行，雨余万鸟自由鸣。云辞远树青出，日漏前村红杏明。偶觅奇松栽屋角，却投细石晕江心。儿时风味今犹续，长啸当山试应声。”《遣闲》云：“倦意相催最莫春，鸡鸣蜂闹午愁人。小疲入梦行千里，骤觉余鼾动四邻。傍石痴猫空弄影，窥人憨雀正凝神。此中悟化还慵出，儿报山翁获野麋。”二诗饶有野景，颇似宛陵《东溪》一律。  
  
五八、余方愁近日诗人不肯捐去故技，致语少惊人，而纸堆中忽发见众异二诗。——为《汪衮甫属题王震所画墨梅》云：“意足不求颜色似，简斋诗人非画史。后村怕梅却爱画，观雠小儿喻殊诡。花光上人不可呼，彝斋王孙今亦无。山农苗裔擅余技，能逃大驵甯腐儒。晴为直干，汪侯宝之俾我赞。高馆沈沈夜将半，使君梦裹美人来，黑齿雕题一笑粲。”试问美人而黑齿雕题，来入我梦，能不惊杀人乎？能逃大驵而为腐儒，亦足以惊世赃俗矣。一首失题，记似另一登妙高台之作，云：“桩楼压僧坞，佛窟栖倾城。亭亭妙高台，何人之所营？坞中禅定人，定起间钗声。错疑摩登伽，来度诸有情。世间万骨枯，娱此一榻横。禅师遗蜕耳，持较孰重轻。我来暑方炽，坐爱松风清。休论儿女事，暂主江山盟。”起五字便佳，不待再下第二语。有金沙滩菩萨普度众生，此横陈者，亦固其所。  
  
五九、王石孙（景岐），法文博士，曾充驻比公使。有《影戏诗》，序云：“靖康元年正月，帝驾在青城。大雪极寒。金人索诸色人，计弄影戏、小说、嘌唱、弄傀儡、打筋斗等艺人一百五十余家，令开封府押赴军前。影戏之术，疑因此遂传蒙古，达於欧西。欧洲人言影戏之源，亦尊中国幻锾所照之影，本名为‘中国影戏’，可为铁证。迄今八百年矣。此艺再由欧西，经若干科学，又输入中国。今日国难，不亚靖康，而上海影戏场最盛。观众巾当亦有人念及靖康国难，与当时影戏始祖艺人之被俘，与今日之国难声中影戏奏技否耶？因作此诗。”云：“风雪青城正月天，艺人呈艺虏军前。南冠北去三千里，西学东归八百年。业纵日新因格物，国犹如昔失筹边。家山残破多忘祖，怀古伤今独泫然。”石孙少即肆力为诗，故能笔气健举，造语浑成若此。《邓尉归途》云：“中年已作归休计，岂有名心一点差。愿得太湖留半角，买山筑室种梅花。”此首言之甚易，行之实难。昔人诗云：“人人尽说归田好，林下何曾见一人。”何则？不争名於朝，亦争利於市，大隐、中隐、小隐，皆巧饰之辞。余卜居吴门，曾招隐数人，皆不能从，甯月费二、三万元，赁火管术篱之厝於上海。人生几何，大之不能有益於百姓，小之不能所识者得我，徒为儿孙作马牛而不厌，亦何必哉？福州人呼屋为“厝”，呼单间屋为“火管厝”，呼开门即至堂屋者为“衙篱厝”也。  
  
六○、石孙有《废纸行》诗，首云：“四山木屑捣成浆，滑滑粉泥倾大。微风吹暖调燥湿，机动轴转随舒张。川流不息匹练出，江河万里绕地长。近来造纸虽神速，几千万幅日作场。首功创造亦吾国，蔡侯左伯甯可忘。树肤麻头作玉版，敝布鱼网生银光。但苦费工货不足，时时纸贵愁洛阳。今则文人皆欢喜，持铅执笔无旁徨。用者得舒生者众，求之不穷供之常。岂独汗牛与充栋，充塞天地皆文章。”又云：“《李氏山房藏书记》，抚卷叹息言独详。老儒先生书难得，手写口诵常皇皂。近岁市人转摹刻，百家诸子非深藏。日传万纸亦何用，书虽易致学则荒。造纸愈多纸愈废，堆积如望千仅冈。”又云：“牛毛法令朝夕变，具文何以振纪纲。干封议草束高合，实践终不出朝堂。自从东北地沦陷，背盟戎首偏恃强。九邦约束皆破裂，同文同种来相戕。五十余国齐束手，纸墨何力驱虎狼。废纸劝我莫迁怒，本来夙望如琳琅。奈何世人薄信义，言不由衷多荒唐。我招废纸来我侧，题诗写篆静中忙。同是废材同怜惜，一日相对挥百行。吟成草罢已排闷，笼纱覆瓿皆无妨。”此诗感慨甚深，可谓贤者能言其大矣。余不贤者，请言其小。我国自上至下，日言用国货矣，至於纸则必用洋纸，其易裂、易变黄色，非铅笔写则字易模糊，皆不如中国纸也。设此诗所谓废纸者，皆用中国纸，亦塞漏厄之一乎！噫！  
  
六一、拔可近寄示《兆丰公园晚坐》诗，妙於语言，急登之。诗云：“辛夷已吐玉千盘，细草如茵渐耐看。无限赏心当日暮，最难携手是春寒。销魂南浦才终尽，对泣新亭泪易乾。只有眼前真贾葸，不随物我作悲欢。”闻遐庵欲易“易”字作“不”字，一则一副急泪，一则倾河注海之泪，请大家择於斯二者。  
  
六二、王逸塘自天津南下，过苏访余，适余游虎丘，不遇而云。余奇一绝句云：“凡鸟应留两字书，望尘不及怅何如。南人倘有归南意，盍向吴门赋《卜居》。”逸塘立次韵四首寄来，其三云：“世乱偷闲且读书，稍闻竺典说真如。中原逐鹿英雄事，奇货终怜不可居。反用恰当。其四云：“一面从来胜百书，缺为面别怅何如。探岩已办阮家屐，重访香山履道居。”履道居不敢当。而第一首末云：贝山自古吴门好，况有幽人共隐居。”则答余招隐之意，将据为在彼之旦壤矣。  
  
六三、余索观剑丞游华山诗，剑丞奇示《三月十五日止宿台峰》五古云：“太华视凡山，立意矫雷同。盘根一巨石，上裂为群睾。世眼惊造化，唤作青芙蓉。象物出自然，岂必由鬼工。曲说务悠谬，荒谈怃高崇。如此势绝，孰得磨以磐。皮毛蜕之净，气骨清而充。承戴太始土，润泽千载松。葱郁翻在顶，发直头未童。墅罅挂灵药，杂以桃绯红。玉女梳洗出，亦爱春妆浓。下临深溪肆，幽怪辞人踪。天泉日奔穿，仅擘西谷通。舍此便绝路，除非解飞种。众手争一索，衔贯类岣蠓。时遭下磴人，怜让喘息翁。古来设绍坛，望祭柴燎中。垂堂戒夸主，未信能登封。吾侪陟泰半，敢日德在躬。搦岭当足前，色沮蛇脊穹。退之与秋帆，困悔胁吾恫。止焉诉真宰，冀悯诗道穷。”余游山向不登绝顶，若华山则非登绝顶佳处不见。余以八十之年，勉力至青柯坪，己算格外交情，若使挽铁索，效独猴，虽壮岁亦断不为也。所怪华山无灵，不能令历代帝王凿石开道，如泰山之十八盘以降皆可撞八人轿者，徒令太白束坡辈作想当然之大言，而矫捷善走者，又皆檐夫樵子之流，不能雕绘山之状态。故以剑丞之工於锻诗，然仅登其半，亦只能浑写大意，使读者知的是华山之诗耳。又《香山寺》云：“人事危如八节滩，谁能疏凿使长安？白家功德虽圆满，只放门前数步宽。”惜余遇洛阳阻雨，均未得游。  
  
六四、屈伯刚（弹民），有诗稿一册，因就上海印书馆编纂之席，致毁於旦人兵火。后追忆十得七八，为《劫余集》。有《清高宗及孝钦陵被发》七律二首，其一云：“里巷纷传陈氏子，人间禄命压千秋。十全街有生前缺，九世何来死后雠。天寿松楸封尚固，桥山弓舄任横搜。侯自辇宫中宝，此事风趋类窃钩。”首句谓相传乾隆帝为海蜜陈氏子。次联工极。末韵谓有权力者，盗卖清宫收藏宝器古字画，不计其数，上行下效，故有发陵事，非有憾於清室也。其二次联云：“地下玉鱼金碗宝，人间铜马赤眉风。”指孝钦陵，用事亦极工切。《寿刘翰怡》云：“醑宋楼倾更一廛，梦华空忆石渠编。刻书突过毛常熟，坐享盛名五百年。”末句用张文襄《书目答问》说，不然毛氏至今并未五百年。翰怡所刻多无用之书，不足以方毛氏也。《送恩咏舂之官乌里雅苏台》云：“中原拓地极遐荒，北与丁零画土疆。记取霄州元故治，待修新史补乌梁。”自注：“元有乌梁海一路，史阙。”  
  
六五、厦门陈丹初（桂琛），曾游斐律滨岛，有《麦哲伦墓》七言古一首，序略云：“麦氏为葡萄牙之航海家，得西班王之助，率舰队五艘，抵巴西，循南美洲之东岸而南。一船触礁，仅免溺死。进得一海峡，名曰麦哲伦海峡。一船辞去。麦氏鼓勇前进，出大洋，渺茫无际，自东南而西北，三月余方通过。天气清淑，风恬波静，号日太平洋。遂得斐律滨群岛，时西元一五二一年也。会乏食，舟泊宿务，土人率众来攻，卒被杀。又沈毁两船，余一船，名维多利亚，自好望角遁归。是为环行地球之始。麦氏墓在宿预雨滂之马坛，高约三丈，上作塔形，外环铁栏，旁护椰树。甲子七月，予为募建励志校舍至务，纡道访之。为撮一影，并媵长句。”前半首云：“昔读西史耳君名，今来斐岛展君墓。椰风蕉雨洒然来，碧血英魂杳何处。人道君才更横死，我独谓君死非死。群生人世等浮温，中外几人留姓氏。贵胄顿成航海家，（麦氏葡之贵公予。）欲穷环球三万里。挟策王前屡曳裾，葡王怒斥班王喜。当其乘风破浪时，直以扁舟吞天池。五船同抵巴西境，（南美洲国名，时属葡领土。）陆地当前航路歧。一船触礁气不怊，居然发现大海峡。一船辞去帆更扬，居然前进大平洋。西复东兮道如砥，浩渺何从辨压埃。蓦然探得斐律滨，裨赢大通从此始。息布（宿务转音）土人忽来攻，众寡不敌君竟死。死裹逃生十八人，一船维多利亚耳。空前伟绩表班王，用志不朽归舟藏。随行加那西巴斯，（人名。）赏以显爵锡以章。”末云：“足所未至气已吞，心所欲至境必拓。东亚西南航路通，宛似浑沌七窍凿。使其冒险性不坚，回航伟绩等云烟。使其挫折怯不前，草木同朽名安传。英名赫赫四百载，死而不死然不然。”述议论，笔力崭然。  
  
六六、绵竹曹镶蘅（经沅），以诗为性命，遇谢康乐所谓四美者，未尝无诗，未尝无燕集。安庆不僻而陋，沈乙庵提学开藩於此，招余往游，苦无佳胜地。镶蘅乃能於去年上巳菱湖小集，以“杂花生树，群莺乱飞”分韵，得莺字，并寄旧京知友。渌水红蕖，抑何丽也，信乎地以人传矣。诗云：“廿年楔饮依王城，南洼西涯恒寻盟。江南三月悭未到，牵肠柳岸听新莺。竭来舒州遂一载，错被湖海传诗名。佳晨命俦踵岁例，词流三五同晨星。湖选胜有幽筑，龙山招手在户庭。绯桃微惜未破萼，春寒亭午犹冥冥。兹邦游赏太寥寂，抱城佛阁差堪登。（谓迎江寺。）吾侪娱此一勺水，胜无自觉聊慰情。西涯别后果何似，梦中未忍忘旧京。承平盛事终可复，湖楼一集新刊成。（辛壬两岁，什刹海修楔诗都为一集，近甫印成。”）  
  
六七、李印泉阎揆（根源），邀余讲经国学会，因识无锡诸左耕（祖耿）、宜兴史耐耕（乃康），皆江东之秀，教授於苏州诸学校者。金君松岑为介，请业於余。左耕尝序松岑诗，与松岑、耐耕同游宜兴，有《荆溪揽胜记》，皆甚工。诗则《张公洞》五古云：“探奇挈俊侣，来访张公洞。张公去不返，月落苍山空。山行木叶飞，洞口寒云冻。危亭瞰深黑，入险如入梦。扪萝上丹梯，睨壁开芝栋。玉井倒垂连，丹穴深藏凤。碧城十二楼，幻影见石瓮。依稀环佩声，暗水自吟弄。吾闻白罗仙，曾此驻飞鞋。连珠百子冠，山石娱清供。尘缘困凡质，瑶草何由种。明当礼北斗，《真诰》从头讽。”《善卷洞》云：“善卷老不死，化作苍精龙。逃尧讵为名，爱此冯夷宫。此地本仙居，呼吸地肺通。灵山亦时现，狮象高隐隆。余意入枯木，坚瘦梅与松。方池幻七宝，春水何溶溶。靖钵《在宥》旨，天地无春冬。导者为我言，龙去今无踪。晴空素纠逝，雨在八九成句。隔山探灵源，却入古洞中。呜呼世方乱，神物厌凡庸。安得偕汝游，快我平生胸。”精刻语入木三分矣。耐耕抑志劬学，方纂辑《江西诗派考》，诗亦近江西。《壬申除夕》云：“今岁今宵逝，明年明日来。深杯浇雨雪，残蜡照池台。魑魅成何世，文章老此才。驱罗诗作，吟兴动寒梅。”《癸酉元旦》云：“长夜漫漫旦，雄鸡报晓音。诗怀禁酒壮，寒意敌愁深。正始江山缺，维新礼乐淫。未能投笔起，抱膝且长吟。”前首第七句，后首第六句，语意尤迥不犹人。  
  
六八、江阴怡园主人祝丹卿吏部（廷华），集陶社十四同人为八百遐龄大会。适余来游，亦邀入会。人各有诗。余诗末韵云：“潞公第二惭相似，尤似王君附骥彰。”盖洛社耆英会十二人，潞公以七十七岁居第二人，今余以七十八岁亦居第二人，王拱辰贻书请预洛社，为十三人，余亦后来加入也。门人谢冶盒鼎熔以艾岁预焉，有诗第二联云：“风流未敢希莲社，人数居然倍竹林。”对仗工切。  
  
六九、旧岁九月，丹卿招余怡园赏菊。菊多奇种，大如，与旧都最上乘者相伯仲。丹卿躭诗好客，费巨赀营园林。池馆数处，多种梅花，叠石为愚山，嶙峋似虞山之剑门，非苏州寻常堆假山为岩洞者可比。余有小诗美之。园中设旅馆，大有郑当时置驿留宾之概。集同人结陶社，倡和外，集赀刻《江上诗钞》若干卷，《续钞》若干卷，皆冶盒主任编校。余至宿馆中，得晤曹远模（倜）、曹纶香（亮臣）、章松盒（锡奎）、章塍粟（锡名）、钱夔若（夔）、陈景侯（以浦）诸君，皆有投赠，多过於推重之言，不敢当也。章孙宜（作霖），则门人绂云哲嗣，少孤好学，能诗画，工楷书。曾以其《椿萱忆蓉室唱和图》乞题，谢余一律云：“薄海诗人半八闽，匹园一老独嶙峋。趋庭听述师门训，投刺欣将道范亲。吴会英才归大冶，东林都讲起群伦。披图几度怜孤露，五字长城倍足珍。”盖余题以五言律也。句如“天遣山川放晚晴，迎来耆旧主诗盟。”谓以汽车接余同往，既雨复晴也。又“灯前老菊姿逾傲，袖裹新诗气倍横。”本为赏菊来也。故景侯五律亦云：“黄菊三秋傲，苍颜四座惊。兹游洗尘俗，鸦鹊噪新晴。”皆系实录。今年河豚之约，亦孙宜迎余，有一律甚工云：“迫陪又到小南湖，矍铄吟身杖不扶。清浅水波梅影弄，薄寒天气柳腰腥。食单本自门生议，摘句应归主客图。难得春江坡老在，惠崇晚景入描摹。”小南湖，怡园中池名。  
  
七○、曹远模今年八十有一矣，久官山左，有循良声，而济以精干，为历任上所倚。投老归里，入陶社而少作诗。以所著《古春草堂笔记》赠余，皆记作宰时事，有关系，非空谈也。丹卿诗才敏捷，下笔如飞，未见面先寄赠二律，推挹太过。如“栖皇半世此诗教，无限景行甘执御”，语自佳而不敢当。其晤面后复赠五律，则先云“首韵放言请恕罪”，盖云：“天链诗人骨，吟身健且顽。云烟驰道路，风雨看江山。旧侣欢联袂，新知笑破颜。恨余重病足，来轸未追攀。”题系《石遣先生冒风雨乘汽车来江，余在后园愚山下守候，得句奉呈》。“顽”韵佳，第四句尤佳。余既和丹卿七言二律，丹卿申谢以五律八首，尤多过誉。第二首云：“前度云车疾，当时驿路寒。荒江迓高躅，大海障狂澜。哲匠品严峻，经师气郁蟠。光和惊骨立，岁月百年宽。”情景逼肖。第五首云：“著集成渊海，瞻颜识斗山。薰风荣草木，紫气壮江关。觐面诗为蛰，联欢发尽斑。留春苦无计，太息送春还。”盖留客之殷如此。  
  
七一、今年二月，丹卿复招余食河豚。余即席成二绝句。君次韵云：“思接光尘瞬十年，（章君绂云自闽旋里，盛称公诗海内崇拜。）公诗展读熟龙涎。江鲜风味邀欣赏，即席留题惊四筵。”“陶社刊诗匪钓名，序文弁首鬼神惊。（谢君冶盒所辑《江上诗钞补》，公为作序。）发挥义蕴穷原委，寿世鸿篇匹《论衡》。”次“涎”韵、“衡”韵皆工。  
  
七二、余去冬自江阴回苏，陶社诸诗人多至车站送行，各有依依之意，可感也。塍粟口占短句云：“相见方恨迟，相离何太促。未尽地主情，无以慰心曲。送君西郊外，去车似鸟速。转瞬即春融，请践梅花约。”语质情真，王孟去人未远。夔若云：“骚坛良会合，高馆肃嘉宾。监下诗情溢，风前笑语亲。胪罐花并寿，酌兕酒同春。伫看行旌去，江南化雨新。”前后唐音，不在大历以上。句如“江上闲云伴逸鸥”，七字写一时宾主恰称，与丹卿“联欢发尽斑”五字异曲同工。松盒赠五言律云：“廿年吟大集，今日遂赡韩。伟业千秋著，名山一席宽。声原重京邸，誉早冠诗坛。风雅凭扶植，先生论不刊。”余因松盒下问，遂与深言诗中甘苦处，故松盒末韵云然。松盒尚赠一长古，笔气奔放，首云：“八闽山水秀且雄，锺毓贤俊饶英风。后山而后得嗣响，纵然异曲应同工。曾旅京华诵佳什，诗律缜密诗格崇。能以少许胜多许，筝琶俗调迥不同。”此首以篇幅太长，未尽录。余不甚喜山谷、后山，而其工处不可没，实获我心。而篇中又言造西江堂奥，未免信日本博士钤木虎雄之说，余於他处曾辨之。  
  
七三、不见冶贪十余年，去冬始获良晤。冶盒先以二律至云：“层层影事触前尘，闽水吴山迭主宾。（民国七年，偕师由闽赴沪，宴吾师於歇浦酒楼，呈诗一律，有‘闽水吴山迭主宾’句。）长者依然腰脚健，门生渐见鬓丝银。十年雁足传书少，千里鲈堂入梦频。何幸秋风来杖履，海鸥逸兴鹤精神。”“香草江干久不芳，（李申耆先生选吾乡诗人诗为《江干香草集》。）声声哌鴂韵偏长。山人无复沧州社，吏部重开大雅堂。（祝丹卿吏部与诸同人组织陶社。沧州社、大雅堂皆明时诗社名。）深喜嘉宾今戾止，好偕贤主共平章。（丹卿吏部恭请吾师赏菊，并商社事。）菊花丛裹高轩驻，对酒持螯乐未央。”二诗可谓字字稳惬。元人郭羲仲，人呼为“五十六”，可以移赠矣。又和余《河豚》绝句云：“舂来微雨惯蒙蒙，今岁春寒迥不同。十万河豚迟出水，梅花风后杏花风。”  
  
七四、纶香补赠诗四首，系次丹卿、冶盒原韵者，亦多过誉。第二首云：“笔扫千军亦壮哉，去年选胜此重来。一堂旧雨兼新雨，四座诗才共吏才。邑小喜留名土迹，篱疏曾醉菊花杯。何时再预耆英会，席上称觥取次陪。”此诗兼去冬谯集，第三句恰切，第四句谓远模诸君多宦成归隐者。又喜余重至句云：“何幸吟旌远道来，园门今又为公开。自惭对客无佳句，独喜盈樽有旧酷。”末云：“留宾正苦嘉肴缺，忽报河豚出水才。”造语皆极自然。  
  
七五、前言钱子泉罕读其诗，必近来勤於学务，日事编纂，未遑陶写性情之故。昨乃搜其旧箧，得《清华园赋示诸子》三诗，则皆黄初、正始遗音，不屑作唐以下语者。其一云：“驱车走西郊，水木何清华。堂堂帝子居，境物寂无哗。庠序此宏开，多士以为家。忍俊聊复尔，守静期勿挎。有如园中柯，春至发奇葩。”其二云：“园中柯交蔽，我思郁以纡。郁纡何所念，气矜视瞿瞿。鲜事徒召闹，心驰学以芜。芜学塞吾明，吾昏日以愚。交柯蔽我目，我车不得驱。欲还绝无蹊，揽辔徒嗟吁。踟蹰欲何往，勒马临深池。”其三云：“深池阻不前，下马陟高冈。高冈纵目游，曲涧导池潢。勿轻为细流，涓滴成汪洋。博文非一日，有如此汤汤。所贵能积善，久自不寻常。我读《荀子》书，《劝学》篇章章。积水以成渊，为山不让壤。兹冈高百尺，追始亦何尝。寸壤岁月积，崔巍气光昌。即此证为学，勿忘勿助长。功在锲不舍，而莫知其方。愿诏二三子，改辙驰康庄。毋或入歧路，我马玄以黄。”憋憋勉勖，不愧学人之诗。“壤”字今阳韵不收，不读平声也，然《急就章》与“箱”为韵，古音本不分平仄，古钵诗尽可通用，“助长”韵亦读平声。尚有《自讼》及《读杜诗》两长古，限於篇幅未录。  
  
七六、孙伯朋（易）出其师和州耿仲夷《清意楼集》诗四卷，使余评隙。兴趣似诚斋，面目似巢经巢。《郊居纪事》十首，在倚声中则陈迦陵之《惆怅词》也。诗云：“浩荡淮王国，郊居细事多。香胎依北郭，糙米出东河。助婢栽蝴蝶，看儿钓骆驼。有时置名酿，佳客一相过。”“山裹红搽叶，煎来偶独尝。僮调缩仆，牮屋正欹墙。蚓粪除逢毒，瓜胎落麝香。候禽随夏至，啼彻鹧鸪郎。”“二里桥边路，羊石下田。据鞍驰黑卫，躞耙叱乌犍。陉径缕吞蝮，穿林驾引鹧。城西湖畔柳，遥望绿芊苹。一百岁亦难得，胡为千载忧。采藜堪制杖，插柳已霾楼。鲈保蝓茶尾，厨娘蓄酵头。游扬傥我用，随分作曹丘。一牧奴吹牧笛，时复唱村歌。花落红辞树，帅丰绿涨坡。蹲蹲鸡范鸭，跃跃马将赢。但得辛文术，散财未足多。“汉辟神仙宅，禹开云水区。峨峨城郭丽，凿凿士民迂。植木宜樗树，入山怯盼狐。故家多别树，松菊久荒芜。”“老圃皆我友，老农尽我师。瘪唯艾疗也，癣以瘳之。瓠子经溲种，梗苗就水艺。别饶好风味，仙井碾黎祁。”“暇辄招邻叟，咨询呷玉醪。方春挑野萑，既夏刈仙桃。苗长鳢封眼，乳飞鸦换毛。灯前腾土狗，请俟雨如膏。一门外斜阳好，檐前宿雨收。曳鞭来蝎虎，负甲走蜗牛。静坐香初蒸，行沽酒乍篱。醉歌还独酌，爱尔月如球。”“犹有稚狂态，任它目作歆。造鹾丸白药，求硷渗青灰。僧刹新移竹，军持旧养梅。豺狼正当道，焉用问樵埋。”《遣》云：“不抚琴兮不着，复不作字但吟诗。坐来明月缺圆夜，看到好花开落时。”《问》石：“白云覆天苔铺地，青李开花鸟声至。寂寞深山无利名，问卿过此缘何事。”《湖上晚春》云：“一湖春水碧迢迢，载酒垂纶放小舰。岸有绿杨三百树，坐看飞絮入云霄。”《晤黄子猷遗像》云：“每於生死论交地，闲倚清咏暮云。自分已无相见日，不期画裹又逢君。”《示伯朋》云：“我歌水云清且闲，置子宜於邱壑间。妙笔自应拟衡霍，疃嵘莫貌寿春山。”《松径》云：“穿岩度壑入云深，树树含风弄好音。何处飞来一双鹭，樵人浪指是胎禽。”皆潇洒无习见语。  
  
七七、吴县徐淫秋激，年少美才，服务教育，精六法，著有《王烟客年谱》、《娄东太原王氏画系表》，皆翔实可喜。诗工题画。《陆包山双钩兰花，画家沈雪庐得之汉皋，以贻幼女，指逵张君其也，属题，因赋》（代鹤望师）云：“烟波缥渺洞庭曲，山秀玲珑茁春缘。包山丈人耽小隐，芳杜芝兰结茅屋。三绝人称老画师，霜兔如山管城秃。朝来移种上缣素，绰约佳人伫空谷。空谷幽芳本自赏，肯买胭脂写村俗。妙迹於今三百载，雪庐老眼矜奇福。漠皋解佩蛟龙妒，巾箱女儿歌《黄竹》。我展此图神为往，笔精墨妙花芬馥。楚客招魂结蕙帐，古仙遣世种秋玉。香烟印篆茗泉新，供养春朝一娱目。”读诗不啻见画，古人所以称“有声画”也。而勾勒安插，亦复丝毫不紊。  
  
七八、丹徒戴镜激（增元），通《公羊》学，著有《公羊学通论》，辨析至精。罕为诗。尝以旧作十余首见示，中有《哭次女芝宇》、《赠别汪典存》二首五言古，最为真挚。《哭女》警句云：“嗟子十年前，家庭多惨遇。两女一男儿，周岁已物故。稚弱强相忘，移时守我素。恸哉及笄年，汝又死沈痼。汝性笃天伦，匆遽赴泉路。含泪问苍天，空劳复与顾。入学几春秋，遵循旧法度。流光惜课余，文史喜专务。剥落《道昭》碑，临抚竭智卢。妙肖重形神，凝视一心注。科学细寻绎，晨兴光乍曙。阻抑见母慈，犹谓身强固。”又云：“累月更侵寻，弥留我始悟。念此裂中肠，骨肉伤朝露。愧为父母心，劬劳反疏误。”又云：“瑟瑟先人茔，萧萧寒松树。涕泗不忍归，仆夫报日暮。”后半数语尤痛切。《赠别》警句云：“春风风人日，欣欣桃李场。成材益繁众，嘉绩坐相忘。”又云：“追踪范胡贤，持此语游杨。遣规思白鹿，精舍冀恢张。”盖汪为苏州中学校长，成绩卓著也。又《得一以诸生受军训至严，纪之以诗，次其韵》前半首云：“边疆日蹙误蹉跎，孤月光寒照塞河。幸有终军龙盾合，伫看李牧雁门过。”  

## ●卷二  
  
一、白海藏提唱荆公诗，李壁注本为之腾价。余不深於荆公者，其显豁易解处，固喜吟讽，余则寄托遥深，多所未解。今读胡展堂（汉民）《读王荆文集》六十绝句，乃叹其浸淫日久，能见人所未见。爰录其有自注诸首，以饷世之读荆公诗者。“违屋寒流漱益清，赎鱼喂鸟岂无情。扶疏三百夸高茂。不为鹧雏为易成。（《示元度》诗：‘不为鹅雏贵，但取易成就。’是苟美莫完之意，然已不能无病矣。”）“谪宦相依见友情，微云消散滓尘清。修门共颂皇明迈，那有南山怨刺声。（何琬书上荆公与吕望之酬酢数诗，以为讽刺交作。”）“新城苦未惬归心，桓氏何知有碎金。咕嗫久留畏年少，五陵飞鞋得追寻。（《游土山示蔡天启》诗，咏谢太傅‘久留畏年少’收结数语，则荆公自道也。”）“道人留听北山谣，护法无能且自嘲。岂有长松甘受秽，早知红鹤不堪招。（《白鹤吟示觉海元公》，原跋谓为逐讲僧行详留觉海而作，然云‘长松受秽死，乃以红鹤故’，则此举何晚耶？”）“鄱水滔天气泽宽，立朝风节古来难。了知行义有归处，始翔波澜堪纵观。（《赠彭器资》诗：‘文章浩渺足波澜，行义迢迢有归处。’李注言器资公早所厚，晚立朝风节弥劭，无所左右。”）“不应王衍胜商君，此语当年岂乐闻。未有小儿能辨贼，可怜丝竹已纷纷。（晏殊恶欧九作闹，即其一也。”）“长安谁识择邻难，（陆渭南集《跋温公居家杂仪》云：‘王元泽答客曰：“大人之意，乃欲与司马十二丈卜邻，以其修身齐家，事事足为子弟法也。”’新城杨氏据此谓元泽亦恪遵父教，决无如《邵氏见闻录》所云。）爱礼成仇更所叹。已谤先生臣虏服，又言公子妇人冠。”“汉宫图画自年年，胡地春深更可怜。要识正言常若反，至今难忘是哀弦。（刘辰翁评《明妃曲》‘漠恩自浅胡自深，人生乐在相知心，’谓正言似反，与《小弁》之怨同情，可云卓识。观其於下即续以‘可怜青冢已芜没，尚有哀弦留至今’，则语意甚显。范冲对高宗仅摘此语，遂谓心背君父，盖极端文致之耳。”）《“虎图》偶拟杜陵诗，想见欧梅敛手时。（《虎图》诗李注：‘介甫、永叔、圣俞与一时文人分题，介甫先成，粟服其敏妙，永叔乃钦手。或曰：此体杜甫《画鹃行》耳。大抵前辈多模取古人意，以纡急解纷。’）方信并州天下望，（《韩持国从富并州辟》诗：‘并州天下望，抚士威爱匝。’案荆公对富如此，何便轻韩？）山墙野壁亦无讥。（诗前后亦与韩无涉似语，《邵氏见闻录》乃谓诋韩作，李氏纠之，是也。”）“怀王堕马贾生悲，目谕常於际遇疑。为说此心欺不得，滔滔绛灌更何知。（《即事》三‘哭死非为生，吾心良不欺’，此语亦前人所无。”）“放身干仞意难齐，下视尘居孰蔽亏。为有至怀迷所税，依依神阙在朝晖。（《题永昭陵》：‘神阙淡朝晖。’又表云：‘想龙驾於空衢，莫知所税。’”）“筋骸惟虑学人拘，疾雨横风瓒刺如。摭拾南轩轻下笔，新安忘却过庭书。（《吴长文新得鲁公坏碑》：‘坐使学士劳骸筋。’《墨庄漫绿》：‘荆公书飘飘不凡，世谓之横风疾雨。’宛陵《得介甫常州书》：‘字如瘦棘攒黑刺。’晦翁《题荆公帖》言“先君子自少好荆公书，赞叹再三”，及题韩公帖，乃引张南轩语诋祺不已。”）“锄奸不虑藏身固，除疾须严惬意余。公自寓言人造谤，遂成囚垢说《诗书》。（《烘虱》诗：‘已观细黠无所容，未放老奸终不堕。’《疥》诗：‘方其惬心时，更自无可患。’窃谓古人诗文之精洁，盖无逾荆公者。性情不如《辨奸论》所云，以此二诗，遂成口实也。”）“嗷嗷谁谓我心忧，一夜频惊众亦仇。从古偷安误人国，不鸣终为雁奴羞。（《同昌叔赋雁奴》云：‘频惊莫我捕，顾谓奴不直。’又‘偷安与受绐，自古有亡国。’”）“旁围靡靡山无力，远出泠泠水有心。称意人间胁易得，委身天地始从今。（《过剀贡甫》云：‘称意人间甯易得。’《示平甫弟》云：‘付与天地从今始。’”）“良交那忍弃残缺，内讼要须勤补磨。我信先生非执拗，责躬常比责人多。（《美玉》云：‘大贤小玷缺，良交岂其绝。’又‘不补又不磨，人为奈尔何。’《感事》云：‘内讼敢不勤，同爱在僚友。’”）“但计英雄入彀中，百端揉断叹才穷。李唐更与朱明较，归罪鸿都恐未公。（《未耜》云：‘山林尽百巧，揉断无良材。’《读进士试卷》云：‘安知鸿都串，竟用程人物。’”）“贷钱倾粟助之生，探本为谋义自明。一事青苗难放过，翻疑无意挫兼并。（程伊川言青苗一事放过何害，荆公《寓言》诗为探本之论，语意至硕。而李注谓公诗常云‘俗儒不知变，兼并无可摧，’而此诗复以挫兼并为非，盖就未二句：‘后世不务此，区区挫兼并’言，何止固哉高叟。”）“救弊难辞万谤伤，劳心养誉众旁皂。歌诗独念茶山赋，有术何曾挟管商。（《酬土詹叔奉使江东访茶利害见寄》云：‘区区欲教弊，万谤不容口。’又：‘劳心适有罪，养誉终天丑。’又：‘余知茶山民，不必生皆厚。’《考略》云：‘公之倦倦民事，若恫瘵切身，何后之攻新法者，必曰挟管商之术，亦曾於公诗文稍一寓目耶？’沈氏补注亦云：‘言茶山之民不必皆富，恐徵求无措，则逆料於弛禁之先。’可云明识。”）“患留西北岁乘边，朝野劳劳望息肩。卖剑买牛非易事，省兵议未附时贤。（荆公虽不及对省兵，亦不和文、庞当日论议也。”）“际遇丰熙旷代无，金陵全未怨孤。如何曲解《君难托》，论世翻输李雁湖。（李注《君难托》一首甚确，而沈氏肥测罗织，自形其谬。”）“闻唱旗亭转不怡，少年有句悔难追。平生直节元无负，只是高才太自奇。（《华藏院此君亭》诗云：‘人怜直节生来瘦，自许高材老更刚。’《高斋诗话》：‘公晚年与平甫坐亭上视诗牌，曰：少时作此题榜，一传不可追改。’”）“痛爱黄州五字诗，多碍日有微词。亦知水远山尤远，且遣江流拥涕涣。（荆公击节东坡自黄州北迁‘睾多争碍日，水速欲浮天’句，谓‘老夫生平未有’。余则酷爱荆公‘江拥涕没流入海’七字。”）“唐人声律盛当时，不废高岑应制诗。湖上春风曾再赋，披香齐窃柳家词。（《芥隐笔记》谓荆公於欧公坐上再赋而字韵，以是见疾於老泉。荆公句‘春风垂虹亭，一杯湖上持’，即而字韵。案荆公诗才素敏，如题《虎图》先成，欧阳阁笔，亦一证。《西清诗话》谓和御制赏花钓鱼诗，传至介甫，日将夕矣，亟欲奏御，得‘披香殿’未有封，囚郑獬语，封以‘太液池’。翌日都下盛传。王舍人窃柳词云云，非事实也。”）“荒陂渺渺日骑驴，问字锺山兴未孤。南渡不知儒术贵，但传蕲国在西湖。（《荆公锺山骑驴图》，李伯时所昼，俞秀老挟《字说》随后，东坡和诗所谓‘骑驴渺渺入荒陂，想见先生未病时’也。”）“独寻芳草说归时，十载相从恨已迟。嘉本无《辨奸论》，金陵数见唱酬诗。（荆公《北山》诗：‘缓寻芳草得归迟。’东坡和云：‘从公已觉十年迟。’宋本《嘉集》无《辨奸论》。”）“今人未可非商鞅，后世谁能事左车。尧舜致君窜有术，不妨举国厌迂疏。（咏商鞅、张良、韩信、贾生诸诗，俱别有感慨，惟於孟子云：‘何妨举世嫌迂阔，故有斯人慰寂寥。’则素志也。故尝云：‘他日若能追孟子。’”）“交亲第一重斯才，独自登临意更哀。亦有招提数行墨，何曾梁木感风摧。（《题雾祠》诗，李注云：‘临川李子经谓属逢源，恐非。’《考略》云：‘雾固未必有祠，即题祠，何必详注在宝公塔院？题已可疑，“岂谓登临处，飘然独往来。”尤不合父子悼亡语。则李子经谓属逢源，必有所据。’案诗意与《寄逢源》、《思逢源》诸作甚近，而荆公平日与诸弟及诸女诗，皆见性情，有分际，并证以《题永庆壁雾遗墨》一绝，尤觉《考略》所订为当。”）“定肯低头东野秀，不闻抗手玉川奇。敛情约性非容易，力挽唐风入宋诗。（荆公兼学韩孟，其倾倒广陵，无异退之之於东野。惟广陵时有近玉川予者，荆公无之，岂不为耶？《石林诗话》谓荆公少以意气自许，不复更为含蓄；为草牧判官，从宋以道尽假唐人诗集，博观而约取，晚年始尽深婉不迫之趣。母逢辰序谓公之诗非宋人之诗，乃宋诗之唐者。案公近体尤见此意。”）“耕深石挠独行歌，绝壑凌云奈尔何。诗到苏黄犹未尽，呕心应比锦囊多。（逢源《南山之田赠介甫》：‘耕之深兮石桡吾未。’《思逢源一》：‘杞梓豫章蟠绝壑，骐膦腰衷跨浮云。’尝谓逢源乃宋之昌谷，同一呕心为诗，而风会迥异。李尽於词，王尽於意，王似尤难。”）“龙文虎脊接《风骚》，积抱为工格自高。谁是书生辞赋气，故将严整敌韩豪。（刘辰翁谓读坡集喜而屡和，然节度严整，‘未足当韩豪’也。又云：‘公诗律甚严，得意亦少，及其拙也，有书生词赋之气。’案公近体工於隶事，而风韵不减；和诗不定胜东坡，而节度严整，正足救弊。刘氏殆非公论。”）“岂因相业累诗名，洛蜀非公世尚凭。七八百年门户废，今人不讳学金陵。（荆文学术文章，并为洛蜀党徒所疾视，元遗山已有讳学金陵之叹，而杨升庵、王渔洋荤，犹恣情掊击，一若不如是不足当斯文之正宗者。”）散原谓展堂读韩诗、王诗各数十首，大抵就依故实，而抒胸臆、寓识解，於读王尤多索隐表微之论；以其得力於二家至深，故五七古皆近退之，七言绝句皆肖介甫。视余所作展堂诗序，较有特见矣。  
  
二、汪精卫兆铭与胡展堂为粤东二妙，而才调迥不相同。今更论次精卫诗如左。《癸酉九日，清凉山扫叶楼登高》五言古云：“飘风吹落叶，散作沙石走。书非不勤，积地倏已厚。仰观高林杪，柯条渐坚瘦。危巢失所蔽，岌岌不可久。宿鸟暮未归，栖托已非旧。踟蹰集空枝，婉变终相守。此时登楼者，太息各搔首。西风日以厉，势欲摧万有。何以谢岁寒，临难义不苟。蒲柳奋登先，松柏耻雕后。敢辞晚节苦，直恐初心负。高人缅半千，佳节遇重九。还当扫落叶，共责一尊酒。”慨当以慷，不作一躲闪语，的是此人诗，的是此地诗。  
  
三、自洪北江有《机声灯影图》，写其节母课读，索人题咏，於是读书稍有成而欲张其节母者，皆有一图，若《寒灯课子》之类，求题咏。不知依样胡卢，率见不鲜，难得佳章也。即北江图，亦仅黄仲则有数语取径独别，云：“老渔隔溪住十年，君家旧事渠能言。打鱼夜夜四更起，洪家楼上灯犹然。”余欲作一文字，洗此臼窠久矣。近见精卫有《秋庭晨课图》，自记其左云：“右图兆铭儿时依母之状也。其时兆铭年九岁，平旦必习字於中庭，母必临视之，日以为常。秋晨萧爽，木芙蓉娟娟作花，藤萝蔓於壁上。距今三十年矣。每一涉想，此状如在目前。当时父年七十，母则四十，父以家贫，虽老犹为客於陆丰。海道不易，惟母同行，诸兄姊皆不获从，以兆铭幼，挈以自随。兆铭无知，惟以依依膝下为乐。有时见母寂坐有泪痕，心虽戚然不齐，初不解慈母念远之心至苦也。嗟夫！岂特此一端而已。兆铭年十三而失母，生平德行能知者几何？於母生平所遇之艰难，能知者又几何？母鸡鸣而起，上侍老父，下抚诸弱小，操持家事，米盐琐屑，罔不综聂，往往宵分不寐。兆铭惟知饥则索饼饵，饱则跳踉以乐，懵然不知母之劳瘁也。岁时令节，兆铭逐群儿嬉戏而忘倦，时见母蹀躞仰屋，微叹有声，搜箧得衣物付佣妇，令质钱市果喂，及亲友至，则亟语笑款洽，似无所忧者。兆铭亦忽忽不厝意，不知母何为而委曲烦重若是也。母所生子女各三人，劬劳太甚，诸子女以此长成，而母亦以此伤其生，不获终其天年。悲夫！兆铭丧母后六年而去国，凡十年乃得归。归而求父之手泽，蠹余犹得尺简；求母之杯椿，则无有存焉者。因以儿时所得之印象，告之温幼菊丈，乞为图之。庶几母子虽一生一死乎，於图中犹聚首也。”末二语抵人干百。自题诗云：“一卷残编在短檠，思亲怀友泪同倾。百年鼎鼎行将半，孤影萧萧只自惊。人事蹉跎成后死，梦魂劳苦若平生。风涛终夜喧胚甚，镇把心光对月明。”可谓伤心人别有怀抱矣。“怀友”谓图后有故友廖仲恺题词也。余因题一长句云：“机声灯影洪氏图，踵而作者江湖。寒灯课读何处无，其灯不朽视其孤。眉山卓荦挺二苏，何曾孤露抚双雏。程夫人授东汉书，范滂母子相嗟吁。西江亦有蒋心畲，太行马背父与俱，竹篾波磔母则劬。孜孜母意兄欲睡，谯楼听鼓呼坐隅。可知读书贵朝气，年幼脑力薄未腴。女功月得册五日，儿童不责勤三余。此图臼窠尽扫除，党锢亦与汉宋殊。萧晨挹爽鸡鸣起，拒霜花发朝曦初。乾坤清气风吹垢，啼鸟反哺徒区区。”盖此图重在念母，与斤斤专注课读以表有成者不同也。曹缤蘅题云：“荒鸡初唱窗有曦，一庭秋气儿先知。儿甫胜衣母遽夺，此哀穷凄肝脾。杯桩梦断三十载，披图彷佛依春晖。孤儿老有孺子慕，牵裾犹似垂髫时。画师但解摹临池，无言之教知者谁。平生滂传早流涕，许身何止轻皋夔。世儒报亲侈禄养，万羊未逮儿聋悲。”又云：“只今阡表述庸德，忧勤万一曾未窥。图中矫矫青松姿，儿今励节亦似之。丈夫手援天下溺，但酬乌哺毋乃私。疲氓方待苏疮痍，请从锡类铺仁慈。”末数语能见其大。  
  
四、东坡之梦绕云山、魂飞汤火，有恐怖意；椒山之风吹枷锁、簇簇争看，有气矜意。精卫《被逮口占》云：“衔石成痴绝，沧波万里愁。孤飞终不倦，羞逐海鸥浮。”“姹紫嫣红色，从知渲染难。他时好花发，认取血痕斑。”“慷慨歌燕市，从容作楚囚。引刀成一快，不负少年头。”“留得心魂在，残躯付灰。青磷光不减，夜夜照燕台。宗旨有所不同也。《狱中杂感》云：“西风庭院夜深沈，彻耳秋声感不禁。伏驿骝千里志，经霜乔木百年心。南冠未改支离态，画角中含激楚音。多谢青磷慰岑寂，残宵犹自伴孤吟。”“煤山云树总凄然，荆棘铜驼几变迁。行去已无乾净土，忧来徒唤奈何天。瞻乌不尽林宗恨，赋鹏知伤贾傅年。一死心期殊未了，此头须向国门悬。”末借用子胥语，痛切。《秋夜》云：“落叶空庭夜籁微，故人梦裹两依依。风萧易水今犹昨，魂度枫林是也非。入地相逢虽不愧，擘山无路欲何归。记从共洒新亭泪，忍使啼痕又满衣。”自注：“此诗由狱卒辗转传递至冰如手中，冰如持归与展堂读之。”案三、四工切绝伦。《中夜不寝偶成》云：“飘然御风游名山，吐嗡岚翠陵孱颜。又随明月堕束海，吹嘘绿水生波澜。海山苍苍白千古，我於其间歌且舞。醒来倚枕尚茫然，不识此身在何处。三更秋虫声在壁，泣露欷风自啾唧。群鼾相和如吹竿，断魂欲啼凄复咽。旧游如梦亦迢迢，半炮寒灯影自摇。西风羸马燕台暗，细雨危樯瘴海遥。”自来狱中之作，不过如骆丞、坡公用南冠、牛衣等事，若此篇一起破空而来，篇终接混茫，自在游行，直不知身在囹圄者，得未曾有。《咏杨椒山先生手所植榆树》云：“树犹如此况生平，动我苍茫思古情。千里不堪闻路哭，一鸣岂为令人惊。疏阴落落无蟠节，枯叶萧萧有恨声。寥寂阶前坐相对，南枝留得夕阳明。”自注：“椒山就义之岁，手所植榆树适活，数百年来，无敢毁之者。余所居狱室，门前正对此树，朝夕相接。”除夕句云：“今夕复何夕，园扉万籁沈。”《广州之役，在北京狱中，偶闻狱卒道一二》云：“凄绝昨宵灯影裹，故人颜色渐模糊。”以上诸诗，录之以为圜扉生色。  
  
五、精卫诗落笔必是自己语，不能移到他人。《见人析车轮为薪》云：“年年颠蹶关山路，不向崎岖叹劳苦。只今困顿尘埃间，倔强依然耐刀斧。”末云：“待得蒸腾荐新稻，要使苍生同一饱。”《太平山听瀑布》云：“何当化作岩中石，一任清泉自在流。”《秋夜》云：“商飙一何讯，扫此流尘积。丛忧亦如此，摧陷苦不力。”《印度洋舟中》云：“肱已三折，肠徒剧九回。劳薪如可蒸，未敢惜寒灰。”他如“景纯咏《游仙》，意欲翔寥廓。如何著《葬书》，所志在糟粕”、“呜呼夜漫漫，众生同黯。束身作大炬，烛破群鬼胆”，余谓古之鬼胆小，险语足以破之；今之鬼胆大，大炬乃足以烛之。  
  
六、写景之作，如《双照楼即事》云：“双照楼头月色新，清辉如庆比肩人。梅花雪点温诗句，疏影横斜又满身。”末句视“香雾云鬟”，殆突过黄初矣。《放舟太平洋》句云：“缺月因风如欲坠，疏星在水忽生棱。”《再登金山，桃杏已盛开》云：“山色闲绀碧，花光涵绛绯。清辉一相映，百丈成虹霓。”《碧云寺夜坐》云：“余霞灭天际，山寺坐沈黑。方庭蓄万绿，一一泼浓墨。”又云：“泉声出万寂，流远韵更澈。似闻穿林去，邂逅涧中石。微风一吹荡，松籁与之洽。”入峡云：“入峡天如束，心随江水长。”《出峡》云：“出峡天如放，虚舟思渺然。”《即事》云：“鸟雀亦如人望治，晴光才动乐声多。”《大雪》云：“飘如扁舟凌沧浪，银涛万顷生光茫。又如花时归故乡，玉田蔼蔼素馨香。”春晚云：“向晚微风和，斜月明天边。流云受余艳，漾作晴霞妍。”《游莫干山》云：“一角茅檐对远山，此心清似长天色。”《热甚，既而得雨》云：“土田龟坼苗将枯，桔槔鸦轧如哀呼。”又云：“长空荧荧三足乌，直以碧落为红炉。收云入甑炊作雨，十里山水生模糊。”皆如观照相片，如闻留声机。  
  
七、《冰如薄游北京书寄》云：“彩笔飞来一朵云，最深情语最温文。灯前儿女依依甚，笑颊微涡恰似君。”此王安丰妇所谓“不卿卿，谁当卿卿。，苏若兰所谓。非我佳人莫解。者：宋广平铁石肝肠，赋梅花不足异矣。《游春词》云：“花枝红映醉颜酡，杂人游人笑语和。我更为花深祷告，折花人少种花多。。即《大学》“生众食寡”之义。又云：“千红万紫各成行，日暖林塘蔼蔼香。此际园丁高枕卧，游人自为看花忙。”大有功成者退，与扶杖而观太平气象。呜呼！安得於吾身亲见之哉！句如《病起郊行》云：“觅新诗似驴旋磨，温旧书如牛反刍。”竟似放翁。《病中读陶诗》云：“种豆岂宜杂荒秽，植桑曾未择高原。”绝好对仗。  
  
八、镶蘅旧岁结夏匡庐，亲炙散原老人数月，用诗为散原作者，倍觉亲切有味。如《屡诣散原赋呈长句》云：“名山与名宿，踪迹恒相依。政如耐久朋，颠沛初不违。匡庐瓦万鳞，孰者真周遗。自公专此山，遂为万流归。识公我已迟，犹幸生同时。十年费百书，一面偿其私。”又云：“移居苦蹉跎，未免辜深期。（余与醇士结夏芦林，翁以相距太远，屡促近移，因循未果。）平生办香心，诅独文与诗。即此吨笑亲，已耐百日思。仆仆尔何为，一任途人嗤。”又《新居距散原老人甚近，赋呈》云：“一牛鸣地往还亲，暂对苍颜祓苦辛。僮仆渐谙排阖客，松篁分护独吟身。疏钟穿岭浑忘晚，近局携尊岂厌频。投老此山吾所愿，头衔何幸署松邻。（散原所居颜曰松门别墅。”）又《散原老人北游有日，听水师贻书有两龙锺相聚於金台月下亦老年一乐事之语，辄用其意，赋诗送行》云：“弥天四海两龙锺，重向金台话别惊。定有都人遮道看，况多群彦载醪从。西山戴雪如迎客，姚井煎茶与浣胸。（姚家井在陶然亭畔，井泉最佳。）莫对胡僧谕浩，慈仁寺畔抚双松。”“老恋锺山再到迟，旧经行处百迷离。追欢淮榭频邀月，温梦湖舟欠补诗。生世待同绉卒语，风流剩遣酒佣知。明年花发春明日，迟我城南共举卮。”《甲戌元日寄怀散原翁北平》云：“去年泛雪石门湖，扁舟载客归及晡，此景堪画谁为图。今年充隐邻菰芦，淹留将勿嘲贾胡，江山如此诗可无。兹邦荡荡万井庐，孰者柴丈茶徒，流风渐沫须人扶。我从两载辞故都，低徊北梦成模糊。西山晴雪浮轩除，中有诗老清而妹。别来破例贻我书，悬知高会锄霜蔬，欲往从之奈修途。慈仁双松今未枯，冷摊访古思王朱。春风披拂荑柳舒，应怜贱子犹泥涂。一泥涂”二字，用“江湖一菰芦”更好，然已押在前。  
  
九、又《杭州探梅》首云：“灵百株梅，颠倒四方客。我来七日迟，落英渐狼藉。昔游值冬深，忍寒花未坼。山亭一晌留，弹指三年隔。”又云：“不见梦坡翁，遗诗空挂壁。何者为不朽，未可恃简册。异代爱屋乌，翻借嘉树力。（梅为梦坡手植。”）起十字语妙，“册”韵、“力”韵的确。次首云：“杭州落吾手，梦已超山驰。宵来闻雨声，心窃为花危。凌晨徇我友，改计趋西溪。”又云：“万苇犹未绿，微惜春事迟。佳处在一旷，江亭疑依稀。若论云水光，燕郊无此奇。”《癸酉九日清凉山扫叶楼登高，以龚半干半亩园诗分均，拈得事字》云：“游车填咽灵谷寺，谁爱清凉有殊致。僧楼占断一山秋，凭槛江天娱坐对。斜阳终古不移影，十庙兴亡送鸦背。我来白下访残僧，却喜逢辰共高会。连阴顿霁倘关天，午过岩腰盛车骑。西江一老笑口开，（谓散原翁。）此会疑为此邦最。逃虚肯信人迹稀，搏沙翻庆德星萃。世儿攘臂论洛蜀，岂识九州皆气类。诸贤都是过江人，莫对新亭揽危涕。明年此日更登高，一任悠悠嘲好事。”又《舟发安庆即事》云：“长闲天所靳，锋车迫南游。一载盛唐山，闭置同拘囚。文移况堆眼，宵漏蜜自休。高楼听雨人，谁识丛百忧。及幸脱命，矜此素愿酬。兹邦吾久习，气类多绸缪。美政舆新诗，穆然怀前修。同光盛文藻，袁（滔移）沈（寐叟）皆胜流。亦有王（六潭）与谭（复堂），各自领一州。流风扇江国，横舍犹歌妪。丧乱两纪还，民俗倘已偷。成园莽荆榛，何处礼岳楼。（成园在藩署内，旧饶花木，楼榜为湘绮老人书。）月泉循曩例，规罅频呼俦。寒江打桨句，诗老谬见收。（余《江行杂诗》有‘扁舟又逐鸥韦去，自爱寒江打浆声’句，疑盒、拔可书来见及。）鸥鹭有前盟，决去胡淹留。邦人争送我，情与潭水侔。再来访天都，期维江上舟。”  
  
一○、巴壶天，滁州人，年少，诗有清气。《将去庐山》云：“凉吹驮云出岫多，带蝉残叶渐辞柯。痴儿三宿匡山顶，未忍回身负薜萝。”句如《癸酉夏集匡山万松林》云：“领略匡庐一段奇，共收松吹入新诗。”又云：“灵瀑飞凉苏暑病，浓阴摇盖漏秋曦。”《九日集扫叶楼》云：“石城风雨收，山川洗酰毒。”又云：“昔贤逃虚地，跫音今满谷。”“酰毒”用张广雅诗“酰毒山川是建康”意。  
  
一一、张默君女士，名满当世。余去秋至金陵，翼如即招燕於其玄圃，默君以典试中州，未得见也。因谈余稔其尊人时，未知默君已揽揆与否。岁月茫茫，与散原相对，不无摩挲铜狄之感。嗣翼如寄示所著《曼殊遣载》，后有默君所题六绝句，以不著点尘之笔，吊不可一世之人，老朽何能赞一辞。今录默君诗，系以翼如所载末段，俾阅者得梗概焉。诗云：“渺渺骚魂不可招，担经天外听云韶。料知白马投荒去，海月空寒梦六朝。一袈裟和泪采芙蓉，瑶想琼思证大宗。一白花光仙去后，（花光和尚亦擅绘事。）霜钟摇怨满春淞。”“刻骨清哀贮绛纱，如潮红泪对烟霞。孤山埋得春心在，输与寒梅乱作花。一水佩风裳别有乡，亭亭万本拥灵藏。春人挟瑟今何许，湖月年年自在凉。一寥天鹤唳感无端，梵韵泉声泻五寒。携手深山深顶礼，落花三尺作蒲团。”长笛山阳一惘然，去留肝胆郁新编。莲花如海香如雪，烟水苍茫吊印禅。”翼如云：“十六年春，余偕默君越孤山省亲曼殊灵藏，以红白梅各一枝献之。先是曼殊于清季授业白下，尝译梵典数种，介人倩默君为题“师子元音”四字，因循未果。顷乃书此数字，焚之塔前，以符延陵挂剑之意。并赋《解佩令》一阕吊之。曼殊之灵，其少慰乎？”  
  
一二、案头诗卷，高可隐人者数堆。披沙拣金，正苦头晕，忽得吾乡曾仲鸣诗数首，由壤蘅奇来者，读之心目为一爽。《远归》（时由北平返香港）云：“远归倍觉园林暖，冰晕襟间已尽消。一带山川邻故国，几时滩岸涨新潮。渔灯波上争浮荡，人语边烟转寂寥。种竹栽梅天亦，三更风雨忽萧萧。”一开口便移不到他题去，甚得杜味。《秋雨新晴，至公园坐至薄暮》云：“淡阳横壁樾横栏，如此寒光未觉寒。暂暖园林秋气薄，忽晴景象鸟声欢。湖山微白殊堪梦，松柏犹青不厌看。寂寂空亭忘坐久，照人新月破云端。”《二月一日晨望》云：，翠壑深廊凭倚处，荒荒海气失村城。一山林外犹明灭，数竹台前半死生。风搅浓云成破碎，雾收残雨忽微晴。辛勤种得春花了，愁听饥虫啮叶声。”《一园》云：“一园三亩倚江湖，望裹苍茫好画图。半日难消心抑塞，中原转幸影模糊。雏鸡多病移埘健，枯竹佣锄得雨稣。窗下牡丹看正发，群蜂来去夺花须。”以上二首，均见怀抱。《草》云：“草感春恩分外妍，迎风徐响似鸣弦。丛生自带行云意，勃发真如出地泉。新柳微阴还淡绝，远山半绿已嫣然。王孙一别经年事，幽径行来处处怜。”有寄托。《凄迷》云：“凄迷情绪凭栏久，澹荡花香上砌初。有限生涯还作客，无多园地亦堪庐。海云飘忽能晴雨，远市须臾半有无。久对天然怜物与，喜看蝌蚪满沟渠。”句如“岁阑才种菘兼韭，春至无端雨又烟。双鸽愁寒栖不定，几回引颈盼晴天”、“薄冰栖鸭愁无语，髡柳巢鸦梦未安”，皆有物与气象。  
  
一三、偶读邵翼如（元冲）《庐山销夏用远公韵》云：“杖策事幽讨，消摇穷灵迹。飞流天际垂，空翠岩间滴。昔贤尚嘉避，外物情自适。险远既匪阻，深秀於焉辟。遂令造化奇，一一洞无隔。旷然览八弦，若振培风翮。凉意濯虚襟，为道资日益。”於江河日下之余，独弹古调，可谓不随流俗转矣。句如《万松林精舍》云：“飘然携手蹑松关，莲社风流若可攀。浮世已随苍狗换，劳生偶共白云闲。。是自己语。  
  
一四、往者陈强庵阁学屏居里门，诗始留稿，前后且三十年，积至千首。逸塘久屏居，与相似，廿年来，诗亦哀然成巨集。二人兴趣，俱在荆公、白傅间；大略搜老较近荆公，逸塘较近白傅耳。今录逸塘诗如左。《春宵酒集，即席次答圣逸，并呈同坐》云：“东风二月梦吴艘，柳拂长堤草映。争欲避兵藏藕空，何期招客倒春缸。多情共剪留人烛，豪语能惊隔舍历。酒阵输君号无敌，未吟佳句气先降。一应”韵隽而不纤。《山游》云：“山居罕人事，半晌抵兼旬。有时手一卷，相与送昏晨。猛忆炎暑时，积月淹海滨。遄归曾几日，盈盈襟上尘。幸兹得小憩，野意忽已新。可惜城市中，扰扰昏其神。盍贮清凉味，特以饷彼人。”《海滨得散释奇诗，中多悲语，次均广之》云：“行窝安乐即瀛州，何必仙人十二楼。修竹当风方愿夏，明河堕露忽惊秋。登山已办几两屐，望海能消万古愁。扫径迟君松下酹，佳辰莫使负清游。”二诗语多超诣。《觉庵书斋留题》：“从者留余坐少时，主人暮返不愆期。案愿喜见香山集，政好从容读此诗。”《友梅杜诗，津榆道中次答》云：“新诗味永美於回，书到浑疑旧雨来。天下汹汹相斫史，城南落落谪仙才。十年鸥梦君能忆，四野鸿嗷我亦哀。商略凉秋文字饮，肯辞抵掌共深杯。”《赠藏园》云：“谓君岷山精，乙盒本非谵。藏书塞破双监楼，如讨蜀中千万壑。但精善本，不标汉宋学。黢黩蝉灰足宝贵，隐隐蛛丝有脉络。尔来海内事校雠，德化与君称浩博。君方六十年更富，似闻书是长年药。今之所获亦已丰，升庵以来无此乐。君更广搜太不廉，不如抛书玩冲漠。此言知君不能用，聊发轩渠侑一爵。”语独奇横。吾意亦云然。《便欲》一首云：“便欲浮家遇一生，沈沈江海未休兵。美人天末何来暮，大错神州铸已成。世界能禁她虺坏，伦常亦为货财争。尼山富教真诠失，忍更随声诋并耕。”《杜峰诗草题词》云：“想君的有烟霞癖，爱访禅林爱看山。此意幽然超世外，论诗亦在白苏间。一又疑君是林和靖，逢著梅花便有诗。花渐无多天欲老，寥寥此味更谁知。”二首亦在白苏间。《旧京示学圃，用嗡南清明均》云：“厌听津沽潮汐声，一句两度踏春明。未妨浊酒三分醉，已赚芳郊几日晴。小圃重寻余倦蝶，杂花无语媚群莺。王城旧是万人海，谁信闲身嫩似僧。”首韵持之有故，次韵言之成理，第六句用邱迟语，如自己出。《海滨奇醇士，时君北游，甫抵沽上》云：“纵横天外一书生，睥睨人间十万兵。惜欠名园依栗里，好搜奇语答兰成。啼鹃惯向津桥听，饥凤宁为斗米争。何日相携青箬笠，莲细雨课春耕。”《抱瓮庐口占》云：“万松深处野人家，满架藤萝正著花。卷幔更添山翠涌，穿林时有鸟声哗。朝晴看海云随杖，午倦敲诗酒当茶。数日淹留妖溟滓，不须重问枣如瓜。”《叠均示前溪》云：“匪焰兵氛并一时，国魂民命兀如丝。乱危满眼将安择，焦烂而今亦已迟。上策安心惟佛谛，孱躯援溺总情痴。吾家但守王倪秘，四问从嘲四不知。”先忧后乐变相，乃至於此。  
  
一五、拔可有《诒书世丈同年，今春来沪，年逾七十矣，纵谈往事，怅然有感》云：“风义平生出自然，耻相标榜送华颠。洛阳年少多轻薄，背信桥边日者贤。”余於诮书，实可为“桥边日者”。又云：“一龠弥勒御行滕，旧事浑如过去僧。惭愧春城桃李客，十年夜雨失传灯。（戊戌春闱，丈为予赁居城南莲花寺，为寄榻之所，并假伯羲祭酒之意园以作试寓。”）时余亦同寓，亦常至盛宅。又云：“神官诗案记重重，世变难逃水镜胸。屈曲世间应自可，江亭休打五更钟。（戊戍元旦，丈在陶然亭掷玟极验。”）此首有关暾谷事。又云：“幅巾意态自萧闲，底用龙门水一湾。但使小蛮扶醉在，不妨随地作香山。”诣书与余，常同携姬人出游。以上数诗，读之皆使人如履旧游者。  
  
一六、歙诗人许疑盒承尧，老断轮手也。余曾序其诗。《读石遗题云海探奇图，戏作寄之，并示则柔》云：“苏戡颂黄海，叹为阳城太室不被兵。石遣反其说，虑有山贼能横行。（原诗云：‘大盗虽无山贼有。’）盗钩盗国等盗耳，我谓山贼较可喜。嗟我黄山当晚明，游者鳞集纷连耕。人人争效谢康乐，宾从伎乐惊山灵。玉茗自言无梦到，江子文石奋笔断断争。迩来天都久寂寞，海内游踪亦萧索。列仙之儒不可呼，今谢康乐其谁乎。巍峨闽海数宗宿，乘兴何时贲高躅。黄巾自解避郑公，我请扫除迓车毂。深深三十六芙蓉，拥护仙云一万重。试语城东叶居士，共持酒盏待元龙。”招游之殷如此。老迈穷忙，不知此生能赴约否也。  
  
一七、众异《晨泊京口》云：“不放金焦睡，凌晨整髻鬟。酒随兵共尽，鸥与客俱闲。闯献天终厌，孙刘去不还。英雄无好手，吾亦负江山。”用事不为事用。此首不愧“四十贤人”矣。  
  
一八、拔可有《战夜感作》云：“矢志能摧敌，孤军震一韩。江声催勇锐，月色带饥寒。量力无天幸，衡情有至难。缩头龟殿裹，应娩此心安。”此战之情形势力，中四语真写得出，非一味唱高调者。《题陈吉士丈超山遗爱图卷》云：“养兵成贼祸一世，如此用兵民所利。唐栖庐橘似甘棠，斛土何曾半钱费。使君故是引漳手，发健能采唱田制。功成始觉沛江河，为德当年等儿戏。一生谵浪薄束坡，百岁神游定谁计。请持此意语山僧，窃比真人喻天际。”吉士作好官，以谈笑出之，难得此传神之笔，惟此诗须有自注方明白。《答黄松客霹阳见寄之作》云：“匹夫怀宝久旁皇，一纸边愁鬓已苍。掩耳虏乘秋共至，吞声诗与国偕亡。谁言巨壑藏舟固，莫制中宵饮药狂。沈陆自关夷甫辈，可容干顷独汪汪。。中四语工切绝伦。《赠鹤亭同年》云：“君如谢公官永嘉，斤竹涧外题未。”又如“坡翁誓江水，买田终悔求阳羡。风流出处肯相让，拟古怀人一手擅。比从二帝倦遨游，笑访匡君识真面。龙锺不分卧邱樊，坐阅扬尘海三变。人材章甫杂文身，风味同甘思锁院。搴帘便认日五色，老眼能夸书鹦荐。岂真伯乐不常有，周乱亦厕邦之媛。吾侪故技贱尘土，多子得士传笔砚。掌故绳绳水绘园，寿酒千觞桃李宴。请看下拜宗师，定有金花头上颤。”此诗可作鹤亭小传。  
  
一九、李释戡有《壬申上巳湖楼楔集得春字》云：“春老乱离裹，终疑非我春。甘陵方党论，边塞尽胡尘。犹拟芳林楔，谁扶大雅轮。西涯留一角，付与倚楼人。”  
  
二○、放园有《壬申春日杭游杂诗》云：“四山红似氍觎，此景真成天下无。工为杜鹃花写照，坡翁端不负西湖。。特别景写得出，点明杜鹃花，用倒戟而出法，不落恒蹊。  
  
二一、秋岳诗廿年前余采入《诗话》者，皆十余岁至廿余岁之作。后读书既多，肆力为骈体文，余以为能集清代之大成，而仿佛治《公羊》治《大戴》之仪郑堂、治《尚书》治《墨子》之问字堂者居多。故五七言遂与专力治诗者有异。平日朋好，每谓其诗患才多。近者秋岳欲刊其诗，出卷四以下钞本，属为去取。余以为诗者吾人之年谱日录，凡言情写景感事之作皆可存；其应酬题咏，非吾意所愿为者，可存可不存。乃拣取若干首才思有余而笔力轩豁者如后，阅者当不复觉才多乎？《正月十五夜，车过徐州见月》云：“长安拙宦不自闲，发兴来看江南山。帷车闭置负佳昼，忽有明月开我颜。乱山缩髓围釜底，斗大孤城背山起。城头冷吹濯新魄，荡曳春姿蘸寒水。欲知今夕定何夕，刮暝疎灯星桥隔。幽人笔砚待何年，属想云鬟愁脉脉。陵陨谷眵岁不同，彭城终为天下冲。郊原兵气近暂戢，但见野柳摇春风。彭黄汴泗古如此，太息长洪笛声死。飙轮挟我不少留，独遣清辉送千里。”此首为秋岳初次南游之作，故首韵云然。后半笔力遒劲，气势亦复莽苍。《鹤亭月来累邮新诗，却寄》云：“江山於诗无尽藏，端待新人凿新句。京口兵残酒犹冽，畀子津梁慰迟暮。”起笔甚似坡公往来江上诸诗。《暮入退谷访养安不遇》云：“谷鸟噪暮碧，驶流有余清。退翁栖隐地，遗此莹与峥。我来迷前躅，桥崩石髓横。老蔓缠高屋，是中唯鹤声。驾言漱寒石，鹤亦随我行。苔气累百尺，上与夕景争。归途念周侯，书巢无世情。”《五月二十日，归自西山，始逢大雨》云：“天公忽厌十旬晴，特纵顽云快一倾。尽泻琼瑰铿客耳，似闻鹅鸭杂军声。田功已恨盈渠晚，屋漏仍疑比户惊。可惜出山先一晌，负伊岩瀑彻宵鸣。”《秋日阴雨独游翠微》云：“镇日山行为觅诗，岩腰深拥绿参差。戒坛云气桑乾水，并作秋山一段奇。”《晚渡浑河望石景山》云：“石景山头落日赭，扁舟铁索桑乾下。仆夫乱流竞干喧，迎面众勒奔马。廿年自笑幽并客，晚借萧辰始谋野。珑旁麦秀珑柳黄，决决寒渠水光泻。今年千里高田荒，污土深耕天所假。”极似荆公。《癸亥岁除，啸麓约同书衡诸君游西山，循往例也。余先返，日尚未晡，晤杜盒、只庵於省中，并记所语》云：“西山洽比如家人，岁腊与君必一至。当时发兴偶然耳，已被人间传故事。今年命俦得五六，亭午轻车犯寒吹。连塍无雪干枝髡，饭后闻钟初入寺。池冰龟坼微流澌，墙竹盈盈尚交翠。大悲海棠亦槁立，参砌柒猡具禅味。”又云：“吾侪庶几世所遗，苦爱荒寒起山睡。清景一瞥正非瞥，去住谈锋皆可记。”荒寒寂寞况味，写得出正自不易。《从一片石至双泉寺》云：“万马西来作太行，云屯余怒散丛冈。尽收髡赭供初色，复遣精蓝枕右方。凭觅双池穷决决，经过片石擘荒荒。长安正在春灯裹，谁料幽人忍冻忙。”游西山诗，出色者颇少，秋击之作，殆如樊榭之於西湖矣。《得无畏书，次韵却奇》云：“书来触拨自酸辛，门外风埃正恼人。事定始哀公论少，交深应谅我生贫。凤鸾飘泊楼将老，虎兕纵横道孰亲。遣子楼居天有意，远山长日对新颦。”时无畏有趟岐复壁之难，此诗多本事。《雨夜不寐》云：“凤城雨过忽凄清，莞簟凉生感亦生。谁信长卿贫是病，自怜思旷宦无情。羊何故友成疏隔，牛李中朝孰重轻。感绝银屏干宛转，意根未拔怨难明。”此亦有本事之作。《喜石遣师北来，即次赠散原韵奉呈，兼呈天琴、泊园二老》云：“车如鸡栖马蹶块，日负诗囊走尘塔。宵分忽披观槿札，（拔可书先一夕至。）晨谒本师致再拜。稍惊霜首照四海，嶙骨癯颜百无惫。首言家居三岁好，今见纤儿坐相坏。次言书局本随身，新矗选楼托江介。（师避兵中江，新选近代诗若干卷。）子诗近胡伤繁噍，翩宜飞龙浅宜濑。答云长安居不易，坐看干戈满海内。已从秘阁贬无咎，苦向绿岩忆元晦。幽吟自诡拥趟瑟，高筑翻成避周债。每疑清贫例相倚，欲决西江换宗派。身甘舟流付人海，不管爱河有惊湃。深谈霏雪过卓午，时也何曾立门外。心知中兴到文酒，果尔追陪日三再。词场异人两楚老，豪者鲸呋健鳌戴。新篇接厉比韩孟，籍浞汗僵睹犹爱。岩蛲险韵似秋华，缚脚跻攀更斋戒。上京莫问后山门，黄预虽存叹无辈。”此韵和者多人，人或数叠，樊山至六七叠，君亦两叠，亦余不居长安后，一唱和盛事也。病榻闻雁云：“金河秋半不能归，自护残疮绕月飞。未肯拣枝洲渚冷，可怜谋食稻粱稀。关山杀气连张缴，城郭寒声警授衣。只有病夫最知汝，空床流感一灯微。”《病院杂诗》云：“每从虚幌辨朝晖，亦有花光霭更微。白毡匡秋不到，看人日日换裳衣。”非过来人而工诗者写不出。《病起书怀，呈真长、拔可、敷庵，兼寄石遣师、舜卿表兄福州》云：“故山几师友，甚念石遗翁。孤儿行当归，樽酒谓可同。岂知千里来，赢博悲秋风。死者已弃泥，生者尚转蓬。执手顾我病，喜极药有功。无罪以当贵，丁蜜善处穷。微良已起，翁行何忽忽。愿了爱与缘，勿为百态攻。我归定何期，烽燧天南东。”此诗乃彼此极难为怀之时，谁意十年后尚能流落江湖重话酸辛邪？《薄游武昌归来，酒次有歌汉调者》云：“水陆街头草草游，紫烟落日万家浮。北兵不识南皮恨，月裹吹笳奥略楼。”  
  
二二、南昌王晓湘易，工为沈痛语。特录其哀惋之作。《二月二日令容诞日》云：“宵寒饮泪吾将病，总帐归魂子已陈。几日春风来未觉，十年残语梦非真。无知儿女蠕蠕拜，有尽莺花逐逐新。一酹暂终成木立，九原应忆独醒人。”《清明萧寺展令容榇》云：“清露湿林原，早市集鱼米。江南候未齐，三月冷犹尔。小篮携酒浆，城南步荒时。寸心自怦怦，节物逐生死。野塘骛作温，生意盎泓水。胡人乃弗如，患苦铄心体。沈冥二百日，茹痛过然指。逝者声已吞，存者息徒视。从知大瓮中，微命仅蝼蚁。行行出郭门，凉凉古招提。蜂房户牖开，赫然君在斯。骨肉竟何状，闭目不敢思。当年好眉鬓，笼袖花四围。低颜向前和，腐心念长离。入户意不伸，谁与问来兹。恨穷遽无言，积泪一把挥。挥泪尚何为，所冀君或知。”此首甚似陈师曾悼亡作。起本《公羊》，尤惨痛。“蓬头见二三，唤我日八九。君去似相忘，吾母劳已久。雏婴生七月，肥白赤双藕。悬知及长成，虽母不知有。二女君所爱，学语甫上口。但囿携抱亲，指妪谓为母。小怒与娇啼，赴恕竟忘丑。大儿挟书归，敬长礼知守。有时履脱纂，或乃襟出肘。引我双眼芒，有泪湿其手。儿女身外物，相逢已云偶。徒苦复何酬，同君异先后。昔日愿同死，谁知死亦难。万钧著两肩，不死固非。明知七尺身，许人岂宜然。盐车久在涂，天使不得闲。玄黄此何世，托命虫沙间。凋残自骨肉，积已十年。而今复遘兹，童稚却成班。遂悟造物勤，更迭不畏烦。灶勉顺吾生，乘化良所安。”《夏夜检然弟遣札，援笔泄哀》云：“死去不足惧，所悲在犹生。残笺及遣挂，触处皆伤情。庭下乳臭儿，绕膝时哀鸣。强笑抚其头，肠断不敢声。我前抱深悼，襟渍犹新凝。今兹遘重夷，稍悟鸿毛轻。迢递百年后，斯世谁留形。谅哉马迁心，汲汲身后名。”《慰晏弼群丧偶》云：“殃祸匪一端，爱者胡可死。丈夫健官骸，不能保妻子。蚩蚩众生心，大戚尽如此。岂知太仓中，万化若梯米。入门惮张目，荆棘在几。依稀想声容，终愤不神似。牵裾幼依依，施衣妪眦。日落启愁城，风来伫新鬼。此情胡然知，昔我尝遘尔。寄语同病人，作达保其齿。年命孰逾百，所欠后先耳。念彼泉下人，弃我犹敝屣。试令易地居，渠苦我何委。爱深当虑兹，况君知命理。”《妇弟安定告墓作》云：“生前百事纷，入穴均已了。旷野来两棺，寒林无一鸟。形神别渊穹，造化剧昏晓。默默同不言，一朽杂彭天。经营弹心力，所得定殊眇。藉云灵有知，寂寞守华表。纵横爱与悲，缄泪奇幽杳。吾妇贤孝人，吾弟天下士。后先不二年，相率脱其屣。奇哀我岂任，在势痛应死。顾檩遁天刑，不敢薄肤体。封树今日心，言笑去时耳。买山当共隐，甯计遂如此。念兹意皇皇，思尔九原起。”诸诗工力，在郑子尹、江强叔之间。大略君诗多苦语，虽所遇使然，亦心思才力固有刻挚过人者乎？然句如“好春若丹青，渲染出缣楮。初淡继以浓，水石日增补”，清言又何绮耶？  
  
二三、夏瞿禅承熹，教授之江大学，著有《白石歌曲旁谱辨》，於歌曲之学，至为深精。尝次余避乱韵感北省近事云：“衰衣自合从高勋，（遗山句。）衮衮筹边腹负君。快意犹能堕郧费，寒心岂但弃燕云。未招朱昧归千里，又见苍头哭一军。翻被药师笑张珏，汴京此局昔无闻。”用事精切，非深於史学者不办。《月轮楼即兴答玉岑、榆生》云：“何人架楼翔好仙，云涛当产星垂筵。观生长日一炉烟，摊书来坐忽三年。南风酒面不论钱，待谁伴我占江天。玉岑新岁悼婵娟，闻损玉貌出双颧。遣悲画松笔如椽，放笔直干羞挛拳。榆生古心迈往贤，低徊肝胆持遣编。强村片砚临终传，后山翻泪欲彻泉。吾侪百计为朝擅，广额自好避髦胡。李生鬼祟天不怜，谓果明。尚余心目几夔炫。西溪昨夜飞秋，饮兴直欲无长川。安能风吹到我前，浮二三子共江船。。此首音节直逼涪翁《松风阁》之作。又《月轮楼纪事》云：“豪语流传对酒歌，潼关东下走黄河。风云苦恨张华少，下品曹公柰汝何。（读《诗品》。”）余有《诗品平议》，甚不满於锺君，得此作，益使记室百喙莫解矣。又云：“铁弩江山话灰，当楼一塔阅潮迥。沧桑不挂山僧眼，立尽斜阳数雁来。”宋人词云：“立尽西风雁不来。”一雁也，不啻《西厢记》之莺莺，有肯来、到来、不来之无定准矣。《题潭秋培风楼集兼坚湖上觊面之约》云：“吾生具眼愧岩电，看云不到香炉。荡胸灵气梦五老，因读君诗恍相逢。昔年风雪过彭蠡，浮江归计迫穷冬。茫茫禹迹不敢留，恐无语答洪涛舂。君诗状物怨真宰，烟雾搜挖愁蛟龙。使我灯火动颜色，夜夜合眼翠连空。西湖花柳欠飞动，倘嫌句律近纤稼。家山落落一雁荡，谢屐未到谁追从？迟君有兴扛健笔，雕别七十青芙蓉。匡山不须待头白，各约东道辨芒筇。”回抱得势。句如“若无烦恼便无禅，请为涪翁下转语，”吾亦云然。  
  
二四、余识叶誉虎（恭绰）殆将册年，多谯集而绝少倡和。誉虎近来寓居沪上，多刊故友遗集。（若刚甫、挟东辈。）客冬招余饮，逾月至苏，见示一律云：“鄂云燕树两茫茫，（自注：始识公於武昌。）少日追从鬓已霜。客舍五浆浑自失，斜街一饭可能忘。（自注：公招饮上斜街，肴馔精绝，迄不能忘，今同坐半归道山矣。）三峰永羡游山屐，九曲思随泛海装。人事只今销黯尽，倘余行乐未相妨。（自注：公去年游华岳，今九曲已成三神山，渺不可即矣。”）“九曲”指武夷。近福建兵乱，上游尤甚，故云然。此诗感旧之作，幅短情长。末暗用谢安石恐儿辈觉之损其乐趣意，故余和韵次联云：“清景亡逋追已尽，山丘零落久难忘。”谓往事被君说尽也。第五句云：“还山李泌躭残芋。”自谓最切，盖君常茹素也。  
  
二五、鹤亭当壮盛之年，即喜充老辈，留长髯，称老夫，此皆名士结习。欧阳公称醉翁时，年尚未四十也。余尝告以老有何好处？君惟未老，乃喜老，若既老，则推之不去矣。香山“老色上面”数语，断不余欺。时余方过五十，颇有先觉之明也。今年鹤亭才六十二岁，去年除夕有句云：“镜裹须眉镊不玄，梦中肠胃绕谁边。”又云：“松菊久抛三亩宅，稻粱犹逐众人前。”果爱老，须眉何厌其不玄？果未老，逐稻粱亦分内事也。又有一绝句云：“一印经年出入将，从今无用亦收藏。思量山谷元晖句，留与诸儿继阿章。”题为《去岁除夕，杨千里为我制六一翁印，今岁又除，作二十八字，以宠其别。》此诗亦癸酉六十一岁除夕所作，套用山谷句恰好。此则望儿耆寿，人之常情矣。  
  
二六、李印泉转来其同乡由夔举（云龙）赠诗，颔联云：“海内谈诗宗北斗，朝端知己属南皮。”上句不敢当，然其对仗工整，自不可没。或云“宗”字当改用“尊”字，不知司中、司命，为文昌第五星、第四星，实居六宗之二，自不如“宗”字典切矣。末韵云：“莫道天荒千里外，邮贱倘许质然疑。”语切而得体。自注：“二千里外，岂日天荒。见《文泉子集》。”又得余和诗，复叠韵见奇，中二联云：“不分颜材逢匠石，为加鞭策置毛皮。（萧贡诗：‘古人相马遗毛皮。’）迢迢驿使江南至，渺渺真人天际思。”皆自然稳惬。  
  
二七、叶梦庐（敬常）自广东农林局寄示游闽绝句数首。《镜湖亭茗谈》云：“水亭闲坐消长夏，两腋真来习习风。七碗建茶三百荔，傲他坡老与卢仝。”玉川未尝武夷奇种之茶，坡老未啖色香味具佳之荔，叶君真能为吾乡物产高台声价矣。  
  
二八、屈伯刚设书肆於苏州言桥南，在古人则陈思、陈起，近人则钮匪石、席氏扫叶山房之类，文林中一佳话也。伯刚戏占二绝句云：“废基犹有再兴时，文学今荒言子祠。墨古书棚谁记得，剩怀嘉道老儒师。”自注：“王府基旧有周姓墨古堂书肆，见《莞圃题跋》。”其二云：“谢家矮屋傍桥边，门限曾经踏欲穿。四十年来寻旧梦，读书种子几薪传。”自注：“桥东侧临流小屋，系紫阳书院书吏谢小卿故居。昔年交卷看案及领取官师膏火，悉往其家。吴地老生，犹能耳熟言桥名也。”此诗及注，可备苏州坊巷志材料，与《厉樊榭束城杂记》等观也。又《偕劲秋师泛舟碧浪，遂步行至金盖山》云：“三板轻摇出郭门，几家烟浦上朝暾。湖山已觉风流改，蔬笋何嫌酒味村。十里王坟留霸气，一棺词客吊吟魂。（舟过未强村殡宫。）吾乡弥叹荒寒甚，难取斯文说弟昆。”得意处直逼樊榭。句如《退合、逸霄、拂云、无恙同游虎丘、冷香阁诸胜，晚观梅张氏园，共饮功德林》云：“十年湖海劫频灰，难得寻春踏损苔。梅信犹因寒意勒，山先现好容来。”又《重游次前韵》云：“风已不寒容久立，梅如有约笑重来。”又《拂云、无恙诸君，有邓尉探梅之约，会雨辄止》云：“好花经雨多磨折，天意留人省去来。”皆塞人诗话中材料。又《去岁仲舂避乱回吴，适值初度，又一年矣，感成》云：“时危跛上庸非福，人老纤儿动见欺。行乐治园惟种豆，真贫卓地失前锥。”未老称老，未免文人结习，拟易以“才拙”何如。又有句云：“出尘今见不凡僧。”自注：“上人曾官旅长。”含蓄有味。  
  
二九、钱仲联近刻《游仙诗》三卷，余为书端。前附张埔隐（鸿）五十首，后附杨冠南（无恙）十六首，中为己作，皆寄托遥深，遣词丽则，无可选择於其间者，惟有代为鼓吹而已。  
  
三○、谢冶庵寄来吴苇青（希萼）《劫海吟》、吴纲斋（曾篌）《纲斋剩稿》，合刻一册。二君皆江阴人，早岁殂谢，诗至不多。其友章绂云（廷华）所刊，与冶庵以或传或跋表章之。苇青有《漫成》一首云：“蓟门霜气破空来，承露犹为汉室台。（时西人拟以李鸿章为总统，李却之。）树隐长天天隐塞，西风愁听暮笳哀。”又云：“皇舆败绩事纷纭，遥念春明换劫氛。”又云：“凝碧池头今夜月，西风弦管不胜悲。（时军驾幸西安。”）以上皆言庚子联军入都事。用《离骚》语最切，凝碧池事不甚合，联军不能比以安史，百官非迎降受伪命者。惟赛金花与德将瓦德西宿仪鸾殿，可方以李师师耳。纲斋有《首夏留滞都门》句云：“芳春似客匆匆短，清画和愁细细长。”写春明客况逼肖。  
  
三一、自朱强村以填词衣钵传授榆生，榆生遂专意词学，极少作诗。偶见其《风雨中独游烟雨楼》云：“平湖曲港小桡通，杨柳堆烟路几重。暂驻征黪揽春色，短篷归去雨蒙蒙。”“杨柳堆烟”，自是词家语。  
  
三二、龙榆生又有《寄于右任院长》七律云：“断句高吟转激昂，於今谁似熟肝肠。（公有‘忧国如焚中夜起’句。）雄姿伏坜思骥骥，野鸡梢林看凰凰。渭水秦山廿年梦，骚心史笔几人强。有灵词客惊知己，异代相望与播芳。”自注：“余方校刊朱强翁遗稿，承助刻赀四百圆。”余以为助费刻书，最为实惠，用特表之。近挚友王逸塘，以余自刻所著书，财力就屈，（《周礼疑义辨证》、《通鉴纪事本末书后》、《史汉研究法》，皆友朋门生代刊。）忽奇助二百金；谢以长句，末云：“肥泉我友间慨然，挹注猥损及廉泉。免同老去金风长，述作多半未雕镌。”榆生又有《大厂转示展堂近作约同和》云：“待挽春光毕竟难，吞声扪舌悯凋残。惊心野蔓风催长，聒耳鸣蛙兴未阑。乍试轻雷甯作雨，半沈斜照一凭栏。居夷可是平生志，浊酒高楼泪漫弹。”颇有冬郎意境。  
  
三三、无锡国学馆门人徐义，字仁甫，嗜为诗，毕业后教授上海。有寄余七律，推崇太过，不敢受。次联云：“杜陵身世归骚雅，庾信波澜独老成。”末云：“骑驴偶过华阴道，争看神仙地上行。”却切，余近方游华山也。《战区农民归耕咏》云：“规后人如犬丧家，归来触景总堪嗟。已无缘树村边合，只有青山郭外斜。买犊买牛先卖剑，种瓜种豆莫栽花。菜香稻熟豚肥日，有酒有肴何用赊。”丧家狗本当作刍狗解，丧读平声，然东坡、山谷诗已作失家之犬用矣。颔联反正，用孟公句，巧合。  
  
三四、学生孙蔚滨（启基）呈诗云：“盛年早擅起衰文，一代栖栖老更勤。诗派已祧闽十子，家风遥继汉三君。天留劲殿辉残局，世竞浇谈孰异军。秦火又成今日规，鸡林声价诅能焚。”第三句有见地，对亦整。  
  
三五、寿州方峄民（希盂），同台间以邑诸生官广文，舍去。幕游四方，北走燕赵，南抵粤闽，东涉辽渖，西腧秦陇，再出嘉峪关，周历天山南北。辛亥革命，由武昌节署仓卒东归，癸丑客芜湖，病卒。有《息园诗存》八卷，自王晋卿、姚仲实诸人有序，皆盛称其诗。《途中得家书》云：“走马西来雪满，停鞭和泪急开封。行行只道阳关远，更隔阳关一万重。”用唐人“走马西来欲到天”、“马上相逢无纸笔”、“更隔蓬山一万重”各诗意调，未知视古人何如，俟读者论定之。《阿春》云：“阿春无夙性，嬉戏不知年。才尽《诗三百》，难终籀九千。处田疑不慧，近市惧多迁。已恐青箱坠，惭人说象贤。”末二句由衷之言，反用厉之人夜半生子意，可抵昌黎《符城南读书》全首，惜“惧”“恐”两字微复。又西湖句云：“白苹花大欲成莲。”眼前语未经人说过。  
  
三六、陈伯冶（世）长临海法院，赴都过苏一饭，别后寄余诗云：“小筑愤然远市廛，未能白日枕书眠。（师文字之役甚忙。）姑苏城畔青青柳，绾住诗翁又一年。”“忽忽拜别黯伤神，去踏京华十丈尘。灵运诗才浑不称，可堪辜负永嘉人。（师为余作荐牍，有‘官长灵运山川，永嘉流风未’之语。”）“曲江雁塔占京华，华岳痉关兴未赊。珍重天台他日约，要将白发映桃花。”眼前语隽爽可喜。  
  
三七、门人陈季屏（祥翰）同黄迂见过云：“胭脂桥畔筑行窝，看罢梅花载酒过。四载擎经劳讲画，卅年违侍换山河。夏峰老向吴中隐，闽海遥连甬上波。忝附门墙愧无已，平生低首一东坡。”第二句谓从邓尉来也。三十年一见，不换山河，亦同隔世矣。  
  
三八、门人宜兴史耐耕（乃康），年少悼亡，数年不娶。余与松岑为执柯未成。耐耕管理苏学校，老亲念其独居，已促续弦。其《悼亡集句》云：“柿叶翻时独悼亡（李商隐），年年岁岁恨难忘（尤秉元）。自从环佩无消息（蒋廷铨），忍见堂空纸挂墙（秦略）。”“影暗红窗镜未移（吴尘），一楼烟雨暮凄凄（李煜）。境分生死伤心切（毛师柱），闲坐悲君亦自悲（元稹）。”“欲问高穹竟渺茫（厉鹗），鸳鸯何事自相将（李商隐）。早知半路应相失（梁简交帝），不及从来莫作双（庾信）。”“透壁秋声虫络丝（白居易），可怜寂寞去何之（宋之问）。凭阑惆怅人谁会（李煜），默默无言恻恻悲（韦庄）。”“荆布相依最苦卒（毛师柱），浮云一片是吾身（李商隐）。如今悔恨将伺杯（聿庄），月冷空房不见人（白居易）。”悼亡诗最宜质言，潘安仁、元微之之作，所以千古也。然安仁篇末，已不免用典，若王阮亭全然用典，近於世故周旋矣。至以少年科第之人，而用牛衣对泣事，尤属无谓。厉樊榭虽未能免此，然系姬人，有不同处。李易安词云：“物在人亡事事非，欲语泪先流。”悼德甫也。可谓洗尽铅华，眼泪洗面矣。成容若词云：“丁甯休曝旧罗衣，忆素手为余缝绽。”亦其次也。耐耕悲怀，多写以短长句，此五首不著一宇，自极凄黯。又有《春归》绝句云：“望帝啼声裹，残花落满池。终年长作客，怕作送春诗。”亦其一往情深处。又有《怀张檠铭、叶石甫》一律云：“金风萧瑟叶辞枝，冀北山川独系思。尺素抒怀逾匝月，朵云望眼已多时。愁来还读离骚否，路远犹希教诲之。瘦骨支撑情莫慰，茂陵秋雨正丝丝。”耐耕体格清瘦，余劝其勿作愁语。尝著江西诗派考，为登国学论衡中。  
  
三九、“杂花生树，睾莺乱飞”，江南草长时佳景也，无锡诸左耕（祖耿）诗境颇似之。《看花》绝句云：“梅英堕砌作香尘，又见诽桃一色新。不待东风吹万片，浓春如绣已愁人。”“碧鸡坊襄海棠颠，一去人间八百年。日对红妆吟旧句，那能不饮酒如泉。”“绿阴青子望中稠，斜日当风一倚楼。刻意伤春春不管，对花欢笑背花愁。”“吟尽梅边与柳边，当春难遣是诗颠。儿童休笑吟情剧，春好无诗太可怜。”《春游》绝句云：“树树红云照眼明，西山夜雨晓来晴。芒鞋不惜春泥滑，但拣桃花多处行。”蚕芰花开春野香，泥人小立是斜阳。风吹一对黄蝴蝶，飞过谁家雪色墙。”“路上行人半踏青，村南村北雨声停。凭君吹彻关山笛，一曲飞花满洞庭。”虽本杜陵、放翁此种绝句来，然酷似铁崖《花游》诸诗，似非绝无寄托矣。《秋海棠》云：“花魂如梦上阑干，月白风清夜未阑。为是蛩吟太凄切，画帘虽卷未曾看。”《同曼君及澄清两儿酒后野步》云：“试将诗句写芳辰，颇喜年来笔有神。难得一天闲襄过，居然四座酒边亲。穿林危步驴惊客，闻响翩飞蝶畏人。不用登临更极目，由来高处易酸辛。”急雨云：“急雨来时万瓦惊，四檐争作不平鸣。辨才古似孙龙子，消渴今瘳司马卿。助以风雷成帝业，驱将虎豹壮军声。世间多少玄黄血，愿挽天河洗甲兵。”密雪云：“似尔风流亦足夸，前身曾以水为家。嘉名应写银光纸，小字宜呼阴丽华。粉本描来蕉有影，朱楼望去玉无瑕。棠梨一树分明在，未到深春已着花。”《感怀》四首云：“熟读《离骚》见性情，少年忧国梦魂惊。蹉跎虚学豢龙术，龌龊羞为腐鼠争。”“日下江河关气运，胸中泾渭自分明。步檐独夜看牛斗，屋角庚庚落大横。”一顾已能倾城国，二施复不辨西东。十年豹隐南山雾，六月鹏搏北海风。”“迢递关河喧燕雀，参差袍笏误儿童。何图日下荀鸣鹤，未化云间陆士龙。”《四月一日，素川古因招同素苓、素彬集北土山最高楼，怅然思归》：“篁竹萧萧此一楼，春来归思浩难收。正南便是狼山塔，直欲来风到上头。”“斜日归舟映碧芜，一篙春水漾模糊。无风万顷靴纹起，坐对微波忆太湖。一僦屋春江俯白苹，萧然城市即山林。诗书以外无长物，忧患之余发大心。双塔云中相拱揖，一灯夜半助哀吟。妻帑知我贫寒惯，不羡邻花满地金。（南邻花圃，时黄菊方开。”）《积雨遣闷》云：“帘外春泥一尺高，帘前新水长溪毛。乌云不动为淫雨，急溜时掀作怒涛。已鄙行文追《乞巧》，何须痛饮读《离骚》。短衣射鸭江湖好，便买渔蓑与小肋。”《戏赠耐耕》云：“君字耐耕我佐耕，一般心事为编氓。可怜老作佣书客，不与人间致太平。”以上诸作，时复积健为雄。句如《夜坐》云：“月高万象肃，风静百花恬。”“恬”字稳惬。《夜泊芜湖》云：“夜深渔火出，松密寺钟留。”“出”字、“留”字均稳。《西征开拔歌》云：“若将长物酬知己，剑最嶙峋笛最清。”《槭槭》云：“微风振木生佳籁，缺月窥人有怨心。”  
  
四○、吴县王乘六（乘六）有《观河》云：“皱面观河感逝川，遣愁不去与忘年。花开虚室宝生白，叶落荒亭待草《玄》。棋局冷看朝市变，剑光宵烛斗牛躔。立身自觅千秋地，不契《参同》厌坐禅。”读书人不当如是耶？  
  
四一、江南徐祖武，年少惊才绝艳，自言为诗好仲则、定盒，自编六百余首，分三卷印行之，皆七言绝句也。中除论诗、论文等数十首外，皆无题诗，不必琐碎标题，统称为无题可也。即《读辽史》、《金史》及各代宫词，亦皆艳体。实则仲则无题诗并不多，定盒稍多矣尚不如易实甫、樊樊山之多。此集极似实甫少作，而实甫多古体，樊山多用僻典，为不同耳。集中大同小异，美不胜采，自可如王次回之《疑雨集》、黄莘田之《香草笺》，单行传世。兹采《无题》云：“天涯地角情长短，瑟网箫灰认去留。自有藐香白太傅，楼中孀燕也千秋。”“孀燕”二字，铸词鲜新，特表出之。《读辽史》云：“锡库名称作女巫，也同方士逞虚诬。延年药要男儿胆，割得南人大胆无。”用事鲜新，特表出之。  
  
四二、肖蝓送余归里云：“宛转归巢遂意根，婆娑病树复膏论。履綦有道常驱疟，（病中数荷存问。）文字如天况感恩。（为传先德。）名辈例存江左宅，传家新喜半千孙。此情待剪西窗烛，未易临歧遣一尊。（兹行竟未获奉饯。‘尊酒何能遣此情，’丈送黄晓浦之官黄州句也。”）君绝喜余“尊酒”句，讽咏不去口者累日，故复用此意为结句。  
  
四三、朱铎民（镜宙）嗜余诗而罕见其诗。之官甘肃度支使，要余以诗赠行，余要其出示近作，乃读其《南昌百花洲夜坐》云：“湖光敛暝色，几席落银河。浮玉波含月，摇珠露啜荷。笙歌沈北院，烟水锁东坡。无限清秋意，长天一雁过。”清气满纸。  
  
四四、久不得刘仲英诗，忽见其前数年寄来一律云：“一楼风雨养花光，拄颊看山廿载长。元晦仍闻归鹿洞，放翁岂合老龟堂。诗人心裹春常驻，胜具天教晚更强。别既不辞书不报，韩门终许小叉狂。”起联及第五句实获我心，结联倔强可喜。惜谀墓之金，皆以塞啼号，无可攫耳。  
  
四五、放庵老弟，每岁必自旧都南下，薄游吴越山水，必过余吴门寓庐。昨奇示纪游数诗。《瞿园》云：“衰年重到网师园，回想前尘几辈存。奇语石遗老居士，结庐犹喜傍葑门。”网师园旧为苏枭李眉生（鸿裔）别业，有“苏邻”之名，“苏”指子美，谓与沧浪亭相近，此易实甫告余者也。后归张金坡将军（锡銮），金坡不及居而卒，其子欲贱售之，余寓庐与相近，为咏坡公诗中易一字云：“仓皇欲买万金无。”放庵又有《梁溪舟中作》项联云：“灶渚楼台新缔构，蠡园草木记依稀。”对仗恰好。  
  
四六、龚惕庵（乾义）为诗向多僻涩，近则渐趋轩豁，而造语使事，时复迥不犹人。《夏夜奉怀奇呈》云：“苦热江卧北窗，睡魔凭遣茗柯降。乘风漫想千秋戏，吐虹愁看二等。勤诵和歌温旧梦，（前岁有苦热赐和之作。）可令薪木寓危邦。啼声莫恶毛头鸟，（‘树顶猫头乌正啼’，亦旧时赐和句。）尽有刑天对帝江。”两怪物竟有能舞干戚者，云山经用始鲜明矣。时草泽正在弄兵，读之不禁叫绝。余和韵止用到杨么、宋江，“天宝末年时世”耳。君方假馆马江船司空，故首句云然。  
  
四七、梁沙隐（天民）不事苦吟，自饶好句，良非易易。《闻石遗叟谈乡事感愤有作》云：“赤舌烧城事可知，黄金坎陷咎谁尸。（叟行之日，三十八百坎已陷。）颇闻灞棘皆儿戏，直把艨艟作水嬉。禅虱势成翁好去，釜鱼游乐孰知危。瞻云岂独亲朋在，庐墓终天宰树悲。”《荣孙生，寄示淞儿》三首云：“老夫三十始生儿，正是流离板荡时。乍喜尔曹能自立，其知郎罢大难为。来书似挟啼声壮，晚疾端资喜气治。”其二云：“生子何须似仲谋，（放翁成句。）吾孙长但事田畴。天伦无过农家乐，沟瘠从多贵介流。耕稼陶渔随所适，猪龙豚犬总贻羞。衰翁已被能文误，书种承家亦可休。”其三云：“未应投镊嗤无旦，能与为嬉慰剑南。随世愿惟知守拙，迎门瞬解索分甘。明朝准拟登车去，先对山妻办一酣。”《一秋未对菊，立冬日友人分赠数盆，呼酒赏之》云：“多君三迳未蓬蒿，盆盎分携及我曹。失喜逾秋能见菊，病店今岁废持螯。坐看莱几增颜色，晚对芳辰念驾毛。老矣穆生谁设醴，醵钱市脯且酰酶。”《重阳车中口占》云：“早市吃茶黄歇浦，夕烟辨树吕蒙城。消磨佳节车尘裹，惆怅寒山酒社盟。”朝发上海，晚至丹阳，非行铁道不能，末言不得赴诗钟吟集也。  
  
四八、高茶禅极工铁笔，尝於砚石上刻余绝细行书，丝毫不爽。有《癸酉上元僦居早题巷何宅，相传宅本许瓯香先生米友堂，其西南一院即黄莘田先生香草斋旧址。今简张姓，所谓海棠银杏诸树已薪，惟梅桂芙蓉等略堪屈指。缅怀往哲，可胜悒怏，因纪以诗》云：“香帅斋边乍卜邻，依然飘泊旧吟身。沈园谢墅罗含宅，小住还添一段因。”“此地来寻米友堂，行人犹解说瓯香。沧桑也到闲花木，西府空教讯海棠。”  
  
四九、长乐施桐卿（寓），余两兄乙亥同榜也。屡踬春宫，裔志以殁。其孤（景琛）为刊《思鲁室遗诗》一卷。读之则足迹所及者，计偕都门与幕游霞浦审德，游览不广，投赠不多，故所造止此。《湖上》石：“三两人家傍水隈，镜波蘸影晚凉开。秋衫习习香风动，知是白运花上来。”觉金冬心之“消受白莲花世界”，去人未远。句如《病酒》石：“山妻恐惹流涎癖，搁尽良朋招饮书。”《春夜杂感》云：“多难敢辞为客早，清愁常觉欲眠迟。”是中庸人语。  
  
五○、诗之断句可采者，泰州则有张逸君（逸）之“霜欺古木鸦先觉，月妒芦花雁不知”，使毛西河见之，必曰：“鹊便后觉耶？”又单句之“杯中旧好贫犹密”、“闲云为客树为门”、“凄切暮鸦啼水郭”，对句皆逊。江都童瑞臣（绵春）之“欲认来时路，缤纷指落花”、“好山多隔水，疏柳不藏莺”。子希篮（彭年）之“杰阁摩空逼斗牛”，从杜老之“天阙象纬逼”、孙逖之“纱窗宿斗牛”来；“远树低随乎野尽”，从孟浩然之“野旷天低树”、杜老之“星垂乎野阔”来，而“尽”字独造自工。怀远宫霖生（汝雨）之“新诗有味谁能觉，明月多情夜正长”，颇有自得之趣。《自述》云：“遍尝世味增诗料，聊解愁肠读酒箴。”是并无酒可饮矣。《读五代史》云：“侍中顷刻为天子，将士居然佐命臣。被体黄旗犹未暖，黄袍点检已加身。”  
  
五一、澄海谢少白，有《裳织寓言》、《裳织集》。《天寒》云：“天寒北风烈，四下彤云结。朝来无个事，闲庭看飞雪。”《寒窗》云：“寒窗独坐意悠然，雨雪霏霏欲暮天。几处琼楼围玉树，此身何以在人间。”《自题菊》云：“粲然秋色满篱边，独自徘徊念昔贤。晋宋亡来千百载，黄花今且为谁妍。”  
  
五二、余寓居吴下，谬承海内文人，过苏往往枉顾，非外出未有不延接者。陈啸湖（宣威）赠余诗云：“骚雅齐盟有霸功，不因小极拒阿蒙。”其确证矣。良以衰朽穷忙，困於文字之役，客来多不能答拜，函积多不作报书，（未有乎生之雅，以图卷丐题、诗文寄正者，案头如积薪，灶勉从事，实日不暇给。）藉此稍减吾罪也。  
  
五三、淮南严雁峰（邀），有《贲园诗钞》，工选体，词藻纷纶，美不胜采。独《马嵬坡》一律，翻少陵之案，实获我心。诗云：“东去咸阳百里祠，野花零落故唐枝。晕云褒妲由妃子，是直武汤推禄儿。万占不书龙武弑，孤我愤马嵬奇。荒郊且决开天狱，莫蹙长生太液眉。”有《东乡》七言古，言四川东乡知县孙定扬陷邑人袁廷蛟弃市，奇终白一案，甚为翔实，惜诗并序太长，未录。  
  
五四、泰兴戈二石（铭献），江右循吏，年七十有四矣。相见於无锡国学馆，借观拙著诗文集，欲胥钞之，余破例持赠。（拙集向不轻送人。）君喜甚，报以诗云：“琼玖复琼玖，岂容轻赠人。君言永为好，我谓爱逾珍。传记出韩柳，碑铭追汉秦。况存三代直，邻酒话天真。（自注：一日论文，君谓余《二石词》有生涩处，可谓直谅矣。”）此诗余即以“天真”二宇赠之。  
  
五五、久不见程穆庵康，前岁相遇於其叔父子大处，读其《次韵梁众异三月三日同陈病树、叶逋孙兆丰公园看花之作》云：“园花迟客未成尘，鸟语嬉晴尚有舂。老树阴笼三百亩，夕阳人影万千身。良辰向使寻常过，白发霁辞次第新。悯怅相要觅归路，桃源何世可忘秦？”有春夏气，不似从前好为苦涩语。第四句的是公园中景象。  
  
五六、南通徐益修昂，范肯堂入室弟子，著有《诗经声韵谱》、《说文部首音释》、《声纽通转》、《音说》、《益修文谈》。诗似其师，不肯作人云亦云语。《谒曹将军庙》云：“三百年前悲壮事，试从寥阔索根源。须眉非复人间世，祠宇犹招劫后魂。腾踏眼中孤冢在，苍茫隔代战云屯。神威万祀压京观，尚有烟氛向海昏。”末句似与第六句意复。《清明前一日，朋好约游北山，便谒苦李墓，感和曹君觉韵》云：“景物又逢寒食节，荒苔忍掩故人才。松声似欣世兴替，（西山古松，宋代物。）佛眼澄观客去来。（舟过宝辜庄，观占佛目，皆半启。）时有高谈浮竹起，且看野卉傍山开。归舟盥诵先师句，（舟中携范伯子先生诗集。）感进苍茫吾意徊。”末句“徊”字，似宜推敲。  
  
五七、久不得松之信，殆穷无复之，不欲以酸苦之言告我也。其手稿藏余箧衍，未入《诗话》者尚多。如《石师报书，谓近作多可入摘句图，并许寄赐诗文集，赋谢》云：“万点桃花尺半鱼，（成句）。渔洋胁溢美其徒。微生纵有江湖句，将累吾师溢美无？”“大集从来不送人，怜贫持赠具深心。残年嗜好无他物，当许刘叉偶攫金。”《闻石师至江南趋侍》云：“久疏请业喜成行，忽听旁人说避兵。趋侍如奔行在所，水程百里更兼程。”比拟恳切，无以复加矣。《初到集美，榆生、达安过访，喜作》云：“二客相携过寓斋，江西宗派有诗才。溯源同出闽江派，流向泉州一道来。”《读定庵秋心诗，即用其首联作起》云：“秋心如海复如潮，独有秋魂不可招。侧想冷泉亭上月，怕听子夜曲中箫。江湖转徙空皮骨，蛙明林塘伴寂寥。便过一生吾也得，莫愁此腹不能枵。”  
  
五八、丹初《菲律宾竹枝词》，有可传者数首，录之。“茹荤错怪习成风，肉贱蔬昂价不同。谁道安贫菜根好，菜根咬得富家翁。（菲岛蔬菜昂贵，有价倍鱼肉者。”）“前身合是老猢繇，谪向人间尾尚存。为语旁人休认错，碧徭山裹老哥番。（伊老哥，未追化土番，臀部生一短尾。”）“悲歌《薤露》彻天堂，松柏萧萧向夕阳。白马素车来戚友，北邙会葬小儿殇。（菲俗殇子出殡，甚为热闹，谓小儿无罪，可升天堂。”）“千行银烛万家灯，绿女红男祝佛生。生佛一年三百六，乞将香水锡嘉名。（天主教以三百六十佛分配一年，每日均有佛生日。宿雾教徒，礼佛尤盛。垄人结婚生子，即以是日生佛之名名之。”）  
  
五九、丹初门人陈觉夫，年少嗜诗，周墨史荐充海外宿雾教授，独学无友。有《闻丹师游菲岛归，奉奇》云：“曾经沧海水，已过万重山。”十字用元稹、李白语作对，浑成极。《题秦淮画肪录后》云：“无端洒尽相思泪，添作秦淮日夜潮。”颇婉而多风。  
  
六○、人之克自树立者，必不为方隅所囿，文字何莫不然？水嘉诗人，止斋、浪语、水心而后，四灵则专攻五律。姚味辛琮，水嘉人，典军有年，身经百战，当轴倚如左右手，当无暇为郊、岛、四灵之苦吟。今读其诗，如《友人来书问近况赋答》云：“羽檄东南日夜驰，乡人风鹤亦惊疑。攻防策定浑无事，净几明窗自写诗。”好整以暇，想见雅歌投壶气象。《到家作》云：“真成壮士十年归，城郭人民半已非。稍喜鬓边有霜雪，趋庭仍舞老莱衣。”“一别沧桑几变迁，故人相对各凄然。茶余莫话军中事，烽火东南又接天。”第一首天性语，次首血性语。《挽平阳曾石谷营长》云：“手把阴符对榻论，忍看祖国蹙鲸吞。燕山越水同投笔，楚尾吴头各列屯。马革裹尸知所愿，墓门挂剑欲何言。只今重过汤溪路，君在汤溪阵亡。空见纵横旧垒存。”真同袍同泽之言。五六对仗稳健，干金不能易一字者。《西湖念园落成》云：“乱山当产月临除，半种梅花半读书。但恐闲居生髀肉，还从湖上日骑驴。一山光水色养天真，百战归来有几人。睡起临窗成一笑，孤山梅鹤是吾邻。”是名将语，是名士语。《郝少将修葺且园为官兵俱乐部赋》云：“公暇小经营，园林又向荣。开池宜月上，叠石看云生。斩酒熊罢将，敲棋子弟兵。他年大树下，独坐让功名。”后四语工切无伦。以上诸诗，皆不能移属他人去，真诗有别才矣。《屏居》云：“满地疮痍又用兵，杜门不出若为情。流亡江上千家哭，风雨天边一雁横。万里烽烟长讨逆，两年泉石独偷生。书城坐拥心初定，其奈鸡鸣干夜声。”《送松圃弟归省》云：“时艰未许解征衣，日日乡心绕旧扉。为问许山上月，岁寒曾照几人归？”二诗大有公尔忘私之慨。他如《大龙湫》云：“一派倒银河，神笼变化多。青天虹贯日，素女髻盘螺。风遇霏珠玉，雷鸣动涧阿。出山应有意，待润万家禾。”《书斋题壁》云：“吾斋题昧笱，取义足规箴。不厌冰霜苦，敢忘雨露深。凌云应有志，出土若无心。转眼春风里，森森满院阴。”句如《雁山道中》云：“不道春归在客先，桃生洞口柳生烟。泉奔大海疑无地，云挟群欲上天。”《西石梁观瀑》云：“雁湖西洞石为梁，日夜龙吟引兴长。百丈浚风盘薄雾，四时飞雨作秋凉。非关绝壁增声势，终为苍生长稻粱。”灵峰云：“民贫未必因山瘦，国难何劳乞佛怜。（壁上粘土一亭手书中国佛教会启，岛国难日亟，令全国各寺祈祷。）虽解兵符难久住，明朝又买秣陵船。”具见抱负。又《百子亭新宅》云：“六朝山水好寻诗，篇竹诛茅肯惜资。”又“春归花底莺长啭，客到帘边燕小窥。”宋人名句。《重阳乘飞机自京赴汉口》云：“乎生不愿登仙阙，肯把金丹换凡骨。一旦御风忽远行，举手直堪探月窟。西望香炉出岫云，东望秦淮渡头月。江河如线城如盆，漠漠水田连楚越。有时足底白云生，万里长江明复没。不须缩地羡长房，行旅从今废舟筏。此际儿童倘见之，将谓九秋穿云鹘。那信将军天外飞，大笑茱萸无可钥。”飞机从未见有诗，得此形容尽致矣。末又能切自己身分。（【校】《重阳乘飞机自京赴汉口》以下原别为一则，今合为一则。）  
  
六一、逸塘断句可录者尚多，如“先生梦想羲皇上，草屋栖迟八九间”（《温陶集》）、“几年穉柳高於我，十里乎芜绿向人”（《海滨怀人》）、“苦雨堪憎如恶客，新诗可味胜嘉蔬”（《海滨寒雨》）、“吾辈登科思宝，旧时讲学重东林”（《莼衷同年枉诗次韵》），“吾辈”句自待不薄。“榱崩终恐侨将压，鹊退从知宋有风”（《次公叠韵见示奉酬》）、“孑遗茹痛知多少，忍为劳生叹不辰”（《答醇士》）、“独醒未必回群醉，一面从知胜百书”（《喜清溉过津枉谈》）、“松立阶前如壮士，山横屋后作崇垣”（《贾泽民求诗》）、“三月初三又修禊，五旬过五合知非”（《上巳和翁宿习》）、“旷野直疑天欲坠，飘车一瞥树如飞”（《海滨归津道中》），皆《剑南集》中语，可摘书楹帖者。  
  
六二、滕若渠固，南宋忠节公讳茂实字秀颖后人。忠节工诗，若渠远承家学。甲戌上巳，禊集后跻，因获读其分韵性字五言古云：“春风吹白门，湖水接天净。桃李倚城隈，浓淡闲相竞。前有鸡笼山，参差浸倒影。芳草被台城，不掩景阳井。兴亡数历历，哀乐逝俄顷。比岁遭艰虞，渔樵亦忍性。忽间上巳临，游者车连轸。劳生亦偷闲，来娱时节盛。群公富才华，二老诗遒紧。搜索及肺肠，放言杂蝼蚓。嗟哉饮马塘，昔曾严鞭鞯。幽愤倘可平，放舟纵孤咏。”一起有街洗马“对此茫茫，百端交集”之慨，此六义之兴体也。”井”韵尤为慨然。忠节靖康中副路允迪使金，粘罕留之，迁代州。徽钦既北狩，金将大用公，公拒之，自为哀辞，忧愤成疾卒。其辞云：“齑盐老书生，谬列王都官。索米了无补，从事敢辞难。殊邻复盟好，仗节来榆关。城守久不下，川涂望漫漫。俭辈果不惜，一往何当还。牧羊困苏武，假道拘张骞。流离念窘辱，坐阅四序迁。同来悉言归，我独留塞垣。形影自相吊，国破家亦残。呼天曾不闻，痛甚伤肺肝。相逢有兄弟，悼叹安得欢。金人自南归，得志鞍马间。波澜卷大厦，一木乃求安。世事宝有此，聊发我所存。爵禄匪所慕，金珠敢怀贪。纵或违我心，蜜不汗我颜。昔燕破齐王，群臣望风奔。王蝎独守节，燕人诱寸言。经首自绝，感慨今昔闻。未尝食查禄，徒以世为民。况我禄数世，一死何足论。远或死江海，近或死朝昏。敛我不须衣，裹尸有黄旖。题作宋人墓，篆字当深刊。我母不复见，泪血空潺。梦魂依母旁，苦心若椎别。我妻尚少艾，儿女皆童顽。四海无置锥，飘零倍悲酸。谁当给衣食，使不厄饥寒。岁时一酹我，聊以慰我魂。我魂自悠悠，异乡寄沈冤。他时风雨夜，草木号空山。”诗至沈痛。元遗山先生有《南冠滕奉使遗诗引》，元集未登，附见滕公遗诗中，若渠将刊以行世。余以忠节没且干百年，尚有知名当世之间孙，非优旃所谓“不可为而可为”者耶？故特表之。  
  
六三、近见默君《偕翼如谒韩蕲王墓兼怀梁安国警句》云：“松风展双拜，泪阔沧溟窄。怀缅南渡后，铁骑逞膻狄。攘夷百战威，黄天荡水赤。”又云：“安国天人姿，英风生妮嬗。慷慨赋同仇，此身并许国。叱鼓金山高，叱咤惊涛立。一鼓走渠凶，再鼓贼无迹。千秋此豪情，笑指江月白。”有云垂海立处。《司徒庙古柏》云：“想见森森殷社前，心源遥引雪香天。寒声浴梦疑风雨，黛影侵湖乱水烟。子落灵泉堪饮佛，根孥怪石不知年。汉台明月应相识，又向空山证净缘。（予廿载前探梅山中，曾至柏囚社。”）是柏诗非松诗。《穹窿寺》（寺为明姚广孝出家处）云：“燕啄皇孙事岂平，何当缁衲误苍生。即今浮土罹尘，百丈飞泉作怒鸣。”首句用古童谣语恰好。《玄墓还元阁次莼鸥均》云：“照梦青芝倦眼开，湖山无恙我重来。黄鹏欲唤春魂返，相与题诗扫石苔。”“湖光摇荡乱云开，坐看青山渡水来。廿载微怜鸿雪在，读碑重自认玄苔。”首二句景，惟太湖有之。《归舟木渎，饮於石家饭店》云：“梅子盈枝雨后黄，一舟温梦五湖凉。石家脍炙诗人口，李谱新传豆饭香。（近李印翁以滇南田家豆饭相授，味绝佳，翼如为续一结句。”）可续韦巨源食谱之张手美家浇店建康七妙矣。  
  
六四、仲鸣有《过廖仲恺先生墓》云：“处处郊原滞积阴，不辞悲痛独来临。孤坟有幸碑还在，荒径何堪草已深。六载长劳风雨夕，数松不变雪霜心。当年愤恨消难尽，忽听枝禽哀怨音。”宿草犹哭，觉恐悔腹痛者，犹世情已。句如《赤柱海滨薄暮忽大风雨》云：“狂风走岸林如草，飞浪溅窗屋若舟。印度洋中今忆起，孤帆与海斗沈浮。”眼前语未经人道。《新历除夕，与君壁同在沪上旅舍》云：“众籁参差催岁改，数星寥落写更残。”是除夜景。《由北平南返》云：“已秋林叶迎风密，将腊园亭晚气温。微月筛帘寻旧影，苍苔绕径占新痕。唧唧虫声鸣不已，明朝晴雨似相论。”是南边景。  
  
六五、秋岳幼去其乡，壮年始一返，近郊远郊风景，遂烦点，亦山林之遭遇也。《百洞山》警句云：“青芝俯江干，戴石别成趣。鸣泉绝无硼，一碧不须树。我来台山后，百洞恐非故。岩腰有何好，楼栀曲比附。绕楼植梅竹，江国入指顾。双崖障其东，危径即天路。玉蜍辞望舒，化石伫寒露。其阿蝙蝠洞，磴仄窘余步。窥天真坐井，静与太古遇。此云最胜处，验取壁题句。星窝石寻常，虎洞远奔赴。山僧指磊隗，妄状脊与跗。”起四语已一口吸尽。惟此山实以洞胜，有可坐、可卧、可作居室者。《福州杂诗》九首，可作《竹枝词》读。云：“石遣老子何所匹，坐拥匹园千帙书。结梦十秋今始到，过墙梧竹影萧疏。”言余所居匹园也。“廿年不到旧吟台，伐竹髡崖百事哀。只有沁泉山馆月，破云重见我归来。”言外家玉尺山、光禄吟台诸胜迹，今已易主也。“溪光映紫岭拖蓝，霜桕微丹柳半毵。终古耿王庄北路，七桥秋色似江南。”言水部门外耿王庄，今作南公园也。“大顶如覆釜然，洞天戴笠白云悬。昔贤取譬背深肖，不是亲来莫浪传。”言自石鼓山大顶远探白云洞也。“双岩钩赭水如油，侧卧篮舆看放舟。欲唤富春黄子久，冬山更写荔阴稠。”自注：“黄店看洪江。”黄店，地名。“文山半面瞰洪塘，谁擘苍岩贮水光。隐者即今无郑育，路人那解唤黄裳。”文山，宋隐士郑育所居，太守黄裳访之。“茶棚午憩废芦店，松坞危过竹仔山。至竟盛朝饶物力，子孙酽酒扫碑还。”自注：“竹仔山拜太高祖墓。”厅芦店，地名。仔，读作囝。“方塘二亩水痕青，亏有屏山作画屏。我爱钓鲈桥畔地，榔榔荔竹乱冥冥。”指吴氏半野轩。墙外屏山，如在屋裹，“亏”字用得好。“编竹栽杉山压园，张生意匠祖南垣。壁间罗瘿遗诗在，可逐梅花共返魂。”指张宗扬（岘园）。《林宗孟挽诗二首，在福州作》云：“惨澹迷龙战，凋伤遘鹏年。伏强随李密，失策佐桓玄。玉碎真当惜，膏明本自煎。向来相厚意，流涕不成眠。”丧乱看骈尽，於君有至哀。秋堂成永诀，记室是虚陪。朱序须难返，宾王貌漫猜。故乡城郭异，化鹤莫归来。”比拟切当。（【校】《林宗孟挽诗二首》以下原别为一则，今合为一则。）  
  
六六、余昔寓沪上，数十至金陵，所有名胜，游踪殆遍，独未游牛首、栖霞。今读吾乡刘伯瀛通诗云：“雄怀不得发，思吐山水间。近郊多尘溷，颇喜牛首山。崎势欲飞，苍翠浓作滴。尤爱观音阁，蜿蜒附岩壁。红墙衬绿阴，幽磴出云幂。高望意豁如，静处心冥寂。山中有淑气，非烟亦非雨。是日髻鬃之，毋乃神为主。寒花见精神，清泉冽肺腑。暮钟催下山，眉目挂天宇。妙情抒新诗，余兴奇村酷。只此足遨游，何必梦天姥。”不啻身历其境矣。首十字的是伯瀛语。诗从门人叶长青传来，长青本从伯瀛游者。  
  
六七、癸亥、甲子间，余数至厦门，两游鼓浪屿林菽庄（尔嘉）园林。菽庄方就医日本，既复移就瑞士，未得见。惟屡以书札往来，述其尊人时甫京卿帮办台湾内山抚垦时，余客台抚刘壮肃（铭传）幕中，常至京卿行馆，菽庄彼时方成童，必荷衣揖客，不复谛忆之矣。既割台，菽庄不肯为日民，弃其素封田产如敝屣，居厦岛。诸子能废著鬻财，因自放於文酒之间，轻财好客，有郑庄风。委余作《菽庄记》，余况以查莲坡之水西庄。余总通志局，兵事起，刊赀不继，菽庄以其尊人有传在志中，捐助数百金。近已归厦，托人索其新诗，仅得三数首。《甲戍春日题虎溪岩》云：“几度匡庐过虎溪，归来还爱此山低。一登绝顶能观海，不似云深路易迷。”余向笑鹭岛之虎溪鹿洞，何必蹈袭庐阜两地名，读此诗标出胜处，益可以自立名号矣。山不厌高，“还爱此山低”，语妙。《虎邱怀古》云：“剑池无恙霸图空，揽胜人来趁晚风。不吊英雄吊儿女，真娘墓上夕阳红。”第三句极似随园口吻。《登五老》云：“踏破双游屐，回路几重。遥看云似海，绝顶客支筇。峭壁多奇石，寒枝尽短松。画图呈五老，不改旧时容。”“松。韵的是五老峰。凡高岩峻之不戴土者，往往松生石罅，泰山全山皆然。句如《庐山仙人洞》云：“昔者行路难，今者行路易。荆棘务芟除，豺虎知退避。岩穴新结构，楼台金银气。我来既不早，访古迹多废。亦不憾来迟，履险如平地。所欣别有天，靡暌人间世。”余近为曹缀蘅作《庐山雅集诗序》，极言往日游庐山之难，今日游庐山之易，可以此诗相印证矣。“金银气”句，指牯牛岭之多伟人与外国人。  

## ●卷三  
  
一、上海郑永诣字翼谋，有《质庵诗稿》一卷，出笔不俗，多可诵语。《寓斋初夏》云：“明月窥人树影斜，纸窗三面薄於纱。青蛙声裹微风起，一院香生柚子花。”《杂兴》云：“收拾当年旧梦痕，昨非今是总难论。微嫌月上琴犹涩，最爱人来酒始温。诗到格高真有骨，花虽命薄岂无魂。问谁能免名为累，不慕龙门慕鹿门。”《瑞安潘志雅善艺菊，赠以诗》云：“繁英发东篱，借问谁管领。脱非免俗人，正愁菊未肯。满城风雨中，一锄还独秉。满天霜月下，一壶聊小饮。有骨无不傲，有香无不冷。何怪陶渊明，到此不肯醒。转嫌杜少陵，两开泪如绶。插既与人看，餐亦怪人忍。何如收落英，一以贮於枕。”《莫愁湖》云：“六朝金粉付浮妪，艇子依然不载愁。人去歌尘飘似燕，我来诗思淡於鸥。波光云影寒犹腻，月榭风廊曲更幽。湖上只今添胜迹，平分烟水与王侯。”《叶师袖东明经哀词》第三首云：“公言作诗苦，往往貌为癯。相彼风与月，古今岂有殊。我生古人后，下笔多踌躇。所愿读我诗，知我人何如。胡为不自爱，人间拾唾余。吁嗟公不作，谁复举一隅。”《江村春日》云：“白云冉冉日迟迟，正是蛮鸟语时。临水莫嫌春影淡，李花如雪两三枝。”《昧园社集》云：“垂杨烟淡末藏鸦，丛竹微将曲径遮。诗思绿浇寒食酒，春光红入武陵花。文鱼影裹溪如画，幽鸟声中日欲斜。一醉真教忘魏晋，半谈风月半桑麻。”《题会稽鲍亚白江村诗思图》云：“三间老屋四面湖，湖光如监玻铺。相亲相近鸥相呼，谁其主者烟霞徒。落落不随小奚奴，吟身着处何妨孤。四时佳景虽有殊，忘机惟觉红尘祛。万绿丛中自荷锄，少年种竹心更虚。远山白云出岫初，徐徐如欲入吾庐。朝夕沈吟闲有余，好风吹到故人书，为问迩来诗有无。浮生若梦付居诸，不乐其志非丈夫。有泪莫弹阮籍途，有手莫击王敦壶。岂必濠濮始观鱼，岂必灞桥始骑驴。竭来大醉歌乌乌，诗情如水何由枯。何当买棹访幽居，与君盟鸥一相於。”以上皆不娩诗人之诗。好句如《夜坐》云：“吹灭读书灯，一身都是月。”《响屦廊》云：“一顾倾城易，千秋学步难。”《秋夜书怀》云：“剑除斫地将安用，诗为悲秋不肯狂。商妇船边花尽白，故人坟上草初黄。”又“英雄谁是江山老，天亦无聊日日阴。”《东陵行》首云：“人间易变江山色，地下难为帝王骨。”中云：“当年原是无愁易，此际应怜速朽难。”《餐霞见示北游诸作》云：“燕赵悲歌多出塞，关山明月最宜秋。”又“总为老天容易醉，与君同抱杞人忧。”语意多警策。《暮秋书感》云：“但使庭宽容竹马，不妨庐小似瓜生。”亦新颖。《直渎山榴花，都数万株，亘四五里，长歌纪之》云：“江南四月花事尽，寻芳空复思春容。出游惘惘如有失，吾曹载酒将何从。特过幕府趋直渎，山径荦确车既攻。岂知别有一天在，干树万树珊瑚红。”入手最得势，余皆鳞爪矣。  
  
二、质庵寄上海郁氏三世吟稿一巨册，读之则各有胜处。素痴老人字屏翰，以字行。早岁肄业广方言馆，课余嗜吟咏。久之舍去，废著鬻财，商力渐雄厚，好义有古任侠风。暮年兼事农圃，以为治生之具、退隐之资，莫善於此，繇是蓣桑种，杂昔花木，躬自督理。其家距邑庙之豫园仅数百武，君又辟一径以通之，日相羊於其中。故其诗如话如画，在香山、康节、放翁之间。如《老病》云：“老至一何速，开镜增喜笑。人皆厌衰朽，吾独爱吾老。君看扰扰人，白发上头少。老病困席，怡然好吾好。藉此学养生，杂念胸次扫。呜呼天下万事苦不平，惟有老死至公道。”此实有见道之言，非故为矫情也。香山之“老色上面，欢惊去心”，固不欺之谈，然於“乐天”、“居易”之命名，不无少愧矣。《花月吟》云：“我是江南桑苎家，栽花对月思无涯。花如含笑春舒蕊，月果多情影透纱。老去檠杯宜赏月，蝎来击鼓为催花。闲吟有恨人难识，花好月圆愿尚赊。”此首中五句能变化康节先生《插花吟》起结四语。句如《湖上口占》云：“几处山青几树红，西湖风景咏难工。”《六十有六自寿》云：“提壶挈桡徜徉去，埋骨青山愿亦痴。”皆有自得乐趣。其感慨时事，则《湖亭杂咏》云：“一句短祚诏书红，史乘新标戏剧同。”又“坐中半是忧时客，不学诗狂学酒狂。”又“我是江南老桑苎，兴亡两字莫相闻。”《枫叶》云：“化工欲驻韶华景，幻作桃花岭上飞。”《迎春》云：“闻道春归归未得，一帆冒雪到江南。”又“三十六残雪尽，一鞭挥处马蹄轻。”写春从水陆两路，颇有趣。《题画竹》云：“不教雪压霜欺损，终有云霄直上时。”《孙元英周啐喜占》云：“桑柘成阴池可钓，无多事业付吾儿。”五言句，则《除夕湖亭望雪》云：“踏雪到湖亭，湖亭玉琢成。”《游天平山》云：“巨石耸径侧，故作奔人势。”此老胸次乾净，故随意说来，都无沾滞处。  
  
三、素痴没祀乡社，私谧敦惠。子葆青，孙元英，能世其业，皆以字行。葆青有《除夕湖亭望雪》云：“园林人迹少，亭榭粉妆成。春被梅花泄，水从风雪更。迎年莱舞彩，（大人於元日生。）饯腊酒飞觥。诗兴寒逾热，瓯茶手自烹。”粉桩成。视乃翁之“玉琢成”，稍逊矣。“舞彩”俗典，用此却不厌。“诗兴。五字警句。《莫愁湖》二律云：“莫愁湖傍胜棋楼，湖净楼空陈迹留。万里山河争一著，六朝粉黛自千秋。英雄霸业垂青史，儿女柔情付碧流。毕竟此湖谁作主，蛾眉不肯让王侯。一隔岸青山郭外斜，绿杨楼合是卢家。珠帘钩挂碧波月，瓜艇梭穿红藕花。无复玳梁栖海燕，只余古木噪寒鸦。游人倘有愁千斛，好把愁来付水涯。”前首以英雄儿女两相较量，却自清空一气。末二语，与余绝句“湘乡事业中山亚，才占荷塘一半秋”用意相同。次首秀蓓，恰肖此湖风景，结眼前语，出以自然。句如《申江冶春词》云：“坠欢追忆难重拾，每到清宵百感集。笙歌灯火别院明，夜阑独背银釭泣。舂江春色自年年，佳丽依然满眼前。一年堕落知多少，我更何心听管弦。”大是慈悲语。《虞山拂水桥》云：“帆从眷草没，风挟水珠来。（睛日立桥上，风中有水珠拂面，亦一奇也。”）《夜宿昭明禅寺》云：“被薄云添絮，灯残月满床。”诗笔轩爽。七言句云：“名句得从酣醉后，神交订自乱离中。”《自况》云：“苦心每欲翻新意，得句初疑袭古人。”《春闺》云：“添烛漫教花睡去，卷帘只待燕归来。”皆随园诗话中材料也。  
  
四、元英能治经，《礼》学宗郑说。《古意》云：“老树五六株，春寒花未发。暖气日融和，枝叶自蓬勃。方其寂寂时，荣枯了无迹。”《读书》云：“读书如游山，深入莫回顾。若说待重来，已失当时路。”具见读书人吐属。《鬻歌》云：“水云乡裹按红牙，曲罢宵深月影斜。举世谁知亡国恨，不妨重唱《后庭花》。”语颇沈痛。《西泠怀古》云：“南渡兴亡迹已陈，湖山犹是旧时春。和戎宰相今何在，十二金牌换铁人。”句如《春兴》云：“芳草池塘鸠妇雨，落花庭院鼠姑风。江山如此催头白，块垒难消剩酒红。”《焦山怀古》云：“吸江亭上思悠悠，吸尽江心今古愁。”此与乃翁“游人倘有愁干斛”两句，异曲同工。《登北高》云：“曲江匝地三重带，远岫浮天一叶舟。世外寻秋原有路，巅揽胜惜无楼。”我亦云然。《闺情》云：“妾身愿化黄河水，常绕离人马足边。”《除夕》云：“美酒最宜今夜醉，名山难得壮年游。”答戴鹤皋云：“避世似鸥还似鹭，立身如矢不如弓。”《秋雨》云：“问天可是银河水，一洗兵戈净万方。”《萤火》云：“试看风雨前途黑，留得人间一点明。”又非泛泛批风抹月之作矣。五言句云：“豚肥知近社，蚁孰好留宾。”田家风味，从乃祖兼事农圃得来。  
  
五、葆青、元英尚有好句在《沪渎同声集》者。葆青《寻春》云：“梅花欲透春消息，处处闲开三两花。”《中海》云：“黄花时节最宜诗，辇路低徊得句迟。”元英《碧浪湖》云：“湖清涵落日，塔瘦似诗人。”《季夏家园即景》云：“跣足科头吾自得，茅亭一卷放翁诗。”葆青别署“餐英散人”，元英别署“茧迂”，皆以颜其集。  
  
六、余四十年前客上海，道署聘阅苏松太九书院课卷，姚子让（文坍）每冠其曹；今从其门人郁元英处寄示其旅行诗，由信阳至开封者十数首，为数联，亦一文字缘也。如云：“天空风怒吼，泥滑雨初收。人似惊寒雁，舆如逆水舟。”又“传食忧资罄，旁观笑雨行。吾将饮酒耳，不用问君平。”既用《左传》雨行事甚切矣，不知末句何以牵到问君平。又“鸟啭声干种，柳含春几分。”上句用庾子山《春赋》。  
  
七、元英尚有好句可诵在《吟草》者。《春阴》云：“好山三月犹如睡，新柳一堤常带烟。”《栖霞秋行》云：“化工薰得山如画，著个诗人更有情。”《花朝》云：“百年几度花生日，花落花开人白头。”《昧园雅集》云：“曲曲潍溪短短篱，小园烟景与春宜。十年杨柳含愁重，一水桃花作记迟。寒食客来莺唤酒，卖风过蝶催诗。坐中耆旧须眉古，留取韶光仗画师。”  
  
八、黄松客（式叙）数以诗寄余，为题《千峰图》，旧矣。近翻陈鹤柴诗，方知“松客”二字乃鹤柴所赠。松客有《滨江上巳修楔》句云：“芙蓉春水曲江曲，杨柳大堤三月三。”语诚佳矣。惟辽阳三月，未知有杨柳、芙蓉与否。  
  
九、鹤柴为人拘谨，为诗亦多拘谨。兹翻《凤台山馆稿》，录其《奇怀散原先生庐山》云：“先生手携五色笔，重访庐山三叠泉。入社啸歌刚止酒，千霄松竹已忘年。归鸿来燕易寒暑，左江右湖观性天。闻说黄巾知避舍，由来深谷号栖贤。”则动荡活泼矣。  
  
一○、郁葆青尚有《和鹤柴游昧园见赠》句云：“头白风尘阅岁华，轻车乘兴到吾家。题襟笔有江山助，款客肴无绮绣嘉。”自注：《“梁书贺琛传》：‘列肴同绮绣。’”用典新颖，可与樊山争席。  
  
一一、章敬礼有《游敬亭山》绝句云：“为寻诗句不辞艰，足茧荒榛乱石间。坐听松风忘日暮，孤云一片去闲闲。”增长太白句自佳，亦“漠漠水田”例也。敬礼诗见鹤柴诗注，当是皖人。  
  
一二、郑质庵寄余《沪渎同声集》一厚册，凡三十余人，诗为陈鹤柴所选，人不过三数首。鹤柴自为诗过於拘谨，所选多按部就班之作，可话者遂亦不多。今汇采如右。吴兴姚劲秋孝廉洪淦，近入苏州折枝吟社，余闲与谯集。其赏雨西湖之南山，有即景绝句云：“泉烹龙井半瓯尝，新采茶饶色味香。尤爱峦三面抱，独空一角吸湖光。”龙井佳处说得出。又句云：“既雨初晴晴又雨。”湖上本有晴湖、雨湖之别，春天则雨晴不定矣。  
  
一三、吴兴周梦坡（庆云），多以著作见赠，惟罕见其诗。今读其《题潘兰史江湖载酒图》云：“十年说剑拭龙纹，红海归来记策勋。便向江湖狎鸥鹭，幡胸灵气自成云。”余久识兰史，尚未知其曾从红海归来，为急录之。  
  
一四、吴中人喜茗饮，公家园林，往往修饰茶社，文人常相聚其中剧谈，茗外不设酒肴，饭时各自归去。癸酉夏日余旋里，初秋乃来，闻费仲深（树蔚）与邓孝先（邦述）、彭子嘉（谷孙）、屈伯刚（弹民）诸人，每隔三日，相约集公园之东斋茗话，晨聚午散。久之各有吟咏。因属杨君无恙为酬倡第一图，孝先为第二图，系二绝句云：“无恙萧疏见性真，祗嫌冷落画中人。自妍朱碧翻前稿，满写花光作好春。”第二句谓无恙图中只写两三人，第四句谓图中荷花本夏景，而垂杨杂树却似春景也。其二云：“绿水平分上下池，靓避面较晴漪。衰翁为写花容艳，特向金闺觅口脂。”老人作俊语，故自可喜。  
  
一五、仲深先有一律云：“摇碧池妪散复生，熨栏茗对凉晴。百年他日知何地，四海弥天剩此城。幽坐自能穷物妄，剧谈浑不斩心兵。咫园一叟应相忆，病起筇枝约意行。”题系《东斋小坐，望见巽堪、无恙，扶藜过桥，戏吟陈简斋“只应干载溪桥路，欠我婴姗勃奉行”之句，遂即用此诗韵，柬同坐诸君，兼怀耿翁虞阳。》用简斋诗语自嘲，神情逼肖。耿翁，宗子戴也；巽堪，蔡晋镝也。庞拂云树阶和作末韵云：“思归散策江乡路，平楚苍然率意行。”自注：“吾邑公园在城北，倚山麓女墙建筑，无恙用小谢句，题茗坐额日‘平楚苍然’。”拂云复次韵云：“阿谁能遣有涯生，未雨先规既雨晴。（仲深以用少陵《丈八沟纳凉遇雨》韵诗示同人。）权以茗充摩勒果，恰如梦入闺婆城。”自注：“均见《楞伽经》。”仲深叠韵中二联云：“岂敢旗亭争画壁，有如灶婢学倾城。衣冠洛社差年少，坛坫吴江有败兵。”自注：“钱香树与尹文端叠韵乞和故事。一城”韵裁对工巧。子嘉次韵和拂云作中二联云：“附鲒不忘商旧学，谈龙何敢议新城。吾於成佛终居后，（自注：所用佛经，愧未能解。）公等登坛善将兵。”用事甚切。时拂云有“宜推仲深为盟主”语也。拂云又有“看云喜见日沈阁，倚褴恨无山入城”句，的是姑苏城内风景。又有“看尽欲天魔女相，输他不夜化人城”句，自注：“姑苏士女，夏夜园游风气，较沪上稍逊。”吴九珠首韵云：“吾衰莫遣有涯生，病起浑如天放晴。”形容病起极工。郑屯庵次“城”韵云：“知有秋心凌午，竭来诗句沸江城。”吴下近来唱酬，当以此图卷为最盛矣。孟盒次“兵”韵云：“几许楼台今易主，无多乔木厌谈兵。”对句用姜白石《扬州慢》语恰切时景。又次首韵云：“茶余两腋觉风生。”可谓俯拾即是。沙隐次“城”韵云：“暝坐未殊黄浦夜，端居深念绿榕城。”（自注：前夕在海上兆丰园与夏剑丞、李拔可暝坐。）时福州将有兵事也。又《一凉到骨，忽忽成秋，仍次韵》中二联云：“萝阴罨碧逾施幔，山色浮青欲扑城。蝉病噤如箝口士，蚊多悍似溃围兵。”杨无恙次“城”韵云：“柳阴箕踞闻清话，潭底星河浸碧城。”自注：“公园夜市甚盛。”巽堪次“城”韵云：“云如流水难藏月，人与秋光共此城。”爽气扑人，得未曾有，出句尤佳。次“行”字韵云：“侵晨杖屦知先集，破梦甯辞赋早行。”宋刘一止以《晓行》诗得名，用此恰好。又首韵云：“几日新凉带雨生，犹留残暑战阴晴。”次句造语甚工。南华居士次“城”韵云：“一样芙蓉思水殿，几株杨柳认金城。”自注：“四十年前，地半沮洳，柳多新种，盖园为淮张废址也。”又未韵云：“莫问西风黄菜叶，薰人溽暑正时行。”张士诚时，有姓黄姓蔡姓叶三人最用事，故有谣云云。霜杰次“城”、“兵”两韵云：“论才他日思吴会，惜别连朝唱渭城。（数承社饯。）磨刃却收东野集，荐书如救朔方兵。（近荷韦斋推毂。”）深情如揭。（〔校〕此则“子嘉次韵和拂云作”、“吴九珠首韵云”、“郑屯庵次城韵云”、“孟盒次兵韵云”、“沙隐次城韵云”、“杨无恙次城韵云”，“南华居士次城韵云”、“霜杰次城、兵两韵云”原各为一则，今合为一则。）  
  
一六、陈简斋五言古，在宋人几欲独步，以宋人学常建、刘脊虚及韦、柳者也。至《夏日集葆真池上》一首，尤为压卷之作，厉樊榭平生所心摹力追者，全在此种。故欲方驾此篇，殊不易易。韦斋《东斋观荷》，即用其韵，和者甚众，今各摘其隽句如下。韦斋云：“林樾何处无，行远仆夫病。主家宽得凉，赤嫖失威柄。胡为得得来，一寄濠濮兴。”又云：“微凉鼻功德，独笑不相赠。高寒坐花久，句管两镜。”又云：“稍平块磊胸，自理苍茫咏。”公孟云：“触熟拢霉子，苦於夏畦病。不如北窗卧，手执蒲葵柄。”末云：“凉风吹梦醒，欠伸屋如艇。”用宛丘先生诗句意，不费力，起亦自然。吴瞿庵云：“园亭晨固佳，林樾昼亦静。高荷延凉风，一一圆而正。”押韵皆站得住。“林樾”句暗用“绿阴生昼静”意。又云：“不图永嘉末，复睹正始盛。江左能偷安，此外皆余剩。”吴九珠云：“束斋人海场，而我蔡侯静。迂琐（仲深号）诗之龙，所谓葩而正。袖出池上篇，一一相持赠。”末云：“何如入鸥群，觅我黄篾艇。”树韵必坚，“黄篾艇”尤新。蔡师愚云：“拂阑柳丝长，醮水明漪定。蝉声咽别枝，似报秋将盛。炎凉变须臾，山水嗟残剩。”孝先云：“佳客岂待招，小集每尽兴。坐凉若忘蒸，谈喧翻习静。”孝先饶静者机，故云然。又云：“蔡侯心无尘，不拭已同镜。忽如痒乍搔，未肯悦禅定。”谓巽堪新愈，不敢苦吟，而复见猎心喜也。未云：“陆海潘江间，何处著吾艇。”用思甚巧。屈伯刚云：“束书嫩勿观，斗茗闲遣兴。海内方鼎沸，敢问旗枪静。”又云：“闻声驱蛩和，依命形影赠。目远射牛背，波摇揽明镜。”又云：“尽洗胸中滓，吐纳理新咏。”竹林云：“月落星渐稀，晨气愈我病。群公荷池游，清谈挥麈柄。向来衰颓人，闻之亦鼓兴。一晨气”五字，可作《养生论》读。杨无恙云：“清涟君子花，亭立晨风定。竹溪怜寂寞，吴会英才盛。皮陆积酬唱，牙慧拾余剩。”霜杰云：“韦斋更好我，别言忆临赠。昱中旧风物，起灭在胸镜。何时野史亭，搜集及大定。愧非江左才，犹继永嘉盛。承平托梦忆，掌故入《觚剩》。”“定”、“剩”二韵尤坚卓。（〔校〕此则“公盂云。以下诸家云云，原各为一则，今合为一则。）  
  
一七、韦斋又有二律，用少陵（丈八沟）韵云：“满目悲生事（成句），薰风扇雨迟。徒闻增岁计，谁与念农时。流润微沾，回晴细散丝。英灵宗社托，吾辈但吟诗。”此首极似杜矣。次首云：“列久庞居士，相看霜上头。一凉来不易，三白见应愁。自注：用钱穆父事。”末云：“西风黄菜叶，真恐不胜秋。”题云《迩来无日不到东斋，久旱望雨，庞子甸才来，遂得骤雨，责饼僧房，邀茗柯诸君同坐。》又有二首，末韵云：“扶栏斜点笔，夏色二分秋。（自注：促杨君无恙作图，故有落句。”）五字极写出望秋神理。  
  
一八、又江迟《东斋消夏小集分韵得六言》断句云：“旧雨今雨偕来，长亭短亭闲步。此地消暑最宜，有人登高能赋。”又云：“当年梧井深秋，此日荷塘怀古。马画剩水残山，庾赋《小园枯树》。”又云：“我亦居士清凉，莫管将军今故。”  
  
一九、展观《东斋酬唱图》卷将尽，韦斋佳篇，多在后幅。《唐宋郡圃，北池亭馆极胜，今北池虽小，准以地望，或去古未远，用韦公消暑北池诗韵》云：“坐久池光静，朋来野意长。无多开口笑，消受定心凉。唐宋轩亭圮，沧桑岁月忙。地因新运复，斋以旧名当。（东斋循唐宋旧名也。）帘影浮初旭，荷香度曲塘。恨无风雨至，愁入鬓眉苍。民瘁偏同乐，（宋时郡圃名草乐。）秋深稀冶芳。（此时几以公园为桑濮。）置之聊尔耳，茶熟抵衔觞。”“风雨至”句，即用韦诗。读此首及下一首，可略知郡治左近地望。又《与东斋诸君谈有感，用白傅齐云楼晚望韵》云：“士女般游地，幢幢暑未阑。有人存旦气，於此可澄观。始建云楼壮，前临郡圃宽。守惭居处逸，民习政刑安。趟宋循良继，淮张霸业残。荆芜鬼窟久，歌舞夜场漫。岂有昌丰象，徒供邂逅欢。忧天宵我独，避世到今难。俯仰成陈迹，追陪答岁寒。歌吟余事耳，放笔泪阑干。”但尚未详徐吴与钱氏割据时苏州如何耳。  
  
二○、又《石遗老人扶病避兵自闽来，赋呈用肖蝓韵》云：“茗叨时又策勋，幔亭飞下武夷君。目光小恶仍岩电，心事孤清托岫云。论极皇王兴废迹，（纵论有清一代政治学术及外交得失。）怀哉仆射父兄军。（追话左文襄入闽用兵方略，丈方九岁，见文襄入城风采。）谁知诗老韬长算，差许迂生习旧闻。”  
  
二一、又《恨东斋池水浅，用荆公喜雨韵》云：“坐对沦漪辄有诗，最宜轻碧动林霏。竭来池上群公集，不雨矶头白鹭飞。密叶含风疑细浪，高花无日亦清辉。晓行偶欲明漪照，川逝何时大壑归。却忆临流多处所，不须冲暑陟郊圻。荒园尘扫堪凭槛（拙政园），古寺僧眠但叩扉（瑞莲庵）。可惜茶汤无俊侣，遂令膏泽在空围。何当一雨陂塘满，且濯冠缨且乐饥。”韦斋有《次屯庵送石遣老人归里韵，托寄石翁》云：“谓我废疏有道根，花间参侍酒间论。临行苦劝存诗集，积感终知负误恩。书去凭君为驿使，饥来转地馆君孙。（谓肖纶。）江楼月夜应相忆，执挺情依节制尊。”自注：“望石翁早来吴下，为诗坛盟主也。”第六句见君待友之挚。  
  
二二、门人薛综缘持赠其师萧畏之（丙章）《萧斋诗选》、《续选》两薄本，阅之，前诗多五律，气味极似祥符周季贶星诂，专工五言长城。如《题费此度墨迹》云：“世路本难平，高人跛足行。一家辞蜀道，千里到芜城。浩劫余残息，荒村毕此生。大江孤艇句，干载惹浮名。”首十字奇创，觉渔洋成都跛道士之作，仅敷衍门面矣。《重游于氏园》（平山堂西里许）云：“秋老树犹茂，临溪始见门。重来知旧径，久坐绝尘喧。删竹广窗隙，留苔护石根。殷勤宾主意，相送过前村。”句如《题王说作耳鸣集》云：“无家依梵院，有子作诗僧。”《送洛清弟之邳州》云：“年至虚佳耦，家贫有病兄。”敝裘云：“朔风搜病骨，赖此得微温。”《雨中见马伯梁先生著笠》云：“甘为垂钓者，不揖下车人。”《哭雪溪先生》云：“归田年尚少，爱菊死逢秋。”皆以沈著胜。七言如《呈伯梁先生》云：“偶来握手话艰辛，偃仰东湖一隐民。贫到鬻书能嫁女，老犹课读不依人。身闲久绝公卿梦，市远唯余鸥鹭亲。重过酒鲈酣畅地，昔年觞咏已沈沦。”末韵直有盛时难再之感，不必黄墟叹逝也。《病中简霞青》云：“人间有壁皆诗草，列坐何人不酒徒。”此与昔人之“门前债户雁行立，屋内酒人鱼贯眠”写衰败景象者，异曲同工。《有感次伯通均》云：“贫困有时欺鲍叔，疏狂无奈绝山公。”能写出无可奈何处。《睡起》云：“三径幽花香细细，一庭暝色思微微。”会心故自不远。  
  
二三、上海严载如昌有《渊雷室诗存》。《金山》云：“近挹山门壮，遥瞻梵塔高。钟声渡云树，铃语答风涛。天堑觇形胜，江流悟浪淘。沧桑迁变处，沙壤按灵鳌。（山旧在江心，今沙涨在陆地久矣。”）首二句移不得到他山去。《招隐寺》（中有昭明读书台）云：“寺占垌之奥，林深翠作堆，《楚词》《招隐》什，梁代读书台。竹影千竿动，山坳一径开。鹧声谁会得，俗驾故应回。”《焦山》句云：“不教山著地，但与水为乡。”此何减古人之“树影中流见，钟声两岸间”耶？《竹林寺》云：“幽径禅房寂，深岩屐齿停。疏烟笼古寺，层岭衬孤亭。风竹摇天碧，江隔岸青。”  
  
二四、孙镜字尖凤，湖北京山人，有《盥道庐吟草》。《扶桑纪游杂咏》云：“幕倒难容射猎翁，空将白铁铸英雄。谁浇不忍池中水，洗净山头战血红。”在武士道主义见之，殆以为不入耳之谈，来相劝勉，岂不可叹？又云：“招魂难返角声哀，万树樱花带泪开。儿女何关军国事，踏歌都趁夕阳来。”末二句，在募兵之国则然，若徵兵之国，则一遭败挫，《檀弓》所云“鲁妇人发而吊”矣。  
  
二五、丹徒戴振声，字鹤皋，清季以县令仕浙。有《题文澜补阙图一百韵》，有序，略云：“杭州西湖文澜阁《四库全书》，都七万九千又七十卷，遭粤乱，阁书散。钱塘丁竹舟（申）、松生（丙）昆仲两先生，力为补亡，尚阙书约五千卷。石屏袁树五（嘉谷）提学来浙，钞存阙目待补。国变后，归安钱念劬星使（恂）补钞二百六十八卷，嗣因资竭中辍。海齐张闽僧博士（宗祥）长浙教育，举以谋之乌程周梦坡广文（庆云），醵金至北京，借文津阁本补钞四千四百九十七卷，於是全书完备。先后阅时十稔，费银币二万有奇。梦坡手辑阙补书目一编授梓，属吾乡刘云叔文学锦仁绩图，冠诸简端。”诗中间云：“忽焉浩罹洪杨，运厄祖龙呼彼苍。双丁伯仲鸿雁翔，抱残守阙心惶惶。补牢犹憾多亡羊，铁网还思珊海张。勇哉钱氏著作郎，急起直追凤呜冈。一臂力竭当车螳，请益惜无人发棠。借箸喜有张子房，爰谘周侯骖靳骧。再接再厉肩敢当，慨蠲巨金先为倡，前于后喁和引唣。文津阎本幸完良，四部充备堆满。限程影写勤补亡，寒士佣书昕夕忙。下笔有声蚕食桑，积五千卷富撑肠。乃竟前功如愿债，移贮旧阎谋始臧。一编箸录精且详，绘图纪事珍琳琅。”诗过长，未能全录，节采其翔实者。惟序中似微有误。余於林迪臣太守官杭州时，往文澜阎看书，林太守派孙叔和广文（树礼）招待检书。叔和为余言，杭城将陷时，丁氏早备丁壮多人，将阁中书运出，置僻静处，故得免於焚如。其所阙约五千卷者，仓皇转徙时不免散失。叔和与丁家同乡世好，言自可信。不然一炬之余，合成焦土，书亦随之，安得尚存七万四千余卷之多乎？其钞存阙目待补，则余与叔和检书时，已披阅及，距袁树五提学来浙前且十有三年。至念劬、梦坡之热心钞补，则固可信者矣。  
  
二六、剑丞《送春词》云：“林间杂花午乱飞，余才绣作锦地衣。供人赏玩未餍足，只令蝶大蜂子肥。春工力疲将逃归，势如逸马不受玑。一句两旬争芳菲，得欢无几徒增悲。我前告春今有辞，为花延命去稍迟。日色宜薄雨宜微，任花开落莫苦催。约春休与我愿违，来岁须悟今日非。”在古今惜春饯春诗中，可称绝唱。为花请命，即光华复旦之义，非尽欢竭忠也。  
  
二七、胡颖之字栗长，绍兴人，官湖南、江苏、四川各省知县。《同散原、病山二年丈西溪秋雪庵看芦花》云：“沿溪打桨趁霜晴，来听萧萧瑟瑟声。鹫影同怜搔更短，眼光顿觉洗逾明。残阳入崦高楼倚，野渡冲沙小艇横。莫话沧桑今昔感，花开堪折不胜情。（往岁同游者，贞牡、呋庵均离浙，南孙且下世。芦洲亦渐易为桑田矣。”）《丙寅泛舟西溪》云：“秋雪庵前真似雪，交芦庵畔已无芦。频年来洗看花眼，有客同题《放棹图》。樊榭风流今不作，梦坡好事古为徒。待寻曲水苍凉境，更种梅花十万株。（西溪旧以梅花名，交芦庵、秋水庵外，尚有曲水庵，屡见昔人题咏，今已不知其处。”）此诗得传，梦坡可以不朽矣。  
  
二八、江宁吴蘧庵孝廉（鸣麒），官江西知县，有《蘧然觉斋诗录》。《夜坐》云：“风定月华清，百虫寂不鸣。满阶梧叶影，何处有秋声。”与余旧作“乱虫嘈杂鸣，月出声反止”句同意。  
  
二九、丹徒叶藻渔明经（玉森），官安徽知县，有《中泠诗钞》。《采石香炉歌次鲁叔诣韵》云：“当涂采石山，以山石色采得名。相传束晋时於山麓井中得香炉一，乃采石凿成，润泽若玉。初藏承天观，后移庋观音合，历劫隐见不时。清咸、同间又失，疑毁于兵燹。光绪初，彭刚直公（玉麟）捐金重建谪仙楼，掘土得之，供设楼上。民国初元，水陆防军屯集山阿，主将阴图攫取，鲁绅叔诂力请大府禁阻，并乞任保存，大府嘉许。叔诣邀予监赏，目为之眩。爰歌以和之。”歌长，摘录其警切者云：“叔诣邀我观石炉，厥量计升远输蚪。霞光月晕波涛魂，云云回回互交午。到眼都惊气象千，析相岂徒章采五。列座当焚十国香，设色尽包九州土。叔诣为我述炉史，不似义山吟玉虎。粤自东晋出眢井，颇惜危矶时用武。寺院争藏历几朝，神龙隐见江之游。风斤削就本灵奇，雷剑比之常散聚。红羊历劫不可见，枉劳佳客停柔舱。安得燃犀烛幽府，无复明珠还合浦。承天观荒叶满阶，观音阁圮蒿生糜。真同洛水沦九鼎，遑问岐阳留十鼓。虬髯虎步刚直公，云麾江表挥谈尘。捐金特建谪仙楼，笑以诗囊易甲组。旧物居然现土花，高咏固宜题玉宇。共和鼎革蜂营屯，狼躯狸输弄戈橹。鹳鹤鹳鹤其求巢，鸱鸱莫敢侮。”  
  
三○、徐英，字澄宇，汉川人，有《天风阁诗》。《内子以碧湘词索题》云：“梦窗饮水水云楼，漱玉疏香诅尔侔。乳燕新歌宫柳细，寒援夜啸大江秋。难消块垒干重恨，乍减苕华一字愁。留取吟魂依岳麓，他年同向碧山游。”  
  
三一、陈家庆，字秀园，湖南篝乡人，汉园之次妹，归汉川徐英，有《碧湘阁诗》。《金风》云：“金风初动武昌城，雨过天高秋气清。芳草变衰惊节换，罗衣著体觉寒生。百年身世常为客，千里烽烟未解兵。何处桃源能避俗，似闻海外有蓬瀛。”有雨过秋清气象。  
  
三二、陈直，字进宦，丹徒人，有《摹庐诗》。《雪夜杂诗》云：“吾妇持家作岁除，料量压肉又腌鱼。鱼余谓可徵嘉兆，此亦谐声合六书。”质朴可喜。  
  
三三、孙玉声，名家振，以字行，别署海上漱石生，上海人，著有说部数十种，又《上海沿革考》、《沪蠕话旧录》各若干卷。有《西湖春游词》云：“湿云罩住远青，几似冬山睡未醒。行近犹难辨何处，闾钟才晓是南屏。”  
  
三四、嘉兴朱大可（奇），余已选其诗入《近代诗钞》，兹见沪上有钞其《寂宦诗》者，再录两首如下。《消寒》云：“茶铛未沸砚池冰，初九严寒巳不胜。斟酌新诗谁第一，红梅布政白梅僧（樊山、寄禅。”）樊布政旧甚赏君诗，寄惮梅诗未见，樊诗亦不记之矣。《邓尉》云：“篮舆轧轧晓禽啼，随意穿林复渡溪。径仄低枝时碍帽，花深小雨不成泥。”逼肖邓尉风景。《君美约游半淞园》云：“一雨霏霏已浃旬，看花无计只伤神。那知书札绸缪意，犹有林亭邂逅人。切后风光仍烂熳，尊前怀抱漫酸辛。他年故事凭君记，阖市争看垫角巾。”起二句说雨，末句便非虚设。  
  
三五、钱任远，字小山，武进人，名山先生长子。《挽朝鲜曹玉山》（有序）云：“先生善画兰竹，自来吾常，辗转佛寺，又厄於兵。去岁迁寓横山白龙庵，今年遽尔辞世，业师杨霞为葬之。先生常劝屏诗词重经济，古人哉！因赋四十字以寄哀。”“流离成久客，白首掩禅关。往事终缄口，深心不驻颜。画兰无好土，埋骨有青山。留得遗民草，刀环梦几还。”写亡国人甚凄黯。  
  
三六、谢觐虞，字玉岑，武进人。有《溪桥消夏》云：“雨余螺髻四山青，闻有轻帆出洞庭。自是江乡足生意，水杨盈尺亦娉婷。”“竹石几静无哗，长日惟消一饼茶。怊怅轻云无雨意，残波开瘦水荭花。”自是苏、常一带天气。  
  
三七、奉贤庄吕尘义，余已选其诗入《近代诗钞》。兹读其《西湖伎泛》句云：“西湖寒不波，夜色看逾碧。四山若沈睡，避我远来客。”的是西湖无月夜景，移他处不得。又云：“榜人知我意，棹入万荷隙。荷香不见花，妙语略能绎。（《晚翠轩诗》‘荷香不见花，暗裹勾我诗’。”）晚翠妙语，妙能提出。又《雨夜过佛影谈，杂纪所语》首云：“干诗不及梅都官，一寒欲过陈后山。苦吟忍饥计已熟，众口匿笑惊我顽。平生虎头有同调，指寻巷陌夜款关。倒裳失喜颜动色，却怪咫尺疏往还。”起四语写出苦吟人身分。  
  
三八、沈文浩，字瘦狂，松江人，著有《病禅室诗》。《宿邓尉》云：“东风解冻水微波，落日停桡一宿过。孤负山头千万树，梅花争及客愁多。”  
  
三九、顾宪融，字佛影，南汇人，有《红梵精舍诗》。《咏帘》警句云：“郁金堂上苦思君，身是潇湘薄命云。绝世聪明欺燕子，迷人颜色斜曛。”又云：“一样关心如绣幄，半生留恋是茶烟。荡花风起疑无地，胃鬓人来怆隔年。”又云：“一树寒梅羞已老，敢移疏影上雕拢。”可谓巧不伤雅。  
  
四○、唐鼎元，字玉虬，武进人。有《龙沙》一首（壬中立春日作，当日所闻如是）云：“龙沙紫塞晓烟开，万里冰天跃马来。终看碉戈挥日转，独凭铁弩射潮回。山连鼓角欢声动，月照旌旗虏胆摧。千古汗青追卫霍，勋名岂只画云台。”此所谓过屠门而大嚼，虽不得肉，贵且快意也。  
  
四一、庄毅，字敬亭，上海人。有《鸳湖棹歌》云：“烟雨楼头带夕曛，数声渔唱隔林闻。南湖恰似西湖好，也有前朝苏小坟。”据朱竹坨《棹歌》注，苏小墓本在嘉兴，家在钱塘，西湖之墓，乃后人依托耳。  
  
四二、康年，字竹鸣，南汇人。有《冬日过佛因寓斋》云：“读罢新诗意自雄，恨无长剑倚崆峒。漫天风雪龙蛇垫，百辈生涯燕雀同。置酒暂容歌倡侧，出门应泣路西东。围炉莫共伤樗散，尚有流亡沟壑中。”末有稷契怀抱。  
  
四三、袁天庚，字梦白，别署无耳尊者，浙江会稽人，著有《馑肤》四卷，《痴寮萝呓》二卷，《八百里荷花渔唱词》四卷、《诗》二卷。《秋夜掩经寞坐，忽闻梅檀气》云：“蒲团足幽憩，寂坐神益清。短景萧萧逝，初寒薄薄生。一锾诗入定，四壁画无声。禅味此时适，心香不可名。”此诗似渔洋之学王孟者。《快阁月夜》八首之一云：“梅花复梅花，诗中时一见。我欲招放翁，同入白团扇。”  
  
四四、洪完，字太完，又字荆山，慈溪人。《哀罗瘿公先生》云：“敝车蹙蹙老京门，九死难亡故主恩。寒甚尧年思鹤语，梦回蜀道拜鹃魂。碎琴只觉心同裂，读曲惟应舌尚存。剩有何戡旧人在，可怜朝士尽贞元。”逼肖扶东。惟第二句第四句殊不然，谈东并非复辟党。  
  
四五、绍兴周办西明经（大封），著有《芬陀利馆瓿稿》。《超山宋梅》长句首云：“超山梅发十里缟，南宋老梅开最早。今年我来春三月，迎面一枝犹皎皎。”中云：“道人点茶喜相款，手指花身为我道。呼吸烟霞七百载，植自淳熙或嘉绍。又闻玉潜带月锄，尚与冬青共姓赵。老干断槁埋土中，长可盈尺粗合抱。昔岁生梯亦半枯，霜皮留见龙天矫。万鳞掩玉茁贞枝，重返花魂仙缥缈。疏影徘徊云去来，香光开合山昏晓。长依古寺归佛地，寂寞无言诸义了。”末略云：“梦坡居士老好事，昨筑危亭插晴吴。访梅愿作梅檀越，篱笆麂眼课僧逵。梅若有知故含笑，岂与凡花争寿天。”的是宋梅。  
  
四六、萧山王袖沧明经（仁溥），江西知县。有《不寐》五律云：”夜中不能寐，老景渐相催。我思集如霰，人鼾狂若雷。好诗无意得，旧事上心来。安得邯郸枕，黄粱再一间。”写独醒，可谓“有声画”。  
  
四七、徐行恭，字曙岑，杭县人，著有《竹间吟榭集》十卷。《镜妹为予写定自编诗稿，致力甚勤，赋此为赠》云：“阿兄澹世念，负手长沈吟。阿妹抱微尚，风雅思力任。共兹书宠月，修绠汲古今。论年我自娩，霜华毛鬓侵。昆弟五六辈，如鸟栖择林。君於齿最稚，秉柔人所钦。幼慧熟选理，吐属谐元音。靡靡逮巾帼，从违良费斟。浅学未足益，感君求应深。诗虽号小技，密缕同运铆。缝纫既卒事，线迹何由寻。岂在工粉饰，要当涤胸襟。其道难具说，好景资凭临。欣然若有会，击贼渠成擒。理之恍无绪，纵之怜坐喑。悠悠百代下，春物行骏骏。沧浪继表圣，妙契仙佛心。便拟叩玄阙，乞分琼枝阴。泠泠踞水石，旁置无弦琴。”“密缕”数语，即所谓“美人细意熨贴平，裁缝灭尽针线迹”也。“襟”韵最中肯綮。  
  
四八、陈闳慧，字仲陶，永嘉人，著有《将车集》、《剑庐文剩》、《诗话》、《词话》。《籀园期李大不至，用白石待干岩韵》云：“一星见树梢，倒影漾芒角。烟水生晚寒，老柳倘先觉。野凫飞过我，却向苍茫落。非关期故人，此景自不恶。”不为王孟所囿。“枯蕉鸣夜风，梦作碧湖浪。惊魂奇危舸，一觉幸无恙。隔窗影幢幢，山鬼骇相望。支颐见缺月，恰照疏桐上。”昔有降鸾诗云：“鬼语出深竹，细听殊寂然。搴帷下阶立，松际月初弦。”视此未知何如？  
  
四九、陈道量，字器伯，镇海人，有《单云阁诗》。《除夕读广陵集题呈木师》云：“宛陵澹弥隽，庐陵雄而募。广陵奋硬笔，无语不奇峭。神寒闯孟门，骨重入韩奥。凡庸尽唾弃，灵怪发突窒。刻意事搜索，血气日凋耗。文星俄绝系，至今我犹悼。使天假之年，而及于老耄。所诣当益邃，余子安能到。《广陵集》，皎皎生光耀。此是何等事，不信出年少。吾师据坛坫，论诗见道要。标此示后生，修途得先导。矢诗逾十年，拟古苦不肖。终当捐百嗜，努力致深造。明灯逼岁除，微吟遂达晓。心神通真漠，万古耿余照。”诗如广陵，可谓深造矣。然其人未有能寿而康者，虽假之年，恐亦无可再邃也。  
  
五○、南通徐明经望，字贯恂，著有《澹庐诗》、《文》、《词》等集，辑有《崇川词徵》。能书画，诗颇不肯作犹人语，易实甫、李审言皆有赠言。《题潘兰史山塘听雨图》云：“七里山塘一叶舟，有垂杨处便停留。春来雨是才人泪，不待听残已白头。”《题菹西薮芦鹭》云：“烟雨江南何处村，不随鹅鸭乱争墩。霜衣雪发沙头立，自写风标异羽孙。”第二旬有身分。又句云：“芦中鹭即幕中宾，让水廉泉一律贫。”“一律贫”七字说得好。《赵尧生侍御赠书山游旧作诗七首，句中及龙者三，及虎者四，感题》云：“道气中涵骨气多，岂徒书体迈鸥波。旧游三十年前客，如虎如龙句不磨。”尧生字却不似松雪。《题朱衣道人画家山》云：“黄冠似识昨宵逢，七里茆庵五里松。一角家山残不卖，鸡声人语翠微中。”《玄武湖》云：“菱酥藕嫩钉村盘，湖上鸥盟想未寒。一棹迟来秋渐老，白芦花当白莲看。”皆佳。句如《陈桥驿》云：“脱口杜后言，吾儿有大志。”亦得间。  
  
五一、吴县胡越中有《咏嫦娥》云：“长裙素面柳丝腰，云髻蓬松金雀翘。斜倚广寒宫裹坐，枉劳攘臂举杯邀。”妙绝。味辛尚有佳句可采者，如“身世怜牛马，亲朋忆姓名”、“仕隐终嫌俗，山居自不凡谓散原老人”、“云将缺补，石带水光肥”、“云欲浮山去，泉如奔海来”、“连年鞍马干程外，乱世功名一笑中”。《长清道上追敌》云：“牛羊多易地，鸡犬早无声。”《赠黄菊裳》云：广吴山谁立马，华顶倘搴旗。”《晓发吉安》云：“蒙蒙山木合，漠漠水云宽。客路三千里，孤舟十八滩。”《出防龙泉》云：“云飞天欲低，石燕因风起。南山北山雨，大溪小溪水。”雄浑似杜。《答友人求书与诗》云：“弓衣不绣《春雪》诗，盾墨不作元和脚。”《咏蜂》云：“所事敢求温饱，一春全为人忙。”《蚕》云：“作茧甘心自缚，无非衣被苍生。”皆落落大方，而自见身分。  
  
五二、林子有葆（恒）多填词，出游则作诗。近以登太华、雁宕、匡庐诗见示。雁宕余所未游，华山仅至青柯坪，匡庐则别久矣。其《匡庐山居》云：“往年游庐阜，踪迹周山南。金井与玉渊，胜地靡不探。近处独闯如，十载心滋。今兹志逭暑，远略非所耽。昨游黄龙寺，深处得澄潭。两压覆古木，一水中淳涵。颇闻听瀑亭，后起足靳骖。（王家陂瀑布为近年新发明者。）石门与水帘（三叠泉），取次容趁赶。前游所未及，庶几补两三。亦以谢山灵，吾志良非贪。”此首上半，不啻为我言之，下半尚有志未逮也。“游山戒冠盖，此语间诸古。策杖偶出门，戎服何虎虎。似间章贡间，螳臂拒修斧。当局盛忧民，羽书驰旁午。遂令白虎洞，偃文而修武。不贤譬识小，志仅在逋暑。矛淅与剑炊，已忘鱼游釜。所望奋机谋，深入穷险阻。庶使神明区，萧然安环堵。岂独安生灵，亦以慰羁旅。”又《杂诗》云：“碧山深处倚孤筇，暑气饮人画更佣。却恨闲云不成雨，悠悠只在最高。”二诗皆语非泛设。《游三叠泉》云：“昔从海会规寻泉，雨阻途穷遂中罢。十年结轿今逢晴，不恤凌晨夙秋驾。崎岖初登大月山，浩浩长江流日夜。西南直拊五老背，无数风帆杂渔舍。万千气象奔眼前，应接已觉百无暇。那知穷岩绝壑底，尚有清泉浩如泻。一叠喷薄殷成潭，二叠县流极变化。参差干二百尺间，终古雷霆恣激射。神龙掉尾作三叠，犹喷珠玑满岩罅。屏风九叠迎面张，谁构石亭拟风榭。胡儿但解作风浴，舍命澄潭浑不怕。老夫自筋力惫，饱听泉声如啖蔗。山南佳瀑数黄岩，次及玉渊差可亚。惮热未敢寻前游，僻地得兹聊慰藉。便当胜处商结茆，坐对清流销长夏。”匡庐诗当以此首厌卷。句如《散步至天桥》云：“悬岩列峙中壁立，下有奔泉出山急。神工若遣安石梁，合与天台相拱揖。”落想甚趣。《王家坡瀑布》云：“庐山多佳瀑，往往名不彰。有如三叠泉，末宋运始昌。”又云：“争如王家坡，双瀑悬中央。磐石足坐憩，观听恣徜徉。绿岩披蒙茸，有亭翼其旁。白龙直下趋，矫若浚风翔。中潴成碧潭，陡落分数行。散为万珠玑，声韵何铿锵。面亭起峭壁，松柏郁青苍。下视彭蠡湖，一镜如方塘。持视水帘泉，岂易论短长。此瀑虽晚出，不见赏紫阳。乃遇散原翁，极力为褒扬。譬如潜修士，干载抱孤芳。忽蒙衡鉴精，面目生辉光。”黄晓浦亦有此诗，觅出再论之。《十二夜步月至松树林》云：“路暗回曲径微，涛声深处选苔矶。高松筛月光干点，老树惊人影十围。”能写夜景画不出者。华山诗如《自西峪登山宿北峰》云：“关陕久苦旱，夜窗忽潺。绝顶知无泉，睡。拨乱尚无人，太平那可冀。”仅至青柯坪，诗料只有景略、希夷。余亦曾凑成两句云：“骑驴大笑今何世，扪虱雄谈我欲眠。”似太兀傲否？《夜宿潼关》云：“潼关气势宥尧，更鼓严城宿此宵。风力遏云归太华，河声挟雨下中条。”自然唐音。《龙门山》云：“岳云袖底散不收，驱车还作龙门游。晓日瞳瞳渡洛水，天津桥上风飕飕。两开处见伊阙，神功治水谁能侔。倚山万洞嵌宝相，当时物力勤雕馊。一开海禁争好古，囊金待购只园头。”又云：“败寺无僧来驻锡，打碑铺地纷求售。危岩上下无一树，涧泉涓涓空自流。香山隔水不可渡，白傅废冢啼鸺鸥。当局百废方具举，奉春建策安金瓯。”余过洛阳，欲游伊阙，阻雨未往，读此诗亦可不游矣。《雁宕观音洞》云：“灵峰两涧划然开，弹指华严法界来。层累蜂房著徒众，中分蚌壳见楼台。”末云：“何必裏粮求极乐，眼中婀娜即蓬莱。”用梦窗词恰合。《雁山有业采药者，能白天柱顶缘组而下，去地八十丈，诗以惜之》云：“天柱高千尺强，一绳奇命犹康庄。观者胆落色然骇，猱升蚁附如平常。可惜健儿好身手，不向军前馘群丑。采药归去步如飞，日日烹羊饮酷酒。”  
  
五三、说诗社诸子诗，尚有可话者如下。林枫丹密有《夜坐已倦，取石遣室文集读之，至登太山记，神为一王，因题后》云：“掩卷欲神游，天门转一周。万松分状态，诸水别源流。笔亦如立，名同此岳留。底须亲蹑屐，但卧读书楼。”余此记颇近马第伯《封惮仪》之作，不欲效惜抱翁之故为高简。友人之登泰山者，每携作路引。枫丹此诗，则直以为“有声画”矣。又《楔日同人集开化寺蔬酌，石师有诗命和，次均》云：“来借云堂泛九霞，醉归湖路幅巾斜。今年谢豹风光里，只啖猫头不啖虾。”是日余诗用齑菜孟尝君及祁鱼虾二故事，剑以为“虾”字不易押，不如枫丹直用谢豹笋、谢豹虾、谢豹花以关合蔬食为大方矣。林鼎燮贫病就殆，枫丹精医术，余传电话使诊之，枫丹报云不可救，媵以诗云：“仓皇传语自吾师，命我趋扶鼎燮危。推产萧斋惊寂寞，登楼嫩版见支持。肺脾损尽终无药，肝肾雕残半为诗。最是可怜双弱女，亲前不敢泪交颐。”未几而鼎燮死矣。余谓即以此为挽诗可也。句如《哭聿雎》云：“衣裘空畀陈无己，厨帐谁襄吴隐之。”聿雎贫甚，故云然。  
  
五四、梅佳作甚多，余话之屡矣。年来契阔，又寄到一卷，录其较有意味者。《九日登燕山》云：“燕山高处作重阳，俯瞰桥门宛女墙。北向峦依剑水，西行村落接洪塘。鹧鹚嗉约江鱼白，螃蟹脐团野稻黄。独有诗人事幽讨，同来萧寺赏荒凉。”《妙峰寺》云：“妙在何许，山径埋蒿莱。樵人与禽鸟，相与成朋侪。重阳僧未识，客至方惊猜。斋厨冷无烟，萧瑟及茗杯。午钟亦嫩撞，寒菜晚方栽。荒凉即禅意，半床黄叶堆。寂灭生诗声，万壑松风催。心空境亦空，色相皆尘埃。静中坐一顷，可镇干轮回。”皆能写出荒凉意味。《金焦》云：“两山对峙水迢迢，无数风帆趁晚潮。一自扬州衰歇后，二分明月是金焦。”余谓扬州即不衰歇，二分明月亦当属焦山。曾有诗略言之。警句如《明翠阁》云：“岩磴盘旋似叠晕，侧身高处眼光回。群山争向水中去，一舸疑从天上来。”十四字工极，非曾登此阁者不知。《玉尺山观梅》云：“色香已敛还招妒，风雪相加总不言。偃蹇未应入宫府，孤寒只合守家园。”能占身分。《重修杭州陈忠肃祠墓》云：“生在蒲东死浙西，不餐薇蕨隘夷齐。兰陂清觉黄河浊，葛岭高嫌北岳低。”又“蒙产天子家何在，衅鼓汇臣首不低。公被执至合沙诗：‘须信汇臣堪爨鼓。’”又“人生真合杭州死，名与吴山万古齐。”陈公讳文龙，莆田人，兵败，元人拘之杭州，不食死，梅之乡先哲也，故言之痛切若此。《玉尺山池荷》云：“红占一池舂，白作六月雪。”《忆钱塘巷藤花》云：“春来盼花开，花开治行滕。买花良不易，看花还未能。”《雨中老树，独立一鹰，意自若，感赋》云：“古木待春枝兀兀，老干权橱向空突。鹑雀逡巡不敢栖，上立一鹰独强倔。昂头敛翼缩两拳，雨打风欺视无物。”皆金经百链之作。  
  
五五、诗才诗思，二者缺一不可。鲤九涉笔多可喜，思有余，才亦足供驱使也。《酬友人题红蕖别墅》云：“六月能为天下春，（张亨甫《荷花》句。）是我绝爱荷花处。战酣烈日立亭亭，定知其中非无据。拂衣奇傲泥涂间，养晦遵时或其庶。洋洋之水供荷花，荷花深处即吾家。东家疏影照横斜，西家松柏郁权树。松柏后雕梅早尊，相与结邻亦不恶。”余颇不喜亨甫诗，独喜其《王郎曲》云：“天下三分明月，二分在扬州，一分乃在王郎之眉头。”今鲤九乃举其荷花句云“六月能为天下春”，亦可谓伯乐一过冀北之野，而马群遂空矣。此诗第二句接得好，第三句又足得好，洋洋二句，振起得势，皆所谓有才思也。《送守戡归隐霍童》云：“洞天三十六，霍童跨第一。守戡山中人，气骨自奇崛。挟此游四方，俗眼那能悦。由来巧宦者，婢膝腰可折。君曾西入蜀，蜀山立峭拔。子瞻生其间，时宰欲见杀。君曾泛西江，江水绿如发。黄九生其间，无往不见黜。山水窟中人，只司谈风月。我间霍童山，九十九活。人迹所能到，刚四十有八。君归穷搜讨，补山志所阙。”此首亦有才思者。又《治园》句云：姓名输荔子，世界隐荷花。”余谓可作别墅楹帖，暇当为书之。  
  
五六、吾乡妙在西郊，向所未游。壬申九日，谦宣有与同社登燕山憩妙寺诗云：“避俗高寻僻地登，妙妙处集诗朋。无碑可考何朝寺，有榻粗安住院僧。松欲化龙吟谖谡谖，山如巢燕望层层。老来腰脚犹能健，醉啸狂歌众谷磨。”又句如《送春》云：“花时不醉去难追，好景如烟剩夕晖。”又云：“家贫不碍园林富，一树桃花殿晚春。”又云：“但祝山僧春睡美，明朝忘打寺门钟。”又云：“芒鞍竹杖从今办，去讨深山四月春。”皆新颖可喜。  
  
五七、陈西园亦有《九日同秉周、鲤九、谦宣、秀渊、梅、筱萼、监洲登燕山妙寺》云：“寻秋入翠微，山腹隐禅扉。日午浮云澹，风高过鸟稀。钟声疏渡水，松气冷侵衣。香火从寥落，孤僧亦告饥。”次首首韵云：“境界成人外，山川在眼中。”末云：“廿年此为客，胸次有秋风。”写出僻地寥落风景，雅近右丞。末五字名言。  
  
五八、久不见干宝诗，忽寄一首，系《松岑先生厌妖长江、太湖诸名山，由吴来闽，访石鼓之胜，同人欢宴於息园，即席赋赠》云：“为探石鼓海束隅，不惮风涛千里途。比似官厨厌刍豢，却螺蛤与园蔬。”吾意亦云然。欲赋一诗送其行，今可不作矣。  
  
五九、仲良诗脱手便多可诵。如《秋日寄梅峰》云：“灯前看菊吐微黄，更喜幽兰数箭香。呼酒坐花肝胆熟，不知瓦上有严霜。”“又届西风飒飒期，巢危木落鹊先知。寥天何限鹏路，笑尔低头守一枝。”“绝句吟多懒可知，三秋垂尽几新诗。蛟螭蝼蚓吾犹愧，长使韩公笑立之。”《西京车中望富土山》云：“此山大似故乡山，（状与吾莆壶公山相似。）收入车窗当画看。怪底科头倚天外，一冬戴雪不知寒。（富士为火山，不生车木。”）《看人》云：“看人飘忽飞千里，（指乘飞机出省者。）笑我痴顽遇一秋。雨雪连天容闭户，风波满地却同舟。诗从深夜灯边得，菊为萧斋座上留。朝市山林两非计，园葵有女正多忧。”有极似诚斋者。《题红蕖别墅》云：“老树参天半荔支，雨余凉意动荷池。主人自是吟情足，一度桥南一首诗。（钓鲈桥南有书屋一间。”）“高楼筑就便藏书，水石浑如野外居。闲裏知君犹有事，仰看飞鸟俯观鱼。”句如《秋怀》云：“身为妻孥贱，官缘骨相卑。”《七月二十夜作》云：“柝声终夜若有言，洪桥以上无完村。青天白日竟如此，．血光旗影谁能分。”写景如“平沙贴渔舍，船篷高过之”。吾乡江干钓人，所居如昼。  
  
六○、陈说洲（海瀛）有《飞机连日轰毁福州城市，奇呈石师苏州》云：“贴贴飞鸢在上头，福州今日亦苏州。（去年淞沪之战，日机日有多架至苏州，石师初未避。尝云：‘苏城十万户，若独被炸，是数万富签，中头彩矣。未必然也。’）吾师早有探筹喻，数万筹中中一筹。”能将余戏言写得出。他如《秉周将军招饮怡山长庆寺，即送其赴崇安军次》云：“飚轮出郭日斜初，三两人行入胜徐。情怯登楼秋气足，意悬看月雨声疏。”末云：“极目顺昌旗帜外，武夷山色近何如。”《集双荔园补祝谦宣生日》云：“逸妻相对外无宾，犹许周旋几社人。珍重岁寒林下共，料量海色鸯边新。（谦宣方自海上游归。）棋枰翻覆如今日，酒玑迁延及小春。”《伯修生日，同社有议醵饮者，以此诗先之》云：“江郎诗句屹如山，出入昌黎子美间。已秃千毫犹可试，未荒三径却先还。人前弛慢疑成癖，社裹招要独破颜。”皆说诗社近日情形，思之不见，良用惘然。  
  
六一、福安郭梓羽（曾嘉），劬学能诗。有寄余一律云：“田园人日快衔杯，沧海门生病不来。犹有薄寒宜小酒，喜无浓雪冻疏梅。文章趟德潮人诵，巾服渊明栗里回。他日一篇铭墓作，荣施闽懈重碑材。（去岁曾乞师撰先外舅墓表。”）  
  
六二、徐鲤九得李忠定名印一方，或疑据《七修类稿》，元王冕始用花乳石为印，而唐明两代，又皆有与忠定同姓名者，恐此印非忠定物。鲤九作诗辨之，有云：“世人少见多所怪，必谓石章起元末。责石山农斯花乳，天下纷纷重山骨。谁知吾闽有寿山，宋季早巳穷采伐。黄公有句担隐忧，石为多文招斧凿。（宋黄干《游寿山》句。”）是宋时已以石刻印，有铁证矣。余谓一物而数人皆有关系，当归名之最著者。山谷得玄晖之印，安必其为谢，设无山谷此诗，后世不能断此印属谢属米矣。  
  
六三、荫亭近诗，可者已不少。今年赴欧美孜察邮政，得诗率寄示余。独采其《离家》一首，具见性真，云：“七载家园带泪看，避兵何意获团乐。精神似昔亲还健，菽水从今梦亦安。小聚休嗟仍还别，壮游不仅救饥寒。归来携得瀛谈富，倘博慈颜一笑欢。”  
  
六四、秋有《夜宿天平》云：“客来翠径暮烟浮，偏爱深山夜半留。月到中天人静后，干岩寒绿一宠收。”吴下诸山，天平树木最盛。写景如画。常熟虞山虽小，风景尽有不同寻常者，乍游之，颇写不出。常建《破山寺》一律，欧公所以独低首也。秋有纪游五言古颇长，有云：“人家桑巅出，雉堞山腰束。”十字殊逼肖。虞山一山，贯城内外也。又云：“微径辟层阴，婉蜒走水曲。径尽得招提，绀壁环修竹。”又云：“寺南破龙涧，涧水寒更渌。潺潺出山去，慎尔判清浊。相传二龙斩，一怒破山腹。至今涧底石，血染朱砂镞。西访三峰寺，松风吹谡谡。石磴倚岑笛，梵陨出寒绿。东登拂水庵，怒崖抗急瀑。剑门峙嶷巍，突兀心觳觫。云烟互吞吐，猿鸟骇失足。造幽果何人，毋乃巨灵。”余尝论虞山为吴中诸山之冠者，以剑门全石，绝无而仅有，故有句云：“最是南中冠冕处，早将短发戴毋颐。”指仲雍断发居吴，兼吴王好冠来之意而言也。又凄秋善画，故题画诗下笔即言之成理。《题沈石田竹堂寺探梅图》中云：“安得画中置吾身，枢衣来作先生宾。花前聚散本无定，画中光景常鲜新。”  
  
六五、释堪诗境清真。居北平时，每年仅奇示数首；南来相密迩，得常读近作，与拔可又以“二难”称矣。（两尊翁畲曾、次王，夙称“二难”。）《莫干山同拔可兄陈氏姊》云：“急雨返风松偃蹇，断崖妨路竹扶持。衰年兄弟相携处，惜取灯廊夜坐时。”未五十称衰年，犯余未老叹老戒，惟释堪病后，尚未复元，姑许僭称。“断崖”句写得出。余昔登钓台，非有竹扶持，则临江磴摇摇，几不敢践矣。句如“老至傥教亲骨月，便无泉石亦流连”，视子由《彭城》绝句，尤觉亲切。《铜官山》云：“三竺理安安足数，梦中应不忘铜官。”《剑池》云：“平生十万横磨手，却倚清流数鬓丝。”老至髯丝，皆诗人结习语。《陆丹林属题红树室画》云：“绝怜红树青山裹，著个诗人陆务观。”恰合。《题秋庭晨课图》云：“公今系安危，气盖干豪杰。犹存孺子慕，终爱难追日。曩时习书势，恃母授口诀。朝曦浮墨渖，鹳眼濯莹洁。龙蛇入腕底，飞动不可掣。仰头审母意，莞尔示微悦。人生当此时，寸晷连城匹。年年拒霜花，西风催又发。母去不复见，花开仍丽绝。哀哀忆母人，花前曾绕膝。愿花尔勿开，见汝肝肠裂。”非普通《节母课读图》所可移用。《孝陵白樱花下作》云：“深春积缟初专夜，亭午围光直涨天。”如舒白地光明锦矣。  
  
六六、李次贡（景茎），工诗有年，尤工凄惋之作。余前《诗话》巳论次及之。去腊从海外归，出示《游草》一卷。工者甚多，而哭其爱子遂滋学泳北海溺死五首，极沈痛，使人不忍卒读，只得不录。录《息力杂诗》，其一云：“群雄弈海上，要着争后先。局势忌不展，孤子虞远悬。英既灭三印，犄角无相连。半岛未到手，高枕难安眠。息力绾亚东，区脱在海蠕。莱佛计已售，（英印度公司代表莱佛士，航海觅得新加坡，於一八二四年以三万余西班牙币，向柔佛苏丹购得。）苏丹愚可怜。寸土今比金，谁忆开辟前。二百十方哩，三万王面钱。苏丹诚未愚，失地赢腰缠。坐捐十六州，昔闻云与燕。”其三云：“海崎走两股，如蟹张双螯。天然一军港，中可藏千艘。是亦要塞比，稍近讥诃遭。我来为上宾，所见嗟皮毛。列强盟弭兵，汝胡糜水曹。益叹机事神，能以器代劳。关捩司一夫，畚茵同桔槔。港成会有时，东方诚足豪。（为红海以柬第一军港。）象山今何为，论议徒甚高。发矢弓且无，遑间弓之搜。”其四：“诸夏国无主，岛夷知有君。此邦嘉会辰，渠帅大搜军。书生昧戎事，兰席壁上分。土著无一兵，免役蜜汝恩。印卒故非弱，国亡声空吞。奈何我健儿，不自护本根。为人执矛戟，非义勇奚论。（华人自成义勇军一队，归英官管辖。）当时破拿翁，军容犹有存。死保夙誉，亿千国殇魂。（英兵第二十团第一营最称劲旅，历史三百余年，无役不捷。曾破拿坡仑军，欧战亦立殊勋，有特别帽徽，一望可识，现戍新加坡。）广武幸成名，兹事闻未闻。”其七云：“寄儿於邻家，教之憎主人。主人予禁逐，未即为不仁。人病不自反，使我有此邻。以此施诸吾，能勿生怒嗔。向来论邦本，畴日非在民。东西贩陈义，涂饰为颖新。慷慨谈厚生，患寡患不均。异族吓腐鼠，闭拒如瘟神。平议禁挟书，咎非专在秦。”其九云：“海外宾萌多，首数粤与闽。闽粤派既分，未见闽相亲。郡县有疆界，山川至不仁。天上星野同，人心殊越秦。对面隔山岳，言语非其因。我本四海家，殊乡犹比邻。况遇郡国士，敬礼敢不均。获戾庶可免，负爱良主臣。二豪积不能，无力为调人。平亭各有失，不袒富与贫。”以上皆较有关系者。  
  
六七、《静安路散步入市，归作》云：“垣途如加髹，风动无一尘。行饭信大佳，可惜车马频。去来机上梭，衔尾恒辚辚。上载醉生魄，下萦枉死魂。行道少缓步，居宝多闭门。行行惭入市，造次忧失群。进止听街卒，部勒严行军。高楼疑夹岩，蔽亏天易昏。暮色幢幢中，人禽难强分。倚市笑即哭，登徒眉能言。繁灯欲烧城，蒸气生炎云。本来欲追凉，何苦自煎薰。急归似逃死，移榻依前园。茗瓯以自搞，蒲扇先策勋。”写上海如观油画，“魂”韵则画所不到。句如《题拒毒专著卷端》云：“阿片药笼物，可以已风湿。药也其实堇，可暂不可习。膏火烧成灰，汝脂口自吸。芦竹戳作管，汝骨手自执。捆气如瘴，吐吞声若泣。更有亟趋死，引针注毒汁。忍痛换片愉，命送针亦涩。”中数语如画地狱变相。《答秋岳并寄众异》云：“才穷剩丐山水助，下笔嫌平喜险陡。”《黄龙洞山椒》云：“松气能醉人，泉所偶一醒。”《杂诗》云：“女慕男贪眷属成，姻缘大抵结多生。如何写就鸳鸯牒，却要闲官为主盟。”  
  
六八、秋岳有《读史》四首，注“甲子秋作”。云：“久谓事当尔，崩解倏此日。锐师宵自加，剽风卷千室。黩昏固自焚，肤箧亦寡术。坐令道旁儿，匿笑蟹败漆。果然亡逡巡，朱李又迭出。友豚犬耳，亚子定谁匹。惜哉晋阳朝，亦只画日笔。纷纷皆李锥，可但戮其一。往者足闵哀，来者莫究诘。吾侪终濡需，焦头真豕虱。”田成篡齐国，仁义盗一旦。郦寄卖友生，北军遂归漠。时危用乌头，钩注有不惮。况承邺台教，黜忠当用叛。虽然吾终疑，胡马屡绝绊。朔方跛脚奴，反覆自烧悍。世无贺六浑，绍宗孰遣算。老公方佞佛，妄觊合冰炭。青丝白马谣，江表浩惊窜。异时的乌，吹唇必生乱。兴亡看镜事，跛踵待鱼烂。一天子闭门居，荧感迫之走。内园儿尽易，关门夜亡牡。牙官蒋元晖，露刀谁指嗾。遮罗收宝录，纫质命清酒。多藏必厚亡，纲堕不复纽。固知运靡常，在道在蒙垢。千秋帝王家，孤寡落人手。尔朱负拓跋，相习盖已久。青衣虽仓皇，犹脱虎豹守。何当戳共工，以次龇相柳。一大梁王铁枪，事主能全节。斯人忽并世，万口叹勇决。吾意殊未餍，欲拟邈佶烈。代州有爱将，慷慨万人杰。晋王试泉府，束帛取甚洁。殿前李横冲，四方惮挝铁。忽遭青山败，中矢股流血。临敌能忘身，其语凛不灭。后来入幽州，积耻或一雪。丧乱哀未终，功名多瓦裂。汤汤望江汉，歌哭肠内熟。”凿齿《阳秋》，可与余《通鉴纪事本末书后》相为表裹。至借慨时事，近年来余几於理乱不知，亦无能下注脚矣。  

六九、又断句如渡江云：“初怜鸥意萧闲甚，苦说龙蟠指点疑。”我亦云然。《历览同泰寺、台城诸胜》云：“何年南皮翁，楼槛著题翰。相期此江山，浩荡列凡案。焉知蔽阴霾，壮志入夜漫。”《北极阁》云：“风流向尽江声送，战伐新疲草色芊。”《西湖》云：“孥舟追清景，万象付寒舱。不知山有无，但见塔仰俯。”写空蒙雨景也。又云：“两湖既清绝，吾艇亦已孤。蒙蒙十顷青，私此一幅蒲。”《龙井至九溪十八涧》云：“我闻淮海记兹山，湖不能淫论殊笃。平生嵇性欲安驯，会截众流位茅屋。”笔意亦截断众流。《大明湖》绝句云：“济南艳说多名士，不见题诗历下亭。”余旧亦有绝句云：“左海人从海右过，由来名士济南多。李邕杜甫论交地，识面无因奈汝何。”《入山至慈善寺》云：“年年我是寻诗客，处处山如入定僧。”是冬山如睡神情。余旧亦有句云：“寂寞江山春尚睡，酸寒城郭客如僧。”《初入房山》云：“微径据蜿蜒，众壑皆北趋。迥看街尾舆，若缘九曲珠。”的是北京山行情状。《泛舟游昆明湖后山》云：“只应花见承平日，剩与鸥商去住身。”《上巳静心斋楔集》云：“尔朱胡骑昨入洛，千官天柱尊真王。贺六浑兵出肘腋，颠蹶俄顷畴能防。南朝萧娘亦莫喜，吹唇万马来寿阳。殷忧庾信叹方始，饥黎稷下餐无糠。新亭不作南冠泣，何遽曲洧娱徜徉。”余不禁为诵杜老《戏为绝句》曰：“窃攀屈宋宜方驾，恐与齐梁作后尘。”齐梁正自不易。  
  
七○、江东杨云史圻，当代名诗人也，有《江山万里楼诗钞》十二卷，分《少年》、《壮年》、《中年》、《强年》四集，印刷甚精，洋装本两大册。惟印用洋墨，字迹太淡，老眼昏花，阅之甚费目力。勉读百十叶，知力振唐音，不落宋人哑涩之体。急录名句，与知音者共赏之，然甚呼负负矣。如《竹溪野寺》云：“孤村风叶脱，一郡好山青。”《泊均州江听猿》云：“乡心嫌酒浅，秋色觉灯新。”《泊汉阴峡中望月，江雨忽来》云：“醉裹均州尽，诗中蜀道来。峡阴常带雨，江热夜闻雷。”《垓下》云：“楚漠无明日，乾坤要弭兵。”《江雪》云：“夜来江雪大，夹杂放梅花。”《早春》云：“香稻白於玉，红梅瘦似妻。”《春书》云：“昼永鸟多暇，日高草欲然。”《战马》云：“似闻成大业，未必是天闲。”《章江别燕生》云：“花开亡国后，泪坠美人前。”《出庐山诗》云：“寻诗三十里，细雨出庐山。”《过万氏山庄》云：“溪云吹满袖，山翠化为诗。”《得家书》云：“自忘为客久，只解劝人归。”《汉阴秋望》云：“落日坠地上，丹黄千万重。秋色随雁来，浩荡自关中。”七言如《回国赴鄂州》云：“秋来红蓼白苹裹，人在灵均宋玉间。”以上七八唐人语，一二宋人语。绝句如《春日杂感》云：“故山青暖胜天涯，湖上春来是花。半世清明都在客，在家犹自梦还家。”《楼外楼小酌看雨》云：“水色山光云模糊，我来适与风雨俱。橹声暝踏西泠去，出得荷花便入湖。”《舟遇天门，风月浩然》云：“丹枫叶落江干尺，绝壁张帆山月清。如此江山好风月，何人不忆谢宣城。”《军中》五言律二首，最有魄力。序云：“壬戌春，张作霖率奉军入关，占据城邑，挟制朝政。三月二十九癸亥，吴公自洛阳移师河北。奉军分三路进，公亦分三路讨之，而自当张景惠、邹芬於京畿西。余随军中，以诗纪之。”其一云：“带甲辞东郡，移师救上京。乱山无月色，万马杂风声。贼胆当先破，军心在不平。枕戈看夜象，天际将星明。”云史七古，率长庆体，如《天山曲》纪香妃事，《长平公主曲》，直欲突过梅村。其他《榆关纪痛》五律十首，有长序，《鸡公山感怀》七古一百韵，皆以过长不能录。  
  
七一、江右诗家，自陶潜以降，至赵宋而极盛。欧公、荆公、南丰、广陵外，又有所谓江西宗派，祖山谷而溺彭城之后山。其甥徐师川，即不宗仰山谷，不足凭之说也。至前清而就衰。名者虽有蒋心余、吴兰雪、高陶堂，派别既不一致，力亦不足以转移天下风气。五十年来，惟吾友陈散原称雄海内。后生英俊，谬以余与海藏侪诸散原，方诸北宋苏、王、黄三家。以为海藏服膺荆公，遂以自命；双井为散原乡先哲，散原之兀傲僻涩似之，皆成确证。因以坡公属余。余於诗不主张专学某家，於宋人固绝爱坡公七言各体，兴趣音节，无首不佳，五言则具体而已，向所不喜；双井、后山，尤所不喜。日本博士铃本虎雄，特撰《诗说》一卷，专论余诗，以为主张江西派，实大不然。余七古向转韵，七律向不作拗体，皆大异山谷者。故时论不尽可凭，若自己则如鱼饮水，较知冷暖矣。（【校】此则与下一则原合为一则，今据内容分为二则。）  
  
七二、南昌邵潭秋（祖平），有数诗人也。散原为其《培风楼诗存》作序，谓其冥搜孤造，艰崛奥衍，意敛而力横，虽取途不尽依山谷，而句法所出颇本之。而潭秋自序，则谓散原所言，微有不类余者。今录潭秋诗数首於后。《自祖堂登牛首》云：“草香无定处，游人迷空青。诸秀螺髻，泉窦如疏星。竹枝雨已活，松虫春亦鸣。山深啼鸟换，路古石气迎。庋山杏华园，嫁去惜娉婷。不然满山谷，红妆遣人惊。蹇驴嘶新花，人住云亦停。踯躅慕高爽，一径非泠泠。牛卧食细草，塔立如大臣。不知何年石，瑰此万古形。荦确铿行杖，回头失松声。岩危树欲殉，藤挂云已冥。效效石楠叶，乃红如丹英。东西两阙，森立开画屏。江山倚形势，纵览心怦怦。时无背嵬骑，人念岳家兵。四夷若不守，设险当何成？登临忽流感，春游真虚营。”《三月念六日，同翼谋、伯沆、梦炎，宿摄山栖霞寺，翌日盘游而归》云：“茶罢天面清，西崖聊攀登。累七舍利塔，弹鬓貌峻峭。石工傥含道，巨斧女子衡。峨峨四天使，窈窈七莲灯。阴岩干佛响，趺坐眉垂藤。山泉洗两眼，见净不见僧。水鸣万玉瓶，鸟啼无爱憎。无能谢世法，一椽庇胡髻。”《戊午正月十五日生日书怀》云：“鱼龙万舞共庭隅，比户春声乐鸟乌。冰雪十年回独抱，淹留昨夜梦良图。梅花自倚天姿绝，月色浑同酒面妹。惆怅还因缘范蠡，贤劳割炙念江湖。”《舍身岩》云：“舍身岩傍天池寺，径仄路滑难徘徊。崖倾高风乱远木，壑倒悬瀑惊奔雷。尖之外堕鸢死，月黑以西衡虎回。云缭裳衣忽揪敛，怀新寻异双悲摧。”以上古近数篇，皆酷似散原者，“尖”一联尤神似。《春日》两绝句云：“莱菔著花麦浪晴，画图红满紫云英。朝阳上树雏鸦唤，豕母将豚占一坪。”“苦竹村边长暗苔，游蜂入尸栋花开。唾绒红女随龙出，罢塾黄童捕雀回。”《后湖》三绝句云：“嫩白儿肤菡萏明，软风迟桨最多情。木兰舟好未能发，恐有城头唤渡声。”“村岸人家开水茨，片云裹窕亦冲融。吴娘看雨燕支湿，水面吹过茉莉风。”“凝凝湖绿旧潆洄，取次琴尊归去来。十八女郎椎髻样，茭儿菜重压船回。”数绝句亦神似散原。《钞选全唐诗竟，感题五诗》，录二首云：“文章以气胜，一代不数辈。吾爱五夫子，真树干载。太白逸天下，轩豁出尘塔。杜公抱忠愤，悲悯世如瘵。倔强韩吏部，横铄出胸肺。东野穷复穷，沈惊六尺内。惟有太傅白，气和色无坏。吁嗟此五君，吐辞各极态。其人实贤杰，大事见诗外。他如刘与柳，远适蓄叹慨。王孟暨储韦，偶然清气会。是皆轶余子，惜未抵其最。拙哉昌谷生，乃以诗雕绘。”“宣矣《三百篇》，文存名不有。当时发愤作，蜜以记谁某。诗者世公言，发泄任众口。如何后世人，唐宋互击掊。苦心出头地，肝肾困雕剖。俨然承作家，怫焉拒诤友。爱古不薄今，子美意独厚。才难理则然，时岂用美丑。未来如风潮，谁为盖代手。从今愿无师，摆落众所守。纵情赋新诗，风窗酬樽酒。”又句云：“姚贾四十字，孑孑一生蹈。令人思呜咽，从悔事吟啸。”酷似方虚谷之《秋堂》十首。又句如《七月初九日同客泛舟后湖》云：“晴波潋皱匝城根，菱叶荷花净客魂。野艇通桥吹石气，冷香留桨上诗痕。”《水仙盆舐》云：“疑觉舜妃偕屈姊，强呼矾弟与梅兄。”《春昼赋遣》云：“书味渐知参蔗境，客怀空欲闯花时。”又似樊榭。理安寺云：“山绿不藏人，春风为颠簸。诸骏作势，下注无一跛。”直似坡公。《葛岭》云：“为山平湖上，神观际天表。葛岭一来坐，高高送飞鸟。”竟似太白。殆阅诗既多，非有意规仿，不觉犯人之形也。  
  
七三、侯官高迪庵（赞鼎），何梅生诗弟子，余已采其诗入前《诗话》。今春余至金陵，迪庵出示其《感怀》六首，其一云：“穷愁不著书，用意我自深。一日了世事，此心即向禽。山情及水性，写以清越音。一歌黄鹏和，再歌众籁喑。玄机常在抱，尘虑何由侵。干戈送人老，朝晖复夕阴。”其三云：“近人尚物质，求为耳目娱。车泽屋亦润，插架皆西书。张皇徇新异，奋欲忘其初。日夕以心斗，病於骊山徒。四海方艰食，蓄机动兵符。太平何气象，里巷闻咕唔。（教育根本在家争，即以厚国本，今人不知也。”）其六云：“夷场突烟密，栖鸟不哑哑。虽有几林园，抚境多咨嗟。剪树必平削，碾草无参差。春风非我风，无复生道芽。何如看芦苇，绝忆南下洼。”所言正如吾腹中所欲言。又《岁聿云暮，疾犹未瘳，触景伤情，聊抒胸臆》云：“骨瘦不知瘦，瞢腾呼榻坚。无人教引气，一念欲参禅。省啬调糜料，艰难买药钱。耐贫还耐病，倡迫入华颠。”苦语逼真。句如“樱岛嬉三月，花湖艳一冬（墨西哥京城有湖曰花湖，有岸十余里，皆种玫瑰，终年有花”）、“病希春到减，诗在梦回成”、“寒泉荐茗思龙井，落日停船爱虎邱”，皆工整。  
  
七四、永嘉黄溯初苇，好古能诗，由刘放园识余，赠余以所刻《敬乡楼丛书》五十册。出《敬乡楼图卷》请题，余题一七言律美之。喜为诗，率出天籁。壮游蜀中，多名句，急录之，藉纡向往之情。《巫峡》云：“客裹悲秋杜老情，我来却值春水生。不觉萧森觉奇丽，看山难得晚来晴。”《瞿塘峡》云：“山容严肃瞿塘峡，水势雄深酽预堆。天险不殊人事异，萧条夔府最堪哀。”《乐山》云：“奇绝黄流界碧流，中分水色是嘉州。（春冬时，岷江水小而碧，雅河水大而黄，雅水街破岷水，故嘉城外岷江上流碧而下流黄，划然中分，诚奇观也。）岩头大佛千年坐，阅尽乌尤（山名亦寺名）往返舟。”《峨眉纪游》云：“嘉州城外路漫漫，才换轻舟又滑竿（形似山轿。）为爱峨眉天下秀，不辞万里远来看。”“峨眉县郭小如舟，向晚舆遇未少留。便出南门入山去，高林落日径通幽。”“山头新月影如钩，伏虎禅林足暂休。行过溪桥凝望久，参天树色入双眸。一路转回山渐深，忽逢两水夹牛心（石名亦寺名。）双飞桥上苍茫立，满耳流泉漱石音。”“阎王碥与罗汉坡，托命舆夫幸不蹉。上视有天下无地，行人常踏白云过。”“九老洞门日日开，寺僧缘客扫苍苔。此间闻有猴居士，（山中称猴为居士，又曰山儿，此处最多，僧能呼来与客相近。）乞为相呼一见来。”句如“龙门景似小三峡，如此溪山欲画难。”“石坠悬崖何处止，雀争残粒几时休。”《再挽印昆》云：“人间此何世，再生愿君迟。”《酷旱》云：“万家有井难医渴，半亩无田亦厌晴。”具见怀抱。  
  
七五、富顺胡铁华诗，已采入《近代诗钞》及前《诗话》。近始得其尊人念祖字汝修《洞易斋遣诗》一册，为赵尧生所评赏。《和香宋》云：“与君一别近三秋，君自江河万古流。一寸乡园乾净土，纵横忧患满神州。”《清明微雨》云：“四所山闻杜宇声，冷烟微雨过清明。人间最好惟三月，只是春泥不只行。”《命儿孙拜扫张夫人墓》云：“萋萋怯履坟头草，恐见空山不见人。”《红荷湖初夏》云：“小塘别有人间世，试听蛙声水一方。”《怡堂即景》五言云：“出产路临水，当庐春笑山。”皆诗人之诗。  
  
七六、门人顺昌卢星樵（榕林），近岁挈妻子避地福州乌石山下。诗多伤乱之作。余今年归里，读其《酬王耐轩赠山水画幅》云：“耐轩近作华岳游，（去秋耐轩随石遗师游华山。）幽崖绝蝎凌清秋。山川自昔供挥洒，南穷吴越北蓟幽。羞随时俗事簪弭，且借林峦表胸次。君家学派继四王，一水一石饶生气。此幅写作山居图，笔则淡远神清腴。岚烟远近翠欲滴，飞瀑喷薄凉侵肤。何人卜筑万山裹，老屋数间枕流水。似为贱子特写真，位置林泉老居士。年来遍地见搀枪，任是桃源也战场。神州苦少乾净土，安得藕孔容身藏。多谢毫端拓尺地，结茅拟向图中避。图中山水无沧桑，托意遥深知所奇。星樵得此重百朋，山妻见此谢未能。会令投报拭吴绫，写出直干立苍鹰。”此诗面面俱到，极似元裕之、虞伯生题画诸作。其夫人李文字心琴，工画花鸟古木，兼能山水，故篇末云然。  
  
七七、振心诗稿在余处者，尚有可摘佳句。如《寄挥之弟》云：“诗已惊人堪泣鬼，书将遗肉但留筋。”又“此处声名还不薄，逢人都问小冯君。”《谒张中丞庙》云：“一死存天下，孤城捍万师。许公真长者，南八是男儿。”《秋夜》云：“夜雨乍晴天似沐，行云如水去无声。”《得内子书感赋》云：“平生不解因人热，出处偏宜与妇谋。”绝句如《寄柱尊》云：“春气能为三日暖，野梅闻已二分开。细尝好景如尝蔗，莫待群花鼎盛来。”《游蠡园作》云：“梅花丛裹起朱楼，更有亭台映水幽。最好入诗还入画，画中仍许我来游。”《中秋奇陈生一百美国》云：“清光不到海西头，欲寄相思可自由。今夜明朝两明月，不应同说是中秋。”《偶成》云：“有情芍药含春泪，无力蔷薇卧晚枝。识得温柔本诗教，何妨时作女郎诗。”《呈石遗师》云：“公诗独造原无法，我语心平碍或伦。羞与时贤共窠臼，每於常处见清新。旁人错比陈无己，肯作江西社裹人？”《春至》云：“凭栏何所事，著眼渐分明。春欲天涯返，途由树杪行。无人能会此，有鸟最先鸣。试着墙边柳，丝丝绿又生。”  
  
七八、秉周尚有断句可诵者。如《小园微雨》云：“茶烟一榻话温存，看罢名山陋小园。”《移榻悟园，诗以志之》云：“诗成恰好过良友，病后尤难远酒杯。”《东园桃花雨中晚开》云：“菊梅傲雪无足道，弱桃傲雨谁能期。”《酒后赠德斋》云：“人生几许称心事，夜半诗成酒醉时。”《登登高山有感》云：“醇酒应添寒夜客，好春多在野人家。”  
  
七九、今人工诗者不少，而七古音节不合者颇多。往往词意雄俊，至三数句以后，使人读不下去。虽有佳章，不能入选，故七古可登者希也。试取昌黎、束坡、遗山之作读之，有一篇一句，犯此病者乎？向与搜庵尝言之。渔洋七言古，词意并不甚高妙，而读来自觉可喜，音节激扬故也。此事至显而至要，人自不留意耳。对友朋所作，有时不便明言，对门人则不敢不告矣。  
  
八○、今人喜搜集前人逸稿，多为本人所删弃者，转以暴前人短处矣。近见卢前所刊《巢经巢逸诗》一卷，凡二十叶，则未刻之稿，非删弃也。中有《埋书》五言古四首，言藏书三万余卷，尽为贼毁，收其灰烬埋之。有云：“人死既宜葬，书毁可弃诸？”末云：“汝存我尽力，汝亡我收枯。借问烬中人，识此孝子无？”窃谓“烬中人”“人”字，只要用“书”字；若对书中人说，则他处此书尚存，其人故未烬也。第三首有云：“我生嗜博涉，将老迷滓济。此岂贼火哉，毋乃天所使。为绝泛骛缘，自作反本计。随身十二担，经史子已备。”虽愤言，亦实言也。今之人经史抛荒，捂搏一二无用之书，自矜博赡，果何益哉？又《病中叹》云：“蹉跎一病半年余，欲裂牙床腐颊车。怪证无名医欲避，久缠不放业何如。先人化去空留药，口业思来只读书。亲属不知人不问，可怜奇事尽归余。”此首亦愤激之言，绝笔之作。不有此逸诗，不知子尹受此苦恼也。子尹善人孝子，而暮年经此苦况，天道信难言哉！  
