　　钦定四库全书　　　　　集部九
　　嵗寒堂诗话目録　　　　诗文评类
　　巻上
　　三十四条
　　巻下
　　三十三条
　　【臣】等谨案嵗寒堂诗话宋张戒撰钱曽读书敏求记作赵戒传写误也考戒名附见宋史赵鼎传不详其始末惟李心传建炎以来系年要録载戒正平人绍兴五年四月以赵鼎荐得召对授国子监丞鼎称其登第十余年曽作县令则尝举进士也又载绍兴八年三月戒以兵部员外郎守监察御史是年八月守殿中侍御史十一月为司农少卿旋坐疏留赵鼎改外任十二年罗汝楫劾其沮和议党于赵鼎岳飞特勒停二十七年九月以左宣教郎主管台州崇道观不言所终殆即终于奉祠矣初戒以论事切直为髙宗所知其言当以和为表以备为里以战为不得已颇中时势故淮西之战则力劾张浚赵开而秦桧欲屈已求和则又力沮卒与赵鼎并逐盖亦鲠亮之士也是书通论古今诗人由宋蘓轼黄庭坚上遡汉魏风骚分为五等大旨尊李杜而推陶阮始眀言志之义而终之以无邪之旨可谓不诡于正其论唐诸臣咏杨太真事皆为无礼独杜甫立言为得体尤足维世教而正人心又専论杜甫诗三十余条亦多宋人诗话所未及攷説郛及学海类编均载此书仅寥寥三四页此本为永乐大典所载犹属完帙然有二条此本遗去而见于学海类编者今谨据以増入庶为全璧读书敏求记本作一巻今以篇页稍繁厘为上下巻云乾隆四十四年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　钦定四库全书
　　嵗寒堂诗话巻上
　　宋　张　戒　撰
　　建安陶阮以前诗専以言志潘陆以后诗専以咏物兼而有之者李杜也言志乃诗人之本意咏物特诗人之余事古诗蘓李曹刘陶阮本不期于咏物而咏物之工卓然天成不可复及其情真其味长其气胜视三百篇几于无愧凡以得诗人之本意也潘陆以后専意咏物雕镌刻镂之工日以増而诗人之本旨扫地尽矣谢康乐池塘生春草顔延之明月照积雪【案明月照积雪乃谢灵运诗此误】谢晖澄江静如练江文通日暮碧云合王籍鸟鸣山更幽谢贞风定花犹落栁恽亭臯朩叶下何逊夜雨滴空堦就其一篇之中稍免雕镌麤足意味便称佳句然比之陶阮以前蘓李古诗曹刘之作九牛一毛也大抵句中若无意味譬之山无烟云春无草树岂复可观阮嗣宗诗専以意胜陶渊明诗専以味胜曹子建诗専以韵胜杜子美诗専以气胜然意可学也味亦可学也若夫韵有髙下气有强弱则不可强矣此韩退之之文曹子建杜子美之诗后世所以莫能及也世徒见子美诗多麤俗不知麤俗语在诗句中最难非麤俗乃髙古之极也自曹刘死至今一千年惟子美一人能之中间鲍照虽有此作然仅称俊快未至髙古元白张籍王建乐府専以道得人心中事为工然其词浅近其气卑弱至于卢仝遂有不唧溜钝汉七椀吃不得之句乃信口乱道不足言诗也近世蘓黄亦喜用俗语然时用之亦颇安排勉强不能如子美胸襟流出也子美之诗顔鲁公之书雄姿杰出千古独步可仰而不可及耳
　　国朝诸人诗为一等唐人诗为一等六朝诗为一等陶阮建安七子两汉为一等风骚为一等学者须以次防究盈科而后进可也黄鲁直自言学杜子美子瞻自言学陶渊明二人好恶已自不同鲁直学子美但得其格律耳子瞻则又専称渊明且曰曹刘鲍谢李杜诸子皆不及也夫鲍谢不及则有之若子建李杜之诗亦何愧于渊明即渊明之诗妙在有味耳而子建诗微婉之情洒落之韵抑扬顿挫之气固不可以优劣论也古今诗人推陈王及古诗第一此乃不易之论至于李杜尤不可轻议欧阳公喜太白诗乃称其清风明月不用一钱买玉山自倒非人推之句【案李白诗刋本明月或作朗月】此等句虽竒逸然在太白诗中特其浅浅者鲁直云太白诗与汉魏乐府争衡此语乃真知太白者王介甫云白诗多説妇人识见汚下介甫之论过矣孔子删诗三百五篇説妇人者过半岂可亦谓之识见汚下耶元微之尝谓自诗人以来未有如子美者而复以太白为不及故退之云不知羣儿愚那用故谤伤退之于李杜但极口推尊而未尝优劣此乃公论也子美诗奄有古今学者能识国风骚人之旨然后知子美用意处识汉魏诗然后知子美遣词处至于掩顔谢之孤髙杂徐庾之流丽在子美不足道耳欧阳公诗学退之又学李太白王介甫诗山谷以为学三谢蘓子瞻学刘梦得学白乐天太白晚而学渊明鲁直自言学子美人才髙下固有分限然亦在所习不可不谨其始也学之其终也岂能过之屋下架屋愈见其小后有作者出必欲与李杜争衡当复从汉魏诗中出尔
　　诗以用事为博始于顔光禄而极于杜子美以押韵为工始于韩退之而极于蘓黄然诗者志之所之也情动于中而形于言岂専意于咏物哉子建明月照髙楼流光正徘徊本以言妇人清夜独居愁思之切非以咏月也而后人咏月之句虽极其工巧终莫能及渊明狗吠深巷中鸡鸣桑树巅本以言郊居闲适之趣非以咏田园而后人咏田园之句虽极其工巧终莫能及故曰言之不足故长言之长言之不足故咏叹之咏叹之不足故不知手之舞之足之蹈之后人所谓含不尽之意者此也用事押韵何足道哉蘓黄用事押韵之工至矣尽矣然究其实乃诗人中一害使后生只知用事押韵之为诗而不知咏物之为工言志之为本也风雅自此扫地矣
　　韵有不可及者曹子建是也味有不可及者渊明是也才力有不可及者李太白韩退之是也意气有不可及者杜子美是也文章古今迥然不同钟嵘诗品以古诗第一子建次之此论诚然观子建明月照髙楼髙防多悲风南国有佳人惊风飘白日谒帝承明庐等篇铿锵音节抑扬态度温润清和金声而玉振之辞不廹切而意已独至与三百五篇异世同律此所谓韵不可及也渊明狗吠深巷中鸡鸣桑树巅采菊东篱下悠然见南山此景物虽在目前而非至闲至静之中则不能到此味不可及也杜子美李太白韩退之三人才力俱不可及而就其中退之喜崛竒之态太白多天仙之词退之犹可学太白不可及也至于杜子美则又不然气吞曹刘固无与为敌如放归鄜州而曰维时遭艰虞朝野少暇日顾慙恩私被诏许归蓬荜新婚戍邉而云勿为新婚念努力事戎行罗襦不复施对君洗红妆壮逰云两宫各警跸万里遥相望洗兵马云鹤驾通宵鳯辇备鸡鸣问寝龙楼晓凡此皆微而婉正而有礼孔子所谓可以兴可以观可以羣可以怨迩之事父逺之事君者如刺规多諌诤端拱自光辉俭约前王体风流后代希公若登台辅临危莫爱身乃圣贤法言非特诗人而已萧萧马鸣悠悠斾旌以萧萧悠悠字而出师整暇之情状宛在目前此语非惟创始之为难乃中的之为工也荆轲云风萧萧兮易水寒壮士一去兮不复还自常人观之语既不多又无新巧然而此二语遂能写出天地愁惨之状极壮士赴死如归之情此亦所谓中的也古诗白杨多悲风萧萧愁杀人萧萧两字处处可用然惟坟墓之间白杨悲风尤为至切所以为竒乐天云説喜不得言喜説怨不得言怨乐天特得其麤尔此句用悲愁字乃愈见其亲切处何可少耶诗人之工特在一时情味固不可预设法式也
　　国风云爱而不见搔首踟蹰瞻望弗及伫立以泣其词婉其意微不廹不露此其所以可贵也古诗云馨香盈懐袖路逺莫致之李太白云皓齿终不发芳心空自持皆无愧于国风矣杜牧之云多情却是总无情惟觉尊前笑不成意非不佳然而词意浅露畧无余蕴元白张籍其病正在此只知道得人心中事而不知道尽则又浅露也后来诗人能道得人心中事者少尔尚何无余蕴之责哉
　　陶渊明云世间有乔松于今定何闻此则初出于无意曹子建云虚无求列仙松子久吾欺此语虽甚工而意乃怨怒古诗云服食求神仙多为药所误可谓词不廹切而意已独至也
　　东坡评文勋篆云世人篆字隶体不除如浙人语终老带吴音安国用笔意在隶前汲冢鲁壁周鼔泰山东坡此语不特篆字法亦古诗法也世人作篆字不除隷体作古诗不免律句要须意在律前乃可名古诗耳人才各有分限尺寸不可强同一物也而咏物之工有逺近皆此意也而用意之工有浅深章八元题雁塔云十层突兀在虚空四十门开面面风却讶鸟飞平地上忽惊人语半天中囘梯倒踏如穿洞絶顶初攀似出笼【案此诗刋本忽惊作自惊倒踏作暗踏】此乞児口中语也梅圣俞云复想下时险喘汗头目旋不如且安坐休用窥云烟何其语之凢也东坡真兴寺阁云山林与城郭漠漠同一形市人与鸦鹊浩浩同一声侧身送落日引手攀飞星登者尚呀咻作者何以胜【案此诗刋本山林作山川呀咻作呀喘】登灵隠寺塔云相劝小举足前路髙且长渐闻钟磬音飞鸟皆下翔入门亦何有云海浩茫茫【案此诗刋本亦何有作空有无】意虽有佳处而语不甚工盖失之易也刘长卿登西灵寺塔云化塔凌虚空雄规压川泽亭亭楚云外千里看不隔盘梯接元气半壁栖夜魄王介甫登景徳寺塔云放身千仞髙北望太行山邑屋如螘冢蔽亏尘雾间此二诗语虽稍工而不为难到杜子美则不然登慈恩寺塔首云髙标跨苍天烈风无时休自非旷士懐登兹翻百忧【案此诗刋本苍天或作苍穹旷士或作壮士】不待云千里千仞小举足头目旋而穷髙极逺之状可喜可愕之趣超轶絶尘而不可及也七星在北户河汉声西流羲和鞭白日少昊行清秋视东坡侧身引手之句陋矣秦山忽破碎泾渭不可求俯视但一气焉能辨皇州岂特邑屋如螘冢蔽亏尘雾间山林城郭漠漠一形市人鸦鹊浩浩一声而已哉人才有分限不可强乃如此
　　国风离骚固不论自汉魏以来诗妙于子建成于李杜而壊于蘓黄余之此论固未易为俗人言也子瞻以议论作诗鲁直又専以补缀竒字学者未得其所长而先得其所短诗人之意扫地矣段师教康昆仑琵琶且遣不近乐器十余年忘其故态学诗亦然蘓黄习气净尽始可以论唐人诗唐人声律习气净尽始可以论六朝诗镌刻之习气净尽始可以论曹刘李杜诗诗序云情动于中而形于言言之不足故嗟叹之子建李杜皆情意有余汹涌而后发者也刘勰云因情造文不为文造情若他人之诗皆为文造情耳沈约云相如工为形似之言二班长于情理之説刘勰云情在词外曰隠状溢目前曰秀梅圣俞云含不尽之意见于言外状难写之景如在目前三人之论其实一也
　　杜子美云续儿诵文选又云熟精文选理然则子美教子以文选欤近时士大夫以蘓子瞻讥文选去取之谬遂不复留意殊不知文选虽昭明所集非昭明所作秦汉魏晋竒丽之文尽在所失虽多所得不少作诗赋四六此其大法安可以昭明去取一失而忽之子瞻文章从战国防陆宣公奏议中来长于议论而欠宏丽故虽扬雄亦薄之云好为艰深之词以文浅易之説雄之説浅易则有矣其文词安可以为艰深而非之也韩退之文章岂减子瞻而独推扬雄云雄死后作者不复生雄文章岂可非哉文选中求议论则无求竒丽之文则多矣子美不独教子其作诗乃自文选中来大抵宏丽语也
　　杜子美登慈恩寺塔云囘首叫虞舜苍梧云正愁惜哉瑶池饮日宴昆仑丘此但言其穷髙极逺之趣尔南及苍梧西及昆仑然而叫虞舜惜瑶池不为无意也白帝城最髙楼云扶桑西枝对断石弱水东影随长流【案此诗刋本对断石或作封断石】使后来作者如何措手东坡登常山絶顶广丽亭云西望穆陵闗东望琅邪防南望九仙山北望空飞埃相将叫虞舜遂欲归蓬莱袭子美已陈之迹而不逮逺甚山谷登快阁诗云落朩千山天逺大澄江一道月分明此但以逺大分明之语为新竒而究其实乃小儿语也山谷晚作大雅堂记谓子美死四百年后来名世之士不无其人然而未有能升子美之堂者此论不为过
　　杨太真事唐人吟咏至多然类皆无礼太真配至尊岂可以儿女语黩之耶惟杜子美则不然哀江头云昭阳殿里第一人同辇随君侍君侧不待云娇侍夜醉和春而太真之専宠可知不待云玉容梨花而太真之絶色可想也至于言一时行乐事不斥言太真而但言辇前才人此意尤不可及如云翻身向天仰射云一笑正坠双飞翼【案此诗刋本向天或作向空一笑或作一箭】不待云缓歌慢舞凝丝竹尽日君王看不足而一时行乐可喜事笔端画出宛在目前江水江花岂终极【案此诗刋本江水或作江草】不待云比翼鸟连理枝此恨绵绵无尽期而无穷之恨黍离麦秀之悲寄于言外题云哀江头乃子美在贼中时潜行曲江覩江水江花哀思而作其词婉而雅其意微而有礼真可谓得诗人之防者长恨歌在乐天诗中为最下连昌宫词在元微之诗中乃最得意者二诗工拙虽殊皆不若子美诗微而婉也元白数十百言竭力摹写不若子美一句人才髙下乃如此
　　梅圣俞云状难写之景如在目前元微之云道得人心中事此固白乐天长处然情意失于太详景物失于太露遂成浅近畧无余蕴此其所短处如长恨歌虽播于乐府人人称诵然其实乃乐天少作虽欲悔而不可追者也其叙杨妃进见専宠行乐事皆秽防之语首云汉皇重色思倾国御宇多年求不得后云渔阳鼙鼓动地来惊破霓裳羽衣曲又云君王掩面救不得囘看血泪相和流【案白居易诗刋本回看或作囘首】此固无礼之甚侍儿扶起娇无力始是新承恩泽时此下云云殆可掩耳也遂令天下父母心不重生男重生女此等语乃乐天自以为得意处然而亦浅陋甚夕殿萤飞思悄然孤灯挑尽未成眠此尤可笑南内虽凄凉何至挑孤灯耶惟叙上皇还京云天旋地转囘龙驭到此踌躇不能去马嵬坡下泥土中不见玉顔空死处君臣相顾尽沾衣东望都门信马归归来池苑皆依旧太液芙蓉未央栁叙太真见方士云风吹仙袂飘飘举犹似霓裳羽衣舞玉容寂寞泪防干梨花一枝春带雨一篇之中惟此数语稍佳尔长恨歌元和元年尉盩厔时作是时年三十五谪江州十一年作琵琶行二诗工拙逺不侔矣如琵琶行虽未免于烦悉然其语意甚当后来作者未易超越也
　　韩退之诗爱憎相半爱者以为虽杜子美亦不及不爱者以为退之于诗本无所得自陈无已辈皆有此论然二家之论俱过矣以为子美亦不及者固非以为退之于诗本无所得者谈何容易耶退之诗大抵才气有余故能擒能縦颠倒崛竒无施不可放之则如长江大河澜翻汹涌滚滚不穷収之则蔵形匿影乍出乍没姿态横生变怪百出可喜可愕可畏可服也蘓黄门子由有云唐人诗当推韩杜韩诗豪杜诗雄然杜之雄犹可以兼韩之豪也此论得之诗文字画大抵从胸臆中出子美笃于忠义深于经术故其诗雄而正李太白喜任侠喜神仙故其诗豪而逸退之文章侍从故其诗文有廊庙气退之诗正可与太白为敌然二豪不并立当屈退之第三
　　栁栁州诗字字如珠玉精则精矣然不若退之之变态百出也使退之収敛而为子厚则易使子厚开拓而为退之则难意味可学而才气则不可强也
　　韦蘓州诗韵髙而气清王右丞诗格老而味长虽皆五言之宗匠然互有得失不无优劣以标韵观之右丞逺不逮蘓州至于词不廹切而味甚长虽蘓州亦所不及也
　　世言白少傅诗格卑虽诚有之然亦不可不察也元白张籍诗皆自陶阮中出専以道得人心中事为工本不应格卑但其词伤于太烦其意伤于太尽遂成冗长卑陋尔比之吴融韩偓俳优之词号为格卑则有间矣若収敛其词而少加含蓄其意味岂复可及也蘓端明子瞻喜之良有由然皮日休曰天下皆汲汲乐天独恬然天下皆闷闷乐天独舍旃仕若不得志可为龟鉴焉此语得之
　　退之于籍湜辈皆儿子畜之独于东野极口推重虽退之谦抑亦不徒然世以配贾岛而鄙其寒苦盖未之察也郊之诗寒苦则信矣然其格致髙古词意精确其才亦岂可易得
　　论诗文当以文体为先警防为后若但取其警防而已则枫落吴江冷岂足以定优劣孟浩然微云淡河汉疎雨滴梧桐之句东野集中未必有也然使浩然当退之大敌如城南聫句亦必困矣子瞻云浩然诗如内库法酒却是上尊之规模但欠酒才尔此论尽之
　　韦蘓州律诗似古刘随州古诗似律大抵下李杜韩退之一等便不能兼随州诗韵度不能如韦蘓州之髙简意味不能如王摩诘孟浩然之胜絶然其笔力豪赡气格老成则皆过之与杜子美并时其得意处子美之匹亚也长城之目盖不徒然
　　世以王摩诘律诗配子美古诗配太白盖摩诘古诗能道人心中事而不露筋骨律诗至佳丽而老成如陇西行息夫人西施篇羽林闺人别弟妹等篇信不减太白如兴防啼鸟换坐久落花多【案王维诗刋本啼鸟换或作啼鸟缓】草枯鹰眼疾雪尽马蹏轻等句信不减子美虽才气不若李杜之雄杰而意味工夫是其匹亚也摩诘性淡泊本学佛而善画出则陪岐薛诸王及贵主逰归则餍饫辋川山水故其诗于富贵山林两得其趣如兴防啼鸟换坐久落花多之句虽不夸服食器用而真是富贵人口中语非仅笙歌归院落灯火下楼防之比也
　　张司业诗与元白一律専以道得人心中事为工但白才多而意切张思深而语精元体轻而词躁尔籍律诗虽有味而少文逺不逮李义山刘梦得杜牧之然籍之乐府诸人未必能也
　　李义山刘梦得杜牧之三人笔力不能相上下大抵工律诗而不工古诗七言尤工五言微弱虽有佳句然不能如韦栁王孟之髙致也义山多竒趣梦得有髙韵牧之専事华藻此其优劣耳
　　地险悠悠天险长金陵王气应瑶光休夸此地分天下只得徐妃半面糚李义山此诗非夸徐妃乃讥湘中也义山诗佳处大抵类此咏物似琐屑用事似僻而意则甚逺世但见其诗喜説妇人而不知为世鉴戒玉桃偷得怜方朔金屋妆成贮阿娇谁料蘓卿老归国茂陵松柏雨萧萧【案李商隠诗刋本妆成或作修成】此诗非夸王母玉桃阿娇金屋乃讥汉武也景阳宫井剰堪悲不尽龙鸾誓死期肠断吴王宫外水浊泥犹得西施此诗非痛恨张丽华乃讥陈后主也其为世鍳戒岂不至深至切内殿张弦管中原絶鼓鼙舞成青海马鬭杀汝南鸡不覩华胥梦空闻下蔡迷宸襟他日泪薄暮望贤西夫鸡至于鬭杀马至于舞成其穷欢极乐不待言而可知也不覩华胥梦空闻下蔡迷志欲神仙而反为所惑乱也其言近而旨逺其称名也小其取类也大杜牧之华清宫三十韵铿锵飞动极叙事之工然意则不及此也卜肆至今多寂寞酒垆从古擅风流浣花牋纸桃花色好好题诗咏玉钩此诗送入蜀人虽似夸文君酒垆而其意乃是讥蜀人多麤鄙少贤才尔义山诗句其精妙处大抵类此
　　往年过华清宫见杜牧之温庭筠二诗俱刻石于浴殿之侧必欲较其优劣而不能近偶读庭筠诗乃知牧之之工庭筠小子无礼甚矣刘梦得扶风歌白乐天长恨歌及庭筠此诗皆无礼于其君者庭筠语皆新巧初似可喜而其意无礼其格至卑其筋骨浅露与牧之诗不可同年而语也其首叙开元胜逰固已无稽其末乃云艳笑双飞断香魂一哭休此语岂可以渎至尊耶人才气格自有髙下虽欲强学不能如庭筠岂识风雅之防也牧之才豪华此诗初叙事甚可喜而其中乃云泉暖涵牕镜云娇惹粉嚢嫩岚滋翠葆清渭照红糚是亦庭筠语耳
　　王介甫云逺引江山来控带平看鹰隼去飞翔疑非介甫语又云留欢薄日晚起视飞鸟背又云洒笔飞鸟上为王赋雌雄语虽稍工而不为难到东坡云飞鸟皆下翔失之易也李太白登西灵寺塔云鸟拂琼檐度霞连练栱张亦疑非太白语庐山谣云翠景红霞映朝日鸟飞不到吴天长登髙壮观天地间大江茫茫去不还此乃真太白诗矣如介甫东坡皆一代宗匠然其词气视太白一何逺也陶渊明云迢迢百尺楼分明望四荒暮则归云宅朝为飞鸟堂此语初若小儿戯弄不经意者然殊有意味可爱
　　杜牧之序李贺诗云骚人之苖裔又云少加以理奴仆命骚可也牧之论太过贺诗乃李白乐府中出瑰竒谲怪则似之秀逸天拔则不及也贺有太白之语而无太白之韵元白张籍以意为主而失于少文贺以词为主而失于少理各得其一偏故曰文质彬彬然后君子元微之戯赠韩舎人云玉磬声声彻金铃个个圎髙踈明月下细腻早春前此律诗法也五言律诗若无甚难者然国朝以来惟东坡最工山谷晚年乃工山谷尝云要须唐律中作活计乃可言诗虽山谷集中亦不过白云亭宴集十韵耳
　　韩退之之文得欧公而后发明陆宣公之议论陶渊明桞子厚之诗得东坡而后发明子美之诗得山谷而后发明后世复有扬子云必爱之矣诚然诚然往在桐庐见吕舍人居仁余问鲁直得子美之髓乎居仁曰然其佳处焉在居仁曰禅家所谓死蛇防得活余曰活则活矣如子美不见旻公三十年封书寄与泪潺湲旧来好事今能否老去新诗谁与传此等句鲁直少日能之方丈涉海费时节圃寻河知有无桃源人家易制度橘州田土仍膏腴此等句鲁直晚年能之至于子美客从南溟来朝行青泥上壮逰北征鲁直能之乎如莫自使眼枯収汝泪纵横眼枯却见骨天地终无情此等句鲁直能到乎居仁沉吟久之曰子美诗有可学者有不可学者余曰然则未可谓之得髓矣
　　往在柏防郑亨仲方公美诵张文潜中兴碑诗戒曰此防影戯语耳二公骇笑问其故戒曰郭公凛凛英雄才金戈铁马从西来举旗为风偃为雨洒扫九庙无尘埃岂非防影戯乎水部胸中星斗文太师笔下蛟龙字亦小儿语耳如鲁直诗始可言诗也二公以为然
　　作麤俗语仿杜子美作破律句仿黄鲁直皆初机尔必欲入室升堂非得其意则不可张文潜与鲁直同作中与碑诗然其工拙不可同年而语鲁直自以为入子美之室若中兴碑诗则真可谓入子美之室矣首云春风吹船着浯溪末云涷雨为洗前朝悲铺叙云云人能道之不足为竒
　　乙夘冬陈去非初见余诗曰竒语甚多只欠建安六朝诗耳余以为然及后见去非诗全集求似六朝者尚不可得况建安乎词不逮意后世所患邹员外徳久尝与余阅石刻余问唐人书虽极工终不及六朝之韵何也徳久曰一代不如一代天地风气生物只如此耳言亦有理
　　独坐烧香静室中雨声初罢鸟声空瓦沟柏子时时落知有寒天朩杪风此絶句非余得意者而陈去非独称诵不已张巨山出去非诗巻戒独爱其征牟书事一首云神仙非异人由来本英雄苍山雨中髙緑草溪上丰者而去非亦不自以为竒也王雱云作文字易识文字难删诗定书湏仲尼乃可萧统文选之有不当又何怪也
　　王介甫只知巧语之为诗而不知拙语亦诗也山谷只知竒语之为诗而不知常语亦诗也欧阳公诗専以快意为主蘓端明诗専以刻意为工李义山诗只知有金玉龙鳯杜牧之诗只知有绮罗脂粉李长吉诗只知有花草蜂蝶而不知世间一切皆诗也惟杜子美则不然在山林则山林在廊庙则廊庙遇巧则巧遇拙则拙遇竒则竒遇俗则俗或放或收或新或旧【案説郛刋本作或刻或奋】一切物一切事一切意无非诗者故曰吟多意有余又曰诗尽人间兴诚哉是言【案此条及下条原本未载今据学海类编増入】
　　孔子曰诗三百一言以蔽之曰思无邪世儒解释终不了余尝观古今诗人然后知斯言良有以也诗序有云诗者志之所之也在心为志发言为诗情动于中而形于言其正少其邪多孔子删诗取其思无邪者而已自建安七子六朝有唐及近世诸人思无邪者惟陶渊明杜子美耳余皆不免落邪思也六朝顔鲍徐庾唐李义山国朝黄鲁直乃邪思之尤者鲁直虽不多説妇人然其韵度矜持冶容太甚读之足以荡人心魄此正所谓邪思也鲁直専学子美然子美诗读之使人凛然兴起肃然生敬诗序所谓经夫妇成孝敬厚人伦美教化移风俗者也岂可与鲁直诗同年而语耶







　　嵗寒堂诗话巻上
　　钦定四库全书
　　嵗寒堂诗话巻下
　　宋　张　戒　撰
　　已上人茅斋○余尝闻刘右司棐以子美枕簟入林僻茶留客迟最得避暑之佳趣余不以为然郑武子曰此句非不佳但多僻与迟两字若云枕簟入林茶留客岂不快哉
　　冬日洛城北谒元皇帝庙○以神武定天下髙祖太宗之功也何必以家世不若商周为愧而妄认老子为祖必不足以为荣而适足以贻世笑子美云世家遗旧史谓老子为唐之祖其家世不见于旧史也守祧严具礼谓以宗庙事之也五圣千官等句虽若状吴生画手之工而其实谓无故而画五圣千官于此也凡此事既明白但直叙其事是非自见六义所谓赋也身退知周室之卑汉文景尚黄老垂拱无为而天下治老子之道如此故子美云谷神如不死养拙更何乡也
　　戏为六絶句○此诗非为庾信王杨卢骆而作乃子美自谓也方子美在时虽名满天下人犹有议论其诗者故有嗤防哂未休之句夫子美诗超今冠古一人而巳然而其生也人犹笑之殁而后人敬之况其下者乎子美忿之故云尔曹身与名俱灭不废江河万古流龙文虎脊皆君驭歴块过都见尔曹也然子美岂其忿者戏之而已其云或看翡翠兰苕上未掣鲸鱼碧海中若子美真所谓掣鲸鱼碧海中者也而嫌于自许故皆题为戏句
　　自京赴奉先县咏懐五百字○少陵在布衣中慨然有致君尧舜之志而世无知者虽同学翁亦颇笑之故浩歌弥激烈沈饮聊自遣也【案此诗刋本自遣或作自适】此与诸葛孔明抱膝长啸无异读其诗可以想其胸臆矣嗟夫子美岂诗人而已哉其云彤庭所分帛本自寒女出鞭挞其夫家聚敛贡城阙圣人筐篚恩实欲邦国活臣如忽至理君岂弃此物多士盈朝廷仁者宜战栗【案此诗刋本鞭挞或作鞭棰实欲或作实愿】又云朱门酒肉臭路有冻死骨荣枯咫尺异惆怅难再述方幼子饿死之时尚以常免租税不征伐为幸而思失业徒念逺戍卒至于忧端齐终南此岂嘲风咏月者哉盖深于经术者也与王吉贡禹之流等矣
　　哀王孙○观子美此诗可谓心存社稷矣乌朝飞而夜宿今夜飞延秋门上呼又向人家啄大屋者长安城中兵乱也鞭至于断折马至于九死骨肉不待同驰驱【案此诗刋本又向或作又来不待或作不得】则达官走避胡之急也以龙种与常人殊又嘱王孙使善保千金躯则爱惜宗室子孙也虽以在贼中之故不敢长语临交衢然且为王孙立斯须者哀之不忍去也朔方健児非不好身手而昔何勇鋭今何愚不能抗贼使宗室子孙狼狈至此极也窃闻太子已传位必云太子者以言神器所归吾君之子也言圣徳北服南单于又言花门助顺所以慰王孙也其哀王孙如此心存社稷而已而王深父序反以为讥刺明皇失子美诗意矣
　　行次昭陵○自文物多师古以下四句不惟美太宗之治亦叹今之不然也书云上帝降灾于下方太宗即位之初兵戈犹未巳然太宗指挥而安率土遂荡涤污俗而致太平其易如此玉衣晨自举铁马汗常趋盖叹其威灵如在寂寥开国日流恨满山隅叹后世子孙寂寥无复太宗开国时遗风是以流恨满山隅也
　　洗兵马○山谷云诗句不凿空强作对景而生便自佳山谷之言诚是也然此乃众人所同耳惟杜子美则不然对景亦可不对景亦可喜怒哀乐不择所遇一发于诗盖出口成诗非作诗也观此诗闻捷书之作其喜气乃可掬真所谓情动于中而形于言言之不足不知手之舞之足之蹈之也其曰东走无复忆鲈鱼南飞觉有安巢鸟【案此诗刋本安巢或作安枝】言人思安居不复避乱也曰寸地尺天曰竒祥异瑞曰皆入贡曰争来送曰不知何国曰复道诸山皆喜跃之词也隠士休歌紫芝曲言时平当出也词人解撰河清颂【案此诗刋本解撰或作角撰河清或作清河】言当作颂声也田家望望惜雨干布谷处处催春种言人思归农也淇上健儿归莫懒城南思妇愁多梦言戍卒之归休室家之思忆叙其喜跃不嫌于防故云归莫懒愁多梦也至于鹤驾通宵鳯辇备鸡鸣问寝龙楼晓虽但叙一时喜庆事而意乃讽肃宗所谓主文而谲諌也攀龙附鳯势莫当天下尽化为侯王汝等岂知防帝力时来不得夸身强虽似憎恶武夫而熟味其言乃有深意易师之上六曰开国承家小人勿用三略亦曰还师罢军存亡之阶子美于克捷之初而训勅将士俾知帝力不得夸身彊其忧国不亦至乎子美吐词措意毎如此古今诗人所不及也山谷晚作大雅堂记谓子美诗好处正在无意而意已至若此诗是已
　　秦州杂诗○长江风送客孤馆雨留人此晚唐佳句也然子美塞门风落朩客舎雨连山则留人送客不待言矣第十八首塞云多断续邉日少光辉此两句画出邉塞风景也山雪河氷野萧索青是烽烟白人骨亦同苦竹○观此诗前四句则苦竹丛在目前矣
　　乾元中寓居同谷七歌○杜子美李太白才气虽不相上下而子美独得圣人删诗之本旨与三百五篇无异此则太白所无也元微之论李杜以为太白壮浪纵恣摆去拘束摹写物象诚亦差肩于子美至若铺陈终始排比声韵李尚未能歴其藩翰况堂奥乎鄙哉微之之论也铺陈排比曷足以为李杜之优劣子曰不学诗无以言又曰诗可以兴可以观可以羣可以怨迩之事父逺之事君序曰先王以是经夫妇成孝敬厚人伦美教化移风俗又曰上以风化下下以风刺上主文而谲諌言之者无罪闻之者足以戒子美诗是已若乾元中寓居同谷七歌真所谓主文而谲諌可以羣可以怨迩之事父逺之事君者也气劘屈贾垒目短曹刘墙诚哉是言乾元元年春万姓始安宅故子美有长安卿相多少年之羡且曰我生胡为在穷谷中夜起坐万感集盖自伤也读者遗其言而求其所以言三复玩味则子美之情见矣
　　剑门○一夫怒临闗百万未可傍余尝闻之王大卿俣曰一夫怒乃可若不怒虽临闗何益也昭陵泥功山岳麓寺鹿头山七歌遭田父泥饮又上后园山脚収京北征壮逰子美诗设词措意与他人不可同年而语如状昭陵之威灵乃云玉衣晨自举铁马汗常趋【案此诗刋本铁马或作石马】状泥功山之险乃云朝行青泥上暮在青泥中白马为铁骊小儿成老翁状岳麓寺之佳乃云塔劫宫墙壮丽敌香厨松道清凉俱【案此诗刋本塔劫或作塔级宫墙或作宫坛香厨或作石厨清凉或作清崇】此其用意处皆他人所不到也鹿头山云逰子出京华劒门不可越【案此诗刋本京华或作咸京】七歌云山中儒生旧相识但话宿昔伤懐抱遭田父泥饮云久客惜人情如何拒邻叟又上后园山脚云到今事反覆故老泪万行龟防不可见况乃懐故乡【案此诗刋本不可或作不复懐故或作复旧】皆人心中事而口不能言者而子美能言之然词髙雅不若元白之浅近也収京云赏应歌杕杜归及荐樱桃有旨哉与陆宣公諌徳宗寻访内人疏何异子美颠沛造次于兵戈之中而毎以宗庙为言如北征往往是也此其意尢不可及壮逰云河朔风尘起岷山行幸长两宫各警跸万里遥相望不待褒贬而是非自见矣江头五咏○物类虽同格韵不等同是花也而梅花与桃李异观同是鸟也而鹰隼与燕雀殊科咏物者要当髙得其格致韵味下得其形似各相称耳杜子美多大言然咏丁香丽春栀子鸂花鸭字字实録而已盖此意也
　　屏迹二首○用拙存吾道若用巧则吾道不存矣心迹双清从白首而不厌也子羙用意如此岂特诗人而已哉桑麻深雨露燕雀半生成此子美观物之句也若非幽居岂能近此物情乎妙哉造化春工尽于此矣奉酬严公寄题野亭之作○严云莫倚善题鹦鹉赋杜云阮籍焉知礼法疎二人赠答不可谓无意也
　　陈拾遗故宅○此宅盖拾遗与赵彦昭郭元振辈尝题字于壁间云公后登宰辅少陵诗纪此而已
　　谒文公上方○此僧不下阶除十年余虽长者布金而禅龛只晏如子美以为大珠脱玷翳白月当空虚必髙僧也庭前猛虎卧或实有之子美不徒用事尔汲引吹嘘盖传法之意
　　舍弟占归草堂检校聊示此诗○此非诗也家书也弟归检校草堂乃令数鹅鸭闭柴荆趂腊月栽竹可谓隠居之趣矣
　　江陵望幸○此非诗乃望幸表也通蜀照秦含越控吴则指陈江陵建都大畧也甲兵分圣旨居守付宗臣则祈请语也气象廓然可与两都三京齐驱并驾矣山寺○章留后逰山寺以僧告诉遂为顾兵徒咄嗟檀施开子美讽之曰以兹抚士卒孰曰非周才又曰穷子失净处髙人忧祸胎何哉夫穷子以净处为安髙人隠士以避世为福以近人为祸今山寺以使君之威咄嗟檀施开虽栋宇兴修而烦扰之祸必自此始矣子美之诗有味其言也
　　寄司马山人十二韵○子美自云道术曽留意先生早击蒙又乞哀于山人云相哀骨可换亦遣驭清风然则子美亦尝于仙术留意耶子美于仙佛皆尝留意但不知其果有得否尔云有时骑猛虎虚室使仙童恐未必实録也
　　严郑公宅同咏竹○阶下新松○竹欲令无翦伐松欲髙一百丈虽云美意亦有讥也
　　观李固请司马弟山水图○寒天留逺客碧海挂新图此两句不待他求而得髙人之趣匡牀竹火炉无长物也可谓简易矣
　　莫相疑行○以子美之才而至于头白齿落无所成真可惜也故尝有中宵秪自惜晚起索谁亲之句【案此诗刋本中宵作宵中或作消中】谷梁子曰名誉既闻而有司不举有司之罪也有司举之而王者不用有国者之罪也子美之自惜盖叹时之不用人之不知耳悲夫往时文彩动人主今不幸而流落至于饥寒趋路傍晚将末契托少年岂其得已当面输心背面笑【案此诗刋本契托或作节契输心或作论心】乃俗子常态古今一也夫子美名垂万年岂与世上儿争好恶者哉而或者疑之故有寄谢之句且题曰莫相疑行赤霄行○子美自以为孔雀而以不知已者为牛自当时观之虽曰薄徳可也自后世观之与子美同时而不知者庸非牛乎子美不能堪故曰老翁慎莫怪少年葛亮贵和书有篇丈夫垂名动万年记忆细故非髙贤盖自遣也渊明之穷过于子美抵触者固自不乏然而未尝有孔雀逢牛之诗防懐得失以此自终此渊明所以不可及也欤
　　杜鹃○山谷云臣甫杜鹃再拜诗为明皇迁南内时作也
　　武侯庙○孔明卧于南阳之时岂期为人用耶及徳三顾意气相感遂许以驱驰更幼主之托抗表以辞仗义北伐卒死于军义风凛然竦动千载故子美于空山之中覩其遗庙而曰犹闻辞后主不复卧南阳者追想而叹慕之也此诗若草草不甚留意而读之使人凛然想见孔明风采比夫李义山鱼鸟犹疑畏简书风云长为防储胥之句又加一等矣
　　鬭鸡○帘下宫人出楼前御栁长此名鬭鸡乃看棚诗尔
　　偶题○此少陵论文章也夫文章千古事得失寸心知作者皆殊列名声岂浪垂乌可以轻议哉
　　秋野○易识浮生理难教一物违水深鱼极乐林茂鸟知归夫生理有何难识观鱼鸟则可知矣鱼不厌深鸟不厌髙人岂厌山林乎故云吾老甘贫病荣华有是非秋风吹几杖不厌北山薇【案此诗刋本吾老或作衰老北山或作此山】此子美悟理之句也杜子美作诗悟理韩退之学文知道精于此故尔
　　晴○啼鸦争引子鸣鹤不归林下食遭泥去髙飞恨久隂【案此诗刋本啼鸦或作啼乌】子美之志可见矣下食遭泥去则固穷之节髙飞恨久隂则避乱之急也子美之志其素所蓄积如此而目前之景适与意防偶然发于诗声六义中所谓兴也兴则触景而得此乃取物
　　舟中出江陵南浦奉寄郑少尹审○少陵遭右武之朝老不见用又处处无所遇故有百年同弃物万国尽穷涂之句余三复而悲之
　　送卢十四弟侍御防韦尚书灵榇归上都○观歴代史册人主之美莫先于纳谏陆宣公云以太宗有经纬天地之文有底定祸乱之武有躬行仁义之徳有理致太平之功其为休烈耿光可谓极盛矣然而人到于今称咏以为道冠前古泽被无穷者则从谏改过为其首焉是知谏而能从过而能改帝王之美莫大于斯子美刺规多諌诤端拱自光辉之句即此意也
　　可叹○观子美此篇古今诗人焉得不伏下风乎忠义之气爱君忧国之心造次必于是颠沛必于是言之不足嗟叹之嗟叹之不足故其词气能如此恨世无孔子不列于国风雅颂尔天上浮云如白衣斯须改变如苍狗古往今来共一时人生万事无不有【案此诗刋本如白或作似白】此其懐抱抑扬顿挫固已杰出古今矣河东女儿不知以何事而抉眼去其夫岂秋胡妇不忍视其夫之不义而死者乎丈夫正色动引经伟哉王季友之为人也羣书万巻常暗诵而孝经一通独把翫在手非深于经术者焉知此味乎季友知之子美亦知之故能道此句古今诗人岂知此也贫穷老痩家卖履【案此诗刋本履一作屩或作屐】而髙帝之孙二千石之贵乃引为賔客虽三年之久而未曽语小心恐惧闭其口賔主之间如此与夫势利之交朝暮变炎凉者异矣故曰太守得之更不疑人生反覆看亦丑【案此诗刋本亦丑或作已丑】陈蕃设榻于徐孺北海徙履于康成顔囘陋巷不改其乐澹防灭明非公事未尝至于偃之室于王季友复见之子美以为可以佐王也故曰用为羲和天为成用平水土地为厚死为星辰终不灭致君尧舜焉肯朽夫佐王治邦国者非斯人而谁可乎














　　嵗寒堂诗话巻下
