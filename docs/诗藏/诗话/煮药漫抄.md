　　《煮药漫抄》 [清]叶炜

　　序一

　　松石先生抱经济，能文章，顾不尽其用而名藉于东国。片帆越海，为风雅宗。于其归也，彼都人士竞以诗赠。裒然成巨帙，使读之者见东人之情之厚，益景仰先生之道谊，足为吾国光也。客岁识先生于钟阜，知以贤隐于下僚，既乃出赠诗以示，并寄所著是册来邗上，諈诿校字。余不能诗，何足以知先生之言诗。窃闻之，诗本人情，君子于此观世变焉。先生评隲往古，语下如铁，而于存故旧之谊，阐幽潜之光，尤三致意。则所以话诗者，不仅以诗著，而先生之诗之散见于唱和间者，片羽一斑，亦堪睹矣。昔人读《石林燕语》、《录话》诸书，谓其说诗处如匡鼎。余于先生亦云。

　　光绪十有六年庚寅春仲宝应朱百遂拜识。

　　序二

　　诗人之穷愁落魄，固为千古常事，不足深怪也。然至海外零丁、贫病无依如叶君松石可悲者，盖亦少矣。松石负奇才不得志。往年我文部省延之东渡，为东京汉学教师，暇则与吾曹相唱詶，吟花啸月，风流自娱，未为穷也。厥后再来，流寓平安、浪华间，身外所赍，破砚残毫耳。余向闻其婴病，心窃悯之。顷者，福原公亮寄示《煮药闲抄》一册，云："是松石病中所录，以病不愈去，临去以属余者。海涛万里，其生死未可知，子其序之。"余见书名怆然，读小引益悲，因思公亮之言，则复不胜澘然也。松石年才四十余，著述颇多，而此书论诗、论人皆有特见，非寻常诗话之比。盖触感抒怀，深自省悟者。使其病得差，则今日之穷困愁苦，适足以为异日成名之资，若其不然，使松石所成就终于此，则天之于才人独何薄耶。此余之所以感怆不能巳也。公亮勇于义，有侠气，必能刻此卷，以谋不朽，故为题一言还之。吁，才人志士，自不忧其身之死而忧世无一知已，今松石虽贫病幽郁如此，而得海外知已若公亮，以传名后世，则可以少有所慰矣乎。

　　日本明治十有五年壬午夏湖山老人小野愿拜序。

　　识

　　随手捃摭近世往哲逸事，均有意趣，堪资谈柄，论诗能不狥名，而独具卓识。如藏园、船山、仲则三家，为斯世所盛推，而予独不满其诗。君于张、黄亦有微词，可称不谋而合。远则堪继君家《石林新语》，近则与调生丈《鸥陂渔话》相颉颃。

　　光绪已丑仲秋古吴西脊山人秦云识于白门旅次

　　煮药漫抄 卷上

　　嘉兴叶炜 松石

　　余以光绪六年夏重游日本，滞大阪十阅月。辛巳暮春，再客西京，忽患咯血疾，就医葛野郡。既而还大阪，养疴自由亭，凡医者，咸诫劳心。于是废弃笔砚，屏绝书卷，日惟兀坐，以养丹元。然无所事事，心猨难驯，倏忽万里，转不若以一卷束缚之，而著述考据，并非所宜。偶捡旧稿，寓目一二，时于书眉纸尾，见有曩日论诗之语，虽不中肯綮，要亦一时会心，兼记片羽吉光，讵忍仍令散失，乃就药炉余候，拉杂录之，名之曰《煮药漫抄》者，纪实也。

　　上海城西一粟庵禅林，多白桃花。嘉善黄丹秋杞孙，赋七律四首，禁用冰、霜、雪、月等字，余兄弟并有和章，原作录存于此。诗云："别院纷纷蜂蝶忙，一枝净土擢瑶芳。兰因已断抛红粉，莲座相依映缟裳。佳俪神仙空即色，欢场歌舞淡弥忘。而今莫更嘲粗俗，要与梅花比浅妆。"；"夕阳小坞影沉沉，和露和烟弱不禁。息后无言持本色，志师作偈悟禅心。春风人面空怀旧，潭水交情孰比深。箧里浣花笺褪艳，强拈枯管和清吟。"；"东风露井昔承恩，雨洒轻绡溅粉痕。闺怨应歌妾薄命，冶游偏令客销魂。传奇有恨空题扇，买笑何心复倚门。我意欲随流水去，全家移住武陵源。"；"素靥何须对镜匀，秾华洗尽见风神。无瑕碧玉小家女，夺艳锦袍新宠人。影入棃花笼薄雾，落随柳絮送残春。此间种比绥山美，消夏晶盘待摘新。"时方避兵，故用武陵源事，结以沪产水蜜桃，比美亦不泛，惟息夫人称后不习见。

　　镇平黄香铁孝廉钊，诗才豪迈，著作甚富，由县令改就教职，转翰林院待诏。番禺张南山先生戏赠以联云："七品、八品、九品，品愈趋而愈下；初集、二集、三集，集日积而日高。"盖以知县阶七品，教谕八品，翰林待诏从九品，故戏之也。其诗出入何、李，不愧作家。尝记其《论刘项》诗云："大风歌，思猛士；垓下歌，泣女子。猛士为君守四方，女子为君酬一死。吁嗟乎，女子之死气如虹，猛士之死死狗同。"

　　湘阴郭韵先侍郎嵩焘，巡抚广东，以事去位。作《述怀留别》四律云："浩劫东南未息兵，遭时我亦忝专城。知民疾苦真惭位，与世乖违敢近名。扫叶文书勤拂拭，断齑心事剧分明。三年尺寸曾何补，孤负深宵对短檠。"；"世事江河日夜流，古人先我有深忧。输琛西海犹唐典，鼓棹南宫但越讴。犀首直须无事饮，鸢肩岂信有功侯。六条行部吾安放，虚拥旌麾学督邮。"；"积雨翻成曀曀阴，刺桐拂槛影萧森。粤台澒洞龙蛇窟，虞苑销沈草木林。无纵诡随民疾亟，是何濡滞主恩深。谁言肺附戈矛起，惭愧平生取友心。"；"衰迟闻道未名家，生世波澜讵有涯。新涨光阴过小麦，故山梦寐见秋瓜。人才邱壑违尘轨，归计沧江理钓槎。满眼疮痍心未展，更余情思寄蒹葭。"录之以待知其事者论定，至诗颇俊爽有味，惜结意与秋瓜句犯复。

　　吴江张春水先生澹，才华渊博，家富藏书，红巾之乱，尽毁于火。作《悼书诗》，并序云："余性好聚书，自幼至今，经、史、子、集俱收并蓄，分贮六厨，卷帙五千有余。一身心力，毕悴于兹。至如自著诗、文，亦不下四五十本，中经当代巨公如梁山舟、齐梅麓、黄霁青、吴仲伦、汤雨生、家仲雅诸老，丹黄甲乙，精校评定。除携带客中外，壬寅、癸丑两厄寇乱，散失已多。乙卯乱定，重归上海，岂意尽为灰烬，片楮不存，放声一恸而已，哭以四律，聊纪感伤。"诗曰："凄风何处唁长恩，劫火销余气失温。半世储藏殊不易，六厨灰烬亦无存。丹黄朱墨抛心血，粉碎虚空剩泪痕。破甑遗簪同一喟，不容故主不声吞。"；"历历前尘怕转头，鼠姜獭祭究何求。六经烧尽斯文在，二酉探穷秘籍留。医卜尚存秦炬外，萑蒲偏与壁楹仇。工师方伎都坑陷，况此丛残本赘疣。"；"一人一集百年中，故纸成堆竟不终。当日名山身后托，此时简帙眼前空。红巾替汝先藏拙，青史无声百悔同。多少痴人存妄冀，可怜毕竟误英雄。所藏旧人诗文，约七八十部，皆未有刻本者，尤可痛惜云。"；"敢希三绝顾长康，神物通灵合自翔。大索何从容物色，谰言我最感沧桑。但存一叶珠还浦，敢望余生颖处囊。怪事底须呼咄咄，本无书种继青箱。"按，壬寅道光二十二年，洋人初入内地。癸丑咸丰三年，红巾贼小金子据上海。先生此诗成于乙卯，寻卒。后五年庚申，粤匪窜吾浙，余家所藏亦付劫火，每读此诗，辄同浩叹。

　　嘉应宋芷湾太史湘，刻有《红杏山房诗集》，余未之见。惟见其《黄鹤楼赋别》一首云："笛声吹裂大江流，天上星辰历历秋。黄鹤白云今夜别，美人香草古来愁。我行何止半天下，此去休论八督州。多少烟云都过眼，酒杯闲置五湖头。"洒落不凡，黄鹤楼自彭羡门少宰题诗后，所仅有者。

　　先兄少雅柽淩，又号琴轩，天姿绝人，凡星书、算术、丝竹、杂技，无不洞晓。性倜傥风流，言谈霏玉。官金山卫千户，转镇海卫屯田守戎。少年受诗法于陈云伯先生，生平诗不多作，如其为人。癸丑在吴门，有七律一首云："伶俜俏影可怜单，尚复谁来问暖寒。有恨翻疑填海易，无言更比落花难。眼如绿蜡宵常泪，心似青梅日渐酸。私愿区区何日了，而今祗作等闲看。"阅十一年，甲子元旦，谓余曰："晨起筮爻，不吉。我其不腊矣。"仲春，无疾而逝。时余从军苏台，从此永诀。回忆此篇，早成诗谶。悲夫。兄诗不存稿，仅记断句《咏廊》云："寻诗千步转，呼酒一声通。"《红线盗盒》云："恐污囊中剑，姑留枕上头。"《秋叶》云："鹤立一身月，僧归两脚霜。"皆不愧碧城仙馆衣钵。

　　不倒，又名不倒翁。儿戏物，亦赌酒具也。先兄尝示一诗曰："扳不倒，真个巧。莫道此翁无分晓，饶他座上客常满，四顾周旋都不恼。周围转，团团绕。转眼昏昏都过了，何须大步向前行，只要圆通皆道好。君不见，傀儡断线不登场，又不见，墓旁翁仲眠荒草，铁石心肠锦绣衣，此翁看之成一笑。尔曹身与名俱灭（用杜句），输吾崛强直到老。不倒，真玄妙。三坟五典无从考，或者前身是冯道。"题目虽小，寓意讽世，不即不离，洵是佳制。！！

　　凡作近体诗，诵之流水行云，听之金声玉振，观之朝霞散绮，讲之异茧缲丝。能事毕矣。

　　道光、咸丰间，京外官名字相同，其尤奇者，有颠倒二字，同为一官。京师人语云："熙载、载熙，双翰苑；寿彭、彭寿，两传胪。"盖指兴化刘融斋宫允熙载，嘉应李采卿太史载熙；吴江殷述斋阁学寿彭，钱塘许仁山阁学彭寿也。然莫如我乡吴少村中丞昌寿，与山阴吴泰交编修寿昌，姓名皆同而系同时并仕。非若相如、无忌之有慕而命名者。

　　郭频迦《小游仙》诗云："偷下蓬壶暂破颜，春风吹绿两眉山。当时只有狂徐福，曾隔文窗见阿环。"按，徐福无隔窗看上元夫人事，当是东方朔之讹。

　　李墨仙夫子苹，字白香。邑庠生，家居梅会里。余童时家塾师也。工诗词，善写花鸟，得白阳、南田宗法。著有《十三声馆诗钞》，未梓。乱后，师亡稿失。仅记数首，亟录存之。《对月》四绝句云："高卷湘帘问素娥，瞷人深夜欲如何。笑他不管蜗居窄，占了中庭一半多。"；"痴云拨尽碧天宽，独在江南冷处看。愁似潮来眠未得，背驮花影倚栏干。"；"清光那顾客衣单，泼上窗纱一味寒。为问今宵娟魄下，世间可有几人欢。"；"一更更听一声声，相伴萧斋到晓明。毕竟不如筵上烛，清辉夜夜照离情。"《暮春即事》云："石古苔纹乱似麻，携铛扫叶试新茶。今年别有伤心处，有泪何曾滴到花。"其他断句如《坐雨》云："日色难于求凤髓，春光易似熟羊脾。雨意不离蕉叶背，春愁偏上客眉头。莓苔不绿无愁地，鬓发难青有恨人。"《寄友》云："萤游邗上疑无苑，鹤喜禾中尚有洲。"《即景》云："雨止月如不速客，春残花似未亡人。日长午睡添新例，病起闲吟复旧痴。爱客喜占萤入户，盼晴愁见蚁迁家。归心不觉随鸿翅，诗思无端上月钩。万事因循成久客，一年容易又残冬。"

　　墨仙师，倚声尤多佳构。记其《珍珠帘。春感》云："翠烟深锁莓苔径，擡眼黄昬又近。香雨湿春魂，归梦灯边醒。寻宿垂杨莺，栗六摆不定。半窗丝影人静听，画角吹晴，疏钟敲瞑。 依旧舞榭歌台，记凄迷往事，谁堪同证。泪尽唾壶红、病短桃花命。冷冷清清楼一角，叹十载、抛人孤另。愁闷。便呆佛顽仙，也应瘦损。"《减字木兰花。咏江北扫帚》（妇人首饰，通草为之，形似扫帚）："金签三寸，和露簪花红蕊嫩。故拣含胎，留待今宵并蒂开。记曾镜后，偷看梳头拈在手。扫尽春愁，借问江南有此不。"

　　南海岑铁泉，尝述黄香石先生言，"七古最重对仗"，曾举老杜赠王郎句云："豫章翻风白日动，鲸鱼跋浪沧溟开。"此承上奇才言。他人便可衍数行，公独括以二语，而魄力之雄，句法之大，直可扩宇宙以受之。

　　林君复，临终有句云："茂陵他日求遗草，犹喜初无《封禅书》。"和靖高士，自知封禅之非。若相如以赀为郎，病免，家贫无以为业，观其题桥之语，可知为心慕荣利，不甘寂寞者。且封禅亦极大题目，素负文名，安得不欣然着笔，遑计后世雌黄耶。愚以为，惟李长吉一诗，转是相如知已。诗曰："长卿居茂陵，绿草垂石井。弹琴看文君，春风吹鬓影。梁王与武帝，弃之如断绠。惟留一简书，金泥泰山顶。"

　　咸丰壬子科，浙江乡试，有某生死于号舍。捡其卷，上留绝句三首云："记否花阴立月时，倚栏偷赋定情诗。而今独耐西风冷，冰透罗鞋君未知。"；"首似飞蓬意似麻，可怜飘泊竟无家。休向秋风嗟薄命，海棠原是断肠花。"；"黄土丛中白骨眠，幽魂飘渺已经年。何须更织登科记，修到鸳鸯便是仙。"哀艳欲绝，一时传抄，以为才鬼所作，然不应第。三首起承率直，或疑好事者为之，以警薄幸，似是。齐玉溪《见闻随笔》，许叔坪《里乘》皆载其事，诗只二首。

　　梅州温凤楼司马世京，当其礼闱报罢，南旋道出袁浦时，发、捻二贼，大股下窜，江浙糜烂。凤楼有所建议，大吏留之而不能尽其才。作诗云："燎原烽火倍惊心，飘泊江湖泪不禁。万里冰霜磨傲骨，一天风雨助孤吟。徙薪孰与焦头智，求艾方知受病深。安得监门如郑侠，绘图兼可作官箴。"忧时之作，可称诗史。

　　唐人刘业，特赐及第。韦岫贺之曰："三十浮名，每年皆有。九重知已，旷代所无。"当时以为荣遇。近岁，常熟翁仲渊殿撰曾源，由诸生以祖大学士文端公薨，诏予谥赐恤，孙二人赐举人一体会试。同治癸亥科，仲渊计偕北上，礼闱落第。时两宫眷念旧臣，榜发后，偶顾问总裁大臣："故大学士翁某之孙，曾否与试。"总裁大臣奉命于落卷中，捡得翁曾源三场全卷，进呈。奉旨赐进士一体殿试，遂大魁天下。吴人戏作一联云："不乡试、不会试，竟中了状元及第；无座师、无房师，才算是天子门生。"虽野人之言，文亦俚俗，然翁之际遇圣明，方之刘业，尤为异数。

　　近见镜中花史有怀七古一章云："西花桥上月如钩，无端钩起心上愁。西花桥下水东流，可能流到沪江头。沪江头，有客倚高楼，倚楼不见人如玉，瘦耸吟肩寒起粟。欲咏怀人手正僵，那堪邻院豪丝竹。举杯邀月云忽遮，抽刀断水浪成花。一声歇拍空回首，对镜无聊枉自嗟。罗公杖，张公槎，我欲假之游天涯，胥江烟水胡云遐。"杜工部云，"王杨卢骆当时体，轻薄为文哂未休。"即此诗一派也，然摹仿入神，具见学力。

　　戊辰秋，余作《述怀》四首，载《延青阁诗钞》，一时同人，皆有和章。推杨少梧孝廉元瑞为最。兹录于此，诗曰："索句真从痒处搔，愁丝无奈到颠毛。雕龙许我知刘勰，指鹿怜君忌赵高。文采难韬班马艳，剑光宁閟斗牛豪。奇才应作何消遣，一卷阴符一卷骚。"；"亭亭一朵泰山云，霖雨苍生豫厥勋。舟驾长风应破浪，轮扶大雅定超群。东南自昔传金箭，王谢何人继屐裙。圆折方流真鉴在，送穷端不误斯文。"；"忧时未免悼才难，收泣新亭强自宽。好货应怜人有疾，不言还幸我无官。万间厦苦襟怀结，一局棋甘袖手观。饱饭黄梁清梦稳，棃花云外日三竿。"；"推敲谁识苦吟僧，入定终疑落下乘。气焰颇知穷后减，情波翻觉老来增。中流楫记当年击，大愿船期异日登。强学希文徒自任，耄非烛武更何能。"若忘其为步韵者，所以独绝也。其他杨寅樵荣昭和云："志挟鹏飞万里云，行看绝域树奇勋。骊龙浴日人争羡，良骥追风自不群。就正有怀趋马帐，问清还许着羊群。何时尊酒西窗下，剪烛联床细论文。"；"吟容子美称诗圣，醉唤刘伶是酒豪。"；"四海炎凉难作客，一船书画胜为官。"黄筱瑞鼎元和句云："诗因韵险赓难稳，酒为愁多饮益豪。""梅鹤有缘应许隐，莼鲈无恙讵思官。"；"神仙事业希黄老，傀儡功名笑白登。"王玉田荩臣和句云："领袖我应惭四杰，探囊君定列三豪。"；"校书何幸青藜照，对镜翻愁白发增。"陈雁皋展云和云："无才未必天公忌，有志何愁薄俗憎。"；"热肠论世思投笔，醉眼狂歌欲问天。"

　　欧阳公《归田录》云："世俗传讹，惟祠庙之名尤甚。江南有大、小孤山，而世俗转'孤'为'姑'，江侧有一石矶谓之'澎浪'矶，遂转为'彭郎'云。彭郎，小姑婿也。"东坡诗云："舟中贾客莫漫狂，小姑前年嫁彭郎。"犹寓言耳。而渔洋先生送彭羡门游粤诗云："大姑弯弯眉黛长，小姑窕窈宫亭妆。三日浔阳风信到，双姑早晚嫁彭郎。"以羡门姓彭，而大、小姑山乃游粤所经之地，已为巧合矣。近有佳话，尤绝新奇，同治元年，小姑山为发逆所踞。时彭雪琴宫保玉麟统领水师，相持既久，于某月日克复。宫保有诗云："书生挥麈战船来，江上旌旗一色开。十万雄师齐奏凯，彭郎取得小姑回。"妙得天成，出之蕴藉。儒将风流，足抗千古。！！

　　剧场联对，不外劝惩讽世之语。颇多佳制，而戏台后场罕有作者。曾见一联云："凡事莫当前，看戏不如听戏好；为人须顾后，上场终有下场时。"用意妙绝。

　　上海名妓有少霞者，赠所私诗云："金粉年华似水流，误人风月几春秋。琵琶江上双垂泪，岂独伤心燕子楼。"所私答以诗云："青衫憔悴孰相怜，红粉飘零锦瑟弦。同是天涯怨沦落，为谁孤负十年前。"余于戊午、已未间游沪所闻。迨壬戌再来，无有知此诗者。

　　太仓崔不雕诗，有"黄叶声干酒不辞"之句，当时呼为“崔黄叶”，见《渔洋诗话》。后有博陵崔曼亭之子瘦生《咏红叶。如梦令》词一阕，最佳。洪稚存学使尝呼为“崔红叶”。词曰："为爱吴江晚景，渡口斜阳相映。点水似桃花，无数游鱼错认。风定，风定，一样落红堆径。"见吴澹川《南雅堂笔记》，姓相同，咏相似，时相近，后世勿误为一人。

　　钱塘戴醇士先生熙，诗文书画，海内珍之。晚以侍郎在籍，庚申发贼陷杭州，公死之。特赠尚书，予谥"文节"，传其绝命词云："撒手白云堆里去，从今不愿到人间。"可谓了然来去者。

　　朱少章《诗话》云："黄鲁直独用昆体工夫，而造老杜浑成之境，禅家所谓更高一着也。"此论甚确，世之学江西派者，未必知此。

　　相传毕秋帆尚书抚浙时，尝微服游西湖。遇一寒士，徘徊六桥衰柳下，口吟句云："东道不知谁是主，西风那顾客无家。"公闻之，讯其寓所，厚赠脩脯。或曰，毕公未尝抚浙，盖阮芸台太傅事。其所遇者，为处士张秋汀云。

　　家遂生舍人克昌，室沈氏，名佩玉，吴兴望族也。有《月下睡起》诗云："蛩吟深夜月，人卧一庭花。"十字为人传诵。余又见其句云："四壁虫声秋已老，半窗月色夜如年。"《清明》云："走马路迷红杏雨，啼莺声断绿杨烟。"可称闺秀之杰。

　　尝见某游仙诗云："昨日琅函下九天，青鸾遥傍五云边。已知刘彻非仙骨，只好餐霞暂驻年。"虽托之神仙荒诞，然汉武亦二千年前皇帝。若祖宗百世之上曾君事之，岂可直呼君讳？

　　徐荔村有《岁暮寄内》诗云："双手空空岁又阑，西风心与鼻俱酸。依人自笑冯欢老，作客谁怜范叔寒。写到家书千点泪，算来归计十分难。此身只当从军死，累汝青鸾镜影单。"时徐客如皋，其乡人陶学博国果方为校官，其夫人顾氏偶见此诗，读之泪下，谓陶曰："同邑有斯人，可令落魄不归耶，盖为谋焉。"于是自脱簪珥为倡。同学诸生闻之，亦各赠金，俾徐早归。事传远近，以为佳话。又方南塘《得家书》诗云："老妻书至劝还家，细数江乡乐事赊。彭泽鲤鱼无锡酒，宣州栗子霍山茶。编茅已盖床头漏，扁豆初开屋角花。旧布衣裳新米粥，为谁留滞在天涯。"尝与吾乡秦次游孝廉光第，邂逅上海，约余同往吴门。翌日走访，秦正束归装。余讶其不谋。曰："本意偕行，昨读南塘此诗，浩然有归志。"嗟乎，诗之足以动人也如此，故连类及之。

　　杜牧之"东风不与周郎便，铜雀春深锁二乔"一诗，论者纷纷。许彦周《诗话》，以为孙氏霸业系此一战，社稷存亡、生灵涂炭都不问，只恐捉了二乔去，可见措大不识好恶。其谓周郎赤壁之战，所关甚大。此诗用意不应切切于二乔，故讥之如此。陈玉田《黄奶余话》谓牧之此诗，盖有鉴于曹瞒当日，惟是为不能忘情。观其屠邺，疾召甄氏。有"今年破贼，正为奴。"之叹。则如二乔皆国色，亦岂不欲置之铜雀台上乎。如此立意下语，是抉出老奸心事来。炜按，牧之是善于谈兵者，其于赤壁之战，东风一炬，以为侥幸成功，诚大险事。故反言之于诗，始隽永有味，二家之说，皆未足以知牧之者。

　　妇人袜胸，制自杨太真。因安禄山爪伤杨妃乳，乃为袜胸蔽之，名"金诃子".按《留青日札》载，今之袜胸，一名襕裙，自后而围向前，故又名"合欢襕".尝见尤西堂有诗曰："湖罗三尺海棠红，结束层层闭上宫。妃子金诃藏个里，姬人宝镜挂当中。青牛帐底常凝露，朱鸟窗前却避风。何日与郎亲解取，最堪消渴玉酥融。"是物长二尺余，宽六、七寸。近时粤东妇女有用之者。若吴俗，则红绡一方，揩去一角，以金络索系诸颈，横蔽胸前，绳结两角围诸腰。惟潘绂庭侍读曾绶一词，差能道其形像。《调寄风蝶令》曰："抬袖分明见，抽襦捉搦藏。霞绡一抹认柔乡，两两巫峰，隐隐费思量。兜得愁无底，遮来体更香，横拦好梦最牵肠。小小魂灵，飞不出红墙。"！！

　　偶过杨少梧斋中，见案上有《小仓山房诗集》，信手翻读《喜杨西峰巡抚江苏》诗云："故人开府到吴中，捧日葵花色正红。八座有谁堪此席，半生惟我最知公。智珠在手风云会，卿月当天气象空。真个恩膏似流水，大江西下大江东。"余谓："在手对当头，不较工耶。"杨曰："头属一人，其象小，天属众人，气象大。"辄叹前辈用字斟酌，少梧读书心细，并不可及。

　　诗家多悔少作，然天机泊凑往往得之少年。如渔洋《秋柳》、随园《落花》，纵吟到桑榆，亦复难与争胜。

　　内子吴氏，外舅芩阶先生鹿鸣，登壬子贤书。无子，仅一女，亦颇读书，年十八归余。结褵以后，每劝之学诗，辄谢曰："中馈、缝纫是妇人职。若吟咏，为丈夫之余事耳。妾非不爱风雅，诚恐韵语流传，为后世选家列于释道、倡妓之间，所不甘也。"见远识高，非余所及，不复强。

　　王渔洋先生司李扬州，作小词，有句云："醉客新居名者者，妇人小巷号兜兜。"盖扬州有地名兜兜巷，皆小家妇女绣制袜胸为业。袜胸，俗呼兜兜。又有酒肆名“者者居”，先生欲悉命名之义，使从者召之。从者误会意旨，勾缉酒肆主人，缧绁而至。先生大骇，释之。问其名居之义，取"近者悦，远者来"也。道光季年，陈芝楣尚书巡抚苏州，一日偶经胥门，有药肆曰“半半堂”。陈公莫解其义，口诵再三。俄而，吴县令进谒，请示半半堂主某，应何科罪。陈公曰："无他，适所以沉吟者，欲征典而不得也。"命讯而遣之，盖取"半积阴功半济人"也。二事极相类，可见居官言动，不可不慎。

　　海盐黄韵珊孝廉宪清，惊才绝艳，而貌不扬。尝著《帝女花》、《淩波影》、《茂陵弦》等传奇，为时所称。其《桃溪雪》一种，尤脍炙人口。余杭有富室女，读而慕之，寝膳俱废，父母忧焉。会韵珊登贤书，其舅氏偕女来访，为选婿计，见黄貌不副才，废然而返，一时传为笑谈。顾此女亦皮相者，果其爱才，则竟委身焉可也，又奚待相攸为。惟其俗见未泯，宜乘兴而来，兴尽而返也。

　　金陵孙莲水韶，赴南昌途次，寄袁简斋师诗云："北海有书还荐祢，晋公多客旧怜韩。扁舟直溯滕王阁，华发登临愧子安。"诗不甚工，然一气呵成，运用自在，四句而入六古人。使庸手为之，便如点鬼簿矣。

　　"晴烟漠漠柳毵毵，无那离情酒半酣。遥把玉鞭云外指，断肠春色在江南。"韦端己《古别离》诗也。"亭亭画舸系春潭，只待行人酒半酣。不管烟波与风雨，载将离恨过江南。"唐郑仲贤诗也。宋文鉴误以为张文潜诗，非也。二诗意旨皆同，而各臻妙境。

　　余近客大阪，作《旅怀》诗云："霜叶林空欲暮秋，不堪覊思怕登楼。连朝诗画无人买，戏揭高标改卖愁。"后见无锡张荔门诗云："洗空心地俗尘删，一卷黄庭自掩关。明日断炊愁不得，且研残墨画秋山。"襟期超旷，与余诗似异而实同。荔门，名式，字抱翁，别号夫椒山人，善画，工书法，著有《荔门集》。

　　云间叶湘秋兰，有句云："流水行云多变态"，久不得对。越十余年，偶语及华亭郭又松复衡，对曰："断冰残雪有奇峰".工已。

　　叶小鸾眉子砚，椭圆式，面有犀纹，形如半弯新月。背有跋云："舅氏从海上获砚材三，分致余兄弟。琼章得眉子砚，缀以二绝云：'天宝繁华事已陈，成都画手样能新。如今只学初三月，怕有诗人说小颦。'；'素袖轻笼金鸭烟，明窗小几展吴笺。开帘一砚樱桃雨，润到青琴第几弦。'"下署"已巳寒食题"，印章"小鸾"二字。按此二诗，《返生香集》中失载，惟陶凫乡《咏眉子砚》词附记之。郎苏门太守葆辰，有诗云："仙迹留传未肯销，摩挲片石也琼瑶。不然铜雀台前瓦，谁更春深忆二乔。"；"一握端溪玉不如，再休想象画眉初。自传晚镜偷窥戒，不写黄庭即紫书。"；"尘愿都从佛法抛，更无恨上月痕梢。先生若为修眉史，竟与心经一例钞。"吾友倪耘劬与温筠栖联句咏之，《调寄眉峰碧》云："样学弯弯月，研尽隃麋屑。留得三生片石存，是士女精魂结。 鸲眼看犹活，绮忏何尝灭。会伴疏香阁里人，吴笺写遍词千叶。"

　　番禺黄香石曰："七古一韵到底，易平直。中有叠句，用韵一顿，遂觉全体俱振。"

　　张船山先生，世多以诗人目之，考其官谏垣日，弹劾不避权贵。其自题画鹰诗云："奇鹰瞥然来， 扌 双 身在高树。风劲乍低头，沉思击何处。"可以想见风概矣。按，船山诗豪气淩人，格律神韵，均未入古。虽久席盛名，岂宜学步。

　　名字之传，亦有前定。华亭胡公寿，书画重于时。海东日南，辇金征求，门如市。今年过花甲，以艺名四十年。初号小桥，名远，后得其乡黄秋士鞠小印，篆刻并妙，文曰："公寿长寿"，胡遂易字以行。向之名号，鲜有知者矣。黄固一时名士，画亦超绝，公寿其字也。

　　元遗山《北岳》诗："东州死爱华不注，向在陋邦何足数。敬亭不着谢宣城，断岸何缘比天姥。"言山水在通都，易于得名也。洪震老元人淳安《东泉山》诗："通都大邑人争驰，一泉一石小亦奇。云深路绝无人处，纵有佳山谁得知。"言山水在僻远，人多不知也。余游日本，土人每讯西湖、罗浮、武夷、天台诸胜，辄举二诗以答。

　　善化许雪门太守瑶光《凉风洞》诗云："洞里如闻钟磬声，洞边风挟雪霜鸣。瓦罂贮水因何渗，难向山灵扣物情。"自注"以瓦罂贮水当洞口，则液液然渗出，物理不可解者如此。"尝考凡物皆热涨而寒缩，惟水反是。陶器储水冻则器裂，盖水成冰而涨使然也。凉风洞惟其凉，故所以罂水渗出。雪门至欲叩诸山灵，是未究心格物之弊。

　　嘉定孙松坪致弥《归舟口号》云："有泪何曾洒路穷，小舟欹侧逆流中。科头白眼倾尊酒，饱看人家使顺风。"查莲坡许其胸襟磊落，然未免露愤懑气，失诗人温厚之旨。

　　天上有文曲星而无文直星，可见诗文贵曲，不贵直，为人之道则不然。故君子之笔，意曲而词直。小人之笔，意曲而词亦曲。

　　吴梅村诗："取兵辽海哥舒翰，得妇江南谢阿蛮。"赵瓯北题梅村集诗："访才林下程文海，作赋江南庾子山。"仿其句法，即以梅村诗派题梅村集，是亦文人狡狯技俩。

　　泰州张茂才子逸，年二十四，即蓄髯。因自号"张髯".曾见其诗云："闲居无事捻吟髭，忽忽中年已往时。菜饭自香贫乃觉，秋灯有味病偏知。读书只是离城好，散发多嫌出世迟。气体日衰诗日富，不妨老子鬓成丝。"可以想见其人矣。

　　朱竹垞检讨《鸳鸯湖棹歌》，当时和者数家，写我乡风土殆尽，久已流传。后有作者，等之自郐、无稽。乃兵燹后，吴和甫学使按试嘉禾，以此命题。桐乡严茂才鈖，有句云："怪底鸳鸯飞不返，湖滨尚有战场花。生涯只合谋菱芡，多少东南未种田。"等句，为学使所赏识。写疮痍未定光景，别出新裁，可谓巧于运用矣。

　　赵粹甫京卿佑宸，守江宁府时，为陆春江大令元鼎题《淮上友声集》七律一首，记其后半云："太守成都携一鹤，宰官嘉定纪三鱼。两家清献高风在，愿与良朋共勉诸。"恰合姓氏，易一人不可，谁谓应酬之作无好句耶？

　　定海厉骇谷志，著有《白华山人诗钞》，《江城绝句》云："江店新醪扑瓮香，江城水气逼衣凉。蔡郎桥畔丝丝柳，犹挂西风媚夕阳。"生峭可诵。

　　余与春涛髥史，初未谋面。门人中田敬义索书扇，录旧作四绝以应。为春涛所见，介德山樗堂，订文字交。征余近制，又录数首付之。遽为其刻入《东京才人绝句选》中。前四绝，系癸酉春兴，故《浮海集》不载，兹录存之。"春衫初试踏青天，正好寻芳乐少年。恼煞东风无意绪，忽飘微雨湿秋千。"；"芭蕉窗外绿阴稠，檐滴无声宿雨收。自笑痴情痴不醒，梦中犹替落花愁。"；"闲情淡尽更如何，遣闷晴窗写永和。羞听梁间双燕说，春原不负负春多。"；"寻诗彳亍小迥廊，寂寞翻疑漏点长。花影亦如邻女艳，月斜夜夜上东墙。"自知"艳"字未妥，然终难得一字以易之，春涛亦未有以匡我也。

　　秀水张云士允逵，字夔斋，别号白云闲士。授徒甪里街，与余家望衡对宇。书法无所不窥，而所宗者王圣教，得其神髓，间学海岳思翁，几乱真迹。画师新罗南田，不轻落笔。兵燹后，设帐沪南，时相过从。凡余之扇头、屏幅、窗幔、书签，悉为云士手笔。尝刻二印见赠，其一白文，曰："与鸥同梦"，其一朱文，曰："我念梅花花念我"，他友求之，终不奏刀。为人诚朴和易，虽寄申江，仍不改村夫子本色，隐君子也。年近古稀，疾，卒于沪。诗以神韵胜，不类其为人。兹录《寒柳》两首云："蔓烟衰草尽含愁，空剩残丝拂画楼。六代繁华成昨梦，一鞭霜雪又经秋。荒村落月嘶征马，古渡斜阳冷钓舟。回首章台攀折尽，舞腰无复旧风流。"；"西风摇落短长条，人去旗亭马不骄。金谷楼台歌管咽，玉关征戌梦魂遥。月明灞岸疏无影，烟冷江城淡欲销。想对荒堤寒不耐，眉痕深锁未曾描。"其时，余方追和鸳湖七子《寒柳》诗，邀其同作。既而曰："前人咏柳名作如林，颇难出色，爰再分题，各成一律，谱其处境之荣枯，以写骚人之遇合也。"《离人亭畔》云："送尽行人絮未飘，短长亭畔雨潇潇。眼深阅世青犹顾，眉锁离情翠已销。十里晓烟莺语滑，一鞭残照马蹄遥。西风归路天涯客，还认平芜旧板桥。"《思妇楼头》云："雨重寒深强自持，帘前无力漾愁丝。罗帏梦远啼莺急，绣陌春归系马迟。眉黛含愁吹莫展，腰围耐病弱难支。于今飘泊休惆怅，稳逐东风到凤池。"《高士门前》云："一曲鹂歌十里烟，不堪腰折赋林泉。风摇古渡惊诗梦，月落孤村系钓船。茅舍清闲无屐到，石床安稳有琴眠。五株踪迹今何在，门巷依稀夕照边。"《征夫塞外》云："生稊消息又经年，戍客光阴剧可怜。肠断胡尘笳十八，梦飞汉苑路三千。边旗影里风霜饱，画角声中岁月迁。秋老玉关吹雪早，残丝愁对水溅溅。"斯人已矣，遗墨犹新，每一展诵，辄为欷歔累日。

　　纪晓岚尚书云："凡作长篇，忌收处潦草，如水无归墟，山无根麓。铺排不难，难于气格。层次不难，难于机轴。《长庆集》诗，尽有滔滔如话者，终不免轻俗之讥。"愚谓此说虽指长律而言，然古文、七古诗，皆可隅反。

　　庚申二月二十七日，杭州城初次失陷，瑞将军秀，固守内城。张总戎玉良来援，三月三日克复。李静宣作《拟杜〈诸将诗〉》云："独鸣孤掌守危城，四面刀光泼眼明。血战一军拼死力，眼穿七日到援兵。湖山气惨虫沙劫，刁斗声严骠骑营。从此浙西资保障，不须风鹤夜频惊。"；"军声天半浙江潮，收拾妖氛惨不骄。奏捷良辰逢上巳，夺关故事赛元宵。风扶红帜凭空下，胆落黄巾彻夜逃。名将一时争角立，论功不让霍票姚。"余为易"危城"作"重城"；"眼"字复；"泼眼"语不类杜，易"雪色"二字，颇承许可。李名涵，字静宣，嘉兴监生。余中表兄也。所居"心莲花室"仅容膝。门有一联云："人淡如鞠，屋小于船。"室悬一联云："放胆文章拼命酒，无腔曲子断肠诗。"其风趣，概可想见。是年四月二十六日，郡城被难死。事平，其友朱荫卿为之请于有司，上其事。得邀恤典，无子，诗失传。

　　煮药漫抄 卷下

　　翁文端公心存，年二十四时，犹一贫诸生。其《祀灶》诗云："微禄但能邀主簿，浊醪何惜请比邻。"鄞县陈钧堂大令康祺，近辑《郎潜纪闻》载之云："士当困阨无聊，易作短气语。当公作此诗，岂自料两朝宰相，再世帝师，三子公卿，四世翰苑，功名福泽为本朝希有人物。"云云。考《汉书。孙宝传》，"张忠为御史大夫，署孙宝主簿，徙入舍，祭灶请比邻。"文端用汉书故事，不徒作短气语耳。！！

　　桐乡沈台簪，为小沧司马之弟。著有《三千藏印斋诗稿》，失传。仅记其《圆梦词》四首，有序，不录。诗云："燕尾轻衫蛱蝶裙，罡风吹下凤凰群。芳龄不信圆如月，好梦无端幻作云。五字定情繁主簿，十年薄幸杜司勋。蕊宫小谪双珠树，粉怨香愁亦太纷。"；"闲翻珠笈小窗明，冰簟牙床七尺横。愿乞红丝牵一缕，自言白石订三生。节逾上巳春无影，书校陈庚夜有情。惆怅游仙匆促甚，通词惜未叩芳名。"；"碧桃红映此重门，庭院无人凤蜡昬.七夕幽期偕月老，双星良会拟天孙。花描没骨成佳果，草茁同心结慧根。十二碧城缘底事，温柔乡里易销魂。"；"未删绮语费沉吟，忏悔难超孽海深。夜月篝灯游子影，秋风纨扇羙人心。六州铸错炉镕铁，千里相思屋贮金。知是因缘知是梦，留将公案去来今。"

　　和硕恭亲王，名奕訢，宣宗成皇帝六子，于文宗显皇帝为弟，于穆宗毅皇帝暨今上，则胞叔也。康熙朝先有和硕恭亲王，讳长宁，为世祖章皇帝三子，见王士正《香祖笔记》。

　　诗不可尽，观朱庆余之"含情欲说宫中事，鹦鹉前头不敢言"句可知。诗不可实，观白乐天之"忽闻海上有仙山，山在虚无飘渺间"句可知。

　　彭雪琴尚书，登泰山观日，题一联云："我本楚狂人，五岳寻山不辞远。地犹邹氏邑，万方多难此登临。"吐属自是不凡。

　　陈曼寿明经鸿诰，言有友客江北某县署。其地有才女，所适非人。作诗云："自怜薄命嫁贫夫，明日端阳一事无。佳节莫教闲过去，聊将清水洗菖蒲。"其夫亦粗知文字者，见而愧之。夜窃邻家牛，鬻以市节物。事发到官，直陈颠末。邑宰唤才女至，谓之曰："若能当堂赋此事，当宥而夫。"才女援笔立就一诗云："滔滔银汉向东流，难洗今朝脸上羞。自笑妾身非织女，夫君何事夜牵牛。"邑宰怜其才，为赎牛还，而释其夫。！！

　　尝见《纳凉词》云："叠叠奇峰起暮云，何曾一缕好风薰。谁家庭院如人意，有水三分月二分。"；"萧萧虗敞小于舟，清簟疏帘布置幽。何必蕉天栽万本，几株槐柳巳生秋。"；"晚来放棹入荷汀，花尽擎红盖倚青。管住清风与明月，水边楼对水边亭。"；"日长倦倚玉栏东，两袖新凉一扇风。不让炎曦来一点，小窗便是广寒宫。"署款"爱竹斋主人姚士柯"，一派空灵。小诗如此，当亦近时作手。

　　徐青藤诗学昌谷体，多格格不吐语，故作惊人。直是长吉舆儓，其人之怪僻似之。

　　乐安蒋幼节节，著有《闲偍斋诗稿》，未梓。兹就所见，录存数首。《赠金嘉采》云："咫尺不相见，天涯更奈何。高名人所嫉，佳句世难磨。古井生春水，空山长绿莎。连宵心寂寞，风雨客窗多。"《寄谭广文廷献》云："不见谭生久，经年绝寄诗。春山肥苜蓿，暮夜耿相思。花落衙斋晚，书来驿路迟。怀君无尽意，江畔立多时。"《所思》云："西风上汀洲，落叶动芳思。不见旧时人，空来旧时地。长吟怀所思，衣露滴空翠。微步踏黄昏，月明澹沙际。"《江上》云："静闭柴关掩雀罗，萧萧落叶满岩阿。欢如好梦醒难续，愁比青山叠更多。江上西风怀岁晚，天涯旧恨付悲歌。倦游一室成何事，独对陈编费勘磨。"《即事》云："净扫桐阴好纳凉，星书算术费评量。才应致困非关命，富不能求始敢狂。有志傥然成慧业，多愁偏是恋欢场。客怀如醉天如海，迢递银河夜未央。"《宿华亭》云："九朵芙蓉朵朵青，更无一鹤唳华亭。诗成未敢高声唱，恐有山中木客听。"《秋雨》云："湿云如墨未能晴，夜雨阑干梦不成。一倍乡心无著处，僧廊灯底听秋声。"《不辨》云："沙际微茫又落帆，一江星火亸双鬟。鹅黄水面鸦青树，不辨焦山与象山。"

　　安徽寿春镇，韩荩臣总戎，患病，危笃。其配某氏夫人，焚香祷天，求代夫死，七昼夜不辍，果无疾而逝，总戎病亦旋愈，一时传为美谈。文武官挽联甚伙，以刘嵩岳大令一联为冠，联云："为亲闱留孝子，为君国留重臣，呼吁有灵，一片丹诚开金石；于彝伦见至情，于礼经见变格，从容不迫，千秋青史溢芬芳。"

　　邹平张宾公实居，著有《萧亭集》。余最爱其《答王秀才问象山风土》一首云："休将风土问山翁，欲习山翁莫惮穷。有径皆穿红树里，无人不在白云中。花香鸟语随时变，水色岚光到处同。夜半柴门常不闭，南村颇有太平风。"此等境地，与之万户侯当不易也。

　　娄东有神童，七岁能属对。其父执号陆目山者，携之玩于市，遇四眼井，指以命对。童呼"伯伯"连声，盖即以“陆目山”对也。先兄琴轩时寓荔支园，陆挈童至。庭有冬青树，命对，应声曰："秋白梨"，先兄即买梨食之。昨有女童张贞竹，八岁能作擘窠大字。或举古之神童以"元着超超"对"小时了了"者，即以"小时了了"命更对。女童书"大才槃槃"四字。或曰："尚能续否？"答曰："于天则'晨露瀼瀼'，于地则'流水汤汤'，于人则'大言炎炎'，惟君所命，无不可以对者。"闻二童父，皆非儒者。沣泉无源，芝草无根，信夫。！！

　　余家旧藏严藕渔写意"柳塘平远"小幅，其自题《临江仙》云："无多烟雨旗亭路，为谁萦损风流。新来消尽两眉愁，不知当日意，生怨隔红楼。 桃叶桃根同怅望，知他何处维舟。玉钩斜畔女墙头，昏鸦栖不定，霜月满扬州。"高江村题《青玉碗》云："瞑烟轻染横塘树，微写出、江南路。断岸危桥疑可度，桃花溪涧，葭芦浦溆，总是蒙蒙雾。 剡藤半幅无多处，意外山川深几许，乡思年年朝复暮。青帘沽酒，画船听雨，何日成归去。"今画已通灵，而词犹可记也。

　　江宁李小渔少尹元寿，诗才清绝。《旅居遣兴》云："梅子黄时雨不休，炊烟低只傍帘钩。老蛙深坐怒何事，笑倒一枝红石榴。"何尝不佳，奈家数太小何。

　　禾中七子以诗名，道光季年，结"鸳湖诗社"，选韵分题，邮传唱和，坛坫之盛，欲迈乾、嘉。刻有《鸳水联吟集》，余乱后回里搜访，不复得。今仅忆《寒柳》数首，亟录于此。诗曰："零落千条与万条，西风吹紧晚萧萧。略存画意疏难写，但觉烟痕冷欲销。老感凋残秋士鬓，病怜憔悴美人腰。天涯客去无消息，回首秾春信更遥。于源。"；"眉黛销除别绪萦，楼台何处问前程。空心未免增衰态，冷眼偏能识世情。走马闲来无热客，闭门高卧有先生。从今不作繁华想，始信文章老更成。黄金台。"；"腰肢憔悴倚斜阳，相望依依总断肠。虚掷黄金买春梦，可能青眼媚冬郎。芙蓉池沼沉沉雾，鹦鹉楼台浅浅霜。记得当时歌舞地，美人三五嫁王昌。黄燮清。"；"斜阳冷落白门潮，对此巑岏魂欲销。弱缕疏于覊客鬓，经年瘦尽舞人腰。关山阻雪飞羌笛，笠屐冲寒上灞桥。汉殿寂寥荒苑闭，朔风吹遍短长条。"；"历尽风霜剩朽株，鸦边雁外暮天孤。让他朋辈成槐棘，笑我残年厕苇蒲。飞絮光阴浑似昔，生稊消息莫嫌枯。冬心自有知音在，奚藉听鹂旧酒徒。"又断句："脱完往昔迎风叶，缩尽年时蘸水条。堤畔无人来系马，天涯有客正思家。"前三首忆是于、黄三家。其余不能确指何人所作，要不外乎七子之诗也。七子为秦光第次游、于源辛伯、孙瀜次公、黄金台鹤楼、黄宪清韵珊、岳鸿庆余三、杨均小铁甫是也。

　　同里于辛伯明经源，又号秋洤。体甚肥，同人呼为于胖胖。名与诗名并著，刻有《一粟庐诗草》、《题红阁词》、《语儿村笛》、《灯窗琐话》、《柳隐丛谈》诸种，铅椠未完，红羊劫至，流离琐尾，转徙上海。时方戒严，以面生可疑，几罹不测。赖先兄琴轩与张一山臬椽、冯莲士参军，力为斡旋，得免于祸。未几物化。诸作镌板未久，流传绝少，记其《倾脂河曲》云："锦帆泾畔东风歇，旧梦繁华正愁绝。憔悴蛾眉何处归，落花一夜飞红雪。陶朱公里起妆台，了鸟文窗对水开。一泓泻作珊瑚色，曾与娉婷靧面来。珠楼想见藏娇日，香奁狼籍晨妆毕。一滴樱唇点绛余，双涡杏脸凝膏湿。满堤漫水自溶溶，不照兴亡照冶容。辱井陈宫斜日冷，渭流秦国晚霞红。我来河上独延伫，芙蓉冷落寒塘雨。绮阁常居扫黛人，苔矶时有浣纱女。相传艳迹已千年，潋滟金波秋可怜。恨紫愁红流不尽，桥边犹泊五湖船。"他句如《生子》云："亦欲青蓝存此想，若为豚犬岂初心。"《寒月》云："雄心帐外闻笳起，归思刀头对镜占。"

　　"官人"乃隋唐间语，《北史。梁彦光传》："初，齐亡后，人情险诐，妄起风谣，诉讼官人，千变万变。"《旧唐书》："高祖即位，官人百姓赐爵一级。"则官人，乃州县令佐之称也。顾炎武《日知录》："南人称士人为官人".韩昌黎《王适墓志铭》："一女怜之，必嫁官人。"王渔洋《香祖笔记》："晏元献求择婿于范文正，文正曰：'公女若嫁官人，则仲淹不敢知，必求国士，无如富高者。'高，即郑公弼旧名也。"杜工部诗："剑外官人冷"，杜牧之诗："去年学官人，竹马绕回廊。"明制，郡王府自镇国将军以下，称呼止曰 "官人".吴俗，称小儿女曰 "官人"，犹不失尊贵之意。至近日，妓女亦呼为"官人"，则亵矣。尝闻姚梅伯丈云："明季呼官妓曰 '官人'，以别土妓，今沿明俗。"丈素称博学，此说定有所本。！！

　　阳湖黄仲则二尹与洪稚存、孙渊如，同里同时。其《两当轩诗钞》，稚存为之序，至比之李供奉，似推崇太过。《北江诗话》评仲则诗："如咽露秋虫，舞风病鹤。""鹤"字易"蝶"字，则庶几近之。余读二尹诗，豪不如稚存，俊不及渊如，其病在涩滞，五古时有孤峭之句，要亦一时之杰。番禺张南山先生，独爱其《绮怀诗》，尝有句云："三百年来谈绮语，朱竹垞黄仲则乐莲裳郭频伽几人同。"各人取舍之不同如此。

　　昆山唐逸夫，善画花卉鸟虫，其女名英，世其业，适同里顾生。伉俪甚得，其自题《桃花白头翁》诗云："怨雨啼晴啄未休，春光一段属谁收。愁人争得如飞鸟，花里双双到白头。"未久，遽卒。青浦廖古檀之女云锦，字织云，能画工诗。自题《白桃花》诗云："五更风雨惜秾春，晓起看花为写真。双颊断红浑不语，可怜最是息夫人。"归泗泾马氏子，中岁而寡。昔人云"女子无才便是德".余曰："女子无才便是福"，于斯二人，益信此说。偶与齐玉溪丈语及，丈笑曰："岂独女子。"

　　李昌谷《京城》诗云："驱马出门意，牢落长安心。两事向谁道，自作秋风吟。"节短韵长，五绝正鹄。袁中郎《严州城》诗云："世人轻寒儒，穷骨谁相敬。如何严州城，尚以严为姓。"语激意露，太失温厚。

　　"诗之厚在意不在辞，诗之雄在气不在貌，诗之灵在空不在巧，诗之淡在脱不在易。"此查初白先生之论，而《随园诗话》误以为查心谷语，余窃增其说曰："诗之趣在真不在奇，诗之妙在超不在僻，诗之俊在神不在采，诗之工在炼不在琢。"陈曼寿曰："尚有诗之高在品不在峻，诗之赡在才不在博。"

　　杜牧之《边上闻笳》云："何处吹笳薄暮天，塞垣高鸟没狼烟。游人一听头先白，苏武争禁十九年。"晚唐胡曾《咏史》云："漠漠黄沙际碧天，问人云此是居延。停骖一顾犹魂断，苏武争销十九年。"胡诗全用牧之诗意。

　　往年在泰安道上旅店壁间，见《早发》五律一首云："村店夜沉沉，登车别恨深。气寒衣有冻，霜重月无阴。画稿千岩雪，诗心百炼金。鸡声满林谷，初日在高岑。"款署"禹帆"二字。后至德州，访悉张广文，名烐，号禹帆，嘉祥人。诗为其旧作，遂与订交。因诗识人，不可谓非佳话。

　　杜工部无海棠诗，然"晓看红湿处，花重锦官城"非海棠而何。王□□不咏茉莉花，然"欹烟邑露暗香浓，曾记瑶台月下逢。"非茉莉而何。

　　同里吴颖函观察昌言，才气豪迈，议论风生。著有《怀初堂诗钞》，未梓。曾见其乱后回杭《遣怀》四律云："卅年浪迹遍天涯，头白归来感物华。惟有澄潭空印月，更无老树好栖鸦。关心飘泊同飞絮，转眼凄凉对落花。毕竟鹃啼听不得，儿男到处可为家。"；"绝无聊赖独凭栏，天意茫茫欲问难。佳句每从愁里得，好花偏向病中看。听来时事眉先绉，话到人情齿已寒。乱后还乡居不易，故将骏马整雕鞍。"；"慷慨兴师胸有竹，和戎遗祸相无才。几番对月空搔首，万里怀人独举杯。眼底难求匡世策，山中岂泛栋梁材。但凭天意诛群盗，喜看三军解甲回。"；"大道偏从曲径通，维摩行脚任西东。难逢青眼翻遭忌，挥尽黄金不讳穷。胜算空争棋局外，疑团顿起酒杯中。挽回风气真无术，枉把文章上相公。"颖函为少村中丞昌寿从弟，少即远游，以军功洊保道员，乱后还乡，时中丞物故，再游西湖谒当道，不得志。故其诗慷慨激昂，多不平之气，盖有所由来也。有"独坐图"雅照，一时名公巨卿，题咏殆遍。丁丑春，见诸装池家，裒然成一大观。

　　忘机客作《上海小乐府》云："欢爱碧桃花，侬歌白团扇。电线蛰海底，往来谁得见。玻璃莫作镜，火油休爇灯。但照见郎面，不照见郎心。明月不常明，好花不常好。怪煞轻气球，随风会颠倒。前日锦上花，今朝途中棘。铁厂生郎心，机械安可测。"用意新奇，音节古劲。然非曾游沪上者，不解其妙也。

　　同治甲戌年，余受日本文部之聘，元月三日东渡。时同人知者绝少，惟杨少梧司训有《送别》四绝，差不寂寞。诗曰："九州谁复解怜才，重币翻从海外来。枉说中华贤路广，千金无地筑高台。"；"征书取画购诗文，倭国风流自古云。怪底能求萧颖士，才名异域早传闻。"；"万里乘风到日边，壮游今让祖生先。年来溷迹红尘惯，好向扶桑濯足便。"；"十年风雨话联床，一字推敲未敢忘。从此思君应望海，东来紫气即文光。"乙亥春，少梧谒选，得从化教职，又次年，卒于官。往，同寄王吉甫司马庑下，谈艺恒至鸡唱，平生益友当首屈一指，今日思之，能不怆然。

　　余自浮海东游，诗格为之一变。前后二度，得诗四卷，力洗浮华。窃欲希踪大雅，惟《赠丹羽花南》一律，即效其体，诗云："闲情赋与定情篇，才艳如君合并传。诗虎酒龙名士习，镜鸾钗燕美人缘。棃花梦醒三更月，杨柳春吹一笛烟。不是双鬟谁解唱，旗亭韵事似当年。"甫脱稿，森春涛即选以付梓。评曰："我辈所喜，在此种诗，一读琅然，不觉圈破了。"其见赏如此，然非余惬心之作也。花南与德山樗堂、永阪石埭，诗学西昆，为东国之秀。余尝欲选三家诗合刻，未果。樗堂、花南相继赴玉楼之召，闻石埭尚存，当亦不复往年绮靡矣。

　　临桂倪耘劬大令鸿，为张南山入室弟子。曾刻有《桐阴清话》行世。已卯邂逅申江，倾盖如故。出示《自羊城入都述怀》四律云："朝天万里上金台，尘海今番眼界开。自分出山同小草，不辞冲雪共寒梅。参方我学游僧去，遣嫁人嗤老女来。闻道帝城槃敦盛，云龙可许角群才。"；"无田何敢说归耕，且束轻装赋北征。揽镜惊心双鬓改，据鞍放胆一身行。看花始踏长安道，如豆曾居短簿名。休怪宰官迁太骤，同袍几辈早专城。"；"图画江山满路看，嶙峋诗骨不禁寒。丹黄自挟虫鱼业，朱紫谁迎蚂蚁官。镜海观潮杭一苇，车尘度岭历千盘。此行定阅风霜苦，才觉安居羡伯鸾。"；"浮沉宦海十余年，先着输他祖逖鞭。双脚惯行千里路，一心常信七分天。飞腾何日山公荐，物色谁人国士怜。从此芦沟桥畔月，夜深应伴客星圆。"其时方辑《风义录》，采时人诗甚伙，其第三首二联，盖纪实也。

　　袁崧生自超，为香亭太守曾孙。著有《戢影述录》，兹采其《秦淮劫余》竹枝词二首云："画出双蛾几许长，时新妆束仿吴爣。蝤蛴不借诃棃护，低覆轻云一翦香。"；"妆仿吴娘较若何，吴爣无此好淩波。浅帮鞋子新罗袜，裙底添娇比孰多。"香亭艳体，为随园所称。若崧生者，可谓能承家学者矣。

　　陆放翁《还县》诗句云："飞飞鸥鹭陂塘绿，郁郁桑麻风露香。"夫陂塘、鸥鹭、风露、桑麻，人所共知也。而一出以"飞飞、郁郁"等六字，便觉生趣溢于纸上，所谓化工之笔。然细思此六字，亦极平常，但用之得动荡之气耳。会心须从此等处领取。或谓王益我祭酒先谦，炼作五言云："陂塘狎鸥鹭，风露长桑麻。"工则工已，神韵转逊，盖陆以虚写，故灵。王之"狎"字、"长"字，坐实，故板耳。余曰："五律与七律不同，昔人云：'漠漠水田飞白鹭，阴阴夏木啭黄鹂'，若去叠字，便不成语。王诗自是五言标格。"

　　合江蒋八霞肇龄，诗才豪放，亦李芋仙之流亚，岂蜀中诗派如是，抑山川之气使然耶。录其《游沪感赋》六首云："海上楼船塞上鸿，潮来汐去过吴淞。蜂窠早换宜春字，西历冬至后十日，贺新年。马路长拖贯月虹。赌酒征歌输往日，落花啼鸟怨东风。飘零叵耐空江冷，霜叶如华醉晚枫。"；"海邦生计仰支那，实富真强较若何。大略雄才卑位老，成名竖子负心多。黧民觌面疑封豕，墨客挥毫竞换鹅。十二红楼天不夜，为谁风雪听笙歌。"；"天外飞鸾走钿车，梵王宫殿客煎茶。炉香爇吐缠绵字，弦索声催顷刻花。红袖紧身缝哈喇，青娥活计教琵琶。旧游惝恍扬州梦，孽海波涛叹靡涯。"；"芳园结隧采真游，足迹如临外九州。北调南腔新乐府，东渐西被古诸侯。风光细腻鲛人泪，波浪峥嵘蜃市楼。笑问君平占马念 否，客星多少犯牵牛。"；"郁金门牓署姑苏，小字先生柳外呼。花坐琼楼朝式燕，风摇榆树晚栖乌。画眉有客邀张敞，骂座何人及灌夫。暗祝蛛丝添纲密，晴空香霭堕青蚨。"；"团食何嫌举手劳，碧玻璃盏紫葡萄。羔鲜错杂供燔炙，冠盖纵横会七刀。浮海人逢苍水使，寻春客让绿林豪。等闲风月君应悔，磷火销金焰日高。"写上海华洋杂处，繁华风景，非身历其境者不能道。

　　岳鄂王词传诵于世，韩蕲王亦能词，罕有知者。王当解柄退休，骑驴湖上之日，作《南乡子》词曰："人有几多般，富贵荣华总是闲。自古英雄都是梦，为官，玉宝妻儿宿孽缠。年事已衰残，须鬓苍苍骨髓干，不道山林多好处，贪欢，祗为痴迷误几贤。"将军也，而使蕴结不平之气，翻为旷达之言，良足悲矣。词见《湖壖杂记》。江宁布政使署，为前明中山徐武宁王赐第瞻园，即万春园故址。有长联云："大江东去，浪淘尽、千古英雄。问楼外青山，山外白云，何处是唐宫汉阙；小苑春来，莺唤起、一庭佳丽。看池边绿树，树边红雨，此间有舜日尧天。"相传为中山王手笔，王之勋烈足以媲美鄂、蕲，而遭际过之。然投戈弄翰，亦复不让儒臣，传云："有文事者，必有武备。"观此，谙武备者未尝不能文事也。

　　有号仲和，名钧者，不详姓氏。题刘子谦"白云山馆图"七古云："高崖巨壁何所有，上有云烟下尘垢。谁者结庐山之阿，以手攫云云在牅。我生未作江汉游，披图恍惚神为留。却忆江南旧游地，千山万山不可记。钟山嵸崒如蟠龙，最高峰上白云寺。王灵珑飞阁干青霄，登高一览神魂销。迷离杳霭云生屦，空中雪雨翻天瓢。前有百尺屹立之浮图，后有万顷空碧之平湖。灵谷深松洪涛泻，龙溪虎洞相周纡。况复一日百幻变，云出云归开生面。俄而金碧俄而赭，丹云耶，山耶，倐隐现。迩来烽火云中飞，山形依旧神全非。山下兵戈尚转战，山头林木余斜晖。安得跨鹤横江来沧洲，淩驾空尘埃，顾视云山苍苍常不改。与子酣歌轰饮心颜开。"七古所忌平直，必时露奇峭之句乃不薄弱。篇中颇有警句，一结通篇振起，亦近时斫轮老手。或嫌诠白云山，词繁尚欠开拓，是固吹毛之索，不可不指出，以俟识者。

　　余《西京杂诗》之一云："若云行道亦惭颜，惟有诗文露一斑。三宿去齐殊孟子，是何濡滞为看山。"王冶梅曰："君东游三载，极文酒留连之乐，临行有此诗，则君之抱负具见，非徒作也。"昔王蒙谓："刘君知我，胜我自知。"我于冶梅亦云。

　　仁和卫雪蕉广文梓材，博学工文，著有《绍衣堂词赋稿》，兹录其《绿阴》诗云："名园依水竹林深，浮暖轻烟霭作阴。幽径乍疑人步屧，疏篱尽许客眠琴。非关云气层层布，不假山光淡淡侵。棋局敲残天欲暝，芭蕉窗外影沉沉。"

　　萧山周慧僧茂才濂，见示所辑《嘉会堂闺秀诗偶钞》二册，作者十数家，皆其亲串并浙人也。古今体均备，多着题之作。兹选五人，秦焕《闻雁》二律云："一声唱彻碧天秋，消息衡阳似旧不。阅历不辞关塞远，生涯犹作稻梁谋。惊心旅馆牵遥思，努力征途惯浪游。芦荻滩边风月冷，可知有客倚楼头。"；"一行斜字画楼前，忽地清音出暮烟。雌伏不妨潜水国，雏鸣可许过云天。少陵诗兴牵今夜，苏武乡愁胜去年。惆怅蓬程翔未得，敝庐风雨逼青毡。"《忆菊》云："独忆孤标瘦似人，清芬惜别剩吟身。每当开径应回首，纵不逢秋也怆神。品到至高疑近傲，交缘极淡转形真。重阳风雨覊何处，老圃疏篱入梦频。"《问梅》云："省识寒香漫举杯，南枝曾否有春来。湖山十载客中客，绮阁连宵开未开。欲证前身惟皓月，谁联眷属在瑶台。如将绚烂夸文品，玉骨缘何独占魁。"

　　又关本内《新绿》诗云："乍晴天气总青葱，四月清和扬惠风。流水池塘新涨后，斜阳庭院嫩烟中。二分秀色迷芳草，一抹轻阴上绮栊。漫立柳堤西向望，天涯离思正匆匆。"

　　又马希曾《砧声》一律云："星稀月暗数声微，秋老榆林木叶飞。紫塞霜清搀画角，红闺夜静理寒机。十年远戌乡心切，一枕长安旧梦非。冷韵不堪惊客耳，梧桐庭院雨霏霏。"

　　又周氏《探春》云："步出芳郊景物幽，东风吹起兴悠悠。池塘梦草寻前度，蓬岛簪花访旧游。北苑莺花何处是，南朝金粉几多留。阳春烟景如相召，擕酒听鹂孰与俦。"又句云："近向园中听好鸟，远从柳际识归人。"亦佳。

　　又彭氏《渔父词》云："家近桃花源畔居，得鱼换取酒盈壶。闲来一梦江天阔，月满篷窗雪满湖。"胸襟寥阔，不类闺秀吐属。合集十数家，当以此诗为最。又《咏燕》句云："待久不归帘缓下，似曾相识话偏长。"

　　汤义仍《七夕醉答君东》诗云："玉茗堂开春翠屏，新词传唱牡丹亭。伤心拍遍无人会，目掏檀痕教小伶。"临川四梦，今日海内风行，当其时则固无人会也。若非自掏檀痕，终恐知音难遘，此伤心二字，天下锦绣才子共之。

　　"寒日照逾白，冻云凝不行。过桥人迹少，伏莾客心惊。透骨风如刺，啮轮冰有声。荒鸡闻四起，残梦续难成。"周蓉岑作此诗，亦昔年山左道中，村店壁间所见，遍访其人不得，今录存之。

　　明嘉靖时，王、李倡七子社，谢榛以布衣被摈，徐渭愤其轩冕压韦布。渭殊有气骨，而榛之诗名固自有也。

　　随园老人《咏镜》云："望去空堂疑有路，照来如我竟无人。"自占身分。

　　楹联必贴切人、地乃佳，官廨尤难得体。襄阳庞大令掌运，以名进士出宰镇平，有循吏风。撰联云："居近卧龙，尚友千秋贤宰相；家传展骥，服官百里古诸侯。"公堂一联云："有片刻安闲，且勤尔业；非十分冤枉，莫入公门。"前联抱负，后联仁慈，并足不朽。

　　苕东正帆氏《宫怨》诗云："金鼎香销玉漏残，晓妆懒效绿云盘。入宫未识君王面，自觉裙腰日渐宽。"怨而不怒，得风人之旨，惜传者不记姓名。

　　少年爱绮丽，壮年爱豪放，中年爱简练，老年爱淡远，学随年进，要不可以无真趣，则诗自可观。

　　五律发端甚难，结句尤不易。黄香石先生赠李蓬莱道士诗云："昔者蓬莱子，羊城一见之。相思傍江水，问讯到龙祠。忽漫开清酌，飘然醉不辞。青天云散后，明月共题诗。"八句蝉联而下，一气挥洒，置太白集中几不能辨。岑铁泉尝谓，"此诗最难结，非此便不妙。"余曾与陈曼寿商榷累日，竟不得易一字，举此可以为法。

　　余姚邵梅岑椿成，余总角交也。庚申乱后，海上重逢，填《临江仙》词赠余兄弟云："记得昔年谭艺处，风来帘幙生香。并将酒气入诗肠。谁知欢聚促，翻恨别离长。 凝望紫荆花下乐，季方不让元方。青山从此付奚囊。相逢何所赠，擫笛谱新腔。"《浪淘沙。调柴青士纳妾》云："明月古扬州，梦转西楼。桃花门巷系鸣骝。早是文君心里事，司马风流。 密意两绸缪，乍喜还羞。夜如何夜闰更筹。枕上忽闻鹦鹉语，唤起梳头。"后入云间戎幕，上马杀贼，下马作露布，意甚得。忽染时疾，卒于上海水仙宫。余挽诗有云："平生足迹半尘海，垂死肩舆入梵宫。"深伤之也。

　　"相逢尽道休官好，林下何曾见一人。"；"千车万马九衢上，回首看山无一人。"同一意也，一则率直可厌，一则隽永有味。

　　"韩文公赠张曙诗云：'久钦江总文才妙，自叹虞翻骨相屯。'以忠直自比，而以奸佞待人，岂圣贤谦己恕人之意哉。考曙之为人，亦无奸佞似江总者。若曰以文才论，何不以鲍照、何逊为比，而必曰江总乎。此乃韩公平生之病处。而宋人多学之，谓之占地步，心术先坏矣。何地步之有。"右杨慎《升庵外集》载之如此。炜按，唐承六朝之敝，江总文名，震于梁、陈间。故唐人言文才，每推崇之。如李义山《赠司勋杜十三员外》诗云："杜牧司勋字牧之，清秋一首杜秋诗。前身应是梁江总，名总还曾字总持。心铁已从干镆利，鬓丝休叹雪霜垂。汉江远吊西江水，羊祐韦丹尽有碑。"由此观之，狎客多人独钦总持者，略其生平，重其文才耳，不独韩公一人云。然宋人学之，岂韩公之初心哉。李义山《九成宫》诗："风逐周王八骏蹄"，或谓穆王八骏，刺佚游。纪文达公云："王融《曲水诗序》，庾信《华林园马射赋》，率作佳事用，不以为刺。大抵唐人比拟人物，只取一节，不似后来之拘忌。"纪公是说，足以折服升庵。！！

　　赵秋谷《谈龙录》载吴修龄之言曰："意喻之米，文则炊而为饭，诗则酿而为酒。饭不变米形，酒则变尽。啖饭则饱，饮酒则醉。醉则忧者以乐，喜者以愁。有不知其所以然者，如凯风、小弁之道，断不可以文章之道，平直出之者也。"此论入微，诗文之轨，判若泾渭。

　　近数十年来，枝官之多，亘古未有。陆沈之叹，微末尤甚。然如严秋槎参军之以诗鸣于山左，吴康甫二尹以篆隶名于我浙，吕德福巡检以墨兰传于粤东，是皆一时之杰。粤有名妓绮兰，亦能画，吕眷之。尝于郭少泉处，见吕与绮兰合作"兰花册子".蒋伯生因培题诗云："玉钏声中点笔斜，风枝露叶影交加。芬芳竟体人如玉，肯写幽兰以外花。"；"楚骚苗裔玉精神，对影便娟自写真。展卷但闻香气息，如兰人是画兰人。"；"猗兰一曲奏青琴，人海寥寥觅赏音。认取春风双影子，几生修得到同心。"又陈琨题云："吕生画兰不见兰，交融水墨骨珊珊。吕生画兰兰宛在，凤舞鸾回神不改。"；"密叶离披散绮葱，疏茎历乱点深红。蓬松宝髻缀华露，飘缈湘带摇晨风。"；"如烟芳草迷空谷，中有佳人颜如玉。瑶琴初弄妙香生，泠泠指上湘妃曲。"；"涉江我欲采芙蓉，兰泽烟深路冥蒙。凭君腕底怜花意，尽付春宵一梦中。"原注谓绮兰校书也。后有黄子未若济题诗云："一自离骚赋国香，哀愁幽恨遍衡湘。欲滋九畹谈何易，才结同心便断肠。静依薜荔立黄昬，凄绝空山吊古魂。解识春风多怨思，烟花露叶尽啼痕。"玩其诗意，似其时绮兰已亡故。此外题者，多有悼惋之语。吕画法文、赵，洵是逸品，合之严、吴二家，各擅一长，异地三绝。

　　枚乘《七发》云："以八月，观涛于广陵之曲江。"夫广陵之涛，在汉已艳称之。而今曲江之名，多无知者。会稽山阴，右军序而兰亭始著。黄州江浒，玉局赋而赤壁始传。岂山川之显晦，亦各有时耶。夫山川显晦尚亦有时，而况于人乎。钱唐梁晋竹诗云："落霞秋水洵奇才，芝盖春旗暗夺胎。可惜当年佳 稿，不曾留与后人来。"；"夜半琵琶发曼声，青衫有客泪纵横。秋江一个商人妇，传到而今没姓名。"亦此意也。

　　跋一

　　日本于我朝，为同文国。其岛地虽夹海，然其政府多魁杰骛远之士，喜操切，既夷琉球为县，则又思摐朝鲜以为乐。而其民犹多诗人，往往歌吟于嵁岩深谷中，不悦欧默诸远人操切之习。余于丁亥应方伯许公召，来江宁，揖嘉兴叶君松石于平政堂之东偏，苍奇有远致。松石固尝再渡辽海，侧趼长崎，横肱大阪，足比神户，北极横滨而达东京，为日本语言师。谙其国之趣尚，锐意缮开辟。然岛为太平海所束，不能北取使鹿、使犬之地，以壮其辅，则将转而西、而南，以恣其所图，而穷数岛之力，不足以济之，久且益罢，而转无以自固。则其民之歌吟于嵁岩深谷中者，夫岂无深意而为此也。松石覊日本，凡成《煮药漫抄》二卷，中多论诗。其友小野愿、福原公亮者，犹能感其言而思所以永之。呜呼，松石固苍奇。松石之为诗也，有远致，而其论诗也，亦如其人。宜乎小野、福原诗人之不能忘，而其诗亦能播诸海外也。余将有北行，读《煮药漫抄》毕，因书所闻之松石者以贻之。武进刘可毅识。

　　跋二

　　余旧有《煮药闲抄》之辑，属稿未竟，为福原周峰携去。寻以病归，澷不省记。甲申夏服官秣陵，会得周峰书，言将谋付剞劂，可谓嗜痂有癖矣。追维曩作，疵病孔多，亟邮书索原稿卒业，不觉惭汗之涔涔也。卷首辱老友湖山翁弁言，情见乎词，感深没齿。思损益一二，以副周峰盛意，迄不得暇。乙酉春，退居白下，偶抱采薪，闭门谢客，取前稿改窜，爰续若干条，厘为二卷。将以还寄故人，俾知仆健在，兴复不浅，当必色然喜也。若其谬误，尚乞匡正。梦鸥逸史识。

　　叶松石佚诗

　　《步陈鸿诰重至山城韵》（刊一八八零年八月廿二《申报》）

　　避暑留都始自隗，禁严未许挈舆台。后尘今被先生步，神武以来第二回。丙子季夏，余由东京解馆来游山城，时铁道初建，仅至日向町，中国人未有至者，余以宾师，故得纵行。

　　揽镜朝来感鬓丝，论才锦段愧邱迟。知心喜有陈无己，百里邮筒索和诗。时余寓大阪，距西京约百里。

　　附 陈鸿诰原诗：《重至山城》

　　市骏无媒老郭隗，黄金何处筑高台。挂帆拟别三山去，却被风神引又回。时有延余课授诗文者，故复到此。

　　柳堤风软扬丝丝，消夏来游正是迟。偃水岚山无限景，一齐收拾付新诗。

　　《客大阪将之东京因病不果遂决归计感赋留别》（刊一八八三年正月十五《申报》）

　　乘兴东来亦偶然，摄津留滞忽经年。聊凭诗画双枝笔，当作桑麻二顷田。有愿探奇偏阻迹，曩闻月濑梅花之胜，以无不果游。无心著录竟流传。消夏，拙著坊肆求稿梓行。平生爱结烟霞契，谁料翻多翰墨缘。

　　多病孱躯不耐秋，垂帘镇日拥衾裯.胆瓶有蕊来蜂采，手稿无芸任蠹游。畴昔壮怀强弩末，只今乡思大刀头。昨宵偶忆鲈鱼美，梦向南湖放钓舟。

　　云萍聚散原难定，去住谋成顷刻间。仲举情殷悬榻待，东京成岛柳北许为东道主人。子猷兴尽棹舟还，远招概谢期他日。有马爱堂为其友聘余去广岛，又田边古香延余赴备中，皆以病辞。 高谊都将返故山，结习未除聊复尔，代人倚枕把诗删。横山政和、田部苔园、土屋伯毅诸诗稿置案头既久，临行始为点定。

　　回首东京彼一时，儒林循吏尽相知。此来访旧原初志， 今去还山岂所期。四海论交思鲍叔，五湖归隐逐天随。养疴健后重游必，故友相逢喜不支。

　　《王冶梅待诏归自东瀛余将之官白下沪下相逢赋此言志喜录就曼寿新侬少泉吟定》（刊一八八三年十一月初四申报）

　　三神山外倦游还，邂逅申江忽破颜。久别应添诗稿富，细看各话鬓毛斑。云萍聚散原前定，鸿雪因缘岂等闲。郑重今宵同剪烛，明朝便欲唱阳关。

　　附录一

　　风入松

　　读乡贤叶松石《煮药漫钞》，喜其论诗廿字，惜刊本不传。遂与范、于两君将之重印问世，以发幽光耳。初学倚声，拉杂充数，用湖海楼原韵。辛巳蒲月蓉坡吴香洲。

　　片颿嘎嘎渡瀛东，箫吹万樱中。请书问字皆骚客，且泛觞、飞月帘栊。终觉浮名赢得，石林原是家风。 药铛漫煮病难工，烟篆绕苍松。鬓丝禅榻空堆砌，唱归来、梦与鸥同。记否蒲郎梅竹，蒲作英与松石同里同时，且亦有东瀛之行，漫钞中却不着一字。恍如意绿情红。

　　附录二

　　思佳客

　　乡先贤叶炜松石有《煮药漫钞》行世，诗话之作也，其品藻、识见绝人，然今已成稀本，故有重刊之举。辛巳芒种后十日，余方校稿毕，天甫大雨，乃喟然叹曰："当清季国运渐衰之际，时毋渥盼，天不假年，柰松石何。"吟此聊以抒怀，天河渔民于能识。

　　节近黄梅雨太匆，困人天气与时同。且依煮药消幽恨，却悟诗人托运穷。 浮万里，游倭东，苍松奇石有清风。忆昔鸳水多才子，几许相逢在梦中。

　　又

　　落尽樱花何太匆，谈诗论艺岂雷同。天涯飘泊风尘际，海内支离雨露穷。 吟富士，醉篱东，清词丽句染春风。鲲鹏吹雪花间住，遗韵流芳桑梓中。

　　也算"好事近"

　
