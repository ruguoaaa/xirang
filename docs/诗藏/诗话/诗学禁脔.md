诗学禁脔[元] 范德机着　





颂中有讽格　美中有刺格　先问后答格　感今怀古格　一句造意格　两句立意格　物外寄意格　雅意咏物格　一字贯篇格　起联应照格　一意格　雄伟不常格　想象高唐格　抚景寓叹格　专叙己情格

颂中有讽格〈中秋禁直〉 

　　星斗疏明禁漏残，紫泥封后独凭阑。露和玉屑金盘冷，月射珠光贝阙寒。天衬楼台归苑外，风吹歌管下云端。长卿只解〈长门赋〉，未识君臣济会难。 

　　第一联上句言宫中之景，下句自叙玉堂夜直作诏，此时方毕。第二联言宫中之景，以应第二句。第三联序己之荣遇密迩，以应第二句。第四联言陈后废处长门宫，闻相如善赋，以千金与相如为赋，以讽天子，武帝悟，后得还位。起联归宿在此，以见今日之荣遇。长卿知其一而未知其二也，兼有讽意。 

美中有刺格〈上裴晋公〉 

　　四朝忧国鬓如丝，龙马精神海鹤姿。上句赋，下句比。天上玉书传诏夜，阵前金甲受降时。曾经庾亮三秋月，下尽羊昙两路棋。惆怅旧堂扃绿野，夕阳无限飞鸟迟。 

　　第二联上句叙尊任之隆，下句叙元勋之建，皆应第一联二句。第三联上句亦是应第一句。第四联是刺朝廷不用老臣，下句见唐衰气象。 

先问后答格〈三月三日泛舟〉 

　　江南烟景复如何？闻道新亭更可过。处处执兰春浦绿，萋萋芳草远山多。壶觞须就陶彭泽，风俗犹传晋永和。更使轻桡徐转去，微风落日水增波。 

　　初联上句言江南之烟景，是一篇之主意。「复何如」问之之词，「闻道」乃答之之词。次联应第一句烟景之态。三联应第二句。末联结上。欢乐无穷，烟景已晚，有俯仰兴怀之寓。 

感今怀古格〈忆游天台寄道流〉 

　　忆昨天台到赤城，几朝仙籁耳边生。云龙出水风声急，海鹤鸣皋日色清。石笋半山移步险，桂花当涧拂衣轻。今来尽是人间梦，刘、阮茫茫何处行？ 

　　初联上句是起下五句之意。下句及次联、三联形容天台之景。结尾上句是忆之意，下句指道流而言。 

一句造意格〈子初郊墅〉 

　　看山酌酒君思我，听鼓离城我访君。腊雪已添桥下水，斋钟不散槛前云。阴移松柏浓还淡，歌杂渔樵断更闻。亦拟城南买烟舍，子孙相约事耕耘。 

　　初联上句以兴下句，而下句乃第一句之主意。第二联、三联，皆言郊墅之景。末联结句羡郊墅之美，亦欲卜邻于其间，有悠然源泉之意。此乃诗家最妙之机也。 

两句立意格〈写意〉 

　　燕雁迢迢隔上林，高秋望断正长吟。人间路止潼关险，天上山惟玉垒深。日向花间留远照，云从城上结层阴。三年已制相思泪，更入新愁却不禁。 

　　初联上句起第二句，第二句起颈联。盖颔联是应第一句，颈联是应第二句，结尾是总结上六句。思之切，虑之深，得乎性情之正也。 

物外寄意格〈感事〉 

　　长年方忆少年非，人道新诗胜旧诗。十亩野塘留客钓，一轩风雨共僧棋。花间醉任黄鹂语，池上吟从白鹭窥。大造不将垆冶去，有心重立太平基。 

　　初联首言是非之悟，以诗为言，则他事可知，此唐人一种玄解。次联言气象闹杂，行乐无人相似，不与上联相接，似若散缓，然诗之进退正在里许。颈联言闹中自得，与物忘机，宰相之量也。结尾言进退在君，自任者不可不重。八句之意，皆出言外。 

雅意咏物格〈答群公属和〉 

　　草《玄》门户少尘埃，丞相并州寄马来。初自塞垣衔苜蓿，忽行幽境破莓台。寻花缓辔威迟去，带酒垂鞭躞蹀回。不与王侯与词客，知轻富贵重清才。 

　　初联上句是自叙，下句入题。次联二句皆承第二句。颈联形容马之驯服。末联上句应草《玄》，下句半应丞相，半应草《玄》。起结二句，皆美丞相好士也。 

一字贯篇格〈思夫〉 

　　自从车马出门朝，便入空房守寂寥。玉枕夜寒鱼信杳，金钿秋尽雁书遥。脸边楚雨临风落，头上秦云向日消。芳草又衰还不至，碧天霜冷转无聊。 

　　初联「守」字贯篇。次联、颈联思夫之切，守寂寥之气象，泪之落，发之消，守之切而情之至。落联抚时已迈，望车音之不至，与君臣会合之难，而臣之望其君之恩光，为何如也。 

起联应照格〈洛水〉 

　　一道潺湲溅短蓑，年年惆怅是春过。莫言行路听如此，流入深宫恨更多。桥畔月来清见底，柳边风去绿生波。从愁满眼添归思，未把渔竿奈尔何。 

　　初联目洛水之溅短蓑，遂起惆怅之情。次联承惆怅。颈联承初句。落联目洛水起休官之兴。因溅短蓑起把渔竿之怀，此可见起联应照之妙也。 

一意格〈江陵道中〉 

　　三千三百西江水，自古如今要路津。月夜歌谣有渔父，风天气色属商人。沙村好处多逢寺，山叶红时绝胜春。行到南朝征战地，古来名将必为神。 

　　起联以古今言之，有感慨奋厉之意。次联以景物而言。颈联见胜概之无穷。落联言神庙见古之名臣，随世立功而庙食，叹今人何如哉！一句生一句，而全篇旨趣，如行云流水，篇终激厉。 

雄伟不常格〈送源中丞赴新罗国〉 

　　赤墀赐对使殊方，恩重乌台紫绶光。玉节在船清海怪，金函开诏拜夷王。云晴渐觉山川异，风便宁知道路长。谁得似君将雨露，海东万里洒扶桑。 

　　初句以殊方指新罗也，只起句说尽题目。第二句明其以中丞奉使，无复遗缺，此是妙手。颔联应第一句。颈联言殊方之景。落联「雨露」者天子之泽也，「洒」之一字，又见恩泽之被于殊方也。气象宏丽，节奏高古，实雄伟不常也。 

想象高唐格〈楚宫〉 

　　月姊曾逢下彩蟾，倾城消息隔重帘。已闻佩响知腰细，更辨弦声觉指纤。暮雨自归山悄悄，秋河不动夜厌厌。王昌且在墙东住，未必金堂得免嫌。 

　　初联言曾逢，又言重帘，盖彷佛音尘之意也。二联、三联是才情。落联述王昌故事，其意深矣。 

抚景寓叹格〈惜春〉 

　　惜春连日醉昏昏，醒后衣裳见酒痕。细水浮花归别浦，断云含雨入孤村。人闲易得芳时恨，地迥难招自古魂。惭愧流莺相厚意，清晨犹为到西园。 

　　初联痛惜韶华，以酒自遣。颔联有「归」、「入」二字响，乃句中之眼，详味有无穷之意。颈联上句言芳时往矣，不可再得，下句言古人一去，不可再见。作诗必如此，方为警策，方为妙手。末联上句托物起兴，以鸟之如此，犹且有厚意而复至，何人情炎凉，势去则散，翟公书门之意也。承上句古人不见，乃感古怀今之意。 

专叙己情格〈仲春写怀〉 

　　省从骑竹学讴吟，便滞光阴役此心。寓目不能闲一日，闭门长胜得千金。窗悬夜雨残灯在，庭掩春风落絮深。惟有故人同此兴，近来何事懒相寻。 

　　初联上句言好诗之早，下句言好诗之苦。颔联上句承上句，下句又言嗜吟之苦。颈联形容苦吟之景，以己苦吟比沉彬之苦吟亦如此。 
 

