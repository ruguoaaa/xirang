
    余墨偶谈节录 清 孙枟 撰
    ○八卦轿
    粤西地瘠民贫，乡村妇女，率多大足。肩挑负贩，与男无异。柳州来宾一带，时有舁肩舆为生者，如坐客为男。二女肩舆为坎，坐客为女，前女后男肩舆为震也，余仿此。
    ○兰花菇
    昔六祖讲经於仁化山中，附近处所，多产南华菰。粤西贺县亦有之，俗名兰花菇。某大令宰彼时，中丞按部过县，询其地有土娼否？某误以为土产。遽答曰：“有。”询何名曰：“兰花菇”，中丞正色曰：“曷勿逐之。”某始悟，座客为之胡卢。中丞亦笑，盖三字实似妓之美名也。
    ○考婿
    一日於陈雨亭座中，谈及伊在永明。见有姑苏被掳才女某某，以自作月下即景二诗考婿。其诗云：“水清桥影一弓圆，桥下垂杨系短船。钓罢渔翁深睡着，游鱼逐水戏荷钱。又“流萤错落不成红，花影横街语暗虫。独坐似嫌宵寂寞，月明隔水一声钟。”后闻某司马以成句犹话寒山半夜钟诗赚去，惜哉！
    ○禽言古意
    “姑姑恶，姑姑恶，姑不恶，妾命薄。”此前人禽言诗也。满洲宜少耕进士亦有古意云：“作妇难，作姑易，姑常怒，妇当泣。寄语阿姑无太痴，今日当思作妇时。”二诗异曲同工，不能为之轩轾。
    ○秋闺怨
    仲兄翰卿最喜余童时，所作《秋闺怨》一绝。诗云：“秋闺夜捣凤仙花，要染纤纤玉笋牙。争奈小姑无意绪，说侬私制守宫砂。”谓古今来忠臣义士，嫌疑不谨，蒙此暧昧者岂少。
    ○妓诗
    明湖韵事，载妓郭韵楼赠别诗云：“袅袅湖边柳，春丝不盈把。殷勤折赠郎，好策来时马。”虽本於山谷之折柳当马策，然四语精神，注一来字。
    ○题壁诗
    曩於清风店旅壁，见某书一绝云：“片刻欢娱景易穷，清流竟付浊流中。他时重到迷香洞，应有阿娇认乃翁。”语虽涉於激，然非此棒喝，安能唤醒沉迷耶。某落魄时亦有句云：“昔年裘马御肥轻，曾向迷香洞里迎。不信黄金挥尽后，居然尝得闭门羹。”读此则又可破涕为笑矣。
    ○花怜水
    花怜水，粤西犭山中江名也。三字颇雅，古藤苏琴舫舍人游犭日记，有诗纪之。
    ○莺莺饼
    山右泽郡市中，有名莺莺饼者，形似荷叶，双折微翘，乾脆耐嚼。传以为当日双文饷张生者，徒负佳名，殊鲜真味。
    ○旧凡女史题壁
    曩过滹沱旅店，见壁上有旧凡女史诗四绝。凄惋动人，后仅记其“秦淮一片胭脂水，都是风流酝酿来”之句。其他不复记忆矣。辛未夏五杨剑潭刺史，以四诗邮示，特亟录之。诗云：“十九年华正好春，飘零无奈落风尘。梦中犹认金闺质，低卷珠帘怕见人。生怜薄命向谁论？风月当场泪有痕。笑语温柔心宛转，屈身犹是受人恩。断梗飘蓬剧可怜，画中眉意晚春前。玉堂夫婿神仙眷，多少金闺美少年。手把菱花漫自哀，个中沦落几仙才。秦淮一片胭脂水，都是风流酝酿来。”
    ○背面美人诗
    曩在凤台时，袁禧庭少尉鸿尘，曾诵某题《背面美人》一绝云：“不堪回首应怜汝，果是何心懒对侬。”词意新颖未经前人道过。
    ○玉台新咏
    陈徐陵编《玉台新咏》，已作亦列其间，髫年诵读，心常疑之。后阅其书，知南宋时已有两本。明人重刻，窜乱弥多。张嗣修茅国谱本，更非其旧，惟南宋永嘉陈玉父本，差可依据。近时冯舒所校，多以为凭，然舒亦不免於臆改云云。由此观之，徐陵之诗，当是后人窜入，不然复成何体例耶。国朝纪容舒所撰《玉台新咏》考异十卷，详列诸本，一一证其是非，引据颇为博洽，读之可以了然。
    ○古别离
    余曩作古别离曲云：“但愿舟无帆，但愿车无轮，使我同心侣，不为远行人。”后随家君之粤，山东道上，见手车顺风皆使布帆，长江中洋船皆有火轮，日可千里。又戏成云：“但愿车有帆，但愿舟有轮，愿我同心侣，归来老乡邻。”
    ○宜少耕诗
    宜少耕名绶，壬戌进士。有古意云：“夫婿去临邛，绣阁空春色。妾貌不如人，敢怨郎情薄。”得诗人忠厚之旨，其赠偷儿云：“无他长物堪言赠，若攫残书子亦迂。妙语解颐，令人轩渠不已。”
    ○心字香
    范石湖骖鸾录云：番禺人作《心字香》，用素馨茉莉半开者，著净器薄劈沉香。层层相间，封之日一易，不待花蔫，花过香成。蒋捷词云：“银字筝调，心字香烧。”广东新语，屈大均诗。“多烧心字是心香，茉莉黄沈共作芳。香是番禺心字好，紫烟一缕结鸳鸯。”即谓此也。
    ○小孤山题壁
    小孤山在大江之中，危峰峭拔，屹立中流，与彭浪矶相对。故东坡诗中有：“舟中贾客莫漫狂，小姑前年嫁彭郎”之句。往来词人，题咏夥矣。而写景者多，寄情者少，惟尚绝云：“烟波万顷尽模糊，壁立谁知有小姑。绝妙凌云一枝笔，可怜沦落在江湖。”情景兼到当为此题绝唱。又咸丰中洪秀全之乱，小孤山沦为贼砦。楚南彭雪琴侍郎玉麟统师江右，克复小姑，有诗纪事云：“书生挥指战船来，江上旌旗一色开。十万雄师齐奏凯，彭郎夺得小姑回。”亦巧合也。
    ○闺怨诗
    人之境遇不同，其爱憎亦异。石门吴菊裳闺怨云：“春色一庭老，开帘对落花。生憎双燕子，絮语傍窗纱。”陈璨霖亦有闺怨云：“独卧绣窗静，月明宿鸟啼。不嫌惊妾梦，羡汝是双楼。”一怨得直，一怨得婉。
    ○赠雏妓诗
    直北道上题壁，每有游戏诗词。作者不署姓氏，曾见某题《如梦令》一阕，赠雏妓云：“越女生来窈窕，怀抱琵琶轻巧。且莫听琵琶，先把双钩看饱。真好，真好，侬爱通身都小。”又某断句云：“可怜人似琵琶大，也抱琵琶笑向人。”均一凄恻动人，此生公眼前说法法也，正未可以游戏目之。
    ○仲初诗
    王仲初之当窗却羡青楼倡，十指不动衣盈箱句本列女传。引古语“刺绣文不如倚市门”之意，船中养犬多食肉句。乃翻谚语宁为贫家儿，不作富家犬之意。然不善取材，於诗品终不无少损，无怪后人啧啧也。
    ○雪樵诗
    “谁家儿哭欲肠断，阿母酣眠正未醒。”此鹿雪樵昨夜诗也。村憨情状，读之令人笑。
    ○杨柳枝
    昔年待试都门，读书法华禅林。有锡公纶未详其爵字，投诗数章。其题余集者，爱忘其丑。多谀少规，故未录，杨柳枝二首。轻轻着笔，是此体正格。诗云：“秦淮雨后润无尘，拂面和风柳色新。最是水晶帘卷处，绿阴罨映倚楼人。又“东风吹绿短长条，婀娜轻盈未易描。他日灞陵桥上过，也应不似旧时腰。”录之以报赏音。
    ○调笑诗
    父母为儿女联婚，相攸则易，窥妇则甚难也。每有趁未纳采以前，强其母率女往婿家答拜者。女儿幼小，似知似不知也。戚某初议婚时，某友戏成绝句调之云：“女儿娇小貌如花，妆罢随娘往婿家。拜罢姑嫜拜姊妹，不知谁是阿奴他。”他字叶韵，颇得女郎口吻。
    ○老举
    粤中呼妓女为老举，随园以为即举举师师之意。余在梧郡游永春花园，壁上见有某书集渔阳绝句一首。云：“南湖新涨水连天，花气薰人又破禅。少日题诗无恙否？此中曾泊孝廉船。”诗有别趣，故录之，以备一说或以为举与妓粤音相近，老举即老妓之讹，其说近是。
    ○山静主人诗
    曹文正公赐第在京师南半截胡同，余於乙丑冬安砚其家，曾孙二人，年皆童稚。架上书不下万卷，尽饱覃鱼。一日偶检续鸳湖棹歌一卷，中夹小笺书一诗云：“弓鞋小试下珠楼，翠锁重门一院愁。燕子似怜人寂寞，双栖絮语话温柔。”末署山静主人，楮叶犹新，知非旧物。询於刘念堂世兄，始知为孙文定公孙妇某作也。孙夫妇时占脱辐，故诗若寄意，然言为心声，读其诗可知其遇矣。
    ○痴语入诗
    余戚某童时，喜读书。而性最痴，侍官任所，时署中人均呼为书呆子。一日早起谓某婢曰：“尔昨夜梦见我否？”答曰：“未”，大斥曰：“我昨夜梦中分明见尔，尔何以未见我。”怒扑之，往诉於母曰：“痴婢该打，我昨夜梦见他，他坚说未梦见我，岂有此理耶？”人咸笑之。髫年时听长者述说，因不去怀，余之古意诗云：“少女牵郎衣，欲言低俯首。昨夜梦欢来，欢曾梦侬否？”即祖此意。
    ○嵌字楹贴
    京师伶居妓馆，笔墨多有可观。楹贴一端，尤以嵌字工巧为尚。前之秋水为神玉为骨，芙蓉如面，柳如眉无论矣。后之继者，如如意云。都道我不如归去，试问卿於意云何？太平云：“过眼烟花成太息，当头风月费平章。”玉琴云：“花覆茅檐，可人如玉。月明华屋，伴客弹琴。”大姑云：“大抵浮生若梦，姑从此处销魂。”采珠云：“欲采不采隔秋水，大珠小珠落玉盘。”素卿云：“樊素情锺白太傅，长卿意注卓文君。”某人代友赠稚青云：“徐稚果然名下士，小青原是意中人。”数联皆工整可玩。
    ○断句
    “千古美人全福少，六朝才子至尊多。”不知谁人句也，何铁琴司马为余诵之。
    ○女儿红
    扬州土人，谓萝葡红而小者，为女儿红。自初冬卖至晚春，其色娇艳可爱。钱塘韩就之曰华扬州画舫词有句云：“一种柔情人不觉，春心浓透女儿红。”即谓此也。
    ○女训
    普兰岩将军陀保送女联珠有句云：“出嫁自应遵妇道，居家不似在官时。”二句可补入女训，为挟贵骄夫者戒。将军又有《春草诗》三十首，郭莼香司马，和而刊之。常自佩戎马书生小印，其风流儒雅如此。
    ○红花埠题壁
    曩在春明，於友人处。见有谢韵芳女史《绝命书》一纸，词甚委曲，不甚记忆。大致韵芳为王公子诗婢，自受春风一度，蚌竟含珠。大妇从而媒孽之，逼归厮养，谢致书乞归为邻儿，误落中。有三日不来，以阿芙蓉从事之语。书为宣南坊某会馆人检拾，抄贴各巷，寻其居址。都人士率能言之，嗣在山东红花埠逆旅，见有天壤王郎题壁五绝诗。意与书词吻合，殆即薄情之王公子。诗云：“漫将容貌拟朝云，才调原堪敌左芬。记得断肠词句好，陶然亭麓一孤坟。”果然天壤有王郎，此语回思却亦当。我是负卿复何语，不应飞语听妻房，华笺尺幅意千重。絮语叨叨说恼侬，卿事尽教厮养误。至今遗恨阿芙蓉，伤心悔恨忽交加。一误何堪又再差，死后春蚕犹有子。不知今去落谁家？倏然蓦地浪涛生，仓卒驱车出凤城。刘媪不来卿不死，疑团终古不分明。按诗意谢已饮药。死王郎始悟，似此负心人，顾安得虬髯公攫之为下酒物哉。
    ○双飞燕
    舟楫之目，雅俗不同。粤西谓两人四桨者，曰蜻蜓艇，言如四翼鼓动也。一人两桨者，曰双飞燕。其名尤雅，然未见前人入咏。诗人彭星丞光辅有《池南曲》云：“朝来折杨柳，折柳织筠篮。采荷花，荷花满池南。池南侬家住，门前垂柳树。愿藉双飞燕，棹入花深去。”其运用典雅如此，又为后来添一诗料。
    ○调某广文赋小星启
    香河陈砥堂先生，官天津学博。时有同事某广文，履任未久，辄遭奉倩之伤。以衾独抱，思赋小屋。陈为物色之，事既谐，而广文教之读书习字，锺爱逾恒，陈戏为小启调之。其词云：“司铎新膺，鼓盆旋赋。重谋鸾续，频倩蜂媒。讵物色之几经，竟低昂而莫就，尔乃寻香妆阁。空忆菱花因，而问渡津门。”寄怀桃叶恰值绿珠有赠。用联缔足之缘，未免红袖关情。倍逾画眉之宠，如花美貌眷言顾之。（广文姓）咏絮才高何惭白也。（姬姓）具此灵心慧质，雅宜茹古含今。用将帐底芙蓉移移作门中桃李，鸳帏悄寂。女博士进而受经，马帐深沉。莽先生今将传火，案头灯影。拂花影之迷离。盒底脂香，蘸墨香而馥郁。向枕边而问字，鸡舌香含，坐床下以学书。免毫磨秃，消受春风一度。弥添满座之风，沾濡化雨多番强半巫峰之雨。探取枕中之秘，讲解从头提防胯下之锥。殷勤刺股多以为富俾，寝馈乎大家。引之入深，得胚胎乎？诸子有时轻拢粉项，面命兼及耳提。有时略接樱唇，指画自须口授。有时低垂鸳颈，妙议应有会心。有时尖耸凤翘，弟子居然高足，倘真精之未得。尚须卿自事钻研，如一间之可通，问是谁为开茅塞，闲曹无事。郑康成何嫌往诉之频，清兴既阑，边孝先又作欲眠之态，此则可补入文章游戏。
    ○子重诗
    刘子重秋曹铨福，别号白云吟客，嗜金石，善画梅兰。终日袍敝屣，晏如也。在京与余为石交，游田盘归，以纪程诗见示，中有和段甲岭题壁一首序云：“壁有某女子题诗，以段甲为断家，和者甚众。有断甲何如作断家，祗因飘泊在天涯”之句。因戏和云：“断得侬家不断心，两情岭上白云深。侬家未断肠先断，惹得相思直到今”诗。在有无间如瘐<岂犬>意赋。
    ○新语
    百花诗内款冬一首云：“僧房相遇两心清，此际无情胜有情。我设一言卿试答，是卿逢我我逢卿。”主人以“逢卿者我，逢我者卿”答。余谓此语乃慧心禅理，东晋清谈。
    ○赠何兰初名妓诗
    女录事何兰初者，京师名妓也。解诗善画，字亦秀润，本姓濮，以大家女讳称今姓。泾县吴兰石孝廉契之，花晨月夕，避暑消寒，恒与兰石俱。性尤好静，闭门谢客时多，故诗画益进，兰石为作遣愁诗三十韵。素缣庄书。兰初为装玻璃龛奉之，入其室者，知非俗物也。友人曾作蝇头楷手录其诗见示。诗云：
    花发长安望眼空，五年肠断凤城东。美人迟暮搴芳杜，游子飘零例断蓬。
    欲把秋心托明月，须将春恨语东风。玉钗消息全无准，呜咽箜篌唱恼公。
    楚云缥缈隔巫峰，路杳人间几万重。花底离愁三月雨，楼头残梦五更钟。
    清歌宛转频怜子，旧曲依稀最懊侬。日暮西风秋瑟瑟，涉江愁杀采芙蓉。
    铁板铜琶唱大江，肉兼丝竹遏吟腔。最难好月常三五，未必鸳鸯定一双。
    往事浑疑花对镜，间愁辜负酒盈缸。绿阴幽草空阶满，闷对春风独倚窗。
    黄绢新裁绝妙词，墨花和泪写乌丝。难寻旧渡迎桃叶，独倚东风唱柳枝。
    蝴蝶闲愁芳草觉，杜鹃春怨夕阳知。英雄儿女怜同病，走马章台有所思。
    绿阴如水送春归，江草江花怨夕晖。绕院寒深蝴蝶瘦，画梁梦稳燕雏肥。
    蓬莱音信沉青鸟，京洛风尘感素衣。昨夜月明今夜雨，伯劳东去燕西飞。
    十斛珍珠聘尚虚，买邻且喜近仙居。痴心自誓同明烛，病发殊难恋晓梳。
    短筑凄凉燕市月，瑶笺郑重汉阳书。折花亲见门前剧，回忆东风识面初。
    夜阑凉意撼庭梧，新月溶溶没欲无。芜馆张灯飞蝙蝠，画檐结网羡蜘蛛。
    倩来燕剪愁难破，拥到鸳衾梦亦孤。十二阑干都倚遍，滴残清泪到蘼芜。
    小院春晴夕照低，画帘不掷燕双栖。林花著雨红先褪，岸草当风绿易齐。
    好事多磨姑恶唤，佳期屡误子规啼。暮春天气东风虐，怪煞垂杨尽向西。
    星辰昨夜丽天街，西角东张事莫谐。扪腹早知心匪石，消愁那得酒如淮。
    双钩作画肩相并，七巧成图手自排。三五年来如醉梦，相逢何事得开怀。
    一寸相思一寸灰，玉楼春尽独徘徊。月中旧约寒攀桂，笛里新声怨落梅。
    任我青衫添酒债，凭君红叶作诗媒。剪刀纵道并州快，祗恐情丝剪不开。
    准拟桃源好问津，芒鞋重踏软红尘。烟云幻境看频误，风雨迷楼认不真。
    明月有知应堕泪，好花无恙暗伤春。多情祗有燕台柳，犹自垂青向旧人。
    空堂凉雨酒初醺，冰簟银床夜漏分。飞鸟何依应似我，锦屏无主最怜君。
    天边那有常圆月，岭上从无不散云。休道十年成薄幸，扬州梦醒杜司勋。
    马缨树下掩重门，合共西施住一村。杨柳晓风催别骑，桃花春水送吟魂。
    人间变态看云影，客里间愁验酒痕。临别赠言须记忆，莫将芳草怨王孙。
    晓阁清尊兴未阑，满帘风絮逼人寒。梨云淡白愁同梦，萝月昏黄怯倚阑。
    野马纵横催短景，流莺婉转惜春残。当筵莫唱梅村曲，肠断东风忆画兰。
    流水光阴去不还，年来事事恨缘悭。秋深病翮伤黄鹄，春锁雕笼惜白鹇。
    败叶何心辞故树，痴云无赖满秋山。劳劳尘网羁朝暮，颇羡沙鸥野鹤间。
    信是三生石上缘，去来今里恨缠绵。芭蕉愁重舒还卷，老藕丝长断复连。
    韦曲池台春似海，萧齐风雨夜如年。花开花谢寻常事，藩溷沾污绝可怜。
    客窗孤影坐凉宵，铃索无风自动摇。画槛秋多红豆冷，博山香烬绿烟销。
    每从无事寻烦恼，赖有行吟慰寂寥。镇日为谁苦惆怅，几分瘦减沈郎腰。
    石榴消息幻如泡，怕见三星挂柳梢。斗月栖乌寒绕树，惊秋孤燕病辞巢。
    渐防愁思催人老，聊借诙谐解客嘲。我不卿卿谁复尔，莫将心力等闲抛。
    洛水神珠解汉皋，空江怅望意徒劳。蕊宫环风声寂，桂府楼台月影高。
    庄叟寓言赋秋水，灵均幽怨托离骚。半生总被情魔误，不信元龙意气豪。
    紫陌春归唱踏莎，落红啼奈愁何。桥边新柳迎人惯，江上春帆送客多。
    对镜有时愁独影，通辞何处托微波。摊门无复相关意，惆怅当年子夜歌。
    伤心第一是无家，炼石空劳补女娲。好借梅花成眷属，莫随桃李误芳华。
    莺儿唤梦春难醒，燕子寻巢日易斜。去岁浔阳江上过，月明芦荻泣琵琶。
    频年兵火感沧桑，潦倒诗场与酒场。太瘦余生双鬓槁，无多私语一灯凉。
    寒林叶落惊秋早，孤枕更残怨夜长。不解近来缘底事，朝朝吟断九回肠。
    暮城画角太凄清，静掩虚堂万感并。魂梦忽惊双影只，去留不信一身轻。
    并无歧路堪伤别。明是年华却怨生。雨雨风风天不管，伤心太半是秋声。
    玉搔头上蜻蜓，衫影灯光荡画屏。珠箔今宵间好月，银河几日渡双星。
    鸳鸯好梦愁惊鸭，蜾劳身瘁负螟。风露满天人悄立，隔窗怨语不堪听。
    寂寥心事冷如冰，祗有情根断未能。儿女多情原是佛，英雄末路半为僧。
    中年到处多哀乐，世故从今少爱憎。一卷楞严经读罢，清斋勤礼梵王灯。
    纫佩湘皋待蹇修，肯抛倾国觅封侯。鹊愁秋汉劳无补，蚕吞春丝死不休。
    酒入愁肠都化泪，寒催病骨易惊秋。问卿知否莲心苦？莫向西风怨并头。
    温柔乡里画兼吟，低首妆台有铸金。春雨白鱼书底事，秋风红豆曲中心。
    鹦哥书舞防私语，喜子朝飞盼好音。检点征衫惊岁月，酒痕争与泪痕深。
    举杯邀月影成三，半是诗狂半酒憨。我是蓼心偏耐苦，君同蔗味必回甘。
    因缘早信前生定，空色都从舍利参。寄语春光须护惜，杨花容易满江南。
    连篇别恨赋江淹，禁得新愁逐日添。鹿梦覆蕉终属幻，蜂房酿蜜为谁甜。
    枕边蛱蝶惊风雨，山上蘼无感素缣。万种牢骚人不识，乡愁客思一时兼。
    海边精卫石频衔，此恨绵绵口独缄。修竹偎寒怜翠袖，飞花和泪点青衫。
    新诗拉杂愁千叠，旧事分明月一函。情海苍茫风浪险，早寻崖岸好收帆。
    ○咸水妹
    上海蛋户之为海娼者，人呼之为咸水妹。石龛诗卷中之别有因缘咸水妹，绝无滋味淡巴菰句，即上海作也。吾恐今之见金夫不有躬而别缔因缘者，尚不仅若辈已也，可叹！
    ○半截美人
    可笑画工无见识，动人情处不曾描，某题半截美人句也。拙直少含蓄，不如李某之“丹青不是无完笔，写到纤腰已断魂。”如初写黄庭，到恰好处，正可与前诗作一转语。
    ○似槎女史诗
    国朝闺秀能诗者多。《正始》二集，所选不下数千家。后《正雅集》续刻又数百家，而及身亲见者，则甚属寥寥。兹得芸芗阁诗草，读其序乃知为海观察某女公子也。年未及笄，著作盈寸，多有可观。余最爱其“风定残荷尚有声”七字，谓得静中趣。
    ○香冢诗
    香冢前树短碣，诗云：“飘零风雨可怜生，香梦迷离绿满汀。落尽夭桃又李，不堪重读瘗花铭。其铭曰：“浩浩愁，茫茫去刂，短歌终。明月缺，郁郁佳城。中有碧血，碧亦有时尽。血亦有时竭，一缕烟痕无断绝。是耶非耶，化为蝴蝶。”都人士题咏甚多。樊文卿大令诗云：“长埋玉骨恨难消，惆怅城南路一条。芦荻萧萧声作雨，吴娘楼上忆残宵。又草没荒邱剧可伤，白杨零落不成行。年年多少游春客，偏向孤亭吊女郎。门前车马往来稀，回首平康旧梦非。不见临风双蝶化，残红满地落花飞。彩云散去渺无痕，小字流传短碣扪。我辈锺情还自笑，拟持杯酒酹芳魂。”数诗工於取神，且妙在不说破。
    ○小寄远曲
    延小秀满洲人，布衣。丙寅秋，晤於宝竹坡太史斋中谈诗，移晷而别，嗣竹坡以小诗见示。余最爱其《寄远曲》，末句云：“侬心不怨侬不归，只恐日久郎心非。”虽因旧而益妍。
    ○臂花
    宣大在北口外，土人生子，每针腕臂作字，或花形，涅以蓝靛，盖恐有离异，可为志也。其意甚古。
    ○看月词
    诗人彭星丞，尝述赵笏君为梦白先生之兄。古乐府有看月极佳，云郎住溪南屋。妾居溪北楼，隔溪同看月，月在楼上头。郎见月不见妾，妾见郎不见月，吁嗟！看月同一时，妾独见郎，郎不知。从今不恨郎情薄，郎情自薄妾自痴。不然天上无私光，何为有月专照郎。盈盈一水不得语，相思大抵皆如此。此章新声古意，全得张王神理，无怪彭子之津津乐道，赞不去口也。
    ○对镜词
    梁诗拔有对镜词云：“所恨太分明，不讳妾颜色，语颇含蓄。余因之有悟云：“中庭有华月，皎皎含清辉。明能烛万物，不言人是非。”即反用其意。
    ○吟妓诗
    曹华卿秀林，明湖瓶花诗社吟妓也。有代某寄人二绝极佳云：“钿雀银蝉玉蕊冠，妆成不出怕人看。如何最是堪怜处，独立空廊小袜寒。又酒阑歌散太无聊，算定花时访翠翘。再说相逢说相忆，自从去岁到今朝。”末语尤非思索可到，是深於情者。
    ○课婢图
    一日在廊房头巷，见画室，悬一课婢图，笔墨不甚高超，旁题一绝，颇潇洒可爱。其诗云：“日日抄书懒出门，小窗弄笔到黄昏。丫头婢子忙匀粉，不管先生砚水浑。”按书画皆谷，工不记何人诗也。
    ○段甲岭题壁
    段甲岭店壁有诗二律，署款漫灭，人传诵之。诗云：“玉环谁识再来人，客里年华梦里身。故剑翻劳今日问，嫁衣争似旧时新。传将佳语皆成识，种就浮生未了因。空谷杨花飘上下，任地落溷与沾茵。又辗转春宵梦不成，旧时女伴总关情。眉痕曲似初三月，心事悬来第四更。空自效颦为画饼，凭谁洗手试调羹。痴怀莫笑东邻妇，彻夜金钱问卜声。”
    ○红玉墓
    红玉，浙人，失其姓，桂抚陈文简公诗婢也。工诗善画，喜栖霞山。年十七卒，葬於山麓。文简为建青萝阁，种桃万株，春游士女，到者无不以酒奠之。书佣李少谷有句云：“万树桃花绕墓门，青萝阁废旧花村。卖饧天气香成海，一片盈盈倩女魂。”墓侧产香茗，人呼为红玉茶云。
    ○全史宫词
    全史宫词，为乐亭史香崖梦兰著，共诗千余首。上自轩辕，下至胜国，凡有系於宫壶者，悉采辑之。洵为宫词之大备，诗亦清新典雅，可步仲初花蕊后尘。此集刊於丙辰年，故偏远处尚未周至，邺侯架上，此种亦不可无。
    ○雁门雪
    淮阳贺生晓霞者，故大同令某公子也。年少美丰姿，妙词翰。幼聘同里谢氏女，中表姻亲也。中间兵燹流离，两失音耗。贺以父亏帑无偿，羁留云中者，近十稔矣。性疏脱，不视家生产，贫益甚，因依雁门山僧为居停。一日快雪初霁，有舆从多乘至关，秣马绊轮，喧阗於外。贺询之，知为陕右李镇军也。俄一武士引官眷入寺禅寮茶叙，侍婢数辈。中有一唤雪鸿者，年可十五六尤端雅娟秀。少顷奉主命，诣殿然香，贺心醉之。於其足迹过处，以苇画地，吟哦不已。镇军见而异之，逼视则书断句云：“纤纤满地弓鞋印，好似飞鸿踏雪泥。”镇军虽武夫，雅好文字，深怜其才，立谈半响，议论风生，益奇之。因呼婢出拜，举以为赠曰：“此十四字媒也。”遂命戒后车，约赴幕府。贺逊谢不可，强之乃同行。定情夕，各叙里居家世，始悉女即所聘谢氏子也。悲喜交集，不觉恸哭失声，镇军闻之大喜，另为诹吉合卺，同僚各制词为贺。近闻贺已荐升太守矣。镇军老无子，贺夫妇事之甚谨。友人唐菊阶，与贺姻娅也。详其事为谱雁门雪传奇以张之。余尝谓牛渚月马当风，皆为武夫生色，并此可为三矣。
    ○木兰从征图
    徐痴青来书，笺幅甚阔。玩之为从征图，有诗云：“十年征戍断河流，脱甲归来拜殿头。笑煞人间儿女子，教夫婿觅封侯。”不署作者姓氏，后示槐生云为近人邵廷烈诗。
    ○老少年诗
    “年华逝水怅如斯，老大焉能胜少时。纵使红颜真个好，旁人也说是胭脂。”此沧州刘秋舫咏老少年诗也。秋舫以选拔入都，郁郁久居，艰於一第，故诗若寄慨然。
    ○可怜词
    绿儿者，梨园伶人也。色艺俱绝，华阴袁听涛为作《可怜词》四律。人多和之，诗云：“倾城花底唤秦宫，水上鸳鸯雪上鸿。杨柳偶随燕市绿，樱桃不数郑家红。颦如越女愁俱好，曲顾周郎误亦工。侬说可怜怜未得，如卿真个可怜虫。又茜纱裙束沈郎腰，不是柔肠骨亦销。弱貌漫矜张窈窕，戎妆也学霍嫖姚。歌翻杨柳声声慢，香印莲花步步娇。一曲回波人似海，青灯红烛可怜宵。又“牙根微转几声莺，低唱无声胜有声。一缕情随眉语度，四条弦和指音清。香分金钿增长恨，花堕珠楼认小名。吟遍洛神都不称，只应唤作可怜生。”又“紫云魂断艳阳晨，解识司勋顾每频。似此情深真欲醉，纵非见惯也相亲。二分春好花争笑，百啭声柔鸟共颦。忙杀旗亭眉样柳，含烟齐效可怜颦。”
    ○补录平头对
    钱塘何必寻苏小，宝树居然依谢家。金谷名流饶粉黛，香山诗兴到琵琶。河谁擅若兰诗湘兰画，慎毋忘香君扇文君琴，秋江月浸水壶影。蘅院风敲玉声，莲花比君子，清风来故人。轻燕受风，众仙同日。喜喜欢欢，天天地地，云云雨雨，暮暮朝朝。眉痕浅浅春三月，仙骨珊珊第一花。花香能醉蝶，鹤萝不离云。
    ○冥配
    山右土俗，凡男女纳采后。若有夭殇，则行冥配之礼。女死归於婿茔，男死女改字者，另寻殇女，结为婚姻，陬吉合葬。冥衣楮饰，备极经营，若婚嫁后，家君宰曲沃时，曾有邑绅三姓。因争冥配兴讼者，习俗锢人，不可解也。
    ○女贞子
    诗人姚伯者，贵阳庠生也。咸丰中卒於滇，诗多散佚。友人邵君松笙常述其女贞子一章云：“女贞子，子离离，妾夫亲手折。赠妾初嫁时，妾心之死死靡他，妾夫一去不还家。女贞离离在妾手，妾夫还家妾骨朽。”诗为某节妇作也。短音促节，余韵邈然，与王仲初《望夫石》一篇，可相颉颃。
    ○芙娉女史诗
    搭连店旅壁有芙娉女史题诗云：“四千里路还家日，廿一年华绝命时。入户羞称新媳妇，悬梁谁惜女孩儿。身如秋燕都成客，死到春蚕尚有丝。来往词人应堕泪，读侬题壁几行诗”。嗣其兄过此，又题数语於壁云：“芙娉妹子亡后，搜其遗箧。其领联已易为金块已成千古恨，玉环重订再生期矣。”
    ○马嵬诗
    林文忠公则徐，有马嵬十咏，余未之睹。“惟费尽金钱贾祸胎，婴龙谁遣入宫来。九原听罢渔阳鼓，可有胡儿哭母哀。”一首为人传诵，急录之。
    ○徐宗海挽妓长联
    李篁仙农部寿蓉，述其友人徐宗海茂才挽林妓长联云：“试问十九年磨折，却苦谁来，如蜡自煎，如蚕自缚，没奈何罗网横加。”曾语郎云：子固怜薄命者，何惜一援手耶。呜呼！可以悲矣！忆昔芙蓉露下，杨柳风前。舌妙吴歌，腰轻楚舞。每看酡颜之醉，频劳玉腕之携。天台无此游，广寒无此遇。会真无此缘，纵教善病工愁。拚他憔悴，尚恁地谈心遥夜。数尽鸡筹，况平时袅袅婷婷，齐齐楚楚。对云：“岂图两三月欢娱，便抛侬去。望鱼长杳，望雁长空，料不定琵琶别抱，私为渠计卿。岂昧夙根哉！而肯再失身也。噫嘻！殆其死矣。迄今豆蔻香销，蘼芜路断。门犹崔认，楼已秦封。难招红粉之魂，枉堕青衫之泪。女娲弗能补，精卫弗能填。少君弗能祷，尚冀降神示梦。与我周旋，更大家稽首慈云。乞还鸳帖合有个夫夫妇妇，世世生生。”此联脍炙人口。或以为萧史楼作。楚南某改其词嘲某童云：“试问数十天磨折，却苦谁来，如蜡自煎，如蚕自缚，没奈何学使按临。”曾语人云：“我固非枵腹者，不作第二人想也。呜呼！可以雄矣！忆昔至公堂上，明远楼前，饭夹蒲包，袋携茶蛋。”每遇题牌之下，常劳刻板之誊。昌黎无此文，羲之无此字。太白无此诗。纵教运蹇时乖拚他滚跌，犹妄想完场酒饭，得列前茅，况自家点点圈圈，删删改改，岂图两三次，簸翻竟抛侬去。望鱼常杳，望肉常空，料不定科房写落。爰为官计，彼自有衡文者，岂将后几排刷耶。噫嘻！殆其截欤，迄今照壁缘悭，辕门路断，羞贻婢仆，贺鲜亲朋，愁闻更鼓之声，怕听报锣之响，廪生勿能保，礼房勿能求，枪手勿能杀，或者祖功宗德。尚有留贻，且录将长案姓名。进观后效合有个袍袍帽帽，顶顶靴靴。”此联诙谐入妙，然邻於刻矣。
    ○至性诗
    荣古香丈有病亟口号一绝云：“病亟呼。亲本至情，梦魂颠倒语分明。此身安得常如病，时向膝前呼几声。此与哭一声，叫一声，儿的声音娘惯听，如何娘不应。”同一至性至情所流露也。
    ○秋海棠诗
    秋海棠为泪所化，咏是题者多拈此字。陈陈相因，殊令人厌。铜陵章完白穗芬有诗云：“红粉妆成对夕曛，半偎篱落半墙根。娟娟笑靥西风里，不见当年旧泪痕，翻得新而不腐。”
    ○杨烈女
    贵州镇远县秀冲村，有女杨氏。幼失怙恃，依兄嫂居，年甫十四，适苗匪滋扰，其姊嫁邻村。恐妹受污强暴，往迎之，至途次，遇差役数辈，藉口盘结，留难久之。就中一年少者握其腕，出言调笑。女不自堪，乘间附桥下死。次日长官诣验，见受握处筋骨俱青，皮肉脱如刀削。适符其迹，当事者异之。旋拘一差囚杀之，后戎马仓皇。亦寝其事，谢遂生少宰目击。为余详言，嘱纪其事。枕上成句云：“肯教白璧玷微疵，粉骨齑身也不辞。桥下一弓清净地，伊谁为建女贞祠。”是夜梦有女冠一人，向余肃拜，问其名不答而去。呜呼！女果有灵耶。当兆梦於当事或为建祠。顾安得有心人易桥名为女贞以慰幽魂云。
    ○女儿亭
    秀水朱梧巢麟应，为竹先生侄孙。著有续鸳鸯湖歌百首，拾遗补阙，可称嗣音其一云：“断桥曲水古桐泾，一棹犹夷破绿萍。不及皂林塘上路，抽帆直过女阳亭。”按女阳亭一名女儿亭，嗣见山阴吴觉先尊尹题竹棹歌一绝云：“曝书亭子题诗句，不减徐熙写画屏。剩水残山都入拍，如何脱却女儿亭。”使正续棹歌合刊，当无此遗议矣。
    ○梧州竹枝
    马少莲茂才，粤西人。性风雅，工诗，暇时喜作狭邪游。每遇妓女，褒之则声价忽增。贬之则杯盘失措，大有崔涯狂士风。尝作《梧州竹枝》数十首，极嬉笑怒骂之致。中有一首云：“六寸圆肤软似绵，抛将罗袜坐床前。高翘脚指多灵动，夹住煤头好吃烟。”读之不禁失笑。后闻个中人习以为常，非此款客不为亲，真恶作剧矣。
    ○闺阁诗
    女儿出嫁，新妇归甯，虽属韵事。而绝少佳诗，惟随园有句云：“要看崔卢好奁赠，十三经压女儿箱。”又某闺媛句云：“匆匆小住又归家，行李无多一担赊。添得描金红盒子，半盛诗草半盛花。”阅此觉罗帐香车，黯然无色矣。
    ○冯彩珍
    冯氏彩珍者，浙人。父游粤馆书记，殁后贫不能归。氏幼精女红，善绘事，家数口，赖以存活，尤妙解音律，性吟咏，风流倜傥，有名士风，后所适非人。绿衣兴怨，郁郁以终。其诗不多见。偶於吴月农处，得其自伤一律云：“疏雨逼窗凉，秋灯夜漏长。狂歌聊当哭，多病厌熏杳。短发悲临镜，羞颜懒下堂。非关郎薄幸，妾自减红妆。”末二句含蓄无尽，使人得言外意。
    ○绿珠井
    绿珠井，在粤西博白县城外。人至其地，多留题焉。居瑞徵女史，有五律一章云：“荆棘铜驼泣，名园野鹤愁。江山余一井，儿女亦千秋，梦已分香断，踪犹濯锦留。芳名谁与共，ツツ有高楼。”笔力挺健，自是女郎之秀。
    ○花神记
    粤西藩署园中花神记，某方伯作也。王绶庵少尉，向余言之。记云：余辟园於署之东，鉴池於亭之侧。土工得骨一具以告，埋香无主葬，玉有方，命别为掩之，不知何代，亦不知何人也。已而有登紫姑坛来致谢者，曰：“妾姓阮氏，字凤凰，本女校书也。生长安中，流寓粤右，值滇藩吴三桂之变。睢阳人少，人肉无多，魏博兵危。鬼雄有几，妾与民间寒士，王玉峰定情有约，王既血刃。妾亦投缳，时则康熙初年也。赵氏一块肉，昔属民家。滕王三尺坟，今托官宇。余闻而悲之，因为传之曰：昔小玉之於君虞，双文之於微之。女之致情於男，古诚有之。兹殆过矣。呜呼！太白高歌，犹怜飞燕。小青饮泣，伤感孤鸾。惟其能以情死，故能以魄生。拾碎玉於池中，筑钱塘苏小之墓。仿乞文於地下，作同州清娱之铭。凰生於顺治初年，殁於康熙初年。生年十九，殁将二百秋矣！生也不辰，烟花寥落。死而不朽，残骨缤纷。余不敢冒掩骼之仁，亦不能不作葬花之志。故书其事，且肖其像，使於园中为司花使云。又诗曰：“名园珍重出墙枝，小传曾刊倚壁碑。葬玉埋香多韵事，有人亲志郭公姬。”亦韵事也。
    ○校书答客
    阳少南孝廉，初游某县幕。与女校书某识，时女方雏年，越数载重至。阳已于思，女亦颀而长矣。一日与旧侣秦寿芝同访之，秦讶其长曰：“三年不见，何长之速也。”阳戏调之曰：“女儿家日近男子，故易长耳。”女辗然前捋其须曰：“虬髯公殆亦日近女儿而易老耶。”三人相视而笑，语虽诙谐，实足发人深省。
    ○宫词
    宫词之体，宜美不宜刺，言之可无罪也。然专写宫闱嬉戏，服御奢华，亦殊失言诗之旨。王仲初花蕊夫人二诗，为此体之祖，其后作者代有其人。惟非当时臣妾，则易着笔矣。仲初百首中，余尤爱其“新秋白兔大於拳，红耳霜毛趁草眠。天子不教人射杀，玉鞭遮到马蹄前。”其圣主仁民爱物之意，隐然言表，颂中寓讽斯为此体当行。
    ○六如亭诗
    东坡有妾曰：朝云。姓王氏，随侍惠州。年三十二殁，葬於惠州小西湖竹桥之西。东坡自额曰：“六如亭”因姬生前爱诵六如偈也。过客题诗，不下什伯，佳者绝少，惟喻少白一绝云：“花田寂寞草青青，麦饭谁来吊素馨。修得侬家好夫婿。至今人拜六如亭。”洵不愧名作。
    ○不肯红无心绿
    绍兴缣帛，有一等似皂而淡者，谓之不肯红，亦退红之类，见老学庵笔记。厉太鸿南宋纪事诗云：“舞儿二八腰身小，染就春衫不肯红。”即此也。俗称淡青色为无心绿，以之作对，洵称佳偶。
    ○张秀士
    鬼神之事不可遽信其无，寻常果报，见於书中者多矣。湖南某科秋试，一浏阳士子入闱后，夜半忽於卷首大书八绝句，题毕自经死。其诗叙事甚显，惜仅记其七。诗云：“蓦地姻缘已结成，呜呼一别十三春。而今场屋重相会，郎面依稀认得真。君携奴手入罗帏，奴道亲言不可违。郎说还家遣媒妁，随行六礼聘奴归。谁料君心异妾心，妾心无日不思君。君归一载方三月，遗妾何殊陌路人。楼台鼓乐闹喧哗，问婢谁家嫁小娃。婢道前年张秀士，而今娶得郭三家。伤心肠断如刀割，一段闲愁睡不成。今夜月明人静后，青绫一幅了残生。今岁神巡赫更威，五更才许入秋闱。来时寻遍东西庑，誓与郎君结伴归。一片痴心死未灰，怜侬有约子无媒。滔天罪恶由君作，孽镜台前讯一回。”观此则轻薄子可思自反矣。
    ○诗女子墓
    贵州省城东门外，栖霞山下，有诗女子墓。不详其名，碑阴刻集唐七绝二首云：“闲同姊妹到山家，云澹风微日已斜。袖里天香三百斛，随风散作白莲花。遥指红楼是妾家，乌衣巷口夕阳斜。自恨身轻不如燕，衔取香泥葬落花。”
    ○玉如女史
    布衣陈梅臣之母王玉如女史，山阴人通经史，工诗画，于归后，中年从夫，游幕榕城，适寇至，避地江乡，望外不至，曾口占绝句云：“潇潇风雨过横塘，添得书屏一味凉。众鸟投林栖已定，如何飞燕未归堂。”离怀愁思情见乎词，有诗三册惜兵燹之后，都为灰烬矣。
    ○芷杳女史诗
    桃花马上劈吟笺，回首家山路几千。消受软红尘十丈，易阳门外月如烟。又朔风吹到满城鸡，铃柝声中月向低。记得去年今夜梦，梅花香里在辽西。此钱芷香女史题壁诗也，于易阳旅店见之。
    ○老妓行
    朱子良太守，山阴人，名尔辅，喜吟咏，著有履冰卧雪诗三册，曾以见示，佳句甚多，余尤爱其《老妓行》一篇。云：“春风层层吹帘幕，流莺无情燕子恶。青楼老大感岁华，含羞无语泪珠落。忆昔少年歌舞场，裙绣芙蓉簪芍药。旗亭擅名争缠头，白玉为梁金为屋。秋风春月丝竹声，朝朝暮暮金尊乐。浔阳江头度等闲，燕子楼中守旧约。杨花零落桃花飞，萍自无根蓬自弱。旧时巧样妆，而今名盛传。长安旧宅琵琶谱，而今弦索家家抚。君不见旧时教坊诸姊妹，十年前已随朝贵。”字拟句摹，极似长庆集中得意之作，可谓唐临晋贴几於乱真。
    ○夜来香
    花中之夜来香，直北颇贵，在都时曾以当十钱百文买花数朵。及至粤西，人多取以入馔，虽煮鹤爨桐，大杀风景，然风味亦颇清美，余谓於餐菊之外又添一故事。一日与秦寿芝诸君子，酒楼小饮，适有此品，寿芝言此三字对难其偶。余戏拈盏中春不老示之，一时同人颇以为工，盖因其本地风光耳。
    ○桃花扇题辞
    荣吉甫茂才题桃花扇三绝云：“高岭寒梅锁寂寥，白门疏柳剩萧条。行人到此休回首，一瞥繁华抵六朝。桃花零乱不成春，赖有冰纨代写真。血染几枝红灼灼，胜他楚国不言人。激成党祸国随沦，如此清流亦未纯。看到末流能赴义，读书人愧说书人。”此老满腔幽愤，概乎言之。
    ○雁字长短句
    方玉坤女史，顺天人，聪慧工诗，长字丁筱舸部郎，丁南旋，久无耗。女士有若兰之戚，偶赋雁字长短句见意。余於所亲处读焉，其辞曰：“丁甯嘱付南飞雁，到衡阳与侬代笔。行些方便，不倩你报平安。不倩你诉饥寒，寥寥数笔莫辞难。祗写个一人两字碧云端。高叫客心酸，高叫客心酸，万一阿郎出见，要齐齐整整仔细让他看。”游戏为之，初无深意。后闻女史录辞寄丁，丁即日北上，此与竹影词人，同一用意。
    ○孟秋蝶
    余中表兄津门孟小帆茂才继坤，应院试，咏秋蝶，有“多情何忍别黄花”之句，宗师击节赏之，人多呼为孟秋蝶。
    ○诗尼
    蜀中袁稻坡别驾云：在上海时遇一诗尼，法名慧空，年四十许，清修梵行，恒击小铜钵，乞施於市，其缘簿二面。一乞檀越施镪，一乞檀越舍诗，就中多有佳作。题诗者尼亦和焉，暂亦卖诗，每首索钱百文。一日雪后，某闺媛唤其咏冬闺怨。限八齐韵，尼口号云：“昨夜雪初落，寒梅花满蹊。”甫吟二句，某又指押尼字韵。因续云：“邻家何所喜，破晓叫刍尼。”盖释家呼喜鹊为刍尼也，闻尼为某宦家妇，患难相失，以此物色其家人云。
    ○闺房灯
    张廷禧，浙人，咏闺房灯，有十分喜事花先报“一点芳心草未灰”之句。人叹其工雅称题。
    ○倒坐观音
    人游禅寺，闻木鱼铁马声。心迹双清，有触斯悟。故琳宫文字，以能启发人心为至，空谈说偈无益也。京都永定门外有倒坐观音庵，其联云：“问大士缘何倒坐？恨世人不肯回头。”浅浅语，何异当头棒喝也。
    ○汉口丛谈
    乌程范白舫锴著《汉口丛谈》一书，杂纪鄂江琐事，诗多有可观。内载仁和陆筱饮飞昔馆於汉上胡氏，居近狭邪。尝有汉皋夜市诗云：“江头夜市散初更，醉帽欹斜白袷轻。茉莉芝兰香满路，一街灯火卖花声。梦醒犹闻隔院歌，香销酒冷奈愁何。高歌夜半凉如水，啼煞檐前纺线婆。”后一首与谢叠山先生蚕妇吟同一用意。
    ○茗香女士
    临川李茗香女士，韦庐先生女曾孙。工诗善绘，长字大兴邵筠生二尹，诗脱稿多不示人。余偶於其弟一鹤少尉处见之，半焚余不全之稿，有对镜一绝云：清晓临妆次，相将画黛眉，看来如欲语。笑问汝为谁？”写得痴憨情状，跳跃纸上。迩来诗律尤细，断句如竹，声敲月碎桐影碍云流，飞虫兼落叶，宿鸟择高枝。诸句均除净脂粉气习，洵为女郎诗之健者。
    ○瓶鞍
    京都娶妇家新妇入门，则以五谷宝瓶授之，使其抱以出轿，又备小鞍以红毡覆之，令新人跨过，意取步步平安之兆。苏氏演义，谓国初婚姻，坐於马鞍之侧，此塞外乘鞍马之义也。酉阳杂俎，今娶妇家新人入门跨马鞍。郑余庆书仪亦有跨鞍之说，是五代前已然矣，惟抱瓶则未见於他书。
    ○绮罗脂粉
    姚寿门明经，诗多酸馁气。在山右时，蔡楚香舍人编《玉台新话》，姚袖诗来谒。蔡阅数首，即奖许归之。姚殊不乐，一日语蔡友人曰：“舍人选诗须润笔金乎？”某曰：“不须金，但台绮罗脂粉斯可矣。”逾日姚竟如其言，购四事馈之，时以为笑柄焉。
    ○七夕寄内诗
    镇安归顺州为粤西极边之境，黎崧山孝廉申产，邑中名宿也，与家君为丙午同年。癸酉秋见先生於桂林官廨，以白云亲舍图见示。中多名人题咏，又碧珊瑚村馆诗若干册待梓。集中佳作林立，余尤爱其《客中七夕》一绝云：“双星今夕渡银河，侬尚飘零可奈何。寄语闺人休乞巧，巧妻天上别离多。”
    ○明妃曲
    梅梅庄先生明妃曲，有“自从纸上求倾国，不媚君王媚画师”之句，慨乎其言，彼盖自有所以伤心之故。与无金赠延寿，妾自误平生同一用意，然非使人媚画师也。
    ○龙舟竹枝
    黔西何名三振新，有龙舟竹枝词云：“一回打浆一声歌，歌意何曾吊汩罗。似说沿堤多野草，鸳鸯眠向此中多。”旖旎风情，颇为时所传诵。蕉花轩主，亦悬以示人。
    ○子鸾女史
    浦子鸾女史，金陵人，随其尊甫淑和大令。宦游粤西，工书善诗，大令无子，爱之如掌上珍。历任冲要，凡一切家政，悉委之，皆井井有条，可异者，於牙筹丛脞中，仍吟咏不辍，年甫及笄，著作已盈寸矣。女史与诗史周慎之德配申夫人有金兰契，故得其详。其返金陵，以诗留别申某云：“数载金兰意气投，一朝各别话离愁。暮云春树相思际，惆怅关山独倚楼。别绪环生月欲斜，灯前分袂泪交加。还期异日相逢处，携手同看姊妹花。情到痴时语亦痴，泪清和墨写新诗。归舟时至金陵地，陇上梅花寄一枝。”数诗矮笺庄书，笔致秀润，诗稿不多示人，云此实非杰作也。
    ○结缘豆
    京都浴佛日，内城庙宇，及满洲宅第多煮杂色豆。微漉盐豉，以巨箩列於户外，往来人撮食之，名结缘豆。
    ○银钏狱
    石琴诗钞，为宜宾李香雪映都转所著，都转以名进士。服官楚北，当戎马仓皇之际，枕戈磨盾，恒吟咏不衰。集中《新乐府》诸篇，激越苍凉，尤有裨於风化，其《银钏狱》一篇，序为枣阳富室吴姓女，年十七，幼字史氏，史子长无赖，为其家所摈逐。女父母怜之，赠以衣裹，女暗脱腕上双银钏纳裹中。其父母不知，其婿更不知也。以衣质典库，库人疑之，鸣於官。官以为真盗也，不致详诘，毙於杖下。越日，女闻之大哭，投缳死。事在咸丰二年，今枣阳官数易，而烈女旌典无闻，枣人每道之，有泣下者，都转哀其志，为赋《银钏狱》一篇纪其实。诗云：“郎无行，妾薄命。父母诫郎郎不应，妾身未嫁泪流尽。堂前父母赠郎衣，暗脱银钏为衣媵。妾心苦，郎心痴，钏藏衣中郎不知。以衣质库库疑之，官恶盗贼，不容置辞。血肉狼藉千杖施，不愁打折鸳鸯枝。郎尸僵，妾眉锁，父母慰儿儿计果。我不杀伯仁，伯仁死由我。断送梁间花一朵，生不同衾，死同穴可。吁嗟乎！女之生，心何深，牛衣风冷愁藁砧。女之死，气何烈！镜台惨淡鹃啼血，化石磨笄风并古。箜篌徒唱奈何语，地下逢郎却羞郎。哭说银钏侬误汝当，时县官伊何人。噫嘻尔亦有儿女，枣阳三年天不雨。”呜呼！此人此诗，虽欲勿传，安得而不传也，录之以俟采风者。
    ○薄荷油
    古者妓女送行，含辛为泣。事常有之，不然，终日送行，那有此副急泪也。两粤间多以薄荷油藏帕内目，立致潸然。故张修斋别驾梧州竹枝有云：“一株树下系行舟，对烛相看双泪流。侬把鲛绡拭郎面，要知不是薄荷油。”即此也。
    ○昭君诗
    昔人谓绝唱之后，不应再作，此固然矣。然各有心得，亦不必尽如是也。贵筑杨秀峰《封翁集》中，有咏昭君云：“不把黄金买画工，进身羞与自媒同。始知绝代佳人意，即有千秋国士风。环几曾归夜月，琵琶惟许托宾鸿。天心特为留青冢，春草年年似汉宫。”清词丽句，安见今人即多逊古人也。
    ○痴语
    明知无益，未免有情。诗人多痴，往往如是。余友宗子美笔政，有怨情云：“昨宵梦郎回，系马门前树。也识梦非真，聊寻系马处。”不痴之痴，甚於痴矣。
    ○陈杏姑
    陈心香广文鉴，粤西名宿也。女杏姑，性孝友，喜吟咏，广文尝述其断句。有竹喧风过处，灯暗月明时。日色初沉岫，江光欲上船。沙盘孤屿白，霞染半江红。数联均韶秀绝伦，无拈脂弄粉之习。广文衰年，仅一子，名鲁青，即女之兄。女史因其病亟，惑媪仆言自缢。乞代兄死，幸救，复阅数载卒。以父衰无嗣，忧虑而终。至今广文言之，犹泪淫淫下也。
    ○挽爱姬春燕
    近某达官有爱姬春燕于立夏前一日卒。自书挽联云：“未免有情，此日竟同春去了。似曾相识，何时重见燕归来？”情词兼至，嵌字又不着迹，人以为工。
    ○玉环
    在都门日，灯夕猜隐语。有一条云，圆转其形，温润其质。一人一花一物一地，采赠玉连环二枚。数夕未有人揭，偶读郎记莲花一名玉环。出三余帖，余次夕即以二字揭之，盖一杨妃名。一睿宗琶琵名，一四川地名，一花别名也，赠采已明言之矣，一时皆未悟耳。
    ○重谐花烛
    杨子楼白元，为麓生太守封翁。喜吟咏，曾见其自作重谐花烛诗数绝。其一最趣。云：“老女忙来扫洞房，诸儿捧镜妇催妆。牙牙学语雏孙笑，争索同心柏子尝。”可谓极伉俪天伦之乐矣。
    ○碧仙女史
    碧仙女史，蒲卜臣观察荫枚之姑。母性聪颖自幼好读书，手不释卷，尤爱吟哦，著有《镜花楼》诗稿。咸丰间兵燹频年，诗稿亦多散失，观察尝诵其咏《走马灯》尾句。云：“若教灭却心头火，定息干戈见太平。”读兄遗稿，云：“强记未能抛未忍，三更灯下手抄忙。”《思归甯》一绝，云：“使回携到故，园葩恰值闺人正忆家。同是离根来此地，花应怜我我怜花。”思意清新，是纯以性灵为主。
    ○肉名姬妾
    开天遗事，杨国忠冬月，选婢妾肥大者，行列于前令遮风，谓之肉障。又杨国忠冬月设妓围以取暖，号曰肉屏风，又名肉阵。《醒心集》杭州别驾杜驯亦有肉屏风。天宝遗事，唐申王冬月苦寒，令宫女密围而坐曰妓围。又唐歧王每冬月，于美婢怀中暖手，谓之肉手炉。又杨国忠每食，使众妾分执肴馔名肉台盘。耳新严世蕃以美女受吐，方咳嗽。美女以口受，谓之肉吐壶。又王天华媚世蕃织成地衣，令美女三十二人，红素各半，闻掷点应移某位则趋位待，谓之肉双陆，则愈出愈奇矣。
    ○赵景淑女史
    合肥女史赵景淑，字筠湄，少有夙慧，喜读书。尝集古今名媛四百余人，各为小传，题曰《壶史》乃著《香奁杂考》一卷。徵引详博，至于韵语，特余事耳。其论本朝诗，则取王阮亭李丹壑一派，没时才廿四，尚未字人，惜哉！
    ○公子行
    京洛少年，豪华相竞，或樗蒲一掷，避债高台，或狎昵雏伶，广求美宅，多营多辱。比比皆然矣。沈起凤公子行云：“入门甲第五侯如，一掷樗蒲百万余。门客莫教纾薛债，雷家尚有内尚书。雏伶会奏郁轮袍，唤去尊前伴酒曹。何处通家旧遗第？将来买与郑樱桃。”二诗切中时弊，乃有为言之也。
    ○面娃娃
    余在宣府时，每中元节。见土人小儿女，各自外家携归蒸食，肖人形。大者一二尺不等，呼为面娃娃，或云取宜男兆，或云用以飨神，亦诸葛蛮头之意。究未知人作俑，何所取意也。
    ○嬉妇
    粤西纳，妇每邀同辈门闹房。其间调笑，雅俗不同。友人王君某报登孝廉科，其德配为临川某氏女。颇娴文字，合卺夕陈象九秦寿芝吴月晨诸人，邀余同往，各有虐词。次及余，余戏拈瓶花一枝递伴婆曰：“新郎今岁登科，来年琼林宴中。何可不簪花一枝耶！”伴婆以花授之新娘。遂欣然为郎插于帽檐，同人又欲观裙下，坚不允，正窘甚。余曰：“他日翰林供奉，仿东坡歧公故事，撤金莲炬，送归翰苑，亦佳兆也。”新郎狂喜，秉烛促移莲步，露纤指焉。按今闹房，即抱朴子之所谓嬉妇也。究伤雅道，不足为训。
    ○送轿
    乡俗嫁女，兄弟有送至婿家，既宴而后归者，谓之送轿。按谷梁传曰：礼送女，父不下堂，母不出祭门，诸父兄弟不出阙门，送女逾境，非礼也。
    ○扫晴娘
    今每苦雨，闺中儿女剪纸作妇人状。手持竹帚悬于檐际，以祈晴，俗云扫晴娘。王伯文有《贺新郎》词咏之，按元初泽州李俊民咏扫晴娘诗云：“卷袖搴裳手持帚，挂向阴堂便摇手。”则此名亦不自今日始也。
    ○咏明妃
    里人张梦九少尉，官山西朔平威远堡巡检，郁郁下僚，非初志也。有出塞咏明妃诗起句云：“美人之貌画工手，借黄金定好丑。无金难买本来颜，琵琶终出雁门关。”四语自为写照，其志遇亦可悲矣。
    ○钱塘难妇
    钱塘难妇朱袁氏，于已未夏过梧郡，以诗乞食。看断句云：“羞看镜里三分瘦，愧作人前半点痴。又“千里关山三寸管，半江风雨一番愁。”又“已破绣鞋经雨滑，半垂罗帕障风微。”余尤喜其对镜云：“旧欢如梦事如尘，飘泊天涯抱病身。谁是与侬同下泪，相怜祗有镜中人。”时年甫廿四，人极端庄，其同乡诸人，拟为作集腋之举。数日后即去梧，不能详其为何如人也。
    ○桃花醋
    看花阻雨，最是恼人。某友扇头月王芰舫看桃花为阴雨所阻，调寄《蝶恋花》词一阕云：“天到花时难作主，才得春晴刚要春阴护。商酌轻云兼薄雾，积来又怕成风雨。雨雨风风愁不住，流水无情断却寻芳路。”自古妖娆人易妒天公也吃衤兆花醋，诸语令人解颐。
    ○女史题壁
    泉郡客店有女史题壁诗三首云：“肩舆得得走天涯，一路狂风扑面沙。ツ得夕阳投逆旅，银红衫汗换轻纱。晚妆试罢镜奁昏，眉画初三月一痕。行到中庭防客见，教鬟先自掩重门。杨花薄命怨前生，飘泊无端又化萍。听绝鸡声侵晓发，高楼犹有梦甜人。”细味诗意，似有风尘之感，而含意未申，尤令人耐味。
    ○邱女史
    咏牛女嫦娥诗，率言离别，多衰飒之音，翻案殊难制胜。张幼亦大令七夕诗云：“修到神仙好夫婿。也愁无奈别离。”何寻常语也。其夫人邱女史和句云：“年年此夕会银河，相见偏愁离别多。笑问人间乞甚巧，团圆儿女待如何。”又咏嫦娥断句云：“翻较女牛欢会密，一年一十二团圆。”二意均为他人所未道，虽立意翻新。却与无理取闹者迥别，于此尤觇福泽焉。
    ○美人名将
    陈眉公书姚平仲小传后云，人不得道，生老病死四字关，谁能透过，独美人名将老病之状，尤为可怜，李夫人马伏波是也。夫红颜化为白发，虎头健儿化作鸡皮老翁，亦复何乐西子入五湖，姚平仲入青城山。他年未必不死，直是不见末后一段丑境耳。后佟氏姬艳雪有句云：“美人自古如名将，不许人间见白头。”语虽出於此，而简括胜之。
    ○奴婢
    陆放翁之父少师公赠晁以道联，有奴爱才如萧颖士，婢知诗似郑康成句，顾秋水诗。“偷临书本奴藏笔，贪看斜阳婢倚楼。”此奴此婢无独有偶，洵是可儿。
    ○挑花线
    闺中小儿女以采绣迥结，双手枝撑。一人用将食四指，变幻翻挑，奇巧百出，俗谓之挑花线，亦乞巧遗意。袁瘦芬女史，有《沁园春》词咏之。宋时妇女作剧，有所为依经马者，殆即此耶。
    ○兰闺十乐
    刘小眉女史，金陵人，髫年即富才情，桐丝柳絮，弹咏兼长，常集女史年相若者闺中结社。日课一诗，女史有兰闺十乐，同人均有诗分咏之。其目云：晓镜理妆，晴窗临贴。昼长读画，晚霁浇花，巡檐觅句。隐几观棋，月下抚琴。灯前问字，夜凉摊卷，午倦烹茶。
    ○花品
    桂林高兼侯秀才上聪，沈静寡言，性耽吟咏，常择名花为二十四友，分品赋之。其目梅为仙品。（见宣和画谱）水仙为名品，（见梁书齐武陵王传）桃为华品，（见宋书乐志）杏为贵品，（见酒赞）利为素品，（见上官仪请致仕表）牡丹为荣品，（见易林）虞美人为生品，（见沈约均圣论）海棠为佳品，（见刘克庄题跋）芍药为选品，（见梁书徐勉传）常棣为教品（见新序）凤仙为新品，（见宋书颜峻传）夜合为异品，（见江淹山中楚词）茉莉为妙品，（见宋史文苑传）莲为静品，（见秦镐荣藩邸观莲花诗）兰为高品，（见宋书羊元保传）菊为逸品（见梁武帝本纪书）秋海棠为情品，（见后汉书党锢传群芳谱，有女怀人不至泪，洒阶前化为此花。）桂为灵品，（见江淹菖蒲赞）棉花奇品，（见癸辛杂志）芦花为幽品。（见宋书明帝本纪）鸡冠为间品。（见皮日休酒枪诗）芙蓉为尤品，（见宋尤蕃观感琼花诗）老少年为画品，（见唐书艺文志）山茶为寒品。（见梁书武帝本纪）诗多佳构，录存冶秋集中。此与西溪丛话之三十客，三柳轩杂识之二十客，同一雅韵，彼尚无诗以赋之耳。
    ○题桃源图
    商城黄枫庭先生解组后，林下课孙，亲执家务，常读书有悟，题桃源图示诸子云：“五柳先生别有家，门前万树碧桃花。武陵渔父曾来往，指引旁人路便差。”
    ○碧云阑
    都门女儿，初蓄额发，蓬松下垂，不便作事。每以彩绳作结，勒于额端，名碧云阑，或即昔人角妓双螺之遗制欤。
    ○当窗织
    吴少白孝廉长庚有《当窗织》一篇云：霜棱棱，风猎猎。寒灯焰缩纸窗裂，车声轧轧指流血。不辞指痛摧心肝，但愿织成输县官。织成一寸输累匹，那得余绵暖姑膝。
    ○古别离
    甘子飞秀才，常寄其细君绣窗偶存诗一册见示。其《古别离》云：“不唱阳关曲，不折灞桥柳。赠君青铜镜，此意君知否？愿君得意归来日，当年面目仍勿失。临江送别指江水，富贵相忘有如此。”闻其伉俪琴琵甚谐，此远游时所赠。盖恐其有临邛之遇耳，用意甚笃。
    ○祭小星
    在都时有同<广禺>某姓小婢焚纸炉中。余拨灰视之，有纸团未尽焦，展视剩断句云：“夜深姊妹陈瓜果，牛女河边拜小星。”署题夏至夜同瘦云姊作数字。初不解所谓，藏之箧笥有年矣，偶读胭脂纪事云：女星旁有小星名始影，妇女夏至夜。候祭之得好颜色，始知前诗之寄意矣。
    ○女儿香
    东莞以女儿香为绝品，盖土人检香，皆用小女。每藏佳者出易脂粉，阮啸霞秀才。腰下荷囊脂粉好，背人偷换女儿香。即谓此也。
    ○苏淑文女史
    苏淑文女史，“有对镜爱看背后山”之句。张幼亦大令时向余诵之。
    ○七夕
    黎沛田以负逋羁系，其友黎荫棠和其《七夕》诗。有“修到神仙仍负债，算来有巧不为多”之句。
    ○花桥诗
    桂林花桥，风景极雅。朱静媛女史镇，有“树影分樵路，山光压酒旗”之句，所有是在实境。女史为况雨人廉访太夫人，著有澹如轩诗一卷。
    ○风雨怀人图
    许月樵司马有《风雨怀人图》诗帙。当代名流，题咏殆遍。司马尤爱蒋霞舫先生《满江红》词一阕，时为人书扇。其词云：“落落晨星，销魂处，难逢易别。况又是风风雨雨，凄凄切切，旧梦吹残杨柳絮，新愁滴碎梧桐叶。这丹青满幅画相思，心如结。访不到山阴雪，望不见峨眉月。坐深宵挑尽孤灯明灭，七尺躯为若个许。一腔血向何人热，叹成连海上未归来，情凄绝。”
    ○黄素素名妓
    京师名妓黄素素，聪慧多才，雅爱吟咏。尝有所欢允为脱藉，及出都，久无耗。素素以瓜仁排字为诗，黏帕寄之。其词云：“浮云出远岫，随风有还期。郎心似筝柱，游戏无定时。”所欢在中州得书，遂遣使迎之，余最喜诵其句。友人杨剑潭以为此诗乃马健三《子夜歌》二首之一，特附记之。
    ○留人石
    粤西横州伶俐口在江之南岸上有石状如女子，号留人石，粤谚曰：广西有一留人石，广东有一望夫山是也。广东商贾多赘于西不返，其妇女辄以此石能留人。西望诅祝，岭南屈大均曾代为之词，诅曰：“留人石，莫留人，风吹石，代为尘。”祝曰：“留人石，既为尘。望夫石，复为人。”
    ○风流帖子
    苍梧为两粤通衢，三江总汇，士商麇集。佳丽云屯，邑令薄尉。及丞参，下车之始，皆出朱票严查，名曰十禁，俗则误为十锦矣。禁票之外，则有免单数十张。获此者，乃无查点之扰。然不过百妓中仅能免一。姊妹行得此者，为光荣焉。美其名曰风流贴子。某少尉莅任，府幕宾某戏作乞风流帖子诗云：“风月寻欢有醉乡，又逢甘雨润群芳。千金掷去春无价，片羽分来喜欲狂。不信沙鸥随水没，可怜粉蝶为花忙。青蚨购得还相赠，莫笑人情纸半张。一声檀板易销魂，赢得樽前笑语温。珍重恍如书铁券，护持休羡拥银幡。锦标得路谁先夺，红袖多情敢惮烦。寄语东君须着意，天涯芳草恋乡王孙。曾闻伐桂有吴刚，未许名花暖向阳。玉管声销金粉地，戈船棹入水云。何堪白简霜威振，休问红灯酒兴长。一片黑风吹未落，横塘惊散野鸳鸯。桃园风景尚清华，小牒颁来竞欲讠夸。莫遣美人思赠缟，从知仙吏喜栽花。新猷好是行春令，往事何当问水涯。我亦青衫曾顾曲，乞将金简付名娃。
    ○行路难
    吴祭酒《行路难》之第十七首，余最喜读之。其诗云：“结带理流苏，流苏纷乱不能理。当时罗帏鉴明月，皎皎容华若桃李。一自君出门，深闺厌罗绮。有人附书还，君到长干里。名都莺花多皓齿，知君眷眷婵娟子。太行之山黄河水，君心不测竟如此。寄君翡翠之鹣钗，傅玑之堕珥。劝君归来且欢喜，卧疾空床为君起。”此诗如怨如慕，如泣如诉，余音袅袅，不绝如缕，真可泣孤舟之嫠妇矣。读者如此，作者其何以堪。
    ○题洛神
    大令所书《洛神赋》，存者仅十三行。扬州女子胡蕊珊，曾自绣洛神小像于扇。并诗云：“不因风浪减容光，佩玉明珠事渺茫。只爱庄书王大令，至今留得十三行。余於其中表汪菊麓行箧见之，画之丰神，字之波磔，纤毫毕肖，可称针神矣。
    ○许灵芬女史
    曩于山左道上，李家店旅壁，抄录吴县女史。许灵芬原唱，及诸和作刊于初编。余实未知其何如人。及壬申冬返桂林，周匀叔观察，以诗函见示，述及端委，始知女史为观察如夫人也。其赋诗志感云：“当代风骚重品题，空山萧艾亦无遗。难成苏氏机中锦，敢示孙郎帐下儿。银笔自羞同刻楮，玉台应笑困然脂。牵萝汲瓮贫居久，那有吟情似曩时。”女史雅擅诗词，兼工绘事，观察曾以所画墨牡丹扇见遗。云在都时丹青酬酢，悉委女史捉刀。嗣又录其旧作，如秋夜即事诸作。均情词婉约，风调娴雅，无愧作家。
    ○题扇
    曩在都门，曾见某校书便面书数语，颇新颖有趣。其词曰：“老僧酿酒，名伎谈经。书生践戎马之场，将帅常文章之府。”所致虽非本色，而风雅颇耐人观云云。
    ○马兰
    史孝廉某工画兰，偶题摹马湘兰笔意。误脱湘字，人赋诗调之，有而今有客开生面。专用工夫仿马兰句，盖北地马兰花与叶略似。土人蓄以缚物，实贱草也。
    ○挽歌伶联
    京师歌伶名翠琴者，隶春台部。艳绝一时，倏染时疫殁，士夫惜之。嘉兴陆眉生挽以联云，生占百花先。（伶於花朝前一日生）万卉千芳齐俯首，春归三月暮，（伶卒於三月杪）人间天上两销魂。
    ○女工雕板
    广东顺德县剞劂手民，多系十余岁稚女捉刀。余之初集，友人寄刊，以其价廉而工速也。惟讹误之字，殊不少耳。
