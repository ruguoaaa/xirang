---
title: 随园诗话 中
index: true
icon: editor
order: 2
category:
  - 诗藏
  - 诗话
  - 随园诗话
tag:
  - 袁枚
  - 清
---

《随园诗话》中 清 袁枚 著  

## 卷九  

一  

白下布衣朱草衣，少时有“破楼僧打夕阳钟”之句，因之得名。晚年无子，卒后葬清凉山。余为书“清故诗人朱草衣先生之墓”，勒石坟前。余宰溧水，蒙见赠云：“叠为花县一江分，来往惟携两袖云。待客酒从朝起设，告天香每夜来焚。自惭龙尾非名士，肯把猪肝累使君却喜循良人说遍，填渠塞巷尽传闻。”《郊外》云：“乱鸦多在野，深树不藏村。”《与客夜集》云：“羁身同海国，归梦各家乡。”《大观亭》云：“长江围地白，老树隔朝青。”《晚行》云：“土人防虎门书字，水屋叉鱼树有灯。”《赠某侍御》云：“朝罢宫袍多质库，时清谏纸尽抄书。”  

二  

随园地旷，多树木，夜中鸟啼甚异，家人多怖之。予读王葑亭进士《平沟早发》云：“怪禽声类鬼，暗树影疑人。”先得我心矣!其他佳句，如：“大星高出树，残月细流溪。…‘月斜人影忽在水，风过秋声正满山。”“满帽黄花逢醉客，一肩红叶识归樵。”皆妙。  

三  

湖州潘进士立亭，名汝晟，诗宗韩、杜，五古尤佳。《偶成》云：“静士难为介，静女难为媒。嫁容静女丑，交面静士羞。盛年易畹晚，独抱无驿邮。桃李非我春，蒲柳非我秋。鹤老心万里，鹏怒翼九州。未免笑樊援，岂屑伍喧啾搜春润章句，摘卉膏吟哦。非无兰苕玩，风骚旨已讹。诗涛与诗骨，韩、孟两嵯峨。昆体逮铁体，滔滔同一波。金天削秀华，碧海鸣神鼍。义色少姚佚，吉词无淫颇。褒中南风手，请为《南风歌》。寥寥发古响，羯鼓如予何”潘宰直隶某县，以迂缓故，几被劾矣。适傅忠勇公平金川归，潘献《铙歌》；公大夸赏，乃改为卓荐。  

四  

鲍进士之钟，字雅堂，诗人步江之子。诗有父风，而清逸处，往往突过前人。《秋雨乍晴》云：“箬帽芒鞋准备秋，稍晴便拟看山游。江潮入郭无三里，溪水到门容一舟。亭午白云开野径，夕阳黄叶下僧楼。闲身自笑如闲鹤，欲度前峰却又休。”五言如：“一鸟掠溪镜，四山明画帘。”“鱼跳重湖黑，蒲喧急雨来。”七言如：“道心静似山藏玉，书味清于水养鱼。”“翻书细检遗忘事，拨火闲寻未过香。“岸柳带鸦明远照，塔铃和月语清宵。”皆可爱也。雅堂尝言：“作七古诗，雅不喜一韵到底。”余深然其言。顾宁人云：“诗转韵方活，《三百篇》无不转韵。”  

五  

秦中诗人杨子安鸾见访，适余外出；归后见贻一册。《雪霁》云：“寒瘦自性情，苦吟工未能。晚晴窗上日，先晒砚池冰。”《闻砧》云：“满院苔痕合，重门树影深。”  

六  

余宰江宁时，所赏识诸生秦涧泉、龚云若、涂长卿，俱登科第。而流落不偶者，惟车静研与沈瘦岑。沈工古文，不为诗。车诗有可存者。《河南道中》云：“三月春阳淡不浓，老冰如石漱寒风。蹇驴觅路人家远，日暮山坳虎眼红。”《农家》云：“筑场如镜草堆山，绕屋黄花映碧潭。闲倚茅檐看客过，南人北去北人南。”  

七  

宝应王孟亭太守，为楼村先生之孙。丁卯，见访江宁。携胡床坐门外，俟主人请见乃已，遂相得甚欢。聘修江宁志书，朝夕过从。尝言楼村先生教人作诗，以“三山”为师：一香山、一义山、一遗山也。有从子嵩高，字少林，少年倜傥，论诗不服乃伯，而服随园。《大梁怀古》云：“摇落偏惊旅客魂，秋风回首眺中原。三花树色开神岳，万里河声下孟门。形胜郁盘终古在，英雄慷慨几人存信陵策士俱黄土，独有侯生解报恩。”太守讳箴舆。  

八  

扬州张哲士，与蒋秋泾交好。蒋尤自负，作《游山》一首，程鱼门夸为“小谢”。勃然怒曰：“分明‘大谢’，何小之有”《留别哲士》云：“竟挂秋帆决计行，关心天末倚闾情。便归只好留三月，浪迹无端已半生。人世乘除苍狗幻，名山期许白头成。殷勤相属还相慰，愁听西风雁一声。”哲士《寄怀》云：“恋友心空切，宁亲去敢迟才为三夕别，已是百回思。避日帘仍下，追凉榻未移。不知江上路，秋暑可曾衰”哲士咏《胭脂》云：“南朝有井君王入，北地无山妇女愁。”以此得名，人呼“张胭脂”。  

九  

中州李竹门过随园，见赠云：“园在六朝山色里，一筇先要问高台。碧梧叶响秋将至，红藕花香客正来。”其诗颇清。惜年甫三十而卒。余爱其《咏鞭》云：“一事思量转惆怅，不能行到祖生先。”《郊外》云：“山势趁潮多北向，人心如雁只南飞。”  

一O  

芜湖施长春，曼郎少年，有卫叔宝之称。余宰江宁时，秦涧泉屡为致意，云“将渡江求见”。已而病亡。有《上冢歌》云：“白杨树，城东路，野草萋萋葬人处。挈植提壶出郭行，可怜今日又清明。富家冢高高傍岭，贫家冢低低亚畛；冢中贫富人不同，一样酒浇不能饮。暝烟惨淡日西斜，挈植提壶还返家。一线阴风旋不定，纸钱飞上棠梨花。”  

一一  

吴门顾星桥进士，诗才清冠等夷；家有月满楼，藏书万卷，海内知名之士，无不交投缟伫。予目为今之郑当时。《龙潭》一律云：“微风缓缓送江声，最好龙潭道上行。碧树数丛堪作障，青山一半不知名。闲情转向尘中得，幽景偏宜客里生。晚觅茅斋投一宿；花前试看酒旗轻。”进士名宗泰。  

一二  

姚申甫方伯与沈永之观察，本中表亲，姚姊嫁沈。二人年少时，与余同肄业书院。每见方伯家遣僮担盒，供其子婿。二人同登乡、会科。沈寄姚诗云：“辛勤二老训喃喃，爱婿犹如爱长男。甘脆每教常健饭，苦吟犹记许分甘。”沈殿试二甲第三，姚二甲第二，自后官阶沈必差姚一级：姚为观察，沈为太守；沈为观察，则姚为方伯矣。沈又寄诗云：“平生每好居人后，今日还应让弟先。”余将赴广西金抚军之聘，姚赋诗相留曰：“就使将军重揖客，何如南国有词人”后四十年，姚竟巡抚广西。余寄书云：“不料当日所谓‘将军’，即此时之阁下，惜我不能来作揖客耳！”永之在书院寄内诗云：“深院蝶娇无语坐，小园花嫩卷帘看。”为掌教杨文叔先生所赏。  

一三  

余在都时，永之引见满洲学士春台。春自云：“年三十时，目不识丁。从一禅师静坐三月，颇以为苦。一夕，提刀欲杀禅师。仰头见月，忽然有悟，赋诗便工。”《塞外》云：“野水吞人面，青山瓮马声。浮云连帽起，残雪带鞭行。”殊雄伟。公爱永之与枚，以为两少年必贵；每至，必留饮、留宿，遣妾捧觞。  

一四  

桐城相公七十生辰，余与诸翰林祝寿。宴罢，各赐诗扇一柄，诗写《田园杂兴》云：“不识风尘劳扰，但知云水盘桓。买畚偶来城市，祀神一着衣冠。”“桥流水村近，疏柳长堤路斜。车马不闻叩户，鸡豚自识还家。”“烟生茅屋云白，雨过菱塘水新。今岁秋田大稔，稻苗高过行人。”“竹屋正临流水，槿篱曲绕闲亭。此是吾庐本色，被人偷作丹青。”“作苦最怜田妇，布衣椎髻无华。磕饷并携稚子，采桑不摘闲花。”公终身富贵，而诗能淡雅若此。  

一五  

严公瑞龙作湖北布政使，续《汉上题襟集》，招诸诗人唱和；亦公卿雅事也。傅辰三《感春》云：“恰恰春分二月半，分春妙手爱东君。但愁过却花朝后，一日春容减一分。”“月落参横夜向晨，半醺花意欲留人。夜阑莫怯风吹袂，为爱梅花不惜身。”《大雨戏作》云：“雨师一夕兴淋漓，笔尖乱点西窗纸。初犹落落蝌蚪分，继则盈盈垂露似。须臾漫漶一片湿，直似秦碑没字体。”殊有东坡风趣。沈树德《落花》云：“飞燕蹴归帘影里，游鱼吹起浪花中。”叶声木《送人》云：“吹酒凉风穿树过，破烟水月隔楼生。”  

一六  

康熙壬寅，余七岁，受业于史玉瓒先生。雍正丁未，同入学。先生不甚作诗，而得句殊隽。《偶成》云：“好鸟鸣随意，幽花落自然。”《病中》云：“廿年辛苦黔娄妇，半世酸辛伯道儿。”终无子。余为葬于葛岭。  

一七  

沈归愚尚书，晚年受上知遇之隆，从古诗人所未有。作秀才时，《七夕悼亡》云：“但有生离无死别，果然天上胜人间。”《落第咏昭君》云：“无金赠延寿，妾自误平生。”深婉有味，皆集中最出色涛。六十七岁，与余同入词林。《纪恩》诗云：“许随香案称仙吏，望见红云识圣人。”  

—八  

与余同荐鸿词者，有户部主事尚庭枫，号茶洋，陕西人。为人诡诞不羁，忽而结驷连骑，忽而布衣蓝褛。赋诗有奇气，如：“落花平地二尺厚，芳草如天万里青。”“月华照树有乌鹊，云气上天如白羊。”皆警句也。  

一九  

余爱诵金寿门“故人笑比庭中树，一日秋风一日疏”之句。杭堇浦先生曰：“此句本唐人高蟾：‘君恩秋后叶，一日一回疏。’不足为寿门奇。寿门佳句，如：‘佛烟聚处都成塔，林雨吹来半杂花。’咏《苔》云：‘细雨偏三月，无人又一年。’乃真独造。”余按古人佳句，都有所本：陈元孝：“池花对影落，沙鸟带声飞。”本李群玉：“沙鸟带声飞远天。”梁药亭：“龙虎片云终王汉，诗书余火竟烧秦。”仿唐人：“半夜素灵先哭楚，一星遗火下烧秦。”杨诚斋：“不知落得几多雪，作尽北风无限声。”仿唐人：“流到前溪无一语，在山作得许多声。”  

二O  

闺秀李金娥咏《路上柳》云：“折取一枝城里去，教人知道是春深。”湖州高氏小女有一联云：“也知春色归人早，邻女钗边有杏花。”  

相传江宁南城外瑞相院后丛竹中，为马湘兰墓。望江鲁雁门题诗云：“叶飘难禁往来风，未肯输怀向狡童。画到兰心留素素，死依僧院示空空。知音卓女情虽切，薄幸王郎信未终。一点怜才真意在，青青竹节夕阳中。”“绝世英雄寄女妆，荆家曾说十三娘。年来文士动相挤，始识伊人不可忘。零露似熏香豆蔻，百花想见绣衣裳。平生除拜要离冢，到此才焚一瓣香。”严侍读冬友曰：“瑞相院前之墓，少时亦误以为湘兰；后往访之，见题碣云‘新安贞女某氏之墓’。碑阴载为某商人之妾，商人不归，守贞而死。以为湘兰，有玷逝者矣尸陈楚筠制锦曾效长吉体，为诗证明其事，云：“古钗耿耿蚀黄土，千岁老蟾啸秋雨。苍茫落日掩平坡，风入黄蒿作人语。”“新安山高江水遥，卷施原不生倡条。贞魂夜号月光晓，儿童莫赋西陵草。”  

二二  

余过京口，丹徒宰徐天球，字天石，贵州人，见示诗集。一别之后，遂永诀矣。余爱其《风筝》一绝云：“谁向天边认塞鸿但凭一纸可腾空。任他风信东西转，百丈游丝在掌中。”  

二三  

沈光禄子大、许明府子逊，二人齐名。沈如：“竹光晨露滑，池静夜泉生。”许如：“钟声凉引月，江气夕沉山。”真少陵也。行役绝句，有相同者。沈云：“惟有梦魂吹不断，月明犹自逆风归。”许云：“明月有情应识我，年年相见在他乡。”子逊先生与余为忘年交，论诗尊唐黜宋，失之太拘。有某少年，故意抄宋诗之有声调者试之，先生误以为唐。少年大笑。余赠云：“前生合是唐宫女，不唱开元以后诗。”  

二四  

松江王太守名祖庚，与乃祖文恭公同日生，故号生同。丁未进士，终身以不入词馆为恨。两子皆入翰林，而先生不乐也。与彭芝庭尚书，同出尹文端公门下。有《纳凉闻笛》云：“碧空如水净无云，斗转参横夜欲分。长笛不知何处起，好风偏送此间闻。江梅片片伤春暮，岸柳丝丝绾夕曛。曲罢无端倍惆怅，阶前凉露湿纷纷。”亦同余召试友也。  

二五  

学人之诗，吾乡除诸襄七、汪韩门二公而外，有翟进士讳灏、字晴江者，《咏烟草五十韵》警句云：“藉艾频敲石，围灰尚拨炉。乍疑伶秉箭，复效雁衔芦。墨饮三升尽，烟腾一缕孤。似矛惊焰发，如笔见花敷。苦口成忠介，焚心异郁纡。秽惊苓草乱，醉拟碧筒呼。吻燥宁嫌渴，唇津渐得腴。清禅参鼻观，沆瀣润咙胡。幻讶吞刀并，寒能举口驱。餐霞方孰秘，厌火国非诬。绕鬓雾徐结，荡胸云叠铺。含来思渺渺，策去步于于。”典雅出色，在韩慕庐先生《烟草》诗之上。又，《薄暮骤雨》云：“黑云留替西南来，狂飙挟势惊奔雷。夕阳仓卒收不及，划住半壁青天开。”句殊奇险。  

二六  

余自幼闻姨母章氏，嫁非其偶，时诵“巧妻常伴拙夫眠”之句，不知何人所作。后阅谢在杭集，方知故是谢诗。其词曰：“痴汉偏骑骏马走，巧妻常伴拙夫眠。世间多少不平事，不会作天莫作天。”  

二七  

从弟凤仪《旅店》云：“迎面有山皆客路，问心无日不家乡。”吕柏岩有句云：“天果有涯行易尽，家虽无路梦常通。”  

二八  

余知江宁时，和尹公“通”字韵云：“身如雨露村村到，心似玲珑面面通。”史文靖公闻之，笑曰：“画出一个尹元长。”  

二九  

长沙太守陈焱，陕西人，与余在苏州花宴甚欢。《口号》云：“此地若教行乐死，他生应不带愁来。”未二年，竟卒。然他生无愁，亦可知矣!  

三O  

某公子惑溺狭斜，几于得疾。其父将笞之，公子献诗云：“自怜病体轻于叶，扶上金鞍马不知。”父为霁威。所惑者亦有句云：“朝朝梳洗临江水，一路芙蓉不敢开。”又曰：“世间未有无情物，蜡烛能痴酒亦酸。”  

三一  

方敏恪公六十一岁生儿，当八月十四日；赋《得子》诗云：“与翁同甲子，添汝作中秋。”—余酒席歌场、乘人斗捷之作，多不载集中。乙未二月，避生日于苏州，有旧识女校书任氏，以扇索诗。余题云：“隔年相见倍关情，楼上金灯楼下筝。难得相逢好时节，再迟三日是清明。”“市长陵路狭斜，当檐一树碧桃花。果然六十非虚度，半醉天台玉女家。”校书喜，次日引余见其第四妹。妹亦持扇索诗。余题云：“玉立长身窈窕姿。相逢从此惹相思。云翘更比云英弱，知是瑶台第四枝。”“若非月姊通消息，争得玄霜见少君一样珍珠两行字，替他题上藕丝裙。”嗣后任家姊妹，逢能文之客，必歌此四章，不落一字，亦慧人也。余初意庆六旬，欲仿康对山集名妓百人，唱《百年歌》；而不料称觞之日，仅得五人。御史蒋用庵同席，后将往杭州，留诗见赠云：“喜是寻芳到未迟，唐昌观里正花时。芝兰九畹春如许，却让芝房第一枝。”谓芝仙校书。“风月东南属主盟，买花亲自载花行。未知桃叶曾迎否，先占扬州小杜名。”“寿域欢场不易全，介眉见说有初筵。分明一样称觞酒，纤手扶来便欲仙。”“馆娃回首梦虚无，又挂风帆西子湖。不识玉钗罗袖畔，可曾闲忆到狂夫”余后四年，再过苏州，任氏姊名翠筠者，持旧扇相示，纸已破矣；犹装裹护持，为余唱曲。余感其情，再题二绝云：“四年前赠扇头诗，多谢佳人好护持。不是文君才绝世，相如琴曲有谁知”“为侬重唱《玉珑玲》，呖呖莺声绕画屏。一曲歌终人一世，那堪头白客中听”苏州太守孔南溪，风骨冷峭，权贵不敢以情干。青楼金蕊仙以事挂法，一时交好，无能为之道地。乃遣人至白下，求余关说。余与金甚疏，仅半面耳。窃念书中语倘不佯为亲狎，转生孔之疑；乃寄札云：“仆老矣，三生杜牧，万念俱空；只花月因缘，犹有狂奴故态。今春到治下，欲为寻春之举；而吴宫花草，半属虚名；接席衔杯，了无当意。惟女校书金某，含睇宜笑，故是矫矫于庸中。遂同探梅邓尉而别。刻下接萧娘一纸，道为他事牵引，就鞫黄堂，将有月缺花残之恨。其一切颠末，自有令甲，凭公以惠文冠弹治之，非仆所敢与闻。只念此小妮子，蕉叶有心，虽知卷雨；而杨枝无力，只好随风。偶茵溷之误投，遂穷民而无告。似乎君家宣圣复生，亦当在‘少者怀之’之例，而必不‘以杖叩其胫’也。且此辈南迎北送，何路不通何不听请于有力者之家，而必远求数千里外之空山一叟可想见夫子之门墙，壁立万仞；而非仆不足以替花请命耶元微之诗云：‘寄与东风好抬举，夜来曾有凤凰栖。’敬为明公诵之。”孔得札后，覆云：“凤鸟曾栖之树，托抬举于东风；惟有当作召公之甘棠，勿剪勿伐而已。”二札风传一时。未二年，余又往苏州。过京口，已解缆矣，丹徒徐令挽舟相留道：“妓戴三与太守淮树章公司阍者狎，章知之，逐阍人，而不罪戴。戴往城隍庙焚香还愿，一庙欢然。章怒其张扬，严檄拘讯，将使荷校以徇。徐婉求不听，乞余解围。”余召见戴三，则雾鬓风鬟，春秋老矣。然马骨干金，不可以不援手也。草札与太守云：“昔钱穆父刺常州宴客，将笞一妓。妓哀请。钱云：‘得座上欧阳永叔一词，故当贷汝。’欧公为赋一阕，遂释之。仆虽非永叔，而公则今之穆父也。请为二章，以当小调。词曰：‘东风吹散野鸳鸯，私蒸神前一瓣香。为祝长官千万福，缘何翻恼长官肠”樊川行矣一帆斜，那有情留子夜家只问千秋贤太守，可曾几个斫桃花”’交书徐公，即挂帆还白下。终不得消息，心殊倦倦。半月后，章寄函来，开看只七字曰：“桃花依旧笑东风。”  

三四  

汉阳戴喻让诗，有奇气，出吾乡陈星斋先生门下。有《临漳曲》云：“暮云深，霸桥逝；水天横，歌台废。玉龙金凤已千年，古瓦还镌‘铜雀’字。卖履分香儿女情，读书射猎英雄气。如何横槊对东风老年想作乔家婿。”末二句，老瞒在九泉亦当笑倒。又，《咏雪》云：“未添庾岭三分白，预借章台一月花。”  

三五  

邵子湘作《韵略》，以“江”、“阳”为必不可通。余读《史记·龟笑传》、韩昌黎《此日足可惜》及李翱《祭韩公》诸篇，“江”、“阳”皆通。犹以为彼固合“东”、“青”、“庚”而通之甚广，未足据也。及读岑嘉州《陪狄员外早秋登府西楼》一篇云：“常爱张仪楼，西山正相当。车马隘百井，里闩盘三江。”此短篇五古也，唐人用韵甚严，何滥通乃尔因而广考之，方知子湘之陋。《尚书》：“论道经邦，燮理阴阳。”《戴记》：“无服之丧，以畜万邦。”此“六经”通“江”、“阳”之证也。《孔雀东南飞》云：“东家第三郎，窈窕世无双。”樊毅《西岳碑》云：“其德休明，则有祯祥。荒淫臊秽，笃灾必降。”《柳敏碑》云：“山陵元室，建斯邦兮；不饬不凋，陨履霜兮。”《三国志》杨戏《蜀君臣赞》云：“保据河江，家破军亡。”《晋语》云：“二陆三张，中兴过江。”《宋书·大社之祝》曰：“地德普施，惠存无疆。乃建大社，以保万邦。”汉《紫玉歌》云：“一日失雄，三年感伤。虽有众鸟，不为匹双。”苟最《正德舞歌》云：“焕炳其章，光乎万邦。”庾信《柳遐墓铭》云：“起兹礼数，峻此戎章。长离宛宛，刷羽凌江。”《吴越春秋·河梁歌》云：“诸侯怖惧皆恐惶，声传海内威远邦。”吕温《昭陵功臣赞》云：“经纶八方，晏海澄江。”李翰《裴晏射虎赞》云：“弧矢之说，以威四方。群虎既夷，狄人来降。”此汉、唐乐府通“江”、“阳”之证也。至宋诸大家，尤不胜屈指。  

三六  

余作骈体文，押曹丕“丕”字为上声，为人所嗤。不知“丕”与“不”通，又与“负背”通，不止“攀悲切”也。《书》曰：“是有丕子之责于天。”《史记》作“负字”。《索隐》引郑氏曰：“丕读为负。”《石经》、《尚书》亦作“负子”。惟今之韵书，捃摭浅漏，未经收拾。沈存中笑香山押“饿殍”为夫。又笑杜牧之《杜秋》诗“厌饫不能饴”，误饴糖之饴，作饮啖用。不知杜牧之用“饴”字，本东汉《童谣》：“饴我大豆烹芋魁。”又，晋《盛彦传》：“婢使蛴螬炙饴之。”香山之押“殍”作平声，本《唐韵》“敷”字下收“殍”，作“抚俱切”。犹之今平韵不收“纠”字，而嵇康《琴赋》亦竟作平声押也。  

三七  

《玉台新咏》实《国风》之正宗，然有不可学者。如湘东王《春日》，一句用两“新”字。鲍泉、沈约有诗八首；以五言一首为题。如“秋衰悲落桐”之类，反复千言，殊觉可憎。为唐人试帖赋得题所自仿也。  

三八  

人无酒德，而贪杯勺，最为可憎。有某太守在随园赏海棠，醉后，竟弛下衣，溲于庭中。余次日寄诗戏之云：“客是当年夷射姑，不教虎子挈花奴。但惊羸者此阳也，谁令军中有布乎头秃公然帻似屋，心长空有腹如瓠。平生雅抱时苗癖，日缚衣冠射酒徒。”  

二九  

年家子龚友，青年好学，来诵其《白门小住》云：“秋生黄叶声中雨，人在清溪水上楼。”余为叹赏。临别，忽向余正色云：“友不好名，先生切勿以友诗告人。”余雅不喜，曰：“此子矜情作态，局面太小。”已而竟不永年。  

四O  

余《哭鄂制府虚亭死节》诗云：“男儿欲报君恩重，死到沙场是善终。”乙酉天子南巡，傅文忠公向庄滋圃新参诵此二句，曰：“我不料袁某才人，竟有此心胸。闻系公同年，我欲见之，希转告之。”余虽不能往谒，而心中知己之感，恻恻不忘。第念平生诗颇多，公何以独爱此二句后公往缅甸，受瘴得病归，薨。方知一时感触，未尝非谶云。鄂公拈香清凉山，过随园门外，指示人曰：“风景殊佳。恐此中人，必为山林所误。”有告余者。余不解所谓。后见宋人《题吕仙》一绝曰：“觅官千里赴神京，得遇钟离盖便倾。未必无心唐社稷，金丹一粒误先生。”方悟鄂公“误”字之意。  

四一  

宋刘子仪为夏英公先得枢密，乃咏《堠子》诗曰；“空呈厚貌临官道，更有人从捷径过。”本朝朱草衣咏《雪》云：“正愁前路迷樵径，先有人行路一条。”陈古渔《看桃花》云：“回头莫羡人行处，曾向行人行处来。”  

四二  

同年李竹溪棠，性诚悫，而诗独清超。《感怀》云：“罢官便有闲人集，才老旋生后辈嫌。”《得家书》云：“急开翻恼缄封密，朗诵频教句读差。”其子燧年十岁时，余命属对“水仙花”，渠应声曰“罗汉松”。平仄虽不协，而意境极佳，遂大奇之。归河间后见怀云：“韦司风味陶潜节，野鹤闲云伴此身。四海声名双管笔，六朝花柳一家春。须眉每向诗中见，函丈偏从梦里亲。此日著书深几许，瓣香心事属何人”末二句，其自命亦不凡矣。  

四三  

杭州张有虔先生，年九十三，皇上钦赐举人。余自幼蒙提携，故求其诗，不得。得其子名济川号南皋生者《微雨》云：“无声着林木，有色引莓苔。”《欲雪》云：“风号平野急，云重暮山连。”  

四四  

有人诵常州汪玉珩咏《泪》佳句云：“江干斑竹墙阴草，壶内红冰镜里潮。”余以为不如其第一首云“商女含愁歌一曲，楚妃无语过三年”更觉耐想。又《偶成》云：“高阁对层峦，屋角烟萝接。山雨欲来时，萧萧下黄叶。”  

四五  

胡稚威云：“诗有来得、去得、存得之分。来得者，下笔便有也；去得者，平正稳妥也；存得者，新鲜出色也。”  

四六  

刘霞裳与余论诗曰：“天分高之人，其心必虚，肯受人讥弹。”余谓非独诗也；钟鼓虚故受考，笙竽虚故成音。试看诸葛武侯之集思广益，勤求启诲：此老是何等天分孔子入太庙，每事问；颜子以能问于不能，以多问于寡：非谦也，天分高，故心虚也。  

四七  

梁文庄公之兄启心，字守存，入翰林后，即乞归养。其子山舟侍讲，亦早乞病，使其弟敦书仕于朝。一门家风如此。守存除夕约同人游吴山，不果，乃寄诗云：“何堪岁尽复迁延夙约都为俗事牵。多谢分吟留一席，不妨属和待明年。空山响答千门爆，落日寒迷万瓦烟。想见诸公高会处，下方人指地行仙。”《除夕》云：“旧赐官袍聊一着，新颁春帖懒重书。”《晚过山庵》云：“清依古佛原无梦，老笑秋虫尚有丝。”山舟性木近妇人，不宴客，亦不赴人之宴。惟余还杭州，则具华馔，一主一宾，相对而已。故余《寄怀》云：“一饭矜严常选客，半生孤冷不宜花。”山舟有《反游仙》云：“漫说长生有秘传，餐芝绝粒几经年。登仙直是寻常事，鸡犬由来亦上天。”“瑶林琼树生来有，玉宇云楼望里深：上界不闻阿堵贵，道人偏要炼黄金。”“曾侍朝正三殿来，遥瞻旌节下蓬莱。如何一片飞凫影，也被人间网得回”“赚他刘阮是何人，毕竟迷楼莫当真。我是天台狂道士，桃花多处急抽身。”“扰扰蜉蝣奈若何寸田尺宅竟蹉跎。自从偷吃嵇康髓，只觉胸中块垒多。”  

四八  

尹望山相公，四督江南；诸公子随任未久，多仕于朝。惟似村以秀才故不当差，常侍膝下，诗才清绝。余骈体序中，已备言之。犹记其订余往过云：“清谈相订菊花期，正慰幽怀入梦时。空谷传书鸿屡至，闲庭扫径仆先知。关心尚忆他乡客，时以诗寄三兄。因病翻添数首诗。闻道芒鞋将我过，倚栏只恨月圆迟。”《绚春园》云：“莫唤池边贪睡犬，隔林恐有看花人。”乙酉别去，庚子八月忽奉太夫人就芜湖观察两峰之养，重过随园。见和云：“迎人鸡犬闲如旧，满架琴书卖欲无。”《临别》云：“故人垂老别，归舫任风移。退一步来想，斯游本不期。”似村，名庆兰。  

四九  

张松园方伯不甚作诗，而落笔新颖。见张素云女校书扇上有余赠诗，乃题其后云：“小住青楼醉好春，偶教踪迹落红尘。昨宵月下看歌扇，忽见文星照美人。”  

五O  

嘉禾征士曹廷枢古谦，与葛卜元同教习宗学。葛北方人，长于考据，自负博雅。而曹专工词章。二人不相能。虞山蒋公、满洲世公，各有所庇，遂相参劾。古人洛、蜀之分，皆由门下士起也。曹诗自佳，咏《春雨》云：“两两溪边水鸟呼，渐看檐际湿模糊。凭栏花重红疑滴，隔座山横翠欲无。吟苦莫愁春冷淡，病多偏稳睡工夫。卷帘自爱虚无景，未要潇湘入画图。”  

五一  

杭州柴南屏先生，名谦，作中书时，和圣祖《冬至》诗，有“雪花欲共梅花落，春意还同腊意舒”之句。圣祖谓有翰苑才，超升御史。余与其曾孙景高交，先生年八十余矣，咏《西湖》云：“月出惯留歌舞席，风生不送别离船。”  

五二  

世有口头俗句，皆出名士集中：“世乱奴欺主，时衰鬼弄人。”杜荀鹤诗也。“今朝有酒今朝醉，明日无钱明日愁。”罗隐诗也。“一朝权在手，便把令来行。”崔戎《酒筹》诗也。“闭门不管窗前月，分付梅花自主张。”南宋陈随隐自述其先人诗也。“大风吹倒梧桐树，自有旁人说短长。”宋人笑赵师罩欲附范文正公祠堂诗也。“晚饭少吃口，活到九十九。”古乐府也。见《七修类稿》所引。“难将一人手，掩得天下目。”曹邺诗也。“易求无价宝，难得有情郎。”女真蕙兰诗也。“一举首登龙虎榜，十年身到凤凰池。”张唐卿诗也。“平生不作皱眉事，世上应无切齿人。”邵康节诗也。“儿孙自有儿孙福，莫与儿孙作马牛。”徐守信诗也。“是非只为多开口，烦恼皆因强出头”；“自家扫去门前雪，莫管他家瓦上霜”：并见《事林广记》。“黄泉无客店，今夜宿谁家”见唐人逸诗。  

五三  

河督姚小坡，作别驾时，以“祭葬”二字命题。余宰江宁时，无子，《咏祭》云：“血食满天下，但看所树恩。羞将好魂魄，饥饱仗儿孙。”  

五四  

余作庶常时，寓年家花园。同年吴自堂与其兄飞池借寓园中。飞池与吴女金娘有三生之约，畏妻不敢聘。金寄诗云：“残泪未消和影拭，旧书重展背人看。”诗既佳，书法亦秀媚。  

五五  

云间沈大成，字学子，皓首穷经，多闻博学；尝见古庙有九原丈人之碑，不知所出。后阅《十洲记》，始知乃海神，司水者也。因作《九原丈人考》一篇。《赠邵檀波》云：“异书勘后兼金重，古砚磨多似臼深。”《即事》云：“楼头风定钟初动，湖上云开舫渐行。”  

五六  

浙中遂昌教谕王世芳，字芝圃，年一百十岁，入都祝太后万寿，赐翰林侍讲衔。还乡，陈太常星斋赠诗云：“华皓何来云水头宠加新秩返扁舟。酒钱未卜凭谁与壶药翻叨为我投。薄宦梦惊山北檄，散仙行逐海东鸥。独留佳话传台阁，曾与耆英大父游。”王面长尺许，腰若植鳍。自言：“少居乡，遭耿逆之变。与诸妹豆棚闲坐，一妹头忽不见，盖为飞炮击去也。”与第三子同来，白发飘萧，背转伛偻。问其长子。曰：“不幸夭亡矣。”问夭亡之年。曰：“八十五岁。”乾隆辛未，圣驾南巡，有湖南汤老人来接驾，年一百四十岁。皇上先赐匾额云“花甲重周”。又赐云“古稀再度”。  

五七  

余夏间恶蚊，常误批颊甚痛，、而蚊乃飞去。偶读叶声木《谯蚊》诗，不觉大快。词曰：“虎狼偶食人，人犹寝其皮。独怪蚤虱咬，嗜人甘如饴。虮虱我自生，自孽将怨谁蚤出尘土间，跳梁亦暂时。尔蚊何为者薨薨声殷雷。订盟如点将，歃血遣欲飞。聚昏更为市，利析秋毫微。穿衣巧刺绣，中肤惊卓锥。深入石饮羽，潜侵剑切泥。三伏凉夜好，清风吹满怀。时方爱露坐，鸣镝一声来。误愤自批颊，怅望空徘徊。亦或中老拳，磔裂歼渠魁。无奈苦搔痒，汗粘变疮痍。咄咄么麽虫，阴毒乃如斯。长喙不择肉，呼吸若乳儿。怪底入夏瘦，毛孔成漏卮。安得通身手，左右时交挥!”叶讳诚，钱塘孝廉。  

五八  

王安昆，字平圃。予少在都中，与交好，常宿其家，见其题尤贡甫《墨竹》云：“几个琅玕几点苔，胜他五色笔花开。分明满幅萧萧响，似带江南风雨来。”《买竹》云：“南郊过雨绿生香，底事劳人买竹忙我一出城君入市，两边风味各分尝。”又，《送罗两峰归邗上兼示舍弟瘦生》云：“别时冰雪到时春，万树寒梅照眼新。邂逅若逢江上客，已归须劝未归人。”  

五九  

余宰沭阳，有宦家女依祖母居，私其甥陈某，逃获。讯时值六月，跪烈日中，汗雨下；而肤理玉映。陈貌寝，以缝皮为业。余念燕婉之求，得此戚施，殊不可解。问女何供。女垂泪云：“一念之差，玷辱先人，自是前生宿孽。”其祖母怒甚，欲置之死。余以卓茂语，再三谕之。笞甥，而以女交还其家。搜其箧，有《闺词》云：“蕉心死后犹全卷，莲子生时便倒含。”亦诗谶也。隔数月，闻被戚匪胡丰卖往山东矣。予至今惜之。尝为人题画册云：“他生愿作司香尉，十万金铃护落花。”  

六O  

宰江宁时，有南乡钱贡甫之子某，买张某妻陈氏为妾；得价后，屡诈不遂，遂来控官。余召讯之。钱烧窑，张为其采煤者也，貌如石炭，妻嫣然窈窕。钱美少年，能诗。余意天然佳偶，欲配合之，而格于例，乃发官媒，免其笞。有役某素黠，探知官意，密授钱计，仍买归焉。钱故乡居，事过后，余不便再问消息。后十余年，余游牛首山，路见鬋鬃者，率三婴儿，捧香伏地。问何人。曰：“钱某也。年来妻亡，扶陈氏为正室。此三儿皆其所生。某亦入上元学矣。妻闻公游山，命我来谢。”献诗云：“酬恩两个山村雀，含着金环没处寻。绿叶成阴满枝子，费公多少种花心尸  

六一  

李笠翁词曲尖巧，人多轻之。然其诗有足采者。如：《送周参戎之浦阳》云：“儒将从来重，君其髯绝伦。三迁无喜色，百战有完身。灰里求遗史，刀边活故人。仙华名胜地，细柳正堪屯。”《婺宁庵》云：“谁引招提路，随云上小峰。饭依香积煮，衣倩衲僧缝。鼓吹千林鸟，波涛万壑松。《楞严》听未阕，归计且从容。”尤展成赠云：“十郎才调本无双，双燕双莺话小窗。送客留髡休灭烛，要看花影照银釭。”  

六二  

杭州姚君思勤、黄君湘圃、吴君锡麒八九人，同作《新年百咏》，俱典雅；而吴诗尤超。《门神》云：“问尔侯门立，能知深几重”倪经培云：“爵封万户外，秩满一年中。”姚咏《拜年》云：“履吉弓鞋换，催妆岁烛然。胜常称再四，利市乞团圆。”《风菱》云：“面目为谁槁心肠到底甜。”黄咏《爆竹》云：“买来还缩手，毕竟让人工。”《面鬼》云：“一半头衔用，几重颜甲生。”皆佳句也。金雨叔宗伯为题辞云：“回首辞家十载余，旧乡风土梦华胥。卷中重认新年景，却认初来占籍居。”  

六三  

《清波杂志》载：“元祜间，新正贺节，有士持门状遣仆代往；到门，其人出迎，仆云：‘已脱笼矣。’谚云‘脱笼’者，诈闪也。温公闻之，笑曰：‘不诚之事，原不可为!”’及前朝文衡山《拜年》诗曰：“不求见面惟通谒，名纸朝来满敝庐。我亦随人投数纸，世情嫌简不嫌虚。”可见贺节投虚帖，宋朝不可，明朝不以为非：世风不古，亦因年代而递降焉。  

六四  

余有诗不入集中者，嫌其少作未工也。然终竟是尔时一种光景，弃之可惜，乃追忆而录之。九岁《咏盘香》云：“空梁无燕泥常落，古佛传灯影太孤。”十五岁《咏怀》云：“也堪斩马谈方略，还是骑牛读《汉书》。”《题田古农〈卖书买剑图〉》云：“丈夫穷后疑无路，犹有神仙作退步。”《舟行》云：“山云犹辨树，江雨暗移春。”《咏柳》云：“新丝买得刚三月，旧雨吹来似六朝。”《落花》云：“莫讶万枝随雨尽，须知一片自天来。”《无题》云：“红豆相思多入骨，绿萝着处便生根。”在都中，《为徐相国耕籍应制》云：“水到公田龙脉转，风翻仙仗杏花飞。”颇为相公称许。《和金沛恩&lt;咏昭君纸鸢)》云：“玉门春老恨难忘，犹逐东风谒汉王。环巩影沉天漠北，琵琶声在白云乡。素丝解作留仙带，细雨弹成坠马妆。莫怪洛城多纸贵，画图终日对斜阳。”  

六五  

丁卯冬，余宰江宁，以公事往扬州，阻风燕子矶。宏济寺僧默默，年九十余，导余游山；并出西林、桐城两相国及诸公卿诗相示。余亦赠四律而别。后辛未南巡，默默接驾。上问其年。奏曰：“一百二岁。”上笑曰：“和尚还有二十年寿。”随赐紫衣。默默谢恩而出。乾隆二十年，竟圆寂矣。方知天语之成谶也。高文定公赠以诗云：“默默僧年八十余，麦塍犹爱荷春锄。抬头见客心先喜，款坐烹茶意自如。千尺娑罗庭外树，两朝丞相壁间书。救生舟送风帆稳，利涉长江信不虚。”  

六五  

陶贞白云：“仙人九障，名居一焉。”余不幸负虚名。丁丑过书肆，见有作《金陵怀古》诗者，姓王，名颠客，假余序文。诗既不佳，序亦相称，余一笑置之。后三年，再过书肆，见《清溪唱酬集》一本，载上海彭金度、砀山汪元琛、太仓毕泷等，共三十余人；前骈体序，亦假我姓名。诗序俱佳，不能无讶。因买归，示程鱼门。程笑曰：“名之累人如此。虽然，如鱼门之名，求其一假，尚未可得。”后十年，集中王陆提、曹锡辰、徐德谅、范云鹏四人，都来相见。而诸君子则终未谋面。姑录数首，以志暗中因缘。范《采菱曲》云：“采莲莫采菱，菱角刺侬手。采菱莫采莲，莲心苦侬口。刺手苦侬苦不深，苦口兼欲苦侬心。”汪《金陵杂诗》云：“清江一曲鸭头波，相约湔裙踏浅莎。双桨月明桃叶渡，但闻人语不闻歌。”  

六七  

王西庄光禄，为人作序云：“所谓诗人者，非必其能吟诗也。果能胸境超脱，相对温雅，虽一字不识，真诗人矣。如其胸境龌龊，相对尘俗，虽终日咬文嚼字，连篇累牍，乃非诗人矣。”余爱其言，深有得于诗之先者，故录之。  

六八  

丙辰，余将赴广西。吾乡有孔先生者，年八十余，赠诗云：“画眉声里推篷坐，不是看山便读书。”  

六九  

张宫詹鹏狲，受今上知最深。侍值乾清门，方宣召，而张已归。上以诗责之云：“传宣学士为吟诗，勤政临轩未退时。试问《羔羊》三首内，几曾此际许委蛇”命依韵和呈，聊当自讼。张奉旨呈诗，上喜，赐以克食。张进谢恩诗，有“温语更欣天一笑，翻教赐汝得便宜”之句。后数日，和上《柳絮》诗，托词见意云：“空阶匀积似铺霜，忽起因风上玉堂。纵有别情供管领，本无才思敢轻狂。散来欲着仍难起，飞去如闲恰又忙。剩有鬓丝堪比素，蜂粘雀啄底何妨”《嘲春风》云：“封姨十八正当家，墙角朱幡弄影斜。扫尽乱红无兴绪，强将余力管杨花。”先生咏物诗，尤为独绝。如集中《泥美人》、《雁字》、《粉团》、《玉环》诸题，皆能不脱不粘，出人意表。少时游楚南，太守张苍崖懋赠以序云：“好穷七泽之游，勿遽吞吾云梦；试问郢中之客，谁能和汝《阳春》”  

七O  

康熙庚子，常熟杜昌丁入藏，过澜沧百里；其部落日估保，有小女名伦几卑，聪慧明艳，能通汉语。昌丁来往，屡主其家，见辄呼“木瓜呀布”。“木瓜”者，尊称也；“呀布”者，犹言好也。彼此有情。临行，以所挂戒珠作赠，挥泪而别。归语士大夫，咸为怃然。沈子大先生作诗云：“估僚小女年十六，生长胡乡服胡服。红厨窄衫小垂手，白毹贴地双趺足。汉家天子抚穷边，门前节使纷蝉联。慧性早能通汉语，含情何处结微缘杜郎七尺青云士，仗剑辞家报知己。匹马翩翩去复回，暂借估棕息行李。解鞍入户诧嫣然，万里归心一笑宽。笑迎板屋藏春暖，絮问游踪念夏寒。自言去日曾相见，君自无心妾自怜。妾心如月常临汉，君意如云欲返山。私语闲将番字教，烹茶知厌酪浆膻。雨意绸缪俄十日，谁言十日是千年留君不住归东土，恨无双翼随君举。聊解胸前玛瑙珠，将泪和珠亲赠与。一珠一念是妾心，百回不断珠中缕。尘起如烟马如电，珠在君怀君不见。黄河东流黑水西，脉脉空悬情一线。”  

七一  

郭晖远寄家信，误封白纸。妻答诗曰：“碧纱窗下启缄封，尺纸从头彻尾空。应是仙郎怀别恨，忆人全在不言中。”  

七二  

苏州谢沧湄老于游幕，为淮关榷使年希尧之上客。有得意句云：“惟有乡心消不得，又随一雁落江南。”每旅夜高吟，则声泪俱下。《过惠山》云；“路转弓弯三里赊，好风犹趁半帆斜。莺声满店二泉酒，春雨维舟一树花。白发来游嗟已晚，青山如画欲移家。几时来傍禅灯宿，惠麓云中汲井华。”  

七三  

征士王载扬，吟诗以对仗为工，有句云：“百五正逢寒食节，十千谁醉美人家”爱余《滕王阁》诗“阿房有焦土，玉楼无故钉”一联。湖州徐阶五先生《赠沈椒园》诗云：“诗派同初白，官情共软红。”以沈乃初白先生外孙故也。王亦爱而时时诵之。徐知予于未遇时。记其《关山月》一首云：“大牙旗卷夕阳残，旋见城边涌玉盘。鼓角无声霜气肃，山河流影镜光寒。白头汉将占星立，红泪胡姬倚马看。净扫烟尘天阙迥，清辉多处是长安。”先生名以升，雍正癸卯翰林，官臬使。  

七四  

兴化郑板桥作宰山东，与余从未识面；有误传余死者，板桥大哭，以足蹋地。余闻而感焉。后廿年，与余相见于卢雅雨席间。板桥言：“天下虽大，人才屈指不过数人。”余故赠诗云：“闻死误抛干点泪，论才不觉九州宽。”板桥深于时文，工画，诗非所长。佳句云：“月来满地水，云起一天山。”“五更上马披风露，晓月随人出树林。”“奴藏去志神先沮，鹤有饥容羽不修。”皆可诵也。板桥多外宠，常言欲改律文笞臀为笞背。闻者笑之。  

七立  

戴雪村学士典试顺天，为忌者所伤，落职家居。其饮酒如长鲸吸海，卒以此成疾，亡沅州。《立秋》云：“沅州秋信悄然生，旅思无烦雁到惊。月落尚余山桂白，露零先着海棠清。梦如蝶不离纹簟，静觉蛩都就画楹。愧是上方旬日住，禅观曾未遣微情。”《镇远》云：“泉脉自来檐可接，箐端时暝雨旋倾。只愁归说人难信，安得吟成更画成”  

七六  

杜茶村为国初逸老，人多重其五律。余以为袭杜之皮毛，甚觉无味。独爱其咏《海棠》一句云：“全树开成一朵花。”  

七七  

晁君诚诗：“小雨悄悄人不寐，卧听羸马龁残刍。”真静中妙境也。黄鲁直学之云：“马龅枯箕喧午梦，误惊风雨浪翻江。”落笔太狠，便无意致。  

七八  

隐仙庵道士周明先善琴，能诗，离随园甚近，年未五十亡。余录其佳句云：“神仙乐事君知否只比人间多笑声。”“竹间楼小窗三面，山里人稀树四邻。”“壁琴风过闻天籁，香碗灰深袅篆烟。”“雨中破壁蜗留篆，醉后余腥蚁起兵。”又：“新笋成时白昼长。”七字亦妙。  

七九  

姑苏隐者殷如梅，字羽调。咏《桃花》云：“望去分明临水岸，开残容易逐杨花。”咏《梅》云：“自是岁寒松竹伴，无心要占百花先。”《谢人惠佛手启》云：“数来千指，屈伸总是无名；看去两枝，大小岂能垂手”《憎蚊》云：“以启其毛，何堪供汝流歌不濡其味，亦且惊我虚声。”  

八0  

杭州多高士。梁秋潭先生，因从子诗正贵，后遂不乡试，耻以官卷中故也。《垂钓》云：“一溪新涨失前汀，照见青山处处青。香饵自香鱼不食，钓竿只好立蜻蜓。”《题{采芝图&gt;》云：“山间石上烂生光，曾受青城道士方。自采自餐还自寿，不来朝市说珍祥。”宋杏洲先生《咏槐花》云：“寄语世间诸举子，不应才到此时忙。”周征士西穆《湖上》云：“野鸥导我有闲意，新柳笑人成老夫。”施文学《竹田湖心亭》云：“六时但有藏风至，五月来看梅雨晴。”  

八—  

余读《汉书》，雅不喜董广川，而最喜贾太傅。偶读钱竹初《洛中怀古》云：“南来莫再寻遗宅，第一人才是贾生。”苏州薛皆山云：“一篇削鹃赋》离形相，才子回头是道人。”二诗皆推崇太傅，实获我心。  

八二  

余幼时游西湖，见酒楼号五柳居者，壁上题诗甚多，不久即圬去。惟西穆先生一首，墨沈淋漓，字写《争坐位帖》，历七八年如新。酒楼主人及来游者皆护存之，敬其为名士故也。题是《冬日同樊榭放舟湖上，念栾城、赤凫都已下世，弥觉清游之足重也，分韵同作》，云：“一角西山雪未消，镜光清照赤阑桥。小分寒影看梅色，半入春痕是柳条。闲里安排尘外迹，酒边珍重故人招。孤烟落日空台榭，岁晚重来话寂寥。”后四十年，余再至湖上，则壁诗无存。西穆、樊榭，久归道山，而酒楼主人，亦不知名士为何物矣!惟陈庄壁上有蒋用庵侍御《酬王梦楼招游》一首云：“六朝风物正妍和，珍重乌篷载酒过。一串歌珠人似玉，四围峦翠水微波。狂夫兴不随年减，旧雨情于失路多。争奈严城宵漏急，未知今夜月如何。”  

八三  

吾乡诗有浙派，好用替代字，盖始于宋人，而成于厉樊榭。宋人如：“水泥行郭索，云木叫钩辖。”不过一蟹一鹧鸪耳。“岁暮苍官能自保，日高青女尚横陈。含风鸭绿鳞鳞起，弄日鹅黄袅袅垂。”不过松、霜、水、柳四物而已；座词谜语，了无余味。樊榭在扬州马秋玉家，所见说部书多，好用僻典及零碎故事，有类《庶物异名疏》、《清异录》二种。董竹枝云：“偷将冷字骗商人。”责之是也。不知先生之诗，佳处全不在是。嗣后学者，遂以“瓶”为“军持”，“桥”为“略杓”，“箸”为“挟提”，“棉”为“芮温”，“提灯”为“悬火”，“风箱”为“扇赜”，“熨斗”为“热升”，“草屦”为“不借”；其他“青奴”、“黄奶”、“红友”、“绿卿”、“善哉”、“吉了”、“白甲”、“红丁”之类，数之可尽，味同嚼蜡。余按《世说》：“郝隆为桓温南部参军。三月三日作诗曰：‘鲰隅跃清池。’桓问何物。曰：‘鱼也。’桓问：‘何以作蛮语’曰：‘千里投公，才得蛮部参军，那得不作蛮语”’此用替代字之滥觞。《文选》中诗，以“日”为“耀”，“灵风”为“商飙”，“月”为“蟾魄”，皆此类也。唐陈子昂出，始一洗而空之。  

八四  

宝意先生：“恩同花上露，留得不多时。”万柘坡：“相逢似春雪，一夜不能留。”元微之：“伤心落残叶，犹识合昏期。”三诗意味相似。  

八五  

李穆堂先生诗，以少作为佳；位尊后，有率易之病。予所喜者，皆其未第时及初入翰林之作。《东平州看杏花》云：“断云斜日过东平，杨柳风来叶叶轻。莫为春阴便惆怅，杏花如雪更分明。”《落叶》云：“寒来千树薄，秋尽一身轻。”《即事》云：“欲问春深浅，桃花淡不言。”《汤泉》云：“汉井炎方炽，周京德肯凉”《日暮》云：“鸟声隔屋山初暗，灯影当窗纸未温。”《驿铺》云：“短堞一空鸡绝唱，败槽百啮马无声。”晚年不屑为此种诗，亦不能为此种诗。  

八六  

王阮亭尚书未遇时，受知于先达某；故诗集卷首，即录其所赠五古一篇，用“萧豪”韵。穆堂未遇时，受知于阮亭；故哭阮亭五古一篇，功；用“萧豪”韵。姜西溟《哭徐健庵司寇》诗，用张文昌《哭昌黎》韵，想见古人声应气求，后先推挽之盛。  

八七  

吾乡文学曹芝，字荔帷，以好名贫其家。中年遽亡，诗稿甚富。《宿随园》见赠云：“蓬藿年年静掩扉，好风吹上芰荷衣。青山一觉鹤同梦，白发满头花打围。肯与凡禽争饮啄果然天马脱鞍轨。陶归邴罢关何事出处如公世所稀。”  

八八  

丁丑春，陈古愚袖诗一册，来告予曰：“得一诗人矣。”适黄星岩在山中。三人披读，乃常州董潮、字东亭者所作也。其《京口渡江》云：“轻帆如叶下吴头，晚景苍茫动客愁。云净芜城山过雨，江空瓜步雁横秋。铃音几处烟中寺，灯影谁家水上楼最是二分明月好，玉箫声里宿扬州。”想见其人倜傥。癸未阅邸抄，知与香亭同中进士，入词馆。予方喜相交之日正长。不料散馆后，竟病卒。余因思未见其人，先吟其诗而相慕者，一为蒋君士铨，一为陶君元藻，皆隔十余年，欣然握手；惟董君则始终隔面。渠未必知冥冥中有此一知己也，呜呼!  

八九  

曹澹泉诗：“含雨花如抱恨人。”方子云云：“向日花如暴富人。”陈古愚云：“新绿树如人少年。”三人调同而各妙。  

九O  

湖广彭湘南廷梅，与长沙陈恪敏公交好；过随园时，年已七十，即席赋诗，有“落日红未尽，遥山青欲来”之句。余爱赏之。在秦淮河口占云：“秦淮河畔乱沙汀，芳草魂生六代青。春去雨中人不惜，杜鹃啼与落花听。”湘南画小像：一叟坐室中，旁有偷儿，持斧穴洞而窥，号“窃比于我老彭图”。见者大笑。《秋夕宿凭虚阁》云：“寻幽住此山，秋声即吾性。一阁衔夕阳，半江红不定。淡淡暮云低，漠漠松阴暝。遥见隔林灯，寒空生远映。”  

九一  

昔人称王粲精思，不能有加于宿构，故拙速不如巧迟。此言是也。然对客挥毫，文不加点，亦是乐事。余平生所见敏于诗者四人：前辈中，一为宫詹张南华鹏狲，一为学士周兰坡长发；同学中，一为侯夷门嘉缙，——为金进士兆燕：俱可以击钵声终，万言倚马。乙丑予宰江宁，侯为贰尹，招之小饮。侯即席有“龙蟠虎踞江山助，璧合珠联文字交”之句，惜忘其全篇。后得狂易之疾，死镇江黄太守署中。秦涧泉哭以诗云：“客传京口讣音来，无际愁云望不开。妻子半船归海峤，图书千帙付蒿莱。龙蛇应有前生梦，宇宙谁为旷世才懊恼人天今异路，新诗定已满泉台。”又曰：“若使九原真及第，胜教五斗恋微官。”  

九二  

余散馆出都，走别南华先生。先生取纸，疾书《送别》云：“清时重民牧，临御简良才。经术平生裕，文章我辈推。醉辞鹩鹭侣，吟向凤凰台。民力东南急，君其保障哉。”“眷言桑梓近，郑重惜分襟。暂辍《三都》笔，将听《五挎吟》。风流为政美，恺悌入人深。千里同明月，相思寄好音。”  

九三  

癸酉夏五，周兰坡、潘筠轩两学士同饮随园；见案上有东坡诗，撷之笑曰：“我即用其仇池石韵，序今日事．，可乎”余曰：“幸甚。”磨墨申纸，日影未移，诗已毕矣。曰：“千章夏木清，一雨洗浓绿。前月游随园，林峦看未足。北牖贪昼眠，人诮边韶腹。云开峰黛妍，水长波纹蹙。窈窕离市廛，疏狂狎樵牧。恐费十千沽，何曾再三渎榴火吐红蕤，林篁削青玉。老友中州归，陈人案前伏。相约饮无何，联吟日可卜。为爱好轩楹，不辞屡征逐。绝类仲蔚园，恍入子真谷。无酒君须谋，有鱼我所欲。看锄邵圃瓜，敢顾周郎曲。剧喜天已晴，莫讶客不速。”  

九四  

棕亭在江氏秋声馆，即席和余四绝云：“坐对名山列绮筵，篱花争艳暮秋天。百年传得诗人宅，先把黄金铸浪仙。”“近郭遥峰左右当，帆樯历历远天长。女墙穿过疏林外，放出残霞衬夕阳。”“山腰奇石最伶俜，矮作阑干曲作屏。选得云根坐吹笛，新声分与万家听。”“惠郎中酒眼波斜，一曲清歌遏众哗。安得将身作么凤，香丛长伴刺桐花”  

九五  

善写客情者，昔人诗，如：“只因相见近，转致久无书。”“近乡心更怯，不敢问来人。”善写别情者，如：“可怜高处望，犹见故人车。”“相看尚未远，不敢遽回舟。”  

九六  

“为学心难足，知君更掩扉。”项斯《赠友》诗也。“一点村前火，谁家未掩扉。”唐山人《村行》诗也。两押“扉”字，均妙。  

九七  

何南园馆于汪氏，其尊人礼之甚至；后其子非解事者，而苛责馆课转严。南园赋诗云：“急管繁弦《子夜》声，宫商强半不分明。老夫听惯开元曲，听到残唐刻刻惊。”  

九八  

诗有音节清脆，如雪竹冰丝，非人间凡响；皆有天性使然，非关学问。在唐则青莲一人，而温飞卿继之。宋有杨诚斋，元有萨天锡，明有高青丘。本朝继之者，其惟黄莘田乎  

九九  

吴鲁斋贤，宰甘泉，有惠政；不幸无子，四十而殂。其诗稿失散，仅记其《送友》云：“遥知白发相思苦，马上逢人便寄书。”《过洛阳》云：“最羡少年能挟策，至今天子重书生。”《衙斋偶成》云：“候吏解投山客刺，奚童不扫印床花。”《京江》云：“扬子江头月正明，夜深风露怯凄清。邻舟有客横吹笛，似说故人离别情。”  

一OO  

偶见晚唐人辞某节度七律一首，前四句云：“去违知己住违亲，欲策羸骖屡逡巡。万里家山归养志，十年门馆受恩身。”读之一往情深，必士君子中有至性者也。恨不友其人于千载以上。惜不能记其全首与其姓名。他日翻撷《全唐诗》，自能遇之。  

## 卷一O  

一  

江宁吴模，字元理，应童子试时，年才十三，举止端肃。因唤入署，啖以果饵。旋即入泮。邑中名士沈瘦岑，以女妻之。嗣后十年，不复相见。诗人李晴洲告予曰：“元理小秀才，近诗曰佳。比其外舅，骚骚欲度骅骝前矣。”诵其《迎秋》一首云：“碧天霭霭暮山晴，一片秋心趁月明。暑退渐教葵扇弃，风高已觉葛衫轻。绕阶草色笼烟淡，隔树蝉声咽露清。为读《离骚》更漏永，幽兰时有暗香迎。”未几，元理来，读余《外集》，呈二律云：“陶令无官通刺易，崔偏有室入门难。”又曰：“传有其人应久待，我生虽晚未嫌迟。”是年，与周青原同受知于学使李鹤峰，拔贡入都。予喜，贺以诗云：“人夸籍、浞居门下，我道班、杨在意中。”  

二  

余以紫玻璃镶窗，一时咏者甚多。太仓闻省谦云：“一天花气镜边浮，朵朵晴霞入望收。槛外电光何处雨山中暮色最宜秋。”尤贡父云：“四面有山皆夕照，一年无日不花光。”江宁高庙僧亮一工栽菊，能使月月有花。  

三  

戊辰秋，席武山别驾招余同蒋用庵侍御、姚云岫观察，同往赏花。用庵分得“有”字韵，诗云：“天地之大何不有造化乃出山僧手。山僧一手种菊花，花高十尺大如斗。四时群卉递凋残，僧寮月月如重九。石头城外普陀庵，相思半载游终负。初冬髯八书相招，盍簪花下中山酒。座客呼僧相愕眙，问讯神方乞谁某。僧云‘我绝鲜师传，蕴崇只在三时厚。料寒量燠细锄泥，剔秽芟芜重缚帚。雨无苦湿晴无干，如期各有神明寿’。此言虽小可喻大，士夫身世宜遵守。万物从来栽者培，枯菀纷纷都自取。东风桃李剧芳妍，此时可保秧华否经得冰霜受得春，毕竟此花能耐久。坐中听者大轩渠，花亦从旁如点首。街鼓催人月到窗，篮舆还带余香走。”  

四  

“关防”二字，见《隋书·酷吏传》，原非作官者之美名。故余知江宁时，记室史正义苕湄，时出狎游。予爱其才，而不禁也。其《南归留别得‘青’字》云：“浪迹深惭水上萍，漫劳今夜饯邮亭。鬓从久客无多绿，灯入篱筵分外青。海国归帆随候雁，天涯知己剩晨星。何时载得兰陵酒，重向红桥共醉醒”又曰：“酒沽双屐雨，人坐一庭烟。”  

五  

六安秀才夏宝传，生而任侠，出雅雨卢公门下。卢谪戍军台，僮仆无肯随者。夏奋曰：“我愿往。”竟策马出塞。三年后，与卢同归。卢再任转运，为捐学正一官，所以报也。程鱼门题其《橐中集》云：“磨刀冰作石，暖客火为衣。”卢亦有句云：“手僵常散辔，泪冻不沾衣。”可想见塞外之苦矣。乾隆庚子科，以年过八十，钦赐举人。陈古渔赠句云：“八旬乡榜无消息，一纸天书有姓名。”又曰：“三征尚却连城聘，一诺能轻万里行。”  

六  

苏州顾禄百，张匠门先生外孙也。晚年不遇，为归愚先生权记室。凡先生酬应之作，皆顾捉刀。《咏红叶》云：“秋树忽春色，晓山皆暮霞。”余常叹陆放翁临终时，犹望九州恢复，而终于国亡家破，不遂其愿。禄百有句云：“散关铁马平生愿，愁绝他年家祭时。”  

七  

蒋心余太史居金陵时。除夕，梦与余登清凉山，得句云：“三春花鸟空陈迹，六代江山两寓公。”闻山寺钟鸣，掷笔而寤。  

八  

唐人诗曰：“欲折垂杨叶，回头见鬓丝。”又曰：“久不开明镜，多应为白头。”皆伤老之诗也。不如香山作壮语曰：“莫道桑榆晚，余霞尚满天。”又，宋人云：“劝君莫恼鬓毛斑，鬓到斑时也自难。多少朱门年少子，被风吹上北邙山！”  

九  

杭州布衣何琪，字东甫，《咏帘钩》云：“高牵缠臂金无色，误触搔头玉有声。”《金银花》云：“可能华屋开常好，只恐柴门种亦难。”  

一O  

学问之道，“四子书”如户牖，“九经”如厅堂，“十七史”如正寝，杂史如东西两厢，注疏如枢阆，，类书如厨柜，说部如庖滔井匿，诸子百家诗文词如书舍花园。厅堂正寝，可以合宾；书舍花园，可以娱神。今之博通经史而不能为诗者，犹之有厅堂大厦，而无园榭之乐也。能吟诗词而不博通经史者，犹之有园榭而无正屋高堂也。是皆可偏废。  

一一  

江宁涂爽亭，善小儿医，能诗，年九十余。有句云：“船底水鸣风力大，芦中雁语月光高。”余小女病危，爽亭活之，因来往甚欢。辛丑九月，以书来诀，一切身后事，亲自检校。予挽联云：“过九秩以考终，从古名医，都登上寿；痛三号而未已，伤吾老友，更失诗人。”  

一二  

或传程鱼门《京中移居》诗云：“势家歇马评珍玩，冷客摊钱问故书。”予笑曰：“此必琉璃厂也。”询之，果然。因记商宝意移居，周兰坡与万晴初访之，见门对云：“岂有文章惊海内；从无书札到公卿。”万笑曰：“此必商公家矣。”询之果然。  

一三  

王菊庄孝廉，名金英，性孤冷而工诗，有“残雪坠仍起，如尘空际盘”之句。余尤爱其《杨柳店梦归》云：“征骑尚栖杨柳岸，归魂已到菊花庄。杖藜父老闻声喜，停织山妻设馔忙。生菜摘来犹带露，新醅笃得已闻香。堪怜稚女都齐膝，羞涩牵衣立母旁。”《掌教永平书院》云：“生徒散后庭阶静，知己逢来礼法疏。”《邗沟》云：“负郭人家堤下住，酒帘扬出树梢头。”  

一四  

鲁星村“猫迎落花戏，鱼负小萍移”，与宋笠田“护篱小犬吠生客，曝背老翁调幼孙”之句，皆诗中有画。鲁《沙桥道上》云：“山下竹林林下屋，门前溪水带花流。”王兰泉方伯《云阳驿》云：“明月似霜霜似雪，云阳驿外夜三更。”二句相似。  

一五  

予有句云：“开卷古人都在眼，闭门晴雨不关心。”龚旭开《登石台》诗云：“短墙南畔接烟林，啼罢山禽又海禽。甚日晴明甚日雨，不曾出户不关心。”抑何暗合耶龚有《连理枝》词云：“晓尚衣衫薄，未许开帘幕。小婢来言：东风料峭，动花铃索；海棠轩外石阑边，有风筝吹落。”  

一六  

山阴布衣茅商隐，客死汴城。桑S叟甫为梓其诗。《晚村》云：“带声鸦易树，偶语客归村。”《山行》云：“郭外髑髅眠野草，坟前翁仲戴山花。”皆佳句也。越中故事：娶新妇至，必选处女迎之，号曰“伴姑”。茅吟曰：“十六作伴姑，含情语邻姆。今日新嫁娘，问年才十五!”  

一七  

王进士又曾，字谷原，诗工游览。《同人看白莲》云：“船窗六扇拓银纱，倚桨风前落晚霞。依约前滩凉月晒，但闻花气不看花。”“皋亭来往省年时，香饮莲筒醉不辞。莫怪花容浑似雪，看花人亦鬓成丝。”《游陶然亭》云：“岸芦进笋妨游屐，林蝶翻灰浣袷衣。春浓转怕形人老，官冷真宜伴佛闲。”皆传诵一时。有《丁辛老屋集》。  

—八  

岳水轩名梦渊，为督抚上客。居与随园相近。丁丑秋，忽作诗会，大集名流，其豪气犹勃勃可想。《江行》云：“荻港人维雪里舟，雪花飞较荻花稠。篷窗人醉荻中卧，时被雪花飞上头。”《荷花》云：“兰舟载丽人，摇入荷花荡。亭亭红粉姿，花与人相仿。其中有莲的，心苦惟侬赏。欲以掷奉郎，生憎金钏响。”两诗有古乐府遗音。  

一九  

金江声观察，名志章，在吾乡与杭、厉齐名。《壬子月夜登虎丘》云：“一片深宵月，明明照虎丘。松杉交影静，蓣藻上阶流。夜舫吹箫客，春灯卖酒楼。他乡有朋好，竟夕此淹留。”庚辰年，余过虎丘，山僧出此诗见示；不知余故观察年家子也。尤爱其《过冷水铺》云：“白鸥傍桨自双浴，黄蝶逆风还倒飞。”《宿灵隐》云：“窗虚暗觉云生壁，夜静时闻雨滴阶。”  

二O  

或问：“刘勰言陆机‘亦有锋颖，而腴词勿剪，终累文骨’。近日才人，如宝意、鱼门，时蹈此病。”余晓之曰：“韦端己云：‘屈、宋亦有芜词，应、刘岂无累句但须精选斯文者，食马留肝，烹鱼去乙可耳。此《极玄集》之所由作也。”’  

二一  

汉杜钦兄弟，任二干石者十人。钦官最小，名最著。韩文公之孙衮中状元后，人但知布衣方干，不知状元韩衮。甚矣人传不在官位也！唐人诗曰：“孟简虽持节，襄阳属浩然。”简之名自在浩然下。然余到桂林，见独秀峰有简题名，笔力苍古。今之持节者，如孟简其人亦少矣。  

二二  

薛中立幼时见蝴蝶，咏诗云：“佳人偷样好，停却绣鸳鸯。”大为乃翁生白所赏。且云：“宋时某童子有句云：‘应是子规啼不到，致令我父不还家。’都是就一时感触，竟成天籁。”  

二三  

闺秀少工七古者；近惟浣青、碧梧两夫人耳。碧梧咏《李香君媚香楼》云：“秦淮烟月板桥春，宿粉残脂腻水滨。翠黛红裙竞妆裹，垂杨勾惹看花人。香君生长貌无双，新筑红楼唤媚香。春影乱时花弄月，风帘开处燕归梁。盈盈十五春无主，阿母偏怜小儿女。弄玉虽居引凤台，萧郎未遇吹箫侣。公子侯生求燕好，输金欲买红儿笑。桃花春水引渔人，门前系住游仙棹。奄党纤儿想纳交，缠头故遣狡童招。那知西子含颦拒，更比东林结社高。楼中刚耀双星色，无奈风波生顷刻。易服悲离阿软行，重房难把台卿匿。天涯从此别情浓，锦字书凭若个通桐树已曾栖彩凤，绣帏争肯放游蜂因愁久已抛歌扇，教坊忽报君王选。啼眉拥髻下妆楼，从今风月凭谁管《柘枝》旧谱唱当筵，部曲新翻《燕子笺》。总为圣情怜腼腆，桃花宫扇赐帘前。天子不知征战苦，风前且击催花鼓。阿监潜传铁锁开，美人犹在琼台舞。银箭声残火尚温，君王匹马出宫门。西陵空自宫人泣，南内谁招帝子魂最是秦淮古渡头，伤心无复媚香楼。可怜一片清溪水，犹向门前呜邑流。”碧梧即孙云凤，和余《留别》诗者。有妹兰友，名云鹤，亦才女也。咏指甲作《沁园春》云：“云母裁成，春冰碾就，裹住葱尖。忆绿窗人静，兰汤悄试；银屏风细，绛蜡轻弹。爱染仙葩，偶调香粉，点上些儿玳瑁斑。支颐久，有一痕钩影，斜映腮间。摘花清露微粘，剖绣线，双虹挂月边。把《霓裳》暗拍，代他象板；藕丝白雪，掏个连环。未断先愁，将修更惜，女伴灯前比并看。消魂处，向紫荆花上，故逞纤纤。”  

二四  

梁文庄公弟梦善，字午楼，生富贵家，而娟洁静好，《孟子》所谓“无献子之家者也”。年十五，举于乡，六上春闱，不第；出宰蠡县，非其志也。年过四十而卒。《出都》一首，便觉不祥。其词云：“何处人间有雁声暮云无际且南征。西风禾黍临官道，落日牛羊近古城。生意渐如衰柳尽，浮生只共片帆轻。劳劳踪迹年年是，凄绝天涯此夜情。”咏《熏炉》云：“梦去恰疑怀堕月，抱来错认玉为烟。”《饮沈椒园太史家》云：“微吟韵许追前辈，中酒身还耐薄寒。”《述怀》云：“洗马清羸潘令鬓，外人刚认一愁无。”皆清词丽句，楚楚自怜。亦有壮语，如：“出塞不辞三万里，著书须计一千年。”恰不多也。  

二五  

国初逸老某《赠妾》云：“香能损肺熏宜少，露渐沾花采莫频。”王健庵妻张瑶英《示儿》云：“教儿宝鸭休添火，龙脑香多最损花。”瑶英有《绣墨诗集》，余已为刊刻矣，兹再录其佳句。《送健庵》云：“纵无多路情难别，须念衰亲游有方。”《病目》云：“岂为愁多清泪落，却缘烟重午炊迟。”《偶成》云：“无梦不愁鸡唱早，有书只望雁飞过。”“荒院草删三径阔，破窗风入一灯危。”“蛛知网湿添丝急，月待云开到槛迟。”  

二六  

戊戌春，余在杭州。两姬置酒，招女眷游西湖。瑶英以诗辞云：“呼女窗前看刺凤，课儿灯下学涂鸦。韶光一刻难虚掷，那有闲看湖上花”既而，遣人劫之，曰：“娘子不来，怕作诗耶”果飞舆而至，到湖心亭，书二十八字云：“酿花天气雨新晴，一片清光两岸平。最好湖心亭上望，满堤人似水中行。”  

二七  

李宏猷秀才，设帐尹制府署中。咏《新竹》云：“节已凌云未出头。”未几病重，荐其友周青原入署相代。青原来见，袖中出《西园池上》诗云：“目不窥园已浃旬，小池春涨绿鳞鳞。得鱼鸟胜垂纶客，临水花如照镜人。欲扫闲庭苔莫损，偶扳芳树蝶相亲。笑余三月裘还着，只为调停病起身。”末句，余略为酌改，周欣然辞出。良久，闻门外尚有吟哦声，则以肩舆未至，故得意而徐步呻吟也。其风趣如此。后官中书，在京师寄怀云：“我如脱衔驹，恣意骋原隰。不读五千卷，辄入崔偏室。又如恬丹鼠，吐肠还自悼。空得成连师，未谙《水仙操》。川虽难学海，磁则曾引针。千秋一瓣香，顶礼优钵林。”  

二八  

金陵妓郭三为讼事，江宁王令拘讯之。香亭为关说求免。王覆札云：“昨承简翰，诚恐狼藉花枝；欲于园中立五彩幡，使封家十八姨莫逞其势。然弄郭郎者，只是逢场作戏；须俟上台时，看作如何扮演，再理会下场，可耳。”香亭乃寄诗云：“一波才定又生波，屡困风姨可奈何不是花奴偏惹事，总缘柳弱受风多。”“登场更比下场难，牛鬼威风色已寒。要识李夫人面目，何如留待帐中看”  

二九  

秦邮沈均安，字际可，官江右，以廉洁称。能诗工书。由赣邑令擢莲花厅司马。《留别邑人》云：“民称张旭书堪宝，我比时苗犊并无。”  

三O  

真州郑中翰坛，字晴波，新婚北上；《留别闺中》云：“来年春到江南岸，杨柳青青莫上楼。”其同年周舍人发春喜诵之。时有陈庶常濂，与周相善，而未识郑。一日公宴处，周、郑俱在，陈忽语周曰：“昨闻有人赠内之句，情韵绝佳，当是晚唐人手笔。”周急叩之。则所称者，即郑诗也。郑闻而愕然。周因指郑示陈曰：“此即赋‘杨柳青青’之晚唐人矣！”三人大笑。真州程灌夫亦有句云：“春风自绿垂杨色，何事羁人怕倚楼”  

三一  

宝意先生告余云：“已卯秋，过龙潭，见旅壁题诗四绝，清丽芊绵，后书‘桂堂’二字，横胸中数十载，终不知其为谁。题作《秦淮偶兴》云：‘淡黄杨柳晓啼鸦，丝雨温香湿落花。应有鲴鱼吹雪上，水边亭子正琵琶。”水榭湘帘特地清，朝烟上与曲栏平。旧时红豆抛残处，只恐风吹子又生。”篱门过雨绿烟铺，檀板金尊俗有无小艇已将烟月去，人间空说女儿湖。”鳞鳞碧瓦照春莱，眢井宵深鸟语哀。第一林泉谁省得数枝犹发旧宫槐。”’  

三二  

冬友自言：“九岁时，侍先大父过淮，舟中人限‘吞’字韵为诗，多未稳。予有句云：‘横桥风定帆全卸，小艇潮来势欲吞。’大父曰：‘此子将来必无患苦。’或问其故。曰：‘凡诗押哑韵而能响者，其人必贵；押险韵而能稳者，其人必安。生平以此衡人，百不失一。’大父讳馨，字星标。”  

三三  

吴中七子中，赵文哲损之诗笔最健。丁丑召试，与吴竹屿同集随园，爱诵余“无情何必生斯世有好都能累此身”一联。后从温将军征金川，死难军中。过襄阳时，以《怀诸葛故居》诗四首见寄云：“洵美躬耕地，千秋一草庐。勋名微管亚，出处有莘如。巾服渔樵里，川原战阵余。西风渭滨路，尚忆沔南居。”“四海占龙卧，萧条一亩宫。泊如明厥志，行矣慎吾躬。变化遭非偶，栖迟道岂穷可知《出师表》，慷慨本隆中。”“崔、徐二三子，来往定欣然。逸事风尘外，高评月旦前。襟期《梁甫曲》，生计汉阴田。当日如终隐，鸿妻亦最贤。”“宇宙声名大，遗踪锦水长。人歌千尺柏，公念百枝桑。涕尚沾遗老，魂应恋故乡。溪毛如可荐，此地合祠堂。”  

三四  

江宾谷在楚中寄信托家人山庄栽树云：“老去菟裘身后冢，他年都要此中来。”何言之亲切而有味也!《汉上喜晤汪丈》云：“他乡执手感前盟，白发垂肩阅变更。问旧可堪皆后辈，抱书犹记拜先生。渐成安土如秦赘，别后添丁尽楚声。客况中年复谁遣，一尊寒雨故人情。”  

三五  

香亭弟随叔父健磐公，生长广西。叔父亡后，余迎归故里。年十五，即见赠云：“坐无尼父为师易，家有元方作弟难。”又，《即目》云：“山气腾空欲化云。”余早知其能诗也。孤甥陆建，号豫庭，字湄君，幼为余所抚养，与香亭同岁。己巳春，余辞官，挈两人读书随园，时相唱和。后予官秦中，二人过随园见忆。香亭云：。“共寻幽径访柴扉，遥见高台出翠微。蜡屐重临秋色冷，青山如故客情非。枯荷带雨碧连水，荒藓盈庭绿染衣。满树寒鸦鸣不已，斜阳烟草更依依。”豫庭云：“自别青山两载余，风光较昔更何如竹梅添种阶前树，诗史空堆架上书。窗外叶飞人去后，天边月冷雁来初。灞桥此日秋风早，应向江南忆故庐。”豫庭赘于宿州刺史张公处。张名开士，字轶伦，杭州壬戌进士，历任有循声。谓豫庭曰：“作时文则我教卿，作诗则卿教我。”豫庭年三十余，以瘵亡。张忽忽不乐，如支公之丧法虔也，月余亦亡。豫庭赠妇翁云：“喜我绛纱深有托，半为娇客半门生。”赠妇云：“未有肉能凭我割，不妨酒更向卿谋。”张诗亦佳；《宿华严寺》云：“竹里琴声秋涧落，定中灯火石床分。”《感怀》云：“臣心自问清如水，世道尤难直似弦。”  

三六  

余三妹皆能诗，不愧孝绰门风；而皆多坎坷，少福泽。余已刻《三妹合稿》行世矣，兹又抄三人佳句，以广流传。三妹名机，字素文。《秋夜》云：“不见深秋月影寒，只闻风信响阑干。闲庭落叶知多少，记取朝来着意看。”《闲情》云：“欲卷湘帘问岁华，不知春在几人家。一双燕子殷勤甚，衔到窗前尽落花。”他如：“女娇频索果，婢小懒梳头。”“怕引游蜂至，不裁香色花。”皆可诵也。遇人不淑，卒于随园。香亭弟哭之云：“若为男子真名士，使配参军信可人。无家枉说曾招婿，有影终年只傍亲。”豫庭甥哭之云：“谁信有才偏命薄生教无计奈夫狂。”“白雪裁诗陪道韫，青灯说史诗班姑。”  

三七  

四妹名杼，字静宜。《游鸡鸣寺》云：“苍苍烟树带斜晖，石塔层峦傍翠微。无复萧梁宫殿在，台城犹见纸鸢飞。”《秋园踏月》云：“蔼蔼山光映碧空，参差树影乱西风。芦花几朵明如雪，吹在横桥曲涧中。”他可诵者，如：“描花嫌纸窄，学字借书抄。”“宾鸿云作路，蟋蟀草为城。”“画阁偏闻雏燕语，乱书常被懒猫眠。”《课女》云：“花簪一朵休嫌少，字课三张莫厌多。”《挽葛姬》云：“断线几条犹委地，南楼一榻已生尘。”  

三八  

堂妹棠，字秋卿，嫁扬州汪楷亭。家颇温饱，伉俪甚笃。咏《燕》云：“春风燕子今年早，岁岁梁间补旧草。华堂叮嘱主人翁，珍重香泥莫轻扫。吁嗟乎!千年田土尚沧桑，那得雕梁常汝保？”余读之不乐，曰：“诗虽佳，何言之不祥也!”已而竟以娩难亡。又二年，楷亭亦卒。妹《寄二兄香亭》云：“鹏程人与白云齐，君独年年借一枝。闻道故交多及第，更怜归客尚无期。琴书别后遥相忆，雪月窗前寄所思。常对芙蓉染衣镜，堪嗟侬不是男儿。”《于归扬州》云：“不堪回忆武林春，娇养曾为膝下身。未解姑嫜深意处，偏郎爱作远游人。”“绿杨堤畔行游子，红粉楼中冷翠帷。为问秦淮江上月，今宵照得几人归”亡后，香亭哭以诗云：“最苦高堂念，怀中小女儿。至今传死信，未敢与亲知。书远摹多误，人稠语屡歧。调停两边意，暗泣泪如丝。”  

三九  

余在苏州，四妹《寄怀》云：“长路迢迢江水寒，萧萧梅雨客身单。无言但劝归期速，有泪多从别后弹。新暑乍来应保重，高堂虽老幸平安。青山寂寞烟云里，偶倚阑干忍独看”余读之凄然。当即买舟还山。四女琴姑，从妹受业。妹赠以诗云：“有女依依唤阿姑，忝为女傅教之无欲将古典从容说，失却当年记事珠。”妹嫁韩氏，生一儿，名执玉。十四岁咏《夏雨》云：“润回青簟色，凉逼采莲人。”学使窦东皋先生爱之，拔入县学。未一年，得暴疾亡。目将瞑矣，忽坐起问阿母曰：“唐诗‘举头望明月’，下句若何”曰：“低头思故乡。”叹曰：“果然!”遂点头而仆。故妹哭之云：“伤心欲拍灵床问：儿往何乡是故乡”  

四O  

诗有情至语，写出活现者。许竹人先生督学广西，接弟石榭凶问云：“望书眼欲穿，拆书手欲争，抱书心忽乱，隔纸字忽明。挥手急屏置，忍泪雨暗倾。老亲中庭立，念远心悬旌。病讯百计匿，矧可闻哭声违心方饰貌，哀抑喜且盈。趋言梦弟至，所患行已平。”  

四一  

随园每至春日，百花齐放。家中内子及诸姬人，轮流置酒，为太夫人寿。太夫人亦尝设席作答。余有句云：“高堂戒我无他出，阿母明朝作主人。”盖实事也。香亭《同赏梅》诗云：“为爱梅花敞绮筵，合家春聚画堂前。忽怜香气传风外，却喜花开在雨先。人影共分千竹翠，帘光高卷一山烟。知他万片随云去，还赴墒楼宴列仙。”呜呼!自先慈亡后，此席永断；而香亭亦远宦粤中矣。  

四二  

江宁城中，每至冬月，江北村妇多渡江为人佣工，皆不缠足；间有佳者。秦芝轩方伯席上集唐句戏云：“一身兼作仆，两足白于霜。”  

四三  

桐城诗人分咏古镜：方正瑗云：“绝代应怜颜色少，六宫曾识旧人多”姚孔锌云：“相对不知何代物，此中曾老几朝人”皆佳句也。姚又有句云：“病后精神当酒怯，静中情性与香宜。”  

四四  

余己未座主，为泰安相国赵公仁圃。公以长垣令有政声，受知世宗，晋秩卿贰。平生爱时文，虽入纶扉，犹手校成、弘诸大家，孜孜不倦。《晚泊小米滩》一绝云：“回桡舣艇傍平沙，客路停舟便是家。坐久鸟惊山吐月，话长人喜烛生花。”作令时以勘灾故，足浸水中三日，故病跛。每入朝，许给扶以行。讳国麟，山东人。  

四五  

余习国书，读十二乌朱，受业于邹泰和学士。记其《丁香》一首云：“春空烟锁缀星星，两树琼枝占一庭。交网月穿珠络索，小铃风动玉冬丁。傍檐结密人难折，拂座香多酒易醒。只恐天花散无迹，拟将湘管写娉婷。”又，《白云寺》云：“飞鸟没边孤塔见，乱山缺处夕阳明。”先生戊戌翰林，和雅谦谨，有爱猫之癖。每宴客，召猫与儿孙侧坐，赐孙肉一片，必赐猫一片，曰：“必均，毋相夺也。”督学河南，按临商丘毕，出署失一猫，严檄督县捕寻。令苦其烦，用印文详报云：“卑职遣干役四人，挨民家搜捕，至今逾限，宪猫不得。”  

四六  

陕西薛宁庭太史，与江宁令陆兰村为同年。丙戌到白门相访，偕公子雨庄与其师高东井泛舟秦淮，作诗云：“衣带一条水，兰舟小亦佳。南朝留胜览，北客壮吟怀。绰约虹桥束，参差画槛排。冲炎偶然出，记取始秦淮。”“谁与偕来者诗人高达夫。看山挥玉麈，忘暑对冰壶。乍可清谈足，宁教佳句无士龙尹弟子，架笔也珊瑚。”  

四七  

金陵承恩寺僧行荦，能诗。有句云：“雨晴云有态，风定水无痕。”其师阐乘有五绝云：“香气透窗纱，风轻日未斜。午堂春睡起，双燕下含花。”又有句云：“才展《金刚经》了了，《金刚经》夹小吟笺。”余尝云：“凡诗之传，虽藉诗佳，亦藉其人所居之位份。如女子、青楼，山僧、野道，苟成一首，人皆有味乎其言，较士大夫最易流布。”  

四八  

余改官江南，赋《落花》诗；祁阳中丞内幕程南耕爱而和之。记数联云：“燕垒漫教留粉在，马蹄几度踏香来。”“升沉我已参名理，落莫人还惜异才。”程名嗣章，绵庄先生之弟，中年病聋。每来，则以笔代口，先以一函相订。故余赠句云：“见面预安双管笔，焚香先捧一函书。”  

四九  

朱学士筠，字竹君，考据博雅，不甚吟诗。有《登湖楼》一律云：“载月来登湖上楼，飘然便可御风游。帆如不动暮天没，岸竟欲斜秋水流。何寺一声孤磬远长空万点乱鸦愁。酒杯频劝君何苦，未使春波负秀州。”  

五O  

姊夫王贡南，名裕琨；《雨过富春》云：“历乱如丝小雨微，相呼舟子授蓑衣。鱼争新水穿萍出，鸟怯寒风贴地飞。宿雾半藏临涧屋，好花多落钓鱼矶。纷纷鱼艇随波散，撒网闲歌何处归”《寄内》云：“好奉慈姑勤菽水，莫同邱嫂戛杯羹。”余时年十四，爱而记之。即健庵父也。  

五一  

海宁许铁山惟枚，与余同官金陵，一时有“二枚”之称。余已荐牧高邮，而许犹有待，意有所感，和余《河房宴集》诗云：“朱帘斜卷晚风前，杨柳萧疏隔岸烟。一样楼台都近水，向南明月得来先。”《园梅》云：“腊尽还微雪，春来尚薄寒。迎风飞片易，背日坼苞难。疏蕊明高阁，低枝韵小栏。莫教吹短笛，我正倚阑干。”许性严重，秦淮小集，坐有歌郎，君义形于色，将责其无礼而笞之。余急挥郎去，而调以诗云：“恼煞隔帘纱帽客，排衙花底打鸳鸯。”  

五二  

同试鸿博陈鲁章士璠，杭州人，以诸生中式，即授庶常。《途中纪事》云：“月映湖光分外明，芦花影里一舟横。夜深闻有乡音在，晓起开篷问姓名。”  

五三  

毛西河言：“古人诗题，所云‘遥同’者，即遥和也。谢跳《同谢咨议〈铜雀台〉诗》、卢照邻《同纪明(孤雁&gt;诗》，皆是和诗，非同游也。”  

五四  

见吴小仙画《骑驴图》题云：“白头一老子，骑驴去饮水。岸上蹄踏蹄，水中嘴对嘴。”顾赤芳题云：“张果倒骑驴，不知是何故。为恐向前差，忘却来时路。”庆两峰《落齿》云：“无端一齿落，探口不知故。且喜刚者亡，免与世龃龉。”  

五五  

乙亥年，高文端公为江宁方伯，过访随园。余上诗云：“邻翁争羡高轩过，上客偏怜小住佳。”亡何，巡抚皖江，将瞻园牡丹移赠随园。余谢云：“忘尊偏爱山林客，赠别还分富贵花。”两诗俱以折扇书之。后戊子年，公总制两江，招饮，席间出二扇，宛然如新。余问：“公何藏之久也”公笑曰：“才子之诗，敢不宝护”余自念平日受人诗扇，不下千百，都已拉杂摧烧；而公独能爱惜如此，不觉感叹，因再作诗献。有句云，“旧物尚存怜我老，爱才如此叹公难。”后公薨于黄河工所，口吟云：“梦中还有梦，家外岂无家”  

五六  

张药斋宗伯，予告还桐城。兄文和公为首相，作诗送云：“七十悬车事竟成，轻车远称秩宗清。几人引退能如愿先我归休觉不情。图籍开缄珍手泽，墓田作供好躬耕。阿兄他日还初服，拄杖花前一笑迎。”周长发太史和云：“从古人伦重老成，秩宗真不愧寅清。引年久切归田志，予告翻增恋阙情。万卷缥缃藏古箧，一犁烟雨课春耕。龙眠山色春如黛，知有群仙抗手迎。”清真绵丽，一时和者，皆不能及。  

五七  

乾隆癸酉，尹文端公总督南河。赵云松中翰入署，见案上有余诗册，戏题云：“八扇天门诀荡开，行间字字走风雷。子才果是真才子，我要分他一斗来。”-  

五八  

先师史玉瓒先生，以朱笔书《仆固怀恩传》后云：“怀恩本不负君恩，青史何曾照覆盆万里灵州荒草外，至今夜夜泣英魂。”余时七岁，偷读而记之。  

五九  

余绍祉布衣有《黄山》诗四首。警句云：“松生绝壁不知土，人住深崖只见烟。”又曰：“山中人习闻天乐，石上松曾见古皇。”余游黄山，至佳处，叹其言之果然。  

六O  

余过苏州，许穆堂侍御极夸方大章名燮者之诗；蒙以诗册见投。七古学少陵，颇有奇气；七律似明七子。录其《题内子桃源放舟小照》云：“碧桃湾里听鸣榔，水复山重路渺茫。过此便为仙世界，来。时还着嫁衣裳。云中鸡犬应同听，月下房栊好对床。愿种秫粳三十亩，画眉窗下话羲皇。”尹文端公有紫骝马，骑三十年矣，怜其老毙，以敝帷瘗之。穆堂吊以诗云：“万里云霄空怅望，一生筋力尽驰驱。”又曰：“朽骨漫留贤士口，敝帷应念主人恩。”尹公读之泣下。  

六一  

人闲居时，不可一刻无古人；落笔时，不可一刻有古人。平居有古人，而学力方深；落笔无古人，而精神始出。  

六二  

萍望张宏勋名栋，自号看云山人，工诗善画。与余在长安，有车笠之好。同谱中，如沈椒园、张少仪、曹麟书，俱显贵。庄容可官至大学士；而宏勋终不一第。晚依扬商汪怡士以终。有《看云楼诗集》。《闺怨》云：“镜台寂寂掩芳尘，又换深闺一度春。除却殷勤花上鸟，他乡应少劝归人。”《郊外》云：“春来是处足春游，风转长堤草色柔。客过不须频勒马，花扶人影出墙头。”  

六三  

余有汪甥兰圃，名庭萱，亦能诗，为贫所累，未尽其才。有句云：“潮落岸从洲外露，风高云向岭头平。”又：“杨柳护田蒙绿雾，桃花隔水坠红云。”皆妙。  

六四  

余在端州，丰川令彭翥，字竹林，云南人，以诗来见。有句云：“一官手板随人后，万里乡心入雁先。”余击节不已。竹林喜，见赠云：“盛世岁星终执戟，南华隐吏有随园。”“云里筇才双足峙，鸥边舫已万花扶。”  

六五  

高要令杨国霖兰坡，作吏三十年，两膺卓荐，傲兀不羁，与余相见端江，束惰之馈，无日不至。闻余游罗浮归，乞假到鼎湖延候，以诗来迎云：“山麓峰峦秀色殊，如何海内姓名无全凭大雅如椽笔，为我湖山补道书。”道书：海内洞天二十四，福地三十六，鼎湖不与焉。“杖履闲从天上来，教人喜极反成猜。飞骑为报湖山桂，不到山门不许开。”及余归时，送至十里外，临别泣下，《口号》云：“送公自此止，思公何时已有泪不轻弹，恐溢端江水。”  

六六  

余丙辰到广西，蒙金抚军荐入都，今五十年矣。因访亲家汪太守，故重至焉，。吴树堂中丞垣，引余至署，周历旧游。余席间称金公任藩司时，作官厅对联云：“坐此似同舟，宦情彼此关休戚；须臾参大府，公事何妨共酌商。”用意深厚，有名臣风味。公因诵其乡人徐公士林作臬司题庭柱云：“看阶前草绿苔青，无非生意；听墙外鹃啼雀噪，恐有冤魂。”真仁人之言。树堂见和一律，有“洞箫声重三千玉，《铜鼓》词传五十春”之句。所云《铜鼓》者，丙辰余试鸿博赋题也。金公刻入《省志·艺文》类中，今五十载矣。重得披览，恍若前生。  

六七  

桂林向有诗会。李松圃比部、马嵘山中翰、浦柳愚山长、朱心池明府、朱兰雪布衣，时时分题吟咏。余到后，得与文酒之会，同访名山古刹。临行时，五人买舟相送，依依不舍，见赠篇什，不能尽录。仅记心池云：“五十年前跨鹤行，重来无复旧同群。一囊新句千丝雪，万叠青山两屐云。好古不求唐后碣，论文谁撼岳家军灵皋健笔渔洋句，才力输公尚十分。”“卅载心惊绝代才，何缘杖履得追陪文章真处性情见，谈笑深时风雨来。一棹方回仙掌外，片帆又挂楚江隈。湘灵也解延名士，九面奇峰次第开。”柳愚云：“筋力登临老尚优，每逢佳处辄勾留。谁能鹤发六千里，来证鸿泥五十秋旧事略知余白足，僧明远，能谈金中丞遗事。残碑尽拓付苍头。闻公欲挂湘帆去，又向衡山作胜游。”兰雪云：“六朝偶恋烟花迹，一代先收翰墨勋。”  

松圃父丹臣先生少贫，以笔一枝，伞一柄，至广西；不二十年，致富百万。松圃诗才清绝，不慕显荣。父子皆奇士也。《晓行》云：“朦胧曙色噪归鸦，风撼疏林一径斜。满地白云吹不起，野田荞麦乱开花。”“芦荻飞花白满汀，停车小憩水边亭。前林一线炊烟起，画断遥山半角青。”《秋思》云：“凉笛声兼风叶下，归鸦影带夕阳来。”  

六八  

余试鸿词报罢，蒙归安吴小眉少司马最为青盼。五十年来，其家式微。今年游粤东，过飞来寺，见先生题诗半山亭云：“西径崎岖上，东峰宛转行。半山山过半，飞鸟一身轻。”读之，如重见老成眉宇。先生讳应菜，弟讳应枚。其封君梦苏眉山兄弟而生，故一字小眉，一字小颖。小眉巡抚湖北，平反麻城冤狱，为海内所称。小颖亦官至礼部侍郎。  

六九  

李怀民与弟宪桥选《唐人主客图》，以张水部、贾长江两派为主，余人为客；遂号所咏为《二客吟》。怀民《赠人盆桂》云：“送花如嫁女，相看出门时。手为拂朝露，心愁摇远枝。”《送张明府》云：“在县常无事，还家只有身。随行一舟月，出送满城人。”宪桥咏《鹤》云：“纵教就平立，总有欲高心。”“不辞临水久，只觉近人难。”《历下厅》云：“马餐侵皂雪，吏扫过阶风。”《送流人》云：“再逢归梦是，数语此生分。”二人果有贾、张风味。  

七O  

余过大庾，邑宰袁镜伊欣然相接，自言倾想者三十年。同游了山，又亲送过梅岭。自诵《雪》诗云：“远近枝横千树玉，往来人负一身花。”赠人云：“雪调静听孤唱远，云程遥望一痕青。”本籍宣化，故有句云：“山排云朔从天下，水合桑沩入地无。”皆佳句也。镜伊名锡衡，乙酉孝廉。有勋贵过境，慊从殴伤平民，镜伊缚置狱中，取保辜限状。嗣后过者肃然。  

七一  

山左朱海客先生，名承煦，素无一面。忽遣人投书，署云“上天下大才子某”。余感其意，过京口时，访于海岳书院。先生已七十矣，留饮再四。余因风扬帆，不克小住。未半年，先生竟归道山。又六年，遇其子銮坡于广州，急索乃翁诗稿，得《示内》二句云·：“剪刀声歇栽花后，井臼功余问字初。”  

七二  

余病广州。乐昌令吴公世贤，每公事稍暇，必至床前问讯。余爱其诗笔清丽，可作陈琳之檄。咏《钓竿》云：“淇园笤筐折新枝，人到忘机鸥鹭知。风雪寒江应忆我，英雄末路悔抛伊。”《羽扇》云；“常使指挥天下事，不羞憔悴月明中。”《皮蛋》云：“个中偏蕴云霞彩，味外还余松竹烟。”吴号古心，松江人。  

七三  

海阳令邱公学敏，闻余到端州，即驰书与香亭，必欲一见。果不远千里，假公事到省，畅谈竟日，馈遗殊厚。记其佳句云：“山连齐、鲁青难了，树入淮、徐绿渐多。”  

七四  

鱼门太史于学无所不窥，而一生以诗为最。余寄怀云：“平生绝学都参遍，第一诗功海样深。”寄未一月，而鱼门自京师信来，亦云“所学，惟诗自信”，不谋而合，可谓知己自知，心心相印矣。屡托余买屋金陵，为结邻计。不料在广州，孙补山中丞招饮，告以鱼门殁于陕西毕抚军署中。彼此泣下，衔杯无欢。因思毕公一代宗工，必能收其遗稿；然鱼门所刻《蕺园集》，仅十分之三耳。记其未梓者：《书怀》云：“才难问生产，气不识金银。”《题阮吾山行卷》云：“无劳叹行役，行役是闲时。”《对雪》云：“闹市收声归阒寂，虚堂敛抱对寒清。”《乞假》云：“官书百卷从担去，病牒三行有印钤。”呜呼！此乾隆三十五年，假归寓随园，以近作见示，而余所抄存者也。不意竟成永诀!  

七五  

余戊午秋闱，与锡山李君时乘，同寓马姓家，同登秋榜，垂五十年。今岁在粤东，其子邕来见访，出诗见示。录《山居》二首云：“一从疏世事，终日把犁锄。村色牛羊外，秋砧水石余。山深迟刈麦，潭冷不生鱼。倘有诗人至，犹堪剪韭蔬。”“闲云上小楼，落日林塘幽。溪雨蛙声聚，山风槲叶秋。一囊方朔米，卅载晏婴裘。便欲烟霞外，将身作隐侯。”  

七六  

余宰江宁时，侯君学诗苇原，年十四，应童子试。后夏醴谷先生屡称其能诗，终未见也。今宰新会。余往相访，同游圭峰望海。读其诗，长于古风，盖深于杜、韩、苏三家者。佳句云：“绿遮人外柳，红落渡前花。”“狂药看人频动色，樗蒲到老不知名。”  

七七  

风情之事，不宜于老；然借老解嘲，颇可强词夺理。康节先生《妓席》云：“花见白头花莫笑，白头人见好花多。”余仿其意云：“若道风情老无分，夕阳不合照桃花。”方南塘六十岁娶妾，云：“我已轻舟将出世，得君来作挂帆人。”  

七八  

余幼居杭州葵巷，十七岁而迁居。五十六岁从白下归，重经旧庐、记幼时游跃之场，极为宽展；而此时观之，则湫隘已甚：不知曩者何以居之恬然也。偶读陈处士古渔诗曰：“老经旧地都嫌小，昼忆儿时似觉长。”乃实获我心矣。  

七九  

掌科丁田澍先生乞假归，《留别都人》云：“亦知葑菲才无弃，其奈桑榆影渐低”“论事偶然分洛、蜀，交情原自比雷、陈。”“晓钟催去朝天客，过巷车声枕畔听。”皆妙。  

八0  

苏州缪孝廉之惠妻王氏咏《马》云：“死有干金骨，生无一顾人。”《漫兴》云：“天有风云常欲暮，山无草木不知秋。”  

八—  

桐城马相如、山阴沈可山，少年狂放，路逢亲迎者，不问主人，直造其家，索纸笔。《替新妇催妆》云：“江南词客太翩跹，打鼓吹箫薄暮天。应是天孙今夕嫁，碧空飞下两云仙。”“随郎共枕心犹怯，别母牵衣泪未干。玉箸休教褪红粉，金莲烛下有人看。”娶妇家颇解事，读之大喜；饮以玉爵，各赠金花一枝。  

八二  

余最爱言情之作，读之如桓子野闻歌，辄唤奈何。录汪可舟《在外哭女》云：“遥闻临逝语堪哀，望我殷殷日百回。死别几时曾想到岁朝无路复归来。绝怜艰苦为新妇，转幸逍遥入夜台。便即还家能见否一棺已盖万难开。”《过朱草衣故居》云：“路绕丛祠鸟雀飞，依然门巷故人非。忆寻君自初交始，每渡江无不见归。问疾榻前才转盼，谈诗窗外剩斜晖。绝怜童仆相随惯，未解存亡欲扣扉。”沙斗初《经亡友别墅》云：“千古鱼陂占水乡，四时烟景助清光。弟兄不隔东西屋，宾主无分上下床。斗酒几番当’皓月，题诗多半在修篁。今朝独棹扁舟过，回首前欢堕渺茫。”厉太鸿《送全谢山赴扬州》云：“生来僧祜偏多病，同往林宗又失期。两点红灯看渐远，暮江惆怅独归时。”王孟亭《归兴》云：“漫理轻装唤小舰，何缘归兴转萧骚。老来最怕临歧语，灯半昏时酒半消。”宗介帆《别母》云：“垂白高堂八十余，龙钟负杖倚门闾。泣惟张口全无泪，话到关心只望书。”某妇《送夫》云：“君且前行莫回顾，高堂有妾劝加餐。”  

八三  

壬辰年，王光禄礼堂来白下，访江宁令陆兰村。予问：“有新诗否”光禄书《赠内》云：“几载东华不自聊，绿窗并坐感萧骚。寒闺刀尺陪宵读，瓦鼎茶汤候早朝。马磨劳生还忆共，犬台残魄可能招却嗤割肉容臣朔，但把清斋学细腰。”“一室流尘玉漏穷，更阑深掩小房栊。何妨放诞时卿婿，听唱风波欲恼公。天畔登楼长客里，灯前拥髻只愁中。一龛低处双栖稳，雪北香南结托同。”又《从围》句云：“日占戊好军容壮，牡奉辰多典礼偕。”“霜浓牛马通身白，林冻乌鸦闭口喑。”一用《毛诗》，一用《北史》，俱典雅。  

八四  

安庆诗人，以“二村”为最。一李啸村莼，一鲁星村殡。鲁五言如：“久客神常倦，还家似在舟。”“鸟散雪辞竹，烟消山到门。”“风竹不留雪，冰池时集鸦。”七言如：“舟行忽止冰初合，窗暗还明月未沉。”“避雪野禽低就屋，忘机小鼠渐亲人。”皆可诵也。又：“雀浴乘冰缺。”五字亦佳。  

啸村工七绝，其七律亦多佳句。如：“马齿坐叨人第一，蛾眉窗对月初三。”“卖花市散香沿路，踏月人归影过桥。”“春服未成翻爱冷，家书空寄不妨迟。”皆独写性灵，自然清绝。腐儒以雕巧轻之，岂知钝根人，正当饮此圣药耶乾隆丙寅，观补亭阁学，科试上江，点名至啸村，笑曰：“久闻秀才诗名，此番考不必作《四书》文，作诗二首，可也。”题是《卖花吟》。李有句云：“自从卖落行人手，瓦缶金尊插任君。”又曰：“自笑不如双粉蝶，相随犹得入朱门。”阁学喜，拔置一等。  

八五  

朱竹君学士督学皖江，任满，余问所得人才。公手书姓名，分为两种：朴学数人，才华数人。次日，即率黄秀才名戊、字左君者来见，美少年也。其《京邸夜归》云：“入城灯市散，有客正还家。新仆欲通姓，娇儿不识爷。春光满茅屋，喜气上灯花。乍见翻无语，徘徊月正华。”七言如：“小艇自流初住雨，夹衣难受嫩晴风。”殊有风流自赏之意。  

八六  

乾隆丙辰，予于李敏达公处，见厉子大先生，时为少司寇。以冢宰文恭公之子，未弱冠即入翰林。诗才清妙。《岁除和韵》云：“一年清课为花忙，无事花间倒百觞。日落归鸦喧古木，家贫饥鹤唳空仓。楸枰静设迟棋客，彩笔吟成和省郎。官柳未黄桃已烂，春风早晚亦何尝。”《独酌》云：“萍分云散故人离，尊酒应怜独酌时。夜漏渐沉烧烛短，残书未了引眠迟。罗江春信盆梅报，纸帐宵寒鹤梦知。皎皎庭除余落月，屋梁相照此心期。”  

八七  

金陵曹淡泉秀才，以“一夕春风暖，吹红上海棠”一联，为予所赏；遂刻意为诗。《赠妹》云：“吾妹何贤淑，能箴女史词。倩人教织素，随嫂学蒸梨。母病翻经早，家贫得婿迟。天然心爱好，常诵阿兄诗。”《伞山道中》云：“南陌草萋萋，新秋插未齐。投村先问路，隔陇但闻鸡。坝断溪声急，山高日影低。夜来经雨过，牛迹满荒堤。”他如：“老牛舐犊沿修埂，雏燕分巢过别家。岁逢闰月春来早，山背朝阳雪化迟。”俱妙。  

八八  

桐城刘大槐耕南，以古文名家。程鱼门读其全集，告予曰：“耕南诗胜于文也。”《听琴》云：“香台初上日，檐铎受风微。好友不期至，僧庐同叩扉。弹琴向佛坐，余响入云飞。余亦忘言说，乌栖犹未归。飞独宿》云：“江村黄叶飞，犹掩萧斋卧。时有捕鱼人，橹声窗外过。”真清绝也。《哭弟》云：“死别渐欺初日诺，长贫难作托孤人。”  

八九  

苏州孝廉薛起凤，字皆三，性孤冷；亡后，彭尺木进士为梓其遗诗，《过范文正公祠》云：“忧乐平生事，齑咸志在斯。由来天下任，只在秀才时。”《对雪》云：“天风剪水水争飞，飞上寒山浣石衣。一夜雪深迷涧道，不知何处叩岩扉。”  

九O  

金陵龚秀才元超，字旭开，余诗弟子也。《月夜》云：“江水洗江月，荻花寒不飞。林园足烟景，屋宇湛霜辉。戍角宵将半，溪船渔未归。沿堤采芳芷，似胜北山薇。”《送从兄酌泉夜归》云：“前番不识路，闻语碧萝丛。此次逢招饮，衔杯红叶中。山深花木好，客妙性情同。归路谁先醉应扶白发翁。”《渔家》云：“轻彀纹生玉溆斜，晚风吹雨湿桃花。红裙双腕急摇橹，前面垂杨是妾家。”  

九一  

杭州吴飞池，学诗于樊榭先生。先生爱其“红蓼花深冷葛衣”一句，谓可镌入印章。其《澶州杂诗》云：“晨光黯黯树稀微，云带炊烟湿不飞。多少人家秋色里，满天白露漫柴扉。”《过洛阳问牡丹》云：“花浓洛下种应真，我却来时不是春。到耳尽夸颜色好，未开先赏断无人。”他如：“林间一鸟过，池面数花欹。”“岸仄疑无路，灯明似有村。”“晓月光微难辨树，西风吹冷不知衣。”皆清脆可喜。  

九二  

余祖居杭州艮山门内大树巷。邻有隐者桑文侯，鬻粽为业，性至孝：父病膈，文侯合羊脂和粥以进；父死，乃抱铛而哭。人为绘《抱铛图》，征诗。万君光泰诗最佳。其词曰：“羊脂数合米一掬，病父在床惟啖粥。父能啖粥子亦甘，粒米胜于五鼎肉。升屋皋某无归魂，束薪断火铛寡恩。床前呼父铛畔哭，抱铛三日铛犹温。呜呼!恨身不作铛中米，临殁犹能进一匕，谓铛不闻铛有耳。”文侯之子叟甫先生，性孤癖，能步行百里，弃主事官，裹粮游五岳。《留别袁石峰》云：“莫定畸人物外踪，梦魂飞入碧霞重。浮云形似世情幻，秋树色添游兴浓。白练横过天际马，乌藤直上岭头龙。凭将一斗喻糜汁，洒遍天门日观峰。”《过华山》云；“华山门下雨盈盈，玉女秋期会玉京。十万云鬟梳洗罢，漫空盆水一齐倾。”《嵩洛杂诗》云：“铁梁大小石纵横，似步空廊原有声。世外多情一明月，直陪孤影到三更。”非深于游山者不能言。先生名调元。  

九三  

姬传姚太史云：“诗文之道，凡志奇行者易为工，传庸德者难为巧。”理固然也；然亦视其人之用笔何如耳。吾族柳村有侧室韩氏，年逾二十，即守节教子，居竹柏楼十五年而卒。子又恺请旌于朝，又画《楼居图》志痛。一时士大夫咏其事者如云，号《霜哺遗音集》。此庸行也。余独爱少詹钱辛楣七古云：“郊居岑蔚竹柏交，秋霜轹物群英凋。小楼一灯青不摇，课儿夜诵声咿咬。柳村岳岳古英豪，山丘华屋如惊泡。淑姬寤言矢络宵，手持刀尺敢惮劳《离鸾别鹄》哀弦操，可怜荻影风萧萧。熊丸茹苦胜珍肴，湛侃复见良足褒。伫看紫诰庆所遭，乌头绰楔荣光高。何图蕙草谢一朝，楼存人去魂难招!郎君玉立森兰苕，春晖未报心忉忉。音徽追溯倩画描，披图展拜恒号眺。我为歌咏辉风骚。”又，无锡进士顾钰五律第二首云：“非拟怀清筑，萧然坐一林。竹森环户翠，柏古落庭阴。画荻慈亲志，登楼孝子心。当年纺绩处，倾听有遗音。”柳村名永涵，苏州人。  

## 卷一一  

一  

古陶太尉、欧阳少师之母，俱以教子贵显，名传千古。然两母之著述不传。即宣文夫人讲解经义，几与孔子并称，而吟咏亦无闻焉。近惟毕太夫人，兼而有之。夫人名藻，字于湘，印江令笠亭先生之女，余同征友少仪观察之妹也。偶咏《梅》云：“出身首荷东皇赐，点额亲添帝女装。”首句本出无心，未几秋帆尚书果殿试第一，继王沂公而起。吉人之词，便成诗谶，事亦奇矣。太夫人虽在闺阁，而通达政体。尚书出抚陕西，太夫人作诗箴之云：“读书裕经纶，学古法政治。功业与文章，斯道非有二。汝宦久秦中，游膺封圻寄。仰沐圣主慈，宠命九重贲。日夕为汝祈，冰渊慎惕厉。譬诸樽栌材，斫小则恐敝。又如任载车，失诫则惧踬。扪心五夜惭，报答奚所自我闻经纬才，持重戒轻易。教敕无烦苛，廉察无猥细。勿胶柱纠缠，勿模棱附丽。端己励清操，俭德风下位。大法则小廉，积诚以去伪。西土民气淳，质朴鲜糜费。丰镐有遗音，人文郁炳蔚。况逢郅治隆，陶钧综万类。民力久普存，爱养在大吏。润泽因时宜，樽节善调理。古人树声名，根柢性情地。一一践履真，实心见实事。千秋照汗青，今古合符契。不负平生学，不存温饱志。上酬高厚恩，下为家门庇。我家祖德诒，箕裘罔或坠。痛汝早失怙，遗教幸勿弃。叹我就衰年，垂老筋力瘁。曳杖看飞云，目断秦山翠。”读其诗，可谓训词深厚，不减颜家庭诰。未几太夫人就养官署，一路关心，访察政声。闻长安父老俱称尚书之贤，太夫人喜，抵署又赋诗曰：“骖啡乍解路三千，风物琴川慰眼前。到处听来人语好，频年丰乐使君贤。”“连朝话旧到更深，不尽娄江望远心。莫怪老人添白发，儿童几辈换乡音。”“周遭竹屿与花潭，槛外云光映翠岚。尽有琐窗诗料在，不须回首忆江南。”太夫人受封极品，考终官署。庚子上巡江、浙，尚书居忧里门，谒于行在，具陈母氏贤行。上赐“经训克家”四字。尚书建楼于灵岩别业，以奉宸章，当世荣之。有《培远堂诗集》行世。  

《培远堂集》中，美不胜收，摘其尤者。五古如《灵岩山馆夜坐》云：“圆景下绝壁，山馆忽已暝。石磴静张琴，雪泉清瀹茗。不知夜已深，月上青松顶。”五律如《正月十二夜》云：“银钍暗画堂，坐数漏偏长。雁影半墙月，鸡声万瓦霜。夜吟多遣兴，春梦不离乡。庭下微风起，梅花入幕香。”《落叶》云：“微霜零木叶，秋气乍萧森。乱逐西风下，多随凉雨深。纸窗延皎月，苔磴失层阴。偶尔凭栏立，平林露远岑。”七律如《小园》云：“小园半亩寄西城，每到春深信有情。花里帘栊晴放燕，柳边楼阁晓闻莺。《汉书》旧读文犹熟，晋帖初临手尚生。自笑争心犹未忘，闲招邻女对棋枰。”七绝如《探梅》云：“光福寺前日欲曛，上阳村外望纲组。干林万壑浩无际，不辨湖光与白云。”《春残》云：“斐几熏炉百衲琴，绿阴门巷昼沉沉。春来小苑无人扫，花落窗前一寸深。”《松径》云：“曲径弯环石级高，满亭山色绿周遭。松风似厌泉声小，自写云门百尺涛。”五排如《雁字》云：“一片云蓝纸，鸿文绝点瑕。《禽经》殊古雅，羽檄等纷孥。每作缠联起，何曾叙次差衔芦如运笔，游雾类涂鸦。凡鸟徒贻诮，家鸡讵用夸缄情来塞北，传信向天涯。四出惊风急，低横远岫遮。谐声呼伴侣，破体遇弓权。行断疑从缺，书空点不加。奇姿多缥缈，取势故欹斜。敛翰停搞藻，临池戏划沙。鹅群犹逊巧，凤策足联华。水映腾清稿，烟笼护碧纱。挨天才不愧，逸兴寄云霞。”五言绝如《雨夜》云广向晚花冥冥，独坐理琴谱。一缕茶烟生，疏帘散春雨。”六言绝如《夏日作》云：“拨火炉香扬来，卷帘梁燕飞去。吴门六月犹寒，雨在江南何处”皆有清微淡远之音，真合作也。其他名句，五言如《望华》云：“日生常夜半，云到只山腰。”《尝新茶》云：“未干春露气，犹带晓云香。”《虎丘》云：“隔花皆有阁，入寺始知山。”《江村寓目》云：“山吞将落日，风抵欲来潮。”七言如《梅花》云：“独与白云如有约，遥疑积雪亦生香。”《闻虫》云：“花径雨过苔乍冷，豆棚风定月初明。”《野望》云：“雨余霜叶红于染，风定炊  

烟白欲凝。”《灵岩怀古》云：“香径花开人去后，磲廊风响月明中。”《登澄观楼》云：“积雪明多能淡日，远山寒极不生烟。”  

二  

仁和沈椒园庭芳，查声山学士外孙也。其尊甫麟洲先生，宰文昌，被累，戍宁夏。母查太淑人留居嘉善，不从行。椒园每岁南北省亲，极行路之苦。有诗云：“秋生红豆辞南国，春到青铜赴朔方。”“青铜”者，宁夏山名。又：“云影有心随望眼，泪痕和线绽征衣。”为厉樊榭孝廉所赏。沈殁后，张少仪有诗哭之，云：“塞上草枯双泪白，瀛州云净一襟清。”“草枯”，用裴子野事，盖纪实也。观察尊甫笠亭先生，宰印江，与沈同戍。观察徒跣万里，号呼求救，卒获安全。呜呼!三君皆与余同举词科，而沈、张两观察，又同举诗社于李玉洲先生家，往来尤狎：今皆先后化去。追思六十年中，升沉聚散，音尘若梦，可为於邑!张母顾恭人若宪，即毕太夫人母也。有《挹翠阁集》。与武林林以宁、顾姒齐名。随宦胖舸，卒于官所。太夫人有《得黔中信》二首最凄恻，诗云：“黔中驿使到，肠断血沾襟。绝域怀归意，频年忆女心。不曾虚药物，犹为寄华簪。凄绝离亭语，迢遥遂至今。”“官舍千山外，飘飘丹旒悬。望云空白发，绕膝待黄泉。犹有清吟在，应教彤管传。阿兄归日近，负土在明年。”其后，尚书迎养秦关，少仪自滇中解组来署，白头兄妹，唱和终朝。太夫人又作云：“千里迢遥客乍回，相逢岁尽笑眉开。廿年发逐梅花白，一夜春随爆竹来。谁料异乡逢雁序，细谈旧事划垆灰。殷勤传语司更者，漏箭城头莫浪催。”  

三  

吴中诗学，娄东为盛。二百年来，前有凤洲，继有梅村；今继之者，其弁山尚书乎《过吴祭酒旧邸》诗云：“我是娄东吟社客，瓣香私淑不胜情。”其以两公自命可知。然两公仅有文学，而无功勋；则尚书过之远矣!尚书虽拥节钺，勤王事，未尝一日释书不观；手披口诵，刻苦过于诸生。诗编三十二卷，曰《灵岩山人诗集》。灵岩者，尚书早岁读书地也。  

四  

蒋用庵有句云：“花以春秋分早晚，天子才命各升沉。”斯言是也。然有才无命，终不能展布经纶。徐英公遣将，必用方面大耳者，曰：“取彼福力，成我功名。”余按：嵩阳，毒地也；代公到而龙远徙。乐阳，苦泉也；房豹临而味变甘。此其明效也。天子知宾山尚书最深，故中州奇荒，移公于秦中；荆州水灾，移公于楚省。公所到处，便能变醣养瘠，元气昭回：古今人若合一辙。然非有至诚惨怛之怀，亦不能上格天心，而下孚民望。公有《荆州述事》诗十首，仁人之言，不愧次山《舂陵行》。今录其八，云：“一色长天接混茫，登高无地问苍苍。突如祸比焚巢惨，蠢尔危于破釜忙。海市应开新聚落，渚宫重见小沧桑。最怜豸绣乌台客，披发何由诉大荒鲁侍御赞之，全家陷没。”“凉飙日暮暗凄其，棺娶纵横满路歧。饥鼠伏仓餐腐粟，乱鱼吹浪逐浮尸。神镫示现天开网，闻水患前数日，江上时有神镫来往。息壤难堙地绝维。那料存亡关片刻，万家骨肉痛流离。”“浪头高厌望江楼，眷属都羁水府囚。人鬼黄泉争路出，蛟龙白日上城游。悲哉极目秋为气，逝者伤心泪进流。不是乘桴便升屋，此生始信即浮沤。”“生生死死万情牵，骚客酸吟《哀郢》篇。慈筏津迷登彼岸，滥觞势蹶竟滔天。不知骨化泥涂内，只道身经降割前。此去江流分九派，魂归何处识穷泉”“云梦苍茫八九吞，半皆饿口半游魂。鲛绡有泪珠应滴，鳌足无功极恐翻。救急城填成死劫，劈空刀落得生门。若非帝力宏慈福，十万苍灵几个存”“手敕亲封遣上公，勤氏堂陛一心通。金钱内府催加赈，版筑《冬官》记《考工》。直欲犀然穷罔象，肯教鹑结哭鸿潆宵衣五夜批章奏，饥溺真如一己同。”“大工重议筑方城，免使蚩氓祝癸庚。凉月千家嫠妇泪，清霜万杵役夫声。蚁生渐整新槐穴，虎旅重开旧柳营。我有孝侯三尺剑，誓将踏浪斩长鲸。”“江水茫茫烟霭深，纸钱吹满挂枫林。冤埋鱼腹弹湘怨，哀谱鸿鸣写楚吟。南国郑图膏雨逮，西风潘鬓镜霜侵。莫嗟病骨支离甚，康济儒生本素心。”  

五  

古名臣共事一方，赓唱叠和，最为佳话。唐白太傅刺杭州，而元相观察浙东，彼此以诗往来，为升平盛事。近日秋帆尚书总督两湖，适蒙古惠椿亭中丞来抚湖北，致相得也。尚书知余作《诗话》，因寄中丞诗见示，读之钦为名手。仅录其《过哈密》云：“西扼雄关第一区，鞭丝遥指认伊吾。当年雁碛劳戎马，此日人烟入版图。路向车师云黯淡，天连吐谷雪模糊。寒威阵阵催征骑，不问村醪尚有无。”《过潼关》云：“百二秦关万古雄，片帆黄水渡西风。马嘶沙岸寒涛外，人倚山城夕照中。眼界一时穷古碛，爪痕三度笑飞鸿。余自湟中往返，并此凡三次。来朝又入华阴道，饱看霜林几树红。”《果子沟》云：“山势嶙峋水势西，过沟百里属伊犁。断桥积雪迷人迹，古涧堆冰碍马蹄。驿骑送迎多旧雨，征衫检点半春泥。数间板阁风灯里，犹有闲情倚醉题。”中丞早岁工诗，后即立功青海、伊犁及天山南北，凡古之月支、鄯善，足迹殆遍。以故以所见闻，彰诸吟咏；宜其沉雄古健，足可上凌七子，下接黄门矣。中丞诗不专一体，亦有清微委婉，得中唐神味者。如：《静坐》云：“夕阳留恋最高枝，帘影垂垂小困时。梦里不忘身是客，镜中怕见鬓如丝。黄花秋绽东篱早，紫塞人怜北雁迟。悄蒸一炉香静坐，篆烟缕缕结相思。”《秋宵》云：“离怀轻易岂能休打叠新愁换旧愁。宿酒大都随梦醒，残灯多半为诗留。月扶花影偏怜夜，风得棋声亦带秋。渐觉宵寒禁不起，笑披鹤氅也温柔。”《过华峰题壁》云：“主人爱客独超群，小队招邀过渭、汾。三十六峰无所赠，随缘分与一溪云。”《题画》云：“谁家亭子碧山巅，白板桥通屋几椽。远树层层山半角，杖藜人立夕阳天。”其他佳句，如：“柳围双沼水，花掩一房山。”“渡口云连春草碧，波心浪涌夕阳红。”皆可传也。  

六  

湖北陈望之方伯，为其年检讨之后人，诗才清妙，绰有家风。官楚时，适与毕、惠两公共事，可谓天与诗人作合也。第方伯诗，余只录见赠佳句入三卷中，此外未窥全豹。忽有松江廖某持《养鹤图》见题，中有方伯一绝云：“美人自结岁寒盟，入座云山照眼明。料理鹤粮门尽掩，松花如雨扑帘旌。”清脆绝尘。尝鼎一脔，亦可知味矣。  

七  

毕尚书宏奖风流，一时学士文人，趋之如鹜。尚书已刻黄仲则等八人诗，号《吴会英才集》。此外，尚有吴下张琦，字映山者，亦在幕中。生平不甚读书，而工作韵语。五言如：咏《帘》云：“西北小红楼，湘帘懒上钩。织成千缕恨，添得一层愁。夜逗玲珑月，风穿琐碎秋。炉香隔不断，偷出画檐浮。”七律如：《登妙高台》云：“海门中折大江开，浩浩风涛白雪堆。楼阁自盘飞鸟上，淮、徐争送好山来。千秋吊古空搔首，二月怀人正落梅。满池江湖双白眼，与谁同覆掌中杯”《夏日感怀》云：“笠泽湖边是我家，钓竿鱼艇足生涯。酒泉恋酒不归去，开过几番菡萏花”和人《寒食忆旧》云：“春好因寻方外交，小楼高出万松梢。山童遥指向予笑，开士作家如鸟巢。”“六桥春水曲还通，载酒舟行夕照中。指点莺声好楼阁，小桃斜出一枝红。”“醉笔灯前杂草行，已闻遥巷一鸡鸣。登床倘有梦归去，好趁半街残月明。”《游霭园》云：“峰峦曲折水淙淙，花映藩篱竹映窗。最好小亭东北望，青山缺处露秋江。”五言绝句咏《温泉》云；“欲访阿房迹，平原烟树昏。楚人一炬后，赢得水长温。”映山弟名瑗，字慕蘧，予于吴门见之。听其言，令人不衣自暖；诗有家风。《道中》云：“人家屈曲居山腹，客骑盘旋走树头。”《舟中》云：“远滩沙涨疑分港，顺水帆飞似逆流。”《应山道中》云：“危峰有路人烟少，破庙无门水鸟栖。”《黄鹤楼》云：“巴蜀浪喷天欲湿，荆襄云起树全无。”《题高校书小照》云：“胭脂山接楚王宫，人好先知境不同。一阁苕苕阑曲曲，春深门闭百花中。”  

八  

王梦楼从云南归，尝诵宝意先生《忆旧》一绝云：“莺花庭院绮罗年，筝语琴心记不全。剩有旧时金屈戍，画楼深锁五更天。”  

九  

上元有任东白者，《哭方行之》云：“此日曾无杯酒奠，夜台应谅故人贫。”陈古渔为予诵而伤之，未几任亦死。  

一O  

隐僻之典，作诗文者不可用，而看诗文者不可不知。有人诵明季杨维斗先生诗，曰：“吾宫萝卜火，咳唾地榆生。’所用何书”余按，《北史》：“魏昭成皇帝所唾处，地皆生榆。”“萝卜火”不知所出。后二十年，阅《洞微志》：“齐州有人病狂，梦见红裳女子，引入宫中，歌曰：‘五灵楼阁晓玲珑，天府由来是此中。惆怅闷怀言不尽，一丸萝卜火吾宫。’旁一道士云；‘君犯大麦毒也。少女心神，小姑脾神，知萝卜制面毒，故曰火吾宫。火者，毁也。’狂者醒而食萝卜，病遂愈。”夏醴谷先生督学楚中，岁试题《象日以杀舜为事》。有一生文云：“象不徒杀之以水，而并杀之以火也。不徒杀之于火，而又杀之以酒也。”幕中阅文者大笑，欲批抹而置之劣等。夏公不可，曰：“恐有出处，且看作何对法。”其对比云：“舜不得于母，而遂不得于父也；舜虽不得于弟，而幸而有得于妹也。”通篇文亦奇警。夏公改置一等；欲召而问之，而其人已远出矣。余按：舜妹皲首与舜相得，载《帝王世纪》。祖君彦檄炀帝云：“兰陵公主逼幸告终，不图皲首之贤，反蒙齐襄之耻。”是此典六朝人已用之。惟以酒杀舜，不知何出。又十余年，读马辅《绎史》，方知象饮舜以药酒，见刘向《列女传》。  

一一  

许太夫人《夜坐》云：“瘦削吟肩诗满腔，春灯独坐影幢幢。可怜落月横斜照，画稿分明印纸窗。”毕太夫人《夜坐》云：“晚睡才兴理鬓鸦，侍儿擎到雨前茶。爱看写月桃花影，移上红窗六扇纱。”两题两诗，工力悉敌。  

一二  

严东有选《宋人万首绝句》，采取最博。余流览说部，嫌有遗珠；为录数十首，以补其缺。未及交付，东有已亡。乃仿王渔洋《池北偶谈》采宋绝句之例以补之。其题、其作者姓名，俱不省记也。其诗云：“镇日寻春不见春，芒鞋踏遍陇头云。归来偶过梅花下，春在枝头已十分。”“昨日厨中乏短供，娇儿啼哭饭箩空。阿娘摇手向儿道：爷有新诗上相公。”“十年山馆始围墙，竹里开门笋最长。一辆小车行得过，不愁花露湿衣裳。”“行尽疏篱见小桥，绿杨深处有红蕉。分明眼界无分别，安置心头不肯消。”“白头波上白头翁，家逐船移浦浦风。一尺鲈鱼新钓得，儿孙吹火荻芦中。”“桃花雨过碎红飞，半逐溪流半染泥。何处飞来双燕子一时含到画梁西。”“金针刺破南窗纸，偷引寒梅一阵香。蝼蚁也知春富贵，倒拖花片上宫墙。”“白云山上白云泉，泉自无心云自闲。何必奔流下山去，又添波浪在人间。”“与郎相期月上时，及至月上郎不知。妾在平地见月早，郎在深山见月迟。”“风急云惊雨不成，觉来春梦甚分明。当时苦恨银屏影，遮隔仙娥只听声。”“寄语沙边鸥鹭群，也须从此断知闻。诸公有意除钩党，甲乙推排恐到君。”“浪静风平月正中，自摇柔橹驾孤篷。若非三万六干顷，把甚江湖着此翁”“小桃无主自开花，烟草茫茫带晚霞。几处败垣围故井，向来一一是人家。”“校猎山阴几度春，雕弓羽箭不离身。于今老去浑无力，看见飞鸿指示人。”“鸣髓直上三干尺，风紧秋高雪正干。碧眼胡儿三百骑，尽提金勒向云看。”“花前洒泪临寒食，醉里回头问夕阳。不管相思人老尽，朝朝容易下西墙。”“桑麻不扰岁常登，边将无功吏不能。四十二年如梦醒，春风吹泪过昭陵。”“绣袖翻翻上翠茵，舞姬犹是旧精神。座中莫怪无欢意，我与将军是故人。”“相思无路莫相思，风里杨花只片时。惆怅深闺独归客，晓莺啼断落花枝。”“嘱咐花香莫过墙，隔墙人正绣鸳鸯。闻香定要停针线，绣不成双不寄将。”“花飞一片减春光，恰逐春风送夕阳。莫放珠帘遮燕子，好教含得上雕梁。”“春风永巷闭娉婷，长使青楼误得名。不惜卷帘通一顾，怕君着眼未分明。”“南邻北舍牡丹开，年少寻芳日几回。惟有君家老松树，春风来似未曾来。”“雾里江山看不真，只鸡犬认前村。渡船满板霜如雪，印我青鞋第一痕。”“牛渚矶边渺渺秋，笛声吹月下中流。西风不识张京兆，画得蛾眉如许愁！”“未得霜晴不是晴，霜晴无复点云生。鹭鸶不遣鱼惊散，移脚惟愁水作声。”“竹里茅茨竹外溪，粼粼白日护鱼矶。想因日日来垂钓，石上蓑衣不带归。”“春山灵草百花香，谁识仙家日月长。满院莓苔绿阴匝，棋声何处隔宫墙”“田家汩汩水流浑，一树高花明远村。云意不知残照好，却将微雨送黄昏。”“小白长红又满枝，筑球场外独支颐。春风自是人间客，主张繁华得几时。”“月团新碾瀹花瓷，饮罢呼儿课《楚词》。风定小轩无落叶，青虫相对吐秋丝。”“夜凉吹笛千山月，路暗迷人百种花。棋罢不知人换世，酒阑无奈客思家。”“胡虏安知鼎重轻指踪先自汉公卿。襄阳耆旧惟庞老，受禅碑中无姓名。”“欲挂衣冠神武门，先寻水竹渭南村。却将旧斩楼兰剑，买得黄牛教子孙。”“一年春事又成空，拥鼻微吟半醉中。夹道桃花新雨过，马蹄无处避残红。”“帘里孤灯觉晚迟，独眠留得画残眉。珊瑚枕上惊残梦，认得萧郎马过时。”“淡黄越纸打残碑，都是先王御制诗。白发内人含泪读，为曾亲见写诗时。”  

一三  

唐开元之治，辅之者：宋琼以德，姚崇以才，张说以文：皆称贤相。本朝巡抚苏州者：汤潜庵以德，宋牧仲以文：皆中州人也。近日中州胡云坡司寇秉臬苏州，继二公而起，政简刑清，屡开文宴，一时名士如平瑶海太史、顾星桥进士，时时过从。余至吴门，必招赴会。公领尚书后，都中犹寄怀云：“过江名士久推袁，吴下相逢月满轩。鸾掖文章留旧价，仓山著述综群言。平生契合惟元老，半世栖迟为寿萱。我上燕台每南望，最关情处是随园。”后又寄《扈从纪事诗》十二首来，不作颂扬泛语，自出心裁。《从围》云：“一望灯光列星斗，始知身在五云边。”想见待漏晨趋，身傍九霄之光景。“策马上山寻别路，忽闻绝壑响松涛。”想见热处冷行，不争冲要之识力。至于“才过残月又新月，几度排班看打围”，则又明写湛露龙光、昼日三接之恩荣焉。有札命余和韵。余以诗贵清真；目所未瞻，身所未到，不敢牙牙学语，婢作夫人：故不敢作也。  

一四  

携李顾牧云流寓襄阳。一日独游隆中，凭吊武侯遗迹，避雨临龙冈；见山腰有茅庵，一叟出迎，风貌奇古。正欲与言，则庵侧蹲一猛虎，顾惊且仆。老翁笑曰：“子无惧，此虎已归依我作弟子矣。”且曰：“知子能诗，盍题数言见赠”顾辞以目疾。翁取几上芋与食，命瞑坐一刻，开眼，果察秋毫。顾异之，即题石壁云：“一衣一钵一军持，云水天涯任所之。莫笑道人无侣伴，新收猛虎作童儿。”“偶向山前咒毒龙，风雷欲拔万株松。须臾明月当空起，归到茅檐打晚钟。”翁留宿庵中。临别，曰：“明年正月上寅日，吾开丹炉，与子服一粒，体轻成仙；勿忘此嘱!”次年，及期赴约。行未十里，风雪大作，山无行径，又恐老翁不在，猛虎独存，怅怅而返。后十余年，目渐昏，体渐衰，悔从前向道之心不勇。又赋诗云：“老堪嗟，驻颜何处觅丹砂老堪恼，五官虽具无一好。凋零浑似过时花，憔悴不殊霜后草。手频战，头屡颠，行来蹩楚足不前。自憎容貌改，人恶性情偏。吁嗟平!我今八十已如此，愁煞蓬莱千岁仙。”  

一五  

《毛诗·伐木》章有“求其友声”之语。杜陵有“文章有神”之句。余初不信此言；后历名场五十年，方知古人非欺我也。戊申八月，年家子许香岩告余云：其同乡程蔌园明府，宰武进。六月望后，苦热移榻桑影山房，读《小仓山房诗》而爱之。《夜梦题后》云：“吟坛瓯北及新畲，盟主当时让本初。抟古为丸知力大，爱才若命见心虚。仙人偶戏蓬壶顶，下士争酣墨沈余。格调不能名一体，香山窃比意何如”满洲诗人法时帆学士与书云：“自惠《小仓山房集》，一时都中同人借阅无虚日；现在已抄副本。洛阳纸贵，索诗稿者坌集；几不可当。可否再惠一部。何如”外题拙集后云：“万事看如水，一情生作春。公卿多后辈，湖海有幽人。笔阵驱裙屐，词锋怖鬼神。莫惊才力猛，今世有谁伦”此二人者，素不识面，皆因诗句流传，牵连而至；岂非文字之缘，比骨肉妻孥，尤为真切耶又有皖江鲁沂者，见赠云：“此地在城如在野，其人非佛亦非仙。”却切随园。敕园名明愫，孝感人。时帆名式善，满洲人。  

一六  

有僧见阮亭先生，自称应酬之忙，颇以为苦。先生戏云：“和尚如此烦扰，何不出家”闻者大笑。余按：杨诚斋有句云：“袈裟未着嫌多事，着了袈裟事更多。”  

一七  

虞山赵再白孝廉作诗，如武侯出师，志吞吴、魏，而气力不足。摘其《中秋呈鄂文端公》云：“楼虚贮月光常满，水阔涵星影自稀。”可谓颂扬得体。《真州朝阳楼》云：“万重山去围如海，千里江来折到楼。”《自嘲》云：“名士本来如画饼，古人原不好真龙。”又，《渡江》有“水立不动天无容”七字，殊奇。曾为余诵鄂公未遇时句云：“一饭便留客，得钱仍与人。”相公气局之大，早可想见。  

—八  

齐田骈不屑仕宦，而家甚富。或戏之曰：“臣邻女貌称不嫁，行年三—卜而有七子；不嫁则不嫁，然而嫁过毕矣。今先生设为不宦，訾养干钟；不宦则不宦，而宦过毕矣。”孙芷亭仿其意，咏《息夫人》云：“无言空有泪，儿女粲成行。”  

一九  

沈永之与余同榜。五十年，官云南驿盐道。乞病归，途中信来，道生一女；适余生阿迟。念二人俱是么豚暮鹨，遂相订为婚。沈寄诗云：“天留蔗境与公尝，六十逾三学弄璋。”又曰：“兰谱同年交最旧，锦绷合璧事尤奇。”未几，沈来山中，云：“女为旁妻殷氏所出，本籍江宁。父某，康熙间作云南守备，侨居滇中，年八十余，闻沈失配，愿以女供箕帚。沈辞年老。殷强嬲不已。问何故。曰：‘我本江南人，坟墓现在金陵。公南人也，以女从公，庶几留江南一脉耳。”’吁!当殷翁起念时，岂料真有余之侨居江宁者一段因缘哉天下事巧凑之奇，往往如此。为赋《感婚》长篇，中数句云：“果然此，老嬉游处，安置他家女外孙。万里合教青鸟使，一函先报白头人。”殷夫人号称国色，携其女来随园相婿；故又云：“娇娃抱出珠相似，阿母同来花见羞。”沈得诗，以示梁瑶峰相公。公连读此二句，音较响。胡云坡尚书在座，不觉大笑。  

二O  

金陵太守谢锃，抵任时，索余对联。余赠云：“太守风清，江左依然迎谢傅；先生来晚，山中久已卧袁安。”陈省斋先生继其父，署守镇江。余代作对联云：“守郡继先人，问江水长流，剩几个当年父老；析薪绵世泽，愿黄堂少住，留一枝此日甘棠。”  

二一  

偶过竹林寺，见题壁云：“晓来一雨动新凉，独展残编坐竹房。无数风枝堕残滴，红阑干外即潇湘。”或云；“此近人赵鲁瞻诗也。”  

二二  

李方膺明府善画梅，性傲岸，而与余交好。殁后，其子某见赠云：“记得先君交两友，一子才子一梅花。”殊有风趣。有郭耕礼者，嫌其称父执之字为不恭。余曰：“‘仲尼祖述尧、舜。’子思且字其祖矣，何不恭之有”  

二三  

桐城张文和公七十寿辰，上赐对联云：“潞国晚年犹矍铄；吕端大事不糊涂。”梁文庄公乞假养亲，上赐诗云：“翻祝还朝晚，卿家庆更深。”常州陈文恭公某相国挽联云：“执笏无惭真宰相；盖棺还是旧书生。”  

二四  

予幼时，大母常为予言：大父旦釜公，性豪侠，与沈通声秀才交好。秀才中表杨大姑，有文君夜奔之事，托先祖为之道地。杨纤足，夜行不能逾沟。先祖助沈，为扶而过之。事发，藏匿余家。大姑纤腰美盼，吐属娴雅。大母亦怜爱之。母家讼于官。太守某恶其越礼，鬻与驻防旗下。大姑佯狂披发，自啖其溺。旗人不能容。沈暗遣人买归，终为夫妇，生一女而亡。后阅《香祖笔记》载此事，称武林女子王倩玉者，盖即杨氏，讳其姓为王也。其寄沈《长相思》一曲云：“见时羞，别时愁，百转千回不自由；教奴争罢休！懒梳头，怕凝眸，明月光中上小楼：思君枫叶秋！”  

二五  

戊申过虞山，竹桥太史荐士六人。孙子潇《长干里》云：“门前春风其来矣，珠箔无人自卷起。”《对酒》云：“黄金能买如花人，不能买取花时春。”陈声和《西庄草堂》云：“水高帆过当窗影，风起花传隔岸香。”《偶成》云：“生怕晓风吹絮落，愿为残烛照花眠。”皆少年未易才也。  

二六  

余不耐学词，嫌其必依谱而填故也。然爱人有佳作。老友何献葵之长郎名承燕者，其《寿内》云：“纸阁芦帘偕老，欣欣十载于兹。算百年荏苒，三分去矣；半生辛苦，两个同之。弄杼秋宵，检书寒夜，常伴窗前月半规。惭相对，把青云稳步，望了多时。今宵喜溢双眉，是三十平头设悦期。记去年寿我，一杯新酿；我今寿尔，一曲清词。尔本荆钗，我非纨挎，风味儒家类若斯。还堪笑，笑梅花绕屋，又放枝枝。”《春雨》云：“帘外轻寒傍晓多，试问鹦哥：春色如何为言昨夜雨婆娑；红了庭柯，绿了檐萝。流水茫茫卷逝波，春事蹉跎，花事蹉跎。寻芳休待楚云过，放下香螺，披上烟蓑。”《留须》云：“马齿频加，鹏程屡蹶，还容尔面添何物丈夫欲表必留须，试问那个些儿没窥镜多惭，染羹谁拂鬃鬃博得罗敷悦。从今但拟学诗人，闲吟便好将他捋。”咏《眼镜》云：“非关四十视茫茫，也欲借君光。自从与子，囊中相处，—鉴休亡。谁为白眼淮青眼，相对总无妨。阅人世上，观书灯下，只怕心盲。”《吸烟美人》云：“吐纳樱唇，氛氲兰气，玉纤握处堪怜。脂香粉泽，分外觉清妍。岂是阳台行雨，刚来自十二峰边阑干外，风鬟雾鬓，犹自绕云烟。流连，怎禁得相思暗结，闲闷难捐算消遣春愁、，此最为先。怪底鸳鸯绣倦，停针坐，便尔情牵。恰喜有知心小婢，一笑递婵娟。”《无题》云：“遮遮掩掩，心下难抛秋一点。微露鞋尖，妾隔珠帘郎轿帘。帘垂人远，只道西风吹不卷。风更风流，不卷帘儿誓不休。”记黄仲则有《禽言》断句云：“谁是哥哥莫唤生疏客。”尖新至此，令人欲笑。  

二七  

皇甫古尊在金陵市上，得金字扇一柄，乃前朝名妓徐翩翩所书。扇尾署名曰：“金陵荡子妇某”。古尊喜甚，求题于厉太鸿先生；得《卖花声》一阕，云：“花月秣陵秋，十四妆楼。青溪回抱板桥头。旧日徐娘无觅处，芳草生愁。金粉一时休，团扇谁留碲人只有小银钩。句尾可怜书‘荡妇’，似诉漂流。”余读之，不觉魂消，亦以《挥扇士女图》索题。先生为填《南乡子》，云：“思梦髻慵梳，鹦鹉惊回依井梧。扇影似人人似月，圆初。十六盈盈十五余。并蒂点红蕖，更有关心好句书。不用近前频掩面，生疏。水院云廊见也无”  

二八  

心余未入翰林时，彼此相慕未见，寄长调四首来。其《贺新凉》云：“记向秦淮水，问何人、小楼吹笛。劝人愁死，雨皱岚皴多偃蹇，我与蒋山相似。白下柳、又添憔悴。却到江山奇绝处，遇双鬟、都唱袁才子。情至者，竟如此!罗衫团扇传名字，比风流、淮南书记，苏州刺史。常听东华故人说，肠断江南花底。何苦较、天都人世。楼阁虚无平等看，谪尘寰、终是神仙耳。花落恨，莫提起。”《百字令》云：“才人为政，羡宦成、三十居然不朽。互听参观如善射，转侧皆能入彀。游戏奇情，循良小传，千里传人口。西清余子，旁观且袖双手。底事抛掷西湖，勾留南国，展放林端牖六代青山横浅黛，都做袁家新妇。酒客清豪，名姬窈窕，小令歌红豆。香名艳福，几人兼此消受。”《梦芙蓉》云：“忽拜鱼书贶，有十分思忆，十分惆怅。不曾相识，相识如何样。泛词源春涨，十队飞仙旗仗。情至文生，纵编珠组绣，排比亦清旷。眼底金刚纷变相，问谁能寂坐莲幢上低首前贤，焉敢角瑜、亮几人怜跌宕，难觅酒楼歌舫。一卷新词，待求君按节，分遣小红唱。”《迈陂塘》云：“拣乡山、绝无佳处，躬耕又乏南亩。尘容俗状真难耐，待觅灌夫行酒。寻犀首。奈泪洒黄垆，渐失论文友。小人有母，但北望京华，徘徊小院，寂寞倚南斗。食肉者、俊物粗才都有。半是望秋蒲柳。东涂西抹年华改，说甚色丝紊臼。牛马走、约丁字帘前，共剪春盘韭。故人归否唱‘山抹微云’，‘大江东去’，准备捉秦九。谓涧泉同年。”  

二九  

乾隆戊辰，李君宗典，权知甘泉，书来，道女子王姓者，有事在官，可作小星之赠。予买舟扬州，见此女于观音庵；与阿母同居，年十九，风致嫣然，任予平视，挽衣掠鬓，了无忤意。欲娶之，而以肤色稍次，故中止。及解缆，到苏州，重遣人相访，则已为江东小吏所得。余为作《满江红》一阕云：“我负卿卿，撑船去、晓风残雪。曾记得庵门初启，婵娟方出。玉手自翻红翠袖，粉香听摸风前颊。问妲娥何事不娇羞，情难说。既已别，还相忆；重访旧，杳无迹。说庐江小吏公然折得。珠落掌中偏不取，花看人采方知惜。笑平生双眼太孤高，嗟何益!”  

三O  

随园四面无墙，以山势高低，难加砖石故也。每至春秋佳日，士女如云；主人亦听其往来，全无遮拦。惟绿净轩环房二十三间，非相识者，不能遽到。因摘晚唐人诗句作对联云：“放鹤去寻三岛客；任人来看四时花。”  

三一  

舒城沈生本陛，字季堂，年已艾矣。戊申秋，以诗求见，各体俱工。古风如《白石山》、《古柏行》等篇，诗长不能备录。五言如：《西施洞》云：“香草美人远，春山古洞寒。”见赠云：“记吟诗句从黄口，得傍门墙已白头。”俱妙。余三首，已采入《续同人集》中。其祖名长祚者，康熙间举鸿博，有《竹香园集》。《过友人草堂》云：“春云遮不尽，柳色认君家。到径听微雨，开门见落花。古心微直谅，闲语及桑麻。饭量年来减，村醪莫更赊。”《哭友》云：“修短难将理问天，人间福慧应难全。他生好向空王乞，少占才华自永年。”  

三二  

张南垣以画法垒石，见者疑为神工。吴梅村、黄梨洲皆为之传，载文集中。太仓蓠菱园，为王麟洲奉常别业；园中假山，南垣遗制。后归弁山尚书，为奉母地，更名静逸园。毕太夫人《秋日闲居诗》题五律云：“胜迹留城市，幽居得小园。吾生澹相寄，往事漫追论。人忆乌衣旧，名怜香草存。只今耽静逸，秋景满丘樊。…‘字摹王内史，诗爱郑都官。石色青书幌，花阴冷画阑。池鱼一二寸，庭竹两三竿。于此端居好，身闲梦亦安。”“地迥人稀到，风清暑罢侵。竹帘香细细，桐阁绿情悄。隐几时看画，安弦静谱琴。夜凉明月上，扫石坐深林。”“磴小花枝密，廊深书舍藏。有时翻秘帙，随意坐匡床。诗遇前春稿，炉凝隔夜香。庭前蹲石丈，亲见历沧桑。”  

三三  

金陵秋试之年，上下江名士毕集。余止而觞之，各有赠诗，约三千余首。其尤佳者，梓入《续同人集》矣。尚有断句可采者，如：虞山王陆提云：“丛丛著述皆千古，草草功名只十年。”长洲顾星桥云：“渡江名士推前辈，扶辇门生半少年。”王又云：“休夸翁子乘车日，已是悬车十七年。”三押“年”字，俱妙。金陵管松年云：“四海文章经口贵，百年心事问花知。”无锡徐焉云：“姓氏直疑前代客，语言妙是一家诗。”青阳程蔚云：“一将治绩乘时著，便把尘缘当梦看。”  

三四  

以部娄拟泰山，人人知其不伦。然在部娄，私心未尝不自喜也。秋帆尚书德位兼隆，主持风雅。枚山泽之癯，何能及万分之一乃诗人好相提而并论。孙渊如太史云：“惟有先生与开府，许教人吐气如虹。”徐朗斋孝廉云：“弁山制府仓山叟，海内龙门两扇开。”  

三五  

壬戌年，余改官外出，客送诗者，动以王嫱见戏。余因口号云：“琵琶一曲靖边尘，欲报君恩屡顾身。只是内家妆束改，回头羞见汉宫人。”后十年，再入朝，则凤池诸客，都非旧人。又戏吟云：“晓日瞳胧玉殿开，春风回首认蓬莱。三千宫女如花貌，都是明妃去后来。”  

三六  

张文敏公同南华先生上朝，值春雪初霁。南华见午门外檐下冰柱，赋七律一章。文敏公疑为宿构。南华请面试。文敏出所佩小玉羊为题。南华应声云：“宛尔成形质，居然或寝讹。”方欲续下，而皇上有旨，命和《汤圆》诗。南华在朝房，立进二十四韵。警句云：“甘白俱能受，升沉总不惊。”文敏叹服曰：“不料仓卒间，先生犹能自见身份也。”为序其集云：“春雨着物，万花怒开；神工鬼斧，不可思议。似之者病，学之者死。”  

三七  

秋帆尚书抚陕时，有《上元灯词》十首，庄重高华，是金华殿上语。一时幕中学士文人，俱不能和。为录四章云：“碧榭红阑万点明，戟门莲漏转三更。交春便抱祈年意，不听歌声听雨声。”“鼓钲殷地走轻雷，宝焰千枝百戏开。瞥见广场波浪直，双龙争挟火珠来。”“仙馆明辉丽绛霄，铜驼四角缀琼翘。夜长桦烛添寒焰，春晓终南雪未消。”“十年持节驻秦关，梦断蓬瀛供奉班。记得披香频侍宴，红云万朵驾鳌山。”  

三八  

裴二知中丞，巡抚皖江，每至随园，依依不去。举家工琴，闺阁中淡如儒素。其子妇沈岫云能诗，著有《双清阁集》。《途中日暮》云：“薄暮行人倦，长途景尚赊。条峰疏夕照，汾水散冰花。春暖香迎蝶，天空阵起鸦。此身图画里，便拟问仙家。”《在滇中送中丞柩归》云：“丹肮秋风返故乡，长途凄恻断人肠。朝行野雾笼残月，暮宿寒云掩夕阳。蝴蝶纸钱飘万里，杜鹃血泪落千行。军民沿路还私祭，岂独儿孙意惨伤？”读之，不特诗笔清新，而中丞之惠政在滇，亦可想见。余方采闺秀诗，公子取其诗见寄，而夫人不欲以文翰自矜。公子戏题云：“偷寄香闺诗册子，妆台佯问目稍嗔。”亦佳话也。中丞名宗锡，山西人。公子字端斋。  

三九  

韩慕庐尚书，虽为徐健庵司寇所识拔，而在朝中立不倚，于牛、李之党，两无所附；然官爵崇隆，终身平善：可知仕途之不须奔竞也。近今张警堂先生，以县令起家，官至监司；皆委怀任运，不营求而自得。诗才清妙。《过卢生庙》云：“快马冲风急，添衣御晓寒。平生无好梦，醒眼过邯郸。”其襟怀之淡，定可知矣!又，《宣城夜行》云：“夜半张灯起，披衣上马鞍。月明如欲曙，风敛不知寒。此景人谁见长途心转安。襄阳旧游处，明日且盘桓。”刘霞裳秀才出公门下，仿其意作《铅山夜行》云：“车比龛尤仄，心闲坐颇安。清冰明似镜，冻月小于丸。灯远知村到，更深唤渡难。渐看浮草白，霜重夜将阑。”可谓工于窃比者矣。先生又过铜雀台云：“可怜肠断分香日，输与开门放婢人。”使老瞒在九原，为之汗下。先生名铭，江西己卯孝廉。  

四O  

金陵张止原居士，立身端谨，为秋帆尚书所重，以家政托之。尝腊底冒雨招余游灵岩山馆，其襟怀可想。舟中诵其《春暮书事》云：“山苑浓阴覆绿苔，意行敷坐自徘徊。池边柳弱莺难驻，庭畔花残蝶未回。酒盏怕空先料理，柴门喜静且长开。人生得丧何须计一任浮云过眼来。”《步尚书&lt;青门柳枝&gt;韵》云：“绿烟漠漠袅晴岚，紫陌轻阴月正三。怕上乐游原上望，引人离恨到江南。”居士名复纯，兼通医理，工赏鉴。  

四一  

壬寅冬，余游雉皋。何春巢引见其亲家徐湘圃司马。其人吐气如虹，不可一世；家有园亭之胜，招致名姝，宴饮竟夜。见赠云：“一病经年喜再生，西风吹客过江城。虎溪大笑酬前愿，雁宕闲游寄远情。荒径漫劳携杖访，倾心不待整冠迎。夜来天际文星聚，珠玉惊闻掷地声。”“飒飒空林乱叶声，相逢慰我寂寥情。多邀红袖同行酒，小摘寒蔬为煮羹。对月且拼三五夜，看花莫问短长更。幽怀万种愁千斛，不遇先生不肯鸣。”  

## 卷一二  

一  

戴喻让有句云：“夜气压山低一尺。”周蓉衣有句云：“山影压船春梦重。”皆妙在可解不可解之间。  

二  

人人共有之意，共见之景，一经说出，便妙。盛复初《独寐》云：“灯尽见窗影，酒醒闻笛声。”符之恒《湖上》云：“漏日松阴薄，摇风花影移。”女子张瑶英《偶成》云：“短垣延月早，病叶得秋先。”郑玑尺《雪后游吴山》云：“人来饥鸟散，日出冻云升。”顾文炜《立夏》云：“病骨先愁暑，残花尚恋春。”女子孙云凤《巫峡道中》云：“烟瘴寒云起，滩声骤雨来。”沈大成《登净慈寺》云：“花气随双屐，湖光纳一窗。”姜西溟《野行》云：“桥欹眠折苇，槛倒坐双凫。”  

三  

有全首在人意中者：门生蔡家璋《舟中》云：“孤客心情急去旌，榜人带月趁宵征。去舟时共来舟语，残梦依稀听不明。”汪舟次《田间》云：“小妇扶犁大妇耕，陇头一树有啼莺。儿童不解春何在，只向游人多处行。”此种诗，儿童老妪，都能领略。而竟有学富五车者，终身不能道只字也。他如：汤扩祖之“事当失路工成拙，言到乖时是亦非”；方子云之“优孟得时皆贵客，英雄见惯亦常人”；“酒常知节狂言少，心不能清乱梦多”；吴西林之“贫士出门非易事，豪门投刺岂初心”：皆使闻者人人点头。  

四  

吾乡郑玑尺先生，名江，康熙戊辰翰林。幼孤贫，里中有商人张静远者，助其读书。．先生貌寝，眇一目，湛深经学，而诗独风骚。《自嘲》云；“自号小冠杜子夏，人嗤一日江东王。”藏花片于书中，题云：“卷里崔徽帐中李，何如通替见殷妃”  

五  

咏云者：吴尺凫焯有句云：“芦花摇雪碍船过，云叶随风逐雁飞。”陈心田寅有句云：“一雁披霜千树冷，片云移日半山阴。”嫌饭迟者：刘悔庵云：“冷早秋衣薄，天阴午饭迟。”顾牧云云：“衣轻晓寒逼，薪湿午炊迟。”咏新仆者：汪舟次云：“见事先人往，应门答语轻。”吴野人云：“长者尊难近，新名答尚疑。”四人皆无心之雷同而俱妙。又张哲士咏《老仆》云：“旷职身常病，应门语每讹。”亦趣。  

六  

六合彭厚村，家资百万，慷慨好施，年六十，而家资罄矣。不得已，辞家远出，卒于乃弟孝丰署中。葛筠亭哭以诗云：“头盈白发翻为客，手散黄金可筑台。”又曰：“侠传众口难为富，患在无钱不认贫。”真厚村小传。其弟迪庵，葛弟子也。葛往访之，赠诗云：“笑随童叟来听政，要借云山去赋诗。”《在西湖夜望》云：“月光山色静窗扉，夜景空明水四围。多少渔灯风不定，满湖心里作萤飞。”葛诗笔绝佳，半生为时文所累；然高达夫五十吟诗，故未迟也。  

七  

有人画七八瞽者，各执圭、璧、铜、磁、书、画等物，作张口争论状，号《群盲评古图》；其诮世也深矣!刘鸣玉题云：“耳聋偏要逢人聒’，足跛转喜登山滑。可惜不逢周师达，眼珠千个金篦刮。”  

八  

又有人画《牵车图》，将妻子、奴婢、器具、食物，尽放车中；一枯瘦男子，牵长绳背负而走。空中一鬼，持鞭驱之。亦醒世意也。余题云：“人世肩头各一担，梅花驮过杏花残。暗中何必长鞭打就作神仙懒亦难。”  

九  

宝意先生有女曰可，字长白，有才而夭。咏《苔》云：“昨宵疑有雨，深院久无人。”《题画》云：“黄雪稿袱点翠环，秋光一抹上房山。彩云飞尽碧天远，半夜月明响巩环。”宝意编其诗，号《昙花一现集》。  

一O  

张麟圃计偕入都，与某同寓。梦至大海，四望皆五色牡丹，鸾麟翔跃；有女郎容貌绝世，袖中出碧玉版，如桐圭，曰：“此‘女娲笺’也，求郎题诗。”张题一绝。女曰：“郎诗固佳，未慊妾意。须倩某郎为之。”所云某者，即其同寓友也。次早起行，述所梦相同。是科张竟落第，而某捷南宫矣。某所题仅记二句云：“泪花逗雨鲛珠死，画屏几叠扶桑紫。”  

一一  

山阴女子陈淑脐《晚思》云：“弱质怯春寒，名花带月看。惜花兼惜影，不忍倚阑干。”  

一二  

余乙卯科试，考列前茅。其时在帅学使幕中阅卷者，邵君昂霄也。相遇湖上，有所赠云：“韵到梅花清有骨，软于杨柳怯当风。”余有知己之感，故至今诵之。  

一三  

山阴沈冰壶，字清玉，有《古调独弹集》。以新乐府论古事，极有见解。如：辨永王磷之非反，李白之受诬，作《夜郎行》；雪李赞皇之非党，作《崖州行》；笑隋主诛宇文，身死于宇文，作《南氏怨》。以何平叔之不父曹瞒为孝，不从司马为忠，其粉白不离手之说，即梁冀诬李固之胡粉饰貌也。人言崔浩毁佛遭祸，乃咏《崔浩》云：“仙不能救，佛岂能厄”尤为超脱。  

一四  

汤中丞莘来聘湖上，云：“小桥隔岸时通马，细柳如烟不碍莺。”江西杨子载《偶成》云：“渔灯欲灭见渔火，细雨无声添落花。”  

一五  

胡伟然《钓台》云：“在昔披裘客，浮名着意逃。江流日趋下，益见钓台高。”钱相人方伯《钓台》云：“图画功名安在哉高风千古一渔台。此情惟有江潮解，流到滩前便急回。”余过钓台，见石刻林立；独爱此二首。  

一六  

题画诗最妙者：徐文长《画牡丹》云：“毫端顷刻百花开，万事惟凭酒一杯。茅屋半间无住处，牡丹犹自起楼台。”唐六如《画山水》云：“领解皇都第一名，猖披归卧旧茅衡。立锥莫笑无余地，万里江山笔下生。”余之扫墓杭州也，苏州陆生鼎画扇赠云：“一枝兰桨鸭头波，两个渔翁载酒过。好看旧山似新妇，迎门先为扫双蛾。”  

一七  

诗中用虎点缀者最少。吴尊莱有句云：“樵声密云隔，虎迹落花封。”雪峤大师有句云：“残雪枝头雪未消，熟眠老虎始伸腰。”唐人句云：“夜深童子唤不起，猛虎一声山月高。”  

—八  

崔尚书应阶督浙、闽，自称研露老人；书扇赠歌者樱桃云：“柳禅花娇已断魂，春风空自与温存。歌筵一曲当年事，犹识金环旧指痕。”  

一九  

松江何啸客有《西湖诗》四十首。或诵二首云：“秦亭山头暖气匀，秦亭山下早梅新。嫁郎愿嫁秦亭住，占得梅花第一春。”“长短兰桡拂渚汀，声声箫鼓集西泠。为谁唱出《桃花曲》尽着萧郎帘外听。”  

二O  

诗改一字，界判人天，非个中人不解。齐己《早梅》云：“前村深雪里，昨夜几枝开。”郑谷曰：“改‘几’字为‘一’字，方是早梅。”齐乃下拜。某作《御沟》诗曰：“此波涵帝泽，无处濯尘缨。”以示皎然。皎然曰：“‘波’字不佳。”某怒而去。皎然暗书一“中”字在手心待之。须臾，其人狂奔而来，曰：“已改‘波’字为‘中’字矣。”皎然出手心示之，相与大笑。  

二一  

沈存中云：“诗徒平正，若不出色，譬如三馆楷书，不可谓不端整；求其佳处，到死无一笔。”此言是也。然求佳句，诗便难作。戴殿撰有祺句云：“但得闲身何必隐不耽佳句易成诗。”  

二二  

宋人咏《五月菊》云：“为嫌陶令醉，来就屈原醒。”咏《十月桃》云：“刘郎再来岁云暮，王母一笑天为春。”两用事，俱清切。近日姜绍渠咏《诸葛菜》云：“至味于今思淡泊，军行到处寓农桑。”  

二三  

己卯秋，陈竹香从都门来，替余长女成姑议婚。所议者曹来殷舍人也。诵其句云：“水连铁瓮无边白，山到金陵不断青。”余极赏之。陈以书寄曹。曹欣然允诺。两家已有成说矣，适苏州故人蒋诵先剔嬲不已，遂定蒋而辞曹。嫁未半年，女与婿俱亡。数之不可挽也如是!曹旋入词林。  

二四  

圣人称诗“可以兴”，以其最易感人也。王孟端友某在都娶妾，而忘其妻。王寄诗云：“新花枝胜旧花枝，从此无心念别离。知否秦淮今夜月，有人相对数归期”其人泣下，即挟妾而归。  

二五  

杭州汪秋御夫人程慰良，咏《秧针》云：“陌旁柳线穿难定，水面罗纹刺不禁。”可谓巧而不纤。又有句云：“事从悟后言皆物，诗到工时心更虚。”真学者之言。有二女，皆能诗。长女婶，和母句云：“松留石下千年药，雨引池中二寸鱼。”次女肿云：“皓日穿窗飞野马，平池贮水数浮鱼。”  

二六  

王生同太守母夫人杨氏，江都人，为昭武将军讳捷者之女孙。咏《琴》云：“游鱼浮水听，大蟹出沙行。”年十九，生生同，十四日而亡。故生同有《十四日儿谱》行世。  

二七  

余入学，年才十二。龚立夫名木者，亦髫年；同复试时，立夫着绣领红裤，为学使王交河先生所呵。今五十余年矣，老而不遇。有人传其《看庭桂》一首，云：“牡蛎墙阴碧藓封，连蜷古干影重重。晓风吹过叶微动，夜雨渍来香更浓。好就曲栏敷坐具，时从幽境策吟筇。天香满院娱清昼，一任泥深断客踪。”  

二八  

余泊高邮，邑中诗人孙芳湖、沈少岑、吴螺峰招游文游台；是东坡、莘老、少游、定国四人遗迹。席间沈自诵其《春草》云：“山经烧后痕犹浅，雪到消时色已浓。”余甚赏之。屏上有王楼村诗，云：“落日倒悬双塔影，晚风吹散万家烟。”真台上光景。螺峰云：“楼村以七律一联，受知于宋商丘中丞；遂聘在门墙，列江左十五子中，大魁天下。诗云：‘尊中腊酒翻花熟，案上春联带草书。’不过对仗巧耳。前辈之爱才如此。”十五子中，宰相、尚书，不一而足；惟李百药一人以诸生终。而诗尤超绝。  

二九  

熊观察学骥，字蔗泉，自楚中归，两目盲矣。其晋接周旋，较胜有目者。居秦淮水阁，与余晨夕过从，死前半月，赋《秦淮杂咏》，云：“秦淮三月画帘开，便有游人打桨来。燕子不归春又暮，几家闲煞好楼台。”“笑语勾留画舫停，红妆绿鬓影娉婷。帘前灯映楼头月，十里人家一画屏。”亡后，余哭之哀，作挽联云：“生祭有祠，楚国至今歌善政；风骚无主，秦淮那可丧斯人！”  

三O  

六合孝廉张廷松，清才不寿；诗不多，而饶有唐音。《古意》云：“荷叶风香隔水涯，吴姬荡桨湿裙纱。晚来满载新莲子，月上横塘正到家。”  

三一  

金坛虞广文景星，康熙壬辰进士；年八十余，与余相遇苏州。诗才清妙，都未付梓。《偶成》云：“贫不卖书留子读，老犹栽竹与人看。”“将雪论交人尚暖，与梅相对我犹肥。”《解组》云：“人情验自休官后，我意浑如出梦时。”《训儿》云：“偶然为汝父，未免爱吾儿。”  

三二  

壬戌，余与陶西圃镛，俱以翰林改官。陶先乞病。庚午，余亦解组随园。陶与余同踏月，云：“偷得闲身是此宵，白门何处不琼瑶芒鞋醉踏三更月，犹认霜华共早朝。”壬申，余从陕西归。陶方起病赴都，见赠云：“草草销魂过白门，故人招我住随园。同看昨岁此时雪，仍倒空山累夕尊。竹压千竿青失影，峰铺四面白无痕。君行万里诗奇绝，何意重逢一快论!”余置酒，出路上诗相示。陶读至《扁鹊墓》云：“一坏尚起膏肓疾，九死难医嫉妒心。”不觉泪下。询其故，为一爱姬被夫人见逐故也。余欲安其意，适家婢招儿，年将笄矣，问：“肯事陶官人否”笑曰：“诺。”遂以赠之。正月七日，方毓川掌科、王孟亭太守、朱草衣布衣、吕星垣进士，添箱赠枕，各赋《催妆》。陶有诗云：“脱赠临歧感故人，相携风雪不嫌贫。当他意处无多少，未老年华欲仕身。”余和云：“故人临别最销魂，万里携囊袱被身。欲折长条无别物，自家山里一枝春。”十余年后，陶从山右迁楚中司马，挈招儿再过随园，则子女成行矣。子时行，小名佛保，亦能诗。《听雨》云：“连朝三日碧苔生，疏馆萧条夜气清。红烛当筵花拂帽，爱听春雨到天明。”《雨窗》云：“照眼花枝亚短墙，晓看风雨太颠狂。生憎帘卷危檐近，点点飘来溅笔床。”佛保入泮后，年二十，以瘵疾亡。  

三三  

山东曾南村尚增，风貌伟然，以庶常改知芜湖。尝诗戏西圃云：“几载柴桑为刺史，当年元亮是州民。”因西圃居芜湖故也。同舟访余白下，一路唱和，云：“潮通燕子趋京口，帆带蛾眉认小姑。”“风微渔火重生焰，寺僻钟声半代更。”皆佳句也。后刺郴州，署中不戒于火，女以救母故，与母俱焚。郴人为立孝女祠，南村亦以悸卒。  

三四  

漕帅杨清恪公锡绂，德望冠时，而诗才清妙。《夜行》云：“好风潜入夜，明月正当头。宇碧兼空阔，舟轻足泳游。微凉双袖薄，小照一萤流。此意凭谁识前矶有钓钩。”《杨村》云：“微云不成雨，片月复宵明。柳外烟无际，河边市有声。飞流缘涨急，气肃为秋清。咫尺杨村近，吾宗有送迎。”《泊北夏口》云：“舟维凉雨后，人坐晚灯初。叶湿全低柳，波寒不上鱼。揽衣嫌葛细，得酒爱更余。亦有耽吟客，瑶篇孰起予”《夕阳》云：“一棹秋风里，行行又夕阳。飞还鸦影乱，舞罢柳丝黄。客意衔山急，帆阴卧水凉。何人方独立觅句向苍茫。”  

三五  

裘文达公曰修，与余同出蒋文恪公门下。己未入都，过阜城，悦女校书采玉，意殊拳拳。后乞假归觐，余《送行》诗戏云：“阜阳女儿名采玉，当筵一曲歌《杨柳》。今日临邛负弩迎，可还杜牧寻春否”又十年，余入都补官，裘典试江南，相逢茌平道上。见赠云：“车中遥指影翩翩，忽讶相逢古道边。粗问行藏知大概，谛观颜色胜从前。南来我愧山涛鉴，北去君夸祖逖鞭。后会分明仍有约，归程期在暮春天。”是夜宿旅店，见余壁上有诗，和其后云：“漫空飞絮揽春情，十日都无一日晴。水断虹桥迷古渡，云埋雉堞隐孤城。故人已别心犹惜，旧壁来看眼忽明。我正耸肩闲觅句，不劳津吏远相迎。”己卯秋，裘又典试江南，到山中为余诵之。  

公出使伊犁，襄赞军事；《在黄制府行台即席有作》云：“使相钧衡大将旗，西来宾阁喜追随。谈深席上杯行数，坐久窗间日过迟。任事肩无旁卸处，安边功是已成时。天兵讨叛非勤远，此意须教万姓知。”又《元旦试笔》云：“年年染翰挥毫手，乍喜金鞭控铁骢。”呜呼!以一书生，而能走万里，赞军机，与沈文悫公以诗人而受帝宠者，皆近今所未有。可称吾榜中得人最多，张乖崖不得擅美于前。  

三六  

卢雅雨先生转运扬州，以渔洋山人自命，尝赋《红桥修禊》四章；一时和者千余人。余俱未见。而先生原唱，余亦不甚爱诵也。及其致仕，《留别扬州》诗，竟成绝调：真所谓欢愉之词难工，感怆之言多妙耶其词曰：“脱却银黄敢自怜不才久任受恩偏。齿加孙冕余三岁，归后欧公又九年。犬马有情仍恋主，参苓无效也凭天。养疴得请悬车日，五福谁云尚未全”“平山回望更关愁，标胜家家醉墨留。十里亭台通画舫，一年箫鼓到深秋。每看绛雪迎朱旆，转似青山恋白头。为报先畴墓田在，人生未合死扬州。”“长河一曲绕柴门，荒径遥怜松菊存。从此风波消宦海，始知烟月足家园。岁时社集牛歌好，乡里筵开鹤发尊。痴愿无多应易遂，杖朝还有引年恩。”呜呼!后公果将杖朝矣，乃竟不得考终。余吊之曰：“潘岳闲居竟不终，褚渊高寿真非福。”《列子》云：“当生而生，福也；当死而死，福也。”其信然欤！  

三七  

余髫年入泮，人来相贺，而余不知其何以贺也。读宋人李防《赠贾黄中童子》云：“见榜不知名字贵，登筵未识管弦欢。”方知古人措词之切。  

三八  

声音不同，不但隔州郡，并隔古今。《谷梁》云：吴谓“善伊”为“稻缓”。淮南人呼“母”为“社”。《世说》：王丞相作吴语曰：“何乃淘”《唐韵》：“江淮以‘韩’为‘何’。”今皆无此音。  

三九  

偶见坊间俗韵，有以“真元”通“庚青”者，意颇非之。及读《三百篇》，爽然若失。“山榛”、“隰苓”、“十蒸(按：原作“真”，据民国本改。)”，通“九青”。“有鸟高飞，亦傅于天。彼人之心，于何其臻。曷予靖之，居以凶矜。”是“一先”、“十一真”、“十蒸”俱通也。《楚辞》：“肇锡余以佳名”，“字余曰灵均”；“八庚”通“十蒸(按：同上。)”也。其他《九歌》、《九辨》，俱“九青”通“文元”。无怪老杜与某曹长诗，“末”字韵旁通者六；东坡与季长诗，“汁”字韵旁通者七。  

四O  

余祝彭尚书寿诗，“七虞”内误用“余”字，意欲改之。后考唐人律诗，通韵极多，因而中止。刘长卿《登思禅寺》五律，“东”韵也，而用“松”字。杜少陵《崔氏东山草堂》七律，“真”韵也，而用“芹”字。苏濒《出塞》五律，“微”韵也，而用“麾”字。明皇《饯王腹巡边》长律，“鱼”韵也，而用“符”字。李义山属对最工，而押韵颇宽，如“东、冬”、“萧、肴”之类，律诗中竟时时通用。唐人不以为嫌也。  

四一  

沈总宪近思，在都无眷属。项霜泉嘲之，云：“三间无佛殿，一个有毛僧。”鲁观察之裕，性粗豪而屋小，署门曰：“两间东倒西歪屋；一个南腔北调人。”薛征士雪善医而性傲，署门曰：“且喜无人为狗监；不妨唤我作牛医。”  

四二  

同年成卫宗，宰南安。小婢春桂于后园获石印，文曰“忠孝传家”，成题云：“孔龟张鹊难重觏，此石摩挲亦颇宜。愧我干生期许在，尽教世守作良规。”余宰江宁时，聘史苕湄为记室，成识之于署中；后为台湾司马。史馆冯观察家，相见甚欢。秩满将西渡，留别史云：“卅年旧雨各西东，忽漫相逢大海中。自是壮怀同作客，不堪衰鬓已成翁。世情转烛贫交久，物态浮云老眼空。他日故园应聚首，一樽相对话松风。”  

四三  

寇莱公梦中诗云：“渡海只十里，过山已万重。”后贬雷州渡海，方悟前诗成谶。范文正公咏《月》云：“已知千里共，犹讶一分亏。”后终于参知政事。  

四四  

姑母嫁沈氏，年三十而寡，守志母家。余幼时，即蒙抚养。凡浣衣盥面，事皆依赖于姑。姑通文史。余读《盘庚》、《大诰》，苦聱牙，姑为同渎，以助其声。尝论古人，不喜郭巨，有诗责之云：“孝子虚传郭巨名，承欢不辨重和轻。无端枉杀娇儿命，有食徒伤老母情。伯道沉宗因缚树，乐羊罢相为尝羹。忍心自古遭严谴，天赐黄金事不平。”余集中有《郭巨埋儿论》，年十四时所作；秉姑训也。  

四五  

江西帅兰皋先生，名念祖，督学浙江，一时名宿，都入网罗；半皆苏耕余广文为之先容。苏故癸巳进士，长于月旦：吾乡名士，多出其门。惟余年幼未往。帅公来时，余年十九，考古学，赋《秋水》云：“映河汉而万象皆虚，望远山而寒烟不起。”公加叹赏。又问：“‘国马’、‘公马’，何解”余对云：“出自《国语》，注自韦昭。至作何解，枚实不知。”缴卷时，公阅之，曰：“汝轻年，能知二马出处足矣；何必再解说乎”曰：“‘国马’、‘公马’之外，尚有‘父马’；汝知之乎”曰：“出《史记·平准书》。”曰：“汝能对乎”曰：“可对‘母牛’。出《易经·说卦传》。”公大喜，拔置高等。苏先生闻之，招往矜宠，以不早识面为恨。先辈之爱才如此。后帅公为陕西布政使，窜死台上。余赋五古哭之，末四句曰：“青蝇宦海飞，白骨沙场抛。何当抱孤琴，塞外将魂招”  

四六  

诗有正喻夹写，似是而非之语，最妙。王介祉咏《铁马》云：“依人檐宇下，底作不平鸣”香亭《阻风》云：“想通天上银河易，力挽人间风气难。”周之桂咏《秋暑》云：“傍晓灯偏光焰大，罢官人更热中多。”董曲江太史《过十八滩》云：“漫夸利涉乘风便，始信中流立脚难。”周诗成时，适有罢官者冒酷暑入都，读者愈觉其佳。  

四七  

余少时气盛跳荡，为吾乡名宿所排。惟柴秀才名致远、号耕南者，一见倾心。乙卯春，柴读书孤山，余寄札云：“秋将至矣，颇欲掩帷；春实佳哉，未能端坐。”余数行，泛论友朋。柴答云：“赤炜未来，青春可爱。足下端坐未能，仆且懒索香熏矣。来书倦倦人物，此间俗子如春萍，何从觅佳客昨无聊，闲步登孤山之巅，折梅谁赠可怜可怜!某某辈，仆不能定其为人。鄙意：以仲翔针芥之言求知己，以君子全交之道待泛交：如是而已。晴日早来，当以此论，质之逋老。”余爱其措词隽雅，有谷子云笔札之妙，藏箧中五十余年。耕南《夜游孤山》有句云：“月行疑踏水，花坐当熏衣。”后客死广西。己亥年，余至其家；夫人出见，白发萧然：有陆鲁望重过张处士故居光景。  

丙辰春，余欲西行，苦无路资。适耕南之兄东升就馆高安，挈余同至署中，赠金一笏，裁得裹粮至粤。一路舟中联句。过鄱阳湖，野有树，大可蔽牛，已朽折委地矣；旁一小枝，穿根而出，高十丈余。相传，明太祖与陈友谅战时，此树代受炮，故封为“将军”。至今尚有烧灼痕。柴首唱云：“大树兵火余，枯根尚委地。”余续云：“曾抱纪信忠，一死代汉帝。”柴云：“轮困根盘存，焦枯枝叶弃。”余云：“丛丛莓苔痕，郁郁霜露气。”柴云：“祖干扶桑倾，孙枝小龙继。”余续云：“穿出盘古坟，犹作挈云臂。”东升叹曰：“二语险绝，可不必续成矣。”彼此一笑而罢。东升赠余五古，仅记二句云：“浩气盘九疑，晴襟豁万谷。”呜呼!当日无柴君，则余何由得见金公又何由得从粤西至都下哉后戊戌年，余往杭州访柴。邻人云：“全家都在广东。”东升亡后，未曾归葬。余哭以诗，载集中。  

四八  

余弱冠时，与王复旦卿华为至交。其父星望公官御史。丙辰春，余从广西入都。卿华举浙江乡试。漏尽，作家信，报其尊人，犹再三道余不置。已而同到京师，彼此失意，往来更密。其大父子坚先生，亦以国士相待。次年八月，卿华归娶，同骑马至彰仪门外，两人泣别。戊午秋，星望公病笃，犹读余闱墨，许为第一。初十日，榜发，余获隽，而先生即于是日委化。余感生平知己之恩，往视含殓，颜色惨凄。其戚唐某疑余落第，再三道屈，坐客无不掩口而笑。卿华赠余改官云：“朝士尽将韩愈惜，都人争作李邕看。”又数年，闻其再落第，缢死长安。余哭以七古一章，载集中。己亥春，余归杭州，访其墓，则四至埏道，被势家侵占；为告之官，而断还其后人。  

四九  

余六十三岁，方生阿迟。时家弟春圃观察在苏州，勾当公事；接江宁方伯陶公飞檄文书，意颇惊骇，拆之，但有红笺十字云：“令兄随园先生已得子矣。”常州赵映川舍人诗云：“佳问有人驰驿报，贺诗经月把杯听。”  

五O  

余弱冠在都，即闻吴江布衣徐灵胎有权奇倜傥之名，终不得一见。庚寅七月，患臂痛，乃买舟访之，一见欢然。年将八十矣，犹谈论生风，留余小饮，赠以良药。门邻太湖，七十二峰，招之可到。有佳句云：“一生那有真闲日百岁仍多未了缘。”《自题墓门》云：“满山灵草仙人药，一径松风处士坟。”灵胎有《戒赌》、《戒酒》、《劝世道情》，语虽俚，恰有意义。《刺时文》云：“读书人，最不齐；烂时文，烂如泥。国家本为求才计，谁知道，变做了欺人技。三句承题，两句破题，摆尾摇头，便道是圣门高弟。可知道‘三通’、‘四史’，是何等文章汉祖、唐宗，是那一朝皇帝案头放高头讲章，店里买新科利器：读得来肩背高低，口角嘘唏，甘蔗渣儿嚼了又嚼，有何滋味孤负光阴，白白昏迷一世。就教他骗得高官，也是百姓朝廷的晦气！”  

五一  

唐当治平时，或咏所见，曰：“可惜数枝红艳好，不知今夜落谁家。”及世乱矣，或咏所见，曰：“无穷红艳烟尘里，骤马分香散入营。”  

五二  

广东称妓为“老举”，人不知其义。问土人，亦无知者。偶阅唐人《北里志》，方知唐人以老妓为都知，分管诸姬，使召见诸客；一席四环，烛上加倍，新郎君更加倍焉。有郑举举者，为都知；状元孙惺颇惑之。卢嗣业赠诗云：“未识都知面，先输剧罚钱。”广东至今有“老举”之名，殆从此始。  

五三  

谢深甫云：“诗之为道，标举性灵，发舒怀抱，使人易于矜伐。”此言是也。然如杜审言临终谓宋之问曰：“不见替人，久压公等。”袁嘏自称己所作诗，“须以大材迮之：不尔，飞去。”言虽夸，尚有风趣。汉桓帝时，马子侯自谓知音，弹《陌上桑》，左右尽笑，而子侯犹摇头自得。则蚩狞太过矣。今之未偕竞病而诗狂欲上天者，毋乃类是  

五四  

孙兴公说曹(按原为“高”，据民国本改。)辅佐“如白地光明锦，裁为负版裤。虽边幅颇阔，而全乏剪裁”。宋诗话云：“郭功甫如二十四味大排筵席，非不华侈，而求其适口者少矣。”一以衣喻文，一以食喻诗：作者俱当录之座右。  

五五  

淮南程氏虽业禺荚甚富，而前后有四诗人：一风衣，名嗣立；一夔州，名盗；一午桥，名梦星；一鱼门，名晋芳。四人俱与余交，而风衣、夔州，求其诗不得。鱼门虽呼午桥为伯父，意颇轻之。余曰：“午桥先生古风力弱，近体风华，不可没也。”如《看花不果》云：“蜡屐也思新草色，病酲偏负晓莺声。”《赠僧》云：“楼前常设留宾榻，岩下多栽献佛花。”《桐庐》云：“百里烟深因近水，一年秋早为多山。”皆佳句也。  

五六  

齐武帝于兴光楼上施青漆，谓之“青楼”；是青楼乃帝王之居。故曹植诗“青楼临大路”；骆宾王诗“大道青楼十二重”：言其华也。今以妓为青楼，误矣。梁刘邈诗曰：“倡女不胜愁，结束下青楼。”殆称妓居之始。  

五七  

《小雅》：“惟桑与梓，必恭敬止。”考上下文，并无乡里之说。张衡《南都赋》：“永世克孝，怀桑梓焉。真人南巡，睹旧里焉。”后人因之，遂以桑梓为乡里。  

五八  

宋潜溪曰：“人皆云：‘陶渊明不肯用刘宋年号，故编诗但书甲子。’此误也。陶诗中凡十题甲子，皆是晋未亡时，最后丙辰，安帝尚存，琅琊王未立；安得弃晋家年号乎其自题甲子者，犹之今人编年纂诗，初无意见。”  

五九  

黄鲁直诗“月黑虎夔藩”，用少陵《课伐木》诗序，云：“有虎知禁”，“必昏黑撞突夔人屋壁”。夔者，夔州人也。鲁直以“夔”字当“窥”字解，为益公《题跋》所讥。  

六O  

郭注《尔雅》：“阏逢摄提格，未详。”司马贞《索隐》以《尔雅》为近今所作，所记年名不符古。钟鼎从未有以阏逢摄提纪年者。郑夹潆曰：“今人编年，好用《尔雅》，名甲为阏逢，乙为旃蒙：是以一元大武为牛也。夫隐语为眢井逃难之言，岂可施于简编乎”顾宁人有古人不以甲子纪岁之说。又云：“古人不以王父字为字。”按《通志》历举春秋时以王父字为字者八十余条。顾最博雅，竟不曾见过《通志》，何耶  

六一  

吴冠山先生言：“散体文如围棋，易学而难工；骈体文如象棋，难学而易工。”余谓古诗如象棋，近体如围棋。  

六二  

何南园咏《野菊》云：“绝无人处偏逢我，不寄篱边独羡君。”写“野”字妙。李琴夫咏《瓶菊》云：“未许园林终晚节，不妨风雨到重阳。”写“瓶”字妙。李又有“风定雨丝直”，五字亦佳。  

六三  

鱼门太史云：“古文有可读者，有可观者。”余谓诗亦然：有可读者，有可观者；可观易，可读难。  

六四  

鲍雅堂之妹，诗人步江女也，名季姒，工吟诗。金棕亭赠云：“续史正堪兄作伴，工吟恰好父为师。”  

六五  

己卯冬，余在扬州，见门生刘伊有《游平山诗册》；作者十余人，俱押“卮”韵。余独赏如皋顾秀才驹“清响忽传楼外笛，严寒争避手中卮”之句。后官湖北归，卜筑于如皋百步。余过其居，主人感二十年前知己，欣然款接，宴饮水窗，出新诗相示。《西湖》云：“白沙堤外荡舟行，烟雨空潆画不成。忽见斜阳照西岭，半峰阴间半峰晴。”“花坞斜连花港遥，夹堤水色淡轻绡。外湖艇子里湖去，穿过湖西十二桥。”《虎丘》云：“片石尚留金虎迹，千花都是玉人魂。”  

六四  

余过如皋，访冒辟疆水绘园。荒草废池，一无陈迹；惟败壁上有断句云：“月因恋客常行缓，风为吹花不忍狂。”刘霞裳有句云：“一片乱红吹满地，看来最忍是东风。”正与此意相反。  

六七  

杭州何春巢年少耳聋，而风情独绝。有《秦淮竹枝》云，“猩红一点着樱唇，淡抹春山黛色匀。压鬓素馨三百朵，风来香扑隔河人。”“远近听来笑语声，板桥西畔泛舟行。寻常一柄芭蕉扇，摇动春葱便有情。”“兰桡最是晚来多，万点红灯映碧波。我已三更鸳梦醒，犹闻帘外有笙歌。”“夕阳两岸画楼台，红藕香中一棹回。别有芳心卿不解，扁舟岂为纳凉来”  

六八  

吾乡王百朋先生《过李白庙》云：“气吞高力士，眼识郭汾阳。”只此十字，可以概太白生平。  

六九  

郭明府起元，字复堂，闽中孝廉，受业于蔡闻之宗伯。蔡为理学名儒，而郭以任侠闻。蔡有家难，郭为证佐，至受官刑；交臂历指，口无二辞。后宰盱眙，与余同官。有《客中秋思》一绝云：“销魂何处盼仙槎客鬓逢秋白更加。遥指断桥垂柳岸，前年曾宿那人家。”《赠方南堂》云：“一瓢自可轻千乘，三径还堪抵十洲。”《比舍》云：“熏衣香出红窗外，斗草声喧绿树边。”其母夫人陈玉瑛，自称左芬侍史。佳句云：“欲别难为别，吞声古渡头。妾心如此水，相送下渝州。”  

七O  

刘悔庵有句云：“石交惟旧砚，火伴是寒炉。”陈古渔《吊六朝松》云：“剧怜儿辈不及见，真似古人难再生。”俱有东坡风味。  

七一  

霞裳与其父役于慈湖，舟覆江中。时当腊月，两人赖衣裘，故浮水不沉。有救船至，父曰：“我老矣，速救我儿！”儿曰：“不救吾父，我不受救！”父子推让，适又有船来，遂得两全。陶景山明府赠以诗曰：“本是龙门客，龙宫今到来。孝慈应默佑，风浪不为灾。”其孙涣悦亦赠云：“从今吸尽西江水，吐属文章更不同。”  

七二  

程鱼门《覆舟》诗原稿，写眼前惊悸情景最真。后改本有意修饰，转不如前。今特录其原作云：“扬州西去一宵程，小艇无端夜忽倾。制命不烦沧海润，澡身先试暮流清。诗书失后无余本，戚友来时话再生。莫叹遭逢磨蝎重，世间风浪几曾平”“客舟猛疾势如风，南北相持力不同。绝叫已惊身在水，举头犹见月如弓。慈航倏至关天幸，只履飘然悟大空。时失去一履。揽芷搴裳平日愿，险随骚魄葬珠宫。”余赋诗调之云：“《水经》注疏河渠考，此后输君阅历深。”  

七三  

善写风水之险者，吾乡粮道程公光钜有《华阳行》云：“滔滔汩汩长江水，扁舟一叶天涯子。船头船尾白浪高，片云黑处狂风起。舟子喧呼语未终，布帆半曳浪浇篷。桅竿百尺横斜立，欲卧不卧奔涛中。涛涌如山高莫比，青山头落江心里。一倾一仄强撑风，欲上船舷见船底。小儿无知向母啼，大儿解事欲登堤。面面相看心胆折，男号女哭一齐歇。翻身挣立唤邻舟，邻舟早向潮头没。须臾岸回风势顺，回首惊魂才一瞬。电掣雷轰万马驱，举头已到华阳镇。华阳已到惊未平，老妻尚有念佛声。”  

七四  

金陵张秀才培，饶有风貌。正月间，与画师邹若泉来。余心识之。亡何，又与常君得禄来。余转问：“可认张某乎”已而知即前人，自惭老眼之昏。乃诵刘悔庵诗曰：“闲行那可忘携杖，欲揖还愁错认人。”  

七五  

杭州孙中翰传曾，与余三世通家；诗才清逸。《春朝》云：“莺啼迎晓霁，蝶梦怯花寒。”《上巳》云：“人临曲水偏愁雨，天惜桃花忽放晴。”  

七六  

近人起句之妙者：新安张节《夜坐》云：“雨霁月忽满，墙阴树影摇。”陈月泉《舟中》云：“独起对江月，满船闻睡声。”某《春早》云：“不待清明近，莺花已自忙。”三起俱超。结句之妙者：“月中无事立，草上一萤飞。”“殷勤语江岭，归梦莫相妨。”“远山深树里，钟断有余声。”三结俱超。惜忘题目及作者姓名。  

七七  

丁未，余游武夷，夜泊江山，闻邻舟有客说鬼，口杭音。余喜语怪，乃揖而进之。其人姓陆，名梦熊，字莹若，乃吾乡诗人也。别后蒙寄《晚香堂诗》二十余卷。《晓起见雪》云：“夜静无风冷莫支，檐前冻雀早应知。关心喜见头番雪，扫径先扶竹树枝。红友有情还爱我，绿梅无梦亦相思。断桥久废冲泥屐，欲踏琼瑶访莫迟。”《鹅湖寺》云：“地寒花未放，僧朴语无多。”皆妙。  

七八  

读诗不读史，便不知作者事何所指。李焘《长编》载：宋真宗为李沆还债三十万。故宋人诗云：“新祠民祭祀，旧债帝偿还。”《唐书》载：王毛仲奏明皇：愿得宋壕为客。帝许之。故徐骑省《赠陈侍郎花烛》云：“坐客亦从天子赐，更筹须为主人留。”  

七九  

高文端公之父嵩瞻都统，《赠弟斌》云：“与君一世为兄弟，今日相逢第二场。”想见勋贵家国尔忘家之义。有《积翠轩诗集》。文端公属余为注释，编上、下两卷。  

八O  

雅谑自佳。或以诗示仲小海。仲曰：“诗佳矣，可惜太甜。”其人愕然问故。曰：“有唐气，焉得不甜”蔡芷衫好自称“蔡子”，以诗示汪用敷。汪曰：“打油诗也。”蔡怒曰：“此《文选》正体，何名打油”曰：“菜子不打油，何物打油”  

八—  

前朝说部，有俚语可存者。如：《晓学仙者》云：“服药求长生，莫如孤竹子。一食西山薇，万古长不死。”戒豁刻者云：“幸门如鼠穴，也须留一个。若皆堵塞之，好处都穿破。”刺暴贵者，咏《鸱吻》云：“而今抬在青云上，忘却当年窑内时。”嘲官昏者，《咏伞》云：“常时撑向马前去，真个有天没日头。”刺好谮人者，《咏蝉》云：“莫倚高枝纵繁响，也应回首顾螳螂。”刺代人劾友者，《咏金》云；“黄金自有双南贵，莫与游人作弹丸。”  

八二  

元人《吊脱脱丞相》云：“百千万贯犹嫌少，堆积黄金北斗边。可惜太师无脚费，不能搬运到黄泉。”  

八三  

杨子载《漫兴》云：“客中恍过曾游境，梦里常逢未见书。”郭磨秀才见赠云：“园疑曩昔曾窥处，人似生平未见书。”  

八四  

耿上舍湘门《题素斋舫壁》云：“背郭临河静不哗，一轩深筑抵山家。茶烟出户常蒙树，池水过篱欲漂花。小睡手中书欲堕，半酣窗下字微斜。丛兰不合留香久，勾引游蜂入幕纱。”  

八五  

海宁陈心田寅，与诸友以禁体咏《梅》云：“已看无不忆，未见必先探。”汪秋白云：“一枝怀故宅，几度忆前生。”陈谷湖云：“交枝香不断，一白树难分。”顾竹坡咏《绿梅》云：“窥春自怯荷衣薄，倚竹谁怜翠袖寒”俱妙。又有梅花宜称诸咏：《夕阳》云：“残香漠漠山家暝，犹作宫人半额黄。”《疏篱》云：“有客来探门未启，先从麂眼认琼枝。”《微雪》云：“料峭寒凝天半黄，霏烟漠漠集池塘。是梅是雪两三点，飞絮因风想谢娘。”《枰下》云：“花底消闲对弈时，棱棱石角拥寒枝。微风吹堕两三朵，绝似山人落子时。”  

八六  

戊寅二月，过僧寺，见壁上小幅诗云：“花下人归喧女儿，老妻买酒索题诗。为言昨日花才放，又比去年多几枝。夜里香光如更好，晓来风雨可能支巾车归若先三日，饱看还从欲吐时。”诗尾但书“与内子看牡丹”；不书名姓。或笑其浅率。余曰：“一片性灵，恐是名手’。”乃录稿问人；无知者。后二年，王孟亭太守来看牡丹，谈及此诗，方知是国初逸老顾与治所作。余自负赏识之不误。王因云：“国初前辈，不登仕途，与老妻相对，往往有此清妙之作。”因诵吴野人《寿内》云：“潦倒丘园二十秋，亲炊葵藿慰余愁。绝无暇日临青镜，频过荒年到白头。海气荒凉门有燕，溪光摇荡屋如舟。不能沽酒持相祝，依旧归来向尔谋。”觉风趣更出顾诗之上。  

八七  

尹文端公曰：“言者，心之声也。古今来未有心不善而诗能佳者。《三百篇》，大半贤人君子之作。溯自西汉苏、李五言，下至魏、晋、六朝、唐、宋、元、明，所谓大家、名家者，不一而足。何一非有心胸、有性情之君子哉即其人稍涉诡激，亦不过不矜细行，自损名位而已。从未有阴贼险狠，妨民病国之人。至若唐之苏涣作贼，刘叉攫金，罗虬杀妓：须知此种无赖，诗本不佳，不过附他人以传耳。圣人教人学诗，其效可睹矣。”余笑问：“曹操何如”公曰：“使操生治世，原是能臣。观其祭乔太尉，赎文姬，颇有性情：宜其诗之佳也。”  

八八  

余以雍正丁未年入泮。今又丁未矣，戏仿重赴鹿鸣故事，作《重赴泮宫诗》，云：“记得垂髫泮水游，一时佳话遍杭州。青衿乍着心虽喜，红粉争看脸尚羞。梦里荣华如顷刻，人间花甲已重周。诸公可当同年看，替采芹香插白头。”杭州同入学者，只钱玙沙方伯一人。和云：“岁岁黉门文运开，刘郎老去又重来。壶中日转前丁未，册上名存旧秀才。两领青衫真法物，一头白发笑于意。平生几枕邯郸梦，屈指黄粱第一回。”此外，和者百余人。如毛俟园广文云：“久于馆阁推前辈，又向宫墙领后生。”梅衷源云：“锦袍笑赴青衿会，似把灵光照泮宫。”卢元珩云：“子衿一赋年周甲，圣阙重来岁又丁。”  

八九  

余不喜时文，而平生颇得其力。壬寅游天台，渡钱塘江，到客店，无舟可雇；遇查广文耕经有赴任船，用名纸借之，欣然来见，曰：“向读先生文登第，让船所以报也。”余赠诗云：“—只孝廉船肯让，期君还作后来人。”到新昌，邑令苏公曜，素不相识，遣车远迎，供张甚饰。余骇然，询其故，如查所语。余赠诗云：“羁旅忽逢倾盖客，文章曾是受知人。”苏宣化孝廉，作官有惠政，解饷入都，后任反其所为，民苦之。余到时，适苏回任，邑人争迎，上匾云“还我使君”，对联云：“三春花雨重携鹤；百里笙歌早入云。”不料新昌僻县，竟有文人颂扬甚雅。  

九O  

余过处州，想游仙都峰，以路远中止。出县城，到黄碧塘，将止宿矣；望前村瓦屋圣如，随缓步焉。与主人虞姓者，略通数语，即还寓；将弛衣眠，闻户外人声嗷嗷；询之，则虞氏见余名纸，兄弟六七人来问：“先生可即袁太史耶”曰：“然。”乃手烛上下照，诧曰：“我辈读《太史稿》，以为国初人。今年仅花甲，是古人复生矣，岂容遽去愿作地主，陪游仙都。”于是少者解帐，长者卷席，诸奴肩行李，相与舁至其家。余留诗谢云：“我是渔郎无介绍，公然三夜宿桃源。”  

九一  

游仙之梦，斑竹最佳。离天台五十里，四面高山乱滩，青楼二十余家，压山而建。中多女郎，簪山花，浣衣溪口，坐溪石上。与语，了无惊猜，亦不作态，楚楚可人；钗钏之色，耀入烟云，雅有仙意。霞裳悦蒋校书，为留一宿。次日，天未明，披衣而至，云：“被四面滩声惊醒。”余赋诗云：“茅屋背山起，山峰枕上看。饭香人弛担，梦醒客闻澜。花野得真意，竹多生暮寒。青溪蒋家妹，欢喜遇刘安。”  

九二  

温州虽多佳丽，而言语不通。有织藤盘者，甚明媚；彼此寒暄，了不通晓。余戏赠云：“安得巫山置重译，替郎通梦到阳台”  

九三  

温州风俗：新婚有坐筵之礼。余久闻其说。壬寅四月，到永嘉。次日，有王氏娶妇，余往观焉。新妇南面坐，旁设四席，珠翠照耀，分已嫁、未嫁为东西班。重门洞开，虽素不识面者，听人平视，了无嫌猜。心羡其美，则直前劝酒。女亦答礼。饮毕，回敬来客。其时向西坐第三位者，貌最佳。余不能饮，不敢前。霞裳欣然揖而醑焉。女起立侠拜，饮毕，斟酒回敬霞裳；一时忘却，将酒自饮。傧相呼曰：“此敬客酒也尸女大惭，嫣然而笑，即手授霞裳。霞裳得沾美人余沥以为荣。大抵所延，皆乡城粲者，不美不请；请亦不肯来也。太守郑公以为非礼，将出示禁之。余曰：“礼从宜，事从俗：此亦亡于礼者之礼也。”乃赋《竹枝词》六章，有句云：“不是月宫无界限，嫦娥原许万人看。”太守笑曰：“且留此陋俗，作先生诗料可也。”诗载集中。  

九四  

雁宕观音洞最高敞，可容千人；石坡共三百七十七级，余贾勇登焉。相传：嘉靖二十年，按察使刘允升偕二女，成仙于此。塑像甚美。余低徊久之，下坡留恋，《口号》云：“垂老出仙洞，一步一踌躇。自知去路有，断然来时无。”  

九五  

余游览久，得人佳句，必手录之。过安庆，见司狱许健庵扇上自题云：“权支薄俸初成阁，自爱闲曹好种花。”到黄公垆杏花村，见陈省斋太守有对云：“至今村酿黄公酒，依旧花开杜牧诗。”庐山开先寺见程巨山有对云：“树里月光才露影，山中云气不分层。”小姑山有俞楚江对句云：“入寺恍疑雨，终宵只觉寒。”巨山姓程名岩，余己巳同年，官至少宰。  

九六  

罗浮只华首台、五龙潭数处，景尚幽渺；其余如梅花村、冲虚观，平衍散漫，颇无足观。不知何以洞天福地，负此盛名。节相李侍尧勒石云：“黄土卧黑石，此外一无有。只可一回来，不堪再回首。”  

九七  

游武夷，路过苏岭，见关庙中公卿题句甚多。庄培因太史云：“竹林初过雨，僧寺乍生凉。”朱石君侍郎《己亥过》云：“山僧谈旧雨，使者阅流星。”《癸卯再过》云：“字迹惊分雁，参居竟隔星。”盖第一次与其兄竹君作学使交代，第二次伤竹君之已亡也。秦大士学士题云：“幽境爱耽禅悦永，老僧阅尽使星忙。”  

九八  

武夷胜处，以第七曲天游一览亭为最。寺中揭炼师字子文者，颇能诗，留宿一宵。诵其《自寿》云：“病能自药容身健，道不人谈免俗讥。”庭柱有对云：“世间有石皆奴仆；天下无山可弟兄。”末署“毛大周题”。  

## 卷一三  

—  

李穆堂侍郎云：“凡拾人遗编断句，而代为存之者，比葬暴露之白骨，哺路弃之婴儿，功德更大。”何言之沉痛也!余不能仿韦庄上表，追赠诗人十九人。乃录近人中其有才未遇者诗，号《幽光集》，以待付梓。采取未毕，姑先摘数首及佳句，存《诗话》中。归安姚汝金，字念慈，初名世铼，性落拓，冠履欹斜，有南朝张融风味。《谢吴眉庵少司马荐鸿博启》云：“十年老女，犹画蛾眉；百战将军，空争猿臂。”一时传其工整。《题〈李将军夜逢醉尉图〉》云：“陇西将军雄且武，猿臂闲来聊射虎。良宵与客饮田间，饮罢归遭亭尉侮。将军醉矣尉未醒，宿之亭下良复苦。羸马单车野次偕，昏灯淡月残更吐。是时将军正失官，意岂须臾忘灭虏暂屈龙沙熊豹姿，试听鹭堠虾蟆鼓。画师摹写如目睹，面带微酣色微怒。古者门官各有司，彼候人兮实主之。夜行必禁犯必罚，由来启闭惟其时。今将军尚不得尔，斯言良是非醉词。傥师文帝奖细柳，此尉应得蒙恩知。或如丙相恕酒失，异日可藉闻边机。请俱一旦快私忿，将军之量宜偏裨。”《看剑》云：“齐金楚铁擅名高，碧血模糊旧战袍。不跃不鸣兼不化，问渠何处异铅刀。”念慈受知于鄂文端公。公卒，念慈哭云：“未报公恩徒一恸，自怜此泪亦千秋。”在山左时，有讹传其死者。后入都，诸桐屿太史赠诗云：“学道终朝银阙去，入都快比玉门还。”念慈答云：“欠来一事能逃否闻到同心自愕然。”  

二  

金陵刘春池，名芳，织造府计吏也。不戒于火，将龙衣贡物，俱付焚如。赔累后，既贫且老，而诗兴不衰。如：“贫难好客如当日，老觉逢人羡少年。”“三间屋仅栖儿女，一领裘还共祖孙。”“从古诗惟天籁好，万般事让少年为。”皆佳句也。其《忆半野园旧居》云：“半野园堪遂隐沦，山为屏障水为邻。林亭已入天然画，休息难终老去身。乔木昔曾经我种，好花今复为谁春伤心最是重来燕，不见堂前旧主人。”《吊香橼树》云：“自别园林甫二旬，忽枯此树是何因伊如义不迎新主，我独悲同哭故人。物与情通原有感，木经岁久岂无神尚须留取根株在，犹望仍回旧日春。”刘以欠帑入狱，予向尹文端公诵其诗。尹惊其才，即命宽限，一时传为佳话。其子曾，字悔庵，亦好吟诗，不省家事，人目为痴。然得一二句，便写示余。《岁晏》云：“檐以低常暖，裘因敝转轻。”见赠云：“新稿只呈萧颖士，长裾不谒郑当时。”呜呼!胸襟如此，何得目为痴哉？春池尚有佳句云：“道在己时惟自适，事求人处总难凭。”“衰龄转作无家客，多寿还须有福人。”“异地几忘身是客，禅门今已熟于家。”春池富时，有穷胥倚以生活，后竟负之。故咏《落叶》云：“积怨堆愁委地深，西风衰草乱虫吟。此时狼籍无人间，谁记窗前借绿阴”《雨中海棠》云：“黑云若得明朝霁，红雪犹余未放枝。我独笑花花笑我，今年俱未得逢时。”此虽仿罗隐赠妓诗意，而运用恰新。  

三  

乌程凌云，字香坪，少有《吴门纪事》诗，极酒场花径之乐。晚年就馆李参戎家，郁郁不得志而卒。《胥门感旧》云：“金阊曾度五清明，选胜携朋取次行。杨柳堤边调细马，杏花村里听娇莺。春风久负青山约，旧雨难寻白鹭盟。今日胥江重舣棹，斜阳芳草不胜情。”《过分水龙王庙》云：“汶河西注水汪洋，南北中分界两行。从此空弹游子泪，随波流不到家乡。”他如：“雨积山多瀑，烟收树满村。”“鱼跳惊烛影，鸡唱乱孥音。”俱有风味。  

四  

表弟章菔斋秀才，名袁梓，性迂碎，有洁癖，好神仙吐纳之术；自谓可长生，而卒不验。《睢阳客兴》云：“几度飘蓬动客嗟，况逢迟日感韶华。阶前杖响谁看竹，月下烟飞自煮茶。游骑踏残零露草，幽禽含过隔墙花。寻芳孺子知时节，也着新衣到酒家。”《对雪》云；“素光灿烂映檐楹，未许疏狂叹独清。隔夜江山都改色，连朝猿鸟并无声。风飘堕瓦寒冰响，鼠灭残灯外户明。画帐香茵初睡起，举头错认是天晴。”其他佳句云：“有梅人坐静，踏雪鹤行徐。”“风枝挑瓦堕，石笋引藤缠。”“宵柝暗惊孤客梦，寒鸡时作故乡声。”“蜂能负子应知老，燕屡升堂若贺贫。”“花香夹路人归缓，水影摇天月上迟。”“投杖惊逃穿屋鼠，围棋引进过门人。”俱妙。  

五  

高文照字东井，少年韶秀，嶷嶷自立。父植，宰德化，有贤声。所得俸，尽为东井买书。年未二十，诗已千首。目空一世，于前辈中所心折者，随园与心余而已。举甲午乡试，后卒于京师。诗稿不知流落何处。见赠云：“万壑千峰裹一门，仙家住老百花村。重开朱户楼台出，未改青山面目存。执手各探新得句，惊心难定旧离魂。怜才谁似先生切，替拭襟前积泪痕。”“宏奖何人得到斯，文章风义一身持。眼无后起偏怜我，座有先生敢论诗转柁风看收柁候，在山泉话出山时。才名官职谁多少未要区区世上知。”“此身几肯受人怜低首为公拜榻前。不朽文章传郭泰，得闻丝竹许彭宣。女要詈予申申日，邓禹嗤人寂寂年。想到平生知己报，商量只有祖生鞭。”其他佳句如：《过衢州》云：“水回双碓落，滩急一篙争。”《寿山庵》云：“一磬隔花出，片幡当殿阴。”《送人》云：“且将一点思乡泪，洒向君衣好寄归。”《赠方子云》云：“门外市声三日雨，帘前风色一床书。”《过阮怀宁故宅》云：“鸟语尚疑偷法曲，池波无复照明妆。”  

六  

昆山徐柱臣，字题客，健庵尚书之孙，余亲家也。《饮外舅张氏青山庄》云：“东风报花信，春色来南枝。辍棹风渐细，到门香已知。绿野占胜迹，青山似昔时。登楼俯林杪，雪影何离离。”《舟中晚眺》云：“天垂余霭横，船在镜中行。拍手沙禽起，回头明月生。向南寒气减，入夜酒怀清。不有兰陵酿，衔杯空复情。”题客性耽词曲，晚年落魄扬州，为洪氏司音乐以终，惜哉!又有句云：“看惯旧书多脱线，移来新树少开花。”  

七  

徐绪字徵园，苏州人，貌短小，为李守备炯记室。终日以酒一壶、杜诗一卷自娱。此外，不知有人间事。余题其小像云：“吴市布衣大，杜陵诗骨尊。”卒贫死。诗稿散失。余录其《雨阻胥江》云：“击柝严城闭，相依再宿舟。一天惟是雨，六月竟如秋。渐觉江湖满，能无稼穑忧萍踪怜乞食，华发早盈头。”《移居》云：“剥啄衡门启，时过话老农。却欣环泮水，不厌此萍踪。对酒东邻树，催诗南寺钟。隔城山色好，落日见芙蓉。”《归舟至盘溪》云：“漂泊仍长铗，归来买钓鹾。顺流风势缓，近岸雨声多。小鸟冲烟起，低桥拨棹过。家人应识我，篷底远闻歌。”《盆菊》云：“束瓦为花盎，无须金屋藏。带霜移牖下，就日列阶旁。种细开尤晚，名多记辄忘。到残应匝月，不限举壶觞。”《寒檐》云：“寒檐短景如风驰，迢迢长夜占八时。弱女刺绣补不足，一灯豆大燃残脂。呼儿剧论千古事，老妻来聒明朝炊。掩耳疾走且相避，隔屋吾弟能吟诗。不图转落乃嫂笑，小郎亦有儿啼饥。”《西邻哭》云：“夜闻西邻哭，哭声一何悲!云是母哭儿，声声哭入老夫耳。老夫亦有丈夫子，同日辞家分路死。死弗及见哭凭棺，三月到今泪未干。伤心有口那能言；君不见，乌生八九子，一一飞上青林端。”《新竹》云：“森森碧玉已成行，一雨长梢尽过墙。微露粉痕初解箨，疑君已带九秋霜。”  

八  

杭州仲蕴檠，字烛亭，与余同庚。雍正癸丑，两人初学为诗，彼此吟成，便携袖中，冒雨欣赏。后余官白下，而烛亭亦就幕江南，常得把晤。岁辛卯，相见苏州，怪其消瘦，不类平时壮佼；然意致尚豪，犹令小妻出拜，尚无子。亡何，讣至。记其《长至日饮随园》云：“老大空怜役库车，清樽小语过精庐。二千里客易中酒，半百外人无熟书。断雁贴云寒雨后，归鸦拥树晚晴初。今朝罨画轩西醉，觅句差贪一线余。”《莫愁湖》云：“晴波嫩柳旧歌台，一眺愁心略小开。湖影淡拖山色去，春烟冷送夕阳来。游丝不绾金跳脱，水调空沉《阿滥堆》。谁更风流问徐九，销魂无那索茶杯。”《郊行》云：“雨霁郊圻笑语哗，裙腰碧过四娘家。游思解渴问荒店，春尚慰人留病花。远寺钟随迟日度，隔江山挟晚青斜。零星落地榆钱好，贱买村醪敌岁华。”他如：“月于低处作湖色，山渐暝时生水烟。”皆瘦硬自喜。  

九  

余甲子分校南闱，题《乐则韶舞》。有一卷云：“一人奏琯，而八伯歌风。”爱其文有赋心，荐而未售。出榜后，遇外监试商宝意先生，曰：“我收卷，见一文绝丽。问之，乃吴梅村先生孙也。我告之曰：‘此文若遇袁太史，必能赏识。”’因诵此二句。予告以果力荐矣，彼此大喜，觉论文有心心相印之奇。未几，吴到沭来谒，貌如美女，年才弱冠，益器重之。癸酉余从秦中归随园，而吴已中经魁；来见，则呕血失音，非复曩时玉貌。予心忧之。赴都会试，竟死场中，年二十七；其时同荐者，有松江廪生陈迈晴，亦奇才也。场后赋百韵诗来谒，惜未存其稿，先吴卒。吴在席上题《盆中飞白竹》云：“渭水清风谱，流传有别支。出蓝夸逸品，飞白擅奇姿。名以中郎重，根从子敬移。森然一笔起，暖若八分披。卷叶轻于觳，抽枝弱比丝。映花风独转，拂草露俱垂。细细分龙节，轻轻洗玉肌。生来凤尾贵，不怕雀头痴。影落屏风小，香传荣几迟。恰添承旨石，同上伯英池。专室居何愧登床赏自奇。地依萧寺好，人在晚晴宜。擢彼东南秀，珍逾十二时。品题无与可，笃好有羲之。北馆承家学，南宫得画师。绿窗窥窈窕，红烛照参差。兰墨传新样，鱼笺写折枝。好将端献笔，追取顺陵碑。”吴讳维鹗，太仓人。佳句尚多，仅录其吉光片羽者，不料其即赴玉楼也。陈生五策，博引群书，两主试愕然不知来历。余尔时年少气盛，语侵主司，以故愈不得售；亦其命运使然耶有《哀两生》诗，存集中。  

一O  

常熟王陆提，字介祉，瘦长骨立，两眸荧然。家贫母老，又遭冯敬通之厄，客死长沙，年三十二。其诗清丽。《苏台纪事序》云：“仆本恨人，尤希好事。趁兰膏之余焰，述花月之新闻。则有参佐名流，弘农妙裔。王昌居处，迹近金堂；韩寿来时，香通青琐。墙头一笑，秋风客钻穴相窥；枕畔五更，夜度娘凿坏而遁。不须青鸟，为约佳期；何必玄驹，始谐欢梦。手提金缕，逾沓冒以声希；怀落钿钗，胃流苏而影乱。轻拢屈戍，潜由顾恺之厨；反合仓琅，永匿梁清之洞。遂致空闺大索，徒劳阿母阅门；邻壁旁求，共讶彼姝履闼。倘属无妻之牧犊，或易牵丝；偏为有婿之罗敷，难收覆水。雾生三里，叶不翳蝉；风挂一帆，花终恋蝶。可怜月姊，随蟾魄以俱奔；讵耐冰人，赋鼠牙而作讼。谋成秘计，大都鹦鹉之禅；下得官符，不是鸳鸯之牒。怅三生兮永别，未消圆泽之烟；纵九死以无辞，难觅茅山之药。是则炼娲皇之石，莫补离天；弯后羿之弓，长仇怨日者矣。呜呼!人生行乐，难禁赠芍遗椒；我辈钟情，未免焚芝叹蕙。触哀弦于旧轸，侬亦情狂；戒覆辙于前车，卿休放诞。不逢白傅，谁裁《长恨》之歌为语双文，我作《会真》之记。”诗云：“东风如梦春如画，萝蔓须扶薇待架。黄雀飞飞镜槛边，班骓得得楼栏下。绿杨门巷是儿家，青粉墙高隔乱鸦。惜艳羞窥留影镜，耽闲懒逐斗风车。柔怀脉脉惨幽独，少小红丝曾系足。萧史迟吹引凤箫，马卿忽奏《求凰曲》。寻常声息互知闻，促漏遥钟两断魂。侧帽望残窗竹影，抽钗划遍砌苔痕。蓬莱咫尺休嗟远，绊缥轻裙便往返。晓把豪犀故剔梳，宵扪了鸟还加键。怀中转侧掌中檠，殷茜难描婀娜形。蛤帐霞光犹恍忽，蜃窗日彩更晶荧。刻骨恩同胶漆洽，迷藏秘戏贪嬉狎。连天梦雨罨阳台，平地风波生楚峡。无端阿母唤匆匆，卷幔披帷室是空。鹦鹉搅翻脂盈粉，狸奴搔乱绣床绒。侍儿寻觅争牵惹，瞥见微光抽替闻。间道斜通鸟鼠山，颓垣近接鸳鸯社。防闲始悔未周遭，直待亡羊与补牢。瓜字分明惭碧玉，藕丝宛转怨金刀。多生久作双飞侣，岂忍禁持别离苦携手潜登范蠡舟，齐眉共寄梁鸿庑。夭桃已放出墙枝，元稹从题《决绝词》。无奈鸩媒偏作恶，不容雁婿永追随。诉牒倥偬控花县，狐城兔窟征求遍。里胥排日计邮签，亭长分程驰驿传。替戾冈旋劬秃当，可怜屈体受银铛。淋铃雨泣红颜妇，贯索星临白面郎。铡誓从今消旧宠，刀环约在要离冢。驮金纵许赎文姬，化玉何时见韩重君不见：雪絮漫空扬作尘，沾衣拂幌总前因。柳枝逸去樊娘嫁，我亦情伤潦倒人。”《留须》云：“渐看郁郁复离离，忍遣芟除累剃师潘鬓见来增老态，飞胡学得忆儿嬉。依稀草活抽芽日，仿佛花残露蒂时。犹自堪摩未堪捋，免教人把彦回嗤。”“属体风怀梦里春，鬃鬟羞忆啮妃唇。好陪觅句拈髭客，休对熏香菇面人。青缕细含微见影，紫珍才展便伤神。从渠长到星星日，敢向中涓戏效颦”咏《题名录》云：“倚棹向通津，红笺哄市尘。买时惭启齿，展处暗伤神。千佛名经录，三生慧业因。未看先郑重，回视更逡巡。几辈曾盟笠，伊谁是积薪名场惊绝迹，号舍记比邻。药铫相依切，风檐问讯频。独怜叉手客，未遇点头人。何敢轻余子徒教怨不辰!穷通知有命，俯仰总嫌身。”《孙园剪牡丹归》云：“寻春闲访野人家，扶醉归来日未斜。买得扁舟小于叶，半容人坐半容花。”其他如：《落梅》云：“驿使再来休问信，美人已嫁莫相思。”《杏花》云：“开当落日怜微倦，嫁与东风恐不甘。”《偶成》云：“误书因想得，微倦觉眠佳。”介祉好作无题诗，如：“衣上石华新唾迹，帐中霞彩旧丰神。”“登墙不惜三年望，展画谁甘百日呼。”人诮其轻薄，则云：“毕竟《闲情》累何德不言惟有息夫人！”  

十一  

常州李检讨英，字芋圃，余甲子科所得士。为人醇古淡泊，一望而知为君子。年老乞归，掌教六安州，过随园，宿十日去，竟永诀矣!卒无子。《归雁》云：“清秋雁声落屋檐，春早急去程期严。此邦之人非汝嫌，高飞冥冥去且佥。稻粱虽谋退亦恬，江湖暑湿难久淹。吁嗟物性尚避炎！”《春深》云：“春深淹久客，门掩即山家。闷遣摊书坐，吟耽倚杖斜。晚风敲径竹，微雨润窗花。不觉苍苔暗，深林已暮鸦。”《僻处》云；“僻处无喧嚣，闲中耐寂寞。一卷味可耽，双屐懒不着。荏苒春将残，东风卷罗幕。庭前碧桃花，迟开亦迟落。”  

十二  

丙辰在都，诗人大会。有常州储君师轼、字学坡者，年最长，为坐中祭酒。后三十年，会试出余门生李英名下，选作校官，监钟山书院。久不来见。余与庄君念农先往，大呼而入，曰：“太老师来捉小门生矣尸彼此大笑。招饮随园。见赠云：“廿年名姓达安昌，应许彭宣到后堂。问字久辞松径杳，传觞重嗅竹林香。楼台近水千层曲，草木连山一带长。只恐征书来北郭，未容老住白云乡。”“高筑天风百尺楼，凭栏怀古意悠悠。声诗不堕开元后，法物还从宣政收。借箸风生磨盾鼻，读与某将军书。登山云起遂菟裘。中林猿鹤无猜忌，绕树银灯蜡屐游。”卒，无子。诗多散失。  

十三  

杭州潘涵，字宇情，宰六合，以循吏称。两子早卒，家竟绝嗣；甚矣，天道之难知也!仅录其《随园小集》云：“安住林亭远放舟，境随人转水随鸥。好山刚近长江口，老屋深藏大树头。叱驭原同招隐别，买园先为种花愁。解还墨绶铜章贵，换得繁英与素秋。”“香名弱冠饮都城，壮志空山踽踽行。陶令获田偿酒债，敬姜操绩伴书声。渔童歌好垂丝听，长者车来拂袖迎。一片仓山梅影水，回头还比玉堂清。”“西亭北榭斗阑干，阁引天风猎猎寒。旧约飞鱼传去杳，新诗走马借来看。风生咳吐追唐调，礼失威仪谢汉宫。笑我热中心未死，偷闲来弄钓鱼竿。”  

一四  

同年许朝，字光庭，常熟人。诗似放翁，殁后家无继起者。录其佳句云：“泉碍石流无意曲，草经霜陨不须芟。”“倚床爱就肱边枕，照镜贪看背后山。”“得月便佳还值望，是山都好不须名。”“预思煮雪垆先办，不会裁花谱借抄。”五言如：《病骡》云：“眠沙深有印，啮草懒无声。”《山村》云：“峰乱向人涌，泉分界石流。”又：“舟隔堤撑半露篙”，七字亦佳。  

一五  

苏州周钰，字其相，相遇于江雨峰家；蒙一见倾心。每过苏州，必主其家。家道甚丰，而性啬且傲，卒无子；以葬亲故，坠水死。见赠云：“零乱花飞又一年，思君时间北来船。随园清夜三更月，应照幽人独自眠。”“空吟场藿《白驹》诗，往事伤心不可思。南国至今悲贾谊，为他偏值圣明时。”咏《落花》云：“莺从此日空啼树，人到明朝懒上楼。”  

一六  

张长民秉政，予表侄也。父灏，官侍读学士。长民十五举京兆，三十夭亡。送余出都云：“芙蓉双阙致君身，误逐飘风落九曼。丹穴有天翔凤鸟，金羁何术扰麒麟关前候吏觇青犊，江介行舟荡白蓣。此去未须怜左授，下方欲识谪仙人。”  

一七  

史梧冈进士，名震林，湛深禅理，半世长斋。知余不喜佛，而爱与余谈，以为颇得佛家奥旨。余亦终不解也。记其《观荷》云：“露折朱霞裹旭开，凄凉心付蓼花猜。银河正晒天孙锦，风雨欺香禁早来。”“蕊绽华峰斗锦年，序班宜在牡丹先。携琴笑坐如船藕，去访蓬莱海外天。”梧冈言：“修行无他慕，只求免入轮回，少认世间无数爷娘耳尸  

一八  

闽人刘南庐，名芳，貌若枯僧，以布衣云游；所到必栖深山古刹，受群僧供养。问何不还乡，笑而不答。晚年卒于通州之狼山。群僧为葬于骆右丞墓侧，置石碣焉。丁丑九月宿随园，见赠七律，仅记中二联云：“安仁尚有栽花兴，孟博全无揽辔心。水影到窗知月上，松风搅枕信秋深。”《焦山避暑》云：“千丈洪涛一小舶，乘危逃暑到僧寮。衣沾湿翠晴犹滴，榻拂凉云午不消。压槛有天连水阁，开门无路入尘嚣。浊醪我欲酬高隐，千古幽魂未可招。”《瓦官寺》云：“瓦官瓦破佛庐荒，三绝空怀旧讲堂。曲径云深僧笠重，闲门花落客鞋香。行经河畔闻箫鼓，坐近台边想凤凰。吊古一尊沽未至，烟钟风磬立斜阳。”《军山夜坐》云：“星辰夜影窗间落，江海秋潮枕上生。”  

一九  

汤西崖少宰，幼有美人之称。其幼子名学显，戊寅见访，长身玉立，想见少宰风仪。有《慧山》二首云：“九峰郁云根，蜿蜒罗青苍。夤缘入幽磴，长史旧草堂。只今法象空，宝幡驯鸽翔。叶落拂床尘，花放见佛光。癯僧不谈禅，哦诗草木香。孤意与俱永，随在如坐忘。”“飒洒林风生，寒空弄清樾。山禽隔叶鸣，好音闻不绝。访碣剔烟萝，钗脚半磨灭。蝶老抱秋花，松疏漏凉月。际此孰含毫秀采芙蓉发。”  

二O  

李啸村最长绝句，人有薄其尖新者；不知温子升云：“文章易作，逋峭难为。”若啸村者，不愧逋峭矣!其《泰州舟次》云：“烟汀月晕影微微，办得宵衣草上飞。垂发女儿知荡桨，不辞风露送人归。”《夜泛红桥》云：“天高月上玉绳低，酒碧灯红夹两堤。一串歌喉风动水，轻舟围住画桥西。”《废园》云：“谁家亭院自成春窗有莓苔案有尘。偏是关心邻舍犬，隔墙犹吠折花人。”《青溪》云：“粉墙经扫落花尘，一带楼台树影昏。雨细风斜帘未卷，纵无人在亦消魂。”《却人写真》云：“有影正嫌无处匿，不才尚觉此身多。”此是啸村最佳诗；而归愚《别裁集》只选《上巳忆白门》一首，云：“杨柳晚风深巷酒，桃花春水隔帘人。”不过排凑好看字面，最为下乘。舍性灵而讲风格者，往往舍彼取此。  

二一  

白太傅云：有唐衢者爱其诗，亡何唐死；有邓访者爱其诗，亡何邓死。吾于金陵，得二人焉：一金光国，一高步瀛。诗笔超隽，受业未及三年，俱死。金之诗，惟存《祝寿》数章。高有《未灰稿》二编。《晚春》云：“百花开落草芊芊，杰阁层楼白石边。埋没春光全是雨，初长天气却如年。客来未惯惊雏燕，人到无愁爱杜鹃。荣几一灯三径晚，垂帘影里是茶烟。”七绝云：“风刀瘦剪绿杨丝，一路芳菲落日时。山曲不妨随径转，隔云早见酒家旗。”“静里消磨墨数升，封书远问作诗僧。寻君曾到闻钟后，流水村桥照蟹灯。”佳句云：“不是近霜偏爱菊，要需时日始看梅。”“灯非报喜花争结，人惯离家梦转无。”“同人催上马，临水废观鱼。”“名每输王后，嫌终避周前。”皆有精心结撰，不入平浅一流。  

二二  

绍兴布衣俞楚江，名瀚，久客京师；金少司农辉，荐与望山相公。公称其诗有新意，卒无所遇，卖药虎丘而亡。《登九龙山遇雨》云：“浮生徒碌碌，冒雨渡寒津。策马山头过，云横不让人。”《偶成》云：“安贫求自寡，书剑漫相从。且筑数椽屋，将为一老农。亭空云可贮，院小树还容。居近开元寺，卧听清夜钟。”“戒饮原因病，村旗莫浪招。忙酬花事毕，闲养睡魔骄。霜色归蓬鬓，秋声上柳条。竹炉茶未熟，一缕细烟飘。”他如：“谁与吾来往西山一片云。”“柳倦欲眠风劝舞，鸟歌未和雨催归。”俱有意趣。  

二三  

仪真诸生张日恒，受知梁瑶峰学使，写诗一册，属尤贡父先容，将来见余；呼舟未行，以暴疾亡，年未三十。册书《山中早春》云：“不知芳信转，但觉鸟声和。倚槛听溪水，纡行绕竹坡。池香生草细，树暖着花多。雅意春风惬，还应倒白鹾。”《青山守风》云：“野戍依沙岸，孤帆守客涂。劳心虚怅望，终夜恋菰芦。江影时明灭，星光乍有无。晓风狂不定，神女弄波珠。”《江令宅》云：“南都多旧第，江令最知名。长板双桥合，青溪一水迎。仙台回骑杳，高树晚鸠鸣。怅望城东路，年年春草生。”  

二四  

杭州宋笠田明府，名树谷，宰芜湖，有贤声；罢官再起，补陕西两当县，过随园一宿而别。闻为甘肃案，谪戍黑龙江，年近七旬，恐今生未必再见。幸抄存其诗。《立秋柬顾孝廉》云：“前宵白雨昨清风，烁石炎威转眼空。万窍商声先蟋蟀，一年落叶又梧桐。花开凉夜香偏久，吟入秋来句易工。为报湖头二三子，好修游屐理诗筒。”《独步净业湖》云：“风吹堤柳绿斜斜，净业湖波乱似麻。京国清明初断雪，故园二月已飞花。青帘易买三升酒，白乳空思七碗茶。日暮一行飞雁落，知渠曾否过吾家”《山村小步》云：“如此春光不自持，宽鞋短策步来迟。得时花柳有矜色，入画云山无定姿。佳节放闲村学散，丰年预兆老农知。日斜碧水桥头坐，何处饧箫向客吹”《出京留别》云：“六年燕市聚游踪，酒席歌场处处同。一夕西风人去远，便从天上望诸公。”《对月》云：“桂花庭院晚风轻，帘卷西窗看月生。只费一钩悬树杪，已教秋思满江城。”《盆梅》云：“数枝也复影横斜，惹得羁人乡梦赊。抛却西溪千树雪，瓦盆三尺看梅花。”《山塘闲步》云：“疏狂犹记少年时，几处歌场斗雪诗。今日旧游零落尽，酒痕只有故衫知。”“似此风光绝可怜，相携朋好踏春烟。怪他杨柳舒青眼，只向长街看少年。”《红花埠题壁》云：“六年京国梦江城，此是江南第一程。为算还家多少事，昨宵枕上听三更。”《林处士墓》云：“岩居尚恨云常出，世事惟余诗未删。”《僧舍》云：“新花倚石俨相待，古佛候门如欲迎。”《近郊小饮》云：“风吹池水干何事人映桃花忆此门。”笠田诗甚多，子又年幼，虑其散失，故再录其咏《屋上草》云：“秋雨积我檐，秋草繁我屋。分行随瓦沟，踞胜等山麓。得天虽有余，资地苦不足。践踏幸免加，滋蔓遂逞欲。率尔占万间，偶然余一角。下止骇飞鸟，仰望馋奔犊。垂垂映垣衣，密密成翠幄。高先偃疾风，柔能格响雹。惯被炊烟遮，不受樵采辱。鸱吻日以藏，龙鳞日以驳。省牵萝补苴，代索绚约束。宁肯事剪除，留作百花褥。”  

二五  

孤甥陆建与香亭弟同受诗于余，而建早亡。余已梓《湄君集》行世矣。其弟忻，年未及冠而夭。咏《小沧浪》云：“十里横塘路，船摇明月春。鸳鸯相识否前度采莲人。”《春暮》云：“吟窗昼静独徘徊，绿上疏帘认翠苔。忽见飞花三两片，回风舞过小溪来。”《落花》云：“伤春无奈落花红，夹在《离骚》一卷中。葬汝自怜非玉匣，开书到底见春风。”  

二六  

湖州进士沈澜，字惟涓，诗近皮、陆，人多轻之；然典雅处，不可磨灭。《寄怀杭堇浦》云：“休向江潭怅独醒，青山偃蹇称闲庭。枕函自秘《螂娱记》，农社还修《耒耜经》。小艇瓜皮乘月泛，清歌菱角隔帘听。朝衫抛却饶幽兴，好伴维摩著素屏。”“步臊经过屡结趺，同床各梦一悲吁。谓举阳马事。篷窗听雨都元敬，酒郡移官张藐姑。琴作家资空送别，鹤分俸料耐偿逋。偶耕他日期相访，稳卧瓜牛号野夫。”  

二七  

丹徒朱竹楼《怀人》云：“何处飞来残笛声西窗月落鸟争鸣。谁言夏夜夜偏短万里梦回天未明。”  

二八  

苏州汪缙，诗学七子。《游穹隆》云：“星满天坛河泻影，月离海峤树生烟。”《栖霞》云：“云埋大壑封秦树，雷劈阴崖见禹碑。”乙酉秋闱，遗才不录，遽登舟归。余闻之，急往见学使彭公芸楣。公谦云：“某在此衡文三年，得毋有人怨我乎”答曰：“有。”彭骇然变色。余笑曰：“公毋惊也。诗人汪大绅，公不许其入场。何也”彭更骇云：“此某所拔岁考案首也，岂有遗才不取之理”余云：“渠已买舟归矣。”乃手书其名，补付提调，而遣人追之；时已八月初七日矣。傍晚汪到。见谢诗云：“业已湛卢归越国，忽蒙追骑唤王孙。”  

二九  

考据家不可与论诗。或訾余《马嵬》诗，曰：“‘石壕村里夫妻别，泪比长生殿上多。’当日贵妃不死于长生殿。”余笑曰：“白香山《长恨歌》‘峨嵋山下少人行’，明皇幸蜀，何曾路过峨嵋耶”其人语塞。然太不知考据者，亦不可与论诗。余《钱塘江怀古》云：“劝王妙选三千弩，不射江潮射汴河。”或訾之曰：“宋室都汴，不可射也。”余笑曰：“钱谬射潮时，宋太祖未知生否。其时都汴者何人，何不一考”  

三O  

唐相陆层云：“士不饮酒，已成半士。”余谓：诗题洁，用韵响，便是半个诗人。  

三一  

芜湖洪进士銮，以“江山好处浑如梦，一塔秋灯影六朝”句驰名。沈归愚爱其“夕阳无近色，飞鸟有高心”二句。余道不如“窗边落微雪，竹外有斜阳”之自然也。七言云：“人居客馆眠常早，家寄空书写最难。”  

三二  

壬戌秋，余补官江宁，途逢豫长卿，以弟子礼见。其人修洁自好，以《咏帘波》为戴雪村先生所赏。诗宗温、李。其《秦淮曲》云：“灯船歌吹酒船迟，天鼓声闲唱《柘枝》。石上暗潮呜咽语，无人解拜侍中祠。”可谓曲终奏雅矣。咏《竹床》云：“微吟留枕席，残梦入潇湘。”  

三三  

癸未四月，京口程君梦湘同游焦山，一路论诗；渠最心折於吾乡樊榭先生，心摹手追，几可抗手。有绝句云：“昨宵忘记下帘钩，吹得梅花满竹楼。五夜兰衾清似水，梦凉酒醒雪盈头。”《在随园赏海棠》云：“隔着紫玻璃一片，夕阳红得可怜生。”又曰：“朦胧月色温馨酒，错认钗钿列两行。”呜呼j有才如此，宰湘阴未二年，以事罢官。《口号》云：“舌在犹生路，诗多即宦囊。”甫四十岁而死，惜哉！然《松寥山房集》四卷，颇足不朽。君字荆南，天资绝高，好吟诗，畏作时文。壬午乡试，向家人诡云入闱，乃私匿随园数日，为余斟酌诗集，颇受其益。  

三四  

尹似村诗，虽经付梓，而非其全集也。集外佳句云：“鹊非报喜何妨少，雨纵浇花也怕多。”“欲穿竹笋泥先破，才放春花蝶便忙。”“水去砚池防夜冻，春生布被藉炉温。”“买将花种分儿女，试验谁栽出最多。”《接尚方伯书》云：“惹得妻孥来笑我，柴门那说没人敲。”数联可谓专写性情，独近剑南矣。  

三五  

甲午二月，予过真州南监，掣张东皋招观并头牡丹。一时作诗者，无不以二乔为比；独杨鲲举二句云：“似承周、召桃夭化，绝胜渔阳麦两岐。”  

三六  

古名士半从幕府出，而今则读书不成，始习幕，此道渐衰。犹之古称秀才，杨素以为惟周、孔可以当之；非若今之读时文诸生也。康熙、雍正间，督抚俱以千金重礼，厚聘名流。一时如张西清、范履渊、潘荆山、岳水轩等，皆名重一时。范诗最清，无从访觅。只记西清《过浔阳》云：“浔阳江上客，一岁两经过。去日梅花好，归时枫叶多。橹声摇夜月，帆影落晴波。为向山僧问：尘容添几何”  

三七  

杨蓉裳金陵乡试，偕舅氏顾公斗光来。顾长不满四尺，而诗笔特佳。仿铁崖《咏史乐府》，《伏生女》云；“坑不得阃内儒，烧不得腹中书。伏生父女皆口授，典谟训诰如其初。吁嗟伏生女!强记人不如。”《漂母》云：“哀王孙，在淮阴，一饭之恩如海深。哀王孙，不求报，千金之赠不可少。千金容易一饭难，沛公家有轹釜嫂。”  

三八  

吾乡王麟徵秀才，名曾祥，工古文，不甚作诗，而五言独工。如：“星芒林际大，雪滴晚来疏。”《慰某落第》云：“曾说捐金能市马，俄闻买椟竟还珠。”  

三九  

山右王峨园先生名师，为江苏方伯；为巡抚安公所劾，夺职归。余时宰江宁，赋诗送行云：“他日终为黄阁老，此时权作白云夫。”公回廊留月久；中庭老树阅人多。”  

四O  

苏州刘潢，字企山，有清才，与顾景岳齐名。尝因召试，来随园。貌瘦而弱，旋以瘵亡。仅记其《晚步》云：“缺月依桥断，孤云背郭流。”  

四一  

明铁崖孝廉，性肮脏不羁，年四十早亡。其兄竹岩为诵其《落花》云：“薄命谁怜倾国色受风偏是最高枝。”《赠友》云：“空肠得酒生芒角，交友因人判浅深。”  

四二  

己未年，余乞假归娶，见吕观察守曾于完颜臬使署中。读其《松坪集》，乐府最佳。如云：“雨雪思见睨，观去泪如霰。来时笑相迎，啼时欢不见。夏日冬之夜，犹有旦暮时。与郎情难满，如醑酾漏卮。”《登云山》云：“石径巉岩花气纷，偶乘余兴送斜曛。不知绝壑何人啸，遥带钟声入暮云。”未二年，署布政使，以卢案受内臣周内，愤而雉经；非其罪也。  

四三  

洞庭山人蒋愚谷喜吟诗，致贫其家，以瘵疾亡。其《成仁庵》云：心安静看闲云过，地僻浑忘夏日长。”《虎丘》云：“鸟栖深树斜阳影，风过虚堂贝叶声。”愚谷每来随园，往往有匆遽之色。死后，予挽联云：“生为谁忙，学业未成家已破；死亏君忍，高堂垂老子初啼。”  

四四  

余知江宁，过观象台，见有题壁者云：“草色荒台过雨迟，短墙古柏暮云垂。桃花红引游人去，独自斜阳读断碑。”问之僧人’，乃嘉兴夏培叔名复森者所题。因聘修志书。耳聋兴豪。一日，从嘉兴还金陵，告余曰：“家中手植老梅一本，去冬为僮所伐，乃吊之云：‘老梅移种廿余载，客里归看已作薪。无复横斜旧时影，负他多少后来春。”’《秦淮夏集》云：“傍晚纷纷载酒卮，有筝琶处过船迟。——河风月无人管，都付桥南杨柳枝。”亡何，归里卒。相隔三十余年，闻其子鼎，中庚子副车。余感诗人有后，为之狂喜。  

四五  

沈归愚选本朝诗，不知杭州王百朋，几有遗珠之叹。余告之曰：“百朋，诸生，名锡，毛西河高弟子也。有《啸竹轩集》。”《无题》云：“灯暗频疑虚室响，衾多不敌半床寒。”“金针入处心俱痛，素线添时恨共牵。”皆余幼时所熟诵句。其子厚斋与余邻居交好，和余《落花》云：“乍惊彼美从天降，直觉斯文扫地来。”余觉不祥，果一第而卒。厚斋名风淳。  

四六  

人但知商宝意先生以诗名海内，而不知其弟名书、字响意者，亦诗人也。作贵州吏目。有《消夏吟》云：“雨后壑全响，日中崖半阴。壤檐蛛网结，嘉树雀巢深。永日无公事，闲居有道心。短衣随意着，凉意满衣襟。”又：“六月无三伏，一朝有四时。”“蜂巢当午闹，蚓壤趁凉歌。”真能写黔中风景。  

四七  

唐人诗中，往往用方言。杜诗：“一昨陪锡杖。”“一昨”者，犹言昨日也。王逸少帖：“一昨得安西六日书。”晋人已用之矣。太白诗：“遮莫枝根长百尺。”“遮莫”者，犹言尽教也。干宝《搜神记》：“张华以猎犬试狐。狐曰：‘遮莫千试万虑，其能为患乎”’晋人亦用之矣。孟浩然诗：“更道明朝不当作，相期共斗管弦来。”“不当作”者，犹言先道个不该也。元稹诗：“隔是身如梦，频来不为名。”“隔是”者，犹云已如此也。杜牧诗：“至竟薛亡为底事”“至竟”者，犹云究竟也。  

四八  

《古乐府》：“碧玉破瓜时。”或解以为月事初来，如瓜破则见红潮者，非也。盖将瓜纵横破之，成二“八”字，作十六岁解也。段成式诗：“犹怜最小分瓜日。”李群玉诗：“碧玉初分瓜字年。”此其证矣。又诗中用“所由”者，盖本《南史·沈炯传》。文帝留炯曰：“当敕所由，相迎尊累。”一解以为州县官，一解以为里保。又，和凝诗：“蝤蛴领上诃梨子。”人多不解。朱竹诧曰：“诃梨，妇女之云肩也。”吕种玉《言鲭》云：“禄山爪伤杨妃乳，乃为金诃子以掩之。或云即今之抹胸。”  

四九  

偶读冯益都相公集，有《吊明季杨、左二公》诗，云：“忠魂莫再伤冤抑，今日犹能廑圣衷。”下注：“面奉圣祖云：‘二臣死于廷杖，非死于狱也。”’  

五O  

相传世有空青，人无瞽目。其真者，余未之见也。惟南兰张天池家藏一颗石巅，趾仅寸许，面带波痕，光彩空灵，中伏一兔。兔腹下藏银母浆，摇荡有声。据云：其先人得自海上，传家已三世矣。同年储梅夫太史题七古云：“白云缥渺太素含，波光隐现细浪蹙。入水能教霞彩生，舟行怕有馋龙逐。”《博物志》：龙嗜空青燕肉。  

五一  

海盐马世荣，字焕如，墨林观察之祖，与陆稼书先生交好。所著诗集，有《白生歌》云：“白生者，蛇精也，化美男子，为钱千秋孝廉所狎。孝廉谪戍出塞，白与偕行，情好绸缪。后遇赦归。钱官司李，白以手帕托钱求张真人用印，事破受诛。乃乞钱以玉瓶装其骨，道百年后，可仍还原身。”事甚诡诞。而马乃理学人，非诳语者；惜诗有百韵，不能备录。  

五二  

苏州老红豆惠周迪先生有句云：“花浮小盏三投酒，乳拨深炉七品茶。”人疑“七品”当是“七碗”之误。余曰：非也。金人七品官，才许饮茶，事见《金史》。惟“三投酒”未详所出，或是“三辰酒”之讹。先生有《香城驿》一绝云：“缦田乘雨破春耕，落日柴车带犊行。绕屋马通高一尺，地名还自号香城。”  

五三  

桐城二诗人，方扶南与方南塘齐名。鱼门爱扶南。余独爱南塘；何也以其诗骨清故也。扶南苦学玉溪、少陵两家，反为所累，夭阏性灵。南塘如：“风定孤烟直，天遥独鸟沉。”“因潮通估客，隔苇见渔灯。”“闰年入夏花犹在，积雨逢晴草怒生。”皆扶南所不能。至于“无意怀人偏入梦，未报恩门羞再入”，其妙在真。又：“清风时一来，悠然复徐歇。”真陶诗之佳者。  

五四  

顾侠君先生选《元百家诗》，梦有古衣冠者数百人，拜而谢焉。杭州严曙声娘赠云：“但见三吴书板盛，不知十载选楼忙。”王介眉撰《通鉴》，成而未梓。储梅夫赠云：“二十一史加前明，王郎镂板胸中行。”  

五五  

凡咏险峻山川，不宜近体。余游黄山，携曹震亭、江鹤亭两诗本作印证。以为江乃巨商，曹故宿学；以故置江而观曹。读之，不甚慊意，乃撷江诗，大为叹赏。如：《雨行许村》云：“昨朝方戒途，雨阻欲无路。今晨思启行，开门满晴煦。雨若拒客来，晴若招客赴。山灵本无心，招拒讵有故”又曰：“非是山行刚遇雨，实因自入雨中来。”皆有妙境。《云海》云：“白云倒海忽平铺，三十六峰遭吞屠。风帆烟艇虽不见，点点螺髻时有无。一笑看(按：“看”字据民国本加。)尘中，局缩辕下驹，曷不来此登斯须垣遮瓦压胡为乎”《云谷》云：“领妙如悟禅，搜秘等居雠。看山得是法，善刃无全牛。”其心胸笔力，迥异寻常。宜其隐于禺荚，而能势倾公侯，晋爵方伯也。卒无子，年逾六十而终。呜呼!非余与交四十年，又谁知其能诗哉  

五六  

正喻夹写之诗，前已载数条矣。兹又得黄莘田《骤冷》云：“今日蒙茸昨缔络，炎凉只在一宵中。”阐乘僧《园上》云：“纵教吹出桃花去，自有山风吹送回。”王云《上山行》云：“敢云阅历多艰苦，最好峰峦最不平。”  

五七  

闽中郑兰州太守《无题》云：“此身愿化催归鸟，到处逢人苦劝归。”余仿其意，贺人致仕云：“我是嘉宾慕高隐，喜人归胜自家归。”郑有骈体自序云：“羊叔子不如铜雀妓，虽近于谐；卓文君得嫁马相女口，尚嫌其晚。”  

五八  

合肥才女许燕珍《元夜竹枝》云：“鳌山烟火照楼台，都把临街格子开。椒眼竹篮呼卖藕，金钱抛出绣帘来。”题余三妹素文遗稿云：“彩凤随鸦已自惭，终风且暴更何堪不须更道参军好，得嫁王郎死亦甘。”呜呼!班氏《人物表》，原有九等。王凝之不过庸才中下之资，若妹所适高某者，真下下也。燕珍此诗，可谓“实获我心”。  

五九  

同年钱文敏公维城，在都时所居绿云书屋，陈乾斋相国之故宅也。公女浣青，有诗才，与婿崔君龙见、弟维乔、戚里庄君忻、管君世铭五人倡和。宅有古桑，绿阴毵毵，映一亩许；视其影将逾屋，则公必退朝。各呈诗请政，公欣然为甲乙之。有《鸣秋合籁集》两卷，真公卿佳话也。余尝戏之曰：“唐、虞之际，于斯为盛；有妇人焉，四人而已。”诸君诗不能备录，惟摘浣青《通天台》云：“当涂代汉逾百年，铜人之泪流作铅。移经灞水亦伤别，回头立尽东关烟。”《华清宫故址》云：“新台之水古所耻，老奴遂为良娣死。盛衰转眼五十年，始知李峤真才子。”  

六O  

余甲子科从沭阳就聘南闱，过燕子矶，见秦秀才大士题诗壁上，有“渔火真疑星倒出，钟声欲共水争流”之句，心甚异之。次年，奉调江宁，秦以弟子礼见。见赠一律，中二联云：“门生半为论文至，大吏都邀作赋还。玉麈清谈时善谑，乌纱习气已全删。”予月课多士，拔其尤者，如车研、宁楷、沈石麟、龚孙枝、朱本楫、陈制锦及秦君等，共二十人，征歌选胜，大会于徐园。有伶人康某为余所赏，秦即席赋诗云：“秋云幂历午阴长，舞袖风回桂蕊香。忘是将军门下客，公然仔细看康郎。”一坐为之解颐。余尤爱其《游秦淮》云：“金粉飘零野草新，女墙日夜枕寒津。兴亡莫漫悲前事，淮水而今尚姓秦。”后中状元，官学士。  

六一  

徐园高会时，余首唱一绝，诸生和者十九人。龚孙枝绘图以记其胜。挂冠后，诗画俱遗失，园亦荒圮。越四十年，有邢秀才作主人，葺而新之，求亭上对联。余题曰：“旧地怕重经，记当年丝竹宴诸生，回头似梦；名园须得主，看此日楼台逢哲匠，着手成春。”  

六二  

庚申在京，余与裘叔度同年同车遇雨。裘诵其师梁仙来太史一联云：“飞雨不到地，轻烟吹若尘。”太史名机，雍正癸卯翰林，外出为令；高安相公荐鸿博，入都，与余相遇于琉璃厂书肆中。咏《桃花》云：“浑疑人面隐，下马误题门。”《赠妓》云：“欲作歌声畏花落，选词先唱《锁南枝》。”《蹙篥》云：“老去还嗟耳力退，自吹羌管不闻声。”《沙丘》云：“荆卿匕首渐离筑，可惜不逢祖龙三十六。”  

六三  

扬州江宾谷白首名场。余每过邗江，宾谷必呼子侄出见，曰：“余少时得见前辈某某，至今夸说于人。汝等不可与随园先生当面错过。”余感其意，录其《与弟蔗畦夜坐》云：“宵中更警严城柝，暑退人亲小室灯。”《冬晴》云：“剩菊尚支苔径赏，冻蝇微触纸窗闻。”咏《古梅》云：“乍见根疑石，旋惊雪作香。”蔗畦名恂。咏《穹庐雪》云：“穹庐雪，嚼复咽。毡毛已尽雪不歇，雪能冷骨不冷心，十九年来觉长热。风沙大地惨无春，只有手中之节冻不折。君节臣执臣不辞，臣节君薨君不知。泪零红雪吞不得，洒在茂陵松柏枝。”蔗畦刺亳州，守徽州，俱有善政。所藏金石文字最多。  

六四  

余作《春寒》诗，黄星岩和云：“寒深疑历误，春久没花知。”何士颐和云；“流细水初活，花迟春转宽。，’  

六五  

常州徐太史昂发，《上韩慕庐尚书》云：“佳士姓名常在口，好官阶级不关心。”孔雩谷《赠龙明府雨樵》云：“有意怜寒士，无心媚长官。”呜呼!古之人欤!  

六六  

丙戌三月，余过京口，宿茅耕亭秀才家。庭宇幽邃，膳饮精妙，灯下出诗稿见示。余为加墨，记其佳句云：“邻船通客语，虚枕纳潮声。”“千里月明天不夜，五更风急海初潮。”《官亭道上》一绝云：“细道绕平畴，时听农歌起。回头不见人，声在禾麻里。”未数年，秀才入词林。丁酉乡试，作吾乡副主考。  

六七  

淮宁诗人黄浩浩《秋柳》云：“小驿孤城风一笛，断桥流水路三叉；”余曰：“佳则佳矣，惜其似梅花诗。”有某公咏《梅》云：“五尺短墙低有月，一村流水寂无人。”或笑曰：“此似偷儿诗。”  

六八  

许竹人侍御《题路上去思碑》云：“君看去思官道石，深镌镌不  

到人心。”足补白太傅《咏碑》之所未及。  

六九  

壬寅春，余游西湖，寓漱石居；闲步断桥，遇一少年问路，愁容可掬。扣其故。曰：“我平湖秀才，来游湖上，进钱塘门，行李被窃，无处投宿。”予疑不实。问：“既是秀才，可能诗乎”曰：“能。”命咏《落花》。操笔立就，有句云：“入宫自讶连城价，失路偏多绝代人。”余大惊，留宿赠金而别。但记姓郁，忘其名。  

七O  

余苦春寒不已。中州吕柏岩诗云：“朔风烈烈知何意不许江春入得来。”张自南云：“春寒不逐早已去，今日又从何处来”两押“来”字，俱妙。  

七一  

王中丞恕，四川人，号楼山。《过潮州感旧》诗曰：“金山遥对凤凰洲，策马崆峒忆旧游。二十七年如昨日，八千里外是并州。空余大树翻斜日，尚有遗丁说故侯。路过西州秋欲老，旧参军也雪盈头。”通首唐音。许竹素先生为余诵之。  

七二  

余尝谓鱼门云：“世人所以不如古人者，为其胸中书太少。我辈所以不如古人者，为其胸中书太多。昌黎云：‘非三代、两汉之书不敢观。’亦即此意。东坡云：‘孟襄阳诗非不佳，可惜作料少。’施愚山驳之云：‘东坡诗非不佳，可惜作料多。诗如人之眸子，一道灵光，此中着不得金屑；作料岂可在诗中求乎’予颇是其言。或问：‘诗不贵典，何以少陵有读破万卷之说’不知‘破’字与‘有神’三字，全是教人读书作文之法。盖破其卷，取其神；非囫囵用其糟粕也。蚕食桑而所吐者丝，非桑也；蜂采花而所酿者蜜，非花也。读书如吃饭，善吃者长精神，不善吃者生痰瘤。”  

七三  

严冬友曰：“凡诗文妙处，全在于空。譬如一室内，人之所游焉息焉者，皆空处也。若窒而塞之，虽金玉满堂，而无安放此身处；又安见富贵之乐耶钟不空则哑矣，耳不空则聋矣。”范景文《对床录》云：“李义山《人日》诗，填砌太多，嚼蜡无味。若其他怀古诸作，排空融化，自出精神。一可以为戒，一可以为法。”  

七四  

保励堂侍郎《送人纳妾》七律，后四句云：“席上偶然教进酒，灯前何敢遽呼郎只因未识夫人性，试问明朝那样妆+”  

七五  

明季用兵时，有女子刘素素者，被掠，题诗店壁云：“天明吹角数声残，将士传呼上玉鞍。恰忆当时闺阁里，晓妆犹怯露桃寒。”  

七六  

宛平袁明府增，字保侯，宰江宁时，与余通谱。有句云：“天远望穷飞去鸟，春寒误尽早开花。”咏《瓶》云；“饮水自知胸最冷，衔花应觉口常香。”  

七七  

先慈九十生日，祝寿诗无虑百余首；予独爱龚旭开秀才五律一结云：“为有称觞客，今朝户不扃。”淡而有味。  

七八  

杭州风俗：人家作酱，瓮上镇压，必书“姜太公在此”五字。余尝疑之。孙文和秀才笑曰：“君岂不知太公不能将兵，而善将将乎”又过张息侯家，见其奴携灯笼来，上题“赖有此耳”四字。两用史书语，令人莞然。  

七九  

蒋戟门观察招饮，珍馐罗列，忽问余：“曾吃我手制豆腐乎”曰：“未也。”公即着犊鼻裙，亲赴厨下。良久擎出，果一切盘餐尽废。因求公赐烹饪法。公命向上三揖；如其言，始口授方。归家试作，宾客咸夸。毛侯围广文调余云：“珍味群推郇令庖，黎祈尤似易牙调。谁知解组陶元亮，为此曾经三折腰。”  

八0  

南宋末年，士大夫篮簋不饬。有郑熏者，素作贼，以军功得主簿，众不礼焉。郑乃献诗云：“郑熏素行本非端，熏有狂言上众官。众官作官还作贼，郑熏作贼还作官。”  

八—  

方亨咸《论画》云：“神品如孙、吴。能品是刁斗森严之程不识。逸品则解鞍纵卧之李将军。”又曰：“厚不因多，薄不因少。”余爱其言可通于诗，故录之。  

八二  

唐太宗云：“泥龙竹马，儿童之乐也；翠羽明珠，妇女之乐也。”余亦云：“急流勇退，后起有人，士大夫之乐也。”今之人，惟扬州秦西岩先生以观察致仕，子又继入翰林，宜其诗之自然骀宕也。《南庄题壁》云：“郭绕村烟水绕堤，数椽屋可托卑栖。百年老树留花坞，二顷荒田杂菜畦。庾信小园枝下上，王询别墅涧东西。谁云巢、许买山隐家在城南认旧溪。”“策杖登楼眼界宽，邗沟一水迅奔湍。天边漕运梯云上，江外山光带雾看。南北塔高双鹄立，东西桥锁九龙蟠。往来多少风帆急，孤棹何如斗室安”  

## 卷一四  

一  

嘉兴江浩然幕游江西，于市上得一银光笺楷书云：“妾年十五许嫁君，闻说君情若不闻。十七于归见君面，春风乍拂心长恋。为欢半载奈离何，千里江山渺绿波。未成锦字肠先断，零落胭脂泪更多。西江、浙江隔一水，天上银河亦如此。银河犹有渡桥时，奈妾奄奄病将死。伤心未见宁馨育，仰负高堂愆莫赎。倘蒙垂念旧时情，有妹长成弦可续。君年喜得正英英，莫更蹉跎无所成。无成岂特违亲意，泉下亡人亦不平。要知世事皆前定，明珠一粒遥相赠。非求见物便思人，结缡来世于今定。”后书：“政可夫君。康熙癸酉仲夏，垂死妾颜玉敛衽。”玩此诗，盖有才女子也。第所谓政可者，不知何人。  

二  

选家选近人之诗，有七病焉；其借此射利通声气者，无论矣。凡人全集，各有精神，必通观之，方可定去取；倘捃摭一二，并非其人应选之诗，管窥蠡测：一病也。《三百篇》中，贞淫正变，无所不包；今就一人见解之小，而欲该群才之大，于各家门户源流，并未探讨，以己履为式，而削他人之足以就之：二病也。分唐界宋，抱杜尊韩，附会大家门面，而不能判别真伪，采撷精华：三病也。动称纲常名教，箴刺褒讥，以为非有关系者不录；不知赠芍采兰，有何关系而圣人不删。宋儒责蔡文姬不应登《列女传》；然则“十七史”列传，尽皆龙逢、比干乎学究条规，令人欲呕：四病也。贪选部头之大，以为每省每郡，必选数人，遂至勉强搜寻，从宽滥录：五病也。或其人才力与作者相隔甚远，而妄为改窜；遂至点金成铁：六病也。徇一己之交情，听他人之求请：七病也。末一条，余作《涛话》，亦不能免。  

三  

冬友侍读昵伶人登元，将之陕西，未能携去；路上见笼中卖相思鸟者，戏题云：“同眠复同食，何处号相思”  

四  

山左冯康斋观察，名廷丞，学颇渊博，居官以廉闻。其夫人为吾乡周叔大太史之女，亦好客，观察诗云：“谈经客过频搜字，脱珥妻贤解治厨。”  

五  

丙辰召试，有康熙癸巳编修云南张月槎先生，名汉，年七十余，重入词馆。先生以前辈自居，而丙辰翰林欲以同年视之：彼此柢牾。后五十年，余游粤东，饮封川邑宰彭公竹林署中。西席张旭出见，询知为先生嫡孙，急问先生遗稿，渠仅记《秋夜回文》一首云：烟深卧阁草凝愁，冷梦惊回几树秋。悬壁四山云上下，隔帘一水月沉浮。翩翩影落飞鸿雁，皎皎光寒静斗牛。前路客归萤点点，边城夜火似星流。”余按：回文诗相传始于苏若兰，其实非也。《文心雕龙》云：“回文所兴，道原为始。”传咸有《回文反复诗》，温太真亦有《回文诗》：俱在窦滔之前。  

六  

真州张啸门游鸠江，遇邻舟一女子，倚篷窗而哦，与语，凄绝不言。但见其《题青罗带寄人》云；“扁舟一夜灯如雪，无限深情羞不说。东风何苦又天明，抵死催人江上别。”  

七  

咏史有三体：一借古人往事，抒自己之怀抱：左太冲之《咏史》是也。一为隐括其事，而以咏叹出之：张景阳之《咏二疏》、卢子谅之《咏兰生》是也。一取对仗之巧：义山之“牵牛”对“驻马”、韦庄之“无忌”对“莫愁”是也。  

八  

周月东游海潮庵，得谢文节公小方砚，额镌“桥亭卜卦砚”五字，背有元人程文海铭。周珍重之，抱砚以寝；临死，乃赠查恂叔。一时题者如云。钱辛楣云：“眼中只有石丈人，江南更无厮养卒。”纪心斋云：“远过一片韩陵石，留伴千秋玉带生。”尤贡甫在真州市得东坡石铫，容水升许，以铜为提，铸茨菰叶一瓣，上篆“元祜”二字：盖即周撞所馈东坡物也。郑炳也题云：“炼石天留云气古，煎茶人去水云干。”谢登隽云：“毋矜酒户大，独许石文深。”未几，有人买献上方矣。一砚一铫，主人俱绘形作册，传播艺林。余在扬州汪鲁佩家，见桓圭，长七寸，葵首垂缲，质粹沁红，真三代物也。惜无人题咏，终年蕴椟而藏。物亦有幸有不幸焉。  

九  

前明万历五年，常熟赵文毅公劾张江陵，廷杖谪戍。其友庶子许国铭兕觥为赠。盖取神羊一角触邪之义。后流传数易其主。五世孙王槐探知在山左颜衡斋家，乃制玉觥银船，托宫詹翁覃溪先生作诗，请易之，竟得返璧。一时题咏如云。覃溪作七古一篇，后八句云：“颜公奉觥向君笑，赵叟倾心誓相报。觥喜多年逢故人，叟泣还乡告家庙。昔人赠觥事偶然，今日还觥世更传。谱出兕觥新乐府，压倒米家虹玉船。”  

一O  

安庆徐兰坡，少年好学，得余断章零句，必手抄之。余游黄山，来舟中诵所作。《夏夜》云：“萤火绕篱飞．，风轻荷气微。几竿斜竹影，随月上人衣。”《偶成》云：“屋边松树经春长，栖鸟不知巢渐高。”《大观亭宴集》云：“新旧痕留衣上酒，往来影乱席前船。”又：“绿杨深护倚楼人。”七字亦佳。  

一一  

平湖张香谷，与其兄教坡最友爱。教坡殁后，香谷逾年亦病；临终，有“清魂同到梅花下”之句。教坡之子熙河孝廉，继先人之志，墓旁种梅三百树，题云：“卜兆经营亲负土，栽花爱护当承欢。”可谓孝矣。熙河爱游山，作《梅花诗话》一百卷，至随园，一宿去。《登峨嵋绝顶》见怀云：“峨嵋高绝天，八月雪浩浩。我持谪仙筇，飘然上秋昊。众星向檐低，群峰入望小。佛光日中明，圣灯夜半皎。五色兜罗绵，叠叠岩前绕。苍茫四顾间，忽忆随园老。奇景不共赏，何以惬幽抱焉得缩地方，与公立云表”熙河在峨嵋，见神灯佛光，又到净土山下，观小龙在池中，长四寸，五爪，携过雷洞坪便死。佛光飞至台上，掬之，乃木叶一片。  

一二  

余知江宁时，胡秀才某招饮，席间出乃祖《甲戌胪唱图》属题，系邗江王云所画。卷首何义门云：“鸿胪三唱名姓香，一龙骧首群龙翔。金吾仗引从天下，长安门外人如堵。方山神秀信有钟，焦夫子后生胡公。江左周星推首冠，意气肯输渴睡汉”胡公名任舆，字芝山，康熙甲戌状元，未十年而卒。同年高章之哭云：“十年不分君终此，累月犹疑死未真。”卷中题者如彭定求、陈恂、杨仲讷，大半追挽之章。余题云：“九阙天门荡荡开，先皇亲手策群才。南宫莫讶祥云见，臣自白门江上来。”“我亦曾追香案踪，卅科前辈企高风。人间春，梦醒何速，未了浮云一梦中。”“名园晚到夕阳斜，老树无声覆落花。赢得儿童齐拍手，县官还醉状元家。”此乙丑冬月事也。诗不留稿，丙午闰七夕，重展此卷，为之怃然。  

一三  

叶书山侍讲，常为余夸陶京山同年之孙、名涣悦者，英异不群，时才八九岁。稍长，好吟诗，尤好余诗，大半成诵。《偶成》云：“午课初完卧短床，立春节过昼微长。高檐向日难留雪，小室藏花易贮香。阶下绿初浮远草，路旁青未上垂杨。呼僮添贮炉中火，午后温馨薄暮凉。”又：“人因待月窗常启，书是传诗口不封。”贺余生子云：“公有未全天必补，老犹得见子非迟。”俱有剑南风味。惜侍讲先亡，未之见也！  

一四  

中州吕公滋，字树村，宰介休归；因从子仲笃宰上元，来游白下，见赠云：“地兼白下三山胜，诗比黄初七子工。”读三妹集云：“鸳鸟飞来因绣好，蠹鱼仙去为香多。”年未老而乞病。有劝其再出者，乃作《老女嫁》云：“自制罗纨五色裳，晶帘低卷绣鸳鸯。不如小妹于归日，阿母殷勤为理妆。”“检点新妆转自思，于今花样不相宜。嫁衣肥瘦凭谁剪，羞问邻家小女儿。”《戏仲笃》云：&lt;(J冷余增马齿，看尔奏牛刀。”《潼关》云：“三峰天外立，一骑雨中行。”  

一五  

唐李揆自负才望；嘲人云：“龙章凤姿，士不见用；獐头鼠目，乃欲求官耶”或反其意，赠相士云：“相法于今大不伦，我将秘诀告诸君。要看世上公侯相，先取獐头鼠目人。”  

一六  

余游武夷，过浦城，遇钮明府之弟阆圃，有诗三册求阅。《七夕》云：“黄昏无伴说牵牛，独对江山半壁愁。今夕卢家楼上月，莫愁未必不知愁。”又句云：“星沉残月鱼吞饵，月上空廊犬吠花。”皆可诵也。余按宋曾三异云：“莫愁乃古男子，神仙隐逸者流，非女子也。楚石城有莫愁石像，男子衣冠。见刘向《列仙传》。”语虽不经，亦可存此一说。犹之龙阳君、郑樱桃，古皆以为女妃：一见《国策》鲍注，一见《十六国春秋》。  

一七  

锡山钱秀才泳，字立群，居梅里。丙午腊月七日，张止原居士招游灵岩，与秀才两宿舟中；谈古文金石之学，极渊博。《游西湖》云：“十年不识钱塘路，今到翻疑是梦中。峦翠难分南北寺，舟轻易扬往来风。数湾碧水通仙宅，一带苍烟没宋宫。何处吾家表忠观几回搔首问渔翁。”“跃马登山松四围，梵王宫殿郁崔巍。老僧迎客来幽径，少女焚香上翠微。鹫岭楼高沧海阔，冷泉水急湿云飞。何当端坐三生石，说破游人去路非”是日舟泊木渎鹭飞桥。秀才往访其友孙镜川。俄而同至舟中，见余即拜；背《小仓山房古文》，琅琅上口，亦奇士也。  

—八  

新安王氏，一家能诗。葑亭《李夫人歌》曰：“生能一顾留君心，死不肯一顾留君忆。乃知结君自有术，擅宠非徒在颜色。君不见，生长门，死钩弋!”其兄于庭比部，不轻作诗，而多佳句。《病起》云：“修竹似怜人病起，青青垂叶不摇风。”《示儿》云：“寸阴劝汝须知惜，到底秋花总让春。”其子名养中者，《醉归》云：“不是老奴扶住好，模糊几打别人门。”《咏虾》云：“须髯似戟双睛瞪，失水蛟龙见亦惊。”其弟孔祥，年十七，亦有句云：“见月忙将蒲扇掩，怕教花影上身来。”  

一九  

《荆楚岁时记》以七月八日雨为“洒泪雨”，说本荒唐。然赋诗非失之笨，便失之迂；将错就错，以伪为真，方有风味。一说煞味又索然。余与香亭同作，忽王甥健庵有句云：“不解女、牛分别意，一年有泪一年无。”两人叹其超绝。  

二O  

马相如有《渔父》诗，云：“自把长竿后，生涯即水涯。尺鳞堪易酒，一叶便为家。晒网炊烟起，停舟月影斜。不争鱼得失，只爱傍桃花。”真王、孟也。有人传其“月影分别三李白，水光荡漾百东坡”，则弄巧而反拙矣。  

二—  

福建布政使张廷枚，有《瓶花绝句》云：“垂帘莫放西风入，留取寒香在草堂。”吾乡诗人沈方舟主于其家，遗稿在焉。张三使高丽，杭堇浦赠云：“一参羽猎长杨乘，三绘《宣可奉使图》。”  

二二  

咏始皇者：朱排山先生云；“诗书何苦遭焚劫刘、项都非识字人。”崔念陵进士云：“刘、项生长长城里，枉用民膏筑万里。”  

二三  

刘介石请仙，忽乩盘大书云：“眼如鱼目彻宵悬，心似柳条终日挂。月明风紧十三楼，独自上来独自下。”众人惊曰：“此缢鬼诗也！”至夜，果有红妆女子犯之。乃急毁其盘而迁寓焉。  

二四  

写怀，假托闺情最蕴藉。仲烛亭在杭州，余屡为荐馆；最后将荐往芜湖，札问需修金若干。仲不答，但寄《古乐府》云：“托买吴绫束，何须问短长妾身君惯抱，尺寸细思量。”宋笠田宰鸠江，官罢，想捐复。余劝其不必再出山。已而宰两当，以事谪戍，悔不听余言，亦札外寄前人《别妓》诗云：“昨日笙歌宴画楼，今宵挥泪送行舟。当时嫁作商人妇，无此天涯一段愁。”某明府欲聘陈楚南，以路远不决。陈寄《商妇怨》云：“泪滴门前江水满，眼穿天际孤帆断。只在郎心归不归，不在郎行远不远。”  

二五  

鲍步江《有赠》云：“双烟已换博山香，正对金荷卸晚妆。手剔兰煤须仔细，好留半焰解衣裳。”  

二六  

安庆鲁凤藻《有赠》云：“携得芳枝返故村，悔将玉貌共花论。低声还向小姑嘱：阿母跟前莫要言。”陈梦湘《嘲某》云：“画鸾衫子褪轻红，料峭春寒豆蔻风。双鬓乱云堆未稳，日高犹是背人拢。”商宝意《喜环娘到》云：“药饵急须调病后，巩环亲自解灯前。”金台衡《赠妓》云：“春葱欲送玫瑰酒，冷暖先教樱口尝。”皆善言儿女之情。  

二七  

写景有句同而意不同者：元人云：“石压笋斜出。”宋人云：“断桥斜取路。”近人刘春池云；“鸟喧晴树乐于人。”鲁星村云：“炎天几席热于人。”啸村云：“雪中无陋巷。”星村云：“远岸无高树。”皆句同而意不同也。亦有句不同而意同者，如：“岸阔树难高”、“远树浪头生”，与“远岸无高树”意思相同，皆不害其为佳也。  

二八  

余有句云：“人无风趣官多贵。”一时不得对。周青原对：“案有琴书家必贫。”吴元礼对：“花太娇红子必稀。”  

二九  

雍正乙卯春，余年二十，与周兰坡先生同试博学鸿词于杭州制府。其时主试者：总督程公元章，学使帅公念祖。诗题是《春雪十二韵》，因试日下雪故也。先生有句云：“堆从梨蕊销难辨，迸入梅花认亦稀。”今乾隆戊申矣，其孙云翮为上海令，招余入署，谋刻先生诗集，因得重读一过。追忆五十四年前同试光景，宛然在目。  

三O  

余方送鲁星村出门，而雨势将下。鲁吟云：“雨声犹在云，风色已到树。”余为击节，命司阍者录登门簿中。鲁曰：“我不料公之爱诗若此也。”大笑去。  

三一  

余泊舟滕王阁下，有扬州孙生名湘者见访，自言相慕垂三十年。见示《蕉窗八咏》：《蝇》云：“飞扬莫入幽人室，一种芬芳不称君。”《蝶》云：“偶因误堕金钱劫，耻逐青蚨一处飞。”孙故庠生，工吟咏，为人司禺笑事；既而悔之，故寄托如此。  

三二  

余在南昌，谢蕴山太守招饮，以诗见示。题其妾姚秀英小照云：“宜男花小最宜春，故故相偎意态真。并作一身形与影，不应仅号比肩人。”太守有《升官图》五排最佳，警句云：“森森罗众宿，粲粲列周庐。考制遵三百，登贤占—隅。凭陵争入局，将相遂分途。唾手功名得，推班气象殊。握拳矜后获，制胜在中枢。偶尔观成败，从何论智愚云泥区尺幅，升降在须臾。”  

三三  

余七十以后，遇宴饮太饱，夜辄不适。读黄莘田诗曰：“老似婴儿防饮食，贫如禁体作文章。”叹其立言之妙。然不老亦不能知；古渔有句云：“老似名山到始知。”  

三四  

讥刺语用比兴体，便不露。英梦堂云：“桃花嗜笑非无故，燕子矜飞太自轻。”陈古渔云：“无名草长非关雨，得暖虫飞不待春。”皆有所指也。  

三五  

余游天台，诗人张雨村外出；其子秀墀，极尽东道之谊。雨村寄诗，有“千山结翠延词客，一杖挑云过石梁”之句。余读其《天台游稿》，一路访求，如得导师焉。  

三六  

李竹溪守广东惠州，《归赠》云：“此行曾向贪泉过，留得冰心见故人。”呜呼!竹溪真能不愧此言，故记之。  

三七  

严冬友尝诵厉太鸿《感旧》云：“‘朱栏今已朽，何况倚栏人’可谓情深。”余曰：“此有所本也。欧阳詹《怀妓》云：‘高城不可见，何况城中人”或称东坡“冻合玉楼寒起粟，光摇银海炫生花。”余曰：“此亦有所本也。晚唐裴说诗：‘瘦肌寒起粟，病眼馁生花。”  

三八  

钱竹初《题豫让桥》云：“爱士须爱彻，畜马尽马力。长刍数束豆数升，纵有骅骝气先塞。”余亦题《养马图》云；“一挑刍草三升豆，莫想神龙轻死生。”  

三九  

近人怀古诗，有绝佳者，不能全录。如：光禄沈子大《赤壁》云：“漫讶东风烧北岸，可知赤帝在南军”太史杜紫纶《戏马台》云：“尽教宿土归刘氏，剩有斯台与项王。”王麟照侍郎《平原村》云：“八王兵甲无臣主，两晋文章有弟兄。晚节不堪思鹤唳，旧交闻已赋莼羹。”姜西溟《乌江诗》云：“《虞歌》曲尽怨天亡，潮落沙平旧战场。千里江东羞不渡，六朝曾此作金汤。”  

四O  

汉军刘观察廷玑，号葛庄，康熙间诗人。或嫌其诗过轻俏；然一片性灵，不可磨灭。《渔家》云；“一家一个打鱼舟，结得姻盟水上浮。有女十三郎十五，朝朝相见只低头。”《偶成》云：“闲花只好闲中看，一折归来便不鲜。”  

四一  

沈椒园太史所居烂面胡同，接叶亭汤西崖少宰之故居也。丁巳余主其家，记其《秋夜》云：“薄病闲身坐小厅，乡心三度见流萤。水云凉到庭前树，一夜秋声带雨听。”  

四二  

布衣史青溪诗云：“多情自古空余恨，好梦由来最易醒。”余反其意云：“只求无好梦，转觉醒时安。”唐人《咏梦》云：“乍觉犹言是，沉思始觉空。”  

四三  

宋牧仲抚苏州，为唐六如修墓。韩宗伯慕庐题云：“在昔唐衢常恸哭，只今宋玉与招魂。”俗传太白捉月而死。李孚青《题太白楼》云：“脱身依旧归仙去，撒手还将月放回。”余按：《宋史》有唐寅，名伯虎，亦在《文苑传》。  

四四  

蒲城雷国楫，字松舟，撰《龙山诗话》二卷，官松江丞；有“云行花荡水，风动草浮山”之句。彭芝亭先生赠以诗云：“官阁哦诗思不群，一编风雅抗吾军。情亲吴会山间友，身带函关马上云。吊古频怀杨伯起，论诗应继杜司勋。箧中剑气双龙跃，那向江头看夕曛。”  

四五  

凡诗带桀骜之气，其人必非良士。张元咏《雪》云：“战罢玉龙三百万，败鳞残甲满天飞。”咏《鹰》云：“有心待捉月中兔，更向白云高处飞。”韩、范为经略，嫌其投诗自媒，弃而不用。张乃投元昊，为中国患。后岳武穆驻兵之所，江禁甚严。有毛国英者投诗云：“铁锁沉沉截碧江，风旗猎猎驻危樯。禹门纵使高千尺，放过蛟龙也不妨。”岳公笑曰：“此张元辈也。”速召见，以礼接之。  

四六  

咏雪佳句：缪雪庄云：“卷帘半树带花落，吹烛一窗如月明。”章智千云：“伏枕旅人惊看月，扫阶童子学为山。”陈明卿云：“填平世上嵌崎路，冷到人间富贵家。”曾昔人所未有。  

四七  

游山诗贵写得出。陶庭珍《盘豆驿》云：“丛山如破衣，人似虱缘缝。盘旋一线中，欲速不得纵。”沈石田《天平山》云：“登临风扶身，谈笑云入口。直上忽左旋，方塞复旁剖。”洪稚存《林屋洞》云：“盘涡既深入，覆釜不获仰。微白怵来踪，扪黑撼虚象。凭湍同矢注，转径识蛇枉。不惜口耳濡，惊此腹背响。”梅岑《极乐峰》云：“碎石随足动，危径不容步。支筇愁孤撑，扪葛等悬度。欲止势难留，将前意终怖。”万柘坡《盘山》云：“青山喜客来，马首相拱揖。中峰极云深，旁岭俨鱼立。行人踏树梢，飞鸟触屐齿。后来用尾衔，先到试足揣。”宗介帆《磨盘山》云：“分明寻丈恰隔里，指点平夷偏落陡。东西俄转望若失，呼应已逼待还久。中央簇簇攒牛宫，四角层层布鱼笱。更疑去路即来处，几讶迷途欲退走。入世敢云肱折三，立峰顿觉肠回九。”沈树本《磨盘山》云：“回顾不见入山处，此身已在盘中住。百千旋折眼生花，三五回环神失据。才思左往复右行，正欲仰登先俯注。坡平幸获寻丈宽，径仄只留分寸度。鞭丝帽影蚁悬窗，马足车轮蛇绕树。乍阴乍阳日向背，在前在后风来去。山远不逾三十里，山高不越万余步。从卯到酉历未穷，自壮至老陟犹误。”  

四八  

余常劝作诗者，莫轻作七古。何也恐力小而任重，如秦武王举鼎，有绝膑之患故也。七古中，长短句尤不可轻作。何也古乐府音节无定而恰有定，恐康昆仑弹琴，三分琵琶，七分筝弦，全无琴韵故也。初学诗，当先学古风，次学近体，则其势易。倘先学近体，再学古风，则其势难。犹之学字者，先学楷书，后学行草，亦是一定之法。杭堇浦先生教人多作五排，曰：“五排要对仗，不得不用心思。要典雅，不得不观书史。但专作五言八韵之赋得体，则终身无进境矣。”  

四九  

汤扩祖《春雨》云：“一夜声喧客梦摇，春风送雨夜潇潇。不知新水添多少，渔艇都撑进板桥。”庄廷延《听雨》云：“梅花风里雨霏霏，人卧空堂静掩扉。一夜沧浪亭畔水，料应陡没钓鱼矶。”二诗相似，均有天趣。  

五O  

有中丞某，自称平生不好名。余戏之曰：“人之所以异于禽兽者，以其好名也。孔子曰：‘君子去仁，恶乎成名’又曰：‘君子疾没世而名不称焉。’大圣人尚且重名如此!后世人不好名而别有所好，则鄙夫事君，无所不至矣。”屈悔翁云：“才子多贪色，神仙不好名！”不如司空表圣曰：“名能不朽轻仙骨，理到忘机近佛心。”高东井《赠方子云》曰：“从来贫士贪留客，未有庸人解好名。”  

五一  

王次回诗，往往入人心脾。余年衰无子，宾朋来者，动以此事相询，貌为关切。余深厌之，有诗云：“厌听人询得子无，些些小事不关渠。逍遥公有儿孙累，未必云烟得自如。”后见次回句云：“最是厌人当面问：凤凰何日却将雏”余评女以肤如凝脂为主。次回亦有句曰：“从来国色玉光寒，昼视常疑月下看。”  

五二  

《爱日斋丛谈》云：“《琵琶记》为明初王四弃妻而作。太祖恶之，谪戍海外；致伯喈贤者，蒙此恶声。”不知南宋时，有诗刺高宗云：“陌头盲女无愁恨，犹抱琵琶说赵家。”放翁亦云：“身后是非谁管得沿村听唱蔡中郎。”似乎《琵琶记》宋时已作。  

五三  

厉太鸿《宋诗纪事》，采取最博。余阅《j匕盟会编》，为补所未采者，如：徽宗在五国城诗曰：“噬脐有愧平燕日，尝胆无忘在莒时。”李若水曰；“五鼓可回千里梦，一官妨尽百年身。”宇文虚中云：“传闻已筑西河馆，自许能肥北地羊。”皆佳句也。金主亮中秋无月词云：“(惟)恨剑锋不快，一一挥断紫云根，要见嫦娥体态。”亦颇豪气逼人。  

五四  

作诗能速不能迟，亦是才人一病。心余《贺熊涤斋重赴琼林》云：“昔着官袍夸美秀，今披鹤氅见精神。”余曰：“熊公美秀时，君未生，何由知之赴琼林不披鹤氅也。”心余曰：“我明知率笔，然不能再构思。先生何不作以示我”余唯唯。迟半月，成七绝句，心余以为佳。余乃出簏中废纸示之，曰：“已七易稿矣。”心余叹曰：“吾今日方知先生吟诗刻苦如是；果然第七回稿胜五六次之稿也。”余因有句云：“事从知悔方征学，诗到能迟转是才。”  

五五  

黄莘田《重赴鹿鸣》云：“得染新香本旧栽，桂花重为故人开。月宫不是玄都观，也学刘郎去又来。”“云阶月地事如何谁共《霓裳》咏大罗未免被他猿鹤怨，小山连日有笙歌。”  

五六  

《全唐诗》凡和尚、道士、仙人，都无好诗；不如才鬼、山魈，却有佳句。  

五七  

诗人笔太豪健，往往短于言情；好征典者，病亦相同。即如悼亡诗，必缠绵婉转，方称合作。东坡之哭朝云，味同嚼蜡：笔能刚而不能柔故也。阮亭之《悼亡妻》，浮言满纸，词太文而意转隐故也。近时杭堇浦太史《悼亡妾》诗，远不如樊榭先生。今摘数首为比例。厉《哭月上》云：“一场短梦七年过，往事分明触绪多。搦管自称诗弟子，散花相伴病维摩。半屏凉影颓低髻，三径春风曳薄罗。今日书堂觅行迹，不禁双鬓为伊皤。”“无端风信到梅边，谁道蛾眉不复全双桨来时人似玉，一奁去后月如烟。第三自比清溪妹，最小相逢白石仙。十二碧栏重倚遍，那堪肠断数华年!”“病来倚枕坐秋宵，听彻江城漏点遥。薄命已知因药误，残妆不惜带愁描。闷凭盲女弹词话，危托尼蚶祝梦妖。几度气丝先诀别，泪痕兼雨洒芭蕉。”“郎主年年耐薄游，片帆望尽海西头。将归预想迎门笑，欲别俄成满镜愁。消渴频烦供茗碗，怕寒重与理薰篝。春来憔悴看如此，一卧枫根尚忆否”廖古檀《悼亡》云：“合欢花瓣委轻尘，风雨边城不见春。若忆小窗扶病起，脂残粉褪写遗真。”商宝意《哭环娘》云：“待年略住娉婷市，却聘曾嫌富贵家。”“还余清净三生体，欠汝滂沱泪数行。”宝山黄燮鼎《悼亡》云：“无多奠酒谙卿量，未就埋香谅我贫。”皆言情绝调。  

五八  

堇浦先生诗，以《岭南集》为生平极盛之作。《题陈元孝遗像》云：“南村晋处士，汐社宋遗民。湖海归来客，乾坤定后身。竹堂吟暮雨，山鬼哭萧晨。莫向崖门去，霜风正扑人。”“秋井苔花渍，荒庐蜃气蒸。飞潜两难问，忧患况相仍。拄策非关老，裁衣只学僧。凄凉怀古意，岂是屈、梁能”“巢覆仍完卵，皇天本至公。《蓼莪》篇久废，薇蕨采应空。劫已归龙汉，家犹祭鬼雄。等身遗著在，泉下告而翁。”“袁粲能无传嵇康亦有儿。古人谁汝匹信史岂吾欺!寂寞徒看画，苍凉只益诗。怀贤兼论世，凄绝卷还时。”此种诗，悲凉雄壮，恐又非樊榭、宝意所能矣。  

  

五九  

金陵何南园、陈古渔俱能诗而贫，余不能资助，尝诵唐人句云：“相知惟我独，无补与人同。”又《自讼》云：“兰草同心多半弱，海棠自恨不能香。”  

六O  

诗者，人之精神也；人老则精神衰葸，往往多颓唐浮泛之词。香山、放翁尚且不免，而况后人乎故余有句云：“莺老莫调舌，人老莫作诗。”  

六一  

劝人知足者，杭州汪积山先生有句云：“盈虚物理都如许，那有东餐宿又西尸楚中戴喻让孝廉有句云：“天地犹憾尧舜病，人生何必为其尽”二意相同，而俱足以醒世。戴屡赴礼闱，不第，归颜其室曰“佳士轩”。人间：“君自命为佳士乎”曰：“非也。‘佳’字不成‘进’字，为欠一‘走’耳。”  

六二  

本朝高文良公，诗为勋业所掩；不知一代作手，直驾新城而上。如：《值夜》云：“一蓦新寒雨后生，宫槐黄叶下童城。意中故国偏无梦，风里银河似有声。万马夜嘶秋待猎，一封宵奏远论兵。杞人孤坐听残角，落月光中太白明。”其他佳句，雄壮则：“宴罢白沉干帐月，猎回红上六街灯。”“自在骑牛今竖子，苦辛逐鹿昔英雄。”奇警则：“风铎闲同山魅语，鬼灯红出寺门游。”“万点城乌惊曙鼓，一垆村酒闪风灯。”绵丽则：“白蓣风细鱼苗长，红杏花深燕子低。”“老树无花三月半，旧游如梦六年余。”委婉则：“白月无声秋漏永，红灯有影夜楼深。”“天涯日日思归日，觉有归期日倍长。”淡宕则：“长河暂伏潜仍出，高岭遥看到恰平。”“才穿云过扪衣润，欲觅诗行任马迟。”至于“东南生意偕谁计数仰江云掉白头”，则又大臣报国忧民，深情若揭矣。本朝赏花翎、黄马褂，最难着笔。公诗云：“冠飘孔翠天风细，衣染鹅黄御气浓。”庄雅独绝。  

六三  

望海诗：朱草衣云：“地影全无着，天形转不高。”沈子大云：“天水无边孤月在，鱼龙欲起大风生。”王次岳云：“晓传鼍吼占风起，夕闪鱼睛讶日生。”江舟次云：“万里全凭针作路，六时只见浪摇天。”  

六四  

诗文之道，全关天分。聪颖之人，一指便悟。霞裳初见余时，呈诗十余首。余不忍拂其意，尽粘壁上；渠亦色喜。遂同游天台，一路唱和，恰无一言及其前所呈诗也。往反两月，霞裳归家，急奔园中，取壁上诗，撕毁摧烧之，对余大笑。余亦戏作桓宣武语，曰：“可儿！可儿！”  

六五  

苏州汪端揆秀才，与婢小珠有情。咏《秋海棠》云：“海棠花嫩不禁秋，小朵含烟月下愁。记得旧时庭院里，凭人看杀只垂头。”  

六六  

陈鲁斋太守梦人赠句云：“梦回碧落三千里，笔泻银河十二时。”醒后不解。后守端州，卒于亥年。“十二时”，亥也；碧落山，在端州。  

六七  

余幼《咏怀》云；“每饭不忘惟竹帛，立名最小是文章。”先师嘉其有志。中年见查他山赠田间先生云：“语杂诙谐皆典故，老传著述岂初心”近见赵云松《和钱屿(按：疑为“屿”之误。)沙先生》云：“前程云海双蓬鬓，末路英雄一卷书。”皆同此意。  

六八  

洪素人朴性冷官京师，独与陈梅岑最厚，督学楚中，寄诗云：“三十六湖湖水清，使君鉴此自分明。琉璃砚匣生花笔，诗为怀人倍有情。”洪在部时，某相国问：“汝向人说我刚愎自用。有之乎”曰：“然。”相国怒曰；“汝是我门生，乃滂我”洪谢曰：“老师只有一‘愎’字，何曾有‘刚’字门生因师生故，妄加一‘刚’字耳!”  

六九  

尹氏昆季皆能诗，而推三郎两峰为最。一日文端公退朝，召两峰曰；“今日我惫矣。皇上命和{春雨》诗，我不及作，汝速拟一稿，我明早要带去。”两峰构成送上，公已酣寝。黎明公盛服将朝，诸公子侍立阶下，两峰懦懦，虑有嗔喝。忽见公向之拱手，曰：“拜服!拜服！不料汝诗大好。”回头呼婢曰：“速煨我所吃莲子，与三哥儿吃。”两峰大喜过望。四公子树斋笑曰；“我今日却又得一诗题。”诸公子问何题。曰：“《见人吃莲子有感》。”两峰名庆玉。  

七0  

如皋布衣江干，字黄竹，貌陋家寒。咏《疲驴》云：“落叶踏不碎，四蹄今可知。”咏《巢》云：“草穷一生力，风碎五更心。圆影月中堕，冻痕霜外深。”《登大观台》云：“残夜海明知月上，隔江风远送钟来。”又：“飘零何地托孤踪古佛门空或见容。”俱有孟郊风味。  

七一  

余游天台诸寺，僧多撞钟鼓，请余礼佛。余不奈烦，书扇示之云：“逢僧我必揖，见佛我不拜。拜佛佛无知，揖僧僧现在。”王梦楼见之，笑曰：“君不好佛，而所言往往有佛意。”陈梅岑《赠朱竹君》云：“游山灵运常携客，辟佛昌黎也爱僧。”  

七二  

杭州应仔传秀才《过弋阳》云：“沙清鱼上晚，春冷燕来稀。”《郊外》云；“断崖残照晚将入，隔岸野风波欲秋。”  

七三  

余赴广东，过鸠江，适梅岑官其地。与之别，扬帆二十里矣；梅岑遣人追送肴燕，剪江而至。余诗谢云；“远记荒江酒一尊，一帆穿破水云奔。蛟龙知是先生馔，白浪如山不敢吞。”霞裳亦谢云：“羹调金屋里，香入浪花中。”  

七四  

唐荆川云；“诗文带富贵气者，便不佳。”余道不然。金桧门总宪《郊西柳枝》云：“西直门边柳万枝，含烟带露拂旌旗。长是至尊临幸地，世间离别不曾知。”程午桥太史《菊屏》云：“低枝芬馥当书幌，细蕊离披近笔床。六曲屏风花万叠，人间何处五更霜”两绝句俱富贵，何尝不佳又记宋人富贵诗曰：“踏青驸马未还家，公主传宣赐早茶。十二阑干春似海，隔窗闲杀碧桃花。”“画烛烧阑暖复迷，殿帷深锁下银泥。开门欲作侵晨散，已是明朝日向西。”“千官已醉犹教坐，百戏皆呈未放休。共看拜恩侵晓出，金吾不敢问来由。”  

七五  

赵云松观察谓余曰：“我本欲占人间第一流，而无如总作第三人。”盖云松辛巳探花，而于诗只推服心余与随园故也。云松才气，横绝一代；独王梦楼不以为然。尝谓余云：“佛家重正法眼藏，不重神通。心余、云松诗，专显神通，非正法眼藏。惟随园能兼二义，故我独头低；而彼二公亦心折也。”余有愧其言。然吾乡钱玛沙前辈读《瓯北集》而奇赏之，寄以诗云：“忽堕文星下斗台，声华藉藉冠蓬莱。探花春看长安遍，投笔身从绝域回。风雅名谁争后世乾坤我欲妒斯才。登坛老将推袁久，不道重逢大敌来。”  

七六  

常州杨青望《南涧晚归》云：“岳寺风声起暮钟，残阳归去兴尤浓。停车欲认登临处，忘却西南第几峰。”陈郁庭《造假山》云：“历尽嶙峋兴愈浓，归来犹自忆芙蓉。阶前叠石·呼童问：认是曾游第几峰”两首相似，俱有“羚羊挂角”之意。  

七七  

癸未圣驾南巡。尹太保欲觅任书记者。庄念农太守荐其族弟忻。尹公甚重之。亡何试京兆，不第。赵云松《送行》云：“科因一士关轻重，迹有群公问去留。”想见在都文名之盛。其子伯鸿，有父风；咏《帘钩》云：“待引春云入槛不高悬画阁结青楼。心通恨隔玲珑望，腕弱怜将窈窕收。多宛转时能约束，未团圆处好勾留。漫言眼底除牵挂，放下依然万缕愁。”  

七八  

郭秀才鏖《彭城中秋》云：“西风联袂鹿城秋，旧侣偕行话旧游。罗袜双钩人半臂，夜深谁立板桥头”诗非不幽艳，而觉有鬼气。吴竹桥《法源寺》云：“街头日仄渐风沙，步屎闲寻古寺花。一树绿阴两黄鸟，春深门巷是谁家”同一风调，恰是人间光景。  

七九  

名士气习多傲兀，惟锡山之顾立方进士、嘉定之李书田孝廉，恂恂讷讷，虑以下人。顾《不雨叹》云：“外河水浅今成沟，内河水涸今成丘。螺蚌纷纷杂瓦石，童稚踏歌桥下游。大船抽却舵，小船沙上过。长年袖手篙师饿，估客篷窗三月坐。清晨妇子喜，浓云在天雨至矣。雨不来，风飓飓，先讹作乌尾，后涣作鱼鳞，六龙跃出光陆离。朝不雨，夕不雨，老农低头泪如雨，浮云闲闲自来去。安得侬家稻，多于原上草有雨固佳晴亦好。安得侬家田，生近沧海边朝潮暮汐高于天。无水不可车，有稻不可割，路逢一士大笑乐：先世薄田今卖却。”李见赠云：“一百八十八征士，只有先生最少年。风雅偏能兼乐寿，聪明直欲傲神仙。官如抱朴怀勾漏，人指栖霞作洞天。若使悬车须此岁，转因簪笏误林泉。”  

八O  

某画《折兰小照》，求题七古。余晓之曰：“兰为幽静之花，七古乃沉雄之作：考钟鼓以享幽人，与题不称。若必以多为贵，则须知米豆干甑，不若明珠一粒也。刀枪杂弄，不如老僧之寸铁杀人也。世充万言，何如阮咸三语成王冠，周公使祝雍作祝词曰：‘达而勿多也。’此贵少之证也。若夫谢艾虽繁不可删，王济虽少不能益，则各极其妙，亦在相题行事耳。唐人句云：‘药灵丸不大，棋妙子无多。”或问：“如先生言，简固佳乎”余曰：“是又不可以有意为也。宋子京修《唐书》，有意为简，遂硬割字句，几于文理不通。顾宁人摘出数条。余摘百十余条，载《随笔》中。”  

八—  

人言黄鹤楼无佳对；惟鲁亮侪观察一联云“到来径欲凌风去，吟罢还思借笛吹”差胜。鲁星村云：“‘凌风’二字，改‘乘云’二字，更佳。”  

八二  

文字之交，有无端而契合者；殆佛家之所谓缘耶乙酉秋试，四方之士，来修士相见礼者甚多。予答拜章姓，误投刺于张秀才处。张大惊，次日来答。见其仪容秀整，遂招饮之。张赠诗云：“僦得濒江小屋居，敢将踪迹混樵渔平生不识金闺彦，剥啄无端到敝庐。”“篮舆款款赴清凉，夹路松花闻稻香。一院青山人不见，飞来岚翠满衣裳。”折柬招邀酌旧醅，主人原是拨天才。两江月旦归名士，又报文星入座来。时梁阶平先生适至。”“《霓裳》曲度广寒宫，鉴槛银灯照碧空。夜半酒阑星斗醉，天风吹堕小池中。”秀才名邦弼，苏州人。  

八三  

河东君藏一唐镜，背铭云：“照日菱花出，临池满月生。官看巾帽整，妾映点妆成。”查他山《金陵杂咏》刺之云：“宗伯奁清世莫知，菱花初照月临池。点妆巾帽俱新样，不用喧传镜背词。”  

八四  

诗以进一步为佳：杜门悬车，高尚也；而张宝臣《致仕》云：“门为看山宁用杜车还驾鹿不须悬。”别离，苦事也；而黄石牧《送别册子》云；“一度送行传一画，人生那厌别离多。”《寄衣》，古曲也；而盛青嵝《出门》云：“检点箧中裘葛具，早知别后寄衣难。”“打起黄莺儿”，惧惊梦也；而朱受新《春莺》云：“任尔楼头啼晓雨，美人梦已到渔阳。”  

八五  

春学士台，常言其门人谢又绍侍郎乞病养母。人问：“何不奏终养而奏病耶”曰；“为人子，养可也；闻‘终’字，便伤心耳。”其《忆母》诗云：“儿来前；自尧经今凡几年儿可记：自尧经今凡几帝儿时应对稍逡巡，母怒变色旋喝嗔。陈箧逊志学人责，稽古胡不如妇人吁嗟!母言在耳，儿颜犹讹，安得吾母常嗔儿常讹于今劝学无闻矣!”呜呼!今上大夫溺于时文之学，谈及史鉴，褒如充耳；读先生诗，能无怍乎先生名道承，福建晋安人。  

八六  

解中发秀才，馆尹文端公家。一日，鲍雅堂来访，见十四公子庆保。问年几何。曰；“十四岁。”鲍戏出对云：“十四世兄年十四。”解应声曰：“三千弟子路三千。”杭州沈既堂在高相公署中，公出对云：“可能子面如吾面”沈应声曰：“未必他心即我心。”  

八七  

永安寺壁上有梅田女史题诗云：“灵妃齐驾玉龙回，留得清阴满绿苔。来岁春风一相待，囊琴便约懒仙来。”所云懒仙，不知何人。  

八八  

金姬小妹凤龄，幼鬻吴门作婢，余为赎归；年十四矣，明眸巧笑，其姊劝留为篷室，凤龄意亦欣然。余自伤年老，不欲为枯杨之梯，因别嫁隋氏，为大妻所虐，雉经而亡。余哭以诗。一时和者甚多。新安巴隽堂中翰云：“粉蛾贴幛尘沾幕，绰约佳人嗟命薄。恼鸦打凤海难填，桃叶离根泪珠落。往事泥中善说诗，吴音娇软含春姿。因情割爱反成悔，缔非其偶尤堪悲。驽材讵足亲仙骨狮子何曾怜委发风传柑果味全殊，雨暗合欢花不发。锄兰门内影伶俜，伤哉逝水难归瓶!芳魂仍返仓山早，虚廊簌簌鸣幽纂。”杨蓉裳亦有《凤龄曲》云：“汝南太史人中杰，文采风流世无敌。羊侃筵前舞袖围，马融帐外金钗列。我是彭宣到后庭，隔帏丝竹许同听。酒酣枨触平生事，向我低徊说风龄。凤龄本是苏台女，贫向豪家傍门户。牙郎那解惜娉婷，灶妾由来耐辛苦。携出淤泥一瓣莲，青衣乍脱便登仙。漫拈郭璞三升豆，判费初明十万钱。关情三五韶年纪，逋发初齐试罗绮。碧玉娇痴未有夫，桃根宛转长依姊。爱惜盈盈掌上身，恐教辜负永丰春。谁言络秀堪同老愿把西施别赠人。堂前文宴多宾从，隋郎风貌偏殊众。照影人夸城北徐，嬉春女爱东墙宋。珍偶相看已目成，许将红粉嫁书生。重重锦幔凭私语，叩叩香囊易定情。兰期初七银河度，啼痕满面登车去。从此茫茫万劫尘，回头迷却仙山路。铜街别馆贮娇姿，踪迹难教大妇知。绡帐香浓檀枕暖，一绚丝络几多时。宜城郡主威名重，搜牢惊破巫云梦。浪说王家九锡文，短辕长柄成何用架上抛残金缕衣，箧中夺去紫鸾篦。粉痕狼籍云鬟卸，扶入车中不敢啼。檀郎隔绝无由见，秋雨秋风闭空院。九转柔肠对暗灯，千行愁泪吟团扇。绝粒非关爱细腰，典衣何计度寒宵肤凝寒玉心还热，口嚼红霞怨不销。忍苦含辛经半载，九死穷泉更何悔!只是难忘旧主恩，留将一线残魂待。更念同根两地分，兰帏应亦痛离群。一朝恶梦花辞树，百种痴情泥忆云。谁知路比蓬山峻，更无青鸟通芳讯。绣幢频迎那许还，黄柑遥赠知无分。二句用本事。絮果兰因去住难，弃将弱息自摧残。腰间三尺冰文练，百转千回掩泪看。黄昏人静重门闭，逡巡竟向南枝系。红蜡才灰辗转心，冰蚕永断缠绵意。郁郁埋香土一抔，长干西去板桥头。空林鹃语三生恨，幽圹萤飞独夜愁。浮花浪蕊消弹指，毕竟韶颜为谁死杀粉亲书堕泪碑，燃脂好续伤心史。只悔当初作鸩媒，生将珠玉委蒿莱。纵教采尽中州铁，铸错无成剧可哀。”洪稚存嫌蓉裳诗，多肉少骨。余曰：“张燕公评许景先丰肌腻理，惜乏风骨；李华文词绵丽，气少雄杰。宋子景亦云：‘恃华者质少，好丽者壮违。’人各有性之所近也。”蓉裳年十六，即来受业；为余注四六文方半，而出宰甘肃矣。与陈梅岑皆翰林才，而困于风尘俗吏，亦奇!  

八九  

断句入耳，有终身不能忘者。言情，则周兰坡《送别》云：“临行一把相思泪，当作珍珠赠故人。”写景，则周起渭《西湖》云：“若把西湖比明月，湖心亭是广寒宫。”寄托，则朱赞皇《咏牡丹》云：“漫道此花真富贵，有谁来看未开时”感慨，则徐方虎《赠冒辟疆》云：“人逢沧海遗民少，语听开元旧事多。”  

九O  

人必先有芬芳悱恻之怀，而后有沉郁顿挫之作。人但知杜少陵每饭不忘君；而不知其于友朋、弟妹、夫妻、儿女间，何在不一往情深耶观其冒不韪以救房公，感一宿而颂孙宰，要郑虔于泉路，招李白于匡山；此种风义，“可以兴，可以观”矣。后人无杜之性情，学杜之风格，抑末也1蒋心余读陈梅岑诗，赠云：“一代高才有情者，继袁夫子是陈君。”  

九一  

何义门曰：“冯定远谓：‘熟观义山诗，可免江西粗俗槎丫之病。’余谓熟观义山诗，兼悟西昆之失。西昆只是雕饰字句，无义山之高情远识；即文从字顺，犹有间也。”  

九二  

彭尺木进士，为大司马芝亭先生之子。生长华腴，而湛深禅理；中年即茹素，与夫人别屋而居。每朔望，即相勖曰：“大家努力修行。”彼此一见而已。后闭关西湖，恰不废吟咏。尝作《钱塘旅舍杂句》云：“处士当年百不营，偏于梅鹤剧多情。梅枯鹤去人何在冷彻孤亭月四更。”“结趺终夕复终朝，眼底空华瞥地消。尚有闲情消不得，起寻松子当香烧。”酸蕴薄粥少人陪，雪霁南窗昼懒开。不是一枝梅破萼，阿谁与我报春回”《病起》云：“帘深蝇自进，花尽蝶无营。”皆见道之言，不着人间烟火。  

九三  

龙铎，字震升，号雨樵，宛平己卯举人。十二岁时，杭州老宿朱桂亭先生命即席赋瓜子皮。应声曰：“玉芽已褪空余壳，纤手初抛乍有声。莫道东陵无托意，中间黑白尽分明。”朱叹曰：“此子将来必以诗名。”《观鱼》云：“子不知鱼乐，君其问水滨。”《题画》云：“乱泉寻石窦，归雾断山腰。”《赠友》云：“篷转三年雨，兰言一夕秋。”皆少作也。后宰吴江。余扫墓杭州，必过其署。美膳横列，如入护世城中；豪气飞腾，胜坐元龙床上；洵风尘中一奇士也。  

九四  

小伶凤珠，善歌，能解人意。雨樵即席赋《浣溪沙》(按：此调乃《减字木兰花》。)，以“凤珠可儿”为韵。词云：“彩云么梦，何处飞来红玉凤。笑倩人扶，一曲《梁州》一斛珠。眉欢目妥，教人坐立如何可偏解相思，学语雏莺小意儿。”  

九五  

康熙间，汪东山先生绎，精星学。桐城吴贡生某以女命与算。汪云：“此一品夫人命也；但必须作妾。”吴愕然怒，以为轻己。汪曰；“我早知君之必怒也。然君不信我言，请待我某科中状元时，君方信我。”及期，果中状元。吴再问汪。汪曰：“勿急。待我再算郎君命中有一品者，而后许之。”半年后，走告吴曰：“桐城张相国之子名廷玉者，将来官一品。现在觅妾。君何不以女归之”吴从之。遂生若霭、若澄，受两重诰封。汪题其灯笼“候中状元某”，人多笑之。在京师与方灵皋、蒋南沙、汤西崖齐名。三人皆疏放，而方独迂谨，时相抵牾。堂上挂沈石田芭蕉一幅，所狎二美伶来，错呼白菜；人因以“双白菜”呼之。方大加规谏。先生厌之，乃署其门曰：“候中状元汪，谕灵皋，免赐光。庶几南蒋，或者西汤；晦明风雨时来往，又何妨双双白菜，终日到书堂。”先生自知不寿，《自赠》云：“生计未谋千亩竹，浮生只办十年官。”又尝望岱云：“闲云莫恋山头住，四海苍生正望君。”  

九六  

钱塘令曹江庐明府，有子名一熊，乳名顺生，聪颖异常，有李邺侯、晏元献之风。对客挥毫，赋《秋声》云：“西风飒飒日相催，桐叶飘摇满绿苔。最爱秋霜添逸韵，树中传出一声来。”其时曹公方逐土娼。客问：“娼应逐否”笑曰：“好事者为之也。”客又问；“汝想作官否”曰：“要作，又不要作。”问：“何也”曰：“学而优则仕；学而不优则不仕。”问：“作官可要钱否”曰：“要钱，又不要钱。”问；“何也”曰：“取之而燕民悦，则取之；取之而燕民不悦，则不取。”  

九七  

宋元俊作四川提督，有恩威，苗人畏而爱之。王师征金川，颇立功。以性刚犯上，被劾。临讯时，苗民护从者千余人，挥之不散。宋公怒，取其头自杖四十，终不忍去。有参戎哈某，宋素轻之。哈画牡丹花于扇。宋戏题曰：“已绾征西节，新吹幕府笳。如何贪富贵，又画牡丹花”哈衔之刺骨，卒为所构。  

九八  

扬州洪锡豫，字建侯，年甫弱冠，姿貌如玉；生长于华腴之家，而性耽风雅，以诗书为鼓吹，与名流相过从。昔人称谢览芳兰竟体：知其得于天者异矣。为余梓尺牍六卷，寄诗请益。其《暮雨》云：“衰柳拂西风，虫鸣乱叶中。片云将暮雨，吹送小楼东。萤火生寒碧，檐花坠小红。那堪终夜里，萧瑟傍梧桐。”《春日》云：“青蓑白袷了春耕，上冢人归月二更。灯影半残眠未稳，碧空吹落纸鸢声。”意思萧散，真清绝也。  

九九  

苏州闺秀江铭玉，有《堂上视膳》诗云：“明知温清时时缺，隐惧春秋渐渐高。”真能道人子之心。余读之，为泣下。  

一OO  

如皋张乾夫有《南坪集》八卷。其子竹轩太守，托其宗人荷塘明府索序于余。余适撰《诗话》，为摘一二，以志吉光片羽之珍，其《荆溪》云：“离墨山前路，千林望郁苍。人烟聚茶市，沙鸟绕渔梁。白雨江声急，孤舟水气凉。今宵高枕梦，不减在潇湘。”《不寝》云：“春更隐隐夜迢迢，愁不能祛酒易消。断送落花窗外雨，生憎一半在芭蕉。”《夜出南郊》云：“霜华散白满长堤，堤柳萧萧带月低。树上冻鸦栖不定，屡惊人影过桥西。”《慕园即事》云：“松影平分半窗月，漏声散作满城霜。”《癸酉除夕》云：“要问春从何处到，开元寺里一声钟。”皆可爱也。  

一O一  

仁和高氏女，与其邻何某私通。女已许配某家，迎娶有日，乃诱何外出，而自悬于梁。何归，见之大恸，即以其绳自缢。两家父母恶其子女之不肖，不肯收殓。邑宰唐公柘田，风雅士也，为捐赀买棺而双瘗之；作四六判词，哀其越礼之无知，取其从一之可悯。城中绅士，均为赋诗。余按此题着笔，褒贬两难。独女弟子孙云鹤诗最佳。词曰：“由来情种是情痴，匪石坚心两不移。倘使化鱼应比目，就令成树也连枝。红绡已结千秋恨，青史难教后代知。赖有神君解怜惜，为营鸳冢播风诗。”后四句，八面俱到，尤为得体。钱谢菁枚，玙沙方伯第五子也，亦有句云：“解识巫山云雨意，始知唐勒是骚人。”亦佳。  

一O二  

近见作诗者，好作拗语以为古，好填浮词以为富；孟子所谓“终身由之而不知其道”者也。朱竹君学士督学皖江，来山中论诗，与余意合。因自述其序池州太守张芝亭之诗，曰：“《三百篇》专主性情。性情有厚薄之分，则诗亦有浅深之别。性情薄者，词深而转浅；性情厚者，词浅而转深。”余道：“学士腹笥最富，而何以论诗之清妙若此”竹君曰：“某所论，即诗家唐、宋之所由分也。”因诵芝亭《过望华亭》云：“昨夜望华亭，未睹九峰面。肩舆复匆匆，流光如掣电。当境不及探，过后心逾恋。”“九叠芙蓉万壑深，登临不到几沉吟。何当直上东峰宿海月天风夜鼓琴。”又《江行》云：“犬吠人归处，灯移岸转时。”《端阳》云：“看人悬艾虎，到处戏龙舟。”《太白楼》云：“何时江上无明月，千古人间一谪仙。”《同人自齐山泛舟》云：“聊以公余偕旧友，须知兴到即新吾。”皆极浅语，而读之有余味。昔人称陆逊意思深长，信然。芝亭字仲谟，名士范，陕西人，今观察芜湖。其长君汝骧亦能继声继志。《题署中小园》云；“风吹花气香归砚，月过松心凉到书。”《将往邳州》云：“此去正过桃叶渡，归来不负菊花期。”又，《华盖寺》云：“曲径松遮洞，岩深寺隐山。”皆清雅可传。  

## 卷一五  

一  

元相《连昌宫词》：“夜半月高弦索鸣，贺老琵琶定场屋。”因《隋书·音乐志》：每岁正月十五日，“于端门外、建国门内，绵亘八里，列为戏场。百官起棚夹路，从昏达旦以观之”，谓之“场屋”故也。今误称场屋为试士之处。  

二  

今人动称“勾栏”为教坊。《甘泽谣》辨云：“汉有顾成庙，设勾栏以扶老人。非教坊也。”教坊之称，始于明皇，因女伎不可隶太常，故别立教坊。王建《宫词》、李长吉《馆娃歌》，俱用“勾栏”为宫禁华饰。自义山倡家诗有“帘轻幕重金勾栏”之词，而“勾栏”遂混入妓家。  

三  

今人以荷包为荷囊，盖取刘伟明诗曰“西清寓直荷为橐，左蜀宣风绣作衣”之句。按：紫荷者，以紫为夹囊，服外，加于左肩，是周公负成王之服，一名“契囊”，见张晏注《丙吉传》。《宋书·礼志》：“朝服肩上有紫生夹囊，缀之朝服外，呼曰‘紫荷’。以盛奏章。”是紫荷非今之荷包明矣。惟《三国志》云：“曹操好佩小辈囊。”似今之荷包。  

四  

柴钦之年少貌美，赋诗自夸云：“即今叔宝神清少，敢坐羊车有几人”余按：《汉书》注：“羊车，定张车也。非羊所牵之车也。”然晋武帝在宫中乘羊车游，宫人以竹叶洒盐以引羊。是牵车者羊也。犹之如淳注：“《楚歌》，《鸡鸣歌》也；非楚人所歌也。”然高帝谓戚夫人曰：“若为吾楚歌，吾为若楚舞。”又明是楚人之歌。  

五  

《魏书·礼志》曰：“徒歌曰谣，徒吹曰和，比音而乐之及干戚羽毛谓之乐。”然则素琴以示终，笙歌以告哀，不可谓之乐也。宋王黼传遭钦圣之丧，犹召乐妓，舞而不歌，号曰“哑乐”。余故题《息夫人庙》有“箫鼓还须哑乐迎”之句。  

六  

人疑东坡诗云“龙钟三十九，劳生已强半”，三十九不得称“龙钟”。按：苏鹗《演义》：“龙钟，谓不昌炽、不翘举之貌。”《广韵》：“龙钟，竹名。老人如竹摇曳，不能自持。”唐人《谈录》载：“裴晋公未第时，过洛中，有二老人言：‘蔡州未平，须待此人为相。’仆闻，以告。公笑曰：‘见我龙钟，故相戏耳。”’王忠嗣以女嫁元载，岁久，见轻，游学于秦，为诗曰：“年来谁不厌龙钟虽在侯门似不容。”二人皆于少年未第时，自言龙钟。  

七  

张平子《归田赋》：“仲春令月，时和气清。”盖指二月也。小谢诗因之，故曰：“首夏犹清和，芳草亦未歇。”今人删去“犹”字，而竟以四月为“清和”。  

八  

今动以“苜宿”、“广文”称校官。余按非也。唐开元中，东宫官僚清淡，薛令之为左庶子，以诗自悼曰：“朝日上团团，照见先生盘。盘中何所有苜蓿上阑干。”盖是东宫詹事等官，非今之学博也。说见朱林洪《山家清供》。杜诗曰：“诸公衮衮登华省，广文先生官独冷。”按《唐书》：“明皇爱郑虔之才，欲置左右，以不事事，更为置广文馆，以虔为博士。虔闻命，不知广文曹司何在，诉之宰相。宰相曰；‘上增国学，置广文馆以居贤者。令后世言广文博士自君始，不亦美乎’虔始就职。”是“广文”者，乃明皇为虔特设之馆，非今之学官也。  

九  

今人动以“金马玉堂”称翰林。余按：宋玉《风赋》：“徜徉中庭，比上玉堂。”《古乐府》：“黄金为君门，白玉为君堂。”泛称富贵之家，非翰林也。汉武帝命文学之士，待诏金马门。“金马”二字，与文臣微有干涉。至于谷永对成帝曰：“抑损椒房玉堂之盛宠。”颜师古注：“玉堂，嬖幸之舍也。《三辅黄图》曰：‘未央宫有殿阁三十二，椒房、玉堂在其中。”’是“玉堂”乃宫闱妃嫔之所，与翰林无干。宋太宗淳化中赐翰林“玉堂之署”四字，想从此遂专属翰林耶  

一O  

今称人还居曰“莺迁”，本《诗经》“迁于乔木”之义。按《伐木》章：“鸟鸣嘤嘤，出自幽谷，迁于乔木。”是“嘤”字不是“莺”字。“嘤”乃鸟之鸣声耳。“绵蛮黄鸟”，当是莺，而又无“迁乔”字样。然唐人有《莺出谷》诗题，《卢正道碑》有“鸿渐于磐，莺迁于木”之文：则以“嘤”为“莺”，自唐已然。  

十一  

《生民》之诗曰：“诞弥厥月。”《毛笺》：“诞，大也。弥，终也。”此诗下有八“诞”字：“诞置之隘巷”，“诞置之平林”。朱子以“诞”字为发语词。今以生日为诞日，可嗤也!余又按：古人以宴享为礼，而以介寿为节文。故《诗》、《书》所称，逐日可以为寿。今人以生日为礼，而以宴饮为节文，故介寿必生日。  

一二  

《珍珠船》言：“萱草，妓女也。人以比母，误矣。”此说盖本魏人吴普《本草》。按《毛诗》：“焉得萱草，言树之背。”注云：“背，北堂也。”人盖因“北堂”而傅会于母也。《风土记》云：“妇人有妊，佩萱则生男。故谓之宜男草。”《西溪丛语》言：“今人多用‘北堂萱堂’于鳏居之人，以其花未尝双开故也。”似与比母之义尚远。  

一三  

戴氏《鼠璞》云：“鲁颂》所称‘泮宫’者，泮，鲁水也，非学宫也。若以泮水为半水，则下文‘泮林’，岂是半林乎况《鲁颂·泮宫》诗，乃是僖公献馘演武之所，非尚文之地。《王制》：‘天子曰辟雍，诸侯曰泮宫。’是汉儒误解《鲁颂》，而至今因之。”  

一四  

杜诗有“起居八座太夫人”之句。今遂以八《人扛舆者为八座。按宋、齐所云“八座”者：五尚书、二仆射、一令。《唐六典》曰：“后汉以令、仆射、六曹尚书为八座。今以二丞相、六尚书为八座。唐不置令。”考《宋书》，《六典》之言，是“八座”者，八省之官；非八人舁之而行之谓也。南齐王融曰：“车前无八驺，何得称丈夫”是则有类今所称“八座”之说矣。  

一五  

“老泉”者，眉山苏氏茔有老人泉，子瞻取以自号：故子由《祭子瞻文》云：“老泉之山，归骨其旁。”而今人多指为其父明允之称；盖误于梅都官有老泉诗故也。  

一六  

今人称伶人女妆者为“花旦”，误也。黄雪槎《青楼集》曰：“凡妓以墨点面者号花旦。”盖是女妓之名，非今之伶人也。《盐铁论》有“胡虫奇妲”之语。方密之以“奇妲”为小旦。余按：《汉郊祀志》：“乐人有饰女妓者。”此乃今之小旦、花旦。“奇妲”二字，亦未必作小旦解。  

一七  

程绵庄云；“孔子庙有棂星门，其误已久，不可不知。《诗经》小序云；‘《丝衣》，绎宾尸也。’高子曰：‘灵星之尸也。’汉高祖始令天下祀灵星。《后汉书》注云；‘灵星，天田星也。欲祭天者，先祭灵星。《风俗通》：‘县令问主簿：“灵星在城东南，何法”曰：“惟灵星所以在东南者，亦不知也。”’《宋史·礼志》云：‘仁宗天圣六年，筑南郊坛，外地周以短垣，置灵星门。’夫以郊坛外垣为灵星门者，所以象天之体，用之于圣庙，盖以尊天者尊圣也。其移用之始，始于宋。《景定建康志》、《金陵新志》并言：‘圣庙立灵星门。’惟《元志》误以‘灵’作‘棂’，后人承而用之，则不知义之所在矣。《晋史·天文志》云：‘东方角二星为天关，其间天门也。’与《后汉书》注正相印证。俗儒解‘棂星’，以为养先于教，犹知‘棂’之为‘灵’也。今竟解作疏通之义，则大谬矣1”余戏题云：“绎祭灵星有乐章，故将圣庙比天阊。如何解作疏通义钻入窗棂上讲堂。”  

—八  

刘孝威《结客少年场》云：“少年李六郡。”李，使也。故《左氏》：“不使一介行李告于寡君。”杜注：“李，使人也。”凡言信者，亦使人也。《古乐府》：“有信数寄书，无信长相忆。”今误以“行李”为作客之衣装。  

一九  

今称夫妻为“结发”，女拜曰“敛衽”，皆误也。按{李广传》：“广自结发与匈奴战。”苏武诗：“结发为夫妻。”泛称自幼束发之意，非指称结两人之发也。成婚之夕，男左女右，合其髻曰“结发”，始于刘岳《书仪》。《战国策》：“江乙谓安陵君曰：‘国人见君，莫不敛衽而拜。”’《留侯世家》曰：“陛下南面称霸，楚君必敛衽而朝。”皆指男子也。今称女拜为“敛衽”，不知始于何时。  

二O  

今人称诗题为“题目”。按：二字始见于《世说》：“山司徒前后选百官，举无失才，凡所题目，皆如其言。”又：“时人欲题目高坐上人而未能。桓公曰；‘精神渊箸。”是“题目”者，品题之意，非今之诗题、文题也。  

二一  

余到南海，阅《粤峤志》：“景炎二年，端宗航海，有香山人马南宝献粟助饷，拜工部侍郎。帝幸沙浦，与丞相陈宜中、少傅张世杰即主其家。居数日，广州陷。南宝募乡兵千人，扈送至香山岛。元兵追至硐州，陈宜中走占城求救。帝崩。卫王呙立，走崖山，以曾子渊充山陵使，奉梓宫，殡于南宝家。宋亡，南宝泣不食。作诗曰：‘目击崖门天地改，寸心不与夜潮消。’又曰；‘众星耿耿沧波底，恨不同归一少微。’后卒殉节。”其诗其事，正史不传，故志之。  

二二  

李太守棠《喜晤故人》云：“问年人是旧，见面老惊新。”储宗丞麟趾《落齿》云：“失辅悲新别，观颐念旧勋。”  

二三  

江南俗例：登科报捷者，例用红绫书喜帖。方近雯方伯家本寒素，举京兆，报到，夫人仓猝无力买绫，不得已，截衫袖付之。家婢戏云：“留取一半，待明年中进士作赏。”先生闻之，在长安寄诗云：“朔风寒到柔荑手，忆杀麟衫两袖红。”次年，果宴琼林。先生又寄诗云：“榜下忆来常欲泣，朝中说去半能知。”  

二四  

诗人能武艺，自命英雄，晚年有王处仲击唾壶之意。许子逊《咏飞将》云：“垂老犹横槊，穷愁未废诗。荐章终日上，不到傅修期。”沈子大《咏怀》云：“落笔一身胆，结交寸心血。”薛生白《咏马》云：“尔不嘶风吾老矣，可知俱享太平时。”  

二五  

西林相公勋业巍巍，而赋诗时有感慨。《石桥扫墓》云：“石桥西下白杨堆，宿草初从暖气回。一陌纸钱三滴酒，几家坟上子孙来”  

二六  

诗有无意相同者：蔡太夫人咏《蝶》云：“试向青陵台上望，可曾飞上别家枝”王次岳咏《蝶》云：“果是青陵旧魂魄，不应到处宿花房。”  

二七  

《封氏闻见录》曰：“切字始于周颐。颐好为体语，因此切字，皆有纽：纽有平上去入之分。沈约遂因之，而撰《四声谱》。”沈括、曾糙俱以切字始于西域佛家。汉人训字，止曰读如某字而已，无反切也。吴獬以为始于后魏校书令李启撰《声韵》十卷、夏侯咏撰《声韵略》十二卷。李涪《刊误》亦主其说。至于叶韵之说，古人所无。顾亭林以为始于颜师古、章怀太子二人。王伯厚以为始于隋陆法言撰《切韵》五卷。余按：汉末涿郡高诱解《淮南子》、《吕氏春秋》，有“急气、缓气、闭口、笼口”之法。盖反切之学，实始于此。而孙叔然炎犹在其后。  

二八  

诗赋为文人兴到之作，不可为典要。上林不产卢橘，而相如赋有之。甘泉不产玉树，而扬雄赋有之。简文《雁门太守行》而云“日逐康居与月氏”；萧子晖《陇头水》而云“北注黄河，东流白马”：皆非题中所有之地。苏武诗，有“俯看江汉流”之句。其时武在长安，安得有江汉《尔雅》：“山有穴为岫。”谢玄晖诗：“窗中列远岫。”徐浩文：“孤岫龟形。”皆误指为山峦。刘琨《答卢谌》诗：“宣尼悲获麟，西狩涕孔丘。”宣尼即孔丘也。谢眺《秋怀》诗：“虽好相如色，不同长卿慢。”长卿即相如也。康乐：“扬帆采石华，挂席拾海月。”“扬帆”即“挂席”也。孟浩然：“竹间残照入，池上夕阳微。”“夕阳”即“残照”也。使后人为之，必有“关门闭户掩柴扉”之诮矣!杜少陵《寄贾司马》诗：“诸生老伏虔。”东汉服虔并不老。所云伏虔者，伏生也；伏生不名虔。《示僚奴阿奴》云：“曾惊陶侃胡奴异。”胡奴，侃之子；非奴仆也。“不闻夏殷兴，中自诛褒、妲。”褒、妲是殷周人，与夏无干。杜诗：“乘槎消息近，无处问张骞。”此即世俗所传张骞乘槎事也。然宋之问诗云：“还将织女支机石，重访成都卖卜人。)，是明用《荆楚岁时记》织女教问严君平事。独不知君平为王莽时人，张骞乃武帝时人：相去远矣!汪韩门云：“《檀弓》：‘齐庄公袭杞。杞梁死焉。其妻迎其柩于路而哭之哀。’《孟子》；‘杞梁妻善哭其夫，而变国俗。’《左传》但言杞妻辞齐侯之吊，而不言哭。《檀弓》、《孟子》虽言哭，未言崩城事也。《说苑·立节篇》云；‘其妻闻夫亡而哭，城为之弛。’《列女传》云：‘枕其夫之尸于城下，哭十日而城崩。’亦未言长城也。长城筑于齐威王时，去庄公百有余年；而齐之长城，又非秦始皇所筑长城。唐释贯休乃为诗曰：‘秦人筑土一万里，杞梁贞妇啼呜呜。’则竟以杞梁为秦时筑长城之人，而其妻所哭崩，乃即秦之长城矣。”俗传梁灏八十登科，有“龙头属老成”七言诗一首。《黄氏日抄》、《朝野杂记》俱驳正之，以为灏中状元时，年才二十六耳。余按《宋史》灏本传：雍熙二年举进士，赐进士甲科，解褐，大名府观察推官。景德元年卒，年九十二。雍熙至景德相隔只十余年，而灏寿已九十二，则八十登科之说，未为无因。  

二九  

班史称霍光不学无术，故不知伊尹放太甲之事。乃《西京杂记》载光《答孪生兄弟书》，先引殷王祖甲，再引许董公一产二女，楚唐勒一产二子，事甚博雅。《蜀志》：刘巴轻张飞云：“大丈夫何暇与兵子语”似飞椎鲁无文。乃涪陵有飞所作《刁斗铭》，流江县有飞所书题名石。前明张士环有诗云，“江上祠堂横剑凋，人间刁斗重银钩。”  

三O  

宋人多称曾子固不能诗。乃《上元祥符寺宴集》云：“红云灯火浮沧海，碧水瑶台浸远空。”又，《享祀军山庙歌》：“土膏起兮，流泉驶兮。”凡二百余言，俱不减作者。  

三一  

或问唐沈佳期诗云：“不如黄雀语，能免冶长灾。”余按皇侃《论语义疏》云：“冶长从卫还鲁，见老妪当道哭，问：‘何为哭’云；‘儿出未归。’冶长曰：‘顷闻乌相呼，往某村食肉：得毋儿已死耶’妪往视，得儿尸，告村官。官曰：‘冶长不杀人，何由知儿尸’遂囚冶长。且曰；‘汝言能通鸟言，试果验，裁放汝。’冶长在狱六十日，闻雀鸣而大笑。狱主问何笑。冶长曰：‘雀鸣啧啧啃啃：白莲水边，有车翻黍粟；牡牛折角，收敛不尽。相呼往啄。’狱主往视，果然。乃白村官而释之。”余爱雀言音节天然，有类古乐府。  

三二  

萧子荣《日出东南隅》云：“三五前年暮，四五今年朝。”梁元帝《法宝联璧序》云：“相兼二八，将兼四七。”此等算博士语，最为可笑。其滥觞盖起于东汉《唐君颂》，曰：“五六六七，训道若神。”用曾点“冠者五六人，童子六七人”也。棠邑《费凤碑》曰：“菲五五。”言居丧菲食二十五月也。皆割裂太过，不成文理。  

三三  

或问：“梅定九先生诗云；‘乾道炎三伏，坤灵乐四游。’作何解”余按《史记》秦德公二年“初伏”注：“三伏始于秦，周无伏也。’’刘熙《释名》云：“金气伏藏也。故三伏皆庚。”王大可云：“三伏者，庚金伏于夏火之下。金畏火，故曰伏。”惟“四游”不得其解。后见《尚书·考灵曜》曰：“地体虽静，而终日旋转，如人坐舟中，舟自行动，人不能知。春星西游，夏星北游，秋星东游，冬星南游。一年之中，地有四游。”此定九先生之所本也。  

三四  

毛西河以诗赋为试帖。按唐“明经”；先帖文，然后试帖经之法，以所习经，帖其两端，中留一行试之，非指诗赋也。然“明经”亦有试诗者：王贞白有《帖经日试宫中瑞莲诗》。  

三五  

今举子于场前揣主司所命题，而预作之，号曰“拟题”。按：宋何承天私造《铙歌》十五篇，不沿旧曲，而以己意咏之，号曰“拟题”，此二字之始。今遂以为士子揣摩之称。  

三六  

俗传黄崇嘏为女状元。按《十国春秋》：“崇嘏好男装，以失火系狱，邛州刺史周庠爱其丰采，欲妻以女。乃献诗云：‘幕府若容为坦腹，愿天速变作男儿。’庠惊召问，乃黄使君女也。幼失父母，与老妪同居。命摄司户参军，已而乞罢归，不知所终。”今世俗讹称女状元者，以其献诗时，自称“乡贡进士”故也。严冬友曰：“徐文长《四声猿》剧，末一折为《女状元》，即崇嘏事。此俗称所始。”  

三七  

孔毅夫《杂说》称退之晚年服金石药致死。引香山诗“退之服硫黄，一病讫不痊”为证。吕汲公辩之云：“卫中立字退之，饵金石，求不死反死。中立与香山交好，非韩退之也。韩公之痛诋金石，已见李虚中诸人墓志矣：岂有身反服之之理”  

三八  

近人新婚，贺者作催妆诗，其风颇古。按：《毛诗》“间关车之牵兮”一章，申丰曰：“宣王中兴，士得行亲迎之礼，其友贺之而作是诗。”北齐婚礼，设青庐，夫家领百余人，挟车子，呼新妇，催出来。唐因之有催妆诗。中宗守岁，以皇后乳媪配窦从一，诵《却扇诗》数首。天祜中，南平王钟女适江夏杜洪子，时已昏暝，令人走乞《障车文》于汤簧。簧命小吏四人执纸，倚马而成：即催妆也。《芥隐笔记》、《辍耕录》俱云：今新妇至门，则传席以入，弗令履地。唐人已然。白乐天《春深娶妇》诗云：“青衣捧毡褥，锦绣一条斜。”两新人宅堂参拜，谓之拜堂。唐人王建《失钗怨》：“双杯行酒六亲喜，我家新妇宜拜堂。”  

三九  

诗能令人笑者必佳。云松《咏眼镜》云：“长绳双目系，横桥一鼻跨。”古渔《客邸》云：“近来翻厌梦，夜夜到家乡。”张文端公云：“姑作欺人语，报国在文章。”尹似村《咏贫》云：“笥能有几衣频典，钱值无多画幸存。”刘春池《立春》云：“门前久已无车马，尚有人来送土牛。”古渔《哭陈楚筠》云：“才可闭门身便死，书生强健要饥寒。”蒋心余咏《京师鸡毛炕》云：“天明出街寒虫号，自恨不如鸡有毛。”香亭和余咏《帐》云：“垂处便宜人语细。”余乍读便笑。香亭问故。余曰：“纵粗豪客，断无在帐中喊叫之理。”又咏《杖》曰：“隔户声先步履来。”皆真得妙。  

四O  

曹震亭与史梧冈潜心仙佛，好为幽冷之诗。曹云：“肃肃秋乾风，萧旷野无已。桥孤朽柱摇，落日动野水。”史云：“一峰两峰阴，三更五更雨。冷月破云来，白衣坐幽女。”皆阴气袭人。曹又有句云：“秋阴连朔望，黯黯白云平。似听前村里，呼鸡有妇声。”此首便冷而不阴。  

四一  

诗有听来甚雅，恰行不得者。金寿门云：“消受白莲花世界，风来四面卧中央。”诗佳矣，果有其人，必患痃疟。雪庵僧云：“半生客里无穷恨，告诉梅花说到明。”诗佳矣，果有其事，必染寒疾。  

四二  

今人称曲之高者，曰“郢曲”，此误也。宋玉曰：“客有歌于郢中者。”则歌者非郢人也。又曰；“《下里巴人》，国中属和者数千人。《阳春白雪》，和者不过数十人。引商刻羽，杂以流徵，则和者不过数人。”是郢之人能和下曲，而不能和妙曲也。以其所不能者名其俗，不亦讹乎  

四三  

《毛诗》：“流离之子。”《郑笺》；“流离，鸟名。”今讹以为离散之词。犹之“狼狈”，兽名也；今讹以为困顿之词。“琐尾”二字，《笺》：“美好也。”今亦讹为琐碎之词。  

四四  

谢位联《贺进士》云：“赴宴琼林早，题名雁塔高。”余有旧拓《雁塔题名记》十余张，皆缙绅大夫、僧流羽士之名，非止新进士也。唐进士于曲江宴赏之余，多有各题名姓者。今人遂以“雁塔题名”为称贺进士之言。  

四五  

世传苏小妹之说，按《墨庄漫录》云：“延安夫人苏氏，有词行世，或以为东坡女弟适柳子玉者所作。”《菊坡丛话》云：“老苏之女幼而好学，嫁其母兄程潜之子之才。先生作诗曰：‘汝母之兄汝伯舅，求以厥子来结姻。乡人婚嫁重母族，虽我不肯将安云。”考二书所言，东坡止有二妹；一适柳，一适程也。今俗传为秦少游之妻，误矣！或云：“今所传苏小妹之诗句对语，见宋林坤《诚斋杂记》，原属不根之论。犹之世传甘罗为秦相。”按《国策》：“甘罗年十二，为少庶子，请张卿相燕。又事吕不韦，以说赵功，封上卿。”并无为秦相之说。然《仪礼疏》亦云；“甘罗十二相秦。”则以讹传讹久矣。  

四六  

张翰诗；“黄花若散金。”菜花也。通首皆言春景，宋真宗出此题，举子误以为菊，乃被放黜。  

四七  

外祖章师鹿诗云：“高足多金紫，先生已白头。”人间“高足”出处。按《世说新语》：“郑康成在马融门下，三年不得相见；高足弟子传授而已。”言融不能亲教，使高弟子传授之耳。然颜师古注《高祖本纪》云：“凡乘传者，四马高足为置传，四马中足为驿传，四马下足为乘传。”是“高足”二字，在汉时以之名马；而《世说》竟以之称弟子，何也师鹿先生年八十四，犹冒雨着屐，赴康熙庚子乡试。使遇今上，必受殊恩无疑也。《与及门游西湖》云：“师弟同游兴不孤，呼僮挈植更提壶。分明柳暗花明处，年少丛中一老夫。”  

四八  

今人称女子加笄为“上头”。按《南史·孝义传》：“华宝八岁，父成往长安，临别曰：‘须我还，为汝上头。’长安陷，父不归。宝年至七十，犹不冠。”是“上头”者，男子之事。今专称女子，心颇疑之。读《晋乐府》云；“窈窕上头欢，那得及破瓜”则主女说亦可。  

四九  

唐耿纬《长门怨》云：“闻道昭阳宴。”杨衡云：“望断昭阳信不来。”刘嫒云：“愁心和雨到昭阳。”按：昭阳为成帝时赵氏姊妹所居，与武帝之陈后长门无涉。  

五O  

章槐墅观察曰：“泰山从古迄今，皆言自中干发脉。圣祖遣人从长白山，踪至旅顺山口，龙脉入海，从诸岛直接登州，起福山而达泰山，凿凿可据。”余虽未至旅顺福山，然山左往来，不惟岱岳位震而兑，即观汶、泗二水源流，亦皆自东而西：则泰山不从中干发脉，又一确证也。因纪以诗云：“两条汶、泗朝西去，一座泰山渡海来。笑杀古今谈地脉，分明是梦未曾猜。”  

五一  

《乐府》云：“五马立踌蹰。”香山诗云：“五匹鸣珂马，双轮画戟车。”注；“五马者，不一其说。按《汉官仪》：四马载车，惟太守出，则增一马：故称太守曰五马。”此一说也。程氏《演繁露》以为始于《毛诗》；“良马五之。”亦一说也。《南史·柳元笑传》：“兄弟五人，同为太守，各乘一马出入；时人荣之，号柳氏门庭，五马委蛇。”则又一说矣。  

五二  

《古乐府》：“十五府小史，三十侍中郎。”似令史之年轻者名小史，即今之小书办也。张翰有《周小史诗》，曰：“翩翩周生，婉娈幼童。年甫十五，如日在东。”谢惠连有《赠小史杜德灵》诗，似乎亵狎。然吴祜举孝廉，乃越道，共雍丘小史黄真欢语移时，人以为荣。则小史又以人重矣。高俅为东坡小史，后见苏氏子孙执礼犹恭。  

五三  

唐人争取新进士衣裳以为吉利。张文昌诗曰：“归去惟将新诰命，后来争取旧衣裳。”唐宣宗自称“乡贡进士李道隆”。进士之荣，至于天子慕之。宋时尤重出身；无出身者，不得入相。故欲相此人，必先赐同进士出身，而后许其入相。其重如此。然亦有时而贱。李赞皇不中进士，故不喜科目，曰；“好骡马不入行。”金卫绍王喜吏员，不喜进士，曰；“高廷玉人才非不佳，可惜出身不正。”嫌其中进士故也。  

五四  

宋咸淳辛未，正言陈伯大议：考试士子，诸路运司牒州县，先置士籍，编排保伍，取各人户贯三代年甲，书明所习经书；年十五以上能文者，许其乡之贡士结状保送。一样四本，分送县、州、漕、部。临唱名时，重行编排保伍，各人亲书家状，以验笔迹。士人苦之，赋诗云：“刘整惊天动地来，襄阳城下哭声哀。庙堂束手全无策，只把科场闹秀才。”  

五五  

邵又房《赠友》云：“《广陵散》里求知己，不特弹无听亦无。”余叹其意包括甚广。按《文苑英华》顾况序：弹琴者王女继之，名“日宫”、“月宫”；有《归云引》、《华岳引》诸曲，皆《广陵散》之遗音。是叔夜所弹，未尝绝也。《唐书·韩皋传》，解《广陵散》为嵇康思魏之意。因毋丘俭、诸葛诞俱起兵于广陵，思兴复魏室，而兵皆散亡，故曰从此绝矣。非专指琴也。  

五六  

或问：“杨升庵有句云：‘一桶水倾如佛语，两重纱夹起江波。’应作何解”余按：徐骑省不喜佛经，常云：“《楞严》、《法华》，不过以此一桶水，倾入彼一桶中。倾来倒去，还是此一桶水。识破毫无余味。”此升庵所本也。方空纱用一层糊窗，原无波纹；夹以两层，必有闪烁不定之波。恐升庵即事成诗，未必有本。余亦有句云；“水痕泻地方圆少，雪片经风厚薄多。”一用《世说》，一用《东坡志林》。  

五七  

熊蔗泉观察《听雪》云：“一夜朔风急，重衾尚觉寒。料应阶下白，及早起来看。”童二树《盼月》云：“佳绝娟娟月，秋窗逼晓开。卧看桐竹影，渐上卧床来。”两首格调相同。商宝意《顾曲》云：“一曲明光三十段，自弹先要听人弹。”赵云松《论诗》云：“背人恰向菱花照，还把看人眼自看。”两首用意相反。  

五八  

诗文自须学力，然用笔构思，全凭天分。往往古今人持论，不谋而合。李太白《怀素草书歌》云：“古来万事贵天生，何必公孙大娘浑脱舞”赵云松《论诗》云：“到老始知非力取，三分人事七分天。”  

五九  

士大夫热中贪仕，原无足讳；而往往满口说归，竟成习气，可厌!黄莘田诗云；“常参班里说归休，都作寒暄好话头。恰似朱门歌舞地，屏风偏画白蓣洲。”  

六O  

近人佳句，常摘录之，以教子弟；过时一观，亦有吹竹弹丝之乐。明知收拾不尽，然捃摭一二，亦圣人“举尔所知”意也。毛琬云：“乍寒童子怯，将雨野人知。”童钰云：“病闻新事少，老别故人难。”张节云；“行善最为乐，观书动畜疑。”孔东堂云：“纤低时掠水，帆饱不依桅。”廖古檀云：“山风枯砚水，花雨慢琴弦。，’王卿华云：“断香浮缺月，古佛守昏灯。”汪可舟云：“客久人多识，年高众病归。”吴飞池云：“凉风不管征衣薄，落日方知行路难。”李穆堂云：“云在岫无争出意，石当流有不平鸣。”何南园云：“闲愁早释非关酒，旧学重温为课孙。”杨次也云；“浅水戏鱼如可拾，密林藏鸟只闻声。”周青原云：“鸟自下山人自上，一齐穿破白云过。”刘果云：“花间看竹嫌逢主，梦里闻鸡似到家。”章智千《送春》云：“青山驻景如留客，绿树成阴已改妆。”姚念慈《哭孙虚船》云：“有泪直从知己落，无文可共别人论。”尹似村《送南园出京》云：“乍亲丰采归偏速，不惯风尘住自难。”袁蕙缨云：“功名何物催人老车马无情送客多。”宝意《哭环娘》云：“乍分烟岛情犹恋，略享春风死未甘。”香亭《渡淮》云：“田家饭麦风仍北，游女拖裙俗渐南。”春池《顺风》云：“天上鸟争帆影速，岸边人恨马行迟。”又有五七字单句亦妙者。鲁星村之“老怕送春归”，杨守知之“随身只有影同来”，王家骏之“园不栽梅觉负春”，啸村之“讳老偏逢人叙齿”，飞池之“孤鸿与客争沙宿”：皆是也。  

六一  

孔子曰：“刚毅木讷近仁。”余谓：人可以木，诗不可以木也。人学杜诗，不学其刚毅，而专学其木；则成不可雕之朽木矣。潘稼堂诗，不如黄唐堂：以一木而一灵也。余选钱文敏公诗甚少，家人误抄十余章。余读之，生气勃勃，悔知公未尽。居亡何，有人云：“此孙渊如诗也。”余自喜老眼之未昏。  

六二  

余尝极赏健庵甥咏《落花》云：“看他已逐东流去，却又因风倒转来。”或大不服，曰：“此孩童能说之话，公何以如此奇赏”余曰：“子不见张燕公争魏元忠事乎燕公已受二张嘱托矣!因宋琚一言而止。一生名节，从此大定。在甥作诗时，未必果有此意；而读诗者，不可不会心独远也。不然，《诗》称‘如切如磋’，与‘贫而无谄’何干《诗》称‘巧笑倩兮’，与‘绘事后素’何干而圣人许子夏、子贡‘可与言诗’：正谓此也。”  

六三  

高文良公巡抚江苏，为制府某所凌，势岌岌乎殆矣，而公声色不动，咏《天平山》云；“倚天峭擘无尘玉，堕地孤留不动云。”其时沈子大先生在幕府，和云：“白浪静教翻石下，碧云高不受风移。”  

六四  

阐乘上人《对月吊以中》云：“共玩君何往江头独怆神。难将一片月，分照九泉人。”余在小市，买一古镜，背有诗云：“宝匣初离水，寒光不染尘。光如一轮月，分照两边人。”毛西河咏《镜》云：“与余同下泪，惟有镜中人。”三押“人”字，俱佳。  

六五  

高翰起司马《路上喜晴》云：“声传干鹊喜，步觉蹇驴轻。”乔慕韩《舟中》云：“雨声篷皆重，鸥影浪头轻。”  

六六  

有人过刘智庙，见壁上题云：“明时如此拔幽沦，荐祢须看士贡身。敢拟石渠容散木，竟教尘海作劳薪。变名梅尉非无地，捧檄毛生尚有亲。异日《儒林》与《循吏》，一编位置听他人。”诗尾署“竹初”二字。自命如此，可想见其不凡。  

六七  

王梦楼作云南太守，有纳楼夷民李鹤龄献诗云：“玉堂老凤留衣钵，沧海长虹卷钓丝。”梦楼喜，即用其二句为起句，续六句以赠别云：“旧事都随云变灭，新诗喜见锦纷披。殊方那易逢佳士，识面无如是别时。自负平生能说项，珊瑚几失网中枝。”  

六八  

昌黎云；“横空盘硬语。”硬语能佳，在古人亦少。只爱杜牧之云；“安得东召龙伯公，车干海水见底空。”又云：“鲸鱼横脊卧沧溟，海波分作两处生。”宋人句云：“金翅动身摩日月，银河翻浪洗乾坤。”本朝方问亭《卜魁杂诗》云：“龙来阴岭作游戏，雷电光中舞雪花。”赵秋谷《秋雨》云；“油云泼浓墨，天额持广帕。风过日欲来，艰难走云罅。”《大雨》云：“日月皆归海，蛟龙乱上天。”赵云松《从李相国征台湾》云；“人膏作炬燃宵黑，鱼眼如星射水红。”赵鲁瞻云：“江星动鱼脊，山果落猿怀。”  

六九  

丙辰召试鸿词，到丙申四十余年矣。申笏山在都中，与钱箨石、曹地山小集，赋诗云：“尺五城南逐散仙，欢场一散似飞烟。多生那得离文字，后死何容卸仔肩醉后吟声惊户外，雨余山色入窗前。百人尚有三人在，似得天怜亦自怜。”呜呼!笏山殁又十余年矣!今海内召试者，只余与箨石二人尚在。而近闻其年过八十，亦已中风。然则“天怜自怜”，能无再三诵之乎  

七O  

周青原咏《杨妃》云：“彩舆花下禄儿狂，此说终疑是渺茫。惟小刘郎曾爱惜，坐怀亲为画眉长。”用史事，补前人未有。将录寄秋帆中丞，镌杨妃墓上。  

七一  

水仙花诗无佳者；惟杨次也先生七律，前半首云：“汀蘅洲草伴无多，以水为家奈冷何生意不须沾寸土，通词直欲托微波。”余按：《焦氏易林》云：“凫雁哑哑，以水为家。”杨暗用之，而使人不觉：可为用典者法。  

七二  

赵云松太史入闱分校，作《杂咏》十余章，足以解颐。《封门》云：“官封恰似悬符禁，人望居然入海深。”《聘牌》云：“金熔应识披沙苦，礼重真同纳采虔。”《供给单》云：“日有双鸡公膳半，夜无斗酒客谈孤。”《分经》云：“多士未遑谈虎．观，考官恰似划鸿沟。”《荐条》云；“品题未便无双士，遇合先成得半功。佛海渐登超渡筏，神山犹怕引回风。”《落卷》云：“落花退笔全无艳，食叶春蚕尚有声。沉命法严难自诉，返魂香到或重生。”《拨房》云：“未妨蜾蠃艰生子，笑比琵琶别过船。”  

七三  

余自幼闻“月华”之说，终未见也。同年王大司农秋瑞，梦月华而生，故小字华官。后见平湖陆陆堂先生云：“康熙辛酉八月十四夜，曾见月当正午，轮之西南角，忽吐白光一道。已而红黄绀碧，约有二十余条，下垂至地。良久结轮三匝，见月不见天矣。”先生赋云：“今宵才见月华圆，织女张机也失妍。五色流苏齐着地，三重轮廓欲弥天。”先生名奎勋，掌教桂林，作《礼经解义》，请序于金中丞。中丞命余代作，先生夸不已。中丞以实告之。先生曰：“此古文老手，不似少年人所作也。”记先生有句云：“檐低丝网蛛常断，沼浅莲房子半空。”  

先生祖名藁，字义山。当国初鼎革时，马将军兵破平湖，掠其父，将杀之。菜才九岁，伏草中，跳出，抱将军膝求代。将军爱其貌韶秀，取手扇示之曰：“儿能读扇上诗，即赦汝父。”菜朗诵曰：“收兵四解降王缚，教子三登上将台。’此宋人赠曹武惠王诗也。将军不杀人，即今之武惠王矣。”将军大喜，抱怀中，辟珥曰；“汝能随我去，为我子乎”曰：“将军赦吾父，即吾父也。”遂哭别其父而行。将军为之泪下。已而将军身故，菜得脱归。康熙己未，举鸿博，入词林。圣祖爱其才，一日七迁，从编修、赞善、庶子，授内阁学士。才一年，先生引疾归。又十年，卒。自题华表云：“一日七迁千古少；周年致政寸心安。”有病不治，吟曰：“无药能延炎帝寿，有人曾哭老聃来。”  

七四  

相传“天开眼”，余亦未之见也。平湖张教坡，晓步于庭，天无片云；忽闻有声割然，天开一缝：当中宽，两头狭，状类大船。宽处有圆睛闪闪，光芒照耀，似电非电。眼旁碎芒，如人之有睫毛。良久乃闭。教坡赋诗曰：“霹雳年年响，何曾殛恶来今朝才省悟，天眼不轻开。”  

七五  

诗含两层意，不求其佳而自佳。或咏《太行山》云：“但有路可上，再高人也行。”咏《烛》云：“只缘心尚在，不免泪长流。”咏《相见坡》云：“劝君行路存余步，山水还留相见坡。”  

七六  

余十二岁入学，廪生程鄢渠云：“渠甥吴冠山，名华孙，亦以髫年入学。今已赋鹿鸣，年才十五。”袖文一册示余。余读之，望若天人。及余登词馆，先生督学闽中，无由相见。五十午后，先生致仕在家，年八十矣。余游黄山，新安何素峰秀才招游仇树汪园，离先生所居，仅十里余，竟未走谒。别后，心恫恫如有所失。乃作诗寄之。先生见和云：“英才硕望是吾师，咫尺相逢愿又违。自昔直庐欣识面，己未科，收掌试卷，公所相识。于今花径少抠衣。屡想访随园未果。无人不挹神仙度，独我偏教遇合稀。犹忆神交年尚幼，两株弱柳共依依。”  

七七  

张仪封观察谓余曰：“李白《清平调》三章，非咏牡丹也。其时武惠妃薨，杨妃初宠，帝对花感旧，召李白赋诗。白知帝意，故有‘巫山断肠’、‘云想衣裳’之语；盖正喻夹写也。至于‘名花倾国’，则指贵妃矣。”余按《唐书·李白传》称：“帝坐沉香亭，意有所感，乃召李白。”则观察此说，未为无因。张名裕谷，字诒庭。  

七八  

曹子建《美女篇》押二“难”字。谢康乐《述祖德》诗押二“人”字。阮公《咏怀》，押二“归”字。以故，杜甫《饮中八仙歌》、香山《渭村退居》、昌黎《寄孟郊》诗，皆沿袭之。  

七九  

田实发云：“我偶一展卷，颇似穿窬入金谷，珍宝林立，眩夺目精；时既无多，力复有限，不知当取何物，而鸡声已唱矣。”此语甚隽。鱼门《晒书》诗云：“老饕对长筵，未啖空颐朵。”  

八O  

如皋布衣林铁箫有“老至识秋心”五字，余颇赏之。《与吴松崖看海棠》云：“万朵仙云轻欲滴，多情红向白头人。”松崖云：“娇来浑欲睡，愁杀倚栏人。”两押“人”字，俱妙。林名李，买得古铁箫，能吹变徵之音，因字铁箫，盖取王子渊“愿得谥为洞箫”之意云。  

八—  

乩仙诗，都无佳者；惟盱眙许家有仙降坛，咏《燕》云：“燕子衔泥认旧巢，飞来飞去暮连朝。哺儿不耐秋风老，回首空梁月正高。”读者云：“诗虽佳，恐非吉兆。”果未十年，许零落殆尽。当许与仙倡和时，分咏“薛涛笺”，限“陵”字。诸客搁笔。仙云：“便宜节度高千里，错过诗人杜少陵。”  

八二  

余不解词曲。蒋心余强余观所撰曲本，且曰：“先生只算小病一场，宠赐披览。”余不得已，为览数阕。次日，心余来问：“其中可有得意语否”余曰：“只爱二句，云：‘任汝忒聪明，猜不出天情性。”’心余笑曰：“先生毕竟是诗人，非曲客也。”余问何故。曰：“商宝意《闻雷》诗云：‘造物岂凭翻覆手，窥天难用揣摹心。’此我十一个字之蓝本也。”  

八三  

余梓诗集十余年矣，偶尔翻撷，误字尚多；因记椒园先生咏《落叶》云：“看月可知遮渐少，校书真觉扫犹多。”  

八四  

王载扬接家信，知两子孪生，喜赋诗以寄云：“可无致语来清照，会有明妆避伯喈。”用典切而雅。  

八五  

昆山城隍祠四宜轩有积土，道士将筑亭其上。阶石甫瓮，雷击之，三瓮三击；掘地，乃是黄子澄墓。邑志载：公被戮，其门下士拾骨葬此。钱溉亭进士诗云：“昔时诛戮无遗婴，此日风雷护残骨。”  

## 卷一六  

一  

徐朗斋嵩曰：“有数人论诗，争唐、宋为优劣者，几至攘臂。乃授嵩以定其说。嵩乃仰天而叹，良久不言。众问何叹。曰：‘吾恨李氏不及姬家耳!倘唐朝亦如周家八百年，则宋、元、明三朝诗，俱号称唐诗，诸公何用争哉须知论诗只论工拙，不论朝代。譬如金玉，出于今之土中，不可谓非宝也：败石瓦砾，传自洪荒，不可谓之宝也。’众人闻之，乃闭口散。”余谓诗称唐，犹称宋之斤、鲁之削也，取其极工者而言；非谓宋外无斤、鲁外无削也。朗斋，癸卯科为主考谢金圃所赏，已定元矣；因三场策不到而罢。谢刊其荐卷，流传京师，故朗斋咏《唐寅画像》云：“锦瑟华年廿五春，虎头金粟是前身。虚名丽六流传遍，下第江南第一人。”“丽六”者，其场中坐号也。次科亦即登第。  

二  

明季士大夫，学问空疏，见解迂浅，而好名特甚。今所传三大案，惟“移宫”略有关系。然拥护天启，童昏瞀乱，遂致亡国，殊觉无谓。杨慎《大礼》一议，本朝毛西河、程绵庄两先生引经据古，驳之甚详。“梃击”一事，则汉、晋《五行志》中，此类狂人，不一而足。焉有一妄男子，白日持棍，便可打杀一太子之理蕲州顾黄公诗云：“天伦关至性，张桂未全非。”又曰：“深文论宫阃，习气恼书生。”议论深得大体。黄公与杜茶村齐名；而今人知有茶村不知有黄公。因《白茅堂诗集》贪多，稍近于杂，阅者寥寥；然较《变雅堂集》，已高倍蓰矣。  

黄蒙圣祖召见，宠问优渥，以老病乞归；再举鸿词，亦不赴试：有杨铁崖“白衣宣至白衣还”之风。《忆内》云：“静夜停金剪，含情对玉缸。数声风起处，花雨上纱窗。”《观姬人睡》云：“玉腕明香簟，罗帷奈汝何不知梦何事，微笑启腮窝。”风韵独绝。余尝见小儿睡中，往往启颜而笑，讶其不知缘何事而喜。今读先生诗，方知眼前事，总被才人说过也。  

三  

同年杨大琛太史，在部以聋告归，专心攻诗，见示一册。有句云：“金钏手摇春水影，玉楼帘卷卖花声。”风致嫣然。惜未录其全稿。今太史已亡，诗稿不知散落何处。太史字宝岩，苏州人。  

四  

古人诗集之多，以香山、放翁为最。本朝则未有多如吾乡吴庆伯先生者。所著古今体诗一百三十四卷，他文称是，现藏吴氏瓶花斋。先生乳哺时，哑哑私语，皆建文逊国之事。年过十岁，方闭口不言。初为前朝马文忠公世奇所知，晚为本朝李文襄公之芳所知。康熙戊午，荐鸿词科，不遇而归。少时，在陈公函晖家作诗会，以《芙蓉露下落》为题，操笔立就，赠陈云：“一辈少年争跋扈，明公从此愿躬耕。”陈大奇之。惜其集浩如烟海，不能细阅，欲梓而存之，非二干金不可。著述太多，转自累也。  

五  

余在广东新会县，见憨山大师塔院，闻其弟子道恒，为人作佛事，诵诗不诵经。和王修微女子《乐府》云：“剥去莲房莲子冷，一颗打过鸳鸯颈。鸳鸯颈是睡时交，一颗留待鸳鸯醒。”殊有古趣。圆寂后，顾赤方征士哭之云；“已沉干日磬，犹满一床书。”  

六  

丹阳鲍氏女自称闻一道人，遭难流离，嫁竟陵陆蓑云，年二十四而夭。咏{溪钟》云：“溪外声徐疾，心中意断连。是声来枕畔，抑耳到声边”颇近禅理。昔朱子在南安闻钟声，矍然曰：“便觉此心把握不住。”即此意也。  

七  

康熙时，吾乡女子卞梦珏有句云：“夕阳交代笙歌月，曙色轻移灯火楼。”又曰：“花谢六桥春色暗，雨来三竺远山无。”  

八  

吴文溥咏《月》云：“清晖半边缺，似妾独眠时。”顾赤方咏《月》云：“不分月宫人耐老，蛾眉一月一回新。”  

九  

国初说书人柳敬亭、歌者王紫稼，皆见名人歌咏。王以黯昧事，为李御史杖死，有烧琴煮鹤之惨。顾赤方哭之云：“昆山腔管三弦鼓，谁唱新翻《赤风儿》说着苏州王紫稼，勾栏红粉泪齐垂。”王送公卿出塞，必唱骊歌，听者不忍即上马去；故又云：“广柳纷纷出盛京，一声呜咽最伤情。行人怕听《阳关曲》，先拍冰轮上马行。”悼王郎诗，只宜如此，便与题相称。乃龚尚书竟用“坠楼”、“赋鹏”之典，拟人不伦，悖矣!御史名森先，字琳枝，性虽伉直，诗恰清婉。《过云间亭》云：“空亭积水松阴乱，小阁张灯夜气清。”卒以忤众罢官。  

一O  

龚芝麓尚书失节本朝，又娶顾横波夫人，物论轻之。顾黄公为昭雪云：“天寿还陵寝，龙辆葬大行。义声归御史，疏稿出先生。浮议千秋白，余生七尺轻。当年沟渎死，苦志竟谁明”“怜才到红粉，此意不难知。礼法憎多口，君恩许画眉。王戎终死孝，江令苦先衰。名教原潇洒，迂儒莫浪訾。”文士笔墨，能为人补过饰非，往往如是。  

一一  

余过于忠肃公墓，题诗甚多；惟山阳阮中翰紫坪五排最佳，警句云：“汉统愁中绝，周京喜再昌。股肱知己竭，日月得重光。天意还思祸，星躔又告祥。遁荒非太伯，守节异曹臧。未睹遗弓剑，先闻缺斧折。三章凭翕訾，一剑答忠良。象少祈连冢，歌怜石子冈。谁怜十世宥，难赎百夫防”  

一二  

庚午春，苏州韩立方先生掌教钟山，以其姑名韫玉者《寸草轩诗集》见示；慕庐宗伯之季女也。诗只十一首，而风秀可诵。《病中》云：“月落霜寒叶满墀，卧疴正及晚秋时。风檐网结长垂幌，砚匣尘封久废诗。瘦影怕从明镜见，泪痕空有枕函知。何因乞得青囊术拟向{南华》叩静师。”又有顾颉亭之妻黄汝蕙、字仙佩者，有《送春绝句》云；“九十春光暗里催，花飞红雨变芳埃。流莺日日枝头唤，底事东皇驾不回”“柳絮穿帘燕扑衣，林园红瘦绿偏肥。可怜花底多情蝶，犹恋残香绕树飞。”  

一三  

万华亭云；“孔子‘兴于诗’三字，抉诗之精蕴。无论贞淫正变，读之而令人不能兴者，非佳诗也。”华亭，进士，名应馨。  

一四  

毗陵黄仲则有《岁暮怀人诗·怀随园》云：“近来词赋谐兼则，老去心情宦作家。建业、临安通一水，年年来往看梅花。”  

一五  

“小姑嫁彭郎”，东坡谐语也。然坐实说，亦趣。胡书巢《过小姑山》云：“小姑眉黛映秋空，衫影靴纹碧一弓。不识彭郎缘底事，凭他抛掷浪花中。”  

一六  

义山讥汉文：召贾生“问鬼神”，“不问苍生”。此言是也。然鬼神之礼不明，亦是苍生之累。嗣后武帝巫蛊祸起，父子不保；其时无前席之间故耳。余故反其意题云：“不问苍生问鬼神，玉溪生笑汉文君。请看宣室无才子，巫蛊纷纷死万人。”  

一七  

丁未八月，余答客之便，见秦淮壁上题云；“一溪烟水露华凝，别院笙歌转玉绳。为待夜凉新月上，曲栏深处撤银灯。”飞盏香含豆蔻梢，冰桃雪藕绿荷包。榜人能唱湘江浪，画桨临风当板敲。”“早潮退后晚潮催，潮去潮来日几回潮去不能将妾去，潮来可肯送郎来”三首深得《竹枝》风趣。尾署“翠云道人”。访之，乃织造成公之子啸崖所作，名延福。有才如此，可与雪芹公子前后辉映。雪芹者，曹练亭织造之嗣君也。相隔已百年矣。  

—八  

吴门张瘦铜中翰，少与蒋心余齐名。蒋以排再胜，张以清峭胜；家数绝不相同，而二人相得。心余赠云：“道人有邻道不孤，友君无异黄友苏。”其心折可想。《过比干墓》云：“只因血脉同先祖，真以心肝奉独夫。，’《新丰》云：“运至能为天下养，时衰拼作一杯羹。”读之，令人解颐。瘦铜自言，吟时刻苦，为钟、谭家数所累。又工于词，故诗境琐碎，不入大家。然其新颖处，不可磨灭。咏《风筝美人》云：“只想为云应怕雨，不教到地便升天。”《借书》云；“事无可奈仍归赵，人恐相沿又发棠。”真巧绝也。至于“酒瓶在手六国印，花露上身一品衣”：则失之雕刻，无游行自在之意。  

一九  

近日十三省诗人佳句，余多采录《诗话》中。惟甘肃一省，路远朋稀，无从搜辑。戊申春，忽江宁典史王柏崖光晟见访，贻五律四首，一气呵成，中无杂句。余洒然异之，问所由来。云：“幼讲诗于吴信辰进士。”吴诗奇警。咏《蜡梅》云：“阳春如开辟，盘古即梅花。牡丹僭称王，富贵何足夸群芳诉天帝，鹅雁纷喧哗。乃呼罗浮仙，冒雪诣殿衙。帝曰咨尔梅，首出冠群葩。白袷与绛襦，何以惩奇邪。梅花未及对，黄袍已身加。”《榆钱曲》云：“桃花笑老榆，汝是摇钱树。不解济王孙，飞来复飞去。”《午梦》云：“竹径凉飙入，芸窗午梦迟。偶然高枕处，便是到家时。”《木兰女》云：“绝塞春深草不青，女郎经久戍龙庭。军中万马如挝鼓，只当当窗促织听。”或訾其存诗太多，乃答云：“诗自心源出，妍媸惑爱憎。譬如不才子，挝杀竟谁能”或訾其存诗太少，又答云：“诗似朱门宴，谁甘草具餐三干随赵胜，选俊一毛难。”吴名镇，甘肃临洮人。  

唐高骈节度西川，又调广陵。咏《风筝》云：“依稀似曲才堪听，又被风移别调中。”吴官山左，又调楚江。《咏怀》云：“阿婆经岁抚婴孩，饥饱寒暄总费猜。才识呱呱真痛痒，家人又报乳娘来。”两意相同。余雅不喜陈元礼逼死杨妃。《过马嵬》云：“将军手把黄金钺，不管三军管六宫。”吴《过马嵬》云：“桓桓枉说陈元礼，一矢何曾向禄山”亦两意相同。吴又有《韩城行》云：“良人远贾妾心哀，秋月春花眼倦开。忍死待郎三十载，归鞍驮得小妻来。”咏《虞美人花》云：“怨粉愁香绕砌多，大风一起奈卿何乌江夜雨天涯满，休向花前唱楚歌。”柏崖《送客》云：“握手才经岁，含情复送君。不堪秋色老，重使雁行分。岳麓山前月，崇台岭外云。都添孤客恨，回首念同群。”诗甚清老，不料衙宫中乃有此人。  

二O  

李义山诗云：“愿得化为红绶带，许教双风一齐衔。”黄甘泉秀才《途中》诗云：“惘惘行百里，多情毋乃太。安得笼鹅生，全家口中带”风趣殊佳。甘泉名世垲，徽州人。  

二一  

庐江孙啸壑工琴，有《琴余集》。咏《蔷薇》云：“半红半白袅风条，雨后春光未寂寥。自笑看花人渐老，让他一岁一回娇。”《夜吟》云：“有灯相对好吟诗，准拟今宵睡更迟。不道兴长油已没，从今打点未干时。”余爱其结句，颇近禅悟，故录之。又：“得意水流壑，无心云出山。”亦佳。  

二二  

杭州秋闱榜发，仁、钱两县，往往中者五六十人。赴鹿鸣宴时，倾城士女，垂帘而观，见美少年，则啧啧叹羡。戊午科，年少尤多。有周孝廉名鼎者，年才三十，而满面于慧。尝谓余曰；“人以赴鹿鸣为乐，我以赴鹿鸣为惨。”余问：“何也”曰：“余在路上揭帘坐，则儿童妇女攫啃曰：‘大胡子，何必赴鹿鸣’余下轿帘，则又簇簇然笑指曰：‘此人不敢揭帘，定坐一白发翁矣。’岂非教我进退两难乎”徐朗斋有句云：“有酒休辞连夜饮，好花须及少年看。”真阅历语。又句云：“幽榻琴书偏爱夜，异乡风月不宜秋。”新凉半床月，残醉一帘花。”皆可爱也。  

二三  

山左李呈样少詹谪戍时，有李现田者赠云：“洗耳自同高士洁，披襟不让大王雄。”及到辽东，押解者姓高名士洁。抵戍所，后至者为侍郎王舜，舜初名雄。归后偶话其事。尤展成曰；“二句是余戏作‘浴乎沂，风乎舞雩’诗也。”  

二四  

胶州李世锡进士，字霞裳；咏《甘草》云；“历事五朝长乐老，未曾独将汉留侯。”借人咏药，真甘草身份。又有人咏《菊枕》云：“野人枕此增颜色，似有床头未尽金。”亦酷是菊枕。  

二五  

冯益都相国溥，访高念东侍郎于松云僧舍，竟日留连。高赋绝句云：“户倚双扉禅宇开，无人知是相公来。相看一笑忘尘市，风味依然两秀才。”冯答曰：“隐几僧寮户不开，天亲无着忆从来。而今相对浑忘却，但识维摩是辩才。”相传：公二十一岁，乡举报到，而公酣眠不醒；太夫人大惊，以水噗面，乃张目曰：“梦登泰山，云气拥身而行，至一殿上。碧霞元君迎之，置锦幔，张乐饮酒；未终，见海日如车轮，大惊而醒。”醒时犹带酒气。  

二六  

李杜字云帆，山阴人，贫不能自存，流转燕、赵、吴、楚间，依僧而居。年三十余，卒于京师。性耽吟咏，尝有“黄河水阔秋飞雁，银汉风疏夜堕星”之句。友人某书之扇头，过查楼。有江南顾姓者，见而爱之，询姓名往访，知其寒困，为赠金置裘而去：殊难得也。云帆又有《题伍大夫庙》诗云：“入吴虽是成兄志，破楚终非望子心。”《客怀》云：“一江凉月呼同载，到处名山恨独看。”皆有逸气。  

二七  

元遗山惜义山诗无人笺注。渔洋先生亦有“一篇锦瑟解人难”之句。近时冯养吾太史注《玉溪集0Q断定以为此悼亡之诗。“思华年”，原拟偕老也，“庄生晓梦”，用鼓盆事；“蓝田日暖”，用吴宫事：皆指夫妇而言。曰“无端”、曰“不忆”者，云从何得此佳妇。曰“惘然”者，早知好物不坚牢。《湘素杂记》以“锦瑟”为令狐家青衣者，非也。又注《漫成》五章，专为李卫公雪冤而作。“代北”二句，为石雄发。“韩公”、“郭令”，推尊德裕也。以史证之，殊为确切。  

二八  

寿光安致远诗曰：“试罢三雅与‘五经’，密云小酌付樵青。”“雅”字读平声，人以为疑。按刘表“三雅”之说，出于《典论》。一作“蛋”，《方言》曰：“盈、杯也。秦晋三郊谓之蛋。”《周礼》：“大胥、小胥”，即《诗》之《大雅》、《小雅》也。《诗》曰：“边豆有且，侯氏宴胥。”《太玄》曰；“不宴不雅。”宴胥犹宴雅也。  

二九  

孙子未先生襄幼孤贫，鬻某家为青衣，聪颖非凡。伴主人之子读书，代其作文。塾师大奇之，告知主人，养为己子。遂中康熙乙丑进士，官至通政司参议；以时文名重天下，诗亦清超。有《鹤侣斋集》。《次渔洋&lt;谢公村)》云：“荒凉九龙口，寂寞谢公村。溪水空浮岸，风帆不到门。”马墨麟维翰与卢抱孙见曾未第时，出公门。公赠云：“卢仝、马异总能诗，韩、孟云龙意可师。交比芝兰投臭味，韵将丝竹叠参差。古人不作原无恨，此日齐名更勿疑。老去自怜才力尽，恰欣二妙正同时。”  

三O  

余幼时闻吾乡督学何公世瑾之贤，和若春风，廉如秋月。世宗时总督直隶，赠尚书，谥端简；渔洋先生之高弟子也。有《畅春苑诗》云：“出郭逢新霁，垂鞭信马蹄。松林微见日，沙路净无泥。鸟语含风软，杨花扑水低。不妨随意歇，流水小桥西。”《咏史》云：“丞相安知狱吏尊，将军争似外家亲。七诸侯破亚夫死，社稷臣非少主臣。”  

三一  

余幼时府试，见杭州太守李慎修，长不满三尺，而判事明决，胆大于身，吏民畏之。与卢雅雨同年，一时有“两短人”之号。李喜步韵。卢道：“非古也。”规以诗云：“每以歌行矜短李，笑将月旦诩前卢。”李初不以为然，后和“卢”字，屡押不妥，乃喟然服曰：“君言是也。“引见时，尝劝上勿以吟咏劳圣躬。上嘉纳之。出外，不言。后恭读《御制初集》，始知有此奏；其慎密如此。  

三二  

徐公士林，巡抚苏州，凡谳决，先摘定案大略，牌示于外，而后发缮文册：所以杜书吏之影射也。世宗谓曰：“尔风格凝重，当为名臣。”程中丞元章荐三人：一公，一卢雅雨，一陈文恭公也。后皆称职。卢赠云：“贤名久讶龙图近，异相应从麟阁看。”  

三三  

李远敬太史以刚直将被劾，惠半农先生救之，得免。或谓曰：“何不劝以和柔”曰：“渠尚不肯为朱考亭折腰，何能降心当道耶”其《咏怀》云：“临风一杯酒，对水一曲琴。嵇生禽鹿性，庄叟濠鱼心。”自成冲淡一家。注书与朱子不合。  

三四  

王清范太守，观察浙江，月课诸生。余以童子受知。后落职再起，来守江宁，到园文宴，自诵其《海塘》诗云：“沧桑直似争三岛，捍御时防溃六州。”公名敛福，与卢抱孙辛丑同年，时相过从。卢赠云：“席当散后犹呼坐，马到门前总不行。”  

三五  

余在李晴洲家，见高南阜山人小像，须眉奇伟，颇似先大夫。晴洲为言；山人宰歙县时，人诬以赃。卢抱孙转运两淮，营救甚力，有指为党者，并卢谪戍。故山人诗云：“几曾连茹茅同拔，却为锄兰蕙并伤。”卢和云：“不妨李固终成党，到底曾参未杀人。”山人诗才敏捷，制府尹文端公试以“雁字”，操笔立就，警句云：“无意回波风错落，有时泼墨雨模糊。”又曰：“落霞点出簪花格，骤雨催成怠就章。尹公喜，将欲荐拔之，而公调云贵矣。在狱中诗云：“敢道案无三字定，终期心有一人知。”山人《泰州题壁》曰：“鸢堕无端逢腐鼠，角触那信有神羊。”按：“触”字韵本无平声，惟毛西河引《西京赋》：“百兽凌遽，骏瞿奔触。丧精忘魄，失归妄趋。”作平声押。其博览如此。《游孤山》云：“寒香飞尽不成花，何处清风问水涯石罅竹根残雪里，还留数点认林家。”山人落魄扬州，适卢守水平，贫不自聊，乃以书告急，卢尚未答，而山人化去矣。卢哭云；“巫咸不为刘蒉下，邑宰谁迎杜甫来”  

三六  

牛进士运震，字阶平，号真谷，学问渊雅，年五十有三，无疾而终。未死前一月，屡梦游金碧楼台，光华照耀。一日谓家人曰：“昨夜我又游前庭，殆将复位。临去时，汝辈慎毋惊我。”次日，无疾而终。余得公文集，未得其诗，但见《题画》一绝云：“泼墨似云林，秋意森满幅。石气翻空青，古树寒如束。樵径寂无人，西风下丛竹。”  

三七  

孙子未先生尝于其师秀水徐华隐座中，见一贫客，乃徐年家子也。先生仰体师意，留养家中，待之甚厚。忽谓孙公曰：“受恩未报，明年当生公家。”末几卒，公果生女。六岁时，戏抱之谓家人曰：“此华隐师客也，说来报恩。乃是女儿，恐报恩之说虚矣。”女勃然曰：“爷憎我女耶当再生为男。”逾十日，以痘殇。明年，公果举子，顶有痘瘢，名于盘，字庄天，雍正乙卯举人。有《织锦词》一首，载《山左诗钞》；诗不佳，故不录。  

三八  

功臣子孙封荫多袭武职，其中颇多文学之士，用违其才。然唐以前，文武原无分途；具韬略者，未尝不雅歌投壶也。吾所交好者，如威信公岳公之三子游、昭武将军杨公之玄孙大壮，皆官参戎，宾宾好学。现任赣州总镇王午堂先生，世袭冠军侯，尤好吟诗；《登鸡母澳演炮》云：“小队来秋阅，穷崖出石陉。沙喧山雨白，龙过海天青。远舶千帆挂，苍溟一气停。自惭非锁钥，烽静仰皇灵。”又，《黄冈即事》云：“贾航风是路，蛋户水为家。”俱有唐音。公讳集，正红旗人。杨《巡海》云：“欲回刁悍俗，将吏先和衷。多谢良守令，君子之德风。”其胸次可想。  

三九  

吾乡高翰起司马，髫年入学，会稽王瞻山广文命赋《琢玉亭听雨诗》，有“未见草逾碧，先看花减红”之句。王大奇之，许以少女，未婚而卒：方知诗已成谶也。高同余举戊午乡试，而入学则后余一年。和余《重赴泮宫诗》云：“难老依然在泮身，飞腾逸乐两奇人。玙沙方伯与于才同入学。我嗟迟暮呼庚癸，岁到明年又戊申。蒲柳滋生空度日，鸳鸠决起不离尘。只余往事堪追想，琢玉亭边雨后春。”  

四0  

余向读孙渊如诗，叹为奇才。后见近作，锋锘小颓。询其故，缘逃入考据之学故也。孙知余意，乃见赠云：“等身书卷著初成，绝地通天写性灵。我觉千秋难第一，避公才笔去研经。”  

四一  

投赠佳句，余摘录甚多；今又得常州钮牧村云：“一语惯申寒士气，五云常护老人星。”年家子管粤秀云；“刻鹄每为童稚喜，登龙还仗祖宗缘。”孙键云；“《比红》得句寻花笑，飞白挥毫对雪书。”郭磨云；“生尚见公休恨晚，天留此老亦多情。”  

四二  

杭州钱进士圯，号北庭，过随园；余晨卧未起，乃题壁而去。亡何，患奇疾，一日夜饮三石水，犹道渴甚，遂卒。其诗云：“三径亭台水一隈，萧萧落叶点莓苔。小舟隔岸穿花出，怪树当门揖客来。看竹何妨人竟入，题诗好是雨先催。袁安稳卧云深处，怕引西风户未开。”北庭乃玙沙方伯之族弟，在随园赏梅，一见陈梅岑，即妻以女。梅岑大父省斋，向作江宁司马，余旧长官也。梅岑年十五，即携至山中，命受业门下，曰：“此儿聪明跳荡，非随园不能为之师。”果一见相得。为取名曰熙，其梅岑则渠所自号也。性爱吟诗，不爱时文。余每见其诗必喜，见其文必嗔。尝规之曰：“此事无关学问，而有系科名：奈何勿习耶”卒以此屡困场屋。后受知于李香林河督，得官河厅司马，亦以诗也。  

四三  

吴涵斋太史女惠姬，善琴工诗，嫁钱公子东，字袖海。伉俪笃甚。钱善丹青，为画探梅小照。亡何，钱入都应试；而惠姬亡，像亦遗失。钱归家，想像为之，终于不肖。忽得之于破簏中，喜不自胜，遂加潢治，遍求题咏，且载其《鸳鸯吟社笺诗稿》。《赠夫子》云：“白云红叶青山里，双隐人间读道书。”后《入梦》云：“已托生吴门赵氏。郎可以玉鱼为聘。”钱因自号玉鱼生，赋诗云：“可怜女士已成尘，翻使萧郎近得名。听说只今吴下路，歌场人说玉鱼生。”  

四四  

龚端毅公《定山堂集》，有《观袁凫公水部演西楼传奇》一首。所云“虞叔夜”者，即凫公之托名，盖康熙初年事也。王子坚先生曾亲见凫公：短身赤鼻，长于词曲。莫素辉亦中人之姿，面微麻，貌不美，而性耽笔墨。故两人交好。为赵某所忌，故假赵伯将以刺之。龚诗云；“词客幸随明月在，新声应逐彩云飞。”  

四五  

常州钮牧村，天才纵逸，倜傥不羁。壬申岁，在苏州福仁山邑宰幕中，与余元旦登妓楼，遍召诸姬，评花张饮。今三十六年矣，历幕楚、粤、中州，为督抚上客，忽来见访。见赠云：“才子神仙且莫论，襟期当代有谁伦惊人眉宇光先照，传世文章笔有神。天下已无书可读，意中惟有物同春。香山蕴藉东坡达，知是前身是后身”昔年吴下许从游，元日寻春上酒楼。桃叶娇持名士笔，梅花亲插美人头。板桥歌舞轻云散，庄令(按：疑为“念”之误。)农席上。铃阁壶觞逝水流。谓望山相公署中。忽漫相逢怀旧侣，空余江上几沙鸥。”牧村名孝思，受业于李芋圃检讨。李故余本房弟子，牧村亦自称弟子。或訾之。牧村曰：“曾皙、曾参同事孔子，未闻有太老师之称。”人莫能难。余亦鄂文端公之小门生也，公命称师，曰：“太老师尊而不亲，不必从俗。”  

四六  

余尝谓；美人之光，可以养目；诗人之诗，可以养心。自格律严而境界狭矣；议论多而性情漓矣。  

四七  

吾乡王文庄公际华，与余有总角之好。余游粤西，借其手抄《韩昌黎集》，久假不归；诗学因之大进。同举戊午科，与罗在郊三人为车笠之会。后三十年，余乞养随园，而公官司农，典试江南，班荆道故。今公委化已久，次子朝扬选江宁司马，来修通家之礼，与谈竟日，清远绝尘，真《孟子》所谓“无献子之家者也”。见赠云：“梦想名园二十年，今朝花里识神仙。款门行处真如画，人胜浑疑别有天。槛外烟云饶供奉，榻前图史任丹铅。久知福慧双修到，赢得声名海内传。”先生风味爱林泉，循吏词林总偶然。杖履晚游天下半，文章早列古人前。三层楼阁居宏景，一卷《螂娘》记茂先。公著《子不语，。我劝上清姑少待，缓迎公返四禅天。今年二月八日，公梦有僧道二人，来请公复位。”  

四八  

余读钱注杜诗，而知钱之为小人也。少陵“郧州月”一首，所云“儿女”者，自己之儿女也。钱以为指肃宗与张后而言，则不特心术不端，而且与下文“双照泪痕干”之句，亦不连贯。善乎黄山谷之言曰：“少陵之诗，所以独绝千古者，为其即景言情，存心忠厚故也。若寸寸节节，皆以为有所刺；则少陵之诗扫地矣！”  

四九  

余幼时赋《古别离》云：“无情生山川，无情造舟车。今日君与妾，遂至泪盈裾。”后五十年，见陈楚南有句云：“天不欲人别，星辰分方隅。地不欲人别，山河界道涂。吁嗟古圣贤，乃造舟与车！”  

五O  

余每作诗，将草稿交阿通誊正。通不识草书，往往误写。刘悔庵句云：“诗稿儿童猜草字，书声病妇笑华颠。”叹其真实情实事。  

五一  

沭阳吕观察名昌际，字峄亭，出身非科目，而诗似香山，字写东坡，好谈史鉴：真豪杰之士也。乾隆癸亥，余宰沭阳。观察尊人又祥为功曹，有异才，相得甚欢，官至常德太守。其时观察才四岁，今作冀宁道，养母家居，书来见招。余欣然命驾。则须已斑白，相对怃然。主于其家，园亭轩敞，膳饮甘鲜，致足感也。因赋诗云：“黄河水照白头颅，重到潼阳认故吾。竹马儿童三世换，琴堂书吏一人无。笑非丁令身为鹤，喜是王乔舄化凫。四十六年如顷刻，沧桑何处问麻姑”“此邦赖有吕公贤，肯读淮南《招隐》篇旧雨不忘云外客，官声久付晋阳烟。萧斋论史灯花落，子舍承欢彩服鲜。我奉慈云三十载，喜君追步到林泉。”一时和者如云。钱接三文学云：“百姓讴歌随路有，使君城府一分无。”吴南昀中翰云：“胸中武库谁能测，天下名山历尽无”余因近体易招人和，故草草赋此二章，而别作五古四首，存集中。  

峄亭闻余到，以诗迎云：“使回捧读五云笺，如获珍珠满百船。引领南天非一日，者番望月月才圆。”“膏泽流传五十年，甘棠蔽芾已参天。忽闻召伯重来信，父老儿童喜欲颠。”又和余《留别》云：“半月追陪兴正豪，平生饥渴一时消。相逢不敌相思久，忍听骊歌过野桥”“河桥送别满城悲，驻马临风怨落晖。人影却输原上草，江南江北傍征衣。”  

五二  

沭阳教谕朱黻，字竹江，江阴诗人也。闻余至，朝夕过从，间一日不至，余与吕公必遣人促之。咏《落花》云：“名园酒散春何处剩有归来屐齿香。”《春草》云：“萋萋那得不关情画裙拂遍花时节。”皆清丽可爱。为余送别云：“世间皆小住，诗卷已长留。”和五古四章尤佳，因太长，载《续同人集》中。  

五三  

有礼房吏张朝魁者，年八十三矣，甲子科，因其工书，携入秋闱；此番献诗云：“南天旭日光同翥，灵鹊惊飞噪高树。恍似青牛紫气来，那知旧尹帽帷驻。三门初见城四围，黄童白叟未全非。汉南依依柳将落，东篱团团菊正肥。忆昔瀛洲推独步，殿前曾作摩空赋。让他老凤蹲池边，着我双凫下云路。蓬莱顶上飞朱霞，散作河阳一县花。仁风不负东山扇，甘雨真随百里车。尔时给役有小吏，簿书堆里常陪侍。眼看剖决速如流，直疑手口同游戏。药笼参苓得士赊，采珠几辈握灵蛇。争褰夫子扶风帐，不眯欧阳贡举纱。出宰郎官移列宿，叹息当年难借寇。岂料睽违五十年，尚教胥吏瞻依就。喜见商山采药行，敢随杖履话平生。仙人不弃凡鸡犬，许向云中作吠鸣。”  

五四  

又有吴廷贡秀才者，赠诗云：“五十年来迹已陈，新侯不及故侯亲。追思竹马欢迎日，一世人如两世人。”  

五五  

《金陵怀古》诗，最难出色。皖江潘兰如瑛云：“《玉树庭花》唱已遥，金陵王气又重消。龙蟠不去怀双阙，牛首空回望六朝。故垒云低天漠漠，荒林秋尽雨潇潇。石头城畔多情月，夜夜来看江上潮。”通首音节清苍。又，《宛转歌》云：“宛转松上萝，松枯萝色喜。同体不同心，安望同生死”殊堪风世。又：“船头山月落，人指海云生。”活对亦佳。  

五六  

新安方如川秀才，来金陵乡试，赠墨百螺，上镌“随园先生著书之墨”。余不觉惊喜，觉弟子束惰，未有雅如秀才者。录其《席间有赠》云：“烟笼明月月笼烟，十里湘帘卷画船。阿翠不知秋已老，调筝犹唱杏花天。”  

九七  

曹剑亭侍御《胥江》云：“市近人声杂，船多夜火明。”王廷取太守《沙河》云：“危巢双燕宿，破屋一驴鸣。”汪守亨秀才《佛寺》云：“塔影冲霄直，亭阴向午圆。”王麓台司农《题画》云：“蛟龙疑有窟，风雨若闻声。”此数联皆闻人传诵，而余爱之，故摘记者也。曹又有《送梁阶平司农随驾木兰》云：“猎猎旌旗拥玉珂，森森帐殿碧嵯峨。三秋月色临边早，万马风声出塞多。晨捧金泥随辇草，暮翻玉靶落天鹅。知君奏罢《长杨赋》，合有新诗寄薛萝。”通首唐音。  

五八  

宋荔裳《赠犬》云：“榻边饱饭垂头睡，也似英雄髀肉生。”高念东《过邯郸》云：“愿作卢生不愿寤，饱食黄粱追梦去。”皆读之令人欲笑。  

五九  

余常谓收帆须在顺风时，急流勇退，是古今佳话；然必须嘿而不言，趁适意之际，毅然引疾，则人不相疑。若时时形诸口角，转觉落套：而上游闻之，以为饱则思扬，翻致挂碍矣。钱竹初擅“郑虔三绝”之才，抱梁敬叔州郡之叹，屡次书来，欲赋遂初。余寄声规其濡滞。今秋才得解组，余贺以诗。渠答云：“海上秋风江上莼，尘颜久已怅迷津。窃公故智裁今日，劝我抽身有几人世事楸枰留黑白，老怀齑臼杂酸辛。退闲自此陪裙屐，长作田间识字民。”  

“劳生那复计年华，归识吾生本有涯。未定新巢同燕子，早营孤冢付梅花。千秋欲借先生笔，十亩从添处士家。他日并登皇甫《传》，始知真契在烟霞。”  

六O  

诗余之佳者，余已附载数首入《诗话》矣。兹检旧册，又得蒋用庵侍御送余出都《沁园春》二首，时侍御尚作秀才也。其词云：“聊作粗官，萧然一琴，五月治装。正中朝元老，闻而扼腕；西林、铁崖两相公。一时学者，望辄沾裳。仆窃有言：先生此去，厚意还须识彼苍。江南好，舍惊才绝代，管领谁当。江山东晋南唐，便雨打风吹未就荒。更画船七里，灯烘虎阜，珠帘二月，花绣雷塘。洗马愁乎，阿龙超矣，人物由来数过江。凭君到，把斜阳草树，收入春光；”“一代词场，谁则如君，历落多姿。每奋衣而起，词都滚滚；酒酣以往，语更霏霏。随意判花，闲情顾曲，赢得三生杜牧之。今行矣，剩东涂西抹，付并州儿。城南频岁栖迟，笑末坐偏容平子知。记绛纱剪烛，纵横商略；平台啜茗，次第敲推。侬本阿蒙，君将南去，肯向缁尘恋染衣须记取，待杏花春雨，予亦遄归。”又，周之桂作《金缕曲·送同刘郎游天台》云；“春是先生主，怎频年寻春不倦，又摇柔橹家有梅花愁轻别，一半娇波不语。看瘦减云英如许，只有多情新桃李，逐春风、还共寻南浦。杨柳饯，《柘枝》舞。谁知密意留行苦，似花神从天暗乞，者回风雨。烟水确人应难出，况是江流寒阻。唤不到吴娘六柱。我本冲泥遥相送，乍闻言、也觉宽离绪。歌《水调》，且延伫。”及余返棹，周喜，又赠《沁园春》云；“如此先生，老更清豪，行歌采芝。正西湖妆靓，重牵乡梦；天台花笑，易惹游思。足任生云，怀堪贮月，万壑千岩一杖携。掀髯处，每逢人夸健，涉险忘疲。文章流播天涯，听处处推袁事更奇。恁瓣香争奉，人间香祖；一经难质，旷代经师。忽拜灵光，都疑绛岁，苦向三生认鬓丝。归来笑，似还乡羽客，出梦希夷。”  

六一  

先君子幕游楚南，旧主人高公名清者，在衡阳九年；亡后，以亏帑故，妻子下狱。先君子出全力援之，竟得归殡。有杨朗溪太史赠诗云：“袁夫子，当今真义士。一双冷眼看世人，满腔热血酬知己。恨我相见今犹迟，湘江倾盖缔兰芝。”余时尚幼，读而记之，今忘其全首矣。太史名绪，武陵人，权奇倜傥，诗宗少陵，字写《争坐位》。雍正间，苗民蠢动，王师征之，未捷。公学郦生，单身入洞说之，群苗罗拜乞降。亦奇士也。  

六二  

康熙间，山左名臣最多，如：相国李文襄公之芳之功勋；湖广总督郭瑞卿锈之刚正；两江总督董公讷之经济：皆赫赫在人耳目；而皆能诗。世人不知者，为其名位所掩也。李《与施愚山陪祀郊坛》云：“太乙瑶坛接露台，龙旌遥拂翠华来。仙韶细度《云门》奏，玉殿初明泰时开。千尺炉烟天外转，九重环佩月中回。祠官解有登封意，独愧甘泉作赋才。”董《兴化道中》云：“村从烟际出，草逼浪头生。”《沅州道中》云：“云里诸峰堪入画，雨中无树不含秋。”郭撰《太皇太后挽词》云：“抚孤三十载，两世际和丰。渭水开姬历，涂山助禹功。鸡鸣问曙切，乌哺报刘同。遥想含饴日，徽音宛在躬。”又，《偶成》云：“去官人易懒，无累病常轻。”皆可诵也。相传：郭公之劾纳兰太傅也，趁其庆寿日，列款奏之。旋带疏草，登门求见。太傅疑此人崛强，何以忽来称祝。延之入，长揖不拜，而屡引其袖。太傅喜曰：“御史公亦有寿诗见赠乎”曰：“非也，弹章也。”太傅读未毕，公从容曰：“郭诱无礼，应罚尸自饮一巨觥，趋而出。满座愕然。少顷，太傅廷讯之旨下矣。一说：郭初宰吴江，篮簋不饬，闻汤潜庵来抚苏州，自陈改悔之意，请另择日到任，果声名大震。汤遂荐之。后汤为太傅所倾；郭故劾之报师恩，亦以申公论也。  

六三  

久闻广东珠娘之丽。余至广州，诸戚友招饮花船，所见绝无佳者，故有“青唇吹火拖鞋出，难近多如鬼手馨”之句。相传：潮州六篷船人物殊胜，犹未信也。后见毗陵太守李宁圃《程江竹枝词》云：“程江几曲接韩江，水腻风微荡小般。为恐晨曦惊晓梦，四围黄篾悄无窗。”“江上萧萧暮雨时，家家篷底理哀丝。怪他楚调兼潮调，半唱消魂绝妙词。”读之，方悔潮阳之未到也。太守尤多佳句：《潞河舟行》云：“远能招客汀洲树，艳不求名野径花。”《姑苏怀古》云：“松柏才封埋剑地，河山已付浣纱人。”皆古人所未有也。又，《弋阳苦雨》云：“水驿萧骚百感生，维舟野戍听鸡鸣。愁时最怯芭蕉雨，夜夜孤篷作此声。”《珠梅闸竹枝词》云：“野花和露上钗头，贫女临风亦识愁。欲向舵楼行复止，似闻夫婿在邻舟。”  
