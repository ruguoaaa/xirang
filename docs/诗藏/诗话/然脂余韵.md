然脂馀韵 民国 王蕴章

●卷一

《彭城三秀集》，钱氏所刊。一为吴夫人黄，字文裳，著有《荻雪》集；一为沈夫人榛，字伯虔，著有《松籁阁遗稿》；一为蒋夫人纫兰，字秋佩，著有《绣余诗存》。姑负相承，世传风雅。吴夫人为明塞庵相国子妇，籧庵驾部女，适丁国亡家破之时，故多感事伤时之语。蒋夫人生长金闺，于归巨族，秦嘉上计，徐淑工愁，故弄笔然脂，多绮丽缘情之作。沈夫人诗笔不逮姑负，而诗余一体，远接漱玉，亦一奇也。县诗如《采莲》云：“巧翦罗衫碧，遍行荷叶中。莫愁看不见，人面胜花红。”《孤山》云：“处士逃名处，孤山对故宫。梅妻犹抱节，不肯嫁春风。”则又寓沧桑之感，寄冰霜之思矣。其《闻刘节妇淑英倡义勤王》一律云：“天纲竟坠地，倡义满方隅。白面谭兵有，红妆殉国无。王章还有女，（自注：节妇为扬州守殉珰礻固刘公讳铎女，少寡守义。）吕母本无夫。我亦髡髦者，深闺愧执殳。”事奇诗奇，可以传也。蒋诗如《秋闺》云：“亲检缭绫为制衣，翦刀欲下更迟迟。梦中面目虽依旧，别后腰围尚未知。”《秋晓忆外》云：“相思相望路漫漫，制得罗衣欲寄难。小阁梦回金钏冷，应知江北不胜寒。”《春日》云：“睡起恹恹绮绣笼，聊将玉镜照愁容。双眉久别张京兆，自写春山看淡浓。”蒋亦有诗余一卷。

吴兰雪《新田十忆图》，题诗者数十人，或分题十截，或合赋一章。然画写十册，序异四时，各系短篇，既伤金碎，同归长句，又虑沙抟。鸣笔虽多，匠心殊少。惟吴江汪夫人宜秋三绝独擅胜场，兼有众妙。诗云：“一幅生绡一段春，乡心真似转车轮。宵深便有梦归去，也恐难分十处身。”“晴窗闲展玉丫叉，画里春风各一家。生性清寒侬自笑，就中毕竟爱梅花。”“儿家旧宅频迁徙，也要良工画几方。只是不堪追忆了，门庭冷落故园荒。”

“江东独步推君在，天遣飘零郭十三”，金逸（纤纤）题袁湘湄诗稿句也。频伽见之，属武林蒋山堂以落句作一私印，佩之终身，以志知己之感。纤纤著有《瘦吟楼稿》。西江吴兰雪负异才，其女弟及闺中人皆工诗，频伽告以纤纤，颇易之。后至吴门，得见全稿，始大折服，以为真天人也。福慧难兼，笙鹤遽召，诸名士欲制輓联未成，适汪宜秋内史玉轸輓对至，众遂藉口阁笔。其词云：“入梦想从君，鹤背恐嫌凡骨重；遗真添画我，飞仙可要侍儿扶。”

宜秋丰才啬遇，贫至绝食，竹溪诸子敛金周之，风义甚高。宜秋以二律为谢，读之凄人心脾。词云：“惠比指囷赠，情同挟纩温。感深惟有泪，欲报恐无门。得食诸雏长，衰宗一线存。应知姑与舅，泉下亦衔恩。”“回头语儿辈，汝勿太憨痴。不有诸君子，何堪卒岁时。可怜饥冻久，未敢再三辞。他日如成立，生生尸祝之。”刘景叔云：“贤人君子，得志可以养天下，不得志天下当共养之。”其言甚大。诗人闺秀，亦天地间所当珍重爱惜之物，其有坎坷，亦宜相共存之，无所于让。宜秋之才，竹溪诸子之义，余两多之。

宜秋又有《频伽水邨图》云：“深闺未识诗人宅，昨夜分明梦水邨。却与图中浑不似，万梅花拥一柴门。”频伽因复作《万梅花拥一柴门图》，遍徵题咏。虞山孙子潇室人席佩兰题诗三截，录其二云：“美人翻作罗浮梦，幻出孤山处士家。一片水云浑不辨，是人家与是梅花。”“细嚼梅花可疗饥，花香兼可当熏衣。几生修得中间住，扫尽闲云不启扉。”

佩兰又有《题李因水墨花鸟卷子》诗云：“画花欲活鸟欲飞，妙手著纸皆生机。调铅杀粉意不屑，折枝淡墨何离披。光禄丹青亦称好，不及麻姑长指爪。净几明窗对吮毫，麝煤鹅绢添新藁。万事仓皇末造难，惊闻风鹤出长安。郎君反得蛾眉护，铁骑丛中返故关。归来静锁葳蕤户，怕检宣和旧时谱。伤心一曲念家山，画花不画根连土。晚年踪迹寄茅庵，小像沈香置佛龛。无复吟红题竹笑，只凭点笔现优昙。因鹰赝本犹摹遍，岂独藜洲作佳传。羞杀虚名冯玉瑛，被人比作青楼贱。”序云：“因字今生，号是庵，海宁葛徵奇侍姬也。徵奇宇无奇，崇祯戊辰进士，官光禄卿，亦善画。尝语人曰：‘山水姬不如我，花卉我不如姬。’因著有《竹笑轩吟藁》、《续藁》。徵奇以崇祯癸未出都，遇兵难，因以身障之获免。此卷作于丁未，为清康熙六年。或云是万历，误也。”按海宁吴子律因朱竹垞《词综》三十卷后有汪碧巢补人三卷、补词三卷，尝仿碧巢例，拟补王兰泉《词综》之缺，曾采《是庵诗余》二阕，载《莲子居词话》中。

郭夫人侠有《除夕》诗云：“雪花梅蕊互争妍，夜冷围炉意悄然。爆竹一声催腊去，痴拈长线系残年。”意新语隽，不减《椒花颂》也。

吴江徐山民之配吴琼仙，字子佩，一字珊珊，工吟咏。山民故喜为诗，得珊珊大喜过望。同声耦歌，穷日分夜。袁随园闻之，尝自吴中过访，以为徐淑之才，在秦嘉之上。山民益自喜，谓获师友之助。偕游天平山，题诗绝壁，见者疑谓神仙过往，飚车羽轮，动衣裳而落珠玉也。珊珊尝题《小谟觞馆》集诗二首，殁后山民始检得之，缄寄甘亭，请为制诔。甘亭诔词中，所谓“何图中闺，乃觏牙旷，百番赫，十读惆怅”者是也。珊珊又有《病中绝句》云：“隔墙莲漏响珊珊，一缕炉烟到午残。铃语绿窗风不定，梨花吹雪作春寒。”

袁湘氵麋之妹淑芳，字柔仙，亦能诗。湘氵麋送行册中载其一诗云：“蛮笺钞寄枕中方，怜我年来病善忘。只恐别离忘不得，思兄一日九回肠。”

张于湘《过横塘》诗云：“萍抽嫩绿初平水，柳带娇黄欲散丝。一幅横塘好图画，鸟啼风暖雨晴时。”二十八字中，风韵独绝。

吴江庞鹤霄（兆缑），邨居教授，名不出里巷。有《催妆》诗云：“妆阁将辞未肯辞，镫前掩映故迟迟。明知堂上笙歌促，偏要新郎立几时。”吹气如兰，全不类村夫子口吻。及读其集，中有与表妹王素芬（梦兰）倡和之作，并附素芬诗十一首，其十首为《宫词》，其一《和移居蔷薇书屋》诗也。庞原作云：“风转蓬根不定居，新堂制仿旧庭除。为贪凉气常开户，兼借余光好读书。满迳苔痕泥滑滑，过墙竹影月疏疏。春来结个蔷薇架，便觉茅檐画不如。”素芬和云：“百花庄合杜陵居，清福愁君暗折除。入耳蛙鸣供鼓吹，隔窗鸡语伴琴书。春深红药当阶秀，夜静青藜照字疏。茶灶药炉安顿了，秋风好著病相如。”有此腻友，自无俗韵。

龚东坞（本）有《翦烛话雨图》，自序云：“三四年来，掌教义安，画家为余写照，因授之意，而自为一诗。”云：“鸿迹年来寄皖江，浪浪夜雨满文窗。而今说着愁滋味，珍重灯前影一双。”妻汪氏和云：“西窗面水静愔愔，促坐谈深雨气侵。回忆潇潇孤烛夜，眼前端的值千金。”龚少负奇才，老踬场屋，年七十，以副榜授仙居校官，赋诗云：“垂老居然得一官，一官仍复是儒酸。山妻惯与同甘苦，唤取来尝苜蓿盘。”伉俪之笃，风趣之雅，皆可想见。

嘉善金文沙女史淑早寡，工诗，不轻以示人。阮芸台选《两浙輶轩录》，例选已故，误收文沙诗入选，文沙以诗谢云：“未亡人得从宽例，文选台应被误传。”立言极为有体。郭频伽赠以长律，落句云：“似闻妙绘兼三绝，试画天风萝屋寒。”文沙为作一图，极荒寒萧瑟之致，题二绝云：“春来海燕寄珊瑚，属写《天风萝屋图》。自是诗中兼画意，不知画意入诗无。”“秃尽千林见远峰，只留苍翠两三松。有人屋底寒如此，黄叶堆门过一冬。”语意皆工。其斯为林下宗风乎？

“岂不贪庸福，天何独忌才。从教依子舍，莫上望夫台。抚瑟悲三绝，吟诗痛《八哀》。他乡闻哀耗，惊定复疑猜。”“世事都如此，惊看逝水流。归期当在夏，悲思不因秋。忽忽经年别，茫茫大地愁。丁宁惟一语，萱草可忘忧。”此文沙弟妇听秋女士朱澄唁文沙句也，哀感不堪卒读。他如《有感》云：“瘦影剧怜明镜换，好山只向旧图看。”又《看荷》一绝云：“追忆童时到草堂，绿阴犹护北窗凉。风廊水榭怜欹侧，惟有红蕖似旧香。”神韵不减文沙。

沈采，字虹屏，陆梅谷侍史也。梅谷富藏弃，刊《奇晋斋丛书》。虹屏小印曰“梅谷掌书画史沈采虹屏印”。尝跋晏公《类要》后云：“晃氏《郡斋读书志》谓六十五卷，焦氏《经籍志》谓八十卷，而此仅三十七卷。然其中有公四世孙袤补阙，至《历代杂录》止，盖已为足本矣。曾南丰集有此书序，爰录冠首。时乾隆卒丑四月十二立夏日。是岁闰五月，春事未阑，海棠、绣球、木笔、紫荆、蔷薇花尚繁盛。新妆初毕，御砑绫夹衣，晏坐花南水北亭，啜镜溪新茗，书寥寥数语。”似读六朝人小品。

归安严修能跋明焦弱侯家精抄《洞天清录》尾云：“塘栖宋茗香助教所得。旧签隶书五字，类文待诏，古香可爱。以香修小印钤之。”案香修，修能姬张秋月字也。陈文述《碧城仙馆诗》有《香修词》云：“为严蕙[A171]（修能别号）作。香修姓张氏，初名秋月，幼媵于无锡嵇相国家。蕙[A171]娶于嵇，乃谋诸中闺而<片半>合焉。且援《十六观经》‘戒香薰修’之语，字之曰香修。华司马秋槎、屠孝廉琴乌为写《秋江载月》团扇。蕙[A171]因以‘画扇’名斋。”诗凡八首，其第三首云：“三五冰轮是小名，秋同消瘦月同明。一声《水调》歌桃叶，自向江头打桨迎。”第五首云：“手写《华严》忏性灵，玉台香近画沙棂。连环小印绸缪字，红上莲花白毡经。”第八首云：“百万工钱紫玉钗，定情诗卷续《风怀》。昨从碧浪湖边过，本事新添画扇斋。”《华严》手写，双印绸缪，皆系香修本事。读之觉红袖添香，逊兹风韵。

苏州张燮，字子和，藏书处曰小琅环福地。燮之子名蓉锡，字芙川，娶姚氏，名畹真，号芙初女史，皆精鉴别。其夫妇藏书处曰双芙阁。芙初尝题宋刊后村诗集残本云：“墨林万卷劫灰余，古本流传此绝稀。八十诗翁高格调，伊川《击壤》想依希。”“泼茗薰香绣嫩拈，芸编珍重展瑶签。好花明月原无主，自取猩红小印钤。”又题云：“道光戊子二月花朝，琴川女士姚畹真（芙初）氏，时年二十六岁。清寒凄雨，病榻淹缠，腕弱字劣，不计工拙也，无虚佳日而已。”后又有方若蘅跋云：“道光庚寅上已，桐城女士方若蘅（叔芷）氏假读于镜清阁。时盆梅尚未全落，静对古编，觉幽香与墨香同耐人寻味。”

钱塘何梦华嗜古成癖，素有狂疾。姬人媚兰，故大家青衣也，通书史，梦华嬖之。郭频伽《怀梦华》诗云：“如愿拌偿十斛珠，牙签围住万覃鱼。莫言狂疾无灵药，新得佳人未见书。”即指媚兰而言。

震泽姚鲁望（岱）长贫工诗，以客授老。而弱女栖霞幼娴吟咏，十七而夭。著有《翦愁吟》。临终数日前，《寒夜不寐口占》云：“半庭残雪峭寒生，榻近梅花病亦清。冷梦未成灯自灭，疏钟画角一声声。”“夜永窗纱月下迟，无眠起坐强支持。意中多少难言事，尽在低声唤母时。”读之殊堪肠断。

陆姮字鄂华，长洲人，吴郡张诩（勿诩）之妻。少丁家难，绵视喘息，归张后，静好甚得。平居雅尚翰墨，尤工小词。《寄勿诩》云：“人自不思归，布帆空解飞。多事是黄昏，替人催泪痕。”郭白眉志其墓，所谓“含思凄宛，哀感顽艳”者也。尝绣佛一躯，缀小字如珠，见者以为不类人所为。白眉尝以《曹娥碑》馈勿诩，陆之殁也，勿诩以碑为殉。

澄江殷耐甫，赘于尚湖，而读书家塾，解馆始至婿乡，故别离之日为多。其夫人沈氏有诗送之云：“相思几度得君来，才得君来又送归。日暮离亭箫鼓歇，满天黄叶向人飞。”“湖上秋风吹柳枝，黄花开向送君时。送君拚醉黄花酒，明日花开更对谁。”夫人有侍婢名云娃，绝怜爱之。郭频伽词云：“侍儿已合云为字，想见玉人如月。”即指此而言。夫人有《寄外》诗云：“不寐漏三更，风声杂雨声。寒从今夜甚，病是去年成。欹枕思前梦，挑灯话别情。阿云愁似我，却已泪盈盈。”又一绝云：“灵虵倒挽鬓云斜，斜插花枝态更加。似此妆成休见避，殷家知不是桓家。”调笑之词，具见淑婉之德。又《家居即事》云：“前傍青山后水涯，尚湖烟景属侬家。一帘疏雨斜阳外，人在空庭数落花。”《寄女兄》云：“闻道君家茆屋好，开门日夜对平湖。能将一幅溪藤纸，澹写湖光寄我无。”又云：“腕底多情笔底知，阿兄工画我能诗。题诗与订黄花约，画取西风欲起时。”其闺阁中一门风雅如此。夫人年二十六而卒，其女兄次升为之作图徵题。沈氏自吴江迁居尚湖，其殆君庸之后裔耶？

徐稼庭在金陵眷一姝，曰吴藕香，缠绵甚至，有婚娶之约。中间多故，几不克践，后卒归于徐。徐绘《种藕成莲图》徵题。先时稼庭属人画藕香小影，自纪七律四首，藕香和云：“一钩屈玉映前溪，君住东头妾住西。燕睡绿阴春寂寂，蜨翻红雨影凄凄。十眉图画临窗兰，百子流苏压帐低。只隔垂杨千万缕，烟痕笼月望离迷。”袁湘湄、陈曼生诸人亦均有和作。

稼庭子妇朱纹，字湘姮，工诗善画，有林下风。《寄兄》云：“芳草池塘春检点，垂杨帘幙月温存。一杯苦茗将愁遣，写就新诗寄白门。”《午日寄外》云：“榴花红绽晚烟开，愁见瑶阶长绿苔。离绪不堪人易兰，轻阴连日近黄梅。”《病中》云：“梧桐疏影在帘栊，失约寻秋病怯风。羡杀闺中诸女伴，苍苔多分印弓弓。”皆可诵。又句云：“溪水夹花连日涨，乱云带雨入楼多。”

山阳许谨斋以劾两江制府噶礼，直声震一时。其侍姬玉岑，金陵殊色也。谨斋《虚槎集》中录其数诗，皆清丽婉约。谨斋《饲蚕词》云：“几夜留灯照独眠，蚕房斋禁太常偏。轩渠借问秦淮海，个出《蚕书》第几篇。”姬和云：“重帷篝火护蚕寒，昼永慵多午梦酣。睡起裁诗先匿笑，绿窗人自兰于蚕。”和《姑苏柳枝词》云：“带雨笼烟映浅流，小蛮无力比轻柔。怜他二月莺梭巧，织就吴波一段愁。”“艳说湔裙水畔时，新声重播义山词。从君要识春深浅，验取临风第一枝。”谨斋作来凤楼以居之，见者以为珍鸟翡翠之在云路也。

叶小鸾六世侄孙女秋霞，名璚华，舜湖沈琛厓室也。有《小疏香阁稿》。《归舟即事》云：“小阁疏香深绮栊，无端一月别匆匆。隔湖望着读书处，墙角有梅红未红。”《晓起》云：“晓莺催起绕阑吟，露冷苍苔罗袜侵。溜下玉钗寻不见，小庭风紧落花深。”《七夕》云：“银河泻影怯伶俜，乌鹊无声浩露零。忽度水沉香一缕，是谁庭院拜双星。”《停云楼送春》云：“小楼镇日下帘衣，约束瓶花未许飞。多事侍儿窗网拓，不留春住放春归。”停云楼，琛崖读书处也。

数年前梨里柳亚子尝于故家见莼菜画册，中有题词二绝云：“垂虹桥下绿波凉，飒飒秋风吹有香。误认翠钿谁漏下，水纹圆处玉丝长。”“记得我家中表妹，年时分饷胜流酥。不知此际凉颸起，俊味思尝一箸无。”小注：“江城严氏表妹，每春必馈此。今随其外至都中矣。”自署：“癸未冬至后秋日，秋霞叶璚华题于小疏香阁。”下钤小印三方：一为“小疏香阁”，一为“秋霞女史”，一则“小鸾六世侄孙女”也。蔡丙圻《梨里续志列女传》载：叶璚华字秋霞，池亭附贡生树鹤女，适盛泽吏目沈ピ。工诗及楷法。著有《小疏香阁稿》。ピ善画，尝仿吴道子笔画观音像，璚华写《心经》于上，勒诸石，时称“双绝”云。亚子尝以诗及传钞示友人叶楚伧，楚伧报诗云：“松陵文献尽琪琚，一代风流劫蠹余。还我小香疏阁传，双红烛下拜安如。”安如，亚子旧字也。楚伧出虞部天寥之后，于璚华为族裔，故其诗云然。

淞云女士，佚其姓。董东亭于杭州市上买《文中子》旧本，涂乙狼籍，于夹叶中得方寸纸，有女士蝇头书二绝云：“一树桃花卧绿芜，春阴廉外雨莫糊。宵来乡思知多少，又听东风舞鹧鸪。”“垂杨宛地绿丝齐，绣阁无人落燕泥。闲倚熏笼思往事，冷香和梦过横溪。”

商宝意之女《咏苔》云：“昨宵疑有雨，深院更无人。”仁和孙秀芬女士《咏夕阳》云：“流水杳然去，乱山相向愁。”梁晋竹推为两题绝唱。

金坛女史吴香轮（规臣），一字蜚卿，工画花卉，风枝露叶，雅秀天然。尝以便面《九秋图》贻友人，改七芗、倪小迂等皆写生妙手，见之叹赏不置。客白门时，刻小词数阕。《采桑子》云：“昨宵星月今宵雨，首似春蓬，心似秋虫，毕竟情怀那样同。小楼深闭愁无那，才听疏钟，又听征鸿，莫道吴侬不懊侬。”《青玉案》云：“烟痕作暮风丝冷，□只有、侬心领。逝水年华真一瞬，春花多笑，秋花多病，都是伤心境。危楼镇日无人影，小立也、抛清茗。浊酒浇来心自警，欢时偏醉，愁时偏醒，何处商量准。”抑何凄戾乃尔。

董申林女史，蒋伯生侍姬也。伯生谪戍塞上，女史从之，期年遂能作诗。录其数首云：“天教弱质历穷荒，不信长城尔许长。生小江南佳丽地，十年梦不到辽阳。”“闭置深闺每自嗤，可容速变作男儿。鸾к学试桃花马，快意生平此一时。”“当窗草草帖花钿，一阵惊沙破粉研。却比向时妆阁好，乱山青到镜台前。”又有《塞上消寒诗九首》，其一云：“初九严寒得未曾，几回呵手砑吴绫。霜豪蘸出胭脂汁，一点梅花一点冰。”其四云：“四九重衾冷不支，雪花如席政纷披。可堪毳幙毡帷里，却话芦帘纸阁诗。”又《呈主人》诗云：“小言原不要人闻，罢绣无聊遣夜分。多谢东坡老居士，莫添诗案到朝云。”伯生本以言得罪，可谓雅切。郭十三题其集曰：“于冰天雪窖之中，作刻翠裁红之句。绮丽清新，居然作者。”信哉。

广陵女史潘凤华（幼桐）尝刻绝句百首，其可诵者，《独坐》云：“独坐无聊隐几眠，梅花零落小窗前。醒来听雨添惆怅，只有春寒似昔年。”《梅月图》云：“夕阳无语独登楼，自叹光阴不可留。应是前生修未到，每逢花月总多愁。”

黄芸馨，字顺卿，宋又枚（千乘）室。幼喜韵语，与又枚静好相庄。年二十一，遽以肺疾卒。彩云易散，昙花易萎。又枚掇其残稿，名曰《翡翠巢剩稿》。《菱花》云：“不必临妆镜，天然镜面生。一湖秋水阔，十里晓风清。未碍鸣榔过，时看打桨行。吴娃底欢笑，唱出采菱声。”《采菱曲》云：“湖光澹荡碧于油，六角参差水面浮。已是红衣零落尽，鸳鸯梦冷正清秋。”“水上风吹不起波，遥看秋色半湖多。无端棹入烟深处，肠断教听隔岸歌。”《立秋》云：“一叶未飘堕，风来觉洒然。怯秋心一点，更比井梧先。”《咏菊》云：“能甘偕隐无如我，也瘦西风不但人。”语多秋气，女有士心，降年夙陨，未必不徵于此。又《题竹》一绝云：“敲金戛玉数竿斜，最好烟梢日影遮。人世难医偏是俗，漫抽新笋到邻家。”其寄托如此。

吴江朱沁香女士萼增，幼聪慧，年十二，赋《水仙》诗云：“本是仙风骨，临波试淡妆。不留脂粉气，清梦落潇湘。”家人咸奇之。及长，归徐君兰叔，年二十八而卒。兰叔哀之，裒其诗曰《珠来阁遗稿》。《和外春日见怀》云：“陌头又见绿杨枝，那不关心怨别离。差有闲情抛未得，红栏一角坐题诗。”“杏花一树照妆楼，廿四番风数未休。回忆绿窗人待月，清光凉浸玉搔头。”“轻寒轻暖养花天，春昼初长倦欲眠。忽地双鱼传尺素，背人开看一灯前。”《省亲归和兰叔寄示原韵》云：“韶华九十过三分，寄我临风一朵云。遮莫高楼穿望眼，归来佳节正湔裙。”“春衫冷暖勤调护，话到归期絮语低。只恐禽言应笑我，朝朝窗外子规啼。”兰叔原诗云：“春光负却两三分，一种离愁托暮云。花事将残天渐暖，可须检寄绿罗裙。”“别来博得醉厌厌，愁看双飞燕入帘。梅子枝头酸已孕，待君归共蘸吴盐。”读之真如穆羽之和矣。断句如《寄妹杭州》云：“岂无旧梦寻三径，可有新诗赋六桥。”《和兰叔晚春》云：“四围风絮怜飞白，一霎烟花嫁小红。”亦佳。

丁月邻，字素娟，适许氏。著有《颂琴楼诗草》。断句如《春夜用女珠韵》云：“花影到窗疑墨写，春痕著月比秋清。”《携婿女上先茔》云：“下拜双双怜此日，孤生一一话从前。衰门香火凭谁继，麦饭须来百六天。”读之可以知其身世。女珠字孟渊，著有《萱宦吟》。《五月二十四夜作》云：“去年此日事堪思，绕膝牵衣惜别时。凄绝今宵灯影畔，更无人再问归期。”《秋日感怀》云：“淅淅金风入翠帏，夜寒如水强支持。怜他一点银缸影，犹似当年夜课时。”《束装口号》云：“光掩清辉匣镜收，十年憔怕梳头。还祈此后团影，只照欢容莫照愁。”“贫病襟怀默自怜，恹恹憔瘦吟肩。敝裘还是慈亲制，约略披来二十年。”《题母夫人先茔诗后》云：“棠梨花落雨如丝，荒冢谁浇酒半卮。寂寞夜台千载恨，凄凉客馆一身羁。愁肠已逐残魂断，痛泪还和宿墨滋。最是不堪倾听处，慈乌啼上隔墙枝。”他句如《岁暮杂吟呈瘦山》云：“烘窗薄日难消冻，映竹疏梅已报春。草草一年供涕泪，迢迢千里共风尘。”《春日感怀》云：“不信有情皆是累，但能无病即为仙。”皆凄婉可诵。孟珠尝馆于河帅严公小农家，课其女公子。两世才媛，一则茹荼尝胆，霜辛露酸；一则白发青裙，笔耕烟耨。亦可伤已。

严迢，字子，孟珠女弟子也。幼时即瑶环瑜珥，兰穆珠光。从孟渊学琴，有《琴余小草》。落笔殊无凡韵。《重阳》云：“盆中晚桂尚余香，篱下霜枝乍坼黄。令节今年须记取，不风不雨过重阳。”《春日即事》云：“莺啼燕语日迟迟，澹沱和风扬柳丝。闲倚栏杆检春事，杏花红到隔墙枝。”《春夜》云：“参差梅影满阶横，桦烛残时月正明。闲抱玉琴弹一曲，清商并入雁归声。”

王华云女士，竹屿都转之女。闲为韵语，自然流出，皆天伦至性之言。《别两姊》云：“纷纷车马送江干，一唱《阳关》泪暗弹。此去西泠重回首，春来花柳好谁看。”“一帆风趁夕阳斜，极目江天别路赊。偏是今宵好明月，照人姊妹各天涯。”《和兰畹姊杨花》云：“飞到杨花每惜春，斜阳无数点芳尘。而今更触天涯感，忆煞风前咏絮人。”竹屿居江宁，有江声帆影阁，女士即取以名其稿。

钱翠峰（峙玉）适柳氏，有《吟秋阁小草》。自题《寒灯读史图》二律最佳，诗云：“细把炉香，闲将蠡简开。黄昏无一事，青史阅千回。到眼兴亡感，惊心岁月催。沧桑俄顷过，掩卷重低徊。”“婢兰从偷睡，儿嬉怕受经。丝添双鬓白，影对一灯青。凉月笼疏影，寒风逼短棂。那堪林树叶，谡谡下空庭。”格律老成，不似巾帼中人语。《苦雨》断句云：“我比老农殊计拙，惜禾心少惜花多。”意亦新颖。

张船山买妾吴门，虑夫人不相容，佯令二人相遇于虎邱可中亭畔。张作七律一首纪之，轶事流传，蔚为佳话。然观《船山诗草》中如云：“学书且喜从吾好，觅句犹堪与妇谋。研到香螺狂不减，画眉家世本风流。”“六六鹅笙引凤来，墨光鬟影共徘徊。袖中已遂襄阳癖，林下尤逢谢女才。（《砚缘诗》）”“瓦瓶养菊残留影，石几摊书静有香。婢解听诗妻解和，颇无俗韵到闺房。（《寒夜闺中作》）”“我有画眉妻，天与生花笔。临藁广寒宫，一枝写馨逸。（《时帆前辈八月一日得子余属内子写桂一枝为贺》）”长言咏叹，方切高柔爱玩之忱，宁有季常河东之惧。及船山为夫人写照，夫人以诗谢之曰：“爱君笔底有烟霞，自拔金钗付酒家。修到人间才子妇，不辞清瘦似梅花。”则静好相庄，宛然如见，更不须仓庚疗妒矣。可中亭畔之事，或后人附会成之欤。又秀水金筠泉（孝继）忽告其所亲，愿化作绝世丽姝，为船山执箕帚。吾乡马云灿题赠船山诗云：“我愿来生作君妇，只愁清不到梅花。”似即为夫人一诗而发。而船山答诗，有“人尽愿为夫子妾，天教多结再生缘”、“累他名士皆求死，引我痴情欲放颠”、“为告山妻须料理，典衣早蓄买花钱”，及“击壁此时无妒妇，倾城他日尽诗人”之句，亦足徵船山伉俪情深，绝少姬侍之匿也。船山有妹曰筠，亦能诗。《江上对月》有“窈窕云扶月上迟”之句，见船山《哭妹》诗中。

石琢堂《微波词》中，有《洞仙歌》一阕，为题沈三白夫妇《载花归去月儿高画卷》作也。自注：“时三白之妇已下世矣。”词云：“春光一舸，趁江流如箭。料想仙源路未远。问刘纲佳耦，暂谪凡尘，消受过、几度月明花艳。比肩人已杳，蕉萃崔郎，犹对夭桃旧时面。不用水沉香，百种芳华，早薰得、真真活现。倘环佩、珊珊夜深归？算只有嫦娥，当年曾见。”按三白之妇姓陈，名芸，字淑珍，苏州人。四龄失怙，母金氏，弟克昌，家徒壁立。芸既长，娴女红，三口仰其十指供给。一日于书簏中得《琵琶行》，挨字而认，始识字。刺绣之暇，渐通吟咏，有“秋侵人影瘦，霜染菊花肥”之句。适三白后，伉俪唱和，诗境益进。尝共论李杜之优劣，芸谓杜诗锤链精纯，李诗潇洒落拓，与其学杜之森严，不如学李之活泼。又谓李诗有一种落花流水之趣，令人可爱。三白笑曰：“初不料陈淑珍乃李青莲知己。”芸笑曰：“妾尚有启蒙师白乐天先生，时感于怀，未尝少释。”三白曰：“何谓也？”芸曰：“彼非作《琵琶行》者耶？”三白笑曰：“异哉！李太白是知己，白乐天是启蒙师，余字三白为卿婿，卿与“白”字何其有缘耶？”芸笑曰：“‘白’字有缘，将来恐白字连篇耳。（吴音呼别字为白字。）”相与大笑。虽闺房戏谑，亦有雅趣。又尝卜居于张士诚王府废基，居停金妪，家擅园林之胜。芸与三白游赏之余，则共联句消遣，有“兽云吞落日，弓月弹流星”之句，为时传诵。

海盐陈筠，字翠君，尝有句云：“郎似东风侬似絮，天涯辛苦相随处。”季父兔床先生喜诵之，摘入《拜经楼诗话》。翠君适马青上少府，墨麟观察孙也。亦工词，有《蓬莱阁史诗余》。

近时闺秀能诗者颇少。偶见《纟隽秋华室诗话》载陈伯严先生之夫人俞麟洲诗，伉俪能诗，每多相似。今观俞夫人所作，澹秀清婉，与伯严先生绝不相类，可贵也。《和次云女士山居杂咏》云：“钟声摇落万山巅，残醉模糊欲曙天。怪杀小鬟呼不醒，竹篱门外雨如烟。”。“登楼携得一枝箫，曙色含山浅欲描。几点疏星数枝柳，行人扶梦过平桥。”“松杉蓊郁小窗幽，午梦初回懒下楼。检点茶铛无个事，一双新燕落帘钩。”“隔帘烟雨望中迷，然竹人家住水西。闲倚小栏数残菊，晓云如一声鸡。”“一声清磐掩柴扉，若有人兮住翠微。惆怅西风去年事，满庭梧叶雁初飞。”《晓起》云：“卷帘看燕子，池水腻如罗。草色花朝雨，箫声《子夜歌》。晓寒因雾重，春恨为谁多。抛绣依亭石，微吟带薜萝。”《庚戌寒食病中作》云：“病中忘却是春时，开过辛夷了不知。强起如烟疑化柳，未眠有梦欲成丝。”“年年药碗违寒食，夜夜残灯隔酒卮。雪外园林花满眼，纵能临赏已空枝。”

宝应朱景颜著《海音诗略》，有“窗鸣千涧雨，人卧一楼云”之句，为阮芸台所称。其妻陈传姜亦能诗。五言如“乱竹不知路，好山多抱楼”，七言如“一庭芳草无行迹，万点桃花送好春”、“千里关河初过雁，四山风雨独登楼”，持较朱作，欲度骅骝前矣。

印白兰号幽谷，嘉定人，适同邑李宝函。家贫，侨居虎邱。宝函仿濮仲谦雕竹器，隐于市，价不二，藉以自给。幽谷工诗，著有《啸余草》，颇清警，不落纤佻软媚之习。《咏菊》云：“傲性原为高士伴，残花更助美人妆。”“同余消瘦缘何事，尽日西风怕卷帘。”《题画牡丹》云：“怪得红颜齐俯首，天风吹下卫夫人。”《初夏》云：“乳燕飞飞才出堂，恰当芒种肯偷忙。田家戽水趁明月，跳出鲈鱼尺半长。”皆婉约可诵。至《小桃》云：“低亚墙阴一小桃，两年已见拂云高。也知尔亦伤心树，长得娇枝恐不牢。”则又自伤身世矣。

闺秀查氏，名惜，字淑英，海宁马寒中室也。马居插花山中，拥书万卷，筑道古楼，与查晨夕唱和。马尝游吴氏，经时始归，查谑以诗云：“杨花岂向一人开，此去吴家笑几回。惆怅西山归棹后，问他可有阿谁来。”寒中和答云：“杨花原是路旁开，且爱柔条看一回。假使春风恋个煞，可知今夜未归来。”其风情如此。马又有《寒雁楼诗》，盖悼亡作也。自序云：“予年十六，曾入是楼，忽忽四五年，便有生死之隔。聊赋短章，心正恻恻未已也。”诗云：“不堪往事话零星，寒雁楼头初定情。记得夜来风雨乱，幽花强力到三更。”“月暗高楼人定时，挑灯学我细吟诗。偶然七字粗能律，便道从今弟胜师。”“香犀满泛玉浮梁，妾手擎来夜劝郎。郎自无端推酒立，泥人一笑卸残妆。”“问年十五小于我，并立花前如我长。究竟性情孩子样，笑啼作戏惯无常。”“草龙帐底坐新凉，葵扇轻摇话正长。话到后缘难的的，低头不语去思量。”“别来好梦已无因，死后重来书苦辛。自是少君难再得，缕金裙子最伤神。”琐琐写来，弥觉情挚。淑英亦有诗稿，曰《南楼吟香集》。

同里邹若瑗，适朱汝纶，少工吟咏。《延清阁夜坐》云：“虚绿摇窗镜影空，庭梧瑟瑟翦秋风。水晶帘外朦胧月，人在秋江碧练中。”风致殊胜。女一，适秦小岘，亦能诗。小岘尝为吴兔床诵其《潞河南还舟中作》，有“千里归帆浑是梦，绿杨影里画桥西”之句。若瑗殁后，小岘梓其遗集曰《亦南庐小稿》。

林蕙，字佳英，泉州人。所著有《香咳集》。《咏兰花》云：“春山随意佳，雨过香初足。美人在何许，不语倚空谷。”

吴丝，字黄绢，莆田人，威略将军英女也。《过莺ㄕ湖绝句》云：“风光淡淡晚凉天，遥望渔家夕照边。傍岸绿阴藏钓艇，一竿秋水半湖烟。”将军倩人写作便面。

林文贞，字韫林，莆田人。归王安明。有《韫林偶集》。尝随宦山左。《暮春济宁道上得句》云：“老树深深俯碧泉，隔林依约起炊烟。再添一个黄鹏语，便是江南二月天。”有依此诗景绘一便面者，韫林曰：“画固好，但添个黄鹂，便失我言外远情矣。”

吴荔娘，莆田人，陈蔚之妾。早卒。有《兰陂剩稿》。《春日偶成》云：“晓日映窗疏，荏苒韶光一枕余。深巷卖花新雨后，沿门插柳嫩寒初。莺儿有语迁乔木，燕子多情觅旧庐。那用踏青郊外去，芊芊草色满阶除。”有《咏牡丹》云：“国色本来描不得，世人空自费胭脂。”《题吴兴女士严静甫墨竹》云：“我为丹青先比较，此君风韵却输卿。”皆能从题外设想，运笔自是不凡。荔娘之父，庖人也。醴泉无源，芝草无根，信哉！

《红香馆诗》，恽珍浦著，南田之族孙女也。佳句如《道中即目》云：“树深疑碍路，山远欲撑天。”《西园》云：“佳卉一庭呈笑靥，好山四面叠新螺。”

赵秋谷幼女，名慈，字雪庭，适济南朱崇善。式微后，贫无以居，故其诗多哀怨之音。《夜深》云：“夜深庭院寂无声，花底微闻蟋蟀鸣。侧卧玉床清梦觉，风吹竹影上帘旌。”《杂兴》云：“极目银河漾素晖，满庭秋影露霏微。西廊月转无人到，自折荷花带露归。”“露满香阶夜欲分，半床秋月一帘云。不知何处砧声起，断续随风枕上闻。”中郎可谓有女矣。

“虚名丽六流传遍，下第江南第一人”，同里徐朗斋句也。其本事详各家笔记中。妻侯氏，为朗斋姨表。既有婚约，而母以朗斋羸瘦，将中止，女潜告母曰：“徐郎秀在神骨，异日必以文誉起家。”母知女意，遂卒以字徐。伉俪甚笃，唱和颇多。有句云：“新凉半床月，残醉一帘花。”丰韵韶秀，居然晚唐，足与阆斋“家住梁溪杨柳村，山房细雨约开尊。鸳鸯岸口桃花水，一夜春潮绿上门”一绝并传。张南山《诗人徵略》列此两句为阆斋所作，误。

《秋红丈室遗诗》二十四首，秀水王仲瞿继室山阴金云门（礼嬴）著。七绝如《寓居武林门外红桕山庄，云山如画，诗以写之》云：“梅妻鹤子林君复，泛宅浮家张志和。如此溪山留不得，五湖归计又如何。”五绝如《自题梅月双清图》云：“三分鼻功德，一个月聪明。约我西溪住，梅花可有情。”七律如《泛舟东郭》云：“罗隐归来一钓竿，寒山脚下住方干。向来山水江南好，从古文章蜀道难。恶木肯容鸾鸟足，莲花亦是鉴湖官。箬门残照鹅峰影，留段斜阳看不完。”英姿卓荦，不愧与仲瞿笙磬同音。至《奁中遗诗》云：“梅子酸心树，桃花短命枝。可怜马塍月，孤负我来时。”“自觉惊魂不得留，梅花开放月辞楼。断肠只有梅花树，种好梅花不白头。”“门外桃花开未开，童奴来报满田栽。自然有个该开处，拍手崖边看去来。”则一片禅机，拈花微笑，云门殆生有自来矣。

云门又工画。《秋红丈室遗诗》，系钱唐陈文述（云伯）属其姬人吴门文静玉（湘霞）校录，附于仲瞿《烟霞万古楼诗选》之后者。卷首有湘霞诗序一篇，读之可以知其梗概。云伯一门风雅，姬侍多才，亦从可窥见矣。序云：“颐道居士《画林新咏闺阁》一门，咏王仲瞿室金云门夫人云：‘山绕红楼水绕门，玉壶斑管写黄昏。《建安七子图》还在，此是金钗画状元。’因孝廉临终，以此图赠公子小云也。（小云，云伯子裴之小字。）图高六尺，宽四尺，宫殿、楼阁、树石、人物均极飞动之致。余归碧城，恒得观之。又尝从孝慧宜人（裴之室汪端）问字，见案头置孝廉《烟霞万古楼诗》，中附夫人诗甚多。颐道又从他画录十余首，属余收藏，因并录而存之，曰《秋红丈室遗诗》。丈室在钱塘武林门外西马塍南，宋姜白石故居也。曰丈室，夫人中年笔墨之暇，禅诵也。今来春谷，适颐道为刻孝廉诗，因并付梓。重校一过，并志缘起。道光庚子重九，吴门文静玉书于春谷官舍之明霞槛。”

云伯尝从书肆购得《玉台新咏》，中有乌丝阑小笺楷书一绝云：“微吟宫体说萧家，深夜春寒透碧纱。残烛欲销钟未起，樱桃花落月西斜。”末署“翠卿”二字，小印曰“钿”。字画婉丽，墨迹尚新，盖名家闺秀也。云伯以诗和之云：“矮笺小字合名家，箫局香温韵字纱。惆怅无因问芳姓，明河络角女星斜。”

云伯《颐道堂文集》中，有《与姬人采鸾书》云：“十年以前，慕君之色；十年以后，爱君之才。经岁以来，感君之情；一夕之谈，重君之德。湖山之友，闺房之侣，向惟鸥波，今则停云，不图此生，乃兼二妙。新诗在袖，别泪在襟，言念君子，如何勿思？奉别以来，风餐水宿，舟行六日，始达邗江，小住浃旬，当至袁浦。小诗一律，聊志别怀。花气侵人，不宜起早，月痕感梦，莫爱眠迟。寒暖自珍，起居无恙。临楮怅怅，不知所云。”一展读间，伊人宛在。特采鸾姓氏里籍，无可查考。书中所称鸥波者，云伯妾钱唐女史管湘玉是也。湘玉名筠，所居曰小鸥波馆。著有《小鸥波馆诗集》。《题桃花扇》诗云：“丝竹苍凉酒一尊，南朝遗事写温存。江山谁堕新亭泪，花月空销旧院魂。公子才名归党局，美人消息种愁根。不堪重话青溪事，落叶如霞冷白门。”“江上青山翠黛浮，当年遗事水东流。玉台已破菱花镜，红粉甘居燕子楼。复壁人遥梁苑暮，重门天远秣陵秋。美人恨血燕支色，一握冰纨吊莫愁。”“轶事何年记板桥，才人细意谱冰绡。北来鼙鼓连三月，南渡烟花又六朝。水阁只今听暮雨，石城依旧上寒潮。新声大有《离骚》意，一片沧桑付紫箫。”“漏舟歌舞事经年，狎客新词十种笺。宰相无权骄节镇，君王有语选婵娟。不闻战马嘶金鼓，终见宫车走翠钿。读到云亭新乐府，南都遗事总凄然。”云伯诗集中有《秦淮访李香君故居题桃花扇乐府后》七绝十六首，其末首云：“掌书捧砚坐桐霞，七字新题写碧纱。解为含光惜佳侠，鸥波仙子碧城花。”即指湘玉而言。桐霞亦湘玉所居馆名。云伯负官帑钜万，湘玉脱簪钏为之解完，云伯感之，告于家庙，正位为嫡。旋耽禅悦，乞名于佛曰广慧。殁后，云伯为辑《玉仙梵》一书，叙传颇详。停云即文静玉。静玉工画，本高姓，慕文端容之为人，因改氏文。著有《小停云馆诗钞》。此外云伯姬侍，尚有蒋蕊兰字玉嫣、薛纤阿字云卮二人，其诗俱见《杭郡三辑》。

云伯子裴之有才妇曰汪端，尝选定《明三十家诗选》，远出牧斋、竹坨、归愚诸选本上。裴之早卒，为重刊《澄怀堂遗诗》。于云伯《颐道堂诗》，亦多所删订规正，又为云伯戚邵梦余刻《镜西阁遗诗》。生平最爱王仲瞿与王井叔二人诗。井叔名嘉禄，长洲人，诗人铁夫子也。为吴门七子翘楚。著《嗣雅堂初二集》若干卷，《桐月修箫谱》词若干卷。尤工骈文。云伯尝宴客扬州玉树堂，井叔于座间为云伯撰《秣陵集》骈体序，援笔立就，洒洒千言，坐客环视叹羡。阮梅叔当众诵之，至“李供奉脱裘换酒，百年三万六千场；杜司勋蜡屐寻诗，南朝四百八十寺”，击节曰：“李峤真才子也。”座客共为之浮一大白，比之王子安《滕王阁序》焉。先娶黄氏，字寿玉，比部荛圃女。比部藏宋板书最富，寿玉尽能读之，并能道宋椠与今本异同。婚一年卒。井叔赋《悼亡诗》百篇，写《眉奁残月图》以寄哀思。继娶曹，字小琴，善书，墨琴夫人弟悟冈女，侄其从姑者也。端常置二人诗集于案头，呼之曰“老王先生”、“小王先生”。仲瞿弥留时，以诗稿付裴之，为敬礼定文之托。裴之旋卒，未竟厥志。汪重为选定，又以裴之尝欲刊井叔诗而未果也，亦加甄录。于病中请于云伯，必付梓以完裴之人世文字之债，云伯诺之，不数日而汪卒矣。云伯为作传，所谓孝慧宜人是也。其所著有《自然好学斋诗》十卷，老辈皆推重之。

方寿，字蓬客，号芝仙，山东历城人。著有《芝仙小草》。尤善画，工花卉，超逸有天趣。性耿介，弟官江南，寄以吴绫一端，答书云：“吾家耕可以食，织可以衣，弟为廉吏，此等物不须也。”弟报书谢之。《雪霁》云：“快雪初晴月满庭，清光无际透疏棂。香生苍卜心如水，闲展《黄庭》一卷经。”

许琼鹤（芝仙），山东济宁州人。诸生许夔臣侄女。《灯花》云：“静夜垂帘坐，灯花艳小窗。华辉绣帙，春色上兰缸。结蕊环联九，连枝镜映双。为谁占喜事，坐待晓钟撞。”按夔臣字山瞿，以诗名，曾辑女子诗为《雕华集》。待梓，翁绣君女史以寄他氏，损增刻之，别立集名，夔臣抑抑病殁。文人好名之弊如此。

闺秀高氏，淄川张亦宣室。《闲居偶成》云：“秋成收罢乐闲居，每岁仓箱幸有余。漫道闺中无大计，积钱多买课儿书。”观诗知其有识。

于氏，淄川张廷叙室，新城人。《梦题万峰山》云：“一桁青山倒碧波，空中去住白云多。灵槎未许渔人泛，惟我曾经梦里过。”

前记张船山买妾事，疑为后人附会，偶与武进陆炜士先生谈及，因检《药庵退守集》相示，则此事竟非子虚。按船山于壬申三月四日去郡，三月二十六日临城驿途次尚有为内子作生日之作。虎邱之诗，作于是岁十一月二日。然则小星之占，殆是年秋冬时事欤。观其《癸酉虎邱寓楼即事》诗云：“已分无才能罢郡，又因多事望生儿。买鱼自扰池中水，抵鹊兼伤树上枝。”则所以纳妾之意可见。又《感事》诗云：“白小凌波也是鱼，影娥池上好家居。秋星翦镜眉如黛，春笋扶钗发有腴。乐府可怜刘碧玉，才人多事马相如。幕巢那更谈金屋，只论华年已误渠。”自注：“去年年十六归予。”“星小何缘拟聚奎，羲图火泽竟占暌。生原难养丹飞鼎，情不能忘素反闺。幸脱罡风留劲草，且携明月赋柔荑。佳儿倘入熊罢梦，戈印还教左右提。”则携妾别居，情景可想。至是年四月九日，又有《闺人聚于山塘寓楼即事》诗云：“鹊巢风定转阳和，江汜真从悔后歌。信有春堪入药，笑看秋水不生波。要离冢畔难言男，乾闼婆前尚着魔。翠黛金章成底事，半生婚宦耐消磨。”则既占脱幅，又赋同巢，更可于言外得之。炜士先生又谓集中《怜影图为怀素芬题即步自题元韵》之作，素芬当即其姬人之名，故有“窥帘梁燕归方稳”之句。余按素芬姓杜。石执如《独学庐》中，亦有《题怜影图》诗，自注：“兼调伯冶。”船山字仲冶，其兄亥白又无伯冶之称，惟船山庚申六月寄兄诗有“嫂殁新姬小”之句，不知与素芬是一是二，存疑于此待考。且惜素芬原诗，无从查考也。（同时吴门有张骐初者，字伯冶，其室人钱璞字莲因，夫妇并工诗。莲囚诗见卷五。骐初纳妾催妆见各家诗集。执如所云伯冶，当即指骐初也。）

“绣罢频呼姊妹看，暖风晴日满阑干。花间打散双蝴蝶，飞过东墙又作团。”此吴兴女郎《春闺》诗也。团韵妙语，未经人道。惜不传其姓氏。

郑瑶轩，名珊，广东人。梓有《三听楼诗钞》，多醇雅之作。《初春》云：“芳池如镜薄烟笼，草色青回夜半风。春到人间无几日，小桃初放一枝红。”《新柳》云：“谁把春衣巧翦裁，纡青曳绿映莓苔。轻盈早逐东风长，引得黄鹂出谷来。”

吴陶宰《鼠璞词》有《台城路》一阕，赋河东君古镜，序云：“镜径五寸许，背有诗云：‘照日菱花出，临池满月生。官看巾帽整，妾映点妆成。’据查初白《金陵杂咏》，知为蘼芜旧物。”按蘼芜诗词颇富，虞山《柳枝词》诋斥过甚，要其文采自足动人也。余最赏其《咏寒柳金明池》一词云：“有恨寒潮，无情残照，正是萧萧南浦。更吹起、霜条孤影，还记得旧时飞絮。况晚来、烟浪迷离，见行客、特地瘦腰如舞。认一种凄凉，十分憔悴，尚有燕台佳句。春日酿成秋日雨。念畴昔风流，暗伤如许。纵饶有、绕堤画舫，冷落尽、水云犹故。念从前、一点春风，几隔着重帘，眉儿愁苦。特约个梅魂，黄昏月澹，与伊深怜低语。”缠绵婉笃，词意殊胜。

蘼芜有妹曰绛子，鄙姊之行，蘼芜归虞山后，独居垂虹亭，不与人往来。质钏镯得千余金，构一小园于亭畔，日摊《楞严》、《金刚》诸经，归心禅悦，颇有警悟。尝谒灵岩、支硎等山，布袍竹杖，飘遥闲适，视乃姊之迷落于白发翁者，不啻天上人间。嘉兴薛素素女士慕其行，特雇棹担书，访绛子于吴门。相见倾倒。遂相约不嫁男子，以诗文吟答、禅梵讨论为日课。乃同至慧泉，溯大江而上，探匡庐，入峨嵋，题诗铜塔，终隐焉。其后素素背盟，复至李。绛子一人居川中，足迹不至城市。蘼芜数以诗招之，终不应。未几卒。著有《灵鹃阁小集》行世。其《春柳寄爱姊》调《高阳台》一词，盖讽蘼芜作也。诗云：“过雨含愁，因风助态，江南二月春时。少妇登楼，怜他几许相思。流莺处处啼声巧，织柔条、摇曳丝丝。散黄金，持赠旗亭，劳燕东西。逢人莫便纤腰舞，纵青垂若辈，浊世谁知。张绪风流，灵和情更依依。天涯一霎飞花候，也应嗟、堕溷沾泥。怨东风，吹醒芳魂，吹老芳姿。”

张翰风（宛郝）《词选》，为倚声家圭臬。其子仲远曾刊其女兄弟诗词，为《毗陵四女集》。一门风雅，可想见其渊源有自矣。长孟缇，名纟英，适常熟吴廷钅，有《澹菊轩稿》。尝因《撷芳集》收闺秀诗太滥，《正始集》选闺秀诗太简，故另选一帙，曰《国朝列女诗录》。次纬青，名珊英，适江阴章政平，有《纬青遗稿》。三婉纟川，名纶英，适同邑孙︱，有《绿槐书屋诗》。季若绮，名纨英，适太仓王曦，有《餐枫馆稿》。澹菊轩《浪淘沙》云：“病怯晚寒严，休卷重帘。穿帘无奈朔风尖。人与梅花同瘦损，一晌恹恹。新月上雕檐，眉影纤纤。闲愁暗逐漏声添。回首岳云千里外，清泪空黏。”餐枫馆《水仙疏影》云：“琐窗清冷，有仙姿绰约，低傍妆镜。素靥盈盈，玉骨玲珑，嫣红怎许相并。冰魂算与琼楼远，忍便入、等闲花径。到夜阑、明月飞来，帘底暗窥纤影。还记深宫旧事，翠鬟愁不整，尘梦初醒。故国云迷，洛水依然，幽恨诉将谁省。珊珊休话凌波步，怕前度、佩环难认。尽深深、银蒜低垂，不管晓来风劲。”

孟缇词笔秀逸，得碧山、白云之遗。闺友沈善宝尝过其澹菊轩，时孟缇初病起，因论夷务未平，养痈成患，相对扼腕。出其近作《念奴娇》半阕云：“良辰易误，尽风风雨雨，送将春去。兰蕙忍教摧折尽，剩有漫空飞絮。塞雁惊弦，蜀鹃啼血，总是伤心处。已悲衰谢，那堪更听颦鼓。”善宝援笔续云：“闻说照海妖氛，沿江毒雾，战监横瓜步。铜铁轮虽猛捷，岂少水师强弩。壮士冲冠，书生投笔，谈笑平夷虏。妙高台畔，蛾眉曾佐神武。”前半阕以幽秀胜，后半阕以雄壮胜。张作是无可奈何，沈作是姑妄言之。宗周嫠纬之思，未必便有此事，却不可不有此志。

陈鼎，字子重，号定九，又自署铁眉道人。著有《滇黔纪游》二卷，《滇黔土司婚礼记》一卷。少时随宦粤西，值明季骚扰，不克归。赘土司龙氏女，名继桓，字又少，年十七而殁。续娶亦龙氏女，本常熟钱伯可女，字瑜素，名洁，幼为龙氏养女。故《闺秀正始集》讹为龙全洁。著有《蓉亭词》。《秋海棠雨中花》云：“满砌湿红娇欲滴，似睡起、浑无气力。看苔藓笼香，薜萝拥翠，相映幽姿别。妒煞晓霞争艳色，奈暮雨、丝丝如织。想肠断西风，自怜冷落，未与春相识。”

祥符周匀叔（星誉）姬人吴县女史许﹁（令芬），雅擅诗词，兼工绘事。尝题山东李家店壁云：“山程风景日荒寒，触拨离情百不堪。除是琅琊城畔柳，依稀一样学江南。”“晶奁深锁懒梳头，脱却春衫赋独愁。凤胫花残官柝急，一衾残月梦苏州。”嘉兴杜若香（漱芳）女史和云：“衣褪深闺半臂寒，尘迷凤髻亦何堪。五更促起登车客，夜色微茫斗指南。”“罗衫冷浸月当头，生小痴憨不解愁。异日重逢诸姊妹，细将情绪说皇州。”令芬又有《秋夜即事》云：“ㄙㄙ疏帘暝，寥寥小院扃。空烟疑作雨，纤月不妨星。窗凝花光白，灯涵竹气青。谁家弄秋笛，鸥梦一时醒。”《画扇自题》云：“昨宵微雨下莓苔，石背秋花一两开。僻径等闲人不到，亏他瘦蝶会寻来。”又《临江仙》词云：“坐又无聊眠又闷，强扶小婢闲行。曲房如水画帘明。簟腰荷气嫩，窗眼竹阴清。一雨新凉苏病骨，槐花风洒疏棂。昼长持底遣闲情。重钩《辞世帖》，细注《度人经》。”情词婉约，无愧作家。

吴门叶调笙《鸥波渔话》记王惕甫夫妇合璧书卷云：“我吴明季以来，书家用笔，皆以轻秀俊逸见长，至惕翁始以遒厚浑古矫之，遂为三百年所未有。虽退谷、义门，犹当让出一头，何况余子。墨琴夫人书气静神闲，娟秀在骨，应推本朝闺阁第一。此卷前段惕翁书《杂帖诗》十二首，行楷相间，款题‘癸丑四月浴佛节前一日，会试榜发下第，明日复入宫馆，食讫而散。归休家寓，客亦不至，辄书旧作数首奉寄稼园先生正之。惕甫王芑孙’。后段曹夫人校┈书《蜀江春日文君濯锦赋》一篇，款题‘乾隆癸丑新正十日书于京师寓馆之写韵轩。墨琴女史曹贞秀’。纸尾惕翁跋云：‘愚夫妇性皆好书，皆不自意以书见称，遂有古人学书费纸之患。长安中求纸都不中书，每一临池，动成苦恼。近闻我老友稼园先生自以新意制纸，浆捶得法，与笔墨相宜。宋诸公多讲治此事，若欧阳公、黄山谷、二蔡、二米无不能书。盖必识书之利病而后识纸之精粗。则以稼园而治纸，固宜与碌碌者异也。偶寄此卷，附言其后，俾知愚夫妇方拮据破砚劣毫之下，庶几干当人北来，且不惜数番之惠耳。癸丑五月二日，芑孙附识。’”稼园俞姓，名大猷，吴邑老贡生。余少时曾识之，卷即得于其后人。后携汉上，全椒金子春文学旺华见之叹赏，谱《真珠帘》一阕题于后云：“彩笺曾读《桃源记》，（自注：詹湘庭丈藏有夫人楷书《桃花源记》。）小窗纱、重见簪花仙子。柔翰绛唇含，唤卫夫人起。瞿眼亲研蛾子绿，却手浣、蜀江春水。谁似。似清晓芙蕖，露珠收未。遥想静里拈毫，恰琼钩响寂，宝炉烟细。分影到《沤波》，（自注：惕丈著有《沤波近稿》。）惯玉台肩比。见说京华同弄笔，为换取、澄心堂纸。应悔。悔名掩兰亭，右军夫婿。”近年觉阿开士祖观亦为题二诗云：“渊雅书名艺苑驰，每于萧散见丰姿。客窗偶仿遗山体，论字先成《杂帖诗》。”“红闺墨妙簪花格，恰好《黄庭》影写初。知否神仙翻妒煞，彩鸾夫婿不能书。”此卷传之后来，亦艺林一段佳话也。（《渊雅堂集》有句云：“诗人老去莺莺在，《甲秀》题签见吉光。”自注云：“石庵相国有爱姬王能学公书，笔迹几乱真。惕翁盖尝见姬为公题《甲秀堂法帖》签子也。此文清逸事之可传者，附记于此。”）

《涵碧楼诗稿》，仁和黄蘅卿（云湘）著。《春日书怀》云：“瘦尽丁香倦不支，杏花春雨卷帘迟。玉钗不换元穑ㄆ，纨扇慵裁柳恽诗。家事琐同琴百衲，愁心密比网千丝。夜来更觉无聊甚，剔起银缸读《楚词》。”《奄菜》云：“绿蚁新浮蟹正团，嘉蔬堆上水晶盘。压残霜露色逾淡，脆入齿牙声更寒。秋末晚崧名士句，雨中春韭故人餐。何如入饔饶滋味，也与花猪一例看。”清新熨贴，工于赋物。

“一院露光团作雨，四山花影下如潮”，昆陵王采薇女史《长离阁集》中名句也。女史宜黄令鞠山第四女，年二十四而卒。其第三女亦才而早夭。执山尝以之比吴江叶天寥之昭齐、琼章二女子云。其才调可想见矣。《长离阁集》附刻《平津馆丛书》。集中佳句，如《咏木兰》云：“男儿封侯妾何有，要取黄金自悬肘。”《步月》云：“只鸟时依树，孤萤不上衣。”《秋夜》云：“五更霜月欺灯影，一树风鸦续雁声。”《春阴》云：“离愁作雾疑沉水，晓病如烟尽著山。”《悼姊》云：“把书寻泪色，掩幔想衣声。”《有感》一律云：“不见画钗处，惊看过月痕。帘斜生鸟影，屏小贴花魂。凤瑟埋尘冷，鲛绡湿泪温。石床苔掩鬓，黄蜨欲栖门。”皆清隽迈俗，无愧作家。女史尤工校┈，能为虞永兴书。尝为其婿孙星衍手录诗稿一册，孙之侄婿龚庆题其后云：“手写新诗墨细研，永兴楷法尚依然。名山各有千秋业，偕老何须说百年。”孙自作事状云：“婚后数日，夫人属余填词，并约围棋，余皆未学，颇心愧之。后遂为小诗酬夫人，而卒不能对奕。”又云：“夫人尝言唐五代词，率可倚声，被之箫管。春余夜静，辄取李后主‘帘外雨潺潺’词，按笛吹之，令余审听。至‘流水落花春去也，天上人间’，闻者欷。其后写夫人遗影，为《落花流水图》，以此。”据此，则女史又工词矣。惜集中只载“归梦到江南，绿遍天涯，不认门前柳”之《醉花阴》一阕耳。

自燠馆凉台之说兴，山村水郭，野趣天然，转为若辈所未梦见。偶见云南赵州苏竹窗女士《村居》诗云：“山罨岚光水蘸霞，村居风味足清华。一篱鼠迹桃花米，满鼎松风谷雨茶。黄发拾薪恒事业，苍头种菜老生涯。论文也或高轩过，笑拔金钗付酒家。”胸次尘俗，为之一洗。

陈云伯为小青、菊香、云友修墓于西泠，徵诸题咏，汇而刻之，颜曰《兰因集》。仁和吴苹香（藻）有南北曲一套。苹香词名最著，《花帘》一集，嗣响易安，曲亦颉颃倚生。兹录之如下：“（《步步娇》）金粉难销湖山路，草绿裙腰露。荒陵落日初，一片伤心，美人黄土。何处吊蘼芜？把香名一例兜从头诉。（《醉扶归》）一个葬秋坟冷唱逋仙句，一个对春山闲临《西子图》，一个帘垂画阁绿阴疏。怎莲胎生迸的莲心苦？最怜他寒膏冷翠强支吾，最伤他兰因絮果难调护。（《皂罗袍》）日日画船箫鼓，问湖边艳迹，说也模糊。桃花三尺小坟孤，棠梨一树残碑古。春烟杨柳，秋风荻芦；粉痕蛱蝶，红腔鹧鸪。玉钩斜谁把这《招魂》赋。（《好姐姐》）有个谪仙人，转蓬莱故都，爱一带青山眉妩。平章花月把婵娟小传摹，诗禅悟，重留片石将情天补，欲倒狂澜恨海枯。（《尾声》）珊珊环佩归来否？早注入碧城仙簿。则问他曾向诗人下拜无？”

《兰因集》中，闺秀诗最多。其工丽雅切者，如汪逸珠之“翠冷香销二百年，梅亭明月鹤亭烟。罗裙久化飞庄蝶，彩笔重题感杜鹃。一径落花红灼灼，两堤芳草绿芊芊。春泥都化娲皇石，补满情天补恨天”；桐城方若徽之“情天恨海两茫茫，如此蛾眉合断肠。春水尚留仙子影，桃花犹学美人妆。魂依素柰心无累，死旁寒梅骨有香。吟遍西泠芳草路，一杯梨汁酹斜阳”；琴河钱莲因（守璞）之“烟柳丝中浅碧流，露桃花里小红楼。填平爱海三生愿，消尽人天万古愁。瘗玉深深红雨暮，埋香郁郁碧云秋。春山如黛人何处，惆怅蘼芜土一邱”；五律如鸳湖沈石（）之“吹彻《三姝媚》，声声玉笛凉。楼仍倚鹦鹉，碑不篆鸳鸯。玉是婵娟字，花称姊妹行。西湖比西子，辛苦为谁香”；断句如张云裳之“词客定能参慧业，美人才合葬名山”，粤东黄兰И（之淑）之“浮梅槛散春波晚，快雪堂空夕照斜”，秣陵陈友菊（秀生）之“暝烟月上梨花冢，疏雨寒生燕子家”，钱塘吴仙芝（淑娥）之“流水年华成感逝，桃花时节总销魂”，汪小韫之“仙子玉鲈三涧雪，美人湘管一枝花”，陈苕仙（丽И）之“泥融碧幻鸳鸯瓦，花落香销悲翠裙”，德清朱湘（姮纹）之“修到梅花仙眷属，忏来桃叶佛因缘”。芳馨悱恻，其秀在骨，每读一过，使人心魂俱逸。

《四川通志》云：“鹃红不知何姓氏，于富庄驿题壁，自署‘蜀女’。有序云：‘妾生于剑外，死别刀环。锋镝之余，全家失所。慈亲信绝，夫婿音讹。依于所亲，挈至蓟州，遂偕南下。妾意稍迟玉碎，犹冀珠还。期秋扇之重圆，愿春晖之永驻。流离数月，甫达此间。嗟乎！陌头杨柳，总是离愁；门外枇把，都非乡景。望齐门而泣下，思蜀道以魂归。阿鹃阿鹃，生何如死？扶病夜起，勉书数绝。邮尘信宿，便入江南，当是薄命人断送处也。’诗云：‘万里飘零百劫哀，青衣江上别家来。朝云暮雨番番看，一路山眉扫不开。’‘深闺一命弱于丝，金鼓声中怯几时。妾恨也同花蕊恨，阿谁马上是男儿。’‘阿母音书隔故关，儿身除有梦飞还。年年手濯江边锦，不彀人间拭泪斑。’‘藁砧望断路盈盈，敲罢金钗忆定情。妾自马嵬坡下住，此生只待卜他生。’‘小婢娇痴代理装，穷途怕检女儿箱。儿时爱谱《江南好》，怕到江南已断肠。’‘雾鬓风鬟一段魂，喘丝扶住几黄昏。残灯背写伤心句，界乱啼痕与粉痕。’“按常州陆祁孙《崇百药斋诗集》中，有三绝句，序云：“辛酉正月，偕刘大嗣绾、洪大饴孙宿富庄驿。寒夜被酒，戏联句成六绝题壁上，署曰“蜀中女子鹃红。”已而传和遍于京师，两君戒余勿言。顷来平梁，有王秀才以行卷来质，则悲鹃红诗在焉。既为失笑，而死生今昔之感，不能无怆于怀。书此寄刘大都中，并邀同作。诗中自注曩题壁诗有“年年手濯江边锦，不彀人间拭泪斑”等句，则鹃红身世，无待更考。前辈风流，可称雅谑。又吴兰雪《香苏山馆集》，亦有绝句四首，序云：“嘉庆六年，富庄驿有蜀中女史鹃红题壁诗六首，赵君野航见而和之，且为谱《鹃红记》院本八<齿句>，属题其后。”然则野航之痴，更甚于平梁王秀才矣。附记于此，以佐谐笑，且使后之读鹃红诗者，不至有扑朔迷离之感也。

刘ぇ，字絮庭，归蒋氏；兰字纫秋，归王氏，故刘海树（珊）女弟。海树与陆祁孙唱和最多。祁孙之夫人姓钱氏，名惠尊，字诜宜，著有《五真阁吟集》。絮庭赠五真诗曰：“小阁春寒夜色分，传来佳句澹如云。梅花今见亭亭格，悔读苏家织锦文。”“赋茗簪花绝世姿，一门风雅并堪师。春官倘许蛾眉选，不栉应看上第时。”纫秋云：“灯前倦绣漏声长，梅影横窗月色凉。那用鹧鸪重拨火，新诗读罢有余香。”“披卷终宵不忍抛，芳容未睹已神交。相逢若话瑶宫事，记看琼花第几遭。”女公子三，韬字鸾符，韫字小絮，字霞裾，皆读书工咏，与祁孙三女兑贞善。兑贞亦擅风雅，尤好作书，得欧阳询、裴休之妙，故祁孙寄李凤台（兆洛）诗有“半亩莺花堪入画，一家妇女尽能诗”之句。




●卷二

光绪季年，瑞安黄仲弢（绍箕）殁于湖北提学使之任，其夫人以六绝句哭之。偶检箧衍，录稿尚存，惜夫人姓氏，未经著录，今亦无从稽考矣。诗云：“花市斜街旧寄庐，与君同砚学鸦涂。至今遗墨仍盈箧，难画人间举案图。”“高人偶尔赋《闲情》，绝妙文章亦有名。此去仙山能少待，愿分剩药住蓬瀛。”“堂上慈乌已白头，吴山越水总成愁。豚儿解有桑弧志，我为楹书且少留。”“稚子童騃最可怜，为君忏悔学参禅。他年遗迹知珍重，手写《楞严》第几篇。（自注：公手写《楞严经》全部，皆径寸字。）”“红豆灯残月色清，五更鼓角断肠声。药炉茶灶今犹在，青鸟何人可寄情。”“泪洒麻衣两袖寒，玉衡乍转觉春残。庭前种竹君何在，天上人间共话难。（自注：公素好竹，病中令于署中隙地满栽，今竹在而公亡矣。）”

许蘅，字若洲，为诗人香浦（鉴）爱女。工诗，本家风。归李氏未久卒，时在嘉庆丙寅，年仅二十七。香浦为梓遗集，名《绣余遗稿》。叶调笙称五十年来，许氏凌替无人，诗板早已散佚。玉骨长埋，尘编孰问，因摘存其可传之作。《秋蝉》云：“残暑消初尽，鸣蝉尚未休。风来衰柳岸，人在夕阳楼。树树方零露，声声似诉愁。君原非宋玉，何事苦悲秋。”《镫花》云：“银缸红绽一枝明，绣阁凝眸喜可惊。我本心中了无事，偶然开落也关情。”《题背面美人图》云：“花丛背立态轻盈，脉脉春愁画里生。尚未回头通一顾，痴情已道是倾城。”皆清隽可传。又《伏生授经图》云：“红颜白发课镫前，口授琅琅廿九篇。博士竟逃坑后劫，祖龙难爇腹中编。经留一脉凭娇女，天为斯文假大年。欲问从来巾帼事，《儒林传》有几人传。”则又格老气苍，自命不凡矣。沈佩玉夫人，叶克昌室也。有《月下睡起》云：“蛩吟深夜月，人卧一庭花。”十字颇为士林传诵。又云：“四壁虫声秋已老，半窗月色夜如年。”亦佳。

仁和钱谢庵《微波词》中，有《题黄仲则词集金缕曲》词，其哲嗣小谢、廷琅等皆有和作。小谢之室，虞山女史邵秋士（广仁）也。所著《吟秋阁遗稿》中，亦有《题黄仲则悔存斋后》诗云：“才去愁魔又病魔，诗人心力渐消磨。才如李贺天还忌，哭比唐衢泪更多。入坐无言惟懒慢，挑镫有得费吟哦。吾家衣钵相传后，（自注：仲则先生曾受业于先伯祖叔宁公。）彩笔从今叹逝波。”女史五六岁时，祖母苏太恭人授以诗，即能吟诵。归小谢后，不数年即卒，仅二十六岁也。钱梅溪《履园丛话》录其《白秋海棠》诗，如“妆阁不须银烛照，斜阳庭院未黄昏”等句，风韵殊胜。

吴筠，字湘屏，号畹芬，上虞吴竹溪季女。适嘉兴李杏村。杏村好学擅诗歌，畹芬相与唱酬，常欲出杏村上。有句赠杏村云：“柳絮因风传谢女，梅花何福作林妻。”其自负如此。

沈采石夫人名，嘉兴人。父山渔明经，讳光春，故禾中宿学，著有《醉墨斋诗集》。母许氏，讳英，号梅村，著有《清芬阁吟稿》。采石少学诗于明经，旋学画于母氏，而又与其弟西雍太守相切磋，一时有左太冲、贵嫔之目。著有《白云洞天诗》一卷。《中兴四将歌》云：“中兴有四将，韩岳乃可称。张刘何为者，而亦居其名。张骄刘惰不足道，握兵乃比韩岳早。韩岳自是生死臣，金牌痛哭骑驴老。图其象者刘松年，笑他亦厕韩岳间。此图传之万万古，论功论罪俱昭然。吁嗟乎！张刘地下如有知，请看灵岩西湖两墓定国元勋碑。”《题刘阮入天台图》云：“做到神仙便有情，会仙石上订三生。重来未必来时路，几树桃花照眼明。”《春游》云：“知我春游天乍晴，鸟啼花落踏春行。云山佳处真如画，一幅生绡写不成。”《闻邻曲》云：“歌声宛转是谁家，自启珠帘月半斜。听到四弦凄绝处，一庭银海浸梨花。”皆妙。

采石又工画。尝为仁和吴苹香绘《苎邨烟雨》箑子，兼以写生尺幅见惠，苹香填《青玉案》词谢之云：“画图别样开生面，牵╈似、并州翦。如此江村能几见。美人何处，青山不老，一片烟波远。折枝花倚东风软，更活色、生香满。何日翠樽湖上款。故乡山水，劳君点笔，写入鹅溪绢。”

福州梁章钜《闵川闺秀诗话》，亦记采石事云：“采石，嘉兴人，归吾闽曾茂才颐吉。茂才游幕江南，寄孥吴下。采石卖诗画自给。余藩牧吴门，先室郑夫人常延其入署，絮谈榕城景物，采石大有旅居闽中之意。所作诗名《画理斋集》。钱塘陈云伯序云：‘昔人谓王右丞诗中有画，画中有诗。是以写辋川之图，云飞水走；纪渭川之作，麦秀桑稀。诗坛挹其清华，画院播其馨逸。鞠林撷秀，并擅为难，璇阁徵才，兼长抑更尠矣。采石女史，槜李名媛，羞兰季女。模山范水，画学最深；颂菊铭椒，诗才更胜。盖染铅华于魏国，早承慈母之传；弄笔砚于甄家，兼得弟兄之益。归闽中曾笑厓茂才，双烟一气，同爇南丰之办香；比翼同声，共谱东阳之八咏。缘深匏爵，奏墨会之灵箫；家近武夷，听幔亭之仙乐。中间以令弟西雍刺史出宰雉皋，画舫曾移，板舆并侍。丹青所被，珠玉同辉。宫婉兰翦彩之屏，董小宛贴梅之扇，方之蔑矣。比以侨居吴下，以《画理斋诗集》乞序于予。余花国三生，香签万首，婵娟金粉，夙有会心，闺阁丹青，略可屈指。金云门之金碧楼台，则李昭道、赵伯驹也；汪逸珠之绮罗人物，则董叔达、刘松年也；屈宛仙之白描，黄兰娵之水墨，则李龙眠、赵子固也；碧梧、织云、玳梁、筠如、梅卿、畹芳、智珠、香轮之写生，则滕昌裕、黄伯鸾也；至接武荆关，追踪韦柳，烟毫既润，彤管尤工，惟女史为兼擅矣。其谋篇也，如其落墨；其赓韵也，如其摹古；其琢句也，如其用皴；其选词也，如其傅色。离诗论画，其黄皆令乎？离画论诗，其卞篆生乎？鸣环动佩，人言当世之令娴；石色云峰，我谓闺中之摩诘矣。”又云：“余在苏州修沧浪亭，采石为余再三作画，并再三赋诗。有句云：‘美政余闲宜韵事，胜区修复必诗人。’时先室郑夫人五十初度，采石邀同吴中名媛如归佩珊、朱竹眉、吴香轮、陈筠箫、徐佩吉辈，各献诗介寿。采石句云：‘上头夫婿诸侯长，绕膝儿郎秘省官。’皆纪实语也。”又云：“署中东偏花畦中有白牡丹一株，郑夫人尝置酒招采石赏之。采石赋诗云：‘素心毕竟让花王，侍从多骑白凤凰。富贵自应留本色，天人原不要浓妆。馆陶仙子情如玉，虢国夫人影亦香。寄语谰言莫相戏，洗红久已谱清商。’幕中同人有拈此题者，见此诗都为阁笔。”

李璠，字瑶圃，嘉兴人，明经李金澜姊也。适同里张芝梁。芝梁贫不能治生，终年馆于外，瑶圃亲操井臼，奉姑教子之外，辄喜吟咏。著有《倚阁吟》百余首。嘉庆戊辰正月，忽有《别外子》诗云：“卅载盬盐甘淡泊，一宵风雪了因缘。”是夕死。

山阴王眉叔《笙月词》中，有《金缕曲》二阕，序云：“关秋芙（瑛），钱唐蒋霭卿（坦）室也。工倚声。尝偕霭卿游湖山间，一船书画，帘影衣香，如神仙中人。余尝一再过之，霭卿以所著《息影庐诗》及秋芙《梦影词》见贻。既而羽警日逼，霭卿孤身羁越中，落魄蕉萃，人亦无援之者。千里沦胥，音耗遂杳。乱后访之，则夫妇俱死矣。两集皆失之，闻其板亦付劫火。偶于仲修斋头见《梦影词》，辄假归重读一过，不禁  既然。为题二解。”案《梦影词》流传绝少，吉光片羽，同付劫灰，仅附其名于《笙月词》以传。才人多穷，可胜浩叹。近见秋芙序凌祉媛《翠螺阁诗词稿》骈文一篇，半豹幸窥，足知全体。急录之如下。文云：“余曩序汪玉卿女史遗集，爱其刿钅闾冰雪，拔萃罗纨。如沅花冒烟，绰尔姿媚；珊网张月，朗焉襟怀。霞水为之失鲜，竹素竟至不死。爝火既逝，嗣音为难。而茝沅（祉媛字）夫人复以翡翠之心，运炉鞴其手，轺应铎而竞响，菊为兰之殿芳。钅义钏瓶盆，为器不嫌夫异；醍醐酥酪，至味终归于和。所著《翠螺阁诗》四卷，搴芳媚春，蜚玉疑雾；兰息胎梦，椒馨丽篇。辘轳井中之丝，藁砧山上之唱。潭水春影，芳草日夕而动魂；纨扇秋轮，素月司魄以凄夜。餐花咀雪，旁及诗余，华艳之才，殆有天相焉。而乃莲屐谣梦，兰煤谶凶。百子之帐不晨，并肩之毡触痛。琴瑟在御，弦遽离。以爱妇高柔，作悼亡潘岳。展象文之簟，莫解胸舂；发虫网之区，只增眉茧。嗟嗟！廿四宫真灵之位，慧业何多；九十劫锻金之姻，妄缘奚极。虽凤遣羽以传采，豹著文而在皮。球璧一篇，烟墨千古。亦饮者留名之想，尽戏言当日之心。而簪星陨秋，玉树凋夜。华鬘小劫，已完弦氏余缘；泪雨秋坟，岂忆鲍家遗唱哉。钅英文章依样，未改葫芦。哀感中年，况闻琴笛。怆蕣华之易谢，念冰茧之同功。泉陆殊涂，古今同痛。不揣芜秽，书代糠粃。若谓妆楼纪闻，自有张泌；《玉台》序首，当推徐陵。何待瓦砾之姿，滥溷金银之气也。羽钗无恙，落纸犹闻；玉叶在人，办香未坠。后有感者，当券予言。咸丰四年四月钱唐秋芙女士关钅英譔。”毗陵孟莼生近从杭县许子安处得蒋霭卿《夕阳红半楼诗词剩稿》钞本，中附载秋芙女史为常州庄盘珠作《秋水词》骈序一篇，字多脱落，故不备录。秋芙又有《三十六芙蓉诗存》。其妹曰，字侣琼，亦工诗词。据丁丙《杭郡诗三辑》，知秋芙之卒，实先于霭卿，霭卿为作《秋灯琐忆》以志悼亡之戚。又称秋芙好佛，尝劝霭卿早纳妾，辛酉杭城再陷，霭卿与妾冻饿死围城中，故入《忠义纪闻录》。则与眉叔所称稍有异同。又陈湘英女史，霭卿从兄恭亮字宾梅之室也，亦夫妇工吟咏，诗并载《杭郡诗三辑》中。祉媛，钱唐人，丁松生（丙）之室。母患风疾，动止维艰，故常归宁奉侍。已而疾加剧，乃遍诣庙中，祷于神，愿以身代，而家人未之知也。既而泣语松生曰：“吾不久于世矣，以身代母矣，勿漏言以重亲忧。”未几即病，迨母病愈而祉媛遂卒，归松生才三载耳。纯孝之行，不独以文字传矣。集中古体以《放歌》及《梁红玉战袍小像歌》二首为最佳，余则稍嫌力薄；近体则清隽迈俗，风度绝佳。《西湖杂诗》云：“箫管声中荡画桡，衣香鬓影暗魂销。流金桥与涂金塔，不彀金锅顷刻销。”“集庆禅林落日秋，昔时游宴趁风流。画图不缺江山缺，空羡阎妃面目留。”“半闲堂外绕烟岚，叠石玲珑曲径探。冷笑平章事楼阁，丹青未及木棉。”“禁烟时节近三三，泊上人归渡锦骖。桃李未开梅已谢，春风闲煞马头蓝。”“桃花流水了无痕，油壁香车杳墓门。简简不呼呼小小，西泠桥畔吊芳魂。”“十里湖光漾碧空，涌金门外杏花红。土宜齐向湖氵唇卖，黄胖春游样最工。”“流水潺潺响不停，飞来峰下冷泉亭。娲皇遗恨知谁补，万古天留一线青。”“南屏山色最清奇，断塔斜阳影半欹。一字沿讹存两可，黄妃胜建号黄皮。”《里湖棹歌》云：“辋川庄外浪迢迢，携得青樽复碧箫。商略侬舟泊何处，嫩寒春晓段家桥。”《春闺》云：“薛涛笺滑界乌丝，自写深闺《漱玉词》。一字推敲嫌不稳，碧桃花底立多时。”“夕阳斜映小红楼，杨柳依依最解愁。燕子已归香已烬，帘垂闲煞月儿钩。”又《菩萨蛮》词云：“檐铃惊破红闺梦，晓妆人怯余寒重。纤手卷帘衣，风前放燕飞。落红纷似雪，倦了寻香蝶。楼外易斜晖，春归人未归。”亦清逸可诵。女史生于四月八日，制有玉牌，镌“与佛同生”四字。

《翠螺阁稿》，闺秀题词者颇多。序则有吴苹香（藻）、关秋芙（瑛），诗则有钱唐鲍玉土（靓）、仁和高子柔（茹）、仁和施莲因（贞）、钱唐孙谱香（佩兰）、钱塘张莲卿（佩珍），词则有吴县陆芝仙（蒨）、钱塘韩菊如（瑛）、仁和夏耦邻（蒨雯）、汉阳燕燕贻（翼）、仁和赵君兰（我佩）、仁和汪雯卿（静娟），皆一时金闺杰彦也。韩菊如《忆江南》二阕云：“聪名误，冰雪擅才华。秋雨芙蓉人似玉，春风杨柳笔生花。云锦织流霞。”“聪明误，才藻损年华。剩有新编工柳絮，堪嗟薄命比桃花。鸾驭返烟霞。”陆芝仙《乳燕飞》云：“独抱牙琴怨。忒无端、一弹再鼓，朱弦重断。天下伤心谁似此，恨海终难填满。叹岁月、暗中偷换。刻烛论诗人似玉，怎、镜里空花幻。便梦也，抑何短。翠螺眉黛红螺砚。最凄凉、一般闲却，张郎斑管。剩有闺中酬唱藁，待付香檀梨板。未读也、寸肠先乱。何况痴情侬亦累，算蚕丝、未了余生喘。愁病味，备尝惯。”过变以下，声情激越，抑何其言之悲也。

吴门陈竹士前室金纤纤，著有《瘦吟楼诗稿》，殁后吾乡杨蕊渊及李纫兰、陈雪兰三女士为捐金付梓，陈云伯诗所谓“蛾眉都有千秋意，肯使遗编付劫尘”是也。纤纤尝与竹士同梦至一处，烟水无际，楼台出没云气中，彷佛有人告之曰：“此秋水渡也。”因共联句，醒而忆“秋水楼台碧近天”七字。其后纤纤小病母家，一夕扶病归，谓竹士曰：“侬殆不起矣。昨夜梦数女伴邀登一舟云：‘将往秋水渡。’梦兆如此，欲生得乎？”果阅十日而卒。竹士继娶山阴王女士倩字梅卿，结衤离未久，炊臼重占。病时自知死期，临终澈然，有《绝命诗》四章云：“半杯梨汁半瓯浆，精气消磨那得长。余火闪风偏有焰，孤鸿堕雨不成行。遗诗呕血从零落，尘海回头叹渺茫。我不恋君休恋我，盖棺只作道家妆。”“吾宗仙侣老方平，约采夫容返玉京。断梦无依云缥缈，净因不昧月空明。九还难向尘寰觅，万感都从魔障生。悟得去来非草草，彩旖绛节导前行。”“浮云散尽月当头，到此谁能半刻留。病叶恋枝终是幻，春冰泮水不回流。心空蓬岛三生石，梦冷元龙百尺楼。归去碧桃开未尽，人间已作一番游。”“拚向悬崖撒手行，匆匆况听晓钟鸣。英雄末路归三宝，儿女痴情误一生。已绝书香悲伯道，有谁麦饭记清明。怜君未了红尘局，何日骖鸾一笑迎。”又绝句二首，则为云伯作也。诗云：“文字缘牵总宿因，生生死死见情真。请看收拾残花骨，还是龙华会上人。”“便做神仙也怕愁，不如归去暝双眸。裁云作帐月为簟，冷卧碧城十二楼。”云伯尝云：“闺阁妙丽之质，幽艳之才，皆天上谪仙人也。”观于纟纟、梅卿二女士，信哉。

《瘦吟楼诗草》中佳句如林，摘录数首，以见一斑。《月夜》云：“积水一庭白，梨花寒不寒。东风扶病起，绕遍曲阑干。烟明苔积晕，露重林生澜。罗袂薄如此，抱琴时一弹。”《中秋雨后见月》云：“秋雨洗秋苔，秋城二鼓才。碧云卷地尽，明月上天来。风定孤烟直，蛩寒玉漏催。素娥好酌汝，莫负桂花杯。”《闺中杂咏》云：“坐愁烧烛到深更，雨点疏疏风又生。不信鸳鸯禁得惯，一池荷叶变秋声。”《病中次韵》云：“二分春教鹦哥惜，一缕寒先燕子知。及世有情春似梦，病来无睡夜如年。”皆清俊迈俗，洗尽人间烟火气。

阳湖刘芙初女兄琬怀，字撰芳，著有《问月楼诗草》。《重九寄诸兄弟》云：“杞菊花前秋兴豪，未知佳节可登高。好邀明月成三影，莫使新霜感二毛。门外更无人送酒，篱边剩有我题糕。迩来怀抱从谁诉，倚遍西风读楚《骚》。”母金坛虞蔼仙（友兰），有《树蕙轩集》。《赠影》云：“脉脉挑镫夜，寥寥对月时。苦衷千万绪，惟尔最深知。”撰芳幼承慈训，又与芙初等棣萼竞芳，宜其诗笔之俊逸矣。

琬怀又工词。家园中有红药数十丛，台榭参差，阑干曲折，与诸昆仲及同堂姊妹常聚集其闲，分题吟咏。填有长短调六十阕，名《红药阑词》。后至京师，又成数十阕，名《补阑词》。其《浣溪纱》二首云：“消遣闲愁百卉中，金钤小宕语丁冬，海棠红暖一帘风。漫学唐宫传鼓促，未烦隋院翦刀工。轻衫薄袖倚阑东。”（看花）“坐对银缸细细挑，停钅咸忽听响萧萧，几声风骤打窗寮。多事檐前悬铁马，无端庭畔种红蕉。总拌不寐到明朝。”（听雨）

长洲戴药砰（延年）《秋灯丛话》，称其继母族张氏一门风雅，九世相传，即闺中亦多工吟咏，与吴江《午梦堂集》可以并驱。药砰之外祖母章名文雪，《题桃花画扇》云：“常占春光碧玉栏，红颜不逐晓风残。天台路隔应难到，图与人间仔细看。”《题荷花画扇》云：“亭亭风露洗尘空，半隔圆青漾嫩红。知有清歌来水面，若耶溪畔鉴湖中。”《杏花画扇》云：“游蜂著意偎香雪，春雨随时润锦霞。画出江南好风景，不须遥羡上林花。”《题梅花仕女图》云：“霜绡彷佛见天真，最称寒香伴早春。斜倚月明疏影动，不知谁是弄珠人。”舅母陆名素，《香奁琐事》数首云：“春晓传言出画屏，怜他红嘴性偏灵。茶靡架下多时立，教念《观音般若经》。”“自卷罗衣敛碧霞，频牵修绠辘轳车。先浇阶畔宜男草，催放春来一蕊花。”“瘦样难凭试细腰，惜裁鸳锦断花绡。云屏夜尽灯花落，人在窗前放翦刀。”“晨梳朱鸟晓窗前，如水菱花整翠钿。小玉摘来双杏子，倩他先插鬓云边。”“竹炉汤沸松涛响，花韵晴栏昼日长。女伴昨来邀茗战，摒挡哥汝试旗枪。”“愔愔深院闷春风，玉局输赢残劫中。长日不知花影转，子声敲落一镫红。”“大家背地入春园，撷取名花不肯言。邻女却输金彩凤，再来重睹玉双鸳。”“簪花格爱卫夫人，摹向晴窗竹露晨。昨得官奴真榻本，鹅溪绢里又生春。”“爱看瞿鹆留青眼，洗向春池绿水隈。无数文鱼齐上水，争吞云影墨花来。”《寄外和韵》：“秋江浪静息游鱼，千里征鸿系远书。昨夜风敲桐子落，寒威窗外逼更初。”“疏花三迳艳如霞，寒雾松间每半遮。不把金钱灯下卜，但凭清梦到天涯。”母姨名卫淑，《咏水仙》云：“砑罗新制碧衣裳，骑鲤人归烟水乡。可是凌波微步后，至今犹有袜尘香。”

虞山王云上，名岱，能诗。家素贫，常出门负米。其夫人席氏亦工吟咏，有“愁连双鬓改，贫觉一身多”之句，传诵艺林。

合肥女史赵景淑，字筠湄，少有夙慧，喜读书。尝集古今名媛四百余人，各为小传，题曰《壶史》。又著《香奁杂考》一卷，徵引详博。至于韵语，特其余事耳。其论有清一代诗，则取王阮亭、李丹壑一派，而不喜明七子，辄效李长吉，盖天性然也。记其《舟中闻雁》一首云：“柁楼不寐寒灯挑，愁听征雁声嗷嗷。西风穿林霜月小，北斗插地秋天高。羁臣海上魂应断，独客天涯渺河汉。只有渔舟自在眠，空江影落寒星乱。”又《湖上吊韩蕲王》云：“君相筹边只议和，北来鼙鼓震关河。小朝已定红羊劫，大将空悲白雁歌。三字狱成同调少，两宫雠在痛心多。江山满眼都残阙，忍向西湖策蹇过。”慷慨沉雄，能写出蕲王一生心事，则又绝去阮亭蹊径矣。没时才廿四，尚未字人，惜哉。

沈梦蘅女史，钱唐韩小亭室也。尝偕小亭同寓南京陶谷。陶谷者，在南京仪凤门，以陶贞白隐居得名。中有六朝梅，夭矫不群，匝地如古松。梅实迥异寻常。中有落梅山房，楼三楹，藏宋刻书数十橱。外为园，古木时花，牡丹最盛。亭台楼阁，各有命名。竟日赋诗填词，长夏门外绿阴如洗，不知有红尘十丈也。所著有《维扬吟社稿》。《秋月》云：“几点流星环北斗，一行断雁叫西风。”《秋霜》云：“古渡艳翻枫叶影，板桥迹认马痕。”时年未满二十也。又尝得句云：“蝴蝶梦迷蝴蝶草，”屡对未得，后得“杜鹃啼损杜鹃花”七字，终不惬意。未几即卒。宜小亭《无事为福斋随笔》中，屡致悼叹矣。

莲如萨氏，雁门天锡之裔，归林星海。林固知诗，莲如与之唱和，多雅音。自题其居曰挽鹿，有《挽鹿山庄诗草》一本。《过黑龙江遇风》云：“鹧鸪声里雨和烟，极目苍茫水接天。到此欲归归不得，扁舟兀坐日如年。”《落花寄外》云：“江南有客梦初醒，烟雨蒙蒙悔远征。日暮前山余碎绿，可怜费尽鹧鸪声。”《观唐人秋狩图》云：“辽海暗愁尘，原头万幕陈。碉戈迎月小，寒剑拂霜新。苍隼扶云下，穷猿失木。秋郊余兽尽，莫更再围春。”皆有唐人格调。

《五色蝶次韵五首》，闽县汪淑瑞女士作。藻思绮句，传诵一时。诗云：“帘前弱翅望依稀，每到花阴不见飞。上下浑疑风度叶，飘飘似爱翠为衣。青真可踏娇无力，黛纵能描瘦未肥。欲翦碧罗依样绣，南园扑得两三归。（青）”“莫遣莺梢见又稀，宫钱化去任纷飞。何当曲谱谐金缕，恰与春光斗鞠衣。色夺萱丛花并腻，香收草蔓叶俱肥。蘧蘧若入荼醵架，去路遮来归未归。（黄）”“绛纱窗外觅偏稀，忽向琼栏作对飞。一片紫云堆艳翅，半帘红雨湿春衣。刺成朱缕殊难比，绘与丹砂倍觉肥。谁把胭脂来点染，杏花十里看春归。（赤）”“梨云漠漠午风稀，玉翅轻扬栩栩飞。晒粉最宜香作魄，惜花偏怪冷侵衣。半林明月黏初定，数点梅花映更肥。可否梁园偕雪舞，瑶华踏处竟忘归。（白）”“漆园梦里往来稀，树罨箐深自在飞。野径何须着金粉，深秋休与认乌衣。饶他黛色凭须染，拭得蓝光竟体肥。细雨浓烟春漠漠，柳阴多处正宜归。（黑）”

闺秀毛畹芬，工诗，有“高城九月潇潇雨，肠断重阳更忆家”之句。故赵怀玉题其诗后《眉峰碧》词云：“笔向徐陵取，愿把珊瑚与。最喜琴声共绿窗，趁暇日，添眉妩。说尽思亲语，做尽悲秋主。莫遣新词唱到残，高城容易潇潇雨。”

吴门张滋兰（允滋），与张紫蘩（芬）、陆素窗（瑛）、李婉兮（美）、席兰枝（蕙文）、朱翠娟（宗淑）、江碧岑（珠）、沈蕙孙（纟襄）、尤寄湘（澹仙）、沈皎如（持玉）结清溪吟社，世所传“吴中十子”者是也。有《吴中十子诗钞》。论者谓媲美“西泠十子”。滋兰号清溪，别号桃花仙子，任心田（兆麟）室，工诗文，善写墨梅。于归后，偕隐林屋山中，琴瑟倡和，诗学益进。有《潮生阁吟稿》。《秋后怀心田夫子》云：“雨霁银灯夕，纤云入暮天。芙蓉还寂寞，秋水自婵娟。寒雁声疑断，虚窗夜不眠。思君在高阁，清夜抚冰弦。”紫蘩号月楼，其所著曰《两面楼偶存稿》。《秋夜怀寂居禅友》云：“楼空秋思迥，凭眺独萧森。月境开灵觉，霜钟警道心。可怜黄叶落，无奈白云深。想得安禅处，天花正满林。”素窗工填词，诗稿曰《赏奇楼草》，曰《蠹余稿》。《十愁吟》云：“残照西风碧树秋，行云望断楚江楼。不知何处吹横竹，唤起新愁与旧愁。”又“《五噫》欢断牛衣泣，今古才人一样愁”等句，读之使人凄然。兰枝又号芸枝，所著《采香楼诗草》中佳句络绎，如“杨柳晓风人别后，杏花微雨燕来初”、“青山城郭斜阳外，黄叶人家细雨中”，可谓诗中有画。寄湘字素兰，有《晓春阁集》。皎如号佩之，有《停云阁稿》。碧岑自号小维摩，其自序所著《青藜阁诗钞》有云：“生世不谐，痴顽弥甚。穷年痼疾，匿影于寒衾；终日坐愁，藏身乎针孔。孰云酒可忘忧，不信犀能蠲忿。中怀悲怆，莫敢告人；满腹牢骚，谁堪共语。茹斋绣佛，徒忏他生；附赘悬疣，其如今日。寸心郁郁，何能容万斛之愁；弱骨萧萧，焉可罹百千之病。”又诗中断句如“甘来蔗尾甜终薄，香到梅花味亦酸”、“藏身败叶应知幻，食字痴覃信可仙”，抑何其言之悲也。翠娟长洲人，诗集名《修竹庐吟稿》。《月夜闻笛怀清溪》云：“天寒露重不胜情，遥夜披衣坐月明。何处楼中还弄笛，落梅如雪满江城。”与吴县李婉兮《秋夕》之作相似，而风神稍逊。婉兮《秋夕》云：“十二层楼夜月明，美人帘底坐吹笙。芙蓉露冷秋衣薄，翻到《霓裳》第几声。”婉兮适诸生陆昶，有《琴好楼集》。蕙孙号散花女史，教授起凤女。善洞箫，制有《箫谱》。其所著有《绣余集》、《翡翠楼诗文集》。《浣纱词》尝有“听残红雨到清明”之句，脍炙人口，咸称“红雨诗人”。词中佳构，如《送春》云：“梨花春雪，杏花春雨，毕竟春归何处。问春春不语。”秀逸无比。《心斋林屋吟稿》，蕙孙与碧岑皆有题辞，而蕙孙四绝尤佳。录其三首云：“钓雪滩边景色苍，家临烟水对寒塘。须知诗酒年年事，都是江山花草场。”“吟遍东溪几曲湾，锦囊佳句许谁删。鸟啼花落春常在，兴寄王裴辋水间。”“展来缥帙满琼瑰，浣露焚香诵几回。今日文章推钜手，他年长庆数元裴。”自注：“清溪夫人亦工诗。”一讽咏间，觉清溪夫妇山水倡随之乐，如在目前也。

张桂森（蕴）《感怀》云：“唧唧虫声乱雁声，风吹铁马战愁城。怪他永叔三秋赋，不赋深闺别后情。”论者谓与江碧岑《读颜宛在遗诗二绝》云：“谢襄娇小病来慵，咄咄生涯落落胸。顾我习忘禅有力，不妨蒙眼坐针锋。”“三年错谬杳难知，风劈莲心恨吐丝。造物疾人知有种，文章终古吝蛾眉。”悲从中来，同一酸楚也。

前录山阳许谨斋侍姬（玉岑）《饲蚕词》，有“绿窗人自懒于蚕”之句，妙矣。近见华亭张清河（玉珍）《看蚕词》云：“阴阴村落养花天，浴种归来谷雨前。记得去年春较暖，早蚕此际已初眠。”“闲听食叶最关情，仿佛诗人下笔声。懊恼鹧鸪偏唤雨，个侬心事要春晴。”随手写来，不粘不脱，正可与玉岑之作并传。

袁随园孙女紫卿，适江宁吴伯钅英大令。著有《簪筠阁诗》。《于归后三日对镜》云：“晓起窗前整鬓鬟，画眉深浅入时难。镜中似我疑非我，几度徘徊不忍看。”情致绝佳。同时有浦合双女士梦珠《临江仙》词云：“记得纟丽笄侵晓起，画眉初试螺丸。春痕淡淡上春山。乍惊新样窄，较似昨宵弯。一样敷来仙杏粉，难匀怪煞今番。传闻郎貌玉珊珊。妆成娇不起，偷向镜中看。”与前诗可谓异曲同工。按浦女土词共有十二首，黄韵珊《国朝词综续编》录其六首，并序云：“嘉庆甲子上元，从芙蓉山馆得兰村先生《临江仙》词十二阕。久深泥絮之悲，复动风苹之感。强收鲛泪，研以麝脐。依数和成，用申惆怅。惟是天名有恨，娲补难全；水号相离，禹疏不到。频唤奈何，冀逢子野；竟能悔过，尚望连波。录奉璧双夫人正之。薛涛笺小，难遍书薄命之词；秦女笙清，或善谱工愁之曲耶？”词云：“记得春闺初学绣，花绷高似身长。金钅咸拈得费思量。不分花四角，何处到中央。碧绿青红亲手理，残绒唾上红窗。娇痴浑未识鸳鸯。怪他诸女伴，偏爱绣双双。”“记得鬟丝初覆额，绿云低压眉齐。人夸心巧有灵犀。簸钱赢智姊，斗草胜兰姨。月影一庭邀小婢，迷藏闲捉楼西。往来花底影迷离。怕人闻响さ，划袜上唐梯。”“记得水纹凉不动，一天云浸鱼鳞。画船欲上更逡巡。罗衣轻似叶，香借藕花熏。忽地白苹风起处，兰桡吹近湖滨。关心未肯采红菱。憎他丝宛转，生性解缠人。”“记得双星偷拜日，轻开子冰纹。沈沈深院寂无人。生憎风一阵，低揭藕丝裙。八尺藤床红玉枕，桃笙一线凉痕。忪惺梦破乍回身。鬓松谁替整，狼藉一窝云。”“记得消魂桥畔路，无端细马驮归。蘼芜长遍旧红闺。缕金箱启处，尘满五铢衣。闻说犀帘红泪渍，檀奴瘦减腰围。红墙不隔燕双飞。怪伊难寄恨，只解啄香泥。”“记得伤春经病起，日长慵下妆楼。慧因悔向隔生修。草偏栽独活，花未折忘忧。尺幅生绡窗下展，亲将小影双钩。画成未肯寄牵牛。只缘描不出，心上一痕秋。”末首视崔徽写真寄裴，更进一意，倍觉凄艳动人。

清初词人，工为南唐五季语者，当以纳兰容若为最。《饮水》一编，既已如柳七之“晓风残月”，有井水处，传唱殆遍矣。余最爱其集中悼亡诸作，逸响凄音，含思宛转，想见闺中风调，亦复不凡，宜乎薰香荀令，有神伤之戚也。然观蒋氏《词选》录吴兴女史沈御蝉（宛）《选梦词》，谓是容若妾，其《菩萨蛮》云：“雁书蝶梦都成杳，云窗月户人声悄。记得画楼东，归聪系月中。醒来灯未灭，心事和谁说。只有旧罗裳，偷沾泪两行。”妾侍中有如许才调，乃《饮水》诗词中，绝无一语提及，宜词意之有怨抑矣。

闽妓郑玉笋，幼即聪慧能诗。“开奁含粉泪，莫照可怜人”，其十四岁咏镜句也。十七卒。或为作《香雪留痕诗》以记之。又有慕碧云者，亦句阑中人，以不肯轻失身投水死，年亦十七。张亨甫先生《南浦秋波录》中，附其绝句云：“斜照寒珠箔，飞花糁王杯。春潮将旧恨，一日一回来。”七律云：“一过清明倍黯然，万愁俱到落花前。通辞婢让红鹦鹉，抱病人如白杜鹃。南浦阿谁还送别，东风从此又孤眠。从来不下伤春泪，也算无情负少年。”瑶想琼思，兰芳竟体，宜其从春水量愁，不肯向风尘作伴矣。

毛西河年少时，以度曲知名。薄游马州，当垆者冯二名弦，夜闻西河歌，倩人致意。西河辞之曰：“吾不幸遭厄，吹ね渡江，彼佣不知音，岂误以我为少年游耶？”次日遂行。冯氏有《读西河新词江城子》二阕云：“绿阴何处晓啼莺。弄新声，最关情。一夜寒花，吹落满江城。读得断碑黄绢字，人已渡，暮潮横。”（其一）“兰陵江上晚花飞。冷烟微，着人衣。无数新词，最恨是桃枝。待得兰陵新酒熟，桃叶好，送君迟。”（其二）诵之殊觉凄惋。

云间诸嗣郢、董俞诸君，曾于重阳后作神山之会，即彭仙人栖神处也。时吴梅村在座，连遣觅女郎倩扶不得。夜分氵扈上张宏轩（锡怿）来赴。投刺后，梅村命以己车迎入，使者传覆须两车，颇讶之。及至，则挟一衣冠少年，光艳暗射，若薄云笼月，人各却步，且不敢询姓氏。及移烛烛之，则倩扶也。一座哗然。盖是时已与宏轩定情久矣。宏轩有《意难忘初晤》、《人娇惜别》、《凤栖梧寄忆再晤》诸词，流传人间。其序曰：“时维秋月，节届登高。思逸事于龙山，遇佳人于鹤浦。啣杯浃日，判袂经旬。兔简频濡，鸿笺数寄。堪笑沾泥之絮，翻怜逐水之萍。品其高韵，人更澹于黄花；感此微词，意每伤于绿叶。”倩扶美而才，故梅村诸人亟赏之。后有《寄宏轩主人》诗，其落句云：“不道离愁深似许，轻教分手盼重过。”毛西河和云：“但遇龙山高会后，尚疑青雀夜来过。”正暗刺前事也。

钱塘沈湘佩女史善宝著有《名媛诗话》。其论诗曰：“诗犹花也，牡丹、芍药，具国色天香，一望知其富贵。他如梅品孤高，水仙清洁，杏桃艳，兰菊幽贞，此外则或以香胜，或以色著，但具一致，皆足赏心，何必泥定一格也。然最怕如翦彩为之，毫无神韵，令人见之生倦。读湘潭郭六芳《论诗》云：‘玉溪獭祭非偏论，长吉鬼才亦妙评，侬爱湘江江水好，有波澜处十分清。’‘厨下调羹已六年，酸碱情性笑人偏。近来领略诗中味，百八珍馐总要鲜。’‘今古才人一例看，端庄流丽并兼难。桃花轻薄梅花冷，占尽春风是牡丹。’可谓‘实获我心’矣。”按六芳字漱玉，著有《绣珠轩诗钞》。绝句最佳。《归安舟中作》云：“曾经有梦到潇湘，梦里归家路渺茫。今日听风兼听水，转疑侬又梦还乡。”《舟还长沙》云：“侬家家住两湖东，十二珠帘夕照红。今日忽从江上望，始知家在画图中。”

六芳妹笙愉，名润玉，字照华，一号壶山女士。适李石梧中丞星沅子杭，字梅生。早入木天，生长华无，而其诗清新俊逸，绝无富贵之气，可贵也。所著有《簪花阁诗草》、《梧笙馆联吟》。梧笙馆者，伉俪唱和之处。人谓其琴瑟之笃，可继秦徐。又尝手刊《湘潭郭氏三代闺秀诗集》以志家学。女月裳，何庆涵室，子贞太史之子妇也。冢媳郭智珠（秉慧），即笙愉女侄，皆工吟咏。笙愉临殁前数日，梦吐丝盈掬，故其平生缠绵细腻之思，尽在集中。《秋日怀六芳姊》云：“玉箫宛转答清歌，明月当庭一镜磨。想到微吟倚修竹，秋风翠袖晚凉多。”《偶成》云：“风摇翠竹影参差，低拂南窗暑不知。小榻梦回人意淡，一帘花气一篇诗。”《梅影》云：“一钩新月破黄昏，翠羽翩翩恰到门。唤起梨云同一梦，绿云满地了无痕。”《题环碧园》云：“玻璃四面影纵横，细草含香恰嫩晴。一幅春山好图画，花藏楼阁柳藏莺。”五言如《奉姑命入都》云：“薄宦敢云贵，故乡依旧贫。”《和石梧韵》云：“似我离怀远，知君乡思多。”“秋色淡如许，砧声不可闻。”“绿酣胡蝶梦，红晕海棠枝。”七言如《和石梧》云：“浮名不过当场事，知己何愁异日无。”“偶随时样梳新髻，为喜家常着故衣。”“娇儿习字移灯影，弱女敲诗爱月华。”《涿州道中》云：“一路麦花秋色里，数椽茅屋夕阳中。”《春日环碧园》云：“柳因风软娇无力，花到香浓静不闻。”皆能抒写性灵，一洗斧凿堆砌之迹。智珠即梅生室，幼失恃，依诸姑习诗文，明慧绝伦，过目了了。既长归梅生，孝贤婉娩，琴瑟酬唱，颇似舅姑。笙愉弃世，智珠寒疾未瘳，力疾经理，哀毁过甚，不半年亦卒，年仅十八。有《红薇吟馆遗草》，清婉绝尘。《过洞庭和梅生》云：“始知天地阔，不尽古今愁。”《种梅》云：“扫开积雪千重影，种得东风第一枝。”《红拂》云：“英雄何处无知己，难得倾心是美人。”

钱塘梁晋竹夫人黄巽，字顺之，号蕉卿，相国文僖公七世女孙。少受其母雷夫人教，解吟咏。著有《听月楼诗稿》。《偶成》云：“滑笏春葱临晋帖，玲珑小几供唐花。”《寄颖卿妹》云：“家远愁看花姊妹，病多难配药君臣。”《不寐》云：“蛩语闹于牛马斗，鸡声难似凤鸾鸣。”《丙寅除夕》云：“百年已过六千日，一饮直须三百杯。。《呈程十然丈》云：“帷绛经言飞白宇，杀青史笔《比红诗》。”《病中偶成》云：“竹径乱敲风似翦，蕉窗不住雨如麻。”皆有元人风致。年十九，归晋竹。后晋竹侍父入粤，蕉卿以母病不能从。未几晋竹患咯血症，蕉卿闻而心惊，间关度岭以往。未及半年，猝得风疾，竟沈绵以死。晋竹作輓联曰：“四千里累尔远来，父在家，母在殡，翁姑在堂，属纩定知难暝目；廿三年弃予永诀，拜无儿，哭无女，继承无侄，盖棺未免太伤心。”凄戾不堪卒读。

《林下风清集》，兴化李芬子国梅著。古诗最佳。《将进酒》云：“朝吟《薤露歌》，夕进新丰酒。黄鹄举翼四海窄，鹪鹩龌龊夫何有。樽前有酒盘有餐，请君秉烛游夜阑。我闻人生不满百，何用行忧坐叹凋朱颜。君不见汉家丞相富贵时，宾客倾盖如云驰。片言不合诏下狱，折辱翻遭小吏欺。又不见田窦婴相倾夺，公卿半属门下客。一朝势尽归武安，魏其筵前谁避席。人情反覆多如此，世路羊肠宛相似。周公大圣有流言，邹孟遭谗谁见理。高牙大纛专城居，不如闲行陇上把耕锄。鸣钟列鼎食万户，不如闭门安坐酒一壶。流光驹隙亦易过，咄嗟身世徒邱墟。试看纷纷行路者，覆车折轴将焉如。”

乌程戴清，又号洗蕉考人，阳湖恽次山中丞之继室也。寄寓苏州，喜作打铜旗之戏，故苏人称为“打铜旗之恽老太太。”著有《洗蕉吟馆诗词钞》。其《落叶》诗云：“曾记携柑此听莺，天涯回首总凄清。车停石径霜无迹，屐响空山月有声。摇落顿成今古感，飘流何限别离情。笑他巧借冲波力，也作乘风万里行。”“漫说东篱菊正佳，连朝只觉闷难排。飘零如抱羁人怨，荣悴偏关达土怀。枳棘几曾除挂碍，便楠也复付沉埋。阿侬别有伤心事，长记供炊仰古槐。”“楼头此日倦登临，暮雨潇潇匝地阴。泥滓生涯禁蹴踏，秋风身世任浮沉。绿收平野千峰出，红映斜阳一径深。只有苍松矜傲骨，岁寒犹抱后凋心。”“欷如谱《雨霖铃》，飞过山亭又水亭。晓渚乱随双桨去，夜窗独拥一灯听。梦回绝域书频寄，客送秋江舟自停。何似种桃天上好，瑶池阿母共长龄。”

临桂况夔笙近刊《二云词》，有咏六三园绿樱花数首。其《南浦》第一咏序云：“日商某氏寓园，在宝山县境天通庵东北。园中樱花，深红、浅红、白色各不下十数株，惟绿色祗二本，殆亦艰致。曩见绿菊、绿茉莉，花仍白色，微含碧晕而已，此花竟花叶同色，诚异品矣。如髫年碧玉，袖含情；又如万点垂杨雨，和烟欲滴。自有花以来，未有若斯芳倩者也。倚树无言，令人作天外飞琼想。”后附其夫人吴县卜女史娱和作，《玉楼春》第四咏云：“春波照影亭亭立，妒煞垂杨幽径侧。翠红相映越精神，回首扶桑初日出。宫眉浅黛罗衣碧，比似丰姿浑未及。胆瓶谁插最繁枝，雨过遥天同一色。”瑶想琼思，为绿樱花生色不少。

真州郑鸿，字秋影，张南垞之侍史也。能诗。年仅二十死。《偶成》云：“闭门却到夕阳斜，自笑茅檐类小车。偏是西风最多事，书声偷送到邻家。”

钱唐徐紫珊《清波小志》云：“赵琳，予母姨之少女也。少予十岁。其五岁时，信口而吟，皆能成句。忆侵晨客至呼酒，予曰：‘舍北何人呼卯酒？’琳答曰：‘海南有客卖丁香。’盖其时有粤东客携丁香酒求售也。一日，予见后园春草，吟曰：‘几丛芳草凄迷绿，’琳即云：‘一树夭桃烟雨红。’此外不能多举，殆夙生慧业也。琳后适人，即病殁。”

又云：“学士巷西角墙内，旧有小楼一座，陈姓老姥名黑姊姊者同一子居之。康熙丁巳正月望后，予过其下，见一女子倚楼望湖，年可十八九，云鬓微笼，金钗横髻，外衣紫绡，内以水红衫衬之，诚绝色也。予惊诧此从何来？有邻姑常出入余家者，走问之，云是吴下人，偕母与兄三日前渡湖来，向船工觅小寓，船工即黑姊姊子也，让屋与之居。此女能赋诗，兼善绘事，闻有新安贾以五百金聘定，不停日即去矣。予嘱邻姑可持女诗画来，得一见便畀汝，不留也。姑即去，有炊一飧饭顷，携聚头扇一柄匆匆过予斋，投案上曰：‘速看！我是乘间取来，彼不知也。’予展开，有诗曰：‘镫宵不见一灯红，碍煞平江半面风。到得西湖觅西王，那知残雪尚朦胧。’下书‘灯夜从吴江至西湖作’。‘楼西望不见西施，楼角寒梅有一枝。从此吟魂得相傍，黄昏卷起暖帘儿。’下书‘寓楼见梅花一树，喜而有作’。‘羊灯照我下长河，吹落梅花比泪多。姊妹今宵休记忆，冷风残雪到清波。’下书‘抵杭州清波门作’，款落‘茂苑薛皇瑛。’予读毕不独魂销，且舌挢不下，急援笔钞之。睹其墨色晶莹，书法《十三行》，诗是日来初脱稿者。予即持扇还邻姑。越一日果发，行李渡江去矣。后细访新安贾，有知之者曰姓冯，予笑曰：‘得非冯魁耶？’”

磁州张湘东（金管）之从姊之女史，工诗早世。佳句如“断烟寒食节，小雨落花天”、“客路遍黄叶，秋山多白云”，皆清婉可诵。

光绪初年，常熟有宗婉生女士工诗，其女倩宜亦工诗。婉生有《悼云儿》诗云：“老姑长恸痛孙亡，夫婿枯眸悼子殇。惟我伤心转无泪，为儿检点殓时装。”《杂感》云：“凤泊鸾飘信命乖，九龄稚子系人怀。不知曾减娇痴否，昨梦催侬制锦鞋。”倩宜《春闺杂咏》云：“满庭长遍碧蘼芜，露滑弓鞋怯欲扶。闲握桃花新扇子，红栏干外扑春驹。”“春愁春恨损人怀，懒赏花枝到玉阶。可奈禁烟时节近，邻娃催绣踏青鞋。”皆楚楚可诵。婉生著有《梦湘楼诗稿》，倩宜著有《茧香馆吟草》。

程浣青女史，有《辞人借书》一绝云：“年来自笑蠹成鱼，不惜金钱只惜书。白璧恐无归赵日，世间谁是蔺相如。

嘉善朱听秋女史，诗笔清雅。《病中述怀》云：“铜漏点残怜梦短，珠帘不卷怯春寒。”《秋兴》云：“燕子生涯如昨梦，菊花心事盼重阳。”皆可爱也。

醉青女史，泾川吴朝昌大令之女也。侨居湖北宜昌，诗笔甚清。大令宰云南建水时，女史有《秋夜病起不寐忆二老及诸弟妹诗》四绝云：“新凉一味晚来多，寂寞深闺可奈何。四壁秋虫鸣夜月，那堪时节半消磨。”“梦魂夜夜赴滇池，卧病缠绵瘦不支。月冷风凉更漏静，只增愁绪与离思。”“一别椿萱已数秋，无家离恨积心头。惟求雁足传书际，常带平安莫带愁。”“趋来燕雁自年年，楚北滇南路几千。何日乡间重聚首，依依膝下话团圆。”

王竹素，吴阊人，字寄岩，能诗，喜与名人唱酬。所居楼题联深自负。会掖县诸生赵石寅（琳）游吴阊，竹素闻赵善琴工诗，大会宾客，索题诗。竹素生于七月八日，诸客诗无当意，独石寅诗有句云：“巧让天孙方一夜，明当玉兔渐圆时。”竹素大惊赏，遂委身焉。既归，大妇不能容，渐至憔悴病卒。石寅哭之，作诗三十首，有“佳人谁绝世，知已即倾城”之句。尝见一书载其事甚详，并记其楼上楹联，今不记矣。竹素诗多散佚。《寄石寅夫子》云：“夜夜梅花梦里香，半春清瘦倚回廊。前期总验蓍占好，屈指流光亦断赐。”“佛龛香篆誓如初，茹素恒甘嫩甲蔬。烽火隔江鱼雁少，泪痕濡墨答君书。”“杜鹃停歇又仓庚，逝水年光暗里惊。几度青春抛掷去，真成薄命负今生。”“孤灯低焰晚风轻，淅淅虚窗雨二更。此际有心同叶碎，小芭蕉上一声声。”盖石寅外出，竹素病中所寄之词也。

丁氏，诸城锺大文室。嫁数月，锺卒，姑以痛子故致疾，氏侍汤药维谨。姑愈，氏曰：“可以毕我志矣。”乘间饮盐卤，家人解之，得不死。氏恚甚，不食十四日死。殓时于衣笥中得诗，盖别父母者也。诗云：“夫死难独生，儿将归黄土。父母鞠育恩，请俟来生补。”时道光壬午正月廿四日也。同时有日照举人丁佩苍女亦以夫死殉即，人谓之“双丁”。

钱塘袁素文，名机，随园妹也。幼许字如皋高氏子，后高子以有恶疾愿离婚，素文曰：“女从一者也。疾，我侍之；死，我守之。”卒归高。高躁戾跳荡，倾奁具为狭邪费，不足日扑扶，至以火炮烙之。姑闻奔救，殴母折齿。既欲鬻妻以偿博者，不得已始归母家。长斋素衣，孝养母氏。高玻死，哭泣尽哀，血泪交迸。越一年亦卒。检箧笥中，得手编《烈女传》三卷，诗三卷。有诗曰：“有凤荒山老，桐花不复春。死犹怜弱女，生已作陈人。灯影三更梦，昙花顷刻身。何如蜩与，鸣噪得天真。”

丹徒包佩芬女史，性聪颖，好读书，尤爱吟咏。《秋日病中》一律云：“萧瑟重阳信，寒生薄暮中。病多尝试药，体弱不禁风。人意和诗瘦，乡书遣雁通。倦看秋色老，枫叶饱霜红。”诗意清淡，是能以性灵为主者。

常州毕幽兰女史，流寓宣州，诗名藉甚。《咏桃花》句云：“最怜小鸟关情甚，啼破胭脂一色红。”其妹素梅亦娴吟咏。《夏日忆女伴》云：“绿杨如幕对幽窗，风动枝头送晚凉。一片蝉声催暮色，离情真比柳丝长。”殊楚楚可诵。又《春日游敬亭》句云：“月涌南湖开镜匣，山横北郭起风烟。”亦雄放，不似寻常闺阁中语。

仙源崔受生观察之女名巧云者，颇娴吟咏，著有《芙蓉书屋遗草》一卷。断句如“泉声寒带雨，竹影静摇风”，颇得静中趣。又“日开禽集树，雷动笋穿阶”，十字亦佳。近复见其《夏夜》两绝云：“小坐闲庭玩月明，松风拂槛嫩凉生。兴来欲把琴三弄，忽听虫声绕砌鸣。”“为扑流莺出绣帷，侍儿持扇喜相随。月明如水园林静，坐看庭花影暗移。”

东乡吴兰雪，一门风雅。元室蕙风阁主人刘淑《石溪看桃花》云：“庭院春阴闭，湘帘昼未开。寻诗向何处，微雨恰归来。小携珠酿，经衫ネ绿苔。满身胡蝶粉，知是看花回。”兰雪应礼部试北上，女弟素云画《杏花双燕图》赠行，兰雪作绝句四首，蕙风和云：“阿妹拈豪落彩霞，阿兄新句称笼纱。去时恰似辞巢燕，归日应簪及第花。”“征骑冲寒雪满衣，画图长与驻春晖。上林见说花如海，愿学红衿只并飞。”《九月十二日儿子报春生，以诗寄兰雪》云：“得子中年敢怨迟，高堂两鬓已成丝。抱孙亦在重阳后，喜似郎君得解时。（兰雪乡举信至，亦是日，故云。）”余如《题王兰泉三泖渔庄图》等诗，亦皆清丽芊绵，兹不备录。继配蒋夫人琴香，侍姬岳筠（绿春）、范闲闲、王素素，亦皆驰声艺苑。绿春年十五归兰雪，十九而卒。工画兰。阳湖陆祁孙有《碧桃记》乐府咏其事，载《香苏山馆全集》中。乐元淑题词《南乡子》起句云：“花有美人香，树影玲珑画粉墙。”自注：“二语即用绿春句。”然则绿春又工诗矣。

浙水林浣香女史，颇娴吟咏。尝颜其居曰瘦秋楼。遇人不淑，故诗多愁苦之音。近得其《题团扇》一绝云：“误煞红丝一线牵，三生石上恶因缘。伤心更不如团扇，未到秋来已弃捐。”

诗有无意为之，转有天趣者。临川李茗香女史《对镜》一绝云：“清晓临妆次，相将画黛眉。看来如欲语，笑问汝为谁。”着墨无多，而神韵自足。

沈香卿女士工诗善画，及笄归陈少香先生，投贽称诗弟子。诗多性灵语。著有《琴韵阁遗草》，与少香《鸥汀渔隐诗集》合梓。《寄外》云：“年来傲骨渐消磨，书剑飘零事若何。一枕秋声连夜雨，怪他添惹客愁多。”《题鸥汀渔隐图》云：“十顷菰芦瑟瑟吹，青山红树画中诗。此中别有闲心事，除却沙鸥多不知。”《看花吟示儿》云：“只此两三点，花开全盛时。明朝开满树，怕有不全枝。”“东邻花盛开，西邻春寂寂。雨露本无私，根基赖培植。”少香，江右宜黄人，道光时摄令惠安，政声颇著，自号曰咄翁云。

临桂陈茜霞女史义臣，性纯孝，父病革，潜臂肉和剂以进。从长姊劲臣读，十岁即解吟咏。志同迈，恒以身列巾帼为恨，因撰《谪仙楼》说部寄意。光绪庚寅卒于豫章，年仅十八。有《义臣剩稿》一卷。《偶感》云：“仙根花放应仙机，朵朵含葩朵朵菲。一任广寒宫未闭，愧侬难折一枝归。”《夜怀先父》云：“银箭声残夜漏沉，无聊掩卷作愁吟。恼人偏是中天月，照彻思亲九曲心。”《晚眺》云：“玉免东升日色低，落霞深处白云迷。苍茫暝色烟笼树，野火渔灯点欲齐。”《不寐口占》云：“香消宝鸭漏深时，剔尽银灯梦倍迟。最是敲窗终夜雨，潇潇添我故乡思。”

《冷香阁诗草》，建业《张澹如》女史著。女史诗学独宗唐宋六家，清人集中酷嗜吴梅村、蒋苕生，于袁简斋则服其才而卑其品。尝谓人曰：“使随园先生在，屈我为女弟子，其可得乎？”《袅云女士以兰花便面寄赠，诗以报之》云：“楚江风韵竞相夸，论品还宜笼碧纱。寄语东君勤护惜，游蜂只合上凡花。”其人品可想矣。

燕山花黛痕女史，仙源赵紫瑜姬人也。工诗。尝有“云衬远山蓝”之句，写景真切。又“树古不多枝”五字亦妙。

闽郑荔乡，一门群从，风雅蝉嫣，膝前九女，皆工吟咏。长镜蓉，字玉台，著有《垂露斋集》、《泡影集》；次云阴，宇绿；三青苹，字花汀；四多銮，字殿仙，著有《西爽斋存稿》；五长庚，阙其字；六咏谢，字菱波，又字林风，著有《簪花轩闺吟》、《研耕诗存》；七玉贺字春盎；八风调，宇碧笙；九冰纨，字亦未详。九人中惟冰纨未嫁而殇，长庚诗无可考，余则人人有集。荔乡守兖州时，退食余闲，日有诗课，拈毫分韵，花萼唱酬。自古至今，一家闺门中诗事之盛，无有及此者。《闺秀正始集》但云荔乡四女能诗，所登又仅玉台、花汀两人诗，殆未之详考耳。玉台归陈文思，《和渔洋秋柳诗》第一首云：“遣愁何处写诗魂，节序惊心白板门。斜日寒塘留故态，秋风凉露印啼痕。长条有意萦归舫，暮色无端黯别村。为惜当时眉样好，临风惆怅与谁论。”绿归严应矩，有《四时吟和殿仙妹》七律四苜最佳，载《临州闺秀诗话》中。青苹归翁振纲，有《夏日》诗云：“学飞乳燕绕回廊，出水芙蓉冉冉香。曲院花凝晨露滴，小窗人耐晚风凉。蝉声不隔千条柳，蛙唱时生半亩塘。隐几横斜书数卷，了将清课日初长。”梁章钜尝见此诗墨迹，中经荔乡密圈“小窗”七字，评云：“蕴藉”。盖课女旧稿也。殿仙归林守良，《长江夜行》云：“万里秋逾远，霜浓鸟自惊。沙汀无限爽，短苇有余清。江色涵山色，钟声答橹声。客情偏耿耿，渔火映窗明。”《蓬莱阁观海》云：“高阁层峦上，沧溟那有垠。射工迎落日，飓母类奔云。缥缈来三岛，高寒到十分。登临余感慨，渔笛不堪闻。”藻丽气清，不愧家学。咏谢归林天木，《送芥舟伯兄归建安》云：“最怜初束发，风木痛难除。一别违庭训，谁能读父书。天乎偏我夺，壮也不人如。学古关心切，非君孰起予。”“且住为佳耳，胡然不肯留。江干数杯酒，落叶一天秋。远道迢迢去，西风渺渺愁。何时重把袂，缕叙离忧。”清空如话，一往而深，传作也。又《送子度侄归建安》句云：“下第情怀如中酒，送行风物易销魂。”又云：“孤棹白苹冲水鸟，秋风黄叶上滩舟。”亦为情景兼到之语。春盎归陈华堂，碧笙归陈廷俊，皆有《和芥舟伯兄晚兰》诗，传诵一时。冰纨许宇林天桓，早殇，十岁咏桃花云：“施粉施朱纷作态，乍晴乍雨为谁开。”荔乡为之不乐，果不克长成。

许德馨，闽县人，适四川秦为品。有《新燕》诗云：“飞来不识旧帘栊，玉翦初开试晚风。正是营巢春社后，梨花庭院雨蒙蒙。”风致绝佳。

前记福州许若洲事。按若州归吴门李春亨，早卒，有《绣馀遗稿》二卷，附诗余一卷，徐懒云为之序。集中语多新颖。如《看月》云：“耐凉常废寝，欲缺每关情。”《落叶》云：“打窗醒梦蝶，堆砌护寒虫。”《秋园》云：“总使秋园好，看来亦可怜。草枯依病蝶，树脱恋残蝉。”《秋寺》云：“菊色澹禅思，虫声参梵音。无情惟古佛，能耐寂寥心。”《秋海棠》云：“一丛小院深深闭，几处无人澹澹妆。”《残梅》云：“高士病余寒至此，美人老去韵犹存。”《杏花春雨词》云：“绝似美人新送别，乱抛红豆立风前。”《秋怀》云：“不怕秋声听不惯，只愁无地种芭蕉。”

同里薛琼，字素仪，李芥轩（崧）继室也。雅善诗词。夫妇白首偕隐，有梁孟风。子大本，亦能世其业。妇人以才著而无缺陷者，人推素仪。尝同芥轩赋《沁园春》云：“利锁名缰，蝇头蜗角。且自由他。幸瓶中鼠窃，尚余菽粟，畦边虫啮，还剩蔬瓜。随意盘餐，寻常荆布，无愧风流处士家。齐眉案，看鬓霜髭雪，渐老年华。何妨啸嗷烟霞，喜到处徜徉景物赊。且篮舆同眺，青山红树，蓬窗共泛，白露苍葭。出不侵晨，归常抵暮，稍有囊钱便买花。随儿女，各经营耕织，检点桑麻。”芥轩前室吴温卿，名如玉，亦能诗，性尤嗜弈。疏帘虚阁，子声丁丁然，竟日不倦。年二十三卒。

于晦若（式枚）之母夫人居氏，名玉徵，番禺人。工诗善画。其妹佩徵女史，尝学诗于胡衡斋，年十七，无病跏跌而逝。衡斋尝以其遗稿示金氵桂生。《惜花》云：“持帚愁生三径雨，拥衾怕听五更风。”《梦香园即事》云：“满座花光探锦佩，一楼月色泛琼卮。”又断句云：“一点流萤一点愁。”亦甚幽秀。

丹徒陈女史，轶其名。年十四咏歌风台诗，极悲壮，无一毫脂粉气。诗云：“击筑歌风韵最哀，白云终古傍高台。半生戎马剑三尺，满目河山酒一杯。父老浑忘天子贵，英雄犹恋故乡来。弓藏鸟尽嗟何及，想到韩彭惜将才。”

阳湖杨蕴萼女史，名璇华，适宜兴徐氏，早寡。事父母以孝闻。能诗词，兼好篆隶。有《听秋馆诗词稿》。诗多古风，取法甚高，无闺绮艳之习；词共数十首。《清平乐》云：“昼长人倦，宝鸭沈烟暖。槛外闲云和梦卷，寂寞绿阴深院。愁多懒整花钿，酒醒犹是佣眠。莺燕已衔春去，空余长日如年。”《台城路蓬山秋夜》云：“小园一夜西风急，羁怀更添寂寞。败叶敲窗，清寒惊梦，顿起闲愁万斛。鸥盟摇落。况雁序无多，又分南北。自拥罗衾，静看冷月透帘幕。

霜毫写就新句，但知音别后，谁和新曲。灯暗砧残，天空籁静，听尽千山落木。柔情难托。怅拾翠吟红，旧时行乐。回首前游，几人能再续。”颇清婉可诵。

史佳若之女公子，适陆章甫。有《醉霞仙馆诗》。《明妃曲》云：“玉面貂プ映雪花，长安回首暮云遮。伤心不及南飞雁，犹逐西风入汉家。”五言断句如《惊寒》云：“病如秋有约，愁入梦无痕。”七言云：“年光似电催何急，世事如云悟却难。”年二十四卒。

阳湖赵鹤皋室吕采芝女史寿华，有《幽竹斋诗》，及《秋笳词》一卷。《柏舟》早赋，率多凄楚之音。《蝶恋花春暮忆妹》云：“寂寞重帘庭院悄，门掩梨花，燕子归来早。寒食清明都过了，池塘又见荷钱小。极目荒烟迷古道，冀北江南，梦逐征鸿渺。盼得鱼书偏草草，近来肥瘦难知晓。”颇见风致。至诗集中《咏菊》云：“不与春花并，幽然独自芳。无言人共淡，有节晚能香。”则又托物自喻矣。

昆陵闺秀，办香秋水者为多。伍兰仪女史尤能嗣响盘珠，有《绿荫山房词稿》。《壶中天送春》云：“帘前鸟语，正景色融和，乍晴天气。柳绿桃残春已暮，惆怅人生如寄。匣里珠玑，囊中锦绣，一旦皆捐弃。浮云过尽，尘缘回想无味。堪叹粉蝶寻香，游蜂酿蜜，也被韶光饵。转瞬落红花满地，犹是相偎相倚。万种凄凉，千般懊恼，终日如沉醉。无情风雨，韶光一霎更易。”盖女史归陆雁峰司马，殉庚申之变，故所作诗词，类多凄恻云。

《秋水集》，阳湖庄盘珠作。盘珠字莲佩，有钧女。有钧善说诗，盘珠听之不倦。每谓父曰：“愿闻正风，不愿闻变风。”有钧授以汉唐诸家诗，讽咏终日，遂耽吟。稍长益工。将及笄，已裒然成集。古今体凡数百首，古体如《苦雨吟》、《牧牛词》、《养蚕词》，逼真古乐府；今体清新婉妙，其佳句如“霜欺残夜月，虫碎一庭秋”、“山容怜雨后，秋色爱霜前”、“展卷却如人久别，惜花又值梦初过”、“霜化欲下秋虫觉，节序将来病骨知”、“叶声满院秋扶病，花影半阑人课诗”、“嫩柳似波春欲动，薄烟如雾月初生”，皆可传诵。嫁中表吴生轼，字承之。翁远宦，姑早丧，仍依母家。育子女，兼操家政，年二十五，竟以瘵疾卒。天上优昙花，一现足矣，固知不能久溷五浊世也。

盘珠尤以词著。有清中叶以后，闺阁倚声，不得不推苏之庄、浙之吴为眉目。《秋水》一编，艺林传播，尤以钱唐关秋芙眩┋木为最精。兼金双玉，美不胜收，余最爱其《探芳讯咏络纬》云：“冷消息，到晓露墙根，晚烟篱隙。正绣衾梦断，豆花又风急。残灯窗里明还暗，月在窗前白。忽惊猜、巷北街西，那家宵绩。何日便成匹，怪响引丝长，缓怜丝涩。静夜寒闺，幽韵杂刀尺。乱愁谁漾千千缕，争把秋心织。便无愁、也自听他不得。”末句如率更得意书，铁画银钩，力透纸背。又《踏莎行大兄寄示京口怀古》词云：“白日西驰，大江东注。朝朝暮暮相逢处。其旁坐老有青山，不愁不笑看今古。

渡口帆樯，波心钟鼓。后人又逐前人去。莫将词句掷寒涛，多情恐惹蛟龙怒。”豪情壮采，遂可与左杏庄“掷与巴江流到水，切莫回头”一唱，把臂入林。若闺中传唱其“一院海棠春不管，侬替花愁。知道明年人在否，花替侬愁”，则格韵卑下，复堂所谓“东风红豆，最下最传”也。

琴河女史李晨兰（佩金）有《秋雁》诗四首，陈云伯为刻“秋雁诗人”小印贻之。诗云：“无端燕市起悲歌，带得商声又渡河。千里乡心随月远，一年愁绪入秋多。水边就梦云无影，天际惊寒夜有波。屈宋风流零落尽，那堪重向洞庭过。”“晚来风雨晓来霜，不为悲秋也断肠。芦苇作花多冷澹，鹭鸥无语亦凄凉。途穷容易迷归路，栖稳何如在故乡。一种白头缘底事，田田祗解覆鸳鸯。”“谁倚高楼一笛横，凭空吹落苦吟声。能鸣未必真为福，有迹多嫌累此生。入世岂容缴避，就人终觉羽毛轻。越凫楚乙休题品，识字何曾为近名。”“夜阑飞渡恨漫漫，多恐江南到亦难。偶听弓弦惊寤寐，久疏笺字报平安。筝无急柱宁辞鼓，琴有哀音未忍弹。可奈西风吹别调，离群还较此间寒。。

闽县张宛玉能诗，尤工绘事。《题画蝶》诗云：“蘧蘧飞过宋东家，春去何心恋落花。留得滕王新粉本，小窗只当写《南华》。”题画诗不即不离，出之闺媛，尤为难得。宛玉归金陵朱豹章（文炳），自号月鹿侍史。《随园诗话》乃以为永福黄莘田妻，与莘田同有研癖，实系传闻之误。

林淑卿，侯官人，归郭莲渚，早卒。有《红余仅存草》一本，乃莲渚从废簏故纸中检存者。《拟塞上曲》云：“塞上胡烟不知里，朔风扬沙迎面起。百万貔貅出汉关，手执乌号腰带矢。将军一令重如山，战士蝼躯敢惜死。最是苍凉日落时，胡笳四起客心悲。鬼火星星血凝碧，残蒿败棘皋狐狸。忆昔军书下军府，从征猛士如虎。大危立黑云屯，石头城上惊鼙鼓。妻孥亲走送寒衣，欲诉离情语凄楚。汉家悬金购首急，骨肉婚姻顾不得。万户封侯且莫论，但愿玉关许生入。何日龙城远奏功，捷音万里飞春风。椎牛饮炙共慰劳，家家重庆太平同。”拟古便能近古，非描脂画粉者所能猝办。

任蕴昭，字梦檀，嘉兴人。生数月而孤，六岁复失恃，育于祖母姚。幼聪慧，耽书史，倚两姑习女红，分题拈韵，调笑为乐。年十九，嫁同邑诸生陆少枚（颐高）。其于归时，有《别两姑》诗云：“分手各无言，惟有泪如雨。寄语世间人，生男莫生女。生男别离少，生女别离多。鼓吹喧满堂，行矣将如何。”颇有古乐府音节。少枚游学广陵，梦檀食贫自若。不数年而殁，年二十七。

毕秋帆购得朱长文乐圃，不过千金。殁后未几，有旨抄其家产，园已造为家庙，例不入官，一家眷属，荆ㄓ圃中。渐亦荒废不治，无有过之者。有青浦女史胡智珠题壁一绝云：“清池峭石古亭台，深锁园扉昼不开。此日恰逢摇落后，花时悔我未曾来。”智珠又有《咏蚕豆》云：“花开低傍麦畦边，面面圆匀结实鲜。且喜尝新共樱笋，正当四月养蚕天。”不即不离，清新有味。其女淑慧，号定生，亦能诗。

定生适郑海门，早寡。因父母年老无子，乃为女塾师以尽孝养。工琴，所著曰《琴外诗钞》。又能倚声，有《瘦吟词》一卷。其《桃花渔隐曲》一首，颇具风趣。诗云：“君不见武陵桃花源，避世人从此中去。又不见天台桃花源，采药人来此间住。春来何处花间庐，人生只合花中居。绿波春水远复远，头衔自署桃花渔。吏隐案牍烦，市隐钱刀俗。农隐苦勤劳，禅隐憎寂寞。争似烟波作钓徒，花外千山万山绿。乌犍下饮桃花泉，白鸥飞过桃花田。渔妇两鬟桃叶嫣，渔娃双髻桃根妍。钓竿闲弄桃花烟，绿蓑醉拥桃花眠。我携笔砚桃花前，写作人间桃花仙。”

清初王渔洋为扬州推官，提倡风雅，极一时之盛。后卢雅雨为两淮盐运使，在平山堂园筑三贤祠，以祠欧苏两文忠，配以渔洋。四方游客，每来谒祠，辄有议论，以渔洋尚不称与欧苏同祀也。后又有移三贤祠于桃花庵，而以汀州伊墨卿太守附入为四贤者。嘉庆己卯六月，有莲因女史过祠下题壁云：“谁人于此祀三贤，风雅骚坛有后先。堪笑扬州花月地，不知水部与樊川。”语中带刺，颇见心思。

冒辟疆姬人董小宛，《影梅忆语》感悼于前，清初诸名家题咏于后，中闺馨逸，久已芳誉旁流矣。继小宛后者，有蔡氏，杜茶村赠以字曰女萝。汪舟次为赋《女萝篇》。工绘事，与金姬晓珠称“两画史”。吴园次《谢女萝画凤启》云：“借丹穴之灵毛，图成比翼；用红窗之偶影，绘作双栖。”钱武子（德震）、张孺子（圯授）皆有《墨凤歌》。戴洵有《得全堂观画松歌》句云：“凭君卷藏画笥里，晴空恐有蛟龙起。舒张鳞爪挟以飞，吸尽蓬莱清浅水。”李书云亦有诗云：“咏絮才高兄子句，簪花格擅美人工。小窗闲作丹青谱，身在花香百和中。”金晓珠者，名坍，昆山人，与蔡女萝继董小宛侍辟疆。蔡早逝，炉香茗碗，辟疆赖之。尝股进药，使七十八老人再生。汪舟次《跋巢民楷书洛神赋、晓珠手临洛神图卷后》云：“玉峰仙子，画嗣虎头；金粟前身，书工虿尾。置两君于异地，并可空群；聚二美于一堂，斯称合璧。园名水绘，宜来河洛之神；翁是巢民，应集鸾凰之侣。呼宓妃而欲出，谁夸北殿维摩；惊褚令之犹存，不数南宫博士。”吴园次《乞晓珠画洛神启》云：“金缕遗魂，梦感陈王之枕；采旄含态，香生王令之书。人但赏其清词，世罕传于妙迹。何期藻管，近出兰闺。花欲言情，波如动影。依稀莲袜，凌千顷而姗姗；彷佛桂旗，望三秋而渺渺。想见临池染翰，原借照于当身；定知拂镜穿衫，必含情于微步。”又《题晓珠画盗盒图临江仙》一阕云：“雪夜烧灯浮绿酒，西园宾客重来。扫眉人有不凡才。笔床翡翠，妆罢写幽怀。儿女英雄谁复问，人间多少尘埃。解围忙煞小金钗。神仙来去，一叶坠庭阶。”又《汪蛟门》有《题巢民玉山夫人临薛少保稷十一鹤图》诗。玉山疑即金姬，盖金名坍，玉山或其别号耳。又董小宛侍儿扣扣，姓吴氏，名湄兰，字湘逸，真州人。十三四即能诵《文选》。辟疆尝授以杜诗《北征》，仅三遍即覆卷成诵。又偶取架上史书一帙，乃晋史《石苞传》，令读之，扣扣不错句读，并能疏解意义。此殆有夙慧者。陈其年曾为之传，并录于此，以见冒家侍姬风雅之盛。

王渔洋在南明湖倡秋柳社，广陵李季娴、王璐卿亦有和作。按璐卿字绣君，通州人也。迦陵妇人集载其《咏舟前落花》绝句云：“青草湖头花正妍，绿莎汀畔水连天。轻舟载得春多少，无数飞红到桨边。”又有一绝云：“春寒日日雨如丝，草满离亭水满陂。寄语东君须著意，惜花人去未多时。”风神殊婉。

江都女士陈爽轩《春夜雨窗》云：“云偷三鼓月，风嫁一园花。”偷嫁二字，得前人未有之妙。

金沙荆月，字娟娟，海盐董晓沧（潮）之叔母也。适庄氏，早卒。工诗。如《春日》云：“东风摇曳艳阳天，花自芳菲柳自眠。最是日长无一事，萧然茗碗竹炉边。”《初秋》云：“白苹红蓼满芳塘，残暑犹蒸尚未凉。最爱晚来清绝处，一泓秋水浴鸳鸯。”

甯都彭嵩甫侄女二姑，能诗，家贫劬作，年二十卒。父荷浦痛甚，以诗示嵩甫。嵩甫为录数首于所著《恐自逸轩琐录》中。皆情至语也。《忆父》云：“挑灯为母补衫裙，天不怜人骨肉分。惭愧木兰牵战马，替爷万里去从军。”《劝诸弟勤学》云：“多积诗书心境开，成童年不比婴孩。要知今日先生馔，是母裙钗典得来。”《病中喜父归》云：“病体支离起拜难，招爷就枕问平安。恐教瘦骨伤亲意，不忍推衾仔细看。”“凄风苦雨促离魂，辜负高堂廿载恩。喘息如丝翻自喜，侍亲犹得一黄昏。”


●卷三

仁和钱叔美（杜），萧寒高寄，所作诗画，脱去尘俗。生平轶事，多可纪者。周岁时，其尊人屿沙方伯琦开藩滇省，眷属随行，腧峻岭，叔美所乘舆坠深涧中，以为必不救，乃下有古藤缠络，引出之，方于乳妪怀中睡醒也。十余龄时得瘵疾，齿发尽脱，势复不治，适僚属有以何首乌餽者，剖以竹刀，出白浆瓯许，饮其半，即酣寝两日夜，醒而索其余，则为仆妪弃去矣。然自是精神焕发，宿疴顿瘥，齿发复生，终身无疾。幼时即有声色之好，病已则澹然如老衲。自言闻妇女发气，便头痛欲裂。继娶震泽程云和，生一女名楚长。一日托故避去，伉俪间音问遂绝。云和依母氏以居，膀所居楼曰“隔凡”。长斋绣佛，垂四十年。其《南塘竹枝词》云：“春社人归日半斜，村前犹听鼓声挝。侬家活计年年好，只种桑麻不种花。”《春日答女侄绛裳》云：“性好楼居自隔凡，春风一任柳毵毵。嗟余老去心情减，惭愧题诗女阿咸。”夫妇皆有畸行，亦奇。

虞仲莹，字琇卿，吟诗酷慕宋人。如“鸣春时鸟唐三变，避湿元驹殷五迁”、“春草池中蛙鼓吹，大槐国里皑君臣”，皆佳句也。同时有王修玉者，字佩贞，尝集东坡句为楹帖赠闺友王冰修夫人云：“长笑右军非草圣，要知摩诘是文殊。”为时传诵。二女士皆钱塘人。

武进汤雨生，三世殉国，一门忠义。而能诗工画，又为风雅传人。双湖董夫人、碧春女公子，人多知之。《琴隐园集》中又有《断钗吟》和其太夫人韵二首，序云：“甲子长至前二日，贻汾奉母住扬州琼花观。越日晨起，母口示《断钗》二绝云：‘美便无瑕断亦休，晓奁宵枕梦悠悠。于今别有思亲泪，记与钗时新上头。”镜非台已悟空门，赠嫁钗簪半不存。三十九年千万路，鬓丝丝断玉还温。’谓贻汾曰：‘吾幼从汝外王父宦于滇，十四岁外王父偶以玉钗赐之。南北迁徙，历今三十九年，双鬓萧然，惟钗无恙。昨夜就枕，转侧之顷，乃戛然以断。’盖不禁其感于中而形诸声也。贻汾伏念先君子殉难海外，母辍吟已十八年，今兹之作，良有莫喻之悲，不自己而发诸咏叹者，特钗之足重轻也耶。因谨录以识，并恭次元韵。”云：“瑶琴掷碎砚焚休，精卫难填此恨悠。今日新吟动凄怆，玉钗无恙语从头。”“梦隔梅花小院门，卖珠侍婢亦无存。难忘兄妹寒窗夜，钗股挑檠鸭鼎温。”自注：“母舅有《寒窗课子图》，梅花院即课读处也。”观此知雨生家学渊源，其所从来者远矣。

双湖夫人董氏，名琬贞，字容壶，晓沧先生之孙女也。晓沧先生赘于海盐，遂家焉。琬贞有小印曰“生长蓉湖家澉湖”，因以“双湖”自号。尝画墨梅寄雨生九江，题《卜算子》词以代家书。词石：“折得岭南梅，忆著江南雪。君到江南雪一鞭，可是梅时节。画了一枝成，没个谁评说。抵得家书寄与看，瘦似人今日。”雨生依韵和云：“一梦落春风，万里缄香雪。不定相逢在几时，别是黄梅节。

别恨雨纷纷，只共梅花说。嫁得林逋瘦一双，长是天寒日。”客窗吟讽，何减秦嘉、徐淑之赠答也。

《绾春词》，杨芬若女史作。仪徵毕几庵室也。几庵选《销魂词》，以女史之作为殿。凤尾鸳心，自成馨逸。《醉桃源》云：“晚妆楼上夕阳斜，无聊掩碧纱。东风不管病愁加，开残红杏花。香篆冷，绣廉遮，春深别恨赊。可堪梦里说还家，魂销天一涯。”《珍珠令》云：“鹧鸪唱断江南路。春光暮，早吹落、樱桃飞絮。弹泪问东风，奈东风不语。一寸柔肠愁万缕，拨瑶瑟、心情难诉。难诉，又院宇黄昏，潇潇疏雨。”《太常引》云：“断肠春色可怜宵，心事涌于潮。魂倩不禁销，奈梦里、蓬山路遥。桃花廉外，嫩寒如水，吹瘦小红箫。银烛不胜娇，早又是、盈盈泪消。”使子野见之，奈何之唤，正不必待闻清歌时耳。女史又有《绾春楼诗词话》，余未之见。

《撷秀轩诗草》，同里顾蘩（绮棠）著。绮棠为乡先辈纶卿先生淑女，归吾友赵浣生（汤）。伉俪唱和，比于眉阳和鸣之集。余尤爱诵其《新年杂咏》十首，谓得平素娴香奁遗韵。诗云：“岁朝佛地早安排，五色氍毹映碧阶。检得时新花样子，连宵绣出凤头鞋。”（其一）“微风送暖艳阳辰，绣户桃符耀眼新。香墨浓磨帘半卷，擘窠大字写宜春。（其二）“迎年佩要隔年装，里外浓薰豆蔻香。体贴檀奴有深意，梅花绣上紫纱囊。”（其三）“双双儿女膝前排，趋舞斑衣绕玉阶。笑捧椒盘争献颂，百年眉寿与春偕。”（其四）“胆瓶清供一枝梅，合席飞花击鼓催。悄起呼郎停酒令，试拈红豆待侬猜。”（其五）“围炉博雉笑生风，会注全神一掷中。底事同声争喝采，玉盘献出满堂红。”（其六）“镂金翦彩样翻新，态度形容逼肖真。点缀风光留韵事，千秋传遍李夫人。（其七）“良宵灯鼓耀春衢，不夜城开锦绣铺。笑语儿童宜努力，骊龙颔下夺真珠。”（其八）“碧天如水静无纹，万树银花遏彩云。要与姮娥斗颜色，大家齐看月华裙。”（其九）“茜纱窗映日光斑，对镜晨妆理翠鬟。卷起湘帘望春色，眉痕端不让春山。”（其十）浣生又有《蓉湖泛月行香子》，婿乡韵事，流播艺林，属余为撰小序，余尚未有以应也。

元曹妙清，字比玉，钱塘人。能诗，工书画。师事杨铁崖，铁崖为作诗序。《书史会要》载其居在湖湾。《和铁崖诗》云：“美人绝似董娇娆，家在南山第一桥。不肯随人过湖去，月明夜夜自吹箫。”湖湾与今之夹字港相近。清嘉道间，朱青湖徵君访其遗址，思建明月吹箫楼而未果。陈云伯姬人管湘玉《西湖》诗云：“澹妆浓抹问何如，周昉丹青好画图。环翠春山凝浅黛，横波秋水湛清矑。苎萝原是倾城艳，花柳都疑绝世姝。若把西湖比西子，西湖应是美人湖。”云伯女弟子辛瑟婵曰：“昔太白山人援李供奉‘郎官湖’之例，名西湖为‘高士湖’；今得此诗，当改名‘美人湖’矣。”湖山佳丽，相得益彰，两咏美人，不啻玉香珠唾矣。

云伯尝于西湖重修小青、菊香、云友三女士之墓。小青事知之者众。菊香宋人，不知谁氏之婢，死葬孤山林处士墓侧。“生前吟咏，慕和靖之为人；没后英灵，结梅花之伴侣”，见诸九鼎所撰《菊香墓志》。云友名慧林，明人，工画。与闽中林天素（雪）女士同居湖上，为皖人汪然明上客。云友有《断桥烟柳》校ò，天素有《芦雁》画幅，著称一时。颐道诗所谓“断桥衰柳芦中雁，一样才名女画师”者是也。三女士墓碣，均陈妙云女史书。妙云名滋曾，尝以隶书楹帖赠云伯曰：“家住癸卒街畔，诗名丁卯桥边。”盖以云伯家近南宋周公谨故居，于诗嗜许丁卯也。可谓雅切。（云友墓在智果寺西，然明为之营葬者也。并于寺中建云龛祀之，有“花飞净土香埋骨，烟暝寒林尽入禅”之句。云友死，天素寂处无俚，然明因送之归闽。见然明《春星堂集》。蓝瑛尝为两女士合写小影。）

《玉青馆诗草》，常州吴欢佩著。欢佩名怡，适石琴斋主人庄炎。玉青馆者，庄君宰广西苍梧时，卧室壁坏，得绿石一方，上刻“玉青”二宇，无款识年月，欢佩即取以名其居。诗仅数十首，而多佳句。《放足》长歌一章，沉郁苍凉，尤非无谓而作。余最喜其“阿母旁观更不怜，但云我亦曾缠过”。削足就屦，不屑败身辱行以谐薄俗，至以骨肉之亲，亦复漠不顾惜。世风不古，岂独缠足一事为然哉？读女士此诗，为之一叹。

林文忠公女孙步荀，适侯官沈文肃公子次裳先生，雅擅吟咏。尝掌皋比于南京女子师范。有才子曰沈纲，日本士官学校骑兵毕业生也，宣统辛亥秋，殁于南京。夫人哭之甚恸，遂来海上作寓公焉。《女报》出版，邮呈指政，夫人报以诗曰：“群籍汗牛马，列肆若鳞甲。向来罔利心，贻讥贱者业。支离煽伪学，驱俗入诡侠。文字实厉阶，谁能绳以法。彬彬诸君子，无乃邦之杰。积学懋新功，持正矫邪说。致身于著述，奋笔代喉舌。道德为本源，步趋企前哲。扫除流俗见，立论破症结。鸿编蒙见贶，老眼摩挲阅。读之未终卷，中情杂悲悦。或如指南针，迷途免颠蹶。或如记事珠，触目补荒忽。或如古铜镜，烛照析毫发。或如天孙锦，璀璨耀日月。清芬与丽藻，振古未消歇。闻风足兴起，群志各自竭。嗟我垂暮年，有子痛殂殁。飘零遭家难，羁旅在吴越。平生利济怀，未忍付沉没。国权日沦替，民生更卼。封豕与长蛇，荐食恣驰突。在位习恬嬉，朋党竞齮齕。浑忘祸患随，危同燕巢幕。我生实不辰，对此百忧灼。兹编有神契，女教资扬扌乞。风气所渐摩，金丹换凡骨。神州傥未沉，掩卷气郁勃。孤吟动风雨，热泪洒溟渤。”诗境清刚遒上，直继宋贤。惟于《女报》不规而许，重增余之惭汗耳。

《湘影楼诗选》，汉寿黄易瑜著。瑜字仲厚，为仲实、叔由两先生女弟。风承香茗，告诣可知。近承以原稿邮示。《题海沤女士诗集》云：“独立平权并自由，放言高论震神州。温柔敦厚风人旨，今见闺中第一流。”“故家乔木变疏林，劫后归来感不禁。别具沧桑无限意，小屏银烛写秋心。”“旷代清才李易安，秋花格调共高寒。一篇家国兴亡恨，我亦低徊不忍看。”輓近女教日婾，跅弛不羁者率以欧化为籍口，读此诗第一绝，可谓先得我心。仲厚近主汉寿县立女学，具此识解，女墙桃李，固知皆菁莪棫朴选矣。诗后附词若干阕。《念奴娇谢仲实五兄赠砚》云：“紫云一片，是娲皇当日，补天之石。墨晕苔花凝结处，幻作苍然深碧。金碗留香，玉蟾浥露，应笑痴成癖。多君持赠，绿窗清伴晨夕。谁信似锦华年，吹花掠絮，绮句难寻觅。愿祝扫眉班管上，分得墨池仙液。满纸松烟，一奁桃雨，细写乌丝格。青缸如豆，夜凉吟倦秋色。”置之湘社集中，真不愧玉金友也。

前录虞山杨芬若女史词，以不得其诗为憾。近见其《春愁曲》云：“三月江南开豆蔻，春人又是销魂候。别院黄昏疏雨寒，梨云淡白夭桃瘦。绿窗梦断缕金床，门外残红零落香。绣帘波漾诗魂倩，鸭炉烟袅愁丝长。愁丝宛转天涯去，华年不共春风住。婪尾杯中鬓影轻，酴靡雪后鹃声暮。欲谱《阳春》曲未能，钿筝哀怨鹍弦涩。剔尽银缸睡不成，珊瑚枕上冰弦湿。”蒨雅绵丽，殆致力于冬郎、玉溪两家者也。又《登京师第一楼晚眺》云：“晚来浇酒破愁颜，独倚层楼望玉关。万点归鸦宫阙暮，夕阳红瘦翠微山。”末句饶有元人风韵。芬若为云史先生女。其母夫人李道清，合肥李经畲编修女也。著有《饮露词》。《相见欢》云：“昼长正自堪眠，雨廉纤。半是开花时候落花天。春如梦，闲愁重，正堪怜。无奈去年今日到今年。”清芬门第，母教濡染，宜其才华之隽妙矣。

有自南洋马来群岛邮寄任崧珠女士《瑶清仙馆遗诗》者。女士字端卿，适凉州张氏为室。张广置姬妾，女士处之澹然，闭门却扫，日于其中裁诗作画，即瑶清仙馆是也。时女士年未三十，未几化去，画册散佚，诗亦几与劫灰同烬。兹所寄者，仅五言若干章。《夜坐》云：“寂寂银屏畔，怀人夜倍长。灯前宵似水，帘外月如霜。睡鸭频添篆，吟蛩欲近床。病余身若叶，禁得几多凉。”《春夜》云：“银墙淡月低，深院重门静。自起倚阑干，湿烟乱花影。”断句如《冬日有作》云：“床头欣蚁熟，座上笑蝇痴。”《哭慧卿姊》云：“大梦谁非幻，浮生我亦知。”皆清新可诵。才丰命蹇，而所作又不克广为流播，是可叹也。

光绪辛未，京师陶然亭有女士题壁诗云：“行尽阑干九曲湾，箨龙惊起扑双鬟。故乡亦有千竿竹，侍婢卖珠还未还。”“如此登临亦快哉，惜无人与酌新醅。多情只有亭前柳，绾住秋心不放开。”“欲驻颜光药未灵，鬓边减却旧时青。闺中已醒封侯梦，怪煞车轮不肯停。”“拚造沧江一叶舟，自摇柔卢自闲游。生来不及鸳鸯福，秋水芦花共白头。”尾署“湘湄”二字，不知何处人也。

刘絮窗，常州管蘅若之德配也。曾以佣绣资买唐诗，作绝句云：“迟迟晓日度帘前，堪笑年来此性偏。满院秋光浑不赏，金鍼赢得买书钱。”《题自画秦淮图》云：“车马踏残三月草，莺花阅尽六朝人。闺中不识沧桑境，写到繁华亦怆神。”《送别感赋》云：“理罢云鬟展转思，池塘正值梦回时。近来诗句如春柳，只向东风赠别离。”其他如“门外野桃黄鸟粟，水边芳草白鸥裀”、“只今篱畔多瓜菜，翻笑黄花似逐臣”、“潇潇一夜纱窗雨，欺尽愁人与落花”，皆佳句也。又《行香子》词云：“柳色才匀，草色方新。怪东风、酿就离情。弦鸣玉轸，酒泛金樽。奈不销愁，不销恨，只销魂。极目行云，是处伤神。看斜阳、又近黄昏。桃花片片，杜宇声声。正欲归春，欲归鸟，未归人。”

玉峰杨五俊幼女兰有句云：“霜瘦晓楼出。”庄刺史炘之女有句云：“燕飞不碍画帘低。”徐翠颦有句云：“几番花信催人瘦，一夜春寒与梦疏。”又“一帘细雨鹦哥浴，满地残红燕子忙。”皆为人传诵。

囊主《说报》时，与泰县顾君秉文结文字交。别去数年，未通一讯。近秉文知余有《女报》之辑，邮寄《碧桃仙馆词稿》一册。著者为仁和赵我佩（君兰）女士，秋舲先生之淑女也。世其家学，所作以轻圆流丽见长。《卜算子》云：“密意乱如丝，别泪浓于酒。眉上春山靥际霞，都为春消瘦。记得去时言，约在梅开后。风信而今过海棠，到底归来否。”《鬓云松》云：“钏金松，钗玉溜。新月如眉斗。数尽迢迢良夜漏。梦也难成，梦也难成就。绿阴肥，红雨瘦。春去天涯，人去天涯久。客里伤春兼玻ㄆ。花似当时，人似当时否。”《浣溪纱》云：“寒恋重衾麝霭消，瘦魂飞上木兰桡。些些微梦段家桥。杨柳廉栊无赖月，梨花院落可怜宵。那人何处夜吹箫。”《洞仙歌六月十六日有怀湖上昔游》云：“去年今日，记红腔唱彻。画舫联吟载明月。自秋风别后，冷了鸥盟，湘浦外、盼断玉人遗玦。萍踪原是梦，梦忒如烟，聚散浮云易消灭。又是去年时，又是花开，更又是、月圆时节。怎今日飘零各天涯，料银汉姮娥，也应愁绝。”《鬓云松寄外》云：“雨疏疏，风细细。翠袖生凉，人坐纱屏里。小梦惺忪眠又起。下了帘钩，叠了芙蓉被。匣中书，书上字。字字相思，书满桃花纸。双鲤迢迢和泪奇。水远山长，传到君边未。”《疏影秋花用白石韵》云：“烟消砌玉。剩娉婷凤子，枝上寒宿。翠减红疏，顾影亭亭，含愁倦对篱竹。繁华事散春无迹，系旧梦、江南江北。怕瘦人、几日西风，病起倚栏情独。插向钗头镜里，晚香带露重，低亸鬟绿。月堕湘帘，烛冷银屏，不是当年金屋。空阶夜伴吟蛩语，似诉说、九回肠曲。待倩伊、绣入鲛绡，又恐泪痕盈幅。”《柳梢青重阳风雨口占》云：“冷冷清清，风风雨雨，寂寂寥寥。密密疏疏，萧萧飒飒，暮暮朝朝。倦游人怕登高，拚冷落、诗瓢酒瓢。病里看花，愁边说梦，那不魂销。”每诵一过，口角生香。拟诸秋舲先生《香消酒醒词》，可谓典型不远。

浙派词滥觞于竹垞，极盛于樊榭，再传而为枚菴、频伽，南宋风流，稍稍衰矣。而婉约清空，不失为词坛健者。秋舲先生务为剽滑谐美之辞，则去古愈远，悦今愈甚。昔山谷老人序晏叔原《小山词》云：“妙年美士，近知酒色之娱；苦节臞儒，晚悟裙裾之乐。鼓之舞之，使晏安酖毒而不悔，是则叔原之罪也。”吾于《香消酒醒词》亦云。因录君兰女士词，纵论及此，学者慎之。

《碧桃仙馆词》，徐氏小檀栾室已收入丛刊中。（书名无“仙”字。）所录较此为多。而此本中之遗珠碎玉，未登珊网者，亦复不少，疑此从手写初稿录出也。卷首有女士同里程秉钊君序，称是书于同治初元从海陵录得。观集中亦有《癸丑七月海陵舟次闷赋妾雨中花》一阕，固知瑶装小驻，天风咳唾，偶落人间，遂作飞琼氵曳漏也。女士又工诗善画，俱见程序。程既录得是书，其妇友琴主人熟诵倾服，以为不可磨灭，将屏当付梓，未及举行而溘先朝露。书后友琴女士题《卖花声》一阕云：“娇语炙银簧，刻徵吟商。碧桃花下几斜阳。如水年华容易过，争不思量。小令近南唐，荡气回肠。别离滋味况他乡。侬亦芰荷香里坐，细数鸳鸯。”后跋“《碧桃仙馆词》多怀远之作。丙寅六月，复读一过，率题《卖花声》一解。时外子客信州未归也。”闺阁神交，相怜同病，附记于此，为词苑中增一重佳话，并志良友之厚惠也。

前记《毗陵张氏四女集》，只录孟缇词。近得《绿槐书屋诗稿》，乃翰风先生叔女婉纟川所著。婉纟川书名甚著。其弟仲远有《绿槐书屋肄书图记》，叙述甚详，读之可悟作书之法。诗亦探源选楼，宗阮陶而参颜谢。五七言近体，尤清老简质，不为绮丽。仲远先生序云：“余妇婉而弱，家之事悉倚姊。祭祀宾客，庖厨酒浆，米盐琐琐，杂然前陈。姊之居简册笔墨，与刀尺、升斗、筹算、簿籍同列，姊理之秩然，终日无废事，亦终岁无废学。”固知其致力者深矣。《记梦》云：“忽传羽檄事遄征，宝勒花聪拥翠旌。浩荡军威惊海屿，手挥长剑斩蛟鲸。”“木兰红线尽从军，凤舞鸾回结阵云。十万楼船齐破浪，海天如镜净无氛。”“凯歌同唱金铙曲，露布亲挥盾鼻文。一夕功成酬壮志，归来重著旧罗裙。”“千古战争都是梦，九重恩泽正如膏。釜鱼螳臂终何益，安得游魂贷尔曹。”忧民爱国，言之慨然。嫠纬凄凉，何减云鬓花黄之句也。又《秋夜怀夫子》四绝句亦佳。诗云：“老去心情异昔时，晓风残月总相思。廿年忧患无穷恨，剩有萧萧两鬓丝。”“寒潮萧瑟皖江秋，枫落乌啼感旧游。独客不知何处宿，荻花风里送扁舟。”“连宵苦雨难成寐，莫道秋窗不肯明。半月帘栊慵不卷，隔林惯听晚鸦声。”“君怀慷慨轻离别，久厌秦徐酬赠诗。忽忆少林垂老句，薄裳单枕独吟时。”

江阴缪布庐室武进刘寿萱女史，工诗，早卒。有《梦蟾楼诗存》一卷，南汇张文虎为序而附刊于《舒艺室丛稿》中。诗虽不多，而颇有古意。《白头吟》云：“新花开故枝，旧花落多时。郎今勿娱嬉，听妾前致辞。妾为郎后妇，恃爱忘妾丑。郎心置妾怀，妾心印郎口。东市买明珠，南市买罗襦。西市买美酒，北市买银鲈。膏泽面肤悦，衣食信无缺。长跪问前妻，请郎一一说。前妻来归日，值郎贫贱时。无薪炊з，无粟朝忍饥。畜妾今日富，忘郎昔日贫。岂惟忘昔贫，并忘旧时人。旧人为郎死，死后幸有子。劝郎续弦胶，家事须料理。濒危执郎手，惜此呱呱儿。弃置在后人，生死从郎为。妾身赴泉壤，妾魂守家门。孤儿眼中血，新人掌中痕。郎言听未终，新妇声暗吞。结发尚寡恩，新婚何足论。愿移爱妾意，先慰泉下魂。”意真语挚，《芦花吟》可以不作。又《咏西施》七绝三首，亦能独出手眼。序云：“《吴越春秋逸篇》云：‘吴亡后，越浮西施于江，令随鸱夷以终。’鸱夷指子胥，言越沉西施以报忠魂也。自杜牧误以范蠡之鸱夷子皮当之，遂有五湖一舸之说，是未见《墨子》之‘西施沈其美’云尔。夫子胥忠于吴，西施亦越之忠也。诗为苎萝解秽。”诗云：“夫君错铸在荒成，不尽城因一笑倾。到底邱明真信史，未将吴沼咎卿卿。”“清歌妙舞馆娃宫，能使吴伧迫甬东。合把黄金铸红粉，缘何鸟荆ü藏弓。”“绮山明月夜团，茂苑春深不觉寒。为问捧心因甚事，旧君尝胆妾承欢。”

上虞徐仲山（咸清）夫人，系商太傅女，名仲商。善文，与其女兄祁忠敏夫人俱以闺秀为越郡领袖。第质过脆弱，星相家每惜其不年。有天台万年寺尼僧谒夫人，惊为妙色相如来化身，但曼陀罗花恐非人间所宜有，请手书《法华经》一部，入万年藏，为夫人忏悔。夫人乃手书三部，计工三年，约字十三万有奇。书成，其一付万年藏┑，余二藏于家。会云门广孝寺构大殿成，三目尊者请尽施之：一供殿极甍间，裹以绣函而石其外，一藏于毗卢遮那世尊之腹，被璎珞宝珠，以金绳悬之。尊者复扌追鼓集大众，宣扬其意，且为偈曰：“惟此金经寿千载，佛身色身总不坏。”乃未几而香积失火，已及殿桷矣，尊者命登殿极龋ō，且将移毗卢世尊于三门，忽风骤起于北，火顿息。观者异之。当夫人书经时，曾制《菩萨蛮》词传人间，有云“篆烟吹过花深处，□□叶底垂甘露。何处见如来，青莲笔下开。朝朝研黛碗，不画春山远。但写《妙莲华》，香风遍若耶。”仲商明艳如画。仲山举博学鸿词，召试归，益都冯文毅公赠一联云：“北阙上书，识尽西京才子；东轩赐食，归贻南国佳人。”一时传为佳话。仲商年八十余，容貌如二三十岁好女，朝夕惟饮乳汁，犹花读书不衰。

清初才媛，首推禾中黄媛介。媛介字皆令，髫龄即娴翰墨，好吟咏，工书画。楷书仿《黄庭经》，画似吴仲圭，而简远过之。其诗初从《选》体入，后师杜少陵，清隽高洁，绝去闺阁畦径。适士人杨世功。萧然寒素，皆令黾勉同心，恬然自乐也。乙酉鼎革，家被蹂躏，乃跋涉于吴越间：困于李，踬于云间，栖于塞山，羁旅建康，转徙金沙，留滞云阳。其所纪述，多流离悲戚之辞，而温柔敦厚，怨而不怒，既足观其性情，且可以考事实，盖闺阁而有林下风者也。尝为王渔洋画一小幅，自题云：“懒登高阁望青山，愧我年来学闭关。淡墨遥传缥渺意，孤峰只在有无间。”渔洋录入《池北偶谈》。

新城诸生耿希尹（维莘）好诗。年七十余，刻《抱云》、《闲情》二集，将稿焚灰，置于山之峭削处，命石工凿龛贮之，题曰“诗冢”。妇李氏，名溪娥，益都李南涧（文藻）之女也。亦工诗。《采石矶》云：“峨眉亭畔万松攒，太白楼头纵目看。十里青山云雾卷，梅花片片落江寒。”《永济寺》云：“燕子双双掠水村，寥寥一犬吠云根。舟人遥指西山里，行尽桃花是寺门。”

吕翰仙（芳楷），江西清江人。其夫人刘氏，名凤龄，号竹筠，工诗。尝题邹大令鸿放《橐书归养小照》云：“驮铃队队听分明，十部青箱万里程。定博倚门人一笑，归来犹是旧书生。”“努力加鞭莫暂停，马蹄乱踏蜀山青。趋庭较胜趋王事，一路经香不断馨。”有西蜀女士佩珍者，为王湛余司马侧室，读竹筠夫人诗，爱之，继作云：“才闻前路著先鞭，又指乡关策马旋。迎养未能归养切，橐书万卷不名钱。”“珠光玉屑映征鞍，漫说书生气味酸。官样到家休遽弃，宫袍着与老人看。”鸿放喜佩珍为同乡闺秀，柬以二绝云：“红闺漫说是乡亲，不比钱塘旧结邻。占得西川灵秀气，峨嵋才毓扫眉人。”“忝侍才人号小妻，倡随赢得与夫齐。《白头吟》是吾乡作，为语王郎莫遣题。”

王照园，字婉，山东福山人，主事郝懿行室。懿行，字兰皋，嘉庆已未进士。婉书仿欧柳，工古文，得六朝人笔意。尤精汉学，日与懿行考订经史，疏《尔雅》，笺《山海经》，名噪都下。有《列女传补注》八卷、《叙录》一卷，《列女传校正》一卷、《叙赞》一卷，梦书一卷。阮芸台先生之母林太夫人，性耽坟典，绘有《石室藏书小照》：独坐石上，芸台先生执书侍立。婉题诗有云：“斋名积古从公定，室有藏书是母留。”芸台先生绩古斋，后改名积古，故云。

齐河郝氏，一门风雅。秋岩女史，尤著称一时。尝有诗奇王婉，其小序云：“嫂栖霞族兄懿行室也。兄以著述驰声天下，嫂亦文章博洽，名能与兄偶。学者称为婉先生。甲戌冬，嫂自京师以所注《梦书》、《列女传》见寄，赋此志谢。”“文星夜朗银河北，贤媛声华溢京国。续史无惭世叔妻，生花肯让江郎笔。”“怜尔文章播上清，蛾眉不愧号先生。遥遥愿识琼枝色，春梦无因到凤城。”

秋岩，名{丰}，齐河郝镜亭之女。少颖悟，学诗于宋湘皋及叔寅亭。闺中著有《碧梧吟稿》，嫁后有《蕴阁诗钞》，孀居有《恤纬吟》。《海盐贞女行輓郁太孺人并序》云：“孺人郁氏，浙江海盐名家女。字同邑王氏。王亦贵族，而家綦贫。未婚夫亡，誓不醮，乃以处子称未亡人焉。为夫立嗣，自抚教之。既而子以赞府宦江右，误挂时网，谪居鲁之章邱，孺人从而家焉。居数年，嗣子卒，惟二孙以砚田为养。蔬食水饮，泊如也。嘉庆戊寅，长孙某以孝廉仕荏平学博，方拟迎养而孺人殁，年七十九。葬章邑之女郎山。山名豫为之谶，呜呼异矣！《诗》云：‘谷则异室，死则同穴。’若太孺人之与王赠君也，一言为定，百折不移，而生无一面，死隔天涯，斯亦可哀极矣。余有表戚在章邑，近以王先生之门人某所作郁太孺人輓诗见示，余读而悲之，因为赋此篇。”云：“海盐古邑海云边，载生女士贞且贤。那省雄龙会雌凤，却教寡鹄忆离鸾。离鸾寡鹄真堪痛，女子由来一诺重。初心已许奉光仪，宝瑟忍成教别弄。宝瑟弦摧已断肠，若敖魂馁更堪伤。若教藉力绵瓜瓞，漆室依然是女郎。冰心玉质古希有，尸饔不惜纤纤手。幸得维城克象贤，栽花上国远将母。故乡云树渺天涯，门锁春风闲落花。宦海风波那可料，一帆北海又移家。虞翻获罪曷敢怨，阿母甘心共患难。何期天府召修文，遽使高堂缺视膳。景压桑榆日渐曛，敬姜哭子讵堪闻。共叹敬姜失令子，还欣李密是贤孙。贤孙捧砚泪沾袂，几载砚耕新得岁。青毡方拟慰重慈，白发胡为成永逝。吁嗟乎，云旆霓旌去不还，徽音懿德自人间。百岁终全女子节，一坏独葬女郎山。女郎之山在何许，山头夜夜惊风雨。生不同衾死异穴，杜鹃啼血如人语。”长篇络绎，清空如话，为集中最佳之作。又有《寄赠章邱马小姐（并序）》、《历下韩氏双孝女诗（并序）》等亦佳，辞长不备录。

《华室诗钞》一卷，德清徐畹兰（仙）女史所作。《题半日醉斋主人闲居自遣图》云：“世事不须求甚解，人生最好是随缘。”《漫成》云：“芳草绿云低压径，落花红雨乱敲栏。”《春日口占》云：“啼断鹧鸪春似梦，小窗红煞碧桃花。”皆清丽可诵。卷首有俞阶青（陛云）题诗一首，读之可知仙身世也。诗云：“同邑徐仙女史，以诗草索题，附其夫赵君厘侯《补情吟草》一卷。甲申岁余初应童子试，曾识赵君于湖郡。故人黄土，嫠妇青灯，诗以悼之。即以题女士《华诗草》。”“芹香璧水明于镜，辇书初上吴兴郡。白袷诸生尽少年，子昂神采尤英俊。二十年来半死生，名场我亦苍然鬓。当时科举荣名宝，权奇天骥盐车老。中妇流黄独夜心，征人芒屐三巴道。诗卷丛残半未成，倜傥龚生竟摧夭。哀诔还闻出令娴，茂陵挥涕搜遗稿。曼陀花雨环妆阁，诗成秀夺苕溪绿。废轸神伤《别鹄吟》，旧巢泪尽《慈乌曲》。啸咏由来本至情，天寒孤秀嗟幽谷。君不见嘉淑才名事偶然，刘樊仙侣亦虚传。只应心比情天月，碧海沈沈万古圆。”

前记婺源王竹屿都转女公子王瑶芬（云蓝）诗。近从友人胡寄尘处借得《写韵楼诗钞》一册，则正云蓝夫人所作也。因得尽览其词翰。《平山堂夜归》云：“双堤垂柳碧毵毵，万柄残荷一镜涵。添个吴娃香里住，满湖风露唱江南。”“苇花茭叶扑渔矶，路转红桥树影稀。夜静不闻歌吹闹，一天凉月放船归。”令人想见邗江全盛时风景。夫人一门风雅，冢媳汪曰杼（绚霞）、女公子昭华、永华、华等皆擅吟咏。尝随任叔子（石阡）官舍。同治乙丑，教匪数千人突至，叔子战贼死。贼入城大哭曰：“郡守，好官也，太恭人，贤母也。”戒其党勿犯眷属，勿扰城中百姓，掠仓库即日出城去。郡署后有池广半亩，闻贼至，永华负夫人腧垣投池，嫂及妹皆从之。池水浅不得死。贼退，郡之妇女来救乃得出。此轶事之可传者。集中与郑澹若女史唱和诗甚多。澹若女史为梦白中丞之女公子，著有《绿饮楼集》。夫人题梦白《西园写照图》，为留别澹若女史作云：“春光合让西园占，旌节花和女史花。”自注：“昔有姚姥梦观星坠地，化为水仙花，因生女甚慧。观星一名女史，故水仙亦名女史花。见《内观日疏》。”

《小红楼吟草》二十余首，泾上胡珠林（丽玉）女士作，附刊于其祖义皆《入蜀集》、父玉《立经堂诗集》之后。玉以名孝廉出宰山左，尝与姚姬传、茂堂、洪稚存、朱兰坡、查又山、董小诸名流相往还，故诗格颇见遒峻。女史濡染日久，诗亦不俗。《送春》云：“把酒高楼半醉时，东风一夜送花枝。蜘蛛也解留春住，重结檐牙几缕丝。”意颇新颖。《夜坐》云：“静坐深闺得句时，银缸挑尽漏迟迟。十年也有红窗课，除却青灯少得知。”

武林许子原（身）德配俞绣孙（采裳），曲园老人女公子也。幼时曲园以《咏月》为题，使赋一诗甚工，曲园大喜，名其居曰慧福楼。归许氏后，子原好为词，彩裳乃复致力于词。年三十四而卒。卒前数月，将诗存稿悉付之火。曲园检其未焚之稿，序而刻之，名曰《慧福楼幸草》。盖取《论衡》“火燔野草，其所不燔，名曰幸草”之意也。序中又称彩裳尝赋《落花》词，有云“叹年华我亦愁中老”。今此词《幸草》中不载，当亦在一炬中矣。《长亭怨慢》寄静壹主人（子原别号）云：“正三月、落花飞絮。岁岁销魂，绿波南浦。剩有红笺，断肠留得断肠句。一江春水，量不尽、情如许。欲别更徘徊，但泪眼、盈盈相觑。日暮。纵归舟不远，已抵万重云树。无眠强睡，怕辜负、翠衾分与。想别后、独自归来，对罗帐、凄凉谁语。只两地相思，挑尽一灯疏雨。”又《洞仙歌》云：“无端一别，隔云山千里。锦字缄愁倩谁寄。算浮生总是，会少离多，判负却、灯下花前月底。记曾留后约，何事蹉跎，冷落银屏旧时意。寄语远游人，知否闺中，空望断、归舟天际。更莫问相思几多深，也不说相思，者般滋味。”《浪淘沙》云：“记得昔同游，杨柳湾头。落花流水两悠悠。莫道春愁禁不起，还是春愁。Ы乃  虏声柔，梦也难留。轻寒翠被冷香篝。睡起斜阳明雉堞，错认杭州。”皆有清丽芊绵之致，胜于诗多矣。又《青玉案咏端午》云：“一樽浅注菖蒲绿，渐醉倚、屏山曲。戏绾彩丝长命续。瑶阶烟草，翠廉风竹，庭院清无俗。轻衫乍换冰绡，也不学、新妆束。午睡醒来钗坠玉。联吟人去，对花人独，归燕梁间宿。”亦佳。

近时闺秀能诗者，有旌德吕清扬（眉生）。掌教奉天女子师范时，尝刊其诗曰《辽东小草》，起丁未四月，迄己酉六月。中多感怀时事之作，感慨苍凉，不屑作庸脂俗粉语，故是此中健者。《过榆关游角山》云：“南山海涌摇晴漪，北山云暖药苗肥。我来登临览陈迹，长城万里空斜晖。古今兴废原天演，凭吊何足生悲欷。悠然遐想望高吟，振衣千仞独立时。俯视尘寰何扰扰，奔腾人海红尘飞。君看足下烟云起，缭绕何曾萦我衣。”气体殊胜。又《小院》一首序云：“感吾国法律之苛刻而领事裁判权之难收回也。”以及拟古诸作，皆格老气苍，无惭作者。

阳湖陆祁孙《合肥学舍札记》谓：凡诗之一过目，久而不忘者，必佳句。共摘若干条，而以三女士诗殿之。金纤纤（逸）云：“小雨未来斜照淡，落花犹得片时红。”归佩珊（懋仪）《题看剑图》云：“自是难消才子气，料无恩怨到胸中。”王梅卿（倩）《邓尉杂诗》云：“夜深老鹤来寻梦，踏遍梅花一寸深。”

徐氏素琴、张氏须，皆姑苏人。母家有连。后须归刘海树，素琴归薛画水，不相见者数年。一日，素琴寄写生便面，须报以诗云：“唾华挹朝霞，钗股明霁雪。无处觅梦痕，几时花里别。”“出手寒愁折，染衣香沁红。吹花入罗袖，不更怨东风。”寄意颇清婉。

画水继配祝夫人，名婉瑜，字乐水，中年后即不谷食，日饮酒数杯，容色充腴，年六十一，尚如四十许人。其赠武进陆祁孙夫人诗曰：“闺阁闻声久，天涯识面迟。一编欣手把，卅载慰心知。兰ぇ芬芳挹，瑶华次第披。香三复后，仿佛对光仪。”“风雅一门集，相庄乐自如。官闲甘苜蓿，句好艳芙蕖。白蜡吟能代，红笺恨久除。尤怜左家女，时仿茂漪书。（女公子君孚善书）。”祁孙云：“画水历官中外三十年，家益贫。夫人偕其妾读书鼓琴，泊如也。”昔人言有道妻子，皆得逸乐，薛氏中圭近之矣。

韩孝女，宛平人，故东流知县韩君藻女，小字孝梅，以孝慕故矢不嫁。东流君卒于官，眷属留居安庆八年，而母夫人亦死。临诀顾孝女曰：“汝无夫家将安归？”女曰：“从母归地下。”母遂瞑。孝女绝粒十五日，神明不乱，作诗云：“幽魂欲断夜沈沈，觅父空怀六载心。今日重泉真个到，分明不是梦中寻。”“窗前留我旧妆台，剩稿残编莫漫开。寄语中圭诸姊妹，孤魂还共月飞来。”放笔而逝，时道光四年也。

崇川冯晏海（云鹏）《扫红亭吟稿》中，有和南沙河维扬女子题壁诗二首。序云：“腊日集轩五弟因公事赴邹，小憩东滩旅舍，见壁上抄粘腊前二日北平叶天培录维扬女子在南沙河旅店题壁诗甚佳。其诗云：‘轻谪尘寰黯自怜，误人幻梦小游仙。如弓明月初三夜，（自注：初三日为母难之期）。似翦春风十五年。屋纵黄金伤不偶，玉虽白璧叹难全。无端竟属沙叱利，并少韩郎若个边。’其二云：‘怕泛鄱阳波里船，何如如此入秦川。心惊路远三千里，命薄身随一万钱。恨不疏顽同白腹，悔曾闺阁理丹铅。比他花蕊夫人苦，旅壁聊充十样笺。’诗后自序云：‘侬本维扬贫家女也。幼从李猗芗夫人伴读。今春夫人随任，远赴楚江，遣侬他往。无奈父母愚弱，家室凋零，长安贾以百十金购得，侬即敛艳潜光，无如不免。良人年已雕甲，腹无一丁，朝夕相对，默无一语。呜呼！此身已托，理难再抱琵琶。不知前世何愆，受此无边罪孽！肝肠寸裂，声泪俱乾。俚词疥壁，以遣无聊。而良人在侧，犹问乌雅之作何生活云。’末书‘道光乙酉五月三日贾芷孚题。’一时和作如林。初参疑信，后署友吕子心渊自南沙河来，见其墨迹，实女人书。叶氏抄稿有十余字不同，今改从原本。予悲其遇，和其诗，欲与会稽女子并传云。（会稽女子，明万历时某将军妄。题诗新嘉驿后壁上，施愚山为刻于石，并和其诗。”）

任邱旅店有女子题壁云：“妾白浣月，号莲芳，家住半塘。幼失双亲，寄养他姓。姿容略异，慧业不同。非敢擅秀闰中，愿效清风林下。岂意我生不辰，所适非偶。日弹琴之相对，百恨缠绵；时卷幔以言征，一时哽咽。余爰题之驿亭，人共怜之黄土可耳。”其诗曰：“吴宫春深怨别离，风尘惨忄詹双蛾眉。鹃啼月落寸肠断，香消芍药空垂垂。流黄未工机上织，生小殷勤弄文笔。新诗和泪写邮亭，珍重寒宵谁面壁。”又杭郡女子有白晓月者，遭遇略与浣月相同。尝题诗庵壁，有满人色他哈者，见而和之，订为姊妹。其诗并载《杭郡诗辑》。何白氏女之多才，而所遭又皆不幸耶？

嘉善殳丹生，明季诸生，遭乱弃去，以诗名江浙间。自号桐庐山人。其偶雨道人，子讷女默，并擅风雅。家庭之内，更唱迭和，以诗为业，与午梦堂后先相映矣。雨道人姓陆，字观莲，号少君。山人初居吴之专诸塔右，后隐震泽之西村。草屋萧萧，烟火时绝，惟与道人唱和。比舍闻欢笑声，则道人诗成，山人击节而歌，林鸟栖宿皆惊起。子讷女默，道人恒授书焉。山人有诗曰：“室中有高士，十年能乐饥。”又曰：“怜渠最幼小，献岁解吟诗。”盖纪实也。复移住盛泽三年，前后以避水患，隐嘉善蒋湖之西园，亦三年。康熙丁未，山人将携家入九峰，道人忽病而逝，又三日，女默亦逝。

默字墨姑，九岁能诗，年十六未字。其自跋诗卷云：“默三岁飘零，从二亲于外郡；十年梦想，思一返于故园。蒋湖以避水而来，旧庐若望洋而止。老母倚北堂而兴叹，中夜挟宝瑟以长吟。非无慰藉之词，实多于邑之调。晨窗乍启，琉璃之砚匣自随；夕幄徒熏，翡翠之笔床不去。以是长见笑于邻女，不解看花；或见诮于闺人，何知斗草。情繇此遣，绪以此深矣。驾言当秋，携家渡泖。揽九峰之奇胜，仿佛金庭；专一壑之幽闲，飘云峤。精琼{靡灬}而延伫，齐玉驮以上驰。曰父曰兄，守采药之赤松，旦暮可遇；为母为女，盼传书之青鸟，闺阁非遥。爰奉命于慈闱，篇分甲乙；冀流辉于彤管，字辨宫商。庶几染翰而成，不须石墨；含毫以待，有取香茅。”当是作于垂卒之际。其诗以《和母宝剑篇赠兄》一首为最佳。诗云：“床头夜半双龙吼，光摄群妖暗星斗。风雨霹雳一瞬间，木拔沙飞石乱走。古来神物本平常，遭时遇主生晶光。拂拭霜花将解赠，时无烈士空旁。空旁皇，莫叹息，木兰唧唧当户织。阿兄少年射白额，归来摩挲看太白。”禾油麦秀之感，情见乎辞。故土可怀而不可怀，河清可俟而不可俟，伤心人宜不永年矣。

《偶叶草》，桐乡颜佩芳著。佩芳字芳在，一字柔仙。《绿牡丹次韵》云：“掩映难分叶共稠，谁将碧玉缀枝头。轻盈始信能倾国，飘泊还同欲堕楼。秀色不烦螺子黛，娇容偏傍翠云裘。此心正欲同松柏，肯与铅华作一流。”可谓能占身分。其卒也，潘稼堂以诗悼之云：“清言良可味，佳咏少人知。”钮玉樵亦云：“芳在聪成天上，徽著人间。姊是令娴，母为道韫。弱龄随宦，赓官阁之梅吟；盛相庄，记书帏之茗斗。诗城百雉，筑自夫人；笔阵千军，扫由娘子。然而命非谐俗，才止供愁。当苍鹅出地之年，正青雀浮家之会。乌衣巷改，尚书之戟都非；绿野池平，司理之琴尊安在。兼以子才称骥，望千里而未归；女本名珠，入重泉而不返。宅荒杜甫，但抚四松；道远秦嘉，惟窥一镜。是则草虽侵案，宁解忘忧；花绕当窗，焉能蠲忿。揽其著作，哀艳攸殊；概厥生平，菀枯各异。”

唾香阁主庞蕙纟襄，字纫芳，号小畹，吴江诸生吴锵室。有《琐窗杂事》诗云：“夫婿长贫老岁华，生憎名字满天涯。席门却有闲车马，自拔金钗付酒家。”有青莲女伎持扇乞书，调《桂枝香》一阕赠之，有“浪萍飞絮前生果，别是伤心一小青”句。青莲怃然自失，遂立意脱籍。文采风流，江东独秀，徐虹亭言之详矣。其比邻为沈素嘉所居。素嘉名树荣，叶舒颖室也。亦工吟咏。与蕙纟襄为闺中良友，后移居汾湖，有寄蕙纟襄《点绛唇》词曰：“隔个墙头，几番同听黄昏雨。别来情绪，向北看春树。一院藤花，底是临书处。还记取，绿窗朱户，袅袅茶烟缕。”蕙纟襄次韵云：“十载芳邻，自怜一别还如雨。看云愁绪，隔个江天树。佳句曾题，校┈红笺处。频看取，相思无数，一瞬情千缕。”绛树双声，允推合璧。

沈宛君清才淑德，午梦一堂，首标馨逸。其从女ぇ纫，字蕙贞，志洁词芳，足与宛君竞美。适同邑吴克迈。克迈早卒，蕙贞守志四十年。临殁得诗二句曰：“病多未得专医肺，瘦尽何须独论腰。”凄楚欲绝。蕙贞孀居后，不欲以诗流传，有作辄弃之，故存稿阙如。得此断素零缣，不啻邓林一羽矣。

客冬诸暨蒋孟手录吴江姚栖霞女士《翦愁吟》见寄，为常熟蒋再山刊本，即朱春生所云周云豪删存之本，而郭频伽、郑瘦山诸人为之题词者也。都近体诗四十八首。孟复为补录《游仙诗》五首、《病中不寐口占》一首及《秋夜》断句，余己载入《女志》中。近见袁朴村《松陵诗徵》，复得女士诗五首，更为补录如下。《早梅》云：“乍赏东篱菊，俄探北陇梅。水边孤影动，岭上一枝开。不待春风逗，何劳腊雪催。疏灯明纸帐，昨夜美人来。”《书怀》云：“空闺何所嗜，琴咏日相将。觅句终宵健，调弦尽日忙。竹怜霜后色，梅爱雪中香。瘦骨耽闲惯，无心学艳妆。”《哭祖父》云：“晚年作客力摧颓，雪里乡关抱病回。庞老安闲曾未得，嵩山拄杖忽相催。百年家累双蓬鬓，千古穷愁一土堆。肠断悠悠风木恨，哭声长听二亲哀。”《柳》云：“绿暗山村与水村，千丝万绪锁烟痕。陌头绾尽离人恨，一度春风一断魂。”“朝朝送客在河桥，折尽长条与短条。一曲骊歌莺语涩，绿眉愁锁不堪描。”按此五首中，颇有佳句，视再山所刊，初无轩轾。疑女士诗散佚已久，而春生所云云豪删存者，亦臆断之语耳。《诗徵》小序，又称女士填词，秀雅可诵。有《咏牡丹满庭芳》云：“问人间富贵，谁复如君。但恐荼蘼开后，风流褪、谁共芳樽。添愁恨，红妆泪洒，无语黯锁魂。”工于比兴，无愧作家，惜全阕不传。

汉槎山关，神伤弱妹；女Ч风义，遂著家声。《庾楼吟》一卷，为汉槎女孙蕙著。蕙字兰质，适诸生费定烈。吟咏外更善琴，理古谱，有舛讹处，辄能意为订正。惜年未三十遽卒。其《归来草堂有感》一首云：“寂寞空庭冷，凄凉旧迹存。乾坤埋傲骨，风雨吊游魂。翠色滋阶草，苔痕封树根。秋风肃户牖，独立向谁论。”乾坤、风雨一联，亦何减《秋笳》哀响耶？读之觉王谢风流，正复去人不远。自注云：“时兄弟俱亡，惟存寡嫂孤侄。”按兰质兄名大勋，字蓼洲，乾隆庚午举人。教习咸安宫，未及筮仕而卒，年亦仅三旬耳。汉槎一生蹭蹬，而后嗣复飘零不振，是可慨也。

熙春，乌梁海氏，蒙古人，佛喜室。佛喜，字怡仙，官布政使，以诗名。其集中《别内》有“何时谱就房中曲，留得金徽好和歌”句，琴瑟倡酬，风流可想。熙春所著曰《友莲堂合璧诗存》。《春晓》云：“晓气漾帘波，微风淡荡过。妆成无一事，低语教鹦哥。”独坐薰香，垂帘觅句，足为和林闺乘生色。

南陵徐积余先生乃昌，一门风雅。聘室仁和许德蕴女士，字怀玉，周生曾孙女也。著有《绣余自好吟》。姬人江都赵春燕字拂翠，著有《记红词》。次女婉字怡怡，小字云仙，著有《纫兰词》。六女华，字苕苕，小字茗仙，著有《香芸词》。均未字卒。苕苕工画蝴蝶，先生尝以其遗画见示。玉梅花庵道人题诗云：“儿家身世浑如梦，写出翩[A17F]影自悲。今日阿爷和泪看，淞江又是蝶飞时。”

施愚山妾徐珠渊，江都人。先是其母欲嫁贵家儿，泣曰：“愿得侍文人，为东坡之朝云足矣，不愿富贵也。”愚山闻而纳之。其《寄北》诗云：“雨滴梧桐秋不堪，忆君谁共接清谭。老天如识妾心苦，北地风霜尽入南。”诗虽不工，而意殊婉笃。愚山集中有和诗。

蒙城张丽坡将军，好风雅，尝为江苏抚标中军参将。有女公子名襄，号云裳者，年十余龄即能诗，不三四年，著书盈尺矣。有《锦槎轩诗集》十卷，各体俱备。《拟古别离》云：“漠漠塞上云，渺渺榆林树。青山几万重，一别从兹去。前程尚模糊，安问归时路。风雪满征衣，今宵宿何处。”《游山》云：“指点青山郭，真堪作画图。心随流水逝，目送片云孤。树色分朝暮，山光乍有无。归来忘远近，喜不藉人扶。”《拟岳大将军锺琪奉诏起征金川留别故人之作二首》云：“未许身闲水石间，九重恩诏起衰颜。蒋侯已拟长开径，李广无端又出山。老别那能期后会，壮行原不计生还。却怜旧雨纷纷集，乱树寒云拥剑关。”“乍抛钓艇脱羊裘，共唱《阳关》赋远游。怜我已成强弩末，感君还望大刀头。牙旗影落边城月，篥声高绝塞秋。此去百蛮应见笑，邯郸梦里又封侯。（公常有句云：‘只因未了尘寰事，又作封侯梦一场。’”）《春日闲居》云：“深闺梦短思悠悠，为怯春寒懒下楼。自笑年来娇养惯，满帘红日未梳头。”七言如“穿云惯舞双龙剑，踏月能开十石弓”、“卷起湘帘看宝剑，烧残银烛读《阴符》”，俱有穿云裂石之声，真将家子也。

吴苹香《花帘词》，有《寄怀云裳浪淘沙》、《江城梅花引》各调。又《金缕曲题云裳锦槎轩诗集》云：“一夜观星堕。步珊珊、碧空飞下，水仙花朵。名将儒风从来少，况有雏凰亲课。喜娇小、才偏胜左。砚匣琉璃随身抱，拂红笺、吟尽书窗火。九天外，落珠唾。凝妆镇日临池坐。好清闲、书禅画圣，香名早播。始信大家声调别，福慧他年谁过。觉展卷、自惭形ネ。侬是人间伤心者，怕郊寒岛瘦诗难可。拈此闺，代酬和。”以苹香之才而倾倒如此，可以知云裳矣。

自古妇人工诗画者甚多，而能评论古今、作诗话者绝少。如皋有熊澹仙夫人者，名琏，苦节一生，老而好学，尝著诗话四卷。其略云：“诗本性情，如松间之风，石上之泉，触之成声，自然天籁。古人用笔，各有妙处，不可别执一见，弃此尚彼。”又云：“诗境即画境也。画宜峭，诗亦宜峭；诗宜曲，画亦宜曲；诗宜远，画亦宜远。风神气骨，都从兴到。故昔人谓‘画中有诗，诗中有画’也。”澹仙诗词俱妙，出于性灵。《题黄月溪乞食图》云：“田园荡尽故交稀，舞榭歌筵一梦非。未必相逢皆白眼，凭他黄犬吠鹑衣。”借题发挥，骂尽世人。又有感悼词数十首，集曰《长恨编》，类皆为闺中薄命作也。未能全录，仅记其题辞《金缕曲》一阕云：“薄命千般苦。极堪哀、生生死死，情痴何补。多少幽贞人未识，兰蕙香消荒圃。埋不了、茫茫黄土。花落鹃啼凄欲绝，翦轻绡、那是招魂处。静里把，芳名数。同声一哭三生误。恁无端、聪明磨折，无分今古。怜色怜才凭吊里，望断天风海雾。未全入、江郎《恨赋》。我为红颜频吐气，拂霜毫、填尽凄凉谱。闺中怨，从谁诉。”

长洲蒋氏用一妪，素不识字而喜吟诗。其主人曰容斋、辛斋，埙篪唱和，殆无虚日。此妪每从门屏窃听，有明白易解者，辄记不忘，久之亦自能为诗。《中秋无月》云：“最怕中秋风雨来，人家伫月尚徘徊。七龄小姐痴憨甚，拜祝天门两扇开。”用唐人七岁女子赋诗事，尤典切。辛斋以病废，长卧床褥，知妪能诗，召而询之。适榻前有佛手柑二枚，置于几上，指以为题。妪应声云：“十指拳拳不肯开，掌中定捧珍珠来。何缘得近诗人榻，香气还宜问腊梅。”时有婢名腊梅者，亦侍于旁，盖戏之也。辛斋为之叹赏，给以吴绫一端，笑谓容斋曰：“此妪可匹郑婢。”初，宅中婢仆素轻妪，以为痴，及见主人优礼，咸呼之曰“做诗阿娘”。阿娘又有句云：“读书盼望为官早，毕竟为官逊读书。”亦妙。

吾乡钱梅溪（泳），嘉道间遨游公卿间，文酒风流，挟艺自给。尤精金石之学，所刊《汉碑汇刻》，摹印上石，皆出一人之手。徐子薇生语余，梅溪负一时盛名在此，梅溪之不能终成大家亦在此。盖专事依傍，不肯戛戛独造也。其言殊中梅溪之病。嘉庆癸酉，梅溪卜居翁家庄，相传为叔元司寇旧宅。尝作七律四首，自写胸臆，一时和者至数十家。其录入《履园丛话》中者，有华亭王绮思（昆藻）女史四首，殊见工力。诗云：“软红扑面复何为，收拾归心上钓丝。已卜莺迁酬燕喜，何劳鹤怨与猿悲。高情陶令营三径，妙喻庄生恋一枝。看尽稻花香十里，耦耕生计未嫌迟。”（其一）“振衣千仞耻徒论，占得临溪郭外村。岂为逃名辞越水，偶因长啸寄苏门。缓歌漫吊前朝迹，风雅岂归异代孙。定有新诗吟《白》，清尊檀板付桃根。”（其二）“小住吴中隔一墙，僦居何幸近华堂。花开绮陌青春短，燕蹴晶帘白日长。落纸乍惊诗笔健，当歌不厌酒杯忙。请看衮衮登台者，可有闲情把玉觞。”（其三）“才名夙昔动幽燕，瞥眼星霜历廿年。笔阵锺王无敌手，谈锋荀陆本齐肩。早趋朱邸称词客，晚卧沧江作散仙。最是撑肠五千卷，一瓯茶熟正高眠。”（其四）

逸园在吴县西脊山之麓，康熙中孝子程文焕庐墓之所。右临太湖，左有茶山、石壁诸胜。每当梅花盛开，探幽寻诗者必到逸园。其主人程在山（锺），即孝子孙也。少工诗，同邑顾退山择为佳婿。退山之女名蕴五，自号生香居士，亦能诗。与在山更唱迭和，较赵凡夫之与陆卿子，殆有过之。在山尝有诗云：“空斋尽日无人到，惟有山妻问字来。”可想见其高致矣。钱梅溪十二三岁尝游园中，见程及生香居士。其所居曰生香阁，阁下为在山小隐，琴尊横几，图籍满床。前有钓雪槎，其西曰九峰草庐、白沙翠竹山房、腾啸台，下临具区，波涛万顷，可望缥缈、莫厘诸胜。虽圆峤、方壶，不是过也。嗣生香殁后，在山亦旋卒，一子尚幼，为地方官买得而造行宫。则向之亭台池馆，皆化而为方丈、瀛洲矣。乾隆四十五年南巡，驻跸于此，有御制五古一首，其结句云：“园应归故主，吾勿更去矣。”然回銮后，此园竟废，书此以考古者。

徐荔村有《岁暮寄内》诗云：“双手空空岁又阑，西风心与鼻俱酸。依人自笑冯老，作客谁怜范叔寒。写到家书千点泪，算来归计十分难。此身只当从军死，累尔青鸾镜影单。”时荔村方客如皋。吾乡陶学博国梁司铎是邑，其夫人顾氏偶见此诗，读之泪下，谓学博曰：“邑有斯人，可令其流落不归耶？盍为谋焉。”于是夫人自典簪珥为倡，同学诸生闻之，亦醵金以赠，俾其早归。事传远近。又闺秀宋蘅皋名之叔，李轮霞室也。轮霞久客未归，宋寄以《秋夕感怀》云：“银鸭烧残启碧窗，闲庭风起露华凉。梧桐影里秋如水，蟋蟀声中夜渐长。千里关山添别梦，十年羁旅忆他乡。低头怕见团月，只恐天涯也断肠。”离鸾别鹄，安得尽有顾夫人者，为之圆其好梦也。

女郎杨琇，字倩玉，家杭州东城羊市，明慧娟靓，稚善篇咏。有《西湖竹枝》云：“断桥西去竹间庐，不道山孤人亦孤。岭上梅花知妾是，水中萍叶似郎无。”人皆传诵之。后归沈声为妾。声《浣溪沙》云：“一带高城萧寺东，远山映水入帘空，个人凝立画屏中。衣褶暗藏花露湿，领巾斜沁粉香融。怎禁往事意惺忪。”为倩玉作也。声，字丰垣，号柳亭，仁和人。学于临平沈去矜。最工词，缠绵处似柳屯田，清稳处似赵仙源。厉樊榭尝称其“不肯上秋千，为怕东墙近”之句，谓古人无以过也。

冷女史蕙贞，生而聪慧，女红之事，一见辄精。能作校┈书，其父权江北某县，官文书多出其手。偶然作画，超妙胜于时流。戚党见者，诧为神仙中人。惜其姊怛化，伤悼太甚，不数日亦同归忉利矣。尝作《秋花》长卷，为成都胡夫人茂份所见，夫人夙工绘事，自谓研究十余年，无此工力。爰题《减字浣溪纱》四阕于幅端云：“几穗幽花草虫，冷红凉绿一丛丛，小屏风上画《豳风》。如此秋光如此艳，者般画笔者般工。者般工有几人同。”“也似当年叶小鸾，秋风横翦烛花残，生绡八尺剩琅。闻道焰摩归去早，浮提容得此才难。写图留与阿娘看。”“树蕙滋兰记小名，些些年纪忒聪明，一天秋韵画中生。杀粉调朱真个好，吹花嚼蕊若为情。南楼敛手恽冰惊。”“好女儿花好女儿，幽花特与素秋宜，华一现使人思。侬也爱花耽画癖，写生也在少年时。只惭工丽不如伊。”右作轻清婉丽，直可远姒幽栖（朱淑真），近娣秋水（庄盘珠），妙画清词，允推双绝矣。

元和江女史缃芬，霄纬先生之淑女也。光绪丙申，霄纬先生以名翰林出宰秦中，时适灵鹣阁主视学三湘，双丁二陆，秀擢连枝，风雅一门，锺灵闺阁。缃芬随侍任所，年才十五耳。计会出入，家书往还，悉以委之，无少差误。灵鹣阁主自湘中驰书云：“哥署中有内文案兼内帐房，羞煞阿弟矣。”一时传为佳话。稍长，尤喜笔算，自加减乘除以至分数化法、比例开方、勾股三角，三月间尽通之。继学代数天元，悟元代二术中西之通，学益大精。年二十，许字吾友同邑顾君熙龄。婚有日矣，未及成礼而以染疫卒。丰才啬遇，竟夭天年，造物不仁，可胜悼叹。殁后霄纬先生裒辑遗著，付诸削氏，名曰《西楼遗稿》。吉光片羽，散失尚多，仅存《算草》一卷、诗一卷而已。曲园老人题诗云：“数理精微圣代开，闺中亦复擅奇才。《畴人传》补曷土沈，（谓海宁葛宜、常熟沈绮、江宁王贞仪也。意即本女史诗。）再补文通爱女来。”“聪明本是世间无，不厌推寻到六觚。嘲橘也存围径数，（有《嘲橘》诗云：‘围只三寸弱，径止一寸强。’）切瓜便是割圜图。（有句云：‘切瓜便作割圆看。’”）“趋庭更复学吟诗，不是寻常ひ词。说冤论猫都有意，待从集外再搜遗。（有《畜兔说》、《猫捕鼠论》，未刻。”）“才命相兼自古难，此才留与后人看。千秋两卷《西楼集》，压到前朝叶小鸾。”其倾倒于女士者至矣。

女士不专专于为诗，而集中所作，龋ǔ特高。介弟晴佳评为无一字涉纤，不虚也。《清暇歌》云：“婢子厌肥肉，仆人制新裘。一门喜气集，四序春风收。居官之乐乐如此，只有吾父深更研狱忙无已。幕客愁无依，阍人意萧索。寂寂若无人，呼之迟迟诺。去官之日乃如斯，只有吾父啸歌清暇示儿诗。”自注：“家大人有‘印去一身轻’之句。”翟公罗雀，世态炎凉，寥寥数十字中，居然写尽。又《品菊》七绝三首云：“我爱牡丹兼爱菊，姹紫嫣红笑俗目。富贵场中晚节全，方知平澹是奇福。”“桃李春风不耐久，寒梅霜雪难消受。只有菊花最适中，旁人笑我渊明后。”“人道菊花何太瘦，须知瘦骨堪经久。试看万紫与千红，一到秋来何所有。”闺阁中安得来此有道之言？“采菊东篱下，悠然见南山”，千载后固当与彭泽同其高致已。集中嘲橘一首，有为而发，尤得味外味。题曰《城固产橘，甘而小，径不盈寸，其略大者，土人称曰橘王，诗以嘲之》云：“我闻弹棋有橘叟，又闻山中有橘婢。橘王之名何自来，夜郎自大至于此。园只三寸弱，径只一寸强。生长汉中地，合称汉中王。我将挈汝至闽粤，携汝至苏杭。大于王者且数倍，见之得无心惭惶。僭王始芊姓，假王有韩信。藐兹果实微，岂曰王之荩。吁嗟乎，称王知橘且休论，喋喋小儒且自尊。毕竟橘王尚有味，犹胜人间迂腐气。”

女士生平私淑扶风，建霞先生将之楚南学使任，女士以诗送之云：“量才凭玉尺，搜不到闺媛。应有能文者，扶风一脉存。”建霞先生见之大笑曰：“此是一难题目。”逾年寄女士诗云：“一脉扶风曾未得，连花幕下待君来。”此灵鹣遗事之可传者，附识于此，以资谈助。

“刺绣闲来意可娱。梅（文穆）书李（尚之）草足研摹。小鬟错认描花样，新绘容圆勾股图。”女士《咏算》句也。十年前，余就学吴门沧浪黉舍，闻人称述，即心焉慕之。嗣与熙龄结苔岑之契，屡向索阅女士遗稿而未得。近顷熙龄自海门过访，始手一编见惠。展诵再过，夙愿大慰。《咏算》诗共八首，兹录其全云：“帘前喜见月团团，径一周三欲步难。笑意盈盈人不解，切瓜聊作割圜看。”“算字纵横本象形，六觚一握渺前型。至今筹式何从考，绛老推年此建瓴。”“曾闻九九见齐桓，数术由来列学官。古籍云亡今仅见，元丰十种宋时刊。”“乾象仰观方了然，制球凸面岂真诠。不如改作两县磬，《周髀》原言笠写天。”“金蛇退壳漫称奇，幸有宣城芟宜。《赤水遗珍》珍似璧，当年曾受圣人知。”“《海镜》轻窥顾应祥，不将古籍细评量。发明绝学功谁首，罗茗香兼李四香。”“女弟随园侈美谈，浪将诗句播江南。何如新辑《畴人传》，搜到名媛得粲三。（海宁葛宜、常熟沈绮、江宁王贞仪）。”有才如此而不永年，宜熙龄断旌之痛，久而勿衰矣。

曲园诗所谓“《畴人传》补葛王沈”，沈指沈绮，三家中最为杰出。绮字素君，常熟殷尊室，卒年仅二十一。而所著有文集四卷，“四六”二卷，《唾花词》一卷，《管窥一得》十二卷，《徐庾补注》四卷。使天假之年，将有尤西堂序汤卿谋《湘中草》“著作塞破宇宙”之慨，欲不早死得乎？诗名《环碧轩集》，黄钟大吕，清庙明堂之器，亦非铿铿细响也。录《别》云：“南山一何平，海水不可竭。悠悠天地间，我独与君别。明月耀前庭，忽忽成圆缺。朝花粲高柯，纷纷落飘瞥。人生无百年，容华易销歇。如何动相违，致此长孑孑。含凄坐夜阑，仰见明河没。”（其一）“盘中双玉环，本出连城珍。琢以古良工，精巧方入神。视世无足当，什袭全其真。常恐偶亵越，负此千金身。何期感同调，琴瑟旋相亲。相亲未逾时，相送长河滨。长河无还流，远忆多苦辛。”（其二）“欢娱无百岁，聚散那不休。喻彼大海潮，晨夕无停流。忆昔与君别，惆怅不能留。回身就绮阁，兀坐来烦忧。亦有盈樽酒，非君谁劝酬。仰视云中鸟，嗷嗷求其俦。紧独成相失，山川郁绸缪。何时当来归，与我常优游。”他若《大风泊舟包山》、《登莫厘峰绝顶》、《题次升姊秋林校ò》、《废庄吊古亻放李贺体》诸作，皆力追元音，不肯作唐以后语。断句如《江村》云：“潮到将吞岸，云飞欲动山。”《秋夕》云：“梧桐双井月，砧杵一城秋。”《春日山庄杂兴》云：“花气常浮涧，禽声半在云。”亦皆可入《主客图》中。

曲江曹惜芳、惜云，不知何许人，近以所作诗词见寄，为录数首于下。惜芳《春闺曲》云：“纱窗欲曙春阴重，檐柳丝丝早莺ミ。峭寒如水浸房栊，更拥黄纟由续残梦。画栏杆外婢私语，梨花狼籍过朝雨。树色深含寂寞情，鹦鹉无言梳翠羽。薰衣起傍镜台慵，春恨无端春酒浓。分付玳梁双燕子，花阴莫更诉东风。”惜云《坐雨》云：“翦烛听残雨，开帘照海棠。玉壶销残酌，翠被幕余香。恻恻新寒重，沉沉夜漏长。宛疑临水阁，无那近斜廊。”惜芳《清平乐坐月》云：“蟾漪氵玉，人影天涯独。镜槛妆成调钿粟，应减旧时蛾绿。归来梦断关山，卷帘暝怯春寒。谁信黛鬟双照，一般孤负阑干。”惜云《虞美人听雨》云：“梦回鸳瓦疏疏响，镫影明虚幌。争禁此夜客天涯，细数番风况近玉梅花。比肩笑向巡檐索，怕见檐花落。伤春人又病恹恹，拚与一春风雨不开帘。”造诣虽未臻极顶，绮丽之思，以清隽出之，可造才也。

邹蕙贞女史，字蕊珠，吾乡闺秀之翘楚也。所著有《慎余斋诗稿》。《金陵怀古》云：“十四妆楼坐寂寥，风华谁与续南朝。板桥烟雨萧疏柳，画舫春波上下潮。名士旧邀桓子笛，美人近忆嫩儿箫。多情留得当时月，冷照清溪碧未消。”“龙盘虎踞镇金汤，六代销沉翰墨场。词赋几人余感慨，江山终古阅兴亡。西州城外空青草，东冶亭边又夕阳。太息前朝宫寝地，而今瓦砾卧牛羊。”《题画》云：“小楼四面绿云遮，一翦春风透碧纱。凉雪满山香似海，月明何处认梅花。”旖旎风华，丰神独绝。至《咏伍子胥》云：“美人一笑君王喜，君王一怒大夫死。抉目东门望越师，甬东恨不重鞭尸。寄语大夫勿怨毒，恐教怨毒阖闾知。夫差谁立谁荐，九泉那不更相见。”《宋太祖》云：“香孩儿生雀儿死，黄袍检点作天子。赵家太后笑口开，吾儿大志素如此。咄咄太后笑何为，孤儿寡妇慎勿欺。不见山一块肉，前人欢笑后人悲。”则又大言炎炎，令人想见苏长公铜琶铁绰板唱“大江东去”时矣。

《读画楼集》，兼葭女史张凤著。凤字含珍，浙之平湖人，唐兰曾室。诗多唐音。《拟王摩诘渭川田家》云：“落日淡余辉，迢遥望林麓。指点竹篱中，时露几间屋。<耒加>板喧前村，仓庚催布谷。牧笛牛背横，桑叶墙头绿。对此忘世情，修然惬所欲。”每诵一过，川原景物，如在目前。使遇右丞，定当把臂。又《成山观海》一首，则办香青莲者也。诗云：“岩峦一带明残阳，林花掩映春风香，篮舆得得忘路长。九峰遥障波汪洋，成山兀聿临中央。振衣直上登高冈，海天渺渺云水黄。陡然突起涛头狂，海风吹水势莫当，凭空壁立千丈强。冯夷击鼓鱼龙翔，银楼十二随飞扬，仰观俯瞩何茫茫。须臾捧出玻璃光，白波万顷摇扶桑，蜃楼鲛室争辉煌。潮平忽见遥山苍，数峰若与船低昂。吁嗟乎！潮汐往来那可测。安得假我凌风翼，飞向瀛洲问消息。”

《红楼梦》为说部名著，形诸题咏，无虑百十人，惟荆石山民散套一种，最擅胜场。余则粟陈碗脱，言所不必言，皆拾人唾余而已。遂宁张船山以诗名嘉道间，其女弟淑徽有《和次女采芝读红楼梦偶作韵》云：“奇才有意惜风流，真假分明笔自由。色界原空终有尽，情魔不著本无愁。良缘仍照钗分股，妙谛应教石点头。梦短梦长浑是梦，几人如此读《红楼》。”拈花微笑，神在个中，愿以之质世之善读《红楼》者。采芝适同邑邹廷易攵，著有《芝润山房集》。佳句如“十载离家愁见月，一身多病怕逢秋”、“鸡唱五更残月白，车行一路晓灯红”，皆卓卓可传。又有句云：“事因太好违初愿，人到无聊觅旧吟。”非阅历有得之人，不能为此语也。

金陵管小异茂才嗣复，孝廉异之（同）之子也。异之以工古文名，故小异亦能文。小异之仲姊怀珠，适同里曹君士鹤。曹君以陕西清涧县知县奉讳，服阕，赴部需次。宜人家居，闻城陷，自经死。先期作书与夫诀云：“妾管怀珠裣衤任季皋夫子清览：违别以来，思有万绪，日望夫子早日补官，同到秦中，合家完聚。何期逆匪猖狂，直抵金陵。伏念举家共沐国恩，万一危城不保，更有何地可以藏身。无如人心皇皇，争欲为迁避之计，现已移寓鹰扬营蔡姓园户屋内。此非妾之意也。兹闻贼氛日炽，危在旦夕，妾以死自誓，断不为小丑所屈。伏念得侍箕帚十余年，未有丝毫裨益于夫子，只此为国捐躯，差堪仰慰耳。惟愿夫子努力功名，勿复以妾为念。临纸呜咽，书不尽言。”呜呼！漆室忧深，鲁女终能殉国；渐台节著，楚姜未暇传书。若曹宜人者，从容就义，慷慨捐生，洵称巾帼完人，光耀一朝彤史矣。

邓州彭氏，布政使禹峰（而述）女，适李鸿。鸿字青立，文达公裔孙，学士恒茂之子，亦能诗而才不及妇。彭氏所著《蝶龛集》。如《咏白莲》云：“月亦骄花色，风偏送叶香。”《刺绣》云：“针宜停午倦，窗喜趁新晴。”《送外》云：“山川日以远，雨雪天将寒。”皆佳句也。又《雷家湾》云：“峰峰斜倚俯清氵唇，一叶孤舟乱后身。洞阻白云鸡犬在，此中大有避秦人。”《金银洞》云：“绝壁绳桥万壑深，春风何意此登临。安禅暂借蒲团力，坐听神龙涧底吟。”又“阴如幄俯青萝，脉脉寒泉激素波。豆大一舟沙际望，四山香气鸟声和。”《种桃柳》云：“绕畦烟水望迷离，种得桃枝间柳枝。好是年年芳草地，春晴须记听莺时。”《惜香橙》云：“几经翦拂始成林，夏晚移床就绿阴。却怪一朝风雪恶，惜香空负十年心。”此类数十篇，皆可诵也。






●卷四

昆山孙子香女兄弟三人，皆擅风雅。长曰云仙，最工五律，《咏雁字》有“蓝凭天作纸，白借羽成书”之句。次日蓝仙，适武林汪氏。其姑为雨园宫詹德配虚白老人，巾帼才子也，有《不栉吟》行世。蓝仙从之作诗，诗境益进。三曰鹤仙，作诗作画，较两姊尤胜。《题墨秋海棠》云：“欲向西风写绛仙，秋光宜淡墨痕鲜。旁人漫拟杨妃醉，毕竟蛾眉虢国妍。”《题菊花芙蓉》云：“西风料峭画难工，闲弄丹铅作淡浓。白帝也怜秋太素，黄花开处间芙蓉。”《为花洲三哥画梨花墨海棠，系以长句》云：“春容旖旎春风艳，满眼芳菲颜色蒨。桃花含笑泛红云，柳叶凝烟亚金线。东皇妙手擅丹青，竟把乾坤作画屏。绘将簇簇繁华景，染出闲闲大地春。果然造化聪明者，浓淡匀调自幽雅。玉宇谁真搦管挥，金闺侬亦拈毫写。自怜腕力太纤纤，且学边鸾傍镜奁。要将螺黛夺天巧，不遣胭脂上笔尖。墨鲜粉腻都珍重，海棠却共梨云梦。个中无限玉楼春，折来宜向瑶池种。洗尽→兼山红雪芳，相映寒山白雪香。娇艳差同银世界，风光应胜碧鸡坊。凉风修翛落眼底，飞絮撒盐两堪拟。画成更为阿兄题，暄炎时节清凉矣。”各诗用笔用意，皆极绵丽。年甫二十三，遽染微疾而卒。临殁时自将画稿诗笺及文房画具书籍等物，付之一炬，故传世绝少。惜哉！

淮安王喜女嫁同里成肇孙。康熙壬午七夕，肇孙赴省试，妇以诗送之曰：“祝君一爵上轻舟，今岁佳辰送远游。记昔华阳惊水涨，即今燕子逐江流。梧桐露冷三更月，杨柳风飘万壑秋。此去鹏程应得意，十年心力可相酬。”肇孙试后被放，逃于酒，遂病。临危执妇手曰：“若读书，知名节乎？”妇曰：“唯。”夫死越日，女遂自经于枢前，时年二十有四。

随园女弟子虞山归懋仪（佩珊）诗名甚著。读陈云伯赠诗“绝代青莲笔，名媛此大家。幽怀清到雪，仙骨艳成花”，其诗品可想见矣。佩珊为友人归杏书君之曾祖姑母，杏书旧藏其未刻之尺牍若干通，近录副见惠。寸玑尺璧，流落人间，宝贵为何如也。急录之以实吾书。《寄映藜四叔父书》云：“去岁得闻旋里佳音，欢喜无极。玉关迢递，边塞风霜，想慈体倍增劳顿。大人历任繁剧，著有成劳，中途蹉跌，此亦家运使然耳。刻下万里还家，联床听雨，高堂数载，白日看云，知此际倍形怡悦也。惟叔母大人仙逝，幔┱簦，未免生悲，赖诸弟学业日进，足娱蔗境。大人胸怀磊落，当勿以此为戚戚也。惟是三径就荒，草堂岑寂，清风两袖，未知作何料理。侄女遭际迍邅，家园破碎，数年来姑殁于堂，翁丧于途，婿守一毡，了无生色。米盐琐屑之外，加以骨肉惨伤，以致疾病丛生，不能勤操井臼，旦夕傍惶，惟恐有负先人期望之心耳。天寒白屋，久赋无衣，赖味庄先生垂念旧交，怜才破格，数载以来，得免沟壑。生涯冷淡，日从事于词章，或作一跋，或赋一诗，藉博蝇头微利，岁暮则追逋兼诗而至者纷纷矣。复以伶俜弱息，环绕膝前，一水迢遥，归宁日少，定剩虚，离愁日积。迩来魂常依依于吾父吾叔前，未知何日再放琴水之舟，快睹高堂色笑也。”《答曹夫人书》云：“陈妪妇，接奉琅函，知玉体安和，深慰远念。并承殷勤眷注，惠寄珍物。自顾菲材，蒙知已格外垂青，奖许溢分，且感且愧。陈妪既归，左右乏人，未知曾觅有得力人否？念甚。愚姊自别后，贫病交攻，加以笔墨应酬，不觉日形憔悴。仲冬又得一女，岁华行晚，熊梦仍虚，始悟造物弄人，颠颠倒倒，想仁妹闻之，亦为三叹。金台游眺，想佳什又增几许；家姑母朝夕过从，闺阁又添乐事，惜仪之不克追随也。金环香佩，附耳随身，如睹芳容咫尺矣。路长纸短，不尽神依。”《寄华山弟书》云：“春间接弟手书，至今未接报音，心甚悬悬。姊自产后，大病半载，不能食饭，强自支持耳。奴回，承惠皮服，弟夫人推爱解衣，感何可极。但念彼此食贫，寸心深抱不安耳。服甚华美，长短称身。春风道暖，已早化作白鹇飞去矣。外间笔墨，应酬颇繁。近织云女史从云间来，又添题咏之事。渠画甚佳，因乞得一扇以供把玩，望检收之。”《致何春渚徵君书》云：“日前枉顾荒斋，匆匆未尽悃忱。自顾菲材，蒙长者知遇，残稿附之集中，拙书铭诸石上，抑何爱之深而望之切耶！遂令闺阁中欣欣作千秋之想。复承厚赐累累，在长者有加无已，在仪实深抱愧。同在窘乡，益抱不安耳。古砚精雅异常，恨无椽笔以副之，以其端凝贵重，未敢轻易拜赐，非敢固却也。兹蒙来谕谆谆，谨当什袭珍藏，以传久远。不一。”《答香卿夫人书》云：“千里神交，十旬阔别，相忆之情，笔舌难罄。常夜梦君，或花枝掩映，或曲篱围护，总未能一近玉容，亲诉衷曲，想因相思之切，倍形相见之难也。自握别后，一病至今，延及三月。延医诊脉，或云是病，或云是孕，究莫测其端。总之谷食久废，憔悴不可胜言矣。追忆前次病中，屡承遣使慰问，馈赠食物，不胜今昔之感。端节前，遣奴至署，方知吾妹之病，二兄之归，焦闷无似，惆怅不已。知之太晚，竟未及片纸奉候，然无日不神往药炉左右也。承惠珍簟，温柔滑润，夜寐晨兴，每感故人雅谊。兰烟到口，恍忆芬芳气味也。”《致胥燕亭大令书》云：“既披鸿制，复诵瑶章，词翰之精妙，奖许之过情，感愧无地。新词三复，至‘一点秋从心起’之句，不禁击节。忆数年前，读大作《题蕊珠宫花史册》三绝句，神韵风调，逼真唐贤，至今犹能讽诵，固已早识仙才矣。仪学殖本薄，重以米盐儿女之累，益复荒芜，乃蒙大雅以必传二字勖之，固当勉事学问，期副厚望于万一耳。夫人天上神仙，女公子天资明慧，重以家学，他日至苏，得造琅环福地，拜玉容于绣幄，聆淑诲于妆台，后尘许步，荣幸奚如？”《复吴星槎别驾书》云：“接奉朵云，复披雅咏。浣薇窗下，锦烂七襄；刺绣帘前，目迷五色。先生擅玉局之诗才，兼龙门之史笔。骋足青云，公侯倒屣；寻芳紫陌，花月增辉。仪久耳鸿名，未瞻芝宇；兹聆謦欬，如坐春风。辅嗣清言，元龙豪气，兼而有之，不胜钦服。仪少小耽吟，中年多病。永昼拈毫，藉丹铅而蠲忿；清宵听漏，对花月以言愁。遇味庄师提倡风骚，殷勤宏奖，感恩知己，耿耿难忘。前者偶学倚声，过蒙先生青睐。涂鸦腕弱，说项情深。仪愧知音，先生真天下有心人也。书中推许过情，撝谦已甚，临风三复，且感且惭。自兹以往，望时赐指南，俾知趋向，是则寸心所私祷者也。奉次元韵四章，藉展钦仰之忱，伏祈施之斧削。幸甚不备。”

勾曲女史骆佩兰，亦受业于仓山者也。尝作《秋灯课女图》，曾宾谷为题一绝云：“一灯双影瘦伶俜，窗外秋声不可听。儿命苦于慈母处，当年有父为传经。”佩兰得诗，因以“听秋”名其集。随园女弟子诗选中俱见著录。近从徐积余先生处得见其手书诗稿小册，前有梦楼署眉，朱丝校┈，雅可宝玩。所录之诗，与集中稍有异同。其《纪梦》诗八首，序云：“余幼时多奇梦，觉后记忘各半。昔人云：‘梦者，兆也，想也。’余之梦多是想所末及，若云兆，则尤无可兆也。暇日取其能忆者作诗纪之，聊以遣怀云尔。”诗曰：“梦入层霄上，星冠著羽群。传书惟附鹤，行步必骖云。桃结千年实，瓜分五色文。金盘青玉案，天酒酌芬酝。”（一）“梦到幽闲处，风光似早秋。奚童遥引导，是我读书楼。素壁题新句，朱扉似旧游。牙签三万轴，掩卷诵如流。”（二）“梦作青衿客，徵才赴选场。公车走迢递，文阵吐光芒。瀛署衣更绿，天门榜挂黄。看花骑马过，十里暗尘香。”（三）“梦到栖禅地，深林覆一庵。草堪名忍辱，花似绽优昙。古洞风云出，清池星斗涵。从兹谢人事，习静我犹堪。”（四）“梦入万花庭，瑶宫昼不扃。云霞开殿阁，珠翠拥娉婷。衣薄如云艳，眉长似岫青。相迎含浅笑，邀我诵《金经》。”（五）“梦到无人处，茫茫大海边。无须用舟楫，已度万重烟。忽尔楼台现，兼之卉[A061]妍。居人皆皓首，招我学长年。”（六）“梦领貔貅队，欃枪扫雾霾。师疑霆电下，阵是鸟蛇排。关塞纾雄略，云霄写壮怀。钟声忽催觉，依旧著弓鞋。”（七）“梦到耕桑地，茅檐三五家。依墙瓜正熟，临水稻初花。稚子知炊菜，闺人尽绩麻。终朝勤力作，溪日不曾斜。”又《偶成》云：“瑶函堆案不停披，花落花开总未知。典尽春衫研尽墨，无人来买遣愁诗。”皆集中所未载者，邓林遗羽，弥可宝贵。京江悟情女史姓翁氐，姊湘云为宣武公和琳妾。和殁后，姊自经死。悟情幼侍和邸弟，姊殁后南归，主佩香家。坛坫东南，主持风雅。此又女史遗事之可传者，特附著之。

卢元素，字静香，江都人。与骆佩香倡和，齐名一时，有“女卢骆”之号。《同仙霞女史红桥春泛》云：“隋堤柳色最堪怜，绿到扬州三月天。双浆红桥桥下路，数声啼鸟一溪烟。”

平湖张笙伯之女弟兰君，工诗。《寒夜》有句云：“半夜纱窗逗微白，不知是雪是梅花。”笙伯因写梅一枝寄之，题《卖花声》一词为媵，所谓“人似寒花花似雪，月也疑猜”是也。（载《梧叶秋声词》中。）笙伯夫人嘉兴钱佩芬女士，亦擅吟咏，有《梅花阁遗诗》若干首，附刊于《躬厚堂集》中。《送外》云：“临别翻无语，深闺静掩扉。潇潇风雨夜，打点客中衣。”《病起》云：“连绵小病累亲忧，乍起梳头静倚楼。燕子不来帘不卷，落花无语也知愁。”

《衍波词》一卷，仁和孙秀芬（荪意）女士著。清圆流转，出入于频伽、忆云二家，附庸浙派，当之无愧。《蝶恋花》云：“深掩重门春院静。又是年时，一段消魂景。未过花朝春尚嫩，柳梢渐觉黄金褪。睡起髻鬟斜不整。注罢沉檀，火灭香篝冷。帘外樱桃花落尽，晚来几阵东风紧。”前调《七夕》云：“又见佳期逢七夕。乌鹊桥成，欲渡还娇怯。一岁离情应更切，银河执手低低说。莫怪天孙肠断绝。修到神仙，尚有生离别。风露悄凉人寂寂，夜深独向瑶阶立。”吹气如兰，绝似《花帘集》中佳著，非寻常揉脂弄粉者比也。

王竹所（初桐）《[B138]山人集》，阮云台称为典雅流丽。其姬人李秀真（湘芝），济南人，亦能韵语。有《柳絮集》，以其姓氏里居，合于李易安柳絮泉，且兼取道韫故事也。《北极庙》云：“古刹迢遥碧汉间，一回登眺一开颜。东西南北青无数，看尽重重叠叠山。”《夜深》云：“夜深独傍锦薰笼，窗缝穿来敌面风。恐是行人未投宿，马蹄踏雪乱山中。”皆清婉可诵。

娄县陈秀英，余姚徐清婉，娣姒也。陈诗曰《停梭吟草》。陈早卒，清婉为序而刊之。旋清婉亦卒，其夫婿山阴万同伦搜刻遗稿，颜曰《静香楼剩草》。“彩云易散琉璃脆”，宛若长陵，同嗟不禄，是可慨矣。万题徐诗草云：“秋河澂碧，冷萤飞清。星垂欲堕，烟流亦声。瑟瑟者草，啾啾者虫。落叶拥阶，触履窣。树影在地，瑶月玲珑。悲哉秋气，凄其心忧。惛然入室，空房动愁。镫炧曳绿，窗破风瘦。帐栖宿尘，枕暗余绣。对榻无梦，抚几有卷。引卷欲吟，泪落如霰。朱墨斑连，形神依稀。滞轊在寺，遗镜在台。泪迷枯目，其人如来。历历陈迹，悠悠我思。怡怡堂上，我盘子匝。依依犹子，投怀而嬉。春昼健游，劝我加餐。寒宵恋读，劝我加棉。琐琐钱布，劳劳井臼。弗扰余心，乃促而寿。赋而以彗，靳而以命。而命不延，惟我有衅。呜呼！我之遇其梦邪？我之语其[B178]耶？其序而诗耶？其伤而逝耶？我弗能知，而傥有知？而傥有知？我不而觏，而忍觏而诗？”读之使人增伉俪之重。

善化何根云（桂清），咸丰丁巳，开府两江。白面谈兵，黑丸啸野，朝廷倚若长城，壁垒等于灞上。卒以狃于半壁之安，遂致符离之溃。生平功罪，载在史官，可不具论，要其文采风流，固自不可磨灭。其女弟曰桂珍，字梅因，适于俞，为绍初太守德配。著有《枸橼轩诗词钞》。馨逸清芬，足光家乘，不第梦草池塘，连枝竞秀也。集中有《婢子小红殉难得旌纪恩》二首云：“垂髫碧玉似家生，话到珠沈泪欲倾。侍我十年浑一梦，梦中犹是唤声声。”“人生尘世谁无死，一死荣邀绰楔新。从此完名山岳重，千秋不愧女儿身。”序云：“小红，楚产也。不详其姓。五龄为匪人诱卖，余怜而收养，视同子女。婢性彗，明大义，貌亦娟好。戚眷爱而敬之，多有求为侧室者。余皆婉却，欲俟长成择一良匹，俾其得所。孰意庚子之变，余举家穽此，无力远引，自分必死，指院井为殉所。婢时侍侧，若有感焉。七月二十一日，都城陷，谣诼迭惊。余方卧病，报婢已就义于井矣。越日拯出，颜色如生。呜呼＃ǐ白乃心，坚定乃识，有婢如此，可胜叹哉！无何款议成，敌氛敛，当轴以其死闻于朝，天语褒嘉，特予旌典。卓哉吾婢，千载一时，吾不如也。死时年十有五。惟一旦珠沈，左右侍婢鲜当意者。寒夜清灯，闻风听雨，不无枨触。聊赋二章以志。”小红得此，可不朽矣。

《枸橼轩诗》，格老气苍，一洗近时脂粉恶习。《感事八首》尤佳。录其四云：“窥边胡马本天骄，九服如今入汉轺。槎使末归张博望，冠军空老霍嫖姚。秋来绛蜡心倾泪，劫后红羊冻尚烧。传语中朝人第一，可能樽俎化兵销。”“天涯何处是边州，多少羊头关内侯。旧业未穿瞿鹆砚，新恩遍著鷫鸘裘。男钱散尽庞萌去，女乐颁来魏绛留。休说当年丰镐地，长空衰草阵云浮。”“尺天寸地戴尧年，万宝输将来日边。刘晏持筹宽甲帖，徐温抗疏免丁钱。一篱松菊壶中隐，千亩桑麻梦亦仙。自是太平新气象，厚生知有圣恩骈。”“繁华镜里托生灵，岌岌长安世路冥。千市簪裾沈璧月，万家楼阁落旗星。似闻置俎龙归董，错认乘轩鹤姓丁。圣代即今犹富庶，《豳风》秉愿读葩经。”琼琚玉佩，大放厥辞，正不当以小红低唱目之。

闺秀作词，多工小令，慢引已属罕见，长调则更如矣。良以《花间》之貌易工，两宋之神难袭也。《枸橼轩词》独多宏著。《莺啼序和梦窗荷花均》云：“严霜沍空一白，压楼台在水。冷香暗透绛纱窗，数枝风弄梅芷。猛听得、荒谯戍鼓，乌远逐边声坠。怅神州，驰羽无端，引动尘思。坐甲材官，枕戈将领，尽关东鼠子。倚寒箨、空泣铜仙，甘泉书杳未至。莽乾坤、旄头火烧，问何日、灵旗森指。且狂歌，拍手洪崖，九天输意。生涯铅椠，心事波澜，妒北宫稳寐。冰镜下、几回起舞，瞥见莲炬，分影双枝，对倾红泪。鱼须笏落，笼头鼎冷，当年尘梦浑如昨，换酡颜、一夕成蕉萃。魂颦骨恨，拈花顿悟前因，委怀五千言里。年华老去，滚滚黄沙，蹙眉心损翠。况说是、江淹久别，苏季清贫，可耐瓶笙，把寒催起。登楼试望，黏天衰草，旧时道路人影绝，盼归鸿、准误云屏倚。无言行危阑，手临《离骚》，血痕ネ纸。”感事伤时，清空如拭，出自闺帏，允称难得。其余可诵者，如《清平乐秋蝶》云：“水风池阁，寒沍铢衣薄。欲与秋花寻旧约，又怕秋花冷落。玉京仙子慵妆，无心管领年芳。没个人间并翦，丝丝翦断柔肠。”《行香子月下横琴》云：“孤鹤冲烟，怨鹄窥筵。占空阶、自写缠绵。何来玉镜，飞上冰弦。听一声清，一声断，一声连。铅杵秋边，歌舞人间。且停三弄问青天。琼楼碧宇，今夕何年。但树萧疏，花黯淡，草萋芊。”又有“尘事如梅味总酸”七字甚佳。

《惋春遗稿》，上海王元珠（雅如）著。雅如为闽江苏稼秋先生淑俪，能以新教育学理造就后进，尤注意于家庭教育，树今日女学之先声。今夫人子女皆能于氵扈江学界中有所树立，贤声卓著，咸本夫人之所教也。其殁也，元和江霄纬太史輓以联云：“曾赐题亡女遗编，料知地下欢迎，定愿入帏称弟子；顿惊失名媛懿范，正值吴中劝学，惜哉开幕失宣文。”论者以谓悼扬恰当云。诗多近体，颇宗法仓山一老，流水行云，空明一片，固是诗人本色。《寄外》云：“远游何所事，菽水有高堂。未敢言相念，愁君旅思长。”“急雨醒残梦，寒灯淡欲无。云深迷雁字，空奇数行书。”“昨梦知何处，悠悠江水边。相逢无一语，携手小窗前。”“一别已三月，离怀两地知。灯前小儿女，尚未解相思。”卷中多与稼秋先生唱和之作。稼秋先生别号梦主，故又名其诗曰《同梦草》。灵鹣阁主题词云：“王郎苏妹人间有，此日重将转换来。”亦一佳话也。

同安闺秀洪汝敬，小字许娘，七岁许字东宁碣石总戎林黄彩子世芳为妻，世芳弱冠补弟子员，未婚而殁。许娘闻讣，勺饮不入，坚卧五日而殁。许娘少工吟咏，然常自匿，不令人见，稿亦罕有存者。及卒，于香奁衣笥中拾得数章，皆清丽可诵。如《玩月》云：“月色清如许，空庭彻骨寒。惟余月桂影，霜里斗婵娟。”《红梅》云：“绛雪应同艳，清香不怕寒。浑如红粉女，无语倚阑干。”《春闺》云：“迟迟春日上湘帘，宝鸭心香手自添。闲向碧纱窗里坐，呢喃双燕语红檐。”不灭古人风致。将逝前一夕，命画工图其貌，作《寒梅白石图》：冰雪满庭，缟衣独立于梅林之下。次夕夜将半，有鸟飞鸣屋上，家人异之。女曰：“当是郎魂幻化邀余往也。行矣！”因口占一绝而逝。时邑之缙绅为诗歌以輓者百余人。

真义北三里有绰墩，土人以山称之。《中吴纪闻》云：“昆山县西二十里有村曰绰墩，故老相传此唐伶人黄幡绰之墓。”墩上有石纵横，元顾仲瑛建亭于上，名绰山亭。右控阳城，（湖名，今误羊肠。）左顾傀儡。（湖名，一名东湖。名傀儡者，亦以幡绰故也。）沈光掩映，村墟环互，登陟所经，颇得佳趣。闺秀何婉哥有《九日随家严登绰山》七律：“梳掠容光揽镜奁，来游喜得侍家严。题糕节冷枫初艳，放棹船轻浪亦恬。此地已无金粟影，遥天犹露玉山尖。登高忽睹云霞灿，掩映湖波霁色添。”又真义东北六里，地名高墟，高三丈余，四围百步，俗称黄泥山，又谓之太平山。正月三日游人甚众，谓之“登太平山”。上有大石乔松古柏，相传唐高力士葬此。宋人黄由诗“不识力士名，焉知宦者墓。长门恩眷深，兴亡不相顾。玉环死马嵬，幸蜀嗟中露。试问何时归，脱亡如狡兔。空葬等山陵，四围列古树。寒风撼泥沙，渔樵声几度”，明周恭诗“野田禾黍正油油，蔓草寒烟暗古邱。湖水北来秋自润，县山东下晚将浮。未斜乌帽身先醉，欲插黄花鬓已羞。地下果埋高力士，玉环妖骨是难收”，均力辩其诬也。而习俗相沿，以讹传讹，亦可笑矣。何婉哥有《正月三日登太平山即事》二绝句，传诵一时。录其一云：“春水船俱系绿湾，纷纷此际待跻攀。老翁扶杖溪边立，笑看游人不上山。”殊有画意。

宁乡黄婉，字葆仪，工词。《江楼晚眺满庭芳》云：“云拥遥青，山拖浅碧，暝烟飞上层楼。柳丝摇梦，分绿挂帘钩。何处书传锦字，南来雁、声断洲。萧疏甚，枫林斜照，红染半江秋。凝眸。天渺渺，帆摇楚尾，川远吴头。算多少征魂，空载扁舟。怕听湘《骚》写怨，销不尽、香草风流。苍茫里，愁痕界破，飞起一汀鸥。”《寄表妹行香子》云：“相别多时，相见无期。记从前、团聚深闺。藏钩砚北，刺绣楼西。正月初明，云初敛，雁初飞。亚字阑回，丁字帘垂。夜将残、寒透罗衣。欲谱瑶琴，难寄离思。恨岳云遥，湘水隔，锦书稀。”葆仪为花耘广文女，浏阳欧阳雨舟室，虎痴侄女。生长华无，涵濡风雅，故造诣特精。著有《茶香阁集》。绝诗最佳。《即事》云：“小阁春深树影浓，风摇檐马韵丁冬。落花满地无人扫，鹦鹉帘前骂婢慵。”《咏镜》云：“绣幕绿阴遮，晨窗拓碧纱。髻云临镜挽，红一花。”年二十七遽卒。清才不禄，人咸惜之。又有《听琴》五绝云：“待月焚银叶，疏香透几层。松风添逸韵，弦脆七条冰。”盖女士固深得琴趣者。虎痴曾学琴于沈素生，葆仪隔帘听，遂精指法。琴曲有《释谈章》，佛书之最诘曲者，葆仪能一遍成诵。或学《水仙操》，三月不成，葆仪对谱独弹，再夕而竟。珍藏古琴，与同卧起，其殁也，家人以琴殉。

葆仪妹慧仪、润仪皆工诗。尝夏夜姊妹联句云：“斗室堪容膝，（葆）宵分兴不穷。饮醇非酒戋，（慧）吟癖有诗筒。白鸟撩纨扇，（润）青娥隐画栊。窗纱疏镂月，（葆）檐铁碎吟风。绕屋传更柝，（慧）当阶响候虫。竹深烟幂ャ，（涧）树暗影溟蒙。簟展黄璃滑，（葆）琴弹绿绮工。茸茶浓瀹碧，（慧）仙李簇沈红。艾把香微馥，（润）兰膏焰远烘。插瓶花自亸，（葆）蘸笔墨初融。陡觉凉萧爽，（慧）全消暑蕴隆。家庭有真乐，（涧）韵事许谁同。（葆）”刘家三妹，角应宫鸣，今之家庭，有此真乐者谁乎？

湘潭胡子靖先生元亻炎，亮节清风，心仪已久。尝屏弃百务而经营惨澹于教育事业，所办明德学校，声誉卓著。有欲中伤之者，屡遭颠踬，先生书“虽九死吾犹未悔”一语为楹额，悬之校舍中。澧兰沅芷，扇淑流芬，乐育英才，可以风世，不第为三湘七泽光矣。近承至涵芬楼相访，出示甲寅年所作《感逝》诗卷，盖追悼其元嫔陆夫人而作。诗序骈文，为其继室山阴王缣咏（缃）所著。盖能以齐梁风骨，写黄门哀思者。文云：“嗟乎！美人香草，是文人感遇之词；别鹄离鸾，乃儿女伤心之曲。大抵天荒地老，缺陷恒多；石烂海枯，欢娱苦短。红颜蹇命，几曾福慧双修；苍昊嫉才，毕竟文章多厄。若夫昙花一刹，催春；宝镜孤悬，文鸳顾影。感斯人之长逝，嗟彼美兮不还。他生之缘会难期，三载之坠欢犹在。独居深念，能无奉倩神伤；闲醉冷吟，未免安仁辞费。况乃江湖奔走，书剑飘零。沧海曾经，刘郎重到。省识蓬山来路，碧海青天；记曾玳瑁双栖，珠帘翠箔。桃花人面，风景不殊；杨柳楼台，低个欲绝。抚华年于逝水，叹客子之无家，悲可知已。于是寄缠绵于片纸，谱幽怨于么弦。碧落黄泉，魂招天上；芦帘纸阁，缘证今生。通词聊托乎微波，协律讵矜夫格调。烧残绛蜡，泪凝五色之笺；写出乌丝，愁结三春之茧。此耐君《感逝》诗之所由作也。原夫陆孺人者，系出簪缨，家承诗礼。毓苕华于浙水，侍宦辙于羊城。淑慎温恭，幼娴《女诫》；幽闲贞静，长习姆仪。兰无言而自芳，玉蕴照而逾媚。于时春浓萱荫，日丽荆枝。玉树交柯，莱衣结队。柳絮承趋庭之对，椒花制献岁之铭。清才不愧女宗，妙誉早推淑媛。耐以潘杨之戚，申秦晋之盟。馆甥无假射屏，宅相翻居坦腹。戏兰苕之翡翠，两小无猜；颂福禄之鸳鸯，三生自信。爰以乙未冬入赘于粤，温峤玉台，髫龄有约；韩侯百两，嘉礼观成。岭上梅开，正花好月圆之候；闺中风暖，是珠联璧合之时。无何越鸟辞枝，斑骓就道。懔三从之戒，侍夫子以同归；泛一舸之舟，偕细君而共返。式琴瑟之静好，歌黻佩以倡随。雪夜清谈，茗烹雀舌；春宵同梦，枕戒鸡鸣。伴影书帷，理牙签而佐读；调羹厨下，操井臼以供炊。苹蘩将祭祀之诚，酒浆昭宾客之敬。且喜明珠入握，奇花初胎；方期玉燕投怀，佳儿再索。尔乃迹滞三湘，情牵五岭。娇凤抱离巢之感，停云根陟屺之悲。秋月春风，眷怀故里；晨餐夕膳，苦恋慈帏。望断刀环，思归宁而不得；听残镜卜，问反马以何年。非关殷羡浮沉，乡书未达；何事兰香远嫁，潮信难通。惟女子之善怀，遂殷忧而致疾。西风帘卷，节届三秋；残月乌啼，愁深两地。由是鬓丝禅榻，明镜慵窥；茶灶药炉，罗衣懒换。影伶俜兮绣幕，态损惊鸿；梦飞越兮珠江，情迷化蝶。玉女与天花共散，香魂偕倩影齐消。回看绕膝娇雏，谁能遣此；忍使齐眉夫婿，莫与为欢。呜呼！丹不驻颜，丝难续命。琼楼玉宇，环佩何归；青冢黄昏，蘼芜自结。已矣人生薤露，百年曾不崇朝；伤哉贫贱夫妻，往事都成追悔。此所以营斋营奠，莫遣悲思；织素织缣，弥增惆怅。兹编之作，意在斯乎？缣也远挹清芬，饫闻轶行。惭月没而星替，悼芝焚而蕙叹。自笑续貂，敢云继美；忝居附骥，聊复效颦。谊托苔岑，步武愿遵夫芳轨；情深桑梓，肩随敬述乎遗徽。”

会稽李莼客、祥符周季贶两先生之论诗曰：“为诗非自朱明作家而上溯《三百篇》，手摹而心追之，不能尽诗之变；又非自诸经诸史，旁及杂家百氏，口诵而心维之，不足应诗之求。”其女弟子傅宛，宇青儒，大兴人也，最服膺两先生此语。所著曰《双青梨白轩诗稿》。长兴吴宝为之眩┋。《咏落花》云：“开时只道春无量，落去方知色是空。”《哭女》云：“三秋卧病穷秦鹊，半夜离魂化蜀鹃。”皆精警可诵。又有《感事》一律云：“扰攘潢池井底蛙，中原民力尽金沙。防胡失策唐天宝，病痱难医晋永嘉。廊庙未闻徵蟋蟀，官私何至问虾蟆。人间兴废由天意，愁见杨花斗李花。”怆怀时局，慨乎言之，洵闺阁中大手笔也。

嘉兴高小女校姚振明女士，以小诗数章见投。轻清婉约，多可诵之作。《闺中杂咏》云：“当楼杨柳拂檐斜，ネ雨梳风绿放芽。草草春归人不惜，流莺衔住半残花。”“坐愁烧烛到深更，雨点疏疏风又生。不信鸳鸯禁得惯，一池荷叶变秋声。”《秋日杂兴》云：“秋来只有睡工夫，水槛风凉近石湖。却笑溪边老渔父，垂竿终日一鱼无。”

往读钱塘关秋芙骈文，以不得其词为恨。后从刘子佩琛许得秋英《梦影楼词》刊本，并蒋霭卿《秋灯琐忆》，正如十年面壁，亲到灵山，香火前缘，顿消尘俗。《琐忆》作于霭卿悼亡之后，中多秋芙逸事。秋芙从霭卿学琴，时于苏公堤畔、石屋洞中鼓《平沙落雁》、《汉宫秋怨》之曲。又喜与霭卿手谈，霭卿戏举竹垞词云：“簸钱斗草已都输，问持底今宵偿我。”秋芙微愠而好弈如故。书学于魏滋白、吴黟山，画学于杨渚白。又善以金盆捣戎葵叶汁，杂以云母之粉，用纸拖染，其色蔚绿，虽澄心之纸，无以过之。尝为霭卿录《西湖百咏》。郭季虎题霭卿《秋林著书图》云：“诗成不用苔笺写，笑索兰闺手细钞。”即指此也。池上桃花为风雨所摧，秋芙拾花办砌字作《谒金门》词云：“春过半，花命也如春短。一夜落红吹渐满，风狂春不管。”春宇未成而东风骤来，飘散满地。秋芙怅然，霭卿曰：“此真个‘风狂春不管’矣。”相与一笑而罢。又喜种芭蕉，秋来风雨著蕉叶，闻之心与俱碎。霭卿戏题断句于叶上云：“是谁多事种芭蕉，早也潇潇，晚也潇潇。”秋芙续云：“是君心绪太无聊，种了芭蕉，又怨芭蕉。”琐琐写来，想见闺中风雅。珠啼玉唾，皆当作丛铃碎佩观，从天风吹下人间也。《梦影词》渊源浙派，刻意清新。《高阳台送沈湘佩入都》云：“泪雨飘愁，酒潮流梦，惜花人又长征。见说兰桡，前头已泊旗亭。垂杨原自伤心树，怎怪他、地青青。向天涯、一样缠绵，各自飘零。开筵且莫频催酒，便一杯饮了，愁极还醒。且住春帆，听侬细数邮程。压船烟柳乌篷重，到江南、应近清明。怕红窗、风雨潇潇，一路须听。”居然郭十三蘅梦楼中故物。《蝶恋花》云：“几日池塘云不住。柳也蒙蒙，想做清明雨。半榻茶烟和梦煮，画屏几点江南树。欲卷珠帘风不许。如此黄昏，休去移筝柱。楼上晚山青不去，夕阳正在鸦归处。”三事大夫，忧生念乱，其作于粤氛渐逼时乎？最佳者莫如《夕阳》一首，调寄《高阳台》云：“断雁飘愁，盘鸦聚暝，一鞭残梦归鞍。酒醒邮程，岭云陇树漫漫。渡江几点归帆影，近荒林、一带枫斑。最难堪、第一峰前，立马斜看。而今休说乡关路，剩蒙蒙烟水，瘦柳渔湾。短帽西风，古今无此荒寒。芦笳声里旌旗起，问当年、谁姓江山。有悠悠、几处牛羊，短笛吹还。”沈雄激宕，中边俱彻。闺中若准“张春水”之例，正可称为“关夕阳”也。至答沈湘涛《金缕曲》、《迈陂塘》二首，一片禅机。陈王八斗才，秋芙以一人兼之，欲不早死得乎？

秋芙中年学佛，霭卿携妾同居，不免略有参商。小星替月，亦才人所不免，如张船山虎邱寓楼之事可证也。霭卿戊申秋月有寄秋芙七古一首，低首妆台，情事可想。诗云：“乾萤冷贴屏风死，秋逼兰缸落花紫。满床风雨不成眠，有人剪烛中宵起。风雨秋凉玉簟知，镜台钗股最相思。伤心独忆闺中妇，应是残灯拥髻时。髻影飘萧同卧病，中间两接红鲂信。病热曾云甘蔗良，惺忪或藉浮瓜镇。夜半传闻还织素，锦诗渐满回文数。可怜玉臂岂禁寒，连波只悔从前错。从前听雨芙蓉室，同衾忆汝初来日。才见何郎卺合双，便疑司马心非一。鸿庑牛衣感最深，春衣典后况无金。六年费汝金钗力，买得萧郎薄幸心。薄幸明知难自避，脱舆未免参人议。或有珠期浦口还，何曾剑忍微时弃。端赖鸳鸯壶内语，流狂尚为鲰生恕。无端乞我卖薪钱，明朝便决归宁去。去日青荷初卷叶，罗衣曾记箱中叠。一年容易到秋风，渡江又阻归来楫。我似齐纨易弃捐，怀中冷暖仗人怜。名争蜗角难言胜，命比蚕纟俞岂久坚。莫谓机丝曾有故，蛾眉无力能持护。门前但看合欢花，也须各有归根树。树犹如此我何堪，近信无由绮阁探。拥到兰衾应忆我，半窗残梦雨声参。雨声入夜生惆怅，两家红烛昏罗帐。一例悲秋各自听，梦魂来去芭蕉上。芭蕉叶大近前楹，枕上秋天不肯明。明日谢家堂下过，入门预想绣鞋声。”

汤卿谋尝云：“人生不可不储三副痛泪：一副哭天下大事不可为，一副哭文章不遇识者，一副哭从来沦落不偶佳人。”读绡山女子贺双卿诗，正不能不为沦落不偶佳人哭也。双卿世业农，生有宿慧，闻书声即喜笑。十余岁习女红异巧。其舅为塾师，邻其室听之，悉暗记。以女红易诗词诵习之。学校┈，点画端妍，能于桂一叶写《心经》。雍正十年，年十八，嫁周姓农家子，其姑乳媪也。夫长双卿十余岁，看时宪书，强记月大小字耳。双卿力操井臼，遂病疟。医者曰：“疟有八，是惟食与暑。方暑逼爨火，汗大出叹不止，其患甚受风；或怒食郁不解，更强食。夙有疟母痰滞，今乃大滋。欲速已，法宜舒其郁，安之勿使忧也。”双卿体弱性柔，能忍事，即甚闷，色常怡然。一日舂谷喘，抱杵而立，夫疑其惰，推之仆臼旁，杵压于腰，忍痛复舂。炊粥半而疟作，火烈粥溢，泛之以水，姑大诟，掣其耳环曰：“出！”耳裂环脱，血流及肩，乃拭血毕炊。双卿于是抒臼俯地而叹曰：“天乎！愿双卿代天下绝世佳人受无量苦。千秋万世后为佳人者，无为我双卿为也。”作诗九章，以胭脂写于帕上。诗曰：“未许焚修闭小庵，冰心无皱似澄潭。泥迟枉怪饥时燕，茧薄谁怜病后蚕。”“今年膏雨断秋云，为补新租又典裙。留得护郎轻絮暖，妾心如蜜敢嫌君。”“编纫麻鞋线几重，采樵明日上西峰。乍寒一夜风偏急，莫向郎吹尽向侬。”“冷厨烟泾障低房，爨昼梧桐谢凤凰。野菜自挑寒欲洗，菊花虽痛奈何霜。”“命如蝉叶愧轻绡，旧与怜娥一样娇。阿母见兄还认否，苦黄生面喜红消。”“浸透春酸一点心，病中疏梦易消沉。铙钗已卖酬方药，自削杨枝照水簪。”“四屏山影远如台，郎负寒薪下几回。归后劝郎晨晏起，日高私禁外人催。”“家鸡双宿笑栖鸾，比翼齐肩并紫冠。灯暗结花光变绿，灶棱堪倚胜阑干。”“妾住衡门傍彩楼，夜香吹下隔帘愁。袖开落尽秋红句，衰草残阳梦远游。”殷霞村诗云：“一枝艳逗新丛，昨夜深红又浅红。零落芳心休自怨，荡花原自养花风。”史震林谓诗意温柔敦厚，诵之者逐臣可不怨君，放子可不怨亲，弃妇可不怨夫。读双卿诗，亦当作如是观。

双卿爱菊，植野菊于破盂，舂爨皆对之。为菊花词，调寄《二郎神》词曰：“丝丝脆柳，袅破淡烟依旧。向落日、秋山影里，还喜花枝未瘦。苦雨重阳挨过了，亏耐到、小春时候。知今夜、蘸微霜，蝶去自垂首。生受。新寒浸骨，病来还又。可是我、双卿薄幸，撇你黄昏静后。月冷阑干人不寐，镇几夜、未松金扣。枉辜却、开向贫家，愁处欲浇无酒。”一日饷黍迟，夫怒，挥锄拟之。双卿归，为词一首，调寄《孤鸾》。词曰：“午寒偏准，早疟意初来，碧衫添衬。宿髻慵梳，乱裹帕罗齐鬓。忙中素裙未浣，摺恨边、继丝双损。玉腕近看如茧，可香腮还嫩。算一生凄楚也拚忍。便化粉成灰，嫁时先忖。锦思花情，敢被爨烟薰尽。东却嫌饷缓，冷潮回、热潮谁问。归去将棉晒取，又晚炊相近。”暮时左携帚，右挟畚，自场归，见孤雁哀鸣投墟中宿焉，乃西向伫立而望。其姑自后叱之，堕畚于地。双卿素胆小易惊，久疾益瘦损，闻暗响即怔忡不宁，姑以此特苦之。乃为《孤雁》词，调寄《惜黄花慢》。词曰：“碧尽遥天，但暮霞散绮，碎翦红鲜。听时愁近，望时怕远，孤鸿一个，去向谁边。素霜已冷芦花渚，更休倩、鸥鹭相怜。暗自眠。凤凰纵好，宁是姻缘。凄凉劝你无言。趁一沙半水，且度流年。稻粱初尽，网罗正苦，梦魂易警，几处寒烟。断肠可是婵娟意，寸心里、多少缠绵。夜未闲。倦飞误宿平田。”

双卿写诗词，以叶不以纸，以粉不以墨。叶易败，粉无胶易脱，不欲存手迹也。尝以芍药叶粉书《浣溪纱》词云：“暖雨无晴漏几丝，牧童斜插嫩花枝，小田新麦上登时。汲水种瓜偏怒早，忍烟炊黍又嗔迟。日长酸透软腰肢。”又以玉簪叶粉书《望江南》云：“春不见，寻过野桥西。染梦淡红欺粉蝶，锁愁浓绿骗黄鹏。幽恨莫重提。人不见，相见是还非。拜月有香空惹袖，惜花无泪可沾衣。山远夕阳低。”又尝剪芦叶三寸，粉书与其舅曰：“人皆以儿为薄命，儿命原非薄也。红楼淑女，绿窗丽人，沦没深闺者，世间不少。忆夜无欢，向春难哭，桃红遽夭，竹翠长贫，岂不期人歌哭哉。多逢忌讳，鲜遘揄扬，耿彼明珠，于黑水。夫怨鸟遗音，衰蓬振色，犹得漱骚人之隽齿，镂仙客之灵函，况贵本淑兰，顾贱同粪壤乎？诵菊花歌、雁词者，无不谓双卿怨。双卿无德，诚不能无怨；怨而不忍厌其夫，双卿可自信也。”病疟久不愈，乃为《咏疟》词云：“依依孤影。浑似梦、凭谁唤醒。受多少、蝶嗔蜂怒，有药难医花证。最忙时、那得工夫，凄凉自整红炉等。总诉尽浓愁，滴乾清泪，冤煞蛾眉不省。去过酉、来先午，偏放却、更深宵永。近千回万转，欲眠仍起，断鸿叫破残阳冷。晚山如镜。小柴扉、烟锁佳人，翠袖恹恹病。春归恁早，只恐东风未肯。”调寄《薄幸郎》，亦以芦叶书之。叹曰：“诚不如化作彩云飞也。”

张琼娘，武进段玉函室。玉函自号怀芳子，刻小印曰“情痴”，与琼娘诗词相唱和。家甚贫，琼娘勤女红，夜常不眠，坐幼儿于侧，亲授之书。玉函游数月不返，归则携空橐，琼娘笑相慰，未尝言有无也。庭宇浅隘，避邑徙乡，玉函出则终日扃户，稚子独嬉戏庭下，拾花弄草，啼笑声罕闻。自题其轩曰“怜影”。著《怜影轩诗集》。慰玉函曰：“君游幸毋念我，但见人诗词及自题咏者，必写之以归。探囊中得佳句，胜黄金也。”玉函自横山唤渡，过樊川，闻姑恶声。入破庵，无僧，累砖坐佛龛前，俯首枕双膝听之。天且晚，题诗龛壁而去。姑恶者，野鸟也，色纯黑，似鸦而小，长颈短尾，足高，巢水旁密间，三月末始鸣。俗言此鸟不孝妇所化，天使乏食，哀鸣见血，乃得曲坛、水虫食之。鸣常彻夜，烟雨中声尤惨也。诗云：“樊川林外一溪烟，姑恶新声最可怜。客里任他春自去，阴晴休问落花天。”琼娘和云：“池塘春草淡生烟，瘦影如君两自怜。残日半轮回望处，粉红云色玉蓝天。”

烈女王氏，凤阳定远人。诸生伦炳女。少失父母，鞠于祖母，及笄字陈槐。槐肄业国学，病卒。女闻不哭神伤，越数日自缢，时年十九矣。平生有至性，痛父母早亡，事祖母婉约孝谨。女工余暇，喜读书，勉兄弟于学。偶有所作，不示人也。死后家人得遗稿数章，辑而录之，名曰《芝堂焚余》。芝堂其所居室也。犹记其咏梅花两句“林间傲骨须珍重，不到寒时不肯香”，可想见其志节。又有《送姊》诗云：“欲别频携手，斯时倍怆神。那堪堂上坐，只有白头人。（谓祖母。）捧杖孙俱弱，承欢我亦贫。相违才咫尺，早晚莫辞频。”一气清空如话，真所谓才节双清矣。

闺秀倪仁吉，义乌人。手种方竹数十竿，甚爱之。莱阳董樵，高士也，游婺郡，倪重其人，斫方竹一枝为杖赠之。善写山水，尤工篇什。其《宫意图》诗云：“怨入苍梧斑竹枝，潇湘渺渺水云思。听来记得华清夜，疏雨银缸独坐时。”

童筠，山阴人，游毛检讨奇龄之门。工诗文。幼聘姑女田玉蛾。未婚而童以事北上，田送之诗曰：“钱塘相送远，过此是杭州。月柞舂乡梦，霜砧捣客愁。渡头千树老，江上一帆秋。无限临歧意，东西水自流。”后童竟不归，而田以夭亡。

毗陵董玉苍妻吴文璧（永和），以贞节闻。所著《苔窗集》，著语清新。有语诸女伴句云：“莫讶随行步每迟，难将愁绪诉心知。比来欲识侬怀抱，试看芭蕉未展时。”吴江潘稼堂为作传。

平乐太守佟钅英妻赵恭人，早寡，依公兄铉侨居天津。鞠子成进士。生平作诗最富，不轻示人，而绝无脂粉之态。《祭灶》诗云：“再拜东厨司命神，聊将清水饯行尊。年年破屋多尘土，须恕夫亡子幼人。”《题边塞图》云：“黄沙漠漠迥无垠，万古关河不度春。今见画图肠欲断，可知当日戍边人。”二绝为世传诵。所居日残梦楼，因号残梦主人。

佟，字蔗村，自号空谷山人。家世贵显，不乐仕进。侨居天津尹儿湾，以诗酒自娱。有妾亦能诗，蔗村筑楼居之，名曰艳雪。宛平查莲坡遭炊臼之痛，同人和悼亡诗甚多，惟艳雪七绝一首，用意最为新异。其结句云：“美人自古如名将，不许人间见白头。”

开封许渭符（佩璜）之太夫人，钱塘徐清献公旭龄女也，名德音。熟精《文选》，流览满家，老年犹日阅书一寸。断句云：“旅思摇风铎，归心纵壑鱼。”又“潮来初拍岸，云起忽遮楼。”皆佳。

尝读郑板桥《虞美人》词“撩他花下去围棋，故意推他敌让他欺”，以为情景独绝。海盐陈若兰（端麟）著《闺词》百首，中有一首云：“垂柳依依绿影生，芰荷亭馆设楸枰。局中弹出纵横势，笑问檀郎若个赢。”聊可与郑词印证。

若兰诗集，有《绿窗闲咏》一帙。《闺词》多佳句，更录数首于下：“春闺三月养吴蚕，南陌攀桑满竹篮。为避行人回步急，不知髻上堕牙簪。”“女伴相邀织绮罗，纤纤素手弄金梭。晚来寻取红牙尺，较得工夫若个多。”“闺中喜作道家妆，云锦裁成绿羽裳。学戴新冠簪日月，侍儿齐绾髻双双。”“一自檀郎赴玉京，残灯挑尽泪盈盈。黄昏又值芭蕉雨，不管愁人滴到明。”陈其年所谓“如此吟咏，去花蕊夫人何远”者也。

查莲坡有别业在曲周，庭前海棠，每于十月间雪中盛开。津门闺秀许雪棠过时不嫁，雅善诗文，赋诗曰：“移从香国种无双，几见凌寒志不降。日映轻红娇带泪，风扶弱质笑临窗。朱门旧许宜春睡，冷院新看伴玉缸。却恨社公无好句，空教十月渡寒江。”汪西颢《津门杂诗》云：“不栉书生不画眉，传来艳绝海棠诗。若教玉秤称才子，压到楼头旧婉儿。”指雪棠也。

堵霞，字绮斋，吾邑堵庭女，吴元音室。自号蓉湖女士。庭官山东历城县，绮斋幼时随侍署中，故其《满江红忆昔》词云：“历署风光，惜少小、未知领略。还记得、堂名三到，含烟颜阁。早起教调鹦鹉粒，夜阑戏挽秋千索。想依稀、曾也学哦吟，浑忘却。消昼永，闲庭鹤。惊晓梦，山城柝。遥望著、插天岱岭，露浓烟薄。仙迹晴崖窥彩凤，幻形片石藏城郭。忆明湖、十里芰荷香，今何若。”绮斋词即以含烟阁名。诗亦清隽韶秀，高出晚唐。画法宋人，深造徐熙没骨化境。冒巢民（辟疆）尝跋其诗集云：“从来闺秀，擅名文苑，莫著于曹大家之续史，卓文君之《白头吟》，苏氏织锦，谢女咏絮，艳不胜书。若兼有绘事，则王李木石，赵管竹兰，洵足千古矣。得之目睹，则余少时所见寒山赵灵均之配文端容、江上周仲容之女周淑禧、海虞葛介龛年伯之如夫人李是庵，咸精书画。当日视为得未曾有，有亦未易得也。沧桑后，会稽之王玉映、虞山之许冰绡、金阊之芷仙吴（后法号佛眉）、醉李之羽生周（更名性道人），竟以书画行世。忆四十年前，余闺中得秦淮董姬小宛，放手作古押衙者，为虞山先生。故与柳夫人最匿。又合肥先生之徐夫人，与姬至戚齐名。故诗画坛坫，改称女邾莒。嗣吴周二才女，乃以失偶涉江觅缘，后遂缁衣托钵，咸栖水绘，与小姬吴湘逸、吴门姬人蔡女萝、金晓珠后先读书课画，最为二十年不可再得之盛事。今俱瘗玉黄土；梁香阁上，书画复成灰烬，止存一珠萧槭焚砚，不复拈笔墨矣。昨夏忽有蓉湖元音吴子，过访临邛。相如令配，不待琴挑；梁鸿德妻，同来庑下。出《含烟阁诗》读之，始知坦腹名门，为进士伊令堵公女，又为余年友濂生之从女孙。其诗之雕锼景物，陶冶性情，大雅体裁，迥非闺阁。至写生入微，全是徐熙晚年没骨妙境。每染一笺扇，辄令蜂蝶攒簇，花鸟深愁。视昔日之追金沥粉者，翻为增塑；乃旅况凄寒，冬春忽度，冫食冰嚼檗，共对斋厨，花屿竹炉，不离药裹，习而安焉，不见异物而迁焉。元音伉俪，可谓固穷真隐矣。愧余一世，谬作原尝，今年逼八十，范叔一寒至此，颜公乞米无从，我方扣门拙言辞，君诵穷仗友生则何益也。爰命跋诗，遂详今昔，并志深感云。”

钱塘顾启姬，名姒，鄂幼舆室人也。能诗，著有《静御堂集》。在京师有“花怜昨夜雨，茶忆故山泉”之句。一日幼舆远道访宋牧仲，牧仲赠以诗曰：“闺中有高咏，茶忆故山泉。似此惊人句，难为赠妇篇。画眉君暂辍，下榻我相延。赋就滕王阁，灵风促转船。”幼舆尝与渔洋诸公九日饮宋子昭小园，限蟹字韵，启姬代为诗，末云：“予本淡荡人，读书不求解。《尔雅》读不熟，{彭虫}蜞误为蟹。”一座大惊。启姬又精音律，所制词曲，有“一轮月照，一双人面”句，亦为渔洋所称。

《芸香馆遗诗》二卷，喀尔喀部落女史那兰逊保莲友著。伯希祭酒母也。七岁入家塾，十二能诗，十五通五经。尝谓伯希及女猗曰：“吾于诗学幸窥门径。少年所作，率多浮响，不足为后世笑。苟天假以年，尔辈成立，不以家事累我，我当复举所学陶而出之，庶几可与古作者竞。”太夫人卒，伯希录付梓人。李爱伯为之序，略云：“宗室博尔济吉特夫人者，和林贵种，瀚海名家。毓秀璇枝，远承薛禅之帝；绍封叶，代袭名号之王。洎于尊人涉帑紫庭，依光丹阙。犀纰赐带，拟汉庭质子之班；凤诏衔纶，视宋世阁门之职。充蒙古奏事官，遂定居京师焉。夫人蕙性夙成，苕华绝出，幼受诗于外祖母英太夫人。韩太君之《易》学，遍逮诸孙；刘令娴之文辞，本于外氏。十三工篇咏，十五究经义。较之容华弱龄，艳传催妆之句；应贞奇悟，梦授《左传》之文，殆有过焉。及归年丈副宪雨亭先生，鲍宣受学，因缔少君；传元有闻，足俪杜华。盖中闺唱和，觚翰无虚；策事相夸，赌书为乐。下至举业，亦播艺林。副宪以玉牒承华，金貂嗣业，出为协揆文悫公后。梁公名相，实曰宗室之英；令清名，雅为诸房之冠。经营北舍，咸无间于宏微；出入南衙，恃保全于李石。比之安平议事，或取参禅；山公择交，亦资内决。静好之助，于古为多。兼之周览政书，明习掌故。晋代朝正之礼，定自陈媛；魏朝近事之条，谘夫封母。逮于歌传寡鹄，教厉丸熊。鲁敬姜戒不忘恭，宋宣文世无废学。所谓既昭妇职，兼擅母仪，宜播椒兰，传之闺壶者焉。”所居为文悫公旧邸，有处泰堂、漱芳榭、知止斋、得真观、尚芥舟、艳香馆、退思书屋、快晴、虹蓼工、小池、假山、旷观亭、天光一碧楼。亭林之胜，甲于城东。太夫人集中皆有题咏。伯希自谓诗学得之母教为多云。

永宁阿土司女淑莲句云：“春风吹到芳菲歇，留得樱桃自在红。”殊有逸致。

《静宜吟馆诗》，于子进女史作。女史为襄勤后裔，兄崇，字野渔，官普安知县，殉难。妻张氏、女锺顺、锺瑞、锺秀、子妇斯氏，同时完节。子进追悼诗云：“忆拆家书掩泪看，一门授命古来难。即今恸望盘川路，杜宇声声夜雨寒。”又《哭长兄野渔》诗云：“一夕音书达异乡，惊风陡起雁分行。高堂梦断垂亲泪，绝徼魂归哭国殇。岂必生还如定远，从闻善战效睢阳。姓名千载留青史，同气能无抱感伤。”野渔子锺岳能文章，有奇气，历官贵州贵西道。勇略绝人，破黄教各匪，屡有功。锡勇号。自号“果靖后贵州文员善战第一。”督军龙里山，与犭匪接仗阵殁。子进有《哭兄子锺岳》诗。其先茔在京西杨家庄。《谒襄勤公墓》诗云：“二百年来沐国恩，巍巍功业御碑存。（仁庙御赐碑尚在。）遗封马鬣荒村外，衰草寒鸦满墓门。”“簪缨七叶旧清门，传列名臣国史存。一线无人延世泽，空留孤女泣黄昏。”《营窀穸后感赋》云：“身后香山惟有女，梦中温序久思乡。”《偶感》云：“寒烟衰草白杨村，负土封碑拜墓门。怅望原重氵丽泪，黔南犹有未招魂。”时野渔尚未归骨也。《道经汤阴题岳鄂祠》云：“百战山河在，群奸妒已深。如何讥好杀，不解紫阳心。（《朱子语录》谓鄂王只解厮杀。”）

《天启宫词百首》，周季华女土作。于当日宫闱琐事及客、魏僭逾非分之外，绝无一字干涉天启时军纪朝章，盖其慎也，张孟缇曾录入《国朝列女诗录》。张仲远复为作跋。虽取裁不出《酌中志》及秦徵兰原注，其敷词新颖，不相沿袭，可贵也。录其十首云：“双树阴浓倚殿栽，慈容端坐九莲台。黄花未落明珠结，常见乘凉玉带来。”“共讶君王戏局精，铜缸春暖水初盈。笑看玉柱金几拥，散雪飞残瀑布声。”“细语花前问母莹，月痕初上玉钩明。晓光微照松楸里，亲捧炉香寂寞行。”“рр碧色小龙骞，红锦装来奏玉尊。牌子御前旋拜贺，五云光对北花门。”“琼函寒落正嘉年，晒晾重教奏帝前。忽忆偷书询旧事，姓名却自玉音传，”“研床梳箧最新奇，正是雕锼得意时。急把批红宣内侍，莫教封事乱清恩。”“三栏添上蟒衣重，两袖能障上苑风，庙忌每逢青素换，竹花微映海天红。”“宝善门开猎骑围，流云一片御前飞。弓弦响处山呼满，已见元臣带病归。”“银苗食罢鸭成冰，密献波罗旧典仍。忙下巧山更鹊补，夜深携手看河灯。”“暖风轻护海棠枝，六角亭中驻驿时。扁辫披肩翻冒暑，戎装踢雪夜行迟。”

陆冰修（嘉淑），海宁人，有《辛斋遗稿》。《采桑曲》云：“江南三月青阳天，桃花を匝杨花颠。流莺自语元鸟斜，陌上谁家双鬓鸦。绣箔柔匡临碧，百帖春蚕眠不起。素腕迢迢倚夕阳，清卢的的回秋水。别有梅花洞房妾，永日盈盈泪凝睫。织成锦字寄别离，结成同心锁笥箧。偶向城隅恨自滋，长怜春暮心尤怯。使君五马莫踟蹰，儿家夫婿关西侠。”查夏重其婿也，少从学诗。

阎百诗父修龄，字再彭，号牛叟，以诗名江淮。少师事黄石斋。甲申后弃诸生。母丁，名仙窈，字少姜，亦能诗。自题读书处曰兑阁，以兑为少女，己于女兄弟中行最少世。先牛叟卒，牛叟为作《兑阁遗徽》，称其于琴不由师授，以意成谱，巧合自然。又善弈，花下与诸女剧，必招牛叟，牛叟笑谢。又云妻屡劝余参访耆宿，向上一著，而以钝根未果，近惭庞媪，远负莱妻，陈其年为赋《祝英台近》词曰：“水精帘，翡翠锁，不许俗尘ネ。绣罢鸳鸯，窗畔茜绒唾。分明エ卜花香，楞伽寺静，只多了、阿奴旁坐。归去可，好趁水月潮音，早上雪山座。怪杀萧郎，弹指景光错。请伊试看人间，闲花浪朵，总一霎、笛声吹破。”

拜经楼所藏海昌闺秀诗，有佟陈氏稿。前有题云：“佟陈氏为海昌次升封翁女，大司空学山先生嫡妹。未出阁时所作，秀慧之致，已见一班。老荆之母姨也。予初婚时，偶尔手钞，及今展阅，忽忽五十余年，若俯仰事。戊申八月南屏，时年七十有一。”兔床书此后云：“次升，名之暹，崇祯丙子举人。学山其长子ο永之号。考陈氏家谱，次升凡五女。第四女适三韩佟世南（广），广，琼山令。第五女名皖永，字伦光，适同邑杨中默。有诗名，著《素赏楼集》，为时传诵。惜其姊能吟咏而人罕知者，并名字亦无可考，岂为若妹所掩耶？《素赏楼》中间有与姊唱和诗。今年秋，武林魏小洲偶得此稿贻予，因亟录之。首有戊申八月南屏题字。南屏亦未详何人也。乙巳腊月，槎客志。”辽阳杨芷生太守谓佟世南字梅岑，尝与陆进、张星耀同编《东白堂词选》十五卷，四库著录。所作长短句，太守录入《白山词介》。其《山花子》云：“芳信无由觅彩鸾，人间天上见应难。瑶瑟暗荣珠泪满，不堪弹。枕上彩云巫岫隔，楼头微雨杏花寒。谁在暮烟残照里，倚阑干。”谭复堂谓其“不无天际轻阴之感。”梅岑词笔丽则，闺中复得佳耦，栋鄂、伍尧两先生编《熙朝雅颂集》，乃未登其夫妇一字。微兔床山人此记，世竟无知有佟陈氏者，亦可慨也。

候官陈石遗夫人萧道管，字君佩，一字道安。工诗古文词。著有《道安室文集》、《萧闲堂诗词钞》。额其所居曰戴花平安室。尝言愿筑楼数楹，竹梧立后，花树仰前。近石遗于匹园中筑皆山楼成，而萧夫人已亡十有一年矣。故石遗作园记，有云：“匹夫卧楼上，匹妇长卧地下，所谓鳏寡而无告者也，下以匹名吾园而何名耶？”石遗名衍，萧夫人尝为作《命名说》云：“君名衍，能谈天似邹衍，好饮酒似公孙衍，无宦情恶铜臭似王衍，对孺人弄稚子似冯衍，恶杀似萧衍，无妾媵似崔衍，喜《汉书》似杜衍，能作俚词似蜀王衍，喜篆刻似吾邱衍，喜《通鉴》似严衍，喜古今文《尚书》、《墨子》似孙星衍。特未知其与《元佑党人碑》中之宦者陈衍何所似耳，请摹其字以为名刺何如？”此说可谓得未曾有。石遗尝曰：“余中年丧偶，终不复娶，又绝似孙星衍，而非先室人之所及知也。”

高文良继室季玉夫人，绥远将军蔡毓荣女。有《蕴真轩诗钞》二卷，《诗余》一卷。文良于康熙五十九年，以阁学出抚广西，历督云贵闽浙，改两江，移抚江苏，总督赵芸书（宏恩）为后进，每齮齕之。公卓然孤立，喜愠不见于色。尝咏白燕，第五句云：“有色何尝相假借”，沈思未封，夫人至，代握笔曰：“不群仍恐太分明。”张裕荦（筑涧）序《蕴真轩诗》，称其喜读书、有过人之识者，此类是也。文良之由广西巡抚迁云贵总督也，夫人诗云：“滇南为先大夫旧莅之地，四十年后，余随夫子督滇，目击胜概犹存，而先人之墓有宿草矣。抚今忆昔，凄然有感，因得八长句，用志追思之痛。”《辰龙关》云：“一径登危独惘然，重关寂寂锁寒烟。遗民老剩头间雪，战地秋闲柳外田。闻道万人随匹马，曾经六月堕飞鸢。残碑犹志诸军勇，苔蚀尘封四十年。”《关锁岭》云：“山从绝域势遥分，天限西南自昔闻。逢静戍楼狐上屋，风喧古木鸟惊群。横盘石磴危通马，白裹松根倒看云。叱驭升平犹觉险，登临还忆旧将军。”《铁锁桥》云：“结构飞梁迹尚存，藓碑遗字满埃尘。三垂铁锁晴虹挂，百叠江声战鼓沈。细柳营空云似幕，霸陵原静草如茵。临风一洒孤儿泪，不见题桥续后人。”《江西坡》云：“西岭千重簇剑芒，曾摩万骑蓦羊肠。鬼灯明灭团青血，野冢荒凉种白杨。梦断层霄空漠漠，事随流水去茫茫。当年耆旧今无几，指点残山说战场。”《九峰寺》云：“萝壁松门古径深，题名犹记旧铺金。苔生尘鼎无香火，经蚀僧厨有蠹覃。赤手屠黥千载事，白头归佛一生心。征南部曲今谁是，剩有枯禅守故林。”《鹦鹉峰》云：“鹦鹉峰前怅倚阑，思量遗事独长叹。红旗指处人迎马，白首归来雪满鞍。涧底波流如哽咽，寺门联额半摧残。岂知石上传心笔，留与孤儿掩泪看。”《云南坡》云：“荣枯浩浩海无边，成就功名自古传，白钺几过新驿路，赤曾遍旧山川。吴云已变如苍狗，蜀魄惟能化杜鹃。试看绛侯千户邑，应知懋绩在当年。”《谒祠》云：“肠回百结泪如丝，一奠椒浆拜旧祠。箕尾已归应有处，音容何处杳难思。环旋故垒青山在，寂寞虚廊白日移。不谓霜凄云幻后，南人犹惜召棠枝。”诸诗沈郁悲凉，归愚、简斋皆未见全什，《雅颂集》亦仅录其四，故备录之。

当涂卞琳（楚玉）与其夫人吴山（岩子）家青山，既转徙江、淮、无、常地，居西湖三年。女梦珏（元文）工诗辞。顾黄公己丑戊子闲客杭，闻其贤能，精笔札，杵臼是求，人事错迕，遂以不果。后归扬州刘孝廉峻度。康熙庚戍，元文墓草五青，黄公见其旧诗《西泠闺咏》，题二诗志感云：“记得银屏迤逦开，有人青琐叹多才。帘边送韵衣香出，湖上回船塔雨来。南国燕支愁欲赠，西泠松柏更堪哀。当时空指团月，未下温家玉镜台。”“欲唤西湖作莫愁，繁华自昔帝王州。续来明月笙歌院，下晓莺烟火楼。弱腕题诗心绪断，修蛾入鬓眼波秋。芙蓉城较蓬山远，肯信萧郎已白头。”元文有句云：“夕阳交代笙歌月，曙色轻移钟火楼。”又“柳去六桥春色暗，雨来三竺远山无。”黄公所激赏也。岩子与楚玉笔墨偕隐，有《西湖》、《梁溪》、《虎邱》、《广陵》诸集，后汇次之以《青山》名。多玉树铜驼之感。楚玉中道即世，未有子，岩子依女夫以老。次女德基为峻度继室，如刘敞、王拱辰故事。邓孝感题《青山集》云：“江湖萍梗乱离身，破砚单衫相对贫。今日一镫花雨外，青山自署女遗民。”

女史赵子惠，名昭，寒山隐君宦光女孙。生有夙慧，父灵均、母文端容锺爱之。适平湖马万方子班。夫妇不相得，嬖妾正位，遗书决绝。先有上父书，至是又上马氏宗族书，号痛自明，卒不见省。遂祝发为尼，改名德隐，结庵洞庭西山以终。有《侣云居遗稿》，先是合卺之夕，昭即叩班所学，班谬以翁作夸耀之，昭哂曰：“平平尔。”万方闻而大兼。故终风之戚，阴雨之悲，皆如充耳。未几遭国变，禾中谋起义兵，万方以宦族亦厕名其中。事败，穷窜无所，乘舴艋夜叩西山庵门，昭从内察语音似翁，迎入中堂，执子妇礼。再拜请曰：“自入空门，谅无骨肉相见期矣，不意大人仓卒至此。”万方具道所以，昭扫除密室居之，晨夕供饮膳。久之禁渐弛，归故里。于汤谷（东昶）《当湖杂咏》云：“侣云诗句绝纤尘，住处无人得问津。剩有无穷家国恨，小蒸休说管夫人。”（有《题仲姬画竹》云：‘宋室山河多少泪，绝无一点到{林}竽。’故云。）胡嵋（飞谷）《题子惠上父及马族二书后》云：“牧圃亭台暮霭空，寒山萝薜泣秋风。惟余一滴伤心泪，沁入苔笺血缕红。”牧圃，马氏别业也。

宝山蒋剑人，幼时有神童之誉。六岁时，塾师指几上墨令对，应声曰：“泉。”师以为未工，剑人曰：“白水对黑土，何不工之有？”师乃大奇之。十余岁即至维扬，客阮枚叔所，与曾宾谷等相唱酬，犹及见扬州盐务全盛时风景。偶游魁星庙，或请撰楹联，信口集杜句曰：“是何意态雄且杰，不露文章世已惊。”皆叹其敏捷。中年后，遘红羊之乱，会有欲以危法中伤之者，削发为僧，久之乃返初眼。妇支机，自号灵石山人，工诗词。剑人与之偕隐罗敷溪上，杜门谢客。时与妇饮，质钗问字，瀹茗弦诗。好事者欲题品在凡夫、卿子间。剑人因作《纸阁双声图》，自题《声声慢》一解云：“牵萝人瘦，倚竹天寒，故山丛桂谁留。赁庑依然，婿乡小隐风流。菱花倩描冷黛，上眉痕、总带些愁。愁细问，怕玉梅开矣，犹滞归舟。莫更牛衣中夜，笑十年英梦，都付悠悠。天际苹鸿，而今也学莲鸥。瑶琴听伊弹罢，醉金尊、我拂吴钩。同证取，看五湖烟水，片席高秋。”剑人出游，机寄《鹧鸪天》词云：“垂柳垂杨满画楼，谁家夫婿拜红侯。水流别恨花飞泪，金铸相思玉琢愁。春渺渺，梦悠悠，自怜临镜怕梳头。天涯芳草知何处，一点灵犀不自由。”剑人读至“金铸相思玉琢愁”句，为之阁笔，后虽为词答之，终逊其工也。又尝于家书后附《浪淘沙》一首云：“鹃语最分明，唤梦谁醒。有流莺处有春情。花底间关啼不住，可是双声。丝雨入帘轻，镫外愁生。小鬟低怨说三更。红晕镜潮羞病颊，幽思盈盈。”词意殊有所讽。他日剑人询之，答曰：“余自咏邻女，干卿何事？”

天台魏琴娘者，以顺治三年死于京口甘露寺。有绝命诗，以炭书之。其自序云：“琴娘归三月，鼙鼓南来，拥之北去。历河渡淮，欲死无地。既而琵琶击碎，幸脱余生，破面毁形，蒙逅废迹。昼乞道途，夜窜青草。托流水之飘花，言来京旦，遂登北固，涕泪如狂。忆昔爹娘，空伤魂魄。良人天远，存殁何知？惟幸游魂带血，夜化啼鹃；犹恐不解南归，雁峰路绝。因题短什，望达孤亲。”遗事流传，附诸表末，亦足伟也。秀水王仲瞿尝作《石风楼歌》纪其事。

延平女子题壁诗，见钮玉樵《觚剩》。序云：“妾闽峤名家，延平著姓。十三织素，左家赋《娇女》之诗；二八结衤离，新妇获参军之配。何异莫愁南国，得嫁阿侯；庶几弄玉秦楼，相逢萧史。方调琴瑟，顿起干戈。夫死于兵，妾乃被掠。含羞归故里，魂消剑浦之津；掩面强登舆，肠断西陵之路。兹当北上，永隔南天。爰题驿舍数言，聊破愁城百叠。嗟乎！昔年薰香染翰，粉印青编；今日滴血濡毫，绡封红泪。秋坟鬼唱，哀似峡猿三两声；青冢魂归，恨拟《胡笳十八拍》。”诗云：“野烧猎猎北风哀，细马毡车去不回。紫玉青陵怅已矣，泉台当有望乡台。”“那堪驿舍又黄昏，桦烛三条照泪痕。想像延津沈故剑，相期青冢一归魂。”“昨夜严亲入梦来，教儿忍死暂徘徊。曹瞒死后交情薄，谁把文姬赎得回。”“不道临时死亦难，强为欢笑泪偷弹。同行女伴新梳裹，皂帕蒙头压绣鞍。”后书“庚申季秋，延平张氏题于沂水县垛庄驿舍。”按庚申为康熙十九年。此序及诗悱恻哀怨，特不能无“夫人于此少商量”之叹耳。

女子琅，佚其姓，题德州旅壁一序二诗。序云：“妾家齐右，欢是吴侬。玉树其人，红叶赠我。既见君子，信缘绮之可媒；我思古人，愿红拂以为友。佳人多嗟薄命，好缘肯俟来生。苦海斯离，多露勿畏。宝马踏来刚半夜，老昆仑何所用之；彩鸾飞去向天边，莽叱利从兹逝矣。聊题短句，用示情痴。”诗云：“何须押衙妙手，五更暗度香鞍。谁续《奇女子传》，小名唤作琅。”“昨宵红拂深闺，今日高唐去矣。自怜身似杨花，愿向天涯情死。”虽风流放诞，不荆┥训，而文采特佳。

李氏，佚其名，闽漳浦人。《汲水》诗云：“汲水佳人立晓风，青丝辗尽辘轳空。银屏触破残妆影，零乱桃花一片红。”乱头粗服中，自饶风韵。

吴藻，字苹香，仁和人。才名横溢，卓然大家。前已数录其诗词南北曲诸作。其词名《花帘词》、《香南雪北词》。余最爱其《浣溪沙》云：“一卷《离骚》一卷经，十年心事十年灯，芭蕉叶上几秋声。欲哭不成还强笑，讳愁无奈学忘情。误人犹是说聪明。”钱谢庵《微波词》“人为伤心才学佛”，略可与此词印证。

会稽李约云，适卢氏。其夫客游江南，约云尝寄以诗云：“偶因轻病缺晨昏，翻愧侍姑待妾恩。为买脍残鱼不得，又教人往毓家村。”“阿畹聪明慰寂寥，近来双鬓已垂髫。昨宵笑指唐诗问，何处瓜州有晚潮。”“珍重加餐客况孤，秋来能返故乡无。知君爱作梅花伴，已向窗前种两株。”

青州董叔斋妇周氏，十余岁时读古今诗成诵者近千首。尝戏为之，父辄以为可学，由是益致力焉。既嫁叔斋，以申韩学为州县幕，所至南北必与妇俱。周氏有《咏镜》诗云：“菱花光彩自晶莹，转觉相看影过清。生质那能皆美秀，年华犹恨有枯荣。纵无恩怨干卿事，从此悲欢异世情。留得轻尘遮盖好，照人何必太分明。”借题托讽，蔼然风人之言。

西安杜秋莲，性颖慧，年十三四，通经史，工声律，以诗名闻于时。适高氏。治家修整，暇则吟哦声与刀尺声间作。诗篇传播甚多，以《裁衣》一律为最。诗云：“妆成移坐傍阑干，玉尺横斜意未安。凭我翦裁随手易，量人宽窄称身难。欲为领袖归时尚，先破工夫耐晓寒。珍重绫罗好花样，不成衣服有谁看。”第二联不堪令依人作嫁者见之。

梁楚生，名德绳，钱塘人。相国文庄公女孙。适德清许周生（宗彦）。阮文达为之传，称为明敏有决断，能识大体，可谓女之有士行者。著有《古春轩诗钞》两卷，后附词一卷。七绝《偶成》云：“袅尽炉香睡未成，玉钗画遍数归程。那堪一夜窗前雨，故作春江风水声。”《吊项王》云：“中宵四面楚歌声，百战山河一旦倾。能使美人先殉难，大王毕竟是多情。”其余佳句如《落叶》云：“贪送孤云归别岫，暂留微雨阁横波。”《夏夜纳凉》云：“上墙花影疏于画，度水萤光澹似星。”《秋日湖上》云：“往日销金留落照，于今铸铁剩荒祠。”《梦中为人题墨秋葵》云：“石凉前夜雨，花澹一痕秋。”

金采兰，长洲戴药砰从母女弟。年甫龆龀，即喜诵唐人小诗，妆台绣榻，时手一编。尤工鍼黹。尝为药砰墨绣准提像一幅，衣褶天成，慈容可掬。因为题赞，施之比邱供养焉。尝春宵坐月，婢请添衣，笑命持去，曰：“尔忍海棠花独受春寒耶？”

虞山金病鹤中年多病，其前室周氏谓曰：“病鹤之病字，上去一点，即无一点病矣。”造语殊隽。《妇人集》称秣陵丁雄飞妻卜氏四香寄雄飞都中书，书中念字，俱少一画。盖念字从人从二，心中去一画，殊见用意也。与此略复相同。周殁，金自署字，常作“病鹤”云。

番禺梁节夫人龚氏，有艳名，善倚声之学。有《长亭怨慢》一阕，文芸阁依韵和之，附刊《云起轩词》中。词云：“甚一片、愁烟梦雨。刚送春归，又催人去。鸥外帆孤，东风吹泪堕南浦。画廊携手，是那日、销魂处。茜雪尚吹香，忍负了、娇红庭宇。延伫。怅柳边初月，又上一痕眉妩。当初已错，忍道是、寻常离绪。念别来、叶叶罗衣，已减了、香尘非故。恁短烛低篷，独自拥衾愁语。”芸阁和词，殊逊其俊逸也。

余辑此编，绝少香艳之作，以吟风弄月，无稗诗教，且易溺志气也。惟钱唐女士平素娴绝句百首，少时即讽诵不去口，不忍割爱。录其八首云：“晓霞如绮照妆楼，出帐春蛾淡欲羞。同此双弯新月影，一经郎画便无愁。”“曾把嫦娥当小名，同衾人好是同庚。从来明月应呼姊，恰早檀郎四月生。”“试浴慵妆倚短阑，隔花吹气胜于兰。碧纱如雪横陈夜，不许移灯近帐看。”“画梁渐见燕将雏，一径萱花小雨濡，阿母书来羞竟读，隔年频问有身无。”“海棠艳上绿阶除，一院秋凉落木初。拾得井栏新叶，自磨香墨乞郎书。”“乍觉春酣暖被池，云鬟半晌枕函欹。梦中忽得销魂句，推醒檀郎索和诗。”“花下帘栊月下楼，十年长拥合欢，枕间细数团圆夜，除却离家总并头。”

如皋冒鹤亭，尝为夫人黄瓯碧作《话荔图》，题者凡百余人。瓯碧自题词，调寄《清平乐》云：“岭南风味，说也消人意。十万妆成云似绮，白玉圆肤纟致纟致。珠儿三五轻盈，怜他不带愁生。何处月明绛树，吹来都是双声。”风致楚楚，恰与题称。

杭县徐仲可前室朱夫人蓉笙，胥山老农砚臣先生淑女也。嗜吟咏。结衤离三其，以瘵疾卒。病革时自毁其稿，仅五律四首曾载《国朝杭郡诗三辑》。如《送春》云：“自惊颜色改，忍见落花飞。”《晓泊和外子》云：“风健添帆力，人喧杂舻声。”《登楼》云：“叶枯霜后紫，花陨雨中黄。”《怀鬯甫大弟》云：“云烟栖暝色，风雨战秋声。”俱可诵也。

仲可先生女公子新华，字彤芬，朱夫人出，年少多才。所作《彤芬室笔记》，多通达语。诗不多作。最工六朝人书，作画亦有悟入处。仲可先生继室何墨君主持教育有年，偶患猩红热症，就医于上海公立医院，新华侍疾惟谨。何夫人愈而新华病传染，竟以不起。闻者多悲之，钦其孝，伤其早慧而不寿也。仲可有《青衫湿遍》词，题为《视次女新华殡所作》云：“闲阶伫立，招魂此际，与酹椒浆。—霎昙花隐见，费人间、几许斜阳。又哀蝉、落叶近昏黄。镇伤心、相对卷ご草，黯秋灯、更断无肠。怕检丛残遗稿，宵分墨泪淋浪。缥缈玉京幽梦，可曾回首，冷月钱塘。我亦西风身世，孤吟倦、两鬓吴霜。叹年来、尘海恨茫茫，愿他生、莫被兰因误，问骖鸾、欲驻何乡。怅望人天永隔，凭谁共话沧桑。”凄怨不忍卒读。又新华同学有陈客者，字愁非，诸暨人。适富家子，不解文翰。意郁郁不乐，捐弃家庭而从事于教育事业。有《哭新华》诗云：“正月匿繁霜，二月花正香。三月鸣，一夕瘗红妆。昨夜量海水，中有鲤鱼双。来自吴淞头，直达剡溪傍。谓是故人书，珍重怀袖藏。归来开缄读，悲痛摧肝肠。竟是一纸讣，中蓄泪三湘。忆昔负笈时，与君共芸窗。君年方就傅，我已二十强。爱君不世资，不觉忘形相。十三论《过秦》，十四赋大江。十五通群学，刻画到羽商。同学百十辈，交口颂。我性实迂痴，人情昧否藏。世路险以戏，河流深且长。谁复别鱼龙，随波为抑扬。多君金石谊，事事我。相处六七年，曾不异炎凉。此情铭肺腑，骨肉岂能偿。一朝饥驱我，飘泊在四方。从此各南北，不得两扶将。明月一千里，鱼雁劳相望。感君琼瑶投，纫之为佩纟襄。陈迹俯仰间，人事诚靡常。君身化异物，我怀泽犹芗。君忍撤手归，堂上有爷娘。怜女若明珠，哭女岂胜创。为天竟何知，下视徒苍苍。哲亦终不相，斯人乃云亡。衔哀殊难申，去去奠灵床。泱泱沧海流，匆匆一苇航。悲摧载中涂，晓星落欃枪。望门心先死，叩关入仓皇。举声请阿母，阿母迎下堂。谓子来何暮，我女先已殇。女当弥留际，念子犹未忘。子为女好友，千里果奔丧。语罢各相际，呜咽泪万行。阿翁忽入谢，避席惊不遑。劳我远道来，辛苦犯星霜。死生交不渝，故人情益彰。使我愚夫妇，感激入心肓。我闻愧难承，收泪谢徨。阿母起先导，招我还由房。牙签千万轴，重叠乱缥缃。蛮花四五幅，纵横字琳琅。徽音忽已远，遗琴犹在囊。素弦竟不调，谁能为更张。物物少颜色，种种徒芬芳。对兹怆心目，泣涕满衣裳。摧颓日欲中，强起辞郎当。勉为好语劝，阿母弗太伤。女本有仙才，吐词自成章。或者玉楼成，被召还仙乡。有女登仙籍，门楣千年光。惟今后死者，挂剑情苍茫。”此诗古节古音，以玉版笺书之，字作瘦金体，绝去纤尘。仲可付之潢池，曾以见示，洵闺阁中不易才也。

武进钱文敏以诗画名，女浣青得其口授。京师休沭之所日绿云书院，昔海宁陈文简居此，王横云尚书所署。其东有焉，曰古青，文敏拜御赐之诗而名之也。庄虚庵为文敏甥，管韫山尊人与文敏有连，皆尝馆邸弟；文敏弟竹初偕犹子味菽数省视文敏；文敏为浣青相攸，得水济崔曼亭，虚庵之姑子也，既就婚，文敏留不遣去。此五人者，相得甚欢。或斗险韵、策旧事为笑乐。庭有老桑，近百余年物，绿阴蔚蔚一亩，视其景移屋角，则文敏退朝，竞就质疑，及举所得请甲乙以为常。曼亭名龙见，侨寓阳湖；浣青名孟钿，唱随风雅。洪稚存序浣青诗，所谓“以峰青江上之篇，配枫落吴江之咏”也。竹初序其集，亦推奖备至。有云：“不图今日之大家，乃有我家之小阮。恨非男子，未能称汝麒麟；便号夫人，亦足佳吾子弟。”浣青随官楚北，与方芷斋夫人齐名一时。三子幼而能诗。竹初题词，有“郎种甘棠儿视草，修来福命胜梅花”之句，为世艳美。浣青《月华清中秋》词云：“碧海流辉，琼楼倒影，珠帘一片初卷。河汉迢遥，冷浸广寒宫殿。瑶天迥云静无声，金镜满、月明谁看。闲ツ。想南楼旧事，风光何限。回首天涯梦断。正塞雁行归，玉箫声远。病怯秋风，霜信早催纨扇。问昔日、几曲阑干，可还记、倚阑人面。缱绻。只天边娥月，多情常伴。”盖回首前尘，不无今昔之感矣。

浣青诗高挹群言，飞空结响，有太白搔首问青天之想。《送素溪姊》云：“折柳复折柳，长枝更短枝。方追旧欢乐，又伤新别离。新别离，长相思。相思泪滴金屈卮，明朝有酒难同持。回首红颜能几日，可怜蕉萃秦川客。敞车羸马为谁劳，纸阁芦帘归亦得。”《骊山高》云：“骊山高复高，落日霾荒台。西风吹白道，下见幽宫开。黄金作天地，日月为金垒。银海长不乾，人膏灿无灰。飞蚕三十箔，一一红玫瑰。知埋几皓齿，何论万象哀。可怜闭衰草，贵贱同委骸。虽令地成市，难买青阳回，宝玉不在土，死增皮骨灾。徒闻海上仙，霞举游蓬莱。”《燕燕吟》云：“燕燕复燕燕，将雏画梁畔。衔来柳絮泥，飞入梨花院。花落春泥空，蟪蛄悲秋风。暄凉一转瞬，小劫沧桑中。他时舞馆烧红烛，今日颓垣垂蔓绿。逝水不可回，春晖去难续。真有雍门哀，岂独西州哭。白杨风起乌夜啼，燕子还来觅华屋。”《和竹初叔父寄怀》云：“东山丝竹黯生尘，回首吾家最怆神。归燕巢空翻似客，啼乌枝冷只余身。情如疏柳春难挽，愁共寒潮夜亦频。陌上看来花溅泪，者番怕见物华新。”断句如《秋夜》云：“近山秋思早，临水晚凉多。”《中秋月》云：“天上初圆夜，人间欲别时。”《积雨》云：“鸣叶少完树，打窗凄一灯。”《对月》云：“何处高楼人尽望，谁家遥夜酒初醒。”《闻笛》云：“江乡莫便愁肠断，更有天涯独倚楼。”大抵浣青诗怆怀今昔，托兴风华，读书既富，命意尤超。读书富，故言皆有物；命意超，故句必惊人。毗陵闺秀，不得不推为独冠一时也。

长兴王豫（敬所）一字立夫，为姚薏田姊婿。骨相臞臞，与薏田同岁，才相埒，皆贫不克自赡其生。锐意著书，徵文献。雍正壬子，全谢山将赴秋试，前一夕，敬所与谈张尚书冰槎集中考证，火尽取闱中桦烛焚之。鸡三号，童仆尽起，席间镫火尚荧然。敬所乃曰：“吾过矣。子得无入闱而困耶？”不慎择交，遭奇祸，逮系西曹者五年。故孱瘦，神魂魄力，不足以当大难。家贫，锒铛就道，一无所资。配姚世鉴，字金心，薏田姊也。于十七史皆能背诵。亦能诗，尝有“梅花香里待春耕”之句。壬子六月，以望夫而死。

陈其年评徐湘苹词，谓南宋以来，闺房之秀，一人而已。湘苹，名灿，吴人。有《拙政园诗余》。海昌相国配也。清世祖每大怒必笑，每大笑不止，则必有大处分。溧阳海昌，或盘水加剑，或窜死穷荒，皆由乾纲独断。海昌相国《宫词》云：”玉壶清漏夜沉沉，永巷传呼法驾临。月里离宫三十六，一时倾耳听车音。”“紫殿钟传五夜时，朱扉犹未锁葳蕤。君恩圆缺如明月，再照长门未可知。”《宫怨》云：“荷香枕影满南宫，玉殿高云暑气空。已自君心厌纨扇，帘前犹未起秋风。”“芙蓉花落冷银塘，鸳瓦长凝五夜霜。秋老不知伤寂寞，入宫元未识君王。”相国由明代词臣，躐居政地，机智敏练，时政因革，多出其手。顺冶癸己，调任司农，乙未再相。未一岁，以原官发辽阳居住。是年冬令回京入旗。己亥以贿结内监吴良辅下请室，全家徙辽左，家产籍官，吴骏公诗所谓“君恩未许夸前席，世路谁能脱左骖。”初获谴时，犹有长门再照之望。丙申赐环时，有《入塞》诗云：“已分沙场骨，今朝入汉关。功高惟计杀，身贵却愁闲。手抉边云出，髯凝寒雪还。中宵惊梦觉，鼙鼓震阴山。”入为宿卫，再经迁谪，以康熙丙午殁于戍所。后五年，湘苹始疏请归骨焉。拙政园者，故大宏寺基，在娄齐二门之间，林木绝胜。嘉靖中王御史献臣侵之，以广其宫。沈石田、文衡山尝为作图。衡山图凡三十一叶，各系以诗，前后有记。后归徐氏。中有宝珠山茶最奇，为江南仅见。相国买得此园，在政府十年不归，旋遭迁谪，从未一日居也。加膝坠渊，愆咎自积，悟弹指功名之幻，贻相韩家世之羞。湘苹病中《永遇乐》云：“翠帐春寒，玉墀雨细，病怀如许。水昼，黄昏悄悄，金篆添愁炷。薄幸杨花，多情燕子，时向琐窗细语。怨东风、一夕无端，狼藉几番风雨。曲曲阑干，沉沉帘莫，嫩草王孙归路。短梦飞云，冷香侵佩，别有伤心处。半暖微寒，欲晴还雨，销得许多愁否。春来也，愁随春长，肯放春归去。”回曲隐轸，可以怨矣。

李亻素，字空云，金陵人，史忠正公妾也。公既殉节，亻素为女道士，入王屋山，不知所终。周同谷作《霜猿集》，亻素为之序云：“殷之亡也，朝宗兴《麦秀》之歌；周之衰也，行役起《黍离》之叹。乃若王臣不返，沅湘之悼何深；公子无归，虞夏之怀弥笃。诗吟而甲子成篇，采菊完柴桑之节；啸罢而广陵作操，鼓琴寄中散之思。此数君子者，皆值宗国之沦亡，遇故都之倾覆，啣哀结怨，郁为诗歌者也。属当明季，丧乱滋多。乃圣乃神，四海抱沉渊之痛；吾君吾后，千秋余殉国之香。此开辟未有之奇闻，诚书契所无之创事。天产哲人，赋才独异。文章轶驾于《南华》，疑庄生之再见；风雅近踪于西楚，信屈子之复来。爰读《霜猿》之二卷，如闻月峡之三声，其志切，其音哀。其志切，故字字发乎深情；其音哀，故言言可以长恸。方之少陵诗史，彼略而此详；比之尼父麟书，眨多而褒少。亻素名闺弱质，相府小星。际此天倾地陷，赤伏无再验之符；遽尔家破人离，素镜绝重圆之照。楼名燕子，与燕俱栖；院锁梨花，比花更碎。爰乃黄纟入道，素简朝真。初上蒲团，即悟三生之果；不登法座，也知众妙之玄。倚碧窗而吹笙鼓瑟，青鸟来庭；入丹山而草寻芝，白猿引路。固将良往红尘，安神云岫；何幸亲承紫气，获睹瑶编。本以忘身忘世之心，又生悲君悲国之念。微吟檐下，凄凄风雨之忽明；高咏灯前，冥冥鬼神之交泣。呜呼！先帝后之陟降匪遥，应鉴孤臣之至意；家相国之精灵如在，岂憎贱妾之多言。岁属丙申，时维八月，广陵女冠李亻素缑孙道院空云主静轩中，用裁斯构。”按丙申，顺治十三年也。


●卷五

管于嘉从洪承畴军，其妻吴叶仙送之，赋诗一绝云：“万里从军急，孤身一剑愁。家园落日里，莫上最高楼。”管卒，吴设帐授女徒，终于尼。

顺治乙酉，明遗老杨维斗（廷枢）隐居苏州之光福，咏梅花十二韵，和者甚众。有女子自称“广寒迁客”，乘肩舆过门，亦投和章。急出询之，已远逝矣。其诗云：“栽遍山中不记年，却于松竹有深缘。寒香和月来窗外，疏影因风到水边。细雨微蒙珠有泪，斜阳黯淡玉生烟。初无绿叶侵书幌，亦有红英入砚田。曾向罗浮寻旧约，会从姑射见余妍。千秋高洁凌瑶岛，一片空明漾碧川。玉貌瘦来骨更冷，冰魂断处梦初圆。心期澹静孤嫠节，标格清癯处士禅。醉后漫将茶共嗅，吟余可与雪同咽。广寒桂树差堪侣，阆苑琼枝未是仙。楼上乍惊吹笛韵，囊中犹剩买花钱。呼童折向幽房去，纸帐三更照独眠。”

海宁查嗣庭以文字身罹国法，其女蕙纕亦徙边塞。女故工诗，题驿壁云：“薄命飞花水上游，翠蛾双锁对沙鸥。塞垣草没三韩路，野戍风凄六月秋。渤海频潮思母泪，连山不断背乡愁。伤心漫谱琵琶怨，罗袖香消土满头。”汪西京（沈琇）次其韵云：“弱息怜教绝域游，魂飞何只似惊鸥。覆巢卵在漂流际，薄命人丁锁尾秋。绮阁低迷空昔梦，边笳凄切咽新愁。伶仃历尽崎岖苦，尽尔青春也白头。”

仁和方芷斋夫人芳佩，勤僖公汪芍坡中丞新之继室也。工诗文，有知人鉴。乃翁相攸时，携文二首：一为吴颉云修撰鸿，一则中丞也。展转不能决，以示夫人。时吴为诸生，汪犹布衣也。夫人阅吴作曰：“是当早发。然英华太露，诚恐不寿。”阅汪作曰：“此大器也。然须晚成。”翁遂舍吴而议汪。后吴果大魁，位不显，且未享遐龄；汪则敭历中外，阶至一品。夫人生一子二女，富贵寿考。夫人言论侃侃，旁若无人。晚年尤喜作擘窠大字，其笔力出入襄阳，一洗脂粉气。尝和阮云台《秋桑》七律四首，有“烽烟未靖人将老，闲煞成都八百株”，时川楚教匪未靖，勤僖方官湖北巡抚也。论者以为立言得体。嘉庆丁卯，梁山舟学士重宴鹿鸣，赋诗四章，和者不下百余人。夫人时年八十，和诗三章，评者以为诸人皆不能及。夫人享年八十二岁。有《在璞堂稿》行世。如《乘月过万松岭》云：“晚觉篮舆速，青山不厌重。归云封古洞，片月伫遥峰。怪石全疑虎，苍松半似龙。行行城阙近，犹送隔林钟。”《春日》云：“乍晓却教寻角扇，轻寒犹未卸吴绵。因循风雨俄三月，检点莺花又一年。帘幔半从归燕卷，巾箱多借蠹鱼眠。倦来图史纷前后，胜是残膏乞旧编。”《除夕感赋》句云：“岁云尽矣恋寒更，断送残冬爆竹声。缚草为船堪一笑，久无心力与穷争。”又云：“自笑年来贫更痴，别无长物一囊诗。辞人岁月堂堂去，作态梅花故故迟。”《冬日即事》云：“折竹声繁不耐听，晓来袖手对云屏。寻梅欲问春消息，寒勒花梢冻未醒。”《春日杂咏》云：“海棠花下立移时，为谢花神尚欠诗。可是闺中才思少，不留题处正情痴。”《风筝》云：“剪纸为鸢骨相寒，常依稚子博欣欢。偶然得藉微风力，却要旁人仰面看。”《咏梅》云：“自问平生差未俗，可能小语岁寒心。”他句如《秋海棠》云：“眼分千点休言泪，肠断当年不为春。”《有怀》云：“事过隔年犹有恨，春来触处易成愁。”《第一楼》云：“小市花间摇短帜，夕阳柳外数归舟。”《伫月》云：“立久但嫌罗袂薄，更深不觉玉轮移。”《苦雨》云：“窗深尝觉晚来暗，檐际忽惊天却低。”《南楼写望》云：“楼高天汉三层碧，山映晴晖一角黄。”《春兴》云：“池塘有梦因芳草，庭院无人为落花。”《初夏》云：“蛙喧芳草渡，人倚夕阳楼。”《不寐》云：“入夜层峦疑画本，隔林老木作秋声。”《赠人》云：“秋风捣素裁新服，春日鸣筝上画堂。”《题广寒仙子图》云：“懒驾素鸾游碧落，暂移玉兔出瑶台。”《哭翁霁堂先生》云：“四诲长留知己恨，一生只为爱才忙。”录此以为林下标格。夫人三女嗣徽、畹姝、静姝及公子竹隐之妇王氏云芝，一门耽咏，皆以夫人为师。远追班左，近迈商祁，于斯为最盛矣。嗣徽诗如《久雨》云：“连朝风雨苦潇潇，静看茶烟扬绮寮，满院秋声无觅处，隔墙新透一林蕉。”《病起即事》云：“东风吹柳曳烟丝，节近清明苦雨时。抱玻ō旬才思减，海棠开落不题诗。”畹姝诗如《振衣亭春望怀诸女友》云：“陌头春老柳飞绵，旅客思乡倍黯然。花落吴宫红满地，水浮鄂渚碧连天。怀人有梦常千里，寄远无书又一年，薄暮山亭回首处，子规啼断绿杨烟。”《春晓即事》云：“纸帐筠床绝点埃，梦回迟日上窗来。薰衣侍女催人起，知否桃花昨夜开。”《夏日即事》云：“槐阴镂日午风凉，倦掩琴书蝶梦长。名利不关心似水，举头翻笑白云忙。”《留别》云：“此日话嫌前日少，今年愁比去年多。”《同女兄作》云：“莫言春色随流水，犹有桃花映竹篱。”《赴楚留别》云：“江水无情催短棹，雪花有意阻行人。”《咏柳》云：“紫塞春归风怨笛，白门秋老雨伤条。”闺阁之秀，埙虡之雅，盖嗣徽难为姊，畹姝难为妹矣。静姝九岁能诗，十二而夭。有《对镜》绝句云：“不受铅华染，梅花认旧身。一奁秋水冷，写出阿侬真。”惜乎兰摧玉折也。云芝十二岁时作《七夕》诗云：“云汉横空一叶秋，仙车欲渡彩云收。共传旧例双星会，又恐新添一度愁。”十四岁咏《除夕》句云：“更随残腊尽，春逐暗香来。”《咏莺》云：“红雨过时方出谷，绿阴深处自为家。”其母夫人奇之。又《归棹泊桐江》诗云：“一棹桐江水，归艎再问津。山灵似相笑，乡梦到今真。乱瀑趋严濑，安流上富春。长年相问讯，半是浙江人。”《对月有怀》云：“共此一轮月，看来两处愁。”《秋露》云：“却疑霄汉上，也有泣珠人。”《落叶》云：“缺处添遥岫，飞来带暮烟。”《中秋》云：“皓魄依然千里共，人生能得几回看。”《咏燕》云：“金屋华堂终有变，杏花春雨只依然。”《萍乡月夜》云：“别久易生残夜梦，路歧难得故乡书。”《桃花》云：“悟彻生涯无定在，人间到处是仙源。”《黔中》云：“猿啸云根筇竹裂，鸟啼峰顶石花开。”《过焦石》云：“乱流犹夕照，孤月已前村。”《哭弟》云：“春风一枕伤心泪，不见当年煮粥人。”《梧桐月》云：“乌鹊梦回秋抱镜，凤凰枝冷夜悬弓。”《送燕》云：”半林黄叶惊秋晚，一院珠帘付夕阳，”《迎雁》云：“湖海飘零为客久，爪痕留印记年年。”以上诸联，可列《主客图》中。绝世仙心，后来独秀，故所录为多。云芝，名德宜，松江人，方夫人既殁，家政一委之姬妾，日惟弹琴咏诗，焚香礼佛而已。所著名《语凤巢诗稿》。又有《金陵》诗二句云：“啼鸟犹呼‘奈何帝’，居人尚说莫愁湖。”为时传诵。

萧恒贞，字月楼，高安人，芗泉方伯妹，山西泽州知府丹徒周天麟室。天麟，字石君。夫妇并工词，闺中倡和，人以赵管目之。恒贞所著名《月楼琴语》。《花下徘徊，悄然得句浣溪沙》云：“检点嫣红瘦几分，悄扶秋梦到阑根，不关蜂蝶也销魂。西下夕阳东上月，等闲容易又黄昏。一般花影判凉温。”《听秋阁坐雨赏荷，新凉可喜阑干万里心》云：“藕花都向晚凉开，小扇单衫香满怀，水阁阑干凭几回。听秋来，万叶跳珠雨过才。”《夏晚与石君湖上纳凉，填此索和水调歌头》云：“我爱勺湖住，三伏暑全忘。谁家闹红双桨，来往乐无央。畅好雨余天气，记取薄罗衫子，兜住水云凉，一事与君说，花欲傲诗狂。指城西，几株柳，挂斜阳。有时鬓丝风过，吹上藕花香。千古高山流水，傥肯一弹再鼓，侬为解琴装。如此好风月，那用一钱偿。”《书所见生查子》云：“残荷红渐稀，香老词人笔。小立钓丝风，悄倚薲渔遂。雨乍收，凉眷夕，秋梦无痕迹，算是水萤飞，误认疏星碧。”

阚玉，仁和人。容貌端丽，能诗文。父亡，与母及兄嫂居。顺治元年冬，譌言徵选淑女，玉母谋匿女无所。有菜佣日过阚氏，母询外间选女状，佣狡揣知母意，固言人情汹汹，且闻媪有小姑，里中将具报，非匿惧不免；且言某所居在村腹，匿之可不虑人见。母念女年才十三而佣夫妇朴老，遂信焉。事既息，母将携玉归，佣忽持豚蹄、柜妆来曰：“幸托婚姻，所以为好也。”母惊诘之，曰：“某子已获婿贵门，大郎主之矣。”大郎者，玉兄阚沇也。初阚父付沇百金，命权子母，为玉嫁时装。沇既以狭邪荡尽，其妻小家子，虑他日妆签费，欲藉譌言早遣之，佣廉知其谋，以数金饵沇，求为其子担粪者娶玉。沇许之。母知沇无状，恸哭向沇索玉。沇持之力，且以速讼为恫喝，母竟无如之何。玉在佣家尚待年，号泣欲归，佣骂曰：“汝死，吾家鬼，安归乎？”于是令玉执爨饲猪，鉏泥莳灌，足去缣约，头如蓬葆。迨疾甚，始放归。玉曰：“儿今且死，愿埋儿父棺侧，不作佣家鬼也”复嚼齿曰：“兄嫂陷我。”语未毕，气绝。死月余，沇二子及妻相继死，皆见玉现形缚之去。沇大惧，弃母避去。玉所作歌辞，为好事者传写。周西生善琴，谱其声曰《阚玉操》。事详毛稚黄《校╋文钞》。其《怨歌》云：“父生我兮中道逝，母茕茕兮门衰瘁。兄嫂难与居，抉我如目中之尘沙。伊又遘此佻巧兮，胡我之实多。彼六礼之已愆兮，曾贞女之贶从。矧要予以桑中兮，夫岂其为予之匹双。我有母兮<疒鼠>思泣血，我父而有知兮怒冲发。我兄摩挲佣之金兮骨肉相蔑，嫂旁睨兮笑言哑哑。我忽愤气兮如云，指漆室女以为正兮，又告夫司命与湘君。予不爱一死兮，弗忍速阿母之下世，愿死而有凭兮为凶之厉。呜呼哀哉！我终死兮魂独归去，明告我母兮幽告我父。匪我夙夜兮，胡然遭此行露也。纵谓多行露兮，宁能我之污也。重曰：嘉命为玉，父之命兮。幽辱粪壤，终保贞兮。忧思悄悄，泪淫淫兮。蒙此忍诟，日当心兮。”

余辑此编，于小仓闺雅及其女弟子各诗，少所采录，以随园各书，流传甚广，多所能详也。按随园集中有《郭巨论》，云十四岁秉姑训而作。其姑适沈氏，年三十而寡，依母氏以居。随园幼时读《盘庚》、《大诰》，苦聱牙，姑为同读以助其声。尝论古人不喜郭巨，有《责郭巨》诗云：“孝子虚传郭巨名，承欢不辨重和轻。无端枉杀娇儿命，有食徒伤老母情。伯道沈宗因缚树，乐羊罢相为尝羹。忍心自古遭严谴，天赐黄金事不平。”此随园姑训之说所由来也。闺阁中读书得间，特书之以资取法。

“贫到赤时非旧境，发将白我况高堂”，海盐吴兰贞句也。十四字足抵一篇《感士不遇赋》。兰贞，名恒，著有《望云楼诗》。《送春》云：“花魂欲倩莺重唤，春梦难教蝶再寻。”《和舒苹轩女史》云：“遣愁不去诗能解，引睡无方雨亦知。”《示妹》云：“觅句情同云共懒，爱凉心被月先知。”《感怀》云：“老我病愁成白发，离人骨肉是黄金，”郭十三剧赏之。适仁和张君笠溪。笠溪以无妄被逮，几至不测，事白后旋殁。夫人饮冰食蘗者历有年所。有《咏新竹示子东怀诗》云：“阶前百十笏成林，绿上疏棂晓色侵。漫道干霄多气象，要渠渐长渐虚心。”大雅之训，虽韦母、曹姑，何以过此。

湘潭周诒蘩，字茹馨；姊诒端，即文襄左侯夫人。蘩与姊并传诗学于母王。文襄曾合刻其诗词为《慈云诗钞》。蘩又著《静一斋诗余》。《听雨》词有“三杯酒续三更梦，一滴声含一点秋”之句，幽秀可诵。他如《咏孙夫人》、《红拂》及《桂殿秋咏鹰》云：“衰草地，密云天。将军走马猎燕然。重围揜断龙堆雪，六翮冲开雁塞烟。”皆雄浑不类闺阁中语。其侄女翼屯，字德宣，亦有《吟香斋诗余》一卷。

侯官林暾谷（旭），为戊戌六君子之一。其夫人沈氏鹊应，字孟雅，中丞瑜庆女。著有《崦楼词》。《虞美人赋鲇鱼风筝》云：“野塘春水连天碧，化作烟波色。忽听何处弄鸣筝，又是东风卷入碧云声。

苕苕直上干霄汉，儿女争嘑唤。从容不傍逆风飞，何事竹竿难上笑男儿。”妙有寄托。《长亭怨慢西湖吊厉樊榭》云：“向湖畔、停舩闲步。远望东园，个人门户。寂历春空，柳丝深锁若烟雾。湖州羁旅，偏载取、桃根去。去得几何时，已化作、漂零风絮。郎主。对芭蕉洒泪，芳草殡宫天暮。夜来月上，向谁诉、此时情苦。怅望是、今日萧条，恨重入、江淹词赋，始会得才华，天忌凄凉如许。”暾谷被难，孟雅以死殉。集中有《浪淘沙》一词云：“报国志难酬，碧血谁收。箧中遗稿自千秋。肠断招魂魂不到，云暗江头。绣佛旧妆楼，我已君休。万千悔恨更何尤。拚得眼前无尽泪，共水长流。殆绝笔也。

汪氏，钱塘人，广东从化知县同邑章明玉室。氏美而才，笃于伉俪。明玉客楚中，梦抵家，杳无人迹，惟见壁间题二绝句。醒后忆其诗句不祥，急束装归，而汪氏已物故矣。搜索箱箧，得《绝命词》二章云：“寂寂花时锁院门，绿窗风破月黄昏。海棠开落花无主，谁惜亭亭倩女魂。”“草草春风十七年，漫嗟紫玉竟成烟。他时却扇重相见，珍重蕉窗话旧缘。”即梦中所见也。后屡议婚未谐。及官粤东，续弦李氏：却扇之夕，容貌酷肖前妻，审其生辰，即汪之逝日。细话前事，适窗外雨滴芭蕉，淋沥可听，屈指岁月，已十有七载矣。见陶元藻《全浙诗话》。事虽近诞，读之要足使人增伉俪之重。

左锡璇，字芙江，阳湖人。大理寺丞左昂女。幼受贽于张孟缇。工诗词，画宗南田，亦秀润有法。归武进袁厚安太史绩懋为继室，未十年，太史观察闽之延平，督师剿贼殉节。时年甫三十，留居闽峤，画荻教子，有贤母风。著有《红蕉碧梧馆诗词集》。《小除夕水调歌头》云：“离合自今古，斩不断情关。东流流水不尽，何日复西还，欲借吴钩三尺，扫净边尘万里，巾帼事征鞍。多少心头恨，清泪不胜弹。酒樽间，人影瘦，夜镫寒。不知今夕何夕，独醉不成欢。人世悲欢不定，岁月一年已尽，无语倚阑干。风雨荒邨夜，归梦到长安。”是能从大处落笔，不作小红低唱者。妹锡嘉，字炎如，又字小云，吉安知府华阳曾咏室。亦工吟。有《冷吟仙馆诗词钞》。

前录元和江女士习算诗，兹复得一人曰钱塘丁纯。纯字缟仙，工吟咏，尤精算法。畴人之所掌，保氏之所教，婆罗门之所切，利玛窦之所推，能阐其蕴而观其通，裒然辑有成书。且以数测而自知死期，尤闺阁中所仅见也。其自题《秋闺学算图》云：“占得疏林隔水湾，画工末识此萧闲。深秋茅屋雨复雨，终岁藁砧山上山。苦把钩心斗机括，更将弧角破觚圜。灯明一点筹千算，断恨零愁痛自删。”

张尚玉，字琴慧，歙人。钱塘贡生吴景潮室。景潮字素江，得谢文节琴，徵题遍海内。女士工诗能琴，有联吟之作，附刊《谢琴诗钞》后。斯谓房中之乐，琴瑟友之欤。《和夫子韵题谢琴联吟后》云：“家藏文节之琴，咏遍名贤之句。韵谐桐梓，价重球琳。即红闺道韫之才，多黄绢幼妇之作。凡诸著述，咸授枣梨。庶几忠毅精灵，足垂不朽；艺林佳话，以永其传。夫子继题四律，通都属和多人。别编一集，名曰《联吟》。惜无班艳之才，共斗尖叉之韵。遂忘浅学，勉步后尘。敢希琴瑟之同声，良愧唱随之乐事。匪计上拙，聊附风雅云尔。”“漫说杭州与汴州，凤笙龙管早知休。臣心尚谱乌夜，国事全乖雁唳秋。崖海茫茫东向泪，燕山黯黯北征愁。曹娥江上无轻奏，自有残碑立岸头。”“降表谁书谢道清，孤臣抱恨慕君平。只偕老母筹三窟，那顾全家困一城。避世定愁惊鹤语，垂帘应怯捕蝉声。即今弦上酸风急，犹似当年逋播情。”“哀歌同感不知非，肯把缁尘ネ素衣。海上白鹇还自殉，梦中朱鸟傍谁飞。弹经卜肆声何在，携伴徵车誓不归。一旦摧弦甘绝粒，至今人重首阳薇。”“宫移羽换未声沈，忠佞须分判此琴。供奉水云同绝调，庸收天祜岂知音。纵耽烈女《箜篌引》，难谱遗民铁石心。合向孤山弹夜月，梅花修到任寒禁。”

戊午春晚，薄游西泠，侵晓独登吴山第一峰，抚今怀古，思作一诗纪之。偶忆山阴王玉映《吴山春望》诗云：“越角吴头一望开，黄羊野马总堪哀。草痕新绿扶山阁，花气轻红落酒杯。一镜春涵朝日动，双潮走暮江回。龙舟凤辇今何处，南院西宫几劫灰。”珠玉在前，遂不果作。玉映，名端淑，号映然子，王思任季女，宛平丁肇圣室。著有《吟红》、《留箧》、《恒心》等集。季重先生有八子，独女玉映能读父书，故尤爱怜之。尝言：“身有八男，不易一女。”负才荦荦，能对座客挥毫，而陈其年且称其长于史学。初得徐文长青藤书屋居之，后寓武林之吴山，与四方名流相倡和。毛西河选浙中闺秀诗，未及玉映，因奇诗云：“王嫱未必无颜色，争奈毛君下笔何。”引用恰合，一时盛称之。然西河尝有寄玉映诗云：“江东女士当代希，会稽王氏多乌衣。著书不让汉时史，织素自怜机上诗。”云云。非不极意推奖。或者玉映寄诗之后，作此以相嘲耶？玉映善书作画，长于花草，有疏落苍秀之致。顺治中，欲援曹大家故事，延入禁中教授诸妃主，玉映力辞乃止。卒年八十余。

吴尚熹，字小荷，南海人。荷屋巡抚荣光女。著有《写韵楼词》。《贺新郎闺课》云：“晓露飘阶次。制晨妆、菱花初拂，金盆初试。梳罢云鬟更翠服，问省高堂安未。好打叠、绣妆架起。刺凤描鸾红较绿，喜余闲、犹把琴书理。抛钅咸处，读闺史。兴来柳絮新词记。按谱图、签分四部，偷声减字。香龙涎花插架，点缀胆瓶风致。怎负它、明窗净几。楚楚工夫黄昏后，尚敲棋、煮茗青镫继。中庭外，月如水。”弄墨然脂，真不愧采鸾家世也。

宜兴周止庵（济）论词最工。所选《宋四家词》，艺林珍重。虽以碧山别列一家，而以白石附庸稼轩，论者不无微憾，要其意内言外之旨，自足为词学津梁也。其侧室苏穆，一名吉，字佩，山阳人。亦工词。著有《贮素楼集》。粤寇之难，竟以身殉。绰楔高悬，不仅以文字传矣。然所著亦自有可传者。《虞美人》云：“昨宵风雨连烟暮，花落犹疑误。今朝真个逐东流，何处残香偏入小楼头。天涯消息凭谁问，问也无凭准。含愁拟酒待黄昏，双鸳归来我共消魂。”《南歌子》云：“细雨宵潜泾，青桐叶半凋。临池弱柳万千娇，系惯离情系不住魂销。唤起重帏醉，谁家弄玉箫。秋声怕问广陵潮，吹入秋心吹不展芭蕉。”《浣溪沙》云：“风暖薲洲二月天，客怀何处不凄然，片风春水度芳年。莫问天涯怊怅事，落花残月在尊前。一行新柳自含烟。”《长亭怨慢》云：“莫吹尽、枝头花片。试剩残红，待侬归见。ア舞蜂喧，鸳嗔婴咤倍蕾乱。问春不语，空拍得、阑干遍。碧树纵多情，也只说、春深春浅。翠钿。谩云鬟半，柳絮乱飞空院。芳花易歇，莫便把、绣帘轻卷。便洒出、万点湘斑，总难把、蕉痕都展。怪昨夜娥，偏照年时人面。”

钱唐王青翰，字香印，盲女也。行三，人称为王三姑。姿性明慧，仪态娟楚。小时即工三弦子，间为小诗，稍长名益噪。南金西毳，豪贵争招致之。然颇匿就文士，视阿堵物不甚爱惜。为觥录事，能使客尽欢；虽遇灌将军其人者，谈言微中，使人意消，无从使酒骂座也。酒阑兴到，起演张紫烟放秦、杨玉环马嵬故事，转喉引声，摹英雄悲愤，儿女缠绵，令听者忽喜忽怒，忽悲从中来，泣不能仰。其技之入神如此。居庆春桥侧，筑室两椽，王梦楼太守为书“青翰舟”三字榜之。一时裙屐名流，酒地花天，乐几忘死。新篇投赠，佳句夥颐。如梦楼云：“重莲真插曹纲手，高烛疑回洛女波。”吴西林云：“已擅六么能刻羽，何须一顾始倾城。”杭堇浦云：“对客胜常知客姓，目中莫道竟无人。”汪槐塘云：“平湖旧调变新腔，弹动三弦凉满窗。”袁简斋云：“月好云常掩，花娇睡更红。暗中休摸索，我是白头翁。”皆为香印而作。香印亦有《与金夫人夜话》诗云：“波纹吹皱竹帘儿，煮茗红闺睡较迟。花暝柳昏春似水，小阑干外立多时。”身罹废疾而仍能以才色自见，亦坤灵扇上之别录也。

闽县李拔可先生工诗，出入宛陵、涪翁诸家，为近时宗宋诗者之眉目。其女弟慎溶，字樨清，工词，有《花影吹笙室稿》。《长亭怨慢寄拔可长兄杭州》云：“恨轻被、红尘缠著。往岁湖山，似曾留约。梦里沧波，去风摇曳向何托。竹窗灯火，欢笑地、浑如昨。畅好故园春，却孤我、听莺阑角。萧索。恁苏堤柳色，犹倚翠腰新削。湔裙又近，有多少、画桡芳酌。奈别后、恻恻寒轻，怕征袂、人飘薄。漫细数归期，容易江莲香落。”

自然好学斋主人汪端，有姑云琴，字逸珠，能诗，著有《沅兰阁集》。又工人物界画。守贞不字，卖画自给。端尝寄诗云：“美人云影在西湖，谁识青溪最小姑。残墨冰瓯和雨涤，回风罗袂倩花扶。熏香静展《藏真帖》，拂素春临《望远图》。绝似当年曹比玉，琼箫吹彻月明孤。”林下清风，略见一斑矣。

吾乡邓似周先生濂，工词章之学。传食东诸侯，屡为上客。其女弟瑜，字慧珏，适钱塘诸可宝。亦工词。其《祝英台近》一首，纪事绝奇，可资观感。序云：“彭城民女高婉姬贞娥，少以孝闻。年十七，适郝氏子。守身洁，颇不得于庶姑。庶姑以女之异己也，衔之蔑以蜚语，而故闻其夫。夫果惑，日加楚。女不堪其辱，且无以自明，仰药死。郝氏子诿以暴疾。女父疑，讼于铜山令，验之得死状。郝氏子殊不承。旋有ア大如碗，黑质而斑彩，绕尸飞不去，睨郝氏子若与仇，且扑其面。于是令叱之曰：‘此尔妻也，自来鸣冤矣，尚可遁乎？’鞫之，遂得实。ア乃转投令前，若稽首谢，又投女父怀，若永诀然，翩翩向西南逝。铜山令高在午（丙谋）首唱二十绝表其异。家蓉沼从父司铎是邑，书来徵和，因填此解。”词云：“尽伶俜，凭折挫，藩溷几曾堕。影瘦腰纤，幽恨一身裹。可奈雨雨风风，凄凄惨惨，等闲把、浮生轻过。情无那。幻出弱态翩[B17F]，分明示因果。怊怅芳魂，漂泊倩谁妥。适从何处飞来，还归何处，也不管、柳昏花。”

冯柳东于冷摊旧书中得词笺，题为《岁俭偶感》，末署款“瘦鸾”。书极娟媚，词有拥髻凄然之意。调倚《卖花声》，云：“袖薄那禁寒，羞与郎言。早拚卖却婿池田。辛苦天寒萝屋底，又遇荒年。绣帖未成完，针线抛残。娇儿啼饭忒辛酸。一戋瓦灯篱落外，废尽秋眠。”味其词意，愁苦中温厚不迫，是女子中才而贤者。

柳东，名登府，填词为浙派眉目。所著有《月湖秋瑟》、《花墩琴雅》诸词。其妇李梅卿（畹），亦工吟咏。有《寒月楼残稿》。《春寒》绝句云：“夕阳画阁晒莺衣，了鸟初开待燕飞。一样养花天气好，川红何瘦海红肥。”《寒夜南柯子》词云：“细点瓜齑谱，闲栽萱草花。三年为妇惯贫家，且喜芦帘纸阁手同叉。兽火温箫局，蛾灯罢纺车。戏他儿女绾双丫，懒放鸳针今夜较寒些。”又有“雪影压残鸟梦，月痕冷靠花身”二语，语有鬼气，殆不永其年之徵。没后，柳东题《城头月》词于其集后云：“唐诗一卷曾亲授，红豆双声就。箫局偎寒，纺车絮雨，梦也休回首。芦帘十载为新妇，草草分离骤。写韵楼空，横琴月冷，总是断肠候，”

游瑜，字辉璞，南城陶栗堂室。工诗。蒋心余见其所作《攻逸草》，疑为外家捉刀。游闻之，赋诗志感云：“千古传芳不藉诗，怪来名士有微词。从今洗却簪花笔，卖与须眉去画眉。”“能久虚名古未闻，枉将才德议纷纷。深闺纵有凌云手，不是当年娘子军。”

张佛绣，字抱珠，青浦张梁女。梁字大木，康熙间名进士，以工琴名。抱珠从父授指法，遂善鼓琴。少时焚香于庭，弹鹤舞天仙之曲，忽有二鹤从空而降，飞鸣应节，人咸异之。著有《职思居诗钞》。《咏白桃花》云：“洞口仙人曳素裳，临风无语粉生光。春从淡处偏多态，艳到浓时却改妆。面奚烦调白雪，助娇终觉胜红芳。晓来露井殷勤看，只恐晴薰欲化霜。”

陈琼圃，字阆真，号锄月，钱唐陈淞女，归安费锡田室。能诗，兼六法。夫亡，誓以身殉。卒年二十有九。其《自题山水画册》云：“路转千峰一径斜，烟霞深锁野人家。春来更有幽栖处，开遍东风枳壳花。”“家住江南杨柳湾，一蓑烟雨打鱼还。数声芦荻秋风暮，饱看青溪两岸山。”“蒹葭深护水云乡，门掩青山对夕阳。吟罢小楼闲眺望，晚风吹起白苹香。”“峰含晚日树含烟，野水微茫接远天。如此溪山谁领取，风光输与钓鱼船。”极清婉可诵。

鲍诗，字今晖，平湖人。知书善画。徽州老诸生程立岩名之廉，善山水花草，来游东湖，诗从之学。专工花草，得白阳法。在家时作《吾亦爱吾庐诗草》二卷，适人后著《鹤舞堂小稿》一卷。自题《荷花校ò》云：“垂柳垂杨罩鹭鹚，红荷花底水参差。分明东浦桥边见，一抹斜阳弄影时。”

朱柔则，字道珠，钱塘人。诗人沈用济（方舟）室。方舟客红兰主人所，久而不归，道珠遥寄《故乡山水图》。主人作诗，有“应怜夫婿无归信，翻画家山远寄来”之句，当时传为佳话。方舟妾曰顾春山。道珠尝约春山河渚观梅，得句云：“楼外有梅三百树，美人不到不开花。”其风致可想见矣。

孟心史先生刊《夕阳红半楼诗词剩稿》，中有关秋芙《秋水词序》一首，字迹多剥蚀。余近得萧山丁氏媚晴楼刊本，则此序具在，亟┢录之。序云：“翠竹惊寒之地，莲坠粉之天。近短彳勺以寻渔，坐凉云而听雁。碧槛三尺，红灯半床。垂帘有人，张弦欲语。于是通辞命鲤，移性狎鸥。落花荡作水声，白云Р为秋气。则有菱洲烟唱，芦芽め歌。黄叶堆门，绿波画影，树树捎晚，峰峰当愁。折苹花以相思，牵菱根而伤手。荷波黯中妇之镜，藁パ明大刀之山。芳草拾其坠欢，文琴畅以遥夜。麋月相待，螺峰渺然。梦雨亦离，问天欲瘦。爰乃赓言被遂，移宫上笙。寓琼思于轻苔，发荒寒于柔翰。纨巴染粉，鞋钩点廊。霜上帘而菊癯，影佐觞而梅妥。画灰书石叶之字，落纸闻羽钗之声。此盘珠夫人《秋水词》，所以选链妍华，甄综众ㄥ。西风蜩柳，附会其光阴；薄日鱼榔，迷离其音响。比之《薲洲遗谱》，《竹枝》清歌，无是过也。嗟嗟！灵羽牢笼，总因文彩；爱河清浅，难免风潮。以夫人孕月为怀，刈花当舌，鹿卢自创一格，灯盏能辨四声，固宜匏爵芳缘，文箫善匹，效茧绵之一气，学敖稿之双声。而乃嫁杏于桑，种莲非藕，鸹为同心之鸟，乌鹊成情尽之桥，宜其弱质娇罗，丰肌减玉，酒肠盛泪，怨翠凹眉。未免禅心，溅成泥絮；从无泪眼，晴到梨花。卒至香褪蜂腰，瘦飞龙骨。蝉弃秋前之蜕，蚕余死后之丝。为素为缣，则新人已故；营斋营奠，则分俸无闻。呜呼悲已！钅英于歌离吊梦之余，有同病相怜之感。兰缸听雨，背髻无眠；絮被兜寒，蒙头易醒。金井之碧梧初坠，玉台之彤管如闻。翠羽啼霜，凄萤絮晓。君真穷子，情天之况味应知；仆本恨人，文海之漂流奚极。此古人所谓既伤逝者，行复自念也夫。咸丰五年乙卯长至日，钱唐女士关钅英作于梦影楼。”

台州张宿庵室李氏修琴，有《咏蠹鱼》一绝云：“生涯纸上亦堪怜，书味覃覃可细研。空有痴心成脉望，却知何处是神仙。”宿庵勤学不得志，故李诗云然。莱州谢淑清，适邑诸生魏定。《寄外》诗云：“音书欲寄又迟迟，忍把闲愁说与知。日永偏教常作别，家贫犹喜富于诗。萧条旅馆挑灯后，寂寞空闺搦管时。君是慧心曾解未，但无言处即相思。”家贫诗富，妙谛天成。视修琴之但工感慨，更进一解矣。

山阴苏织云，字锦娘，性聪慧，姿容明秀。年十八，适同邑王衡。伉俪甚笃。锦娘所居曰绣红阁，针黹之暇，辄与衡唱和其间。有《看花》句云：“晓来清梦警疏钟，携手寻春春色浓。将貌比花侬未及，花无夫婿不如侬。”“日暖风和蝶意酣，也随人意觅花篮。归来侍婢煎茶去，自卷湘帘读《二南》。”前首以痴语入诗，备见娇婉；后首则和平端重，具见闺房之乐。

永平王仲成与妇谢韵卿，伉俪至笃。杜门不出，评诗赌棋。谢《读书有感》云：“词章考据两分驰，何必劳心费苦思。直算积薪天地内，可怜终有一烧时。”是解脱语，非懒散语。

前记徐仲山夫人写经事。乃其女昭华，亦才女也。幼时谒毛西河为师，请试题，会昭华画蝶工甚，遂命题《画蝶》五绝，限东韵。昭华立成云：“蛱蝶翻飞去，翩[B17F]彩笔中。虽然图画里，浑似觅花丛。”诵之一座惊叹。西河喜为和诗云：“滕王有遗谱，描之深闺中。羞杀东园蝶，满绿丛。”盖言羞时辈也。昭华后作画，直追管夫人。童二树七岁时，昭华抱置膝上，为梳髻课诗。二树卒以画梅名，盖亦师承有自矣。昭华所著有《花间集》。又徐都讲诗一卷，附刻西河集中。陈其年尝手录其诗语人曰：“闺中人作雄词，堕小说家女侠习气。独昭华《塞上曲》，沈情超笔，汉世乐章，忘其为唐山作也。”

方婉仪，罗两峰室，号白莲居士，亦善写梅竹兰石。两峰称其有出尘想。居士《生日偶作》云：“冰簟疏帘小阁明，池边风景最关情。淤泥不染清清水，我与荷花同日生。”可谓冰雪净聪明矣。早卒。著有《白莲半格诗》行世。兼能作山水，但不苟作。平望张看云徵君藏其夫妇合画一册，中有《涉江采夫容图》，澹冶清妙，居士所作也。后钤小印曰“两峰之妾”。

严文，字淑晖，乌程人。温一斋（纯）室。工吟善病。其《病起》一绝云：“萧萧秋雨织烟丝，遍绕窗前帘莫垂。如此轻寒禁不得，莫嫌病起晓妆迟；”年十八卒。归一斋时，年甫十七。一斋工画，谓之曰：“能画而不能诗，画即无韵；能诗而不能画，诗必无神。”遂潜心学书，不数月而能花果，有《自题石榴》诗四首。见《墨香画识》。

昆山唐逸夫（和春），号六樵，字景村，又号落落道人。从太仓陆云锦受画法，云锦以女琳妻之。女英传其家学。尝作腊梅天竹小幅，题曰《冰雪盟心》。又有《自题桃花白头翁》云：“怨雨晴啄未休，春光一段属谁收。愁人争得真如鸟，花里双双到白头。”

《仙霞阁诗钞》，青浦廖云锦女史作。云锦字织云，自号锦香居士，归泗泾马氏。所居曰读画楼。吟诗作画，脱去尘俗。中岁嫠处，悒郁不自聊，益借笔墨以抒其岑寂之抱。《题管夫人墨竹》句云：“一抹远山数丛竹，绝无脂粉累风神。”若自道其所得焉。改七香尝云：“织云故一豪侠女公子。生平屡散千金，不自为计，乃以贫老。依其戚于闽南而殁，是可叹也。”《画白桃花自题》云：“五更风雨惜浓春，晓起看花为写真。双颊断红浑不语，可怜最是息夫人。”《杏花》云：“社后春将闹，风吹蕊欲肥。美人帘外立，初试水红衣。”

计小娥，名采，寿乔女孙，适同里王氏。擅“闺中三绝”之誉。《题牵牛花》云：“柔条引蔓竹枝斜，浅翠浓蓝叶叶遮。一带红楼清梦里，晓风凉露正开花。”又《题涉江采夫容图》云：“花光艳艳水溶溶，柔橹咿哑隔几重。江上人来渺何处，夕阳影里采夫容。”

《梦香集》，甘泉程绮堂室朱兰字清畹著。其《梦仙谣》三绝最佳。录其一云：“紫凤青鸾驾翠车，五铢衣服尽云霞。瑶池侍宴留春色，醉压碧桃两树花。”

“玉簪堕地无人拾，化作东南第一花”，秀水钱文端孙女九英题画句也。传诵一时。九英适吴江梨里蒯铁。幼得南楼老人传授画法，从兄箨石亟称之。

平湖钱梦庐（天树），富收藏。妻同邑陆雪峦女锡贞，字若筠，亦能画。尝病起临徐崇嗣丁香花小帧，见者叹赏。喜吟咏，刻划幽秀，颇有隽句。年二十二遽卒。殁前三日，悉以平昔所作投药火燃之，故传世绝少。《登弄珠楼》云：“绿疏三面柳，青入一楼山。”《病起》云：“秋风欺病骨，古镜写愁颜。”《秋怀》云：“几点疏花明瘦石，万条衰柳见秋心。”均可传诵。其丁香花遗迹，多闺秀题句。曹墨琴夫人一绝云：“红心旧似丁香结，紫玉今随落絮飞。但把此花当小影，真真唤取返魂归。”

金坛女士吴规臣，字香轮，一字飞卿，长洲顾小云室。小云远宦，飞卿尝往来金陵、维扬间，鬻书画自给。奇情倜傥。工诗词，精医理，通剑术。其父朗斋夙爱华阳洞天之胜，往游至三，飞卿无不随侍。穿云蹑翠，采药寻松，真闺阁中飞仙也。在山中坐雨，尝为牡丹写生，题诗云：“一种天生富贵花，开来仙观带烟霞。人间遮莫春如海，那及山中宰相家。”“三茅云气护灵根，生长仙源别有春。闲倚玉兰花下看，六朝金粉旧精神。”前录其词而未及其诗，特再志之。

吴江女士徐应，号珊若，虹亭六世女孙。适同里朱霭亭。俱工诗翰。家在分湖之滨，曰月当楼，乃其伉俪联吟处。霭亭尝绘图徵诗，吴越名流，题者殆满。珊若又工墨兰。其《从外学兰》一绝云：“略施澹墨便离披，研露吹花风枝。著个素心人不语，绿窗正是梦回时。”有《须曼华馆小稿》。

王筠贞，字管芬；兰贞，字楚玉，一字飞鸾，吴县人，从姊妹也。俱工画能诗。管芬《自题山水小幅》云：“小阁钩帘对远山，白云舒卷意相关。残阳欲堕深林暗，便有飞禽无数还。”“万顷波光玉镜开，隔湖山隐白云堆。无端拍拍群鸥起，一片春风天际来”。楚玉《题绿君纳凉小影》一绝云：“日午荷花敛粉红，招凉且坐水亭中。清琴一曲茶三碗，消受垂杨面面风。”绿君姓周，名绮，小字琴娘，昭文人。亦工诗。著有《擘绒余事》。初夏云：“小溪点点叠新荷，满院清阴雨乍过。闲卷疏帘寻画本，夕阳红在树头多。”《戏写荷花水仙一帧为炎凉图》云：“水佩风裳一种清，两花应恨不同生。炎凉任尔轻分判，香国何尝有世情。”咏画诗能借题抒感，故佳。

秀水陶梅石，工画。有《画梅》题句云：“画梅究竟从何派，心出家庵粥饭僧。”室吴氏秀淑，号玉枝，又号懒卿，吴江人。善写墨兰，间吟小诗，亦清丽可诵。《夜来香》二绝云：“花颜叶色两难分，一架初疑是绿云。试唤小鬟帘外摘，今宵不用水沈薰。”“黄昏庭院始开花，凉月朦胧透碧纱。吹入三更残梦醒，幽香半枕玉钗斜。”女馥，号兰娟，年十余岁，即能诗画。其《冬夜》七绝云：“夕阳隐隐下斜廊，新月光铺满地霜，篱畔黄花开欲尽，西风吹瘦一帘香。”梅石弟松石亦工山水。配沈道娴，嘉兴人，号兰英，幼即以诗名。如《除夕》云：“今夕知何夕，消寒共举杯。春来人不觉，但见后园梅。”《谢玉筠女侄橄榄》云：“酸能醒酒君当爱，香可烹茶我亦怜。”皆妙。兄弟娣姒，互相师友，一门风雅，人多羡之。

虞山闺秀钱璞，字莲因，适吴门张伯冶（骐初）。侨寓维扬，制古吟笺。颜其室曰小题襟馆。《寄外》诗云：“临别先期返，相违约二旬。那知上弦月，仍照未归人。行止甯无主，饥驱莫讳贫。岁寒冒风雪，珍重苦吟身。”《闺中元夜词》云：“卜茧抽凫事事无，幽闺搦管拨寒炉。不知灯市过元夜，却写山居避世图。”“负他明月到贫家，读《易》挑灯夜煮茶。自笑寒酸风味别，饱餐齑饭咏梅花。”俱有林下风致。

张玉，字子美，吴县人。泗泾汪笠甫（镛）继室。《咏梅》云：“不待春风芳信至，暗香一缕入窗纱。却教历尽风霜后，始作人间第一花。”其志节可想见也。笠甫前室小茶女史，亦工诗画。吴香轮夫人赠诗云：“君家有小茶，颊花眉如叶。想像春风中，提携看仙ア。”

吴永和诗已见前。永和嫠居后，屏去翰墨，有请者辄不应，曰：“此非未亡人事也。”其存者曰《苔窗拾稿》。所作《苔窗赋》尤工。其词曰：“敝庐之北，邻圃之前。纵横半亩，欹侧数椽。蒙翳于蔓草，迷漫于荒烟。乃葺小斋，营狭室。逍遥兮容与，偃仰兮栖息。任平行之碍眉，审易安于容膝。尔乃左排藜床，中列几。琴拂峄阳之桐，诗裁浣花之纸。书装玳瑁之签，砚浴蔷薇之水。则复面以素垣，带以红栏。花疏疏兮三五树，竹袅袅兮数十竿。帘非水晶而不下，屏非琉璃而不寒。当其新叶并抽，繁英齐吐。杏蕊红兮覆屋，枣花白兮罨户。紫燕垒于风檐，黄蝶翻于蔬圃。飞絮扑人，游丝横路。及夫高树蔽日，清风送凉。扇襞素纨，团来山月；衫裁白纡，翦落轻霜。扫迳则箨竹盈砌，拂簟则花办半床。又如凉风欲来，衤夹衣换早。哀断雁之宵征，惊疏砧之夜捣。响败叶于空阶，泣乱虫于衰草。至若岁聿云暮，天寒白屋。翔风吼树，冻雪折竹。户掩双环，窗扃六幅。拥竹炉之初红，试邻缸之新绿。若乃朝日晃耀，晴烟霏微。苔痕上阶，草色侵衣。鸟送歌来，风抱花飞。时而雨蒙蒙兮如丝，云黯黯兮拨墨。树湿新痕，花蔫故色。倚薰篝以生润，对纸楞而易黑。至于疏钟初动，仄径无尘。疏星在天，纤月窥人。岂持烛而书误，亦聚萤而生贫。于是抚流光以怡颜，感造物之无尽。或撷畦上之蔬，或林间之笋。或扑皱玉之枣，或采连珠之菌。爱藉萱草能忘，年有昌阳可引。况乎志先淡泊，心非崇侈。检书课蓬头之子，泼茶训赤脚之婢。地僻则喜其面城，景幽则忘其背市。优哉游哉，完矣美矣。笑介蚁之浮沈，叹风烛其奚俟。”

钱塘女子徐ぇ仙，善为四言小诗。法祭酒时帆称其浓丽如子山小赋，清远如表圣《诗品》。与梁溪女子专赋六言者相似。梁溪女子姓余氏，名碧，其父贾人也。女以苦吟咯血卒，年十八。父痛女之夭折也，举其箧中剩稿悉烧之，故其稿不传。ぇ仙《弹琴》诗云：“者琴，泠泠者音。一弹再鼓，山高水深。冰弦涩指，苦调伤心。湘帘不卷，明月相寻。”《春日》云：“浓花满镜，澹香著衣。空阶无人，蝴蝶自飞。芳草行迹，落红网丝。碧云欲来，东风未归。”《山楼》云：“杨柳一碧，芙蓉四青。瓶花开未，帘钧亚丁。绣规秦女，书摹雒灵。一行新雁，潇湘画屏。”

嘉定郑烈妇朱氏，事姑孝谨。继因小姑构谗，同夫出居于外。未几夫死，携其子归，子又殇。遂不食而死。长洲女子朱德音作《烈妇行》以哀之。其词曰：“妾命薄兮奈何，托君子兮丝萝。洗手作羹兮事姑，姑色不喜兮妇心独苦，回问小姑兮姑意云何。哀哀逐子兮中心孔忧，惟妾之故，罗此谴尤。嗟哉！徒有子妇，欲侍堂上靡由。庭前树，一朝枯。秋风急，啼栖鸟。君一去兮妾身孤，忍死兮为此呱呱。天降祸兮孰知其端，巢既覆兮卵不完，静言思之摧心肝，妾不能事姑，又不能抚子。偷生何为，饿死相从地下耳，白云悠悠，清泉ГГ。妾心苦兮谁知，妾命薄兮如此。”德音名宗淑，号翠娟，著有《修竹庐吟稿》。为“吴中十子”之一。前已著录矣。

徐珠村，名锦，秀水人。工诗。适同邑诸生朱辰应。辰应家甚贫，珠村辛勤操作，然不废吟事。中岁好读《易》，尝手书卷尾云：“宇宙间吉凶消长，常相倚伏。故夫需血，何莫非出地灭顶？宁遂为咎占，О有悔，动乃引吉，习坎心亨，行亦有尚。是以君子顺受其正。”又尝黏壁书曰：“人未能乐贫，且须安贫；未能安贫，且须耐贫；能耐贫，须常念‘死生有命，富贵在天’二语，反覆思维，理不可易也。”珠村体羸多疾，又以操井臼劳苦，精气益耗，病骨不能支。已而疾笃，窃自叹曰：“造物劳我以生，逸我以死，十七年辛勤，于今已矣。”辰应泣谓曰：“犹有言乎？”少间还语曰：“君夙以古文自许，能为我识数语，幸无饰言。”敛衾而逝。后其族弟某之妇严蓉（拒霜），刊其所著《红余小草》，为之序曰：“先夫子有族姊为朱氏妇，生时未尝相识，殁后始得其《胥山八咏》读之，爱其风骨遒峻，不类闺阁中语。亟招其子，索全稿读之。遣意敷词，超然独运，迥出寻常畦町之外。而其夫君所著《行述》一篇，尤悲痛不忍卒读。盖其历境困悴如此，而高情朗韵，曾不因之少挫，其中所自得者远矣。因为摘取若干首，付之剞劂。附志数语，用申予向往之志云。”

徐若冰，名英玉，昆山人。生时母梦寒梅一枝堕于庭。长适孔青崖，从青崖侨居浙；久之迁吴，徙香溪上。若冰喜读书，能诗，巧钅咸缕。佩服栉珥必修洁。性爱悔，每花时风雨至，则顾而泣，若有伤于心者。家人窃怪之。华亭沈大成见若冰梅花诗，偶为更订数字，若冰见之，喜曰：“真吾师也。”遂问业于大成，称弟子。大成往来吴中，恒至其家。尝留惠徵君定宇饮，若冰入厨治具，咸以为腆，曰：“吾重惠先生之经学也。”他日，戚有为县今者饮其舍，或又以为俭，曰：“若徒知龋┢名耳！安得侪惠先生哉？”若冰自从学大成后，于《楚辞》、《汉书》、《文选》、古乐府歌辞，皆成诵，能通其义。每见大成行箧善本书，必借得挑灯校勘。然其生平多愁善怨，俯仰太息中，郁郁不自得，用是多疾。卒年三十五。著有《南楼吟藁》若干卷。若冰故喜学佛，临殁神色不乱，起坐说偈云：“来从梅花来，去向莲花去。去来本无心，无相亦无住。”时有嘉兴女子陈如璋者，与若冰同受诗于沈大成，若冰卒，如璋为诗以哭之。如璋所著有《西溪集》。

雨道人陆观莲，字少君，嘉善人。其母梦大士授之莲花而生，故名之曰观连。事迹已略见前卷。近见其自序所著《蒋湖寓园草》文一篇，更可详晰其身世也。文云：“夫观于剑者能剑，观于赋者能赋，服习众神，岂不然哉？余少依姆师，仅通章句；长随夫子，遂晓诗篇。柳下栖迟，未见荐禽之客；隆中高卧，遂为友葛之人。以是同梁生之出关，深惭德曜；异少伯之辞越，不羡夷光。长与蠹简为邻，萧条三径；独向芸编为伴，离别经年。儿既能文，女亦识字。历冬夏以靡辍，惯饥寒而不啼。既而游子来归，不殊师友之对；时有高人造访，实多赠答之辞。稍知工拙之分，略窥正变之则。荏苒数载，常如不系之舟；留滞他乡，尽是若浮之梗。昨因避水，来止斯园。门掩深村，对琅之个个；人归远浦，泛雨雪之纷纷。盼望故庐，不逾衣带；言旋故里，终隔山河。落花与芳草相依，明月与清风自举。顾此幼女，夙慕古人。如左氏之有芬，才华挺茂；在荀家则为灌，志略英蕤。朱粉不施，自是蓬门之质；丹铅能好，居然林下之风焉。嗟夫！篇章耽玩，讵为失意之悲；儿女关情，不作无家之别。况闻郗公筑室，植松桂以相招；陶令卜邻，乐晨夕而不返。兴言在迩，益复牵怀。简弃旧篇，颇存新什。岂徒夸谢庭咏絮，蔡阁闻琴而已哉。”

沈畹庭，名蕙玉，吴江人，倪弁江妻。尝作《慎独》、《谨言》、《勤劳》、《和敬》四箴，论者以为可补班氏《女诫》。其《慎独箴》曰：“天生箴民，有觉其性。阴阳肇判，含元达顺。琴瑟载咏，苹蘩攸司。夙夜用敬，犹惧或亏。无曰深闺，莫予云觌。淑慝在躬，指示暗室。惟椒与兰，植于中田，我思君子，淑慎塞渊。”《谨言箴》曰：“先民有言，言不出阃，牝鸡之晨，厥家用损。节以应佩，琴以和神。词苟或费，宁默而存。勿尚尔舌，寸心是弛。既悔而追，不胫千里。嗟嗟愚盲，慎其德音。鹦鹉多言，只名文禽。”《勤劳箴》曰：“纩在笥，焕乎有烂。凄其以风，滋我永叹。惟织与衤任，为坊厥心。舍业而嬉，淫慝相寻。野有络纬，振迅其翼。尔安用俞，微羽所疾。虽有孔翠，不如春蚕。之子纂组，不如布缣。”《和敬箴》曰：“冀妻如宾，孟光举案。夫岂矫情，俞堕斯远。啼肩折腰，邦国之夭。彼昏罔知，返以用骄。幽娴贞静，堪配君子。载色载笑，若佐之史。敬而能和，穆如清风。修身准此，维以令孙。”

湘影楼主人易仲厚诗，前已著录。近仲厚复录稿见奇。有《仇枕谣》一首，古节古音，真此中射雕手也。诗为邓三姑作。三姑，儒家女，幼字同里赵氏。结衤离三载，值洪杨之变，赵子被掠而去，三姑年甫二十一。以节孝著称。尝寓仲厚家，衾褥整洁，而床端无枕。询其故，三姑叹曰：“不用此物四十三年矣！”因言兵难时，非仅良人被掠，家具皆毁，衾枕诸物，荡然无遗。初未料被掳者终不返也，常自慰曰：“俟其归当更制双枕。”岂知日月年年，信音都渺，眼穿泪尽，誓不更制。数十年来，已成习惯，用之转不能安卧矣。时仲厚之兄实甫在侧，笑曰：“绝好一乐府题，名曰《仇枕谣》。”仲厚因成一章云：“忆妾初嫁时，枕上绣鸳鸯。鸳鸯不独宿，妾亦三年双。忽然天地变，浩劫遭红羊。良人被掠去，消息久茫茫。未知良人生，未知良人死，未知良人娶妻与生子。四十三年人老矣，妾泪成河不能止。每逢天雨便离魂，似共良人避崖底。乌头马角年复年，使妾直欲雠皇天。不敢雠天但雠枕，良人归来妾安寝。”

梁药亭有寄瑶湘女士一书，述读书之法，具有门径。瑶湘、番禺隐士蒲衣子王隼女。隼生而善病，癯体鹤立，结氵众庐于西山之麓者二十年。夫人潘氏，通《史》、《汉》诸书，乐贫偕隐，字之曰孟齐。瑶湘幼承庭训，早著诗名。隼为择婿，得故人子李孝先，遂妻之。隼性嗜音，常自度曲，孝先倚而和之，瑶湘吹洞箫以赴节。雨阑更静，则声发氵众庐中，听者有月笙云敖之想。未几孝先卒，瑶湘怡然矢节，自称逍遥居士。隼为刻《逍遥楼诗》。药亭所寄书，当是瑶湘待字闺中时也。书云：“闻瑶湘读书，余甚喜。余与汝祖若翁交凡两世矣，视汝一如己子，故甚望于汝之成也。余有女龙端，少汝一岁，颇聪慧，余授以诗，上口即能背诵。而余性懒，不能常授，以此龙端之学不及汝。闻汝近读漆园《南华》。《南华》之文章善幻。而其言道也，必溯乎未始有道，其言物也，必主乎齐，齐而列以不齐之状，总归于化。善读《南华》者当知之。又读《礼经》。《礼经》，汉白虎诸儒之所著也。二戴、大小夏侯，各师其传，然不越天下国家朝会宴飨嘉劳赠答仪文缛节。至言闺门，则礼之节盖谨矣。更读《离骚》。楚臣屈原，不得于君，发为奇文。香草美人，芳兰君子，三湘、九疑之间，左倚桂旗，右揽揭车。汝诵之，当亦有恍焉如见者乎？余何时得来汝父西山，见汝于氵众庐，使汝将所读书各诵一遍，俾我泠然称善也。”

番禺潘兰史徵君，授经柏林，主盟海上，翦淞高阁，望若人天，俨然鲁灵光也。著有《说剑堂集》。尝刊小印曰“近来海内为长句”。奇磊落，可见一斑。配梁霭，字佩琼，亦工诗。著有《飞素阁诗词》。《重过海山仙馆有感》云：“残脂剩粉涨红桥，渺渺春流送暮潮。犹有旧时明月在，碧云吹过一声箫。”又《寄兰史》云：“燕子何时相语别，鸳鸯好是不离家。”殊有思致。兰史姬人名月子。丁巳，兰史年六十，刘闼青作联贺之云：“樊榭有佳人，初三月上双修福；放翁真健者，六十年中万首诗。”风雅典切，传诵一时。

桐城姚倚云，通州范当世室也。著有《蕴素轩诗稿》。名作如林，不能备录，录其古风二首以志钦往。《呈夫子》云：“岁次在己丑，其时乃孟春，万物吐宿秀，草木刚怀新。结衤离事君子，于归赋良辰。同心欣静好，燕婉愧蘩苹。富贵安所重，儒术惟可珍。文章增纸价，诗书未全贫。林泉堪养志，穷达任屈伸。贤者固乐道，超然遂天真。闻述先世德，始知堂上仁。清族传盛泽，孝弟昆季淳。陋质虽不敏，焉敢惮劳辛。老亲择士艰，十年得斯人。岂惜丝萝弱，千里缔婚姻。足慰生平意，冰雪谊相亲。少君躬出汲，良妻自荷薪。续史承优召，解围对嘉宾。懿行去以远，文采留经纶。东风展群芳，日暖名花香。青青窗前柳，蔼蔼春山光。暝烟横翠岫，庭际余残阳。官阁一凭栏，归鸟凌虚翔。纤月破黄昏，寒辉绕曲廊。疏星悬树杪，幽院起苍凉。静观生意满，美景皆词章。瞬息将三旬，何时见高堂。无违在夙夜，勉力侍姑嫜。欲穿望云心，迢迢川路长。失恃惭妇职，思之诚恐惶。书此聊自勖，勿作俚辞忘。”《夫子去岁孟冬，复来甥馆，以欧公四十四韵作诗相赠，历陈病中艰苦。雄文剑ㄤ，字字酸辛，倚云览之，涕下不能和也。开岁随夫子归谒舅姑，而夫子橐笔北游，以应李相之聘；秋杪吾又随伯兄归甯，舟中小暇，追述别后情辞。次其元韵，语质无华，不自知其美恶，聊寄津门，一破客中之闷，亦因以道舅姑隐衷》云：“忆昨送君时，风光正春日。别离那可论，此心良忽忽。虽有千万言，心悲不能出。深恐扰君思，回肠忍泪没。自君远行役，承欢双亲膝。黾勉敢惮劳，夙夜怀懔忄栗。初来未尽谙，儿女相辅弼。惭惶提斯心，安得往时逸。风月非无趣，每每看令失。时或有佳致，十不能得一。感念高堂慈，遇事必宽恤。有时怜其长，命之和新律。亦欲博亲欢，苦思真咄咄。流光何迅速，夏去秋风疾。相思惟自知，乌能向人述。忽得桐城书，青山已卜吉。览之涕交流，岂敢望归必。老人竟颔头，许其返篷荜。又得津门书，周旋语意密。极论劬劳恩，去日若鞭扌失。汝心苟不从，遗恨当斧钻。故尔辞两亲，脱身不用乞。在道感君怀，反复视君笔。忧思安能已，徒有泪横溢。君诚不自聊，尚恐吾心郁。何以报深情，珍重为君匹，倦极入幽梦，相见在仿佛。忽为晨钟醒，劳生待谁嫉。茫茫大块中，尔我定何物。好留泡影嬉，只待白头毕。从兄复登舟，亦任风涛。万里若乘槎，苍茫近太乙。云际山迢迢，枫林秋瑟瑟。寒沙群雁嗷，荒渚幽虫唧。皓月一周天，片帆抵官室。悲喜涕重闱，亲情绕诸侄。旧日闺阁中，妆台尽散佚。芙蓉尚含苞，丹橘犹结实，依依我亲旁，留连复惕怵。聊慰罔极恩，寸心终自劾。且复爱年华，新妆待君栉。翱翔好致身，憔悴嗟吾质。不然陶翟耳，吾岂慕高秩。堂上七十年，人情三百绂。”

餐霞女史，姓钱氏，名裴仲。适氵制西戚曼亭。工诗能画，长短句尤擅长。著有《花雨庵词稿》。《清明扫墓高阳台》云：“啣肉鸦盘，飞灰蝶舞，累累多少荒坟。青草萋萋，染他几许啼痕。东风不管伤心地，放垂杨、冷眼窥人。暗销凝、岸柳汀蒲，都返春魂。平桥曲水依然在，但欢情顿减，疏了清樽。摇雨孤篷，重来不是寻春。无端逗起闲情绪，恨桃花、点缀柴门。再休题、冉阝里芳津，那日湔裙。”女史遭粤匪之乱，避寇南玉港，作词有云：“凄凉时节凄凉雨，人在凄凉里。”旋卒，殡于沪上。尝作《游仙诗》，有句云：“行到楼台最深处，一双青鸟啄桃花。”故平湖张鹿仙（炳）题其遗集《高阳台》词云：“蜡泪灰余，蚕丝吐尽，春风词笔都休。新声翻作凄凉引，咽寒潮、江水停留。诉离忧、蔡女胡笳，秦女箜篌。记否西堂笑语，忆筠廊款夏，鞠榭延秋。桃花青鸟，当时爱说仙游。文章自昔悲黄土，最伤心、烽火山邱。恨悠悠、凤去台空，箫谱重修。”鹿仙与裴仲为中表戚，少时同学，故有款夏、延秋之语也。

亭林顾作昆，一号佩环女史，荻洲徵君女。徵君以画梅名于时，女史传其学。尝为黄式权作小幅，古干峭折，疏花三雨，下笔虽不甚经营，而自有一种清秀之气。题诗一绝云：“云阶月地近如何，古干婆娑衬绿荷。潇洒最宜三两点，好花清影不须多。”

荇宾女史曹氏，名柔和，适黄芳亭。芳亭为“吴中七子”之一。伉俪唱和，如秦嘉之有徐淑也。芳亭将入都，荇宾作诗三章送之云：“闻君将远行，揽衣中夜起。出户戒徒御，入厨具甘旨。一樽布前楹，愿君且尽此。丈夫志四方，安能守床笫。况君当盛年，束修本素履。读书展经纶，天逵路伊始。别离岂不怀，儿女情所鄙。<门为>门一挥手，朔风浩千里。”“紧余少鲁钝，黾勉承义方。结发事君子，琴瑟谐中堂。率衣同问寝，欢笑溢尊嫜。嗟嗟灵椿树，一夕摧严霜。慈鸟待反哺，中夜徒徨。君今去庭帏，所志在显扬。鼎牲与菽水，得失君自量。《南陔》有遗训，勖哉无相忘。”“峨峨春明门，车马何喧阗。耍津策高足。宾从皆豪贤。朝为菰芦士，夕作蓬莱仙。簪裾纷接席，为乐若百年。君本悠悠者，夙昔敦古欢。珠玉在怀抱，所投宜慎[A11A]。敢告百君子，德行期无愆。”敦厚温柔，不愧大家风范。又断句云：“芳草绿波人去后，小楼红雨燕来初。燕子不归花又落，东风人立小阑干。”皆清妙。

周云英，字逸仙，宝山人。嫁笋里徐阶三。家贫不废吟咏。《秋日病起》云：“史册披余积半床，轻寒薄病送流光。呼儿试启纱窗看，几树疏枫衬夕阳。”淡远颇类樊川。阶三亦工诗词，著有《卫花居诗草》。记其《醉起》一绝云：“古树苍苍夕照微，小童忘却掩柴扉。客来知道主人醉，代卷疏帘放燕归。”与逸仙诗同一潇洒，可谓纸阁双声矣。

叶慧儿，字妙明，恒斋内翰女。工长短句。著有《疏兰词稿》。《珍珠帘咏孤雁》云：“冥冥万里分俦匹，叹浮生、也复漂流南北。一点落平沙，认往时泥迹。展转惊魂犹未定，正雪满、寒滩芦荻。凄恻。待写怨留情，不成行墨。清影独占天涯，傍潇湘苦竹，泪痕凝碧。天半动哀声，似断弦瑶瑟。十二楼中明月夜，怅旧侣、那堪思忆。哽塞。只孤鹤横江，如曾相识。”凄楚之音，令人酸鼻。嫁数年而寡，此词若为之忏矣。

闺阁中清才易遇，奇才难得。若清初浙江萧山之沈云英，可谓奇矣。同时歙县毕氏女，名著，字韬文，布衣王圣开之妻也。年二十，随父官蓟邱。父与流贼战死，尸为贼所得。著身率精锐劫贼营，手刃其渠，众溃，舆父尸还，葬金陵之龙潭。夫妇偕隐以终。有纪事诗云：“吾父矢报国，战死于蓟邱。父马为贼乘，父尸为贼收。父仇不能报，有愧秦女休。乘贼不及防，夜进千貔貅。杀贼血漉漉，手握仇人头。贼众自相杀，尸横满坑沟。父尸舆榇归，薄葬荒山陬。相期智勇士，慨然贼同仇。蛾贼一扫尽，国家固金瓯。”又有《村居》诗云：“席门闲傍水之涯，夫婿安贫不在家。明日断炊何暇问，且携鸦锄种梅花。”战夺父尸，既酷类云英，而食贫高咏，尤与云英之以《春秋》胡传授人者同也。

钱葆<香分>有《雪狮儿咏猫》词，竹、樊榭、谷人及吴石华并和之。引徵故实，各不相袭，可谓博矣。浙中高颖楼室孙荪意夫人，字秀芬，著有《贻砚斋诗集》。酷好猫，尝搜猫典作《衔蝉小录》，盖取山谷诗“买鱼穿柳聘衔蝉”意也。其《咏猫》句云：“一生惟恶鼠，每饭不忘鱼。”《衔蝉录》已有用作故实者，此诗亦大可备徵采也。

同光间，旅食氵扈城，以诗画自给者，有吴江张春水。春水，名澹，字新之，与马秋药、屠琴乌、魏春松诸君游。又尝客汤雨生都督幕。续配陆璞卿女史，名惠，幼即明慧，并长诗画。距春水所居仅一牛鸣地。春水丧偶，读其《绣余吟》而善之，遂倩人委禽焉。由是巡檐索句，刻烛联吟，殆无虚日。春水编其闺中倡和诸作为《双声合刻》，传为艺林韵事。春水晚年甚贫困，璞卿乃教授女弟子，得修脯以佐家食，恒苦不得一饱。卒以忧死。璞卿幼年爱写墨兰，虽无师承，而娟秀中时露清挺之气。既归春水，造诣益进。著有《苏香画录》。其《寒食自感》诗云：“转眼惊看岁序移，陌头芳草又离离。插来杨柳怜春晚，落尽棠梨有梦知。渐觉奕更新局面，怕听人道旧家基。禁烟时节寒犹峭，帘莫凄凉引步迟。”真有抑郁难言之隐。其所用小印曰“文章知己患难夫妻张春水陆璞卿合印”。

昆山孙秋容女史，嫁氵扈中曹氏。工韵语。所作辄随手弃去，仅传《病起》一绝，盖其弟吟秋于字簏中拾得者。诗云：“消磨岁月药炉中，绣幕慵开怯晚风。病起不知春已去，下阶细数落花红。”

妇人作悼亡诗绝少。桐乡孔瑶圃女史诗云：“甘回蔗境亦何曾，卅八年光感废兴。七品头衔添白发，一编手泽共青灯。医从隔岁来无益，命入残冬续未能。风雨南窗思往事，偷生此际独沾膺。”语独沈挚。又嘉兴戴兰英女史诗云：“一曲离鸾唱夕晖，轻尘短梦万缘非。可怜稚子情痴甚，犹着麻衣待父归。”亦殊凄惋。

瑶圃女史，为沈青斋观察启震之母。青斋幼时，父介亭封翁馆于外，瑶圃亲教之读。有《寄外》诗云“窗下看儿温《鲁论》，灯前教婢拣吴棉”，及“夜枕先愁明日米，朝寒又典过冬衣”等句，皆纪实也，后青斋官运河，迎母就养，戒之曰：“毋虑不足而多取一钱，毋恃有余而多用一钱。”吾乡稽文恭公韪其言，为题慎一斋额，青斋即以名其诗集。

柳如是诗词，人多知之，顾横波之作，则流传较少。程春庐尝藏横波小像一幅，丰姿嫣然，呼之欲出。上幅右方款二行云：“崇祯己卯七夕后二日，写于眉楼。玉樵生王璞。”左方诗二首云：“腰妒杨枝发妒云，断魂莺语夜深闻。秦楼应被东风误，未遣罗敷嫁使君。淮南龚鼎孳题。”“识尽飘零苦，而今始得家。灯煤知妾喜，特著两头花。庚辰正月二十三日灯下，眉生顾媚书。”按横波以癸未归芝麓，己卯为崇祯十二年，是时横波尚在风尘，虽有厌倦之意，初未允嫁芝麓，故龚诗云然。明年庚辰，正月二十三，横波自题诗，则系已定嫁龚，又系甫经定约者，故不觉形诸笔墨。《众香词》又录横波词三首。《花深深闺怨》云：“花飘零，帘前暮雨风声声。风声声，不知侬恨，强要侬听。妆台独坐伤离情，愁容夜夜羞银灯。羞银灯，腰肢瘦损，影亦伶仃。”《虞美人答远山夫人寄梦》云：“春明一别鱼书悄，红泪沾襟小。却怜好梦渡江来，正是离人无那倚妆台，朱阑碧树江南路，心事都如雾。几时载月向秦淮，收拾诗囊画轴称心怀。”《千秋岁送远山李夫人南归》云：“几般离索，只有今番恶。塞柳凄，宫槐落。月明芳草路，人去真珠阁。问何日，衣香钗影同绡幕。曾寻寒食约，每共花前酌。事已休，情如昨。半船红烛冷，一棹青山泊。凭任取，长安裘马争轻薄。”此外所见甚少。惟《正始续集》载其二诗。《海月楼坐雨》云：“香生帘莫雨丝霏，黄叶为邻暮卷衣。粉院藤萝秋响合，朱栏杨柳月痕稀。寒花晚瘦人相似，石磴凉深雁不飞。自爱中林成小隐，松风一榻闭高扉。”《醉杨妃菊》云：“一枝篱下晚含芳，不肯随时作淡妆。自是太真酣宴罢，半偏云髻学轻狂。”又《定山堂集登楼曲》第二首云：“绣句惊人思未降，珊瑚笔格对雕窗。团香璧玉无人见，亲领明珠廿八双。”此诗作于芝麓初入眉楼时，时盖北上过金陵也。团香璧玉，当指横波有诗赠别而言。惜明珠廿八双，竟随风飘散耳。

永康吴教谕士骐之女宗爱，字绛雪，国色也。幼慧，十余岁，父教令作诗，诗辄工。兼工绘事。嫁同邑诸生徐明英。早寡。康熙十三年，耿精忠伪总兵徐尚朝陷处州，游兵至永康，邑人鼠窜。尚朝令人宣言曰：“以绛雪献者免。”众议行之以纾难，势汹汹。绛雪念徒死贻桑梓忧，乃伪请行，至三十里境投崖死。年仅二十四。海盐黄韵珊为作《桃溪雪》传奇，俞曲园为作年谱，贞风劲节，久而弥光。遗诗二卷，曰《六宜楼诗》，曰《绿华草》，道光癸卯桐城吴廷康为永康丞时所刻。摘其佳句如下。《秋夜偶感》云：“香缘漏永薰还冷，锦为愁多织未成。”《春晓寄二姊》云：“山含软碧犹春雨，门掩浓阴半落花。”《春日有怀素闻》云：“疏风小圃宜莺粟，细雨新蔬采马兰。”素闻，吴姓，亦才女也。《忆外》云：“贫家蔬笋怜佳节，驿路风波阻远人。”《春日即事》云：“晓理瑶琴弦尚涩，醉临《禊帖》格差肥。”《元夜》云：“笙歌地觉春如海，灯火人忘月在天。”皆脍炙人口。尝抱姊子为子，作诗云：“子易阴阳柏，荣分姊妹花。”案《太平清话》，宋高宗时高丽国进阴阳柏一株，仅二尺许，每岁左华则右实，右华则左实。以阴阳柏对姊妹花，工矣。又七律云：“人夸似舅同无忌，我羡生儿让莫愁。”亦巧不伤纤。又尝寄素闻镜箔一，箔上书回文一百六十五字，名之曰《同心栀子图》。自云：“仿苏家之锦字，稍约其词；视侯氏之龟文，较畅其旨。”左旋右折，皆可成诗。咸丰初，永康应べ园（莹）就其图潜心玩索，得五言绝句六首，七言绝句四首，词三十二首，又六言诗八句。钩心斗角，可与《璇玑图》读法并传。

嘉兴朱九山之母孔太恭人昭蕙，幼娴文翰，书法亦工。年十三，父笙陔明经广南客游山左，中秋玩月，赋诗云：“今夜团月，清光万里同。恐添慈母思，不敢说山东。”虽脱胎少陵《州望月》之作，而善于转换，出之髫年，尤非有夙慧者不办也。九山书法秀劲，授馆职，负盛名于时，盖得于母教者为多云。

陈葆贞，嘉善人，自号静宜女史。著有《绮余书屋诗稿》。如《秋夜对月有忆外子》云：“孤月上林端，秋光满画栏。遥怜今夜客，不向故乡看。虚幌谁同倚，征衫泪未乾。男儿四方志，所叹为饥寒。”“岂有封侯愿，空教别故乡。料应思骨肉，谁与话温凉。怀减三年刺，人添两鬓霜。上堂亲已老，何日理归航。”《闻粤中有警寄外》云：“落拓江湖客，行藏不自由。那堪羁旅日，重抱乱离忧。处贱无奇策，依人岂善谋。归期应早定，江上理扁舟。”“百越愁回首，高堂有老亲。频年无信息，此日又烽尘。长是伤离别，何由共苦辛。愿随飞雁去，重作岭南人。”《王昭君》云：“紫塞长门一样悲，何心终老向宫帷。不如绝域和亲去，还得君王斩画师。”《杨太真》云：“一死能教国难平，马前值得早捐生。红颜若向升平老，未必君王不负盟。”《保阳寓中作寄外》云：“纷纷尘事扰居诸，谁识清闲福有余。侬不鸣机君谢客，且来同读古人书。”“品谊文章泣鬼神，世间如子合长贫。肃看乘传成都客，何似皋家庑下人。”石门方幼樗称为“洗尽铅华得正声”，信哉。

《裁香室诗钞》，桐乡陆华女史作，华，以┟妹，十岁能诗，十六病卒。以┟作《冷庐杂识》，悼叹备至。诗多性情语。《漫兴和定圃兄韵》云：“佳境可行乐，莫愁生有涯。杯邀千古月，庭种四时花。山色当门近，泉流绕屋斜。挥毫成一笑，得句漫笼纱。”《冬日沈织云表姊、韫珠侄女过谈有作》云：“北风吹不尽，寒意入帘来，庭积未残雪，室藏将放梅。恰逢知己至，顿使笑颜开，拟共围炉坐，携樽倒绿酷。”《舟中即事》云：“春光已满画桥西，野岸周遭望欲迷，流水声中孤棹远，夕阳影里远山低。沿堤柳叶藏莺语，夹路花香衬马蹄。载酒归来天正晚，一钧新月挂前溪。”《枕上》云：“欹枕当寒夜，残更隔院催。新诗吟未稳，迸入梦中来。”《偶作》云：“一桁花枝压画檐，小窗日影上书签。恐妨梁燕归巢路，满院东风不下帘。”《过蠡泽》云：“桥边烟影淡无痕，桥外春波绿到门。十里东风吹不尽，桃花开遍夕阳村。”

陆蕙心，以┟姑也，少娴吟咏。适归安沈虚舟，亦名下士。结衤离未久，即得痫疾。蕙心遂绝口下吟诗，幼时所作，亦深自讳匿。仅传其《咏松》云：“瘦石寒梅共结邻，亭亭不改四时春。须知傲雪凌霜质，不是繁华队里身。”《秋日闲居》云：“翠莫初寒小阁幽，茶烟袅袅拂帘钩。一庭秋色堪吟赏，底事诗人惯说愁。”《秋雨》云：“细雨初收爽气浮，香飘佳树露华秋。娥也爱窥书史，先遣清光入小楼。”

钱塘朱绿筠女史，聪慧能文，矢志不嫁，当代闻人，欲见一面不可得。家贫，售诗画以自给。有扇头画菊题诗云：“无花开尔后，风雨已重阳。醒却繁华梦，甘为冷淡妆。有心难向日，无骨不凌霜。底事翩跹蝶，犹思抱晚香。”是真能孤芳自赏者。

广陵徐氏女子元端工填词，有入李易安之室者。如“珠帘轻揭，憔悴怜黄叶。忽忆小亭人乍别，正是重阳时节。当初一段清秋，平分两地离愁。试向西风寄问，知他还似侬不。”（《清平乐》）“起来慵向妆台倚，乱绾凌云髻，归期曾说柳青时，镇日恹恹只是恼春迟。小园昨夜西风劣，笑落漫天雪。侍儿佯笑卷帘纱，却道玉梅已放满枝花。”（《虞美人》）“独坐数归期，花影重重日影低。无计徘徊思好句，支颐。除却春愁没个题。闲倚画楼西，芳草青青失旧堤，犹记当时人去处，依依。红杏花边卓酒旗。（自注：白诗：‘摇膝支颐学二郎’”《南乡子》）



●卷六

扬州隋文选楼巷，见于宋王象之《舆地纪胜》等书。隋曹宪以《文选》学开之，唐李善等以注《选》继之，非昭明太子读书处也。阮文达家在文选巷，嘉庆十年，于隙地筑楼五楹，即名曰隋文选楼。楼之上奉曹宪及魏模、公孙罗、李善、魏景倩、李邕、许淹七栗主，左右为藏书所；楼之下为西塾。文达孙女恩滦，字湄川，纪以《汉宫春》词云：“曹氏开先，更诸儒继后，《选》学遥传。回思旧时堂构，都付榛烟。幸存故止，记吾家、卜筑林泉。愿自此、苹蘩永祀，馨香俎豆年年。

莫道风流云散，念门墙桃李，多士班联。（昔曹宪居此，聚徒教授，凡数百人，公卿多从之。）寻来雪泥鸿爪，余韵留连。依依斜照，喜高楼、百尺参天。任罗贮、名书万卷，未教媲美前贤。”恩滦适钱塘沈霖。又工琴，常于选楼鼓琴，文达偶至文选楼，必令一弹再鼓，呼之曰“琴女孙”，且手书楹联以赐云：“古琴百衲弹清散，名帖双钩榻硬黄。”咸丰壬子，沈赴扬为赘婿，逾月偕归。适遭大故，衰绖入门，哭舅如礼。次年扬城陷，思家念母，忧郁惊疑。甲寅秋即没。归沈裁三载耳。著有《慈晖馆诗词集》。

陈炜卿女史尔士，余杭人。习经史，工吟咏。赋《七夕》诗，命意最高：“梧桐金井露华秋，瓜果聊因节物酬。却语中庭小儿女，人间何事可干求。”适嘉兴钱新梧给谏仪吉。新梧官京师，无力延师教子，与炜卿亲自督课。炜卿尝于讲贯之暇，推阐经旨，著《授经偶笔》以训子女。内则执麻枲，治丝茧，织纴组紃，学女事以共衣服。说云：“古者妇功，在于麻枲丝茧，织纴组紃，其成也质实坚重，而可以为久。后世乃以刺绣为工，轻而易败，朝为被服之华，夕同土苴之弃，耗力废财，甚无谓也。古者黼黻文章以奉朝祭，此庙而不宴者也。今俗尚侈靡，妇女履底，或有绣文，是古者祭服之饰，今缘之履底矣。又若绣衫绣扇，充溢吴市，敝化奢丽，视若寻常，贾生所谓‘天下不屈者，殆未有也’。”此言可谓切中时弊。然尔时仅尚绣履，尚不致废女红，今且有日费万钱而不知妇功为何事者，变本加厉，使女士见之，其感喟不知更将何如耳。

年来操《女志》笔政，得常与海内淑媛，书驿往还。心所服膺者，以侯官沈林步荀、汉寿黄易瑜、浏阳贝李素筠三人为最。林易两女士诗，已见前。李女士专精小学，宏篇奥著，读《女志》者，当共此钦仰。诗词不多见。录其《菊花石记》一篇于下：“浏水之源，有大小二溪，皆发于首裨。小溪出山南，是产蒜石。大溪出山北，商攉涓浍，汇为巨流，汹涌濆薄百许里，至永和之溪，潴而成渊。全石以为底，广且十每，中流复迤逦以起，凸凹水面，袤延及百尺，邑志所谓‘菊花石’者也。石质深青，花白而晶莹，如锲如嵌，巧工所弗逮；为付，为萼，为蕊，为茎，为根荄，其巨者为叶；叶不恒有，有则丽于花之付。花各异态：仰者，垂者，突心者，覆而露跌者，并葩而叠者，丛而纷相纠者，折办者，绽笋者，落英而残缀者，玲珑若日精，披离掩映，奇幻不可状，余校适当溪上，课余暇晷，辄携侣游眺其间。金风西来，溪流少涸，泛泭中流，缘坻踞坐。水光明若镜，薄日下彻，花浮欲起，凉飔徐度，波纹荡漾，若随之摇曳然。举目四盼，逸趣横生，把酒歌陶靖节诗，怅想东篱，忽忽不知身之在何所也。噫！造物者之所为，诚巧矣。太虚之表，灏气回旋，终古摩荡于遥空而无所薄，其适凝者，乃蕴为伟人怪物以泄其精灵，其端倪不可测，其形可得而按焉。吾特怪乎大围洞阳之雄伟，淮川之渊淀，而所锺者，乃仅在此石，则何也？壮飞谭子，节概凛然，坚忍不拔，庶几与菊石况。风微人往，于今不可复见矣。柳子厚曰：‘楚之南，少人而多石。’余每徘徊石上，怊怅前辉，不禁泪之沾襟也。援笔记之，用语来者。”

左淑人又宜，字鹿孙，湘阴太傅文襄公之女孙也。归新建夏剑丞先生为继妻。时先生服官江南，颇疲政役，然卓荦自喜，纵览坟籍，不废声诗。淑人亦夙擅吟弄，尤耽倚声。黝壁膏檠，对榻冥索，神开灵伏，精魂回移，迭不觉邂逅何所。先生尝诡语宾亲，帷几之侧，网[A11A]之上，殆缅穹岩大谷，惘惘与造物者游也。淑人幼工刺绣，凡山川卉木虫鱼禽兽人鬼物怪之属，脱于缣幅，巧合天制。顷岁国人始竞美术。淑人有所绣《三村桃花图》，缀先生《蓦山溪》词其上，传视仕女，莫不惊叹。岁卒亥，东南扰变，群栖氵扈渎。淑人仓卒挈子女自姑苏移居，僦椽委巷，警哄交互，遂乘沈疴。于是年十一月二十日卒，春秋三十有七，著有《缀芬阁诗词》各一卷。蒨秀窅渺，而词为尤胜。录其小令数首以志一斑，长篇名作，不备录也。《蝶恋花》云：“残月横窗帘似水。人在天涯，秋在虫声里。一院暝烟飞不起，临风戏掷相思子。玉楯朱阑闲徙倚。良夜迢迢，一半消磨醉。觅得新词还自喜，悄吟背立红檀几。”《柳梢青》云：“帘卷香销，轻寒恻恻，良夜迢迢。春过春分，月圆月半，花发花朝。年年此际春饶，花月下、金尊酒浇。邀月长空，祝花生日，且尽今宵。”《虞美人寄外徐州道上》云：“宵长漏永镫初ㄠ，积雪明鸳瓦。月波寒浸小庭心，睡鸭香销还自拥重衾。邮签细数程过半，肠逐车轮转。残淮残汴易生愁，为恐朔风吹霰白君头。”《苏幕遮》云：“漏沈沈，香袅袅。廊转花深，帘莫风来小。试拍红牙歌《水调》，尺半湘筠，吹弄霜天晓。

醉颜酡，明镜照。过尽韶光，事事输年少。来日白头昨翠葆，自后思量，更说而今好。”《减字木兰花》云：“春深春浅，九十韶光才一半。乍暖还寒，翠袖娟娟怯倚阑。乱愁如絮，无奈东风吹不去。碎雨零烟，深院花枝瘦可怜。”

《艺香馆诗集》，曾广钧、广铨兄弟之母邓太夫人作。李登云称太夫人生于贵族，嫔于名门，夙娴咏絮之才，晚受纱厨之业，清风懿范，尽有识所钦叹；其为诗意窈而深，韵雅而庄，论事不浮，谈理不腐，兴趣在陈白沙、庄定山之间，世之拾香草，捆纂组，自矜采艳，以冒附班惠左芬之列者，诚不足语此也。闻者以为知言。《景阳宫曲》云：“景阳宫中宫漏缓，结绮临春春昼暖。一代江山感废兴，六朝歌舞随云散。当年金粉重南朝，壁月琼枝艳绮寮。狎客新词歌《玉树》，才人丽句刻兰苕。迎凉夜制回风曲，日炙胭脂春睡足。豆蔻香温凤阁开，采菱歌罢蛾眉绿。翠舞珠歌漫足夸，石城杨柳隐悲笳。西风故国迷归雁，夜月宫槐冷暮鸦。秋月春花易销歇，隋兵夜半临金阙，绣帏惊梦识春愁，青山无限埋香国。此时相顾泣沾衣，钿合情深是也非。可怜国破家何处，不及春来燕自飞。锺山长照青溪影，化作帝鹃啼玉井。雷塘回首草荒凉，迷楼仓卒愁闻警。”殊有长庆神韵。至《广铨北上诗以训之》一首云：“欧美辞家已十年，闻鸡更欲整先鞭。征途远涉愁风雨，世事何知有变迁。祖训惟祈能恪守，清芬无替继前贤。京华挟策怜游子，陇树燕云有梦牵。”则整襟危坐，李君所谓“兴趣在陈白沙、庄定山之间”者也。

吾邑杨蓉裳、荔裳两先生，著作俱有盛名。其季萝裳先生，才名稍逊，而所著《听雨小楼词》，亦具神解。其女孙蕴辉，字静贞，适闽海董氏。生甫数龄，冬日见雪花飞著梅树，指示家人曰：“是非李峤诗所谓‘拂树添梅色’耶？”闻者异之。母氏秦，工诗，著《梅花吟草》。继母氏毛，著《蝉花阁吟草》。诸姑姊妹亦多能诗者，有《琴清阁》、《选云楼》诸诗草。蕴辉既幼慧，益以耳濡目染，故不学而成。所著集曰《吟香室诗草》。少时随宦甘肃，中年于归闽峤，老年就养粤东，山川身世之感，一寓之于诗。长沙张百熙序其诗，谓非絺章绘句之徒所可同日而语。洵非过誉。《甲申仲秋感事》四首，尤可作诗史读。诗云：“连营徒说拥貔貅，帷幄宁无借箸筹。覆辙忍教全局误，厉阶谁识万民愁。也知士庶难扪舌，独让将军誓断头，太息沧江回首处，陶公战监付洪流。”“七载封疆政太仁，谁知遗玷半乡亲。已看貔虎窥铃阁，犹委苍黎付劫尘。采铁岂知终铸错，沈舟何异自焚身。乌猪白犬原天堑，坐视酋轮往返频。”“何曾姓氏敌心寒，坐拥都成壁上观。独木忝颜支大厦，中流无计挽狂澜。纵横纸上谈兵易，镇定临危授命难。国耻未湔民怨起，彭田小住且偷安。”“驱羊余虎计何穷，下策生怜一例同。既已积薪思厝火，缘何临敌尚催工，粉身士卒空殉国，捷足军官待叙功，切齿不堪鼙鼓恨，尸浮马渎水流红。”“半百年华黯自怜，两番浩劫幸生全。（壬戌随官甘肃，遭回逆乱，困危城者三载。）微躯久已轻身命，大议难容割爱缘。避地漫夸三窟巧，移家莫择一枝便。何时得遂澄清愿，扫尽夷氛万里烟。”

上海赵仪姞棻，归安汪参军延泽之配，谢城广文曰桢之母也。天性高朗，有丈夫风骨。博习经史，兼工吟咏，著有《滤月轩诗集》。句如“残红尽落啼莺老，众绿新生好雨多”、“五夜怀亲空有梦，十年遣日只凭诗”。《春晚》云：“才脱春衫换夹纱，东皇何事便思家。杜鹃声里斜阳暮，深闭幽窗避落花。”俱娟妙。

棻一字子逸，号次鸿，晚号善约老人。祖讳文哲，字损之，号璞函。官户部主事。从征金川，与吾乡王丹宸（日杏）同殉木果木之难者也。著有《弇雅堂集》。棻生而有文在其手曰“文”，故幼即能诗词。既长，乃为古文骈体。汪氏自府城迁居南浔镇。棻舅讳尚仁，字惇夫，号静圃，著有《四勿斋吟稿》。尚仁之母金顺，字德人，著有《传书楼诗稿》。尚仁之女懋芳，字兰畹，著有《寿花轩诗略》。一门劬学，富有缥缃。棻最晚出，诣亦最进。《滤月》一集，亻尽多钜制，如《落叶三十苜》、《读史杂咏三十首》，皆寄托遥深，深得风人之旨；《南宋宫闺杂咏一百首》，珍闻馨逸，尤足补樊榭老人所未及。嘉兴董恂五，五代工画，尝以先德乐闲先生《柳阴消夏图册》索题。棻亦题五律二首于册，簪花妙格，不界乌丝，末署款曰“愚妹”，饶有逸致。

仁和许氏女韫辉早寡，其《秋闺有感》云：“秋深黄叶满庭飞，刀尺声停昼掩扉。鸿雁不传泉下信，西风何处寄寒衣。”

长洲陈氏女蕙芳，能诗画，蔡天石侧室也。早寡，作《十孤诗》寄意，自序有“署红鸳之牒，未满三年；歌黄鹄之词，尚赊一死”等语。其《咏孤云》云：“应是旧山归不得，独留孤影在天涯。”《孤蝶》云：“何惜抱香枝上老，向来梦不到邻家。”《孤萤》云：“犹忆绿窗人定后，与郎曾照读书来。”

钱唐女子毛小素《题扇》诗云：“信手闲将水墨逢，云山一片景模糊。自然有个如他处，不必披同问有无，”图绘宝鉴，小素名玉瑷。

长洲吴柳亭之女雪嵋居洞庭山，性恬静，居常焚香啜茗，以笔墨自娱，《咏落叶》云：“雪染枫林一片秋，黄于篱菊艳于榴。相看莫当无情物，曾载宫词出御氵。”

山阴才女胡石兰度庾岭，《见梅伤感》诗云：“五榇十三人，艰危仗此身。经冬泪洗面，逾岭独伤神。江北无茅屋，燕南有老亲。如何千树雪，不似去年春。”石兰嫁骆氏，早寡，为女学究，有名都下。

歙县易氏女淑班《除夕》诗云：“强将华烛延残腊，喜得承欢聚膝前。欲望儿成欣改岁，却愁姑老怕添年。梅花已报三春信，爆竹全消五夜眠。韵事何妨及闺阁，也将杯酒酹诗篇。”

长洲李砚芸之妇朱曙云，十九而寡，嚼指誓节。有《咏雁》诗云：“风高月白冻云开，砧杵声中一雁哀。闻尔关河有书寄，可能为我寄泉台。”《咏琴》云：“锦琴囊处半封尘，记得松风一曲新。欲把冰弦销静夜，灯前不见听琴人。”

张藻，字于湘，江苏青浦人。镇洋毕礼室，沅之母也。著有《培远堂集》。于湘母为顾若宪女生，幼承母教。尝咏梅云：“出身首荷东皇赐，点额亲添帝女装。”说者为秋帆大魁之预谶。《小园》诗云：“小园半亩寄城西，每到春深信有情。花里帘栊晴放燕，柳边楼阁晓闻莺。《汉书》旧读文犹熟，晋帖初临手尚生。自笑争心仍未忘，闲招邻女对棋枰。”女汾，字素溪，号绣佛女史，亦工诗。《简骆佩香》云：“东风无力柳<毛参>々，衬贴离愁水半潭。本拟逃情仍梦蝶，未除结习类书  覃。绿波萍叶难停港，白月梨花好共龛。极目徒增怀渺渺，顿忘彼此住江南。”

秋帆之侧室张氏绚霄，号霞城，著《绿云楼诗编》，清丽芊绵，尤工礼物。如《春雨》云：“青灯余一豆，小簟怯深更。为听芭蕉雨，潇湘梦不成。”《重到武昌节署》云：“几经弄月与嘲风，题遍回廊西复东。隔岁重来寻胜事，粉墙不见碧纱笼。”《七夕寄怀尚书》云：“空将小扇拂轻罗，剩有当筵瓜藕多。又是一年牛女会，看他两度鹊填河。”《雁字》云：“何事年年别故乡，荻花多处写潇湘。分明排出《禽经》字，不似人间《急就章》。”《秋夜简灵岩主人》云：“残灯对影卸花钿，簟冷帘疏月未圆。宝鸭重熏知夜永，罗衣似水晚秋天。”他句如《美人风筝》云：“乍飞云外疑红线，忽堕楼前认绿珠。”《七夕寄怀主人辰州戎幕》云：“愿泻银河洗兵甲，今宵破例乞牵牛。”《藕丝》云：“天生一种缠绵意，只为玲珑心孔多。”

秋帆长女智珠，号莲汀，才女也。著《远香阁吟草》。灵犀自照，蜿亶多思。如《重到武昌节署书所见》云：“风吹鹤渚片帆收，重到衙斋忆昔游。月榭仍通芳草径，负他花木满庭秋。”（其一）“碧栏干外步迟迟，粉阁寻吟旧赋诗。惟有梅花如解意，迎人先放两三枝。”（其二）《鹦鹉洲怀古》云：“当年埋玉此江头，词客名缘鹦鹉留。岂但才高惊一赋，由来命薄始千秋。萋萋芳草不胜绿，冉冉白云空自愁。今日我来春已暮，烟波极目有沙鸥。”《哭环碧夫人》云：“芝房桂馆隔重泉，青雀西飞信杳然。不忍经过几回读，红泥壁上旧霞笺。”（其一）“列莳芳菲步绕廊，惜花常自为花忙。可怜一病三春雨，尚遣双鬟护海棠。”（其二）《踏青时节》云：“踏青时节草心柔，扑蝶人来结胜游，一样春风弄颜色，桃花含笑柳含愁。”

常熟处士许灏之女玉仙寡居，著《小丁卯集》。《茹茶百咏》，沈归愚宗伯为之序。其《杂感》句云：“结茅欲远人间世，何处青山不要钱。”

金坛于翁，宿儒也，为徐雨松中丞之妇翁。开门授徒，意在择婿，中丞少孤，负笈于氏之门，相攸及之。而虑其贫，弗当女意。一日授《左氏传》至重耳、齐姜事，令女咏之，女口占曰：“愿从公子志，不作女儿悲。”翁喜，婚遂定。

钱唐鲍菊坡之妹艳贞《即事》诗云：“午梦莺惊断，粘衣絮一床。泉流蛙径活，花落鸟巢香。”《游上清观》句云：“空青泻出岩间乳，积翠飞来掌上云。”

上海曹御史一士室陆凤池，字元霄，号秀林山人，青浦人。善诗文，著有《梯仙阁余课》。工刺绣。临殁嘱一士曰：“我箱中博古图衫、西楼几上残稿数十幅，皆平生心血所存。他日示两女，如见我也。”生平爱读《离骚》，尝自谓不永年之徵，果结衤离六载而卒。其《冬日寄外》云：“别浦轻舟泛木兰，西风残雪不胜寒。客裘自著江边雨，莫作临行泪点看。”两女采蘩、采荇亦能诗。采蘩《寒食》句云：“一寸回肠十年事，都来寒食雨声中。”采荇《秋夜》云：“梧桐今夜落，蟋蟀去年声。”

钱唐徐清献公女孙淑则，著《绿净轩集》。有《出塞》诗云：“六奇枉说汉谋臣，后此和戎是妇人。若使边庭无牧马，蛾眉也合画麒鳞。”又海澄明经周彬之女淑和，《读杨忠愍公传》云：“后死七人无复恨，先生千载有余悲。”长洲贡生陶寄轩之女月溪《咏鹦鹉》云：“一梦唤回唐社稷，千秋留得汉文章。”豪健真挚，无愧史笔。皆世间奇女子也。

近余辑录邑人词为《梁溪词徵》三十卷。宋元间作者绝少，明亦无多，至清初顾梁汾（贞观）出而此道大章。《弹指》一编，调高响逸，况夔笙以“清刚”二字评之，可为确论。嗣后至顾简塘（翰），而《弹指》宗风，因以不坠。简塘词清新俊逸，杭州许迈孙尝执礼为词弟子。当浙派风靡一时之际，而自具兰芳竟体之概，虽于律稍疏，要自餐冰嚼雪人语。自简塘殁而吾邑作者少矣。有清一代词，若以二顾先生为起讫，亦可异也。简塘女弟羽素词，已为著录。梁汾女兄贞立，字文婉，自号避秦人，亦屹然为闺阁女宗。所著曰《栖香阁集》。《浣溪沙》云：“风雨妨春苦不宽，开帘怕见嫩红残，锦屏深护早春寒。

新懒一身扶不起，愁痕万点镜慵看。空拈斑管写长叹。”又云：“独坐无聊对简编，闲题恨字满花笺，夕阳西去转凄然。掩泪低徊妆阁畔，掀帘私语瘦梅前。此时试问阿谁怜。”又“晓日凝妆上翠楼，恼人春色遍枝头，湘帘风细荡银钩。燕子未归寒恻恻，梅花初落恨幽幽。重门深锁一天愁。”皆幽咽哀断，令人不忍卒读。

与避秦人闺中相唱和者，有金沙王朗。朗字仲英，适吾乡秦氏，次回女也。次回官楚中学博，适朗将赋于归，集唐饯行，有“君向潇湘我向秦”之句，其敏慧可想。最工小词。《浪淘沙闺情》三首云：“几日病淹煎，昨夜迟眠，强移心绪镜台前。双鬓淡烟低髻滑，自也生怜。不贴翠花钿，嫩易衣鲜。碧油衫子褪红边。为怯游人如蚁拥，故拣阴天。”（一）“疏雨滴青签，花压重檐。绣帏人倦思厌厌。昨夜春寒眠不足，莫卷湘帘。罗袖护掺掺，怕拂妆奁。兽炉香烬侍儿添。为甚双蛾长翠锁，自也憎嫌。”（二）“斜倚镜台前，长叹无言。菱花蚀彩个人蔫。分付侍儿收拾去，莫拭红绵。满砌小榆钱，难买春还。若为留住艳阳天。人去更兼春去也。烦恼无边。”（三）又《春愁浣溪沙》云：“抱月怀风绕夜堂，看花写影上纱窗，薄寒春懒被池香。”陈其年最爱咏之，谓“抱月怀风”四字，非温尉、韦相，不能为也。

同时吾乡闺秀浦映绿，字湘青，适武进黄比部永，伉俪最笃。一日邹只谟戏比部曰：“君得毋昔人所谓‘爱玩贤妻，有终焉之志’乎？”比部曰：“下官正复赏其名理。”映绿有《题周络隐自写坐月浣花图满江红》词云：“彼美人兮，宛相对、姗姗欲下。恰此夕、月华如洗，花枝低亚。盼到圆时仍未满，花开当半还愁谢。与花神月姊细商量，归来罢。怜嫩蕊，银瓶泻。回清影，晶帘挂。奈晚妆犹怯，镜台初架。二十余年芳草恨，两三更后长吁夜。几时将络秀旧心情，呼儿话。”络隐，周姓，名，字宝镫，江夏女子也。归汉阳李云田（以笃）为小妇，初不知已有大妇也。眉黛间恒有楚色。云田爱客游，尝携《坐月浣花图》自随。络隐亦能诗。其《闻外君耨香子将归》一律云：“茶花梅蕊自纷飞，小圃身如坐翠微。不定阴晴天欲倦，何方燕雀晚知归。王孙岁岁怀芳草，侍女朝朝倚绣帷。见说画眉人且近，湘山如黛未应稀。”耨香，云田别号，又尝自称老荡子。

龚定庵之夫人曰何撷云，能诗。其《留别清﹁女史》诗云：“气味花同馥，聪华玉比温。神仙居上界，谪降亦高门。（原注：女史为崧圃相国李女。）竹柏前缘在，松萝雅谊敦。足徵家法古，相业百年存。”“笑我无家者，看山便结缘。偶同栖庑客，不费买邻钱。乡梦同思越，离樽又入燕。将何夸别墅，只合署迎仙。”

道咸间，昆陵赵氏有三女皆能诗。长粹媛，次慧媛，次英媛。英媛诗古体宗汉魏，近体法少陵。古体如“欲望天无涯，欲行地无角”、“心伤不能言，肠中车辘辘”等句，颇类建安七子；近体如“繁花经乱萎，蔓草引愁长”、“扫径薄寒春尽后，卷帘斜月梦醒时”等句，亦名隽可喜。

同光间，上海引翔港有农女蔡秀倩者，自号锦塘女史，时投诗坛坫，男子为之敛容。有《绩余小草》二卷。昆陵赵均捐资为刻之吴门。有《无题》十首，尤脍炙人口。兹录其四云：“闲拈旧韵谱愁工，一度思量一寸衷。月纵能圆犹有晕，花无常好不禁风。珠帘日暖黏红雨，瑶砌春明步绿丛。芳草天涯何处是，栏杆倚遍玉玲珑。”“春阴脉脉绣帘斜，节序频移感岁华。机上啼痕徵素锦，酒边愁韵谱红牙。拟笺月府通心诉，何意瑶台厄落花。怅惘幽情柳色里，绿云一角淡烟遮。”“东风吹雨过重楼，花自销魂鸟自愁。对镜独虞双鬓改，栖林难为一枝留。玉环指约如坚节，锦缆心肠不系舟。绰约画图周笔，泪痕难倩彩毫收。”“莺歌柳眼泥人娇，触拨闲愁病易招。天上游云归梦杳，人间岁月利名消。从知莲蕊心多苦，谬说兰因福可邀。畅好画楼三五夜，一帘明月护深宵。”

阳湖程蕙英（ぇ俦）著有《北窗吟稿》。家贫为女塾师。曾作《凤双飞》弹词，才气横溢，纸贵一时。所为诗纯乎阅世之言，非寻常闺秀所能。其《自题凤双飞后寄杨香畹》云：“半生心迹向谁论，愿借霜毫说与君。未必笑啼皆中节，敢言怒骂亦成文。惊天事业三秋梦，动地悲欢一片云。开卷但供知己玩，任教俗辈耳无闻。”

钱唐郑太夫人，名兰孙，字娱清，为仁和徐若洲司马鸿谟之妇，花农侍郎琪之母。工诗词。闺中赓唱之暇，尝以课子。自道光丙申至咸丰壬子，删存诗词八百余首，分为两集：一曰《都梁香阁》，一曰《莲因室》。中以随宦江北时所作者为多。方粤寇之初陷扬州也，从其姑孙太夫人仓卒出城，服物皆不复顾，惟奉先世画像及高宗赐文穆公本诗墨迹，并司马为太夫人所书诗词手册以行，其后恭亲王奕题诗于侍郎所刊太夫人之诗词集，有二句云：“漫将赵管图书拟，忠孝遗徽此帧中。”即指此也。太夫人吟咏余晷，喜讽梵经，其在如皋时，居东岳禅院旁，尝以十四昼夜礼《妙法莲华经》七部。故其所作，时有禅悟。与司马所著之《檐卜花馆诗》，并称于时。

俞小霞，皖南农家女也。性聪颖，闻村塾童子读《千家诗》，入耳若有所悟，复闻，便能诵。一日，晨起采桑，得“万籁无声蚕正眼”句，因自喜，反覆吟诵不置。复购通行之《唐诗三百首》，乞邻儿教之读，于是遂能诗。父母固务农，不知爱，亦不禁其所为。年十七，为之议婚，小霞不可。邻有方叟者，亦业农，有田数百亩，以富闻于乡，耳霞名，为其子普明求婚。普明学商不成，好与无赖游。霞父母羡其富，许之，始告霞。霞默默无一语，习诗如故。明年，归方氏，见普明，谓之曰：“闻君不习正业，日与无赖游，非我夫也。今待汝五年，读书有业，当为君妇，不然，相见于泉下。”出袖中获稻之刀示之。普明惊而逃，宾客相顾失色，结舌不敢语。方叟曰：“今如汝言矣。”乃延师课子读，送霞还母家待之。普明非愚蠢者，以嬉荒其业，自受霞激，发愤力学，数年学大进。霞闻之，私喜。普明忽谓父曰：“儿岂患无妇哉！儿纵鳏，断不以轻我者为妇。”父母劝之不可，强之亦不可，遂与他姓联姻。霞亦漠然置之，而习诗如故，日饲蚕吟诗以自遣。后三年，忽呕血而死。

姑熟曹氏两孝女，长曰静宜。自幼许嫁姚氏，因乱兵阻隔；及乱定，姚氏子来为赘婿，居久之，始知其已娶妻生子矣。父母怒，责婿无礼，静宜曲为解之。姚氏子羞愤去，遂绝。静宜居家，事父母维谨。并以母病，代操家政，咸井井焉。婉宜者，其第三妹也，幼慧甚，读书过目成诵。父母奇爱之，苛于择婿，故未许人也。同治七年，父卒，婉宜誓以身殉，家人以母在劝止之。乃与静宜长斋奉佛，共诵《金刚经》，为亡父资冥福。无何母又卒，二女乘人不备，同时仰药死。静宜有临终留别兄弟书曰：“妹不幸为女子身。自有知识，即念女子同受罔极之恩，而独无以为报，深觉歉然。稍长见母有痰疾，发无定时，必有人昼夜经心，方免不测，诚恐一朝远嫁，不得侍奉母疾。而幼字姚氏，亲命难违，无术分身，焦思万状。及赘婿后，欲令别置媵妾以便他日归宁，天幸其先已娶妻，并生子女。维时众叹遇人不淑，咸讥士也无良，而妹独欣天假之缘，得遂养亲之志。是以力阻正名之议，安心在家侍奉。满冀双亲寿享期颐，永叙天伦之乐，何图天降鞠凶，慈父见背，丧服未终，老母又染沈疴，殆将不起。呜呼！吾父吾母，既违定省于堂前；生佛生天，誓必相从于地下。从此色笑常亲，亦复何恨？惟念在室养亲，义非姚氏之人；生事死殉，可谓曹门之女。所存原聘金簪二枝，望即检还姚氏，永断葛藤，以明决绝。三妹于父殁之日，百计求死不得，此番恐亦不免矣。哀哉兄弟，叠遭大故，双折连枝，悲伤之情，不堪设想。窃有一言劝慰者，泉下庭帏，有妹等侍奉，足可放心。兄弟等子职所当尽者，不徒在哀毁二字，但能修身训子，积德显亲，自足慰父母之灵，而妹等亦从旁含笑矣。二妹已为孔氏妇，有其当尽之职，务宜节哀自爱，勿蹈非礼。死别须臾，临颖怆然。”

纪文达有侧室曰沈明，长洲人，能诗。《咏花影》云：“绛桃映月数枝斜，影落窗纱透帐纱。三处婆娑花一样，只怜两处是空花。”

端静闲人韩氏，法式善之母也。著有《带绿草堂集》。有《雁字三十首》，传诵一时。录其二首云：“逸气沈酣映日熏，冥冥横洒五花云。秋潭倒卧龙蛇影，晴碛新增蝌蚪文。一画直同天地老，六书何待古今分。只应上界留真本，不许留传乌雀群。”“天与云霞作剡藤，横空腕力得风增。潇湘清怨诗千首，罗刹晴潮墨一升。小住鸥波凭浩荡，几时凤阙许飞腾。迷离苔藓黄昏蚀，细辨碑阴月是镫。”

青浦曹策彝之妇孙淡霞早寡，其哀词云：“岂是玉楼需作记，人间不及鬼怜才。”苦语出奇，不必作《士不遇赋》。

华亭张氏女《对酌和外》诗云：“绿酿新开菊正黄，与君薄醉倚秋光。人生无病无愁日，得意花前能几场，”《晚景》句云：“放他双燕子，花外引雏归。”

丹徒王柳村之妹碧云女史，十一岁赋《落叶》句云：“我正有心呼婢扫，那知风过为吹开。”又《寄怀》云：“山静七弦响，花深一鹤鸣。”

秀水汪浣花孝廉之母张氏，著《清心玉映楼藁》。其《送从兄归苕溪作》云：“白云深处是侬家，想到慈帏梦亦赊。最羡苕溪明月夜，几行归雁宿芦花。”夫人为乌程太史雪子次女。门以内毁齿皆能琢句，时比之屠赤水、叶虞部家云。

长洲女子张紫蘩，即“吴中十子”之一，有《洞庭竹枝词》甚佳。词云：“馆娃宫畔多芳草，消夏湾头是妾家。春色满山留不得，任他流水送桃花。”（其一）“目断浮梁路几重，可怜家傍最高峰，如何一个团园月，半照行人半照侬。”（其二）

海盐陈明府龙孙之室彭孙婧，孙之妹也，字娈如。《夜闻弦索》云：“寒缸挑尽已三更，何处歌声恼客情。残月纸窗眠不稳，照人离梦太分明。”

会稽商采（云衣），为宝意太守之祖姑。著有《花间草》、《绿窗草》。其《塞上》二首云：“万里长云暗节旄，天山秋尽雁飞高。风吹塞马霜蹄疾，雪扑征衣冻宝刀。”（其一）“角弓白羽挂雕鞍，醉卧河阳铁甲寒。烽火夜来知有敌，一时齐向月中看。”（其二）高响遏云，女子中龙标、供奉也。《正始集》录其《落花》二首亦佳。

青田教谕章楹之室周婉余，杭人。十五结衤离。尝与章雨后看新燕，作小令曰：“风满溪，雨满溪，风雨蒙蒙燕子飞。画桥西复西。”章惊叹，令作后半阕，笑而不答。后三年竟卒。

桐乡女子王梦鸾，字仙御。有《柳枝词》云：“柳条风静雨初收，更罢罗衣懒上楼。花下欲将新月拜，一钩恰到柳梢头。”又《渔歌》句云：“夜静月明人不见，自家歌与自家听。”

乌程汪中翰曾裕之室金顺，太仓人。有《寄夫子都门》诗云：“西风江上急秋砧，手制征衣入夜深。渍有泪痕休浣去，相看犹见别时心。”

长兴臧御史眉锡之室丁瑜，字静娴。《家居》诗云：“木石风花结四邻，寂寥门巷久无人。昔年燕子今重到，始信交情独尔真。”

海宁女子曹慰我，字雪轩。有《初夏》绝句云：“闲坐风窗度岁华，石泉清供一瓯茶，楝花风里寒暄乱，才脱轻衫又夹纱。”诸暨戴玉萼，字绿华，同邑余荫祖妻也。伉俪甚笃。有《谢外寄春衫》诗云：“窄袖春衫小样新，劳君远寄别离身。几回对镜增长叹，不是当年绮丽人。”

海盐陈孝治侧室梅玉卿，天津人。著《红豆山房集》。先是玉卿母女孤茕，遭势家强横，孝治客津门，为脱其难，母即以玉卿归焉。所居红豆山房，其定情处也。孝治既有万里之行，玉卿以母病不得从，迨书来问讯，玉卿以诗答书云：“使者来天末，携归一卷诗。知君垂念意，教妾不胜悲。母老幸无恙，家贫尚可支。庭前红豆树，常是发新枝。”

商宝意太守女长白，诗传家法，未及笄而卒。太守辑其遗诗，为《昙花一现集》。有《垂帘》作云：“坐向绿阴里，垂帘昼似年。莺声催午课，花气拥春眠。问母寻眉谱，随兄治砚田。潜心看《内则》，钞得两三篇。”又《斗蟋蟀》诗云：“谁教两争雄，白帝余威到草虫。可惜旌旗兼壁垒，指挥都是小儿童。”煮萁泣豆，带甲满天，阋墙可已而不可已。古今正同此感慨也。

武林孙氏，毓秀中圭。荪意诗词，已两见著录，兹复录其断句数章以志心赏。《暮春》云：“鱼穿新藻出，蜂抱落花飞。”《山中》云：“古径断行踪，空山学人语。”《春日》云：“深院闭门人不到，一帘微雨杏花寒。”《病起》云：“一向吟怀萧索甚，花前扶病送春归。”他若云凤、云鹤，粉云墨雨，受业湖楼，馨逸旁流，毋待表衤暴。又有名与荪意字苕玉相同者，字琬华，贵州布政使曲阜孔昭虔室，亦工吟咏。有《种花》诗云：“歼蠹杀螟秦律令，丸泥分水汉河渠。”人盛传之。

顾春，字子春，贝勒奕绘之侧福晋。才色双绝。贝勒自号太素道人，春自号太清；又常自举其族望曰西林，自署名曰太清西林春。贝勒词曰《南谷樵唱》，太清词曰《东海渔歌》，皆取其相配也。昔王幼遐侍御毕生专力于词，论词至满洲人，常曰：“满洲词人，男有成容若，女有太清春而已。”然太清所著《天游阁诗集》，流传于世，而词集不可多得。王氏又常以不得渔、樵二歌为恨事，盖谓朱希真《樵歌》及此也。后卒得《樵歌》付梓，而《渔歌》杳然。又阅数年，黄陂陈士可始得之于厂肆，冒鹤亭、况夔笙为之校刊而其传始广，其词极合宋人消息，不堕入庸俗一派。集中和宋人词甚多，不备录，录其小令数首，以见一斑。《春夜》调寄《早春怨》云：“杨柳风斜，黄昏人静，睡稳栖鸦。短烛烧残，长更坐尽，小篆添些。红楼不闭窗纱，被一缕、春痕暗遮。澹澹轻烟，溶溶院落，月在梨花。”《九日鹧鸪天》云：“九日登高眼界宽，菊花才放小金团。纹细浪参差水，佛髻青螺大小山。

人易老，惜流年，茱萸插帽不成欢。西风那管离情苦，又送征鸿下远滩。”《拟古定风波》云：“花里楼台看不真，绿杨隔断倚楼人。谁谓含愁独不见，一片，桃花人面可怜春。芳草萋萋天远近，难问，马蹄到处总消魂。数尽归鸦三两阵，偏衬，萧萧暮雨又黄昏。”《碧桃醉东风》云：“玉妃妆卸，天上琼枝亚。立尽东风明月下，露井初开昨夜。结伴阆苑飞仙，上清沦谪尘寰。萼绿华来无定，羽衣不耐春寒。”《题墨栀子团扇寄云姜醉桃源》云：“花肥叶大两三枝，香浮白玉卮。轻罗团扇写冰姿，何劳腻粉施。新雨后，好风吹，闲阶月上时。碧天如水影迟迟，清芬晚更宜。”《冬夜听夫子论道，不觉漏三商矣，盆中残梅香发，有悟赋此鹧鸪天》云：“夜半谈经玉漏迟，生机妙在本无奇。世人莫恋花香好，花到香浓是谢时。蜂酿蜜，茧抽丝，功成安得没人知。华阅尽恒沙劫，雪北香南觅导师。”《听雨忆云林阑干万里心》云：“窗前新种绿芭蕉，夜雨声声枕上敲，困不成眠转寂寥。耐清宵，有美人兮不可招。”《云林妹见赠雁足书灯，以小令申谢琴调相思引》云：“雁字分飞思不禁，听风听雨梦难寻，露华庭院灯影照清心。赠我不须长夜饮，感君聊赋短檠吟，荧荧一点应惜寸光阴。”云林为德清许周生先生之长女，与太清极密。云林表姊汪允庄，为陈云伯子妇，有《自然好学斋诗钞》。云伯尝因云林转丐太清诗未得，乃假名代作，太清因痛诋之。事见集中。其高致如此。晚近竞言龚定庵曾客太素邸中，与太清有瓜李之嫌，以定庵集中《忆宣武门内太平湖之丁香花》一诗为公案。方闻骚雅之士，不惜为笔墨之争。世言方朔奇，奇事尽归方朔，存而不论可也。

仁和闺秀杭筠圃，名澄，字清之，晚号定水老人，堇浦太史女弟也。嫁赵万景，早寡。其《五十悲吟》云：“十载伤心泪，何曾一日乾。老深无后痛，贫觉立孤难。寂寂墓门草，深深眢井澜。此身原已死，休作未亡看。”《追感》云：“牛衣未暖别离催，贫贱夫妻乐亦哀。遗札可怜犹在箧，夜台那复一缄来。”晚得恶疾终。芷斋夫人为刊其遗集《卧雪轩》一卷行世。

贺桂，字秋安，号竹隐居士，江西莲花厅人。知县龙有珠室。著有《竹隐楼草》。秋安工琴，兼精篆隶。其《独漉篇》云：“独漉独漉，韧埋于狱。其气干天，不同一割。（一解）死伤于虎，为虎之伥。虎中于机，伥且叹望。（二解）乌喷墨，以为身窟。巧莫之若，终死于墨。（三解）众鸟呼山，清浊各别。谁欲弋鸟，莫中清洁。（四解）”

钱塘蕉园七子，林以宁（亚清）、顾启姬（姒）、柴季娴（静仪）、冯又令（间）、钱云仪（凤纶）、张槎云（昊）、毛安芳（是）是也。以宁著有《墨庄诗钞》、《凤箫楼集》。《独夜吟》云：“蕉心未展桐花老，春社才临燕声小。屋角阴云冻天色，雨脚斜侵砌草织。暮寒压梦梦不成，耳边哀角呜呜鸣。幽房鬼逼兰凝，床头玉盏敲红冰。斫桂烧云老不死，夜乌啼杀晓乌起。独茧抽丝结绣襦，侬心未卜郎心似。开帘蜡树烟依微，海燕宾鸿相背飞。孤吟起坐各无赖，昨夜邻家夫婿归。”顾启姬诗已见前。柴静仪著有《凝香室诗钞》、《北堂诗钞》，诸生沈汉嘉室，即前录客红兰主人所诗人沈用济之母。《用济自都中归，诗以慰之》云：“君不见侯家夜夜朱筵开，残杯冷炙谁怜才。长安三上不得意，蓬头黧面仍归来。呜呼世情日千变，驾车食肉有人羡。读书弹琴聊自娱，古来圣贤能贫贱。”钱云仪著有《古香楼集》，诗另录下。张槎云著有《趋庭咏》、《琴楼合稿》。七岁即能诗，年仅二十五而卒。其《秋晚》诗云：“极目危楼上，天涯晚望中。云凭荒野阔，日落大江空。露冷蛩初响，风寒叶正红。兴来无俗虑，明月在疏桐。”毛安芳，先舒女，幼承庭训，长适徐邺，著有《静好集》。刻苦吟诗，年老无子。尝自持其诗卷曰：“是我神明所锺，即我子也。”《咏雪》云：“大涯一望茫茫白，积玉堆琼亘长陌。兴来何处子猷船，高卧谁家袁安宅、山中千树噪饥鸦，自埽冰鳞自煮茶。不怪满身寒起粟，只愁压折老梅花。”

钱云仪，进士安侯女，贡生黄式序室，为顾若璞曾孙妇，若璞，字和知，以诗文名世。著有《卧月轩稿》。尤有经世才，为闺阁中所仅见。其致学之勤，可于其与弟书中见之。书云：“夫溘云逝，骨铄魂销，帷殡而哭，不如死之久矣。岂能视息人世，复有所谓缘情靡丽之作耶？徒以死节易，守节难，有藐诸孤在，不敢不学古丸熊画荻者，以俟其成。当是时，君舅方督学西江，余复远我父母兄弟，念不稍涉经史，奚以课藐诸而俟之成？余日惴惴，惧终负初志，以不得从夫子于九京也。于是酒浆组之暇，陈发所藏书，自四子经传以及《古史鉴》、《皇明通纪》、《大政记》之属，日夜披览如不及。二子者从外傅入，辄令篝灯坐隅，为陈说吾所明，更相率尹吾，至丙夜乃罢。顾复乐之，诚不自知其瘁也。日月渐多，闻见与积，圣贤经传，育德洗心。旁及骚雅词赋，游焉息焉，冀以自发其哀思，舒其愤闷，幸不底于幽忧之疾。而春鸟秋虫，感时流响，率尔操觚，藏诸笥箧。虽然，亦不平鸣耳，讵敢方古班左诸淑媛，取邯郸学步之诮耶？”若璞两子，长灿，次炜。灿妻丁，名玉如，字连璧，亦奇女也。若璞致张夫人书云：“冢妇丁，从余读唐人诗。其寄灿有云：‘故有愁肠不怨君’，语几于怨诽不乱矣。与灿酒间绝不语及家事，时为天下画奇计，而独追恨于屯事之坏也。且曰：‘边屯则患旁扰，官屯则患空言鲜实事。妾与子戮力经营，倘得金钱二十万，便当北阙上书，请淮南北闲田垦万亩，好义者引而伸之，则粟贱而饷足，兵宿饱矣。然后仍举盐，召商田塞下，如此则兵不增而饷自足，使后世称曰：“以民屯佐天子，盖虞孝懿女实始为之。”死且目瞑矣。’其言虽夸，然销兵宅师，洒洒成议，其志良不磨。夫人许之否？”乃至云仪而更以才著。尝以扬子云作二十五箴而不及《女史箴》，遂作《彤管箴》以补之。其《美人梳头歌》云：“新林一声啼绿鸟，三十六宫春欲晓。床上辘轳牵素绠，秋水溶溶镜光冷。渐看红日卷珠帘，双弯却有眉纤纤。玉凤斜飞金蝉，佩环摇摇曳湘烟。下阶独自摘芳蕊，樱桃笑侬不结子。”亦雅近昌谷。女子才难，黄氏独蝉嫣数世，殆亦间气锺于一门欤。

前于云仪者，更有和知夫人女孙黄。生有慧根，十四五时即精虔梵呗。见世间欢喜恩爱事，辄曰：“此热闹常┼海轮回，何时得已！”及笄而病。闻陆氏来委禽，遂笃力求出家，受戒于云栖僧大宾，命名智生。甫披剃而即逝，年十九。大宾为葬其发于云栖，建塔焉，且为作记。大宾者，和知夫人之弟顾若群也。与云仪同时者，有姚令则，字柔嘉。年十四，归于黄罗扉（时序）。和知夫人为其祖姑，井臼余闲，执经请益。又得云仪为姒，绣阁然脂，互有赠答。著有《半月楼集》，几欲传祖庭衣钵。后于云仪者，有梁瑛，字英玉，号梅君，黄树谷室，和知夫人五世孙妇。尝自号谷梁氏，盖其从女兄亦归于黄，因仿晋杨彪之妻袁氏自称曰彪袁氏者以别之。树谷卒，手撰行状数千言，委曲真挚，门人故友见者皆阁笔。性喜梅，有梅花诗屋，四壁书古今人集梅花诗千余首。无梅时，则从壁上观之以当梅花，曰：“画不如也。”人目为“女逋仙”。又自集古人咏梅句子成一帙，曰《字字香》。集诗纪之云：“年年觅句为花忙，几度巡檐费品量。句似梅花花似句，一番吟过一番香。”

姚允迪，字蕴生，江苏金山人。著有《秋琴阁诗钞》。其嫂氏即青浦抱珠女史张佛绣也。蕴生在室时，从之弹琴学诗。尤喜读《周易》，晓星数，夜分窥星躔，占风雨，无不应验。其《谢徐夫人以西湖图见赠》诗云：“狂沙入户春风颠，他乡度日如度年。囊琴束书了不御，羁愁忽忽心茫然。谢君惠我图一帧，西湖万里来穷边。不知两眼困尘土，斗觉满座生云烟。前年我亦曾游此，正值柳嫩花初妍。舣舟处处寻古胜，孤山山下重流连。逋翁已殁梅鹤老，野桃蹊杏空便娟。夜登湖楼更幽绝，明月恰挂山之巅。枯桐一奏万籁息，平湖十顷波纹圆。临风举酒吸清影，乃知人世别有天。分无仙骨难久住，惟有清梦时相牵。竭来西游真谬算，痴蚕自缚亦可怜。春光九十过已尽，一花一草俱无缘。得归茆屋愿亦足，此身敢望栖林泉。羡君家居山水窟，百年相对真神仙。何时暂脱尘俗累，许我来赋重游篇。”

钟令嘉，字守箴，号荼甘老人，江西余干人。铅山蒋心余之母也。心余少孤，四龄时，守箴断竹为篾，攒簇成字，教之，口授经书，盖与丸熊画荻竞美矣。心余卒以是入木天为名士。守箴著有《柴车倦游集》。《登太行山》一首，颇有唐人音节。诗云：“绝磴马萧萧，群峰气势骄。苍云横上党，寒色满中条。极目河如带，拦车雪未消。龙门划诸水，禹力万年昭。”尝就养京师，谓心余曰：“吾儿才非适时者，不如归也。”心余悚然，乞假归。守箴作《归舟安稳图》，题诗纪之。其高致尤不可及也。

闻人徽音，浙江余姚人。工琴善奕，博览群书。所配非偶，抑郁卒。其《赋梦》一首，庶几见道之言。诗云：“梦中作梦日悠悠，究竟何尝有断头。槐国既无分昼夜，漆园那复论春秋。半窗月吐三更影，一枕风含万古愁。不识有谁曾独醒，揭开宇宙纵双眸。”

《易》学精深，不易研究，娄县张丽然独精其理，有《易道入门》二卷。丽然名屯，贡生褚念劬室。早寡。抚遗腹子，督课甚严。所著诗曰《小华萼集》。《与三妹昭四妹瑾暨鹏儿谈易》云：“读《易》贵洗心，探索妙契默。根窟虽微奥，研思终可得。羲画周文彖，孔子传辞翼。穷参造化理，天地人三极。循环转运机，阴阳互消息。静以分翕专，动以交辟直。博施化育功，大哉乾坤德。人道即天道，贞固无邪慝。易知而简能，崇效卑法则。居则观其序，虚含画前易。动则玩其占，触类广知识。动静天机流，在在皆蓍扌力。进退存亡理，惟明辨顺逆。悔来思补过，咎至刻自责。虚心白受采，下学谦受益。五常处五伦，知至行必力。陟遐先自迩，九仞一篑积。弗得弗措之，人一而我百。”《江南曲》云：“疏窗轧轧鸣机声，三日织来匹未成。回肠曲曲如丝乱，乱丝不断肠偏断。昨夜西风吹枕寒，梦回顿忆客衣单。江南塞北音尘隔，生死无凭忧不释。忧不释，填胸膈。君若堂上无老亲，妾身拚化山头石。”

孟思光，字仲齐，浙江会稽人。其《吊鹦鹉冢诗》，事奇文奇，可传也。诗序云：“张玉娘者，松阳人，文章博雅，诗词得风人旨。时以班大家比之。自号一贞居士。侍儿二，曰霜娥、紫娥，皆有才色，善笔札。所畜鹦鹉，亦辩慧，能知人意。因号‘闺秀三清’。年及笄，字沈生。旋卒，父母将另卜佳婿，玉娘闻之曰：‘妾所未亡者，为有二亲耳。’守志至二十八岁，梦沈郎迎之而殁。父母哀其志，请于沈氏，合窆于附郭之枫林。侍儿皆哭之恸。霜娥以忧死，紫娥曰：‘儿忍独生乎？义当以殉主也。’遂自经。诘旦，鹦鹉亦悲鸣而降。乡人异之，咸以殉葬，名其冢曰‘鹦鹉’。顺治初，余兄任松阳校官，数过其地，遗址渐湮，因为之封树立碑。又访得张大家《兰雪集》，嘱余重校付梓。相传元时有携“其山之高月出”小词至京师，为诗人虞伯生、欧阳元所叹服。后乃有以松山叶根长事污蔑之者。吁！玉娘贞女，亦才女，从一而终，此事有无，何俟复辨？或者依草附木，鬼兴妖，亦未可知。要以松地灵秀，不锺于男而锺于女，乃有一女子而轻自污蔑，亦知其俗之匪古已。因为长歌以吊之。”诗云：“千年恨骨葬秋山，一片枫林叶染丹。岂是霜花夜凝紫，相思泪血成斑斑。一贞贞洁心如玉，幽居长向兰房哭。彩丝绣作沈郎容，生不相从死相逐。山高月小何皎皎，我有所思在远道。所思不见将何如，玉容一日秋风槁。闻道沈郎不胜衣，梦里依希也非。却恨朱颜不相见，可怜白首空相期。翠颊双鬟共生死，缘衣好鸟重悲啼。坟前树栖比翼鸟，窗前花长并头枝。碧窗人杳花无主，好把鸳鸯比鹦鹉。鹦鹉冢前日色黄，鸳鸯冢前日色暮。茫茫宿草起荒烟，三生石畔斜阳路。凄凉落照满枫林，今日伤心在此处。”

桐城贡生潘天成，字铁庐，从方有怀、梅定九、汤默斋讲经济之学。择配惟艰。后得盛氏，相从论文，甘贫静好，乡里称之。天成饥驱出游，盛以诗赠别，并序云：“辛未之年，时维八月。江风清劲，鸿翔万里之天；山月明莹，桂吐三秋之景。余夫子扫墓濑阳，报亲恩于罔极；论文吴会，索知己于名流。此真孝子之深情，才人之壮志。特以胸罗万卷，囊乏一钱，气欲凌云，家徒立壁，既无以生交游之宠，又不能忘内顾之忧，故欲行且止，将往又留。然而徒步担簦，才是通儒之行；短衣提瓮，始成贤媛之名。君诚有鲍宣之高风，妾亦居少君之清操。销魂黯黯，岂敢为儿女之悲；赠别谆谆，乃以助丈夫之气。爰疏短引，聊当骊歌。虽不必如窦滔妻织锦之辞，实欲效乐羊妇断机之意云尔。”诗云：“十载蛟台惯苦卒，为无柔骨俗生。济人金散翻招怨，经世书多转受贫。志欲冲霄成劲翮，才能破浪惜修鳞。丈夫知己应非偶，切勿轻干显要津。”

山西太原张佚，字拱端，名士也。有七女，皆工诗。长学雅，字古什，生不茹荤，爱持《黄庭经》、《准提咒》。字金坛于氏，未婚而卒。著有《绣余遗草》。《闺中闲咏》云：“竹院萧萧人语空，夜来风雨太匆匆。侵晨独倚阑干角，闲数池莲几朵红。”四女学典，字古政，号羽仙，十岁为《采莲赋》。兼工绘事。与妹凌仙孪生，尤相爱。凌仙中岁而寡，贫不能自存，尝分宅居之。著有《花樵集》、《倡和吟》。《寄书》云：“欲把音书寄，踌躇向笔端。恐添离别恨，难使旅怀宽。苏蕙机中字，秦嘉镜里鸾。迢迢凭一纸，何以慰加餐。”凌仙，名学象，字古图，著有《砚隐集》。读其《岁暮感怀》诗，殊觉凄然。诗序云：“山斋晨起，愁云塞望，庖突无烟。葛帔练裙，犹作御寒之服；湘兰杞菊，难供卒岁之粮。嗟乎！嵇绍幼孤，长卿早丧，厚禄故人，音书断绝。恒饥稚子，意色凄凉。昔之车笠申盟，麦舟相助，复何人哉？聊咏短章，用抒悲愤。”诗云：“缉柳编蒲志苦辛，半生多难已忘身。橘林乏实供饣亶粥，突舍无烟荐藻苹。空羡田真兄弟乐，堪怜任子孙贫。一函遗草谁为达，检得徒令泪满巾。”

李文慧，字亦士，一字端之，河南永城人。举人乔大元室。著有《畹思小寄吟》。亦士工琴，尤好读史。尝手评陈寿《三国志》，具有卓识。《夜泊曲江不寐鼓琴》诗云：“舟泊曲江口，孤屿澹欲失。遥岸渔火明，烟中棹歌息。当此万籁静，心境两幽寂。焚香拭焦尾，调轸横陈膝。琳琅太古音，旨趣复谁识。欲写我心期，聊以寄所适。一弹江水清，再鼓秋月白。月白与风清，惊起鱼龙出。曲终独徘徊，蓬窗风露湿。”

张绣云，浙江归安人。游击超群女，诸生唐晋钅荣室。著有《女床山稿》。工琴。闻母讣，一恸而卒。清才孝德，不图于将门中得之。《咏奕》云：“胸有甲兵藏，灯花落草堂。眼中分黑白，局内莫仓黄。生死关仙术，安危属智囊。烂柯山下住，岁月太匆忙。”

近从吴门叶印濂处得睹其所藏天寥先生遗像、小鸾画像及疏香阁诸图，忠节清芬，顿洗尘俗。小鸾遗像卷中，有吾乡杨蕊渊题其《返生香集》古风一章。蕊渊，名芸，蓉裳先生女，曾辑《古今闺阁诗话》为《金箱说荟》。中郎有女，夙著才名。此古风一章，雅有长庆神韵，急为┢录如下：“琼云散影仙姝泣，海上桃花几回碧。十二飞楼弱水西，返生香断何从觅。空留妙句写乌丝，镂雪团香绝妙词。千古玉台遗迹在，鲍家小赋谢家诗。吟边想像人如玉，林下风清绝尘俗。巧掠鸣蝉薄鬓青，双描出茧修蛾绿。姊妹联吟擘彩笺，疏香妆阁冶春天。芭蕉影里风如扇，豆蔻梢头月乍弦。一家词藻人间罕，双成合作飞琼伴。午梦初回倚绣床，晚妆才试拈花管。爱仿官奴写《洛神》，曾摹周画朝云。绮琴夜拂银钩手，金毡朝纟番贝叶文。吴江波冷湘娥吊，惆怅含不成笑。红缕才牵幔外丝，绿章已赴云间召。夜雨灯昏翡翠屏，莲华轻蹑凤皇翎。三生慧业知重证，一枕游仙怨早醒。猊床肯下真师拜，灵姿合受天人戒。出世原无不死方，忘情且说无生话。忏除绮语竟归禅，稳坐耆尼九品莲。莫向三山谈旧事，又劳天上葬神仙。”蕊渊又著《琴清阁词》，南陵徐积余先生刊《小檀栾室闺秀词》，取以冠首。蕊渊之表妹顾翎，字羽素，亦工吟咏。著有《ぇ香词》。简塘先生之女弟也。蕊渊有《怀羽素兼调简塘弟妇临江仙》词云：“记得髫年携手处，红桥画舫蓉湖。别来兰讯未曾疏，新词笺百幅，错落赠明珠。竹北花南香伴少，近时标格谁如。清心一片映冰壶。顾家新妇好，得似小姑无。”可谓雅谑。《ぇ香词》得拜石山房之传，殊少俗韵。《法驾导引》四首云：“人间世，人间世，小谪廿年留。琪树折残沧海夜，瑶花吹碎碧城秋。天上有离愁。”“瑶池上，瑶池上，异味出天厨。阿母待餐青凤髓，麻姑手擘紫麟脯。游宴到方壶。”“清虚府，清虚府，宝镜影团。玉兔生依青桂树，金蟆爬上白云端。风露最高寒。”“《东华录》，《东华录》，曾作散花来。凉月无尘鸾鹤梦，残香有恨凤凰台。劫后辨余灰。”又有“柳丝春似梦，扶影上秋千”十字亦佳。

金纤纤女士有小影砚，自题一绝云：“绣院微风不隔帘，瘦来小字称纤纤。自量只有腰盈尺，一着春寒病要添。”真吹气如兰也。

华文若，字春洲，同邑瑞潢女，俞柳渔室。瑞潢字秋槎，官浙江同知。罢官后隐居西湖段桥北德生庵，春秋佳日，携一童遨游山间二十年，咸以为神仙中人。春洲适俞，九载而寡，以清节称。《汝宁旅舍晚秋偶赋》云：“羁愁归思两茫茫，回首乡关总断肠。长夜明星将替月，小池冷露欲为霜。砧声断续敲深巷，桐影扶疏露短墙。恰喜邻娃解岑寂，一枝长笛韵悠扬。”

安徽舒城锺文淑、文贞，女兄弟也，并擅吟咏。文淑《垂钓》诗云：“鸥自忘机水自流，棹来小艇一竿投。羽沈最喜才啣饵，纶掣何妨惯脱钩。双桨夕阳红蓼岸，片帆明月白苹洲。等闲收拾蓑衣去，把酒高歌傲五侯。”文贞《游冶父山》诗云：“树里湖光一镜开，水精宫外有楼台。散花不到维摩室，亲捧云珠供佛来。”文贞又工琴，见《正始集》。

梁蓉函，字韵书，福建长乐人。姊符瑞，字紫瑛，著有《昆辉阁稿》。韵书著有《影香窗诗钞》。盖同承其母夫人许鸾案女史之教也。韵书兼工琴善画。《秋夜步月见银河》诗云：“晚空苍茫弄寒碧，疏帘未卷蟾蜍入。卷帘望月见银河，白练横空几千尺。一泓澄彻涵天秋，银汉无声作水流。月波一片流不尽，泛泛长在东西头。花阴满地波纹起，幽人立在秋江里。不知银汉几何深，夜夜倾来一庭水。鹊桥边风露寒，长河悠夜俱漫漫。谁家窗外霜砧急，催得银河落晓山。”

江鸿祯，福建福州人。年七岁，即能鼓琴，九岁工诗。年十五，梦紫衣女六七人招之游，谓曰：“尔与吾皆阆风侍女也。尔其归乎？”醒以告母，牵衣而泣。乃索平日所作诗焚之，曰：“不可留为人世口实。”援琴弹一曲不成声，曰：“人琴俱亡矣！”遂推琴而起，寻卒。其舅氏陈登龙，诗人也，怜其才，检焚余所存，叙而传之，名《焚余存稿》。《王右军书曹娥碑榻本歌》云：“古来奇节谁卓越，曹家女儿擅名烈。捐躯殉父赴长流，石破天惊此奇绝。上虞江头风倒吹，灵旗扌弇抑寒雅飞。邯郸意匠洵巧妙，黄绢幼妇铭丰碑。乌衣公子王逸少，晋代才人兼墨妙。《黄庭》神仙《乐毅》忠，书法于人有深肖。细书此本尤精微，笔笔锋神见孝思。直将格地通天意，幻作簪花倒薤奇。”

曩读蒋心余《桂林霜》传奇中《释帖》一<齿句>，辄欲击碎唾壶。惟所纪顾氏邑乘，略有传闻失实处。按顾氏名荃，字芬若，直隶丰润人，非苏人也。善书，工写梅竹。康熙甲寅，马文毅公巡抚广西，值吴逆反滇南，檄提督马雄进剿，迁延不发，公具密疏遣子世济入都请援。会将军孙延龄叛应吴逆，以兵劫公，抗节不屈，遂并家属囚于土室。幕客陈文焕、标弁易友亮等感公忠义，潜负幼子稚孙间道入京告变。越二载，吴世琮至粤，迎公至乌金铺，百计诱降，公大骂，遂被害。土室闻变，芬若偕李姬及世济妻董氏、妾苗氏均自缢死。夫人李氏视棺殓毕，北向再拜，举火自焚，婢妾十八人殉焉。荃有《题自画梅竹》诗云：“欲写孤山处士诗，几回握管费寻思。水边篱落真清绝，万个琅玉一枝。”文毅被幽时，集汉晋而下各家草书碑帖，亻放宣城梅氏《字汇》体例，别类分门，排为二十二卷，题曰《汇草辨疑》，荃逐字为加旁训。心余《释帖》一<齿句>本此。闺阁工书，率多簪花妙格，张颠怪草，识且不易，况为之笺注乎？记桐城方染露者，以工书名，其妻张氏亦贤智有学，居与姚姬传同里。一日，染露在姬传家共阅王氏《万岁通天帖》，疑草书数字不能释。染露次日走告姬传曰：“昨暮吾妻为吾释之矣。”举其字果当，与荃释帖字颇相类，特附著之。

太仓王采苹（涧香），为武进张皋文、宛邻两先生之外女孙。母纨英诗已见前。涧香少依其舅仲远武昌官舍，与其妹采蘩、采藻同受书于姨母孟缇、婉紃二夫人。时孟缇诗既名宗，婉紃书尤雄出。湘南曾文正、胡文忠二公推叹标举，钦为卓绝。近时习北朝书者，又奉婉紃为昆仑墟。采苹实承姆教，多挺艺能。年二十五，为河南禹州程使君冢妇。夫子为伯厚孝廉，笙磬同音，倡和无间。乃相庄未几而所天告殂，先后仰药，未遂所志。于是扌耆拄衰门，养生送死，以青裙白发之身，为东诸侯课女弟子，谋食瞻家。其遇愈穷，其诗益工，屹然为同光闺媛中一大作手。所著《读选楼诗》十卷。卷二多怀古之作，卷三、卷四多拟古之作。探原汉制，托体唐音，玉海珠尘，飞英耀采。世有识者，当韪余言。雄浑如《咏宝剑》云：“秋水横三尺，长虹倚九天。一挥开绝域，万里静烽烟。结佩心徒壮，衔杯醉可怜。延津不变化，何处问龙泉。”隽永如《纳凉》云：“细雨送夕凉，乍晴深院洁。花光微涧，露气生虚白。虫吟良夜永，坐久心逾寂。萧萧太古秋，诗怀似明月。”深刻如《庞德公故居》云：“景升碌碌安能致，元直悠悠未识真。汉上青山容大隐，隆中茅屋是芳邻。卧龙已为苍生起，尺蠖堪存浊世身。三顾倘烦先主降，也应鱼水契君臣。”豪爽如《鹦鹉洲》云：“荒洲孤冢著才名，凭吊苍茫百感生。千古江声犹激壮，一时意气剧纵横。当筵挝鼓情难遏，即席挥毫赋亦精。炙手严威付平视，庸庸愧煞汉簪缨。”幽秀如《春草》云：“千里绵绵故国思，春风吹绿到天涯。平原拱木江淹恨，楚泽芳蘅屈子辞。一碧遥知新雨后，寸心空恋夕阳迟。萋萋海畔松楸路，寒食愁吟上冢词。”至拟古诸作，具开府之清新，兼参军之后逸。高岑温李，李杜王韦，所拟无不神似，为集中最精链之作。原书具在，自足沾溉艺林，兹编不备录也。

仁和吴子述（承勋）《景昙馆词》，清芬疏俊，余尝评为词中逸品。复堂《箧中词》，亦有“竟体芳兰”之喻。其夫人查慧，字定生，又字菡卿，孝廉月卿之妹。工写花卉仕女，并嗜弧矢。尝绘《弋雁图》以寄意。词亦神味秀远，迥绝尘艳。《如梦令》云：“篱外一痕残雪，池上一丸明月。新种白藤花，不许小鬟轻折。休折，休折，个个养成蝴蝶。”《壬寅春日登阳羡凝秀阁南乡子》云：“箫语唤新晴，小滴珍珠酿欲成。偏是他乡饶节物，清明。已见筠篮卖紫樱。准拟放船行，罨画溪头浪生。争说夕阳红处好，零星。一树梨花一水亭。”《湖上泛月清平乐》云：“新凉似麴，酿就西湖绿。醉后尚堪斟百斛，飞下一瓯寒玉。月华小驻桥东，萧萧几阵微风。趁著采莲人去，不知身在秋中。”《捣练子》云：“香黯黯，漏盈盈，水仙风里试春灯。翠帘卷后珊窗掩，不怕今宵月太明。”

阳湖杨葆彝刊《大亭山馆丛书》，有《昆陵杨氏诗存附编》三卷，为曹萼真、钱芬、杨静娟三家，皆杨氏闺闼中工诗词者也。三家中以钱芬为最著。芬字左才，工部主事枝起女，杨瑶室。幼慧，父授以《毛诗》，辄通晓大义。遂能诗，且工画。所居曰段庄。就其景物为《江村图》，题诗其上，以尺绢绣之。诗字绘绣皆佳，见者叹为四绝焉。《过旧居有感》云：“旧宅重来有所思，寒梅犹发去年枝。孤山吟兴浑无恙，记取巡檐索笑时。”《络纬》云：“不随蟋蟀响东墙，稳坐芭蕉叶底凉。漫笑公私蛙鼓事，问伊夜织为谁忙。”皆有思致。

叶宝林，浙江余姚人，梨洲先生之室也。有《岁暮》诗云：“岁暮何多感，苍黄日脚斜。娇儿已去膝，竹马尚留家。柳老风如哭，梅寒雪不花。去年除夕事，魂梦痛无涯。”世传毛西河有季常之惧，其夫人每语人云：“西河徒工獭祭而已，毋惊其博雅也。”按夫人陆氏，名何，亦能诗。有《子夜歌》云：“一去已十载，九夏隔千山。双珥依然在，如何不得环。”“白露收荷叶，清明种藕枝。君行方岁暮，那有见莲时。”

安徽全椒郭氏，有《补禽言》六首，意在讽刺，亦颇足资鉴诫。观其序言可知也。序云：“自家母赴西安，惟卧起望云阁，焚香读书，无事咏诗而已。时闻鹊语，忻然以喜。因叹微物有知，悲欢不一，人苟能尽通之，其飞鸣正自有谓。复忆古作家《补禽言》一体，戏为仿之，遂得六首。不无讥刺劝讽之微言，亦欲告世之不晓时务者，有人不如鸟之叹尔。”诗云：“稽古。为人不读书，语言如粪土。”（《稽古》）“行不得也哥哥。东设网，西张罗。杀人不见干与戈。行不得也哥哥。”（《行不得也哥哥》）“得过且过。寒忍冻，饥忍饿。咬得菜根，百事可做。到底凤凰不如我。”（《得过且过》）“麦黄不割。风又狂，雨又恶。今日花开明日落。”（《麦黄不割》）“咄咄怪。东家少妇真狡狯。手中不理机与丝，身著朱衣加锦带。咄咄怪。”（《咄咄怪》）“割麦插禾，割麦插禾。今不劳力，后当如何。”（《割麦插禾》）

歙县汪启淑，字讠刃庵，曾选闺媛诗为《撷芳集》。其女玉英字吟香，著有《吟香榭初稿》、《瑞芝堂诗钞》。《咏春阴》云：“游丝懒不飞，春云何漠漠。绣倦倚朱阑，时见庭花落。”饶有幽逸之趣。

歙人吴蘩孙，官通判，纳妾平江，日陈绛绡。其妻许氏尝作《闺怨》诗寄蘩孙云：“向来烟月被愁遣，明日春来梦渺绵。怀怨一生无处诉，幸侬堂上有姑怜。”绛绡见之，题其后云：“贱妾空悲鸾凤俦，《白头》吟罢复添愁。主人不解牛衣事，风雨一蓑随处留。”“只影离离在水南，彼犹如此我何堪。几回枕上潜垂泪，千里含情握发三。”盖蘩孙性游荡，亦不常在平江，故姬以自明云。

戈顺卿（载），填词专主音律，为词学功臣。所著《词林正韵》，倚声家奉为圭臬。夫人金婉，字玉卿，著有《宜春舫诗钞》。尝为顺卿手录《词林正韵》，以诗纪之云：“罗襦甲帐愧非仙，写韵何妨手一编。从此词林增善本，四声堪证宋名贤。”亦词林一掌故也。女馥华，名如芬，九岁咏凤仙花云：“凤在丹山穴，仙寻碧海家。如何谪尘世，偏作女儿花。”著有《课鹦短句》。

前记钱塘沈湘佩（善宝）诗话语及词，而未载其诗。兹录其《秋日感怀四首》云：“印窗斜月影娟娟，白露迷漫水接天。邱壑趣寻《丁卯集》，虫鱼书注《癸辛编》。梦中覆鹿情常幻，江上征鸿信不传。（久不接松江丁步珊、邗上龚瑟君两姊书。）欲写湖光寄缣素，双峰螺髻锁寒烟。”（其一）“领略宣文白雪诗，幸随月姊侍西池。（时集许云林姊闺中为诗社，梁楚生太夫人首唱夜来香、鹦鹉诗命和。）乌丝翠帙《瑶华草》，（席怡珊夫人著有《瑶草珠华阁诗集》。）碧串红牙《漱玉词》。（吴苹香姊著有《花帘词稿》。）江夏无双唐博士，（谓黄颖卿夫人。）金闺第一汉班姬。（谓鲍玉士夫人。）同岑更喜同声应，（项纟见卿、吴ぇ香两夫人兼善词画。）愧我尖叉步韵迟。”（其二）“滕王高阁旧登临，南浦西山思不禁。秋水艳留才子句，芳碑香表美人心。萍蓬踪迹三生梦，冰雪襟怀七字吟。（昔在豫章与刘笺云姊谈道，姊有‘大道还从心内求’句。）千里难忘联袂日，笺云遥隔岭云深。”（其三）“雪泥鸿爪忆当年，菽水关心放画船。（曾为养亲售画。）莺ㄕ湖中银美，鹿筋祠外玉莲鲜。棹飞黄浦千重浪，车历青齐九点烟。往返云山供啸傲，墨花洒遍海苔笺。”（其四）湘佩又工琴，见《正始续集》。

王韵梅，字素卿，江苏昭文人。著有《问月楼藁》。工琴，又善填词。所适非文人，抑郁早卒。同里孙心青太史为序其稿以传之。其《琴诗》云：“古调日益稀，新声日益靡。贺若不可作，谁与论宫徵。我生有琴癖，少小耽桐梓。抚弄二十年，稍稍觉今是。今人务新声，抑按随所指。分寸既失度，猱绰多离轨。何至三犯音，淫荡而卑鄙。琴调三千余，贵在得其旨。不然丝与行，岂不悦俗耳。”

虞山萧蜕公见示其女弟子钱唐戴贞慧诗数十首，殊多可诵者，亦近时闺阁中之墨林星凤也。《柳絮》云：“蒙蒙飞去遍池塘，逐浪沾泥总断肠。莫对东风怅飘泊，化萍还得傍鸳鸯。”与所咏《杨花》一律“万点春愁皆化萝，一生命薄总因风”，可称双绝。又《免表嫂》云：“清华本是旧家风，底事才人运未通。举案却嫌星替月，画眉枉说婿乘龙。织成锦字机先断，唱到回心曲又终。如此缘悭消不得，怪他尘梦太匆匆。”盖女士于此，不无同病相怜之感，故言之尤哀愤慨切云。

又有汪女士越华者，守贞不字，问学于诸暨蒋观云先生。有贤母曰甘太夫人，丁巳七月卒，越华哭之恸，作《岁暮》诗一百六十四韵以志哀思。长歌咏叹，可作汪氏家乘读。文行斐然，足为近时女界光矣。诗云：“岁暮霜雪凝，木啸山风疾。栖栖墓旁子，反袂泪盈溢。泪溢痛如何，思母劬劳日。溯我生之初，门荫欣逢吉。伯叔诸昆舅，携家来一室。菽水赖父供，身常干禄出。母独支门户，米盐综微密。儒家重事亲，妇道有定职。问安与视寝，婉娩维谦克。族党勤周旋，正身率娣侄。祖翁与翁姑，侍养无偏缺。入厨作羹汤，洗手屏侍役。甘旨嗜好殊，滋味取非一。或时润氵隋氵，或甘晋枣栗。燕吐细如发，采择眼生缬。一夕盘中餐，午夜工未毕。祖母感肺疴，不寐恒永夕。说部搜鬼狐，姑颜为欣悦。呱呱怀中儿，（谓长姊。）祖嫜顾衔┰。提抱使儿乳，泪得交睫。（母缺眠，每寝，合目则睛涩，泪承睫，且卧须哺儿。今在堂之庶曾祖母李太夫人怜之，每抱儿就乳，为解里衣食毕，还结以为常。时父已握电茂场篆，粤中第一鹾尹署也。）慈孝日相将，驰书寄乡驿。书称冢妇贤，三党谅难匹。岂以名誉喜，为感亲心格。晚岁谕儿孙，此乐最难得。孺子恋梨枣，母德未尽识。长老谈往事，不厌娓娓述。朝暮心劬劳，妇职幸无阙。奈何无米炊，坐乏点金术。堂上舞莱衣，闺中问典质。言笑惟承欢，独居书咄咄。（此皆实情实事。）心血久为枯，肝脑日羸剧。痛哉疾留，终身忧患积。（母疾危，医断为心房受损，从昔忧劳，非朝夕所致也。）风木忽惊秋，盛衰理难决。四年遭三丧，目枯泪欲竭。奏刀右臂，茹痛心似铁。事翁如事母，天何异存殁。（母凡两股肉：一以为外祖母，服之而愈；一以为祖父，服之亦愈，半月病复发，乃殁。时方盛夏，血渍里衣，为人所觉，俗传人觉则不验也。）眷属寄五羊，父独任窀穸。眺首乡万里，披星待明发。南山绝顶峰，中有牛眠穴。嵯峨百尺梯，飞鸟尚难越。振衣日百返，畚筑不暂歇。至今一祭扫，登陟筋欲绝。先人何刚强，后人何疲ぃ。茔树方封表，积劳病蹉蹶。乡居如客旅，友生慰寒热。（父病伤寒，以积劳身弱滨危，友李君子康为问医看视，始得向愈。）乞米长安市，接济来东粤。祖丧满三年，债台高百级。迟回越岭表，钦廉排疠疫。西江穷浩瀚，桂岭高{山律}。矗天如幛屏，雄伟挺奇杰。下有百尺滩，水石相抟击。滩石多嶙峋，滩水势郁拂。扁舟穿浪花，奔驶如箭激。轻若珠走盘，危如卵石敌。须臾出险阻，风恬浪平息。舟人额手庆，归功颂神力。分茅邻珠崖，（分茅岭在钦州治。）家来开蓬筚。孺子三五人，渐长咸绕膝。姊氏明慧姿，簪花时弄笔。女红学绣余，就母求声律。庶母亲割烹，糟鲤膳い鳖。炊糜饫香稻，漉酒醉芳冽。霜露腴秋圃，蔬任采撷。厨母八珍费，珍味广罗列。母躬率家人，所事各谨饬。晨兴星炯炯，夜息日已昃。岁时享蒸尝，牲醴必整洁。儿争奉彝鼎，侍亲同奠。燔肉蒙神庥，老幼不偏佚。举家无间言，亲朋羡宁谧。顺境难再逢，时光几移易。新会古冈州，凄凉哭燕姑。骞骞向云飞，一朝忽折翼。飒爽能持家，井臼肩劳。触绪常吞声，半臂从此折。（庶母娩难，母抱持抚视卒。时方倚母怀，伤哉！）连年泪不乾，掌珠迭夭札。（长姊、幼妹伤亡距凡四阅月，父母心为之碎。）嫔从称贤良，翁姑痛难割。（姊亦以娩亡，其翁姑恸曰：‘失此贤妇，端儿不再娶矣！’端为姊夫乳名。）已遭黔娄贫，何堪更忉怛。廉隅励素守，岂肯事夤谒。骐骥困盐车，穷老愈摧抑。忧患能伤人，五秩盈华发。痛绝弃诸孤，百日病膏鬲。回溯父生平，岂仅鸣一德。视听与言动，举为后人则。行能法中庸，忠厚怀隐恻。脱骖周故人，家不余粟帛。治事力以勤，勤补自铭勒。怡情惟北海，樽满座盈客。燕寝对妻子，大庭垂绅笏。敬恕亘终生，幽显无遁饰。躬耕必有秋，能伸必久塞。痛哉我后人，乃享父遗泽。德薄名乃扬，才短颇奋翮。若不持厥躬，惧干天人讠适。父逝母独劳，仔肩愈难息。朝起课儿书，子夜督女织。西风吹裳衣，栗栗砭肌骨。夜绣一镫寒，起视家四壁。忆父疾危时，母忧骤难活。世路殊艰险，戒儿善自拔。有弟思读书，毋忘家清白。崎岖廿五年，未为艰难夺。诗书绵清芬，母志亦竟达。至今思前训，心脾凄若裂。漫伤家清贫，节概有素植。宁甘一瓢饮，不受嗟来物。母家有儒宗，王父学淹硕。母率其绪余，笔耕营衣食。有仆任奔走，有妪任薪汲。患难犹相从，贞固心匪石。（仆名林璋，妪谢李氏，服役吾家四十年，时均七十矣。）教读能赡家，奈何异乡国。武林辟海道，海气色如墨。冒险冲波涛，生死赌一掷。双扶将归，右台卜安宅。母心聊且慰，母力已殚竭。嗟我不孝身，廿载逐南北。岁或一宁家，色笑常匆迫。异地独思亲，侍养无晷刻，至今思前事，悔痛气结啬。母昔本健妇，艰难异常辙。心力早已衰，体气非充实。天性赖仁恕，所至夷荆棘。得享耄耋年，天理无差忒。丁巳岁五月，先四日生魄。母重感宿疴，七旬疾遂革。（母以五月十二病发晕厥旧症，至七月念九晦逝世，凡七十九日。）儿孙绕床前，亲族侍易箦。一一辞寿母，挥泪为永诀。母色转舒徐，执手或亲额。临危识不衰，精气益磅勃。仁者必有勇，母何愧前哲。七月月终时，万家同斋佛。（是日俗传地藏诞辰。）我母淹然逝，天地倏变色。凄怆徒呼号，掩泪空泣血。母瞑已不视，从此遂长别。谁人如我母，九折回肠结。谁人如我母，忍死扶孤孽。谁人如我母，吞毡啮残雪。谁人如我母，九族相娱匿。人生本如梦，梦境何太烈。悠悠八十年，强半在冰。志竟梦亦醒，纷华付一瞥。不肯忍须臾，优游酬晚节。愧我非曹娥，殉亲同生殁。愧我非班氏，显亲续史册。朝犹祈天命，愿母永禄秩。即夕思音容，相对千里隔。虽以五鼎祭，位具如虚设。岂若母生时，齑盐甘似蜜。楮帛列万端，炬火随飞屑。岂若母生时，鹑衣百补缀。九原有佳人，迟母慰饥渴。携手平生欢，当无异畴昔。奈何遗孤儿，暌隔在咫尺。想像复悲思，泪尽徒踊辟。右台筑佳城，（母葬右台山，与父合墓。）回环树松柏。幽荫露清光，山月愈明澈。慈颜不可见，四顾但寥阔。山上栖群乌，偕雏同出入。出巢复入巢，相呼不相失。惟我独无母，对乌辄呜咽。发肤与身体，保卫常战忄栗。抚念所受恩，曷敢任毁瘠。轮回若有徵，天性自不灭。永酬生身恩，覆照指日月。”

龙阳易氏，棣萼联芳，连枝竞秀，家有左芬之集，人传大雷之书。仲厚女士诗词，已屡见著录。又有名专字孟微者，为由甫进士女，刘达泉观察次媳。向称才女。其《祭夫文》一篇，不啻令娴之祭徐敬业也。文云：“呜呼榘君，长此永离。君灵有知，究往何依。君父在申，君母在天。妻儿弃此，魂则将安。呜呼哀哉！专欲从君，儿啼女哭。专欲忘君，形单影独。哭伤君魂，忍哭难禁。死兮不可，生兮何心。呜呼哀哉！呜呼榘君，知专最深。魂其知耶，其又安任。惟君生平，既厚且仁。爱人以德，待人以诚。不愧屋漏，不欺鬼神。苍苍者天，遽殒其身。呜呼斯人，乃有斯疾。专父知医，乃亦无术。惟君生平，实讷于言。有怀莫伸，有善莫宣。惟君生平，志大而傲。忧能伤人，精气内耗。惟仁者寿，君独相违。惟忧伤人，君竟如斯。呜呼哀哉！君竟逝耶？事君八载，曾几时耶？惟君爱专，如天之笃。惟君爱专，如地之厚。八载如一，如弟如兄。相亲不狎，相规不争。时或稍寒，君为加裳。时或稍暑，君为招凉。饥则饮食，渴则茶汤。世有慈母，未若君良。呜呼哀哉！专体素弱，君深为忧。事先为举，愁先为愁。弱者反生，强者反亡。悠悠苍天，其孰能量。惟君在生，爱专实甚。中道见捐，情又何忍？呜呼哀哉！呜呼榘君，知专肝肠。君既弃专，如何不伤？专生何辜，罹此厥殃？悠悠苍天，胡酷且伤？呜呼哀哉！两儿尚幼，女方一龄。君去不顾，哀此伶仃。养之教之，来日孔长。以专弱质，力何能当。呜呼榘君，此责谁分？呜呼榘君，此憾谁平？呜呼哀哉！惟君之生，遇境恒苦。家既中落，世复非古。身无刻安，心无刻宁。衣惟袍，食惟薄羹。卑以自牧，俭以自存。天胡不吊，反促其生？呜呼榘君，今何世耶？生而何欢？死何戚耶？反复思之，得毋君福？生今之世，其何能谷？呜呼榘君，君魂其安。惟君弃专，专何以全？呜呼哀哉＃既不生，专何敢死？君灵在天，请为君矢。尽专之职，抚君之子。安专之命，毋怠毋弛。君灵在天，其鉴此诚。佑君子女，俾扬名声。君灵斯慰，君心或安。九京非远，百岁非艰。克竟专志，即赴君前。愿君含笑，毋重专愆。呜呼哀哉！尚飨。”

王慧，字兰韵，太仓人。督学发祥女。有隽才，所著《凝翠轩诗》一卷，渔洋山人剧赏之。《闺词》云：“轻寒薄暖暮春天，小立闲庭待燕还。一缕柳花飞不定，和风搭在绣床前。”又五言如“杏花都扌弇屋，杨柳半垂溪”、“花阴依略约，竹色卷潇湘”、“风怀看绿柳，愁绪比黄杨”、“纨扇三春月，缃琴五夜霜”；七言如“别去新篁方解箨，重来芳树欲过头”、“萧萧竹影遮红药，细细波纹映白鱼”、“才过轻雷收笋箬，旋新水试茶芽”、“一枝香供宜金屋，半醉红扶待画叉”（《莺粟花》）、“杨柳溪桥初过雨，杏花楼阁半藏烟”、“泪淹红袖伤离日，愁在黄昏细雨中”、“朱添小影思题扇，钏擘轻罗忆点筹”、“墙角红残桃结子，石盆青浅菊分芽”、“柳絮飞残青满径，豆花零乱绿围村”、“棠梨谢后犹花信，樱筝过时已麦秋”、“几处溪山留薜荔，一秋风雨在芭蕉”，皆佳句也。又《宿田家偶见粘窗破纸，乃韩香奁诗，惜而赋绝句》云：“丽情佳句有谁知，瞥见窗前字半欹。为惜风流埋没甚，自携红烛拂蛛丝。”此等怀抱，亦非寻常闺阁所解。

嘉定程徵士宗传女弱藻，适钱塘汪绳祖，期年而寡。其《杨柳词》云：“几日春光到柳条，临流细学楚宫腰。西湖十里桃花路，又送莺声过六桥。”《九日寄妹》句云：“别后半年仍抱病，愁来九日罢登高。”

桐城张文端公长女令仪，研斋相国廷玉之女兄也。工古文，不专韵语。生于华胄而甘淡薄。中年丧偶，习静一室，图史插架，颜曰“蠹窗”。晚筑南园别业，池榭亭馆，皆胸中邱壑所布置。其诗如《秋夜长》云：“严霜倒浸帘栊冷，半壁孤灯寒耿耿。秋老啼残络纬声，月明瘦尽梧桐影。啼乌有意隔纱窗，窗里愁人泪一双。两两饥儿啼下国，迢迢尾滞寒江。机中锦字休裁怨，且织征衣还寄远。天涯若问此时愁，一江春水还嫌浅。”触绪萦愁，如读南唐后主思故国词。

乾隆间，平舆王德徽著有《彤规素言》一卷。抚二子雄略、雄思，皆成名下士。雄略先登贤书，雄思旋亦发解，人称“平舆二龙”。幼时兄弟争《咏西施台》诗，雄略以西施为倾国之媒，雄思则谓西施之心，但知有范蠡耳，其效忠一也。德徽见之，为之平亭。谓蠡于西子，非有夫妇之义，与谋及妇人之计，特假以蛊惑吴王，西施在其局中而不自知耳。必谓西施意中，亦有亡吴霸越之深谋，则“不愁粉镜匆匆去，更语官家杀一围”，又将谁恩而谁怨耶？因作诗示二儿曰：“自解芳心自解娱，妖娆不识霸王图。十年颦态非愁越，几次捧心岂计吴。犹忆浣沙逢夙媾，谁知响さ竟全躯。扁舟偕隐存疑案，何处烟波问五湖。”其说颇刻。苎萝有知，或嫌唐突，然要可备一重公案也。又《读史感言》二诗，亦佳。诗云：“蒯通相淮阴，相面亦相背。相面犹可言，相背难置喙。教之叛汉良非忠，计不相全智安在。奈何骑虎势不下，决机存亡在进退。不然不如勿下齐城七十二，犹或君城相保无相废。”（其一）“诸葛入东吴，相信惟鲁肃。周郎亦可人，相知犹反覆。由来汉贼不分明，疑忌英雄在心腹。中原不图图荆州，坐使江南势拘促。白衣摇橹渡江来，吴下阿蒙皆碌碌。

太兴王佛云（寿迈），尝于袁浦市上得叶小鸾眉子砚，拓本徵题，刊《砚缘集》行世。后佛云作令吴江，适为小鸾故里。下车伊始，即访叶氏后人，修墓立碑，招魂取影。曩所谓缘，于今乃验。山阳黄宰平（振均）曾题《砚缘集》北曲一套，自谓压卷之作。后琴川吴逸香女史亦题一曲，宰平见之，乃自叹勿如，属清溪樵子钱吉生作《听真图》以识向往。女史曲云：“尘海沧桑如过鸟，往事凭谁吊？仙云迹未消，千古伤心，美人香草。一砚认前朝，是名媛当日闺中宝。（《步步娇》）有时对明窗闲谱《游仙调》，有时卷疏帘喜将眉月描。你看樱桃开落几昏朝，又是寒食东风斜照。谁解道生天成佛任逍遥，只怜他昙花幻影增悲悼。（《醉扶归》）落日松陵古道，叹荒烟蔓草，遗冢萧条。桃花三尺艳魂销，垂杨几度莺老。春山翠黛，秋风野蒿。绿波明镜，罗裙细腰，佩珊珊应有芳魂到。（《皂罗袍》）遇这谪仙人读生香旧稿，一片石珍似琼瑶，仙魂招取把亭亭倩影描，又护得孤坟好。砚缘庵里怜才怀抱，仗海内诗篇把幽恨消。（《好姐姐》）愁红惨绿知多少，谁值得才人颠倒，也算是薄命青娥有下梢。（《尾声》）”尝于凄风冷而，木叶打窗时，按拍歌呼，辄为坠泪，何其哀感之至于斯也。

杭世骏《岭南集》，免觉罗八姑诗云：“乔松高百尺，劲挺贯四时。霜霰非不集，不改凌寒姿，纷纷茑与萝，蔓弱无从施，两大有正气，忠孝为纲维。流行亘宙合，厚德先坤仪。觉罗有贤女，奕奕天潢支。琼田茁瑶草，丹穴巢长离。彩翮振九苞，瑞露餐三危。食宿珠树底，肯与凡鸟夷。襁褓死保母，堕地残其肢。及笄将待字，玉貌惨不怡。上堂问起居，涕泗前致辞。北宫婴儿子，心切阿母慈。至老不肯嫁，撤甘如饴。入室整手迹，送日陈书诗。流观班姬戒，细绎周孔思。著书数百言，精粹参危微。末学困肤受，戋戋究乎而。空抱速朽质，岂达造化机。吁б伟丈夫，远愧闺中师。觥觥大宗伯，约身于范围。峨峨大中丞，惠泽苏黎。勋华塞宇宙，胚胎亮有基。在天为秋月，在地为寒溪。《柏舟》未足比，匪石焉可移，乘化忽归尽，饰巾知待期。墓上女贞木，白鹤来飞飞。弹为《孤鸾操》，弦以九寡丝。贞孝本一轨，经权各有宜。世无幼妇才，谁勒邯郸碑。阿母摧肝脾，脾媪哭相随。中丞念同气，清泪交两颐。徒行送需轩，屏去赤棒威。至性感行道，拥看相赍咨。立爱自亲始，各各重本枝。感公复爱公，切切愿有规。公为国柱石，玉体当自持。姑今已千古，愿公勿复思。”按八姑名学诚，字丹奉，满洲正红旗人。宗伯苏库女。其兄雅尔哈善字蔚文，号樗园，以翻绎科举人历官江苏、浙江巡抚，拜靖逆将军。高宗临御，恩威多不测。靖逆入长中枢，预机务，寻以参赞行边，以回裔复叛，拜属镂之赐。八姑殁于乾隆十七年，则尚在靖逆开府江浙时，故杭诗以中丞称之。八姑自以生有废疾，守志不嫁。著有《素言》一卷，其手稿藏同邑孙君恂儒处，中皆见道之言。其论诗曰：“陶诗清真雅正，非唐人所及，以其品高行洁也。如‘汲汲鲁中叟，弥缝使其淳’、‘夫子有遗训，忧道不忧贫’，此即愿学孔子之意。继其响者宋邵康节、明陈白沙耳。康节诗云：‘不作风波于世上，自无冰炭到胸中。’‘梧桐月向怀中照，杨柳风来面上吹。’白沙诗云：‘一笑功名卑管晏，六经仁义沛江河。”事如可做何须我，道不虚行只在人。’二先生洒落如此，可谓千古人豪。”又云：“亲党中女子多有读书才能者，然所作诗文，皆尚词华而少内省功夫。即予所览近今江浙女子文集，不下三十余种，亦多半风云月露之章，甚矣实学之难得也。”其卓识如此。性不喜为诗。尝秋夜诸姊联吟，强之赓和，乃次韵云：“碧天秋净淡无痕，尘事荣华总莫论。盆有芝兰窗有月，悠然相对欲忘言。”盖仍以不必作为劝耳。辽阳杨芷生先生跋《素言》云：“书中述旧闻，纪母训，躬行心得，卓然女宗。良足示享的于青衿，不徒垂中圭之宝训。”阐扬恰当，非过誉也。



●跋

莼农先生写定《然脂余韵》，邮书使彦宽为跋之。君戢孴斯著，在民国肇造之三年春。寸玑尺锦，尝先取散载涵芬楼各月刊中，一帙才行，寰海欢睹。盖初未杀青，已相传纸贵，前贤左太冲久对君而色愧。乃者排比始竟事，获授剞人，良慰艺林同岑想之劳。彦宽夙慕嗜君书，闻之尤欢憙无量。神州阴教，伊古昌明，彼君子女有士行者，繇四始而降，代有闻人。至唐宋已大盛，至胜清一朝，而闺英奇，愈超迈前古，不可胜指计。先后总集如《闺秀正始集》等，何翅十余家，别集裒然弥众。盖即君家柳村徵君葺《江苏诗徵》时，据其自言，所藏┑本省闺集已不下千家。只吾江苏一行省已若是，只自清初下及嘉庆已若是，其他斯可知矣。彦宽独惜从前风气囿蔽，内言不出，悬为大经，中天水末叶儒先妄说之毒最深，而仓山、碧城两先生至今第为诟病。承平之流风，无复继作，亦不免稍沮之。缘是道咸后光焰顿微，甚至并前此才媛述作，渐多销沈霾灭，不易网拾，每用遐念深叹。曩岁曾见乡先辈杨蓉裳先生女蕊渊女士《金箱荟说》八卷，私心善之。以为闺人专集，其力量恒难行远，今之独在天地间者，不过易安居士等几人耳。若夫总集，存人虽易，然选楼鉴衡，未必适能尽撷其英革，兼之掎摭求广，乃自来通癖。于是萧艾偶入，兰蕙遂为不芳，或溢或泛，都易见过，则亦未为善制。惟此用诗文评体裁出之，乃最推胜著，既便甄综钜细，抑且巢事珍闻馨逸，时饶谭助，自令览者如苏长公之得陶诗，每日只取一篇讽之，惟恐其毕。微恨女士《荟说》，明以前捃取略备，于清代翻不多。并时梁ぇ林中丞《闽川闺秀诗话》等编，仅系一隅，皆非能有意赓阐之。今幸有君成此传书，洵夸不朽盛事。女士《荟说》犹是稿本，固闻经蓉裳先生审，仍似有待董定。君书则缜密粹美，卓然集清三百年闺秀诗词话之大成。骊珠同得，而君实远过之。虽诩为冠前名著，君要可无逊让也。君早饮香名，负通才，壮岁漫游域外，周历数万里，平生迈往俊伟之气，年来一寓之于填词，既已有井水处都知姓氏。顾君尤躭讨聚名闺掌故，此外复有《玉台艺乘》之辑，方在露钞暝写中，他日更须与樊榭老人、漪玉女史鼎足分席。彦宽敬并著之，豫致善颂，督观厥成，君倘解颐心许。独笑彦宽屏蛰家山，共抱奢愿，所拟从事者殊众，迄未一属草。旧年闚君勤恁，见猎逐颦，亦有次《玉台艺文志》之意，苒苒懒未就，而江君山渊已先我策鞭矣。为之佩且怍者累月。兹承嘉命，曼衍缀言，缅忆旧疚，重滋愧叹。诵《甫田》之诗，窃又不觉如唐韩退之下笔大惭云。

戊午岁清暑节薇生徐彦宽谨题


