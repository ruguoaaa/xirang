诗格 旧题魏文帝

　　《诗格》，旧题魏文帝撰。此书最早见收于《吟窗杂录》卷一。陈振孙《直斋书录解题》卷二十二云：“《诗格》一卷，题魏文帝。而所述诗或(卢文弨校作‘式’)在沈约后，其为假托明矣。”皇甫汸《解颐新语》云：“魏文帝《诗格》‘六志’、‘八对’、‘三例’、‘八病’，其说拘泥，恐出伪托。”《四库全书总目》卷一百九十七《吟窗杂录》提要谓：“开卷魏文帝《诗格》一卷，乃盛论律诗，所引皆六朝以后之句，尤不足排斥，可谓心劳日拙者矣。”据浩然子于绍熙(《四库提要》误作“兴”)五年(一一九四年)所作之《吟窗杂录序》云：“余于暇日，编集魏文帝以来，至于渡江以前，凡诗人作为格式纲领以淑诸人者，上下数千载间所类者，亲手校正，聚为五十卷。”魏庆之《诗人玉屑》卷五曾引及《吟窗杂录序》，并标明作者为“陈永康”。于此可知，浩然子或即陈永康之号。《吟窗杂录》初编者旧题蔡传，陈永康乃旧题重编者。据《直斋书录解题》所述，蔡编本中已收有“魏文帝《诗格》”，可知此书之伪托当在北宋末年以前，未必晚至绍熙年间。 
　　今本魏文帝《诗格》，计有“句例”、“对例”、“六志”、“八对”、“八病”、“杂例”、“头尾不对例”、“俱不对例”等八目，除“杂例”以外，均见于《笔札华梁》和《文笔式》中(《文镜秘府论》保存了这些遗文)。《笔札华梁》约亡佚于北宋中叶，其后伪托者杂取散佚文字，拼凑成帙，并诡题“魏文帝”之名。惟此书题名虽伪，内容则皆有所本，实可以初唐人诗论视之。 

　 
　　句　例
○此题原本无。依《诗格》体例，此处当有小标题。兹据《文镜秘府论》东卷《笔札七种言句例》补。“笔札”指上官仪《笔札华梁》，本节即出于《笔札华梁》。
　　一言句
　　天，地，江，河，日，月。 
　　二言句
　　天高，地下，露结，云收。 
　　三言句
　　斟清酒，抚素琴。 
　　四言句
　　朝燃兽炭，夜秉鱼灯。 
　　五言句
　　雪开山有媚，云蔽日无光。 
　　六言句
　　仰桃花之类锦，笑柳叶之齐眉。 
　　七言句
　　素琴奏兮三五弄，绿酒倾兮一两卮。 
　　对　例
　　一二三四，数之对。 
　　东西南北，方之对。 
　　韩魏燕赵，国之对。 
　　王侯公卿，势之对。 
　　陈张卫霍，姓之对。 
　　信布良平，名之对。 
　　长卿孟德，字之对。 
　　金木水火，物之对。 
　　六　志
　　一曰直言，二曰比附，三曰寄怀，四曰赋起，五曰贬毁，六曰赞誉。 
　　直言一
　　谓的中物体，指事而直。《画屏风诗》：“去马不移足，来车岂动尘。” 
　　比附二
　　谓论体写状，寄物方形。《赠别诗》：“离情弦上怨，别曲雁边嘶。” 
　　寄怀三
　　谓含情郁抑，语带几微。《幽兰诗》：“有怨生幽地，无情逐远风。” 
　　赋起四
　　谓就迹题篇，因事遣笔。《赞鲁司寇诗》：“避席谈曾子，趋庭诲伯鱼。” 
　　贬毁五
　　谓指物实佳，兴文要毁其美。《田家诗》：“且悦丘园死，未甘冠盖荣。” 
　　赞誉六
　　谓小中出大，短内生长。《古诗》：“妆罢花更丑，眉成月对惭。” 
　　八　对
　　一曰正名。二曰隔句。三曰双声。四曰叠韵。五曰连绵。六曰异类。七曰回文。八曰双拟。 
　　正名一
　　古诗：“东囿青梅发，西园绿草开。砌下花徐去，阶前絮缓来。” 
　　隔句二
　　古诗：“昨夜越溪难，含悲赴上兰。今朝逾岭易，抱笑入长安。” 
　　双声三
　　古诗：“留连千里宾，独待一年春。”此头双声句也。又古诗：“我出崎岖岭，君行峣崅山。”此腹双声句也。又古诗：“野外风萧索，云里日胧朦。”此尾双声句也。 
　　叠韵四
　　古诗：“徘徊四顾望，怅怏独心愁。”此头叠韵也。又古诗：“君赴燕然戍，妾守逍遥楼。”此腹叠韵也。又古诗：“疏云雨滴沥，薄雾树朦胧。”此尾叠韵也。 
　　连绵五
　　古诗：“望山山似峻，看水水仍清。” 
　　异类六
　　古诗：“鸟飞随去影，花落逐摇风。” 
　　回文七
　　古诗：“亲情由得意，得意逐情亲。” 
　　双拟八
　　古诗：“夏暑夏复衰，秋阴秋未归。” 
　　八　病
　　一曰平头。二曰上尾。三曰蜂腰。四曰鹤膝。五曰大韵。六曰小韵。七曰正纽。八曰旁纽。 
　　平头一
　　谓句首二字并是平声是犯。古诗：“朝云晦初景，丹池晚飞雪。飘披聚还散，吹扬凝且灭。” 
　　上尾二
　　谓第五字与第十字同声是犯。古诗：“荡子到娼家，秋庭夜月华。”“桂华侵云长，轻光逐汉斜。”内“家”字与“华”字同声，是韵即不妨。若侧声字，同上去入，即是犯也。 
　　蜂腰三
　　谓第二字与第五字同声是犯。古诗：“徐步金门旦，言寻上苑春。” 
　　鹤膝四
　　谓第五字与第十五字同声是犯。古诗：“陟野看阳春，登楼望初柳。绿池始沾裳，弱叶未映绶。”言“春”与“裳”字同是平声，故曰犯。上去入亦然。 
　　大韵五
　　谓二句中字与第十字同声是犯。古诗：“端坐苦愁思，览衣起四游。”又古诗：“胡姬年十五，春日正当垆。”“愁”与“游”、“胡”与“垆”是犯也。 
　　小韵六
　　谓九字中有“明”字，又用“清”字是犯，古诗：“薄帷鉴明月，清风吹我襟。” 
　　正纽七
　　谓十字中有“元”字，又用“阮”、“愿”、“月”字是犯。古诗：“我本良家子，来嫁单子庭。”“家”与“嫁”字，乃是犯也。 
　　旁纽八
　　谓十字中有“田”字，又用“寅”、“延”字是犯。古诗：“田夫亦知礼，寅宾延上坐。” 
　　杂　例
　　一曰根。二曰身。三曰花。根者古事。身者物理。花者当时风花。《咏竹诗》：“梁王园路侧，皆共竹相逢。”根也。“匿实私招凤，生枝密养龙。”身也。“直将摇落节，羞对岁寒松。”花也。 
　　头尾不对例
　　古诗：“使客倦艰辛，夜出小平津。马色迷关吏，鸡鸣越戍人。露鲜花敛影，月照宝刀新。问我将何去？北海问孙宾。” 
　　俱不对例
　　古诗：“平生年少日，分首易前期。及尔同衰暮，无复别离时。勿言一樽酒，明日难重持。梦中不识路，何以慰相思。” 
　

诗格 五代 神彧（文彧）


　　《文彧诗格》一卷，《直斋书录解题》著录于集部文史类，题沙门神彧撰。今传诸本并题作“僧文彧撰”，误。文彧，生卒年及生平均不详。仅《宋诗纪事》卷九十一云：“文彧，号文宝大师。”为五代时闽僧，与陈文亮同时。《雅言系述》载陈文亮入王氏幕，文彧为诗讥之。及其遇害，又为诗吊之。史志均未著录其有《诗格》之作。陈振孙《直斋书录解题》卷二十二及《宋史艺文志》八均题作僧神彧撰。陈氏于《杂句图》下云：“自魏文帝《诗格》而下二十七家已见《吟窗杂录》。”陈氏著录的顺序与今本《吟窗杂录》大致相同，此《诗格》一卷正在《风骚旨格》与《处囊诀》之间，可见陈振孙所见题名蔡传所编之《吟窗杂录》本，正作“沙门神彧撰”。今本作“沙门文彧撰”，当为重编者不知神彧为何人，而神、文音近，又同处五代之时，遂妄改之。今本《吟窗杂录》已经南宋绍煕五年题名陈永康者重编，易“神”为“文”，或即出自重编本。《宋诗纪事》卷九十一谓文彧“号文宝大师，有《诗格》”，并自《历代吟谱》中辑其诗二首，不足为据。 
　　神彧，生平无可考。《宋史艺文志》著录其书于李洞《贾岛诗句图》之后，而《诗格》引诗亦多为晚唐之作，又引贾岛诗而称“古人”，可推知其人当在五代宋初之时。除《神格》外，另撰有《四六格》一卷，《通志艺文志》八著录为“僧神郁撰”。古时“彧”“郁”相通，神郁亦即神彧。 
　　全书共八论。每论均有简要解释，并引诗为例。首论破题。所谓破题，即点明题意之法，分为就题，直致，离题，粘题，入玄五种。言古人作诗既可直接点明题意，亦可以含蓄手法，令人意会。论颔联称：“亦名束题，束尽一篇之意。”可分“句到意不到”、“意到句不到”、“意句俱到”、“意句俱不到”四种。句指字面，意指含意。言颔联之重要。论诗腹称：“亦云颈联，与颔联相应，不得错用。”言颈联须与颔联相应，浑然一体。论诗尾称：“亦云断句，亦云落句，须含蓄旨趣。”言结尾须言有尽而意无穷，不可草草收束。论诗病称：“夫为诗者，难得全篇造于玄妙。”举《送人宰蓝田》诗，谓语意犯重叠。又举贾岛《赠蓝田主簿》诗后两句云：“如此断句，方为佳矣。”“论诗有所得字”条云：“冥搜意句，全在一字包括大义。”并以贾岛、郑谷诗为例，言作诗须炼字。论诗势部分，共分十势，多与《风骚旨格》同。 

　 
　　论破题
　　诗有五种破题：一曰就题，二曰直致，三曰离题，四曰粘题，五曰入玄。 
　　一曰就题，用题目便为首句是也。周朴《湖州安吉县》诗：“湖州安吉县，门外与云齐。”周朴《登灵岩寺上方》诗：“雨后灵岩寺上方，如何云者合思量。”张祜《春游东林寺》诗：“一到东林寺，春深景致芳。”禅月《寄南行客》诗：“见说南行客，迢迢有似无。” 
　　二曰直致，就题中通变其事，以为首句是也。崔补阙《咏边庭雪》：“万里一点白，长空鸟不飞。”此用一“白”字，伤其雪体，故云直致。如周朴《登福唐县楼》：“咸通五载后伏里，登此福唐县上楼。”又古人《早行》诗：“早起赴前程，邻鸡尚未鸣。” 
　　三曰离题，外取其首句，免有伤触是也。齐己《渔父》诗：“湘潭春水满，湘岸草青青。”曹松《闻猿》诗：“曾宿三巴路，今来不愿听。”禅月《牡丹》诗：“万计交人买，华轩保惜深。”崔补阙《春闺》：“寒食月明雨，落花香满泥。”林先辈《登山》：“数歇未到顶，穿云势渐孤。” 
　　四曰粘题，破题上下二句重用其字是也。禅月诗：“得力未得力，苦吟夏又残。”此乃一句内粘二字也。方干诗：“至业未得力，至今犹苦吟。”此乃上下共粘二字也。送僧诗：“一衲与一锡，一身索索轻。”此乃上下共粘三字也。《古诗》：“行行重行行，与君生别离。”此乃一句粘四字也。《别友人》诗：“昔年相别今又别，今别还将昔别同。”此乃两句粘四“别”字，又粘二“今”、二“昔”字。大凡破题，切详此例。 
　　五曰入玄，取其意句绵密，只可以意会，不可以言宣也。贾岛《送人》：“半夜长安雨，灯前越客心。”此乃上下句不言送人，而意在送人。郑谷《题雁》：“八月悲风九月霜，蓼花红淡苇条黄。”此乃上下句不言雁而意就雁也。欧阳詹《赠老僧》：“笑向何人谈古时，绳床竹杖自扶持。”此乃上下句不言老僧而意见老僧。以上五种惟入玄最妙。 
　　论颔联
　　诗有颔联，亦名束题，束尽一篇之意。其意有四到：一曰句到意不到，二曰意到句不到，三日意句俱到，四曰意句俱不到。《中秋月》诗：“此夜一轮满，清光何处无。”是句到意不到也。《咏扇》诗：“汗流浃背曾施力，气爽中秋便负心。”是意到句不到也。《咏柳》诗：“巫娥庙里低含雨，宋玉宅前斜带风。”是意句俱到也。《除夜》诗：“高松飘雨雪，一室掩香灯。”是意句俱不到也。 
　　论诗腹
　　诗之中腹，亦云颈联，与颔联相应，不得错用。《咏菊》诗：“晚成终有分，欲采未过时。”此两句是咏物而寄意。《送人下第》：“晓楚山云满，春吴水树低。”此是送人所经之处，失意可量。《别同志》：“天淡沧浪晚，风悲兰杜秋。”此两句别所经之景，情绪可量。 
　　论诗尾
　　诗之结尾，亦云断句，亦云落句，须含蓄旨趣。《登山》诗：“更登奇尽处，天际一仙家。”此句意俱未尽也。《别同志》：“前程吟此景，为子上高楼。”此乃句尽意未尽也。《春闺》诗：“欲寄回纹字，相思织不成。”此乃意句俱尽也。 
　　论诗病
　　夫为诗者，难得全篇造于玄妙。《送人宰蓝田》：“瘦马稀餐粟，羸童不识钱。如君清苦节，到处有人传。”或问此诗病在何处？曰：有上两句了，又言清苦，是重叠也。贾岛《赠蓝田主簿》：“久别丹阳浦，时时梦钓船。”如此断句，方为佳矣。 
　　论诗有所得字
　　冥搜意句，全在一字包括大义。贾岛诗：“秋江待明月，夜语恨无僧。”此“僧”字有得也。郑谷《咏燕》诗：“闲几砚中窥水浅，落花径里得泥香。”此“香”字有得也。 
　　论诗势
　　先须明其体势，然后用思取句。诗有十势：一曰芙蓉映水势。诗曰：“径与禅流并，心将世俗分。”二曰龙潜巨浸势。诗曰：“天下已归汉，山中犹避秦。”三曰龙行虎步势。诗曰：“两浙寻山遍，孤舟载鹤归。”四曰狮子返掷势。诗曰：“高情寄南涧，白日伴云闲。”五曰寒松病枝势。诗曰：“一心思谏主，开口不防人。”六曰风动势。诗曰：“半夜长安雨，灯前越客吟。”七曰惊鸿背飞势。诗曰：“龙楼曾作客，鹤氅不为臣。”八曰离合势。诗曰：“东西南北人，高迹比相亲。”九曰孤鸿出塞势。诗曰：“众木又摇落，望君君不还。”十曰虎纵出群势。诗曰：“三间茅屋无人到，十里松门独自游。” 
　　《赠潜溪隐者》诗：“高情同四皓，高卧翠萝间。”此破题，是龙潜巨浸势也。“大国已如镜，先生犹恋山。”此颔联，是龙行虎步势也。“钓矶苔色老，庭树鸟声闲。”此颈联，是惊鸿背飞势也。“未省开三径，何人得往还。”此断句，是狮子返掷势也。观此一诗，凡具四势，其他可以类推矣。 
　　论诗道
　　至玄至妙，非言所及，若悟诗道，方知其难。诗曰：“未必星中月，同他海上心。”禅月诗：“万缘冥目尽，一衲乱山深。”薛能诗：“九江空有路，一室掩多年。”周朴诗：“尘世自碍水，禅门长自关。”此乃诗道也。

诗格 佚名



　　《诗格》，唐佚名撰。见敦煌残卷第三○一一号背面。现存较完整者三行乃“七对”名目，此外有诗四句。此断片虽为残文，但有两点值得注意：其一，七对之名目、顺序与《文镜秘府论》东卷《二十九种对》前七对完全一致，可证其为时人之通说，亦可为空海“古人同出斯对”之语作一旁证；其二，此三行残文从字迹来看，幼稚拙劣，显然出于学郎所书。而习书以《诗格》为内容，亦从一个侧面透露了唐代《诗格》类书在民间颇为流行之消息。 
　　关于此文年代，从内容上推断，应该属初、盛唐之间。该卷正面所钞为《论语集解》，卷七前有“戊寅年十一月六日僧马永隆手写《论语》一卷之耳”一行，徐俊拟定“戊寅年”为公元八五八年(唐宣宗大中十二年)，池田温则拟定为公元九一八年(参看徐俊《敦煌诗集残卷辑考》，页八七四—八七五引)。从书写款式来看，其中有将纸倒转倒书之现象。在敦煌写卷中，此类现象多出现于中唐前，至中唐便少见，唐末张议潮后便绝迹(参看姜亮夫《敦煌碎金导言》“款式问题”)。此亦有助于判断此文钞写年代不会晚至五代时期。 
　

　　第一的名对。第二隔句对。第三双拟对。第四联绵对。第五互成对。第六异类对。第七赋体对。 
　　天清白云外，山峻紫微中。鸟飞随影去，花落逐摇风。

诗评 五代 景淳


　　《诗评》一卷，景淳撰。《直斋书录解题》著录于集部文史类。景淳，生卒年及生平不详。以《诗评》多引晚唐五代诗，疑作者为五代宋初人。 
　　《诗评》在理论上颇受皎然《诗式》影响，于后世亦有影响。“诗有三体”条中，“如铅中金，石中玉，水中盐，色中胶，皆不可见，意在其中”，“但见其言，不见其意”等语，略与其后《沧浪诗话》所云“如空中之音，相中之色，水中之月，镜中之象”相近。“独体格”条所举廖处士《游般若寺上方》诗，直陈其事，“别无作用”，则近于赋体。“摘纵格”，论诗之开阖，谓起句似与题无涉，后却急转直下，紧扣题意，非大手笔不能为。均可参考。 
　
 
　　夫缘情蓄意，诗之要旨也。一曰高不言高，意中含其高。二曰远不言远，意中含其远。三曰闲不言闲，意中含其闲。四曰静不言静，意中含其静。 
　　诗有三体
　　一曰诗人之体为上。二曰骚人之体为中。三曰事流之体为下。 
　　诗之言为意之壳，如人间果实，厥状未坏者，外壳而内肉也。如铅中金、石中玉、水中盐、色中胶，皆不可见，意在其中。使天下人不知诗者，视为灰劫，但见其言，不见其意，斯为妙也。 
　　诗有动静。情动意静也，情虽含蓄，览之可见。 
　　诗曰：“相看如远水，独自上孤舟。” 
　　又诗：“一年将尽夜，万里未归人。” 
　　又诗：“每因相别处，长是立多时。” 
　　又诗：“家山在何处，白首出河阳。” 
　　诗曰：“半夜闻鸿雁，多年别弟兄。” 
　　又诗：“猿啼洞庭树，人在木兰舟。” 
　　又诗：“去帆看已远，临水立多时。” 
　　又诗：“家贫为客早，路远得书稀。” 
　　又诗：“轩车在何处，雨雪满前山。” 
　　又诗：“灯微山馆雨，角咽海城秋。” 
　　以上并是情，但心绪易见为情也。 
　　诗曰：“风宿骊山下，月斜灞水流。” 
　　又诗：“骑马出北门，但见松柏繁。” 
　　又诗：“瀑布五千仞，草堂瀑布边。” 
　　又诗：“孤舟行一月，万水与千峰。” 
　　又诗：“写留行道影，焚却坐禅身。” 
　　又诗：“我忆云门寺，门前千万峰。” 
　　又诗：“一瓶居鸟外，万木老禅中。” 
　　又诗：“我忆山水坐，虫当寂寞闻。” 
　　又诗：“天形围泽国，秋色露人家。” 
　　以上意在言中，而难见意度者也。 
　　象外句格
　　诗曰：“微阳下乔木，远烧入秋山。”又诗：“听雨寒更尽，开门落叶深。”又诗：“万里残秋籁，孤船半夜猿。” 
　　当句对格
　　诗曰：“无人来问我，白日又黄昏。”又诗：“船中江上景，晚泊早行时。” 
　　当字对格
　　诗曰：“大匠运斧斤，抡材无短长。”又诗：“水石秋归早，山南马去多。” 
　　假色对格
　　诗曰：“因游樵子径，得到葛洪家。”又诗：“卷帘黄叶落，锁印子规啼。” 
　　假数对格
　　诗曰：“白首为迁客，青山绕万州。”又诗：“白地一回雨，儿孙拾得金。” 
　　十字句格
　　诗曰：“一年惟一夕，长恐有云生。”又诗：“杏园啼百舌，谁醉在花傍。”又诗：“长因送人处，记得别家时。” 
　　十字对格
　　诗曰：“未有一夜梦，不归千里家。”又诗：“空将未归信，说向欲行人。”又诗：“往往语复默，微微雨洒松。” 
　　隔句对格
　　诗曰：“昔去候温凉，秋山满院香。今来从辟命，春物遍岑阳。” 
　　璞玉格
　　如玉未琢，同天真也。 
　　诗曰：“寡妻存子息，破宅在林泉。” 
　　又诗：“别离同雨夜，道路近云州。” 
　　又诗：“须知垂钓者，半是苦耕人。” 
　　又诗：“有家从小别，无寺不言归。” 
　　又诗：“池塘生春草，园柳变鸣禽。” 
　　又诗：“忘机一病客，冥目坐秋山。” 
　　雕金格
　　犹如真金，加乎雕饰也。 
　　诗曰：“秋江洗一钵，寒日晒三衣。” 
　　又诗：“风高群木落，夜久数星流。” 
　　又诗：“相思深夜雨，未答去年书。” 
　　又诗：“落花人独立，微雨燕双飞。” 
　　又诗：“空山行客少，独树晚蝉多。” 
　　又诗：“孤灯照旧室，一雁过前村。” 
　　又诗：“路经秋雨后，人入乱峰来。” 
　　又诗：“独树知秋早，孤舟觉夜寒。” 
　　镂水格
　　著句轻，清斩好看也。 
　　诗曰：“寒窗枯砚水，山雨润琴弦。” 
　　又诗：“马饥餐落叶，鹤宿晒残阳。” 
　　又诗：“移花兼蝶至，买药得云饶。” 
　　又诗：“河分岗势断，春入烧痕青。” 
　　又诗：“买山兼夜月，移竹带春风。” 
　　又诗：“叶落山形瘦，天高斗柄低。” 
　　又诗：“石盆栽药瘦，松火焙茶香。” 
　　凡为诗要识体势，或状同山立，或势若河流。今立二势格：一曰盘古格；二曰腾骧格。 
　　盘古格一
　　诗曰：“毛女当空户，日高犹未流。” 
　　又诗：“石室人心定，水潭月影残。” 
　　又诗：“还知旧山夜，卧听瀑泉时。” 
　　又诗：“白发无心镊，青山去意多。” 
　　又诗：“衣褐惟粗布，筐箱只素书。” 
　　又诗：“竹笼拾山果，瓦瓶担石泉。” 
　　又诗：“陶情新竹叶，辟恶古菱花。” 
　　又诗：“故园从小别，夜雨近秋闻。” 
　　以上并是形势，但不得动。 
　　腾骧格二
　　诗曰：“泝流随大斾，到岸见全军。” 
　　又诗：“经秋禅客病，积雨石楼荒。” 
　　又诗：“瓶残秦地水，锡入晋山云。” 
　　又诗：“书剑别南州，炎荒万里游。” 
　　又诗：“拂琴天籁寂，欹枕海涛生。” 
　　又诗：“山盘樵径上，人到雪房迟。” 
　　以上并是语势，不定作用者也。 
　　诗有二断：一曰离题断。二曰抱题断。 
　　离题断一
　　《闻泉》诗：“几曾庐岳听，到晓与僧同。” 
　　又《对云》诗：“翻忆旧山青碧里，绕庵闲伴野僧禅。” 
　　又《对柱杖》诗：“不似湘江竹，斑斑有泪痕。” 
　　此是离题而断也。 
　　抱题断二
　　《新栽松》诗曰：“他日成阴后，清风吹海涛。” 
　　又《新栽竹》诗：“会待成林日，新抽锦箨看。” 
　　又《落花》诗：“繁艳根株在，明年向此期。” 
　　此是抱题而断也。 
　　独体格
　　廖处士《游般若寺上方》诗：“榔粟步溪光”，此说路上去之意。“随云到上方”，此说到寺见物也。“经秋禅客病，积雨石楼荒，古藓麋鹿迹，阴崖松桧香。”此四句说寺中内外景也。“平生豁所思，吟啸倚苍苍。”此说最高也，“苍苍”是天也。此诗只说寺中意，别无作用，故名独体。 
　　诗有四题体：一曰第一句见题；二曰第二句见题；三曰第三句见题；四曰第四句见题。除此四句之外，不见题者大谬也。
　　第一句见题格
　　《柱杖》诗：“一条寒涧木”。《经贾岛旧居》：“先生居处所”。《看山》：“木末露孤顶”。《贫居诗》：“贫居少变故”。《怀隐者》：“寂寥思隐者”。 
　　第二句见题格
　　《送无可》：“圭峰霁色新，送此草堂人。”《得唐应图信》：“故人离别久，孤雁渡良音。”《访道者不遇》：“寂寂白云门，寻真不见真。”《进友生》：“相逢未作期，相送复何之。” 
　　第三句见题格
　　《寄方干》：“贺监旧山川，空来近百年。闻君与琴鹤。”《赠愿上人》：“沧海日未出，九衢人已行。吾师无事坐。”《哭李建州》：“令终归故里，末岁道如初。旧友谁为志。” 
　　第四句见题格
　　《送僧归华山》：“此生披衲过，在处得身闲。日午游都市，天寒归华山。”《送李秀才南归》：“频年住帝畿，犹着旧麻衣。南国二亲老，西风万里归。” 
　　擒纵格
　　《看水诗》：“范蠡东流阔，灵均北泛长。谁知远烟浪，别有好思量。”此是言古之二贤人也。“故国门前急，天涯棹里忙。”此两句说水，未说看。“难收楼上兴，渺漫见斜阳。”此二句方见看水，纵意也。

诗评 宋 佚名


　　《诗评》一卷，佚名撰。《直斋书录解题》卷二十二著录此书，云作者“不知名氏”。当据旧题蔡传编《吟窗杂录》本。此书列于《续金针诗格》之后，未署姓名。后人误以为作者同前，遂题作梅尧臣撰。明刻本、钞本《吟窗杂录》卷前总目“《诗评》”下均题“梅尧臣撰”，《诗学指南》本承之，亦题作“梅尧臣”。《吟窗杂录》明刻、明钞本，或据宋本重刊，或据宋本影钞。于此推知，此书移至梅尧臣名下，或于南宋重编《吟窗杂录》时所改。 
　　此书作者既已佚名，时代亦不可考。浩然子《吟窗杂录序》谓其所收诸书乃自“魏文帝以来，至于渡江以前”，而《诗评》列于《续金针诗格》之后，其产生年代当亦在此之后。从内容来看，作者颇为浅陋，如引贾岛《送杜秀才东游》，乃误题作《送杜甫》，不知杜甫死后近十年贾岛方出世；又引杜荀鹤诗而误作杜寂，不知杜寂乃大历时人，而杜荀鹤为晚唐诗人。其诗学理论亦沿袭齐己《风骚旨格》以来之余绪。 
　
 
　　诗有四势
　　《咏雪》诗：“漭荡缤纷下无际”，此毒龙势也；“旋从风势乱纵横”，此灵凤含珠势也。“飘来平处添愁起”，此乃猛虎出林势也；末句云：“济得民安即太平”，此乃鲸吞巨海势也。 
　　诗禀六义
　　《履春冰》诗：“一步一愁新，轻轻恐陷人。薄光全透日，残影半消春。”此曰兴而起事也。“蝉想行时翼，鱼惊蹋处鳞。”此为比体。“底虚难驻足，岸阔怯回身。”此风、赋二义也。“岂暇踟蹰久，宁辞顾盼频。”此名雅正也。“愿将兢谨意，从此越通津。”此颂国家一同也。 
　　诗有美刺
　　贾公《逢友人》：“还似不才命未通，相逢云水思无穷。”此叹不得志、不遇时也。“清时年少为幽客，寒月更深听过鸿。”此喻君化不常，君子失意也。“东越山多连楚叠，南朝城古枕江空。”此叹贤人少而国不治也。“苍崖欲隐谁招我，姜子生涯只此中。”叹小人荣辱在其中也。 
　　周朴《深秋》诗：“柳色尚沉沉，风吹秋渐深。”此秦皇无道，远筑徭役之际。“江河空远道，乡国自鸣砧。”此往来徭役送征衣也。“巷有千家月，人无万里心。”此叹帝王之世，人无徭役之苦也。“长城哭崩后，寂绝到于今。”此言今无徭役之苦也。 
　　齐己《赠终南隐者》：“终南山北面，直下是长安。”此比君暗，不可仕也。“自扫青苔室，闲欹白石坛。”此不恋荣华，自养性也。“风吹窗树老，日晒窦云干。”此喻不道之臣，而君以道照之也。“几与圭峰宿，僧房瀑布寒。”此喻道德清虚冷淡也。 
　　贾岛《送杜秀才东游》：“箧有青铜镜，时将照鬓看。”言国君有可佐也。 
　　杜荀鹤《逢乡友》：“苦吟吟不足，争忍话离群。”此不忍去国也。 
　　《具公寺亭》：“行乐上堂清，虚亭复下澄。”上句言国之明也，下句喻臣之清也。 

诗式 佚名


　　《诗式》，唐佚名撰。三宝院本《文镜秘府论》西卷《文二十八种病》第二十一“支离病”下记载：“《诗式》六犯：一犯支离，二犯缺偶，三犯相滥，四犯落节，五犯杂乱，六犯文赘。”小西甚一《文镜秘府论考考文篇》认为此书“撰者不明”。尽管皎然著有《诗式》五卷，但空海引皎然语均出自其《诗议》，而不及《诗式》，相信“六犯”不出于皎然。从“六犯”内容来看，如“相滥”、“文赘”病下，《文镜秘府论》复引崔融说，尤其是“文赘”病下注“或名涉俗病”，“涉俗”正为崔融命名；又旧题王昌龄《诗中密旨》“犯格八病”节全袭用此《诗式》之“六犯”及崔融《唐朝新定诗体》之“六犯”节。以此推论，作者当与崔融同时或稍前。《宋史艺文志》八著录有唐代“僧辞远《诗式》十卷”，此“六犯”节未知是否出于彼书。 

　 
　　六　犯
	　　三宝院本《文镜秘府论》栏外书此段文字，题作《诗式》。可知西卷《文二十八种病》中此六病乃出于佚名之《诗式》，旧题王昌龄《诗中密旨》亦袭用其中“六犯”。
　　一犯支离。二犯缺偶。三犯相滥。四犯落节。五犯杂乱。六犯文赘。 
　　一、支离。不犯诗曰：“春人对春酒，新树间新花。”犯诗曰：“人人皆偃息，唯我独从容。” 
　　二、缺偶。谓八对皆无，言靡配属。由言匹偶，因以名焉。诗上引事，下须引事以对之。若上缺偶对者，是名缺偶。犯诗曰：“苏秦时刺股，勤学我便耽。”不犯诗曰：“刺股君称丽，悬头我未能。” 
　　三、相滥。谓一首诗中，再度用事。一对之内，反覆重论。文繁意叠，故名相滥。犯诗曰：“玉绳耿长汉，金波丽碧空。星光暗云里，月影碎帘中。” 
　　四、落节。凡诗咏春，即取春之物色；咏秋，即须序秋之事情。或咏今人，或赋古帝。至于杂篇咏，皆须得其深趣，不可失义意。假令黄花未吐，已咏芬芳；青叶莫抽，逆言蓊郁。或专心咏月，翻寄琴声；或意论秋，杂陈春事。或无酒而言有酒，无音而道有音，并是落节。若是长篇托意，不许限。即假作《咏月诗》曰：“玉钩千丈挂，金波万里遥。蚌亏轮影灭，蓂落桂阴销。入风花气馥，出树鸟声娇。独使高楼妇，空度可怜宵。”又《咏春诗》曰：“何处觅消愁，春园可暂游。菊黄堪泛酒，梅红可插头。” 
　　五、杂乱。凡诗发首诚难，落句不易。或有制者，应作诗头，勒为诗尾；应可施后，翻使居前，故曰杂乱。假作《忆友诗》曰：“思君不可见，徒令年鬓秋。独惊积寒暑，迢遰阻风牛。粤余慕樵隐，萧然重一丘。” 
　　六、文赘。凡五言诗，一字文赘，则众巧皆除；片语落嫌，则人竞褒贬。今作者或不经雕匠，未被揣磨，辄述拙成，多致纰缪。虽理义不失，而文不清新。或用事合同，而辞有利钝。即假作《秋诗》曰：“熠耀庭中度，蟋蟀傍窗吟。条间垂白露，菊上带黄金。”又《咏秋诗》曰：“熠耀流寒火，蟋蟀动秋音。凝露如悬玉，攒菊似披金。”此则无赘也。

诗髓脑 唐 元兢
《诗髓脑》一卷，唐元兢撰。此书中国历代书目未有著录，《日本国见在书目》“小学家”类著录有“《诗髓脑》一卷”，“《注诗髓脑》一卷”。“髓脑”一词，本为佛典用语。《大乘理趣六波罗蜜多经》卷六：“能探一切头目、髓脑、身肉、手足，乃与身命心无悋惜。”《大方等大集经》卷二十三：“观于内身，皮肤、肌肉、筋骨、髓脑，如空中云。”《佛说佛名经》卷六：“头目髓脑，如弃涕涶。”“髓脑”为人体最为重要之部分，可引申为关键、要旨等义。六朝著作已开始使用“髓脑”一名。如《隋书经籍志》“五行类”有“《周易髓脑》二卷”(《旧唐书经籍志》、《新唐书艺文志》则著录为《易髓》、《易脑》各一卷)。《诗髓脑》一书之书名亦有取于此，其意指作诗之秘诀或关键。遗文散见于《文镜秘府论》。此外，元氏还著有《沈约诗格》一卷(此据《宋秘事省四库阙书目》著录。《新唐书艺文志》作“《宋约诗格》”，误。《宋史艺文志》乃径作《诗格》)、《古今诗人秀句》二卷，见录于《新唐书艺文志》、《崇文总目》、《通志艺文略》及《宋史艺文志》等书。其中《沈约诗格》一书，据中沢希男《唐元兢著作考》(载《东洋文化》复刊十一期，一九六五年九月)，则为《诗髓脑》之别名。 
　　元兢，字思敬。生卒年不详，大致活动于唐高宗至武则天时期。唐高宗龙朔元年(六六一年)为周王府参军，与上官仪之子上官庭芝为同僚。总章(六六八—六七○年)中为协律郎，预修《芳林要览》，其后又编成《古今诗人秀句》二卷，摘录汉、魏至初唐近四百名诗人秀句，迄于上官仪。其中部分内容乃采自《芳林要览》，成为“秀句集”之祖。事迹见《旧唐书元思敬传》。 
　　《诗髓脑》内容，目前可考者为“调声”、“对属”及“文病”三部分，反映出古诗向律诗过渡阶段之理论总结。“调声”为律诗之基本条件，其中亦引元氏己作为例；“对属”则显然比上官仪之说宽泛；“声病”则在沈约“八病”基础上，又提出新“八病”，其重点不在声律，而在字义。 
　　由于《诗髓脑》在唐代已传入日本，市河宽斋《半江暇笔》谓此书由空海携归，并将其文辑入《文镜秘府论》中，故在东土产生较大影响。如《本朝文粹》卷七《省试诗论》记载，当时文人每引元氏书为立论依据；作于天庆二年(后晋天福四年，九三九年)藤原宗忠之《作文大体》(见《群书类从》卷一百三十七)，前半部份乃大江朝纲(八八六—九五八年)所撰，其论“诗病”、“字对”、“调声”等，多受《诗髓脑》影响。如论“平头”之“第一字用平声不为病也”；“上尾”之“发句连韵不为病”，“蜂腰”之“平声不为病”等，显然因袭《诗髓脑》。古代日本歌论著作，亦往往以“髓脑”命名。如藤原公任《新撰髓脑》、源俊赖《俊赖髓脑》等，而《八云御抄》卷一“正义”亦将《新撰髓脑》，《能因歌枕》、《俊赖无名抄》、《绮语抄》、《奥羲抄》统称“五家髓脑”。《基俊和歌口传抄》卷上有“家家髓脑”之说，《悦目抄》亦云：“上古歌仙，髓脑口传。”均可见元兢《诗髓脑》影响之一斑。 
　
 
　　调　声
　　声有五声，角征宫商羽也。分于文字四声，平上去入也。宫商为平声，征为上声，羽为去声，角为入声。故沈隐侯论云：“欲使宫征相变，低昂舛节，若前有浮声，则后须切响。一简之内，音韵尽殊；两句之中，轻重悉异。妙达此旨，始可言文。”固知调声之义，其为大矣。 
　　调声之术，其例有三：一曰换头，二曰护腰，三曰相承。 
　　一、换头者，若兢《于蓬州野望》诗云：“飘飖宕渠域，旷望蜀门隈。水共三巴远，山随八阵开。桥形疑汉接，石势似烟回。欲下他乡泪，猿声几处催。” 
　　此篇第一句头两字平，次句头两字去上入；次句头两字去上入，次句头两字平；次句头两字又平，次句头两字去上入；次句头两字又去上入，次句头两字又平。如此轮转，自初以终篇，名为双换头，是最善也。若不可得如此，即如篇首第二字是平，下句第二字是用去上入；次句第二字又用去上入，次句第二字又用平。如此轮转终篇，唯换第二字，其第一字与下句第一字用平不妨，此亦名为换头，然不及双换。又不得句头第一字是去上入，次句头用去上入，则声不调也。可不慎欤！此换头，或名拈二。拈二者，谓平声为一字，上去入为一字。第一句第二字若安上去入声，第二、第三句第二字皆须平声。第四、第五句第二字还须上去入声，第六、第七句第二字安平声，以次避之。如庾信诗云：“今日小园中，桃花数树红。欣君一壶酒，细酌对春风。”“日”与“酌”同入声。只如此体，词合宫商，又复流美，此为佳妙。 
　　二、护腰者，腰，谓五字之中第三字也。护者，上句之腰不宜与下句之腰同声。然同去上入则不可，用平声无妨也。庾信诗曰：“谁言气盖代，晨起帐中歌。” 
　　“气”是第三字，上句之腰也。“帐”亦第三字，是下句之腰。此为不调。宜护其腰，慎勿如此也。 
　　三、相承者，若上句五字之内，去上入字则多，而平声极少者，则下句用三平承之。用三平之术，向上向下二途，其归道一也。三平向上承者，如谢康乐诗云：“溪壑敛暝色，云霞收夕霏。” 
　　上句唯有“溪”一字是平，四字是去上入，故下句之上用“云霞收”三平承之，故曰上承也。三平向下承者，如王中书诗曰：“待君竟不至，秋雁双双飞。” 
　　上句唯有一字是平，四去上入，故下句末“双双飞”三平承之，故云三平向下承也。 
　　　　　　　　(以上《文镜秘府论》天卷《调声》) 
　　对　属
　　《易》曰：“水流湿，火就燥。云从龙，风从虎。”《书》曰：“满招损，谦受益。”此皆圣作切对之例。况乎庸才凡调而对，而不求切哉。 
　　一、正对。正对者，若“尧年”、“舜日”，“尧”、“舜”皆古之圣君，名相敌，此为正对。若上句用圣君，下句用贤臣；上句用“凤”，下句还用“鸾”，皆为正对也。如上句用“松桂”，下句用“蓬蒿”，“松桂”是善木，“蓬蒿”是恶草，此非正对也。 
　　二、异对。异对者，若“来禽”、“去兽”，“残月”、“初霞”。此“来”与“去”，“初”与“残”，其类不同，名为异对。异对胜于同对。 
　　三、平对。平对者，若青山、绿水，此平常之对，故曰平对也。他皆放此。 
　　四、奇对。奇对者，若“马颊河”、“熊耳山”，此“马”、“熊”是兽名，“颊”、“耳”是形名，既非平常，是为奇对。他皆放此。又如“漆沮”、“四塞”，“漆”与“四”是数名，又两字各是双声对。又如古人名，上句用“曾参”，下句用“陈轸”，“参”与“轸”者，同是二十八宿名。若此者，出奇而取对，故谓之奇对。他皆放此。 
　　五、同对。同对者，若“大谷”、“广陵”，“薄云”、“轻雾”。此“大”与“广”、“薄”与“轻”，其类是同，故谓之同对。同类对者，云雾，星月，花叶，风烟，霜雪，酒觞，东西，南北，青黄，赤白，丹素，朱紫，宵夜，朝旦，山岳，江河，台殿，宫堂，车马，途路。 
　　六、字对。字对者，若“桂楫”、“荷戈”，“荷”是负之义，以其字草名，故与“桂”为对。不用义对，但取字为对也。 
　　七、声对。声对者，若“晓路”、“秋霜”，“路”是道路，与“霜”非对，以其与“露”同声故。 
　　八、侧对。侧对者，若“冯翊”、地名，在右辅也。“龙首”。山名，在西京也。此为“冯”字半边有“马”，与“龙”为对；“翊”之半边有“羽”，与“首”为对。此为侧对。又如“泉流”、“赤峰”，“泉”字其上有“白”，与“赤”为对。凡一字侧耳，即是侧对，不必两字皆须侧也。以前八种切对，时人把笔缀文者多矣，而莫能识其径路。于公义藏之于箧笥，不可示于非才。深秘之，深秘之。 
　　　　　　　　(以上《文镜秘府论》东卷《二十九种对》) 
　　文　病
　　一、平头。(平头诗者，五言诗第一字不得与第六字同声，第二字不得与第七字同声。同声者，不得同平上去入四声，犯者名为犯平头。)此平头如是，近代成例，然未精也。欲知之者，上句第一字与下句第一字，同平声不为病，同上去入声，一字即病。若上句第二字与下句第二字同声，无问平上去入，皆是巨病。此而或犯，未曰知音。今代文人李安平、上官仪，皆所不能免也。 
	　　此段文字未必出于元氏，然《诗髓脑》既有对八病旧说之补正，则当先列旧说，后作补正。下同。
　　二、上尾。(上尾诗者，五言诗中，第五字不得与第十字同声，名为上尾。)如陆机诗云：“衰草蔓长河，寒木入云烟。”“河”与“烟”平声。此上尾，齐、梁已前，时有犯者。齐、梁已来，无有犯者。此为巨病。若犯者，文人以为未涉文途者也。唯连韵者，非病也。如“青青河畔草，绵绵思远道”是也。下句有云“郁郁园中柳”也。 
　　三、鹤膝。 
　　四、蜂腰。(蜂腰诗者，五言诗一句之中，第二字不得与第五字同声。言两头粗，中央细，似蜂腰也。)诗曰：“闻君爱我甘，窃独自雕饰。”“君”与“甘”非为病；“独”与“饰”是病。所以然者，如第二字与第五字同去上入，皆是病，平声非病也。此病轻于上尾、鹤膝，均于平头，重于四病。清都师皆避之。已下四病，但须知之，不必须避。 
　　五、大韵。(大韵诗者，五言诗若以“新”为韵，上九字中，更不得安“人”、“津”、“邻”、“身”、“陈”等字，既同其类，名犯大韵。)此病不足累文，如能避者弥佳。若立字要切，于文调畅，不可移者，不须避之。 
　　六、小韵。(小韵诗，除韵以外，而有迭相犯者，名为犯小韵病也。)此病轻于大韵，近代咸不以为累文。 
　　七、傍纽。傍纽者，一韵之内，有隔字双声也。此病更轻于小韵，文人无以为意者。又若不隔字而是双声，非病也。如“清切”、“从就”之类是也。 
　　八、正纽。正纽者，一韵之内，有一字四声分为两处是也。如梁简文帝诗云：“轻霞落暮锦，流火散秋金。”“金”、“锦”、“禁”、“急”是一字之四声，今分为两处，是犯正纽也。此病轻重，与傍纽相类，近代咸不以为累，但知之而已。 
　　兢于八病之别为八病。自昔及今，无能尽知之者。近上官仪识其三，河间公义府思其余事矣。八者何？一曰龃龉，二曰丛聚，三曰忌讳，四曰形迹，五曰傍突，六曰翻语，七曰长撷腰，八曰长解镫。 
　　一、龃龉病。龃龉病者，一句之内，除第一字及第五字，其中三字，有二字相连同上去入是。若犯上声，其病重于鹤膝，此例文人以为秘密，莫肯传授。上官仪云：“犯上声是斩刑，去入亦绞刑。”如曹子建诗云：“公子敬爱客”。“敬”与“爱”是，其中三字，其二字相连同去声是也。平声不成病，上去入是重病，文人悟之者少，故此病无其名。兢案《文赋》云：“或龃龉而不安”，因以此病名为龃龉之病焉。 
　　二、丛聚病。丛聚病者，如上句有“云”，下句有“霞”，抑是常。其次句复有“风”，下句复有“月”，“云”、“霞”、“风”、“月”，俱是气象，相次丛聚，是为病也。如刘铄诗云：“落日下遥林，浮云霭曾阙。玉宇来清风，罗帐迎秋月。”此上句有“日”，下句有“云”，次句有“风”，次句有“月”，“日”、“云”、“风”、“月”相次四句，是丛聚。盖略举气象为例，触类而长，庶物则同。上十字已有“鸾”对“凤”，下十字不宜更有“凫”对“鹤”；上十字已有“桂”对“松”，下十字不宜更用“桐”对“柳”，俱是丛聚之病，此又悟之者鲜矣。 
　　三、忌讳病。忌讳病者，其中意义，有涉于国家之忌是也。如顾长康诗云：“山崩溟海竭，鱼鸟将何依。”“山崩”、“海竭”，于国非所宜言，此忌讳病也。此病或犯，虽有周公之才，不足观也。又如咏雨诗称“乱声”，泝水诗云“逆流”，此类皆是也。 
　　四、形迹病。形迹病者，谓于其义相形嫌疑而成。如曹子建诗云：“壮哉帝王居，佳丽殊百城。”即如近代诗人，唯得云“丽城”，亦云“佳丽城”。若单用“佳城”，即如滕公佳城，为形迹病也。文中例极多，不可轻下语也。 
　　五、傍突病。傍突病者，句中意旨，傍有所突触。如周彦伦诗云：“二亩不足情，三冬俄已毕。”“二亩”涉其亲，宁可云“不足情”也？此与忌讳同，执笔者咸宜戒之，不可辄犯也。 
　　六、翻语病。翻语病者，正言是佳词，反语则深累是也。如鲍明远诗云：“鸡鸣关吏起，伐鼓早通晨。”“伐鼓”，正言是佳词，反语则不祥，是其病也。 
　　七、长撷腰病。长撷腰病者，每句第三字撷上下两字，故曰撷腰。若无解镫相间，则是长撷腰病也。如上官仪诗云：“曙色随行漏，早吹入繁笳。旗文萦桂叶，骑影拂桃花。碧潭写春照，青山笼雪花。”上句“随”，次句“入”，次句“萦”，次句“拂”，次句“写”，次句“笼”，皆单字，撷其腰于中，无有解镫者，故曰长撷腰也。此病或名“束”。 
　　八、长解镫病。长解镫病者，第一、第二字意相连，第三、第四字意相连，第五单一字成其意，是解蹬；不与撷腰相间，是长解镫病也。如上官仪诗云：“池牖风月清，闲居游客情。兰泛樽中色，松吟弦上声。”“池牖”二字意相连，“风月”二字意相连，“清”一字成四字之意。以下三句，皆无有撷腰相间，故曰长解镫之病也。撷腰、解镫并非病，文中自宜有之，不间则为病。然解镫须与撷腰相间，则屡迁其体。不可得句相间，但时然之。近文人篇中有然，相间者偶然耳。然悟之而为诗者，不亦尽善者乎。此病亦名“散”。 
　　　　　　　　(以上《文镜秘府论》西卷《文二十八种病》) 
　 


诗要格律 唐五代 王梦简



　　王梦简，生卒年及生平均不详。该书所引诗人多为晚唐五代人，疑王梦简亦为五代时人。 
　　《诗要格律》一卷，五代王梦简撰。诸本皆作“《诗要格律》”，惟《直斋书录解题》著录于集部文史类，作“《诗格要律》”。“诗格”乃晚唐五代论诗著作之通称，“要律”亦如“要式”、“要诀”，疑此书当作《诗格要律》。 
　　《诗要格律》在诗格中较为晚出，既论讽咏时政，亦谈艺术技巧。全书先言六义，后有二十六门，其中五门与《风骚旨格》四十门中所列相同，即礼义(《风骚旨格》作理义)、嗟叹、终始(《风骚旨格》作始终)、是非、鬼怪五门，但所举诗例不同。又《风骚旨格》有皇道门，所举诗例为：“明堂坐天子，月朔朝诸侯。”《诗要格律》中有君臣门，引诗相同。其余二十门均为自创。门类之提出，在于示人以作诗的技巧，但各门均无解题，只举成诗为例，注明合六义的某一种，从而就将艺术技巧与讽喻结合在一起。 
　　是书开篇即言作诗不可率尔为之，下笔前须用心思考(“澄心端思”)，广泛观察(“遍览物情”)，立意新颖(“放意须险”)、字句精当(“定句须难”)，始能写出“得若神授”之佳作。此外，王梦简还主张应以六义为诗。 
　
 
　　夫初学诗者，先须澄心端思，然后遍览物情。所以昼公云：放意须险，定句须难。虽取由我衷，而得若神授。 
　　一曰风。与讽同义，含皇风，明王业，正人伦，归正宜也。二曰赋。赋其事体，伸冤雪耻，若纪功立业，旌著物情，宣王化以合史籍者也。三曰比。事相干比，不失正道。此道易明而难辨，切忌比之不当。四曰兴。起意有神勇锐气，不失其正也。五曰雅。消息孤松、白云、高僧、大儒，雅也。六曰颂。赞咏君臣有道，百执有功于国。以上六义，合于诸门，即尽其理也。 
凡二十六门
　　高大门
　　诗曰：“华岳山峰小，黄河一带长。”右祖咏句，合赋。又诗：“岛屿分诸国，星河共一天。”右李洞句，合颂。又诗：“晴望东溟小，夜观南斗长。”右康道句，合赋。 
　　君臣门
　　诗曰：“明堂坐天子，月朔朝诸侯。”右王昌龄句，合赋。又诗：“鸳鸯分品秩，龙衮耀簪裙。”右郄殷象句，合比。 
　　忠孝门
　　诗曰：“父子同时健，君臣尽阵看。”右贾岛句，合赋。又诗：“家肥生孝子，国霸有谋臣。”右黄损句，合讽。 
　　富贵门
　　诗曰：“瑞节当前油照日，信旌开后火鸣风。”右薛能句，合比。又诗：“金灯冷光风宛转，锦袍红润雨霏微。”右黄损句，合赋。 
　　礼义门
　　诗曰：“劝我杯中酒，典君身上衣。”右方干句，合兴。又诗：“别酒莫辞今夜醉，故人知我几时来。”右王贞白句，合赋。 
　　怨剌门
　　诗曰：“承恩不在貌，教妾若为容。”右杜荀鹤句，合讽。又诗：“不才明主弃，多病故人疏。”右孟浩然句，合兴。 
　　歌颂门
　　诗曰：“日月光天德，山河壮帝居。”右陈后主句，合颂。又诗：“君道过铜柱，蛮款入交州。”右曹松句，合颂。 
　　含蓄门
　　诗曰：“鸟宿池中树，僧敲月下门。”右贾岛句，合雅。又诗：“轩车在何处，雨雪满前山。”右方干句，合赋。又诗：“正思浮世事，又到古城边。”右□□句，合雅。又诗：“相逢嵩岳客，共听楚城砧。”右周贺句，合雅。又诗：“月离山一丈，风吹花数苞。”右周朴句，合雅。又诗：“相思坐溪石，微雨下山岚。”右齐己句，合雅。 
　　嗟叹门
　　诗曰：“后生登第尽，白发出山来。”右杜荀鹤句，合雅。又诗：“身闲甘旨下，白发太平时。”右刘得仁句，合兴。 
　　物理门
　　诗曰：“朱门当大道，风雨立多时。”右休公句，合雅。 
　　齐物理门
　　诗曰：“睫在眼前长不见，道非身外更何求。”右杜牧句，合雅。又诗：“高齐日月方为道，动合乾坤始是心。”右黄损句，合讽。 
　　性情门
　　诗曰：“冥目冥心坐，花开花落时。”右刘得仁句，合雅。 
　　映带门
　　诗曰：“人心无算处，国手有输时。”右裴说句，合讽。又诗：“机关才运动，胜败便相随。”右黄损句，合讽。 
　　造化门
　　诗曰：“禹力不到处，河声流向西。”右周朴句，合讽。又诗：“地势连天岳，黄河侧瀼流。”右张祜句，合颂。 
　　进退门
　　诗曰：“忽遇南迁客，若为西入心。”右黄损句，合讽。又诗：“日出游都市，天寒往华山。”右贾岛句，合雅。 
　　象外门
　　诗曰：“云外星霜如走电，世间娱乐似抛砖。”右谭峭句，合赋。又诗：“往来三岛道，活计一囊空。”右黄损句，合雅。 
　　终始门
　　诗曰：“弟兄相识遍，犹得到君家。”右贾岛句，合赋。又诗：“恩深转无语，怀抱自分明。”右李频句，合兴。 
　　今古达观门
　　诗曰：“天下已归汉，山中犹避秦。”右李频句，合颂。 
　　宇宙达观门
　　诗曰：“春为沙罗客，家在鹧鸪天。”右郑谷句，合赋。又诗：“水谙彭泽阔，山忆武陵深。”右黄损句，合雅。 
　　是非门
　　诗曰：“舟归范蠡五湖上，国破西施一笑中。”右归仁句，合讽。 
　　高逸门
　　诗曰：“三通明主诏，一片白云心。”右黄损句，合雅。又诗：“乾坤见了文章懒，龙虎成来印绶疏。”右陈陶句，合雅。 
　　了达门
　　诗曰：“姓刘姓项今何处，争利争名愁杀人。”右休公句，合雅。 
　　古意门
　　诗曰：“海枯终见底，人死不知心。”右杜荀鹤句，合讽。又诗：“女娲弄黄土，抟作愚下人。”右李白句，合讽。又诗：“日月齐生死，乾坤去是非。”右杜牧句，合赋。 
　　隐静门
　　诗曰：“门前清江水，流入秦人家。”右欧阳皓句，合雅。又诗：“扫地待明月，踏花迎野僧。”右黄损句，合雅。 
　　恐怖门
　　诗曰：“风雷一夜雨，山水半年行。”右贾岛句，合赋。又诗：“鲸喷洗钵水，犀触点灯舟。”右李洞句，合赋。 
　　鬼怪门
　　诗曰：“石脉水流泉滴沙，鬼灯燃点松柏花。”右曹松句，合赋。

诗议 唐 僧皎然

《诗议》一卷，或称《诗义》，唐僧皎然撰。《直斋书录解题》著录于集部文史类。《新唐书》著录于文史类，称皎然《诗式》五卷，《诗评》三卷，《通志艺文略》亦作三卷。《宋秘书省四库阙书目》著录于别集类，《宋史艺文志》著录于文史类，均作“《诗评》一卷”。《文镜秘府论》引皎然语颇多，亦云出自“《诗议》”。义、议音同，评、议义近，故《诗义》、《诗议》、《诗评》盖即一书。至于上述各书所载卷数不同，疑今传本已有残缺，非原书全貌。 
　　皎然(生卒年不详，或云七二○—七九八)，字清昼，晚年以字行，简称昼。吴兴(今浙江长兴)人。俗姓谢。五代宋谢灵运之十世孙。与颜真卿、韦应物、李端等同时。据其诗及《唐才子传》，他生活的年代主要在大历(公元七六六年)至贞元(公元八○四年)之间。 
　　《诗议》与《诗式》同出皎然之手，相通之处甚多，两者区别在于《诗议》偏于评论格律，《诗式》偏于提示品式。 
　　《诗议》首论三、四、五、六、七言诗的起源，其中提到“建安三祖七子，五言始成”，“七言萌于汉代五言之作”，这是很正确的见解。皎然说：“正始何晏、嵇、阮之俦，渐浮侈矣。晋世尤尚绮靡，宋初文格与晋相去更憔悴矣。”在他看来，诗风的演变从魏晋开始，可谓每况愈下，日趋绮弱。在《论境象》中，谈到诗的意境并非虚实难明，不可捉摸，而是可以偶虚，可以偶实，有可睹可闻的一面。 
　　《诗议》在论诗的格式方面，既诠解了极普通的六种对偶方式，即的名对，双拟对，隔句对，联绵对，互成对，类对体(异类对)，又创说了较宽泛的八种对偶方式，即邻近、交络、当句、含境、背体、偏对、假对、双虚实对。皎然的对偶说是在前人基础上的一种修正学说，旨在反对律家的拘泥对偶，所谓“律家之流，拘而多忌，失于自然，吾常所病也”。 
　　《诗议》在《诗有二俗》中，反对诗歌用词鄙俚，一味使用古今相传的陈词旧语，但他也不同意“今人所以不及古者，病于丽词”的片面看法，主张先于意，后于语，即首先在于立意，然后再在造语方面下功夫。皎然提倡自对属对，并不是听任自然，而是追求自然，反对“诗不要苦思”，他说：“不入虎穴，焉得虎子。取境之时，须至难至险，始见奇句，成篇之后，观其风貌，有似等闲，不思而得，此高手也。”此即成如容易却艰辛之意。由此引申，他认为如果能够做到“但见情性，不睹文字，盖诗道之极也”。总之，皎然的诗论是重意也不轻词，作诗就要抒发真情实意，语贵自然。 

　 
　　论文意
　　夫诗有三四五六七言之别，今可略而叙之。三言始于《虞典》《元首之歌》，四言本《国风》，流于夏世，传至韦孟，其文始具；六言散在《骚》、《雅》，七言萌于汉。五言之作，《召南行露》已有滥觞。汉武帝时，屡见全什，非本李少卿也。以上略同古人。少卿以伤别为宗，文体未备，意悲词切，若偶中音响，《十九首》之流也。古诗以讽兴为宗，直而不俗，丽而不巧，格高而词温，语近而意远，情浮于语，偶象则发，不以力制，故皆合于语，而生自然。建安三祖、七子，五言始盛，风裁爽朗，莫之与京。然终伤用气使才，违于天意，虽忌松容，而露造迹。正始中，何晏、嵇、阮之俦也，嵇兴高逸，阮旨闲旷，亦难为等夷。论其代，则渐浮侈矣。晋世尤尚绮靡。古人云：“采缛于正始，力柔于建安。”宋初文格，与晋相沿，更憔悴矣。 
　　论人，则康乐公秉独善之姿，振颓靡之俗。沈建昌评：“自灵均已来，一人而已。”此后，江宁侯温而朗，鲍参军丽而气多，《杂体》、《从军》，殆凌前古。恨其纵舍盘薄，体貌犹少。宣城公情致萧散，词泽义精，至于雅句殊章，往往惊绝。何水部虽谓格柔，而多清劲，或常态未剪，有逸对可嘉，风范波澜，去谢远矣。柳恽、王融、江总三子，江则理而清，王则清而丽，柳则雅而高。予知柳吴兴名屈于何，格居何上。中间诸子，时有片言只句，纵敌于古人，而体不足齿。或者随流，风雅泯绝。“八病”“双拈”，载发文蠹，遂有古律之别。古诗三等，正、偏、俗，律诗三等，古、正、俗。顷作古诗者，不达其旨，效得庸音，竞壮其词，俾令虚大。或有所至，已在古人之后，意熟语旧，但见诗此，淡而无味。予实不诬，唯知音者知耳。 
　　律家之流，拘而多忌，失于自然，吾尝所病也。必不得已，则削其俗巧，与其一体。一体者，由不明诗对，未阶大道。若《国风》、《雅》、《颂》之中，非一手作，或有暗同，不在此也。其诗曰：“终朝采绿，不盈一掬。”又诗曰：“采采卷耳，不盈顷筐。”兴虽别而势同。若《颂》中，不名一体。夫累对成章，高手有互变之势，列篇相望，殊状更多。若句句同区，篇篇共辙，名为贯鱼之手，非变之才也。俗巧者，由不辨正气。习俗师弱弊之过也。其诗曰：“树阴逢歇马，渔潭见洗船。”又诗曰：“隔花遥劝酒，就水更移床。”何则？夫境象不一，虚实难明，有可睹而不可取，景也。可闻而不可见，风也。虽系乎我形，而妙用无体，心也。义贯众象，而无定质，色也。凡此等，可以偶虚，亦可以对实。 
　　至如“渡头”“浦口”，“水面”“波心”，是俗对也。上句“青”，下句“绿”，上句“爱”，下句“怜”，下对也。“青山满蜀道，绿水向荆州”，语丽而掩暇也。句中多著“映带”、“傍佯”等语，熟字也。“制锦”、“一同”、“仙尉”、“黄绶”，熟名也。“溪溠”、“水隈”、“山脊”、“山肋”，俗名也。“若”、“个”、“占”、“剩”，俗字也。俗有二种： 一鄙俚俗，取例可知；二古今相传俗，诗曰：“小妇无所作，挟瑟上高堂”之类是也。又如送别诗，“山”字之中，必有“离颜”；“溪”字之中，必有“解携”；“送”字之中，必有“渡头”字；“来”字之中，必有“悠哉”。如游寺诗，“鹫岭”、“鸡岑”、“东林”、“彼岸”。语居士，以谢公为首；称高僧，以支公为先。又柔其词，轻其调。以“小”字饰之，“花”字妆之，“漫”字润之，“点”字采之，乃云“小溪花悬，漫水点山”。若体裁已成，唯少此字，假以圆文，则何不可。然取舍之际，有斵轮之妙哉！知音之徒，固当心证。调笑叉语，似谑似谶，滑稽皆为诗赘，偏入嘲咏，时或有之，岂足为文章乎？剖宋玉俗辩之能，废东方不雅之说，始可议其文也。 
　　凡诗者，惟以敌古为上，不以写古为能。立意于众人之先，放词于群才之表，独创虽取，使耳目不接，终患倚傍之手。或引全章，或插一句，以古人相黏二字、三字为力，厕丽玉于瓦石，殖芳芷于败兰，纵善，亦他人之眉目，非己之功也，况不善乎？时人赋孤竹则云“冉冉”，咏杨柳则云“依依”，此语未有之前，何人曾道？谢诗曰：“江菼亦依依”。故知不必以“冉冉”系竹，“依依”在杨。常手傍之，以为有味，此亦强作幽想耳。且引灵均为证，文谲气贞，本于《六经》，而制体创词，自我独致，故历代作者师之。此所谓势不同，而无模拟之能也。班固虽谓屈原露才扬己，引昆仑、玄圃之事不经，然其文雅丽，可为赋之宗。若比君于尧、舜，况臣于稷、卨，思列反也。绮里之高逸，于陵之幽贞，褒贬古贤，成当时文意，虽写全章，非用事也。古诗：“胡马依北风，越鸟巢南枝”；“南登灞陵岸，回首望长安”；“彭薛才知耻，贡公不遗荣。或可优贪竞，岂足称达生。”此三例，非用事也。 
　　或云：今人所以不及古者，病于俪词。予曰：不然。先正时人，兼非刘氏。《六经》时有俪词。扬、马、张、蔡之徒始盛。“云从龙，风从虎。”非俪耶？“昔我往矣，杨柳依依。今我来思，雨雪霏霏。”非丽耶？但古人后于语，先于意。因意成语，语不使意，偶对则对，偶散则散。若力为之，则见斤斧之迹。故有对不失浑成，纵散不关造作，此古手也。 
　　或曰：诗不要苦思，苦思则丧于天真。此甚不然。固须绎虑于险中，采奇于象外，状飞动之句，写冥奥之思。夫希世之珠，必出骊龙之颔，况通幽含变之文哉？但贵成章以后，有其易貌，若不思而得也。“行行重行行，与君生别离”，此似易而难到之例也。 
　　且文章关其本性。识高才劣者，理周而文窒；才多识微者，句佳而味少。是知溺情废语，则语朴情暗；事语轻情，则情阙语淡。巧拙清浊，有以见贤人之志矣。大抵而论，属于至解，其犹空门证性有中道乎。何者？或虽有态而语嫩，虽有力而意薄，虽正而质，虽直而鄙，可以神会，不可言得，此所谓诗家之中道也。又古今诗人，多称丽句，开意为上，反此为下。如“盈盈一水间，脉脉不得语”，“临河濯长缨，念别怅悠悠”，此情句也。如“白云抱幽石，绿篠媚清涟”，“露湿寒塘草，月映清淮流”，此物色带情句也。 
　　夫诗工创心，以情为地，以兴为经，然后清音韵其风律，丽句增其文彩。如杨林积翠之下，翘楚幽花，时时间发，乃知斯文，味益深矣。 
　　又有人评古诗，不取其句，但多其意，而古人难能。予曰：不然。旨全体贞，润婉而兴深，此其所长也。请复论之，曰：夫寒松白云，天全之质也；散木拥肿，亦天全之质也。比之于诗，虽正而不秀，其拥肿之材。《易》曰：“文明健。”岂非兼文美哉？古人云：“具体唯子建、仲宣，偏善则太冲、公幹，平子得其雅，叔夜含其润，茂先凝其清，景阳振其丽，鲜能兼通。”况当齐、梁之后，正声寖微，人不逮古，振颓波者，或贤于今论矣。 
　　诗对有六格
　　一曰的名对。二曰双拟对。三曰隔句对。四曰联绵对。五曰互成对。六曰异类对。 
　　的名对。诗曰：“日月光天德，山河壮帝居。”双拟对。诗曰：“可闻不可见，能重复能轻。”隔句对。诗曰：“始见西南楼，纤纤如玉钩。末映东北墀，娟娟似娥眉。”联绵对。诗曰：“望日日已晚，怀人人未归。”互成对。诗曰：“岁时伤道路，亲友在东南。”异类对。诗曰：“离堂思琴瑟，别路绕山川。”又宋员外诗，以“早潮”偶“故人”，非类为类是也。 
　　诗有八种对
　　一曰邻近。二曰交络。三曰当句。四曰含境。五曰背体。六曰偏对。七曰假对。八曰双虚实对。 
　　邻近对。诗曰：“死生今忽异，欢娱竟不同。”又诗曰：“寒云轻重色，秋水去来波。”上是义，下是正名也。此对大体似的名，的名窄，邻近宽。 
　　交络对。赋曰：“出入三代，五百余载。”或谓此中“余”属于“载”，不偶“出入”。古人但四字四义皆成对，故偏举以例焉。 
　　当句对。赋曰：“薰歇烬灭，光沉响绝。” 
　　含境对。赋曰：“悠远长怀，寂寥无声。” 
　　背体对。诗曰：“进德智所拙，退耕力不任。” 
　　偏对。诗曰：“萧萧马鸣，悠悠旆旌。”谓非极对也。古诗：“古墓犁为田，松柏摧为薪。”又诗：“日月光太清，列宿耀紫微。”又诗：“亭皋木叶下，陇首秋云飞。”全其文采，不求至切，得非作者变通之意乎？若谓今人不然，沈给事诗亦有其例。诗曰：“春豫过灵沼，云旌出凤城。”此例多矣。但天然，虽虚亦实。如古人以“芙蓉”偶“杨柳”，亦名声类对。 
　　假对。诗曰：“不献胸中策，空归海上山。”或有人以“推荐”偶“拂衣”之类是也。 
　　双虚实对。诗曰：“故人云雨散，空山来往疏。”此对当句义了，不同互成。 
　　诗有二俗
　　此节文字已见《论文意》中，且残缺不全，故删之。
　　诗有十五例
　　一、重叠用事之例。二、上句用事，下句以事成之例。三、立兴以意成之例。四、双立兴以意成之例。五、上句古，下句以即事偶之例。六、上句立意，下句以意成之例。七、上句体物，下句以状成之例。八、上句体时，下句以状成之例。九、上句用事，下句以意成之例。十、当句各以物色成之例。十一、立比以成之例。十二、覆意之例。十三、叠语之例。十四、避忌之例。十五、轻重错谬之例。 
　　一、重叠用事之例。诗曰：“净宫连博望，香刹对承华。” 
　　二、上句用事，下句以事成之例。诗曰：“子玉之败，屡增惟尘。”上句出《传》，下句出《诗》。 
　　三、立兴以意成之例。诗曰：“营营青蝇，止于樊。恺悌君子，无信谗言。”又诗曰：“明月照高楼，流光正徘徊。上有愁思妇，悲叹有余哀。” 
　　四、双立兴以意成之例。诗曰：“鼓钟锵锵，淮水汤汤。忧心且伤。”又诗曰：“青青陵上柏，磊磊涧中石。人生天地间，忽如远行客。” 
　　五、上句古，下句以即事偶之例。诗曰：“昔闻汾水游，今见尘外镳。” 
　　六、上句立意，下句以意成之例。诗曰：“假乐君子，显显令德。宜民宜人，受禄于天。” 
　　七、上句体物，下句以状成之例。诗曰：“朔风吹飞雨，萧萧江上来。” 
　　八、上句体时，下句以状成之例。诗曰：“昏旦变气候，山水含清晖。” 
　　九、上句用事，下句以意成之例。诗曰：“虽无玄豹姿，终隐南山雾。” 
　　十、当句各以物色成之例。诗曰：“明月照积雪，朔风劲且哀。” 
　　十一、立比以成之例。诗曰：“余霞散成绮，澄江静如练。” 
　　十二、覆意之例。诗曰：“延州协心许，楚老惜兰芳。解剑竟何及，抚坟徒自伤。” 
　　十三、叠语之例。诗曰：“故人心尚尔，故心人不见。”又诗曰：“既为风所开，还为风所落。” 
　　十四、避忌之例。诗曰：“何况双飞龙，羽翼临当乖。”又诗曰：“吾兄既凤翔，王子亦龙飞。” 
　　十五、轻重错谬之例。陈王之诔武帝，遂称“尊灵永蛰”；孙楚之哀人臣，乃云“奄忽登遐”。子荆《王骠骑诔》。此错谬一例也，见《颜氏传》。 
　　今于古律之上，始末酷论，以祛未悟，则反正之道，可得而闻也。 
　　六　义
　　一曰风。二曰赋。三曰比。四曰兴。五曰雅。六曰颂。 
　　一曰风。体一国之教谓之风。《关雎》、《麟趾》之化，王者之风也；《鹊巢》、《驺虞》之德，诸侯之风也。 
　　二曰赋。赋者，布也。象事布文，以写情也。 
　　三曰比。比者，全取外象以兴之，“西北有浮云”之类是也。 
　　四曰兴。兴者，立象于前，后以人事谕之，《关雎》之类是也。 
　　五曰雅。正四方之风谓雅。正有小大，故有大小雅焉。 
　　六曰颂。颂者，容也。美盛德之形容，以其成功告于神明也。古人云：“颂者，敷陈似赋，而不华侈。恭慎如铭，而异规诫。”以六义为本，散乎情性。有君臣讽刺之道焉，有父子、兄弟、朋友规正之义焉。降及游览、答赠之例，各于一道，全其雅正。

诗苑类格 宋 李淑


　　李淑(生卒年不详)，字献臣，徐州丰(今属江苏)人。少傅若谷子。景祐(1034-1038年)初，知制诰，除翰林学士。累官户部侍郎，出知河中府。卒谥尚书右丞。著有《三朝宝训》、《三朝训鉴图》等，编有《诗苑类格》。《宋史》、《宋史新编》、《学士年表》等有传。 
　　《诗苑类格》三卷，原书久佚，仅《诗人玉屑》录存三条。《郡斋读书志》著录于集类文说类，作《李公诗苑类格》三卷，《遂初堂书目》著录于文史类，无卷数；《直斋书录解题》著录于集部文史类，作三卷。《郡斋读书志》称：“宝元三年(1040年)，豫王出阁为王子傅，因纂成此书上之，述古贤作诗体格。”《诗苑类格》一书系诗格总集，汇纂唐五代诗格著作，全貌已无从得见。“诗有三偷”，亦见皎然《诗式》，似出于唐五代诗格之作；“诗有六对八对”，出于上官仪《笔花九粱》(佚)，为律诗形成期之重要技法；“白乐天诗有五长”，出于元稹《长庆集序》，即《文镜秘府论》所谓古人同出之十一种对相同。 
　
　 
　　一、诗有三偷
　　诗有三偷：偷语，最是钝贼，如傅长虞“日月光太清”，陈王“日月光天德”是也；偷意，事虽可罔，情不可原，如柳恽“太液微波起，长杨高树秋”，沈约“小池残暑退，高树早凉归”是也；偷势，才巧意精，各无朕迹，盖诗人偷狐白裘手也，如嵇康“日送归鸿，手挥五弦”，王昌龄“手携双鲤鱼，目送千里雁”是也。(《玉屑》五) 
　　二、上官仪论诗有六对八对
　　唐上官仪曰：诗有六对：一曰正名对，“天地”、“日月”是也；二曰同类对，“花叶”、“草芽”是也；三曰连珠对，“萧萧”、“赫赫”是也；四曰双声对，“黄槐”、“绿柳”是也；五曰叠韵对，“徬徨”、“放旷”是也；六曰双拟对，“春树”、“秋池”是也。又曰：诗有八对：一曰的名对，“送酒东南去，迎琴西北来”是也；二曰异类对，“风织池间树，虫穿草上文”是也；三曰双声对，“秋露香佳菊，春风馥丽兰”是也；四曰叠韵对，“放荡千般意，迁延一介心”是也；五曰联绵对，“残河若带，初月如眉”是也；六曰双拟对，“议月眉欺月，论花颊胜花”是也；七曰回文对，“情新因意得，意得逐情新”是也；八曰隔句对，“相思复相忆，夜夜泪沾衣，空叹复空泣，朝朝君未归”是也。(《玉屑》七) 
　　三、白乐天诗有五长
　　白乐天讽喻之诗长于激，闲适之诗长于遣，感伤之诗长于切，律诗百言以上长于赡，五字七字百言以下长于情。(《玉屑》十六)

诗中密旨 旧题唐 王昌龄

　　《诗中密旨》一卷，旧题王昌龄撰。《新唐书艺文志》著录于文史类，称：“王昌龄诗格二卷。”《直斋书录解题》著录于集部文史类，并以其为伪托。但日人遍照金刚《文镜秘府论》地卷论体势类十七势、南卷论文意类最前所引或曰四十余则，皆疑为真本王昌龄诗格之残存。故王昌龄《诗格》和《诗中密旨》伪中容或有真，似不宜完全断为伪托。 
　　《诗中密旨》多论诗之格式。“诗有九格”条所列九格，均见于《文镜秘府论》地卷十四例类，惟《文镜秘府论》多列五种，恐系《诗中密旨》早有残缺之故。每格之后均引有诗例，多为用事、比兴、体时状物之法。惟分类烦琐，意义不大。 

　 
　　诗有六病例
　　一曰龃龉病。二曰长撷腰病。三曰长解镫病。四曰丛杂病。五曰形迹病。六曰反语病。
　　龃龉病一。一句除第一字及第五字，其中三字同上声及去、入声也。平声都不为累，若犯上声，其病重于上尾；若犯去、入声，其病重于鹤膝。上官仪所谓“犯上声是斩形”也。 
　　长撷腰病二。每一句上下两字之腰无解镫相间。上官仪诗：“曙色随行漏，早吹入繁笳。” 
　　长解镫病三。第一、第二字意相连，第三、第四字意相连。上官仪诗：“池牖风月清，闲居游客情。”。 
　　丛杂病四。上句有“云”，下句有“霞”；次句有“风”，下句有“月”。沈休文诗：“寒瓜方卧垅，秋菰正满坡。紫茄纷澜漫，绿芋郁参差。”“瓜”、“菰”、“茄”、“芋”同是草类，是丛杂也。 
　　形迹病五。篇中胜句清词，其意涉忌讳者是也。 
　　反语病六。篇中正字是佳词，反语则深累。鲍明远诗：“伐鼓早通晨”。“伐鼓”则正字，反语则反字。 
　　句有三例
　　一句见意，“股肱良哉”是也；两句见意，“关关雎鸠，在河之洲”；四句见意，“青青陵上柏，磊磊涧中石。人生天地间，犹如远行客”。 
　　诗有二格
　　诗意高谓之格高，意下谓之格下。古诗：“耕田而食，凿井而饮。”此高格也。沈休文诗：“平生少年日，分首易前期。”此下格也。 
　　犯病八格
　　一曰支离病。二曰缺偶病。三曰落节病。四曰丛木病。五曰相反病。六曰相重病。七曰侧对病。八曰声对病。 
　　支离病一。五字之法，切须对也，不可偏枯。诗曰：“春人对春酒，芳树间新花。” 
　　缺偶病二。诗中上句引事，下句空言也。诗曰：“苏秦时刺股，勤学我便登。” 
　　落节病三。一篇之中，合春秋言是犯。诗曰：“菊花好泛酒，榴花好插头。” 
　　丛木病四。诗句中皆有木物也。诗曰：“庭桃桂林树，檐度苍梧云。” 
　　相反病五。诗中两句相反，失其理也。诗曰：“晴云开远野，积雾掩长洲。” 
　　相重病六。诗意并物色重叠也。诗曰：“驱马清渭滨，飞镳犯夕尘。川波增远盖，山月下重轮。” 
　　侧对病七。凡诗字体全别，其义相背。诗曰：“恒山分羽翼，荆树折枝条。” 
　　声对病八。字义全别，借声类对。诗曰：“疏蝉高柳谷，桂茑隐松深。” 
　　诗有九格
　　一曰重叠用事格。二曰上句立兴，下句是意格。三曰上句立兴，下句是比格。四曰上句体物，下句状成格。五曰上句体时，下句状成格。六曰上句体事，下句意成格。七曰句中比物成意格。八曰句中叠语格。九曰句中轻重错缪格。 
　　重叠用事格一。诗曰：“净宫连薄望，香刹对承华”是也。 
　　上句立兴，下句是意格二。诗曰：“明月照高台，孤光正徘徊”是也。 
　　上句立兴，下句是比格三。诗曰：“青青陵上柏，磊磊涧中石，人生天地间，犹如远行客”是也。 
　　上句体物，下句状成格四。诗曰：“朔风吹飞雪，萧萧江上来”是也。 
　　上句体时，下句状成格五。诗曰：“昏旦变气候，山水含清辉”是也。 
　　上句体事，下句意成格六。诗曰：“虽无玄豹姿，终隐南山雾”是也。 
　　句中比物成意格七。诗曰：“余霞散成绮，澄江静如练”是也。 
　　句中叠语格八。诗曰：“既为风所开，还为风所落”是也。 
　　句中轻重错缪格九。诗曰：“天子忧征伐，黎民常自怡”是也。 
　　诗有三得
　　一曰得趣。二曰得理。三曰得势。 
　　得趣一。谓理得其趣，咏物如合砌，为之上也。诗曰：“五里徘徊鹤，三声断续猿。如何俱失路，相对泣离樽”是也。 
　　得理二。谓诗首末确语，不失其理，此谓之中也。诗曰：“世胄蹑高位，英俊沉下僚”是也。 
　　得势三。诗曰：“孟春物色好，携手共登临。放旷丘园里，逍遥江海心。” 
　　诗有六义
　　一曰风。二曰赋。三曰比。四曰兴。五曰雅。六曰颂。 
　　风一。风者，讽也，谓体一国之风教。有王者之风，有诸侯之风。 
　　赋二。“赋者，布也。象事布文，错杂万物，以成其象，以写其情。” 
　　比三。比者，各令取外物象以兴事。 
　　兴四。兴者，立象于前，然后以事喻之。 
　　雅五。雅者，正也，当正其雅，言语典切为雅也。 
　　颂六。颂者，容也。欲续其初，尝为颂之也。

诗中旨格 五代 王玄


　　王玄，生卒年及生平均不详，仅知其曾官正字。罗根泽考其为五代时人，宋初或犹在世。 
　　《诗中旨格》一卷，王玄撰。《直斋书录解题》录有《拟皎然十九字》一卷，并称“正字王元撰，不知何人。”疑即此书。 
　　《诗中旨格》论诗主言志，如云：“诗者，在心为志，发言为诗，时明则咏，时暗则刺之。” 
　　《诗中旨格》“拟皎然十九字体”一条，就皎然提出的高、逸、贞、忠，节、志、气、情、思、德、诚、闲、达，悲、冤、意、力、静、远十九字，分别列举诗句，加以解释。 
　　《诗中旨格》一书，不同于其他诗格列出具体名称和方法，而仅列举诗句，略加考语。这些考语多属牵强，反映着晚唐、五代文人多好曲解诗意的不良风气。此书征引诸家之诗，但题名多有误字、漏字。如贾休、莫休，为“贯休”之误；处伦，为“处默”之误；何景山，为“朱庆余”之误；番谓，为“潘纬”之误；僧可，为“僧无可”之略称；西蟾，为“栖蟾”之误；刘昭，为“刘昭禹”之误等；再如周朴《秋深》诗误作《早秋》，王维之《观猎》误作张谓，孟宾于《雪霁》误作孟浩然等，均保留原貌，未作校改。 
　
　 
　　予平生于二南之道，劳其形，酷其思，粗著于篇。虽无遗格之才，颇见坠骚之志。且诗者，在心为志，发言为诗，时明则咏，时暗则刺之。今具诗格于后。 
　　《吊边将》(贾休)：“如何忠为主，志竟不封侯。”此刺君子不得时也。 
　　《早秋》(周朴)：“关河空远道，乡国自鸣砧。”此言时之将静，王道无间阻也。 
　　《送边将》(莫休)：“但看千骑去，知有几人归。”此刺时乱主暗也。 
　　《过荆山》(李洞)：“无人分玉石，有路即荆榛。”此刺傍时之感也。 
　　《过洞庭》(裴说)：“恰到堪忧处，争如未济时。”此刺贤臣知国之废兴进退之意也。 
　　《过洞庭》(孟浩然)：“气蒸云梦泽，波动岳阳城。”此言国兴明也。 
　　《送迁客》(齐己)：“若似承恩好，争如佞主休。”此刺滥世失忠直之君也。 
　　《卖冰者》(虚中)：“盘中是祥瑞，天下恰炎蒸。”此颂君子于乱中事主之道也。 
　　《夜坐》(孙鲂)：“划多灰渐冷，坐久席成痕。”此刺时未明也。 
　　《夜坐》(刘洞)：“百骸同草木，万象入心灵。”此只见静极之意。 
　　《夜坐》(虚中)：“待暖还须去，门前有路歧。”此内意全也。 
　　《晚望》(齐己)：“残阳催有鸟，各自着群栖。”此比时欲明也。 
　　《野望》(李洞)：“柳色舞春水，花阴香客衣。”此比贤人欲进也。 
　　《观猎》(张谓)：“草枯鹰眼疲，雪尽马蹄轻。”此比君臣道合也。 
　　《宿江馆》(张为)：“吟登晚驿亭，宴罢红灯落。”此比君子欲仕于明时也。 
　　《春日言怀》(贾岛)：“杏园啼百舌，谁醉卧花傍。”此不得时也。 
　　《春日途中》(孙鲂)：“游子未归去，野花愁破心。”此君子伤时也。 
　　《登楼》(韩熙载)：“几人平地上，看我半天中。”此君子望时也。 
　　《中秋月》(廖凝)：“孤光含列宿，四面绝纤云。”此君子在位，小人退也。 
　　《待月》：“一片月生海，几家人上楼。”此比贤人俟国明将进也。 
　　《山居》(贾休)：“但见山中长有雪，不知世上是何年。”此刺君子避时也。 
　　《秋日登楼》(刘昭)：“危楼聊侧耳，高柳又鸣蝉。”此刺君子在野也。 
　　《秋日晚泊》(清江)：“万木无一叶，客心悲此时。”《秋日言怀》：“寒窗风渐紧，灯落夜将深。”此比君子失志也。 
　　《对雨》(王维)：“虽通江海棹，奈阻路歧人。”此刺时不慎之意也。 
　　《棋》(裴说)：“人心无算处，国手有输时。”同前(齐己)：“几时终一局，万木老千岑。”此比贤人筹策也。 
　　《听琴》(虚中)：“一堂风冷淡，千古意分明。”此刺时不明也。 
　　同前：“古调俗不乐，正身君自知。”此伤时之句也。 
　　《钓者》：“明主未巡狩，白头犹钓鱼。”此比君子未达也。 
　　《送雁》：“云梦午行去，潇湘一夜空。”此比众贤退也。 
　　《梧桐》(周贺)：“只期丹凤宿，不许别禽栖。”此比君待贤臣也。 
　　《雪》(尚颜)：“漫漫三楚白，渺渺九江寒。”此句有王道也。 
　　《蟋蟀》：“无风来竹院，有月在莎庭。”此比小人在乱世也。 
　　《落叶》(廖凝)：“落尽最高树，始知松柏青。”此比小人将退，君子得时也。 
　　《落叶》(蔡昆)：“飘飘随暮雨，飒飒落秋山。”此伤时也。 
　　《冬风》(高辇)：“飘飘送下遥天雪，飒飒吹干旅舍烟。”此比武臣得时也。 
　　《风》(李山甫)：“能吹尘土平欺客，解使波涛枉陷人。”此感伤于时事也。 
　　《风》(薛能)：“就树撮将黄叶去，入山吹出白云来。” 
　　《鹭鸶》(裴说)：“却为分明极，翻令所得迟。”《鹭鸶》(李建勋)：“青山藏不得，明月合相容。”此比明主在位，贤人将进也。 
　　《新池》(戴叔伦)：“邻僧犹未起，明月早先知。”此比主将主位也。 
　　《盆池》(齐己)：“平稳承天泽，依稀泛暑烟。”此比于身事也。 
　　《井》(曾扈)：“浅深人莫测，高下索应知。”此君子知量机谋之道也。 
　　《廊下井》(王贞白)：“太阳虽不照，梁栋每重阴。”此比人主不见知，大臣见知也。 
　　《春日即事》(郑谷)：“典衣沽酒得，伴客看闲花。”此不得志也。 
　　《春日送人》(周贺)：“空将未归意，说向欲行人。”此候时谋事也。 
　　《龙诗》(李昌运)：“上天须致雨，在野即眠云。”此达士之言也。 
　　《鹤诗》(僧可)：“红尘无系缚，碧落自翱翔。”此君子得时也。 
　　《云》(罗隐)：“莫道无心便无事，也曾愁杀楚襄王。”此刺生事者。 
　　《松》(廖匡图)：“曾于西晋封中散，又向东吴作大夫。”此君子得位也。 
　　《水》(江为)：“远远朝宗出白云，方圆随处性长存。”此君子智量不可测也。 
　　《剑诗》(处伦)：“太平时节无人看，雪刃闲封满匣尘。”此比时明身未用也。 
　　《剑诗》(严维)：“舞挥秦日月，为整汉山河。”此比乱时之意也。 
　　《影诗》(宋齐丘)：“大似贤臣扶社稷，遇明则见暗还藏。”此比贤人知进退也。 
　　《马诗》(秦韬玉)：“尘土卧多毛色暗，风霜受尽眼犹明。”比忠臣也。 
　　《蝉诗》(陈况)：“年年闻尔者，未有不伤情。”此失时也。 
　　《莺诗》(齐己)：“晓来枝上千般语，似向桃花语旧情。”此得时之意也。 
　　《愁诗》(韩喜)：“门掩落花人别后，窗含残月酒醒时。”此不遇人不成事也。 
　　《春诗》(僧虚中)：“春雨无高下，花枝有短长。”此意甚高。 
　　《边上秋日》(元昉)：“草秋宜病马，风疾称饥鹰。”“病马”比君子，“饥鹰”比烈士。 
　　《边上秋日》(西蟾)：“万里八九月，一身西北风。”《早鸡鸣》(李鹗)：“一声天欲晓，万里客心行。”此俟时也。 
　　《新雷》(陈翊)：“一声离碧海，万里发芽生。”此一联气象，远宰相器也。 
　　《雨霁》(许晏)：“风卷乱云散，天悬暖日明。”此小人将退也。 
　　《雪霁》(孟浩然)：“腊月化为流水去，春风吹出好山来。”此比时泰也。 
　　《闻笛》(杜荀鹤)：“只知断送豪家酒，不解安排旅客情。”此伤时也。 
　　《长安即事》(姚合)：“不会黄天意，岂多白发生。”此呈事意也。 
　　《喜友人及第》(虚中)：“碧霄章句才离手，紫府神仙尽点头。”此亦呈事意也。 
　　《归旧隐》(孟浩然)：“北阙辞天子，南山隐荔萝。”此失时也。 
　　《怀海上故人》(左偃)：“路遥沧海内，人隔此生中。”此比君子离阻也。 
　　《早日》：“日华离碧海，云影散清霄。”此比小人将退也。 
　　《望早日》(何景山)：“才分天地色，便禁虎狼心。”此比明主在上小人藏也。 
　　《画虎》(陈况)：“入夜虽无伤物意，向明还有动人心。”此处士之望也。 
　　《新月》(陈陶)：“好看如镜夜，莫笑似弓时。”此君子欲进也。 
　　《丑妇》(王贞白)：“白发未逢媒，对景且徘徊。”此比贤人待时而动也。 
　　《蚕妇》(杜荀鹤)：“年年道我蚕辛苦，底事浑身着苎麻。”此比君子志未就也。 
　　又《田翁》：“官苗苦不平平纳，任是丰年也忍饥。”此比君子命薄也。 
　　《古镜》(潘谓)：“篆经千古涩，影泻一堂寒。”此比时明也。 
　　《秋扇》(郑谷)：“汗流浃背曾施力，气爽中霄便负心。”此比君臣乍失也。 
　　《昭君怨》(左偃)：“胡笳闻欲死，汉月望还生。”此君子失意甚远也。 
　　《落花》：“千家帘幕春空在，几处楼台月自明。”此佞臣将退，明主将立也。 
　　《落花》(孟水部)：“早知落处随疏雨，悔得开时顺暖风。”此伤于时而自怨也。 
　　拟皎然十九字体
　　风韵朗畅曰高。《寄天台逸人》(廖融)：“又闻乘桂楫，载月十洲行。”此高字体也。 
　　体格闲放曰逸。《寄陆龟蒙》(齐己)：“闲歌太湖石，醉听洞庭秋。”此逸字体也。 
　　放辞正直曰贞。《题狄梁公庙》(王贞)：“惟公仗高节，为国立储皇。”此贞字体也。 
　　临危不变曰忠。《送迁客》(齐己)：“天涯即象州，谪去莫多愁。”此忠字格也。 
　　持操不改曰节。《赠孟山人》(贾岛)：“衣褐惟粗帛，筐箱只素书。”此节字格也。 
　　确乎不拔曰志。《老将》(贾岛)：“旌旗犹入梦，歌舞不阑怀。”此志字格也。 
　　立惟耿介曰气。《鹤》(杜牧)：“终日无群伴，溪边吊影孤。”此气字格也。 
　　缘景不尽曰情。《柳》(孟宾于)：“去年曾折处，今日又垂条。”此情字格也。 
　　含蓄曰思。《夏日曲江有作》：“远树连沙静，闲舟入浦迟。”此思字格也。 
　　辞温而正曰德。《赠徐明府》：“帘垂群吏散，苔长讼庭闲。”此德字格也。 
　　防患曰诫。《送李秀才南行》(贾岛)：“匣有青铜镜，时时照鬓看。”此诫字格也。 
　　性情疏野曰闲。《赠隐者》：“静是延年本，闲为好道基。”此闲字格也。 
　　心疏旷诞曰达。诗曰：“冷笑忘淳者，抄方染鬓髭。”此达字格也。 
　　堪伤曰悲。《哭贾岛》(刘德仁)：“白日只如哭，黄泉免恨无。”此悲字格也。 
　　辞理凄切曰冤。《闻吴拾遗与郑谷下世》(齐己)：“国犹多聚盗，天似不容贤。”此冤字格也。 
　　立言盘泊曰意。《送曹郎中赴汉州》(郑谷)：“开怀江稻熟，悦性路花香。”此意字体也。 
　　体裁轻健曰力。《早梅》：“自古承春早，严冬斗雪开。”此力字体也。 
　　情中静曰静。《闲居》(修睦)：“野鹤眠松上，秋苔长雨间。”此静字体也。 
　　意中远曰远。《姚氏林亭》(贾岛)：“窗含明月树，沙起白云鸥。”此远字体也。

唐朝新定诗格 唐 崔融

　　《唐朝新定诗格》一卷，唐崔融撰。此书中国历代书目不见著录，惟《日本国见在书目》“小学家”类录有“《唐朝新定诗格》一卷”，不题撰者。《文镜秘府论》东卷《二十九种对》提及“崔氏《唐朝新定诗格》”，又地卷《十体》引作“崔氏《新定诗体》”，可知“《诗格》”、“《诗体》”即为一书。市河宽斋《半江暇笔》云：“我大同中，释空海游学于唐，获崔融《新唐诗格》等书而归，后著作《文镜秘府论》六卷。”可知《文镜秘府论》所引“崔氏”云云即出自崔融《唐朝新定诗格》。 
　　崔融(六五三—七○六年)，字安成，齐州全节(今山西省丘西)人。仪凤元年(六七六年)词殚文律科及第；永隆二年累补宫门丞，兼直崇文馆学士。中宗为太子时，融为侍读，兼侍属文。武后时，自魏州司功参军迁著作郎，历右史、著作郎、进凤阁舍人。长安二年(七○二年)，再迁凤阁舍人，知制诰，兼修国史。中宗神龙元年，贬袁州刺史。召拜国子司业。神龙二年受敕撰《则天实录》成，封清河县子。又奉敕撰《则天哀册文》，用思精苦，发病而死，年五十四。追赠卫州刺史，谥曰文。事迹见新、旧《唐书》本传。 
　　崔融与李峤、苏味道、杜审言为“文章四友”，诗文以“华婉”著称，朝廷大手笔多由其草拟。有文集六十卷。曾编《珠英学士集》，专选初唐朝士之诗，今存唐写本残卷二卷。王梦鸥以为《唐朝新定诗格》之撰与《珠英学士集》之编有关：“一则可为入选之诗张目；一则可以搪塞落选者之口，其有此书，信非徒作。”(《初唐诗学著述考》，页八十七)但据可以查明之诗例来看，《唐朝新定诗格》中为例之诗大多乃六朝作品，唐人仅崔明信、褚亮、上官仪三者而已，皆不及武后之世。据《唐会要》卷六十三云，《三教珠英》乃编成于武后大足元年(七○一年)。《珠英学士集》之编则更在此后。由此可知，《唐朝新定诗格》与《珠英学士集》未必有联系。 
　　据《文镜秘府论》所引《唐朝新定诗格》，其内容计有“十体”、“九对”、“文病”、“调声”诸节，除“调声”直承沈约之说以外，其余均唐人议论，与元兢《诗髓脑》颇为接近。所谓《唐朝新定诗格》，或相对于齐、梁时代而言。 
　　《唐朝新定诗格》虽不见中国历代书目著录。但后人伪托李峤之《评诗格》，实即剪取崔氏书而成。又旧题白居易之《文苑诗格》，其“依带境”、“菁华章”、“影带宗旨”、“雕藻文字”、“联环文藻”诸节，亦受崔氏书中“十体”节之影响。 
　
 
　　十　体
　　一形似体。二质气体。三情理体。四直置体。五雕藻体。六映带体。七飞动体。八婉转体。九清切体。十菁华体。 
　　一、形似体。 
　　形似体者，谓貌其形而得其似，可以妙求，难以粗测者是。诗云：“风花无定影，露竹有余清。”又曰：“映浦树疑浮，入云峰似灭。”如此即形似之体也。 
　　二、质气体。 
　　质气体者，谓有质骨而作志气者是。诗曰：“雾烽黯无色，霜旗冻不翻。雪覆白登道，冰塞黄河源。”此是质气之体也。 
　　三、情理体。 
　　情理体者，谓抒情以入理者是。诗曰：“游禽暮知返，行人独未归。”又云：“四邻不相识，自然成掩扉。”此即情理之体也。 
　　四、直置体。 
　　直置体者，谓直书其事，置之于句者是。诗曰：“马衔苜蓿叶，剑莹鸊鹈膏。”又曰：“隐隐山分地，苍苍海接天。”此即是直置之体。 
　　五、雕藻体。 
　　雕藻体者，谓以凡事理而雕藻之，成于妍丽，如丝彩之错综，金铁之砥炼是。诗曰：“岸绿开河柳，池红照海榴。”又曰：“华志怯驰年，韶颜惨惊节。”此即是雕藻之体。 
　　六、映带体。 
　　映带体者，谓以事意相惬，复而用之者是。诗曰：“露花疑濯锦，泉月似沈珠。”此意花似锦，月似珠，自昔通规矣，然蜀有濯锦川，汉有明珠浦，故特以为映带。又曰：“侵云蹀征骑，带月倚雕弓。”“云”、“骑”与“月”、“弓”是复用，此映带之类。又曰：“舒桃临远骑，垂柳映连营。” 
　　七、飞动体。 
　　飞动体者，谓词若飞腾而动是。诗曰：“流波将月去，潮水带星来。”又曰：“月光随浪动，山影逐波流。”此即是飞动之体。 
　　八、婉转体。 
　　婉转体者，谓屈曲其词，婉转成句是。诗曰：“歌前日照梁，舞处尘生袜。”又曰：“泛色松烟举，凝华菊露滋。”此即婉转之体。 
　　九、清切体。 
　　清切体者，谓词清而切者是。诗曰：“寒葭凝露色，落叶动秋声。”又曰：“猿声出峡断，月彩落江寒。”此即是清切之体。 
　　十、菁华体。 
　　菁华体者，谓得其精而忘其粗者是。诗曰：“青田未矫翰，丹穴欲乘风。”鹤生青田，凤出丹穴。今只言“青田”，即可知鹤，指言“丹穴”，即可知凤，此即是文典之菁华。又曰：“曲沼疏秋尽，长林卷夏帷。”曲沼，池也。又曰：“积翠彻深潭，舒丹明浅濑。”“丹”即霞，“翠”即烟也。今只言“丹”“翠”，即可知烟霞之义。况近代之儒，情识不周于变通，即坐其危险。若兹人者，固未可与言。 
　　　　　　　　(以上《文镜秘府论》地卷) 
　　九　对
　　第一，切对。 
　　谓象物切正不偏枯。 
　　第二，双声对。 
　　诗曰：“洲渚递萦映，树石相因依。” 
　　第三，叠韵对。 
　　第四，字对。 
　　字对者，谓义别字对是。诗曰：“山椒架寒雾，池篠韵凉飙。”“山椒”即山顶也，“池篠”傍池竹也。此义别字对。又曰：“何用金扉敞，终醉石崇家。”“金扉”、“石崇”即是。又曰：“原风振平楚，野雪被长菅。”即“菅”与“楚”为字对。 
　　第五，声对。 
　　声对者，谓字义俱别，声作对是。诗曰：“彤驺初惊路，白简未含霜。”“路”是途路，声即与“露”同，故将以对“霜”。又曰：“初蝉韵高柳，密茑挂深松。”“茑”草属，声即与“飞鸟”同，故以对“蝉”。 
　　第六，字侧对。 
　　字侧对者，谓字义俱别，形体半同是，诗曰：“忘怀接英彦，申劝引桂酒。”“英彦”与“桂酒”，即字义全别，然形体半同是。又曰：“玉鸡清五洛，瑞雉映三秦。”“玉鸡”与“瑞雉”是。又曰：“桓山分羽翼，荆树折枝条。”“桓山”与“荆树”是。如此之类，名字侧对。 
　　第七，切侧对。 
　　切侧对者，谓精异粗同是。诗曰：“浮钟宵响彻，飞镜晓光斜。”“浮钟”是钟，“飞镜”是月，谓理别文同是。 
　　第八，双声侧对。 
　　双声侧对者，谓字义别，双声来对是。诗曰：“花明金谷树，叶映首山薇。”“金谷”与“首山”字义别，同双声对。又曰：“翠微分雉堞，丹气阴檐楹。”“雉堞”对“檐楹”，亦双声侧对。 
　　第九，叠韵侧对。 
　　叠韵侧对者，谓字义别声同，名叠韵对是。诗曰：“平生披黼帐，窈窕步花庭。”“平生”、“窈窕”是。又曰：“自得优游趣，宁知圣政隆。”“优游”与“圣政”，义非正对，字声势叠韵。 
　　夫为文章诗赋，皆须属对，不得令有跛眇者。跛者，谓前句双声，后句直语，或复空谈。如此之例，名为跛。眇者，谓前句物色，后句人名，或前句语风空，后句山水。如此之例，名眇。何者？风与空则无形而不见，山与水则有踪而可寻，以有形对无色。如此之例，名为眇。 
　　　　　　　　(以上《文镜秘府论》东卷) 
　　文　病
　　第一，相类病。“从风似飞絮，照日类繁英。拂岩如写镜，封林若耀琼。”此四句相次，一体不异。“似”、“类”、“如”、“若”，是其病。 
　　第二，不调病。是名不调，不调者，谓五字内除第一、第五字，于三字用上、去、入声相次者。平声非病限。此是巨病，古今才子多不晓。如“晨风惊叠树，晓月落危峰”。“月”次“落”，同入声。如“雾生极野碧，日下远山红”。“下”次“远”，同上声。如“定惑关门吏，终悲塞上翁”。“塞”次“上”，同去声。 
　　第三，丛木病。诗云：“庭梢桂林树，檐度苍梧云。棹唱喧难辨。樵歌近易闻。”“桂”、“梧”、“棹”、“樵”，俱是木，即是病也。 
　　第四，形迹病。形迹病者，于其义相形嫌疑而成。如曹子建诗云：“壮哉帝王居，佳丽殊百城。”“佳山”、“佳城”，非为形迹坟埏，不可用。又如“侵天”、“干天”，是谓天与树木等，犯者为形迹。他皆效此。 
　　第五，翻语病。翻语病者，正言是佳词，反语则深累是也。如鲍明远诗云：“鸡鸣关吏起，伐鼓早通晨。”“伐鼓”，反语“腐骨”，是其病。 
　　第六，相滥病。相滥者，谓“形体”、“涂道”、“沟淖”、“淖泥”、“巷陌”、“树木”、“枝条”、“山河”、“水石”、“冠帽”、“襦衣”，如此之等，名曰相滥。上句用“山”，下句用“河”；上句有“形”，下句安“体”；上句有“木”，下句安“条”。如此参差，乃为善焉。若两字一处，自是犯焉，非关诗处。或云两目一处是。 
　　第七，涉俗病。诗曰：“渭滨迎宰相。”官之“宰相”，即是涉俗流之语，是其病。 
　　　　　　　　(以上《文镜秘府论》西卷) 
　　调　声
　　傍纽者：“风小”、“月脍”、“奇今”、“精酉”、“表丰”、“外厥”、“琴羁”、“酒盈”。 
　　纽声双声者： 
　　土　烟
　　天　坞 
　　右已前四字，纵读为反语，横读是双声。错读为叠韵。何者？“土烟”、“天坞”是反语。“天土”、“烟坞”是双声。“天烟”、“土坞”是叠韵。乃“天”字而得双声、叠韵。略举一隅而示，余皆放此。 
　　　　　　　　(以上《文镜秘府论》天卷) 



续金针诗格 旧题宋 梅尧臣

　　《续金针诗格》一卷，旧题宋梅尧臣撰。《郡斋读书志》著录于集类小说类，《直斋书录解题》著录于集部文史类。晁公武云：“皇朝梅尧臣圣俞撰。圣俞游庐山，宿西林，与僧希白谈诗，因广乐天所述云。”希白即撰《处囊诀》之僧保暹之字。陈振孙则认为题梅尧臣续撰，一如谓白居易撰《金针诗格》，“大抵皆假托”。但旧题蔡传编《吟窗杂录》已收此书，则假托年代，当在北宋末以前。 
　　《〈续金针诗格〉序》中，称许白乐天《金针诗格》“长于意理”，是“真知诗之骨髓者”，故续之，“以广乐天之用意。” 
　　《续金针诗格》评诗论诗，本着“含不尽之意，见于言外”，提出“诗有内外意”，“诗有七不得”。并列举许多诗句，指出其言外之意，多属于反映社会矛盾和民生疾苦等政治内容，有些则不免牵强。“诗有五理”，即是强调诗歌的社会作用，特别是“美”、“刺”作用。 
　　《续金针诗格》指出诗人喜怒哀乐均可得诗，但其辞各异。喜而“辞丽”，怒而“辞愤”，哀而“辞伤”，乐而“辞逸”。诗人创作方法不同，其诗句便有“自然句”、“容易句”、“苦求句”之不同。在艺术风格上，“纯而为正”者，为上格；“淡而有味”者，为中格；“华而不浮”者，为下格。 
　　在写作技巧表现形式上，提出“三本”、“四得”、“五忌”等，对炼字、造句、声律、用韵、诗体、诗格都有论述，堪称作诗之要旨。 
　
　 
　　予游庐山，宿西林，与僧希白谈诗，极有玄理。常鄙学者不知意格，徒摘叶搜奇，而不能入雅正之奥阃。希白评唐贤诗，讽诵乐天数联，言乐天之诗，尤长于意理。出乐天在草堂中所述《金针诗格》，观其大要，真知诗之骨髓者也。乐天寄元微之云：“多被老元偷格律，苦教短李伏歌行。”乃知乐天《诗格》自有理也。且诗之道虽小，然用意之深，可与天地参功、鬼神争奥。予爱乐天作《金针诗格》，乃续之，以广乐天之用意，得者宜绎而思之。 
　　诗有内外意
　　内意欲尽其理，外意欲尽其象，内外含蓄，方入诗格。诗曰：“旌旗日暖龙蛇动，宫殿风微燕雀高。”，“旌旗”喻号令也；“日暖”喻明时也；“龙蛇”喻君臣也。言号令当明时，君所出，臣奉行也。“宫殿”喻朝廷也；“风微”喻政教也；“燕雀”喻小人也。言朝廷政教才出，而小人向化，各得其所也。“旌旗”、“风日”、“龙蛇”、“燕雀”，外意也；号令、君臣、朝廷、政教，内意也。此之谓含蓄不露。 
　　又诗：“岛屿分诸国，星河共一天。”言明君理化一统也。 
　　诗有三本
　　一曰声调则意婉，律应则格清；二曰物象明则骨健，物象暗则格弱；三曰意圆则髓满，格高则髓深。 
　　声律为窍一。诗曰：“影沉嵩岳短，光溢太行高。”意婉格清，莫非声调而律应也。物象为骨二。诗曰：“雷霆驱号令，星斗焕文章。”“雷霆”喻号令，“星斗”喻文章也。意格为髓三。诗曰：“是星皆拱北，无水不朝东。”“星”“水”喻民，皆向明君之化也。此两句谓意圆、格高、诗髓满也。 
　　诗有四格
　　十字句格一。诗曰：“日离山一丈，风吹花数苞。”此喻明君理国，教令才出，小人各安其所也。十四字格二。诗曰：“雨露施恩无厚薄，蓬蒿随分有枯荣。”此喻君泽流，而卑贱之人各安其分也。五只字格三。诗曰：“万里八九月，一身西北风。”言“万里”，远方；“八九月”，行役之时。忠臣衔君远命而不辞劳也。拗背字格四。诗曰：“只有照壁月，更无吹叶风。”言明时无滋彰之教令也。 
　　诗有四得
　　句欲得健一。诗曰：“蛰龙三冬卧，老鹤万里心。”“蛰龙”喻隐君子未动之时也；“老鹤”喻耆旧君子有远去意思也。字欲得清二。诗曰：“前村深雪里，昨夜一枝开。”言峻刑之世，有君子孤贞守节也。意欲得圆三。诗曰：“草枯鹰眼疾，雪尽马蹄轻。”上句言佞人在位，正人不见容也；下句言君子行正道，虽直言得罪而轻也。格欲得高四。诗曰：“日月光天德，山河壮帝居。”此物象显明，格所以高也。 
　　诗有三炼
　　炼句一。诗曰：“严霜百草白，深院一株青。”炼字二。诗曰：“此中涵帝泽，到底接天光。”本作“此波”，改为“此中”，是炼字也。炼意三。诗曰：“唤人看腰袅，欲嫁惜娉婷。”“腰袅”，骏马也；“娉婷”，佳人也。待有识之人而唤，择有行之人而嫁。不可唤无识之人看马，召无行之人配贞女。贤人亦然。 
　　诗有五忌
　　一曰格懦则诗不老；二曰字俗则诗不清；三曰才浮则诗不雅；四曰理短则诗不深；五曰意杂则诗不绝。 
　　诗有八病
　　一曰平头。第一字不得与第六字同声；第二字不得与第七字同声。诗曰：“今日良宴会，欢乐难具陈。”“今”与“欢”同声，“日”与“乐”同声。 
　　二曰上尾。第五字不得与第十字同声。诗曰：“西北有高楼，上与浮云齐。”“楼”与“齐”同声。 
　　三曰蜂腰。第二字不得与第五字同声，所以两头大，中心小，似蜂腰之形。诗曰：“远与君别久，乃至雁门关。”“与”字与“久”字同声。 
　　四曰鹤膝。第五字不得与第十五字同声，所以两头细，中心粗，似鹤膝之形。诗曰：“新制齐纨素，皎洁如霜雪。裁为合欢扇，团圆似秋月。”“素”字与“扇”字同声。 
　　五曰大韵。为重叠相犯也。如五言诗以“新”字为韵者，九字内更著“冿”字、“人”字等为大韵也。诗曰：“胡姬年十五，春日正当垆。”“胡”字与“垆”字同声也。 
　　六曰小韵。除本韵外九字中，不得有两字同韵。诗曰：“客子已乖离，那宜远相送。”“子”、“已”、“离”、“宜”是也。 
　　七曰傍纽。一句中已有“月”字，不得着“鱼”、“元”、“阮”、“愿”字，此是双声，即为傍纽也。诗曰：“丈人且安坐，梁尘将欲起。”“丈”、“梁”之类，即谓犯也。 
　　八曰正纽。如“壬”、“衽”、“任”、“入”四字为一纽，　一句之中，已有“壬”字，更不得安“衽”、“任”、“入”字。诗曰：“我本汉家女，来嫁单于庭。”“家”、“嫁”是一纽之内，名正双声。 
　　诗有五理
　　一曰美。诗曰：“都来销帝力，深不用兵防。”美君文德以服远人也。 
　　二曰刺。诗曰：“桑柘废来犹纳税，田园荒去尚征苗。”刺政烦敛重也。 
　　三曰箴。诗曰：“日暮碧云合，佳人殊未来。”箴佞人进而贤人未仕也。 
　　四曰规。诗曰：“幸无偏照处，刚有不明时。”规圣人行事有所未至也。 
　　五曰诲。诗曰：“明河川上没，芳草雾中衰。”喻明时草泽中贤人不得进用也。 
　　诗有三体
　　一曰颂。诗曰：“明堂坐天子，月朔朝诸侯。”此颂太平也。 
　　二曰雅。诗曰：“才分天地色，便禁虎狼心。”此正君臣也。 
　　三曰风。诗曰：“宫中谁第一，飞燕在朝阳。”风圣人不用正人也。 
　　诗有上中下
　　纯而归正上格。诗曰：“几席延尧舜，轩墀立禹皋。” 
　　淡而有味中格。诗曰：“闲欹太湖石，醉听洞庭秋。” 
　　华而不浮下格。诗曰：“山花插宝髻，石竹绣罗衣。” 
　　诗有四得
　　喜而得之其辞丽格。诗曰：“有时三点两点雨，到处十枝五枝花。” 
　　怒而得之其辞愤格。诗曰：“高阳酒徒半凋落，终南山色空崔嵬。” 
　　哀而得之其辞伤格。诗曰：“泪流襟上血，发变镜中丝。” 
　　乐而得之其辞逸格。诗曰：“谁家绿酒欢连夜，何处红楼睡失明。” 
　　失有四失
　　失之太喜其辞放。诗曰：“春风得意马蹄疾，一日看尽长安花。” 
　　失之太怒其辞躁。诗曰：“解通银汉终须曲，才出昆仑便不清。” 
　　失之太哀其辞伤。诗曰：“主客夜呻吟，痛入妻子心。” 
　　失之太乐其辞荡。诗曰：“骤然始散东城外，倏忽还逢南陌头。” 
　　诗有齐梁格
　　四平头格。《曲江感春》诗：“江头日暖花正开，江东行客心悠哉。高阳酒徒半凋落，终南山色空崔嵬。” 
　　双侧双平格。《钓翁》诗：“八月九月芦花飞，南溪老翁垂钓归。秋山入帘翠滴滴，野艇依槛云依依。” 
　　两平头格。《凤凰台》诗：“凤凰台上凤凰游，凤去台空江自流。吴时花草埋幽径，晋代衣冠成古丘。” 
　　诗有扇对
　　第一与第三句对，第二与第四句对，如诗曰：“去年花下留连饮，暖日夭桃莺乱啼。今日江边容易别，淡烟衰草马频嘶。”谓之扇对。 
　　诗有三般句
　　自然句。诗曰：“曲终人不见，江上数峰青。”容易句。李白《宫词》：“柳色黄金嫩，梨花白雪香。”苦求句。《古镜》诗：“篆经千古涩，影泻一堂寒。” 
　　诗有四字对
　　叠韵字对一。诗曰：“磴危攀薜荔，石滑践莓苔。”叠语字对二。诗曰：“青春背我堂堂去，白发欺人故故生。”骨肉字对三。诗曰：“晚蕊初开红芍药，秋房初结白芙蓉。”借声字对四。诗曰：“关河一栖旅，杨柳十东风。” 
　　诗有七不得
　　说见不得言见。诗曰：“僧房嵩岳色。” 
　　说闻不得言闻。诗曰：“公府洛河声。” 
　　说远不得言远。诗曰：“孤舟行一日，万水与千山。” 
　　说静不得言静。诗曰：“竹里柴扉掩，庭前鸟雀行。” 
　　说苦不得言苦。诗曰：“别地叶频落，去程山已寒。” 
　　说乐不得言乐。诗曰：“乘舟泊山寺，着屐到人家。” 
　　说恨不得言恨。诗曰：“但取诗名得，何论下第频。” 
　　诗有物象比
　　诗曰：“蛇蝎性灵生便毒，蕙兰根异死犹香。” 
　　诗有二家
　　诗人之诗雅而正。诗曰：“朝廷有道青春好，门馆无私白日闲。” 
　　词人之诗才而辩。诗曰：“长官衫色湘波绿，学士文章蜀锦新。”


