　　诗式　　　　［唐］皎然
　　目录
　　卷一
　 　序　　明势　　明作用　　明四声　　诗有四不　　诗有四深　　诗有二要　　诗有二废　　诗有四离　　诗有六迷　　诗有七至　　诗有七德　　诗有五格　　 李少卿并古诗十九首　　邺中集　　文章宗旨　　用事　　语似用事义非用事　　取境　　重意诗例　　跌宕格二品　越俗　骇俗　　淈没格一品　淡俗　　调笑格 一品　戏俗　　对句不对句　　三不同：语、意、势　偷语诗例　偷意诗例　偷势诗例　　品藻　百叶芙蓉菡萏照水例　龙行虎步气逸情高例　寒松病枝风摆半折例 　　辩体有一十九字　　中序　　‘团扇'二篇　　不用事第一格　　王仲宣《七哀》　　
　　卷二
　　作用事第二格　　三良诗　　‘西北有浮云'　　‘池塘生春草'、‘明月照积雪'　　律诗　
　　卷三
　　论卢藏用《陈子昂诗序》　　直用事第三格
　　卷四
　　齐梁诗　　有事无事第四格
　　卷五
　　复古通变体　　有事无事情格俱下第五格　　立意总评
　　逸文
　　参考资料
　　卷一
　　序
　 　夫诗者，众妙之华实，六经之菁英。虽非圣功，妙均于圣。彼天地日月，元化之渊奥，鬼神之微冥，精思一搜，万象不能藏其巧。其作用也，放意须险，定句须 离，虽取由我衷，而得若神授［１］。至如天真挺拔之句，与造化争衡，可以意冥，难以言状，非作者不能知也。洎西汉以来，文体四变，将恐风雅寖泯，辄欲商较 以正其源。今从两汉已降，至于我唐，名篇丽句，凡若干人，命曰《试式》，使无天机者坐致天机。若君子见之［２］，庶几有益于诗教矣［３］。
　　明势
　　高手述作，如登荆［４］、巫，觌三湘、鄢、郢山川之盛，萦回盘礴，千变万态。文体开阖作用之势。或极天高峙，崒焉不群，气腾势飞，合沓相属。奇势在工。或修江耿耿，万里无波，欻出高深重复之状［５］。奇势互发。古今逸格，皆造其极妙矣。
　　明作用
　　作者措意，虽有声律，不妨作用，如壶公瓢中自有天地日月。时时抛针掷线，似断而复续，此为诗中之仙。拘忌之徒，非可企及矣［６］。　
　　明四声
　　乐章有宫商五音之说，不闻四声。近自周颙、刘绘流出，宫商畅于诗体，轻重低昂之节，韵合情高，此之未损文格。沈休文酷裁八病，碎用四声，故风雅殆尽。后之才子，天机不高，为沉生弊法所媚，懵然随流，溺而不返。
　　诗有四不
　　气高而不怒，怒则失于风流；力劲而不露，露则伤于斤斧；情多而不暗，暗则蹶于拙钝［７］；才赡而不疎，疎则损于筋脉。
　　诗有四深
　　气象氤氲，由深于体势；意度盘礴，由深于作用；用律不滞，由深于声对；用事不直，由深于义类。
　　诗有二要
　　要力全而不苦涩，要气足而不怒张。
　　诗有二废
　　虽欲废巧尚直，而思致不得置；虽欲废言尚意，而典丽不得遗。
　　诗有四离
　　虽有道情，而离深僻；虽用经史［８］，而离书生；虽尚高逸，而离迂远；虽欲飞动，而离轻浮。
　　诗有六迷
　　以虚诞而为高古；以缓慢而为澹泞［９］；以错用意而为独善；以诡怪而为新奇；以烂熟而为稳约；以气少力弱而为容易［１０］。
　　诗有七至［１１］
　　至险而不僻；至奇而不差；至丽而自然；至苦而无迹；至近而意远；至放而不迂；至难而状易［１２］。
　　诗有七德［１３］
　　一识理；二高古；三典丽；四风流；五精神；六质干；七体裁。
　　诗有五格
　　不用事第一；已见评中。作用事第二；已见评中。其有不用事而措意不高者，黜入第二格。直用事第三；其中亦有不用事而格稍下，贬居第三。有事无事第四；比于第三格中稍下，故入第四。有事无事，情格俱下第五。情格俱下［１４］，可知也。
　　李少卿并古诗十九首
　 　评曰：西汉之初，王泽未竭，诗教在焉。昔仲尼所删《诗》三百篇，初传卜商，后之学者，以师道相高，故有齐、鲁四家之目。其五言，周时已见滥觞，及乎成 篇，则始于李陵、苏武。二子天予真性，发言自高，未有作用。《十九首》辞精义炳［１５］，婉而成章，始见作用之功，盖东汉之文体［１６］。又如‘冉冉孤生 竹'、‘青青河畔草'，傅毅、蔡邕所作。以此而论，为汉明矣［１７］。
　　邺中集
　　评曰：邺中七子，陈王最高。刘桢辞气偏［１８］；王得其中［１９］，不拘对属，偶或有之，语与兴驱，势逐情起，不由作意［２０］，气格自高，与《十九首》其流一也［２１］。
　　文章宗旨
　 　评曰：康乐公早岁能文，性颖神彻，及通内典，心地更精。故所作诗，发皆造极，得非空王之道助邪？夫文章，天下之公器，安敢私焉？曩者尝与诸公论康乐为 文，真于情性，尚于作用，不顾词彩，而风流自然。彼清景当中，天地秋色，诗之量也；庆云从风，舒卷万状，诗之变也。不然，何以得其格高、其气正、其体贞、 其貌古、其词深、其才婉、其德容［２２］、其调逸、其声谐哉［２３］？至如《述祖德》一章，《拟邺中》八首，《经庐陵王墓》、《临池上楼》，识度高明，盖 诗中之日月也，安可扳援哉？惠休所评‘谢诗如芙蓉出水'，斯言颇近矣。故能上蹑《风》、《骚》，下超魏、晋。建安制作，其椎轮乎？
　　用事
　 　评曰：诗人皆以征古为用事［２４］，不必尽然也。今且于六义之中，略论比兴：取象曰比，取义曰兴，义即象下之意。凡禽鱼草木、人物名数，万象之中义类同 者，尽入比兴，《关雎》即其义也。如陶公以‘孤云'比‘贫士'；鲍照［２５］以‘直'比‘朱丝'［２６］，以‘清'比‘玉壶'［２７］。时人呼比为用事， 呼用事为比。如陆机诗：‘鄙哉牛山叹，未及至人情。爽鸠茍已徂，吾子安得停？'此规谏之意［２８］，是用事，非比也。如康乐公诗：‘偶与张、邴合，久欲归 东山。'此叙志之意［２９］，是比，非用事也。详味可知［３０］。　
　　语似用事义非用事
　　评曰：此二门未始有之，而弱手不能知也。如 康乐公诗［３１］：‘彭、薛才知耻，贡公未遗荣。或可优贪竞，未足称达生。'此商榷三贤［３２］，虽许其退身，不免遗议。盖康乐欲借此成我诗意，非用事 也。如古诗：‘仙人王子乔，难可与等期。'曹植诗：‘虚无求列仙，松子久吾欺。'又古诗：‘师涓久不奏，谁能宣我心？'上句言仙道不可阶，次句让求之无效 ［３３］；下句略似指人，如魏武呼‘杜康'为酒［３４］。盖作者存其毛粉［３５］，不欲委曲伤乎天真，并非用事也。
　　取境
　　评曰：或 云，诗不假修饰，任其丑朴；但风韵正、天真全，即名上等。予曰：不然。无盐阙容而有德，曷若文王太姒有容而有德乎？又云，不要苦思，苦思则丧自然之质。此 亦不然。夫不入虎穴，焉得虎子？取境之时，须至难至险，始见奇句。成篇之后，观其气貌［３６］，有似等闲，不思而得，此高手也。有时意静神王，佳句纵横， 若不可遏，宛如神助。不然，盖由先积精思，因神王而得乎？
　　重意诗例
　　评曰：两重意已上，皆文外之旨。若遇高手如康乐公，览而察之， 但见情性，不睹文字，盖诗道之极也［３７］。向使此道尊之于儒，则冠六经之首；贵之于道，则居众妙之门；精之于释［３８］，则彻空王之奥。但恐徒挥其斤而 无其质，故伯牙所以叹息也。畴昔国朝协律郎元兢［３９］与越僧元鉴集秀句［４０］，二子天机素少，选又不精，多采浮浅之言，以诱蒙俗。特入瞽夫偷语之便， 何异借贼兵而资盗粮，无益于诗教矣。一重意［４１］；如宋玉云：‘晰兮若姣姬，扬袂鄣日而望所思。'二重意；曹子建云：‘高台多悲风，朝日照北林。'王维 云：‘秋风正萧索，客散孟尝门。'王昌龄云：‘别意猨鸣外，天寒桂水长。'三重意；古诗云：‘浮云蔽白日，游子不顾返。'四重意；古诗云：‘行行重行行， 与君生别离。'宋玉《九辩》云：‘憭栗兮若在远行，登山临水兮送将归［４２］。'
　　跌宕格二品
　　越俗
　　评曰：其道如黄鹤临 风，貌逸神王，杳不可羁。郭景纯《游仙诗》：‘左挹浮丘袂［４３］，右拍洪崖肩。'鲍明远《拟行路难》［４４］：‘举头四顾望，但见松柏园［４５］，荆棘 郁蹲蹲［４６］。中有一鸟名杜鹃，言是古时蜀帝魂。声音哀苦鸣不息，羽毛憔悴似人髡。飞走树间啄虫螘，岂忆往日天子尊。念兹死生变化非常理［４７］，中心 恻怆不能言。'
　　骇俗
　　评曰：其道如楚有接舆，鲁有原壤，外示惊俗之貌，内藏达人之度。郭景纯《游仙诗》：‘姮娥扬妙音，洪崖颔其 颐。'王梵志《道情诗》［４８］：‘我昔未生时，冥冥无所知。天公强生我，生我复何为？无衣使我寒，无食使我饥。还你天公我，还我未生时。'贺知章《放达 诗》：‘落花真好些，一醉一回颠。'卢照邻［４９］《劳作》云［５０］：‘城狐尾？？［５１］，山鬼面参军［５２］。'
　　淈没格一品
　　淡俗
　　评曰：此道如夏姬当垆［５３］，似荡而贞；采吴楚之风，虽俗而正。古歌曰：‘华阴山头百尺井，下有流泉彻骨冷。可怜女子来照影，不照其余照斜领。'
　　调笑格一品
　　戏俗
　　评曰：《汉书》云：‘匡鼎来音梨，解人颐。'盖说诗也。此一品非雅作，足以为谈笑之资矣。李白《上云乐》［５４］：‘女娲弄黄土，抟作愚下人。散在六合间，蒙蒙若沙尘。'
　　对句不对句
　 　评曰：上句偶然孤发，其意未全，更资下句引之，方了其对语。一句便显，不假下句，此□□□少相敌，功夫稍殊。请试论之：夫对者，如天尊地卑、君臣父子， 盖天地自然之数。若斤斧迹存，不合自然，则非作者之意。又诗家对语，二句相须，如鸟有翅［５５］，若惟擅工一句，虽奇且丽，何异乎鸳鸯五色，只翼而飞者 哉？
　　三不同：语、意、势［５６］
　　评曰：不同可知矣，此则有三同。三同之中，偷语最为钝贼。如汉定律令［５７］，厥罪不书？应为酂 侯务在匡佐，不暇采诗。致使弱手芜才［５８］，公行劫掠［５９］。若许贫道片言可折，此辈无处逃刑。其次偷意，事虽可罔，情不可原，若欲一例平反，诗教何 设？其次偷势，才巧意精，若无朕迹，盖诗人阃域之中偷狐白裘之手，吾亦赏俊，从其漏网。
　　偷语诗例
　　如陈后主《入隋侍宴应诏》诗云［６０］：‘日月光天德'，取傅长虞《赠何劭王济》诗［６１］：‘日月光太清'。上三字语同［６２］，下二字义同。
　　偷意诗例
　　如沈佺期《酬苏味道》诗［６３］：‘小池残暑退，高树早凉归。'取柳恽《从武帝登景阳楼》诗［６４］：‘太液沧波起，长杨高树秋。'
　　偷势诗例
　　如王昌龄《独游》诗［６５］：‘手携双鲤鱼，目送千里雁。悟彼飞有适，嗟此罹忧患。'取嵇康《送秀才入军》诗［６６］：‘目送归鸿，手挥五弦。俯仰自得，游心太玄。'
　　品藻
　　评曰：古来诗集，多亦不公［６７］，或虽公而不鉴。今则不然。与二三作者县衡于众制之表，览而鉴之，庶无遗矣。其华艳，如百叶芙蓉，菡萏照水；其体裁，如龙行虎步，气逸情高；脱若思来景遏，其势中断，亦须如寒松病枝，风摆半折。
　　百叶芙蓉菡萏照水例
　　如曹子建诗：‘明月照高楼，流光正徘徊。'宣城公诗：‘金波丽鳷鹊，玉绳低建章。'江文通诗：‘露彩方泛滟，月华始徘徊。'此类是也［６８］。
　　龙行虎步气逸情高例
　　如左思《咏史》诗：‘吾希段干木，偃息藩魏君；吾慕鲁仲连，谈笑却秦军。'又诗［６９］：‘被褐出阊阖，高步追许由。振衣千仞岗，濯足万里流。'此类是也。
　　寒松病枝风摆半折例
　　如康乐公诗：‘明月照积雪，朔风劲且哀。'范洒心诗：‘乔木耸田园，青山乱商邓。'此类是也［７０］。
　　辩体有一十九字
　 　评曰：夫诗人之思初发［７１］，取境偏高，则一首举体便高；取境偏逸，则一首举体便逸。才性等字亦然［７２］。体有所长［７３］，故各归功一字。偏高、 偏逸之例，直于诗体，篇目、风貌不妨。一字之下，风律外彰，体德内蕴，如车之有毂，众辐归焉［７４］。其一十九字，括文章德体风味尽矣，如《易》之有《彖 辞》焉。今但注于前卷中，后卷不复备举。其比、兴等六义，本乎情思，亦蕴乎十九字中，无复别出矣。高、风韵朗畅曰高［７５］。逸、体格闲放曰逸。贞、放词 正直曰贞。忠、临危不变曰忠。节、持操不改曰节。志、立性不改曰志。气、风情耿介曰气［７６］。情、缘景不尽曰情［７７］。思、气多含蓄曰思。德、词温而 正曰德。诫、检束防闲曰诫。闲、情性疎野曰闲。达、心迹旷诞曰达。悲、伤甚曰悲。怨、词调凄切曰怨。意、立言盘泊曰意［７８］。力、体裁劲健曰力。静、非 如松风不动，林狖未鸣，乃谓意中之静。远。非如渺渺望水，杳杳看山，乃谓意中之远。
　　中序
　　叙曰：贞元初，予与二三子居东溪草堂，每 相谓曰：世事喧喧，非禅者之意。假使有宣尼之博识，胥臣之多闻，终朝目前，矜道侈义，适足以扰我真性。岂若孤松片云，禅坐相对，无言而道合，至静而性同 哉？吾将深入杼峰，与松云为侣。所著《诗式》及诸文笔，并寝而不纪。因顾笔砚笑而言曰：‘我疲尔役，尔困我愚。数十年间，了无所得。况你是外物，何累于我 哉？住既无心，去亦无我。予将放尔，各还其性。使物自物，不关于予，岂不乐乎？'遂命弟子黜焉。至五年夏五月，会前御史中丞李公洪自河北负谴遇恩，再移为 湖州长史，初与相见，未交一言，恍然神合。予素知公精于佛理，因请益焉。先问宗源，次及心印。公笑而后答，温兮其言，使寒丛之欲荣；俨兮其容，若春冰之将 释。予于是受辞而退。他日言及《诗式》，予具陈以夙昔之志。公曰：‘不然。'因命门人检出草本。一览而叹曰：‘早岁曾见沈约《品藻》、惠休《翰林》、庾信 《诗箴》，三子之论，殊不及此。奈何学小乘褊见，以夙志为辞邪？'再三顾予，敢不唯命。因举邑中词人吴季德，即梁散骑常侍均之后，其文有家风，予器而重 之。昨所赠诗，即此生也。其诗曰：‘别来春风多，扫尽雪山雪。为君中夜起，孤坐石上月。'公欣然，因请吴生相与编录。有不当者，公乃点而窜之，不使琅玕与 珷玞参列［７９］。勒成五卷，粲然可观矣。
　　‘团扇'二篇
　　评曰：江则假象见意，班则貌题直书。至如‘出入君怀袖，动摇［８０］微风 发。常恐秋节至，凉飙夺炎热'，旨婉词正，有洁妇之节。但此两对，亦足以揜映江生。诗曰：‘画作秦王女，乘鸾向烟雾。'兴生于中，无有古事。假使佳人玩之 在手，乘鸾之意，飘然莫偕，虽荡如夏姬，自忘情改节。吾许江生情远辞丽，方之班女，亦未可减价。
　　不用事第一格
　　汉班婕妤诗［８１］：‘出入君怀袖，动摇［８２］微风发。常恐秋节至，凉飙夺炎热。'情也。
　　苏子卿诗：‘黄鹄一远别，千里顾徘徊。'思也。
　　蔡伯喈诗：‘青青河畔草，绵绵思远道。'又：‘客从远方来，遗我双鲤鱼。呼儿烹鲤鱼［８３］，中有尺素书。'情也。又：‘客从远方来，橘柚垂华实［８４］。'意也。
　　古诗：‘冉冉孤生竹，结根泰山阿。与君为新婚，兔丝附女萝。'意也。
　　古诗：‘青青陵上柏，磊磊磵中石。人生天地间，忽如远行客。'意也。
　　古诗：‘客从远方来，遗我一端绮。'意也。‘文彩双鸳鸯，裁为合欢被。'情也。
　　古诗：‘昔我同门友，高举振六翮。不念携手好，弃我如遗迹。'怨也［８５］。
　　古诗：‘清商随风发，中曲正徘徊。'思也。
　　古诗：‘人生寄一世，奄忽若飊尘。何不策高足，先据要路津。'诫也。
　　古诗：‘行行重行行，与君生别离。相去万余里，各在天一涯。道路阻且长，会面安可期［８６］。胡马嘶北风［８７］，越鸟巢南枝。相去日已远，衣带日已缓。浮云蔽白日，游子不顾返。'贞也。思也［８８］。
　　古诗：‘服食求神仙，多为药所误。不如饮美酒，被服纨与素。'达也。
　　古诗：‘东城高且长，逶迤自相属。回风动地起。秋草萋以绿'云云。‘荡涤放情志，何为自结束。燕赵多佳人，美者颜如玉。'德也。意也。
　　王仲宣《七哀》
　 　评曰：仲宣诗云：‘出门无所见，白骨蔽平原。路有饥妇人，抱子弃草间。顾闻号泣声，挥涕独不还。未知身死处，何能两相完？驱马弃之去，不忍听此言。'此 中事在耳目，故伤见乎辞。及至‘南登灞陵岸，回首望长安'，察思则已极，览辞则不伤。一篇之功，并在于此，使今古作者味之无厌。末句［８９］因‘南登灞陵 岸'、‘悟彼下泉人'，盖以逝者不返，吾将何亲，故有‘伤心肝'之叹［９０］。沈约云：‘不傍经史，直举胸臆［９１］。'吾许其知诗者也。如此之流，皆名 为上上逸品者矣。
　　王仲宣《七哀》：‘南登灞陵岸，回首望长安。'悲也。又《从军行》［９２］：‘朝发邺都桥，暮济白马津。逍遥河堤上，左右望我军。'闲也。高也。
　　曹子建《杂诗》［９３］：‘西北有织妇，绮缟何缤纷。凌晨秉机杼，日昃不成文。'怨也［９４］。
　　又《赠徐干》：‘惊风飘白日，忽然归西山。圆景光未满，众星粲以繁。'意也。
　　魏武帝《短歌行》：‘明明如月，何时可掇？忧从中来，不可断绝。'‘月明星稀，乌鹊南飞。绕树三匝，何枝可依？'思也。志也。
　　晋左太冲《咏史》：‘被褐出阊阖，高步追许由。振衣千仞岗，濯足万里流。'高也。又：‘吾希段干木，偃息藩魏君。吾慕鲁仲连，谈笑却秦军。'高也［９５］。
　　陆士衡《拟明月何皎皎》：‘安寝北堂上，明月入我牖。照之有余辉，揽之不盈手。'思也。
　　郭景纯《游仙》：‘翘足企颍阳，临河思洗耳。阊阖西南来，潜波涣鳞起。灵妃顾我笑，粲然启玉齿。'高也。又：‘吞舟涌海底，高浪驾蓬莱。神仙排云出，但见金银台。'逸也。高也。
　　阮嗣宗《咏怀》：‘徘徊蓬池上，还顾望大梁。渌水扬洪波，旷野莽茫茫。'思也。
　　陆士衡《缓声歌》：‘摠辔扶桑枝，濯足旸谷波。'高也。
　　谢灵运《述祖德》：‘达人贵自我，高情属天云。兼抱济物性，而不婴垢氛。'德也。贞也。
　　又《石门新营所住》：‘芳尘凝瑶席，清醑满金樽。洞庭空波澜，桂枝徒攀翻［９６］。结念属霄汉，孤景莫与谖。'思也。
　　又《入华子岗是麻源第三谷》［９７］：‘南州寔炎德，桂树陵寒山。'德也。
　　陶潜《饮酒》：‘山气日夕佳，飞鸟相与还。此中有真意，欲辨已忘言。'高也。
　　谢朓［９８］《冬绪羁怀示萧咨议虞田曹刘江二常侍》［９９］：‘寒灯耿宵梦，清镜悲晓发。'思也。
　　又《郡中高斋闲坐答吕法曹》：‘日出众鸟散，山暝狐猿吟。已有池上酌，复此风中琴。'情也。
　　吴均《赠柳秘书》：‘鹓雏欲上天，寄声谢明月。'意也。
　　又《赠桂阳生》：‘何当数千丈，为君覆明月。'气也。
　　江文通《拟班婕妤咏团扇》：‘纨扇如团月，出自机中素。画作秦王女，乘鸾向烟雾。彩色世所重，虽新不代故。窃愁凉风至［１００］，吹我玉阶树。君子恩未毕，零落在中路。'意也。思也。
　　又《拟休上人怨别》：‘西北秋风至，楚客心悠哉。日暮碧云合，佳人殊未来。露彩方泛滟，月华始徘徊。'思也。
　　－－－－－－－－－－－－－－－－－－－
　　卷二
　 　评曰：古人于上格分三品等，有上上逸品。今不同此评，但以格情并高，可称上上品，不合分三。又虽有事非用事，若论其功，合入上格。又有三字物名之句，仗 语而成，用功殊少。如襄阳孟浩然云：‘气蒸云梦泽，波撼岳阳城。'自天地二气初分，即有此六字。假孟生之才，加其四字，何功可伐，即欲索入上流邪？若情格 极高，则不可屈；若稍下，吾请降之于高等之外，以惩后滥。如此，则诗人堂奥，非好手安可扪其枢哉？又宫阙之句，或壮观可嘉，虽有功而情少，谓无含蓄之情 也。宜入‘直用事'中，不入第二格，无作用故也。今所评不论时代近远，从国朝以降，其中无爵命有幽芳可采者，拔出于九泉之中，与两汉诸公并列，使攻言之子 体变道丧之谈，于兹绝矣。
　　作用事第二格亦见前评。有不用事而措意不高，黜入第二格。
　　燕太子送荆轲云：‘风萧萧兮易水寒，壮士一去兮不复还。'气也。
　　汉高祖《大风歌》：‘大风起兮云飞扬，威加海内兮归故乡，安得猛士兮守四方。'气也。
　　李少卿诗［１０１］：‘长当从此别，且复立斯须。欲因晨风发，送子以贱躯。'‘嘉会难再遇，三载为千秋。临河濯长缨，念子怅悠悠。'情也。
　　苏子卿诗：‘努力爱春华，莫忘欢乐时。生当复来归，死当长相思。'思也。
　　张平子《四愁诗》：‘美人赠我貉襜褕，何以报之明月珠。'意也。
　　蔡伯喈诗：‘枯桑知天风，海水知天寒。入门各自媚，谁肯相为言？'怨也。
　　古诗：‘回车驾言迈，悠悠涉长道。四顾何茫茫，东风摇百草。'思也［１０２］。
　　古诗：‘河汉清且浅，相去复几许。盈盈一水间，脉脉不得语。'情也。
　　古诗：‘生年不满百，常怀千岁忧。昼短苦夜长，何不秉烛游？'达也。
　　古诗：‘愿得常巧笑，携手同车归。'‘眄睐以适意，引领遥相睎。徙倚怀感伤，垂涕沾双扉。'情也。
　　古诗：‘斗酒相娱乐，聊厚不为薄。驱车策驽马，游戏宛与洛。'达也。
　　三良诗
　 　评曰：陈王诗云：‘秦穆先下世，三臣皆自残。'王粲云：‘秦穆杀三良，惜哉空尔为。'盖以陈王徙国［１０３］，任城被害已后，常有忧生之虑。故其词婉娩 ［１０４］，存几谏也［１０５］；王粲显责穆公，正言其过，存直谏也。二诗体格高逸，才藻相邻。至如‘临穴呼苍天，泪下如绠縻［１０６］'，斯乃迥出情 表，未知陈王将何以敌。
　　王仲宣《咏史》：‘临穴呼苍天，泪下如绠縻［１０７］。'悲也。
　　曹子建《三良诗》：‘功名不可为，忠义我所安。秦穆先下世，三臣皆自残。'悲也。
　　《又赠丁仪王粲》：‘山岑高无极，泾渭扬浊清。'贞也。
　　‘西北有浮云'
　 　评曰：魏文帝有吞东南之意，军至扬子江口，观其洪涛汹涌，乃叹曰：‘此天地之所以限南北也。'遂赋诗而还。检魏文集，且无此诗，不知史臣凭何编录？且魏 文雄才智略，本非庸主，如何有此一篇示弱于孙权、取笑于刘备？夫诗者，志之所之也。魏文志气如此，何以缵定鸿业、显致太平邪？足明此诗非魏文所作，陈寿史 笔讹谬矣［１０８］。钟嵘所评‘华美体赡'，钟子一节至此，其余不足观矣。
　　魏文帝诗：‘西北有浮云，亭亭如车盖。惜哉时不遇，适与飘风会。吹我东南行，行行至吴会。'意也。
　　陆士衡《日出东南隅行》［１０９］：‘扶桑升朝晖，照此高堂端'云云。‘美目扬玉泽，蛾眉象翠翰。鲜肤一何润，秀色若可餐。'高也。德也。
　　又《从梁陈作》：‘在昔蒙嘉运，矫迹入崇贤。假翼鸣凤条，濯足升龙渊。'意也。
　　又《园葵》：‘幸蒙高墉德，玄景荫素蕤。'意也［１１０］。
　　阮嗣宗《咏怀》：‘三楚多秀士，朝云进荒淫。朱华振芬芳，高蔡相追寻。一为黄雀哀，涕下谁能禁？'意也。又：‘灼灼西颓日，余光照我衣。回风吹四壁，寒鸟相因依。'情也。
　　嵇叔夜《幽愤》：‘煌煌灵芝，一年三秀。予独何为，有志不就。'怨也。
　　潘安仁《悼亡》：‘庶几有时衰，庄缶犹可击。'悲也［１１１］。意也。
　　傅长虞《赠何劭王济》：‘日月光太清，列宿耀紫微。赫赫大晋朝，明明辟皇闱。'德也。
　　嵇叔夜《赠秀才入军》［１１２］：‘目送归鸿，手挥五弦。俯仰自得，游心太玄。'高也。
　　王康琚《反招隐》：‘凝霜雕朱颜，寒泉伤玉趾。'‘推分得天和，矫性失至理。'诫也。
　　郭景纯《游仙》：‘左挹浮邱袂，右拍洪崖肩。'逸也。又：‘姮娥扬妙音，洪崖颔其颐。'高也。逸也。
　　傅休奕《杂诗》：‘清风何飘飖，微月出西方'云云。‘落叶随风摧，一绝如流光。'意也。
　　张景阳《杂诗》［１１３］：‘飞雨洒朝兰，轻露栖丛菊。龙蛰暄气凝，天高万物肃。弱条不重结，芳蕤岂再馥。人生瀛海内，忽如鸟过目。'意也。
　　左太冲《招隐诗》：‘白云停阴冈，丹葩耀阳林。石泉潄琼瑶［１１４］，纤鳞或浮沉。'高也［１１５］。又：‘峭茜青葱间，竹柏得其真。'高也。
　　潘正叔《赠河阳》：‘逸骥腾夷路，潜龙跃洪波。弱冠步鼎铉，既立宰三河。'意也。
　　陆士衡《塘上行》：‘江蓠生幽渚，微芳不足宣。被蒙风云会，移居华池边'云云。‘不惜微躯退，但惧苍蝇前。愿君广末光，照妾薄暮年。'意也。
　　左太冲《咏史》：‘习习笼中鸟，举翮触四隅。落落穷巷士，抱影守空庐。'志也。
　　张茂先《情诗》：‘佳人处遐远，兰室无容光。'思也。
　　陆士衡《赠弟士龙》：‘指涂悲有余，临觞欢不足［１１６］。'情也［１１７］。又《于承明作与弟士龙》［１１８］：‘伫眄要遐景［１１９］，倾耳玩余声。'情也。
　　‘池塘生春草'、‘明月照积雪'
　 　评曰：客有问予，谢公此二句优劣奚若［１２０］？余因引梁征远将军记室钟嵘［１２１］评为‘隐秀'之语［１２２］。且钟生既非诗人，安可辄议？徒欲聋瞽 后来耳目。且如‘池塘生春草'，情在言外；‘明月照积雪'，旨冥句中。风力虽齐，取兴各别。古今诗中，或一句见意，或多句显情。王昌龄云：‘"日出而作， 日入而息。"谓一句见意为上。'事殊不尔。夫诗人作用，势有通塞，意有盘礴。势有通塞者，谓一篇之中，后势特起，前势似断，如惊鸿背飞，却顾俦侣。即曹植 诗云：‘浮沉各异势，会合何时谐？愿因西南风［１２３］，长逝入君怀'是也。意有盘礴者，谓一篇之中，虽词归一旨，而兴乃多端，用识与才，蹂践理窟。如卞 子采玉，徘徊荆岑，恐有遗璞。其有二义：一情，一事。事者如刘越石诗曰：‘邓生何感激，千里来相求。白登幸曲逆，鸿门赖留侯。重耳用五贤，小白相射钩。苟 能隆二伯，安问党与仇'是也。情者如康乐公‘池塘生春草'是也。抑由情在言外，故其辞似淡而无味，常手览之，何异文侯听古乐哉！《谢氏传》曰：‘吾尝在永 嘉西堂作诗，梦见惠连，因得"池塘生春草"，岂非神助乎［１２４］？'
　　谢灵运《登池上楼》：‘倾耳聆波澜，举目眺岖嵚。初景革绪风，新阳改故阴。池塘生春草，园柳变鸣禽。'意也。
　　谢惠连《七夕》：‘云汉有灵匹，弥年阙相从。遐川阻昵爱，修渚旷清容。'怨也。
　　又《楼上望月》：‘亭亭映江月，浏浏出谷飊。'静也。
　　陶潜《饮酒》：‘青松在东园，众草没其姿。凝霜殄异类，卓然见高枝。'意也。
　　谢灵运《还旧园作呈颜、范二中书》：‘辞满岂多秩，谢病不待年。偶与张、邴合，久欲归东山。'‘盛明荡氛昏，贞休康屯邅。殊方咸成贷，微物预采甄。感深操不固，弱质易扳缠。'意也［１２５］。
　　谢宣远《咏张子房》：‘婉婉幕中画，辉辉天业昌'云云，‘爵仇建萧宰，定都护储皇'云云，‘惠心奋千祀，清埃播无疆。'意也。
　　谢灵运《咏魏太子》：‘天地中横溃，家王拯生民［１２６］。区宇既荡涤，群英毕来臻。'意也。
　　陶潜《拟古》：‘谁言行游近？张掖至幽州。饥食首阳薇，渴饮易水流。'‘路边两高坟，伯牙与庄周。此士难重得［１２７］，吾行欲何求？'诫也。
　　又《咏荆轲》：‘燕丹善养士，志在报强嬴。'‘君子死知己，提剑出燕京。'‘饮饯易水上，四座列群英。渐离悲击筑，宋意唱高声。萧萧哀风逝，淡淡寒波生。商音更流涕，羽奏壮士惊'云云。‘惜哉剑术疎，奇功遂不成。其人久已没，千载有余情。'气也。
　　谢灵运《从游京口北固应诏》［１２８］：‘玉玺诫诚信，黄屋示崇高。事为名教用，道以神理超。昔闻汾水游，今见尘外镳。鸣笳发春渚，税銮登山椒。张组眺倒景，列筵瞩归潮。'高也。
　　陶潜《挽歌》：‘向来相送人，各已还其家。亲戚或余悲，他人亦已歌。'达也。
　　又《读山海经》：‘孟夏草木长，绕屋树扶？。众鸟欣有托，吾亦爱吾庐。'‘欢然酌春酒，摘我园中蔬。微雨从东来，好风与之俱。'意也。情也［１２９］。
　　又《始作镇军参军经曲阿》［１３０］：‘望云惭高鸟，临水愧游鱼。真想初在襟，谁谓形迹拘？'达也。意也。
　　又《杂诗》：‘秋菊有佳色，裛露掇其英。泛此忘忧物，远我遗世情。'高也。
　　又《饮酒》：‘羲农去已久，举世少复真。汲汲鲁中叟，弥缝使其淳'云云。‘若复不快饮，恐负头上巾。但恨多谬误，君当恕醉人。'高也。
　　谢灵运《南楼中望所迟客》：‘杳杳日西颓，漫漫路长迫。登楼为谁思？临江迟来客。'情也。
　　又《石壁精舍还湖中作》：‘虑淡物自轻，意惬理无违。寄言摄生客，试用此道推。'诫也。
　　又《过始宁墅》：‘束发怀耿介，逐物遂推迁。违志似如昨，二纪及兹年。'意也。
　　又《七里濑》：‘石浅水潺湲，日落山照曜。'静也。
　　鲍明远《拟古》：‘兽肥春草短，飞鞚越平陆。'‘汉虏方未和，边城屡翻覆。留我一白羽，将以分虎竹。'高也。
　　又《出自蓟北门行》［１３１］：‘马毛缩如猬，角弓不可张。时危见臣节，世乱识忠良。投躯报明主，身死为国殇。'节也。
　　又《升天行》：‘冠霞登彩阁，解玉饮椒庭。暂游越万里，近别数千龄。凤台无还驾，箫管有遗声。何时与尔曹，啄腐共吞腥。'高也。
　　又《代君子有所思行》：‘西出登雀台，东下望云阙。层门肃天居，驰道直如发。绣甍结飞霞，璇题纳行月。筑山拟蓬壶，穿池类溟渤。'‘蚁壤漏山河［１３２］，丝泪毁金骨。器恶含满欹，物忌厚生没。'诫也。
　　又《学刘公干体》：‘胡风吹朔雪，千里度龙山。集君瑶台里，飞舞两楹前。'远也。意也。
　　又《结客少年场行》：‘失意杯酒间，白刃起相仇。'‘日中市朝满，车马若川流。'气也。
　　又《白头吟》：‘直如朱丝绳［１３３］，清如玉壶冰。何惭宿昔意，猜恨坐相仍。'节也。
　　又《西城廨中望月》：‘夜移衡汉路，徘徊入户中。归华先委露，别叶早辞风。'意也。情也。此诗体俚而意在言外。
　　又《东门行》：‘食梅常苦酸，衣葛常苦单。丝竹徒满坐，忧人不解颜。长歌欲自慰，弥起长恨端。'思也。
　　又《代京洛篇》：‘宝帐三十万，为尔一朝容［１３４］。'情也。
　　谢朓《发新林赠西府同僚》：‘大江流日夜，客心悲未央。徒念关山近，终知返路长。秋河曙耿耿，寒渚夜苍苍。'‘金波丽鳷鹊，玉绳低建章。驱车鼎门外，思见昭邱阳。'意也。
　　又《别范零陵》：‘洞庭张乐地，潇湘帝子游。云去苍梧野，水还江汉流。'远也。情也。
　　又《晚登三山还望京邑》［１３５］：‘白日丽飞甍，参差皆可见。余霞散成绮，澄江静如练。喧鸟覆春洲，杂英满芳甸。'静也。
　　又《铜望台》：‘繐帷飘井干，尊酒若平生。郁郁西陵树，讵闻歌吹声？'怨也。
　　又《直中书省》：‘紫殿肃阴阴，彤庭赫弘敞。风动万年枝，日华承露掌。'‘红药当阶翩，苍苔依砌上。'静也。
　　又《和伏武昌登孙权故城》［１３６］：‘炎灵遗剑玺，当涂骇龙战。圣期缺中壤，霸功兴？县。'‘三光厌分景，书轨欲同荐。'‘舞馆识余基，歌梁想余啭。'意也。
　　又《游东田》：‘鱼戏新荷动，鸟散余花落。'静也。
　　又《和王著作八公山》：‘戎州昔乱华，素景沦伊谷。阽危赖宗衮，微管寄明牧［１３７］。'意也。
　　又《酬王晋安》：‘梢梢枝早劲［１３８］，涂涂露晚晞。南中荣橘柚，宁知鸿雁飞？'情也。
　　又《怀故人》：‘芳洲有杜若，可以赠佳期。望望忽超远，何由见所思？'情也。
　　又《和人省中》：‘落日飞鸟还，忧来不可极。竹树澄远阴，云霞成异色。'思也。
　　江文通《登庐山香罏峰》：‘不寻遐怪极，则知耳目惊。日落长沙渚，曾阴万里生。藉兰素多意，临风默含情。'远也。情也。
　　又《拟袁太尉从驾》：‘云旆象汉徙，宸网拟星悬。'‘羽卫蔼流景，彩吹震沉渊。'‘氓谣响玉律，邑颂被丹弦。文轸薄桂海，声教烛冰天。'达也。气也。
　　又《拟潘黄门述哀》［１３９］：‘明月入绮窗，仿佛想蕙质。'思也。
　　又《拟魏文帝游宴》：‘月出照园中，冠佩相追随。客从南楚来，为我吹参差。'情也。
　　何逊《铜雀台》：‘秋风木叶下，萧瑟管弦清。'‘曲终相顾起，日暮松柏声。'怨也。情也。
　　又《与亲友夜别》：‘夜雨滴空阶，晓灯暗离室。'静也。
　　又《新安夜别》：‘露湿寒塘草，月映清淮流。方抱新离恨［１４０］，独守故园秋。'静也。意也。
　　又《见征人》：‘凄凄薄暮时，亲宾皆伫立。征人拔敛起，儿女牵衣泣。候骑出萧关，追兵赴马邑。且当横行去，谁论裹尸入。'气也。
　　刘孝威《行行游且猎》［１４１］：‘高罝掩月兔，劲矢射天狼［１４２］。'气也。
　　又《咏竹》［１４３］：‘无人重高节，徒自抱贞心。'‘谁能制长笛［１４４］，当为吐龙吟。'志也。
　　吴均《赠别新林》：‘仆本幽并儿，抱剑事边陲。风乱青丝络，雾染黄金羁。'又：‘气为故交尽，心为新知开［１４５］。但令寸心是，何须铜雀台。'志也。
　　又《重赠周承》：‘甘泉无竹实［１４６］，鹓雏欲还海。'意也。
　　又《酬周参军》：‘日暮忧人起，倚户怅无欢［１４７］。水传洞庭叶，风送雁门寒［１４８］。江南霜雪重，相如衣服单。'思也。
　　又《胡无人行》：‘剑头利如铓，常持照眼光。'‘男儿不惜死，破胆与君尝［１４９］。'气也。
　　又《主人池前鹤》：‘顾主未忍去，非无江海心。'情也。
　　又《入关咏》：‘羽檄起边庭，烽火乱如萤。是时张博望，夜赴交河城。马头邀落日，剑尾掣流星。'气也。
　　朱超《赠王僧辩》：‘故人摠连帅［１５０］，方舟下汉池。玉节交横映，金铙前后吹。聚徒匡汉业，倾产救韩危。'节也。
　　江文通《拟古别离》［１５１］：‘愿一见颜色，不异琼树枝［１５２］。兔丝及水萍，所寄终不移。'节也。
　　又《望荆山》：‘寒郊无留影，秋日县清光。'静也。
　　又《拟谢临川游山》［１５３］：‘南中气候暖［１５４］，朱华凌白雪。'意也［１５５］。
　　又《拟颜特进侍宴》［１５６］：‘桂栋留夏飇，兰橑停冬霰。青林结冥蒙，丹巘披葱茜。'闲也。
　　又《拟陈思王赠友》：‘褰裳摘明珠，徙倚拾蕙若。'情也。
　　又《拟刘文学感遇》：‘橘柚在南园［１５７］，因君为羽翼。谬蒙圣主私，托身文墨职。'意也。
　　柳浑《江南曲》：‘汀洲采白苹，日暮江南春［１５８］。'情也。
　　又《横吹曲》：‘霜冻弓弦断，风鼓旌竿折。独有孤雄剑，龙泉字不灭。'气也。又：‘太液沧波起，长杨高树秋。'又：‘亭皋木叶下，陇首秋云飞。'思也。
　　陈徐陵《登古城南应令》：‘圣教调三象，神州贡五都。山川浮紫塞，城阙应皇图。业定商周鼎，功包天地炉。宁唯战涿鹿，讵啻断飞狐。'德也。
　　隋炀帝《饮马长城窟行》［１５９］：‘鏦金止行阵，鸣鼓兴士卒。千乘万骑动［１６０］，饮马长城窟。'气也。
　　又《冬日干阳殿受朝》［１６１］：‘北陆隆冬盛，南移晷漏长。端拱朝万国，守文继百王。'德也。
　　律诗
　 　评曰：楼烦射雕，百发百中，如诗人正律破题之作，亦以取中为高手。洎有唐以来，宋员外之问、沈给事佺期，盖有律诗之龟鉴也。但在矢不虚发，情多、兴远、 语丽为上，不问用事格之高下。宋诗曰：‘象溟看落景，烧劫辨沈灰。'沈诗曰：‘咏歌《麟趾》合，箫管《凤雏》来。'凡此之流，尽是诗家射雕之手。假使曹、 刘降格来作律诗，与二子并驱［１６２］，未知孰胜。
　　宋之问《晦日幸昆明池应制》：‘舟淩石鲸度［１６３］，槎拂斗牛回。'‘象溟看落景，烧劫辨沈灰。'‘不愁明月尽，自有夜珠来'意也。闲也。
　　又《入崖口寄李适》：‘路极意谓尽［１６４］，势回趣转绵。人远草木秀，山深云景鲜。'‘时扳乳窦憩，屡薄天窗眠。夜弦响松月，朝楫弄苔泉。'静也。
　　又《大荐福寺应制》：‘乘龙太子去［１６５］，驾象法王归。'‘水入禅心定，云从宝思飞。欲知皇劫远［１６６］，初降六铢衣。'德也。
　　又《早发韶州》：‘绿树秦京道，青云洛水桥。故园常在目，魂梦不须招。'思也。
　　又《梁王挽歌》：‘陇日寒无影，郊云重不飞。君王留此地，驷马欲何归。'悲也。
　　沈佺期《乐安郡主满月侍宴应制》：‘除夜子星回，天孙满月杯。咏歌《麟趾》合，箫管《凤雏》来'德也。意也。
　　又《答宁处州书》［１６７］：‘书报天中赦，人从海上闻。九泉开白日，六翮奋青云［１６８］。'
　　又《欢州作》：‘山空闻鬭象，江静见游犀。'静也。意也［１６９］。
　　又《从幸故青门应制》：‘汉皇建都邑，渭水对青门。朝市俱东逝，坟陵共北原。荒凉萧相宅，芜没邵平园。'悲也。
　　李峤《奉和皇帝上礼抚事述怀》：‘垂旒沧海晏，解网法星空［１７０］。云散天五色，春还日再中。'德也。
　　又《登州城南楼寄远》：‘四气分寒少，三光置日偏。'意也。
　　杨师道《咏雨赠上官侍郎》：‘云暗苍龙阙，沉沉殊未开。窗临凤凰沼，飒飒雨声来。'静也。
　　孟浩然《彭蠡湖中望卢山》［１７１］：‘中流见匡阜，势压九州雄。黯黮凝黛色，峥嵘当曙空。罏峰日初上，瀑布喷成虹。'气也。力也。
　　又《登鹿门山怀古》：‘隐迹今尚存，高风邈已远。白云何时去，丹桂空偃蹇。'静也。
　　杜审言《送李大夫抚巡河东途临汾晋》：‘六位乾坤动，三微历数迁。讴歌移火德，图谶在金天。'云云。‘舜耕余草木，禹凿旧山川。'‘飞霜遥渡海，残月迥临边。'意也。远也。
　　阎朝隐《奉和送金城公主》［１７２］：‘卤簿山川暗［１７３］，琵琶道路长。回瞻父母国，日出在东方。'悲也。
　　王维《送晁监还日本》：‘向国唯看日，归帆但信风。鳌身映天黑，鱼眼射波红。'远也。
　　－－－－－－－－－－－－－－－－－－－
　　卷三
　　论卢藏用《陈子昂诗序》
　 　评曰：卢黄门序评贾谊、司马迁‘宪章礼乐，有老成之风'，让长卿、子云‘王公大人之言，溺于流辞'。又云：‘道丧五百年而有陈君乎！'予因请论之曰：司 马子长自序云，周公卒五百岁而有孔子，孔子卒五百岁而有司马公。迩来年代既遥，作者无限。若论笔语，则东汉有班、张、崔、蔡；若但论诗，则魏有曹 ［１７４］、刘、三傅，晋有潘岳、陆机、阮籍、卢谌，宋有谢康乐、陶渊明、鲍明远，齐有谢吏部，梁有柳文畅、吴叔庠，作者纷纭，继在青史，如何五百之数独 归于陈君乎？藏用欲为子昂张一尺之罗，盖弥天之宇，上掩曹、刘，下遗康乐，安可得耶？又子昂《感寓》三十首，出自阮公《咏怀》［１７５］，《咏怀》之作， 难以为俦。子昂诗曰：‘荒哉穆天子，好与白云期。宫女多怨旷，层城蔽蛾眉。'曷若阮公‘三楚多秀士，朝云进荒淫。朱华振芬芳，高蔡相追寻。一为黄雀哀，涕 下谁能禁？'此序或未湮沦，千载之下，当有识者，得无抚掌乎？
　　直用事第三格其中亦有不用事，格稍弱，贬为第三。
　　李少卿《与苏武诗》：‘临河濯长缨，念子怅悠悠。'又：‘行人难久留，各言长相思。安知非日月，弦望自有时。'
　　古诗：‘古墓犁为田，松柏摧为薪。白杨多悲风，萧萧愁杀人。思还故里闾，欲归道无因。'
　　古诗［１７６］：‘仙人王子乔，难可与等期。'
　　古歌诗：‘头上金钗十二行，脚下丝履五文章。珊瑚挂镜烂生光，平头奴子提筐箱。'
　　古诗：‘客行虽云乐，不如早旋归。'
　　枣道彦《杂诗》：‘开国建元士，玉帛聘贤良。予非荆山璞，谬登和氏场。'
　　陆士衡《齐讴行》：‘鄙哉牛山叹，未及至人情。爽鸠苟已徂，吾子安得停？行行将复去，长存非所营［１７７］。'
　　潘安仁《河阳县作》：‘登城眷南顾［１７８］，凯风扬微绡。'
　　殷仲文《桓公九井作》［１７９］：‘独有清秋日，能使高兴尽。景气多明远［１８０］，风物自凄紧。'
　　鲍明远《拟古诗》：‘两说穷舌端，五车摧笔锋。'
　　石季伦《昭君诗》：‘辞诀未及终，前驱已抗旌。'
　　陆士衡《猛虎行》：‘渴不饮盗泉水，热不息恶木阴。恶木岂无枝，志士多苦心。'
　　又《为顾彦先赠妇》［１８１］：‘东南有思妇，长叹充幽闼。借问欲何为？佳人眇天末。'
　　陶潜《饮酒》：‘清晨闻叩门，倒裳往自开'云云。‘褴缕茅檐下［１８２］，未足为幽栖。一世皆尚同，愿君汩其泥［１８３］。'
　　陶潜《拟古》：‘种桑长江边，三年望当采。枝条始欲茂，忽值山河改'云云。‘本不植高原，今日复何悔。'
　　宋颜延年《和谢秘监》：‘伊昔遘多幸，秉笔侍两闺。虽惭丹雘施，未谓玄素睽。'
　　陶潜《归园田居》［１８４］：‘种豆南山下，草盛豆苗稀。晨兴理荒秽，带月荷锄归。'
　　又《和谢郭二主簿》：‘舂秫作美酒，酒熟吾自斟。弱子戏我侧，学语未成音。此事真复乐，聊用忘华簪。'
　　又《拟挽歌》：‘在昔无酒饮，今但湛空觞［１８５］。春醪生浮蚁，何时复能尝？'
　　鲍明远《放歌行》：‘素带曳长飙，华缨结远埃。'
　　又《东门行》：‘一息不相知，何况异乡别。'
　　颜延年《三月三日侍游曲阿后湖作》：‘神驭出瑶轸，天仪降藻舟。'
　　又《秋胡诗》：‘椅梧倾高凤，寒谷待鸣律。影响岂不怀，自远每相匹。'
　　谢灵运《经湖中》：‘石横水分流，林密蹊绝踪。'［１８６］
　　颜延年《登巴陵城楼》：‘三湘沦洞庭，七泽蔼荆牧。'
　　鲍明远《还都道中作》：‘腾沙郁黄雾，翻浪扬白鸥。'
　　又《苦热行》：‘生躯蹈死地，昌志登祸机。戈船荣既薄，伏波赏亦微。爵轻君尚惜，士重安可希。'
　　又《放歌行》：‘蓼虫避葵堇，习苦不言非。小人自龌龊，安知旷士怀。'
　　沈约《新安江水见底别京邑》［１８７］：‘纷吾隔嚣滓，宁假濯衣巾。愿以潺湲沫，沾君缨上尘。'
　　谢朓《怨情》：‘平生一顾重，夙昔千金贱。故人心尚尔，故人身不见。'
　　又《和伏武昌登孙权故城》：‘三光厌分景，书轨欲同荐。'
　　又《郡中登望》：‘寒城一以眺，平楚正苍然。山积陵阳阻，溪流春谷泉。'又：‘切切阴风暮，桑柘起寒烟。'
　　又《休沐重还道中作》：‘灞池不可别，伊川难重违。'又：‘云端楚山见［１８８］，林表吴岫微。'
　　江文通《拟孙廷尉杂述》［１８９］：‘太素既已分，吹万着形兆。寂动苟有源，因谓殇子夭。'
　　又《拟谢光禄郊游》：‘云装信解黻，烟驾可辞金。始整丹泉术，终觌紫芳心。'
　　徐陵《关山月》：‘月出柳城东，微云掩复通［１９０］。苍茫萦白晕，萧飒带长风。'
　　徐悱妻《答外》：‘花庭丽春景，兰牖轻风度。落日更新妆，开帘对芳树。'
　　吴迈远《代佳人答》：‘楚有扛鼎士，出门不得归。'‘君才定如何，白日下争晖。'
　　何逊《度五湖》：‘萧散烟霞晚，凄凉天地秋。'
　　又《赠鱼司马》：‘歌黛惨如愁，舞腰疑欲折。'
　　又《咏舞》：‘逐唱回纤手。听曲动蛾眉。凝情盼坠珥。微睇托含辞。'
　　又《咏倡妇》：‘罗帏雀钗影，宝瑟凤雏声。夜花枝上发，新月雾中生。'
　　又《赠从兄》：‘幸逢四海泰，日月耀增辉。相顾无羽翮，何由忽奋飞。'
　　又《答朱记室》：‘悠扬日色浅，骚屑风音劲［１９１］。寒潭见底清，秋山极天净。'
　　刘孝标《还石头城》：‘仲子入南楚［１９２］，伯鸾出东汉。何能栖树枝，取毙王孙弹。'
　　吴均《酬别》：‘泛舟当泛济，结交当结桂。济水有清源，桂树多芳棣。毛公与朱亥，俱在信陵第。'
　　又《边城将》：‘塞外何纷纷，胡骑欲成群。'又：‘袖中血洒地，车上旌拂云［１９３］。轻躯若未殒［１９４］，终当厚报君［１９５］。'
　　又《古意》：‘剑光夜如电，马汗昼成泥。何当见天子，画地取关西［１９６］。'
　　又《九江咏怀》：‘野战剑锋尽，攻城才智贫。惟余一死在，留持赠主人。'
　　简文帝《汉商山赛神》［１９７］：‘玉轪朝行动，阊阖旦应开。白云苍梧上，丹凤咸阳来。'
　　庾肩吾《侍宴九日应令》［１９８］：‘辙迹光周颂［１９９］，巡游盛夏功。钩陈万骑转，阊阖九门通。'‘扬尘金埒满，破月柳条空。'
　　又《奉和山亭纳凉应令》：‘北园凉气早，步辇暂逍遥。避日交长扇，迎风列短箫。'又：‘无因学仙履，云气徒飘飖。'
　　又《奉使北徐州参承御》［２００］：‘格天垂礼乐［２０１］，寰海置堤封。'又：‘皇恩不可报，河清徒易逢。'
　　又《陪驾终南山》：‘奠山乘四载，瑶池宴八龙。鼋桥浮少海，鹤盖上中峰［２０２］。飞鸿当塞路，白马度河冲。'
　　又《石崇金谷妓》：‘兰堂上客至［２０３］，绮席清弦抚。自作明君词，还教绿珠舞。'
　　又《奉和望月应制》：‘度河光不湿，移轮辙讵闻。'
　　江文通《拟殷东阳兴瞩》［２０４］：‘莹情无余滓［２０５］，拂衣释尘务［２０６］。求仁既自我，玄风岂外慕［２０７］？直置忘所宰，萧散得遗虑［２０８］。'
　　王僧达《答颜延年》：‘长卿冠华阳，仲连擅海阴。圭璋既文府，精理亦道心。'
　　陈张正见《门有车马客行》：‘良时不可再，驺御郁相催。安知太行险，失路车轮摧。'
　　又《伤周侍读》：‘怀经冠北海，蕴义掩西河。高风落回木，逝水促惊波。柳下悲风急，山阳秋气多。'
　　又《重阳殿诗》：‘百常飞观竦，三休复道悬。拱乌高造日，檐虬远架烟。'又：‘登台明大厦，御气响钧天。北斗承三献，南风入五弦。鸾歌鳷鹊右，兽舞射熊前。'
　　刘删《咏蝉》：‘声流上林苑［２０９］，影入侍臣冠。得饮玄天露，何辞高柳寒。'
　　何胥《伤章将军》：‘百万横行罢，三千白日新［２１０］。短箫应出塞，长笛反惊邻。'又：‘所悲金谷妓［２１１］，坐望玉关人。'
　　庾抱一《咏史得韩非》［２１２］：‘《说难》徒有美，《孤愤》竟无申。定是名伤命，非关犯逆鳞。'
　　孔绍安《别徐永元秀才》［２１３］：‘金汤既失险，玉石乃同焚。坠叶还相覆，落羽更为群。'
　　刘萼才《述怀》：‘百年未过半，万事良可知。无益昆仑壤，空绕邓林枝。'
　　阴铿《赋石》：‘天汉支机罢，仙岭博棋余。零陵旧时燕，昆明今学鱼。'又：‘还当谷城下，别自解兵书。'
　　李君武《咏泥》：‘椒涂香气溢，芝封玺文生［２１４］。色遂梨阳紫，名随蜀道青。一丸封汉塞，数斗浊秦泾。不分高楼妾［２１５］，特况别离情。'
　　颜之推《咏怀》：‘歌舞未终曲，风尘暗天起［２１６］。'
　　庾信《咏怀》：‘都护楼兰反，将军疏勒归。'又：‘马有风尘色，人多关塞衣。阵云平不动，秋蓬卷复飞。'
　　虞世基《和越公出塞》：‘烟雾暗无色，霜旗冻不翻。耿介持长剑，日落风尘昏。'
　　隋炀帝《步虚辞》：‘县居烛日月，天步役风烟［２１７］。'
　　贺若弼《遗源雄》［２１８］：‘交河骠骑幕，合浦伏波营。勿使麒麟上，无我二人名。'
　　卢思道《齐文帝挽歌》：‘乘云去阊阖，按节下蓬莱。徒悲弓剑远［２１９］，空畏轩辕台［２２０］。'
　　江总《行新营登玉帐山应令》：‘古木商山道，长川伊水流。何言东海变，更奉北园游。'
　　李元操《陪泛玄洲苑应令》：‘龙导九河通，鳌负三山出。声唱云夔动，棹发歌船疾。'
　　周若水《别江令公》：‘东海一朝变，南冠悲独归。何当沾露草，还湿旧臣衣。'
　　萧悫《元日》：‘瑞云生宝鼎，荣光上露台。'
　　虞世基《奉和望海应诏》：‘清跸临溟涨，巨海望滔滔。十洲烟雾远，三山波浪高。'
　　江总《衡阳春日》：‘春心久徂谢，春物自芳菲。'又：‘碣石风烟动，睢阳文雉飞。谁怜茂陵病，犹带女萝衣。'
　　唐太宗《过旧宅马上作》：‘一朝辞此地，四海遂为家。'
　　又《帝京篇》：‘望古茅茨约，瞻今兰殿广。人道恶高危，虚心诫盈荡。'‘六五诚难继，四三非易仰。庶得淳风敷，万祀云亭响［２２１］。'
　　又《伤辽东战亡》：‘凿门初奉律，仗节始临戎。振鳞方跃浪，骋翼正凌风。未展六奇术，先亏一篑功［２２２］。防身岂乏智，徇命有余忠。'
　　又《还陕述怀》：‘慨然抚长剑，济世岂邀名。星旗纷电举，日羽肃天行。遍野屯万骑，临原驻五营。登山麾武节，背水纵神兵。在昔戎戈动，今来宇宙平。'
　　宋之问《御幸三会寺应令》：‘六飞回玉辇，双树谒金仙。瑞鸟呈书字，神龙吐浴泉。'
　　又《端州别王侍御》：‘客醉山月静，猿啼江树深。'
　　又《衡山县》：‘沓嶂连夜猿，平沙覆阳雁。'
　　又《明河篇》：‘洛阳城阙天中起，长河夜夜千门里。复道连甍共蔽亏［２２３］，画堂琼户特相宜。云母帐前初泛滥，水精帘外转逶迤。'
　　又《则天挽歌》：‘象物行周礼，衣冠集汉都。谁怜事虞舜，万里泣苍梧。'
　　又《邓国太夫人挽歌》：‘鸾死铅妆歇，人亡锦字空。悲端若能减，渭水亦应穷［２２４］。'
　　又《汉江宴别》：‘汉广不分天，舟移杳若仙。林虹映残月，江鹤弄晴烟。'
　　沈佺期《古镜》：‘莓苔翳清池，虾蟆蚀明月。埋落今如此，照心未尝歇。愿垂拂拭恩，为君鉴玄发［２２５］。'
　　又《早期》：‘鸡鸣朝谒满，露白禁门秋。爽气临旗戟，朝光映冕旒。'
　　陈子昂《别崔司议》：‘故人洞庭去，杨柳春风生。'
　　岑德润《咏鱼》：‘剑影侵波入，珠光带水新。莲东自可戏，安用上龙津。'
　　阎朝隐《奉和登骊山应制》：‘龙行踏绛气，天半语相闻。混沌疑初判，洪荒若始分。'
　　又《三日侍宴》：‘圣泽如东海，天文似北辰。'
　　崔融《则天挽歌》：‘前殿临朝罢，长陵合葬归。'又：‘阴日霾中道，轩皇落太微［２２６］。空余天子孝，松上景云飞。'
　　崔融《传张光禄是王子晋后身》［２２７］：‘中郎才貌是，藏史姓名非。'‘天仗纷旄节，朝容闲羽衣。'
　　崔颢《别人》：‘青山满蜀道，渌水向荆州。'
　　章玄同《流所赠张锡》［２２８］：‘黄叶因风下，甘从洛浦隈。白云何所为，还出帝乡来。'
　　陈子昂《西还答乔补阙》：‘葳蕤苍梧凤，嘹唳白露蝉。羽翰本相匹，结交何独全。'
　　王昌龄《述情》：‘朝为抱良策，独倚江城楼。'
　　又《放歌行》［２２９］：‘南渡洛阳津，西望十二楼。明堂坐天子，月朔朝诸侯。'又：‘庆云从东来，泱漭抱日流［２３０］。'
　　又《长歌行》［２３１］：‘旷野饶悲风，飕飕黄蒿草。系马倚白杨，谁知我怀抱。'
　　张九龄《早发蒲津关应制》：‘龙负王舟度，人占仙气来。河津会日月，天仗役风雷。'
　　又《经孔子旧宅应制》：‘丘门太山下，不见登封时。徒有先王法，今为明主思。'
　　又《赠澧阳韦明府》：‘君有百炼剑，能断七重犀。谁言太阿匣，持剖武城鸡。竟与尚书佩，还应天子提。何时遇操剸，当使玉如泥。'
　　又《答棋毋学士》［２３２］：‘旬雨不愆期，由来若自思。尔无言郡政，吾岂欲天欺。'
　　又《酬宋使君作》：‘时来不自意，宿昔谬枢衡。翼圣负明主，妨贤愧友生。'
　　又《和苏侍郎小园夕霁寄诸弟》：‘清风阊阖至，轩盖承明归。云月爱秋景，林塘开夜扉。'
　　又《秋晚登南楼望月》：‘秋来飒衰鬓，孰去飘华缨。枥马苦踡局，笼禽念遐征。岁阴恐晼晚，日夕空屏营。'
　　又《出豫章郡次庐山》：‘纷吾缨世网，数载忝朝簪。孤根自靡托，量力况不任。多谢周身防，常恐横议侵。岂匪鹓鸿列，惕如渊壑临。'
　　陈子昂《感遇》：‘荒哉穆天子，好与白云期。宫女多怨旷，层城蔽蛾眉。'
　　王维《送别》：‘秋风正萧索，客散孟尝门。故驿通槐里，长亭下槿原。征西旧旌节［２３３］，从此向河源［２３４］。'
　　又《休假还旧业便使》：‘入门乍如客，休骑非暂止。中饮拘王程，疾忧从此始。'
　　又《冬日游览》：‘丞相过列侯，群公饯光禄。相如今老病，独归茂陵宿。'
　　祖咏《兰峰顶上张元皋郎中》：‘远树低苍垒，孤峰出草城。寒疎清禁漏，夜警羽林兵。'‘搘颐笑来客，头上有朝簪［２３５］。'
　　杜甫《哀江头》：‘杜陵野老吞声哭，春日潜行曲江曲。江头宫殿锁千门，细柳新蒲为谁绿。'又：‘辇前才人带弓箭，白马嚼啮黄金勒。翻身向天仰射云，一箭正坠双飞翼。明眸皓齿今何在？血污游魂归不得。清渭东流剑阁深，去住彼此无消息。'
　　祖咏《赋得终南山残雪》［２３６］：‘终南阴岭秀，积雪浮云端。林表明霁色，城中增暮寒。'
　　朱放《和萧郎中游兰若》：‘爱彼云外人，来取涧底泉。风吹芭蕉折，鸟啄梧桐穿。'
　　僧灵一：‘水国日未出，苍苍如梦中。'［２３７］
　　钱起《新昌里言怀》［２３８］：‘夜月霁来好，云泉堪梦归。如何建章漏，催着早朝衣。'
　　又《送王相公》：‘拥传星还去，过池凤不留。惟知饮冰节，稍浅别家愁。落叶淮边雨，孤峰海上秋。'
　　韩翃《送王相公赴范阳》：‘不改周南化，仍分赵北忧。双旌过易水，千骑入幽州。'
　　刘长卿《山鸜鹆歌》：‘青云杳杳无力飞，白露苍苍抱枝宿。'
　　－－－－－－－－－－－－－－－－－－－
　　卷四
　　齐梁诗
　 　评曰：夫五言之道，惟工惟精。论者虽欲降杀齐梁，未知其旨。若据时代，道丧几之矣［２３９］。诗人不用此论，何也？如谢吏部诗：‘大江流日夜，客心悲未 央。'柳文畅诗：‘太液沧波起，长杨高树秋。'王元长诗：‘霜气下孟津，秋风度函谷。'亦何减于建安？若建安不用事，齐梁用事，以定优劣，亦请论之。如王 筠诗：‘王生临广陌，潘子赴黄河。'庾肩吾诗：‘秦皇观大海［２４０］，魏帝逐飘风。'沈约诗：‘高楼切思妇，西园游上才。'格虽弱，气犹正。远比建安， 可言体变，不可言道丧。大历中，词人多在江外。皇甫冉、严维、张继［２４１］、刘长卿、李嘉祐、朱放，窃占青山、白云、春风、芳草以为己有。吾知诗道初 丧，正在于此，何得推过齐梁作者？迄今余波尚寖，后生相效，没溺者多。大历末年，诸公改辙，盖知前非也。如皇甫冉《和王相公玩雪诗》：‘连营鼓角动，忽似 战桑干。'严维《代宗挽歌》：‘波从少海息，云自大风开。'刘长卿《山鸜鹆歌》：‘青云杳杳无力飞，白露苍苍抱枝宿。'李嘉祐《少年行》：‘白马撼金珂， 纷纷侍从多。身居骠骑幕，家近滹沱河。'张继《咏镜》［２４２］：‘汉月经时掩，胡尘与岁深。'朱放诗：‘爱彼云外人，来取涧底泉。'已上诸公，方于南朝 张正见、何胥、徐摛、王筠，吾无间然矣。
　　有事无事第四格于第三格情格稍下，故居第四。
　　沈约《冬至后至丞相第诣世子车中作》：‘宾阶绿钱满，客位紫苔生。谁当九原上，郁郁望佳城。'
　　吴均《代妇答妾》［２４３］：‘君爱一匹缣，不怜五丈素。青蝇复何忍，临危来见蠹。'
　　徐摛《咏笔》：‘直写飞蓬叶，横承落絮篇。一逢掌握重，宁忆仲升捐。'
　　朱超《舟中望月》：‘入风先绕晕，排雾忽移轮。若教长似扇，堪拂艳歌尘。'
　　又《咏城上乌》：‘朝乌集丽城，犹作夜啼声。近日毛虽暖，闻弦心尚惊。'
　　庚肩吾《望月》：‘星流时入晕，桂长欲侵轮。愿以重光曲，承君歌扇尘。'
　　庾信《寒园作》：‘游仙半壁画，隐士一床书。'‘苍鹰斜望雉，白鸟下看鱼。'
　　何逊《学古赠邱永嘉》：‘龙马鱼肠剑，蹀躞起高尘。结客葱河返，喧喧动四邻。'
　　又《学古》：‘昔随张博望，谒帝长杨宫。独好山西勇，思为漠北雄。'‘愿因上林雁，一见平陵东。'
　　又《早行》：‘早霞丽初日，清风消薄雾。水底映行云，天边看独树。'
　　又《早朝中听望》：‘诘旦钟声罢，隐隐禁门通。蘧车响北阙，郑履入南宫。'
　　又《咏扇》：‘如圭信非玷，学月且为轮。机杼蘼芜妾，裁缝箧笥人。摇风入素手，召曲掩丹唇。'
　　沈君悠《咏落叶》：‘耻与周圭竞，羞成楚箭功。何悟冲飙起，遂欲混征蓬。'
　　庾肩吾《赋诗得檐燕应令》：‘依檐本相贺，近幕愿同栖。无由学仙履，犹得竞春鸡。'
　　朱超《送别》：‘急风乱归鸟，轻寒静暮蝉。'
　　庾信《北园新斋》［２４４］：‘长藤连格徙，高树带巢移。'
　　又《赠酒》：‘野炉烧树叶，山杯奉竹根。'
　　吴均《古意》［２４５］：‘绿鬓愁中改，红颜悲里灭。非独泪成珠，亦见泪成血。'
　　又《赠柳恽》：‘幂？蚕萦茧［２４６］，差池燕拾泥。愿逐春风去，飘荡至辽西。'
　　周弘正《入关》：‘武关设地险，游客愧邅回。将军上天落，童子弃繻来。'又：‘鸡鸣不可信，未晓莫先开。'
　　阴铿《登百花亭怀荆楚》：‘江陵一柱观，浔阳千里潮。风烟望似接，城阙限相遥。'
　　洪偃法师《北湖游望》：‘浴凫衔藻戏，惊鹭带鱼飞。'
　　张正见《赋得日中市朝满》［２４７］：‘云阁绮霞生，旗亭丽日明［２４８］。尘飞三市路，盖入九重城。'
　　又《山园闺怨》：‘山中桂花落，不为俗人留。'
　　又《从籍田》：‘洛城钟鼓急，灵台云雾卷。森森虎棨下，霭霭鸾和转。'
　　阴铿《咏雪里梅》：‘从风还共落，照日不俱消。'
　　沈炯《长安少年行》：‘泪尽眼方暗，脾伤耳自聋。'
　　齐赵儒宗《咏龟》：‘有灵堪托梦，无心解自谋。不能蓍下伏，强从莲上游。'
　　王褒《关山月》：‘关山夜月明，秋色照孤城。半形随汉阵，全影逐胡兵。'
　　隋炀帝《塞外行》：‘旌旗挂龙虎，壮士慕鹰鹯。'
　　尹式《别宋常侍》：‘游人杜陵北，征客汉川东。无论去与住，终是一飘蓬。愁鬓含霜白，衰容寄酒红。'
　　江总《秋日昆明池》：‘终南云影落，渭北雨声过。'
　　又《秋日登广川城南楼》［２４９］：‘远气疑埋剑，惊禽似避弓。'又：‘夜火初烟细。新月半轮空。'又：‘徒怀建业水，复想洛城宫。不及孤飞鸟，独往上林中。'
　　刘臻《咏江边枯柳》：‘无复凌云势，空余激浪根。'又：‘可嗟摧折尽，讵得上河源。'
　　虞世基《咏栖鹊》：‘风栖叶难隐，月宿影常危。惊心不自定，还绕暗中枝。'
　　又《零落桐》：‘零落三秋干，摧残百尺柯。空余寸心在，生意渐无多。'
　　又《昆明织女石》［２５０］：‘支机就鲸石，拂镜取池灰。'
　　又《述怀》：‘去国嗟人事，反袂岂须论。岭外无春草，何处觅王孙。'
　　明余庆《咏死乌》：‘暮空长罢噪，箭急不知惊。赖余琴曲里，犹有夜啼声。'
　　李巨仁《咏镜》：‘无波菱自动，不夜月常明。非唯照佳丽，复得厌山精。'
　　岑德润《咏尘》：‘漠漠素尘扬，霭霭满康庄。无由裨峻岳，暂得绕歌梁。'
　　江淹《咏古》：‘昔与三端竞，能回百万兵。今日如桃李，翻悲荆棘生。'
　　孙万寿《咏庭中枯树》［２５１］：‘庭前生意尽，井上半心空。匠石无劳顾，臃肿甚难工。'
　　魏彦《咏雏燕》［２５２］：‘欲举翅无力，思鸣声不啭。徒结衔泥心，未有凌风便。'
　　庾信《咏镜》：‘光如一片水，影似两边人。月出无有桂，花开不待春。'
　　又《麟趾殿校书》：‘月落将军树，风惊御史乌。'
　　又《寄王琳》：‘玉关道路远，金徽音信疎。独下千行泪，看君万里书。'
　　孔范《和陈主咏镜》［２５３］：‘虎贲秋兴日，龙镜览颜时。衔思未得报，空叹鬓如丝。'
　　柳正言《咏挑灯杖》：‘徙倚膏腴侧，点染兰泽脂。虽无匡救力［２５４］，曾有助明时。'
　　卢思道《从军行》：‘寒风萧萧度水来，归雁翩翩映天没。'
　　明余庆《从军行》：‘剑花寒不落，弓月晓逾明。会取淮南地，持作朔方城。'
　　李百药《昆明池》：‘大鹏方远击，沈灰独未然。知君啸俦侣，短翮从连翩。'
　　萧悫《闲斋叙望》：‘星文如鼎足，云势似冠缨。'
　　王胄《悲秋云》：‘檐喧犹有燕，陂静未来鸿。'
　　薛道衡《春闺怨》：‘暗牖悬蛛网，空梁落燕泥。'
　　王褒《凌云台》：‘窗开神女殿，梁照美人虹。'
　　又《赠周处士》：‘犹持汉使节，尚服楚臣冠。'‘飞蓬去不已，客思渐无端。'
　　陈晤《经孟尝君墓》：‘泉户无关吏［２５５］，鸡鸣谁为开。'
　　胡师耽《初秋独坐》：‘落花覆幽渚，宿鸟惊暗丛。'
　　许倪《破扇》：‘蔽日无全影，摇风有半凉。不堪障巧笑，犹足动衣杳。'
　　黄叔度《看王仪同拜》：‘春花舒汉绶，秋蝉集赵冠。浮云生羽盖，明月上银鞍。'
　　伏道和《从军五更转》：‘强听梅花落，误忆柳园人。'
　　尹式《送晋熙公》：‘太行君失路，扶摇我独飞。无复红颜在，空将白发归［２５６］。色移三代服，尘化两京衣。'又：‘气随流水咽，泪逐断弦挥。'
　　萧悫《寻卢黄门》：‘超忽暮涂远，放旷神襟清。'
　　虞世基《初渡江》：‘仗策暂回首，掩涕望江濆。无复东南气，空随西北云。'
　　王慎《七夕》：‘天河横欲晓，凤驾俨应飞。落月依妆鉴，浮云动别衣。'
　　宋之问《渡汉江》：‘岭外音书断，经冬复历春。近乡情更怯，不敢问来人。'
　　又《入龙州》：‘夜杂骊龙睡，晨披鬼魅行。'
　　又《谒二妃庙》：‘送以金屋贵，留兹宝席尊。江鸢啸风雨，山鬼哭朝昏。'
　　又《初发荆府赠崔长史》［２５７］：‘仍随五马谪，载与两禽奔。明主无由见，群公莫与言。幸君逢圣日，何惜理虞翻。'
　　又《赠严侍御》：‘受脤清边服，乘骢历塞尘。当闻汉雪耻，羞共虏和亲。'
　　又《至韶州谒能禅师》：‘愿以有漏躯，幸薰无生慧。物用益冲旷，心源日闲细。'又：‘坐禅罗浮中，寻异南海裔。何辞御魑魅，自可乘炎厉。回首望故乡，云林浩亏蔽。不作别离苦，归期多年岁。'
　　又《题梧州陈司马山斋》［２５８］：‘青林暗换叶，红蕊续开花。春至闻山鸟，秋来见海槎。'
　　沈佺期《春日昆明池侍宴》：‘我后光天德，垂衣文教成。黩兵非帝念，劳物岂皇情。'
　　又《春雨应制》：‘周原五稼起，云海百川归。愿比零陵燕，长随征旆飞。'
　　又《送司马二侍郎北征》［２５９］：‘云迎出塞马，风卷度河旗。'
　　又《禁省叹狱中无燕》：‘拾蕊和丛棘，衔泥怯死灰。不如黄雀语，能雪冶长猜。'
　　又《题铜柱》：‘自昔闻铜柱，行来向一年。不知林邑地，犹隔通明天。'‘思君无限泪，堪作日南泉。'
　　又《出塞》：‘饥乌啼旧垒，疲马思空城。辛苦皋兰北，胡霜犯汉兵。'
　　褚亮《禁苑饯别应令》：‘大藩初锡瑞，出牧迩皇京。暂以绿车重，言乘朱传荣。'
　　孙逖《饯许评事摄御史巡南军》［２６０］：‘议狱持邦典，临戎假宪威。风从阖闾去，霜入洞庭飞。'
　　又《游卢山》：‘野桐出炉上，山花落镜前。'
　　陈子昂《咏燕昭王》：‘南登碣石坂，遥望黄金台。丘陵尽乔木［２６１］，昭王安在哉？'
　　贺朝《宿云门寺》：‘蛛网防栖鸽，纱灯护夕虫。'
　　乔知之《疲骏篇》：‘扣冰朝饮黄河源，拂雪夜食天山草。'
　　董思恭《昭君怨》：‘汉日正南远，燕山直北寒。'
　　崔国辅《古意》：‘妾有罗衣裳，秦王在时作。为舞春风多，秋来不堪着。'
　　孔德绍《经太华山》：‘疎峰起莲叶，危塞越桃林。'
　　庾抱一《骏马》［２６２］：‘回鞍拂桂白，赪汗类尘红。灭没虽留影，无因圉汉宫。'
　　孔绍安《咏叶》：‘早秋惊落叶，飘零似客心。翻飞未肯下，犹言惜故林。'
　　郭元振《昭君怨》：‘闻道河南使，传言杀画师。始知君念重，更遣惜蛾眉。'
　　弘执恭《秋池一株莲》：‘秋至皆零落，凌波独吐红。托根方得所，未肯即随风。'
　　杜淹《咏鬭鸡应秦王教》［２６３］：‘虽言百鬭胜，会自不论功。'
　　綦毋潜《题高峰院》：‘塔影挂清汉，钟声和白云。'
　　徐伯乐《赋得班去赵姬升》［２６４］：‘今日持团扇，非是为秋风。'
　　包融《咏阮公啸堂》：‘至今来清风，时时动林树。'
　　裴延《隔壁闻妓奏乐》：‘徒闻弦管切，不见舞腰回。赖有歌梁共，尘飞一半来。'
　　孔德绍《照镜见白发》：‘谁分菱花影［２６５］，还看蓬鬓秋。'
　　孔绍安《咏石榴》：‘可怜中庭树，移根逐汉臣。只为来时晚，花开不及春。'
　　张九龄《望月》：‘海上生明月，天涯共此时。'
　　王泠然《回山寺》：‘林狖欺童子，山精试老僧。'
　　杜审言《早春游望》：‘云霞出海曙，梅柳渡江春。'
　　长孙无忌《灞桥待李将军》：‘飒飒枫叶下，遥遥烟景曛。灞陵无醉尉，谁滞李将军。'
　　张九龄《湘中言怀》：‘归去田园老，谪来轩冕轻［２６６］。江间稻正熟，林里桂初荣。鱼意思在藻，鹿心怀食苹。时哉苟不达，取乐遂吾生。'
　　又《西山祈雨是日辄应》：‘兹山蕴灵异，走望良有归。某祷虽已久，毗心难重违。迟明申藻荐，先夕旅岩扉。独宿云峰下，萧条人吏稀。我来不外适，幽抱此中微［２６７］。静入南风奏，凉生松柏围。'
　　又《从驾潼关》：‘函谷虽云险，黄河已复清。圣心无所隔，空此置关城。'
　　李峤《从驾出都》：‘雷奋六合开，天行万乘出。'‘芒巩云外来，咸秦雾中失。'
　　宋之问《则天挽歌》：‘还应鼎湖剑，千载忽同归。'
　　又《杨将军挽歌》：‘亭寒照苦月，陇暗积愁云。今日山门树，何处有将军。'
　　又《别杜审言》：‘卧病人事绝，嗟君万里行。河桥不相送，江树远含情。'
　　王维《陇头吟》：‘长安少年游侠客，夜上戍楼看太白。陇头明月回临关，陇上行人夜吹笛。'又：‘苏武才为典属国，节旄空尽海西头。'
　　又《从蓬莱道中遇雨》［２６８］：‘云里帝城双凤阙，雨中春树万人家。为乘阳气行时令，不是宸游重物华。'
　　又《田家》：‘雀乳青苔井，鸡鸣白板扉。柴车驾羸犊，草屩牧膏豨。多雨红榴折，新晴绿芋肥。'
　　又《积雨辋川庄作》［２６９］：‘漠漠水田飞白鹭，阴阴夏木啭黄鹂。'
　　又《早春行》：‘紫梅花发遍，黄鸟声犹涩。谁家折杨女，弄春如不及。'
　　又《敕赐百官樱桃》：‘芙蓉阙下会千官，紫禁春樱出上栏。自是寝园新荐后，非关御苑鸟衔残。'
　　又《和晋公扈从》［２７０］：‘天子幸新丰，旌旗渭水东。寒山天仗外，温谷洛城中。'又：‘出游逢牧马［２７１］，罢猎见非熊［２７２］。'
　　又《早朝》：‘九天阊阖开宫殿，万国衣冠拜冕旒。'又：‘朝罢须裁五色诏，佩声归到凤池头。'
　　又《送刘司直赴安西》［２７３］：‘苜蓿随天马，蒲萄逐汉臣。当令外国惧［２７４］，不敢觅和亲。'
　　又《送李太守赴上洛》：‘丹泉通虢略，白羽抵荆岑。若见西山爽，应知黄绮心。'
　　又《汉江临岘》：‘楚塞三湘接，荆门九派通。江流天地外，山色有无中。'
　　又《题李山人壁》：‘人事皆如梦，狂来止自歌。问年松树老，有地竹林多。'又：‘翻嫌枕席上，无奈白云何。'
　　又《被黜济州》：‘微官易得罪，谪去济川阴［２７５］。执政方持法，明君照此心。'
　　奚贾诗：‘眠磵花自落，步林鸟不飞。'
　　又：‘溪谷何萧条，日入人独行。'［２７６］
　　又：‘落日下平楚，孤烟生洞庭。'
　　常建《吊王将军墓》：‘战余落日黄，军败鼓声死。'
　　又《宿五度溪仙人得道处》［２７７］：‘山人弹琴处，石上青萝盘。'
　　祖咏《归汝坟庄别卢象》［２７８］：‘沤麻入南涧，刈楚向东灾。对酒鸡黍熟，闭门风雪时。'
　　又《渡淮河寄武平一》：‘天色混波涛，岸阴匝村墅［２７９］。'又：‘微微汉祖庙，隐隐江陵渚。云树森已重，时明郁相拒［２８０］。'
　　又《寄王长史》［２８１］：‘汝颍俱宿好［２８２］，往来托层峦。终日何寂寞，绕篱生蕙兰。'
　　又《宿李明府客堂》：‘旅宿倦愁卧，空堂闻曙更。风帘摇烛影，秋雨带虫声。'
　　又《登蓟邱》：‘燕台一望客心惊［２８３］，箫鼓喧喧汉将营。万里寒光生积雪，三边曙色动危旌。'
　　又《长乐驿留别卢象裴总》：‘朝来已握手，宿别更伤心。灞水行人少，商山驿路深。'
　　钱起《空宗寺哭玄上人》：‘阴阶明片雪，寒竹响空廊。寂灭应为乐，尘心徒自伤。'
　　又《赠阁下阎舍人》：‘二月黄莺飞上林，春城紫禁晓阴阴。长乐钟声花外尽，龙池柳色雨中深。'
　　又《湘灵鼓瑟》［２８４］：‘流水传湘浦，悲风过洞庭。曲终人不见，江上数峰青。'
　　又《驾避狄岁送韩云卿》：‘白发壮心死，愁看国步移。关河惨无色，亲爱忽惊离。影绝龙分剑，声哀鸟恋枝。茫茫云海去，相忆不相知。'
　　又《宿毕侍御宅》：‘落叶绕秋竹，丛兰思暗虫。薄寒灯影外，残漏雨声中。'
　　严维《代宗挽歌》：‘波从少海息，云自大风开。'
　　皇甫冉《早春登徐州城》：‘落日凭危堞，春风似故乡。江流通楚塞，山色远徐方。'
　　又《寄李侍御》：‘长在府中持白简，岂知天外有青山。'
　　祖迥《怀欧阳山人严秀才》［２８５］：‘鸦鸣东牖曙，草秀南湖春。'
　　－－－－－－－－－－－－－－－－－－－
　　卷五
　 　夫诗人造极之旨，必在神诣。得之者妙无二门，失之者邈若千里，岂名言之所知乎？故工之愈精，鉴之愈寡，此古人所以长太息也。若非通识四面之手，皆有好丹 非素之失僻，况异于此乎？今所撰《诗式》，列为等第，五门互显，风韵铿锵。使偏嗜者归于正气，功浅者企而可及，则天下无遗才矣。时在吴兴西山，殊少诗集， 古今敏手，不无阙遗。俟乎博求，续更编次，冀览之者悉此意焉。
　　复古通变体所谓通于变也。
　　评曰：作者须知复、变之道。反古曰复，不 滞曰变。若惟复不变，则陷于相似之格，其状如驽骥同厩，非造父不能辨。能知复、变之手，亦诗人之造父也。以此相似一类，置于古集之中，能使弱手视之眩目， 何异宋人以燕石为玉璞［２８６］，岂知周客嚧？而笑哉？又复、变二门，复忌太过，诗人呼为膏肓之疾，安可治也？如释氏顿教，学者有沈性之失，殊不知性起之 法，万象皆真。夫变若造微，不忌太过；苟不失正，亦何咎哉！如陈子昂复多而变少，沈、宋复少而变多。今代作者，不能尽举。吾始知复、变之道，岂惟文章乎？ 在儒为权，在文为变，在道为方便。后辈若乏天机，强效复古，反令思扰神沮。何则？夫不工剑术，而欲弹抚干将、大阿之铗，必有伤手之患，宜其诫之哉！
　　有事无事情格俱下第五格情格俱下可知。
　　宋孝武帝《客行乐》：‘有使数寄书，无信心相忆。莫作瓶落井，一去无消息。'
　　古断句：‘南山有桂树，上有双鸳鸯。千年长交颈，欢爱不相忘。'又：‘秋风入窗里，罗帐起飘扬。仰头看明月，寄情千里光。'又：‘遥遥天无柱［２８７］，漂漂萍无根。单身如萤火，持底报君恩？'
　　《钱塘苏小小歌》：‘我乘油壁车，郎骑青骢马。何处结同心？西陵松柏下。'
　　吴兴妖神《赠谢府君览》［２８８］：‘玉钗空中堕，金钿行色歇。独泣咏春风，长夜孤明月。'
　　范静妻《映水曲》：‘轻鬓学浮云，双蛾拟初月。水澄整落钗，萍开理垂发［２８９］。'
　　梁皇太子《还城南作》：‘暂别两成疑，开帘生旧忆。都如未有情，更似新相识。'
　　沈约《襄阳白铜鞮歌》：‘分手桃花岸，送别岘山头。若欲寄音信，汉水向东流。'
　　又《望秋月》：‘桂宫袅袅落桂枝，庭寒凄凄生白露。上林晚风飒飒鸣，雁门早鸿离离度。'
　　何逊《七夕》：‘来欢暂巧笑，还恨已啼妆。'‘别离不得语，河汉渐朝阳。'
　　又《嘲刘郎中》：‘姹女褰帷出，蹀躞初下床。雀钗横晓鬓，蛾眉艳宿妆。'
　　又《咏雪》：‘凝阶夜似月，拂树晓疑春。萧散忽如尽，徘徊已复新。'
　　徐陵《紫骝马》：‘玉蹬绣缠鬉，金鞍锦覆？。风轻尘未起，草浅埒犹空。'
　　刘孝绰《百舌鸟》：‘孤鸣寔难对，百啭似群吟。'
　　刘缓《咏翦花》：‘春生人意里，花发翦刀中。有叶堪承露，无香可逐风。'
　　庾肩吾《春夜应令》［２９０］：‘月皎疑非夜，林疏似更秋。水光悬荡壁，山翠下添流。'
　　戴暠《从军行》：‘阴山日不暮，长城风自凄。'
　　张正见《度关山》：‘马倦时衔草，人疲数望城。'
　　孔琼《赋得名都一何绮》：‘黄金络腰褭，莲花装辘轳。'
　　僧惠标《咏水》：‘风潭如拂镜，山溜似鸣琴。'
　　张正见《夜闻砧》：‘谁知织妇恨，寄入捣衣声。'
　　洪偃法师《山亭野望》：‘松高枝影细，山尽鸟声稀。'‘空谷无人住，扳桂独依依。'
　　王褒《度河北》：‘朔风吹木叶，还似洞庭秋。'
　　陆季览《咏桐》：‘摇落依空井，生死若为心。不辞先入爨，惟恨少知音［２９１］。'
　　岑德润《咏灰》：‘建章煨烬末，昆明劫烧余。'‘欲然愁狱吏，弃道畏刑书。'又：‘未得逢强阵，轻举欲焉知。'
　　李百药《春眺》：‘疲痾荷拙患，沦踬合幽贞。栖息在何处，邱中鸣素琴。'
　　魏彦深《寒宵伤叹》：‘白发非春草，何意逐年生。'
　　江总《贻孔中丞》：‘忘怀静躁间，自觉风尘远。'
　　宋之问《在荆州重赴岭南》：‘梦泽三秋日，苍梧一片云。还将鹡鸰羽，重入鹧鸪群。'
　　薛曜《送道士入天台》：‘洛阳陌上多离别，蓬莱山下足波澜。碧海桑田何处在？笙歌一听一遥看。'
　　王泠然《咏八阵图送皇甫冉》：‘陈兵剑阁山将动，饮马珠江水不流。'
　　卢照邻《相如琴台》［２９２］：‘云疑作赋客，花影听琴人。'
　　张说《释奠》：‘诵《诗》闻国政，讲《易》见天心。'
　　孟浩然《九日同诸公登岘山》：‘献寿先浮菊，寻幽或藉兰［２９３］。烟虹铺藻翰，松竹挂衣冠。'又：‘叔子神如在，山公兴欲阑。'
　　上官仪《从驾闾山马上》：‘桂香尘处灭，练影月前空。定惑由关吏，徒嗟塞上翁。'
　　许圉师《咏牛应制》：‘逸足还同骥，奇毛自偶麟。欲知花迹远，云影入天津。'
　　陈述《咏美人照镜》：‘插花枝共动，含笑靥俱生［２９４］。衫分两处彩［２９５］，钏响一边声。就中还妒影，恐夺可怜名。'
　　张文恭《佳人照镜》：‘倦采蘼芜叶，贪怜照胆明。两边俱拭泪，一处有啼声。'
　　裴延《咏翦花》：‘花寒未聚蝶，色艳且惊人。悬知陌上柳，应妒手中春。'
　　张若虚《春江花月夜》［２９６］：‘遮户帘中卷不去，捣衣砧上拂还来。'
　　康怡《述怀》：‘万事皆零落，平生不可思。惟余酒中趣，不减少年时。'
　　陈子昂《题徐著作壁》：‘白云苍梧来，氛氲万里色。闻君太平代，栖泊灵台侧。'
　　李峤《送别》：‘白云度汾水，黄河绕晋关。'
　　褚亮《赠杜侍御》：‘神羊既不触，夕鸟欲依人。'
　　袁晖《长门怨》：‘愁眠罗帐晓，泣望金闺暮。独有梦中魂，犹言意如故。'
　　沈如筠《闺怨》：‘雁尽书难寄，愁多梦不成。愿随孤月影，流照伏波营。'又：‘陇底嗟长别，流襟一动君。何言幽咽所，更作死生分。'
　　郑愔《哭郎著作》：‘诗礼康成学，文章贾谊才。巳年人得梦，庚日鸟为灾。'
　　沈千运《古歌》：‘北邙不种田，但种松与柏［２９７］。松柏未生处，留待市朝客。'
　　孟云卿《古挽歌》：‘北邙路非远，此别终天地。临穴频抚棺，至哀反无泪。'
　　包融《送别》：‘春梦随我心，悠扬逐居去。'
　　沈千运《汝坟示弟妹》：‘近世多夭伤［２９８］，喜见鬓发白。'
　　钱起《送王谏议之东京》：‘暮天双阙静，秋月九门空。且喜成周地，诗人播国风。'
　　又《题玉山村叟屋壁》［２９９］：‘一径入溪色，数峰连竹阴。藏虹辞晚日，惊隼落残禽。'
　　又《和李舍人温泉宫扈从》：‘雪霁山门迎瑞日，云开水殿候飞龙。轻寒不入宫中树，佳气常薰仗外峰。'
　　又《送王相公使范阳》：‘受脤仍调鼎，为霖更洗兵。幕开丞相阁，旗总贰师营。'‘去镇关河静，归看日月明。'
　　又《忆山中旧游》：‘树深云不散，溪静鹭忘飞。更忆东岩趣，残阳破翠微。'
　　皇甫冉《和袁郎中破贼后经剡上太尉》：‘节比全疏勒，功当雪会稽。旌旗回剡岭，士马跃灵溪。'
　　又《送王司直》：‘人心胜潮水，相送过浔阳。'
　　又《游法华寺》：‘群峰争彩翠，百谷会风烟。'
　　又《送权五兄弟》：‘淮海风涛起，江关幽思长［３００］。同悲鹊绕树，独作雁随阳。山暝云和雪，汀寒月照霜。'
　　又《寄李补阙》：‘微官同侍苍龙阙，直谏偏推白马生。'
　　又《送王相公使范阳》：‘遮虏关山静，防秋鼓角雄。'
　　严维《九日宴相里使君江亭》：‘渔浦浪花摇素壁，西陵树色入秋窗。'
　　又《夏日送皇甫拾遗归朝》：‘三伏轩车动，尧心急谏官。名通内籍贵，立近御冰寒。'
　　又《献岁喜皇甫侍御至》：‘湖上新正见故人，羹藜饭稻当羞贫。明朝别后门还掩，修竹千竿一老身。'
　　又《和皇甫大夫夏日游法华寺》：‘初地华严会，王家少长行。到宫龙节驻［３０１］，礼塔雁行成。'
　　又《张侍御孩子三月》：‘五毛惊凤彩，千里象骢威。'
　　张南史《送李使君贬柳州》：‘竹符辞汉守，桂酒奠湘君。'
　　李嘉祐《少年行》：‘白马撼金珂，纷纷侍从多。身居骠骑幕，家住滹沱河。'
　　又《自苏台至望亭驿人家尽空寄舍弟》：‘南浦菰蒋覆白苹，东吴黎庶逐黄巾。野棠自发空流水，江燕初归不见人。'
　　薛业《客舍寄柳博士》：‘去年燕巢主人屋，今年花发路傍枝。年年为客不归去，旧国存亡那得知。'
　　徐凝《京都还汴口作》：‘乱后见淮水，归心忽超遥。'
　　又《观竞渡》：‘乍疑鲸喷浪，忽似鹢凌风。呀呷汀洲动，喧阗里巷空。'
　　朱长文《宿僧房》：‘夜静忽知身似梦［３０２］，更闻寒雨洒芭蕉。'
　　杨衡《答崔钱二补阙》：‘贤人处霄汉，荒泽自耕耘。'又：‘陇首降时雨，雷声出夏云。'
　　杨凌：‘南国桃李花落尽，春风寂寞摇空枝。'
　　郑昈《落花》［３０３］：‘早春见花枝，朝朝恨发迟。又看花落尽，却忆未开时。以此方人世，弥令感盛衰。始知山简达，频向习家池。'
　　李嘉祐《江上曲》：‘可怜应是阳台女，对坐鸬鹚娇不语。掩面羞看北地人，回身忽作空中雨。'
　　立意总评
　 　评曰：前无古人，独生我思。驱江、鲍、何、柳为后辈，于其间或偶然中者，岂非神会而得也？其例曰：‘迢迢牵牛星，皎皎河汉女。'‘枯桑知天风，海水知天 寒。'又：‘河中之水向东流，洛阳女儿名莫愁。'‘临河濯长缨，念别怅悠悠［３０４］。'‘画作秦王女，乘鸾向烟雾。'鲍照［３０５］：‘剉檗染黄丝，棼 乱不可治。'吴均［３０６］：‘鹓雏若上天，寄声向明月。'又古诗：‘客从远方来，遗我双鲤鱼。呼童烹鲤鱼，中有尺素书。'又：‘门有车马客，驾言发故 乡。念君久不归，濡迹滞江湘。'柳恽：‘汀洲采白苹，日落江南春。洞庭送归客，潇湘逢故人'之例是也。诗人意立变化，无有倚傍，得之者悬解其间。若论降 格，更须评之。如潘岳《悼亡诗》：‘庶几有时衰，庄缶犹可击。'思之极也。虽有依倚，吾无恨焉。如‘明月入绮窗，仿佛想蕙质'，斯不及矣［３０７］。
　　－－－－－－－－－－－－－－－－－－－
　　逸文
　 　苏、李之制，意深体闲，词多怨思，音韵激切，其象瑟也。曹、王之制，思逸义婉，词多顿挫，音韵低昂，其象鼓也。嗣宗、孟阳、太冲之制，兴殊增丽，风骨雅 淡，音韵闲畅，其象篪也。宋、齐、吴、楚之制，务精尚功，气质华美，音韵铿锵，其象筝也。唯古诗之制，丽而不华，直而不野，如讽刺之作，雅得和平之资，深 远精密，音律和缓，其象琴也。
　　此则见引于何汶《竹庄诗话》卷一，据《四库全书珍本初集》本录。
　　－－－－－－－－－－－－－－－－－－－
　　参考资料
　　1。　许连军：《皎然〈诗式〉研究》　5.37MB　（中华书局，2007年）
　　－－－－－－－－－－－－－－－－－－－
　　［１］　‘授'，原作‘表'，据王梦简《诗要格律》所引改。
　　［２］　‘之'，原本注：‘一作知。'
　　［３］　‘几'字原本无，据《吟窗杂录》本补。
　　［４］　‘荆'，原作‘衡'，据《吟窗杂录》、《历代诗话》本改。
　　［５］　‘欻'，原作‘淡'，据《历代诗话》本改。
　　［６］　‘及'字原缺，据各本补。
　　［７］　‘蹶'，原作‘伤'，据明钞本《吟窗杂录》、《历代诗话》本改。
　　［８］　‘用'，原作‘欲'，据《历代诗话》本改。
　　［９］　‘慢'，原作‘缦'，从《吟窗杂录》、《诗人玉屑》所引改。《说郛》、《历代诗话》本作‘漫'。
　　［１０］　‘少力'，《诗人玉屑》、《冰川诗式》并引作‘劣'。
　　［１１］　‘七'，原作‘六'，据《吟窗杂录》、《诗法统宗》、《诗学指南》、《诗人玉屑》、《冰川诗式》改。
　　［１２］　此句据《吟窗杂录》、《诗人玉屑》等补。
　　［１３］　‘德'下原有小注：‘一作得。'
　　［１４］　此下《历代诗话》本多‘有事无事'四字。
　　［１５］　‘精义'二字原本互乙，据《历代诗话》本改。
　　［１６］　‘东'，原作‘是'，据《历代诗话》本改。
　　［１７］　‘为'，原作‘前'，据《历代诗话》本改。
　　［１８］　‘桢'，原误作‘即'，据《历代诗话》本改。《吟窗杂录》、《诗法统宗》、《诗学指南》本作‘郎'。
　　［１９］　‘得'字原无，据各本补。
　　［２０］　‘不由作意'，原作‘作不由意'，据各本改。
　　［２１］　‘与'字原无，据《历代诗话》本补。
　　［２２］　‘容'下原有注：‘一作宏。'
　　［２３］　‘哉'字原无，据各本补。
　　［２４］　‘诗'，《吟窗杂录》、《诗法统宗》、《诗学指南》本作‘时'。
　　［２５］　‘照'，原作‘昭'，乃唐人避武后讳而易之，兹据《历代诗话》本改。
　　［２６］　‘丝'，原作‘弦'，鲍照《代白头吟》：‘直如朱丝蝇'，兹据《历代诗话》本改。
　　［２７］　‘玉'，原作‘冰'，鲍照《代白头吟》：‘清如玉壶冰'，兹据《历代诗话》本改。
　　［２８］　‘意'，原作‘忠'，据《昭味詹言》卷二十一所引改。《吟窗杂录》、《诗法统宗》、《诗学指南》本作‘中'。
　　［２９］　‘意'，原作‘忠'，据《昭味詹言》卷二十一所引改。《吟窗杂录》、《诗法统宗》、《诗学指南》本作‘中'。
　　［３０］　‘详味'，二字原脱，据《历代诗话》本补。
　　［３１］　‘诗'字原无，据《吟窗杂录》、《诗法统宗》、《诗学指南》本补。
　　［３２］　‘此'原下有‘申'字，据《吟窗杂录》、《诗法统宗》、《诗学指南》本删。
　　［３３］　‘让'，原有小注：‘一作诮。'
　　［３４］　‘酒'下原有‘仙'字，当为衍文，据《历代诗话》本删。
　　［３５］　‘毛粉'，《学海》本作‘梗概'。
　　［３６］　‘气'下原有注：‘一作风。'
　　［３７］　‘诗'，原作‘诣'，据《吟窗杂录》、《诗法统宗》、《诗学指南》本改。
　　［３８］　‘精'字原阙，据《历代诗话》本补。
　　［３９］　‘元兢'，原误作‘吴兢'，《新唐书？艺文志》著录元竞编有《古今诗人秀句》，据改。
　　［４０］　‘元鉴'，原作‘玄监'，《宋史？艺文志》著录有僧元鉴《续古今诗人秀句》二卷，据此及明崇祯抄本改。
　　［４１］　‘一重意'原无，其例亦列于‘二重意'下，今据《吟窗杂录》、《诗法统宗》、《诗学指南》本补改。
　　［４２］　‘兮'，字原无，据《吟窗杂录》、《诗法统宗》、《诗学指南》本补。
　　［４３］　‘丘'原作‘邱'，据《吟窗杂录》及《文选》卷二十一改。
　　［４４］　题中‘拟'字原无，据《历代诗话》本补。
　　［４５］　‘园'字原无，据《历代诗话》本补。
　　［４６］　‘蹲蹲'，原作‘撙撙'，据《历代诗话》本改。
　　［４７］　‘兹'下原注：‘一作此。'
　　［４８］　‘王'字上原衍‘何求'，据各本删。
　　［４９］　‘照'字原阙，据《吟窗杂录》、《诗法统宗》、《诗学指南》、《历代诗话》本补。
　　［５０］　‘劳'，《唐诗纪事》作‘漫'。
　　［５１］　‘？？'，原作‘独束'，据《吟窗杂录》、《诗法统宗》、《诗学指南》、《唐诗纪事》改。
　　［５２］　‘参军'，原作‘苍覃'，据《吟窗杂录》、《诗法统宗》、《诗学指南》本改。《历代诗话》、《唐诗纪事》作‘参覃'。
　 　［５３］　‘垆'，原作‘炉'，据《历代诗话》、《诗学指南》本改。何文焕《历代诗话考索》云：‘昼公论"淈没格"云："如夏姬当垆，似荡而贞。"无论 夏姬无当垆故实，且安得云贞？想是"文君"之讹。然阅诸本皆同，未敢擅改。'《四库全书总目》卷一九七《诗式》提要：‘何文焕《诗话考索》议其"淈没条 "，称"夏姬当垆，似荡而贞"，谓夏姬无当垆事，当作文君。不知此用辛延年《羽林郎》"胡姬年十五，春日独当垆"事，特"夏"字误，"姬"字不误，不必改 作"文君"。......若文君越礼，安得曰"似荡而贞'"？'
　　［５４］　原有注：‘一作狂词。'《唐诗纪事》卷七三引作‘狂咏'，《冰川诗式》卷八作‘狂诗'。
　　［５５］　‘有'字原阙，据《历代诗话》本补。
　　［５６］　按以下正文只说三同，未说三不同，故‘不'字疑衍。
　　［５７］　‘汉'上原有‘何'字，或为衍文，兹据《历代诗话》本删。何良俊《四友斋丛说》卷二四引作‘如萧何定汉律令'。
　　［５８］　‘芜'，原作‘无'，据《历代诗话》本改。
　　［５９］　‘掠'，原作‘剥'，据《历代诗话》本改。
　　［６０］　诗题原本无，据《历代诗话》本补。
　　［６１］　诗题原本无，据《历代诗话》本补。
　　［６２］　‘语'字原无，据《唐诗纪事》卷七十三引文补。
　　［６３］　诗题原本无，据《历代诗话》本补。《全唐诗》卷九十七题作《酬苏员外味道夏晚寓直省中见赠》。
　　［６４］　诗题原本无，据《历代诗话》本补。
　　［６５］　诗题原本无，据《历代诗话》本补。
　　［６６］　诗题原本无，据《历代诗话》本补。
　　［６７］　‘亦'下原注：‘一作有。'《历代诗话》本正作‘有'。
　　［６８］　此句原作小注，兹据《吟窗杂录》、《诗法统宗》、《诗学指南》本改。下同。
　　［６９］　‘又诗'二字原阙，据《吟窗杂录》、《诗法统宗》、《诗学指南》本补。
　　［７０］　‘此类是也'四字原无，据《吟窗杂录》、《诗法统宗》、《诗学指南》本补。
　　［７１］　‘思'上原有‘说'字，据《历代诗话》本删。
　　［７２］　‘才性'下原有注：‘一作情性。'
　　［７３］　‘体'下原有注：‘一作本。'
　　［７４］　‘辐'，原作‘美'，据《历代诗话》本改。
　　［７５］　‘朗'，原作‘切'，据《吟窗杂录》、《诗法统宗》、《诗学指南》本改。
　　［７６］　‘耿介'，原作‘耿耿'，据《吟窗杂录》、《诗法统宗》、《诗学指南》本改。
　　［７７］　‘景'，《吟窗杂录》、《诗法统宗》、《诗学指南》本作‘境'，《历代诗话》本作‘情'。
　　［７８］　‘盘泊'二字原无，据《吟窗杂录》、《诗法统宗》、《诗学指南》本补。
　　［７９］　‘珷'，原作‘璛'，据《全唐文》改。
　　［８０］　‘动摇'，原作‘摇动'，据《吟窗杂录》、《诗法统宗》、《词府灵蛇》精集、《文选》卷二十七改。
　　［８１］　‘诗'，原本作‘云'，据《吟窗杂录》、《诗法统宗》、《诗学指南》本改。
　　［８２］　‘动摇'，原作‘摇动'，据《吟窗杂录》、《诗法统宗》、《诗学指南》、《文选》改。
　　［８３］　‘儿'下原注：‘一作童。'
　　［８４］　钟嵘《诗品》卷上‘古诗'条云：‘"客从远方来"，"橘柚垂华实"，亦为惊绝矣。'原为两首古诗之句，皎然读作一首，举以为例，似误。
　　［８５］　‘怨也'二字原无，据《吟窗杂录》、《诗法统宗》本补。
　　［８６］　‘期'下原注：‘一作知。'《文选》即作‘知'。
　　［８７］　‘嘶'下原注：‘一作依。'《文选》即作‘依'。
　　［８８］　‘贞也思也'原无，据《吟窗杂录》、《诗法统宗》本补。
　　［８９］　‘末'，原作‘未'，误。兹据《吟窗杂录》、《诗法统宗》、《词府灵蛇》本改。
　　［９０］　‘心'字原无，据吴景旭《历代诗话》卷二十九引文及《文选》补。
　　［９１］　‘举'，原作‘率'，据《宋书？谢灵运传论》改。
　　［９２］　‘从军行'原无，《吟窗杂录》、《诗法统宗》、《诗学指南》本作‘七哀'，误。兹据《文选》卷二十七补。
　　［９３］　‘杂诗'原作‘七夕'，兹据《文选》卷二十九、《玉台新咏》卷二改。
　　［９４］　‘怨也'原无，据《吟窗杂录》、《诗法统宗》、《诗学指南》本补。
　　［９５］　‘高也'原无，据《吟窗杂录》、《诗法统宗》本补。
　　［９６］　‘攀'，原作‘扳'，据《文选》改。
　　［９７］　诗题原作‘入华原第'，误。兹据《文选》卷二十六改。
　　［９８］　‘朓'，原误作‘眺'，今改之。
　　［９９］　原题作‘羁绪示萧咨议'，今据《谢宣城集》卷三改。
　　［１００］　‘窃'，原作‘切'，从《文选》改。
　　［１０１］　‘诗'，原作‘云'，据《吟窗杂录》、《诗法统宗》本改。
　　［１０２］　‘思也'二字原无，据《吟窗杂录》、《诗法统宗》本补。
　　［１０３］　‘王'字原无，据《吟窗杂录》、《诗法统宗》、《词府灵蛇》本补。
　　［１０４］　‘故'字原无，据《吟窗杂录》、《诗法统宗》、《词府灵蛇》本补。
　　［１０５］　‘几'，原作‘讥'，据《吟窗杂录》本改。
　　［１０６］　‘縻'，原作‘糜'，误。兹据《吟窗杂录》、《诗法统宗》、《词府灵蛇》及《文选》改。
　　［１０７］　‘縻'，原作‘糜'，误。兹据《吟窗杂录》、《诗法统宗》本及《文选》改。
　　［１０８］　‘讹谬矣'，原作‘虽谬'，兹据《吟窗杂录》、《诗法统宗》本改。
　　［１０９］　‘行'字原无，据《文选》卷二十八补。
　　［１１０］　‘意也'原无，据《吟窗杂录》、《诗法统宗》本补。
　　［１１１］　‘悲'原作‘怨'，据《吟窗杂录》、《诗法统宗》本改。
　　［１１２］　此诗题原作《送人入军》，《吟窗杂录》、《诗法统宗》本作《送人》。兹据《文选》卷二十四改。
　　［１１３］　‘阳'，原作‘旸'，误。据《吟窗杂录》、《诗法统宗》本改。
　　［１１４］　‘琼'，原作‘璚'，据《吟窗杂录》、《诗法统宗》、《诗学指南》及《文选》改。
　　［１１５］　‘高也'二字原无，据《吟窗杂录》、《诗法统宗》、《诗学指南》本补。
　　［１１６］　此二句诗原与后二句互乙，兹据《吟窗杂录》、《诗法统宗》、《诗学指南》本及《文选》改。
　　［１１７］　‘情也'原无，据《吟窗杂录》、《诗法统宗》、《诗学指南》本补。
　　［１１８］　原题作《于承明与士龙》，兹据《文选》卷二十四改。
　　［１１９］　‘要'下原有小注：‘一作邀。'
　　［１２０］　‘此'字原无，据《吟窗杂录》、《诗法统宗》、《词府灵蛇》本补。
　　［１２１］　‘记室钟嵘'四字原无，据明钞本补。
　　［１２２］　‘隐秀'为刘勰《文心雕龙》语，不出于钟嵘。
　　［１２３］　‘因'下原注：‘一作为。'《文选》作‘为'。
　　［１２４］　钟嵘《诗品》卷中亦引此文，但作《谢氏家录》，文字亦有异同。
　　［１２５］　‘意也'原无，据《吟窗杂录》、《诗法统宗》、《诗学指南》本补。
　　［１２６］　‘家王'，原作‘皇家'，从《文选》改。
　　［１２７］　‘重'下原有注：‘一作再。'
　　［１２８］　‘游'字原缺，据《文选》卷二十三补。
　　［１２９］　‘情也'二字原无，据《吟窗杂录》、《诗法统宗》本补。
　　［１３０］　‘始'字原无，据《文选》卷二十六补。
　　［１３１］　‘行'字原无，据《文选》卷二十八补。
　　［１３２］　‘河'下原注：‘一作阿'。
　　［１３３］　‘绳'，原作‘弦'，据《吟窗杂录》、《诗法统宗》、《诗学指南》、《文选》卷二十八、《玉台新咏》改。
　　［１３４］　‘容'，原作‘客'，据《吟窗杂录》、《诗法统宗》、《诗学指南》、《玉台新咏》、《乐府诗集》改。
　　［１３５］　‘还'字原无，据《文选》卷二十七补。
　　［１３６］　‘又'字原无，据《吟窗杂录》、《诗法统宗》本补。
　　［１３７］　‘管'，原作‘官'，据《吟窗杂录》、《诗法统宗》及《文选》卷三十改。
　　［１３８］　‘梢梢'原作‘稍稍'，据《文选》卷二十六改。
　　［１３９］　‘拟'字原无，据《文选》卷三十一补。
　　［１４０］　‘抱'，原作‘挽'，据《吟窗杂录》、《诗法统宗》、《诗学指南》、《何记室集》改。
　　［１４１］　‘威'，原作‘绰'，据《乐府诗集》卷六十七改。
　　［１４２］　‘射'，原作‘摧'，据《吟窗杂录》、《诗法统宗》、《诗学指南》、《乐府诗集》改。
　　［１４３］　此诗《艺文类聚》卷八十九作刘考先诗。
　　［１４４］　‘能'，原作‘当'，据《吟窗杂录》、《诗法统宗》、《诗学指南》、《艺文类聚》改。
　　［１４５］　‘知'，原作‘交'，据《文苑英华》改。
　　［１４６］　‘实'字下原注：‘一作素。'《艺文类聚》作‘花'。
　　［１４７］　‘户'，原作‘匣'，据《全梁诗》改。‘帐'，原作‘畅'，据《文苑英华》二百四十改。
　　［１４８］　‘雁'，原作‘鸿'，据《文苑英华》改。
　　［１４９］　‘与'，原作‘且'，据《吟窗杂录》、《诗法统宗》、《诗学指南》、《乐府诗集》改。
　　［１５０］　‘故'字原阙，据《文苑英华》二百四十七补。
　　［１５１］　‘拟'字原无，据《文选》卷三十一补。
　　［１５２］　‘琼'，原作‘橘'，据《文选》改。
　　［１５３］　‘又'字原无，据《吟窗杂录》、《诗法统宗》本补。下同。‘游山'二字原无，据《文选》卷三十一补。
　　［１５４］　‘候'，原作‘侯'，据《吟窗杂录》、《诗法统宗》、《诗学指南》及《文选》改。
　　［１５５］　‘意也'原无，据《吟窗杂录》、《诗法统宗》、《诗学指南》本补。
　　［１５６］　‘侍宴'二字原无，据《文选》卷三十一补。
　　［１５７］　‘园'，《文选》卷三十一作‘国'。
　　［１５８］　‘日暮'下原注：‘一作日落。'
　　［１５９］　‘行'字原缺，据《乐府诗集》三十八补。
　　［１６０］　‘乘'，原作‘骑'，据《乐府诗集》改。‘动'，原作‘劲'，据《吟窗杂录》、《诗法统宗》、《乐府诗集》改。
　　［１６１］　‘日'，《全隋诗》、《初学记》卷十四作‘至'。
　　［１６２］　‘与'字原无，周维德《诗式校注》据清钞本补。
　　［１６３］　‘淩'，原作‘陵'，据《全唐诗》改。
　　［１６４］　‘意'，原作‘奇'，据《全唐诗》改。
　　［１６５］　‘乘'，原作‘为'，据《全唐诗》改。
　　［１６６］　‘皇'，原作‘星'，据《全唐诗》改。
　　［１６７］　‘处'字原缺，据《全唐诗》卷九十六补。
　　［１６８］　‘奋'字下原注：‘一作起。'
　　［１６９］　此条原无，据《吟窗杂录》、《诗法统宗》、《诗学指南》本补。
　　［１７０］　‘皇'，原作‘星'，据《全唐诗》改。
　　［１７１］　‘望'字原无，据《吟窗杂录》、《诗法统宗》、《诗学指南》及《全唐诗》卷一百五十九补。
　　［１７２］　‘和'字原无，据《全唐诗》卷六十九补。
　　［１７３］　‘簿'，《全唐诗》作‘薄'。
　　［１７４］　‘曹'，原作‘陶'，据何良骏《四友斋丛说》卷二十四引文改。下文有‘上掩曹、刘'，亦可证。
　　［１７５］　‘阮'，原作‘此'，据《吟窗杂录》、《诗法统宗》、《词府灵蛇》本改。
　　［１７６］　‘诗'上原有‘歌'字，据《文选》卷二十九删。
　　［１７７］　‘长'，原作‘是'，据《吟窗杂录》、《诗法统宗》及《文选》卷二十八改。
　　［１７８］　‘登'，原作‘空'，据《吟窗杂录》、《诗法统宗》及《文选》卷二十六改。
　　［１７９］　‘桓'，原误作‘祖'，兹据《文选》卷二十二改。《文选》题作《南州桓公九井作》。
　　［１８０］　‘气'，原作‘物'，据《吟窗杂录》、《诗法统宗》、《诗学指南》及《文选》改。
　　［１８１］　‘又'，原作‘陆士龙'，兹据《吟窗杂录》、《诗法统宗》及《诗学指南》本改。《文选》卷二十四、《玉台新咏》卷三并题陆士衡作。
　　［１８２］　‘褴'，原作‘滥'，据《陶彭泽集》卷三改。
　　［１８３］　‘汩'，原作‘汨'，据《陶彭泽集》改。
　　［１８４］　此题原作‘田园'，据《陶彭泽集》卷二改。
　　［１８５］　‘但'，原作‘旦'，据《乐府诗集》改。
　　［１８６］　此例原无，兹据《吟窗杂录》、《诗法统宗》、《诗学指南》本补。
　　［１８７］　‘沈约'二字原作‘又'，误。兹据《吟窗杂录》、《诗法统宗》及《文选》卷二十七改。
　　［１８８］　‘楚'原作‘远'，据《文选》卷三十改。
　　［１８９］　‘拟'字原作‘咏'，‘离述'二字原无，据《文选》卷三十一补改。
　　［１９０］　‘云'，原作‘风'，据《乐府诗集》二十三改。
　　［１９１］　‘风音'，原作‘阴风'，据《何记室集》改。
　　［１９２］　‘入'，原作‘又'，据《艺文类聚》改。
　　［１９３］　‘拂'，原作‘彗'，据《艺文类聚》改。
　　［１９４］　‘若'，原作‘苦'，《艺文类聚》作‘如'，当为‘若'之误，兹据《全梁诗》改。
　　［１９５］　‘厚'，原作‘有'，据《艺文类聚》改。
　　［１９６］　‘取'，原作‘作'，据《吟窗杂录》、《诗法统宗》及《艺文类聚》改。
　　［１９７］　此诗《艺文类聚》卷三十八题作《赛高帝庙》。《文苑英华》卷三百二十作《汉高庙赛神》。原诗句属下例‘庾肩吾《侍宴九日应令》'条，误。兹易之。
　　［１９８］　此诗《庾度支集》题作《九日侍宴乐游苑应令》。原诗句属上例‘简文帝《汉商山赛神》'条，误。兹易之。
　　［１９９］　‘光'，原作‘先'，误。兹据《庾度支集》改。
　　［２００］　‘北'字原无，据《庾度支集》补。
　　［２０１］　‘格'下原注：‘一作极。'
　　［２０２］　‘盖'下原注：‘一作驾。'
　　［２０３］　此句原作‘兰当上国生'，据《玉台新咏》卷十改。
　　［２０４］　诗题‘拟'字原缺，据《文选》卷三十一补。
　　［２０５］　‘莹'，原作‘营'，据《文选》改。
　　［２０６］　‘释'，原作‘拭'，据《文选》改。
　　［２０７］　‘玄'，原作‘系'，据《文选》改。
　　［２０８］　‘遗'，原作‘余'，据《吟窗杂录》、《诗法统宗》、《诗学指南》及《文选》改。
　　［２０９］　‘苑'，原作‘树'，据《吟窗杂录》、《诗法统宗》、《诗学指南》及《艺文类聚》卷九十七改。
　　［２１０］　‘日'下原注：‘一作发。'
　　［２１１］　‘妓'，原作‘骑'，据《吟窗杂录》、《诗法统宗》及《文苑英华》改。
　　［２１２］　‘一'字疑衍。《全唐诗》卷五十九录庾抱诗五首。
　　［２１３］　原题作《别徐元秀》，误。据《全唐诗》卷三十八改。
　　［２１４］　‘生'字原无，周维德《诗式校注》据明刻本补。
　　［２１５］　‘分'下原注：‘一作晓。'
　　［２１６］　‘天起'，原作‘起天'，误。兹据《艺文类聚》改。
　　［２１７］　‘烟'，原作‘云'，《吟窗杂录》、《诗法统宗》本作‘尘'。兹据《乐府诗集》卷七十八改。
　　［２１８］　此诗原题作《伐陈因赠韩擒虎》，误。兹据《隋书》本传及《太平御览》卷二百七十七改。
　　［２１９］　‘徒'字原阙，周维德《诗式校注》据明刻本补。
　　［２２０］　‘畏'，明刻本作‘望'。
　　［２２１］　‘万祀'下原注：‘一作方嗣。'‘响'下原注：‘一作飨。'
　　［２２２］　‘先'，原作‘无'，据《全唐诗》改。
　　［２２３］　‘甍'，原作‘薨'，误。据《全唐诗》卷五十一改。
　　［２２４］　‘渭'，原作‘谓'，误。据《全唐诗》卷五十三改。
　　［２２５］　‘君'字原脱，据《全唐诗》补。
　　［２２６］　‘皇'，《全唐诗》作‘星'。
　　［２２７］　‘光'字原阙，据《全唐诗》卷六十八补。《全唐诗》题作《和梁王众传张光禄是王子晋后身》。
　　［２２８］　‘章'，原作‘韦'，误。据《全唐诗》卷九十九改。
　　［２２９］　此诗题原本无，据《全唐诗》卷一百四十补。又此例原本属上条，兹据《吟窗杂录》、《诗法统宗》本别出。
　　［２３０］　‘漭'，原作‘莽'，据《全唐诗》改。
　　［２３１］　此诗题原本无，据《全唐诗》卷一百四十补。此例原本属上条，兹别出。
　　［２３２］　‘答'，原作‘启'，据《全唐诗》改。本诗《全唐诗》题作《在洪州答棋毋学士》。
　　［２３３］　‘旌节'，原作‘从此'，与下文互乙，据《全唐诗》改。
　　［２３４］　‘从此'，原作‘旌节'，与上文互乙，据《全唐诗》改。
　　［２３５］　此钱起《春暮过石龟谷题温处士林园》，见《全唐诗》卷二百三十八。
　　［２３６］　原本作‘祖咏又'，‘又'当为衍文。
　　［２３７］　此二句见《全唐诗》卷八○九，题为《送冽寺主之京迎禅和尚》。
　　［２３８］　‘里'字原阙，据《全唐诗》卷二百三十七补。
　　［２３９］　‘矣'字下原衍‘沈约诗'三字，今据《格致丛书》、《吟窗杂录》抄本删。
　　［２４０］　‘皇'，原作‘王'，《四友斋丛说》引作‘皇'，今据改。
　　［２４１］　‘张继'，原作‘张继素'，‘素'字为衍文，故删。
　　［２４２］　‘张继'，原作‘张继素'。引诗见《全唐诗》卷二百四十二，作者题为张继，可知‘素'为衍文。
　　［２４３］　‘均'，原作‘筠'，误，兹改之。
　　［２４４］　诗题‘斋'原作‘霁'，误，从《全北周诗》改。《全北周诗》此诗题作《北园新斋成应赵王教》。
　　［２４５］　‘均'，原作‘筠'，误，兹改之。
　　［２４６］　‘？'，原作‘历'，据《玉台新咏》改。
　　［２４７］　诗题原作《赋得日中》，误。兹据《艺文类聚》卷六十五改。
　　［２４８］　此句原无，据《艺文类聚》补。
　　［２４９］　‘城'字原缺，从《全陈诗》补。
　　［２５０］　此诗《初学记》卷七题为《赋昆明池一物得织女石》，并题虞茂作。
　　［２５１］　‘孙万寿'，原作‘孙万年'，从《文苑英华》、《全隋诗》改。
　　［２５２］　‘魏彦'疑脱‘深'字。彦深字澹，本书卷五引魏彦深诗一联。
　　［２５３］　此诗题原本作《照陈王镜》，误。兹据《初学记》卷二十五改。
　　［２５４］　‘力'，原作‘分'，据《吟窗杂录》、《诗法统宗》本改。
　　［２５５］　‘关'字原阙，‘吏'原作‘变'，误。兹据《吟窗杂录》、《诗法统宗》、《文苑英华》补改。
　　［２５６］　‘将'下原注：‘一作持。'
　　［２５７］　‘又'字原无，据全书文例补。
　　［２５８］　‘又'字原无，据全书文例补。
　　［２５９］　‘又'字原无，据全书文例补。
　　［２６０］　‘孙逖'，原作‘祖逖'，误。玆据《全唐诗》改。
　　［２６１］　‘丘'，原作‘近'，据《全唐诗》改。
　　［２６２］　‘庾抱一'，《全唐诗》卷三十九作‘庾抱'。
　　［２６３］　‘杜淹'，原作‘江淹'，误，从《全唐诗》改。
　　［２６４］　‘徐百药'，《全唐诗》卷四十三引《诗式》作‘李百药'。
　　［２６５］　‘分'下原注：‘一作问。'
　　［２６６］　‘轻'，原作‘清'，从《全唐诗》改。
　　［２６７］　‘幽'字原阙，据《全唐诗》补。
　　［２６８］　‘又'字原无，据全书文例补。
　　［２６９］　原属上条，且无此诗题。兹据《吟窗杂录》、《诗法统宗》本别出，并据《全唐诗》卷一百二十八补诗题。
　　［２７０］　‘从'，原作‘后'，据《全唐诗》改。《全唐诗》此诗题作《和仆射晋公扈从温阳》。
　　［２７１］　‘出'，原作‘山'，据《全唐诗》改。
　　［２７２］　‘罢'，原作‘罗'，据《全唐诗》改。
　　［２７３］　‘又'字原无，据《吟窗杂录》、《诗法统宗》本补。下六条同。
　　［２７４］　‘惧'，原作‘恨'，据《全唐诗》改。
　　［２７５］　‘川'，原作‘州'，据《全唐诗》改。
　　［２７６］　此条原属上条，据《吟窗杂录》、《诗法统宗》本别出。下条同。
　　［２７７］　此条原阙诗题，并属上条。兹据《吟窗杂录》、《诗法统宗》本别出，并据《全唐诗》卷一百四十四补诗题。
　　［２７８］　‘卢'，原作‘虞'，误。兹据《吟窗杂录》、《诗法统宗》及《全唐诗》卷一百三十一改。《全唐诗》题作《归汝坟山庄留别卢象》。
　　［２７９］　‘岸'，原作‘斥'，据《全唐诗》改。
　　［２８０］　‘明'下原注：‘一作空。'
　　［２８１］　‘又'字原无，据《吟窗杂录》、《诗法统宗》本补。下三条同。
　　［２８２］　‘颍'，原作‘颖'，据《全唐诗》改。
　　［２８３］　‘心'，原作‘星'，据《全唐诗》改。
　　［２８４］　‘又'字原无，据本书文例补。下二条同。
　　［２８５］　‘祖迥'，《全唐诗》卷八百五十一引《诗式》作‘神迥'。
　　［２８６］　‘以'字原无，据《唐音癸签》卷二引文补。‘燕石'，原作‘死鼠'，据《唐音癸签》改。
　　［２８７］　‘柱'，原作‘桂'，据《吟窗杂录》、《诗法统宗》、《玉台新咏》及《乐府诗集》改。
　　［２８８］　‘妖神'，原作‘妓同'，《吟窗杂录》、《诗法统宗》本作‘妓童'。兹据《玉台新咏》卷十改。‘览'字原无，据《玉台新咏》补。
　　［２８９］　‘理垂发'，原作‘垂理发'，据《玉台新咏》及《乐府诗集》改。
　　［２９０］　‘庾肩吾'，原误作‘庚肩吾'，据《全梁诗》改。
　　［２９１］　‘惟'，原作‘谁'，据《文苑英华》改。
　　［２９２］　‘台'字原无，据《全唐诗》卷四十二补。
　　［２９３］　‘藉'，原作‘籍'，据《全唐诗》改。
　　［２９４］　‘靥'，原作‘｛上厌下肉｝'，据《全唐诗》改。
　　［２９５］　‘彩'下原注：‘一作景。'
　　［２９６］　原题作《秋月》，误。兹据《全唐诗》卷一百十七改。
　　［２９７］　‘种'，原作‘愿'，据《全唐诗》卷二百五十九改。
　　［２９８］　‘夭'，原作‘天'，据《全唐诗》改。
　　［２９９］　原作《题王山人壁》，《吟窗杂录》、《诗法统宗》本作《题玉山人屋壁》。兹据《全唐诗》卷二百三十八改。
　　［３００］　‘幽'下原注：‘一作忧。'
　　［３０１］　‘宫'，原作‘官'，据《全唐诗》改。
　　［３０２］　‘知'下原注：‘一作疑。'‘似'下原注：‘一作是。'
　　［３０３］　诗题原无，据《全唐诗》卷二百七十二补。
　　［３０４］　‘别'下原注：‘一作子。'
　　［３０５］　‘照'，原作‘昭'，兹改之。
　　［３０６］　‘均'，原作‘筠'，误。兹改之。
　　［３０７］　‘斯'下原注：‘一作思。'

