诗谱[元] 陈绎曾



   

　　○古体

　　《周南》，不离日用间，有福天下万世意。

　　《召南》，至诚谆恪，秋毫不犯。

　　《邶风》，君子处变，渊静自守。

　　《齐风》，翩翩有侠气。

　　《唐风》，忧思深远。

　　《秦风》，秋声朝气。

　　《豳风》，深知民情而真体之。

　　《小雅》，忠厚。

　　宣王《小雅》，振刷精神。

　　《大雅》，深远。

　　宣王《大雅》，铺张事业。

　　《周颂》，天心布声。

　　《鲁颂》，谨守礼法。

　　《商颂》，天威大声。

　　凡读《三百篇》，要会其情不足性有馀首。情不足，故寓之景；性有馀，故见乎情。

　　凡读《骚》，要见情有馀处。

　　凡读汉诗，先真实，後文华。

　　凡读建安诗，於文华中取真实。

　　三国六朝乐府，犹有真意，胜於当时文人之诗。

　　凡读《文选》诗，分三节，东都以上主情，建安以下主意，三谢以下主辞。齐梁诸家，五言未成律体，七言乃多古制，韵度独出盛唐人上一等，但理不胜情，气不胜辞耳。

　　○律体

　　沈约吴均何逊王筠任昉

　　阴铿徐陵薛道衡江总

　　右诸家，律诗之源，而尤近古者，视唐律虽宽，而风度远矣。

　　○绝句体

　　古乐府，浑然有大篇气象。

　　六朝诸人，语绝意不绝。

　　○杂体

　　晋傅咸作《七经》诗，其《毛诗》一篇略曰：“聿修厥德，令终有淑。勉尔遁思，我言维服。盗言孔甘，其何能淑。谗人罔极，有靦面目。”此乃集句诗之始。或谓集句起於王安石，非也。

　　○张衡

　　寄兴高远，遣辞自妙。

　　○唐山夫人

　　《安世歌》，质古文雅。

　　○蔡琰

　　真情极切，自然成文。

　　○汉郊祀歌

　　锻意刻酷，炼字神奇。

　　○汉乐府

　　真情自然，但不能中节尔。累度乃是好景。

　　○古诗十九首情真，景真，事真，意真。澄至清，发至情。

　　○陈思王

　　斫削精洁，自然沈建。

　　○王粲刘桢

　　真实有馀，澄滤不足。

　　思健功圆。

　　○嵇康

　　人品胸次高，自然流出。

　　○阮籍

　　天识清虚，礼法疏短。

　　○张华

　　气清虚，思颇率。

　　○傅玄

　　思切清古，失之太工。

　　○潘岳

　　安仁质胜於文，有古意，但澄汰未精耳。

　　○陆机

　　士衡才思有馀，但胸中书太多，所拟能痛割舍乃佳耳。

　　○束皙

　　全篇锻炼，首尾有法。

　　○张协

　　逐句锻炼，辞工制率。

　　○郭璞

　　构思险怪而造语精圆，三谢皆出於此。杜李精奇处皆取此。本出自淮南小山。

　　○刘琨卢谌

　　忠义之气，自然形见，非有意於诗也。杜子美以此为根本。

　　○陶渊明

　　心存忠义，心处闲逸，情真景真，事真意真，几於《十九首》矣，但气差缓耳。至其工夫精密，天然无斧凿痕迹，又有出於《十九首》之表者。盛唐诸家风韵皆出此。

　　○谢瞻

　　景至清虚，甚有古文。

　　○谢灵运

　　以险为主，以自然为工。李杜取深处多取此。

　　○谢惠连

　　酌取险怪自然之中，而句句为之。

　　○鲍照

　　六朝文气衰缓，唯刘越石鲍明远有西汉气骨。李杜筋取此。

　　○谢朓

　　藏险怪於意外，发自然於句中。齐梁以下造语皆出此。

　　○沈约

　　佳处斫削，清瘦可爱，自拘声病，气骨薾然。唐诸家声律皆出此。

　　○江淹

　　善观古作，曲尽心手之妙，其自作乃不能尔。故君子贵自立，不可随流俗也。 

    

　

