岁寒堂诗话 [宋] 张戒撰
　　
　　
　　 
　　●卷上
　　建发陶阮以前诗，专以言志；潘陆以後诗，专以咏物。兼而有之者，李杜也。言志乃诗人之本意，咏物特诗人之馀事。古诗苏李曹刘陶阮本不期于咏物，而咏物之工，卓然天成，不可复及。其情真，其味长，其气胜，视《三百篇》几于无愧，凡以得诗人之本意也。潘陆以後，专意咏物，雕镌刻镂之工日以增，而诗人之本旨扫地尽矣。谢康乐“池塘生春草”，颜延之“明月照积雪”，（案：“明月照积雪”乃谢灵运诗，此误。）谢玄晖“澄江静如练”，江文通“日暮碧云合”，王籍“鸟鸣山更幽”，谢真“风定花犹落”，柳恽“亭皋木叶下”，何逊“夜雨滴空阶”，就其一篇之中，稍免雕镌，粗足意味，便称佳句，然比之陶阮以前苏李古诗曹刘之作，九牛一毛也。大抵句中若无意味，譬之山无烟云，春无草树，岂复可观。阮嗣宗诗，专以意胜；陶渊明诗，专以味胜；曹子建诗，专以韵胜；杜子美诗，专以气胜。然意可学也，味亦可学也，若夫韵有高下，气有强弱，则不可强矣。此韩退之之文，曹子建杜子美之诗，後世所以莫能及也。世徒见子美诗多粗俗，不知粗俗语在诗句中最难，非粗俗，乃高古之极也。自曹刘死至今一千年，惟子美一人能之。中间鲍照虽有此作，然仅称俊快，未至高古。元白张籍王建乐府，专以道得人心中事为工，然其词浅近，其气卑弱。至于卢仝，遂有“不唧溜钝汉”、“七碗吃不得”之句，乃信口乱道，不足言诗也。近世苏黄亦喜用俗语，然时用之亦颇安排勉强，不能如子美胸襟流出也。子美之诗，颜鲁公之书，雄姿杰出，千古独步，可仰而不可及耳。
　　国朝诸人诗为一等，唐人诗为一等，六朝诗为一等，陶阮、建安七子、两汉为一等，《风》、《骚》为一等，学者须以次参究，盈科而後进，可也。黄鲁直自言学杜子美，子瞻自言学陶渊明，二人好恶，已自不同。鲁直学子美，但得其格律耳；子瞻则又专称渊明，且曰“曹刘鲍谢李杜诸子皆不及也”，夫鲍谢不及则有之，若子建李杜之诗，亦何愧于渊明？即渊明之诗，妙在有味耳，而子建诗，微婉之情、洒落之韵、抑扬顿挫之气，固不可以优劣论也。古今诗人推陈王及《古诗》第一，此乃不易之论。至于李杜，尤不可轻议。欧阳公喜太白诗，乃称其“清风明月不用一钱买，玉山自倒非人推”之句。此等句虽奇逸，然在太白诗中，特其浅浅者。鲁直云；“太白诗与汉魏乐府争衡”，此语乃真知太白者。五介甫云：“白诗多说妇人，识见污下。”介主之论过矣。孔子删诗三百五篇，说妇人者过半，岂可亦谓之识见污下耶？元微之尝谓自诗人以来，未有如子美者，而复以太白为不及，故退之云：“不知群儿愚，那用故谤伤。”退之于李杜但极口推尊，而未尝优劣，此乃公论也。子美诗奄有古今，学者能识《国风骚》人之旨，然後知子美用意处，识汉魏诗，然後知子美遣词处。至于掩颜谢之孤高，杂徐庾之流丽，在子美不足道耳。欧阳公诗学退之，又学李太白。王介甫诗，山谷以为学三谢。苏子瞻学刘梦得，学白乐天太白，晚而学渊明。鲁直自言学子美。人才高下，固有分限，然亦在所忌，不可不谨，其始也学之，其终也岂能过之。屋下架屋，愈见其小，後有作者出，必欲与李杜争衡，当复从汉魏诗中出尔。
　　诗以用事为博，始于颜光禄而极于杜子美。以押韵为工，始于韩退之而极于苏黄。然诗者，志之所之也。情动于中而形于言，岂专意于咏物哉？子建“明月照高楼，流光正徘徊”，本以言妇人清夜独居愁思之切，非以咏月也，而後人咏月之句，虽极其工巧，终莫能及。渊明“狗吠深巷中，鸡鸣桑树颠”，本以言郊居闲之趣，非以咏田园，而後人咏田园之句，虽极其工巧，终莫能及。故曰“言之不足，故咏叹之。咏叹之不足，故不知手之舞之，足之蹈之。”後人所谓含不尽之意者此也，用事押韵，何足道哉！苏黄用事押韵之工，至矣尽矣，然究其实，乃诗人中一害，使後生只知用事押韵之为诗，而不知咏物之为工，言志之为本也，风雅自此扫地矣。
　　韵有不可及者，曹子建是也。味有不可及者，渊明是也。才力有不可及者，李太白韩退之是也。意气有不可及者，杜子美是也。文章古今迥然不同，锺嵘《诗品》以《古诗》第一，子建次之，此论诚然。观子建“明月照高楼”、“高台多悲风”、“南国有佳人”、“惊风飘白日”、“谒帝承明庐”等篇，铿锵音节，抑扬态度，温润清和，金声而玉振之，辞不迫切，而意已独至，与《三百五篇》异世同律，此所谓韵不可及也。渊明“狗吠深巷中，鸡鸣桑树颠”、“采菊东篱下，悠然见南山”，此景物虽在目前，而非至闲至静之中，则不能到，此味不可及也。杜子美李太白韩退之三人，才力俱不可及，而就其中退之喜崛奇之态，太白多天仙之词，退之犹可学，太白不可及也。至于杜子美，则又不然，气吞曹刘，固无与为敌，如放归州而云“维时遭艰虞，朝野少暇日。顾惭恩私被，昭许归蓬荜”，新婚戍边而云“勿为新婚念，努力事戎行。罗不复施，对君洗红妆”，《庄游》云“两宫各警跸，万里遥相望，”《洗兵马》云“鹤驾通宵凤辇备，鸡鸣问寝龙楼晓”，凡此皆彻而婉，正而有礼，孔子所谓“可以兴，可以观，可以群，可以怨。迩之事父，远之事君”者。如“刺规多谏诤，端拱自光辉”，“俭约前王体，风流後代希”，“公若登台辅，临危莫爱身”，乃圣观法言，非特诗人而已。
　　“萧萧马鸣，悠悠旆旌”，以“萧萧”“悠悠”字，而出师整暇之情状，宛在目前。此语非惟创始之为难，乃中的之为工也。荆轲云：“风萧萧兮易水寒，壮士一去兮不复还。”自常人观之，语既不多，又无新巧，然而此二语遂能写出天地愁惨之状，极壮士赴死如归之情，此亦所谓中的也。古诗“白杨多悲风，萧萧愁杀人”，“萧萧”两字，处处可用，然惟坟墓之间，白杨悲风，尤为至切，所以为奇。乐天云：“说喜不得方言喜，说怨不得言怨。”乐天特得其粗尔。此句用“悲”“愁”字，乃愈见其亲切处，何可少耶？诗人之工，特在一时情味，固不可预设法式也。
　　《国风》云：“爱而不见，搔首踟蹰。”“瞻望弗及，伫立以泣。”其词婉，其意微，不迫不露，此其所以可贵也。《古诗》云：“馨香盈怀袖，路远莫致之。”李太白云：“皓齿终不发，芳心空自持。”皆无愧于《国风》矣。杜牧之云：‘多情却是总无情，惟觉尊前笑不成。“意非不佳，然而词意浅露，略无馀蕴。元白张籍，其病正在此，只知道得人心中事，而不知道尽则又浅露也。後来诗人能道得人心中事者少尔，尚何无馀蕴之责哉。
　　陶渊明云：“世间有乔松，于今定何闻。”此则初出于无意。曹子建云：“虚无求列仙，松子久吾欺。”此语虽甚工，而意乃怨怒。《古诗》云：“服食求神仙，多为药所误。”可谓辞不迫切而意已独至也。
　　东坡评文勋篆云：“世人篆字，隶体不除，如浙人语，终老带吴音。安国用笔，意在隶前，汲冢鲁壁，周鼓泰山。”东坡此语，不特篆字法，亦古诗法也。世人作篆字，不除隶体，作古诗不免律句，要须意在律前，乃可名古诗耳。
　　人才各有分限，尺寸不可强。同一物也，而咏物之工有远近；皆此意也，而用意之工有浅深。章八元《题雁塔》云：“十层突兀在虚空，四十门开面面风。却讶鸟飞平地上，忽惊人语半天中。回梯倒踏如穿洞，绝顶初攀似出笼。”此乞儿口中语也。梅圣俞云：“气想下时险，喘汗头目旋。不知且安坐，休用窥云烟。”何其语之凡也。东坡《真兴寺阁》云：“山林与城郭，漠漠同一形。市人与鸦鹊，浩浩同一声。侧身送落日，引手攀飞星。登者尚呀咻，作者何以胜。”《登灵隐寺塔》云：“足劝小举相，前路高且长。渐闻钟磬音，飞鸟皆下翔。入门亦何有，云海浩茫茫。”意虽有佳处，而语不甚工，盖失之易也。刘长卿《登西灵寺塔》云：“化塔凌虚空，雄规压川泽。亭亭楚云外，千里看不隔。盘梯接元气，坐壁栖夜魄。”王介甫《登景德寺塔》云：“放身千仞高，北望太行山。邑屋如蚁冢，蔽亏尘雾间。”此二诗语虽稍工，而不为难到。杜子美则不然，《登慈恩寺塔》首云：“高标跨苍天，列风无时休。自非旷士怀，登兹翻百忧。”不待云“千里”“千仞”“小举足”“头目旋”而穷高极远之状，可喜可愕之趣，超轶绝尘而不可及也。“七星在北户，河汉声西流。羲和鞭白日，少昊行清秋。”视东坡“侧身”“引手”之句陋矣。“秦山忽破碎，泾渭不可求。俯视但一气，焉能辨皇州？”岂特“邑屋如蚁冢，蔽亏尘雾间”，山林城郭，漠漠一形，市人鸦鹊，浩浩一声而已哉？人才有分限，不可强乃如此。
　　《国风》、《离骚》固不论，自汉魏以来，诗妙于子建，成于李杜，而坏于苏黄。余之此论，固未易为俗人言也。子瞻以议论作诗，鲁直又专以补缀奇字，学者未得其所长，而先得其所短，诗人之意扫地矣。段师教康昆仑琵琶，且遣不近乐器十馀年，忘其故态，学诗亦然。苏黄习气净尽，始可以论唐人诗。唐人声律习气净尽，始可以论六朝诗。镌刻之习气净尽，始可以论曹刘李杜诗。《诗序》云：“情动于中而形于言，言之不足，故嗟叹之。”子建李杜皆情意有馀，汹涌而後发者也。刘勰云：“因情造文，不为文造情。”若他人之诗，皆为文造情耳。沈约云：“相如工为形似之言，二班长于情理之说。”刘勰云：“情在词外曰隐，状溢目前曰秀。”梅圣俞云：“含不尽之意，见于言外；状难写之景，如在目前。”三人之论，其实一也。
　　杜子美云“续儿诵《文选》，又云”熟精《文选》虽昭明所集，非昭明所作。秦汉魏晋奇丽这文尽在，所失虽多，所得不少。作诗赋四六，此其大法，安可以昭明去取一失而忽之？子瞻文章从《战国策陆宣公奏议》中来，长于议论而欠宏丽，故虽扬雄亦薄之，云“好为艰深之词，以文浅易之说”。雄之说浅易则有矣，其文词安可以为艰深而非之也。韩退之文章岂减子瞻，而独推扬雄云：“雄死后作者不复生。”雄文章岂可非哉？《文选》中求议论而无，求奇丽之文则多矣。子美不独教子，其作诗乃自《文选》中来，大抵宏丽语也。
　　杜子美《登慈恩寺塔》云：“回首叫虞舜，苍梧云正愁。惜哉瑶池饮，日宴昆仑丘。”此但方言其穷高极远之趣尔，南及苍梧，西及昆仑，然而叫虞舜，惜瑶池，不为无意也。《白帝城最高楼》云：“扶桑西枝对断石，弱水东影随长注。”使后来作者如何措手？东坡《登常山绝顶广丽亭》云：“西望穆陵关，东望琅邪台。南望九仙山，北望空飞埃。相将叫虞舜，遂欲归蓬莱。”袭子美已陈之迹，而不逮远甚。山谷《登快合》诗云：“落水千山天远大，澄江一道月分明。”此但以远大分明之语为新奇，而安其实，乃小儿语也。山谷是作《大雅堂记》，谓子美死四百年，后来名世之士，不无其人，然而未有能升子美之堂者，此论不为过。
　　杨太真事，唐人吟咏至多，然类皆无礼。太真配至尊，岂可以儿女语黩之耶？惟杜子美则不然，《哀江头》云：“昭阳殿里第一人，同辇随君侍君侧。”不待云“娇侍夜”、“醉和春”，而太真之专宠可知，不待云“玉容”“梨花”，而太真之绝可想也。至于言一时行乐事，不斥言太真，而但言辇前才人，此意尤不可及。如云：“翻身向天仰射云，一笑正坠双飞翼。”不待云“缓歌慢舞凝丝竹，尽日君王看不足”，而一时行乐可喜事，笔端画出，宛在目前。“江水江花岂终极”，不待云“比翼鸟”“连理枝”，“此恨绵绵无尽期”，而无穷之恨，“黍离”麦秀之悲，寄于言外。题云《哀江头》，乃子美在贼中时，潜行曲江，睹江水江花，哀思而作。其词婉而雅，其意微而有礼，真可谓得诗人之旨者。《长恨歌》在乐天诗中为最下，《连昌宫词》在元微之诗中乃最得意者，二诗工拙虽殊，皆不若子美诗微而婉也。元白数十百言，竭力摹写，不若子美一句，人才高下乃如此。
　　梅圣俞云：“状难写之景，如在目前。”元微之云：“道得人心中事。”此固白乐天长处，然情意失于太详，景物失于太露，遂成浅近，略无余蕴，此其所短处。如《长恨歌》虽播于乐府，人人称诵，然其实乃乐天少作，虽欲悔而不可追者也。其叙杨妃进见专宠行乐事，皆秽亵之语。首云“汉皇重色思倾国，御宇多年求不得”，后云“渔阳鼙鼓动地来，惊破《霓裳羽衣曲》”，又云“君王掩面救不得，回看血泪相和流”，此固无礼之甚。“侍儿扶起娇无力，始是新承恩泽时”，此下云云，殆可掩耳也。“遂令天下父母心，不重生男重生女”，此等语乃乐天自以为得意处，然而亦浅陋甚。“夕殿萤飞思悄然，孤灯挑尽未成眠”，此尤可笑，南内虽凄凉，何至挑孤灯耶？惟叙上皇还京云：“天旋日转回龙驭，到此踌躇不能去。马嵬坡下泥土中，不见玉颜空死处。君臣相顾尽沾衣，东望都门信马归。归来池苑皆依旧，太液芙蓉未央柳。”叙太真见方士云：“风吹仙袂飘飘举，犹似《霓裳羽衣》舞。玉容寂寞泪阑干，梨花一枝春带雨。”一篇之中，惟此数语稍佳尔。《长恨歌》，元和元年尉时作，是时年三十五，谪江州十一年，作《琵琶行》，二诗工拙，远不侔矣。如《琵琶行》虽未免于烦悉，然其语意甚当，后来作者，未易超越也。
　　韩退之诗，爱憎相半。爱者以为虽杜子美亦不及，不爱者以为退之于诗本无所得，自陈无己辈皆有此论。然二家之论俱过矣。以为子美亦不及者固非，以为退之于诗本无所得者，谈何容易耶？退之诗，大抵才气有余，故能擒能纵，颠倒崛奇，无施不可。放之则如长江大河，澜翻汹涌，滚滚不穷；收之则藏形匿影，乍出乍没，姿态横生，变怪百出，可喜可愕，可畏可服也。苏黄门子由有云：“唐人诗当推韩杜，韩诗豪，杜诗雄，然杜之雄亦可以兼韩之豪也。”此论得之。诗文字画，大抵从胸臆中出，子美笃于忠义，深于经术，故其诗雄而正。李太白喜任侠，故其诗豪而逸。退之文章侍从，故其诗文有廊庙气。退之诗正可与太白为敌，然二豪不并立，当屈退之第三。
　　柳柳州诗，字字如珠玉，精则精矣，然不若退之之变态百出也。使退之收敛而为子厚则易，使子厚开拓而为退之则难。意味可学，而才气则不可强也。
　　韦苏州诗，韵高而气清。王右丞诗，格老而味长。虽皆五言之宗匠，然互有得失，不无优劣。以标韵观之，右丞远不逮苏州。至于词不迫切，而味甚长，虽苏州亦所不及也。
　　世言白少傅诗格卑，虽诚有之，然亦不可不察也。元白张籍诗，皆自陶阮中出，专以道得人心中事为工，本不应格卑，但其词伤于太烦，其意伤于太尽，遂成冗长卑陋尔。比之吴融韩俳优之词，号为格卑，则有间矣。若收敛其词，而少加含蓄，其意味岂复可及也。苏端明子瞻喜之，良有由然。皮日休曰：“天下皆汲汲，乐天独恬然天下皆闷闷，乐天独舍旃。仕若不得志，可为龟鉴焉。”此语得之。
　　退之于籍辈，皆儿子畜之，独于东野极石推重，虽退之谦抑，亦不徒然。世以配贾岛而鄙其寒苦，盖未之察也。郊之诗，寒苦则信矣，然其格致高古，词意精确，其才亦岂可易得。
　　论诗文当以文体为先，警策为后。若但取其警策而已，则“枫吴江冷”，岂足以定优劣？孟浩然“微云淡河汉，疏雨滴梧桐”之句，东野集中未必有也。然使浩然当退之大敌，如《城南联句》，亦必困矣。子瞻云：“浩然诗如内库法酒，即是上尊之规模，但欠酒才尔。”此论尽之。
　　韦苏州律诗似古，刘随州古诗似律，大抵下李杜韩退之一等，便不能兼。随州诗，韵度不能如韦苏州之高简，意味不能如王摩诘孟浩然之胜绝，然其笔力豪赡，气格老成，则皆过之。与杜子美并时，其得意处，子美之匹亚也。“长城”之目，盖不徒然。
　　世以王摩诘律诗配子美，古诗配太白，盖摩诘古诗能道人心中事而不露筋骨，律诗至佳丽而老成。如《陇西行息夫人西施篇羽林闺人别弟妹》等篇，信不减太白：“兴阑啼鸟换，坐久落花多”。“草枯鹰眼疾，雪尽马踬轻”等句，信不减子美。虽才气不若李杜之雄亻桀，而意味工夫，是其匹亚也。摩诘心淡泊，本学佛而善画，出则陪岐薛诸王及贵主游，归则餍饫辋川山水，故其诗于富贵山林，两得其趣。如“兴阑啼鸟换，坐久落花多”之句，虽不夸服食器用，而真是富贵人口中语，非仅“笙歌归院落，灯火下楼台”之比也。
　　张司业诗与元白一律，专以道得人心中事为工，但白才多而意切，张思深而语精，元体轻而词躁尔。籍律诗虽有味而少文，远不逮李义山刘梦得杜牧之，然籍之乐府，诸人未必能也。
　　李义山刘梦得杜牧之三人，笔力不能相上下，大抵工律诗而不工古诗，七言尤工，五言微弱，虽有佳句，然不能如韦柳王孟之高致也。义山多奇趣，梦得有高韵，牧之专事华藻，此其优劣耳。
　　“地险悠悠天险长，金陵王气应瑶光。休夸此地分天下，只得徐妃半面妆。”李义山此诗，非夸徐妃，乃讥湘中也。义山诗佳处，大抵类此，咏物似琐屑，用事似僻，而意则甚远，世但见其诗喜说妇人，而不知为世鉴戒。“玉桃偷得怜方朔，金屋妆成贮阿娇。谁料苏卿老归国，茂陵松析雨萧萧。”此诗非夸王母玉桃，阿娇金屋，乃讥汉武也。“景阳宫井剩堪悲，不尽龙鸾誓死期。肠断吴王宫外水，浊泥犹得葬西施。”此诗非痛恨张丽华，乃讥陈後主也。其为世鉴戒，岂不至深至切。“内殿张弦管，中原绝鼓鼙。舞成青海马，斗杀汝南鸡。不睹华胥梦，空闻下蔡迷。宸襟他日泪，薄暮望贤西。”夫鸡至于斗杀，马至于舞成，其穷欢极乐不待言而可知也；“不睹华胥梦，空闻下蔡迷”，志欲神仙而反为所惑乱也。其言近而旨远，其称名也小，其取类也大。杜牧之《华清宫三十韵》，铿锵飞动，极叙事之工，然意则不及此也。“卜肆至今多寂寞，酒垆从古擅风流。浣花笺纸桃花色，好好题诗咏玉钩。”此诗送入蜀人，虽似夸文君酒垆，而其意乃是讥蜀人多粗鄙少贤才尔。义山诗句，其精妙处大抵类此。
　　往年过华清宫，见杜牧之温庭筠二诗，俱刻石于浴殿之侧，必欲较其优劣而不能。近偶读庭筠诗，乃知牧之之工，庭筠小子，无礼甚矣。刘梦得《扶风歌》、白乐天《长恨歌》及庭筠此诗，皆无礼于其君者。庭筠语皆新巧，初似可喜，而其意无礼，其格至卑，其筋骨浅露，与牧之诗不可同年而语也。其首叙开元胜游，固已无稽，其末乃云“艳笑双飞断，香魂一哭休”，此语岂可以渎至尊耶？人才气格，自有高下，虽欲强学不能，如庭筠岂识《风》、《雅》之旨也？牧之才豪华，此诗初叙事甚可喜，而其中乃云：“泉暖涵窗镜，云娇惹粉囊。嫩岚滋翠葆，清渭照红妆。”是亦庭筠语耳。
　　王介甫云：“远引江山来控带，平看鹰隼去飞翔。”疑非介甫语。又云：“留欢薄日晚，起视飞鸟背。”又云：“洒笔飞鸟上，为王赋雌雄。”语虽稍工，而不为难到。东坡云“飞鸟皆下翔”，失之易也。李太白《登西灵寺塔》云：“鸟拂琼檐度，霞连练ㄆ张。”亦疑非太白语。《庐山谣》云：“翠景红霞映朝日，鸟飞不到吴天长。登高壮观天地间，大江茫茫去不还。”此乃真太白诗矣。如介甫、东坡，皆一代宗匠，然其词气视太白一何远也。陶渊明云：“迢迢百尺楼，分明望四荒。暮则归云宅，朝为飞鸟堂。”此语初若小儿戏弄不经意者，然殊有意味可爱。
　　杜牧之序李贺诗云：“骚人之苗裔。”又云：“少加以理，奴仆命《骚》可也。”牧之论太过。贺诗乃李白乐府中出，瑰奇谲怪则似之，秀逸天拔则不及也。贺有太白之语，而无太白之韵。元白张籍以意为主，而失于少文，贺以词为主，而失于少理，各得其一偏。故曰：“文质彬彬，然後君子。”
　　元微之戏赠韩舍人云：“玉磬声声彻，金铃个个圆。高疏明月下，细腻早春前。”此律诗法也。五言律诗，若无甚难者，然国朝以来，惟东坡最工，山谷晚年乃工。山谷尝云：“要须唐律中作活计，乃可言诗。”虽山谷集中，亦不过《白云亭宴集》十韵耳。
　　韩退之之文，得欧公而後发明。陆宣公之议论，陶渊明柳子厚之诗，得东坡而後发明。子美之诗，得山谷而後发明。後世复有扬子云，必爱之矣，诚然诚然。往在桐庐见吕舍人居仁，余问：“鲁直得子美之随乎？”居仁曰：“然。”“其佳处焉在？”居仁曰：“禅家所谓死蛇弄得活。”余曰：“活则活矣，如子美‘不见公三十年，封书寄与泪潺。旧来好事今能否？老去新诗谁与传。’此等句鲁直少日能之。‘方丈涉海费时节，玄圃寻河知有无。桃源人家易制度，橘州田土仍膏腴。’此等句鲁直晚年能之。至于子美‘客从南溟来’，‘朝行青泥上’，《壮游》、《北征》，鲁直能之乎？如‘莫自使眼枯，收汝泪纵横。眼枯却见骨，天地终无情’，此等句鲁直能到乎？”居仁沈吟久之曰：“子美诗有可学者，有不可学者。”余曰：“然则未可谓之得髓矣。”
　　往在柏台，郑亨仲方公美诵张文潜《中兴碑》诗，戒曰：“此弄影戏语耳。”二公骇笑，问其故，戒曰：“‘郭公凛凛英雄才，金戈铁马从西来。举旗为风偃为雨，洒扫九庙无尘埃。”二公以为然。
　　作粗俗语仿杜子美，作破律句仿黄鲁直，皆初机尔。必欲入室升堂，非得其意则不可。张文潜与鲁直同作《中兴碑》诗，然其工拙不可同年而语。鲁直自以为入子美之室，若《中兴碑》诗，则真可谓入子美之室矣。首云“春风吹船著浯溪”，末云“冻雨为洗前朝悲”，铺叙云云，人能道之，不足为奇。
　　乙卯冬，陈去非初见余诗，曰：“奇语甚多，只欠建安六朝诗耳。”余以为然。及後见去非诗全集，求似六朝者，尚不可得，况建安乎？词不逮意，後世所患。邹员外德久尝与余阅石刻，余问：“唐人书虽极工，终不及六朝之韵，何也？”德久曰：“一代不如一代，天地风气生物，只如此耳。”言亦有理。
　　“独坐烧香静室中，雨声初罢鸟声空。瓦沟柏子时时落，知有寒天木杪风。”此绝句非余得意者，而陈去非独称诵不已。张巨山出去非诗卷，戒独爱其《征牟书事》一首云，“神仙非异人，由来本英雄。苍山雨中高，绿草溪上丰”者，而去非亦不自以为奇也。王云：“作文字易，识文字难。删《诗》定《书》，须仲尼乃可。”萧统《文选》之有不当，又何怪也。
　　王介甫只知巧语之为诗，而不知拙语亦诗也。山谷只知奇语之为诗，而不知常语亦诗也。欧阳公诗专以快意为主，苏端明诗专以刻意为工，李义山诗只知有金玉龙凤，杜牧之诗只知有绮罗脂粉，李长吉诗只知有花草蜂蝶，而不知世间一切皆诗也。惟杜子美则不然，在山林则山林，在廊庙则廊庙，遇巧则巧，遇拙则拙，遇奇则奇，遇俗则俗，或放或收，或新或旧，一切物，一切事，一切意，无非诗者。故曰“吟多意有馀”，又曰“诗尽人间兴”，诚哉是言。（案：此条及下条原本未载，今据《学海类编》增入。）
　　孔子曰：“《诗》三百，一言以蔽之，曰：‘思无邪。’”世儒解释终不了。余尝观古今诗人，然後知斯言良有以也。《诗序》有云：“诗者，志之所之也。在心为志，发言为诗。情动于中，而形于言。”其正少，其邪多。孔子删诗，取其思无邪者而已。自建安七子、六朝、有唐及近世诸人，思无邪者，惟陶渊明杜子美耳，馀皆不免落邪思也。六朝颜鲍徐庾，唐李义山，国朝黄鲁直，乃邪思之尤者。鲁直虽不多说妇人，然其韵度矜持，冶容太甚，读之足以荡人心魄，此正所谓邪思也。鲁直专学子美，然子美诗读之，使人凛然兴起，肃然生敬，《诗序》所谓“经夫妇，成孝敬，厚人伦，美教化，移风俗”者也，岂可与鲁直诗同年而语耶？
　　●卷下
　　【巳上人茅斋】余尝闻刘右司以子美“枕簟入林僻，茶瓜留客迟”最得避暑之佳趣，余不以为然。郑武子曰：“此句非不佳，但多‘僻’与‘迟’两字，若云‘枕簟入林，茶瓜留客’，岂不快哉！”
　　【冬日洛城北谒玄元皇帝庙】以神武定天下，高祖太宗之功也，何必以家世不若商周为愧，而妄认老子为祖，必不足以为荣，而适足以贻世笑。子美云“世家遗旧史”，谓老子为唐之祖，其家世不见于旧史也；“守祧严具礼”，谓以宗庙事之也。“五圣”“千官”等句，虽若状吴生画手之工，而其实谓无故而画五圣千官于此也。凡此事既明白，但直叙其事，是非自见，六义所谓赋也。身退知周室之卑，汉文景尚黄老，垂拱无为而天下治，老子之道如此。故子美云“谷神如不死，养拙更何乡”也。
　　【戏为六绝句】此诗非为庾信王杨卢骆而作，乃子美自谓也。方子美在时，虽名满天下，人犹有议论其诗者，故有“嗤点”“哂未休”之句。夫子美诗超今冠古，一人而已，然而其生也，人犹笑有议论其诗者，故有“嗤点”“哂未休”之句。夫子美诗超今冠古，一人而已，然而其生也，人犹笑之，殁而後人敬之，况其下者乎。子美仇之，故云“尔曹身与名俱灭，不放心江河万古流”，“龙文虎脊皆君驭，历块过都见尔曹”也。然子美岂其忿者，戏之而已，其云：“或看翡翠兰苕上，未掣鲸鱼碧海中。”若子美真所谓掣鲸鱼碧海中者也，而嫌于自许，故皆题为戏句。
　　【自京赴奉先县咏怀五百字】少陵在布衣中，慨然有致君尧舜之志，而世无知者，虽同学翁亦颇笑之，故“浩歌弥激烈”，“沈饮聊自遣”也。此与诸葛孔明抱膝长啸无异，读其诗，可以想其胸臆矣。嗟夫，子美岂诗人而已哉！其云：“彤庭所分帛，本自寒女出。鞭挞其夫家，聚敛贡城阙。圣人筐篚恩，实欲邦国活。臣如忽至理，君岂弃此物。多士盈朝廷，仁者宜战忄栗。”又云：“朱门酒肉臭，路有冻死骨。荣枯咫尺异，惆怅难再述。”方幼子饿死之时，尚以常免租税不隶征伐为幸，而思失业徒，念远戍卒，至于“忧端齐终南”，此岂嘲风咏月者哉？盖深于经术者也，与王吉贡禹之流等矣。
　　【哀王孙】观子美此诗，可谓心存社稷矣。乌朝飞而夜宿，今“夜飞延秋门上呼”、“又向人家啄大屋”者，长安城中兵乱也。鞭至于断折，马至于九死，“骨肉不待同驰驱”，则达官走避胡之急也。以龙种与常人殊，又嘱王孙使善保千金躯，则爱惜宗室子孙也。虽以在贼中之故，“不敢长语临交衢”，然“且为王孙立斯须”者，哀之不忍去也。朔方健儿非不好身手，而“昔何勇锐今何愚”，不能抗贼，使宗室子孙，狼狈至此极也。“窃闻太子已传位”，必云太子者，以言神器所归，吾君之子也。言“圣德北服南单于”，又言花门助顺，所以慰王孙也。其哀王孙如此，心存社稷而已。而王深父序，反以为讥刺明皇，失子美诗意矣。
　　【行次昭陵】自“文物多师古”以下四句，不惟美太宗之治，亦叹今之不然也。《书》云：“上帝降灾于下方。”太宗即位之初，兵戈犹未已，然太宗指挥而安率土，遂汤涤俗而致太平，其易如此。“玉衣晨自举，铁马汗常趋”，盖叹其威灵如在。“寂寥开国日，流恨满山隅”，叹後世子孙寂寥，无复太宗开国时遗风，是以“流恨满山隅”也。
　　【洗兵马】山谷云：“诗句不凿空强作，对景而生便自佳。”山谷之言诚是也。然此乃众人所同耳，惟杜子美则不然。对景亦可，不对景亦可。喜怒哀乐，不择所遇，一发于诗，盖出口成诗，非作诗也。观此诗闻捷书之作，其喜气乃可掬，真所谓“情动于中而形于言，言之不足，不知手之舞之，足之蹈之”也。其曰“东走无复忆鲈鱼，南飞觉有安巢鸟”，言人思安居，不复避乱也。曰“雨地尺天”，曰“奇祥异瑞”，曰“皆入贡”，曰“争来送”，曰“不知何国”，曰“复道诸山”，皆喜跃之词也。“隐士休歌紫芝曲”，言时平当出也。“词人解撰河清颂”，言当作颂声也。“田家望望惜雨乾，布处处催春种”，言人思归农也。“淇上健儿归莫懒，城南思妇愁多梦”，言戍卒之归休，室家之思忆，叙其喜跃。不嫌于亵，故云“归莫懒”“愁多梦”也。至于“鹤驾通宵凤辇备，鸡鸣问寝龙楼晓”，虽但叙一时喜庆事，而意乃讽肃宗，所谓主文而谲谏也。“攀龙附凤势莫当，天下尽化为侯王。汝等岂知蒙帝力，时来不得夸身强”，虽似憎恶武夫，而熟味其言，乃有深意。《易》、《师》之上六曰：“开国承家，小人勿用。”《三略》亦曰：“还师罢军，存亡之阶。”子美于克捷之初，而训敕将士，俾知帝力，不得夸身缰，其忧国不亦至乎？子美吐词措意每如此，古今诗人所不及也。山谷晚作《大雅学记》，谓子美诗好处，正在无意而意已至。若此诗是已。
　　【秦州杂诗】“长江风送客，孤馆雨留人”，此晚唐佳句也。然子美“塞门风落木，客舍雨连山”，则留人送客不待言矣。第十八首“塞云多断续，边日少光辉”，此两句画出边塞风景也。“山雪河冰野萧索，青是烽烟白人骨”，亦同。
　　【苦竹】观此诗前四句，则苦竹丛在目前矣。
　　【乾元中寓居同谷七歌】杜子美李太白，才气虽不相上下，而子美独得圣人删诗之本旨，与《三百五篇》无异，此则太白所无也。元微之论李杜，以为太白“庄浪纵恣，摆去拘束，摹写物象，诚亦差肩于子美。至若铺陈终始，排比声韵，李尚未能历其藩翰，况堂奥乎。”鄙哉，微之之论也！铺陈排比，曷足以为李杜之优劣。子曰：“不学《诗》，无以言。”又曰：“《诗》可以兴，可以观，可以群，可以怨，迩之事父，远之事君。”《序》曰：“先王以是经夫妇，成孝敬，厚人伦，美教化，移风俗。”又曰：“上以风化下，下以风刺上，主文而谲谏，言之者无罪，闻之者足以戒。”子美诗是已。若《乾元中》、《寓居同谷七歌》，真所谓主文而谲谏，可以群，可以怨，迩之事父，远之事君者也。“气靡刂屈贾垒，目短曹刘墙，诚哉是言。“乾元元年春，万姓始安宅”，故子美有“长安卿相多少年”之羡，且曰：“我生胡为在穷谷，中夜起坐万感集。”盖自伤也。读者遗其言而求其所以言，三复玩味，则子美之情见矣。
　　【剑门】“一夫怒临关，百万未可傍”，余尝闻之王大卿俣曰：“一夫怒乃可，若不怒，虽临关何益也。”《昭陵》、《泥功山》、《岳麓寺》、《头山》、《七歌》、《遭田父泥饮》、《又上後园山脚》、《收京》、《北征》、《庄游》，子美诗设词措意，与他人不可同年而语。如状昭陵之威灵，乃云“玉衣晨自举，铁马汗常趋”；（案：此诗刊本“铁马”或作“石马”。）状泥功山之险，乃云“朝行青泥上，暮在青泥中。白马为铁骊，小儿成老翁”；状岳麓寺之佳，乃云“塔劫宫墙壮丽敌，香厨松道清凉俱”。（案：此诗刊本“塔劫”或作“塔级”，“宫墙”或作“宫坛”，“香厨”或作“石厨”，“清凉”或作“清崇”。）此其用意处，皆他人所不到也。《鹿头山》云“游子出京华，剑门不可越”，（案：此诗刊本“京华”或作“咸京”。）《七歌》云“山中儒生旧相识，但话宿昔伤怀抱”，《遭田父泥饮》云“久客惜人情，如何拒邻叟”，《又上後园山脚》云“到今事反覆，故老泪万行。龟蒙不可见，况乃怀故乡”，（案：此诗刊本“不可”或作“不复”，“怀故”或作“复旧”。）皆人心中事而口不能言者，而子美能言之，然词高雅，不若元白之浅近也。《收京》云“赏应歌大杜，归及荐樱桃”，有旨哉，与陆宣公谏德宗《寻访内人疏》何异？子美颠沛造次于兵戈之中，而每以宗庙为言，如《北征》往往是也，此其意尤不可及。《壮游》云“河朔风尘起，岷山行幸长。两宫各警跸，万里遥相望”，不待褒贬而是非自见矣。
　　【江头五咏】物类虽同，格韵不等。同是花也，而梅花与桃李异观。同是鸟也，而鹰隼与燕雀殊科。咏物者要当高得其格致韵味，下得其形似，各相称耳。杜子美多大言，然咏丁香、丽春、栀子、、花鸭，字字实录而已，盖此意也。
　　【屏迹二首】“用拙存吾道”，若用巧，则吾道不存矣，心迹双清，纵白首而不厌也。子美用意如此，岂特诗人而已哉？“桑麻深雨露，燕雀半生成”，此子美观物之句也，若非幽居，岂能近此物情乎？妙哉，造化春工，尽于此矣！
　　【奉酬严公寄题野亭之作】严云：“莫倚善题《鹦鹉赋》。”杜云：“阮籍焉知礼法疏。”二人赠答，不可谓无意也。
　　【陈拾遗故宅】此宅盖拾遗与赵彦昭郭元振辈尝题字于壁间，云“公後登宰辅”，少陵诗纪此而已。
　　【谒文公上方】此僧不下阶除十年馀，虽长者布金，而禅龛只宴如。子美以为“大珠脱玷翳，白月当空虚”，必高僧也。“庭前猛虎卧”，或实有之，子美不徒用事尔。汲引吹嘘，皆传法之意。
　　【舍弟占归草堂检校聊示此诗】此非诗也，家书也。弟归检校草堂，乃令数鹅鸭，闭柴荆，趁腊月栽竹，可谓隐居之趣矣。
　　【江陵望幸】此非诗，乃望幸表也。“通蜀照秦”，“含越控吴”，则指陈江陵建都大略也。“甲兵分圣旨，居守付宗臣”，则祈请语也。气象廓然，可与《两都》、《三京》齐驱并驾矣。
　　【山寺】章留后游山寺，以僧告诉，“遂为顾兵徒，咄嗟檀施开”。子美讽之曰“以兹抚士卒，孰曰非周才”，又曰“穷子失净处，高人忧祸胎”，何哉？夫穷子以净处为安，高人隐士以避世为福，以近人为祸，今山寺以使君之威，“咄嗟檀施开”，虽栋宇兴修，而烦扰之祸，必自此始矣。子美之诗，有味其言也。
　　【寄司马山人十二韵】子美自云“道术曾留意，先生早击蒙”，又乞哀于山人云“相哀骨可换，亦遣驭清风”。然则子美亦尝于仙术留意耶？子美于仙佛皆尝留意，但不知其果有得否尔？云“有时骑猛虎，虚室使仙童”，恐未必实录也。
　　【严郑公宅同咏竹】【阶下新松】竹“欲令无翦伐”，松“欲高一百丈”，虽云美意，亦有讥也。
　　【观李固请司马弟山水图】“寒天留远客，碧海挂新图”，此两句不待他求，而得高人之趣。匡床竹火炉，无长物也，可谓简易矣。
　　【莫相疑行】以子美之才，而至于头拆卸他落无所成，真可惜也。故有《中宵自惜，晚起索谁亲》之句。（案：此诗刊本“中宵”作“宵中”，或作“消中”。）梁子曰：“名誉既闻，而有司不举，有司之罪也。有司举之，而五者不用，有国者之罪也。”子美之自惜，盖叹时之不用，人之不知耳。悲夫！“往时文彩动人主”，今不幸而流落，至于“饥寒趋路傍”，“晚将末契托少年”，岂其得已？“当面输心背面笑”，（案：此诗刊本“契托”或作“节契”，“输心”或作“论心”。）乃俗子常态，古今一也。夫子美名垂万年，岂与世上儿争好恶者哉！而或者疑之，故有“寄谢”之句，且题曰《莫相疑行》。
　　【赤霄行】子美自以为孔雀，而以不知己者为牛。自当时观之，虽曰薄德可也，自後世观之，与子美同时而不知者，庸非牛乎？子美不能堪，故曰“老翁慎莫怪少年，葛亮《贵和》书有篇。︸夫垂名动万年，记忆细故非高贤”，盖自遣也。渊明之穷，过于子美，抵触者固自不乏，然而未尝有孔雀逢牛之诗，忘怀得失，以此自终，此渊明所以不可及也欤！
　　【杜鹃】山谷云：臣甫杜鹃再拜诗，为明皇迁南内时作也。
　　【武侯庙】孔明卧于南阳之时，岂期为人用耶？及玄德三顾，意气相感，遂许以驱驰。更幼主之托，抗表以辞，仪义北伐，卒于于军，义风凛然，竦动千载。故子美于空山之中，睹其遗庙而曰“犹闻辞後主，不复卧南阳”者，追想而叹慕之也。此诗若草草不甚留意，而读之使人凛然，想见孔明风采，比夫李义山“鱼鸟犹疑畏简书，风云长为护储胥”之句，又加一等矣。
　　【关鸡】“帘下宫人出，楼前御柳长。”此名《斗鸡》，乃看棚诗尔。
　　【偶题】此少陵论文章也。夫“文章千古事，得失寸心知。作者皆殊列，名声岂浪垂”，乌可以轻议哉！
　　【秋野】“易识浮生理，难教一物违。水深鱼极乐，林茂鸟知归。”夫生理有何难识，观鱼鸟则可知矣。鱼不厌深，鸟不厌高，人岂厌山林乎？故云：“吾老甘贫病，荣华有是非。秋风吹几杖，不厌北山薇。”（案：此诗刊本“吾老”或作“衰老”，“北山”或作“此山”。）此子美悟理之句也。杜子美作诗悟理，韩退之学文知道，精于此故尔。
　　【晴】“啼鸦争引子，鸣鹤不归林。下食遭泥去，高飞恨久阴。”（案：此诗刊本“啼鸦”或作“啼乌”。）子美之志可见矣。“下食遭泥去”，则固穷之节，“高飞恨久阴”，则避乱之急也。子美之志，其素所蓄积如此，而目前之景，与意会，偶然发于诗声，六义中所谓兴也。兴则触景而得，此乃取物。
　　【舟中出江陵南浦奉寄郑少尹审】少陵遭右武之朝，老不见用，又处处无所遇，故有“百年同弃物，万国尽穷涂”之句，余三复而悲之。
　　【送卢十四弟侍御护韦尚书灵榇归上都】观历代史册，人主之美，莫先于纳谏。陆宣公云：以太宗有经纬天地之文，有底定祸乱之武，有躬行仁义之德，有理致太平之功，其为休烈耿光，可谓盛极矣。然而人到于今称咏，以为道冠前古，泽被无穷者，则从谏改过为其首焉。是知谏而能从，过而能改，帝王之美莫大于斯。子美“刺规多谏诤，端拱自光辉”之句，即此意也。
　　【可叹】观子美此篇，古今诗人，焉得不伏下风乎？忠义之气，爱君忧国之心，造次必于是，颠沛必于是，言之不足，嗟叹之，嗟叹之不足，故其词气能如此，恨世无孔子，不列于《国风》、《雅》、《颂》尔。“天上浮云如白衣，斯须改变如苍狗。古往今来共一时，人生万事无不有。”（案：此诗刊本“如白”或作“似白”。）此其怀抱抑扬顿挫，固已亻桀出古今矣。河东女儿，不知以何事而抉眼去其夫，岂秋胡妇不忍视其夫之不义而死者乎？“丈夫正色动引经”，伟哉王季友之为人也。“群书万卷常暗诵”，而《孝经》一通，独把玩在手，非深于经术者，焉知此味乎？季友知之，子美亦知之，故能道此句，古今诗人岂知此也。“贫穷老瘦家卖履”，而高帝之孙，二千石之贵，乃引为宾客，虽三年之久，而未曾语，“小心恐惧闭其口”，宾主之间如此，与夫势利之交，朝暮变炎凉者，异矣！故曰“太守得之更不疑，人生反覆看亦丑”。陈蕃设榻于徐孺，北海徙履于康成，颜回陋巷不改其乐，澹台灭明非公事未尝至于偃之室，于王季友复见之，子美以为可以佐王也，故曰“用为羲和天为成，用平水土地为厚。死为惺辰终不灭，致君尧舜焉肯朽”。夫佐王治邦国者，非斯人而谁可乎？
　　
