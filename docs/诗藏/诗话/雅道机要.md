《雅道机要》 唐 徐寅 撰


　　明六义：歌事日风。布义曰赋。取类曰比。感物曰兴。正事曰雅。功成曰颂。
　　大雅体。变小雅体。正风体。变风体。
　　南宗体。北宗体。
　　诗有三格：情。意。事。
　　明题目否臧，如曰引、吟，乃刺忠臣遭佞而离散也。
　　白头吟 梦仙谣 行路难 古离别 湘水深 夜坐 疏漏 贫居
　　闻蝉 落花 对雪 晚望 归田 看水 苦寒
　　明物象，如日月比君臣明也。
　　日月 雨露 白昼 残晖 圆月 残月 珍珠 鸳鸯 荆榛
　　○明物象
　　残月，比佞臣也。珍珠，比仁义也。鸳鸯，比君子也。荆榛，比小人也矣。以上物象不能一一遍举。
　　○明门户差别
　　门者，诗之所通也。如人门户，未有出入不由者也。明者如月在上，皎然可观。
　　隐显门。诗曰：“道晦金鸡伏，时来木马鸣。”
　　惆怅门。诗曰：“此别又千里，少年能几时。”
　　道情门。诗曰：“谁来看山寺，自要扫松门。”
　　得意门。诗曰：“此生还自喜，余事不相侵。”
　　背时门。诗曰：“白发无心镊，青山去意多。”
　　正风门。诗曰：“一春能几日，无雨亦多风。”
　　返本门。诗曰：“远忆诸峰项，曾栖此性灵。”
　　贞孝门。诗曰：“无家全托梦。主祭不从人。”
　　薄情门。诗曰：“君恩秋后薄，日夕向人疏。”
　　忠贞门。诗曰：“周将心为国，岂惧语伤人。”
　　相成门。诗曰：“怪得登科晚，须知圣主恩。”
　　乱道门。诗曰：“苦雨秋涛涨，狂风野烧翻。”
　　抱直门。诗曰：“须知三尺剑，只为不平磨。”
　　世情门。诗曰：“要路争先进，闲门肯暂过。”
　　正敕门。诗曰：“傍人皆默语，当局好堤防。”
　　嗟叹门。诗曰：“泪流襟上血，发散镜中丝。”
　　俟时门。诗曰：“明主未巡狩，白头还钓鱼。”
　　清苦门。诗曰：“在处人投卷，移居雨著琴。”
　　骚愁门。诗曰：“已难消永夜，况复听秋霖。”
　　眷恋门。诗曰：“欲起游方兴，重来绕塔行。”
　　志气门。诗曰：“未抛元达路，难作便归人。”
　　双拟门。诗曰：“冥心冥目日，花开花落时。”
　　向时门。诗曰：“黑壤生白术，黄猿领白儿。”
　　伤时门。诗曰：“亡国空流水，孤祠抢落花。”
　　鉴识门。诗曰：“因思后庭曲，懒看落花时。”
　　神仙门。诗曰：“一为嵩岳客，几丧洛阳人。”
　　塞蹇门。诗曰：“气蒸垂柳重，寒勒牡丹迟。”
　　动静门。诗曰：“春请游寺客，花落闭门僧。”
　　○明联句深浅
　　句者，拘也。或三字、五字、七字，皆约情实之事。
　　出入句。诗曰：“雨过花争出，云收月并生。”
　　高逸句。诗曰：“夜过秋竹寺，醉打老僧门。”
　　出尘句。诗曰：“逍遥非俗趣，杨柳慢春风。”
　　并行句。诗曰：“拥衲冥心客，穷经暮齿人。”
　　不对句。诗曰：“秋风正萧索，客散孟尝门。”
　　艰难句。诗曰：“觅句如探虎，逢君似得仙。”
　　回避句。诗曰：“自从青草出，便不下阶行。”
　　达时句。诗曰：“春闲开户懒，夜永出庭迟。”
　　度量句。诗曰：“临水通宵坐，知君此兴同。”
　　失时句。诗曰：“高秋初雨后，半夜乱山中。”
　　静兴句。诗日：“古屋无人处，残阳满地时。”
　　十字句。诗曰：“不会这个地，如何着得君。”
　　直拟句。诗曰：“禹力不到处，河声流向西。”
　　返本句。诗曰：“又因风雨夜，重宿古松门。”
　　暗会句。诗曰：“重城难锁梦，每夜自归心。”
　　功勋句。诗曰：“马曾金簇中，人有宝刀痕。”
　　抛掷句。诗曰：“琴书离上国，风雨出南山。”
　　悲喜句。诗曰：“两行灯下泪，一纸岭南书。”
　　追退句。诗曰：“寄宿山中寺，相辞海上僧。”
　　礼义句。诗曰：“劝我一杯酒，典君身上衣。”
　　○明势含升降
　　势者，诗之力也。如物有势，即无往不克。此道隐其间，作者明然可见。
　　洪河侧掌势。诗曰：“游人微动水，高岸便生云。”
　　丹凤衔珠势。诗曰：“正思浮世事，又过古城边。”
　　孤雁失群势。诗曰：“人情苟且头头见，世路欹危处处惊。”
　　猛虎跳涧势。诗曰：“仙掌月明孤影过，长门灯暗数声来。”
　　云雾绕山势。诗曰：“中原不是无麟凤，自是皇家结网疏。”
　　龙凤交吟势。诗曰：“昆玉已成廊庙器，润泉犹是薛萝身。”
　　孤峰直起势。诗曰：“山中携卷去，膀上得官归。”
　　猛虎踞林势。诗曰：“窗前闲弄鸳鸯绣，壁上时看獬豸圆。”
　　○明体裁变通
　　体者诗之象，如人之体象，须使形神丰备，不露风骨，斯为妙手矣。
　　高古体。诗曰：“千般贵盛无过达，一片心闲不奈何。”
　　清奇体。诗曰：“未曾将一字，容易谒诸侯。”
　　远近体。诗曰：“已知前事往，更结后人看。”
　　双分体。诗曰：“船中江上景，晚泊晓行时。”
　　背分体。诗曰：“山河终决胜，楚汉且横行。”
　　无虚体。诗曰：“山寺楼台月，江城鼓角风。”
　　覆妆体。诗曰：“叠供秋望，无云到夕阳。”
　　开阖体。诗曰：“卷帘黄叶落，锁印子规啼。”
　　是时体。诗曰：“须知项籍剑，不及鲁阳戈。”
　　贞洁体。诗曰：“大雪路亦出，深山水也斋。”
　　○明意包内外
　　内外之意，诗之最密也。苟失其辙，则如人去足，如车去轮，其何以行之哉？
　　赠人。外意须言前人德业，内意须言皇道明时。诗曰：“夜闲同象寂，昼定为吾开。”
　　送人。外意须言离别，内意须言进退之道。诗曰：“遥山来暮雨，别浦去孤舟。”
　　题牡丹。外意须言美艳香盛，内意须言君子时会。诗曰：“开处百花应有愧，盛时群眼恨无言。”
　　花落。外意须言风雨之象，内意须言正风将变。诗曰：“不能延数日，开即是春风。”
　　鹧鸪。外意须明飞自在，内意须言小得失。诗曰：“雨昏青草湖边过，花落黄陵庙里啼。”
　　闻蝉。外意须言音韵悠扬，幽人起兴；内意须言国风芜秽，贤人思退之故。诗曰：“斜阳当古道，久客独踟蹰。”
　　夫诗者，儒中之禅也。一言契道，万古咸知。
　　大雅题：天地、海岳、风雨、四时、日夜。大雅句，诗曰：“日月光天德，山河壮帝居。”
　　小雅题：松、竹、鹤、僧、道、池亭、寺观。小雅句，诗曰：“斋归门掩雪，讲彻柏生枝。”
　　背时题：招隐、辞居、思山、出开。背时句，诗曰：“归时值落叶，远路入寒山。”
　　歌咏题：听琴、对月、赏花、喜睛。歌咏句，诗曰：“一堂风冷淡，千古意分明。”
　　讽刺题：晚望、落叶、夕阳、闻蛩。讽刺句，诗曰：“白云风散尽，红叶水流来。”
　　教化题：警世、怀居、咏古、嗟时。教化句，诗曰：“傍人皆默语，当局好堤防。”
　　哀伤题：落第、病中、倦客、秋怀。哀伤句，诗曰：“江上二亲老，月中丹桂高。”
　　叹恨题：宫怨、槛猿、病鹤、逸客。叹恨句，诗曰：“妾如无异意，君弃也甘心。”
　　感事题：废官、怀古、荒宫、旧居。感事句，诗曰：“桥高来野水，今古绕长川。”
　　以上但将此意体究古人诗句，则备明旨趣矣。能使功不浪施，语不虚发。
　　○叙体格
　　诗有十一不：一曰不时态。二曰不繁杂。三曰不质朴。四曰不才调。五曰不囚缚。六曰不沉静。七曰不细碎。八曰不怪异。九曰不浮艳。十曰不僻涩。十一曰不文藻。
　　凡为诗者，先须识体格。未论古风，且约五七言律诗，惟阆仙真作者矣。辞体若淡，理道深奥，不失讽咏，语多兴味，惟知前项十一不则得之矣。
　　时态句。诗曰：“麝香眠石竹，鹦鹉啄金桃。”
　　繁杂句。诗曰：“船中江上景，晚泊早行时。”
　　质朴句。诗曰：“不觉日又夜，争教人少年。”
　　囚缚句。诗曰：“卷帘当白昼，移榻对青山。”
　　沉静句。诗曰：“冷落菊花雨，参差荷叶风。”
　　细碎句。诗曰：“静瓶摇暗浪，香罐带微烟。”
　　惟异句。诗曰：“酒肠宽似海，诗胆大如天。”
　　浮艳句。诗曰：“好花红照水，芳草绿随船。”
　　以上但将此例句度吟咏，备见古今诗人制作体格，罕有离得此病“若得脱此，则真仙矣。
　　○叙句度
　　凡为诗者，须分句度去着：或语，或句；或含景语，或一句一景，或句中语；或破题，或颔联，或腹中，或断句；皆有势向不同。
　　北宗则二句见意；南宗则一句见意。
　　破题。构物象，语带容易，势须紧险。
　　颔联。为一篇之眼目。句须寥廓古淡，势须高举飞动，意须通贯，字须子细裁剪。
　　腹中。句势须平律细腻，语似抛郑，意不疏脱。
　　断句。势须快速，以一意贯两意。或背断，或正断。须有不尽之意堆积于后，脉脉有意。
　　北宗句。诗曰：“一为嵩岳客，几葬洛阳人。”
　　南宗句。诗曰：“睡逢明月尽，愁对好山销。”
　　破题句。诗曰：“东游谁见待，尺纸寄长安。”
　　颔联句。诗曰：“龙怒秋腾海，鳌回夜动船。”
　　腹中旬。诗曰：“沙井泉澄疾，秋钟韵尽迟。”
　　正断。诗曰：“别有微凉处，相思不似君。”又诗：“除却相思梦，音信谁为传。”
　　背断。诗曰：“忽然归故国，犹想过灞陵。”又诗：“因悲在朝市，终日醉醺醺。”
　　诗断。诗曰：“吟苦相思处，天寒水不流信”又诗：“寸心来又去，烟浪杳漫漫。”
　　诗语。诗曰：“果落新萍散，龟行细草开。”又诗：“远云收海渚，静角掩山城。”
　　含景语。诗曰：“空将未归意，说向欲行人。”又诗：“古迹应重别，生缘不暂停。”
　　一景一语。诗曰：“一宿夜糊水，千山叫蜀禽。”
　　句中语。诗曰：“寄宿山中鸟，相寻海畔僧”。又诗：“养雏成大鹤，种子作高松。”
　　○叙搜觅意
　　凡为诗须搜觅。未得句，先须令意在象前，象生意后，斯为上手矣。不得一向只构物象，属对全无意味。凡搜觅之际，宜放意深远，体理玄微。不须急就，惟在积思，孜孜在心，终有所得。古今为诗，或云得句先要颔下之句，今之欲高，应须缓就。若阆仙经年，周朴盈月可也。
　　○叙磨炼
　　凡为诗须积磨炼。一曰炼意。二曰炼句。三曰炼字。意有暗纯、粗落。句有死机、沉静、琐涩。字一有解句、义同、紧慢。以上三格，皆须微意细心，不须容易。一字若闲，一联句失。故古诗云：“一个字未稳，数宵心不闲。”
　　○叙血脉
　　凡为诗须洞贯四阙，始末理道，交驰不失次序。诗有四不：不泥题目。不惑众议。不落诸病。不犯沉暗。
　　○叙通变
　　凡为诗须能通变体格。摹拟古意，不偷窃名人句，令体面不同，不作贯鱼之手。凡欲题咏物象，宜密布机情，求象外杂体之意。不失讽咏，有含情久味之意，则真作者矣。
　　诗有多般通变：一曰或叙旧游往事为寄。二曰或叙思咏隔涧为寄。三曰或叙时途更变为寄。四曰或叙功名未遂为寄。五曰或叙真隐高上为寄。六曰或叙多难旅途为寄。七曰或叙居处寂寥为寄。八曰或叙声价禄宦为寄。九曰或叙景物凄凉为寄。十曰或叙雄势为赠。十一曰或叙功名为赠。十二曰或叙清苦为赠。十三曰或叙才学为赠。十四曰或叙德行为赠。十五曰或叙高逸为赠。十六曰或叙富盛为赠。十七曰或叙闲雅为赠。十八曰或叙避世为赠。十九曰或叙居处为赠。二十曰或叙好异为赠。二十一曰或叙貌古神清为赠。二十二曰或贫疾凄凉怀人。二十三曰或感物伤时。二十四曰或音书杳绝。二十五曰或对景动情。二十六曰或迫想旧游。二十七曰或旅次途道。二十八曰或叹事无成。二十九或登楼对酒。三十曰或偶有胜景。三十一曰或属境而为。三十二曰或送行色而为。三十三曰或惜别而为。三十四曰或属物而为。三十五曰或合赠而为。三十六曰或伤嗟而为。三十七曰或直指归处而为。三十八曰或自叙而为。三十九曰或客情而为。四十曰或著述而为。以上略叙梗概，要学诗之人，善巧通变，兹为作者矣。
　　○叙分剖
　　凡为诗须能分剖道理，各得其所，不可凝滞。至于一篇之内，善能分剖，方为作者。不能分剖，不识旨趣，自多凝滞。或设彼人问，杜口无对，实堪伤之。岂非学无凭据，道不通贯。不遇至公，不视奥论，逐浪随风，迷途昧理。焉可不决择，泛然为之？
　　○叙明断
　　凡为诗须明断一篇终始之意。未形纸笔，先定体面。若逢先理，则百发百中。所得之句，自有趣味。播在人口，皆在明断。审其是非，如创学之流，未得联联通达，或失磨炼，或犯诸病，皆须子细看详。吟咏不可恃其敏捷，或有疏脱，被人评哂，则坏平生之名。古来名公，尚不免此，今之诗人，切可为戒。所得之句，古之未有，今之未述，方得垂名。或有用志，须精分剖。一篇才成，字字有力，任是大匠名流，不能移一字一句，至于无疑，方为作者矣。
