续诗品 [清] 袁枚

　　余爱司空表圣《诗品》，而惜其祗标妙境，未写苦心；为若干首续之。陆士龙云：“虽随手之妙，良难以词谕。”要所能言者尽于是耳。
　　△崇意
　　虞舜教夔，曰“诗言志”。何今之人，多辞寡意？意似主人，辞如奴婢。主弱奴强，呼之不至。穿贯无绳，散钱委地。开千枝花，一本所系。
　　△精思
　　疾行善步，两不能全。暴长之物，其亡忽焉。文不加点，与到语耳。孔明天才，思十反矣。惟思之精，届曲超迈。人居屋中，我来天外。
　　△博习
　　万卷山积，一篇吟成。诗之与书，有情无情。钟鼓并乐，舍之何鸣？易牙善烹，先羞百牲。不从糟粕，安得精英？曰“不关学”，终非正声。
　　△相题
　　古人诗易，门户独开。今人诗难，群题纷来。专习一家，愁愁小哉！宜善相之，多师为佳。地殊景光，人各身分。天女量衣，不差尺寸。
　　△选材
　　用一僻典，如请生客。如何选材，而可不择？古香时艳，各有攸宜。所宜之中，且争毫厘。锦非不佳，不可为帽。金貂满堂，狗来必笑。
　　△用笔
　　思苦而晦，丝不成绳。书多而壅，膏乃灭灯。焚香再拜，拜笔一枝。星月驱使，华岳奔驰。能刚能柔，忽敛忽纵。笔岂能然？惟悟所用。
　　△理气
　　吹气不同，油然浩然。要其盘旋，总在笔先。汤汤来潮，缕缕腾烟。有馀物於，物自浮焉。如其客气，冉猛必颠。无万里风，莫乘海船。
　　△布格
　　造屋先画，点兵先派。诗虽百家，各有疆界。我用何格？如盘走丸。横斜操纵，不出于盘。消息机关，按之甚细。一律未调，八风扫地。
　　△择韵
　　酱百二甕，帝岂尽甘？韵八千字，人何乱探。次韵自系，叠韵无味，斗险贪多，偶然游戏。勿玉瓦缶撞，而铜山鸣。食鸡取跖，烹鱼去了。
　　△尚识
　　学如弓弩，才中箭镞。识以领之，方能中鹄。善学邯郸，莫失故步。善求仙方，不为药误。我有禅灯，独照独知。不取亦取，虽师勿师。
　　△振采
　　明珠非白，精金非黄。美人当前，烂如朝阳。虽抱仙骨，亦由严妆。匪沐何洁？非熏何香？西施蓬发，终竟不藏。若非华羽，曷别凤凰。
　　△结响
　　金先於石，馀响较多。竹不如肉，为其音和。诗本乐章，按即当歌。将断必绩，如往复过。萧来天霜，琴生海波。三百绕梁，我思韩娥。
　　△取径
　　揉直使曲，叠单使复。山爱武夷，为游不足。扰扰圜，纷纷人行。一览而竟，倦心齐生。幽径蚕丛，是谁开创？千秋过者，犹祀其像。
　　△知难
　　赵括小兒，兵乃易用。充国晚年，愈加持重。问所由然，知与不知。知味难食，知脉难医。如此千秋，万手齐抗。谈何容易？著墨纸上。
　　△葆真
　　貌有不足，敷粉施硃。才有不足，徵典求书。古人文章，俱非得已。伪笑佯哀，吾其优矣。画美无宠，绘兰无香。揆厥所由，君形者亡。
　　△安雅
　　虽真不雅，庸奴叱咤。悖矣会规，野哉孔骂。君子不然，芳花当齿。言必先王，左图右史。沈夸徵栗，刘怯题糕。想见古人，射古为招。
　　△空行
　　钟厚必哑，耳塞必聋。万古不坏，其惟虚空。诗人之笔，列子之风。离之愈远，即之弥工。仪神黜貌，借西摇东。不阶尺水，斯名应龙。
　　△固存
　　酒薄易酸，栋挠易动。固而存之，骨欲其重。视民不佻，沈沈为王。八十万人，九鼎始扛。重而能行，乘百斛舟。重而不行，猴骑土牛。
　　△辨微
　　是新非纤，是淡是枯。是朴非拙，是健非粗。急宜判分，毫厘千里。勿混淄渑，勿眩硃紫。戒之戒之！贤智之过。老手颓唐，才人瞻大。
　　△澄滓
　　描诗者多，作诗者少。其故云何？渣滓不少。糟去酒清，肉去洎馈。宁可不吟，不可附会。大官筵馔，何必横陈？老生常谈，嚼蜡难闻。
　　△齐心
　　诗如鼓琴，声声见心。心为人籁，诚中形外。我心清妥，语无烟火。我心缠绵，读者泫然。禅偈非佛，理障非儒。心之孔嘉，其言蔼如。
　　△矜严
　　贵人举止，咳唾生风。优昙花开，半刻而终。我饮仙露，何必千钟？寸铁杀人，宁非英雄？博极而约，淡蕴於浓。若徒荥，非浮邱翁。
　　△藏拙
　　书赢宵缩，天不两隆。如何弱手，好弯强弓。因謇徐言，因跛缓步。善藏其拙，巧乃益露。右师取败，敌必当王。霍王无短，是以无长。
　　△神悟
　　鸟啼花落，皆与神通。人不能悟，付之飘风。惟我诗人，众妙扶智。但见性情，不著交字。宣尼偶过，童歌沧浪。
　　△即景
　　混元运物，流而不注。迎之未来，揽之已去。诗如化工，即景成趣。逝者如斯，有新无故。因物赋形，随景换步。彼胶柱者，将朝认暮。
　　△勇改
　　千招不来，仓猝忽至。十年矜宠，一朝捐弃。人贵知足，惟学不然。人功不竭，天巧不传。知一重非，进一重境。亦有生金，一铸而定。
　　△著我
　　不学古人，法无一可。竟似古人，何处著我？字字古有，言言古无。吐故吸新，其庶几乎？孟学孔子，孔学周公。三人文章，颇不相同。
　　△戒偏
　　抱杜尊韩，托足权门。苦守陶韦，贫贱骄人。偏则成魔，分唐界宋。霹历一声，邹鲁不开。江海虽大，岂无潇湘？突夏自幽，亦须庙堂。
　　△割忍
　　叶多花蔽，词多语费，割之为佳，非忍不济。骊龙选珠，颗颗明丽。深夜九渊，一取万弃。知熟必避，知生必避。人人意中，出人头地。
　　△求友
　　游山先问，参禅贵印。闭门自高，吾斯未信。圣求童蒙，而况於我？低棋偶然，一着颇可。临池正领，倚镜装花。笑倩傍人，是耶非耶？
　　△拔萃
　　同锵玉佩，独姣宋朝。同歌苕花，独美孟姚。拔乎其萃，神理超超。布帛菽粟，终逊琼瑶。折杨皇荂，敢望钧韶。请披采衣，飞入丹霄。
　　△灭迹
　　织锦有迹，岂曰惠娘？修月无阆，乃号无刚。白传改诗，不留一字。今读其诗，平平无异。意深词浅，思苦言甘。寥寥千年，此妙谁探？
　　○跋
　　简斋先生之诗，梨枣久登，传布未广。今读三十二品而《小仓山房全集》可概矣。鸳鸯绣出，甘苦自知，直足补表圣所未及，续云乎哉？丙午夏五月，鲍君以文舟中举手钞本见示，及假归校录，用识欣赏。震泽杨复吉识。





