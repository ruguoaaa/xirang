---
title: 前集 第2部分
index: true
icon: editor
order: 2
category:
  - 诗藏
  - 诗话
  - 苕溪渔隐丛话
tag:
  - 朱隗
  - 明
---

## 卷第三十一  
  
梅圣俞  
  
《隐居诗话》云：“梅尧臣《赠邻居诗》，有云：‘壁隙透灯光，篱根分井口。’徐铉亦有《喜李少保卜邻》云：‘井泉分地脉，砧杵共秋声。’此句尤闲远也。”  
  
孔毅夫《杂记》云：“永叔称圣俞《河豚诗》云：‘春洲生荻牙，春岸飞杨花，河豚于此时，贵不数鱼虾。’以谓河豚食柳絮而肥，圣俞破题两句，便说尽河豚好处。乃永叔褒誉之词，其实不尔。此鱼盛于二月，至柳絮时，鱼已过矣。”  
  
《石林诗话》云：“欧公谓河豚出于暮春，食柳絮而肥，殆不然。今浙人食河豚于上元前，江阴最先得，方出时，一尾直千钱，然不多得，非富人大家，预以金啖渔人未易致。二月后，日益多，一尾才百钱耳。柳絮时，人已不食，谓之斑子，或言其腹中生虫故恶之；而江西人方得食，盖河豚出于海，初与潮俱上，至春深，其类稍流入于江西，公吉州人，故所知者，江西事而已。”苕溪渔隐曰：“东坡诗云：‘竹外桃花三两枝，春江水暖鸭先知，蒌蒿满地芦芽短，正是河豚欲上时。’此正是二月景致，是时河豚已盛矣，但欲上之语，似乎未稳。”  
  
东坡云：“先君与梅二丈游，时轼与子由甚少，未有知者，梅公独深知之。家有老人泉，公作诗曰：‘泉中有老人，隐见不可常。苏子居其间，饮水乐未央。泉中必有鱼，与子日徜徉。泉中苟无鱼，子特玩沧浪。岁月不知老，家有雏凤凰。百鸟戢羽翼，不敢呈文章。去为仲尼叹，出为盛时祥。方今天子圣，毋滞此泉旁。’圣俞没今四十年矣。南迁至合浦，见其门人欧阳晦夫出其诗稿数十幅，其《遗晦夫诗》云：‘我家无梧桐，安得久留凤？’晦夫年六十六，尚少余一岁，然白发苍颜略相似，困穷亦不相远，执手大笑，曰：‘圣俞所谓凤者，岂例皆穷如此乎？’”  
  
《东轩笔录》云：“张尧佐以进士擢第，累官至屯田员外郎，知开州。会其侄女有宠于仁宗，册为修媛，尧佐遂骤迁擢，一日中除宣徽、节度、景灵、群牧四使。是时，御史唐介上疏，引天宝杨国忠为戒，不报。又与谏官包拯、吴奎等七人论列殿上。既而御史中丞留百官班，欲以廷诤，卒夺尧佐宣徽、景灵两使，特加介五品服，以旌敢言。未几，尧佐复除宣徽使，知河阳。唐谓同列曰：‘是欲与宣徽而假河阳为名耳，我曹岂可中已邪？’同列依违不前，唐独争之不能夺。仁宗谕曰：‘差除自是中书。’介遂极言宰相文彦博以灯笼锦媚贵妃而致位宰相，今又以宣徽使结尧佐，请逐彦博而相富弼。又言谏官观望挟奸，而言涉官掖，语甚切直。仁宗怒，趣召两府，以疏示之。介犹诤不已。(“犹”字原作空白，今据元本、明钞本校补。)枢密副使梁适叱介，使下殿。介诤愈切。仁宗大怒，玉音甚厉。众恐祸出不测。是时，蔡襄修起居注，立殿陛，即进曰：‘介诚狂直，然纳谏容言，人主之美德，必望全贷。’遂贬春州别驾。翊日，御史中丞王举正救解之，改为英州别驾。始上怒未已，两府窃议曰：‘必重贬介，则彦博不安；彦博去，即吾属递迁矣。’既而果如其料。当是时，梅尧臣作《书窜诗》曰：‘皇祐辛卯冬，十月十九日。御史唐子方，危言初造膝。曰朝有巨奸，臣介所愤疾。愿条一二事，臣职敢妄率。宰相文彦博，邪行世莫匹。曩时守成都，委曲媚贵昵。银珰插左貂，穷腊使驰驲。邦媛将夸侈，中金赍十镒。为我寄使君，奇纹织纤密。遂倾西蜀巧，日夜急鞭抶。红经纬金缕，排科斗八七。比比双莲华，篝灯戴心出。几日成一端，持行如鬼疾。明年观上元，被服稳称质。璨然惊上目，遽尔有薄诘。既闻所从来，佞对似未失。且云奉至尊，于妾岂能必。遂回天子颜，百事容丐乞。臣令得粗陈，狡猾彼非一。偷威与卖利，次第推甲乙。是惟阴猾雄，仁断宜勇黜。必欲致太平，在列无如弼。弼亦昧平生，况臣不阿屈。臣言天下公，奚以身自恤。君傍有侧目，喑哑横诋叱。指言为罔上，废汝还蓬荜。是时白此心，尚不避斧锧。虽令御魑魅，甘且同饴蜜。既知弗可惧，复以强词窒。帝声亦大厉，论奏不容毕。介也容甚闲，猛士胆为栗。立贬岭外春，速欲为异物。内外官恟恟，陛下呵未息。(“呵未息”原作“何未悉”，今据徐钞本、明钞本校改。)即敢救者谁，襄执左右笔。谓此傥不容，盛美有所咈。平明中执法，怀疏又坚述。介言或似狂，百岂无一实。恐伤四海和，幸勿苦仓卒。亟许迁英山，衢路犹嗟咄。翊日宣白麻，称快口盈溢。阿附连谏官，去若怀絮虱。其间因获利，窃笑等蚌鹜。(“蚌”原作“蛇”，今据徐钞本、明钞本校改。)英州五千里，瘦马行。毒蛇喷晓雾，昼与岚气没。妻孥不同途，风浪过蛟窟。存亡未可知，雨馆愁伤骨。饥仆时后先，随猿拾橡栗。粤林多蔽天，黄甘杂丹橘。万室通酿酤，抚远无禁律。醉去不须钱，醒来弄鸣瑟。山水仍奇怪，已可消忧郁。莫作楚大夫，怀沙自沉汨。西汉梅子真，出为吴市卒。市卒且不惭，况兹别乘秩。’始尧臣作此诗，不敢示人，及欧阳修为编其集，时有嫌避，又削去此诗，是以少人知者，故今全录焉。”  
  
《缃素杂记》云：“郑谷与僧齐己、黄损等共定今体诗格云：‘凡诗用韵有数格：一曰葫芦，一曰辘轳，一曰进退。葫芦韵者，先二后四；辘轳韵者，双出双入；进退韵者，一进一退。失此则缪矣。’余按《倦游杂录》载唐介为台官，廷疏宰相之失，仁庙怒，谪英州别驾。朝中士大夫以诗送行者颇众，独李师中待制一篇为人传诵，诗曰：‘孤忠自许众不与，独立敢言人所难。去国一身轻似叶，高名千古重于山。并游英俊颜何厚，未死奸谀骨已寒。天为吾君扶社稷，肯教夫子不生还。’此正所谓进退韵格也。按《韵略》难字第二十五，山字第二十七，寒字又在二十五，而还字又在二十七，一进一退，诚合体格，岂率尔而为之哉。近阅《冷斋夜话》载当时唐、李对答语言，乃以此诗为落韵诗。盖渠伊不见郑谷所定诗格有进退之说，而妄为云云也。”  
  
《东轩笔录》云：“唐介始弹张尧佐，谏官皆上疏，及弹文彦博，则吴奎畏缩不前，当时谓拽动阵脚。及唐争论于上前，遂并及奎之背约，执政又黜奎，而文潞公益不安，遂罢政事。时李师中诗送唐，有‘并游英俊颜何厚，未死奸谀骨巳寒’之句，为奎发也。”  
  
《后山诗话》云：“周盘龙以武功为散骑常侍，齐武帝戏之曰；‘貂婵何如兜鍪？’对曰：‘貂婵生于兜鍪。’外大父颖公罢相，建节出帅太原，其诗曰：‘兜鍪却自貂婵出，敢用前言戏武夫。’李待制师中以相业自任，尝帅秦，以事去，其诗曰：‘兜鍪不胜任，犹可冠貂婵。’”  
  
《隐居诗话》云：“楚州有官奴王英英，善笔札，学颜鲁公体，蔡襄顷教以笔法，晚年作大字甚佳。梅尧臣赠之诗曰：‘山阳女子大字书，不学常流事梳洗。亲传笔法中郎孙，妙画蚕头鲁公体。’英英貌甚陋，故有‘不事梳洗’之句，中郎孙，君谟也。”  
  
王直方《诗话》云：“山谷尝称圣俞‘声喧釜豆裂，(“豆”原作“且”，今据宋本校改。)点疾盎茧立’之句，谓追古作者，陈无己喜圣俞诗，独诵其两句云：‘胡地马牛归陇底，汉人烟火起湟中。’”苕溪渔隐曰：“《临川集》荆公《次韵元厚之平戎庆捷诗》，即是此两句，王直方称陈无己喜圣俞诗，独诵此两句。余遍阅《宛陵集》无此两句，乃直方之误。”  
  
《西清诗话》云：“晏元献守汝阴，梅圣俞往见之，将行，公置酒颍河上，因言古人章句中全用平声，制字稳帖，如‘枯桑知天风’是也，恨未见侧字诗。圣俞既引舟，遂作五侧体寄公云：‘月出断岸口，影照别舸背。且独与妇饮，颇胜俗客对。月渐上我席，暝色亦稍退。岂必在秉烛，此景已可爱。’”  
  
王直方《诗话》云：“圣俞在礼部考校时，《和欧公春雪诗》云：‘有梦皆蝴蝶，逢袍只纻麻。’诸人不复措手，盖韵恶而能用事如此可贵也。”苕溪渔隐曰：“余阅《宛陵集》，圣俞此《雪诗》，即非和欧公韵，乃是唱首，此诗圣俞自注云：‘闻永叔谓子华曰：明日圣俞若无诗，修输一杯酒。’欧公集中亦有《和圣俞春雪诗》，皆在礼部时唱和，以此可见矣。王直方不切审细，遂妄有韵恶而能用事之语，盖其《诗话》中似此者甚众，吾故辨证之。”  
  
《隐居诗话》云：“马遵谪守宣州，及其去也，郡僚军民争欲驻留，至以铁锁绝江。遵于饯筵倚醉，令官妓剥榧实而食，眷眷若留连状，又以所乘骢马寄圣俞家，郡人皆不疑其去也。遵夜使人绝锁解舟，以水沃栌牙，使之不鸣，逮晓，舟去远矣。圣俞寄遵诗云：‘三更醉下陵阳峰，仙舟注上去无踪，杈牙铁锁漫横绝，栌湿不惊潭底龙。断肠吴姬指如笋，欲剥玉榧将何从。短翎水鸭飞不远，那经细雨山重重。却顾旧埒病骢马，尘沙历尽空龙钟。’”  
  
《隐居诗话》云：“吕士隆知宣州，好以事笞官妓，妓皆欲逃去而未得也。会杭州有一妓到宣，其色艺可取，士隆喜之，留之使不去。一日，郡妓复犯小过，士隆又欲笞之，妓泣诉曰：‘某不敢辞罪，但恐杭妓不能安也。’士隆愍而舍之。圣俞因作《莫打鸭》一篇云：‘莫打鸭，打鸭惊鸳鸯。鸳鸯新向池北落，不比孤洲老秃鸧。秃鸧尚欲远飞去，何况鸳鸯羽翼长。’盖谓此也。”  

## 卷第三十二  
  
苏子美  
  
《东轩笔录》云：“苏子美谪居吴中，欲游丹阳，潘师旦深不欲其来，宣言于人欲拒之，子美作《水调歌头》，有‘拟借寒潭垂钓，又恐沙鸥猜我，不肯傍青纶’之句，为是也。”  
  
《遯斋闲览》云：“李太白诗‘清风明月不用一钱买’，欧阳文忠《题子美沧浪亭诗》乃云：‘清风明月本无价，可惜只卖四万钱。’二人者致词虽异，然皆善谈风月者也。”  
  
苕溪渔隐曰：“子美《独步沧浪亭绝句》云：‘花枝低欹草生迷，不可骑往步是宜，时时携酒只独往，醉倒唯有春风知。’真能道幽独闲放之趣也。”  
  
《石林诗话》云：“姑苏州学之南，积水弥数十顷，傍有小山，高下曲折相望，盖钱氏时广陵王所作，既积土为山，因以为池潴水，瑞光寺即其宅，而此其别圃也。庆历间，子美谪废，以四十千得之为居，旁水作亭曰沧浪，欧公诗所谓‘清风明月本无价，可惜只卖四万钱’者也。子美既死，其孤不能保，遂屡易主，今为章子厚家所有，广其故地为大阁，又为堂山上，亭北跨水，复有山名洞山，章氏并得之；既除地，发其下皆嵌空大石，又得千余树，亦广陵时所藏，益以增累其隙，两山相对，遂为一时雄观，土地各有所归也。”  
  
王直方《诗话》云：“子美尝作《春睡诗》云：‘身如蝉蜕一榻上，梦似杨花千里飞。’欧公见之惊曰：‘子美可念。’未几果卒。”  
  
《隐居诗话》云：“苏子美以诗得名，学书亦飘逸，然其诗以奔放豪健为志；梅尧臣亦能诗，虽乏高致，而平淡有工，世谓之苏、梅，其实正相反也。子美尝自叹曰：‘平生作诗被人比梅尧臣，写字比周越，良可笑也。’周越为尚书郎，在天圣、景祐间，以书得名，轻俗不近古，无足取也。”  
  
东坡云：“旧读子美《六和寺诗》：‘沿桥待金鲫，竞日独迟留。’初不喻此语，及倅钱塘，乃知寺后池中有此鱼如金色也。昨日复游池上，投饼饵久之，乃略出，不食，复入，不可复见。自子美作诗，至今四十余年，子美已有迟留之语，苟非难进易退，而不妄食，安能如此寿邪？”  
  
《西清诗话》云：“丹阳焦山断崖有《瘗鹤铭》，或传为王逸少，自晋迄唐，论书者未尝及之，而碑言华阳真逸撰，欧公《集古》跋云：顾况道号。子美诗云：‘山阴不见《换鹅经》，京口空传《瘗鹤铭》。’真作右军书矣。余读《道藏陶隐居外传》：‘号华阳真人，晚号华阳真逸。’道书言华阳金坛之地，第八洞天东北门，俱润州境也。丹阳与茅山地相犬牙，又三茅陶故居，则《瘗鹤铭》为隐居不疑。”  
  
《西清诗话》云：“薛许昌《答书生赠诗》云：‘百首如一首，卷初如卷终。’讥其不能变态也。大抵屑屑较量属句平匀，不免气骨寒局。殊不知诗家要当有情致，抑扬高下，使气宏拔，快字凌纸；又用事皆破觚为圜，剉刚成柔，始为有功者，昔人所谓缚虎手也。如子美《穷居和长安帅叶清臣见寄》：‘王帐夜岩兵似水，茅斋春静草如烟。’东坡尝作诗：‘天边鸿鹄不易得，便令作对随家鸡。’又有‘坐駈猛虎如群羊’之句，真佳语也。”  
  
王直方《诗话》云：“山谷爱子美绝句云：‘春阴垂野草青青，时有幽花一树明，晚泊孤舟古祠下，满川风雨看潮生。’山谷累书此诗，或真草与大字。”  
  
石曼卿  
  
东坡云：“诗人有写物之功，‘桑之未落，其叶沃若’，他木不可以当此。林逋《梅花诗》：‘疏影横斜水清浅，暗香浮动月黄昏’，决非桃李诗。皮日休《白莲诗》：‘无情有恨何人见，月冷风清欲堕时’，决非红莲诗。此乃写物之功。若石曼卿《红梅诗》：‘认桃无绿叶，辨杏有青枝。’此至陋语，盖村学中体也。”  
  
苕溪渔隐曰：“裴璘《咏白牡丹诗》云：‘长安豪贵惜春残，争赏先开紫牡丹，别有玉杯承露冷，无人起就月中看。’时称绝唱。以余观之，语句凡近，不若胡武平《咏白牡丹诗》云：‘璧堂月冷难成寐，翠幄风多不奈寒。’其语意清胜，过裴璘远矣。如皮日休《咏白莲诗》云：‘无情有恨何人见，月冷风清欲堕时，’若移作咏白牡丹诗，有何不可，弥更亲切耳。曼卿《咏小桃二绝句》云：‘生色深红绶带长，宫帘寒在井栏香。母家升上瑶池品，先得春风一面妆。’‘本分桃花寒食前，小桃长是上春天。二乔二赵俱倾国，女弟娇强意自先。’其模写命意，岂不佳哉？”  
  
《隐居诗话》云：“石延年长韵律诗善叙事，其它无大好处，《筹笔驿》、《铜雀台》、《留侯庙诗》，为一集之冠。五言小诗，如‘海云含雨重，江树带蝉疏’，‘平芜远更绿，斜日寒无晖’者，几矣。白居易亦善作长韵叙事诗，但格制不高，局于浅切，又不能更风操，虽众篇之意，只如一篇，故使人读而易厌也。”  
  
王直方《诗话》云：“曼卿以书名世，然大字愈妙，尝读龟山寺三佛名榜，最为雄伟。张文潜有诗云：‘煌煌三佛榜，铁贯金石钮。开张宫室正，浑实山岳厚。井水骇龙跧，蚁封观骥骤。’真能道尽其妙处。”  
  
《桐江诗话》云：“曼卿一日春初，见阶砌初生之草，其屈如钩，而颜色未变，因得一句云：‘草屈金钩绿未回’，遂作《早春诗》一篇，旬日方足成，曰：‘檐垂冰箸晴先滴，草屈金钩绿未回’，其不逮先得之句远甚，始知诗人一篇之中，率是先得一联或一句，其最警拔者是也。”  
  
《西清诗话》云：“曼卿官册府时，五鼓趋朝，见二举子系逻舍，望曼卿号呼请救，因驻马召卒长问之，曰：‘昨夕里闬间有纳妇者，二子穴隙以窥，夜分乃被执。’曼卿力为挥解，卒长勉从之，二子叩头拜于马前。曼卿按辔口占绝句诗调之云：‘司空怜汝汝须知，月下敲门更有谁，叵耐一双穷相眼，得便宜是落便宜。’”  
  
王直方《诗话》云：“或有称《咏松》句云‘影摇千尺龙蛇动，声撼半天风雨寒’者，一僧在坐曰：‘未若云影乱铺地，涛声寒在空。’或以语圣俞，圣俞曰：‘言简而意不遗，当以僧语为优。’”  
  
《鸡肋集》云：“曼卿以天圣四年来令金山，故诗为此邑人作者多，如《题张氏园亭诗》云：‘乐意相关禽对语，生香不断树交花’，尤为佳句。”  

## 卷第三十三  
  
半山老人一  
  
《漫叟诗话》云：“荆公定林后诗，精深华妙，非少作之比。尝作《岁晚》诗云：‘月映林塘静，风涵笑语凉，俯窥怜净绿，小立伫幽香，携幼寻新的，扶衰上野航，延绿久未已，岁晚惜流光。’自以比谢灵运，议者亦以为然。”  
  
《后山诗话》云：“鲁直谓荆公之诗，莫年方妙，然格高而体下，如云：‘似闻青秧底，复作龟兆坼’，乃前人所未道。又云：‘扶舆度阳焰，窈窕一川花’，虽前人亦未易道也。然学三谢失于巧耳。”  
  
王直方《诗话》云：“陈无己言山谷最爱介甫‘扶舆度阳焰，窈窕一川花’，谓包含数个意。”  
  
《石林诗话》云：“蔡天启言荆公每称老杜‘钩帘宿鹭起，丸药流莺转’之句，以为用意高峭，五字之模楷。他日，公作诗得‘青山扪虱坐，黄鸟挟书眠’，自谓不减杜诗，以为得意。然不能举全篇。余顷尝以语薛肇明，肇明时被旨编公集，遍求之，终莫之得。或云公但得此一联，未尝成章也。”  
  
《冷斋夜话》云：“荆公在钟山，有一道士来访，因与棋，辄作数语曰：‘彼亦不敢先，此亦不敢先，惟其不敢先，是以无所争；惟其无所争，故能入于不死不生。’荆公笑曰：‘此持棋隐语也。’”  
  
《遯斋闲览》云：“或传一诗谜云：‘佳人佯醉索人扶，露出胸前白雪肤，走入绣帏寻不见，任他风雨满江湖。’乃贾岛、李白、罗隐、潘阆四诗人名也，云是荆公所作。”苕溪渔隐曰：“世传霞头隐语是半山老人作，云：‘生在色界中，不染色界尘，一朝解缠缚，见性自分明。’”(徐钞本、明钞本此下有“霞头即染物号头也”八字。)  
  
《夷坚志》云：“元祐间士大夫好事者，取达官姓名为诗谜，如‘长空雪霁见虹蜺，行尽天涯遇帝畿，天子手中执玉简，秀才不肯着麻衣’，谓韩绛、冯京、王珪、曾布也。又取古人名而传以今事，如‘人人皆戴子瞻帽，君实新来转一官，门状送还王介甫，潞公身上不曾寒’，谓仲长统、司马迁、谢安石、温彦博也。”  
  
《遯斋闲览》云：“荆公棋品殊下，每与人对局，未尝致思，随手疾应，觉其势将败，便敛之，谓人曰：‘本图适性忘虑，反苦思劳神，不如且已。’与叶致远敌手，尝《赠致远诗》云：‘垂成忽破坏，中断俄连接。’是知公棋不甚高。又云：‘讳输宁断头，悔误仍搏颊。’是又未能忘情于一时之得丧也。”苕溪渔隐曰：“介甫有《绝句》云：‘莫将戏事扰真情，且可随缘道我赢，战罢两奁收黑白，一枰何处有亏成。’观此诗，则图适性忘虑之语，信有证矣。若鲁直于棋则不然，如‘心似蛛丝游碧落，身如蜩甲化枯枝’，则苦思忘形，较胜负于一着，与介甫措意异矣。”  
  
《僧宝传》云：“浮山法远禅师，欧公闻其奇逸，造其室，未有以异之。与客棋，远坐其傍，欧公收局，请远因棋说法，乃鸣鼓升坐，曰：‘若论此事，如两家着棋相似，何谓也？敌手知音，当机不让，若是缀五饶三，又通一路始得。有一般底，只解闭门作活，不会夺角冲关，硬节与虎口齐彰，局破后徒劳连斡；所以道肥边易得，瘦肚难求，思行则往往失粘，心粗则时时头撞，(“头”明钞本作“顶”。)休夸国手，谩说神仙。赢局输筹即不问，且道黑白未分时，一着落在甚么处？’良久云：‘从前十九路，迷悟几多人。’欧公嘉叹久之。”  
  
东坡云：“南岳李岩老好睡，众人贪饱下棋，岩老辄就枕，阅数局，乃一展转，云：‘我始一局，君几局矣。’东坡曰：‘岩老常用四脚棋盘，着一色黑子，昔与边韶敌手，今被陈抟饶先着，时自有输赢，着了并无一物。’欧公诗云：‘夜凉吹笛千山月，路暗迷人百种花，棋罢不知人换世，酒阑无奈客思家。’殆类是也。”  
  
《归田录》云：“真宗朝岁岁赏花钩鱼，群臣应制。尝一岁临池，久之而御钓不食，丁晋公谓《应制诗》云：‘莺惊凤辇穿花去，鱼畏龙颜上钓迟。’真宗称赏，群臣自以为不及。”  
  
《西清诗话》云：“仁庙嘉祐中，开赏花钓鱼燕，介甫以知制诰预末坐，帝出诗示群臣，次第属和，末至介甫，日将夕矣，亟欲奏御，得披香殿字，未有对，时郑毅夫獬接席，顾介甫曰：‘宜对太液池。’故其诗有云：‘披香殿上留朱辇，太液池边送玉杯。’翌日都下盛传王舍人窃柳词：‘太液波翻披香帘卷。’介甫颇衔之。”  
  
王直方《诗话》云：“荆公有诗云：‘端能过我论奇字，亦复令君见异书。’而东坡亦尝云：‘未许中郎得异书，且共扬雄说奇字。’陈无己又以‘奇字’对‘秘方’。”  
  
《东轩笔录》云：“王介性轻率，语言无伦，时人以为心风，与荆公旧交，熙宁中自省判出守湖州，荆公作诗送之曰：‘吴兴太守美如何，柳恽诗才未足多，遥想郡人迎下檐，白蘋洲上起苍波。’其意以水值风即起波也。介谕其意，遂和十篇，盛气而诵于荆公，其一曰：‘吴兴太守美如何，太守从来恶祝鮀，生若不为上柱国，死时犹合代阎罗。’荆公笑曰：‘阎罗见阙速赴任。’”  
  
《石林诗话》云：“王介字中甫，衢州人，博学善讥谑，尝举制科不中，与荆公游甚欢，然未尝降意少相下。熙宁初，荆公以翰林学士被召，前此屡召不起，至是始受命，介以诗寄云：‘草庐三顾动春蛰，蕙帐一空生晓寒。’盖有所讽。荆公得之大笑。它日作诗，有‘丈夫出处非无意，猿鹤从来自不知’之句。盖为介发也。”  
  
苏子由云：“今州县之间，随其大小，皆有富民，此理势之所必至，所谓物之不齐，物之情也。然州县赖之以为强，国家恃之以为固，非所当忧，非所当去也。能使富民安其富而不横，贫民安其贫而不匮，贫富相恃，以为长久，而天下定矣。介甫不忍贫民，而深疾富民，志欲破富民以惠贫民，不知其不可也。方其未得志也，为兼并之诗，其诗曰：‘三代子百姓，公私无异财。人主擅操柄，如天持斗魁。赋予皆自我，兼并乃奸回。奸回法有诛，势亦无自来。后世始倒持，黔首遂难裁。秦王不知此，更筑怀清台。礼义日以媮，圣经久烟埃。法尚有存者，欲言时所咍。俗吏不知方，掊克乃为才。俗儒不知变，兼并可无摧。利孔至百出，小人私阖开。有司与之争，民愈可怜哉。’及其得志，专以此为事，设青苗法以夺富民之利，民无贫富，两税之外，皆重出息十二，吏缘为奸至倍息，公私皆病矣。吕惠卿继之以手实之法，私家一毫以上，皆籍于官。民知有夺取之心，至于卖田杀牛，以避其祸。朝廷觉其不可，中止不行，仅免于乱。然其徒世守其学，刻下媚上，谓之享上，有一不享上，皆废不用，至于今日，民遂大病。原其祸出于此诗，盖昔之诗病，未有若此酷者也。”  
  
王直方《诗话》云：“《送吴仲庶守潭诗》云：‘自古楚有材，醽醁多美酒，不知樽前客，更得贾生否。’盖贾谊初为河南吴公召置门下，而后谪长沙，其用事之精如此。”苕溪渔隐曰：“《上元戏刘贡甫诗》云：‘不知太一游何处，定把青藜独照公。’此诗用事亦精切。刘向校书天禄阁，夜有老人着黄衣，植青藜杖，叩阁而进。向请问姓名。‘我是太一之精，天帝闻卯金之子有博学者，下而观焉。’乃出怀中竹牒授之。见王子年《拾遗》。此事既与贡甫同姓，又贡甫时在馆阁也。”  
  
《冷斋夜话》云：“山谷尝言天下清景，初不择贵贱贤愚而与之。然吾特疑端为我辈设，荆公在钟山，官床与客夜坐，作诗云：‘残生伤性老躭书，年少东来复起予，各据槁梧同不寐，偶然闻雨落阶除。’东坡《宿余杭山寺诗》云：‘暮鼓朝钟自击撞，闭门欹枕对残釭，白灰旋拨通红火，卧听萧萧雪打窗。’人以山谷之言为确论。”  
  
山谷云：“尝见荆公于金陵，因问丞相近有何诗，荆公指壁上所题两句‘一水护田将绿绕，两山排闼送青来’，此近所作也。”  
  
《冷斋夜话》云：“唐诗有曰：‘长因送人处，忆得别家时。’又曰：‘旧国别多日，故人无少年。’而荆公、东坡用其意，作古今不经人道语。荆公诗曰：‘木末北山烟冉冉，草根南涧水泠泠，缲成白雪桑重绿，割尽黄云稻正青。’东坡曰：‘春畦雨过罗纨腻，夏垅风来饼饵香。’如《华严经》：‘举果知因，譬如莲花，方其吐花，而果具蕊中。’造语之工，至于荆公、山谷、东坡，尽古今之变。荆公‘江月转空为白昼，岭云分晚作黄昏。’又曰：‘一水护田将绿绕，两山排闼送青来。’东坡《海棠诗》曰：‘只恐夜深花睡去，高烧红烛照新妆。’又曰：‘我携此石归，袖中有东海。’山谷曰：‘此诗谓之句中眼，学者不知此妙，韵终不胜。’”  
  
《石林诗话》云：“荆公诗用法甚严，尤精于对偶，尝云：‘用汉人语，止可以汉人语对，若参以异代语，便不相类。’如‘一水护田将绿绕，两山排闼送青来’之类，皆汉人语也，此法惟公用之，不觉拘窘卑凡，如《周颙宅作》‘阿兰若娄约，身归窣堵波。’皆以梵语对梵语，亦此类。尝有人面称公诗，‘自喜田园归五柳，最嫌尸祝扰庚桑’之句，以为的对。公笑曰：‘君但知柳对桑为的，然庚亦自是数，盖以十干数之也。’”  
  
蔡宽夫《诗话》云：“荆公居钟山，(“钟”原作“中”，今据徐钞本、明钞本校改。)一日昼寝，梦有服古衣冠相过者，貌伟甚，曰：‘我桀也，与公论治道。’反复百余语，不相下。公既觉，犹汗流被体，若作气剧，因笑语客曰：‘吾习气尚若是乎。’乃作小诗识之，有‘尧桀是非犹入梦，因知余习未能忘’之句。”  
  
苕溪渔隐曰：“介甫居金陵，作《谢安墩绝句》云：‘我名公字偶相同，我屋公墩在眼中，公去我来墩属我，不应墩姓尚随公。’或云：‘介甫性好与人争，在庙堂则与诸公争新法，归山林则与谢安争墩。’此亦善谑也。”  

## 卷第三十四  
  
半山老人二  
  
《遯斋闲览》云：“莆阳通应子鱼，名著天下，盖其地有通应侯庙，庙前有港，港中之鱼最佳。今人必求其大可容印者，谓之通印子鱼。故荆公亦有诗云：‘长鱼俎上通三印。’此传闻之讹也。”  
  
苕溪渔隐曰：“韩子苍《谢泉州连使君寄子鱼绝句》曰：‘驿骑持书自海傍，开篮剩喜子鱼香，红螺紫蛤俱羞避，独许渠侬近酒觞。’子鱼味咸，止可啖水饭，若作酒品之物，殊无风味，子苍之言误矣。”  
  
《渑水燕谈录》云：“荆公之时，学者得出其门，自以为荣，一被称与，往往名重天下。公之治经，尤尚解字，末流务为新奇，浸成穿凿。朝廷患之，诏学者兼用旧传注，不专治《新经》，禁援引《字解》。于是学者皆变所学，至有著书以诋公之学者。又讳称公门人。故张芸叟为挽词曰：‘今日江湖从学者，人人讳道是门生。’盛传士林。及后诏公配享神庙，赠官赐谥，俾学者复治《新经》，用《字解》。昔之学者，稍稍复称公门人。有无名子改芸叟诗卒章云：‘人人却道是门生。’”  
  
张文潜云：“余自金陵月堂谒蒋帝祠，初出北门，始辨色，行平野中，时暮春，人家桃李未谢，西望城壁，壕水或绝或流，多鵁鶄白鹭，迤逦近山，风物天秀，如行锦绣图画中。旧读荆公诗，多称蒋山景物，信不诬也。”  
  
《遯斋闲览》云：“唐人诗：‘浓绿万枝红一点，动人春色不须多。’不记作者名氏。邓元孚曾见介甫亲书此两句于所持扇上，或以为介甫自作，非也。”  
  
王直方《诗话》云：“荆公作内相时，翰苑中有石榴一丛，枝叶甚茂，但只发一花，故荆公题此诗，余每以不见全篇为恨。”二说未知孰是。  
  
《石林诗话》云：“荆公少以意气自许，故诗语为其所向，不复更为涵蓄，如‘天下苍生待霖雨，不知龙向此中蟠。’又‘浓绿万枝红一点，动人春色不须多。’又‘平治险秽非无力，润泽焦枯是有才’之类，皆直道其胸中事。后为群牧判官，从宋次道尽假唐人诗集，博观而约取，晚年始尽深婉不迫之趣。乃知文字虽工拙有定限，然必视其幼壮，虽公方其未至亦不能力强而遽至也。”  
  
《高斋诗话》云：“荆公《题金陵此君亭诗》云：‘谁怜直节生来瘦，自许高才老更刚。’宾客每对公称颂此句，公辄颦蹙不乐。晚年与平甫坐亭上，视诗牌曰：‘少时作此题榜，一传不可追改。大抵少年题诗，可以为戒。’平甫曰：‘此扬子云所以悔其少作也。’”  
  
洪驹父《诗话》云：“荆公诗：‘窗明两不借。’按史游《急就章》云：‘裳韦不借为牧人。’颜师古注云：‘不借，小屦也，以麻为之，其贱易得，人人各自有，不须假借，因而为言。’又出扬雄《方言》，亦曰：‘麻履谓之不借。’惟崔豹《古今注》云：‘不借，草屦也。’”  
  
《漫叟诗话》云：“荆公尝在欧公坐上赋《虎图》，众客未落笔，而荆公章已就，欧公亟取读之，为之击节称叹，坐客阁笔不敢作。”苕溪渔隐曰：“《西清诗话》中亦载此事，云此乃体杜甫《画鹘行》，以纾急解纷耳。吾今具载二诗，读者当有以辨之。荆公《虎图诗》云：‘壮哉非罴亦非貙，目光夹镜当坐隅。横行妥尾不畏逐，顾盼欲去仍踌躇。卒然一见心欲动，熟视稍稍摩其须。固知画者巧为此，此物安肯来庭除？想当槃礴欲画时，睥睨众史如庸奴。神闲意定始一扫，功与造化论锱铢。悲风飒飒吹黄芦，上有寒雀惊相呼。槎牙死树鸣老乌，向之俛噣如哺雏。山墙野壁黄昏后，冯妇遥看亦下车。’杜甫《画鹘行》云：‘高堂见老鹘，飒爽动秋骨。初惊无拘挛，何得立突兀。乃知画师妙，功刮造化窟。写此神俊姿，充君眼中物。乌鹊满樛技，轩然恐其出。侧脑看青霄，宁为众禽设。长翮如刀剑，人寰可超越，乾坤空峥嵘，粉墨且萧瑟。缅思云沙际，自有烟雾质。吾今意何伤，顾步独纡郁。’”  
  
《隐居诗话》云：“熙宁庚戌冬，王荆公安石自参知政事拜相，是日，官僚造门奔贺者，相属于路，公以未谢，皆不见之。独与余坐于西庑之小阁，荆公语次，忽颦蹙久之，取笔书窗曰：‘霜筠雪竹钟山寺，投老归欤寄此生。’放笔揖余而入。元丰癸亥，公已谢事为会灵观使，居金陵白下门外。余谒公，公欣然邀余，同游钟山，憩法云寺，偶坐于僧房。是时，正当霜雪，而虚窗松竹，皆如诗中之景，余因述昔日题窗，并诵此诗，公怃然曰：‘有是乎。’领略微笑而已。”  
  
《高斋诗话》云：“舒州三祖山金牛洞山水闻于天下，荆公尝题诗云：‘水冷冷而北五，山靡靡以旁围，(“以”原作“而”，今据宋本校改。)欲穷源而不得，竟怅望以空归。’后人凿山刊木，浸失山水之胜，非公题诗时比也。鲁直效公题六言云：‘司命无心播物，祖师有记传衣，白云横而不度，高鸟倦而犹飞。’识者云：‘语虽奇，亦不及荆公之自然也。’”  
  
王直方《诗话》云：“李希声言荆公罢政事时，居于州东刘相宅，于书院小厅题‘当时诸葛成何事，只合终身作卧龙’数十处。”苕溪渔隐曰：“此乃薛能诗：‘山屐经过满径踪，隔溪遥见夕阳舂，当时诸葛成何事，只合终身作卧龙。’《唐百家诗选》中有之，或云荆公诗，非也。”  
  
王直方《诗话》云：“荆公集中有《落星寺诗》，其末云：‘胜概惟诗可收拾，不才羞作等闲来。’落星寺在彭蠡湖中，刘咸临尝亲见寺僧，言幼时目睹闽中章传道作此诗，其前六句皆同，其末云：‘胜概诗人尽收拾，可怜苏石不曾来。’苏、石谓子美、曼卿也。后人爱其诗者，改末句作荆公诗传之，遂使一篇之意不完，其体与荆公所作诗亦不类。”苕溪渔隐曰：“直方所言非也。余细观此诗，句语体格，真是荆公作，余人岂能道此。今具载全篇，识者必能辨之。诗云：‘窣云台殿起崔嵬，万里长江一酒杯。(“酒杯”原作“杯酒”，今据宋本乙正。)坐见山川吞日月，杳无车马送尘埃。雁飞云路声低过，客近天门梦易回。胜概惟诗可收拾，不才羞作等闲来。’”  
  
《冷斋夜话》云：“荆公言：前辈诗‘风定花犹落’，静中见动意，‘鸟鸣山更幽’，动中见静意。山谷云：‘此老论诗，不失解经旨趣，亦可怪耳。’唐人诗有曰‘海月生残夜，江春入暮年’者，置早意于残晚中。又曰‘惊蝉移别树，斗雀堕闲庭’者，置静意于喧动中。东坡作《眉子研诗》：‘君不见成都画手开十眉，横云却月争新奇，游人指点小颦处，中有渔阳胡马嘶。’用此微意也。”  
  
《遯斋闲览》云：“唐人《题西山寺》诗云：‘终古碍新月，半江无夕阳。’人谓冠绝古今，以其尽得西山之景趣也。今山寺留题者亦多，而绝少佳句，惟‘寺影中流见，钟声两岸闻’，又‘天多剩得月，地少不生尘’，最为人传诵，要亦未为至工；若用之于落星寺，有何不可乎？熙宁中，荆公有句云：‘天末海门横北固，烟中沙岸似西兴。’尤为中的。”  
  
《西清诗话》云：“荆公云：‘李汉岂知韩退之，缉其文，不择美恶，有不可以示子孙者，况垂世乎？’以此语门弟子，意有在焉。其文迄无善本，如‘春残叶密花枝少，睡起茶多酒盏疏’，‘吾皇英睿超光武，上将威名得隗嚣’，皆王元之诗也。《金陵独酌》：‘西江雪浪来天际’，《寄刘原甫》：‘翰林放逐蓬莱殿’，皆王君玉诗也。‘临津艳艳花千树’，‘天末海门横北固’，‘不知朱户锁婵娟’，皆王平甫诗也。”苕溪渔隐曰：“《遯斋闲览》以‘天末海门横北固，烟中沙岸似西兴’之句，为荆公《题金山寺诗》，尤为中的。王直方《诗话》以‘临津艳艳花千树，夹径斜斜柳数行，却忆金明池上路，红裙争看绿衣郎’之句，仍载永叔戏介甫曰：‘谨厚者亦复为之邪？’以二说考之，则《西清诗话》以为元之、平甫诗，恐误也。”  
  
《冷斋夜话》云：“荆公诗曰：‘道人北山来，问松我东岗，举手指屋脊，云今如许长。’今误作‘问松栽东岗’。王元之诗云：‘春残叶密花枝少，睡起茶亲酒盏疏。’今误作‘睡起茶多酒盏疏’。”  
  
《西清诗话》云：“欧公嘉祐中，见王荆公诗：‘黄昏风雨暝园林，残菊飘零满地金。’笑曰：‘百花尽落，独菊枝上枯耳。’因戏曰：‘秋英不比春花落，为报诗人子细看。’荆公闻之曰：‘是岂不知《楚词》夕餐秋菊之落英，欧阳九不学之过也。’”  
  
《高斋诗话》云：“荆公此诗，子瞻跋云：‘秋英不比春花落，说与诗人子细看。’盖为菊无落英故也。荆公云：‘苏子瞻读《楚词》不熟耳。’予以谓屈平‘餐秋菊之落英’，大概言花衰谢之意，若‘飘零满地金’，则过矣。东坡既以落英为非，则屈原岂亦谬误乎？坡在海南《谢人寄酒诗》有云：‘漫绕东篱嗅落英’，又何也。”苕溪渔隐曰：“‘秋英不比春花落，为报诗人子细看。’此是两句诗，余于《六一居士全集》及《东坡前后集》，遍寻并无之，不知《西清》、《高斋》何从得此二句诗，互有讥议，亦疑其不审也。”  

## 卷第三十五  
  
半山老人三  
  
《漫叟诗话》云：“荆公诗：‘红梨无叶庇花身，黄菊分香委路尘，岁晚苍官才自保，日高青女尚横陈。’苍官事见唐刺史樊宗师所作《绛守居园亭记》，中云：‘苍官青士权列与槐朋友。’横陈事见宋玉《风赋》，云：‘横自陈兮君之前。’若《楞严经》所谓‘于横陈时，味如嚼蜡。’乃房融笔，用其语也。”  
  
《冷斋夜话》云：“‘木落冈峦因自献，水归洲渚得横陈。’(“洲”原作“舟”，今据元本、徐钞本、明钞本校改。)山谷谓余曰：‘自献横陈见相如赋，荆公不应用耳。’予以《楞严经》语对之。山谷云：‘荆公暮年作小诗，雅丽精绝，脱去流俗，每讽味之，便觉沆瀣生牙颊间。’”苕溪渔隐曰：“荆公小诗，如‘南浦随花去，回舟路已迷，暗香无觅处，日落画桥西。’‘染云为柳叶，剪水作梨花，不是春风巧，何绿见岁华。’‘檐日阴阴转，床风细细吹，翛然残午梦，何许一黄鹂。’‘蒲叶清浅水，杏花和暖风，地偏缘底绿，人老为谁红。’‘爱此江边好，留连至日斜，眠分黄犊草，坐占白鸥沙。’‘日净山如染，风喧草欲熏，梅残数点雪，麦涨一川云。’观此数诗，真可使人一唱而三叹也。”  
  
《西清诗话》云：“熙宁初，张掞以二府初成，作诗贺荆公，公和曰：‘功谢萧规渐汉第，恩从隗始诧燕台。’以示陆农师，农师曰：‘萧规曹随，高帝论功，萧何第一，皆摭故实；而请从隗始，初无恩字。’公笑曰：‘子善问也。韩退之《斗鸡联句》：感恩惭隗始，若无据，岂当对功字也。’乃知前人以用事一字偏枯，为倒置眉目，返易巾裳，盖谨之如此。”苕溪渔隐曰：“荆公《春日绝句》云：‘春风过柳绿如缲，晴日蒸红出小桃。’余尝疑蒸红必所有据，后读退之《桃源图诗》云：‘种桃处处惟开花，川原远近蒸红霞。’盖出此也。”  
  
《石林诗话》云：“京师职事官，旧皆无公廨，虽宰相执政官，亦僦舍而居。每遇出省，或有中批外奏急速文字，则省吏遍持于私第呈押，既稽缓，又多漏泄。元丰初，始建东西二府于右掖门之前，每府相对为四位，俗谓之八位。裕陵幸尚书省回，尝特临幸驻辇，环视久之。时张侍郎文裕以诗庆宰执，元参政厚之和云：‘黄阁势连双凤阙，紫枢光直右银台。’盖东府与西阙角相近，西府正直右掖门。崇宁以后，宰相皆赐第，例于私第治事，而二府往往多虚位，或为书局官指射以置局，与元丰本意稍异矣。”  
  
《冷斋夜话》云：“山谷言诗意无穷，而人才有限，以有限之才，追无穷之意，虽渊明、少陵不得工也。不易其意，而造其语，谓之换骨法。规摹其意形容之，谓之夺胎法。如郑谷诗：‘自缘今日人心别，未必秋香一夜衰。’此意甚佳，而病在气不长；西汉文章，雄深雅健，其气长故也。曾子固曰：‘诗当使人一览语尽，却意有余，乃古人用心处。’荆公《菊诗》曰：‘千花百卉凋零后，始见闲人把一枝。’东坡曰：‘万事到头都是梦，休休，明日黄花蝶也愁。’又李翰林曰：‘鸟飞不尽暮天碧。’又曰：‘青天尽处没孤鸿。’其病如前所论。山谷《达观台诗》曰：‘瘦藤挂到风烟上，乞与游人眼豁开，不知眼界阔多少，白鸟去尽青天回。’凡此之类，皆换骨法也。顾况诗曰：‘一别二十年，人堪几回别。’其诗简缓而意精确。荆公《与故人诗》曰：‘一日君家把酒杯，六年波浪与尘埃，不知乌石江头路，到老相寻得几回。’乐天诗：‘临风杪秋树，对酒长年身，醉貌如霜叶，虽红不是春。’东坡诗：‘儿童误喜朱颜在，一笑那知是酒红。’凡此之类，皆夺胎法也。学者不可不知。”苕溪渔隐曰：“‘飞鸟不尽暮天碧’之句，乃郭功甫《金山行》，《冷斋》以为李翰林诗，何也？”  
  
《西清诗话》云：“元丰中，王文公在金陵，东坡自黄北迁，日与公游，尽论古昔文字，闲即俱味禅说。公叹息谓人曰：‘不知更几百年，方有如此人物。’东坡渡江，至仪真，《和游蒋山诗》，寄金陵守王胜之益柔，公亟取读之，至‘峰多巧障日，江远欲浮天’，乃抚几曰：‘老夫平生作诗，无此二句。’又在蒋山时，以近制示东坡，东坡云：‘若积李兮缟夜，崇桃兮炫昼，自屈、宋没世，旷千余年，无复《离骚》句法，乃今见之。’荆公曰：‘非子瞻见谀，自负亦如此，然未尝为俗子道也。’”  
  
潘子真《诗话》云：“东坡得请宜兴，道过钟山，见荆公，时公病方愈，令坡诵近作，因为手写一通以为赠；复自诵诗，俾坡书以赠己，仍约坡卜居秦淮。故坡和公诗云：‘骑驴渺渺入荒陂，想见先生未病时，劝我试求三亩宅，从公已觉十年迟。’”  
  
《西清诗话》云：“王文公见东坡《醉白堂记》云：‘此乃是韩、白优劣论。’东坡闻之曰：‘不若介甫《虔州学记》，乃学校策耳。’二公相诮或如此，然胜处未尝不相倾慕。元祐间，东坡奉祠西太一宫，见公旧诗云：‘杨柳鸣蜩绿暗，荷花落日红酣，三十六陂春水，白头想见江南。’注目久之，曰：‘此老野狐精也。’”  
  
《雪浪斋日记》云：“荆公诗：‘草深留翠碧，花远没黄鹂。’人只知翠碧黄鹂为精切，不知是四色也。又以‘武丘’对‘文鹢’，‘杀青’对‘生白’，‘苦吟’对‘甘饮’，‘飞琼’对‘弄玉’，世皆不及其工。小杜以‘锦字’对‘琴心’，荆公以‘带眼’对‘琴心’，谢夷季以‘镜约’对‘琴心’，比荆公为最精切。近时，洪驹父以‘青奴’对‘黄妳’，黄妳出《金楼子》；(“金”原作“念”，今据元本、徐钞本、明钞本校改。)青奴，山谷所名也。予读《国史补》，得‘银鹿’，后以对子建集中‘金瓠’，湿萤出《李长吉集》，干鹊出《西京杂记》，予以‘湿萤’对‘干鹊’。又王存以‘河鱼’对‘海鸟’，人以为工。”  
  
《西清诗话》云：“荆公诗以故事纪实事，如《韩魏公挽词》云：‘木稼尝闻达官怕，山颓果见哲人萎。’用孔子及唐宁王事。时熙宁中，华山圯，冰成木稼，已而魏公薨。如《追伤陆子履诗》云：‘主张寿禄无三甲，收拾文章有六丁。’用管辂及退之诗事。初日者王生相子履云：‘学士无背不寿，仕宦龃龉。’已而子履蚤世，如日者之言。子履既死，家人悉梦云：‘帝命同宋次道修官制，凡吾平生所著职官书，可尽焚之。’未几，朝廷果修官制焉。”  
  
《雪浪斋日记》云：“陆龟蒙以‘二酉’对‘六丁’，荆公以‘三甲’对‘六丁’，发机自陆子也。”  
  
《石林诗话》云：“前辈诗材，亦或预为储蓄，然非所当用，未尝强出。余尝从赵德麟假《陶渊明集》本，盖东坡所阅者，时有改定，末有手题两联云：‘人言卢杞似奸邪，我觉魏公真妩媚。’又‘槐花黄，举子忙，促织鸣，懒妇惊。’不知偶书之也，或将以为用也。然子瞻诗不见有此语，则固无意于必用矣。荆公作《韩魏公挽词》云：‘木稼曾闻达官怕，山颓今见哲人萎。’或言亦是平时所得，魏公之薨，是岁雨木冰，前一岁华山崩，偶有二事，故不觉耳。”  
  
唐子西《语录》云：“凡作诗平居须收拾诗材以备用，退之作《范阳卢殷墓铭》云：‘于书无所不读，然正用资以为诗’，(“用”原作“周”，今据徐钞本、明钞本校改。)是也。《诗疏》不可不阅，诗材最多，其载谚语如‘络纬鸣，懒妇惊’之类，尤宜入诗用。《乐府解题》须熟读，大有诗材。余诗云：‘时难将进酒，家远莫登楼。’用《古乐府》名作对也。”  
  
《遯斋闲览》云：“俗语有之曰：‘槐花黄，举子忙。’谓槐之方花，乃进士赴举之时。而唐诗人翁承赞有诗云：‘雨中妆点望中黄，勾引蝉声送夕阳，忆得当年随计吏，马蹄终日为君忙。’乃知俗语亦有所自也。”  
  
《遯斋闲览》云：“荆公集句诗，虽累数十韵，皆顷刻而就，词意相属，如出诸己，他人极力效之，终不及也。如《老人行》云：‘翻手为云覆手雨，当面输心背面笑。’前句老杜《贫交行》，后句老杜《莫相疑行》，合两句为一联，而对偶亲切如此。又《送吴显道》云：‘欲往城南望城北，此心炯炯君应识。’《胡笳十八拍》云：‘欲往城南望城北，三步回头五步坐。’此皆集老杜句也。按杜诗《哀江头》云：‘黄昏胡骑尘满城，欲往城南忘南北。’荆公两用，皆以‘忘南北’为‘望城北’，始疑杜诗误，其后数善本皆作‘忘南北’，或云：‘荆公故易此两字，以合己一篇之意。’然荆公平生集句诗，未尝改古人字，观者更宜详考。”苕溪渔隐曰：“余闻洪庆善云：‘老杜欲往城南忘南北之句，《楚词》云：中心瞀乱兮迷惑，王逸注云：思念烦惑忘南北也。’子美盖用此语也。”  
  
《吕氏童蒙训》云：“为诗文常患意不属，或只得一句，语意便尽，欲足成一章，又恶其不相称，若未有其次句，即不若且休，养锐以待新意；若尽力须要相属，譬如力不敌而苦战，一败之后，意气沮矣。荆公好集句，尝于东坡处见古砚，东坡令荆公集句，荆公云：‘巧匠斫山骨’，只得一句，遂逡巡而去。山谷尝有句云：‘麒麟卧葬功名骨’，终身不得好对。”  
  
王直方《诗话》云：“荆公始为集句，多者至数十韵，往往对偶亲于本诗，盖以诵古今人诗多，或坐中率然而成，始可以为贵也。其后多有效之者。孔毅甫尝集句赠东坡，东坡戏次韵云：‘羡君戏集他人诗，指呼市人如使儿。天边鸿鹄不易得，便令作对随家鸡。退之惊笑子美泣，问君久假何时归。世间好句世人共，明月自满千家墀。’”  
  
《冷斋夜话》云：“集句诗其法贵速巧，如前辈曰：‘晴湖胜镜碧，衰柳似金黄。’人以为巧，然疲费精力，积日月而后成，不足道也。山谷以集句诗名曰百家衣。百家衣，今小儿文褓也。”  
  
《西清诗话》云：“集句自国初有之，未盛也，至石曼卿人物开敏，以文为戏，然后大著。尝见手书《下第偶成》诗云：‘一生不得文章力，欲上青云未有因。圣主不劳千里召，姮娥何惜一枝春。凤凰诏下虽霑命，豺虎丛中也立身。啼得血流无用处，着朱骑马是何人？’又云：‘年去年来来去忙，为他人作嫁衣裳，仰天大笑出门去，独对春风舞一场。’至元丰间，王荆公益工于此。人言起自荆公，非也。”  
  
《后山诗话》云：“荆公莫年喜为集句，唐人号为四体，黄鲁直谓正堪一笑尔。司马温公为武定从事，同幕私幸营妓，而于公讳之；常会僧庐，公往迫之，使妓逾垣而去，度不可隐，乃具道。公戏之曰：‘年去年来来去忙，暂偷闲卧老僧床，惊回一觉游仙梦，又逐流莺过短墙。’杭之举子中老榜第，其子以绯让之，客贺之曰：‘应是穷通自有时，人生七十古来稀，如今始觉为儒贵，不着荷衣便着绯。’寿之医者，老娶少妇，或嘲之曰：‘偎他门户傍他墙，年去年来来去忙，采得百花成蜜后，为他人作嫁衣裳。’真可笑也。”  
  
蔡宽夫《诗话》云：“荆公晚多喜取前人诗句为集句诗，世皆言此体自公始。予家有至和中成都人胡归仁诗，已有此作，自号安定八体。其间如‘一第知何日，无端意不移。欲为青桂主，谁与白云期？傍架齐书帙，翻瓢作酒卮。文明终有托，休把运行推。’又：‘白沙溪绕白云堆，但有何人把酒杯。专慕圣贤知志气，可怜谈笑出尘埃。碧山终日思无尽，清世难群好自猜。风满老松门昼掩，可怜高尚仰天才’之类，亦自精密，但所取多唐末五代人诗，无复佳语耳。不知公尝见与否也？”  

## 卷第三十六  
  
半山老人四  
  
《三山老人语录》云：“荆公诗云：‘细数落花因坐久，缓寻芳草得归迟。’六一居士诗云：‘静爱竹时来野寺，独寻春偶过溪桥。’二公皆状闲适，荆公之句为工。”  
  
《石林诗话》云：“荆公晚年，诗律尤精严，造语用字，间不容发；然意与言会，言随意遣，浑然天成，殆不见有牵率排比处。如‘含风鸭绿鳞鳞起，弄日鹅黄袅袅垂’，读之初不觉有对偶。至‘细数落花因坐久，缓寻芳草得归迟’，但见舒闲容与之态耳。而字字细考之，皆经檃括权衡者，其用意亦深刻矣。尝与叶致远诸人和头字韵诗，往返数四，其末篇云：‘名誉子真居谷口，事功新息困壶头。’以‘谷口’对‘壶头’，其精切如此。后数月取本追改云：‘岂爱京师传谷口，但知乡里胜壶头。’今集中两本并存。”  
  
苕溪渔隐曰：“六一居士诗云：‘静爱竹时来野寺，独寻春偶过溪桥。’俗谓之折句。卢赞元《雪诗》云：‘想行客过梅桥滑，免老农忧麦垅干。’效此格也。余亦尝云：‘鹦鹉杯且酌清浊，麒麟阁懒画丹青。’”  
  
唐子西《语录》云：“荆公诗得子美句法，其诗云：‘地蟠三楚大，天入五湖低。’”  
  
苕溪渔隐曰：“半山老人《题双庙诗》云：‘北风吹树急，西日照窗凉。’细详味之，其托意深远，非止咏庙中景物而已。盖巡、远守睢阳，当时安庆绪遣突厥劲兵攻之，日以危困，所谓‘北风吹树急’也。是时，肃宗在灵武，号令不行于江、淮，诸将观望，莫肯救之，所谓‘西日照窗凉’也。此深得老杜句法。如老杜《题蜀相庙诗》云：‘映阶碧草自春色，隔叶黄鹤空好音。’亦自别托意在其中矣。”  
  
《遯斋闲览》云：“荆公《百家诗选序》云：‘予与宋次道同为三司判官，次道出其家所藏唐百家诗，请予择其善者。废日力于此，良可悔也。虽然，欲观唐人诗，观此足矣。’今世所传《百家诗选》印本，已不载此序矣。然唐之诗人，有如宋之问、白居易、元稹、刘禹锡、李益、韦应物、韩翃、王维、杜牧、孟郊之流，皆无一篇入选者。或谓公但据当时所见之集诠择，盖有未尽见者，故不得而遍录。其实不然。公选此诗，自有微旨，但恨观者不能详究耳。公后复以杜、欧、韩、李别有《四家诗选》，则其意可见。”  
  
《西清诗话》云：“《百家诗选》，余读之，见其取张祜《惠山寺诗》‘泉声到池尽，山色上楼多’，而不取《孤山寺诗》：‘楼台耸碧岑，一径入湖心。不雨山长润，无云水自阴。断桥荒藓涩，空院落花深。犹忆西窗月，钟声在北林。’又贾岛平生得意句：‘独行潭底影，数息树边身。’复不取，而载‘写留行道影，焚却坐禅身’，不如意果如何耳？”  
  
《石林诗话》云：“王荆公从宋次道借本编《百家诗选》，中间有‘暝色赴春愁’，次道改‘赴’字作‘起’字，荆公复定为‘赴’字，以语次道曰：‘若是起字，谁不能之。’次道以为然。”苕溪渔隐曰：“余观《钟山语录》云：‘暝色赴春愁，下得赴字最好，若下起字，即小儿语也。’所云止此，不知《石林》之说何从得之？”  
  
《冷斋夜话》云：“用事琢句，妙在言其用而不言其名，此法惟荆公、东坡、山谷三老知之。荆公曰：‘含风鸭绿鳞鳞起，弄日鹅黄袅袅垂。’此言水柳之名也。东坡《答子由诗》曰：‘犹胜相逢不相识，形容变尽语音存。’此用事而不言其名。山谷曰：‘管城子无食肉相，孔方兄有绝交书。’又曰：‘语言少味无阿堵，冰雪相看有此君。’又曰：‘眼看人情如格五，心知外物等朝三。’格五，今之蹙融是也，《后汉注》云：‘常置人于险恶处耳。’”苕溪渔隐曰：“荆公诗云：‘缲成白雪桑重绿，割尽黄云稻正青。’白雪则丝，黄云则麦，亦不言其名也。余尝效之云：‘为官两部喧朝梦，在野千机促妇功。’蛙与促织二虫也。”  
  
蔡宽夫《诗话》云：“雁有小而善鸣者，谓之雁奴；雁每群宿，雁奴辄往来巡视不瞑，微闻人声，则长鸣以警。盖亦物之能爱其类者。以故，江湖间捕雁，必先以计杀雁奴，然后群雁可得。宋景文公尝著其说。王荆公亦有诗曰：‘人将伺其怠，奴辄告之亟，举群寤而飞，机巧无所得。’此与乐天所赋雉媒者异也。”  
  
《石林诗话》云：“荆公诗有‘老景春可惜，无花可留得，莫嫌柳浑青，终恨李太白’之句，以古人姓名藏句中，盖以文为戏。或者谓前无此体，自公始见之。余读权德舆集，其一篇云：‘藩宣秉戎寄，衡石崇势位。言纪信不留，驰张良自愧。樵苏则为惬，瓜李斯可畏。不顾荣官尊，每陈农亩利。家林类岩巘，负郭躬敛积。忌满宠生嫌，养蒙恬胜利。疏钟皓月晓，晚景丹霞异。涧谷永不变，山梁冀无累。论自王符肇，学得展禽志。从此直不疑，支离疏世事。’则权德舆已尝为此体。乃知古今文章之变，殆无遗蕴。德舆在唐，不以诗名，然词亦雅畅，此篇虽主意在别立体，然不失为佳制也。”  
  
《禁脔》云：“沙草则众人所谓水边林下之物，所与之游处者牛羊鸥鸟耳，而荆公造而为语曰：‘眠分黄犊草，坐占白鸥沙。’其笔力高妙，殆若天成。凡贫贱则语言不为人所敬信，岁寒则无如松竹，鲁直造而为语曰：‘语言少味无阿堵，冰雪相看有此君。’其语便韵。”  
  
《类苑》云：“荆公《题王昂霄水亭》云：‘萧萧抟黍声中日，漠漠舂锄影外天。’事实人多不知。抟黍，盖黄鹂也，黍方熟时，鸣于桑间，或谓之黄鹂，见《诗疏》。舂锄，鹭也，《尔雅》曰：‘鹭，舂锄。’亦取其鹭之行步云。皮日休诗云：‘数点舂锄烟雨微。’盖言此耳。”  
  
苕溪渔隐曰：“荆公诗：‘客舍黄粱今始熟，鸟残红柿昔曾分。’事见《传灯录》，沩山与仰山游，行次，鸟衔一红柿落前，祐将与仰山，仰山接得，以水洗了，却与祐，祐曰：‘什么处得来？’寂曰：‘此是和尚道德所感。’祐曰：‘不得空然。’即分半与寂。”  
  
《后山诗话》云：“荆公诗：‘力去陈言夸末俗，可怜无补费精神。’而公平生文体数变，莫年诗益工，用意益苦，故言不可不谨也。”  
  
《西清诗话》云：“王师吊伐江左，城将破，或梦丱角女子行空中，以巨筛筛物，散落如豆，着地皆成人，问其故，曰：‘此当死于难者。’后见一贵人，盛冠服，继堕于地，云：‘此徐舍人也。’既寤，闻徐锴死围城中。王文公兄弟在金陵，《和王微之晢登高斋诗》押筛字韵，平甫云：‘当时徐氏擅笔墨，夜围梦堕空中筛。’此事奇谲，而盘屈就强韵，可谓工矣。”  
  
《倦游杂录》云：“平甫熙宁中判官告院，忽于秋日作宫词《点绛唇》一解以示魏泰，泰曰：‘断章有流离之思，何也？’明年，果得罪废归金陵。其词曰：‘秋气微凉，梦回明月穿帘幕，井梧萧索，正绕南枝鹊。宝瑟尘生，金雁空零落，情无托，鬓云慵掠，不似君恩薄。’”  
  
《隐居诗话》云：“苏丞相颂尝云：‘馆中见平甫题壁，有宫殿影摇河汉外，江湖梦断鼓钟边，使人吟想不已。’平甫尤工用事，而复对偶亲切，在京师有病中答予秋日诗曰：‘忽吟佳句诗消暑，远胜前人檄愈风’，又曰：‘北海知天谕牛马，东方敖俗任龙蛇。’王绎学士葬以九月，平甫为《挽词》云：‘九月清霜送陶令，千年白日见滕公。’(“滕”原作“藤”，今改。)时《挽词》甚多，无出此句。”  
  
王直方《诗话》云：“平甫直宿馆中，梦一人与之同至海中，有楼台榜曰灵芝宫，其间笙箫声妓甚众。其人欲与俱往，俄闻有告之者曰：‘未当来，今非其时也。’平甫惊觉，禁中鸣钟矣。乃自作诗云：‘万顷波涛木叶飞，笙箫宫殿号灵芝。挥毫不似人间世，长乐钟声梦觉时。’数年果卒。曾子固为传其事甚详。”  
  
王直方《诗话》云：“郭功甫方与荆公坐，有一人展刺云，诗人龙太初。功甫勃然曰：‘相公前敢称诗人，其不识去就如此。’荆公曰：‘但且请来相见。’既坐，功甫曰：‘贤道能作诗，为我赋乎。’太初曰：‘甚好。’功甫曰：‘只从相公请个诗题。’是时方有一老兵以沙擦铜器，荆公即曰：‘可作沙诗。’太初不顷刻间诵曰：‘茫茫黄出塞，渺渺白铺汀，鸟过风平篆，潮回日射星。’功甫遂阁笔。太初缘此名闻东南。”  

## 卷第三十七  
  
王逢原  
  
王直方《诗话》云：“王逢原见知于王荆公，一时附丽之徒，日满其门，进誉献谀，初不及文字间也。逢原厌之，乃大署其门曰：‘纷纷闾巷士，看我复何为，来即令我烦，去即我不思。’意当有知耻者，而请谒不衰。”  
  
《桐江诗话》云：“逢原集中佳句颇多，如《读老杜诗》：‘镌劖物象三千首，照耀乾坤四百春。’《瓜洲渡》云：‘风力引云行玉马，水光连日动金蛇。’《谢满子权寄诗》云：‘九原黄土英灵活，万古青天霹雳飞。’”  
  
蔡天启  
  
王直方《诗话》云：“夏畸道言，蔡天启初见荆公，荆公坐间偶言及卢仝《月蚀诗》，人难有诵得者。天启诵之终篇，遂为荆公所知。”  
  
苕溪渔隐曰：“《东坡集》中有《申王画马图诗》，即天启作，气格有类东坡，世因误收入。其后姑苏居世英家刊《东坡前后集》，遂删去，今录之，云：‘天宝诸王爱名马，千金争致华轩下。当时不独玉花骢，飞电流云绝萧洒。两坊岐薛宁与申，凭凌内厩多清新。肉鬃汗血尽龙种，紫袍玉带真天人。骊山射猎包原隰，御前急诏穿围入。扬鞭一蹙破霜蹄，万骑如风不能入。雁飞兔走惊弦开，翠华鞍辔从天回。五家锦绣遍山谷，百里舄珥遗尘埃。青骡蜀栈西超忽，高准浓娥散荆棘。苜蓿连天鸟自飞，五陵佳气春萧瑟。’”  
  
《雪浪斋日记》云：“天启诗：‘城响涛头入，江昏雨脚斜’，‘柳间黄鸟路，波底白鸥天’，皆佳句。《松江诗》最奇，云：‘断蓬帆影天平入，夹镜波光水倒流。’”  
  
《石林诗话》云：“王荆公在钟山，有马甚恶，蹄啮不可近。一日，两校牵至庭下，告公请鬻之。天启时在坐，曰：‘世安有不可调之马，第久不骑，骄耳。’即起捉其鬃，一跃而上，不用衔勒，驰数十里而还。荆公大壮之，即作集句诗赠之：‘蔡子勇成癖，能骑生马驹’者，后有‘身着青衫骑恶马，日行三百尚嫌迟，心源落落堪为将，却是君王未备知。’士大夫自是盛传荆公以将帅之材许之。绍圣初，章申公当国，首欲进天启侍从，会执政有不悦者，乃出为永兴军路提举常平，因欲稍迁为帅，会丁内艰不果，犹是用荆公遗意也。”  
  
俞清老　秀老  
  
潘子真《诗话》云：“俞紫芝字秀老，喜作诗，人未知之。荆公爱焉，手写其一联‘有时俗事不称意，无限好山都上心’于所持扇，众始异焉。弟清老，亦修洁可喜，俱从山谷游。山谷所书‘钓鱼船上谢三郎’一帖石刻，在金山寺，鸡林每入贡，辄市模本数百以归；亦秀老词也。”  
  
《冷斋夜话》云：“荆公食宫使禄，居蒋山，时时往来白下门、西庵、草堂、法云，止以一黥挟蹇驴。门人乘间讽笋舆宜老者，公曰：‘古之王公至不道，未尝以人代畜。’一日，与俞秀老至报宁，公方假寐，秀老私跨公驴入法云，谒宝觉禅师，有顷，秀老至，公睡起，遣秀老下阶，曰：‘为士子乃敢盗骑吾驴。’秀老叩头，愿有以自赎，公徐曰：‘罚《松声诗》一首。’秀老立就，其词极佳，山中之人忘之。余为补曰：‘万壑摇苍烟，百滩渡流水，下有跨驴人，萧萧吹冻耳。’”  
  
《诗选》云：“秀老高士，非可下阶诘责者。荆公尝云：‘暮年要得君携手，处处相烦作好歌。’仍况其诗如红蕖碧水，元、刘、陶、谢之流。且与书云：‘当营理报宁庵舍，以伫游愒，荣从何时如约一至乎？’则钦重之意，概可见矣。大抵惠洪多谈，《冷斋夜话》中数事皆妄。”  
  
山谷云：“清老，金华俞子中也，三十年前，与余同学于淮南。元丰甲子，相见于广陵，自云：‘荆公欲使脱缝掖，着僧伽黎，奉香火于半山寺，所谓报宁禅院者也。予之僧名曰紫琳，字清老。’清老无妻子之累，去作半山道人，不废入俗，诙谐优游以卒岁，似不为难；然生龟脱筒，亦难堪忍。后数年见之，儒冠自若也。因戏和清老诗云：‘索索叶自雨，月寒遥夜阑。马嘶车铎鸣，群动不遑安，有人梦超俗，去发脱儒冠。平明视清镜，政尔良独难。’子瞻屡哦此诗，以为妙也。”  
  
《石林诗话》云：“俞紫芝，扬州人，少有高行，不娶，得浮屠氏心法，所至翛然，而工于诗。王荆公居钟山，(“钟”原作“中”，今据徐钞本、明钞本校改。)秀老数相往来，尤爱重之，每见于诗，所谓‘公诗何以解人愁，初日芙蕖映碧流，未怕元刘争独步，不妨陶谢与同游’是也。秀老尝有‘夜深童子唤不起，猛虎一声山月高’之句，尤为荆公所赏，和云：‘新诗比旧仍增峭，若许追攀莫太高。’秀老卒于元祐初，惜时无发明者，不得与林和靖一流概见于隐逸。其弟澹，字清老，亦不娶，滑稽善谐谑，洞晓音律，能歌；荆公亦喜之，晚年作《渔家傲》等乐府数阕，每山行，即使澹歌之，然澹使酒好骂，不若秀老之恬静。一日，见公，云：‘吾欲为浮屠，但贫无钱买祠部耳。’公欣然为置祠部，澹约日祝发，既过期，寂无耗，公问其然，澹徐曰：‘吾思僧亦不易为，公所赠祠部，已送酒家偿旧债矣。’公为之大笑，黄鲁直赠澹诗，其一有云：‘有客梦超俗，去发脱儒冠，平明视清镜，正尔良独难。’盖述荆公事也。”苕溪渔隐曰：“鲁直与清老同学，所谓后数年见之，儒冠自若也。则清老寔曾为僧可知，而此以为祠部送酒家偿旧债，《石林》之言非也。”  
  
袁世弼  
  
《隐居诗话》云：“王斻游金陵升元寺僧房，见壁有绘一金紫大夫，上题诗一绝云：‘阵前金琕生无愧，鼓下蛮奴死合羞，三尺吴缣暗尘土，凛然苍鹘欲横秋。’斻不能辨，卷画归，示其父。王安国平甫曰：‘此刘仁瞻象，袁世弼诗也。’袁汝州人，庆历初，登进士第，官止太常博士，寿不满四十，少有文学，古诗尤佳，惜乎蚤死，文章多流落。此诗在袁未为佳句，然亦俊拔可喜。琕实音蠙，袁误呼也。”  
  
王直方《诗话》云：“世弼能为诗，慕韦应物，而遒丽奇壮过之。王介甫尝手书世弼《赠郭功父诗》云：‘方山忆共泛金船，屈指于今五六年，风送梨花吹醉面，月和溪水上归鞯。浮生聚散应难料，末路穷通尽偶然。欲问故人牢落事，鹿裘深入白云眠。’世弼自号遯翁，临死一篇尤佳：‘青霭千峰暝，悲风万古呼。其谁挂宝剑，应有奠生刍。皎月东方陨，长松半壑枯。山泉吾所爱，声到夜台无。’”  
  
潘子真《诗话》云：“‘渺渺洞庭野，萧萧黄鹤楼。水通云梦浦，人渡沔阳舟。广泽侵吴壤，孤城接郢丘。山分三楚断，溪入九江流，寂寞休兵月，纷纭战国秋。吴生来赤壁，魏武失荆州。六代凭形势，群雄死寇雠。凄凉帝子宅，浩荡祢衡洲。万里浮云暮，千年故国愁。武昌宫不见，麋鹿自群游。’蜀人张俞所赋也。客有自荆湘传此诗，时世弼尚未冠，见之，笑曰：‘此笔力不难到。’因过金陵，遂作《谒吴大帝庙》诗，云：‘人苦曹瞒虐，天悲汉禄终。山河分鼎峙，气象发江东。一旦墟京洛，弥年豢幼冲。炎精竟灰烬，紫盖出艨艟。长策资公瑾，雄才得吕蒙。招延师友议，继述父兄忠。旧府峨双阙，(“峨”原作“蛾”，今据宋本校改。)惊涛涌半空。风云龙虎势，日月帝王宫。地力因时险，神谋与意通。屈伸思所济，逆顺审于衷。骏足嗤交货，灵牙耀即戎。同盟界函谷，独断保蚕丛。定霸葵丘劣，推心建武同。长沙兆生识，典午赖余风。战守遗踪在，登临四望中。陵迁成万古，世异想群雄。歌舞居民祀，干戈逐虏功。征帆来浦外，久客怆途穷。精锐销孤剑，飘零若断蓬。裴回堂庑下，暮叶乱江枫。’其词不减于张，而叙事曲折过之。荆公居金陵，为功甫手写所赋诗一轴，有‘从来多病王僧祐，自小能文谢惠连，各厌尘劳思物外，莫辞携手访林泉。’又曰：‘雪后姑溪水更深，冥冥寒雨作连阴，旅怀未可顿消遣，思与洛生溪上吟。’此两篇，世弼赠功甫诗也。世弼年十七，《题百丈山诗》云：‘琼田收罢稏，玉溜注琅玕。’读书最苦，因尔癯瘠，没时才三十四岁。自作墓铭，叙其平生。有诗文十卷，号《遯翁集》。”  
  
郭功甫  
  
王直方《诗话》云：“郭祥正，宇功父，自梅圣俞赠诗，有‘采石月下闻谪仙’，以为李白后身，缘此有名。功父有《金山行》：‘鸟飞不尽暮天碧，渔歌忽断芦花风。’大为荆公所赏。东坡守钱塘，功父过之，出诗一轴示东坡，先自吟诵，声振左右，既罢，谓坡曰：‘祥正此诗几分来？’坡曰：‘十分来也。’祥正惊喜，问之，坡曰：‘七分来是读，三分来是诗，岂不十分也。’”  
  
苕溪渔隐曰：“功甫《金山行》，造语豪壮，世多不见全篇，今录于左方：‘金山杳在沧溟中，雪崖冰柱浮仙宫。乾坤扶持自今古，日月仿佛悬西东。(“悬”原作“缠”，今据徐钞本、明钞本校改。)我泛灵槎出尘世，搜索异境窥神工，一朝登临重叹息，四时想像何其雄。卷帘夜阁挂北斗，大鲸驾浪吹长空。舟摧岸断岂足数，往往霹雳捶蛟龙。寒蟾八月荡瑶海，秋光上下磨青铜。鸟飞不尽暮天碧，渔歌忽断芦花风。蓬莱久闻未成往，壮观绝致遥应同。潮生潮落夜还晓，物与数会谁能穷？百年形影浪自苦，便欲此地安微躬。白云南来入长望，(“长”原作“我”，今据徐钞本、明钞本校改。)又起归兴随征鸿。’”  
  
《遯斋闲览》云：“功甫曾《题人山居》一联云：‘谢家庄上无多景，只有黄鹂三两声。’荆公命工绘为图，自题其上云：‘此是功甫《题山居诗》处。’即遣人以金酒钟并图遗之。”  
  
潘子真《诗话》云：“袁世弼，南昌人，宦游当涂，时功甫尚未冠也，世弼爱其才，荐于梅圣俞，自尔有声。功甫尝谓吾大父清逸云：‘教戴汲引，(“戴”原作“载”，今据徐钞本、明钞本校改。)袁二丈力也，蒿埋三尺，不敢忘其赐。’功甫既壮，颇恃其才力，下笔曾不经意。论者或惜其造话无刻励之功，清逸云：‘如功甫岂易得，但置作者中，便觉有优劣耳。正如晋、楚之轻剽，不当威、文之节制也。’清逸尝有诗戏之云：‘休恨古人不见我，尤喜江东独有君。尽怪我戎从幼异，人疑太白是前生。云间鸾凤人间现，天上麒麟地上行。诗律暮年谁可敌，笔头谈笑扫千兵。’”  
  
苕溪渔隐曰：“圣俞《采石月赠功甫》云：‘采石月下访谪仙，夜披锦袍坐钓船。醉中爱月江底悬，以手弄月身翻然。不应暴落饥蛟涎，便当骑鲸上青天。(“鲸”原作“鱼”，今据徐钞本、明钞本校改。)青山有冢人谩传，却来人间知几年。在昔孰识汾阳王，纳官贳死义难忘。今观郭裔奇俊郎，眉目真似攻文章。死生往复犹康庄，树穴探环知姓羊。’李白从永王璘之辟，璘败当诛，郭子仪请解官以赎，有诏长流夜郎。圣俞用此事，尤为亲切；若非姓郭，亦难用矣。”  
  
张子野  
  
《遯斋闲览》云：“张子野郎中，以乐章擅名一时。宋子京尚书奇其才，先往见之，遣将命者，谓曰：‘尚书欲见云破月来花弄影郎中乎？’子野屏后呼曰：‘得非红杏枝头春意闹尚书邪？’遂出，置酒尽欢。盖二人所举，皆其警策也。”  
  
《古今诗话》云：“子野尝作《天仙子》词云：‘云破月来花弄影。’士大夫多称之。张初谒见欧公，迎谓曰：‘好云破月来花弄影，恨相见之晚也。’”二说未知孰是。  
  
《高斋诗话》云：“子野尝有诗云：‘浮萍断处见山影。’又长短句云：‘云破月来花弄影。’又云：‘隔墙送过秋千影。’并脍炙人口，世谓张三影。”  
  
《后山诗话》云：“尚书郎张先善著词，有云：‘云破月来花弄影’，‘帘压卷花影’，‘堕轻絮无影’。世称诵之，号张三影。介甫谓‘云破月来花弄影’，不如李冠‘朦胧淡月云来去’也。冠，齐人，为《六州歌头》，道刘、项事，慷慨雄伟。刘潜，大侠也，喜诵之。”  
  
《古今诗话》云：“有客谓子野曰：‘人皆谓公张三中，即心中事、眼中泪、意中人也。’公曰：‘何不目之为张三影。’客不晓，公曰：‘云破月来花弄影；娇柔懒起，帘压卷花影；柳径无人，堕风絮无影：此余平生所得意也。’”苕溪渔隐曰：“细味三说，当以《后山》、《古今》二诗话所载三影为胜。”  
  
东坡云：“子野诗笔老健，歌词乃其余波耳。《湖州西溪诗》云：‘浮萍断处见山影，野艇归时闻草声。’与予和诗云：‘愁似鳏鱼知夜永，懒同蝴蝶为春忙。’若此之类，亦可追配古人，而世俗但称其歌词。昔周昉画人物皆入神品，而世但知有周昉士女，盖所谓‘未见好德如好色者也’。”  
  
《石林诗话》云：“子野能为诗及乐府，至老不衰。居钱塘，苏子瞻作倅，时年已八十余，视听不衰，家犹蓄声妓。子瞻尝赠以诗云：‘诗人老去莺莺在，(“莺莺”原作“鹦鹦”，今据徐钞本、明钞本校改。)公子归来燕燕忙。’盖全用张氏故事戏之。”  
  
贺方回  
  
王直方《诗话》云：“贺铸字方回，尝作一绝，题于定林寺云：‘破冰泉脉漱篱根，坏衲遥疑挂树猿，蜡屐旧痕寻不见，东风先为我开门。’荆公见之，大相称赏，缘此知名。方回尝作《望夫石诗》云：‘亭亭思妇石，下阅几人代。荡子长不归，山椒久相待。微云荫发彩，初月辉蛾黛。(“蛾”原作“娥”，今据徐钞本、明钞本校改。)秋雨叠苔衣，春风舞罗带，宛然姑射人，矫首尘冥外。陈迹遂无穷，佳期从莫再。脱如鲁秋氏，妄结桑下爱。玉质委渊沙，悠悠复安在。’交游间无不爱之。”  
  
《后山诗话》云：“望夫石，在处有之，古之诗人，共用一律。惟刘梦得云：‘望来已是几千岁，只似当年初望时。’语虽拙而意工。黄叔达，鲁直之弟也，以顾况为第一，云：‘山头日日风和雨，行人归来石应语。’语意皆工。江南有望夫石，每过其下，不风即雨，疑况得句处也。”  
  
《吕氏童蒙训》云：“徐师川言，作诗自立意，不可蹈袭前人。因诵其所作《慈母溪诗》，且言慈母溪与望夫山相对，望夫山诗甚多，而慈母溪古今无人题诗。末两句云：‘离鸾只说闺中事，舐犊那知母子情。’”  
  
王直方《诗话》云：“方回言学诗于前辈，得八句云：‘平澹不流于浅俗，奇古不邻于怪僻，题咏不窘于物象，(“咏”原作“诗”，今据徐钞本、明钞本校改。)叙事不病于声律，比兴深者通物理，用事工者如己出，格见于成篇，浑然不可镌，气出于言外，浩然不可屈。’尽心于诗，守此勿失。”  
  
《漫叟诗话》云：“尝见陈本明论诗云：‘前辈谓作诗，当言用勿言体，则意深矣。若言冷则云可咽不可漱，言静则云不闻人声闻履声之类。’本明何从得此？”  
  
潘子真《诗话》云：“世推方回所作‘梅子黄时雨’为绝唱，盖用寇莱公语也，(“莱”原作“承”，今据徐钞本、明钞本校改。)寇诗云：‘杜鹃啼处血成花，梅子黄时雨如雾。’”  

## 卷第三十八  
  
东坡一  
  
《石林诗话》云：“苏明允，至和间来京师，既为欧阳文忠公所知，其名翕然。韩忠献诸公，皆待以上客。尝遇重阳，忠献置酒私第，惟文忠与一二执政，而明允乃以布衣参其间，都人以为异礼。席间赋诗，明允有‘佳节屡从愁里过，壮心还傍醉中来’之句，其意气尤不少衰。明允诗不多见，然精深有味，语不徒发，正类其文。如《读易诗》云：‘谁为善相应嫌瘦，后有知音可废弹。’婉而不迫，哀而不伤，所作自不必多也。”  
  
《后山诗话》云：“世语云：苏明允不能诗，欧阳永叔不能赋；曾子固短于韵语，黄鲁直短于散语；苏子瞻词如诗，秦少游诗如词。”苕溪渔隐曰：“《后山》谈何容易，便谓老苏不能诗，何诬之甚！观前二联，岂愧作者。”  
  
东坡云：“余昔为凤翔幕，过长安，见刘原父，留吾剧饮数日，酒酣，谓吾曰：‘昔陈季弼告陈元龙曰：闻远近之论，谓明府骄而自矜。元龙曰：夫闺门雍穆，有德有行，吾敬陈元方兄弟；渊清玉洁，有礼有法，吾敬华子鱼；清修疾恶，有识有义，吾敬赵元达；博闻强记，奇逸卓荦，吾敬孔文举；雄姿杰出，有王霸之略，吾敬刘玄德：所敬如此，何骄之有？余子琐琐耳，安足录哉！’因仰天太息。此亦原父之雅趣也。吾后在黄州，作诗云：‘平生我亦轻余子，岁晚谁人念此翁。’盖记原父语也。原父既殁久矣，尚有贡父在，每与语；今复死矣，何时复见此俊杰人乎？悲夫！”  
  
《冷斋夜话》云：“东坡《海棠诗》曰：‘只恐夜深花睡去，高烧银烛照新妆。’事见《杨妃外传》，云：‘明皇登沉香亭，诏妃子，妃子时卯酒未醒，命力士从侍儿扶掖而至。妃子醉欹残妆，钗横鬓乱，不能再拜。明皇笑曰：是岂妃子醉邪？海棠睡未足耳。’《尼童诗》曰：‘应将白练作仙衣，不许红膏污天质。’事见则天长寿二年诏书：‘应天下尼当用白练为衣。’《橄榄诗》云：‘待得微甘回齿颊，已输崖蜜十分甜。’事见《鬼谷子》：‘照夜，清萤也；百花，醴蜜也；崖蜜，樱桃也。’《赠郑秀才诗》云：‘年来万事足，所欠惟一死。’事见《梁僧史》，云：‘世祖宴东府，诏跋陁罗，世祖戏之曰：不负远来，惟有一死在。跋陁应声曰：贫道客食陛下三十载，恩德厚矣，所欠者一死尔。’”苕溪渔隐曰：“崖蜜，《本草》云：‘石蜜也。’老杜逸诗有‘崖蜜松花白’之句。《冷斋》谓《鬼谷子》云：‘崖蜜，樱桃也。’其说非是。所欠惟一死，事出《北史》：‘刘聪时，陈休、卜崇为人清直，素恶王沈等，侍中卜干谓休、崇曰：王沈等势力足以回天地，卿辈亲贤孰与窦武、陈蕃。休、崇曰：吾辈年逾五十，职位巳崇，惟欠一死耳。死于忠义，乃为得所；安能俛首低眉以事阉竖乎？’此事在前，乃《梁僧史》用其语耳。”  
  
王直方《诗话》云：“东坡喜韦苏州诗‘宁知风雨夜，复此对床眠’之句，故在郑别子由云：‘寒灯相对记畴昔，夜雨何时听萧瑟。’又初秋子由与坡相从彭城，赋诗云：‘误喜对床寻旧约，不知飘泊在彭城。’子由使虏，在神水馆赋诗云：‘夜雨从来对榻眠，兹行万里隔胡天。’坡在御史狱，有云：‘他年夜雨独伤神。’在东府有云：‘对床定悠悠，夜雨今萧瑟。’其同转对有云：‘对床贪听连宵雨。’又曰：‘对床欲作连夜雨。’又云：‘对床老兄弟，夜雨鸣竹屋。’此其兄弟所赋也，相约退休，可谓无日忘之，然竟不能成其约。其意见于《逍遥堂诗叙》云。”  
  
《漫叟诗话》云：“东坡最善用事，既显而易读，又切当。若《招持服人游湖不赴》云：‘却忆呼卢袁彦道，难邀骂坐灌将军。’《柳氏求字答》云：‘君家自有元和脚，莫厌家鸡更问人。’天然奇作。《贺人洗儿词》云：‘犀钱玉果，利市平分沾四座。深愧无功，此事如何到得侬。’南唐时，宫中尝赐洗儿果，有近臣谢表云：‘猥蒙宠数，深愧无功。’李主曰：‘此事卿安得有功？’尤为亲切。”苕溪渔隐曰：“《世说》：‘元帝生子，普赐群臣，殷羡谢曰：皇子诞育，普天同庆，臣无勋焉，而猥颁赍。中宗笑曰：此事岂可使卿有勋邪？’二事相类，聊录于此。但深愧无功之语，东坡乃用南唐事也。”  
  
《冷斋夜话》云：“王文公居钟山，有客自黄州来，公曰：‘东坡近日有何妙？’对曰：‘东坡宿于临皋亭，醉梦中而起，作《宝相藏记》千余言，才点定一两字而已。有墨本，适留舟中。’公遣健步往取而至，时月出东方，林影在地，公展读于风檐，喜见鬓眉，曰：‘子瞻人中龙也。然有一字未稳。’客请愿闻之，公曰：‘日胜日负，不若日胜日贫耳。’东坡闻之，抚掌大笑，以公为知言。”  
  
潘子真《诗话》云：“东坡作《表忠观碑》，荆公寘坐隅，叶致远、杨德逢二人在坐，有客问曰：‘相公亦喜斯人之作也。’公曰：‘斯作绝似西汉。’坐客叹誉不已。公笑曰：‘西汉谁人可拟？’德逢对曰：‘王褒。’盖易之也。公曰：‘不可草草。’德逢复曰：‘司马相如、扬雄之流乎。’公曰：‘相如赋《子虚》、《大人》洎《喻蜀文》、《封禅书》耳，雄所著《太玄》、《法言》，以准《易》、《论语》，未见其叙事典瞻若此也。直须与子长驰聘上下。’坐客又从而赞之。公曰：‘毕竟似子长何语？’坐客悚然。公徐曰：‘《楚汉以来诸侯王年表》也。’”  
  
蔡宽夫《诗话》云：“白乐天，杨虞卿之姑夫，故世言与李文饶不相能。文饶藏其文集不肯看，以为看则必好之。文饶镇京口，时乐天正在苏州，元微之在越州，刘禹锡在和州，元、刘与文饶唱和往来甚多，谓之《吴越唱和集》，乐天惟首载《和文饶薛童觱栗歌》一篇，后遂不复有，亦可见情也。”苕溪渔隐曰：“熙宁间，介甫当国，力行新法，子瞻讥诮其非，形于文章者多矣，介甫岂能不芥蒂于胸次，想亦未必深喜其文章。今《冷斋》与子真所笔，恐非其实。然子瞻文章，岂待介甫誉之然后传于世哉？观李文饶之与白乐天，其事亦可见。古今人情不远，余是以辨之。”  
  
东坡云：“宋玉对楚王：‘此独大王之雄风也，庶人安得而共之？’讥楚王知己而不知人也。柳公权小子与文宗联句，有美而无箴，故为足成其篇云：‘人皆苦炎热，我爱夏日长。熏风自南来，殿阁生微凉。一为居所移，苦乐永相忘。愿言均此施，清阴分四方。’”  
  
陈辅之《诗话》云：“《旧唐史》柳公权《应制联句》：‘熏风自南来，殿阁生微凉。’然当暑居广殿高阁，南风之来，不止微凉而已。《新史》易曰：‘殿桷生余凉。’盖屈桷丛椽，受风劲快，此两字有功于修词也。”  
  
东坡云：“吾有诗云：‘日日出东门，步寻东城游，城门抱关卒，怪我此何求。我亦无所求，驾言写我忧。’章子厚谓参寥曰：‘前步而后驾，何其上下纷纷也。’仆闻之曰：‘吾以尻为轮，以神为马，何曾上下乎？’参寥曰：‘子瞻文过有理似孙子荆，子荆曰：所以枕流，欲洗其耳。’”  
  
王直方《诗话》云：“谢脁尝语沈约曰：‘好诗圆美流转如弹丸。’故东坡《答王巩》云：‘新诗如弹丸。’父《送欧阳季弼》云：‘中有清圆句，铜丸飞柘弹。’盖诗贵于圆熟也。余以谓圆熟多失之平易，老硬多失之枯干，能不失于二者之间，则可与古之作者并驱耳。”  
  
《石林诗话》云：“古人论诗多矣，吾独爱汤惠休称谢灵运为初日芙蕖，沈约称王筠为弹丸脱手，两语最当人意。初日芙蕖，非人力所能为，而精彩华丽之意，自然见于造化之外。然灵运诸诗可以当此者亦无几。弹丸脱手，虽是输写便利，动无违碍，然其精圆快速，发之在手，筠亦未能尽也。然作诗审到此地，岂复有余事。韩退之《赠张籍》云：‘君诗多态度，霭霭春空云。’(“春空”原作“空春”，今据徐钞本、明钞本乙正。)司空图记戴叔伦语云：‘诗人之辞，如蓝田日暖，良玉生烟。’亦是形似之微妙者，但学者不能味其言耳。”  
  
东坡云：“黄州东南三十里为沙湖，余将置田其间，因往相田，得疾，闻麻桥庞安常善医而聋，遂往求疗。安常虽聋，而颖悟绝人，以指画字，不尽数字，辄深了人意。余戏之曰：‘余以手为口，君以眼为耳，皆一时异人也。’疾愈，与之同游清泉寺，寺蕲水郭门外二里许，有王逸少洗笔泉，水极甘，下临兰溪，溪水西流，余作歌云：‘山下兰芽短浸溪，松间沙路净无泥，萧萧暮雨子规啼，谁道人无再少时？君看流水尚能西，休将白发唱黄鸡。’是日极饮而归。”  
  
《西清诗话》云：“东坡谪黄冈，与陈慥季常游，季常自以为饱禅学；而妻柳颇悍忌，季常畏之，故东坡因诗戏之曰：‘龙丘居士亦可怜，谈空说有夜不眠，忽闻河东狮子吼，拄杖落手心茫然。’”  
  
潘子真《诗话》云：“吴瑛德仁，襟情高远，遵路之子，淑之孙也。未五十，以虞部员外郎致仕，归隐蕲春。元祐间，朝廷闻其高，聘之，不起。‘稽山不是无贺老，我自兴尽回酒船。恨我不识元鲁山，恨君不识颜平原。铜驼陌上会相见，拍手一笑三千年。’东坡为德仁作也。”  
  
苕溪渔隐曰：“《寄吴德仁兼简陈季常诗》，全篇云：‘东坡先生无一钱，十年家火烧凡铅，黄金可成河可塞，只有霜鬓无由玄。龙丘居士亦可怜，谈空说有夜不眠，忽闻河东狮子吼，拄杖落手心茫然。谁似濮阳公子贤，饮酒食肉自得仙，平生寓物不留物，在家学得忘家禅，门前罢亚十顷田，清溪绕屋花连天，溪堂醉卧呼不醒，落花如雪春风颠。我游兰溪访清泉，已办布袜青行缠，稽山不是无贺老，我自兴尽回酒船。恨君不识颜平原，恨我不识元鲁山，铜驼陌上会相见，握手一笑三千年。’诗中所云龙丘居士，即陈季常也，濮阳公子，即吴德仁也。又云：‘我游兰溪访清泉，已办布袜青行缠，稽山不是无贺老，我自兴尽回酒船。’盖欲往访德仁未成也。李白诗云：‘稽山无贺老，却棹酒船回。’用此事也。又云：‘恨君不识颜平原’，东坡自谓也。‘恨我不识元鲁山’，谓德仁也。‘铜驼陌上会相见，握手一笑三千年。’盖言终当相见，如蓟子训之徒。此一篇诗意，本末次序，有伦有理，可谓精致矣。潘子真但只言‘稽山不是无贺老’以下六句为德仁作，不知濮阳公子复是何人，无乃与诗题相戾乎？”  
  
《侯鲭录》云：“鲁直戏东坡云：‘昔右军字为换鹅字。韩宗儒性饕餮，每得公一帖，于殿帅姚麟换羊肉数斤，可名二丈书为换羊书矣。’公在翰苑，一日，以生辰制撰纷冗，宗儒继作简以图报书，来人督索甚急，公笑曰：‘传语本官，今日断屠。’”  
  
东坡云：“仆行年五十，始知作活，大要是悭耳。而文以美名，谓之俭素。然吾侪为之，则不类俗人，真可谓淡而有味者。又诗云：‘不戢不难，受福不那。’口体之欲，何穷之有。每加节俭，亦是惜福延寿之道。此似鄙俗，且出于不得已。然自谓长策，不敢独用，故献之左右，住京尤宜此策也。”苕溪渔隐曰：“此东坡《与李公择书》，爱其语有理，故录入《丛话》。余连岁忧患，生理益微，此策诚不可不用；若更以雪堂画叉竹筒之法兼行之，当益佳耳。”  
  
东坡云：“余在黄州，与陈慥季常往来，每往过之，辄作汁字韵诗一篇，季常不禁杀，故以此讽之。季常既不复杀，而里中皆化之，至有不食肉者，皆云：‘未死神已泣。’此语使人凄然也。”苕溪渔隐曰：“余忧患之余，久亦戒杀，细味东坡此诗，欣然会意，故录全章，益以自警。诗曰：‘我哀篮中蛤，闭口护残汁；又哀网中鱼，开口吐微湿。刳肠彼交病，过分我何得。相逢未寒温，相劝此最急。不见卢怀慎，烝壶似烝鸭。坐客皆忍笑，髠然发其幂。不见王武子，每食刀机赤。琉璃载蒸豚，中有人乳白。卢公信寒陋，衰发得满帻；武子虽豪华，未死神已泣。先生万金璧，护此一蚁缺。一年如一梦，百岁真过客。君无废此篇，严诗编杜集。’”  
  
《缃素杂记》云：“世俗相传，古诗不必拘于用韵。余谓不然，如杜少陵《早发射洪县南途中作及字韵诗》，皆用缉字一韵，未尝用外韵也。及观东坡《与陈季常》汁字韵，一篇诗而用六韵，殊与老杜异。其它侧韵诗多如此，以其名重当世，无敢訾议。至荆公则无是弊矣，其《得子固书因寄以及字韵诗》，其一篇中押数韵，亦止用缉字一韵，他皆类此，正与老杜合。”苕溪渔隐曰：“黄朝英之言非也。老杜侧韵诗，何尝不用外韵，如《戏呈元二十一曹长》末字韵，一篇诗而用五韵，《南池》谷字韵，一篇诗而用四韵，《客堂》蜀字韵，一篇诗而用三韵，此特举其二三耳，其它如此者甚众。今若以一篇诗偶不用外韵，遂为定格，则老杜何以谓之能兼众体也。黄既不细考老杜诸诗，又且轻议东坡，尤为可笑。六一居士云：‘韩退之工于用韵，其得韵宽，则波澜横溢，泛入傍韵，乍还乍离，出入回合，殆不可拘以常格，如《此日足可惜》之类是也。得韵窄，则不复旁出，而因难以见巧，愈险愈奇，如《病中赠张十八》之类是也。譬夫善驭良马者，通衢广陌，纵横驰逐，惟意所之；至于水曲蚁封，疾徐中节，而不蹉跌，乃天下之至工也。’且退之于用韵犹能如此，孰谓老杜反不能之，是又非黄所能知也。”  
  
王直方《诗话》云：“《与王庆源诗》云：‘青衫半作霜叶枯，遇民如儿吏如奴，吏民莫作官长看，我是识字耕田夫。妻啼儿号刺史怒，时有野人来挽须，拂衣自注下下考，芋魁饭豆吾岂无。’山谷云：‘庭坚最爱此数韵。’”  

## 卷第三十九  
  
东坡二  
  
东坡云：“与可画竹，初不自贵重，四方之人，持缣素而请者，足相蹑于其门。与可厌之，投诸地而骂曰：‘吾将以为袜材。’士大夫传之，以为口实。及与可自洋州还，而余为徐州，与可以书遗余曰：‘近语士大夫，吾墨竹一派，近在彭城，可往求之。袜材当萃于子矣。’书尾复写一诗，其略曰：‘拟将一段鹅溪绢，扫取寒梢万尺长。’余谓与可竹长万尺，当用绢二百五十匹，知公倦于笔砚，愿得此绢而已。因答其诗云：‘世间亦有千寻竹，月落庭空影许长。’与可笑曰：‘苏子辩则辩矣，然二百五十疋，吾将买田而归老焉。’与可尝令余作《洋州三十咏》，《筼筜谷》其一也。予诗云：‘汉川修竹贱如蓬，斤斧何曾赦箨龙，料得清贫馋太守，渭滨千亩在胸中。’与可是日与其妻游谷中，烧笋晚食，发函得诗，失笑，喷饭满案。”  
  
《石林诗话》云：“文同，字与可，蜀人，与苏子瞻厚，为人靖深，不撄世故；善画墨竹，作诗亦过人。熙宁初，时论既不一，士大夫好恶纷然，同在馆阁，未尝有所向背。时子瞻数上书论天下事，退而与宾客亦多以时事为讥诮。同极以为不然，每苦口力戒之，子瞻不能听也。出为杭州通判，同《送行诗》有‘北客若来休问事，西湖虽好莫吟诗’之句。及黄州之谪，正坐杭州诗语，人以为知言。”  
  
东坡云：“予在广陵，与晁无咎、昙秀道人同舟，送客山光寺，时客去，予醉卧舟中，昙秀作诗云：‘扁舟乘兴到山光，古寺临流胜概藏，惭愧南风知我意，吹将草木作天香。’予和之云：‘闹处清游借隙光，醉时真境发天藏，梦回拾得吹来句，十里南风草木香。’予昔对欧公诵文与可诗云：‘美人却扇坐，羞落庭下花。’公曰：‘此非与可诗，世间元有此句，与可拾得。’”  
  
《冷斋夜话》云：“世徒知与可扫墨竹，不知其高才，兼诸家之妙，诗尤精绝，《戏作鹭鸶诗》曰：‘颈细银钩浅曲，脚高绿玉深翘，岸上水禽无数，有谁似汝风标。’”  
  
东坡云：“世传王子敬帖有‘黄柑三百颗’之语，此帖乃在刘季孙家，景文死，不知今在谁家矣。韦苏州有诗：‘书后欲题三百颗，洞庭须待满林霜。’盖苏州亦见此帖也。余亦尝有诗与景文云：‘君家子敬十六字，气压邺侯三万签。’刘季孙景文，平之子也，慷慨奇士，博学能诗，仆荐之，得隰州以殁，哀哉！尝有诗寄仆云：‘四海共知霜鬓满，重阳能插菊花无。’死之日，家无一钱，但有书三万轴，画数百幅耳。”  
  
《石林诗话》云：“刘季孙能诗，善用事，《送孔宗翰知扬州诗》云：‘诗书鲁国真男子，歌吹扬州作贵人。’人多称其精当。季孙初以右班殿直监饶州酒。王荆公为江东提举刑狱，巡历至饶，案酒务，始至厅事，见屏间有题小诗曰：‘呢喃燕子语梁间，底事来惊梦里闲，说与傍人应不解，杖藜携酒看支山。’(“支山”徐钞本、明钞本作“芝山”。)大称赏之，问专知官谁所作，以季孙言，即召与之语，嘉叹升车而去，不复问务事。既至传舍，适郡学生持状立庭下，请差官摄学事，公判监酒殿直，一郡大惊，遂知名云。”  
  
山谷云：“韦苏州诗云：‘怜君卧病思新橘，试摘犹酸色未黄，书后欲题三百颗，洞庭须待满林霜。’余往时以为右军帖中‘赠妇黄甘三百’者，比见右军一帖云：‘奉橘三百枚，霜未降，不可多得。’苏州盖取诸此。”  
  
王直方《诗话》云：“顾子敦有顾屠之号，以其肥伟也。故东坡《送子敦奉使河朔诗》云：‘我友顾子敦，躯胆多雄伟，便便十围腹，不但贮书史。’又云：‘磨刀向猪羊，酾酒会邻里。’至于云：‘平生批敕手。’亦皆用屠家语也。子敦读之颇不乐。东坡遂和前篇，末句云：‘善保千金躯，前言戏之耳。’钱穆父眉宇秀整，东坡云：‘穆四莫乱呼它名字。’是时穆父已有九子，东坡遂以九子母丈夫呼之，有诗云：‘九子羡君门户壮，八州怜我往来频。’”苕溪渔隐曰：“东坡《送子敦诗》，有‘会当勒燕然，廊庙登剑履’之句。山谷和云：‘西连魏三河，东尽齐四履。’或云：‘东坡见山谷此句，颇忌之，以其用事精当，能押险韵故也。’然东坡复自和云：‘我以病杜门，《商颂》空振履。’盖诸公饯子敦，以病不往，押韵用事，岂复不佳。山谷亦再和，有‘发政恐伤民，天步薄冰履’之句，押韵又似牵强也。”  
  
东坡云：“绍圣间人得二诗于沿流馆中，不知何人作也。今录之，以益箧笥之藏：‘淮西功德冠吾唐，吏部文章日月光，千载断碑人脍炙，不知世有段文昌。’‘李白当年流夜郎，中原无复汉文章，纳官赎罪人何在，壮士悲歌泪万行。’”苕溪渔隐曰：“或云，此二诗乃东坡窜海外时作，盖自况也。不知其果然否？”  
  
王直方《诗话》云：“东坡《跋米元章所收书画》云：‘画地为饼未必似，要令痴儿出馋水。’又云：‘锦囊玉轴来无趾。’山谷和之云：‘百家传本略相似，如月行天见诸水。’又云：‘拙者窃钩辄斩趾。’皆谓元章患净病，及好取人书画也。”  
  
苕溪渔隐曰：“东坡《次韵米黻二王书跋尾诗》云：‘怪君何处得此本，上有桓玄寒具油。’刘公《嘉话》云：‘《晋书》有饭食名寒具者，后于《齐民要术》并《食经》中检得，是今所谓镮饼。桓玄尝盛陈书画，召客观之，客有食寒具，不濯手而执书，因有污处；玄不怿，自是命宾不设寒具。’半山老人诗云：‘呼僮羁我果下骝，欲寻南冈一散愁。’欧阳永叔绝句云：‘绿阴深处闻啼鸟，犹得追闲果下骝。’陈无己绝句云：‘借子翩翩果下驹，春原随处小踟蹰。’《汉书霍光传》：‘皇太后御小马车。’张晏曰：‘汉厩有果下马，高三尺，以驾辇。’颜师古曰：‘小马于果树下乘之，故号果下马。’”  
  
王直方《诗话》云：“前辈戏语，有西湖风月，不如东华软红香尘之语。故东坡《和钱穆父蒋颖叔从驾景灵宫诗》有云：‘半白不嗟垂领发，软红犹恋属车尘’之句。”  
  
东坡云：“乖崖公在蜀，有录曹参军，老病废事，公责之曰：‘胡不归。’明日，参军求去，且以诗留别，其略曰：‘秋光都似宦情薄，山色不如归兴浓。’公惊谢之，曰：‘吾过矣，同僚有诗人而吾不知。’因留而慰荐之。予幼时闻父老言，恨不闻其姓名。今都曹路君以小疾求致仕，予诵此语留之，不可，乃采前人意作诗送之，有‘积雪困桃李，春心谁为容？淮光酿山色，先作归兴浓。子意亮已成，我言宁复从。恨无乖崖老，一洗芥蒂胸’之句。”  
  
《遯斋闲览》云：“诗人类以弃官归隐为高，而谓轩冕荣贵为外物，然鲜有能践其言者。故灵彻答韦丹云：‘相逢尽道休官去，林下何曾见一人。’盖讥之也。赵嘏云：‘早晚粗酬身事了，水边归去一闲人。’若身事了，则仕进之心益炽，愈无归期矣。王易简云：‘青山得去且归去，官职有来还自来。’是岂能须臾忘情于轩冕邪？张乖崖在蜀，有一幕职官，不为乖崖所礼，遂献诗云：‘秋光都似宦情薄，山色不如归兴浓。’公谢而留之。彼盖有激而云，岂诚心哉？《笔谈》言有武人忽作诗云：‘人生本无累，何必买山钱。’遂弃官归。此最勇决。予尝于驿壁见人题两句云：‘谋生待足何时足，未老得闲方是闲。’予深味其言，服其精当，而愧未能行也。此与夫所谓‘一日看除目，三年损道心’者异矣。”  
  
《石林诗话》云：“苏子瞻尝两用孔稚圭鸣蛙事，如‘水底笙歌蛙两部，山中奴隶橘千头。’虽以‘笙歌’易‘鼓吹’，不碍其意同。至‘已遣乱蛙成两部，更邀明月作三人。’则‘成两部’不知谓何物，亦是歇后。盖用事宁与出处语小异而意同，不可尽牵出处语而意不显也。”  
  
《冷斋夜话》云：“东坡自海南还，至赣上，以水涸，舟不可行，逗留月余。时过一僧舍浴，其长老魁梧，如世所画慈恩，然丛林不以道学称之，东坡作偈戏之曰：‘居士无尘堪洗涤，道人有句借宣扬。举头但见蝇钻纸，抚背时闻佛放光。偏界难藏真薄相，一丝不挂但逢场。却须更说《圆通偈》，千眼熏笼是法王。’又尝与刘器之同参玉板和尚，器之每倦山行，闻见玉板，欣然从之。至帘泉，烧笋而食。器之觉笋味胜，问此何名，曰名玉板。此老僧善说法，要令人得禅悦之味。于是器之方悟其戏。东坡作偈曰：‘丛林真百丈，法嗣有横枝。不怕石头路，来参玉板师。聊凭柏树子，与问箨龙儿。瓦砾犹能说，此君那不知。’”  
  
东坡云：“江南人好作盘游饭，脯鲊鲙炙，无不有，然皆埋之饭中，故里谚云：‘阙其厥切。得窖子。’罗浮颖老取凡饮食杂烹之，名谷董羹，坐客皆称善。诗人陆道士遂出一联云：‘投醪谷董羹锅内，阙窖盘游饭碗中。’东坡大喜，录之以付江秀才收，为异时一笑。”  
  
王直方《诗话》云：“苏黄门以己卯生，故东坡有卯君之语。其以檀香观音像遗黄门云：‘持是寿卯君。’其《出局偶书》云：‘倾杯不能饮，待得卯君来。’其《送王巩诗》云：‘泪湿粉笺书不得，凭君送与卯君看’”  
  
山谷云：“东坡道人在黄州，作《卜算子》云：‘缺月挂疏桐，漏断人初静。谁见幽人独往来，缥缈孤鸿影。惊起却回头，有恨无人省。拣尽寒枝不肯栖，寂寞沙洲冷。’语意高妙，似非吃烟火食人语，非胸中有数万卷书，笔下无一点尘俗气，孰能至此？”苕溪渔隐曰：“‘拣尽寒枝不肯栖’之句，或云：‘鸿雁未尝栖宿树枝，惟在田野苇丛间，此亦语病也。’此词本咏夜景，至换头但只说鸿，正如《贺新郎》词‘乳燕飞华屋’，本咏夏景，至换头但只说榴花。盖其文章之妙，语意到处即为之，不可限以绳墨也。”  
  
《西清诗话》云：“东坡在北扉，自以独步当世，与一时侍从更唱迭和，莫不称首。曾子开赋《扈跸诗》，押辛字韵，韵窘束而往返络绎不已，坡厌之，复和云：‘读罢君诗何所似，捣残姜桂有余辛。’顾问客曰：‘解此否？谓唱首有辣气故耳。’”  
  
东坡云：“仆初入庐山，山谷奇秀，平生所未见，殆应接不暇，遂发意不欲作诗，已而山中僧俗皆言苏子瞻来矣，不觉作一绝云：‘芒鞋青竹杖，自挂百钱游，可怪深山里，人人识故侯。’既自哂前言之谬，复作两绝云：‘青山若无素，偃蹇不相亲，要识庐山面，他年是故人。’又云：‘自昔怀清赏，神游杳霭间，而今不是梦，真个在庐山。’是日，有以陈令举《庐山记》见寄者，且行且读，见其中有云：‘徐凝、李白之诗。’不觉失笑。旋入开元寺，主持求诗，因为作一绝云：‘帝遣银河一派垂，古来惟有谪仙词，飞流溅沫知多少，不与徐凝洗恶诗。’往来山南北十余日，以为胜绝不可胜谈，择其尤者，莫如漱玉亭、三峡桥，故作二诗。最后与总老同游西林，又作一绝云：‘横看成岭侧成峰，远近高低各不同，不识庐山真面目，只缘身在此山中。’仆庐山之诗，尽于此矣。”  
  
《冷斋夜话》云：“东坡游庐山东林，作二偈云：‘溪声便是广长舌，山色岂非清净身。夜来八万四千偈，他日如何举似人。’‘横看成岭侧成峰，远近高低各不同，不识庐山真面目，只缘身在此山中。’山谷云：‘此老人于般若横说竖说，了无刺语，(“刺”徐钞本、明钞本作“剩”。)非其笔端有舌，(“舌”原作“口”，今据徐钞本、明钞本校改。)亦安能吐此不传之妙。’”  
  
《仇池笔记》云：“余一日醉卧，有鱼头鬼身者，自海中来云：‘广利王请端明。’予被褐履草黄冠而去，亦不知身步入水中，但闻风雷声，有顷，豁然明白，真所谓水精宫殿也。其下骊日夜光，文犀尺璧，南金火齐，不可仰视；珊瑚琥珀，不知几多也。广利佩剑冠服而出，从二青衣。余曰：‘海上逐客，重烦邀命。’有顷，东华真人、南溟夫人造焉，出鲛绡丈余，命余题诗，余赋曰：‘天地虽虚廓，惟海为最大。圣王皆祀事，位尊河伯拜。祝融为异号，恍惚聚百怪。二气变流光，万里风云快。灵旗摇虹纛，赤虬喷滂湃。家近玉皇楼，彤光照世界。若得明月珠，可偿逐客债。’写竟进广利，诸仙迎看，咸称妙。独广利旁一冠簪者，谓之鳖相公，进言：‘苏轼不避忌讳，祝融字犯王讳。’王大怒。余退而叹曰：‘到处被相公厮坏。’”苕溪渔隐曰：“此事恍惚怪诞，殆类传奇异闻所载。又其诗亦浅近，不似东坡平日语，疑好事者为之，以附托其名耳。”  

## 卷第四十  
  
东坡三  
  
《缃素杂记》云：“刘公《嘉话》云：‘晋谢灵运须美，临刑，因施为南海祇洹寺维摩像须，寺人宝惜，初不亏损。中宗朝，安乐公主五日斗百草，欲广其物色，令驰驿取之，又恐为他所得，因剪弃其余，今遂无。’其集所载，止此而已。及观东坡《次韵景文听琵琶诗》云：‘犹胜江左狂灵运，共斗东昏百草须。’乃以安乐公主为东昏侯。按东昏侯是齐明帝第三子，虽昏虐暴乱，实未尝取灵运须以斗百草，岂非误与。又陈后主时，张贵妃名丽华，尤见宠幸。隋遣韩擒虎平陈，后主与丽华俱见收。而东坡撰《虢国夫人夜游图》诗云：‘当时亦笑潘丽华，不知门外韩擒虎’，又误也。盖齐东昏侯有潘淑妃，未尝名丽华，亦与韩擒虎事无干淑妃。又《左传》昭公二十八年：‘贾大夫娶妻美，御以如皋，射雉获之。’杜预注云：‘为妻御之。皋，泽；如训之。’则非地名明矣。而东坡《和人会猎诗》云：‘不向如皋闲射雉，归来何以得卿卿。’真误也。”  
  
苕溪渔隐曰：“《和子由使契丹至涿州见寄诗》云：‘始忆庚寅降屈原，旋看蜡凤戏僧虔。’《晋书》：‘王弘与兄弟会集，任子孙戏：僧达跳下地作虎子；僧绰正坐采蜡烛珠为凤凰，僧达夺取打坏，亦复不惜；僧虔累十二博棋，既不坠落，亦不重作。’则蜡凤凰戏乃僧绰也。又《立春日与李端叔诗》云：‘丞掾颇哀亮。’定武有此碑本，坡自大字写之，作‘亮’字。后汉马援为陇西太守，务开恩信，宽以待下，任吏以职，但总大体而已。诸曹时白外事，援辄曰：‘此丞掾之任，何足相烦，颇哀老子，使得遨游；若大姓侵小民，黠吏不从令，此乃太守事耳。’则‘亮’字当作‘援’也。又《次韵钱舍人病起》云：‘何如一笑千痾散，绝胜仓公饮上池。’《史记》：‘扁鹊遇长桑君曰：我有禁方，年老欲传与公。乃出其怀中药予扁鹊：饮是以上池之水，三十日当知物矣。’则非太仓公也。”  
  
《西清诗话》云：“唐人以诗为专门之学，虽名世善用故事者，或未免小误。如王摩诘诗：‘卫青不败由天幸，李广无功缘数奇。’不败由天幸，乃霍去病，非卫青也。《去病传》云：‘其军尝先大将军，军亦有天幸，未尝困绝。’意有‘大将军’字，误指去病作卫青耳。李太白：‘山阴道士如相访，为写《黄庭》换白鹅。’乃《道德经》非《黄庭》也。逸少尝写《黄庭经》与王修，故二事相紊。杜牧之尤不胜数。前辈每云：‘用事虽了在心目间，亦当就时讨阅，则记牢而不误。’端名言也。”  
  
《石林诗话》云：“古今人用事，趁笔快而误者，虽名辈有不免。苏子瞻：‘石建方欣洗牏厕，姜庞不解叹蟏蝛。’据《汉书》‘牏厕’本作‘厕牏’，盖中衣二字义，不应可颠倒用。黄鲁直：‘啜羹不如放麋，乐羊终愧巴西。’‘巴西’本是‘西巴’，见《韩非子》，盖贪于得韵，亦不暇省耳。”  
  
《后山诗话》云：“眉山长公守徐，常与客登项氏戏马台，赋诗云：‘路失玉钩芳草合，林亡白鹤野泉清。’广陵亦有戏马台，其下有路号玉钩斜。唐高宗东封，有鹤下焉，乃诏诸州为老氏筑宫，名以白鹤。公盖误用，而后所取信，故不得不辨也。”  
  
《隐居诗话》云：“刘禹锡诗：‘贾生王佐才，卫绾工车戏，同遇汉文时，何人居重位。’贾生当文帝时，流落不偶而死，是也；卫绾以车戏事文帝为郎，及景帝立，稍见亲用；久之为御史大夫，封建陵侯，景帝末年，始拜丞相。在文帝时实未尝居重位也。”  
  
《西斋话纪》云：“古人作诗，引用故实，或不原其美恶，但以一时中的而已。如李端于郭暧席上赋诗，其警句云：‘新开金埒教调马，旧赐铜山许铸钱。’乃比邓通耳，既非令人，又非美事，何足算哉！引用故事，多以事浅语熟，更不思究，率尔用之，往往有误。如李商隐《路逢王二十入翰林诗》云：‘定知欲报淮南诏，急召王褒入九重。’汉武帝以淮南王安善文辞，尊重之，每为报书，常召司马相如视草乃遣，王褒自是宣帝时人。王禹偁《笋诗》云：‘稚川龙过频回首，诏得青青数代孙。’稚川即葛洪之字，投杖葛陂化龙，乃费长房也。孙僮《傅岩诗》云：‘刑人一旦起幽深，功业煌煌照古今。’盖当时有胥靡修筑岩道，而傅说在困约中，代之以假其资，是为胥靡佣赁也，岂可谓说为刑人哉？”苕溪渔隐曰：“《路逢王二十入翰林诗》，乃刘梦得诗，非李商隐诗也。”  
  
《缃素杂记》云：“韩熙载本高密人。后主即位，颇疑北人，鸩死者多，而熙载且惧，愈肆情坦率，不遵礼法，破其财货，售集妓乐，迨数百人，日与荒乐，蔑家人之法，所受月俸，至即散为妓女所有，而熙载不能制之以为喜；而日不能给，遂弊衣屦，作瞽者，持独弦琴，俾舒雅执板挽之，随房歌鼓求丐，以足日膳；旦暮亦不禁其出入，或窃与诸生糅杂而淫，熙载见之，趋过而笑曰‘不敢阻兴’而已。及夜奔客寝者，其客诗云：‘苦是五更留不住，向人头伴着衣裳。’时人议谓北齐徐之才豁达，无以过之。故东坡诗云：‘欲教乞食歌姬院，故与云山旧衲衣。’盖用熙载求丐事也。”苕溪渔隐曰：“余读《北梦琐言》：‘裴休常披毳衲于歌姬院持钵乞食，自言不为俗情所染，可以说法为人。’盖东坡以玉带施元老，元以衲裙相报，即用此事为是。若《缃素杂记》谓用前事，非也。”  
  
东坡云：“仆游吴兴，有《游飞英寺诗》云：‘微雨止还作，小窗幽更妍，盆山不见日，草木自苍然。’非至吴、越，不见此景也。”  
  
《冷斋夜话》云：“对句法，诗人穷尽其变，不过以事以意以出处具备谓之妙。如荆公曰：‘平日离愁宽带眼，迄今归思满琴心。’又曰：‘欲寄荒寒无善画，赖传悲壮有能琴。’乃不若东坡微意特奇，如曰：‘见说骑鲸游汗漫，也曾扪虱话酸辛。’又曰：‘龙骧万斛不敢过，渔舟一叶从掀舞。’以‘鲸’为‘虱’对，以‘龙骧’为‘渔舟’对，大小气焰之不等，其意若玩世，谓之秀杰之气终不没者，此类是也。”  
  
王直方《诗话》云：“东坡尝令门人辈作《人不易物赋》，或人戏作一联曰：‘伏其几而升其堂，曾非孔子；袭其书而戴其帽，(“戴”原作“载”，徐钞本、明钞本作“戴”，今据改。)未是苏公。’盖元祐之初，士大夫效东坡顶短檐高桶帽，谓之子瞻样，故云。”  
  
《后山诗话》云：“熙宁初，有人自常调上书，迎合宰相意，遂丞御史。苏长公戏之曰：‘有甚意头求富贵，没些巴鼻便奸邪。’‘有甚意头’，‘没些巴鼻’，皆俗语也。某公用事，排斥端士，矫饰伪行，(“伪”原作“为”，今据徐钞本、明钞本校改。)范蜀公《咏僧房假山》曰：(“僧”原作“伯”，今据徐钞本、明钞本校改。)‘倏忽平为险，分明假夺真。’盖刺之也。”  
  
《石林诗话》云：“李廌，阳翟人，少以文字见苏子瞻，子瞻喜之。元祐初知举，廌适就试，意在必得，以冠多士。及考章援程文，大喜，以为廌无疑，遂以为魁。既拆号，怅然出院，以诗送廌归，其曰：‘平时谩说古战场，过眼终迷日五色。’盖道其本意。廌自是学亦不进，家贫，不甚自爱，尝以书责子瞻不荐己，子瞻后薄之；终不第而卒。”  
  
《冷斋夜话》云：“余游儋耳，见黎氏，为余言：东坡无日不相从，常从乞园蔬，出其临别归海北诗云：‘我本儋耳民，寄生西蜀州，忽然跨海去，譬如事远游。平生生死梦，三者无劣优，知君不再见，欲去且少留。’其末云：‘新酿甚佳求一具，谩写此诗以折菜钱。’又谒姜唐佐，唐佐不在，见其母，母迎笑，食余槟榔，余问母识苏公乎，母曰：‘识之，然无奈好吟诗。公尝杖而至，问秀才何往，我言入村落未还。有包灯心纸，公以手拭开，书满纸，嘱曰：秀才归示之。今尚在。’余索读之，醉墨欹倾，曰：‘张睢阳生犹骂贼，嚼齿穿龃；颜平原死不忘君，握拳透爪。’”  
  
东坡云：“仆在徐州，王子立、子敏皆馆于官舍，而蜀人张师厚来过，二王方年少，吹洞箫，饮酒杏花下，作诗云：‘杏花飞帘散余春，明月入户寻幽人，褰衣步月踏花影，炯如流水涵青蘋。花间置酒清香发，争挽长条落香雪，山城酒薄不堪饮，劝君且吸杯中月。洞箫声断月明中，惟忧月落酒杯空，明朝卷地春风恶，但见绿叶栖残红。’明年，予谪黄州，对月独饮，尝有诗云：‘去年花落在徐州，对月酣歌美清夜，今年黄州见花发，小院闭门风露下。’盖忆与二王饮时也。张师厚久已死，今年子立复为古人，哀哉！”  
  
《冷斋夜话》云：“世人之诗，例多禁忌，富贵中不得言贫贱事，少壮中不得言衰老事，康强中不得言疾病死亡事，脱或犯之，谓之诗谶，谓之无气。是大不然。诗者，妙观逸想之所寓也，岂可限以绳墨哉？如王维画雪中芭蕉，诗眼见之，知其神情暂寓于物，俗论则诚以为不知寒暑。荆公方大拜，贺客盈门，忽点笔题其壁云：‘霜筠雪竹钟山寺，投老归与寄此生。’东坡在儋耳作诗曰：‘平生万事足，所欠惟一死。’岂可与世俗论哉。余尝与客论至此，而客不然吾论，余作诗自志其略，曰：‘东坡醉墨浩淋浪，千首空余万丈光，雪里芭蕉失寒暑，眼中骐骥略玄黄。’”  
  
王直方《诗话》云：“东坡在定武，作《松醪赋》，有云：‘遂从此而入海，渺翻天之云涛。’盖自定再谪惠州，自惠而迁昌化，人以为语谶。秦少游绍圣间谪外，(“谪”原作“请”，今据徐钞本、明钞本校改。)以校勘为杭倅，方至楚、泗间，有诗云：‘平生逋欠僧坊睡，(“坊”明钞本作“房”。)准拟如今处处还。’诗成之明日，以言者落职，监处州酒，好事者以为诗谶。陈无己《赋高轩过诗》云：‘老知书画真有益，却悔岁月来无多’之句，不数月遂卒，或以为诗谶。”苕溪渔隐曰：“人之得失生死，自有定数，岂容前逃，乌得以谶言之，何不达理如此，乃庸俗之论也。如东坡自黄移汝，别雪堂邻里，有词云：‘百年强半少，来日苦无多。’盖用退之诗‘年皆过半百，来日苦无多’之语。然东坡自此脱谪籍，登禁从，累帅方面，晚虽南迁，亦几二十年乃薨，则‘来日苦无多’之语，何为不成谶邪？”  
  
《后山诗话》云：“东坡居惠，广守月馈酒六壶，吏尝跌而亡之。坡以诗谢曰：‘不谓青州六从事，翻成乌有一先生。’”  
  
《夷坚志》云：“燕邸莱州洋川公家，装禠古今画为十册，东坡过之，因为书签，仍题其后云：‘高堂素壁，无舒卷之劳；明窗净几，有坐卧之安。’又《题王霭画如来出山相》云：‘头鬅鬙，耳卓朔，适从何处来，碧色眼有角。明星未出万象闲，外道天魔犹奏乐。错不错，安得无上菩提成等正觉。’山谷诗云：‘萧寺吟双竹，秋醪荐二螯，破尘归骑速，横日雁行高。’又：‘拥膝度残腊，攀条惊浅春。’皆洋川公养浩堂故事，而集中不载。家君在北方，宗室子伯璘言如此。予家有大年画小景二幅，山谷亲书两绝句其上，曰：‘水色烟光上下寒，忘机鸥鸟恣飞还，年来频作江湖梦，对此身疑在故山。’‘轻鸥白鹭定吾友，翠柏幽篁是可人，海角逢春知几度，卧游到处总伤神。’今豫章所刻集及它本皆无。”  
  
《石林诗话》云：“诗之用事，不可牵强，必至于不得不用而后用之，则事辞为一，莫见其安排斗凑之迹。苏子瞻尝作人挽诗云：‘岂意日斜庚子后，忽惊岁在己辰年。’此乃天生作对，不假人力。温庭筠诗亦有甲子相对者，云：‘风卷蓬根屯戊巳，月移松影守庚申。’两句本不相类，其题云；《与道士守庚申时闻西方有警事解后适然》，固不可知，然以其用意附会观之，疑若得此句而就之为题者，此蔽于用事之弊也。”苕溪渔隐曰：“予尝有一联云：‘雨天逢甲子，夜坐守庚申。’”  
  
《冷斋夜话》云：“‘客来茶罢浑无有，卢橘杨梅尚带酸。’张嘉甫问曰：‘卢橘何种果类？’答曰：‘枇杷是也。’又问：‘何以验之？’答曰：‘事见相如赋。’嘉甫曰：‘卢橘夏熟，黄甘橙楱，枇杷橪柿，亭柰厚朴。则卢橘果类，赋不应四句重用。应劭注曰：《伊尹书》曰：箕山之东，青鸟之所，(“鸟”原作“马”，今据徐钞本、明钞本校改。)有卢橘常夏熟。不据依何也？’东坡曰：‘意不欲耳。’”  

## 卷第四十一  
  
东坡四  
  
东坡云：“吾昔在钱塘，一日，昼寝宝山僧舍，题其壁云：‘七尺顽躯走世尘，十围便腹贮天真，此中空洞浑无物，何止容君数百人。’其后有小子亦题名壁上，见者乃谓余诮之也。周伯仁所谓君者，乃王茂弘之流，岂此等辈哉？”  
  
《冷斋夜话》云：“东坡在儋耳，有姜唐佐者从乞诗；唐佐，朱崖人，亦书生。东坡借其手中扇书其上云：‘沧海何曾断地脉，朱崖从此破天荒。’又《题司命宫杨道士息轩》曰：‘无事此静坐，一日似两日。若活七十年，便是百四十。黄金几时成，白发日夜出。开眼三十秋，速于驹过隙。是故东坡老，贵汝一念息。时来登此轩，目送过海席。家山归未成，(“成”原作“行”，今据徐钞本、明钞本校改。)题诗寄屋壁。’又尝醉插茉莉花，嚼槟榔，戏书姜秀才几上云：‘紫麝着人簪茉莉，红潮登颊醉槟榔。’其超放如此。”  
  
苕溪渔隐曰：“‘菊以黄为正，余皆可鄙。’此朱逊之之语，东坡《印可作诗赠之》有‘识真似渊明’之句。余顷岁居泗上，假馆官舍，小圃中有一亭，榜曰秋香，环植以黄菊，别无他物，必好事者原东坡之意而作也。先君题诗云：‘骚人足奇思，香草比君子。况此霜下杰，清芬绝兰茝。气禀金行秀，德备黄中美。古来鹤发翁，餐英饮其水。但恐蓬藋伤，课仆加料理。’”  
  
东坡云：“余尝浴泗州雍熙塔下，戏作《如梦》两阕，云：‘水垢何首相受？细看两俱无有。寄语揩背人：尽日劳君挥肘。轻手，轻手，居士本来无垢。’又云：‘自净方能洗彼。我自汗流呀气。寄语澡浴人：且共肉身游戏。但洗，但洗，俯为世间一切。’曲名本唐庄宗制，一名《忆仙姿》，嫌其不雅，改云《如梦》。庄宗作此词，卒章云：‘如梦，如梦，和泪出门相送。’取以为之名。”  
  
《冷斋夜话》云：“海南城东有两井，相去咫尺而异味，(“咫”原作“只”，今据徐钞本、明钞本校改。)号双井。井源出岩石罅中，东坡酌水异之，曰：‘吾寻白龙不见，今知家此水中乎。’同游者怪问其故，曰：‘白龙当为东坡出，请徐待之。’俄见其脊尾如生银蛇状，忽水浑有云气浮水面，举首如插玉箸，乃泳而去。余至二井，太守张子修为造庵井上，号思远，亭名泂酌。岸有怪树，树枝之腋，有诗曰：‘岩泉末入井，蒙然冒沙石。泉嫩回为靥，石老生罅隙。异哉寸波中，露此横海脊。先生酌泉笑，泉香神龙蛰。举首玉箸插，忽去银丁掷。大身何时布，天矫翔霹雳。谁言鹏背大，更觉宇宙窄。’字画如颜书，无名衔年月。此诗气格似东坡，而言泉嫩石老，似非东坡；又语散漫，疑学者为之也。龙如蛇形，小如玉箸。”  
  
东坡云：“眉州青神县，道侧有小佛屋，俗谓之猪母佛，云百年前有牝猪伏于此，化为泉，有二鲤鱼在泉中，盖猪龙也。蜀人谓牝猪为母，而立佛堂其上，故以名之。泉出石上，深不及二尺，大旱不渴，而鲤莫有见者。余一日偶见之，以告妻兄王愿，愿深疑余之诞也，余亦不平其见疑，因与愿祷于泉上，曰：‘余若不诞者，鱼当复出。’已而二鲤复出，愿大惊，再拜谢罪而去。”二事相类，故并录之。  
  
苕溪渔隐曰：“东坡诗云：‘图书跌宕悲年老，灯火青荧语夜深。’山谷诗云：‘弓刀陌上望行色，儿女灯前语夜深。’盖皆出于老杜‘厨人语夜阑’之意。王直方《诗话》以谓三诗当以先后分胜负。非也。”  
  
东坡云：“轼倅武林日，梦神宗召入禁中，宫女围侍，一红衣女童捧红靴一只，命轼铭之，觉而记其一联云：‘寒女之丝，铢积寸累，天步所临，云蒸雾起。’既毕，进御，上极叹其敏，使宫女送出，睇视裙带间，有六言诗一首，云：‘百叠猗猗风绉，六铢纵纵云轻，植立含风广殿，微闻环珮摇声。’”又云：“轼自蜀应举京师，道过华清宫，梦明皇令赋《太真妃裙带词》，乃前六言诗也，觉而记之。今书赠柯山潘大临邠老。”二说不同，故并录之。  
  
王直方《诗话》云：“东坡与孙巨源同会于王晋卿花园中，晋卿言：‘都教喂饲了官员辈马着。’巨源云：‘都尉指挥都喂马，好一对。’适长主送茶来，东坡即云：‘大家齐吃大家茶。’盖长公主呼大家也。山谷尝以‘卖菜卖生菜’对‘磨刀磨剪刀’，东坡以洞庭春色为扫愁帚，山谷以水晶脍为醒酒冰，余为正好作一对。”  
  
《后山诗话》云：“苏公居颍，春夜对月，王夫人曰：‘春月可喜，秋月使人愁耳。’公谓前未及也，遂作词曰：‘不似秋光，只与离人照断肠。’而老杜云：‘秋月解伤神。’语简而益工也。”  
  
《侯鲭录》云：“东坡在汝阴，初春庭梅盛开，月色鲜霁，夫人曰：‘春月胜如秋月，秋月令人惨凄，春月令人和悦。’坡笑曰：‘子诚知言。’即召客饮，作《减字木兰花》云：‘春庭月午，影落春醪光欲舞；步转迥廊，半落梅花婉娩香；轻风薄雾，都是少年行乐处；不似秋光，只与离人照断肠。’”  
  
潘子真《诗话》云：“‘古有行道人，陌上见三叟，年各百余岁，相与锄禾莠。住车问三叟：何以得此寿？上叟前致词：量腹节所受；中叟前致词：室内妪粗丑；下叟前致词：暮眠不覆首。要哉三叟言，所以能长久。’又：‘少壮面目泽，长大色丑粗。丑粗人所恶，拔白自洗苏。平生发完全，变化似浮屠。醉酒巾帻落，秃顶赤如壶。’此应璩《三叟词》也。吴兢《古乐府》及《艺文类聚》所载，语皆不完。予得此本于临淄晏公家，以示周元翁，元翁笑曰：‘当徒子之妻，蓬头挛耳，又疥且痔，便有五子；东家之女，登墙见窥，今三年矣，玉未之许也。乌在其为粗丑也哉？’”  
  
东坡云：“昨日，太守杨君采、通判张君规，邀余出游安国寺，坐中论风气养生之事。余曰：‘皆不足道，难在去欲。’张曰：‘苏子卿啮雪啖毡，缩背出血，无一语少屈，可谓了死生之际矣；然不免为胡妇生子，而况洞房绮疏之下乎？乃知此事不易消除。’众客皆大笑。余爱其语有理，故为记之。”  
  
苕溪渔隐曰：“子由奉使契丹寄子瞻诗云：‘谁将家集过幽都，每被行人问大苏，莫把文章动蛮貊，恐妨谈笑卧江湖。’此《栾城集》中诗也。《渑水燕谈录》云：张芸叟奉使大辽，宿幽州馆中。有题苏子瞻《老人行》于壁间者，闻范阳书肆亦刻子瞻诗数十篇，谓之《大苏集》。子瞻名重当代，外至夷虏，亦爱服如此。芸叟题其后曰：‘谁传佳句到幽都，逢著胡儿问大苏。’此二句与子由之诗全相类，疑好事者改之也。”  
  
《冷斋夜话》云：“苏子由谪高安时，云庵居洞山，时时相过。有聪禅师者，亦蜀人，居圣寿寺。一夕，云庵梦同子由出迓五祖戒禅师，既觉，私怪之，以语聪，聪曰：‘吾亦梦同迎戒禅师。’子由抚掌大笑曰：‘世间梦乃有同者，异哉！’俄东坡书至，曰：‘吾已至奉新，旦夕可相见。’子由携两衲候于城南建山寺。东坡至，坐定，理梦事以语坡，坡曰：‘轼八九岁时，时时梦身是僧，往来陕右；又先妣方娠，梦一僧来托宿，瘠而眇。’云庵惊曰：‘戒，陕右人也，失一目，暮年弃五祖来游高安，终于大愚。’逆数盖五十年，而东坡时年四十九矣。后与云庵书其略曰：‘戒和尚不识人嫌，强颜复出，亦可笑矣。既是法器，愿痛加磨厉，使还旧观。’自是常著衲衣。哲宗问右珰陈衍曰：‘苏轼衬朝章何衣？’对曰：‘是道衣。’哲宗笑之。及谪英州，佛印、云庵遣书至，坡不复答，但引纸大书曰：‘戒和尚又凿脱也。’后七年，归自海南，有玉局之除，作偈答南华长老云：‘恶业相缠五十年，常行八棒十三禅，今著衲衣归玉局，可怜化作五通仙。’”  
  
王直方《诗话》云：“杭有西湖，而颍亦有西湖，皆为游赏之胜，而东坡连守二州，其初得颍也，有颍人在坐云：‘内翰但只消游湖中，便可以了郡事。’盖言其讼简也，秦少章因作一绝献之，云：‘十里荷花菡萏初，我公所至有西湖，欲将公事湖中了，见说官闲事亦无。’后东坡到颍，有《谢执政启》，亦云：‘入参两禁，每玷北扉之荣；出典二邦，辄为西湖之长。’”  
  
王直方《诗话》云：“《为程筠作归真亭诗》云：‘会看千字诔，木杪见龟趺。’龟趺是碑坐，不应见于木杪也。”  
  
《石林诗话》云：“学者多议苏子瞻‘木杪见龟趺’，以为语病，谓龟趺不当出木杪也。殊不思此《题程筠先墓归真亭》也，东南多葬山上，碑亭往往在半山间，未必皆平地，则自下视之，龟趺出木杪，何足怪哉？”  
  
《诗眼》云：“句法之学，自是一家工夫。昔尝问山谷：‘耕田欲雨刈欲晴，去得顺风来者怨。’山谷云：‘不如千岩无人万壑静，十步回头五步坐。’此专论句法，不论义理。盖七言诗四字三字作两节也，此句法出《黄庭经》，自‘上有黄庭下关元’已下多此体。张子平《四愁诗》句句如此，雄健稳惬。至五言诗亦有三字二字作两节者，老杜云：‘不知西阁意，肯别定留人。’肯别邪，定留人邪？山谷尤爱其深远闲雅，盖与上七言同。”  
  
《冷斋夜话》云：“东坡在惠州，作《梅词》云：‘玉骨那愁瘴雾，冰肌自有仙风，海仙时遣探芳丛，倒挂绿毛么凤。素面常嫌粉污，洗妆不退唇红，高情已逐晓云空，不与梨花同梦。’时侍儿朝云新亡，其寓意为朝云作也。”苕溪渔隐曰：“王直方《诗话》载晁以道云：‘说之初见东坡《梅词》，便知道此老须过海，只为古今人不曾道到此，须罚教去。’此言鄙俚，近于忌人之长，幸人之祸，直方无识，载之《诗话》，宁不畏人之讥诮乎？”《高斋诗话》云：“‘高情已逐晓云空，不与梨花同梦。’后见王昌龄《梅诗》云：‘落落寞寞路不分，梦中唤作梨花云。’方知东坡引用此诗也。”  
  
王直方《诗话》云：“《橄榄诗》：‘纷纷青子落红盐，正味森森苦且严，待得微甘回齿颊，已输崖蜜十分甜。’范景文言：‘橄榄木高大难采，以盐擦木身，则其实自落，此所以有落红盐之语也。’”苕溪渔隐曰：“余居岭外七年，备见土人采橄榄，初未尝以盐擦树身，亦只以梯采之，或以杖击之；而东坡‘落红盐’之语，当自别出小说也。”  
  
《隐居诗话》云：“王禹偁《橄榄诗》云：‘南方多果实，橄揽稍珍奇。北人将就酒，食之先颦眉，皮核苦且涩，历口复弃遗，良久有回味，始觉甘如饴。’盖六句说回味。欧阳修云：‘甘苦不相入，初争久方知。’极快健也。”  
  
苏子由云：“东坡居士谪居儋耳，寘家罗浮之下，独与幼子过负檐渡海，葺茅竹而居之，日啖薯芋，而华屋玉食之念，不存于胸中；平生无所嗜好，以图史为园囿，文章为鼓吹，至是亦皆罢去。犹独喜为诗，精深华妙，不见老人衰惫之气。”苕溪渔隐曰：“凡人能处忧患，盖在其平日胸中所养。韩退之，唐之文士也，正色立朝，抗疏《谏佛骨》，疑若杀身成仁者；一经窜谪，则忧愁无聊，概见于诗词。由此论之，则东坡所养，过退之远矣。”  
  
《石林诗话》云：“诗篇当有操纵，不可拘用一律。苏子瞻诗：‘林行婆家初闭户，翟夫子舍尚留关。’始读殆不可测其意，盖下有‘连娟缺月黄昏后，缥缈新居紫翠间，系闷岂无罗带水，割愁还有创铓山’四句，则入头不怕放行，宁伤初拙也。然‘系闷罗带，割愁剑铓’之语，大是险诨，亦何可屡打也。”  
  
《三山老人语录》云：“自来九日多用落帽事，独东坡云：‘破帽多情却恋头’，尤为奇特。”  
  
《缃素杂记》云：“《旧唐书》载唐明皇时宰相李林甫，自以无学术，仅能秉笔，有才名于时者尤忌之。林甫典选时，选人严迥判语‘杕杜’二字，林甫不识，谓韦侍郎曰：‘此谓杕杜何也？’韦俛首不敢言。又太常少卿姜度妻诞子，林甫手书庆之曰：‘闻有弄獐之庆。’客视之掩口。故东坡《贺人生子诗》云：‘甚欲去为汤饼客，却愁错写弄獐书。’盖用此也。惜乎《新史》不载其事。”  
  
东坡云：“儿子迈尝作《林檎诗》云：‘熟颗无风时自落，半腮迎日斗鲜红。’于等辈中亦号有思致者，今已老，无它技，但亦时出新句也。尝作酸枣尉，有诗云：‘叶随流水归何处，牛载寒鸦过别村。’此句亦可喜也。”  
  
苕溪渔隐曰：“苏叔党过《赋鼠须笔》云：‘太仓失陈红，狡穴得余腐，既兴丞相叹，又发廷尉怒。磔肉喂饿猫，纷髯杂霜兔。插架刀槊健，落纸龙蛇骛。物理未易诘，时来即所遇。穿墉何卑微，托此得佳誉。’其步骤气格，殊有父风也。”  

## 卷第四十二  
  
东坡五  
  
唐子西《语录》云：“东坡作《病鹤诗》，尝写‘三尺长胫瘦躯’，阙其一字，使任德翁辈下之，凡数字；东坡徐出其稿，盖‘阁’字也。此字既出，俨然如见病鹤矣。东坡诗叙事言简而意尽，惠州有潭，潭有潜蛟，人未之信也；虎饮水其上，蛟尾而食之，俄而浮骨水上，人方知之。东坡以十字道尽云：‘潜鳞有饥蛟，掉尾取渴虎。’言渴则知虎以饮水而召灾，言饥则蛟食其肉矣。”  
  
《后山诗话》云：“诗欲其好，则不能好矣。王介甫以工，苏子瞻以新，黄鲁直以奇，而子美之诗奇常工易新陈，莫不好也。”  
  
王直方《诗话》云：“东坡尝以所作小词示无咎、文潜，曰：‘何如少游？’二人皆对云：‘少游诗似小词，先生小词似诗。’陈无己云：‘荆公晚年诗伤工，鲁直晚年诗伤奇。’余戏之曰：‘子欲居工奇之间邪？’”  
  
《遯斋闲览》云：“苏子瞻尝自言平生有三不如人，谓着棋、饮酒、唱曲也。然三者亦何用如人。子瞻之词虽工，而多不入腔，正以不能唱曲耳。”  
  
《吕氏童蒙训》云：“老杜歌行，最见次第出入本末；而东坡长句，波澜浩大，变化不测，如作杂剧，打猛诨入却打猛诨出也。《三马赞》：‘振鬣长鸣，万马皆瘖。’此记不传之妙。学文者能涵泳此等语，自然有入处。”  
  
王直方《诗话》云：“邢惇夫言：‘扫地焚香闭阁眠，簟纹如水帐浮烟，客来梦觉如何处，挂起西窗浪接天。此东坡诗也，尝题于余扇，山谷初读，以为是刘梦得所作。’”  
  
《后山诗话》云：“苏诗始学刘禹锡，故多怨刺，学不可不谨也。晚学太白，至其得意，则似之矣，然失于粗，以其得之易也。”  
  
《缃素杂记》云：“东坡于金门寺中，见李留台与二钱唱和，戏用其韵跋之，有云：‘欲问君王乞符竹，但忧无蟹有监州。’注云：‘皆世所传钱氏故事。’事见《归田录》，云：‘国朝自下湖南，始置通判，既非副贰，又非属官，故常与知州争权，每云我是监郡，朝廷使我来监汝，举动为其所制。太祖闻而患之，下诏书戒励，自此稍绌。然至今州郡往往与通判不和。往时有钱昆少卿者，家世余杭人也。(“余”原作“饶”，今据徐钞本、明钞本校改。)杭人嗜蟹。昆尝求补外，人问其欲何州，昆曰：‘但得有螃蟹无通判处可矣。’至今士人以为口实。”  
  
蔡宽夫《诗话》云：“学士院旧与宣徽院相邻，今门下后省，乃其故地。玉堂两壁，有巨然画山，董羽水。宋宣献公为学士时，燕穆之复为六幅山水屏寄之，遂置于中间。宣献诗所谓‘忆昔唐家扃禁地，粉壁曲龙闻曩记，承明意象今顿还，永与銮坡为故事’是也。唐翰林壁画海曲龙山，故诗引用之。元丰末，既修两后省，遂移院于今枢密院之后，两壁既毁，屏亦莫知所在。今玉堂中屏，乃待诏郭熙所作《春江晓景》。禁中官局，多熙笔迹，而此屏独深妙，意若欲追配前人者。苏儋州尝赋诗云：‘玉堂昼掩春日闲，中有郭熙画春山。’今遂为玉堂一佳物也。”  
  
苕溪渔隐曰：“《才调集》有无名氏绝句云：‘春光冉冉归何处，更向樽前把一杯，尽日问花花不语，为谁零落为谁开？’东坡《吉祥寺花诗》云：‘太守问花花有语，为君零落为君开。’遂与前诗略同，岂偶然邪。《古今诗话》载，太上隐者，人莫知其本末，好事者从之问姓名，不答，留诗一绝云：‘偶来松树下，高枕石头眠，山中无历日，寒尽不知年。’东坡《赠梁道人诗》云：‘寒尽山中无历日。’用此事也。又《行琼儋间肩舆坐睡梦中得句》云：‘千山动鳞甲，万谷酣笙钟。’觉而遇清风急雨，戏作数句云：‘幽怀忽破散，永啸来天风，千山动鳞甲，万谷酣笙钟。’盖风来则千山草木皆动，如动鳞甲，万谷号呼有声，如酣笙钟耳。”  
  
王直方《诗话》云：“东坡《送杨孟容诗》云：‘我家峨眉阴，与子同一邦，相望六十里，共饮玻璃江。江山不违人，遍满千家窗，但苦窗中人，寸心不自降。子归治小国，洪钟噎微撞；我留侍玉堂，弱步欹丰扛。后生多高才，名与黄童双。不肯入州府，故人余老庞。殷勤与问讯，爱惜霜眉厖，何以待我归，寒醅发春缸。’盖效山谷体作也。山谷云：‘子瞻诗句妙一世，乃云效庭坚体，退之戏效孟郊、樊宗师之比，以文滑稽耳。恐后生不解，故次韵道之曰：我诗如曹郐，浅陋不成邦；公如大国楚，吞五湖三江，赤壁风月笛，玉堂云雾窗。句法提一律，坚城受我降。枯松倒涧壑，波涛所舂撞，万牛挽不前，公乃独力扛。诸人方嗤点，渠非晁张双。但怀相识察，床下拜老庞。小儿未可知，客或许敦厖。诚堪婿阿巽，买红缠酒缸。’欧阳文忠亦尝效圣俞体作一篇，有云：‘嘉子治新园，乃在太行谷。’题刘羲叟家园也。”  
  
《后山诗话》云：“昔之黠者，滑稽以玩世，曰：‘彭祖八百岁而死，其妇哭之恸，其邻里共解之，曰：人生八十不可得，而翁八百矣，尚何尤。妇谢曰：汝辈自不喻耳，八百死矣，九百犹在也。’世以痴为九百，谓其精神不足也。又曰：‘令新视事，而不习吏道，召胥魁问之。魁具道笞十至五十。及折杖数，令遽止之，曰：我解矣，笞六十为杖十四邪。魁笑曰：五十尚可，六十犹痴邪。’苏长公取为偶对，曰：‘九百不死，六十犹痴。’”  
  
苕溪渔隐曰：“东坡《送人守嘉州》古诗，其中云：‘蛾眉山月半轮秋，影入平羌江水流；谪仙此语谁解道？请君见月时登楼。’上两句全是李谪仙诗，故继之以‘谪仙此语谁解道，请君见月时登楼’之句。此格本出于李谪仙，其诗云：‘解道澄江净如练，令人还忆谢玄晖。’盖‘澄江净如练’，即玄晖全句也。后人袭用此格，愈变愈工。”  
  
东坡云：“昔年过洛，见李公简，言：宋真宗既东封，访天下隐者。杞人杨朴能为诗，召对，自言不能。上问：‘临行有人作诗送卿否？’朴曰：‘惟臣妻有一首云：更休落魄耽杯洒，且莫猖狂爱咏诗，今日捉将官里去，这回断送老顽皮。’上大笑，放还山。余在湖州，坐作诗追赴诏狱，妻子送余出门，皆哭，无以语之，顾谓妻子曰：‘子独不能如杨处士妻作一诗送我乎？’妻子不觉失笑，余乃出。”  
  
《桐江诗话》云：“杨朴，字契先，一日，秋晴，戏钓于道傍溪涧中，值漕台陈文惠出巡按，从者诃之，契先竟不顾。文惠怒，命从者摄至前路邮亭中诘之，契先风神村野，宛然一耕夫也。文惠益怒，欲加以刑。契先丐亳楮供状，(“状”原作“析”，今据明钞本校改。)乃作绝句云：‘昨夜西风烂漫秋，(“漫”原作“熳”，今改。)今朝东岸独垂钩，紫袍不识蓑衣客，曾对君王十二旒。’文惠谢遣之。”  
  
王定国《甲申杂记》云：“天下之公论，虽仇怨不能夺也。李承之奉世知南京，尝谓余曰：‘昨在从班，李定资深鞠子瞻狱，虽同列不敢辄启问。一日，资深于崇政殿门忽谓诸人曰：苏轼奇才也。众莫敢对。已而曰：虽三十年所作文字诗句，引证经传，随问即答，无一字差舛，诚天下之奇才也。’叹息不已。”苕溪渔隐曰：“余之先君，靖康间尝为台端，台中子瞻诗案具在，因录得其本，与近时所刊行《乌台诗案》为尤详。(“案”原作“话”，今据徐钞本、明钞本校改。)今节入《丛话》，以备观览。”  
  
《腊月游孤山诗》云：“兽在薮，鱼在湖，一入池槛归期无。误随弓旌落尘土，坐使鞭棰环呻呼。追胥连保罪及孥，百日愁叹一日娱。白云旧有终老约，朱绶岂合山人纡。人生何者非蘧庐，故山鹤怨秋猿孤。何时自驾鹿车去，扫除白发烦菖蒲。麻鞋短后随猎夫，射弋狐兔供朝晡。陶潜自作《五柳传》，潘阆画入三峰图。吾年凛凛今几余，知非不去惭卫蘧。岁荒无术归亡逋，鹄则易画虎难摹。”此诗云：“误随弓旌落尘土，坐使鞭棰环呻呼。”以讥新法行后，公事鞭棰多也。又云：“追胥连保罪及孥。”以讥盐法收坐同保妻子移乡，法太急也。又云：“岁荒无术归亡逋，鹄则易画虎难摹。”意取马援言“画鹄不成犹类骛，画虎不成反类狗”，言岁既饥荒，我欲出奇，擘画赈济，又恐不从，恐似画虎不成反类狗也。  
  
《戏子由》诗云：“宛丘先生长如丘，宛丘学舍小如舟，常时低头诵经史，忽然欠伸屋打头；斜风吹帷雨注面，先生不愧傍人羞。任从饱死笑方朔，肯为雨立求秦优。眼前勃溪何足道，处置六凿须天游。读书万卷不读律，致君尧舜知无术。劝农冠盖闹如云，送老齑盐甘似蜜。门前万事不挂眼，头虽长低气不屈！余杭别驾无功劳，画堂五丈容旗旄，重楼跨空雨声远，屋多人少风骚骚。平生所惭今不耻，坐对疲氓更鞭棰。道逢阳虎呼与言，心知其非口诺唯。居高志下真何益，气节消缩今无几。文章小技安足程，先生别驾旧齐名。如今衰老俱无用，付与时人分重轻。”此诗云：“任从饱死笑方朔，肯为雨立求秦优。”意取《东方朔传》“侏儒饱欲死，臣朔饥欲死。”及《滑稽传》“优旃谓陛楯郎：‘汝虽长何益，乃雨立，我虽短，幸休居。’”言弟辙居贫官卑，而身材长大，故以比东方朔、陛楯郎，而以当今进用之人比侏儒、优旃也。又云：“读书万卷不读律，致君尧舜知无术。”是时新兴律学，某意非之，以谓法律不足以致君尧舜，今时人专学法律，而忘诗书，故言我读书万卷，惟不读法律，盖知法律之中，无致君尧舜之术也。又云：“劝农冠盖闹如云，送老诽齑盐甘似蜜。”以讥所差提举官，所至苛碎生事，发摘官吏，惟学官无吏责也。又云：“平生所惭今不耻，坐对疲氓更鞭棰。”是时多徒配犯盐之人，例皆饥贫，言鞭挞此等贫民，平生所惭，今不复耻，以讥盐法太急也。又云：“道逢阳虎呼与言，心知其非口诺唯。”是时张靓、俞希旦作盐司，意不喜其人，不敢与争议，故毁诋之为阳虎也。  
  
《山村诗》云：“烟雨蒙蒙鸡犬声，有生何处不安生？但教黄犊无人佩，布谷何劳也劝耕！”意言是时贩私盐者，多带刀杖，故取前汉龚遂令人卖剑买牛，卖刀买犊，曰：“何为带牛佩犊。”意言但得盐法宽平，令民不带刀剑，而买牛犊，则民自力耕，不劳劝督，以讥盐法太峻不便也。又云：“老翁七十自腰镰，惭愧春山笋蕨甜，岂是闻韶解忘味，尔来三月食无盐。”意言山中之人饥贫无食，虽老犹自采笋蕨充饥，时盐法峻急，僻远之人，无盐食用，动经数月。若古之圣贤，则能闻韶忘味，山中小民岂能食淡而乐乎？以讥盐法太急也。又云：“杖藜裹饭去怱怱，过眼青钱转手空，赢得儿童语音好，一年强半在城中。”意言百姓请得青苗钱，立便于城中浮费使却，又言乡村之人，一年两度夏秋税，及数度请纳和预买钱，今来更添青苗助役钱。因此庄家幼小子弟，多在城市，不着次第，但学得城中人语音而已。以讥新法青苗助役不便也。  

## 卷第四十三  
  
东坡六  
  
《开运盐河诗》云：“居官不任事，萧散羡长卿，胡不归去来，滞留愧渊明。盐事星火急，谁能恤农耕？薨薨晓鼓动，万指罗沟坑。天雨助官政，泫然淋衣缨，人如鸭与猪，投泥相溅惊，下马荒堤上，四顾但湖泓，线路不容足，又与牛羊争，归田虽贱辱，岂失泥中行。寄语故山友，慎勿厌藜羹。”是时，卢秉提举盐事，擘画开运盐河，差夫千余人。某于大雨中部役其河，只为般盐，既非农事，而役农民，秋田未了，有妨农事。又其河中间有涌沙数里，意言开得不便，自叹泥雨劳苦，羡司马长卿居官而不任事，又愧陶渊明不早弃官归去也。农事未休，而役千余人，故云：“盐事星火急，谁能恤农耕？”又言百姓已劳苦不易，天雨又助官政之劳民，转致百姓疲弊，役人在泥水中辛苦，无异鸭与猪。又言某亦在泥中，与牛羊争路而行，若归田岂至此哉！故云寄语故山友，慎不可厌藜羹而思仕宦。以讥开运盐河不当，又妨农事也。  
  
王诜送韩幹画马十二疋求跋尾，作诗云：“南山之下，汧渭之间，想见开元天宝年，八坊分屯隘秦川，四十万疋如云烟，骓駓骃骆骊骝騵，白鱼赤兔骍皇鶾，龙颅凤颈狞且妍，奇姿逸德隐驽顽。碧眼胡儿手足鲜，岁时剪刷供帝闲；柘袍临池侍三千，红妆照日光流渊；楼下玉螭吐清寒，往来蹙踏生飞湍。众工舐笔和朱铅，先生曹霸弟子韩，厩马多肉尻脽圆，肉中画骨夸尤难。金羁玉勒绣罗鞍，鞭棰刻烙伤天全，不如此图近自然，平沙细草荒芊绵，惊鸿脱兔争后先。王良挟策飞上天，何必俯首服短辕！”意以骐骥自比，讥执政大臣无能尽我才，如王良之御者，何必折节于求进用也。  
  
李清臣因沂山龙祠祈雨有应，作诗云：“南山高崚嶒，北山亦崷崪，坐看两山云出没。行如驱，归若呼，始觉山中有灵物。郁郁其焚兰，覃覃其击鼓，祝屡云云巫屡舞。我民无罪神所怜，一夜雷风三尺雨。岭木兮苍苍，溪泉兮央央，云散诸峰互明灭，东阡西陌农事忙，庙闲山空音响绝。”某和云：“高田生黄埃，下田生苍耳，苍耳亦已无，更问麦有几。蛟龙睡足亦解惭，二麦枯时雨如洗。不知雨从何处来，但闻吕梁百步声如雷。试上城南望城北，际天菽麦青成堆。饥火烧肠作牛吼，不知待得秋成否？半年不雨坐龙慵，但怨天公不怨龙。今朝一雨聊自赎，龙神社鬼各言功。无功日盗太仓粟，嗟我与龙同此责。劝农使者不汝容，因君作诗先自劾。”此诗言本因龙神懒惰不行雨，却使人怨天公，以讥执政大臣不任职，不能调理阴阳，却使人怨天子；以天公比天子，以龙神社鬼比执政大臣及百执事。某自言无功窃禄，与大臣无异。当时送与李清臣，后得一两日，李清臣来相看，笑言：“承见示诗，只是劝农使者，不管恁地事。”弟辙时在徐州，李清臣与诗，于诗后批云：“可求子瞻共和。”其诗云：“匙饭盘蔬强少留，(“匙”原作“已”，今据明钞本校改。)相逢何物可消忧？缘君未得酒中趣，与我谩为方外游。草乱不容移马足，山雄全欲逼城楼，济时异日须公等，莫狎翩翩海上鸥。”某和云：“五斗尘劳尚足留，闭门聊欲治幽忧。羞为毛遂囊中颖，未许朱云地下游，无事会须成好饮，思归时亦赋《登楼》。羡君幕府如僧舍，日向城西看浴鸥。”朱云，汉成帝时乞斩张禹，汉成帝欲诛之，朱云曰：“臣得下从龙逄、比干游，足矣。”龙逄，夏桀臣；比干，商纣臣：昔因谏而死。某为屡言新法，不蒙施行，不合以朱云自比，意言圣明之世，必无诛戮之事，故未许与朱云地下游。及王粲是魏武帝时人，因天下乱离，故粲在荆州依托刘表，作《登楼赋》，赋中有怀乡思归之思，意亦欲作此赋也。又用辙韵赠李清臣云：“城南短李好交游，箕踞狂歌总自由，尊主庇民君有道，乐天知命我无忧，醉呼妙舞留连夜，”注云：“邦直家有舞者甚妙。”又云：“闲作清诗断送秋，潇洒使君殊不俗，樽前容我揽须不？”后李清臣再次元韵云：“东来常叹鲜朋游，得遇高人苏子由。已誓不言天下事，相看俱遣世间忧。新诗定及三千首，曩别几成二十秋。南省都台风雪夜，问君还记剧谈不？”后李清臣差修国史，赋诗送之云：“珥笔西归近紫宸，太平典册不缘麟。付君此事宁论晋，载我当时旧《过秦》。门外想无千斛米，墓中知有百年人。看君两眼明如镜，休把《春秋》坐素臣。”某于仁宗朝曾进论二十五首，皆论往古得失。贾谊，汉文帝时人，追论秦之过失，作《过秦论》，《史记》载之。某妄以贾谊自比，意欲李清臣于国史中载所进论。  
  
章传作诗见寄，某次韵云：“并生天地宇，同阅古今宙。视下则有高，无前孰为后？达人千钧弩，一弛难再彀；下士沐猴冠，已系犹跳骤。欲将驹过隙，坐待石穿溜。君看汉唐主，宫殿悲麦秀。而况彼区区，何异一醉富。爰居非所养，俯仰眩金奏。髑髅有余乐，不博南面后。嗟我昔少年，守道贫非疚，自从出求仕，役物恐见囿。马融既依梁，班固亦事窦。效颦岂不欲，顽质谢镌镂。仄闻长者言：悻直非养寿，唾面慎勿拭，出胯当俛就，居然成懒废，敢复齿豪右。子如照海珠，网目疏见漏。宏才乏近用，巧舞困短袖。坐令倾国容，临老见邂逅。吾衰信久矣，书绝十年旧，门前可罗雀，感子烦屡扣。愿言歌《缁衣》，子粲予还授。”此诗云：“马融既依梁，班固亦事窦，(“事”原作“是”，今据宋本、元本、徐钞本、明钞本校改。)效颦岂不欲，顽质谢镌镂。”所引梁冀、窦宪，并后汉时人，因时君不明，骄暴窃威福用事，马融、班固皆儒者，并依托之。此诗诋毁当时执政大臣，引梁冀、窦宪骄暴窃威福用事，以比执政大臣，言我不能效马融、班固依托此人也。  
  
赴杭州通判，弟辙送至颍州，作初别诗云：“征帆挂西风，别泪滴清颍，留连知无益，惜此须臾景。我生三度别，此别尤酸冷。念子似先君，木讷刚且静；寡词真吉人，介石乃机警。至今天下士，去莫如子猛。嗟我久病狂，意行无坎井。有如醉且坠，幸未伤辄醒。从今得闲暇，默坐消日永。作诗解子忧，持用日三省。”此诗云：“至今天下士，去莫如子猛。”为弟辙曾差在制置三司条例司充检详文字，争议新法，不合而罢。既美弟辙去之果决，则意亦是讥新法不便也。某初到杭州，寄子由诗云：“眼看时事力难任，贪恋君恩退未能，迟钝终须投劾去，使君何日换聋丞。”此诗云：“眼看时事力难任”，时事，谓新法青苗助役等事也。言己才力不能胜任，意亦是讥新法事烦难了办也。  
  
游径山留题诗云：“众峰来自天目山，势若骏马奔平川，中涂勒破千里足，金鞭玉镫相回旋。人言山住水亦住，下有万古蛟龙渊。道人天眼识王气，结茅宴坐荒山巅，精诚贯山石为裂，天女下试颜如莲，寒窗暖足来朴握，夜钵咒水降蜿蜒。雪眉老人朝扣门，愿为弟子长参禅。尔来废兴三百载，奔走吴会输金钱。飞楼涌殿压山破，朝钟暮鼓惊龙眠。晴空偶见浮海蜃，落日下数投村鸢。有生共处覆载内，扰扰膏火同烹煎。近来愈觉世议隘，每到宽处差安便。嗟余老矣百事废，却寻旧学心茫然。问龙乞水归洗眼，欲看细字销残年。”龙井水洗病眼有效。此诗云：“近来愈觉世议隘”，以讥近日进用之人，多是刻薄，议论偏隘，不容人过失，故见山中宽闲之处为乐也。  
  
八月十五日观潮，作诗云：“吴儿生长狎涛渊，冒利忘生不自怜，东海若知明主意，应教斥卤变桑田。”时新有旨禁弄潮，故云“吴儿生长狎涛渊，冒利轻生不自怜”，盖言弄潮之人，为贪官中利物，致其间有溺死者，故朝旨禁断；某为主上好兴水利，因作此诗，言“东海若知明主意，应教斥卤变桑田”，意言东海若知此意，当令斥卤地尽变桑田：此事之必不可成者，以讥兴水利之难成也。  
  
黄庭坚寄书并古风诗与某，其书云：“伏惟阁下：学问文章，度越前辈，大雅岂弟博约，后来立朝，以直言见排，补郡辄上课最，可谓声实相中，内外称职。”其古风诗云：“江梅有佳实，托根桃李场；桃李终不言，朝露借恩光。孤芳忌皎洁，冰雪空自香。古来和鼎实，此物升庙廊。岁月坐成晚，烟雨青已黄。得升桃李盘，以远初见尝。终然不可口，掷弃官道傍。但使本根在，弃捐果何伤。”又云：“长松出涧壑，十里闻风声。上有百尺丝，下有千岁苓。自性得久要，为人制颓龄。小草有远志，相依在平生。医和不并世，深根且固蒂。人言可医国，何用太早计。小大才则殊，气味固相似。”某答书云：“观其文以求其为人，必轻外物而自重者，今之君子，莫能用也。”今之君子，谓近日朝廷进用之人，意言黄庭坚轻外物而自重，以讥讽当今进用之人，不能援引庭坚而用之也。及依韵和答古风诗云：“佳谷卧风雨，稂莠登我场。陈前谩方丈，玉食惨无光。大哉天宇间，美恶更臭香。君看五六月，飞蚊殷回廊。兹时不少假，俛仰霜叶黄，期君蟠桃枝，千载终一尝；顾我如苦李，全生依路傍。纷纷不足愠，悄悄徒自伤。”此诗云：“佳谷卧风雨，稂莠登我场。陈前谩方丈，玉食惨无光。”以讥世之小人轻君子，如稂莠之夺佳谷也。又云：“大哉天宇间，美恶更臭香。君看五六月，飞蚊殷回廊。兹时不少假，俛仰霜叶黄。期君蟠桃枝，千载终一尝；顾我如苦李，全生依路傍。纷纷不足愠，悄悄徒自伤。”意言君子小人进退有时，如夏月蚊虻纵横，至秋自息，比黄庭坚于蟠桃，进用必迟，自比苦李，以无用自全。又取《诗》云：“忧心悄悄，愠于群小。”皆以讥当今进用之人为小人也。又云：“空山学仙子，妄意笙箫声。千金得奇药，开视皆豨苓。不知市人中，自有安期生。君今已度世，坐阅霜中蒂。摩挲古铜人，岁月不可计。阆风安在哉？要君相指似。”此诗即无讥讽。  
  
刘攽通判泰州，作诗送之云：“君不见阮嗣宗，臧否不挂口，莫夸舌在牙齿牢，是中惟可饮醇酒。读书不用多，作诗不须工，海边无事日日醉，梦魂不到蓬莱宫。秋风昨夜入庭树，莼丝未老君先去；君先去，几时回，刘郎应白发，桃花开不开。”此诗云：“君不见阮嗣宗，臧否不挂口。莫夸舌在牙齿牢，是中惟可饮醇酒。”言当学阮籍口不臧否人物，惟可饮酒，勿谈时事，意以讥新法不便，不容人直言也。熙宁四年赴杭州通判，到扬州，有刘攽、孙洙、刘挚，皆在本州，偶然相聚数日，别后作诗三首，各用逐人字为韵，内寄刘攽诗云：“去年送刘郎，醉语已惊众；如今各漂泊，笔砚谁能弄。我命不在天，羿彀未必中。作诗聊遣意，老大慵讥讽。夫子少年时，雄辨轻子贡，尔来再伤弓，戢翼念前痛。广陵三日饮，相对怳如梦，况逢贤主人，白酒拨春瓮。竹西已挥手，湾口犹屡送。羡子去安闲，吾邦正喧哄。”此诗云：“羡子去安闲，吾邦正喧哄。”言杭州监司所聚，是时初行新法，青苗助役事多，故云“吾邦正喧哄”，以讥新法事多不便也。熙宁九年，刘攽寄秦字韵诗与某，寻和云：“白发相望两故人，眼看时事几番新。曲无和者应思郢，论少卑之且借秦。岁恶诗人无好语，夜长鳏守向谁亲？少思多睡无如我，鼻息如雷撼四邻。”此诗云“眼看时事几番新”，以讥近日更立新法事多也。刘攽闻人唱某小词，作诗相戏，某和云：“十载漂然未可欺，那堪重作看花诗。门前恶语谁传出？醉后狂歌自不知。刺舌君今犹未戒，炙眉我亦更何词。相从痛饮无余事，正是春容最好时。”此诗引贺拔惎以锥刺其子舌，戒以言语事，以戏攽，又不合引王舒狂言为王敦炙其眉事以自比，以讥时人不能容狂直之言也。  

## 卷第四十四  
  
东坡七  
  
任杭州通判日，转运司差往湖州相度堤岸利害，因与知湖州孙觉相见，作诗与孙觉云：“嗟余与子久离群，耳冷心灰百不闻，若对青山谈世事，当须举白便浮君。”某是时约孙觉并坐客，如有言及时事者，罚一大盏；虽不指言时事是非，意言时事多不便，不得说也。又云：“天目山前绿浸裾，碧澜堂下看衔舻。作堤捍水非吾事，闲送苕溪入太湖。”某为先曾言水利不便，却被转运司差相度堤岸。又云“作堤捍水非吾事”，意言本非兴水利之人，以讥讽水利之不便也。  
  
钱藻知婺州，临行，馆阁同舍旧例饯送，席上众人先索钱藻相别诗，欲各分韵作送行诗。钱藻作五言绝句一首，分得英字韵，作古诗送之，云：“老手便剧郡，高怀厌承明。聊纡东阳绶，一濯沧浪缨。东阳佳山水，未到意已清。过家父老喜，出郭壶浆迎。子行得所愿，怆恨居者情。吾君方急贤，日旰坐迩英。黄金招乐毅，白璧赐虞卿。子不少自贬，高义空峥嵘。古称为郡乐，渐恐烦敲楞。临分敢不尽，醉语醒还惊。”此诗言朝廷方急才，多士并进，子独远出为郡，不少自勉，强求进，但守高义，意讥时人之急进也。又言青苗助役既行，百姓输纳不前，则为郡者不免用鞭棰催督，醉中道此，醒后却惊恐得罪，以讥新法不便也。  
  
张方平陈乞得南京留台，有诗送之，云：“我公古仙伯，超然羡门姿，偶怀济物志，遂为世所縻。黄龙游帝郊，箫韶凤来仪，终然反冥极，岂复安笼池。出入四十年，忧患未尝辞，一言有归意，阖府谏莫移。吾君信英睿，搜士及茅茨，无人长者侧，何以安子思。归来扫一室，虚白以自怡，游于物之初，世俗安得知。我亦世味薄，因循鬓生丝，出处良细事，从公当有时。”此诗云：“无人长者侧，何以安子思。”意以子思比方平之贤，言朝廷当坚留本人要任，不可令闲也。元丰元年，王巩来徐州，方平令王巩将书一封诗一卷，封题曰《乐全堂杂咏》，开看，是方平旧诗一卷，某作诗题卷末云：“人物一衰谢，微言难重寻。殷勤永嘉末，复闻正始音。清谈未足多，感时意殊深。少年有奇志，欲和南风琴。荒林蜩蜇乱，废沼蛙蝈淫。遂欲掩两耳，临文但噫瘖。萧然王郎子，来自缑山阴”，注云：“其婿王巩携来。”又云：“云见浮丘伯，吹箫明月岑，遗声落淮泗，蛟鼍为悲吟。愿公正王度，《祈招》继愔愔。”此诗云：“人物一衰谢，微言难重寻。殷勤永嘉末，复闻正始音。清谈未足多，感时意殊深。”晋元帝时，卫玠初过江左，王导见之，云：“昔王辅嗣吐金声于中朝，今此子复玉振于江左，不意永嘉之末，复闻正始之音。”某意言晋元帝之时，人物衰谢，不意复见卫玠之清谈风流，亦如今时人物衰谢，不意复见方平之文章才气，以讥今时风俗浮薄，人物衰谢也。意以卫玠比方平，故云：“清谈未足多，感时意殊深。”言我非独多卫玠之清谈，但感时之人物衰谢，微言难继，此意殊深远也。又云：“少年有奇志，欲和南风琴，荒林蜩蜇乱，废沼蛙蝈淫，遂欲掩两耳，临文但噫瘖。”意言少年本有志，欲和天子熏风之诗，因见学者皆空言无实，或杂引佛老异端之书，文字杂乱，故以荒林废沼，比朝廷新法，屡有变改，事多荒废，致风俗虚浮，学者诞妄，如蜩蜇蛙蝈之纷乱，故遂掩耳不复论也。又云：“萧然王郎子，来自缑山阴，云见浮丘伯，吹箫明月岑，遗声落淮泗，蛟鼍为悲吟。”意以王子晋比王巩，浮丘伯比方平也。又云：“愿公正王度，《祈招》继愔愔。”据《左传》，楚灵王欲求九鼎于周，求地于诸侯，其臣右尹子革谏王，言昔周穆王欲巡行天下，皆将有车辙马迹，祭公谋父作《祈招》之诗以谏王，其诗曰：“祈招之愔愔，式昭德音，思我王度，式如玉，式如金，形民之力，而无醉饱之心。”楚灵王不能用，以及于难。意欲方平勿为虚言之诗，当作诗讽谏朝政阙失，如祭公谋父作《祈招》之诗也。  
  
李常寄来字韵诗，某依韵和云：“何人劝我此间来，弦管生衣甑有埃，绿蚁濡唇无百斛，蝗虫扑面已三回。磨刀入谷追穷寇，洒涕循城拾弃孩。为郡鲜欢君莫叹，犹胜尘土走章台。”此诗讥新法减刻，公使钱太甚，及造酒不得过百石，致弦管生衣，釜甑有尘，及言蝗虫盗贼灾伤饥馑之甚，以讥朝廷政事阙失，及新法不便之所致也。  
  
赴杭州通判，到扬州，有刘挚为作台官言事，责降湖南。孙洙、刘攽皆在扬州，偶然相聚数日，别后作诗三首，各用逐人字为韵，其作刘挚诗云：“江陵昔相遇，幕府称上宾；再见明光宫，峨冠揖搢绅；而今三见子，坎轲为逐臣。朝游云霄间，欲分丞相茵，莫落江湖上，遂与屈子邻。了不见喜愠，子岂真可人。邂逅成一欢，醉语出天真。士方在田里，自比渭与莘。出试乃大谬，刍狗难重陈。岁晚多霜露，归耕当及辰。”此诗云：“暮落江湖上，遂与屈子邻。”意取屈原放逐湘潭之间，而非其罪，今刘挚亦谪官湖南，故言与屈子相邻近也。缘是时闻说刘挚为言新法不便责降，既以屈原非罪比挚，即是谓挚所言为当，意以讥新法不便也。又云：“士方在田里，自比渭与莘，出试乃大谬，刍狗难重陈。”庄子诋毁孔子，言孔子所陈先王之陈迹，譬如已陈之刍狗难再陈也。意亦以讥当时执政大臣，在田里之时，自比太公、伊尹，出而试用，乃人谬戾，当便罢退，不可再施用也。  
  
知徐州日，僧道潜来相看，同在河亭上坐，见人打鱼，其僧买鱼放生，作诗。某依韵和云：“法师说法临泗水，无数天花堕麈尾。(“堕”原作“随”，今据徐钞本、明钞本校改。)劝将净业种西方，莫待梦中呼起起。哀哉若鱼竞坐口，远愧知几穆生醴。(“生”原作“王”，今据元本、徐钞本、明钞本校改。)况逢孟简对卢仝，不怕校人欺子美。疲民尚作鱼尾赤，数罟未除吾颡泚。法师自有衣中珠，不用辛苦沙泥底。”《左传》云：“如鱼頳尾，横流而方扬裔。”注云：“鱼劳则尾赤。”是时，徐州大水之后，夫役数起，言民之疲病，如鱼劳而尾赤也；数罟谓鱼网之细密者，又言民既疲病，朝廷又行青苗助役法，不为除放，如密网之取鱼也；皆以讥讽朝政阙失，及青苗助役新法不便，致大水为灾也。  
  
杭州一僧寺内，秋日开牡丹花数朵，陈襄作绝句，某和云：“一朵妖红翠欲流，春光回照雪霜羞，化工只欲呈新巧，不放闲花得少休。”此诗讥当时执政，以化工比执政，以闲花比小民，言执政但欲出新意擘画，令小民不得踅闲也。  
  
司马君实在西京，葺一园，名独乐园，作诗寄之，云：“青山在屋上，流水在屋下，中有五亩园，花竹秀而野。花香袭杖屦，竹色侵盏斝，樽酒乐余春，棋局消长夏。洛阳古多士，风俗犹尔雅。先生卧不出，冠盖倾洛社，虽云与众乐，中有独乐者。才全德不形，所贵知我寡。先生独何事？四海望陶冶。儿童诵君实，走卒知司马。持此欲安归？造物不我舍。声名逐吾辈，此病天所赭。抚掌笑先生，年来效瘖哑。”此诗言四海望光执政，陶冶天下，以讥见任执政不得其人。又言儿童走卒皆知其姓字，终当进用。缘光曾言新法不便，某亦曾言新法不便，既言终当进用光，意亦是讥朝廷新法不便，终用光改变此法也。又言光却瘖默不言，意望光依前上言攻击新法也。  
  
曾巩通判越州，临行，馆阁同舍旧例饯送，众人分韵，探得燕字韵，作诗送之，云：“醉翁门下士，杂沓难为贤，曾子独超轶，孤芳陋群妍。昔从南方来，与翁两联翩，翁今自憔悴，子去亦宜然。贾谊穷适楚，乐生老思燕，那因江脍美，遽厌天庖膻，但苦世论隘，聒耳如蜩蝉。安得万顷池，养此横海鳣。”此诗云：“但苦世论隘，聒耳如蜩蝉。”以讥近日朝廷进用多刻薄之人，议论褊隘，喧乱如蝉。又云“安得万顷池，养此横海鳣”者，以比曾巩贤才也。后汉黄宪汪汪如万顷陂，言安得有度量如黄宪者，以容养此宏才也。熙宁五年，某写书简寄曾巩，言赋役毛起，盐法峻急，民不堪命，以讥新法青苗助役，繁碎如毛，及盐法峻急不堪也。  
  
游杭州风水洞，节推李佖知轼到来，在彼等待，轼到彼，于壁上留题诗云：“春山磔磔鸣春禽，此间不可无我吟。路长漫漫傍江浦，此间不可无君语。金鲫池边不见君，追君直过定山村。路人皆言君未远，骑马少年清且婉。风岩水穴旧闻名，只隔山溪夜不行。溪桥晓溜浮梅萼，知君系马岩花落。出城三日尚逶迤，妻孥怪骂归何时。世上小儿夸疾走，如君相待今安有。”此诗云“世上小儿夸疾走”，意以讥讽世之小人多务急进也。当年再游风水洞，又留题诗云：“山前乳水隔尘凡，山上仙风舞桧杉。细细龙鳞生乱石，团团羊角转空岩。冯夷窟宅非梁栋，御寇车舆谢辔衔。世事渐艰吾欲去，永随二子脱讥谗。”此诗云：“世事渐艰吾欲去，永随二子脱讥谗。”意谓朝廷行新法，后来世事渐以艰难，小人多务谗谤，故欲去官隐居也。  
  
《和刘道原寄张师民诗》云：“仁义大捷径，诗书一旅亭，相夸绶若若，犹诵麦青青。腐鼠何劳吓，高鸿本自冥，颠狂不用唤，酒尽渐须醒。”此诗讥近日朝廷进用之人，以仁义为捷径，诗书为逆旅，但为印绶爵禄所诱，则假捷径以进，如《庄子》所谓“儒以诗礼发冢”，故云麦青青。又言小人之顾禄位，如鸱鸢以腐鼠吓鸿鹄，其溺于利，如人之醉于酒，酒尽则自醒也。又《和刘道原见寄诗》云：“敢向清时怨不容，真嗟吾道与君东。坐谈足使淮南惧，归去方知冀北空。独鹤不须惊夜旦，群鸟未可辨雌雄。庐山自古不到处，得与幽人子细穷。”意谓刘恕有学问，性正直，故作此诗美之，因以讥讽当今进用之人也。“敢向清时怨不容”，是时恕自馆中出监税，言非敢怨时之不容子也。马融谓郑康成：“吾道东矣。”故以比之。汲黯在朝，淮南寝谋，又以比恕之直也。又使韩愈云：“冀北马群遂空。”言馆中无人也。嵇绍昂昂如独鹤在鸡群。又《淮南子》：“鸡知将旦，鹤知夜半。”又以刘恕比鹤，谓众人为鸡也。《诗》云：“具曰余圣，谁知乌之雌雄。”意言当今朝廷进用之人，君子小人杂处，如乌不可辨雌雄也。  
  
蔡冠卿知饶州，作诗送之，云：“吾观蔡子与人游，掀豗笑语无不可。平生傥荡不惊俗，临事迂阔乃过我。横前坑阱众所畏，布路金珠谁不裹。尔来变化惊何速，昔号刚强今亦颇。怜君独守廷尉法，晚岁却理鄱阳舵。莫嗟天骥逐羸牛，欲试良玉须猛火。世事徐观真梦寐，人生不信长轗轲。知君决狱有阴功，他日老人酬魏颗。”此诗云“横前坑阱众所畏”，以讥当时用事之人，有逆其意者，则设坑阱以陷之也。又云“布路金珠谁不裹”，以讥当时用事之人，有顺其意者，则以利诱之，如金珠布道路也。又云“尔来变化惊何速，昔号刚强今亦颇”，以讥士大夫为利害所诱胁，变化以从之，虽旧号刚强者，今亦然也。又云“怜君独守廷尉法，晚岁却理鄱阳舵”，言冠卿独能守旧法，屡与朝议争议刑名，以致不进用，却出守小郡也。又云“莫嗟天骥逐羸牛”，轼以冠卿比天骥，以进用而不才者比羸牛，意以讥讽朝廷进退人不当也。又云“欲试良玉须猛火”，良玉经火不变，然后为良，言冠卿经历艰难，险阻折挫，节操不改，如良玉也。又云“世事徐观真梦寐，人生不信长轗轲”，为冠卿屡与朝廷争议刑名，致不进用，言人事得丧去来，譬如梦幻，当时执政必不常进，冠卿亦不常退，故云“人生不信长轗轲”。  

## 卷第四十五  
  
东坡八  
  
杭州知录杜子方、司户陈珪、司理戚秉道，各为曾承勘本州姓裴人家女使夏沉香投井，及姓裴人家小女孩在井内身死不明事，当时夏沉香只决脊杖放；后来本路提刑陈睦举驳上件公案，差秀州通判张若济重勘，决杀夏沉香，上件三员官，因此冲替。轼意谓提刑陈睦及勘官张若济驳勘不当，致此三人非罪失官，轼作诗送之，云：“秋风槭槭鸣枯蓼，船阁荒村夜悄悄，正当逐客断肠时，君独歌呼醉连晓。老夫平生齐得丧，尚恋微官失轻矫，君今憔悴归无食，五斗未可秋毫小。君言失意能几时，月啖虾蟆行复皎。杀人无验中不快，此恨终身恐难了。徇时所得无几何，随手已遭忧患绕，期君正似种宿麦，忍饥待食明年麨。”此诗云：“君言失意能几时，月啖虾蟆行复皎。”意取卢仝《月食诗》云：“传闻古老说，月食虾蟆精。”卢仝意以比朝廷为小人所蒙蔽也。某亦言杜子方等本无罪，为陈睦、张若济蒙蔽朝廷，冲替逐去，后当感悟牵复。又云：“徇时所得无几何，随手已遭忧患绕。”意谓张若济不久自为公事故也。  
  
钱顗在秀州监税，旧曾作台官，始于秀州与之相见。后钱顗作诗送茶来，某作诗谢之，云：“我官于南今几时，尝尽溪茶与山茗。胸中似记故人面，口不能言心自省。为君细说我未暇，试评其略差可听。建溪所产虽不同，一一天与君子性。森然可爱不可慢，骨清肉腻和且正。雪花雨脚何足道，啜过始知真味永。纵复苦硬终可录，汲黯少戆宽饶猛。草茶无赖空有名，高者妖邪次顽犷。体轻虽复强浮泛，性滞偏工呕酸冷。其间绝品岂不佳，张禹纵贤非骨鲠。葵花玉銙不易致，道路幽险隔云岭。谁知使者来自西，开缄磊落收百饼。嗅香嚼味本非别，透纸自觉光炯炯。粃糠团凤友小龙，奴隶日注臣双井。收藏爱惜待佳客，不敢包裹钻权幸。此诗有味君勿传，空使时人怒生瘿。”此诗云：“草茶无赖空有名，高者夭邪次顽犷。”以讥世之小人，若不谄媚夭邪，须顽犷狠劣也。又云：“体轻虽复强浮泛，性滞偏工呕酸冷。”亦以讥世之小人，体轻浮而性滞泥也。又云：“其间绝品岂不佳，张禹纵贤非骨鲠。”亦以讥世之小人，如张禹虽有学问，细行谨饬，终非骨鲠之人也。又云：“收藏爱惜待佳客，不敢包裹钻权幸，此诗有味君勿传，空使路人怒生瘿。”以讥世之小人，有以好茶钻求富贵权要者，见此诗当大怒也。  
  
范镇往西京游山，作诗送之，云：“小人真暗事，闲退岂公难。道大吾何病，言深听者寒。忧时虽早白，住世有还丹。得酒相逢乐，无心所遇安。去年行万里，蜀路走千盘。投老身弥健，登山意未阑。西游为樱笋，东道尽鹓鸾。杖屦携儿去，园亭借客看。折花修竹寺，弄水石楼滩。鬻马衰怜白，惊雷怯笑韩。苏书标洞府，松盖偃天坛。试与刘夫子，重寻靖长官。”此诗云：“小人真暗事，闲退岂公难。”意以讥今时之小人，暗于事理，以进为荣，以退为辱，范镇贤者难进而易退，小人不知也。又云：“言深听者寒。”谓范镇旧日多论时事，其言深切，听者为恐，意言范镇所言为当时事多不便也。  
  
知密州日，因祭常山回，与同官习射放鹰，作诗云：“青盖前头点皂旗，黄茅冈下出长围。弄风骄马跑空立，趁兔苍鹰掠地飞。回望白云生翠巘，归来红叶满征衣。圣朝若用西凉簿，白羽犹能效一挥。”意取西凉州主簿谢艾本是书生，却善用兵，意以自比，言圣朝若用轼为将，不减谢艾也。  
  
知徐州日，作《观百步洪诗》云：“平明坐衙不暖席，归来闭阁闲终日。卧闻客至倒屣迎，两眼蒙笼余睡色。城东泗水步可到，路转河洪翻雪白。安得青丝络骏马，蹙踏飞波柳阴下，奋身三丈两蹄间，振鬣长鸣身自干。少年狂兴久已谢，但忆嘉陵绕剑关；剑关大道车方轨，君自不去归何难。山中故人应大笑，筑室种柳何时还？”教授舒焕和云：“先生何人堪并席，李郭相逢上舟日。残霞明灭日脚沈，水面浮空天一色。磷磷石若铁林兵，翻激奔冲精甲白。岸头旌旗簇五马，一橹飞艎信东下。入夜寒生波浪间，汗衣如逐秋风干。相忘河鱼互出没，得性沙鸟鸣关关。委蛇二龙乃神物，游乐诸溪诚为难。筑亭种柳恐不暇，天下龙雨须公还。”此诗意并无讥讽。  
  
寄刘述诗云：“君王有意诛骄虏，椎破铜山铸铜虎，联翩三十七将军，走马西来各开府。南山伐木作车轴，东海取鼍漫战鼓，汗流奔走谁敢后，恐乏军兴污质斧，保甲连村团未遍，方田讼牒纷如雨。尔来手实降新书，抉剔根株穷脉缕，诏书恻怛信深厚，吏能浅薄空劳苦。平生学问止流俗，众里笙竽谁比数，忽令独奏《凤将雏》，仓卒欲吹那得谱。况复连年苦饥馑，剥啮草木啖泥土，今年雨雪颇应时，又报蝗虫生翅股，忧来洗盏欲强醉，寂寞虚斋卧空甒，公厨十日不生烟，更望红裙踏筵舞。”注云：“近日斋厨索然，可笑可笑。”又云：“故人屡寄山中信，只有当归无别语，犹将雀鼠偷太仓，未肯衣冠挂神武。吴兴丈人真得道，平日立朝非小补，自从四方冠盖闹，归作二浙湖山主，高踪已自杂渔钓，大隐何曾弃簪组。去年相从殊未足，问道已许谈其粗，逝将弃官往卒业，俗缘未尽那得睹。公家只在雪溪上，上有白云如白羽，应怜进退苦皇皇，更把安心教初祖。”此诗云：“君王有意诛骄虏，椎破铜山铸铜虎，联翩三十七将军，走马西来各开府。”某为是时朝廷遣使诸路点检军器，及置三十七将官，谓今上有意征讨胡虏，以讥朝廷遣使，及置将官张皇不便也。又云：“南山伐木作车轴，东海取鼍漫战鼓，汗流奔走谁敢后，恐乏军兴污质斧，保甲连村团未遍，方田讼牒纷如雨，尔来手实降新书，抉剔根株穷脉缕，诏书恻怛信深厚，吏能浅薄空劳苦。”以讥讽朝廷法令屡变，事目烦多，吏不能办也。又云：“况复连年苦饥馑，剥啮草木啖泥土，今年雨雪颇应时，又报蝗虫生翅股，忧来洗盏欲强醉，寂寞虚斋卧空甒，公厨十日不生烟，更望红裙踏筵舞。”注云：“近日斋厨索然，可笑可笑。”又云：“近来屡得山中信，只有当归无别语，犹将雀鼠偷太仓，未肯衣冠挂神武。”意言近日饥馑蝗虫之甚，以讥讽朝廷政事阙失，并新法不便之所致也。又言酒食无备，斋厨索然，以讥讽朝廷新法，减削公使太甚也。公事既多，旱蝗又甚，公使窘迫，所以言山中故人，寄语令归，某贪禄未能便挂衣冠而去也。又云：“自从四方冠盖闹，(“四”原作“西”，今据宋本、元本、徐钞本、明钞本校改。)归作二浙湖山主。”以讥讽近日提举官所至，苛碎生事，故刘述乞宫观归湖州也。  
  
在杭州日，因往诸县季点，至临安县，有知县大理寺丞苏舜举来相接，某与本人同年，自来相识，本人相见，便言我数日前入州，却被训狐押出我来。某问其故。舜举言我擘画人户供通家业役钱规例一本，甚简便，前日将去呈本州诸官，皆不以为然，呈转运使王廷老等，不喜，差急脚子押出城来。轼取其规例看详，委是简便，因问训狐事。舜举言自来闻人说一小话云：燕以日出为旦，日入为夕，蝙蝠以日入为旦，日出为夕，争之不决，诉于凤凰。凤凰是百鸟之主。至路次，相逢一禽鸟，谓燕云：“不须往诉，凤凰在假，或凤凰渴睡。”今不记其详，却是训狐权摄，舜举意以此话戏诮王廷老等不分明别是非。隔得一日，有周邠、李行中二人亦来，与同游径山。苏舜举亦来山中相见。周邠作诗，某次韵和答，兼赠苏舜举云：“年来战纷华，渐觉夫子胜。欲求五亩宅，洒扫乐清净。学道恨日浅，问禅惭听莹。聊为山水行，遂此麋鹿性。独游吾未果，觅伴谁复听。吾宗古遗直，穷达付前定。餔糟醉方熟，洒面呼不醒。奈何效燕蝠，屡欲争晨暝。不如从我游，高论发犀柄。溪南渡横木，山寺称小径。幽寻自兹始，归路微月映。南望功臣山，云外盘飞磴。二更渡锦水，再宿留石镜。缅怀周与李，能作洛生咏。明朝三子至，诗律严号令。篮舆置纸笔，得句轻千乘。玲珑苦奇秀，名实巧相称。九仙更幽绝，笑语千山应。空岩侧破瓮，飞溜洒浮罄。山前见虚迹，候吏铙鼓竞。我生本艰奇，尘土满釜甑。山禽与野兽，知我久蹭蹬，笑谓候吏还，御虎吾有命。径山虽云远，行李稍可并。颇讶王子猷，忽起山阴兴。但报菊花开，吾尝理归榜。”此诗云：“餔糟醉方熟，洒面呼不醒，奈何效燕蝠，屡欲争晨暝。”轼意以讥讽王廷老等昏暗如醉，不从苏舜举擘画简便规例，如训狐不分明别是非也。  
  
知湖州日，周邠作长韵律诗见寄，依韵和答云：“俯仰东西阅数州，老于歧路岂伶优，初闻父老推谢令，已见儿童迎细侯。政拙年年祈水旱，民劳处处避嘲讴。河吞巨野那容塞，盗入蒙山不易搜。仕道固应惭孔孟，扶颠未可责求由。渐谋田舍犹怀禄，未脱风涛且傍洲。罔罔可怜真丧狗，时时相触是虚舟。朅来震泽都如梦，只有苕溪可倚楼。斋酿酸甜如蜜水，乐工零落似风瓯。远思颜柳并诸谢，近忆张陈与老刘。风定轩窗飞豹脚，雨余栏槛上蜗牛。旧游到处皆苍藓，同甲惟君尚黑头。忆昔湖山共寻胜，相逢杯酒两忘忧。醉看梅雪清香过，夜掉风船骇汗流。百首共成山上集，三人俱作月中游。海南未起垂天翼，涧底仍依径寸庥。已许秋风归过我，预忧诗笔老难酬。此生岁月行飘忽，晚节功名亦缪悠。犀首正缘无事饮，冯驩应为有鱼留。从今便踏青州曲，薄酒知君笑督邮。”此诗云：“俯仰东西阅数州，老来歧路岂伶优。初闻父老推谢令，已见儿童迎细侯。政拙年年祈水旱，民劳处处避嘲讴。河吞巨野那容塞，盗入蒙山不易搜。仕道固应惭孔孟，扶颠未可责求由。”意自言迁徙数州，未蒙朝廷擢用，老于道路，并所至遇水旱，盗贼夫役，数起民劳，以讥朝廷政事阙失，并新法不便之所致也。言已仕而道不行，则非仕道也，故有惭于孔孟。孔子责仲由、冉求云：“危而不持，颠而不扶，则将焉用彼相矣。”颠谓倾仆也，意以讥当今朝政阙失，而执政大臣不能扶正倾仆也。  
  
《后杞菊赋》云：“天随生自言常食杞菊，及夏五月枝叶老硬，气味苫涩，犹食不已，因作赋以自广。始余尝疑之。(“尝”原作“常”，今据徐钞本、明钞本校改。)以为士不遇，穷约可也，至于饥饿嚼啮草木则过矣。而余仕宦十有九年，家日益贫，衣食之奉，殆不如昔时。及移守胶西，意且一饱，而斋厨索然，不堪其忧，日与通守刘君廷式，循古城废圃，求杞菊食之，扪腹而笑，然后知天随之言可信不缪，作《后杞菊赋》以自嘲，且解之云：‘吁嗟先生，谁使汝坐堂上，称太守，前宾客之造请，后掾属之趋走，朝衙达午，夕坐过酉，曾杯酒之不设，揽草木以诳口，对案颦蹙，与箸噎呕。昔阴将军设麦饭与葱叶，井丹推去而不嗅，怪先生之眷眷，岂故山之无有。’先生忻然而笑曰：‘人生一世，如屈伸肘。何者为贫？何者为富？何者为美？何者为陋？或糠核而瓠肥，或粱肉而黑瘦。何侯方丈，庾郎三九，较丰约于梦寐，卒同归于一朽；吾方以杞为粮，以菊为糗，春食苗夏食叶，秋食花实而冬食根，庶几乎西河、南阳之寿。’”此赋云：“及移守胶西，意且一饱，而始至之日，斋厨索然，不堪其忧。”以讥新法减刻公使钱大甚，斋酝厨膳，皆索然无备也。  

## 卷第四十六  
  
东坡九  
  
王定国《闻见近录》云：“王和父尝言，苏子瞻在黄州，上数欲用之，王禹玉辄曰：‘轼尝有此心惟有蛰龙知之句，陛下龙飞在天而不敬，乃反求知蛰龙乎？’章子厚曰：‘龙者非独人君，人臣皆可以言龙也。’上曰：‘自古称龙者多矣，如荀氏八龙，孔明卧龙，岂人君也？’及退，子厚诘之曰：‘相公乃覆人家族邪？’禹玉曰：‘此舒亶言尔。’子厚曰：‘亶之唾，亦可食乎？’”  
  
《石林诗话》云：“元丰间，苏子瞻系御史狱，神宗本无意深罪子瞻，时相进呈，忽言苏轼于陛下有不臣意。神宗改容曰：‘轼固有罪，然于朕不应至是，卿何以知之？’时相因举轼《桧诗》‘根到九泉无曲处，岁寒惟有蛰龙知’之句，‘陛下龙飞在天，轼以为不知己，而求知地下之蛰龙，非不臣而何？’神宗云：‘诗人之词，安可如此论，彼自咏桧，何预朕事。’时相语塞。子厚亦从旁解之，遂薄其罪。子厚尝以语余，且以丑言诋时相曰：‘人之害物，无所忌惮，有如是也。’”二说未知孰是。  
  
东坡云：“余家有歙研，底有款识云：‘吴顺义元年处士汪少微铭之：松操凝烟，楮英铺雪，毫颖如飞，人间五绝。’所颂者三物耳，盖研与少微为五邪。”  
  
苕溪渔隐曰：“东坡《凤咮古研铭》云：‘帝规武夷作茶囿，山为孤凤翔且嗅，下集芝田啄琼玖，玉乳金沙散虚窦，残璋断璧泽而黝，治为书研美无有，至珍惊世初莫售，黑眉黄眼争妍陋。苏子一见名凤咮，坐令龙尾羞牛后。’余至富沙，按其地里，武夷在富沙之西，隶崇安县，去城二百余里，北苑在富沙之北，隶建安县，去城二十五里，北苑乃龙焙，每岁造贡茶之处，即与武夷相去远甚，其言‘帝规武夷作茶囿’者，非也。想当时传闻不审，又以武夷山为凤凰山，故有‘山为孤凤翔且嗅’之句。其实北苑茶山，乃名凤凰山也。北苑土色膏腴，山宜植茶，石殊少，亦顽燥，非研材，余屡至北苑，询之土人，初未尝以此石为研，方悟东坡为人所诳耳。若剑浦黯淡有一种石，黑眉黄眼，自旧人以为研，余意凤咮研必此滩之石，然亦与武夷相去远矣。又《荔枝叹》云：‘君不见武夷溪边粟粒芽，前丁后蔡相笼加。’亦误指其地，武夷未尝有茶，茶之精绝者乃在北苑，自有一溪，南流至富沙城下，方与西来武夷溪水合流，东去剑浦，固亦不可雷同言之。”  
  
东坡云：“昨夜梦参寥师携轴诗见过，觉而记其饮茶两句云：‘寒食清明都过了，石泉槐火一时新。’梦中问：‘火固新矣，泉何故新？’答曰：‘俗以清明淘井。’当续成诗，以记其事。”  
  
《三山老人语录》云：“五代时，郑遨《茶诗》云：‘嫩芽香且灵，吾谓草中英。夜臼和烟捣，寒炉对雪烹。罗忧碧纷散，尝见绿花生。最是堪珍重，能令睡思清。’范文正公诗云：‘黄金碾畔绿尘飞，碧玉瓯中翠涛起。’茶色以白为贵，二公皆以碧绿言之，何邪？”  
  
《学林新编》云：“茶之佳品，造在社前；其次则火前，谓寒食前也；其下则雨前，谓谷雨前也。佳品其色白，若碧绿者，乃常品也。茶之佳品，芽蘖细微，不可多得；若取数多者，皆常品也。茶之佳品，皆点啜之；其煎啜之者，皆常品也。齐己《茶诗》曰：‘甘传天下口，贵占火前名。’又曰：‘高人爱惜藏嵓里，白瓿封题寄火前。’丁谓《茶诗》曰：‘开缄试新火，须汲远山泉。’凡此皆言火前，盖未知社前之品为佳也。郑谷《茶诗》曰：‘入坐半瓯轻泛绿，开缄数片浅含香。’郑云叟《茶诗》曰：‘罗忧碧纷散，尝见绿花生。’沈存中论茶，谓‘黄金碾畔绿尘飞，碧玉瓯中翠涛起’，宜改‘绿’为‘玉’，‘翠’为‘素’，此论可也，而举‘一夜风吹一寸长’之句，以为茶之精美，不必以雀舌鸟嘴为贵。今案茶至于一寸长，则其芽叶大矣，非佳品也，存中此论曲矣。卢仝《茶诗》曰：‘开缄宛见谏议面，手阅月团三百片。’薛能《谢刘相公寄茶诗》曰：‘两串春团敌夜光，名题天柱印维扬。’茶之佳品，珍逾金玉，未易多得，而以三百片惠卢仝，以两串寄薛能者，皆下品可知也。齐己诗：‘角开香满室，炉动绿凝铛。’丁谓诗曰：‘末细烹还好，铛新味更全。’此皆煎啜之也。煎啜之者，非佳品矣。唐人于茶，虽有陆羽为之说，而持论未精。至本朝蔡君谟《茶录》既行，则持论精矣。以《茶录》而核前贤之诗，皆未知佳味者也。”  
  
蔡宽夫《诗话》云：“唐以前茶，惟贵蜀中所产，孙楚歌云：‘茶出巴蜀。’张孟阳《登成都楼诗》云：‘芳茶冠六情，溢味播九区。’他处未见称者。唐茶品虽多，亦以蜀茶为重。然惟湖州紫笋入贡，每岁以清明日贡到，先荐宗庙，然后分赐近臣。紫笋生顾渚，在湖、常二境之间。当采茶时，两郡守毕至，最为盛会。杜牧诗所谓：‘溪尽停蛮棹，旗张卓翠苔，柳村穿窈窕，松涧渡喧豗。’刘禹锡：‘何处人间似仙境，春山携妓采茶时。’皆以此。建茶绝亡贵者，仅得挂一名尔。至江南李氏时渐见贵，始有团圈之制，而造作之精，经丁晋公始大备。自建茶出，天下所产皆不复可数。今出处壑源、沙溪，土地相去丈尺之间，品味已不同，谓之外焙，况他处乎？则知虽草木之微，其显晦亦自有时。然唐自常衮以前，闽中有未读书者，自衮教之，而欧阳詹之徒始出，而终唐世亦不甚盛。今闽中举子常数倍天下，而朝廷将相公卿，每居十四五，人物尚尔，况草木微物也。顾渚涌金泉，每造茶时，太守先祭拜，然后水渐出，造贡茶毕，水稍减，至贡堂茶毕，(“贡堂”元本、徐钞本、明钞本作“供堂”。)已减半，太守茶毕，遂涸。盖常时无水也。或闻今龙焙泉亦然。”苕溪渔隐曰：“北苑，官焙也，漕司岁以入贡茶为上，壑源，私焙也，土人亦入贡茶为次。二焙相去三四里间。若沙涎，外焙也，与二焙相去绝远，自隔一溪，茶为下。山谷诗云：‘莫遣沙溪来乱真。’正谓此也。官焙造茶，常在惊蛰后一二日兴工采摘，是时茶芽已皆一枪，盖闽中地暖如此。旧读欧公诗有喊山之说，亦传闻之讹耳。龙焙泉，即御泉也，水之增减亦随水旱，初无渐出遂涸之异；但泉味极甘，正宜造茶耳。”  
  
《东斋记事》云：“蜀中数处产茶，雅州蒙顶最佳，其生最晚，在春夏之交，其地即书所谓‘蔡蒙旅平’者也。方茶之生，云雾覆其上，若有神物护持之。”  
  
《遯斋闲览》云：“茶古不著所出，《本草》云：‘出益州。’唐以蒙山、顾渚、蕲门者为上品，尚杂以苏椒之类，故李泌诗云：‘旋沫翻成碧玉池，添苏散出琉璃眼。’遂以碧色为贵。止曰煎茶，不知点试之妙，大率皆草茶也。陆羽《茶经》，统言福、建、泉、韶等十州所出者，其味极佳而已。今建安为天下第一。”  
  
《高斋诗话》云：“郑可简以贡茶进用，累官职至右文殿修撰福建路转运使，其侄千里于山谷间得朱草，可简令其子待问进之，因此得官。好事者作诗云：‘父贵因茶白，儿荣为草朱。’而千里以从父夺朱草以予子，譊譊不已。待问得官而归，盛集为庆，亲姻毕集，众皆赞喜可简云：‘一门侥幸。’其侄遽云：‘千里埋冤。’众皆以为的对。是时贡茶，一方骚动故也。”苕溪渔隐曰：“余观东坡《荔支叹》注云：‘大小龙茶始于丁晋公，而成于蔡君谟，欧阳永叔闻君谟进小龙团，惊叹曰：君谟士人也，何至作此事。’今年闽中监司乞进斗茶，许之。故其诗云：‘武夷溪边粟粒芽，前丁后蔡相笼加，争新买宠各出意，今年斗品充官茶。’则知始作俑者，大可罪也。”  
  
苕溪渔隐曰：“《诗》云：‘谁谓荼苦？’《尔雅》云：‘槚，苦荼。’注：‘树似栀子。今呼早采者为荼，晚采者为茗，一名荈，蜀人名之苦荼。’故东坡《乞茶栽诗》云：‘周《诗》记苦荼，茗饮出近世，初缘厌粱肉，假此雪昏滞。’盖谓是也。六一居士《尝新茶诗》云：‘泉甘器洁天色好，坐中拣择客亦佳。’东坡守维扬，于石塔寺试茶，诗云：‘禅窗丽午景，蜀井出冰雪，坐客皆可人，鼎器手自洁。’正谓谚云‘三不点’也。”  
  
《西清诗话》云：“叶涛诗极不工，而喜赋咏，尝有《试茶诗》云：‘碾成天上龙兼凤，煮出人间蟹与虾。’好事者戏云：‘此非试茶，乃碾玉匠人尝南食也。’”  
  
唐子西《斗茶记》云：“唐相李卫公好饮惠山泉，置驿传送，不远数千里。而近世欧阳少师作《龙茶录序》，称嘉祐七年，亲享明堂，致斋之夕，始以小团分赐二府，人给一饼，不敢碾试，至今藏之，时熙宁元年也。吾闻茶不问团銙，要之贵新；水不问江井，要之贵活。千里致水，真伪固不可知，就令识真，已非活水。自嘉祐七年壬寅至熙宁元年戊申，首尾七年，更阅三朝，而赐茶犹在，此岂复有茶味哉？”苕溪渔隐曰：“壬午之春，余赴官闽中漕幕，遂得至北苑观造贡茶，其最精即水芽，细如针，用御泉水研造，社前已尝，贡余每片计工直四万钱，分试其色如乳，平生未尝曾啜此好茶，亦未尝尝茶如此之蚤也。”  
  
苕溪渔隐曰：“鲁直诸茶词，余谓《品令》一词最佳，能道人所不能言，尤在结尾三四句，词云：‘凤舞团团饼，恨分破教孤令，金渠体净，只轮慢碾，玉尘光莹。汤响松风，早减二分酒病，味浓香永，醉乡路，成佳境。恰如灯下故人，万里归来对影，口不能言，心下快活自省。’”  
  
东坡云：“余幼时，里人程建用、杨咨、家弟子由会草舍中，大雨，联句六言，程云：‘庭松偃盖如醉。’杨云：‘夏雨凄凉似秋。’仆云：‘有客高吟拥鼻。’子由云：‘无人共吃馒头。’坐皆绝倒。今四十余年矣。”  
  
《三山老人语录》云：“苏子由尝作《省事诗》云：‘早岁读书无甚解，晚年省事有奇功。’盖省事即省念入道之门也。”  
  
《夷坚志》云：“绍兴二年，虔寇谢达陷惠州，民居官舍，焚荡无遗，独留东坡白鹤故居，并率其徒葺治六如亭，烹羊致奠而去。次年海寇黎盛犯潮州，悉毁城堞，且纵火，至吴子野近居，盛登开元寺塔见之，问左右曰：‘是非苏内翰藏图书处否？’麾兵救之，复料吴氏岁寒堂，民屋附近者赖以不爇甚众。是皆剧贼而知尊敬苏公如此，彼欲火其书者，可不愧乎！”  

## 卷第四十七  
  
山谷上  
  
洪驹父《诗话》云：“山谷父亚夫，诗自有句法，山谷书其《大孤山》、《宿赵屯》两诗刻石于落星寺，两诗警拔，世多见之矣。余记其《怪石》一绝句云：‘山鬼水怪着薜荔，天禄辟邪眠莓苔，钩帘坐对心语口，曾见汉唐池馆来。’老杜祖审言，与沈、宋同时，诗极工，不在沈、宋下，故老杜诗云‘吾祖诗冠古，同年蒙主恩’是也。山谷句法高妙，盖其源流有所自云。”  
  
《漫叟诗话》云：“山谷诗云：‘遣闷闷不离眼前，避愁愁亦知人处。’乃出庾子山《愁赋》云：‘深藏欲避愁，愁已知人处。’”  
  
山谷云：“竹夫人乃凉寝竹器，憩臂休膝，非夫人之职，而冬夏青青，竹之所长，故为名曰青奴，尝作诗曰：‘秾李四弦风拂席，昭华三弄月侵床，我无红袖堪娱夜，正要青奴一味凉。’秾李、昭华，贵人家二女奴也。”苕溪渔隐曰：“吕居仁《咏秋后竹夫人诗》云：‘与君宿昔尚同床，正坐西风一夜凉，便学短檠墙角弃，不如团扇箧中藏。人情易变乃如此，世事多虞只自伤，却笑班姬与陈后，一生辛苦望专房。’晁无咎诗：‘不见班姬与陈后，宁闻衰落尚专房。’居仁用此语也。”  
  
《禁脔》云：“鲁直换字对句法，如‘只今满坐且尊酒，后夜此堂空月明’，‘清谈落笔一万字，白眼举觞三百杯’，‘田中谁问不纳履，坐上适来何处蝇’，‘秋千门巷火新改，桑柘田园春向分’，‘忽乘舟去值花雨，寄得书来应麦秋’。其法于当下平字处以仄字易之，欲其气挺然不群，前此未有人作此体，独鲁直变之。”  
  
苕溪渔隐曰：“此体本出于老杜，如‘宠光蕙业与多碧，点注桃花舒小红’，‘一双白鱼不受钓，三寸黄柑犹自青’，‘外江三峡且相接，斗酒新诗终日疏’，‘负盐出井此溪女，打鼓发船何郡郎’，‘沙上草阁柳新暗，城边野池莲欲红’。似此体甚多，聊举此数联，非独鲁直变之也。余尝效此体作一联云：‘天连风色共高运，秋与物华俱老成。’今俗谓之拗句者是也。”  
  
张文潜云：“以声律作诗，其末流也，而唐至今诗人谨守之。独鲁直一扫古今，出胸臆，破弃声律，作五七言，如金石未作，钟磬声和，浑然有律吕外意。近来作诗者，颇有此体，然自吾鲁直始也。”苕溪渔隐曰：“古诗不拘声律，自唐至今诗人皆然，初不待破弃声律。诗破弃声律，老杜自有此体，如《绝句漫与》、《黄河》、《江畔独步寻花》、《夔州歌》、《春水生》，皆不拘声律，浑然成章，新奇可爱，故鲁直效之作《病起荆州江亭即事》、《谒李材叟兄弟》、《谢答闻善绝句》之类是也。老杜七言如《题省中院壁》、《望岳》、《江雨有怀郑典设》、《昼梦》、《愁强戏为吴体》、《十二月一日三首》。鲁直七言如《寄上叔父夷仲》、《次韵李任道晚饮锁江亭》、《兼简履中南玉》、《廖致平送绿荔支》(“廖”原作“寥”，今据本集改。)《赠郑郊》之类是也。此聊举其二三，览者当自知之。文潜不细考老杜诗，便谓此体自吾鲁直始，非也。鲁直诗本得法于杜少陵，其用老杜此体何疑。老杜自我作古，其诗体不一，在人所喜取而用之，如东坡《在岭外游博罗香积寺》、《同正辅游白水山》、《闻正辅将至以诗迎之》，皆古诗，而终篇对属精切，语意贯穿，此亦是老杜体，如《岳麓山道林二寺行》、《追酬故高蜀州人日见寄》、《入衡州奉赠李八丈判官》、《晚登瀼上堂》之类，概可见矣。”  
  
《石林诗话》云：“蜀人石翼，黄鲁直在黔中时，游从最久。尝言见鲁直自矜诗一联云：‘人得交游是风月，天开图画即江山。’以为晚年最得意，每举以教人，而终不能成篇，盖不欲以常语杂之。然鲁直自有‘山围燕坐图画出，水作夜窗风雨来’，余以谓气格当胜前联也。”  
  
山谷云：“诗词高胜，要从学问中来。后来学诗者，虽时有妙句，譬如合眼摸象，随所触体得一处，非不即似，要且不是；若开眼全体见之，合古人处，不待取证也。”又云：“诗文不可凿空强作，待境而生，便自工耳。每作一篇，先立大意；长篇须曲折三致意，乃可成章。”  
  
《后山诗话》云：“《乞猫诗》：‘秋来鼠辈欺猫死，窥瓮翻盘搅夜眠，闻道狸奴将数子，买鱼穿柳聘衔蝉。’虽滑稽而可喜，千岁而下，读者如新。”  
  
《西清诗话》云：“鲁直少警悟，八岁能作诗，《送人赴举》云：‘送君归去明主前，若问旧时黄庭坚，谪在人间今八年。’此已非髫稚语矣。”  
  
《桐江诗话》云：“世传山谷七岁作《牧童诗》云：‘骑牛远远过前村，短笛风吹隔陇闻，多少长安名利客，机关用尽不如君。’”  
  
王直方《诗话》云：“山谷谓洪龟父云：‘甥最爱老舅诗中何语？’龟父举‘蜂房各自开户牗，蚁穴或梦封侯王’，‘黄流不解涴明月，碧树为我生凉秋’，以为深类工部。山谷云：‘得之矣。’肠字韵《茶诗》，山谷自和云：‘曲几团蒲听煮汤，煎成车声绕羊肠。’东坡见之云：‘黄九怎得不穷。’张文潜尝谓余曰：‘黄九似桃李春风一杯酒，江湖夜雨十年灯，真是奇语。’”苕溪渔隐曰：“汪彦章有‘千里江山渔笛晚，十年灯火客毡寒’之句，效山谷体也。余亦尝效此体作一联云：‘钓艇江湖千里梦，客毡风雪十年寒。’”  
  
《吕氏童蒙训》云：“或称鲁直‘桃李春风一杯酒，江湖夜雨十年灯’，以为极至。鲁直自以此犹砌合，须‘石吾甚爱之，勿使牛砺角，牛砺角尚可，牛斗残我竹’，乃可言至耳。然如鲁直《百里大夫冢诗》、与《快阁诗》，已自见成就处也。”  
  
《侯鲭录》云：“煕宁中，黄鲁直为宫教，王开府者酒余脱浅色香罗袄衣之，(“王”原作“五”，今据徐钞本、明钞本校改。)鲁直醉中作诗曰：‘叠送香罗浅色衣，着来春气入书帷，到家慈母惊相问，为说王孙脱赠时。’”  
  
苕溪渔隐曰：“山谷诗：‘焉知冶容子，掩袂泣前鱼。’事见《文选中山王孺子妾歌》注：‘魏王与龙阳君共船而钓，得十余鱼而弃之，泣下，曰：臣始得鱼甚喜，后得益多，而大欲弃前所得也；今臣得拂枕席，爵至人君，四海之内，美人甚多，闻臣得幸，毕褰裳而趋，臣亦同所得鱼将弃矣，得无涕乎！王乃令曰：敢言美人者族！’”  
  
山谷云：“江南野中有一种小白花木，高数尺，春开极香，野人谓之郑花。王荆公尝欲作诗而陋其名，予请名曰山矾，野人采郑花以染黄，不借矾而成色，故名山矾。海岸孤绝处，补陀山译者以谓小白花，予疑即此花尔，不然，何以观音老人端坐不去邪？诗曰：‘北岭山矾取次开，清风正用此时来，平生习气难料理，爱着幽香未拟回。’又咏水仙花，有‘山矾是弟梅是兄’之句。”  
  
《高斋诗话》云：“唐人题唐昌观玉蕊花诗云：‘一树珑松玉刻成，飘廊点地色轻轻，女冠夜觅香来处，唯见阶前碎月明。’今玚花即玉蕊花，王介甫以比玚，谓当用此玚字。盖玚玉名，取其白耳。鲁直又更其名为山矾，谓可以染也，庐陵段谦叔，多闻士也，家藏异书古刻至多，有杨汝士《与白二十二帖》云：‘唐昌玉蕊，以少故见贵耳。自来江南，山山有之，土人取以供染事，不甚惜也。’则知玚花之为玉蕊，断无疑矣。傅子容见此帖，乃作绝句云：‘比玚更矾总未佳，要须博物似张华，因观异代前贤帖，知是唐昌玉蕊花。’”苕溪渔隐曰：“余放浪林泉之日久矣，屡从樵夫野叟问所谓郑花者，指其木谓余曰：‘此郑木也。’其叶如冬青，(“冬”原作“冻”，今据徐钞本、明钞本校改，下同。)高二三丈，或有小者，亦丈余，暮春开花，如冬青花，虽香而甚烈，全不旖旎。但山谷云：‘江南野中有一种小白花木，高数尺，春开极香。’与余所见全不类。今江、浙山野间别有一种，其木高二三尺，或五六尺，初春开小白花，极香而有远韵，土人谓之白丁香花，但其叶不能染黄耳，未知孰是。”  
  
蔡宽夫《诗话》云：“李卫公《玉蕊花诗》云：‘玉蕊天中树，金銮昔共窥。’注以为禁林有此木，吴人不识，自文饶赏玩始得名，此为润州招隐山作也。碑今裂为四段，在通判厅中，而招隐无复此花矣。询之土人，皆莫知为何物，或云即今扬州后土祠琼花，乃是自王元之始易其名，晏元献尝以李善《文选注》质之，云：‘琼乃赤玉，与花不类也。’”  
  
苕溪渔隐曰：“余顷岁往来湘中，屡游浯溪，徘徊磨崖碑下，读诸贤留题，惟鲁直、文潜二诗，杰句伟论，殆为绝唱，后来难复措词矣。鲁直诗云：‘春风吹船着浯溪，扶藜上读《中兴碑》。平生半世看墨本，摩挲石刻鬓成丝。明皇不作包桑计，颠倒四海由禄儿，九庙不守乘舆西，万官奔窜鸟择栖。抚军监国太子事，何乃趣取大物为？事有至难天幸耳，上皇跼蹐还京师。内间张后色可否，外间李父颐指挥。南内凄凉几苟活，高将军去事尤危。臣结舂陵二三策，臣甫《杜鹃》再拜诗。安知忠臣痛至骨，后世但赏琼琚词。同来野僧六七辈，亦有文士相追随。断崖苍藓对立久，冻雨为洗前朝悲。’文潜诗云：‘玉环妖血无人扫，渔阳马厌长安草。潼关战骨高于山，万里君王蜀中老。金戈铁马从西来，郭公凛凛英雄才，举旗为风偃为雨，洒扫九庙无尘埃。元功高名谁与纪，风雅不继骚人死。水部胸中星斗文，太师笔下蛟龙字。天遣二子传将来，高山十丈磨苍崖。谁持此碑入我室，使我一见昏眸开。百年废兴增叹慨，当时数子今安在？君不见荒凉浯水弃不收，时有游人打碑卖。’”  
  
洪驹父《诗话》云：“《记梦诗》云：‘众真绝妙拥灵君，晓然梦之非纷纭。窗中远山是眉黛，席上榴花皆舞裙。借问琵琶得闻否？灵君色庄妓摇手。两客争棋烂斧柯，一儿坏局君不呵。杏梁归燕空语多，奈此云窗雾阁何！’余尝问山谷云：‘此记一段事也。尝从一贵宗室携妓游僧寺，酒阑剧，诸妓皆散入僧房中，主人不怪也，故有晓然梦之非纷纭之句。’”  
  
《冷斋夜话》云：“鲁直，元祐初书卧菩提寺，时新秋雨过凉甚，梦与一道士牵衣升云而去，望见云涛际天，梦中问道士：‘无舟可济，且公安之？’道士曰：‘与公游蓬莱。’即袜而履之，鲁直意不欲行，道士强邀之，俄觉天风吹鬓，毛骨为战栗，道士令但敛目，惟闻足底声如松风猎猎，忽有犬吠，开目不见道士，惟见宫殿千门万户。鲁直徐入，有两玉人导升殿，主者衣绛褶仙冠，执麈尾，仙女拥侍之。中有一女方整琵琶，鲁直爱其风韵，顾之，忘揖主者，主者色庄。故其句云：‘试问琵琶可闻否？灵君色庄妓摇手。’顷与余同宿九江舟中，亲为余言之。”二说不同，未知孰是。  
  
《漫叟诗话》云：“山谷晚年，草字高出古人，余尝收得草书陶渊明‘结庐在人境’一篇，纸尾复作行书小字跋之，云：‘往时作草，殊不称意，人甚爱之，惟钱穆父、苏子瞻以为笔俗，予心知其然，而不能改。数年，百忧所集，不复玩思于笔墨，试以作草，乃能蝉蜕于尘埃之外，然自此人当不爱耳。’又《荣衰无定在》一篇跋云：‘陶渊明此诗，乃知阮嗣宗当敛袵，何况鲍、谢诸子邪？诗中不见斧斤，而磊落清壮，惟陶能之。’又《题大云仓达观台》一首：‘瘦藤拄到风烟上，(“拄”原作“柱”，今据徐钞本、明钞本校改。)乞与游人眼豁开，不知眼界阔多少，白鸟飞尽青天回。’又《甲子春过扬州芍药未开》一首：‘春风十里珠帘卷，仿佛三生杜牧之，红药梢头初茧栗，扬州风物鬓成丝。’”  
  
王直方《诗话》云：“酴醿，本酒名也，世以其开花颜色似之，故以取名，山谷所以有‘名字因壶酒，风流付枕帏’之句。又云：‘风流彻骨成春酒，梦寐宜人入枕囊。’韩持国《绝句》云：‘平生为爱此香浓，仰面尝迎落絮风，长恐春归有遗恨，典刑犹在酒杯中。’”  
  
《冷斋夜话》云：“前辈作花诗，多用美女比其状，如曰：‘若教解语应倾国，任是无情也动人。’尘俗哉！山谷作《酴醿诗》曰：‘露湿何郎试汤饼，日烘荀令炷炉香。’乃用美丈夫比之，特出类也。而吾叔渊才作《海棠诗》又不然：‘雨过温泉浴妃子，露浓汤饼试何郎。’意尤佳也。”  
  
《吕氏童蒙训》云：“义山《雨诗》：‘槭槭度瓜园，依依傍水轩。’此不待说雨，自然知是雨也。后来鲁直、无己诸人，多用此体，作咏物诗，不待分明说尽，只仿佛形容，便见妙处。如鲁直《酴醿》诗云：‘露湿何郎试汤饼，日烘荀令炷炉香。’”  
  
苕溪渔隐曰：“诗人咏物形容之妙，近世为最。如梅圣俞：‘猬毛苍苍磔不死，铜盘矗矗钉头生，吴鸡斗败绛帻碎，海蚌扶出真珠明。’诵此，则知其咏芡也。东坡：‘海山仙人绛罗襦，红纱中单白玉肤，不须更待妃子笑，风骨自是倾城姝。’诵此，则知其咏荔支也。张文潜：‘平池碧玉秋波莹，绿云拥扇青摇柄，水宫仙女斗新妆，轻步凌波踏明镜。’诵此，则知其咏莲花也。如唐彦谦《咏牡丹诗》云：‘为云为雨徒虚语，倾国倾城不在人。’罗隐《咏牡丹诗》云：‘若教解语应倾国，任是无情也动人。’非不形容，但不能臻其妙处耳。苏、黄又有咏花诗，皆托物以寓意，此格尤新奇，前人未之有也。东坡《谢杜沂游武昌以酴醿见惠诗》云：‘凄凉吴宫阙，红粉埋故苑。至今微月夜，笙箫来绝巘。余妍入此花，千载尚清婉。’山谷《咏水仙花诗》云：‘凌波仙子生尘袜，水面盈盈步微月，是谁招此断肠魂，种作寒花寄愁绝。’《咏桃花绝句》云：‘九疑山中萼绿华，黄云承袜到羊家，真筌虫蚀诗句断，犹托余情开此花。’余尝因庭下黄白菊花相间开，遂效此格作诗咏之，曰：‘何处金钱与玉钱，化为蝴蝶夜翩翩，青丝网住芳丛上，开作秋花取意妍。’金玉钱事见《杜阳杂编》：‘唐穆宗时，禁中花开，夜有蛱蝶数万，飞集花间，宫人以罗巾扑之，无有获者，上令张网空中，得数百，迟明视之，皆库中金玉钱也。’古人有《咏玉簪花诗》云：‘燕罢瑶池阿母家，飞琼扶上紫云车，玉簪坠地无人拾，化作东南第一花。’称此格也。”  

## 卷第四十八  
  
山谷中  
  
《后山诗话》云：“黄词云：‘断送一生惟有，破除万事无过。’盖韩诗有云：‘断送一生惟有酒’，‘破除万事无过酒’，才去一字，遂为切对，而语益峻。又云：‘杯行到手莫留残，不道月明人散。’谓思相离之忧，则不得不尽，而俗士改为‘留连’，遂使两句相失，正如论诗云‘一方明月可中庭’，‘可’不如‘满’也。”  
  
王直方《诗话》云：“宗室大年名令穰，喜微行，而善画小景，山谷赠之以诗云：‘挥毫不作小池塘，芦荻江边落雁行，虽有珠帘笼翡翠，不忘烟雨罩鸳鸯。’盖有所讥也。”  
  
《冷斋夜话》云：“秦少游《责雷州诗》曰：‘南土四时都热，愁人日夜俱长，安得此身如石，一时忘了家乡。’黄鲁直《责宜州诗》曰：‘老色日上面，欢悰日去心，今既不如昔，后当不如今。’‘轻纱一幅巾，小簟六尺床，无客尽日静，有风终夜凉。’少游情钟，故诗酸楚，鲁直学道，故诗闲暇。至东坡则云：‘平生万事足，所欠唯一死。’英特迈往之气，可畏而仰哉。”苕溪渔隐曰：“‘老色日上面，欢悰日去心，今既不如昔，后当不如今’，乃白乐天《东城寻春诗》也。‘轻纱一幅巾，小簟六尺床，无客尽日静，有风终夜凉。’亦白乐天《竹窗诗》也。二诗既非鲁直所作，《冷斋》何为妄有‘学道闲暇’之语邪？”  
  
苕溪渔隐曰：“荆公诗：‘只向贫家促机杼，几家能有一钩丝。’山谷诗云：‘莫作秋虫促机杼，贫家能有几钩丝。’荆公又有‘小立伫幽香’之句，山谷亦有‘小立近幽香’之句，语意全然相类，二公岂窃诗者？王直方云：‘当是暗合。’亶其然乎！”  
  
《后山诗话》云：“唐人不学杜诗，惟唐彦谦与今黄庶、谢景初学之。鲁直，黄之子，谢之婿，其于二父，犹子美之于审言也，然过于出奇，不如杜之遇物而奇也。(“如”原作“知”，今据元本、徐钞本，明钞本校改。)三江五湖，平漫千里，因风石而奇耳。”  
  
《隐居诗话》云：“黄庭坚喜作诗得名，好用南朝人语，专求古人未使之一二奇字，缀葺而成诗，自以为工，其实所见之僻也，故句虽新奇，而气乏浑厚。吾尝作诗题其编后，略曰：‘端求古人遗，琢削手不停，方其得玑羽，往往失鹏鲸。’盖谓是也。”  
  
苕溪渔隐曰：“吕居仁近时以诗得名，自言传衣江西，尝作《宗派图》，自豫章以降，列陈师道、潘大临、谢逸、洪刍、侥节、僧祖可、徐俯、洪朋、林敏修、洪炎、汪革、李錞、韩驹、李彭、晁冲之、江端本、杨符、谢薖、夏傀、林敏功、潘大观、何觊、王直方、僧善权、高荷，合二十五人以为法嗣，谓其源流皆出豫章也。其《宗派图序》数百言，大略云：‘唐自李杜之出，焜耀一世，后之言诗者，皆莫能及。至韩、柳、孟郊、张籍诸人，激昂奋厉，终不能与前作者并。元和以后至国朝，歌诗之作或传者，多依效旧文，未尽所趣。惟豫章始大出而力振之，抑扬反复，尽兼众体，而后学者同作并和，虽体制或异，要皆所传者一，予故录其名字，以遗来者。’余窃谓豫章自出机杼，别成一家，清新奇巧，是其所长，若言‘抑扬反覆，尽兼众体’，则非也。元和至今，骚翁墨客，代不乏人，观其英词杰句，真能发明古人不到处，卓然成立者甚众，若言‘多依效旧文，未尽所趣’，又非也。所列二十五人，其间知名之士，有诗句传于世，为时所称道者，止数人而已，其余无闻焉，亦滥登其列。居仁此图之作，选择弗精，议论不公，余是以辨之。”  
  
《吕氏童蒙训》云：“学古人文字，须得其短处：如杜子美诗，颇有近质野处，如《封主簿亲事不合诗》之类是也；东坡诗有汗漫处；鲁直诗有太尖新太巧处，皆不可不知。东坡诗如‘成都画手开十眉’，‘楚山固多猿，青者黠而寿’，皆穷极思致，出新意于法度，表前贤所未到；然学者专力于此，则亦失古人作诗之意。”苕溪渔隐曰：“《童蒙训》乃居仁所撰，讥鲁直诗有太尖新太巧处，无乃与《江西宗派图》所云‘抑扬反覆，尽兼众体’之语背驰乎？”  
  
《冷斋夜话》云：“山谷南迁，与余会于长沙，留碧湘门一月，李子光以官舟借之，为憎疾者腹诽，因携十六口买小舟，余以舟迫窄为言，山谷笑曰：‘烟波万顷，水宿小舟，与大厦千楹，醉眠一榻何所异，道人缪矣。’即解繂去。闻留衡阳作诗写字，因作长短句寄之，曰：‘大厦吞风吐月，小舟坐水眠空，雾窗春晓翠如葱，睡起云涛正涌。往事回头笑处，此生弹指声中，玉笺佳句敏惊鸿，闻道衡阳价重。’时余方还江南，山谷和其词，曰：‘月仄金盆堕水，雁回醉墨书空，君诗秀绝雨园葱，想见衲衣寒拥。蚁穴梦魂人世，杨花踪迹风中，莫将社燕笑秋鸿，处处春山翠重。’”  
  
山谷云：“诗者，人之情性也，非强谏争于廷，怨忿诟于道，怒邻骂坐之为也。其人忠信笃敬，抱道而居，与时乖逢，遇物悲喜，同床而不察，并世而不闻，情之所不能堪，因发于呻吟调笑之声，胸次释然，而闻者亦有所劝勉，比律吕而可歌，列干羽而可舞，是诗之美也。其发为讪谤侵陵，引颈以承戈，披襟而受矢，以快一朝之忿者，人皆以为诗之过，是失诗之旨，非诗之过也。”  
  
山谷云：“尝作得两句云：‘清鉴风流归贺八，飞扬跋扈付朱三’，未知可赠谁，遂不能成章。又尝嘲一浴浊者人云：‘浊气扑不破，清风倒射回。’东坡言无以复加。”  
  
《类苑》云：“鲁直善用事，若正尔填塞故实，旧谓之点鬼簿，今谓之堆垛死尸，如《咏猩猩毛笔诗》云：‘平生几两屐，身后五车书。’又云：‘管城子无食肉相，孔方兄有绝交书。’精妙隐密，不可加矣，当以此语反三隅也。”  
  
《吕氏童蒙训》云：“东坡诗云：‘赋诗必此诗，定知非诗人。’此或一道也。鲁直作咏物诗，曲当其理，如《猩猩笔诗》：‘平生几两屐，身后五车书。’其必此诗哉。”  
  
苕溪渔隐曰：“《正法眼藏》云：‘石头一日问药山，曰：子近日作么生？山曰：皮肤脱落尽，惟有真实在。’鲁直《别杨明叔诗》云：‘皮毛剥落尽，惟有真实在。’全用药山禅语也。”  
  
王直方《诗话》云：“《谢王炳之惠玉版纸诗》云：‘王侯鬓若缘坡竹。’此出《髯双传》，炳之大以为憾。《送零陵主簿夏君玉诗》，末云：‘因行访幽禅，头陀烟雨外。’盖君玉头甚大，故以此戏之。”  
  
《冷斋夜话》云：“王荣老尝官于观州，罢官，渡观江，七日风作不得济。父老曰：‘公舟中必有奇异，此江神极灵，当献之得济。’荣老顾无有，止有黄麈尾，以献之，风如故；又以端石研献之，风愈作；又以宣包虎帐献之，皆不验。夜卧念曰：‘有鲁直草书扇头子题韦应物诗曰：为怜幽草涧边行，上有黄鹂绕树鸣，春潮带雨晚来急，野渡无人舟自横。’公取视，慌惚之势，曰：‘我犹不识，鬼宁识之乎？’持以献之，香火未收，天水相照，如两镜对展，南风徐来，帆一饷而济。予谓观江神必元祐迁客之鬼，不然，何嗜之深耶？”  
  
东坡云：“鲁直作《渔父词》云：‘新妇矶头眉黛愁，女儿浦口眼波秋。惊鱼错认月沉钩，青箬笠前无限事。绿蓑衣底一时休，斜风细雨转船头。’其词清新婉丽，闻其得意，自言：‘以水光山色，替却玉肌花貌，此乃真得渔父家风也。’然才出新妇矶，又入女儿浦，此渔父无乃太澜浪也。”  
  
王直方《诗话》云：“‘读书头欲白，相对眼终青’，‘身更万事已头白，相对百年终眼青’，‘看镜白头知我老，平生青眼为君明’，‘故人相见尚青眼，新贵即今多白头’，‘江山万里将头白，骨肉十年终眼青’，‘白头逢国士，青眼酒樽开’，此坡、谷所作也，其用青眼对白头者非一，而工拙亦各有差耳。老杜亦云：‘别来头并白，相对眼终青。’”  
  
苕溪渔隐曰：“鲁直《观伯时画马诗》云：‘仪鸾供帐饕虱行，翰林湿薪爆竹声，风帘官烛泪纵横。木穿石盘未渠透，坐窗不遨令人瘦，贫马百菣逢一豆。眼明见此玉花骢，径思著鞭随诗翁，城西野桃寻小红。’此格，《禁脔》谓之促句换韵，其法三句一换韵，三叠而止。此格甚新，人少用之。余尝以此格为鄙句云：‘青玻璃色莹长空，烂银盘挂屋山东，晚凉徐度一襟风。天分风月相管领，对之技痒谁能忍，吟哦自恨诗才窘。扫宽露坐发兴新，浮蛆琰琰抛青春，不妨举盏成三人。’”  
  
山谷云：“人生岁衣十匹，日饭两盂，而终岁苶然疲役，此何理邪？男女婚嫁缘，渠侬堕地自有衣食分齐，(“堕”原作“随”，今据元本、徐钞本、明钞本校改。)所谓‘诞寘之隘巷，牛羊腓字之’，其不应冻饿沟壑者，天不能杀也。今蹙眉终日，正为百草忧春雨耳。青山白云，江湖之湛然，可复有不足之叹邪？”  

## 卷第四十九  
  
山谷下  
  
《后山诗话》云：“学诗当以子美为师，有规矩，故可学。退之于诗本无解处，以才高而好耳。渊明不为诗，写其胸中之妙耳。学杜无成，不失为功；无韩之才与陶之妙，而学其诗，终乐天耳。”  
  
唐子西《语录》云：“《六经》之后，便有司马迁，《三百五篇》之后，便有杜子美。《六经》不可学，亦不须学，故作文当学司马迁，作诗当学杜子美；二书亦须常读，所谓‘不可一日无此君’也。”  
  
苕溪渔隐曰：“近时学诗者，率宗江西，然殊不知江西本亦学少陵者也。故陈无己曰：‘豫章之学博矣，而得法于少陵，故其诗近之。’今少陵之诗，后生少年不复过目，抑亦失江西之意乎？江西平日语学者为诗旨趣，亦独宗少陵一人而已。余为是说，盖欲学诗者师少陵而友江西，则两得之矣。”  
  
吕居仁《与曾吉甫论诗第一帖》云：“宠谕作诗次第，此道不讲久矣，如本中何足以知之。或励精潜思，不便下笔，或遇事因感，时时举扬，工夫一也。古之作者，正如是耳。惟不可凿空强作，出于牵强，如小儿就学，俯就课程耳。《楚词》、杜、黄，固法度所在，然不若遍考精取，悉为吾用，则姿态横出，不窘一律矣。如东坡、太白诗，虽规摹广大，学者难依，然读之使人敢道，澡雪滞思，无穷苦艰难之状，亦一助也。要之，此事须令有所悟入，则自然越度诸子。悟入之理，正在工夫勤惰间耳。如张长史见公孙大娘舞剑，顿悟笔法。如张者，专意此事，未尝少忘胸中，故能遇事有得，遂造神妙；使它人观舞剑，有何干涉。非独作文学书而然也。和章固佳，然本中犹窃以为少新意也。近世次韵之妙，无出苏、黄，虽失古人唱酬之本意，然用韵之工，使事之精，有不可及者。”《第二帖》云：“诗卷熟读，深慰寂寞。蒙问加勤，尤见乐善之切，不独为诗贺也。其间大概皆好，然以本中观之，治择工夫已胜，而波澜尚未阔，欲波澜之阔去，须于规摹令大，涵养吾气而后可。规摹既大，波澜自阔，少加治择，功已倍于古矣。试取东坡黄州已后诗，如《种松》、《医眼》之类，及杜子美歌行及长韵近体诗看，便可见。若未如此，而事治择，恐易就而难远也。退之云：‘气，水也，言，浮物也，水大则物之浮者大小毕浮，气之与言犹是也，气盛则言之长短与声之高下皆宜。’如此，则知所以为文矣。曹子建《七哀诗》之类，宏大深远，非复作诗者所能及，此盖未始有意于言语之间也。近世江西之学者，虽左规右矩，不遗余力，而往往不知出此，故百尺竿头，不能更进一步，亦失山谷之旨也。”  
  
宋子京《笔记》云：“文章必自名一家，然后可以传不朽；若体规画圆，准方作矩，终为人之臣仆。古人讥屋下架屋，信然。陆机曰：‘谢朝花于已披，启夕秀于未振。’韩愈曰：‘惟陈言之务去。’此乃为文之要。”苕溪渔隐曰：“学诗亦然，若循习陈言，规摹旧作，不能变化，自出新意，亦何以名家。鲁直诗云：‘随人作计终后人。’又云：‘文章最忌随人后。’诚至论也。”  
  
苕溪渔隐曰：“元祐文章，世称苏、黄。然二公当时争名，互相讥诮，东坡尝云：‘黄鲁直诗文，如蝤蛑江珧柱，格韵高绝，盘飧尽废，然不可多食，多食则发风动气。’山谷亦云：‘盖有文章妙一世，而诗句不逮古人者。’此指东坡而言也。二公文章，自今视之，世自有公论，岂至各如前言，盖一时争名之词耳。俗人便以为诚然，遂为讥议，所谓‘蚍蜉撼大树，可笑不自量’者邪。”  
  
东坡云：“读鲁直诗，如见鲁仲连、李太白，不敢复论鄙事，虽若不适用，然不为无补于世。”  
  
王直方《诗话》云：“山谷旧所作诗文，名以《焦尾》、《弊帚》，少游云：‘每览此编，辄怅然终日，殆忘食事，邈然有二汉之风。今交游中以文墨称者，未见其此，所谓珠玉在傍，觉我形秽也。’有学者问文潜模范，曰：‘看《退听稿》。’盖山谷在馆中时，自号所居曰退听堂。”  
  
《后山诗话》云：“黄诗韩文，有意故有工，老杜则无工矣。然学者先黄、韩，不由黄、韩而为老杜，则失之拙易矣。”  
  
《吕氏童蒙训》云：“读《庄子》，令人意宽思大，敢作；读《左传》，便使人入法度，不敢容易：二书不可偏废也。近世读东坡、鲁直诗亦类此。”  
  
《溲叟诗话》云：“‘王侯文采似于菟，洪甥人间汗血驹，相将问道城南隅，无屋止借船官居。’或云当作‘官船居’，非也。庾子山赋云：‘风吹云梦，冻合船官。’注：‘船官，官船也。’凡读人诗，不可以臆见擅改字。”  
  
王直方《诗话》云：“蜡梅，山谷初见之，作二绝，一云：‘金蓓锁春寒，恼人香未展，虽无桃李颜，风味极不浅。’一云：‘体熏山麝脐，色染蔷薇露，披拂不满襟，时有暗香度。’缘此蜡梅盛于京师。然交游间亦有不喜之者，余尝为作解嘲云：‘纷纷红紫虽无韵，映带园林正要渠，谁遗一枝香最胜，故应有客问何如。’”苕溪渔隐曰：“东坡亦有《蜡梅诗》云：‘天工点酥作梅花，此有蜡梅禅老家，蜜蜂采花作黄蜡，取蜡为花亦其物。’不独山谷有诗也。余尝和人咏蜡梅绝句，因纪其事云：‘新诗湔拂自苏黄，想见当年喜色香，草木无情遇真赏，岂知千载有余芳。’”  
  
《石林诗话》云：“外祖晁君诚善诗，苏子瞻所谓‘温厚静深如其为人’者也。黄鲁直尝诵其‘小雨愔愔人不寐，卧听羸马龁残刍’，爱赏不已。他日得句云：‘马龁枯萁喧午枕，梦惊风雨浪翻江。’自以为工，以语舅氏无咎曰：‘吾诗实发于乃翁前联，余始闻舅氏言，不解风雨翻江之意，一日，憩于逆旅，闻旁舍有澎湃鞺鞳之声，如风浪之历船者，起视之，乃马食于槽，水与草龃龉于槽间而为此声，方悟鲁直之好奇；然此亦非可以意索，殆适相遇而得之也。’”  
  
山谷云：“贾天锡作意和香，自然有富贵气，觉诸人家和香极寒气也。天锡屡惠此香，惟要作诗，因以‘兵卫森画戟，昼寝凝清香’为韵，作十小诗赠之，犹恨诗语未工，未称此香耳。然余甚宝此香，未尝妄以与人。城西张仲谋为我作寒计，惠送骐骥院马通薪二百，因以香二十饼报之。或笑曰：‘不为公诗为地邪？’应之曰：‘诗或能为人作祟，岂若马通薪，使水雪之辰，钤下马走，皆有挟纩之温邪！学诗三十年，今乃大觉，然见事亦太晚也。’”苕溪渔隐曰：“十诗中如‘险心游万仞，躁欲生五兵’，‘隐儿香一炷，灵台湛空明’，诚佳句也。”  
  
《漫叟诗话》云：“谚云：‘至家千里，(“至”《诗人玉屑》作“去”。)勿食萝摩枸杞。’山谷尝赋《道院枸杞诗》云：‘去家尚勿食，出家安用许。’时同赋者，服其用事精确。”  
  
《高斋诗话》云：“山谷诗云：‘山椒欲雨好云气，湖面逆风生水纹。’汪彦章诗云：‘野田无雨出龟兆，湖水得风生谷纹。’”  
  
山谷云：“古人有言：‘并敌一向，千里杀将。’要须心地收汗马之功，读书乃有味，弃书册而游息，书味犹在胸中，久之乃见。古人用心处如此，则尽心于一两书，其余如破竹，皆迎刃而解耳。古人尝喻植杨：杨，天下易生之木也，倒植之而生，横植之而生；然一人植之，一人拔之，虽千日之功皆弃。此最善喻也。”  
  
苕溪渔隐曰：“《食笋诗》云：‘甘菹和菌耳，辛膳胹姜芥。’菹，酢菜也，亦作葅，侧鱼切；胹音而，煮熟也。”  
  
潘子真《诗话》云：“‘霜威能折绵’之句，予问折绵所从来，山谷曰：‘劲气方凝海，清威正折绵，庾肩吾诗也。’”  
  
《后山诗话》云：“退之以文为诗，子瞻以诗为词，如教坊雷大使之舞，虽极天下之工，要非本色。今代词手，惟秦七、黄九耳，唐诸人不迨也。”  
  
王直方《诗话》云：“洪龟父常有诗云：‘琅玕严佛界，薜荔上僧垣。’山谷改云：‘琅珰鸣佛屋。’龟父前后作诗，惟有‘一朝厌蜗角，万里骑鹏背’一联，最为妙绝。山谷亦尝叹赏此句。”  
  
《雪浪斋日记》云：“‘槐夏枣花纂纂，麦秋椹子离离，不羡十千美酒，难忘三百枯棋。’‘两部池蛙当妓，千山飞鸟催沽，引睡直须黄妳，曲肱正要青奴。’此洪驹父少作也。又诗云：‘背秋转觉山形瘦，新雨还添水面肥。’‘山形瘦’之语，古今少有道者。”  
  
《吕氏童蒙训》云：“山谷尝谓诸洪言：‘作诗不必多，如《三百篇》足矣。某平生诗甚多，意欲止留三百篇，余者不能认得。’诸洪皆以为然。徐师川独笑曰：‘诗岂论多少，只要道尽眼前景致耳。’山谷回顾曰：‘某所说止谓诸洪作诗太多，不能精致耳。’”  

## 卷第五十  
  
秦少游  
  
王直方《诗话》云：“少游尝以真字题‘月团新碾瀹花瓷，饮罢呼儿课《楚词》，风定小轩无落叶，青虫相对吐秋丝’一绝于邢敦夫扇上，山谷见之，乃于扇背复作小草题‘黄叶委庭观九州，小虫催女献功裘，金钱满地无人费，百斛明珠薏苡秋’一绝，皆自所作诗也。少游后见之，复云：‘逼我太甚。’”  
  
王直方《诗话》云：“山谷避暑城西李氏园，题诗于壁云：‘荷气竹风宜永日，冰壶凉簟不能回，题诗未有惊人句，会唤谪仙苏二来。’少游言于东坡曰：‘以先生为苏二，大似相薄。’少游极怨山谷《和寄寂斋诗》云：‘志大略细谨。’言蔡州事少人知者，因此句使人吹毛耳。”  
  
《高斋诗话》云：“少游在蔡州，与营妓娄婉字东玉者甚密，赠之词云‘小楼连苑横空’，又云‘玉佩丁东别后’者是也。又《赠陶心儿词》云：‘天外一钩横月，带三星。’谓心字也。叶致远屡对荆公称秦少游诗，公尝有别纸云：‘秦君之诗，清新婉丽，鲍、谢似之。’又云：‘公爱秦君数口之，今得其诗，手之而不释；然闻秦君尝学至言妙道，无乃笑吾二人嗜好异乎？’盖少游尝为道土书符咒水，故公有是语。”苕溪渔隐曰：“东坡尝有书荐少游于荆公云：‘向屡言高邮进士秦观太虚，公亦粗知其人，今得其诗文数十首拜呈，词格高下，固已无逃于左右；此外博综史传，通晓佛书，若此类未易一一数也。’荆公答书云：‘示及秦君诗，适叶致远一见，亦以谓清新妩丽，鲍、谢似之。公奇秦君，口之而不置，我得其诗，手之而不释。又闻秦君尝学至言妙道，无乃笑我与公嗜好异乎？’二书所云如此，《高斋》以谓叶致远屡对荆公称秦少游诗，尝有别纸，真误也。东坡谓少游通晓佛书，故荆公有‘秦君尝学至言妙道’之语，《高斋》以谓‘少游尝为道士书符咒水’，又诬也。”  
  
《冷斋夜话》云：“少游到郴州，作长短句云：‘雾失楼台，月迷津渡，桃源望断无寻处，可堪孤馆闭春寒，杜鹃声里斜阳暮。驿寄梅花，鱼传尺素，砌成此恨无重数，郴江幸自绕郴山，为谁流下潇湘去。’东坡绝爱其尾两句，自书于扇曰：‘少游已矣，虽万人何赎。’”  
  
《诗眼》云：“或问余，东坡有言：‘诗至于杜子美，天下之能事毕矣。’老杜之前，人固未有如老杜，后世安知无过老杜者？余曰：‘如一片花飞减却春，若咏落花，则语意皆尽，所以古人既未到，决知后人更无好语。如《画马诗》云：玉花却在御榻上，榻上庭前屹相向。则曹将军能事与造化之功，皆不可以有加矣。至其它吟咏人情，模写景物，皆如是也。老杜《谢严武诗》云：雨映行宫辱赠诗。’山谷云：‘只此雨映两字，写出一时景物，此句便雅健。’余然后晓句中当无虚字。后诵淮海小词云：‘杜鹃声里斜阳暮。’公曰：‘此词高绝。但既云斜阳，又云暮，则重出也。欲改斜阳作帘栊。’余曰：‘既言孤馆闭春寒，似无帘栊。’公曰：‘亭传虽未必有帘栊，有亦无害。’余曰：‘此词本模写牢落之状，若曰帘栊，恐损初意。’先生曰：‘极难得好字，当徐思之。’然余因此晓句法，不当重叠。”  
  
王直方《诗话》云：“少游为黄本，钱穆父为户书，皆居东华门之堆垛场。少游春日尝有诗遗穆父云：‘三年京国鬓如丝，又见新花发故枝，日典春衣非为酒，家贫贪粥已多时。’穆父以米二石送之。”  
  
《冷斋夜话》云：“东坡初未识少游，少游知其将复过维扬，作坡笔语，题壁于一山寺中。东坡果不能辨，大惊。及见孙莘老，出少游诗词数十篇，读之，乃叹曰：‘向书壁者，定此郎也。’后与少游维扬饮别，作《虞美人》曰：‘波声拍枕长淮晓，隙月窥人小，无情汴水自东流，只载一船离恨向西州。竹阴花圃曾同醉，酒未多于泪，谁敌风鉴在尘埃，酝造一场烦恼送人来。’世传此词，是贺方回所作，虽山谷亦云：‘大观中于金陵见其亲笔，醉墨超放，气压王子敬，盖东坡词也。’”  
  
王直方《诗话》云：“少游尝因晚出右掖门，有诗云：‘金爵觚棱转夕辉，飘飘宫叶堕秋衣，出门尘涨如黄雾，姑觉身从天上归。’识者以为少游作一黄本校勘，而炫耀如此，必不远到。”  
  
《冷斋夜话》云：“少游在黄州，饮于海桥，桥南北多海棠，有老书生家于海棠丛间，少游醉宿于此，明日题其柱云：‘唤起一声人悄，龛暖梦寒窗晓。瘴雨过，海棠晴，春色又添多少！社瓮酿成微笑，牛破瘿瓢共舀。觉健倒，急投床，醉乡广大人间小。’东坡爱其句，恨不得其腔，当有知者。”  
  
《桐江诗话》云：“少游汝南作教官日，郡将向宗回团练，有登城诗，少游次韵两篇，云：‘沄沄汝水抱城根，野色偷春入烧痕。千点湘妃枝上泪，一声杜宇水边魂。遥怜鸿隙陂穿路，尚想元和贼负恩。粉堞朱垣都过了，恍如陶侃梦天门。’‘庖烟起处认孤村，天色清寒不见痕。车辋湖边梅溅泪，壶公祠畔月销魂。封疆尽是春秋国，庙食多怀将相恩。试问李斯长叹后，谁牵黄犬出东门？’又尝于程文通会间，赋牵牛花诗云：‘银汉初移漏欲残，步虚人倚玉栏干，仙衣染得天边碧，乞与人间向晓看。’又一岁，太守王左丞二月十一日生日，(“守”原作“呼”，今据徐钞本校改。)程文通诸人前期袖寿诗草谒少游，问曰：‘左丞生日，必有佳作。’少游以诗草示之，乃压小青字韵俱尽，(徐钞本、明钞本无“小”字及“俱尽”二字。)首云：‘元气钟英伟，东皇赋炳灵，蓂敷十一荚，椿茂八千龄，汗血来西极，抟风出北溟。’诸人愕然相视，读毕，俱不敢出袖中之草，唯唯而退。”(徐钞本、明钞本有注云：“尧时有草生于阶，每月朔生于筴，月平则生十五筴，自十六日一筴落，至三十落尽，月小则一叶厌而不落；尧视此以为历。”)  
  
王直方《诗话》云：“参寥言旧有一诗寄少游，少游和云：‘楼阙过朝雨，参差动霁光。衣冠分禁路，云气绕宫墙。乱絮迷春阔，(“迷”原作“述”，元本、徐钞本、明钞本俱作“迷”，今据改。)嫣花困日长。平康在何处？十里带垂杨。’莘老尝读此诗，至末句云：‘这小子又贱发也。’少游后编《淮海集》，遂改云：‘经旬牵酒伴，犹未献《长杨》。’”  
  
《石林诗话》云：“元祐初，驾幸太学，吕承相微仲有诗，中间押行字韵，馆阁诸人皆和，秦学士观一联云：‘法天璧水遥迎仗，映月深衣不乱行。’诸生闻之亦哄然。观为人喜傲谑，然此句实于趁韵，未必有意也。”  
  
《桐江诗话》云：“畅姓惟汝南有之，其族尤奉道，男女为黄冠者十之八九。时有女冠畅道姑，姿色妍丽，神仙中人也。少游挑之不得，作诗云：‘瞳人剪水腰如束，一幅乌纱裹寒玉，超然自有姑射姿，回看粉黛皆尘俗。雾阁云窗人莫窥，门前车马任东西，礼罢晓坛春日静，落红满地乳鸦啼。’”  
  
《吕氏童蒙训》云：“‘雨砌堕危芳，风轩纳飞絮’之类，李公择以为谢家兄弟得意不能过也。少游过岭后，诗严重高古，自成一家，与旧作不同。”  
  
《冷斋夜话》云：“少游南迁，宿共阝亭湖庙下，登舟纵望，久之，归卧。舟中闻风声，侧枕视微波，月影纵横，追忆昔尝宿乘云老借竹轩，见西湖月色如此。俄梦美人以维摩像来求赞，少游极爱其画，念曰：‘非道子不能也。’此美人以诗戏少游曰：‘不知水宿分风浦，何似秋眠借竹轩。闻道诗词妙天下，庐山对岸可无言。’少游梦中题其像曰：‘竺仪华梦，瘴面囚首，口不能言，十分似九，应笑舌覆大千作师子吼，不如搏取妙喜如陶家手。’余过雷州天宁，与戒香道人夜话，问少游字画，戒香出此传示，少游笔迹也。”  
  
《雪浪斋日记》云：“少游诗甚丽，如‘翡翠侧身窥绿醑，蜻蜓偷眼避红妆’，又‘海棠花发麝香眠’，又‘青虫相对吐秋丝’之句是也。”  
  
《冷斋夜话》云：“少游小词奇丽，咏歌之，想见其神清在绛阙、道山之间。词曰：‘柳边沙外，城郭春寒退。花影乱，莺声碎。飘零疏酒盏，离别宽衣带。人不见，碧云合，空相对。忆昔西池会，鸳鸯同飞盖。携手处，今谁在？日边清梦断，镜里朱颜改。春去也，落红万点愁如海。’余兄思禹，使余赋崔徽头子词，因次韵曰：‘半身屏外，睡觉唇红退。春思乱，芳心碎。空余簪髻玉，不见流苏带。试与问，今人秀韵谁宜对？湘浦曾同会，手弭青罗盖，疑是梦中犹在。十分春易尽，一点情难改。多少事，都随恨远连云海。’”  
  
《后山诗话》云：“王斻，平甫之子，尝云：今语例袭陈言，但能转移耳。世称秦词‘愁如海’为新奇，不知李国主已云：(徐钞本、明钞本此句作“不知李后主《虞美人》词已云。)‘问君能有几多愁，恰似一江春水向东流’，但以‘江’为‘海’耳。”  
  
《雪浪斋日记》云：“《吊辩才诗》云：‘沧海尽头人灭度，乱峰深处塔孤圆，忆登夜阁天连雁，同看秋崖月上烟。’刘僴云：‘天连雁，前人有古戍天连雁之句。’”  
  
《冷斋夜话》云：“少游元丰初梦中作长短句曰：‘指点虚无征路，醉乘班虬，远访西极。正天风吹露，满空寒白。织女明星迎笑，何苦自淹尘域。正火轮飞上，雾卷烟开，洞观金碧。重重观阁，横枕鳌峰，水面倒衔苍石。随处有奇香幽吹，窅然难测。好是蟠桃熟后，阿鬟偷报消息。在天碧海，一枝难过，占取春色。’既觉，使侍儿歌之，盖《雨中花》也。”  
  
王直方《诗话》云：“东坡作《藏春坞诗》，有‘年抛造物甄陶外，春在先生杖屦中’，而少游作《俞充哀词》，乃云：‘风生使者旌旄上，春在将军俎豆中’，余以为依仿太甚。”  
  
《漫叟诗话》云：“高唐事乃楚怀王，非襄王也。若古人云：‘莫道无心便无事，也应愁杀楚襄王。’少游词云：‘不应容易下巫阳，只恐翰林前世是襄王。’皆误用也。濠州西有高唐馆，俗以为楚之高唐也。御史阎钦爱题诗云：‘借问襄王安在哉？山川此地胜阳台。’有李和风者，亦题诗云：‘若向此中求荐枕，参差笑杀楚襄王。’前人既误指其人，后人又误指其地，可笑。”苕溪渔隐曰：“《文选高唐赋》云：‘昔者，楚襄王与宋玉游云梦之台，望高唐之观，其上独有云气，王问玉曰：此何气也？玉对曰：所谓朝云者也。昔者，先王尝游高唐，怠而昼寝，梦见一妇人曰：妾巫山之女也。’李善注云：‘楚怀王游于高唐，梦与神遇。’则《漫叟诗话》之言是也。然《神女赋》复云：‘楚襄王与宋玉游于云梦之浦，使玉赋高唐之事，其后王寝，梦与神女遇，其状其丽。’以此考之，则楚襄王亦梦与神女遇。但楚怀王是游高唐，楚襄王是游云梦，以此不可雷同用事耳。”  
  
《后山诗话》云：“宋玉为《高唐赋》，载巫山神女遇楚两王，盖有所讽也。而文士多效之者，又为传记以实之，而天地百神举无免者。余谓欲界诸天，当有配偶，其无偶者，则无欲者也。唐人记后土事以讥武后耳。”  
  
《冷斋夜话》云：“秦少游在处州，梦中作长短句曰：‘山路雨添花，花动一山春色，行到小溪深处，有黄鹂千百。飞云当面化龙蛇，夭矫挂空碧。醉卧古藤阴下，杳不知南北。’后南迁久之，北归，逗留于藤州，遂终于瘴江之上光华亭，时方醉起，以玉盂汲泉欲饮，笑视之而化。”  
  
王直方《诗话》云：“秦少章初登第，成亲后，和余夜坐，绝句云：‘帏幔高深夜漏长，颇从诗酒傲冰霜。烛花渐暗人初睡，金兽无烟却有香。’读者无不笑其贫富之顿异。”  
  
王直方《诗话》云：“秦觌，字少仪，好为诗，初亦不甚工，既而以所业献山谷，山谷作诗赠之云：‘乃能持一镞，与我箭锋直。’又云：‘我自得此诗，三日卧向壁，才难不其然，有亦未易识。’当时交游间，皆以此言为过；然少仪缘此，诗思大发。”  

## 卷第五十一  
  
后山居士  
  
《后山诗话》云：“余登多景楼，南望丹徒，有大白鸟飞近青林，得句云：‘白鸟青林分外明。’(“青”原作“过”，今据徐钞本、明钞本校改。)谢脁亦云：‘黄鸟度青枝。’语巧而弱。杜诗云：‘白鸟去边明。’语少而意广。余每还乡里，每觉老，复得句云：‘坐下渐人多。’杜诗云：‘坐深乡党敬。’而语极工。乃知杜诗无不有也。”  
  
《冷斋夜话》云：“余问山谷：‘今之诗人谁为冠？’曰：‘无出陈无己。’‘其佳句可得闻乎？’曰：‘吾见其作《温公挽辞》一联，便知其才不可敌，曰：政虽随日化，身已要人扶。’”  
  
王直方《诗话》云：“乐天有诗云：‘醉貌如霜叶，虽红不是春。’东坡有诗云：‘儿童误喜朱颜在，一笑那知是酒红。’郑谷有诗云：‘衰鬓霜供白，愁颜酒借红。’老杜有诗云：‘发少何劳白，颜衰肯更红。’无己诗云：‘发短愁催白，颜衰酒借红。’皆相类也。然无己初出此一联，大为当时诸公所称赏。”  
  
王直方《诗话》云：“邢惇夫以诗寄无己，无己和云：‘汉廷用少公何在，不使群飞接羽翰；今代贵人须白发，挂冠高处未宜弹。’盖元祐之初，多用老成故也。又《除官》一篇云：‘扶老趋严诏，徐行及圣时。端能几字正，敢恨十年迟。肯复金根缪，宁辞乳媪讥。向来忧畏断，不尽鹿门期。’或云：‘才得一正字，亦未须云趋严诏。’后作《谢启》，复云：‘名虽文字之选，实为将相之储。’又云：‘顽童齿豁，敢辞乳媪之讥；闻浅见轻，益畏金根之谬。’”  
  
苕溪渔隐曰：“无己诗云：‘学诗如学仙，时至骨自换。’山谷亦有‘学诗如学道’之句。若语意俱胜，当以无己为优。王直方议论不公，遂云陈三所得，岂其苗裔邪？意谓其出于山谷，不足信也。”  
  
王直方《诗话》云：“无己尝作《小放歌行》两篇，其一云：‘春风永巷闭娉婷，长使青楼误得名，不惜卷帘通一顾，怕君着眼未分明。’其一云：‘当年不嫁惜娉婷，傅白施朱作后生，说与傍人须早计，随宜梳洗莫倾城。’山谷云：‘无己他日作诗，语极高古，至于此篇，则顾影裴回，炫耀太甚。’”  
  
王直方《诗话》云：“陈留市中有刀镊工，随其所得，为一日费，醉吟于市，负其子以行歌。江端礼以为达者，为作传，而要无己作诗，有‘闭门十日雨，吟作饥鸢声’之句，大为山谷所爱。山谷亦拟作，有云：‘养性霜刀在，阅人清镜空。’”  
  
《后山诗话》云：“晁无咎言：‘眉山公之词短于情，盖不更此境也。’余谓不然。宋玉初不识巫山神女，而能赋之，岂待更而知也。余他文未能及人，独于词，自谓不减秦七、黄九。”苕溪渔隐曰：“无己自矜其词如此，今《后山集》不载其小词，世亦无传之者，何也？”  
  
《石林诗话》云：“余居吴下，一日，出阊门，至小寺中，壁间有题诗一绝云：‘黄叶西陂水漫流，籧蒢风急送扁舟，夕阳暝色来千里，人语鸡声共一丘。’意极喜之，初不书名氏，问寺僧，云：‘吴县寇主簿所作，今官满去矣。’归而问吴下士大夫，云：‘寇名国宝。’盖与余同年，然亦莫知其能诗。余与国宝榜下未尝往来，亦漫不省其人；已而数为好事举此诗，始有言国宝徐州人，久从陈无己学。乃知文章渊源，有所自来，亦不难辨，恨不得多见之也。”  
  
晁无咎  
  
王直方《诗话》云：“曹辅，字子方，尝为省郎，交游间名以为有智数者。故晁无咎赠诗，有‘兵甲胸中无敌国’之语。”苕溪渔隐曰：“余纂集《丛话》，历览群贤诗说，并无评议无咎诗者，止有此一句，不知当时群贤偶遗之邪？”  
  
苕溪渔隐曰：“《摸鱼儿》一词，晁无咎所作也；《满江红》一词，吕居仁所作也。余性乐闲退，一丘一壑，盖将老焉；二词能具道阿堵中事，每一歌之，未尝不击节也。‘买陂塘，旋栽杨柳，依稀淮岸江浦。东皋新雨轻痕涨，沙嘴鹭来鸥聚，堪爱处，最好是一川夜月光流注。无人独舞，任翠幕张天，柔茵藉地，酒尽未归去。青绫被，空忆金闺故步。儒冠曾把身误，弓刀千骑成何事，荒了召平瓜圃。君试觑，满青镜，星星鬓影今如许。功名浪语，便似得班超封侯万里，归计恐迟暮。’此《摸鱼儿》也。‘东里先生家何在，山阴溪曲，对一川平野，数间茅屋。昨夜冈头新雨过，门前流水清如玉。抱小楼，回合柳参天，摇新绿。疏篱下，丛丛菊，虚檐外，萧萧竹。叹古今得失，是非荣辱。须信人生归去好，世间万事何时足。问此春春酝酒何如，今朝熟。’此《满江红》词也。”  
  
苕溪渔隐曰：“余观《鸡肋集》，惟古乐府是其所长，辞格俊逸可喜，如《行路难》云：‘赠君珊瑚夜光之角枕，玳瑁明月之雕床，一茧秋蝉之丽縠，百和更生之宝香。秾华纷纷白日暮，红颜寂寂无留芳。人生失意十八九，君心美恶谁能量？愿君虚怀广末照，听我一曲关山长。不见班姬与陈后，宁闻衰落尚专房。’”  
  
张文潜  
  
王直方《诗话》云：“文潜先与周翰、公择辈来饮余家，作长句，后数十日，再同东坡来，读其诗，叹息云：‘此不是吃烟火食人道底言语。’盖其间有‘漱井消午醉，扫花坐晚凉，众绿结夏帷，老红驻春妆’之句也。故山谷次韵亦云：‘张侯笔端世，三秀丽斋房，扫花坐晚吹，妙语益难忘。’”苕溪渔隐曰：“文潜此诗首句云：‘朝衫冲晓尘，归帽障夕阳，日月马上过，诗书箧中藏。’造语极工。后又有一诗云：‘归帽见新月，扑衫暮尘红。’似不及前两句也。”  
  
苕溪渔隐曰：“东坡云：‘茶笋尽禅味，松杉真法音。’山谷云：‘鱼游悟世网，鸟语入禅味。’文潜云：‘鸟语演实相，饭香悟真空。’此三联语意相类，然山谷一联景为优。”  
  
王直方《诗话》云：“文潜人物魁伟，故无己有诗云：‘张侯便然腹如鼓，雷为饥声酒为雨。’山谷有诗云：‘六月火云蒸肉山。’皆戏语也。”  
  
潘子真《诗话》云：“文潜《次张远韵》，有‘襄王坐上徽词客，(“徽”徐钞本作“徵”，明钞本作“微”。)子建车前步水妃，瞥过低鬟留盼处，争先凝笑独来时。东边日下终无雨，阙上题诗合有碑。肠断吴王烟水国，扁舟何日逐鸱夷？’或问‘无雨有碑，何等语也？’予答以‘东边日出西边雨，道是无情却有情’，刘梦得《竹枝歌》也。‘别后常相思，顿书千丈阙，题碑无罢时。’宋《华山畿》词也，事见智匠《古今乐录》。(“智匠”原作“匠智”，今乙正。)”  
  
王直方《诗话》云：“文潜《赋虎图诗》，末云：‘烦君卫吾寝，振此蓬荜陋，坐令盗肉鼠，不敢窥白昼。’或云，此却是猫儿诗也。又《大旱诗》云：‘天边赵盾益可畏，水底武侯方醉眠。’时人以为几于汤燖右军也。”  
  
王直方《诗话》云：“元祐中，诸公以上巳日会西池，王仲至有二诗，文潜和之最工，云：‘翠浪有声黄帽动，春风无力彩旗垂。’至秦少游即云：‘帘幕千家锦绣垂。’仲至读之，笑曰：‘此语又待入《小石调》也。’然少游有‘已烦逸少书陈迹，更属相如赋《上林》’之句，诸人亦以为难及。”  
  
王直方《诗话》云：“舟人占云，若炮车起，辄急避之，乃大风候也。东坡有云：‘今日江头天色恶，炮车云起风欲作。’文潜有云：‘喜逢山色开眉黛，愁对江云起炮车。’”  
  
《石林诗话》云：“顷见晁无咎举文潜‘斜日两竿眠犊晚，春波一眼去凫寒’，自以为莫能及。”苕溪渔隐曰：“文潜《夜直馆中诗》云：‘苍龙挂斗寒垂地，翡翠浮花暖作春。’亦佳句也。”  
  
王直方《诗话》云：“‘白头青鬓隔存没，落日断霞无古今。’此文潜《过宋都诗》，气格似不减老杜也。‘千山送客东西路，一树照人南北枝。’此王康功诗，语意新奇。”  
  
《吕氏童蒙训》云：“文潜诗自然奇逸，非他人可及。如‘秋明树外天’，‘客灯青映壁’，‘城角冷吟霜，浅山寒带水’，‘旱日白吹风’，‘川坞半夜雨，卧冷五更秋’之类，迥出时流，虽是天姿，亦学可及。学者若能常玩味此等语，自然有变化处也。”  
  
王直方《诗话》云：“文潜尝因过仓前，作《输麦行》，有云：‘场头雨干场地白，老稚相呼打新麦，半归仓廪半输王，免教县吏相煎迫。’输王，北农语也。”  

## 卷第五十二  
  
徐仲车  
  
东坡云：“徐积，字仲车，古之独行也，于陵仲子不能过；然其诗文，则怪而放，如玉川子，此一反也。耳聩甚，画地为字，乃始通语，终日面壁坐，不与人接；而四方事无不周知其详，虽新且密，无不先知，此二反也。”苕溪渔隐曰：“余尝记仲车二诗，有云：‘淮之水，淮之水：春风吹，春风洗；青于蓝，绿染指；鱼不来，鸥不起，潋潋滟滟天尽头，只见孤帆不见舟。残阳欲落未落处，尽是人间今古愁。今古愁，可奈何！莫使骚人闻棹歌(“棹”原作“掉”，今据徐落本、明钞本校改。)我曹尽是浩歌客，笑声酒面春风和。’又《咏蒲扇诗》云：‘妾有一尺绢，以为身上衣。自织青溪蒲，团团手中持。朝携麦陇去，暮汲井泉归。无人不看妾，不使见娥眉。’皆佳作也。”  
  
谢无逸  
  
《漫叟诗话》云：“谢无逸学古高洁，文词煅炼，篇篇有古意，尤工于诗，予尝爱其《送董元达诗》云：‘读书不作儒生酸，跃马西入金城关，塞垣苦寒风气恶，归来面皱须眉班。先皇召见延和殿，议论慷慨天开颜。谤书盈箧不复辨，脱身来看江南山，长江滚滚蛟龙怒，(“滚滚”原作“衮衮”，今据徐钞本、明钞本校改。)扁舟此去何当还？大梁城里定相见，玉川破屋应数间。’又《寄隐居士诗》云：‘处士骨相不封侯，卜居但得林塘幽。家藏玉唾几千卷，手校韦编三十秋。相知四海孰青眼，高卧一庵今白头。襄阳耆旧节独苦，只有庞公不入州。’淮南潘邠老与之甚熟；二公皆老死布衣，士议惜之。”  
  
《冷斋夜话》云：“谢逸，字无逸，临川县人，胜士也。工诗能文。黄鲁直读其诗曰：‘晁、张流也，恨未识之耳。’无逸诗曰：‘老凤垂头噤不语，枯木槎牙噪春鸟。’又曰：‘贪夫蚁旋磨，冷官鱼上竹。’又曰：‘山寒石发瘦，水落溪毛凋。’皆为鲁直所称赏。”  
  
潘邠老  
  
王直方《诗话》云：“潘大临，字邠老，有《登汉阳江楼诗》曰：‘两屐上层楼，一目略千里。’说者以为着屐岂可登楼？又尝赋《潘庭芝清逸楼诗》(“芝”原作“之”，今据徐钞本、明钞本校改。)有云：‘归来陶隐居，拄颊西山云。’或谓既已休官，安得手板而拄之也？洪氏倦壳轩，邠老作诗云：‘封胡羯末谢，龟驹玉鸿洪，千载望四谢，四洪天壤同。’谓龟父、驹父、玉父、鸿父也，时人以为急口令。又《寄人诗》，有‘思君带移孔’之句。惟和张文潜痛字韵诗，颇有佳话，其云：‘文章迩来气焰低，圣经颇遭余子弄，公归除□□□□，荆舒之说惩应痛。’盖王介甫始封于舒，后封于荆，故邠老云耳。邠老作诗，多犯老杜，或若邠老为之不已，老杜亦难为存活。使老杜复生，则须共潘十厮炒。”  
  
潘子真《诗话》云：“‘白鸟没飞烟，(“飞烟”原作“烟飞”，今据明钞本乙正。)微风逆上船。江从樊口转，山自武昌连。日月悬终古，乾坤别逝川。罗浮南斗外，黔府古河边。’‘波浪三江口，风云八字山。断崖东北际，虚艇有无间。卧柳堆生岸，跳鱼水捣弯。悠然小轩冕，幽兴满乡关。’‘西山连虎穴，赤壁隐龙宫。形胜三分国，波流万世功。沙明拳宿鹭，天阔退飞鸿。最羡鱼竿客，归船雨打篷。’‘落日春江上，无人倚杖时。私蛙鸣鼓吹，官柳舞腰支。猎远频翻臂，渔深数治丝。我犹无彼是，风岂有雄雌？’此皆邠老江间所赋也。(“皆”字原无，今据徐钞本、明钞本校补。)邠老，唐太仆卿季荀之后，衢之曾孙，鲠之子，寓居齐安，得句法于东坡，顷与洪驹父、徐师川洎予友善。山谷尝称：‘邠老，天下奇才也，其为诗文，他皆称是。’年未五十以殁，良可惜也。”  
  
《冷斋夜话》云：“黄州潘大临工诗，有佳句，然贫甚。东坡、山谷尤喜之。临川谢无逸以书问近新作诗否，潘答书曰：‘秋来景物，(“景”原作“暑”，今据徐钞本、明钞本校改。)件件是诗思，(“诗思”原作“佳句”，今据徐钞本、明钞本校改。)恨为俗气所蔽翳。昨日清卧，(“日”徐钞本、明钞本作“旦”。)闻搅林风雨声，遂起题壁曰：满城风雨近重阳。忽催税人至，遂败意，(“遂”徐钞本、明钞本作“令人”。)止此一句，奉寄。’闻者莫不笑其迂阔。”  
  
吕居仁云：“潘邠老尝得诗：‘满城风雨近重阳。’文章之妙，至此极矣。后有诗托谢无逸缀成云：‘病思王子同倾酒，愁忆潘郎共赋诗。’为此语也。”(此条及下条原无，今据徐钞本、明钞本补。)  
  
谢无逸《溪堂集》云：“亡友潘邠老有‘满城风雨近重阳’之句，今去重阳四日，而风雨大作，遂用邠老之句，广为三绝，其一云：‘满城风雨近重阳，无奈黄花恼意香；雪浪翻天迷赤壁，令人西望忆潘郎。’其二云：‘满城风雨近重阳，不见修文地下郎；想得武昌门外柳，垂垂老叶半青黄。’其三云：‘满城风雨近重阳，安得斯人共一觞；欲问小冯公健否，云中孤雁不成行。’”  
  
邢敦夫  
  
王直方《诗话》云：“双井黄叔达，字知命，初自江南来，与彭城陈履常俱谒法云禅师于城南。夜归，过龙眠李伯时，知命衣白衫，骑驴，缘道摇头而歌；履常负杖挟囊于后。一市大惊，以为异人。伯时因画为图，而邢敦夫作长歌云：‘长安城头乌欲栖，长安道上行人稀，浮云卷尽暮天碧，但有明月流清辉。君独骑驴向何处，头上倒着白接蓠，(“蓠”原作“篱”，案当作“蓠”，今改。)长吟搔首望明月，不学山翁醉似泥。到得城中灯火闹，小儿拍手拦街笑，道傍观者那得知，相逢疑是南山皓。龙眠居士画无比，摇毫弄笔长风起，酒酣闭目望穷途，纸上轩昂无乃似。君不学长安游侠夸年少，臂鷹挟弹章台道；君不能提携长剑取灵武，指挥猛士驱貔虎；胡为脚踏梁宋尘，终日飘飘无定所。武陵桃源春欲暮，白水青山起烟雾，竹杖芒鞋归去来，头巾好挂三花树。’惇夫时年未二十也。”  
  
王直方《诗话》云：“邢居实，字惇夫，年少豪迈，所与游皆一时名士。方年十四五时，尝作《明妃引》，末云：‘安得壮士霍嫖姚，缚取呼韩作编户。’诸公多称之。既卒，余收拾其残草，编成一集，号曰《呻吟》。惇夫自少便多憔悴感慨之意，其作《秋怀诗》云：‘高歌感人心，心悲将奈何。’其作《枣阳道中诗》云：‘有意问山神，此生复来否？’已而果卒于汉东。惇夫之卒也，山谷以诗哭之云：‘诗到随州更老成，江山为助笔纵横，眼看白璧埋黄壤，何况人间父子情。’盖谓惇夫与其父歆向也。蔡天启亦有诗云：‘人物于今叹眇然，孤坟宿草已生烟，日暮行人道傍舍，应逢年少共谈玄。’其余作者甚众，皆载于《呻吟集》后。”  
  
《雪浪斋日记》云：“崔子方喜作五言诗，如‘白日行空阔，青灯耿夜阑’，真佳句也。惇夫自少即为壮语，如‘移床听秋雨’是也。李汉老《题败荷》云：‘紫荷虫篆霜叶枯，鸟啼垂房裂青肤。’(“鸟”原作“袅”，今据徐钞本、明钞本校改。)造语甚新。”  
  
高子勉  
  
《雪浪斋日记》云：“高荷，字子勉，《上谷诗》云：‘点检金闺彦，飘零玉笋班，尚令清庙器，犹隔鬼门关。’大为山谷所喜。”  
  
《石林诗话》云：“高荷，荆南人，学杜子美诗，颇得句法。黄鲁直自戎州归，荷以五十韵见，鲁直极爱赏之，尝和其六言，有云：‘张侯海内长句，晁子庙中雅歌，高郎少加笔力，我知三杰同科。’张谓文潜，晁谓无咎也。无咎闻之颇不平。荷晚为童贯客，得兰州通判以死。既不为时论所与，其诗亦不复传云。”  
  
《雪浪斋日记》云：“‘佳树冬不凋，横塘春更绿。’此徐师川诗，颇平淡，无雕镌气。‘辞源江海浩奔忙，句法风骚森出入。’此赵鼎臣诗，极为雄伟。‘沙软绿头相并鸭，水深红尾自跳鱼。’此高子勉诗，怪丽之甚。”  
  
苕溪渔隐曰：“予尝有一联云：‘霞抹晚空鱼尾赤，水生春渚鸭头青。’”  
  
胡少汲  
  
山谷云：“胡少汲与刘邦直诗：‘梦魂南北味平生，解后相逢意已倾。楚国山川千叠远，隋堤烟雨一帆轻。(“堤”原作“提”，今据徐钞本、明钞本校改。)我无健笔翻三峡，君有长才肃五兵。(“肃”徐钞本、明钞本作“束”。)同是行人更分首，不堪风树作离声。’少汲，后生中豪士也，读书作文，殊不尘埃，使之不倦，虽竞爽者，未易追也。‘同是行人更分首’，佳句也。‘解后相逢意已倾’，已道了刘三十一矣。”  
  
《桐江诗话》云：“少汲，宣和间在河朔作漕日，同官陈亨伯辈唱和山字韵诗，少汲最后和成，人皆叹服。诗云：‘章句飘飘续小山，古风萧瑟笔追还。海鹏共击三千里，铁马同归十二闲。功业会看钟鼎上，声华已在搢绅间。他年记忆怜衰老，为报西川引一班。’”苕溪渔隐曰：“元丰间，王平甫有‘海鹏未击三千里，天马须归十二闲’之句，甚为一时诸公所称道，今少汲乃云：‘海鹏共击三千里，铁马同归十二闲。’岂非剽平甫之句，但易此三字，以为己作邪？”  
  
张芸叟  
  
东坡云：“张舜民芸叟，邠人也，通练西事，稍能诗。从高遵裕西征回中，作诗二绝，一云：‘灵州城下千株柳，总被官军斫作薪，他日玉关归去路，将何攀折赠行人。’一云：‘青铜峡里韦州路，十去从军九不回，白骨似沙沙似雪，将军莫上望乡台。’为转运判官李察闻奏，得罪贬郴州监税。”  
  
杨公济  
  
王直方《诗话》云：“杨蟠，字公济，尝为《莼菜诗》云：‘休说江东春日寒，到来且觅鉴湖船。鹤生嫩顶浮新紫，龙脱香髯带旧涎。玉割鲈鱼迎刃滑，香炊稻饭落匙圆。归期不待秋风起，漉酒调羹任我年。’时人以为读其诗，不必食莼羹然后知其味也。”  
  
《后山诗话》云：“杨蟠《金山诗》云：‘天末楼台横北固，夜深灯火见扬州。’王平甫云：‘庄宅牙人语也，解量四至。’吴僧《钱塘白塔院诗》曰：‘到江吴地尽，隔岸越山多。’(“多”原作“高”，今据徐钞本、明钞本校改。)余谓分界堠子语也。”  
  
王仲至  
  
《西清诗话》云：“王仲至召试馆中，试罢作一绝题于壁云：(“于壁”二字原无，今据徐钞本、明钞本校补。)‘古木森森白玉堂，长年来此试文章，日斜奏罢《长杨赋》，闲拂尘埃看画墙。’荆公见之甚叹爱，为改作‘奏赋《长杨》罢’，且云：‘诗家语如此乃健。’”  
  
王直方《诗话》云：“有以长韵诗上王仲至者，(“仲至”原作“正仲”，今据徐钞本、明钞本校改。)其间一联云：‘狗监传新赋，(“传新”原作“新传”，今据徐钞本、明钞本乙正。)鸡林购近诗。’属对颇工。又有人以《百韵诗》献晏公，公读毕曰：‘真所谓佳作，但恨却一百一韵耳。’其人归家数其稿，果然。”  
  
崔德符  
  
《漫叟诗话》云：“颍昌崔鶠德符，博学能诗，尝惠予三诗，其一《潜心斋诗》：‘双扉掩余香，一榻下凉幔。前人嗟不死，万古映黄卷。时时撷英华，一一诣微远。鼎食姑置之，此味良不浅。’《止遽轩诗》：‘我如万斛船，岁久腰已懒。谁能逐相师，终日问手板。去谋一寸安，辄被三尺挽。怜公谢蛮触，鼓卧旗亦偃。’《丈室诗》：‘此家英妙姿，玉雪照冠冕。新诗一何似？鸾鹄见萧散。蹑屣往从之，宁复念重趼。’”  
  
《雪浪斋日记》云：“德符诗，所谓食鲸老气横九州。《庐山诗》云：‘遥知金刹近，林表飏蟠尾。’《滕王阁诗》云：‘小艇元从天上来，白云自向杯中落。’颍昌富文物，崔鸥、陈恬，犹为下士。”  
  
赵循道  
  
《高斋诗话》云：“赵企循道，以长短句得名，所为诗亦工，恨不多见。尝记其警句云：‘愁从竹叶杯中去，老向菱花镜里来。’‘几夜已生蝴蝶梦，三年辜负鹧鸪班。’‘青镜不览一两日，白发又添三四茎。’”苕溪渔隐曰：“‘愁从竹叶杯中去，老向菱花镜里来。’乃用雍熙间杨黎州诗：‘刚肠欺竹叶，衰鬓怯菱花’之语也。余亦尝有一联云：‘愁随竹叶消春盏，喜入灯花缀夜缸。’大观间，循道尝宰绩溪，绩溪乃余桑梓之邦，因此传录，得赵循道诗多，大率体格全学白乐天，故句语皆平易。如‘青灯影冷棋三战，红火炉温酒一杯。’‘四山来不断，一水去无穷。’余不及此者亦多。”  
  
任子固  
  
潘子真《诗话》云：“任大中子固，三衢人，老于儒学，作诗寒苦。赵清献喜之。其集中有‘莫管流年一掷梭，花前对酒且高歌。命中若有终须有，到底无时不奈何。’尝从清逸老人游西山，夜宿翠岩，联句：‘苍龙夭矫西北来，凿破明珠成碧岫。’任。‘何人架空起楼阁，地灵不敢藏余秀。’潘。‘锁窗云重衣巾润，梳木风清肌骨透。’任。‘客来一夜与僧谈，气觉浩然充宇宙。’潘。”  

## 卷第五十三  
  
无尽居士  
  
《雪浪斋日记》云：“无尽《会稽楼诗》云：‘天连远水三吴阔，人倚危楼万象低。’又‘湖上青山一抹高，烟中草木细如毫。’语甚奇壮。”  
  
《雪浪斋日记》云：“予先人仪真府君，尝于无尽席上赋诗云：‘隔浦鱼龙惊烛影，近人鸥鹭惯歌声。’时置席近水，无尽得之，大惊，激赏不已。”  
  
唐子西  
  
唐子西《语录》云：“子美诗云：‘天欲今朝雨，山归万古春。’盖绝唱也。予《惠州诗》亦云：‘雨在时时黑，春归处处青。’又云：‘片云明外暗，斜日雨边晴。’‘山转秋光曲，川长暝色横。’皆闲中所得句也。”  
  
苕溪渔隐曰：“子西诗多佳句，如‘儿馁嗔郎罢，妻寒怨橐砧。’‘十年驹局促，万事燕差池。’‘脱使真能去穷鬼，自量无以致钱神。’此用事对属精切者。又有造语极工者，如‘水裁偏岸直，云截乱山平。’‘破窗灯焰走，冻砚笔锋迟。’‘手香橙熟后，发脱草枯时。’皆清奇可爱。子西尤工对属，佳句不可尽举，姑言其大概如此。”  
  
韩子苍  
  
苕溪渔隐曰：“李伯时画太一真人，卧一大莲叶中，手执书卷仰读，萧然有物外思。韩子苍有诗题其上云：‘太一真人莲叶舟，脱巾露发寒飕飕。轻风为帆浪为楫，卧看玉宇浮中流。中流荡漾翠绡舞，稳如龙骧万斛举。不是峰头千丈花，(徐钞本、明钞本“千”作“十”。)世间那得叶如许。龙眠画手老入神，尺素幻出真天人。恍然坐我水仙府，苍烟万顷波粼粼。玉堂学士今刘向，禁直岧峣九天上。不须对此融心神，会植青藜夜相访。’子苍此诗，语意妙绝，真能咏尽此画也。”  
  
陈去非　吕居仁  
  
苕溪渔隐曰：“陈去非诗，平淡有工。如‘疏疏一帘雨，淡淡满枝花。’‘官里簿书何日了，楼头风雨见秋来。’‘客子光阴诗卷里，杏花消息雨声中。’吕居仁诗清駃可爱。如‘树移午影重帘静，门闭春风十日闲。’‘往事高低半枕梦，故人南北数行书。’‘残雨入帘收薄暑，破窗留月缕微明。’去非《墨梅绝句》云：‘含章帘下春风面，(“帘”徐钞本、明钞本作“檐”，)造化功成秋兔毫，意足不求颜色似，前身相马九方皋。’后徽庙召对，称赏此句，自此知名，仕宦亦浸显。陈无己作《王平甫文集后序》云：‘则诗能达人矣，未见其穷也。’故葛鲁卿于《去非简斋集叙》遂用此语，盖为是也。居仁有《绝句》云：‘胡虏安知鼎重轻，指踪元自汉公卿，襄阳耆旧惟庞老，受禅碑中无姓名。’此诗有谓而作，可以意逆也。”  
  
汪彦章  
  
《桐江诗话》云：“程进道，绍兴初帅闽中，殄灭诸寇，以武库为止戈堂，一时诸公题咏甚多，汪彦章二诗，最为绝唱。诗云：‘此老胸中百万军，暂劳试手犬羊群。山头不复望廷尉，柱后何须用惠文。解带为城聊戏剧，卖刀买犊便耕耘。三山胜处开华屋，千载人传旧使君。’(“使”原作“史”，今据徐钞本、明钞本校改。)‘千里闽山驲骑飞，天书趣解海边围。异军方逐苍头起，元帅徐将白羽挥。翻就铙歌春举酒，收还烽火夜开扉。向来不事关兵气，都作风光坐上归。’”  
  
苕溪渔隐曰：“石敏若《橘林文》、汪彦章《龙溪集》，今并行于世。二集之诗，相犯甚众，不可概举。如‘鸟声应为故人好，梨雪欲将春事空。’‘山色总兼溪色好，松声长作雨声寒。’‘负郭生涯千亩竹，(“竹”原作“作”，今据徐钞本、明钞本校改。)长年心事《四愁诗》。’‘千里江山渔笛晚，十年灯火客毡寒。’‘日边人去雁行断，江上秋高枫叶寒。’(“枫”原作“风”，今据徐钞本、明钞本校改。)‘天阔双鸟下，山寒人独归。’及《阻风余干渡》、《咏水晶数珠》、《次苏养直韵》、《寄黄元功阻风雨辟邪渡》、《寄王仲诚》、《客至》、《夏夜示友人》等诗，皆全篇见于两集，未知果谁作邪？设或此诸诗皆彦章作，则《橘林文》中好诗本来无多子；傥去此，遂空冀北之群矣。”  
  
《夷坚志》云：“钱塘关景仁子开，为税官，为其下告讦，郡守械之狱。子开弟子东，径往会稽，告急于兵部侍郎汪彦章，汪为驰书属杭守，事遂释。子开具启谢汪，未达而死。子东为致之。汪书其后曰：‘解晏子之骖，昔曾伸于贤者；(“伸”明钞本作“称”。)挂徐君之剑，今有感于斯文。’”  
  
苏养直  
  
东坡云：“‘属玉双飞水满塘，菰蒲深处浴鸳鸯，白蘋满棹归来晚，秋着芦花一岸霜。扁舟系岸依林樾，萧萧两鬓吹华发，万事不理醉复醒，长占烟波弄明月。’此篇若置李太白集中，谁疑其非者，乃吾家养直所作《清江曲》也。”苕溪渔隐曰：“养直《后湖集》又有《后清江曲》云：‘层波渺渺山苍苍，轻霜陨木莲叶黄，呼儿极浦下笭箵，社瓮欲熟浮蛆香。轻蓑淅沥鸣秋雨，(“淅”原作“浙”，今据徐钞本、明钞本校改。)日暮乘流自相语，一笛清风万事休，白鸟翩翩落烟渚。’殊不及前篇也。”  
  
谢薖  
  
《雪浪斋日记》云：“谢薖《初夏诗》云：‘挼挲蕉叶展新绿，从臾榴花舒小红。’(“臾”原作“便”，今据明钞本校改。)句虽雕刻，而事甚新。”苕溪渔隐曰：“《江西宗派图》中有谢薖，恐须别有佳句，若只此一联，固无甚高论也。”  
  
《雪浪斋日记》云：“谢夷季，(“夷季”徐钞本、明钞本作“夷孝”，下同。)江左知名士也。其诗云：‘平生忠义寸心赤，万里风波双鬓斑’。其弟幼槃诗云：‘觅句每从山色外，发机元自鸟声中。’(“自”原作“是”，今据徐钞本、明钞本校改。)二人以布衣死。贾长江云：‘贤人无官死，不亲者亦悲。’信哉！”苕溪渔隐曰：“夷季、幼槃，容或谢薖之字乎？当俟知者问之。”  
  
杨　察  
  
《隐居诗话》云：“前辈诗多用故事，其引用比拟，对偶亲切，亦甚有可观者。杨察谪守信州，及其去也，送行至于境上者，十有二人，察于饯筵作诗以谢，皆用十二故事，其诗曰：‘十二天人数，(“人”徐钞本、明钞本作“辰”。)今宵府客盈。位如星占野，人若月分卿。极醉巫峰倒，聊吟嶰管清。他年为舜牧，协力济苍生。’”  
  
徐　忻  
  
《西清诗话》云：“徐忻作诗，有唐人风气。《游剑池诗》曰：‘剑去池空一水寒，游人到此凭栏干，年来是事消磨尽，只有青山好静看。’又《和雪诗》云：‘着衣轻有晕，入水淡无痕。’”  
  
詹存中  
  
《漫叟诗话》云：“詹默存中，会稽人，博极群书，文词高古，陆农师列为上客。(“列”徐钞本、明钞本作“致”。)元符中，在临川作法掾，游从甚久。尝爱其诗曰：‘茅屋不闻雪，纸窗宜读书。’又曰：‘山人误采枪旗信，(“枪”原作“抢”，今据徐钞本、明钞本校改。)却怪枝头雪未消。’又《祷雨诗》曰：‘下僚窃有随车喜，遥见枝头少女风。’又《送高彦应诗》曰：‘莫似公家三十五，时来不寄一行书。’皆奇作。”  
  
周明老  
  
王直方《诗话》云：“周知微，字明老，为晋州县尉。到官不数月，不告于州，而径来京师。人问其故，云：‘我欲求教授。’至京求之不得，大醉，一夕而卒。然为诗有可喜者，如《观临淮双头白莲图》云：(“淮”字原无，今据明钞本校补。)‘君不学叔隗季隗南归晋，又不学大乔小乔东入吴。一种桃根与桃叶，若为化作双芙蕖。临淮政成有余暇，坐令华室生萧洒。鹅溪一幅万里宽，移得浙川入图画。天空水阔江茫茫，想见女英与娥皇。九疑云深苍梧远，冰姿泣露不成妆。(“泣露”徐钞本、明钞本作“玉泣”。)苦心抱恨何时了，香骨应甘没秋草。不如回首谢秋风，分作尹邢来汉宫。’又《上巳日寒食有句》云：‘疾风暴雨悲游子，峻岭崇山非故乡。’亦为可赏，而其狂未见其比也。”  
  
的　对  
  
《归田录》云：“寇莱公在中书，与同列戏云：‘水底日为天上日’，未有对，而大年适来白事，因请其对，大年应声曰：‘眼中人是面前人。’一坐称为的对。”  
  
《迂叟诗话》云：“李长吉歌：‘天若有情天亦老’，人以为奇绝，无对，石曼卿对‘月如无恨月长圆’，人以为勍敌。”  
  
王直方《诗话》云：“东坡云：‘为我周旋宁作我，真一好句，只是难对。’时直方在坐，(“方”原作“言”，今据徐钞本、明钞本校改。)应声云：‘只消道：因郎憔悴却羞郎。’”  
  
《漫叟诗话》云：“晁次膺尝即席赠歌舞妓云：‘寻常自是司空惯，咫尺宁忧丞相嗔。’(“咫”原作“只”，今据徐钞本、明钞本校改。)雅不减张、杜‘骰子’‘裹手’之句。”  
  
《后山诗话》云：“唐语曰：‘二十四考中书令’，语汾阳王也，而无其对。或以问平甫，平甫应声曰：‘万八千户冠军侯。’不惟偶对精切，其贵亦相当也。”  
  
苕溪渔隐曰：“政和间，先君赴调京师，馆于景德寺，夜步月庭中，指月为对云：‘圆少缺多天上月。’同赴调者，应声戏云：‘员多缺少部中官。’字虽假借，不甚亲切，亦一时之实事。彼时尚尔，而况今乎？”  
  
水晶宫  
  
苕溪渔隐曰：“吴兴谓之水晶宫，不载之于《图经》，但《吴兴集》刺史杨汉公《九月十五夜绝句》云：‘江南地暖少严风，九月炎凉正得中，溪上玉楼楼上月，清光合作水晶宫。’因此诗也。”  

## 卷第五十四  
  
宋朝杂记上  
  
东坡云：“余官凤翔，见村邸壁上书此数句，爱而诵之，曰：‘人间无漏仙，兀兀三杯醉；世上无眼禅，昏昏一枕睡；虽然没交涉，其奈略相似，相似尚如此，何况真个是。’”  
  
唐子西《语录》云：“蜀道馆舍壁间题一联云：‘天不生仲尼，万古长如夜。’不知何人诗也。”  
  
东坡云：“‘欲挂衣冠神武门，先寻水竹渭南村，却将旧斩楼兰剑，买得黄牛教子孙。’余旧见此诗于关右寺壁上，爱之，不知其何人作也。”蔡宽夫《诗话》云：“是王嗣宗诗。”  
  
苕溪渔隐曰：“余尝于驿舍壁间，见有人题云：‘悠悠前途，莫问荣枯，得之本有，失之本无。’此达者之言也。又《南史》：‘顾恺之云：人禀命有定分，非智力所移，唯应恭己守道，信天任运；而暗者不达，妄意侥幸，徒亏雅道，无关得丧。’余尝爱其言极有理，故附益于此，可为躁进者之戒。”  
  
《漫叟诗话》云：“吴民载尝和予诗，有一联云：‘条风著野方蚕月，高树移阴又麦秋。’尝记前辈诗云：‘麦秋晨气润，槐夏午阴清。’此二联未易优劣。”  
  
《雪浪斋日记》云：“予家翰林公诗云：‘万壑松声山雨过，一川花气水风生。’极为作者叹伏。予祖湘潭公《皖城诗》云：‘江涵秋潦鲈鱼美，岸入春风荻笋斑。’荆公和此诗，今集中云：‘送某如皖城’者是也。”  
  
《诗眼》云：“友人称一士人诗云：‘西出潼关客路迷，一胡芦酒一篇诗，胡芦酒尽兴未尽，坐看春山春尽时。’余曰：‘唐人尤用意小诗，其命意与所叙述，初不减长篇，而促为四句，意正理尽，高简顿挫，所以难耳。故必有可书之事，如王摩诘云：西出阳关无故人，故行者为可悲，而劝酒不得不饮，阳关之词，不可不作；若客路迷，则潼关之东亦可矣，且潼关之西乃通衢，非有山林曲折，所谓迷者，果何谓邪？沈存中言蕙肴烝兮兰藉，奠桂酒兮椒浆，必相错成文，则语势矫健。太史公《淳于髠传》云：操一豚蹄酒一盂，夫叙事犹尔，所谓一胡芦酒一篇诗，自有七言无此句法也。’或曰：‘李白不云乎？一杯一杯复一杯。’余曰：‘古者豪杰之士，高情远意，一寓之酒，有所感发，虽意于饮，而饮不能自已，则又饮至于三杯五斗，醉倒而后已，是不云尔，则不能形容酒客妙处。夫李白意先立，故七字六相犯，而语势益健，读之不觉其长；此句才叠用一字，已觉其萎弱重复，若不胜其长矣。惟第三句若有意，而语亦不工。陶渊明云采菊东篱下，悠然见南山矣。于是模写景物，则曰山气日夕佳，飞鸟相与还，吟咏情性，则曰此中有真意，欲辨已忘言，于是成篇古诗；犹下看春山春尽，有何意味，而遽成诗乎？’闻者皆服。”  
  
《隐居诗话》云：“至和中，阮逸为王宫记室，王能诗，多与逸唱和，逸有句曰：‘易立泰山石，难枯上林柳。’有言其事者，朝廷方治之，会逸坐他事，因废斥之。”  
  
王直方《诗话》云：“东坡尝曰：‘吾乡有一谚云：富因校些子，贫为不争多。此极有理。’”  
  
《高斋诗话》云：“国初有名人作《座右铭》云：‘避色如避仇，避风如避箭。莫吃空心茶，少餐中夜饭。’有驿舍壁间题诗云：‘逢桥须下马，遇夜莫行船。’此语可为道途之戒。”  
  
苕溪渔隐曰：“世间俚语，往往极有理者。如‘闻事莫说，问事不知，闲事莫管，无事早归。’若能践此言，岂有不省事乎？又‘少吃不济事，多吃济甚事，有事坏了事，无事生出事。’若能守此戒，岂复为酒困乎？”  
  
《漫叟诗话》云：“谢举廉，字民师，余建中靖国中，与同寓兴国寺，诗律尤古，尝记其有《西捷口号》云：‘圣明陛下如先帝，辟国谋臣似召公。不遣毛嫱嫔漠北，只将魏尚守云中。百年境土逡巡复，万里窠巢指顾空。今日版图非昔日，玉关西有岭名葱。’章端明《西捷乞致仕》云：‘虎头壮士雪髭须，欲灭西羌更胁胡。先遣槛车传妹勒，却分裨将定天都。莫年投笔真男子，得意归田亦丈夫。饱食自惭还自责，一亳曾有报君无。’”  
  
苕溪渔隐曰：“剽窃他人诗句，以为己出，终当败露，不可不戒。如近时吴可《晚春诗》云：‘小醉初醒过别村，数家残雪拥篱根，枝头有恨梅千点，溪上无人月一痕。’亦洒落可喜。余偶于一达官处见谭知柔所献诗文一编，试取阅之，即吴可之诗在焉，但易其题曰《晚醉口占》，仍改诗中三四字而已。‘晚醉扶筇过竹村，数家残雪拥篱根，风前有恨梅千点，沙上无人月一痕。’然知柔诗文编中，小诗极有可喜者，今举其尤者二绝：‘麦陇风来翠浪浮，霏微小雨似深秋，野亭终日卷帘坐，清樾对啼黄栗留。’‘漫郎无处觅归田，江北江南水拍天，斗擞十年尘土梦，秋风吹上钓鱼船。’又诗文编中有《印累累》古风一篇，与余旧所传吕居仁诗，亦有《印累累》古风一篇，略不异一字，未知竟谁作也。”  
  
《后山诗话》云：“曹南院为秦帅，唃氏方兴，举国入寇，公自出御之，战于三都谷，大败之，唃氏遂衰。其幕府献诗云：‘贤守新成盖代公，临危方始见英雄。三都谷路全师入，十万胡尘一战空。杀气尚疑横塞外，捷音相继遍寰中。君王看降如纶命，旌节前驱马首红。’”  
  
《石林诗话》云：“高丽自太祖后，久不入贡，至元丰初，始遣使来朝，神宗以张诚一馆伴，令问其复朝之意，云：‘其国与契丹为邻，每困契丹诛求陵藉不能堪。国主王徽常诵《华严经》，祈生中国，一夕，梦至京师，备见城邑宫阙之盛，觉而慕之，为诗以记曰：恶业因缘近契丹，一年朝贡几多般，移身忽到中华里，可惜中宵漏滴残。’余大观间伴高丽人，(“高”字原无，今据明钞本校补。)尝见《诚一语录》，备载此事。”  
  
《迂叟诗话》云：“大名进士耿仙芝以诗著，其一联云：‘浅水短芜调马地，淡云微雨养花天。’为人所称。”  
  
《侯鲭录》云：“张公庠自少能诗，一绝云：‘一年春事又成空，拥鼻微吟半醉中，夹道桃花新雨过，马蹄无处避残红。’”苕溪渔隐曰：“《云斋广录》只载此诗后两句，云是李元膺《游春诗》，未知孰是。郑毅夫《代探花郎》一绝，与前诗格调殊相类，今录于此，诗云：‘嫩绿轻红相向开，一番走马探春回，青衫不管露痕湿，直入乱花深处来。’”  
  
《桐江诗话》云：“颍昌曹纬彦文，弟组彦章，俱有俊才。彦文释褐即物故，彦章多依栖中贵人门下。一日，徽庙苑中射弓，左右荐至，对御作射弓词《点绛唇》一阕，云：‘风劲秋高，顿知斗力生弓面。把分筠簳，月到天心满。白羽流星，飞上黄金碗。胡沙雁，云边惊散，压尽天山箭。’今人但知彦章善谑，不知其才，良可惜也。彦章后字元宠，兄弟幼孤，母王氏，教养成就。王氏亦能诗，尝有《雪中观妓》诗云：‘梁王宴罢下瑶台，窄窄红靴步雪来，恰似阳春三月暮，杨花飞处牡丹开。’”  
  
苕溪渔隐曰：“余顷岁过湘中，邮亭壁间，有左鄯绝句云：‘叠叠山腰系冷云，疏疏雨脚弄黄昏，松声更带溪声急，不是行人也断魂。’又于苕溪道观中壁间有郑子覃绝句云：‘纷纷红雨入苍苔，密荫新成莺友来，拟逐幽人梦蓬岛，一声裂竹故惊回。’皆佳作也。壬午岁过三衢，于驿舍壁间见题一联云：‘不知何处雨，便觉此间凉。’自在无峭急之态，不知何人诗也。”  
  
《侯鲭录》云：“长安北禅寺笋石，郑天休题十字云：‘春至不择地，路傍花自开。’”苕溪渔隐曰：“余有句云：‘飞花红千点，芳草绿万里。’”  
  
《雪浪斋日记》云：“李成季诗清丽，然时有不工处。‘日边雁带腊寒去，雪底梅将春信来。’非不佳，而末句云：‘心绪都成一寸灰。’殆未工也。”  
  
王直方《诗话》云：“丹阳陈辅，每岁清明，过金陵上冢，事毕则过蒋山，谒湖阴先生，岁率为常。元丰辛酉、癸亥两岁，访之不遇，因题一绝于门云：‘北山松粉未飘花，白下风轻麦脚斜，身似旧时王谢燕，一年一度到君家。’湖阴归，见其诗，吟赏久之，称于荆公。荆公笑曰：‘此正戏君为寻常百姓耳。’湖阴亦大笑。盖古诗云：‘旧时王谢堂前燕，飞入寻常百姓家。’”  
  
《雪浪斋日记》云：“晁以道诗云：‘清霜下牛斗，凛然北固秋。’全似《选诗》。又有‘谢公樽俎烟霞外，庾信文章涕泪前。’极为佳句。”  
  
《西清诗话》云：“华州狂子张元，天圣间坐累终身，每托兴吟咏，如《雪诗》：‘战退玉龙三百万，败鳞残甲满空飞。’《咏白鹰》云：‘有心待搦月中兔，更向白云头上飞。’怪谲类是。后窜夏国，教元昊为边患。朝廷方厌兵，时韩魏公抚陕右，书生姚嗣宗献《崆峒山诗》，有云：‘踏碎贺兰石，扫清西海尘，布衣能办此，可惜作穷鳞。’顾谓僚属曰：‘此人若不收拾，又一张元矣。’因表荐官之。”  
  
《西清诗话》云：“家公在玉堂，春日贴子云：‘三十六宫人第一，玉楼春困梦熊罴。’‘龙烛影中犹是腊，凤箫声里已吹春。’世传蒋颍叔作，非也。”  
  
苕溪渔隐曰：“余宣和间居泗上，于王周士处见张仲宗诗一卷，因借录之。后三十年，于钱唐与仲宗同馆谷，初方识之。余因戏谓仲宗曰：‘三十年前，已识公于诗卷中。’仲宗请余举其诗，渠皆不能记，殆如隔世，反从余求之。向伯恭，仲宗之舅也，仲宗有《香林九咏》，其间《雍煕堂诗》云：‘鼎彝勋业推元老，文采风流及后昆，家世从来耐官职，百年犹见典刑存。’《麦秋亭诗》云：‘东坡喜雨事如此，吾舅名亭思不群，不问两歧何许秀，且看十顷卷黄云。’皆可喜也。”  
  
《侯鲭录》云：“崇宁初，特奏名状元徐遹诗曰：‘白发青衫晚得官，琼林顿觉酒肠宽，平康夜过无人问，留得宫花醒后看。’”  

## 卷第五十五  
  
宋朝杂记下  
  
《高斋诗话》云：“章子厚尝与刘子先定有场屋之旧，又颇相厚善，子厚居京口，子先守姑苏，以新酝洞庭春寄之，子厚答诗云：‘洞霄宫里一闲人，东府西枢老旧臣，多谢姑苏贤太守，殷勤分送洞庭春。’其后隔阔十年，子厚拜相，亦不通问，寄书诮其相忘远引之意，子先以诗谢曰：‘故人天上有书来，责我疏愚唤不回。两处共瞻千里月，十年不寄一枝梅。尘泥自与云霄隔，驽马难追骐骥才。(“骐”原作“德”，今据徐钞本、明钞本校改。)莫谓无心向门下，也曾终夕望三台。’公得诗大喜，即召为宰属，遂迁户部侍郎。”  
  
苕溪渔隐曰：“余卜居苕溪，日以渔钓自适，因自称苕溪渔隐，临流有屋数椽，亦以此命名。僧了宗善墨戏，落笔潇洒，为余作《苕溪渔隐图》，览景摅怀，时有鄙句，皆题之左方；既久，益多不能尽录，聊举其一二云：‘溪边短短长长柳，波上来来去去船，鸥鸟近人浑不畏，一双飞下镜中天。’‘秋云漠漠烟苍苍，芦花初白莲叶黄，钓船尽日来往处，南村北村秔稻香。’‘卷起纶竿撇棹归，短篷斜掩宿渔矶，日高春睡无人唤，撩乱杨花绕梦飞。’又《满江红》一阕云：‘泛宅浮家何处好，苕溪清境。占云山万叠，烟波千顷。茶灶笔床浑不用，雪蓑月笛偏相称。争不教二纪赋归来，甘幽屏。红尘事，谁能省？青霞志，方高引。任家风舴艋，生涯笭箵。三尺鲈鱼真好脍，一瓢春酒宜闲饮。问此时，怀抱向谁论？惟箕颍。’”  
  
王直方《诗话》云：“王崇极之，与先君同在熙河，作诗送先君入京云：‘渭城杨柳已青青，强驻行人听《渭城》。不问使车归路远，且从樽酒满杯倾。相逢洮塞休兵后，此去秦川照眼明。若立螭头借前箸，且教充国事春耕。’先君诵于吴冲卿丞相，缘此知名。”  
  
《隐居诗话》云：“《杨文公谈苑》载本朝武人多能诗，若曹翰句有‘曾经国难穿金甲，不为家贫卖宝刀。’刘吉甫云：‘一箭不中鹄，五湖归钓鱼。’大年称其佳。近世有张师正本进士及第，换武为遥郡防御使，亦能诗，有《升平词》云：‘旧将封侯尽，降王赐姓归。’又‘蜗角功名时不与，涧松才干老甘休。’‘分鹿是非皆委梦，落花贵贱不由人。’他句皆类此。”  
  
苕溪渔隐曰：“余旧览《倦游杂录》，言桂州左右，山皆平地拔起，竹木蓊郁，石如黛染；阳朔县尤奇，四面峰峦骈立。故沈水部彬尝题诗曰：‘陶潜彭泽五株柳，潘岳河阳一县花，两处争如阳朔好，碧莲峰里住人家。’余初未之信也。比岁，两次侍亲赴官桂林，目睹峰峦奇怪，方知《倦游杂录》所言不诬。因诵韩、柳诗云：‘水作青罗带，山为碧玉簪。’又云：‘海上群峰似剑芒，春来处处割愁肠’之句，真能纪其实也。山谷老人谪宜州，道过桂林，亦尝有诗云：‘桂岭环城如雁荡，平地苍玉忽嶒峨，李成不生郭熙死，奈此百嶂千峰何。’”  
  
《东轩笔录》云：“陶谷久在翰林，意希大用，乃俾其党，因事荐引，言谷在词禁，宣力实多，微伺上旨。太祖笑曰：‘翰林草制，皆检前人旧本，改换词语，所谓依样画葫芦耳，何宣力之有？’谷闻之，作诗曰：‘官职须由生处有，文章不管用时无，堪笑翰林陶学士，年年依样画葫芦。’太祖薄其怨望，遂决意不用矣。”  
  
《西清诗话》云：“国初，宋琪、沈义伦俱在黄阁，时久旱；既雨，复不止，广陌泥淖，琪厌之，谓义伦曰：‘可谓燮成三日雨。’义伦遽对云：‘调得一城泥。’艺祖知而鄙大臣不学，杨徽之闻而抵掌曰：‘不意中书再生沈、宋也。’”  
  
《东轩笔录》云：“彭乘为翰林学士，文章诰命，尤为可笑。有边帅乞朝觐，仁宗许其候秋凉即途，乘为批答之诏曰：‘当俟萧萧之候，爰兴靡靡之行。’王琪性滑稽，多所侮诮，及乘死也，琪为挽词云：‘最是萧萧句，无人继后风。’盖为是也。”  
  
《西清诗话》云：“高英秀者，吴越国人，与赞宁为诗友，口给，好骂滑稽，(明钞本“骂”作“为”。)每见眉目有异者，必噂短于其后，人号恶喙薄徒。尝讥名人诗病云：‘李山甫《览汉史》云：王莽弄来曾半破，曹公将去便平沉。定是破船诗。李群玉《咏鹧鸪》云：方穿诘曲崎岖路，又听钩辀格磔声。定是梵语诗。罗隐云：云中鸡犬刘安过，月里笙歌炀帝归。定是见鬼诗。杜荀鹤云：今日偶题题似着，不知题后更谁题。此卫子诗也，不然安有四蹄。’赞宁笑谢而已。”  
  
《东轩笔录》云：“程师孟知洪州，于府中作静堂，自爱之，无日不到，作诗题于石曰：‘每日更忙须一到，夜深长是点灯来。’李元规见而笑曰；‘此乃是登溷之诗。’”  
  
蔡宽夫《诗话》云：“唐末五代，俗流以诗自名者，多好妄立格法，取前人诗句为例，议论锋出，甚有师子跳掷，毒龙顾尾等势，览之，每使人拊掌不已。大抵皆宗贾岛辈，谓之贾岛格。而于李、杜特不少假借，李白：‘女娲弄黄土，抟作愚下人，散在六合间，蒙蒙若埃尘。’目曰调笑格，以为谈笑之资。杜子美：‘冉冉谷中寺，娟娟林外峰，栏干更上处，结缔坐来重。’目为病格，以为言语突兀，声势蹇涩。此岂韩退之所谓‘蚍蜉撼大木，可笑不自量’者邪！”  
  
苕溪渔隐曰：“刘义《落叶诗》云：‘返蚁难寻穴，归禽易见窠，满廊僧不厌，一片俗嫌多。’郑谷《柳诗》云：‘半烟半雨溪桥畔，间杏间桃山路中，会得离人无限意，千丝万絮惹春风。’或戏谓此二诗乃落叶及柳谜子，观者试一思之，方知其善谑也。”  
  
王直方《诗话》云：“东坡有言，世间事忍笑为易，惟读王祈大夫诗，不笑为难。祈尝谓东坡云：‘有《竹诗》两句，最为得意，因诵曰：叶垂千口剑，干耸万条枪。’坡曰：‘好则极好，则是十条竹竿，一个叶儿也。’”  
  
东坡云：“蜀人任介、郭震、李畋，皆博学能诗，晓音律，相与为莫逆之交，游荡不羁，礼法之士鄙之，然皆才识过人。李顺之将乱，震游成都东郊，忽赋诗云：‘今日出东郊，东郊无好色，青青原上草，莫放征马食。’遂走京师上书，言蜀将乱。不报，期年其言乃效，震竟不仕。介为陕西一幕官而死。畋稍达，仕至尚书郎。震将死，其友往问之，侧卧欹枕而言，其友曰：‘子且正身。’震笑曰：‘此行岂可复替名哉？’虽其平生诙谐之余习，然亦足以见其临死生不乱也。”  
  
《后山诗话》云：“杨大年《傀儡诗》云：‘鲍老当筵笑郭郎，笑他舞袖太琅珰，若教鲍老当筵舞，转更琅珰舞袖长。’语俚而意切，相传以为笑。”  
  
《遯斋闲览》云：“李廷彦献《百韵诗》于一达官，其间有句云：‘合弟江南没，家兄塞北亡。’达官恻然伤之曰：‘不意君家凶祸，重并如此。’廷彦遽起自解曰：‘实无此事，但图对属亲切。’又许义方之妻，以端洁自许，义方尝出，经年始归，妻曰：‘自君之出，惟闭门自守。’义方咨叹，问何以自娱，答曰：‘时作小诗以适情耳。’义方欣然取诗观之，首篇云《月夜招邻僧闲话》。”  
  
《东轩笔录》云：“刘攽性滑稽，喜谑玩，王汾口吃，攽嘲曰：‘恐是昌家，又疑非类，不见雄名，惟闻艾气。’以周昌、韩非、扬雄、邓艾皆吃也。又同趋朝，闻叫班声，汾谓攽曰：‘紫宸殿下频呼汝。’攽应声曰：‘寒食原头屡见君。’各以其名为戏也。吕嘉问提举市易务三司使，曾布劾其违法，王荆公惑党人之说，反以罪三司，曾既隔下朝请，而嘉问治事如故，攽闻而叹曰：‘岂意曾子避席，望之俨然。’望之，嘉问字也。王平甫盛夏入馆中，下马，流汗浃衣，攽见而笑曰：‘君真所谓汗淋学士也。’马默为台官，弹攽轻薄，不当置在文馆。攽曰：‘既云马默，岂合驴鸣？’”  
  
《石林诗话》云：“刘贡甫天资滑稽，不能自禁，遇可谐谑，虽公卿不避。与王荆公素厚，荆公当国，亦屡谑之，虽每为绝倒，然意终不能平也。元丰末，为京东转运使，贬衡州监酒，虽坐他累，议者或谓尝以时相姓名为戏恶之也。元祐初，起知襄州，淳于髠墓在其境内，尝以诗题云：‘微言动相国，大笑绝冠缨。流转有余智，(“转”原作墨丁，今据宋钞本、明钞本校补。)滑稽全姓名。师儒坐稷下，衡盖尽南荆。(“盖”原作“益”，“尽”字原是空白，今据徐钞本订补。)赘婿不为辱，旅坟知客卿。’又有《续谢师厚善谑驿》诗云：‘善谑知君意，何伤睿武公。’盖记前事以自解云。”  
  
王直方《诗话》云：“‘璧门金阙倚天开，五见宫花落古槐，明日扁舟沧海去，却将云气望蓬莱。’此刘贡甫诗也，自馆中出知曹州时作，旧云‘云里’，荆公改作‘云气’，又云：‘五见宫花落古槐，此诗法也。’”  
  
《桐江诗话》云：“元祐间，东平王景亮，与诸仕族无成子，结为一社，纯事嘲诮，士大夫无间贤愚，一经诸人之目，即被不雅之名，当时人号曰猪嘴关。吕惠卿察访京东，吕天资清瘦，语话之际，喜以双手指画，社人目之曰说法马留。又凑为七字曰：‘说法马留为察访。’社中弥岁不能对。一日，邵箎因上殿氛泄，出知东平，邵高鼻鬈髯，社人目之曰凑氛狮子，仍对曰：‘说法马留为察访，凑氛狮子作知州。’惠卿衔之，讽部使者发以它事，举社遂为齑粉。”  
  
《冷斋夜话》云：“吾叔渊材曰：‘平生死无所恨，所恨者五事耳。’人问其故，渊材敛目不言，久之曰：‘吾论不入时听，恐汝曹轻易之。’问者力请说，乃答曰：‘第一恨鲥鱼多骨，二恨金橘太酸，三恨莼菜性冷，四恨海棠无香，五恨曾子固不能作诗。’闻者大笑，而渊材瞠目答曰：‘诸子果轻易吾论也。’”  
  
《隐居诗话》云：“‘昨夜阴山吼贼风，帐中惊起紫髯翁，平明不待全师出，连把金鞭打铁骢。’不知何人之诗，颇为边人传诵。有张师雄者，居洛中，好以甘言悦人，晚年尤甚，洛人目为蜜翁翁。(“蜜”原作“密”，今据宋本、明钞本校改，下同。)会官于塞上，一夕，传胡骑犯边，师雄苍黄震恐，衣皮裘两重，伏于土穴中，神如痴矣；秦人呼土窟为土空，遽为无名子改前诗以嘲之曰：‘昨夜阴山贼吼风，帐中惊起蜜翁翁，平明不待全师出，连着皮裘入土空。’”  
  
王直方《诗话》云：“王禹锡行第十六，与东坡有姻连，尝作《贺知县喜雨诗》云：‘打叶雨拳随手重，吹凉风口逐人来。’自以为得意，东坡见之曰：‘十六郎作诗，怎得如此不入规矩？’禹锡云：‘盖是醉中所作。’异日又持一大轴呈坡，坡读之云：‘尔复醉邪？’”  
  
《东轩笔录》云：“陈绎晚为敦朴之状，时谓之热熟颜回。孔文仲举制科，庭试对策，言时事有可痛哭太息者，执政恶而黜之。绎时为翰林学士，语于众曰：‘文仲狂躁，真杜园贾谊也。’王平甫笑曰：‘杜园贾谊，可对热熟颜回。’合坐大噱，绎有惭色。杜园、热熟，皆当时鄙语。”  
  
《遯斋闲览》云：“西头供奉官钱昭度，尝作《咏方池诗》云：‘东道主人心匠巧，凿开方石贮涟漪，夜深却被寒星照，恰似仙翁一局棋。’有轻薄子见而笑曰：‘此所谓一局黑全输也。’盖唐寥凝有《咏白鸥诗》云：‘满汀鸥不散，一局黑全输’之句。”  
  
《漫叟诗话》云：“钱昭度诗：‘二八飞泉绕齿鸣。’盖用鲍照《井谜》也。《井谜》：‘二形二体，四支八头，四八一八，飞泉仰流。’五八是四十数，昭遂使作二八，识者笑其不能用事。”  
  
《后山诗话》云：“熙宁初，外学置官师，职简地亲，多在幕席。徐有学官，喜谇语，同府苦之，咏蝇以刺之曰：‘衣服有时遭点染，杯盘无日不追随。’”  
  
苕溪渔隐曰：“郭忠恕尝玩聂崇义，戏嘲之云：‘近贵全为聩，攀龙即是聋，虽然三个耳，其奈不成聪。’崇义应声反以忠恕二字解嘲云：‘勿笑有三耳，全胜畜二心。’陈亚、蔡襄互相嘲云：‘陈亚有心终是恶，蔡襄无口便成衰。’近时吕扩、谢晖，亦以名相嘲云：‘吕扩无才终入广，谢晖不日便充军。’是知戏谑不可不谨，至于为虐，可以为戒。”  

## 卷第五十六  
  
文　殊  
  
《传灯录》云：“文殊问无著：‘近离甚处？’著云：‘南方。’殊云：‘南方佛法如何多少？’著云：‘或三百，或五百。’著问：‘此间如何住持？’殊云：‘凡圣同居，龙蛇浑杂。’著云：‘多少众？’殊云：‘前三三，后三三。’雪窦颂曰：‘千峰盘屈色如蓝，谁谓文殊是对谈？堪笑清凉多少众，前三三与后三三。’”  
  
远法师  
  
山谷云：“远法师居庐山下，持律精苦过中，不受蜜汤，而作诗换酒饮陶彭泽；送客无贵贱，不过虎溪，而与陆道士行过虎溪数百步，大笑而别。故禅月作诗云：‘爱陶长官醉兀兀，送陆道士行迟迟，买酒过溪皆破戒，斯何人斯师如斯。’故效之：‘留陶渊明把酒碗，送陆修静过虎溪，胸次九流清似镜，(“清”原作“精”，今据徐钞本、明钞本校改。)人间万事醉如泥。’”  
  
古　灵  
  
《传灯录》云：“古灵行脚回受业，师问曰：‘汝离吾在外，得何事业？’曰：‘并无事业。’遂遣执役，一日，因澡身，命灵去垢，灵乃拊背曰：‘好所佛殿，而佛不圣。’其师回首视之，灵曰：‘佛虽不圣，且能放光。’其师又一日在窗下看经，蜂子投窗纸求出，灵睹之曰：‘世界如许广阔不肯出，钻佗故纸驴牛去。’其师置经问曰：‘汝行脚遇何人？吾前后见汝发言异常。’灵曰：‘某甲蒙百丈和尚指个歇处，今欲报慈德耳。’其师于是请为说法，灵乃举唱百丈门风曰：‘灵光独耀，迥脱根尘，体露真常，不拘文字，心性无染，本自圆成，但离妄缘，即如如佛。’其师于言下感悟。”  
  
圆　泽  
  
《甘泽谣》云：“唐李憕之子源，以父死王难，不仕，居洛阳惠林寺，与僧圆泽游。一日，相约游峨嵋山，源欲泝峡，泽欲取斜谷路，源不可，曰：‘吾已绝世事，岂可复道京师哉？’舟次南浦，见妇人锦裆负罂而汲者，泽望而泣曰：‘吾不欲由此者为是也。’源惊问之，泽曰：‘妇人姓王氏，吾当为子，孕三岁矣，吾不来，故不得乳，今既见，无可逃者。三日浴儿时，愿公临我，以一笑为信。后十二年，杭州天竺寺外，当与公相见。’至暮泽亡，妇乳三日，源住视之，儿见源果笑。源后适吴，赴其约，闻葛洪川畔有牧童，扣牛角而歌曰：‘三生石上旧精魂，赏月吟风不要论，惭愧情人远相访，此身虽异性常存。’问：‘泽公健否？’答曰：‘李公真信士。’又歌曰：‘身前身后事茫茫，欲话因缘恐断肠，吴越山川寻已遍，却回烟棹上瞿塘。’遂去不知所之。”东坡诗云：“欲向钱塘访圆泽，葛洪陂畔带秋深。”即此事也。  
  
灵　彻  
  
《雪浪斋日记》云：“灵彻诗，僧中第一，如‘海月生残夜，江春入暮年’，‘窗风枯砚水，山雨慢琴弦’，‘经来白马寺，僧到赤乌年’，前辈评此诗云：‘转石下千仞江。’”  
  
《集古录》云：“‘相逢尽道休官去，林下何曾见一人。’世俗相传以为俚谚。庆历中，许元为发运使，因修江岸，得斯石于池阳江水中，始知为灵彻诗也。”  
  
船子和尚  
  
《冷斋夜话》云：“华亭船子和尚有偈曰：‘千尺丝纶直下垂，一波才动万波随，夜静水寒鱼不食，满船空载月明归。’丛林盛传，想见其为人。山谷倚曲首，歌成长短句曰：‘一波才动万波随，蓑笠一钩丝，金鳞正在深处，千尺也须垂。吞又吐，信还疑，上钩迟。水寒江静，满目青山载月明归。’”  
  
参　寥  
  
《冷斋夜话》云：“吴僧道潜有标置，常自姑苏归西湖，经临平道中，作诗云：‘风蒲猎猎弄轻柔，欲立蜻蜒不自由，五月临平山下路，藕花无数满汀州。’东坡赴官钱塘，过而见之，大称赏。已而相寻于西湖，一见如旧相识。及坡移守东徐，潜往访之，馆于逍遥堂，士大夫争识之。东坡馔客罢，与之俱来，红妆拥随之，东坡遣一妓前乞诗，潜援笔而成曰：‘寄语巫山窈窕娘，好将魂梦恼襄王，禅心已作沾泥絮，不逐春风上下狂。’一坐大惊，自是名闻海内。然性褊，憎凡子如仇，尝作诗曰：‘去岁春风上国行，烂窥红紫厌平生，而今眼底无姚魏，浪蕊浮花懒问名。’士论以此少之。道潜作诗，追法渊明，其语有逼真处，曰：‘数声柔橹苍茫外，何处江村人夜归？’又曰：‘隔林仿佛闻机杼，知有人家住翠微。’时从东坡在黄州，士大夫以书抵坡曰：‘闻日与诗僧相从，岂非隔林仿佛闻机杼者乎？真东山胜游也！’坡以书示潜，诵前句笑曰：‘此吾师七字师号。’”  
  
《高斋诗话》云：“东坡长短句云：‘村南村北响缫车。’参寥诗云：‘隔林仿佛闻机杼，知有人家住翠微。’秦少游云：‘菰蒲深处疑无地，忽有人家笑语声。’三诗大同小异，皆奇句也。”  
  
《冷斋夜话》云：“参寥子言：‘林下人好言诗，才见诵齐己、贯休诗，便不必问。’”苕溪渔隐曰：“余观《后山居士集》，有《送参寥序》，略云：‘余与之别余二十年，复见于此，爱其诗，读不舍手，属其谈，挽不听去，交相语及唐诗僧，(“交”徐钞本、明钞本作“夜”。)参寥子曰：贯休、齐己，世薄其语，然以旷荡逸群之气，高世之志，天下之誉，王侯将相之奉，而为石霜老师之役，终其身不去，此岂用意于诗者？工拙不足病也。’则参寥前后之论，何相反如此？疑《冷斋》妄为云云耳。”  
  
《西清诗话》云：“作诗者，陶冶物情，体会光景，必贵乎自得；盖格有高下，才有分限，不可强力至也。譬之秦武阳气盖全燕，见秦王则战掉失色；淮南王安，虽为神仙，谒帝犹轻其举止：此岂由素习哉！余以谓少陵、太白，当险阻艰难，流离困踬，意欲卑而语未尝不高；至于罗隐、贯休，得意于偏霸，夸雄逞奇，语欲高而意未尝不卑。乃知天禀自然，有不能易者。”  
  
洪觉范  
  
《冷斋夜话》云：“余至琼州，刘蒙叟方饮于张守之席，三鼓矣，遣急足来觅长短句，问欲叙何事，蒙叟视烛有蛾扑之不去，曰：‘为赋此。’急足反走持纸，曰：‘急为之，不然获谴也。’余口授吏书之曰：‘蜜烛花光清夜阑，粉衣香翅绕团团。人犹认假为真实，蛾岂将灯作火看。方叹息，为遮栏，也知爱处实难拼。忽然性命随烟焰，始觉从前被眼瞒。’蒙叟醉笑首肯之。既北渡，夜发海津，又赠行，为之词曰：‘一段文章种性，更谪仙风韵。画戟丛中，清香凝宴寝。落日清寒勒花信，愁似海，洗光词锦。后夜归舟，云涛喧醉枕。’”  
  
《雪浪斋日记》云：“洪觉范诗云：‘已收一霎挂龙雨，忽起千岩攧鹞风。’(“忽”原作“勿”，今据徐钞本、明钞本校改。)挂龙对攧鹞，皆方言，古今人未尝道。又云：‘丽句妙于天下白，高才俊似海东青。’又云：‘文如水行川，气如春在花。’皆奇句也。”  
  
韩子苍云：“往年，余宰分宁，觉范从高安来，馆之云岩寺，寺僧三百，各持一幅纸求诗于觉范，觉范斯须立就，余见之不怿，曰：‘诗当少加思，岂若是容易乎？’觉范笑曰：‘取快吾意而已。’相别十年，览其遗编，追记平生，不觉殒泪。余欲删去冗长，定取精深数十百首，仍为作序以示世人，老懒未暇也。僧中初无具诗眼者，已刻版于书肆，每以为恨。”  
  
《冷斋夜话》云：“予谪海外，上元，椰子林中，渔火三四而已。中夜闻猿声凄动，作词曰：‘凝祥宴罢闻歌吹，画毂走，香尘起，冠压花枝驰万骑。马行灯闹，凤楼帘卷，陆海鳌山对。当年曾看天颜醉，御杯举，欢声沸。时节虽同悲乐异，海风吹梦，岭猿啼月，一枕思归泪。’又有《怀京师诗》云：‘十分春瘦缘何事，一掬归心未到家。’”苕溪渔隐曰：“忘情绝爱，此瞿昙氏之所训，惠洪身为衲子，词句有‘一枕思归泪’及‘十分春瘦’之语，岂所当然。又自载之诗话，矜炫其言，何无识之甚邪！”  
  
《冷斋夜话》云：“陈莹中谪合浦，时余在长沙，以书抵余，为负《华严经》入岭，有偈曰：‘大士游方兴尽回，家山风月绝纤埃，杖头多少闲田地，挑取《华严》入岭来。’余和之曰：‘因法相逢一笑开，俯看人世过飞埃，湘南岭外休分别，圆寂光中共往来。’又闻岭外大雪，作二偈寄之，曰：‘传闻岭外雪，压倒千年树。老儿拊手笑，有眼未曾睹。故应润物材，一洗障江雾。(“障”徐钞本、明钞本作“瘴”。)寄语牧牛人，莫教头角露。’又曰：‘遍界不曾藏，处处光皎皎。开眼失踪由，都缘太分晓。园林忽生春，万瓦粲一笑。遥知忍冻人，未悟安心了。’”  
  
《冷斋夜话》云：“余还自朱崖，馆于高安大愚山，陈莹中自台州载其家来漳浦，过九江，爱庐山，因家焉。以书督余兼程来，余以三日至湓城，莹中曰：‘自此宜可禁作诗，无益于事。’余曰：‘敬奉教。然余儿时好食肉，母使持斋，余叩头乞先饫餐肉一日，(“饫”原作“饭”，今据明钞本校改。)母许之。今日当准食肉例，先吟两诗，喜吾二人死而更生，如何？’莹中许焉，曰：‘雁荡天台看不足，尽搬儿女寄蓬窗。往来漳水谋二顷，偶爱庐山家九江。名节逼真如醉白，(“逼”原作“适”，今据明钞本校改。)生涯领略似湘庞。向来万事都休理，且听楼钟咽夜撞。’(明钞本“咽”作“一”。)‘与公灵鹫曾听法，游戏人间知几生。夏口瓮中藏画像，孤山月下认歌声。翳消已觉花无蒂，矿尽方知珠自明。数抹夕阳残雨外，一番飞絮满江城。’莹中喜而谓余曰：‘此岐山猪肉，虽美无多食。’后三年，余客漳水，见莹中侄胜柔自九江来，出诗示余曰：‘仁者难逢思有常，平居慎勿恃何妨。争先世路机关恶，近后语言滋味长。可口物多终作疾，快心事过必为伤。与其病后求良药，不若病前能自防。’余谓胜柔曰：‘公痴叔诗，如食鲫鱼，惟恐遭骨刺，与岐山猪肉，不可同日而语也。’”  
  
《冷斋夜话》云：“余自并州还故里，馆延福寺，寺前有小溪，风物类斜川，余儿童时戏剧之地也。尝春深独行溪上，作小诗曰：‘小溪倚春涨，攘我夜月湾，新晴为不平，约束晚见还。银梭时拨刺，破碎波中山，整钓背落日，一叶嫩红间。’又尝莫寒归，见白鸟，作诗曰：‘剩水残山惨淡间，白鸥无事小舟闲，个中着我添图画，便是华亭落照湾。’鲁直曰：‘观君诗说烟波漂渺处，如陆忠州论国政，宇字坦夷，前身非篙师沙户种类邪？’有诗，其略云：‘吾年六十子方半，槁项顶螺忘岁年，脱却衲衣着蓑笠，来伴涪翁刺钓船。’余尝对渊材诵之，渊材曰：‘此退之《澄观》我欲收敛加冠巾换骨句也。’”  
  
《冷斋夜话》云：“衡州花光仁老以墨为梅花，鲁直观之，叹曰：‘如嫩寒春晓，行孤山篱落间，但欠香耳。’余因为赋长短句曰：‘碧瓦笼晴香雾绕，水殿西偏小，驻闻啼鸟，风度女墙吹语笑，南枝破腊应开了。道骨不凡江瘴晓，春色通灵，医得花重少。抱瓮酿寒春，杳杳谯门，画角催残照。’又曰：‘入骨风流国色，透尘种性真香。为谁风鬓涴新妆，半树水村春暗。(“水”原作“人”，今据徐钞本、明钞本校改。)雪压枝低篱落，月高影动池塘。高情数笔寄微茫，小寝初开雾帐。’前《蝶恋花》后《西江月》也。”  
  
《冷斋夜话》云：“鲁直使予对句曰：‘呵镜云遮月。’对曰：‘啼妆露着花。’鲁直罪予，于诗深刻见骨，不务含蓄，予竟不晓此论。”  
  
《冷斋夜话》云：“余住临川景德寺，与谢无逸辈升阁，得禅月所画十八应供像甚奇，而失第五轴，予口占嘲之曰：‘十八声闻解埵根，少丛林汉乱山门，不知何处罗斋去，不见云堂第五尊。’明日，有女子来拜叙曰：‘儿南营兵妻也，寡而食素，夜梦一僧来言曰：我北景德僧，(“北”徐钞本作“乃”。)因行失队，烦相引归寺，可乎？既觉而邻家邀饭，入其门，见壁间有画异僧，形状了然梦中所见也。’时朱世英守临川，异之，使迎还阁藏之。”  
  
《石林诗话》云：“元丰间，尝久旱不雨，裕陵禁中斋祷甚力，一夕，梦有僧乘马驰空中，口吐云雾，既觉而雨大作。翌日，中贵人道梦中所见物色，于相国寺三门五百罗汉中，至笫十三尊，略仿佛，即迎入内观之，正所梦也。王丞相禹玉作《喜雨诗》云：‘良弼为霖辜宿望，神僧吐雾应精求。’元参厚之云：‘仙骥蹑云穿仗下，佛花吹雨匝天飞。’(“飞”明钞本作“流”。)盖记此事。相国寺罗汉，本江南李氏时物，在庐山东林寺，曹翰下江州，尽取其城中金帛宝货，连百馀舟，(“馀”原作“余”，今据徐钞本、明钞本校改。)私盗以归，无以为名，乃取罗汉每舟载十许尊献之；诏因赐相国寺，当时谓之押纲罗汉。”  
  
王梵志  
  
山谷云：“王梵志诗云：‘梵志翻著袜，人皆道是错，乍可刺你眼，不可隐我脚。’一切众生颠倒，类皆如此，乃知梵志是太修行人也。昔茅容季伟，田家子尔，(“田”原作“曰”，案当作“田”，今改。)杀鸡饭其母，而以草具饭郭林宗，林宗起拜之，因劝使就学，遂为四海名士。此翻着袜法也。今人以珍馔奉客，以草具奉其亲，涉世合义则与己，不合义则称亲，万世同流，皆季伟之罪人也。”  
  
山谷云：“王梵志诗云：‘城外土馒头，馅草在城里，一人吃一个，莫嫌没滋味。’己且为土馒头，尚谁食之？今改‘预先着酒浇，使教有滋味。’”  

## 卷第五十七  
  
雪　窦  
  
苕溪渔隐曰：“雪窦显禅师尝作偈云：‘三分光阴二早过，灵台一点不揩磨，贪生逐日区区去，唤不回头争奈何！’世人贪着爱境，以妄为真，迷而弗返，读此偈者，宜如何哉！”  
  
赞　元  
  
《僧宝传》云：“王荆公丁家艰，阅内典于蒋山，与赞元禅师游从如昆弟，公尝问祖师意旨，元不答，公益扣之，元曰：‘公般若有障三，有近道之质一，更两生来恐纯熟。’公曰：‘愿闻其说。’元曰：‘公世缘深，怀经济之志，用舍不能，必心未平，又多怒，而学问尚理，于道为所知愚，此其三也。特视利名如脱发，甘澹薄如头陀，此为近道，且当以教乘滋茂之可也。’公再拜受教。元为人闲靖寡言，客来无贵贱，寒温外无别语。公后罢相，居定林，稍觉烦动，即造元，相向默坐，终日而去。有诗题觉海方丈赠之云：‘往来城府住山林，诸法翛然但一音。不与物违真道广，每随缘起自禅深。舌根已净谁能坏，足迹如空我得寻。岁晚北窗聊寄傲，蒲萄零落半床阴。’人以为实录。”  
  
了　元  
  
《僧宝传》云：“东坡元丰末年，得请归耕阳羡，舟次瓜步，以书抵金山了元禅师曰：‘不必出山，当学赵州上等接人。’元得书径来，东坡迎笑问之，元以偈为献曰：‘赵州当日少谦光，不出三门见赵王，争似金山无量相，大千都是一禅林。’东坡拊掌称善。”  
  
秀　老  
  
《冷斋夜话》云：“法云秀老，关西人，面目严冷，能以礼折人。李伯时画马，东坡第其笔，当不减韩幹。都城黄金易致，而伯时画不可得。师让之，曰：‘伯时士大夫，而以画马之名行，已可耻，矧又画马人夸以为得妙入马腹中，亦足可惧。’伯时大惊，不自知身去坐榻曰：‘今当何以洗其过？’师劝画观音像以赎其罪。黄鲁直作艳语，人争传之，秀呵曰：‘翰墨之妙，甘施于此乎？’鲁直笑曰：‘又当置我于马腹中邪？’秀曰：‘公艳语荡天下淫心，不止于马腹中，正恐生泥犁耳。’鲁直颔应之。故一时公卿伏师之善巧也。”苕溪渔隐曰：“余读鲁直所作晏叔原《小山集序》云：‘余少时间作乐府，以使酒玩世，道人法秀独罪余以笔墨劝淫，于我法中当下犁舌之狱；特未见叔原之作邪？’观鲁直此语，似有憾于法秀，不若伯时之能伏善也。”  
  
蔡宽夫《诗话》云：“今世所藏韩幹画马，多分其鬃为三，莫晓何意。惟白乐天《春深学士家诗》云：‘凤书裁五色，马鬣剪三花。’唐学士例借飞龙厩马，则应是时国马皆如此也。李伯时喜学韩幹画，每不知三鬃之意，常难于下笔；有得乐天诗者，先为诵之而不言所出，伯时力请之，乃使为尽工作数马，始以集示之云。”  
  
惠　诠  
  
《冷斋夜话》云：“东吴僧惠诠，徉狂垢污，而诗语清婉，尝书湖上一山寺壁曰：‘落日寒蝉鸣，独归林下寺。柴扉夜未掩，片月随行屦。惟闻犬吠声，更入青萝去。’东坡一见，为和其后曰：‘但闻烟外钟，不见烟中寺。幽人行未已，草露湿芒屦。惟应山头月，夜夜照来去。’诠竟以此诗知名。”  
  
清　顺  
  
《冷斋夜话》云：“西湖僧清顺，颐然清苦，多佳句，尝赋《十竹诗》曰：(“十”原作“千”，今据徐钞本、明钞本校改。)‘城中寸土如寸金，幽轩种竹只十个，春风惧勿长儿孙，穿我阶前绿苔破。’又有‘久服林下游，颇识林下趣。从渠绿阴繁，不碍清风度。闲行石上眠，落叶不知数。一鸟忽飞来，啼破幽绝处。’荆公游湖上，爱之，乃称扬其名。坡晚年亦与之游，甚多酬唱。”  
  
僧诗无蔬笋气  
  
《西清诗话》云：“东坡言僧诗要无蔬笋气，固诗人龟鉴。今时误解，便作世网中语；殊不知本分家风，水边林下气象，盖不可无。若尽洗去清拔之韵，使与俗同科，又何足尚。齐己云‘春深游寺客，花落闭门僧’，惠崇云‘晓风飘磬远，暮雪入廊深’之句，华实相副，顾非佳句邪？天圣间，闽僧可士，有《送僧诗》云：‘一钵即生涯，随缘度岁华。是山皆有寺，何处不为家。笠重吴天雪，鞋香楚地花，他年访禅室，宁惮路歧赊。’亦非食肉者能到也。”  
  
《冷斋夜话》云：“大觉怀琏，禅学外工诗，荆公与之游，尝以其诗示欧公。曰：‘此道人作肝脏馒头也。’荆公不悟其戏，问其意，欧公曰：‘是中无一点菜气。’琏蒙仁庙赏识，留住东京净因禅院甚久，尝作诗进呈，乞还山林，曰：‘千簇云山万壑流，闲身归老此峰头，殷勤愿祝如天寿，一炷清香满石楼。’又曰：‘尧仁况是如天阔，乞与孤云自在飞。’”  
  
《石林诗话》云：“唐诗僧，中叶以后其名字班班为时所称者甚多，然诗皆不传，如‘经来白马寺，僧到赤乌年’数联，仅见文士所录而已。陵迟至贯休、齐己之徒，其诗虽存，然无足言矣。中间虽皎然最为杰出，故其诗十卷独全，亦无甚过人处。近世僧学诗者极多，皆无超然自得之气，往往反拾掇模效士大夫所残弃，又自作一种体格律，尤凡俗，世谓之酸馅气。子瞻《赠惠通诗》云：‘语带烟霞从古少，气含蔬笋到公无。’尝语人曰：‘颇解蔬笋语否？为无酸馅气也。’闻者无不皆笑。”  
  
戏　词  
  
《冷斋夜话》云：“东坡镇钱塘，无日不在西湖。尝携妓谒大通禅师，愠形于色，东坡作长短句，令妓歌之，曰：‘师唱谁家曲，宗风嗣阿谁。借君拍扳与门槌，我也逢场作戏莫相疑。溪女方偷眼，山僧莫皱眉，却嫌弥勒下生迟，不见阿婆三五少年时。’时有僧仲殊在苏州，闻而和之，曰：‘解舞《清平乐》，如今说向谁？红炉片雪上钳锤，打就金毛狮子也堪疑。木女明开眼，泥人暗皱眉，蟠桃已是着花迟，不向春风一笑待何时？’”  
  
蒸豚诗  
  
东坡云：“王中令既平蜀，捕逐余寇，与部队相远；饥甚，入一村寺中，主僧醉甚，箕踞，公怒欲斩之，僧应对不惧，公奇而赦之，问求蔬食，僧曰：‘有肉无蔬。’公益奇之，馈以蒸猪头，食之甚美，公喜问：‘僧止能饮酒食肉邪？为有他技也？’僧自言能为诗，公令赋《蒸豚诗》，操笔立成，云：‘嘴长毛短浅含膘，久向山中食药苗。蒸处已将蕉叶裹，熟时兼用杏浆浇。红鲜雅称金盘荐，(“荐”原作“饤”，今据明钞本校改。)软熟真堪玉箸挑。若把毡根来比并，毡根自合吃藤条。’公大喜，与紫衣师号。”  
  
汤泉诗  
  
《冷斋夜话》云：“福州僧可遵，好作诗，暴所长以盖人，丛林貌礼而心不然之。尝题诗汤泉壁间，东坡游庐山偶见，为和之。遵曰：‘禅庭谁作石龙头，龙口汤泉沸不休，直待众生尘垢尽，我方清冷浑常流。’东坡曰：‘石龙有口口无根，龙口汤泉自吐吞，若信众生本无垢，此泉何处有寒温？’遵自是愈自矜伐。客金陵，佛印元公自京师还，过焉，遵作诗赠之曰：‘上国归来路几千，浑身犹带御炉烟。凤凰山下敲蓬户，惊起山翁白昼眠。’元戏答曰：‘打睡禅和万万千，梦中趋利走如烟。劝君抖擞修禅定，老觉如蚕已再眠。’元诗虽少酝藉，亦一时快之。”  
  
夏云诗  
  
《冷斋夜话》云：“章子厚谪海康，过贵州南山寺，寺有老僧，名奉忠，蜀人也，自眉山来，欲渡海见东坡，不及，因病于此寺。子厚宿山中，邀与饮，忠欣然从之，又以蒸蛇劝食之，忠举箸啖之无所疑。子厚曰：‘子奉佛戒，乃食蒸蛇，何哉？’忠曰：‘相公爱人以德，何必见诮。’已而倚槛看层云，子厚曰：‘夏云多奇峰，真善比类。’忠曰：‘曾记《夏云诗》甚奇。’子厚使诵之，忠曰：‘如峰如火复如绵，飞过微阴落槛前，天地生灵干欲死，不成霖雨谩遮天。’”  
  
缁黄杂记  
  
蔡宽夫《诗话》云：“唐搢绅自浮屠易业者颇多，刘禹锡《答廖参谋》：‘初服已惊白发长，高情犹向碧云深。’李义山呈令狐相公诗曰：‘白足禅僧思败道，青袍御史欲休官。’以指其座中人，皆显言之，盖当时自不以为讳；近世言还俗，虽里民且耻之也。”  
  
《冷斋夜话》云：“太祖将问罪江南，李后主用谋臣，欲拒王师，法眼禅师观牡丹于大山，作偈讽之云：‘拥毳对芳丛，由来趣不同。发从今日白，花是去年红。艳冶随朝露，馨香逐晚风。何须待零落，然后始知空。’后主不悟，王师旋渡江。”  
  
《侯鲭录》云：“钱氏时，有还乡和尚每唱曰：‘还乡寂寂杳无踪，不挂征帆水陆通，踏得故乡田地稳，更无南北与西东。’或问其说，曰：‘明年大家都去。’果有纳土之应。”  
  
洪驹父《诗话》云：“王荆公书一绝句于壁间云：‘竹里编茅倚石根，竹茎疏处见前村，闲眠尽日无人到，自有清风为扫门。’盖诗僧显忠诗也。”  
  
《雪浪斋日记》云：“高子勉喜吴僧闻复诗：‘枇杷花发天欲雪，黄雀不飞枝上寒。’以谓冬间难得花。余举示子和，子和曰：‘黄雀不飞枝上寒，佳句也。’”  
  
《西清诗话》云：“近时诗僧祖可被恶疾，人号癞可。善权老亦能诗，人物清癯，人目为瘦权。可得之雄爽，权得之清淡。可诗如‘清霜群木落，尽是西山秋。’又‘谷口未斜日，数峰生夕阴。’皆佳句也。”  
  
《古今诗话》云：“南方浮图能诗者多，士大夫鲜有汲引，多汩没不显。福州僧有诗百余篇，其中佳句，如‘虹收千障雨，潮展半江天。’不减古人也。”苕溪渔隐曰：“此一联乃体李义山诗‘虹收青障雨，鸟没夕阳天’，所谓屋下架屋者，非不经人道语，不足贵也。”  
  
东坡云：“余谪黄州，休马于逆旅祁宗祥家，(“祁”原作“祈”，今据明钞本校改。)见壁上有幅纸题诗云：‘满院秋光浓欲滴，老僧倚杖青松侧，只怪高声问不应，瞋余踏破苍苔色。’(“余”原作“今”，今据徐钞本、明钞本校改。)其后题云：‘滏水僧宝黁。’宗祥谓余：‘此光黄间狂僧也，年百三十，死于熙宁十年。既死，人有见之者。’”  
  
《冷斋夜话》云：“邓峰永庵主南禅师法子也。初未尝问法，南公所至处辄随之。鲁直闻其风而悦之，恨不及识。有嗣庆者，事永甚久，即以庆主黄龙，鲁直为作疏语，特奇峻。丛林于庆改观，及见之，与语，多解体，又嗣法南公。鲁直过永旧庵，题其壁曰：‘夺得胡儿马便休，休嗟李广不封侯，当年射得南山虎，今日看来是石头。’”  
  
《隐居诗话》云：“欧阳文忠公《诗话》载宋朝诗僧九人，时号九僧诗，其间惠崇尤多佳句，有《百句图》，刊石于长安，甚有可喜者。嘉祐、熙宁间，吴僧文莹尤能诗，其辞句飘逸，尤长古风，其可喜者，不可概举；有《渚宫集》两卷，郑獬为之序，行于世，可见也。”  
  
《雪浪斋日记》云：“唐僧栖蟾《题豫章邑中》云：‘楚树七回凋茂叶，江人三至宿秋风，蟾蜍竹老摇疏白，菡萏池干滴碎红。’山谷诸人，(“山谷”二字，原作墨丁，今据徐钞本、明钞本校补。)皆和此诗。又一僧《题豫章》云：‘古木疑撑月，危峰欲堕江。’亦佳句也。”  
  
《侯鲭录》云：“圆通禅师法秀，立身峻洁，不肯出世，作颂曰：‘谁能一日三梳头，撮得髻根牢便休，大抵是他肌骨好，不搽红粉也风流。’”  
  
《冷斋夜话》云：“雪峰悦禅师，明眼尊宿，丛林敬畏。与兴化铣和尚友善，铣城居三十年，老矣，犹迎送不已。悦常诫之曰：‘公何不袖手林下去，尚如此忍垢乎？’(“如”字原无，今据明钞本补。)郡僚爱铣者多，不果脱。一日，送大官出郊，堕马损臂，呻吟月余，以书哀诉于悦，悦恨其不听言，作偈戏之曰：‘大悲菩萨一千手，大丈夫儿谁不有，兴化和尚折一臂，尚余九百九十九。’”  
  
《正法眼藏》云：“张拙秀才参石霜，霜问先辈何姓，曰：‘拙姓张。’霜曰：‘觅巧了不可得，拙自何来？’张于言下有省，乃述颂云：‘光明寂照遍河沙，凡圣含灵共我家。一念不生全体现，六根才动被云遮。断除烦恼重增病，趣向真如总是邪。随顺众缘无挂碍，涅槃生死是空花。’”  
  
东坡云：“芝上人为余言：‘有节度判官朱炎，学禅久之，忽于《楞严经》若有得者，问讲僧义注云：此身死后，此心何在？注(“云此身”以下十字原阙，今据明钞本校补。)云：此身未死，此心何在？炎良久以偈答曰：四大不须先后觉，六根还向用时空，难将语默呈师也，只在寻常语默中。师可之。炎后竟坐化，真庙时人也。’”(“庙”原作“唐”，今据明钞本校改。又明钞本以此五字为小注。)  
  
《漫叟诗话》云：“饶节，宇德操，弃儒出家。后有诗寄吕居仁云：‘向来相约济时功，大似频伽饷远空。我已定交木上座，君犹求旧管城公。文章不奈百年老，世事能排双颊红。拟借夜窗三四刻，共君趺坐说幡风。’《楞严经》云：‘譬如人以频伽瓶贮远空，以饷他国。’”  
  
东坡云：“眉山道士李伯祥好为诗，格亦不高，往往有奇语，如‘夜过修竹寺，醉打老僧门’之句，亦可爱也。”  

## 卷第五十八  
  
回　仙  
  
东坡云：“回先生过湖州东林沈氏，饮醉，以石榴皮书其家东老庵之壁云：‘西邻已富忧不足，东老虽贫乐有余，白酒酿来缘好客，黄金散尽为收书。’东老，沈氏之老自谓也。余次其韵云：‘世俗何知贫是病，神仙可学道之余，但知白酒留佳客，不问黄公觅《素书》。’‘符离道上晨兴际，华岳先生尸解余，忽见《黄庭》丹篆句，犹传青纸小朱书。’‘凄凉雨露三年后，仿佛尘埃数字余，至用榴皮缘底事，中书君岂不中书。’”  
  
山谷云：“‘秋风吹渭水，落叶满长安，黄尘车马道，独清闲自然。炉鼎虎绕与龙盘，九转丹砂就，琴心三叠，蕊珠看舞胎仙。便万钉宝带貂蝉，富贵欲熏天，黄粮炊未熟，梦惊残。是非海里，直道作人难。袖手江南去，白蘋红蓼，再游湓浦，庐山住三十年。’有人书此曲于州东茶园酒肆之柱间，(“园”原作“圈”，今据明钞本校改。)或爱其文旨趣，而不能歌也。中间乐工，或按而歌之，辄以俚语窜入，(“俚”原作“径”，今据明钞本校改。)睟然有市井气，不类神仙中人语也。十年前，有醉道士歌此曲广陵市上，童儿和之，乃合其故时语。此道士去后，乃以物色迹逐之，知其为吕洞宾也。”苕溪渔隐曰：“近时吴江长桥垂虹亭屋山壁上草书一词，人亦为吕仙作，其果然邪？词曰：‘蜚梁欹水，虹影清光晓，橘里渔乡半烟草。看来今往古，物是人非，天地里惟有江山不老。雨衣风帽，四海谁知道。一剑横空几番到。按玉龙嘶未断，月冷波寒归去也，琳宇洞天无锁。指云屏烟嶂是吾庐，但满地苍苔，年年不扫。’”  
  
《西清诗话》云：“钟弱翁帅平凉，(“凉”原作“源”，今据《类说》卷五十七引《西清诗话》校改。)一方士通谒，从牧童牵黄犊立于庭下，弱翁异之，指牧童曰：‘道人颇能赋此乎？’笑曰：‘不烦我语，是儿能之。’牧童乃操笔大书云：‘草铺横野六七里，笛弄晚风三两声，归来饱饭黄昏后，不脱蓑衣卧月明。’既去，郡人见方士担两大瓮，长歌出郭，迹之不见。两瓮乃二口，岂洞宾邪？”  
  
《东轩笔录》云：“潭州士人夏钧，罢官，过永州，谒何仙姑而问曰：‘世人多言吕先生，今安在？’何笑曰：‘今日在潭州兴化寺设斋。’钧专记之，到潭日，首于兴化寺取斋簿视之，果其日有华州回客设供。顷年滕宗亮谪守巴陵郡，有华州回道士上谒，风骨耸秀，神宇清迈，滕知其异，口占一诗赠之，曰：‘华州回道士，来到岳阳城，别我游何处，秋空一剑横。’回闻之，怃然大笑而别，莫知所之。”  
  
神仙杂记  
  
《今是堂手录》云：“太学体远斋饶州一同人遇游道士，(“遇”原作墨丁，今据明钞本校补。)道士本里人，化去已多年，一日，来客位相访，约同人请假，归斋，假簿中有诗一绝，乃道士所书也，诗云：‘相别来来一百秋，幻泡重作故人游，紫泥白雪寻常事，何苦人间说不休。’”(“说”原作“诗”，今据明钞本校改。)  
  
东坡云：“虔州布衣赖仙芝言：连州有黄损仆射者，(“连”原作“运”，今据明钞本校改。)五代时人，仆射盖事南汉，未老退归，一日，忽遁去，莫知其存亡，子孙画像事之。凡三十二年，复归，坐阼阶上呼家人，其子适不在，孙出见之，索笔书壁上云：‘一别人间岁月多，归来人事已消磨，惟有门前鉴池水，春风不改旧时波。’投笔竟去，不可留。子归，问其状貌，孙云：‘甚似影室老人也。’连州相传如此。(“连州”原作“运人”，今据明钞本校改。)后颇有仕进者。”  
  
王直方《诗话》云：“张嘉甫言：余少见人诵一诗云：‘但存方寸地，留与子孙耕。’不知何人作。后过毘陵汪廸家，出所藏晋水部贺公手书，乃知此诗贺作。”  
  
《西清诗话》云：“张亶，熙宁中梦行入空中，(明钞本“入”作“大”。)闻天风海涛，声振林木，徐见海中楼阙金碧，琼裾琅珮者数百人，揖亶，出纸请赋诗，细视笔砚，皆碧玉色，且戒之曰：‘此间文章，要似隐起鸾凤，当与织女机杼分巧，过是乃人间语耳。’亶成一绝句云：‘天风吹散赤城霞，染出连云万树花，误入醉乡迷去路，傍人应笑忘还家。’有仙人曰：‘子诗佳绝，未免近凡。’酌酒一杯，极甘寒，忽觉身堕万仞山而寤。”  
  
《西清诗话》云：“近有人游罗浮，留宿岩谷间，中夜，见一人身无衣而绀毛覆体，意必仙也，乃再拜问道。其人了不顾，但长啸数声，响振林木，歌诗云：‘云来万岭动，云去天一色，长啸两三声，空山秋月白。’”  
  
东坡云：“卖墨者潘谷，余不识其人，然闻其所为，非市井人也。墨既精妙，而价不二，士或不持钱求墨，不计多少与之，此岂徒然者哉？余尝与诗云：‘一朝入海寻李白，空看人间画墨仙。’一日忽取欠墨钱劵焚之，饮酒三日，发狂浪走，遂赴井死。人下视之，盖趺坐井中，手尚持数珠也。见张元明说如此。”  
  
《西清诗话》云：“范致虚居方城，有高士馆于家，自言昔乃白发社翁，遇师授以神药，今年逾下寿，颜渥如丹，有孺子色。既久告归，留一绝，末句云：‘莫讶杖藜归去早，旧山闲却一溪云。’”  
  
《冷斋夜话》云：“刘跛子者，青州人也，拄一拐，每岁必一至洛中看花，馆范家园，春尽即还京师。为人谈噱有味，范家子弟多狎戏之，有大范者见之，即与二十四金曰：‘跛子吃半角。’小范者即与一金吃碗羹。于是以诗谢伯仲曰：‘大范见时二十四，小范见时吃碗羹，人生四海皆兄弟，酒肉林中过一生。’张丞相召自荆湖，时跛子与客饮市桥，客闻车骑过甚盛，起观之，跛子挽其衣使且饮，作诗曰：‘迁客湖湘召赴京，轮蹄迎送一何荣，争如与子市桥饮，且免人间宠辱惊。’陈莹中甚爱之，作长短句赠之曰：‘槁木形骸，浮云身世，一年两到京华。又还乘兴，闲看洛阳花。闻道鞓红最好，春归后终委泥沙。忘言处，花开花谢，不似我生涯。年华留不住，饥餐困寝，触处为家。这一轮明月，本自无瑕。随分冬裘夏葛，都不会赤水黄芽。谁知我，春风一拐，谈笑有丹砂。’余政和春，见于兴国寺，以诗戏之曰：‘相逢一拐大梁间，妙语时时见一班，我欲从公蓬岛去，烂银坑里看青山。’予姻家许中复之内，乃赵概参政之孙，云：‘我十许时见刘跛子来觅酒饮，笑语而去，计其寿百四五十许。’尝馆于京师新门张婆店三十年，日坐相国寺东书邸中，人无识之者。”  
  
《隐居诗话》云：“葛稚川《神仙传》载：王方平，麻姑降蔡经家，方平谓曰：‘不见姑已百年矣。’擘麟脯行酒，而蔡经窃视麻姑手如鸟爪，心念曰：‘背痒时正可爬背。’方在念，而方平已知，责经曰：‘麻姑神人，汝何忽谓其手可爬背？’于是鞭经背。皇祐中，江西有一事正类此，或题《麻姑坛记》以嘲之曰：‘五百年来别恨多，东征重得见青蛾，擘麟方拟穷欢喜，不奈闲人背痒何。’”  
  
东坡云：“‘心事数茎白发，生涯一片青山，空林有雪相待，野路无人自还。’李王好书神仙隐遁之词，岂非遭罹多故，欲脱世网而不得者邪！”  
  
《夷坚志》云：“陈东，靖康间尝饮于京师酒楼，有娼打坐而歌者，东不顾，乃去倚阑独立，歌《望江南》词，音调清越，东不觉倾听，视其衣服皆故弊，时以手揭衣爬搔，肌肤绰约如雪，乃复呼使前再歌之，其词曰：‘阑干曲，红飏绣帘旌。花嫩不禁纤手捻，被风吹去意还惊，眉黛蹙山青。铿铁板，闲引步虚声，尘世无人知此曲，却骑黄鹤上瑶京，风冷月华清。’东问何人制，曰：‘上清蔡真人词也。’歌罢，得数钱，即下楼；亟遣仆追之，已失矣。”  
  
鬼　诗  
  
东坡云：“寇元弼言：去年春，徐州通判李陶，有子年十七八，素不善作诗，忽咏《落花诗》：‘流水难穷目，斜阳易断肠，谁同砑光帽，一曲舞《山香》。’父惊问之，若有物凭者，自云：‘是谢中舍。’问砑光帽事，云：‘西王母宴群仙，有舞者戴砑光帽，簪花舞《山香》一曲，未终，花皆落去。’”  
  
《侯鲭录》云：“李真言，字希古，尝梦至一宫殿，有数百妓抛球，人唱一诗。觉而记三首云：‘侍宴黄昏未肯休，玉阶夜色月如流，朝来自觉承恩最，笑倩傍人认绣球。’‘隋家宫殿锁清秋，曾见蝉娟飏绣球，金钥玉箫俱寂寂，一天明月照高楼。’‘堪恨隋家几帝王，舞腰挼尽绣鸳鸯，如今重到抛球处，不是金炉旧日香。’”《古今诗话》中载此诗，只有二首，不及此详备，故尽录之。  
  
洪驹父《诗话》云：“《酉阳杂俎》载鬼诗两篇，山谷喜道之。其一曰：‘长安女儿踏春阳，无处春阳不断肠，舞袖弓弯浑忘却，娥眉空带九秋霜。’其二曰：‘流水涓涓芹弩芽，织乌双飞客还家，(明钞本“乌”作“鸟”，“客”作“忘”。)荒村无人作寒食，殡宫空对棠梨花。’”  
  
东坡云：“‘春草萋萋春水绿，野棠开尽飘香玉，绣岭宫前白发人，犹唱开元《太平曲》。’‘忽然湖上片云飞，不觉舟中雨湿衣，折得荷花浑忘却，空将荷叶盖头归。’‘浦口潮来初渺漫，莲舟溶漾采花难，芳心不惬空归去，会待潮回再摘看。’‘爷娘送我青枫根，不记青枫几回落，当时手刺衣上花，今日为灰不堪著。’‘惆怅金泥扑蝶裙，春来犹见伴行云，不教布施刚留得，恰似知逢李少君’‘卜得上峡日，秋江风浪多，巴陵一夜雨，肠断木兰歌。’余与鲁直、寿朋、天启，会于伯时斋舍，此一卷皆仙鬼作，或梦中所作也。又记《太平广记》中有人为鬼物所引，入墟墓，皆华屋洞户，忽为劫墓者所惊出，遂失所见，但云：‘芫花半落，松风晚清。’吾每爱此两句。”  
  
《漫叟诗话》云：“东坡作《虔州八境诗》云：‘山中木客解吟诗。’《十道四蕃志》记虔州上洛山有木客鬼，与人交甚信，未尝言能作诗也。后得《续法帖》，记《木客诗》云：‘酒尽君莫沽，壶倾我当发，城市多嚣尘，还山弄明月。’方知得句之因。徐铉谓鄱阳山中有木客，自言秦时造阿房宫采木者。岂铉未尝见《十道四蕃志》邪？”  
  
王直方《诗话》云：“‘明月清风，良宵会同，星河易翻，欢娱不终。绿樽翠杓，为君斟酌，今夕不饮，何时欢乐。’此《广记》所载鬼诗也。山谷云：‘当是鬼中曹子建所作。’翰林苏公以为然。又一篇云：‘玉户分釭，愿陪君王，邯郸宫中，金石丝簧，郑女卫姬，左右成行，綐绮缤纷，(“綐”明钞本作“纨”。)翠眉红妆。王欢转盻，为王歌舞，愿得君欢，长无灾苦。’苏公以为‘邯郸宫中，金石丝簧’，此两句不惟人少作，而知之者亦极难得耳。醉中为余书此。张文潜见坡、谷论说鬼诗，忽曰：‘旧时鬼作人语，如今人作鬼语。’二公大笑。”  
  
《树萱录》云：“番禺郑仆射尝游湘中，宿于驿楼，夜遇女子诵诗云：‘红树醉秋色，碧溪弹夜弦，佳期不可再，风雨杳如年。’顷刻不见。”  
  
秦少游云：“宝应民有嫁娶会客者，酒半，客一人径起出门，主人追之，客若醉甚将赴水者，主人急持之，客曰：‘妇人以诗招我，其词曰：长桥直下有兰舟，破月冲烟任意游，金玉满堂何所用，争如年少去来休。仓黄就之，不知其为水也。’然客竟亦无他事。”  
  
《树萱录》云：“张确尝游霅上白蘋洲，(“张”字原作墨丁，今据明钞本校补。)见碧衣女子(“衣”原作“水”，今据明钞本校改。)携手吟咏，一篇云：‘碧水色堪染，白莲香正浓，分飞俱有限，此别几时逢。藕隐玲珑玉，花藏缥缈容，何当假双翼，声影暂相从。’确逐之，化为翡翠飞去。”  
  
《侯鲭录》云：“长安南山下，一书生作小圃莳花木，一日，有金犊车，从数女奴，皆艳丽，下饮于庭，邀生同坐，甚款洽，将别，出小碧笺题诗曰：‘相思无路莫相思，风里杨花只片时，惆怅深闺独归处，晓莺啼断绿杨枝。’”  
  
《冷斋夜话》云：“鲁直自黔安出峡，登荆州江亭，柱间有词曰：‘帘卷曲阑独倚，江展暮天无际，泪眼不曾晴，家在吴头楚尾。数点雪花乱委，扑摝沙鸥惊起，诗句恰成时，没入苍烟丛里。’鲁直读之，凄然曰：‘似为余发也。不知何人所作，所题笔势妍软欹斜类女子，而有泪痕不曾晴之句，不然，则是鬼诗也。’是夕，有女子绝艳，梦于鲁直曰：‘我家豫章吴城山，附客舟至此，堕水死，不得归，登江亭有感而作，不意公能识之。’鲁直惊寤，谓所亲曰：‘此必吴城小龙女也。’”  
  
《夷坚志》云：“陈甲为成都守李西美璆馆客，舍于治事堂东偏之双竹斋。绍兴三十一年四月，西美浣花回得疾，旬日间，甲已寝，闻堂上妇人语笑声，即起，映门窥观，有女子十余人，皆韶艾有容色，而衣服结束，颇与世异俗，或坐或立，或步庭中，甲犹疑其为帅家人，以主人翁病辄出，但怪其多也。顷之，一人曰：‘中夜无以为乐，盍赋诗乎？’即口占曰：‘晚雨帘纤梅子黄，晚云卷雨月侵廊，树阴把酒不成饮，识着无情更断肠。’一人应声答之曰：‘旧时衣服尽云霞，不到迎仙不是家，今日楼台浑不识，只因古木记宣华。’余人方缀思，甲味其诗语不类人，方悟为鬼物，忽寂无所见。后以语蜀郡父老，皆云：‘孟氏有国时，尝造宣华殿于摩诃池上，今郡堂乃其故址，所见之鬼，盖宫妾云。’西美病遂不起。”  

## 卷第五十九  
  
长短句  
  
《后山诗话》云：“吴越后王来朝，太祖为置宴，出内妓弹琵琶，王献词曰：‘金凤欲飞遭掣搦，情脉脉，看即玉楼云雨隔。’太祖起，拊其背曰：‘誓不杀钱王。’”  
  
《漫叟诗话》云：“前人评《杜诗》，云：‘红豆啄残鹦鹉粒，碧梧栖老凤凰枝。’若云‘鹦鹉啄残红豆粒，凤凰栖老碧梧枝。’便不是好句。余谓词曲亦然，李景有曲‘手卷真珠上玉钩’，或改为‘珠帘’，舒信道有曲云：‘十年马上春如梦。’或改云‘如春梦’，非所谓遇知音。”  
  
《西清诗话》云：“南唐后主，围城中作长短句，未就而城破：‘樱桃落尽春归去，蝶翻金粉双飞，子规啼月小楼西。曲栏金箔，惆怅卷金泥。门巷寂寥人去后，望残烟草低迷。’余尝见残稿点染晦昧，心方危窘，不在书耳。艺祖云：‘李煜若以作诗工夫治国事，岂为吾虏也。’”苕溪渔隐曰：“余观《太祖实录》及《三朝正史》云：‘开宝七年十月，诏曹彬、潘美等率师伐江南，八年十一月，拔升州。’今后主词乃咏春景，决非十一月城破时作。《西清诗话》云后主作长短句，未就而城破，其言非也。然王师围金陵凡一年，后主于围城中春间作此诗，则不可知，是时其心岂不危窘，于此言之乃可也。”  
  
东坡云：“李后主词云：‘三十余年家国，数千里地山河，已曾惯见干戈。一旦归为臣虏，沈腰潘鬓消磨。最是苍惶辞庙日，教坊犹奏别离歌，挥泪对宫娥。’后主既为樊若水所卖，举国与人，故当恸哭于九庙之外，谢其民而后行，顾乃挥泪宫娥，听教坊离曲哉！”  
  
《西清诗话》云：“南唐李后主归朝后，每怀江国，且念嫔妾散落，郁郁不自聊，尝作长短句云：‘帘外雨潺潺，春意阑珊，罗衾不暖五更寒。梦里不知身是客，一饷贪欢。独自莫凭栏，无限关山，别时容易见时难。流水落花何处也，天上人间。’含思凄惋，(“惋”原作“忱”，今据徐钞本、明钞本校改。)未几下世。”  
  
《雪浪斋日记》云：“荆公问山谷云：‘作小词曾看李后主词否？’云：‘曾看。’荆公云：‘何处最好？’山谷以‘一江春水向东流’为对。荆公云：‘未若细雨梦回鸡塞远，小楼吹彻玉笙寒，又细雨湿流光最好。’”  
  
《后山诗话》云：“柳三变游东都南北二巷，作新乐府，骫骳从俗，天下咏之，遂传禁中。宋仁宗颇好其词，每对酒，必使侍妓歌之再三。三变闻之，作宫词，号《醉蓬莱》，因内官达后宫，且求其助。后仁宗闻而觉之，自是不复歌此词矣。会改京官，乃以无行黜之。后改名永，仕至屯田员外郎。”苕溪渔隐曰：“先君尝云：柳词‘鳌山彩构蓬莱岛’(“构”字，原作墨丁占六格，明钞本作“字犯太上皇御名”，按当是“构”字，今订补。)当云‘彩缔’，坡词‘低绮户’，当云‘窥绮户’，二字既改，其词益佳。”  
  
《后山诗话》云：“武才人出庆寿宫，色最后庭，裕陵得之，会教坊献新声，为作词，号《瑶台第一层》。”  
  
《夷坚志》云：“孙洙，字巨源，元丰间为翰苑，名重一时。李端愿太尉，世戚里，折节交搢绅间，而孙往来尤数。会一日，锁院，宣召者至其家，则已出，数十辈踪迹之，得于李氏。时李新纳妾，能琵琶，孙饮不肯去，而迫于宣命，李不敢留，遂入院，已二鼓矣。草三制罢，复作长短句寄恨恨之意，迟明，遣示李，其词曰：‘楼头尚有三通鼓，何须抵死催人去。上马苦匆匆，琵琶曲未终。回头凝望处，那更帘纤雨。漫道玉为堂，玉堂今夜长。’”  
  
《雪浪斋日记》云：“晏叔原工小词，如‘舞低杨柳楼心月，歌尽桃花扇底风’，不愧六朝宫掖体。荆公小词云：‘揉蓝一水萦花草，寂寞小桥千嶂抱，人不到，柴门自有清风扫。’略无尘土思。山谷小词云：‘春未透，花枝瘦，正是愁时候。’极为学者所称赏味。秦湛处度尝有小词云：‘春透水波明，寒峭花枝瘦。’盖法山谷也。”  
  
苕溪渔隐曰：“贾耘老旧有水阁，在苕溪之上，景物清旷；东坡作守，时屡过之，题诗画竹于壁间。沈会宗又为赋小词云：‘景物因人成胜概，满目更无尘可碍。等闲帘幕小栏干，衣未解，心先快。明月清风如有待，谁信门前车马隘，别是人间闲世界。坐中无物不清凉，山一带，水一派，流水白云长自在。’其后水阁屡易主，今已摧毁久矣，遗址正与余水阁相近，同在一岸，景物悉如会宗之词，故余尝有鄙句云：‘三间小阁贾耘老，一首佳词沈会宗，无限当时好风月，如今总属绩溪翁。’(“绩”原作“续”，今据明钞本校改。胡仔为绩溪人。)盖谓此也。”  
  
苕溪渔隐曰：“元丰间，都人李婴调蕲水县令，作《满江红》一曲，往黄州，上东坡，东坡甚喜之。其词云：‘荆楚风烟，寂寞近中秋时候。露下冷，兰英将谢，苇花初秀。归燕殷勤辞巷陌，(“陌”原作“陋”，今据徐钞本、明钞本校改。)鸣蛩凄楚来窗牗。又谁念，江边有神仙，飘零久。横琴膝，携筇手，旷望眼，闲吟口。任纷纷万事，到头何有。君不见凌烟冠剑客，何人气貌长依旧。《归去来》，一曲为君吟，为君寿。’”  
  
《漫叟诗话》云：“《古乐府诗》云：‘今世褦襶子，触热向人家。’褦襶，《集韵》解之云：‘不晓事。’余素畏热，乃知人触热来人家，其谓不晓事宜矣。尝爱王逐客作《夏词送将归》，不用浮瓜沉李等事，而天然有尘外凉思，其词云：‘百尺清泉声陆续，映萧洒碧梧翠竹，面千步回廊，重重帘幕，小枕欹寒玉。试展鲛绡看画轴，见一片潇湘凝绿。待玉漏穿花，银河垂地，月上栏干曲。’此语非触热者之所知也。”苕溪渔隐曰：“余尝爱李太白《夏日山中诗》：‘脱巾挂石壁，露顶洒松风。’其清凉可想也。”  
  
苕溪渔隐曰：“曾端伯慥，编《乐府雅词》，以《秋月词念奴娇》为徐师川作，《梅词点绛唇》为洪觉范作，皆误也。《秋月词》乃李汉老，《梅词》乃孙和仲，和仲即正言谔之子也。又世传《江城子》、《青玉案》二词，皆东坡所作，然《西清诗话》谓《江城子》乃叶少蕴作，《桐江诗话》谓《青玉案》乃姚进道作。四词皆佳，今并录之。《念奴娇词》云：‘素光练净映秋山，隐隐修眉横绿。鳷鹊楼高天似水，碧瓦寒生银粟。千丈斜晖，奔云涌雾，飞过广仝屋。更无尘气，满庭风碎梧竹。谁念鹤发仙翁，当年曾共赏紫岩飞瀑。对影三人聊痛饮，一洗离愁千斛。斗转参横，翩然归去，万里骑黄鹤，满天霜晓，叫云吹断横玉。’《点绛唇词》云：‘流水泠泠，断桥斜路梅枝亚。雪花初下，全似江南画。白璧青钱，难买春无价。归来也，风吹平野，一点香随马。’《江城子》云：‘银涛无际卷蓬瀛，落霞明，暮云平，曾见青鸾紫凤下层城。二十五弦弹不尽，空感慨，有余情。苍梧烟水断归程，卷霓旌，为谁迎。空有千行流泪寄幽贞。舞罢鱼龙云海晚，千古恨，入江声。’《青玉案词》云：‘三年枕上吴中路，遣黄耳随君去。君到松江呼小渡，莫惊鸥鹭。四桥尽是老子经行处，辋川图上看春暮，长记高人右丞句。作个归期天已许，春衫犹是，小蛮针线，曾湿西湖雨。’汉老《念奴娇》词中有‘满天霜晓，叫云吹断横玉’之句，乃用崔鲁《华清宫诗》‘银河漾漾月辉辉，楼碍天边织女机，横玉叫云清似水，满空霜逐一声飞。’或云叫云乃笛名，非也。又端伯所编《乐府雅词》中，有《汉宫春梅词》，云是李汉老作，非也；乃晁冲之叔用作，政和间作此词献蔡攸，是时，朝廷方兴大晟府，蔡攸携此词呈其父云：‘今日于乐府中得一人。’京览其词喜之，即除大晟府丞。今载其词曰：‘潇洒江梅，向竹梢稀处横两三枝，东君也不爱惜，雪压风欺。无情燕子怕春寒，轻失佳期。惟是有南来归雁，年年长见开时。清浅小溪如练，问玉堂何似茅舍疏篱。伤心故人去后，冷落新诗。微云淡月对孤芳，分付他谁。空自倚，清香未减，风流不在人知。’此词中用玉堂事，乃唐人诗云：‘白玉堂前一树梅，今朝忽见数枝开，儿家门户重重闭，春色因何得入来？’或云，玉堂乃翰苑之玉堂，非也。”  
  
《夷坚志》云：“侯元功蒙，密州人，自少游场屋，年三十有一，始得乡贡。人以其年长貌寝，不之敬，有轻薄子画其形于纸鸢上，引线放之，蒙见而大笑，作《临江仙词》题其上曰：‘未遇行藏谁肯信，如今方表名踪，无端良匠画形容。当风轻借力，一举入高空。才得吹嘘身渐稳，只疑远赴蟾宫，雨余时候夕阳红。几人平地上，看我碧霄中。’蒙一举即登第，年五十余，遂为执政。”  
  
苕溪渔隐曰：“词句欲全篇皆好，极为难得。如贺方回‘淡黄杨柳带栖鸦’，柔处度‘藕叶清香胜花气’，二句写景咏物，可谓造微入妙，若其全篇，皆不逮此矣。徐幹臣‘雁足不来，马蹄难驻，门掩一庭芳景。’‘驻’字当作‘去’字，语意乃佳。周美成‘水亭小，浮萍破处，檐花帘影颠倒。’按杜少陵诗‘灯前细雨檐花落’，美成用此‘檐花’二字，全与出处意不相合，乃知用字之难矣。赵德麟‘重门不锁相思梦，随意绕天涯。’徐师川‘柳外重重叠叠山，遮不断愁来路。’二词造语虽不同，其意绝相类。古词：‘水竹旧院落，樱笋新蔬果’，一本是‘水竹田院落，莺引新雏过’，不然，‘樱笋新蔬果’，则与上句有何干涉？董武子：‘畴昔寻芳秘殿西，日压金铺，宫柳垂垂。’然秘殿岂是寻芳之处，非所当言也。”  
  
苕溪渔隐曰：“汪彦章舟行汴中，见岸傍画舫有映帘而观者，止见其额，有词云：‘小舟帘陈，佳人半露梅妆额，绿云低映花如刻，恰似秋宵一半银蟾白。结儿梢朵香红扐，钿蝉隐隐摇金碧，春山秋水浑无迹，不露墙头些子真消息。’寄《醉落魄》。”  
  
苕溪渔隐曰：“孙舣，字济师，尝作《落梅词》，甚佳：‘一声羌管吹呜咽，玉溪半夜梅翻雪。江月正茫茫，断桥流水香。含章春欲暮，落日千山雨。一点着枝酸，吴姬先齿寒。’”  
  
苕溪渔隐曰：“东坡《大江东去赤壁词》，语意高妙，真古今绝唱。近时有人和此词，题于邮亭壁间，不著其名，语虽粗豪，亦气概可喜，今谩笔之。词曰：‘炎精中否，叹人材委靡，都无英物。(“无”原作“元”，今据徐钞本、明钞本校改。)戎马长驱三犯阙，谁作连城坚壁？楚汉吞并，曹刘割据，白骨今如雪。书生钻破简编，说甚英杰。天意眷我中兴，吾君神武，小曾孙周发。海岳封疆俱效职，狂虏何劳追灭。翠羽南巡，叩阍无路，徒有冲冠发。孤忠耿耿，剑锋冷浸秋月。’”  

## 卷第六十  
  
忆妓诗  
  
《古今诗话》云：“太和初，有为御史分务洛京者，(“洛”原作“路”，今据徐钞本、明钞本校改。)有妓善歌；时太常李逢吉留守，求一见，既不敢辞，盛妆以往；李命与众姬相见，李姬四十余辈，皆出其下，既入不复出。顷之，李亦辞以疾，遂罢坐。信宿耗绝，但怨叹不能已。已为诗两篇投献，明日李但含笑曰：‘大好诗。’遂绝。诗曰：‘三山不见海沉沉，岂有仙踪尚可寻？青鸟去时云路断，嫦娥归处月宫深。纱窗暗想春相忆，书幌谁怜夜独吟？料得此时天上月，只应偏照两人心。’一篇亡。”苕溪渔隐曰：“余观刘宾客《外集》，有《忆妓》四首，内一首，即前诗也，其余三首，亦是前诗之意。《古今诗话》中既不志御史姓名，则此诗岂非梦得为之假手乎？”  
  
洞仙歌  
  
《漫叟诗话》云：“杨元素作《本事曲》，记《洞仙歌》：‘冰肌玉骨，自清凉无汗，水殿风来暗香满。绣帘开，一点明月窥人，人未寝，欹枕钗横云鬓乱。起来携素手，庭户无声，时见疏星渡河汉。试问夜如何？夜已三更，金波淡，玉绳低转。细屈指，西风几时来，又不道流年暗中偷换。’钱塘有一老尼，能诵后主诗首章两句，后人为足其意，以填此词。余尝见一士人诵全篇云：‘冰肌玉骨清无汗，水殿风来暗香暖，帘开明月独窥人，欹枕钗横云鬓乱，起来琼户启无声，时见疏星渡河汉，屈指西风几时来，只恐流年暗中换。’”  
  
东坡《洞仙歌序》云：“仆七岁时，见眉州老尼，姓朱，忘其名，年九十余，自言尝随其师入蜀主孟昶宫中，一日，大热，蜀主与花蕊夫人夜起，避暑摩诃池上，作一词，朱具能记之。今四十年，朱已死矣，人无知此词者，独记其首两句云：‘冰肌玉骨，自清凉无汗’，暇日寻味，岂《洞仙歌》令乎，乃为足之云。”苕溪渔隐曰：“《漫叟诗话》所载《本事曲》，云钱唐一老尼能诵后主诗首章两句，与东坡《洞仙歌序》全然不同，当以《序》为正也。”  
  
花蕊夫人  
  
《后山诗话》云：“费氏，蜀之青城人，以才色入蜀，事后主，嬖之，号花蕊夫人，效王建作《宫词》百首，国亡，入备后宫。太祖闻之，召使陈诗，诵其《国亡诗》云：‘君王城上竖降旗，妾在深宫那得知？十四万人齐解甲，宁无一个是男儿？’太祖悦。盖蜀兵十四万，而王师才数万尔。”  
  
虞美人草行  
  
《冷斋夜话》云：“曾子宣夫人魏氏，作《虞美人草行》云：‘鸿门玉斗纷如雪，十万降兵夜流血，咸阳宫殿三月红，霸业已随烟烬灭。刚强必死仁义王，(“义”原作“几”，今据徐钞本、明钞本校改。)阴陵失路非天亡，英雄本学万人敌，何用屑屑悲红妆。三军散尽旌旗倒，玉帐佳人坐中老，香魂夜逐剑光飞，青血化为原上草。芳心寂寞寄寒枝，旧曲闻来似敛眉，哀怨徘徊愁不语，恰如初听楚歌时。滔滔逝水流今古，汉楚兴亡两丘土，当年遗事久成空，慷慨樽前为谁舞。’”苕溪渔隐曰：“此诗乃许彦国表民作；表民，合肥人。余昔随侍先君守合肥，尝借得渠家集，(“尝”原作“寄”，今据明钞本校改。)集中有此诗。又合肥老儒郭全美，乃表民席下旧诸生，云亲见渠作此诗。今曾端伯编《诗选》，亦列此诗于表民诗中，遂与余所见所闻暗合，览者可以无疑，亦知《冷斋》之妄也。”  
  
回文诗  
  
《漫叟诗话》云：“回纹两续必遍，独此五诗不然。其一曰：‘红窗小泣低声怨，永日春寒斗帐空，中酒落花飞絮乱，晓莺啼破梦匆匆。’其二曰：‘同谁更倚闲窗绣，落日红扉小院深，东复西流分水岭，恨兼愁续断弦琴。’其三曰：‘寒信风飘霜叶黄，冷灯残月照空床，看君寄忆回纹锦，字字萦愁写断肠。’其四曰：‘前堂画烛残凝泪，半夜清香旧惹衾，烟锁竹枝寒宿鸟，水沉天色霁横参。’其五曰：‘娥翠敛时闻燕语，泪珠弹处见鸿归，多情妾似风花乱，薄幸郎如露草晞。’”  
  
琵　琶  
  
《侯鲭录》云：“蔡持正谪新州，侍儿名琵琶，尝养一鹦鹉，持正每呼琵琶，即扣一响板，鹦鹉传言呼之。琵琶卒后，误触响，犹传言呼之，持正感伤成疾不起。尝为诗云：‘鹦鹉言犹在，琵琶事已非，伤心瘴江水，同渡不同归。’”苕溪渔隐曰：“持正守安州，夏日登车盖亭作《十绝句》，为吴处厚笺注。得罪谪新州。(“谪”原作“调”，今据明钞本校改。)其间一绝云：‘纸屏石枕竹方床，手倦抛书午梦长，睡起莞然成独笑，数声渔笛在沧浪。’殊有闲适自在之意。”  
  
啭春莺  
  
《西清诗话》云：“王晋卿都尉既丧蜀国，贬均州，姬侍尽逐。有一歌者号啭春莺，色艺两绝，平居属念，不知流落何许。后二年，内徙汝阴，道过许昌，市傍小楼，闻泣声甚怨，晋卿异之，问乃啭春莺也，恨不可复得，因赋一联：‘佳人已属沙叱利，义士今无古押衙。’晋卿每话此事。客有足成章者，晋卿览之，尤怆然。其词曰：‘几年流落向天涯，万里归来两鬓华。翠袖香残空浥泪，青楼云渺定谁家？佳人已属沙叱利，义士今无古押衙。回首音尘两沉绝，春莺休啭沁园花。’”  
  
媚　儿  
  
《遯斋闲览》云：“东坡尝饮一豪士家，出侍姬十余人，皆有姿伎，其间有一善舞者名媚儿，容质虽丽，而躯干甚伟，豪士特所宠爱，命乞诗于公，公戏为四句云：‘舞袖蹁跹，影摇千尺龙蛇动；歌喉宛转，声撼半天风雨寒。’妓頳然不悦而去。”  
  
鲁　生  
  
《侯鲭录》云：“韩康公上元召从官数人，出家妓侍饮，其专宠者曰鲁生，偶中蜂螫，少顷，持扇就东坡乞诗，诗中有‘鱼吹细浪歌摇日，舞罢花枝蜂入怀’之句，上句记姓，下句记事。”  
  
丽人杂记  
  
《隐居诗话》云：“近世妇人多能诗，往往有臻古人者。王荆公家能诗者最众，张奎妻长安县君，荆公之妹也，佳句为最：‘草草杯盘供笑语，昏昏灯火话平生。’吴安特妻蓬莱县君，(“特”徐钞本作“持”，明钞本作“时”。)荆公之女也，有句云：‘西风不入小窗纱，秋意应怜我忆家，极目江山千万恨，依前和泪看黄花。’刘天保妻，平甫女也，句有‘不缘燕子穿帘幕，春去春来可得知。’荆公妻吴国夫人亦能文，尝有小词约诸亲游西池，有‘待得明年重把酒，携手那知无雨又无风。’皆脱洒可喜之句也。”  
  
《西清诗话》云：“朝奉郎中丘舜诸女，皆能文词，每兄弟内集，必联咏为乐，其仲尝作寄夫诗云：‘帘里孤灯觉晓迟，独眠留得宿妆眉，珊瑚枕上惊残梦，认得萧郎马过时。’”  
  
苕溪渔隐曰：“近时妇人能文词，如李易安，颇多佳句，小词云：‘昨夜雨疏风骤，浓睡不消残酒。试问卷帘人，却道海棠依旧。知否知否，应是绿肥红瘦。’‘绿肥红瘦’，此语甚新。又《九日词》云：‘帘卷西风，人似黄花瘦。’此语亦妇人所难到也。易安再适张汝舟，未几反目，有《启事》与綦处厚云：‘猥以桑榆之晚景，配兹驵侩之下材。’传者无不笑之。”  
  
《寄斋录》云：“朱达可未第时，其内以一诗寄之云：‘剔烛亲封锦字书，拟凭归雁寄天隅，经年未报干秦策，不识如今舌在无。’”  
  
王直方《诗话》云：“‘白藕作花风已秋，不堪残睡更回头，晚云带雨归飞急，去作西窗一夜愁。’此赵德麟细君王氏所作也。德麟既鳏居，因见此篇，遂与之为亲。余以为乃二十八字媒也。德麟，名令畤，东坡作《秋阳赋》云：‘越王之孙，有贤公子，宅于不土之里，而咏无言之诗。’盖‘畤’字也。坡云：‘且教人别处使不得。’”苕溪渔隐曰：“德麟小词，有‘脸薄难藏泪，眉长易觉愁’之句，人多称之，乃全用《香奁集》‘桃花脸薄难藏泪，柳叶眉长易觉愁’一联诗，但去其上四字耳。”  
  
《遯斋闲览》云：“东坡在丰城，有老人生子，为具召东坡，且求一诗。东坡问：‘翁年寿几何？’曰：‘七十。’‘翁之妻几何？’曰：‘三十。’东坡即席戏作八句，其警联云：‘圣善方当而立岁，乃翁已及古稀年。’”  
  
《青琐集》云：“治平中，钱忠道过吴江，爱其风物清佳，留恋不能去，终日讽咏游赏，遇一女子，小舟独棹于烟波浩渺间，忠悦之，作诗赠女子，其警句云：‘满目生涯千顷浪，全家衣食一纶竿。’(“纶”原作“轮”，今据徐钞本、明钞本校改。)女子得诗，携归呈其父，其父盖隐沦客也，喜忠此诗，遂以女子奉忠箕帚。泛舟同入烟波，不知所往。”  
  
《今是堂手录》云：“杜太中自行伍为将，与物无情，西人呼为杜大虫，虽妻有过，亦公杖杖之。有爱妾才色俱美，大中笺表，皆此妾所为。一日，大中方寝，妾至，见几间有纸笔颇佳，因书一阕寄《临江仙》，有‘彩凤随鸦’之语，大中觉而视之，云：‘鸦且打凤。’于是掌其面，至项折而毙。”  
  
《冷斋夜话》云：“李元膺丧妻，作长短句云：‘去年相逢深院宇，海棠下曾歌《金缕》，歌罢花如雨，翠罗衫上点点红无数。今岁重寻携手处，空物是人非春暮，回首青门路，乱红飞絮，相逐东风去。’元膺寻亦卒。”  
  
《后山诗话》云：“韩魏公为陕西安抚，开府长安，李待制师中过之，李有诗名，席间使为官妓贾爱卿赋诗，云：‘愿得貔貅十万兵，大戎巢穴一时平，归来不用封侯印，只问君王乞爱卿。’”  
  
《渑水燕谈录》云：“苏子瞻通判钱唐，尝权领郡事，新太守将至，营妓陈状，以年老乞出籍从良，公即判曰：‘五日京兆，判状不难；九尾野狐，从良任便。’有周生者，色艺为一郡之最，闻之亦陈状乞嫁，公惜其去，判云：‘慕《周南》之化，此意诚可嘉；空冀北之群，所请宜不允。’其敏捷善谑如此。”  
  
《后山诗话》云：“杭妓胡楚、靓靓，皆有诗名。胡云：‘不见当时丁令威，年来处处是相思，若将此恨同芳草，却恐青青有尽时。’张子野老于杭，多为官妓作词，而不及靓靓，献诗云：‘天与碧芳十样葩，独分颜色不堪夸，牡丹芍药人题遍，自分身如鼓子花。’子野于是为作词也。”  
  
《后山诗话》云：“住时青幕之子妇，妓也，善为诗词，同府以词挑之，妓答之曰：‘清词丽句，永叔子瞻曾独步，似恁文章，写得出来当甚强。’”  
  
《夷坚志》云：“陈筑，字梦和，甫田人，崇宁初登第，为福州古田尉，既至官，惑一倡周氏，周能诗，尝有诗赠筑曰：‘梦和残月过楼西，月过楼西梦已迷，唤起一声肠断处，落花枝上鹧鸪啼。’首句盖寓筑字也。又有《春晴诗》曰：‘瞥然飞过谁家燕，蓦地香来甚处花，深院日长无个事，一瓶春水自煎茶。’”  
