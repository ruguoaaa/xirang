　　钦定四库全书　　　　　集部九
　　提要
　　渔洋诗话　　　　　　诗文评类
　　【臣】等谨案渔洋诗话三巻
　　国朝王士祯撰士祯论诗之语散见于所着池北偶谈诸书中未有専帙张潮辑
　　昭代丛书载渔洋诗话一巻实所选古诗凡例非士祯意也是编乃康熙乙酉士祯归田后所作应呉陈琰之求者初止六十条戊子又续入一百六十余条裒为一集付其门人蒋景祁刻之士祯论诗主于神韵故所标举多流连山水防染风景之词盖其宗防如是其中多自誉之辞未免露才扬已又名为诗话实兼説部之体如记其弟士祜论焦竑字徐潮论蟹价汪琬跋其兄弟尺牍冶源冯氏别业天竺二僧诟谇刘体仁倩人代画诸事皆与诗渺不相闗至如石谿桥垩书絶句乃晩唐储嗣宗诗防易数字士祯不辨而盛称之亦疎于考证然其中清词佳句采掇颇精亦足资后学之触发故于近人诗话之中终为翘楚焉
　　师友诗传録
　　【臣】等谨案师友诗传録一巻
　　国朝郎廷槐编续録一巻
　　国朝刘大勤编二人皆学诗于新城王士祯各述其师説以成书以郎録在前故刘録称续焉郎録虽以士祯为主而亦兼质于平原张笃庆邹平张实居故每一问而三答其称歴友者笃庆之号称萧亭者实居之号也笃庆于士祯为中表所着有昆仑山房集实居于士祯为妇兄所着有萧亭诗集士祯皆尝论次之故三人所答或共明一义或各明一义大防皆不甚相逺新城诗派以盛唐为宗而不甚考究汉魏六朝以神韵为主而不甚考究体制其中持论出入往往不免然其谈诗宗防具见于斯较诸家诗话所见终为亲切也郎録中士祯之语或抄出别行名渔洋定论刘録亦有本别行名古夫于亭诗问实皆一书今附存其名不别着録焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　渔洋诗话原序
　　余生平所为诗话杂见于池北偶谈居易録皇华纪闻陇蜀余闻香祖笔记鱼子亭杂録诸书者不下数百条而五代诗话又别为一书今南中所刻昭代丛书有渔洋诗话一巻乃摘取五言诗七言诗凡例非诗话也康熈乙酉余既遂归田武林吴寳厓【陈琰】书来云欲撰本朝诗话徴余所着无暇刺取诸书乃以余平生与兄弟友朋论诗及一时谈谐之语可记忆者杂书之得六十条南邮行急脱藁即以付之不复窜改戊子秋冬间又増一百六十余条大儿启涑好收余诗文尺牍草藁遂付装潢余年来目昏不能书此藁蔵之家塾留示子孙可耳不足示他人也渔洋老人阮亭甫书




　　钦定四库全书
　　渔洋诗话巻上
　　刑部尚书王士祯撰
　　余兄弟少读书东堂尝雪夜置酒酒半约共和王裴辋川集东亭【士祜】得句云日落空山中但闻发樵响兄弟皆为阁笔○东亭与宋荔裳严武伯【熊】叶元礼【舒崇】诸名士游吴兴道扬山共赋五言诗兄诗先成羣公叹絶以为微云澹河汉之比○计甫草曰三王并负盛名西樵阮亭早达故声誉易起乃东亭之才讵肯作蠭腰哉东亭举庚成进士早殁余刻其诗二巻曰古盋集
　　兄考功【士禄】作忆莱子杂诗二十篇有潮势汩三韩之句或疑汩字所出汪编修【琬】曰杜诗吴楚东南坼坼字汩字正以独造为竒
　　叔子【士祜】幼頴悟一日广坐中客有举焦竑字弱侯为问者皆曰当亦魏相字弱翁之义叔子方十二嵗从末座起曰非也此出考工记轮人竑其辐广以为之弱也一座惊异
　　余少时在广陵每公事暇辄召賔客泛舟红桥与袁荆州【于令】诸词人赋诗有緑杨城郭是扬州之句江淮间取作画圗又与林茂之张祖望杜于皇孙豹人程穆倩修禊于此自赋冶春诗二十首陈其年题其后云官舫银镫赋冶春琅邪风调更谁伦玉山筵上頽唐甚意气公然笼罩人宗定九【元鼎】诗云休从白傅歌杨栁莫向刘郎演竹枝五日东风十日江楼齐唱冶春词刘公防曰耀明珠防桂旗丽矣或率而儿拜或矫而当熊或扬袂随风如欲仙去遗世独立横絶一时不必如老铁花游诸曲遁作别调始见姿媚也
　　余往如皋马上成论诗絶句四十首从子净名【启浣】作注人谓不减向秀之注庄后不三十夭卒【西樵仲子】
　　余在甓社湖舟中作嵗暮懐人絶句六十首丙夜而毕纸尽以公牒牍尾续之淋漓皆徧
　　余少在济南明湖水面亭赋秋栁四章一时和者甚众后三年官扬州则江南北和者前此已数十家闺秀亦多和作南城陈伯玑【允衡】曰元倡如初写黄庭恰到好处诸名士和作皆不能及
　　余在广陵偶见成都费密【字此度】诗极击节赋诗云成都跛道士万里下峨岷虎口身曽拔蚕丛句有神大江流汉水孤艇接残春【二句即密诗】十字须千古胡为失此人密遂来定交如平生懽
　　余在广陵有蜀士投诗一巻余阅竟曰中惟乐府三篇最佳后二十年以詹事祭告南海至广州见罗浮布衣陈恭尹元孝则三诗皆陈旧作蜀士窃取入行巻者也余笑陈曰一一鹤声飞上天赖吾能辨之
　　余以户部侍郎祭告西岳游慈恩寺见墖上有二絶句【题秦庄襄王墓】园庙衣冠此内蔵野花嵗嵗上陵香邯郸鼓瑟应如旧赢得佳儿毕六王问知为郃阳康乃心太乙所作亟称之翼日诗名徧长安而康不知也康以此得重名学使陆俨庭【徳元】拔之充贡赋是科以第五人冠其经金坛潘髙孟升五言学韦栁余爱其清真古澹谓可与王言逺【庭】邢孟贞【昉】颉颃陈其年与余书云有潘髙者贫而工诗久别无可言者止此一物奉献潘有寒食一絶云黄鸦谷谷疎疎燕麦风轻上鮆鱼记得去年寒食节全家上冢泊船初
　　余冣许石湖邢昉五言诗以为韦栁门庭中人怅未及友其人官祭酒时乡人李某往令髙淳余特属访其子孙李至访之则老妻穉孙防防孤寡饘粥不给李脱赠三百金为置腴田百亩其家竟不知意出于余也施愚山闻之造余再拜曰某交孟贞三十年不能防其后人之穷公与孟贞未定交而能防其身后令不冻饿以死某愧公多矣至为流涕
　　福清林古度茂之万厯中诗人与曹南宫学佺钟学宪惺友善乱后居金陵乳山每过余亲为撰杖结袜康熙甲辰林携其万厯甲辰以后六十年诗诣余求为拣择仅存其甲子以前诗百余篇施愚山见之曰吾交林翁久不知其诗清新俊逸源本六朝初唐乃如此
　　南通州邵潜潜夫亦万歴诗人性孤僻凡数易妻晩竟无子侨居如皋年八十矣苦徭役余适以按部至县诘旦首谒邵邵所居委巷乃屏舆从徒步而入邵曰适有酒一斗能饮乎余欣然为引满流连移晷始别县令闻之立除其役
　　徐夜字东痴叔祖季木考功【象春】外孙与余兄弟为外从兄弟诗学陶韦巉刻处似孟东野余目之为磵松露鹤西樵少有赠诗云美人自牧能贻我名士如蝇总附君余时尚羁丱亦有句云湘东品第留金管江左风流续玉台
　　余与邵潜夫陈其年诸名士以康熈乙巳修禊冒辟彊水绘园分体赋诗余戏谓其年曰得紫云捧砚乃可紫云者冒歌儿冣姝丽者为其年所眷许之余坐湘中阁立成七言古诗十章后一日杜茶邨自广陵至亦有补作或问之曰阮亭诗何如杜曰酒酣落笔揺五岳诗成笑傲凌沧洲君诗何如曰但觉髙歌有神谁知饿死填沟壑
　　蒲阪吴雯天章初至京师未知名余亟赏其诗谓为仙才一日待漏朝房诵其句于叶文敏讱庵【方霭】云泉绕汉祠外雪明秦树根浓云湿西岭春泥霑条桑又门前九曲昆仑水千防桃花尺半鱼叶大惊异下直即命驾往访之吴诗名大噪都下所居永乐镇即唐永乐县有三谿李义山家于此
　　余以顺治庚子为江南同考官得太仓崔华不雕工诗画常有句云一寺千松内飞泉屋上行欹樯坐清昼薄冷出苹间又谿水碧于前渡日桃花红似去年时丹枫江冷人初去黄叶声多酒不辞此例甚多余目为崔黄叶又昆山王朱玉元式同出门下后官国子博士常有句云秋茂陵人独卧西风汾水雁还来余时为祭酒题其后云茂陵秋雨潇潇夜爱尔哦诗四壁秋多少长安苦吟客瘦羊博士擅风流
　　刘公防【体仁】吏部善鼓琴常于慈仁寺精舍弹御风操余赠诗云与君更作他年约黄鹄山头访戴行京口黄鹄山戴颙所居也后五年果相遇黄鹄山下又沈文恪绎堂【荃】以笺索书余为书放翁诗云三叠凄凉渭城曲数枝闲澹阆中花未防典蜀试至闗中驿亭恍然悟前诗信数有前定哉
　　余常梦中得诗云谿流翡翠映烟空谿上飞桥落彩虹爱玩花丛忆元相一枝浑卧碧流中既觉不知所谓及使蜀乃悟是元微之亚枝红诗即使东川作也昭阳顾符稹工画余尤爱其栈道图为赋长歌凡扇头绢幅屏幛间皆令作栈道圗后壬子丙子两使蜀此其防也又常有梦中作云凉云止复行水花开更落烟栁夕阳时蝉声动髙阁
　　诸城刘翼明字子羽居琅邪台下老而工诗余常爱其句云桃花栁絮春开瓮细斜风客到门
　　南海程周量【可则】有诗云朝行青山头暮歇青山曲青山不见人猿声听相续本是古诗余直删作絶句以为有不尽之意程深服之又常言栁子厚渔翁夜傍西岩宿一首如作絶句以欵乃一声山水緑结之便成髙作下二句真蛇足耳而盲者顾称之何耶
　　余客金陵居秦淮邀笛步上与主人丁翁谈秦淮盛时旧事作絶句二十首人竞传写又有和题石厓秋栁小景诗云宫栁烟含六代愁丝丝畏见冶城秋无情画里逢摇落一夜西风满石头袁萚庵【于令】见之笑曰忍俊不禁矣
　　余官刑部尚书一日阅爰书有名螃蠏者侍郎徐公青来【潮】因言今嵗津门蟹多而价防余笑谓曰公因纸上郭索遽思朶颐耶
　　蜀隆昌县地名石谿桥有垩书一絶句云桃花依旧放山青隠几焚香对画屏记得当年春后燕泥时汚石谿亭不著名氏
　　余于古人论诗冣喜钟嵘诗品严羽诗话徐祯卿谈艺録而不喜皇甫汸解頥新话谢榛诗説又云弇州艺苑巵言品隲极当独嫌其党同类稍乖公允耳
　　天启中朝鲜使臣金尚宪字叔度由登州入贡邹平张忠定公华东【延登】馆之于家刻其诗一巻颇多佳句如三秋海岸初賔雁五夜天文一客星澹云微小姑祠菊秀兰衰八月时又过东方曼倩故里云夜开宣室俨珠旒执防郎官走緑鞲首鼠辕驹俱琭琭汉廷纲纪一俳优蚤春云水际城边野马飞渐闻宫漏昼间稀东风日夜蘼芜緑塞北江南总忆归王滩流水绕江涯江上松林是我家昨夜梦寻乌石路山前山后蚤梅花余论诗絶句云澹云微云云记得朝鲜使臣语果然东国解声诗康熙己未遣侍卫狼曋太学生孙致弥往朝鲜采诗大抵律絶居什之九古诗歌行畧见梗概而已孙后登戊辰进士官翰林
　　余以顺治乙未举礼部戊戌始赴
　　廷对一日期集礼部新郎君皆在全椒吴玉随【国对】大呼入曰此中何者为济南王郎乎众愕然余方跂脚榻上笑曰君自辨之吴直前捉余臂曰此即是也众为一笑后吴以第一甲三人及第假过真州赠余诗云如此青天如此月两人须问大江秋诗详銮江倡和集
　　南昌重建滕王阁落成名流竞为赋诗推彭少宰羡门擅塲中聨云依然极浦生秋水终古寒潮送夕阳余常喜讽咏之谓刘文房郎君胄无以过也彭又题湖口句云湖光尽日依楼堞山色终朝满县城亦是写照竹枝古称刘梦得杨防夫近彭羡门尤工此体如广州竹枝云木绵花上鹧鸪啼木绵花下牵郎衣欲行未行不忍别落红没尽郎马蹄半年水宿半山居冬采香根夏采珠珠好须从蜯中觅香烧还仗博山鑪山隂徐缄伯调越中竹枝云勾践城南春水生水中鬭鸭自呼名伯劳飞迟燕飞疾郎进城时侬出城皆本色语也汪钝翁又儗叶水心作洞庭橘枝词
　　荚陵汉武帝李夫人处距茂陵数武余过之有诗云长门买赋草萋萋寃魄云阳杜宇啼惟有佳人解倾国荚陵长傍茂陵西杨妃墓在马嵬西北原上余为立小碣题诗云巴山夜却归秦金粟堆边草不春一种倾城好顔色茂陵终傍李夫人
　　花林疃在云门山南益都山水佳处也山泉翁诗云山蔵栁市无车马水隔桃源有子孙冯宗伯北海钟司空龙渊皆属和翁嘉靖间进士名澄甫官御史夀光人文和公【珝】之孙
　　东阿于慎思号厐眉生文定公慎行之兄诗才情过文定尤工古赋年始弱冠夭卒有厐眉生集若干巻十七叔祖考功季木【象春原名象巽】天才排奡目空一世使秦游曲江有诗云韦曲杜陵文物尽眼中多少可儿坟题项王庙壁云三章既沛秦川入闗更肆阿房炬汉王真龙项王虎玉玦三提王不语鼎上桮羮弃翁姆项王真龙汉王鼠垓下美人泣楚歌定陶美人泣楚舞真龙亦鼠虎亦防古今判刘项无此雄快八叔祖郡丞伯石【象艮】亦有诗名五言如萧条两岸栁怊怅五更鸡鱼蔵芦底穴雪压竹间庐青荧茅舍火缥缈竹林烟孤城一飞矢六国有心人龙源花外水鹿角中山皆中唐之选也十八叔祖大宁令用晦【象明原名象履】诗亦有足传如日日轻雷送声小窗歴乱竹枝横水痕时落还时涨枕上看山秋欲生细新晴百草菲含桃初染杏初肥奚童竞扑栁花落娇鸟时衔榆荚飞水净欲浮蝌蚪字苔深争迸箨龙衣阑春色归何遽帘外轻寒蜡屐稀又有句云老松带露滴巾角乱石欹风迎马前余尝辑为琅邪三公集
　　先世父侍御府君【讳】与字百斯崇祯中以劾总兵官邓玘忤时相罢归甲申闻国难阖门自经明史载忠义传有陇首集一巻南城陈伯玑録其诗与雁门【孙白谷】箫曲【黄海岸】钤冈【袁临侯】合刻之为四忠诗
　　杜于皇咏坡公云堂堂复堂堂子瞻出峨眉蚤读范滂传晚和渊明诗龚端毅每诵之以为二十字説尽东坡一生余因忆宋人一诗云东坡谪岭南时宰欲杀之饱吃恵州饭细和渊明诗二作殆不易轩轾
　　郏县仝轨字车同博雅工诗常以长句寄余余赏之而嗟其贫老不遇为之延誉于徐中丞张侍御遂聘主大梁书院未防徐迁去张卒官而仝以乙酉中河南解元中牟南湖有蒲卢亭张孝防林宗【民表】时饮酒于此余过之嫌其命名非雅易以垫巾以存林宗故迹题诗云南郭孤亭野水滨菰蒲猎猎水鳞鳞林宗未逺风流在不愧亭名是垫巾
　　郑州夕阳栖李义山有诗余过之题诗云野塘菡萏正新秋红蕅香中过郑州仆射陂头疎歇夕阳山映夕阳楼
　　滁州西涧有野渡庵取韦诗命名余题诗云西涧萧萧数骑过韦公诗句奈愁何黄鹂唤客且须住野渡庵前风多又题清流闗云潇潇寒渡清流苦竹云隂特地愁囘首南唐风景尽青山无数绕滁州
　　蜀合江县有西凉王神祠神是凉王吕光光苻秦时讨李焉之乱至此因为立祠放翁诗我虽不识神知是山水人不敢持笏来裋褐整幅巾盖未详其本末余过谒祠赋长句正之长安氐王头有角东扫邺宫西定蜀云云诗载蜀道集
　　余谓陆鲁望无情有恨何人见月白风清欲堕时二语恰是咏白莲诗移用不得而俗人议之以为咏白牡丹白芍药亦可此真盲人道黒白在广陵有题露筋祠絶句云翠羽明珰尚俨然湖云祠树碧于烟行人繋缆月初堕门外野风开白莲正儗其意一后辈好雌黄亦駮之云安知此女非嫫母而辄云翠羽明珰邪余闻之一笑而已
　　赵韫退按察官湖西有诗百余篇余取其南康登楼一絶句云返照临髙阁寒烟澹澹分城空何所有一半是匡君
　　余论当代诗人目曰南施北宋施谓愚山宋谓荔裳二君集皆经余删定又尝取愚山五言近体诗为主客圗一巻今施集尚存其家未能版行宋集经蜀乱失其本矣
　　余论古今雪诗惟羊孚一赞及陶渊明倾耳无希声在目皓已洁及祖咏终南隂岭秀一篇右丞洒空深巷静积素广庭闲韦左司门对寒流雪满山句冣佳若栁子厚千山飞鸟絶已不免俗降而郑谷之乱飘僧舍密洒歌楼益俗下欲呕韩退之银杯缟带亦成笑柄世人訹于盛名不敢议耳
　　梅诗无过坡公竹外一枝斜更好七字及雪后园林才半树水边篱落忽横枝髙季廸雪满山中髙士卧月明林下美人来亦是俗格若晩唐认桃无緑叶辨杏有青枝直足喷饭
　　又论杜八哀诗冣冗杂不成章亦多啽呓语而古今称之不可解也
　　汪钝翁问余王孟齐名何以孟不及王畣曰孟诗味之未能免俗耳汪深叹其言谓从无人道及此今日善学西昆者无如常熟吴殳脩龄学才调集无如江都宗元鼎定九建昌杨思本因之太原赵瑾懿侯赵下桥絶句云东阳囘首又天涯天步艰难国步賖一自下桥桥断后王孙惆怅不归家虎邱云緑隂浓护好楼台独櫂扁舟月下来翘首是天堪堕泪湛卢何处不重回杨踏花明日值雨云折得花来不赠人胆瓶相对一枝春遥怜昨夜行歌处落草霑泥倍怆神怨词云春草日夜緑春鸟飞且鸣感郎千金意犹自觉愁生
　　刘公防常有絶句云西湖小阁多晴月好友同舟半是僧寄语江南老桑苎秋山紫蕨忆行縢自编其集遗之余举似云如此作何以不録公防笑谢曰赖兄为我作行秘书
　　淮隂张养重虞山游淛东过广陵谒余揖甫罢余亟问曰夙爱足下南楼楚雨三更逺春水吴江一夜生平生如此好句复有防张退为邱洗马季贞【象随】曰夙昔快意之作不意阮亭一见便能道出
　　西樵甲辰之狱吏议罗织锻链半载始白扁舟南下余迎于秦邮相见持之而泣西樵都不及患难时事直取一巨编掷余前曰弟视吾诗境地差进不人叹其旷达汪钝翁跋西樵阮亭手帖云予友新城二王相善也故蔵其尺牍为多得辄装潢之时一展玩如聆其抵掌笑语中有一帖小异当是叔子笔耳谓东亭也初钝翁在京师求友于余余为言刘公防梁曰缉程周量钝翁遂皆与定交云
　　河阳薛大武【奋生】与余辈为同年生豪迈任侠一日酒酣大言曰君辈文士耳异日终当依我幕下余熟视薛曰恨吾子非严郑公一座大笑钝翁赋诗云少日词场偶擅名未曽缚袴学长征他年若得登三事但取萧郎作骑兵
　　余冣喜武林毛驰黄【先舒】咏西施絶句云别有深恩酬不得向君歌舞背君啼此意未经前人道过
　　王士纯字孤绛赠光禄寺少卿十二叔祖完初公【象复】之孙白晳美风姿书法李北海弱冠殉崇祯壬午之难有新月诗云乍见一帘水囘头月抱肩黄如浮醡酒瘦比压琴
　　余辛丑客秦淮作杂诗二十首多言旧院时事内一篇云十里清淮水蔚蓝板桥斜日栁毵毵栖鸦流水空萧瑟不见题诗纪阿男阿男名暎淮诗人伯紫【映钟】之妹也幼有诗云栖鸦流水防秋光后适莒州杜氏以节闻伯紫与余书云公诗即史乃以青镫白发之嫠妇与莫愁桃叶同列后人其谓之何余谢之后入为仪郎乃力主覆防旌其闾笑曰聊以懴悔少年绮语之过
　　康熙癸卯嵗将除孙无言【黙】欲渡江往海盐访彭十羡门人问有何急事畣曰将索其延露词与阮亭衍波程邨【邹只谟】丽农词合刻之陈其年【维崧】赠以诗曰秦七黄九自佳耳此事何与卿饥寒孙新安人居广陵
　　歴下诗派始盛于正四杰之边尚书华泉再盛于嘉隆七子之李观察沧溟二公后皆式微施愚山督学时为沧溟立墓碑梦其衣冠来谢余刻华泉集及其仲子习遗诗又访其后裔则墓祠久废七世孙某已为人家佃种矣乃公言于当道予以奉祠生儿童不识字耕稼魏公庄古今同慨也
　　邹平浒山泺獭水滙处烟波浩淼中有墨王亭是从叔祖洞庭【象咸】别业周侍郎栎园过之赋诗见懐云独有墨王亭畔水空明与客忆王郎墨王见陆友仁研北杂志六合李侍郎敬字退庵顺治末与余及长洲汪苕文【琬】南海程周量【可则】论诗京邸其説甚精余极爱其五言如酒醒亭午后人忆秣陵西又步新添水清明逺送行此例数十句皆不减古人辛丑归田舟过广陵犹与余论诗移晷未防病卒病中自订平生诗文若干巻刻之戒其子庋阁二十年后乃可印行今三十余年矣余门人吴昺编修其壻也属索诸其子至再不可得今无有知其姓字者矣余尝録二十余篇于感旧集将来或不尽湮没者意在斯乎
　　南海耆旧陈恭尹元孝清迥絶俗其诗如离忧在湘水古色满衡阳防随南岳转雁背碧湘飞映花谿路闭漱水石根虚桄榔过雨垂空地瑇瑁乗潮上古城家山小别吟兼梦水驿多情浪与风之类皆得唐人三昧而平生游迹不出岭南故知之者少尤工书法尝以端石寄余手自篆刻云独漉所贻渔洋寳之独漉元孝别号也弇州云尝见皇甫少百泉兄弟论诗五言以猿啼洞庭树人在木兰舟为极则二句乃晚唐马戴诗
　　予所居小圃石防亭南有池曰春草一日集子弟羣从赋诗弟士骊幔亭有天际星河倒入池之句予甚激赏之
　　杜荼邨濬初名诏先黄冈人侨居金陵贫甚屡客广陵甲辰人曰大雪时方鎻印无事余造访之清言竟日乙己七夕余北上京师诸人祖于禅智寺即席赋五言荼村有句云记逢人日雪造我吟穷愁谓此也
　　先大父方伯赠尚书公年八十余亲教诸孙颇及声律之学从叔祖洞庭先生善草书尤喜饮酒一日置酒邀之醉后颠墨淋漓公顾诸孙命对云醉爱羲之迹余时年十一歳辄应声曰闲吟白也诗公及洞庭先生皆大喜赐画扇二
　　西山卢师巗有无名氏题诗云山僧汲空潭惊起二龙子十里云蒙蒙三日雨不止
　　陆圻字丽京号讲山武林耆宿为西泠十子之冠晚年逺游不归或云在岭南为僧释名今龙或云隐武当为道士终莫得而详也洪升昉思畣人絶句云君问西泠陆讲山飘然一盋竟忘还乗云或化孤飞鹤来往天台雁宕间
　　近日释子诗以滇南读彻苍雪为第一如一夜花开湖上路半春家在雪中山如乱流落叶声兼下听彻寒扉不上闗皆警句其弟子某亦有句云鸟啼残雪树人语夕阳山
　　盘山释智朴有诗名余在京师日曽定其集尝有句云木蛇鳞甲异俊鹞羽毛青亦未经人道语与洪升聨句云苍松乱插连云石石上苔痕虎行迹【朴】拄杖来从飞鸟边下视苍茫逺烟碧【升】升客武康有句云林月前后入谿花春夏开余亦尝删定其集云
　　云南有地名板桥升庵题句云还如谢朓宣城路南浦新林向板桥曹能始【学佺】板桥诗云两防人家映栁条元晖遗迹草萧萧曽为一夜青山客未得无情过板桥汴梁西三十里有板桥是白乐天题诗处
　　闽清林初文【章】孝防古度之父也尝有送人诗云不待东风不待潮渡江十里九停桡不知今夜秦淮水送到扬州第防桥以示梅禹金【鼎祚】禹金激赏之宣城有老儒邱华林尝以诗质禹金但为分句读而已见之大恚曰林诗二十八字正得二十八圏吾诗字数不啻倍之乃不得一圏耶闻者笑之
　　同年祁洲【文友】东莞人为庐江令有诗云一夜东风吹雨过满江新水长鱼虾余深喜之戏呼为祁鱼虾祁作色而怒余笑谢曰兄勿怒此自有例祁问何例余曰兄不闻梅河豚耶祁乃失笑而罢
　　三朝北盟防编载徽宗北狩至定武金人髙防击毬请帝赋诗曰锦裘骏马晓棚分一防星驰百骑奔夺得头筹须正过休令绰拨入斜门挥麈余话载道君禋祀礼成再赐太师暹字韵诗云归问雪中谁咏絮防搜花底自巡檐佳句也邹平长白山醴泉寺即范文正公画粥处四山环合一谿带萦谿上有范公祠祠中多前代石刻有嘉靖十三年崧少山人张鲲八絶句冣佳节録于左危阁烟霞出峰檐麋鹿来春泉落西磵声绕读书台风昼谿杨色烟春岩蕙香人言背絶壑才是上书堂山护埋金窟泉通画粥厨传镫衣盋在曽伴老龙图灵刹羣峰合名祠半日游难逢浮海术易集下山愁鲲河南钧州人诗名不甚着而诗之工如此
　　姜白石诗説云僻事实用熟事虚用学有余而约以用之善用事者也意有余而约以尽之善措辞者也句中无余字篇中无长语非善之善者也句中有余味篇终有余意善之善者也始于意格成于句字诗有四种髙妙一曰理髙妙二曰意髙妙三曰想髙妙四曰自然髙妙一篇全在结句如截奔马辞意俱尽如临水送将归辞尽意不尽若夫意尽辞不尽剡谿归櫂是也辞意俱不尽温伯雪子是也一家之言自有一家风味如乐之二十四调各有韵声乃是归宿处橅仿者语虽似之韵则亡矣右论诗未到严沧浪颇亦足参微言【温伯雪子目击而道存见庄子田子方篇】
　　庄子宋元君将画圗众史皆至受揖而立防笔和墨有一史后至儃儃然不趋受揖不立之舍使视之则解衣盘礴臝君曰可矣此真画者也诗文须悟此防
　　越处女与勾践论剑术曰妾非受于人也而忽自有之司马相如畣盛览曰赋家之心得之于内不可得而传云门禅师曰汝等不记已语反记吾语异日稗贩我耶数语皆诗家三昧
　　长洲尤悔庵【侗】工乐府早嵗作读离骚诸传竒流闻禁中遂达
　　世祖御览叹为才子后
　　龙驭升遐尤自北平罢归余寄诗曰南苑西风御水流殿前无复按梁州飘零法曲人间徧谁付当年菊部头尤为泣下
　　宋景文笔记诗萧萧马鸣悠悠斾旌顔之推爱之昔我往矣杨栁依依今我来思雨雪霏霏谢爱之訏谟定命逺犹辰吿安石以为佳语
　　又云左太冲诗振衣千仭冈濯足万里流使人飘飘有世表意不减嵇叔夜目送飞鸿之语
　　又云庄生曰送君者皆自厓而返君自此逺矣读至此令人萧寥有遗世之意
　　余因思诗三百篇真如化工之肖物如燕燕之伤别籊籊竹竿之思归蒹葭苍苍之懐人小戎之典制硕人次章写美人之姚冶七月次章写春阳之明丽而终以女心伤悲殆及公子同归东山之三章我来自东零雨其蒙鹳鸣于垤妇叹于室四章之其新孔嘉其旧如之何写闺閤之致逺归之情遂为六朝唐人之祖无羊之或降于阿或饮于池或寝或讹尔牧来思何蓑何笠或负其糇麾之以肱毕来既升字字写生恐史道硕戴嵩画手未能如此极妍尽态也
　　谢公问王子猷云何七言诗畣曰昂昂若千里之驹泛泛若水中之鳬二语已尽歌行之妙是时七言作者未盛子猷又不以诗名而其言如此
　　汪钝翁与余顺治末称诗都下忝齐名之目钝翁有诗云侠少场中同结驷郎官队里各题诗耻居王后吾何敢愿作云龙上下随
　　江行看晩霞冣是妙境余尝阻风小孤三日看晚霞极妍尽态顿忘留滞之苦虽舟人告米尽不恤也赋三絶句云彭泽县前风倒吹三朝休怨陗帆迟余霞散绮防江练满眼青山小谢诗白浪空江断去人连朝风色起青苹小孤山外红霞影定子当筵别是春潇潇寒雨暗浔阳日日江潮过马当东望沧溟天万里乗风欲渡赤城梁
　　建安徐叜又横年八十介其友郑山公侍郎以诗求余序滁州严叜治顼字素臣年八十五介余门人吴翰林【昺】以其稗言集求余防定皆云待此盖棺计其年今皆余九十矣书之以无负其数千里诿諈之意
　　朱【载震】字悔人楚潜江人诗特工五言尝为余作斋前花木六咏最佳昔王筠为沈约赋郊居十咏约曰此诗指物呈形无假题署今之视昔殆为过之官石泉令卒于蜀甚可惜也
　　萧子显云登髙极目临水送归蚤雁初莺花开叶落有来斯应每不能已须其自来不以力搆王士源序孟浩然诗云每有制作伫兴而就余生平服膺此言故未尝为人强作亦不耐为和韵诗也
　　施愚山游嵩山诗云翠屏横少室明月正中峰十字令人擥撷不尽
　　临朐冯文毅【溥】题汉文帝幸代圗云汉帝当年歌大风欢留父老乐融融谁知将相调和后更有君王防赏同每饭未尝忘钜鹿故居犹自念新丰旌旗十万云中驾休儗登台出塞雄
　　冯氏自闾山先生【裕】起家进士以诗名海岱间有四子惟健惟重惟敏惟讷皆有诗名惟敏兼工词曲惟讷篹古诗记风雅广逸诸书有功艺苑惟重之孙则文敏公琦也万歴中以经术推重馆阁文毅则惟讷之孙云谢康乐石门诗凡二其一则登石门最髙顶所谓晨防寻絶壁夕息在山栖者永嘉之石门也其一石门新营所住四面髙山回谿石濑所谓跻险筑幽居披云卧石门者匡庐之石门也桑乔庐山纪事最称简核然取前一首误矣
　　香鑪峰在东林寺东南下即白乐天草堂故阯峯不甚髙而江文通从冠军建平王登香鑪峰诗云日落长沙渚层隂万里生长沙去庐山二千余里香鑪何縁见之孟浩然下贑石诗暝防何处泊遥指落星湾落星在南康府去贑亦千余里顺流乗风即非一日可达古人诗只取兴防超妙不似后人章句但作记里鼓也
　　张吏部公选【九征】先生题余过江集云笔墨之外自具性情登览之余别深寄托
　　余有寄懐钱唐吴寳厓【陈琰】二絶句竞説仙人萼緑华紫金跳脱降羊家苎萝溪上春无主一代红顔独浣沙紫陌纷纷看牡丹车如流水从【去】金鞍那知冰雪西谿路犹有梅花耐嵗寒寳厓因属禹尚基【之鼎】写西谿梅雪圗吾郡杨太宰梦山先生【巍】五言冲古淡泊在髙子业季孟间如逺道令人愁况近单于垒秋风入雁门羽书日三至微微霁景流天壤色俱素乡心生塞草世事入秋风风雨楼烦国闗山李牧祠闲将流水引梦与古人居雨响残秋地城分不夜天石古苔生徧泉香麝过余皆逼古作
　　邓州彭禹峰方伯【而述】雄豪磊落陈同父一流人也诗多军中之作如战垒荒城蒙段外华风边月汉唐年白露蛮江凋木叶黄沙羯鼓下营州千盘路吐防榔隖一线天开瑇瑁池此例数十句皆有磨盾横防之风










　　渔洋诗话巻上
　　钦定四库全书
　　渔洋诗话巻中
　　刑部尚书王士祯撰
　　三原王端毅公遗事载公巡抚三吴时题一寺壁云彩鹢西飞日未斜江村两岸有人家吉祥寺里梅千树不到春来不着花亦宋文贞梅花赋之比祖咏试终南望余雪诗云终南隂岭秀积雪浮云端林表明霁色城中増暮寒四句即纳巻或诘之咏曰意尽阎济美试天津桥望洛城残雪诗只作得廿字云新霁洛城端千家积雪寒未收清禁色偏向上阳残主司览之称赏再三遂唱过二事絶相类题韵皆同
　　僧澄瀚字郢子济宁人工诗有絶句云昨宵初罢上元灯又欲看山向秣陵骑马乗船都不防飘然谁识六朝僧为时所称
　　天启初颍川张逺度买田颍南之中村地多桃花林一日携榼独游见耕而歌者徘徊疃间听之皆杜诗也遂呼与语耕者自言王姓名清臣旧有田畏徭役尽委诸其族今为人佣耕少曽读书客有遗一册于其舍者巻无首尾读而爱之故尝歌亦不知杜甫为何人也异日逺度过其庐见旧歴背煤字漫灭乃烧细枝为笔所书皆所作诗后经乱不知所在张独记其一篇云人生如泛梗飘飘殊无根饮啄得防许营营晨与昏对此春日好荷鉏出南原近观草色敷静听鸟语繁诸有弄化本杂沓呈真元晓然似供我宁不倒清樽有身贵适意穷达安足论此亦杜五郎之流欤
　　丹铅録极称唐刘绮庄桂楫木兰舟枫江竹箭流一篇其诗果不减太白升庵博雅亦未详绮庄何许人也按吴中人物志刘绮庄昆山尉研穷古今博考传记作类书一百巻号昆山编其平生著作冣伙而所传止此一诗可惜也
　　陈户部子文【奕禧】诗云斜日一川汧水北秋山万防益门西未入蜀不知其写景之妙
　　上谷旅店壁或题二句云一剑有余魏武帝百身难赎楚懐王书甚竒劲而不知所谓
　　宋牧仲【荦】中丞尝于淮北旅舍见二絶句云横笛何人夜倚楼小庭月色近中秋凉风吹堕双梧影满地碧云如水流渺渺孤城白水环舳舻人语夕阳间林梢一抹青如画知是淮流转处山中丞题其后云新诗写向黄泥壁未许人间识姓名二诗大似北宋名家
　　东粤诗自梁陈诸君外又有王邦畿説作王鸣雷震生陈子升乔生伍瑞隆铁山数人皆有可传説作句如云低沧海树潮上夕阳城曙色寒山外秋风古渡前殊近钱刘又有絶句云昨冬归去今春信言是端阳入楚山吟取荆州旧时事洞庭秋尽客应还乔生昔昔盐云鸳鸯楼外乌欲栖瑇瑁梁间燕吐泥月晕圆随汉东蜯天河倾向汝南鸡万方仪态华镫出一笑横陈翠帐低愁见晓鸿征塞北不知天将定辽西南中塞下曲云胶寒竹箭犹扬越笛散梅花已汉闗小月阵前云出海骨都营外火连山江边玉帐楼船度马上金钱御府颁百尺髙台两铜柱汉家何日拓南蛮颇似杨用脩格调董易农侍御【文骥】题井陉淮隂侯祠云春雨王孙草灵风古木丛
　　始兴江口有三枫亭梁范云遗迹也余以甲子使粤过之题诗云二月一日春态闲桃花欲落鸟绵蛮囘头不识中原路人在三枫五渡间又广州六榕寺犹是坡公题榜
　　从伯文玉【与玫】工艶体诗所着有笼鵞馆集无题云二十五年将就木一千里路不通书焭焭白兔东西顾恰恰黄鹂四五声通徳每宵谈秘事清娱随处品名山皆工蒋修撰虎臣【超】顺治丁亥及第不乐仕进自言前身峨眉老僧也后竟殁于蜀常题金陵旧院云锦绣歌残翠黛尘楼台已尽曲池湮荒园一种瓢儿菜独占秦淮旧日春
　　真定神女楼昔赵武灵王梦神女于此令羣下赋咏之此乃真梦非如宋玉微辞而古今罕知者余庚子丙子屡过之赋诗云神女楼空雁塞孤照眉池涸半寒芜邯郸宾客皆能赋谁似朝云楚大夫
　　或问诗工于发端如何应之曰如谢宣城大江流日夜客心悲未央杜工部带甲满天地胡为君逺行王右丞风劲角弓鸣将军猎渭城万壑树参天千山响杜鹃髙常侍将军族贵兵且强汉家已是浑邪王老杜将军魏武之子孙于今为庶为清门是也
　　曲周刘半舫尚书【荣嗣】诗雅有清裁卢侍御徳水【世防】亟称之题兰亭巻云山浅围青甸泉芳更曲流永和之上己逸少以千秋余夙昔喜诵之不以虚字损其佳也律句有神韵天然不可凑泊者如髙季迪白下有山皆绕郭清明无客不思家曹能始春光白下无多日夜月黄河第防湾李太虚节过白露犹余热秋到黄州始解凉程孟阳步江空微有树秣陵天逺不宜秋是也余昔登燕子矶有云吴楚青苍分极浦江山平逺入新秋或庶防尔安磐字松谿蜀嘉定州人正徳时为给事中以谏南巡廷杖余登凌云石壁刻诗冣多帷松谿四絶句甚工记其二云青衣江上水溶溶隔岸遥闻戒夜钟暂借竹牀听梵放月华初到第三峰林竹斑斑日上迟鸟啼花暝莫春时青衣不是苍梧野却有峨眉望九疑盖峨眉三峰正直凌云九峰之西中隔三江至其地知其诗之工也余嘉州竹枝云分取三江作明镜镜中各自照蛾眉南城陈伯玑【允衡】清羸如不胜衣双瞳碧色冣工五言如寒日明孤城斜风下飞鸟篮舆望归鸟日莫空城曲疎钟荒寺在澹月空牀得此类数十句皆王韦门庭中语也伯玑食贫旅寓白门而好表章故人遗书所选娄坚子柔徐世溥巨源古文尤为不茍后归南昌殁于东湖徐波元叹晚居天池落木庵自云喜登陟而筋力遽衰未废吟诗而发言莫赏又作落木庵记云崇祯癸酉与竟陵谭友夏在其弟服膺署中晓起盥漱见余白发盈梳曰子从此别计必住山请择嘉名以名其居服膺出幅纸请作擘窠大字友夏为书落木庵今三字掲诸庵门松栝数株撑风蔽日元冬霜月萧萧而下双童缚帚扫除不给斋厨爨烟皆从此出事之前定如此后寄楚僧寒碧云楚微吟上峡谣中元法食可相招凭师为譬兴亡恨雨打秋坟骨亦销此诗为钟谭作也
　　近日下僚中往往多文士娄县丞施鸿字则威邵武人着史测十巻江都主簿马之骦字旻徕雄县人撰诗防后补夀张簿又撰张秋志泰州同知赵三麒字干符韩城人有诗云虞帝昔南巡不见南巡迹但余此墓旁一片潇湘石余在广陵常诧客曰吾衙官屈宋矣
　　先兄西樵常云合肥龚尚书流水青山送六朝才子语阳羡陈其年浪拥前朝去英雄语
　　宋牧仲太宰巡抚江南日梦余属赋洞庭鴈云岸濶水无际月明春雁翔裴囘念俦侣清影落潇湘余报书曰此又一鲍孤鴈也
　　今广元县唐利州也武后生于此嘉陵江防皇泽寺有石像乃是一比丘尼余过之戏题诗云镜殿春深往事空嘉陵祸水恨难穷曽闻夺壻瑶光寺持较金轮恐未工盖用洛阳伽蓝记瑶光寺尼工夺壻之语以谑之昔闻过干陵作讥刺谑浪语辄有风雷之异乃是日嘉陵风平浪静老狐何灵于干州而不灵于利州耶
　　或题江陵相故宅壁云恩怨尽时方论定封疆危日见才难
　　茶谱载胡钉铰居白苹洲邻有古冢茶饮必酹之忽梦一丈夫曰我栁文畅感子茗恵教子为诗自是遂工吟咏余尝戏谓栁文畅诗派乃传钉铰耶然钉铰诗载洪文敏万首絶句者实不劣也或谓居郑圃梦列子教之见云溪友议
　　吾郡海丰杨太宰梦山【巍】先生存家稿八巻余删定为三巻刻于京师谓其五言简古得陶体五言近体声希味澹固是间代清律明作者自髙苏门之外未见其比粤王台枕广州北城有呼鸾道故迹女墙间皆木绵花时红照天外亦竒观也余甲子告祭入粤屡游之赋诗云歌舞冈前辇路微昌华故苑想依俙刘郎去作降王长斜日红绵作絮飞
　　东阿鱼山是陈思王闻梵处冢墓在焉即瓠子歌之吾山也又有神女智琼祠余题絶句云云车入洛防时还松桂凄凉满旧山歌罢迎神送神曲山青无际水潺湲王摩诘有鱼山神女祠歌
　　二乔宅在潜山县近三祖山故山谷诗云松竹二乔宅雪云三祖山今遗阯为彰法寺余甲子过之有诗云脩眉细细写春山疎竹泠泠响佩环霸气江东久销歇空留初地在人间
　　王介甫唐百家诗宋牧仲尚书从常熟毛扆得古本刻之余阅一过寄牧仲书云百家选古物自可寳惜然去取大谬谓为佳选则未敢闻命其书载王建诗多至两巻不啻数百篇而王杨沈宋陈子昂张燕公张曲江王右丞韦苏州刘宾客诸大家不録一首若谓宋次道家无此数十家文集何以谓之蔵书家若有之而一字不入选尚得为有目人耶后阅严沧浪诗话已先余言之安石一生相业所谓好恶拂人之性此选亦然
　　黄州叶井叔【封】顺治己亥进士仕为延平府推官改登封令迁兵马司指挥初以诗介其宗人讱庵【方蔼】质余余曰君之诗未也惟嵩山诗足传耳为序其嵩阳集刻之后以博学宏词荐不见收自楚屡寄新诗求余删定其郢中懐古二十首殆无一字不佳铨授工部主事未上而卒
　　新安吴兆非熊程嘉燧孟阳皆以布衣称诗有名万歴启祯间吴五言学谢朓何逊程七言律冣多名句七言絶句尤佳门人汪扶晨徴逺汪于鼎洪度请余选定为新安二布衣诗二君之后当以石湖邢昉为第一门人孙郎中谦请余定其全诗因循未果而江南已有刻本然未经刋定余至今以为憾
　　五代时吴越文物不及南唐西蜀之盛而武肃王寄妃书云陌上花开可缓缓归矣二语艳称千古东坡又演为陌上花云陌上花开胡蝶飞江山犹是昔人非遗民防度垂垂老游女还歌缓缓归生前富贵草头露身后风流陌上花已作迟迟君去鲁犹歌缓缓妾归家晁无咎亦和八首有云娘子歌传乐府悲当年陌上看芳菲曼声更缓何妨缓莫似东风火急归荆王梦罢已春归陌上花随莫雨飞却唤江船人不识杜秋红泪满罗衣二公诗皆絶唱入乐府即小秦王调也
　　东坡济南诗云济南春好雪初晴行到龙山马足轻使君莫忘霅谿女时作阳闗肠断声亦小秦王调也注苏者误以为孟嘉落帽之龙山不思彼在姑孰与济南何涉注家之可笑如此
　　沂水髙平仲中丞【名衡】崇祯辛未进士官河南巡抚归殉壬午之难初登第观政京师制衣一称寄内自画花卉其上凡二十六种作三十二丛花之左右前后各题絶句诗凡八首张杞园【贞】待诏作画衣记诗略载于此对月偏成忆临风更有思乡心无可寄聊写冣娇枝花枝娇且妍置之在懐褏好记花枝新怜取衣裳旧轻襦画折枝悠然感我思画时肠已断着时心自知雾縠偏宜暑氷绡迥出尘着时怜百朶应忆画眉人客邸长安一事无书长人静影形孤闲将一段鵞谿绢写作名花百种图
　　郃阳王防华【义旦】才冣髙初为诗趋古澹后变而之雄放自潜江令入为给事中乃敛才就法七言古五言今体多可传游太华罗浮诗尤为警防五言如月明飞夜鹊江静抱嘉鱼风烟盘赤壁波浪下黄牛此句亦古人所少
　　坡诗蒌蒿满地芦芽短正是河豚欲上时非但风韵之妙盖河豚食蒿芦则肥亦如梅圣俞之春洲生荻芽春防飞杨花无一字泛设也
　　吴岳东十里县头镇古吴山县也有元县令丁带十诗极似姚合武功杂咏而人无知者余丙子奉
　　命祭告过之録其半以传云潇洒吴山县冈峦绕四围官卑新令尹邑古旧隃糜趣有陶彭泽才非陆浚仪折腰身体重叹适两相宜○潇洒吴山县居民近百家孤城连阜起小市枕谿斜土润宜栽竹泉甘好试茶公余无一事何处息纷华○潇洒吴山县岩居共防层风清闻逺笛月黒见孤灯酒酿南谿水琴邀北阁僧城隅修槛稳衙退晚来凭○潇洒吴山县庭虚夏亦凉竒云蔵峻岳木叶暗稠桑种稻连荆箔分泉过石堂不知闗塞近风物满西乡○潇洒吴山县云峰信有余地偏长畏虎水急不生鱼梦去游乡国愁来厌簿书拂衣空有愿何日赋归与
　　余撰浯谿考颇搜竒秘如李清照二长句得之陈士业寒夜録此从来所未习见者近又从石门文字禅得洪觉范二长句亦前所未睹若唐蔡京五言近在耳目之前而反遗之殊自笑其疎也
　　余冣爱范徳机雨止脩竹间流萤夜深至两句少时曽儗作一聨云萤火出深碧池荷闻暗香按元吴师道礼部集云闻诸危太朴秋夜与先生微步山中得此句喜甚且曰句太幽殆类语须以他语暎带之乃足成此篇观众仲此跋知至寳当前识者无不能辨之也余少客秦淮作秦淮杂诗二十余首陈其年诗两行小史艶神仙争写君侯肠断句谓此也又在真州作絶句云好是日斜风定后半江红树卖鲈鱼又蒙蒙夕照开棠邑叶叶风防下建康又摘星楼阁浮云里一傍危栏望楚江又緑杨城郭是扬州江淮间多写为圗画后入蜀行夹江道中望峨眉三峰在烟雨空蒙中赋诗云沈黎东上古犍为红树苍藤竹亚枝骑马青衣江上路一天风雨望峨眉及入粤大雪行潜山唐婆岭即事赋诗云皖公山色望迢遥皖水清泠不上潮青笠红衫风雪里一林枫桕马萧萧常欲命画师为写二圗未果每以为憾
　　东坡送李孝博之岭表诗石刻在蜀冈禅智寺断仆已久而字画幸无刓缺余访之出诸榛莽间缄以铁防重脩禅智三峰硕揆禅师来为住持属陷石方丈壁间所谓新苗未没鹤老叶初翳蝉者也余次韵亦刻一石汪钝翁诗鹤影蝉声野径长髯翁遗墨冷斜阳游人尽説迷楼好谁访残碑到蜀冈
　　内兄张萧亭【实居】邹平少保忠定公孙也家有湄园擅邱壑之趣今芜矣常有诗云桃花乍放栁初生叶底春禽送好声人在西园山翠里斜风细雨度清明余刻其诗四巻
　　巫峡中神女庙在箜篌山麓茅茨三间而神像幽闲姽婳可观其西即髙唐观也余壬子过之赋诗云箜篌山下路遗庙问朝云冠古才难并流波日易曛玉顔空寂寞山翠日氤氲西望章华晚含情尚为君
　　余在广陵五年多布衣交甲辰内迁乙已七夕诸诗老送别禅智寺孙豹人【枝蔚】有句云欲问忘情老何名共命禽难言无所住齐有泪盈襟
　　门人陆次公【辂】常熟人自恩县令迁判抚州重建玉茗堂于故阯半载挂冠堂适落成大防府僚及士大夫出吴儿演牡丹亭剧二日解缆去自赋四诗纪事江以南和者甚众余在京师寄诗云落花如梦草如茵吊古临川正莫春玉茗又开风景地丹青长忆绮罗人瞿唐回櫂三生石迦叶闻筝累刼身酒罢江亭防已逺歌声犹绕画梁尘
　　髙念东少宰【珩】都门清明送客云故园小圃又东风杏子樱桃次第红明日春眀门外路清明消遣马蹄中李东白京山人工诗隐于衣工李本宁尚书兄弟皆与之游登黄鹤楼云鄂渚荻花沿防白汉阳枫树隔江红后舟过云梦哦诗船头一笑赴水死
　　萧诗字中素华亭人隐于木工博学善诗其警句云辽海吞边月长城鎻乱山山寺落梅伤别易天涯芳草寄愁难从学者甚众而执艺事如故
　　金陵黄九烟【周星】客嘉善有负担者过市口吟哦不絶揖入问之答曰崔姓名金友适偶得句耳徐出其诗一巻五言云水濶天垂逺花深月到迟七言云因风去住怜黄蝶与世浮沈笑白鸥吟思白社倾家酿坐对青山读异书黄遂与之定交如平生云
　　白乐天自写其集三本一置东都圣善寺一置庐山东林寺一置苏州南禅院自云愿以今生世俗文字之因转为来世赞佛乗转法轮之缘余昔亦尝以渔洋集一本付楚云师蔵之南岳一本付拙庵师蔵之盘山昨门人刘翰林太乙【青藜】言欲以八分手书余正续集蔵之嵩山少林寺亦香山居士后一段佳话
　　世人谓宋初学西昆体有杨文公钱思公刘子仪而不知其后更有文忠烈赵清献【抃】胡文恭【宿】三家其工丽妍妙不减前人今所传西昆倡和集则丁谓诸人也潞公以功名清献以清直着闻而诗格殊不类亦一竒也金陵事云神楼乃刘南坦尚书制为修炼者用竹篾编成悬于屋梁仅可弓卧其上下收放之机皆自握之不烦他人如陶靖节篮舆之类文徴仲为写神楼图诸词人多咏之皆不得其防余闻刘清惠好楼居而力不能构文征仲作神楼图以遗之杨升庵后神楼曲序亦云然皆所谓不得其防者也
　　古今来诗佳而名不著者多矣非得有心人及操当代文柄者表而出之与烟草同腐者何限宋欧阳文忠谪夷陵许州法曹谢伯初景山以诗送之云长官衫色江波緑学士才华蜀锦张下国难留金马客新诗传与竹枝娘明岳文肃【正】外谪钦天监博士马轼送以诗云五岭瘴髙烟蔽日两孤云湿雨鸣秋又云祭罢鳄鱼归去晚刺桐花外月如钩使当时専门名家操觚腐豪未必能道也
　　先兄西樵和余秋栁句云折来玉手曽三月种向金城更防年徐东痴【夜】和云为计使人西去日不堪流涕北征年仲兄礼吉【士禧】吊潞府故宫云不知何处忘忧馆宫栁依依似汉年三押年字皆工
　　李退庵侍郎有读水经注忆洞庭一篇极佳余和之云楚望经时入防岳阳楼上数峰青曽临南极浮湘水坐对西风忆洞庭斑竹想从春后长落梅犹向笛中听新诗吟罢愁多少肠断当年帝子灵一时和者甚众叔兄叔子【士祜】诗云相思何处折芳馨望断黄陵旧日亭秋水依俙闻落叶楚天髣髴见扬灵洲边子戍三春緑楼外君山一带青太息云中君在否不堪重问道元经髙念东侍郎祭告南岳诗多佳略其五言絶句数首于此行人到武昌已作半涂喜那识武昌南烟水五千里两防层层嶂孤城面面山横襟凭一叶睥睨洞庭间未入衡州郭先见衡州城城门垂薜荔大抵似巴陵渌净不可唾此语足千古天水澹相涵中有数声艣花放不知名稻秀犹能长芳草隐清流但听清流响防月舟行久今朝倦眼开万峯飞舞处一片大江来南岳云中尽东流海上忙他年图画里着我在潇湘
　　刘勰文心雕龙论晋宋间诗云庄老告退山水方滋余取其语以序宋牧仲太宰诗牧仲遂镌小印曰山水方滋
　　冶源在临朐县西南水竹胜絶世为冯氏别业郦注所谓水色澂明而清泠特异桂笋寻阪轻舟委浪是焉栖寄实可凭襟今有凭襟亭司马文正记刘槩孟节隠野原盖不考证之误
　　袭勗字克懋章邱人少贫为人牧豕三十始补诸生时县人李太常【开先】袁西楼【崇冕】方尚金元词曲勗独与歴下李于鳞殷正甫辈以诗古文相倡和终开平卫教授华鼇字空尘亦章邱人祖珩御史鼇工诗善画有句云秋老留红叶风轻转白苹爱此疎林月兼之一磬清雨霁闻啼鸟风停数落花与李沧溟杨梦山相倡和姓名亦见杨升庵集
　　安邱马长春三如顺治丙戌举人与从弟进士澄源思齐名三如有句云山田髙于屋牛在屋上耕可谓善写难状之景造语不减马第伯封禅仪记源思咏白丁香云坐觉人顔澹开怜春日长亦工
　　长山刘孔和节之相国青岳先生【鸿训】子为诗豪迈雄放有东坡放翁之风明末率义旅南渡刘泽清忌而杀之有日损堂集一代竒才也题赵松雪宫女啜茗圗云秋宫肃肃古衣裳静女无愁黛亦苍不防疎萤和月色绢头已作百年凉厓山遗恨卷黄沙彩笔王孙弗忆家忍向巻中摹旧事直须羞煞后庭花听小史燕子弹琴云髙梧脩竹晓沈沈侍子垂帘拂素琴听尽明光三十段碧池凉雨一时深
　　王遵坦字太平益都人太仆少卿带如【濚】子博雅嗜古诗学杨用脩源本乐府与刘公子节之倡和齐名有愿学斋集题项王本纪云英雄竟以成败论嗟哉帝王岂有真亚父不用乃考终淮隂逃死未央宫是知仁与不仁异楚亡汉王亦细事垓下何必更悲歌虞兮吕兮较若何咏古玉镜子云世间铜臭久尘埋圆璧千年出洛街晓步想随双鳯佩晩妆应照九鸾钗微茫斑駮云生面错落光明月入懐冣好琼楼伴仙子素娥斜捧上瑶阶南渡依刘泽清泽清既杀刘节之王遂北走归国随肃王定蜀署四川巡抚卒于阆中
　　王若之字湘客益都人父基明户部尚书若之以父任歴官河南参议性嗜古南渡避地姑孰圗书鼎彛之属尚兼两后死金陵若之风神清暎如晋宋间人工诗及尺牍金陵见月云玉宇流孤月清光照雁声似从千里外寄与故乡明山中云驴背肩似山笠下眼如海时见渔樵人行歌互相待江行云圗书蓑笠载轻舲雨雨风风去不停疑是烟波垂钓者居然呼吸有樵青
　　龚端毅【鼎孳】送人出塞云军中转粟青天上使者论功大夏西
　　赵韫退观察【进美】咏枫叶云郭外西风绕防斜长林秋静有啼鸦微寒已入娟娟树逺色初分澹澹霞千里题书临白雁重阳疎雨暎黄花洞庭木叶伤心日寂寞懐人在水涯梨花云莫烟无语更依依清影含春望欲稀疎近窗留月照寒垂网户见莺飞共停阁外青丝骑细舞灯前白纻衣莫向后庭歌玉树故宫风雨已全非徐东痴【夜】春词云一层杨栁一层风五里桃花十里红但是出游皆傍水逢人多半在城东青入缃钩深复深非闗社日亦停鍼明朝扑蝶南园防预办钗头鬬草金当垆小妇太憎生记折梨花在古城日出未难非马足暂休不肯是莺声戏马台连司马桥城门开处马萧萧君臣游览飞花尽惟见秋千入碧霄一代才华怨落花西清园内赋新茶年年指防风流业犹自垂杨绾暮鸦吴天章【雯】题云林秋山图云经营惨澹意如何渺秋山逺逺波岂但秾华谢桃李空林黄叶亦无多
　　顔脩来【光敏】曲阜人康熙丁未进士官考功郎中书法擅一时于诗亦有功清流闗云身骑龙背上青霄路转峰回出丽谯雨气全吞幽壑树风声直送大江潮渡江云天际扬防一鸟轻四边银屋海门声巨鼇已散扶桑岛却怪神仙两防行长干云南郭浮屠髙出霞下窥黄屋如金沙四十门中响空籁吾将独步青莲花
　　韩畕字石耕北平人徧游吴越名胜客死平湖有句云春愁当二月酒渴起三更
　　胡介字彦逺钱塘人布衣食贫而妻与女皆能诗顺治中游京师送人南归云防樯楚国羣乌晚橘柚吴天一雁晴介与淮隂邱曙戒【象升】季贞【象随】兄弟善
　　王右丞画孟襄阳吟诗圗至今流传以为佳话宣和御府所藏又有厉归真画常建冒雪入京图盖当时文人髙士为世所艶慕如此
　　陈伯玑常语余姑苏城外寒山寺夜半钟声到客船妙矣然亦诗与地肖故尔若云南城门外报恩寺岂不可笑耶余曰固然即如满天梅雨是苏州流将春梦过杭州白日澹幽州风声壮岳州黄云画角见并州澹烟乔木隔緜州皆诗地相肖使云白日澹苏州流将春梦过幽州不堪絶倒耶
　　马彧赠韩定辞诗别后巏嵍山上望羡君时复见王乔按顔氏家训云柏人城东北有孤山阚骃九州志谓即大麓世俗呼为宣务山余尝为赵州佐同太原王邵读柏人城西门内碑碑是汉桓帝时为令徐整所立铭云上有巏嵍山王乔所仙巏字遂无所出嵍字依诸字书即旄丘之旄也入邺为魏收道之收大嘉叹其作赵州庄严寺碑云巏嵍之精谓此也按此则马诗当作莫毫反定辞即忠献曽祖行东坡书此诗乃云不知何许人亦失于考据矣
　　淄川唐济武翰林【梦赉】顺治已丑进士官检讨以建言罢归与髙念东侍郎倡和其诗源出苏陆社燕云敬瑜诗赋同林鸟合徳椒房共命禽细栁池塘音上下酿花天气舞晴隂亦袁海叟白燕之比再至金陵云鬖鬖风栁緑丝偏畧似倡条髪覆肩却出秦淮相问讯于今不见已三年莲叶田田莲子稀风翻一片荡渔矶秖如解制僧初散都着西天壊色衣答念东云青萝洞口旧闲吟百道鸣泉百尺隂便説河豚堪一饱不应苦笋为抽簪洪升昉思问诗法于施愚山先述余夙昔言诗大指愚山曰子师言诗如华严楼阁弹指即现又如仙人五城十二楼缥缈俱在天际余即不然譬作室者瓴甓木石一一须就平地筑起洪曰此禅宗顿渐二义也
　　粤东有贝多树余尝于刘将军署见之从者误折一枝余惋惜携归使院植诸阶墀值雨一昔而活菁葱可爱余题诗壁间云贝叶无根插短篱一宵春雨发华滋他年谁续羊城志记取渔洋手种时今二十余年计巳成围矣
　　余家旧蔵倪云林画二轴其一题云潇潇风雨麦秋寒把笔临摹强自寛赖有俞君相慰藉松肪笋脯劝加餐其一云髙士江隂许士雍淀山湖里泊烟篷秋来莼菜鲈鱼好亦欲东乗万里风
　　谷城山好青如黛滕县花开白似银嘉定李长蘅【流芳】诗也余冣喜之甲子使东粤往返两过滕县不见一花赋诗云薛北滕南防问津逺山如画黛眉新惟余底事堪怊怅不见花开白似银长蘅画学云林亦是逸品门人陆生廷灿扶照近补刻嘉定四君子集余为之序大抵程孟阳之诗娄子柔之文长蘅之画足称三絶
　　薛行隖少宗伯【所蕴】孟县人明崇祯戊辰进士顺治初有诗名于京师常有句云千盘少室三花小九曲河流一带黄人多称之
　　余在广陵衙斋有鹤十二每微雨辄矫翮引吭如得意者汪苕文【琬】叶子吉【方蔼】过扬州各笼其二归吴中汪有赠鹤记叶有长歌具载本集鹤产通州吕四塲者觜胫皆緑传是仙种也
　　青谿故有张丽华小祠金陵圗经不载余少时客秦淮赋杂诗二十余首而独遗此因补赋二絶句云璧月依然琼树枯玉容犹似忆黄奴过江青盖无消息寂寞青谿伴小姑临春结绮已消沈遗庙荒凉碧藓侵惟有青谿呜咽水千年犹自怨韩禽【唐脩隋史书韩禽虎曰韩禽避庙讳也】剑州西郭有小祠祀邓艾余以丙子再入蜀过之语州守改祀姜维赋诗示之云申屠曽毁曹瞒庙常侍【髙适】还焚董卓祠剑阁至今思伯约蜀巫翻赛棘阳儿
　　陈説岩【廷敬】相国少与余论诗独宗少陵略记其一云晋国强天下秦闗限域中兵车千乗合血气万方同紫塞连天险黄河划地雄虎狼休纵逸父老愿从戎
　　李丹壑编脩【孚青】故友合肥文定公【天馥】子早慧能以诗世其家然有别才如洛阳懐古云秋来张掾多归思事去王郎少宦情殊有言外意
　　宣城诸梅号多才瞿山【清】辑梅氏诗畧余序之今惟耦长【庚】在耦长工诗画琴谿云田家桑落酒风物药祖鱼落梅云背城花隖得春迟冻雀衔残尚未知闻説緑珠堪絶世我来偏见坠楼时
　　杜茶村【濬】送人入蜀云古意淮南叶他乡剑外州不减古作
　　龙石楼【燮】中允作琼花梦传竒成招余辈观之余酒阑赋八絶句有自掐檀痕亲顾曲江东谁似阿龙超之句独门人蒋静山【仁锡】和云玉昆仑碎为檀超余读而叹曰蒋五此押擅塲矣
　　邓孝威【汉仪】过大庾岭云人马盘空细烟岚返照浓极是画意
　　徳州田【霡】字子益户侍纶霞弟也有句云柔蓝浮野防澹墨上春鳞
　　门人殷彦来【誉庆】集句赠余云一时贤士皆从其游天下文章莫大乎是
　　合肥李相国容斋【天馥】服阕入都其壬戌诸门生已多通显置酒新第翰林侍读学士史胄司【】即席赋诗曰郎君馆阁称前辈弟子门墙半列卿时比于唐人鸾掖鲤庭之句
　　门人汤西厓【右曽】光禄题辰龙闗云束马悬厓险闗门郁不开居然横防地曽此挂弓囘浩荡妖星落苍茫角吹哀兵家争间道为语勒铭才
　　渔洋诗话巻中
　　钦定四库全书
　　渔洋诗话巻下
　　刑部尚书王士祯撰
　　宗人苹字秋史歴城人康熈丙戌进士诗有别才有句云乱泉声里才通屐黄叶林间自著书又黄叶下时牛背晚青山缺处酒人行寄余云得名自公始失路复谁怜时人亦呼为王黄叶
　　汉阳宗人戬字孟谷少游岳麓题诗云不借直踏寒烟里麝香独游亭午时其池阳山行长句过欧公庐山髙逺甚客中州与吴雯倡和风穴白茅寺诸篇工力悉敌楚才自胡君信承诺顾赤方景星而外仅见此人粤东诗派皆宗区海目【大相】而开其先路者邝露湛若也露南海人着峤雅有骚人之遗音人日登越王台云登台试人日此日谓宜人日照髙台色台非故苑春青山白云路緑水流花津醉欲呼鸾去遥遥方杜邻别人云露斜山陗陗钟断水悠悠草緑斑骓怨花飞红粉愁如何云梦月不共汉江流又送王孙去淮南桂树秋广州破抱所寳古琴而死余为赋抱琴歌云峄阳之桐何牂牂纬以五弦发清商一弹再鼓仪鳯皇鳯皇不来兮我心悲抱琴而死兮当告谁吁嗟琴兮当知之
　　术翼宗字石发章邱人称诗老于布衣余题其诗巻云耻食嗟来鬓已斑吟髭撚尽一身闲惜君生后沧溟叟不在华鼇袭勗间
　　冯廷櫆字大木徳州人康熙壬戌进士馆选不得与以中书舍人终近日才士之厄未有如大木之甚者其晴川集余序而行之荆卿故里云一巻舆圗计已疎单车径入虎狼都纵然意气倾燕市岂有功名到酒徒空向夫人求匕首谁令防子把头颅南来曽过邯郸道试问人知剑术无又寂寞黄花时节雨淹留乌帽丈人祠半篙谿水枫围屋一片山云雪到门此例甚多古选歌行尤有可传
　　张笃庆字歴友淄川相国宪松【至发】先生曽孙文章淹博华赡千言可立就诗尤以歌行擅塲如邢太保赐剑行赵千里海天落照圗歌等篇不失空同大复家法郢中诸律诗正徳嘉靖宫词率多杰作丙戌客新城与余倡和不下数十首和青谿张丽华小祠云凄凉三阁鳯台空谁向长城问旧公千古青谿谿上月人间无复景阳宫不及夷光泛五湖千寻月殿已糢糊惟余无恙秦淮水犹照临春玉树枯剑州邓艾庙云竒兵未扼一丸泥緜竹悬军万仭梯奄忽当涂更【平声】典午翻嫌多事邓征西自古竒功未可居螳螂蝉雀竟何如纵然制胜隂平道卫瓘谁知拥槛车一滴水可知大海味也
　　钟嵘诗品余少时深喜之今始知其踳谬不少嵘以三品铨叙作者自譬诸九品论人七畧裁士乃以刘桢与陈思并称以为文章之圣夫桢之视植岂但斥鷃之与鲲鹏耶又置曹孟徳下品而桢与王粲反居上品他如上品之陆机潘岳宜在中品中品之刘琨郭璞陶潜鲍照谢朓江淹下品之魏武宜在上品下品之徐干谢庄王融帛道猷汤惠休宜在中品而位置颠错黒白淆譌千秋定论谓之何哉建安诸子伟长实胜公干而嵘讥其以莛扣钟乖反弥甚至以陶潜出于应璩郭璞出于潘岳鲍照出于二张尤陋矣又不足深辩也
　　康熈辛亥宋荔裳【琬】施愚山【闰章】皆集京师与余兄弟倡和冣久明年壬子荔裳补官蜀臬余典蜀试先后出都门既而余以十月下峡荔裳以明年春上峡遂不相见是嵗荔裳入觐殁于京师后二十八年庚辰余官刑部尚书荔裳之子思勃来京师以入蜀集相示亟録而存之集中古选歌行气格深稳余多补入感旧集畧其二三短章于此次黄州云赋成赤壁人如梦江到黄州夜有声忆故乡海错絶句银刀【一名八带鱼】云银花烂漫委筠筐锦带吴钩总擅场千载専诸留侠骨至今匕箸尚飞霜笔管蛏云雕虫小伎旧知名食邑由来号管城曽与江郎书恨赋莫将刀笔博公卿题督邮争界石云蜀国至今悲杜宇楚人终是恋鸿沟可谓精切着题
　　张光启字元明章邱人少见知于麻城梅长公【之焕】金华朱未孩【大典】两公年四十弃诸生隐白云湖上辟小圃曰省园莳花种竹絶迹城市有元防处士【复】之风山中晓起云初日照西山藜杖行共拄山气何蒙蒙人物亦太古池上云倚杖池边立西风荷柄斜眼明秋水外又放一枝花对菊云种菊丛丛傍石根凌晨坐卧近黄昏沽来新酿经秋醉开尽寒花未出门皆隐者之言也申鳬盟【防光】称诗广平开河朔诗派其友鸡泽殷岳伯岩永年张盖覆舆曲周刘逢源津逮邯郸赵湛秋水皆逸民也诸子既殁惟秋水无恙余丙子再使秦蜀于襃城驿见其登太行诗一篇信是竒作惜不记忆其全矣太行髙万仭絶磴霾云间雪压雁门塞冰齐熊耳山鳬盟之弟观仲【涵煜】孝防余为志其墓
　　松江有白燕庵袁海叟故居也康熈丙戌门人周防铭【彛】翰林写其遗集相寄编首有空同大复二序余感而题之云鼎足髙杨尔不慙百年遗迹改名蓝乌衣王谢俱零落七字风流白燕庵
　　汪钝翁【琬】吴江絶句云江上西风满棘枝夕阳遥映去防迟不须便作思归计且为鲈鱼住少时徐昌谷诗淼淼太湖秋水濶扁舟揺动碧琉璃松陵不隔东南望枫落寒塘露酒旗二诗风味何其相似
　　刘眘虚字挺卿其诗超逺幽敻在王孟王昌龄常建祖咏伯仲之间考其人盖深于经术不但词华也李华三贤论曰刘名儒史官之家兄弟以学著称述易诗书春秋礼乐为五説条贯源流备古今之变尚书刘公每有胜理必诣与谈终日忘返殷直清有识尚恨言理少对未与刘面常想见其人髙适达夫落落有竒节皆重刘者也按唐书儒学文苑皆不为眘虚立传而全唐诗话唐诗纪事亦畧之故详于此
　　程先贞字正夫徳州人侍郎绍之孙也有海右陈人集才情不及卢徳水【世漼】而深穏过之如丰侯歌葛巴刺椀歌火莲行诸篇皆有逸气
　　莆田宋珏字比玉善八分而小诗亦工尝记其一絶云来时梅瘦未成花别后垂杨金作芽他日相思如见画板桥西望是吾家
　　山隂陈洪绶崇祯末以画得名亦能诗有忆旧絶句云丰溪梅雨山楼醉竺坞茶香佛火眠清福不知今日忆神宗皇帝太平年
　　周侍郎栎园【亮工】示友云海水羣飞百尺髙同君城上拥弓刀战瘢莫向灯前看恐惹霜华上鬓毛挽杨秀才云唾地新词破锦囊髙楼君自拜沧浪文人命薄将军死谁赋城南旧战场
　　宣城唐祖命【允甲】故明中书舍人也去官后有诗云残花野蕨围荒砦破帽疲驴避长官颇似徐文长疲驴狭路愁官长破帽残衫拜孝陵
　　徐继恩字世臣武林名士后为浮屠名止嵒字奯堂为诗清丽不落凡近一字畧其絶句数首御教场中月直时下山全不道归迟三松影落半湖水一路沿钟到净慈晋人名理宗庄老剡县风流説谢支虽为神州钟紫气惜君未见马驹儿人家竹树渺茫间浦溆林峦不记湾安得防随湘势转为君九面写衡山防日春游遍若耶入城满面是烟霞正愁仙福难消受又吃人间御贡茶扁舟絶壁酹西风千古英雄在眼中欲得周郎重囘顾铜铁板唱江东坡公所谓无蔬笋气者也
　　周筼字青士秀水人居梅里隠于市防偶游嘉善假一园居停一夕啸咏甚适遂至达旦邻有郡丞行署时来按部闻周咏诗声亦达旦不成寐恚甚诘旦遣勾捉将加戮辱有士大夫援之乃得免或述此事余笑曰使袁虎不遇谢镇西防不免虎口一座大笑
　　唐济武检讨在武林夜宿天竺闻邻房二僧诟谇声中夜不息友人将谕解之唐曰无庸此不过文殊普贤厮打耳
　　门人张桐峰【琴】渊静沈黙作歌行踔厉风发而不失规矩扬州人无知其工诗者余取其诗入感旧集琴举康熈癸丑进士未仕卒
　　安邱二曹礼部贞吉字升六中丞申吉字锡余兄弟齐名礼部在京师和余文姬归汉圗等长歌极有笔力中丞沦没异域未见其止祭告湖南有句云雪花飞过洞庭去愁对斑斑湘竹林
　　余澹心【懐】莆田人居建康常赋金陵懐古诗不减刘賔客谢公墩云髙卧东山四十年一堂丝竹败苻坚至今墩下潇潇雨犹唱当时奈何许孙楚酒楼云江南城西酒楼红无数杨栁迎春风孙楚去后李白醉千年不见紫髯公雨花台云雨花台上草青青落日犹衔木末亭一线长江三里寺千年鹤唳九秋萤劳劳亭云蔓草离离朝送客骊驹愁唱新亭陌夜深苦竹啼鹧鸪空牀独宿头皆白顺治辛丑属严子餐【沆】寄余广陵余答诗云千载秦淮水东流绕旧京江南戎马后愁絶庾兰成钟阜蒋侯祠青谿江令宅传得石城诗肠断芜城客古今武人诗如沈庆之曹景宗辈犹有文士之风独北齐髙敖曹诗龙钟千口牛蝉连百壶酒朝朝围山猎夜夜迎新妇此等语断非文士所能道若斛律金风吹草低见牛羊则乐府絶唱矣
　　吕潜字半隠故明兵部尚书大器之子流寓江左有诗云横江阁外数防樯立尽西风鬓欲霜只有乡心不东去蚤随烟月上瞿唐
　　尤悔庵【侗】在史馆作明史乐府虽儗李西涯而往往驾出其上又常作外国竹枝百首
　　刘公防欲往苏门留诗别余与钝翁石臞辈云燕市酒徒稀后旬日余赋登髙诗云十年长事少袁丝公防见之笑曰何相报之速耶
　　昔在扬州刘公防寄书曰闻有铁防者住木兰院岂天寒衣衲重铁防耶然新寒衣衲重乃释一灵诗句非铁防也
　　防稽曽益注李长吉诗世知之矣晚又得其所注温岐八义集乃吴郡顾氏刻本宋天社任渊注宋景文黄山谷陈后山三集可谓独为其难于益亦然益字谦傅山字青主亦字公之佗太原髙士其子眉字夀髦能为古赋常卖药四方其子挽车晚憩逆旅辄课读史汉庄骚诸书诘旦成诵乃行祁县戴枫仲【廷栻】撰晋四家诗山父子居其二
　　林确斋者亡其名江右人居冠石率子孙种茶躬亲畚锸负担夜则课读毛诗离骚过冠石者见三四少年头着一幅布赤脚挥锄琅然歌出金石窃叹以为古圗画中人
　　方嵞山【文】桐城人居金陵少多才华晚学白乐天好作俚浅之语为世口实以已壬子生命画师作四壬子圗中为陶渊明次杜子美次白乐天皆髙坐而已伛偻于前呈其诗巻余为题罢语座客曰陶坦率白令老妪可解皆不足虑所虑杜陵老子文峻网密恐嵞山不免吃藤条耳一座絶倒
　　吴之洞庭山有丐者汪钝翁记其数诗有云不信乾坤大飘然世莫羣口吞三峡水脚踏万方云有形皆是假无象孰为真悟到无生地梅花满四邻
　　宋元宪景文兄弟少赋落花诗得大名刻画可谓极工然沈石田青楼粉暗女子嫁朱门鸟啼宾客稀更不刻画而有言外之意唐人髙阁客竟去小园花乱飞则尤妙也徐元叹一首云花意寒欲去登楼送所思将分春恨似与逺人期野水断村路孤烟生竹篱吾徒从此逝忍见艶阳时妙亦不减唐人
　　已未博学宏词之举田纶霞【雯】以工部郎中与焉已而被落题温飞卿集后云一代才名干子八吟义手亦徒然不教词赋陪雕辇空读南华第二篇然不十年官至巡抚江南佥都御史
　　林茂之诗客来自何处为言南山头昨夜片时雨新添春涧流入白门云白门迢递夕阳间千里闽天一日还依旧客情无别事逢人都问武夷山芳草云春风吹百卉草色遍相侵到处没马足有时惊客心逺连空汉上寒漾碧波浔独有明妃冢青青恨至今又孔雀庵云依然一茅宇宛在千竹林秦淮新涨云春雪消谿岸江潮上水门雪夜简胡彭举云今嵗山城雪偏于昨夜深同为闭户客故自絶相寻同喻宣仲鹫峰寺听秋莺云物候迁移怆客魂啼莺何意恋山村不因落叶林间满犹道啼春在寺门浔阳别曹汝载云扁舟客思共闲余分手那堪即到初明月中秋九江水愁人无暇作乡书又云树见楚色诗篇闻越吟黄鸟暂啼去清风时下来右皆与曹能始吴非熊【兆】倡和时作刻意六朝未染楚派者也
　　朱竹垞【彛尊】著书最富如日下旧闻经籍存亡考皆余百巻又撰诗综词综若干巻其自着诗歌杂文曰竹垞文类者余为序之尤爱其少时永嘉诸诗如南亭云薄云雨初霁返照南亭夕如逢秋水生我亦西归客西射堂云已见官梅落还闻谷鸟啼愁人芳草色緑遍射堂西孤屿云孤屿题诗处中川激乱流相看风色暮未可缆轻舟吴桥港云闻説吴桥港荷花百里开当年王内史五月櫂船回瞿谿云鸟惊山月落树静谿风缓法鼓响空林已有山僧饭饮吴郎宅云吴郎爱客解千龄劝饮青丝挈玉缾落日儿童齐拍手过江三日防曽醒祁六座上逢沈五云东阳年少沈休文五载相思两地分今日谢家羣从在青绫帐外更逢君
　　孙豹人【枝蔚】三原人居广陵卓荦负竒气一日游焦山中流遇风赋诗云风起中流浪打船秦人失色海云邉也知赋命元穷薄尚欲西归太华眠
　　刘宋沈忠武庆之应诏赋诗云朽老筋力尽徒步还南冈按客座赘语周处读书台下旧为光泽寺乃梁武帝旧居其地又名南冈六朝士大夫多居之武帝评书云南冈士夫徒尚风轨不免寒乞正指此乃知沈所居在南冈字非泛设以此悟注诗之难
　　新安汪徴逺字扶晨工于诗古选尤闲澹有王韦之风若黄山诗不见山中僧微雨潭上来不愧古人其从弟洪度字于鼎余尝定其全集歌行如建文钟湖孰菜等篇皆见史笔非茍作者
　　汉武帝秋风辞足迹骚人李峤汾隂行能使明皇感动流涕真絶唱也家兄西樵吏部从弟防华【又旦】都谏皆有作西樵云千秋脽上见遗祠武帝雄风自一时法驾逶迤斋殿启灵坛飒沓羽旂披礼成侍从陪游盛情极君王感物悲陈迹秖今谁髣髴白云南雁望参差防华云东风紫燕入丛祠河上人家记汉仪古碣半沦天上水苍松全折雨中枝依俙三烛流光夜想像千官立仗时冣喜啼莺犹未歇看花一路到汾脽亦无慙才子之目【防华诗本三首皆佳不具録】
　　余丙子再使蜀于绵州见羣鹿赋诗云绕郭涪江碧玉流一川丰草鹿呦呦逺游忽忆杨岐语争似渠侬得自由盖用杨岐方防禅师语也余儿启涑和之用唐吕温由鹿赋由此鹿以致彼鹿故曰由鹿余深赏其确切能押险韵又按宋景文云率乌者系生乌以来之曰防吕盖得其意而不知説文有此防字也
　　徐延夀字存永闽人徐兴公之子也家鼇峰蔵书与曹能始谢在杭埒移家湖南道广陵与余定交有过燕子矶作云冯夷吹浪齧山根云树千重暗白门故垒尚闻双燕语空江曽见六龙奔杨花莫雪行人路杜宇春风古帝魂扣枻中流频唤酒客情难遣是黄昏
　　伍瑞隆字铁山香山人竹枝词云蝴蝶花开蝴蝶飞鹧鸪草长鹧鸪啼庭前种得相思树落尽相思人未归戴本孝字务旃和州人诗画皆絶俗常贻余画册自题诗云丛薄何蓊薉乔木无余隂斧斤向天地悲风摧我心不知时荣者何以畣髙深草木亦争荣攀援与依附凌霄桑寄生滋蔓尚可惧惜哉不防微良材化枯树在京师一夕闻人谈二华之奇晨起即襆被往游其兴防不羁如此弟移孝字无忝
　　仲兄礼吉【士禧】少时有和唐祖咏望终南残雪诗三首云微风打窗纸冻雀鸣檐端起看松竹色萧萧増薄寒将雪无雪色色在浮云端煨芋对新雪骨与梅花寒逺山直西牖髙髙出林端朝来望新霁四顾清光寒
　　七言歌行杜子美似史记李太白苏子瞻似庄子黄鲁直似维摩诘经
　　七言歌行至子美子瞻二公无以加矣而子美同时又有李供奉岑嘉州之剏辟经竒子瞻同时又有黄太史之竒特正如太华之有少华太室之有少室
　　益都孙文定公【廷铨】咏息夫人云无言空有恨儿女粲成行谐语令人頥解杜牧之至竟息亡缘底事可怜金谷坠楼人则正言以大义责之王摩诘看花满眼泪不共楚王言更不着判断一语此盛唐所以为髙
　　孙文定咏史云田叔归来窦后伤萧条梁苑下微霜一时宾客多枚马不遣雄文悟孝王
　　戴叔伦论诗云蓝田日暖良玉生烟司空表圣云不着一字尽得风流神出古异澹不可收采采流水逢逢逺春明漪见底竒花初胎晴雪满林隔谿渔舟刘蜕文冢铭云气如蛟宫之水严羽云如镜中之花水中之月如羚羊挂角无迹可求姚寛西谿丛语载古琴铭云山髙谿深万籁萧萧古无人踪惟石嶣嶤东坡罗汉赞云空山无人水流花开王少伯诗云空山多雨雪独立君始悟
　　今世俗所传吟窗杂録冣纰缪可笑如第一巻诗格曰魏文帝撰而有双声叠韵回文之类岂建安之代已先有沈约四声及璿玑圗诗耶
　　小説载李习之翺在潭州嫁柘枝妓事以为韦苏州舒元舆诗云谁是蔡邕琴酒客魏公懐旧嫁文姬古今以为佳话而不知其汚蔑贤者也按应物为苏州刺史在贞元之初其后又有韦夏卿在贞元十年韦觊在元和时与习之之世差近而翺与应物固渺不相及也且韦李二集俱在亦无一字相涉则蔡邕琴酒之语何竟武断属之左司耶李观元宾集中有代人上韦苏州二书每疑其暴戾恣横不类左司所为观与翺同元和中人皆与左司无涉此二事皆不可不辩也乾元中又有韦黄裳韦之防大中时又有韦某志失名所称韦苏州盖不下六七人矣人但知有左司耳
　　金陵张可度字罽筏庐山诗云父居黄閤女崆峒流水桃花石室中多少男儿沦落尽神仙郤譲李腾空腾空者林甫之女李太白有送内之庐山访女道士李腾空诗余往读林甫外传疑之天上岂有不忠孝神仙耶吾乡刘节之孔和有诗云淮南畔诸侯赵髙贼宦官神仙乃如此何足容讥弹此名通之论也
　　诗话类编一条冣可笑者髙适为两淛观察使过杭之清风岭僧院题诗云前峯月落一江水僧在翠微开竹房及台州事竣复过此欲改一江为半江僧言前有一官人过此言诗佳矣但一字不如半字髙惊问为谁僧曰骆宾王也余案骆与髙二人世代逺不相及达夫亦未尝为两淛观察使乃宾王既代宋之问吟楼观沧海日矣尔时已称老僧何时又链形住世复还俗作官人而为达夫改此诗耶真可令人喷饭又案此诗乃晚唐任翻之作
　　亭皋木叶下陇首秋云飞太液沧波起长杨髙树秋皆栁文畅作六朝名句灼然在人耳目诗话类编乃以为赵松雪诗且云置之齐梁矫矫有气当是松雪偶书二诗遂误以为赵作耳此何异瞽人道黒白耶
　　楚人门巷潇湘色竟陵胡君信【承诺】句野航人逺雁声低侯官许有介【友】句
　　程孟阳【嘉燧】钞选中州集康熈丁亥门人汪于鼎【洪度】寄新安旧刻本请余删补将重锓梓余观其去取多不惬人意报书已之如刘迎无党之歌行李汾长源之七言律为中州集之冠而去取犹未当其他可知
　　董樵莱阳髙士康熈初游婺郡闺秀倪氏仁吉髙其人制方竹为杖遗之倪有絶句云怨入苍梧斑竹枝潇湘渺渺水云思分明记得华清夜疎雨银缸独坐时赵士喆字伯濬掖县人明副都御史燿之子太宰焕从子也甲申避兵松椒山遂不归与弟子董樵耦耕海上着石室谈诗建文年谱辽宫词各若干巻弟士亮士冕等皆能诗
　　边习字仲学歴城户部尚书华泉先生仲子有睡足轩诗一巻纸札草恶犹是当日真迹亡友徐东痴装潢而蔵之余既刻华泉集又删存仲学诗一巻附刻于后其佳句云野风欲落帽林雨忽霑衣薄暑不成雨夕阳开晚晴宛有家法
　　余选华泉集刻成又选刘吏部希尹集得若干篇希尹名天民歴城人及与华泉相倡和古选在华泉之上五言近体精深华妙逺不逮边矣
　　同年傅侍御彤臣【扆】吾邑人博雅能诗作词曲亦跌宕有致常于沧州道上赋栁枝词二十首略载于此絶代容华照眼明防年声价重金城谁言青鬓垂垂老一到临风百媚生零露萧晨半未干日髙犹自怯轻寒连钱骢马骄嘶过青眼楼头带笑看残照芙蓉溢颊红仙骨玉珑璁防囘眠起娇无力披拂偏宜少女风垂金小篆不曽譌叶叶纷披撇与波截栁编蒲无用处秖传新様似元和灵和前殿见风姿成薛躭情写艶词九月受风秋色里冶游心醉麴尘丝拂隄又复映征防折赠还宜女手掺薄暮一畨微雨过江州司马湿青衫南海邝露集有诗云峻极金隣摩天见九真按升庵集云张籍蛮中诗铜柱南边毒草春行人防日到金潾金潾交趾地名水经注所谓金潾清渚是也潾与邻通今刻本作麟非
　　刘公防画不及其诗常使金陵画师吴宏【字逺度】捉刀余毎索其画辄先之以小柬云勿烦真作公防面讯其故余笑应之曰兄画如宣城兔毛褐真不如假耳公防大笑
　　孙寳侗字仲孺益都相国【沚亭】仲子有才气善诗文然持论好与余左余蜀道诗髙秋华岳三峰出晓日潼闗四扇开孙议之或曰此本昌黎非杜撰也孙愤然曰昌黎便如何毕竟是两扇又题涪州石鱼云涪陵水落见双鱼北望乡园万里余三十六鳞空自好乗潮不寄一封书孙駮之曰既是双鱼合道七十二鳞余闻之笑曰此之谓鼈厮踢
　　萧山毛竒龄大可不喜苏诗一日复于座中訾謷之汪蛟门【懋麟】起曰竹外桃花三两枝春江水暖鸭先知云云如此诗亦可道不佳耶毛怫然曰鵞也先知怎只説鸭江都门人汪懋麟字季甪亦字蛟门诗才隽异古文学王介甫游吴题寒山寺云吴中池馆日吹箫只有寒山寺寂寥摇落江枫对渔火行人归去雨潇潇题顾符稹画云昭阳顾生画楼观绛阙瑶房生白云如螘宫人三百六丰神都似李将军
　　喻武功总制【成龙】金州人余官刑部尚书时喻为侍郎余尝定其塞上集前后出塞诸篇酷儗少陵如秋风入代郡万籁声萧萧昆仑十日雨星海宜泛涨丈夫既捐躯岂能依骨肉立马望黄河天青塞云紫又风雪洒边尘天际莫云紫山衔落照明戈鋋寒光里语多警絶又闻笛云梦里悠扬横笛声髙天露下共凄清愁来江汉人何处望里闗山月倍明万里孤云随絶漠十年羸马更长征谁知一曲中宵怨霜雪无端两鬓生
　　门人林石来【麟焻】莆田人康熙庚戌进士自礼部郎中督学贵州其玉岩诗集余为序之闽旧无牡丹惟墖山独有数本石来题诗云催放鼠姑花信风锦茵银烛照鞓红何当澹月慈恩寺传徧新词到六宫品题国色总寻常姚魏争夸压众芳不是宣和翻旧谱何人解赏女真黄
　　闽诗派自林子羽髙廷礼后三百年间前惟郑继之后惟曹能始能自见本色耳丁雁水炜亦林派之铮铮者其五言佳句颇多如青山秋后梦黄叶中诗莺啼残梦后花发独吟时花栁看憔悴江山待祓除皆可吟讽丁晋江人歴官湖广按察使
　　董樵江东懐古诗云春风呜咽鸣珂地寒雨凄凉散腊辰又春风公瑾墓细雨吕防城樵有诗三四十巻属余论定未及报而樵卒
　　门人宗元鼎梅岑诗以风调为主酷学才调集七言如来逢莺语诗从作【去声】去被人留酒重醺双柑香溅佳人手半臂寒添酒客肩炀帝冢云帝业兴亡世防重风流犹自説遗踪但求死看扬州月不愿生归驾六龙扬子江云防势天涯去不回龙笳何惜渡江来香车若到长干路后主荒宫花又开新亭云东晋江山暮雨秋新亭人士昔时游徒闻王导神州语周顗先收作楚囚吴音曲云璧月琼花夜夜重隋兵已断曲阿冲丽华防上能多记偏忘牀前告急封留邹訏士【只谟】云新开兰蕙正芳菲初到鲥鱼入馔肥冣好流光是三月如何抛郤渡江归
　　甲辰嵗西樵戏为虫豸诗二十首盖有所感慨而作余见之曰此卞彬蚤虱赋之流也腹与肠洁声兼清露遥何缘尘垢里强着伴金貂【蝉】早读漆园书梦亦羡栩栩魏收自轻薄胡为波及汝【蝶】共道输君独牵丝巧若神秖应同吉网莫便诩经纶【鼅鼄】手推故神物名流解望尘将军揖客少莫讶叩头频【叩头虫】汝腹能防许裈中漫鬭雄还思虱父语直有鲁连风【虱】尔躯既已轻尔行复能跳无如汤沐频有时亦相吊【蚤】委贽大兰王项领足意气纵解认前身讵羡转轮贵【牛领虫】托体槃瓠族豕虱畧相类狗茍而蝇营名实竟双备【狗蝇】虽游戏三昧然非才人不能道也
　　芜湖江岸有蟂矶上有昭烈孙夫人祠余甲子使粤归过之题二诗云白帝江声尚入吴灵祠片石倚江孤魂归若过刘郎浦还忆明珠步障无霸气江东久寂寥永安宫殿草萧萧都将家国无穷恨分付浔阳上下潮西粤风俗滛佚男女婚媾皆以歌辞相酬和同年吴冉渠【淇】尝撰粤风续九一巻凡民歌徭獞狼蜑布刀扇歌皆具其词虽侏而颇有乐府清商子夜读曲之遗民歌如胡蝶思花不思草兄思情妹不思家两岸人烟相对出秖隔青龙水一条已娘莫学鲤鱼子那河又过别条河天旱鼅鼄结夜网想晴只在暗中丝鼅鼄结网三江口水推不断是真丝科举秀才取红豆相思及早办前程黄菊花开九月九枝枝叶叶有娘名徭歌云黄蠭细小螫人痛油麻细小煼仁香鸭儿细细着水面表因细小爱怜娘蜑歌云错畔行过苏行巷鱼穿水透到花街木犀花发香十里胡蝶闻香水面来余獞狼诸歌则非译不能通晓矣
　　明末七言律诗有两派一为陈大樽一为程松圎大樽逺宗李东川王右丞近学大复松圎学刘文房韩君平又时时染指陆务观此其大畧也大樽警句如左徒旧宅犹兰圃中散荒园尚竹林九龙移帐春无草万马窥边夜有霜九月星河人出塞一城碪杵客登楼禹陵风雨思王防越国山川出霸才石显上宾居栁市窦婴别业在蓝田禁苑起山名万嵗复宫新戏号千秋四塞山河归汉阙二陵风雨送秦师松圎警句如步江空微有树秣陵天逺不宜秋梅残烛烬西窻雨雪沍香浓小阁云古寺正如昏壁画层湖都作水田衣梦里楚江昏似墨画中湖雨白于丝逺雁如尘飞水面乱防疑叶下吴头回峯冻雨皆成雪出雾危峦半是云多年华鬓丝相似三月春愁水不如磵饮断虹明积翠湖飞片雨乱斜阳羽声变后寒风急虹影消来白日过城上雪声游子屐县南风色酒人家岳寺夜眠春磵雨浦楼寒醉雪山风皆不愧古作者
　　长洲文与也【防】衡山裔孙画有家法常为鄢陵梁曰缉【熈】作江邨读书圗汪苕文【琬】题诗云鄢陵壄色平如掌也有江南此景无余见之曰吴子乃尔轻薄苕文笑曰子勿多言行且及子乃赋一絶云髣髴春江緑树隂防囘掩巻防沈吟江南与汝干何事赋得愁心尔许深以余诗有江花江鸟不相识写向丹青俱眼明之句云余又题苕文读书圗云朱门鼎鼎厌粱肉忍饥诵经无此人娜如山中好水石他年真作孟家邻娜如即雅宜山也
　　防稽姜【梗】铁夫句云青山吟鲍谢红烛写庄骚
　　刘考功公防【体仁】客鳯阳一日同友人苏【铭】茂斿过龙兴寺访老衲流连竟日始别苏归邸梦公防来笑唫诗云六十年来一梦醒飘然四大御风轻与君昨日龙兴寺犹是拖泥带水行觉而异之忽闻剥啄声则公防仆人至云已坐脱矣
　　门人陈子文【奕禧】自黔南归补南安太守未防病卒蒋静山【仁锡】哭之云已亡飞鸟惊蛇迹又失嵚﨑歴落人子文书法名当代人尤豪隽余方欲作哀挽见静山诗遂为阁笔
　　唐杜牧之张好好诗并序真迹巻用硬黄纸髙一尺一寸五分长六尺四寸末阙六字与本集不同者二十许字巻首楷书唐杜牧张好好诗宣和御笔也又御书葫芦印双龙小玺宣和连珠印后有政和长印政和连珠印神品小印内府圗书之印董其昌跋云樊川此书深得六朝人气韵余所见顔栁以后若温飞卿与牧之亦名家也愚案宣和书谱唐诗人善书者贺知章李白张籍白居易许浑司空圗吴融韩偓杜牧而不载温飞卿然余从它处见李商隐书亦絶妙知唐人无不工书者特为诗所掩耳此巻今蔵宋太宰牧仲家
　　余襄阳懐古诗云岂有酖人羊叔子更无悔过窦连波残碑堕泪回文锦一种销沈可奈何首句陆抗语次句山谷诗皆成句也







　　渔洋诗话巻下
