　　钦定四库全书　　　　　集部九
　　诗话补遗　　　　　　　诗文评类
　　提要
　　【臣】等谨案诗话补遗三巻明杨慎撰慎有檀弓丛训等书已着録又尝作升庵诗话其门人杨达之刻之此其戌云南后所作其门人曹命编次者也慎在戌所无文籍可稽著书惟凭腹笥中如称宋本杜甫集丽人行中有足下何所有红渠罗袜穿镫银二句之类已为前人之所纠至于称渤海北海之地今哈宻扶余中国之沧州景州名渤海者葢侨称以张休盛云云不知哈宻在西扶余在东絶不相及沧景一带地皆濒海故又有瀛州瀛海诸名谓曰侨置殊非事实又香云香雨并出王嘉拾遗记而引李贺元稹之诗又以卢象云气杳流水句误为香字如斯之类亦引据疎舛然其赅博渊通究在明人诸家之上去瑕存瑜可采者固不少也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　钦定四库全书
　　诗话补遗巻一
　　明　杨慎　撰
　　浮渲梳头
　　本事诗载刘禹锡杜司空席上赠妓诗云浮渲梳头宫様妆春风一曲杜韦娘今本浮渲梳头作髙鬓云鬟又以为韦应物诗者误也盖韦与刘皆尝为苏州刺史是以传疑浮渲字妙画家以墨饰美人鬓髪谓之渲染渲音
　　险诨句
　　吴均诗秋风泷白水鴈足印黄沙为沈约所笑唐人以此类为险诨句传竒诗多有之沈青箱夜月琉璃水春风卵色天是也韩退之水作青罗带山如碧玉篸杜牧诗钱塘鹦鹉緑吴岫鹧鸪斑东坡诗山为翠浪涌水作玉虹流大家亦时有之也
　　洞宫
　　列仙传燕昭王得洞光之珠以饰宫王母三降其地名曰洞宫刘沧有宿洞宫诗沐髪清斋宿洞宫又唐人称道院曰洞宫杨巨源诗洞宫曽向龙邉宿云径应从鸟外还
　　烛剪诗
　　元武伯英咏烛剪诗啼残瘦玉兰心吐蹴落春红燕尾香为一时所赏国朝古防李公时勉咏剪刀诗吴绫剪防鱼吞浪蜀锦裁时燕掠霞深院响传春昼静小楼工罢夕阳斜公之直节清声而诗妩媚如此信乎赋梅花者不独宋广平也
　　雯华
　　金国仙人王予可诗词多用雯华字见中州集元好问诗剥裂雯华渍月秋又寳宫寺联云七重寳树围金界十色雯华拥畵梁查雯云文也又石文似云亦曰雯华古三坟书日云赤昙月云素雯刘因登寺阁诗雯华寳树忽当眼
　　挚虞论诗赋四过
　　假象太过则与类相逺命辞过壮则与事相违辨言过理则与义相失丽靡过美则与情相悖
　　黄云
　　春秋运斗枢曰黄云四合女讹惊邦感精符曰妻党翔则黄云入国妻党翔谓女谒盛也淮南子曰黄天之气上为黄云下为黄埃江淹诗河洲多沙尘风吹黄云起李太白诗黄云城南乌欲栖【补文选注之未偹】
　　乐些城
　　唐书骠国之地南尽海【即今滇海】北通南诏乐些城东北距阳苴咩城六千八百乐些即杜诗所谓和亲逻洋城是也今作摩些其字虽异地一也音一也
　　无名氏六言诗【或云李季章作】
　　蒋凝赋止四韵邠老诗无全章丫头花钿满面不及徐妃半籹
　　塞北江南
　　杜氏通典论凉州云地势之险可以自保于一隅财富之殷可以无求于中国故五凉相继与十六国立中州人士避难者多往依之盖其风土之可乐如此唐韦蟾诗曰贺兰山下果园成塞北江南旧有名称其为塞北之江南以此
　　汉古诗逸句
　　庭中有竒树上有悲鸣蝉
　　泛泛江汉萍飘荡永无根
　　青青陵中草倾叶晞朝日阳春被恵泽枝叶可揽结饿狼食不多饥豹食有余
　　胡蝶逰西园暮宿桑树间
　　天霜朩叶下鸿鴈当南飞　古诗四十余首文选収其十九首今其遗句见于类书多有之聊録其一二断珪缺璧犹胜瓦砾如山也
　　人逺精魂近寤寐梦容光【无名氏】
　　初秋北风至吹我章华台浮云多暮色似从崦嵫来【同上】石上生菖蒲一寸八九节仙人劝我飡令人好顔色【同上】羁絷系世网进退维凖绳【江伟】
　　去妇不顾门萎韭不入园【诸葛孔明】
　　探懐授所欢愿醉不顾身【王仲宣】
　　皎月垂素光云为髣髴【刘公榦】
　　景如映璧繁星如散锦【庾阐】
　　金荆持作枕紫荆持作床【古歌】
　　争先非吾事静照在忘求【王右军】
　　来若迅风散逝如归云征【李充】
　　翕如翔云防忽若惊风散【枣腆】
　　遥看野树短逺望樵人细【虞骞】
　　黄鸟鸣相追咬咬弄好音【古诗】
　　相思心既劳相望脰亦悁【陆彦声】
　　迅飚翼华盖飘飖若鸿飞【石崇】
　　元清渺渺观浴景出东渟【仙诗】
　　逍遥元津际辔景落沧溟【同上】
　　子书传记语似诗者
　　美色不同面悲音不共声【论衡】
　　片玉可以琦奚必待盈尺【抱朴子】
　　两江珥其市九桥带其流【杨雄】
　　生无一日欢死有万世名【列子】
　　善御不防马善射不防弓【韩诗外传】
　　文绣被台榭菽粟食鳬鴈【晏子】
　　日日献玉衣旦旦进玉食【列子】
　　骏马养外厩美人充下陈【战国策】
　　操行有常贤仕宦无常遇【王充】
　　触露不搯葵日中不剪韭【古谚】
　　飞鸟号其羣鹿鸣求其友【楚辞注】
　　膏以肥自翠以羽殃身【苏秦】
　　薫以香自烧膏以明自煎【陈留父老】
　　良将如収电可见不可追【抱朴子】
　　髙不絶山阜跛羊升其颠深不絶涓流孺子浴其渊【牟子】急行无善歩促柱少和声【王充】
　　孔子辞廪丘终不盗带钩许由让天下终不利封侯【淮南】髙山寻云霓深谷肆无景【羊祜疏】
　　南游罔防野北息况墨乡【淮南】
　　日回而月周时不与人防【淮南】
　　百里不贩樵千里不贩籴【古谚】
　　两贵不可同两势不可双【说苑】
　　女爱不敝席男欢不尽轮【谷子】
　　御马不释策操弓不反檠【家语】
　　鹊巢知风起獭穴知水生【韩诗外传】
　　丰屋知名家乔朩知旧都【吕覧】
　　井水无大鱼新林无长朩【同上】
　　饿狼守庖厨饥虎牧牢豚【仲长统昌言】
　　代马依北风越鸟翔故巢【吴越春秋】
　　荆土不贵玉鲛人不贵珠【韩诗外传】
　　蠧蝝仆柱梁蚊芒走牛羊【新序】
　　青崖若防黛素湍如委练【罗含湘中记】
　　白沙如霜雪赤岸若朝霞【同上】
　　洞庭对岳阳修眉鍳明镜【同上】
　　神邱有火穴光景照千里昆崘有弱水鸿毛不能起【元中记】
　　日南有野女羣行不见夫其状皛且白裸袒无衣襦【唐防博物记】
　　蟪蛄鸣于朝寒螀鸣于夕【风土记秋日】
　　蝇成市于朝蚊成市于夕【同上夏日】
　　煦气成虹霓挥袖起风尘【刘邵赵都赋】
　　不寳咫尺玉而爱寸隂旬【司马法】
　　皷声不过阊柝声不过阆【同上】
　　铎以声自毁膏以明自铄【淮南】
　　大江如索带舟船如鳬鴈【郡国志】
　　跣跗被商舄重译吟诗书【王充】
　　醴泉有故源嘉禾有旧根【同上】
　　白璧不可为容容多后福【左雄传】
　　仲尼长东鲁大禹出西羌【晋书戴叔鸾传】
　　明月不妄映兰葩岂虚鲜【郭璞】
　　新霁青阳升天光入隙中【佛经】
　　日从蒙汜出照树初无影【同上】
　　陇坂萦九曲不知髙防里【三秦记】
　　髙树翳朝云文禽蔽緑水【应璩】
　　平流皷怒浪静树振惊飚【尚书正义序】
　　榣朩不生危松柏不处卑【国语】
　　遁防不可复亡犴不可再【淮南】
　　一渊不两蛟【淮南】
　　两雄不并栖【三国志】
　　海鱼空鸟
　　大海从鱼跃长空任鸟飞唐荆州陟屺寺僧元覧诗也朱文公尝书之且防之曰大丈夫处世不可无此气象盖亦取之元覧斋壁有张璪画松符载讃之卫象诗之覧悉加垩焉曰无事疥吾壁也异哉此髠奴既能知鱼鸟任其飞跃又何必介意于三才子之笔乎
　　颠当
　　颠当窝深如蚓穴网丝其中土盖与地平大如榆荚仰捍其盖伺蝇蠖过輙翻盖捕之才入复闭与地一色并无丝障可寻也尔雅谓之王蛈蝪谷子谓之蛈母秦中儿童戱曰颠当颠当牢守门蠮螉防汝无处奔范成大六言诗曰恐妨胡蝶同夣咲倩颠当守门唐刘崇逺金华子云京师儿童以草临此虫穴呼之谓之钓骆驼须臾此虫出穴有明经刘寡辤曰此即尔雅王蛈蝪也时人服其博识浙中谓之驼背虫其形酷似骆驼也【蛈母一作蛈】
　　止观之义
　　杜诗白首重闻止观经佛经云止能舍乐观能离苦又云止能修心能断贪爱观能修慧能断无明止如定而后能静观则虑而后能得也
　　晩唐絶倡
　　许浑莲塘诗为忆莲塘秉烛游叶残花败尚维舟烟开翠扇清风晓水泛红花白露秋神女暂来云易散仙娥终去月难留空懐逺道难持赠醉倚西防尽日愁此为许丁卯集中第一诗而选者不之取也他如韦荘昔年曾向五陵逰一首罗隐梅花吴王醉防十余里一首李郢上裴晋公四朝忧国髩成丝一首皆晩唐之絶倡可与盛唐峥嵘惟具眼者知之
　　紫蒙
　　慕容氏自云轩辕之后徙于紫蒙之野晋书慕容氏赞曰紫蒙徙构元塞分疆角端偃月歩揺翻霜乗危猬起怙险鸱张守以不德终致余殃宋人送北使诗云风急紫蒙催玉勒日长青聴薫弦正用此事
　　铜虹晓虹
　　器物欵识有王氏铜虹烛锭虹与缸同如汉赋金缸衔壁唐诗银缸斜背解明珰之类也李贺诗飞燕上帘钩晓虹屏中碧亦谓贵人晏眠而晓灯犹在缸也
　　瓠芦河苜蓿烽
　　岑参塞上诗苜蓿烽邉立春瓠芦河上泪沾巾西域记云塞外无驿邮往往以烽代驿玉门闗外有五烽苜蓿烽其一也又云瓠芦河下广上狭洄波甚急深不可渡上置玉门闗即西境之咽喉也
　　金人咏物诗
　　中州集金羽士王予可咏西云一片冷沉浑底月半弯斜卷陇头云孙铎咏玉簮花云披拂西风如有待徘徊凉月更多情郑子咏酴醿诗云玉斧无人解羞月珠裙有意欲留仙皆极体物之工
　　六朝七言律【其体不纯】
　　蝶黄花紫燕相追杨低柳合路尘飞已见垂钩挂緑树诚知淇水沾罗衣两童夹车问不已五马城南犹未归莺啼春欲驶无为空掩扉【右梁简文春情曲后二句又作五言也】
　　长安城中秋夜长佳人锦石流黄香杵纹砧知近逺传声逓响何凄凉七夕长河烂中秋明月光蠮螉塞邉絶鴈鸳央楼上望天狼【右后魏温子升衣第五六句又作五言】
　　文牎玳瑁影婵娟香帷翡翠出神仙促柱黙唇莺欲语调系爪鴈相连秦声本自杨家解吴歈那知谢傅怜祗愁芳夜促兰膏无那煎【右陈后主聴筝后二句五言】
　　旧知山里絶氛埃登髙日暮心悠哉子平一去何时返仲叔长逰遂不来幽兰独夜清琴曲桂树凌云浊酒杯槁项同枯朩丹心等死灰【右隋王无功北山后二句五言】
　　薫风啜茗
　　杜子美何将军山荘诗薫风啜茗时今本作春风非此诗十首皆一时作其曰千章夏朩清又曰红绽雨肥梅皆夏景可证
　　米元章
　　米元章之书法人皆知之其诗律之妙人或不尽知也予爱其望海楼一诗云云间銕瓮近青天缥渺飞楼百尺连三峡江声流笔底六朝防影落樽前几畨画角催残日无事沧洲起白烟忽忆赏心何处是春风秋月两茫然又咏潮云怒气号声迸海门州人传是子胥魂天排云阵千家吼地拥银山万马奔势与月轮齐朔望信如壶漏报朝昬吴王越覇成何事一唱渔歌过逺村又垂虹亭一絶云断云一叶洞庭防玉破鲈鱼霜破柑好作新诗寄桑苎垂虹秋色满东南
　　南浦诗
　　防凖南浦诗春风入垂杨烟波涨南浦落日动离魂江花泣微雨【妙防不减唐人】
　　杜公引泉诗
　　杜工部补稻畦水诗云芊芊炯翠羽剡剡生银汉鸥鸟镜里来闗山雪邉看秋菰成黒米精凿传白粲玉粒足晨炊红鲜任霞散陆防引泉诗曽闻瑶池溜亦灌朱草田鳬伯弄翠蕊鸾雏舞丹烟淩风捩桂舵隔雾驰犀船【二诗曲尽农田之景然而词语且宕乐】
　　燕子诗穿花落水益沾巾范德机善本作帖水一笑正坠双飞翼黄山谷云一笑俗作一箭非纷纷戯蝶过闲幔张文潜本作开幔
　　东丹王千角鹿图
　　辽太祖安巴坚二子长曰托云【辽史名倍】次曰耀库济【后改名徳光】唐明宗天成元年丙戌辽主灭渤海【渤海北海之地今哈宻扶余也中国之沧州景州名渤海者盖侨称以张休盛】改为东丹国以倍为东丹王其后舒噜后立次子徳光东丹王曰我其危哉不如适他国以成泰伯之名遂立石海上刻诗曰小山压大山大山全无力羞见故乡人从此投外国遂越海归中国唐明宗长兴六年也明宗赐与甚厚赐姓李名赞华以荘宗妃夏氏妻之拜懐化军节度使东丹王有文才博今其泛海归华载书数千巻尤好畵世传东丹王千角鹿图李伯时临之董北苑有防宣和畵谱列其目焉【东丹王事颇大辽志及宣和画谱董逌画趿陈桱通鉴续编梓之以便覧考】
　　竹香
　　杜子美竹诗雨洗娟娟浄风吹细细香李长吉新笋诗斫取青光写楚词腻香春粉黒离离又昌谷诗竹香满凄寂粉节涂生翠竹亦有香细嗅之乃知
　　屠苏为草名
　　周王褒诗飞甍雕翡翠绣桷画屠苏屠苏本草名画于屋上因草名以名屋杜诗云愿随金騕褭走置锦屠苏此屠苏屋名也后人又借屋名以名酒元是屠苏酒是也又大帽形类屋亦名屠苏南史谣云屠苏障日覆两耳是也
　　虞世南织锦曲
　　寒闺织素锦含怨敛双蛾综新交缕澁经脆断丝多衣香逐举袖钏动应鸣梭还恐裁缝罢无信往交河此虞世南织锦曲也分明是一幅织锦图综音纵经音迳非深知织作者不知此二句之妙
　　王筠咏邉衣
　　王筠咏征妇裁衣行路难其略云裲裆双心共一抹栢腹两邉作八撮带虽安不忍缝开孔才穿犹未逹胷前却月两相连本照君心不照天数句叙裁衣曲折纤微如出缝妇之口诗至此可谓细宻矣
　　甄皇后塘上行
　　蒲生我池中緑叶何离离岂无蒹葭艾与君生别离念君去我时独愁常苦悲相见君顔色感结伤心脾念君常苦悲夜夜不能寐莫以豪贤故弃捐素所爱莫以鱼肉贱弃捐葱与薤莫以麻枲贱弃捐管与蒯倍恩者苦枯蹶船常苦没教君安息定慎莫致仓卒与君一别离何时复相对出亦复苦愁入亦复苦愁边地多悲风树朩何防防从君致独乐延年夀千秋　此诗乐府亦载而详略不同然词义之善无如此録之完美故书于此蹶船常苦没黄河中行舟常有此患俗云着浅说文艐船着沙不行也尚书大传云三艐国名亦在黄河侧甄后此句正北方之语特表出之　防音飕古本楚词风防防兮朩防防今本作萧而音亦叶飕故此诗亦作萧萧又作翛翛摠不若防防字之古也　甄后中山无极人为文帝后其后为郭贵嫔譛赐死临终作此诗魏明帝初为王时纳虞氏为妃及即位毛氏有宠而黜虞氏卞太后慰勉之虞氏曰曹氏自好立贱未有能以令终殆必由此亡国矣其后郭夫人有宠毛后爱弛亦赐死魏之两世家法如此虞氏亡国之言良是诗可以观不独三百篇也　元人传竒以明帝为跳槽俗语本此
　　栁花香
　　李太白诗风吹栁花满店香温庭筠咏栁诗香随静婉歌尘起影伴娇娆舞袖垂传竒诗莫唱踏春阳令人离肠结郎行久不归栁自飘香雪其实栁花亦有微香诗人之言非诬也
　　隋后主诗
　　隋后主越王侗杨叛儿歌曰青春正阳月结伴戯京华龙媒玉珂马凤轸绣香车水映临桥栁风吹夹路花日昬欢晏罢相将归狭斜越王嗣位史称其眉目如画温厚仁爱风格俨然后为王充所弑临命礼佛曰愿自今以往不复生帝王家噫亦可怜矣观其词藻如此若不生帝王家岂不为文人学士邪　隋越王谥恭帝李渊立代王侑亦谥恭帝二主同谥盖东西不相闻也
　　香云香雨
　　雨未常有香也而李贺诗衣微香雨青氛氲元微之诗雨香云淡觉微和云未常有香而卢象诗云云气香流水
　　咏王安石
　　刘文靖公【因】书事絶句云当年一线魏瓠穿直到横流破国年草满金陵谁种下天津桥上聴啼鹃宋子虚咏王安石亦云投老归耕白下田青苖犹未罢民钱半山春色多桃李无奈花飞怨杜鹃二诗皆言宋祚之亡由于安石而含蓄不露可谓诗史矣
　　宋子虚咏史
　　宋子虚咏史凡三百余首其佳者如咏甘罗云函谷关中富列侯黄童亦僣上卿谋当年园绮犹年少甘隐商山到白头咏緑珠云红粉捐躯为主家明珠一斛委泥沙年年金谷园中燕啣取香泥落花咏张果云沧溟防度见扬尘曽醉尧家丙子春近日喜无天使至蹇驴留得载闲身徐佐卿化鹤云化作辽东羽翼囬适逢沙苑猎开宁知万里青城客直待他年箭主来咏陆贽云诏下山东感泣来谪归门巷鎻苍苔奉天以后谁持笔不用当时陆九才咏宋宫人王婉容云贞烈那堪拒强求玉顔甘没塞垣秋孤坟若是隣青塜地下昭君见亦羞王婉容随徽钦北去尼玛哈见之求爲子妇婉容自刎车中金人之道傍可谓英烈矣
　　含笑花诗
　　施宜生含笑花诗百歩清香透玉肌满堂皓齿转明眉褰帷跛客相迎防射雉春风得意时
　　九字梅花诗
　　元天目山释明本中峯有九字梅花诗云昨夜西风吹折千林梢渡口小艇滚入沙滩泑野树古梅独卧寒屋角疎影横斜暗上书囱敲半枯半活防个擫蓓蕾欲开未开数防含香苞纵使画工竒妙也缩手我爱清香故把新诗嘲池南唐文荐【锜】谓余曰此诗不佳影不可言敲又后四句有斋饭酸饀气属予作一首乃口占云元冬小春十月微阳回緑萼梅蕊早傍南枝开折赠未寄陆凯陇头去相思忽到卢仝下来歌残水调沉珠明月浦舞破山香碎玉凌风台错恨髙楼三弄呌云笛无奈二十四畨花信催近观卢賛元酴醿花诗云天将花王国艳殿春色酴醿洗妆素颊相追陪絶胜浓英缀枝不韵李堪友横斜照水搀先梅瑶池董双成浴香肌露竹林嵇叔夜醉玉山頽风流何事不入锦囊句清和天气直挽青阳回亦九字律也诗亦有思致以李花为不韵甚切体物前人亦未道破者
　　张旭诗
　　张旭以能书名世人罕见其诗近日吴中人有収其春草帖一诗陆子渊为余诵之所谓春草青青万里余邉城落日见离居情知海上三年别不寄云间一纸书也可谓絶倡余又见崔鸿胪所藏有旭书石刻三诗其一桃花矶云隐隐飞桥隔墅烟石矶西畔问渔船桃花尽日随流水洞在清溪何防邉其二山行留客云山光物态弄春晖莫为轻隂便拟归纵使晴明无雨色入云深处亦霑衣其三春逰值雨云欲寻轩槛倒清樽江上烟云向晚昏湏倩东风吹散雨明朝却待入华园字画竒怪摆云捩风而诗亦清逸可爱好事者模为四悬之
　　陈文恵公诗
　　陈文恵公尧佐吴江诗云平波渺渺烟苍苍菰蒲才熟杨栁黄扁舟系岸不忍去西风斜日鲈鱼乡后人于其地立鲈鱼乡亭和者百余人皆不及也噫此诗尚敢和耶又碧澜堂诗云苕溪清浅霅溪斜碧玉光寒一万家谁向月明中夜聴洞庭渔笛隔芦花二诗曲尽东南之景后之作者殆无复措手
　　宋人絶句
　　宋诗信不及唐然其中岂无可匹体者在选者之眼力耳如苏舜钦吴江诗月从洞庭来光映寒湖凸四顾无纤尘鱼跃明镜裂王半山雨诗云山中十日雨雨晴门始开坐看苍苔纹欲上人衣来孔文仲早行云客行谓已旦出视见落月瘦马入荒陂霜花重如雪崔鶠春日云落日不可尽丹林紫谷开明明逺树里厯厯暝鸦回冦平仲南浦云春风入垂杨烟波涨南浦落日动离魂江花泣微雨郭公甫水车岭云千丈水车岭悬空九叠屏北风来不断六月亦生氷苏子由中秋夕云巧转上人衣徐行度楼角河汉冷无云冥冥独飞鹊旅行云猿狖号枯朩鱼龙泣夜潭行人已天北思妇隔江南朱文公雨诗云孤灯耿寒熖照此一窓幽卧聴檐前雨浪浪殊未休张南轩题南城云坡头望西山秋意已如许云影度江来霏霏半空雨东渚云团团凌风桂宛在水之东月色穿林影却下碧波中丽泽云长吟伐朩诗伫立以望子日暮飞鸟归门前长春水西屿云系舟西岸邉幅巾自来去岛屿花朩深蝉鸣不知防采菱舟云散防下舸亭水清鱼可数却上采菱舟乘风过南浦五诗有王维辋川遗意谁谓宋无诗乎
　　子由四絶句
　　苏子由题李龙眠山荘图四絶句其一璎珞岩云泉流逢石缺脉散成寳网水神璎珞看山是如来想其二雨花岩云岩花不可举翔蕊久未堕忽坠幽人前知子观空坐其三玉龙潭云白龙昼饮潭修尾挂石壁幽人欲下看雨雹晴相射其四陈彭漈云苍壁立积銕悬泉泻天绅山行见已久指与未来人此四诗竒景竒句可诵可想放翁谓子由诗胜子瞻亦有见也　漈闽中水名郑樵号夹漈可证
　　絶句四句皆对
　　絶句四句皆对杜工部两个黄鹂一首是也然不相联属即是律中四句也唐絶万首惟韦苏州踏阁攀林恨不同及刘长卿寂寂孤莺啼杏园二首絶妙盖字句虽对而意则一贯也其余如李峤送司马承祯还山云蓬阁桃源两地分人间海上不相闻一朝琴里悲黄鹤何日山头望白云柳中庸征人怨云歳歳金河复玉闗朝朝马策与刀镮三春白雪归青塜万里黄河绕黒山周朴邉塞曲云一队风来一队沙有人行防没人家黄河九曲氷先合紫色三春不见花亦其次也
　　莲花诗
　　张文潜莲花平池碧玉秋波莹緑云拥扇青揺柄水宫仙子闘红妆轻歩淩波踏明镜杜衍雨中荷花诗翠盖佳人临水立檀粉不匀香汗湿一阵风来碧浪翻真珠零落难収拾此二诗絶妙又刘美中夜度娘歌菱花炯炯垂鸾结烂学宫妆匀腻雪风吹凉髩影萧萧一抹疎云对斜月冦平仲江南曲烟波渺渺一千里白苹香散东风起惆怅汀洲日暮时柔情不断如春水亡友何仲黙尝言宋人书不必収宋人诗不必观余一日书此四诗讯之曰此何人诗答曰唐诗也余笑曰此乃吾子所不观宋人之诗也仲黙沉吟久之曰细看亦不佳可谓崛强矣
　　唐彦谦诗
　　唐彦谦絶句诗用事隐僻而讽谕悠逺似李义山如奏防西蜀题沱江驿云野客乗轺非所宜况将儒服报戎机锦江不识临卭酒幸免相如渴病归即李义山相如未是真消渴犹放沱江过锦城之意也其余如登兴元城观烽火云汉川城上角三呼防跸防邉列万夫褒姒塜前烽火起不知泉下破顔无邓艾庙云昭烈遗黎死尚羞挥刀斫石恨谯周如何千载留遗庙血食巴山伴武侯此即唐人题吴中范蠡庙云千年宗国无穷恨只合江邉祀子胥之句也汉殿云鸟去云飞意不通夜坛斜月转桐风君王寂虑无消息却就真人覔钜公首首有醖借堪吟咏比之贯休胡曽辈天壤矣考其世盖僖宗时人也
　　洪容斋唐人絶句
　　洪容斋集録唐人絶句五十余巻诗近万首然余观之犹有不尽随即书于简端二十余首近又得二首其一无名氏咏姑苏台云无端春色上苏台欝欝芊芊草不开无风自偃君知否西子裙裾拂过来其二栁公绰题梓州牛头寺云一出西城第二桥两邉山朩晚萧萧井花净洗行人耳留聴溪声入夜潮









　　诗话补遗巻一
　　钦定四库全书
　　诗话补遗巻二
　　明　杨慎　撰
　　王建宫词
　　王建宫词一百首至宋南渡后失去七首好事者妄取唐人絶句补入之泪尽罗巾梦不成白乐天诗也鸳鸯瓦上忽然声花蕋夫人诗也宝仗平明金殿开王少伯诗也日晩长秋帘外报又日映西陵松栢枝二首乃乐府铜雀台诗也银烛秋光冷画屛及闲吹玉殿昭华管二首杜牧之诗也余在滇南见一古本七首特全今録于左忽地金舆向月陂内人接着便相随却回龙武军前过当殿教看卧鸭儿
　　唐著作佐郎崔令钦教坊记云左右两教坊左多善歌右多工舞外有水泊俗号月陂形如偃月也又云妓女入宜春苑谓之内人亦曰前头人言常在驾前也其家在教坊四季给米得幸者谓之十家
　　画作天河刻作牛玉梭金镊采桥头每年宫女穿针夜勅赐新恩乞巧楼
　　春来睡困不梳头懒逐君王苑北逰暂向玉阶花上立簸钱赢得两三筹
　　弹棊玉指两参差背局临虚鬭着危先打角头红子落上三金字半边垂
　　宛转黄金白柄长青荷叶子画鸳鸯把来不是呈新様欲进微风到御床
　　供御香方加减频水沉山麝每回新内中不许相传出已被医家写与人
　　药童食后进云浆高殿无风扇小凉每到日中重掠髩衣骑马绕宫廊
　　艛
　　艛小舩名音搂构见吕防传白乐天诗两片红旗数声鼓使君艛艓上巴东又箳篂州乘送艛艓驿船迎又还乘小艛艓却到古湓城艓当作字之误也
　　呉二娘
　　吴二娘杭州名妓也有长相思一词云深花枝浅花枝深浅花枝相间时花枝难似伊　巫山高巫山低暮雨潇潇郎不归空房独守时白乐天诗吴娘暮雨潇潇曲自别江南久不闻又夜舞吴娘袖春歌蛮子词自注吴二娘歌词有暮雨潇潇郎不归之句今绝妙词选以此为白乐天词误矣吴二娘亦杜公之黄四娘也聊表出之
　　谢自然升仙
　　谢自然女仙白日飞升当时盛传其事至长安韩昌黎作谢自然诗纪其迹甚着葢亦得于传闻也予近见唐诗人刘商集有谢自然却还旧居一诗云仙侣招邀自有期九天升降五云随不知辞罢虚皇日更向人间住几时观此诗其事可知矣葢谢氏为妖道士所惑以幻术贸迁他所而淫之久而厌之又反旧居观商诗中所云仙侣招邀意在言外惜乎昌黎又不闻也然则世之所谓女仙者皆此类耳
　　天闚象纬逼
　　杜工部龙门奉先寺诗天闚象纬逼或作天阅殊为牵强章表臣诗话据旧本作天闚引史记以管闚天之语其见卓矣余又按文选潘岳秋兴赋闚天文之秘奥注引陆贾新语楚王作干谿之台闚天文杜子羙熟精文选者也其用天闚字正本此况天文即象纬也不但用其字亦用其义矣子羙复生必以余爲知言也天闚闚天也云卧卧云也此倒字法也言闚天则星河垂地卧云则空翠湿衣见山中之殊于人境也
　　石御亭
　　唐人送元中丞江淮转运诗一首王维钱起集皆有之其云去问珠官俗来经石春东南御亭上莫问有风尘用事颇隐僻石用荀子紫鱼盐及文选石应节而杨葩事也御亭吴大帝驻辇所憩后人建御亭在晋陵庾信诗御亭一回望风尘千里昬是也今刻本或改石作右却御亭或改作衍亭转刻转误漫一正之
　　罨画
　　画家称罨画杂彩色画也吴兴有罨画溪然其字当用罨乃鱼网非其训也张泌诗罨岸春涛打船尾谓鱼网遮岸也此用字最得字义
　　左思蜀都赋罨翡翠钓鰋鲉
　　王摩诘遗诗
　　王摩诘诗今所传仅六巻如轻隂阁小雨深院昼慵开坐看苍苔色欲上人衣来一首见于洪觉范天厨禁脔人家在仙掌云气欲生衣二句见于董逌画跋而本集不载则知其诗遗落多矣
　　洛阳花雪
　　何逊与范云聨句诗云洛阳城东西却作经年别昔去雪如花今来花似雪李商隠送王校书分司诗云多少分曹掌秘文洛阳花雪梦随君定知何逊縁聨句毎到城东忆范云又漫成一絶云不妨何范尽名家未解当年重物华逺把龙山千里雪将来拟并洛阳花二诗皆用此事若不究其源不知爲何说也
　　丽人行逸句
　　松江陆三汀深语予杜诗丽人行古本珠压腰衱穏称身下有足下何所着红蕖罗韈穿镫银二句今本无之淮南蔡衡仲昻闻之击节曰非惟乐府鼓吹兼是周昉羙人画谱也
　　刘须溪
　　庐陵刘辰翁防孟号须溪于唐人诸诗集及李杜苏黄大家皆有批防又有批评三子口义及世说新语士林服其赏鉴之精博然不知其节行之高也余见元人张孟浩赠须溪诗云首阳饿夫甘一死叩马何曽罪辛已渊明头上漉酒巾义熙以后爲全人葢宋亡之后刘公竟不出仕也噫是与伯夷陶潜何异哉须溪私印古篆三代人物四字自许良不为过张孟浩葢亦同时合志者他如闽中之谢臯羽徽州之胡余学慈溪之黄东发自以中国遗人不事二姓者不知其防宋朝待士之厚其效可騐矣
　　元朝畨书
　　元朝主中国日用羊皮冩诏谓之羊皮圣防其字用防古书中国人亦习之张孟浩诗云鸿蒙再剖一天地书契复见科斗文张光弼辇下曲云和寜沙中扑遫笔史臣以代铅椠事百司译冩高昌书龙蛇复见古文字
　　唐舞妓着靴
　　舒元舆咏妓女从良诗云湘江舞罢却成悲便脱蛮靴出凤帏谁是蔡邕琴酒客曹公懐旧嫁文姬可考唐世妓女舞饰也按说文鞮四夷舞人所着屦也周礼有鞮鞻氏亦是四夷之舞今之乐部舞妆皆出四夷唐人舞妓皆着靴犹有此意卢肇柘枝舞赋靴瑞锦以云匝袍蹙金而鴈欹乐府歌锦靴玉带舞回云杜牧之赠妓诗曰舞靴应任傍人防笑脸还须待我开黄山谷赠妓词云风流太守能笼翠羽宜醉金钗且留取垂杨掩映庭阶直待朱轮去后便从伊窄袜弓鞋则汴宋犹似唐制至南渡后妓女窄袜弓鞋如良人矣故当时有苏州头杭州脚之谚云
　　蛮靴一本作鸾靴卢肇赋一本云靴瑞锦以鸾匝袍蹙金而鴈欹以鸾对鴈当是并识于此
　　评李杜
　　杨诚斋云李太白之诗列子之御风也杜少陵之诗灵均之乘桂舟驾玉车也无待者神于诗者与有待而未尝有待者圣于诗者与宋则东坡似太白山谷似少陵徐仲车云太白之诗神鹰瞥汉少陵之诗骏马絶尘二公之评意同而语亦相近余谓太白诗仙翁劒客之语少陵诗雅士骚人之词比之文太白则史记少陵则汉书也
　　华不注
　　左传成公二年晋郤克战于鞌齐师败绩逐之三周华不注相传读不字但作卜音伏琛齐记引挚虞畿服经不又音跗如诗鄂不韡韡之不谓花蔕也言此山孤秀如华跗之注于水其说甚异而有征又按水经注云华不注山单椒秀泽孤峯刺天青崖翠发望同防黛九域志云大明湖望华不注山如在水中李太白诗昔我逰齐都登华不注峯兹山何峻秀防翠如芙蓉此之芙蓉葢因华不之名也以数说互证之伏氏音不为跗信矣
　　杜诗歩檐字
　　杜子羙诗步檐倚杖看牛斗檐古檐字楚辞大招曲屋歩櫩注曲屋周阁也步櫩长砌也司马相如赋步櫩周流长途中宿櫩亦古檐字也又梁陆倕钟山寺诗步檐时中宿飞阶或上征沈氏满愿诗步檐随新月挑灯惜落花杜公葢袭用其字后人不知妄改作步蟾且前聨有新月字而结句又云步蟾复矣况步蟾乃举子坊牌字杜公时寜有此恶字耶甚矣士俗不可不医也
　　天风海涛
　　赵汝愚诗江月不随流水去天风常送海涛来朱文公爱之遂书天风海涛字于石今人不知为赵公诗也
　　兰廷瑞诗
　　滇中诗人兰廷瑞杨林人也予过其家访其稿仅得数十首如夏日云终日凭防对水鸥园林长夏似深秋槐龙细洒鵞黄雪凉意萧萧风满楼冬夜云枕上诗成喜不胜起寻笔砚旋呼灯银瓶取尽梅花水已被霜风冻作氷题嫦娥奔月圗曰窃药私奔计已穷藁砧应恨洞房空当时射日弓犹在何事无能近月中三诗皆可喜
　　偃曝
　　孟浩然诗草堂时偃曝兰枻日周旋偃曝谓偃卧曝背也用文选王僧逹寒荣共偃曝之句今刻孟诗不知其出处改作掩瀑可笑而谬者犹曰诗刻必去注释从容咀嚼真味自长此近日强作解事小儿之通弊也葢頥中有物乃可言咀嚼而出真味若空膓作雷鸣而强为戛齿之状但垂饥涎耳真味何由出哉
　　沈氏竹火笼诗
　　陈范静妻沈满愿咏竹火笼诗曰剖出楚山筠织成湘水纹寒销九微火香传百和薫氤氲拥翠被出入随缃裙徒悲今丽质岂念昔凌云此诗言外之意以讽士之以富贵改节者即孟子所云乡为身死而不受今为宫室之羙妻妾之奉而为之者而含蓄蕴借如此徒悲岂念四字尤见其意上薄风雅下掩唐人矣宋人称李易安所以中散至死薄殷周之句以为妇女有此大议论然太浅露比之沈氏此诗当在门墙之外矣
　　苏堤始末
　　东坡先生在杭州颍州许州皆开西湖而杭湖之功尤伟其诗云我在钱唐拓湖渌大堤士女争昌丰六桥横絶天汉上北山始与南山通忽惊二十五万丈老葑席巻苍云空此诗史也而注殊略今按宋长编云杭本江海之地水泉咸苦唐刺史李泌始引西湖水作六井故井邑日富及白居易复浚西湖所溉千余顷然湖多葑近嵗废而不理湖中葑田积二十五万余丈而水无防矣运河失湖水之利则取给于江潮潮浑浊多淤河行阛阓中三年一淘为市井大患而六井亦防废公始至浚茅山盐桥二河以茅山一河专受江潮以盐桥一河专受湖水复造堰闸以为湖水蓄泄之限然后潮不入市间至湖上周视良久曰今愿去葑葑田如云将安所置之湖南北三十里环湖往来终日不逹若取葑田积之湖中为长堤以通南北则葑田去而行者便矣堤成杭人名之曰苏公堤云合是观之则公之有功于杭人大矣予昔在京日问之杭之士夫亦不知今阅公诗注亦略故详注之呜呼治水之难久矣宋之世修六塔河二股河安石以范子渊李仲昌专其事听小人李公义宦官黄怀忠之言用铁龙爪濬川杷天下皆笑其儿戏积以数年靡费百十万之钱谷漂没数十万之丁夫迄无成功而犹不肯止其绩败功圯而奸臣李清臣为考官犹以修河问策欲掩护之甚矣宋之君臣愚且戆也视东坡杭湖颍湖之役不数月之间无靡百金而成百世之功其政事之才岂止十倍时流乎公又欲凿石门山运河以避浮山之险当时妒者尽力排之又欲于苏州以东凿挽路为千桥以迅江势亦不果用人皆恨之噫难平者事古今同一慨矣
　　杜诗左担之句
　　杜子羙愁坐诗曰高斋常见野愁坐更临门十月山寒重孤城水气昬葭萌氐种逈左担犬羊存终日忧奔走归期未敢论葭萌左担皆地名也葭萌人知之左担人罕知也注者不知或改作武担又改作立担皆可笑按太平御览引李充蜀记云蜀山自绵谷葭萌道径险窄北来担负者不容易肩谓之左担道又李公益州记云隂平县有左担道其路至险自北来者担在左肩不得度右肩常璩南中志云自道至朱提有水步道九道有黒水及羊官水道度三津至险难行故行者謡曰楢溪赤水盘蛇七曲盘羊乌栊气与天通庲降贾子左担七里又有牛叩头马搏坂其险如此据此三书左担道有三绵谷一也隂平二也朱提三也义则一而已朱提今之乌撒云贵往来之西路也
　　赵李
　　阮籍诗西逰咸阳市赵李相经过顔延年注赵飞燕李夫人非也按汉书乃成帝时赵季李欵延年之博尚有此误
　　朱滔括兵
　　朱滔括兵不择士族悉令赴军自阅于毬场有士子容止可观进趋淹雅滔召问曰所业者何曰学为诗问有妻否曰有即令作寄内诗援笔立成词曰握笔题诗易荷戈征戍难惯从鸳被暖怯向鴈门寒痩尽寛衣带啼多渍枕檀试留青黛着回日画眉看又令代妻作诗答曰蓬髩荆钗世所稀布裙犹是嫁时衣胡麻好种无人种合是归时底不归滔遗以束帛放归
　　王霞卿
　　进士郑殷彛旅逰防稽寓唐安寺见粉壁有题云琅琊王氏霞卿光启三年阳春二月登于是阁临轩转恨覩物増悲虽看焕烂之花但比凄凉之色时有轻绡捧砚小玉观题诗曰春来引步暂寻幽愁见风光倚寺楼正好开怀对烟月双眉不展自如钩郑生和曰题诗仙子此曽逰应是寻春别凤楼赖得从来未相识免教锦帐对银钩霞卿乃邑宰韩嵩妾自京师挈之任所嵩遇暴冦而卒郑生欣然谒之时霞卿竟辞以疾而不见焉但令总角婢子轻绡持诗答曰君是烟霄折桂身圣朝方切用儒珍正堪西上文塲战空向途中泥妇人郑得诗大慙而退唐防昌中三乡有女子题诗于壁曰西逐良人西入闗良人身殁妾空还谢娘卫女不相待为雨为云过此山进士陆真洞王祝刘谷王条李昌邺王硕李傐张绮髙衢韦氷贾驰十一人和之曰三乡畧未闻谒之而不内恧而退者也
　　胡琴婢胜儿
　　吴泰伯祠在阊门之东毎春秋市人相率牲醴多图善马防舆羙女以献之时金银行以轻绡画侍婢捧胡琴以从其貌胜于旧绘者名其为胜儿葢他献者无以匹也女巫方舞有进士刘景复送客之金陵置酒于庙东通波馆忽欠伸思寝梦紫衣冠者言襄王奉屈刘生随至庙周旋揖让而坐王语刘生曰适纳一胡琴妓艺精而色丽知吾子善歌故奉邀作胡琴一曲以宠之生初颇不酣命酌人间酒一杯已醉乃作歌曰繁弦已停杂吹歇胜儿调弄逻娑拨四弦拢撚三五声唤起边风防明月大声嘈嘈奔淈淈浪蹙波间倒溟渤小弦切切怨飔飔哭神悲秋悉窣倒腕斜挑掣流电春雷直戛腾秋鹘汉妃徒得端正名秦女虚夸有仙骨我闻天宝十年前凉州未作西戎窟麻衣右袵皆汉民不省烽烟暂蓬勃太平之末安史乱犬豕崩腾恣唐突宗未到万里桥东洛西京一时没海内汉民皆被畧饮恨吞声空咽嗢时防汉月望汉天怨气冲星成彗孛国门之西八九镇髙城深垒闭闲卒河湟咫尺不能收挽粟推车徒兀兀今朝闻拨凉州曲使我心神暗超忽胜儿若向边塞弹征人泪血应防干吟毕以献王召胜儿授之王之侍儿有妒者以金如意击胜儿刘生惊而寤歌传于吴中
　　李芳仪
　　芳仪江南国主李景女也纳土后住京师初嫁供奉官孙某为武疆都监妻生女皆为辽中圣宗所获封芳仪生公主一人赵至忠虞部自北庭归朝尝仕辽为翰林学士修国史着北庭杂记载其事时晁补之为北都教官览其书而悲之与顔复长道作芳仪曲云金陵宫殿春霏微江南花发鹧鸪飞风流国主家千口十五吹箫粉黛稀满堂诗酒皆词客夺锦挥毫在瑶席后庭一曲风景改收泪临江悲故国令公献籍朝未央敕书筑第优降王魏俘曽不输织室供奉一官奔武疆秦淮潮水钟山树塞北江南易怀土双燕清秋梦栢梁吹落天涯犹并羽相随未是断肠悲黄河应有却还时寜知翻手明朝事咫尺山河不可期仓皇三鼓滹沱岸良人白马人谁见国亡家破一身存薄命如云信流转芳仪加我名孚新教歌遣舞不由人采珠拾翠衣裳好深红暗尽惊边尘隂山射虎边风急嘈杂琵琶酒防泣无言数遍天河星只有南箕近乡邑当年十指渡江来十指不知身独哀中原骨肉又零落黄鹄寄意何当回生男自有四方志女子那知出门事君不见李陵椎髻泣穷边丈夫漂泊犹堪怜江州庐山真风观李主有国日施财修之刋姓氏于石有太寜公主永嘉公主皆李景女不知芳仪者孰是也
　　秦少防女
　　靖康间有女子为金兵所掠自称秦学士女道中题诗云眼前虽有还乡路马上曽无放我情读者凄然曽裘父为作秦女行云妾家家世居淮海淮海文名喧宇内自从贬死古藤州门户凋零三十载可怜生长深闺里耳濡目染知文字亦尝强学谢娘诗女子未嫌称博士年长以来逢世乱黄头鲜卑兵入汉妾身亦复堕兵间往事不堪回首看一身漂荡逐边尘被驱不异犬与鸡奔驰万里向沙漠天长地久无还期北风萧萧易水寒雪花满地经燕山千杯浊酒愁中醉一曲琵琶泪里弹吞声饮恨从谁诉偶然信口题诗句眼前有路可还乡马上迷魂不知处诗成吟罢更茫然岂意汉地能流传当时情绪亦可念至今闻者为悲酸忆昔中郎有女子亦陷边庭垂一纪暮年多幸逢阿瞒厚币赎之归故里惜哉此女不得如终竟老死留穹庐空余诗话传凄恻不减胡笳十八拍
　　苏云卿
　　云卿与张浚魏公友魏公既相云卿隐豫章东湖鬻蔬自给公托帅漕聘之微服乃得见诘朝再至则闭闗矣启之惟书与金在不啓封曽茶山作歌云东湖湖面波弥东湖岸上春土肥先生锄云明月晓种来蔬甲今成畦把茅萧萧环四壁此身不愿人间识乾坤清晏复知寸心杳缈黄尘隔故人子房今九云交情不断江湖濵江西使漕却驺骑故作敲门问字人黄金百镒牋一幅多谢春风到茅屋君为使者吾邦民见君容我更樵服故人与我情重哉君且归矣明当来明朝啓扉人不见黄金不动书不开使者持书三太息封书径上黄扉侧翩翩鹤驭云冥冥空向湖山访行迹向来桐江严子陵曽得故人双眼青芒鞋却踏金华路太史惊夸说客星先生得书掉头去并此湖光不回頋梦夫孀妇截鬓鬟亦有老大闺中女茶山此歌可激贪鄙张世南逰宦纪闻载宋隠逸记苏翁本末甚详宋得翁东湖遗事北面挹湖山筑庵仰高章泉先生名曰灌园庵
　　张千载
　　千载字毅甫庐陵人文山友也文山贵显屡以官辟皆不就文山自广还至吉州城下千载来见曰丞相赴北某亦往遂以故宋官营求江西省资之北寓于文山囚所侧近日以美食奉之文山知是千载义焉凡留燕三年潜造一椟文山受刑后即藏其首仍寻访文山妻欧阳夫人于金营中俾出火其尸千载拾骨寘囊并椟南归付其家之次日其子梦父文山怒云绳钜未断其子心动毅然啓视之则有绳束其发当其云云梦尔且发尔何足计又万无绳系理绳见众服公英爽可畏刘须溪纪其事赞于文像后曰闲居忽忽万古咄咄天风惨然如动生发如何寻约亦念续刍岂其英爽犹累形躯同时之人能不颡泚昔忌其生今妒其死
　　吕用之
　　唐吕用之在维扬日佐髙骈专权擅政有商人刘损妻裴氏有国色用之以隂事搆取损愤惋因成诗三首曰宝钗分股合无縁鱼在深渊日在天得意紫鸾休舞镜断踪青鸟罢衔笺金杯倒覆难收水玉轸倾欹懒续弦从此蘼芜山下过只应将泪比流泉鸾辞旧伴知何止凤得新梧想称心红粉尚残香羃羃白云将散信沈沈已休磨琢投期玉懒更经营买笑金愿作山头似人石丈夫衣上泪痕深旧尝逰处徧寻防覩物伤情死一般买笑楼前花已谢画眉窗下月空残云归巫峡音容断路隔星河去住难莫道诗成无泪下泪如泉涌亦须干诗成吟咏不辍一日晚见一虬髩老叟行步迅疾眸光射人揖损曰子哀心有何不平之事损具对之叟夜果入用之家化形于斗栱之上叱用之曰所取刘氏之妻并其宝货速还之否则随刃落矣用之惊惧夜遣干事赍金并裴氏还损损夜促舟去虬髩亦无踪迹







　　诗话补遗巻二
　　钦定四库全书
　　诗话补遗巻三
　　明　杨慎　撰
　　集句
　　亡友安公石嘉州人妙于集句以鲈鱼正美不归去对瘦马独吟真可哀又请君酌我一斗酒与尔同消万古愁又梁间燕子闻长叹【李义山句】楼上花枝笑独眠【刘长卿】水国莲花府【韩翃】云帆枫树林【杜工部】又集杜句吊叶叔晦读者为之泣下其诗云临江把臂难再得便与先生成永诀文章曹植波澜濶死为星辰亦不灭老去新诗谁与传男儿性命絶可怜出门转盼已陈迹妻子山中哭向天中夜起坐万感集人生有情泪沾臆凤凰麒麟安在哉石田茅屋荒苍苔君不见空墙日色晚悲风为我从天来
　　曽子固诗
　　曽子固享祀军山庙歌云土膏起兮流泉驶兮我徂于田偕妇子兮既耕且蓺芸且耔兮一嵗之功在勤始兮野无螽螟塘有水兮非神之力其谁使兮我苞盈兮我实成兮挥鎌防防风雨声兮囷藏露积如坻京兮遗秉滞穗富鳏防兮酒食劝酬销忿争兮非神之助嵗莫登兮我有室家神所祐兮我有旄倪神所夀兮神之惠我惟其旧兮我之报神亦云厚兮酾酒刑牲肴核丰兮吹箫考鼔声逄逄兮我民嵗献无终穷兮千秋万嵗保斯宫兮　此诗王荆公称赏以为有雅颂之意当表出昧者言子固不能诗岂其然乎
　　镜殿
　　唐高宗造镜殿武后意也四壁皆安镜为白昼秘戯之需帝一日独坐其中刘仁轨奏事入惊走下阶曰天无二日土无二王臣见四壁有数天子不祥莫大焉帝立命剔去后闻之不恱帝崩后复建之杨廉夫诗镜殿青春秘戯多玉肌相照影相摩六郎酣战明空笑队队鸳鸯漾緑波
　　三句诗
　　古有三句之诗意足词赡盘屈于二十一字之中最为难工徧检前贤诗不过四五首而已岑之敬当垆曲云明月二八照花新当垆十五晚畱賔四眸百万横自陈最为絶倡唐传竒无名氏春词云杨柳袅袅随风急西楼美人春梦中绣帘斜卷千条入宋谢臯羽寄邓牧心云杜防花开桑叶齐戴胜芋生药草肥九锁山人归未归洪武中詹天寄山中友人云桂树苍苍月如雾山中故人读书处白露湿衣不可去近日云南提学彭纲咏刺桐花云树头树底花楚楚风吹緑叶翠翩翻露中防枝红鹦鹉亦风韵可爱也刺桐花云南名为鹦哥花花形酷似之彭公此诗本四句命吏冩刻于扁遗其一句复诵之自觉竟足乃不更改余闻之晋宁侍御唐池南云
　　琼花
　　扬州有蕃厘观观中有琼花即陈后主所谓玉树后庭花曲中云琼树朝朝新也其花后萎好竒者云琼花无种过矣宋傅子容诗云比玚如矾总未嘉要须博物似张华因看异代前贤帖知是唐昌玉蕋花注云唐杨汝士云唐昌观玉蕋以少故贵王汝玉名为玉蕋王介甫名为玚花取其色白也山谷名曰山矾以其可以供染也即今之栀子花佛经名薝【音胆】卜花本草名越桃刘禹锡诗玉女来看玉树花异香先引七香车攀枝弄雪频囬首惊怪人间日易斜张籍诗五色云中紫凤车寻仙来到洞仙家飞轮囬首无踪迹惟见斑斑满地花王建诗一树珑璁玉刻成飘廊防地色轻轻女冠夜覔香来处惟见阶前碎月明注云唐元和中唐昌观中玉蕋花盛开有仙女来逰取数枝飘然而去余谓此说未必然葢因刘张诗有玉女云车飞轮回首之句遂傅防其说又因仙女取花飘然而去遂傅防天下无种之说不知诗人咏物托言也滇云处处有之村姑采揷盈路仙女一何多乎
　　草书枯澁
　　徐浩真书多渇笔怀素草书多枯澁在书法以为妙品戴防公赠懐素诗曰忽为壮丽就枯澁龙蛇盘腾兽屹立曽收懐素草书歌连拂数行势不絶藤悬槎蹙生其节窦臮亦云殊形诡状不易说中含枯燥尤惊絶任华云时复枯燥何褵褷忽觉隂山突兀横翠微葢深知懐素之三昧者姜白石云徐季海之渇笔譬如绮筵之素馔羙人之淡籹倪思以痴重笔迹谓之墨猪元斑彦功之字评者以为死猪膓可以喻矣
　　司空图论诗
　　司空图字表圣避乱居王官谷胡致堂评其清节高致为晚唐第一流人物信矣余尝爱其论诗云陈杜滥觞之余沈宋始兴之后杰出于江宁宏思于李杜极矣右丞苏州趣味澄夐若清沇之贯逹大厯十数公抑又其次元白力就而气孱乃都市豪估耳刘公梦得杨公巨源亦各有胜防浪仙无可取刘徳仁时得佳致亦足涤烦又曰王右丞韦苏州澄澹精致格在其中岂妨于遒举哉贾浪仙诚有警句观其全篇意思殊馁大抵附于寒澁方可致才亦为体之不偹也其论皆是而推尊右丞苏州尤见卓识宜其一鸣于晩唐也其文集罕传余家有之特标其论诗一节又有韵语云知非诗诗未为竒竒研昏练爽戞魄凄肌神而不知知而难状挥之八垠巻之万象河浑沇清放恣纵横涛怒霆蹴掀鼇掣鲸镵空擢壁峥氷掷防鼓煦呵春霞溶露滴邻女自嬉补袖而舞色丝屡空续以麻絇防革丁丁焮之则穴蚁聚汲汲积而隤凸上有日星下有风雅歴试自是非吾心也其目曰诗赋首句言自知非诗乃是诗也谓未为竒乃是竒也句法亦险怪
　　书贵旧本
　　观乐生爱收古书尝言古书有一种古香可爱余谓此言末矣古书无讹字转刻转讹莫可考证余于滇南见故家收唐诗纪事抄本甚多近见杭州刻本则十分去其九矣刻陶渊明集遗季札赞草堂诗余旧本书坊射利欲速售减去九十余首兼多讹字余抄为拾遗辨误一巻先太师收唐百家诗皆全集近苏州刻则每本减其十之一如张籍集本十二巻今只三四巻又傍取他人之作入之王维诗取王涯絶句一巻入之诧于人曰此维之全集以图速售今王涯絶句一巻在三舍人集之中将谁欺乎此其大闗系者若一字一句之误尤多略举数条如王涣李夫人歌修嫮秾华销歇尽修嫮讹作徳所武元衡诗刘琨坐啸风清塞清塞讹作生苑琨在边城则清塞字为是焉得有苑乎杜牧诗长空澹澹没孤鸿今妄改作孤鸟没平仄亦抝矣杜诗七月六日苦炎蒸俗本蒸作热纷纷戯蝶过开慢俗本开作闲不知子羙父名闲诗中无闲字今俗本邀欢上夜闗作上夜闲曽闪朱旗此斗殷妄改殷作闲北斗闲成何文理前人已辨之矣刘巨济收许浑诗湘潭云尽暮烟出今俗本烟作山亦是浅人妄改湘水多烟唐诗中流欲暮见湘烟是也烟字大胜山字李义山诗瑶池宴罢畱王母金屋籹成贮阿娇俗本作玉桃偷得怜方朔直似小儿语耳陆防宫人斜诗草着愁烟似不春俗本作草树如烟似不春尤谬小词如周羙成愔愔坊曲人家坊曲妓女所居俗改曲作陌张仲宗词东风如许恶俗改如许作妒花平仄亦失贻孙夫人词日边消息空沈沈日俗本改作耳东坡玉如纎手嗅梅花俗改玉如作玉奴其余不可胜数也书所以贵旧本者可以订讹误备叅考不独古香可爱而已
　　口脂面药
　　杜子羙腊日诗口脂面药随恩泽翠管银甖下九霄李峤文集有谢赐口脂表云青牛帐底未辍鑪香朱鸟窗前新调铅粉揉之以辛夷甲煎然之以桂火兰苏又令狐楚谢腊日赐口脂红雪表云雪凝红紫之香膏蕴兰麝之气合自金鼎贮于雕奁其子令狐绹谢紫雪表云灵膏有琼液之名仙散拟雪花之状职当喉舌匪放鲁国之三缄任在燮调请献谢庄之六出此可考唐代腊日故事亦可补杜注之遗令狐父子两世被赐亦荣矣
　　弓雕
　　天顺初英庙大猎从官皆戎服弓矢以扈跸应制赋诗有祭酒刘某诗以雕弓为弓雕太学生轻薄者帖诗于监门云猎羽杨长共友僚雕弓诗倒作弓雕祭酒如今为酒祭衔官何以逹廷朝广东举人王佐复上诗于刘云乐羊终是愧巴西许下惟闻哭习脂岂是先生无好句弓雕何愧古人诗本为能得司成之喜刘览之愈怒其后王佐刻其桐乡诗具载此首遂大传其事
　　石苔可践
　　隋王无功诗石苔应可践丛枝幸易攀清溪归路直乘月醉歌还闲咏此诗有疑难者曰石苔之滑践之岂不颠余曰非也观其诗中一幸字便得其解葢言石苔本难践幸有丛枝可攀援耳古人用意须三思乃得之谢灵运诗苔滑谁能步葛弱岂可扪此反其意唐杜审言诗攀崖践苔易迷路出花难又顺用无功诗意也章后斋闻余此言所见畧同因成一絶云哲匠应机成羙锦东风随处防春功若求巧出天然处正在时人话柄中
　　阮籍诗
　　昔余逰大梁登于黄华颠应龙沈冀州妖女不得眠按战国策赵武灵西至河登黄华之上梦处女鼓琴歌诗因纳吴广女娃嬴孟姚其先七世而兆于简子之梦及入宫而夺嫡乱国岂非妖女乎张平子应问曰女魃北而应龙翔合而观之可见其微意葢当是时魏明帝郭后毛后妒宠相杀正类武灵王事故隠语怪说亦春秋定哀多微辞意也顔延年曰阮公身事乱朝常恐遇祸因兹咏懐虽志在讥刺而文多隠避百代之下难以情测故粗明大意畧其幽防也信哉
　　多根树
　　佛经云西域多根树蔽芾而婆娑东西南北中五方不相见国中有婬女求偶者众多初有一男求女约中枝防复有四男子亦欲求之宿女亦以言许东西与南北各各抱被去至晩女不来东枝郎唱曰旭日光已出农夫向田去妄语既不来可舍多根树西枝郎吟曰彼妙必然来定是不妄语如何旭日光急速现下土南枝郎叹曰旭日光已出农夫早向田我等如痴羊一夜受冻眠北枝郎赓曰我等没巴鼻只为求他妻今遭寒与冻各各被他迷中枝郎泣曰我不忧已身一夜寒冻情但恐多根树枝叶不复生树神闻而笑曰汝勿忧外事但忧身事急树枯生有时欲苦无停息
　　张亨父诗
　　张泰字亨父姑苏人诗句清拔名于一时其正月十六日诗云长安元夕少灯光此夜欢娱觉更忙十里东风吹翠袖九门银烛照红籹虹桥御陌争春歩云阁谁家閟晩香醉着吟鞭急归去老夫当避少年狂其手书稿慎于先师李文正公处见之
　　凙
　　三都尉居塞上一治曰勒凙索谷一治居延一治畨和泽大洛切从仌凙氷着树如索故曰凙索也北方寒夜氷华着树如絮春秋谓之雨木氷五行志曰树介言氷封枝条如介胄也讹作树稼谚曰木若稼逹官怕集韵凇冻也又液雨也曾南丰集云齐地寒甚夜雾凝于木上日出飘满庭阶尤为可爱遂作诗曰园林日出净无风雾凇花开树树同记得集英深殿里舞人齐揷玉珑松又曰香销一榻毺暖月映千门雾凇寒又以为年登之兆谚云霜凇打雾凇贫儿偹饭瓮余旧有诗云怪得天鸡误晓光青腰玉女试银籹琼敷缀叶齐如剪瑞树花开冷不香月白讵迷三里雾云黄先兆万家箱贫儿饭瓮歌声好六出何须贺谢庄
　　阳明先生纪梦诗
　　慎尝反覆晋书目王为叛臣颇为世所骇异后见崔后渠先生松窗杂録亦同余见近读阳明王先生纪梦诗尤为卓识真见自信鄙説之有稽而非谬也阳明公纪梦诗録于后　正德庚辰八月廿八夕小阁忽梦晋忠臣郭景纯氏以诗示予且极言王导之奸谓世之人徒知王敦之逆而不知王导实隂主之其言甚长不能尽録觉而书其所示诗于壁复为诗以纪其畧嗟乎今距景纯若干年矣非有实恶深寃欝结而未暴寜有数千载之下尚懐愤不平若是者耶　秋夜卧小阁梦逰沧海濵神仙不可到金银宫阙高嶙峋中有仙人芙蓉巾顾我宛若平生亲欣然就语下烟雾自言姓名郭景纯防手歴歴诉衷曲义愤感激难具陈切齿尤深怨王导深奸老猾长欺人当年王敦觊神器导实隂主相縁夤不然三问三不答胡忍使敦杀伯仁寄书欲拔太真舌不相为谋敢尔云敦病已笃事巳去临哭嫁祸复卖敦事成同享帝王贵事败仍为顾命臣防微隠约亦可见世史掩覆多失真袖出长篇再三读觉来字字能书绅开牕试抽晋史阅中间事迹颇有因因思景纯有道者世移事往千余春若非精诚果有激岂得到今犹愤嗔不成之语以筮戒敦实气沮竟殒身人生生死亦不易谁能视死如轻尘烛微先防炳至道多能余事非所论取义成仁忠晋室龙逢龚胜心可伦是非颠倒古多有吁嗟景纯终见伸御风骑气逰八垠彼敦之徒草木尔粪土臭腐同沈沦　我昔明易道故知未来事时人不我识遂传躭一技一思王导徒神器良久觊诸谢岂不力伯仁见其底所以敦之俦罔頋天经与地义不然百口未负托何忍置之死我于斯时知有分日中斩柴市我死悲何足我生良有以九天一人抚膺哭晋室诸公亦可耻举目山河徒叹非防手登亭空洒泪王真奸雄千载人未识偶感君子谈中及重与冩真记固知仓卒不成文自今当与频谑戯倘其为我一表扬万世万世万万世　右晋忠臣郭景纯自述诗葢予梦中所得因表而出之
　　赏梅悬灯
　　余少年与恒忱二弟赏梅世耕庄悬挂灯于梅枝上赋诗云踈梅悬高灯照此花下酌只疑梅枝然不觉灯花落王浚川见而赏之曰此竒事竒句古今未有也近阅赵徳庄眼儿媚词云黄昏小宴到君家梅粉试春华暗香素蕋横枝踈影月淡风斜　更烧红烛枝头挂粉蜡鬭香奢元宵近也小园先试火树银花则昔人亦有此兴矣
　　京师易春晚
　　杜审言诗使出凤凰池京师易春晚竒句也葢言繁华之地流景易迈李颀诗好在长安行乐地空令嵗月易蹉跎亦此意耳近刻本改作阳春晚非也幸唐诗品彚可证余尝言古书重刻一畨差讹一畨一苦于人之妄改二苦于匠之刀误书所以贵旧本以此
　　齼字音
　　齼字玉篇不载齿怯也音楚去声今京师语谓怯皆曰齼不独齿怯也曽茶山和曽宏父饷柑诗云莫向君家樊素口瓠犀微齼【初举切齿伤醋也五音类聚】逺山颦黄山谷和人送梅子云相如病渇应须此莫与文君蹙逺山茶山之诗全效之方秋崖杨梅诗并与文园消午渇不禁越女蹙春山
　　罨字义
　　罨乌答鱼检二切罕也罔从上掩之也然此字多为借义所专唐张泌诗罨岸春涛打船尾宋喻汝砺诗冥冥罨岸风淫淫打船雨又罨画笼色画也吴兴有罨画溪皆借罨字罨画字正作
　　杜牧弄水亭诗
　　弄水亭前溪飐艳翠绡舞绮席草芊芊紫峰岚伍伍槛前汀鴈栖枕上巴帆去停樽迟晚月咽咽上幽渚断霓天帔垂狂烧汉旗怒塍泉落环佩畦苖差纂组不能自免去但愧来何暮
　　杜牧池州别孟迟先辈
　　昔子来陵阳时常苦炎热寺楼最褰轩坐见飞鸟没一樽中夜酒半破前峯月烟院松飘萧风廊竹交戛好鸟响丁丁小溪光汃汃离袖飐应劳恨粉啼还咽慵忧长者来病怯长街喝呼儿旋供衫走门空踏袜手把一枝物桂花香带雪喜极至无言笑余翻不恱人生直作百嵗翁亦是万古一瞬中我欲东召龙伯翁水尽到底看海空酌君一杯酒与君狂且歌离别岂足更闗意衰老相随可奈何二诗竒崛而用韵古旧见石刻多磨灭节而书之
　　晚唐两派诗
　　晩唐之诗分为二派一派学张籍则朱庆余陈标任蕃章孝标司空图项斯其人也一派学贾岛则李洞姚合方干喻鳬周贺九僧其人也其间虽多不越此二派学乎其中日趋于下其诗不过五言律更无古体五言律起结皆平平前聮俗语十字一串带过后聨谓之景聮极其用工又忌用事谓之防簿惟搜眼前景而深刻思之所谓吟成五个字撚断数茎须也余尝笑之彼之视诗道也狭矣三百篇皆民间士女所作何尝撚须今不读书而徒事苦吟撚断肋肢骨亦何益哉晩唐惟韩栁为大家韩栁之外元白皆自成家余如李贺孟郊祖骚宗谢李义山杜牧之学杜甫温庭筠权德舆学六朝马戴李益不坠盛唐风格不可以晩唐目之数君子真豪杰之士哉彼学张籍贾岛者真处裩中之虱也　二派见张洎集序项斯诗非余之臆说也
　　诗用儿字
　　古诗有用近俗字而不俗者如孙光宪采莲诗曰菡萏香连十顷陂小姑贪戯采莲迟晩来弄水船头湿更脱红裙裹鸭儿李羣玉钓鱼诗曰七尺青竿一丈丝菰蒲叶里逐风吹防回举手抛芳饵惊起沙滩水鸭儿又赠琵琶妓诗有曰我见鸳鸯飞水去君还望月苦相思一双裠带同心结早寄黄莺孤鴈儿卢仝新年亦有诗云新年何事最堪悲病客还听百舌儿太嵗只逰桃李径春风肯换嵗寒枝
　　诗话补遗巻三
