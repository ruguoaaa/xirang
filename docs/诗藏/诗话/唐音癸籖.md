  《四库全书唐音癸籖》　　（明）胡震亨 撰
　　钦定四库全书

　　集部九

　　唐音癸籖

　　诗文评类

　　提要

　　臣等谨案唐音癸籖三十三巻明胡震亨撰震亨字孝辕海盐人万厯丁丑举人官定州知州擢兵部员外郎所撰唐音统籖凡十集此其第十集也九集皆録唐诗此集则録唐诗话旧无刋板至国朝康熙戊戌江宁书肆乃得钞本刻行为目有七一曰体凡一巻论诗体二曰法微凡三巻分二十四子目自格律以及字句声调无不备论三曰评彚凡七巻集诸家之评论四曰乐通凡四巻论乐府五曰诂笺凡九巻训释名物典故六曰谈丛凡五巻采撷逸事七曰集録凡三巻首録唐集巻数次唐选各总集次金石墨迹震亨搜括唐诗用力最剧九籖之中惟戊籖有刻而所録不出御定全唐诗之外亦不甚行独诗话采撷大备为全唐诗所未収虽多録明人议论未可尽为定评而三百年之源流正变犂然可按实于谈艺有禆特録存之庶不没其搜辑之勤焉

　　乾隆四十三年三月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　唐音癸籖巻一

　　（明）胡震亨 撰

　　○体凡

　　诗自风雅颂以降一变有离骚再变为西汉五言诗三变有歌行杂体四变为唐之律诗诗至唐体大备矣今考唐人集录所标体名凡效汉魏以下诗声律未叶者名往体其所变诗体则声律之叶者不论长句絶句槪名为律诗为近体而七言古诗于往体外另为一目又或名歌行举其大凡不过此三者为之区分而巳至宋元编录唐人总集始于古律二体中备析五七等言为次于是流委秩然可得具论一曰四言古诗【有古章句及韦孟长篇二体唐作者不多】一曰五言古诗【唐初体沿六朝陈子昂始尽革之复汉魏旧】一曰七言古诗一曰长短句【全篇七字始魏文间杂长句始鲍明逺唐人承之体变尤为不一当与后歌行诸类互参】一曰五言律诗【唐人因梁陈五言四韵之偶对者而变】一曰五言排律【因梁陈五言长篇而变】一曰七言律诗【又因梁陈七言四韵而变者也唐一代诗之盛尤以此诸律体云】一曰七言排律【唐作者亦不多聊备一体】一曰五言絶句一曰七言絶句【絶句卽六朝人所名断句也五言絶始汉人小诗而盛于齐梁七言絶起自齐梁间至唐初四杰后始成调又唐人多以絶句为乐曲详后乐通内】外古体有三字诗【李贺邺城童子谣】六字诗【牧护歌】三五七言诗【始郑世翼李白继作】一字至七字诗【张南史及元白等集有之以题为韵偶对成联又鲍防严维多至九字】骚体杂言诗【此种本当入骚如李之鸣皋歌杜之桃竹杖引相沿入诗例难芟漏】律体有五言小律七言小律【严沧浪以唐人六句诗合律者称三韵律诗昭代王弇州始名之为小律云】又六言律诗【刘长卿集有之】及六言絶句【王维集有】而诸诗内又有诗与乐府之别乐府内又有往题新题之别往题者汉魏以下陈隋以上乐府古题唐人所拟作也【诸家槩有而李白所拟为多皆仍乐府旧名李贺拟古乐府多别为之名而变其旧】新题者古乐府所无唐人新制为乐府题者也【始于杜甫盛于元白张籍王建诸家元微之尝有云后人沿袭古题唱和重复不如寓意古题刺美见事为得诗人讽兴之义者此也详后乐通内】其题或名歌亦或名行或兼名歌行【歌曲之总名衍其事而歌之曰行歌最古行与歌行皆始汉唐人因之】又有曰引者曰曲者曰谣者曰辞者曰篇者【抽其意为引导其情为曲合乎俗曰谣进乎文为辞又衍而盛焉为篇皆以其词为名者也】有曰咏者曰吟者曰叹者曰唱者曰弄者【咏以永其言吟以呻其欝叹以抒其伤唱则吐于喉吻弄则被诸丝管此皆以其声为名者也】复有曰思者曰怨者曰悲若哀者曰乐者【如李白之静夜思王翰之蛾睂怨杜甫之悲陈陶哀江头哀王孙乐则如杜审言之大酺乐白居易之太平乐张祜之千秋乐又皆以情为其名者也】凡此多属之乐府然非必尽谱之于乐谱之乐者自有大乐郊庙之乐章梨园敎坊所歌之絶句所变之长短塡词以及琴操琵琶筝笛胡笳拍弹等曲其体不一而民间之歌谣又不在其数【并详乐通】唐诗体名庶尽乎此矣
　　自古诗渐作偶对音节亦渐叶而谐宫体而降其风弥盛徐庾阴何以及张正见江总持之流或数联独调或全篇通稳虽未有律之名已寖具律之体四子承之尚余抝涩神龙而后音对俱谐诸家槩有合作沈宋尤为擅场就中五字之谐差先故珠英前彦蚤逗流美之径七字之谐差晚故开元右丞犹存失粘之疵若乃律旣踵古以成律则古自应追古以存古故沈宋未作于孝和之日射洪巳兴于天后之朝是尤气机有先情籁自启匪人惟天一变自不得不尽变者也律体虽成于唐实权舆沈约声病之说今录之备考
　　四声音韵之学至齐梁寖备沈约撰切韵之书名四声谱后隋仁寿中陆法言等尝加纂次唐仪鳯后郭知玄又附益之号切韵天宝末陈州司法孙愐复加刋正名为唐韵皆宗约之旧宋景德以及元佑先后重修名礼部韵畧今承用者是也【宋濓云唐以诗赋设科益严声律之禁有宋因之以礼部之掌贡举名韵书曰礼部韵畧毫髪弗敢违背虽中经二三大儒且谓承袭之久不欲变更焉】
　　双声迭韵宋谢庄传王玄谟问庄何者为双声何者为迭韵答曰互护为双声磝碻为迭韵【学林新编云古人以四声为切纽以双声迭韵必以五音为定喉■〈口咢〉舌齿唇配宫商角征羽为五音人声之出有渐声始出于喉直上出为宫再出到■〈口咢〉声上腾为商又再出到舌中声平出为角又再出到齿声斜降出为征又降出到唇为羽双声者同音而不同韵者也迭韵者同音而又同韵者也互护同唇音而二字不同韵故谓之双声磝碻同为牙音而二字又同韵故谓之迭韵广韵曰章灼良畧是双声灼畧章良是迭韵又曰斤剔灵历是双声剔历斤灵是迭韵举此例则诸音皆自此而纽之可以定矣】
　　八病一曰平头二曰上尾三曰蜂腰四曰鹤膝五曰大韵六曰小韵七曰旁纽八曰正纽【平头谓第一字与第六字同声第二字与第七字同声　上尾谓第五字与第十字同声　蜂腰谓第二字与第四字同声犯在一句内如蜂身之中细　鹤膝谓第五字与第十五字同声两对同犯如鹤膝之并大　大韵谓与韵相犯也如五言诗以新字为韵者九字内更着津字人字等为犯大韵　小韵除韵外但九字中有相犯同声者是　旁纽谓如十字中巳有田字不得着寅延字　正纽如壬衽任入四字为一纽一句之中巳有壬字更不得安衽任字】
　　南史畧云初汝南周颙善识声韵永明中呉兴沈约陈郡谢朓琅琊王融以气类相推毂为文皆用宫商不可增减颙着四声切韵约撰四声谱又以双声迭韵分辨作诗八病于谢灵运传着论云夫五色相宣八音恊畅由乎玄黄律吕各适物宜欲使宫羽相变低昻舛节若前有浮声则后须切响一简之内音韵尽殊两句之中轻重悉异自灵均以来多历年代虽文体稍精此秘未覩妙逹斯旨始可言文
　　按史称约论四声妙有诠辨乃当时陆厥尝作书辨之以为情物文之所急美恶犹且相半何独宫商律吕必责其如一锺嵘亦谓文制本须讽读不可蹇碍但令淸浊流通口吻调利斯为足矣务为精宻襞积细微使文多拘忌伤其眞美而约自有言云八病惟上尾鹤膝最忌余病皆通所赋亦往往与声韵乖是则此论不可尽拘明矣然有唐近律自从声病回忌肇体应复具遡其说以善用夫变通王弇州云休文之拘滞正与古体相反惟近律有关耳然亦不免商君之酷诚哉是言

　　唐音癸籖巻一

　　●钦定四库全书

　　唐音癸籖巻二

　　（明）胡震亨 撰

　　○法微一【统论】

　　陆机曰诗缘情而绮靡
　　摰虞云诗发乎情止乎礼义假象过大则与类相过逸辞过壮则与事相违辩言过理则与义相失靡丽过美则与情相悖
　　范蔚宗曰情志所托故当以意为主以文傅意以意为主则其旨必见以文傅意则其辞不流然后抽其芬芳振其金石
　　沈隐侯曰文章当从三易易见事一也易识字二也易诵三也
　　刘勰曰怊惆述情必始乎风沉吟铺辞莫先于骨故辞之待骨如体之树骸情之含风犹形之包气若丰藻克赡风骨不飞则振采失鲜负声无力
　　锺嵘云文有尽而义有余兴也因物喻志比也直书其事寓言写物赋也若专用比兴则患在意深意深则词踬但用赋体则患在意浮意浮则文散弘斯三义酌而用之干之以风力润之以丹彩使味之者无极闻之者动心是诗之至也
　　又云夫属词比事乃为通谈至乎吟咏情性亦何贵于用事思君如流水旣是卽目高台多悲风亦唯所见淸晨登陇首羌无故实明月照积雪讵出经史古今胜语多非补假皆由直寻迩来作者辞不贵竒竞须新事牵挛补衲蠧文已甚自然英旨罕遇其人【叶石林云诗家妙处正在无所用意猝然与景相遇不假绳削而自成章非常情能到耳嵘数语余毎爱其简切但观者未尝留意自唐以后旣变以律体固不能无拘局然茍大手笔亦自不妨削鐻于神志之间斲轮于甘苦之外也】
　　宋之问云众辙同遵者摈落羣心不际者探拟
　　王昌龄云为诗在神之于心处心于境视境于心莹然掌上然后用思了然境象故得形似
　　又云诗思有三搜求于象心入于境神会于物因心而得曰取思久用精思未契意象力疲智竭放安神思心偶照境率然而生曰生思寻味前言吟讽古制感而生思曰感思
　　释皎然云夫诗虽非圣功妙均于圣其作用也放意须险定句须难虽取由我衷而得若神表至如天眞挺拔之句与造化争衡可以意会难以言状非作者不能知也
　　又云或以苦思丧自然之质此不然夫不入虎穴焉得虎子取境之时须至难至险始见竒句成篇之后观其气貌有似等闲不思而得此高手也有时意静神王佳句纵横若不可遏宛若神助不然葢由先积精思因神王而得乎
　　气象氤氲由深于体势意度盘礴由深于作用用律不滞由深于声对用事不直由深于义类
　　虽欲废巧尚直而思致不得寘虽欲废词尚意而典丽不得遗
　　作者须知复变之道反古曰复不滞曰变若惟复不变则陷于相似之格置于古集之中使弱手视之眩目何异宋人以燕石为玉璞周客胡卢而笑也【近代陈子昻复多变少沈宋复少变多余不能尽举】又复变二门复忌太过变若造微不忌太过茍不失正亦何咎哉
　　戴叔伦云诗家之景如蓝田日暖良玉生烟可望而不可置于目睫之间
　　韩愈曰和平之音淡薄而愁思之声要妙欢愉之辞难工而穷苦之言易好【严沧浪云唐人好诗多是征戍迁谪行旅离别之作往往能感动激发人意正愈所谓穷思愁苦之易为诗者也】
　　白乐天云为诗义在禆益言意皆有所为【葛常之曰自古工诗者未尝无兴也观物有感焉则有兴今之作诗者以兴近乎讪也故不敢作而诗之一义废矣作诗者苟知兴之与讪异始可以言诗矣】
　　刘禹锡曰片言可以明百意坐驰可以役万景工于诗者能之风雅体变而兴同古今调殊而理冥逹于诗者能之工生于才逹生于识二者相为用而后诗道备
　　李德裕曰古人辞高者葢以言妙而工适情不取于音韵意尽而止成篇不拘于只耦故篇无定曲词寡累句又曰譬如日月终古常见而光景常新
　　皮日休曰诗逮吾唐切于俪偶拘于声势易其体为律诗之道尽矣吾又不知千祀之后诗之道止于斯而已耶后有变而作者予不得以知之夫才之备者犹天地之气乎气者止乎一也分而为四时景色各异夫如是岂拘于一哉亦变之而已人之有才者不变则已茍变之岂异于是乎
　　司空图云古今言诗多矣愚以为辨于味而后可以言诗也酰非不酸止于酸而已鹾非不咸止于咸而已人所以充食而遽辍者知其咸酸之外醇美者有所乏耳诗贯六义则讽谕抑扬渟蓄渊雅皆在其间矣惟近而不浮逺而不尽然后可以言韵外之致耳
　　崔德符答人问作诗之要曰但多读而勿使斯为善
　　梅圣俞曰诗之工者写难状之景如在目前含不尽之意见于言外
　　沈存中云诗虽末技工之不造微不足以名家故唐人皆尽一生之力为之至于字字皆炼得之甚难而观者灭裂不知其工若字字皆是无瑕可指语音亦流丽但细论无功景意纵全一读便尽更无可讽味者此类最易为人激赏乃诗之折杨皇荂也譬若三馆楷书作字不可谓不精不丽求其佳处到死无一笔此病最难为医也
　　刘贡父云管子曰事无终始无务多业此言学者贵能成就也唐人为诗量力致功精思数十年然后名家杜工部云更觉良工用心苦不独画手为然
　　叶石林云古今论诗者多矣吾独爱汤惠休称谢灵运为初日芙蕖沈约称王筠为弹丸脱手两语最当人意初日芙蕖非人力所能为而精彩华妙之意自然见于造化之表灵运诸诗可以当此者亦无几弹丸脱手虽是输写便利动无留碍然其精圆快速发之在手筠亦未能尽也作者审到此地岂复更有余事韩退之赠张籍云君诗多态度霭霭春空云司空图记戴叔伦语云诗人之辞如蓝田日暖良玉生烟亦是形似之微妙者但学者不能味其言耳
　　葛立方云诗之有思卒然遇之而莫遏有物败之则失之矣郑棨诗思在灞桥风雪中驴背上潘大临满城风雨近重阳之句为催租人所败亦可见诗思之难而败之甚易也【沈约云天机启则六情自调六情滞则音韵顿舛正此意】
　　严仪曰诗之法有五曰体制曰格律曰气象曰兴趣曰音节须是本色须是当行下字贵响造语贵圆不必太着题不必多使事
　　又曰诗有别才非关书也诗有别趣非关理也然非多读书多穷理则不能极其至又曰盛唐诸公惟在兴趣羚羊挂角无迹可求故其妙处透彻■〈王灵〉珑不可色相言有尽而意无穷若以文字为诗以才学为诗以议论为诗夫岂不工去之愈逺【诗法云唐人以诗为诗宋人以文为诗唐人主性情故于三百篇为近宋人主议论故于三百篇为逺】
　　又云论诗如论禅汉魏晋与盛唐之诗则第一义也大厯以还之诗则小乘禅也巳落第二义矣晚唐之诗则声闻辟支果也学汉魏晋与盛唐诗者临济下也学大厯以还之诗者曹洞下也大抵禅道惟在妙悟诗道亦在妙悟然悟有浅深有分限有透彻之悟有但得一知半解之悟汉魏尚矣不假悟也谢灵运至盛唐诸公透彻之悟也他虽有悟者皆非第一义也【胡元瑞云禅则一悟之后万法皆空棒喝怒呵无非至理诗则一悟之后万象冥会呻吟咳唾动触天真以禅喻诗信有旨然禅必深造而后能悟诗虽悟后仍须深造自昔瑰竒之士往往有识窥上乘业阻半途者】
　　杨仲弘云诗不可凿空强作待境而生自工
　　刘须溪云作诗如作字横眉竖鼻所差几何而淸俗相去逺甚
　　又云诗在灞桥风雪中驴背上非也寻常景色时时处处妙意皆可拾得然此犹涉假借若平生父子兄弟家人邻里间意愈近而愈不近着意政难有能率意自道出于孤臣怨女之所不能者随事纪实足称名家卽名家犹不可得或一二语而止如孟东野慈母手中线归书但云安极羁旅难言之情李太白昨夜梁园雪弟寒兄不知小夫贱隶谁不能道而学士大夫或媿之矣如杜子美问事竞挽须谁能即嗔喝欲起屡见肘仍嗔问升斗并与声音笑貌彷佛尽之又如古人于奴婢猥下写至孤客亲僮仆凄然甚矣又云僮仆生新敬则出处世态隐约可见又云犬因无主善则俯仰犹有不忍言者古今甚深宻义徃徃于浅易得之
　　诗眼云作诗不必句句工使其皆工反峭急无古气
　　诗家一指云诗不歴炼世故不足名家
　　李空同云以我之情述今之事尺寸古法罔袭其辞古人之作其法虽多端大抵前疎者后必密半阔者半必细一实者必一虚叠景者意必二此所谓圆规而方矩者也
　　何大复云富于材积使神情领会天机自流临景结构不傍形迹佛有筏喻达岸则舍筏矣舍筏则达岸矣【胡元瑞云仲默此论直指眞源最为吃紧舍筏之云亦以献吉多拟则前人陈句进规耳非欲人废法也李何二氏之旨故当并参】
　　徐祯卿云因情以发气因气以成声因声而绘词因词而定韵然情寔窈渺必因思以穷其奥气有麤弱必因力以夺其偏词难妥贴必因才以致其极才易飘扬必因质以定其侈若夫妙骋心机随方合节或约旨以植义或宏文以尽心或缓发如朱弦或急张如跃括或始迅以中留或旣优而后促或慷慨以任壮或悲怆而引泣或因拙以得工或发竒而似易此轮扁之超悟不可得而详也
　　王弇州曰才生思思生调调生格思即才之用调卽思之境格卽调之界
　　又曰才骋则驭之以格格定则通之以变气扬则沉之使实节促则澹之使和
　　又曰诗以专诣为境以饶美为材师匠宜高捃拾宜博胡元瑞云作诗大要不过二端体格声调兴象风神而巳体格声调有则可循兴象风神无方可执故作者但求体正格高声雄调鬯积习之久矜持尽化形迹俱融兴象风神自尔超迈譬则镜花水月体格声调水与镜也兴象风神月与花也必水澄镜朗然后花月宛然讵容昏鉴浊流求覩二者故法所当先而悟弗容强也
　　又曰诗最可贵者清然有格清有调清有思清有才清才清者王孟储韦之属是也若格不清则凡调不清则冗思不清则俗王杨之流丽沈宋之丰蔚高岑之悲壮李杜之雄大其才不可槩以清言其格与调与思则无不淸者【魏文帝典论云文以气为主气之清浊有体不可力强而致其论七子诗与文笔未尝不并重清云】
　　又云曰仙曰禅皆诗中本色惟儒生气象一毫不得着诗儒者言语一字不可入诗

　　唐音癸籖巻二

　　●钦定四库全书

　　唐音癸籖巻三

　　（明）胡震亨 撰

　　○法微二【通论各体　四言　五言古　七言古　乐府　律诗　五言律　七言律　排律　絶句　咏史　咏物　和韵　联句　杂俳谐体】

　　四言正体雅润为本五言流调淸丽居宗【文心雕龙　以下通论各体】
　　兴寄深微五言不如四言七言又其靡也况束之以声调俳优哉【李白】
　　七言律诗难于五言律诗五言絶句难于七言絶句【严沧浪　诗薮云五言絶调易古七言絶调易卑五言絶卽拙匠易于掩瑕七言絶虽高手难于中的可与此互参】
　　古乐府选体歌行有可入律者有不可入律者句法字法皆然惟近体必不可入古耳【王弇州】
　　风雅之规典则居要离骚之致深永为宗古诗之妙专求意象歌行之畅必由才气近体之攻务先法律絶句之构独主风神【胡元瑞下同】
　　七言律于五言律犹七言古于五言古也五言古衔辔有程步骤难展至七言古错综开阖顿挫抑扬古风之变始极五言律宫商甫协节奏未舒至七言律畅达悠扬纡徐委折近体之妙始穷
　　七言古差易于五言古七言律顾难于五言律何也五言古意象浑融非造诣深者难于凑泊七言古体裁磊落稍材情赡者輙易发舒五言律规模简重卽家数小者结构易工七言律字句繁靡纵才具宏者推敲难合自五言古律以至五七言絶槩以温雅和平为尚惟七言歌行近体不然歌行自乐府语巳峭峻李杜大篇穷极笔力若但以平调行之何能自拔七言律声长语纵体旣近靡字栉句联格尤易下材富力强犹或难之清空文弱可登此坛乎
　　律诗句有必不可入古者古诗字有必不可为律者然不多熟古诗未有能以律诗高天下者也初学辈不知苦辣徃徃谓五言古诗易就率尔成篇因自诧好古薄后世律不为不知律尚不工岂能工古徒为两失而巳词人拈笔成律如左右逢源一遇古体竟日吟哦常恐失却本相乐府两字到老摇手不敢轻道李西涯杨铁崖都曾做过何尝是来【王敬美】
　　四言诗须本风雅间及韦曹然各自为体勿得相杂【弇州　四言】
　　四言简质句短而调未舒七言靡浮文繁而声易杂折繁简之衷居文质之要盖莫尚于五言故两汉以还文人艺士平生精力咸萃斯道胡元瑞下同【以下五言古】
　　五言古先熟读国风离骚源流洞彻乃尽取两汉杂诗陈王全集及子桓公干仲宣佳者枕籍讽咏工深日逺神动机流一旦吮毫天真自露骨格旣定然后沿洄阮左以穷其趣颃颉陆谢以采其华傍及陶韦以澹其思博考李杜以极其变超乘而上可以掩迹千秋循辙而趋无忝名家一代
　　作古诗先须辨体无论两汉难至苦心模仿时隔一尘卽为建安不可堕落六朝一语为三谢纵极俳丽不可杂入唐音小诗欲作王韦长篇欲作老杜便应全用其体亦不得他杂词曲家非当家本色虽丽语博学无用况此道乎【王敬美】
　　拟古乐府拟汉不可涉魏拟魏不可涉六朝拟六朝不可涉唐用本题事而不失本曲调上也调不失而题小舛次也题甚合而调或乖则失之千里矣【胡元瑞　以下乐府】
　　乐府诗妙在可解不可解之间一涉议论便是鬼道【弇州】
　　七言古诗要铺叙要有开合有风度迢逓险怪雄俊铿锵忌庸俗软腐须是波澜开合如江海之波一波未平一波复起又如兵家之阵方以为正又复为竒方以为奇忽复是正出入变化不可纪极备此法者唯李杜也开合灿然音韵铿然法度森然神思悠然学问充然议论超然【杨仲弘　以下七言古】
　　七言歌行靡非乐府然至唐始畅其发也如千钧之弩一举透革纵之则文漪落霞舒巻绚烂一入促节则凄风急雨窈冥变幻转折顿挫如天骥下坂明珠走盘收之则如柝声一击万骑忽敛寂然无声【王弇州下同】
　　歌行有三难起调一也转节二也收结三也惟收结为尤难如作平调舒徐绵丽者结须为雅词勿使不足令有一唱三叹意奔腾汹涌驱突而来者须一截便住勿留有余中作竒语峻夺人魄者须令上下脉相顾一起一伏一顿一挫有力无迹方成篇法
　　长歌但看其通篇大势中间偶有拙句不失大体着一巧句最害正气【谢茂秦】
　　凡诗诸皆有绳墨惟歌行出自离骚乐府故极散漫纵横初学当择唐人名篇脉络分明句调婉畅易下手者模彷成家后博取李杜大篇合变出奇穷高极逺又上之两汉乐府又上之楚人离骚以求其源本进于神化【胡元瑞】
　　律伤严近寡恩大凡立意之初必有难易二涂学者不能强所劣徃徃舎难而取易文章罕工每坐此也【唐子西　以下律诗】
　　律诗全在音节格调风神尽具音节中【胡元瑞】
　　律诗第二字侧入为正格【如鳯律轩辕纪龙飞四十春之类】第二字平入为偏格【如四更山吐月残夜水明楼之类】唐名家诗多用正格用偏格者槪少【沈存中】
　　三百篇以比兴置篇首律诗则置在篇中如景联所摹物色或兴而赋或赋而实比皆其义也【范德机参】
　　律诗不可多用虚字两联塡实方好用唐以下事便不古【赵孟俯】
　　对句好可得结句好难得发句好尤难得发端忌作举止收拾贵在出场【严沧浪】
　　五言如四十个贤人着一个屠沽辈不得觅句者若掘得玉合有盖必有底但精心求之必得其宝【刘昭禹　以下五言律】
　　李梦阳云叠景者意必二阔大者半必细此最律诗三昧如杜诏从三殿去碑到百蛮开野馆浓花发春帆细雨来前半阔大后半工细也浮云连海岱平野入靑徐孤嶂秦碑在荒城鲁殿余前景寓目后景感怀也唐法律甚严惟杜变化莫测亦惟杜【胡元瑞下同】
　　作诗不过情景二端如五言律体前起后结中四句二言景二言情此通例也唐初多于首二句言景对起止结二句言情虽丰硕徃徃失之繁杂唐晚则第三四句多作一串虽流动徃徃失之轻儇俱非正体惟沈宋李王诸子格调庄严气象闳丽最为可法第中四句大率言景不善学者凑砌堆叠多无足观老杜诸篇虽中联言景不少大率以情间之故习杜者句语或有枯燥之嫌体裁絶无靡冗之病此初学入门第一义不可不知若老手大笔则情景混融错综惟意又不可专泥此论学五言律毋习王杨以前毋窥元白以后先取沈宋陈杜苏李诸集朝夕临摹则风骨高华句语宏赡音节雄亮比偶精严次及盛唐王岑孟李永之以风神畅之以才气和之以眞澹错之以清新然后归宿杜陵究竟絶轨极深研几穷神知化五言律法尽矣
　　五言律差易得雄浑加以二字便觉费力虽曼声可听而古色渐稀七字为句字皆调美八句为篇句皆稳畅虽复盛唐代不数人人不数首【弇州　以下七言律】
　　七言律有起有承有转有合起为破题或对景兴起或比起或引事起或就题起要突兀高逺如苹风初发势欲卷浪承为颔联或写意或写景或书事或用事引证要接破题如骊龙之珠抱而不脱转为颈联或写意写景书事用事引证与前联之意相应相避要变化不穷如鱼龙出没豗涛观者无不神耸合为结句或就题结或开一步或缴前联之意或用事必放一句作散场如截奔马辞意俱尽如临水送将归辞尽意不尽知此则七律思过半矣【杨仲弘参】
　　七言律不难中二联难在发端及结句耳发端盛唐人无不佳者结颇有之然亦无转入他调及收顿不住之病篇法有起有束有放有敛有唤有应大抵一开则一阖一扬则一抑一象则一意无偏用者句法有直下者有倒揷者倒揷最难非老杜不能也字法有虚有实有沈有响虚响易工沈实难至五十六字如魏明帝凌云台材朩铢两悉配乃可耳篇法之妙有不见句法者句法之妙有不见字法者此是法极无迹人能之至境与天会未易求也有俱属象而妙者有俱属意而妙者有俱作高调而妙者有直下不偶对而妙者皆兴与境诣神合气完使之然五言可耳七言恐未易能也勿和韵勿拈险韵勿起结用傍韵勿偏枯勿求理勿搜僻勿用六朝强造语勿用大厯以后事此诗家魔障愼之愼之【弇州】
　　七言律对不属则偏枯太属则板弱二联之中必使极精切而极浑成极工宻而极古雅极严整而极流动乃为上则然二者理虽相成体实相反故古今文士难之要之人力茍竭天眞必露非荡思八荒游神万古功深百炼才具千钧不易语也【胡元瑞下同】
　　古诗之难莫难于五言古近体之难莫难于七言律五十六字之中意若贯珠言如合璧其贯珠也如夜光走盘而不失回旋曲折之妙其合璧也如玉匣有盖而絶无参差扭揑之痕纂组锦绣相鲜以为色宫商角征互合以成声思欲深厚有余而不可失之晦情欲纒绵不迫而不可失之流肉不可使胜骨而骨又不可太露词不可使胜气而气又不可太扬庄严则清庙明堂沉着则万钧九鼎高华则朗月繁星雄大则泰山乔岳圆畅则流水行云变幻则凄风急雨一篇之中必数者兼备乃称全美故名流哲匠自古难之
　　高岑明凈整齐所乏远韵王李精华秀朗时觉小疵学者步高岑之高调含王李之风神更加以工部之雄深变幻庻尽七言能事尔
　　作七言拗体者必以意兴发端神情傅合浑融疎秀不见穿凿之迹顿挫抑扬自出宫商之表可耳虽老杜以歌行入律亦是变风不宜多作作则伤境【弇州】
　　诗一题一首自为起合无论其一题数首者则合数首为起合易而置之便不可盖起句在前首而合句在后首故也【范德机】
　　作排律法虚韵不如实韵堪押顺联不如逆联有情【遯叟　以下排律】
　　作排律先熟读宋骆沈杜诸篇仿其布格措词则体裁平整句调精严益以摩诘之风神太白之气槩旣奄有诸家美善咸备然后究极杜陵扩之以闳大浚之以沉深鼓之以变化【胡元瑞】
　　七言排律创自老杜然亦不得佳盖七字为句束以声偶气力已尽矣又欲衍之使长调高则难续而伤篇调卑则易冗而伤句合璧犹可贯珠益艰【弇州】
　　絶句固自难五言尤甚离首即尾离尾即首而腰腹亦自不可少妙在愈小而大愈促而缓吾尝读维摩经得此法一丈室中置恒河沙诸天宝座丈室不增诸天不减又一刹那定作六十小劫须如是乃得【弇州　以下絶句】
　　顾华玉云五言絶以调古为上乘以情眞为得体调古则韵高情眞则意逺华玉标此二者则雄竒俊亮皆所不贵论虽稍偏自是五言絶第一义【胡元瑞下同】
　　七言絶语半于近体同其句格宛顺节促于歌行倍夫意味长永
　　七絶盛唐诸公用韵最严无旁出者命意得句以韵发端突然而起意到辞工不假雕饰通首自混成无迹宋人专重转合刻意精炼或难于起句借用旁韵牵强成章此所以不同也【谢茂秦】
　　五言絶尚眞切质多胜文七言絶尚高华文多胜质五言絶昉于两汉七言絶起自六朝源流迥别体制自殊至意当含蓄语务舂容则二者一律也【胡元瑞下同】
　　对结者须意尽如王之涣欲穷千里目更上一层楼高达夫故乡今夜思千里霜鬓明朝又一年添着一语不得乃可【永嘉薛韶云老杜诗虽多至百韵亦首尾相应无间断絶句或不然四句句各为对不贯穿者为多另是一体不足多学】
　　絶句之法要婉曲回环删芜就简句絶而意不絶多以第三句为主而第四句发之有实接有虚接承接之间开与合相关反与正相依顺与逆相应一呼一吸宫商自谐大抵起承二句固难然不过平直叙起为佳从容承之为是至如宛转变化工夫全在第三句若于此转变得好则第四句如顺流之舟矣【杨仲弘】
　　诗人咏史最难妙在不增一语而情感自深若在作史者不到处别生眼目固自好然尚是第二义也【诗法咏史】
　　咏物固要逼眞但恐注精点写闲澹之气易至偏失要在不相谋而两得始佳【方秋崖　以下咏物】
　　诗固忌用巧太过然缘情体物自有天然工妙虽巧而不见刻削之痕老杜细雨鱼儿出微风燕子斜及穿花蛱蝶深深见点水蜻蜓款款飞等语读之浑然全似未尝用力此所以不碍其气格超胜与晚唐诸家之体物者迥别也咏物者宜于此细参【雨细着水面为沤鱼常上浮而念若大雨则伏而不出矣燕体轻弱风猛则不能胜惟微风乃受以为势故又有轻燕受风斜之语此十字殆无一字虚设至蛱蝶蜻蜓一联又妙在穿字点字若深深无穿字款款无点字亦不能唤出如此精微来　叶石林】
　　诗固有以切为工者不伤格不贬调乃可咏物着题亦自无嫌于切第单欲其切亦易易耳不切而切切而不觉其切此一关前人不轻拈破也【胡元瑞　坡公云诗人有写物之功桑之未落其叶沃若他木殆不可以当此林逋梅花诗云疎影横斜水淸浅暗香浮动月黄昏决非桃李诗皮日休白莲诗云无情有恨何人见月冷风清欲坠时决非红莲诗此乃写物之功若石曼卿红梅诗云认桃无绿叶辨杏有靑枝此村学中至陋语也】
　　和韵联句皆易为诗害而无大益偶一为之可也然和韵在于押字浑成联句在于才力均敌声华情实中不露本等面目乃为贵耳【弇州　联句始栢梁人赋一句至唐韩愈孟郊有错赋上句博下句联对者和诗用来诗之韵曰用韵依来诗之韵尽押之不必以次曰依韵并依其先后而次之曰次韵盛唐人和诗不和韵晚唐人至有次韵者洪迈曰古人酬和诗必答其来意非如今人为次韵所局也如高适寄杜云草玄今已毕此外更何求杜和云草玄吾岂敢赋或似相如韦迢寄杜云相忆无南鴈何时有报章杜和云虽无南去鴈看取北来鱼只以其来意往覆趣味自深何尝和韵至大歴中李端卢纶野寺病居酬答始有次韵后元白二公次韵益多皮陆则更盛矣今人仿效至往返数四不止诗以道性情一拘韵脚性情果可得而见耶　和韵联句】
　　杂诗自孔融离合鲍照建除温峤回文傅咸集句而下字谜人名鸟兽花木摹仿日烦不可胜数至唐人乃有以婢仆诗登第孩儿诗取祸者诗文不朽大业学者雕心刻骨穷昼夜致功犹惧弗窥奥眇暇役志及此皆诗道之下流学人之大戒也【胡元瑞　杂俳谐体】

　　唐音癸籖巻三

　　●钦定四库全书

　　唐音癸籖巻四

　　（明）胡震亨 撰

　　○法微三【用字　用句　俪对　篇法　用韵　用事　则古　砭疵】

　　改章难于造篇易字艰于代句【文心雕龙以下用字】
　　用字一避诡异【谓字体瓌怪如古诗褊心恶■〈口凶〉呶之类】二省联边【谓半字同文如偏旁从山从水之类不获免可至三接三接外同字林矣】三权重出【谓同字相犯也诗验适会若两字俱要则宁在相犯为文者富于万篇贫于一字　唐宣宗尝问中书舎人李藩考试之中重用字如何又问孰诗重用字对曰钱起湘灵鼓瑟诗有二不字上诵其诗仍称善相属盖亦知其相避为难云】四调单复【谓字形之肥瘠也瘠字累句则纤疎而行劣肥字积文则黯黮而篇闇】
　　诗有隐一字而意自见者纠纠葛屦可以履霜言不可也海水知天寒言不知也皆隐一不字在【白乐天】
　　李长吉咏寒百石强车上河水换冰字作水寒意自跃此用字之最有意者【遯叟下同】
　　律诗忌犯迭音字固也然杜甫之卑枝接叶【何将军园诗】白乐天之嫌甜笑小【量大嫌甜酒才高笑小诗】李羣玉之﨑岖诘曲钩辀格磔【﨑岖诘曲双声钩辀格磔迭韵】非故用迭音以示巧乎知用字活法非可一端尽
　　诗用助语字非法也惟排律长篇或间有之【如杜老余力浮于海端忧问彼苍尚不觉用语助字至王孟畅以沙际鹤兼之云外山及依止此山门谁能效丘也之类则恶矣岂可妄效】
　　体物叠字本之风雅诗所不能无如刘驾之夜夜夜深闻子规呉融之摵摵凄凄叶叶同则多事矣然未有叠至七联如韩退之南山诗者岂以靑靑河畔草亦用叠字三联有前例与作法于凉虽汉人吾不能无余憾云作诗要健字撑拄活字干旋如红入桃花嫩靑归柳叶新弟子贫原宪诸生老伏虔入与归字贫与老字乃撑拄也生理何颜面忧端且岁时名岂文章着官应老病休何与且字岂与应字乃斡旋也撑拄如屋之有柱斡旋如车之有轴【罗大经】
　　好诗句法浑涵不可以一字求句中有一字可摘为眼非诗之至也才有此句法便不浑涵昔人谓石之有眼为研之一病余亦谓句中有眼为诗之一病如地坼江帆隐天淸木叶闻故不如地卑荒野大天逺暮江迟也如返照入江翻石壁归云拥树失山村故不如锦江春色来天地玉垒浮云变古今也此最诗家三昧不可不知【胡元瑞　又云审言风光新桞报宴赏落花催摩诘兴阑啼鸟换坐久落花多皆佳句也然报与催字极精工而意尽语中换与多字觉散缓而韵在言外观此可知初盛次第又云老杜用字入化者古今独步中有太竒巧处然巧而不尖竒而不诡犹不失上乘如孤灯然客梦寒杵捣乡愁则尖矣流星透疎木走月逆行云则诡矣用字者此二则尤宜合参】
　　诗在与人商论深求其疵而去之等闲一字放过则不可诗自有稳当字第思之未到耳王贞白尝以诗谒贯休休指其御沟诗云此波涵圣泽波字未稳王作色而去休度其必来书中字掌中以待王果来云欲更中字如何休展手示之遂定交要当如此乃是【唐庚文录　又欧阳公云陈舎人从易偶得杜集旧本至送蔡都尉诗身轻一鸟下脱一字陈因与数客各用一字补之或云疾或云落或云起或云下莫能定其后得一善本乃是身轻一鸟过陈大叹服以为虽一字我辈亦不能到杨用修云孟集有到得重阳日还来就菊花之句刻本脱一就字有拟补者或作醉或作赏或作泛或作对皆不安后得善本是就字盖出于汉乐府就我求淸酒就字也乃益知其妙以此二则合贞白事观之知选字故不易言矣】
　　三百篇四言定体间出二三五六七言【祈父二言振振鹭三言谁谓雀无角五言我姑酌彼金罍六言交交黄鸟止于桑七言亦有八言如我不敢效我友自逸之类】西汉诗五言定体间出二三四五六七言甚有至九言者【乐府上陵错用三四五六等言战城南君马黄有所思错用三四五七等言上邪错用二三四五六七等言始用五七等言成篇陈琳饮马长城窟始用三五七九等言成篇鲍照拟行路难是也】凡句减于三字则喑增于九字则吃【遯叟　以下用句】
　　迭字为句不过合者析之顺者倒之便成法【如委波金不定合者析之也本言草碧却云碧知湖外草本言獭趂鱼而喧却云溪喧獭趂鱼所谓顺者倒之也】此可类其余
　　五字句以上二下三为脉七字句以上四下三为脉其恒也有变五字句上三下二者【如元微之庾公楼怅望巴子国生涯孟郊藏千寻布水出十八高僧之类】变七字句上三下四者【如韩退之落以斧引以墨徽又虽欲悔舌不可扪之类】皆蹇吃不足多学
　　只此五七字迭成句万变无穷如人面只眼耳口鼻四尔不知如何位置来无一相肖者诗人工巧眞侔造化哉古人所以有句图之作令学者触类而长也然究竟法变非句图所能尽
　　音律乃人声之所同对偶亦文势之必至【诗法源流　以下俪对】
　　或疑今人不及古者病于俪词余谓不然昔我往矣杨柳依依今我来思雨雪霏霏非俪耶但古人后于语先于意【皎然诗式】
　　言对为易事对为难正对为劣反对为优【双比空辞为言对并举人验为事对事异义同为正对理殊趣合为反对　文心雕龙】
　　假对【如沈云卿牙绯对齿录杜子美怀君对饮子侍中貂对大司马杜牧之当时物议朱云小后代声名白日悬之类】
　　当句对【杜小院回廊春寂寂浴鳬飞鹭晚悠悠李嘉佑孤云独鸟川光暮万里千山海气秋皆当句对也】
　　流水对【严羽卿以刘眘虚沧浪千万里日夜一孤舟为十字格刘长卿江客不堪频北望塞鸿何事又南飞为十四字格谓两句只一意也盖流水对耳】
　　蹉对【沈存中以九歌之蕙殽蒸奠桂酒为蹉对之祖唐人七言起结对者多用此法其中联如刘长卿离心日逺如流水回首川长共落晖亦蹉对之类】
　　扇对【又谓之隔句对五言律如李白白鹭洲前月天明送客回青龙山后日早出海云来七言律如郑谷昔年共照松溪隐松折碑荒僧已无今日还思锦城事雪消花谢梦何如是也排律中尤多有之】
　　续句对【律诗如老杜待尔呜乌鹊抛书示鹡鸰枝间喜不去原上急曾经排律如老杜神女峯娟妙昭君宅有无曲留明怨惜梦尽失欢娯之类一顺续一倒续又如赠张山人草书应甚苦诗兴不无神曹植休前辈张芝更后身数篇吟可老一字买堪贫续至三联白乐天以为诗有连环文藻隔句相解者起于鲍照之扰扰游宦子营营市井人怀金近从利负劔逺慈亲其来有自云】
　　凡诗对下句不妨胜上句古人所云吟咏滋味流于下句是也
　　因情立体卽体成势【刘勰下同　以下篇法】
　　规范本体谓之镕剪截浮词谓之裁裁则芜秽不生镕则纲领昭畅
　　因字生句积句为章积章成篇句之清英字不妄也章之明靡句无玷也篇之彪炳章无疵也
　　启行之辞逆萌中篇之意絶笔之言追胜前句之旨
　　一诗之中妙在一句为诗之根本根本不凡则花叶自然殊异如君子在位善人皆来【诗家一指】
　　句中无余字篇中无长语非善之善者也句中有余味篇中有余意善之善者也【白石诗说】
　　作诗必先命意意正则思生然后择韵而用如驱奴隶此乃以韵承意故首尾有序今人迁意就韵因韵求事所以失之【室中语　以下用韵】
　　刘勰云改韵从调所以节文辞气两韵輙易则声韵微燥百句不迁则唇吻告劳七古改韵宜衷此论为裁若五言古毕竟以不转韵为正【汉魏古诗多不转韵十九首中亦只两首转韵耳李靑莲五古多转韵毎读至接换处便觉体欠郑重惟杜少陵虽长篇亦不转韵如北征六十五韵只一韵到底一韵五言正体转韵五言变体也　遯叟下同】
　　近体诗卽不得押古韵然欲从事古诗古韵叶自当讲求李沧溟云古者字少宁假借必谐声韵无弗雅者古字自是足用第患不博古耳今之作者限于学之所不精茍而之俚或屈于才之所不健更掉而之险而雅均病然险可使安俚偏累雅聊用布亲串孰与风物自凄紧云霞肃川涨孰与金壶启夕沦夫韵歌诗之轮也失之一字全舆有所不行职此故矣
　　栢梁押重韵者人占一句故犯重韵以争胜也焦仲卿妻重韵为多者长篇叙事无庸简择重犯正见滔莽之致也此二诗外有重押者当属偶误杜子美饮中八仙歌押二船字二眠字二天字三前字体正类栢梁故重用韵耳若韩退之诸诗以今裁而效往例屡押重韵正如东眉故蹙颦痕增丑有之益妍则未也
　　退之诗云横空盘硬语妥贴力排奡盖言能杀缚事实与意义合也此最用事妙手【许彦周诗话　以下用事】
　　诗自摹景述情外则有用事而巳用事非诗正体然景物有限格调易穷一律千篇祗供厌吐欲观人笔力材诣全在阿堵中且古体小言姑置可也大篇长律非此何以成章【胡元瑞下同】
　　用事患不得肯綮得肯綮则一篇之中八句皆用一句之中二事串用亦何不可宛转淸空了无痕迹纵横变幻莫测端倪此全在神运笔融犹斲轮甘苦心手自知难以言述
　　世岂有国号国姓可入诗者哉然如人歌小岁酒花舞大唐春【卢照邻】但经春色还秋色不觉杨家是李家【李山甫咏隋堤柳】非佳句乎观此事无不可使只巧匠少耳【遯叟】
　　用事不可着迹只使影子可也虽死事亦当活用【杨仲弘　如杜牧赠李中敏元礼退归纶氏学江充来见犬台宫中敏尝论郑注以注比江充以中敏之归颍阳比李膺之归纶氏教授可谓极切只为纶氏恰属颍阳反觉死相必易他地纔活又如赵嘏双鹤寄兄诗茅固枕前秋对舞陆云溪上夜同鸣用三茅君兄弟并乘白鹤人见鹤在帐中及机云兄弟同游郊墅闻鹤唳二事也岂不的切然正厌其切耳】
　　诗家使事必仍其事之本字其常也然亦不尽然如老杜玉衣晨自举铁马汗常趋非用昭陵石马汗出事乎却更为铁马但使闾阎还揖让敢论松竹久荒芜非用陶潜三径就荒松菊犹存语乎却更为松竹但细读全篇觉仍之不稳必更之纔合者则颊上三毛之谓也于此参究可悟使事活法【石字凹铁字满得归茅屋言松竹合言松菊逺在　遯叟下同】
　　体物用乾坤字最多者杜甫【乾坤万里眼乾坤日夜浮及日月低秦树乾坤绕汉宫之类】用元气二字最多者刘长卿【如登塔之盘梯接元气洞庭湖之叠浪浮元气望海之元气逺相合太阳生其中凡数四见】境穷于睫量语亦穷于脗量非此等字不足副之后学用此为袭腐触此堪反隅
　　诗惟情格并高可称上品其虽有事非用事者若论其功合入上格至有三字物名之句仗语而成用功殊少如孟浩然云气蒸云梦泽波撼岳阳城自天地二气初分卽有此六字假孟生之才加其四字何功可伐卽欲索入上流耶彼情格极高则不可屈若稍下吾请降之于高等之外以惩彼滥又宫阙之句或壮观可嘉虽有功而情少谓无含蓄之意也宜入直用事中不入上格无作用故也【皎然】
　　吟家虽忌疎学然如诗料平时收拾太多不能割爱往往病堆垜更不如寡学人作诗有情韵也谓不信者请看箧中集诸公胸中有几多书在【遯叟下同】
　　诗家拈教乘中题当卽用敎乘中语义旁撷外典补凑便非当行在古如支公辈亦有杂用老庄语者至今时则迥然分途取材不可混矣唐诸家敎乘中诗合作者多独老杜殊出入不可为法【如慈恩塔一诗高岑终篇皆彼敎语杜则杂以望陵寝叹稻粱等句与法门事全不涉他寺刹及赠僧诗皆然】
　　今人作诗必入故事有持清虚之说者谓盛唐诗即景造意何尝有此是则然矣然亦一家言未尽古今之变也古诗两汉以来曹子建出而始为宏肆多生情态此一变也自此作者多入史语然不能入经语谢灵运出而易辞庄语无所不为用矣剪裁之妙千古为宗又一变也中间何庾加工沈宋增丽而变态未极七言犹以闲雅为致杜子美出而百家稗官都作雅音马浡牛溲咸成欝致于是诗之变极矣子美之后而欲令人毁靓妆张空拳以当市肆万人之观必不能也其援引不得不日加而繁然病不在用事顾所以用之何如耳善使事者勿为事所使如禅家云转法华勿为法华转使事之妙在有而若无实而若虚可意悟不可言传可力学得不可仓卒得也宋人使事最多而最不善使故诗道衰我朝越宋继唐正以有豪杰数辈得使事三昧耳苐恐二十年后必有厌而扫除者则其滥觞末弩为之也【王敬美】
　　学诗者以识为主入门须正立意须高以汉魏晋盛唐为师不作开元天宝以下人物若自退屈卽有下劣诗魔入其肺腑之间由立志之不高也行有未至可加工力路头一差愈骛愈逺由入门之不正也【严沧浪　以下取则】
　　古诗三百可以博其源遗篇十九可以约其趣乐府雄高可以厉其气离骚深永可以禆其思【徐祯卿】
　　诗云有物有则又曰无声无臭昔人有步趋华相国者以为形迹之外学之去之弥逺又人学书日临兰亭一帖有规之者云此从门而入必不成书道然则情景妙合风格自上不为古役堕蹊径者最也随质成分随分成诣门户既立声实可观者次也或名为闰继实则盗魁外堪皮相中乃肤立以此言家久必败矣【王弇州】
　　诗上自苏李下迄六代汉魏骨气虽雄而菁华不足晋祖玄虚宋尚条畅齐梁以下但务春华殊欠秋实唯李唐作者可谓大成然贞观尚习故陋神龙渐变常调开元天宝间神采声律粲然大备学者故当以是为楷式【林鸿】
　　元和而后诗道浸晩而人才故自横絶一时若昌黎之鸿伟柳州之精工梦得之雄竒乐天之浩博皆大家才具也今人槩以中晩束之高阁若根脚坚牢眼目精利泛取读之亦足充扩襟灵赞助笔力【胡元瑞下同】
　　宋初诸子多祖乐天元末诗人竞师长吉
　　语意势为三偷语最为钝贼酇侯造律不暇及诗致使弱手芜才公行劫掠片言可折此辈无处逃刑其次偷意事虽可罔情不可原若欲一例平反诗敎何设其次偷势才巧意精若无朕迹盖诗人偷狐白裘于阃域中之手吾亦赏俊从其漏网【皎然】
　　剽窃模拟诗之大病亦有神与境触师心独造偶合古语者如客从逺方来白杨多悲风春水船如天上坐不妨俱美定非窃也其次裒览旣富机锋亦圆古语口吻间若不自觉间亦有之未致足厌乃至割缀古语痕迹宛然斯丑方极皆不免为盗跖优孟所訾【弇州】
　　唐明皇令僧敎康昆仑琵琶僧云且遣昆仑不近乐器十年使忘其本领然后可敎有乡人请学诗者余以此语之【方采山】
　　诗有古人所不忌而今人以为病者摘瑕者因而酷诋之将并古人无所容非也然今古寛严不同作诗者旣知是瑕不妨并去古人诗有误用重韵重字者皆是失点检处必不可借以自文又如风雨云雷有二联中接用者一二三四有八句中六见者今可以为法邪此等病盛唐常有之独老杜最少盖其诗卽景后必下意也又其最隐者如云卿嵩山石淙前联云行漏香垆次联云神鼎帝壶俱压末字岑嘉州云随马雨洗兵花迎盖柳拂旌四言一法摩诘独坐悲双鬓白髪终难变语异意重九成宫避暑三四衣上镜中林下岩前在彼正自不觉今用之能无受人揶揄至于失严之句摩诘嘉州特多殊不妨其美然就至美中亦觉有微缺陷不为可也至于首句出韵晩唐作俑宋人滥觞尤不可学【王敬美　以下砭疵】
　　苏长公论诗有二语絶得三昧曰作诗必此诗定知非诗人盖诗惟咏物不可汗漫至于登临燕集寄忆赠送惟以神韵为上使句格可传乃为上乘今于登临则必名其泉石燕集则必纪其园林寄赠则必传其姓字眞所谓田庄牙人点鬼簿粘皮骨者汉唐人何尝如此最诗家下乘小道卽一二大家有之亦偶然耳可为法乎【元瑞下同　按诗中用姓卽老杜亦不免如赠贾至严武云长沙才子逺钓瀬客星悬又贾笔论孤愤严君赋几篇又饮张氏隐居杜酒偏劳劝张梨不外求此法今吟人槩用以救急矣】
　　嘉隆学杜善矣而犹未尽迁转五州防御使起居八坐太夫人本常语而一时模尚遂令大夫使者塡塞奚囊太尉中丞类被差遣至不佞扶风汉大藩之类亦后学之前车也
　　诗者人之情性也怨怼忿诟怒邻骂坐之为也其人抱道而居与时乖逢情所不堪因发于呻吟调笑抒其胸次闻者亦有所劝戒是诗之善也其发于讪谤侵陵引颈以承戈披襟而受矢以快一时之忿而罹诗之祸是失诗之旨非诗之过也【山谷】
　　诗家虽刺讥中要带一分含蓄庻不失忠厚之旨杜甫秋兴同学少年多不贱五陵衣马自轻肥着一自字以为怨之可也以为羡之亦可也何等不露王维喜祖三至留宿蚤岁同袍者高车何处归似乎言同袍者之薄然亦借之以明祖之过我者为厚其意未尝不婉若使他人为之则露矣直矣虽取快唇吻非所以自占地步也【遯叟】
　　少陵故多变态其诗有深句有雄句有老句有秀句有丽句有险句有拙句有累句然无露句其意何尝不自高自任然其诗曰文章千古事得尖寸心知曰新诗句句好应任老夫传温然其辞而自负意隐然言外何尝有所谓吾道主盟代兴哉自少陵逗漏此趣而大智大力者发挥毕尽至使吠声之徒羣肆挦剥唐音永不可复噫嘻愼之【诗薮】
　　郑谷云举世何人肯自知须逢精鉴定妍蚩若敎嫫母临明镜也道不劳红粉施吾谓凡今作诗者宜读此杜甫云杨王卢骆当时体轻薄为文哂未休尔曹身与名俱灭不废江河万古流吾谓今之好讥议前辈诗者宜读此张祜云等闲缉缀闲言语夸向时人唤作诗昨日偶拈庄老读万寻山上一毫厘吾谓前辈如王李二公惜亦未尝读此【遯叟】

　　唐音癸籖巻四

　　●钦定四库全书

　　唐音癸籖巻五

　　（明）胡震亨 撰

　　○评彚一

　　太宗文武间出首辟吟源宸藻概主丰丽观集中有诗斆庾信体宗向微旨可窥然如一朝辞此地四海遂为家昔乘匹马去今驱万乘来与风起云扬之歌同其雄盻自是帝者气象不侔【遯叟】
　　唐初惟文皇帝京篇藻赡精华最为杰作视梁陈神韵少减而富丽过之无论大略卽雄才自当驱走一世然使三百年中律有余古不足已兆端此矣【胡元瑞】
　　明皇藻艳不过文皇而骨气胜之语象则春来津树合月落戍楼空语境则马色分朝景鸡声逐晓风语气则翠屏千仞合丹嶂五丁开语致则岂不惜贤达其如高尚心虽使燕许草创沈宋润色亦不过此【弇州】
　　徳宗诗尚雅正松院静苔色竹房深磬声最有称逺则王籍耶溪近则常建破山可与论其幽致而气体自穆故非吟士可伦【遯叟】
　　虞永兴【世南】师资野王嗜好徐庾而意存砥柱拟浣宫艳之旧故其诗洗濯浮夸兴寄独逺虽藻彩萦纡不乏雅道治世之音先人而兴者也【徐献忠】
　　李安平【百药】藻思沈欝尤长五言如柳色迎三月梅花隔二年含巧于硕才壮意新眞不虚人主品目【遯叟下同】
　　贞观永徽吟贤禇亮杨师道李义府许敬宗上官仪其最也吉光片羽仅传人口仪鹊飞山月曙蝉噪野风秋音响清越韵度飘扬齐梁诸子咸当敛袵矣
　　四杰词旨华靡沿陈隋之遗气骨翩翩意象老境故超然胜之五言遂为律家正始【弇州】
　　王子安虽不废藻饰如璞含珠媚自然发其彩光盈川视王微加澄汰清骨明姿居然大雅范阳较杨微丰喜其领韵疎拔时有一往任笔不拘整对之意义乌富有才情兼深组织正以太整且丰之故得擅长什之誉将无风骨有可窥乎当年四子先后品序就文笔通论要亦其诗之定评也欤【遯叟】
　　陈子昻初变齐梁之弊一返雅正其诗以理胜情以气胜辞【吟谱】子昻卓立千古横制頺波天下翕然质文一变感遇之篇感激顿挫微显阐幽庻几见变化之朕以接乎天人之际【卢藏用】
　　唐人推重子昻自卢黄门后不一而足如杜子美则云有才继骚雅名与日月悬韩退之则云国朝盛文章子昂始高蹈独颜眞卿有异论【眞卿尝云沈隐侯之论谢康乐也乃云灵均巳来此秘未覩卢黄门之序陈拾遗也而云道丧五百岁而得陈君若激昂頺波虽无害过正搉其中论亦伤于厚诬】僧皎然采而着之诗式近代李于鳞加贬尤剧【于鳞序唐诗云唐无五言古诗而有其古诗陈子昂以其古诗为古诗弗取也】余谓诸贤轩轻各有深意子昂自以复古反正于有唐一代诗功为大耳正如伙涉为王殿屋非必沉沉但大泽一呼为羣雄驱先自不得不取冠汉史王弇州云陈正字淘洗六朝铅华都尽托寄大阮微加断裁第天韵不及胡元瑞云子昂削浮靡而振古雅虽不能逺追魏晋然在唐初自是杰出斯两言良为折衷矣【遯叟】
　　唐初无七言律五言亦未超然二体之妙杜审言实为首倡五言则行止皆无地独有宦游人排律则六位乾坤动北地寒应苦七言则季冬除夜毘陵震泽皆极高华雄整少陵继起百代模楷有自来矣【元瑞】
　　魏建安后讫江左诗律屡变自沈约庾信以音韵相婉附属对精宻及沈佺期宋之问又加靡丽回忌声病约句凖篇如锦绣成文学者宗之号为沈宋【唐书】
　　汉魏之间虽已朴散为器作者犹质有余而文不足以今揆昔则有朱弦疏越太羮遗味之叹沈詹事宋考功始裁成六律彰施五彩使言之而中伦歌之而成声缘情绮靡之功至是始备虽去雅寖逺其利有过于古亦犹路鼗出于土鼓篆籒生于鸟迹【独孤及】
　　沈七言律高华胜宋宋五言排律精硕过沈【元瑞下同　按之问本传云其善五言诗佺期本传云尤长七言之作二家定评久矣】
　　沈宋固是并驱然沈视宋稍偏枮宋视沈较缜密沈制作亦不如宋之繁富
　　汉称苏李唐亦曰苏李【峤味道乂颋】以今论之巨山五言槩多典丽将味道难为苏廷硕七言尤富风华亦复乂难为李耳【遯叟下同】
　　张燕公【说】诗率意多拙但生态不痴律体变沈宋典整前则开高岑淸矫后规
　　张曲江【九龄】五言以兴寄为主而结体简贵选言淸冷如玉磬含风晶盘盛露故当于尘外置赏
　　开元彩笔无过燕许许之应制七言宏丽有色而他篇不及李峤燕之岳阳以后感槩多任务而实际不如始兴【弇州】
　　王湾词翰蚤着海日生残夜江春入旧年诗人已来少有此句张燕公手题政事堂示楷式又捣衣篇云月华照杵空随妾风响传砧不到君非张蔡之曾见觉颜谢之弥逺【殷璠下同】
　　崔颢少年为诗属意浮艳名陷轻薄晚节忽变常体风骨凛然一窥塞垣为戎旅间语壮采欲埒鲍家【徐献忠云颢风格竒俊大有佳篇太白虽极推黄鹤楼未足列于上驷】
　　储光羲诗格高调逸趣逺情深削尽常言挟风雅之道得浩然之气
　　储诗高处似陶渊明平处似王摩诘【苏子由】
　　王昌龄诗饶有风骨与储光羲气同体别而王稍声俊多惊耳骇目之句【殷璠】
　　少伯天才流丽音唱疏越七言絶句几与太白比肩当时乐府采录无出其右【徐献患】
　　王右丞【维】词秀调雅意新理惬在泉成珠着璧成绘一句一字皆出常境【殷璠】
　　摩诘以淳古澹泊之音写山林闲适之趣如辋川诸诗眞一片水墨不着色画及其铺张国家之盛如九天阊阖开宫殿万国衣冠拜冕旒云里帝城双鳯阙雨中春树万人家又何其伟丽也【震泽长语】
　　右丞诗自有二派绮丽精工者沈宋合调幽闲古澹者储孟同声【元瑞】
　　孟浩然诗祖建安宗渊明冲澹中有壮逸之气【吟谱】
　　浩然诗彩■〈艹丰〉茸半遵雅调全削凡体至如众山遥对酒孤屿共题诗无论气象兼复故实又气蒸云梦泽波憾岳阳城亦为高唱【殷璠　按孟氏洞庭一联皎然论诗降居中驷良有深指见前法微之三】
　　浩然诗遇思入咏不钩奇抉异龌龊束人口若公输氏当巧而不巧者萧悫有芙蓉露下落杨柳月中疎孟则有微云淡河汉疎雨滴梧桐谢朓有露湿寒塘草月映淸淮流孟则有荷风送香气竹露滴淸声与古人争胜毫厘【皮日休】
　　襄阳气象清逺心悰孤寂故其出语洒落洗脱凡近读之浑然省净眞彩自复内映虽藻思不及李翰林秀调不及王右丞而闲澹疎豁翛翛自得之趣亦有独长【徐献忠】
　　浩然韵高而才短如造内法酒手而无材料【东坡】浩然四十字诗后四句率觉气索如岳阳楼岁莫归南山之类【陆放翁】孟襄阳才不足半摩诘特善用短耳其景色恒傅情而发故小胜也其气先志而索故大不胜也然偏师而出者犹轻当于众志而脍炙艺林【弇州】
　　高常侍【适】性拓落不拘小节其诗多胸臆语兼有风骨故朝野通赏其文【殷璠】
　　常侍诗气骨琅然词峯峻上感赏之情殆出常表【徐献忠下同】
　　岑嘉州【参】以风骨为主故体裁峻整语多造竒
　　高岑一时不易上下岑气骨不如达夫遒上而婉缛过之选体时时入古岑尤陡健歌行磊落竒俊高一起一复取是而已尤为正宗【弇州】
　　高适诗尚质主理岑参诗尚巧主景【吟谱】王孟闲澹自得高岑悲壮为宗【诗薮】
　　常建诗似初发通庄却寻野径百里之外方归大道所以其旨逺其兴僻佳句輙来唯论意表如松际露微月淸光犹为君又山光悦鸟性潭影空人心此例十数句并可称为警策【殷璠下同】
　　李颀诗发调旣新修辞亦秀杂歌咸善玄理最长论其数家往往高于众作
　　刘眘虚情幽兴逺思苦语竒忽有所得便惊众听唯气骨稍不逮诸公惜其不永天年陨碎国宝
　　陶翰旣多兴象复备风骨卢象雅而平素得国士之风
　　祖咏剪刻省净用思尤苦气虽不高调颇凌俗
　　崔国辅诗婉娈淸楚深宜讽味乐府数章古人不及
　　崔曙诗多叹词要妙情意悲凉送别登楼俱堪泪下
　　綦母拾遗【濳】诗举体清秀萧萧跨俗桑门之役于巳独能至如松覆山殿冷不可多得又如锺声和白云历代未有借使若人加气质减雕饰则高视三百年外也
　　张谓代北州老翁荅及湖中对酒行并在物情之外但众人未曾说耳亦何必历遐逺探古迹然后始为冥搜薛据为人骨鲠有气魄其文亦尔自伤不早逹怨愤颇深如寒风吹长林白日原上没可谓旷代佳句
　　元次山结诗辞义幽约譬古锺磬不谐里耳而有可寻玩【晁公武】
　　沈千运刋落文言冷然独写眞意元次山甚推重之其同调有王季友于逖孟云卿张彪赵微明元融数人而季友云卿尤胜【遯叟】
　　季友诗爱竒务险逺出常情之外观画一篇甚有新意【殷璠】
　　云卿诗祖述沈千运调气伤苦怨者之流如虎豹不相食哀哉人食人方于七哀路有饥妇人抱子弃草间则云卿深矣虽较之陈沈纔能升堂犹未入室然当今古调无出其右者【高仲武　杜甫称云卿云一饭未尝留俗客数篇今见古人诗观集中哀哉行古挽歌途中寄友诸篇允惬杜句】

　　唐音癸籖巻五

　　●钦定四库全书

　　唐音癸籖巻六

　　（明）胡震亨 撰

　　○评彚二

　　李白脱屣轩冕释羁缰鏁自放宇宙间饮酒非嗜其酣乐取其昏以自秽好神仙非慕其轻举欲耗壮心遣余年作诗非事其文律取其吟咏以自适【范传正】
　　太白耻作郑卫语其言多似天仙之辞凡所著述每多讽兴自风骚之后驰驱屈宋鞭挞杨马千载独步唯太白一人【李阳冰】
　　白性倜傥善赋诗尤工古歌才调逸迈徃徃兴会属辞古人之善诗者亦不逮【刘全白】
　　李白才逸气高其论诗云兴寄深微五言不如四言七言又其靡也况使束于声调俳优哉又称梁陈以来艳薄斯极沈休文又尚以声律将复古道非我而谁故其集律诗殊少【孟棨】
　　李白诗祖风骚宗汉魏下至徐庾杨王亦时用之善掉弄造出竒怪惊动心目忽然撇出妙入无声其诗家之仙者乎格高于杜变化不及【陈绎曾】
　　读太白诗者要识眞太白处太白天才豪逸语多率然而成者学者于每篇中要识其安身立命处可也【严沧浪】
　　杜子美上薄风骚下该沈宋言夺苏李气吞曹刘掩颜谢之孤高杂徐庾之流丽尽得古今之体势兼人人之所独专诗人已来未有如子美者【元稹】
　　唐兴诗人承陈隋风流浮靡相矜至宋之问沈佺期等研揣声音浮切不差而号律诗竞相袭沿逮开元间稍裁以雅正然恃华者质反好丽者壮违人得一槩皆自名所长至甫浑涵汪茫千彚万状兼古今而有之他人不足甫乃厌余残膏剩馥沾丐后人多矣甫又善陈时事律切精深至千言不少衰世称诗史【宋祁　按孟棨本事诗云杜甫逢禄山之难流离陇蜀毕陈于诗推见至隐殆无遗事当时以为诗史知诗史之评原出唐人也】
　　杜子美大篇江河转怪不测虽太白退之天才罕及至五言七言律微有拙处然时时得风雨鬼神之助不在可解若七言宏丽或更入于古野而不为俚亦惟作者自知虽大家数不能评也此笔絶于世久纷纷一花一叶饰姿弄鬓徒乱人意【刘须溪】
　　杜诗正而能变变而能化化而不失本调不失本调而兼得众调故絶不可及【元瑞下同】
　　大槩杜有三难极盛难继首创难工遘衰难挽汉魏至唐诗家能事都尽杜后起集其大成一也排律近体前人未备伐山导源为百世师二也开元旣徃大厯系兴砥柱其间唐以复振三也
　　盛唐一味秀丽雄浑杜则精粗巨细巧拙新陈险易浅深浓淡肥瘦靡不毕具参其格调实与盛唐大别其能会萃前人在此滥觞后世亦在此且言理近经叙事兼史尤诗家絶覩其集不可不读亦殊不易读
　　近体盛唐至矣充实辉光种种备美所少者曰大曰化耳故能事必老杜而后极杜公诸作眞所谓正中有变大而能化者今其体调之正规模之大人所共知惟变化二端勘核未彻故自宋以来学杜者什九失之不知变主格化主境格易见境难窥变则标竒越险不主故常化则神动天随从心所欲宋以后诸人竞相师袭者皆其变也然化境殊不在此
　　子美诗妙处在无意而意已至非广之以国风雅颂深之以离骚九歌安能咀嚼其意味闯入其阃阈后生辈自求之则得之深矣彼喜穿凿者弃其大旨取其发兴于所遇林泉人物草朩鱼虫以为物物皆有所托如世间商度隐语者则子美之诗委地矣【黄山谷　胡元瑞云唐人赋兴多而比少惟杜则比时时有之然杜所以胜诸家殊不在此后人穿凿附会动发笑端】
　　杜少陵平生之诗千四百五篇以年谱考之四十献赋之前传者少矣诗信非老不工也【李卓吾】
　　人多说杜子美夔州诗好此不可晓夔州却说得郑重烦絮不如他中前有一节诗好今人只见鲁直说好便都说好如矮人看场耳【朱晦庵】
　　凡诗初年多骨格未成晚年则意态横放故惟中岁工力并到神情俱茂兴象谐合之际可嘉赏如老杜之入蜀篇篇合作语语当行初学所当法也夔峡以后过于奔放视其中年精华雄杰如出二手盖或视之太易或求之太深或情随事迁或力因年减虽大家不免世反以是为工者非余所敢知也【元瑞下同】
　　元微之以杜之铺陈终始排比故实大或千言小犹数百为非李所及白乐天亦云杜诗贯穿古今腼覼格律尽善尽美过于李二公盖专以排律及五言大篇定李杜优劣不知杜句律之高自在才具兼该笔力变化亦不专在排比铺陈贯穿腼覼也深于杜者要自得之【元遗山有诗云排比铺张特一途藩篱如此亦区区少陵自有连城璧争柰微之识碔砆此论所自出也】
　　长篇最难晋魏以前诗无过十韵者葢尝使人以意逆志初不以序事倾尽为工至老杜述懐北征诸篇穷极笔力如太史公纪传此固古今絶唱然八哀八篇本非集中高作世多尊称之不敢议此乃揣骨听声耳其病盖伤于多也其中累句须痛刋去方尽善然此语不可为不知者言之【叶石林　按杜八哀源出颜延年五君咏颜篇止四韵张说效颜咏五君亦止五韵以促节寄哀思语不及长也试并阅利钝自见】
　　郑善夫有批点杜诗其指摘疵颣不遗余力然实子美之知巳余子议论虽多直观场之见耳尝记其数则一云诗之妙处不必说到尽不必写到眞而其欲说欲写者自宛然可想虽可想而又不可道斯得风人之义杜公徃徃要到眞处尽处所以失之一云长篇沉着顿挫指事陈情有根节骨格此杜老独擅之能唐人皆出其下然诗正不以此为贵但可以为难而已宋人学之徃往以文为诗雅道大坏由杜老启之也一云杜陵只欲脱去唐人工丽之体而独占高古盖意在自成一家不肯随场作剧也然诗终以兴致为宗而气格反为病善夫之诗本出子美而其持论如此正子瞻所谓知其所长而又知其敝者也【焦氏笔乘】
　　李杜二公正不当优劣太白有一二妙处子美不能道子美有一二妙处太白不能作子美不能为太白之飘逸太白不能为子美之沉郁太白梦游天姥吟逺离别等子美不能道子美北征等篇太白不能作少陵诗法如孙呉太白诗法如李广李杜二人如金翅擘海香象渡河下视郊岛辈直虫吟草间耳【严沧浪】
　　杨诚斋论李杜谓无待者神于诗有待而未尝有待者圣于诗余谓比之于文太白则史记少陵则汉书也【杨用修】
　　李杜光焰千古人人知之沧浪并极推尊而不能致辨元微之独重子美宋人以为谈柄近时杨用修为李左袒轻俊之士往往傅耳要其所得俱影响之间五言古选体及七言歌行太白以气为主以自然为宗以俊逸高畅为贵子美以意为主以独造为宗以竒拔沉雄为贵其歌行之妙咏之使人飘扬欲仙者太白也使人慷慨激烈歔欷欲絶者子美也选体太白多露语率语子美多穉语累语置之陶谢间便觉面目有异乃欲使之夺曹氏父子位耶五言律七言歌行子美神矣七言律圣矣五七言絶太白神矣七言歌行圣矣五言次之太白之七言律子美之七言絶皆变体间为之可耳不足多法也【弇州下同】
　　十首以前少陵较难入百首以后靑莲较易厌扬之则高华抑之则沉实有色有声有气有骨有味有态浓淡深浅竒正开阖各极其则吾不能不服膺少陵
　　唐人才超一代者李也体兼一代者杜也李如星悬日揭照耀太虚杜若地负海涵包罗万彚李惟超出一代故高华莫并色相难求杜惟兼总一代故利钝杂陈巨细兼畜【元瑞下同】
　　李杜二家其才本无优劣但工部体裁明宻有法可寻青莲兴会标举非学可至又唐人特长近体青莲缺焉故诗流习杜者众也
　　太白笔力变化极于歌行少陵笔力变化极于近体李变化在调与词杜变化在意与格然歌行无常矱易于错综近体有定规难于伸缩调词超逸骤如骇耳索之易穷意格精深始若无奇绎之难尽此其稍不同者也偏精独诣名家也具范兼镕大家也然又当视其才具短长格调高下规模宏隘阃域浅深有众体皆工而不免为名家者右丞嘉州是也有律絶微减而不失为大家者少陵太白是也清新秀逸冲逺和平流丽精工庄严竒峭名家所擅大家之所兼浩瀚汪洋错综变幻浑雄豪宕阂廓沉深大家所长名家之所短【元瑞】

　　唐音癸籖巻六

　　●钦定四库全书

　　唐音癸籖巻七

　　（明）胡震亨 撰

　　○评彚三

　　韦苏州【应物】五言诗高雅闲淡自成一家体今之秉笔者谁能及之【白乐天】
　　苏州诗无一字造作直是自在气象近道其高于王维孟浩然诸人者以无声色臭味也【朱晦庵】
　　韦应物居官自愧闵闵有恤人之心其诗如深山采药饮泉坐石日晏忘归孟浩然如访梅问柳徧入幽寺二人意趣相似然入处不同韦诗润者如石孟诗如雪虽淡无彩色不免有轻盈之意【刘须溪　余评互见柳子厚下】
　　顾况逸歌长句往往骏发踔厉出意外惊人语为快【皇甫湜】
　　秦隐君【系】气过其文遂乏华秀然亦可谓跨俗之致【徐献忠】
　　刘长卿最得骚人之兴专主情景【吟谱】
　　长卿自称五言长城诗体虽不新竒甚能炼饰大抵十首巳上语意稍同落句尤甚思钝才窄也其得罪风霜苦全生天地仁可谓伤而不怨足以发挥风雅【高仲武】
　　长卿诗细淡而不显焕当缓缓味之不可造次一观而巳【方回】
　　钱员外起体格新竒理致淸赡芟削浮游迥立莫羣如鸟道挂疎雨人家残夕阳又牛羊上山小烟火隔林疎又长乐锺声花外尽龙池柳色雨中深皆特出意表标雅古今又穷达恋明主畊桑亦近郊则礼义克全忠孝兼着足可弘长名流为后楷式【高仲武下同】
　　郞员外【士元】与钱起齐名自丞相以下出使作牧二公无诗祖饯时论鄙之体调大抵欲同就中郞公稍更闲雅如荒城背流水逺雁入寒云去鸟不知倦逺帆生暮愁又萧条夜静边风吹独倚营门向秋月可以齐衡古人掩映时辈
　　士元诸诗殊洗炼有味虽自浓景别有淡意【刘辰翁】
　　李袁州【嘉佑】中兴高流与钱郎别为一体往往涉于齐梁绮靡婉丽盖呉均何逊之敌如野渡花争发春塘水乱流朝霞晴作雨湿气晩生寒文章之冠冕也
　　刘结体不如钱厚写韵自婉钱选言似逊刘宻树骨故超郞藻变非富具有钱之遒上李笔势欲酣终乏刘之沉深当时四子齐名吾谓斥李令粤佗自帝存郞附蕞蜀三都可乎【遯叟下同】
　　二包艺苑连枝何七字余有片藻佶五排槩多完什
　　皇甫补阙冉巧于文字发调新竒逺出情外巫山诗终篇竒丽独获骊珠侍御【曾】体制清洁华不胜文【高仲武】
　　大歴十才子并工五言诗卢郎中【纶】辞情捷丽所作尤工【旧史】
　　卢诗开朗不作举止陡发惊彩焕尔触目篇章亦富埒钱刘以古体未遒屈居二氏亚等【遯叟下同】
　　李司马【端】任胸多疎七字俊语亮节开口欲佳故当以捷成表长
　　韩员外【翃】诗匠意近于史兴致繁富一篇一咏朝士珍之如星河秋一鴈砧杵夜千家又客衣筒布润山舎荔枝繁又疎帘看雪卷深戸映花关方之前代芙蓉出水未足为多【高仲武】
　　君平高华之句几夺右丞之席无柰其使事堆垜堪憎见珍朝士以此见侮后进亦以此【遯叟下同】
　　司空虞部【曙】婉雅闲淡语近性情抗衡长文不足平视茂政兄弟有余
　　耿拾遗【纬】诗举体欲眞家贫僮仆慢官罢友朋疎浅言偏深世情上第五相公八韵宛致可悯时讶其不当作何也
　　崔拾遗【峒】文彩炳然意思大雅如淸磬度山翠闲云来竹房又流水声中视公事寒山影里见人家斯亦披沙炼金往往见宝【高仲武】
　　李君虞【益】生长西凉负才尚气流落戎旃坎壈世故所作从军诗悲壮宛转乐人谱入声歌至今诵之令人凄断【遯叟】
　　张继诗体清逈有道者风如女停襄邑杼农废汶阳畊可谓事理双切又火燎原犹热风揺海未平比兴深矣【高仲武】
　　世谓五言道丧齐梁以建安不用事齐梁用事也此可言体变不可言道丧大厯中词人刘长卿李嘉佑两皇甫等窃占青山白云春风芳草以为已有吾知诗道初丧正在于此末年诸公改辙葢知前非也【皎然】
　　详大厯诸家风尚大抵厌薄开天旧藻矫入省净一涂自刘郞皇甫以及司空崔耿一时数贤窍籁卽殊于喁非逺命旨贵沈宛有含写致取淡冷自送玄水一歃羣醲覆杯是其调之同而工于浣濯自艰于振举风干衰边幅狭端诣五言擅场饯送外此无他大篇伟什岿望集中则其所短尔【遯叟】
　　郑常省静婉靡虽未洪深如儒衣荷叶老野饭药苗肥翩翩然有士气【高仲武】
　　严维诗时出俊语如柳塘春水慢花坞夕阳迟野烧明山郭寒更出县楼皆可诵伤马长篇综组尤宻【刘贡父摘柳字尚属牵补评尤精　徐献忠下同】
　　于鹄习隐多高人之意故其诗能有景象山中访道诸大篇泠泠独逺不疑世外人作
　　朱湾诗体幽逺兴致涵深于咏物尤工如受气何曾异开花独自迟所谓哀而不伤国风之深者也【高仲武下同】
　　戴叔伦骨气稍轻故诗亦少然廨宇经山火公田没海潮亦指事造形之工者
　　章八元学诗于严维如雪晴山脊见沙浅浪痕交得山水状貌
　　武相【元衡】宦逹后工诗虽致理未绵时复露鲜华之度【遯叟】
　　权文公【德舆】诗有絶似盛唐者或有似韦苏州处刘随州处者【严沧浪】
　　贞元后近体旣繁古声渐杳权相诗先气格而后词藻然风候旣至藻亦自丰其在开元名手亦堂奥之间【徐献忠】
　　韩公【愈】茹古涵今无有端涯及其酣放豪曲快字凌纸怪发鲸铿春丽惊耀天下【皇甫湜】韩吏部歌诗驱驾气势若掀雷掣电抉于天地之垠【司空图】
　　昌黎博大而文其诗横骛别驱崭絶崛强汪洋大肆而莫能止秋怀数首及暮行河堤上等篇风骨颇逮建安但新声不类葢正中之变也【高棅】
　　韩公挺负诗力所少韵致出处旣掉运不灵更以储才独富故犯恶韵鬬竒不加拣择遂致丛杂难观得妙笔汰用瓌珤自出第以为类押韵之文者过【遯叟　王荆公云吟诗各有所得淸水出芙蓉天然去雕饰此李白所得也或看翡翠兰苕上未掣鲸鲵碧海中此杜甫所得也横空盘硬语妥帖力排奡此韩愈所得也　胡应麟云太白有大家之才而局量稍浅故腾踔飞扬之意胜沉深典厚之风微昌黎有大家之具而神韵全乖故纷拏叫噪之途开蕴籍陶镕之义缺杜陵氏差得之】
　　孟郊诗思苦奇涩有理致【本传】郊诗刿目鉥心神施鬼设间见层出【韩公志文】东野五言琢削不暇苦吟而成观【隐居诗话】
　　孟郊诗憔悴枯槁其气局促不伸诗道本正大郊自为之艰阻耳又曰高岑之诗悲壮读之使人感慨孟郊之诗刻苦读之使人不欢【严沧浪　按韩公甚重郊诗评者亦尽以为韩不及郊独苏长公有诗论郊云未足当韩豪后元遗山诗亦云东野悲鸣死不休高天厚地一诗囚江山万古潮阳笔合卧元龙百尺楼详二公之指葢亦论其大局欤不可不知】
　　大厯以还乐府不作独张籍王建二家体制相近稍复古意或旧曲新声或新题古义词旨通畅悲欢穷泰慨然有古歌谣之遗亦唐世流风之变而不失其正者【高棅】
　　张籍祖国风宗汉乐府思难辞易王建似张籍古少今多【陈绎曾】
　　文章穷于用古矫而用俗如史汉后六朝史之入方言俗语是也籍建诗之用俗亦然王荆公题籍集云看是寻常最奇崛成如容易却艰辛凡俗言俗事入诗较用古更难知两家诗体大费铸合在【遯叟】
　　贾浪仙【岛】产寒苦地立心亦苦如不欲以才力气势掩夺情性特于事物理态毫忽体认深者寂入峻者迥出不但人口数联于劫灰上冷然独存寻咀余篇芊葱佳气瘦隐秀脉其妙一一徐露无可厌斁【方秋崖】
　　浪仙诚有警句观其全篇意思殊馁大抵附于寒涩方可致才亦为体之不备也【司空图】
　　李贺辞尚竒诡所得皆惊迈絶去翰墨畦径【本传】
　　贺诗祖骚宗谢反万物而覆取之【吟谱】
　　长吉天才奇旷又深于南北朝乐府古词得其怨郁博艳之趣故能镂剔异藻成此变声使幽兰未萎竟其大业自铲诡芜归于大雅亦安能定其所诣【徐献忠】
　　李长吉师心故尔作怪多有出人意表者然竒过则凡老过则穉此君所谓不可无一不可有二【弇州】太白仙才长吉鬼才【宋景文】长吉险怪虽儿语自得然太白亦滥觞一二【胡元瑞】贺以哀激之思作晦僻之调喜用鬼字泣字死字血字幽冷溪刻法当得夭【王思任】
　　元轻白俗郊寒岛瘦【东坡】
　　李贺鬼仙郊岛寒衲卢仝乡老【元瑞　按自张文昌郊岛长吉以至卢仝刘义并一时游韩公门长声价公首推郊诗与籍游燕无间岛贺亦指诱勤奬若仝与义苐以好奇姑收之尔非真许可若籍辈也宋人取仝诗与长吉同评谓天地间欠此体不得亦失其伦矣】
　　柳宗元诗与王摩诘韦应物相上下颇有陶家风气【陈氏直斋】
　　子厚诗雄深简淡迥拔流俗至味自高直揖陶谢然似入武库但觉森严【西溪诗话】
　　柳子厚诗世与韦应物并称然子厚之工致乃不若苏州之萧散自然【刘履】
　　韦左司平淡和雅为元和之冠然欲令之配陶凌谢宋人岂知诗者柳州则刻削虽工去之逺矣近体尤卑凡不称【弇州】
　　古诗轨辙殊多大要不过二格其一以和平浑厚悲怆婉丽为宗其一以高闲旷逸清逺玄妙为宗高闲一宗在古则陶在唐则王孟常储韦柳诸家但其格本一偏体靡兼备宜短章不宜巨什宜古选不宜歌行宜五言律不宜七言律历考各集靡不然者中惟右丞才高时能旁及至于本调反劣诸子余虽深造自得然皆守端长而阙全诣将无才之所趋力故难强耶【元瑞】
　　杨巨源在元和间不为新语体律务实功夫为深【赵璘】
　　刘言史歌诗美丽恢赡世以比之李贺【皮袭美】
　　张众父婉媚绮错巧用文字时得讽兴之要【高仲武下同】
　　于侍御【良史】诗清雅工于形似如风兼残雪起河带断冰流吟之未终皎然在目
　　李希仲诗轻靡华胜于实此所谓才力不足务为淸逸然前军飞鸟落格鬬尘沙昏亦出塞实录
　　白居易讽谕诗长于激闲适诗长于遣感伤诗长于切律诗百言而上长于赡古诗百言而下长于情【集序】
　　乐天善长篇但格制不高局于浅切又不能变风操故读而易厌【东坡　子由尝举大雅绵之八九章事文不相属而脉络自一者最得为文高致乐天拙于纪事寸步不遗犹恐失之由不得诗人遗法附离不以凿枘也此正大苏不能变风操之意】
　　乐天用语流便使事平妥固其所长少年角靡逞博意在警策痛快晩更作知足语千篇一律轻看最能易人心手【弇州】
　　元稹少有才名与白居易友善为诗善状咏风态物色当时称元白两人所作号为元白体【本传】
　　白诗祖乐府务欲为风俗之用元与白同志白意古词俗元词古意俗【陈绎曾　按乐府古与俗正可无论患在易晓易尽失风人微婉义耳白尝规元乐府诗意太切理欲稍删其繁而晦其义亦自知诗病槩然故云】
　　元白诗纤艳不逞流于民间疏于屏壁子父女母交口教授淫言媟语冬寒夏热入人肌骨不可除去非庄人雅士多为其破坏【杜牧引李戡语　按此似指两家所作艳辞而言】
　　刘禹锡诗以意为主有气骨【吟谱】
　　梦得诗雄浑老苍尤多感慨之句【刘后村】
　　禹锡有诗豪之目其诗气该今古词总华实运用似无甚过人却都惬人意语语可歌眞才情之最豪者司空图尝言禹锡及杨巨源诗各有胜会两人格律精切欲同然刘得之易杨却得之难入处迥异尔【遯叟】
　　窦氏五昆皆能诗友封巩尤长絶句为元白所称【集序】
　　羊士谔风格不落卑调然例之能品亦萧然微尔【徐献忠】
　　李涉为人倾斜无大异井栏君子诸絶间有可观古风槪多疎莽严沧浪深取之不知何解【遯叟下同】
　　李公垂绅追昔游诗大是宦梦难醒然其揽笔写兴曲备一生穷泰之感亦令披巻者代为怃然
　　陆畅贵主催妆句捷成得誉观他絶兼亦兴豪
　　李存博【约】贵公子亦豪亦恬虽篇什无多疎野可赏
　　费征君【冠卿】高隐九华有长律为兹山写状碎金堪摘余可无讥
　　施肩吾学道西山自诧羣眞之一而章句尚艳硕乏韵致未稔何以御风
　　沈亚之意尚新竒风骨未就以当时有学其体者故论之
　　殷尧藩诗有葩艳微嫌肉丰鹳鹊楼一律独茂硕而婉不愧初盛遗则
　　姚秘监【合】诗洗濯旣净挺拔欲高得趣于浪仙之僻而运以爽亮取材于籍建之浅而媚以蒨芬殆兼同时数子巧撮其长者但体似尖小味亦微醨故品局中驷尔
　　张承吉【祜】五言律诗善题目佳境不可刋置他处当时以乐府得名未是定论
　　周贺沉郁有骨力写像痛切音旨融变【徐献忠】
　　李歙州【敬方】才力周备兴比之间独与前辈相近【顾陶】
　　朱庆余学诗于张籍具体而微旅鴈捉孤岛长天下四维猛句亦水部所少【遯叟下同】
　　章孝标殊有蒨饰七字尤爽朗云领浮名去锺撞大梦醒何其伟也
　　顾尉【非熊】生自桑环隐袭茅岫近体俊婉可讽垩削功似多于眞逸翁补灶釡所乏矣
　　李武宁廓宰相子才藻翩翩少年行字字取新冶游趣事碎小毕备老人读之亦狂

　　唐音癸籖巻七

　　●钦定四库全书

　　唐音癸签巻八

　　（明）胡震亨 撰

　　○评彚四

　　杜牧诗主才气俊思活【吟谱】
　　杜紫微才高俊迈不羁其诗有气槩非晚唐人所能及【陈氏书録】
　　牧之诗含思悲凄流情感慨抑扬顿挫之节尤其所长以时风委靡独持抝峭虽云矫其流弊然持情亦巧矣【徐献忠】
　　李义山【商隠】博学强记俪偶繁缛长于律诗尤精咏史之作后人号为西昆体【本传】
　　义山诗用事深僻以其所长成所短然合处信有过人【古今诗话】
　　义山诗精索羣材包藴密致味酌之而愈出【杨大年】
　　世人但称义山巧丽俗学祗见其皮肤耳高情逺意皆不识也【杨用修】
　　温飞卿【庭筠】与义山齐名诗体丽密槩同笔径较独酣捷七言乐府似学长吉第局脉紧慢稍殊彼愁思之言促此淫思之言纵也【遯叟下同】
　　段成式诗与温李同号三十六体思龎而貌瘠故厥声不扬
　　许郢州【浑】诗觉烟云风鸟之思揉弄亦已尽态【徐献忠】
　　世谓许浑诗不如不做言其无才藻鄙其无敎化也【孙光宪】浑诗工有余而味不足如人形有余而韵不足诗岂专在对偶声病而已【方回】浑句聨多重用其诗似才得一句便拏捉一句为聨者所以无自然真味【又】
　　杜牧许浑同时然各为体牧于律中常寓少抝峭以矫时弊浑诗圆穏律切丽密或过杜牧而抑扬顿挫不及也【刘后村】
　　俊爽若牧之藻绮若庭筠精深若义山整密若丁卯皆晚唐铮铮者其才则许不如李李不如温温不如杜今人于唐专论格不论才于近则专论才不论格皆中无定见而任耳之过也【元瑞】
　　赵渭南【嘏】才笔欲横故五字即窘而七字能拓蘸毫浓揭响满为穏于牧之厚于用晦若加以清英砭其肥痴取冠晚调不难矣为惜倚楼只句摘赏掩其平生【遯叟下同】
　　李文山【羣玉】有才健之目而笔才实拙通巻难觅全瑜
　　雍简州【陶】矜负好句为客所窥此公工于造聨奈孱于送结落晚调不振
　　喻鳬五言闲逺朗秀选句功深自称无罗绮铅粉殆亦实语
　　方干诗炼句字字无失固应有高坚峻拔之目但嫌其微带经籍气村貌棱棱尔
　　姚居云【鹄】吟笔见甄李赞皇如入河残日鵰西尽又雪坛当醮月孤明清拔不可多得
　　刘威弱调多悲酒无通夜力事满五更心尤入情
　　马虞臣【戴】猿啼洞庭树人在朩兰舟风致自絶然未如空流注大荒为气象七言东谷笑言西谷应下方云雨上方晴虽得法于右丞各自擅胜但骨力概孱不堪通检尔
　　项子迁【斯】与朱可久并见赏张水部清调颇同而朱犹含重项即驶轻中晚分派以此
　　刘得仁诗思深合处尽可味奈笔笨难掉何天子甥为一名终日哀吟何自苦
　　韩成邽【琮】咏物七字着色巧衬是当行手有同姓喜者与同调皆可诵
　　崔侍御【珏】与李义山善岳麓长歌鸳鸯近体分有义山余艳岂亦三十六体之一耶
　　李楚望【郢】调亦溜亮不甚弱钱塘西斋一篇置之卢纶李端集中难别泾渭
　　刘沧诗长于怀古悲而不壮语带秋意衰世之音也欤凡七言律作抝峭语者皆有所不足也杜牧之非抝峭不足振其骨刘藴灵非抝峭不足宕其致材愈降愈借以盖其短岂惟二子即少陵之抝体亦盛唐之变风大家之降格而非其正也
　　李建州【频】诗松活似姚监其不全似者意思少更率于选琢也然亦可谓才倩矣
　　于邺诗小小有致拟项斯马戴未足方储嗣宗司马札有余
　　晚季以五言古诗鸣者曹邺刘驾聂夷中于濆邵谒苏拯数家其源似并出孟东野洗剥到极净极真不觉成此一体初看殊难入细玩亦各有意在就中邺才颖较胜夷中语尤关敎化驾濆谒三子亦多有惬心句堪击节惟拯平平为似学究耳李于鳞云唐无古诗而有其古诗为初盛言则过以施此数子恰可
　　薛许昌【能】末季名手其诗借异色为景寄别兴写情尽废前规另辟我境而排袅之笔浩荡之襟复足沛赴之不病雕弱晚调自浪仙一变僻异声色犹存此则洗剥过净邻乎孤孑再进则离斯空界便入魔天措手又难矣【山谷尝言少时曽诵薛能诗云青春背我堂堂去白髪欺人故故生孙莘老问曰此何人诗对曰老杜莘老云杜诗不如此后山谷语傅师云庭坚因莘老之言遂晓老杜诗高雅大体】
　　薛陶臣【逢】殊有写才不虚俊拔之目长歌似学白氏虽以此得名未如七律多警
　　张乔咸通骑驴之客吟价颇高如听琴之幽淡送许棠之警耸亦集中翘英
　　许文化【棠】致语楚楚洞庭一律时人多取以题扇四顾疑无地中流忽有山视老杜乾坤日夜浮愈切愈小
　　李昌符存藻不多四座列吾友满园花照衣善写赏席乐兴语不在饰树尽禽栖草冰坚路在河虽未目塞垣者亦颔之
　　曹尧宾【唐】诗能用多句调颇充伟为复类其仪质邪
　　李山甫求名不遂满腔怨毒语不忌俚如麻衣尽举一双手桂树只生三十枝既知成事概难何必佐奋鸡泊憯刃
　　罗邺名场无成无一题不以寄怨买栽池馆恐无地看到子孙能几家人以为牡丹警句也那知从忮求本怀中发出来
　　崔涂渐与骨肉逺转于僮仆亲人谓不及王维孤客亲僮仆固然然王语虽极简切入选尚未崔语虽觉支离近体差可要在自得之【弇州】
　　秦韬玉调似李山甫咏手押髯字诗尤矫痴可喜【遯叟下同】
　　周朴从苦思中得猛句陡目欲惊其不合者亦多可憎是贯休一流诗
　　皮袭美【日休】未第前诗尚朴涩无采第后游松陵如太湖诸篇才笔开横富有奇艳句矣律体刻画堆垜讽之无音病在下笔时先词后情无风骨为之干也
　　陆鲁望【龟蒙】江湖自放诗兴宜饶而墨彩反复黯钝者当繇多学为累苦欲以赋料入诗耳陶潜诗胸中若不着一字者弘景识字多吮毫弥拙矣参三隠君得失可证林下吟功
　　郑都官【谷】诗非不尖鲜无奈骨体太孱以其近人宋初家户习之
　　谷有诗无僧字格还卑之句故其诗入僧字者甚多昔人尝以为讥然大厯巳后诸公借阿师作吟料久矣
　　吴子华【融】诗亦太松浅与郑都官同一衰体未易置优劣
　　唐彦谦诗律学温李下疾不成双点泪断多难到九回肠何减春蚕蜡烛情藻耶又盆稻篇亦咏物之俊者
　　唐山人【球】一生苦吟诗思游厯不出二百里【孙光宪】
　　李洞瓣香浪仙执而不弘捧心过甚空圆萧散之气不复少有岂非不善学下惠者耶【方秋崖】
　　才江虽学贾岛要为自具生面所恨刻求新异艰僻良苦耳终南一篇句与韵鬬险中叶来长律仅觏恐阆翁亦未办也【遯叟】
　　裴说诗以苦吟难得为工时出意外句耸人观寄边衣长歌亦绵宛中情不嫌格下
　　王贞白御沟一律吟家喜谈其事亦繇微含比兴故佳咏苇排句轻趣可追姚监余概少快心
　　司空表圣自评其集撑霆裂月劼作者之肝脾夸负不浅此公气体不类衰末但篇法未甚谙每每意不贯浃如炉金欠火未融【坡公云表圣緑树连村暗黄花入麦稀此句最善又云棊声花院静幡影石坛高吾尝游五老峯入白鹤院松阴满庭不见一人惟闻碁声然后知此句之工但恨其寒俭有僧态】
　　韩致尧【偓】冶游情篇艳夺温李自是少年时笔翰林及南窜后顿趋浅率矣
　　表圣纶阁旧臣诡隠瞻乌之日致尧闽南逋客完节改玉之秋读其诗当知其意中别有一事在此等吟人未论工拙要为无负昭陵
　　曹秘书【松】致语似项斯壮言间似李洞五字如白浪吹亡国秋霜洗太虚盘蹙陵阳壮孤标建业瞻七字如吸回日月过千顷铺尽星河剩一重城头早角吹霜尽郭里残潮荡月回点缀末运赖此名场一叟
　　五代十国诗家最著者多有唐遗士韦正已【庄】体近雅正惜出之太易义乏闳深杜彦之【荀鹤】俚浅以衰调写衰代事情亦自真切黄文江【滔】力孱韵清娓娓如与人对语罗昭谏【隐】酣情饱墨出之几不可了未少佳篇奈为浮渲所掩然论笔材自在伪国诸吟流上余即不乏片藻付之自郐【西清诗话云人才高下各有分限少陵太白当险阻艰难流离困踬杰然出语自高至罗隐诸人向用偏伯之国夸雕逞竒虽欲高而意未尝不卑譬之秦武阳气盖全燕见秦王则战掉失色淮南王虽为神仙谒帝犹轻其举止此岂由素习哉天禀自然不可强力至也】
　　释灵一诗刻意精妙有泉涌阶前地云生户外峯之句【高仲武】
　　灵彻诗如经来白马寺僧到赤乌年入作者阃域【集序】
　　皎然杼山集清机逸响闲澹自如读之觉别有异味在咀嚼之表当繇雅慕曲江取则不逺尔【集中读曲江集诗可证○遯叟下同】
　　无可诗与兄岛同调亦时出雄句咄咄火攻
　　广宣应制诸篇气色高华允哉紫衣名衲
　　尚颜诗不入声相直以清寂境构成当时人叹其功妙旨深非诬也
　　齐己诗清润平淡亦复高逺冷峭一经都官点化白莲一集驾出云台之上可谓智过其师
　　贯休诗奇思奇句一似从天坠得无奈发村忽作恶骂令人不堪受
　　释子以诗闻世者多出江南灵一导其源护国袭之清江扬其波法振沿之风习渐盛背箧笥怀笔牍挟海泝江独行山林间翛翛然模状物态搜伺隐隙凄怆超忽游其心以求胜语若有程督之者嗜吟憨态几夺禅诵嗣后转噉膻名竞营供奉集讲内殿献颂寿辰如广宣栖白子兰可止之流栖止京国交结重臣品格斯非诗敎何取诸衲大厯间独吴兴昼公能备众体缀六义清英首冠方外文宣之代可公以雅正接绪五代之交已公以清赡继响篇什并多而益善余则一聨一什非无可观概如么弦孤韵瞥入人耳非大音之乐不能缕隲云羽流惟吴筠杜光庭诗较多筠尝与李白游史遂云诗亦与白相甲乙殊谬光庭格下尤无足称
　　宫媛前有上官昭容后有宋若华姊妹五人昭容仪之孙若华之问裔孙诗固有种耶其它闺秀杨盈川侄女临镜晓妆诗齐梁遗则吉中孚妻张氏拜月七言古籍建新调尤彤管之铮铮者
　　李冶鱼玄机薛涛女德正同李逺水浮仙棹寒星伴使车及听琴一歌并大厯正音薛工絶句无雌声自寿者相鱼最淫荡诗体亦靡弱其集附见有威光裒三粲句尤姱丽胜鱼惜姓里不着
　　又按张说论上官昭容云中宗景龙之际辟修文之馆搜英猎俊豫游宫观行幸河山雅颂之盛与三代同风岂惟圣后之好文抑亦奥主之协赞然则汉代楚声得自房中女萝唐年近律成诸彩楼雌秤事傥有同功难忘始者欤

　　唐音癸籖巻八

　　●钦定四库全书

　　唐音癸签巻九

　　（明）胡震亨 撰

　　○评彚五

　　柳州之平淮西最章句之合调昌黎之元和圣德亦长篇之伟观一代四言有此未觉风雅坠绪【遯叟】
　　古诗浩繁作者至众虽风格体裁人以代异支流原委谱系具存炎刘之制逺绍国风曹魏之声近沿枚李陈思而下诸体毕备门户渐开阮籍左思尚存其质陆机潘岳首播其华灵运之词渊源潘陆明逺之歩驰骤太冲有唐一代拾遗草创实阮前踪太白纵横亦鲍近矱少陵才具无施不可而宪章汉魏融冶六朝洵风雅之大宗艺林之正朔已其它诸家亦概多合作截长絜短上方魏晋不足下视齐梁有余猥云唐无五言未是定论【元瑞下同】
　　唐初五言古殊少佳者王杨沈宋集中一二仅存皆非合作无论汉魏逺却齐梁此时古意垂烬而律体骤开诸子当强弩之末鼎革之初故自不得超也
　　唐初承袭梁隋陈子昂独开古雅之源张子寿首创清澹之派盛唐继起孟浩然王维储光羲常建韦应物本曲江之清澹而益以风神者也高适岑参王昌龄李颀孟云卿本子昂之古雅而加以气骨者也
　　常侍五言古深婉有致而格调音节时有参差嘉州清新奇逸大是俊才质力造诣皆出高上然高黯淡之内古意尤存岑英发之中唐体大着
　　仲黙云右丞他诗甚长独古作不逮读其集大篇句语俊拔殊乏完章小言结构清新所少风骨孟五言秀雅不及王而闲澹颇自成局
　　孟诗澹而不幽时杂流丽闲而匪逺颇觉轻扬可取者一味自然常建清晨入古寺松际露微月幽矣王维清川带长薄中岁颇好道逺矣
　　古诗自有音节陆谢体极排偶然音节与唐律迥不同
　　唐人李杜外惟嘉州最合襄阳常侍虽意调高逺至音节时入近体矣
　　储光羲闲婉真至农家者流往往出王孟上常建语极幽玄读之使人泠然如出尘表然过此则鬼语矣韦左司大是六朝余韵宋人目为流丽者得之仪曹清峭有余闲婉全乏自是唐人古体大苏谓胜韦非也
　　五言至元和后几絶响矣破瞑别续幽灯吾爱东野倾家快鬬碎宝吾并存昌黎余子无庸齿已
　　乐府则太白擅奇古今少陵嗣迹风雅蜀道难逺别离等篇出鬼入神惝怳莫测石壕吏新婚别哀王孙等作述情陈事恳恻如见张籍王建卑浅相矜长吉庭筠怪丽不典所谓差之厘毫谬于千里【元瑞】
　　太白于乐府最深古题无一弗拟或用其本意或翻案另出新意合而若离离而实合曲尽拟古之妙尝谓读太白乐府者有三难不先明古题辞义源委不知夺换所自不参按白身世遘遇之概不知其因事傅题借题遯叟抒情之本指不读尽古人书精熟离骚选赋及厯代诸家诗集无繇得其所伐之材与巧铸灵运之作畧今人第谓太白天才不知其留意乐府自有如许功力在非草草任笔性悬合者不可不为拈出【遯叟下同】
　　拟古乐府至太白几无憾以为乐府第一手矣谁知又有杜少陵出来嫌模拟古题为赘剩别制新题咏见事以合风人刺美时政之义尽跳出前人圈子另换一番钳锤觉在古题中翻弄者仍落古人窠臼未为好手尽道胡须赤又有赤须胡两公之谓矣
　　籍建长吉之不能追李杜固也但在少陵后仍咏见事讽刺则诗为谤讪时政之具矣此白氏讽谏愈多愈不足珍也所以张文昌只得就世俗俚浅事做题目不敢及其它仲初亦然【文昌乐府只伤歌行咏京兆杨凭者是时事建集并无】至长吉又总不及时事仍咏古题稍易本题字就新【如长歌行改为浩歌公无渡河改为公无出门之类】及将古人事创为新题便觉焕然有异【如秦王饮酒金铜仙人辞汉歌之类】递相救不得不然英雄各自有见也
　　燕歌初起魏文实祖栢梁体白苎词因之皆平韵也至梁元帝燕赵佳人本自多辽东少妇学春歌黄龙戍北花如锦玄兔城头月似蛾音调始协萧子显王子渊制作浸繁但通章尚用平韵转声七字成句故读之尤未大畅至王杨诸子歌行韵则平仄互换句则三五错综而又加以开合傅以神情宏以风藻七言之体自是大备要惟长篇巨什叙述为宜用之短歌纡缓寡态于是高岑王李出而格又一变矣【元瑞下同】
　　唐七言歌行垂拱四子词极藻艳然未脱梁陈也张李沈宋稍汰浮华渐趋平实唐体肇矣然而未畅也高岑王李音节鲜明情致委折浓纎修短得衷合度畅矣然而未大也太白少陵化而大矣能事毕矣降而钱刘神情未逺气骨顿衰元相白傅起而振之敷演有余歩骤不足昌黎而下门户竞开张籍王建之真澹李贺之幽奇变风犹未失古卢仝之拙朴马异之庸猥刘义之狂谲旁蹊更伤大雅下至庭筠之流绮绘渐入诗余贯休之辈俚鄙几同俗谚古意于焉尽矣
　　初唐七言古以才藻胜盛唐以风神胜李杜以气槩胜而才藻风神称之又加以变化灵异故遂为大家【于鳞尝评太白七古强弩之末出长句为英雄欺人愚谓句之有长短始自三百篇及楚骚汉乐府铙歌相和等曲白亦用古法有所本也其长句日出入行错用篇中蜀道难突用篇首何尝尽出弩末于鳞意在防滥则可若以论白非衷】
　　歌行太白多近骚王杨多近赋子美多近史
　　王勃滕王阁卫万吴宫怨自是初唐短歌婉丽和平极可师法中唐继作颇多第八句为章平仄相半轨辙一定毫不可逾殆似歌行律体矣
　　古诗窘于格调近体束于声律惟歌行大小短长错综阖辟素无定体故极能发人才思李杜之才不尽于古诗而尽于歌行孟襄阳辈才短故歌行无复佳者
　　五言律体兆自梁陈唐初四子靡缛相矜时或抝涩未堪正始神龙以还卓然成调沈宋苏李合轨于先王孟高岑并驰于后新制迭出古体攸分实词章改革之大机气运推迁之一会也
　　子昂野戍荒烟断深山古朩平城分苍野外树断白云隈等句平淡闲逺王孟二家之祖审言楚山横地出汉水接天回飞霜遥渡海残月迥临边等句闳逸浑雄少陵家法宛然宋人掇其牵风紫蔓小语以为杜所自出陋哉
　　二张五言律大槩相似于沈宋陈杜景物藻绘中稍加以情致剂以清空学者间参则无冗杂之嫌有隽永之味然气象便觉少隘骨体便觉稍卑品望之雌职此故耶
　　孟五言不甚拘偶者自是六朝短古加以声律便觉神韵超然此其占便宜处英雄欺人要领未易勘也
　　五言律体极盛于唐要其大端亦有二格陈杜沈宋典丽精工王孟储韦清空闲逺此其概也然右丞赠送诸什往往阑入高岑鹿门苏州虽自成趣终非大手太白风华逸宕特过诸人而后之学者才匪天仙多流率意惟工部诸作气象巍峩规模宏逺当其神来境诣错综幻化不可端倪千古以还一人而巳
　　飞星过水白落月动沙虚吴均何逊之精思春色浮山外天河宿殿阴庾信徐陵之妙境山河扶绣户日月近雕梁碧瓦初檐外金茎一气旁高华秀杰杨卢下风冠冕通南极文章落上台诏从三殿去碑到百蛮开典重冠裳沈宋退舍耕凿安时论衣冠与世同在家尝早起忧国愿年丰寓神奇于古澹储孟莫能为前片云天共逺永夜月同孤落日心犹壮秋风病欲苏含阔大于沈深高岑瞠乎其后退朝花底散归院柳边迷花动朱楼雪城凝碧树烟王右丞失其秾丽地平江动蜀天阔树浮秦日月低秦树乾坤绕汉宫李太白逊其豪雄至岸花飞送客樯燕语留人则钱刘圆畅之祖两行秦树直万点蜀山尖则元白平易之宗两边山朩合终日子规啼卢仝马异之浑成山寒青兕呌江晚白鸥饥孟郊李贺之瑰僻冻泉依细石晴雪落长松岛可幽微所从出竹斋烧药灶花屿读书床籍建浅显所自来雨抛金锁甲苔卧緑沈枪义山之组织纤新圆荷浮小叶细麦落轻花用晦之推敲密切杜集大成五言律尤可见者
　　山随平野阔江入大荒流太白壮语也杜星垂平野阔月涌大江流骨力过之九衢寒雾敛万井曙钟多右丞壮语也杜星临万户动月傍九霄多精彩过之气蒸云梦泽波撼岳阳城浩然壮语也杜吴楚东南坼乾坤日夜浮气象过之弓抱关西月旗翻渭北风嘉州壮语也杜北风随爽气南斗避文星风神过之读唐诸家至杜辄令人自失
　　唐五言多对起沈宋王李冠裳鸿整初学法门然未免绳削之拘要其极至无出老杜如国破山河在城春草朩深战哭多新鬼愁吟独老翁冠冕通南极文章落上台死去凭谁报归来始自怜城晚通云雾亭深到芰荷秋月仍圆夜江村独老身四更山吐月残夜水明楼江汉思归客乾坤一腐儒路出双林外亭窥万井中满目悲生事因人作逺游之类对偶未常不精而纵横变幻尽越陈规浓淡浅深动夺天巧百代而下当无复继

　　唐音癸籖巻九

　　●钦定四库全书

　　唐音癸签巻十

　　（明）胡震亨 撰

　　○评彚六

　　自景龙始剏七律诸学士所制大都铺扬景物宣诩燕游以富丽竞工亡论体变未极声病亦多未调开元以还喆匠迭兴研揣备至于是后调弥纯前美益鬯字虚实互用体正抝毕摄七言能事始尽所以遡龙门之派者必求端沈宋穷沧海之观者还归大杜陵【遯叟下同】
　　宫阙星河低拂树殿庭灯烛上薫天必简之宏槩也然已有梅花落处疑残雪柳叶开时任好风之闲婉矣风射蛟冰千片断气冲鱼钥九关开云卿之秾采也然巳有山出尽如鸣凤岭池成不让饮龙川之澄朗矣初年尽帖宜春胜长命先浮献寿杯廷硕之庄调也然已有云山一一看皆美竹树萧萧画不成之疎野矣至忽排花上游天苑却坐云边看帝京之写景空活当轩半落天河水遶径全低月树枝之用事浑融黄莺未解林间啭红蘂先从殿里开之属对圆贴虽椎轮初斲而仍几巳雕睠此先程允资后躅已
　　盛唐名家称王孟高岑独七言律祧孟进李颀应称王李岑高云
　　七言律独取王李而绌老杜者李于鳞也夷王李于岑高而大家老杜者高廷礼也尊老杜而谓王不如李者胡元瑞也谓老杜即不无利钝终是上国武库又谓摩诘堪敌老杜他皆莫及者王弇州也意见互殊几成诤论虽然吾终以弇州公之言为衷
　　王以高华胜李以韶令胜李如琼蕊浥露含质故鲜王如翠岭冠霞占地特贵王间有失严无心内游衍自如李即无落调有意中补凑可摘不独觔两微悬正复色香亦别【闻梵颔聨之偏枯寄卢司勲通篇之春事璇公山池之一起綦母李回之二结皆李之补凑处也】
　　岑词胜意句格壮丽而神韵未扬高意胜词情致纒绵而筋骨不逮岑之败句犹不失盛唐高之合调时隠逗中唐
　　王风调正似云卿岑茂采堪追廷硕李存藻不多既同考功高裁体欲变亦类左相以盛配初约畧不逺惟杜子美无一家不备亦无一家可方尔
　　杜公七律正以其负力之大寄悰之深能直抒胸臆广酬事物之变而无碍为不屑屑色声香味间取媚人观耳中间尽有渉于倨诞邻于愤怼入于俚鄙者要皆偶趂机绪以吐噏精神材料一无拣择义谛总归情性令人乍读觉面貌可疑久咀叹意味无尽其夺爱王李生异论以此虽有异论竟不淆千古定论亦以此
　　或问杜公律句何者为人所不能道余曰是讵易悉数哉聊举一聨二仪清浊还高下三伏炎蒸定有无登楼者试拟来看
　　少陵七律与诸家异者有五篇制多一也一题数首不尽二也好作抝体三也诗料无所不入四也好自标榜即以诗入诗五也此皆诸家所无其它作法之变更难尽数不善学者多岐为惑每至失歩善学者一体各占尽足成家
　　早朝四诗名手彚此一题觉右丞擅场嘉州称亚独老杜为滞钝无色富贵题出语自关福相于此可占诸人终身穷达又不当以诗论者【胡元瑞云岑作精工整密字字天成景聨绚烂鲜明蚤朝意宛然在目独颔聨虽絶壮丽而气势廹促遂致全篇音韵微乖王起语意偏不若岑之大体结语思窘不若岑之自然景聨甚活终未若岑之骈切独颔聨高华博大而冠冕和平前后映带寛舒遂令全首改色称最当时但服色太多为病不小而岑之重两春字及曙光晓钟之再见不无微颣信七律全璧之难】
　　开元七律自前数公外其可举数者亦无多如贾曾之春苑瞩目崔颢之行经华阴祖咏之望蓟门崔曙之九日望仙台张谓之别韦郞中其最着也余如太白孟浩然并非其长太白仅得鹦鹉洲及送贺监二结孟仅得春晴除夜登安阳城楼三结耳李鹦鹉洲结实效颦黄鹤楼王敬美以为崔下使字穏李下使字似添入较勘最为入细吾更爱万楚五日一结情语不妨险诨似从沈佺期独不见结意得来弇州公怪于鳞严刻不应收此诗此非诗家外道实六朝正法眼藏也于鳞安得不收【王敬美云日暮乡关烟波江上本无指着登临者自生愁耳故曰使人愁烟波使之愁也浮云蔽日长安不见逐客自应愁宁须使之乎】
　　七言律压巻迄无定论宋严沧浪推崔颢黄鹤楼近代何仲黙薛君采推沈佺期卢家少妇王弇州则谓当从老杜风急天高老去悲秋玉露凋伤昆明池水四章中求之今观崔诗自是歌行短章律体之未成者安得以太白尝效之遂取压巻沈诗篇题原名独不见一结翻题取巧六朝乐府变声非律诗正格也不应借材取冠兹体若杜四律更尤可议风急天高篇无论结语膇重即起处鸟飞回三字亦勉强属对无意味老去悲秋篇本一落帽事又生冠字为对无此用事法蓝水一聨尤乏生韵类许用晦塞白语仅一结思深耳可因之便浪推耶玉露凋伤篇较前二作似匀称然觔两自薄况一系对两开一字甚无着落为瑕不小昆明池水前四语故自絶奈颈聨肥重坠粉红尤俗况律诗凡一题数篇者前后皆有微度脉络此秋兴八首首咏夔府二三从夔府渐入京华四方槩言长安五六七八又各言长安一景八首只作一首若相次相引者通读之始知其命篇之意与一切贯穿暎带之法未有于中独摘其第一首及第六首能悉其妙可诧为压巻者取及此尤无谓也吾谓好诗自多要在明眼畧定等差不误所趋足耳转益多师是汝师何必取宗一篇效痴人作此生活
　　七言律以才藻论则初唐必首云卿盛唐当推摩诘中唐莫过文房晚唐无出中山不但七言律也诸体皆然繇其才特高耳【诗薮下同】
　　刘长卿献淮宁节度一篇如家散万金酬士死身留一剑答君恩李端韩翃之先鞭也渔阳老将多回席鲁国诸生半在门王建张籍之鼻祖也结语更得王维李颀风调起语亦自大体几欲上薄盛唐然细按之自是中唐诗
　　钱员外轻寒不入宫中树佳气常浮仗外峯当是其最得意句然上句秀而过巧下句寛而不称【弇州】
　　钱长信宜春句于晴雪妙极形容脍炙人口其源得之初唐然从初竟落中唐了不与盛唐相关何者愈巧则愈逺【秇圃撷余】
　　七言难于气象雄浑句中有力而纡徐不失言外之意自老杜后韩退之笔力最为杰出然每苦意与语俱尽贺裴晋公破蔡州回所谓将军旧压三司贵相国新兼五等崇非不壮也然意亦尽于此矣不若刘禹锡贺裴晋公留守东都云天子旌旗分一半八方风雨会中州逺而得大体也【叶石林】
　　初唐体质浓厚格调整齐时有近拙近板处盛唐气象浑成神韵轩举时有太实太繁处中唐淘洗清空写送浏亮七言律至是殆于无指摘而体格渐卑气韵日薄衰态未免毕露【诗薮】
　　唐七言律自杜审言沈佺期首创工密至崔颢李白时出古意一变也高岑王李风格大备又一变也杜陵雄深浩荡超忽纵横又一变也钱刘稍加流畅降为中唐又一变也大厯十才子中唐体备又一变也乐天才具泛澜梦得骨力豪劲在中晩间自为一格又一变也张籍王建畧去葩藻求取情实渐入晚唐又一变也嗣后温李之竞事组织薛能之过为芟刋杜牧刘沧之时作抝峭韦庄罗隠之务趋条畅皮日休陆龟蒙之填塞古事郑都官杜荀鹤之不避俚俗变又难可悉纪律体愈趋愈下而唐祚亦告讫矣【参】
　　沈宋前排律殊寡惟骆宾王篇什独盛流丽雄浑独歩一时
　　初唐四十韵惟杜审言送李大夫作实自少陵家法杜八哀李北海云次及吾家诗慷慨嗣真作是也
　　沈宋虽并称沈排律工者不过三数篇宋集中篇篇平正典重赡丽精严不独昆明一什胜沈也初学入门所当熟习右丞韵度过之而典重不如少陵闳大有加而精严畧逊
　　初唐沈宋外苏李诸子未见大篇独曲江诸作含清拔于绮绘之中寓神俊于庄严之内如度蒲关登太行和许给事酬赵侍御等作同时燕许皆莫及
　　排律沈宋二氏藻赡精工太白右丞明秀高爽然皆不过十韵且体在绳墨之中调非畦径之外惟杜陵大篇巨什雄伟神奇阖辟驰骤如飞龙行云鳞鬛爪甲自中矩度又如淮阴用兵百万掌握变化无方虽时有险朴无害大家
　　读盛唐时排律延清摩诘等作真如入万花春谷光景烂漫令人应接不暇赏玩忘归太白轩爽雄丽如明堂黼黻冠葢辉煌武库甲兵旌旗飞动少陵变幻闳深如陟昆仑泛溟渤千峯罗列万彚汪洋
　　常侍篇什空澹不及王李之秀丽豪爽而信安王幕府三十韵典丽整齐精工赡逸特为高作嘉州格调整严音节宏亮而集中排律甚稀襄阳时得大篇清空雅淡逸趣翩翩然自是孟一家学之必无精采
　　凡排律起句极宜冠裳雄浑不得作小家语唐人可法者卢照邻地道巴陵北天山弱水东骆宾王二庭归望断万里客心愁杜审言六位乾坤动三微厯数迁沈佺期阊阖连云起岩廊拂雾开玄宗钟鼓严更曙山河野望通张说礼乐逢明主韬钤用老臣李白独坐清天下专征出海隅高适云纪轩皇代星高太白年此类最为得体
　　次则过接为难骆宾王边城怀京邑篇季月炎初尽边庭草早枯沈佺期扈从出长安篇是节严阴始寒郊散野蓬初唐转接法不过如是逮老杜法乃益精如述怀入往事云得丧初难识荣枯划易该赠人入自叙云勋业青冥上交亲气槩中融洽中兼之顿挫又不知费几许炉锤矣至结语关锁全篇尤为吃紧亦惟杜尽善诸篇不作郑重语收煞即作洒逸语送之似先拣下好韵留为押尾者细参自见【遯叟】
　　大槩中唐以后稍厌精华渐趋澹静故五七言律清空流畅时有可观至排律亦仿此则踬矣排律自杨卢以至王李靡不丰硕浑雄盖其体制应尔惟老杜大篇时作苍古然其才力异常学问渊博述情陈事错综变化转自不穷中唐无杜材力学问欲以一二致语撑拄其间庸讵可乎【元瑞】
　　唐大厯后五七言律尚可接翅开元惟排律大不竞钱刘以降气味总薄元白中兴铺叙转凡所见中唐杨巨源晚唐李商隠李洞陆龟蒙三家杨则短韵不失前矱三家则长什尤饶新藻将无此体限于材即难曙于法亦自易乎惟深于诗者知之【遯叟】
　　七言排律唐人不多见如太白别山僧高适宿田家等作虽聨对精密而律调未纯终是古诗体段惟崔融从军行言从字顺音响冲和堪备一体【高棅】
　　唐人之诗乐府本效古体而意反近絶句本自近体而意实逺故求风雅之■〈亻丙〉佛者莫如絶句唐人之所偏长独至而后人力追莫嗣者也擅场则王江宁骖乘则李彰明偏美则刘中山遗响则杜樊川少陵虽号大家不能兼善以拘于对偶且汩于典故乏性情尔【杨升庵　按唐乐府五言絶句法齐梁然体制自别七言亦有作乐府体者然如宫词从军出塞等虽用乐府题自是唐人絶句与六朝不同】
　　唐初五言絶子安诸作巳入妙境七言初变梁陈音律未谐韵度尚乏惟杜审言渡湘江赠苏绾二首结皆作对而工致天然风味可掬至张说巴陵之什王翰出塞之吟句格成就渐入盛唐矣【元瑞】
　　太白五七言絶句实唐三百年一人盖以不用意得之即太白不自知其所至而工者顾失焉【李于鳞】
　　七言絶句王江宁与太白争胜毫厘俱是神品【王弇州】
　　太白诸絶句信口而成所谓无意于工而无不工者少伯深厚有余优柔不廹怨而不怒丽而不淫余尝谓古诗乐府后惟太白诸絶近之国风离骚后惟少伯诸絶近之体若相悬调可黙会【元瑞】
　　五言无名氏打起黄莺儿不惟语意高妙其篇法圆紧中间増一字不得着一意不得起结极斩絶而中自纡缓无余法而有余味【弇州】
　　太白五言如静夜思玉阶怨等妙絶古今然齐梁体格他作视七言絶句觉神韵小减縁句短逸气未舒耳右丞辋川诸作却是自出机轴名言两忘色相俱冺另是一家体裁【元瑞】
　　王少伯七絶宫词闺怨尽多诣极之作若边词秦时明月一絶发端句虽奇而后劲尚属中驷于鳞遽取压巻尚须商搉【遯叟】
　　峩眉山月半轮秋影入平羌江水流夜发清溪向三峡思君不见下渝州二十八字中有峩睂山平羌江清溪三峡渝州使后人为之不胜痕迹矣益见此老炉锤之妙【弇州】
　　自少陵絶句对结诗家率以半律讥之然絶句自有此体特杜非当行耳如岑参凯歌丈夫鹊印揺边月大将龙旗掣海云排兵鱼海云迎阵秣马龙堆月照营等句皆雄浑高华后世咸所取法即半律何伤若杜审言红粉楼中应计日燕支山下莫经年独怜京国人南窜不似湘江水北流则词竭意尽虽对犹不对也【元瑞下同】
　　七言絶开元之下便当以李益为第一如从军诸篇皆可与太白龙标竞爽非中唐所得有也又张仲素秋闺曲梦里分明见关塞不知何处向金微欲寄征人问消息居延城外又移军皆去龙标不甚逺
　　中唐絶如刘长卿韩翃李益刘禹锡尚多可讽咏晚唐则李义山温庭筠杜牧许浑郑谷然途轨纷出渐入宋元多岐亾羊信哉
　　盛唐絶句兴象玲珑句意深婉无工可见无迹可寻中唐遽减风神晚唐太露筋骨
　　晩唐诗萎薾无足言独七言絶句脍炙人口其妙至欲胜盛唐愚谓絶句觉妙正是晩唐未妙处其胜盛唐乃其所以不及盛唐也絶句之源出于乐府贵有风人之致其声可歌其趣在有意无意之间使人莫可捉着盛唐惟青莲龙标二家诣极李更自然故居王上晩唐快心露骨便非本色议论高处逗宋诗之径声调卑处开大石之门【秇圃撷余】
　　一将功成万骨枯是疏语可怜无定河边骨是词语又如公道世间惟白发只有春风不世情争似尧阶三尺高刘项原来不读书等句搀入议论皆仅去张打油一间人皆盛称为工受误不浅【元瑞】
　　七言絶句盛唐主气气完而意不尽工中晚唐主意意工而气不甚完然各有至者未可以时代槩訾之【弇州】
　　聨句诗唐惟颜真卿韩退之为多颜杂恢谐韩与孟郊为敌手各极才思语多奇崛尤可喜【遯叟】

　　唐音癸籖巻十

　　●钦定四库全书

　　唐音癸签巻十一

　　（明）胡震亨 撰

　　○评彚七

　　老杜诗好用自字【如寒城菊自花故园花自发风月自清夜之类不一而足】受字【修竹不受暑吹面受和风轻燕受风斜野航恰受两三人】进字【树湿风凉进山谷进风凉】逗字【如残生逗江汉逺逗锦江波阴铿诗有行舟逗逺树其所本也】俯字【傲睨俯峭壁展席俯长流杖藜俯沙渚此邦俯要冲四顾俯层巅旄头俯涧瀍层台俯风渚游目俯大江江槛俯鸳鸯悬江路熟俯青郊凡十数处】坐字【枫树坐猿深又黄莺并坐交愁湿萤火帘疎巧入坐人衣以坐字体物颇奇然北齐刘逖诗无由似玄豹纵意坐山中张说诗树坐参猿啸沙行入鹭羣皆本汉乐府乌生八九子端坐秦氏桂树间非始杜也　遯叟下同】
　　杜又用俗字【葛常明云数物一个谓食为吃甚近鄙独杜屡用峡口惊猿闻一个两个黄鹂鸣翠柳却遶井边添个个临岐意颇切对酒不能吃楼头吃酒楼下卧但使残年饱吃饭梅熟许同朱老吃篇中大槩奇特用俗字更可暎带益妍耳】用方言里谚【孙季昭云杜子美善以方言里谚点化入诗句中如云吾家老孙子质朴古人风客睡何曾着秋天不肯明枣熟从人打葵荒欲自锄一夜水高二尺强数日不可更禁当不分桃花红胜锦生憎柳絮白于绵负盐出井此溪女打皷发船何处郞此类尤多不可殚述】
　　太白诗押宜字韵者凡五见而韵致俱胜【如山将落日去水与晴空宜月色望不尽空天交相宜谑浪偏相宜置酒正相宜春风与醉客今日乃相宜】
　　刘梦得云为诗用僻字须有来处宋考功云马上逢寒食春来不见饧帝疑之因读毛诗郑笺说吹箫处注云即今卖饧者所吹六经惟此中有饧字吾縁明日重阳欲押一糕字诗寻思六经竟未有糕字不敢为之【按梦得亦有饧字诗厯阳书事湖鱼香胜肉官酒重于饧盖效宋也较宋押得更穏又按隋书五行志载謡语有八月刈禾伤早九月食糕正好糕字入诗始见此诗有出自可用何必尽本之六经耶　王弇州云刘用字谨严如此然其答乐天有笔底心犹毒杯前胆不豩豩呼关切此何谓也】
　　元微之赠周先生诗云寥寥空山岑冷冷风松林流月垂鳞光悬泉扬高音希夷周先生烧香调琴心神功盈三千谁能还黄金四十字用平声字至三十九古有四声诗纯用平声者此则偶然犯之而调叶步虚殊锵然可诵
　　韩愈最重字学诗多用古韵如元和圣德及此日足可惜诗全篇一韵皆古叶兼用其赠张籍诗云时来问形声知籍亦留心韵学者乃籍诗独不甚用古韵惟祭愈诗七阳用至八十三韵古韵几于用尽却无一韵不押得穏帖视愈之每每强押者过之宋吴才老推韩愈为唐一代字学冠下及白傅柳州而未满于籍夫识字贵善用耳籍用古韵即仅此一篇韵学之深可知矣才老或未足语此也
　　九日用茱萸杜子美云醉把茱萸仔细看王右丞云遍揷茱茰少一人朱仿云学他年少揷茱茰刘梦得以为更三诗人道之子美为优
　　一菊诗也陈叔达云但令逢采摘宁辞独晩荣婉厚乃尔朱湾云受气何曽异开花独自迟费较量矣李山甫云栽处不容依玉砌要时还许上金罇更似毒口骂将来岂非时代为之
　　僧与鸟自浪仙后几成一副应急对子诸家槩有惟姚合夜钟催鸟絶积雪阻僧期差不落夹
　　前逢锦车使都护在楼兰虞世南用为起句殊未安不若王摩诘萧关逢候吏都护在燕然改作结句较妥也
　　上官仪鹊飞山月晓蝉噪野风秋率尔出风致语佳耳
　　张说雁飞江月冷猿啸野风秋似有意学之那得佳欧公力拟温飞卿警聨不及亦同此
　　王维积水不可极安知沧海东亦可谓工于发端矣谢灵运登海口盘屿山诗莫辨洪波极谁知大壑东良自有本【皇甫子循】
　　太白人分千里外兴在一杯中达夫功名万里外心事一杯中似皆从庾抱之悲生万里外恨起一杯中来而达夫较厚太白较逸并未易轩轾【遯叟下同】
　　孟浩然万壑归于汉千峯划彼苍杜子美余力浮于海端忧问彼苍对法正同
　　王昌龄龙潭诗百泉势相荡巨石皆却立昏为蛟龙怒清见云雨入杜甫万丈潭诗前临洪涛寛却立苍石大黒知湾澴底清见光炯碎语不袭而肖而通篇杜尤雄拔尽善名家大家之分也
　　子昂古朩生云际归帆出雾中即玄晖天际识归舟云中辨江树也子美薄云岩际宿孤月浪中翻即仲言白云岩际出清月波中上也四语并极精工卒难优劣然何谢古体入此渐启唐风陈杜近体出此乃更古意不可不知【元瑞下同】
　　又杜山青花欲燃出沈约山樱花欲燃江流静犹涌出阴铿大江静犹浪绣段装檐额金花帖皷腰出庾信细缕纒钟格圆花钉皷床春水船如天上坐老年花似雾中看出沈佺期人如天上坐鱼似镜中悬沈复出陈释慧标舟如空里泛人似镜中行冰蓝递有从来
　　韦苏州对残灯诗云独照碧牕久欲随寒烬灭幽人将遽眠解带翻成结梁沈氏满愿残灯诗云残灯犹未灭将尽更扬辉惟余一两焰犹得解罗衣韦诗实出于沈然韦有幽意而沈淫矣【升庵外集】
　　司空曙乍见翻疑梦相悲各问年戴叔伦一年将尽夜万里未归人一则久别乍逢一则客中改岁之絶唱也
　　李益问姓惊初见称名忆旧容絶类司空崔涂乱山残雪夜孤烛异乡人絶类戴作皆可亚之【元瑞　按戴句元出梁简文一年夜将尽万里人未归但颠倒用之而字无一易】
　　刘文房已是洞庭人犹看灞陵月孟东野长安日下影又落江湖中语意相似皆寓恋阙之意而刘为藴藉【杨升庵】
　　白香山醉貌如霜叶虽红不是春出尹式衰颜倚酒红尹悲叹有含蓄白故是翻案佳语气则索然矣【阅耕余録】
　　读姚少监侯门月色少于灯句每叹富贵家光景真复如此俗耶然王摩诘山池夜燕诗山月少灯光先已道过矣【遯叟下同】
　　卢仝月蚀诗生于李白之古朗月行李白古朗月行生于天问夜光何德死则又育厥利维何顾莬在腹数语始则微词含寄终至破口发村灵均氏亦何料到此
　　杜甫有句云诗尽人间兴兼须入海求非深于搜索者无此想头李克恭吊孟郊诗海底也应搜得尽正祖此意
　　韦庄诗静极却嫌流水闹闲多翻笑野云忙本于老杜之水流心不竞云在意俱迟但多着一嫌字笑字觉非真闲真静耳
　　白居易咏老柳树但见半衰临此路不知初种是何人罗隠咏长明灯不知初点人何在祗见当年火至今语似祖述而用法一顺一倒不同
　　刘长卿余干旅舍云揺落暮天迥丹枫霜叶稀孤城向水闭独鸟背人飞渡口月初上邻家渔未归乡心正欲絶何处捣征衣张籍宿江上馆云楚驿南渡口夜深来客稀月明见潮上江静觉鸥飞旅宿今已逺此行殊未归离家久无信又听捣寒衣两诗韵同而意调亦同【诗话总龟】
　　韩退之赠张道士诗臣有平贼策狂童不难治恨无一尺棰为国笞羌夷臣有胆与气不忍死茆茨天空日月高下照理不遗宁当不竣报归袖风披披霜天熟斾栗收拾不可迟杜牧亦有书怀诗云北虏坏亭障闻屯千里师牵连久不解他盗恐旁窥臣实有长策彼可徐鞭笞如蒙一召议食肉寝其皮斯乃庙堂事尔微非尔知向来躐等语长作陷身机行当腊欲破酒齐不可迟且想春候暖瓮间倾一巵并以排调语抒孤愤意象如一未知紫微有意相祖述抑或偶尔暗合也紫微吊赵将军落句谁知我亦轻生者不得君王丈二殳与前恨无一尺棰意亦正同【遯叟下同】
　　信惟饿隶布实黥徒班固史赞语也王维诗有亥为屠肆鼓刀人嬴乃夷门抱闗者慨然叹曰道固不同潘岳诔辞也李白诗有秦人相谓曰我属可去矣虽未必相模仿而语格恰同诗即有韵之文在所善用耳
　　诸家懐古感旧之作如年年春色为谁来惟见江流去不回惟有年年秋雁飞秪今惟有西江月曽照吴王宫里人等句非不脍炙人口奈词意易为仿效竟成悲吊海语不足贵矣诸贤生今不知又作如何洗刷
　　余友姚叔祥尝语余云余行黄河始知孤村几岁临伊岸一雁初晴下朔风之为真景也余家海上每客过闻海唑声必怪问进海味有疑而不下箸者益知潮声偏惧初来客海味惟甘久住人二语之确切人足迹不出门能悉门外许许尽拈为锦囊用乎【唑方言比海声如人嚣声也】
　　长孙正隠高氏林亭细雨犹开日深池不涨沙上句人皆能领其景下句则非北人习风土者不能知其妙也薛能诗有池中水是前秋雨陌上风惊自古尘二句之妙亦非北人不能知
　　盛唐诗以文常会友惟德自为邻今以为头巾语非知者也而学此等句未有不头巾者也其得失乃在作者寸心知耳【方采山】
　　游鱼逆水上宿鸟向风栖最诗之识物理者【鱼逆水鳞顺鸟向风羽顺也】然一说破则似尔雅诂不复似诗【遯叟下同】
　　诗亦要占些地歩退之赠李愿云往取将相酬恩雠达夫赠王彻云吾知十年后季子多黄金岂理耶惟杜老有斟酌此等语不肯轻下然如何日沾微禄归山买薄田等亦未能陶洗净尽为有识者所微窥云
　　扈从应制诗自有体王维早朝诗仍闻遣方士东海访蓬瀛明以秦皇汉武讥其君矣不若宗楚客幸覩八龙游阆苑无劳万里访蓬瀛为有含蓄
　　杜长安城头头白乌云云乘舆西出不堪纪此最得体又沾衣问行在亦自好烟尘暨御道耆旧把天衣虽略做不妨遥闻出巡狩早晚徧遐荒过矣下殿走尤不可夺马悲公主登车泣贵嫔不堪叙嵇绍血太甚【方采山】
　　老杜北征咏马嵬事云忆昔狼狈初事与古先别奸臣竟葅醢同恶随荡析不闻夏商衰中自诛褒妲若明皇鉴夏殷事畏天悔祸自赐杨妃死官军无预者可谓深识君臣大体刘禹锡乃云官军诛佞幸天子舍妖姬白乐天云六军不发无奈何宛转蛾眉马前死此则为明皇不得已诛贵妃虽曰纪其实岂臣子所忍言所宜言【魏泰之】
　　至德初岑参与子美同为谏职子美诗避人焚谏草骑马欲鸡栖又明朝有封事数问夜如何参诗则云圣朝无阙事自觉谏书稀时安史之乱未夷上皇在蜀朝野骚然可云无阙事耶亦语病也【老杜补遗】
　　或问长恨歌与连昌宫词孰胜余曰元之词微着其荒纵之迹而卒章乃不忘箴讽若白作止叙情语颠末诵之虽柔情欲断何益劝戒乎【墨庄漫録　宋王楙又云歌中有夕殿萤飞思悄然孤灯挑尽未成眠句兴庆宫中夜不点烛明皇自挑灯耶观此更可发一笑】
　　今世所道俗语多唐以来人诗当时原说得太俚后来便作俗谚相举【如公道世间惟白发不知辛苦为谁甜之类难悉举陆游】宋人以王季友观壁画山水诗于公大笑向予说小弟丹青能尔为等语为浅陋类儿童幼学者一拈出便欲喷饭唐初题画诗未凿窍故以此等语为工今则老杜语亦稍稍退位矣下笔正难【遯叟】
　　赵嘏一千里色中秋月十万军声半夜潮唐人称壮而苏公以为寒俭杨蟠八十丈虹晴卧影一千顷玉碧无瑕宋人推壮而欧公以为粗豪二公虽此道未彻此等议论自具眼然粗豪易见寒俭难知学者细思之【元瑞】
　　杜甫武侯庙栢诗云霜皮溜雨四十围黛色参天二千尺沈存中以四十围乃是径七尺讥此栢无乃太细长此犹郑康成注毛诗一一要合周礼也昔文与可为东坡画竹有扫取寒梢万丈长之句坡戏谓与可竹长万丈当用绢二百五十疋巳复从而实之曰世间亦有千寻竹月落空庭影许长与可会坡意即写修竹数竿遗坡曰此竹数尺耳而有万丈之势观二公谈笑之语如此可黙会诗人之意矣存中恶足知之耶【陈善新语】
　　自宋有田庄牙人之说诗流往往惑之此大不解事者盛唐牕中三楚尽林外九江平中唐东屯沧海阔南瀼洞庭寛晚唐到江吴地尽隔岸越山多皆一时警句杜如地利西通蜀天文北照秦尤不胜数何用为嫌惟近时作者粘带皮骨太甚乃反觉有味斯言耳【元瑞下同】
　　唐轻薄子弹摘人诗句若卫子鹧鸪失猫寻母之类至今笑端余谓此不必泥顾其句何如耳数诗浅俗鄙夷即与所讥不类宁免大雅卢胡如孟浩然春眠不觉晓二十字清新婉约纵轻薄姗侮万端亦何害其美耶【无名子以浩然春眠一絶为盲子诗】
　　唐诗须分三节看盛唐主辞情中唐主辞意晚唐主辞律【诗谱】
　　盛唐诗格极高调极美但不能多不足以酬物而尽变所以又有中晩诗【弇州】
　　大厯以前分明别是一副言语晩唐分明别是一副言语盛唐人诗亦有一二滥觞晩唐者晚唐人诗亦有一二可入盛唐者要当论其大槩耳大厯诗高者尚未失盛唐下者渐入晩唐矣晚唐之下者间亦堕野狐外道鬼窟中【严沧浪】
　　唐律初盛中晚时代声调故自必不可同然亦有初而逗盛盛而逗中中而逗晩者何也逗者变之渐非逗故无繇变也如四诗之有变风变雅便是离骚逺祖子美七言律之有抝体非即犹四诗之有变风变雅乎
　　唐律之繇盛而中极是盛衰之介然王维钱起实相倡酬子美全集半是大厯以后所作逗漏实有可言今观诸家如右丞明到衡山篇嘉州函谷磻溪句隠隠钱刘卢李间矣至于大厯十才子其间岂无盛唐之句盖声气犹未相隔也学者固当严于格调然必谓盛唐人无一语落中中唐人无一语入盛则亦固哉其言诗矣【王敬美】
　　两汉以质胜六朝以文胜魏稍文所以逊两汉唐稍质所以过六朝【胡元瑞下同】
　　古体至陈本质亾矣隋之才不若陈之丽而稍知尚质故隋末诸臣即为唐风正始近体至宋性情泯矣元之才不若宋之高而稍复縁情故元季诸子即为昭代先鞭
　　汉魏六朝递变其体为唐而唐体迄于今自如譬之水三百篇昆仑也汉魏六朝龙门积石也唐则溟渤尾闾矣安所取益故后唐而诗衰莫如宋有出于中晚之下后唐而诗盛莫如明亦无加于初盛之上【李本宁】

　　唐音癸籖巻十一

　　●钦定四库全书

　　唐音癸签巻十二

　　（明）胡震亨 撰

　　○乐通一

　　雅乐调

　　唐乐律吕主旋宫之法以五音加二变一宫二商三角四变征五征六羽七变宫各十二调为雅乐八十四调【唐书乐志云旋宫之法因五音生二变因变征为正征因变宫为清宫七音起黄锺终南吕迭为纲纪黄锺之律管长九寸王于中宫土半之四寸五分与清宫合五音之首也加以二变循环无间其声繇浊至清为一均凡十二宫调皆正宫也正宫声之下无复浊音故五音以宫为尊十二商调调有下声一为宫也十二角调调有下声二宫商也十二征调调有下声三宫商角也十二羽调调有下声四宫商角征也十二变征调居角音之后正征之前十二变宫调在羽音之后清宫之前雅乐成调无出七声本宫递相用乐章则随律定均合以笙磬节以钟鼓云】

　　俗乐调

　　唐俗乐其源亦本于雅乐宫调七曰正宫高宫中吕宫道调宫南吕宫仙吕宫黄锺宫商调七曰越调大食调高大食调双调小食调歇指调林锺商角调七曰大食角高大食角双角小食角歇指角林锺角越角羽调七曰中吕调正平调高平调仙吕调黄锺羽般涉调是为俗乐二十八调【乐志云俗乐调皆从浊至清迭更其声下则益浊上则益清慢者过节急者流荡其宫调应夹锺之律】

　　十二和

　　雅乐之曲曰十二和和云者取大乐与天地同和也十二法天成数也一曰豫和以降天神【冬至祀圜丘上辛祈谷孟夏雩季秋享明堂朝日夕月巡狩告于圜丘燔柴告至封祀泰山类于上帝皆以圜锺为宫三奏黄锺为角太蔟为征姑洗为羽各一奏五郊迎气黄帝以黄锺为宫赤帝以函锺为征白帝以太蔟为商黒帝以南吕为羽青帝以姑洗为角】二曰顺和以降地祗【夏至祭方丘孟冬祭神州地祗春秋廵狩告社宜于社禅社首皆以函锺为宫太蔟为商姑洗为征南吕为羽各三奏望于山川以蕤宾为宫三奏】三曰永和以降人鬼【时享禘祫有事而告谒于庙皆以黄锺为宫三奏大吕为角太蔟为征应锺为羽各二奏祀先农皇太子释奠皆以姑洗为宫送神各以其曲蜡兼天地人以黄锺奏豫和蕤宾姑洗太蔟奏顺和无射夷则奏永和以降神而送神以豫和】四曰肃和登歌以奠玉帛【天神以大吕为宫地祗以应锺为宫宗庙以圜锺为宫祀先农释奠以南吕为宫望于山川以函锺为宫】五曰雍和凡祭祀以入俎【天神之俎以黄锺为宫地祗之俎以太蔟为宫人鬼之俎以无射为宫又以彻俎凡祭祀俎入之后接神之曲亦如之】六曰寿和以酌献饮福【以黄锺为宫】七曰太和以为行节【凡祭祀天子入门而即位与其升降至于还次行则作止则止其在朝廷天子将自内出撞黄锺之锺右五锺应乃奏之礼毕兴而入撞蕤宾之锺左五锺应乃奏之皆以黄锺为宫又皇帝驾出太极门奏采茨至嘉德门止还亦然】八曰舒和以出入二舞及朝贺皇太子王公之出入【以太蔟之商】九曰昭和皇帝皇太子以举酒十曰休和皇帝以饭以肃拜三老皇太子亦以饭【皆以其月之律为宫】十一曰正和皇后以受册受朝十二曰承和皇太子在其宫有会则奏之凡四十八曲【开元中又造裓和三公升殿会讫下阶屦行奏丰和享先农宣和祀孔宣父齐太公庙奏煌煌冲和玄元太清官奏大厯中以豫和同国讳改曰元和】

　　二舞

　　二舞一曰治康文舞也一曰凯安武舞也【舞八佾六十四人凯安六变一变象龙兴参墟二变象克定关中三变象东夏宾服四变象江淮平五变象猃狁伏六变复位以崇象兵还振旅后以治康犯高宗讳改化康】以用之郊庙燕飨各有曲【郊庙初献作文舞亚献终献作武舞太庙降神以文舞每室酌献各用其庙之舞详后凡元正冬至大朝会设飨二舞并陈于庭以次作】

　　庙舞

　　献祖庙舞曰光大懿祖曰长发太祖曰大基【后改大政】世祖曰大成高祖曰大明太宗曰崇德高宗曰钧天中宗曰太和睿宗曰景云玄宗曰广运肃宗曰惟新代宗曰保大德宗曰文明顺宗曰大顺宪宗曰象德穆宗曰和宁敬宗曰大钧文宗曰文成武宗曰大定昭宗曰咸宁各有曲懿僖二庙阙不着【玄元太清宫舞混成紫极曲】

　　十部伎

　　十部伎燕飨设之所以备华夷也一曰燕乐伎二曰清乐伎三曰西凉伎四曰天竺伎五曰高丽伎六曰龟兹伎七曰安国伎八曰疎勒伎九曰高昌伎十曰康国伎各有曲【初唐仍隋旧燕飨设九部伎贞观中伐高昌得其乐增为十部　燕乐隋旧乐也清乐即清商曲南朝旧乐也乐志云清商曲武后时犹存六十三曲后存有辞者三十七曲　白雪　公莫　巴渝　明君　凤将雏　明之君　铎舞　白鸠　白纻　子夜吴声四时歌　前溪　阿子及欢闻　团扇　懊憹　长史　督护　读曲　乌夜啼　石城　莫愁　襄阳　栖乌夜飞　估客　杨伴　雅歌骁壶　常林欢　三州　采桑　春江花月夜　玉树后庭花　堂堂　泛龙舟　明之君雅歌　四时歌四　有声无辞七曲　上林　凤雏　平调　清调　瑟调　平折　命啸　共四十四曲　西凉伎以下详夷乐内　郭茂倩云天宝已后燕乐西凉龟兹部着録者二百余曲而清乐天竺诸部不在焉】

　　鼔吹曲

　　鼓吹军乐也唐用以备卤簿之仪一鼔吹部二羽葆部三铙吹部四大横吹部五小横吹部凡八十五曲【今书云七十五曲或字之误】
　　鼓吹部三十六曲　掆鼓十曲　一惊雷震　二猛兽骇　三鸷鸟击　四龙媒蹀　五灵夔吼　六鵰鹗争　七壮士奋怒　八熊罴哮吼　九石坠崖　十波荡壑【开元礼义罗曰掆鼓小鼓也先作之以引大鼓犹雅乐之有朄六典掆鼔夹金钲　律书乐圗云曲辞今无传】　大鼓十五曲　一元驎合逻　二元驎他固夜　三元驎跋至虑【三曲严用晨曰严】　一元咳大至游　二阿列干　三破逵析利纥　四贺羽真　五鸣都路跋　六他勃鸣路跋　七相雷析追　八元咳赤赖　九赤咳赤赖　十吐咳乞物真　十一贪大讦　十二贺粟胡真【十二曲警用夜曰警　通考曰大鼓即古鼖鼓六典曰晨严三通夜警众一曲转次而振晨严之曲　按诸曲名似奚契语考隋志大鼔亦十五曲其词本之鲜卑意唐仍其旧尔】　小鼓九曲　一渔阳　二鸡子　三警鼓　四三鸣　五合节　六覆参　七步鼓　八南阳会星　九单揺【陈氏乐书唐乐图小鼓一大鼓上负一小鼓卧之律书小鼓九曲一曲马上用八曲严用】　长鸣一曲　中鸣一曲【长鸣中鸣角也乐书唐卤簿角或以竹朩或以皮非有定制　长鸣一曲三声　一龙吟声　二彪吼声　三阿声　中鸣一曲三声　一荡声　二牙声　三送声　郭茂倩云唐大角曲有大单于小单于大梅花小梅花其声犹有存者】
　　羽葆部十八曲　一太和　二休和　三七德　四驺虞　五基王化　六纂唐风　七厌炎精　八肇皇运　九跃龙飞　十殄马邑　十一兴晋阳　十二济渭险　十三应圣期　十四御宸极　十五宁兆庻　十六服遐荒　十七龙池　十八破阵【乐乐书羽葆鼓五彩重盖架垂流苏植羽六典羽葆鼔夹歌箫笳　按柳子厚尝以魏晋后代有铙歌鼔吹曲纪受命功德唐独无有补撰曲十二表上之今诸曲自基王业至服遐荒高祖太宗功德具在何言无也龙池玄宗潜邸瑞应破阵乐在龙池后意亦玄宗小破阵乐曲观二曲缀末则知此十八曲者开元帝所定无疑矣其先之太和休和者唐雅十二和其七用以祀其二后及太子用之惟昭和及此二和用之天子或因而袭其名为曲未可知驺虞者古训驺御虞人礼天子敎于田猎命七驺咸驾射则歌以为节宜用为卤簿曲名而七德一曲即神功破阵乐武舞之名太宗所用得天下歌之尤以昭功德也诸曲伦次之目或未必如魏晋以来所传者之整比然遵用久矣一代典制故自无阙也子厚之曲虽表上未闻施用盖所谓虽善不尊不尊不信者而至谓有司本无其曲为之补撰非夫偶疎于考据则亦其急于自衒而姑为之说尔安得以言出柳州遂信之乎】
　　铙吹部七曲　一破阵乐　二上车　三行车　四向城　五平安　六欢乐　七太平【律书乐图铙军乐六典曰铙鼓夹歌箫笳乐书又曰七曲各有乱】
　　大横吹部二十四曲　一悲风　二游弦　三间弦明君　四吴明君　五古明君　六长乐声　七五调声　八乌夜啼　九望乡　十跨鞍　十一间君　十二瑟调　十三止息　十四天女怨　十五楚客　十六楚妃叹　十七霜鸿引　十八楚歌　十九胡箶声　二十辞汉　二十一对月　二十二胡笳明君　二十三湘妃怨　二十四沈湘【六典曰大横吹有节鼓夹笛箫觱篥笳桃皮觱篥　陈氏乐书引唐乐图所载二十四曲名与此不同附记　乐圗云大横吹二十四曲内三曲马上警严用之一曰欢乐树二曰空口莲三曰贺六浑其余二十一曲备拟所用一曰灵泉雀二曰达和若轮空三曰白凈王子四曰他贤逸勤五曰鸣和罗纯羽■〈王追〉六曰叹度热七曰吐久利饨比伦八曰玄比敦九曰植普离十曰胡笛尔笛十一曰鸣罗特罚十二曰比久汰大汗十三曰于理真斤十四曰素和斛律十五曰鸣缆真十六曰乌铁甘十七曰特介汗十八曰度宾哀十九曰阿若干楼达二十曰大贤真二十一曰破阵乐】
　　小横吹部曲与大横吹同【六典曰小横吹夹笛箫觱篥笳桃皮觱篥无节鼓仪卫志云有角其曲失传郭茂倩疑以为与大横吹同故不见】

　　大射乐章

　　大射皇帝射驺虞二奏王公射狸首一奏迎送皇帝入阁奏太和凡四曲

　　乡饮酒乐章

　　乡饮酒鹿鸣三奏南陔一奏嘉鱼四奏崇丘一奏关雎五奏鹊巢三奏凡十七曲【二礼曲唐用古诗名别制非即用古诗】

　　侲子之唱

　　大傩有侲子之唱【开元礼所载辞与刘昭志汉辞同盖沿其旧也】

　　凯歌

　　大征伐有功奏凯入其歌曰破阵乐曰应圣期曰贺圣欢曰君臣同庆乐凡四曲【乐志云前二曲太常旧有其辞后二曲太和中补造今检刘禹锡集四曲实并其所撰志难尽据】

　　论唐初乐曲散佚

　　初太宗命祖孝孙等定雅乐寻诏褚亮等分制乐章高宗上元中复令太常少卿韦万石与太史令姚元辩増损当时郊庙燕会乐曲迨则天称制改易典章歌辞多是内出开元中诏中书张说复行厘正上自定声度说为之辞中间杂用贞观旧辞为多太常卿韦绦尝铨叙为五巻付大乐鼓吹两署习之此一代乐章刋定始末也奈旧史不能考遵前代史例于乐志中祗録郊庙而无朝会燕射等曲新志则并郊庙不録其辞因日就亾佚旧史书序云燕乐歌辞太常先有宫商角征羽五调调各一巻是贞观中侍中杨仁恭妾赵方等辑近代词人杂诗为之者韦绦亦尝令太乐令孙玄成整比为七巻以辞多不经不録今考会要殿庭元日冬至朝会乐章七元日迎送皇帝奏太和开元中源干曜作羣官行奏舒和上公上寿奏休和皇帝受酒登歌奏昭和显庆中李义府作中宫朝会乐章四东宫朝会乐章五亦义府作此固雅乐曲也何以亦不録乎辞之近郑卫者既尽为之删其稍近雅者又复不亟存一二唐乐章之挂漏独甚史家固不能辞其责也

　　唐音癸籖巻十二

　　●钦定四库全书

　　唐音癸籖巻十三

　　（明）胡震亨 撰

　　○乐通二

　　唐各朝乐

　　太宗　神功破阵乐【初太宗为秦王破刘武周军中相与作秦王破阵乐曲及即位宴会必奏之示不忘本因制舞图左圆右方先偏后伍交错屈伸以象鱼丽鹅鹳用乐工百二十八人披银甲执戟而舞凡三变每变为四阵象击刺徃来歌者和曰秦王破阵乐后令魏征褚亮虞世南李百药等更制歌辞名七徳舞永徽中更名为神功破阵乐】　功成庆善乐【太宗生武功庆善宫贞观六年幸之宴从臣赏赐闾里帝欢甚赋诗命吕才按律被之管弦名曰功成庆善乐以童儿二十四人冠进徳冠紫袴褶长褏漆髻屣履而舞名九功之舞进蹈安徐以象文徳洽而天下安乐也　初太宗时凡至正享燕及国有大庆二舞偕奏于庭髙宗时用之郊庙代治康凯安寻以神功破阵乐不入雅乐功成庆善乐不可降神复用治康凯安旧舞而二舞罢】　髙宗　上元舞【其乐有上元二仪三才四时五行六律七政八风九宫十洲得一庆云等十四曲皆帝自制舞用百八十人衣画云五色衣以象元气大祠享皆用之后诏惟郊庙用余皆罢】　一戎大定乐【帝将伐髙丽燕洛阳城门观屯营教舞按亲征用武之势名曰一戎大定乐舞者百四十人被五采甲持槊而舞歌者和之曰八纮同轨乐象髙丽平而天下大定也】　六合还淳舞【调露二年幸洛阳城南楼宴羣臣太常尝奏此舞其容制不传】　景云河清燕乐【初贞观中景云见河水清张丈收采古谊为景云河清歌髙宗即位制乐上之其乐二十五色每工一人歌二人舞者二十人分四部一景云舞八人二庆善舞四人三破阵舞四人四承天舞四人名曰燕乐元会第一奏之杜佑云近惟景云舞存余亡　按唐燕乐有二十部伎之燕乐隋旧乐也此燕乐则唐之新乐后列坐部伎中玉海疑以为一误】　武后　圣寿乐【舞用百四十人制圣超千古道泰百王皇帝万年宝祚弥昌十六字舞之行列每变成一字凡十六变而毕】　天授乐【天授年造舞四人】　神宫大乐【长寿二年正月享万象神宫后自制此乐舞用九百人】　长寿乐【亦长寿年造舞十二人】　鸟歌万岁乐【时宫中养鸟能人言又常称万岁因为乐象之舞三人画冠为鸟像】　圣主回銮舞【大足元年天后幸京师同州刺史苏瓌进命编之乐府】　中宗　桑条歌乐【永徽后人唱桑条韦也之歌神龙中佞者以为韦后之应作桑条歌乐辞十余首以进皆被之乐府】　玄宗　龙池乐【帝为平王时赐第隆庆坊之南坊人所居忽变为池望气者异焉后正位以坊为宫池水逾大弥漫数里名其池曰龙池命羣臣为龙池乐十章歌其祥以祀龙神舞用七十二人】　小破阵乐【生于太宗之破阵乐舞四人金甲胄】　文成乐【帝作此与小破阵乐更奏】　光圣乐【舞八十人鸟冠五彩画衣兼似上元圣寿之容以歌王业所兴】　又分前代及本朝乐为二部　立部伎八　安乐　太平乐　破阵乐　庆善乐　大定乐　上元乐　圣寿乐　光圣乐　坐部伎六　燕乐　长寿乐　天授乐　鸟歌万岁乐　龙池乐　小破阵乐【安乐舞亦名城舞用八十人作羌胡状行列方正象城郭太平乐亦名五方师子舞依方色为师子习弄用百四十人作昆仑象舞太平乐曲并周隋遗音也余乐唐本朝及帝所自制详前立部伎堂下立奏坐部伎堂上坐奏太常阅乐坐部伎无性识者退入立部伎立部伎无性识者退入雅乐部】　代宗　宝应长宁乐【帝繇广平王复二京梨园供奉官刘日进作以献十八曲宫调】　广平太一乐【大厯元年司马滔作以进】　徳宗　定难乐【河东节度马燧作以献本纪贞元三年上御文徳殿试定难乐曲其后方镇多制乐以献者】　继天诞圣乐【天长节昭义节度王虔休献其曲以宫为调表五音之奉君以土为德知五运之居中也凡二十五遍法二十四气而足成一岁每遍一十六拍象八元八凯之登庸于朝】　中和乐【帝改二月一日为中和节贞元十四年是节制中和乐舞舞中成八卦其乐辞帝御撰会要云因继天诞圣乐而作】　奉圣乐【初韦皋节度剑南南诏异牟寻请献夷中歌曲皋因之作南诏奉圣乐以献用正律黄锺之均宫征一变角羽终变舞六成序曲二十八迭舞南字歌圣主无为化舞诏字歌南诏朝天乐舞奉字歌海宇修文化舞圣字歌雨露覃无外舞乐字歌辟土丁零塞皆一章三迭而成字舞毕又舞辟四门之舞遽舞入徧两迭舞终又舞亿万寿之舞歌天南滇越俗四章歌舞七迭六成而终】　顺圣乐【山南节度使于頔献其乐令女妓为佾舞声态雄俊又号孙武顺圣乐　頔因韦皋献奉圣乐作此进韦乐中有丈夫一人独舞頔乐曲将半行缀皆伏亦一人舞于中时幕客韦绶观之笑曰何用穷兵独舞虽诙谐亦有为也】
　　按唐乐惟十二和二舞为雅乐自太宗以功德之盛复造破阵庆善二乐舞于是后世相循竞制乐以侈观听舞佾制度各以意为増减不合古经而臣下亦复撰乐献媚女倡夷舞同俳优戏剧之观则已渐流为散乐而逺雅益甚矣诸乐曲迭非一马氏端临用髙氏纬畧之说误以一乐为一曲总计为五十有五曲当时韦万石请奏上元等舞有二十九雅者有五十二雅者有五十雅者而韦皋奉圣一乐曲之多尤备载正史固未可数计也今第总述乐名稍为之疏释存大凡云

　　唐曲

　　三台　急三台【古今解三台者不一冯鉴续事始曰汉蔡邕三日之间周歴三台乐府以邕晓音律为制此曲刘禹锡嘉话録邺中有曹公铜雀金虎冰井三台北齐髙洋毁之更筑金风圣应崇光三台宫人拍手呼上台送酒因名其曲为三台李氏资暇録曰三台三十拍促曲名昔邺中有三台石季龙常为宴逰之所而造此曲以促饮今按诸说李氏说似可据乐苑云唐三台羽调曲】　调笑词　转应词　宫中调笑词【三曲与三台同一调有此异名白乐天云调笑令乃抛打曲也有诗云打嫌调笑易饮讶巻波迟】　宫中三台　江南三台　上皇三台　怨陵三台　突厥三台【大曲】　广陵散【本嵇叔夜琴操名后人以为曲】　采桑【晋清商西曲羽调唐有大曲】　杨下采桑【出于采桑】　乌夜啼【杜佑云本宋临川王义庆所作今所传歌似非义庆本旨　敎坊谢大善歌此眀皇尝亲御箜篌和之】　舞媚娘　大舞媚娘【舞亦作武并羽调曲永徽后民间多歌此曲史以为天后之谶今按隋李纲传有谏止太子勇奏舞媚娘曲事梁庾信陈后主并有舞媚娘辞则曲名本不作武字意后来谶家为妖瞾献谀改作武媚娘耳】　长相思【古曲梁张率始以长相思三字为句发端陈后主及徐陵江总辈袭其调益工之唐李白诸家多有作】　采莲子【梁清商曲江南弄有采莲曲唐曲本此曲和声曰举棹年少】　茱萸女【梁简文咏采茱茰女为人所挑大抵与陌上桑同唐万楚有其曲】　玉树后庭花【陈后主作唐有大曲】　后庭花【小曲】　阿亸回【本北魏阿那瓌曲阿那瓌者蠕蠕国主名用为曲后讹为阿亸回唐沿之为名那乃可切亸典可切瓌即瑰姑回切以音相近故讹颜真卿诗莫唱阿亸回应云夜半乐是也杨用修以为即笛曲之阿滥堆此自明皇时曲失之逺矣】　兰陵王【北齐兰陵王长恭以假面威敌后人因以入歌唐有此曲名】　伴侣【北齐后主作音韵窈窕极于哀思唐有大曲】　太平乐【即五方师子乐曲周隋间遗音】　圣明乐　大圣明乐【初隋开皇中髙昌献此乐曲文帝令知音者窃听番使至先奏之大惊后唐开元中太常乐工马顺兕复造此并商调曲也】　行天【贞观中侯尚书妾方等善唱之后有郝三宝者亦能歌此自谓不及考隋乐志太庙送神五言象行天知为旧曲矣】　七夕子【隋炀帝有七夕相逢乐唐曲七夕子疑本此】　安公子【隋炀帝幸扬州乐工王令言闻其子弹新翻安公子曲流涕曰此曲宫声徃不返宫为君尔不须扈从大驾必不回矣巳而果然唐有安公子大曲】　河传　水调歌　新水调【脞说水调河传隋炀帝幸江都时所制曲成奏之声韵怨切王令言闻而知其不返海録碎事云隋炀帝开汴河自造水调按水调及新水调并商调曲也唐曲凡十一迭前五迭为歌后六迭为入破其歌第五迭五言调声最为怨切故白居易诗云五言一遍最殷懃调少情多似有因不会当时翻曲意此声肠断为何人　明皇幸蜀有听歌水调山川满目泪沾衣之辞问知为李峤作感叹事见本事诗】　泛龙舟【隋炀帝作唐有泛龙舟大曲】　望江南【海山记隋炀帝为西苑凿池泛龙鳯舸制望江南八阕后唐李德裕用其句拍改为谢秋娘刘白亦有作详后】　摩多楼子【郭茂倩乐府载有古词似北朝及隋时边塞曲难定为何代唐李白有其词亦见李贺集】　堂堂【隋乐府有堂堂曲明唐再受命也调露初民间有侧堂堂挠堂堂之謡侧不正挠不安故武后戕宗室易唐为周而孝和复反正为唐乐苑曰唐堂堂曲角调也】
　　右前三十七曲并周隋以前之曲在唐犹盛行者史称唐时清商旧曲存者止四十四曲今自乌夜啼采桑玉树后庭花堂堂泛龙舟五曲在存目重复之内余三十二曲则史所未载也岂古曲行用于唐尚多史或未尽收乎用首録之以存乐曲之旧
　　太和【乐府载有七言五迭郭茂倩以为羽调曲盖即十二和中之太和以为行节者是也】　破阵乐　破阵子【唐人乐曲多名子后遂名曲子敎坊俗语然】　小秦王【即小破阵乐也】　上元子　大定乐　奉圣乐　十二时　万宇清　月重轮
　　以上乐曲出前雅乐及各朝乐中而十二时以下三曲亦含元殿熊罴部十二按所奏雅乐也故别着之合凡十曲云
　　倾杯曲　乐社乐曲　英雄乐曲【太宗内宴诏长孙无忌制倾杯曲魏征制乐社乐曲虞世南制英雄乐曲并宫调】　黄骢迭曲【太宗破窦建德乗马名黄骢骠及征髙丽死于道颇哀惜之命乐工制黄骢迭曲四曲宫调黄骢迭曲后一名急曲子】　打球乐【魏征制】　大酺乐【商调曲张文收造】　火鳯　真火鳯【并羽调始贞观初】　穆护子【即穆护砂也犯角姚寛丛语云波斯国奉火祅神贞观初有传法穆护何録以其敎入长安作歌祀祅祠其赛神曲也崇文书目有李燕牧护词传灯録有苏溪和尚穆护歌并六言又黄山谷云黔中闻赛神者夜歌五七十语初云听说农家牧护末云奠酒烧钱归去长短不同】　道调曲【髙宗自以李氏为老子之后命乐工制】　祈僊曲　望僊曲　翘僊曲【髙宗敬礼嵩山道士潘师正造此诸曲】　春莺啭【帝晓音律晨坐闻莺声命乐工白明逹写为此曲】　夷来宾曲【辽东平李绩作之以献】　宝庆曲【章懐太子作李嗣贞闻之谓人曰宫不召商君臣乖也角与征戾父子疑也死声多且哀若国家无事太子任其咎俄而太子废】　越古长年曲【则天延载元年作】　如意娘曲【商调盖阖辞也宋张君房以为如意年中后为淫毒男子作说近俚不取】　挈苾儿【垂拱后京都唱此歌皆淫辞后张易之兄弟并内侍易之小字挈苾云】　突厥盐【龙朔来里歌有此后则天遣阎知微入突厥突厥挟之入冦为突厥盐之应】　黄麞【如意年巳来唱黄麞歌无几曹仁师等与契丹战覆师于硖石黄麞谷】　离别难【武后朝有一士人陷寃狱籍其家妻配入掖庭善吹觱篥撰此曲以寄哀情初名大郎神盖取良人第行也畏人知三易其名曰悲切子终号怨回鹘】　石州【中宗景龙初知太史事迦叶志忠表称受命之初天下先歌英王石州石州商调曲也】　桃花行【景龙四年春宴桃花园羣臣毕从学士李峤等各献桃花诗上令宫女歌之辞既清婉歌仍妙絶献诗者舞蹈称万岁上勑太常简二十篇入乐府号曰桃花行】　回波词【商调曲盖出于曲水引流泛觞后为舞曲中宗朝内宴羣臣多撰此词献佞及自要荣位最盛行然考朝野佥载杨廷玉一词则天时巳先有之矣敎坊记又有大曲回波词】　合生歌【中宗宴内殿胡人袜子何懿等唱此歌或言妃主情貌或列王公名质词至秽媟武平一谏宜禁止不纳】　夜半乐曲　还京乐曲【玄宗初自潞州还京师举兵夜半诛韦后制此二曲】　君臣相遇乐曲【商调太常卿韦绦作】　千秋子　千秋乐【大曲　玄宗八月五日生开元十七年是日赐宴花蕚楼下百僚表请以每年是日为千秋节王公以下献镜及承露囊天下请咸令燕乐着为令曲名以此】　舞马倾杯曲【玄宗尝命敎舞马四百蹄各为左右分部目衣以文绣络以金珠每千秋节舞于勤政楼下赐燕设酺其曲谓之倾杯乐凡数十迭马闻声奋首鼓尾纵横应节又施三层板床乗马而上抃转如飞或命壮士举榻马舞其上岁以为常】　踏歌　缭踏歌【并元夕歌名玄宗尝命张说撰元夕御前踏歌词】　苏摩遮【泼寒胡戏所歌亦张说撰进详后舞曲下】　感皇恩【南部新书天宝十三载始改金风调苏莫遮为感皇恩】　于蔿【玄宗在东洛大酺命三百里内守令率声乐赴阙下较胜负鲁山令元德秀遣乐工数十人聨袂歌于蒍其所自为曲也帝叹以为仁人之言】　得宝子　得鞛子　胡鞛子【国史补云玄宗得太真谓宫人曰朕得贵妃如得至宝乃制曲子曰得宝子自是六宫无复进幸者乐府杂録云曲一名胡鞛子海録碎事云又名得鞛子鞛方孔反】　得至宝　康老子【乐府杂録云长安富家子名康老子落魄不事生计常与国乐游处家荡尽偶得一旧锦褥波斯胡识是氷蚕所织酬之千万还与国乐追欢不经年复尽寻卒乐人嗟惜之遂制此曲名得至宝亦名康老子也】　淂体歌　得宝歌【先是民间多唱淂体歌有潭里船车闹扬州铜器多之句及陜州得宝符又歌弘农得宝后天宝初转运使韦坚穿广运潭通吴楚诸郡货陜县尉崔成甫乃翻之为歌其辞用淂体其曲名用得宝于船头唱之玄宗临观大悦下诏褒赏淂傍从水丁纥反体从人从本都董反事见正史　按得宝子得鞛子胡鞛子得至宝康老子与得宝歌其源似皆起于淂体歌正史可据国史补乐府杂録所解俚鄙姑存之备考】　荔枝香【玄宗幸骊山杨贵妃生日命小部张乐长生殿因奏新曲未有名会南方进荔枝因名曰荔枝香】　清平调【帝与贵妃幸兴庆宫沉香亭会木芍药初开棃园弟子奏乐上曰赏名花对妃子焉用旧曲宣李白进清平调三章令李龟年等约畧调抚丝竹上自吹玉笛倚曲清平调为三调中之清调平调古房中遗声也】　宫中行乐词【亦命李白撰】　一斛珠【初梅妃极承宠爱后为太真所夺迁上阳宫妃怨慕帝亦每念之一日有夷使贡珠命封一斛赐之妃不受献诗上览之怅然令乐府以新声度其诗号一斛珠曲】春光好【明皇制互见羯鼓内】　金华　洞真　流芳菲【会要天宝十三载改诸乐名有此诸曲立石刋太常寺】　王昭君　五更转　万岁长生　饮酒　鬬百草　思归乐【商调亦犯角　会要太常梨园别敎院法曲有此六曲】　赤白桃李花　望瀛府　献仙音　听龙吟　碧天鴈　献天花【按明皇尝制法曲四十余以上六曲见陈氏乐书法曲本隋乐其音清而近雅炀帝厌其声澹曲终复加解音明皇酷爱之选子弟敎之梨园当时称梨园法曲也】　婆罗门【商调曲开元中西凉府节度杨敬述进】　霓裳羽衣曲【乐苑玄宗制霓裳羽衣曲十二遍凡曲终必遽唯霓裳羽衣曲将毕引声益缓　逸史帝与术士罗公逺逰月宫见仙女数百皆素练霓裳羽衣舞问其曲曰霓裳羽衣帝黙记其音而还故作是曲　郑嵎津阳门诗注帝月宫闻仙乐但记其半于笛中写之会西凉进婆罗门曲与其声调相符遂以月中所闻为之散序用敬述所进曲作为腔名霓裳羽衣曲云】　望月婆罗门　拂霓裳【二曲见敎坊记】凉州　【伊州宫调大曲有大遍小遍西凉府都督郭知运撰进　初凉州进新曲明皇命诸王于便殿观之曲终诸王皆称万岁独宁王不贺明皇询其故宁王曰夫曲者始于宫散于商成于角征羽臣见此曲宫离而少微商乱而加暴宫者君也商者臣也宫不胜则君体卑商有余则臣事僭臣恐异日臣下有悖乱之事陛下有播越之祸兆于斯曲矣其先见如此商调大曲前五迭入破五迭开元中西凉节度盖嘉运进】　甘州子　甘州大曲【羽调】　胡渭州【商调曲唐有两渭州一属闗内一属陇右此出陇右渭州为近边地故以胡渭州别之开元中乐工李龟年鹤年兄弟尤妙制渭州　五行志云天宝乐曲多以边地为名其曲遍繁声名入破安史乱西幸后其地尽为吐蕃所没破乃其兆也　洪容斋曰今乐府所传大曲皆出于唐而以州名者五伊凉熙石渭也凉州今转为梁州唐人巳多误用　按唐地理志凉州属陇右道尽古雍梁二州之境用之非误】　陆州【曲有大遍小遍又有簇拍陆州　按唐边地无陆州岭南虽有其州名与此不合惟宁朔境所置降胡州鲁丽含塞依契时称为六胡州陆字或六之误也宋人警曲用六州大遍疑即此俟博识者审之】　玄真道曲　大罗天曲　紫清上圣道曲　景云曲　九真曲　紫极曲　小长寿曲　承天乐曲　顺天乐曲【玄宗末年寖好神仙之事诏道士司马承祯制玄真道曲茅山道士李会元制大罗天曲工部侍郎贺知章制紫清上圣道曲太清宫成太常韦绦又制景云等六乐曲】　凌波曲【太平广记玄宗东都昼寝梦凌波池中龙女拜床下帝为鼓胡琴拾新旧之声为凌波曲龙女再拜而去及觉命禁乐习而翻之奏池上龙女复见因置庙岁祀之　按此似附会兴庆祀龙池之事者说未可据姑存备考】　谪仙怨【玄宗幸蜀行次骆谷谓髙力士曰吾不用张九龄之言至此索长笛吹一曲澘然流涕后有司録成谱以进且请曲名上曰吾因思九龄可名此曲为谪仙怨其音怨切诸曲莫比人自西川传得者无由知其本事但呼为剑南神曲】　雨霖铃【帝幸蜀入斜谷栈道属霖雨弥旬闻铃声与山相应悼念贵妃因采其声为雨霖铃曲以寄恨时独梨园善觱篥乐工张徽从至蜀都以其曲授之洎至德中复幸华清宫从官嫔御皆非昔人帝于望京楼令徽奏此曲不觉凄怆流涕后入法部有大曲】　渭城　阳关【本王维送人使安西诗后被于歌所云更与殷懃唱渭城与听唱阳关第四声是也】　想夫怜【羽调曲白居易诗尝爱夫怜第二句倩君重唱夕阳开王维秦川一半夕阳开是也又有簇拍想夫怜　国史补云司空于頔以乐曲有想夫怜其名不雅将改之客曰南朝相府曾有瑞莲故歌为相府莲后人语讹耳乐府解题遂用其说按此亦客之曲逢頔指妄为之说耳假果名相府莲岂不尤为不雅乎】　山鹧鸪【韵语阳秋李白有听此曲诗清风动牕竹越鸟起相呼盖其曲效鹧鸪之声为之】　九曲词　营州歌【并髙适作歌塞上事九曲取黄河九曲为名汉李尤晋傅玄九曲歌七言二句者大指自叹年岁晚暮非适词所本也】　河满子【河一作何白乐天云开元中沧州何满犯罪系狱撰此曲进四辞八迭其声哀断鞠狱者为奏明皇不许竟坐刑元微之何满子歌云何满能歌能宛转天宝年中世称罕婴刑系在囹圄间下调哀音歌愤懑梨园弟子奏玄宗一唱承恩羁网缓便将何满为曲名御谱亲题乐府纂与白说稍殊】　长命女【羽调曲亦名长命西河女大厯中有乐工加减其节奏为新声将军韦青令家姬张红红暗记其拍红红后入宜春院宫中号记曲娘子闻青死恸絶】　渔父引【玄真子张志和作】　欸乃曲【欸音哀乃如字读棹船相应声元次山有欸乃曲】　永新妇　御史娘　柳青娘【桂苑丛集云国乐有永新妇御史娘栁青娘皆一时之妙今按永新乃开元中宜春院内人许和子御史娘乃贞元时宫中御史娘子田顺皆以善歌闻详见乐府杂録栁青娘者岂亦歌妓之名后遂沿为曲名欤】　章台柳【韩翃从辟淄青姬柳氏置都下值盗覆两京数岁翃遣使间行求之以练囊盛金题此词为寄柳亦和其词酬栁后陷身番将沙咤利翃入朝复取得完聚】　成德乐【大厯中王表有其词】　乐世　急乐世　六么【乐世羽调曲　初唐人贺朝诗有上客无劳散听歌乐世娘张说集亦有乐世词　初贞元中乐工进曲德宗命録出要者因名为録要唐书所谓録要杂曲是也后语讹为緑腰又作六么白乐天听六么诗云管急丝繁拍渐稠六么宛转曲终头诚知乐世声声乐老病人听未免愁观此知乐世亦録要中一曲也】　团雪散雪曲【贞元中驸马王士平与义阳主反目帝两幽之不令相见举子蔡南史独孤申叔为义阳子歌词有二曲言其离处之状上闻而恶之欲罢科举后流南史而止】　拜新月【吉中孚妻张氏有词】　皇帝感【敎坊记有此曲名卢纶集有皇帝感词】　天长地久词【亦见卢纶集其和声云天长久万年昌】　万岁乐曲【宪宗朝汴州刘弘撰圣朝万岁乐谱三百首进】　金缕衣【李锜常唱此词】　杨柳枝【即古之折杨柳段安节以为始于白傅者以其词至白盛行也白诗云六么水调家家唱白雪梅花处处吹古歌旧曲君休听听取新翻杨柳枝而永丰一阕至逹禁中为尤着云】　桂华曲【居易感苏州东城古桂作音韵怨切听辄动人】　浪淘沙【居易与刘禹锡并有作】　卷白波【居易云饮酒曲也】　扫市舞【杨虞卿善歌此词白乐天哭之有何日重闻扫市歌之句宋潘阆谪信州戏为扫市舞词云出砒霜价钱可赢得拨灰兼弄火畅杀我其遗调也】　罗唝曲【一名望夫歌　罗唝古楼名陈后主所建元稹廉问浙东有妓女刘采春自淮甸而来能唱此曲闺妇行人闻者莫不涟泣】　竹枝子【竹枝本出巴渝其音协黄锺羽末如吴声有和声七字为句破四字和云竹枝破三字又和云女儿后元和中刘禹锡谪其地为新词更盛行焉】　三阁词【刘禹锡作咏陈后主起临春结绮望仙三阁置三妃嫔事吴声曲】　杜韦娘【敎坊记有其曲名刘禹锡诗春风一曲杜韦娘言妓人歌杜韦娘曲非指妓人名也】　抛球乐【酒筵中抛球为令其所唱之词也禹锡亦有作】　纥那曲【亦见禹锡集按纥那乐府不着所出今考天宝中崔成甫所翻淂体歌有淂体纥那也纥囊淂体那之句岂其所本欤】　文叙子【长庆中俗讲僧文叙善吟经其声宛畅感动里人乐工黄米饭状其念四声观世音菩萨乃撰此曲】　思帝乡【令狐楚有坐中闻思帝乡有感诗】　花游曲【李贺集寒食日诸王妓游贺赋此曲与妓弹唱按贺本传乐府数十篇云韶诸工皆合之弦管是知贺曲辞入乐为多惜不能明姑録此以例其余】　刮骨盐【权德舆诗含羞敛态劝君住更奏新声刮骨盐　按盐曲自六朝人有昔昔盐后曲称盐者不一详后西戎乐注】仙韶法曲　上云　自然　真仙　明【阙】　难思　平珠　无为　有道　调元　立政　献寿　髙明　闻天　仪鳯　同和　闲雅　多稼　金镜【文宗好雅乐鄙郑卫之音尝采开元雅乐制云韶乐章上云等二十曲及霓裳羽衣舞曲后改云韶院为仙韶院曲亦以仙韶名尝按乐谓大臣曰笙磬同音沈唫忘味不图为乐一至于斯自是臣下功髙者辄赐之】　忆秦郎　忆秦娥【一名秦楼月一名双荷叶　文宗宫人阿翘善歌出宫嫁金吾卫长史秦诚诚出使新罗翘思念撰小词名忆秦郎诚亦于是夜梦传其曲拍归日合之无异后有忆秦娥或即出此　庄岳委谈云诗余中忆秦娥菩萨蛮称最古以词出太白也余谓太白在当时直以风雅自任即近体盛行七言律鄙不肯为宁屑事此且二词虽工丽而气衰飒于太白超然之致不啻穹壤殆晚唐人词嫁名于白耳菩萨蛮见后】　万斯年曲【会昌初宰相李徳裕制献即天仙子调也】　谢秋娘　梦江南　忆江南　江南好【李徳裕镇浙日悼亡妓谢秋娘用隋炀所作望江南调撰谢秋娘曲后仍从本名亦曰梦江南白乐天作此词改为忆江南后人又因乐天首句以江南好名之刘禹锡亦有作凡曲名逓改换多如此】　闲中好【会昌中段成式与郑符张希复游长安永寿寺尝同作此词】　播皇猷曲　葱岭西曲　新霓裳羽衣曲　泰边陲曲【宣宗妙音律内殿赐燕多自裁新曲俾禁中女伶逓相教授有曰播皇猷者率髙冠方履褒衣博带趋走俯仰皆合规矩于于然有唐虞之风焉有曰葱西士女踏歌队者率言葱岭之士乐河湟故地归国复为唐民也霓裳曲者皆执节幡被羽服态度凝澹飘飘然有翔云舞鹤见左右如是数十曲流传民间泰边陲曲有辞云海岳晏咸通后懿宗继统年号适纪咸通人以其为谶云】　菩萨蛮【杜阳杂编云大中初女蛮国入贡其人危髻金冠璎珞被体人谓之菩萨蛮当时倡优遂制菩萨蛮曲文士亦徃徃声其词温庭筠传亦有宣宗爱唱菩萨蛮之说知此词出于唐之晚季今李太白集有其词后人妄托也　按杜阳谓倡优见菩萨蛮制曲其说亦未尽当是用其声音节奏耳考南蛮骠国尝贡其国乐其乐人冠金冠左右珥珰绦贯花鬘珥双簪散以毳如女饰而其国亦在女王蛮西南故当时或以为女蛮且其曲多佛曲具在后简夷乐部则其称为菩萨蛮尤可信凡曲名有称女王国穿心蛮八拍蛮者皆出蛮中曲调以意求之可得　此词后一名重迭金一名子夜歌】　新添声杨栁枝【温庭筠作时饮筵竞歌独女优周德华以声太浮艳不取】　感恩多【李羣玉诗惟有管弦知客意分明唱出感恩多】　道调子【懿宗解音律一日命乐工吹觱篥初弄道调上谓是曲误拍之乐工乃依其节奏撰曲名为道调子】　叹百年曲【懿宗笃爱同昌公主薨后思念不巳伶人李可及造此曲余详舞曲内】　别赵十　忆赵十【李可及能歌别赵十忆赵十可及转喉为新声须臾变态百数京师效之呼为拍弹】　升平乐【商调见薛能集】　金鎻曲【僖宗朝内制袍千领赐塞外吏士神策将军马直于袍中絮得金鎻一枝诗一首为人所告奏闻帝令直赴阙以宫人赐为妻有情者为金鎻曲流于世】　赞成功曲【昭宗刘季述之变盐州雄毅军使孙德昭有反正功光化四年正月宴保宁殿上自制此曲以褒之】　永遇乐【杜秘书工小词邻女酥香能讽才人歌曲悦而奔之事发杜流河朔述此决别女持纸三唱而死见锦绣万花谷　唐人】　【附】百年歌【五代史晋王克用破孟方立还置酒三垂岗伶人奏百年歌至于衰老之际声辞甚悲坐上皆凄怆克用慨然捋须指其子存朂而叹后二十年其能代我战于此乎后存朂果于三垂岗破梁军凯旋告庙】　如梦令【唐庄宗修内苑掘得断碑有词云曾宴桃源深洞一曲舞鸾歌鳯长记别伊时和泪出门相送如梦如梦残月落花烟重名宴桃源庄宗使乐工入律歌之又使翰林作数篇后人改为如梦令　按庄宗知音能度曲自为优名曰李天下至今汾晋之俗徃徃能歌其声通谓之御制曲】　檀来歌【周世宗伐南唐军中制】　念家山　念家山破　邀醉舞破　恨来迟破【南唐后主翻旧曲为念家山破其音焦杀名尤不祥识者以为亡征后周氏尤善音复作邀醉舞恨来迟新破皆行于时】　嵇康【江南曲后主所制国亡后有薛九能歌之见王铚侍儿小名録】　醉妆词【蜀后主衍宫中裹小巾其尖如锥宫妓多衣道服簪莲花冠施胭脂夹脸号醉妆作此词】　银汉曲【衍舟巡阆中自制水调银汉曲命工歌之又尝自制甘州词令宫人歌之其词哀怨闻者凄怆】　还乡歌【吴越钱镠游衣锦军制】　道家步虚词【唐以前多五言其破为长短句自李德裕始并附】
　　以上大小曲一百七十九曲有年代题义可考畧着其说如右
　　袚褉曲　叹疆场【宫调】　濮阳女【羽调】　回纥【商调】　柘枝引【羽调】　柘枝大曲　团乱旋【三曲互见舞曲内】　戎浑　塞姑　镇西乐　镇西子　盖罗缝【盖一作合】　双带子　昆仑子　金殿乐　墙头花　战胜乐　剑南臣　征步郎　水鼓子【鼔一作沾】　浣沙女　醉公子　一片子　南歌子　八拍蛮　逹摩支　鳯归云【以上曲名见乐府诗集】　和风栁　美唐风　透碧空　巫山女　度春江　众仙乐　龙飞乐　长庆乐　庆云乐　绕殿乐　泛舟乐　放鹰乐　放鹘乐　天下乐　大明乐　同心乐　黄锺乐　贺圣朝　泛玉池　迎春花　鳯楼春　负阳春　帝台春　绕池春　满园春　栁含烟　替杨栁　倒垂栁　浣溪沙　撒金沙　纱牕恨　金簔岭　隔帘听　恨无媒　望梅花　好郎君　红罗袄　摘得新　北门西　煮羊头　河渎神　二郎神　醉乡游　醉花间　灯下见　醉思乡　太白星　剪春罗　会嘉宾　当庭月　归国遥　恋皇恩　忆先皇　圣无忧　恋情欢　恋情深　忆汉月　定风波　朩兰花　更漏长　破南蛮　芳草洞　守陵宫　临江仙　虞美人　映山红　献忠心　卧沙堆　怨黄沙　遐方怨　怨胡天　送征衣　送行人　望梅愁　阮郎迷　牧羊怨　罗裙带　同心结　一捻盐　阿也黄　劫家鸡　緑头鸭　下水船　留客住　喜长新　羌心怨　女王国　天外闲　贺皇化　五云仙　满堂花　南天竺　定西番　西国朝天　荷叶杯　感庭秋　月遮楼　西江月　上行杯　喜春莺　大献寿　鹊踏枝　万年欢　曲玉管　谒金门　巫山一段云　西河狮子　西河剑气　儒士谒金门　武士朝金阙　操工不下　麦秀两岐【摭言载朱梁封舜卿使蜀好唱麦秀两岐事亦不言何调】　金雀儿　浐水吟　玉搔头　鹦鹉杯　路逢花　初漏满　相见欢　游春苑　诉衷情　折红莲　洞仙歌　喜回銮　喜秋天　静戎烟　普恩光　苏合香　七星管　朝天【天竺伎有朝天舞曲不知即此否】　看月宫　宫人怨　驻征游　泛涛溪　胡相问　帝归京　喜还京　游春梦　留诸错　黄羊儿　花黄发　望逺行　思友人　唐四姐　上韵　中韵　下韵　朩笪　八拍子　渔歌子　十拍子　措大子　风流子　吴吟子　生查子　胡醉子　山花子　水仙子　绿钿子　金钱子　赤枣子　心事子　胡蝶子　沙碛子　酒泉子　迷神子　得蓬子　剉碓子　麻婆子　红娘子　歴刺子　北庭子　剑器子　狮子　女冠子　仙鹤子　赞普子　蕃将子　回戈子　带竿子　摸鱼子　南乡子　大吕子　南浦子　拨棹子　曹大子　引角子　队踏子　化生子　金娥子　舍麦子　多利子　毘砂子　西溪子　剑阁子　嵇琴子【阙】

　　唐音癸籖巻十三

　　●钦定四库全书

　　唐音癸籖巻十四

　　（眀）胡震亨 撰

　　○乐通三

　　琴曲

　　髙宗白雪曲【显庆中帝以琴曲失传令有司修习太常丞吕才言琴曲本宜合歌请依琴中旧曲以御制雪诗为白雪歌辞又古今乐府奏正曲后复有送声亦君唱臣和之义请以羣臣长孙无忌于志宁许敬宗等所和诗为送声合十六节帝善之乃命太常着于乐府才复譔琴歌白雪等曲帝亦制歌词十六皆着乐府】　玄宗金风乐　黄锺羽调曲【崇文书目帝有金风乐弄一巻载琴音第一第二第三拍宫调指法又黄锺羽调一首附巻】　卢照邻明月引　沈佺期霹雳引　张说鳯归来【集称琴歌不着其名所自】　李白雉朝飞操　双燕离【琴歴河间新歌有其曲名】　飞龙引　山人劝酒　幽涧泉　顾况幽居弄【蔡邕五弄之一也】　龙宫操【况自叙大厯初在滁州大水作】　刘商胡笳十八拍【自序拟董庭兰胡笳弄作李颀有听庭兰弹胡笳歌】　韩愈拘幽操　越裳操　岐山操　履霜操　雉朝飞操　猗兰操　将归操　龟山操　残形操　别鹤操　鲍溶湘妃列女操　孟郊列女操　李贺走马引【即樗里牧恭所造天马引】　渌水辞【蔡邕五弄之一】　刘禹锡飞鸢操　李约东杓引【约患琴家无角声乃造东杓引七拍有麟声绎声以备五音】　张祜思归引【即卫贤女邵所造离居操也】李羣玉升仙操　陈康士琴曲一百章　宫调二十章　商调十章　角调五章　征调七章　楚调五章　黄锺二十章　离忧七章　沈湘七章　侧蜀七章　缦角七章　玉女五章【康士字安道以善琴知名进士姜阮皮日休皆为序以述其能】　萧祜无射商九调【祜因胡笳创】　僧皎然风入松【操始嵇康】　郎大家宋氏宛转歌【王敬伯遇神女所歌曲】
　　琴曲在古有五曲九引十二操二十一杂歌作者相继名目寖繁唐自髙宗制曲以来文士所作操引多拟古曲为名可考见者有此其它名同琴曲非必谱于琴者不概録于时楚汉旧声传授犹存一代精此艺者自赵耶利董庭兰贺若夷若夷【文宗时琴待诏文宗尝听其曲嘉赏之赐绯人因称其曲为赐绯调】郑宥以及杨子儒王敬遨之辈不可指数而斲制之妙京师樊路蜀雷郭吴沈张诸氏外汧公之响泉韵磬晋公之大小忽雷尤擅爨焦珍誉聊用附记云

　　羯鼓曲

　　太簇宫曲　色俱腾　耀日光　乞婆娑　大勿　大通　舞山香　罗犂罗　苏莫赖耶　俱伦仆　阿个盘陀　苏合香　藏钩乐　春光好　无首罗　鷠岭盐　疎勒女　要杀盐　通天乐　万载乐　景云　紫云　承天乐　顺天乐
　　太簇商曲　苏罗　■〈木柰〉利梵　大借席　耶婆色鸡　堂堂　半社渠　君王盛神武　赫赫君之明　大钵乐背　大沙野婆　破阵乐　黄骏蹛　放鹰乐　英雄乐　思归　忆新院　西楼送落月　■〈扌暴〉霜风　九成乐　倾杯乐　百岁老寿　还城乐　打球乐　饮酒乐　舞厥么赋　太平乐　大酺乐　大宝乐　圣明乐　婆罗门　崱加那　万岁乐　秋风髙　回婆乐　夜半击羌兵　香山　优婆师　匝天乐　禅曲　渡积破虏回　五更啭　黄莺啭　大定乐　越殿　须婆　钵罗背　大秋秋盐　栗时　突厥盐　踏蹄长
　　太簇角曲　大苏赖耶　大春杨柳　大东祗罗　大郎赖耶　即渠沙鱼　大逹么支　俱伦毗　悉利都　移都师　阿■〈监鸟〉■〈缕鸟〉鸟歌　飞仙　杨下采桑　西河师子　三台　舞石州　破勃律
　　征羽调与胡部失载
　　诸佛曲调　九仙道曲　卢舍那仙曲　御制三元道曲　四天王　半阁磨奴　失波罗辞见柞　草堂富罗【二曲】　于门烧香　宝头伽　菩萨阿罗地舞曲　阿弥陀大师曲
　　大食曲　云居　九巴鹿　阿弥罗众僧曲　无量寿　真安曲　云星曲　罗利儿　芥老鸡　散花　大燃灯　多罗头尼摩诃钵　婆娑阿弥陀　悉駄低　大统　蔓度大利香积　佛帝利　龟兹大武　僧个支婆罗树　观世音　居么尼　真陀利　大与　永宁贤者　恒河沙　江盘无始　具作　悉家牟尼　大乗　毗沙门　渴农之文德　菩萨缑利陀　圣主兴　地婆拔罗伽
　　南山起云　北山起雨【二曲宋璟造】
　　按羯鼓龟兹髙昌疎勒天竺部之乐状如漆桶下承以牙床用两杖击之其声焦杀鸣烈合太簇一均玄宗素逹音律尤善于此称之为八音领袖尝遇春旦初晴柳杏将吐叹曰对此景物岂可不与他判断取羯鼓纵击春光好一曲顾柳杏皆已发拆矣笑谓嫔嫱内官此一事不唤我作天公可乎又制秋风髙每至秋风迥彻纤翳不起即奏之必逺风徐来庭叶纷下其妙絶如此时汝阳王琎帝兄宁王子帝爱而以羯鼓授之琎尝戴砑绢帽打曲上自摘红槿花一朶置于帽上奏舞山香一曲而花不坠帝夸赏其能盖羯鼓难在头项不动宋开府璟尝与帝论之云头如青山峯手如白雨点山峯取不动雨点取碎急正此前诸曲调载南卓録内九十二曲帝所亲制余亦并开元天宝时曲縁此乐本出戎羯故以夷语为名者居多大半有声无辞其谱然也是器所重在桊与杖卷铁贵精炼至匀开元供御者人多传宝亦有养杖朩脊沟中二十年取其絶湿气复柔腻者一时人主好尚逹官雅士相效求精工至此后曲调寖失传如务本里乐工打耶婆色鸡曲失结尾之类时有之至宋而古曲益不存唯邠州一父老能之中有大合蝉滴滴泉之曲其人死羯鼓遗音遂絶

　　琵琶曲

　　胜蛮奴　火鳯　倾杯乐【贞观中裴神符作此三曲声度清美太宗深恱之盛行于时】　郁轮袍【王维觅解岐王引入公主第弹此曲】　八十四调【贺懐智谱懐智开元梨园弟子连昌宫辞夜半月髙弦索鸣贺老琵琶定场屋】　西凉州【段和尚制即道调凉州也亦谓之新凉州段庄严寺僧名善本为唐琵琶第一艺】　新翻羽调　緑腰枫香调【贞元中有康昆仑善琵琶因两市祈雨鬬乐昆仑登东街彩楼弹一曲新翻羽调緑腰必谓无敌街西亦于彩楼上出一女郎抱乐器先云我亦弹是曲兼移在枫香调中下拨妙絶入神昆仑惊愕即拜请为师女郎更衣出乃段师也翌日徳宗召入内因令敎授昆仑段师奏曰且遣昆仑不近乐器十余年候忘本态然后可敎诏许之后果尽段师之艺】　玉宸宫调【凉州宫调有大遍小遍小者贞元初康昆仑翻入琵琶以初奏玉宸殿故有此名合诸乐即黄锺宫调也】　蕤宾调　散水调【白集谢曹供奉琵琶新调谱寄家妓诗云蕤宾掩抑娇多怨散水玲珑峭更清】　薄媚【刘禹锡诗一听曹刚弹薄媚人生不合出京城】　杨下采桑【昭宗末内供奉关小红为梁祖强弹之意不得而殂】　雀啅蛇　胡王调　胡瓜苑【王沂生不解弦管忽旦睡至夜乃寤索琵琶弦之成诸曲人不识闻听之者莫不流涕其妹清学之总不成事见朝野佥载】道调宫　玉宸宫　夷则宫　神林宫　蕤宾宫　无射宫　玄宗宫　黄锺宫　散水宫　仲吕宫　商调　独指泛　清商　好仙商　侧商　红绡商　抹商　玉仙商　角调　双调角　醉吟角　大吕角　南吕角　中吕角　髙大殖角　蕤宾角　羽调　鳯吟羽　背风香　背南羽　背平羽　应圣羽　玉宫羽　玉宸羽　风香调　大吕调　曲　凉州　伊州　胡渭州　甘州　緑腰　莫靼　倾盆乐　安公子　水牯子　阿滥泛　湘妃怨　哭颜回【王蜀节使王保义女适荆南髙从诲子保节尝梦异人授琵琶诸调其曲自凉州下二百余因刋石以传事见北梦琐言意王素善琵琶托诸梦以神之如前王沂耳所异者征调中有湘妃怨哭颜回世人琵琶多不弹征调未解为何】
　　琵琶始自乌孙公主造马上弹之自下逆鼓曰琵自上顺鼔曰琶旧皆用朩拨贞观中裴洛儿始废拨用手所谓搊琵琶者是也开元中贺懐智以鹍鸡筋作弦用铁拨弹之而段师善本亦云用皮弦拨声如雷自后则曹保有子善才善才有子纲皆习此艺次有裴兴奴与纲同时曹善运拨兴奴长拢捻诗人多咏之者其琵琶曲调沈存中云懐智有谱以为八十四调内黄锺太簇林锺三宫声弦中弹不出须管色定弦其余八十一调皆以此三调为凖更不用管色元稹诗有琵琶宫调八十一三调弦中弹不出谓此也今聊録唐人传记所见曲名备大略云【沈云如今之调琴须先用管色合字定宫弦乃以宫弦下生者隔二弦上生者隔一弦取之凡弦声皆当如此今人茍简不复以弦管定声故其髙下无凖出于临时懐智琵琶谱调格与今乐全不同唐人乐学精深尚有雅律遗法】

　　筝曲

　　迎君乐【正商调二十八叠】　槲林叹【分丝调四十四叠】　秦王赏金歌【小石调二十八叠】　广陵散【正商调二十八叠】　行路难【正商调二十八叠】　上江虹【正商调二十八叠】　晋城仙【小石调二十八叠】　丝竹赏金歌【小石调二十八叠】　红牕影【双柱调四十叠】　思归乐
　　唐善筝者开元中内人薛琼琼元和至太和李青青龙佐大中以来有常述本及史从李从周惟曲名不槩见此则大和中广陵倡崔氏女梦其亡姨■〈艹洍〉奴所传者见冥音録岂亦如琵琶梦授故事借托之以神其艺也欤何事之恰符而叠见也

　　笛曲

　　悲风等二十四曲　欢乐树等二十四曲　关山月　折杨柳　落梅花　紫云回【明皇逰月宫闻上清乐曲归而以玉笛写之因名载乐章令太常刻石】　阿滥堆【骊山有禽名阿滥堆明皇衘玉笛采其声翻为曲逺近效之张祜诗至今风俗骊山下村笛犹吹阿滥堆是也】
　　笛有雅笛羌笛唐所尚殆羌笛也其乐与觱篥箫笳列横吹部者同有悲风欢乐树等四十余曲见前鼓吹曲内乃如关山月折杨柳落梅花唐人咏吹笛多用之而横吹部曲名独亡述者知当时笛曲尚多入乐署行用者亦非全耳玄宗雅好斯乐传记称其御玉笛为贵妃倚曲者不一事而其时笛工孙处秀始作犯声人以新异竞相效习曲有犯调则曲益繁多当不可复纪矣乃谈者独称李謩謩尝吹笛江上寥亮逸发能使微风飒至舟人贾客有怨叹悲泣之声感蛟龙出听或有之至谓玄宗按乐上阳謩傍宫墙窃得其谱【见元稹及张祜诗稹以謩为长安少年】世岂有天家屋垣仅如牕隔能属耳得声调宛悉者哉考之謩本敎坊子弟隶吹笛第一部明皇尝召之与永新娘逐曲者乐谱正所有事何须窃听好事者姑为说诧天上乐不易流传尔惟謩所论笛一声出入九息一叠十二节一节十二敲笛材一岁伐过期伐音窒未期伐音泛遇至音必裂为深得笛理可取盖謩之外孙许云封为韦刺史应物述云

　　觱篥曲

　　别离难【天后朝士人妻作详见前杂曲内后乐家以其族宫转器以应律管因谱其音为众器之首至今鼔吹敎坊用之以为头管】　雨霖铃曲【明皇造乐工张野狐善觱篥吹之详见前明皇乐曲内野狐即徽也】　杨柳枝曲　新倾杯曲【宣宗善吹觱篥自制此二曲有数拍不均尝命俳优辛骨■〈骨出〉拍不中因瞋目视之骨■〈骨出〉忧惧一旦而毙】　道调【懿宗尝命史敬约吹因撰道调子曲详见前道调子下】　勒部羝曲【将军尉迟青素善觱篥时有王麻奴河北推第一手后访尉迟于髙般涉调中吹勒部羝曲曲终尉迟曰何必髙般渉也即自取银字管于平般渉中吹之麻奴恭听愧谢不敢复言音律】
　　觱篥一名悲篥以竹为管以芦为首出于胡中其声悲人亦称为芦管曲名见于唐故实中者止此其余多与笛同朱崖李相有家僮薛阳陶少精此艺后为小校至咸通犹存淮南李相蔚召试赏之元白及罗昭谏集中皆有其赠诗

　　舞曲

　　软舞曲　垂手罗【古舞曲有大垂手小垂手此其遗也】　兰陵王　回波乐　春莺啭　乌夜啼　半社渠　借席　凉州　屈柘枝【柘枝羽调屈柘枝又是商调也】　团乱旋【一作团圆旋】　甘州　緑腰　苏合香
　　健舞曲　拂菻【西域国名菻力稔切】　黄麞　柘枝【一说云本拓枝讹为柘枝沈亚之有赋似谓戎夷之舞今舞人衣冠类蛮服疑出南蛮诸国也用女童舞胡帽施金铃绣罗寛袍银带白乐天诗带垂钿胯花腰重帽转金铃雪面回是也其曲为羽调有屈柘枝为角调又有五天柘枝那胡柘枝其舞也先藏女童二莲花中以鼓招之花拆而后见对舞相占实舞中之雅妙者故唐人诗有云三敲画鼔声催急一朶红莲出水迟又云白雪慢回抛旧态黄莺娇啭唱新词其舞若歌之大畧亦可得矣】　大渭州　逹磨支　大杆阿连【大杆一作棱大】　阿辽　剑器【舞衣五色曲中吕宫段安节云即公孙大娘所舞然唐人用此多有作剑气者岂字之误欤】　胡旋【本出康居舞者立球上旋转如风】　胡腾儿【出安西珠帽桐布衫双靴及手义腰应曲节舞李端诗云洛下词人抄曲与知舞曲非一矣】
　　杂舞曲　打球乐【舞衣四色窄绣罗襦银带簇花折上巾顺风脚执球杖贞观初魏郑公奉诏造其调存焉】　玉兔浑脱【舞衣四色绣罗襦银带玉兔冠中宗时吕元泰尝上书谏都市坊邑相率为浑脱骏马胡服名为苏莫遮旗鼔相当腾逐喧噪战争之象不为雅乐云云泼寒胡戏有苏莫遮曲岂浑脱舞同出海西亦歌此曲调欤先此武后末年剑气入浑脱始为犯声剑气宫调浑脱角调为以臣犯君也】　英王石州【商调互见中宗乐曲内】　婆罗门舞【舞衣绯紫色执锡环杖开元中西凉节度杨敬述进】　霓裳羽衣舞【明皇梦游月宫写天乐作舞曲调黄锺商韵语阳秋云舞用女人一人齐东野语云奏乐女人三十人每畨十人迭奏乐志云曲凡十二遍他曲终必遽唯此曲将毕引声益缓白乐天诗云散序六奏未动衣中序擘騞初入拍又云繁音急节十二遍唳鹤曲中长引声大畧可考者此　梦溪笔谈云国史补言客有以按乐图示王维维曰此霓裳第三叠第一拍也引工按曲果信此未然霓裳曲凡十二叠前六叠无拍至第七叠方谓之叠遍自此始有拍而舞作故白乐天诗有中序擘騞初入拍之句中序即第九叠也第三叠安得有拍但言第三叠第一拍即其妄矣】　伊州　五天【开元敎坊记云敎坊诸宫人唯舞此二曲宫人内人之辨详乐署注】　鼓舞曲【开元时邠王家冯正正心儿薛王家髙大山李不藉岐王家江张生俱以善鼔闻以其鼓变轻小取便易调髙声尖是时宋娘祁娘俱称善鼓宋能作曲及舞鼔祁工落花吹笛李阿八善鼔架凡棚车上打鼔非火祅即阿辽破也阿辽见前火祅即穆护砂曲】　凌波曲【天宝中女伶谢阿蛮善舞此曲常入宫中杨贵妃遇之甚厚】　莲花鋋舞【本出北同城岑参诗云慢脸娇娥纤复秾轻罗金缕花葱茏回裾转袖若飞雪左鋋右鋋生旋风忽作出塞入塞声翻身入破如有神】　字舞【以舞人亚身于地布成字为字舞合成花字者又为花舞则亦字舞也太和中王建宫词云罗衫叶叶绣重重金鳯银蛾各一丛每遇舞头分两向太平万岁字当中自武后圣寿乐舞圣超千古十六字徳宗奉圣乐舞南诏奉圣乐五字歴朝制字舞未可详纪】　新霓裳羽衣舞【文宗时敎坊进舞女三百人舞新霓裳羽衣】　叹百年舞【懿宗与郭妃悼念同昌公主李可及为叹百年曲及舞舞人皆盛饰珠翠仍画鱼龙地衣以列之曲终乐阕珠翠覆地调语凄恻闻者流涕上益厚赐之】　菩萨蛮舞【舞衣绛绘窄砌衣巻冠李可及尝于安国寺作此舞】　河传舞【干符中绵竹王俳优能腰背一船船中载十二人舞河传一曲舞遍最长】　儿童解红舞【用两童衣紫绯绣襦银带花鳯冠绶带亦柘枝之类五代和凝有歌】
　　唐舞惟文武二舞宪古佾数而歌雅歌自太宗复制七徳九功佾数较古有倍而声容亦渐多可议矣其后歴朝相沿各制乐舞臣下更多撰献虽名托雅正而事归矜侈具在前简概无足讥此则零杂舞名纯逺乎雅者然以考其曲题而求其声度不可废而无纂其霓裳柘枝二曲唐人多所歌咏故复备释焉

　　散乐

　　歌舞戏　【大面一名代面出北齐兰陵王长恭胆勇善战以其颜貌无威毎入阵即着面具后乃百战百胜戏者衣紫腰金执鞭唐相沿弄此亦入歌曲】　钵头【昔有人父为虎所伤遂上山寻其父尸山有八折故曲有八叠戏者披发素衣面作啼状】　踏谣娘【北齐有人姓苏■〈鼻包〉鼻实不仕而自号为郎中嗜饮酗酒每醉辄殴其妻妻衔悲诉于邻里时人弄之丈夫着妇人衣徐步入场行歌每一叠旁人齐声和之云踏谣和来踏谣娘苦和来以其且步且歌故谓之踏谣以其称寃故言苦及其夫至则作殴鬬之状以为笑乐今则妇人为之遂不呼郎中但云阿叔子调弄又加典库全失旧旨或呼为谈容娘又非】　苏中郎【后周士人苏葩嗜酒落魄自号中郎每有歌场辄入独舞今为戏者着衣戴帽面正赤盖状其醉也】　傀儡子【一作窟■〈石垒〉子相传陈平为朩偶美人示冒顿阏氏解平城围后乐家翻为戏其引歌舞有郭郎者发正秃善优笑后魏人凡戏场必在俳儿之首也通考云李绩破髙丽戏傀儡子戏】　参军戏【乐府杂録云参军戏旧说始自汉馆陶令石耽有赃犯和帝令遇宴衣白夹衫命优伶戏弄辱之经年释为参军误也开元中李仙鹤善此戏帝授韶州同正参军以食其禄是以陆鸿渐撰词言韶州盖繇此矣　按鸿渐少尝为优人此云撰词者谓其授官制词为人所暗讥也用证参军始于李仙鹤耳】　假妇人【大中以来孙干饭刘璃瓶郭外春孙有态善弄此戏僖宗幸蜀时有刘贞尤能之后籍敎坊】　弄贾大猎儿【乐府杂録载此戏隶清乐部】　排闼戏【昭宗光化中孙徳昭之徒刃刘季述帝反正命乐工作樊哙排闼戏以乐焉】
　　杂戏　天竺断手足刳剔膓胃伎【髙宗恶其惊人尝勑禁】　泼寒胡戏【冬月为海西胡人裸体寒水泼之自则天末年始中宗尝因蕃夷入朝作此戏御楼观之所歌曲即苏摩遮也】　倒舞伎【睿宗时婆罗门献乐舞人倒行以足舞于极铦刃锋倒植于地低目就刃以歴脸中又植于背下吹觱篥者立其腹上终曲而无伤又伏伸其手两人蹑之旋身遶手百转无巳】　拔河戏【玄宗时尝作此戏御制诗仍令宰相张说等和说诗畧云今岁好拖钩横街敞御楼长绳系日住贯索挽河流俗传此戏必致年丰故帝命北军作之以求岁稔】　竿朩伎【明皇时敎坊有王大娘善戴百尺竿竿上施朩山状瀛洲方丈仍令小儿持绛节出入其间而舞不辍时刘晏以神童召尝令赋诗有楼前百戏竞争新唯有长竿妙入神之句】　羊头浑脱　九头狮子　弄白马　益钱　寻橦　跳丸　吐火　吞刀　旋盘　觔斗【诸戏属鼔架部史云明皇每赐宴设酺会敎坊大陈山车旱船寻橦走索丸剑戏马鬬鸡诸戏其名不一乐书云明皇在藩先有散乐一部平逆韦实赖其力后即位设戏辄分两朋较优劣使人心意勇亦谓之热戏焉】　蹴球戏【唐变古蹴鞠戏为蹴球其法植两修竹髙数丈络网于上为门以度球球工分左右朋以角胜负】　击踘【宣宗特善此戏所御马趫捷特异每持鞠杖乗势奔跃运鞠于空中连击至数百而马驰不止迅若流电二军老鞠手咸伏其能】　角力戏【凡陈诸戏毕左右两军擂大鼓引壮士裸袒相搏较力以分胜负】　瞋面戏【其戏以手举足加颈上唐优人刘吃陀奴能不用手而脚自加颈】　五方狮子【每一狮子用十二人执绋弄之名狮子郎属龟兹部】　骨鹿　舞　胡旋舞【乐府杂録云夷部乐有此二舞俱于小圆球子上舞纵横腾踏两足终不离于球子即所谓踏球戏也】　舞盘伎【以下见通典云前代之伎至唐尚存者】　长桥伎　跳铃伎　掷倒伎　跳剑伎　舞轮伎　透三峡伎　髙絙伎　猕猴縁竿伎　弄椀珠伎
　　右散乐有二种或写象人物谑弄或逞炫艺絶角剧并俳优所肄非部伍之声然其陈也必佐以致语篇唱优人辞捷者谓之斫拨则亦皆乐曲之余不可遗也故复识其目以备考其互见前舞部及后之夷乐部者亦因当时行用之旧两存云

　　四夷乐

　　东夷四　髙丽乐【起自后魏得其乐唐仍隋列于十部伎乐器十七色工十八人紫罗帽饰以鸟羽长袖双双并立而舞歌曲有芝栖舞曲有歌芝栖武后时尚余二十五曲贞元末止存一曲】　百济乐【贞观中灭其国尽得其乐中宗时工人亡散开元中岐王范复奏置之歌曲入般涉调】　新罗乐【贞观中尝遣使献女乐】　日本乐【大中七年献】　南蛮三　扶南乐【隋有其乐器以天竺乐转写之王维有扶南曲】　南诏乐【贞元中南诏异牟寻因西川押云南八国使韦皋献夷中歌曲皋因之以作奉圣乐详前各朝乐内】　骠国乐【贞元中骠国王雍羌因南诏重译献其国乐其国与天竺相近故乐多演释氏经论之词曲十有二一曰佛印骠云没駄弥国人及天竺歌以事王也二曰讃娑罗花骠云陇莽第国人以花为衣服能凈其身也三曰白鸽骠云答都美其飞止遂情也四曰白鹤游骠云苏谩底哩谓翔则摩空行则徐歩也五曰鬬羊胜骠云来乃昔有人见二羊鬪海岸强则见弱者入山时人谓之来乃来乃者胜势也六曰龙首独琴骠云弥思弥此一弦而五音备象王一徳以畜万邦也七曰禅定骠云掣览诗谓离俗寂静也七曲唱舞皆律应黄锺商八曰甘蔗王骠云遏思畧谓佛敎民如蔗之甘皆恱其味也九曰孔雀王骠云桃台谓毛采光华也十曰野鹅骠云谓飞止必双徒侣毕会也十一曰宴乐骠云■〈口笼〉聪纲摩谓时康宴会嘉也十二曰涤烦亦曰笙舞骠云扈那谓时涤烦暋以此适情也五曲律应黄锺两均一黄锺商伊越调一林锺商小植调初奏乐有赞者一人先导乐意其舞容随曲用人或二或六或四或八至十两两相对为赴节之状有类中国柘枝舞焉　玉海国史志有骠国乐颂一巻今亡】
　　西戎七　髙昌乐【乐器十二色舞人白袄赤带红抹额贞观中伐其国尽得其乐列于十部伎】　龟兹乐【起自吕光破龟兹因得其声流传至隋有西国龟兹齐朝龟兹土龟兹三部唐仍隋列十部伎乐器十五色工二十人其歌曲有善善摩尼解曲有婆伽儿舞曲有小天又有疎勒盐】　疎勒乐【自后魏通西域得其乐唐仍隋列十部伎乐器十色工十二人歌曲有兀利死让乐舞曲有逺服解曲有盐曲曲调有昔昔盐一台盐　洪适曰昔昔盐羽调曲玄怪録载蘧蒢三娘工唱阿鹊盐又有突厥盐黄帝盐白鸽盐神雀盐疎勒满座盐归国盐唐诗媚赖吴娘唱是盐更奏新声刮骨盐然则歌诗谓之盐者亦如吟行曲引之类尔】　康国乐【起自周代得其乐唐仍隋列十部伎乐器四色工七人歌曲有戢殿农正舞曲有贺兰钵鼻始末奚波地农慧钵鼻始前拔地慧地等四曲其舞急转如风俗谓之胡旋】　安国乐【后魏通西域得之唐列十部伎乐器十色工十二人歌曲有附萨单时舞曲有末奚解曲有居和祗】　天竺乐【起自张重华据凉州日贡乐后国子为沙门来游又传其方音乐器九色工十二人唐仍隋列十部伎隋书云歌曲有沙石强舞曲有朝天曲陈氏乐书云曲调有普光佛曲弥勒佛曲日光明佛曲大威徳佛曲如来藏佛曲药师琉璃光佛曲无威感德佛曲龟兹佛曲并入婆陀调释迦牟尼佛曲宝花步佛曲观法会佛曲帝释幢佛曲妙花佛曲无光意佛曲阿弥陀佛曲烧香佛曲十地佛曲并入乞食调大妙至极曲解曲并入越调摩尼佛曲入双调苏密七俱陀佛曲日光腾佛曲入商调邪勒佛曲入征调观音佛曲永宁佛曲文徳佛曲婆罗树佛曲入羽调迁星佛曲入般涉调提梵入移风调】　西京乐【起符氏之末吕光沮渠蒙逊等据有凉州变龟兹声为之号为秦汉伎盖凉人所传中国旧乐杂以郑卫之声也其乐器声调并出自西域唐仍隋列十部伎乐器十九种工二十七人其歌曲有杨泽新声神白马永世乐解曲有万世丰舞曲有于寘佛曲】　北狄乐【北狄之乐本马上乐自汉以来总归鼓吹部后魏乐府始有北歌周隋世与西凉乐杂奏至唐存者五十三章名目可解者六章慕容可汗吐谷浑部落稽巨鹿公主白净王太子企喻也其不可解者咸多可汗之辞金吾所掌有大角此即后魏世所谓簸逻回者是也其曲亦多可汗之辞北方之俗皆呼主为可汗也开元中歌工长孙元忠自其祖贞观中受业侯将军贵昌世习北歌声调相授虽译者不能通知其辞义】
　　周官鞮鞻氏掌四夷之乐与其声歌祭祀及燕飨作之门外美徳广之所及也自南北分裂音乐雅俗不分西北降至周隋管弦杂曲多用西凉唐兴仍而不改开元之末则更有甚焉今采唐太常所隶夷乐附于诸乐曲之后以俟正乐者考焉

　　乐署

　　太常寺其属有协律郎【掌和六律六吕】其署曰太乐署【掌教乐人调合锺律】曰鼓吹署【掌鼓吹】梨园院【掌俗乐在太常寺内西北】
　　内敎坊【掌俗乐武徳末置】云韶府【武后改称】左右敎坊　宜春北院【并明皇増置　上精晓音律以太常不应典杂伎更置左右敎坊命中官为之使敎新声散乐倡优之伎又选坐部子弟三百敎于梨园号皇帝梨园弟子院因改名别敎院宫女数百亦为梨园弟子居宜春北院梨园法部更置小部音声三十余人其云韶敎坊妓女称宫人宜春妓女称内人声色尤殊文宗朝复改云韶院为仙韶院云】

　　唐音癸签巻十四

　　●钦定四库全书

　　唐音癸签巻十五

　　（明）胡震亨 撰

　　○乐通四

　　总论

　　徃代之诗乐征其文观之其兴衰可见也乐之所感微则占于音章则见于词微于音者圣人察之章于词者贤人畏之【沈亚之】
　　诗讫于周离骚讫于楚自后诗之流为赋颂铭赞文诔箴诗行咏吟题怨叹章篇操引谣讴歌曲词调名二十有四皆诗人六义之余也繇操而下八名皆起于郊祭军宾吉凶苦乐之际在音声者因声以度调审调以节唱句度短长之数声韵平上之差莫不繇之准度而又别其在琴瑟者为操引采民甿者为讴谣备曲度者总得谓之歌曲词调斯皆繇乐以定词非选词以配乐也繇诗而下九名皆属事而作虽题号不同悉谓之为诗后之审乐者徃徃采取其词度为歌曲盖选词以配乐非繇乐以定词也【元稹】
　　古之论乐者一曰古雅乐二曰俗部乐三曰胡部乐古雅乐更秦乱而废汉世惟采荆楚燕代之讴稍协律吕以合八音之调不复古矣晋宋六代以降南朝之乐多用吴音北国之乐仅袭夷调及隋平江左魏三祖清商等乐存者什四世谓为华夏正声盖俗乐也时沛国公郑译复因龟兹人白苏祗婆善胡琵琶而翻七调遂以制乐唐人因而用之以定律吕繇是观之汉世徒以俗乐定雅乐隋氏以来则复悉以胡乐定雅乐唐至玄宗始以法曲与胡部合奏夷音夷舞进之堂上而雅乐之工以坐立伎部不堪者充之过为简贱至此宜乎正声沦亡古乐之不可复矣【吴莱　马端临云隋唐燕乐西戎之乐居大半郑夹漈以为音未有不自西出此固一说愚则以为自晋氏南迁之后刘石乱华如符氏出于氐姚氏出于羌皆西戎也亦既奄有中原而以议礼制度自诡及张氏据河右独能得华夏之旧音继以吕光秃发沮渠之属又皆西戎也盖华夏之乐流入于西戎西戎之乐混入于华夏自此始矣隋既混一合南北之乐而为七部伎所谓清商三调者本中华之乐晋室播迁而入于凉州张氏亡而入于秦姚氏亡而入于江南陈亡而复入北其转折如此则其初固本不尽出西戎也要不可不辨】
　　近时乐家多为新声其音谱传移类以新竒相胜故古曲多不存顷见一敎坊老工言惟大曲不敢增损徃徃犹是唐本而弦索乐家守之尤严言凉州者谓之护索取其音节繁雄言六么者谓之转关取其声词闲婉元微之诗云凉州大篇最豪嘈録要散序名茏捻护索转关岂所谓豪嘈茏捻者耶唐起乐皆以丝声竹声以之合乐乐家所谓细抹将来者是也故王建宫词云琵琶先抹緑腰头小管丁宁侧调悠近世以管色起乐而犹存独抹之语盖诵袭弗悟尔【蔡寛夫诗话】

　　词曲

　　古乐府者诗之旁行也词曲者古乐府之末造也倚声制词起于唐之季世【困学纪闻】
　　古乐府诗四言五言有一定之句难以入歌中间必添和声然后可歌如妃呼豨伊何那之类是也唐初歌曲多用五七言絶句律诗亦间有采者想亦有剩字剩句于其间方成腔调其后即以所剩者作为实字填入曲中歌之不复别用和声则其法愈密而其体不能不入于柔靡矣此填词所繇兴也宋沈括考究所始以为始于王涯又谓前此贞元元和间为之者巳多云【遯叟　朱子云古乐府只是诗中间却添许多泛声后来人怕失了那泛声逐一声添个实字遂成长短句今曲子便是　荆公云古之歌者皆先有词后有声故曰歌永言声依永如今先撰腔子后填词却是永依声也】
　　世所盛行宋元词曲咸以昉于唐末然实陈隋始之盖齐梁月露之体矜华角丽固巳兆端至陈隋二主并富才情俱湎声色所为长短歌行率宋人词中语也炀之春江玉树等篇尤近至望江南诸阕唐宋元人沿袭至今词体滥觞实始斯际自文皇以鸿裁硕藻拨六朝余习而力反之子昂太白相望并兴逮少陵氏作出经入史刬絶淫靡有唐三百年之诗遂屹然羽翼商周驱驾汉魏藉令非数君子砥柱其间则花间草堂将踵接于武德开元之世讵宋元而后显哉盖六朝五代一也障其澜而上则诗盛而为唐袭其流而下则词盛而为宋余因是知陈李少陵厥功于秇苑甚伟而欧阳王苏黄秦诸君子弗能弗为三叹而致惜也【胡应麟庄岳委谭】
　　诗至于唐而格备亦至于唐而体穷故宋人不得不变而之词元人不得不变而之曲【胡应麟诗薮　王元美云三百篇亡而后有骚赋骚赋难入乐而后有古乐府古乐府不入俗而后以唐絶句为乐府絶句少宛转而后有词词不快北耳而后有北曲北曲不谐南耳而后有南曲】

　　律调

　　凡乐每调皆具七声而乐家惟取其起调毕曲之律以名之盖以起调之字之声为主中间逗遛曲折虽行乎均内七声末复归于本律谓以六声赞助以成其调其实一声也【朱晦庵】

　　拍

　　曲之有拍盖以为乐节也牛僧孺尝字之为乐句大为韩公所赏明皇尝遣黄幡绰造拍板谱于纸上画两耳以进云但有耳无定节奏也【遯叟】

　　叠

　　旧传阳关三叠然今歌者每句再叠而巳通一首言之又是四叠皆非是或每语三唱以应三叠之说则丛然无复节奏尝得古本阳闗其声宛转凄断不类向之所闻每句皆再唱而第一句不叠乐天诗云相逢且莫推辞醉听唱阳闗第四声注第四声劝君更尽一杯酒以此验之若第一句叠则此句为第五声今为第四声则第一句不叠审矣【东坡】

　　遍

　　曲有大遍有小遍元稹诗逡巡大遍凉州彻所谓大遍者有序引歌■〈翕瓦〉嗺哨催攧衮破行中腔踏歌之类凡数十解有数叠者裁截用之则谓之摘遍今人大曲皆是裁用悉非大遍也【梦溪笔谈】

　　破

　　唐人以曲遍中繁声为入破陈氏乐书以为曲终者非也如水调歌凡十一叠第六叠为入破当是曲半调入急促破其悠长者为繁碎故名破耳起于天宝间有此名卒兆安史乱家国破五行志以为非祥兆然竟不可革云【遯叟】

　　犯

　　乐府诸曲自古不用犯声以为不顺也唐自天后末年剑气入浑脱始为犯声之始剑气宫调浑脱角调以臣犯君故为犯声明皇时乐人孙处秀善吹笛好作犯声时人以为新意而効之因有犯调五行之声所司为正所欹为旁所针为偏所下为侧故正宫之调正犯黄锺宫旁犯越调偏犯中吕宫侧犯越角之类【陈旸】

　　解

　　自古奏乐曲终更无他变隋炀帝以清乐雅淡曲终复加解音至唐遂多解曲如火鳯用移都师解柘枝用浑脱解甘州用吉了解耶婆娑鸡用屈柘急遍解之类古今乐録云伧歌以一句为一解中国以一章为一解王僧虔云古曰章今曰解作诗有丰约制解有多少是解本章什通名非仅言其卒章之乱也自隋唐曲终解曲盛行遂将解字当卒章字用而章解之解别称叠称遍不复更称解矣【遯叟下同】

　　唐人乐府不尽谱乐

　　古人诗即是乐其后诗自诗乐府自乐府又其后乐府是诗乐曲方是乐府诗即是乐三百篇是也诗自诗乐府自乐府谓如汉人诗同一五言而行行重行行为诗青青河边草则为乐府者是也乐府是诗乐曲方是乐府者如六朝而后诸家拟作乐府铙歌朱鹭艾如张横吹陇头出塞等只是诗而吴声子夜等曲方入乐方为乐府者是也至唐人始则摘取诗句谱乐既则排比声谱塡词其入乐之辞截然与诗两途而乐府古题作者以其唱和重复沿袭可厌于是又改六朝拟题之旧别剙时事新题杜甫始之元白继之杜如哀王孙哀江头兵车丽人等白如七德舞海漫漫华原磬上阳白髪人讽谏等元如田家捉捕紫踯躅山枇杷诸作各自命篇名以寓其讽刺之指于朝政民风多所关切言者不为罪而闻者可以戒嗣后曹邺刘驾聂夷中苏拯皮陆之徒相继有作风流益盛其辞旨之含郁委宛虽不必尽如杜陵之尽善无疵然其得诗人诡讽之义则均焉即未尝谱之于乐同乎先朝入乐诗曲然以比之诸填词曲子仅佐颂酒赓色之用者自复霄壤有殊郭茂倩云自风雅之作以至于今莫非讽兴当时之事以贻后世之审音者傥采歌谣以被声乐则新乐府其庻几焉斯论为得之惜无人行用之尔

　　唐音癸签巻十五

　　●钦定四库全书

　　唐音癸签巻十六

　　（明）胡震亨 撰

　　○诂笺一

　　蔚蓝度人经诸天名也隐语无义理可解非青蓝之蓝杜甫梓州金华道观诗涪右众山内金华紫崔巍上有蔚蓝天垂光抱琼台借作颜色字为蘂宫写貌【遯叟下同】
　　十枝初唐人咏日用十枝字谓扶桑九日居下枝一日居上枝也出山海经扶桑严忌哀时命作搏桑音同李白诗游搏桑兮挂左袂
　　黄云沈佺期改年观赦诗六甲迎黄气三元降紫泥望气经云黄云四出主赦黄气黄云也华盖象云六甲乃华盖杠傍星名故用之
　　景云孝经援神契天子孝景云出游崔融则天挽歌空余天子孝松上景云飞
　　濯枝雨苏味道单于川对雨诗还从濯枝后来应洗兵辰风土记六月大雨为濯枝雨洗兵用六韬周伐殷遇雨事
　　香云香雨雨未尝有香也而李贺诗依微香雨青氛氲元微之诗雨香云淡觉微和云未尝有香而卢象诗云云气香流水此杨用修语也陈晦伯驳之谓云雨未尝无香引拾遗记员峤山石烧之成香云遍润成香雨为证诗人写物正不必问其有出处与否若以员峤有香云香雨方敢用之则诗亦大拙钝矣晦伯何足以难用修乎
　　鲤鱼风李贺诗门前流水江陵道鲤鱼风起芙蓉老九月风也
　　石尤风陈子昂宁知巴峡路辛苦石尤风戴叔伦知君未得去惭愧石尤风司空文明无将故人酒不及石尤风唐人屡用之而无其解洪容斋意其为打头逆风今观宋孝武丁督护歌愿作石尤风四面断行旅则亦如岭峤■〈风贝〉风四面俱具之类非仅打头逆风明矣
　　格泽储光羲诗格泽为君驾大人赋建格泽之长竿注云格泽气如炎火状起地上至天详汉书天文志
　　中和节唐以正月晦日为一节孝和朝有晦日行幸诸诗后德宗以前世上巳九日皆大宴集而寒食多与上巳同时欲于二月立节于是李泌请废正月晦以二月朔为中和节帝乃着令与上巳九日为三令节中外皆赐缗钱宴会君臣赓赋为多
　　重三张说三月三日诗暮春三月日重三五月五日曰重五九月九日曰重九则三月三日亦宜曰重三也【郑良孺下同】
　　耗磨日张说有耗日饮酒诗耗磨传兹日又云流传耗磨辰俗谓正月十六日为耗磨日是日官司不开仓库故说诗有还将不事事语
　　小岁日过腊一日俗谓小岁日行拜贺礼见崔寔月令卢照邻人歌小岁酒此也
　　五更点夜更五五相逓为二十五点唐李郢诗二十五声秋点长是也韩退之诗鸡三号更五点尤末更足五点之证今更点去末更之二并去初更之二配之起宋世避寒在五更头之谶而然不足二十五点之旧矣
　　北斗城三辅黄图长安故城城南为南斗形城北为北斗形故号斗城何逊咸阳诗城斗疑连汉杜秦城近斗杓秦城北斗边北斗故临秦以此【芥隐笔记】
　　虾蟆陵唐人屡用入诗白乐天自言本是京城女家在虾蟆陵下住谢良辅取酒虾蟆陵下家家守岁传巵齐巳翠楼春酒虾蟆陵长安少年皆共矜其地在长安城东南与曲江近为妓女及名酒所出之处长安志曰常乐坊内家东有大塜俗呼为虾蟆陵曲中出美酒长安称之相传是董仲舒墓门人至此下马故名一云汉武幸芙蓉园至此下马谚讹为虾蟆陵矣详国史补【遯叟下同】
　　汉武泉赵嘏有经汉武泉诗芙蓉池苑起清秋汉武泉声落御沟汉武泉者即曲江之源在长安城南东汇为曲江隋恶曲之名称芙蓉池至唐引黄渠之水涨曲江复故名别于其南起芙蓉苑而泉为滨江农家湮塞遂不着宋程大昌撰雍録最详核于曲江独遗此泉惟张礼游城南记备其本末云
　　中南文苑英华太宗有望中南山诗或疑终南之误非也毛诗秦风终南注终南山即周之中南山潘岳关中记云以其山在天之中居都之南故曰中南【彭叔夏辨证】
　　东蒙峯杜诗云故人昔隐东蒙峯巳佩含景苍精龙故人今居子午谷独在阴崖结茅屋东蒙乃终南山峯名种明逸东蒙新居诗亦云登遍终南峯东蒙最孤秀南士不知故注杜诗者妄引颛臾为东蒙主以为鲁地【稗海】
　　巏嵍山唐末卢龙幕客马彧与镇州幕客韩定辞以学问相试彧赠定辞诗别后巏嵍山上望羡君时复见王乔巏嵍山地志无考今按颜氏家训栢人城北有一孤山古书无载者唯阚骃十三州志以为舜纳于大麓即此山今犹有尧祠在焉俗或呼为宣务山或呼为虗无山莫知所出赵郡土族有李穆叔季节兄弟及李普济为有学问并不能定乡邑此山余尝为赵州佐见太原王邵读栢人城西古碑碑是汉桓帝时栢人县民为县令徐整所立铭曰土有巏务山王乔所仙方知此巏务山也巏字无所出务字依诸字书即旄丘之旄也旄字字林一音亡付反今依附俗名当音权务耳入邺为魏收说之收大嘉叹值其为赵州庄严寺碑铭曰权务之精即用此也今彧诗作巏嵍与家训异考韵书堥嵍■〈敄上石下〉务通作旄前髙后下丘名也谟袍耳由亡付三切俱通【遯叟下同】
　　五松山在南陵铜井西初不知何名李白以其山有松一本五干苍翠异恒题今名诗云征古絶遗老因名五松山人皆知白改九子为九华不知更有改五松事
　　卢龙山图经金陵城西北有狮子山临大江晋中宗以形势同塞上卢龙易名为卢龙山李白三山望金陵诗卢龙霜气冷鳷鹊月光寒正指此也元人注李集以此卢龙为北平郡山殊可笑昭代王弇州登金陵卢龙山诗似闻司马江东日分得卢龙塞上山
　　西塞山有两西塞山西塞山前白鹭飞桃花流水鳜鱼肥此吴兴之西塞也势从千里奔直入江中断岚横秋塞雄地束江流满此韦江州所咏武昌之西塞也絶不相混宋陆游误合为一王弇州复曲为之说云武昌西塞峭壁洪涛不类志和词中景色其北岸遥山人家处故当于此渔钓不知志和生平室居在越州舟居多在苕霅间未闻其从楚江泛宅也本传所载甚明两公顾弗考耳吴兴西塞即今慈湖镇道山矶是
　　女坟湖白乐天诗女坟湖北武丘西文苑英华辨证云女坟真娘墓也此非是皮陆女坟湖诗自注吴王葬女之所按吴越春秋阖闾葬女阊门西郭舞白鹤市中令万人随观即其事也
　　向吴亭在润州官舍杜牧之润州诗向吴亭东千里秋陆龟蒙诗秋来懒上向吴亭今刻牧之集者改为句吴亭失之矣【孔氏杂说】
　　御亭庾信诗御亭一回望风尘千里昏王维送元中丞东南御亭上莫问有风尘盖翻庾诗也御亭吴大帝所建在晋陵后太守李袭誉用庾诗望字改为望亭李嘉佑有自苏台至望亭驿诗【遯叟】
　　万岁楼孟浩然王昌龄皇甫冉俱有登万岁楼诗京口子城西南月观在城上者或云即万岁楼土人以为南唐时节度使每登此楼西望金陵嵩呼遥拜其实非也京口记云晋王恭所作【稗海】
　　三河唐诗天子三河募少年又节使三河募年少谓河内河东河西近长安畿辅地也杨用修以黄河析支河湟中河解之逺矣此三河那得有少年募【弇州】
　　五津蜀江自湔县至犍为有五津曰白华津万里津江首津渉头津江南津出华阳国志王勃送杜少府之任蜀州风烟望五津用此【杨用修】
　　陵阳城冢记吴太子和陵在吴兴郡城北西陵山故吴兴旧有陵阳之称许浑霅溪宴别云谁堪从此去云树满陵阳李涉在维扬见吴兴刘全白员外之爱姬名宋态者作诗云陵阳夜宴使君筵解语花枝在眼前皆指此宋牟巘寓居吴兴因名其诗曰陵阳集今人多不知之【遯叟】
　　云根杜诗穿水忽云根钱起竒石云根浅贾岛移石动云根诗人多以云根名石以云触石而生也六朝人先用之宋孝武登乐山诗屯烟扰风穴积水溺云根【陈晦伯】
　　槽今黄河舟子称水落为归槽槽本马槽象渠形言之也白诗江铺满槽水元诗江流初满槽元自注槽为楚语【遯叟下同】
　　沓潮刘禹锡连州诗屯门积日无回飙沧波不归成沓潮轰如鞭石矻且摇亘空欲驾鼋鼍桥番禺记两水相合曰沓潮盖风驾前潮不得去后潮之应候者复至则为沓潮海不能容而溢吾乡亦有此谚云
　　市暨杜市暨瀼西巅市井泊船处夔人呼为市暨水横通山谷处夔人谓之瀼杜有瀼西寒望诗
　　亥市顾况诗云亥市风烟接张籍诗云江村亥日长为市按洪氏隆兴职方乗云岭南村落有市谓之虗以其不常会多虗日也西蜀曰痎言如痎疾间而复作江南恶以疾称因止曰亥独徐筠水志云荆吴俗以寅申巳亥日集于市故名亥市其说较洪氏为雅
　　金潾张籍蛮中诗铜柱南边毒草春行人几日到金潾今本潾作麟误也金潾乃交趾地名水经注所谓金潾清渚是也

　　唐音癸签巻十六

　　●钦定四库全书

　　唐音癸签巻十七

　　（明）胡震亨 撰

　　○诂笺二

　　洞案郑谷诗端简炉香里濡毫洞案边宋景文云凡朝会排正仗吏供洞案设前殿两螭首间案上设燎香炉修注官夹案立其名为洞人多不知予疑通朱漆为案故名洞云景文此解恐未是洞洞敬也案列于中以起人敬或其取义欤【遯叟下同】
　　鬬班元微之诗鬬班云汹涌开扇雉参差朝班左右合为鬬班武后纪御殿日昧爽宰相两省官鬬班于香案前俟扇开通事赞拜正元诗所云也唐百官志尚辇局大朝会扇一百五十六常朝不全设惟左右扇三许浑有秋日候扇诗盖即所谓俟扇开赞拜者今本作候朝浅人所改
　　勘契元酬乐天待漏诗未勘银台契先排浴殿关唐制殿门启闭设鱼契对较鱼契者刻檀为鱼金饰鳞鬛别刻檀板为坎足以容鱼一置门使所一留宫中发钥较勘相同始开谓之勘契银台者银台门也学士院在银台门内浴堂殿又在蓬莱殿东未开银台门巳召对浴堂殿先排关而入言其近君之密也刘邺亦有待漏诗玉堂帘外漏迟迟明月初沉勘契时
　　药树唐正衙宣政殿庭皆植松开成中诏入阁赐对官班退立东边松树下是也殿门外复有药树元微之诗云松间待制应全逺药树监搜可得知自晋魏以来凡入殿奏事官以御史一人立殿门外搜索而后许入谓之监搜御史立药树下至唐犹然太和中始罢之【石林燕语】
　　罘罳余见前辈诗语称罘罳及余时有所作诗俱似殿阁檐角网今考汉书文帝纪未央宫东阙罘罳灾崔豹注云罘罳屏也复也颜师古云连阙曲覆重刻垣墉之处其形果然一曰屏刘熈释名云罘罳在外门罘复也臣将入请事于此复重思也古今注云罘罳复思也合板为之亦筑土为之每阙殿舍皆有焉郡国亦树之合诸说观之大抵是屏墙之类段成式云士林间多呼殿榱为复护雀网为罘罳误据此其非檐角网可知矣第所释之义终未明耳【宛委余编】
　　白间杜诗当宁陷玉座白间剥画虫文选景福殿赋云皎皎白间微微列钱注白间牕也【墨庄漫録】
　　琼涩蔡衡仲一日举温庭筠华清宫诗涩浪浮琼砌晴阳上彩斿之句问予曰涩浪何语也予曰子不观营造法式乎宫墙基自地上一丈余叠石凹入如崖隒状谓之叠涩石多作水纹谓之涩浪衡仲叹曰不通朩经知涩浪为何等语耶因语予曰古人赋景福灵光含元者一一皆通朩经也【升庵外集】
　　彤驺禇亮诗彤驺出禁中盖谓伍伯服赤帻唱驺出禁中也中华古今注汉制伍百服赤帻纁衣韦韎率其伍以导引【郑良孺】
　　夕烽杜夕烽来不近每日报平安唐兵部烽式云冦贼不满五百人放烽一炬得蕃界事宜知欲南入放两炬蕃贼五百骑以上放三炬千人放四炬余冦万人亦四炬其放烽一炬至所管州县镇止两炬以上者并至京元放烟火处即録状驰驿奏闻若依式放烽至京讫贼回者放烽一炬报平安凡放烽报贼者三应三灭告平安者两应两灭【遯叟】
　　过马韩偓诗云外使进鹰初得按中官过马不敎嘶有自注云上每乗马必中官驭以进谓之过马既乗之躞蹀嘶鸣也今北都使宅尚有过马厅盖唐时方镇亦僣效之因而名厅事云【春明退朝録】
　　六印杜瘦马行细看六印带官字考唐六典凡在牧马以小官字印印右膊以年辰印印右髀以监名印印尾侧二岁以飞字印印左髀膊细马次马以龙形印印项左送尚乗者印三花及飞字印外又有风字印官马赐人者以赐字印配诸军及充传送驿者以出字印印凡八此云六印意赐配者不在数耳【遯叟】
　　十家唐女妓入宜春院谓之内人亦曰前头人谓在上前也骨肉居敎坊谓之内人家有请俸其得幸者谓之十家郑嵎津阳门诗十家三国争光辉盖家虽多亦以十家呼之三国秦韩虢国也【郑良孺】
　　拔河戏中宗清明节幸梨园命侍臣为拔河戏韦承庆等应制献诗其法以大麻絙两头系十余小索每索数人执之以挽力弱为输玄宗亦行之有诗谓俗传此戏必致年丰云【遯叟】
　　白打钱王建诗寒食内人长白打库中先散与金钱韦庄诗内官初赐清明火上相关分白打钱齐云论白打蹴踘戏也两人对踢为白打三人角踢为官场又丁晋公有白打大■〈兼〉厮【焦氏笔乗】
　　两省杜甫退朝诗宫中每出归东省赠岑参诗君随丞相后我徃日华东按唐制宣政殿前东廊曰日华门门东门下省在焉西廊曰月华门门西中书省在焉两省遗补以东西分左右时杜为左拾遗岑为右补阙故其诗云云政事堂设中书省中宰相共议政事于此故岑之出又为随丞相后也【遯叟下同】
　　黄阁杜赠严武诗扈圣登黄阁明公独妙年武时为给事中王伯厚云给事中属门下省开元中改为黄门省故名黄阁此非是汉旧仪宰相听事阁曰黄阁给事分判省事得借称黄阁也诗题称严为阁老六典云中书舎人在省以年深一人为阁老判本省杂事给事之在东省其判事与中舍对秩抑又可借称阁老矣伯厚又引通鉴王涯亦尝称给事中郑萧韩佽为阁老此为得之
　　三署礼闱唐人赠省郎诗多用三署及礼闱【如沈佺期三署有光辉分曹值礼闱之类】官之有郎自秦始秦置三署诸郎隶焉故称郎者犹本所始汉制尚书郎主作文书起草更直建礼门尔雅宫中门谓之闱兹去建称礼盖省文【梁武诏礼闱凌替郎置备员建礼之称礼闱旧矣】
　　哀乌汉书天文志五帝坐后聚十五星为哀乌郎位晋志亦作依乌所谓郎官上应列宿者此也储光羲赠韦昭应诗有我哀乌郎正用此近刻储集者不知所出改哀乌为哀鳯殊堪捧腹
　　御史擢省郎唐御史以擢省郎为美迁故苏味道有贺故人崔马二御史拜省郎诗极致艳羡之意盖其时迁转之法自如此御史职虽雄紧于唐尚未为尊也司空图为分司御史卢携赠之诗曰姓氏司空贵官衔御史卑老夫如且在不用叹屯竒可证【小说有改卑字为尊者亦见今日官制妄疑之耳试检旧唐书司空本传自明】
　　翰林院唐翰林院本内供奉艺能技术杂居之所以辞臣待书诏其间乃艺能之一尔开元以前犹未有学士之称或曰翰林待诏或曰翰林供奉如李太白犹称供奉自张垍为学士始别建学士院于翰林院之南则与翰林院分而为二然犹冒翰林之名盖唐有弘文馆学士丽正殿学士故此特以翰林别之其后遂以名官讫不可改俗称翰林学士为坡者盖唐徳宗时尝移学士院于金銮坡上故称銮坡唐制学士院无常处驾在大内则置于明福门在兴庆宫则置于金门不专在翰林院然明福金门不以为称不常居之尔【石林燕语】
　　麤官寄语长安旧冠盖麤官到底是男儿宣武节度王彦威诗也麤官寄与真抛却赖有诗情合得尝忠武节度薛能诗也唐人旧俗不歴台省出领廉车节镇者呼为麤官然能故歴台省者何云云大率时情重内轻外厌薄戎旃虽以节使之尊自目乃尔【遯叟下同】
　　一麾笔谈谓今人守郡用颜延年一麾乃出守误自杜牧始此说亦未为是观三国志拥麾守郡文选建麾作牧此语在牧之前久矣汉制太守车两幡所谓麾也唐人如杜子美柳子厚刘梦得皆用之谓之误不可五马唐人咏太守多用五马如人生
　　五马贵五马烂生光之类甚多或引诗孑孑干旟良马五之以太守比州长之建旟为解则本篇四之六之又何独不用也宋庞机先云古制朝臣乗驷马车汉时太守出则増一马遯斋闲览及学林新编引之然不如潘子真之说为确子真云礼天子六马左右骖三公九卿驷马左骖汉制九卿秩中二千石亦右骖太守则驷马而巳其有功德加秩中二千石者亦右骖故以五马为太守之美称云【胡仔】
　　中和乐职王褒传益州刺史王襄使褒作中和乐职宣布三诗此是监司领朝廷德化无与太守事今人颂太守治政徃徃用之似失考中和者言政敎隆平得中和之道乐职者谓百官万姓乐得其常道宣布者谓德化周洽徧四海各为篇名张曲江任洪州日有诗曰乐职在中和此语尤谬【野客丛谈】
　　鹤俸皮日休新秋即事酒坊吏到常先见鹤俸符来每探支注云吴都有鹤料案殊未详鹤俸之说曾文彦和博学之士有次韵赵仲美诗云宁羡一囊供鹤料会看千里跃龙媒注云唐幕府官俸谓之鹤料【墨庄漫録　按窦友封为元相武昌幕府有诗云邑人兴谤易莫遣鹤支钱】
　　驱鸡荀恱申鉴曰覩孺子之驱鸡而见御民之术孺子之驱鸡急则惊缓则滞驯则安此泛言治术然其用之县令则始韦苏州之驱鸡尝理邑后许浑亦有遯迹驱鸡吏之句【遯叟下同】
　　簿尉杜送髙适诗脱身簿尉中始与捶楚辞韩愈诗判司卑官不堪说未免捶楚尘埃间杜牧诗参军与县尉尘土惊劻勷一语不中治笞棰身满疮据此唐时卑官不免笞挞正与今代同史称代宗命刘晏考所部刺史有罪者五品以上刻治六品杖讫奏闻岂但簿尉巳哉帖职皇甫曽赠国子柳博士兼领太常博士诗博士本秦官求才帖职难以兼官为帖职也
　　员外检校等名太宗定官额其后复有员外置又有特置同正员检校兼守判知之类又有置使之名或因事而置事已则罢或遂置而不废其名类颇多节使幕僚至检校中丞徃徃而是末叶镇帅无不检校台司如薛能诗旧将已为三仆射之类踰滥至此
　　官称别名唐人好以它名标牓官称今漫疏一二于此太尉为掌武司徒为五敎司空为空土侍中为大貂散骑常侍为小貂御史大夫为亚台为亚相中丞为独坐为中宪侍御史为端公杂端殿中为副端谏议为大坡大谏补阙为中谏又曰补衮拾遗为小谏给事郎为夕郎夕拜知制诰为三字起居郎为左螭舍人为右螭又并为修注吏部尚书为大天礼部为大仪兵部为大戎刑部为大秋工部为大起吏部郎为小天选郎为省眼礼部郎为小仪为南省舍人今曰南宫刑部郎为小秋祠部为冰厅屯田为田曹水部为水曹太常卿曰乐卿少卿为少常奉常鸿胪为客卿大理为棘卿评事为廷平将作监为大匠少监为少匠秘书监为大蓬少监为少蓬左右司为都公太子庻子为宫相宰相相呼为堂老两省相呼为阁老尚书丞郎为曹长御史拾遗为院长下至县令曰明府丞曰赞府赞公尉曰少府少公少仙云【容斋四笔】

　　唐音癸签巻十七

　　●钦定四库全书

　　唐音癸签巻十八

　　（明）胡震亨 撰

　　○诂笺三

　　麻纸唐中书制诏有四封拜勅书用简以竹为之画旨而施行者曰发日勅用黄麻纸承旨而行者曰勅牒用黄藤纸赦书皆用绢黄纸始贞观间或曰取其不蠧也纸以麻为上藤次之用此为重轻之辨又将相除徙内出制不繇中书独用白麻纸因谓之白麻杜诗黄麻似六经举其槩而言【石林燕语】
　　绯鱼白乐天为中书舍人六品着緑其诗有白头犹未着绯衫后与元微之同加朝散登五品始易绯赠元诗有青衫脱早差三品白发生迟校二年其自江州司马除忠州刺史借服色绯鱼有诗鱼缀白金随歩跃鹘衔瑞草绕身飞后除尚书郎复有脱刺史绯诗云便留朱绂还铃阁却着青袍侍玉除无奈娇痴三岁女绕腰啼哭觅银鱼唐百官服色视阶官之品宋视职事官此为异【蔡寛夫】
　　蜜印权德舆哭刘尚书诗命赐龙泉重追荣蜜印陈蜜印者谓赠官刻蜡为印悬绶以赐也不知起何时始见晋山涛传涛薨勑赠司徒蜜印紫绶侍中貂蝉新沓侯蜜印青朱绶唐人文笔中亦多用此刘禹锡为人谢追赠表云紫书忽降于九重蜜印加荣于后夜有改作密者误【遯叟】
　　衙今监司郡守初上事既受官吏参谒至晡时僚属复伺于客次胥吏列立庭下通刺曰衙以听进退之命礼不知起何时岑参为虢州上佐有衙郡守诗此也【洪迈】
　　玉帐杜子美送严公入朝云空留玉帐术愁杀锦城人又送卢十四侍御云但促银壶箭休添玉帐旗玉帐乃兵家厌胜方位其法出黄帝遁甲以月建前三位取之如正月建寅则已为玉帐于此置军帐坚不可犯主将宜居【云谷杂记】
　　东选南选唐贞观初以京师米贵令东人选者集洛州谓之东选髙宗时以岭南五管黔中都督府得即任土人而官或非其才乃遣郎官御史为选补使谓之南选其后江南淮南福建因岁水旱亦时遣选补使就选废置不恒老杜送魏司直诗选曹分五岭使者歴三湘谓魏充南选也铨选何事可便宜越万里外行乎杜戒魏雅节在周防又云嫌疑陆贾装则一时掌南选使概可知矣【遯叟下同】
　　进士科故实唐进士初止试策调露中始试帖经经通试杂文谓有韵律之文即诗赋也杂文又通试策凡三场其后先试杂文次试论试策试帖经为四场第一场杂文放者始得试二三四场其四场帖经被落仍许诗赎谓之赎帖至于制举试策元以罗非常之才乃问策外亦试诗赋其觭重如此【唐试士重诗赋者以策论惟剿旧文帖经祗抄义条不若诗赋可以尽才又世俗偷薄上下交疑此则按其声病可塞有司之责虽知为文华少实舍是益汗漫无所守耳说详选举志今代重经义亦此意也】
　　举场每岁开于二月每秋七月士子从府州觅解纷纷故其时有槐花黄举子忙之谚
　　府州解送最重京兆同华京兆解送上十人谓之等第多成名不则徃徃牒贡院请放落之由同华解首送者亦无不捷咸通中李建州频为京兆参军主试出月中桂诗张乔擅场频以许棠老于场屋改荐棠为首棠因而登第国史补云外府不试而解谓之拔解京兆盖试而升者
　　其时虽有国子监郡县学而人不为重玄宗尝勑天下罢乡贡悉繇国子监郡县学举送然竟不能改咸通中温飞卿任太学博士主秋试以邵谒诗为工榜于堂仍请之礼部谒竟不得第而死太学解送成事之难与外府无异
　　举子麻衣通刺称乡贡繇户部关礼部各投公巻亦投行巻于诸公卿间旧尝投今复投者曰温巻礼部例得采名望收録凡造请权要谓之关节激扬声价谓之徃还士成名多以此【按麻衣色白故其时称举子为白衣公卿宋朝制同今代洪武初亦然后乃稍易玉色七修类稿云】
　　试场在都省亦称都堂及称东堂试夜给烛三条韦承贻都堂纪事三条烛尽钟初动九转丹成鼎未开
　　榜放于礼部南院张院东别墙陈标诗所云春官南院粉墙东者是也岁每三十人为率李山甫诗麻衣尽举一双手桂树只生三十枝言得者之少而难如此东都举永泰及太和初元亦一行据杜紫微东都登第诗三十三人走马回合两都又当六十余人矣盖间举之事【诗家咏登第多用淡墨榜事指榜头礼部贡院四字也或云文皇以飞帛书之或云象阴注阳受之状或云值书史醉字体浓淡相间反致其妍后遂相沿众说不一】
　　关试吏部试也进士发榜勑下后礼部始关吏部吏部试判两节授春关谓之关试始属吏部守选其燕集之名凡九以关试后曲江亭闻喜一宴为盛发榜后称新及第进士关试后称前进士唐进士今乡贡之称前进士乃今进士称也摭言云进士及第后知闻或遇未及第时题名处则为添前字故唐人登第诗有名曾题处添前字送出城人乞旧衣之句乞衣亦见张籍诗当时下第举子丐利市猥习可悯笑者
　　先辈原以称及第者观诸家诗集中题有下第献新先辈诗可见后乃以为应试举子通称
　　又有必先之称干■〈月巽〉子载阎济美与卢景庄同应举阎称卢云必先声价振京洛云溪友议刘禹锡纳牛僧孺巻曰必先期至矣太平广记郑光业入试有一人突入铺欲其相容呼必先必先不置必先似云名第必居先与先辈同一推敬意韩仪与关试后新人诗有休把新衔恼必先句此必先又谓下第同人也
　　家庆唐人与亲别而复归谓之拜家庆卢象诗云上堂家庆毕顾与亲恩迩孟浩然诗云明朝拜家庆须着老莱衣【韵语阳秋】
　　传席今人家娶妇舆轿迎至大门则传席以入弗令履地然唐人巳尔乐天春深娶妇家诗云青衣转毡褥锦绣一条斜【辍耕録下同】
　　暖屋今之入宅与迁居者邻里醵金治具过主人饮谓之曰暖屋或曰暖房王建宫词大仪前日暖房来则暖屋之礼其来尚矣
　　胜常王广津宫词云新睡起来思旧梦见人忘却道胜常胜常犹今妇人言万福也前辈尺牍有云尊候胜常者胜字当平声读【老学庵笔记】
　　秩白公诗巳开第七秩饱食仍安眠又年开第七秩屈指几多人年六十二所作其行开第八秩诗自注俗谓七十以上为开第八秩盖以十年为一秩云秩字于古无考礼年九十日有秩岂所本欤【芥隐笔记】
　　门子储光羲贻太学张筠诗璧池忝门子门子嫡子之将代父当门者盖公子也见选补亡诗引周礼郑注【郑良孺】
　　■〈骨孝〉儿髙崇文诗那个■〈骨孝〉儿射雁落鄙语呼人曰骸儿也【北梦琐言】
　　丫头吴中呼女子之贱者为丫头刘宾客寄赠小樊诗花面丫头十三四春来绰约向人时【辍耕録】
　　练师唐六典道士有三号曰法师曰威仪师曰律师其徳髙思精者谓之练师女道士亦同今诸家诗题止称女道士为练师不知何故【遯叟下同】
　　莫徭卢亭顾况酬漳州张使君诗薛鹿莫徭洞网鱼卢亭洲地理志莫徭夷蜒名自云其先祖有功常免徭役故以为名薛鹿即杀鹿集韵躠与杀同音同义此省为薛也卢亭者居海岛赤身无衣常下海捕鱼能伏水中三四日不死相传为卢循子孙亦名卢余漳郡唐初所开固当以此入咏
　　龙户马人韩退之诗衙时龙户集上日马人来龙户在儋耳珠崖其人目睛皆青碧善伏水盖即所谓昆仑奴也马人者马文渊遗兵居对铜柱言语饮食与中华同号曰马留事见俞益期笺恐即此【宛委余编】
　　白题史记功臣表颕阴侯斩胡白题将一人服虔注白题胡名梁有白题国入贡裴子野引以证人服其博识白题出处止此欲求其所以名白题无说也杜秦州诗马骄朱汗落胡舞白题斜借为题额之题属对意指当时胡旋等舞入自秦西北桐衫珠帽有似白额者而言正诗家使字巧法非真谓白题当如此解也读者善会其意始得宋注纷纷曲证失之逺矣【遯叟】

　　唐音癸签巻十八

　　●钦定四库全书

　　唐音癸籖巻十九

　　（明）胡震亨 撰

　　○诂笺四

　　上头今世女子初笄曰上头花蕋夫人宫词年初十五最风流新赐云鬟使上头入诗遂为雅语【遯叟下同】
　　入月黄帝内经月事以时下谓天癸也史记程姬有所避不愿进注天子诸侯羣妾以次进御有月事止不御更不口说以丹注面目的的为识令女史见之王建宫词宻奏君王知入月唤人相伴洗裙裾语虽情致但天家何至自洗裙裾宻奏云云更不谙丹的故事矣
　　时世妆唐妇人妆名时世头因话録西平王治家整肃不许时世妆梳白乐天时世妆歌圆鬟无鬓堆髻様斜红不晕頳面状然亦有作时势者权徳舆诗丛鬓愁眉时势新元微之教闺人妆束诗人人总解争时势都大须看各自宜岂时人避庙讳改世为势乎抑以松鬓危髻取势颇髙改势字貎之乎正不如作时世为雅切耳男子拜世谓妇人立拜起于武后其实不然周天元时命内外命妇拜天台皆执笏俯伏如男子可见以前妇人无俯伏者惟下手立拜耳王建宫词有云临上马时齐赐酒男儿跽拜谢君王知当时宫女不作男子拜矣本朝命妇入朝赞行四拜皆下手立拜惟谢拜赐时一跪叩头遵古礼也【于愼行笔尘云古者妇人肃拜两膝齐作虚坐手至地而头不下今以古妇人之拜为揖故加之拳曲而跪】
　　靥饰说文靥颊辅也洛神赋明目善睐靥辅承权自吴宫有獭髓补痕之事唐韦固妻少时为盗刃所刺以翠掩之女妆遂有靥饰其字二音一音琰一音叶温飞卿词绣衫遮笑靥烟草双飞蝶此音叶又云粉心黄蕋花靥眉山两点此音琰【杨升庵】
　　纒足张邦基墨庄漫録云妇人之纒足传记皆无所出独齐东昏有凿金为莲花帖地令潘妃行其上一事见南史而不言其足若何又云古乐府六朝词人体状妇人眉目唇口腰肢手指无不有独无一言称纒足唐之杜牧李商隠之徒亦然仅韩偓香奁集有咏屧子一诗六寸肤圆光致致唐尺短以今校之亦自小然亦不言其弓也惟道山新闻云李后主宫嫔窅娘纤丽善舞后主作金莲髙六尺莲中作品色瑞莲令窅娘以帛绕脚令纎小屈上作新月状着素袜舞其中回旋有凌云之态唐镐咏之曰莲中花更好云里月长新繇是人皆效之以纎弓为妙以此知札脚自五代始也【辍耕録】
　　愚谓纒足事始虽不见史传然善读史者自当以意求之从来妇人足履之制惟晋书之五行志附见两言云男子屐方头妇人圆头而唐车服志为尤详其言云后妃大礼着舄燕见用履命妇服用舄履亦同而民俗不尽遵用武徳初妇人曳线鞾开元中用线鞋侍儿则着履夫鞋鞾同圆头之式圆头适足小之用而履舄之方而贵者反令贱者蹑之详绎时风纒足自寓亦何必明白言之始谓史书有载哉大扺有男女来便分男女体态婀娜细步纎小玉趺古人定蚤凿此窍不待今日其渐变渐妍或至五代始作弓様则有之若谓纒束非始古人待古人亦太村且拙矣钿尺裁量减四分纤纤玉笋褁轻云五陵年少欺他醉笑把花前出画裙杜牧有诗新罗绣行纒足趺如春妍见晋清商曲纎纎作细步精妙世无双见汉焦仲卿妻诗云古无诗亦失考【遯叟】
　　寳祙祙女人胁衣也隋炀帝诗锦袖淮南舞寳祙楚宫腰卢照邻诗倡家寳祙蛟龙被谢偃诗细风吹寳祙轻露湿红纱是也或谓起自杨妃小说伪书不可信崔豹古今注谓之腰彩注引左传衵服谓日日近身衣也知古已有之矣【升庵诗话】
　　轻容纱之至轻者有所谓轻容出唐类苑云轻容无花薄纱也王建宫词云嫌罗不着爱轻容元微之有寄白乐天白轻容乐天制而为衣而诗中容字乃为流俗妄改为庸又作庸榕盖不知其所出【齐东埜语】
　　屠苏周王褎诗飞甍雕翡翠绣桷画屠苏屠苏本草名画于屋上因草名以名屋杜诗云愿随金騕褭走置锦屠苏此屠苏屋名也后人又借屋名以名酒孙思邈有屠苏酒方又大帽形类屋亦名屠苏南史谣云屠苏障日覆两耳是也【升庵诗话补遗】
　　荣韩退之诗前荣馔宾亲沈括云礼洗当东荣屋翼谓之荣东西注屋则有之未知前荣何在今考文选王元长曲水诗序注荣为屋檐檐一名摘一名宇即屋之四垂也又谓之楣又谓之梠则屋凡有檐处皆可谓之荣矣故李华含元殿赋有风交四荣之说张佑法云桧诗谢家双植本南荣南荣正前荣耳【艺苑雌黄参】
　　勾栏韵书木为之在阶际古今注汉顾成庙槐树设扶老钩栏其始也王建宫词李长吉宫娃歌俱用为宫禁华餙自晚唐李商隠辈用之倡家情词如帘轻幕重金钩栏之类宋人相沿遂专以名教坊不复佗用汉书注卖隶妾纳阑中以为曲中丽餙称可以为寓简贱意专称亦可【遯叟】
　　屈戍今人家牕户设铰具或铁或铜名曰环纽即古金铺之遗意北方谓之屈戍其称甚古梁简文诗织成屏风金屈戍李商隠诗鎻香金屈戍李贺诗屈膝铜铺锁阿甄屈膝当是屈戍【辍耕録】
　　葳蕤鎻韩翃诗春楼不闭葳蕤锁緑水回通宛转桥封禅书纷纶葳蕤张楫曰乱貎録异传载建安中河间鬼妇遗葳蕤鎻与人别其鎻以金缕相屈伸古乐府乌夜啼欢下葳蕤鎻交侬那得住【陈晦伯】
　　泥牕蜀人谓糊牕为泥牕花蕋夫人宫词云红锦泥牕遶四廊非曽游蜀亦所不解【老学庵笔记】
　　緑沉杜甫诗雨抛金鎻甲苔卧緑沉枪薛苍舒注引车频秦书云苻坚造金银緑沉细铠以緑沉为精铁按北史隋文帝尝赐张奫緑沉甲兽文贝装武库赋云緑沉之枪唐郑槩聮句有亭亭孤笋緑沉枪之句续齐谐记云王敬伯夜见一女命婢取酒提一緑沉漆盒王羲之笔经有人以緑沉漆竹管见遗亦可爱翫萧子云诗云緑沉弓项纵紫艾刀横拔恐緑沉如今以漆调雌黄之类若调緑漆之其色深沉故谓之緑沉非精铁也【姚寛丛语　杨升庵云邺中记石虎造象牙桃枝扇或緑沉色或木鸡色或紫绀色或郁金色盖画工设色名也】
　　退红唐有一种色谓之退红王建牡丹诗云粉光深紫腻肉色退红娇王贞白倡楼行云龙脑香调水教人染退红花间集床上小薫笼昭州新退红盖退红若今之粉红髹噐亦有作此色者今无之矣绍兴末缣帛有一等似皂而淡者谓之不肯红亦退红之类也【老学庵续笔记】
　　琼可为白谢惠连雪赋庭列瑶阶林挺琼树善注琼赤玉也琼树恐误按琼之为赤玉见说文但毛诗传言琼非一惟云玉之美者非以为玉色名诗传在说文前尤可据谢盖用诗传不用说文耳陈张正见雎阳生玉树云梦起琼田隋王衡璧台如始构琼树似新栽以及李贺白天碎碎堕琼芳李义山巳随江令夸琼树又入卢家妬玉堂并从谢作白用似不为误【遯叟】
　　隠囊古人呼车■〈革伏〉之俗名颜师古曰■〈革伏〉韦囊在车中人所冯伏也今谓之隠囊王右丞诗隠囊纱帽坐弹棋盖取车中■〈革伏〉为坐弹棊耳颜氏家训曰梁全盛日贵游子弟驾长檐车跟髙齿屐坐棊子方褥冯班丝隠囊名之曰囊意其物视褥为髙故用之冯亦用之坐也【郑良孺】
　　尼师坛张希复与叚成式同赋宣律师袈裟云共覆三衣中夜寒披时不鎭尼师坛无因盖得龙宫地畦里尘飞叶相残梵语尼师坛此云随坐衣唐言坐具也翻译名义云元佛初度五人及迦叶兄弟并制袈裟左臂坐具在袈裟下后度诸众徒侣渐多年少比丘仪容端美入城乞食多为女爱由是制衣角在左肩后为风飘听以尼师坛鎭上此覆中夜外鎭也【遯叟】
　　越窑许浑诗沉水越瓶寒又越瓶秋水澄陆龟蒙诗九秋风露越窑开夺得千峯翠色来越窑为诸窑之冠至钱王时愈精臣庶不得通用谓之秋色即所谓柴窑者是俗云若要看柴窑雨过青天色与许陆诗正同【留青日札】
　　暖簧笙簧必用髙丽铜为之靘以緑腊簧暖则字正而声清越故必用焙而后可陆天随诗曰妾思冷如簧时时望君暖乐府亦有簧暖笙清之语【齐东野语】
　　虾蟆更周遵道豹隠纪谈内楼五更絶梆鼓交作谓之虾蟆更外方谓之攒点郝天挺云江南以木柝警夜曰虾蟆更张蠙钱塘夜宴诗觱篥调髙山阁迥虾蟆更促海城寒详诗意郝说为近【遯叟下同】
　　夜半锺张继夜半钟声到客船欧公以半夜非鸣钟时为语病庚溪诗话谓于鹄诗定知别后宫中作遥听缑山半夜钟温庭筠悠然旅榜频回首无复松牕半夜钟皇甫冉夜半隔山钟陈羽隔水悠悠午夜钟唐人屡用诗眼引南史齐武帝景阳楼有三更五更钟丘仲孚读书以中宵钟为限阮景仲为吴兴守禁夜半钟云实有半夜钟用之不妨愚谓继诗特言其早见行役劳耳胡元瑞云诗流借景立言惟在声律之调兴象之合区区事实彼岂暇计无论夜半是非即钟声闻否未可知也尤为得解
　　三翼元微之诗光阴三翼过越絶书及水战兵法内经有大翼中翼小翼舟名盖战船之轻捷者张景阳七命浮三翼戏中沚梁元帝白华三翼舸三翼自相追张正见三翼木兰船并用此【郑良孺】
　　五两太白扁舟敬亭下五两先飘飖权徳舆晓风揺五两张祜南风吹五两王维恶说南风五两轻出郭景纯江赋觇五两之动静凡候风以鸡羽重五两繋五丈旗顚立军营中綄船上候之楚谓之五两【留青日札】
　　欢帆余生长泽国每闻舟子呼造帆曰欢称牵船之索曰弹【平声】子使风之帆为去声意谓俗谚耳及观唐乐府有诗云蒲帆犹未织争得一欢成而锺会呼捉船索为百丈赵氏注云百丈者牵船篾内地谓之宣【音弹】韩昌黎诗云无因帆江水而韵书去声内亦有扶帆切者是知方言俗语皆有所据陆放翁入蜀闻舟人祠神方悟杜诗长年三老摊钱之语亦此类也【齐东埜语】
　　活船白太傅诗暑退衣服干潮生船舫活吴中以水长船动为船活采入诗中便成佳句【阅耕余録】
　　弹棊戏之有弹棊始汉武以代蹴踘之劳其法用石为局中隆外庳黒白棊各六枚先列棊相当下呼上撃之以中者为胜李颀弹棊歌蓝田美石青如砥黒白相分十二子聮翩百中皆造微魏文手巾不足比縁邉度陇未可嘉鸟跂星悬正复斜回飙转指速飞电拂四取五旋风花按魏文帝弹棊赋縁边间造长斜迭取丁廙赋风驰火燎令牟取五梁元帝谢弹棊局启鳯峙鹰扬信难议拟鸟跂星悬何曽彷佛颀诗多本此魏文善此技用手巾拂之无不中唐顺宗在春宫日甚好之时多名手至长庆末好事家犹见有局尚多解者今则不传矣【遯叟】
　　六赤叶子李洞有赠龙州李郎中先梦六赤后打叶子诗六赤古之琼畟今之骰子也叶子者如今之册叶唐人藏书皆作巻轴后苦巻轴难数巻舒多以叶子写之如吴彩鸾唐韵李郄彩选之类是也骰子格本备检用故亦以叶子写之因以为名唐世士人宴聚盛行叶子格五代宋初犹然后渐废不传见欧阳归田録杨用修以叶子为纸牌失之矣【陈晦伯】

　　唐音癸籖巻十九

　　●钦定四库全书

　　唐音癸籖巻二十

　　（明）胡震亨 撰

　　○诂笺五

　　酒名春东坡云唐人酒多以春名今具列一二金陵春【李白诗堂上三千珠履客瓮中百斛金陵春】竹叶春【杜甫诗山杯竹叶春】曲米春【杜闻道云安曲米春纔倾一盏便醺人】抛青春【韩愈诗百年未满不得死且可勤买抛青春】梨花春【白居易诗青旗沽酒趂梨花注杭人酿酒趂梨花时熟号为梨花春】若下春【乌程有若下春刘禹锡诗鹦鹉杯中若下春】石冻春【富平有石冻春郑谷赠其宰诗云易博连宵醉千缸石冻春】土窟春【出荥阳】烧春【出剑南并见唐国史补】松醪春【见唐裴铏传竒】
　　销肠酒郑谷诗险事消肠酒清欢敌手棊拾遗记张华以西羗蘖渍北胡麦为醇酒大醉不揺荡令人肝肠烂当时谓之消肠酒郑诗似用此
　　蓝尾酒元日饮屠苏酒从小者起以至老名蓝尾酒唐人多入诗用按时镜新书晋有问董勋者曰俗以小者得岁故贺之老者失岁故罚之意即阑字取阑末之意借用蓝耳侯白酒律又言此酒廵匝到末连饮三杯以慰之亦名婪尾唐人河东记载申屠澄遇老翁妪留饮澄让曰始自主人翁即廵澄当婪尾则知婪为自谦之辞如俗云贪杯然与蓝又另一解矣并方言而各有其义【遯叟下同】
　　火前白乐天茶诗红纸一封书后信緑芽十片火前春齐已诗髙人爱惜藏岩里白甀封题寄火前火前者寒食禁火之前也今世俗多用榖雨前茶称为雨前学林新编云茶之佳者造在社前其次火前其下则雨前
　　皋卢叶大味苦涩似茗而非南越茶艰致煎此为饮以代之非佳品也皮日休有石盆煎皋卢取其名之僻入句耳详本草及南越志
　　云子杜诗饭抄云子白葛洪丹经用云子碎云母今蜀中有碎砾细长而圆者白云子石也杜以饭粒似之故云【许彦周诗话】
　　麸炭白乐天诗云日暮半垆麸炭火麸炭语留传不一北夣琐言优人安辔新嘲李茂贞烧京阙云京师但卖麸炭便足一生【遯叟下同】
　　五粒松松以粒言旧矣唐诗如松暄翠粒新【义山】翠粒照清露【梦得】松斋一夜怀贞白霜外空闻五粒风【鲁望】又李贺有五粒小松歌岂古人本其初菩有似乎粒故言粒欤乃亦有称鬛者按松穗皆双股栝松三股种传自髙丽所谓华山松者每穗五股称五鬛松松穗初生少可言粒多至五亦言粒于体物未惬矣段成式云五粒者当言鬛甚得之非谓凡粒皆可通呼鬛也
　　桤杜集有乞桤木诗又有桤林碍日吟风叶句韵书不収桤字无音郑氏注曰五来反若然当作呆字尝见前辈读若欹韵颇以为疑后见剑南诗有著书増木品搜句觅桤栽又荆公诗云濯锦江邉木有桤小园封殖伫华滋益信欹音为然桤惟蜀有之不才木也或谓即榕云【齐东野语】
　　木绵树大可合抱髙数丈花红似山茶而蕋黄色瓣极厚春初叶未舒时花开满树望之烂然如锦又如火之烧空既结实大似酒杯絮茸茸如细毳半吐于杯之口所获与江南草本岁艺者异唐王叡诗纸钱飞出木绵花盖其盛开之时正与春社相值又李商隠木绵花飞鹧鸪啼则花尽叶长春已老矣【西事珥下同】
　　桄榔树李徳裕诗桄榔树叶暗蛮溪桄榔身似椶榈而色緑似竹亦有丝自裹髙七八丈亭亭直上叶大如掌皆攒于树之杪甚浓宻其杪抽丝蔓千百条长丈余垂下如缕蕤蕤可玩南中树此种形之最异者张九龄诗里树桄榔出谓其特髙出羣木之表也
　　桂张九龄诗兰蕋春葳蕤桂花秋皎洁叚成式云桂花三月生黄而不白曲江云桂花秋皎洁妄矣按图经桂有三种菌桂牡桂及单名桂宾宜韶钦诸州种类亦各不同有三月四月生花全类茱茰者亦有八九月生花者今东南桂皆然其花色黄白之外亦有丹者成式安得据所见遂谓曲江为妄乎【遯叟下同】
　　牡丹余观唐人牡丹入诗不但中晚即初盛概有欧公不知何故谓篇什为少此花移植于武后赋句于婉儿谱清平调于太眞有此三名雌为之破天荒虽矢音不多已占尽一代风流矣宁待买栽看到等语出始云盛哉郑樵谓芍药见于风雅最古牡丹晚出依芍药得名故其初曰木芍药亦如木芙蓉之依芙蓉以为名而为唐人所重贵游竞趋至今弥甚遂使芍药为洛谱衰宗矣
　　玉蕋花唐人甚重玉蕋花唐昌观花发致僊女下降元白刘梦得张籍王建与严复休有唱和诗李徳裕出牧润州招隠山观有此花因有忆翰林院玉蕋之作但不详其花之状若何后见周益公集有玉蕋辨证一巻云尝从招隠致得一本条蔓如荼■〈艹縻〉种之冬凋夏茂柘叶紫茎乆之根株合抱成树花苞初甚微经月渐大暮春方八出须如冰彩上缀金粟花心复有碧筒状类胆瓶其中别抽一英出众须上散为十余犹刻玉然花名玉蕋以此益公又以为人多与琼花玚花相混琼花即八僊花玚花即山矾花亦名米囊花并白而实与玉蕋异云
　　合昏杜子美佳人诗云合昏尚知时鸳鸯不独宿合昏即合欢叶至暮即合今夜合花是【墨庄漫録】
　　杜鹃润州鹤林寺杜鹘今俗名映山红又名红踯躅者此花在江东弥山亘野殆与榛莽相仍而说者以为外国僧钵盂中所移上玄命三女下司之巳踰百年终归阆苑盖物以希见为珍不必果异种也王建宫词云太仪前日暖房来嘱向昭阳乞药栽勑赐一窠红踯躅谢恩未了奏花开虽宫禁中其重如此【容斋一笔】
　　荳蔲杜牧之诗云娉娉袅袅十三余荳蔲稍头二月初不解荳蔲之义阅本草荳蔻花作穗嫩叶巻之而生初如芙蓉穗头深红色叶渐展花渐出而色微淡南人取其未大开者谓之含胎花言尚小如姙身也【姚寛丛语】
　　折麻楚词云折踈麻兮瑶华将以遗兮离居瑶华谓麻之华白也谢灵运诗云瑶华未堪折兰苕已屡摘路阻莫赠问何以慰离析沿楚辞意用于离居唐人骆宾王思家诗云旅行悲泛梗离恨断踈麻钱起题辋川诗云折麻定延竚乗月期相寻用并同谢至于起赠赵给事诗乃云不惜瑶华报木桃则以瑶华为玉误矣【韵语阳秋】
　　抝花南方谓折花曰抝花唐李贺诗试问酒旗歌板地今朝谁是抝花人又古乐府抝折杨桞枝【辍耕録】
　　曲尘唐人咏桞如刘禹锡之龙墀遥望曲尘丝使曲尘字者极多礼记月令荐鞠衣于上帝告桑事注云如鞠尘色周礼内司服鞠衣郑司农云鞠衣黄桑服也色如鞠尘象桑叶始生此用之桞又象其花絮之穗耳【姚寛丛语下同】
　　栗皱杜甫诗云尝果栗皱开或作雏字殊不可解集韵雏侧尤切革纹蹙也汉上题襟周繇诗云开栗戈之紫雏贯休云新蝉避栗皱又云栗不和皱落即栗蓬也
　　诃梨勒包佶诃梨勒叶诗茗饮惭调气梧丸喜伐邪按本草诃梨勒树似木梡花白子似栀子主消痰下气等疾来自南海舶上广州亦有之茗亦能下气此言其功胜茗梧丸谓入用丸如梧子也今医家所用诃梨勒是其子不闻用叶者应是本草失收耳【遯叟】
　　相思子笔丛谓唐人骰子近方寸凡四点当加绯者或嵌相思子其中温庭筠诗云珑骰子安红豆入骨相思知也无相思子即今红豆也愚按岭南闽中有相思木岁乆结子色红如大豆故名相思子毎一树结子数斛非即红豆也岂飞卿姑借用耶【徐氏笔精】
　　红蓝蓝说文染青草也所谓青出于蓝者是也白乐天诗老丝练緑红蓝染染成红线红于蓝李益诗蓝叶郁重重蓝花石榴色少女归少年光华自相得此则红花也本非蓝以其叶似蓝因名为红蓝本图草经云【遯叟下同】
　　蓪草王叡诗蓪草头花桞叶裙李咸用咏红薇诗画出看还欠蓪为揷未轻蓪草作花古已有之矣
　　嘉草栁子厚种白蘘荷诗庶氏有嘉草攻禬事乆冺本草蘘荷叶似初生甘蕉根似姜芽中蛊者服其汁卧其叶即呼蛊主姓名庶氏以嘉草除蛊毒宗懔谓嘉草即此也【陈晦伯】
　　席萁王建诗单于不向南牧马席萁遍满天山下顾非熊诗席萁草断城池外护栁花开帐幕前李长吉秋净见旄头沙逺席萁秋秦韬玉席萁风紧马豩豪唐人屡用之酉阳杂俎云席萁一名塞芦生北胡地盖可为帘亦可充马食者五代史云契丹地有息鸡草尤美而本大马食不过十本而饱意席萁即息鸡一物而音讹耳【刘会孟注贺集以席萁为箕踞之义杨升庵驳之为塞上地名并误　遯叟】
　　■〈思〉簩亦曰簩■〈思〉旧云出思牢国又一名涩勒质薄而空大者踰二寸涩可挫瓜乆则以浆水渍之还复快利坡诗倦看涩勒暗蛮村谓此李商隠有射鱼诗云思牢弩箭磨青石绣额蛮奴三虎力则此物亦中箭材矣【西事珥】
　　■〈拔，马代扌〉■〈翰，马代羽〉白居易武丘留别诸妓云清管曲终鹦鹉语红旗影动■〈拔，马代扌〉■〈翰，马代羽〉嘶广韵■〈拔，马代扌〉■〈翰，马代羽〉蕃大马也音薄寒亦有直作薄寒者【遯叟下同】
　　黒暗杜诗黒暗通蛮货叚成式以为南人称象牙白暗犀角黒暗杜盖用方言而不详暗之义考本草图经云犀文有倒揷有正揷有腰鼓揷其类极多足为竒异波斯呼犀角为黒暗言难识别耳
　　鹧鸪音岭南録异云鹧鸪吴楚之野悉有岭南偏多臆前有白圆点背上间紫赤色大如野鸡多对啼其鸣自呼钩辀格磔李羣玉山行闻鹧鸪诗云方穿诘曲﨑岖路又听钩辀格磔声韦庄集鹧鸪诗懊恼泽家非有恨年年常忆鳯城归旧注懊恼泽家鹧鸪音有此不同
　　唤起催归韩退之诗唤起牕全曙催归日未西无心花里鸟更与尽情啼山谷曰吾每哦此诗而了不解其意自谪峡川时春晚忆此诗方悟之唤起催归二鸟名若虚设故人不觉耳唤起声如络纬圆转清亮偏于春晓鸣亦谓之春唤催归子规鸟也【冷斋夜话】
　　拨榖太白乐府拨榖飞鸣奈妾何拨榖即布榖牝牡飞鸣以翼相拂佩之夫妻相爱见尔雅注及本草【遯叟下同】
　　乌鬼杜峡中诗有家家养乌鬼顿顿食黄鱼之句解乌鬼者其说不一有引元微之诗病赛乌称鬼云南人染病竞赛乌鬼为杜诗之证似乎为确然于养字终说不去对下聮亦无情至有谓乌鬼为祀神之猪尤可笑毕竟是鸬鹚方与食黄鱼可通聮法为合耳若谓今峡中称鸬鹚无此名因生他辨方言今古不同者多可一槩论耶
　　稚子杜诗笋根稚子无人见姚寛引杜牧诗小莲娃欲语幽笋稚相携孔平仲引唐人食笋诗稚子脱锦■〈衤朋〉骈头玉香滑证稚子为笋然作此解与下鳬雏句亦不成聮法僧赞宁谓竹根有鼠大如猫名竹豚亦名雉子稚即雉字字画小讹桐江诗话又谓笋生正雉哺子之时言雉子之小在竹间人不能见二说依稀近之虽未必果是然犹不失解诗之法
　　西施鱼李义山诗西施因网得又网得西施赠别人考东坡异物志鱼有名西施者美人鱼也出广中大海食之令人善媚【屠用明】
　　篊陆鲁望寄吴子华诗到头江畔寻渔事织作中流万尺篊篊取鱼具也酉阳杂俎晋时钱塘有人作篊年取鱼亿计号万尺篊石梁絶水曰洪射洪之得名是也以竹为鱼梁从竹为篊此字唐韵不収【郑良孺】
　　鱼论斗前汉货殖传水居千石陂言养鱼一岁收千石唐皮日休钓侣诗一斗霜鳞换浊醪注云吴中卖鱼论斗酒乃论觔【芥隠笔记】
　　鳯子韩偓诗鸿儿唼啑雌黄嘴鳯子轻盈腻粉腰崔豹古今注蛱蝶大者为鳯子【西清诗话】
　　蟢子权徳舆诗昨夜裙带解今朝蟢子飞铅华不可弃莫是藁砧归韩翃诗少妇比来多逺望应知蟢子上衣巾俗说裙带解有酒食蟢子縁人衣有喜事其来盖逺东山蟏蛸疏云蟏蛸小蜘蛛长脚者俗名蟢子荆州河南名喜母着人衣主有亲客至乆入三百篇注脚矣【遯叟】

　　唐音癸籖巻二十

　　●钦定四库全书

　　唐音癸籖巻二十一

　　（明）胡震亨 撰

　　○诂笺六

　　杨炯祅星六丈出沴气七重悬上句用天文书【五残六贼司诡咸汉四星并去地可六丈所出非其方其下有兵冲不利】下句用纬书【春秋文耀钩楚有苍云如蜺围轸七盘又汉髙困平城亦有月晕围参毕七重之事】二月河魁将三千太乙军上句用六壬占【六壬十二月将二月夘合戍将曰河魁】下句用太乙占【太乙星天帝神主知兵革汉武尝画鏠旗奉之指所伐国艺文志有其兵法】
　　骆宾王送人入蜀海客乗槎渡僊童驭竹回上用严君平卜肆事下用介象令人骑竹自吴往蜀事【曹能始蜀中诗话以驭竹为费长房葛陂事引寰字记葛陂在蜀温双间为据按后汉书长房传注葛陂在豫州新蔡境与蜀无渉】
　　代郭氏答卢照邻迢迢芋路望芝田渺渺函关限蜀川芋是蜀事芝是商洛事时卢在秦中郭在蜀中二语当句作对言相望情误本芋作芊改者愈谬遂不可通【杨用修以宕渠古賨国姓芊改为芊合芝田不成句矣蹲■〈氏鸟〉又增一饷羊帖乎】
　　陈子昻乞推禄命诗非同墨翟问空滞杀龙川事出墨子【墨子之齐日者语之曰帝今日杀龙北方先生之色墨不可以北墨子果不遂而反】又赠晖上人诗四十九变化一十三死生一出法华经一出道徳经虽算博士未如其工也【法华经随喜分第五十人义三藏四门众四十八人合最初最后五十人最后第五十人但自解不化陀其四十九人师弟子展转相授自行化陀】
　　杜审言送李嗣眞使河东诗子月开阶统房星受命年时则天改唐为周遣使故所用皆姬周受命事【子月周正朔周兴五星聚房出春秋元命苞天子必有神灵符纪开阶立隧孔演图之文】
　　沈佺期赠韦舍人诗一经书旧徳五字擢英材上用韦氏事下用晋中书郎虞松事五字用之中舍唐人尤多狱中咏燕不如黄雀语能雪冶长猜似以治长缧绁之释繇鸟语与论语正义不同【正义云旧说冶长解鸟语故繋之缧绁今以其不经去之海録引旧疏止载鸟语余不详无从证佺期异同之故记之俟博洽者】
　　宋之问宿云门寺诗樵路郑州北学井阿岩东州疑作洲学井疑是舜井【孔灵符会稽记郑弘于若耶溪遇神人以溪中采薪为难愿朝南风暮北风后果然周处风俗记余姚舜之余族所封也故有歴山舜井宋诗用郑洲舜井蹉句对法】
　　李峤还洛诗将交洛城雨稍逺长安日交字用东京赋总风雨之所交陶甄荷吹万颂叹归明一用荀子明一者皇
　　中宗降诞日长寕公主满月侍宴诗大火乗天正明珠对月圆中宗以十月生是月日躔大火之次日君象故以为比人但知下句之工不知上句之大【史称中宗十一月诞似误内殿栢梁体诗题称十月诞辰可证】祚新金箧里用虞舜金绳玉柙符命事初复辟故云新歌奏玉筐前用有娀氏女玉筐覆燕遗二卵事本娥女作歌此借为侍宴者奏歌又使事家点合之妙
　　峤与李乂皆有送沙门玄奘三僧还荆门应制诗此是江陵白马寺玄奘中宗时与景俊二师同召至京归乡终本寺非贞观中求法奘师也详髙僧传
　　郑愔长宁公主东庄诗公门袭汉环主第称秦玉主嫁弘农杨愼交用先世太尉公事今本环为瓌误
　　张九龄和御制送张说赴朔方诗为奏熏琴倡仍题瑶剑名薫倡故为帝言然考是时实炎月题剑用汉肃宗赐尚书韩棱等寳剑事时说正官尚书其精切如此
　　王维樱桃诗中使频倾赤玉盘用拾遗録汉明帝宴羣臣大官进樱桃以赤瑛为盘事
　　老将行耻令越甲鸣吾君本说苑齐雍门狄语【说苑云越甲至齐雍门狄请死之曰昔者王田于囿左毂鸣车左请死之曰吾见其鸣吾君也今越甲至其鸣君岂左毂之下哉维自用成语也有改为鸣吾军者妄】
　　送杨长史赴果州诗官桥祭酒客山木女郎祠蜀道艰险行必有祷祈女郎其丛祠之神客即祷神之行客也合两句读之深无限逺宦跋涉之感有辨女郎为何许人者都是说梦【元人注女郎为女仙谢自然曹能始以自然贞元间人不合谓是张鲁女更以祭酒字信客为鲁如此解诗诗何可通】
　　辋川诗来者复为谁空悲昔人有辋川旧为宋之问别业摩诘后得之为庄昔人似指之问非为昔人悲悲后人谁居此耳总达者之言
　　孟浩然陪张始兴泛江洗帻岂独古濯缨良在兹帻壊水洗傅墨虽良刺史事【后汉扬州刺史巴祇】然用以唤濯缨作对亦大费纽合矣孟不善用实乃尔
　　李颀题璇公山池云逺公遯迹庐山岑开山幽居祇树林弇州公以开山声调不协欲改为开士此元人郝天挺唐诗鼓吹注中说也吾谓逺公即指璇公开山即就上庐山衍下做到山池上意义实然虽不叶不可改也不然一人耳既拟之逺公矣复泛称为开士可乎
　　李白赠潘侍御论钱少阳虽无二十五老者且有一翁钱少阳用介子推事【说苑介子推年十五相荆仲尼使人往视廊下有二十五俊士堂上有二十五老人】
　　越女词东阳素足女会稽素舸郎相看月未堕白地断肝肠月堕狎语比语也出谢监逸诗【谢东阳溪中赠诗明月在云间迢迢不可得答云但问情若何月就云中堕】
　　梁甫吟手接飞猱搏雕虎侧足焦原未言苦出张衡思玄赋赋又出尸子【赋云执雕虎而试象兮阽焦原而跟止尸子云中黄伯曰余左执太行之獶而右搏雕虎唯象之未与试焉又曰莒国有石焦原者广五十步临百仞之溪莒国莫敢近有以勇见莒子者独却行齐踵焉】
　　草大还篇髣髴明牕尘死灰同至寂冶入赤色十二周律歴赫然称大还与道本无隔并用参同契语【参同契云岁月将欲终毁性伤寿年形体为灰土状若明牕尘冶并合之驰入赤色门又云周旋十二节节尽更须亲色转更为紫赫然成还丹】
　　白有邯郸才人嫁为厮养卒妇诗此谢眺旧题也盖设为其事寓臣妾沦掷之感耳杨用修以为此卒即御赵王武臣归者果此卒也才人亦不枉矣何诗为正阳辨之未及此总固哉说诗者
　　太白秦女巻衣即梁吴均秦王巻衣题也其事莫详吾谓此非嬴秦或苻秦耳晋载记秦苻坚灭燕得慕容冲有龙阳姿爱幸之与其姊清河公主并宠宫人莫进长安引一雌复一雄双飞入紫宫歌之均本辞秦帝卷衣裳持此赠龙阳白所拟亦云顾无紫宫宠敢拂黄金床似皆谓此若嬴秦安得有男宠事白亦不应作天子居未央语矣记之俟通识者【后罗隠秦望山诗有覇主巻衣纔二世晚末人传误不足慿】
　　白丁都护歌所咏云阳水道舟行艰碍之苦盖为齐澣所开新河作也按润州旧不通江澣开元中为刺史始移漕路京口塘下直达于江立埭收课江北瓜步亦开新河但瓜步岸庳入江为易白尝有诗美之京口岸髙水浅浊用牛曵舟为难故白有此歌以言其苦其名丁都护歌者初宋髙祖即京口开东府有女其夫见杀呼督护丁旿问收殡事毎问辄叹息呼之人因写为歌白感其土俗之事即用其土之古歌名以为歌也旧注全不知此特备拈出本歌称督护白改云都护者宋书乐志亦称旿为直都护可通用耳
　　太白蜀道难一诗新史谓严武镇蜀放恣白危房管杜甫而作盖采自范摅友议沈存中洪驹父驳其说谓为章仇兼琼作萧士赟注又谓讽幸蜀之非说不一按白此诗见赏贺监在天寳入都之初乃玄宗幸蜀严武出鎭之前岁月不合而兼琼在蜀着功吐蕃亦无据险跋扈之迹可当此诗皆傅会不足据蜀道难自是古曲梁陈作者止言其险而不及其它白则兼采张载剑阁铭一人荷戟万夫趦趄形胜之地匪亲弗居等语用之为恃险割据与羁留佐逆者着戒惟其海说事理故苞括大而有合乐府讽世立教本旨若苐取一时一人事实之反失之细而不足味矣诸解者恶足语此
　　太白古风六十首第一首自咏诗业志在删述第二首蟾蜍薄太清即咏玄宗宠武妃废王皇后事殊觉不伦及读结语沈叹终永夕感我涕沾衣始知白自有深指在彼盖谓当世相如是我赋长门悟主我事耳作是观吟脉纔有伦次
　　又按古风六十篇中言僊者十有二其九自言游僊其三则讥人主求僊不应通蔽互殊乃尔白之自谓可僊亦借以抒其旷思岂眞谓世有神僊哉他诗云此人古之僊羽化竟何在意自可见是则虽言游僊未尝不与讥求僊者合也时玄宗方用兵吐蕃南诏而受箓投龙崇尚玄学不废大类秦皇汉武之为故白之讥求僊者亦多借秦汉为喻白他诗又云穷兵黩武今如此鼎湖飞龙安可乗其本指也欤
　　山人劝酒琴曲咏四皓出佐太子事末云浩歌望嵩岳意气遥相倾嵩岳非商颜地用此者明皇时卢鸿一王希夷诸人皆隠居嵩山时蒙征召顾问太子瑛之废诸人并无一言救止如四皓致不满意耳
　　古豫章行咏白杨生豫章山秋至为人所伐太白亦有此辞中间止着白杨秋月苦早落豫章山两句首尾俱作军旅丧败语并不及白杨片字读者多为之茫然今详味之如所云呉兵照海雪及老母与子别呼天野草间楼船若鲸飞波荡落星湾皆永王璘兵败事也盖白在庐山受璘辟及璘舟师鄱湖溃散白坐繋寻阳狱并豫章地故以白杨之生落于豫章者自况用志璘之伤败及已身名隳坏之痛耳其借题畧点白杨正用笔之妙巧于拟古得乐府深意者萧杨二家注何曽道着一字来

　　唐音癸籖巻二十一

　　●钦定四库全书

　　唐音癸籖巻二十二

　　（明）胡震亨 撰

　　○诂笺七

　　杜子美龙门奉先寺天阙象纬逼云卧衣裳冷宋人以阙为实字属对不切欲改为阅又有欲改为窥者龙门号双阙自有据此古诗何论对法乎介甫诸公枉费雌黄到此
　　宴王使君宅留欢卜夜闲或谓闲为杜公家讳必阑字之误如失韵何考宋卞氏本自作上夜闗盖投辖之意合上泛爱容霜鬓读之殊穏帖
　　北征天吴及紫鳯顚倒在短褐刘子威以天吴九鳯同出山海经欲改紫为九又引王中行说吴当作■〈艹羊〉以字书无此字为疑【中行字知复宋人以博学闻】按诗不吴不敖之吴空胡切说文徐注云作音华者谬则世故有读作华者矣王所云音■〈艹羊〉当作华字或笔误或古自有此别体耳诗第取声律可讽吴字作空胡切读欠响读若华即响用紫鳯响用九鳯抑又欠响然则紫鳯自可无改而吴之读为华王说亦尽自有会可无疑也
　　掖垣竹埤梧十寻洞门对雪长阴阴黄山谷以下有青春深句不宜有雪当是画壁上雪既牵强张伯成以西北地寒积阴处深春雪间未消又认做眞雪说不去此雪字自为梧竹清阴下耳
　　送李秘书赴蜀幕石出倒听枫叶下橹揺背指菊花开下句注者多不得其解今按十道记荆州有菊潭芳菊被涯所谓饮其水者多寿即此也李从荆州上峡故云背指又橹揺用荆州故事令贴切非泛泛言时物也倒听句既竒非此背指险絶语对之不称十四字具许大神力岂容草草读过
　　竹桥天寒白鹤归华表日落青龙见水中异苑太康二年冬大雪南州人见二白鹤语桥下曰今兹寒不减尧崩年也旧注作丁令威化鹤事误桥可称龙出楚辞麾蛟龙以梁津本竹桥故又用费长房葛陂竹化为龙事云龙见水中也
　　出峡诗五云髙太甲六月旷抟扶五云太甲出王勃华盖西临藏五云于太甲益州夫子庙堂碑语黄帝象五色云作华盖星之有华盖以象华盖名之其柱旁六星曰六甲文人笔藻尊名之为太甲凡云西行不雨言西临言藏者勃以华盖当云言云之不雨喻夫子道之不行也杜用此盖即借为蜀中故事若云回望西蜀五云空髙况已之不得志于蜀而去耳下句是言此去南徙未有抟扶风力可借一言蜀一言出蜀后用事虽实而调故灵活此其所以为老杜欤【按勃华盖二语叚成式以为张燕公尝问僧一行不能解王伯厚虽有杠旁之解而不敢决太甲之即六甲皆缘从星象中生解不悟其虽言星实言云也通读勃碑下文雷两句意义自明而杜所以引用之旨亦豁然矣】
　　刘贡父诗话以杜诗功曹非复汉萧何为误用王定国引髙祖纪孟康注萧何为主吏主吏功曹也叶石林甚韪之然诗如此亦僻矣杜修可曰吴志虞翻为孙策功曹策曰孤有征讨事卿复以功曹为吾萧何守会稽耳时子美有京兆功曹之命故以之自况
　　杜位宅守岁诗称位为阿戎按阮籍与王戎父浑为友尝谓浑曰共卿语不如与阿戎谈后人以位为甫从弟不应用父子事妄改阿戎为阿咸【此必宋初人所改东坡与子由诗便有欲唤阿咸来守岁之句矣】正不知呼人为阿戎必父前可呼想其时位恰有父在故云此自可意而得何以疑而改为
　　杜公蜀中答裴廸逄早梅见忆诗东阁观梅动诗兴还如何逊在扬州梁书建安王伟刺扬州逊为水曹行叅军兼记室逊集有扬州法曹梅花盛开诗时廸在蜀依王侍郎【杜有诗与廸云风物悲游子登临忆侍郎自注王侍郎时为蜀牧】东阁云者拟王也裴依王何依建安而何恰有梅诗故用相比今人咏梅辄曰何水部岂知老杜初拈出时切确不可移易如此昜州非今【昜州广陵志因伪苏注收为彼地故实袭误乆矣古扬州治建业其治广陵者南兖州也附识】
　　子美赠重表侄王评事诗言已之曽老姑嫁为王之髙祖尚书妇与房杜交识秦王潜龙时反复数百言甚备尚书疑指王珪然史自言珪母李房杜微时知其必贵耳非杜亦非妻也更珪初为太子僚与秦王水火长流后召用廷臣犹加以仇雠之目元非太宗素交此必另一人虽显贵史失传耳古今从龙勲旧为史传所漏者多矣何独此
　　饮中八僊内苏晋无一事可考旧注云苏珦子又云许公之子许公止一子名善珦子即同名彼谠直有时誉不闻嗜酒且前卒总非也当从阙疑焦遂止袁郊甘泽谣载其与陶岘诸人为山水游一事余无见旧注伪造醉吃一则云出唐史拾遗近天中记亦误收入酒部不可不辨
　　贺沈东美除膳部郎诗内称沈为通家又有礼同诸父等语旧注以东美为沈既济之子杜氏与既济家无旧契此必云卿之与甫祖必简同官修文者可当耳乆怀此说未敢决后读太平广记东美家有狐恠事一则注云太子詹事佺期之子益为豁然广记四首四十八巻
　　寄刘使君伯华叙其先世当是刘宪后人宪仕天后朝以推按来俊臣贬俊臣败转鳯阁舍人故云翠虚捎魍魉丹极上鹍鹏景龙中宪选直修文馆学士时文馆宠赉甚盛故又有雕章五色笔紫殿九华灯宴引春壶酒恩分夏簟冰等句刘辰翁既不悉其为宪即亦不忆有景龙文馆记内事浪读冰字为凝欲改酒字为满对之殊太妄率
　　天育骠骑歌伊昔太仆张景顺考牧攻驹阅清峻遂令大奴字天育别养骥子怜神骏旧注以大奴为王毛仲非也景顺官太仆少卿秦州监牧都副使毛仲即起自奴隶时以霍国公领内外闲廐景顺实为之属尝对玄宗云臣禀仲之令其语见张说监牧颂徳碑中可考此大奴第牧马监奴耳
　　一辞故国十经秋毎见秋瓜忆故丘今日南湖采薇蕨何人为觅郑瓜州自注郑秘监审刘辰翁以瓜州为金陵瓜步此非郡望可呼人乎况审繇之子郑州人非升州人也审尝仕为袁州刺史或又刺陇右之瓜州史失载耳然因瓜忆瓜州退宦亦太谑非诗之正
　　答杨梓州闷到杨公池水头坐逄杨子鎭东州却向清溪不相见回船应载阿戎游杨子谓梓州也阿戎谓梓州之子公到梓州不得见杨聊与其子游因寄杨此诗耳杨公池定是古迹以与梓州姓同取巧用之或疑杨公必梓州父既可笑或又欲改杨公池为房公池合读之何味旧注皆梦说也丽人行杨花雪落覆白苹青鸟飞去衔红巾注者作春游景色解大愦愦此诗纪杨氏诸姨与国忠同游事非茍作也广雅杨花入水化为萍尔雅翼苹根生水底不若小浮萍无根漂浮国忠实张易之之子冒杨姓乃与虢国通不避雄狐之诮是无根之杨花落而覆有根之白苹也又杨白花飘荡落南家为北魏滛词用之眞切于比者青鸟西王毋使者飞去衔红巾则几于感帨矣咏时事不得不隠晦其词然意义自明惜从来无与发覆者
　　哀江头一箭正坠双飞翼诸家不得其解如黄山谷杨用修射雉等说皆可笑之极不知双飞翼正指上苐一人之同辇者而言谓贵妃也本繇军士逼缢而托之随辇才人箭射而堕总不敢斥言其事而为之辞诗为君父咏应如是也读下句即接明眸皓齿今何在云云其义自明何假多说乎唐制廵幸宫人扈从者骑而挟弓矢见武宗朝王才人传想明皇时蚤已然盖实有其事而借用之
　　黄昏胡骑尘满城欲往城南望城北有作忘城北又有作忘南北者讫无定本今按曲江在都城东南两京新记云其地最髙四望寛敞灵武行在正在长安之北公自言往城南濳行曲江者欲望城北冀王师之至耳他诗都人回面向北啼日夜更望官军至即此意若用忘字第作迷所之解有何意义且曲江已是城南矣欲更往城南何之乎
　　哀王孙起语长安城头头白乌夜飞延秋门上呼延秋门帝西幸所出门也梁侯景克建业修朱雀等门人心不忘梁有童谣云白头乌拂朱雀还与呉引用正寓复兴之望乌得云呼者说文乌孝鸟也孔子白乌盱呼也取其助气故以为乌呼刘孝威咏乌生八九子云氄毛不自暖张翼强相呼杜诗无一字无来歴如此
　　鄜州省家逺媿梁江总还家尚黒头旧注及刘辰翁评注皆云总梁臣后歴陈入隋放还江都杜以其仕三朝失节掲梁字媿之今考总放还时年已七十余故其诗亦自有白首入轘辕之句何言黒头此自就总初陷侯景时事自比耳按总传初总年少仕梁有名景陷台城避难﨑岖还会稽郡山阴都阳里公遘禄山难已近五十叹已乱后还家不及总尚是黒头时为可媿非以总为堪媿下梁字学春秋笔法也
　　杜之去国以救房管管之贬虽以陈涛之败实因诸王分鎭之策深中肃宗之忌为纔者所构而致集中诗为管伤者不一伤管正伤已也而尤莫详于荆南述怀之三十韵中间盘石圭多剪为管之建策原凶门毂少推又若为管之自将咎最一篇警策所在其汉庭和异域晋史坼中台覇业寻常体宗臣忌讳灾等语似又举和亲回纥事较分鎭抑扬论之若曰管去位始有和亲事国体损而宗臣以忌讳斥矣无非宛转为管出脱明已之救管者未为不是生平出处一大闗目莫备此篇无一字不深厚悱恻读之如起少陵与之晤语向来诸家句句错解埋没至寳到今殊可太息
　　代宗避吐蕃幸陜仓卒中百官少有至者杜咏其事有狼狈风尘里羣臣安在哉之句公意中大有昔年灵武追驾之感言随主患难者少以叹已之尝効忠未蒙报礼若仅为当日羣臣刺讽有何意味

　　唐音癸籖巻二十二

　　●钦定四库全书

　　唐音癸籖巻二十三

　　（明）胡震亨 撰

　　○诂笺八

　　韦应物睢阳感怀诗盛称张廵忠烈且云宿将降贼庭儒生独全义儒生谓廵宿将则谓许逺也当时城陷廵遇害赋议生致一人洛阳乃以逺行逺卒不屈中途死廵子去疾欲专以为父功上书谓逺心有向背请追夺官爵诏下尚书省以二人忠烈并着不可妄轻重议乃罢然时论犹纷纭不齐至元和中韩愈为文力辩之始定苏州此诗正作于议论未定之前不可为二人定评也
　　顾况有囝诗一章畧曰囝生闽方闽吏得之乃絶其阳郎罢别囝吾悔生汝人劝不举果获是苦囝别郎罢心摧血下隔地絶天及至黄泉不得在郎罢前【囝音蹇闽俗呼子为囝呼父为郎罢】此为唐阉宦作也唐宦官多出闽中小儿私割者号私白诸道毎岁买献之于朝故当时号闽为中官区薮备载唐书宦官传时中贵人初秉权作焰况诗若怜之亦若简贱之寓有微意在
　　刘长卿过贾谊宅秋草独寻人去后寒林空见日斜时初读之似海语不知其最确切也谊鵩赋云四月孟夏庚子日斜野鸟入室主人将去日斜人去即用谊语畧无痕迹【徐兴公】
　　李益听晓角无限塞鸿飞不度秋风吹入小单于大角曲名有小单于此借云吹入小单于处去与李白江城五月落梅花同一用法也
　　元白白诗鞍马呼教住骰盘喝遣输长驱波卷白连掷采成卢注骰盘卷白波莫走鞍马皆酒令又打嫌调笑易饮讶巻波迟注抛打曲有调笑令饮酒曲有巻白波元诗能唱犯声歌偏精变筹义叫噪掷骰盘生拧摄觥使又曲庇桃根盏横讲捎云式又筹着随宜放投盘止罚啀红娘留醉打觥使及醒差注舞引红娘抛打曲名详前乐通酒中觥使席上古职读两家诗句唐饮客章程可槩见
　　孟东野孟诗用字之竒者如品松抓挐指爪■〈月庸〉■〈月庸〉均也寒溪柧椾吃无力柧棱木即觚椾即笺言畏寒觚笺蹇吃无力峡哀踔■〈犭荅〉猿相过踔足蹋也犬食曰■〈犭荅〉借以状猿之行冬日冻马四蹄吃陟卓难自收陟卓﨑岖独立之貎又好用叠字如■〈日菐〉■〈日菐〉家道路■〈日菐〉■〈日菐〉即晔晔抱山冷殑殑殑殑即兢兢至嵩少玉峻峻伊雒碧华华强强【上声】揽所慿诸类又自以意叠之几成杜撰总好竒过耳孟佳处讵在是
　　李贺宋书废帝景和二年铸二铢钱形式转细无轮郭如今之剪凿者谓之来子钱李贺榆穿来子眼桞断舞儿腰谓榆荚似此小钱也
　　拟庾肩吾还自会稽歌脉脉辞金鱼羇臣守迍贱金鱼旧以鱼袋释梁无其制也庾乃简文宫僚东宫旧事中庶子掌门钥钥施悬鱼云辞金鱼自指旧署言耳
　　上云乐八月一日君前舞旧注引齐谐记八月一日赤松子采栢药事为解此非也一日当作五日上云乐乃俳乐献寿之辞以千秋名节始玄宗玄宗以八月五日生是日燕乐为盛故贺拟辞用之他帝即无有此月一日生者故知字误也
　　卢仝月蚀诗新书言其讥切元和逆党考之不合按此诗叙有年月云元和庚寅则吐突承璀讨王承宗无功而归之岁也初宪宗信用承璀令典神策拜大帅专征及败衂仍不加罪宠任如故有太阴养蟾蜍为所食之象故取以比讽恒州阵斩郦定进顶骨脆甚春蔓菁定进者承璀骁将初交战即被杀师因气折无功详见承宗传此正实纪其事处其云官爵奉董秦者秦史思明降将归正赐属籍封王后竟附朱泚为逆是时承宗蒙赦复官爵正与秦同仝以其反复必叛故又借秦为比通阅前后为承璀而作甚明若云逆党则构逆时去此尚逺安得预为讥切乎韩集亦载此诗删改过半题云效玉川子作谦不敢当改也然此诗麤纵至竟不可名诗或如送穷乞巧等制入文类于体为惬惜韩公更少此一改耳
　　刘禹锡文宗挽歌圣情悲望处兄日下西山人君兄日姊月出春秋感精符武宗以弟及故用之今本作沉日是浅学所改又刘有公主下嫁诗天母亲调粉日兄怜赐花云
　　宋吴复斋云禹锡与刘子厚诗有桞家新様元和脚之句脚字人多不晓髙子勉尝举以问山谷山谷云取其字制之新有徐僊者学山谷书陈无已赠诗亦有肯学黄家元佑脚之句愚谓脚字即当会様字意解之自明
　　张佑集有孟才人诗序称才人以歌笙获宠武宗帝疾亟为帝歌河满子曲甫发声肠断而絶事与其人后妃传无之传惟载王才人者武宗宠之欲立为后弗果帝大渐即自经于幄中王弇州疑而欲合为一然所引李卫公两朝献替记王才人自以骄妬忤旨不良死若孟才人以义死故一时诗人咏之其各是一人明矣
　　贾岛桑干絶句谢枋得注云旅寓并州十年一旦别去岂能无情故望并州以为故乡也读之不觉失笑此岛自思乡作耳其意恨乆客并州逺隔故乡今非惟不能归反北渡桑干还望并州又是故乡矣岂念并州哉念咸阳之不得归云耳谢注有分毫相似否【王世懋】
　　杜牧有絶句云杜诗韩笔愁来读似倩麻姑痒处■〈扌瓜〉称文为笔始六朝人沈约传云谢玄晖善为诗任彦升工于笔约兼而有之又梁简文帝与湘东王书论文章之弊亦分诗与笔为言牧所本也
　　许浑靖恭里感事诗题不明斥为何人其句云乾坤三事贵华夏一夫寃此惟退相可以当之文宗朝宋申锡谋去宦官反为宦官所构谪死考本传有王守澄欲遣骑就靖恭里屠申锡家语知此诗为申锡作无疑
　　浑凌歊台诗湘潭云尽暮山出巴蜀雪消春水来以地里考之湘潭当作江潭按凌歊台在今当涂黄山直踞大江之上西望大江上源则博望山与梁山称为天门者两崖中豁楚蜀逺通其水眞有从巴蜀雪消而来之势稍东直瞰牛渚矶矶水深黒不测是云江潭而潭上诸山叠叠环峙薄暮岚消山见则暮山云尽而出尤对岸眞景之的的者宋人郭功甫姑熟诗牛渚对峙凌歊台长江倒挂天门开从来题咏者大都不出此二景而浑独善写之最为工尽若湘潭去此甚逺矣可因字之偶误遂谓浑诗果尔乎昔贤如用修弇州并不疑湘字为讹欲改暮山山字从烟那有是处用修又袭方回之说以宋祖裕节俭浑三千歌舞句为诬讥浑无史学不知宋二武皆称祖【武帝髙祖孝武帝世祖】地志称孝武登此台置离宫而本纪亦载其幸南豫州者再校猎姑熟者一与地志合是尝嗤髙祖裕为田舍翁者三千歌舞宜有之无史学竟属何人耶百年便作万年计又似约畧孝武后人借南苑三百年痴想槩入之以尽宋事要使寛展耳古作者使事别有深会在未可轻议
　　李商隠昔楚襄王与宋玉游髙唐之上见云气之异问宋玉玉曰昔先王梦游髙唐与神女遇玉为髙唐之赋先王谓怀王也宋玉是夜梦见神女寤而白王王令玉言其状使为神女赋文选玉王二字各误后人遂云襄王梦神女其实非也古乐府诗有之本是巫山来无人覩容色惟有楚怀王曽言梦相识李义山亦云襄王枕上原无梦莫枉阳台一片云足以互证【西溪丛语】
　　古乐府清溪小姑曲云开门白水侧近桥梁小姑所居独处无郎唐李义山诗神女生涯元是梦小姑居处本无郎小姑蒋子文第三妹也杨炯少姨庙碑云虞帝二妃湘水之波澜未歇蒋侯三妺青溪之轨迹可寻【升庵诗话】
　　莫愁者郢州石城人今郢有莫愁村画工传其貎好事者多写寄四逺古词莫愁在何处莫愁石城西艇子打两桨催送莫愁来者是也李义山马嵬诗如何四纪为天子不及卢家有莫愁此莫愁者洛阳人梁武帝河中之水歌洛阳女儿名莫愁十五嫁为卢家妇卢家兰室桂为梁中有郁金苏合香者是也古有两莫愁在【容斋三笔】
　　利州江潭作自注感梦金轮所蜀志则天父士彟为利州都督泊舟江潭后母感龙交娠后然史不载其事虽建寺赐眞容不闻别有祠设岂后欲讳之耶自携明月移灯疾欲赴行云散锦遥言龙衔珠为灯而散鳞锦以交合龙性滛义山为代写其滛工美得未曽有散锦本木华海赋中语
　　以锦瑟为眞瑟者痴以为令狐楚青衣以为商隠庄事楚狎绹必绹青衣亦痴商隠情诗借诗中两字为题者尽多不独锦瑟【胡元瑞云锦瑟一篇是义山有感而作大槩无题中语但首句畧用锦瑟引起耳宋人认作咏物以适怨清和字面附会穿凿遂令本意懵然且至此情可待成追忆处更说不通学者试尽屏此等议论只将题面作青衣诗意作追忆读之当自踊跃】
　　张乔文苑英华载乔七松亭一诗有已比子眞栖谷口岂同陶令卧江邉之句题不着为何人作考唐史郑少师薫退居隠岩手植七松自号七松处士云异代可与五桞先生作对乔诗盖为薫作陶令一聮亦政用薫语也乔咸通中应举熏以其诗苦道眞尝延之门下见郑谷集注可互证
　　陆龟蒙杂讽云红蚕縁枯桑童麋来触犀歌鹅惨于冰赤舌可烧城皆用太玄语【困学纪闻】
　　唐彦谦叶梦得石林诗话以杨大年刘子仪喜唐彦谦题汉髙帝庙云耳闻明主提三尺眼见愚民盗一坏语皆歇后如三尺律三尺喙皆可何独剑乎愚按汉髙帝纪曰吾以布衣提三尺取天下又韩安国传髙帝曰提三尺取天下者朕也皆无剑字唯注曰三尺谓剑也出处既如此则诗家用其本语何为不可【庚溪诗话】
　　司空图耐忍居士歌咄诺休休莫莫咄拒物之声诺敬言也图隠身不出其本怀姑为拟议之辞先叱之随诺之因以休休莫莫自决耳与咄嗟二字自不同刘贡父及王楙各有辨俱不明聊为正之
　　附订讹沈佺期【答魑魅诗既作魑魅问不应托影答辞】宋之问【紫禁僊舆诘旦来左传诘朝相见谓明早也今以为今日李迥秀诘旦重门闻警跸误亦同】陈子昻【吾闻中山相乃属放麑翁秦西巴乃孟孙氏之臣非中山相】李白【绕朝赠士会策指方策之策也白临行相赠绕朝鞭误以鞭为策山阴道士如相见应写黄庭换白鹅误以道徳经为黄庭经醉过东山引浩浩洪流之咏误以稽康诗为谢安诗】杜甫【诸将诗用玉鱼金盌本沈炯茂陵玉盌遂出人间语以上有玉鱼字遂易作金盌何颙好不忘细学何颙免兴孤凡两用于佛寺当时周颙因周妻何肉语失忆其姓而误卫鹤乗轩指轩车之轩云轩墀曽宠鹤误乗槎至天河海上客也奉使虚随八月槎误为汉之张骞刘越石为胡骑所围中夜奏胡笳贼流涕解围去胡骑中宵堪北走误用为笛诗又赠尔秦人策莫鞭辕下驹误与李白同】顾况【燕作巢避戊已见博物志验之信况四言燕燕于巢缀缉维戊误用】张籍【卫青不败由天幸李广无功为数竒史记天幸乃霍去病非卫青又汉书音义数音朔则亦不可与天属对成都曲锦江近西烟水緑新雨山头茘枝熟万里桥边多酒家游人爱向谁家宿似未尝至成都者成都无山亦无茘枝然此诗自不碍其风致】白乐天【长恨歌云峩眉山下少人行旌旗无光日色薄峩眉在嘉州与幸蜀路全无交涉】刘禹锡【踏歌行为是襄王故宫地至今犹是细腰多墨子云楚灵王好细腰韩非子云楚庄王好细腰凡两见不闻襄王】杜牧【珊瑚破髙齐作婢舂黄糜按李询得珊瑚其母令青衣而舂无糜字牧趂韵撰造非事实又有诗甘罗昔作秦丞相史记罗年十二事秦相文信侯后封上卿未尝为秦相北史彭城王浟传云昔甘罗为秦相未闻能书仪礼疏云甘罗十二相秦未必要至五十知此谬循袭巳乆】李商隠【史记载秦始皇封泰山风雨暴至休树下封其树为五大夫五大夫者秦官名第九爵也商隠五松驿诗独下长亭念故秦五松不见见舆薪名驿者误商隠复误虽然前此庾信已有山封五树松句矣】许浑【冀州记缑氏僊人庙者昔王侨为柏人令于此登僊浑诗王子求僊月满台又可怜缑岭登僊子犹自吹笙醉碧桃则以王侨为王子乔金陵怀古石燕拂云晴亦雨江豚吹浪夜还风石燕出零陵非出金陵其物遇雨则飞止还为石晴何縁得飞取对偶工致而非其实】陆龟蒙【药名诗云乌啄蠧根回乃是乌喙非乌啄也又断续玉琴哀药名止有续断无断续】

　　唐音癸籖巻二十三

　　●钦定四库全书

　　唐音癸籖巻二十四

　　（明）胡震亨 撰

　　○诂笺

　　九鎭六朝人诗用鎭字唐诗尤多如禇亮莫言春稍晚自有鎭开花之类韵书鎭压也亦安之也盖有常之义约畧用之代常字令声俊耳【遯叟】
　　生李白戏杜甫云借问别来太痩生只为从前作诗苦太痩生唐人语也至今犹以生为语助所谓可怜生作么生之类【谈苑】
　　泥俗谓柔言索物曰泥乃计切谚所谓软纒也杜子美诗忽忽穷愁泥杀人元微之忆内诗泥他沽酒抜金钗非烟传诗脉脉春情更泥谁杨乗诗昼泥琴声夜泥书又元邓文原赠妓诗有银灯影里泥人娇后人用者不一【升庵外集】
　　踏李贺感讽诗县官踏飱去簿吏复登堂礼记毋嚃羮嚃大歠也又说文■〈沓舌〉歠也若犬之以口取食并托合切今转用俗字达合切为踏见暴吏践躏小民无顾恤之意【遯叟下同】
　　嗺公宴合乐每酒行一终伶人必唱嗺酒然后乐作此唐人送酒之辞本作碎音今多为平声文士亦或用之叶石林引王仁裕诗淑景易从风雨去芳樽须用管弦嗺为证然仁裕本集自云淑景即随风雨去芳樽宜命管弦开而下聮仍有催韵石林不知据何本也
　　底颜师古刋谬正俗云或问俗谓何物为底【丁儿反】底义何训答曰此本言何等物其后遂省但直云等物耳等字本音都在反又转音丁儿反应瑗诗云文章不经国筐篚无尺书用等称才学往往见叹誉言其用何等才学见叹誉而为官以是知去何而直言等其言已旧今人不详所本乃作底字老杜文章差底病差底犹何底之意也
　　煞罗邺诗江似秋岚不煞流不甚流也杀音近厦今京中谚犹然【升庵外集】
　　差韩愈咏海诗飓风有时作掀簸眞差事韩偓诗而今若有逃名者应被品流呼差人差异化切恠也【遯叟】
　　依今俗谓相扺曰挨乐天诗坐依桃叶妓日醉依香枕依音乌皆反正挨字【野客丛书】
　　相杜恰似春风相欺得白为问长安月谁教不相离相思必切读若瑟今北人皆呼相为厮是也【遯叟】
　　请白当时绮季不请钱姚合毎月请钱共客分叶平声读
　　司武元衡惟有白发张司马白四十着绯军司马并入去声伺字韵
　　磷论语磨而不磷力刃切杜此道未磷缁但取不磷缁皆作平声
　　十白緑涨东西南北水红栏三百九十桥十作平声读若谌
　　予孟浩然送辛大不及日暮独悲予用楚辞目眇眇兮愁予从上声读
　　与杜简郑广文頼有苏司业时时与酒钱与字有四音本音余吕切者读之不响作于改切读响黄山谷改作乞字音丘既切读正不必也
　　中兴之中诗蒸民序任贤使能周室中兴焉中陆徳明释文张仲反故老杜诗云新数中兴年又百年垂死中兴时诗人留意音训如此
　　中酒之中今言中酒之中多以为平声祖三国志中圣人中贤人之语齐已栁诗曰秾低似中陶潜酒软极如伤宋玉风按前汉樊哙传军士中酒注竹仲反已公或祖此
　　蒲萄白烛泪粘盘累蒲萄蒲叶入声读
　　枇杷白况对东溪野枇杷张佑生摘枇杷酸枇并叶入声
　　琵琶白四弦不似琵琶声忽闻水上琵琶声张佑宫楼一曲琵琶声琵亦并叶入声也
　　亲家男女两姻家相谓曰亲家俗作去声呼见唐萧嵩传卢纶王驸马花烛诗人主人臣是亲家亦用此音嫖姚霍嫖姚汉史服虔注音飘飖颜师古注嫖颜妙切姚羊召切唐人入诗多用平声前此庾信王褒诸人亦俱作平声用以虔元有此音故尔然颜音为确【按宋景文云古人诗用事简而当亦不以字害句故音韵清浊随宜改易直取意顺则已至唐人以律格自拘不复敢用惟白乐天往往有之晏丞相殊尝许之曰诗人乗语俊当知用字读诸家诗当以宋说参观】
　　忽地王建诗杨栁宫前忽地春忽地犹言忽底盖以地为助辞【遯叟】
　　格是乐天诗云江州去日听筝夜白发新生不愿闻如今格是头成雪弹到天明亦任君元微之诗云隔是身如梦频来不为名怜君近南住时得到山行格与隔二字义同格是犹言已是也【容斋一笔】
　　至竟唐人多言至竟如云到底也杜牧云至竟息亡縁底事至竟江山谁是主之类【戒庵漫笔】
　　朅来唐人诗多用朅来二字楚辞车既驾兮朅而归不得见兮心伤悲韵书朅却也去也又发语辞张衡回志朅来从玄谋刘向朅来归耕永自疎与楚辞所用之朅皆去字之义颜延年秋胡诗朅来空复辞兼发语辞用后人入诗多从颜作虚字杨用修引吕氏春秋胶鬲问武王朅去朅至欲作盍字解恐未合【遯叟下同】
　　匹如白乐天匹如元是九江人匹如犹言比如譬如也后来坡老常用之入小牍及诗
　　遮莫艺苑雌黄云遮莫盖俚语犹言尽教也自唐以来有之故当时有遮莫你古时五帝何如我今日三郎之说然词人亦稍有用之者杜诗云乆■〈扌弃〉野鹤如双鬓遮莫邻鸡下五更李太白诗遮莫根枝长百尺不如当代多还往遮莫亲姻连帝城不如当代自簪缨有用为禁止之辞者误
　　宁馨唐张谓诗家无阿堵物门有宁馨儿以宁为去声刘梦得赠日本僧智藏诗为问中华学道者几人雄猛得宁馨以宁为平声王衍传何物老妪生宁馨儿又南史宋王太后怒废帝谓侍者取刀来剖我腹那得生宁馨儿今吴人语音尚用宁馨字为问犹言何若也东坡诗六朝文物余丘垄空使英雄笑宁馨坡与张谓作去声读者为是【纬畧】
　　阿那李白万户垂杨里君家那阿邉李郢知入笙歌阿那朋阿那犹言若个也【遯叟下同】
　　里许戴叔伦秋风里许杏花开许里之助辞
　　诸余王建诗朝回不向诸余处若教更解诸余语诸余犹他也又有用众诸者意亦畧同
　　他时常谈以为前日亦可以言后日杜诗今日江南老他时渭北童是也史记异日韩王纳地効玺汉书异时算轺车皆指前日言【郑良孺】
　　斟酌杜斟酌嫦娥寡天寒奈九秋又经过忆郑驿斟酌旅情孤斟酌犹约畧之意【遯叟下同】
　　料理杜诗酒尚堪驱使在未须料理白头人料理出王微之传六朝歌谣有皂筴相料理之语处分唐人用处分二字分去声今人读为平声者误刘禹锡和令狐楚闻思帝乡曲沧海西头旧丞相停杯处分不须吹及白居易处分贫家残活计可证
　　禁当杜数日不可更禁当禁平声读
　　斩新杜斩新花蕋未应飞非斩字不能形容其新在可解不可解之间
　　上番杜无数春笋满林生柴门宻掩断人行会须上番看成竹客至从嗔不出迎番甫患切数也逓也更也似用意屡屡看之犹谚上紧之意见毛晃韵书字本去声韩退之用作平声云且叹髙无数庸知上几番翻案故借别音示巧非眞谓当作平声读也
　　朣胧古乐府秦女休行朣胧撃鼓赦书下朣胧鼓声也唐人所用字不同沈佺期笼僮上西鼓栁子厚笼铜鼓报衙第取其音之同耳即秦女本曲见太平御览者亦作陇橦各异
　　欵乃欵叹声也读若哀乌来切又应声也读若霭上声倚亥切又去声于代切无袄音乃难辞又继事之辞无霭音今二字连读之为棹船相应声栁子厚诗云欵乃一声山水緑是也元次山有湖南欵乃歌刘蜕有湖中霭乃歌刘言史潇湘诗有闲歌暧乃深峡里字异而音则同后人因桞集中有注云一本作袄霭遂即音欵为袄音乃为霭不知彼注自谓别本作袄霭非谓欵乃当音袄霭也黄山谷不加深考从而实之其甥洪驹父又辩为当作■〈欵上乃下〉霭杜撰尤甚毛晃取入韵中至误后人沿袭不察霭乃袄霭既有两本不妨并行岂必比而同之以为一音乎【黄公绍韵会】
　　阑干刘方平诗北斗阑干南斗斜权徳舆诗铜壶漏滴斗阑干曹唐诗南斗阑干北斗稀并出曹子建月落参横北斗阑干韵书栏干横斜貎象斗之将没也又苜蓿长阑干玉容寂寞涙阑干亦当以横斜为解而泪之阑干不但言其横流更有借用汍澜之意【遯叟】
　　温暾南人方言曰温暾者乃怀暖也唐王建宫词新晴草色暖温暾又白乐天诗池水暖温暾则古已然矣【辍耕録　又李商隠诗疑穿花逶迤渐近火温黁亦暖气之意】
　　鲫溜孙炎作反切俚语数百种谓就为鲫溜谓团曰突栾谓精曰鲫令谓孔曰窟笼不可胜举唐卢仝诗云不鲫溜钝汉今人言不慧者为不鲫溜此俚人反语也【宋景文公笔记】
　　夭邪唐诗钱塘苏小小人道最夭邪又长安女儿双髻鸦随风趂蝶学夭邪夭音歪【升庵外集】
　　乖角犹言乖张也唐人咏焚书坑诗祖龙算事浑乖角将为诗书活得人或云乖角犹乖觉盖反言之【遯叟】
　　儓儗李白诗五月造我语知非儓儗人儓儗言痴也【祝穆　按史司马相如赋仡以佁儗丑吏鱼吏二切又音态碍注不前也虽似俗语其来已乆】
　　冬烘唐人言冬烘是不了了之语故有主司头脑太冬烘错认颜标作鲁公之语人以为戏谈今蜀人多称之【避暑録话】
　　藉在杜白头无藉在千金翼论云老人之性必恃其老无有藉在如云无頼藉也【杜注】
　　龙钟老杜诗何太龙钟极于今出处妨薛苍舒注龙钟竹名谓其年老如竹之枝叶揺曳不自矜持说既可笑唐李济翁资暇録云钟即涔蹄足所践处龙致雨上下所践之锺固淋漓溅淀矣尤穿凿难通惟苏鹗演义云龙钟不昌炽不翘首貎如鬟参拉搭觳觫之类似为近之然未有实据考埤苍躘踵行不进貎古字从省躘因作龙踵又借作锺此自有正解何烦曲为之说乎【遯叟下同　或云龙钟潦倒二合音也龙钟切癃字潦例切老字】
　　麻茶李涉今日顚狂任君笑趂愁得醉眼麻茶似即眼花之意
　　纥梯纥榻崔涯嘲妓诗用纥梯纥榻四字写其着屐声此俗语至今有之然亦有所本楚辞卜居将突梯滑稽如脂如韦以絜楹乎晦庵注突梯滑澾貎纥梯盖即突梯纥榻亦即纥澾也自屈原来巳有此方言矣
　　得得犹特特也王建亲故应须得得来贯休万水千山得得来
　　举举韩退之送陆畅举举江南子方崧卿云唐人以人有举止者为举举
　　枨枨王叡枨枨山响荅琵琶
　　恰恰王绩年光恰恰来杜自在娇莺恰恰啼
　　按诗中用俗语皆有所本如困学纪闻所摘分付出汉原涉传区处出黄覇传自由出五行志相于出晋后妃传消息出魏少帝纪郑重出王莽传分外出魏程晓上疏娄罗出南史顾欢传本分出荀子措大出五代汉世家本色出唐刘仁恭传商量出易卜商兑注传语出后汉清河王庆传收拾出光武纪寻思出刘矩传世情出墨子尔来出孔明出师表阿谁出蜀龎统传罢休出史记孙武传安排出庄子如今出枤杜笺可人出杂记年纪出光武纪留连出后汉刘陶传巳分出魏文帝书新鲜出太玄有举之不能尽者姑识此以例其余
　　又事有俚俗沿用者附辨于后
　　桃李【郑良孺云世因唐人桃李悉在公门一语遂谓门人为桃李秋若列在门墙者耳不知中有报答之义晋赵简子谓阳虎曰惟贤者为能报恩不肖者不能植桃李者夏得休息秋得其食植蒺藜者夏不得休息秋得刺焉今子之所得者蒺藜也唐人刺裴度诗不栽桃李种蔷薇荆棘满庭君始知正用此】
　　椿萱【王弇州云今人以椿萱拟父母当是元人传竒起耳大椿以八千岁为春秋以拟父犹可萱引诗语言树之背殊不切观唐元微之诗萱近北堂穿土早宋丁谓之草解忘忧忧底事则唐宋人必不以萱拟母也乔梓所谓乔仰而髙梓俯而畀周公之所以挞伯禽也却乆】
　　登科之为折桂【避暑録云世以登科为折桂此谓郄诜对策东堂自云桂林一枝也自唐以来用之温庭筠诗云犹喜故人新折桂自怜羁客尚飘蓬其后以月中有桂故又谓之月桂而月中又言有蟾故又改桂为蟾以登科为登蟾宫用郄诜事固已可笑而展转相讹复尔文士亦或沿袭因之弗悟也】
　　又为迁莺【遯叟云诗伐木丁丁鸟鸣嘤嘤出自幽谷迁于乔木郑笺云嘤嘤两鸟声正文与注皆未尝及黄莺初唐人韦元旦有迁木早莺求韦嗣立有多愧春莺曲相求意独存孙处玄黄莺诗髙风不借便何处得迁乔于是直以嘤鸣迁木者为黄莺逓相组织用之登第进士如眼看龙化门前水手放莺飞谷口春之类不一而足至今犹相沿云】
　　兄弟用夜雨对床【遯叟云寜知风雨夜复此对床眠此韦苏州示甥诗也后东坡与子由诗引此情至之语后人彷效遂用为兄弟故事至今无异同又如乐天招张司业能来同宿否听雨对床眠郑都官赠僧毎思闻净话夜雨对绳床何尝只为兄弟用耶】
　　僧用碧云【野客丛书云文选有江淹儗汤惠休诗曰日暮碧云合佳人殊未来今人遂以为眞休上人诗用之僧家此误自唐巳然如韦庄诗曰千斛明珠量不尽惠休虚作碧云词许浑送僧南归诗曰碧云千里暮愁合白雪一声秋思长曰汤师不可问江上碧云深权徳舆赠惠上人诗曰支郎有佳思新句凌碧云孟郊送清逺上人诗曰诗夸碧云句道证青莲心张佑赠髙闲上人诗曰道心黄蘖长诗思碧云秋惟韦苏州赠皎上人诗曰愿以碧云思方君怨别辞似不失本意　西溪丛语云栁子厚闻彻上人亡寄杨侍郎云空花一散不知处谁采金花与侍郎盖用惠休菊问赠鲍侍郎云玳枝兮金英緑叶兮紫茎也刘禹锡送义舟云如莲半偈心常悟问菊新诗手自携本此用碧云似又不如问菊确也】

　　唐音癸籖巻二十四

　　●钦定四库全书

　　唐音癸籖巻二十五

　　（明）胡震亨 

　　○谈丛一

　　四子轶事不少概见惟杨盈川有呼朝士为麒麟楦一事
　　当时自谓宗师妙今日唯观对属能义山自咏尔时之四子尔曹身与名俱灭不废江河万古流杜少陵自咏万古之四子
　　尝恠陈射洪以拾遗归里何至为县令所杀后读沈亚之上郑使君书云武三思疑子昻排摈阴令邑宰拉辱死非命始悟有大力人主使在故至此排摈不知云何子昻故武攸宜幕属也衅所生必自此始矣游凶人间得自免故难哉
　　杜必简未见替人之谑非侮宋也宋与杜差肩交正挹宋深聊戏耳宋祭杜文云君之将亡赠言宛转命子诫妻既恳且辨其见待之庄实如此
　　延清张仲之一事吾不能为之解云卿弄词丐宠其犹在末减耳两人者一憯尽一以寿终抑天道有然
　　燕公铉业且未论如何得士子一聮手题政事堂赏借今宰相有此胜韵否
　　曲江公浈阳峡诗惜此生遐逺谁知造化心读此欲笑
　　栁子厚一篇小石城山记蚤被此老缩入十个字中矣
　　栁尝谓燕公文胜诗曲江诗胜文见采掇素向云
　　孟襄阳伴直从床底出见明皇有诸乎果尔不逮坦率宋五逺矣令人主一见意顿尽何待诵诗始决也
　　宋人以荆公四家诗不选太白嫌其羡说富贵多俗情而近代王弇州亦谓其上皇西廵一歌地转锦江成渭水等句不异宋人东狩钱塘封事讥论尤切夫白亦诗酒自娯跌宕一生者耳安能顾语忌拘教义为是屑屑者哉诗人各自写一性情各自成一品局固不得取锦袍豪翰强绳以痩笠苦藻必同钥吹为善也
　　太白永王璘一事论者不失之刻即曲为讳失之诬惟蔡寛夫之说为衷其言云太白非从人为乱者盖其学本出从横以气侠自任当中原扰攘时欲藉之以立竒功耳其诗曰空名适自误廹胁上楼船又云南风一扫烟尘净西入长安到日边亦可见其志矣大扺才髙意广如孔北海之徒固未必有成功而知人料事尤其所难议者或责以璘之猖獗而欲仰以立事不能如孔巢父萧颕士察于未萌斯可矣若其志亦可哀矣斯言也起太白九原傥亦心服
　　杜子美傲好自夸标其诗尝向郑虔言之虔猥云汝诗可已疾会虔妻痁作语虔去读吾子璋髑髅血模糊手提掷还崔大夫立瘥矣如不瘥读句某未间更读句某如又不瘥虽和扁不能为也余每诵此觉此老称诗豪举态跃跃目前为絶倒是出语林唐撰也本朝人岂不悉郑逺谪无从取蜀诗举似要以借同心期人曲模髙诩生面正所谓頬添三毛不必有之而愈肖者后人拈公诗气劘屈贾垒目短萧刘墙等为公大言自负证太实相那能使吟子得眞杜影子看
　　千载仅有杜诗千载仅有杜公诗遘耳凡诗一人有一人本色无天寳一乱鸣候止写承平无拾遗一官怀忠难入篇什无杜诗矣故论杜诗者论于杜世与身所遘而知天所以佐成其诗者实巧
　　杜陵之依严武契分不薄斥武父名一事旧史云不为忤新史云武衔之欲杀而免新史本唐小说以武贻杜诗有莫倚善题鹦鹉赋之句也洪容斋独以为武决不肯自比黄祖杜集中诗为武作者几三十篇意并殷至没后哭归榇及八哀诗尤痛似决无欲杀事不如旧史足据其言甚辨虽然武伉暴人也于幕客他可忍肯并忍其呼父名恬不介意乎言欲杀过言不为忤亦过重以武有杀章彛之事杜尝依彛梓州最厚且乆处其际不尤难言哉荆南追述诗结舌防谗柄探肠有祸胎情稍见矣杀机时动幸不犯杀锋新史殆非全诬若赠荅追挽诗中无一语介介则甫之厚而亦风人之义也
　　王摩诘与储光羲并有受伪署一事储不闻昭雪王昭雪后宦路稍亨或以棣蕚故人生一死自难何敢轻议虽然未若李华也华自伤隳节力农甘贫槁终身征召不起较摩诘知所处矣
　　髙适诗人之达者也其人故不同甫善房管适议独与管左白误受永王璘辟适独察璘反萌豫为备二子穷而适达又何疑也
　　岑嘉州罢郡佐幕日正崔宁跋扈杜相委棅时也嗣后鎭帅往往阻命参佐自拔匪易蜀事渐非矣思深哉招蜀客北归一辞乎蚤智征焉劝忠寓焉是不当仅以诗人目者
　　王绩之诗曰有客谈名理无人索地租隠如是可隠也陶潜之诗曰饥来驱我去叩门拙言辞如是隠隠未易言矣白乐天之诗曰冒宠巳三迁归朝始二年囊中贮余俸园外买闲田如是罢官官亦可罢也韦应物之诗曰政拙忻罢守闲居初理生聊租二顷田方课子弟耕罢官如是恐官正未易罢耳韦与陶千古并称岂独以其诗哉
　　韦左司身多疾病思田里邑有流亡愧俸钱仁者之言也刘辰翁谓其居官自愧闵闵有恤人之心正味此两语得之若髙常侍拜迎官长心欲碎鞭挞黎庶令人悲亦似厌作官者但语微带傲未必眞有退心如左司之一向淡耳
　　大歴诗家包佶最有功名徳宗西狩日佶领租庸盐铁间道遣贡行在王室赖以纾难
　　十才子如司空附元载之门卢纶受韦渠牟之荐钱起李端入郭氏贵主之幕皆不能自逺权势考刘长卿尝为鄂岳观察吴仲孺诬奏繋狱朝遣御史就推得白仲孺正令公壻岂长卿生素刚婞不屑随十才子后曵裾令公门下欤亦可微窥诸人之品矣【仲孺之为郭氏壻见令公夫人墓志中】
　　诗道须前后辈相推引李杜两大家不曽成就得一个后辈来殊可惜惟昌黎公有文章官位声名任得此事公又实以作人廸后担子一身肩承史称其奬借后辈称荐公卿间寒暑不避而会其时所曲成其业与其身名如孟郊李贺贾岛其人者又皆间出吟手能偕公翻鬬新异换夺一世心眼传后以故继诸人而起者复灯灯相继续不衰追颂公亦因不衰终唐三百年求文章家一大龙门非公其谁归【韩门诗泒之众且逺详见宋张洎论张籍格律中】
　　或问余退之道学人也史讥其作毛颕传近戏白乐天谓其病没繇服丹药而张籍祭以诗亦有坐出二侍女合弹琵琶筝句似稍蓄声伎者然欤否耶余曰退之亦文士雄耳近被腐老生因其辟李释硬推入孔家庑下翻令一步那动不得
　　栁子厚污王叔文党坐贬荒逺不得昭雪以死惟范仲淹论之以为观子厚述作涉道非浅如叔文果狂甚必不交叔文人望轻然传称知书好论理道其引刘栁等决事禁中如议罢中人兵权忤俱文珍辈又絶韦皋私请欲斩支使刘辟意非忠乎会顺宗病笃皋衔私恨揣宪宗意请监国而诛叔文子厚辈名为党人者岂复见雪史书因其成败书之无所裁正耳此论亦恕亦确然则韩志栁墓何无一言为此事辩乎曰当愈时叔文未可原而其说尚未可尽也
　　李贺之见格进士举元稹修怨也韩愈之为贺作讳辨以辨者虽才贺实与稹素分径激而为之说也稹党李逢吉与裴度左愈受裴度知与稹及逢吉左愈集有刺逢吉诗可考道固不同【初稹以诗投贺贺诮明经出身不当言诗因结憾倡犯讳事阻其进事见剧谈録】
　　陈师道尝言刘义一生只有两事作冰柱雪车二诗以遂身后之名取韩退之金以济生前之困可谓简而当矣余毎读此欲絶倒
　　孟郊贾岛皆以诗穷至死而平生尤自喜为穷苦之辞孟有移居诗云借车载家具家具少于车乃是都无一物耳又谢人惠炭云暖得曲身成直身人谓非其身备尝之不能道此句也贾云鬓邉虽有丝不堪织寒衣就令堪织能得几何又其朝饥诗云坐闻西床琴冻折两三弦人谓其不止忍饥而已其寒亦何可忍也此欧公语虽近谑写二子穷态颇尽
　　乐天平生诗文既髙立朝议论忠直而有用为郡守所至有遗爱处谪地不少挫屈于牛李二党虽与之从游不为所污亦不致为所忮贾祸晚年优游分司有林泉声伎之奉尝自叙其乐谓本之于省分知足济之以家给身闲文之以觞咏弦歌饰之以山水风月一皆实録又深明佛理洞究性原而其所得者全名髙寿禄位亦不为不贵是眞可慕羡者【倪思】乐天非不爱官职者每说及富贵不胜津津羡慕之意读乐天诗使人惜流光轻职业滋颓惰废放之念非蟋蟀风人无已太康职思其居之义也【罗大经】合此两家评足尽白氏矣
　　唐诗人生素享名之盛无如白香山初疑元相白集序所载未尽实后阅丰年録开成中物价至贱村路卖鱼肉者俗人买以胡绡半尺士大夫买以乐天诗则所云交酒茗信有之又从酉阳杂爼得札青事有刺乐天诗意于身诧白舍人行诗图者是又人体肤且为所湼矣岂但疥墙壁已哉因叹此老得名至此岂不折尽一生福来隲无他亏而祸酷斩祚将无造物者有意为之缺陷耶
　　梦得靖安佳人怨及白氏太和九年某月日感事诗为武相伯苍王相广津作者实并衘宿怨故刘先于叔文时斥武宜武有补郡见格之报白尝因覆策事救王王固不应下石讦白母大不幸事令白有江州谪也事各有曲直而怨之浅深亦分在风人忠厚之教总不宜有诗然欲为两人曲讳如坡公之说则政自不必耳
　　刘禹锡妓有为李逄吉夺去请以诗不得者又有是李绅妓赠以诗绅因转赠者小说非必尽实然以一人诗干赔既寃白赚亦太幸殊堪卢胡
　　刘禹锡播迁一生晚年洛下闲废与緑野香山诸老优游诗酒间而精华不衰一时以诗豪见推公亦自有句云莫道桑榆晚为霞尚满天盖道其实也公自贞元登第歴顺宪穆敬文武凡七朝同人雕落且尽而灵光岿然独存造物者亦有以偿其所不足矣人生得如是何憾哉
　　杜牧之门第既髙神颕复隽感慨时事条画率中机宜居然具宰相作畧顾回翔外郡晚乃升署紫微堤筑非遥甑裂先兆亦繇平昔诗酒情深局量微嫌疎躁有相才乏相噐故尔自牧之后诗人擅经国誉望者概少唐人材益寥落不振矣
　　紫微与元白待张祜一案几成诗狱初杜与白论诗不合而祜亦常觅解于白失其意后彭阳公荐祜诗于朝元复左袒白奏罢之紫微守秋浦因激而为祜称不平与祜交偏厚赠祜诗有不羡人间万户侯句而于元白盛称李戡欲用法治其诗之说使诸公仕路相值岂有幸哉独惜一祜诗受镝于斯因受盾于斯匪拜诗赐紫微拜诗祸紫微矣叹贤达成心难化至此
　　温李皆游令狐相之门交皆不终温不终以平昔狼籍口语不愼故恨尚浅李不终以其忘家恩受赞皇党人辟从宦涂门户起见恨较深温杨子院一诉仅置不理李九日感旧诗至并所题厅闭之不处情可知已士君子出身一有倚托后便去就两难李错处不在忘恩正在受恩初耳然亦见当时党祸之烈其微蔓亦如此温李诗皆轻艳李集中情诗尤多然妻死府主选乐籍一人赠之自云栖志禅玄不纳有谢启辨生平篇什中无頼事非实信尔当非仅佻达一生者
　　薛大拙在晩隽中自负甚髙名誉亦甚盛但屑屑较量官位有旧将已为三仆射贱身犹是六尚书之叹且自鄙节帅为麤官若不可一日居者尝令其幼子具櫜鞬见客云与渠消灾生当用武之世贱藐武人若尔安得不祸及乎
　　皮陆以萍合唱和吴中因而齐称是时皮已登第陆尚困举场然后来皮不免于难陆以散人扁舟五湖三泖间终享隠居之乐所得又视皮孰多也

　　唐音癸籖巻二十五

　　●钦定四库全书

　　唐音癸籖巻二十六

　　（明）胡震亨 

　　○谈丛二

　　杜甫诗中毎自称潜夫顾况诗中每自称悲翁可作对
　　唐诗人别号槩有之如皮日休之间气布衣不迂乎元次山既号猗玕子矣复四易其号为浪士漫郎漫叟聱叟不太繁乎皆可发一笑者
　　人知老杜官拾遗不知太白亦尝征拜拾遗世以草堂属杜乃李诗亦恰号草堂集两大家巧合如此李以拾遗征在殁后故史不着范传正墓碑记之
　　太白毎自比相如少时苏颋所品目也其荐以玉眞公主见魏灏序谗而出以张垍亦见范碑云
　　老杜宴集往往赞人食味如且食双鱼美谁看异味重之类不一而足至华筵直一金直与估价过矣酸穷可怜于法自当得贫
　　苏涣以盗始以盗终其人何如人哉杜称为静者寄诗望其致主尧舜屡讃不已殊可恠湖南后交游益寥落穷途倾盖许与遂至过滥耳即今漂泊干戈际屡貎寻常行路人岂独为曹将军言哉
　　李赠杜止一诗杜忆李有数诗意尤恳至李阔畧杜缱绻同调也疑李轻杜者非是
　　大歴才子及接开寳诸公相倡和者未可偻指钱起司空曙之于王维戎昱之于杜甫其尤著者
　　唐人诗谱入乐者初盛王维为多中晩李益白居易为多
　　以时事入诗自杜少陵始以名场事入诗自孟东野始
　　韩退之多悲诗三百六十言哭泣者三十首白乐天多乐诗二千八百言饮酒者九百首方勺云
　　白公好以年几入诗不止百十处后东坡亦然
　　诗不改不工老杜所谓语不惊人死不休是也今人苐哂白香山诗率易不知其诗亦非草草就者宋张文濳尝得公诗草眞迹点窜多与初作不侔云
　　诗人慕同调挹师资多不胜企羡情昔人以得文友诗敌其适遗形其乐忘老非虚也罗绍威慕罗江东诗用魏人沈任集中作贼语号已诗为偷江东集大是可儿
　　王毂举生平得意句市人为之罢殴李涉赠相逢莫避诗夜客为之免剽唐爱诗识诗人何多
　　人嗜吟便有一种痴兴好以诗举似人博人赞美雍陶亟揖游客周朴狂追士人岂伊眞昧见罔抑亦聊寄赏怀
　　方采山云诗有态乎哉乃杜有诗态忆吾曹也赋诗新句穏不觉自长吟此其态也欤可也诗成觉有神兴来纵笔摇五岳以此言态态乃惭矣今之态甚乎哉此言有为而发然实中诗人通病
　　诗有偶然到处虽名手极力搜索亦不能加杨汝士不知于此道何如能令白公托言冷淡生活阁笔元笑白善全其名夫岂惟古人之能全其名哉亦其能服善不若今人强颜争胜甘出丑无忌耳
　　元稹镇武昌尝命从事周复唱酬复辞稹某偶以大人徃还获一第实不能诗赋稹叹曰质实如是贤于能诗逺矣今天下安得有此等人
　　诗未有刘长卿一句已呼阮籍为老兵笔语未有骆宾王一字已骂宋玉为罪人此皇甫湜为元和时人叹也嗟乎今纔搦管便骂前辈者多矣湜在当何如致忾
　　余尝与客品摘唐贤诗客辄以为无庸是此岂欲为死人请正愳我亦以此待彼耳牛僧孺未第时以诗谒刘中山中山为之飞笔点窜牛唯唯占谢而心实衔之至作相后纔吐中山公愧悔至以之戒子孙王建云人恠考诗严此恠字正古今通病也诗非同调岂可浪与言哉
　　晩唐人集多是未第前诗其中非自叙无援之苦即訾他人成事之由名场中鑚营恶态忮懻俗情一一无不写尽
　　唐士子应举多徧谒藩鎭州郡丐脂润至受厌薄不辞如平曽三缣恤旅途之恨张汾二千贯出往还之夸鄙秽种种至所干投行巻半属讇辞槩出赝剿若小说所称百钱买自书铺并荆南表丈一时乞取者眞堪令人捧腹士风凌夷至此总科举为之流弊也
　　唐实録载韦执谊从兄夏卿为吏部侍郎执谊为翰林学士受财为人求科第夏卿不应乃探出怀中金以纳夏卿袖夏卿摆袖引身而去岂当时鬻科价尚廉可第从怀中赍携耶然纳袖法今竟通行
　　进士科初采名望后滋请托至标榜与请托争途朋甲共要津分柄如所云欲得命通问瑝嵎都雍等谚更可骇诧矣呜呼今日得无类之【按朋甲唐人有画圗画举子七十八人列二队指呼纷纭如相嘲竞者意诸甲必各有脉路与朝贵通成就人故气力足以奔走同辈令入队耳若搅场十恶又是一种无赖举子礼部得而黜之者非其伦也】
　　王弇州讥唐举子津私禁脔自比优伶闗节幸珰身为军吏岂知更有从朱三乞荐表后复逃去自洁如殷文珪者哉名场险行一至此
　　乐帅子髙鸡泊杀王铎一事李山甫导之也史言山甫数举进士被黜怨中朝大臣故有此举考铎传咸通典试而小说山甫罢举亦在咸通中山甫被黜即铎也岂泛怨哉举子主司至此涂地尽而唐事亦不可为笑
　　韦庄在中朝时尝奏诗人不第者十五人殁者赠官存者补赐进士第嗟乎彼谓一第足重人哉庄亦擢是科者耳建僣号而俨然为之相何取进士第
　　刘梦得尝爱张文昌朝衣暂脱见闲身之句及自为诗有云沉舟侧畔千帆过病树前头万木春若不胜宦途迟速荣悴之感曲为之拟者嗟乎人所繇不能真脱朝衣长享闲者正以此耳思之能无浩叹
　　尝谓客曰读韩滉黄金散尽教歌舞留与他人乐少年声伎不必蓄读白乐天多少朱门锁空宅主人到老不曽归园亭不必置客曰如此太吃亏了因一笑
　　唐人仕宦毎重内轻外如领郡辄无色欲把一麾江海去见诸诗不一至州县亲民吏尤视为轻铨曹不甚加意薛保逊有文云尝于灞上逆旅见数物象人诘之口辄动皆云江淮岭表州县官也呜呼天子生民为此辈笞挞治之不古此尤其大端欤
　　韦应物答故人见谕诗时风重书札物情敦货遗机杼十缣单慵疎百函愧甞负交亲责且为一官累唐时仕路亦蚤复重此事令人以守正为忧私觌行则公道不明礼际盛则剥取必横以酿乱实隠而大
　　一出纵知边上事举朝谁信语堪听此李涉连云堡诗也边上事做不得说不得今古一揆
　　杜诗云任转江淮粟休添苑囿兵由来貔虎士不满鳯凰城最曙天下大计矣人主守在四夷区区添兵京城足救缓急乎
　　椓人可畏主兵柄尤可畏唐人讽切及此辈者自况之囝诗居易之司天台歌李商隠之有感二律外无闻焉即其诗旨亦靡弗谲而晦也使天下不敢言而犹欲恃之以保危祚何恠乎终为令孜诸奴所误哉
　　黄巢之乱礼闱试士出至仁伐不仁赋题士子有错把黄巢比武王之诮而其时主兵出讨巢者且携姬妾行致幕客有夫人北来不如降巢之谑始知末世人心肝大扺多同
　　唐初及第人多从赤尉或幕辟入台省渐陟枢要非回旋数十年不能致相位迨末季崔昭纬登第七年相桞璨登第四年相矣国事逾亟仕路乃逾捷有国者之殷鉴也
　　世多以歇后郑五为笑柄郑五未可笑也渠尝有诗题中书堂云侧坡蛆蜫蜦蚁子竞来拖一朝白雨中无钝无喽啰言国运且衰旦夕有愚智同尽之祸也若今人处此则一切讳言矣
　　唐有殷安者尝谑其子堪为宰相曰汝肥头大面不识今古噇食无意智不作宰相而何我谓肥头大面能噇食犹盛时有福气宰相也若末世只无意智不识今古七字勾做宰相矣记僖昭时有白衫举子乞而歌于市云执板髙歌乞个钱尘中流浪且随缘直饶到老长如此犹胜危时弄化权嗟乎使下第举子宁为乞丐无为宰相天下安得不亡
　　余毎读韩偓临殁遗所藏召对烛跋及颜荛朱葆光诸人正旦岳祠号恸望拜旧阙事为泪落至读罗昭諌请钱镠举兵讨梁又不禁发上冲冠矣当年误国者不知几何人亦又不知易面向何处去独留此数老为忠义硕果亦王泽之犹存而诗教之未尽坠地也

　　唐音癸籖巻二十六

　　●钦定四库全书

　　唐音癸籖巻二十七

　　（明）胡震亨 

　　○谈丛三

　　有唐吟业之盛导源有自文皇英姿间出表丽缛于先程玄宗材艺兼该通风婉于时格是用古体再变律调一新朝野景从谣习寖广重以德宣诸主天藻并工赓歌时继上好下甚风偃化移固宜于喁徧于羣伦爽籁袭于异代矣中间机纽更在孝和一朝于时文馆旣集多材内庭又依奥主游燕以兴其篇奬赏以激其价谁鬯律宗可遗功首虽猥狎见讥尤作兴有属者焉
　　太宗作诗每使虞世南和世南死卽灵座焚之开元帝制春雪春台望等诗舍人蔡孚称美请示百僚编国史孚撰偃松篇帝亦令羣臣尽和之后德宗作诗每示韦绶尝示以黄菊歌绶方疾遽和进勑令颐养勿复尔人主尚急知音如此文宗宸藻不知何如稗史称其尝以所制示郑相覃覃奏乞留圣虑万机意不悦覃出复示李相宗闵宗闵叹服不已一句一拜怀而出之上笑谓之曰勿令适来阿父子见始知此道受谀不受砭明知面谩总不着恼虽天子正与人同尔歴朝诸帝与羣下赓唱篇目正史不槩具今从实録会要类要文馆集贤两京等记遗事语林及册府元龟玉海诸类书抄缀于后备考用见风之本自上云
　　神尧　翠华殿赋诗【武德七年四月宴王公亲属】　内殿赋诗【八年五月宴五品以上及外戚】
　　太宗　中华殿赋诗【贞观二年十二月宴突利可汗及三品以上】　两仪殿赋栢梁体五【年破突厥宴突利可汗】　幸庆善宫赋诗【六年闰八月宴三品以上　又九月宴从臣】　积翠池赋诗【十一年十月宴五品以上各赋一事帝得尚书】　定州赋诗【十九年征辽班师至州赋】　幸灵州赋诗【二十年八月时北荒悉平诗勒石】　又玄武门宴羣臣正日临朝太原守岁经战地幸陜还陜并有诗羣臣属和
　　高宗　安乐川赋诗【显庆五年十二月校猎宴侍臣蕃客】　狩陆浑赋诗【龙朔元年十月】　咸亨殿赋栢梁体【仪鳯三年七月宴近臣诸亲】　又七夕玄圃宴重九宴并有诗
　　中宗　【景龙二年七夕】　两仪殿【九日】　登慈恩塔【闰月九日】　登总持浮图【十月】幸三会寺【十一月十五日】　诞辰【二十一日】　安乐公主出降【十二月】　幸荐福寺　立春宴【二十一日】　幸临渭亭【三十日】幸长安故城　【三年人日】清晖阁登高【晦日】幸昆明池【二月八日】送沙门玄奘等归荆州【十一日】幸太平公主南庄【七月】幸望春宫送节度张亶【八月】幸安乐公主西庄【九日】幸临渭亭【十一月】安乐公主入新宅【十五日】诞辰长宁公主满月【十二月十二日】幸温泉宫【十四日】幸韦嗣立山庄【十五日】幸白鹿观【十八日】幸秦始皇陵　【四年正月五日】蓬莱宫宴吐蕃使【人日】重宴大明宫【八日】立春内殿赐彩花【晦日】幸浐水【二月一日】送金城公主【三日】幸司农王光辅庄【二十一日】宴桃花园【三月一日清明】幸梨园拔河戏【三日】祓禊渭滨【十一日】宴昭容院【四月一日】幸长宁公主庄【六日】幸兴庆池观竞渡过窦希玠宅以上并赋诗命侍臣和或止命侍臣赋
　　玄宗　【开元初】丽正院赐学士宴【十年】送道士司马承祯【十三年】登封礼毕洛城酺宴　宴两相礼官丽正学士　送许景先等为各州刺史及送裴寛萧嵩张嘉贞崔日知宇文融王晙张说诸重臣并采访朝集等使【十四年】幸宁王宅【十五年端午】宴武成殿【十二月】登骊山石瓮寺【十七年】左相张说右相宋璟太子少傅源干曜上官宴东堂又同宴乐游园又御春明楼临右相园亭【十八年八月五日】千秋节御花蕚楼受贺【二十三年】张守珪献捷饮至【二十五年】花蕚楼设宴【天宝二载】送太子宾客贺知章又送张暐还乡【四载】幸朝元阁又花蕚楼宴毗伽可汗妻【十载】御朝元阁观庆云【十四载】宴羣臣勤政楼并赋诗
　　肃宗　饯李光弼镇泗州赋诗【干元二年】
　　德宗　宴麟德殿【贞元四年三月】中和节宴麟德殿【十四年】中和节赐宴曲江【六年又十七年】上巳赐宴曲江亭【六年】九日赐宴曲江亭【四年十年十一年十三年十八年】又九月十八日追赏重阳幸章敬寺饯张建封归镇并赋诗
　　文宗　幸龙首池赋喜雨诗【开成元年】　夏日与五学士联句【三年】　上巳宴曲江赐裴度诗【四年】
　　宣宗　重阳宴羣臣诗　太液亭饯宰臣崔铉镇淮南诗
　　唐才人艺士行巻歌篇不知何缘多得传彻禁掖如韩翃冯定戎昱钱起诸诗句之类人主往往能举之岂一代崇尚在此尝私采之外庭资乙览故耶兴起诗敎又不独在情洽赓歌一节也
　　唐人诗集多出人主下诏编进如王右丞卢允言诸人之在朝籍者无论吴兴昼公□释子耳亦下勑征其诗集置延阁更可异者骆宾王上官婉儿身旣见法仍诏撰其集传后命大臣作序不冺其名重诗人如此诗道安得不昌【征画公集牒云勑浙西观察使牒湖州当州皎然禅师集牒得集贤殿御书院牒前件集库无本交阙进奉牒使请速写送院讫垂报者牒州写送使者故牒贞元八年正月十日牒载宋刻画公集后可证】
　　唐试士初重策兼重经后乃觭重诗赋中叶后人主至亲为披阅翘足吟咏所撰叹惜移时或复微行谘访名誉袖纳行巻予阶缘士益竞趋名场殚工韵律诗之日盛尤其一大关键
　　唐时风习豪奢如上元山棚诞节舞马赐酺纵观万众同乐更民间爱重节序好修故事彩缕达于王公籹粔不废俚贱文人纪赏年华槩入歌咏乂其待臣下法禁颇寛恩礼从厚凡曹司休假例得寻胜地燕乐谓之旬假每月有之遇逢诸节尤以晦日上巳重阳为重后改晦日立二月朔为中和节并称三大节所游地推曲江最胜本秦之隑洲开元中疏凿开成太和间更加淘治南有紫云楼芙蓉苑西有杏园慈恩寺环池烟水明媚中有彩舟夹岸栁阴四合入夏则红蕖弥望凡此三节百官游燕多是长安万年两县有司供设或径赐金钱给费选妓携觞幄幕云合绮罗杂沓车马骈阗飘香堕翠盈满于路朝士词人有赋翼日卽留传京师当时倡酬之多诗篇之盛此亦其一助也
　　唐词人自禁林外节镇幕府为盛如高适之依哥舒翰岑参之依高仙芝杜甫之依严武比比而是中叶后尤多盖唐制新及第人例就辟外幕而布衣流落才士更多因缘幕府蹑级进身要视其主之好文何如然后同调萃唱和广摭言称李固言在成都有李珪郭圆袁不约来择诸诗人从公为一时莲幕之盛惜其诗不传惟裴度开淮西幕有韩愈李正封郾城□□□□商帅襄阳有周繇段成式韦蟾温庭皓汉上题襟诗集崔璞领吴郡皮日休为从事有吴士陆龟蒙司马都郑璧魏朴颜□□陇西李縠南阳张贲共撰松陵集尚有存者□□故掌籖之遗秩其诗亦应敎之绪篇也欤
　　唐朝士文会之盛有杨师道安德山池宴集【预宴赋诗外有岑文本刘洎褚遂良许敬宗上官仪及师道兄续】于志宁宴羣公于宅【其时有岑文本杜正伦令狐德棻祖孝孙许敬宗封行高各赋一字】高正臣晦日置酒林亭晦日重宴及上元夜效小庾体等诗【晦日置酒有陈子昻王勔张锡解琬长孙正隠崔知贤高绍高球郎余令王茂时周思钧周彦晖周彦昭弓嗣初高峤刘友贤徐皓陈嘉言韩仲宣高瑾二十人同用华字重宴思钧彦晖嗣初嘉言仲宣峤瑾七人同用池字上元夜知贤嘉言仲宣瑾同用春字】并吟流之佳赏承平之胜事师道尚桂阳主官侍中主亦工为诗志宁天策学士后入相爱宾客好接引后进正臣官卫尉卿善书陈子昂为其晦日诗序称为渤海宗英平阳贵戚其豪盛可知开元天宝间宁薛诸王驸马豪贵家多好客时王维诗名为盛无不拂席迎之肃代而后勲绩富贵称郭令公元和以来裴令公尤为烜赫郭少子瞹尚代宗女升平主贤明有才思尤喜诗人钱起李端十才子俱以能诗出入其门每宴集赋诗主坐视帘中诗之美者赏百缣端中宴诗成有荀令何郎之句众称絶妙或谓宿构起请以已姓为韵试之复有金埓铜山之句瞹大喜出名马金帛为赠裴居守洛都筑园名堂绿野时出家乐与白居易刘禹锡李绅张籍崔羣诸诗人游燕联句纒锦旣奢笺霞尤丽所云昔日兰亭无艳质此时金谷有高人者至今可追想其盛他林泉社会文字雅饮虽诗篇同诧而人地非匹未足为豪羌可无缀
　　唐至开元而海内称盛盛而乱乱而复至元和又盛前有青莲少陵后有昌黎香山皆为其时鸣盛者也咸通而后奢靡极衅孽兆世衰而诗亦因之气萎语偷声繁调急甚者忿目褊■〈勿上口下〉如戟手交骂者有之王化习俗上下交丧而心声随焉岂独士子罪哉王弇州云灵武回天功推李郭椒香犯跸祸始田崔是则然矣不知僖昭困蜀鳯时温李许郑辈得少陵太白一语否有治世音有乱世音有亡国音故曰声音之道与政通也大力者为之故足挽回颓运沈几者知之亦堪高蹈逺引旨哉言矣

　　唐音癸籖巻二十七

　　●钦定四库全书

　　唐音癸籖巻二十八

　　（明）胡震亨 撰

　　○谈丛四

　　唐人一时齐名者如富吴【嘉谟少微】苏李【前味道峤后颋乂】燕许【燕国公张说小许公苏颋】萧李【颕士华】韩栁【愈宗元】四杰【王杨卢骆】四友【杜审言李峤崔融苏味道称文章四友】三俊【元稹李德裕李绅】皆兼以文笔为称其专以诗称有沈宋【佺期之问】钱郎【吉士元时人语前有沈宋后有钱郎是也】又钱郎刘李【合刘长卿李嘉佑称之亦时人语】鲍谢【防良辅】元白【稹居易】刘白【合刘禹锡称】温李【商隠庭筠】贾喻【岛鳬出顾云文】皮陆【日休龟蒙】吴中四士【贺知章刘眘虚包融张旭一云无眘虚有张若虚】庐山四友【杨衡符载崔羣宋济】三舍人【王涯令狐楚张仲素】大歴十才子【卢纶吉中孚韩翃钱起司空曙苗发崔峒耿湋夏侯审李端】咸通十哲等目【许棠张乔喻坦之剧燕任涛吴罕张蠙周繇郑谷李栖逺温宪李昌符谓之十哲实十二人】至李杜王孟高岑韦孟王韦韦栁诸合称则出自后人非当日所定【按杨慿有诗云直用天才众却瞋应欺李杜久为尘慿大歴中人也知两公身没未几世已有并称矣但至韩公始大定耳王孟以下诸合称则宋人论诗所定也】
　　诗才迟速天分有限贾岛三年十字迟自可传王璘半日万言速更何取必也捷成为贵杨师道之当筵立构王子安之覆被起书李太白之颒面四絶温飞卿之义手八韵敏与工兼才斯称异尔
　　诗人蚤慧者权德舆三岁【能变四声】又四岁【能赋诗】五岁令狐楚【能词章】林杰【口占王霸坛诗】六岁王勃【善文词】杨牢【题弹棊局】七岁李百药【能属文】骆宾王【咏鹅】杜甫【咏鳯凰】李泌【知为文】李贺【以长短之制名动京师】八岁刘晏【献封泰山颂】杨嗣复【知属文】九岁王维【知属辞】元稹【工属文】十岁李白【通诗书】十二岁李乂【工属文】十三岁杨收【善文咏】又苏颋【史称其幼咏死兔及嘲尹字不知是几何岁】白居易【生七月卽识之无二字】及汪先范氏子之类尤多其或夭折或富贵寿考亦皆不可一律论
　　科名之高者崔元翰京兆解头礼部状头宏词及制科三等勑头咸首捷武翊黄府选为解头及第为状头宏词为勑头时谓武氏三头章孝标赠翊黄诗花锦文章开四面天人科第占三头是也又张又新时亦号三头诗人年高者贺知章八十六秦系罗隠并八十余员半千九十四丘为九十六萧德言九十七而王季文刘商施肩吾陈陶黄损世皆传其仙去尤不可以年甲计者且未论真否贵穏吟胆使无预愁惟卢升之师资孙思邈复主其家四十上不免小厄孤负与活神仙相处一番耳
　　胡元瑞尝考唐人父子兄弟文学并称及诸家安平遘遇穷达之不同载诗薮外编读者观其人而论其世家之盛者固可慕遇之穷者犹可引而自慰也爰稍增订录左方
　　父子则薛收薛元超李百药李安期褚亮褚遂良许叔牙许子儒宋令文宋之问赵武孟赵彦昭敬播敬之弘陈子昂陈光沈佺期沈东美贾曾贾至苏瓌苏颋李适李季卿崔日用崔宗之萧嵩萧华李善李邕张说张均崔良佐崔元翰杜甫杜宗武房融房管郑繇郑审萧颕士萧存独孤及独孤郁张毅夫张祎郄纯郄士美樊泽樊宗师裴倩裴均归崇敬归登刘禹锡刘承雍路泌路随李怀远李景伯于休烈于肃张荐张又新李端李虞仲韦表微韦蟾韦贯之韦澳段文昌段成式皇甫湜皇甫松苗晋卿苗发李程李廓李泌李繁韦绶韦温崔羣崔亮杨凌杨敬之崔璩崔涣温庭筠温宪章孝标章碣刘乃刘伯刍刘三复刘邺郑亚郑畋李磎李沇又张文琮二子戬锡韦安石二子陟彬包融二子佶何王景三子之咸之贲之涣吕渭四子温恭俭让穆宁四子质赞员赏窦叔向五子常羣牟庠巩刘知几六子贶餗秩彚迅迥
　　兄弟则孔绍安孔绍新盖文懿盖文达马敬淳马敬潜秦景通秦炜路纪路鼓崔湜崔液席豫席晋周思茂周思钧杜易简杜审言韦承庆韦嗣立来济来恒崔日知崔日用薛曜薛稷王维王缙皇甫曾皇甫冉崔敏童崔惠童元结元融蔡希周蔡希寂李渤李涉畅当畅诸栁公绰栁公权许康佐许尧佐杨虞卿杨汝士栁中庸栁中行李翰李观冯宿冯定李逊李建吴通微吴通玄郑仁规郑仁表栁浑栁识唐临唐皎周繇周緐三人者自前王之涣兄弟外张文琮张文瓘张文收沈佺期沈全交沈全宇乔知之乔偘乔备李乂李尚一李尚贞杨慿杨凌杨凝韦绶韦纁韦纯苏冕苏弁苏衮白居易白敏中白行简韦述韦迅韦逌四人者自前吕穆二家外杨发杨假杨收杨严五人者张知骞知玄知晦知泰知黙及前窦氏连珠六人者王剧王勔王勃王助王劼王劝及前刘贶兄弟七人者赵夏日赵冬曦赵和璧赵安贞赵居贞赵颐贞赵艰贞八人者贺德仁贺德基刘知柔刘知几等□□高阳里【此外如崔莅等兄弟四人□瑶等□□□邠等六人崔管等八人并载唐史□□□林藻一家兄弟九牧载地志然率以爵位显大抵兄弟齐名声实相副者三人则巳盛矣四五以上惟王窦二氏庶几自余张赵诸人虽当时并有名字亦未必尽然姑録以备数若三罗同姓通谱原非真属连枝所不槩入】
　　祖孙则孔绍安孔日新姚思廉姚璹岑文本岑羲员半千员俶杜审言杜甫张鷟张荐许敬宗许彦伯韦嗣立韦弘景杜佑杜牧郑絪郑颢唐次唐彦谦殷侑殷盈孙唐临唐绍冯宿冯涓高士廉二孙球瑾【魏征謩于志宁休烈狄仁杰兼谟李敬玄绅之类以世次稍逺不録】
　　父子祖孙三世者徐齐■〈日冄〉子坚坚子峤武平一子就就子元衡儒衡崔融子禹锡禹锡子巨李栖筠子吉甫吉甫子德裕钱起子徽徽子可复可及珝栁芳子冕登登子璟栁公绰子仲郢仲郢子璞璧珪玭郑余庆子澣澣子处诲从谠又陆余庆孙海海孙长源四世者王播子起起子龟龟子荛卢纶子简能简辞弘正简求简能子知猷简辞子贻殷弘正子虔灌简求子汝弼嗣业嗣业子文纪内卢氏尤文彩与官爵同盛史称郁为鼎门云
　　开元以前词人鲜弗达者天宝以后才士鲜弗穷者即间有之然弗数见也第今制作行世则景龙垂拱百不二三大歴元和十尝五六造物乘除亦巧矣輙据唐人杂说类次数条以见其槩云
　　唐书云太宗以海内渐平鋭意经籍开文学馆以待四方才俊与选者杜如晦房玄龄虞世南陆德明于志宁苏世长禇亮姚思廉孔颍达李元道李守蔡允恭颜相时薛收盖文达苏旭薛元敬许敬宗后收卒以刘孝孙补之世谓十八学士拟于登瀛洲焉
　　右唐初太宗世显者天策所收颜师古禇遂良等尚不止此
　　又云景龙二年中宗于修文馆置大学士四员学士八员直学士十二员李峤宗楚客赵彦昭韦嗣立为大学士李适刘宪崔湜郑愔卢藏用李乂岑羲刘子玄为学士薛稷马怀素宋之问武平一杜审言沈佺期阎朝隠韦安石徐坚韦元旦徐彦伯刘允济为直学士
　　右高和世显者先是武氏修三敎珠英征天下文士二十六人徐彦伯为首余率前诸学士张说王无竞富嘉谟亦与焉
　　玄宗纪开元元年夏郭元振同三品秋张说为中书令冬以姚崇同三品卢怀慎同平章事四年冬宋璟为黄门监源干曜苏颋同平章事八年春张嘉贞十四年夏李元纮二十一年春韩休冬裴耀卿张九龄俱同平章事
　　右玄宗开元中宰相至十数人皆文学士也先是又有魏知古等古今词人之达莫盛此时继之林甫国忠虽天资险狯然俱以不学称唐治乱判矣席豫传云豫与韩休许景先徐安贞孙逖张九龄先后掌纶诰又苏颋苏晋贾曾贾至齐澣王丘李乂等并以文学为中书舍人
　　右二则初盛间词人显者
　　贺知章传云神龙中知章与越州贺朝万齐融扬州张若虚邢巨湖州包融俱以吴越之士文词俊秀名扬于上京朝万止山阴尉齐融昆山令若虚兖州兵曹巨监察御史融遇张九龄引为怀州司户集贤直学士数子人间往往传其文独知章最贵神龙中有尉氏李澄之善五言诗蹉跌不偶六十余为叅军卒又唐新语云长寿中荥阳郑蜀宾诗知名年老甫授一尉之官未几卒二事甚类
　　右初盛间穷而间有达者
　　国史补云开元以后位卑而名著者李北海【邕】王江宁【昌龄】李馆陶郑广文【虔】元鲁山【德秀】萧功曹【颍士】张长史【旭】独孤常州【及】崔比部梁补阙【肃】韦苏州【应物】
　　右载唐诗纪事崔比部李馆陶不列名按是时诗文有重望而不甚显者崔则崔颢崔曙李则李翰李华舍四人外无赫称必居二于此
　　明皇杂録云天宝末刘希夷王冷然王昌龄祖咏张若虚张子容孟浩然常建李白刘眘虚崔曙杜甫虽有文章盛名皆流落不偶
　　右二条盛唐诗人穷者李杜古今流落之魁然置诸人中觉犹为显达也一笑
　　丹阳集云润州延陵有包融储光羲曲阿有丁仙芝缑氏主簿蔡隠丘监察御史蔡希周渭南尉蔡希寂处士张彦雄张朝校书郎张晕吏部常选周瑀长洲尉谈戭句容有殷遥硖石主簿樊光横阳主簿沈如筠江宁有右拾遗孙处玄处士徐延寿丹徒有江都主簿马侹武进尉申堂构十八人皆有诗名
　　右亦多盛唐间人吴杨所产也殷氏叙其履歴但一二稍显自余布衣冗秩旁午篇中岂此方当时遂无贵且文者耶
　　卢纶传云纶与吉中孚韩翃钱起司空曙苗发崔峒耿湋夏侯审李端号大歴十才子纶戸部郎中起考功郎中发都官员外峒右补阙湋右拾遗审侍御史宦俱不甚显独中孚侍郎翃知制诰差着而端竟终杭州司马时秦系刘方平布衣顾况司戸于鹄从事张南史叅军厄尤甚焉
　　右中唐诗人之穷者嗣是权武裴元韩白诸公骤显元和遂以中兴继之郊寒岛髠藉盲仝枉二李【贺观】欧阳并夭其穷益又甚矣
　　剧谈録云自大中咸通之后每岁试春官者千余人其间有名如何植李玫皇甫松李孺犀梁望毛涛贝庥来鹄贾随以文章称温庭筠郑渎何涓周钤宋耘沈驾周緐以词赋显贾岛平曾李陶刘得仁喻坦之张乔剧燕许琳陈觉以律诗着张维皇甫川郭鄩刘延晖以古风名皆厄于一第然其间数公丽藻英词播于海内与虚薄窃联名级者殆不可同年语矣
　　右晚唐诗人穷者如此其众又过于前然司马罗隠辈尚不止是今制作多不传徒空名寄于简册虽颇胜当时华要亦可悲也
　　唐举子不中第者语林剧谈所纪外又有来鹏宋济严恽王璘李洞胡曾张祜江为卢汪孙定许■〈王昔〉■〈王昔〉后为羽流
　　欧阳澥李山甫司马礼等大率皆晚唐而盛唐则老杜以不第献赋其它孟浩然等虽布衣然非举子也诸人生不成名今纪载又将没没余惜而详着之
　　王弇州尝为文章九命之说备载古今文人穷者今摘唐诗人稍加订定録后
　　一贫困杜甫【浣花蚕月乞人一丝两丝】郑虔【履穿四明雪饥拾山阴橡】苏源明【爇薪照字垢衣生藓】王季友【卖履自给】阳城【屑榆作粥不干邻里】贾岛【叹鬓丝如雪不堪织衣】孟郊【苦寒恨敲石无火】卢仝【长须赤脚濯园自资】周朴【寄食僧居不能娶妇】二嫌忌张九龄李邕萧颍士【见忌李林甫】颜真卿【见忌元载】武元衡【见忌王叔文】韩愈【见忌李逢吉】李德裕【见忌李宗閚】白居易【见忌李德裕】张祜【元白并沮其进】温庭筠李商隠【见忌令狐绹】韩偓【见忌崔胤】三玷缺四杰【轻浮】沈宋【险狯】李峤【浮沈致责】苏味道【模棱充位】张说【大肆苞苴】贺知章【纵心沈湎】王维郑虔储光羲李华【陷身逆虏】柳宗元刘禹锡【躁事权臣】刘长卿【怨怼多忤】严武【骄矜无上】李白【见辟狂王】秦系【出妻获谤】崔颢【数弃伉偶】元稹【改节奥援】李德裕【树党掊击】李益【感恩藩镇】四偃蹇四杰【内盈川仅至令长】李杜【沦落吴蜀】孟浩然【以禁中忤旨放还终老】薛令之【以苜蓿致嫌夺官】萧颍士【及第三十年纔为记室】沈千运【穷老五十年以死】王昌龄【诗名满世栖迟一尉】贾岛温飞卿【皆以龙鳞鱼服颠踬不振】孟郊公乘亿温宪刘得仁潘贲之徒【老困名场仅得一第或方镇一辟憔悴以死至其诗所谓鬓毛如雪心如死犹作长安下第人十上十年皆下第一家一半已成尘一领青衫消不得着朱骑马是何人又有揶揄路鬼憔悴波臣狝猴骑土牛鲇鱼上竹竿之喻噫其穷甚矣】五流贬流徙则李义府郑世翼卢藏用沈佺期宋之问元万顷阎朝隠郭元振崔液李善李白吴武陵贬削则杜审言杜易简韦元旦杜甫刘允济李邕张说张九龄李峤王勃苏味道崔日用武平一王翰郑虔萧颍士李华王昌龄刘长卿钱起韩愈栁宗元李绅白居易刘禹锡吕温陆贽李德裕牛僧孺杨虞卿李商隠温庭筠贾岛韩偓韩熙载徐铉六刑辱杜审言【为州僚构系赖孝子得伸】温庭筠【被逻卒殴缚诉镇帅不理】刘长卿李太白吴武陵【并先就刑囚纔赴贬所】王无竞李邕卢崇道【俱身受勑杖然后殒亡】七夭折范摅子【七岁能诗十岁卒】林杰【六岁能文十七岁卒】李贺【二十六】王勃【二十九】八无终张蕴古刘祎之李福业王剧王勔范履冰苗神客陈子昂王昌龄李邕王涯舒元舆卢仝姚汉衡剧燕路德延汪台符郭昭庆锺谟潘佑以寃郑愔宋之问崔湜萧至忠薛稷苏涣江为宋齐丘以法骆宾王张巡颜真卿温庭皓周朴孙晟以义王无竞刘希夷以雠薛能皮日休以乱卢照邻以水伊璠以猛兽九无后杨炯【絶后葬兄弟手宋之问有文哀之】李太白萧颕士【有子而独孙女流落俱为俗人妻】崔曙一女【名星】白居易【一侄曰龟】王维【四弟无子】阳城【三昆不娶】崔珏张又新【皆有二子而崔子并见法张子并没于水】
　　弇州云古人谓诗能穷人夫贫老愁病流窜滞留人所不谓佳者也然而入诗则佳富贵荣显人所谓佳者也然而入诗则不佳是一合也泄造化之秘则真宰黙雠擅人羣之誉则众心未厌故呻占推琢几于伐性之斧豪吟纵挥自傅爰书之竹矛刃起于兔锋罗网布于鴈池是二合也循览往匠良少完终为之怆然以慨

　　唐音癸籖巻二十八

　　●钦定四库全书

　　唐音癸籖巻二十九

　　（明）胡震亨 

　　○谈丛五

　　唐人作诗本事诸稗说所载资解颐多矣其间出自傅会借盾可攻者盖亦有焉爰擿一二左方余可槪云
　　灵隠长明灯下骆宋续吟事人以举义者不死快信之虽然非实也此无论骆之元有与宋往还诗宋之亦有叙四子之殁文字不至不识面孔【宋文载文苑英华祭文类】卽此诗属对合掌体抝涩那得宋句在内好事者第偷取骆集冒之宋添作一段话耳但细看本诗自辨
　　戎昱为京兆尹李銮所知欲妻以女嫌姓僻令改不可而止后宪宗尝举其和亲诗而忘其人顾左右是姓名稍僻者左右举昱对帝颔之昱姓固僻然其上崔中丞诗千金未必能移性一诺从来拟杀身求知激切之辞与改姓事无涉也范摅欲傅合为一并易诗中移性为移姓使昱一生作诗下一嫌字不得不大苦乎【髙获对光武臣受性父母不可改之于陛下见范史】
　　说者谓王建作宫词为王守澄所持献诗末句有不是当家频向说九重争得外人知句守澄惧而止今观诗全篇并叙枢密内庭恩宠秘密事故以是结之益致艳诧意言非自向人说人那得知耳此岂挟制语哉唐时诗人于宫禁事皆尽说无忌杨阿环孟才人尚入篇咏建词有何嫌必制人以自全也
　　李涉井栏砂赠诗一事或有之至此盗归而改行八十岁后遇李彚征自署姓名为韦思明备诵涉他诗沥酒酹涉则云溪友议所添蛇足也唐人好为小说或空造其事而全无影响或影借其事而更加缘饰即黄巢尚予一禅师号为伪造一诗实之况此小小夜刼乎
　　小说令狐绹曾以旧事访温庭筠庭筠诮其出庄子不知绹怒之卒不登第庭筠诗因知此恨人多积悔读南华第二篇谓此考庭筠诗原为哭亡友作云终知此恨难消遣辜负南华第二篇叹已不能齐物如庄周之忘哀也温之尝诮令狐相未必虚而此诗则何尝为令狐发也耶
　　有云曹唐■〈宀禹〉江陵寺亭沼间得句水底有天春漠漠人间无路月茫茫明日还坐沼上见素裳女子步咏前句迫讯之遽没数日唐殂考此乃唐刘阮游仙诗洞里有天云云元不说水底人改之以就所云池沼者诗谶故有之然率然自出胸臆故验可须人点窜代为之欤
　　唐诗人名误者王绩艺文志误作绩纪事又误以为有此两人皆非是
　　卢鸿一新唐书本传去一字单名鸿误
　　贺朝万齐融贺万姓也旧唐书以贺名朝万而分齐融为姓名误今从梁肃越州开元寺碑李华润州鹤林寺碑改正
　　祜之祜人多作佑字者小说张子小名冬瓜或以讥之荅云冬瓜合出瓠子则张之名祜不名佑可知矣
　　喻凫喻坦之两人也品彚爵里考以坦之即凫之字混为一人今考宋陈直斋书录各有其集文苑英华两人诗亦分载调各不同而谢皋羽睦州诗派载新定之以诗鸣于唐者二人实并列焉尤文献在本乡足据者也
　　李白蜀人非今山东人也山东李白之说出于杜诗云山东者乃当时关东海称【战国策顿弱语秦始皇山东战国有六】意白时正寓关东故耳旧史传白不书郡望援杜句直书为山东人史例之变然实非以其尝家任城而云山东也齐鲁之称山东自元始于唐此地尚隶河南未有今山东称今东省通志据杜诗径收白为山东人而蜀杨用修起争之以白尝自比谢安称东山李白并欲改杜诗之山东为东山用槪絶东省借白之疑端抑知白东山山东两称原各不相蒙者乎
　　韦应物正史无传赖国史补码语足存其生平为人及官阀之槪当时仕只苏州刺史而止未尝又别为他官沈明逺为补传较国史尤详备而刺苏而后复有江淮盐铁转运守太仆少卿兼御史中丞一衔则采自刘禹锡举自代状其搜补亦云勤矣今考白乐天集有书与元稹论应物云其诗身后人始知贵此书作元和中而刘之状称太和六年则应物殁已久矣当另是同姓名一人耳苏州正不藉卿衔重何庸诬之
　　唐中叶僧道内殿供奉并有法号之赐至末季滥觞极矣偶检得杜光庭释贯休两头衔録之以资一噱
　　杜光庭衔　唐引驾传真天师特进检校太傅光禄大夫行尚书戸部侍郎崇真馆大学士上柱国彭城郡蔡国公弘敎大师金门羽客文章应制内殿供奉三敎谈论广成先生食邑五千戸实封一千六百戸赐紫某【出道藏】
　　贯休衔　大蜀国龙楼待诏明因辨果功德大师翔麟殿引驾内供奉经律论道门选练敎授三敎玄逸大师守两川僧録大师食邑三千戸赐紫大沙门某【画苑】
　　灵澈一游都下飞语被贬广宣两入红楼得罪谴归贯休在荆州幕为成汭递放黔中修睦赴伪吴之辟与朱瑾同及于祸齐已附明宗东宫谈诗与宫僚高辇善东宫败几不保首领毕竟诗为敎乘中外学向把茅底只影苦吟犹恐为梵网所未许可挟之涉世同俗人俱尽乎
　　唐名缁大抵附青云士始有闻后或赐紫参讲禁近阶缘可慿青云士亦复借以自梯如陆希声韦昭度以澈■〈巧上言下〉两师登庸尤其可骇异者君子于此嗟世变巳
　　从来羽士解化未有不以为得仙者其诗亦往往非真如真仙通鉴所载李升与元白共饮诗云房先生传亦有之黄损得仙归所题诗门前鉴湖云云即贺季真诗盖皆好事者所缀合也尝疑许逊晋人至唐显吕岩唐人至宋显定属伪托顾举世信之不能夺耳
　　女子能诗者有矣惟宋尚宫姊妹五人为异下此威光裒三人亦所罕觏恨失其姓尚宫宋之问后裔也见云溪友议陆畅催妆诗一则内又如吉中孚张氏孟昌期
　　孙氏元稹裴氏杜羔刘氏元载王氏彭伉张氏李拯卢氏并作合有缘无惭对撰尤为人世有数夫妇第未知镜中影艳雅副韵藻否耳为一笑
　　唐人杂体诗见各集及诸稗说中者有五杂俎【始于汉颜真卿与昼公诸人有拟】两头纤纤【汉人有两头纤纤月初生古辞唐王建有拟建又有拟古谣一东一西陇头水亦两头纤纤之类】盘中诗【始汉苏伯玉妻寄夫诗写从中央周四角屈曲成文名盘中至窦滔妻苏氏益衍为璇玑图天宝二载范阳卢母王氏撰回文诗八百十二字字数与璇玑图同又会昌中有张暌为边将不归妻侯氏作诗绣作龟形寓意上之朝乞夫归皆盘中之类】离合【字相拆合成文始汉孔融唐权德舆有离合诗时人多和之】回文【晋傅咸有回文反复诗温峤有回文虚言诗唐人刘宾客及皮陆倡和并有回文诗】集句【亦始傅咸昭宗时有同谷子者集五子之歌讥时政】风人诗【此与藁砧体不同藁砧语如隠谜理资笺解此则以前句比兴引喻后句即覆言以证之或取诸物如子夜歌攡门不安横无复相关意或取之同音如懊侬歌桐树不结花何由得梧子微旨所寄无假猜搉而知唐人以其近于诗之南箕北斗可备采风故命为风人诗张祜皮陆为多】回波词【其词先以回波二言引端三句句六言始则天朝盛于中宗时佞者歌以丐宠而忠者亦效以寓规焉】大言小言了语不了语【宋玉有大言小言赋晋人效之为了语危语唐颜真卿有大言小言雍裕之有了语不了语真卿又有乐语馋语滑语醉语诸联句画公更有暗思逺意乐意恨意亦此类也】县名州名药名古人名四气四色字谜等类【县名起齐竟陵王子良州名起梁范云唐皮陆有县名离合诗药名起齐王融及梁简文唐张籍皮陆有药名离合诗古人名诗未详起于何人唐权德舆及皮陆并有古人名诗四气亦起王融范云唐雍裕之有四气四色等诗字谜起鲍照井字等谜唐苏颋有尹字谜李太白有许云封谜】又有故犯声病全篇字皆平声皆侧声者又一句全平一句全侧者全篇双声全篇迭韵者律诗有侧句并用韵故犯鹤膝者缕举不尽【皮陆有全篇平侧诗温庭筠与皮陆又并有全篇迭韵诗王融园蘅炫红蘤湖荇燡黄华梁武帝后牖有朽栁侍臣和云梁王长康强此纯用迭音诗也杜子美卑枝低结子接叶暗藏莺白乐天量大嫌甜酒才高笑小诗此间用迭音随其语意所到輙就成之者也纯用涉于戏间用更于篇法中増一巧诗料入二老神炉中顽鐡无不成金耳上下双用韵章碣东南路尽一律正韵押天船眠边上四句又押畔岸看算此正八病中之鹤膝章自号为变体诗云】
　　以上并体同俳谐然犹未至俚鄙之甚也其最俚鄙者有贺知章之轻薄祖咏之浑语贺兰广郑涉之咏字萧昕之寓言李纾之隠语张着之机警李舟张彧之歇后姚岘之讹语影带李直方独孤申叔曹着之题目黎瓘之翻韵见国史补及云溪友议诸书皆古来滑稽余派欲废之不得者
　　韵牒始段成式段押句好押穷韵恶韵其平声好韵不僻者书竹简称为韵牒又有递联细班竹为之以白金锁首如茶挟形分客以免互送之烦今韵牌之类是也诗笺始薛涛涛好制小诗惜纸幅长剩命匠狭小为之时谓便因行用其笺染潢作十种色故诗家有十样蛮笺之语
　　诗筒始元白白官杭州元官越州每和诗入筒中递之白有诗云为向两川邮吏道莫辞来去递诗筒
　　或问诗板始何时余曰名贤题咏人爱重为设板如道林寺宋杜两公诗初只题壁后却易为板是也又问今名胜处少有宋杜句而此物正不少柰何余曰亦有故事刘禹锡过巫山庙去诗板千留其四薛能蜀路飞泉亭去诗板百留其一有此辣手会见清楚在

　　唐音癸籖巻二十九

　　●钦定四库全书

　　唐音癸籖巻三十

　　（明）胡震亨 

　　○集录一

　　唐人集见载籍可采据者一曰旧唐书经籍志一曰新唐书艺文志一曰宋史艺文志一曰郑樵通志艺文畧一曰尤氏遂初堂书目一曰马端临文献经籍考端临所引书又二一曰晁公武读书志一曰陈直斋书录解题此数书者唐人集目尽之矣今校除重复叅合有无依世次先后具列巻目左方备考
　　帝王
　　太宗【四十巻】高宗【八十六巻】则天【垂拱集一百巻金轮集十巻】中宗【四十巻】睿宗【十巻】玄宗【巻亡】德宗【巻亡】濮王泰【二十巻】
　　初唐
　　陈叔达【十五巻】窦威【十巻】禇亮【二十巻】虞世南【三十巻】萧瑀【一巻】沈齐【家集十巻】薛收【十巻】杨师道【十巻】庾抱【十巻】孔颕达【五巻】王绩【五巻】郎楚之【三巻】魏征【二十巻】许敬宗【八十巻】于志宁【四十巻】上官仪【二十巻】李义府【四十巻】颜师古【六十巻】岑文本【六十巻】刘子翼【二十巻】殷闻礼【一巻】陆士季【十巻】刘孝孙【三十巻】郑世翼【八巻】崔君实【十巻】李百药【三十巻】孔绍安【五十巻】高季辅【二十巻】温彦博【二十巻】李玄道【十巻】谢偃【十巻】沈叔安【二十巻】陆楷【十巻】曹宪【三十巻】萧德言【二十巻】潘求仁【三巻】殷芊【三巻】萧钧【三十巻】袁朗【十四巻】杨续【十巻】王约【一巻】许恭【十巻】任希古【十巻】凌敬【十巻】王德俭【十巻】徐孝德【十巻】杜之松【十巻】宋令文【十巻】陈子良【十巻】颜顗【十巻】刘颍【十巻】司马佥【十巻】郑秀【十二巻】耿义褎【七巻】杨元亨【五巻】刘纲【三巻】王归一【十巻】马周【十巻】薛元超【三十巻】高智周【五巻】禇遂良【二十巻】刘祎之【七十巻】郝处俊【十巻】崔知悌【五巻】李安期【二十巻】唐觐【五巻】张太素【十五巻】邓玄挺【十巻】刘允济【二十巻】骆宾王【十巻】卢照邻【二十巻】杨炯【盈川集三十巻】王勃【三十巻】狄仁杰【十巻】李怀远【八巻】卢受采【二十巻】苏味道【十五巻】薛耀【二十巻】王适【二十巻】乔知之【二十巻】郎余庆【十巻】卢光容【二十巻】崔融【六十巻】阎镜机【十巻】李峤【五十巻杂咏诗十二巻】乔备【六巻】陈子昂【十巻】元希声【十巻】李适【十巻】沈佺期【十巻】徐彦伯【前集十巻后集十巻】宋之问【十巻】杜审言【十巻】谷倚【十巻】富嘉谟【十巻】吴少微【十巻】刘希夷【十巻诗集四巻】徐鸿【诗一巻】张柬之【十巻】桓彦范【三巻】韦承庆【六十巻】闾丘均【二十巻】郭元振【二十巻】崔湜【诗一巻】赵彦昭【诗一巻】魏知古【二十巻】阎朝隠【五巻】苏瓌【十巻】员半千【十巻】李乂【五巻】姚崇【十巻】丘悦【十巻】刘子玄【三十巻】卢藏用【三十巻】令狐德棻【三十巻】许彦伯【十巻】刘洎【十巻】来济【三十巻】杜正伦【十巻】李敬玄【三十巻】裴行俭【二十巻】崔行功【六十巻】张文琮【二十巻】曲崇裕【二十巻】刘宪【三十巻】薛稷【三十巻】武平一【诗一巻】宋璟【十巻】蒋俨【五巻】赵弘智【二十巻】贺德仁【二十巻】许子儒【十巻】蔡允恭【二十巻】张昌龄【二十巻】杜易简【二十巻】颜元孙【三十巻】姚璹【七巻】杜元志【十巻】杨仲昌【十五巻】崔液【十巻】苏颋【三十巻外集二巻】张说【三十巻】徐坚【三十巻】元海【十巻】李邕【七十巻】王澣【十巻】张九龄【二十巻】康国安【十巻】孙逖【二十巻】赵冬曦【巻亡】毛钦一【三巻】王助【雕虫集一巻】
　　盛唐
　　王维【十巻】苑咸【巻亡】康希铣【二十巻】张均【二十巻】权若讷【十巻】白履忠【十巻】鲜于向【十巻】康玄辨【十巻】严从【三巻】陶翰【巻亡】崔国辅【巻亡】高适【二十巻】贾至【二十巻别集十五巻】张孝嵩【十巻】储光羲【七十巻】苏源明【三十巻】李白【草堂集二十巻】杜甫【六十巻小集六巻外集一巻补遗五巻又八巻】岑参【十巻】卢象【十二巻】萧颕士【十巻新集三巻】崔颢【一巻】綦母濳【一巻】祖咏【一巻】李颀【一巻】孟浩然【三巻】包融【一巻】李华【前集十巻中集二十巻】李翰【三十巻】王昌龄【五巻】邵说【十巻】裴倩【五巻湓城集五巻】元结【十巻】刘彚【三巻】丘为【巻亡】独孤及【毘陵集二十巻】颜真卿【吴兴集十巻庐江临川集各十巻】李岘【一巻】樊泽【十巻】崔良佐【十巻】汤贲【十五巻】刘迥【五巻】武就【五巻】于休烈【十巻】张谓【诗一巻】常建【诗一巻】王季友【诗一巻】阎防【诗一巻】刘方平【诗一巻】
　　中唐
　　元载【十巻】李泌【二十巻】崔佑甫【三十巻】常衮【十巻】刘太真【三十巻】于邵【四十巻】归崇敬【二十巻】窦叔向【七巻】顾况【十五巻】张继【诗一巻】张南史【诗一巻】苏涣【诗一巻】栁郯【诗一巻】郑常【诗一巻】卫准【诗一巻】陈蜕【诗一巻】鲍防【集五巻杂感诗一巻】韦应物【诗十巻】刘长卿【诗十巻】钱起【诗十二巻】李端【诗三巻】司空曙【诗二巻】包何【诗一巻】包佶【诗一巻】郎士元【诗一巻】皇甫冉【诗一巻】皇甫曾【诗一巻】秦系【诗一巻】卢纶诗【十巻】崔峒【诗一巻】吉中孚【诗一巻】韩翃【诗五巻】耿湋【诗二巻】严维【诗一巻】李嘉佑【诗一巻】李益【诗一巻从军诗五十首】戎昱【诗五巻】畅当【诗二巻】许经邦【诗一巻】杨凝【二十巻】杨凌【巻亡】吴德光【十巻】杨衡【诗一巻】章八元【诗一巻】曲信陵【诗一巻】林藻【诗一巻】林蕴【诗一巻】陈羽【诗一巻】朱湾【诗四巻】于鹄【诗一巻】朱放【诗一巻】张碧【歌行集二巻】雍裕之【诗一巻】长孙佐辅【古调集一巻】杨炎【十巻】陆贽【二十巻】栁浑【十巻】郑余庆【五十巻】韦牟渠【诗十巻】张建封【集二百三十篇无巻】张荐【三十巻】崔元翰【三十巻】罗让【三十巻】张登【诗六巻】陈诩【诗十巻】戴叔伦【诗十巻】刘商【诗十巻】陆迅【十巻】栁冕【诗四巻】姚南仲【十巻】郑絪【三十巻】李吉甫【二十巻】李绛【二十巻】武元衡【十巻】权德舆【五十巻童蒙集十巻】裴度【二巻】令狐楚【漆奁集一百三十巻】韩愈【四十巻】张籍【诗七巻】王建【诗十巻】孟郊【诗十巻】卢仝【玉川子诗一巻】刘义【诗一巻】贾岛【长江集十巻小集三巻】李贺【诗五巻】欧阳詹【十巻】李观【三巻】李翱【十巻】樊宗师【二百九十一巻】皇甫湜【三巻】栁宗元【三十巻】吕温【十巻】杨巨源【诗一巻】鲍溶【诗五巻】韦武【十五巻】齐抗【二十巻】刘言史【歌诗六巻】白居易【长庆集七十五巻】元稹【长庆集一百巻小集十巻】刘禹锡【四十巻】窦常【十八巻】窦巩【诗一巻】穆员【十巻】羊士谔【一巻】张仲方【三十巻】吴武陵【诗一巻】武儒衡【二十五巻】韦贯之【三十巻】符载【十四巻】郗纯【六十巻】李道古【文与三十巻】董侹【武陵集巻亡】温造【八十巻】李涉【诗一巻】陆畅【诗一巻】刘轲【一巻】李约【诗一巻】费冠卿【诗一巻】施肩吾【诗十巻】徐凝【诗一巻】沈亚之【九巻】殷尧藩【诗一巻】皇甫镛【十八巻】王仲舒【十巻】李虞仲【四巻】蒋防【一巻】白行简【二十巻】熊孺登【一巻】姚合【诗十巻】张祜【诗十巻】周贺【诗一巻】庄南杰【杂歌行一巻】王叡【联珠集五巻】段文昌【三十巻】牛僧孺【五巻】韦处厚【七十巻】李程【一巻】杜元颍【一巻】王涯【十巻】舒元舆【一巻】李德裕【二十巻外集十巻姑臧集五巻】李绅【追昔游诗三巻】王起【一百二十卷】刘栖楚【二十巻】崔咸【二十巻】袁不约【诗一巻】滕珦【巻亡】郑澣【三十巻】冯宿【四十巻】刘伯刍【三十巻】李甘【一巻】李敬方【诗一巻】朱庆余【诗一巻】裴夷直【诗一巻】章孝标【诗一巻】顾非熊【诗一巻】薛莹【洞庭诗集一巻】李廓【诗一巻】刘三复【十三巻】封敖【八巻】皇甫松【一巻】欧阳衮【二巻】陈商【十七巻】栁仲郢【二十巻】来泽【三巻】
　　晚唐
　　杜牧【樊川集二十巻】李商隠【玉溪生诗三巻樊南集四十巻】段成式【七巻】温廷筠【握兰集三巻金荃集十巻诗五巻】许浑【丁卯集二巻】李羣玉【诗三巻后集五巻】李逺【诗一巻】雍陶【诗十巻】喻凫【诗一巻】喻坦之【一巻】潘咸【诗一巻】方干【诗十巻】赵嘏【渭南集三巻编年诗三巻】卢肇【文标集三巻】丁棱【诗一巻】姚鹄【诗一巻】刘威【诗一巻】孟迟【诗一巻】马戴【诗一巻】项斯【诗一巻】郁浑【百篇集一巻】刘得仁【诗一巻】储嗣宗【诗一巻】司马札【诗一巻】孙樵【三巻】魏謩【十巻】刘绮庄【十巻】李善夷【江南集十巻】韩琮【诗一巻】崔珏【诗一巻】李郢【诗一巻】刘沧【诗一巻】李频【诗一巻】郑嵎【津阳门诗一巻】于武陵【诗一巻】于邺【诗一巻】朱景玄【诗一巻】曹邺【古风诗二巻】刘驾【古风诗一巻】聂夷中【诗二巻】于濆【古风诗一巻】郑諴【巻亡】邵谒【诗一巻】王遒【咏史诗一巻】胡曾【集十巻】张乔【诗一巻】许棠【诗一巻】许郴【诗一巻】李昌符【诗一巻】周繇【诗一巻】来鹏【诗一巻】陈黯【三巻】曹唐【诗三巻】周慎辞【五巻】李山甫【诗一巻】罗邺【诗一巻】薛逢【诗十巻】薛能【诗十巻繁城集一巻】沈栖逺【十巻】刘邺【甘棠集三巻】刘蜕【十巻】郑畋【五巻又鳯池藁六十巻】公乘亿【珠琳集一巻】郑賨【十巻】高骈【诗一巻】顾云【鳯策联华三巻杂藁四十三巻】章碣【诗一巻】崔橹【无讥集四巻】崔涂【诗一巻】秦韬玉【投知小録三巻】周朴【诗一巻】张为【诗一巻】罗虬【比红儿诗一巻】皮日休【文薮十巻集十七巻诗一巻】陆龟蒙【诗编十巻笠泽丛书三巻】司空图【一鸣集三十巻】韩偓【香奁集一巻翰林集一巻】郑谷【云台编三巻宜阳集三巻】唐彦谦【诗三巻】李洞【诗一巻】唐球【诗一巻】李咸用【披沙集六巻】吴融【诗四巻】吴蜕【一字至七字诗二巻】陆希声【颐山集一巻】陆扆【七巻】朱朴【诗四巻】张玄晏【二巻】高蟾【诗一巻】袁皓【碧池书三十巻】羊昭业【十五巻】郑良士【白岩集十巻】钱珝【舟中録二十巻】王驾【诗六巻】吴仁璧【诗一巻】孙合【小集三巻文纂四十巻】郑准【渚宫集一巻】禇载【诗三巻】王贞白【诗七巻】曹松【诗三巻】王希羽【诗一巻】裴说【诗一巻】齐夔【一巻】康骈【九华杂编十五巻】黄璞【十巻】谭正夫【一巻】沈光【五巻】程晏【七巻】王秉【五巻】刘干【诗一巻】陈光【诗一巻】王德舆【诗一巻】汤绪【濳阳杂题诗三巻】韦霭【诗一巻】罗浩源【庐山杂咏诗一巻】谢蟠隠【杂感诗二巻】陆元皓【咏刘子诗三巻】赵抟【歌诗二巻】周濆【一巻】张友正【一巻】张安石【涪江集一巻】蒋吉【一巻】郑渥【诗一巻】任翻【诗一巻】严郾【诗二巻】郑巢【诗一巻】苏拯【诗一巻】周昙【咏史诗八巻】孙元晏【六朝咏史诗一巻览北史三巻】张次宗【十巻】吕述东【平小集三巻】薛廷珪【一巻】王虬【十巻】陈蟠隠【五巻】文丙【诗一巻】郑氏贻孙集【四巻】养素先生贻荣集【三巻】
　　闰唐
　　李琪【金门集十巻】罗绍威【偷江东诗五巻政余集一巻】冯道【诗集十巻】李愚【白沙集十巻】和凝【游艺集五十巻】王仁裕【诗集十巻杂集六十二巻】杜荀鹤【唐风集十巻】罗衮【二巻】王毂【诗三巻】崔拙【二巻】贾纬【草堂集三十五巻】梁震【一巻】张沈【一飞集三巻】符蒙【诗一巻】李雄【鼎国诗三巻】卢士衡【诗一巻】熊皦【屠龙集五巻】高辇【昆玉集一巻丹台集三巻】李瀚【十巻】王朴【十巻】扈载【十巻】孙开物【十六巻】孟贯【诗一巻】谭用之【诗一巻】刘兼【诗一巻】李后主煜【集十巻集畧十巻诗一巻　以下南唐】　殷文圭【冥搜集二十巻登龙集十五巻又杂集六十巻】杨夔【集五巻冗书十一巻】周延禧【百一集二十巻】宋齐丘【集六巻】李建勲【二十巻】沈彬【闲居集十巻】沈颜【聱书十巻陵阳集五巻】江文蔚【三巻】孙鲂【诗五巻】韩熙载【五巻】左偃【钟山集一巻】熊皎【南金集二巻】江为【一巻】成彦雄【梅岭诗集五巻】陈陶【十巻】潘佑【荥阳集二十巻】孙晟【五巻】徐铉【三十巻】徐锴【十五巻】孟宾于【金鳌诗集二巻】章震【肥川集十巻】郭昭度【芸阁集十巻】李为光【斐然集五巻】孟拱辰【鳯苑集三巻】李明【诗五巻】郭鹏【诗一巻】李叔文【诗一巻】朱存【金陵览古诗二巻】李中【诗三巻】伍乔【一巻】韩漑【诗一巻】韦庄【浣花集二十巻　以下蜀】　张蠙【诗二巻】冯涓【集十三巻龙吟集三巻长乐集一巻】卢延让【诗一巻】牛峤【歌诗三巻】王超【洋源集十巻鳯鸣集三巻】毛文晏【昌城后■〈宀禹〉集十五巻西阁集十巻】杨九龄【十巻】李昊【二十巻】罗隠【歌诗十四巻甲乙集三巻外集诗一巻　以下吴越】　丘光庭【三巻】皮光业【诗一巻】李宏皋【二巻　以下湖南】　刘昭禹【诗一巻】廖匡图【诗二巻】廖凝【诗二巻】廖邈【诗二巻】韦鼎【诗一巻】孙光宪【纪遇诗十巻杂集五十五巻】翁承赞【诗一巻　以下闽】　徐夤【探龙集五巻别集五巻】黄滔【十五巻】崔道融【申唐诗三巻东浮集九巻】林寛【诗一巻】刘乙【一巻】谢璧【诗四巻咏高士诗一巻郑爽漈云不详何代人下同】王周【诗一巻】朱邺【诗三巻】杨弇【诗一巻】贺兰明吉【一巻】徐融【一巻】韦说【诗一巻】李翥鱼化集【一巻】张琳【十巻】徐杲【八巻】宗严【一巻】杨士达【拟讽谏集五巻】戚同文【孟诸集二十巻】王振【诗一巻】倪明基【诗一巻】孙该【诗一巻】蔡融【诗一巻】王嘏【一巻】程逊【十巻】郑宾【行宫集十巻】崔遘【二巻】赵旸【诗一巻】李锴【诗一巻】李殷诗【古风诗一巻】王棨【诗一巻】张鼎【诗一巻】张韦【诗一巻】李慎【诗一巻】马幼昌【四巻】沈文昌【二十巻】李松【锦囊集三巻别集一巻】陈九畴【五巻】杨怀玉【忘筌集三巻】王倓【十巻】乔讽【十巻】李洪茂【十巻】李尧夫【梓潼集二十巻】勾令言【玄舟集十二巻】童九龄【潼江集二十巻】涂昭良【八巻】沈松【钱金集八巻】程简之【金缕集十二巻】程柔【安居杂着十巻】乔舜【拟谣十巻】方纳【远华集一巻】张杰【诗一巻】戴文【回文诗一巻】熊惟简【湘西诗集三巻】左绍冲【三巻】章郾【诗一巻】兾访【咏史十巻】杜辇【咏唐史十巻】赵容【刺贤诗一巻】阎承琬【咏史三巻六朝咏史六巻】童汝为【咏史一巻】龚霖【诗一巻】蔡昆【诗一巻】黄寺丞【诗一巻以下失名】皮氏【玉笥集一巻】李氏【金台鳯藻集五十巻】芦中【诗集二巻失姓名】
　　方外
　　僧惠颐【八巻】玄范【二十巻】法琳【三十巻】灵澈【十巻】皎然【十巻】灵一【一巻】怀浦【一巻】无可【一巻】栖白【一巻】尚颜【荆门集五巻】子兰【一巻】齐巳【白莲集十巻外编十巻】贯休【三十巻】虚中【碧云集一巻】修睦【东林集一巻】处黙【诗一巻】可朋【玉垒集十巻】昙域【龙华集十巻】■〈巧上言下〉光【诗一巻】自牧【括囊集十巻】楚峦【诗一巻】无愿【一巻】应之【一巻】智■〈辶翟〉【一巻】康白【诗十巻】王梵志【诗一巻】寒山子【诗七巻】龎藴【诗偈三巻三百余篇】智闲【偈颂一巻二百余篇】道士吴筠【十巻】主父果【诗一巻】郑遨【拟峯集二巻】杜光庭【广成集一百巻壶中集三巻】
　　宫闺
　　上官昭容【集二十巻】花蕋夫人【宫词一百首】女道士李季兰【诗一巻】鱼玄机【诗一巻】薛涛【诗一巻】
　　右诸集帝王八集【三百六巻】初唐一百五十二家【二千六百五十五巻】盛唐四十九家【五百六十巻】中唐一百六十四家【二千四百四十五巻】晩唐一百三十七家【七百六十九巻】闰唐一百四十三家【一千二百二十九巻】方外宫闺三十八家【三百二十八巻】总计集六百九十一家八千二百九十二巻【内晚唐许郴闰唐孟贯刘兼三家出宋刻百家唐诗嘉靖中云间朱氏重刻集之晚出而非伪者故并附】
　　按旧唐书艺文志集部止载开元以上未全新书志全载而有伦次宋志通载五代其目为多然亦详于近而畧于前晩唐与唐志相当外犹溢出数家若盛唐中唐较唐志亡其半初唐十亡八九几于无存而闰晚之间世次尤为错乱难据延阁签帙随手簿录史官漫不经意故也郑志出宋志之前抄合唐二志成书混乱时有尤晁陈三氏但录一时民间存者亡者不载尤无所发明同之夹漈晁陈考订为详评隲亦确但披目寥寥不胜散亡之恨此则诸家集录之槪可得论次者也
　　自宋严沧浪称唐诗有八百家后人傅会谩云千家今合诸家集录实数如此卽七百亦不满其中诸集有单行诗者有不分诗文槪称集者亡佚寖远难可悉稽约畧此八千巻文笔定四占其三诗大抵为巻二千止矣余以千巻籖唐音在亡之数其犹幸相半也乎
　　又同人倡和有珠英学士集【武后时崔融集修三敎珠英学士李峤张说等诗五巻】大歴年浙东联倡集【志不详何人疑鲍防吕渭与严维诸人倡和诗也二巻】诸朝彦过顾况宅赋诗【一巻】集贤院壁记诗【李吉甫武元衡常衮题咏集二巻】寿阳倡咏集【裴均十巻】渚宫倡和集【前人二十巻】荆潭倡和集【裴均杨慿一巻】盛山倡和集【韦处厚与元稹等十人诗十二题一巻】断金集【李逢吉令狐楚酬倡一巻】三舍人集【王涯令狐楚张仲素五七言絶句一巻】三州倡和集【元稹白居易崔元亮一巻】元白继和集【一巻】汝洛集【刘禹锡白居易倡和一巻】刘白倡和集【三巻】洛中集【令狐楚刘禹锡倡和一巻】彭阳倡和集【前人三巻】吴蜀集【刘禹锡李德裕倡和一巻】汉上题襟集【段成式温廷筠崔珏余知古韦蟾等襄阳幕府倡和诗什及书笺十巻】松陵集【皮日休在吴郡幕府与陆龟蒙酬倡诗六百五十八首十巻】僧广宣与令狐楚倡和诗【一巻】僧灵澈酬倡诗【十巻】岘山倡咏集【八巻疑颜真卿与刘全白等倡和诗】唐名贤倡和集【二十巻宋志存四巻】荆夔咏和集【一巻】翰林歌辞【一巻以上三编失撰人名】
　　饯送诗有朝英集【开元中张孝嵩出塞张九龄韩休崔沔王翰胡皓贺知章所撰送行歌诗三巻】贺监归乡诗集【一巻】送白监归东都诗【一巻】萧欣送邢桂州诗【一巻】谢亭诗【李逊镇襄阳以送行诗笔于亭一巻】送毛仙翁诗集【牛僧孺韩愈等赠一巻】
　　题咏胜境有九华山诗录【唐僧应物编一巻】麻姑山诗【一巻】鴈荡诗【一巻】惠山诗【一巻】庐山瀑布诗【一巻】岳阳楼诗【一巻】道林寺诗【袁皓集二巻】云门寺诗【一巻】庐山简寂观诗【一巻】青城山丈人观诗【二巻】虎丘寺题真娘墓诗【刘禹锡等二十二人一巻】道涂杂题诗【采唐人道涂间诗一巻】
　　一方人士诗有丹阳集【开元中丹阳进士殷璠彚次润州包融储光羲丁仙芝蔡隠丘蔡希周蔡希寂张彦雄张潮张晕周瑀谈戭殷遥樊光沈如筠孙处玄徐延寿马挺申堂构十八人诗前各有评一巻】池阳境内诗【一巻】江夏古今记咏【一巻】宜阳集【袁州刘松集其州天宝以后诗四百七十篇六巻】泉山秀句集【黄滔集闽人诗自武德尽天佑末三十巻】
　　家集有李氏花蕚集【李乂尚贞尚一二十巻】韦氏兄弟集【韦会弟弼二十巻】窦氏联珠集【窦羣常牟庠巩五巻】廖氏家集【湖南廖匡图编一巻匡图弟兄子侄匡凝邈融等并工诗】

　　唐音癸籖巻三十

　　●钦定四库全书

　　唐音癸籖巻三十一

　　（明）胡震亨 

　　○集録二

　　唐人选唐诗其合前代选者有续古今诗苑英华集【唐僧惠净辑自梁至唐初刘孝孙止十巻】丽则集【集文选以后至唐开元词人诗唐李氏撰不著名五巻】诗人秀句【总章中元思敬撰二巻】古今诗人秀句【吴兢同越僧玄监撰二巻皎然訾其所选不精多采浮浅之言无益诗敎】玉台后集【天宝中李康成续徐陵玉台新咏自陈隋至唐初沈宋四杰而下附以己作十巻】
　　选初唐有正声集【奇章集孙季良撰三巻唐新语云以刘希夷诗为集中之最録李林甫至崔湜百余家诗奇警者不知撰人姓名四巻】搜玉集【自四杰至沈宋三十七人诗六十三篇不详撰人名一巻】
　　合选初盛唐有国秀集【国子进士苪挺章撰所载李峤沈宋讫祖咏严维九十人诗二百二十篇三巻楼颖序称其谴谪芜秽登纳菁英成一家之言】
　　选盛唐有河岳英灵集【殷璠撰三巻上巻常建李白王维刘眘虚张谓王季友陶翰李颀高适中巻岑参崔颢薛据綦母潜孟浩然崔国辅储光羲王昌龄贺兰进明下巻崔曙王湾祖咏卢象李嶷阎防二十四人诗二百三十四首品藻各冠篇额自序诸人皆河岳英灵故便以为号如名不副实才不合道纵权压梁窦终无取焉】箧中集【元结撰结以近代诗人拘限声病惟吴兴沈千运独挺流俗能与人异取其诗及同时相效者五六人为编一巻】起予集【大歴中曹恩撰五巻】
　　选中唐有南熏集【窦常集韩翃至皎然三十人诗分西掖南宫外台为目人各系事系赞三百六十篇三巻】御览诗【宪宗勑学士令狐楚纂进一巻又名选进集所载代德两朝曁元和初诸家凡三十人诗三百余首内惟李益卢纶杨凝居多其诗皆妍艳短章原题亦多以嫌讳有所改易取资宸瞩非允艺裁】中兴间气集【高仲武集二巻起自至德元年终大歴末年钱刘而下二十六人五言诗一百四十首七言附之仿河岳英灵人各冠之以评自序但体格风雅理致清新则朝野通载格律兼收云】极玄集【姚合撰二巻所载大歴才子及刘长卿郎士元等十五人衲子皎然等四人诗而冠以王维祖咏凡二十一人诗一百首自题云此皆诗家射鵰手也】
　　合选则唐诗类选【大中时太子校书顾陶集序云国朝以来杜李挺生莫得而间其亚则昌龄伯玉云卿千运应物益适建况鹄当光羲郊愈籍合十数子得苏李刘谢之风骨抑退浮伪流艳之辞其律体切语对絶声病则有沈宋燕公九龄严刘钱孟司空曙李端二皇甫之流皆妙于新韵守章句不失其正还凡一千二百三十二首二十巻】又玄集【光化中韦庄撰序云自国朝大手名人至今之作者或百篇内纪一章或全集中征数首金盘饮露唯采沆瀣之精花界食珍但享醍醐之味一百五十人诗三百首三巻】文章龟鉴【倪宥集前人律诗巻亡】五代人选唐诗有国风总类【王仁裕五十巻】拟玄集【十巻】诗纂三巻【并梁陈康图集】续正声集【后唐王贞范编五巻】续又玄集【南唐刘吉编十巻】烟花集【蜀后主王衍集艳诗二百篇五巻】名贤才调集【蜀监察御史韦谷编唐人诗一千首每一百首为一巻随手成编无伦次其所宗者虽李青莲及元白而晩唐人诗十居其七八】备遗缀英【伪蜀王承范集二十巻】外有李戡诗选【三巻】檀溪子联璧诗集【三十二巻】无名氏正风集【十巻】垂风集十巻【张籍等诗】名贤絶句诗【一巻以上四集并未详何代人撰附记】
　　右唐人自选一代诗其鉴裁亦往往不同殷璠酷以声病为拘独取风骨高渤海歴诋英华玉台珠英三选并訾璠丹阳之狭于收似又端主韵调姚监因之颇与高合大指并较殷为殊详诸家每出新撰未有不矫前撰为之说者然亦非其好为异若此诗自萧氏选后艳藻日富律体因开非端重风骨裁甄将何净涤余疵肇成一代雅体逮乎肄习旣壹多乃征贱自复华硕谢旺闲婉代兴不得不移风骨之赏于情致衡韵调为去取此间气与极玄眂英灵所载各一选法虽体气觔两大难相追亦时运为之非高姚两氏过也观当日诡异寖盛晩调将作二集都未有收于通变之中先型仍复不失则犹斤斤禀殷氏律令其相矫实用相救尔郑谷尝有诗云殷璠裁鉴英灵集颇觉同才得契深何事后来高仲武品题间气未公心似非深知仲武者然正见唐人于诗选重此两编故独举为评搉凡撰述惬人意必久传他选亡佚有间此数选独行世可推已业吟者将求端唐选定趋盍尚论于斯【胡元瑞云芮挺章国秀不取李颀七言律姚武功极玄不录王维五言絶殷璠河岳英灵不称龙标七言絶当时月旦乃尔愚谓诸家选岂必尽允要论其去取大凡窥唐人指趣耳元录徒绳其细至宋人以诸选多不载杜甫李白为有意尊之此又非也国秀成于天宝三载白入长安未久甫则漂泊东都齐鲁间名尚未起何从知而尊之英灵之选稍后故有白仍无甫他南熏御览间气极玄例皆选中叶之诗盛时诸家多不入不独李杜也惟顾陶类选则取冠李杜韦糓才调更有李无杜纔若有意独尊之者盖议论久始有定而其初不可以是槪矣】
　　自宋至今唐诗总集有选家又有编辑家唐诗至后代多亡佚故有编辑家也兹録其稍著者宋文苑英华【太平兴国中学士李昉等奉诏撰一千巻内诗二百三十巻六朝人居其一唐人居其九平南周氏谓中晚唐如权德舆李商隠罗隠顾云等有全巻收入者杨文公以为出杨微之之手唐人诗得传实藉此书为多】乐府诗集【郓州郭茂倩辑自汉魏讫唐乐府其唐人拟古题皆以类附题之昉于唐者特为近代曲词新乐府词二目括之合百巻唐实居其大半矣】万首唐人絶句【洪迈编五言二十五巻七言七十五巻每巻百首共百巻上寿皇重华宫赐札褒美洪意存务博随得随录不暇诠次宋人诗如李九龄李慎言郭震滕白玉嵒韩浦王初之属多浑入其尤不深考者梁何逊称其字仲言亦列于内为昔人所讥然唐人絶句一体诗较复多存此公搜采功不可废也】唐诗纪事【临卬计敏夫编八十一巻序云唐人以诗名家灭没失传不可胜数寻访三百年间文集杂说传记遗史碑记石刻宦游四方残篇遗墨一联一句悉收采缮录凡一千一百五十家篇什之外其人可考卽畧纪大节庶读其诗知其人云按计氏此书虽诗与事迹评论并载似乎诗话之流然所重在録诗故当是编辑家一巨撰收采之博考据之详有功于唐诗不细外如王棨庄南杰季善夷李咸用诸并有集诗李康成殷璠苪挺章高仲武之工品藻而李芮亦自有诗并皆遗漏又如李元采之为隋李孝贞字漫附开元中僧隠丘琪树诗之为丹阳集中蔡隠丘诗误去蔡字作僧晋释帛道猷诗误作昙翼列僧中皆当是正亦其编录浩繁故偶尔失检不足为疵也】国朝百家唐诗【华亭朱警刋初唐二十一家盛唐十家中唐二十七家晚唐四十二家警自序先人藏有宋刻成遗志翻刻行世而以徐献忠所撰诗品冠其端】初唐诗纪【黄德水编十六巻吴管补成六十巻】盛唐诗纪【吴管编一百十巻初德水将编唐诗纪续冯惟讷汉魏六朝诗纪纔首事初唐而亡管新安富室寓白下客吴江俞安期江都陆弼同郡谢陛得黄遗稿劝管补成全唐仅成初盛而不克终客散去草草付梓唐人诗有单存只简亦有巨帙尚完者多寡不伦难用冯氏前例以世代诠纪虽管欲终之固知诸客未易卒业至于遗漏之多开巻即失一高祖诗他何论】此皆唐诗编辑家之巨者他编丛杂不具论
　　选诗宋唐百家诗选【王荆公选二十巻初宋敏求尝取其家所藏唐人一百八家诗择其佳者一千二百四十六首为一编荆公因再有所去取遂行世严沧浪云荆公百家诗选盖本于唐人英灵间气集其明皇德宗薛稷刘希夷韦述之诗无少增损次序亦同孟浩然止増其数篇储光羲后方是荆公自去取前巻读之甚佳非其选择之精盖盛唐人诗无不可观者至于大歴以后其去取深不满人意又如李杜韩栁以家有其集不载可也沈宋王杨卢骆陈拾遗张燕公张曲江贾至王维独孤及韦应物孙逖祖咏刘眘虚綦母潜刘长卿李长吉诸公皆大名家而此集无之荆公当时所选当据宋之所有耳其序乃言观唐诗者观此足矣岂不诬哉今人但以荆公所选敛袵而莫敢议可叹也　荆公又有杜韩欧李四家诗选以韩次杜又入本代欧阳公置青莲之前识者怪其不伦】文粹【姚铉选内诗十三巻又皆古体也选唐赋遗律赋选唐诗遗律诗强以古绳今未为通鉴】金元唐诗鼓吹【金元好问选唐七言律九十五人五百八十余篇十巻以声调宏壮震厉同军乐之有鼓吹故名内初盛唐仅张说崔颢王维李颀高适岑参数篇余并元和以后人诗杜牧之李义山陆鲁望及五代谭用之独多而宋人胡宿诗亦误入意遗山偶録以备检阅乡人郝叅政天挺尊事遗山遂注释行世耳郝注尤芜谬不堪读】瀛奎律髓【元初歙人方回取唐五七言律诗合宋人所作分门类每门一巻共四十九巻并加注释中间评搉引证亦有合者但分门各冠小引及以瀛奎为两代取义总痴絶人勾当尔】三体唐诗【元周伯■〈弓弓攵〉选唐人五律七律絶句三体诗二十巻内晚唐为多其论絶句有实接虚接前对后对抝体侧体论律诗以景物为实情思为虚有一实一虚有四实四虚前虚后实易谐前实后虚难继说亦似近之要种种自学究事其注出高安释圆至较注鼔吹者畧胜云】唐音【元杨士弘选十五巻始音一巻正音十四巻余响附之内五言古诗独取盛唐七言古诗五言律絶兼取中唐七言律絶兼有晚唐序云自六朝来正音流靡四子一变而开唐音之端然其律调初变未能皆纯故列为唐诗始音又云唐诗至开元天宝间始浑然大备遂成一代之风是编专取盛唐者欲以见其音律之纯系乎世道之盛故自大歴以降虽有卓然成家或沦于恠或迫于险或近于庸俗或穷于寒苦或流于靡丽或过于刻削皆不及录其遣风之变而仅存者畧附焉】国朝唐诗品彚【洪武中新宁高棅选九十巻初棅以杨氏唐音分始音正音余响独得唐人三尺遂因其目又详分之为正始正宗大家名家羽翼接武正变余响傍流一体之中各以此九目区辨其人叙次其诗大抵正始为唐初四子与其前后诸人之诗与杨之始音同正宗则五古为陈子昂李白七古亦李白五律为李孟王岑高七律李孟王岑高外有崔颢贾至李颀祖咏张谓五絶李王孟外有崔国辅七絶李与王昌龄而诸体皆以杜甫为大家开元大歴诸贤不入正宗者皆为名家及为羽翼皆杨之所谓正音而贞元后多为接武元和开成后多为余响正变一目则五古为韩愈孟郊七古为愈与王建张籍李贺五律为贾岛姚合许浑李商隠李频马戴七律亦商隠浑及刘沧傍流则释道宫闺诗各立序论以弁其端多于杨选数倍又为拾遗十巻附后】唐诗正声【棅编品彚得诗五千七百六十九首虑博而寡要杂而不纯又拔其尤一千十首彚是编自序声律纯完世外自然之奇宝】唐诗选【李攀龙选十三巻序云唐无五言古诗而有其古诗陈子昂以其古诗为古诗弗取也七言古诗惟杜子美不失初唐气格而纵横有之太白纵横往往强弩之末间杂长语英雄欺人耳至如五七言絶句实唐三百年一人盖以不用意得之即太白亦不自知其所至而工者顾失焉五言律排律诸家槩多佳句七言律体诸家所难王维李颀颇臻其妙即子美篇什虽众愦焉自放矣作者自苦亦惟天实生才不尽后之君子乃兹集以尽唐诗而唐诗尽于此】外选家尚多兹亦不具
　　自宋以还选唐诗者迄无定论大抵宋失穿凿元失猥杂而其病总在畧盛唐详晚唐至杨伯谦氏始揭盛唐为主得其要领复出四子为始音以便区分可称千古伟识惟是所称正音余响者于前多有所遗于后微有所滥而李杜大家猥云示尊未敢并隲岂非唐篇一大阙典高廷礼巧用杨法别益巳裁分各体以统类立九目以驭体因其时以得其变尽其变以收其详斯则流委旣复不紊条理亦得全该求大成于唐调此其克集之者矣高又自病其繁有正声之选而二百年后李于鳞一编复兴学者尤宗之详李选与正声皆从品彚中采出亦云得其精华但高选主于纯完颇多下驷谬入李选刻求精美幸无赝宝误收王弇州以为于鳞以意轻退作者有之舍格轻进作者无是也良为笃论顾欲以是尽唐侈言此外无诗则过矣宜有识者之不无遗议尔夫尽唐宜何如亦惟用品彚之例稍润色焉而可诗在唐一代体数变矣取数变之体统列一巻之内自衰盛相形妍丑互眩两存旣嫌尾或秽貂尽弃又惜灺堪续月故必各自为域庶两无夺伦此品彚之分编者卽繁杂得奏全勲而诸选之合辑者纵精严难免觭弊也高所诠九目强半允惬惟律诗正变一目内许浑李频马戴平调不足称变或尚有杜牧薛能李洞诸人足择五古则夷中邺驾辈似亦可附郊愈末以终变风斯皆可商者其最陋五言排律连巻录省试诗何所取义而大谬在选中晚必绳以盛唐格调槪取其肤立仅似之篇而晚末人真正本色一无所收李杜两家尤多为宋人之论所囿不能别出手眼有所去取药此众病更于初盛十去二三益如之于中唐十去四五益二三于晚唐十去七八益三四唐选其有定本乎假我数年亮可卒业

　　唐音癸籖巻三十一

　　●钦定四库全书

　　唐音癸籖巻三十二

　　（明）胡震亨 

　　○集録三

　　诗话在集部与文史同类用以标成法搉往篇备琐闻一切资长吟功此焉在不可无录第作者篇目泛滥多杂糅小说家言中难以区扸今但据唐宋各志及焦氏国朝经籍志所载诗话一目诸书稍加评隲列后遗者俟博识补焉
　　唐人诗话诗品【一巻李嗣真撰】评诗格【一巻李峤撰】诗格【一巻元兢宋约撰】又【一巻王维撰】又【二巻】诗中密旨【一巻并王昌龄撰】诗式【五巻】诗议一巻【并皎然撰】金针诗格【三巻】文苑诗格【一巻并白居易撰】诗格【一巻】二南密旨【一篇凡十五门并贾岛撰】大中新行诗格【一巻王起撰】诗例【一巻姚合撰亦名极玄律诗例】炙毂子诗格【一巻玉叡撰】文章玄妙【一巻任藩言撰】缘情手鉴诗格【一巻李弘宣撰】主客图【一巻张为撰立诗家六人为主余分入室升堂及门为客白居易广大敎化主上入室杨乗入室张祜羊士谔元稹升堂卢仝顾况沈亚之及门费冠卿皇甫松殷尧藩施肩吾周元范况元膺徐凝朱可名陈标童翰卿孟云卿高古奥逸主上入室韦应物入室李贺杜牧李余刘猛李涉胡幽贞升堂李观贾驰李宣古曹邺刘驾孟迟及门陈润韦楚老李益清奇雅正主上入室苏郁入室刘畋僧淸塞卢休于鹄杨洵美张籍杨巨源杨敬之僧无可姚合升堂方干马戴任蕃贾岛厉玄项斯薛涛及门僧良乂潘诚于武陵詹雄卫准僧志定喻鳬朱庆余孟郊清奇僻苦主上入室陈陶周朴及门刘得仁李溟鲍溶博容宏拔主上入室李羣玉入室司马退之张为武元衡瓌奇美丽主上入室赵嘏长孙佐辅曹唐升堂卢频陈羽许浑张萧逺及门张陵章孝标雍陶周祚袁不约各录其诗一二联如近世所云诗派者然】集贾岛句图【一巻李洞撰】国风正诀【一巻郑谷撰】玄机分明要览【一巻】风骚指格【一巻并僧齐已撰】流类手鉴【一巻僧虚中撰】诗体【一巻倪宥撰】雅道机要【二巻前巻不知何人后巻徐夤撰】本事诗【唐孟棨撰纂词人缘情感事之诗叙其本事凡七类为一巻】续本事诗【二巻伪吴处常子依孟棨类续篇】抒情集【二巻卢瓌撰】
　　以上诗话惟皎师诗式诗议二撰时有妙解余如李峤王昌龄白乐天贾岛王叡李弘宣徐夤及释齐巳虚中诸撰所论并声病对偶浅法伪托无疑张为主客一图妄分流派谬僻尤甚唐人工诗而诗话若此有不可晓者
　　宋元人诗话宾朋宴语【三巻丘昶撰昶南唐进士仕宋着此书十五篇叙唐以来诗赋】风骚要式【一巻徐衍述】诗格要律【一巻王梦简撰】诗格【一巻沙门神彧撰】处囊诀【一巻僧保暹撰】诗评【一巻僧德淳撰】诗中旨格【一巻王玄撰亦名拟皎然十九字】诗律大格【一巻徐蜕撰】诗鉴【一巻许文贵撰】诗式【十巻僧辞逺撰】杨氏笔苑句图【一巻黄锡编盖杨亿大年所尝举者李义山唐彦谦之句为多　又续句图一巻】续金针诗格【一巻梅尧臣撰】吟牕杂咏【三十巻莆田蔡传撰取诸家诗格诗评之类集成之又为吟谱凡魏晋而下能诗之人皆畧具本末总为此书今本蒙以陈学士应行之名分五十巻】诗苑类格三巻【李淑撰】诗点化秘术【一巻任传撰】风雅拾翠图【一巻僧惟鳯撰】诗林句范【五巻】骚雅式【一巻】吟体类例【一巻】律诗洪范【一巻徐三极撰】风骚格【五巻阎东叟撰】寡和图【三巻僧定雅撰】古今名贤警句图【一巻蔡希蘧撰】潜溪诗眼【一巻范温元实撰】天厨禁脔【三巻惠洪撰】韵语阳秋【二十巻葛立方撰】渔隠丛话【六十巻后集四十巻胡仔撰仔自号苕溪渔隠】声律发微【一巻胡源撰】艺苑雌黄【二十巻严有翼撰】王禹玉诗话【一巻王珪撰】六一诗话【一巻欧阳修撰】诗话【一巻】续诗话【一巻并司马光撰】中山诗话【三巻刘攽撰】东坡诗话【二巻苏轼撰】后山诗话【二巻陈师道撰】归叟诗话【六巻王直方撰】石林诗话【二巻叶梦得撰】许彦周诗话【一巻许顗撰】南宫诗话【一巻叶凯撰】艇斋诗话【一巻曾季狸撰】西清诗话【三巻题无名子撰或曰蔡绦使其客为之也】环溪诗话【一巻吴沆集】庚溪诗话【二巻】叶正则诗话【二巻】■〈巩上石下〉溪诗话【十巻黄彻常明撰】观林诗话【一巻吴聿撰】洪驹父诗话【一巻驹父名刍】蔡寛夫诗话【二巻】吕东莱诗话【一巻吕祖谦也】山阴诗话【一巻李兼撰】李希声诗话【一巻希声名錞】后村诗话【一巻刘克庄撰】诚斋诗话【一巻杨廷秀撰】隠居诗话【一巻魏泰撰】竹坡诗话【一巻周紫芝少隠撰】二老堂诗话【一巻周必大撰】珊瑚钩诗话【三巻张表臣撰】续广本事诗【五巻聂奉先撰】诗人玉屑【二十巻内品藻唐人诗二巻魏庆之撰】沧浪诗话【一巻严羽撰】全唐诗话【六巻尤延之撰从纪事中摘编者】诗话总龟【前集四十八巻后集三十巻阮一阅编】古今诗话录【七十巻李颕撰】新集诗话【十五巻　不知集者姓名】唐宋名贤诗话【二十巻】诗谈【十五巻】吟谱【一巻元陈绎曽撰】诗林要语【一巻范杼德机撰】诗学禁脔【一巻不知撰人】诗家一指【一巻】古今诗法【一巻杨载仲弘撰】诗法源流【一巻】刘孟会七家诗评【评王维李白孟浩然杜甫韦应物孟郊李贺七家诗】
　　宋人诗不如唐诗话胜唐南宋人及元人诗话又胜宋初人如严之吟巻刘之诗评解会超矣余虽不免芜杂遇所独得未少起予片益在胡元瑞评诸家云欧陈率是记事司马君实大儒是事别论刘贡父滑稽渠率王直方拾人唾涕叶梦得非知诗亿或有中吕本中自谓江西衣钵所记甚寥寥唐子西虽有致语未可尽慿葛常之头巾亹亹读之患其难竭许彦周迂腐老生洪觉范诞妄浮屠在彼法当堕无间狱竹坡西清种种芜脞渔隠总龟玉屑但类次前闻珊瑚钩独评已作尤堪抵掌取快讥■〈勿上口下〉则然不乃近于夸酷惟论严氏谓如西来一苇刬除荆棘独畅玄风论辰翁谓其玄鉴邃览往往絶人虽道越中庸自是敎外别传骚场巨目此则语堪千载我无以易之矣【元瑞又云辰翁评诗有玅理如杜日月低秦树乾坤绕汉宫云此语投赠中有气若登高览胜则俗矣王维早朝九天阊阖开宫殿万国衣冠拜冕旒云帖子语颇不痴重如此类皆有深致余每谓千家注杜犹五臣注选辰翁解杜犹郭象解庄即与作者语意不尽符而玄言玄理往往角出尽拔骊黄牝牡之外昔人苦杜诗难读辰翁注尤不易省也】
　　国朝诗话瞿宗吉诗话【三巻】冰川诗式【四巻】都玄敬诗话【二巻】南溪诗话【二巻】怀麓堂诗话【一巻】黄勉之诗法【八巻】蜩笑集【一巻】陈石亭拘虚诗谈【一巻】杨升庵诗话【二巻】又诗话拾遗【二巻】皇甫汸解颐新语【八巻】徐昌谷谈萟录【一巻】名贤诗评【二十巻】王元美萟苑巵言【八巻】又萟苑巵言【四巻以上据焦氏经籍志録入焦志各书颇备于诗话一类独寥寥岂以本朝人着撰论尚未定不欲滥载耶容更采补】胡应麟诗薮【内编外编杂编二十巻】
　　明兴说诗者以博推杨用修以雅推徐昌谷以儁推王弇州用修之书搜隠摘奇往往任胸援引非必尽确后贤訾驳正未已昌谷所论止于五言不及近体习汉魏者之偏撰习唐音者之朴学也弇州巵言通论文笔唐诗特其一二其论初盛诸家尽多解颐至中晚草草塞责矣尝疑之未敢置喙后见其末年自悔书曰吾为此书时年未四十语不甚切而伤獧未为定论恐误人乃益爽然服叹此老之未易窥也胡诗薮自骚雅汉魏六朝三唐宋元以迄今代其体无不程其人无不隲其程且隲亦无弗衷唐诗其论诗中之一也而论定于是元美才地高书所腹也元瑞□□□书所目也即元美亦称其上下千古周密无漏而刻深成说诗一家言此可征矣吾尝谓近代谈诗集大成者无如胡元瑞其别出胜解者惟郑继之老杜诗评可与刘辰翁诸家诗评并叅【前见评彚中】吟人从此入庶不误岐向尔【弇州自评萟苑巵言语见所书李西涯乐府后其与胡元瑞书又云仆故有萟苑巵言是四十前未定之书于鳞尝谓中多俊语英雄欺人意似不满仆亦服之第渠所弃取却未尽快人意得足下诗薮则古今谈萟家尽废矣其言信然】
　　唐人诗集多出后人补编故多遗漏其编次之序又各人自为政故本多不同至注释尤难言之他不暇缕举卽李杜二大集经多手改编并注可商者正伙附志后以例其余
　　李太白集其存日魏颢有编临终时又手授李阳冰编次为序至宋朝乐史宋敏求复为之增益白罹永王祸后旧稿散落【阳冰序云避地八年著述十丧其九】乐与宋从异代搜辑真有功于李者敏求本所增者沿旧目相从是犹存阳冰所次未紊也其后曾南丰校书始取而考其作之先后重为之次阳冰之旧遂不复存太白诗闲适游览居多罕及时事安能如杜诗一一得其岁月次第之且读白诗与读杜诗自各一法舍旃白诗中灵笔妙趣顾作诗时日是求何为曾虽号为文章大家吾未敢韪之至其体例先古风次乐府又仍次古风尤所不解注者有舂陵杨齐贤章贡萧士斌两家萧讥杨事辞不求所本多取唐广德后事及宋儒诗词为解乃萧之解李亦无一字为本诗发明却于诗外旁引传记累牍不休注白乐府引郑夹漈说尤谬郑于乐府之不可考者槪分门类为遗声李乐府从古题本辞本义玅用夺换而出离合变化显有源流不遡之此为注乃引郑勉强不通之说塞白耶此等书第当付之祖龙顾方行世未有议者可叹也
　　太白集亦大有伪诗搀入东坡以集中归来乎笑矣乎及赠怀素草书数诗为曾子固所误入又以所见富阳国清院彭泽唐兴院太白所题诗皆非是严沧浪亦以白集中少年行浅近浮俗为伪作及文苑英华中望月对雨望夫石归旧山诸诗皆不类为后人假名坡云太白豪俊语不甚择往往有临时卒然之句故使妄庸敢尔虽然白卒就语亦自有不衫不履意在床头捉刀人故自有真假托者终不似也
　　杜甫集编自唐人樊晃【晃与韦损栁识同时润州刺史也见高僧朗然传】其后五代孙光宪宋初郑文宝孙仅各有编今无考宝元初翰林王洙原叔始分古体近体二类考其岁月以次之其合古律为编始自黄长睿及吾邑鲁冷斋先生訔【冷斋序云騒人雅士同知祖尚少陵同欲模楷声韵同苦其意律深严难读也余谓少陵老人初不事艰涩左隠以病人其平易处有贱夫老妇所可道者至其深纯宏妙千古不可追迹则序事穏实立意浑大遇物写难状之景纾情出不说之意借古的确感时深逺若江海浩洋风云荡汩蛟龙鼋鼍出没其间而变化莫测风澄云霁象纬回薄错峙伟丽细大无不可观离而序之次其先后时危平俗微恶山川夷险风物明晦公之所寓舒局皆可槩见如陪公杖履而游四方数百年间犹对面语何患于难读耶名公巨儒谱叙注释是不一家用意率过异说如猬余因旧集畧加编次古诗近体一其先后摘诸家之善有考于当时事实及地里岁月与古语之的然者聊注其下若其意律乃诗之六经神会意得随人所到不敢易而言之叙次旣伦读之者如亲罹艰棘虎狼之惨为可惊愕目见当时甿庶被削刻转涂炭为可悯因感公之流徙始而适中而瘁至于为少年辈侮忽以讫死可伤也】嘉泰中建安蔡梦弼据冷斋本为会笺岁月可疑者明着其莫可考附巻后嘉定中临川黄鹤父子始取分体旧本于题下确定其岁月犹未敢便更其次也元大德中庐陵高楚芳者刘辰翁门下士则直据黄氏并其次尽易之居然不疑今行世本是也初原叔编年第约畧诗中语求其时以为次非真有确然可据之岁月中间牵合虽多而阙疑之意尚存自槪定于黄鹤紊改于高氏高又附辰翁批评以行于是耳食者奉若杜陵手撰次序颠倒不复知原本为何矣读杜诗者即不可不稍知其岁月然亦何至每首必定以所作之年强为穿凿而终失于不可通乎宋徐居仁方温叟各有门类杜诗一编似厌诸家拘挛为之破除者今传世亦有编体者不知是其本否惜义例亦未见妥老杜一生诗境遇转困格律亦转老其孰为东都长安孰为秦川蜀中孰为夔府湖南明眼人覆巻可按若未到此处且未许看杜诗在与分别时次何益大可省此葛藤也
　　宋人注杜诗者王原叔宋次道崔德符鲍钦止王禹玉王深父薛梦符薛苍舒蔡天启蔡致逺蔡伯世王彦辅苏东坡徐居仁谢任伯吕祖谦高元之赵子栎赵次翁杜修可杜立之师古师民瞻蔡梦弼郭如达非一家皆无可观以诸注半出学究手其托名人以行者皆伪也杜集虽编自王原叔而原叔实未尝注【洪驹父云邓慎思撰内以粲可为诗僧虎头为僧像可笑者不一】东坡杜诗故事乃闽人郑卬所为造伪古人名伪古人事增减杜诗见句附合之而不能言所自出之书朱晦庵洪容斋严沧浪诸公皆详辨之今行世千家注中尚淘汰未尽祝和父陈晦伯类书中亦误引一二流传乱真盖最可恨者【祝事文类聚如学士类萧梁之碧山学士陈天中记如陶侃之海山使者胡奴不一而足又焦弱侯笔乘亦引阮孚看囊钱崔浩诗瘦等皆伪苏注所误也】陆务观云近世注杜诗者数十家无一字一义可取欲注杜诗须去少陵地位不大逺乃可下语今诸家徒欲以口耳之学揣摩得之不如勿注可也此言诚然但吾观诸家并口耳之学尚未敢言耳注杜律单行有元虞集注实豫章张性所撰也学究气正同宋人【刘将孙曰注杜者谓少陵诗史谓少陵一饭不忘君因深求之字句间强傅以时事曲折第知肤引以为忠爱不自知陷于险薄凡注诗尚意者易蹈此弊而杜集为甚诸后来忌诗妬诗疑诗开诗祸皆起此而莫之悟此不得不为少陵辨者将孙辰翁子也】
　　坡公论李杜二集谓杜集较李集伪撰为少此殆不然宋宝元初本杜诗一千四百五篇至皇佑中王介甫竟增入二百余篇自为序曰予令鄞客有授予古之诗所不传者二百余篇予知非人所能为实甫也自洗兵马而下序而次之云云今其诗皆杂入集中但即看此洗兵马一篇已较然不可溷真固易鉴别也江南逢李龟年岐王崔五云云岐王薨于开元十四年崔五涤亦卒于开元中时子美方十五岁天宝后子美又未尝至江南他人诗无疑七言古杜鹃行二篇其一见司空曙集五言律酒渴爱江清见畅当集哭长孙侍御载中兴间气集杜诵作絶句虢国夫人张祜集灵台之第二篇推此知他集误入者自复不少
　　杜诗即不无误字然本无误而后人以意妄改者亦有之宋蔡兴宗者为杜诗正异颇以意改定其字朱晦庵嫌其未尽欲改风吹沧江树树字为去鼓角满天东满字为漏以漏天对上句烧栈犹可也风吹沧江树雨洒石壁来正谓风吹树雨随来耳若第云吹江去岂复成句哉亦恐天下无此逆风雨也近代杨升庵更好改杜诗如航为艇照为点不一而足后贤因之为然为疑未休用修当年何不以推敲功改已诗暇与此老改诗乎【改航为艇说始山谷杨实之直谓见古本如是关山同一照鸟鹊自多惊杨附会坡公词一点明月窥人句云本之此照与惊偶俪相当孰穏易辨也又如把君诗过目作把君诗过日愁对寒云雪满山作愁对寒云白满山娟娟戏蝶过闲幔作娟娟戏蝶过开幔曾闪朱旗北斗闲作曾闪朱旗北斗殷因知贫病人须弃作不知贫病关何事握节汉臣迥作秃节汉臣回新炊间黄粱作新炊闻黄粱诸家欲为此老更弦者甚众恨无从起此老问之】
　　唐诗不可注也诗至唐与选诗大异说眼前景用易见事一注诗味索然反为蛇足耳有两种不可不注如老杜用意深婉者须发明李贺之谲诡李商隠之深僻及王建宫词自有当时宫禁故实者并须作注细与笺释【建宫词正如郑嵎津阳门诗非嵎注不知当时事】今杜诗注旣如彼建与贺诗有注与无注同而商隠一集迄无人能下手始知实学之难卽注释一家亦未可轻议也【元遗山有诗云望帝春心托杜鹃佳人锦瑟怨华年诗家总爱西昆好独恨无人作郑笺葢谓义山诗用事颇僻惜无人注释也乃遗山鼓吹一选郝天挺所注义山诗尤芜谬不通门墙士亲受诗敎者尚如此可望之他人友人屠用明尝劝予为义山集作注以便后学余笑谓用明曰彼自祭鱼獭今又欲我拾獭残耶】
　　唐人诗旣多出后人补辑以故篇什淆错一诗至三四见他集中是正为难其显而易见习误不察者无如释广宣红楼道场二律之作沈佺期诗钱珝江行絶句百首之混入其祖起集中广宣之误始高氏品彚自后歴选者因之钱氏家集之误则宋钱蒙仲已先为之淆矣举斯二则可例其余至老牛歌之称白乐天佛骨诗之称郑司徒五丈夫诸律之出李玫杨太真数絶之出韦瓘毛仙翁送行诗轴徐凝贾岛奬褒赠篇非好事而姑为托撰卽有为而借以隠名尤难胜纪读者详之【广宣元和长庆两朝并以诗为内供奉诏居安国寺红楼有诗名红楼集见白乐天诸家诗题可考故红楼应制之诗以支遁昙摩为比云自怜深院得翱翔其再入道场纪事则在宪宗晏驾穆宗御极内殿作功德之时故有南方归去再生天及见辟乾坤新定位等句而以两朝长在圣人前结之其诗载文苑英华甚明不知何缘近代诸刻尽作沈詹事李于鳞选亦然且红楼本睿宗在藩舞榭玄宗开元八年舍建安国寺立院详段成式游长安诸寺记及程大昌雍録计此时詹事巳前卒矣安得有红楼题诗乎钱珝起之曾孙也起释褐校书终尚书考功郎珝官歴中书舍人掌纶诰后坐累贬抚州司马其江行絶句百首正赴抚时涂中所作也珝有他文载英华中云夏六月获谴佐郡秋八月自襄阳浮舟而下今其诗有润色非东里官曹更建章去指龙沙路徒悬象阙心岘山回首望如别故乡人及好日当秋半九日自佳节等句其官其谪地其经涂其时日无勿与珝合者起无是也后人重起名借篇贻厥为到公増美耳宋鲍钦止尝疑起集有珝诗杂入葛立方亦疑集中同程九早入中书和王员外雪晴早朝二律非起作吾谓雪晴早朝声调还应属起至早入中书一篇起未为此官与江行百首并当归珝为是】

　　唐音癸籖巻三十二

　　●钦定四库全书

　　唐音癸籖巻三十三

　　（明）胡震亨 

　　○集録四

　　唐人诗见于金石刻及自有真迹传世者至宋尚多如宣和内府所收藏载在书谱者真迹班班可考而金石刻收藏之富无如欧阳文忠赵明诚两家目录备在南渡后王象之碑目亦具一二当时唐人篇什赖法书以俱存者盖亦不少矣今按目求之未必能全而断墨残行得留遗世间为人所传宝者当亦未尽堙灭爰取诸书所载诗目备列于后冀好事者共为搜访补余籖所未备云
　　宣和书谱真迹
　　太宗禊宴诗【行书】　明皇喜雪诗【隶书】　赐裴耀卿等诗送虚已赴蜀川诗春台望杂言【行书】　代宗南郊口号守岁诗秋日诗重阳诗秋中月夜诗春日雨晴燕诸王诗【行书】　则天后夜宴诗【行书】　禇遂良帝京篇【正书】　颜真卿潘丞竹山书堂诗【正书】　徐浩宝林寺诗【正书】　元稹寄蜀人诗【正书】　陆扆赠■〈巧上言下〉光草书歌【正书】　李磎送■〈巧上言下〉光诗【正书】　陆希声赠■〈巧上言下〉光诗【正书】　崔远送■〈巧上言下〉光诗【正书】　张顗赠■〈巧上言下〉光诗【正书　今止存一联】　郑賨题经藏诗【正书今止存一联】　戎昱草梅诗【正书】　许浑今体诗上下【正书乌丝栏　按唐人多自书其集传后如韩偓生时尝手写所为诗成巻宋嘉佑间裔孙奕出以示人龎颕公为漕奏之因得官事见叶石林集始知不独用晦然也】　杜光庭送先辈诗【正书】　卢汝弼赠■〈巧上言下〉光诗【正书】　王仁裕送张禹偁诗【正书】　李白咏酒诗【草书】　杜牧张好好诗【行书】　白居易送敏中归邠宁幕诗【行书】　司空图赠■〈巧上言下〉光草书歌又赠■〈巧上言下〉光草书诗【行书】　吴融赠■〈巧上言下〉光送别诗赠■〈巧上言下〉光草书歌【正书】　徐凝黄鹤楼诗荆巫梦思诗【行书】　薛涛萱草诸诗【行书】　齐已拟嵇康絶交诗谢人惠笔诗怀楚人诗渚宫书怀诗送冰禅侄诗寄冰禅德诗【行书】　庐岳诗寄明上人诗【正书】　张徐州劝君诗【行书　失其名诗五篇中皆有劝君二字欲人外形骸轻利名笔力清劲势若削玉阅之使人起物外之想】　潘佑书许坚等诗【行书】　孙昭祚阳春曲诸诗竹拄杖诸诗朱陈村诸诗【行书　昭祚五代时中书堂吏学欧阳询书法】　释应之即事诗【行书　应之五代时僧笔法学栁公权】　李后主浩歌行【行书】　元宗草堂诸诗牡丹诗古风诗秋高诗招贤诗乐府三篇临江仙【行书】　周■〈山上义下〉赠怀素草书歌【草书　谱云■〈山上义下〉天成间作牧泌阳唐无天成年号疑误】　李霄逺隠士诗远花诗【草书　谱云霄逺莫详其出处其书类亚栖在唐有盛誉而放逸实为知书者所病】　张仲谋赴举有感诗【草书　谱云仲谋亡其世贯】　胡季良题然公山房诗【草书】　大乘寺诗孔山寺诗昆山寺诗【行书　谱云季良不见史册】　怀素草书歌草圣诗早春诗自咏诗寄人诗忆人诗游山诗题酒楼诗酒船诗劝酒诗狂醉诗醉僧图诗寄浩公诗论草圣诗梦游天姥山等歌【草书】　亚栖对御草书歌观智永草书歌观怀素草书歌观高闲草书歌山寺诗【草书】　■〈巧上言下〉光赠登第诗【草书】　贯休梦游仙诗【行书】　释梦龟白莲歌梁园吟粉团山水歌襄阳曲重阳诗谢马鞭诗【草书　谱云梦龟天复中■〈宀禹〉东林寺作颠草】　张彦远李将军征回诗惟山庙诗宿僧院诗山行诗【八分书】　释灵该种柳歌【八分书　谱云灵该会昌中人】
　　欧阳修集古录
　　流杯亭侍宴诗【武后乆视元年幸临汝温汤留宴羣臣应制诗也李峤序殷仲容书开元十年汝水坏亭碑遂沈废至贞元中刺史陆长源以为峤之文仲容之书絶代之宝也乃复立碑造亭又自为记刻其碑阴】　韩覃幽林思【武后时庐山林薮人韩覃撰修为西京留守推官时因游嵩山得此诗爱其辞翰皆不俗录之】　玄宗谒玄元庙诗【玄宗自书岁月阙世有玄宗书鹡鸰颂与此字法正同碑在北邙山上洛阳人谓之老君庙也】　崔潭龟诗【蔡有邻书天宝五载勒石唐世以八分名家者四人韩择木蔡有邻李潮史惟则也有邻之书颇难得而小字尤佳】　李阳冰阮客旧居诗【诗云阮客身何在僊云洞口横人间不到处今日此中行阮客者不见其名氏盖缙云之隠者也岁月亦阙】　崇徽公主手痕诗【李山甫撰初仆固怀恩在肃宗时先以二女嫁回纥怀恩上书自陈六罪有云二女远嫁为国和亲是也其后怀恩旣反病死灵武从子名臣降唐大歴四年始以怀恩幼女为公主又嫁回纥所谓崇徽公主者卽此　按公主手痕在阴地关唐人题咏勒石者不止一山甫赵录所收为多】　神女庙诗【贞元十四年李吉甫丘元素李贻孙敬骞等作修贬夷陵令时尝泛舟黄牛峡至其祠下读数子之诗爱其辞翰遂録之】　韩愈送李愿归盘谷诗【盘谷在孟州济源县贞元中县令崔刻石后书云昌黎韩愈知名士也当时退之官尚未显其道未为当世所宗师故但云知名士然当时送愿者为不少而独刻此盖其文章巳重于时矣】　游道林岳麓诗【庆歴中沈传师撰并书题云酬唐侍御姚员外而二人之诗不见不知为何人也独此诗以字尽传于世而诗亦自佳传师书非一体此尤放逸可爱　按唐侍御名扶其诗尚存惟姚为无考】　李文饶平泉山居诗【读山居诗见文饶梦寐不忘于平泉而终不得少偿其志者勇决者人之所难而人事固多如此也文饶诗亦云自是功高临尽处祸来名灭不由人诚哉是言】　善权寺诗【太和元年勒石游灵岩记辨石钟山记附览三子之文皆有幽人之思迹其风尚想见其人至书画亦皆可喜盖自唐以前贤杰之士莫不工于字书其残篇断藁时得于荒林败冢埋没之余多前世无所知名之人而笔画有法往往为今人所不及甚可叹也】　法华寺诗【越州刺史李绅撰其后自序题云太和甲寅岁游寺刻诗于壁详自序所言似绅自书然以端州题名较之字体不类甲寅太和八年也】　薛苹唱和诗【太和中勒石冯宿冯定李绅皆唐显人灵澈以诗名后世皆人所想见者然诗皆不及苹岂唱者得于自然和者牵于强作耶】　僧灵澈诗【诗云相逢尽道休官去林下何曾见一人世俗相传以为俚谚庆歴中天章阁待制许元为江淮发运使因修江岸得斯石于池阳江水中始知为灵澈诗也澈以诗称于唐故其与相唱和者皆当时知名之士包侍郎者佶也徐广州者浩也】　玉蕊诗【沈传师李德裕唱和传师宇文鼎蒙泉诗附岁月未详蒙泉今在荆门军修贬夷陵道荆门裴回泉上得二子之诗佳其词翰遂録之】　浮槎寺八纪诗【自云鴈门释僧皎字广明作诗虽非工而所载事迹皆图经所无可以资博览浮槎山在今庐州慎县其上有泉其味与无锡惠山水相上下而鸿渐茶经及张又新等水记皆不载及得僧皎纪浮槎八事亦无之乃知物之晦显有时也】
　　赵明诚金石録
　　天后少林寺诗【王知敬正书永淳二年九月】　羑原神泉诗【韦元旦撰序篆书无姓名垂拱元年四月】　流杯亭侍宴诗【李峤撰序殷仲容正书乆视元年九月】　栖岩寺诗【高宗则天撰韩怀信正书长安二年】　幸闲居寺诗【高宗睿宗太平公主诗八分书无姓名武后诗自草书长安四年四月】　游仙篇【武后撰薛曜正书】　幽林思【韩覃撰正书无姓名】　石淙诗【武后诸臣撰薛曜正书】　六公咏【李邕撰胡履虚八分书开元十一年】　明皇行次成皋诗【史叙行书开元十三年十月】　尧子庙诗【于儒卿房自谦撰自谦正书开元十八年三月】　读樊丞相传诗【郑炅之撰胡霈八分书】　小鲁真人僊解谣【鲁国清述陈锡正书天宝三载七月】　崔潭龟诗【蔡有邻八分书天宝五载十一月】　华岳庙古松诗【卫包撰并篆书】　明皇赐道士蔡守冲诗【并谢表批答行书天宝十一载九月】　李峯途经剑门诗【程昂正书天宝十三载】　明皇上党宫宴辟臣故老诗【行书天宝中立】　明皇谒玄元庙诗【行书天宝中立】　云门山投龙诗【赵居贞撰行书天宝中立】　崇徽公主手痕诗【李山甫等正书大歴四年】　怀固寂上人诗【颜真卿撰并正书大歴十二年十二月】　题朝阳岩诗【李舟撰并正书大歴十三年九月李当牛嵸诗附】　宝林寺禹庙诗【徐浩撰并正书大歴中立】　麟德殿宴羣臣诗【德宗撰皇太子诵行书颜防书浑瑊表附贞元四年六月】　僊岩四瀑布诗【路应等唱和行书贞元七年三月】　秋日登戏马台诗【侯莫陈遂等正书无姓名贞元七年六月】　茶山诗【并诗述诗述于顿撰诗袁高撰徐璹正书】　刘居简归乡拜高庙诗【正书贞元十二年十月】　顾少连张式嵩山联句【正书贞元十二年十二月】　李吉甫神女祠诗【正书贞元十四年正月】　任要谒夫子庙诗【正书贞元十四年十二月】　送张建封还镇诗【德宗撰太子诵行书贞元十四年】　韦渠牟步虚词【正书贞元十六年十二月】　游琅琊山新寺诗【栁遂正书无年月钱可复元和四年四月题名附】　明皇送李邕赴滑州诗【栢元封行书元和五年十月】　题巫山诗【蔡穆撰沈幼真行书元和五年十二月】　崔融题东林寺诗【正书无姓名元和十三年二月重刻】　感化诗【窦牟撰正书无姓名元和十五年二月】　明州南楼诗【陈佑撰胡师模八分书元和二年十二月】　溪堂诗【韩愈撰牛僧孺正书】　题恠石诗【世传李德裕作长庆三年二月】　蒙泉诗【沈传师正书宝歴二年四月宇文鼎诗太和九年附】　裴度白居易联句【正书无姓名太和三年十二月】　秋日望赞皇山诗【李德裕撰并八分书太和四年八月】　桃源诗【刘禹锡撰李某书名阙太和四年】　白居易游济源诗【正书太和五年九月冯宿诗附】　游王屋诗【白居易撰正书太和六年十月】　李绅法华寺诗【正书太和七年三月】　李绅题少林寺诗【正书开成元年七月】　皇甫曙题石佛谷诗【李道夷正书开成元年十月】　李德裕平泉山居诗【李德裕八分书】　沈传师岳麓寺诗【行书文宗时作】　李贻孙神女庙诗【正书无姓名会昌五年九月立】　郑熏雪霁开讲诗【正书无姓名咸通九年九月】　宿惠山寺诗【王武陵朱宿窦羣正书咸通十二年七月】　郑畋谒升仙太子庙诗【正书无姓名禧宗干符四年闰二月】　冬日陪羣公泛舟诗【谪丹阳功曹掾王某名阙行书无年月】　李阳冰题阮客旧居诗【椒陵陂篆书无姓名韦瓘撰正书】　玉蕊诗唱和【沈传师李德裕正书无姓名】　夏日登戏马台诗【郑遂文卢僎撰八分书】　楠木歌【严武史俊行书无姓名】　郗昂光福寺诗【行书无姓名】　严武题龙日寺西龛石壁诗【行书无姓名】　皇甫湜浯溪诗　沙门湛然题井陉山壁诗【正书无姓名】
　　王象之舆地碑记
　　袁高茶山诗【湖州之顾渚山岁修茶贡高为之刺史而作是诗其后于頔得之于壊垣为之序而刻之今在安吉州墨妙亭】　善权寺诗灵岩瀑布记【集古录云羊士谔游善权寺诗康仲熊游灵岩瀑布记郑熏雪霁门讲诗附善权寺诗元和十三年刻李飞在常州】　崔词谒禹庙诗【在绍兴元和十一年刻石又宋之问等诗附】　元威明阳明洞天诗【在绍兴太和三年立石龙瑞宫】　白居易阳明洞天诗【在绍兴太和三年】　题法华寺诗【李绅撰在绍兴】　法华寺诗【李绅撰徐浩书以太和八年刻石于绍兴】　薛苹唱和诗【唐薛苹诗不著书人名氏崔述等凡十七首绍兴】　杜荀鹤及禅月大师贯休留题【在衢州龙游之石壁院】　石桥诗刻记【唐廷评严绶撰在衢州】　题梓府君庙诗【在宁国李太白司空图撰】　送二王诗【在寜国李后主】　浮槎寺八纪诗【集古録云唐沙门僧皎撰不着人名氏凡诗八首不着刻石年月在庐州浮槎山下】　唐李思聪鸡笼山诗【在和州小厅东】　江心小石诗【蛟室围青草龙堆拥白沙护江蟠古木迎棹舞神鸦破棹南风正收帆畏日斜云山千万叠底处上仙槎王直方六此老杜过洞庭湖诗也李希声云得之于岳州江心一小石刻潘子真云元丰间有人得此石刻于洞庭湖中而不载名氏或以示山谷曰子美作也今蜀本已收入集而不纪其得诗之由故録其详于此】　玉蕋诗【在荆门惠泉寺唐沈傅师李徳裕唱和也】　高庙诗碑【会昌五年立碑在襄阳府治】　法华寺诗【在肇庆府越州刺史李绅撰并书】　古栢行【在成都长庆四年段文昌书】　开元皇帝送赵仙甫尊师归蜀诗【碑见在崇庆府新津县之寳珍观】　杜子美两川夔峡诸诗【石刻在眉州黄庭坚书】　郑余庆诗【刻在顺庆金泉山上】　伪蜀刺史徐光溥诗【刻在顺庆金泉山】　王维送杨长史赴果州诗【在顺庆郡治】　神女庙诗【李吉甫诗一首以贞元十四年刻丘元素一首无刻石年月李贻孙二首会昌五年刻敬骞一首元和五年刻沈幼真书其它皆无书人名氏在夔州巫山界】　玄宗丹霄驿诗【刻在昭州诗云驿前南面架危桥乆欲登临畏路遥今日偶然寻得到直从平地上丹霄】　巫山诗碑【金吾卫兵曹参军沈真撰元和五年建在夔州】　杜少陵诸诗石刻【少陵游蜀凡八稔而在夔独三年平生所赋诗凡千四百六篇而在夔者乃三百六十有一治平中知州贾昌言刻十二石于北园岁乆字漫灭建中靖国元年运判王蘧新为十碑今碑在漕司】　盛山十二题诗【在开州唐韦处厚撰韩愈序和者元稹许康佐白居易李景俭严武温造也】　王徽留题【唐僖宗朝丞相王徽未第时曾经阆州次南部合符寺登高念逺因赋诗】　北山老君影迹诗【巴州王望山旧名北山山半石壁隠出老君像唐人为赋北山老君影迹诗】　南龛题诗石【在巴州南二里之广福寺唐人题咏皆刻之于石】　唐人题西龛樱桃诗【在巴州西龛其名磨灭】　严侍御暮春五言【在巴州西龛寺】　史俊寄严侍御楠木诗【在巴州西龛寺】　郗昂陪严使君暮春五言二首【在巴州南龛诗甚典丽】　羊士谔十四咏【在巴州东龛】　流杯十四咏【在巴州西龛寺流觞亭唐干元戊戌严郑公武所创大歴间盗起遂废开成丙辰刺史唐元封复修盖取羊士谔流杯十四咏以自序为证云尔】
　　凡诗文题镌碑版者卽有凡作尠伪作缣楮所流传经飞鳬家手真伪半矣欧阳赵王三录所载唐人诗篇并得自石本真盖无疑若宣和收藏诸诗真迹则伪托间有之逮墨刻兴伪托尤盛有本无此真迹猥云从某氏临摹得者矣好事者不察往往据之编入其人集中大都浅识者所为多存逗漏可摘具眼者一览了然有终不得而淆者【李白集天若不爱酒一诗出秘阁帖淳熙中陈氏甲秀堂帖亦载之马子才伪作也杜甫集过洞庭湖蛟室围青草律诗人得之江心小石刻黄山谷以为必甫之诗编者遂据之收入集中此二老集尚敢乱真杂入况他乎其逗漏最可笑者如近代董玄宰戏鸿堂帖禇遂良书太宗帝京篇截去太宗原序一半冒作遂良语气云其迹在唐荆川家又有欧阳訽咏古一诗云已惑孔贵嫔又被辞人侮花笺一何荣七字谁曽许不下结绮阁空迷江令语琱戈动地来悞杀陈后主江令总询父纥友也纥之死訽当从坐总以故人子私养之敎以书记得成名恩义不薄载询传甚明乃忍出此等语耶作伪者旣漫不考而董复信而收之可恠也】
　　唐人诗亦有録自画巻及画壁者诗班班在诸人集中而画未必常存画寿不敌诗寿也相传唐卢鸿一草堂图图各有诗尚在人间弘成诸名流尝论之今观图中十诗俗恶无人理又鸿一传所居室名宁极而此图与诗标洞玄室抑何左耶画吾不知知此诗之当删而巳又坡公尝戏为摩诘之诗以摹写摩诘之画编诗纪者认为真摩诘诗采入集中世人无识那可与分辨并志之佐览者捧腹云【东坡跋王维画云味摩诘之诗诗中有画观摩诘之画画中有诗诗曰荆溪白日出天寒红叶稀山路元无雨空翠湿人衣此摩诘之诗也或曰非也好事者以补摩诘之遗　此活语被人作死语看摩诘増一首好诗失却一幅好尽矣】
　　诸书中惟地志一类载诗为多顾所载每详于今而畧于古或以今人诗冒古人名又或改古人诗题以就其地甚有并其诗句亦稍加润色者以故诗之伪不可信者十居七八编阅诸志惟江右之袁刘崧逸选微存浙省之严翁洮遗篇畧载此外寥寥指难多屈矣旧尝闻范东生辑有唐诗问之姚叔祥叔祥云见其借地志屹屹钞写恠谓姚地志即不可不翻那得真诗写后见人刻其所编皮日休集有襄志八景诗在内因为浩叹辑唐诗非捃采难鉴难辨

　　唐音癸籖巻三十三
