  
　　诗女史纂　　（明）处囊斋主人 辑

　　●诗女史纂目録

　　卷之一
　　　皇娥嫘祖    有娀简狄
　　　涂山女娇    西王母缑婉妗
　　　柳下惠妻    次室女
　　　陶婴        姬氏
　　　恭伯姬傅母  何氏
　　　丽玉        紫玉
　　　勾践夫人    采葛妇
　　　河津女娟    息夫人
　　　百里奚妻    琴女
　　　虞姬
　　卷之二
　　　戚夫人      华容夫人
　　　赵飞燕      班婕妤
　　　唐姬        刘细君
　　　王嫱        班昭
　　　卓文君      徐淑
　　　张氏        甄氏
　　　李氏
　　卷之三
　　　苏伯玉妻    窦玄妻
　　　秦罗敷      周氏
　　　蔡琰        崔氏女
　　　甄后        丁廙妻
　　　王宋
　　卷之四
　　　左芬        魏华存
　　　孙琼        李氏
　　　陈氏        谢道韫
　　　锺琰        桃叶
　　　谢芳姿      王氏
　　　王氏        王氏
　　　辛氏        陈氏
　　　梁緑珠      翔风
　　　杨苕华      杜兰香
　　　姚玉京      子夜
　　　孟珠        吴彩鵉
　　　刘妙容
　　卷之五
　　　苏蕙        鲍令晖
　　　华山女      苏小小
　　　谢氏        陈留长公主
　　　冯小怜      崔氏
　　　胡后        刘令娴
　　　刘氏        沈满愿
　　　包明月      吴兴妓
　　　沈婺华      陈氏
　　　李氏        陈少女
　　　大义公主    鲁秋胡妻
　　　箫后        侯夫人
　　　吴绛仙      杭静
　　　苏蝉翼      张碧兰
　　　罗爱爱      李月素
　　　秦玉鵉      丁六娘
　　卷之六
　　　长孙后      徐惠贤妃【惠其名也】
　　　武后        上官婉儿
　　　江采苹      宋若昭
　　　宋若宪      鲍文姬
　　　宜芬公主    掖庭士人妻
　　　七岁女子    开元宫人
　　　僖宗宫人    天寳宫人
　　　宣宗宫人    僖宗宫人
　　　真德        杨容华
　　　林氏        赵氏
　　　乔氏        张氏
　　　蒋馧        孙氏
　　　侯氏        裴柔之
　　　龙城贵主    木兰女
　　卷之七
　　　张氏        刘氏
　　　慎氏        崔氏
　　　宋氏        程长文
　　　牛应真      魏氏
　　　樊氏        王韫秀
　　　张窈窕      葛鸦儿
　　　杨德麟      郭绍兰
　　　蒋氏        田娥
　　　崔公逹      张琰
　　　裴羽仙      刘淑柔
　　　梁琼        刘云
　　　张文姬      鲍君徽
　　　刘瑗        刘瑶
　　　张瑛        姚月华
　　　廉氏        崔仲容
　　　曹文姬      薛媛
　　　戚逍遥
　　卷之八
　　　关盼盼      崔莺莺
　　　步非烟      薛涛
　　　柳氏        刘采春
　　　盛小丛      徐月英
　　　常浩        莲花
　　　杜秋娘      鄂州妓
　　　平康妓      太原妓
　　　襄阳妓      故台城妓
　　　耿家青衣
　　卷之九
　　　李冶        鱼玄机       光威裒
　　　元淳        夷陵女子
　　　鲍家四弦    李弄玉
　　　湘驿女子    白衣女子
　　　孔氏        韩仆射姬
　　　徐氏二女    费崇嘏
　　　任氏        周仲美
　　　海印
　　卷之十
　　　杨氏        蒨桃
　　　钱氏        王氏
　　　宣和士女    朱后
　　　林杜娘      王氏
　　　王氏        王氏
　　　王氏        王安石妻
　　　杨璞妻      丘氏
　　　曹缊        朱淑真
　　　魏夫人      丁渥妻
　　　崔球妻      毛友龙妻
　　　高氏        詹茂光妻
　　　贺方回姬    侯氏
　　　华春娘      许氏
　　　李氏女      永安驿女
　　　士人妻      黄淑
　　　李少云      朱氏
　　　徐君寳妻    王清惠
　　　张琼英      韩希孟
　　　杜氏妇      灵原夫人
　　　暨氏        琵琶亭女子
　　　张氏女
　　卷之十一
　　　李清照      阮逸女
　　　陈彦章妻    刘鼎臣妻
　　　孙夫人      孙氏
　　　易祓妻      社大中妾　　　
　　　慕容岩卿妻  延安夫人
　　　易山夫人    周韶
　　　龙靓        胡楚
　　　苏小娟      严蕊
　　　翁客妓      蜀妓
　　　青幕子妇    周氏
　　　文婉        吕氏
　　　咏月妇      箫瑟瑟
　　卷之十二
　　　管道升      刘氏
　　　郭晖妻      李氏
　　　吴氏        孙淑
　　　张氏妇      余季女
　　　万氏        郑允端
　　　万侯蕙柔    徐氏
　　　绍兴女      何氏
　　　胡妙端      刘宜
　　　戴复古妻    曹妙清
　　　张妙净      王氏
　　　元氏        高氏
　　　阿■〈礻盍〉主    娇红
　　　咏梅花尼    临海氏妻
　　卷之十三
　　　李玉英      鐡氏二女
　　　宋氏        郭爱
　　　沈氏        孟淑卿
　　　朱氏        茅氏
　　　林氏        陈德懿
　　　朱氏        虞氏
　　　沈氏        江西妇女
　　　卲氏        淮安妓
　　　娄妃        翠妃
　　　能晓
　　卷之十四
　　　蔺氏        邹赛贞
　　　陆文峦      何紫云
　　　范氏        桑月妹
　　　储氏        杨夫人
　　　王月妆      许景樊
　　　杨文俪      赵今燕

　　目録终

　　“○”主要用来表示诗、词等韵文中的语气停顿，“、”主要用来表示一般语句中的语气停顿。 
　　凡“□”号均系原缺字，今加方括号“[]”的字，均系原缺而据《诗女史》补入。又所据《诗女史》十四卷补遗一卷（http://www.cadal.zju.edu.cn/Index.action），署“钱塘田艺蘅撰”。
　　另补録诗女史叙、诗女史凡例，以咨参考。

　　●诗女史叙

　　钱塘　　田艺蘅　撰
　　夫天地奠居则玄黄宣色阴阳相匹则律吕谐声故文章昭于俯仰之观音调和于清浊之配讵由强作寔出自然造物如斯人事可测矣远稽太古近阅明时乾坤异成男女适敌虽内外各正职有攸司而言德交修材无偏废弃男子之以文著者固力行之緖华女子之以文鸣者诚在中之间秀成周而降代不乏人曾何显晦之顿殊良自采观之旣阙也夫宫词闺咏皆得列于葩经俚语滛风犹不删于麟笔盖美恶自辨则劝惩攸存非惟可考皇猷抑亦用裨阴教其功茂矣岂小补哉然圣史如司马子长尚寂无所录其后间纪一二槩已踈矣所幸稗官野史畧有条书乐府名家多因附见往往馨飞兰吐彩挹珠谈色暎天玄声酬阳律上窥元化下总物情纵未能嫓美于二南庶足以扬休乎六义致使群英联句俊女擅场众玅探题骚人阁笔故能脍炙世口颉颃士流必欲追庄穆以同归讵肯让班蔡而独步也艺蘅身沈翰苑心醉辞坛惜盛籍之未兴信雅典之有待乃探頥索隐剔粹瘦竒人有善而必彰言无微而不齿首标小传尾续余篇名曰诗女史盖诗之所采敢窃比于国风而行有所遗谅先登于策府也呜呼梦几生花才非道絮文昌分耀光纒婺女之星彤官增辉瑞霭湘妃之竹风流尔谢儒雅吾师须知掷地而作金尚想其人之如玉
　　大明嘉靖三十六年春三月

　　●诗女史凡例

　　国风虽有妇人女子之诗多不可考除緑衣燕燕日月终风柏舟载驰河广七篇存其姓氏然皆属邶墉卫三国其汝坟草虫行露殷其靁小星江有汜谷风竹竿伯兮九篇已不知其为谁何世远人湮深可怜惜其余皆宋人臆说不可尽据小序汉笺可证
　　文人代作诗雎然可辨若木兰诸篇是也间存一二余不备録
　　仙女鬼女诗真者固多伪者亦复不少亦存一二以备一体
　　自五帝至秦以其邈远故所传必録自汉至六朝则事畧而诗详自唐至五代则事详而诗畧若夫宋元则诗教旣微乃能崛起斯亦闺中之杰也我朝作者固多而传者不可备得今偶録所见余惟好事愽览者成之当为续史
　　赋者诗之流调者辞之流者皆得入録
　　妇女与士人不同片言只字皆所当纪其有名无诗者亦得因事附见知音者谅之

　　●诗女史纂卷之一

　　处囊斋主人辑

　　皇娥嫘祖

　　皇娥嫘祖、少昊母也、夜处璇宫而织、昼乗桴木而游、歴穷桑沧茫之浦、时有神童、容貌絶俗、称为白帝子、与皇娥燕戏、奏■〈女更〉娟之乐、游漾忘归、帝子抚桐峰梓瑟娥倚瑟而清歌、曰、天清地旷浩茫茫○万象回薄化无方○浛天荡荡望沧沧○乗桴轻漾着日傍○当其何所至穷桑心知和乐悦未央帝子答歌曰、四维八埏眇难极○驱光逐影穷水域○璇宫夜静当轩织○桐峰文梓千寻直○伐梓作器成琴瑟○清歌流畅乐难极○沧湄海浦来栖息○【后生少昊号穷桑氏】

　　有娀简狄

　　简狄者、有娀氏之长女也、与其妹娣居九成之台、饮食必以鼓、天帝使燕往视之、鸣若谧隘、二女爱而搏之、覆以玉筐、既而发视之、燕遗二卵、而北飞、二女为作歌一终、曰燕燕往飞、其歌实始为北音也、【后生契为殷始祖】

　　涂山女娇

　　女娇者、涂山氏之长女也、禹年三十娶之、谓之女娇、禹未之遇而廵省南土、女娇乃令其妾候禹于涂山之阳、因作歌曰候人兮猗、其歌寔始为南音也、

　　西王母缑婉妗

　　西王母名婉妗姓缑氏、虎齿蓬发戴胜善啸、周穆王满十七年、西征昆仑、宾于西王母觞于瑶池之上、王母谓天子謡曰、白云在天○山陵自出○道里悠远○山川间之○将子无死○尚能复来○穆王答之曰、予归东土○和洽诸夏○万民平均○吾愿见汝○比及三年将复而野、

　　柳下惠妻

　　柳下惠死、门人将诔之、其妻曰、将诔夫子之德耶、则二三子不如妾知之也、乃诔曰、夫子之不伐兮○夫子之不竭兮○夫子之信诚而与人无害兮○柔屈从俗不强察兮○蒙耻救民○德弥大兮○虽遇三黜○终不弊兮○岂弟君子○永能厉兮○嗟呼惜哉○乃下世兮○庻几遐年○今遂逝兮○呜呼哀哉○魂神泄兮○夫子之谥○宜为惠兮○

　　次室女

　　次室女、鲁处女也、常倚柱悲吟而啸、邻人谓曰、欲嫁耶、何吟之悲也、女曰、嗟乎吾伤民心、悲而啸、岂欲嫁哉、自伤懐洁而为邻人所疑、于是褰裳而去之、入山林之中、见贞女之庙、有女贞木焉、喟然叹息、援琴而歌曰、菁菁茂木、隐独荣兮○变化垂枝、含蕤英兮○修身飬志、建令名兮○厥道不同、善恶并兮○屈躬就浊、世疑清兮○懐忠见疑、何贪生兮○遂自缢而死、【女贞木者、少阴之精、冬不落叶、即今冬青树也、】

　　陶婴

　　婴、鲁陶明女也、少寡、飬幼孤无强昆弟、纺绩为产、鲁人闻其义将求焉、婴闻之、恐不得免、乃作黄鹄歌曰、悲夫黄鹄之早寡兮○七年不双○宛颈独宿兮○不与众同○夜半悲鸣兮○想其故雄○天命早寡兮○独宿何伤○寡妇念此兮○泣下数行○呜呼哀哉兮○死者不可忘○飞鸟尚然兮○况于贞良○虽有贤雄兮○终不重行○鲁人不敢复求、

　　姬氏

　　姬氏、卫侯之女也、邵公闻其贤请聘之、未至而王薨、太子欲留之、女不听、拘于深宫、欲归不得、乃援琴而歌思归引曰、涓涓泉水○流及于淇兮○有懐于卫○靡日不思○执节不移兮行不隳○砛轲何辜兮离厥菑○嗟乎何辜兮离厥菑○曲终遂缢而死、

　　恭伯姬傅母

　　伯姬、鲁宣公女、成公妹也、母曰缪姜、伯姬为宋恭公夫人、恭公卒、伯姬寡、景公时、宋宫灾、有司请曰、火将至矣、夫人少避火、伯姬曰、妇人之义、保傅不俱、夜不下堂、待保傅来也、保母至矣、傅母未至也、左右又曰、夫人亟避火、伯姬曰、妇人之义、傅母不至、夜不可下堂、越义而生、不如守义而死、遂逮于火而死、其傅母自伤行迟、悼伯姬之遇灾也、援琴而歌曰、嘉名洁兮行弥彰○托节鼓兮今躬丧○歍钦何辜遇斯殃○嗟嗟奈何罹斯殃○

　　何氏

　　何氏、宋舎人韩凭妻也、何美好康王欲夺之、乃筑青陵台望之、后竟夺何而囚凭、何氏乃作乌鹊歌以见志曰、南山有乌○北山张罗○乌自高飞○罗当奈何○又曰、乌鹊双飞○不乐鳯皇○妾是庻人○不乐宋王○于是又作歌以答其夫曰、其两淫淫○河大水深○日出当心○凭得歌、遂自杀、何即阴腐其衣、与王登台、遽自投台下、左右捉衣、衣不胜手、得遗书于带中曰、愿以尸还韩氏而合葬、王大怒、令分埋之、两冢相望、经宿忽有梓木各生于冢、根交于下、枝连于上、又有鸟如鸳鸯、常双栖其树、朝暮悲鸣、

　　丽玉

　　丽玉、朝鲜津卒霍里子高妻也、子高晨起刺船、有一白首狂夫、披发提壶乱流而渡、其妻随而止之、不及、遂堕河而死、于是援箜篌而歌、声甚凄怆、曲终亦投河而死、子高还以语丽玉、丽玉伤之、乃引箜篌而冩其声曰、公无渡河○公竟渡河○堕河而死○当奈公何○其曲传邻女丽容、名曰箜篌引、

　　紫玉

　　紫玉、吴王夫差小女也、悦童子韩重、欲嫁之、不得、乃结气而死、重游学归、往吊于墓、紫玉形见赠重明珠延颈而歌曰、南山有鸟○北山张罗○意欲从君○谗言孔多○悲结成疹○殁身黄垆○命之不造○冤如之何○羽族之长○名为鳯凰○一日失雄○三年感伤○虽有众鸟○不为匹双○故见鄙姿○逢君辉光○身远心迩○何曾暂忘○

　　勾践夫人

　　勾践夫人者、越王勾践之夫人也、越为关所败、勾践去国事吴、身为臣、夫人为妾、及渡浙江、夫人见乌鹊啄江渚之鰕、飞去复来、因据船恸哭、而作歌曰、仰飞鸟兮乌鸢、凌玄虚兮翩翩○集洲渚兮优恣○啄鰕矫翮兮云间○任厥性兮往还○妾无罪兮负地○有何辜兮谴天○风颿独兮西往○孰知返兮何年○心惙惙兮若割○泪泫泫兮双悬○又歌曰、彼飞鸟兮鸢乌○已回翔兮翕苏○心在専兮素鰕○何居食兮江湖○回复翔兮游扬○去复返兮于乎○始事君兮去家○终我命兮君都○终来遇兮何辜○离我国兮去吴○妻衣褐兮为婢○夫去冕兮为奴○岁遥遥兮难极○冤悲痛兮心恻○肠千结兮服膺○于乎哀兮忘食○愿我身兮如鸟○身翶翔兮矫翼○去我国兮心揺○情愤惋兮谁识○王闻歌、乃为夫人曰、孤何忧、吾之六翮备矣、遂入吴、共称臣妾于夫差、后卒灭吴、

　　采葛妇

　　采葛妇、越人也、越王自吴还国、劳身苦心、悬胆尝之、知吴王好服之被体、使国中妇女入山采葛、作黄丝之布以献之、吴王大悦、乃增越封、赐羽毛之饰、几杖诸侯之服、于是采葛之妇、伤王用心之苦、作若之何歌曰、葛不连蔓分台台○【音贻】我君心苦命更之○尝胆不苦甘如饴○今我采蔓以作丝○饥不遑食四体疲○女工织兮不敢迟○弱于罗兮轻霏霏○号絺素兮将献之○越王悦兮忘罪辜○吴王欢兮飞尺书○増封益地赐羽旗○几杖茵褥诸侯仪○群臣拜舞天颜○舒我王何忧能不移○

　　河津女娟

　　娟者、赵河津吏之女也、初、简子南击楚、与津吏期、简子至、津吏醉卧不能渡、简子欲杀之、娟惧持檝而走、简子曰、女子走何为、对曰、津吏息女妾父闻主君来渡不测之水、恐风波之起、水神动骇、故祷祠九江三淮之神、供具备礼御厘受福、不胜巫祝杯酌余沥、醉至于此、君欲杀之、妾愿以鄙躯易父之死、简子曰、非女子之罪也、娟曰、主君欲因其醉而杀之、妾恐其身之不知痛而心不知罪也、若不知罪杀之、是杀不辜也、愿醒而杀之、使知其罪、简子曰、善、遂释不诛、简子将渡、用檝者少一人、娟攘拳操檝而请曰、妾愿备父持檝、简子曰、不谷将行选士大夫斋戒沐浴、义不与妇人同舟而渡也、娟对曰、妾闻昔者汤伐夏、左骖牝骊、右骖牝靡、而遂放桀、武王伐殷、左骖牝骐、右骖牝騜、而遂克纣、至于华山之阳、主君不欲渡则已、与妾同舟、又何伤乎、简子悦、遂与渡、中流为简子发河激之歌、其辞曰、升彼阿兮面观清水扬波兮杳冥冥○祷求福兮醉不醒○诛将加兮妾心惊○罚既释兮渎乃清○妾持檝兮操其维○蛟龙助兮主将归○呼来擢兮行勿疑○简子大悦曰、昔者不谷梦娶妻、岂此女乎、将使人祝祓以为夫人、娟乃再拜而辞曰、夫妇人之礼非媒不嫁、严亲在内、不敢闻命、遂辞而去、简子归、乃纳币于父母、而立以为夫人、

　　息夫人

　　息夫人、息君之夫人也、楚伐息、破之、虏其君、使守门将杀其夫而纳夫人于宫、楚王出游、夫人出见息君曰、人生一死而已、何至自苦、妾无须臾忘君也、终不以身更贰、醮、生离于地上、岂若死归于地下哉、乃作诗以自誓曰、谷则异室○死则同穴○谓予不信○有如皦日○息君止之、不听、遂自杀、息君亦自杀、楚王贤其节、以诸侯之礼合而葬之、

　　百里奚妻

　　百里奚去虞、将适秦、其妻以门关烹鸡母饯之、后奚为秦相、堂上乐作、所赁澣妇、自言知音、因援琴抚弦而歌曰、百里奚○五羊皮○忆别时○烹伏雌○炊扊扅○今日富贵忘我为○又曰、百里奚○初娶我时五羊皮○临当相别时烹乳鸡○今适富贵忘我为○又曰、百里奚○百里奚○母已死○葬南溪○坟以瓦○覆以柴○舂黄藜○搤伏鸡○西入秦○五羖皮○今日富贵捐我为○问之、乃其故妻也、还为夫妇、

　　琴女

　　琴女者、秦王殿上之琴女也、燕荆轲刺秦王、右手执匕首、左手把其袖、秦王曰、乞听琴声而死、琴女乃奏曲云、罗縠单衣○可掣而絶○三尺屏风○可超而越○鹿卢之剑○可负而拔○王从其计、遂拔剑击斩荆轲、轲不解琴、故及于难、

　　虞姬

　　虞氏、西楚覇王项羽美人也、羽被汉围垓下、夜闻汉军皆楚歌、惊曰、汉已得楚乎、起饮帐中、乃慷慨悲歌曰、力拔山兮气盖世○时不利兮骓不逝○骓不逝兮可奈何○虞兮虞兮奈若何○美人和歌曰、汉兵已略地○四面楚歌声○大王意气尽○贱妾何聊生○泣下数行、美人遂自刎、羽不胜伤之、上马溃围出、汉追及之乌江、羽亦自刎、

　　诗女史纂卷之一终

　　●诗女史纂卷之二

　　处囊斋主人辑

　　戚夫人

　　戚姬、汉高帝夫人也、帝爱幸姬、生赵隐王如意、先是数欲易太子、及惠帝立、吕后为皇太后、乃令永巷囚夫人、髠钳、衣赭衣、令春、夫人舂且歌曰、子为王母为虏、终日舂薄暮、常与死为伍、相离三千里、当谁使告女、太后闻之、大怒曰、乃欲倚子耶、召赵王杀之、夫人遂有人彘之祸、

　　华容夫人

　　华容、燕王旦夫人也、王与盖主上官桀等谋不轨、事败、王忧懑、乃置酒万载宫、会宾客群臣妃妾、王自作歌曰、归空城兮○狗不吠○鸡不鸣○横术何广广兮○固知国中之无人○夫人起舞而续歌曰、发纷纷兮寘渠○骨籍籍兮亡居○母求死子兮妻求死夫○裴回两渠间兮、君子独安居○坐者皆泣、王遂自杀、

　　赵飞燕

　　赵飞燕、汉成帝后也、本姓冯氏、名宜主、幼聪悟、长而纎便轻细、举止翩然、人谓之飞燕、因阳阿主入宫、帝宠幸之、号赵皇后、又进其女弟合德、为婕妤、尤幸、帝与后游太液池、后歌归风送远之曲曰、凉风起兮天陨霜○懐君子兮渺难望○感予心兮多慨慷○帝以文犀簮击玉瓯令后所爱侍郎冯无方吹笙、以倚后歌、中流歌酣、风大起、后顺风扬音、无方长噏细袅与相属、后裙髀曰顾我顾我、后扬袖而歌曰、仙乎○仙乎去故而就新○宁忘懐乎○帝曰、无方为我持后、无方舍吹持后履、久之、风霁、后泣曰、帝恩我、使我仙去不待、怅然曼啸、泣数行下、帝益愧爱、帝崩、合德欧血而死、

　　班婕妤

　　班婕妤、左曹越骑校尉况之女、司空掾彪之姑也、少有才学、汉成帝选入宫、以为婕妤、帝常游后庭、欲与同辇载、辞之、上善其言而止、后赵飞燕姊弟自微贱兴、遂譛婕妤祝诅主上考问之、对曰、妾闻死生有命、修正尚未蒙福为邪欲以何望、使鬼神有知、不受不臣之愬、如其无知、愬之何益、故不为也、上善其对、遂释、婕妤惧、求共飬太后长信宫、作怨歌行云、新制齐纨素○皎洁如霜雪○裁为合欢扇○团团似明月○出入君懐袖○动揺微风发○常恐秋节至○凉颷夺炎热○弃捐箧笥中○恩情中道絶○词旨清捷、怨深文绮得匹妇之致、又作自悼赋曰、承祖考之遗德兮○荷性命之淑灵○登薄躯于宫闱兮○充下陈于后庭○蒙圣皇之渥惠兮○当日月之盛明○扬光烈之翕赫兮○奉隆宠于増城○既过幸于非位兮○窃庻几乎嘉时○毎寤寐而絫思兮○申佩离以自思○陈女图以镜监兮○顾女使而问诗○悲晨妇之作戒兮○哀裒阎之为邮○美皇英之女虞兮○荣姙姒之母周○虽愚陋其靡及兮○敢舎心而忘兹○历年岁而悼惧兮○闵蕃华之不滋○痛阳禄与柘馆兮○仍襁褓而离灾○岂妾人之殃咎兮○将天命之不可求○白日忽已移光兮○遂晻莫而昧幽○犹被覆载之厚德兮○不废捐于罪邮○奉共飬于东宫兮○托长信之末流○共洒扫于帷幄兮○永终死以为期○愿归骨于山足兮○依松栢之余休○重曰、潜玄宫兮幽以清○应门闭兮禁闼扃○华殿尘兮玉阶菭○中庭萋兮緑草生○广室阴兮帷殿暗○房栊虚兮风泠泠○感帷裳兮发红罗○纷綷縩兮纨素声○神眇睐兮密靓处○君不御兮谁为荣○俯视兮丹墀○思君兮履綦○仰视兮云屋○双涕兮横流○顾左右兮和颜○酌羽觞兮销忧○惟人生兮一世○忽已过兮若浮○已独亨兮高明○处民生兮极休○勉虞精兮极乐○与福禄兮无期○绿衣兮白华○自古兮有之○并捣素等赋、哀而不伤、止乎礼义、风人之体备矣、

　　唐姬

　　唐姬、汉废帝弘农王妃也、灵帝崩、子辩袭位、董卓废之、置于阁上、使郎中令李儒进酖、王曰是欲杀我耳、不肯饮、强之、乃与姬及宫人饮燕别酒行王悲歌曰、天道易兮我何艰○弃万乗兮退守藩○逆臣见迫兮命不延○逝将去汝兮适幽玄○因令姬起舞、姬抗袖而歌曰、皇天崩兮后土颓○身为帝兮命夭摧○死生路异兮从此乖○奈何茕独兮心中哀○因泣下呜咽、坐者皆歔欷、王谓姬曰、卿、王者妃、势不复为吏民妻、幸自爱、从此长辞、遂饮酖死、时年十八、姬归颖川父会稽太守瑁、欲嫁之、姬誓不许、及李确破长安、钞关东得姬、欲妻之、固不听、而终不自名、尚书贾诩知之、白献帝、帝感怆迎姬置园中、使侍中持节拜为弘农王妃、

　　刘细君

　　细君、汉江都王建女、乌孙公主也、武帝元封中为公主、遣嫁乌孙王昆莫、至其国、自治宫室居、岁时一再与昆莫会、置酒饮食、昆莫年老语言不通、公主悲怨、乃作歌曰、吾家嫁我兮天一方○远托异国兮乌孙王○穹庐为室兮旃为墙○以肉为食兮酪为浆○居常土思兮心内伤○愿为黄鹄兮归故乡○

　　王嫱

　　王嫱、字昭君、汉元帝宫人、元帝后宫既多不得常见、乃使画工图其形、案图召幸、宫人皆赂画工、多者十万、少者不减五万、昭君自恃其貌、独不与、乃恶图之、及后匈奴入朝、选美人配之、昭君之图当行、及入辞、光彩射人、悚动左右、天子方重信外国、悔恨不及、穷案其事、画工毛延寿弃市、昭君恨帝始不见遇、乃作怨思之歌曰、秋木萋萋○其叶萎黄○有鸟处山○集于苞桑○飬育毛羽○形容生光○既得升云○上游曲房○离宫絶旷○身体摧藏○志念抑沈○不得颉顽○虽得委食○心有徊徨○我独伊何○来往变常○翩翩之燕○远集西羌○高山峩峩○河水泱泱○父兮母兮○道里悠长○呜呼哀哉○忧心恻伤○单于死、子世为立、昭君谓之曰、为胡者母焉、奈何更娶、世为曰、欲作胡礼、昭君乃吞药而死、

　　班昭

　　昭字惠姬、班彪之女、曹寿之妻也、博学高才、年十四、聘世叔、早寡、有节行法度、兄固着汉书、其八表及天文志未及竟而卒、和帝诏昭、就东观藏书阁、踵而成之、帝数召入宫、令皇后诸贵人师事焉、号曰大家、毎有贡献异物、輙诏大家作赋颂、及邓太后临朝、与闻政事、子谷为陈留长、大家随至官、作东征赋曰、惟永初之、有七兮、余随子乎东征、时孟春之吉日兮、撰良辰而将行、乃举趾而升舆兮、夕予宿乎偃师、遂去故而就新兮、忘怆悢而懐悲、明发曙而不寐兮、心迟迟而有违、酌鐏酒以弛念兮喟抑情而自非谅不登樔而椓蟸兮得不陈力而相追且从众而就列兮听天命之所归遵通衢之大道兮求捷径欲从谁乃遂往而徂逝兮聊游目而遨魂历七邑而观覧兮遭巩县之多艰望河洛之交流兮看成皋之旋门既免脱于峻崄兮历荣阳而过卷食原武之息足宿阳武之桑间渉封丘而践路兮慕京师而窃叹小人性之懐土兮自书传而有焉遂进道而少前兮得平丘之北边入匡郭而追远兮念夫子之厄勤彼衰乱之无道兮乃困畏乎圣人怅容与而久驻兮忘日夕而将昏到长垣之境界察农野之居民暏蒲城之丘墟兮生荆棘之榛榛惕觉寤而顾问兮想子路之威神卫人嘉其勇义兮讫于今而称云蘧氏在城之东南兮民亦尚其丘坟唯令德为不朽兮身既没而名存惟经典之所美兮贵道德与仁贤吴札称多君子兮其言信而有征后衰微而遭患兮遂陵迟而不兴知性命之在天由力行而近仁勉仰高而蹈景兮尽忠恕而与人好正直而不回兮精诚通于神明庻灵祗之鍳照兮佑真良而辅信乱曰君子之思必成文兮盍各言志慕古人兮先君行止则有作兮虽其不敏敢不法兮贵贱贫富不可求兮正身履道以俟时兮修短之运愚智同兮靖恭委命唯吉凶兮敬慎无怠思嗛约兮清静少欲师公绰兮又自以女人得与朝列作针镂赋以喻意赋曰镕秋金之刚精形微妙而直端性通远而渐进博庻物而一贯惟针镂之列迹信广博而无原退逶迤以补过似素丝之羔羊何斗筲之足算咸勒石而升堂尝作女戒七篇马融令妻女习之昭女妹曹豊生亦有才慧为书以难之辞有可观昭年七十余卒所著赋颂凡十六篇子妇丁氏为撰集之又作大家讃焉马融女名芝亦有才义着申情赋等篇

　　卓文君

　　文君、临邛富人卓王孙女也、文君新寡、好音、成都人司马相如、客游临卭、饮卓氏、文君窃从戸窥之、心悦而好之、相如因以琴心挑之、乃夜亡奔相如、与驰归成都、后相如将聘茂陵人女为妾、文君作白头吟以自絶云、皑如山上雪○皎如云间月○闻君有两意○故来相诀絶○【一解】平生共城中○何尝斗酒会○今日斗酒会○明日沟水○头○蹀躞御沟上○沟水东西流○【二解】郭东亦有樵○郭西亦有樵○两樵相推与○无亲为谁骄○【三解】凄凄重凄凄○嫁娶亦不啼○愿得一心人○白头不相离○【四解】长卿乃止、文君姣好眉色如望远山脸际常若芙蓉肌肤柔滑如脂、十七而寡为人放诞风流、故悦长卿之才、而越礼焉、长卿素有消渇疾、及还成都、悦文君之色、遂以发痼疾、乃作美人赋、欲以自刺而终不能改、卒以此疾至死、文君为之诔曰、嗟嗟夫子兮亶通儒○少好学兮综群书○縦横剑技兮英敏有誉○尚慕往哲兮更名相如○落魄远游兮赋子虚○毕尔壮志兮驷马高车○忆昔初好兮雍容孔都○怜才仰德兮琴心两娱○永托为妃兮不耻当垆○生年浅促兮命也难扶○长夜思君兮形影孤○步中庭兮霜草枯○雁鸣哀哀兮吾将安如○仰天太息抑欝不舒○诉此凄恻兮畴忍听予○泉穴可从兮愿殒其躯○

　　徐淑

　　秦嘉妻也、嘉为郡上椂、其妻寝疾、不能同往、故嘉常以诗寄淑、淑答云、妾身兮不令○婴疾兮来归○沉滞兮家门○历时兮不差○旷废兮侍觐○情敬兮有违○君今兮奉命○远递兮京师○悠悠兮离别○无因兮叙懐○瞻望兮踊跃○伫立兮徘徊○思君兮感结○梦想兮容辉○君发兮引迈○去我兮日乖○恨无兮羽翼○高飞兮相追○长吟兮咏叹○泪下兮沾衣○后淑疾革、士会还家、不胜伤感、

　　张氏

　　李茂德妻、襁褓中笑语颖异、父张楙奇之、及长而难于配、时里人结社、茂德以童子与焉、聮对敏捷、父老俱谓其善、有芛抽过旧竹、梅落剰闲枝、之句、楙大喜、遂以女许焉、年十七岁、茂德生子庸、甫六岁而茂德已谢世、舅姑怜其少也、而令之改适、张不可、又令左右讽之、张曰、妇人之道、从一而终、理无再醮、死即可死、适人不可、贪生失节、何颜见我夫于地下也、遂题诗于壁上曰、挺志青松撡○持身白玉姿○天如怜薄命○此去变男儿○书罢、求自尽、家人防之密、即引刀截其髪以誓不他、后有司以其贞上闻、  朝廷旌之锡以扁植以坊、庸仕元至正间同知济南路总管府事、推恩赠父同知益州路总管府事陇西郡伯、封母陇西郡夫人、再调关襄宣慰阶中奉大夫、而母夫人卒、

　　甄氏 

　　配张三载其夫卒生一子甫五岁亦卒独遗姑在孑无一亲甄氏之称孝竟孀守絶外念或有以难病之者甄作歌以自矢焉歌曰泉流不归山雨落不上天妾心死不回金石无全坚白日经中街飘忽沉西海妾心日不如长夜瞳瞳光不改明月悬清辉三五二八圆又鈌妾心月不如一团耿耿无亏时妾心一寸铁不与红炉灭妾心万钧石不触洪涛裂妾发可剪妾头可截妾心之白不可涅忆妾二十春结髪事良人焉知三载皇天倾罗帏帐幕生素尘懐中五岁儿水上浮沤沦白发萧萧垂老亲彩衣零落空悲辛吾闻陈孝妇夫死养姑心愈固朱幢入奏丹书来黄金北斗高万户又闻杞梁妻一哭梁山倾精神变天地黄土非无情君不见章台女倾城华去年嫁东邻今年归西家颜色皎皎如桃花桃花贪结子红颜不惜污泥沙回首天汉上双鳯缥缥凌紫霞蓬莱仰面空咨嗟书罢大泣益励其守而事奉其姑朝夕惟勤终身不愧其所歌云【张名宋毕】

　　李妙惠

　　杨州女同里士人卢穿妻也、卢下礼闱第、隐读西山寺、中絶音耗、成化间有同名者死京中、乡人误传卢死、父母信之、怜惠贫寡、欲夺其志、不可、必强之、于是江西盐商谢启聘之、惠自缢者再、为防守者密、不得死、既受聘、强之归、谢至则撡节求死、启不能犯、置母傍安驯之、母亦杨州惠恃其瓜葛恳请为尼、母佯许之、意其久可成礼、时启舟先发归、母偕惠后舟过金山寺下、因礼醮惠题壁间云、一自当年拆鳯凰○至今鱼雁两茫茫○盖棺不作横金妇○入地还从折桂郎○彭泽晓烟归宿梦○潇湘夜雨断愁肠○新诗谩写金山寺○高桂云帆过豫章○后署曰、杨州卢穿妻李氏题、卢后登第、承命往江西、促  宪庙实録至家则虚室矣、顷游金山、见其诗、径抵豫章、得徐方伯差台隶歌其诗于各盐船下、遂知其在、谢、接致公馆、欢会如初、谢商亟叹曰、贞妇也、乃置之、

　　诗女史纂卷之二终

　　●诗女史纂卷之三

　　处囊斋主人辑

　　苏伯玉妻

　　苏伯玉妻、失其姓氏、伯玉被使在蜀、久而不归、其妻居长安、思念之、因作盘中诗以寄之焉、诗云、山树高、鸟鸣悲、泉水深、鲤鱼肥、空仓雀、常苦饥、吏人妇、会夫稀、出门望、见白衣、谓当是、而更非、还入门、中心悲、北上堂、西上阶、急机绞、杼声催、长叹息、当语谁、君有行、妾念之、出有日、还无期、结中带、长相思、君忘妾、未之知、妾忘君、罪当治、妾有行、宜知之、黄者金、白者玉、高者山、深者谷、姓者苏、字伯玉、人才多、智谋足、家居长安身在蜀、何惜马蹄归不数、羊肉千斤酒百斛、令君马肥麦与粟、今时人、知四足、与其书、不能读、当从中央周四角、写之盘中、屈曲成文故名、

　　窦玄妻

　　窦玄妻、失其姓氏、玄形貌絶异、天子以公主妻之、其妻作书与玄别曰、弃妻斥女、敬白窦生、卑贱鄙陋、不如贵人、妾日已远、彼日已亲、何所控诉、仰呼苍旻、悲哉窦生、衣不厌新、人不厌故、悲不可忍、怨不可去、彼独何人、而居斯处、并谢以歌曰、茕茕白兔○东走西顾○衣不如新○人不如○故其歌悲怨凄惨、亦名絶歌、

　　秦罗敷

　　罗敷、邯郸秦氏女、千乗王仁妻也、仁后为赵王家令、罗敷出采桑于陌上、王登台见而悦之、欲夺焉、罗敷善弹筝、作陌上桑歌曰、日出东南隅○照我秦氏楼○秦氏有好女○自名为罗敷○罗敷喜蚕桑○采桑城南隅○青丝为笼系○桂枝为笼钩○头上倭堕髻○耳中明月珠○细绮为下裙○紫绮为上襦○行者见罗敷○下担捋髭须○少年见罗敷○脱帽着帩头○耕者忘其犂○锄者忘其锄○来归相怒怨○但坐观罗敷○【一解】使君从南来○五马立踟蹰○使君遣吏往○问是谁家姝○秦氏有好女○自名为罗敷○罗敷年几何○二十尚不足○十五颇有余○使君谢罗敷○宁可共载不○罗敷前致辞○使君一何愚○使君自有妇○罗敷自有夫○【二解】东方千余骑○夫壻居上头○何用识夫壻○白马从骊驹○青丝系马尾○黄金络马头○腰中鹿卢剑○可直千万余○十五府小史○二十朝大夫○三十侍中郎○四十専城居○为人洁白晳○鬑鬑颇有须○盈盈公府步○冉冉府中趍○坐中数千人○皆言夫壻殊○【三解】王闻之、乃止、

　　周氏

　　周氏、汉进士曹禋妻也、禋字礼夫、洛阳人、不第、卒于长安、周氏为志其墓于鳯皇山、其铭曰、其生也天○其死也天○苟达此理○哀何复言○其生也休○其死也休○又何为哉○其母何忧○

　　蔡琰

　　蔡琰、字文姬、一字昭姬、中郎邕之女也、博学有才辩、又妙解音律、年六岁、邕夜鼓琴、弦絶、琰曰、第二弦邕故断一弦曰第四弦曰、偶得之耳、曰、季札观乐知列国之兴亡、师旷吹律、识南风之不竞、何独不知也、先适卫仲道、夫亡、无子、汉乱、没于匈奴、左贤王者、十二年、生二子、曹操素与邕善、以金璧赎之、文姬春日感笳音、遂作胡笳十八拍云、我生之初尚无为○我生之后汉祚衰○天不仁兮降乱离○地不仁兮使我逢此时○干戈日寻兮路道危○民卒流亡兮共哀悲○烟尘蔽野兮胡虏盛○志意乖兮节义亏○对殊俗兮非我宜○遭恶辱兮当告谁○笳一会兮琴一拍○心愤怨兮无人知○【其一】戎羯逼我兮为室家○将我行兮向天涯○云山万重兮归路遐○疾风千里兮扬尘沙○人多暴猛兮如虺蛇○控弦被甲兮为骄奢○两拍张弦兮弦欲絶○志摧心折兮自悲嗟○【其二】越汉国兮入胡城○亡家失身兮不如无生○毡裘为裳兮骨肉震惊○羯毡为味兮枉遏我○情鞞鼓喧兮从夜逹明○胡风浩浩兮暗塞营○伤今感昔兮三拍成○衘悲畜恨兮何时平○【其三】无日无夜兮不思我乡土○禀气含生兮莫过我最苦○天灾国乱兮人无主○唯我薄命兮没戎虏○殊俗心异兮身难处○嗜欲不同兮谁可与语○寻思渉历兮多艰阻○四拍成兮益凄楚○【其四】雁南征兮欲寄边声○雁北归兮为得汉音○雁高飞兮邈难寻○空断肠兮思愔愔○攅眉向月兮抚雅琴○五拍泠泠兮意弥深○【其五】冰霜凛凛兮身苦寒饥○对肉酪兮不能飱○夜闻陇水兮声呜咽○朝见长城兮路杳漫○追思往日兮行李难○六拍悲来兮欲罢弹○【其六】日暮风悲兮边声四起○不知愁心兮说向谁是○原野萧条兮烽戍万里○俗贱老弱兮少壮为美○逐有水草兮安家葺垒○牛羊满野兮聚如蜂蚁○草尽水竭兮牛羊皆○徙七拍流恨兮恶居于此○【其七】为天有眼兮何不见我独漂流○为神有灵兮何事处我天南海北头○我不负天兮天何配我殊匹俦我○不负神兮神何殛我越荒州○制兹八拍兮拟排忧○何知曲成兮心转愁○【其八】天无涯兮地无边○我心愁兮亦复然○人生倏忽兮如白驹之过隙然○不得欢乐兮当我之盛年○怨兮欲问天○天苍苍兮上无縁○举头仰望兮空云烟○九拍懐情兮谁与传○【其九】城头烽火不曾灭○强场征战何时歇○杀气朝朝冲塞门○胡风夜夜吹边月○故乡隔兮音尘絶○哭无声兮气将咽○一生辛苦兮縁离别○十拍悲深兮泪成血○【其十】我非贪生而恶死○不能捐身兮心有以○生仍冀得兮归桑梓○死当埋骨兮长已矣○日居月诸兮在戎垒○胡人宠我兮有二子○鞠之育之兮不羞耻○愍之念之兮生长边鄙十有一拍兮因兹起○哀响纒绵兮彻心髄○【其十一】东风应律兮暖气多○知是汉家天子兮布阳和○羌胡蹈舞兮共讴歌○两国交欢兮罢兵戈○忽遇汉使兮称近（迎）诏○遣千金兮赎妾身○喜得生还兮逢圣君○嗟别稚子兮会无因○十有二拍兮哀乐均○去住两情兮难具陈○【其十二】不谓残生兮却得旋归○抚抱胡儿兮泣下沾衣○汉使迎我兮四牡騑騑○号失声兮谁得知○与我生死兮逢此时○愁为子兮日无光辉○焉得羽翼兮将汝归○一步一远兮足难移○魂消影絶兮恩爱遗○十有三拍兮弦急调悲○肝肠搅刺兮人莫我知○【其十三】身归国兮儿莫之○随心悬悬兮长如饥○四时万物兮有盛衰○唯我愁苦兮不暂移○山高地阔兮见汝无期○更深夜阑兮梦汝来斯○梦中执手兮一喜一悲○觉后痛吾心兮无休歇时○十有四拍兮涕泪交垂○河水东流兮心是思○【其十四】十五拍兮节调促○气填胸兮谁识曲○处穹庐兮偶殊俗○愿得归来兮天从欲○再还汉国兮欢心足○心有懐兮愁转深○日月无私兮曾（会）不照临○子母分离兮意难任○同○天隔越兮如商参○生死不相知兮何处寻○【其十五】十六拍兮思茫茫○我与儿兮各一方○日东月西兮徒相望○不得相随兮空断肠○对萱草兮忧不忘○弹鸣琴兮情何伤○今别子兮归故乡○旧怨平兮新怨长○泣血仰头兮诉苍苍○胡为生兮独罹此殃○【其十六】十七拍兮心鼻酸○关山修阻兮行路难○去时懐土兮心无绪○来时别儿兮思漫漫○塞上黄蒿兮枝枯叶干○沙场白骨兮刀痕箭瘢○风霜凛凛兮春夏寒○人马饥虺兮筋力单○岂知重得兮入长安○叹息欲絶兮泪阑干○【其十七】胡笳本自出胡中○縁琴翻出音律同○十八拍兮曲虽终○响有余兮思无穷○是知丝竹微妙兮均造化之功○哀乐各随人心兮有变则通○胡与汉兮异域殊风○天与地隔兮子西母东○苦我怨气兮浩于长空○六合虽广兮受之应不容○【其十八】又作悲愤诗云、嗟薄佑兮遭世患○宗族殄兮门户单○身执略兮入西关○历险阻兮之羌蛮○山谷眇兮路曼曼○眷东顾兮但悲叹○冥当寝兮不能安○饥当食兮不能飱○常流涕兮眦不干○薄志节兮念死难○虽苟活兮无形颜○惟彼方兮远阳精○阴气凝兮雪夏零○沙漠壅兮尘冥冥○有草木兮春不荣○人以禽兮食臭腥○言兠离兮状窈停○岁聿暮兮时迈征○夜悠长兮楚（禁）门扄○不能寐兮起屏营○登胡殿兮临广庭○玄云合兮翳月星○北风厉兮肃冷冷○胡笳动兮边马鸣○孤雁归兮声嘤嘤○乐人兴兮弹琴筝○音相和兮悲且清○心吐思兮匈愤盈○欲舒气兮恐彼惊○含哀（衷）咽兮涕沾颈○家既迎兮当归宁○临长路兮捐所生○儿呼母兮号失声○我掩耳兮不忍听○追持我兮走茕茕○顿复起兮毁颜形○还顾之兮破人情○心怛絶兮死复生○【其一】汉季失权柄○董卓乱天常○志欲图繤弑○先害诸贤良○逼迫迁旧邦○拥主以自强○海内兴义师○欲共讨不祥○卓众来东下○金甲耀日光○平土人脆弱○来兵皆胡羌○猎野围城邑○所向悉破亡○斩截无孑遗○尸骸相牚拒○马边悬男头○马后载妇女○长驱西入关○迥路险且阻○还顾邈冥冥○肝脾为烂腐○所略有万计○不得令屯聚○或有骨肉俱○欲言不敢语○失意几微间○輙言毙降虏○要当以亭刃○我曹不活汝○岂复惜性命○不堪其詈骂○或便加棰杖○毒痛参并下○旦则号泣行○夜则悲吟坐○欲死不能得○欲生无一可○彼苍者何辜○乃遭此戹祸○边荒与华异○人俗少义理○处所多霜雪○胡风春夏起○翩翩吹我衣○肃肃入我耳○感时念父母○哀叹无穷已○有客从外来○闻之常欢喜○迎问其消息○輙复非乡里○邂逅徼时愿○骨肉来迎已○已得自解免○当复弃儿子○天属缀人心○念别无会期○存亡永垂隔○不忍与之辞○儿前抱我颈○问母欲何之○人言母当去○岂复有还时○阿母常仁恻○今何更不慈○我尚未成人○奈何不顾思○见此崩五内○恍惚生狂痴○号泣手抚摩○当发复回疑○兼有同时軰○相送告离别○慕我独得归○哀叫声摧裂○马为立踌蹰○车为不转辙○观者皆歔欷○行路亦鸣咽○去去割情恋○遄征日遐迈○悠悠三千里○何时复交会○念我出腹子○匈臆为摧败○既至家人尽○又复无中外○城郭为山林○庭宇生荆艾○白骨不知谁○从横莫覆盖○出门无人声○豺狼号且吠○茕茕对孤景○怛咤糜肝肺○登高远眺望○魂神忽飞逝○奄若寿命尽○旁人相宽大○为复强视息○虽生何聊頼○托命于新人○竭心自朂厉○流离成鄙贱○常恐复捐废○人生几何时○懐忧终年岁○操痛邕无后、令改嫁董祀、后祀犯法当死、琰诣操、蓬首徒行请罪、音辞清辨旨甚哀痛、操乃出祀、

　　崔氏女

　　范阳人卢充、家西三十里有少府墓、充一日出家西猎、见一麞、举弓而射、即中之、麞倒而复起、充逐之、不觉远、忽见一里门如府舎、门中有一铃下有倡家、充前问此何府也、答曰、少府府也、充曰、我衣恶、那得见贵人、即有人提扑新衣迎之、充着尽可体、便进见少府、展姓名酒炙数行、崔曰、近得尊府君书、为君索小女婚、故相延耳、即举书示充、充父亡时虽小、然已见父手迹、便歔叹无辞、崔即敕内令女郎装严、使充就东廊、充至妇已下车立席头共拜为夫妇、三日见崔、崔曰、君可归矣、女有娠、生男、当以相还、生女、当留自飬、敕外严车送客崔送至门、执手零涕、离别之感、无异生人、复致衣一袭被褥一副、充便上车、去如电逝、须臾至家、家人相见、悲喜、推问知崔是亡人、而入其墓追以懊惋、居四年三月三日临水戏忽见一犊车、乍浮乍没、既上岸、充往开车后、户、见崔氏女、与三岁男儿共载、充见之、忻然欲捉其手、女举手指后车曰、府君见人即见少府充往问讯女抱儿还充、又与金碗别并赠诗曰、煌煌灵芝质、光丽何猗猗、华艶当时显嘉异表神奇○含英未及秀○中夏罹霜萎○荣耀长幽灭○世路永无施○不悟阴阳运○哲人忽来仪○会浅离别速○皆由灵与祗○何以赠余亲○金碗可颐儿○恩爱从此别○断絶伤肝脾○充取儿碗及诗、忽不见二车处、将儿还四坐谓是鬼魅、佥遥唾之形如故、问儿谁是汝父、儿迳就充懐、众初怪恶传省其诗、慨然叹死生之玄通也、充诣市卖碗、高举其价不欲速售、冀有识者、欻有一老婢问充得碗之由、还报其大家、即女姨也、遣视之、果是、谓充曰、我姨姊崔少府女、末嫁而亡、家亲痛之、赠一金碗、着棺中、今视卿碗甚似、本末可得闻否、充以事对、即诣充家迎儿、儿有崔氏状、又似充貌、姨曰我舅甥三月末间产父曰、春暖温也愿归休也、即字温休、温休盖幽婚也、其兆先彰矣、儿遂成为令器、历数郡二千石、皆着绩其后生植为汉尚书、植子毓司空、冠盖相承、

　　甄后

　　甄氏、魏文帝后也、九岁喜书、輙用诸兄笔砚兄曰、当作女博士耶、建安中、袁绍为中子熙纳之、熙出为幽州、后留飬姑及曹操破冀州、文帝纳后于邺、有宠、生明帝、文帝践祚、山阳公奉二女以嫔于魏郭后李阴贵人并爱幸、后留邺、愈失意、乃作塘上行云、蒲生我池中○其叶何离离○傍能行仁义○莫若妾自知○众口铄黄金○使君生别离○念君去我时○独愁常苦悲○想见君颜色○感结伤心脾○念君常苦悲○夜夜不能寐○莫以豪贤故○弃捐素所爱○莫以鱼肉贱○弃捐葱与薤○莫以麻枲贱○弃捐营与蒯○出亦复苦愁○入亦复苦愁○边地多悲风○树木何修修○从君致独乐○延年寿千秋○复有怨言、帝大怒、赐死、

　　丁廙妻

　　丁廙妻者、丁敬礼之妻也、廙少有才姿、建安中为黄门侍郎、文帝即位、以陈思王故、被诛、其妻、作寡妇赋曰、惟女子之有行○固历代之彝伦○辞父母而言归○奉君子之清尘○如悬萝之附松○似浮萍之托津○恐施厚而德薄○若履冰而临渊○何性命之不造○遭世路之险屯○荣华晔其始茂○所恃奄其徂泯○静闭门以却扫○魂孤茕以穷居○制朱扉以白垩○易玄帐以素帏○含惨悴以何诉○抱弱子以自慰○顾颜貌之艵艵○对左右而掩涕○时翳翳以东阴○日亹亹以西坠○鸡敛翼以登栖○雀分散以赴肆○气愤薄而交荣○抚素枕而歔欷○还空床而下帏○拂衾褥以安寐○想逝者之有凭○因宵夜之彷佛○痛存殁之异路○终窈寞而不至○时荏苒而不留○将迁灵以大行○驾龙轜于门侧○设祖祭于前廊○彼生离其尤难○矧永絶而不伤○自衘恤而在疚○履春冬之四节○风萧萧而増劲○寒凛凛而弥切○霜凄凄而夜降○冰溓溓而晨结○瞻灵宇之空虚○悲屏幌之徒设○仰皇天而叹息○肠一日而九结○惟人生于世上○若驰骥之过棂○计先后其几何○亦同归于幽冥○

　　王宋

　　王宋、平虏将军刘勲妻也、后勲悦山阳司马氏女、以宋无子、出之、还于道中、赋诗云、翩翩床前帐○张以蔽光晖○昔将尔同去○今将尔同归○缄藏箧笥里○当复何时披○又云、谁言去妇薄○去妇情更重○千里不垂井、况乃昔所奉○远望未为遥○踟蹰不得共○

　　诗女史纂卷之三终

　　●诗女史纂卷之四

　　处囊斋主人辑

　　左芬

　　左芬思之妹晋武帝贵嫔也少好学善缀文名亚于太冲初拜修仪受诏作愁思之文因为离思赋曰生蓬户之侧陋兮不闲习于文符不见图画之妙像兮不闻先哲之典谟既愚陋而寡识兮谬忝厕于紫庐非草茅之所处兮恒怵惕以忧惧懐思慕之切怛兮兼始终之万虑嗟隐忧之沈积兮独欎结而靡诉意惨愦而无聊兮思纒绵以増慕夜耿耿而不寐兮魂憧憧而至曙风骚骚而四起兮霜皑皑而依庭日晻暧而无光兮气懰栗以洌清懐愁戚之多感兮患涕泪之自零昔伯瑜之婉娈兮毎彩衣以娱亲悼今日之乖隔兮奄与家为参辰岂相去之云远兮曾不盈乎数寻何宫禁之清切兮欲瞻覩而莫因仰行云以歔欷兮涕流射而沾巾惟屈原之哀感兮嗟悲伤于离别彼城阙之作诗兮亦以日而喻月况骨肉之相违兮永缅邈而两絶长含哀而抱戚兮仰苍天而泣血乱曰骨肉至亲化为他人永长辞兮惨怆愁悲梦想魂归见所思兮惊寤号咷心不自聊泣涟洏兮援笔舒情涕泪増零诉斯诗兮左思赠妹悼离诗曰欎欎岱青海渎所经阴精以灵为祥为祯峨峨令妹应期诞生如兰之秀如芝之荣总角岐嶷龀龆夙成比德古烈异世同声惟我惟妹寔惟同生早丧先妣恩百常情女子有行寔远父兄骨肉之恩固有归宁何悟离析隔以天庭自我不见于今二龄穆穆令妹有德有容才丽汉班明朗楚樊黙识若记下笔成篇行显中闺名播外藩何以为赠勉以列图何以为言申以诗书相去在近上下欷歔含辞满胸欎烦不舒芬答兄感离诗曰自我去膝下倏忽踰载期邈邈浸弥远再奉将何时披省所赐告寻玩悼离词彷佛想容仪歔欷不自持何时当奉面娱目于诗书何以诉辛苦告情于文辞
　　啄木诗曰、南山有鸟自鸣啄木饥则啄树暮则巢宿无干于人惟志所欲性清者荣性浊者辱
　　松栢赋曰何奇树之英蔚托峻岳之嵯峨彼玄润之逶迤临緑水之素波擢修竹之桓桓萃緑叶之芳葩敷纎茎之茏苁布秀叶之葱青列翠实之离离馥幽蔼而永馨纷翕习以离披气肃肃以清冷应长风以鸣条似丝竹之遗声禀天然之贞劲经严冬而不零虽凝霜而挺干近青春而秀荣若君子之顺时又似乎贞人之抗真赤松游其下而得道文宾食其实而长生诗人歌其荣蔚齐南山以永宁
　　欎金颂曰伊此奇草名曰欎金越自殊域厥珍来寻芬香酷烈悦目怡心明德惟馨淑人是钦窈窕妃媛服之褵衿永垂名寔旷世弗沈

　　魏华存

　　魏夫人名华存字贤安司徒舒之女也幼好道欲别居闲处父母不许年二十四强适刘文生二子乃离室别寝群仙来降托剑化形而去夫人与众真吟诗曰玄感妙象外和声自相招灵云欎紫宸兰风扇緑轺上真宴琼室邈为地仙标所期贵远迈故能秀频翘玩彼八素翰道成初不辽人事则可预使尔形气销世称南岳魏夫人云

　　孙琼

　　孙琼者刘滔之母也性好飬鹤其从弟孝征以书戒之夫人报之曰省尔讥我以飬鹤乃戒以卫懿灭毙之祸斯言惑矣吾未之取彼卫懿之好民无役车之载鹤有乗轩之饰祸败之由由乎失所若乃开圃即于灵囿沃池矩乎神治文鱼跃于白水素鸟翔乎神州岂非周文之德大雅所修哉夫嘉肴旨酒非不美也夏禹盛以陶豆殷纣贮以玉杯而此圣以兴彼愚以灭盖置之失所如其无失来难可施乎
　　悼艰赋曰伊禀命之不辰遭天难之靡忱夙无父而何怙哀壅悴以抽心覧蓼莪之遗咏咏肥泉之余音经四位之代谢虽积祀而思深伊三从之有归爰奉嫔于他族仰慈姑之惠和荷仁泽之陶渥释褧服以斩衣代罗帏以缟布仰慈尊以饮泣抚孤景以恊慕遇飞廉之暴骸触惊风之所会扶揺奋而上跻隤云下而无际顿余邑之当春望峻陵而欎青赡空宇之寥廓愍宿草之发生顾南枝以永哀向北风而饮泣情无触而不悲思无戚而不集
　　箜篌赋曰考兹器之所起寔侯氏之所营远不假于琴瑟顾无取于竽笙尔乃陟九峻之层岩睎承温之朝日剖峄阳之孤洞伐楚宫之椅漆征班输以造器命伶伦以调律浮音穆以遐畅沉响幽而若絶乐操则寒条早荣哀蔓则晨华朝灭邈渐离[之]清角超子野之白雪思游梁甫愿登华岳路险悲秦道难[难怨]遗逸悼行迈之离秋风哀年时之速凌危柱以颉颃凭[哀]弦以踯躅于是数转难测声变无方或拂搦以飘沉或顿挫[以抑扬]或散角以放羽或摅征以骋商

　　李氏

　　李氏、贾充妻也、定情聮句云、室中是阿谁○叹息声正悲○【贾】叹息亦何为○但恐大义亏○【李】大义同胶漆○匪石心不移○【贾】人谁不虑终○日月有合离○【李】我心子所逹○子心我所知○【贾】若能不食言○与君同所宜○【李】

　　陈氏

　　陈氏陶融妻也尝着筝赋其略曰伊夫筝之为体惟高亮而殊特应六律之修和与七始乎消息括八音之精要超众器之表则后夔创制子野考成牙氏攘袂而奋手锺期倾耳以静听度中楷模不缩不盈列柱成阵既和且平揔八风而熙泰羌贯微而洞灵奏清角之要妙咏驺虞于鹿鸣兽连轩而率舞鳯踉跄而集庭泛滥浮沉逸响发挥翕然若絶皎如复回尔乃秘谱艳曲卓砾殊异周旋去留千变万态

　　谢道韫

　　道韫、安西将军谢奕女、左将军王凝之妻也、聪识有才辨。叔父安石问毛诗何句最佳、道韫称吉甫作诵、穆如清风、仲山甫永懐、以慰其心、安谓有雅人深致、又尝内集、与儿女讲论文义、俄而雪骤下、公欣然倡韵曰、大雪纷纷何所似、安兄子朗曰、撒盐空中差可拟、道韫曰、未若柳絮因风起、安大悦、世称谢庭聮句、初张玄妹亦有才质、适于顾氏、玄毎称之以敌道韫、有济尼者、游于二家、或问之、答曰、王夫人神情散朗、故有林下之风、顾家妇清心玉映、自是闺房之秀、
　　登山云、峨峨东岳高、秀极冲青天、岩中间虚宇、寂寞幽以玄、非工复非匠、云构发自然、气象尔何物、遂令我屡迁、逝将宅斯宇、可以尽天年、
　　拟稽中散诗云、遥望山下松、隆冬不能雕、愿想游下憇、瞻彼万仞条、腾跃未能升、顿足俟王乔、时哉命不与、大运所飘飖、

　　锺琰

　　锺琰王浑妻也遐思赋曰惟仲秋之惨凄百草萎悴而变衰燕翔逝而归海蟋蟀鸣而相追坐虚堂而无聊嗟我心之多懐怅遐思而内结    嗟尔姜任邈不我留谋民生之未几吾何为其多愁凉风萧条露沾我衣忧来多方慨然我懐感飞鸟之反乡咏卫女之思归于是周游容与逍遥彷徨悲民生之局促愿轻举之遐翔
　　莺赋曰嘉京都之莺鸟冠群类之殊形擢末躯于紫闼超显御乎天庭惟节运之不停惧龙角之西颓慕同时之逸豫怨商风之我催

　　桃叶

　　桃叶、王献之妾也、献之有妾曰桃叶桃根、而桃叶能诗、其答团扇歌曰、七寳画团扇○灿烂明月光○与郎却暄暑○相忆莫相忘○又曰、青青林中竹○可作白团扇○动揺郎玉手○因风托方便○又曰、团扇复团扇○许持自障面○憔悴无复理○羞与郎相见○

　　谢芳姿

　　芳姿、王氏婢也、中书令王珉捉白团扇与嫂婢芳姿有爱情好甚笃、嫂捶挞婢过苦、王东亭闻而止之、芳姿素善歌、嫂令歌一曲当赦之、应声歌曰、白团扇○辛苦五流连○是郎眼所见○珉闻更问之、汝歌何遗、芳姿即改云、白团扇○顦顇非昔容○羞与郎相见○

　　王氏

　　王氏处士刘参妻也处士卒王诔之曰猗猗嘉颖朝阳方翘烈风严霜殒此秀条璇玑倏忽四序竞征清商激宇蟋蟀吟棂

　　王氏

　　王氏刘和妻也正朝诗云稔尔冥机运迅矣四节经大簇应元律青阳兆初正

　　王氏

　　王氏刘柔妻也少敏慧长于辞赋秋日思其亲作懐思赋云超离亲而独寄与忧愤而长俱虽亮分以自勉曾无间乎须臾思遥遥而忡惙疾结滞乎肌肤忆昔日之欢侍奉膝下而怡裕集同生而从容常欣泰以逸豫何运遇之偏否独辽隔于修路何恒鸟之将分犹哀鸣以告离况游子之眷慕孰殷思之可靡于是仲秋萧索蓐妆西御寒露宵零落叶晨布羡归鸿之提提振轻翼而高举志渺渺而远驰悲离思而鸣咽彼迈物而推移何予思之难泄聊擥翰以寄懐怅辞鄙而増结
　　春花赋云千葩粲其昭晰兮百卉蒨而同荣兰圃翘以含芳兮芝薄振而沉馨翠颖竞臻众条频英或异色同形或齐芳殊制自然神香不可胜计烂若罗宿之垂光灼若隋珠之宵列爽若翡翠之群翔练若珊瑚之暎月诗人咏以托讽良喻美而光德准工女于妙规饰王后之首则
　　姜嫄颂云英英姜嫄寔德之纯肇承灵瑞武敏是遵诞育岐嶷毗赞皇纶播殖之训万叶攸循
　　启母涂山颂云涂山静居玄朗悟几大禹至公过门不归明此道训孩胤是绥仁哲以成永系天晖
　　灵寿杖铭云籊籊鲜干秀彼崇■〈山票〉下泽兰液上莹芳霄贞劲内固鲜粲外昭耀质灵荟作珍华朝杖之身安越龄松乔

　　辛氏

　　辛氏傅统妻也元正诗曰元正启令节嘉庆肇自兹咸奏万年觞小大同悦熙
　　燕颂云翩翩玄鸟载飞载扬颉颃庭宇遂集我堂衔泥啄草造作室房避彼湫隘处此高凉孕育五子靡夭靡伤羽翼既就縦心翶翔顾影逸豫其乐难忘
　　芍药花颂云晔晔芍药植此前庭晨润甘露昼晞阳灵曾不踰时荏苒繁茂緑叶青葱应期吐秀芳姿英挺素华菲敷光譬朝日色艶芙蕖媛人是采以厕金翠发彼妖容增此婉媚惟昔风人抗兹荣华聊用兴思染翰作歌
　　菊花颂云英英丽草禀气灵和春茂翠叶秋曜金华布濩高原蔓衍陵阿扬芳吐馥载芬载葩爰采爰拾投之醇酒御于王公以介眉寿服之延年佩之黄耉文园宾客乃用不朽

　　陈氏

　　陈氏刘臻妻也元日椒花颂云璇穹周回三朔肇建青阳散辉澄景载涣美哉灵花爰采爰献圣容映之永寿于万
　　午时尽扇颂云炎后飞轨引曜丹逵蕤宾应律融精恊曦五象列位品物以垂兑降素兽震升青螭日月澄晖仙童来仪仰憇翠岩俯映兰池灵柯幽蔼神卉参差如山之寿如松之猗永锡难老与时推移

　　梁緑珠    翔风

　　緑珠、南海梁氏女、有容貌、石崇以真珠三斛买之、因号緑珠、尝作懊侬歌云、丝布涩难缝、令侬十指穿、黄牛细犊车、游戏出孟津、大将军孙秀求之、竟不许、崇曰、我为尔得罪、珠泣曰、当効死于君前因自投于金谷楼下而死秀怒诛崇、
　　又有爱婢翔风于胡中得之年始十岁使房内飬之至十五无有比其容貌石氏侍人美艳者数千人翔风最以文辞擅爱季伦尝语之曰吾百年后当指白日以汝为殉答曰生爱死离不如无爱妾得为殉身其何朽于是弥见宠爱及年三十妙年者争妬之石崇退翔风为房老乃懐怨而作诗曰春华谁不美卒伤秋落时突烟还自低鄙退岂所期桂芳徒自蠧失爱在蛾眉坐见芳时歇憔悴空自嗤石氏房中并歌此曲

　　杨苕华

　　苕华姓杨氏沙门竺僧度妻也有才貌父母并终度母亦卒即舍俗出家苕华服毕与度书谓发肤不可毁宗祀不可废令其顾世敎改远志曜翘烁之姿于盛明之世远体祖考之灵近慰人情之愿并赠诗曰人生一世间飘若风过牖清音可娱耳滋味可适口罗绮可饰躯华冠可耀首安事自剪削耽空以害有不道妾区区但令君恤后度答书曰事君以治一国未若弘道以济万邦事亲以成一家未若弘道以济三界发肤不毁俗中之近言耳立身行道逹者知焉且披袈裟振锡杖饮清流咏般若虽王公之服八珍之膳铿锵之声炜烨之色不典易也若能县契则同期于泥洹矣且人心各异有若面焉卿之不乐道犹我之不慕俗也杨氏长别离矣万世因縁于今絶矣岁聿云暮时不我与学道者当以日损为志处世者当以及时为务卿年德并茂宜速有所慕莫以道人经心而坐失盛年也又报诗曰机运无停住倏忽岁时过良由去不息故令川上嗟不闻荣启期皓首发清歌布衣可暖身谁论饰绮罗今世虽云乐当奈后生何苕华见度志既坚亦感悟入道

　　杜兰香

　　杜兰香不知何许人一渔父于湘江闻岸上儿啼声乃三岁女子收飬至十岁忽青童自空来携女去曰我杜兰香也暂谪人世耳建兴四年诣张硕年可十七八使外婢通言阿母遣配君二婢子曰萱枝松枝青牛钿车饮食皆备出薯蓣子三枚令硕食且言本为君作情无旷远以年命未合其小乖太岁东方[卯]当还求君赠硕诗云阿母处灵丘时游云霄际众女待羽仪不出墉宫外飘轮送我来且复耻尘秽从我与福俱嫌我与祸会其年八月复来诗云逍遥云雾间吁嗟发九疑流女不稽路弱水何不之

　　姚玉京

　　姚玉京倡家女也嫁襄州小吏卫敬瑜溺水而死玉京守志飬舅姑常有双燕巢梁间一日为鸷鸟所获其一孤飞悲鸣徘徊至秋翔集玉京之臂如告别然玉京以红缕系足曰新春复来为吾侣也明年果至因赠诗曰昔日无偶去今年还独归故人恩义重不忍更双飞自尔秋去春来凡六七年玉京病卒明年燕来周章哀鸣家人语曰玉京死矣坟在南郭燕遂至坟所亦死毎风清月明襄人见玉京与燕同游汉水之濵或曰即王氏王慗之姊也

　　子夜

　　子夜、晋女子也、尝造曲、声过哀苦、后人因以其名名歌焉、歌曰、宿昔不梳头○丝髪被两肩○婉伸郎膝上○何处不可怜○又曰、始欲识郎时○两心望如一○理丝入残机○何悟不成匹○又曰、见娘善容媚○愿得结金兰○空织无经纬○求匹理自难○又曰、前丝断纒绵○意欲结交情○春蚕易感化○丝子又复生○又曰、自从别郎来○何日不咨嗟○黄蘖欎成林○当奈苦心多○又曰、挈枕北窗卧○郎来就侬嬉○小喜多唐突○相怜能几时○又曰、年少当及时○蹉跎日就老○若不信侬语○但看霜下草○又曰、常虑有贰意○欢今果不齐○枯鱼就浊水○长与清流乖○又曰、举酒待相勧○酒还杯亦空○愿因微觞会○心感色亦同○又曰、欢从何处来○端然有忧色○三唤不一应○有何比松柏○

　　孟珠

　　孟珠丹阳人歌曰阳春二三月草与水同色道逄游冶郎恨不早相识

　　吴彩鸾

　　彩鸾濮阳人吴猛女也猛有道术于分宁乗白鹿车上升彩鸾传父秘法太和末有书生文箫寓锺陵紫极宫一日游于西山乃中秋节也车马喧阗数十里若阛阓豪杰多召名姝善讴者夜与丈夫间立握臂连踏而唱惟对答敏捷者胜文箫往覌覩一姝甚丽其词曰若能相伴陟仙坛应得文箫驾彩鸾自有绣襦并甲帐琼台不怕雪霜寒生意其神仙植足不去姝亦相盻歌罢独秉烛穿大松径将尽陟山扪石冐险而升生蹑其踪姝曰莫是文箫耶相引至絶顶坦然之地后忽风雨裂帷覆杌俄有仙童持天判曰吴彩鸾以私欲泄天机謪为民妻一纪姝乃与生下山归锺陵箫贫不自给彩鸾冩孙愐唐龙运笔如飞日得一部鬻之获金五缗尽则复冩如是仅十载稍为人知遂潜往新兴越玉山二人各跨一虎陟峰峦而去

　　刘妙容

　　妙容字稚华吴令刘惠明女也及大婢春条小婢桃枝皆善弹箜篌歌宛转歌相继俱卒后有会稽余姚王敬伯者为东宫卫佐过吴登中渚亭望月倚琴歌泫露之诗俄见一女子谓敬伯曰女郎悦君之琴愿共抚之既而女郎至姿容婉丽绰有余态从二少女女郎命大婢酌酒小婢弹箜篌女郎脱金钗扣弦而和之曰月既明西轩琴复清寸心斗酒争芳夜千秋万岁同一情歌宛转宛转凄以哀愿为星与汉光影共徘徊又歌曰悲且伤参差泪成行低红掩翠方无色金徽玉轸为谁锵歌宛转宛转情复悲愿为烟与雾氛氲对容姿将去留锦卧具绣香囊遗敬伯敬伯报以牙火笼玉琴轸怅然别去敬伯至虎牢戍会惠明舟中亡卧具于敬伯船获焉敬伯具以告果于帐中得火笼玉轸乃知三女郎为妙容春条桃枝也

　　诗女史纂卷之四终

　　●诗女史纂卷之五

　　处囊斋主人辑

　　苏蕙

　　苏蕙字若兰扶风窦滔妻陈留道质女也精明秀丽年十六归窦氏滔甚敬之滔字连波符坚时历秦州刺史以忤旨謪戍炖煌后拜安南将军留镇襄阳苏性急颇妬初滔有宠姬赵阳台歌舞妙絶滔置之别所苏求得之苦加捶辱滔深憾阳台毁苏之短滔益忿焉苏时年二十一及滔将赴襄阳苏亦忿之不与偕行遂携阳台之任音问不及苏悔恨自伤因织锦回文五彩相宣莹心耀目其锦縦广八寸题诗八百四十言縦横反复皆成章句名曰璇玑图
　　始平苏氏璇玑图诗
　　仁智懐德圣虞唐真妙显华重荣章臣贤惟圣配英皇伦匹离飘浮江湘津伤嗟情家明葩荣志庭闱乱作人谗佞奸凶害我忠贞桑凶慈雍思恭基河惨叹中无镜纷为笃明难受消源祸因所恃恣极骄盈揄顽孝和淑自为隔懐懐伤君朗光谁终荣苟不义姬班女婕妤辞辇汉成薄浸休家贞记孝塞慕所路房容珠感誓城倾在戒后孽嬖赵氏飞燕寔生景谗退远敦贞敬殊增离旷帏饰曜思穹荧犹炎盛兴渐至大伐用昭青青昭愚谦危节所是山忧经遐清华英多苍形未在慎深虑微察远祸在防萌西滋蒙疑容恃从梁心荒浮忘想感所钦岑幽岩峻嵯峨深渊重涯经网罗林光流电逝推生民堂妃闱飞衣谁追何思情时形寒岁识凋松愆居叹如阳移陂施为祗差士空后中奋衮为相如感伤在劳贞物知终始旧独懐何潜西不何谁神无感惟自节能我容声将自孜君想颜丧改华容是为女贱曜日日激与通者旷思兴厉不歌冶同情宁孜则梦仁贤别行士念谁贱鄙翳白无愤将[上]采悲咏风樊叹发覌羽[纒]龙析容衣诗情明显怨哀情时倾英殊衰殊身节菲路和周楚长双华容忧虎雕饰绣始璇玑图义年劳叹奇华年有志饬忘葑长音南郑歌商流征殷繁华覌曜终始心诗兴感远殊浮沉时盛意丽哀遗身藏邵卫咏齐曜情多文曜壮颜无平苏氏理往忧岁异浮惟必心华惟下微催伯女志兴荣伤员藻荣丽充端比作丽辞日思慕世异逝倏违荣感体悯悲窈河遐硕翠感生婴漫丁冤诗风兴鹿鸣懐悲哀谁游倏无一俯忧作已声窕广路人粲我艰是漫是何桑翳感孟宣伤感情者颓然盈体仰情者处发淑思透其威情惟忧何艰生时盛昭业倾思永戚我流若不忠容何成幽曲姿归迤颀蕤悲苦懐思苦我章徽恨微玄悼叹戚知沙驰亏离仪赀辞忘秦王懐土眷旧乡身加兼愁悴少精神遐幽旷远离鳯麟龙昭德懐圣皇人商游桑鸠扬仇伤荣身我乎集殃愆辜何因备尝苦辛当神飞攵遗分归贱弦西翳双激好摧君深日润浸愆思罪积怨其根难寻所明轻殊孤乖雁为激阶阴巢水悲容仁均物品育施生天地德贵平均匀専通身粲妾殊翔女楚步林燕清思发离濵汉之步飘飘离微隔乔木谁阴一感寄饰散声应有流东桃飞泉君叹殊心改者惑昵亲闻远离殊我同衾志精浮光离哀伤柔清廊休翔流长愁方禽伯在诚故遗旧废故君子惟新贞微云辉群悲春刚琴芳兰凋茂熙阳春墙面殊意惑故新霜冰齐洁志清纯望谁思想懐所亲
　　此图读者不能尽通苏笑曰徘徊宛转自成文章非我佳人莫之能解遂发苍头赍至襄阳滔省覧锦字感其妙絶因送阳台之关中而迎苏归于汉南恩好愈笃苏氏文词五千余言隋乱散落而回文盛传于世凡七图诗三千七百五十二首唐武则天为之序

　　鲍令晖

　　令晖鲍昭之妹也歌诗往往断絶清巧拟古尤胜惟百愿淫矣明远常答齐武帝云臣妹才自亚于左芬臣才不及太冲耳时有韩兰英者吴人也文辞绮密甚有名篇又善谈笑宋武帝时献中兴赋被赏入宫为博士呼为韩公而不名后入齐孝武谓兰英曰借使二媛生于上叶则玉阶之赋纨素之辞未讵多也
　　其拟客从远方来云客从远方来赠我漆鸣琴木有相思文弦有别离音终身执此调岁寒不改心愿作阳春曲官商长相寻
　　拟青青河畔草云褭褭临窗竹蔼蔼垂门桐灼灼青轩女汵汵高堂中明志逸秋霜玉颜掩春红人生谁不别恨君早从戎鸣弦惭夜月绀黛羞春风
　　拟自君之出矣云自君之出矣临轩不解颜砧杵夜不发高门昼长关帐中流熠耀庭前华紫兰杨枯识节异鸿来知客寒游暮冬尽月除春待君还
　　古意赠今人云寒乡无异服毡褐代文练月月望君归年年不解綖荆杨春早和幽冀犹霜霰北寒妾已知南心君不见谁为道辛苦寄情双飞燕形迫杼煎丝颜落风催电华容一朝改惟余心不变
　　寄行人云桂吐两三枝兰闇四五叶是时君不归春风徒笑妾
　　代葛沙门妻郭小玉诗云明月何皎皎垂幌照罗茵若共相思夜知同忧怨晨芳华岂矜貌霜露不怜人君非青云逝飘迹事[咸]秦妾持一生泪经秋复度春又云君子将遥役遗我双题锦临当欲去时复留相思枕题用常着心枕以忆同寝行行日已远转觉思弥甚

　　华山女

　　华山女不知其姓氏宋南徐一士子从华山畿往云阳见客舎有女子年十八九悦之无因遂感心疾母问其故具以启母母为至华山寻访见女具说女闻感之因脱蔽膝令母密置其席下卧之当已少日果差忽举席见蔽膝而抱持遂吞食而死气欲絶为母曰葬时车载从华山度母从其意比至女门牛不肯前打拍不动女曰且待须臾妆点沐浴既而出歌曰华山畿君既为侬死独活为谁施欢若见怜时棺木为侬开棺应声开女[透入]棺家人叩打无如之何乃合葬呼为神女冢

　　苏小小

　　苏小小一名简简南徐钱塘名倡也宋时司马槱初在洛阳昼寝梦一美姝牵帷而歌曰妾本钱塘江上住花落花开不管流年度燕子衔将春色去纱窗几阵黄梅雨才仲爱其词因询曲名云是黄金缕后五年才仲以苏子瞻荐应制举中等遂为钱塘幕官为秦少章道其事少章为续其后词云斜揷犀梳云半吐檀板轻敲唱彻黄金缕梦断彩云无觅处夜凉明月生南浦须之复梦美姝迎笑曰夙愿谐矣遂与同寝赠以诗曰长天空阔雁来尽深院落花莺更多发策决科君自尔求田问舎我如何槱曰吾少年登第何劝吾退曰如命何自是毎夕必来才仲为同宷谈之咸曰公廨后有苏小小墓得无妖乎不逾年而才仲得疾所乗游舫舣泊河塘柁工遽见才仲携一丽人登舟即前喏之声断火起舟尾仓忙走报其家则才仲死矣至我朝弘治初于景瞻自都归杭邀马浩澜同游西湖泊舟第三桥景瞻曰不到西湖二十年矣山川如故风景不殊子当赋之浩澜诗云画舫秋风湖上来水涵天碧浄无埃一双鸂鶒忽飞下千朵芙蓉相映开鸟似彩鸾窥寳镜花如仙子步瑶台风光堪赏还堪赋其奈江南庾信哀翌日浩澜复与王天璧游湖天璧善箕仙术浩澜请召之箕动问仙何名书云有事即问问毕告名浩澜曰捧瑶觞南国隹人一双玉手此句久未有对即书云趺寳座西方大佛六丈金身箕运如飞复成一律云此地曾经歌舞来风流回首即尘埃王孙芳草为谁緑寒食梨花无主开郎去排云叫阊阖妾今行雨在阳台衷情诉与辽东鹤松柏西陵正可哀后书云钱塘苏小小和马先生昨日湖桥首倡二公相顾若失莫测所以

　　谢氏    陈留长公主

　　谢氏者江南民家女也琅琊人王肃聘之为妻肃为齐秘书丞太和十八年北归后魏尚陈留长公主高祖甚重之为尚书令谢氏为尼来奔肃作诗赠肃曰本为簿上蚕今作机上丝得络逐胜去颇忆纒绵时公主代肃答谢氏诗曰针是贯绅物目中常纴丝得帛缝新去何能纳故时肃甚恨遂造正觉寺居之

　　冯小怜

　　小怜姓冯氏北齐淑妃也周高祖平齐以赐代王逹小怜悲思齐王因琵琶弦作诗赠逹曰虽蒙今日宠犹忆昔时怜欲知心断絶应看膝上弦

　　崔氏

　　崔氏卢士琛妻崔林义之女也有才学春日以桃花和雪与儿靧面祝云取红花取白雪与儿洗面作光悦取白雪取红花与儿洗面作容华取花红取雪白与儿洗面作光泽取雪白取花红与儿洗面作华容

　　胡后

　　胡氏魏宣武灵皇后也肃宗立尊为皇太后临朝听政尝幸华林园宴群臣于都亭曲水令王公已下各赋七言诗太后诗曰化光造物含气贞帝曰恭已无为頼慈英王公已下赐帛有差时武都人杨白花者少有勇力容貌雄伟太后逼通之白花惧及祸乃率其部曲奔梁易名华太后追思之不能已为作杨白花歌曰阳春二三月杨柳齐作花春风一夜入闺闼杨花飘荡落南家含情出户脚无力拾得杨花泪沾臆秋去春还双燕子愿衔杨花入窠里使宫人昼夜连臂蹋足歌之声甚凄惋后性聪悟多才艺能射中针孔牙簮然淫乱肆情为天下所恶

　　刘令娴

　　令娴刘孝标之妹徐悱之妻也孝标三妹并有才学而令娴最幼所称刘三嬢者是也文尤清拔悱乃晋安内史勉之第三子仕为太子洗马及卒令娴为文祭之词曰维梁大同五年新妇谨荐少牢于徐府君之灵曰惟君德爰礼智才兼文雅学比山成辨同河泻明经擢秀光明振野调逸许中声高洛下含潘度陆超终迈贾二仪既肇判合始分简贤依德乃隶夫君外治徒奉内佐无闻幸移蓬性颇习兰薫式传琴瑟相酬典坟辅仁难验神情易促雹碎春红霜凋夏緑躬奉正衾亲观启足一见无期百身何赎呜呼哀哉生死虽殊情亲犹一敢遵先好手调姜橘素爼空干奠觞徒溢昔奉齐眉异于今日从君暂别旦思楼中薄游未返尚比飞蓬如当此诀永痛无穷百年何几泉穴方同勉欲为作哀辞见其文甚悲怆遂阁笔其兄孝绰罢官不出为诗题其门曰闭门罢庆吊高卧谢公卿令娴续之曰落花扫仍合藂兰摘复生
　　听百舌云庭树旦新晴临镜出雕楹风吹桃李气过传春鸟声静冩山阳笛全作洛濵笙注意留欢听误令妆不成
　　梦见故人云觉罢方知恨人心定不同谁能对角枕长夜一边空
　　春闺怨云花庭丽景斜兰牖轻风度落日更新妆开帘对春树鸣鹂叶中舞戏蝶花间骛调琴本要欢心愁不成趣良会诚非远佳期今不遇欲知幽怨多春闺深且暮
　　咏佳人云东家挺奇丽南国擅容辉夜月方神女朝霞喻洛妃还看镜中色比艶似知非摛辞徒妙好连类顿乖违智夫虽已丽倾城未敢希
　　光宅寺云长廊欣目送广殿悦逢迎何当曲房里幽隐无人声题甘蕉叶示人云夕泣似非疏梦啼太真数唯当夜枕知过此无人觉
　　摘同心栀子赠谢嬢因附诗云两叶虽为赠交情永未因同心何处恨栀子最关情
　　代陈庆之咏美人云临妆欲含涕羞畏家人知还代粉中絮拥泪不听垂
　　有期不至云黄昏信使断衘怨心凄凄回灯向下榻转面闇中啼
　　答唐娘七夕穿针云倡人助汉女靓妆临月华连针学并蒂萦缕作开花孀闺絶绮罗揽赠自伤嗟虽言未相识闻道出良家曾停霍君骑经过柳惠车无由一共语暂有日升霞

　　刘氏

　　刘氏孝标长妹王叔英妻也其赠夫诗云妆鈆点黛拂轻红鸣环动佩出房栊看梅复看柳泪满春衫中
　　暮寒云梅花自烂熳百舌早迎春逾寒衣逾薄未肯惜腰身
　　昭君怨云一生竟何定万事良难保丹青失旧仪玉匣成秋草想妾辞关泪至今犹未燥汉使汝南还殷勤为人道

　　沈满愿

　　沈满愿范靖妻也长于诗所著甚富其残灯诗云残灯犹未灭将尽更扬辉惟余一两焰犹得解罗衣
　　映水曲云轻鬓学浮雪双蛾拟初月水澄正落钗萍开理垂发挟琴歌云逶迤起尘唱宛转绕梁声调弦可以进蛾眉画不成
　　登楼曲云凭高川陆近望远阡陌多相思隔重岭相忆恨长河昭君叹云早信丹青巧重货洛阳师千金买蝉鬓百万冩蛾眉又云今朝犹汉地明旦入胡关高堂歌吹送游子梦中还
　　越城曲云别怨凄歌响离啼湿舞衣愿假乌栖曲翻从南向飞
　　戏绣娘云明珠翠羽怅金薄緑绡帷因风时暂举想象见芳姿清晨插步揺向晚解罗衣托意风流子佳情讵可私【绣娘一作萧娘】    
　　班偼伃云日落应门闭愁思百端生况复昭阳近风传歌吹声宠移终不恨谗枉太无情只言争分理非独舞腰轻
　　咏灯云绮筵日已暮罗帷月未归开花散四照含光出九微风轩动丹焰水槛澹清晖不吝轻蛾绕惟恐晓蝇飞
　　五采竹火笼云可怜润霜质纎剖复毫分织作回风筥制为萦绮文含芳出珠被耀彩接湘裙徒嗟今丽饰岂念昔凌云
　　咏步揺花云珠华萦翡翠寳叶间金英剪荷不似制拈花如自生低枝拂绣领微步动香缨谅非桃李节弥令蜂蝶惊但令云髻插蛾眉本自成
　　晨风行云理檝令舟人停舻息旅薄河津念君劬劳冐风尘临路挥袂泪沾巾颷流劲润逝若飞山高帆急絶音徽留子句句独言归中心焭焭将依谁风弥叶落永离索神往形返情错漠循带易缓愁难却心之忧矣颇销铄

　　包明月

　　不知何许人其前溪歌云当曙犹未曙百鸟啼前窗独眠抱被叹忆我懐中侬单情何时双

　　吴兴妓

　　吴兴一妓女、赠谢府君覧云、玉钗空中堕○金钿行已歇○独泣谢春风○长夜孤明月○

　　沈婺华

　　婺华陈后主之后望蔡侯沈君理之女也以张贵妃权宠动经半年不得一御陈主尝至后处暂入即还因戏赠后曰留侬不留侬不留侬也去此处不留人自有留人处后答之曰谁道不相忆见罢倒成羞情知不肯住敎我若为留

　　陈氏

　　陈氏陈乐昌公主后主叔寳之妹太子舎人徐德言之妻也才色冠絶时陈政方乱德言知不相保谓其妻曰以君之才容国亡必入権豪之家斯永絶矣倘情縁未断犹冀相见宜有以信之乃破一照人执其半约曰他日必以正月望日卖于都市我当在即以是日访之及陈亡其妻果入越公杨素之家宠嬖殊厚德言流离辛苦仅能至京遂以正月望日访于都市有苍头卖半照者大高其价人皆笑之德言直引至其居设餐具言其故出半照以合之仍题诗曰照与人俱去照归人不归无复嫦娥影空留明月辉陈氏得诗涕泣不食素知之怆然改容即召德言还其妻仍厚遗之闻者无不感叹仍与德言陈氏宿饮令陈氏为诗曰今日何迁次新官对旧官笑啼俱不敢方验作人难遂与德言归江南竟以终老

　　李氏

　　李氏新涂人也冬至诗云灵象寻数回四气平运散阴律鼓微阳大明启修旦感与时来兴心随逝化叹式宴集堂中宾客盈朝馆

　　陈少女

　　陈少女、寄夫诗云、自君上河梁○蓬首卧兰房○安得一樽酒○慰妾九回膓○

　　大义公主

　　大义公主者赵王招女千金公主也周主赟以之妻突厥和亲后赵王招恶杨坚専政邀坚酣饮将刺杀之不克反为坚所诬杀及杨坚簒周公主伤宗祀覆灭言于西面突厥沙钵略统兵伐隋后因突厥势弱讲和公主乃请改姓杨氏隋遂封之为大义公主及灭陈后以陈叔寳屏风赐之公主伤感题诗屏上云盛衰等朝暮世道若浮萍荣华寔难守池台终自平富贵今何在空事冩丹青杯酒恒无乐弦歌讵有声余本皇家子飘流入虏庭一朝覩成败懐抱忽縦横古来共如此非我独申名惟有明君曲偏伤远嫁情隋主闻而恶之礼赐益薄

　　鲁秋胡妻

　　周鲁秋胡娶妻五日往仕于陈五年始归将至家见一妇人采桑于路旁貌甚美秋胡子悦之下车谓曰若曝采桑吾行道远愿托桑荫下餐下赍休焉妇人采桑不辍秋胡子谓曰力田不如逢豊年采桑不如见贵郎吾有黄金愿以与夫人妇人曰嘻夫采桑力作纺绩织纴以供衣食奉二亲飬夫子吾不愿金所愿卿无外意妾亦无淫佚之志收子之赍与笥金秋胡子遂去至家奉金与母母命呼妻出乃桑间妇也秋胡子惭妇曰子束发辞亲往仕五年乃还当急归省尚尔戏妇桑间是见色弃金而忘其母大不孝也任君别娶遂投河赴水而死诗曰郎恩叶薄妾冰清郎有黄金妾不应若使偶然通一语半生谁信守孤灯

　　萧后

　　萧氏隋炀帝后梁明帝女也性婉顺有智识好学解属文颇知古候帝甚宠敬焉帝毎游幸后未尝不随从时后见帝失德心知不可不敢厝言因为述志赋以自寄其词曰承积善之余庆备箕箒于皇庭恐修名之不立将负累于先灵乃夙夜而匪懈寔寅惧于玄冥虽自强而不息亮愚蒙之所滞思竭节于天衢才追心而弗逮寔庸薄之多幸荷隆宠之嘉惠頼天高而地厚属王道之升平均二仪之覆载与日月而齐明乃春生而夏长等品物而同荣愿立志于恭俭私自兢于诫盈孰有念于知足苟无希于滥名惟至德之弘深情不迩于声色感懐旧之余恩求故剑于宸极叨不世之殊盼谬非才而奉职何宠禄之踰分抚胸襟而未识虽沐浴于恩光内惭惶而累息顾微躬之寡昧思令淑之良难寔不遑于启处将何情而自安若临深而履薄心战栗其如寒夫居高而必危虑处满而防溢知恣夸之非道乃摄生于冲谧嗟宠辱之易惊尚无为而抱一履谦光而守志且愿安乎容膝珠帘玉箔之奇金屋瑶台之美虽时俗之崇丽盖吾人之所鄙愧絺绤之不工岂丝竹之喧耳知道德之可尊明善恶之由已荡嚣烦之俗虑乃服膺于经史综箴诫以训心观女图而作轨遵古贤之令范冀福禄之能绥时循躬而三省觉今是而昨非嗤黄老之损思信为善之可归慕周姒之遗风美虞妃之圣则仰先哲之高才贵至人之休德质菲薄而难踪心恬愉而去惑乃平生之耿介寔礼义之所遵虽生知之不敏[庶]积行以成仁惧逹人之盖寡谓何求而自陈诚素志之难冩同絶笔于获麟及宇文氏之乱随军至聊城化及败没于窦建德突厥处罗可汗遣使迎后于洺州建德不敢留遂入于虏庭大唐贞观四年破灭突厥乃以礼致之归于京师

　　侯夫人

　　侯氏隋焬帝宫人帝作迷楼毎一幸即经月宫女无数后宫多不得进夫人有美色忽自缢于栋下臂悬锦囊左右取以进有诗曰初入承明日深深报未央长门七八载无复见君王寒春入骨清独卧愁空房飒履步庭下幽懐空感伤平日所爱惜自待却非常色美反成弃命薄何可量君恩寔疏远妾意徒徊徨家岂无骨肉偏亲老北堂此身无羽翼何计出高墙性命诚所重弃割诚可伤悬帛朱栋上肝肠如沸汤引头又自惜有若丝牵肠毅然就死地从此归冥乡帝覧其诗反复感伤因厚礼葬之
　　妆成云妆成多自恨梦好却成悲不及杨花意春来到处飞自遣云秘阁扄仙卉雕房锁玉人毛君真可戮不肯冩昭君
　　自感云庭絶玉辇迹芳草渐成窠隐隐闻箫鼓君恩何处多又云欲泣不成泪悲来翻强歌庭花方烂熳无计奈春何又云春阴正无际独步意如何不及闲花草翻承两露多
　　看梅云砌雪无消日卷帘时自颦庭梅对我有娇意先露枝头一点春又云香清寒艶好谁惜是天真玉梅谢后青阳至散与群芳自在春

　　吴绛僊

　　吴绛僊隋殿脚女也炀帝幸汴御龙舟毎舟择妍丽长白女子十人执雕扳缕金檝号为殿脚女一日帝将登鳯舸凭绛僊肩帝喜其柔丽不与群軰齿爱之甚久不移步绛僊善画长娥眉帝色不自禁回辇召绛僊将拜婕妤适值绛僊下嫁为玉工万群妻故不克谐帝寝兴罢擢为龙舟首檝号曰崆峒夫人由是殿脚女争效为长娥眉独绛僊得赐螺黛帝毎倚帘视绛僊移时不去顾内谒者云古人言秀色若可飡如绛僊真可疗饥矣因吟持檝篇赐之曰旧曲歌桃叶新妆艶落梅将身倚轻檝知是渡江来诏殿脚女千軰唱之萧妃慧妬不怿由是稍稍不得亲幸自至广陵命备月观行宫有郎将自瓜州宣事回进合欢水果一品帝命小黄门以一双驰骑赐绛僊遇马急揺解绛僊拜赐私因附红笺小简上进曰驿骑传双果君王宠念深宁知辞帝里无复合欢心帝省章不悦顾黄门曰绛僊如何何来辞怨之深也黄门惧拜而言曰适走马揺动及月观果已离解不复连理帝意不解因言曰绛僊不独貌可观诗意深切乃女相如也亦何谢左贵嫔乎

　　杭静

　　杭静隋焬帝宫人是时唐势已盛而帝犹淫乐不知为天下计故作江都迷楼夜半歌云河南杨柳树江北李花营杨柳飞绵何处去李花结果自然成

　　苏蝉翼

　　苏蝉翼因故人归有感云郎去何太速郎来何太迟欲借一樽酒共叙十年思

　　张碧兰

　　张碧兰寄阮郎云、郎如洛阳花○妾似武昌柳○两地惜春风○何时一携手○

　　罗爱爱

　　罗爱爱闺思云几当孤月夜遥望七香车罗带因腰缓金钗逐鬓斜

　　李月素

　　李月素赠情人云感郎千金意含娇抱郎宿试作帐中音羞开灯前目

　　秦玉鸾

　　秦玉鵉忆情人云兰幕虫声切椒庭月影斜可怜秦馆女不及洛阳花

　　丁六娘

　　丁六娘隋人也十索曲云裙裁孔雀罗红緑相参对映以蛟龙锦分明奇可爱粗细君自知从郎索衣带又云为性爱风光偏憎良夜促曼眼腕中娇相看无厌足欢情不耐眠从郎索花烛又云君言花胜人人今去花近寄语落花风莫吹花落尽欲作胜花妆从郎索红粉又云二八好容颜非意得相关逢桑欲采折寻枝倒懒攀欲呈纤纤手从郎索指环

　　诗女史纂卷之五终

　　●诗女史纂卷之六

　　处囊斋主人辑

　　长孙后

　　长孙氏唐太宗文德皇后也后隋左骁卫将军晟女喜图传视古善恶以自鍳矜尚礼泫归太宗初以太子妃为皇后性约素益观书虽容栉不少废尝作游春曲云上苑杏花朝日明兰闺艶妾动春情井上新桃偷面色檐前嫩柳学身轻花中去来看舞蝶树上长短听流莺林下何须远借问出众风流旧有名后采古妇人事着女则十篇又为论斥汉之马后不能检抑外家使与政事乃戒其车马之侈此谓开本源恤末事常诫守者吾以自检故书无条理勿令至尊见之及崩年三十六宫司以书闻帝为之恸示近臣曰后此书可用垂后我岂不通天命而割情乎顾内失吾良佐哀不可已已谥文德葬昭陵因九嵕山以成后志

　　徐惠

　　徐惠唐太宗充容也惠湖州人孝德女生五月能言四岁通论语毛诗八岁晓属文父试使拟离骚为小山篇曰仰幽岩而流盼抚桂枝以凝想将千龄兮此遇荃何为兮独往孝德大惊知不可掩太宗闻之召为才人迁充容手未尝废卷而辞采赡蔚文无淹思帝亦礼顾尝召充容久不至怒之因进诗曰朝来临镜台妆罢暂徘徊千金始一笑一召讵能来帝大悦后帝崩充容哀慕成疾不肯进药曰上遇我厚得先犬马侍寝园吾志也复为诗连珠以见意永徽元年卒赠贤妃妃上疏諌帝息兵罢役文甚豊典女弟为高宗偼伃亦文藻世以拟汉班氏云
　　秋风函谷应诏云秋风起函谷劲气动河山偃松千岭上离两二陵间低云愁广隰落日惨潼关此时飘紫气应验真人还
　　长门怨云旧爱柏梁台新宠昭阳殿守分辞方辇含情泣团扇一朝歌舞荣宿昔诗书贱颓恩诚已矣覆水难重荐
　　赋得北方有佳人云由来称独立本自号倾城柳叶眉间发桃花脸上生腕揺金钏响步转玉环鸣纎腰宜寳袜红衫艶织成悬知一顾重别觉舞腰轻

　　武后

　　武氏名曌高宗则天皇后也文水人初为太宗才人赐号武媚帝崩为比丘尼高宗引纳后宫拜为昭仪遂进皇后天授二年腊卿相欲诈称花发请幸上苑有所谋也许之寻疑有异图乃遣使宣诏曰明朝游上苑火急报春知花须连夜发莫待晓风吹凌晨名花布苑群臣咸服其异
　　如意曲云看朱成碧思纷纷顦顇支离为忆君不信比来常下泪开箱验取石榴裙
　　同太平公主游九龙潭云山窗游玉女涧户对琼峰巗顶翔双鳯潭心倒九龙酒中浮竹叶杯上冩芙蓉欲验山家赏唯有入松风

　　上官婉儿

　　上官婉儿中宗昭容也父廷芝母郑方妊梦巨人旲大秤曰持此秤量天下昭容生踰月母戏曰秤量者岂尔耶輙哑然应后内秉机政符其梦昭容始生与母入掖庭辨慧能文习吏事武后爱之中宗即位使掌制命由偼伃升昭容帝引名儒赐宴赋诗昭容常代帝及后长宁安乐二公主众篇并作而采丽益新又差第群臣所赋赐金爵故朝廷靡然成风景龙初置修文馆学士选公卿善为文者李峤等二十人为之使昭容第其甲乙当时属辞大抵浮靡然皆有可观昭容力也景龙二年九月九日幸慈恩寺登浮图群臣上菊花寿酒昭容献诗云帝里重阳节香园万乗来却邪莄入佩献寿菊传杯塔类承天涌门疑待佛开睿词悬日月长得御昭回
　　十月三日幸三会寺昭容献诗云释子谈经处轩臣刻字留故台宜老识残简圣皇求驻跸懐千古开襟望九州岛四山縁塞合二水夹城流宸翰陪瞻仰天杯接献酬太平词藻盛长愿托鸿休
　　十一月十五日帝诞辰燕近臣于内殿聮句昭容诗云微臣捧日变寒灰远惭班左愧游陪
　　十二月立春日内赐彩花树昭容应制云密叶因裁吐新花逐剪舒攀条虽不谬摘蕊讵知虚春至由来发秋还未肯疏借问桃将李相乱欲何如
　　十二月十二日幸温泉宫昭容献诗云鵉旗掣曵拂云回羽骑骖驔蹑景来隐隐骊山云外耸迢迢御帐日边开  三冬季月景龙年万乗观风出灞川遥看电跃龙为马回瞩霜原玉作田翠幕珠帏敞月营金垒玉斚泛兰英岁岁年年常扈跸长长久久乐升平
　　四月一日幸长宁公主东庄昭容诗云暂尔游山第淹留惜未归霞牎明月满涧户白云飞书引藤为架人将薜作衣此真攀玩所临睨赏光辉
　　高宗后苑双头壮丹昭容诗云势如连璧友心似臭兰人
　　彩书怨云叶下洞庭初。思君万里余。露浓香被冷。月落锦屏虚。欲奏江南曲。贪封蓟北书。书中无别意。惟怅久离居。
　　游长宁公主流杯池二十四首诗云、逐仙赏。展幽情。踰昆阆。访蓬瀛。  游鲁馆。陟秦台。污山壁。媿琼瓌。  ■〈米亶〉栾竹影。颷■〈风日〉松声。不烦歌吹。自足怡情。  仰循茆宇。俯盼乔枝。烟霞问訉。风月相知。  枝条欎欎。文质彬彬。山林作伴。松桂为邻  清波汹涌碧树冥蒙。莫怪留步。因攀桂丛。  莫论圆峤。休说方壶。何如鲁馆。即是仙都。  攀藤招逸客。偃桂恊幽情。水中看树影风裏听松声。  携琴待叔夜。负局访安期。不应留石壁。为记赏山时。  泉石多仙趣。巌壑冩奇形。欲知堪悦耳。惟听水泠泠。  巌壑恣登临。莹目复怡心。风篁类长笛。流水当鸣琴。  懒步天台路惟登地肺山。幽巌仙桂满。今日恣情攀。  暂游仁智所。萧然松桂情。寄言栖遁客。勿复访蓬瀛。  瀑溜晴疑两。丛篁昼似昏。山中真可玩。暂请报王孙。  傍池聊试笔。倚石旋题诗。预弹山水调。终拟从锺期。  横铺豹皮褥侧岸鹿胎巾借问何为者。山中冇逸人。  沁水田园先自多。齐梁楼观更无过。倩语张骞莫辛苦人。今从此识天河。  参差碧岫耸莲花。潺湲緑水莹金沙。何须远访三山路。人今已到九仙家。  凭高瞰险足怡心。菌阁桃源不暇寻。余雪依林成玉树。残霙点岫即瑶岑。  玉环腾远创。金埒荷殊荣。弗玩珠玑饰。乃留仁智情。凿山便作室。凭树即为楹。公输与土尔。从此遂韬声。  登山一长望。正遇九春初。结驷填街衎。闾阎满邑居。闘雪梅先吐。惊风柳未舒。直愁斜日暮。不畏酒尊虚。  霁晓气清和。披襟赏薜萝。玳瑁凝春色。琉璃藻水波。鼓石聊长啸。攀松作短歌。除非物外者。谁就此经过。  放旷出烟云。萧条自不群。漱流清意府。隐几避嚣纷。石画妆苔色。风梭织水文。山室何为贵。惟余兰桂薫。  策杖临霞岫。危步下霜蹊。志逐深山静途随曲涧迷渐觉心神逸俄看云雾低莫怪人题树。秪为赏幽栖。

　　江采苹

　　江采苹玄宗之妃也妃莆田人九岁能诵二南语父曰我虽女子期以此为志父奇之故名采苹开元中高力士选归侍明皇大见宠幸善属文自比谢女淡妆雅服而姿态明秀性善梅所居悉植梅上因其所好戏名梅妃妃有箫兰梨园梅花鳯笛玻杯剪刀绮牎八赋会太真杨氏入侍宠爱日夺竟为杨氏迁于上阳东宫乃作楼东赋曰玉鉴尘生鳯奁香殄懒蝉鬓之巧梳闲缕衣之轻练苦寂寞于蕙宫但凝思乎兰殿信标落之梅花隔长门而不见况乃花心扬恨柳眼弄愁暖风习习春鸟啾啾楼上黄昏兮听鳯吹而回首碧云日暮兮对素月而凝眸温泉不到忆拾翠之旧游长门深闭嗟青鵉之信修忆太液清波水光荡浮笙歌赏燕陪从宸旒奏舞鸾之妙曲乗画鹢之仙舟君情缱绻深叙绸缪誓山海而常在似日月而无休奈何嫉色庸庸妬气冲冲夺我爱幸斥我乎幽宫思旧欢之莫得想梦着乎朦胧度花朝与月夕羞懒对乎春风欲相如之奏赋奈世才之不工属愁吟之未尽已响动乎疏钟空长叹而掩袂踌躇步于楼东上在花蕚楼封珍珠一斛密赐妃妃不受进诗曰柳叶双眉久不描残妆和泪污红绡长门自是无梳洗何必珍珠慰寂寥上覧诗怅然不乐令乐府以新声度之号一斛珠上西幸归寻妃所在不可得上悲甚有宦者进其画真上言似甚但不活耳题诗于上曰忆昔娇妃在紫宸铅华不御得天真霜绡虽似当时态争奈娇波不顾人读之泣下命模像刋石

　　宋若昭    若宪    鲍文姬【一云即君徽】

　　宋若昭贝州人父廷芬生五女皆警慧善属文长若莘次若昭若伦若宪若荀若昭文尤高皆性素洁鄙薫泽靓妆不愿归人欲以学名家若莘诲诸妹如严师着女论语十篇若昭又为传释之贞元中昭义节度使李抱真表其才德宗召入禁中试文章并问经史大义帝咨美悉留宫中帝能诗毎与侍臣赓和五人者皆预若昭奉和御制麟德殿宴百僚诗云垂衣临八极肃穆四门通自是无为化非关辅弼功修文招隐伏尚武殄妖凶德炳韶光炽恩沾雨露浓衣冠陪御宴礼乐盛朝宗万寿称觞举千官信一同若宪同和云端拱承休命时清荷圣皇四聪闻受谏五服远朝王景媚莺初啭春残日更长命筵多济济盛乐复锵锵鄷镐谁将敌潢分未可方愿齐山岳寿祉福永无强女郎鲍文姬同和云睿泽光寰海功成展武韶戈鋋清外垒文物盛中朝圣祚山河固宸章日月昭玉筵鸾鹄集仙管鳯皇调御柳新低緑宫莺乍啭娇愿承亿兆庆千祀奉神尭凡进御未尝不蒙赏又高其风操不以妾侍命之呼学士自贞元秘禁图籍诏若莘搃领元和末卒赠河内郡君穆宗以若昭尤通练拜尚宫嗣若莘职历宪穆敬三朝皆呼先生寳暦初卒赠梁国夫人文宗以若宪代司秘书善属辞粹论议尤礼之后以谗死伦荀早卒
　　云安公主下嫁诏陆畅作催妆诗曰云安公主贵出嫁五侯家天母亲调粉日兄怜赐花催铺百子帐待障七香车借问妆成未东方欲晓霞内人以其吴音捷才以诗嘲之曰十二层楼倚翠空鳯鵉相对立梧桐双成走报监门卫莫使吴歈入汉宫或曰宋氏姊妹作也畅酬诗曰粉面仙郎选正朝偶逢秦女学吹箫须敎翡翠闻王母不奈乌鸢噪鹊桥六宫大咍

　　宜芬公主

　　宜芬公主本豆卢氏女有才色天寳四载奚霫无主东平王安禄山请立其质子而以公主配之上遣中使护送至虚池驿公主悲愁作诗题屏风云出嫁辞乡国由来此别难圣恩愁远道行路泣相看沙塞容颜尽边隅粉黛残妾心何处断他日望长安至番而其国已立君矣质子见杀公主亦遇害

　　掖庭士人妻

　　武后朝一士人陷冤狱妻籍入掖庭善吹觱栗撰离别难曲云此别重难陈花开复恋人来时梅变雪去日柳含春物候催行客归途淑气新剡川今已远魂梦暗相亲此曲初名大郎神取良人第行也既畏人知易名曰悲切子终号怨回鹘

　　七岁女子

　　如意中女子年七岁能吟诗则天试之皆应声而就其兄辞去则天令作诗送兄遂赋云别路云初起离亭叶正稀所嗟人异雁不作一行飞

　　开元宫人    僖宗宫人

　　开元中赐边军纩衣制于宫中有兵士于短袍中得诗曰沙场征戍客寒苦若为眠战袍经手作知落阿谁边畜意多添线含情更着绵今生已过也重结后生縁兵士以诗白帅帅进呈玄宗以诗遍示宫中曰作者勿隐不汝罪也有一宫人自言万死上深闵之遂以嫁得诗者谓曰吾与汝结今生縁边人感泣又僖宗朝自内出袍千领赐塞外吏士神策军马真于袍中得金锁一枚诗一首云玉烛制袍夜金刀呵手裁锁寄千里客锁心终不开真就市货锁为人所告主将得其诗奏闻僖宗令赴阙以宫人妻真后僖宗幸蜀真昼夜不解衣前后杆御

　　天寳宫人    宣宗宫人    僖宗宫人

　　天寳末宫人憔悴不愿备宫掖有落叶题诗随御水而流云旧宠悲秋扇新恩寄早春聊题一红叶将寄接流人顾况闻而和之云愁见莺啼柳絮飞上阳宫女断肠时君恩不禁东流水叶上题诗寄与谁既逹宸聪由是遣出禁中者有五使之号焉一说顾况在洛与三诗友游于苑中坐流水上得大梧叶题诗上曰一入深宫里年年不见春聊题一片叶寄与有情人况明日于上游亦题叶上放于波中诗曰花落深宫莺亦悲上阳宫女断肠时帝城不禁东流水叶上题诗欲寄谁后十余日有客来苑中寻春又于叶上得诗以示况诗曰一叶题诗出禁城谁人酬和独含情自嗟不及波中叶荡漾乗春取次行
　　宣宗朝一宫人题诗红叶云水流何太急深宫尽日间殷勤谢红叶好去到人间卢渥应举偶临御沟得之及放宫人初下诏许从百官司吏独不许贡举人渥后一任范阳获其退宫人覩红叶嗟吁久之曰当时偶题君乃得之因作诗云一聮佳句随流水十载幽思满素懐今日却咸鸾鳯友方知红叶是良媒
　　僖宗朝于佑晚步禁衢得一红叶上有诗二句云殷勤谢红叶好去到人间佑亦题一叶云曾闻叶上题红怨叶上题诗寄阿谁后娶宫人韩氏见叶惊曰此妾所作妾水中亦得一叶验之相合因感泣曰事皆前定也【按卢渥所娶亦云韩氏未知孰是】

　　真德

　　真德新罗主善德妹也太宗立为王真德大破百济遣弟法敏以闻真德乃织锦作五言太平颂以献之其词曰大唐开洪业巍巍皇猷昌止戈戎衣定修文继百王统天崇两施理物休含章深仁谐日月抚运迈陶唐播旗何赫赫钲鼓何锽锽外夷违命者剪覆被天殃淳风凝幽显遐迩竞呈祥回时和玉烛七耀廵万方维岳降宰辅维帝任忠良五三成一德昭我唐家光帝嘉之

　　杨容华

　　容华扬烱侄女也临镜晓妆诗云宿鸟惊眠罢房栊乗晓开鳯钗金作镂鸾镜玉为台妆似临池出人疑向月来自怜终不见故去复徘徊

　　林氏

　　林氏丹阳太守洋之妹隰城丞薛元暧之妻也善属又送男彦辅左贬诗云他日初投杼勤王在隐兵有辞期不罚积意许相仍謪宦今何在衘冤犹未胜天涯分越徼骤骑速毗陵肠断腹非苦书传写岂能泪添江水远心剧海云蒸明月珠难识甘泉赋可称但将忠报主何惧点青蝇彦辅登开元进士第

　　赵氏

　　赵氏寇坦母也古兴云欎蒸夏将半暑气扇飞阁骤雨满空来当轩卷罗幙度云开夕霁宇宙何清廓明月流素光轻风换炎铄孤鵉伤对影寳瑟悲别鹤君子去不还揺心欲何托又云金菊延清霜玉壶多美酒良人独不归芳菲岂常有不惜芳菲歇但伤别离久含情罢斟酌凝怨对窗牖又云霁雪舒长野寒云伴秋谷严风振枯条啼猿抱冰木所嗟游宦子少小荷天禄前程未云至凄怆对车仆岁寒成咏歌日暮栖林朴不惮行路险空悲年运促

　　乔氏

　　乔氏乔知之妹也咏破帘云已漏风声摆绳持也不禁一从经落节无复有贞心

　　张氏

　　张氏戸部侍郎吉中孚妻也古意云辘轳晓转素丝绠桐声夜落苍苔砖涓涓吹溜若时两濯濯佳蔬非用天大人不解此中意抱瓮当时徒自贤
　　拜新月云拜新月拜月出堂前暗魄深笼桂虚弓未引弦拜新月拜月妆楼上鵉镜未安台蛾眉已相向拜新月拜月不胜情庭前风露清月临人自老望月更长生东家阿母亦拜月一拜一悲声断絶昔年拜月逞容仪如今拜月双泪垂回看众女拜新月却忆红闺年少时
　　拾得华氏花钿诗云今朝妆阁前拾得旧花钿粉污痕犹在尘侵色尚鲜曾经纎手制贴向翠眉边能助千金笑如何忍弃捐

　　蒋馧

　　馧一作藴蒋彦辅之孙也赠郑女郎古意云昨夜巫山中失却阳台女朝来香阁裏独伴楚王语艶阳灼灼河洛神珠帘繍戸青楼春能弹箜篌弄纎指愁杀门外少年子笑开一面红粉妆东园几处桃花死朝理曲暮理曲独坐窗前一片玉行也娇坐也娇见之令人魂魄销堂前锦褥红地炉緑沉香榼倾屠苏解佩时时歇歌管芙蓉帐里兰麝满晚起罗衣香不断灭烛毎嫌秋夜短

　　孙氏

　　孙氏进士孟昌期之妻也代夫作白蜡烛诗赠人云景胜银缸香比兰一条白玉偪人寒他时紫禁春风夜醉草天书仔细看谢人送酒云谢将清酒寄愁人澄澈甘香气味真好是緑窗风月夜一杯揺荡满懐春
　　琴诗云玉指朱弦轧复清湘妃愁怨最难听初疑飒飒凉风劲又似萧萧暮雨零近若流泉来碧嶂远如玄鹤下青冥夜深弹罢堪惆怅雾湿丛兰月满庭三诗皆代夫之作

　　侯氏

　　侯氏边将张揆妻也揆防戎十余年侯氏绣回文作龟形诗曰暌离已是十秋强对镜那堪重理妆闻冩几回修尺素见霜先为制衣裳开箱迭练先垂泪拂杵调砧更断肠绣作龟形献天子愿敎征客早还乡诣阙进之赐绢三百疋以彰才美

　　裴柔之

　　裴柔之元稹妻也微之自会稽拜尚书右丞到京未踰月出镇武昌柔之难之曰岁杪到家乡先春又赴任稹即赠诗曰穷冬到乡国正岁到京华自恨风尘眼尝看远地华碧幢还照曜红粉莫咨嗟嫁得浮云婿相随即是家柔之答曰侯门初拥节御苑柳丝新不是悲殊命唯愁别是亲黄莺迁古木珠履从清尘想到千山外沧江正暮春

　　龙城贵主

　　龙城贵主寄人云羞鲜鸣珰寻汉渚但凭春梦到天涯红楼日暮莺飞去愁杀深宫落砌花

　　木兰女

　　木兰唐人女也代父戍边十二年人不知其为女归赋戍边诗云促织何唧唧木兰当戸织不闻机杼声惟闻女叹息问女何所思问女何所忆女亦无所思女亦无所忆昨夜见军帖可汗大点兵军书十二卷卷卷有爷名阿爷无大儿木兰无长兄愿为市鞍马从此替爷征东市买骏马西市买鞍鞯南市买辔头北市买马鞭旦辞爷娘去暮宿黄河边不闻爷娘声唤女但闻黄河流水声溅溅旦辞黄河去暮宿黒山头不闻爷娘唤女声但闻胡骑声啾啾万里赴戎机关山度若飞朔气传金拆寒光照铁衣将军百战死壮士十年归归来见天子天子坐明堂策勲十二转赏赐百千强可汗问所欲木兰不用尚书郎愿驰千里足送儿还故乡爷娘闻女来出郊扶相将阿妹闻姨来当戸理红妆小弟闻姊来磨刀霍霍向猪羊开我东阁门坐我西间床脱我战时袍着我旧时裳当窗理云鬟挂镜帖花黄出门看火伴火伴皆惊忙同行十二年不知木兰是女郎

　　诗女史纂卷之六终

　　●诗女史纂卷之七

　　处囊斋主人辑

　　张氏

　　张氏彭伉妻也及第后廉使于公辟入幕府岁久未回张氏寄诗云久无音信到罗帏路远迢迢遣问谁闻君折得东堂桂折罢那能不暂归又云驿使今朝过五湖殷勤为我报狂夫从来夸有龙泉剑试割相思得断无伉答之云莫讶相如献赋迟锦书谁道泪沾衣不须化作山头石待我东堂折桂枝

　　刘氏

　　刘氏杜羔妻也羔不第将至家刘氏寄诗云良人的的有奇才何事年年被放回如今妾面羞君面君到来时近夜来羔即回寻登第又寄诗云长安此去无多地欎欎葱葱佳气浮良人得意正少年今夜醉眠何处楼
　　杂言寄杜羔云君从淮海游再过杜兰秋归来不须臾又欲向梁州梁州秦岭西栈道与云齐羌虏万余落戟矛自高低已念寡俦侣复虑劳攀跻丈夫重志气儿女空悲啼临卭滞游地肯顾浊水泥人生赋命有厚薄君自遨游我寂寞

　　慎氏

　　慎氏毗陵人严灌夫之妻以无子被出作诗曰当时心事已相关雨散云收一饷间便是孤帆从此去不堪重过望夫山遂如初

　　崔氏

　　崔氏卢校书象妻崔有词翰结褵之后以校书年暮微有嫌色卢因请赋诗以述懐为戏崔立成曰不怨卢郎年纪大不怨卢郎官职卑自恨妾身生较晚不及卢郎年少时大笑为乐

　　宋氏
　　宋氏郎大家也采桑诗云春来南雁归日去西蚕远妾思纷何极客游殊未返
　　朝云引云巴西巫峡指巴东。朝云触石上朝空。巫山巫峡高何已。行两行云一时起。一时起。三春暮。若言来。且就阳台。拟古神女宛转歌云、风已清。月朗琴复鸣。掩抑非千态。殷勤是一声。歌宛转、宛转和且长。愿为双黄鹄、比翼共翶翔。
　　又云日已暮。长檐鸟声度。望君君不来、思君君不顾。歌宛转、宛转那能异栖宿。愿为形与影、出入恒相逐。

　　程长文

　　程长文鄱阳人狱中书情上使君云、妾家本住鄱阳曲。一片坚心比孤竹。当年二八盛容仪。红笺草隶恰如飞。尽日闲窗刺绣坐。有时极浦采莲归。谁道居贫守都邑。幽居寂寞无人入。海燕朝归枕席寒。山花夜落阶墀湿。强暴之男何所为。手持白刃向帘帏。一命任从刀下死。千金岂受暗中欺。我心匪石情难转。志夺秋霜意不移。血溅罗衣终不恨。疮粘锦绣亦何辞。县僚曾未知情绪。即便敎人絷囹圄。朱唇滴沥独衘冤。玉箸阑干叹非所。十月寒更堪思人。一闻击柝一伤神。高髻不梳云已散。蛾眉罢扫月仍新。三尺严章难可越。百年心事向谁说。但看洗雪出圜扉。始信白玉无点缺。
　　铜雀台云、君王去后行人絶。萧筝不响歌喉咽。雄剑无威光彩沈。寳琴零落金星灭。玉阶寂寞坠秋露。月照当时歌舞处。当时歌舞人不回。化为今日西陵灰。春闺怨云、绮陌香飘柳如线。时光瞬息惊流电。良人何处事功名。十载相思不相见。

　　牛应真

　　牛应真弘农杨源妻也反魍魉问影赋序曰庚辰岁予婴沈痼之疾不起者十旬毁顿精神羸瘁形体药物救疗有加而无瘳感庄子有魍魉责影之义故假之为赋庻解疾焉赋曰魍魉问于予影曰君英逹之人聪明之子学包六艺文兼百氏颐道家之秘言采释部之幽旨既虔恭于中馈又希慕于前史不矫性以干名不毁物而成已伊淑德之如此良形神之足恃何故羸厥姿貌沮其精神烦冤枕席顦顇衣巾子惟形兮是寄形与子兮相亲何不诲之以崇德而敎之以自新异莱妻之乐道殊鸿妇之安贫岂痼疾而无生顾将微而欲亡身今节变岁移腊终春首照清光于郊甸动暄气于梅柳冰解冻而绕轩风扇和而入牖固可蠲忧释疾怡神飬寿何黙尔无营自贻伊咎仆于是乃勃然而应曰子居于无人之域游乎魑魅之乡形既图于夏鼎名又着于蒙庄何所见之不博何所谈之不长夫影依日而生像人而见岂言谈之足晓何节物之能辨随晦明以兴灭逐形骸以迁变愚夫畏影而蒙鄙之性以彰智者视阴而迟暮之心已见伊美恶兮由已影何辜而受讉且予闻至道之精兮杳冥至道之极兮昏黙逹人委性命之修短君子任时运之通塞悔吝不能纒荣耀不能惑丧之不以为丧得之不以为得子乃怒予之不覧芳春责予之不贵华饰且吾生之秉操奚子智之能测言未卒魍魉惕然而惊欻然而起曰仆生于絶域之外长于遐荒之境未喻智者之处身是以造君而问影既玄谈之至妙请终身而藏屏

　　魏氏

　　魏氏魏求己妹也赠外诗曰浮萍依緑水弱茑寄青松与君结大义移天得所从翰林无双鸟剑水不分龙谐和类琴瑟坚固同胶漆义重恩欲深夷险贵如一本自身不令积多婴痛疾朝夕倦床枕形体耻巾栉游子倦风尘从官初解巾束装赴南郢脂驾出西秦比翼终难遂衘雌苦未因徒悲枫岸远空对柳园春男儿不重旧丈夫多好新新人喜新聘朝朝临粉镜两鸳固无比双蛾谁与竞讵怜愁思人衘啼嗟薄命蕣华不足恃松枝有余劲所愿好九思勿令亏百行

　　樊氏

　　樊氏云翘夫人也裴航下第游鄂渚佣舟还都有樊氏女同载航赂其侍儿以诗求逹曰同为胡越犹懐思况遇天花隔锦屏倘若玉京朝会去愿随鵉鹤入青冥樊答诗曰一饮琼浆百感生玄霜捣尽见云英蓝桥便是神仙宅何必﨑岖上玉京后航经蓝桥渇一舎有老岖揖之求浆妪令云英擎一瓯浆水饮之航欲求云英妪曰但得玉杵臼当与之航得[杵臼]为捣药遂得娶而仙去

　　王韫秀

　　韫秀王忠嗣女也忠嗣镇北京以女归元载岁久见轻韫秀勧之游学元乃游秦为诗别韫秀曰年来谁不厌龙钟虽在侯门似不容看取海山寒翠树苦遭霜霰到秦封妻请偕行曰路扫饥寒迹天哀志气人休零别离泪携手入西秦元到京屡陈时务深符上旨肃宗擢拜中书韫秀寄诸姨妹诗曰相闼已随麟阁贵家风第一右丞诗笄年解笑鸣机妇耻见苏秦富贵时元肃代两朝宰相贵盛无比复为一篇以喻之曰楚竹燕歌动画梁春兰重接舞衣裳公孙开馆招隹客知道浮云不久长元贪恡被诛上令王氏入宫叹曰二十年太原节度使女十六年宰相妻谁能为长信昭阳之事死亦幸矣京兆笞毙

　　张窈窕

　　窈窕居蜀当时人雅相推重寄故人云淡淡春风花落时不堪愁望更相思无金可买长门赋有恨空吟团扇诗
　　春思云门前杨柳烂春辉妾闭深闺绣舞衣双燕不知肠欲断衔泥故故傍人飞
　　上成都即事云昨日卖衣裳今日卖衣裳衣裳浑卖尽羞见嫁时箱有卖愁仍缓无时心转伤故园犹虏隔何处事蚕桑

　　葛鸦儿

　　懐良人云蓬鬓荆钗世所稀布裙犹是嫁时衣胡麻好种无人种正是归时不见归一说朱滔括兵不择士族悉令赴军自阅于球场有士子容止可观进趋闲雅滔名问之曰所业者何曰学为诗问有妻否曰有即令作寄内诗援笔立成诗曰握笔题诗易荷戈征戍难惯从鸳被暖怯向雁门寒瘦尽宽衣带啼多渍枕檀试留青黛着回首画眉看又令代妻作诗答曰蓬鬓荆钗世所稀布裙犹是嫁时衣胡麻好种无人种合是归时底不归滔遗以束帛放归

　　杨德麟

　　德麟司农少卿杨敬之小女也年十三以六韵成诗题奉慈寺有云日月金轮动旃檀碧树秋塔分鸿雁翅钟挂鳯皇楼自称关西孔子二十七代孙

　　郭绍兰

　　绍兰长安豪民郭行先女巨商任宗妻也宗为贾子湘中数年不归音信不逹绍兰目覩堂中有双燕戏于梁间兰长吁而语于燕曰我闻燕子自海东来往复必经由于湘中我婿离家不归数岁蔑有音耗生死存亡弗可知也欲凭尔附书投于我婿言讫泪下燕子飞鸣上下似有所诺兰复问曰尔若相允当泊我懐中燕遂飞于膝上兰遂吟诗一首云我婿去重湖临窗泣血书殷勤凭燕翼寄与薄情夫兰遂小书其字系于足上燕遂飞鸣而去任宗时在荆州忽见一燕飞鸣于头上宗讶视之燕遂泊于肩见有一小封书系在足宗解而视之乃妻所寄之诗宗感而泣下燕复飞鸣而去宗次年归首出诗示兰后文士张说为之传

　　蒋氏

　　蒋氏凝之女陆蒙之妻也善属文而耽酒后染邪气心神不恒娣妹忧之勧其节饮强飱应声吟诗曰平生偏好酒劳尔勧吾飱但得尊中满时光度不难时有僧知业性高古有诗名偶访蒙谈玄之次蒋氏遽自内递一杯酒与僧僧求免云知业不曾饮蒋氏隔帘对曰祗如上人诗云接垒桥通何处路倚阑人是阿谁家观此风韵得不饮乎业公惭怍起而退

　　田娥

　　寄远云忆昨会诗酒终日相逢迎今来成故事岁月令人惊泪流红粉薄风度罗衣轻难为子猷忘虚负文君名
　　携手曲云携手共惜芳菲节莺啼锦花满城阙行乐逶迤念容色色衰祗恐君恩歇鳯笙龙管白日阴盈亏自感中天月

　　崔公逹

　　独夜词云晴天霜落寒风急锦帐罗帏羞更入秦筝不复续断弦回身掩泪挑灯立

　　张琰

　　春词云垂柳鸣黄鹂间关若求友春晴不可耐愁杀闺中妇日暮登高楼谁怜小垂手
　　又云昨日桃花飞今日梨花吐春色能几时那堪正愁绪荡子游不归春来泪如雨

　　裴羽仙

　　夫征匈奴不归作边将诗云风卷平沙日欲曛狼烟遥认犬羊群李陵一战无归日望断胡天哭塞云

　　刘淑柔

　　中秋夜泊武昌云两城相对峙一水向东流今夜素娥月何年黄鹤楼悠悠兰棹晚渺渺荻花秋无奈柔肠断关山总是愁

　　梁琼

　　铜雀台云歌扇向陵开齐行奠玉杯舞时飞燕列梦里片云来月色空遗恨松声莫更哀谁怜未死妾抉袂下铜台

　　刘云

　　有所思云朝亦有所思暮亦有所思登楼望君处蔼蔼浮云飞浮云遮却萧关道掩泪谁知妾懐抱玉井苍苔春院深桐花落尽无人扫
　　偼伃怨云君恩不可见妾岂如秋扇秋扇尚有时妾身永微贱莫言朝花不复落娇容几夺昭阳殿

　　张文姬

　　溪口云云一片溪口云纔向溪中吐不复归溪中还作溪中雨
　　沙上鹭云沙头一水禽鼓翼扬清音只待高风便非无云汉心

　　鲍君徽

　　惜春花云枝上花花下人可怜颜色俱青春昨日看花花灼灼今日看花花欲落不如尽此花下欢莫待春风总吹却莺歌蝶舞媚韶光红炉煑茗松花香妆成吟罢恣游乐独把芳枝归洞房
　　东亭茶燕云闲朝向晓出帘栊茗燕东亭四望通远眺城池山色裏俯聆弦管水声中幽篁引沼新抽翠芳槿低檐欲吐红坐久此中无限兴更怜团扇起清风

　　刘瑗

　　长门怨云雨滴梧桐秋夜长愁心和雨到昭阳泪痕不学君恩断拭却千行更万行
　　又云学画蛾眉独出群当时人道便承恩经年不见君王面花落黄昏空掩门

　　刘瑶

　　刘瑶一作寳古意曲云梧桐阶下月团团洞房如水秋夜阑吴刀剪破机头锦茱莄花坠相思枕緑窗寂寞背灯时暗数寒更不成寝
　　暗别离云槐花结子桐叶焦单飞越鸟啼清霄翠轩辗云轻遥遥臙脂泪迸红线条瑶草歇芳心耿耿玉佩无声画屏冷朱弦暗断不见人风动花枝月中影青鵉脉脉西飞去海阔天高不知处
　　阖闾城懐古云五湖春水碧连天国破军亡不计年惟有妖娥曾舞处古台寂寞起寒烟

　　张瑛

　　张瑛一作英铜雀台云君王冥漠不可见铜雀歌舞空徘徊西陵啧啧悲宿鸟高殿沉沉闭青苔青苔无人迹红粉空桐哀

　　姚月华

　　古怨云春草萋萋春水緑对此思君泪相续羞将离恨向东风理尽秦筝不成曲
　　又云与君形影分吴越玉枕经年对离别登台北望烟两深而身哭向寥天月
　　楚妃怨云梧桐叶下黄金井横架辘轳牵素绠美人初起天未明手拂银瓶秋水冷
　　有期不至云银烛清尊久延伫出门入门天欲曙月落星稀竟不来烟柳昽曈鹊飞去

　　廉氏

　　寄征人云凄凄北风吹鸳被娟娟西月生娥眉谁知独夜桐思处泪滴寒塘蕙草时
　　峡中即事云清秋三峡此中去鸣鸟孤猿不可闻一道水声多乱石四时天色少晴云日暮泛舟溪溆口那堪夜客思氛氲

　　崔仲容

　　戏赠云暂到昆仑未得归阮郎何事敎人非如今身佩上清箓莫遣落花沾羽衣
　　赠所思云所居幸接邻相见不相亲一似云间月何殊镜裏人丹成空有恨肠断不经春愿作梁间燕无由变此身
　　赠歌妓云水剪双眸雾剪衣当筵一曲媚春辉潇湘夜色怨犹在巫峡晓云愁不飞皓齿乍分寒玉细黛眉轻蹙远山微渭城朝两休重唱满眼阳关客未归

　　曹文姬

　　曹文姬题梅仙山丹井诗云凿开天外长生地炼出人间不死丹

　　薛媛

　　薛媛濠梁南楚材妻也楚材旅游受颖牧之眷无返旧意媛冩真寄之曰欲下丹青笔先拈寳镜寒已惊颜索寞渐觉鬓凋残泪眼描将易愁肠写出难恐君浑忘却时展画图看夫得诗甚怜之遂东归偕老焉时人嘲之曰当时妇弃夫今日夫弃妇若不逞丹青空房应独守

　　戚逍遥

　　逍遥姓戚氏冀州南宫人也二十岁父母以适同邑蒯浔耕织之家而舅姑严酷责之以蚕农怠惰而逍遥晨昏以斋洁修净为事殊不以生计在意蒯浔亦屡责之逍遥白舅姑请退返于父母家及父母家亦逼回于是不能为尘俗事愿独居静室修道以资舅姑蒯浔与父母俱有他疑乃弃之于一室而逍遥但以香水为资絶食静想自歌曰笑看沧海欲成尘王母花前别众真千载却归天上去一心珍重世间人蒯浔家及邻里悉以为妖狂夜闻室内有人言话声及晓见独坐亦不惊又三日晨起举家闻屋裂如雷但见所服衣履在室内仰视半天有云霞烟霭焕赫鵉鹤飞鸣复有仙乐香軿彩伏罗列逍遥与众仙俱在云中历历言分别言语蒯浔驰报逍遥父母到犹见之邑郭之人咸奔观望无不惊叹

　　诗女史纂卷之七终

　　●诗女史纂卷之八

　　处囊斋主人辑

　　关盼盼

　　关盼盼徐州人节制张建封妾也白乐天序云徐州张尚书有爱妓盼盼善歌舞雅多风态为校书郎时游淮泗间张尚书宴予酒酣出盼盼佐欢予因赠诗落句云醉娇扶不得风袅牡丹花一欢而去尔后絶不复知兹一纪矣昨日司勲员外郎张仲素绘之访余因吟诗新有燕子楼诗三首辞甚婉丽诘其由乃盼盼所作也绘之从事武寕累年颇知盼盼始末云张尚书既殁彭城有张氏旧第中有小楼名燕子盼盼念旧爱而不嫁居是楼十余年于今尚在盼盼诗云楼上残灯伴晓霜独眠人起合欢床相思一夜情多少地角天涯不是长又云北印松柏锁愁烟燕子楼人思悄然自埋剑履歌尘散红袖香销一十年又云适看鸿雁岳阳回又覩玄禽逼社来瑶瑟玉箫无意绪任从蛛网任从灰余尝爱其新作乃和之云满窗明月满帘霜被冷灯残拂卧床燕子楼中寒月夜愁来祗为一人长细带罗衫色似烟几回欲起即澘然自从不舞霓裳袖迭在空箱二十年今春有客洛阳回曾向尚书墓上来见说白杨堪作柱忍敎红粉不成灰又赠之絶句黄金不惜买蛾眉拣得如花四五技歌舞敎成心力尽一朝身去不相随后仲素以余诗示盼盼及及覆读之泣曰自公背妾薨妾非不能死恐百载之后人以我公重色有从死之妾是玷我公清范也所以偷生尔乃和白公诗云自守空楼敛恨眉形同春后牡丹枝舎人不会人深意讶道泉台不去随盼盼得诗后往往经旬不食而卒但吟诗云儿童不识冲天物谩把青泥污雪毫有燕子楼诗集仅三百首

　　崔莺莺

　　崔莺莺与孀母郑氏客止于蒲东普救寺有张生者出于郑绪其亲乃异派之从母适丁文雅军扰崔氏惶骇不知所托张请吏护之郑厚张之德命其女莺莺以仁兄礼奉见时年十七矣张惑之崔之婢曰红娘生私为之礼者数四张缀春词二首以投之红娘持彩笺以授张曰崔所命也题其篇曰明月三五夜词曰待月西厢下迎风戸半开拂墙花影动疑是玉人来张亦微喻其旨是夕岁二月旬有四日矣崔之东有杏花一树张因梯树逹于西厢则戸半开矣红娘寝于床上因惊之红娘骇曰郎何以至张曰崔笺召我矣红娘告之复来曰至矣至矣张谓必济及莺莺至则端服严容大数张而去后数日张临轩独寝红娘敛衾携枕而至抚张曰至矣至矣睡何为哉张犹疑梦寐俄而红娘捧崔至则娇羞融冶力不能运肢体是夕旬有八日矣有顷钟晓红娘促去崔氏娇啼宛转红娘又捧而去终夕无言张自疑曰岂真梦耶所可明者妆在臂香在衣泪光荧荧然犹荧于茵席而已久之张以文调及期当西去崔命拂琴鼓霓裳羽衣序哀音怨乱泣下趋归张行文战不胜遂止于京贻书于崔以广其意崔答之云奉覧来问抚爱过深儿女之情悲喜交集兼惠花胜一合口脂五寸致耀首膏唇之饰虽荷殊恩谁复为容睹物増懐但积悲叹耳玉环一枚是儿婴年所弄寄充君子下体所佩乱丝一絇文竹茶碾子一枚欲君子如玉之贞弊志如环不解泪痕在竹愁绪萦丝因物逹诚永以为好耳心迩身遐拜会无期幽愤所锺千里神合千万珍重后岁余崔已委身于人张亦有所娶张因其夫求以外兄见夫语之崔终不为出潜赋一章词曰自从销瘦减容光万转千回懒下床不为傍人羞不起为郎憔悴却羞郎后数日张生将行又赋一章以谢絶之曰弃置今何道当时且自亲还将旧来意怜取眼前人自是遂絶
　　莺莺诗云殷红浅碧旧衣裳取次梳头暗淡妆夜合带烟笼晓日牡丹经雨泣残阳依稀似笑还非笑彷佛闻香不是香频勧娇波嗔不语等闲敎见小儿郎春晓云半欲天明半未明醉闻花气睡闻莺娃儿撼起钟声动二十年前晓寺情
　　赠双文云艶极翻含态怜多转自娇有时还暂笑间坐受无聊晓月行堪坠春酥见欲消何因肯垂手不敢望回腰又杂忆云今年寒食月无光夜色纔侵已上床忆得双文通内裏玉栊深处暗闻香又云忆得双文人静后忆得双文笼月下忆得双文独披掩忆得双文衫子薄
　　会真诗云微月透帘栊萤光度碧空遥天初缥缈低树渐葱胧龙吹过庭竹鵉歌拂井桐罗绡垂薄雾环佩响轻风绛节随金母云心捧玉童更深人悄悄晨会雨蒙蒙珠莹光文履花明隐绣龙瑶钗行彩鳯罗帔掩丹虹言自瑶华浦将朝碧玉宫目游里城北偶向宋家东戏调初微拒柔情已暗通低环蝉影动回步玉尘蒙转面流花雪登床抱绮丛鸳鸯交颈舞翡翠合欢笼眉黛羞偏聚唇朱暖更融气清兰蕊馥肤润玉肌豊无力慵移履多娇爱敛躬汗光珠点点发乱緑葱葱方喜千年会俄闻五夜穷留连时有恨缱绻意难终慢脸含愁态芳词誓素衷赠环明运合留结表心同啼粉流宵镜残灯远暗虫华光犹苒苒旭日渐曈曈乗雾还归洛吹箫亦上嵩衣香犹染麝枕腻尚残红羃羃临塘草飘飘思渚蓬素琴鸣怨鹤清汉望归鸿海阔诚难度天高不易冲行云无处所萧史在楼中【以上俱微之作】
　　杨巨源赋崔娘诗云清润潘郎玉不如中庭蕙草雪消初风流才子多春思膓断萧娘一纸书

　　步非烟

　　步非烟临淮武公业爱妾也善秦声好文笔尤工击瓯北邻赵象于南垣隙中窥见神气俱丧乃厚赂阍妻以薛涛笺题诗诱之曰一覩倾城貌尘心只自猜不随箫史去拟学阿兰来非烟冩金鳯笺酬之曰緑惨双蛾不自持只縁幽恨在新诗郎心应似琴心怨脉脉春情更泥谁象又以剡溪玉叶纸赋诗以谢曰珍重佳人惠好音彩笺芳翰两情深薄于蝉翼难供恨密似蝇头未冩心疑是落花迷碧洞只思轻雨洒幽襟百回消息千回梦裁作长謡寄緑琴非烟偶病旬日以连蝉锦香囊并碧苔笺答诗曰无力严妆倚绣栊暗题蝉锦思难穷近来赢得伤春病柳弱花敧怯晓风象回诗曰见说伤情为见春想封蝉锦緑蛾嚬叩头与报烟卿道第一风流最损人非烟答诗曰画檐春燕须同宿兰浦双鸳肯独飞长恨桃源诸女伴等闲花裏送郎归一夕曛黒象梯垣而登非烟已令重榻于下既下及晓而出象明日赠诗曰十洞三清虽路阻有心还得傍瑶台瑞香风引思深夜知是蘂宫仙驭来非烟复之曰相思只怕不相识相见还愁却别君愿得化为松上鹤一双飞去入行云无何女奴以告公业公业怒鞭楚不胜非烟饮一杯水而絶

　　薛涛

　　薛涛字洪度本长安良家子父郑因官寓蜀涛八九岁知声律其父一日坐庭中指井梧示之曰庭除一古桐耸干入云中令涛续之应声曰枝迎南北鸟叶送往来风父愀然久之及长有姿色尤工诗翰父卒母丧居韦皐镇蜀召令侍酒赋诗因入乐籍及罚赴边有懐上韦相公诗云闻道边城苦而今到始知却将门下曲唱与陇头儿武元衡辟为校书郎或疑营妓无校书之号乃韦欲奏之而罢故胡曾赠之曰万里桥边女校书琵琶花下闭门居扫眉才子知多少管领春风总不如元稹闻涛有辞辨及为监察使蜀以御史推鞠难得见焉严司空潜知其意毎遣涛往侍微之矜持笔砚薛涛走笔作四友赞其略曰磨扪虱先生之腹濡藏锋都尉之头引书媒而黙黙入文亩以休休微之惊服洎登翰林以诗寄曰锦江滑腻峨眉秀幻出文君与薛涛言语巧偷鹦鹉舌文章分得鳯凰毛纷纷辞客多停笔个个君侯欲梦刀别后相思隔烟水菖蒲花发五云高因寄旧诗与之云诗篇调态人皆有细腻风光我独知月夜咏花怜暗淡两朝题柳为欹垂长敎碧玉藏深处总向红笺写自随老大不能收拾得与君开似敎男儿皐千里镇蜀尝开宴改一字令曰口有似没量斗涛曰川有似三条椽骈曰奈何一条曲涛曰相公尚使没量斗穷酒佐三条椽有一条曲又何足怪其巧于调笑类如此涛曾为连帅所喜因事获怒而远之作十离诗以献其一笔离手云越管宣毛始称情红笺纸上撒花琼都縁用久锋头尽不得羲之手里擎其二马离廐云雪耳红毛浅碧蹄追风曾到日东西为惊玉貌郎君坠不得华轩更一嘶其三燕离巢云出入朱门未忍抛主人尝爱语娇娇衘泥秽污珊瑚簟不得梁间更垒巢其四鹰离拳云爪利如锋眼似铃平原捉兔称高情无端奋向青云外不得君王掌上擎其五犬离家云出入朱门四五年为知人性足人怜只因咬着亲情脚不得红丝毯上眠其六鱼离池云一入池中四五秋常将朱尾玩银钩近縁戏触红莲折不得随波上下游其七鹦鹉离笼云惯向侯门飬此身飞来飞去羽毛新近縁言语无方便不得笼中再唤人其八竹离丛云蓊欎栽成四五行常持坚节待秋霜近来春笋鑚阶破不得垂枝对画堂其九珠离掌云一颗明珠内外道分明皎洁水晶宫近縁一点瑕相类不得朝朝在掌中其十镜离台云铸泻黄金镜始开初生三五月徘徊为遭无限尘蒙蔽不得华堂上玉台帅覧诗怜之遂复合焉涛好制小诗惜其幅大遂狭小之蜀中号曰薛涛笺
　　春望词云花开不同赏花落不同悲欲问相思处花开花落时
　　送友人云水国蒹葭夜有霜月寒山色共苍苍谁言万里自今夕离梦杳如关塞长
　　送卢员外云玉垒山前风雪夜锦官城外别离魂信陵公子如相问长向夷门感旧恩
　　题竹郎庙云竹郎庙前多古木夕阳沉沉山更緑何处江村有笛声笛声尽是迎郎曲
　　酬支使君云延英晓拜汉恩深五马腾骧九陌尘今日谢庭飞白雪巴歌不复旧阳春
　　赠远云夫容新落蜀山秋锦字开缄别是愁闺阁不知戎马事月高还上望夫楼
　　柳絮云二月杨花轻复微春风揺荡惹人衣他家本是无情物一任南飞又北飞
　　赠杨进士狱中云玉漏深长灯耿耿东墙西墙时见影月明窗外子规啼忍使孤魂愁夜永
　　酬杨供奉法师见招云远水长流洁复清雪窗高卧与云平不嫌袁水无烟火惟笑商山有姓名
　　秋泉云冷色初澄一带烟幽声遥泻十丝弦常来枕上留情思不使愁人半夜眠
　　送姚员外云万条江柳早秋枝袅地翻风色未衰欲折一枝将赠别莫敎烟月两相悲
　　送扶錬师云锦浦归舟巫峡云緑波迢递雨纷纷山阴妙术人传久也说将鹅与右军
　　和礼书记席上见赠云翩翩射策东堂秀岂复相逢豁寸心借问风光为谁丽万条丝柳翠烟深
　　酬吴使君云支公别墅接花扃买得前山总未经入户剡溪云水满高齐咫尺蹑青冥
　　赋凌云寺二首云闻说凌云寺里苔风高日近絶纎埃横云照染芙蓉壁是待诗人寳月来
　　又云闻说凌云寺裏花飞空遶磴逐江斜有时锁得嫦娥镜缕出瑶台五色霞
　　九日遇雨二首云万里惊颷朔气深江城箫索昼阴阴谁怜不得登山去可惜寒芳色似金
　　又云茱莄秋节佳期阻金菊寒花满院香神女欲来知有意先令云雨暗池塘
　　酬雍秀才贻巴峡图云千叠云峰万须湖白波分去绕荆吴感君识我枕流意重示瞿塘峡口图
　　上王尚书云碧玉双瞳白玉郎初辞天帝下扶桑手持云篆题新榜千万人家春日长
　　赠苏三十中丞云洛阳陌上烟轮气欲逐秋空系隼飞今日芝泥检仪诏别须台外振霜威
　　送郑资州云雨暗眉山江水流离人掩袂立高楼双旌千骑骈东陌独有罗敷望上头
　　海棠溪云春敎风景驻仙霞水面鱼身总带花人世不思灵卉异竞将红缬染轻纱
　　采莲舟云风前一叶压荷蕖解报新秋又得鱼兔走乌飞人语静满溪红袂棹歌初
　　菱荇沼云水荇斜牵緑藻浮柳丝和叶卧清流何时得向溪头钓旋摘菱花旋泛舟
　　春郊游眺寄孙处士二首云低头久立白蔷薇爱似零陵香惹衣何事碧鸡孙处士百劳东去燕西飞
　　又云今朝继自说芳菲夹缬笼裙绣地衣满袖满头兼手把敎人识是看花归
　　试新服裁制初成三首紫阳宫里赐红绡仙雾朦胧隔海遥霜兔毳寒冰茧净嫦娥笑指织星桥
　　又云九气分为九色霞五灵仙驭五云车春风因过东君舎偷様人间染百花
　　又云长裙本是上清仪曾逐群仙把玉芝毎到宫中歌舞会折腰齐唱步虚词
　　寄张夫云前溪独立后溪行鹭识朱窗自不惊借问人间愁寂意伯牙弦絶已无声
　　酬新员外折花见遗云青鸟东飞正落梅衘花满口下瑶台一枝为授殷勤意把向风前旋旋开

　　柳氏

　　柳氏李将妓也李与韩翊善柳语与李曰韩秀才穷甚矣必不久贫贱宜假借之李深领之一日酒酣谓韩曰秀才当今名士柳氏当今名色以名色配名士不亦可乎遂命柳从坐接韩韩恳辞不敢当李曰大大夫相遇杯酒间一言道合尚相许以死况一妇人哉柳卒归韩来岁韩成名节度侯希逸奏为从事以世方[扰]置柳都下三岁不果迓寄诗曰章台柳章台柳往日依依今在否縦使长条似旧垂亦应攀折他人手柳复书答诗曰杨柳枝芳菲节可恨年年赠离别一叶随风忽报秋縦使君来岂堪折柳以色显独居恐不免乃欲落发为尼后竟为番将沙咤利所刼宠之専房韩怅然不能割有虞侯将许俊年少被酒起曰当为员外立至之乃急装乗一马牵一马迳驰沙咤利之第会出即入曰将军坠马且不救遣取夫人柳惊出即挟上马驰去一座惊叹同白希逸修表上闻代宗诏柳归韩

　　刘采春

　　刘采春浙人容华莫比尝作啰唝曲云不喜秦淮水生憎江上船载儿夫婿去经岁又经年又云借问东园柳枯来得几年自无枝叶分莫怨太阳偏又云莫作商人妇金钗当卜钱朝朝江口望错认几人船又云那年离别日只道往桐庐桐庐人不见今得广州书又云昨日胜今日今年老去年黄何清有日白发黒无縁元稹廉问浙东赠采春诗云新妆巧様画双蛾慢褁常州透额罗正面偷伦光滑笏缓行轻踏皱纹波言辞雅措风流足举上低回秀媚多更有脑人肠断处选词能唱望夫歌望夫歌者即啰唝之曲也元云在浙河七年因醉题东武其诗曰役役行人事纷纷碎薄书功夫两衙尽留滞七年余病痛梅天发亲情海岸疏因循归未得不是恋鲈鱼卢侍郎简求戏曰丞相虽不为鲈鱼为好鉴湖春色耳谓采春也

　　盛小丛

　　小丛妓也李尚书讷为浙东廉使夜登越城楼闻歌曰雁门山上雁初飞马邑阑中马正肥日旰山西逢驿使殷勤南北送征衣其声激切召至曰去籍妓盛小丛突厥三台词也时崔侍御元范自府幕赴阙庭李饯之命小丛歌饯在座各为一纸赠送之崔诗云羊公留宴岘山亭洛浦高歌五夜情独向柏台为老吏可怜林木响余声讷诗云绣衣奔命去情多南国隹人敛翠蛾曾向敎坊听国乐为君重唱盛丛歌其为名流所重如此

　　徐月英

　　月英江淮间娼也送人诗云惆怅人间万事违两人同去一人归生憎平望亭前水忍照鸳鸯相背飞又云枕前泪与阶前水隔个闲窗滴到明有集行于世

　　常浩

　　常浩[者]妓也赠卢夫人诗云佳人惜颜色恐逐芳菲歇日暮出画堂下阶见新月拜月仍有词傍人那得知归来玉台下始觉泪痕垂

　　莲花

　　莲花豫章妓也剑浦人陈陶居南昌西山严尚书宇镇豫章遣莲花往侍陶陶殊不顾莲花为诗曰莲花为号玉为腮珍重尚书遣妾来处士不生巫峡梦虚劳神女下阳台陶答之曰近来诗思清于月老大心情薄似云已向罗天得门戸锦衾深媿卓文君

　　杜秋娘

　　秋娘金陵倡家女也年十五为李锜妾为锜唱词云勧君莫惜金缕衣勧君莫惜少年时花开堪折直须折莫待无花空折枝

　　卾州妓

　　卾州妓失其姓名韦蟾廉问卾州罢宾僚祖饯蟾首书文选句[云]悲莫悲兮生别离登山临水送将归以笺毫授宾从请续其句逡廵有妓泫然起曰某不才不敢染翰欲口占两句韦大惊异令随念云武昌无限新栽柳不见杨花扑面飞座客无不嘉叹韦令唱作杨柳枝词

　　平康妓

　　裴思谦及第后作红笺名纸十数幅诣平康里宿焉诘旦一伎赋诗曰银釭斜背解鸣珰小语偷声贺玉郎从此不知兰麝贵夜来新惹桂枝香

　　太原妓

　　欧阳詹、游太原、悦一妓、将别、约至都相迎、寄诗曰、鸥鳬渐觉远。回头长路尘。高城已不见。况复城中人。去意自未甘。居情谅犹辛。万里东北晋。千里西南秦。一履不出门。一车无停轮。流萍与瓠系。早晚期相亲。妓得诗、思之不已、疾且甚、乃刃其髻藏之、谓女弟曰、欧阳生至、可以为信、题诗云、自从别后减容光。半是思郎半恨郎。欲识旧来云髻様。为奴开取缕金箱。絶笔而逝、及詹至、启函一恸而卒、

　　襄阳妓

　　[送人]云弄珠滩上欲消魂独把离懐寄酒尊无限烟花不留意[忍教]芳草怨王孙

　　故台城妓    耿家青衣

　　[金]陵黄进士梦遇台城故妓自云今为吴神乐部其诗云歌罢玉楼月舞残金缕衣勾钿妆迸节敛黛别重闱网断珠犹织梁春燕不归那堪回首处江步野云飞
　　耿将军守茔青衣云独持巾栉掩玄关小帐无人烛影残昔日罗衣今化尽白杨风起陇头寒

　　诗女史纂卷之八终

　　●诗女史纂卷之九

　　处囊斋主人辑

　　李冶

　　李冶字季兰女冠也五六岁其父抱于庭作诗咏蔷薇云经时未架却心绪乱縦横父恚曰此必为失行妇也后竟如其言尝与诸贤会乌程县开元寺河间刘长卿有阴重疾季兰乃调之曰山气日夕佳长卿对曰众乌欣有托举坐大笑论者美之高仲武亦云自鲍昭以下罕有其伦如远水浮仙棹寒星伴使车盖五言之隹境也上仿班姬则不足下比韩英则有余不以迟暮亦一俊姬送阎二十六赴剡县云流水阊门外○孤舟日复西○离情遍芳草○无处不萋萋○妾梦经吴苑○君行到剡溪○归来重相访○莫学阮郎迷○
　　得阎伯钧诗云、情来结镜懒梳头○暮雨潇潇庭树秋○莫怪阑干垂玉箸○只縁惆怅对银钩○
　　湖上卧病喜陆鸿渐至云、昔去繁霜月○今来苦雾时○相逢仍卧病○欲语泪先垂○强勧陶家酒○还吟谢客诗○偶然成一醉○此外更何之○
　　寄校书七兄云、无事乌程县○蹉跎岁月余○不知芸阁吏○寂寞竟何如○远水浮仙棹○寒星伴使车○因过大雷岸○莫忘几行书○
　　寄朱放云、望水试登山○山高湖又阔○相思无晓夕○相望经年月○欎欎山木荣○绵绵野花发○别后无限情○相逢一时说○
　　送韩揆之江西云相看指杨柳别恨转依依万里西江水孤舟何处归湓城潮不到夏口信应稀唯有衡阳雁年年来去飞
　　道意寄崔侍郎云莫漫恋浮名应须薄宦情百年齐旦暮前事尽虚盈愁鬓行看白童颜学未成无过天竺国依止故先生
　　赋得三峡流泉歌云妾家本住巫山云巫山流泉常自闻玉琴奏出转寥夐直似当时梦里听三峡迢迢几千里一时流入幽闺裏巨石崩岩指下生飞泉走浪弦中起初疑愤怒含雷风又似鸣咽流不通回湍曲瀬势将尽时复滴沥平沙中忆昔阮公为此曲能令仲容听不足一弹既罢还一弹愿似流泉镇相续
　　相思怨云人道海水深不抵相思半海水尚有涯相思渺无畔携琴上高楼楼虚月华满弹得相思曲弦肠一时断
　　春闺怨云百尺井栏上数株桃已红念君辽海北抛妾宋家东人至云至近至远东西至深至浅清溪至高至明日月至亲至疏夫妻
　　洁素鱼贻友人云尺素如残雪结为双鲤鱼欲知心里事看取腹中书
　　明月夜留别云离人无语月无声明月有光人有情别后相思人似月云间水上到层城

　　鱼玄机    光    威    裒

　　玄机姓鱼氏字幼微有才思善属文咸通中为李亿补阙执箕箒及爱衰入山隶西京咸宜观为女道士后以笞杀女童绿翘事下狱为京兆温璋所杀有集行于世闻李端公郢垂钓回寄赠云无限荷香染暑衣阮郎何处弄船归自惭不及鸳鸯佀犹得双双近钓矶
　　江行诗云大江横抱武昌斜鹦鹉洲前十万家画舸春眠朝未稳梦为蝴蝶也寻花
　　酬李学士寄簟云珍簟新铺翡翠楼泓澄玉水记方流唯应云扇情相似同向银床恨早秋
　　江陵愁望寄子安云枫叶千枝复万枝江桥掩映暮帆迟忆君心似西江水日夜东流无歇时【李子安】
　　送别云秦楼几夜惬心期不料仙郎有别离睡觉莫言云去处残灯一盏野蛾飞
　　迎李近仁员外云今日喜时闻喜鹊昨宵灯下拜灯花焚香出户迎潘岳不羡牵牛织女家
　　赋得江边柳云翠色连荒岸烟姿入远楼影铺秋水面花落钓人头根老藏鱼窟枝低系客舟潇潇风雨夜惊梦复添愁
　　赠邻女云羞日遮罗袖愁春懒起妆易求无价宝难得有情郎枕上潜垂泪花间晴断肠自能窥宋玉何必恨王昌
　　寄田国香云旦夕醉吟身相思又此春雨中寄书使窗下断肠人山卷珠帘看愁随芳草新别来清宴上几度落梁尘
　　酬李郢夏日钓鱼回见示云住处虽同巷经年不一过清词勧旧女香桂折新柯道性同冰雪禅心笑绮罗迹登霄汉上无路接烟波
　　访赵錬师不遇云何处欺仙侣青衣独在家暖炉留煑药邻院为煎茶画壁灯光暗幡竿日影斜殷勤重回首墙外数枝花
　　寄飞卿云阶砌乱蛩鸣庭柯烟露清月中邻乐响楼上远山明珍簟凉风着瑶琴寄恨生嵇君懒书札底物慰秋情
　　寄刘尚书云八座镇雄军謌謡满路新汾川三月雨晋水百花春囹圄长空锁干戈久覆尘儒僧观子夜覊客醉红茵笔砚行随手诗书坐遶身小才多顾盼得作食鱼人
　　感懐寄人云恨寄朱弦上含情意不任早知云雨会未起蕙兰心灼灼桃兼李无妨国士寻苍苍松与桂仍羡世人钦月色苔阶净歌声竹院深门前红叶地不扫待知音
　　隔汉江寄子安云江南江北愁望相思相忆空吟鸳鸯暖卧沙浦鸂鶒间飞橘林烟里歌声隐隐渡头月色沉沉含情咫尺千里况听家家远砧
　　情书寄子安云饮冰食蘖志无功晋水壶关在梦中秦镜欲分愁堕鹊舜琴将弄怨飞鸿井边桐叶鸣秋雨窗下银灯暗晓风书信茫茫何处问持竿尽日碧江空
　　闺怨云蘼芜盈手泣斜晖闻道邻家夫壻归别日南鸿纔北去今朝北雁又南飞春来秋去相思在秋去春来信息稀扃闭朱门人不到砧声何事透罗帏
　　春情寄子安云山路敧斜石磴危不愁行苦苦相思冰消远涧怜清韵雪远寒峰想玉姿莫听凡歌春病酒休招闲客夜贪碁如松匪石盟长在比翼连襟会肯迟虽恨独行冬尽日终期相见月圆时别君何物堪持赠泪落晴光一首诗
　　光威  韵姊妹三人
　　诗曰朱楼影直日当午玉树阴低月已三【光】腻粉暗销银镂合错刀闲剪泥金衫【威】绣床怕引乌龙吠锦字愁敎青鸟衔【裒】百味錬来怜益母千花开处闻宜男【光】鸳鸯有伴谁能羡鹦鹉无言我自惭【威】浪喜游蜂飞扑扑佯惊孤鹊语喃喃【裒】偏怜爱数螆蛦掌毎忆光抽玳琩簮【光】烟洞几年悲尚在星桥一夕怅空含【威】窗前时节羞虚掷世上风流笑苦谙【裒】独结香绡偷饷送暗垂檀袖学通参【光】须知化石心难定却是为云分易甘【威】看见风光零落尽弦声犹逐望江南【裒机】次韵曰昔闻南国容华少今日东邻姊妹三妆阁相看鹦鹉赋碧窗应绣鳯凰衫红芳满院参差折緑醑盈杯次第衔恐向瑶池曾作女謪来尘世未为男文姬有貌终堪比西子无言我更惭一曲艳歌琴杳杳四弦轻拨语喃喃当台竞斗青丝发对月争夸白玉簮小有洞中松露滴大罗天上柳烟含但能为雨心长在不怕吹箫事末谙阿母几嗔花下语潘郎曾向梦中参暂持清句魂犹断若覩红颜死亦甘怅望隹人何处在行云归北又归南
　　浣纱庙云吴越相谋计策多浣纱神女已相和一双笑靥才回面千万精兵尽倒戈范蠡功成身隐遁伍胥諌死骨消磨只今诸暨长江畔空有青山号苎罗
　　卖残牡丹云、临风兴叹落花频○芳意潜消又一春○应为价高人不问○却縁香甚蝶难亲○红英只称生宫里○翠叶那堪染露尘○及至移根上林苑○王孙方恨买无因○
　　暮春有感寄友人云、莺语惊残梦○轻妆改泪容○竹阴初月薄○江静晚烟浓○湿嘴衔泥燕○香须采蕊蜂○独怜无限思○吟罢亚枝松○
　　冬夜寄温飞卿云苦思  思灯下吟不眠长夜怕寒衾满庭木叶愁风起透幌纱窗惜月沉疏散未闲终遂愿盛衰空见本来心幽栖莫定梧桐处暮雀啾啾空遶林
　　和友人次韵云何事能消旅馆愁红残开处见银钩蓬山雨洒千峰小嶰谷风吹万叶秋字字朝看轻碧玉篇篇夜诵在衾禂欲将香匣收藏却且惜时吟在手头
　　游崇真观南楼覩新及第题名处云峰满目放春晴历历银钩指下生自恨罗衣掩诗句举头空羡榜头名
　　秋思二首云、落叶纷纷暮雨和○朱丝独抚自清歌○放情休恨无心友○飬性空抛苦海波○长者车音门外有○道家书卷枕前多○布衣终作云霄客○緑水青山时一过○  自叹多情是足愁○况当风月满庭秋○洞房偏与更声近○夜夜灯前欲白头○
　　江行云烟花已入鸬鹚巷画舸犹题鹦鹉洲醉卧醒吟都不觉今朝惊在汉江头
　　题任处士创资福寺云幽人创奇境游客驻行程粉壁空留字莲官未有名凿池泉自出开径草重生百尺金轮阁当川豁眼明
　　题隐雾寺云春花秋月入诗篇○白日清宵是散仙○空卷珠帘不曾下○长移一榻对山眠○
　　重阳阻雨云满庭黄菊篱边折雨朵芙蓉镜里开落帽台前风雨阻不知何处醉金杯
　　早秋云嫩菊含新彩远山闭夕烟凉风惊緑树清韵入朱弦思妇机中锦征人塞外天雁飞鱼在水书信若为传
　　遣懐云闲散身无事风光独自游断云江上月解缆海中舟琴弄潇梁寺诗吟庾亮楼丛篁堪作伴片石好为俦燕雀徒为贵金银志不求满林春雨緑对月夜琴幽远砌澄清沼抽簮映细流卧床书册遍半醉起梳头
　　过鄂州云柳拂兰桡花满枝石城城下暮帆迟折牌峰上三闾墓远火山头五马旗白雪楼高题旧寺阳春歌在换春词莫愁魂逐清江去空使行人万首诗
　　暮春即事云深巷穷门少侣俦阮郎唯有梦中留香飘罗绮谁家席风送歌声何处楼街近鼓鼙喧晓睡庭闲鹊语乱春愁安能追逐人间事万里身同不系舟
　　和人云茫茫九陌无知己暮去朝来典绣衣宝匣镜昏蝉鬂乱博山炉暖麝烟微多情公子春留句少思文君昼掩扉莫惜羊车频列载柳丝梅绽正芳菲
　　寓言云红桃处处春色碧柳家家月明楼上新装待夜闺中独坐含情芙蓉月下鱼戏螮蝀天边雀声人世悲欢一梦如何得作双成
　　送别云水流逐器知难定云出无心肯再归惆怅春风楚江暮鸳鸯一只失群飞
　　左名场目泽洲至京使人传语云闲居作赋几年愁王屋山前是旧游诗咏东西千嶂乱马随南北一泉流曾陪雨夜闲欢席别后花明独上楼忽喜叩门传语至为怜邻巷小房幽相如琴罢朱弦断双燕巢分白露秋莫厌蓬门时一访毎春忙在曲江头
　　和人次韵云喧喧朱紫杂人寰独自清吟月色间何事玉郎搜藻思忽将琼韵扣柴关白花发咏惭称谢僻巷深居谬学颜不用多情欲相见松萝高处是前山

　　元淳

　　元淳女冠也寄洛中诸妹云旧国经年别关河万里思题诗凭雁翼望月想蛾眉白发愁偏觉归心梦独知谁堪离乱处掩泣向南枝

　　夷陵女子

　　歌曰明月清风○良宵会同○星河易翻○欢娱不终○緑尊翠杓○为君斟酌○今夕不饮○何时欢乐○又歌曰、杨柳杨柳○袅袅随风急○西楼美人春梦中○翠帘斜卷千条入○

　　鲍家四弦

　　四弦女酒徒鲍生妾也鲍生多蓄声妓外弟韦生好乗骏马客游四方各求所好一日东归同憇水阁鲍以梦兰小情佐欢饮酣停杯阅马轩槛韦曰能以人换任选殊尤鲍欲马之意颇切密遣四弦更衣盛装顷之而至乃命勧韦酒歌云白露湿庭砌皓月临前轩此时去留恨含思独无言又歌送鲍生酒云风飐荷珠虽暂圆多情信有短因縁西楼今夜三更月还照离人泣断弦韦乃牵紫叱拨以酬之

　　李弄玉

　　会昌时一女子题三卿诗曰、昔逐良人西入关○良人身殁妾空还○谢娘卫女不相待○为雨为云归旧山○

　　湘驿女子

　　题玉泉溪云红叶醉秋色碧溪弹夜弦佳期不可再风雨杳如年

　　白衣女子

　　卢绛遇白衣女子歌曰玉京人去秋萧瑟画檐鹊起梧桐前

　　孔氏

　　孔氏幽州张衙将妻也孔生五子而故后妻李氏悍怒狠戾虐遇五子日鞭棰之五子不堪哭于母冢母忽于冢中出抚其子悲恸久之因以白布巾题诗赠张曰不忿成故人掩涕毎盈巾死生今有隔相见永无因匣[里]残妆粉留将与后人黄泉无用处恨作冢中尘有意懐男女无情亦任君欲知肠断处明月照孤坟五子得诗以呈其父其父恸哭诉于连师师上闻敕李氏决一百流岭南张停所职

　　韩仆射姬

　　韩仆射续请韩熙载撰父神道碑珍货外仍奉一歌姬为润笔文成但叙谱系品秩及薨葬哀赠而已续封还意其改窜熙载亟以歌姬珍货还之姬因题诗于泥金双带云风柳揺揺无定枝阳台云雨梦中归他年蓬岛音尘絶留取尊前旧舞衣怅然而去

　　徐氏二女

　　徐氏二女成都人徐耕女也皆有国色为诗有藻思耕家甚贫有相者谓之曰公不久当大富贵耕因使相其二女相者曰青城山有王气毎夜彻天者一纪矣不十年后有真人承运此二女当作后妃君之贵由二女致也及王建入城闻有姿色纳于后房姊生彭王妹生衍建即位姊为淑妃妹为贵妃耕为骠骑大将军及衍即位册贵妃为顺圣太后淑妃为翊圣太妃兄延琼弟延珪皆致位太师侍中衍常与母同祷青城山宫人毕从皆服云霞之衣衍自制甘州词令宫人歌之其词哀怨闻者凄怆尝至青城设醮祈福太后与太妃谒丈人观先帝御容太后诗曰千寻緑嶂夹流溪登眺因知海岳低瀑布迸舂青石碎轮菌横剪翠峰齐步粘苔藓龙桥滑目闭烟萝鸟径迷莫道穹天无路到此山便是碧云梯太妃诗曰共谒御容仪还同在禁闱笙歌喧寳殿彩仗耀金徽青泪沾罗袂红霞拂赭衣九疑山水远无路继湘妃又至汉州三学山至夜看圣灯太后诗云虔祷游灵[境]元妃夙志同玉香焚静夜银烛炫辽空泉漱云根石钟敲桧杪风印金标圣迹飞石显神功满望天涯[极]临西日脚红猿来斋室上僧集讲莚中顿觉超三乗浑疑证六通愿成修偃事社稷保延洪太妃诗云圣灯千万炬旋向碧云生细雨湿不暗好风吹更明磬敲金地响僧唱梵天声若说无心法此光如有情[凡]游覧玄都观丹景山至德寺各有唱和诗刻于石及回至天回驿又各赋诗太后诗曰周游灵境散幽情千里江山暂得行所恨风光看不足却驱金翠入龟城太妃诗曰翠驿江亭近玉亭梦魂犹是在青城[比]来出看江山景郄被江山看出行衍既荒于酒色而徐氏姊妹亦各有幸臣不能相规正以至于失国皆其致也宋平蜀俱斩于朝

　　费氏

　　费氏蜀花蕊夫人也幼能属文尤长于诗以才貌事孟昶得幸赐号花蕊夫人尝作宫词百首匹休王建及宋太祖平蜀以俘见问其所作夫人诵诗曰君王城上竖降旗妾在深宫那得知十四万人齐解甲宁无一个是男儿盖蜀败时精兵尚十四万而王师纔三万耳太祖善之后输织室以罪赐死宫词云五云楼阁鳯城间花木新长日月闲三十六宫连内苑太平天子坐昆山  又龙池九曲远相通杨柳丝牵两岸风长似江南好风景画船来往碧波中  又殿名新立号重光岛上亭台尽改张但是一人行幸处黄金阁子锁牙床  又御厨进食簇时新侍宴无非列近臣日午殿头宣索鲙隔花催唤打鱼人  又离宫别院遶宫城金板轻敲合鳯笙夜夜月明花树下傍池长有按歌声  又太虚高阁凌虚殿背倚城墙面枕池诸院各分娘子位羊车到处不敎知  又修仪承宠住龙池扫地焚香日午时等候大家来院里看敎鹦鹉念新诗  又六宫官职总新除宫女安排入画图二十四司分六局御前频见错相呼  又春风一面晓妆成偷折花枝傍水行却被内监遥觑见故将红豆打黄莺  又殿前排宴赏花开宫女侵晨探几回斜望花间遥举袖传宣声唤近臣来  又小球场近曲池头宣唤勋臣试打球先向画楼排御幄管弦声动立浮油  又自敎宫娥学打球玉鞭初控柳腰柔上棚知是官家认遍遍长赢第一筹  又新秋女伴各相逢罨画船飞别浦中旋摘荷花半歌舞夕阳斜照满衣红  又内家宣赐生辰宴隔夜诸宫进御花后殿未闻公主入东门先报下金车  又选出仙韶第一人才胜罗绮不胜春重敎按舞挑花下只踏残红作地裀  又会真广殿遶宫墙楼阁相扶倚太阳浄甃玉阶横水岸御炉香气扑龙床  又夹城门与内门通朝罢廵游到苑中毎日日高祗候处满堤红艶立春风  又立春日进内园花红蕊轻轻嫩浅霞跪到玉阶犹带露一时宣赐与宫娃  又三面宫城尽夹墙苑中池水白茫茫亦从狮子门前入旋见亭台遶岸傍  又御制新翻曲子成六宫纔唱未知名尽将觱篥来抄谱先按君王玉笛声  又旋移红树斸新苔宣使龙池更凿开展得緑波宽似海水心楼殿胜蓬莱  又才人出入毎参随笔砚行将遶曲池能向彩笺书大字忽防御制冩新诗  又供奉头筹不敢争上棚等唤近臣名内人酌酒纔宣赐马上齐呼万岁声  又殿前宫女总纎腰初学乗骑怯又娇上得马来纔欲走几回抛鞚抱鞍槁  又翔鵉阁外夕阳天树影花光远接连望见内家来往处水门斜过画楼船  又内人追逐采莲时惊起沙鸥两岸飞兰棹把来齐拍水并船相斗湿罗衣  又少年相逐采莲回罗帽罗衣巧制裁毎到岸头常拍水竟提纎手出船来  又早春杨柳引长条倚岸沿堤一面高  与画船牵锦缆暖风搓出彩丝绦  又端午生辰进御床赭黄罗帕覆金箱美人捧入南薫殿玉腕斜封彩缕长  又侍女争挥玉弹弓金丸飞入乱花中一时惊起流莺散踏落残花满地红  又七寳阑干白玉除新开凉殿幸金舆一沟泛碧流春水四面琼钩搭绮疏  又山楼彩鳯栖寒月宴殿金麟吐御香蜀锦地衣呈队舞敎头先出拜君王  又天外明河翻玉浪楼西凉月涌金盆香销甲乙床前帐宫锁玲珑闭殿门  又西风敧叶撼宫梧早怯秋寒着绣繻玉宇无人双燕去一弯新月上金枢  又夜寒金屋篆烟飞灯烛分明在紫薇漏永禁宫三十六燕回争踏月轮归  又晓吹翩翩动翠旗炉烟千叠瑞云飞何人奏对偏移刻御史天香隔绣衣  又金井秋啼络纬声出花宫漏报严更不知谁是金銮直玉宇沉沉夜气清  又内庭秋燕玉池东香散荷花水殿风阿监采菱牵锦缆月明犹在画船中  又东宫花烛彩楼新天上仙槁不锁春徧出六宫歌舞奏姮娥初到月虚轮  又纱幔薄垂金麦穂帘钩纎挂玉葱条楼西别起长春殿香壁红泥透蜀椒  又翠华香重玉炉添双鳯楼头晓日暹扇掩红鵉金殿悄一声清跸卷珠帘  又金作盘龙绣作麟壶冰楼阁禁中春君王避暑来游幸风月横秋气象新  又清晓自倾花上露冷侵宫殿玉蟾蜍擘开五色销金纸碧锁窗前学草书  又翠钿贴靥轻如笑玉鳯  钗袅欲飞拂晓贺春皇帝阁彩衣金胜进龙衣  又锁声金掣合门环帘卷真珠十二间别殿春风呼万岁中丞新押散朝班  又鸡人报晓传三唱玉井金床转辘轳烟引玉炉香绕殿漏籖初刻上铜壶  又御案横金殿幄红扇开云表露天容太常奏备三千曲乐府新词十二钟  又宫女熏香进御衣殿门开锁请金匙朝阳初上黄金屋禁掖春深昼漏迟  又三月金明柳絮飞岸花堤草弄春时楼船百戏摧宣赐御辇今年不上池  又内人稀见水秋千争擘珠帘帐殿前第一锦标谁夺得右军输却小龙船  又夜色楼台月数层金猊烟穂绕觚棱重廊曲折连三殿密上真珠百寳灯  又天门晏闭九重关楼倚银河气象间一点星球垂绛阙五云仙仗下蓬山  又禁里春浓蝶自飞御蚕眠处弄新丝碧窗尽日敎鹦鹉念得君王数首诗  又斗草深宫玉槛前春蒲如箭荇如钱不知红药阑干曲日暮何人落翠钿  又太液波清水殿凉画船惊起宿鸳鸯翠眉不及池边柳取次花飞入建章  又御座垂帘绣额单水山重叠贮金盘玉清迢递无尘到殿角东西五月寒  又春心滴破花边漏晓梦敲回禁里钟十二楚山何处是御楼曾见两三峰  又博山夜宿沉香火帐外时闻弄鳯笙理遍从头新上曲殿前龙直未交更  又春殿千官宴却归上林莺舌报花时宣徽旋进新裁曲学士争吟应诏诗  又钓线沉波漾彩舟鱼争芳饵上龙钩内人急捧金盘接拨剌红鳞跃未休  又蕙炷香销烛影残御衣熏尽彻更阑归来困顿眠红帐一枕西风梦里寒  又东宫降诞值佳辰少海星边拥瑞云中尉传开三日宴翰林当撰洗儿文  又树叶初成鸟出窠石榴花底笑声多舞中遗却金钗子拾得从他要赏罗  又小殿新妆粉欲干贵妃姊妹自来看为逢好日先移入续向西街索牡丹  又内人相续报花开准拟君王便看来缝着五弦琴绣袋宜春院里按歌回  又廵吹谩遍不相和暗看谁人曲较多明日梨花园里见先须逐得内家歌  又黄金盒里盛红雪重结香罗四出花一一榜边书敕字分明赐与大臣家  又宫人早起笑相呼不识阶前扫地夫乞与金钱争借问外头还似此间无  又小随阿姊学吹笙好见君王乞与名夜扫上床朝把镜黄金阶下不敎行  又日高殿里有香烟万岁声来动九天妃子院中初降诞内人争乞洗儿钱  又宫花不与外边同三月长生一朵红供御樱桃看守别直无鸦鸟在园中  又殿前铺设两边楼寒食宫人步打球一半走来争跪拜上棚先谢得头筹  又大仪前日暖房来嘱向朝阳乞药栽敕赐一窠红踯躅谢恩未了奏花开  又床头谢赐紫罗襦不下金阶上软舆官局总来为喜乐院中新拜内尚书  又鹦鹉谁敎转舌关内人手里飬来奸语多近更承恩泽数对君王忆陇山  又分明闲坐赌樱桃休却投壶玉腕劳各把沉香双陆子局中斗得叠高高  又禁寺红楼内里通笙歌引驾夹城中褁头宫监堂前立手把牙鞘竹弹弓  又舞来汗湿罗衣彻楼上人扶下玉梯归到院中重洗面金盆水里泼红泥  又宿妆残粉未明天总在昭阳花树边寒食内人长自打库中先散与金钱  又众中爱得君王笑偷把金箱笔砚开书破红蛮隔子上旋推当内美人来 又后宫宫女无多少起得园中笑一团舞蝶落花相看着春风共语亦应难 又蛾眉小妇砑裙长总被抄名入敎坊春设殿前多舞队棚头各别请衣裳  又水中芹叶土中花拾得还将避众家总待别人般数尽袖中拈出欎金芽  又玉箫改调移纎拍催赴红罗绣舞莚未着柘枝花帽子两行宫监在帘前  又窗窗户户院相当总在珠帘玳琩床虽道君王不来宿帐中常是炷沉香  又酒库新修近水傍泼醅初熟五云浆殿前供御频宣索进入花间一阵香  又白藤花限白银花合子门当寝殿斜近被宫中知了事毎来随驾使煎茶  又西球场里打球回御宴先于苑内开宣索敎坊诸妓乐傍池催唤入船来  又昭仪侍宴足精神玉烛抽看记饮廵倚頼识书为録事灯前时复错瞒人  又后宫阿监褁罗巾出入经过苑囿频承奉圣颜忧悮失就中常怕内夫人  又管弦声急满龙池宫女藏钩夜宴时好是圣人亲捉得更将浓墨扫双眉又密色红泥地火炉内人冬日晚传呼今宵驾幸池头宿排比椒房得暖无  又画船花舫总新妆进入池心近岛傍松栢楼窗楠木板暖风吹过一团香  又三清台近苑墙东楼槛层层映水红尽日绮罗人度曲管弦声在半天中  又安排诸院接行廊外槛周回十里强青锦地衣红绣毯尽铺龙脑欎金香  又安排竹栅与巴篱飬得新生鹁鸽儿宣受内家传喂饲花毛闲看总皆知  又年初十五最风流新赐云鬟便上头按罢霓裳归院里画楼云阁总重修  又小雨霜微润緑苔石栏红杏傍池开一枝插向金缾里捧进君王殿上来  又东内斜将紫禁通龙池鳯苑夹城中晓钟声断严妆罢院院纱窗海日红  又银烛秋光冷画屏轻罗小扇扑流萤玉阶夜色凉如水卧看牵牛织女星
　　一云姓徐氏徐匡璋女也即夫人蜀破太祖见而悦之命别护送途中作词自解曰初离蜀道心将碎离恨绵绵春日如绵马上时时闻杜鹃三千宫女皆美貌妾最婵娟此去朝天只恐君王宠爱偏未知孰是

　　黄崇嘏

　　崇嘏临卭黄使君女也作男子以诗谒蜀相周庠庠荐摄府掾事明敏胥吏畏服逾岁欲妻以女嘏作诗辞云一辞拾翠碧江湄贫守蓬茅但赋诗自服蓝衫居郡掾永抛鵉镜画蛾眉立身卓尔青松操挺志坚然白璧姿幕府若容为坦腹愿天速变作男儿庠得诗大惊问之乃知原未从人与老姥同居也

　　任氏

　　任氏者尚书侯继图妻也侯本儒生一日倚楼风起有大桐叶飘坠上有诗云拭翠敛双眉为欎心中事桐叶下庭除书我相思字此字不书石此字不书纸书向秋叶上愿逐秋风起天下有心人尽解相思死天下负心人不识相思意有心与负心不知落何地[后五]六年方卜昏任氏尝讽此事任氏曰此是妾书桐叶诗争得在君处侯以今书校叶上无异

　　周仲美

　　仲美姓周氏世居京师父宦游家于成都既而适李氏舅姑宦泗从良人赴金陵幙偶因[事弃]官入华山有长往之[意]仲美即寄身合肥外祖家方求归未得会舅调任长沙俱载而南云水茫茫去国益远形影相吊洒泪而言因书所懐于壁云爱妾不爱子为问此何理弃官更弃妻人情宁可已永诀泗之濵遗言空在耳三载无朝昏孤帏泪如洗妇人义从夫一节誓生死江乡感残春肠断晚烟起西望太华峰不知几千里

　　海印

　　海印者慈光寺尼也幼出家才思清俊舟夜诗云水色连天色风声益浪声旅人归思苦渔叟梦魂惊举棹云先到移舟月逐行旋吟诗句罢犹见远山横

　　诗女史纂卷之九终

　　●诗女史纂卷之十

　　处囊斋主人辑

　　杨氏

　　杨氏宋宁宗后也少以姿容选入宫封平乐郡夫人进婕妤历婉仪贵妃颇渉书史知古今性复机警任権术有宠竟立为后寿七十一崩谥恭圣仁烈皇后所著有宫词五十首乃其臣杜思忠模刻者今止存三十首云
　　词曰瑞日曈昽散晓红干元万国佩丁东紫宸北使班纔退百辟同趋德寿宫  又元宵时雨赏宫梅恭请光尭寿圣来醉里君王扶上辇銮舆半仗点灯回  又柳枝挟雨握新緑桃蕊含风破小红天上春光偏得早嵯峨宫殿五云中  又溶溶太液碧波翻云外楼台日月间春到汉宫三十六为分和气到人间又晚窗生白已莺啼啼在宫花第几枝烟断兽炉香未歇曲房朱户梦回时  又一帘小雨怯春寒禁籞深沉白昼闲满地落花红不扫黄鹂枝上语绵蛮  又上林花木正芳菲内里争传御制词春赋新翻入宫调美人群唱捧瑶巵  又海棠花里奏琵琶沉碧池边醉九霞禁籞融融春日静五云深护帝王家又后院深沉景物幽奇花名竹弄春柔翠华经岁无游幸多少亭台废不修  又天申圣节礼非常躬率群臣上寿觞天子捧盘仍再拜侍中宣逹近龙床  又水殿钩帘四面风荷花簇锦照人红吾皇一曲薫弦罢万族泠泠解愠中  又绕堤翠柳忘忧草夹岸红葵安石榴御水一沟清彻底晚凉时泛小龙舟　又薫风宫殿日长时静运天机一局棊国手人人饶处着须知圣算出新奇  又宫殿钩帘看水晶时当庚伏炽炎蒸翰林学士知谁直今日传宣与赐冰  又云影低涵栢子池秋声轻度万年枝要知玉宇凉多少正在观书乙夜时  又琐窗宫漏滴铜壶午梦惊回落井梧风递乐声来玉宇日移花影上金铺又凉生水殿乐声浮钓得金鳞上御钩圣德至仁元不杀指挥皆放小池头  又凉秋结束闘尖新宣入球场尚未明一朵红云黄盖底千官下马起居声  又秋高风动角弓鸣臂徤常嫌斗力轻玉陛纔传看御箭红心双中谢恩声  又思贤梦寝过商宗右武崇儒治道隆总揽干纲求治理群臣臧否疏屏风　又用人论理见宸衷赏罚刑威合至公天下监司二千石姓名都在御屏中  又家传笔法学光尭圣草真行说两朝天縦自然成一体谩夸虎步与龙跳  又泛索坤宁日一羊自从正位控辞章好生恭俭超千古风化宫嫔只淡妆  又击鞠由来岂作嬉不忘鞍马是神机撁缰絶尾施新巧背打星球一点飞又宫槐映日翠阴浓薄暑应难到九重节近赐衣争试巧彩丝新様起盘龙  又角黍冰盘饾饤装酒阑昌歜泛瑶觞近臣夸赐金书扇御侍争传佩带香  又一朵榴花插鬂鸦君王长得笑时夸内家衫子新翻出浅色轻裁艾虎纱  又帘幙深深四面垂清和天气漏声迟中宫阁里催缫茧要趂亲蚕作五丝　又岁岁蚕登麦熟时密令中使视郊圻归来奏罢天颜悦喜阜吾民鼓玉徽  又小様盘龙集翠裘金覊缓椌五花骝绣旗开处钧天奏御捧先过第一筹

　　蒨桃

　　蒨桃寇莱公妾也灵淑能诗公尝高会集诸妓赏绫绮千数蒨桃献诗曰一曲清歌一束绫美人犹自意嫌轻不知织女寒窗下几度抛梭织得成又云风动衣单手屡呵幽窗轧轧度寒梭腊天日短不盈尺何似妖姬一曲歌公和之曰将相功名终若何不堪急景似奔梭人间万事何须问且向尊前听艳歌莱公寻贬岭南道杭州蒨桃有疾谓莱公曰妾必不起幸葬于天竺山下公惊哀不已蒨桃曰相公宜自爱亦非久居人世者已而公果薨于雷州今墓在下天竺

　　钱氏

　　钱氏南宫县君也有感诗云士悲秋色女懐春此语由来未是真倘若有情相眷恋四时天气总愁人

　　王氏

　　王氏赵德麟妻也尝作诗云白藕作花风已秋不堪残睡更回头晚云带雨归飞急去作西窗一夜愁时德麟鳏居因见此诗遂娶之以为二十八字媒也

　　宣和士女

　　宋宣和六年徽宗于元宵放灯宣赐万姓人酒一杯忽一妇人饮毕将金杯藏于懐中当被押至御前妇人奏鹧鸪天词云月满蓬壶灿烂灯与郎携手至瑞门贪观鵉鹤笙歌举不觉鸳鸯失却群天渐晓感皇恩传宣赐酒脸生春归家只恐儿夫责乞赐金杯作照凭徽宗即以金杯与之或曰此妇之词恐伊夫宿构以欺陛下否上遂命此妇以金杯撰念奴娇词云妇复口占曰桂魄澄辉禁城内万盏花灯罗列无限隹人穿绣径几多妖艶奇絶鳯烛交光银灯相射奏萧韶初歇鸣鞘响处万民仰瞻宫阙  妾自闺门给假与夫携手共赏元宵误到玉皇金殿砌赐酒金杯满设从来量窄红凝粉面尊见无凭说假王金盏免公婆责罚臣妾上大悦与之

　　朱后

　　朱氏宋钦宗后也与徽钦郑太后为契丹所虏起送燕京时有番官泽利者押发泽利与信安知县饮酒乗醉命朱后勧酒唱歌朱后以不能对泽利怒曰四人性命在我掌中安得如是后不得已不胜涕泣乃持杯作歌曰幼富贵兮厌绮罗裳长入宫兮奉尊王今委顿兮流落异乡嗟造物兮速死为强歌毕上泽利酒泽利笑曰词最好可更唱一歌勧知县也后再歌曰昔居天上兮珠宫贝阙今日草莾兮事何可说屈身辱志兮恨何可雪誓速归泉下兮此愁可絶泽利拽后衣曰坐此同饮后怒欲手格之力不及为泽利所击頼知县勧止复举杯持后手曰勧将军酒后曰妾不能矣愿将军杀我死且不恨欲自投井左右救止之后卒于燕年二十岁

　　林杜娘

　　林杜娘杭州新城人碧沼胜居诗云幽谷泉声冷鸟啼僧定深好花丛古砌寒瀑发高岑游客陆鸿渐居人支道林欲辞青嶂去临去复成吟

　　王氏

　　王氏曹元宠母也雪中观伎云梁王宴罢下瑶台窄窄红靴步雪来恰似阳春三月暮杨花飞处牡丹开

　　王氏

　　王氏丞相徽侄女幼年慕道抚琴吟诗尝曰洞宫有君命当补仙官题诗曰玩水登山无足时诸仙频下听琴诗此心不恋居人世惟见天边双鹤飞是夕奄然而终双鹤音乐异香满野及就木空形而已

　　王氏    王氏    王安石妻

　　王氏蓬莱县君乃舒王安石女吴安持妻也有诗寄其父曰西风吹入小窗纱秋气应怜我忆家极目江山千里恨依然和泪看黄花舒王以楞严经新释付之和曰青灯一点映窗纱好读楞严莫念家能了诸縁如梦幻世间应有妙莲花又平甫女为刘天保妻有句云不縁燕子穿帘幙春去春来可得知又安石妻吴国夫人尝有小词约诸亲游西池云待得明年重把酒那知无雨又无风

　　杨璞妻

　　杨璞杞人能诗真宗召之其妻作诗以送行云更休落魄贪杯酒亦莫猖狂爱咏诗今日捉将官里去这回断送老头皮及对自言不能诗上问临行有人作诗送卿否璞曰独臣妻有诗因诵之上大笑放还山

　　丘氏

　　丘氏舜中女也姊妹皆能文词毎兄弟内集必聮咏为乐其仲尝作寄夫诗云帘里孤灯觉晓迟独眠留得宿妆眉珊瑚枕上惊残梦认得萧郎马过时

　　曹缊

　　曹缊作诗立成一日游干明寺见诸尼作绣工尼乞诗乃应声为集句云睡起杨花满绣床、为它人作嫁衣裳、因过竹院逢僧话、始觉长门兴味长、
　　鸳鸯诗云柴扉花屿接江湖头白成双得自如春晚有时描一对日长消尽绣工夫

　　○朱淑真

　　朱淑真、钱塘人、幼警慧、工诗书、风流藴藉、蚤岁不幸、父母不能择伉俪、乃嫁为市井妻、其夫村恶、蘧除戚施、种种可厌、淑真抑欎不得志、作诗多忧怨之思、以冩其不平之愤、时牵情于才子、竟无知音、悒悒抱恚而死、其清昼诗云、竹揺清影罩幽窗两两时禽噪夕阳谢却海棠飞尽絮困人天气日初长
　　春日杂书云、春来春去几经过○不似今年恨最多○寂寂海棠枝上月○照○人清夜欲如何○又云、门前春水碧于天○坐上诗人逸似仙○彩鳯一双云外落○吹箫归去又无縁○
　　春宵云梦回酒醒春愁怯○寳鸭烟销香未歇○薄衾无奈五更寒○杜鹃叫落西楼月○
　　有感云、倦对飘零满径花○静闻春水闹鸣蛙○故人何处草空碧○撩乱寸心天一涯○
　　早秋云、肃肃西风至○凄然景骤清○雨余残暑退○日落晚凉生○鹰隼双眸转○梧桐一叶惊○试听松竹里○万籁起秋声○
　　春霁云、淡淡轻寒雨后天○柳丝无力带朝烟○弄晴莺舌于中巧○着雨花枝分外妍○消破旧愁凭酒醆○去除新恨頼诗篇○年年来到梨花月○瘦不胜衣怯杜鹃○
　　送春词云、楼外垂杨千万缕○欲系青春少住○春还去○犹角风前飘柳絮○随春且看归何处○满目山川闻杜宇○便做无情○莫也愁人意○把酒送春春不语○黄昏却下潇潇雨○
　　夏日游湖词云恼烟撩露留我须臾住携手藕花湖上路一霎黄梅细雨娇痴不怕人猜和衣倒在人懐最是分携时候归来懒傍妆台
　　同时有魏夫人者亦能诗尝置酒以邀淑真命小鬟队舞因索诗以飞雪满群山为韵淑真醉中援笔赋五絶云管弦催上锦裀时体态轻盈祗欲飞若使明皇当日见阿蛮无计恍杨妃又云香茵稳衬半钩月往来凌波云影灭弦催紧拍促将遍两袖翻然作回雪又云柳腰不被春拘管鳯转鵉回霞袖缓舞彻伊州力不禁莚前扑簌花飞满又云占断京华第一春清歌妙舞寔超群只愁到晓人星散化作巫山一段云又云烛花影里粉安闲一点愁侵两点山不怕带他飞燕妬无言逐拍省弓弯立春前一日云梅花枝上雪初融一夜高风激转东芳草池塘冰未薄柳条如线着春工 
　　立春古律三首云、停杯不饮待春来○和气先春动六街○生菜乍挑宜卷饼○罗幡旋剪称聮钗○休论残腊千重恨○管入新年百事谐○从此对花并对景○尽拘风月入诗懐○  自折梅花插鬂端○韭黄兰茁簇春盘○泼醅酒簐浑无力○作恶东风特地寒○  彩胜春幡袅鳯钗○新春不换旧情懐○草汀新緑冰痕满○柳眼藏娇雪影埋○
　　新春云、楼台影里荡春风○恊气融怡物物同○草色乍翻新様緑花容不减旧时红莺唇小巧轻烟里○蝶翅轻便细雨中○聊把新诗记风景○休嗟万事转头空○
　　晴和云、海棠深院雨初收○苔径无风蝶自由○百结丁香夸美丽○三眠杨柳弄轻柔○小桃酒腻红尤浅芳草寒余緑渐稠寂寂珠帘归燕未○子规啼处一春愁○
　　春阴古律三首云、薄云笼日弄轻阴○试与诗工略话春○蚕茧緑杨初绩线○茸茸碧草渐成茵○园亭深寂撩私恨○山水昏明恼暗颦○芳意被他寒约住○天应知有惜花人○  陡觉湘裙剰带围情懐常是被春欺半檐落日飞花后一阵轻寒微雨时幽谷想应莺出晚旧巢却怪燕归迟间关几许伤懐处悒悒柔情不自持  杨花搅乱少年心怕雨愁风用意深付与酒杯浑不管从敎天气作春阴
　　问春古律云、春到休论旧日情○风光还是一番新○莺花有限偏供我○桃李无言祗恼人○粉泪洗干清瘦面○带围宽褪小腰身○东君负我春三月○我负东君三月春○
　　新春云、十二阑干锁画楼○春风吹损上帘钩○花心柳眼从敎放○蝶意蜂情一任休○媂滞酒杯消旧恨○禁持诗句遣新愁○东君若也怜孤独○莫使韶光便似秋○
　　伤春云、阁泪抛诗卷○无聊酒独亲○客情方惜别心事已伤春柳暗轻笼日花飞半掩尘莺声惊蝶梦○唤起旧愁新○
　　春日感懐云寂寂多愁客○伤春二月中○惜花嫌夜雨○多病怯东风○不奈莺声砕○那堪蝶梦空○海棠方睡足○帘影日融融○
　　仲春书事云、乍暖还寒二月天○酿红酝緑闘新鲜○日烘春色成和气○风弄花香作瑞烟○莺舌似簧初学语○柳条如线未飞绵○金杯满酌黄封酒○欲勧东君莫放権○  乳燕调雏出画檐游蜂喧翅入珠帘日长无事人慵困金鸭香销懒更添
　　春半云、拭目凭栏久○柔风拂面吹○莺花争妩媚○诗酒闘清奇○已近清明节○初过上巳时○莫萦寻俗事○随意乐春熙○
　　春日即事云、轻寒噤瘁花期晚○皱緑差鳞接远波○跃藻白鱼翻玉尺○穿林黄鸟度金梭○闲将诗草临轩读○静听渔船隔岸歌○尽日倚窗情脉脉○眼前无事奈春何○
　　春词云、屋嗔柳叶噪春鹅○帘幙风轻燕翅斜○芳草池塘初梦断○海棠庭院正愁加○几声娇巧黄鹂舌○数朵柔纎小杏花○独倚小窗梳洗倦○自惭辜负好年华○  屈指清明数日期○纷纷红紫兢芳菲○他塘水暖鹣鹣并○巷陌风轻燕燕飞○柳带万条笼淑景○游丝千尺舞晴晖○人间何处无春色○秪是西楼人未归○
　　春色有懐云、客里逢春想恨浓○故园花木梦魂同○连堤緑荫晴烟里○映水红揺薄雾中○
　　约游春不去云、邻姬约我踏青游○强拂愁眉下小楼○去户欲行还自省○也知憔悴见人羞 ○ 少年意思懒能酬○爱好心情一向休○若到旧家游冶处○只应满眼是春愁○
　　喜晴云、鹁鸠声歇已开晴柳眼窥春浅放青楼上卷帘凝目处远山如画展围屏
　　春日杂诗云柳丝软软扬东风○日色家家一様同○嫰草破烟开秀緑○小桃和露折香红○  松松丽日约余寒○春向梅边柳上添○蜂蝶自知新得意○展须忙翅入层帘○  柳垂新緑腻烟光○紫燕惺松语画梁○午睡忽惊鸡唱罢○日移花影上窗香○  卷帘月挂一钩斜○愁到黄昏转更加○独坐小窗无伴侣○含情羞对海棠花○　斗草寻花正及时○不为容易见芳菲○谁能更觑闲针线○且殢春光伴酒巵○  月筛窗幌好风生○病眼伤春泪欲倾○冩字弹琴无意绪○踏青挑菜没心情○  一年好处清明近○已觉春光大半休○点检芳菲多少在○翠深红线已关愁○  蒙蒙细雨湿香尘○似欲藏鸦柳色新○斗草工夫浑忘却○祗凭诗酒破除春○  自入春来日日愁○惜花翻作为花羞○呢喃飞过双双燕○嗔我帘垂不上钩○
　　晚春会东园云、红点苔痕緑满枝○举杯和泪送春归○鸧鹒有意留残景○杜宇无情叫落晖○蝶翅残花盘地舞○燕随狂絮入帘飞○醉中曾记题诗处临水人家半掩扉
　　晚春有感云、却扇羞花春已空○扫红吹白任颠风○断肠芳草连天碧○春不归来梦不通○
　　暮春云纔过清明春意残落花飞絮便相关衘泥燕子时来去酿蜜蜂儿自往还风静窗前榆叶茂雨余墙角藓苔班緑槐高柳浓阴合深院人眠白昼闲  碧沼荷钱小叶圆眼前芍药恣连颠清明已过三春候谷雨初晴四月天乍着薄罗偏觉瘦懒匀鈆粉祗宜眠情知废事因诗句气习难除笔砚縁  举杯无语送春归分付东风欲去时燕子楼台人寂寂梨花庭院雨丝丝枝头添翠莺先觉叶底销红蝶未知诗卷酒杯新废却闲愁消遣殢他谁
　　恨春云、樱桃初荐杏梅酸○燕子风高麦秀寒○惆怅东君太情薄○挽留时暂也应难○  桃李芬菲尔许时○苦无佳句纪相思○春光虽好多风雨○恩爱方深奈别离○泪眼谢他花缴抱○愁懐惟頼酒扶持○莺莺燕燕休相笑○试与单栖各自知○  病酒厌厌日正高○一声啼鸟在花稍○惊回好梦方萌蕊○唤起新愁却破苞○暗把后期随处记○闲将清恨倩诗嘲○从今始信恩成怨○且与莺花作淡交○  迟迟花日上帘钩○尽日无人独倚楼○蝶使蜂媒传客恨○莺梭柳线织春愁○碧云信断惟劳梦○红叶诗成想到秋○几许别离多少泪○不堪重省不堪流○  一篆烟销系臂香闲看书册就牙床莺声冉冉啼深院柳色阴阴暗画墙
　　下湖即事云、晴波碧様接长空○书馆春寒柳曵风○隔岸谁家修竹里○杏花斜映一枝红○
　　春日闲坐云社燕归来春正浓摧花雨倩一番风倚楼闲省经由处月馆云藏望眼中
　　春夜云半窗斜月人归后一枕清风梦破时无奈梨花春寂寂杜鹃声里祗颦眉
　　元夜云、月满今宵霁色澄○深沉帘幙管弦清○夸豪斗彩连仙馆○坠翠遗珠满帝城○一派笑声连鼓吹○六街灯火乐升平○归来禁漏踰三四○窗上梅花瘦影横○
　　元夜遇雨云、烟火笙歌是处休○沉沉春雨暗皇州○危楼十二阑干曲一曲阑干一曲愁
　　雨中冩懐云东风吹雨苦生寒悭涩春光不放宽万紫千红浑未见闲愁先占许多般
　　夜雨二首云抑欎无眠坐夜阑窗风战雨下琅玕自将好况供陪梦只恐灯花不耐寒  朝来春在雨中看心碎檐声点滴间縦有酒能消熟恨宁无花解怨生寒
　　移花云、自移红药遶栏栽○粉腻香娇逐旋开○且与幽人充近侍○莫敎风雨苦相催○
　　小桃叶去偶生数花云庭外缃桃一蕚红多情特地振春风仙源已露真消息迥作新花发旧丛
　　窗西桃花盛开云、尽是刘郎手自栽○刘郎去后几番开○东君有意能相顾○蛱蝶无情更不来○
　　杏花云、浅注胭脂剪绛绡○独将妖艶冠花曹○春心自得东君意○犹胜玄都观里桃○
　　梨花云、朝来带雨一枝春○薄薄香罗蹙蕊匀○冷艶未饶梅共色○靓妆长与月为邻○许同蝶梦还如蝶○似替人愁却笑人○须到年年寒食夜○情懐为你倍伤神○
　　海棠云、胭脂为脸玉为肌○未赴春风二月期○曾比温泉妃子睡○不吟西蜀杜陵诗○桃花艶冶羞回首○杨柳轻柔祗皱眉○燕子欲归寒食近○黄昏庭院雨丝丝○
　　荼■〈艹縻〉云花神未怯春归去故遣仙姿殿后芳白玉体轻蟾魄莹素纱囊薄麝脐香梦思洛浦婵娟态愁记瑶台浅淡妆勾引诗情清絶处一枝和雨在东墙
　　偶得牡丹数本移植窗外将有看花意二首云玉种元从上苑分拥培围护怕因循快晴快雨随人意正为墙阴作好春  香玉封春未啄花露根烘晓见红霞自非水月观音様不称维摩居士家
　　瑞香花云、玲珑巧蹙紫罗囊○今得东君着意妆○带露欲开宜晓日○临风微困怯春霜○发挥名字来雕辇○弹压芳菲入醉乡○最是午窗初睡省○重重赢得梦魂香○
　　柳云、万缕千丝织暖风○带烟笼雾市槁东○绾成幽恨斜阳里○折断离情细雨中○
　　柳絮云、缭绕晴空似雪飞○悠扬不肯着尘泥○花边轻软粘蜂翅○陌上颠狂趂马蹄○贴水化萍随浪远○舞风无影度墙低○成团作阵愁春尽○故把东君归路迷○
　　闻子规有感云、花落花开事可悲○等闲一醉失芳菲○园林初听莺声细○庭径俄看蝶粉稀○敧枕夜深无梦到○倚楼天外有神飞○我无云翼飞归去○杜宇能飞却不归○
　　春兴云玉树春归日金宫乐事多后庭东未旵轻辇晓相过笑出花间语娇来竹下歌莫交明月去留着醉嫦娥
　　三月三日云、林花落尽草初齐○客里萧条思欲迷○又是春光去时节○满城飞絮乱莺啼○
　　清明游饮少湖庄云、清明玩赏正繁华○今日林捎落尽花○人散酒阑春已去○一泓初涨满池畦○
　　黄花云、土花能白又能红○晩节由能爱此工○宁可抱香枝上老○不随黄叶舞秋风○
　　日永云雨过横塘蛙吹闹日融芳圃蜜脾香一腔心事难消遣双鹊飞鸣过短墙
　　端午云縦有灵符共彩丝心情不似去年时榴花照眼能牵恨强切菖蒲泛酒卮
　　苦热闻田夫语有感云日轮推火焼长空○正是六月三伏中○旱雪万叠赤不雨○地裂河枯尘起风○农忧田亩槁禾黍○车水救田无暂处○日长饥渇喉咙焦○汗血勤劳谁与语○播插耕耘功已足○尚愁秋晚无成熟○云霓不至空自忙○恨不抬头向天哭○寄语豪家轻薄儿○纶巾羽扇将何为○田中青稲半黄稿○安坐高堂知不知○
　　纳凉桂堂二首云、微凉待月画楼西○风递荷香拂面吹○先自桂堂无暑气○那堪人唱雪堂词○  清香满座瓜分玉○明月澄空酒漾金○不是夜深难就醉○一帘秋色竹森森○
　　梅蒸滋甚因懐湖上二首云东风作雨浅寒生梅子传黄未肯晴戢戢箨龙头角就湿云缭绕遍江城  云暗湖光雨四垂珠玑万斛撒琉璃紫苔阶面寒声急有甚心情更赋诗○
　　纳凉即事云、旋折莲房破緑瓜○酒杯牧起点新茶○飞蝇不到冰壶净○时有凉风入齿牙○
　　夏雨生凉三首云烈日如焚正藴隆黒云载雨泻长空搜龙霹雳一声歇庭竹萧萧来好风  崒嵂金蛇殷殷雷过雷班皎渐晴开雨催凉意诗催雨当尽新蒭玉友醅  眼界清无俗事来要凉更着好诗催凉生还又撩幽恨留取孤尊对月开
　　雨过云赛雨脱箨緑参差雨过微风有面宜浴罢晩妆慵不御却亲笔砚赋新诗
　　喜雨云赤日炎天焼八荒田中无雨苗半黄天工不放老龙懒掣电驱雷云四方琼瑰万斛泻碧落陂湖池沼皆泱泱高田低田尽沾泽农喜禾无枯槁伤我皇圣德布寰宇六月青天降甘雨四海成蒙滂沛恩九州岛尽解焦熬苦倾盆势歇尘点无衣袂生凉罢挥羽江上数峰天外青眼界増明快心腑炎热一洗无留迹顿觉好风生两液纱厨湘簟爽气新沉李削瓜浮玉液傍池占得秋意多尚余珠点缀圆荷楼头月上云散尽远水连夭天接波
　　夏夜云、花底杯倾演漾金○月边风细竹阴阴○故人清远更真絶○消尽烦襟爽气深○
　　新荷云、平波浮动洛妃钿○翠色娇圆小更鲜○荡漾湖光三十顷○未知叶底是[谁]莲○
　　青莲花云净土移根体性殊○笑他红白费工夫○幽姿羞损婵娟女○异色孤芳潋灔湖○顾影有情欺水荇○向人无语鄙风蒲○一枝揺动清香远○几许诗笺与画图○
　　水栀子云一痕春寄小峰峦檐卜香清水影寒玉质自然无暑意更宜移就月中看
　　羞燕云、停针无语泪盈眸○不但伤春夏亦愁○花外飞来双燕子○一番飞过一番羞○
　　浴罢云浴罢云鬟乱不梳清癯无力气方苏坐来始觉头魂定尚怯凉风到坐隅
　　早秋云一痕雨过湿秋光纨扇初抛自有凉雾影乍随山影薄蛩声偏接漏声长
　　秋日登楼云、梧影萧疏宜晚晴○残蝉凄楚不堪听○楼高一望秋山远○满眼重重叠叠青○
　　秋日杂书二首云、雨过凉生枕簟秋○楼头新月挂银钩○无劳挥扇纎纎手○只好焼香伴酒瓯○  窗外蛩吟解说秋○迢迢清夜忆前游○月光转过西楼上○添得离人一段愁○
　　秋夜二首云、夜久无眠秋气清○烛花频剪又三更○就床凉满梧桐月○月在梧桐缺处明○  碧天如水夜澄鲜○桂子风传懒去眠○应羡嫦娥知我意○中秋未到月先圆○
　　秋夜闻雨二首云、竹窗潇索镇如秋○雨滴檐花夜不休○独宿广寒多少○恨一时分付我心头○  似篾身材无事廋如丝肠肚怎禁愁山窗更听芭蕉雨一叶声中万斛愁
　　秋夜有感云、泪滴双眸寸结肠○怕黄昏后到昏黄○更堪细雨新秋夜○一点残灯更漏长○
　　中夜云、长空捧出一轮月○玉宇吹开万里云○寂寞天涯人自远○笛声何处更清芬○
　　月夜云、灯花鹊噪两无凭○那更清宵梦不成○月上楼头天似洗○愁人别是一般情○
　　长宵云、月转西窗斗帐深○灯昏香烬拥寒衾○梦飞何处关山隔○肠断谁家捣夜砧○
　　对景谩成云、半窗残照一帘风○小小池亭竹迳通○枫叶醉红秋色里○两三行雁夕阳中○
　　七夕云、金井西风梧叶稀○穿针楼上月光微○天孙也赴今宵约○不赐人间巧様玑○
　　中秋云、秋来长是病○不易到中秋○欲赏今宵月○须登昨夜楼○露浓梧影淡○风细桂香浮○莫做寻常看○嫦娥亦解愁○
　　中秋值雨云、积叶冷翻阶○凝云暗海涯○楼高劳望眼○天暝苦吟懐○宛转愁难遣○团圆事未谐○四檐飞雨急○寂寂坐空斋○
　　独坐云、卷帘待明月○拂槛对西风○夜气涵秋色○瑶河度碧空○草根鸣蟋蟀○天外叫冥鸿○几许旧时事○今宵谁与同○
　　中秋闻笛云、谁家横笛弄轻清○唤起离人枕上情○自是断肠听不得非干吹出断肠声
　　九日云去年九日愁何限重上心来益断肠秋色夕阳俱淡薄闺情离思总凄凉征鸿有序全无信黄菊多情更有香自觉年来清瘦了○懒将鵉鉴照容光○
　　冬日梅窗书事四首云明窗莹几净无尘月映幽窗夜色新惟有梅花消息早对人先放一枝春  爱日烘檐暖似春梅花描摸雪精神一技未寄江南信恼杀幽闺独睡人  病起眼前无限意○可人惟有一枝梅○短墙明月撗疏影○时有清香入酒杯○　淡皪庭梅浅浅春小窗相对自清新幽香几阵牵吟思不似梨花带雨频
　　二色梅云缀雪融酥各自芳两般颜色一般香瑶池会罢朝元客缟素仙裳问道装
　　山脚有梅一株地差背阴冬深初结蕊作絶句寄之云溪槁野店梅都绽此地冬深尚未寒寄语梅花且宁奈枝头无雪不堪看
　　雪夜对月赋梅云一树梅花雪月间梅清月皎雪光寒看里俱清彻酌酒吟诗兴侭宽
　　欲雪云寒雀飞飞满竹篱冻云四野雪将垂北风不看人情面控勒梅花不放枝
　　围炉云坐拥红炉唱小词新蒭新酒赏新诗大家莫惜今宵醉一别参差又几时
　　除日云爆竹声中腊已残酴酥酒暖烛花寒朦胧晓色笼春色便觉风光不一般
　　除夜云穷冬欲去尚徘徊独坐频斟守岁杯一夜寒威随漏尽十分春色待朝来
　　西楼寄情云蛱蝶双飞过晓窗宿醒未醒倦梳妆闲情俱付东流水愁看春山画不长
　　书窗即事二首云、花落春无语○春归鸟自啼○多情是蜂蝶○飞过粉墙西○  几阵催花雨○高低扬落红○榆钱空万叠○难买一春风○
　　夜留依緑亭二首云水鸟栖烟夜不喧风传宫漏到湖边三更好月十分魄万里无云一様天  雨过新凉秋兴浓流萤明灭緑杨中庭虚池印一方月楼静檐披四面风
　　闲步云天街荡荡净无尘灯火荧煌不夜城乍得新凉宜散步一钩新月映疏明
　　闻鹊云檐头花外噪风情拨去闲愁着耳听灵鸟已承云信息预先来报两三声
　　灯花云兰缸和气散氤氲忽作元珠吐穂新膏脉破芽非藉手敷芳成艶不关春疑情海角天涯事搅乱衾寒枕冷人我欲生怜心焰上何妨好客致清贫
　　书王庵道姑壁云、短短墙围小小亭○半檐疏玉响冷冷○尘飞不到人长静○一篆炉烟两卷经○
　　东马塍云、一塍芳草碧芊芊○活水穿花暗护田○蚕事正忙农事急○不知春色为谁妍○
　　墨梅云、若个龙眠手○能传处士诗○借他窗上影○写作雪中枝○顷刻回春色○轻盈动玉巵○不能殷七七○横笛月中吹○
　　秋懐云、瓯鹭鸳鸯作一池○须知羽翼不相宜○东君是与花为主○一任多生连理枝○
　　旧愁云、银屏屈曲障春风独抱寒衾睡正浓啼鸟一声惊梦破○乱愁依旧锁眉峰○
　　清瘦云、春花秋月若浮沤○怎得心如不系舟○肌骨大都无一把○可怜禁驾许多愁○
　　掬水月在手云、无事江头弄碧波○分明掌上见嫦娥○不知李謪仙人在○曾向江头捉得么○
　　弄花香满衣云艶红影里撷芳回沾惹春风两袖归夹路露桃浑欲笑不禁蜂蝶遶人飞
　　圆子云轻圆絶胜鸡头肉滑腻偏宜蟹眼汤縦可风流无处说已输汤饼试何郎
　　宴谢夫人堂云竹引清风入酒巵森森凉气暗侵肌水峦四叠浑无暑不似人间六月时
　　吊林和靖二首云不见孤山处士星西湖风月为谁清当时寂寞冰霜下两句诗成万古名  短蓬载影夜归时月白风清易得诗不识酌泉拈菊意○一庭寒翠蔼空祠○
　　答求谱云雨好解开花百结风恬扶起柳三眠春醲酽处多伤感那得心情事管弦
　　得家嫂书云声声喜报鹊温柔忽接芳缄自便邮一尺溪藤摛锦带数行香墨健银钩倾心吐尽重重恨入眼翻成字字愁添得情懐无足处非干病酒与悲秋
　　落花云连理枝头花正开妬花风雨便相催愿敎青帝长为主莫遣纷纷点翠苔
　　自责二首云女子弄文诚可罪那堪咏月更吟风磨穿鐡砚非吾事绣折金针却有功  闷无消遣只看诗又见诗中话别离添得情懐转萧索始知怜悧不如痴○

　　魏夫人
　　魏夫人卷帘词云记得来时春未暮执手攀花袖染花梢露暗卜春心共花语争寻双朵争先去  多情因甚相辜负有轻拆轻离向谁分诉泪湿海棠花枝处东君空把奴分付

　　丁渥妻

　　丁渥在太学已久梦归见其妻灯下作书云泪湿香罗袖临风不肯干欲凭西去雁寄与薄情看后得诗果即梦中所见者

　　崔球妻

　　崔球久居太学梦归见其妻秉烛冩诗寄夫云数日相望极须知志气迷梦魂不怕险飞过大江西后得来诗即梦中之句梦之夕乃修书时也

　　毛友龙妻

　　毛友龙未第其妻寄诗云剔烛亲封帛字书拟凭归雁寄天隅经年未报干秦策不识如今舌在无

　　高氏

　　高氏淮南士人妻也暮春感懐云杨花日日常无定海燕年年却有归一瞬青春疾如电等闲看尽缕金衣

　　詹茂光妻

　　詹茂光妻寄远云锦江江上探春回消尽寒冰落尽梅愿得儿夫似春色一年一度一归来

　　贺方回姬

　　贺方回姬答贺相公见寄云独倚危栏泪满襟小园春色懒追寻深恩总似丁香结难展芭蕉一寸心

　　侯氏

　　侯氏程珦妻也封安县君其闻雁诗云何处惊飞起雝雝过草堂早是愁无寐忽闻意转伤良人沙塞外覊妾守空房欲寄回文信谁能付汝将

　　华春娘

　　赠外云燕子楼中燕子飞芹泥一点误沾衣主人频起嗔嫌意垂下珠帘不放归

　　英州司寇女

　　一女子题梅关云妾幼侍父任英州司寇既代还以大庾有梅岭之名而反无梅遂植三十本于道仍题诗曰英州今日掌刑回上得梅山不见梅掇俸买将三十本清香留与雪中开

　　李氏女

　　毗陵人李氏有女年十六能诗咏破钱云半轮残月掩尘埃依稀犹有开元字想得清光未破时买尽人间不平事
　　弹琴诗云当年曾笑卓文君岂信丝桐解误身今日末弹心已乱此心原是不由人

　　永安驿女

　　一女子题诗永安驿廊东拄云无人解妾心日夜长如醉妾不是琼奴意与琼奴类按琼奴姓王氏郎中幼女失身于赵奉常家为主母凌辱道出淮上书其事于驿壁见者哀之

　　士人妻

　　一士居太学其妻以诗寄鞋韈云细韈宫鞋巧様新殷勤寄与读书人好将稳步青云上莫向平康谩惹尘

　　黄淑

　　黄淑字致柔建宁进士王防妻也防为泗州户曹卒黄挈柩归未几母又卒号痛几絶服除亲戚议改适庐陵令黄誓不改节咏竹诗以见志诗曰劲直忠臣节孤高烈女心四时同一色霜雪不能侵竟忧欎而死幼通诗书临终嘱其妾以藁置柩中

　　李少云

　　少云士族女夫死无子乃弃家着道士服往来江淮间能诗名有几多柳絮风翻雪无数桃花水浸霞之句其病中咏梅花云素艳明寒雪清香任晓风可怜浑似我零落此山中

　　朱氏

　　朱氏、安康夫人也、宋亡、夫人与安定夫人陈氏、及二小姬、沭浴整衣缢死、题诗结于衣中云、既不辱国○幸免辱身○世食宋禄○羞为北臣○妾軰之死○守于一贞○忠臣孝子○期以自新○丙子五月吉日泣血书、世祖覧之、命断其首、悬全后所、

　　徐君寳妻

　　徐君寳岳州人其妻被虏来抗居韩蕲王府自岳至抗相从数千里其主者数欲犯之而终以巧计脱盖有令姿主者不忍杀之也一日主者怒甚将即强焉因告曰俟[妾]祭谢先夫然后乃为君妇不迟也君奚怒为主者喜诺乃焚香再拜黙祝南向饮泣题满庭芳词一阕于壁上云汉上繁华江南人物尚遗宣政风流緑窗朱户十里烂银钩一旦刀兵齐举旌旗拥百万貔貅长驱入歌楼舞榭风卷落花愁清平三百载典章文物扫地都休幸此身未北犹客南州破鉴徐郎何在空惆怅相见无由从今后断魂千里夜夜岳阳楼书毕投大池中而死

　　王清惠

　　王清惠宋昭仪也至正丙子伯颜入临安以王北去题满江红词于驿壁云太液芙蓉浑不似旧时颜色曾记得恩承雨露玉楼金阙名播兰簮妃后里晕潮莲脸君王侧忽一朝鼙鼓掲天来繁华歇龙虎散风云灭千古恨凭谁说对山河百二泪沾襟血驿馆夜惊尘土梦宫车晓碾关山月愿嫦娥相顾肯从容随圆缺抵上都恳请为女道士号冲华

　　张琼英

　　张琼英宋故宫人从三宫北去留滞燕京时有汪元亮以善琴召赴上都汪不愿仕赐黄冠遣还张以诗送之曰客有黄金共懐壁如何不肯赎奴回今朝且尽穹庐酒后夜相思无此杯

　　韩希孟

　　希孟韩魏公琦五世孙少明慧知读书嫁襄阳贾琼元兵破已陵为卒所掠将献其主时年十八知不可免乗间赴水死三日有得其尸并得诗于练带中诗曰我质本瑚琏宗庙供苹蘩一朝婴祸难失身戎马间宁当血刃死不作袵席完汉上有王猛江南无谢安长号赴洪流激烈摧心肝又诗曰宋未有天下坚正臣礼秉开国百战功毎阵惟雄整及侍周幼主臣心常炯炯帝曰卿北伐山戎今有警死狗莫击尾此行当系颈即日辞陛下尽敌心欲逞陈槁忽兵变不得守箕颖禅譲法尭舜民物颇安静有国三百年仁义道驰骋未改祖宗法天胡肆天眚细思天地理中有幸不幸天果丧中原大似裂冠袵君诚不独活臣寔无魏丙失人焉得人垂戒常耿耿江南无谢安塞北有王猛所以戎马来飞渡似陵境大江限南北今此一舴艋本期固封强谁谓如画饼烈火燎昆冈不辨金玉矿妾本良家子性僻守孤梗嫁与尚书儿衘署紫兰省直以才德合不弃宿瘤瘿初结合欢带誓比日月昞鸳鸯会双飞比目愿常并岂期金石坚化作桑榆景旄头势正然蚩尤气先屏不意风马牛复及此燕郢一方遭刼虏六族死俄顷退鹢落迅风孤鵉吊空影簮坚折白玉瓶沉断青绠一死空寔府忧心长炳炳妾坚志不移改邑不改井我本瑚琏器安肯作溺皿志节匪转石气噎如吞鲠不作爝火然愿为死灰冷贪生念曲蛾乞怜羞虎穽借此清江水葬我全首领皇天如有知定作血面请愿魂化精卫填海使成岭后有长兴州判官沈思安者尝托刘元履丐赵子昻为书其诗元履诺而未言一夕梦一妇人云趣为我求书庻因大人君子之笔发摅幽愤子昻闻而异为冩一通归之

　　杜氏妇

　　杜氏妇江淮人被掠北行题诗驿亭云江淮妇女别乡闾一似昭君远嫁胡黙黙一身归故国区区千里逐狂夫慵拈箫管吹羌笛懒系罗裙舞鹧鸪多少眼前悲泪事不如花柳日江都

　　灵原夫人

　　灵原夫人中秋诗云高秋浑似水万里正圆明玉兔步虚碧冰轮碾太清广寒宫有路桂子落无声吾馆无弦弹栖乌莫要惊

　　暨氏

　　暨氏建安人年十岁作野花诗云多情樵牧频簮髻无主蜂莺任宿房时人谓必失节后果然

　　琵琶亭女子

　　有一女子题诗琵琶亭云、爷娘重利妾身轻○一曲琵琶万里行○弹到阳关齐拍手不知原是断肠声

　　张氏女

　　张芸叟左迁集儿女把酒芸叟有慨然不乐之意命各探坐中物赋诗一女赋蜡炬曰尊前独垂泪应为未灰心盖以讽也芸叟称之

　　诗女史纂卷之十终

　　●诗女史纂卷之十一 

　　处囊斋主人辑

　　李清照

　　清照姓李氏号易安居士济南人李格非之女赵明诚之妻幼有才藻能文辞明诚者东武人清献丞相中子也明诚着金石録其妻与之同志乃共考究而成由是名重一时其打马图赋叙云予性専博昼夜毎忘食事南渡金华侨居陈氏讲博奕之事遂作依经打马赋曰岁令云徂卢或可呼千金一掷百万十都樽爼具陈已行揖让之礼主宾既醉不有博奕者乎打马爰兴摴蒲遂废寔博奕之上流乃闺房之雅戏齐驱骥騄疑穆王万里之行间列玄黄类杨氏五家之队珊珊佩响方惊玉镫之敲落落星罗忽见连钱之碎若乃吴江枫落胡山叶飞玉门关闭沙苑草肥临波不渡似惜障泥或出入用奇有类昆阳之战或优游仗义正如涿鹿之师或问望久高脱复庾郎之失或声名素昧便同痴叔之奇亦有缓缓而归昻昻而立鸟道惊驰蚁封安步﨑岖峻坂未遇王良局促盐车难逢造父且夫丘陵云远白云在天心存恋豆志在着鞭止蹄黄叶何异金钱用五十六采之间行九十一路之内明以赏罚核其殿最运指挥于方寸之中决胜负于几微之外且好胜者人之常情小艺者士之末技说梅止渇稍苏奔竞之心画饼充饥少谢腾骧之志将图寔效故临难而不回欲报厚恩故知机而先退或衘枚缓进已踰关塞之艰或奋勇争先莫悟穽堑之坠皆由不知止足自贻尤悔况为之不已事寔见于正经用之以诚义必合于天德故遶床大叫五木皆卢沥酒一呼六子尽赤平生不负遂成剑阁之师别墅未输已破淮淝之贼今日岂无元子明时不乏安石又何必陶长沙博局之投正当师袁彦道布帽之掷也乱曰佛狸定见酉年死贵贱纷纷尚流徙满眼骅骝杂騄駬时危安得真致此老矣谁能志千里但愿相将过淮水
　　皇帝阁诗云日月尭仁大璇玑舜暦长或闻行殿帐多是上书囊莫进黄金簟新除玉局床春风送庭燎不复用沉香
　　贵妃阁云金环半后礼钩弋比昭阳春生栢子帐喜入万年觞
　　乌江絶句云生当作人杰死亦为鬼雄至今思项羽不肯过江东
　　分得知字云学语三十年缄口不求知谁遣好奇士相逢说项斯
　　晓梦云晓梦随疏钟飘然蹑云霞因縁安期生邂逅蕚緑华秋风正无頼吹尽玉井花共看藕如船同食枣如瓜翩翩坐上客意妙语亦佳嘲辞闘诡辨活火分新茶虽非助帝功其乐莫可涯人生能如此何必归故家起来敛衣坐掩耳厌諠哗心知不可见念念犹咨嗟
　　春残云春残何事苦思乡病里梳头恨最长梁燕语多终日在蔷薇风细一帘香
　　宣和辛丑八月十日到莱独坐一室平生所见皆不在目前几上有礼韵因信手开之约以所开为韵作诗偶得子字因以为[韵作]感懐诗云寒窗败几无书史公路可怜合至此青州从事孔方君终日纷纷喜生事作诗谢絶聊闭门燕寝凝香有佳思静中我乃得至交乌有先生子虚子
　　醉花阴云薄雾浓云愁永昼瑞脑喷金兽佳节又重阳寳枕纱厨半夜秋初透  东篱把酒黄昏后有暗香盈袖莫道不销魂帘卷西风人似黄花瘦
　　如梦令云昨夜雨疏风骤浓睡不消残酒试问卷帘人却道海棠依旧知否知否应是緑肥红瘦
　　念奴娇云萧条庭院又斜风雨重门须闭宠柳娇花寒食近种种恼人天气险韵诗成扶头酒醒别是闲滋味征鸿过尽万千心事难寄  楼上几日春寒帘垂四面玉阑干慵倚被冷香销新梦觉不许愁人不起清露晨流新桐初引多少游春意日高炬敛更看今日晴末
　　题八咏楼云千古风流八咏楼江山留与后人愁水通南国三千里气压江城十四州
　　春暮云梦断漏悄愁浓酒恼寳枕生寒翠屏尚晓门外谁扫残红夜来风○ 玉箫声断人何处春又去忍把佳期负此情此恨此际拟托行云问东君  帝里春晚重门深院草緑阶前暮天雁断楼上远信谁传恨绵绵○ 多情自是多沾惹难抛舍又是寒食也秋千巷陌人静皎月初斜浸梨花
　　离别云香冷金猊被翻红浪起来慵自梳头任寳奁尘满日上帘钩生怕离懐别苦多少事欲说还休新来瘦非干病酒不是悲秋○休休这回去也千万遍阳关也则难留念武陵人远烟锁秦楼惟有楼前流水应念我终日凝眸凝眸处从今添一段新愁
　　离别云红藕香残玉簟秋轻解罗裳独上兰舟雪中谁寄锦书来雁字回时月满楼○花自飘零水自流一种相思两处闲愁此情无计可消除纔下眉头却上心头
　　暮春云风住尘香花已尽日晚倦梳头物事人非事事休欲语泪珠流○闻说双溪春尚好也拟泛轻舟只恐双溪舴艋舟载不动许多愁
　　闺情云年年玉镜台梅蕊宫妆困今岁未还家怕见江南信○酒从别后疏泪向愁中尽遥想楚云深人远天涯近

　　阮逸女

　　逸女工于文词今传于世者惟花心动一阕云仙苑春浓小桃开枝枝已堪攀折乍雨乍晴轻暖轻寒渐近赏花时节柳揺台榭东风软帘栊静幽禽调舌断魂远间寻翠径顿成愁结○此恨无人共说还立尽黄昏寸心空切强整翠衾独掩朱扉簟枕为谁铺设夜长宫漏传声远纱窗映银缸明灭梦回处梅稍半笼淡月

　　陈彦章妻

　　陈彦章兴化人新娶明春入太学其妻作沁园春词以送之云记得爷爷说与奴奴陈郎俊哉笑世人无眼老夫得法官人易聘国士难媒闻信乗龙夤縁叶鳯选似杨鞭选行来果然是西雍人物京様官坯○送郎上马三杯莫把离愁恼别懐那孤灯双砚郎君珍重离愁别恨奴自推排白髪夫妻青衫事业两句微吟当折梅彦章去早归则个免待相催

　　刘鼎臣妻

　　刘鼎臣婺州人省试濒行其妻自制彩花一枝赠之侑以鹧鸪天云金屋无人夜剪缯寳钗翻过齿痕轻临行执手殷勤送衬与萧郎两鬂青○听嘱付好看承千金不抵此时情明年宴罢琼林晩酒面微红相映明

　　孙夫人

　　孙夫人南乡子云晓日压重檐斗帐春寒起未欢天气困人梳洗懒眉尖淡画春山不喜添○闲把绣丝挦认得金针又倒拈陌上游人归也未厌厌满院扬花不卷帘

　　郑文妻孙氏

　　郑文、秀州人、为太学生、久寓行都、其妻寄以忆秦娥词云、花深深○一勾罗袜行花阴○行花阴○闲将柳带○试结同心○○耳边消息空沉沉○画眉楼上愁登临○愁登临○海棠开后○望到如今○

　　易祓妻

　　易祓、潭州人、以优等为前廊、久不归、其妻作一剪梅词寄之云、染泪修书寄彦章○贪却前廊○忘却回廊○功名成○遂不还乡○石做心肠○铁做心肠○红日三竿懒画妆○虚度韶光○瘦损容光○不知何日得成双○羞对鸳鸯○懒对鸳鸯○

　　杜大中妾

　　杜大中自行伍为将与物无情有爱妾才色俱美大中笺表皆此妾为之一日大中方寝几上冇纸颇佳妾书一阕临江仙有彩鳯随鸦之语大中觉而视之云鸦且打鳯掌其面项折而死

　　慕容岩卿妻

　　慕容岩卿、姑苏人、其妻常作词云、满目江山忆旧游○汀洲花草弄春柔○长亭舣住木兰舟○  好梦易随流水去○芳心空逐晓云愁○行人莫上望京楼○【浣溪沙也】

　　延安夫人

　　延安夫人长于词立春寄季顺妹临江仙云一夜东风穿绣户融融暖应佳时春来何处最先知平明堤上柳染遍欎金枝姊妹嬉游时节近今朝应怨来迟凭谁说与到家期玉钗头上胜留待远人归
　　寄季玉妹更漏子云小阑干深院宇依旧当时别处朱戸鏁玉楼空一帘霜日红弄珠江何处是望断碧云无际凝泪眼出重城隔溪羌笛声
　　暂止乐昌馆寄姊妹蝶恋花云泪揾征衣脂粉暖四叠阳关唱了千千遍人道山长山又断萧萧微雨闻孤馆惜别伤离方寸乱忘了临行酒盏深和浅若有音书凭过雁东莱不似蓬莱远
　　又踏沙行云孤馆深沉晓寒天气解鞍独自阑干倚暗香浮动月黄昏落梅风送沾衣袂待写红笺凭谁与寄先敎觅取嬉游地到家正是早春时小桃花下■〈扌弃〉沉醉

　　易少夫人

　　易少夫人善属辞咏熟水临江仙云何处甘泉来席上嫩黄初汤银瓶月团尝罢有余清惠山名品在歌舞暂留停 ○ 欲赏壑源新气味不应兼进狶苓此中端有淡交情相如方病酒一饮骨毛轻
　　又云记得高堂同饮散一杯汤罢分携绛纱笼影簇行旗更残银漏急天淡玉绳低 ○ 只恐曲终人不见歌声且为迟迟如今车马各东西画堂携手处疑梦又疑非

　　周韶    龙靓    胡楚

　　周韶杭妓也有诗名好蓄奇茗尝与蔡君谟闘胜题品风味君谟屈焉苏子容过杭太守陈述古饮之召韶佐酒韶因求落籍子容指檐间白鹦鹉曰可作一絶韶援笔挥云陇上巢空岁月惊忍看回首自梳翎开笼若放雪衣女长念观音般若经时韶适衣白故云雪衣女一座笑赏述古遂令落籍同席龙靓胡楚俱有诗送韶靓曰桃花流水本无尘一落人间度几春解佩暂酬交甫意濯缨还见武陵人楚曰淡妆轻素鹤翎红移入朱阑便不同应笑西园旧桃李强匀颜色待春风靓亦抗妓时张子野老于杭多为官妓作诗而不及靓因赋诗献之曰天与群芳十様葩独分颜色不堪夸牡丹芍药人题遍自分身如鼓子花子野甚喜为之赋词一阕  楚亦杭妓寄人诗云不见当时丁令威年来处处是相思若将此恨同芳草郄恐青青有尽时

　　苏小娟

　　苏小娟钱塘名娼也俊丽工诗其姊盼奴与太学生赵不敏甚洽款久之不敏日益贫盼奴周给之使笃于业遂捷南省得官授襄阳府司户盼奴未落籍不得偕老不敏赴官三载想念成疾而卒有禄俸余赀嘱其弟赵院判均分之一以膳院判一送盼奴且言盼奴有妹小娟俊雅能吟可谋致之佳耦也院判如言至钱塘托宗人倅钱塘者召盼奴其家云盼奴一月前死矣小娟亦为盼奴所欢以于潜官绢诬攀系府狱倅从狱中召小娟出诘之曰汝诱商人官绢百疋何以偿之小娟叩头言此亡姊盼奴事乞赐周旋非惟小娟感荷更生盼奴亦蒙恩泉下也倅喜其辞婉顺因问汝识襄阳赵司户否小娟曰赵司戸末仕时与姊盼奴交好后中科授官去盼奴相思致疾而死倅曰赵司户亦谢世矣遣人附一缄及馈物一罨外有其弟院判一缄付尔开之小娟自谓不识院判何人及拆书惟一诗云[当时名妓镇东吴○不好黄金只好书○借问钱塘苏小小○风流还似大苏无]小娟得诗黙然倅索和之小娟以不能辞倅强之且曰不和即偿官绢小娟不得已索纸援笔书云[君住襄江妾住吴○无情人寄有情书○当年若也来相访○还有于潜绢也无○]倅大喜尽以所寄物与之免其偿绢且为脱籍归院判偕老焉

　　严蘂

　　严蘂字幼芳天台营妓色艺冠絶一时唐太守仲友尝命赋红白桃花蘂即调如梦令云道是梨花不是道是杏花不是白白与红红别是东风情味曾记曾记人在武陵微醉一日七夕郡斋高会有豪士谢元卿命以己姓为韵赋七夕酒未行而词已就名鹊桥仙云碧梧初出桂花纔吐池上水花微谢穿针人在合欢楼正月露玉盘高泻○蛛忙鹊懒耕慵织倦空做古今佳话人间刚道来年期怕天上方纔隔夜后朱熹与仲友有隙欲摭其罪指唐与蘂为滥系狱月余备受棰楚而一语不及唐移籍绍兴置狱鞠之久亦不服吏勧其认罪不过杖蘂曰贱妓縦与太守滥罪不至死然妄言以污士大夫则死不可诬也狱再两月委顿几絶而声价愈腾至彻阜陵之听未几朱改除而岳商卿代之命蘂作词自陈蘂畧不构思口占卜算子云不是爱风尘似被前縁误花落花开自有时总頼东君主去也终须去住也如何住若得山花插满头莫问奴归处岳即日出之判令落籍而宗室纳之

　　翁客妓

　　翁客自蜀挟一妓归居之别室率数日一往偶以病少疏妓疑之翁作词自解妓即韵答以踏沙行云说盟说誓说情说意动便春愁满纸多应念得脱空经是那个先生敎底不茶不饭不言不语一味供他憔悴相思已是不曾闲又那得工夫咒你

　　蜀妓

　　送行云欲寄意浑无所有折尽市桥官柳看君着上征衫又相将放船楚江口后会不知何日又是男儿休要镇长相守苟富贵无相忘若相忘有如此酒

　　青幕子妇

　　青幕子妇妓也同軰以词挑之妇答云清词丽句永叔子瞻曾独步似恁文章写得出来当自强乃木兰花也

　　周氏

　　周氏闽妓也陈筑登第为福州古田尉至官惑之周尝作一絶句赠筑云梦和残月过楼西月过楼西梦已迷唤起一声肠断处落花枝上鹧鸪啼筑字梦和故首句寓意焉

　　文婉    吕氏    咏月妇

　　文婉钱氏之妇也温州乐清人题白石山云霜月[天]边清兴远金钟云里梦魂闲吕氏伯恭姑清源君也诗云前身当是陶渊明爱酒不入远公社一妇人咏中秋夜月押尖字韵蚌胎光透殻犀角晕盈尖

　　萧瑟瑟

　　萧氏小字瑟瑟天祚文妃也国舅大父房之女干统初帝幸耶律挞葛第见而悦之匿宫中生蜀国公主晋王敖卢斡尤被宠幸加号承翼善歌诗女直乱作日见侵迫帝畋游不恤忠臣多疏斥妃作歌讽諌其词曰勿嗟塞上兮暗红尘勿伤多难兮畏夷人不如塞奸邪之路兮选取贤臣直须卧薪尝胆兮激壮士之捐身可以朝清漠北兮夕枕燕云又歌曰丞相来朝兮剑佩鸣千官侧目兮寂无声飬成外患兮嗟何及祸尽忠臣兮罚不明亲戚并居兮藩屏位私门潜畜兮爪牙兵可怜往代兮秦天子犹向宫中兮望太平天祚衘之敖卢斡素有人望元后兄萧奉先忌之诬南军都统余覩谋立晋王以妃与闻赐死内外莫不冤之

　　诗女史纂卷之十一终

　　●诗女史纂卷之十二

　　处囊斋主人辑

　　管道升

　　管道升字仲姬赵子昻妻□□画奉中宫命题梅云雪后琼枝懒霜中玉树寒前村留不得移入月宫看

　　刘氏

　　刘氏洞庭人叶正甫妻也夫久客都门刘氏以诗寄夫衣曰情同牛女隔天河又喜秋来得一过岁岁寄郎身上服丝丝是妾手中梭剪声自觉和肠断线脚那能抵泪多长短只依先去様不知肥瘦近如何

　　郭晖妻

　　郭晖士人也寄妻诗误封白纸其妻因答之曰碧纱窗下启缄封尺纸从头撤尾空应是仙郎懐别恨忆人全在不言中

　　李氏

　　李氏党学女也适巴长卿甚贫女亦安之诸姊妹有适邹者甚富而笑之遂作巴家富诗云谁道巴家窘巴家十倍邹池中罗水马庭下列蜗牛燕麦纷无数榆钱散不收夜来添骤富新月挂银钩

　　吴氏

　　吴氏处子也其父殁与母独居有进士郑僖者因媒通诗辞欲娶为二室女慕郑才亦不之拒其母不从夺许周氏非女志也因酬郑生诗云慈亲未识意如何不肯令君画翠蛾自是杏花开较晚梅花先得旧情多又云今生縁分料应难接得新诗不忍看谩说胸襟有才思却无韩寿与红鵉其病中答郑生诗云泪珠滴滴温香罗病里芳肌瘦减多莫怪夜来春梦浅不知今日定如何又云青衣扶起鬂云偏病里情懐最可怜已自恹恹无气力强抬纎手冩云笺竟悲怨而卒郑为作春梦録一卷僖字天趣黄岩州同知

　　孙淑

　　孙淑字蕙兰汴人早失父母周卿敎以经传因其弟受唐诗法辙传其音格为近体皆闲雅然不多作尝毁其藁曰女子非所事也年二十三适新喻传汝砺五日而卒杂咏诗云彩阁闭朝寒妆成拟问安忽闻春雪下唤婢卷帘看又云粲粲梅花树盈盈似玉人甘心对冰雪不爱艶阳春又云小小春罗扇团团秋月生蟠桃花树里绣得薫双成又云自拂双眉黛何曾惯得愁若敎如翠柳便恐不禁秋又云楼前杨柳发青枝楼下春寒病起时独坐小窗无气力隔帘风乱海棠丝又云緑窗寂寞掩残春绣得罗衣懒上身昨日翠帏新病起满帘飞絮正愁人又云小妹方纔习孝经可怜娇怯性偏灵自寻女诫窗前读嗔道家人不与听又云几点梅花发小盆冰肌玉骨伴黄昏隔窗久坐怜清影闲划金钗记月痕又云绣被寒多未欲眠梨花枝上听春鹃明朝又是清明节愁见人家买纸钱又云春风昨夜碧桃开正想瑶池月满台欲折一枝寄王母青鵉飞去几时来又云乞巧楼前雨乍晴弯弯新月伴双星邻家小女都相学闘取金盆看五生又云小窗今日绣针闲坐对银蟾整翠鬟凡世何曾到天上月宫依旧似人间烹茗诗云小阁烹香茗疏帘下玉钩灯光翻出鼎钗影倒沉瓯婢捧消春困亲尝散暮愁吟诗因坐久月转晚妆楼窗前柳云窗里人初起窗前柳正娇卷帘冲落絮开镜见垂条坐对分金线行防拂翠翘流莺空巧语倦听不须调若金题曰緑窗遗稿并志其殡于湘中云

　　张氏妇

　　张氏妇寄外兄弟云山之高月出小月之小何皎皎我有所思在远道一日不见兮我心悄悄釆苦釆苦于山之南忡忡忧心其何以堪又云汝心金石坚我操冰霜洁拟结百岁盟忽成一朝别朝云暮雨归去来千里相思共明月

　　余季女

　　余季女临海儒家女也有容德善属文赘水宗道月余宗道媿已不妻若輙辞归闭门读书久不返余裁五章招之其一云妾虽怨兮薄命一气孔神兮化生若甑春山娟兮秋水净秉贞洁兮妾之性聊复歌兮遣兴其二云夜梦兮食梨命灵氛兮与余占之曰行道兮迟迟敛角枕兮粲如风动帷兮心悲其三云云黯黯兮雪飞棘夫子介兮如石苦复留兮不得望平原兮太息涕泗横兮沾臆其四云送子去兮春树青望子来兮秋树零树有枝兮枝有英我胡为兮茕茕子在此兮山城其五云织女兮牛郎岂谓化兮为参商欲径渡兮河无梁霜露侵袭兮病偃在床嗟嗟夫子兮谁与缝裳宗道卒不听及余病且死宗道梦余诀曰妾委蜕矣子盍送我既而讣至宗道未几悲死

　　万氏

　　万氏龙泉季君问妻守节不再适咏枕上绣梅以见意云洒洒英标别様奇岁寒心事有谁知妾心正欲同贞白枕上殷勤绣一枝

　　郑允瑞

　　郑允瑞者、施伯仁妻也、幼工诗书、长归夫家、夫姓（性）村恶、作诗自慰、颇有晋魏风致、其题明皇并辔图云、三郎沉醉后○上马玉环随○如何西幸日○不是并鞍时○
　　题画云、谁貌江南景○风烟万里宽○金银开佛寺○紫翠出林峦○远客驰行役○幽人赋考盘○苍茫无限意○抚卷为盘桓○
　　耕牧图云、幽人薄世味○耕牧山之阴○自抱村野姿○常懐畎亩心○行行南山歌○落落梁甫吟○挂书牛角上○挥锄瓦中金○饱饭黄昏后○力田春雨深○四体勤树艺○三生悟浮沉○巢父世高尚○德公人所钦○伊人去已远○高风邈难寻○橅卷空叹息○俯仰成古今○
　　望夫石云、良人有行役○远在天一方○自期三年归○一去凡几霜○登山临絶巘○引领望归航○归航望不及○踯躅空彷徨○化作山头石○兀立倚穹苍○至今心不转○日夜遥相望○石坚有时烂○海枯成田桑○石烂与海枯○行人归故乡○
　　咏镜云皎皎奁中镜相随越岁年清光何所如明月悬中天我昔十五余颜色如花鲜对之理晨妆涂抺斗婵娟近来年颇长贫病相忧煎形容颇老丑无复施朱铅今朝镜亦昏尘垢食连钱相看自黯■〈黑炎〉焉能分媸妍人生有盛衰物情随变迁世间类如此何用増慨然
　　纪梦云麻姑古仙人忽然形梦寐初焉不相识俨然一处女年可十七八指爪长有咫高髻青霞衣余髪散如缕自云接待来三变桑田水近过蓬莱山弱水亦清泚招我西家游池头见阿妪余笑而不言飘飘自高举仰望空云烟梦回发长喟
　　忆妹云有妹随夫婿之官在匡庐到今一年久音问絶书来近闻群盗起总在大江西所志剽城邑杀人血成渠不知患难中生死竟何如懐哉鹡鸰原独坐渺愁予
　　捣衣曲云男儿远向交河道鐡马金戈事征讨边城八月霜风寒欲寄戎衣须及早急杵清砧捣夜深玉纎铜斗熨贴平裁缝制就衣祅裙千针万线始得成封里重重寄边使为与夫君奋忠义好将勲业立边陲要使功名垂史记
　　山水幛歌云我有一疋好素绢画出江南无数山笔法岂但李营丘直拟远过杨契丹良工好手不可遇此画森然能布置层峦叠嶂拥复开怪石长松俨相对板桥茅屋林下隈瀑流激石声如雷恍然坐我匡庐下便觉胸次无凡埃此身能向闺中老自恨无由致幽讨布袜青鞋负此生长对画图空懊恼
　　秋胡戏妻云婉彼鲁姬姜出采林下桑远人何处来下马古道傍黄金致微言少年为贵郎妇人秉素心鐡石填衷肠岂为物所移古井波澜扬谓谢道傍子请歌行路章
　　吴人嫁女辞并叙云余见寻常百姓家多以女与逹官贵人虽夸耀于一时而终不谐老故作诗以警之云种花莫种官路傍嫁女莫嫁诸侯王种花官道人将取嫁女侯王不久长花落色哀人易变鵉离镜破终成怨不如嫁与田舎郎白首相看不下堂
　　卢仝小像云破帽长髯老玉川遗经独抱几经年有唐一代元和史总在高吟日蚀篇
　　琵琶亭云天空月白江水寒斜抱琵琶寄所宣自古佳人多薄命不须惆怅贩茶船
　　罗敷曲云、邯郸秦氏女○辛苦为蚕忙○清晨出采桑○采桑不盈筐○使君从南来○五马多辉光○相逄在桑下○遗我双鸣珰○听妇前致辞○卑贱那可当○使君自有妇○罗敷自有郎○请君上马去○长歌陌上桑○
　　陶令归来图云我爱陶彭泽放浪形骸外食贫自宴如游宦不足贵无弦不抚琴有酒竟成醉赋辞归去来此中有深意
　　悼鹤云[胎]禽成羽化思念毎兴哀习舞敧玄翮长鸣步碧苔令威华表远少保画图开何处瘗仙骨碑铭孰可裁
　　追和虞伯生城东看杏花云城东今日去看花秪用尭夫小小车布袜青鞋供眺望暖风紫陌少尘沙不须问酒来村店便好行吟到日斜记取及时成胜赏莫敎容易过韶华
　　习隐诗云少无适俗韵尘事厌相关愿随龎家老归卧鹿门山
　　题画二首云、点点青山翠欲流○短蓑渔子坐扁舟○荒村五月凉如水○茅屋扶疏草树秋○  青松望极是桃花○去去仙源路不賖○便好解衣冲水过○洞中午饭熟胡麻○
　　咏橘诗云、满林霜落洞庭西○橘柚青黄照眼齐○念我已无慈母奉○故人书后不须题○
　　楮帐诗云、昔随阿母上蓬莱○云气如云拂面来○今日梦中犹是见○梅花相对一床开○
　　种桃诗云便向墙阴斸碧苔不将移植近溪栽落花他日随流水恐惹凡人取次来
　　水槛诗云、近水人家小结庐○轩窗潇洒胜幽居○凭栏忽听[渔榔]响○知有小船来卖鱼○
　　秋窗书懐诗云、诗骨从来不受肥○那堪衰病不胜衣○朝来[试把]罗裙整○瘦比今春又半围○
　　念旧诗云、忆昔娉婷十五余○匀红传白斗西施○如今老去慵妆洗○正是梨花遇雨时○
　　咏扇诗云、阳乌怒不飞炎热那能止团扇制霜纨华堂奉君子动揺清风生烦熇净如洗一夕秋风高商颷逐残暑不得奉周旋弃掷忽复取世态有炎凉中心无彼此用舎故有时行藏存诸理二者有是夫惟我与尔耳
　　听琴诗云、夜深众籁寂天空缺月明幽人遽槁梧逸响发清声一韵再三弹中含太古情坐深听未久山水有余清子期既物化赏心谁与并感慨意不已天地空峥嵘

　　万俟蕙柔

　　蕙柔姓万俟江南士人妻也遭虏至筹沙驿题诗驿中云夫官湖右妾江东三载孤帏日夕空葵蕚有心终向日柳花无力苦随风两行血泪孤灯下万里家乡一枕中雁到衡阳身郎返有书难债子乡鸿

　　徐氏

　　徐嗣元女浦城人至正乙未为青田寇所掠途中作诗云万水千山去路賖青鞋踏破几层沙登山絶顶重逢岭渡水尤深又复涯雁字只传夫与子鱼书难寄母和爷回头遥望乡关处云下峰前是我家

　　绍兴女

　　绍兴有女子欲守志不嫁因伯颜刷天下女子其父母不获已嫁之女于定情之夕题诗壁上云我年一十有九面貌如花似柳父母逼勤成亲只得欢喜忍受自小六根清净如何一夜弄丑洞房花烛休休清风明月皎皎掷笔而逝乡里异焉

　　何氏

　　何氏龙游大家妇至正间为乱兵所掠裂帛题诗云妾长朱门十九春岂期今逐虏囚奔失身无补君王事死节难酬夫婿恩江静从敎沉弱质月明谁与吊孤魂只愁父母难相见愿与来生作子孙遂投水死

　　胡妙端

　　胡氏嵊县人适祝氏至正庚子为苗军所掠至金华义不受辱啮血题诗于壁云弱质空懐漆室忧搜山千骑入深幽旌旗影乱天同惨金鼓声淫鬼亦愁父母劬劳何日报夫妻恩爱此时休九泉有路还归去那个云边是越州遂赴水死

　　刘宜

　　刘氏名宜大同人至正戊申秋与姑华氏俱为河南军帅竹贞所掠苦被驱迫华谓刘曰汝芳年奈何刘曰有死耳华曰刎无刃缢无索奈何刘曰当激贼怒以就死耳遂相与大骂遇害刘时年二十一尝赋庭柏以自况云群卉枯落时挺节成孤秀既保岁寒心不在遐年寿

　　戴复古妻

　　戴复古未遇时游江右武宁富翁爱其才以女妻之居三年欲归问之知其有妇也白之父父怒复宛曲解释尽以奁具赠夫仍饯以祝英台词云惜多才怜薄命无计可留汝揉碎花笺忍冩断肠句道傍杨柳依依千丝万缕抵不住一分愁绪○ 捉月盟风不是梦中语后回君若重来不相忘处把酒杯浇奴坟土夫既别遂赴水而死

　　曹妙清

　　曹妙清字比玉号雪斋钱塘人工诗善鼓琴行草皆有法度事母孝谨三十不嫁而风操可尚与扬廉夫为文字友尝和廉夫竹枝词云美人絶似董妖娆家住南山第一桥不肯随人过湖去月明夜夜自吹箫廉夫答妙清云红牙管蒂紫狸毫雪水初融玉带袍冩得薛涛萱草帖西湖纸价顿能高玉带袍者曹之名砚其云萱草帖者状其孝也

　　张妙净

　　张妙净字惠莲号自然道人钱塘人晓音律情逸而才飘晚居姑苏之春梦楼亦与杨廉夫为文字友和廉夫竹枝词云忆把明珠买妾时妾起梳头郎画眉郎今何处妾独在怕见花开双蝶飞

　　王氏

　　王氏者大都歌妓也作粉蝶儿词寄人云江景萧疏更那堪楚天秋暮占西风柳败荷枯立夕阳空凝竚江乡古渡水接天隅恨弥漫晚山烟树

　　元氏

　　元氏元遗山妹女冠也张平章欲娶之往探其所向见其补天花版诗悚然不敢言而退诗云补天手段暂施张不许纎尘落画堂寄语新来双燕子移巢别处觅雕梁

　　高氏    阿■〈礻盍〉主

　　高氏大理宣慰使段功夫人也以击败明玉珍梁王忽哥赤德之以女阿■〈礻盍〉主妻之授云南省平章久不归国高氏寄乐府一章促之曰风卷残云九霄冉冉逐龙池无偶水云一片緑寂寞倚帏屏春雨纷纷促蜀锦半闲鸳鸯独自宿好语我将军只恐乐极悲生冤鬼哭功得书即归已而复往善阐梁王疑之召主毒功主私语功不听卒格杀之主欲自尽王守者万方主愁愤作诗曰吾家住在雁门深一片闲云到滇海心悬明月照青天青天不语今三载欲随明月到苍山悮我一生踏里彩【胡锦被名】吐噌吐噌段阿奴【吐噌华言可惜】施宗施秀同奴歹云片波潾不见人押不芦花颜色改【押不芦花乃起死回生草】肉屏独坐细思量【肉屏乃骆驼背】西山鐡立霜潇洒【铁立乃松林也】

　　娇红

　　娇红蜀人姓王氏与申纯善纯红内兄弟也为婢飞红所间将别娇红作一剪梅词送之云豆蔲梢头春意阑风满前山雨满前山杜鹃啼血五更残花不禁寒人不禁寒  离合悲欢事几般离有悲欢合有悲欢别时容易见时难怕唱阳关莫唱阳关后父母欲强许他人娇红悲怨成疾且死以诗别生曰如此钟情世所稀吁嗟好事到头非汪汪两眼西风泪洒向阳[台]作雨飞竟以忧卒生得诗亦不食而死

　　咏梅花尼

　　元时一尼咏梅花云终日寻春不见春芒鞋踏破岭头云归来笑捻梅花嗅春在枝头已十分盖悟真之言也后果得道

　　临海民妻

　　元临海民妻姓王氏幼有节操不苟言能观书善于诗赋归夫家妇道无缺后临海有千夫长者杀其夫见王而悦之有他意王念将被污请持服朞月乃可千夫长从之仍使俘妇杂守贼还过嵊之清风岭啮指血题口占诗于石崖上其诗曰君王无道妾当灾弃女抛儿逐马来夫面不知何日见妾身还向几时回两行怨泪偷频滴一对愁眉锁不开遥望家乡何处是存亡二字寔哀哉遂投崖下以死石上血偾起至今犹存

　　诗女史纂卷之十二终

　　●诗女史纂卷之十三

　　处囊斋主人辑

　　李氏玉英

　　明李玉英其父李雄为锦衣千戸早丧母继母焦氏雄以征陜阵亡家益窘逼英婉丽有才藻年十六未字尝有送春诗一絶又别燕诗一絶焦疑其外遇令其弟焦榕送锦衣卫诬以奸淫不孝等情问官不察罪拟剐时嘉靖四年夏月例有宽恤之典上命近侍洁狱玉英上书曰臣闻先正有云五刑以不孝为先四德以无义为耻又闻烈女传云以一身而系纲常之重者谓之德以一死而正纲常之重者谓之仁故窦氏有投崖之义气云华有坠井之贞风是皆所以正纲常以励风俗流芳名于后世垂规范于无穷也臣父李雄早已荫籍百戸回还荷蒙朝廷恩宠以征陜西有功寻升前职臣早丧母遗臣弟妹三人有弟李承祖俱在孩提父恩见怜仍娶继母焦氏存恤孤弱臣年十二以  皇上嗣位遍选人才府司以臣应选礼部怜臣孤弱未谙侍御发臣宁家父于正德十四年征陜西反贼阵亡天祸臣家流移日甚臣年十六未获结缡娣妹伶仃孑无依倚标梅已过红叶无凭尝有送春诗一絶柴扉寂寞锁残春满地揄钱不疗贫云鬂衣裳半泥土野花何事独撩人又别燕诗一絶新巢泥落旧巢敧尘半疏帘欲掩迟愁对呢喃终一别画堂依旧主人非是感诸心声形诸笔札盖有大不得已而为言者矣奈何母氏不察臣衷但玩此情疑为外遇朝夕逼责求死无方逼舅焦榕拏送锦衣卫诬臣奸淫不孝等情臣本女流难辨口说问官昧臣事理拟臣剐罪重刑臣只俯首听从盖不敢逆继母之命以重不孝之罪也适蒙  圣恩宽恤时以天气炎热在监军民未经发落凡事枉人冤许诸人陈奏臣钦此不得不兴乐生之心以冀超脱而有言也臣父本武人颇知典籍臣虽妾妇亦幸领其遗敎况臣继母年方二十有弟李亚奴生周岁臣母欲图亲儿继袭故当父方死之时计令臣弟李承祖十岁孩儿亲往战场寻父遗骨盖欲陷于非命之死以图已之私也幸頼皇天不昧父灵不冺臣弟得父遗骨以归前计不成忿心未息仍将弟承祖毒药身死支解弃埋又将臣妹李桃英卖与権豪之家充为媵婢名虽赡飬事寔有谋又将臣妹李月英沿街抄化屏去衣食朝夕栲打靡有怨言今将臣诬陷前情臣縦有不才四邻何不紏举又不曾经获某人为此数句之诗寻风捉影以陷臣罪臣之死固无恨矣臣十岁之弟有何罪乎数岁之妹有何辜乎臣母之过臣不敢言凯风有诗臣当自责臣之死固不足惜恐天下后世为继母者得以肆其奸妬之心而凡为人之儿女者得以指臣之过也是以一身而污风俗以一死而亵纲常也臣在监日久有欺臣孤弱而兴不良之心者臣抚膺大恸举监惊惶伏望  陛下俯察臣心将臣所奏付诸有司昭布各衙门知道将臣速斩庻身无所苦免行露之沾濡魂有所归无青蝇之遗污仍将臣之诗句委勘有无事情推详臣母之心尽在不言之表则臣父之灵有感于地下而臣之义心亦不掩于人间矣书上  天子怜悯之诏鞠其狱果冤敕焦氏焦榕李亚奴俱弃市玉英恳言亚奴在襁褓无所知识且李氏一线不絶之嗣乞赐矜宥上从宥亚奴死罪焦氏焦榕俱正典刑

　　鐡氏二女

　　鐡氏、色目人、父铉为山东布政使、靖难、师攻城百计、终不能下、文皇入正大统、擒铉至杀之、其家属发敎坊司为乐妇、二女入司数月、终不受辱、有铉问官至、二女各献以诗、长女诗曰、敎坊脂粉洗铅华○一片闲心对落花○旧曲听来犹有恨○故国归去已无家○云鬟半梚临妆镜○雨泪空流湿绛纱○今日相逢白司马○尊前重与诉琵琶○次女诗曰、骨肉相残产业荒○一身何忍去归倡○泪垂玉筯辞官舎○步蹴金莲入敎坊○覧镜自怜倾国色○向人休学倚门妆○春来雨露宽如海○嫁得刘郎胜阮郎○问官以诗  上逹、  文皇曰、彼终不屈乎、乃赦出之、皆适士人以终老焉、

　　宋氏

　　宋氏金华人宋学士景濂之族也嫁衢州一士子登进士第除阆州守以他累竟死狱中母妻徧戍金齿卫途中作歌题于邮亭壁云邮亭咫尺堪投宿手握亲姑憇茅屋抱薪就地旋铺摊支颐相向吞声哭旁人问我是何方俛首哀哀诉衷曲妾家祖居金华府海道曾为上千戸举艘运粟大都回金牌敕赐双飞虎兄弟晦迹隐山林甘学崇文不崇武今朝玉堂宋学士亦与妾家同一谱笄年嫁向衢州城夫壻好学明诗经离骚子史徧搜揽志欲出仕苏苍生前春郡邑忽交辟辞亲千里趋神京丹墀对策中殿举驰书归报泥金名承恩拜除阆州守飘然画舫西南行到官未几访遗老要把奸顽尽除扫日则升堂治公务夜则挑灯理文藁守廉不使纎尘污执法致遭僚佐怒府推获罪苦相攀察院来提有谁诉临行囊槖无缁铢惟有旧日将去书城中父老泣相送道旁过者咸嗟吁一时征赃动盈万妾夫自料无从办经旬苦打不成招暗嘱家人莫送饭嗟乎饿死囹圄中旗军原籍来抄封当时指望耀门戸岂期一旦番成空亲邻怜妾贫如洗敛钞殷勤馈行李伶仃三口到京师奉旨编军戌金齿阿弟远送龙江边临岐抱头哭向天姊南弟北两相痛别后再会知何年开船未远子病倒求医问卜皆难保武昌城外草坡前白骨谁怜葬青草初然有子相依傍身安且不忧家荡如今子死姑年高縦到云南有谁望八月官船渡常德促装登途整行色空林日暮鹧鸪啼声声叫道行不得上山险如登天梯百戸发放来取齐雨晴泥滑把姑手一步一仆身沾泥晚来走向营中宿神思昏昏倦无力五更睡重起身迟饭锅末熟旗头逼翻思昔日深闺内远行不出中门外融融日影一栏杆花落庭前鸟声碎寳髻斜簮金鳯翘翠云蝉鬂蛾眉娇绣床新刺双蝴蝶坐久尚怯春风饶岂知一旦夫亡后万里遐荒要亲走半途日暮姑云饥欲丐奉姑羞举口同来一妇天台人情懐薄似秋空云丧夫未经二十日画眉重嫁盐商君血色红裙绣罗祅终日骑驴渉长道稳坐不知行路难扬鞭笑指青山小取惟但感新人心那忆旧夫恩爱深吁嗟风俗日颓败废尽大义贪黄金妾心汪汪淡如水宁受饥寒不受耻几回欲葬江鱼腹姑存未敢先求死前途姑身少康徤辛苦奉姑终不怨姑亡妾亦随姑亡地下何惭见夫面说罢伤心泪如雨咽咽垂头不成语路旁过者为酸心隔岭孤猿叫何许

　　郭爱 

　　郭爱字善理鳯阳人也颖悟警敏尤极巧慧  宣宗皇帝闻其贤命迎至京既至病遂不起先数日自知死期书楚声以自哀其词曰修短有数兮不足较也生而如梦兮死则觉也先吾亲而归兮独惭乎予之孝也心凄凄而不能已兮是则可悼也

　　沈氏

　　沈氏湖州人聪慧善属文少选入宫为给事中  孝皇时尝试六宫守宫论沈文最佳其发端云甚矣秦之无道也宫岂必守哉上悦擢为第一弟溥为贡士就试春官沈赠以诗云自少离家侍禁闱人间天上两依稀朝迎鳯辇趋青琐夕捧鵉书入紫薇银烛焼残空有泪玉钗敲断竟无归年来望尔登金籍同补华虫上衮衣【一作早沐恩光入帝畿恨无寸草答春晖又华虫作山龙】 

　　孟淑卿

　　孟淑卿苏州人训导澄之女有才辨工诗自以配不得志号荆山居士尝论宋朱淑真诗曰作诗贵脱胎化质僧诗无香火气乃佳脂粉亦然朱生故有俗病李易安可与语耳为士林所赏
　　悼亡诗云、班班罗袖湿啼痕○深恨无香使返魂○荳蔻花存人不见○一帘明月伴黄昏○
　　春归云、落尽棠梨水拍堤○萋萋芳草望中迷○无情最是枝头鸟○不管人愁只管啼○
　　长信秋词云、君意一如秋节序○不敎芳草日长春○

　　朱氏

　　朱氏福建人礼部员外郎林鸿妻也夫妻皆能诗朱氏勉子羽诗云、玉食叨陪近尚方○五云深处列鹓行○经纶辅国从人仰○竹帛流芳与世长○待漏衣沾仙掌露○朝天身惹御炉香○功成名遂归宁日○一榻清风緑野堂○年十九卒子羽终身不娶

　　茅氏

　　茅氏太仓陆宸母也蚤年寡居其卖废宅诗云壁有苍苔甑有尘○家国一旦属西邻○伤心怕见门前柳○明月犹如陌路人○

　　林氏

　　林氏福建人晚春遣兴云抛却银针到小庭遣情无奈独伤情高低别院秋千影远近人家笑语声黄鸟晓寒藏翠柳緑苔春尽点红英一年好景仍辜负堪叹嫦娥老此生

　　○陈德懿

　　德懿、姓陈氏、仁和人、都御史李公昻妻也、父敏政、南康知府、簮缨奕世、而陈氏尤长于诗、其所居游交际、輙见之吟咏、晚岁弥精、著作甚富、尝闻故长老言夫人以文学代女红、能以余力训其弟府尹君良器、及其子道州君士魁、卒以成立、咏春草云、无人种春草○随意发芳丛○緑遍郊原外○青回远近中○罩烟粘落絮○和雨衬残红○不解王孙去○凄凄对晚风○舟行云、夜过平望驿○孤舟渉晓行○云迷张翰宅○烟障阖闾城○缆引岩花落○帆张溪鸟迎○要识吴中趣○须听欵乃声○
　　至淮阴云、淮河西畔泊行舟○野蓼汀花对客愁○帆影远随波影灭○橹声低逐浪声流○云横远岫千林晩○雨过长堤两岸秋○最是烟波好风景○白苹深处浴轻鸥○
　　高邮云、萧萧芦苇没长堤○野色秋光总入题○木落山空云影薄○天高水阔浪痕齐○商船泊岸牙樯密○旅馆招人酒斾低○一片孤帆随鸟没○又闻柔橹夕阳西○
　　春日云、恰恰流莺转树梢○融融春色遍江皐○池塘弄碧铺轻絮○庭院飞红谢小桃○日午堂前人语寂○雨晴堤上燕群高○新诗毎欲追风雅○检阅篇章论楚骚○
　　秋兴云、小塘蒲柳渐凋疏○露滴银床下井梧○隐去陶潜恋松菊○归来张翰忆莼鲈○雨收残暑蝉声咽○风送新凉雁影孤○毎为悲秋减懐抱○任他香冷博山炉○又云、江上浮云障碧空○乱山愁锁夕阴（阳）红○边城画角吹残日○野寺疏钟度晓风○梧树着霜飘败叶○菊花径雨发寒丛○愁多倦冩蝇头字○坐倚胡床看塞鸿○
　　秋夜云、霜染枫林几树红○碧天云散月如弓○十年游覧江湖外○一枕逍遥梦寐中○到处山河多禹迹○满城冠服有唐风○愁懐清思难消遣○四壁啾啾聒夜虫○
　　旧行闽山、见居人以竹引泉云、行尽山溪路渺茫○几家茅屋对斜阳○引泉竹溜穿厨入○堕粉松花遶舎香○樵径无人闲卧犊○石田有雨渐分秧○平生颇有山林癖○欲向溪边结草堂○
　　别同寅常夫人云、揺揺征斾动离情○欲去还留未忍行○雨过汴梁农事足○潮归江右客帆轻○关山跋涉难为别○道路驱驰不记程○后会无由托鱼雁○相看惟伏酒频倾○
　　睡起云、旭日晖晖上枕屏○芙蓉衾暖梦初醒○银钩半卷鲛绡帐○玉醴新倾琥珀瓶○梅树结胎微露紫○竹枝含影尚余青○冻蝇无力飞还堕○又挂蛛丝入短棂○
　　遣兴云花雾霏霏压画阑○绮窗赢得一春闲○晓妆试欲寻芳去○晚醉应须带酒还○梨蕚已舒蝴蝶粉○笋尖初试玳琩班○朱门尽日无人闭○海燕归来不上关○
　　暮春云、小庭槐影渐成阴○池馆无人院宇深○帘卷虾须人寂寂○香焚鹊尾昼沉沉○海棠笑日娇常困○杨柳揺风瘦不禁○薄暮画阑人散后○落花满地碧苔侵○
　　和彦成弟韵云、诗句裁成兴有余○缄封问我近何如○形容毎向愁中变○书信常于别后疏○故里几年烦笔砚○名邦今日拥旌旟○慈闱侍飬须三釜○忠孝家传莫负初○
　　赠五台尼僧云秀峰云、贝叶翻经下五台○倏然飞锡到天台○钵分甘露沾三界○手散昙花遍九垓○机事忘时心地豁○真空悟后性田开○何当得遂参禅约○不二门中任往来○
　　赠于府尹女张夫人云、节妇忠臣自一家○即今人物复谁夸○高标已有三从德○雅志先成九转砂○湛湛壶天闲日月○离离庭草带烟霞○几回欲问长生诀○阆苑瑶台道路賖○
　　秋夕云、水滴铜壶夜漏停○楼头月午睡初醒○丹炉飬药重添火○水阁焚香再礼星○摵摵风声敲木叶○辉辉灯影照帏屏○拥衾忽尔成奇梦○直驾长鲸过洞庭○
　　静庵许来访、竟不见过、作此以寄云、静庵曾约来相访○底事云軿竟不过○深院雪消芳草緑○小园风过落梅多○欲餐白石先投药○爱冩黄庭不换鹅○我欲共君修大道○他年铜[狄]再摩挲○
　　书懐云、游宦江湖已有年○归来晦迹爱林泉○自知学道疏人事○毎为搜诗减夜眠门戸欲寻芳草地卷帘愁对落花天肯将俗事萦懐抱○须向山中作隐仙○
　　杂兴云、太极由来不可名○内观须向道中醒○阴阳未判皆无像○天地纔分便有形○胡马固应嘶北地○鲲鹏多是化南溟○也知尽性能穷物○静学希夷百虑停○
　　书懐云、五十年来鬂已华○只将修炼作生涯○丹书细阅求传道○炉灶时封学飬砂○服食未谙云母粉○幽栖多种石楠花○闲来想象陶弘景○高拱楼居远俗哗○
　　哭夫云、将相功名四十年○岂期一别隔重泉○文章自合今时范○政绩堪为后世传○对镜毎伤鵉影只○传家须得鳯毛贤○凄风苦雨寒灯下○几度哀思涙惨然○

　　朱氏

　　朱氏、号静庵、海宁周敎谕济之妻也、父祚尚寳卿、兄禋太仆丞、朱幼颖悟、得其家学、以诗鸣于时、多与上官倡酬、甚为名流所赏、年八十余、有集十卷、未尝读李易安词、有云一代才华真可惜○错将闲恨寄新词○然朱亦以所匹非称、毎毎形诸呤咏、故其篱落见梅有感云、可怜不遇知音赏○零落残香对野人○斯复情见乎辞矣、其雨中冩懐云、茅屋无客过○苍苔满庭緑○谁怜杨子居○寥寥苦幽独○
　　惜春云、挂树游丝旖旎○扑帘飞絮轻狂○杜宇唤将春去○小桃落尽红香○
　　竹枝词云、西子湖头卖酒家○春风揺荡酒旗斜○行人沽酒唱歌去○踏碎满阶山杏花○又云、横塘秋老藕花残○两两吴姬荡桨还○惊起鸳鸯不成浴○翩翩飞过白苹滩○
　　暮春即事云、落花如雪点苍苔○深掩重门昼不开○蝴蝶不知春已去○又随飞絮过墙来○
　　初夏云、落尽残花日正迟○薫风一夜折蔷薇○池塘雨过无人到○满地揄钱莺乱啼○
　　病中作云、剔尽寒灯梦不成○拥衾危坐到三更○不知何处吹羌笛○落尽梅花月满城○
　　客中即事云、华屋沉沉乳燕飞○緑杨深处啭黄鹂○疏帘不卷薫风静○坐看庭花日影移○
　　秋日见蝶云、江空木落雁声悲○霜染丹枫百草萎○蝴蝶不知身是梦○又随秋色上寒枝○
　　闺怨云、啼鸟惊回晓梦醒○起来无力倚帏屏○娥眉未得张郎画○羞见东风柳眼青○
　　飬蚕词云、桃花落尽日初长○陌上雨晴桑叶黄○拜罢三姑祭蚕室○渐笼温火暖蚕房○又云、交交戴胜屋头鸣○桑柘青青乌已生○女儿守箔夜无寐○切叶喂蚕天欲明○
　　染甲云、金盆和露捣青霞○红透纎纎玉笋芽○翠袖笼香理瑶瑟○緑阴新绽海榴花○
　　平望舟中即事云、独坐蓬窗下○挑灯话别离○旋沽平望酒○细咏硖川诗○远寺钟声动○孤村月上迟○含愁缄尺素○慰我北堂思○
　　客中偶成云、异乡久为客○风雨阻归程○两岸数峰碧○孤舟一羽轻○蓬窗残烛在○烟树早鸦鸣○坐待东方曙○依稀见海城○
　　春雨云、湿云漠漠雨如丝○花满西园蝶未知○金屋晓寒莺语涩○画楼春晚燕归迟○宫桃有恨啼红泪○烟柳多情敛翠眉○檀板金尊久寥落○孤城愁听角声悲○
　　湖曲云、湖光山色映柴扉○茅屋疏篱客到稀○闲摘松花醸春酒○旋裁荷叶制秋衣○红分夜火明书屋○緑涨晴波没钓矶○惟有溪头双白鸟○朝朝相对亦忘机○
　　夜坐云、吴蚕初出夜无眠○数尽更筹觉暮寒○柳色弄阴春已暝○角声吹月夜将阑○金炉火冷沉烟细○罗幌风生蜡炬残○独坐空庭望银汉○碧天如水露漙漙○
　　秋夜云、月转梧桐夜未央○绣屏斜袅篆烟香○金风初起桂花落○玉漏无声秋夜长○碧汉望穷仙路远○紫箫声彻晚风凉○乗槎欲共天孙会○惆怅银河路渺茫○
　　答李都宪云、独坐空堂玉漏迟○故人何处不相知○虫声依井夜将半○花影横窗月上时○促席毎聆高世论○挑灯重看寄来诗○恨无羽翼飞腾去○几度临风动客思○
　　白苎词云、西风肃肃天雨霜○馆姓宫深更漏长○银台绛蜡何煌煌○笙歌勧饮催华觞○美人起舞雪满堂○清歌宛转飞雕梁○君王沉醉乐未央○台前月落天苍苍○
　　春睡词云、茸茸芳草含新緑○露井夭桃锦云簇○西阑干外晓莺啼○又唤春光到华屋○绮窗花影揺玲珑○玉人梦破春溶溶○云鬟半亸鳯钗滑○枕痕一缕消轻红○香汗微微透衾湿○含情欲起娇无力○海棠庭院鸟声和○睡足春风一竿日○
　　双鹤赋云、惟仙禽之高洁○禀玉雪之贞姿○翔昆仑之琪树○啄玄圃之灵芝○共遨游于碧落○同沐浴于天池○与鵉鳯而为侣○矧燕雀之敢窥○何虞人之见获○遂笼献于轩墀○蒙主人之过爱○聊隐迹而栖迟○故其呼之即应○抚之即驯○山鸡杂处○野鹜为伦○志昻藏而独立○情偃蹇而弗伸○若夫春雨初晴○花阴满庭○临风振羽○向日梳翎○或翩跹而对舞○或天娇而同行○望故巢之修阻○徒奋迅而长鸣○既而白露初降○金风始高○丹顶皎洁○玄裳飘萧○发清唳于永夜○彻遗响于九皋○感游子之踯躅○使迁客之无聊○尔乃安于栖息○饮啄适宜○受乗轩之宠渥○释笼槛之覊縻○愧微躯之匪薄○承眷顾之恩私○感厚德犹未报○徒驰情而在兹○永充君之玩好○誓毕世而不违○
　　咏虞姬云、力尽重瞳霸气消○楚歌声里恨迢迢○贞魂化作原头草○不逐春风入汉郊○

　　虞氏

　　虞氏、海宁人、董湄妻也、少慧知书、颇善吟咏、年十六、归董、甫两月而湄卒、痛絶、欲死以殉、家众防之、遂不得死、于是刻木为夫像而晨昏事之、年五十余卒、人称节妇、其咏菊云、移得春苗爱护周○柴桑无主为谁秋○寒芳甘抱枯枝萎○羞坠西风逐水流○
　　井上竹云、一片贞心古井泉○清寒彻骨自堪怜○相看岁暮青青色○历尽冰霜戴一天○

　　沈氏

　　沈氏、吴江士族女也、闺情诗云、金针刺破窗棂纸○引得梅花一线香○蝼蚁也知春色好○倒拖花瓣上雕墙○

　　江西妇女

　　一叶芭蕉诗云、何处移来一叶青○似同罗扇斗轻盈○今宵风雨重门静○减却萧萧几点声○

　　邵氏

　　邵氏、仁和人、答情人云、岁暮萧萧雨雪多○寒威入戸堕金梭○忽闻青鸟传消息○为问佳期更若何○

　　淮安妓

　　淮安一妓、送一举子上春官云、淮草青青淮水浑○安排楼橹送王孙○明年三月桃花发○君听传胪妾倚门○

　　娄妃

　　娄妃者、宁庻人、宸濠妃也、才而贤、从游郊外、揽辔口占云、乗春并马出东郊○带得诗来马上敲○着意寻春春不见○东风吹上海棠梢○庻人阴谋不轨、妃尝极力谏之、卒不听、鄱阳之败、妃赴水死、

　　翠妃

　　翠妃亦宸濠宫人、宸濠有二宠姬、曰翠妃、曰素妃、其翠妃则宫室服饰器用皆翠、其素妃则宫室服饰器用皆素、咸俊慧、善音律、庻人潜蓄叛谋、为一御史所制、事几欲发、庻人大惧、设宴诱御史醉、纳翠妃宫中、令之侍寝、遂不敢举、及御史代去、翠妃思之、作诗曰、垂柳依依拂苑墙○汉宫离思不胜长○管弦声咽千门月○帘幙寒生万瓦霜○緑绮暗笼双翡翠○锦衾空卧两鸳鸯○青鵉望断无消息○辜负金盘夜夜香○濠败及难、

　　能晓

　　吴中尼能晓、书情人扇云、欲求如意着袈裟○到处春风到处家○倦鸟投林难择木○游蜂寻蜜乱穿花○青天一席何须幔○浊酒千锺祗当茶○但愿轮回再妍少○才人膝上弄琵琶○本士夫女、淫而狂、故流落云、

　　诗女史纂卷之十三终

　　●诗女史纂卷之十四

　　处囊斋主人辑

　　蔺氏节

　　明蔺氏、国初陈友谅部属邓平章陷江西、见蔺有殊色、遂并其婴儿掠去、蔺度不得归、乘间乃先杀其婴儿、囓指血题一律于壁上、其诗云、泾渭难分浊与清○此身不幸厄红巾○孤儿岂忍更他姓○烈妇寕甘事二人○白刅自挥心似鐡○黄泉欲到骨如银○荒村日落猿啼处○过客闻之亦惨神○书罢、自刎而死、友谅闻之、哀其死而高其节、立庙于城之东北隅、大书节妇以旌表之、

　　邹赛贞

　　赛贞者太平当涂教授封监察御史邹公谦之女国子监监丞赠翰林编修濮公  之妻也少聪慧教授公训以列女传经史速解冥契形诸吟咏随事摹写见者无不奇之以为是无愧于能言之士矣皆以士斋称之因自号曰士斋监丞公方之官卒于道邹氏为文以祭之曰呜呼哀哉呜呼痛哉惟我与君蚤为夫妇合志同心期大门户君志四方我聊内助蚤岁迍邅中年云路发轫曾庠师儒硕傅教法苏湖清白亦固飬子岐嶷一经蚤附子北父南参商几度幸儿京闱天荒一破我君共喜逹旦而坐自念平生遭逢屡蹉衮衮诸公二郎必做岁之丙辰果中甲科玉堂金马子壻聨珂君升东莱京师顺过父子壻女团乐咸和洽然内集彩服婆娑匆匆宦况复尔奔波中州持衡英才网罗四藩文主公道维多庚申之春应诏而起寒谷春阳恩例不次父子同朝天伦笃至岂料季儿殇于此际伤割之悲泪竭心灰犹頼长儿慰我愁懐盘飱日侍杖屦追陪噫承平颇稔祸蘖将媒君转美官南胄绳愆故乡只尺拟拜墓阡独嗟父子恩爱纒绵卜日启行中秋月圆舟楫而南速指江浒践任弗及背疮伏虎欲奔家园风波故阻疐后跋前谁能我顾君犹命我移入官署汤药亲尝精神无异执手不言尚冀疾愈祸变不测竟成长逝呜呼哀哉呜呼痛哉君骸我收君柩我抚北都  儿南奔哀苦靷柩归乡聊遂安妥近郭僧房谨奉香火岂料吾儿寻亦寝疾茹苦抱痛瞑眩无益晨犹在床暮已在箦嗟我恸伤五内裭裂呜呼哀哉天胡不仁而致我于此极哉二人父子伟伟乎英才堂堂乎奇瑰天胡夺之速而相继为尘埃耶桥门翰苑官秩不殊而俨乎其仙境也何梦幻迤逦而不得昼锦于乡闾也呜呼哀哉痛哉我为君妇四十余载百年之期岁月不待忆昔清闺八咏有在今逢逆境三从谁頼呜呼哀哉幸我壻女远来治丧爰择佳城金山之阳仲冬甲申维辰之良双旌发靷玉骨斯藏潜德不磨天符共佩父子并穴泉台永贲慈孝相怜死生一致嗟我悲哀苦生人世尚冀我灵阴右俾家不坠俾孙有成善门余庆指日复兴临柩俯伏血泪如倾苹蘩侑奠清酒在樽灵其不昧鍳此哀忱三献殡宫永别千春呜呼哀哉当其时子韶已举进士仕为编修得封孺人女曰秀兰适大学士铅山费公宏子壻鼎贵荣极一时未几盛极而衰晚景颇落寞耳丙辰岁在京邱与子女会适遇中秋子在翰林良辰美景喜集门庭儿女孙枝共娱荆布乐则乐矣然卷耳之私不无兴念因口占二絶并邀吾壻女过舎玩月云九载中秋宦邱过今年团聚乐偏多晚凉月上梧桐处共泻金樽意若何又银汉无声夜气清良辰忽感宦游情东山遥望人千里想亦停杯对月明
　　寄鲁弟寕羌官邱云焚须常动病边思一树荆花本共枝传信莫嫌双鲤远衡阳秋蚤雁来时【鲁亦举进士为御史】
　　奉未轩取笑云趋机曾勉乐羊思霜雪青青连理枝常忆十年勤苦意寒窗夜雨剪灯时
　　子充阁老书报赐玉带云玉带生花出帝家新恩喜报下天涯春风门巷知多少昨夜先来上烛花
　　官邸寄妹安贞云封缄凭雁寄多病尚纒绵寒粟侵肌玉秋蓬乱鬓蝉乡书犹未逹肉骨自相牵何日归寕处燃灯话少年
　　勉■〈音也〉儿读书戒酒云世泽承清白儿郎正少年趋庭夸克肖穷理贵精研莫饮下坡酒宜撑上水船床头无物遗经史是家传
　　春日述懐云迟迟日影上帘钩百种新愁挂念头午睡易惊乡梦远春晖难报寸心柔芸窗灯火常当夕鹏路风云未遇秋身病消容尤可恨菱花照处自堪羞
　　韶儿从学舅氏未轩省父南归予携幼子女居亰邸作诗寄之云长于南游数月余况君别后更踌蹰消容怕覧奁前镜遣闷闲看架上书侍女断虀勤和鬻幼儿抛食厌无鱼清贫固可平生意忘却离愁乐自如
　　用帘字韵呈未轩云日过书窗便卷帘鸭炉香烬手重拈自知龢气如春暖更觉清心耐夏炎义理精微宜苦究世情侥幸也堪嫌笑谈莫把工夫废堂上严亲鬓雪添
　　勉■〈音也〉儿云年少光阴莫自宽诗书因解满床摊肯将燕石懐中寳惟喜骊珠掌上看箪食可知颜子乐缊袍谁■〈犮〉仲由寒书香一派能相继嬴得时人羡二难
　　寄灵寿郑景明妻云从亲少日仕嵩阳曾处闺门接孟光三十余年成缱绻八旬高寿喜康疆哦松二子荣天禄戏彩诸孙遶画堂我亦青毡共华髪阴阴玉树焕龙章
　　子充修撰书报弄璋次韵云寥落官居喜事繁化生曾说弄银盆音传母子忻无恙祥兆门楣庆有孙英物已从今日卜雀屏能记旧时恩宾筵樽爼欢娱处愧我犀钱未入门
　　京邱九日懐未轩云十年清苦伴青毡乔擢无縁别思牵枫叶萧萧添晓醉菊花朵朵闘寒妍秋江未见归张翰孤馆谁邻老郑虔欲觅白衣充酒使远传逸兴到篱边
　　陆文峦  闺怨云睡起无言倚绣床不熏兰麝不施妆数声长叹流清泪万种离愁恼寸膓脉脉有懐传侍女恹恹无病爇心香最怜憔悴黄昏后月转花梢玉漏长
　　夜坐二首云凉颷生碧树玉宇界银河明月前川晓渔人发棹歌又云浄月生辉金风吹我衣夜深牛斗落乌鹊自南飞
　　北牖松风云液汗流浆炎莫避北牕时喜对松开竹床石枕成高卧风向翠涛声里来
　　春词一首云花影隔帘栊晴窗贯彩虹夭桃含宿雨弱柳弄轻风车马香尘里笙歌翠陌中良宵浑负却明月小楼空又晓来花雾重帘箔锁氤氲黙坐眉颦翠慵妆鬂亸云陇头梅未折庭外鹊空闻无限伤春语相逢谩诉君
　　夏词二首云荷香来绣榻槐影上纱窗舞镜青鵉独驯阶白鹤双奇峰云耸汉素练月横江今夜相思念梨花梦里降又晚霁开轩坐当空孤月悬良宵辜胜会清景冷华筵戞玉敲风竹鸣琴漱石泉姮娥应独自相对各相怜
　　秋词二首云一夕凄风动秋声入树初芙蓉开雨润杨柳暮烟疏倚槛调鹦鹉焼芸辟蠧鱼鸟飞犹识倦人独苦离居又倦绣登楼晚凭拦四望穷丹枫留夕照黄叶坠秋风孤鹤旋云表群鸥黙水中碧梧凉影乱月上粉墙东
　　冬词二首云万里瑶华降新诗冻笔栽妆成银宇宙叠出玉楼台冷气侵人入彤云入座来拥炉空独叹懐抱欝难开又雪霁阴云散霜飞风更严断鸿迷远塞灵鹊噪空檐谩写寒窗句时呵冻笔尖天涯人未返尽日只垂帘
　　碧桃云本是轻红质翻为浅淡妆众皆夸艶丽汝独爱寻常正李饶些瓣殊梅少段香梨花相掩映夜月欲昏黄
　　绯桃云艶质超凡卉求全造化工不分杨柳緑夺却海棠红迭迭胭脂瓣秾秾锦绣丛伤春独无语血泪洒东风
　　挂兰云自是仙遗种幽姿絶玷瑕不栽车马地悬向野人家清白离尘垢虚明隔土沙亢阳应不畏得雨即生花
　　接燕云清昼凭栏立颙颙伺燕来频看飞过鸟谩数落残梅怅望芹塘上相寻柳岸隈忽惊帘影动双向旧巢回
　　风筝云春日晴郊外儿童放纸鸢乍疑鹏远奋错认鹗高搏不畏施罗网难教杂管弦夜来翘首望天际火星悬
　　暮春云几番风雨后春色顿依稀沙暖鸥闲集波深鱼自肥渔人乗月返稚子舞雩归多少伤春意登临肯放违
　　闺词云萧萧秋雨歇冰簟嫩凉生云净天逾碧湖虚月倍明停针神益倦阁笔句难成最是伤情处清砧断续声
　　无题云微雨过花枝闲庭春昼迟流莺声睍睆飞燕羽羌池翠染蛾眉黛香凝檀口脂丰姿无可并絶似画中诗
　　贺竹墟新居云卜室双溪畔林泉兴味长临池朝染翰坐石夜飞觞种竹栽花地吟风弄月堂淡然无世累诗酒漫徜徉
　　九日无菊寄弟云多负重阳菊含香未着华愁懐凭几席风雨听窗纱自愧诗无补应嫌酒不賖殷勤寄兄弟衰柳夕阳斜
　　和人夜坐二絶云万里遥天碧当空皓月生坐深清不寐林树动秋声又碧天净如洗寳月倍流光坐久添诗料西风递桂香
　　送春云山色湖光春正好胜游未已倏春归莺穿垂柳丝牵羽蝶上芳花锦扑衣道体源头流水活浮名天际白云飞繁华易改宜怜惜莫使他年怨落晖
　　垂丝海棠云荏苒韶光三月天海棠开向曲栏边蔕垂紫蜡何长细花缀胭脂欲摘鲜露湿红妆春赐浴月笼睡态夜承宣东君永假扶持力莫使嫣嫣坠马前
　　和人山居云石径苔封客到稀山深白日掩柴扉攀萝饮涧猿朝出认屿盘云鹤暮归竹里泉声舂药碓帘前岚气湿荷衣杖藜余步寻诗去一径春风入翠微
　　和人茅檐独乐云草堂小构竹林西月白清宵风露凄种菊欲追彭泽径爱莲絶胜若耶溪闲来看蝶花间舞睡起闻莺柳外啼卷石勺泉堪自乐不坊村酒日相携
　　咏鹤飞鸣宿食云丹顶玄裳缟素衣沙鸥汀鹭共忘机冲霄影逐孤云白警露声随片月辉华表梦回松欲曙青田啄美稻初肥清癯瘦骨诚仙种信是当年丁令威
　　咏老少年云一种奇标锦叶鲜西风吹老发孤妍雁来喜见红依槛龙去俄惊白满川带月恍疑幡下女醉霜不作酒中仙也知秋到无诗料留与骚人戏入联
　　题竹墟卷云森森修竹遶村墟避俗高人足隐居戞玉清声风度处筛金凉影月来初携琴坐石情偏逸得句临池兴有余揺落众芳三径晚碧云依旧覆图书
　　鹤灯云恍疑云外出蓬瀛飞入金吾不禁城月冷岂同华表梦霜寒那听九皋声轻悬痩骨腾空影满借兰膏照夜明箫鼓闹喧惊不起还随绮席耀深更
　　秋云长空一夕火西流渐觉人间暑气收木叶萧萧诗榻爽松花点点砚池浮梧桐凉影空庭月芦苇秋声浅水洲夜半梦回天籁寂清砧何处韵悠悠
　　九日不见菊和人韵云萧条山径冷东篱莫怪渊明载酒迟尽老他乡忘寄雁相逢知己谩题诗林间日落投归鸟江上风回卷钓丝烟水茫茫空目断黄花人瘦却因谁
　　晚菊云东君欲漏春消息花神惹意浓妆饰欲语含娇若有情凭栏倚槛浑无力芬芳自喜共笙歌狼籍应知伴荆棘何事疏篱黄菊存战老西风尚颜色
　　塔灯云山僧施食燃灯塔锺鼓齐鸣懴礼敷万仞光生金世界九天火衬玉浮屠层层蜃气乗明月点点星芒射碧湖此夜同声谈佛偈青莲池上现工夫
　　梅花纸帐云纸帐新裁莹如雪老梅淡淡枝横鐡风外难同点额妆陇头不作寄情折冰壶月白夜气清梨花云乱晨光彻晚来枕上莺一声偷把十分春漏泄
　　雪夜云雪夜金尊泛白醪砚池冰合阁霜毫九天风搅玉龙甲四座灯焼白鳯膏片片梨花飘舞榭纷纷柳絮点江皋晓来启户吟懐好沗得诗家笔力豪

　　何紫云

　　紫云、南海人、教官何图之女也、送夫之京师云、惜春无计为春留縦有黄金也拙谋○归雁尽随云北去○落花都付水东流○窗含白昼莺声老○帘卷黄昏燕语愁○此别不须重惆怅○明年花发又登楼○

　　范氏

　　范氏、新淦人、读书而早寡居、以教授里中儿为业、杨公士奇过村塾、偶见几上聮云、墨落杯中一片黒云浮琥珀○梳横枕上半轮明月照玻璃○公问谁所作、学童对曰、家母所书也、公大惊异、礼见之、后公在内阁、  上欲选女师、因荐之、召入禁中者数年、一日题老妇牧牛图云、贵妃空死马嵬坡○岀塞昭君怨最多○争似阿婆牛背稳○笛中吹岀太平歌○  宣庙见之、笑曰、彼妪不乐居此矣、遂封为夫人、厚遣还乡、

　　桑月妹

　　暮春诗云、一夜雨声急○枝头红已稀○园中桑渐长○陇上麦初肥○牧子骑牛去○村农荷笠归○堪怜游冶子○愁絶兴多违○
　　砧声云、林端秋信早○何处捣衣声○费却闺人思○难为客子情○天风吹断续○庭月畔凄清○坐久嫌衣薄○俄惊过雁鸣○
　　夜坐云夜坐心偏寂挑灯好句生更余人不寐天外塞鸿声秋蟾明似水緑牗射清光坐深灵籁寂花底忽生香
　　勉女歌云新歌诲女行听之不可忘须守闺中则休登闱外堂勤纺寒牎织虚心学缀裳烹调和五味拈刺绣鸳鸯如宾事夫主尽孝奉姑嫜克勤于旦暮立志在冰霜当知孟光德莫学飞燕妆
　　整衣歌云云外风声高○林端木叶飘○天清气渐爽○露冷景萧条○幽懐生寂寞○衣薄忆儿曹○慢检房中箧○仍寻隔岁袍○江流涤尘垢○砧杵月边敲○厌听寒螀闹○愁闻旅雁嘹○灯残犹未寐○斗影转梅梢○
　　春词云、旭日上帘栊○春林带晓红○庭花娇着露○堤柳细摇风○燕语雕梁上○莺啼绣陌中○天涯有游子○目断草连空○  隔帘花影动○香气昼氤氲○倦绣停针线○闲眠堕髻云○落英檐外度○啼鸟枕间闻○闺思萦方寸○何时一见君○
　　夏词云槐阴翳虚阁荷气入幽牎緑树啼莺伴朱帘绕燕双闲云来碧汉明月印澄江独立依雕槛芳心秪自降
　　小坐空庭下明蟾碧树悬林风飘静夜萤火照清筵挥扇披罗帨分茶煑涧泉纳凉犹不寐潇爽使人怜
　　秋词云大火西流日庭梧叶落初露浓荷盖侧风劲柳条疏惜别看鸿雁传音托鲤鱼天涯游荡子无复念离居  意倦停针绣含情思不穷池荷凋玉露篱菊绽金风月落纱窗外香沉罗幙中挑灯浑不寐砧韵岀林东
　　冬词云雪霰纷空舞梁园赋欲裁瑶光侵几席玉屑遍亭台岁月俄将去夫君杏不来北风肌骨冷眉锁向谁开  忽忽岁云暮无端气更严长风落古木短日过重檐刺绣呵纎指裁诗堕笔尖拥炉成寂寞飞霰扑疏帘
　　闺词云一雨消残暑微凉枕箪生窗前林影动檐外月华明倦绣针慵刺躭愁句不成雁群天外度风送断肠声
　　和田家云田家尘事少闲抄种树编狎鸥机自冺谢客懒相便荷鎗春郊外移舟秋浦前浊醪常自饮醉卧白云天  老圃口无事藩篱手自编半犁春雨润一枕午风便禾黍登场后鸡豚赛社前怜翁邀共酌歌舞乐尧天
　　碧桃云奇葩和露种傅粉学新妆枝叶还同众容颜且异常映帘疑带雪簮髻亦生香年年二三月相间柳枝黄
　　闺词云鹦鹉数声娇庭花帘外飘云鬟心倦整锦瑟意慵调衾冷情懐怯闺深烛影摇窗纱映明月鸡唱晓霜朝
　　无题云疏雨浥芳枝新晴日上迟名花香拂座垂柳影临池□染春山黛蜃凝樱颗脂坐来无个事洗砚漫题诗
　　夏日过水亭云虚阁临池敞晴光一鉴开荷香来客座柳影翳书台把酒微凉入按襟溽暑回纳凉逢胜地应不譲蓬莱  水亭怜晚霁云散月轮开暑气消湘箪清光莹玉台情高忘夜永酒醉不知回灯火疏窗映山萤上草莱  避暑寻幽径临池小阁开游人玩流水垂柳扬晴台水鸟来还去渔舟钓未回天风俄顷至一雨长蒿莱
　　夜合花云夕阳下西麓清露浥莓苔幽馥飘瑶席奇葩倒玉杯□怜午夜合犹羡晚庭开倦绣挥纨扇徘徊玩尔来
　　题鸳鸯湖图云点染双湖景文鸳两两飞戏波翻緑藻啄食动清沂水细苹花簇秋深莲叶稀携笻谁氏子披阅竞忘归
　　灯花云幽窗鸣夜雨课子坐更阑忽吐灯花紫俄看火焰丹焚膏聊憇息卷幔可盘桓却笑飞蛾拙无端扑蕊残
　　戏嘲邻女云罗袖掩娇羞无言独倚楼韶光驹过隙岁月电光流肠断谁人惜泪痕秪自流夜深惆怅处脉脉枕边愁
　　观海用李见亭韵云到海知天旷登临得巨观几回潮上急四顾目中寛夷岛看来杳云涛望处漫寒烟生远壑风动客衣冠
　　鹦鹉云珎鸟乃堪羡犹怜长异方丹榴朱嘴妬翠羽緑荷妨戢翮聊栖止窥霄欲奋翔能言遭蹇滞晨夕系雕梁
　　送女适夏催妆云卞玉堆云髻隋珠餙翠翘花钿凝晓色绮袖拂春娇鬂惹罗敷妬眉胜张敞描开奁傅韶粉灵鹊已成桥
　　新秋云一番疏雨过凉逐晚风生梧叶窗前落鸿群塞外横冰轮浮汉白萤火向人明砧杵谁家响悠然递远声
　　秋日村居云萧瑟鸣深壑商颷应律初碧云浮远汉黄叶覆闲居篱下霜催菊天边雁作书小窗蛩语切明月照窗疏
　　咏蝉云羡尔耽高洁从风嚖嚖鸣畏螳遮翠叶避雀带幽声饮露心方惬沾霜意自惊晓凉孤坐听应是搅诗情
　　九日无菊寄弟云此日登高节东篱菊未华壶觞辜物候风雨暗窗纱自喜鵉俦洽还怜雁影賖裁诗聊寄汝忽见夕阳斜
　　夜坐云亸鬂披襟坐临窗纳晩凉剖瓜心更惬索句思偏长月色侵罗幙荧光映石床紫箫何处起声似鳯求凰
　　咏秋云雨浥芙蓉绽西风篱菊舒苹花波面白枫叶树头疏霄汉鸣孤雁江流冷素鱼秪应勤夜织灯火伴人居
　　雪窗云遥汉愁云罨天寒倦剪裁青松翳幽砌白雪遍层台饥鹊枝头噪凄风檐畔来南楼一登眺梅干几花开
　　寒窗云朔风侵緑牗寒气逼人严绣罢临雕槛梅开映短檐烟光翳林抄愁色蹙眉尖归鸟天边急寒云暝竹帘
　　幽窗即事緑柳拂檐低红桃映牗西辛勤攻绩纺幽鸟向人啼夜坐云日落暮云碧银蟾海  生漏沉天籁寂风送捣衣声
　　月窗秋色冷漫整去年衣极目疏帘外流萤草上飞  疏林秋信至最苦是关河谁惜深闺妇停针怨若何
　　秋夜云一番风雨过深院暑初收梧落阶前影月明独上楼气澄霄汉朗几处动砧声萤火高低焰寒螀石砌鸣

　　储氏

　　储氏尚书储巏女也适举人陈某其小姑嫁时储戏赠诗曰夭桃灼灼向窗前十二阑干次第看昨夜雨声三四点惜花人听未曾眠

　　杨夫人

　　杨氏者杨修撰慎之夫人也有才情送夫会举临期赋诗有云羊角秋风抟桂子龙头春雨润桃花用修笑而领之明春果状元及第及用修戍云南尝寄之诗云雁飞曾不到衡湘锦字何由寄永昌三春花柳妾薄命六诏风烟君断肠曰归曰归欲日暮其雨其雨怨朝阳相闻空有刀环约那得金鸡下夜郎又赋调一阕云积雨醸春寒见繁花树树残泥涂满眼登临倦江流几湾云山几盘天涯极目空肠断寄书难无情征雁飞不到滇南盖金衣公子也隆庆初放还

　　王月妆

　　月妆姓王氏海塩向升之妻也年十六归升甫一岁而升卒王大恸殒地几絶即设搨柩傍朝夕坐卧时覧镜叹曰人言女子颈长者杀三夫吾颈长可再乎屡欲自缢为姑所止不复茹晕日以针工自给姑怜其少将夺其志号泣欲引斧断足以誓不再适也作诗云孤灯一盏照空房四壁蛩声割寸膓休怨凄凉眼前事自焼前世断头香乃决意求死至晩伺姑寝遂沐浴更衣复作诗云平生节孝两无成遗与人间作话名寄语湘君贤姊妹东风回首莫关情掷笔缢于柩侧仅一十有八升卒时以汗巾遗妇曰汝不忘我见此即见吾也妇时时把玩既死犹不去手人莫不怜之云

　　许景樊

　　四时歌云院落沉沉杏花雨莺声啼遍辛夷坞流苏罗幙春尚寒博山轻飘风一缕鸾镜晓梳春云长玉钗宝髻蟠鸳鸯钭卷重帘帖翡翠金勒雕鞍叹何处谁家池馆咽笙歌月照清尊金叵罗愁人独夜不成寐鲛绡晓起看红泪　槐阴满地花阴薄玉箪银床敞珠阁白苎新裁染汗香轻风洒洒摇罗幙瑶阶飞尽石榴花日转晶帘影欲钭雕梁昼永午眠重锦茵脱落钗头鳯额上鹅黄腻晓妆流莺啼起江南梦南塘女伴木兰舟何处采莲归渡头轻桡慢唱横塘曲波外夕阳山更緑  纱厨爽气残霄迥露滴虚庭玉屏冷池莲粉落夜有香井梧叶下秋无影金壶玉漏生西风檐前唧唧鸣寒蛩金刀剪却机上素玉关梦断罗帏空缝作衣裳寄远客兰灯荧荧明暗壁含啼却写别离轻驿使明朝发南陌  铜壶滴滴闻寒枕纱窗月落鸳鸯锦乌鸦惊飞辘轳长楼前倏忽生曙光双挽金瓶泻碧玉晓檐水涩胭脂香蛾眉欲描描不得阑干伫立寒霜白去年照镜看花柳琥珀杯柳倾夜酒罗幙重重围鳯笙玉容忽为相思瘦青骢一别春复春金戈鐡马澣海滨惊沙吹雪冷黒貂香闺良夜何迢迢
　　效李义山云镜暗鵉休舞梁空燕不归香残蜀锦被泪湿越罗衣惊梦迷芳渚轻云歇彩晖江南今夜月流影照金徽  月隐骖鵉扇香生簇蝶裙多娇秦氏女有涙霍将军玉匣收残粉金炉冷旧薫回头巫峡外行雨雑行云
　　寄女伴云结庐临大道日见大江流镜匣鵉将老园花蝶已秋寒山新过雁暮雨独归舟寂寞纱窗掩那堪忆旧游
　　望仙謡云瑶花风细飞青鸟王母麟车向蓬岛兰旌蕊帔白雉裘笑倚红阑拾瑶草天风吹破翠霞裳玉环琼佩声琅琅素娥两两鼓瑶瑟三花珠树春云香平明宴罢芙蓉阁碧海青童乗白鹤紫萧声绕彩霞飞露湿银河晓星落
　　湘弦曲云蕉花泣露湘江曲点点秋烟天外緑水府凉生龙夜吟鵉娘轻戞玲珑玉离鵉别鳯隔苍梧雨气侵江迷晓珠神弦声彻石苔冷云鬟雾鬓啼红妹瑶空星汉高超忽羽盖金芝五霞没没门外渔郎唱竹枝银潭半挂相思月
　　送伯兄  谷谪甲山云远谪甲山客函关别路长臣同贾太傅主岂楚懐王河水平秋岸关山但夕阳霜风吹雁翼中断不成行
　　次伯氏高原野望云层台一柱压嵯峨西北浮云接塞多鐡峡覇图龙已去穆陵秋色雁初过山回大陆吞三郡水割平原纳九河万里登临日将暮醉凭青嶂独悲歌  侵云石磴马蹄穿陟尽重岗若上天秋晚鱼龙潜巨壑雨晴虹蜺落飞泉将军鼓角行边急公主瑟琶说怨偏日暮为君歌岀塞剑花腾耀匣中莲
　　宫人入道云蚤辞清禁出金銮换却鸦鬟着玉冠沧海有期应驾鳯碧城无梦更骖鵉瑶裙振雪春风暖琼佩鸣空夜月寒几度步虚霄汉上御衣犹似奉宸欢
　　次孙内翰北里韵云初日红阑上玉钩丁香叶叶结春愁新妆满面贪看镜残梦关心懒下楼夜月雕床寒翡翠东风罗幙引箜篌娇红落粉堪惆怅莫把银盆洗急流
　　江南曲云人言江南好我见江南愁年年纱浦口肠断望归舟
　　贫女吟云岂是乏容色工针复工织少小长寒门良媒不相识
　　筑城怨云千人齐把杵土底隆隆响努力好操筑云中无魏尚
　　贾客词云挂席随风去逢潮毎滞留西江波浪恶几日到荆州
　　游仙诗云瑞风吹破翠霞裙手把天花倚五云云外玉童鞭白虎碧城邀请小茅君  冰屋珠扉锁一春落花烟露满纶巾东星近日无廵幸闲杀瑶池五色麟  烟锁瑶空鹤未归白榆阴裏闭珠扉溪头尽日神灵雨满地青云湿不飞  青苑红堂锁寂寥鹤眠丹灶夜迢迢仙翁晓超嗅明月疑隔海天闻洞萧  香寒月冷夜沉沉笑别娇妃夺玉簮更把金鞭指归路碧城西畔彩云□   广寒宫殿玉为梁银烛金屏夜正长阑外桂花凉露湿步虚声裏五云香  催呼滕□岀天关脚踏风龙彻骨寒袖裏玉尘三百斛散为飞屑满人间  檐玲无语闭珠宫紫阁凉生玉殿风孤鹤夜惊沧海月仙人归去緑云中  闲随弄玉步天街脚下香尘不染鞋前导白麟三十六角端都挂小金牌独夜瑶池忆上仙月明三十六峰前鵉笙响絶碧空静人在玉清眠未眠
　　塞下曲云前军吹角岀辕门雪扑红旌冻不翻云暗碛西看大侯夜深游骑猎平原  都护防秋挂铁衣城南初解十重围金戈渫尽单于血白马天山踏雪归   骍弓白羽黒貂裘緑眼胡鹰踏锦鞲腰下黄金印如斗将军初拜北平侯
　　杨柳枝词云青楼西畔絮飞扬烟锁柔条拂槛长何处少年鞭白马緑阴来系紫游缰  按辔营中次第新藏鸦门外几番春生憎灞水桥边树不解迎人解送人
　　竹枝词云空舲滩口雨初晴巫峡苍苍烟雾平长忆郎心似潮水早时纔退暮时生  永安宫外是层滩滩上行舟多少难潮没有期应自至郎舟一去几时还
　　广寒殿白玉楼上梁文云宝盖悬空云骈超色象之界银楼耀日霞□出广漠之墟虽复仙螺运机玉帐之术斯殚翠蜃吹雾金韇之方毕施自天作之非人力也主人名编瑶籍聀缀琼班乘龙太清朝宿昆崘暮归方丈驾鹤三岛右挹浮丘左拍洪崖千年玄  之栖迟一梦人间之尘土黄庭误读谪下无夹之宫赤绳结缘愧入有穷之室壸中灵药纔下指于玄砂脚底银蟾遽逃形于桂宇笑脱红埃赤日重披紫府丹霞鵉笙鳯管之神游喜续旧会锦幕银屏之孀宿悔过今霄何意日宫之银纶俾掌月殿之笺奏宫曹亲切足摄八霞之司地望崇高明压五云之阁香凝玉斧手下之吴质旡眠乐奏霓裳阑边之素蛾不寐玲珑霞佩振霞锦于仙衣熠耀星冠点星珠于宝胜爰思列眞之来会尚乏上界之楼居青鵉引王妃之车羽葆前路白虎驾朝元之使金綅后尘刘安传经拔双龙于案上姬满逐日驱八风于山阿宵迎上元緑发散三角之髻昼接帝女金梭织九纹之绡瑶池列圣会南峰玉京羣帝集北斗唐宗踏公远之杖得羽衣于三章水帝对火仙之碁睹寰宇于一局不有红楼之高构何安绛节之来朝于是移章十洲放榭九海囚大匠于屋底木宿抡材压铁山于楹间金精动色坤灵挥斧驰妙思于天关大冶镕鈩运巧智于真境青霞垂尾双虹飮星宿之河赤霓昻头六鳌戴蓬莱之岛璇题烛日岀彤阁于烟中绮缀流星驾回廊于云表鱼辑鳞于玉瓦雁列翥于瑶阶微连捧旗下月节于重雾凫泊树纛设兰桡于三辰金绳结绮户之流苏珠网护雕阑之阿阁仙人在栋气吹彩鳯之香台玉女临窗水溢双鵉之奁镜翡翠帘云母屏青玉案瑞霭宵凝芙蓉帐孔雀肩白银床祥霓昼锁云流兰浦寒生玉箪之秋露滴桂花香蕊瑶衾之梦爰设凤仪之宴冀展燕贺之诚旁招百灵广迎千圣邀王母于北海班麟踏花接老子于西关青牛卧草瑶轩张锦纹之席宝檐垂霞色之帷献蜜蜂王来栖炊玉之室含梁雁帝频入荐琼之厨□成细管晏香银筝合钧天之雅曲婉华清歌飞琼巧舞雑骇空之灵音龙头泻鳯髓之醪鹤背奉麟脯之馔瑶筵玉席光耀九枝之灯尚恨琼姬之乏句碧藕冰桃盘盛八海之影而致上仙之真嗟清平进词太白醉鲸背之已久玉屋摛藻长吉笑蛇神之何多新宫勒铭宁用山□卿之笔上界镌壁不数蔡真人之词江郎才徤久梦五色之花梁客诗成莫催三生之钵徐援彤管笑展红笺河悬泉涌不必覆子安之衾句丽文遒未应颒谪仙之面立进锦囊之神语置诸双梁留作琼宫之盛覌资于六伟
　　东  膮骑仙凤入瑶宫平明日出扶桑底万缕丹霞射海红
　　西  碧花零落彩鵉啼靑罗书字邀王母鹤驭催归日已低
　　南  玉龙无事卧珠潭银床午罢游仙梦笑唤瑶姬脱碧衫
　　北  鲸海溟洋浸斗极大鹏翼击碧天风九霄云散雨气黒
　　上  晓色微明云锦帐游梦初回白玉床卧听北斗回杓响
　　下  九埃云黒疑昏夜侍□报道水晶寒晓色已结鸳鸯瓦
　　伏愿上梁之后琪花不老瑶草长春羲舒凋光御鵉辔而犹戏陆海变色伸虹王而尚存银窗压河下视九万里依稀世界壁户临海笑看三千年清浅桑田手挥三霄日星身游九天风露

　　杨文俪

　　文俪、姓杨氏、仁和人、工部员外郎杨公应獬之女也、幼善读书、有才思、长于吟咏、为余姚[升]洛公陹之继室、公为礼部尚书、杨封夫人、相夫教子、擅誉三朝、其月夜弹琴云、新秋明月夜○卷幔理丝桐○素魄千门晓○清音一院风○落霞飞指下○流水泻弦中○倚曲聊闲贮○高天度远鸿○
　　寄鑨儿云燕山听鹿鸣早岁已成名隐雾今栖豹抟风即起鹏言懐远游子无那倚闾情欲寄平安字炎天雁不征【鑨盖先夫人之子登丙辰进士第郎中】
　　寄铤儿云念汝留京国春花两度红读书丹禁裏试笔玉堂中才美名应振官贫道不穷百年须自励青白旧家风【铤亦先夫人子登癸丑进士第编修侍郎】
　　示钧儿云又是清和候梅黄细雨天流光人竞惜向学女须专美貭元难恃虚名亦枉然能酬题柱志始见马卿贤【钧登戊辰进士御史】
　　示矿儿云汝年亦渐长斈问可图成莫效顽愚子须齐贤俊名青萍方在匣緑绮未闻声何待三迁教传经有父兄【矿亦登庚午乡举】
　　示镮女云吾女姿元淑相[随□阁前槛]花娇细雨庭树蔼和烟须读名媛传无忘姆教篇[芳年易成]壮捻指又鸣蝉
　　懐亲云玉露沾花湿金[风透幕凉]天连秋水碧山带晩烟苍抚景嗟时序懐亲忆故[乡倚阑凝]立久心逐雁南翔
　　折杨柳云昔去临[岐路柔黄缀]树生今来归故里暗緑与楼平花起轻飘絮条深巧啭[莺因看攀]折处记取别时情
　　关山月云汉京今夜月万[里照关山]秋叶仍看落征人尚不还寒光凝厚甲孤影对愁颜[欢宴高楼者]笙歌正未闲
　　黄金台云燕主偏安易水[隈]千金不惜选良才四良豪杰今何在八面舆图尚自开北塞黄云连朔漠中天紫气绕蓬莱圣人驭极恢疆字谁向瑶京说旧台
　　寄妹云浙水春风送别航别来荏苒几星霜我从文翰留京国汝为繁花恋故乡幼小闺中同刺绣晨昏窗下共焚香如今两地遥相忆好把平安数寄将
　　拟阁内覌芍药云禁署名花本自奇上公相对更相宜风香暗度黄金阙国色新分白玉墀

　　赵今燕

　　名妓也雅附才情不妄交接居常燕坐读书自娱工声诗五七言絶句兴寄幽婉讽讽乎唐音哉毎抱风尘之慨知者怜之其寄邬汝翼诗云自君之出矣不复步前轩愁见中宵月清光欲断魂  自君之出矣不复倚阑干最是伤情处春来芳草寒  自君之出矣不复理瑶琴岂少相思调何人自赏奇
　　河边杨柳树枝叶何袅袅□□□□□东西不相保人生会晤难别离何太早昔为连□□□□□肠草睠念当时欢相思令人老
　　有懐云别去忽经春□□□□云北鸿飞欲尽不寄尺书闻
　　七夕同张糿于赋云□□□□敞天上锦机停此夕欢相聚盈盈是四星
　　又云翠帐[红妆送客亭]佳人眉黛远山靑试从天上看河汉今夜应无织女星
　　临镜云忆昨花前别秦淮□又秋朝来怯临镜孤影空自愁
　　对月云三五花间月娟娟入画楼孤怀正岑寂对此不胜愁夜坐闻雁云独掩罗帏坐寒灯落雁声一声肠一断愁思满孤城
　　寄题友人竹亭云种竹孤亭畔翛翛已作林祇应嵇与阮把臂得相寻
　　和桃源人去绛帏寒云桃源人去绛帏寒独立无聊遍倚阑有恨强斟千日酒何时重结万年忺  桃源人去绛闱寒强折花枝带咲看月上梅梢空有影风吹枊絮不成团  桃源人去绛帏寒雪满瑶台夜未阑爱把风流夸洛浦忍教魂梦遶邯郸桃源人去绛帏寒万树桃花春未残洞口有云流白鹤人间旡路见青鵉
　　中秋夜同黄吉甫坐月云月从今夜满秋向此时分莫惜金樽数清光喜对君
　　送别云淼淼春江上孤舟□□□□□若流水日夕伴行舟有约云良宵空有约何□□□□□落江天阔■〈口寥〉■〈口寥〉一雁来
　　送王仲房还新安暮雪城尊酒期殷勤折杨柳还向去年枝
　　见燕云独坐掩罗帏□□□□飞思君不如燕一歳一言归
　　暮春江上送别云一片□□□□头红亭送客使人愁可怜垂柳丝千尺不为春江绾
　　咏游女云吴姫越女并倾□□□□□更有情花下新妆争绰约柳边垂手学轻盈
　　送张糿于还吴门云花前双泪湿衣裾把酒红亭落日余此去吴天霜橘满逢人好寄洞庭书
　　寄陈八玉英时留姑蘓云何处箫声独上楼伤心桃叶水空流一从南国香销后谁复佳人似莫愁
　　代客答云曾传锦字寄相思梦裏行云未有期不及多情花上月隔墙偏照最繁枝
　　送沈嘉则游广陵云秋风吹送木兰舟处处青山待隐侯莫向尊前歌玉树扬州花月使人愁
　　长相思云去悠悠意悠悠水远山长无尽头相思何日休见春愁对春羞日日春江认去舟含情空倚楼  风凄凄雨凄上落花点点细铺池乳燕正交飞泪依依恨依依一段愁肠诉与谁相思唯自知  愁无言闷无言红飞满庭春事阑思君不见还阻关山望关山倚遍阑干□草残盈盈泪自弹

　　诗女史纂卷之十四终
