《诗人玉屑》 宋 魏庆之
序
诗之有评，犹医之有方也。评不精，何益于诗；方不灵，何益于医？然惟善医者能审其方之灵，善诗者能识其评之精，夫岂易言也哉！诗话之编多矣，《总龟》最为踈驳矣，其可取者惟《苕溪丛话》矣，然贪多务得，不泛则冗，求其有益于诗者，如披砂简金，闷闷而后得之，故观者或不能终卷。
友人魏菊庄，诗家之良医师也。乃出新意，别为是编，自有诗话以来，至于近世之评论，博观约取，科别其条，凡升高自下之方，繇粗入精之要，靡不登载。其格律之明，可准而式；其鉴裁之公，可研而核；其斧藻之有味，可咀而食也。
既又取三百篇、骚、选而下，及宋朝诸公之诗，名胜之所品题，有补于诗道者，尽择其精而录之。盖始焉束以法度之严，所以正其趋向；终焉极夫古今之变，所以富其见闻。是犹仓公、华佗，按病处方，虽庸医得之，犹可藉以已疾，而况医之善者哉！
方今海内诗人林立，是书既行，皆得灵方，取宝囊玉屑之饭，瀹之以冰瓯雪盌，荐之以菊英兰露，吾知其换骨而迁也必矣。姜白石云：「不知诗病，何由能诗；不观诗法，何由知病？」人非李、杜，安能径诣圣处？吾党盍相与懋之？
君名庆之，字醇甫，有才而不屑科第，惟种菊千丛，日与骚人佚士觞咏于其间。阁学游公受斋先生赏，赋诗嘉之，有「种菊幽探计何早，想应苦吟被花恼」之句，视其所好事，以知其人焉。
淳佑甲辰长至日玉林黄升叔暍序

卷一
○诗辨第一
△沧浪谓当学古人之诗
夫学诗者，以识为主。入门须正，立志须高；以汉、魏、盛唐为师，不作开元、天宝以下人物。若自生退屈，即有下劣诗魔，入其肺腑之间，由立志之不高也。行有未至，可加工力；路头一差，愈骛愈远，由入门之不正也。故曰，学其上仅得其中，学其中斯为下矣。又曰，见过于师，仅堪传授；见与师齐，减师半德也。工夫须从上做下，不可从下做上；先须熟读楚辞，朝夕讽咏，以为之本；及读古诗十九首，乐府四篇，李陵、苏武，汉、魏五言，皆须熟读。即以李、杜二集，枕藉观之，如今人之治经。然后博取盛唐名家，酝酿胸中，久之自然悟入。虽学之不至，亦不失正路。此乃从顶上做来，谓之向上一路，谓之直截根源，谓之顿门，谓之单刀直入也。
诗之法有五：曰体制，曰格力，曰气象，曰兴趣，曰音节。
诗之品有九：曰高，曰古，曰深，曰远，曰长，曰雄浑，曰飘逸，曰悲壮，曰凄婉。其用工有三：曰起结，曰句法，曰字眼。其大概有二：曰优游不迫，曰沉着痛快。诗之极致有一：曰入神。诗而入神，至矣尽矣，蔑以加矣！惟李、杜得之，他人得之盖寡也。
禅家者流，乘有小大，宗有南北，道有邪正，具正法眼者，是谓第一义；若声闻、辟支果，皆非正也。论诗如论禅，汉、魏、晋等作，与盛唐之诗，则第一义也；大历以还之诗，则已落第二义矣；晚唐之诗，则声闻、辟支果也。学汉、魏、晋与盛唐诗者，临济下也；学大历以还者，曹洞下也。大抵禅道惟在妙悟，诗道亦在妙悟。且孟襄阳学力下韩退之远甚，而其诗独出退之之上者，一味妙悟故也。惟悟乃为当行，乃为本色。然悟有浅深，有分限之悟，有透彻之悟，有但得一知半解之悟。汉魏尚矣，不假悟也；谢灵运至盛唐诸公，透彻之悟也；他虽有悟者，皆非第一义也。吾评之非僭也，辨之非妄也。天下有可废之人，无可废之言，诗道如是也。若以为不然，则是见诗之不广，参诗之不熟耳。试取汉、魏之诗而熟参之，次取晋、宋之诗而熟参之，次取南北朝之诗而熟参之，次取沈、宋、王、杨、卢、骆、陈拾遗之诗而熟参之，次取开元、天宝诸家之诗而熟参之，次独取李、杜二公之诗而熟参之，又取大历十才子之诗而熟参之，又取元和之诗而熟参之，又取晚唐诸家之诗而熟参之，又取本朝苏、黄以下诸公之诗而熟参之，其真是非亦有不能隐者。傥犹于此而无见焉，则是为外道蒙蔽其真识，不可救药，终不悟也。
夫诗有别材，非关书也；诗有别趣，非关理也。而古人未尝不读书，不穷理，所谓不涉理路，不落言〔筌〕者，上也。诗者，吟咏情性也。盛唐诗人，惟在兴趣；羚羊挂角，无迹可求，故其妙处，莹彻玲珑，不可凑泊；如空中之音，相中之色，水中之月，镜中之象，言有尽而意无穷。近代诸公作奇特解会，以文字为诗，以议论为诗，以才学为诗；以是为诗，夫岂不工，终非古人之诗也。盖于一唱三叹之音，有所歉焉。且其作多务使事，不问兴致；用字必有来历，押韵必有出处；读之终篇，不知着到何在。其末流甚者，叫噪怒张，殊乖忠厚之风，殆以骂詈为诗。诗而至此，可谓一厄也，可谓不幸也。然则近代之诗无取乎？曰，有之。吾取其合于古人者而已。国初之诗，尚沿袭唐人。王黄州学白乐天，杨文公、刘中山学李商隐，盛文肃学韦苏州，欧阳公学韩退之古诗，梅圣俞学唐人平澹处；至东坡、山谷，始自出己法以为诗，唐人之风变矣。山谷用工尤深刻，其后法席盛行，海内称为江西宗派。近世赵紫芝、翁灵舒辈，独喜贾岛、姚合之语，稍稍复就清苦之风，江湖诗人，多效其体，一时自谓之唐宗；不知止入声闻、辟支之果，岂盛唐诸公大乘正法眼者哉！嗟乎，正法眼之无传久矣！唐诗之说未唱，唐诗之道有时而明也。今既唱其体，曰唐诗矣，则学者谓唐诗，诚止于是耳。兹诗道之重不幸耶！故予不自量度，辄定诗之宗旨，且借禅以为喻，推原汉、魏以来，而截然谓当以盛唐为法。（后舍汉、魏而独言盛唐者，谓唐律之体备也。）虽获罪于世之君子，不辞也。
○诗法第二
△晦庵谓胸中不可着一字世俗言语
古今之诗，凡有三变：盖自书传所记，虞、夏以来，下及汉、魏，自为一等；自晋、宋间颜、谢以后，下及唐初，自为一等；自沈、宋以后，定着律诗，下及今日，又为一等。然自唐初以前，其为诗者固有高下，而法犹未变；至律诗出，而后诗之与法，始皆大变；以至今日，益巧益密，而无复古人之风矣。故尝妄欲抄取经史诸书所载韵语，下及《文选》、汉魏古词，以尽乎郭景纯、陶渊明之所作，自为一编，而附于三百篇、楚辞之后，以为诗之根本准则；又于其下二等之中，择其近于古者，各为一编，以为之羽翼舆卫；（且以李、杜言之，则如李之古风五十首，杜之秦蜀纪行、遣兴、出塞、潼关、石濠、夏日、夏夜诸篇，律诗则如王维、韦应物辈，亦自有萧散之趣，未至如今日之细碎卑冗，无余味也。）其不合者，则悉去之，不使其接于吾耳目，而入于吾之胸次。要使方寸之中，无一字世俗言语意思，则其诗不期于高远，而自高远矣。
△晦庵抽关启钥之论
来喻欲漱六艺之芳润，以求真澹，此诚极至之论。然亦恐须先识得古今体制、雅俗乡背，仍更洗涤得尽肠胃间夙生荤血脂膏，然后此语方有所措。如其未然，窃恐秽浊为主，芳润入不得也。近世诗人，正缘不曾透得此关，而规规于近局，故其所就皆不满人意，无足深论。
△诚斋翻案法
孔子、老子相见倾盖，邹阳云「倾盖如故」。孙侔与东坡不相识，以诗寄，东坡和云：「与君盖亦不须倾。」刘宽为吏，以蒲为鞭，宽厚至矣，东坡云：「有鞭不使安用蒲。」杜诗云：「忽忆往时秋井塌，古人白骨生苍苔，如何不饮令心哀！」东坡云：「何须更待秋井塌，见人白骨方衔杯！」此皆翻案法也。余友人安福刘浚，字景明，重阳诗云：「不用茱萸子细看，管取明年各强健。」得此法矣。
△诚斋又法
唐律七言八句，一篇之中，句句皆奇；一句之中，字字皆奇；古今作者皆难之。余尝与林谦之论此事，谦之慨然曰：但吾辈诗集中，不可不作数篇耳。如杜九日诗：「老去悲秋强自宽，兴来今日尽君欢」，不徒入句便字字对属；又第一句顷刻变化，才说悲秋，忽又自宽。以「自」对「君」，「自」者，我也。「羞将短发还吹帽，笑倩旁人为正冠」，将一事翻腾作一联；又孟嘉以落帽为风流，少陵以不落为风流；翻尽古人公案，最为妙法。「蓝水远从千涧落，玉山高并两峰寒」，诗人至此，笔力多衰；今方且雄杰挺拔，唤起一篇精神，非笔力拔山，不至于此。「明年此会知谁健，醉把茱萸子细看」，则意味深长，幽然无穷矣。东坡煎茶诗云：「活水还将活火烹，自临钓石汲深清」，第二句七字而具五意：水清，一也；深处取清者，二也；石下之水，非有泥土，三也；石乃钓石，非寻常之石，四也：东坡自汲，非遣卒奴，五也。「大瓢贮月归春瓮，小杓分江入夜瓶」，其状水之清美极矣；「分江」二字，此尤难下。「雪乳已翻煎处脚，松风仍作泻时声」，此倒语也，尤为诗家妙法；即少陵「红稻啄余鹦鹉粒，碧梧栖老凤凰枝」也。「枯肠未易禁三碗，卧听山城长短更」，又翻却卢仝公案：仝吃到七碗，坡不禁三碗；山城更漏无定，「长短」二字，有无穷之味。
△赵章泉诗法
或问诗法于晏叟，因以五十六字答之云：「问诗端合如何作？待欲学耶毋用学。今一秃翁曾总角，学竟无方作无略。欲从鄙律恐坐缚，力若不加还病弱。眼前草树聊渠若，子结成阴花自落。」
△赵章泉谓规模既大波澜自阔
赣川曾文清公题吴郡所刊东莱吕居仁公诗后语云：「诗卷熟读，治择工夫已胜，而波澜尚未阔；欲波澜之阔，须令规模宏放，以涵养吾气而后可。规模既大，波澜自阔；少加治择，功已倍于古矣。」蕃尝苦人来问诗，答之费辞，一日阅东莱诗，以此语为四十字，异日有来问者，当誊以示之云：「若欲波澜阔，规模须放弘。端由吾气养，匪自历阶升。勿漫工夫觅，况于治择能！斯言谁语汝，吕昔告于曾。」
△赵章泉论诗贵乎似
论诗者贵乎似，论似者可以言尽耶？少陵春水生二首云：「二月六夜春水生，门前小滩浑欲平。鸬鹚鸂莫漫喜，吾与汝曹俱眼明。」「一夜水高二尺强，数日不敢更禁当。南市津头有船卖，无钱即买系篱傍。」曾空青清樾轩二诗云：「卧听滩声流，冷风凄雨似深秋。江边石上乌臼树，一夜水长到梢头。」「竹间嘉树密扶踈，异乡物色似吾庐。清晓开门出负水，已有小舟来卖鱼。」似耶不似耶？学诗者不可以不辨。
△赵章泉题品三联
「隔林彷佛闻机杼，知有人家住翠微。」「片片梅花随雨脱，浑疑春雪堕林梢。」「三年受用惟栽竹，一日工夫半为梅。」「渊明不可得见矣，得见菊花斯可尔。」前十四字，或以为坡语，或以为参寥子十四字师号。余亦以后六句为道章少隐、王梦弼应求、范炎黄中十四字师号。范乃稼轩婿也。
△章泉谓可与言诗
王摩诘云：「行到水穷处，坐看云起时。」少陵云：「水流心不竞，云在意俱迟。」介甫云：「细数落花因坐久，缓寻芳草得归迟。」徐师川云：「细落李花那可数，偶行芳草步因迟。」知诗者于此不可以无语。或以二小诗复之曰：「水穷云起初无意，云在水流终有心。傥若不将无有判，浑然谁会伯牙琴？」「谁将古瓦磨成砚，坐久归迟总是机。草自偶逢花偶见，海沤不动瑟音希。」公曰：此所谓可与言诗矣。
△赵章泉学诗
复阅斋闲纪所载吴思道、龚圣任学诗三首，因次其韵：「学诗浑似学参禅，识取初年与暮年。巧匠曷能雕朽木，燎原宁复死灰然。」「学诗浑似学参禅，要保心传与耳传。秋菊春兰宁易地，清风明月本同天。」「学诗浑似学参禅，束缚宁论句与联。四海九州岛何历历，千秋万岁孰传传。」
△吴思道学诗
吴可思道：「学诗浑似学参禅，竹榻蒲团不计年。直待自家都了得，等闲拈出便超然。」「学诗浑似学参禅，头上安头不足传。跳出少陵窠臼外，丈夫志气本冲天。」「学诗浑似学参禅，自古圆成有几联。春草池塘一句子，惊天动地至今传。」
△龚圣任学诗
龚相圣任：「学诗浑似学参禅，悟了方知岁是年。点铁成金犹是妄，高山流水自依然。」「学诗浑似学参禅，语可安排意莫传。会意即超声律界，不须炼石补青天。」「学诗浑似学参禅，几许搜肠觅句联。欲识少陵奇绝处，初无言句与人传。」
△白石诗说
大凡诗自有气象、体面、血脉、韵度：气象欲其浑厚，其失也俗；体面欲其宏大，其失也狂；血脉欲其贯穿，其失也露；韵度欲其飘逸，其失也轻。
作大篇尤当布置，首尾停匀，腰腹肥满。多见人前面有余，后面不足；前面极工，后面草草，不可不知也。
诗之不工，只是不精思耳；不思而作，虽多亦奚以为？
雕刻伤气，敷演露骨。若鄙而不精巧，是不雕刻之过；拙而无委曲，是不敷演之过。
人所易言，我寡言之；人所难言，我易言之：自不俗。
花必用柳对，是儿曹语；若其不切，亦病也。
难说处一语而尽，易说处莫便放过；僻事实用，熟事虚用；说理要简易，说事要圆活，说景要微妙；多看自知，多作自好矣。
小诗精深，短章酝藉，大篇有开阖，乃妙。
喜辞锐，怒辞戾，哀辞伤，乐辞荒，爱辞结，恶辞绝，欲辞屑。乐而不淫，哀而不伤，其唯关睢乎！
学有余而约以用之，善用事者也；意有余而约以尽之，善措辞者也；乍叙事而间以理言，得活法者也。
不知诗病，何由能诗；不观诗法，何由知病？名家者，各有一病，大醇小疵差可耳。
篇终出人意表，或反终篇之意，皆妙。
守法度曰诗，载始末曰引，体如行书曰行，放情曰歌，兼之曰歌行，悲如蛩螀曰吟，通乎俚俗曰谣，委曲尽情曰曲。
诗有出于风者，出于雅者，出于颂者。屈、宋之文，风出也；韩、柳之诗，雅出也；杜子美独能兼之。
三百篇美刺箴怨皆无迹，当以心会心。
陶渊明天资既高，趣诣又远，故其诗散而庄，澹而腴，断不容作邯郸步也。
语贵含蓄。东坡云：「言有尽而意无穷者，天下之至言也。」山谷尤谨于此，清庙之瑟，一倡三叹，远矣哉！后之学诗者，可不务乎！若句中无余字，篇中无长语，非善之善者也；句中有余味，篇中有余意，善之善者也。
体物不欲寒乞，须意中有景，景中有意。
思有窒碍，涵养未至也，当益以学。
岁寒知松柏，难处见作者。
波澜开阖，如在江湖中，一波未平，一波已作。如兵家之阵，方以为正，又复是奇；方以为奇，忽复是正；出入变化，不可纪极，而法度不可乱。
文以文而工，不以文而妙；然舍文无妙，圣处要自悟。
意出于格，先得格也；格出于意，先得意也。吟咏情性，如印印泥，止乎礼义，贵涵养也。
沉着痛快，天也；自然与学到，其为天一也。
意格欲高，句法欲响，只求工于句字，亦末矣。故始于意格，成于句字；句意欲深欲远，句调欲清欲古欲和，是为作者。
诗有四种高妙；一曰理高妙，二曰意高妙，三曰想高妙，四曰自然高妙。碍而实通，曰理高妙；出事意外，曰意高妙；写出幽微，如清潭见底，曰想高妙；非奇非怪，剥落文采，知其妙而不知其所以妙，曰自然高妙。
一篇全在尾句，如截奔马。辞意俱尽，如临水送将归〔是已；意尽词不尽，如搏扶摇是已；〕（○上括号内十三字原脱，据白石道人诗说补，原误入「若夫」二字，亦据删。）辞尽意不尽，剡溪归棹是已；辞意俱不尽，温伯雪子是已。所谓辞意俱尽者，急流中截后语，非谓辞穷理尽者也。所谓意尽辞不尽者，意尽于未尝尽处，则辞可以不尽矣，非以长语益之者也。至如辞尽意不尽者，非遗意也，辞中已彷佛可见矣。辞意俱不尽者，不尽之中固已深尽之矣。
一家之语，自有一家之风味，如乐之二十四调，各有韵声，乃是归宿处。模仿者语虽似之，韵亦无矣。鸡林其可欺哉！
诗说之作，非为能诗者作也；为不能诗者作，而使之能诗。能诗而后能尽吾之说，是亦为能诗者作也。虽然，以吾之说为尽，而不造乎自得，是足以为诗哉！后之贤者，有如以水投水者乎，有如得兔忘筌者乎？嘻，吾之说已得罪于古之诗人，后之人其勿重罪予乎！
△沧浪诗法
学诗先除五俗：一曰俗体，二曰俗意，三曰俗句，四曰俗字，五曰俗韵。有语忌，有语病：语病易除，语忌难变。（语病古人亦有之，惟语忌不可有。）须是本色，须是当行。对句好可得，结句好难得，发句好尤难得。发端忌作举止，收拾贵有出场。不必太着题，不在多使事；押韵不必有出处，用字不必拘来历。下字贵响，造语贵圆。意贵透，不可隔靴搔痒。语贵脱洒，不可拖泥带水。最忌骨董，最忌趁贴。语忌直，意忌浅，脉忌露，味忌短，音韵忌散缓，亦忌迫促。诗难处在结裹，譬如番刀，须用北人结裹；若南人，便非本色。须参活句，勿参死句。词气可颉颃，不可乖崖。律诗难于古诗，绝句难于八句，七言律诗难于五言律诗，五言绝句难于七言绝句。学诗有三节：其初不识好恶，连篇累牍，肆笔而成；既识羞愧，始生畏缩，成之极难；及其透彻，则七纵八横，信手拈来，头头是道矣。看诗当具金刚眼睛，庶不眩于旁门小法。（禅家有金刚眼睛之说。）辨家数如辨苍白，方可言诗。荆公评文章，先体制而后文之工拙。诗之是非不必争，以己诗置古人诗中，与识者观之而不能辨，则真古人矣。

卷二
○诗评
△诚斋品藻中兴以来诸贤诗
自隆兴以来以诗名：林谦之，范至能，陆务观，尤延之，萧东夫；近时后进，有张镃功父，赵蕃昌父，刘翰武子，黄景说岩老，徐似道泛子，项安世平甫，巩丰仲至，姜夔尧章，徐贺恭仲，汪经仲权。前五人皆有诗集传世。谦之常称重其友方翥次云诗云：「秋明河汉外，月近斗牛旁。」延之有云：「去年江南荒，趁逐过江北；江北不可住，江南归未得。」有寄友人云：「胸中襞积千般事，到得相逢一语无。」又台州秩满而归云：「送客渐稀城渐远，归涂应减两三程。」东夫饮酒云：「信脚到太古」，又（○「又」字原脱，据《诚斋诗话》补。）登岳阳楼：「不作苍茫去，真成浪荡游。三年夜郎客，一柂洞庭秋。得句鹭飞处，看山天尽头。犹嫌未奇绝，更上岳阳楼。」又「荒村三月不肉味，并与瓜茄倚阁休。造物于人相补报，问天赊得一山秋。」至能有云：「月从雪后皆奇夜，天到梅边有别春。」功父云：「断桥斜取路，古寺未关门。」绝似晚唐人。咏金林禽花云：「梨花风骨杏花妆」，黄蔷薇云：「已从槐借叶，更染菊为裳」，写物之工如此。余归自金陵，功父送之，（「之」字原脱，据《诚斋诗话》补。）末章云：「何时重来桂隐轩，为我醉倒春风前。看人唤作诗中仙，看人唤作饮中仙。」此诗超然矣。昌父云：「红叶连村雨，黄花独径秋。诗穷真得瘦，酒薄不禁愁。」武子云：「自锄明月种梅花。」又云：「吹入征鸿数字秋。」渊子云：「暖分煨芋火，明借绩麻灯。」又「客路二千年五十，向人犹自说归耕。」平甫题钓台：「醉中偶尔闲伸脚，便被刘郎卖作名。」恭仲云：「碎斫生柴烂煮诗。」又有姚宋佐辅之一绝句云：「梅花得月太清生，月到梅花越样明。梅月萧踈两奇绝，有人踏月遶花行。」僧显万亦能诗：「万松岭上一间屋，老僧半间云半间。三更云去作行雨，回头方羡老僧闲。」又梅诗：「探支春色墙头朵，阑入风光竹外梢。」又「河横星斗三更后，月过梧桐一丈高。」又有庞右甫者，使虏过汴京云：「苍龙观阙东风外，黄道星辰北斗边。月照九衢平似水，胡儿吹笛内门前。」
△诚斋题品诸杨诗
吾族前辈讳存字正叟，讳朴字元素，讳杞字符卿，讳补世字昌英，皆能诗。元卿年十八第进士，其叔正叟贺之云：「月中丹桂输先手，镜里朱颜正后生。」吾乡民俗，稻未熟，摘而蒸之，舂以为米，其饭绝香。元素有诗云：「和露摘残云浅碧，带香炊出玉轻黄。」余先太中贫，尝作小茅屋三间，而未有门扉，干元卿求一扉；元卿以绝句送至云：「三间茅屋独家村，风雨萧萧可断魂。旧日相如犹有壁，如今无壁更无门。」昌英有绝句云：「碧玉寒塘莹不流，红蕖影里立沙鸥。便当不作南溪看，当得西湖十里秋。」
吾州诗人泸溪先生安福王民瞻，名庭珪，弱冠贡入京师太学，已有诗名。有绝句云：「江水磨铜镜面寒，钓鱼人在蓼花湾。回头贪看新月上，不觉竹竿流下滩。」绍兴间，宰相秦桧力主和戎之议，乡先生胡邦衡名铨，时为编修官，上书乞斩桧，谪新州。民瞻送行诗：「一封朝上九重关，是日清都虎豹闲。百辟动容观奏议，几人回首愧朝班。名高北斗星辰上，身落南州瘴海间。不待百年公议定，汉廷行召贾生还。」「大厦元非一木支，要将独力拄倾危。痴儿不了公家事，男子要为天下奇。当日奸谀皆胆落，平生忠义祇心知。端能饱吃新州饭，在处江山足护持。」有欧阳安永上飞语告之，除名窜辰州。孝宗登极，召为国子监簿，以老请奉祠，除直敷文阁宫观。
△诚斋评李杜苏黄诗体
「问君何意栖碧山，笑而不答心自闲。桃花流水窅然去，别有天地非人间。」又「相随遥遥访赤城，三十六曲水回萦。一溪初入千花明，万壑度尽松风声。」此李太白诗体也。「麒麟图画鸿雁行，紫极出入黄金印。」又「白摧朽骨龙虎死，黑入太阴雷雨垂。」又「指挥能事回天地，训练强兵动鬼神。」又「路经滟滪双蓬鬓，天入沧浪一钓舟。」此杜子美诗体也。「明月易低人易散，归来呼酒更重看。」又「当其下笔风雨快，笔所未到气已吞。」又「醉中不觉度千山，夜闻梅香失醉眠。」又李白画像：「西望太白横峨岷，眼高四海空无人。大儿汾阳中令君，小儿天台坐忘身。平生不识高将军，手涴吾足乃敢嗔。」此东坡诗体也。「风光错综天经纬，草木文章帝杼机。」又「涧松无心古须鬣，天球不琢中粹温。」又「儿呼不苏驴失脚，犹恐醒来有新作。」此山谷诗体也。
△诚斋评为诗隐蓄发露之异
太史公曰：「国风好色而不淫，小雅怨诽而不乱。」左氏传曰：「春秋之称，微而显，志而晦，婉而成章，尽而不汪。」此诗与春秋纪事之妙也。近世词人，闲情之靡，如伯有所赋，赵武所不得闻者，有过之无不及焉，是得为好色而不淫乎？惟晏叔原云：「落花人独立，微雨燕双飞。」可谓好色而不淫矣。唐人长门怨云：「珊瑚枕上千行泪，不是思君是恨君。」是得为怨诽而不乱乎？惟刘长卿云：「月来深殿早，春到后宫迟。」可谓怨诽而不乱矣。近世陈克咏李伯时画宁王进史图云：「汗简不知天上事，至尊新纳寿王妃。」是得为微、为晦、为婉、为不污秽乎？惟李义山云：「侍燕归来宫漏永，薛王沉醉寿王醒。」可谓微婉显晦，尽而不污矣。
△以画为真以真为画
杜蜀山水图云：「沱水流中座，岷山赴此堂。白波吹粉壁，青嶂插雕梁。」此以画为真也。曾吉父云：「断崖韦偃树，小雨郭熙山。」此以真为画也。（《诚斋》）
△臞翁诗评
因暇日与弟侄辈评古今诸名人诗：魏武帝如幽燕老将，气韵沉雄；曹子建如三河少年，风流自赏；鲍明远如饥鹰独出，奇矫无前；谢康乐如东海扬帆，风日流丽；陶彭泽如绛云在霄，舒卷自如；王右丞如秋水芙蕖，倚风自笑；韦苏州如园客独茧，暗合音徽；孟浩然如洞庭始波，木叶微脱；杜牧之如铜丸走阪，骏马注坡；白乐天如山东父老课农桑，言言皆实；元微之如李龟年说天宝遗事，貌悴而神不伤；刘梦得如镂冰雕琼，流光自照；李太白如刘安鸡犬，遗响白云，核其归存，恍无定处；韩退之如囊沙背水，惟韩信独能；李长吉如武帝食露盘，无补多欲；孟东野如埋泉断剑，卧壑寒松；张籍如优工行乡饮，酬献秩如，时有诙气；柳子厚如高秋独眺，霁晚孤吹；李义山如百宝流苏，千丝铁网，绮密瓌妍，要非适用。本朝苏东坡如屈注天潢，倒连沧海，变眩百怪，终归雄浑；欧公如四瑚八琏，止可施之宗庙；荆公如邓艾缒兵入蜀，要以崄绝为功：山谷如陶弘景祗诏入宫，析理谈玄，而松风之梦故在；梅圣俞如关河放溜，瞬息无声；秦少游如时女步春，终伤婉弱；后山如九皐独唳，深林孤芳，冲寂自妍，不求识赏；韩子苍如梨园按乐，排比得伦；吕居仁如散圣安禅，自能奇逸。其它作者，未易殚陈。独唐杜工部，如周公制作，后世莫能拟议。
△沧浪诗评
□原本只两段，今按文意再分之。
大历以前，分明别是一副言语，晚唐分明别是一副言语，本朝诸公分明别是一副言语，如此见得，方许具一只眼。
盛唐人有似粗而非粗处，盛唐人有似拙而非拙处。
五言绝句，众唐人是一样，少陵是一样，韩退之是一样，王荆公是一样，本朝诸公是一样。
盛唐人诗，亦有一二滥觞晚唐者；晚唐人诗，亦有一二可入盛唐者，要论其大概耳。
唐人与本朝人诗，未论工拙，直是气象不同。唐人命题言语亦自不同，杂古人之集而观之，不必见诗，望其题引，而知其为唐人、今人矣。
大历之诗，高者尚未失盛唐，下者渐入晚唐矣；晚唐之下者，亦堕野狐外道鬼窟中。
或问唐诗何以胜我朝？唐人以诗取士，故多专门之学，我朝之诗所以不及也。
诗有词理意兴。南朝人尚词而病于理；本朝人尚理而病于意兴；唐人尚意兴而理在其中；汉魏之诗，词理意兴，无迹可寻。
汉魏古诗，气象混沌，难以句摘；晋以还方有佳句，如陶渊明「采菊东篱下，悠然见南山」；谢灵运「池塘生春草」之句。谢所以不及陶者：康乐之诗精工，渊明之诗质而自然耳。谢灵运无一字（○《沧浪诗话》作「篇」）不佳。
黄初之后，惟阮籍咏怀之作，极为高古，有建安风骨。晋人舍陶渊明、阮嗣宗外，惟左太冲高出一时。陆士衡独在诸公之下。颜不如鲍，鲍不如谢，文中子独取颜，非也。
建安之作，全在气象，不可寻枝摘叶；灵运之诗，已是彻首尾成对句矣，是以不及建安也。
谢朓之诗，已有全篇似唐人者，当观其集方知之。
戎昱在盛唐为最下，已滥觞晚唐矣。戎昱之诗有绝似晚唐者，权德舆之诗却有绝似盛唐者。权德舆或有似韦苏州、刘长卿处。顾况诗多在元、白之上，稍有盛唐风骨处。冷朝阳在大历才子中最为下。马戴在晚唐诸人之上。刘沧、吕温亦胜诸人。李濒不全是晚唐，间有似刘随州处。陈陶之诗，在晚唐人中最无可观。薛逢最浅俗。大历以后，吾所深取者，李长吉、柳子厚、刘言史、权德舆、李涉、李益耳。大历后，刘梦得之绝句，张籍、王建之乐府，吾所深取耳。
李、杜二公，正不当优劣：太白有一二妙处，子美不能道；子美有一二妙处，太白不能作。子美不能为太白之飘逸，太白不能为子美之沉郁。太白梦游天姥吟、远别离等，子美不能道；子美北征、兵车行、垂老别等，太白不能作。论诗以李杜为准，挟天子以令诸侯也。少陵诗法如孙吴，太白诗法如李广。少陵如节制之师。李、杜数公如金翅擘海，香象渡河，下视郊、岛辈、直蛩吟草间耳。观太白诗者，要识真太白处；太白天才豪逸，语多率然而成者。学者于每篇中，要识其安身立命处可也。少陵诗宪章汉魏，而取材于六朝，至其自得之妙，则前辈所谓集大成者也。
人言太白仙才，长吉鬼才，不然。太白天仙之词，长吉鬼仙之词耳。
高、岑之诗悲壮，读之使人感慨；孟郊之诗刻苦，读之使人不欢。
玉川之怪，长吉之瑰诡，天地间自欠此体不得。
韩退之琴操极高古，正是本色，非唐诸贤所及。
释皎然之诗，在唐诸僧之上（唐诗僧有法震、法照、无可、护国、灵一、清江，不特无本、齐己、贯休也。）
集句惟荆公最长，胡笳十八拍，混然天成，绝无痕迹，如蔡文姬肝肺间流出。
拟古惟江文通最长：拟渊明似渊明，拟康乐似康乐，拟左思似左思，拟郭璞似郭璞：独拟李都尉一首，不似西汉耳。虽谢康乐拟邺中诸子之诗，亦气象不类；至于刘玄休拟「行行重行生」等篇，鲍明远代「君子有所思」之作，仍是其自体耳。
和韵最害人诗。古人酬唱不次韵，此风始盛于元、白、皮、陆，而本朝诸贤乃以此而斗工，遂至往复有八九和者。
孟郊之诗，憔悴枯槁，其气局促不伸；退之许之如此，何耶？诗道本正大，孟郊自为之艰阻耳！
孟浩然诸公之诗，讽味之久，有金石宫商之声。
唐人七言律诗，当以崔颢黄鹤楼为第一。
唐人好诗，多是征戍、迁谪、行旅、离别之作，往往尤能感动人意。
苏子卿诗：「幸有弦歌曲，可以喻中怀。请为游子吟，泛泛一何悲。丝竹厉清声，慷慨有余哀。长歌正激烈，中心怆以摧。欲展清商曲，念子不能归。」今人观之，必以为一篇重复之甚，岂特如兰亭丝竹弦歌之语耶！古诗正不当以此论也。
十九首「青青河畔草，郁郁园中柳。盈盈楼上女。皎皎当窗牖。娥娥红粉妆。纤纤出素手。」一连六句，皆用迭字在首。今人必以为句法重复之甚。古诗正不当以此论也。
任昉哭范仆射诗，一首中凡两用「生」字韵，三用「情」字韵：「夫子值狂生」，「千龄万恨生」，犹是两义；「犹我故人情」，「生死一交情」，「欲以遣离情」，三字皆同一意。《天厨禁脔》谓平韵可重押，若或平或仄韵，则不可。彼以八仙歌言之耳，何见之陋耶！诗话谓东坡两「耳」字韵，二「耳」义不同，故可重押。亦非也。
刘公干赠五官中郎将诗：「昔我从元后，整驾至南乡。过彼丰沛都，与君共翱翔。」元后盖指曹操，至南乡谓伐刘表之时，丰沛都喻操谯郡也。王仲宣从军诗云：「筹策运帷幄，一由我圣君。」圣君亦指操也。又曰：「窃慕负鼎翁，愿厉朽钝姿。」是欲效伊尹负鼎干汤以伐夏也。是时汉帝尚存，而二子言如此！一曰元后，一曰圣君，正与荀彧比曹操为高、光同科。春秋诛心之法，二子其何逃！
古人赠答，多相勉之词。苏子卿云：「愿君崇令德，随时爱景光。」李少卿云：「努力崇明德，皓首以为期。」刘公干云：「勉哉修令德，北面自宠珍。」杜子美云：「君若登台辅，临危莫爱身。」往往此意。高达夫赠王彻云：「吾知十年后，季子多黄金。」金何足道，又甚于以名位期人者。此达夫偶然漏逗处也。
○诗体（上）
风雅颂既亡，一变而为离骚，再变而为西汉五言，三变而为歌行杂体，四变而为沈、宋律诗；五言起于李陵、苏武，（或云枚乘）七言起于汉武柏梁，四言起于汉楚王傅韦孟；六言起于汉司农谷永，三言起于晋夏侯湛，九言起于高贵乡公。
□按语所谓《沧浪诗话》各体分列者，原本当如是，但以无注故相连耳，今亦分列之。
以时而论则有：
建安体（汉末年号。曹子建父子及邺中七子之诗。）
黄初体（魏年号。与建安相接，其体一也。）
正始体（魏年号。嵇、阮诸公之诗。）
太康体（晋年号。左思、潘岳、二张、二陆诸公之诗。）
元嘉体（宋年号。颜、鲍、谢诸公之诗。）
永明体（齐年号。齐诸公之诗。）
齐梁体（通两朝而言之。）
南北朝体（通魏、周而言之，与齐梁体一也。）
唐初体（唐初犹袭陈、隋之体。）
盛唐体（景云以后，开元、天宝诸公之诗。）
大历体（大历十才子之诗。）
元和体（元、白诸公。）
晚唐体
本朝体（通前后而言之。○按：《沧浪诗话》「晚唐体」、「本朝体」分列。）
元佑体（苏、黄、陈诸公。）
江西宗派体（山谷为之宗。）
以人而论则有：
苏李体（李陵、苏武也。）
曹刘体（子建、公干也。）
陶体（渊明也。）
谢体（灵运也。）
徐庾体（徐陵、庾信也。）
沈宋体（佺期、之问也。）
陈拾遗体（陈子昂也。）
王杨卢骆体（王勃、杨炯、卢照邻、骆宾王也。）
张曲江体（始兴文献公九龄也。）
少陵体，
太白体，
高达夫体（高常侍适也。○按：《沧浪诗话》三体分列。）
孟浩然体，
岑嘉州体（岑参也。○按：《沧浪诗话》孟、岑分列。）
王右丞体（王维也。）
韦苏州体（韦尘物也。）
韩昌黎体，
柳子厚体，
韦柳体（苏州与仪曹合言之。○按：《沧浪诗话》三体分列。）
李长吉体，
李商隐体（即西昆体也。○按：《沧浪诗话》二体分列。）
卢仝体，
白乐天体，
元白体（微之、乐天，其体一也。○按：《沧浪诗话》三体分列。）
杜牧之体，
张籍、王建体（谓乐府之体同也。○《沧浪诗话》二体分列。）
贾浪仙体，
孟东野体，
杜荀鹤体，
东坡体，
山谷体，
后山体（后山本学杜，其语之似者但数篇，他或似而不全；又其它则本其自体耳。○按：《沧浪诗话》六体分列。）
王荆公体（公绝句最高。其诗得意处高出苏、黄、陈之上，而与唐人尚隔一关。）
邵康节体，
陈简斋体（陈去非与义也。亦江西之派面小异。○按：《沧浪诗话》二体分列。）
杨诚斋体（其初学半山、后山，最后亦学绝句于唐人；已而尽弃诸家之作，而别出机杼，盖其自序如此。）
又有所谓：
选体（选诗时代不同，体制随异，今人例用五言古诗为选体。）
柏梁体（汉武帝与羣臣共赋七言，每句韵。后人谓此体为柏梁。）
玉台体（玉台集乃徐陵所序，汉、魏、六朝之诗皆有之。或者但谓纤艳者为玉台体，其实不然。）
西昆体（即李商隐体，然兼温庭筠及本朝杨、刘诸公而名之也。）
香奁体（韩偓之诗，有裾裙脂粉之语，有香奁集。）
宫体（梁简文伤于轻靡，时号宫体。）
又有古诗，
有近体（即律诗也。○按：《沧浪诗话》二体分列。）
有绝句，
有杂言，
有三五七言（自三言而终以七言，隋郑世翼有此诗。○按：《沧浪诗话》三体分列。）
有半五六言（晋传休奕鸿雁生寒弱之篇是也。）
有一字至七字（唐张南史雪月花草等篇是也。又隋人应诏有三十字号，凡三句七言，一句九言，不足为法，故不列于此也。）
有三句之歌（高祖大风歌是也。古华山畿二十五首，多三句之词，其它古人诗多如此者。）
有两句之歌（荆卿易水歌是也。又古诗青骢、白马、共戏乐、女儿子之类，皆两句之词。）
有一句之歌（汉书「枹鼓不鸣董少平」，一句之歌也，又汉童谣「千乘万骑上北邙」，梁童谣「青丝白马寿阳来」，皆一句也。）
有曰号（或四句，或八句。）
有歌行（古有鞠歌行，放歌行，长歌行，短歌行；又有单以歌名者，单以行名者，不可枚述。）
有乐府（汉武帝定郊祀，立乐府，采齐、楚、赵、魏之声，以入乐府，以其音调可被于弦歌也。乐府俱备诸体，兼统众名也。）
有楚辞（屈、宋以下，效楚辞体者，皆谓之楚辞。）
有琴操（古有水仙操，辛德源所作；别鹤操，高陵牧子所作。）
曰谣（沈炯有独酌谣，王昌龄有箜筷谣，穆天子之传有白云谣也。）
曰吟（古词有陇头吟，乐府有梁父吟，相如有白头吟。）
曰词（选有汉武秋风词，乐府有木兰词。）
曰引（古曲有霹雳引、走马引、飞龙引。）
曰咏（选有五君咏，唐储光羲有羣鸱咏。）
曰曲（古有大堤曲，梁简文有乌栖曲。）
曰篇（选有名都篇、京洛篇、白马篇。）
曰唱（魏明帝有气出唱。）
曰弄（古乐府有江南弄。）
曰长调，
曰短调，
有四声，
有八病（四声设于周颙，八病严于沈约。○按：《沧浪诗话》此四条分列，「八病」条并列举八目。）
又有以叹名者（古词有楚妃叹、明君叹。）
以怨名者（文选有四怨，乐府有独处怨。）
以乐名者（齐武帝有估家乐，宋臧质有石城乐。）
以别名者（杜子美有无家别、垂老别、新婚别也。）
以思名者（太白有静夜思。）
有全篇双声迭韵者（东坡经字韵诗是也。）
有全篇字皆平声者（天随子夏日诗，四十字皆平声。又有一句全平声，一句全仄声。）
有全篇字皆仄声者（梅圣俞酌酒与妇饮之诗是也。）
有律诗上下句双用韵者（第一句，第三、五、七句押一仄韵，第二句第四、第六句押一平韵。唐章碣有此体，不足为法，谩列于此，以备其体耳。又有四句平入之体，四句仄入之体；无关诗道，今皆不取。）
有辘辘韵者（双入双出。）
有进退韵者（一进一退。）
有古诗一韵两用者（文选曹子建美女篇用两「虽」字；谢康乐述祖德诗用两「人」字，其后多有之。）
有古诗一韵三用者（文选任升哭范仆射诗三用「情」字也。）
有古诗三韵六七用者（古焦仲卿妻诗是也。）
有古诗重用二十许韵者（焦仲卿妻诗是也。）
有古诗旁取六七许韵者（韩退之此日足可惜篇是也；凡杂用东、冬、江、阳、庚、青六韵。欧阳公谓退之遇宽韵则故旁入他韵，非也。此乃用古韵耳，于焦〔○《沧浪诗话》作「集」〕韵自见之。）
有古诗全不押韵者（古采莲曲是也。）
有律诗至百五十韵者（少陵有古韵律诗，白乐天亦有之。而本朝王黄州有百五十韵五言律。）
有律诗止三韵者（唐人有六句五言律。如李益诗「汉家今上郡，秦塞古长城。有日云当惨，无风沙自惊。当今天子圣，不战四夷〔○《沧浪诗话》、《全唐诗》均作「方」〕平」是也。）
有律诗彻首尾对者（少陵多此体，不可概举。）
有律诗彻首尾不对者（盛唐诸公有此体。如孟浩然诗「挂席东南望，青山水国遥。舳舻争利涉，来往接风潮。问我今何适，天台访石桥。坐看霞色晚，疑是石城标。」又「水国无边际」之篇。又李太白「牛渚西江夜」之篇皆文从字顺，音韵铿锵，八句皆无对偶。）
有后章字接前章者（选曹子建赠白马王彪之诗是也。）
有四句通（○《沧浪诗话》下有「义」字）者（如少陵「神女峰娟妙，昭君宅有无。曲留明怨惜，梦尽失欢娱」是也。）
有绝句折腰者，
有八句折腰者，
有拟古，
有连句，
有集句，
有分题（古人分题或各赋一物，如云送某人分题得某物也，亦曰探题。○按：《沧浪诗话》六条分列。）
有分韵，
有用韵，
有和韵，
有借韵（如押七之韵，可借八微或十二齐，一韵也。○按：《沧浪诗话》四条分列。）
有协韵（《楚辞》及选诗多用协韵。）
有今韵，
有古韵（如韩退之此日足可惜诗，用古韵也。盖选诗多如此。○按：《沧浪诗话》二条分列。）
有古律（陈子昂及盛唐诸公多此体。）
有今律，
有颔联，
有发端，
有落句（结句也。○按：《沧浪诗话》四条分列。）
有十字对（刘眘虚「沧浪千万里，日夜一孤舟。」）
有十字句（常建「曲径通幽处，禅房花木深」等是也。）
有十四字对（刘长卿「江客不堪频北望，塞鸿何事又南飞」是也。）
有十四字句（崔颢「黄鹤一去不复返，白云千载空悠悠」，太白「鹦鹉西飞陇山去，芳洲之树何青青」是也。）
有扇对（又谓之隔句对。如郑都官「昔年共照松溪影，松折碑荒僧已无。今日还思锦城事，雪销花谢梦何如」等是也。盖以第一句对第三句，第二句对第四句。）
有借对（孟浩然「厨人具鸡黍，稚子摘杨梅。」太白「水春云母礁，风扫石楠花。」少陵「竹叶于人既无分，菊花从此不须闲。」言之者有是也。）
有就对者（又曰当句有对。如少陵「小院回廓春寂寂，浴凫飞鹭晚悠悠」，李嘉佑「孤云独鸟川光暮，万井千山一气秋」是也。前单于文亦多此体。如王勃「龙光射牛斗之墟，徐孺下陈蕃之榻」，乃就句对也。）
论杂体则有：
风人（上句述一语，下句释其义。如古子夜歌，读曲歌之类，多用此体。）
藁砧（古乐府「藁砧今何在？山上复安山。何日大刀头，破镜飞上天。」）
五杂俎（见乐府。）
两头纤纤（亦见乐府。）
盘中（玉台集，苏伯玉妻作，写之盘中，屈曲成文也。）
回文（起于宝宝滔之妻，织锦以寄其夫也。）
反复（举一字而师皆成句，无不押韵，反复成文也。李公诗格，有此二十字诗。）
离合（字相拆合成文。孔融渔父屈节之诗是也。虽不关诗道之重轻，其体制亦古。）
至于建除（鲍明远有建除诗，诗每句首冠以建除平满等字。其诗虽佳，盖鲍本工诗，非因建除之体而佳也。）、字谜、人名、卦名、数名、药名、州名之诗，只成戏论，不足为法也。（又有六甲、十属之类，及藏头、歇后等体，今皆削之。近世有李公诗格，泛而不备；惠洪《天厨禁脔》最为误人。今此卷有旁参二书者，盖其是处不可易也。）
沧浪编
○诗体（下）
△总论
古人文章，自应律度，未尝以音韵为主。自沈约增崇韵学，其论文则曰：「欲使宫羽相变，低昂殊节；若前有浮声，则后须切响。一篇之内，音韵尽殊；两句之中，轻重悉异。妙达此旨，始可言文。」自后浮巧之语，体制渐多，如傍犯、蹉对、假对、双声、迭韵之类。诗又有正格、偏格，类例极多。故有三十四格、十九图、四声、八病之类。今略举数事；如徐陵云：「陪游馺娑，骋纤腰于结风；长乐鸳鸯，奏新声于度曲。」又云：「厌长乐之踈钟，劳中宫之缓箭。」虽两「长乐」，羲不同，不为重复，此为傍犯。如九歌云：「蕙肴蒸兮兰藉，奠桂酒兮椒浆。」「蒸蕙肴」对「奠桂酒」，今倒用之，谓之蹉对。又「自朱耶之狼狈，致赤子之流离。」不唯「赤」对「朱」，「耶」对「子」，兼「狼狈」「流离」，乃兽名对鸟名。又如「厨人具鸡黍，稚子摘杨梅。」以「鸡」对「杨」，如此之类，皆为假对。如「几家村草里，吹唱隔江闻。」几家、村草、吹唱、隔江，皆双声。如「月影侵簪冷，江光逼履清。」侵簪，逼履，皆迭韵。诗第二字侧入，谓之正格，如「凤历轩辕纪，龙飞四十春」之类。第二字平人，谓之偏格，如「四更山吐月，残夜水明楼」之类。唐名辈诗多用正格。如杜甫诗，用偏格者十无二三。（《笔谈》）
△江左体
引韵便失粘，既失粘，则若不拘声律；然其对偶特精，则谓之骨含苏李体。「浣花流水水西头，主人为卜林塘幽。已知出郭少尘事，更有澄江销客愁。无数蜻蜓齐上下，一双鸂对沉浮。东行万里堪乘兴，须向山阴上小舟。」（杜子美卜居）
△蜂腰体
颔联亦无对偶，然是十字叙一事，而意贯上二句，及颈联，方对偶分明。谓之蜂腰格，言若已断而复续也。「下第唯空囊，如何住帝乡？杏园啼百舌，谁醉在花傍？泪落故山远，病来春草长。知音逢岂易，孤棹负三湘。」（贾岛下第诗）
△隔句体
破题与颔联便作隔句对，若施之于赋，则曰「几思静话，对夜雨之禅床；未得重逢，照秋灯于影室」也。「几思闻静话，夜雨对禅床。未得重相见，秋灯照影堂。孤云终负约，薄宦转堪伤。梦远长松榻，遥焚一炷香。」（郑谷吊僧诗）
△偷春体
其法颔联虽不拘对偶，疑非声律；然破题已的对矣。谓之偷春格，言如梅花偷春色而先开也。「无家对寒食，有泪如金波。斫却月中桂，清光应更多。仳离放红蘂，想象嚬青娥。牛女漫愁思，秋期犹渡河。」（杜子美寒食月诗）
△折腰体
谓中失粘而意不断。「渭城朝雨浥轻尘，客舍青青柳色新。劝君更尽一杯酒，西出阳关无故人。」（王维赠别）
△绝弦体
其语似断弦而意存，如弦绝而其意终在也。「燕鸿去后湖天远，欲寄知音问水居。七岁弄竿今八十，锦鳞吞钓不吞书。」（僧谦寄远）
△五仄体
晏元献守汝阴，梅圣俞往见之。将行，公置酒颍河上，因言古人章句中，全用平声，制字稳帖，如「枯桑知天风」是也，恨未见侧字诗。圣俞既引舟，遂作五侧体寄公云：「月出断岸口，影照别舸背。且独与妇饮，颇胜俗客对。月渐上我席，瞑色亦稍退。岂必在秉烛，此景已可爱。」（《西清诗话》）
△回文体
谓倒读亦成诗也。「潮随暗浪雪山倾，远浦渔舟钓月明。桥对寺门松径小，巷当泉眼石波清。迢迢远树江天晓，蔼蔼红霞晚日晴。遥望四山云接水，碧峰千点数鸥轻。」（东坡题金山寺）
△五句法
此格即事遣兴可作，如题物赠送之类，则不可用。「曲江萧条秋气高，菱荷枯折随风涛，游子空嗟垂二毛。白石素沙亦相荡，哀鸿独叫求其曹。」（杜子美）「即事非今亦非古，长歌激烈梢林莽，比屋豪华固难数。吾人甘作心似灰，弟侄何伤泪如雨。」（杜子美《曲江三章》章五句）
△六句法
此法但可放言遣兴，不可寄赠。杜子美云：「烈士恶多门，小人自同调。名利苟可取，杀身傍权要。何当官曹清，尔辈堪一笑。」山谷云：「三公未白首，十辈拥朱轮。只有人看好，何益百年身。但愿身无事，清樽对故人。」
△促句法
止于两迭，三句一换韵，或平声，或侧声皆可。「江南秋色推烦暑，夜来一枕芭蕉雨，家在江南白鸥浦。一生未归鬓如织，伤心日暮枫叶赤，偶然得句应题壁。」「芦花如雪洒扁舟，正是沧江兰杜秋，忽然惊起散沙鸥。平生生计如转蓬，一身长在百忧中，鲈鱼正美负秋风。」
△平头换韵法
东坡作太白赞云：「天人几何同一沤，谪仙非谪乃其游。挥斥八极隘九州岛，化为两鸟鸣相酬。一鸣一止三千秋，开元有道为少留。縻之不得矧肯求！东望太白横峨岷，眼高四海空无人。大儿汾阳中令君，小儿天台坐忘身。平生不识高将军，手涴吾足矧敢嗔。作诗一笑君应闻！」一韵七句，方换韵，又是平声，其法不得双杀，双杀者不得此法也。（《禁脔》）
△促句换韵法
鲁直观伯时画马诗云：「仪鸾供帐饕虱行，翰林湿薪爆竹声，风帘官烛泪纵横。木穿石盘未渠透，坐穿不遨令人瘦，贫马百啮逢一豆。眼明见此玉花騘，径思着鞭随诗翁，城西野桃寻小红。」此格《禁脔》谓之促句换韵。其法三句一换韵，三迭而止。此格甚新，人少用之。余尝以此格为鄙句云：「青玻璃色莹长空，烂银盘挂屋山东，晚凉徐度一襟风。天分风月相管领；对之技痒谁能忍，吟哦自恨诗才窘。扫宽露坐养兴新，浮蛆琰琰抛青春，不妨举盏成三人。」（《渔隐》）
△拗句
鲁直换字对句法，如「只今满坐且尊酒，后夜此堂空月明。」「清谈落笔一万字，白眼举觞三百杯。」「田中谁问不纳展，坐上适来何处蝇。」「秋千门巷火新改，桑柘田园春向分。」「忽乘舟去值花雨，寄得书来应麦秋。」其法于当下平字处，以仄字易之，欲其气挺然不羣；前此未有人作此体，独鲁直变之。（《禁脔》）苕溪渔隐曰：此体本出于老杜，如「宠光蕙叶与多碧，点注桃花舒小红。」「一双白鱼下受钓，三寸黄甘犹自青。」「外江三峡且相接，斗酒新诗终日踈。」「负盐出井此溪女，打鼓发船何郡郎。」「沙上草阁柳新暗，城边野池莲欲红。」似此体甚多，聊举此数联，非独鲁直变之也。今俗谓之拗句者是也。
□苕溪渔隐好发议论，而议论实多不公，未可为据，附记于此。
△七言变体
律诗之作，用字平侧，世固有定体，众共守之。然不若时用变体，如兵之出奇，变化无穷，以惊世骇目。如老杜诗云：「竹里行厨洗玉盘，花边立马簇金鞍。非关使者征求急，自识将军体数宽。百年地辟柴门迥，五月江深草阁寒。看弄渔舟移白日，老农何有罄交欢。」此七言律诗之变体也。（《渔隐》）
△绝句变体
韦苏州云：「南望青山满禁闱，晓陪鸳鹭正差池。共爱朝来何处雪，蓬莱宫里拂松枝。」老杜云：「山瓶乳酒下青云，气味浓香幸见分。鸣鞭走送怜渔父，洗盏开尝对马车。」此绝句，律诗之变体也。（同上）
△第三句失粘
七言律诗至第三句便失粘，落平侧，亦别是一体。唐人用此甚多，但今人少用耳。如老杜云：「摇落深知宋玉悲，风流儒雅亦吾师。怅望千秋一洒泪，萧条异代不同时。江山故宅空文藻，云雨荒台岂梦思。最是楚宫俱泯灭，舟人指点到今疑。」严武云：「漫向江头把钓竿，懒眠沙草爱风湍。莫倚善题鹦鹉赋，何须不着鵕鸃冠。腹中书籍幽时晒，肘后医方静处看。兴发会能驰骏马，终须重到使君滩。」韦应物云：「来水苍山路向东，东南山豁大河通。寒树依微远天外，夕阳明灭乱流中。孤村几岁临伊岸，一雁初晴下朔风。为报洛桥游宦侣，扁舟不系与心同。」此三诗起头用侧声，故第三句亦用侧声。（同上）
△八句仄入格
唐末，蜀川有唐求，放旷踈逸，方外人也。吟诗有所得，即将稿捻为丸，投入瓢中。后卧病，投瓢于江，曰：「兹文苟不沉没，得之者方知吾苦心耳。」瓢至新渠江，有识者曰：「此唐山人诗瓢也。」接得，十才二三。题郑处士隐居曰：「不信最清旷，及来愁已空。数点石泉雨，一溪霜叶风。业在有山处，道成无事中。酌尽一杯酒，老夫颜亦红。」（《古今诗话》）
△进退格
郑谷与僧齐己、黄损等，共定今体诗格云：「凡诗用韵有数格，一曰葫芦，一曰辘轳，一曰进退。葫芦韵者，先二后四；辘轳韵者，双出双入；进退韵者，一进一退；失此则缪矣。」余按《倦游录》载唐介为台官，廷疏宰相之失。仁庙怒，谪英州别驾，朝中士大夫以诗送行者颇众，独李师中待制一篇，为人传诵。诗曰：「孤忠自许众不与，独立敢言人所难。去国一身轻似叶，高名千古重于山。并游英俊颜何厚，未死奸谀骨已寒。天为吾君扶社稷，肯教夫子不生还。」此正所谓进退韵格也。按韵略：「难」字第二十五，「山」字第二十七；「寒」字又在二十五，而「还」字又在二十七。一进一退，诚合体格，岂率尔而为之哉！近阅《冷斋夜话》，载当时唐、李对答语言，乃以此诗为落韵诗。盖渠伊不见郑谷所定诗格有进退之说，而妄为云云也。（《缃素杂记》）
子苍于五言八句近体诗，亦用此格。其诗云：「盗贼犹如此，苍生困未苏。今年起安石，不用哭包胥。子去朝行在，人应问老夫。髭须衰白尽，瘦地日携鉏。」盖「苏」、「夫」在十虞字韵，「胥」、「鉏」在九鱼字韵。
△平侧各押韵
唐末有章碣者，乃以八句诗平侧各有一韵。如「东南路尽吴江畔，正是穷愁暮雨天。鸥鹭不嫌斜雨（○全唐诗作「两」）岸，波涛欺得送（○全唐诗作「逆」）风船。偶逢岛寺停帆看，深羡渔翁下钓眠。今古若论英达筭，鸱夷高兴固无边。」自号变体，此尤可怪者也。（《蔡宽夫诗话》）
△双声迭韵
《南史．谢庄传》曰，王元谟间庄：何者为双声，何者为迭韵？答曰：「互」、「护」为双声，「磝」、「碻」为迭韵。某按古人以四声为切韵，纽以双声迭韵，必以五音为定，盖谓东方喉声为木音，西方舌声为金音，南方齿声为火音，北方唇声为水音，中央牙声为土音也。双声者，同音而不同韵也；迭韵者，同音而又同韵也。「互」、「护」同为唇音，而二字不同韵，故谓之双声；「磝」、「碻」同为牙音，而二字又同韵，故谓之迭韵。若彷佛、熠耀、骐骥、慷慨、喉喔、霢霂，皆双声也；若侏儒、童蒙、崆峒、螳螂、滴沥，皆迭韵也。按李羣玉诗曰：「方穿诘曲崎岖路，又听钩辀格磔声。」诘曲、崎岖，乃双声也；钩辀、格磔，乃迭韵也。（《学林新编》）
东坡作吃语诗：「江干高居坚关扃，耕犍躬驾角挂经。孤航系舸菰茭隔，笳鼓过军鸡狗惊。解襟顾景各箕踞，击剑高歌几举觥。荆笄供脍愧搅聒，干锅更戛甘瓜羹。」（《漫叟诗话》）
△扇封法（此与前隔句体同）
律诗有扇封格，第一与第三句对，第二与第四句对。如杜少陵哭台州司户苏少监诗云：「得罪台州去，时危弃硕儒。移官蓬阁后，谷贵殁潜夫。」东坡和郁孤台诗云：「解后陪车马，寻芳谢朓渊。凄凉望乡国，得句仲宣楼。」又唐人绝句，亦用此格，如「去年花下留连饮，暖日夭桃莺乱啼。今日江边容易别，淡烟衰草马频嘶」之类是也。（《渔隐》）
△蹉对法
僧惠洪《冷斋夜话》载介甫诗云：「春残叶密花枝少，睡起茶多酒盏踈。」「多」字当作「亲」，世俗传写之误。洪之意，盖欲以「少」对「密」，以「踈」对「亲」。予作荆南教官，与江朝宗汇者同僚，偶论及此，江云：惠洪多妄诞，殊不晓古人诗格。此一联以「密」字对「踈」，以「多」字对「少」，正交股用之，所谓蹉对法也。（《艺苑雌黄》）
△离合体（前虽不取，此特存其大略耳。）
药名诗起自陈亚，非也。东汉已有离合体，至唐始着药名之号。如张籍答鄱阳客诗云：「江皐岁暮相逢地，黄叶霜前半夏枝。子夜吟诗向松桂，心中万事岂君知」是也。（《西清诗话》）
禽言诗当如药名诗，用其名字隐入诗句中，造语稳贴，无异寻常诗，乃为造微入妙。如药名诗云：「四海无远志，一溪甘遂心。」远志、甘遂，二药名也。禽言诗云：「唤起窗全曙，催归日未西。」唤起、催归，二禽名也。梅圣俞禽言诗，如「泥滑滑，苦竹冈」之句，皆善造语者也。（《渔隐》）
△人名
荆公诗有「老景春可惜，无花可留得。莫嫌柳浑青，终恨李太白」之句，以古人姓名藏句中，盖以文为戏。或者谓前无此体，自公始见之；余读权德舆集，其一篇云：「藩宣秉戎寄，衡石崇势位。言纪信不留，弛张良自愧。樵苏则为惬，瓜李斯可畏。不顾荣宦尊，每陈农亩利。家林类岩巘，负郭躬敛积。忌满宠生嫌，养蒙恬胜利。踈钟皓月晓，晚景丹霞异。涧谷永不变，山梁冀无累。论自王符肇，学得展禽志。从此直不疑，支离踈世事。」则权德舆已尝为此体。乃知古今文章之变，殆无遗蕴。德舆在唐，不以诗名，然词亦雅畅；此篇虽主意在别立体，然不失为佳制也。（《石林诗话》）
△药名
尝见近世作药名诗，或未工；要当字则正用，意须假借。如「日侧柏阴斜」是也。若「侧身直上天门东」，「风月前湖夜」，「湖」「东」二字即非正用。孔毅夫有诗云：「鄙性尝山野，尤甘草舍中，钩帘阴卷柏，障壁坐防风。客土依云实，流泉架木通。行当归老矣，已逼白头翁。」又「此地龙舒国，池隍兽血余。木香多野橘，石乳最宜鱼。古瓦松杉冷，旱天麻麦踈。题诗非杜若，笺腻粉难书」（《漫叟诗话》）

卷三
○句法
△有三种句
命属题意，如有神助，归于自然之句；命题立意，援笔立成，归于容易之句；命题用意，求之不得，归于苦求之句。（《金针》）
△错综句法
老杜云：「红稻啄残鹦鹉粒，碧梧栖老凤凰枝。」舒王云：「缲成白雪桑重绿，割尽黄云稻正青。」郑谷云：「林下听经秋苑鹿，江边扫叶夕阳僧。」以事不错综，则不成文章。若平直叙之，则曰：「鹦鹉啄残红稻粒，凤凰栖老碧梧枝。」以「红稻」于上，以「凤凰」于下者，错综之也。言「缲成」则知白雪为丝，言「割尽」则知黄云为麦也。秦少游得其意，特发奇语，其作睡足轩则曰：「长年忧患百端慵，开斥僧坊颇有功。地彻蔽亏僧界静，人除荒秽玉奁空。青天并入挥毫里，白鸟时来隐几中。最是人间佳绝处，梦残风铁响丁东。」（《冷斋》）
△影略句法
郑谷咏落叶，未尝及雕零飘坠之意；人一见之，自然知为落叶。诗曰：「返蚁难寻穴，归禽易见窠。满廊僧不厌，一个俗嫌多。」（《冷斋》）
△象外句
唐僧多佳句，其琢句法比物以意，而不指言一物，谓之象外句。如无可上人诗曰：「听雨寒更尽，开门落叶深。」是落叶比雨声也。又曰：「微阳下乔木，远烧入秋山。」是微阳比远烧也。用事琢句，妙在言其用而不言其名耳。（《冷斋》）
△折句
六一居士诗云：「静爱竹时来野寺，独寻春偶过溪桥。」俗谓之折句。卢赞元雪诗云：「想行客过梅桥滑，免老农忧麦垄干。」效此格也。余亦尝云：「鹦鹉杯且酌清浊，麒麟阁懒画丹青。」（《渔隐》）
□作「钓」
△佳句
宋莒公见公佳句，皆书于斋壁。如「无可奈何花落去，似曾相识燕归来」，「静寻啄木藏身处，闲看游丝到地时」，「楼台冷落收灯夜，门巷萧条扫雪天」，「已定复摇春水色，似红如白野棠花」之类，后人不可及。（《青箱杂记》）
△雄伟句
吴江长桥诗，世称三联。子美云：「云头滟滟开金饼，水面沉沉卧彩虹。」杨次公云：「八十丈虹晴卧影，一千顷玉碧无瑕。」郑毅夫云：「插天螮蝀玉腰阔，跨海鲸鲵金背高。」欧永叔谓子美此句雄伟；余谓次公、毅夫两联粗豪，较以子美之句，二公殊少酝藉也。（《渔隐》）
△雄健句
句法之学，自是一家工夫。昔尝问山谷「耕田欲雨刈欲晴，去得顺风来者怨」，山谷云：不如「千岩无人万壑静，十步回头五步坐」。此专论句法，不论义理；盖七言诗四字三字作两节也。此句法出黄庭经，自「上有黄庭下关元」已下多此体。张平子四愁诗，句句如此，雄健稳惬。至五言诗，亦有三字二字作两节者。老杜云：「不知西阁意，肯别定留人。」肯别耶，定留人耶？山谷尤爱其深远闲雅，盖与上七言同。（《诗眼》）
△一人名而分用之句
一人名而分用之者，如刘越石「宣尼悲获麟，西狩泣孔丘。」谢惠连「虽好相如达，不同长卿慢」等语。若非前后相映带，殆不可读。然要非全美也。唐初，余风犹未殄，陶冶至杜子美，始净尽矣。
△两句纯好难得
刘昭禹云：五言如四十个贤人，着一个屠酤不得。觅句若掘得玉匣子，有底有盖，但精心必获其实，然昔人「园林变鸣禽」，竟不及「池塘生春草」；「余霞散成绮」，不及「澄江静如练」；「春水船如天上坐」，不若「老年花似雾中看」；「闲几砚中窥水浅」，不如「落花径里得泥香」；「停杯嗟别久」，不及「对月喜家贫」；「神林社日鼓」，不若「茅屋午时鸡」。此数公未始不精心，以此知其全实未易多得。（《溪》）
△两句不可一意
晋宋间诗人造语虽秀拔，然大抵上下句多出一意。如「鱼戏新荷动，鸟散余花落」，「蝉噪林逾静，鸟鸣山更幽」之类，非不工矣，终不免此病。（《蔡宽夫诗话》）
王荆公以「风定花犹落」对「鸟鸣山更幽」，则上句静中有动，下句动中有静。（沈括存中述《笔谈》）
△置早意于残晚中、置静意于喧动中
唐诗曰：「海月生残夜，江春入暮年。」置早意于残晚中。有曰「惊蝉移别柳，斗雀堕闲庭。」置静意于喧动中。（山谷）
△句中有眼
句中眼者，世尤不能解。王荆公欲新政，作雪诗曰：「势合便宜包地势，功成终欲放春回。农家不念丰年瑞，只欲青云万里开。」（《冷斋》）
△句中当无虚字
或问余：东坡有言，诗至于杜子美，天下之能事毕矣。老杜之前，人固未知有老杜；后世安知无过老杜者？余曰：如「一片花飞减却春」，若咏落花，则语意皆尽。所以古人既未到，决知后人更无好语。如画马诗云：「玉花却在御榻上，榻上庭前屹相向。」则曹将军能事与造化之功，皆不可以有加矣。至其它吟咏人情，模写物景，皆如是也。老杜谢严武诗云：「雨映行宫辱赠诗。」山谷云：只此「雨映」两字，写出一时景物，此句便雅健。余然后晓句中当无虚字。（《诗眼》）
△句法不当重迭
淮海小词云：「杜鹃声里斜阳暮」，东坡曰：此词高妙，但既云「斜阳」，又云「暮」，则重出也，欲改「斜阳」作「帘栊」。余曰：既言「孤馆闭春寒」，似无帘栊？公曰：亭传虽未必有帘栊，有亦无害。余曰：此词本模写牢落之状，若曰帘栊，恐损初意。先生曰：极难得好字，当徐思之。然余因此晓句法不当重迭。（《诗眼》）
△言简而意不遗之句
或有称咏松句云：「影摇千尺龙蛇动，声撼半天风雨寒」者，一僧在坐，曰：未若「云影乱铺地，涛声寒在空」，或以语圣俞，圣俞曰：言简而意不遗，当以僧语为优。（《王直方诗话》）
△句豪而不畔于理
吟诗喜作豪句，须不畔于理方善。如东坡观崔白冬景图云：「扶桑大茧如瓮盎，天女织绡云汉上。往来不遗凤衔梭，谁能鼓臂投三丈。」此语豪而甚工。石敏若橘林文中，咏雪有「燕南雪花大于掌，冰柱悬檐一千丈」之语，豪则豪矣，然安德尔高屋耶！余观李太白北风行云「燕山雪花大如席」，秋浦歌云「白发三千丈」，其句可谓豪矣，奈无此理何！如秦少游秋日绝句云：「连巷雌蜺挂西楼，逐雨追晴意未休。安得万妆相向舞，酒酣聊把作缠头。」此语亦豪而工矣。（《艺苑雌黄》）
△句中有问答之词
古人造语，俯仰纡余各有态。「小麦青青大麦枯，谁当获者妇与姑，丈夫何在西击胡。」凡此句中，每涵间答之词。「大麦干枯小麦黄，问谁腰镰胡与羌。」句法实有所自。（《潘子真诗话》）
△诚斋论一句有三意
诗有一句七言而三意者。杜云：「对食暂餐还不能。」退之云：「欲去未到先思回。」有一句五言而两意者。陈后山云：「更病可无醉，犹寒已自和。」
△诚斋论惊人句
诗有惊人句。杜山水障：「堂上不合生枫树，怪底江山起烟雾。」又「斫却月中桂，清光应更多。」自乐天云：「遥怜天上桂华孤，为问姮娥更要无？月中幸有闲田地，何不中央种两株？」韩子苍衡岳图：「故人来自天柱峰，手提石廪与祝融。两山坡陁几百里，安得置之行李中。」此亦是用东坡云：「我持此石归，袖中有东海。」杜牧之云：「我欲东召龙伯公，上天揭取北斗柄，蓬莱顶上斡海水，水尽见底看海空。」李贺云：「女娲炼石补天处，石破天惊逗秋雨。」
△诚斋称李大方警句
李方叔之孙大方，字允蹈，少时尝作思故山赋，诸公间称之，以为似邢居实。晚得一鹖冠，今为杂买场，寄予诗一篇，多有警句。如「三百年来今几秋，天地自老江自流。」如「笛声吹起白玉盘，正照御前杨柳碧。」如「可怜一代经纶业，，不抵钟山几首诗。」如「后院落花人不到，黄鹂飞逐石榴阴。」大似唐人。
△诚斋论警句
士大夫间有口传一两联可喜，而莫知其所本者。如「人情似纸番番薄，世事如棋局局新。」又「饱谙世事慵开眼，会尽人情只点头。」又「薄有田园归去好，苦无官况莫来休。」又贺人休官「重碧杯中天更大，软红尘里梦初收。」竟不知何人诗也。又有嘲巧宦而事反拙者：「当初只谓将勤补，到底翻为弄巧成。」此尤可笑。
△陵阳论警句
公尝曰：昨尝与吕居仁闲论前辈所作上元诗，居仁曰：晏元献云：「梅台冷落收灯夜，花巷清虚扫雪天」最佳。直是说得出，不可及。后见吕郎中有诗云：「江城气候犹含雪，草市人家已挂灯。」岂用晏意耶？（《室中语》）
△少陵坡谷句法
前人文章各自一种句法。如老杜「今君起柂春江流，予亦江边具小舟。」「同心不减骨肉亲，每语见许文章伯。」如此之类，老杜句法也。东坡「秋水今几竿」之类，自是东坡句法。鲁直「夏扇日在摇，行乐亦云卿。」此鲁直句法也。学者若能遍考前作，自然度越流辈。（《吕氏童蒙训》）
△蒋道士诗句
衡州蒋道士云：「石压笋斜出，岸悬花倒生。」后因太守怒不扫地，辱之，守见诗，爱而召之。乃上诗曰：「春来不是人慵扫，为惜莓苔衬落花。」守悔焉。欲招之饮，蒋有诗谢曰：「敲开败箨露新竹，拾上落花妆旧枝。」复为湘人所重。（《青琐》）
△省题诗句
湘灵鼓瑟落句：「曲终人不见，江上数峰青。」含蓄不尽意，或谓钱起得之梦，未必然也。韩昌黎精卫衔石填海篇，有「人皆讥造次，我独赏专精。」则语意超诣，不可以加矣。
△滩声句
宿龙宫滩诗：「浩浩复荡荡，滩声抑更扬。」鲁直云：退之裁听水句尤见工。所谓「浩浩荡荡抑更扬」者，非客里夜卧，饱闻此声，安能周旋妙处如此耶！（《韩诗补注》）
△清健句
「三过门中老病死，一弹指顷去来今。」句法清健，天生对也。陆务观诗云：「老病已多惟欠死，贪嗔虽尽尚余痴。」不敢望东坡，而近世亦无人能到此。（《藜藿野人诗话》）
△诗句可入画
吕居仁春日即事云：「雪消池馆初春后，人倚阑干欲暮时。」此自可入画。人之情意，物之容态，二句尽之。（《遗珠》）
△燕诗
欧阳公爱王君玉燕词：「烟径掠花飞远远，晓窗惊梦语匆匆。」梅圣俞以为不若李尧夫：「花前语涩春犹冷，江上飞高雨乍晴」（《遗珠》）
○唐人句法
△朝会
阊阖开黄道，衣冠拜紫宸。（杜甫）
退朝花底散，归院柳边迷。（杜甫晚出左掖）
碧霄传风吹，旭日在龙旗。（杨巨源春日献圣寿）
炉烟添柳重，禁漏出花迟。（同前）
钩陈霜骑肃，御道雨师清。（皇甫冉东郊迎气）
御炉香焰暖，驰道玉声寒。（窦叔向春日应制）
金阙晓钟开万户，玉阶仙仗拥千官。（崔灏早朝）
花明剑佩星初没，柳拂旌旗露未干。（同前）
△宫掖
春风开紫殿，天乐下珠楼。（李白宫中行乐词）
莺歌闻太掖，凤吹遶瀛洲。（同前）
钟来宫转漏，月过阁移阴。（喻坦之宿省中）
莺归汉宫柳，花隔杜陵烟。（郎士元春宴）
玉阶闻坠叶，罗幌见飞萤。（沈佺期长门怨）
绣户香风暖，纱窗曙色新。（李白）
梦里君王近，宫中河汉高。（刘方平长信宫）
竹外仙亭出，花间辇路分。（乔知之应制）
一声啼鸟禁门静，汉地落花春日长。（王随）
长乐钟声花外尽，龙池柳色雨中深。（钱起阙下赠裴舍人）
△怀古
粉墙犹竹色，虚阁自松声。（杜甫）
野花留宝靥，蔓草见罗裙。（杜甫琴台）
江山九秋后，风月六朝余。（杜牧企望）
竹送清溪月，苔移玉座春。（杜甫玄元皇帝庙）
辇路江枫暗，宫潮野草春。（司空曙金陵怀古）
岘首羊公爱，长沙贾谊愁。（孟浩然送王昌龄之岭南）
二女竹上泪，湘妃水底魂。（韩愈泊三江口）
碑已无文字，人犹敬子孙。（任藩经堕泪碑）
野庙向江春寂寂，断碑无字草芊芊。（李羣玉黄陵庙）
晴川历历汉阳树，春草萋萋鹦鹉洲。（崔灏登黄鹤楼）
△送别
人分千里外，兴在一杯中。（李白别宋之悌）
饮中相顾色，送后独归情。（韩愈）
人山恋德泣，马亦别羣鸣。（韩愈寄王中丞）
九江春水阔，三峡暮云深。（陈陶湓城赠别）
住接猿啼处，行逢雁过时。（许浑送客归峡州）
塞草连天暮，边风动地秋。（张侣送王相公赴幽州）
杨柳北归路，兼葭南渡舟。（许浑泊松江渡）
落叶淮边雨，孤山海上秋。（钱起送人）
长亭叫月新秋雁，官渡含风古树蝉。（武元衡送韦秀才赴滑州）
蝉声驿路秋山里，草色河桥落照中。（韩翃送人归青州）
△地名
水落鱼龙夜，山空鸟鼠秋。（杜甫  鱼龙、鸟鼠皆地名）
弓抱关西月，旗翻渭北风。（岑参送李太保充渭北节度）
云送关西雨，风传渭北秋。（岑参客舍寄许严二山人）
秋草灵光殿，寒云曲阜城。（韩翃送故人归鲁）
明月双流水，清风八咏楼。（严维送人入金华）
楼看沧海日，门听浙江潮。（宋之问天竺寺）
人离京口日，潮送岳阳船。（周贺送杨岳归巴陵）
江流嶓冢雨，帆入汉阴山。（方〔干〕金州客舍）
瓜步早潮吞建业，蒜山晴雪照扬州。（朱文长春眺）
树隔五陵秋色早，水连三晋夕阳多。（张乔题鹳雀楼）
△人名
草生元亮径，花暗子云居。（王绩田家）
云藏神女馆，雨到楚王宫。（皇甫冉巫山高）
春山子敬宅，古木谢敷家。（朱文长赠别）
江山清谢朓，草木媚丘迟。（张子容赠张司勋）
去思今武子，余教昔文翁。（释皎然送李中丞入朝）
暮雨扬雄宅，秋风向秀园。（李郢园居）
黄霸初临郡，陶潜未去官。（李嘉佑江阴道中作）
阮籍生涯懒，嵇康意气踈。（王绩思家）
江遶武侯筹笔地，雨昏张载勒铭山。（唐彦谦兴元沈氏庄）
刘琨坐啸风清寒，谢朓裁诗月满楼。（武元衡酬严司空见寄）
△写景
人烟寒橘柚，秋色老梧桐。（李白）
树交花两色，溪合水重流。（蒋别南溪别业）
鸟归沙有迹，帆过浪无痕。（贾岛江亭晚望）
江树临洲晚，沙禽对水寒。（刘长卿七里滩）
秋应为红叶，雨不厌苍苔。（李义山）
霜空极天静，寒月带江流。（张说）
风度蝉声远，云开雁路长。（隋王胄雨晴）
草木穷秋后，山川落照时。（杜牧寄友人）
就暖风光偏着柳，辞寒雪影半藏梅。（马怀素应制）
春融只恐乾坤醉，水阁深知世界浮。（罗隐春日湘中题岳麓寺）
△咏物
白波吹粉壁，青嶂插雕梁。（杜甫严公厅事岷山沱江图）
绿攒伤手刺，红堕断肠英。（朱余庆蔷薇）
影高羣木外，香满一轮中。（张荐月中桂）
气蒙杨柳重，寒勒牡丹迟。（刘得仁春雨）
小叶风吹长，寒花露濯鲜。（符子珪芳树）
千载白衣酒，一生青女霜。（罗隐咏菊）
云凝巫峡梦，帘闭景阳妆。（牡丹）
谁怜一片影，相失万重云。（杜甫孤雁）
花间燕子栖鳷鹊，竹下鹓鶵遶凤凰。（苏颋寓直）
鹤盘远势投孤屿，蝉曳残声过别枝。（方干字字有功）
△造理
病知新事少，老别故交难。（崔涂别故人）
马为赊来贵，童因借得顽。（姚合）
雪晴山脊见，沙浅浪痕交。（章八元江行）
楼高惊雨阔，木落觉城空。（行李洞听白公话旧）
兴因樽酒洽，愁为故人轻。（张继春夜皇甫冉宅劝酒）
径转危峰逼，桥斜缺岸妨。（杜审言山池）
为月窗从破，因诗壁重泥。（项斯题令狐处士溪居）
寺远僧来少，桥危客过稀。（许浑题韦处士山居）
买栽池馆恐无地，看到子孙能几家。（罗邺牡丹）
自缘今日人心别，未必秋香一夜衰。（郑谷十日菊）
△入画
碧知湖外草，红海东云。（杜甫）
天晴一雁远，海阔孤帆迟。（李白送张舍人）
松门天竺寺，花洞若耶溪。（张籍送卢处士游吴越）
山昏函谷雨，木落洞庭波。（许浑送人南游）
山远疑无树，湖平似不流。（韦丞庆浮江）
晓烟平似水，高树暗如山。（雍陶塞上）
桑柘晴川口，牛羊落照间。（吕温宴别）
驿道青枫外，人烟绿屿间。（孙逖杨子江楼）
春潮带雨晚来急，野渡无人舟自横。（韦应物滁州西涧）
绿树遶村含细雨，寒潮背郭卷平沙。（温庭筠送人）
△典重
上公周太保，副相汉司空。（岑参送李太保）
八荒开寿域，一气转洪钧。（杜甫）
气蒸云梦泽，波动岳阳城。（孟浩然洞庭）
黄阁开帷幄，丹墀拜冕旒。（钱起）
地控吴襟带，才光汉缙绅。（皇甫冉送常君赴升州）
圣藻垂寒露，仙杯落晚霞。（沈佺期应制）
星月悬秋汉，风霜人曙钟。（李峤钱骆四）
天势围平野，河流入断山。（畅当登鹳雀楼）
銮舆迥出仙门柳，阁道遥看上苑花。（王维和御制）
帘卷青山巫峡晓，烟开碧树渚宫秋。（武元衡酬严司空见寄）
△清新
小桃初谢后，双燕恰来时。（郑谷杏花）
贞为台里柏，芳作省中兰。（包何寓直）
一宵犹几刻，两岁欲平分。（曹松除夜）
微月初三夜，新蝉第一声。（白居易闻蝉）
野色寒来浅，人家乱后稀。（罗隐秋浦）
行到水穷处，坐看云起时。（王维入山）
晓日寻花去，春风带酒归。（李廊少年行）
树初黄叶日，人欲白头时。（白居易途中感秋）
留连戏蝶时时舞，自在娇莺恰恰啼。（杜甫）
蝴蝶梦中家万里，子规枝上月三更。（崔涂）
△奇伟
戟枝迎日动，阁影助松寒。（刘禹锡春日退朝）
霜蹄千里骏，风翮九霄鹏。（杜甫）
蛰龙三冬卧，老鹤万里心。（杜甫）
风流岘首客，花艳大堤倡。（韩愈送李尚书赴襄阳）
水声巫峡里，山色夜郎西。（李嘉佑送人）
秦地吹箫女，湘波鼓瑟妃。（韩愈凉国公主挽诗）
盖海旗幢出，连天观阁开。（韩愈送郑尚书赴南海）
壁垒依寒草，旌旗动夕阳。（郎士元早春登城）
残星数点雁横塞，长笛一声人倚楼。（赵嘏）
玉节在船清海怪，金函开诏拜夷王。（姚合送源中丞赴新罗）
△绮丽
御鞍金騕褭，宫砚玉蟾蜍。（杜甫赠李秘书）
风筝吹玉桂，露井冻银床。（杜甫谒玄元皇帝庙）
柳塘春水慢，花坞夕阳迟。（严维）
舞鬟金翡翠，歌颈玉蛴螬。（白居易献裴令公）
锦帐郎官醉，罗衣舞女娇。（李白寄王汉阳）
风暖鸟声碎，日高花影重。（杜荀鹤春宫怨）
酒绿市桥春，漏闲宫殿午。（李正封清明日）
露晓红兰重，云晴碧树高。（许浑晓发寄李师晦）
急管昼催平乐酒，春衣夜宿杜陵花。（韩翃赠张千牛）
歌遶夜梁珠宛转，舞娇春席雪朦胧。（罗隐商于驿东望有感）
△刻琢
露菊班丰镐，秋蔬影涧缠。（杜甫夔府咏怀）
坠露清金阁，流萤点玉除。（乔备长门怨）
苦调琴先觉，愁容镜独知。（王适古离别）
道进愁还浅，年加睡却轻。（卢得仁秋衣寄友人）
云蔽望乡处，雨愁为客心。（戴戭清溪馆作）
杜魄呼名叫，巴江学字流。（李远送友人入蜀）
云迎出塞马，风卷渡河旗。（沈佺期送人北征）
雀声花外瞑，客思柳边春。（温庭筠江岸）
五夜有心随暮雨，百年无节待秋霜。（无名氏嘲失节妇）
三台位缺严陵卧，百战功高范蠡归。（温庭筠和友人题壁）
△自然
只应松上鹤，便是洞中人。（杜荀鹤访道者不遇）
今宵一别后，何处更相逢。（于武陵与故人别）
飞来南浦水，半是华山云。（于武陵赠王隐人）
忽闲哀痛诏，又下圣明朝。（杜甫收京）
承恩不在貌，教妾若为容。（杜荀鹤春宫怨）
共看今夜月，独作异乡人。（张溢寄友人）
有僧飞锡到，留客话松间。（冷朝阳游华严寺）
羞将新白发，却对旧青山。（于武陵西归）
却从城里携琴去，许到山中寄药来。（薛能献仆射相公）
朝廷有道青春好，门馆无私白日闲。（薛能献仆射相公）
△寒苦
兴幽松雪见，心苦砚冰知。（李洞感知上李侍郎）
暮随江鸟宿，寒共岭猿愁。（许浑送客归南溪）
夜蛩偏傍枕，寒鸟数移柯。（刘长卿月下呈章秀才）
涧冰妨鹿饮，山雪阻僧归。（张乔山中冬夜）
水声冰下咽，沙路雪中平。（刘长卿）
风冷衣裳脆，天寒笔砚清。（姚合秋月山中）
雪岭无人迹，冰河足雁声。（卢纶从军行）
塞迥连天雪，河深彻底冰。（马载边将）
冰横晓渡胡兵合，雪满穷沙汉骑迷。（赵嘏平戎）
夜长檐溜寒无寝，日晏厨烟冷未炊。（穷窘）
△豪壮
山河扶绣户，日月近雕梁。（杜甫玄元皇帝庙）
吴楚东南坼，乾坤日夜浮。（杜甫洞庭湖）
黄山四千仞，三十二莲峰。（李白送温处士）
天上白玉京，十二楼五城。（李白）
虹截半江雨，风驱大泽云。（王贞白雨后登庾楼）
阊阖连云起，岩廊拂雾开。（沈佺期元旦早朝）
楚阔天垂草，吴空月上波。（张蠙送人东归）
太液天为水，蓬莱雪作山。（宗楚客遇雪应制）
伯仲之间见伊吕，指挥若定失萧曹。（杜甫）
帆飞楚国风涛阔，马渡蓝关雨雪多。（杜荀鹤辞郑员外入关赴举）
△工巧
浦转山初尽，虹斜雨半分。（顾飞熊住杭州）
木落山城出，潮生海棹归。（喻坦之晚泊富春）
古树老连石，急泉清露沙。（温庭筠处士卢岵山居）
芋树藏山径，芦花间渚田。（岑参晚泊五渡）
岩狖牵垂果，湍禽接迸鱼。（顾飞熊天河阁到啼猿阁即事）
鸟归花影动，鱼没浪痕圆。（方干送姚合赴金州）
水落金沙浅，云高玉叶踈。（沈君道应令）
暗香惹步涧花落，晚影逼帘溪鸟回。（罗邺沧浪峡）
野寺山边斜有径，渔家竹里半开门。（李嘉佑送宋中书游江东）
△精绝
月明三峡曙，潮满二江春。（张循之巫山高）
风清江上树，霜洒月中砧。（僧贯休）
风兼残雪起，河带断冰流。（于良史冬月晚望）
客寻朝磬至，僧背夕阳归。（崔峒崇福寺）
客帆和雁落，霜叶向人飞。（罗隐东归途中作）
雪侵帆影落，风逼雁行斜。（赵嘏江行）
晚秋淮水上，新月楚人家。（刘方平淮上秋夜）
晚色寒芜远，秋声候雁多。（权德舆送人）
杨柳风多潮未落，兼葭霜在雁初飞。（赵嘏长安与友生话旧）
燕知社日辞巢去，菊为重阳冒雨开。（皇甫冉秋日东郊）
△闲适
水舂云母碓，风扫石楠花。（李白送内寻庐山女道士）
砚和青霭冻，帘对白云垂。（喻坦之寄姚少府）
湖声莲叶雨，野色稻花风。（张籍送人及第归越）
子能渠细石，吾亦沼清泉。（杜甫）
趁钟开静户，带叶卷残书。（周贺酬吴处士）
浥露收新稼，迎寒葺旧庐。（皇甫冉送王山人归别业）
竹引携琴入，花邀载酒过。（孟浩然山池）
地深新事少，官散故交炼。（周贺赠卢长史）
闲花半落犹邀蝶，白鸟双飞不避人。（方干题睦州环溪亭）
苍苔浊酒林中静，碧水春风野外昏。（杜甫漫兴）
△幽野
树深时见鹿，溪午不闻钟。（李白访戴道士）
树停沙岛鹤，茶会石桥僧。（周贺赠朱余庆）
帘前花覆地，竹外鸟窥人。（祖咏清川别业）
寺分一泒水，僧锁半房山。（裴说道林寺）
泉涌阶前地，云生户外峰。（僧灵一宿天柱观）
一径野花落，孤村春水生。（杜甫）
竹径通幽处，禅房花木深。（常建破山寺）
窗接停猿树，岩飞浴鹤泉。（温庭筠寄僧）
澄江月上见鱼掷，荒径叶干闻犬行。（周贺江馆书事）
隔岸鸡鸣春耨去，邻家犬吠夜渔归。（方干山中言事）
△羁旅
鸡声荒戍晓，雁过古城秋。（许浑泊松江渡）
鸡声茅店月，人迹板桥霜。（温庭筠早行）
寒树鸟初动，霜桥人未行。（刘禹锡途中早发）
客泪题书落，乡愁对酒宽。
对酒惜余景，问程愁乱山。（戴叔伦逢董校书）
灯影秋江寺，篷声夜雨船。（温庭筠送僧）
见雁思乡信，闻猿积泪痕。（岑参巴南舟中即事）
众鸟已归树，旅人犹过山。（任藩旅次）
楚水晚凉催客早，杜陵秋思傍蝉多。（周贺游南塘寄王知白）
雁飞南浦砧初断，月满西楼酒半醒。（夏宝松宿江城诗因号为夏江城）
△佳境
岩花点寒溜，石磴扫春云。（权德舆宿栖岩）
山光悦鸟性，潭影空人心。（常建破山寺）
碧溪风澹态，芳树雨余姿。（杜牧途中作）
烟峰高下翠，日浪浅深明。（唐太宗春日登眺）
江村片雨外，野寺夕阳边。（岑参晓发五渡）
溪中云隔寺，夜半雪添泉。（项斯寄石桥僧）
露晓蒹葭重，霜睛橘柚垂。（许浑晓发寄人）
河汉秋生夜，杉梧露滴时。（马载宿僧房）
轻烟不入宫中树，佳气常熏仗外峰。（钱起从驾幸甘泉宫）
树色渐分双阙里，漏声遥在百花中。（皇甫曾早朝）
△警策
竹阴行处密，僧腊别来高。（张乔僧房）
川回吴岫失，塞阔楚云低。（皇甫冉送人）
雁断知风急，湖平得月多。（白居易松江亭）
树隔朝云合，猿窥晓月啼。（李嘉佑送人）
草碍人行缓，花繁鸟度迟。（卢照邻山行）
山带新晴雨，溪留闰月花。（戎昱闰春宴溪庄）
客为忙多去，僧因饭暂留。（白居易赠韦山人）
树隔高关断，天连大漠空。（李频送人往塞北）
雁行云接参差翼，庭树风开次第花。（章孝标赠刘侍御三子弟同时及第）
文章旧价留鸾掖，桃李新阴在鲤庭。（杨汝士压倒元白之句）
△引带
春山和雪静，寒水带冰流。（赵嘏送人归觐）
飞花随蝶舞，艳曲伴莺娇。（李峤春日应制）
孤城向水闭，独鸟背人飞。（刘长卿余干旅舍）
踈帘看雪卷，深户映花关。（韩翃题僧房）
溪浪和星动，松阴带鹤移。（杜荀鹤宿僧院因赠）
秋水牵沙落，寒藤抱树踈。（庾信穷秋）
冻柳含风落，寒花照日鲜。（刘孝标）
巢鹤和钟唳，诗僧倚锡吟。（郑谷题兴善寺）
月转碧梧移鹊影，露低红叶湿荧光。（许浑宿望亭驿寄苏州同游）
桥通小市家林近，山带平湖野寺连。（韩翃送冷朝阳归上元）
△连珠（句中字相对）
百年双白鬓，一别五秋萤。
四年三月半，新笋晚花时。（元稹题褒城驿）
远山芳草外，流水落花中。（司空曙鲜于秋林园）
千峰孤独外，片雨一更中。（韩翃夜宴）
空城流水在，荒泽旧村稀。（李嘉佑）
万水千山路，孤舟尽日程。（贾岛）
窗灯寒几净，帘雨晓阶愁。（杨衡）
五湖三亩宅，万里一归人。（沈佺期诗）
迭嶂悬流平地起，危楼曲阁半天开。（刘宪山庄应制）
积水长天迷远客，荒城极浦足寒云。（皇甫曾送李录事）
△合璧（句中意相关）
舟移城入树，岸阔水浮村。（岑参泛渼美陂）
沙平寒水落，叶脱晚枝空。（褚亮喜霁）
雾卷晴山出，风恬晚浪收。（李峤初霁）
径滑苔粘履，潭深水没篙。（白居易献裴令公）
砌冷虫喧坐，帘踈月到床。（岑参送郑侍御）
山晓云和雪，汀寒月照霜。（皇甫冉送权骅）
海曙云浮日，江遥水合天。（刘沧发浙江）
帘燕酬莺语，庭花杂絮飘。（姚合）
风传鼓角霜侵戟，云卷笙歌月上楼。（许浑将南行陪崔尚书宴）
三春月照千山路，十日花开一夜风。（温飞卿寄苗绅）
△眼用活字（五言以第三字为眼）（七言以第五字为眼）
孤灯燃客梦，寒杵捣乡愁。（岑参客舍）
夜灯移宿鸟，秋雨禁行人。（张蠙经荒驿）
危峰入鸟道，深谷富猿声。（郑世翼巫山高）
白沙留月色，绿竹助秋声。（李白题苑溪馆）
春阴妨柳絮，月黑见梨花。（郑谷村舍）
风枝惊散鹊，露草覆寒蛩。（戴叔伦客舍）
草砌消寒翠，花缸敛夜红。（骆宾王初秋）
反照开岚翠，寒潮荡浦沙。（赵嘏江行）
万里山川分晓梦，四邻歌管送春愁。（许浑赠何押衙）
莺传旧语娇春日，花学严妆妒晓风。（章孝标古宫行）
△眼用响字
青山入官舍，黄鸟出宫墙。（岑参送郑少府赴滏阳）
荷香销晚夏，菊气入新秋。（骆宾王晚泊）
静窗寻客话，古寺觅僧棋。（姚合寄王度）
片帆通雨露，积水隔华夷。（李益使新罗）
远帆春水阔，高寺夕阳多。（许浑）
春流无旧岸，夜色失诸峰。（曹松九松书事）
烟芜敛瞑色，霜菊发寒姿。（权德舆九日宴）
路转青山合，峰回白日曛。（陈子昂入峡）
沙头宿鹭联拳静，船尾跳鱼拨刺鸣。（杜甫）
长承密旨归家少，独奏边机出殿迟。（王建赠王守澄内侍）
△眼用拗字
掬水月在手，弄花香满衣。（于良史春由）
渡口月初上，人家渔未归。（刘长卿余干旅舍）
残雪入林路，暮山归寺僧。（皇甫曾送僧）
孤雁背秋色，远帆开浦烟。（周贺送杨岳归巴陵）
雁惜楚山晚，蝉知秦树秋。（司空曙题江陵临沙驿楼）
残影郡楼月，一声关树鸡。（刘沧早行）
云卷四山雪，风凝千树霜。（许浑早发路中次甘水）
树密早蜂乱，江泥轻燕斜。（杜甫）
寒林叶落鸟巢出，古渡风高渔艇稀。（杜牧五湖馆水亭怀别）
卷帘阴薄漏山色，欹枕韵寒宜雨声。（秦韬玉竹）
△眼用实字
夜潮人到郭，春雾鸟啼山。（张凡赠薛鼎臣）
旅愁春入越，乡梦夜归秦。（白居易避地越地江楼望归）
后峰秋有雪，远涧夜鸣泉。（司空曙寄僧）
星河秋一雁，砧杵夜千家。（韩翃秋夜即事）
野渡波摇月，寒城雨翳钟。（方干从兄韦郜）
古寺碑横草，阴廊画杂苔。（顾况废寺）
残暑蝉催尽，新秋雁带来。（白居易宴散）
雪夜书千卷，花时酒一瓢。（许浑寄友人）
半夜腊因风卷去，五更春被角吹来。（曹松除夜）
朝登剑阁云随马，夜渡巴江雨洗兵。（岑参奉和相公发苔昌）
△实字妆句
日月低秦树，乾坤遶汉宫。（杜甫）
树翳楼台月，帆飞鼓角风。（周繇送薛尚书）
沙岸江村近，松门山寺深。（孟浩然送人）
茶炉天姥客，碁席剡溪僧。（温庭筠宿僧寺）
银龙衔烛烬，金凰起炉烟。（萧放冬夜对妓）
冰城朝浴铁，地道夜衔枚。
残药沾鸡犬，灵香出凰麟。（顾况）
玉检茱萸匣、金泥苏合香。（吴均秦王卷衣）
旌旗日暖龙虵动，宫殿风微燕雀高。（杜甫早期）
潮生水国兼葭响，雨过山城橘柚踈。（许浑）
△虚字妆句
长贫惟要健，渐老不禁愁。（张籍寄王中丞）
已行难避雪，何处合逢花。
身外唯须醉，人间半是愁。（司空曙）
飘飖抟击便，容易往来游。（杜甫）
未满先求退，归闲不厌贫。（李嘉佑送房明府）
乍见翻疑梦，相悲各问年。（钱起）
与世长踈索，唯僧得往还。（朱庆余）
只忧连夜雨，又过一年春。（李敬方饮酒）
艳丽最宜新着雨，娇饶全在欲开时。（郑谷海棠）
渐老更思深处隐，多闲惟借上方眠。（贾岛）
△首用虚字
无风云出塞，不夜月临关。（杜甫）
无人花色惨，多雨鸟声寒。（李嘉佑江阴道中）
以吾为世旧，怜尔继家风。（李嘉佑送张秀才）
出关逢落叶，傍水见寒花。（李嘉佑送韦九往濠州）
到江吴地尽，隔岸越山高。（僧处默吴越纪事）
似暖花消地，无声玉满堂。（李景春雪）
载酒寻山宿，思人带雪过。（司空曙赠李端）
无边落木萧萧下，不尽长江滚滚来。（杜甫）
但将酩酊酬佳节，不用登临怨落晖。（杜牧之九日）
△上三下二（七言上五下二）
野店寒无客，风巢动有禽。（周繇送宇文虞）
似梅花落地，如柳絮因风。（本朝王淡交雪诗）
送终时有雪，归葬处无云。（任藩哭友人）
永夜角声愁自语，中天月色好谁看。（杜甫宿府）
△轻重对（意高则不觉）
江流天地外，山色有无中。（王维汉江）
独来成怅望，不去泥栏干。（唐彦谦惜花）
自当舟楫路，应济往来人。（张众甫三州渡）
桑麻深雨露，燕雀半生成。（杜甫屏迹）
三分割据纡筹策，万古云霄一羽毛。（杜甫）
门临莽苍经年闭，身远嫖姚几日归。（李嘉佑）
○宋朝警句
△五言
野水无人渡，孤舟尽日横。（寇莱公）
山势蜂腰断，溪流燕尾分。（夏英公）
柳间黄鸟路，波底白鸥天。（蔡天启）
井泉分地脉，砧杵共秋声。（徐铉）
峰多巧障日，江远欲浮天。（东坡）
一鸠鸣午寂，双燕语春愁。（陈传道）
溪声长在耳，山色不离门。（李涛）
扫地树留影，拂床琴有声。（李涛）
手香橙熟后，发脱草枯时。（唐子西）
片云明外暗，斜日雨边晴。（唐子西）
一朝厌蜗角，万里骑鹏背。（洪龟父）
着衣轻有晕，入水淡无痕。（徐忻）
新霜染枫叶，皓月借庐花。（杨徽之）
境闲僧度水，云静鹤归松。（惠崇）
惊蝉移古柳，斗雀堕寒庭。（惠崇）
□唐诗曰……有曰「惊蝉移别柳，斗雀堕闲庭。」置静意于喧动中。（山谷，见上）
寒禽栖古柳，破月入微云。（惠崇）
曙分林影外，春尽鸟声中。（蔡懋）
去路正黄叶，别君堪白头。（僧惟凤秋日送人）
雨势宫城阔，秋声禁树多。（刘筠直禁中）
△七言
船中闻雁洞庭夜，床下有蛩长信秋。（钱昭度）
风前有恨梅千点，溪上无人月一痕。（吴可）
云埋山麓藏秋雨，叶脱林梢带晚风。（陈知默）
树移午影重帘静，门对春风十日闲。（吕居仁）
鹤归已改新城郭，牛卧重寻旧墓田。（钱熙送人拜扫）
干斗气沉龙已化，置刍人去榻犹悬。（晏元献送人知洪州）
偶题岩石云生笔，闲遶庭松露湿衣。（杨徽之僧舍）
游鱼顾影惊寒月，宿鹭迷羣下夕阳。（蔡九峰白莲）
静寻啄木藏身处，闲看游丝到地时。
绿章封事缄初启，青凤求凰尾乍开。（丁谓芭蕉）
窥人鸟唤悠扬梦，隔水山供宛转愁。（荆公午枕）
细数落花因坐久，缓寻芳草得归迟。（荆公）
一水护田将绿遶，两山排闼送青来。（荆公）
陇雁半惊天在水，征人相顾月如霜。（王君玉闻角）
万壑松声山雨过，一川花气水风生。
沙软绿头相并鸭，水深红尾自跳鱼。（高子勉）
客子光阴诗卷里，杏花消息雨声中。（陈去非）
负郭生涯千亩竹，长年心事四愁诗。（石敏若）
千里江山渔笛晚，十年灯火客毡寒。（石敏若）
桃李春风一杯酒，江湖夜雨十年灯。（山谷）
雪意未成云着地，秋声不断雁连天。（钱惟演）

卷四
○风骚句法
△五言
万象入壶（上接下下连上）
野旷天低树，江清月近人。
石梁高泻月，樵路细侵云。
重轮倒影（上下接连）
落日下平楚，孤烟生洞庭。
波光摇海月，星影入城楼。
新月惊鳌（上接下）
金波丽鳷鹊，玉绳低建章。
晓云僧衲润，残月客帆明。
衣衮乘龙（下接上）
卷幔来风远，移床得月多。
水涵天影阔，山拔地形高。
真人御风（高步清虚）
白露明河影，清凤淡月华。
露彩方泛艳，月华始徘徊。
嫦娥奔月（脱弃尘凡）
看竹云垂地，寻僧雪满船。
凿池寒月入，扫地白云生。
公明布卦（推究物情）
马倦时衔草，入疲数望城。
犬迎曾宿客，鸦护落巢儿。
东方占鹊（精穷物理）
芹泥随燕觜，花粉上蜂须。
鱼烂缘吞铒，蛾燋为扑灯。
陶壁飞梭（雷电交驰）
江声秋入寺，雨气夜侵楼。
雪埋寒树短，云尘夜城低。
碧海求珠（采摭故实）
舜耕余草木，禹凿旧山川。
卿月升金掌，王春度玉墀。
华林撷芳（搜捕事迹）
山藏伯禹穴，城压伍胥涛。
鸥眠陶令醉，鹤唳屈原醒。
闲云惹碧（人逐景）
石缝衔枯草，查根渍古苔。
林迸穿篱笋，藤飘落水花。
游丝拖翠（景逐入）
石角钩衣破，藤枝刺眼新。
步壑风吹面，看松露滴身。
怪石笼云（物对景）
春波何恨绿，白鸟自由飞。
夕寒山翠重，秋静雁行高。
晚山衔目（景对物）
寒禽栖古柳，破月入微云。
晓来山鸟闹，雨过杏花稀。
风转断蓬（寄迹）
高鸟黄云暮，寒蝉碧树秋。
十暑岷山葛，三霜楚户砧。
鳞处涸辙（穷命）
万事已黄发，残生随白鸥。
不爨井晨冻，无衣床夜寒。
龙吟虎啸（飞动）
野云低度水，檐雨细随风。
乱云低薄暮，急雪舞回风。
鹤盘凤翥（变动）
林花扫更落，径草踏还生。
泉声到池尽，山色上楼多。
枕石漱流（抱道）
貌将松共瘦，心与竹俱空。
雨中耕白水，云外斸青山。
拂尘破暗（修行）
触风香损印，沾雨磬生衣。
瓶残秦地水，锡入晋山云。
月浸梨梢（明白）
萝月挂明镜，松风鸣夜弦。
小莲娃欲语，幽笋稚相携。
泉飞云宝（清爽）
露馆涛惊枕，空庭月伴琴。
雪残僧扫石，风动鹤归松。
独鸟投林（幽居）
门静眠山鹿，阶间立水禽。
秋草闲三径，寒塘独一家。
孤鸿出寒（旅情）
客愁连蟋蟀，亭古带蒹葭。
鸟声非故国，春色是他山。
晓妆呵镜（晦明）
水暗蒹葭雾，月明杨柳风。
绿水明秋日，青山隔暮云。
夜筵灭烛（蔽覆）
池光不受月，野气欲沉山。
雪深迷郢路，云暗失阳台。
文豹隐雾（安时）
寻泉上山远，看笋出林迟。
纸窗明觉晓，布被暖知春。
灵龟曳尾（守分）
风落收松子，天寒割蜜房。
草阁平春水，柴门掩夕阳。
绝壁垂藤（攀仰）
鸟道挂踈雨，人家残夕阳。
远水静林色，微云生夕阳。
佩印远乡（喜悦）
罢扇风生竹，移床月过庭。
乘舟泊山寺，着履到渔家。
江南芳信（春）
柳色烟中远，莺声雨后新。
风轻粉蝶喜，花暖蜜蜂喧。
河朔剧饮（夏）
乳燕并头语，红葵相对开。
清风醒病骨，快雨破烦心。
宋玉生悲（秋）
晚花惟有菊，寒叶已无蝉。
气爽衣裳健，风踈砧杵鸣。
袁安高卧（冬）
冻缾粘柱碍，宿火陷炉灰。
冻泉依细石，晴雪落长松。
启明戒旦（早）
林残数枝月，发冷一梳风。
路明残月在，山静宿云收。
长庚告昏（晚）
踈钟吟落照，归路指平芜。
牛羊归径险，鸟雀聚枝深。
蜀锦舒空（昼）
风暖鸟声碎，日高花影重。
窥鱼光照鹤，洗钵影摇僧。
承露擎虚（夜）
露竹偷灯影，烟松护月明。
微云淡河汉，踈雨滴梧桐。
珠树敲风（风）
慢随云叶动，高逐桂枝生。
幽涧迷松韵，闲窗动竹声。
宝髻簪花（花）
紫蜡粘为蔕，红酥点作蕤。
落时犹自舞，扫后更闻香。
寒梅欺雪（雪）
宿浦人迷径，归林鸟失巢。
客帆迷古渡，蕃帐隐平沙。
澄江浸月（月）
影开金镜满，轮抱玉壶清。
流处水花急，吐时云叶鲜。
一气飞灰
青门弄烟柳，紫阁舞云松。
白发千茎雪，丹心一寸灰。
二剑凌空
池绿苔犹少，林黄柳尚踈。
拔青松直上，铺碧水平流。
三星共色
晚果红低树，秋苔绿遍墙。
古坛青草合，往事白云空。
四瑞效灵
鸭头新绿水，雁齿小红桥。
柳庭垂绿穗，莲浦落红衣。
五色捧笔
石苔萦棹绿，山果指舟红。
浪花吹更白，岚色染还青。
麟角表瑞
虎啸夜林动，鼍鸣秋涧寒。
燕静衔泥起，蜂喧抱蘂回。
老蚌含珠
宫莺娇欲醉，檐燕语还飞。
随蜂收野蜜，寻麝采生香。
荆山铸鼎
破海鲸波息，登山豹雾开。
柱穿蜂溜蜜，栈缺燕添巢。
商岭采芝
小池兼鹤静，古木带蝉秋。
将军分虎竹，战士卧龙沙。
连珠散彩
醉上山翁马，寒歌宁戚牛。
寒草烟藏虎，高松月照鵰。
众星环极（继体守文）
北斗承三献，南风入五弦。
冕旈当翠殿，幢戟满彤庭。
彗气横天（除旧布新）
业定商周鼎，功包天地炉。
风尘三尺剑，社稷一戎衣。
芟除荆棘（禁暴）
箭飞琼羽合，旗动火云张。
鼎鱼犹假息，穴蚁欲何逃。
荡涤腥膻（御戎）
落日黄云动，阴风白草翻。
边月随弓影，胡霜拂剑花。
王民鼓腹（讴歌）
湛露浮尧酒，熏风起舜歌。
汉典方宽律，周官正采诗。
白鹤栖松（高尚）
石壁藤为路，山窗云作屏。
水痕侵岸柳，山翠借厨烟。
玄蝉饮露（清洁）
白石磨樵斧，青竿理钓丝。
篱下黄花菊，丘中白雪琴。
鹪鹩巢林（随分）
酒熟凭花劝，诗成倩鸟吟。
无竹栽芦看，思山迭石为。
精卫填海（辛苦）
藻密行舟涩，湾多转檝频。
栈悬斜闭石，桥断却寻溪。
雷公拭剑（晶荧）
木落寒郊迥，烟开迭嶂明。
沙明连浦月，帆白满船霜。
莲女遗簪（弃置）
宝剑依尘席，阴符寄药囊。
雨拖金鏁甲，苔卧绿沉枪，
明鉴张空（追感）
古殿吴花草，深宫晋绮罗。
行人问宫殿，耕者得珠玑。
竹敲寒梦（凄怆）
宝筝横塞雁，怨笛落江梅。
风叶乱辞木，雪猿清叫山。
火浣重烧（始终）
皂鵰寒始急，天马老能行。
落日心犹壮，秋风病欲苏。
陇水分流（向背）
巢许山林志，夔龙廊庙珍。
白日依山尽，黄河入海流。
挥毫染素（入画）
鹭巢横卧柳，猿饮倒垂藤。
千峰随雨暗，一径入云斜。
炫紫夺朱（逼真）
拂黛月生指，理鬟云满梳。
双眸剪秋水，十指剥春葱。
麋鹿相亲（山林）
乱藤遮石壁，绝涧护云林。
篱落生孙竹，门庭上女萝。
枭鸾同处（憎爱）
惜花愁夜雨，病酒怨春莺。
惜蜂收蜜少，嫌蠹曝书频。
洞庭摇橹（双句有声）
霜猿啼晓梦，岩鸟和秋吟。
秋风吹渭水，落叶满长安。
蟾轮辗空（双句无声）
孤舟依岸静，独鸟向人闲。
流年川暗度，往事月空明。
天仙摇佩（上句有声）
兴阑啼鸟唤，坐久落花多。
山虚风落石。楼静月侵门。
阿香挽车（下句有声）
音书秋雁断，机杼夜蛩催。
澄潭写度鸟，空岭应鸣猿。
莺啭乔林（先闻后见）
海风吹不断，江月照还空。
林晚鸟争树，园春蝶让花。
雁阵惊寒（先见后闻）
塔影挂青汉，钟声和白云。
晴虹桥影出，秋雁橹声来。
金鳞跃浪（双句俱动）
浴凫含藻戏，惊鹭带鱼飞。
镜好鸾空舞，帘踈燕误飞。
秋水涵虚（双句俱静）
竹里柴扉掩，庭前鸟雀行。
萧散烟霞晚，凄清天地秋。
香断金猊（先动后静）
笙歌归院落，灯火下楼台。
众鸟高飞尽，孤云独去闲。
高僧出定（先静后动）
野花寒更发，山月瞑还来。
秋尽虫声急，夜深山雨重。
竹影扫尘（动中有静）
听锡樵停斧，窥禅鸟立槎。
云穿捣药屋，云压钓鱼船。
潭底游犀（静中有动）
古木花犹发，荒台雨尚悬。
庭闲花自落，门闭水空流。
飞鸟度池（动中有静、静中有动）
日出众鸟散，山暝孤猿吟。
风转云头敛，烟消水面开。
齐学楚语（借声）
关河一栖旅，杨柳十东风。
卷帘黄叶下，锁印子规啼。
胡越同舟（异类）
白狗黄牛峡，朝云暮雨时。
万里八九月，一身西北风。
辅车相依（唇齿）
蛟龙得云雨，鵰鹗在秋天。
鸾凰识云路，鸡鹜恋柴扃。
连壁游春（肢体）
胫弱秋添絮，头风晓费梳。
云截山腰断，风驱雨脚回。
比目游泳（骨肉）
骅骝思故第，鹦鹉失佳人。
蒲深鸂戏，花暖鹧鸪眠。
秀麦分岐（迭韵）
连钱嚼金勒，凿落写银罂。
蹉跎长泛梗，展转屡鸣鸡。
嘉禾合颖（迭韵骨肉）
缀席茱萸好，浮舟菡萏衰。
宝瑟玫瑰柱，金羁玳瑁鞍。
羝羊触藩（踟蹰）
买山犹未得，谏猎又非时。
行矣前途晚，归欤故国赊。
游蚁循环（时令）
流水桃花色，春洲杜若香。
麦天晨气润，槐夏午阴清。
独乌冲烟（穿杨）
海对羊城阔，山连象郡高。（广州）
踈钟天竺晓，一雁海门秋。（钱塘）
飞星入月（中的）
粉光深紫腻，肉色退红娇。（牡丹）
露倾金盏小，风引道冠欹。（黄葵）
甘蝇贯虱（神妙）
数枝红蓼畔，一片白云孤。（鹭鹜）
竹批双耳峻，风入四蹄轻。（马）
吕布中戟（精绝）
野火烧不尽，春风吹又生。（草）
东屯沧海阔，南让洞庭宽。（水）
箭落双鸿（必中）
篆经千古涩，影泻一堂寒。（镜）
湘水泻秋碧，古风吹太清。（琴）
芳草衬步（留连）
美花多映竹，好鸟不归山。
荷风惊浴乌，桥影聚行鱼。
柳絮飘空（牵意）
柳带谁能结，花房未肯开。
燕来红壁语，莺就绿窗啼。
巫峰敛翠（感动）
晓日临窗久，春风入梦长。
芳草牵愁远，丁香结恨深。
卓氏怀春（飘荡）
晚晴风过竹，深夜月当花。
拂簟承花落，开帘待燕归。

诗有四炼
一曰炼句
玉枕双文箪，金盘五色瓜。
清风两窗竹，白露一庭秋。
二曰炼字
虎迹空林雨，猿声绝岭云。
香飘歌袂勤，翠落舞钗遗。
三曰炼意
老骥思千里，饥鹰待一呼。
风前灯易灭，川上月难留。
四曰炼格
日暮长安道，秋深云汉心。
岛屿分诸国，星河共一天。
句欲得健
壮节初题柱，生涯独转蓬。
独鹤归何晚，昏鸦已满林。
字欲得清
月生初学扇，云细不成衣。
粉墙犹竹色，虚阁自松声。
意欲得圆
霄汉愁高鸟，泥沙困老龙。
草枯鹰眼疾，雪尽马啼轻。
格欲得高
花枝临太液，燕语入披香。
无瑕胜玉美，至洁过冰清。
声律为窍
别来头并白，相见眼终青。
花浓春寺静，竹细野池幽。
物象为骨
雷霆驱号令，星斗焕文章。
露浓金掌重，天近玉绳低。
意格为髓
勋业频看镜，行藏独倚楼。
感时花溅泪，恨别鸟惊心。
谐会五音，清便宛转，宫商迭奏，金石相宣，谓之声律。摹写景象，巧夺天真，探索幽微，妙与神会，谓之物象。苟无意与格以主之，才虽华藻，辞虽雄瞻，皆无取也。要在意圆格高，纤秾俱备，句老而字不俗，理深而意不杂，才纵而气不怒，言简而事不晦，如此之作，方入风骚。
百川归海（朝会）
九天阊阖开宫殿，万国衣冠拜冕旒。
香飘合殿春风转，花覆千官淑景移。
双龙辅日（掖庭）
清洛晓光铺碧簟，上阳霜叶剪红绡。
金炉香动螭头暗，玉佩声来雉尾高。
鸳鹭成行（侍从）
鳌头忽亿黄金阙，凤背还吹碧玉箫。
毫端蕙露滋仙草，琴上熏风入禁松。
锦绣相鲜（富贵）
帘箔垂珠光不夜，林花剪彩景长新。
红珠斗帐樱桃熟，金尾屏风孔雀闲。
鹏翼摩天（雄健）
陈兵剑阁山将动，饮马珠江水不流。
汴水波涛喧鼓角，隋堤杨柳拂旌旗。
鹗翥秋碧（遒劲）
擘开华岳连天色，放出黄河到海声。
插天螮蝀玉腰阔，跨海鲸鲵金背高。
般输运斤（精巧）
樽当霞绮轻初散，棹拂荷珠碎却圆。
林花着雨胭脂落，水荇牵风翠带长。
逸少挥毫（物象）
鱼吹细浪摇歌扇，燕蹴飞花落舞筵。
树头蜂抱花须落，池面鱼吹柳絮行。
浴神凌波（映带）
烟开翠扇清风晓，水泛红衣白露秋。
灵胥引水清穿市，神禹分山翠入帘。
文君织锦（富艳）
触散柳丝回玉勒，约开莲叶上兰舟。
丝飘弱柳平桥晚，雪点寒梅小院春。
文虹垂天（精彩）
细水浮花归别涧，断云含雨入孤村。
江月转空为白昼，岭云分暝与黄昏。
紫电扫岩（炫转）
春入水光成嫩碧，日匀花色变鲜红。
残日花间浮暖艳，断云楼外卷轻阴。
玉壶含冰（洞彻）
千里好山云乍敛，一楼明月雨初晴。
野色更无山隔断，天光直与水相通。
古镜重磨（晦明）
饥凤羽毛寒不锻，卧龙头角老方高。
骥虽老去壮心在，鹤纵病来仙骨清。
辽鹤思归（感怀）
殊方日落玄猿哭，旧国霜前白雁来。
踈灯自照孤帆宿，新月犹悬双杵鸣。
晴鸥点岸（闲静）
挂冠傲吏垂纶坐，绝粒高僧拥衲眠。
老鹤巢边松最古，毒龙潜处水偏清。
珷玞锡玉（比并）
□作「象」
草萤有耀终非火，荷露虽圆岂是珠。
满砌荆花铺紫毯，隔墙榆荚撒青钱。
玉叶飘空（变态）
黄蜂衙退海潮上，白蚁战酣山雨来。
莺惊凤辇穿花去，鱼畏龙颜上钓迟。
篆香袅碧（着莫）
流水带花穿巷陌，夕阳和树入帘栊。
拂石坐来衫袖冷，踏花归去马蹄香。
芳洲拾翠（引用）
杯酒英雄君与操，文章微婉我知丘。
诗成白也知无敌，花落虞兮可奈何。
行云度月（隐见）
嘉树倚楼青琐暗，晚云藏雨碧山寒
风吹药蔓迷樵径，水暗芦花失钓船。
贫女理妆（随分）
好鸟迎春歌后院，釆花送酒舞前檐。
飞来白鹭即佳客，相对好花如美人。
晚霞成绮（相似）
蜃散云收破楼阁，虹残水照断桥梁。
鱼下碧潭当镜跃，鸟还青嶂拂屏飞。
晴云驻彩（容色）
睡融春月揉金缕，狂发秋霞颤翠翘。
皓齿乍分寒玉细，黛眉轻蹙远山微。
唾成珠玉（辞藻）
翰林风月三千首，吏部文章二百年。
诗篇落处风云动，笔力停时造化闲。
妙入丹青（模写）
水隔澹烟疏柳寺，路经微雨落花村。
云藏岛外啼猿树，竹锁桥边卖酒家。
稳步康庄（平易）
睫在眼前长不见，道非身外更何求。
无可奈何花落去，似曾相识燕归来。
长啸云烟（高致）
青山有雪谙松性，碧落无云称鹤心。
共闲作伴无如鹤，与老相随只有琴。
霞衬赤城（神仙）
来时一见蟠桃熟，别后三惊碧海干。
六甲风雷藏宝箓，一壶天地杂灵砂。
云集金田（禅律）
秋水静于僧眼碧，晚山浓似佛头青。
瓶添涧水盛将月，衲挂松枝惹得云。
藕折轻丝（飘荡）
闲听莺语移时立，思逐杨花触处飞。
红粉尚留香羃羃，碧云初断信沉沉。
梅损瓠犀（情味）
花边马嚼金衔去，楼上人垂玉筋看。
窗残花月人何处，帘卷春风燕复来。
女夷鼓歌（春景）
柳丝袅袅风缲出，草缕茸茸雨剪齐。
梅无驿使飘零尽，草怨王孙取次生。
祝融御辔（夏景）
园林换叶梅初熟，池馆无人燕学飞。
绿香熨齿冰盘果，清冷侵肌水殿风。
蓐收执矩（秋景）
林间暖酒烧红叶，石上题诗扫绿苔。
风荷老果萧踈绿，水蓼残花寂寞红。
玄冥乘坎（冬景）
雨被北风吹作雪，水愁东海亦成冰。
冰坚九曲河声断，雪拥千峰岳色低。
碧落吹箫（上句有声）
风引漏声来枕上，月移花影到窗前。
睡轻可忍风敲竹，饮散那堪月在花。
清江鼓瑟（下句有声）
苍苔路熟僧归寺，红叶声干鹿在林。
一溪晚绿浮鸂，万树春红叫杜鹃。
散耀垂文（双句可亲）
千竿碧立依林竹，一点黄飞透树莺。
粉蝶园飞花转影，彩鸳双泳水生文。
锵金戛玉（双句有闻）。
羌管一声何处曲，流莺百啭最高枝。
深秋帘幕千家雨，落日楼台一笛风。
归云入洞（先动后静）
野蒿自发空临水，江燕初归不见人。
绿竹挂衣凉处歇，清风展簟困时眠。
蛰虫应雷（先动后静）
放鱼池涸蛙争聚，栖燕梁空雀自喧。
帘箔可垂嫌隔燕，钓竿慵把恐惊鱼。
绿树吟莺（景对物）
巢燕养雏浑去尽，江花结子已无多。
乐意相关禽对语，生香不断树交花。
彩禽入鉴（物对景）
映阶碧草自春色，隔叶黄鹂空好音。
寺隔江声秋月上，楼依野色夕禽还。
龙吟云起（比附对）
夜栖少共鸡争树，晓浴先饶凤占池（鹤）。
若非琥珀休为枕，不是琉璃莫作屏（宁）。
虎啸凤生（比类对）
初分隆准山河秀，乍点重瞳日月明（书）。
翼薄乍舒宫女鬓，蜕轻全解羽人尸（蝉）。
兰艾同畦（爱憎对）
蛇蝎性灵生便毒，蕙兰根异死犹香。
风却有情偏动竹，雨浑无赖不饶花。
鸟兽先知（巢空对）
湘潭云尽暮山出，巴蜀雪消春水来。
雷霆入地建溪险，星斗逼人梨岭高。
葛藤相连（迭韵对）
解冻池塘风淅沥，近秋郊野月婵娟。
鸂刷毛花荡漾，鹭鹚拳足雪离披。
□作「丝」
邓艾称名（迭语对）
云头滟滟开金饼，水而沉沉卧彩虹。
青春背我堂堂去，白发欺人故故生。

卷五
○口诀
△三不可
危祯逢吉曰：诗不可强作，不可徒作，不可苟作。强作则无意，徒作则无益，苟作则无功。（骊塘文集）
△八句法
方回言，学诗于前辈，得八句法：平澹不流于浅俗；奇古不临于怪僻；题咏不窘于物象；叙事不病于声律；比兴深者通物理；用事工者如已出；格见于成篇，浑然不可镌；气出于言外，浩然不可屈。尽心于诗，守此勿失。（《王直方》）
△四不（下八条并释皎然述）
气高而不怒，力劲而不犯，情多而不暗，才赡而不踈。
△四深
气象氛氲，由深于体势；意度盘薄，由深于作用；用律不滞，由深于声对；用事不直，由深于义类。
△二要
要力全而不苦涩，要气足而不怒张。
△二废
虽欲废巧尚直，而神思不得直；虽欲废言尚意，而典丽不得遗。
△四离
欲道情而离深僻，欲经史而离书生，欲高逸而离阔远，欲飞动而离轻浮。
△六迷
以虚大为高古，以缓慢为淡伫，以诡差为新奇，以错用意为独善，以烂熟为稳约，以气劣弱为容易。
△七至
至险而不僻，至奇而不差，至苦而无迹，至近而意远，至放而不迂，至难而状易，至丽而自然。
△七德
鉴理，高古，典丽，风流，精神，质干，体裁。
□作「识」
△三多
欧公谓为文有三多：看多，做多，商量多，仆于诗亦云。
△三偷
诗有三偷：「偷语」最是钝贼，如傅长虞「日月光太清」，陈主「日月光天德」是也。「偷意」事虽可罔，情不可原。如柳浑「太液微波起，长杨高树秋」，沈佺期「小池残暑退，高树早凉归」是也，「偷势」才巧意精，各无朕迹，盖诗人偷狐白裘手也。如嵇康「目送归鸿，手挥五弦」、王昌龄「手携双鲤鱼，目送千里雁」是也。（李淑《诗苑类格》）
△十难（下四条并陈永康《吟窗杂录》序）
一曰鉴理难，二曰精神难，三曰高古难，四曰风流难，五曰典丽难，六曰质十难，七曰体裁难，八曰劲健难，九曰耿介难，十曰凄切难。
△十易
气高而易怒，力劲而易露，情多而易暗，才赡而易踈，道情而易僻，思深而易涩，放逸而易迂，飞动而易浮，新奇而易怪，容易而易弱。
△十戒
一戒乎生硬，二戒乎烂熟，三戒乎差错，四戒乎直置，五戒乎妄诞，六戒乎绮靡，七戒乎蹈袭，八戒乎浊秽，九戒乎砌合，十戒乎俳谐。
△十贵
一贵乎典重，二贵乎抛掷，三贵乎出尘，四贵乎浏亮，五贵乎缜密，六贵乎雅渊，七贵乎温蔚，八贵乎宏丽，九贵乎纯粹，十贵乎莹净。
△二十四名
诗讫于周，离骚讫于楚，是后诗人，流为二十四名：赋、颂、铭、赞、文、诔、箴、诗、行、咏、吟、题、怨、叹、篇、章、操、引、谣、讴、歌、曲、词、调。自操而下八名，皆是起于郊祭、军宾、吉凶、苦乐；由诗而下九名，皆属事而作，难题号不同，而悉谓之诗。（《元稹集》）

○初学蹊径
△初学
初学作诗，宁失之野，不可失之靡丽。失之野，不害气质；失之靡丽，不可复整顿。（《吕氏童蒙训》）
宁拙无巧，宁朴无华，宁粗无弱，宁僻无俗：诗文皆然。（《后山诗话》）
△学古
大概学诗，须以三百篇，楚辞及汉、魏间人诗为主，方见古人好处。自无齐、梁间绮靡气象也。（《吕氏童蒙训》）
东坡教人作诗曰：熟读毛诗国风、离骚，曲折尽在是矣。仆常以此语太高，后年齿益长，乃知东坡之善诱人也。（《许彦周诗话》）
学诗须是熟看古人诗，求其用心处。盖一语一句不苟作也。如此看了，须是自家下笔要追及之。不问追及与不及，但只是当如此学，久之自有个道理。若今人不学不看古人做诗样子，便要与古人齐肩，恐无此道理。陈无己云：「学诗如学仙，时到骨自换。」此语得之。（《漫斋语录》）
△晦庵诲人学陶柳选诗韦苏州
作诗须从陶、柳门庭中来，乃佳。不如是，无以发萧散冲澹之趣，不免于局促尘埃，无由到古人佳处也。如选诗及韦苏州，亦不可不熟读。
△晦庵诲人学六朝李杜
作诗不学六朝，又不学李、杜，只学那峣嵠底，今便学得十分好，后把作甚么用！
作诗先用看李、杜，如士人治本经然；本既立，次第方可看苏、黄以次诸家诗。
△陵阳诲人学韦诗
公每劝读韦苏州诗。且云：余晚年酷爱此诗。后有书见抵，犹云多读杜陵、韦、柳也。（《室中语》）
△又读少陵诗学古人诗
常有一少年请益，公谕之，令熟读杜少陵诗。后数日复来，云少陵诗有不可解者，公曰：且读可解者。（《室中语》）
杜少陵作八句近体诗，卒章有时而对，然语意皆卒章之辞。今人效之，临了却作一景联，一篇之意无所归，大可笑也。（《室中语》）
一日，有客携所业谒公，客退，公观之竟，语仆曰：此人多读东坡诗。大率作文须学古人，学古人尚恐不至古人，况学今人哉！其不至古人也必矣。（《室中语》）
△吕居仁诲人
楚词、杜、黄，固法度所在，然不若徧考精取，悉为吾用，则姿态横出，不窘一律矣。如东坡、太白诗，虽规摹广大，学者难依；然读之使人敢道，澡雪滞思，无穷苦艰难之状，亦一助也。
△向背
学老杜诗，所谓刻鹄不成尚类鹜也。学晚唐诸人诗，所谓作法于凉，其弊犹贪；作法于贪，弊将若何！（黄鲁直与赵伯充书）
学诗当以子美为师，有规矩，故可学。退之于诗本无解处，以才高而好耳。渊明不为诗，写其胸中之妙耳。学杜无成，不失为功，无韩之才与陶之妙，而学其诗，终乐天耳。（《后山》）
近时学诗者率宗江西，然殊不知江西本亦学少陵者也。故陈无己曰：豫章之学博矣，而得法于少陵，故其诗近之。今少陵之诗，后生少年不复过目，抑亦失江西之意乎！江西平日语学者为诗旨趣，亦独宗少陵一人而已。余为是说，盖欲学诗者，师少陵而友江西，则两得之矣。（《渔隐》）
△悟入
作文必要悟入处，悟入必自工夫中来，非侥幸可得也。如老苏之于文，鲁直之于诗，盖尽此理矣。（《吕氏童蒙训》）
须令有所悟入，则自然度越诸子。悟入之理，正在工夫勤惰间耳。如张长史见公孙大娘舞剑，顿悟笔法。如张者，专意此事，未尝少忘胸中，故能遇事有得，遂造神妙。使他人观舞剑，有何干涉？非独作文、学书而然也。（吕居仁）
△去陋
作诗浅易鄙陋之气不除，大可恶。客问：何处去之？仆曰：熟读唐李义山诗与本朝黄鲁直诗而深思之，则去也。（《许彦周》）
△忌俗
陈参政（去非）少学诗于崔（鶠）德符，尝问作诗之要。崔曰：凡作诗，工拙所未论，大要忌俗而已。（《却扫编》）
△忌随人后
文章必自名一家，然后可以传不朽。若体规画圆，准方作矩，终为人之臣仆，古人讥屋下架屋，信然。陆机曰：「谢朝花于已披，启夕秀于未振。」韩愈曰：「惟陈言之务去。」此乃为文之要。（《宋子京笔记》）苕溪渔隐曰：学诗亦然，若循习陈言，规摹旧作，不能变化，自出新意，亦何以名家。鲁直诗云：「随人作计终后人。」又云：「文章忌随人后。」诚至论也。
△勤读多为
顷岁，孙莘老识文忠公，乘间以文字问之，云：无他术，唯勤读书而多为之，自工。世人患作文字少，又懒读书，每一篇出，即求过人，如此少有至者。疵病不必待人指谪，多作自能见之。此公以其尝试者告人，故尤有味。（东坡）苕溪渔隐曰：旧说梅圣俞日课一诗，寒暑未尝易也。圣俞诗名满世，盖身试此说之效耳。
△陵阳谓诗本于读书
公一日见谓曰：余老矣，固愿与后生东说西话。但近年人家子弟，往往恃其小有才，更不肯读书，但要作诗到古人地位。殊不知古人未有不读书者，大可悯叹耳！
△陵阳论诗本于学
范季随尝请益曰：今人有少时文名大着，久而不振者，其咎安在？公曰：无他，止学耳。初无悟解，无益也。如人操舟入蜀，穷极艰阻，则曰吾至矣，于中流弃去篙榜，不施维缆，不特其退甚速，则将倾覆矣。如人之诗，止学也。
△艺熟必精
昔梅圣俞日课一诗。余为方孚若作行状，其家以陆放翁手录诗稿一卷为润笔。题其前云：七月十一日至九月二十九日，计七十八日，得诗一百首。陆之日课尤勤于梅。二公岂贪多哉！艺之熟者必精，理势然也。（刘后村文）
△不可强作
或励精潜思，不便下笔；或遇事因感，时时举扬，工夫一也。古之作者，正如是耳。惟不可凿空强作，出于牵强，如小儿就学，俯就课程耳。（吕居仁）
诗文不可凿空强作，待境而生，便自工耳。每作一篇，先立大意，长篇须曲折三致意，乃可成章。（山谷）
△不可泛泛
文章贵众中杰出，如同赋一事，工拙尤易见。余行蜀道，过筹笔驿，如石曼卿诗云：「意中流水远，愁外旧山青。」脍炙天下久矣；然有山水处皆可用，不必筹笔驿也。（《诗眼》）
△不可费力
黄鲁直与郭功甫曰：公做诗费许多气力做甚？此语切当，有益于学诗者。（《许彦周》）
△不可作意
「朝来庭树有鸣禽，红绿扶春上远林。忽有好诗生眼底，安排句法已难寻。」此简斋之诗也。观末后两句，则诗之为诗，岂可以作意为之耶！（《小园解后录》）
△不露斧凿
有意中无斧凿痕，有句中无斧凿痕，有字中无斧凿痕，须要体认得。（《漫斋语录》）
△不可露斧凿粘皮骨
作诗贵雕琢，又畏有斧凿痕；贵破的，又畏粘皮骨；此所以为难。李商隐柳诗云：「动春何限叶，撼晓几多枝。」其有斧凿痕也。石曼卿梅诗云：「认桃无绿叶，辨杏有青枝。」恨其粘皮骨也。能脱此二病，始可以言诗矣。
△不可粘皮着骨
「亭亭思妇石，下阅几人代。荡子长不归，山椒久相待。微云荫发彩，初月辉蛾黛。秋雨迭苔衣，春风舞萝带。宛然姑射子，矫首尘冥外。陈迹遂亡穷，佳期从莫再。脱如鲁秋氏，妄结桑下爱。玉质委泥沙，悠悠复安在？」此贺方回作望夫石诗也，交游间无不爱者。余谓田承君云：此诗可以见方回得失：其所得者，琢磨之功：所失者，太粘着皮骨耳。承君支以为然。（《王直方诗话》）
△言其意不言其名
东坡曰：善画者画意不画形，善诗者道意不道名。故其诗曰：「论画以形似，见与儿童邻。作诗必此诗，定知非诗人。」（《禁脔》）
△不可太着题
世有青衿集一编，以授学徒，可以谕蒙。若天诗云：「戴盆徒仰止，测管讵知之？」席诗云：「孔堂曾子避，汉殿戴冯重。」可谓着题。乃东坡所谓「赋诗必此诗」也。（《漫叟诗话》）
△得其短处
学古人文字，须得其短处。如杜子美诗，颇有近质野处。如「封主簿亲事不合」诗之类是也。东坡诗有汗漫处，鲁直诗有太尖新、太巧处、皆不可不知。（《吕氏童蒙训》）
△诗意贵开辟
凡作诗，使人读第一句知有第二句，读第二句知有第三句，次第终篇，方为至妙。如老杜「莽莽天涯雨，江村独立时。不愁巴道路，恐湿汉旌旗」是也。（《室中语》）
△诗要联属
大概作诗，要从首至尾，语脉联属，如有理词状。古诗云：「唤婢打鸦儿，莫教枝上啼。啼时惊妾梦，不得到辽西。」可为标准。（《室中语》）
△次韵
公平日虽有次韵诗，然性不喜为。常云：古人不和，况次韵乎！（《室中语》）
△诗贵传远
又云：人生作诗不必多，只要传远。如柳子厚，能几首诗？万世不能磨灭。仆曰：老杜遗兴诗谓孟浩然云：「赋诗不必多，往往凌鲍谢。」正为此也。（《室中语》）
又云：诗虽细事，然古人出语，必期于传，故少陵有「老去新诗谁与传」，「清诗句句自堪传」，「将诗不必万人传」之句。
△诗有正邪
公云：诗道如佛法，当分大乘、小乘，邪魔、外道，惟知者可以语此。（《室中语》）
△得人印可
韩子苍云：作诗文当得文人印可，乃自不疑。所以前辈汲汲于求知也。（《遗珠》）
△自成一家
学诗须是有始有卒，自能名家，方不枉下工夫。如罗隐、杜荀鹤辈，至卑弱，至今不能泯没者，以其自成一家耳。（《室中语》）
△诗不可言什
诗二雅及颂，前二卷题曰某诗之什。陆德明释云：歌诗之作，非止一人，篇数既多，故以十篇编为一卷，名之为什。今人以诗为篇什，或称誉他人所作为佳什，非也。
△诗有力量
诗有力量，犹如弓之斗力，其未挽时，不知其难也；及其挽之，力不及处，分寸不可强。若出塞曲：「落日照大旗，马鸣风萧萧。悲笳数声动，壮士惨不骄！」又八哀诗：「汝阳让帝子，眉宇真天人。虬须似太宗，色映塞外春。」此等力量，不容他人到。（《许彦周诗话》）
△焚诗
余每见旧所作文章，憎之必欲烧弃。梅尧臣喜曰：公之文进矣，仆之诗亦然。（《宋子京笔记》）

卷六
○命意
△总说
凡为诗，当使挹之而源不穷，咀之而味愈长。（《隐居诗话》）
诗当使一览无遗，语尽而意不穷。（曾子固）
△以意为主
魏文帝曰：文以意为主，以气为辅，以词为卫。
△先意义后文词
诗以意义为主，文词次之；意深义高，虽文词平易，自是奇作。世人见古人语句平易，仿效之而不得其意义，便入鄙野可笑。（《刘贡甫诗话》）
老杜剑阁诗云：「吾将罪真宰，意欲刬迭嶂。」与太白「捶碎黄鹤楼，刬却君山好。」语亦何异！然剑阁诗意在削平僭窃，尊崇王室，凛凛有义气；「捶碎」、「刬却」之语，但一味豪放了。故昔人论文字，以意为主。（《溪诗话》）
△古诗之意
诗者，不可言语求而得，必将观其意焉。故其讥刺是人也，不言其所为之恶，而言其爵位之尊，车服之美，而民疾之，以见其不堪也。「君子偕老，副笄六珈」，「赫赫师尹，民具尔瞻」是也。其颂美是人也，不言其所为之善，而言其容貌之盛，冠佩之华，而民安之，以见其无愧也。「缁衣之宜兮，敝予又改为兮」，「服其命服，朱芾斯皇」是也。（东坡）
诗之为言，率皆乐而不淫，忧而不困，怨而不怒，哀而不愁。如缘衣，伤己之也，其言不过曰：「我思古人，俾无訧兮！」击鼓，怨上之诗也，其言不过曰「土国城漕，我独南行！」至军旅数起，大夫久役，止曰「自诒伊阻。」行役无期，度思其危难以风焉，不过曰「苟无饥渴」而已。至于言天下之事，美盛德之形容，固不言而可知。其与忧愁思虑之作，孰能优游不迫也？孔子所以有取焉。（谢显道说）
△晦庵论诗有两重
陈文蔚说诗，先生曰：谓公不晓文义则不得，只是不见那好处。如昔人赋梅云：「踈影横斜水清浅，暗香浮动月黄昏。」这十四字谁人不晓得！然而前辈直恁地称叹，说他形容得好。是如何？这个便是难说，须要自得他言外之意，须是看得他物事有精神方好。若看得有精神，自是活动有意思，跳掷叫唤，自然不知手之舞之，足之蹈之，这个有两重：晓得文义是一重，识得意思好处是一重。
△有浑然意思
江西之诗，自山谷一变，至杨廷秀又再变，遂至今日越要巧越丑差；杨大年辈文字虽要巧，然巧中自有浑然意思，便巧也使得不觉。欧公早渐渐要说出，然欧公诗自好，所以喜梅圣俞诗，盖枯淡之中，自有意思。欧公最喜朝士送行两句云：「晓日都门道，微凉苑树秋。」又深喜常建两句云：「曲径通幽处，禅房花木深。」自言平生要学不得。今人都不识此意，只是要阚事、使难字，便谓之好文字。（晦庵）
△诚斋论句外之意
诗有句中无其辞，而句外有其意者，巷伯之诗，苏公刺暴公之谮己，而曰：「二人同行，谁为此祸？」杜云：「遣人向市赊香秔，唤妇出房亲自馔。」上言其力贫，故曰「赊」；下言其无使令，故曰「亲」。又「东归贫路自觉难，欲别上马身无力。」上有相干之意而不言，下有恋别之意而不忍。又「朋酒日欢会，老夫今始知。」嘲其独遗己而不招也。又夏日不赴，而云「野雪兴难乘」，此不言热而反言之也。唐人云：「葛溪漫淬干将剑，却是猿声断客肠。」又钓台：「如今亦有垂纶者，自是江鱼卖得钱」唐人长门怨：「错把黄金买词赋，相如自是薄情人。」崔道融云：「如今却羡相如富，犹有人问四壁居。」
△陵阳谓须先命意
凡作诗须命终篇之意，切勿以先得一句一联，因而成章；如此则意不多属。然古人亦不免如此。如述怀、即事之类，皆先成诗，而后命题者也。（《室中语》）
作诗必先命意，意正则思生，然后择韵而用，如驱奴隶；此乃以韵承意，故首尾有序。今人非次韵诗，则迁意就韵，因韵求事；至于搜求小说佛书殆尽，使读之者惘然不知其所以，良有自也。（《室中语》）
△思而得之
古人为诗，贵于意在言外，使人思而得之；故言之者无罪，闻之者足以戒也。近世诗人，惟杜子美最得诗人之体。如「国破山河在，城春草木深。感时花溅泪，恨别鸟惊心。」「山河在」，明无余物矣；「草木深」，明无人矣；花鸟平时可娱之物，见之而泣，闻之而恐，则时可知矣。他皆类此，不可徧举。（迂叟）
△不带声色
王维书事云：「轻阴阁小雨，深院昼慵开。坐看苍苔色，欲上人衣来。」舒王云：「若耶溪上踏莓苔，兴尽张帆载酒回。汀草岸花浑不见，青山无数逐人来。」两诗皆含不尽之意，子由谓之不带声色。（《禁脔》）
△意在言外
圣俞尝语余曰：诗家虽率意，造语亦难；若意新语工，得前人所未道者，斯为善也。必能状难写之景，如在目前；含不尽之意，见于言外，然后为至。贾岛云：「竹笼拾山果，瓦瓶担石泉。」姚合云：「马随山鹿放，人逐野禽栖。」等是山邑荒僻，官况萧条，不如「县古槐根出，官清马骨高」为工。余曰：工者如是。状难写之景，含不尽之意，何诗为然？圣俞曰：作者得于心，览者会以意。若严维：「柳塘春水慢，花坞夕阳迟。」则天容时态，融和骀荡，岂不在目前乎！又如温庭均：「鸡声茅店月，人迹板桥霜。」贾岛：「怪禽啼旷野，落日恐行人。」则道路辛苦，羁旅秋思，岂不见于言外乎！（《金陵语录》）
「冷于陂水淡于秋，远陌初穷到渡头。赖是丹青不能画，画成应遣一生愁。」右行色诗，故待制司马公所作也。公讳池，是生丞相温公。梅圣俞尝言：诗之工者，写难状之景，如在目前：含不尽之意，见于言外。此诗有焉。（张文潜）
△有不尽之意
鲍当孤雁云：「更无声接续，空有影相随。」孤则孤矣，岂若子美「孤雁不饮啄，飞鸣犹念羣。谁怜一片影，相失万重云」含不尽之意乎！（老杜补遗）
宫词云：「监宫引出暂开门，随例虽朝不是恩。银钥却收金锁合，月明花落又黄昏。」断句极佳，意在言外，而幽怨之情自见，不待明言之也。诗贵乎如此，若使一览而意尽，亦何足道哉！（《渔隐》）
△诗要有野意
人之为诗，要有野意。盖诗非文不腴，非质不枯，能始腴而终枯，无中边之殊，意味自长。风人以来，得野意者，惟渊明耳。如太白之豪放，乐天之浅陋，至于郊寒岛瘦，去之益远。子尝欲作野意亭以居，一日题山石云：「山花有空相，江月多清晖。野意写不尽，微吟浩忘归。」人多与之，吾终恐其不似也。（《休斋诗话》）
状索寞之意
淇川人杨万毕，字通一，梧桐夜雨诗云：「千里暮云山已黑，一灯孤馆酒初醒。」索寞之意尽于此。（《诗史》）
立意深远
李义山锦瑟诗云：「锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。此情可待成追忆，只是当时已惘然。」山谷道人读此诗，殊不晓其意。以后问东坡，东坡云：此出古今乐志，云锦瑟之为器也，其弦五十，其柱如之，其声也适怨清和。案李诗「庄生晓梦迷蝴蝶」，适也；「望帝春心托杜鹃」，怨也；「沧海月明珠有泪」，清也；「蓝田日暖玉生烟」，和也。一篇之中曲尽其意，史称其瑰迈奇古，信然。（《缃素杂记》）
用意精深
赠同游诗：「唤起窗全曙，催归日未西。无心花里鸟，更与尽情啼。」山谷曰：吾儿时每哦此诗，而了不解其意。自谪峡川，吾年五十八矣，时春晚，忆此诗，方悟之。「唤起」、「催归」二鸟名若虚设，故人不觉耳。古人于小诗用意精深如此，况其大者乎？催归，子规鸟也；唤起，声如络纬，圆转清亮，偏于春晓鸣，亦谓之春唤。（《冷斋》）升按：此诗「唤起」、「催归」固是二鸟名，然题曰赠同游者，实有微意。盖窗已全曙，鸟方唤起，何其迟也；日犹未西，鸟已催归，何其蚤也！岂二鸟无心，不知同游者之意乎？更与我尽情而啼，早唤起而迟催归可也。
句中命意
诗有一篇命意，有句中命意。如老杜上韦见素诗，布置如此，是一篇命意也；至其道迟迟不忍去之意，则曰「尚怜终南山，回首清渭滨」；其道欲与见素别，则曰「常拟报一饭，况怀辞大臣」。此句中命意也。盖如此，然后顿挫高雅。（《诗眼》）
语新意妙
退之征蜀联句云：「始去杏飞蜂，及归柳嘶蚻。」语新意妙。诗曰：「昔我往矣，杨柳依依；今我来思，雨雪霏霏。」记时也。（《雪浪斋日记》）苕溪渔隐曰：山谷亦有「去时鱼上冰，归来燕哺儿」之句。
措意
陈克子高作赠别诗云：「泪眼生憎好天色，离肠偏触病心情。」虽韩偓、温庭筠，未尝措意至此。（《许彦周诗话》）
含意
陈无己云：山谷最爱舒王「扶舆度阳焰，窈窕一川花。」谓包含数个意。（《王直方诗话》）
委曲
司空图唐末竟能全节自守，其诗有：「绿树连村暗，黄花入麦稀。」诚可贵重。又云：「四座宾朋兵乱后，一川风月笛声中。」句法虽可及，而意甚委曲。（《许彦周诗话》）
说愁意
予绝喜李颀诗云：「远客坐长夜，雨声孤寺秋。请量东海水，看取浅深愁。」盖作客涉远，适当穷秋，暮投孤村古寺，中夜不能寐，起坐凄恻，而闻檐外雨声，其为一时襟抱，不言可知。而此两句十字中尽其意态，海水喻愁，非过语也（《随笔》）
用意太过
东城跋李端叔诗卷云：「蹔借好诗消永夜，每逢佳处辄参禅。」盖端叔诗用意太过；参禅之语，所以警之云。
△东坡工于命意
东坡和贫士诗云：「夷齐耻周粟，高歌诵虞轩。禄产彼何人，能致绮与园。古来避世士，死灰或余烟。末路益可羞，朱墨手自研。渊明初亦仕，弦歌本诚言。不乐乃径归，视世嗟独贤。」此诗言夷齐自信其去，虽武王、周、召不能挽之使留；若四皓自信其进，虽禄、产之聘，亦为之出；盖古人无心于功名，信道而进退，举天下万世之是非，不能回夺。伯夷之非武王，绮园之从禄、产，自合为世所笑，不当有名；偶然圣贤辨论之，于后乃信于天下，非其始望，故其名之传，如死灰之余烟也。后世君子，即不能以道进退，又不能忘世俗之毁誉，多作文以自明其出处，如答客难、解嘲之类，皆是也。故曰「朱墨手自研」；韩退之亦云：「朱丹自磨研。」若「渊明初亦仕，弦歌本诚言」，盖无心于名，虽晋末亦仕，合于绮、园之出；其去也亦不待以微罪行，「不乐乃径归」，合于夷齐之去；其事虽小，其不为功名累其进退，盖相似；使其易地，未必不追踪二子也。东坡作文工于命意，必超然独立于众人之上，非如昔人称渊明以退为高耳。故又发明如此（《诗眼》）
意脉贯通
「打起黄莺儿，莫教枝上啼。几回惊妾梦，不得到辽西。」此唐人诗也，人问诗法于韩公子苍，子苍令参此诗以为法。「汴水日驰三百里，扁舟东下更开帆。旦辞杞国风微北，夜泊宁陵月正南。老树挟霜鸣窣窣，寒花承露落毵毵。茫然不悟身何处，水色天光共蔚蓝。」此韩子苍诗也。人问诗法于吕公居仁，居仁令参此诗以为法。后之学诗者，熟读此二篇，思过半矣。（《小园解后录》）
唐人尝咏十月菊：「自缘今日人心别，未必秋香一夜衰。」世以为工，盖不随物而尽。如「酒盏此时须在手，菊花明日便愁人。」自觉气不长，东坡亦云「休休，明日黄花蝶也愁」也。然虽变其语，终有此过，岂在谪所，遇时感慨，不觉发是语乎！予寓吴江，值重九，有「鬓缘心事随时改，依旧在天涯。多情惟有，篱边黄菊，到处能华。」诗人读之凄然，以为有含愤意。（《休斋》）

○造语
△诚斋论造语法
初学诗者，须用古人好语，或两字，或三字。如山谷猩猩毛笔「平生几两屐，身后五车书。」「平生」二字，出论语；「身后」二字，晋张翰云：「使我有身后名」；「几两屐」，阮孚语；「五车书」，庄子言惠施：此四句乃四处合来。又「春风春雨花经眼，江北江南水拍天。」「春风春雨」，「江北江南」，诗家常用。杜云：「且看欲尽花经眼」，退之云：「海气昏昏水拍天」，此以四字合三字，入口便成诗句，不至生硬。要诵诗之多，择字之精，始乎摘用，久而自出肺腑，纵横出没，用亦可，不用亦可。
△陵阳论荆公造语
刘威有诗云：「遥知杨柳是门处，似隔芙蕖无路通。」意胜而语不胜。王介甫用其意而易其语曰：「漫漫芙蕖难觅路，萧萧杨柳独知门，」（《室中语》）
△陵阳论用禅语
古人作诗，多用方言：今人作诗，复用禅语。盖是厌尘旧而欲新好也。（《室中语》）
△语要警策
陆士衡文赋云：「立片言以居要，乃一篇之警策。」此要论也。文章无警策，则不足以传世，盖不能竦动世人。如老杜及唐人诸诗，无不如此。但晋宋间人，专致力于此，故失于绮靡，而无高古气味。老杜诗云：「语不惊人死不休。」所谓惊人语，即警策也。（《童蒙训》）
△忌用工太过
诗语大忌用工太过，盖炼句胜，则意必不足；语工而意不足，则格力必弱，此自然之理也。「红稻啄余鹦鹉粒，碧梧栖老凤凰枝」，可谓精切，而在其集中，本非佳处，不若「暂止飞鸟将数子，频来语燕定新巢」为天然自在。其用事若「宓子弹琴邑宰日，终军弃繻英妙时」，虽字字皆本出处，然比「今日朝廷须汲黯，中原将帅忆廉颇」，虽无出处一字，而语意自到。故知造语用事，虽同出一人之手，而优劣自异。信乎诗之难也！（《蔡宽夫诗话》）
△语不可熟
韩子苍言作诗不可太熟，亦须令生；近人论文，一味忌语生，往往不佳。东坡作聚远楼诗，本合用「青山绿水」对「野草闲花」，此一字太熟，故易以「云山烟水」，此深知诗病者。予然后知陈无己所谓「宁拙毋巧，宁朴毋华，宁粗毋弱，宁僻毋俗」之语为可信。（《复斋漫录》）
△点石化金
王君玉谓人日：诗家不妨间用俗语，尤见工夫。雪止未消者，俗谓之待伴；尝有雪诗：「待伴不禁鸳瓦冷，羞明常怯玉钩斜。」「待伴」、「羞明」皆俗语，而采拾入句，了无痕类，此点瓦砾为黄金手也。余谓非特此为然，东坡亦有之：「避谤诗寻医，畏病酒入务。」又云：「风来震泽帆初饱，雨入松江水渐肥。」「寻医」、「入务」、「风饱」、「水肥」，皆俗语也。又南人以饮酒为软饱，北人以昼寝为黑甜；故东坡云：「三杯软饱后，一枕黑甜余。」此亦用俗语也。（《西清诗话》）
△简妙
唐人有诗云：「山僧不解数甲子，一叶落知天下秋。」及观元亮诗云：「虽无纪历志，四时自成岁。」便觉唐人费力。如桃源记言：「尚（陶文「尚」本作「乃」）不知有汉，无论魏晋。」可见造语之简妙。盖晋人工造语，而元亮其尤也。（《唐子西语录》）
△绮靡
温庭筠湖阴曲警句云：「吴波不动楚山碧，花压栏干春昼长。」庭筠工于造语，极为绮靡，《花间集》可见矣。更漏子一词尤佳，其词云：「玉炉香，红蜡泪，偏照画堂秋思。眉翠薄，鬓云残，夜长衾枕寒。梧桐树，三更雨，不道离情正苦。一叶叶，一声声，空阶滴到明。」（《渔隐》）
△咏物诗造语
咏物诗不待分明说尽，只彷佛形容，便见妙处。如鲁直酴醿诗云：「露湿何郎试汤饼，日烘〔荀〕令炷炉香。」义山雨诗云：「摵摵度瓜园，依依傍水轩。」此不待说雨，自然知是雨也。后来陈无己诸人，多用此体。（《吕氏童蒙训》）
东坡诗云：「赋诗必此诗，定知非诗人。」此或一道也。鲁直作咏物诗，曲当其理，如猩猩笔时：「平生几两屐，身后五车书。」其必此诗哉！（同上）
△作不经人道语
盛次仲、孔平仲同在馆中，雪夜论诗。平仲曰：当作不经人道语，曰：「斜拖阙角龙千丈，澹抹墙腰月半棱。」坐客皆称奇绝。次仲曰：此句甚佳，惜其未大。乃曰：「看来天地不知夜，飞入园林总是春。」平仲乃服其工。
△句中眼
唐诗有曰：「长因送人处，忆得别家时。」又曰：「旧国别多日，故人无少年。」而荆公、东坡用其意，作古今不经人道语。荆公诗曰：「木末北山烟苒苒，草根南涧水泠泠。缲成白雪桑重绿，割尽黄云稻正青。」东坡曰：「春畦雨过罗纨腻，夏垄风来饼饵香。」如《华严经》举果知因，譬如莲花，方其吐花，而果具蘂中。造语之工，至于荆公、山谷、东坡，尽古今之变。荆公「江月转空为白昼，岭云分瞑作黄昏。」又曰：「一水护田将绿遶，两山排闼送青来。」东坡海棠诗曰：「只恐夜深花睡去，高烧银烛照红妆。」又曰：「我携此石归，袖中有东海。」山谷曰：此诗谓之句中眼，学者不知此妙，韵终不胜。（《冷斋夜话》）
△笔力高妙
沙草，则众人所谓水边林下之物，所与游处者，牛羊鸥鸟耳。而荆公造而为语曰：「眠分黄犊草，坐占白鸥沙。」其笔力高妙，殆若天成。凡贫贱则语言不为人所敬信，岁寒则无如松竹。鲁直造而为语曰：「语言少味无阿堵，冰雪相看有此君。」其语便韵。（《禁脔》）
△务去陈言
有一士人携诗相示，首篇第一句云「十月寒」者，余曰：君亦读老杜诗，观其用月字乎？其曰「二月已风涛」，则记风涛之蚤也；曰「因惊四月雨声寒」，「五月江深草阁寒」，盖不当寒；「五月风寒冷佛骨」，「六月风日冷」，盖不当冷。「今朝腊月春意动」，盖未当有春意。虽不尽如此，如「三月桃花浪」，「八月秋高风怒涛」，「闰八月初吉」，「十月江平稳」之类，皆不系月则不足以实绿一时之事。若十月之寒，既无所发明，又不足记绿。退之谓「惟陈言之务去」者，非必尘俗之言，止为无益之语耳。然吾辈文字，如「十月寒」者多矣，方当共以为戒也。（《诗眼》）

○下字
△诚斋论用字
诗有实字，而善用之者以实为卢。杜云：「弟子贫原宪，诸生老伏虔。」「老」字盖用「赵充国请行，上老之。」
有用文语写时句者尤工。杜云：「侍臣双宋玉，战策两穰苴。」盖用如「六五帝，四三王。」
△陵阳论下字之法
仆尝请益曰：下字之法当如何？公曰：正如弈棋，三百六十路都有好着，顾临时如何耳。仆复请曰：有二字同意，而用此字则稳，用彼字则不稳，岂牵于平仄声律乎？公曰：固有二字一意，而声且同，可用此而不可用彼者。选诗云：「庭皐木叶下」，「云中辨烟树」，还可作「庭皐树叶下」，「云中辨烟木」？至此，唯可默晓，未易言传耳。（《室中语》）
△陵阳论下字
因谒公，公云：已同路公弼作诗，送令伯叔器（名垍）。于案间取以相示曰：「雒邑风流余此老，故家文献有诸孙。」可为纪实。内有句云：「船拥清溪尚一樽。」船拥清溪，「拥」字有所自不？公曰：何故独问「拥」字？仆曰：盖不曾见人用耳。公曰：李白送陶将军诗：「将军出使拥楼船。」非一船也。
△响字
潘邠老云：七言诗第五字要响。如「返照入江翻石壁，归云拥树失山村。」「翻」字、「失」字，是响字也。五言诗第三字要响。如「圆荷浮小叶，细麦落轻花。」「浮」字、「落」字，是响字也。所谓响者，致力处也。予窃以为字字当活，活则字字自响。（《吕氏童蒙训》）
△一字师
萧楚才知溧阳县，张乖崖作牧，一日召食，见公几案有一绝云：「独恨太平无一事，江南闲杀老尚书。」萧改「恨」作「幸」字，公出，视稿曰：谁改吾诗？左右以实对。萧曰：与公全身。公功高位重，奸人侧目之秋，且天下一统，公独恨太平何也！公曰：萧，第一字之师也。（《陈辅之诗话》）
△又
郑谷在袁州，齐己携诗诣之。有早梅诗云：「前村深雪里，昨夜数枝开。」谷曰：「数枝」非早也，未若「一枝」。齐已不觉下拜。自是士林以谷为一字师。（陶岳五代补）
△改一字
「壁门金阙倚天开，五见宫花落古槐。明日扁舟沧海去，却将云气望蓬莱。」此刘贡甫诗也，自馆中出知曹州时作。旧云「云里」，荆公改作「云气」。（《王直方诗话》）
△一字用意
钱内翰希白昼景诗云：「双蜂上帘额，独鹊袅庭柯。」「袅」一字，最其所用意处。然韦苏州听莺曲：「有时断续听不了，飞去花枝犹袅袅。」已落第二矣。（《复斋漫绿》）
△一字之工
诗句以一字为工，自然颖异不凡。如灵丹一粒，点铁成金也。浩然云：「微云淡河汉，踈雨滴梧桐。」上句之工，在一「淡」字，下句之工，在一「滴」字，若非此两字，亦焉得为佳句也哉！如陈舍人从易偶得杜集旧本，文多脱误；至送蔡都尉云「身轻一鸟」，其下脱一字。陈公因与数客各用一字补之，或云「疾」，或云「落」，或云「起」，或云「下」，莫能定。其后得一善本，乃是「身轻一鸟过」，陈公叹服。余谓陈公所补四字不工，而老杜一「过」字为工也。如钟山语录云：「暝色赴春愁」，下得「赴」字最好，若下「起」字，便是小儿语也。「无人觉来往」，下得「觉」字大好。足见吟诗要一两字功夫。观此，则知余之所论，非凿空而言也。（《渔隐》）
△妙在一字
李太白诗：「吴姬压酒唤客尝」见新酒初熟，江南风物之美，工在「压」字。老杜画马诗；「戏拈秃笔扫骅骝」，初无意于画，偶然天成，工在「拈」字。柳诗「汲井漱寒齿」，工在「汲」字。工部又有所喜用字，如「修竹不受暑」，「野航恰受两三人」，「吹面受和风」，「轻燕受风斜」，「受」字皆入妙。老坡尤爱「轻燕受斜」，以谓燕迎风低飞，乍前乍却，非「受」字不能形容也。至于「能事不受相促迫」，「莫受二毛侵」，虽不及前句警策，要自稳惬尔。（《诗眼》）
△欧阳公下字
欧阳永叔词云：「堤上游人逐画船，拍堤春水四垂天。绿杨楼上出秋千。」此等语皆绝妙，只一「出」字，是后人着意道不到处。（《侯鲭录》）
△东坡下字
东坡作病鹤诗，尝写「三尺长胫瘦躯」，阙其一字，使任德翁辈下之，凡数字，东坡徐出其稿，盖「阁」字也。此字既出，俨然如见病鹤矣。东坡诗，叙事言简而意尽。惠州有潭，潭有潜蛟，人未之信也，虎饮水其上，蛟尾而食之，俄而浮骨水上，人方知之，东坡以十字道尽云：「潜鳞有饥蛟，掉尾取渴虎」，言「渴」，则知虎以饮水而召灾；：言「饥」，则蛟食其肉矣。（《唐子西语录》）
△善用俗字
数物以「个」，谓食为吃」，甚近鄙俗，独杜子美善用之。云「峡口惊猿闻一个」，「两个黄鹂鸣翠柳」，「却遶井桐添个个」，「临岐意颇切，对酒不能契」，「楼头契酒楼下卧」，「梅熟许同朱老契」，盖篇中大槩奇特，可以映带之也。
△忌重迭字
白乐天寄刘梦得诗，有「叹蚤白无儿」之句，刘赠诗曰：「莫嗟华发与无儿，却是人间久远期。雪里高山头白蚤，海中仙果子生迟。于公必有高门庆，谢守何烦晓镜悲。幸免如斯他非浅，祝君长咏梦熊诗。」注云：高山本高，于门使之高，二字意殊。古之诗流晓此，唐人忌重迭用字者甚多。东坡一诗有两字「耳」字韵，亦曰义不同。（《三山老人语录》）
△倒一字语乃健
王仲至召试馆中，试罢，作一绝题云：「古木森林白玉堂，长年来此试文章。日斜奏罢长杨赋，闲拂尘埃看画墙。」荆公见之，甚欢爱，为改作「奏赋长杨罢」，且云：诗家语，如此乃健。
△下字人不能到
「霄汉瞻佳士，泥涂任此身。」只一「任」字，即人不到处。自众人必曰「叹」，曰「愧」，独无心「任」之。所谓视如浮云，不易其介者也。继云：「秋天正摇落，回首大江滨。」大知并观，傲睨天地，汪汪万顷，奚足云哉！
△下双字极难
诗下双字极难。须使七言、五言之间，除去五字、三字外，精神兴致全见于两言，方为工妙。唐人记「水田飞白鹭，夏木啭黄鹂」，为李嘉佑诗，摩诘窃取之，非也。此两句好处，正在添「漠漠」、「阴阴」四字。此乃摩诘为嘉佑点化，以自见其妙。如李光弼将郭子义军，一号今之，精彩数倍。不然，嘉佑本句，但是咏景耳，人皆可到。要之，当令如老杜「无边落木萧萧下，不尽长江滚滚来」；与「江天漠漠鸟双去，风雨时时龙一吟」等，乃为超绝。近世王荆公「新霜浦溆绵绵白，薄晚林峦往往青」；与苏子瞻「浥浥炉香初泛夜，离离花影欲摇春」；此可以追配前作也。（《石林诗话》）
△连绵字不虚发
古人下连绵字不虚发。如老杜「野日荒荒白，江流泯泯青。」退之云：「月吐窗冏冏」，皆造微入妙（《雪浪斋日记》）
△用字颠倒
古人诗押字，或有语颠倒，而于理无害者。如韩退之以「参差」为「差参」以「玲珑」为「珑玲」是也。比观王逢原有孔融诗云：「虚云坐上客常满，许下惟开哭习脂。」黄鲁直有和荆公西太一宫六言时云：「啜羹不如放霓，乐羊终愧巴西。」按后汉史有脂习而无习脂，有秦西巴而无巴西，岂二公之误耶？（《艺苑雌黄》）《汉皐诗话》云：字有颠倒可用者，如「罗绮」「绮罗」、「图画」「画图」，「毛羽」「羽毛」，「白黑」「黑白」之类，方可纵横。惟韩愈、孟郊辈才豪，故有「湖江」「白红」「慨慷」之语，后人亦难傲效。若不学矩步，而学奔逸，诚恐「麟麒」「凰凤」、「木草」、「川山」之句纷然矣。

卷七
○用事
△三易
沈隐侯曰：文章当从三易，易见事，一也；易识事，二也；易读诵，三也。邢子才曰：沈侯文章，用事不使人觉，若胸臆语。祖孝征曰：沈诗云「崖倾护石髓」，此岂用事耶！升按：坡诗「神山一合五百年，风吹石髓坚如铁」，乃嵇康、王烈事；则「崖倾护石髓」，非不用事也。
△诗不贵用事
夫属词比事，乃为通谈；吟咏情性，何贵用事！「思君如流水」，既是即目；「高台多悲风」，亦唯所见；「清晨登陇首」，羌无故实；「明月照积雪」，讵出经史；古今胜语，多非补假，皆由直寻。大明、泰始中，文章殆同书抄。迩来作者，浸以成俗，遂乃句无虚语，语无虚字，拘挛补衲，蠹文已甚。（《诗品》）
△不可有意用车
天下书，虽不可不读，然谨不可有意于用事。（《却扫编》）
△使事不为事使
荆公尝云：诗家病使事太多，盖皆取其与题合者类之，如此乃是编事，虽工何益！若能自出己意，借事以相发明，变态错出，则用事虽多，亦何所妨！故公诗如「董生只被公羊惑，岂信捐书一语真」，「桔槔俯仰何妨事，抱瓮区区着此身」之类，皆意与本处不类，此真所谓使事也。
安禄山之乱，哥舒翰与贼将崔干佑战潼关，见黄旗军数百队，官军以为贼，贼以为官军，相持久之，忽不知所在。是日，昭陵奏陵内前石马皆汗流。子美诗所谓「玉衣晨自举，铁马汗常趋。」盖记此事也。李晟平朱泚，李义山作诗，复引用之云：「天教李令心如日，可待昭陵石马来。」此虽一等用事，然义山但知推美西平，不知于昭陵，似不当耳。乃知诗家使事难，若子美，所谓不为事使者也。（《蔡宽夫诗话》）
△反其意而用之
文人用故事，有直用其事者，有反其意而用之者。李义山诗：「可怜半夜虚前席，不问苍生问鬼神。」虽说贾谊，然反其意而用之矣。林和靖诗：「茂陵他日求遗稿，犹喜曾无封禅书。」虽说相如，亦反其意而用之矣。直用其事，人皆能之，反其意而用之者，非学业高人，超越寻常拘挛之见，不规规然蹈袭前人陈迹者，何以臻此！（《艺苑雌黄》）
放翁仕于蜀，海棠诗最多。其间一绝尤精妙，云：「蜀地名花擅古今，一枝气可压千林。讥评更到无香处，当恨人言太刻深。」此前辈所谓翻案法，盖反其意而用之也。（《小园解后录》）升案：黄白石作雪诗云：「说道羞明却不羞，日光玉洁共飞浮。天人胸次明如洗，肯似人间只暗投。」盖世谓雪之夜落为羞明，此反其语而用之。与用海棠无香事如出一律，尤觉清新。
△用事要无迹
杜少陵云：作诗用事，要如禅家语「水中着盐，饮水乃知盐味」。此说，诗家秘密藏也。如「五更鼓角声悲壮，三峡星河影动摇。」人徒见凌轹造化之工，不知乃用事也。《祢衡传》：「挝渔阳掺，声悲壮。」《汉武故事》：「星辰动摇，东方朔谓民劳之应。」则善用事者，如系风捕影，岂有迹耶！（《西清诗话》）
△事如己出天然浑厚
江邻几善为诗，清淡有古风，苏子美坐进奏院谪官，后死吴中，江作诗云：「郡邸狱冤谁与辨？皐桥客死世同悲！」用事甚精。尝有古作云：「五十践衰境，加我在明年。」论者谓人莫不用事，能令事如己出，天然浑厚，乃可言诗。
△用其事而隐其语
萧文奂能书善画，于扇上图山水，咫尺之内，便觉万里为遥。老杜戏题山水图云：「尤工远势古莫比，咫尺应须论万里。」乍读似非用事。如「男儿既介冑，长揖别上官」用「介冑之士不拜」，「妇人在军中，兵气恐不扬」用「军中岂有女子乎」，皆用其事而隐其语。
△作诗须饱材料
李商隐诗好积故实，如喜雪诗：「班扇佣裁素，曹衣讵比麻？鹅归逸少宅，鹤满令威家。」又「洛水妃虚妬，姑山客谩夸。联辞虽许谢，和曲本惭巴。」一篇中用事者十七八，以是知凡作者须饱材料。传称：任昉用事过多，属辞不得流便。余谓昉诗所以不能倾沈约者，乃才有限，非事多之过。坡集有全篇用事者，如贺人生子，自「郁葱佳气夜充闾，喜见徐卿第二雏」，至「我亦从来识英物，试教啼看定何如？」戏张子野买妾，自「锦里先生自笑狂，身长九尺须眉苍」，至「平生谬作安昌客，略遣彭宣到后堂」，句句用事，曷尝不流便哉！
△两句用一事
律诗有一对通用一事者：「更寻佳树传，莫忘角弓诗。」乃《左传》韩宣子聘鲁，尝赋角弓及誉嘉树，鲁人请封植，以无忘角弓。介甫「久谙郭璞言多验，老比颜含意更踈。」乃景纯为颜含筮，含曰：年在天，位在人；修己而天不与，命也；守道不回，性也；自有性命，无劳蓍龟。（《溪》）
△用自己诗为故事
用自己诗为故事，须作诗多者乃有之。太白云：「沧浪吾有曲，相子棹歌声。」乐天：「须知菊酒登高会，从此多无二十场。」明年云：「去秋共数登高会，又被今年减一场。」过栗里云：「昔尝咏遗风，着为十六篇。」盖居渭上，酝热独饮，曾效渊明体为十六篇。又赠微之云：「昔我十年前，曾与君相识。曾将秋竹竿，比君孤且直。」盖旧诗云「有节秋竹竿」也。坡赴黄州，过春风岭有绝句，后诗云：「去年今日关山路，细雨梅花正断魂。」至海外，又云：「春风岭下淮南村，昔年梅花曾断魂。」又云：「柯丘海棠吾有诗，独笑深林谁敢侮。」又有竹诗云：「吾诗固云尔，可使食无肉。」（《溪》）
△用其意用其语
有意用事，有语用事，李义山「海外徒闻更九州岛」，其意则用杨妃在蓬莱山，其语则用邹子云「九州岛之外，更有九州岛。」如此然后深稳健丽。
△妙于用事
元佑中元夕，上御楼观灯，有御制诗。时王禹玉、蔡持正为左右相，持正叩禹玉云：应制上元诗，如何使故事？禹玉曰：鳌山、凤辇外，不可使。章子厚笑曰：此谁不知！后两日登对，上独赏禹玉诗，云妙于使事。诗云：「雪消华月满仙台，万烛当楼宝扇开。双凤云中扶辇下，六鳌海上驾山来。镐京春酒沾周宴，汾水秋风陋汉才。一曲升平人尽乐，君王又进紫霞杯。」是夕以高丽进乐，又添一杯。（《侯鲭录》）
△不拘故常
韦应物诗云：「心同野鹤与尘远，诗似冰壶彻底清。」又送入诗：「冰壶见底未为清，少年如玉有诗名。」此可谓用事之法，盖不拘故常也。（《黄常明诗话》）
△用事天然
东坡最善用事，既显而易读，又切当，若招持服人游湖不赴云：「颇忆呼卢袁彦道，难邀骂道灌将军。」柳氏求书答云：「君家自有元和脚，莫厌家鸡更问人。」天然奇特。（《黄常明诗话》）
△用事亲切
东坡和李公择诗云：「弊裘羸马古河滨，野阔天低糁玉尘。自笑飡毡典属国，来看换酒谪仙人。」为苏、李也。用事亲切如此，它人不及也。
△用事的当
东坡自扬州召还，郊礼后有次韵蒋颖叔、钱穆甫从驾景灵宫二诗。一云：「归来病鹤记城闉，旧踏松枝雨露新。半白不羞垂领雪，软红犹恋属车尘。雨收九陌丰登后，日丽三元下降辰。粗识君王为民意，不才何以助精禋。」王仲至和之，末云：「谁知第七车中客，天遣归来助庆禋。」坡称叹久之。盖汉倪宽川人，自扬州太守召来；坡亦川人，自扬州太守召来。汉武帝郊礼回，至渭桥上，见一妇人洗乳于渭水上，帝遣问之，妇人曰：第七车中客知我也。上使使问，是倪宽。宽奏曰：天上长乳星，祭祀不洁即见。帝然。坡时为尚书，亦乘车在驾前。（《藜藿野人诗话》）
△用事精确
夏文庄守安州，莒公兄弟尚在布衣，文庄异待之。命作落花诗，莒公一联云：「汉皐佩冷临江失，金谷楼危倒地香。」子京一联云：「将飞更作回风舞，已落犹成半面妆。」余观南史：宋元帝妃徐氏无容质不见礼，以帝眇一目，知帝将至，必为半面妆以似。此「半面妆」所从出也。若「回风舞」无出处，则对偶偏枯，不为佳句，殊不知乃出李贺诗云：「花台欲暮春辞去，落花起作回风舞。」前辈用事，必有来处；又精确如此，诚可为法也。（《渔隐）
余襄公有落花诗云：「金谷已空新步障，马嵬徒见旧香囊。」可亚二宋。（《三山老人语录》）
谚云：去家千里，勿食萝摩枸杞。山谷尝赋道院枸杞诗云：「去家尚勿食，出家安用许！」时同赋者服其用事精确。（《漫叟诗话》）
△用事精密
鲁直善用事，若正尔填塞故实，旧谓之点鬼簿，今谓之堆垛死尸。如咏猩猩毛笔诗云：「平生几两屐，身后五车书。」又云：「管城子无食肉相，孔方兄有绝交书。」精妙稳密，不可加矣。常以此语反三隅也。（类苑）
荆公送吴仲庶待制守潭诗云：「自古楚有材，醽醁多美酒。不知樽前客，更得贾生否！」贾谊初为吴公召置门下，后谪死长沙。其用事之精，可以为法。（《王直方诗话》）
△叙事详尽
熙宁元年，有司言日当食。四月朔，上为撤膳避正殿。丁夕微雨，明日不见日食，百官入贺。是日有皇子之庆，蔡持正为枢副，献诗，前四句曰：「昨夜熏风入舜韶，君王端御正衙朝。阳辉已得前星助，阴沴潜随夜雨消。」其叙四月一日避正殿，皇子庆诞，云阴不见日食，四句尽之，当时无能过之者。（笔录）
△用人名
前辈讥作诗多用古人名姓，谓之点鬼簿。其语虽然如此，亦在用之如何耳，不可执以为定论也。如山谷种竹云：「程婴杵臼立孤难，伯夷叔齐食薇瘦。」接花云：「雍也本犁子，仲由元鄙人。」此虽多用，善于比喻，何害其为好句也！（《渔隐》）
△用经史中语
大率诗语出入经史，自然有力；然须是看多做多，使自家机杼风骨先立，然后使得经史中全语作一体也。如是自出语弱，却使经史中全语，则头尾不相勾副，如两村夫一枝画梁，自觉经史中语在人眼中，不入看也。（《漫斋语录》）
△皆用古语
荆公赋梅花云：「肌冰绰约如姑射，肤雪参差是玉真。」庄子曰：「藐姑射之山，有神人居焉：肌肤若冰雪，绰约若处子。」乐天长恨歌曰：「中有一人字玉真，雪肤花貌参差是。」两句皆用古语，但易一「如」字尔。（《东平杂录》）
△一字不苟
熙宁初，张掞以二府初成，作诗贺荆公，公和曰：「功落萧规惭汉第，恩从隗始诧燕台。」以示陆农师，农师曰：萧规曹随，高帝论功，萧何第一，皆摭故实；而请从隗始，初无「恩」字。公笑曰：子善问也，韩退之斗鸡联句：「感恩惭隗始」，若无据，岂当对「功」字也。乃知前人以用事一字偏枯，为倒置眉目，反易巾裳，盖谨之如此。（《西清诗话》）苕溪渔隐曰：荆公春日绝句云：「春风过柳绿如缲，晴日蒸红出小桃。」余尝疑「蒸红」必有所据。后读退之桃源图诗云：「种桃处处惟开花，川原远近蒸红霞。」盖出此也。
△不可牵强
诗之用事，不可牵强；必至于不得不用而后用之，则事辞为一，莫见其安排斗凑之迹。苏子瞻尝作人挽诗云：「岂意日斜庚子后，忽惊岁在己辰年。」此乃天生作对，不假人力。（《石林诗话》）
△不可牵出处
苏子瞻尝两用孔稚圭鸣蛙事。如「水底笙歌蛙两部，山中奴隶橘千头」，虽以「笙歌」易「鼓吹」，不碍其意同。至「已遣乱蛙成两部，更邀明月作三人」，则「成两部」不知谓何物，亦是歇后。盖用事宁与出处语小异而意同，不可尽牵出处语而意不题也。（《石林诗话》）
△晦翁诗
先生言阿骨打初破辽国，勇锐无敌，及既下辽，席卷其子女而北，肆意蛊惑，行未至其国而死。因笑谓赵昌父曰：顷年于吕季克处见一画卷，画虏酋与胡女并辔而语，季克苦求诗，某勉为之赋，末两句云：「却是燕姬解迎敌，不教行到杀胡林。」正用阿骨打事也。（此诗首两句云：「传闻姑觐欲南侵，愁煞穷边猛将心。」）
△诚齐论用经语
诗句固难用经语，然善用者不胜其韵。李师中云：「夜如何其斗欲落，岁云莫矣天无晴。」又「山如仁者静，风似圣之清。」又「诗成白也知无敌，花落虞兮可奈何！」
△诚齐论用事以俗为雅
有用法家吏文语为诗句者，所谓以俗为雅。坡云：「避谤诗寻医，畏病酒入务。」如前卷僧显万「探支」「阑入」，亦此类也。
△诚齐论使事法
诗家借用古人语，而不用其意，最为妙法。如山谷猩猩毛笔是也，猩猩喜着屐，故用阮孚事；其毛作笔，用之抄书，故用惠施事；二事皆借人以咏物，初非猩猩毛笔事也。《左传》云：「深山大泽，实生龙蛇。」而山谷中秋月诗云：「寒藤老木被光景，深山大泽皆龙蛇。」《周礼．考工记》：「车人盖圜以象天，轸方以象地。」而山谷云：「丈夫要弘毅，天地为盖轸。」《孟子》云：「武成取二三策。」而山谷称东坡云：「平生五车书，未吐二三策。」
△陵阳论用事
使事要事自我使，不可反为事使。仆曰：如公太一图诗：「不是峰头十丈花，世间那得莲如许！」当如是耶？公徐曰：事可使即使，不须强使耳。（《室中语》）
△误用事
唐人以诗为专门之学，虽名世善用故事者，或未免小误。如王摩诘诗；「卫青不败由天幸，李广无功缘数奇。」「不败由天幸」，乃霍去病，非卫青也；去病传云：「其军尝先大将军，军亦有天幸，未尝困绝。」意有「大将军」字，误指去病作卫青耳。李太白「山阴道士如相访，为写黄庭换白鹅。」乃道德经，非黄庭也。逸少尝写黄庭经与王修，故二事相紊。杜牧之尤不胜数。前辈每云：用事虽了在心目间，亦当就时讨阅，则记牢而不误。端名言也。（《西清诗话》）
古今诗话美方谔上广守诗：「鳄去溪潭韩吏部，珠还合浦孟尝君。」不知珠还合浦，乃后汉孟尝，不可以孟尝君迁就也。（《复斋漫录》）
△失事实
杜牧华清宫诗云：「长安回望绣成堆，山顶千门次第开。一骑红尘妃子笑，无人知是荔枝来。」尤脍炙人口。据《唐纪》，明皇以十月幸骊山，至春即还宫，是未尝六月在骊山也。然荔枝盛暑方熟，词意虽美，而失事实。（《遯斋闲览》）
△用事失照管
荆公桃源行云：「望夷宫中鹿为马，秦人半死长城下。」指鹿为马乃二世事，而长城之役，乃始皇也。又指鹿事不在望夷宫中。荆公此诗，追配古人，惜乎用事失照管，为可恨耳。（《高斋诗话》）
△用事未尽善
摩诘山中送别诗云：「山中相送罢，日暮掩柴扉。春草明年绿，王录归不归。」盖用楚词「王孙游兮不归，春草生兮萋萋。」此善用事也。余旧记一小诗，不知谁人作，云：「杨柳青青着地垂，杨花漫漫搅天飞。柳条折尽花吹尽，借问行人归不归。」古乐府有折杨柳云：「曲城攀折处，惟言久别离。」又云：「攀折思为赠，心期别路长。」又云：「曲中无别意，并是为相思。」皆言折杨柳以寄相思之意，不言其归。则前诗用事，为未尽善也。（《渔隐》）
△用事重迭
韩熙载云：「风柳摇摇无定枝，阳台云雨梦中归。他年蓬岛音尘绝，留取樽前旧舞衣。」此诗既言阳台，又言蓬岛，何用事重迭如此！诗载小说，称为佳句，余谓疵病如此，殆非佳句也。
△率尔用事
古人作诗，引用故实，或不原其美恶，但以一时中的而已，如李端于郭暧席上赋诗，其警句云：「新开金埒教调马，旧赐铜山许铸钱。」乃比邓通耳。既非令人，又非美事，何足算哉！凡用故事，多以事浅语熟，更不思究，率尔用之，往往有误。（西斋话纪）

○压韵
△工于押韵
寇莱公延僧惠崇于池亭，分题为诗，公探得池上柳，青字韵：崇探得池鹭，明字韵。自午至哺，崇忽点头曰：得之矣，此篇功在「明」字，凡五厌不倒。公曰：试口占！曰：「雨歇方塘溢，迟回不复惊。暴翎沙日暖，引步岛风清。照水千寻迥，栖烟一点明。主人池上凤，见尔忆蓬瀛。」公笑曰：吾柳之功在青字，而四厌不倒，不如且已。（《古今诗话》）
△巧于押韵
作诗押韵是一巧。中秋夜月诗押尖字。数首之后，一妇人云：「蚌胎光透壳，犀角晕盈尖。」（《许彦周诗话》）
△古今诗用韵
谓字有通作他声押韵者，泛引诗及《文选》古诗为证。殊不知《蔡宽夫诗话》尝云：秦汉以前，字书未备，既多假借，而音无反切，平侧皆通用。自齐梁后，既拘以四声，又限以音韵，故士率以偶俪声病为工。然则字通声押韵，于古诗则可；若于律诗，诚不当如此。余谓裴虔余之诗落韵，又本此耳。（《学林新编》）
△落韵
裴虔余云：「满额鹅黄金缕衣，翠翘浮动玉钗垂。从教水溅罗襦湿，疑是巫山行雨归。」广韵、集韵、韵略，「垂」与「归」皆不同韵。此诗为落韵矣。（《渔隐》）
△不可强押韵
前史称王筠善押强韵，固是诗家要处。然人贪于捉对，用事者往往多有趁韵之失。退之笔力雄赡，务以词采凭陵一时，故间亦不免此患。如和席八「绛阙银河晓，东风右掖春」诗，终篇皆叙西垣事，然其一联云：「傍砌看红乐，巡池咏白苹。」事除柳恽外，别无出处。若是用此，则于前后诗意无相干，且趁「苹」字韵而已。然则人亦有事非当用，而垆锤驱驾，若出自然者。杜子美收东京诗，以樱桃对杕杜，荐樱桃事，初若不类，及其云：「赏应歌杕杜，归及荐樱桃。」则浑然天成，略不见牵强之迹。如此乃为工耳。（《蔡宽夫诗话》）
△古诗不拘韵
世俗相传，古诗不必拘于用韵。余谓不然，如杜少陵早发射洪县南途中作及字韵诗，皆用「缉」字一韵，未尝用外韵也。及观东坡与陈季常汁字韵，一篇诗而用六韵，殊与老杜异。其它侧韵诗多如此。以其名重当世，无敢訾议；至荆公，则无是弊矣。其得子固书因寄以及字韵诗，其一篇中押数韵，亦止用「缉」字一韵，他皆模拟，正与老杜合。（《缃素杂记》）苕溪渔隐曰：黄朝英之言非也。老杜侧韵诗，何尝不用外韵。如戏呈元二十一曹长未字韵，一篇诗而用五韵；南池谷字韵，一篇诗而用四韵；客堂蜀字韵，一篇诗而用三韵。此特举其二三耳，其它如此者甚众。今若以一篇诗偶不用外韵，遂为定格，则老杜何以谓之能兼众体也。黄既不细考老杜诸诗，又且轻议东坡，尤为可笑。六一居士云：韩退之工于用韵，其得韵宽，则波澜横溢，泛入傍韵，乍还乍离，出入回合，殆不可拘以常格，如「此日足可惜」之类是也。得韵窄，则不复傍出，而因难以见巧，愈险愈奇，如病中赠张十八之类是也。譬夫善驭良马者，通衢广陌，纵横驰逐，惟意所之，至于水曲蚁封，疾徐中节，而不蹉跌，乃天下之至工也。且退之于用韵，犹能如此，孰谓老杜反不能之！是又非黄所能知也。
△重押韵
退之诗好押狭韵累句以示工，而不知重迭用韵之为病也。双鸟诗押两「头」字，杏花诗押两「花」字。（《孔毅夫杂记》）苕溪渔隐曰：读皇甫湜公安园池诗，亦押两「闲」字：「日夜不得闲」，「君子不可闲」。盖退之好重迭用韵，以尽己之诗意，不恤其为病也。
杜子美饮中八仙歌曰：「知章骑马似乘舡」，又「天子呼来不上舡」；一曰「眼花落井水底眠」，又「长安市上酒家眠」；一曰「汝阳三斗始朝天」，又「举觞白眼望青天」；一曰「皎如玉树临风前」，又曰「苏晋长斋绣佛前」，又曰「脱帽露顶王公前」；此歌三十二句，而押二「舡」字，二「眠」字，二「天」字，三「前」字。近时论诗者曰：此歌一首，是八段，不嫌于重用韵也。某按子美此歌，以「饮中八仙歌」五字为题，则是一歌也，此歌首尾于舡字韵中押，未尝移别韵，则非分为八段。盖子美古律诗重用韵者亦多，况于歌乎！如园人送瓜诗曰：「沈浮乱水玉，爱惜如芝草。」又曰：「园人非故侯，种此何草草。」一篇押二「草」字也。上后园山脚诗曰：「蓐收困用事，元冥蔚强梁。」又曰：「登高欲有往，荡析川无梁。」一篇押二「梁」字也。北征诗曰：「维时遇艰虞，朝野少暇日。」又曰：「老夫情怀恶，呕泄卧数日。」一篇押二「日」字也。夔府咏怀诗曰：「虽云隔礼数，不敢坠周旋。」又曰：「淡交随聚散，泽国远回旋。」一篇押二「旋」字也。赠李八秘书诗曰：「事殊迎代邸，喜异赏朱虚。」又曰：「风烟巫峡远，台榭楚宫虚。」一篇押二「虚」字也。赠李邕诗曰：「放逐早联翩，低垂困炎厉。」又曰：「哀赠竟萧条，恩波延揭厉。」一篇押二「厉」字也。赠汝阳王诗曰；「自多亲棣萼，谁敢问山陵。」又曰：「鸿宝全宁秘，丹梯庶可陵。」一篇押二「陵」字也。喜薛璩岑参迁官诗曰：「栖迟分半菽，浩荡逐浮萍。」又曰：「仰思调玉烛，谁定握青萍。」一篇押二「萍」字也。寄贾岳州严巴州两阁老诗曰：「讨胡愁李广，奉使待张骞。」又曰：「如公尽雄隽，志必在胜骞。」一篇押二「骞」字也。子美诗如此类甚多。
虽然，子美非创意为此者，盖有所本也。按《文选》载古诗曰：「晨风怀苦心，蟋蟀伤局促。」又曰：「音乡一何悲，弦急知柱促」，一篇押二「促」字也。曹子建美女篇曰：「明珠交玉体，珊瑚间木难。」又曰：「佳人慕高义，求贤良独难。」一篇押二「难」字也。谢灵运述祖德诗曰：「段生蕃魏国，展季救鲁人。」又曰：「外物辞所赏，励志故绝人。」一篇押二「人」字也。又南圃诗曰：「樵隐俱在山，由来事不同。」又曰：「赏心不可忘，妙善冀皆同。」一篇押二「同」字也。又初去郡诗曰：「或可优贪竞，岂足称达生。」又曰：「毕娶类尚子，薄游似邴生。」一篇押二「生」字。陆士衡拟古诗曰：「此思亦何思，思君徽与音。」又曰：「惊飙褰反信，归云难寄音。」一篇押二「音」字。又豫章行曰：「泛舟清川渚，遥望高山阴。」又曰：「寄世将几何，日昃无停阴。」一篇押二「阴」字。阮嗣宗咏怀诗曰：「何当行路子，磬折忘所归。」又曰：「黄鹄游四海，中路将安归。」一篇押二「归」字。江淹杂体诗曰：「韩公沦卖药，梅生隐市门。」又曰：「太平多欢娱，飞盖东都门。」一篇押二「门」字。王仲宣从军诗曰：「连舫逾万艘，带甲千万人。」又曰：「我有素餐责，诚愧伐檀人。」一篇押二「人」字。古人诗自有体格，杜子美亦效古人之作耳。
韩退之赠张籍诗，一篇押二「更」字，二「阳」字；又岳阳楼别窦司直诗，押二「向」字；又李花诗，押二「花」字；又双鸟诗，押二「州」字，二「头」字，二「秋」字，二「休」字；又和卢郎中送盘谷子诗，押二「行」字」；又示爽诗，押二「愁」字；又叉鱼诗，押二「销」字；寄孟郊诗，押二「奥」字；此日足可惜诗，押二「光」字。白乐天渭村退居诗，押二「房」字；梦游春诗，押二「行」字；寄元微之诗，押二「夷」字；出守杭州路次蓝溪诗，押二「水」字；游悟真寺诗，押二「盘」字。其余诗人，如此迭用韵者甚多，不可具举。意到即押耳，奚独于饮中八仙歌而致怪耶！子瞻送江公着诗曰：「忽忆钓台归洗耳」，又曰：「亦念人生行乐耳。」自注曰：二「耳」义不同，故得重用。盖子瞻自不必注。
△和韵工妙
东坡和柳子玉冈字韵诗至七篇云：「屡把错刀齿步光，更遭华哀照庞凉。」乃用曹子建七启（兮）「步光之剑，华藻繁缛」，及《左传》庞凉冬杀事；虽第一韵人所更易，而七篇未尝改，又贯穿精绝如此。（《黄常明诗话》）
△为韵所牵
《寰宇记》载西施事云：施，其姓也；是时有东施家，故李太白诗：「自古有秀色，西施与东邻。」而东坡代人赠别，乃云：「绛蜡烧残玉斝飞，离歌唱彻万行啼。他年一舸鸱夷去，记取侬家旧姓西。」岂为韵所牵耶。（《丹阳集》）

○属对
△六对
唐上官仪曰：诗有六对：一曰正名对，天地日月是也；二曰同类对，花叶草芽是也；三曰连珠对，萧萧赫赫是也；四曰双声对，黄槐绿柳是也；五曰迭韵对，彷徨放旷是也；六曰双拟对，春树秋池是也。又曰：诗有八对；一曰的名对，「送酒东南去，迎琴西北来」是也；二曰异类对，「风织池间树，虫穿草上文」是也；三曰双声对，「秋露香佳菊，春风馥丽兰」是也；四曰迭韵对，「放荡千般意，迁延一介心」是也；五曰联绵对，「残河若带，初月如眉」是也；六曰双拟对，「议月眉欺月，论花颊胜花」是也；七曰回文对，「情新因意得，意得逐情新」是也；八曰隔句对，「相思复相忆，夜夜泪沾衣，空欢复空泣，朝朝君未归」是也。（《诗苑类格》）
△诚斋称木天金地之对
卢陵村落，地名何山，有金地寺，壁间有卢陵丞某人留题云：「今朝憩息来金地，何日翱翔到木天。」观者叹其的对。后美中再入馆职，唱和云：「见说木天犹突兀，暂时金地亦清闲。」是时南渡之后，驻跸临安，百司官寺未立，暂寓一僧舍为秘书省，而汴京本省犹未毁。美中此联，朝士叹其亲切。
△陵阳谓对偶不必拘绳墨
尝与公论对偶，如「刚肠欺竹叶，衰鬓怯菱花」，以镜名对酒名，虽为亲切，至如杜子美云：「竹叶于人既无分，菊花从此不须开。」直以菊花对竹叶，便萧散不为绳墨所窘。公曰：「枸杞因吾有，鸡栖奈汝何？」盖借枸杞以对鸡栖，「冬温蚊蚋在，人远凫鸭乱。」人远如凫鸭然，又直以字对而不对意；此皆例子，不可不知。子瞻岐亭诗云：「洗盏酌鹅黄，磨刀切熊白。」是用例者也。
△巧对
荆公诗：「草深留翠碧，花远没黄鹂。」人只知「翠碧」、「黄鹂」为精切，不知是四色也。又以「武丘」对「文鹢」，「杀青」对「生白」，「苦吟」对「甘饮」，「飞琼」对「弄玉」，世皆不及其工。小杜以「锦字」对「琴心」，荆公以「带眼」对「琴心」，谢夷季以「镜约」对「琴心」，亦荆公为最精切。近时洪驹父以「青奴」对「黄奶」，「黄奶」出《金楼子》，「青奴」，山谷所名也。予读《国史补》，得「银鹿」，后以对子建集中「金瓠」。「湿萤」出李长吉集，「干鹊」出《西京杂记》，予以「湿萤」对「干鹊」。又王存以「河鱼」对「海鸟」，人以为工。（《雪浪斋日记》）
△属对精切
潘子真为予言：晋公诗：「绿杨垂手舞，黄鸟缓声歌。」乐府有大垂手、小垂手，前缓声、后缓声，故予用之。其属对律切如此。（《洪驹父诗话》）
△对偶亲切
「帝与九龄虽吉梦，山呼万岁是虚声。」此乐天作开成大行挽词，对事亲切，少有其比也。（《王直方诗话》）
△铢两不差
晚唐诗句尚切对，然气韵甚卑。郑棨山居云：「童子病归去，鹿麑寒入来。」自谓铢两轻重不差。有人作梅花诗云：「强半瘦因前夜雪，数枝愁向晓来天。」对属虽偏，亦有佳处。（《诗史》）
△无斧凿痕
文之所以贵对偶者，谓出于自然，非假于牵强也。《潘子真诗话》记禹玉元丰间以钱二万、酒二壶饷吕梦得，梦得作启谢之。有「白水真人，青州从事」，禹玉叹赏，为其切题。东坡得章质夫书，遗酒六瓶，书至而酒亡，因作诗寄之云：「岂意青州六从事，化为乌有一先生。」二句浑然一意，无斧凿痕，更觉有功。（《复斋漫录》）
△一字不苟
晋公自朱崖内徙，浮光清逸尚幼，侍曾祖母寿安县君归宁；陶商翁，其族侄也，亦自义郴来。晋公一日循江湄散步，见舟行，戏为语曰：「舟移水面凹，」令诸甥对之，陶应声云：「云过山眉展。」予以谓水实有面，眉以况山，虚实不等，当作「云过山腰细」，规模虽出，一时不甚超卓。然前辈属词之切，教导后生，亦自有方。（《潘子真诗话》）
△老杜对偶
「天窥象纬逼，云卧衣裳冷。」先生诗该众美者，不惟近体严于属对，至于古风句，对者亦然，观此诗可见矣。近人论诗，多以不必属对为高古，何耶！（《少陵诗正异》）
荆公诗用法甚严，尤精于对偶。尝云：用汉人语止可以汉人语对，若参以异代语，便不相类。如「一水护田将绿遶，两山排闼送青来」之类，皆汉人语也，此法惟公用之，不觉拘窘卑凡。如「周颙宅作阿兰若，娄约身归窣堵波」，皆以梵语对梵语，亦此类。尝有人面称公诗「自喜田园归五柳，最嫌尸祝扰庚桑」之句，以为的对；公笑曰：君但知「柳」对「桑」为的，然「庚」亦自是数，盖以十干数之也。（《石林诗话》）
△佳对
杜诗有「自天题处湿，当暑着来清」。「自天」、「当暑」，乃全语也。东坡诗云：「公独未知其趣耳，臣今时复一中之。」可谓青出于蓝。（《漫叟诗话》）苕溪渔隐曰：东坡此诗，戏徐君猷、孟亨之皆不饮酒，不止天生此对，其全篇用事亲切，尤为可喜。诗云：「孟嘉嗜酒桓温笑，徐邈狂言孟德疑。公独未知其趣耳，臣今时复一中之。风流自有高人识，通介宁随薄俗移。二子有灵应抚掌，吾孙还有独醒时。」皆徐、孟二人事也。又《王直方诗话》载蔡宽夫天启为太学博士，和人「治」字韵诗，有「先生万古名何用，博士三年冗不治」，与此相类，亦佳对也。
△的对
唐许浑题孙处士居云：「高歌怀地肺，远赋忆天台。」极为的对。《真诰》曰：金陵者，洞墟之膏腴，勾曲之地肺。注云，其地肥，故曰膏腴。水至则浮，故曰地肺。（《余话》）
△奇对
对句法，人不过以事、以意、出处备具谓之妙。荆公曰：「平昔离愁宽带眼，迄今归思满琴心。」又曰：「欲寄荒寒无善画，赖传悲壮有能琴。」不若东坡奇特。如曰「见说骑鲸游汗漫，亦曾扪虱话辛酸。」又曰：「龙骧万斛不敢过，渔舟一叶从掀舞。」以「鲸」为「虱」对，「龙骧」为「渔舟」对，大小气焰之不等，其意若玩世，谓之秀杰之气，终不可没。
△借对
沈佺期回波词云：「姓名虽蒙齿录，袍笏未换牙绯。」杜子美诗：「饮子频通汗，怀君想报珠。」以「饮子」对「怀君」，亦「齿录」「牙绯」之比也。（东坡）
荆公和人诗，以「庚桑」对「五柳」，「黄耈日」对「白鸡年」。（《漫叟诗话》）
「根非生下土，叶不坠秋风。」「五峰高不下，万木几经秋。」以「下」对「秋」，盖「夏」字声同也。「因寻樵子径，偶到葛洪家。」「残春红药在，终日子规啼」以「子」对「红」，以「红」对「子」，皆假其色也。「闲听一夜雨，更对柏岩僧。」「住山今十载，明日又迁居。」以「一」对「柏」，以「十」对「迁」，假其数也。（《禁脔》）
诗家有假对，本非用意，盖造语适到，因以用之。若杜子美「本无丹灶术，那免白头翁。」，韩退之「眼穿长讶双鱼断，耳热何辞数爵频！」「丹」对「白」，「爵」对「鱼」，皆偶然相值，立意下句，初不在此。而晚唐诸人，遂立以为格：贾岛「卷帘黄叶落，开户子规啼。」，崔峒「因寻樵子径，偶到葛洪家」为例，以为假对胜的对，谓之高手。所为痴人面前不得说梦也。（《蔡宽夫诗话》）
△不可泥对
荆公云：凡人作诗，不可泥于对属。如欧阳公作泥滑滑云：「画帘阴阴隔宫烛，禁漏杳杳深千门。」「千」字不可以对「宫」字，若当时作「朱门」，虽可以对，而句力便弱耳。（《王直方》）
△退之古诗故避属对
退之作古诗，有故避属对者。如「淮之水舒舒，楚山且丛丛」是也。（《唐子西语录》）

卷八
○锻炼
△总论
诗，最难事也。吾于他文不至蹇涩，惟作诗甚苦。悲吟累日，仅能成篇，初读时未见可羞处，姑置之；明日取读，瑕疵百出，辄复悲吟累日，反复改正，比之前时，稍稍有加焉；复数日取出读之，疵病复出；凡如此数四，方敢示人，然终不能奇。李贺母责贺曰：是儿必欲呕出心乃已！非过论也。今之君子，动辄千百言，略不经意，真可责哉！（《唐子西语录》）
△炼字
作诗在于炼字。如老杜「飞星过水白，落月动沙虚。」是炼中间一字。「地坼江帆隐，天清木叶闻。」是炼末后一字。酬李都督早春诗云：「红入桃花嫩，青归柳叶新。」若非「入」与「归」二字，则与儿童之诗何异！（葛常之）
△炼格
炼句不如炼字，炼字不如炼意，炼意不如炼格；以声律为窍，物象为骨，意格为髓。（金针格）
△炼意
世俗所谓乐天《金针集》，殊鄙浅。然其中有可取者：「炼句不如炼意」，非老于文学不能道此。又云「炼字不如炼句」，则未安也。好句要须好字。（《诗眼》）
△炼韵
陈君节，字明信，言炼句不如炼韵。余以为若只觅好韵，则失于首尾不相贯穿。（《王直方诗话》）
△句锻月炼
唐人虽小诗，必极工而后已。所谓句锻月炼，信非虚言。小说崔护题城南诗，其始曰：「去年今日此门中，人面桃花相映红。人面不知何处去？桃花依旧笑春风。」后以其意未完，语未工，改第三句云：「人面祇今何处在？」盖唐人工诗，大率如此。虽有两今字，不恤也。取语意为主耳。（《笔谈》）
△句中有眼
汪彦章移守临川，曾吉甫以诗迓之云：「白玉堂中曾草诏，水晶宫里近题诗。」先以示子苍，子苍为改两字云：「白玉堂深曾草诏，水晶宫冷近题诗。」迥然与前不侔，盖句中有眼也。古人炼字，只于眼上炼，盖五字诗以第三字为眼，七字诗以第五字为眼也。
△诗贵造微
小律诗虽末技，工之不造微，不足以名家。唐人皆尽一生之业为之，至于字字皆炼，得之甚艰，但患观者灭裂，不见其工耳。若景意纵完，一读便尽，此类最易为人激赏，乃诗之折杨黄华也。譬若三馆楷书，不可谓不精丽，求其佳处，到死无一笔，此病最难为医也。（《笔谈》）
△求其疵而去之
诗在与人商论，求其疵而去之，等闲一字放过则不可，殆近法家，难以言恕矣。故谓之诗律。东坡云：「敢将诗律斗深严」，予亦云：「诗律伤严近寡恩」。大凡立意之初，必有难易二涂，学者不能强所为，往往舍难而趋易，文章罕工，每坐此也。作诗自有稳当字，第思之未到耳。（《唐子西语录》）
△剩一字
皎然以诗名于唐，有僧袖诗谒之，然指其御沟诗云：「此波涵圣泽」，「波」字未稳，当改。僧怫然作色而去。僧亦能诗者也，皎然度其去必复来，乃取笔作「中」字掌中，握之以待，僧果复来，云：欲更为「中」字，如何？然展手示之，遂定交。要当如此乃是。又《郡阁雅言》云：王贞白，唐末大播诗名，御沟为卷首云：「一派御沟水，绿槐相荫清。此波涵帝泽，无处濯麈缨。鸟道来虽远，龙池到自平。朝宗心本切，愿向急流倾。」自谓冠绝无瑕，呈僧贯休，休公曰：此甚好，只是剩一字。贞白扬袂而去。休公曰：此公思敏，取笔书「中」字掌中。逡巡，贞白回，忻然曰：已得一字，云「此中涵帝泽」，休公将掌中示之。二说不同，未知孰是。（同上）
△老杜
「桃花细逐杨花落，黄鸟时兼白鸟飞。」李商老云：尝见徐师川说，一士大夫家，有老杜墨迹，其初云：「桃花欲共杨花语」，自以淡墨改三字，乃知古人字不厌改也。不然，何以有日锻月炼之语。（《漫叟诗话》）
△陵阳谓少陵改诗
赋诗十首，不若改诗一首，少陵有「新诗改罢自长吟」之句，虽少陵之才，亦须改定。（《室中语》）
△乐天
《冷斋夜话》云：白乐天每作诗，令一老妪解之，问曰解否？妪曰解，则录之。不解，则又复易之。故唐末之诗近于鄙俚。又张文潜云：世以乐天诗为得于容易，而耒尝于洛中一士人家，见白公诗草数纸，点窜涂抹，及其成篇，殆与初作不侔。苕溪渔隐曰：乐天诗虽涉浅近，不至尽如冷斋所云，余旧尝于一小说中曾见此说，心不然之，惠洪乃取而载之诗话，是岂不思诗至于老妪解，乌得成诗也哉！余故以文潜所言，正其谬耳。
△皮日休
百炼为字，千炼成句。
△欧公
老杜云：「新诗改罢自长吟。」文字频改，工夫自出。近世欧公作文，先贴于壁，时加窜定，有终篇不留一字者。鲁直长年多改定前作，此可见大略，如宗室挽诗云：「天网恢中夏，宾筵禁列侯。」后乃改云：「属举左官律，不通宗室侯。」此工夫自不同矣。（《吕氏童蒙训》）
△东坡
东坡作蜗牛诗云：「中弱不胜触，外坚聊自郛。升高不知疲，竟作粘壁枯。」后改云：「腥涎不满壳，聊足以自濡。升高不知回，竟作粘壁枯。」余以为改者胜。（《王直方诗话》）
清诗要淘炼，乃得铅中银。（坡诗）
△山谷
鲁直嘲小德，有「学语春莺啭，书窗秋雁斜。」后改曰：「学语啭春鸟，涂窗行暮鸦。」以是诗文不厌改也。（《东皐杂录》）
山谷与余诗云：「百叶缃桃苦恼人。」又云：「欲作短歌凭阿素，丁宁夸与落花风。」其后改「苦恼」作「触拨」，改「歌」作「章」，改「丁宁」作「缓歌」，余以为诗不厌多改。（《王直方诗话》）
△荆公
王驾晴景云：「雨前初见花间叶，雨后兼无叶里花。蛱蝶飞来过墙去，应疑春色在邻家。」此《唐百家诗选》中诗也。余因阅荆公《临川集》，亦有此诗云：「雨前不见花间叶，雨后全无叶底花，蜂蝶纷纷过墙去，却疑春色在邻家。」《百家诗选》是荆公所选，想爱此诗，因为改正七字，遂使一篇语工玵意足，了无镵斧之迹，真削鐻手也。（《渔隐》）
△王平甫
岭下保昌县沙水村进士徐信，言东坡北归时，过其书斋，煮茗题壁，又书一帖云：尝见王平甫自负其甘露寺诗：「平地风烟飞白鸟，半山云木卷苍藤。」余应之曰：精神全在「卷」字上，但恨「飞」字不称耳。平甫沉吟久之，请余易，余遂易之以「横」字，平甫叹服。大抵作诗当日锻月炼，非欲夸奇斗异，要当淘汰出合用字。此建中靖国元年正月三日甲子玉局老书，而赵德麟以为陈知默诗，东坡必不误矣。（《遗珠》）
△王仲至
王仲至召至馆中，试罢作一绝题于壁云：「古木森森白玉堂，长年来此试文章，日斜奏赋长杨罢，闲拂尘埃看画墙。」旧云「奏罢长杨赋」，亦荆公所改。（《王直方诗话》）
△韩子苍
公尝赋送宜黄丞周表卿诗云：「昔年束带侍明光，曾见挥毫对御床。将为骅骝已腾踏，不知鵰鹗尚摧藏。官居四合峰峦绿，驿路千林橘柚黄。莫恋乡关留不去，汉廷今重甲科郎。」表卿既行久之，乃改「对」字作「照」字，盖子瞻送孙勉诗云：「君为淮南秀，文采照金殿。」注云：君尝考中进士第一人也。改「峰峦绿」为「峰峦雨」，「橘柚黄」为「橘柚霜」；改「莫恋乡关留不去」作「莫为艰难归故里」，益见其工。又题辛仲及斗牛图诗云：「好事谁如公子贤，断缣求买不论钱。」后改云「千金买画亦欣然」，亦于卷中断取旧诗别题。（《室中语》）
诗不可不改，余在龙安道中，尝作五言诗，其初云：「雨时万木翳，雨后羣山开。」后改为「未雨万木翳，既雨羣山开。」与其初大段不同。（《室中语》）
△论用工之过
天下事有意为之，辄不能尽妙，而文章尤然。文章之间，诗尤然，世乃有日锻月炼之说。此所以用功者虽多，而名家者终少也。晚唐诸人，议论虽浅俚，然亦有暗合者，但不能守之耳。所谓「尽日觅不得，有时还自来」者，使所见果到此，则「采菊东篱下，悠然见南山」之句，有何不可为！惟徒能言之，此禅家所谓语到而实无见处也。往往有好句当面蹉过，若「吟成一个字，捻断数茎须」，不知何处合费许多辛苦？正恐虽捻尽须，不过能作「药杵声中捣残梦，茶铛影里煮孤灯句」耳。人之相去，固不远哉！（《蔡宽夫诗话》）

○沿袭
△诚斋论沿袭
句有偶似古人者，亦有述之者。杜子美武侯庙诗云：「映阶碧草自春色，隔叶黄鹂空好音。」此何逊行孙氏陵云：「山莺空树响，垄月自秋晖」也。杜云：「薄云岩际宿，孤月浪中翻。」此庾信「白云岩际出，清月波中上」也。「出」「上」二字胜矣。阴铿云：「莺随入户树，花逐下山风。」杜云：「月明垂叶露，云逐渡溪风。」又云：「水流行地日，江入度山云」此一联胜。庾信云：「永韬三尺剑，长卷一戎衣。」杜云：「风尘三尺剑，社稷一戎衣。」亦胜庾矣。南朝苏子卿梅诗云：「祇言花是雪，不悟有香来。」介甫云：「遥知不是雪，为有暗香来。」述者不及作者。陆龟蒙云：「殷勤与解丁香结，从放繁枝散诞春。」介甫云：「殷勤与解丁香结，放出枝头自在春。」作者不及述者。
△诚斋论渊明子美无己诗相似
渊明、子美、无己三人，作九日诗大概相似。子美云：「竹叶于人既无分，菊花从此不须开。」此渊明所谓「尘爵耻虚罍，寒华徒自荣」也。无己云：「人事自生今日意，寒花祇作去年香。」此渊明所谓「日月依辰至，举俗爱其名」也。
△诚斋论东坡介甫诗流丽相似
东坡云：「春宵一刻直千金，花有清香月有阴。歌管楼台人寂寂，秋千院落夜深深。」介甫云：「金炉香尽漏声残，剪剪轻风阵阵寒。春色恼人眠不得，月移花影上栏干。」二诗流丽相似，然亦有甲乙。
△东坡
欧公自扬州移汝州，作西湖诗云：「绿菱红莲画舸浮，使君那复忆扬州？都将二十四桥月，换得西湖十顷秋。」后东坡复自汝移扬，作诗曰：「二十四桥亦何有，换此十顷玻璃风！」用欧公诗也。（《侯鲭录》）
△陵阳论山谷
一日，因坐客论鲁直诗体致新巧，自作格辙次，客举鲁直题子瞻伯时画竹石牛图诗云：石吾甚爱之，勿使牛砺角。牛砺角尚可，牛斗残我竹。」如此体制甚新。公徐云：「独漉水中泥，水浊不见月。不见月尚可，水深行人没。」盖是李白独漉篇也。（《室中语》）
△诚斋论山谷诗
山谷集中有绝句云：「草色青青柳色黄，桃花零落杏花香。春风不解吹愁却，春日偏能惹恨长。」此唐人贾至诗也，特改五字耳。（贾云：「桃花历乱杏垂香」，又「不为吹愁」，又「惹梦长」。）
△山谷取唐人诗
唐朱画喜陈懿老至诗云：「一别一千日，一日十二忆。苦心无闲时，今日见玉色。」乃知山谷「五更归梦三千里，一日思亲十二时」之句取此。（《复斋漫录》）
△山谷仿欧公诗
永叔送原甫出守永兴诗云：「酌君以荆州鱼枕之蕉，赠君以宣城鼠须之管。酒如长虹饮沧海，笔若骏马驰平阪。」黄鲁直送王郎诗云：「酌君以蒲城桑落之酒，泛君以湘累秋菊之英。赠君以黟川点漆之墨，送君以阳关堕泪之声。酒浇胸中之磊块，菊制短世之颓龄。墨以传千古文章之印，歌以写从来兄弟之情。」近时学者以谓此格独鲁直为之，殊不知永叔已先有也。（《渔隐》）
△简斋
郑谷蜀中海棠诗一首，前一云：「秾丽最宜新着雨，妖饶全在欲开时。」然欧公以郑诗为格卑，近世陈去非尝用郑意赋海棠云：「海棠默默要诗催，日暮紫绵无数开。欲识此花奇绝处，明朝有雨试重来。」虽本郑意，便觉才力相去不侔矣。山谷亦有「紫绵揉色海棠开」之句。（《复斋漫录》）
△吴可
韩子苍喜吴可小诗「东风可是闲来往，时送江梅一阵香。」殊不知张芸叟荼诗云：「晚风亦自知人意，时去时来管送香。」吴取此耳。（《复斋漫录》）
△同机轴
老杜雨诗云：「紫崖奔处黑，白鸟去边明。」而「江碧鸟逾白，山青花欲燃」之句似之。赠王侍御云：「晓莺工迸泪，秋月解伤神。」而「感时花溅泪，恨别鸟惊心」之句似之。殆是同一机轴也。（葛常之）
△有家法
杜审言，子美之祖也，则天时以诗擅名，与宋之间相唱和。其诗有「绾雾青条弱，牵风紫蔓长。」「寄语洛城风月道，明年春色倍还人」之句。若子美「林花着雨胭脂落，水荇牵风翠带长。」又云「传语风光共流转，暂时相赏莫相违。」虽不袭取其意，而语脉盖有家法矣。（《麈史》）
△暗合子美
王元之本学白乐天诗，在商州尝赋春日杂兴云：「两株桃杏映篱斜，装点商州副使家。何事春风容不得，和莺吹折数枝花！」其子嘉佑云：老杜尝有「恰似春风相欺得，夜来吹折数枝花」之句，语颇相似。因请易之。元之忻然曰：「吾诗精诣，遂能暗合子美耶！更为诗曰：「本与乐天为后进，敢期杜甫是前身！」卒不复易。（《蔡宽夫诗话》）
△模写东坡
《西清诗话》记其父蔡元长喜周邦彦祝寿诗：「化行禹贡山川外，人在周公礼乐中。」乃模写东坡藏春坞诗：「年抛造物甄陶外，春在先生杖屦中。」（《复斋》）
△承袭其意
「燕燕于飞，差池其羽。之子于归，远送于野。瞻望弗及，泣涕如雨。」此辞可泣鬼神矣！张子野长短句云：「眼力不知人远上溪桥。」东坡送子由诗云：「登高回首坡垄隔，惟见乌帽出复没。」皆远绍其意。（《许彦周诗话》）
△用其意
范季随曰：仆尝往外邑迎妇，故公有诗见寄云：「万里投殊俗，余生老一丘。常怜之子秀，能慰此翁愁。只欲连墙住，胡为下邑留。黄尘诗思尽，乞与四山秋。」孙内翰见谓曰：此诗卒章，岂用「诗思人间尽，今将入海求」之意耶！（《室中语》）
△取其意
晁元忠西归诗：「安得龙山潮，驾回安河水。水从楼前来，中有美人泪。」韩子苍取其意以代葛亚卿作诗云：「君住江滨起画楼，妾居海角送潮头。潮中有妾相思泪，流到楼前更不流。」唐孙叔向有经昭应温泉诗云：「一道泉回遶御沟，先皇曾向此中游。虽然水是无情物，也到宫前咽不流。」子苍末句，又用孙语也。（《复斋漫录》）
△意同辞异
「天街小雨润如酥，草色遥看近却无。最是一年春好处，绝胜烟柳满皇都。」此退之早春诗也。「荷尽已无擎雨盖，菊残惟有傲霜枝。一年好处君须记，正是橙黄橘绿时。」此子瞻初冬诗也。二诗意同而辞殊，皆曲尽其妙。（《渔隐》）
△辞同意异
子初喜杜紫微「南山与秋色，气势两相高」语，已乃知出于老杜「千崖秋气高」，盖一语领略尽秋色也。然二家言嵓崖间秋气耳，犹未及江天水国气象宏阔处。一日雨后，过太湖，泊舟洞庭山下，乃得句云：「木落洞庭秋。」或云：此蹈袭「枫落吴江冷」语，第变「冷」为「秋」，则气象自不同。彼记时耳，是安知秋色之高，尽在洞庭里许乎？此渊源自楚骚中来。九歌云：「洞庭波兮木叶下。」其陶写物象，宏放如此。诗可以易言哉！（《休斋》）
△即旧为新
庾信宇文盛墓志铭云：「受图黄石，不无师表之心；学剑白猿，遂得风云之志。」牧之题李西平宅诗云：「受图黄石老，学剑白猿翁。」亦即旧为新之一端也。（《潘子真诗话》）
△摹拟
许昌西湖展江亭成，宋元宪留题云「凿开鱼鸟忘情地，展尽江湖极目天」之句，皆以谓旷古未有此语。然本于五代马殷据潭州时建明月圃，命幕客徐仲雅赋诗云：「凿开青帝春风圃，移下姮娥夜月楼。」用古句摹拟，词人类如此。但有胜与否耳。（《西清诗话》）
△剽窃
余旧见颜持约所画淡墨杏花，题小诗于后，仍题持约二字，意谓此诗必持约所作。比因阅《唐宋类诗》，方知是罗隐作，乃持约窃之耳。诗云：「暖气潜催次第春，梅花已谢杏花新。半开半落闲园里，何异荣枯世上人。」古之诗人如王维，犹窃李嘉佑「水田飞白鹭，夏木啭黄鹂。」僧惠崇为其徒所嘲云：「河分冈势司空曙，春入烧痕刘长卿。不是师兄多犯古，古人诗句犯师兄。」皆可轩渠一笑也。（《渔隐》）
△相袭
公尝有诗送李节夫云：「治声临颍复临川，籍甚临江已预传。」仆曰：正如王介甫「同官同齿复同科，朋友婚姻分最多。」公笑曰：偶尔！（《室中语》）
一日，因论诗，珪粹中曰：鲁直清江引：「浑家醉着篷底眠，舟在寒沙夜潮落。」说尽渔父快活。公曰：「醉着」二字，是用韩偓「渔翁醉着无人唤。」（《室中语》）
一日，有坐客问公曰：全用古人一句可乎？公曰：然，如杜少陵诗云：「使君自有妇」，「而无车马喧」之类是也。（《室中语》）
△袭全句
东坡送人守嘉州古诗，其中云：「峨眉山月半轮秋，影入平羌江水流。谪仙此语谁解道，请君见月时登楼。」上两句全是李谪仙诗，故继之以「谪仙此语谁解道，请君见月时登楼」之句。此格本出于李谪仙。其诗云：「解道澄江净如练，令人还忆谢元晖。」盖「澄江净如练」即元晖全句也。后人袭用此格，愈变愈工。（《渔隐》）
△依仿太甚
东坡作藏春坞诗，有「年抛造物甄陶外，春在先生杖屦中。」而少游作俞充哀词乃云：「风生使者旌旄上，春在将军俎豆中。」余以为依仿太甚。（《王直方诗话》）
△屋下架屋
南方浮图能诗者多，士大夫鲜有汲引，多汩没不显。福州僧有诗百余篇，其中佳句如「虹收千嶂雨，潮展半江天。」不减古人也。（《古今诗话》）苕溪渔隐曰：此一联乃体李义山「虹收青嶂雨，鸟没夕阳天」，所谓屋下架屋者，非不经人道语，非不经人道语，不足贵也。
△着力太过
「开帘风动竹，疑是故人来。」与「徘徊花上月，空度可怜宵。」此两联虽唐人小说，其实佳句也。郑谷诗：「睡轻可忍风敲竹，饮散那堪月在花。」盖与此同。然论其格力，适堪揭酒家壁与为市人书扇耳。天下事每患自以为工处着力太过，何但诗也！（《石林诗话》）
△不约而合
退之：「心讶愁来惟贮火，眼知别后自添花。」临川云：「发为感伤无翠葆，眼从瞻望有玄花。」又「久钦江总文才妙，自叹虞翻骨相屯。」又云：「久谙郭璞言多验，老比颜含意更踈。」韩「我今罪重无归望，直去长安路八千。」永叔「今日始知予罪大，夷陵此去更三千。」柳「十年憔顇到秦京，谁料今为岭外行。」王「十年江海别常轻，岂料今随寡妇行。」柳「直以踈慵招物议，休将文字趁时名。」王「直以文章归润色，未应风月负登临。」柳「十一年前南渡客，四千里外北归人。」又「一身去国六千里，万死投荒十二年。」苏「七千里外二毛人，十八滩头一叶身。」又「五更归梦三千里，一日思亲十二时。」皆不约而合，句法使然故也。（《溪》）
△古人亦有所祖
樊宗师墓铭云：「惟古于词必己出」云云，「后皆指前公相袭」，真是如此。子虚大人赋全仿远游，而屈子心事，非相如所可窥识，故气象自别。渊明归去来辞，千古绝唱，亦是祖归田赋意。此类甚多，只如退之平淮西碑，全是尚书句法；秋怀诗全是选诗体。（《漫塘录》）
△祖习不足道
江淹拟汤惠休诗：「日暮碧云合，佳人殊未来。」古今以为佳句，然谢灵运：「圆景早已满，佳人犹未适。」谢玄晖：「春草秋更绿，公子未西归。」即是此意。尝怪两汉间所作骚交，初未尝有新语，直是句句规模屈宋，但换字不同耳。至晋宋以后，诗人之辞，其弊亦然。若是，虽工亦何足道！盖当时祖习，共以为然，故未有识之者耳！
△述者工于作者
诗恶蹈袭古人之意，亦有袭而愈工，若出于己者。盖思之愈精，则造语愈深也。魏人章疏云：「福不盈身，祸将溢世。」韩愈则曰：「欢华不满眼，咎责塞两仪。」李华吊古战场曰：「其存其没，家莫闻知。人或有言，将信将疑，娟娟（原文应作「悁悁」）心目，寝寐见之。」陈陶则曰：「可怜无定河边骨，犹是春闺梦里人。」盖工于前也。（隐居语录）
△述者不及作者
梅尧臣赠邻居诗有云：「壁隙透灯光，篱根分井口。」徐铉亦有喜李少保卜邻云：「井泉分地脉，砧杵共秋声。」此句尤闲远也。（同上）玉林云：按唐于鹄有题邻居诗云：「蒸梨常共灶，浇薤亦同渠。」二公之诗，盖本乎此。
△不沿袭
太白云：「解道澄江静如练，令人还忆谢元晖。」至鲁直则云：「凭谁说与谢元晖，休道澄江静如练。」王文海云：「鸟鸣山更幽」，至介甫则曰：「茅檐相对坐终日，一鸟不鸣山更幽。」皆反其意而用之。盖不欲沿袭之耳。（《渔隐》）
△不蹈袭
太白侠客行云：「事了拂衣去，深藏身与名。」元微之侠客行云：「侠客不怕死，怕在事不成。事成不肯藏姓名。」二公寓意不同。（《复斋漫录》）
陵阳云：目前景物，自古及今，不知凡经几人道。今人下笔，要不蹈袭，故有终篇无一字可解者，盖欲新而反不可晓耳。（《室中语》）

○夺胎换骨
△总说
山谷言：诗意无穷，而人才有限；以有限之才，追无穷之意，虽渊明、少陵，不得工也。不易其意而造其语，谓之换骨法；规摹其意而形容之，谓之夺胎法。如郑谷诗：「自缘今日人心别，未必秋香一夜衰。」此意甚佳，而病在气不长。西汉文章雄深雅健，其气长故也。曾子固曰：诗当使人一览语尽，却意有余，乃古人用心处。荆公菊诗曰：「千花百卉雕零后，始见闲人把一枝。」东坡曰：「万事到头都是梦，休休，明日黄花蝶也愁。」又李翰林曰：「鸟飞不尽暮天碧」，又曰：「青天尽处没孤鸿。」其病如前所论。山谷达观台诗曰：「瘦藤拄到风烟上，乞与游人眼豁开。不知眼界阔多少，白鸟去尽青天回。」凡此之类，皆换骨法也。顾况诗曰：「一别二十年，人堪几回别。」其诗简缓而意精确。荆公与故人诗曰：「一日君家把酒杯，六年波浪与尘埃。不知鸟石冈头路，到老相寻得几回。」乐天诗：「临风杪秋树，对酒长年身。醉貌如霜叶，虽红不是春。」东坡诗：「儿童误喜朱颜在，一笑那知是酒红。」凡此之类，皆夺胎法也。（《冷斋夜话》）
△诚斋论夺胎换骨
有用古人句律，而不用其句意者。庾信月诗云「渡河光不湿」，杜云「入河蟾不没」；唐人云「因过竹院逢僧话，又得浮生半日闲」，坡云：「殷勤昨夜三更雨，又得浮生一日凉」；杜梦李白云「落月满屋梁，犹疑照颜色」，山谷簟诗云「落日映江波，依稀比颜色」；退之云「如何连晓语，祗是说家乡」，吕居仁云「如何今夜雨，祗是滴芭蕉」；此皆以故为新，夺胎换骨。白道猷曰：「连峰数千里，修林带平津。茅茨隐不见，鸡鸣知有人。」后秦少游云：「菰蒲深处疑无地，忽有人家笑语声。」僧道潜云：「隔林彷佛闻机杼，知有人家在翠微。」其源乃出于道猷，而更加锻炼，亦可谓善夺胎者也。（《庚溪》）
△意同辞异
郑毅夫云：「夜来过岭忽闻雨，今日满溪俱是花。」语意清绝。顷在澄江见一诗云：「坐见茅斋一叶秋，小山丛桂鸟声幽。不知迭嶂夜来雨，清晓石楠花乱流。」状霁后景物，语不凡也。或云司马才叔作，诗选载在可正平诗中。（同上）
△当有别意
杜陵竭玄元庙，其一联云：「五圣联龙衮，千官列雁行。」盖纪吴道子庙中所画者。徽宗尝制哲庙挽词，用此意作一联云：「北极联龙衮，西风拆雁行。」亦以「雁行」对「龙衮」，然语意中的，其亲切过于本诗。兹不谓之夺胎可乎！不然，则徒用前人之语，殊不足贵。苏子美云：「峡束沧渊深贮月，岩排红树巧装秋。」非不佳也；然正用杜陵「峡束沧江起，严排石树圆」之句耳。语虽工，而无别意。（《艺苑雌黄》）

○点化
△尤更精巧
诗选云朱乔年绝句：「春风吹起箨龙儿，戢戢满山人未知。急唤苍头断烟雨，明朝吹作碧参差。」盖前人有咏笋云：「急忙且吃莫踟蹰，一夜南风变成竹。」乔年点化，乃尔精巧。余观鲁直已先有此句，从斌老乞苦笋云：「烦君更致苍玉束，明日风雨皆成竹。」前诗并蹈袭鲁直也。（《渔隐》）
玉林云：按白乐天笋诗云：「且吃莫踟蹰，南风吹作竹。」亦袭此语耳。
△用古人意
诗家有换骨法，谓用古人意而点化之，使加工也。李白诗云：「白发三千丈，缘愁似个长」，荆公点化之则云：「缲成白发三千丈。」刘禹锡云：「遥望洞庭湖面水，白银盘里一青螺」，山谷点化之云：「可惜不当湖水面，银山堆里看青山。」孔稚圭白苎歌云：「山虚锺响彻」，山谷点化之云：「山空响管弦。」卢仝诗云：「草石是亲情」，山谷点化之云：「小山作友朋，香草当姬妾。」学诗者不可不知此。
△精彩数倍
山谷黔南十绝七篇，全用乐天花下对酒、渭川旧居、东城寻春、西楼、委顺、竹窗等诗，余三篇用其诗，略点化而已。叶少蕴云：诗人点化前作，正如李光弼将郭子仪之军，重经号令，精彩数倍。此语诚然。（《韵语阳秋》）
△点化古语
徐陵鸳鸯赋云：「山鸡映水那相得，孤鸾照镜不成双。天下真成长会合，无胜比翼两鸳鸯。」黄鲁直题画睡鸭曰：「山鸡照影空自爱，孤鸾舞镜不作双。天下真成长会合，两凫相倚睡秋江。」全用徐陵语点化之，末句尤工。（《随笔》）
△句优于古
吴僧钱塘白塔院诗：「到江吴地尽，隔岸越山高。」陈后山诗话鄙其语不文，曰：是分界堠子耳。及后山在钱塘。仍有句云：「语音随地改，吴越到江分。」此如李光弼用郭子仪旗帜士卒，而号令所及，精采皆变者也。（程泰之《考古编》）

卷九
○托物
△取况
诗之取况，日月比君后，龙比君位，雨露比德泽，雷霆比刑威，山河比邦国，阴阳比君臣，金玉比忠烈，松竹比节义，鸾凤比君子，燕雀比小人。
△诚斋论比拟
白乐天女道士诗云：「姑山半峰雪，瑶水一枝莲。」此以花比美妇人也。东坡海棠云：「朱唇得酒晕生脸，翠袖卷纱红映肉。」此以美妇人比花也。山谷酴醿云：「露湿何郎试汤饼，日烘荀令炷炉香。」此以美丈夫比花也。山谷此诗出奇，古人所未有。然亦是用荷花似六郎之意。
△托兴
子美登慈恩寺塔诗，讥天宝时事也。山者，人君之象，「泰山忽破碎」，则人君失道矣。贤不肖混淆，而清浊不分，故曰「泾渭不可求」。天下无纲纪文章，而上都亦然，故曰「俯视但一气，焉能辨皇州。」于是思古之圣君不可得，故曰「回首叫虞舜，苍梧云正愁。」是时，明皇方耽于淫乐而不已，故曰「惜哉瑶池饮，日宴昆仑丘。」贤人君子多去朝廷，故曰「黄鹄去不息，哀鸣何所投。」惟小人贪窃禄位者在朝，故曰「君看随阳雁，各有稻粱谋。」（《三山老人语录》）
△托物以寓意
诗人咏物，形容之妙，近世为最。如梅圣俞「猬毛苍苍磔不死，铜盘矗矗钉头生。吴鸡斗败绛帻碎，海蚌抉出真珠明。」诵此，则知其咏芡也。东坡「海山仙人绛罗襦，红绡中单白玉肤。不须更待妃子笑，风骨自是倾城姝。」诵此，则知其咏荔支也。张文潜「平池碧玉秋波莹，绿云拥扇青瑶柄。水仙宫女斗新妆，轻步凌波踏明镜。」诵此，则知其咏莲花也。如唐彦谦咏牡丹诗云：「为云为雨徒虚语，倾国倾城不在人。」罗隐咏牡丹诗云：「若教解语应倾国，任是无情也动人。」非不形容，但不能臻其妙处耳。苏、黄又有咏花诗，皆托物以寓意，此格尤新奇，前人未之有也。东坡谢杜沂游武昌以酴醿见惠诗云：「凄凉吴宫阙，红粉埋故苑。至今微月夜，笙箫来绝巘。余妍入此花，千载尚清婉。」山谷咏水仙花诗云：「凌波仙子生尘袜，水上盈盈步微月。是谁招此断肠魂，种作寒花寄愁绝。」咏桃花绝句云：「九疑山中萼绿华，黄云承韈到羊家。真筌虫蚀诗句断，犹托余情开此花。」余尝因庭下黄白菊花相间开，遂效此格，作诗咏之，曰：「何处金钱与玉钱，化为蝴蝶夜翩翩。青丝网住芳丛上，开作秋花取意妍。」金玉钱事见《杜阳杂编》：唐穆宗时，禁中花开，夜有蛱蝶数万，飞集花间，宫人以罗巾扑之，无有获者。上令张网空中，得数百，迟明视之，皆库中金玉钱也。古人有咏玉簪花诗云：「燕罢瑶池阿母家，飞琼扶上紫香车。玉簪坠地无人拾，化作东南第一花。」（《渔隐》）
△托物
梅圣俞有《续金针诗格》，张天觉有《律诗格》，洪觉范有《禁脔》：此三书，皆论诗也。圣俞《金针诗格》云：诗有内外意，内意欲尽其理，外意欲尽其象，内外意含蓄，方入诗格。如「旌旗日暖龙蛇动，宫殿风微燕雀高。」「旌旗」喻号令，「日暖」喻明时，「龙蛇」喻君臣，言号令当明时，君所出，臣奉行也。「宫殿」喻朝廷，「风微」喻政教，「燕雀」喻小人，言朝廷政教才出，而小人向化，各得其所也。如「岛屿分诸国，星河共一天。」言明君理化一统也。天觉《律诗格》辩讽刺云：讽刺则不可怒张，怒张则筋骨露矣，若「庙堂生莽草，岩谷死伊周」之类也。未如「花浓春寺静，竹细野池幽」，「花浓」喻媚臣秉政，「春寺」比国家，「竹细野池幽」喻君子在野，未见用也。「沙鸟晴飞远，渔人夜唱闲。」「沙鸟晴飞远」喻小人见用，「渔人」比君子，「夜」，不明之象，言君子处昏乱朝，退而乐道也。「芳草有情皆碍马，好云无处不遮楼。」「芳草」比小人，「马」喻势利之辈，「云」喻谄佞之臣，「楼」比钧衡之地。若此之类，可为言近而意深，不失风骚之体也。其说数十，悉皆类此。觉范《禁脔》云：杜子美诗，言山间野外事，意在讥刺风俗，如三绝句曰：「楸树馨香倚钓矶，斩新花蘂未应飞。」言后进暴贵，可荣观也。「不如醉里风吹尽，可忍醒时雨打稀。」言其恩重材薄，眼见其零落，不若未受恩眷时。雨比天恩，以雨多，故致花易坏也。「门外鸬鹚久不来，沙头忽见眼相猜。」言贪利小人，畏君子之讥其短也。「自今以后知人意，一日须来一百回。」言君子蒙以养正，瑾瑜匿瑕，山薮藏疾，不发其恶；而小人未革面，谄谀不知愧耻也。「无数春笋满林生，柴门密掩断人行。会须上番看成竹，客至从嗔不出迎。」言唯守道，为岁寒也。前辈多法其意作之。如韩稚圭诗曰：「风定晓枝蝴蝶闹，雨匀春圃桔槔闲。」又蔡持正诗曰：「风摇熟果时闻落，雨滴余花亦自香。」亦以雨比天恩也。桔槔比宰相功业之就，已退闲矣，时公在相州作。熟果比大臣黜落，时公在安州。觉范旧游天觉之门，宜其论诗之相似也。余谓论诗若此，皆非知诗者。善乎山谷之言曰：彼喜穿凿者，弃其大旨，取其发兴；于所遇林泉、人物、草木、鱼虫，以为物物皆有所托，如世间商度隐语者。则诗委地矣。（《渔隐》）
△子美托物
杜子美诗有「冷蘂踈枝半不禁」，语固佳矣，而不若「山意冲寒欲放梅」为尤妙。又「荷叶荷花净如拭」，此有得于佛书，以清净荷华喻人性之意。故梅之高放，荷之清净，独子美识之。（《休斋》）

○讽兴
△兴与讪异
自古工诗，未尝无兴也，睹物有感焉则有兴；今之作诗者，以兴近乎讪也，故不敢作，而诗之一义废矣。老杜莴苣诗云：「两旬不甲拆，空惜埋泥滓。野苋迷汝来，宗山（○「山」杜集作「生」）实于此。」皆兴小人盛，而掩抑君子也。至高适题处士菜园则云：「耕地桑柘间，地肥菜常熟。为间葵藿资，何如庙堂肉？」则近乎讪矣。作诗者苟知兴之与讪异，始可言时矣。（古今诗知）
△戒讪谤
诗者，人之情性也。非强谏争于廷，怨忿诟于道，怒邻骂座之为也。其人忠信笃敬，抱道而居，与时乖逢，遇物悲喜，同床而不察，并世而不同，情之所不能堪，因发于呻吟调笑之声，胸次释然，而闻者亦有所劝勉；比律吕而可歌，列干羽而可舞，是诗之美也。其发为讪谤侵陵，引颈以承戈，披襟而受矢，以快一时之忿者，人皆以为诗之祸；是失诗之旨，非诗之过也。（山谷）
□作「乖蓬」，疑作「乖违」，或：逢，遇也。
△诗有补于世
钱惟演为洛师留守，置驿贡花，识者鄙之。蔡君谟加法造小团茶贡之。富彦国叹曰：君谟乃为此也！坡作荔枝叹云：「我愿天公怜赤子，莫生尤物为疮痏。雨顺风调百谷登，民不饥寒为上瑞。君不见武夷溪边粟粒芽，前丁后蔡相笼加。吾君盛德岂在此，致养口腹何陋耶！又不见洛阳丞相忠孝家，可怜亦进姚黄花。」补世之语，不能易也。尝爱李敬方汴河直进舡诗云：「汴水通淮利最多，生人为害亦相和。东南四十三州地，取尽膏脂是此河。」此等语皆可为炙背之献也。（《溪》）
△有三百篇之旨
聂夷中，河南人，有诗曰：「二月卖新丝，五月粜新谷。医得眼前疮，剜却心头肉。」孙光宪谓有三百篇之旨，此亦为诗史。（《诗史》）
△欧阳公诗
庆历中，西师未解，晏元献公为枢密使，会大雪，置酒西园。欧阳永叔赋诗云：「须怜铁甲冷彻骨，四十余万屯边兵。」晏曰：昔韩愈亦能作言语，赴裴度会但云：「园林穷胜事，钟鼓乐清时。」不曾如此合闹。（《孔溪谈苑》）
△荆公诗
荆公送吕望之赴临江诗云：「黄雀有头颅，长行万里余。想因君出守，暂得免苞苴。」诗才二十字耳，崇仁爱，抑奔竞，皆具焉，何以多为！能行此言，则虐生类以饱口腹，刻疲民以肥权势者，寡矣。
△秋后竹夫人诗
吕居仁咏秋后竹夫人诗云：「与君宿昔尚同床，正坐西风一夜凉。便学短檠墙角弃，不如团扇筴中藏。人情易变乃如此，世事多虞祗自伤。却笑班姬与陈后，一生辛苦望专房。」晁无咎诗「不见班姬与陈后，宁闻衰落尚专房。」居仁用此语也。（《渔隐》）
□「筴中」，当同下文张九龄归燕诗作「箧中」。
△闻蝉诗
吴兴陆蒙老，尝为常之晋陵宰，颇喜作诗。时州幕官有好谗谤同列者，一日同会，忽闻蝉声，幕官谓陆曰：君既能诗，可咏此也。陆辞之不可，因即席为之曰：「绿阴深处汝行藏，风露从来是稻粱。莫倚高枝纵繁响，也应回首顾螳螂。」因以是讥之，其人愧而少戢。（《庚溪诗话》）
△归燕诗
张九龄为相，有謇谔匪躬之诚，明皇怠于政事，李林甫阴中伤之。方秋，明皇令高力士持白羽扇赐焉，九龄作赋以谢曰：「苟效用之得所，虽杀身而何忌！」又曰：「纵秋气之移夺，终感恩于箧中。」又作归燕诗贻林甫曰：「海燕虽微眇，乘春亦暂来。岂知泥滓溅，只见玉堂开。栖户时双入，华堂日几回。无心与物竞，鹰隼莫相猜！」林甫知其必退，恚怒稍解。（《明皇杂录》）
△啄木诗
治平中，有吉州吉水令，忘其姓名，治邑严酷，有野人马道，为啄木诗讽之曰：「翠翎迎日动，红嘴响烟萝。不愿泥丸及，唯贪得食多。才离枯朽木，又上最高柯。吴楚园林阔，茫茫争奈何！」令见其诗，稍缓刑。时人目曰马啄木。（《翰府名谈》）
△赠钓者诗
范希文有赠钓者诗曰：「江上往来人，尽爱鲈鱼美。君看一叶舟，出没风涛里。」不徒作也。（同上）
△红梅诗
毗陵荐福寺红梅阁，士大夫多留题，惟程给事致道尝有诗，其略曰：「春风如醇酒，着物物不知。居然北枝后，迨此白日迟。春风日浩荡，醉色回冰肌。所恨培雪根，向来岁寒枝。差池弄芳晚，坐令颜色移。颜色固妩媚，清香无故时。」意新语妙，又有规戒，不苟作也。（《庚溪诗话》）
△御柳诗
陈恭公执中，以卫尉寺丞知梧州，驿递上疏，乞立储贰，真宗嘉其敢言，翌日临朝，袖其疏以示执政，叹奖久之，召为右正言。然为王冀公所忌。一日，真宗赋御沟柳诗，宣〔旨〕宰相、两省皆和进。恭公因进诗曰：「一度春来一度新，翠光长得照龙津。君王自爱天然色，恨杀昭阳学舞人。」（《东轩笔录》）
□《东轩笔录》作「天然态」
△夏云诗
章子厚谪雷州，过小贵州南山寺，有僧奉忠，子厚见之，已而倚槛看云，曰：「夏云多奇峰」，真善此类。忠曰：曾记夏云诗甚奇，曰：「如峰如火复如绵，飞过微阴落槛前。大地生灵干欲死，不成霖雨谩遮天。」
△初月诗
夏郑公竦评老杜初月诗：「微升紫塞外，已隐暮云端。」以为意主肃宗也。郑公善评时者也。吾观退之：「煌煌东方星，奈此众客醉。」其顺宗时作也。东方，谓宪宗在储也。（《隐居诗话》）
△于渎诗
于渎为诗，颇干教化。对花诗云：「花开蝶满枝，花谢蝶还稀。唯有旧巢燕，主人贫亦归。」（卢怀抒情）
△唐备诗
诗曰：「天若无雪霜，青松不如草。地若无山川，何人重平道。」题路傍木云：「狂风拔倒树，树倒根已露。上有数枝藤，青青犹未悟。」又曰：「一日天无风，西溟波尽息。人心风不吹，波浪高百尺。」皆协骚雅。（同上）
△温厚之气
作诗不知风雅之意，不可以作诗。诗尚谲谏，唯言之者无罪，闻之者足以戒，乃为有补。而涉于毁谤，闻者怒之，何补之有！观东坡诗只是讥诮朝廷，殊无温柔崇厚之气，以此人故得而罪之。若是伯淳时，闻者自然感动。因举伯淳和温公诸人禊饮诗云：「未须愁日暮，天际乍轻阴。」又泛舟诗云：「只恐风花一片飞。」何其温厚也。（《龟山语录》）

○规诫
△子美诗
杜子美送严武还朝诗：「公若登台辅，临危莫爱身。」劝以伏节死义也。（《三山老人语录》）
△魏野诗
魏野赠王文正公诗：「西祀东封都了毕，好来相伴赤松游。」赠寇莱公诗：「好去上天辞将相，却来平地作神仙。」劝之使退也。近世士人与上官诗，无非谀辞，未闻有规劝之语如此者。（同上）
又啄木诗云：「千林啄如尽，一腹馁何妨！」有诗人规诫之风。（《欧公诗话》）
△规劝
韩魏公初罢相，出镇长安，或献诗云：「是非莫问门前客，得失须凭塞上翁。引取碧油红斾去：邺王台畔醉春风。」公以为然，即请守相州。（《幕府燕闲录》）苕溪渔隐曰：先君有言，近世士人与上官诗，无非谀词，未闻有规劝之语者。或者献诗于魏公，劝其辞分陕之重，而为昼锦之荣，可谓能规劝矣。

○白战
△禁体物语
诗禁体物语，此学诗者类能言之。欧公守汝阴，与客赋雪诗于聚星堂，举此令，往往坐客皆阁笔，但非能者耳。若能者，则出入纵横，何可拘碍！郑谷：「乱飘僧舍茶烟湿，密洒歌楼酒力微。」非不去体物语，而气格如此之卑。苏子瞻：「冻合玉楼寒起粟，光摇银海眩生花。」超然飞动，何害其言「玉楼」「银海」。退之两篇力欲去此弊，虽冥搜奇谲，亦不免「缟带」「银杯」之句。杜子美：「暗度南楼月，寒深北渚云。」初不避云月字。若「随风且开叶，带雨不成花。」则退之两篇，殆无以过之也。（《石林诗话》）
△欧苏雪诗
六一居士守汝阴日，因雪会客赋诗。诗中玉、月、梨、梅、练、絮、白、舞、鹤、银等事，皆请勿用。诗曰：「新阳力微初破萼，客阴用壮犹相薄。朝寒棱棱风莫犯，暮雪緌緌止还作。驱驰风雪初惨淡，炫晃山川渐开廓。光芒可爱初日照，润泽终为和气烁。美人高堂晨起惊，幽士虚窗静闻落。酒垆成径集瓶罂，猎骑寻踪得狐貉。龙蛇扫起断复续，猊虎团成呀且攫。共贪终岁饱麰麦，岂恤空林饥鸟雀。沙墀朝贺迷象笏，桑野行歌没芒屫。乃知一雪万人喜，顾我不饮胡为乐。坐看天地绝氛埃，使我胸襟如洗瀹。脱遗前言笑尘杂，搜索万象窥冥漠。颍虽陋邦文士众，巨笔人人把矛槊。自非我为发其端，冻口何由开一噱。」其后东坡居士出守汝阴，祷雨张龙公祠，得小雪，与客会饮聚星堂，忽忆欧阳文忠公作守时，雪中约客赋诗，禁体物语，于艰难中特出奇鹿，尔来四十余年，莫有继者。仆以老门生继公后，虽不足追配先生，而宾客之美，殆不减当时。公之二子，又适在郡，故辄举前令，各赋一篇。诗曰：「窗前暗响鸣枯叶，龙公试手行初雪。映空先集疑有无，作态斜飞正愁绝。众宾起舞风竹乱，老守先醉霜松折。恨无翠袖点横斜，祇有孤灯照明灭。归来尚喜更鼓暗，晨起不待铃索掣。未嫌长夜作衣棱，却怕初阳生眼缬。欲浮大白追余赏，幸有回飙惊落屑。模糊桧顶独多时，历乱瓦沟裁一瞥。汝南先贤有故事，醉翁诗话谁续说。当时号令君听取，白战不许持寸铁。」自二公赋诗之后，未有继之者。岂非难措笔乎！（《渔隐》）
△溪堂雪诗
西南地温少雪，余及壮年，止一二年见之。自退居天国溪堂，山深气严，阴岭丛薄，无冬而不雪。每一赏翫，必命诸子赋诗为荣。既而袭蹈剽略，不免涉前人余意。因戏取声、色、气、味、富、贵、势、力数字，离为八章，止四句，以代一日之谑。且知余之好，不在于世俗所争，而在于雪也。仍效欧阳公体，不以盐、玉、鹤、鹭为比，不使皓、白、繁、素等字。（声）：「石泉冻合竹无风，夜色沉沉万境空。试向静中闲侧耳，隔窗撩乱扑春虫。」（色）：「闲来披氅学王恭，姑射羣仙邂逅逢。只为肌层酷相似，遶庭无处觅行踪。」（气）：「半夜欺凌范叔袍，更兼风力助威豪。地炉火暖犹无奈，怪得山村酒价高。」（味）：「儿童龟手握轻明，渐碾枪旗入鼎烹。拟欲为之修水记，惠山泉冷酿泉清。」（富）：「天工呈瑞足人心，平地今闻一尺深。此为丰年报消息，满田何止万黄金。」（贵）：「海风吹浪去无边，倏忽凝为万顷田。五月京尘渴人肺，不知价直几多钱。」（势）：「高下横斜薄又浓，破窗踈户苦相攻。莫言造物浑无意，好丑都来失旧容。」（力）：「万石千钧积累成，未应忽此一毫轻。寒松瘦竹本清劲，昨夜分明闻折声。」（玉局文）
△蒲鞋诗
刘章子克明，江左人，事湖南马氏，有蒲鞋诗云：「吴江浪浸白蒲春，越女初挑一样新。纔自绣窗离玉指，便随罗袜上香尘。石榴裙下从容久，玳瑁筵前整顿频。今日高楼鸳瓦上，不知抛掷是何人？」
△诚齐霰诗
雪花遣汝作前锋，势颇张皇欲暗空。筛瓦巧寻踈处漏，跳阶误到暖边融。寒声带雨山难白，冷气侵人火失红。方讶一冬喧较甚，今宵敢叹卧如弓！

卷十
○含蓄
△总说
篇章以含蓄天成为上，破碎雕镂为下。如杨大年西昆体，非不佳也；而弄斤操斧太甚，所谓七日而混沌死也。以平夷恬澹为上，怪险蹶趋为下，如李长吉锦囊句，非不奇也；而牛鬼蛇神太甚，所谓施诸廓庙则骇矣。（《珊瑚钩诗话》）
△尚意
诗文要含蓄不露，便是好处。古人说雄深雅键，此便是含蓄不露也。用意十分，下语三分，可几风雅；下语六分，可追李杜：下语十分，晚唐之作也。用意要精深，下语要平易，此诗人之难。（《漫斋语录》）
△句含蓄意含蓄
诗有句含蓄者，老杜曰：「动业频看镜，行藏独倚楼。」郑云叟曰：「相看临远水，独自上孤舟。」是也。有意含蓄者，如宫祠曰：「银烛秋光冷画屏，轻罗小扇扑流萤。天阶夜色凉如水，卧看牵牛织女星。」又嘲人诗曰：「怪来妆阁闭，朝下不相迎。总向春园里，花间笑语声。」是也。有句意俱含蓄者，如九日诗曰：「明年此会知谁健，更把茱萸子细看。」又宫怨曰：「宝仗平明宫殿开，暂将纨扇共徘徊。玉容不及寒鸦色，犹带昭阳日影来。」是也。又白乐天云：「泪满罗巾梦不成，夜深前殿按歌声。红颜未老恩先断，斜倚熏笼坐到明。」
△子美含蓄
戏作花卿歌云：「成都猛将有花卿，学语小儿知姓名。用如快鹘风火生，见贼唯多身始轻。绵州刺史着柘黄，我卿扫除即日平。子章髑髅血模糊，手提掷还崔大夫。李侯重有此节度，人道我卿绝世无。既称绝世无，天子何不唤取守京都。」细看此歌，想花卿当时在蜀中，虽有一时平贼之功，然骄恣不法，人甚苦之；故子美不欲显言之，但云：「人道我卿绝世无，既称绝世无，天子何不唤取守京都。」语句含蓄，盖可知矣。山谷云：「花卿冢在丹棱之东馆镇，至今有英气，血食其乡。（《渔隐》）
△元微之诗
嬉笑之怒，甚于裂眦：长歌之哀，过于恸哭：此语诚然。元微之在江陵闻白乐天降江州，作绝句云：「残灯无焰影幢幢，此夕闻君谪九江。垂死病中惊起坐，暗风吹雨入寒窗。」乐天以为此句他人尚不可闻，况仆心哉！（《随笔》）
△语意有无穷之味
长恨歌、上阳人歌、连昌宫词，道开元、天宝宫禁事最为深切。然微之有行宫绝句，云：「寥落古行宫，宫花寂寞红。白头宫女在，闲坐说玄宗。」语少意足，有无穷之味。（《随笔》）

○诗趣
△天趣
王摩诘山中诗曰：「荆溪白石出，天寒红叶稀。山路元无雨，空翠湿人衣。」舒王百家衣体曰：「相看不忍发，惨淡暮潮平。语罢更携手，月明洲渚生。」此得天趣。问曰：何以识其天趣？曰：能知萧何所以识韩信，则天趣可解。余竟不能诘。（《冷斋》）
△奇趣
东坡曰：涧明诗初看若散缓，熟读有奇趣。如曰：「日莫巾柴车，路暗光已夕。归人望烟火，稚子候檐隙。」又曰：「采菊东篱下，悠然见南山。」又曰：「蔼蔼远人村，依依墟里烟。犬吠深巷中，鸡鸣桑树颠。」才意高远，造语精到如此，如大匠运斤，无斧凿痕；不知者疲精力至死不悟。东坡则曰：「山中老宿依然在，桉上楞严已不看。」细味之无龃龉态，对甚的而字不露，得渊明遗意耳。
柳子厚诗曰：「渔翁夜傍西岩宿，晓汲清湘燃楚竹。烟消日出不见人，欸乃一声山水绿。回看天际下中流，岩上无心云相逐。」东坡云：以奇趣为宗，反常合道为趣，熟味之，此诗有奇趣。其尾两句，虽不必亦可。（欸乃，三老相呼声相应也。）
△野人趣
闲居云：「妻喜栽花活，童夸斗草赢。」得野人趣，非急务故也。又云：「烧叶炉中无宿火，读书窗下有残灯。」有嫌「烧叶」贫寒太甚，改「叶」为「药」，不唯坏此一句，并下句亦减气味，所谓求益反损也。（《欧公诗话》）
△登高临远之趣
山谷言庾子山云：「涧底百重花，山根一片雨。」有以尽登高临远之趣。喜晴应诏，全篇可为楷式。其卒章云：「有庆兆民同，论年天子万。」不独清新，其气韵尤更深稳。（《潘子真》）

○诗思
△总说
诗之有思，卒然遇之而莫遏；有物败之，则失之矣。故昔人言覃思、垂思、抒思之类，皆欲其思之来，而所谓乱思、荡思者，言败之者易也。郑棨诗思，在灞桥风雪中驴子上；唐求诗，所游历不出二百里。则所谓思者，岂寻常咫尺之间所能发哉！前辈论诗思，多生于杳冥寂寞之境，而志意所如，往往出乎埃溘之外。苟能如是，于诗亦庶几矣。谢无逸问潘大临：近曾作诗否？潘云：秋来日日是诗思，昨日捉笔，得「满城风雨近重阳」之句，忽催租人至，令人意败，辄以此一句奉寄。亦可见思难而易败也。
△有佳思
余旧见邮亭壁间题云：「山月晓仍在，林风凉不绝。殷勤如有情，惆怅令人别。」亦有佳思，不知何人诗。后读《王维集》，乃王缙别辋川别业诗，附在集中。（《渔隐》）
△诗思凄惋
忠愍诗思凄惋，盖富于情者。如江南春云：「波渺渺，柳依依，孤村芳草远，斜日杏花飞。江南春尽离肠断，苹满汀洲人未归。」又云：「杳杳烟波隔千里，白苹香散东风起。日落汀洲一望时，愁情不断如春水。」观此语意，疑若优柔无断者。至其端委庙堂，决澶渊之策，其气锐然，奋仁者之勇，全与此不相类。盖人之难知也如此！（《渔隐》）
△诗思不出二百里
唐求临池洗砚诗云：「恰似有龙深处卧，被人惊起黑云生。」又「渐寒沙上路，欲暝水边村。」早行云：「沙上鸟犹睡，渡头人已行。」诗思不出二百里间。（《北梦琐言》）
△诗味
杜「炉烟消尽寒灯晦，童子开门雪满松。」子厚云：「日午独觉无余声，山童隔竹敲茶臼。」秀老云：「夜深童子唤不醒，猛虎一声山月高。」闲弃山中累年，颇得此数诗气味。（《溪》）
△诗境
韩愈寄孟刑部联句云：「美君知道腴，逸步谢天械。」或问：道果有味乎？余曰：如介甫「午鸡声不到禅林，柏子烟中坐拥衾。」「竹鸡呼我出华胥，起灭篝灯拥燎炉。」「各据槁梧同不寐，偶然闻雨落阶除。」澹泊中味，非造此境，不能形容也。（《溪》）

○体用
△十不可
一曰高不可言高，二曰远不可言远，三曰闲不可言闲，四曰静不可言静，五曰忧不可言忧，六曰喜不可言喜，七曰落不可言落，八曰碎不可言碎，九曰苦不可言苦，十曰乐不可言乐。（陈永康《吟窗杂录》序）
△言用勿言体
尝见陈本明论诗云：前辈谓作诗当言用，勿言体，则意深矣。若言冷，则云「可咽不可漱」：言静，则云「不闻人声闻履声」之类。本明何从得此！（《漫叟诗话》）
△言其用而不言其名
用事琢句，妙在言其用而不言其名。此法惟荆公，东坡、山谷三老知之。荆公曰：「含风鸭录鳞鳞起，弄日鹅黄袅袅垂。」此言水、柳之名也。东坡答子由诗曰：「犹胜相逢不相识，形容变尽语音存。」此用事而不言其名。山谷曰：「管城子无食肉相，孔方兄有绝交书。」又曰：「语言少味无阿堵，冰雪相看有此君。」又曰：「眼看人情如格五，心知外物等朝三。」「格五」，今之蹙融是也。后汉注云：常置人于险恶处也。（《冷斋》）苕溪渔隐曰：荆公诗云：「缲成白雪桑重录，割尽黄云稻正青。」「白雪」即丝，「黄云」即麦，亦不言其名也。余尝效之云：「为官两部喧朝梦，在野千机促妇功。」蛙与促织，二虫也。
△不名其物
临川云：「萧萧出屋千寻玉，霭霭当窗一炷云。」皆不名其物。然子厚「破额山前碧玉流，」已有此格。（《溪》）
△如咏禽须言其标致祗及羽毛飞鸣则陋矣
众禽中唯鹤标致高逸，其次鹭亦闲野不俗。又尝见于六经，后之诗人，形于赋咏者不少，而规规然祗及羽毛飞鸣之间。如咏鹤云：「低头乍恐丹砂落，敛翅常疑白雪销。」此白乐天诗；「丹顶西施颊，霜毛四皓鬓。」此杜牧之诗；皆格卑无远韵也。至于鲍明远鹤赋云：「锺浮旷之藻思，抱清迥之明心。」杜子美云：「老鹤万里心。」李太白画鹤辇云：「长唳风宵，寂立霜晓。」刘禹锡云：「徐引竹间步，远含云外情。」此乃奇语也。如咏鹭云：「拂日疑星落，凌风讶雪飞。」此李文饶诗；「立当青草人先见，行近白莲鱼未知。」此雍陶诗；亦格卑无远韵。至于晚晴赋云：「忽八九之红芰，如妇如女，堕蘂黦颜，似见放弃；白鹭潜来，邈风标之公子，窥此美人兮，如慕悦其容媚。」难语近于纤艳，然亦善比兴者。至于许浑云：「云汉知心远，林塘觉思孤。」僧惠崇云：「曝翎沙日暖，引步岛风清。照水千寻迥，栖烟一点明。」此乃奇语也。（《庚溪诗话》）
△胡五峰谓晦庵此诗有体而无用
先生送胡藉溪有诗云：「瓮牖前头列翠屏，晚来相对静仪刑。浮云一任闲舒卷，万古青山只么青。」胡五峰见之，因谓其学者张敬夫曰：吾未识此人，然观其诗，知其庶几能有进矣。特其言有体而无用，故吾为是诗以箴警之，庶其闻而有发也。五峰诗云：「幽人偏爱青山好，为是青山青不老。山中出云雨太虚，一洗尘埃山更好。」（晦庵）

○风调
△高古为难
古人作诗，正以风调高古为主：虽意远语踈，皆为佳作。后人有切近的当，气格凡下者，终使人可憎。（《李希声诗话》）
△薛能刘白
薛能，晚唐诗人，格调不高，而妄自尊大。有柳枝词五首，最后一章曰：「刘白苏台总近时，当初章句是谁推。纤腰无尽春杨柳，未有侬家一首诗。」自注云：刘、白二尚书，继为苏州刺史，皆赋杨柳枝词，世多传唱；但文字太僻，宫商不高耳。能之大言如此。但稍推杜陵，视刘、白蔑如也。今读其诗，正堪一笑。刘之词云：「城外春风吹酒旗，行人挥袂日西时。长安陌上无穷树，惟有垂杨管别离。」白之词云：「红板江桥青酒旗，馆娃宫暖日斜时。可怜雨歇东风定，万树千条各自垂。」其风流气概，岂能所可彷佛哉！（《随笔》）

○平淡
△先组丽而后平淡
欲造平淡，当自组丽中来；落其纷华，然后可造平淡之境。如此，陶、谢不足进矣。今之人多作拙易诗，而自以为平淡者，未尝不绝倒也。梅圣俞和晏相诗云：「因令适情性，稍欲到平淡。苦词未闻圆，刺口剧菱芡。」言到平淡处甚难也。所以赠杜挺之诗，有「作诗无古今，欲造平淡难。」之句。李白云：「清水出芙蓉，天然去雕饰。」平淡而到天然处，则善矣。（《韵语阳秋》）
△非力所能
作诗到平淡处，要似非力所能。东坡尝有书与其侄云：大凡为文，当使气象峥嵘，五色绚烂，渐老渐熟，乃造平澹。余以谓不但为文，作诗者尤当取法于此。（《竹坡诗话》）
△卒造平淡
余少攻歌诗，欲与造物者争柄，遇事辄变化不一，其体裁始则陵轹波涛，穿穴险固，囚鏁怪异，破碎阵敌，卒造平淡而已。（陆鲁望文）
△晦庵云
梅圣俞诗不是平淡，乃是枯槁。

○闲适
△苕溪渔隐诗
余卜居苕溪，日以渔钓自适，因自称苕溪渔隐。临流有屋数椽，亦以此命名。僧了宗善墨戏，落笔潇洒，为余作苕溪渔隐图。览景摅怀，时有鄙句，皆题之左方，既久益多，不能尽录。聊举其一二云：「溪边短短长长柳，波上来来去去舡。鸥鸟近人浑不畏，一双飞下镜中天。」「秋云漠漠烟苍苍，莲花初白莲叶黄。钓舡尽日来往处，南村北村秔稻草。」「卷起纶竿撇棹归，短蓬斜掩宿渔矶。日高春睡无人唤，撩乱杨花遶梦飞。」（《渔隐》）
△车盖亭绝句
蔡持正守安州，夏日登车盖亭，作十绝句，为吴处厚笺注，得罪谪新州。其间一绝云：「纸屏石枕竹方床，手倦抛书午梦长。睡起莞然成独笑，数声渔笛在沧浪。」殊有闲适自在之意。

○自得
△要到自得处方是诗
诗吟函得到自有得处，如化工生物，千花万草，不名一物一态。若摸勒前人，无自得，只如世间剪裁诸花，见一件样，只做得一件也。（《漫斋语录》）

○变态
△缚虎手
薛许昌答书生赠诗云：「百首如一首，卷初如卷终。」讥其不能变态也。大抵屑屑较量，属句平匀，不免气骨寒局；殊不知诗家要当有情致，抑扬高下，使气宏拔，快字凌纸；又用事皆破觚为圜，挫刚成柔，如为有功者，昔人所谓缚虎手也。（《西清诗话》）
△韩文公
韩昌黎醉赠张秘书诗云：「君诗多态度，蔼蔼春空云。」
△唐扶诗
子美题道林岳麓寺诗云：「宋公放逐登临后，物色分留与老夫。」宋公，之问也。此语句法清新，故为杰出。其后唐扶题诗，复云：「两祠物色采拾尽，壁间杜甫真少恩。」意虽相反，而语亦秀拔。乃知文章变态，初无穷尽，惟能者得之。
△不能变态
僧祖可作诗多佳句，如「怀人更作梦千里，归思欲迷云一滩」「窗间一榻篆烟碧，门外四山秋叶红」等句，皆清新可喜。然读书不多，故变态少。观其体格，亦不过烟云、草树、山川、鸥鸟而已。而徐师川极称其诗，不知何也！（《丹阳集》）

○圆热
△好诗如弹丸
谢朓尝语沈约曰：好诗圆美，流转如弹丸。故东坡答王巩云：「新诗如弹丸」，及送欧阳弼云：「中有清圆句，铜丸飞柘弹。」盖谓诗贵圆熟也。余以谓圆熟多失之平易，老硬多失之干枯。能不失于二者之间，可与古之作者并驱。（《王直方诗话》）

○词胜
△小石调
锤嵘称张茂先：惜其儿女情多，风云气少。喻凫尝谒杜紫微不遇，乃曰：我诗无绮罗铅粉，宜不售也。淮海诗亦然，人戏谓可入小石调。然率多美句，但绮丽太胜尔。子美「并蒂芙蓉本自双」「水荇牵风翠带长」，退之「金钗半醉坐添春」，牧之「春风十里扬州路」，谁谓不可入黄钟宫耶！（《溪》）
元佑中，秘阁上巳日集西池，王仲至有诗，张文潜和最工，云：「翠浪有声黄伞动，春风无力彩旗垂。」秦少游云：「帘幕千家锦绣垂。」仲至笑曰：又待入小石调也。（《孔氏谈苑》）

○绮丽
△不可以绮丽害正气
世俗喜绮丽，知文者能轻之；后生好风花，老大即厌之。然文章论当理与不当理耳，苟当于理，则绮丽风花，同入于妙；苟不当理，则一切皆为长语。上自齐梁诸公，下至刘梦得、温飞卿辈，往往以绮丽风花，累其正气，其过在于理不胜而词有余也。老杜云：「录垂风折笋，红绽雨肥梅。」「岸花飞送客，樯燕语留人。」亦极绮丽，其模写景物，意自亲切，所以绝妙古今。至于言春容闲适，则有「穿花蛱蝶深深见，点水蜻蜓款款飞。」「落花游丝白日静，鸣鸠乳燕青春深。」言秋景悲壮，则有「蓝水远从千涧落，玉山高并两峰寒。」「无边落木萧萧下，不尽长江滚滚来。」其富贵之词，则有「香飘合殿春风转，花覆千官淑景移。」「麒麟不动炉烟转，孔雀徐开扇影还。」其吊古，则有「映阶碧草自春色，隔叶黄鹂空好音。」「竹送清溪月，苔移玉座春。」皆出于风花，然穷尽性理，移夺造化。又云：「绝壁过云开锦乡，踈松隔水奏笙簧。」自古诗人，巧即不壮，壮即不巧：巧面能壮，乃如是也。（《溪》）

○富贵
△富贵佳致
温飞卿晚春曲云：「家临长信往来道，乳燕双双拂烟草。油壁车轻金犊肥，流苏帐晓春鸡报。笼中娇鸟暖犹睡，帘外落花闲不扫。衰桃一树近前池，似惜容颜镜中老。」殊有富贵佳致也。（《渔隐》）
△非穷儿家语
存中云：山谷称晏叔原：「舞低杨柳楼心月，歌尽桃花扇里风。」定非穷儿家语。（《王直方诗话》）
△诗原乎心
欧阳文忠曰：诗原乎心者也，富贵愁怨，见乎所处。江南李氏巨富，有诗曰：「帘日已高三丈透，金垆次第添香兽，红锦地衣随步皱。佳人舞彻金钗溜，酒恶时拈花蘂嗅，别殿微闻箫鼓奏。」与「时挑野菜和根煮，旋斫生柴带叶烧」异矣。（《摭遗》）
△善言富贵
归田录云：晏元献喜评诗，尝曰：「老觉腰金重，慵便玉枕凉」，未是富贵语，不如「笙歌归院落，灯火下楼台」，此善言富贵者也。人皆以为知言。（《漫叟诗话》）

○寒乞
△乞儿相
江为有诗云：「吟登萧寺旃檀阁，醉倚王家玳瑁筵。」或谓作此诗者，决非贵族。或人评「轴装曲谱金书字，树纪花名玉篆牌」乃乞儿口中语。（《漫叟诗话》）苕溪渔隐曰：《青箱杂记》亦载此事。晏元献云：此诗乃乞儿相，未尝识富贵者，故云。言富贵不及金玉锦绣，惟说气象，若「楼台侧畔杨花过，帘幕中间燕子飞。」「梨花院落溶溶月，柳絮池塘淡淡风」之类是也。公曰：穷人家有此景否？《云斋广录》载近时人诗一联云：「珠帘绣户迟迟日，柳絮梨花寂寂春。」虽用「珠」「绣」，其气象岂不富贵，不害其为佳句也。
△无神气
如曰：「一千里色中秋月，十万军声半夜潮。」又曰：「蝴蝶梦中家万里，子规枝上月三更。」又曰：「深秋帘幕千家雨，落日楼台一笛风。」皆寒乞相，一览便尽。初如秀整，熟视无神气，以其字露也。（东坡）
△贫眼所惊
唐人作富贵诗，多纪其奉养服容之盛，乃贫眼所惊耳。如贯休诗云：「刻成筝桂雁相挨」此下里鬻弹者皆有之。韦楚老诗云：「十幅红绡围夜玉。」十幅红绡，为帱不及四五尺，如何伸足，所谓不曾近富家儿。（《古今诗话》）

○知音（自荐附）
△李义府
唐李义府初召见，太宗令咏飞乌诗曰：「日里扬朝彩，琴中闻夜啼。上林多少木，不得一枝栖。」太宗曰：我常全林借汝，岂惜一枝也。左右羡之。（《小说旧闻》）
△任涛
任涛，豫章人。诗名早着，有「露溥沙鹤起，人卧钓舡流。」他皆仿此。数举，败于垂成。李常侍骘廉间江西时，与放乡里之役。民俗互有论列。骘判：江西界内，风有诗得似涛者，即与免放色役，不止一任涛矣。（《摭言》）
△冯道明
雍陶知简州，自比谢宣城、柳吴兴，宾至则挫辱，投贽者少得见之。冯道明下第请谒，绍阍者曰：与太守故旧。及见，呵责曰：与公昧平生，何故旧之有。道明曰：诵公诗得相见，何隔平生。逐吟雍诗曰：「立当青草人先见，行傍白莲鱼未知。」「闭门客到常疑病，满院花开未是贫。」「江声秋入峡，雨气夜侵楼。」雍厚之。（《古今诗话》）
△韩翃
唐德宗时制诰阙人，中书两进人，御笔不点。又请之，上批曰：与韩翃。时有与翃同姓名者，为江淮刺史，又具二人同进。上复批曰：「春城无处不飞花，寒食东风御柳斜。日暮汉宫传蜡烛，青烟散入五侯家。」与此韩翃。（《本事诗》）
△项斯
杨祭酒尝见江表士人项斯诗，赠之诗云：「度度见君诗句好，及观标格过于诗。平生不解藏人善，到处相逢说项斯。」由是四方知名。（《古今诗话》）
△白乐天
乐天初举，名未振，以歌诗投顾况，况戏之曰：长安物贵，居大不易。及读至原上草云：「野火烧不尽，春风吹又生。」曰：有句如此，居亦何难？老夫前言戏之耳！（《古今诗话》）
△赵倚楼
杜紫微览赵渭南早秋诗云：「残星几点雁横塞，长笛一声人倚楼。」因目之为赵倚楼。（《古今诗话》）
△谢蝴蝶
谢学士吟蝴蝶诗三百首，人呼为谢蝴蝶。其间绝有佳句，如「狂随柳絮有时见，舞入梨花何处寻！」又曰：「江天春晚暖风细，相逐卖花人过桥。」古诗有「陌上斜飞去，花间倒翅回。」又云：「身似何郎全傅粉，心如韩寿爱偷香。」终不若谢句意深远。（《古今诗话》）
△鲍孤雁
鲍当为河南府法曹，尝忤知府薛映，因赋孤雁诗，所谓「天寒稻梁少，万里孤难进。不惜充君厨，为带边城信。」薛大称赏，因号鲍孤雁。（《司马文正诗话》）
△夏英公
夏郑公竦以父殁王事，得三班差使，然自少好读书，攻为诗。一日，携所业，伺宰相李文靖沆退朝，拜于马首而献之。文靖读其句，有「山势蜂腰断，溪流燕尾分」之句，深爱之。终卷皆佳句。翊日，袖诗呈真宗。及叙死事之后，乞与换文资，逐改润州金坛主簿。（《东轩笔录》）
△王文穆
王文穆钦若未第时，寒窘，依幕府家。时章圣以寿王尹开封，一日晚过其家，左右不虞王至，亟取纸屏障风，王顾屏间一联云：「龙带晚烟归洞府，雁拖秋色入衡阳。」大加赏爱，曰：此语落落有贵气，何人诗也？对曰：某门客王钦若。王遽召之，一见，钦其风素。其后信任颇专，致位上相，风云之会，实基于此焉。（《西清诗话》）
△王琪
晏元献公赴杭州，道过维扬，憩大明寺，螟目徐行，使侍史诵壁间诗板，戒其勿言爵里姓名，终篇者无几。又俾别诵一诗云：「水调隋宫曲，当年亦九成。哀音已亡国，废沼尚留名。仪凤终陈迹，鸣蛙只废声。凄凉不可问，落日下芜城。」徐间之，江都尉王琪诗也。召至同饭，又同步游池上。时春晚，已有落花，晏云：每得句书墙壁间，或弥年未尝强对，且如「无可奈何花落去」，至今未能也。王应声曰：「似曾相识燕归来。」自此辟置，荐馆职，遂跻侍从。（《遗珠》）
△薛简肃公
薛简肃公举进士时，挚谒冯魏公，首篇有「囊书空自负，早晚达明君」之句。冯掩卷而谓之曰：不知秀才所负何事？读至第三篇春诗云：「千林如有喜，一气自无私。」乃曰：秀才所负者如此！（《东斋记事》）
△荆公以三诗取三士
《复斋漫录》云：王公韶少日，读书于庐山东林裕老庵，庵前有老松，因赋诗云：「绿皮皴剥玉嶙峋，高节分明似古人。解与乾坤生气概，几因风雨长精神。装添景物年年别，摆捭穷愁日日新。惟有碧霄云里月，共君孤影最相亲。」王荆公为宪江东，过而见之，大加称赏，遂为知己。苕溪渔隐曰：《蔡宽夫诗话》云：卢龙图秉少豪逸，熙宁初游京师，久不得调，尝作诗曰：「青衫白发病参军，旋粜黄粮置酒樽。但得有钱留客醉，那须骑马傍人门！」荆公一见曰：此定非碌碌者。即荐用之，前此盖未尝相识也。又《石林诗话》云：刘季孙初以右班殿直监饶州酒，荆公为宪江东，巡历至饶，按酒务，始至厅事，见小屏间有题小诗曰：「呢喃燕子语梁间，底事来惊梦里闲！说与傍人应不解，杖藜携酒看支山。」大称赏之。即召与语，嘉叹久之。升车而去，不复问务事。荆公以三诗取三士，其乐善之心，今人所未有也。吾故表而出之。
△葛敏修
山谷南迁，还至南华竹轩，亦令侍史诵诗板。有一绝云：「不用山僧供帐迎，世间无此竹风清，独拳一手支颐卧，偷眼看云生未生？」称叹不已，徐视姓名，曰：果吾学子葛敏修也。（复斋）
△贺方回
贺方回题一绝于定林寺云：「破冰泉脉漱篱根，壤衲遥疑挂树猿。蜡屐旧痕寻不见，东风先为我开门。」舒王见之，大称赏，缘此知名。（《王直方诗话》）
△苏后湖
苏伯固之子名庠，字养直，作清江曲云：「属玉双飞水满塘，菰蒲深处浴鸳鸯。白苹满棹归来晚，秋着芦花一片霜。扁舟系岸依林樾，萧萧两鬓吹华发。万事不理醉复醒，长占烟波弄明月。」坡曰：若置在李太白集中，谁疑其非！（《王直方诗话》）
△曹翰
曹武毅公翰平江南，归环卫，数年不调。一日内宴，侍臣皆赋诗，翰以武人独不预，乃陈曰：臣少亦学诗，乞应诏。太宗曰：卿武人，以刀字为韵。因以寄意曰：「三十年前学六韬，英名常得预时髦。曾因国难披金甲，不为家贫卖宝刀。臂健尚嫌弓力软，眼明犹识阵云高。庭前昨夜秋风起，羞见蟠花旧战袍。」（《青箱杂记》）
△伍乔
伍乔、张泊，少相友善。张为翰林学士，眷宠优异：伍为歙州通判，作诗寄张，戒去仆曰：张游宴时投之。一日，张与僚友近郊会燕欢甚，仆投诗，诗云：「不知何处可消忧，公退携壶即上楼。职事久参侯伯幕，梦魂长遶帝王州。黄山向晚盈轩翠，黟水含春遶郡流。遥想玉堂多暇日，花时谁伴出城游！」得咏动容久之。为言于上，召还为考功员外郎。（《诗史》）
△刘子先
章子厚尝与刘子先定有场屋之旧，又颇相厚善。隔阔十年，子厚拜相，亦不通问，寄书诮其相忘远引之意。子先以诗谢曰：「故人天上有书来，责我踈愚唤不回。两处共瞻千里月，十年不寄一枝梅。尘泥自与云霄隔，驽马难追德骥才。莫谓无心向门下，也曾终夕望三台。」公得诗甚喜，即召为宰属，遂迁户部侍郎。（《高斋诗话》）
△龙太初
郭功父方与荆公坐，有一人展刺云：诗人龙太初。功父勃然曰：相公前敢称诗人，其不识去就如此！荆公曰：且请来相见。既坐，功父曰：贤道能作诗，能为我赋乎？太初曰：甚好。功父曰：只从相公请个诗题。时方有一老兵，以沙捺铜器。荆公曰：可作沙诗。太初不顷刻诵曰：「茫茫黄出塞，漠漠白铺汀。鸟去风平篆，潮回日射星。」功父阁笔。太初缘此，名闻东南。（《王直方诗话》）
△姚嗣宗
华州狂子张元，天圣间坐累终身，每托兴吟咏。如雪诗：「战退玉龙三百万，败鳞残甲满天飞。」咏白鹰诗：「有心待搦月中免，更向白云头上飞。」怪谲类是。后窜夏国，教元昊为边患，朝廷方厌兵，时韩魏公抚陕右，书生姚嗣宗献崆峒山诗，有云：「踏碎贺兰石，扫清西海尘。布衣能办此，可惜作穷鳞。」顾谓僚属曰：此人若不收拾，又一张元矣。因表荐官之。（《西清诗话》）
△白马诗
王曾献金陵牧薛大夫白马诗：「白马披丝练一团，今朝被绊欲行难。雪中放去唯留迹，月下牵来只见鞍。向北长鸣天外远，临风斜坠耳边塞。自知毛骨还应异，更请王良子细看。」（《云溪友议》）
△毛国英
毛国英，泽民之从子也，以诗自鸣。尝经岳侯驻兵之地，江禁方严，国英投诗云：「铁锁沉沉截碧江，风旗猎猎驻危樯。禹门纵使高千尺，放过蛟龙也不妨。」侯曰：诗人也。委舟以渡之。

卷十一
○诗病
△诗病有八（沈约）
一曰平头（第一、第二字不得与第六、第七字同声。如「今日良宴会，讙乐莫具陈。」「今」「讙」皆平声。）
二曰上尾（第五字不得与第十字同声。如「青青河畔草，郁郁园中柳。」「草」「柳」皆上声。）
三曰蜂腰（第二字不得与第五字同声。如「闻君爱我甘，窃欲自修饰。」「君」、「甘」皆平声，「欲」、「饰」皆入声。）
四曰鹤膝（第五字不得与第十五字同声。如「客从远方来，遗我一书札。上言长相思，下言久离别。」「来」、「思」皆平声。）
五曰大韵（如「声」、「鸣」为韵，上九字不得用「惊」、「倾」、「平」、「荣」字。）
六曰小韵（除本一字外，九字中不得有两字同韵。如「遥」、「条」不同。）
七曰旁纽，八曰正纽（十字内两字迭韵为正纽，若不共一纽而有双声，为旁纽。如「流」、「久」为正纽，「流」、「柳」为旁纽。）
八种惟上尾、鹤膝最忌，余病亦皆通。
△细较诗病
圣俞语予曰：严维诗：「柳塘春水慢，花坞夕阳迟。」则天容时态，融和怡荡，如在目前。又《刘贡父诗话》云：此一联细细较之，「夕阳迟」则系「花」，「春水慢」不须「柳」也。如老杜「深山催短景，乔木易高风」，则了无瑕颣。（《六一居士诗话》）苕溪渔隐曰：「春水慢」不须「柳」，此真确论；但「夕阳迟」则系「花」，此论殊非是。盖「夕阳迟」乃系于「坞」，初不系「花」。以此言之，则「春水慢」不必「柳」，「夕阳迟」岂独「花坞」哉！余尝爱《西清诗话》载吴越王时，宰相皮光业每以诗为已任，尝得一联云：「行人折柳和轻絮，飞燕衔泥带落花。」自负警策，以示同僚，众争叹誉。裴光约曰：二句偏枯，不为工。盖柳当有絮，泥或无花。此论乃得诗之膏肓矣。
△至宝丹
王岐公诗喜用金玉珠碧，以为富贵。而其兄谓之至宝丹也。（《后山诗话》）
△黠鬼簿算博士
玉、杨、卢、骆有文名，人议其疵曰：杨好用古人姓名，谓之点鬼簿；骆好用数对，谓之算博士。（《玉泉子》）
△倒用字
和东坡金山诗云：「云峰一隔变炎凉，犹喜重来饭积香。」《维摩经》云：维摩诘往上方，有国号香积，以众香钵盛满香饭，悉饱众会。故今僧舍厨名「香积」，二字不可颠倒也。（《渔隐》）
△狂怪
石介作三豪诗，略云：「曼卿豪于诗，永叔豪于文，杜默豪于歌」也。永叔亦赠默诗云：「赠之三豪篇，而我滥一名。」默之歌少见于世，初不知之。后闻其篇云：「学海波中老龙，圣人门前大虫。推倒杨朱墨翟，扶起仲尼周公。」皆此等语。甚矣，介之无识也！永叔不欲嘲笑之者，此公恶争名，且为介讳也。吾观杜默豪气，正是京东学究，饮私酒，食瘴死牛肉，醉饱后发者也。作诗狂怪，至卢仝、马异极矣。若更求奇，便作杜默。（东坡）
△金山诗
陈无己《诗话》谓：平甫以杨蟠金山寺诗为庄宅牙人话，解量四至，诗云：「天末楼台横北固，夜深灯火见扬州。」然余观荆公金山诗前四句亦类此：「天末海云横北固，烟中沙岸似西兴。已无舡舫犹闻笛，远有楼台祗见灯。」（《复斋漫录》）苕溪渔隐曰：平甫游金山诗云：「北固山连三楚尽，中濡水入九江深。」平甫讥杨蟠诗，反自作此等语，何耶？
△方池诗
西头供奉官钱昭度曾咏方池，诗云：「东道主人心匠巧，凿开方石贮涟漪。夜深却被寒星映，恰似仙翁一局棋。」有轻薄子见而笑曰：此所谓「一局黑全输」也。（《遯斋闲览》）
△樱桃诗
唐自四月一日寝庙荐樱桃后，颁赐百官各有差。摩诘诗：「归鞍竞带青丝笼，中使频倾赤玉盘。」退之诗：「香随翠笼擎初重，色映银盘泻未停。」二诗语意相似。摩诘诗浑成，胜退之时。樱桃初无香，退之以香言之，亦是语病。（《渔隐》）
△水仙诗
水仙花诗云：「借水开花自一奇，水沉为骨玉为肌。暗香已压酴醿倒，只比寒梅无好枝。」第水仙花初不在水中生，欲形容水字，反成语病。（《渔隐》）
△竹诗
东坡有言：世间事忍笑为易，惟读王祈大夫诗不笑为难。祈尝谓东坡云：有竹诗两句，最为得意。因诵曰：「叶垂千口剑，干耸万条枪。」坡曰：好则极好，则是十条竹竿，一简叶儿也。（《王直方诗话》）
△中秋月
陈纯字符朴，莆田人。因游桃源，中秋夜遇玉源、灵源、桃源三夫人。玉源令纯举中秋月诗，纯言一联云：「莫辞终夕看，动是来年期。」桃源曰：意虽佳，但不见中秋月，作七月十五夜亦可。桃源因作诗曰：「金吹扫天幕，无云方莹然。九秋今夕半，万里一轮圆。皓彩盈虚碧，清光射玉川。瑶樽休惜醉，幽意正绵绵。」（《青琐》）
△孤雁诗
鲍当吟孤雁云：「更无声接续，空有影相随。」当时号为「鲍孤雁」。凡物有声而孤者皆然，何独雁乎？（《汉皐张君诗话》）
△雪诗蛙诗
雪诗押「檐」字一联云：「败履尚存东郭指，飞花又舞谪仙檐。」「东郭指」正用雪事，出《史记．滑稽传》。「谪仙檐」盖取李太白诗所谓「飞花送酒舞前檐」者，即无雪事矣。赠王子直诗云：「水底笙歌蛙两部，山中奴隶橘千头。」虽爱其语之工，然《南史》：孔德璋门庭之内，草莱不剪，中有蛙鸣。或问之曰：欲为陈蕃乎？曰：我以此当两部鼓吹，何必效陈蕃！即无笙歌之说。（《艺苑雌黄》）
△近似
高英秀者，吴越国人。与赞宁为诗友。口给好骂，滑稽，每见眉目有异者，必噂短于其后，人号恶喙薄徒。尝讥名人诗病云：李义山览汉史云：「王莽弄来曾半破，曹公将去便平沉。」定是破船诗。李羣玉咏鹧鸪云：「方穿诘曲崎岖路，又听钩辀格磔声。」定是梵语诗。罗隐云：「云中鸡犬刘安过，月里笙歌炀帝归。」定是鬼诗。杜荀鹤云：「今日偶题题似着，不知题后更谁题。」此卫子诗也，不然，安有四蹄。赞宁笑谢而已。（《西清诗话》）
程师孟知洪州，于府中作静堂，自爱之，无日不到。作诗题于石曰：「每日更忙须一到，夜深长是黠灯来。」李元规见而笑曰：此乃是登溷之诗乎！（《东轩笔录》）
罗隐题牡丹云：「若教解语应倾国，任是无情也动人。」曹唐曰：此乃咏子女障子耳。隐曰：犹胜足下作鬼诗。乃诵唐汉武要王母诗云：「树底有天春寂寂，人间无路月茫茫。」岂非鬼诗耶！（《丹阳集》）
圣俞尝云：诗句义格虽通，语涉浅俗而可笑者，亦其病也。如「尽日觅不得，有时还自来。」本谓诗之好句难得耳，说者云：此是人家失猫儿。人以为笑。（《欧公诗话》）
文潜赋虎图诗，末云：「烦君卫吾寝，振此蓬荜陋。坐令盗肉鼠，不敢窥白昼。」或云：此却是猫儿诗也。又大旱诗云：「天边赵盾益可畏，水底武侯方醉眠。」时人以为几于汤燖右军也。（《王直方诗话》）
△鹅腿子
有举人以诗谒汴帅王智兴，智兴曰：「莫有鹅腿子否？」谓鹤膝也。（《卢氏杂说》）
△漫塘评刘启之诗病
刘启之以诗自许，漫塘先生得其诗，读至韩蕲王庙诗中两句云：「皇天有意存赵孤，蕲王登坛鬼神泣。」先生掩卷曰：此未识作诗法也。诗家以杜少陵称首，正谓其无一篇不寓尊君敬上之意，如北征诗云：「桓桓陈将军，仗义奋忠烈。都人望翠华，佳气向金阙。煌煌太宗业，树立甚宏达。」洗兵马云：「成王功大心转小，郭相谋深古来少。司徒清鉴悬明镜，尚书气与秋天杳。」先后重轻，非苟作也。今顾指高宗为赵孤，谓皇天眷命，有意存赵孤，而蕲王登坛，鬼神便泣，气势却如此其盛！毋乃抑君父之太过，而扬臣子之已甚乎！（《语录》）

○碍理
△害理
沣阳道傍有甘泉寺，因莱公、丁谓曾留行记，从而题咏者甚众，碑牌满屋。孙讽有：「平仲酌泉曾顿辔，谓之礼佛遂南行。高堂下瞰炎荒路，转使高僧薄宠荣。」人独传道。余独恨其语无别，自古以直道见黜者多矣，岂皆贪宠荣者哉！又有人云：「此泉不洗千年恨，留与行人戒覆车。」害理尤甚。莱公之事，亦例为覆车乎！因过之，偶为数韵，其间有云：「已凭静止鉴忠精，更遣清冷洗谗喙。」盖指二公也。（《溪》）
△句好而理不通
诗人贪求好句，而理有不通，亦语病也。如「袖中谏草朝天去，头上宫花侍燕归。」诚为佳句矣，但进谏必以章疏，无用稿之理。唐人有云：「姑苏城外寒山寺，夜半钟声到客船。」说者亦云：句则佳矣，其如三更不是撞钟时！如贾岛哭僧云：「写留行道影，焚却坐禅身。」时谓之烧杀活和尚，此尤可笑。若「步随青山影，坐学白塔骨。」又「独行潭底影，数息树边身。」皆是岛诗，何精麄顿异！（《欧公诗话》）
△碍理
潘大临，字邠老，有登汉阳高楼诗曰：「两屐上层楼，一目（古本作日）略千里。」说者以为着屐岂可登楼！又尝赋潘庭之清逸楼诗，有云：「归来陶隐居，拄颊四山云。」或谓：既已休官，安得手板而拄之也！（《王直方诗话》）
△长恨歌古柏行
白乐天长恨歌云：「峨眉山下少人行。」峨眉在嘉州，与幸蜀全无交涉。杜诗云：「霜皮溜雨四十围，黛色参天二千尺。」四十围乃是径十尺，无乃太细长乎！皆文章之病也。
△鹧鸪诗
林逋云：「草泥行郭索，云木叫钩辀。」钩辀格磔，谓鹧鸪声也。诗话笔谈皆美其善对，然鹧鸪未尝栖木而鸣，惟低飞草中。孙莘老知福州，有荔枝十绝句云：「儿童窃食不知禁，格磔山禽满院飞。」盖《谱》言荔枝未经人摘，百禽不敢近；或已经摘，飞鸟蜂蚁竞来食之。或谓鹧鸪既不登木，又非庭院之禽，性又不嗜荔枝，夏月即非鹧鸪之时。语意虽工，亦诗之病也。
△鹭鸶诗
张仲达咏鹭鸶诗云：「沧海最深处，鲈鱼衔得归。」张文宝曰：佳则佳矣，争奈鹭鸶觜脚太长也。（《荆湖近事》）
△邑人诗
方谔有赠邑令诗云：「琴弹永日得古意，印鏁经秋生藓痕。」句虽佳，但印上不是生藓处，不若前辈诗云：「雨后有人耕绿野、月明无犬吠花村。」思清句雅，又见令之教化仁爱，民乐于耕耨，且无盗贼之警也。（《翰府名谈》）

○考证
少陵与太白，独厚于诸公，凡言太白十四处，至云：「世人皆欲杀，吾意独怜才。」「醉眠秋共被，携手日同行。」「三夜频梦君，情亲见君意。」其情好可想。《遯齐闲览》谓二人名既相逼，不能无相忌。是以庸俗之见而度贤哲之心也。予故不得不辨。
古诗十九首，非止一人之诗也。「行行重行行」，乐府以为枚乘作，则其它可知矣。
古诗十九首「行行重行行」，《玉台》作两首，自「越鸟巢南枝」以下，别为一首，当以《选》为正。
《文选》长歌行只有一首「青青园中葵」者，郭茂倩《乐府》有两首，次一首乃「仙人骑白鹿」者。「仙人骑白鹿」之篇，予疑此词「岧岧山下亭」以下，其义不同，当又别是一首。郭茂倩不能辨也。
《文选》「饮马长城窟」，古词无人名，《玉台》以为蔡邕作。
古词之不可读者，莫如巾舞歌，文义漫不可解。
又古将进酒、芳树、石榴、豫章行等篇，皆使人读之茫然。又朱露、雉子班、艾如张、思悲翁、上之回等，只二三句可解，宁非岁久文字讹舛而然耶！
木兰歌「促织何唧唧」，《文苑英华》作「唧唧何切切」，又作「呖呖」，乐府作「唧唧复唧唧」，又作「促织何唧唧」，当从《乐府》也。
「愿驰千里足」，郭茂倩《乐府》「愿借明驼千里足」，《酉阳杂俎》作「愿驰千里明驼足」，渔隐不考，妄为之辨。
木兰歌，《文苑英华》直作韦元甫名，考郭茂倩《乐府》有两篇，其后篇乃元甫所作也。
木兰歌最古，然「朔气传金柝，寒光照铁衣」之语，已似太白，必非汉魏人也。
班婕妤怨歌行，《文选》直作班姬之名，《乐府》以为颜延年作。
诸葛孔明梁甫吟：「步出齐东门，遥望荡阴里。」《乐府解题》作「遥望阴阳里」，今青州有阴阳里。
「田疆古冶子」。解题作「田疆固野子」。
南北朝人，惟张正见诗最多，而最无足省发。所谓虽多亦奚以为。
《西清诗话》载晁文元家所藏陶诗，有问来使一篇云：「尔从山中来，早晚发天目。我屋南山下，今生几丛菊。蔷薇叶已抽，秋兰气当馥。归去来山中，山中酒应熟。」予谓此篇诚佳，然其体制气象，与渊明不类。得非太白逸诗，后人谩取以入陶集耶？
《文苑英华》有太白代寄翁参枢先辈七言律一首，乃晚唐之下者。又有五言律三首，其一送客归吴，其二送友生归峡中，其三送袁明甫任长江，集本皆无之。其家数在大历、正元间，亦非太白之作。又有五言雨后望月一首，望夫石一首，冬日归旧山一首，皆晚唐之语，又有「秦楼出佳丽」四句，亦不类太白，皆是后人假名也。
《文苑英华》有送史司马赴崔相公幕一首云：「峥嵘丞相府，清切凤凰池。羡尔瑶台鹤，高楼璚树枝。归飞晴日好，吟弄惠风吹。正有乘轩乐，初当学舞时。珍禽在罗网，微命若游丝。原托周周羽，相御汉水湄。」此或太白之逸诗也。不然，亦是盛唐人作。
太白集中少年行，只有数句类太白，其它皆浅近浮俗，非太白之作，必误入也。
「酒渴爱江清」一诗，《文苑英华》作畅当，面黄伯思注杜集，编作少陵诗，非也。
「迎旦东风骑蹇驴」，决非唐人气象，只似白乐天言语。今者世俗图画，以为少陵诗，渔隐亦辨其非矣。而黄伯思编入杜集，非也。
少陵有避地逸诗一首云：「避地岁时晚，窜身筋骨劳。诗书逐墙壁，奴仆亦旌旄。行在近闻信，此生随所遭。神尧旧天下，会见出腥臊。」题下公自注云：至德二载丁酉作。此则真少陵语。今书市诸本，并不见有。
旧蜀本杜诗并无注释，虽编年而不分古、近二体，其间略有公自注而已。今豫章库本，以为翻镇江蜀本，虽无杂注，又分古律，其编年亦且不同。近宝庆间南海漕台新刊杜集，亦以为蜀本虽删去假坡之注，亦有王原叔以下九家，而赵注比他本最详，皆非旧蜀本也。
杜集注中「坡曰」者，皆是托名假伪。渔隐虽尝辨之，而人尚疑之，而人尚疑之，盖无至当之说以指其伪也。今举一端，将不辨而自明矣：如「楚岫千峰翠」，注云：景差兰台春望：「千峰楚岫翠，万木郢城阴。」且五言始于李陵、苏武，或云枚乘，则汉以前五言古诗尚未有之；宁有战国时已有五言律句耶？观此，可以一笑而悟矣。亦幸其有此漏逗也。
杜注中有「师曰」者，亦「坡曰」之类，其间半伪半真，尤为殽乱惑人。此深可叹。然具眼者自默识之耳。
崔灏渭城少年行，《百家选》作两首。自「秦川」以下，别为一首。郭茂倩《乐府》止作一首，《文苑英华》只作一首，当从《乐府》、《英华》为是。
玉川子「天下薄夫苦耽酒」之诗，荆公《百家选》只作一篇，本集自「天上白日悠悠悬」以下，别为一首，当从荆公为正。
太白诗「斗酒渭城边，垆头耐醉眠」者，乃岑参之诗，误入公集。
太白塞上曲「骝马新跨紫玉鞍」者，乃王昌龄诗，亦误入。昌龄本有二篇，前篇乃「秦时明月汉时关」者也。
孟浩然集，有赠孟郊一首，按东野乃正元、元和间人，而浩然终于开元二十八年，时代悬远；其诗亦不似浩然，必误入，不可不辨也。
杜诗「五云高太甲，六月旷抟扶。」「太甲」之义，殆不可晓。得非高太乙耶？「乙」误为「甲」，盖亦相近。以「星」对「风」，庶从其类也。
「杳杳东山携汉妓，冷冷修竹待王归。」「携汉妓」，无义理，疑是「携妓去」，盖子美于绝句每喜对偶耳。臆见如此，更俟宏识。
荆公《百家诗选》，盖本于唐人《英灵》、《间气集》，其初明皇、德宗、薛稷、刘希夷、王适、韦述之诗，无少增损，次序亦同；孟浩然但增其数：储光义后，方是荆公自去取。前卷读之尽佳，非其选择之精，盖盛唐人之诗，无不可观者。至于大历以后，其去取深不满人意；况唐人如沈、宋、王、杨、卢、骆、陈拾遗、张曲江、贾至、王维、独孤及、韦应物、孙逖、祖咏、刘眘虚、綦母潜、刘长卿、李长吉诸公，皆大名家；李、杜、韩、柳、元、白，以家有其集，故不载，而此集无之。荆公常时所选，但据宋次道家之所有耳。其序乃言：观唐诗者观此足矣，岂不诬哉！今人但以荆公所选，敛衽而莫敢议，可叹也！
荆公有一家但取一二首而不可读者。如曹唐二首，其一首云：「年少风流好丈夫，大家望拜汉金吾。闲眠晓日听鶗鴃，笑倚春风仗辘轳。深院吹笙从汉婢，静街调马任奚奴。牡丹花下钩帘看，独凭红肌捋虎须。」此不足以书屏幛，但可与闾巷小人为文背之词。又买剑一首云：「青天露拔云霓泣，黑地潜擎鬼魅愁。」但可与巫师念诵也。
□作「依」
唐人类集一代之诗，不特《英灵》、《间气》、《极玄》、《又玄》也。顾陶作《唐诗类选》，窦常有《南熏集》，韦縠有《才调集》，又有《正声集》，不记何人。有《小选》、《集选》、《词苑琼华》、《雅言系述》，其它必尚有之也。
予尝见方子通墓志，言唐诗有八百家，子通所藏有五百家，今则世不见有。惜哉！
柳子厚「渔翁夜傍西岩宿」之诗，东坡删去后二句，使子厚复生，亦必心服。
谢朓「洞庭张乐地，潇湘帝子游。云去苍梧野，水还江汉流。停骖我怅望，辍棹子夷犹。广平听方藉，茂陵将见求。心事俱已矣，江上徒离忧。」予谓「广平听方藉，茂陵将见求」一联，亦可削去，只用八句，尤为浑然。不知识者以为如何？

卷十二
○品藻古今人物（古今诗人虽各有评，而总论诸贤，不容类析者，复萃于此。）
△韩诗
周诗三百篇，雅丽理训诰。曾经圣人手，议论安敢到！五言出汉时，苏李首更号。东都渐弥漫，〔派〕别百川导。建安能者七，卓荦变风操。逶迤晋宋间，气象日凋耗。中间数鲍谢，比近最清澳。斋梁及陈隋，众作等蝉噪。国朝盛文章，子昂始高蹈。勃兴得李杜，万类困陵暴。后来相继生，亦各臻阃奥。有穷者孟郊，受材实雄骜。冥观洞古今，象外逐幽好。横空盘硬语，妥帖力排奡。敷柔肆纡余，奋猛卷海潦。（韩荐士诗）
△诸公品藻相如
举人过失难于当，其尤者，臧孙之犯门斩关，惟孟椒能数之。臧纥谓国有人焉，必椒也。其难如此！司马相如窃妻涤器，开巴蜀以困苦乡邦，其过已多，至于封禅书，则谄谀盖天性，不复自新矣。子美犹云：「竟无宣室召，徒有茂陵求。」李白亦云：「果得相如草，仍余封禅文。」和靖独不然，曰：「茂陵他日求遗稿，尤喜曾无封禅书。」言虽不迫，责之深矣。李商隐云：「相如解草长门赋，却用文君取酒钱。」亦舍其大，论其细也。举其大者，自西湖始；其后有讥其谄谀之态，死而不已。正如捕逐寇盗，先为有力者所获，搤其亢而骑其项矣，余人从旁助捶缚耳。（《溪》）
□「犯门斩关」，见《左传》襄公二十三年。
△六代
颜延之尝问鲍照：己与灵运优劣？照曰：「谢五言如初发芙蓉，自然可爱；君诗如铺锦列绣，亦雕缋满眼。」（《南史》颜延之传）「范云婉转清便，如流风回雪；丘迟点缀映媚，似落花依草。」（《南史》梁丘迟）「江总伤于浮艳。」（《南史》本传）
△初日芙蓉弹丸脱手
古人论诗多矣，吾独爱汤惠休称谢灵运为「初日芙蓉」，沈约称王筠为「弹丸脱手」两语，最当人意。「初日芙蓉」，非人力所能为，而精彩华妙之意，自然见于造化之外。然灵运诸诗，可以当此者，亦无几。「弹丸脱手」，虽是输写便利，动无违碍；然其精圆快速，发之在手，筠亦未能尽。（《石林》）
△评鲍谢诸诗
为诗欲词格清美，当看鲍照、谢灵运；浑成而有正始以来风气，当看渊明；欲清深闲淡，当看韦苏州、柳子厚、孟浩然、王摩诘、贾长江；欲气格豪逸，当看退之、李白；欲法度备足，当看杜子美；欲知诗之源流，当看三百篇及楚词、汉、魏等诗。前辈云：建安才六七子，开元数两三人。前辈所取，其难如此。予尝与能诗者论书止于晋，而诗止于唐；盖唐自大历以来诗人，无不可观者，特晚唐气象衰薾耳。（《雪浪斋日记》）
△品藻古今胜语
「池塘生春草，园林变夏禽。」世多不解此语为工。盖欲以奇求之耳。此诗之工，正在无所用意，卒然与景相遇，备以成章，不假绳削，故非常情之所能到。诗家妙处，当须以此为根本。而思苦言艰者，往往不悟。钟嵘诗评，论之最详，其略云：「思君如流水」，既〔是〕（非前所）即目：「高台多悲风」，亦惟所见：「清晨登陇首」，〔羌〕（若）无故实：「明月照积雪」，〔讵〕（非）出经史。古今胜语，多非假补，皆由直寻。颜延之、谢庄尤为繁密，于时化之。故大明、太始中，文章殆同书钞，近任昉、王元长等，辞不贵奇，竞须新事。迩来作者，寝以成俗，遂乃句无虚语，语无虚字，牵联补衲，蠹文已甚；自然英旨，罕遇其人。余每爱此言简切，明白易晓，但观者未尝留意耳。自唐以后，既变以律体，固不能无拘窘；然苟大手笔，亦自不妨削鐻于神志之间，斲轮于甘苦之外也。（《石林诗话》）
□据《诗品》改。
△历论诸家
诗之兴作，兆基邃古：唐歌、虞咏，始载典谟；商颂、周雅，方陈金石。其后研志缘情，二京弥甚；含毫沥思，魏晋弥繁。李都尉鸳鸯之词，缠绵巧妙；班婕妤霜雪之句，发越清回。平子桂林，理在文外；伯喈翠乌，意尽行间。河朔人物，王、刘为称首；洛阳才子，潘、左为觉先。乃若子建之牢笼羣彦，士衡之藉甚当时，并文苑之羽仪，诗人之龟鉴。骆宾王为诗，格高指远，若在天上物外，神仙会集，云行鹤驾，想飘然之状。（《李太白集》）
△左太冲诗
「振衣千仞冈，濯足万里流。」使人飘飘有世表意。（宋子京）
△鲍照渊明
鲍照诗华而不弱，陶潜诗切事情，但不文耳。
△论子厚乐天渊明诗
子厚之贬，其忧悲憔悴之叹，发于诗者，特为酸楚。闵己伤志，固君子所不免，然亦何至是！卒以愤死，未为达理也。乐天既退闲，放荡物外，若真能脱屣轩冕者；然荣辱得失之际，铢铢校量面自矜其达，每诗未尝不着此意，是岂真能忘之者哉！亦力胜之耳。惟渊明则不然，观其贫士、责子与其它所作，当忧则忧，遇喜则喜，忽然忧乐两忘，则随所遇面皆适，未尝有择于其间；所谓超世遗物者，要当如是而后可也。观三人之诗，以意逆志，人岂难见！以是论贤不肖之实，亦何可欺乎！（《蔡宽夫诗话》）
△韩杜
杜之诗，韩之文，法也。诗文各有体，韩以文为诗，杜以诗为文，故不工耳。苏子瞻曰：子美之诗，退之之文，鲁公之书，皆集大成者也。学诗当以子美为师；有规矩，故可学。退之于诗，本无解处，以才高而好耳。渊明之为诗，写其胸中之妙耳。学杜不成，不失为工；无韩之才，与陶之妙，面学其诗，终为乐天耳。（《后山诗话》）
△四家集
王荆公以李太白、杜子美、韩退之、欧阳永叔诗编为四家集，以欧公居太白之上。公曰：太白词语迅快，然十句九句言妇人酒耳。（《冷斋夜话》）
△李杜诸人
作诗者陶冶物情，体会光景，必贵乎自得。盖格有高下，才有分限，不可强力至也。譬之秦武阳气盖全燕，见秦王则战掉失色；淮南王安虽为神仙，谒帝犹轻其举止：此岂由素习哉！余以谓少陵、太白，当险阻艰难，流离困踬，意欲卑而语未尝不高；至于罗隐、贯休，得意于偏霸，夸雄逞奇，语欲高而意未尝不卑。乃知天禀自然，有不能易也。（《西清诗话》）
△诗人各有所得
诗人各有所得，「清水出芙蓉，天然去雕饰」，此李白所得也。「或看翡翠兰苕上，未掣鲸鱼碧海中」，此老杜所得也。「横空盘硬语，妥帖力排奡」，此韩愈所得也。（荆公）
△老杜之仁心优于乐天
老杜茅屋为秋风所破歌云：「自经丧乱少睡眠，长夜沾湿何由彻。安得广厦千万间，大庇天下寒士俱欢颜，风雨不动安如山。呜呼！何时眼前突兀见此屋，吾庐独破受冻死亦足。」乐天新制布裘云：「安得万里裘，盖裹周四垠。稳暖皆如我，天下无寒人。」新制绫袄成：「百姓多寒无可救，一身独暖亦何情。心中为念农桑苦，耳里如闻饥冻声。争得大裘长万丈，与君都盖洛阳城。」皆伊尹自任、一夫不获之辜也。或谓子美诗意，宁苦身以利人，乐天诗意，推身利以利人。二者较之，少陵为难。然老杜，饥寒而悯人饥寒者也。白氏，饱暖而悯人饥寒者也。忧劳者易生于善虑，安乐者多失于不思，乐天疑优。或人又谓曰：白氏之官稍达，而少陵尤卑。子美之语在前，而长庆在后。达者宜急而卑者可缓也。前者唱导，后者和之尔。同合而论，则老杜之仁心差贤矣。（《溪》）
△诗句伟丽
七言之伟丽者：子美云：「旌旗日暖龙蛇动，宫殿风微燕雀高。」「五更鼓角声悲壮，三峡星河影动摇。」尔后寂寥无闻焉。直至永叔云：「苍波万古流不尽，白乌双飞意自闲。」「万马不嘶听号令，诸番无事乐耕耘。」可以并驱争先矣。小生亦云：「令严钟鼓三更月，野宿貔貅万灶烟。」又云：「露布朝驰玉关塞，捷书夜到甘泉宫。」（东坡）
△气象雄浑句中有力
七言难于气象雄浑，句中有力而纡余，不失言外之意。自老杜「锦江春色来天地，玉垒浮云变古今」与「五更鼓角声悲壮，三峡星河影动摇」等句之后，尝恨无后继者。韩退之笔力最为杰出，然每苦意与语俱尽。和裴晋公破蔡州所谓：「将军旧压三司贵，相国新兼五等崇。」非不壮也，然意亦尽于此矣。不若刘禹锡贺晋公留守东都云：「天子旌旗分一半，八方风雨会中州。」远而大体也。（《石林》）
△评唐人诗
唐自景云以前，诗人犹习齐梁之气，不除故态，率以纤巧为工。开元后格律一变，遂超然度越前古。当时虽李杜独据关键，然一时辈流，亦非大历、元和间诸人可跂望。如王摩诘，世固知之矣。独贾至未深称者。予尝观其五言，如：「极浦三春草，高楼万里心。楚山晴霭碧，湘水暮流深。忽与朝中旧，同为泽畔吟。停杯试北望，还欲泪沾襟。」又「越井人南去，湘川水不流。江边数杯酒，海内一孤舟。岭峤同迁客，京华即旧游。春心将别恨，万里共悠悠。」如此等类，使置老杜集中，虽明眼人恐未易辨也。（《蔡宽夫诗话》）
△裴迪丘丹
王摩诘、韦苏州集载裴迪、丘丹唱和，其语皆清丽高胜，常恨不多见。如迪：「安禅一室内，左右竹亭幽。有法知不染，无言谁敢酬。鸟飞争向夕，蝉噪竟先秋。烦暑自兹退，清凉何处求。」如丹：「卖乐有时至，自知往来踈。遽辞池上酌，新得山中书。步出芙蓉府，归乘觳觫车。猥蒙招隐作，岂愧班生庐。」其气格殆不减二人，非唐中叶以来嘐嘐以诗鸣者可比。乃知古今文士，堙灭不得传于子孙者，不可胜数。然士各言其志，其隐显亦何足多较。观两诗趣尚，其胸中殆非汲汲于世者。正尔无闻，亦何所恨。其姓名偶见二人集，亦未必不为幸也。（《蔡宽夫诗话》）
△唐人
王右丞、韦苏州澄淡精致，格在其中，岂妨于道哉！贾浪仙诚有警句，视其全篇，意思殊馁。大抵附于寒涩，方可致才，亦为体之不备也。（司空图）
△方干
方干诗清润小巧，盖未升曹刘之堂，或者取之太过，余未晓也。王赞尝称之曰：锓肌涤骨，冰莹霞绚，嘉肴自将，不吮余隽，丽不葩芬，苦不癯棘，当其得志，倏与神会。孙合尝称之曰：其秀也仙蘂于当花，其鸣也灵鼍于众响。其所作登灵隐峰诗云：「山迭云霞际，用倾世界东。」送喻坦之诗云：「风尘辞帝里，舟楫到家林。」此直儿童语也。寄喻凫云：「寒芜随楚尽，落叶渡准稀。」而送喻坦之下第又云：「过楚寒方尽，浮淮月正沉。」赠路明府诗云：「吟成五字句，用破一生心。」而赠喻凫又云：「纔吟五字句，又白几茎须。」称心寺中岛云：「云接停猿树，花藏浴鹤泉。」而寄越上人又云：「窗接停猿树，岩飞浴鹤泉。」其语言重复如此，有以见其窘也。至于「野渡波摇月，空城雨翳钟」、「白猿垂树窗边月，红鲤惊钩竹外溪」、「义行相识处，贫过少年时」等句，诚无愧于孙、王所赏。（《韵语阳秋》）
△苦吟句蹈袭句
陈去非尝谓余言：唐人皆苦思作诗，所谓「吟安一个字，捻断数茎须」、「句向夜深得，心从天外归」、「蟾蜍影里清吟苦，舴艋舟中白发生」之类者是也。故造语皆工，得句皆奇，但韵格不高，故不能参少陵之逸步。后之学诗者，傥能取唐人语而掇入少陵绳墨步骤中，此速肖之术也。余尝以此语少蕴，少蕴云：李益诗云：「开门风动竹，疑是故人来。」沈亚之诗云：「徘徊花上月，虚度可怜宵。」皆佳句也。郑谷掇取而用之，乃云：「睡轻可忍风敲竹，饮散那堪月在花。」真可与李、沈作仆奴。由是论之，作诗者兴致先自高远，则去非之言可用；傥不然，便与郑都官无异。
欲识为诗苦，秋霜苦在心。（杜牧之）
为人性僻耽佳句，语不惊人死不休。（杜诗）
搜天斡地觅诗情。（元稹白集序）
△擅场
唐人燕集必赋诗，推一人擅场。郭暧尚升平公主盛集，李端擅场；送刘相巡江淮，钱起擅场。（李肇《国史补》）
△诗中有助语
诗中有助语：若「床头历日无多子」，「借问别来太瘦生」之句，「子」与「生」字初不当轻重。（《漫叟诗话》）
△诗言志
孙少述栽竹诗曰：「更起粉墙高百尺，莫令墙外俗人看。」晏临淄曰：「何用粉墙高百尺，任教墙外俗人看。」处士之节，宰相之量，各言其志。
△萧悫
萧悫有秋诗云：「芙蓉露下落，杨柳月中踈。」其萧散宛然在目。何逊诗清巧，多形似之言，恨其每病苦辛，饶贫寒之气，不及刘孝绰之雍容也。孝绰以谢朓诗置几案间，动辄讽味。简文爱陶渊明文，亦复如此。（《颜氏家训》）
△蔡伯衲诗评
柳子厚诗雄深简澹，〔迥〕拔流俗，至味自高，直揖陶谢。然似入武库，但觉森严。
王摩诘诗浑厚一段，覆盖古今，但如久隐山林之人，徒成旷淡。
杜少陵诗自与造化同流，孰可拟议。至若君子高处廊庙，动成法言，恨终欠风韵。
黄太史诗妙脱蹊径，言侔鬼神，唯胸中无一点尘，故能吐出世间语。所恨务高，一似参曹洞下禅，尚堕在玄妙窟里。
东坡公诗天才宏放，宜与日月争光，凡古人所不到处，发明殆尽，万斛泉源，未为过也。然颇恨方朔极谏，时杂滑稽，故罕逢蕴藉。
韦苏州诗如浑金璞玉，不假雕琢成妍，唐人有不能到。至其过处，大似村寺高僧，奈时有野态。
刘梦得诗法则既高，滋味亦厚。但正若巧匠矜能，不见少拙。
白乐天诗自擅天然，贵在近俗。恨如苏小虽美，终带风尘。
李太白诗逸态凌云，照映千载。然时作齐梁间人体段，略不近温厚。
韩退之诗山立霆碎，自成一法。然譬之樊侯冠佩，微露粗踈，与柳州诗若捕龙蛇，搏虎豹，急与之角，而力不敢暇，非轻荡也。
薛许昌诗天分有限，不逮诸公远矣。至合人意处，正若刍豢，时复咀嚼自佳。
王介甫诗虽乏风骨，一番去清新，似方学语小儿，酷令人爱。
欧阳公诗温丽深稳，自是学者所宗。然似三馆画手，未免多与古人传神。
杜牧之诗风调高华，片言不俗，有类新及第少年，略无少退藏处，固难成一唱而三欢也。
右此十四公，皆吾平生宗师，追仰所不能及者，留心既久，故间得以议之。至若古今诗人，自是珠联玉映，则又有不得而知也已。（《西清诗话》）
△评本朝诸贤诗
芸叟尝评诗云：永叔之诗如春服乍成，酦醅乍熟，登山临水，竟日忘归。王介甫之诗如空中之音，相中之色，人皆闻见，难可着摸。石延年之诗如饥鹰夜归，岩木春拆。苏东坡之诗如武库初开，矛戟森然，一一求之，不无利钝。梅舜俞之诗如深山道人，草衣木食，王公见之，不觉屈膝。郭功甫之诗如大排筵席，二十四味，终日揖逊，求其适口者少矣。芸叟之论公否未敢必。然观东坡所记芸叟西征途中诗，止云张舜民通练西事，稍能诗而已。则东坡盖不以善诗待芸叟耶。（《复斋漫录》）
△温公忠义之志
温公居洛，当初夏，赋诗曰：「四月清和雨乍晴，南山当户转分明。更无柳絮因风起，惟有葵花向日倾。」爱君忠义之志，槩见于诗矣。（东坡）
△王苏黄杜
诗欲其好，则不能好矣。王介甫以工，苏子瞻以新，黄鲁直以奇；而杜子美之诗，奇、常、工、易、新、陈，莫不好也。（《后山集》）
△王黄晚年诗
东坡尝以所作小词示无咎、文潜，曰：何如少游？二人皆对云：少游诗似小词，先生小词似诗。陈无己云：荆公晚年诗伤工，鲁直晚年诗伤奇。（《王直方诗话》）
△苏黄
晦庵云：苏、黄只是今人诗，苏才豪，黄费安排。
△韩无咎
晦庵云：韩无咎诗，做著者尽和平，有中原之旧，无南方啁哳之音。
△苏子美吕吉甫
子美诗：「笠泽鲈肥人脍玉，洞庭橘熟客分金。」吕吉甫诗：「鱼出清波庖脍玉，菊含寒露酒浮金。」苏胜于吕，盖「人」、「客」两字，虽无亦可。
△慈母溪
徐师川言作诗自立意，不可蹈袭前人，因诵其所作慈母溪诗；且言：慈母溪与望夫山相对，望夫山诗甚多，而慈母溪古今无人题诗。末两句云：「离鸾只说闺中事，舐犊那知母子情。」（《吕氏童蒙训》）
△四雨
介甫云：「梨花一枝春带雨」，「桃花乱落如红雨」，「朱帘暮卷西山雨」，皆警句也。然不若「院落深沉杏花雨」为佳。予谓「杏花雨」固佳，然而「梨花院落溶溶月，柳絮池塘淡淡风」，却于风月上写出柳絮梨花，尤有精神。然尝欲转移两句，作「溶溶院落梨花月，淡淡池塘柳絮风」，此老杜「红稻啄余鹦鹉粒，碧梧栖老凤凰枝」格也。（《休斋》）
△先得之句
曼卿一日春初，见阶砌初生之草，其屈如钩，而颜色未变，因得一句云：「草屈金钩绿未回」，遂作早春一篇，旬日方足成。曰：「檐垂冰筯晴先滴，草屈金钩绿未回。」其不逮先得之句远甚。始知诗人一篇之中，率是先得一联或一句，其最警拔者是也。（《桐江诗话》）
△谢伯景
《欧阳文忠公诗话》称谢伯景之句，如「园林换叶梅初熟」，不若「庭草无人随意绿」也。「池馆无人燕学飞」，不若「空梁落燕泥」也。盖伯景句意凡近，似所谓西昆体，而王胄、薛道衡峻洁可喜也。（《隐居诗话》）
△田舍翁火炉头之作
沈彬好评诗，李建动匿孙鲂于斋中，伺彬至，以鲂诗访之。彬曰：此非有风雅，但得田舍翁火炉头之作尔。鲂遽出，让彬曰：非有风雅，固闻命矣；拟田舍翁，无乃太过乎！彬笑曰：子夜坐句云：「划多灰渐冷，坐久席成痕。」此非田舍翁火炉上所作而何？阖坐大笑。
△诗可以观人
吕献可诲尝云：丁谓诗有「天门九重开，终当掉臂入」，王元之禹偁读之曰：入公门犹鞠躬如也，天门岂可掉臂入乎！此人必不忠。后果如其言。（《高斋诗话》）

○古诗
△晦庵之论
古诗须看西晋以前，如乐府诸作皆佳。
△诚斋之论
五言古诗，句雅淡而味深长者，陶渊明、柳子厚也。如少陵羌村、后山送内，皆有一唱三欢之声。
△诚斋评五言长韵
五言长韵古诗，如白乐天游悟真寺诗一百韵，真绝倡也。
△诚斋评五言长韵要典雅重大
褒颂功德五言长韵律诗，最要典雅重大，如杜子美云：「凤历轩辕纪，龙飞四十春。八荒开寿域，一气转洪钧。」又「碧瓦初寒外，金茎一气旁。山河扶绣户，日月近雕梁。」李义山云：「帝作黄金阙，天开白玉京。有人扶太极，是夕降元精。」
△诚斋评七言长韵
七言长韵古诗，如杜少陵丹青引、曹将军画马、奉先县刘少府山水障歌等篇，皆雄伟宏放，不可捕捉。学诗者于李、杜、苏、黄诗中求此等类，诵读沈酣，深得其意味，则落笔自绝矣。

○律诗
△陵阳论王介甫律诗
王介甫律诗甚是律诗，篇篇作曲子唱得。盖声律不止平侧二声，当分平上去入四声，且有清浊，所以古人谓之吟诗，声律即吟咏乃可也。仆曰：鲁直所谓诗须皆可弦歌，公之意也。（《室中语》）
△金针诗格
第一联谓之「破题」，欲如狂风卷浪，势欲滔天，又如海鸥风急，鸾凤倾巢，浪拍禹门，蛟龙失穴。第二联谓之「颔联」，欲似骊龙之珠，善抱而不脱也。亦谓之「撼联」者，言其雄赡道（疑遒字误）劲，能捭阖天地，动摇星辰也。第三联谓之「警联」，欲似疾雷破山，观者骇愕，搜索幽隐，哭泣鬼神。第四联谓之「落句」，欲如高山放石，一去不回。
△诚斋非金针
诚斋以为不然。诗已尽而味方永，乃善之善也。子美重阳诗云：「明年此会知谁健，醉把茱萸仔细看。」夏日李尚书期不赴云：「不是尚书期不顾，山阴野雪兴难乘。」
△诚斋评七言律
七言褒颂功德，如少陵、贾至诸人倡和早朝大明宫，乃为典雅重大。和此诗者，岑参云：「花迎剑佩星初落，柳拂旌旗露未干。」最佳。

○绝句
△诚斋之论
五七字绝句，最少而难工，虽作者亦难得四句全好者。晚唐人与介甫最工于此。如李义山忧唐之衰云：「夕阳无限好，其奈近黄昏。」如「青女素娥俱耐冷，月中霜里斗婵娟。」如「芭蕉不展丁香结，同向春风各自愁。」如「莺花啼又笑，毕竟是谁春。」唐人铜雀台云：「人生富贵须回首，此地岂无歌舞来。」皆佳句也。如介甫云：「更无一片桃花在，为问春归有底忙。」「祗是虫声已无梦，五更桐叶强知秋。」「百啭黄鹂看不见，海棠无数出墙头。」「暗香一阵连风起，知有蔷薇涧底花。」不减唐人。然鲜有四句全好者。杜牧之云：「清江漾漾白鸥飞，绿净春深好染衣。南去北来人自老，夕阳长送钓舡归。」唐人云：「树头树尾觅残红，一片西飞一片东。自是桃花贪结子，错教人恨五更风。」韩渥云：「昨夜三更雨，临明一阵寒。蔷薇花在否，侧卧卷帘看。」介甫云：「水际柴门一半开，小桥分路入青苔。背人照影无穷柳，隔屋吹香并是梅。」东坡云：「暮云收尽溢清寒，银汉无声转玉盘。此生此夜不长好，明月明年何处看。」四句皆好矣。

卷十三
○三百篇
△晦庵谓学诗者必本之三百篇
诗之为经，人事浃于下，天道备于上，而无一理之不具。学诗者当本之二南以求其端，参之列国以尽其变，正之于雅以大其规，和之于颂以要其止，此学诗之大旨也。于是乎章句以纲之，训诂以纪之，讽咏以昌之，涵濡以体之，察之德性显微之间，审之言行枢机之始，则修身及家，平均天下之道，其亦不待他求而得于此矣。
三百篇，情性之本。离骚，词赋之宗。学诗而不本于此，是亦浅矣。
△晦庵论读诗看诗之法
诗须是沉潜讽诵，玩味义理，咀嚼滋味，方有所益。
须是先将诗来吟咏四五十遍了，方向可注。看了又吟咏三四十遍，使意思自然融液浃洽，方有见处。
诗全在讽诵之功。
看诗不须着意去里面分解，但是平平地涵泳自好。
因论诗曰：古人情意温厚宽和，道得言语自恁地好。
看诗义理外，更好看他文章。
诗，古之乐也。亦如今之歌曲，音各不同。
△晦庵论国风雅颂
大率国风是民庶所作之诗，雅是朝廷之诗，颂是宗庙之诗。
△晦庵论六义
诗有六义焉：一曰风、二曰赋、三曰比、四曰兴、五曰雅、六曰颂。此一条乃三百篇之纲领管辖。风、雅、颂者，声乐部分之名也。风则十五国风、雅则大小雅、颂则三颂也。赋、比、兴则所以制作风、雅、颂之体也。赋者直陈其事，如葛覃、卷耳之类是也。比者以彼状此，如螽斯、绿衣之类是也。兴者托物兴词，如关雎，免罝之类是也。盖众作虽多，而其声音之节，制作之体，不外乎此。故大师之教国子，必使之以是六者三经而三纬之，则凡诗之节奏指归，皆将不待讲说，而直可吟咏以得之矣。
△溪论四始六义
古今论四始、六义者多矣，无若伊上老人之说当也。若如郑说，则二者相乱：风、雅、颂既重出，赋、比、兴终无归着。四始者，言风、赋、雅、颂之四种。六义，则凡诗中皆有此六义也。一曰风，非国风之风；五曰雅，六曰颂，非大雅、小雅之雅，商颂、周颂之颂也。诗固云：风、风也，教也。凡风化之所系，皆风也。赋者铺陈其事，比者引物连类，兴者因事感发，雅者陈其正理，颂者美而祝之。以诗考之，则「采采卷耳，不盈倾筐」为兴，「天〔生〕蒸民，有物有则。民之秉彝，（○原误作寻）好是懿德」为雅也。自汉以来，各自立一家之体，则诗人之风，如建安之风豪健，晋宋之风放荡，齐梁之风流丽，其余随其所长，各自为一家之风。然古人不必指事言情，而后鉴戒。其刚柔、缓急、喜怒、哀乐之间，风教存乎其中矣。所以上以风化下，下以风刺上，感人也远，入人也深。自诗人之后失其本。余五者古今甚同，不可移易。立此六义，该括尽矣。毛公解诗，多云「兴也」，与郑说便自不同。然则古人之论殆如此。自郑氏以来，遂汨之也耶？
△陵阳发明思无邪之义
仆尝论为诗之要。公曰：诗言志，当先正其心志，心志正，则道德仁义之语、高雅淳厚之义自具。三百篇中有（原误作羞）有刺，所谓「思无邪」也。先具此质，却论工拙。（《室中语》）

○楚词
△晦庵论楚词
楚词平易，后人学做者反艰深了，都不可晓。
离骚初无奇字，只恁说将去，自是好。后来如鲁直恁地着气力做，只是不好。
古赋须熟看屈、宋、韩、柳所作，乃有进步处。入本朝来，骚学殆绝。秦、黄、晁、张之徒，不足学也。
诗音律是自然如此，这个与天通。古人音韵宽，后人分得密，后隔了。离骚句中，发两个例在前：「朕皇考曰伯庸」、「庚寅吾以降（洪）」、「又重之以修能（耐）」、「纫秋兰以为佩」，后人不晓，却谓只此两韵如此。某有《楚辞叶韵》，作子厚名氏，刻在漳州。
荀卿所作成相，凡三章，杂陈古今治乱兴亡之效，托声诗以风时君，若将以为工师之诵于贲之规者。其词亦托于楚而作，颇有补于治道。
越人歌乃楚王之弟鄂君，泛舟于新波之中，榜枻越人拥棹而歌此词。其义鄙亵不足言。特以其自越而楚，不学而得其余韵，且于周师六诗之所为兴者，亦有契焉。知声诗之体，古今共贯，胡越一家，有非人之所能为者。
司马相如之文，能侈而不能约，能谄而不谅。其上林、子虚之作，既以夸丽而不得入于楚词。大人之于远游，其渔猎又泰甚，然亦终归于谀也。特长门赋、哀二世赋为有讽谏之意。而哀二世赋所为作者，正当时之商监，尤当倾意极言，以寤主听。顾乃低徊局促，而不敢尽其词焉，亦足以知其阿意取容之可贱也。不然，岂其将死，而犹以封禅为言哉。
顾况诗有集，然皆不及其见于韦应物诗集者之胜。归来子录其楚词三章，以为可与王维相上下，予读之信然。然其朝上清者有曰：「利为舟兮灵为马，因乘之觞于瑶池之上兮，三光罗列而在下。」则意非维所能及。然他语殊不近也。独日晚歌一篇，亦以为气虽浅短，而意若差健云。
韩愈所作十操，如将归、龟山、拘幽、残形四操近楚词，其六首似诗。愈博学羣书，奇辞奥旨，如取诸室中物，以其所涉博，故能约而为此也。夫孔子于三百篇，皆弦歌之操，亦弦歌之辞也。其取兴幽眇，怨而不言，最近离骚，本古诗之衍者，至汉而衍极，故离骚亡。操与诗赋同出而异名，盖衍复于约者。约故去古不远。然则后之欲为离骚者，惟约犹迨之。
柳宗元窜斥，崎岖蛮瘴间，堙阨感郁，一寓于文，为离骚数十篇。惩咎者，悔志也。其言曰：「苟余齿之有惩兮，蹈前烈而不颇。」后之君子欲成人之美者，读而悲之。
邢居实自少有逸才，大为苏黄诸公所称许，而不幸早死。其作秋风三迭时，年未弱冠。然味其言，神会天出，如不经意，而无一字作今人语。同时之士，号称前辈，名好古学者，皆莫能及。使天寿之，则其所就，岂可量哉！
△沧浪论楚词
楚词惟屈、宋诸篇当熟读，外此惟贾谊怀沙、淮南王招隐、严夫子哀时命宜熟之，其它亦不必。
九章不如九歌。九章哀郢尤妙。前辈谓大招胜招魂，不然。读骚之久，方识其味。须歌之抑扬，涕洟满襟，然后为真识离骚，否则如戛釜撞瓮耳。
唐人惟柳子厚深得骚学，退之、李观皆所不及。若皮日休九讽，不足为骚。

○两汉
△古诗十九首
古人渺邈，人代难详；推其文体，固是炎刘之制，非衰周之唱。（锺嵘《诗评》）
读古诗十九首，及曹子建诗如「明月入高楼，流光正徘徊」之类诗，皆思深远而有余意，言有尽而意无穷也。学者当以此等诗常自涵养，自然下笔高妙。（《吕氏童蒙训》）

△苏李
苏子卿、李少卿之徒，工为五言，虽文律各异，雅郑之音亦杂，而词意简远，指事言情，自非有为而为，则文不妄作。（唐元稹撰子美墓志）
秦少游云：苏李之诗，长于高妙。
△晦庵论垓下帐中之歌
项羽所作垓下、帐中之歌，其词慷慨激烈，有千载不平之余愤。若其成败得失，则亦可以为强不知义者之深戒。
△晦庵论大风歌
文中子曰：大风安不忘危，其霸心之存乎！美哉乎其言之大也。汉之所以有天下，而不能为三代之王，其以是夫！然自千载以来，人主之词，亦未有若是其壮丽而奇伟者也。呜呼，雄哉！
△晦庵论贾谊
贾谊以长沙卑湿，自恐寿不得长，故作鵩赋以自广。太史公读之，叹其同死生，轻去就，至为爽然自失。以今观之，凡谊所称，皆列御寇、庄周之常言，又为伤悼无聊之故，而藉之以诳者。夫岂真能原始及终，而得夫朝闻夕死之实哉？谊有经世之才，文章盖其余事。其奇伟卓绝，亦非司马相如辈所能彷佛，而扬雄之论，常高彼而下此。而韩愈亦以马、扬厕于孟子、屈原之列，而无一言以及谊，余皆不识其何说也。
△晦庵论班倢伃蔡琰
班倢伃所作自悼赋，归来子以为其词甚古，而侵寻于楚人，非特妇人女子之能言者，是固然矣。至于情虽出于幽怨，而能引分以自安，援古以自慰，和平中正，终不过于惨伤，又其德性之美、学问之力，有过人者，则论者有不及也。呜呼贤哉！柏舟、绿衣，见录于经。其词义之美，殆不过此云。
蔡琰所作胡笳，虽不规规于楚语，而其哀怨发中，不能自已之言，要为贤于不病而呻吟者也。范史乃弃此而独取其悲愤二诗。二诗词意浅促，非此词比，眉山苏公已辨其妄矣。蔚宗文下固有不察，归来子祖屈而宗苏，亦未闻此，何耶？琰失身胡虏，不能死义，固无可言。然犹能知其可耻，则与扬雄反骚之意，又有间矣。

○建安
△总论
建安诗辩而不华，质而不俚，风调高雅，格律遒壮。其言直致而少对偶，指事情而绮丽，得风、雅、骚人之气骨，最为近古者也。一变而为晋、宋，再变而为齐、梁。唐诸诗人，高者学陶、谢，下者学徐、庾，惟老杜、李太白、韩退之早年皆学建安，晚乃各自变成一家耳。李太白多建安句法，而罕全篇，多杂以鲍明远体。东坡称蔡琰诗笔势似建安诸子。前辈皆留意于此，近来学者遂不讲耳。（《诗眼》）
△魏文帝
魏文帝其源出于李陵，颇有仲宣之体则。新歌百许篇，率皆鄙直如偶语。惟「西北有浮云」十余首殊美，体赡可观，始见其功矣。不然，亦何以铨衡羣英，对扬厥弟之美。（《诗评》）
△曹子建
子建诗其源出于国风，骨气高奇，辞采华茂，情兼雅怨，体备文质，粲然溢古，卓尔不群。嗟乎！陈思王之于文章也，譬如人伦之有周孔，鳞羽之有龙凤，音乐之有琴笙，女工之有黼黻。俾尔怀铅吮墨之士，宜乎拘篇章而景慕，仰余辉以自烛。故孔氏之门如用诗，则公干升堂，思王入室，景阳、潘、陆，自可坐于廊庑间矣。（锺嵘《诗评》）
△王仲宣
仲宣诗，其源出于李陵，若发愀怆之辞，文秀而质羸；在曹、刘间别构一体。方陈思不足，比魏文有余。（《诗评》）
△刘公干
公干诗，其源出于古诗，仗气爱奇，动多振绝；贞骨陵霜，高风跨俗。但气过其文，然陈思已往，稍称独步。（《诗评》）

○六代
△总论
汉魏后陵迟衰微，讫于有晋太康中，三张、二陆、两潘、一左，勃然复兴，踵武前王，流风末派，亦文章之中兴也。永嘉时贵黄老，尚虚谈，于时篇什，理过其辞，淡然寡欲。爰及江表，微波尚传，孙绰、许询、桓、庾诸公，诗皆平典，〔似〕道德论，建安风力尽矣。于是郭景纯用俊上之才，变创其体；刘越石仗清刚之气，赞成厥美。然彼众我寡，亦未动俗。逮义熙中，谢益寿斐然之作；永嘉有谢灵运，才高辞盛，富艳难踪，固以含刘跨郭，凌轹潘、左。故知陈思为建安之杰，公干、仲宣、陆机为辅，此皆五言之冠冕，文辞之命世也。（《诗评》）
晦庵云：齐梁间人诗，读之使人四肢皆懒慢不收拾。
△褒贬不同
六朝诸人之诗，不可不熟读。如萧悫「芙蓉露下落，杨柳月中踈。」锻炼至此，自唐以来，无人能及也。退之云：「齐梁及陈隋，众作等蝉噪。」此语吾不敢议，亦不敢从。（《许彦周诗话》）
△五言之警策
阮籍咏怀，子卿双凫，嵇康双鸾，茂先寒食，平叔单衣，安仁倦暑，景阳苦雨，灵运邺中，士衡拟古，越石感乱，景纯游仙，王微风月，谢客山水，叔元离燕，明远戍边，太冲咏史，颜延入洛；陶公咏贫之制，惠连捣衣之作：斯皆五言之警策者也。所谓篇章之珠泽，文彩之邓林乎！（锺嵘《诗评》，下同）
△阮嗣宗
嗣宗诗，其源出于风雅，无雕虫之巧，而咏物咏怀，可以陶性灵，发幽思；言犹耳目之内，情寄八荒之外。洋洋乎源于风雅，使人忘其鄙近，自致远大。（《诗评》）
△张茂先
茂先诗，其源出于王粲，其体浮艳，兴托多奇，巧用文字，务其妍冶，虽名高曩代，而敦亮之士，犹恨儿女情多，风云气少。谢康乐云：张公虽复千箱，犹一体耳。今置之甲科疑弱，乙之中品恨少，在季孟之间耳。（《诗评》）
△潘安仁
安仁诗，其源出于仲宣，翰林叹其翩翩弈弈，如翔禽之羽毛，衣帔之绡縠，犹尚浅于陆机，则机为深矣。谢混云：潘诗烂若舒锦，无处不佳；陆文如披沙拣金，往往得宝。余尝言陆才如海，潘才如江。（《诗评》）
△张景阳
景阳诗，其源出于王粲，文体华净，少病累，有巧构形似之言；雄于潘岳，靡于太冲，风流调达，实旷代之高才。其辞葱蒨，音韵铿锵，使人味之，亹亹不绝。（《诗评》）
△陆士衡
士衡诗，其源出于陈思，才高辞赡，举体华密。气少于公干，文劣于仲宣，但尚规矩，不贵绮错，有伤直寄之奇也。然且咀嚼英华，厌饫膏泽，故文章之源泉也。张叹其大才，信矣。〔又〕云：古诗，其源出于国风，陆机拟诗十二首，文温以丽，意悲而切，惊心动〔魄〕，几于一字千金。（《诗评》）
△刘越石
越石诗，其源出于王粲，善为凄戾之辞，且有清拔之气。琨既体良才，又离厄运；故善叙丧乱，多感恨之言。（《诗评》）
晦庵曰：刘琨诗高，东晋诗已不逮前人，齐、梁益浮薄矣。
△郭景纯
景纯诗宪潘岳，文体相辉，彪炳可翫。变中原平淡之体，故称中兴第一。翰林以为诗首。游仙之作，辞多慷慨，垂玄远之宗。（《诗评》）
文选注云：游仙之制，文多自叙，志狭中区，而辞无俗累。
△三谢
唐子西语录云：三谢诗，灵运为胜。当就选中写出熟读，自见其优劣也。又云：江左诸谢诗文，见文选者六人：希（宋本此下脱三叶）逸无诗，宣远、叔源有诗不工，今取灵运、惠连、元晖诗合六十四篇，为三谢诗。是三人者，诗至元晖，语益工，然萧散自得之趣，亦复少减，渐有唐风矣。于此可以观世变也。又云：灵运在永嘉，因梦惠连，遂有「池塘生春草」之句；元晖在宣城，因登三山，遂有「澄江净如练」之句；二公妙处，盖在于鼻无垩，目无膜尔。鼻无垩，斤将曷运；目无膜，鎞将曷施？所谓混然天成，天球不琢者欤！灵运如「矜名道不足，适己物可忽。」「清晖能娱人，游子澹忘归。」元晖诗如「春草秋更绿，公子未西归。」「大江流日夜，客心悲未央」等语，皆得三百篇之余韵。是以古今以为奇作。
△灵运
「池塘生春草，园柳变鸣禽。」世人多不解此语为工，盖欲以奇求之尔。此语之工，正在无所用意，猝然与景相遇，备以成章，不假绳削，故非常情之所能到。诗家妙处，当须以此为根本。而思苦言艰者，往往不悟。（《石林诗话》）
△惠连
二谢才思富健，恨其兰玉早雕，长辔未聘。秋怀、捣衣之作，虽灵运锐思，何以加焉！（《诗评》）
△元晖
元晖诗，其源出于谢琨，微伤细密，一章之中，自有玉石。然奇章秀句，足使叔原失步，明远变色。（《诗评》）

○靖节
△清淡之宗
渊明意趣真古，清淡之宗；诗家视渊明，犹孔门视伯夷也。（《西清诗话》）

△萧统论渊明
锺嵘评渊明诗，为古今隐逸诗人之宗。余谓陋哉斯言，岂足以尽之！不若萧统云：渊明文章不羣，词彩精拔，跌宕昭彰，独超众类，抑扬爽朗，莫之与京。横素波而傍流，干青云而直上。语时事则指而可想，论怀抱则旷而且真。加以贞志不休，安道苦节，不以躬耕为耻，不以无财为病。自非大道笃志，与道污隆，孰能如此乎！此言尽之矣。（《渔隐》）

△不可及
渊明诗所不可及者，冲澹深粹，出于自然，若曾用力学，然后知渊明诗非着力之所能成。（《龟山语录》）

△悠然见南山
东坡以渊明有「采菊东篱下，悠然见南山」，而无识者以「见」为「望」，不啻碔砆之与美玉。予观乐天效渊明诗，有云：「时倾一樽酒，坐望东南山。」然则流俗之失久矣。惟韦苏州答长安丞裴税诗，有云：「采菊露未晞，举头见秋山。」乃知真得渊明诗意，而东坡之说为可信。（《复斋漫录》）

△晦庵论归去来辞
欧阳公言：两晋无文章，幸独有归去来辞一篇耳。然其词义夷旷萧散，虽托楚声，而无其尤怨切蹙之病云。

△欧阳公论归去来辞
六一居士惟重陶渊明归去来，以为江左高文，当世莫及。涪翁云：颜、谢之诗，可谓不遗炉锤之功矣；然渊明之墙数仞，而不能窥也。东坡晚年尤喜渊明诗，在儋耳遂尽和其诗。荆公在金陵，作诗多用渊明诗中事，至有四韵诗，全使渊明诗者。（《遯斋闲览》）

△李格非论归去来辞
李格非善论文章，尝曰：诸葛孔明出师表，刘伶酒德颂，陶渊明归去来辞，李令伯乞养亲表；皆沛然如肝肺中流出，殊不见斧凿痕。是数君子在后汉之末，西晋之间，初未尝欲以文章名世，而其词意超迈如此！（《冷斋夜话》）

△休斋论归去来辞
陶渊明罢彭泽令，赋归去来，而自命曰辞。迨今人歌之，顿挫抑扬，自协声律，盖其词高甚。晋宋而下，欲追蹑之不能。汉武帝秋风词尽蹈袭楚辞，未甚敷畅；归去来则自出机杼，所谓无首无尾，无终无始，前非歌而后非辞，欲断而复续，将作而遽止；谓洞庭钧天而不淡，谓霓裳羽衣而不绮，此其所以超然乎先秦之世，而与之同轨者也。

△词简理足
饮酒诗云：「衰荣无定在，彼此更共之。」山谷云：此是西汉人文章，他人多少言语，尽得此理。（《溪诗话》）

△诗人以来无此句
荆公尝言：其诗有奇绝不可及之语，如「结庐在人境，而无车马喧。问君何能尔，心远地自偏。」由诗人以来，无此句也。然则渊明趣向不羣，词彩精拔，晋宋之间，一人而已。苕溪渔隐曰：荆公诗云：「先生岁晚事田园，鲁叟遗书废讨论。问讯桑麻怜已长，按行松菊喜犹存。农人调笑追寻壑。稚子欢呼出候门。遥谢载醪祛惑者，吾今欲辨已忘言。」所谓四韵全使渊明诗者，即此诗是也。

△得此生
东坡云：「秋菊有佳色，裛露掇其英。泛此忘忧物，远我遗世情。一觞虽独进，杯尽壶自倾。日入羣动息，归鸟趋林鸣。笑傲东轩下，聊复得此生。」靖节以无事为得此生，则见役于物者，非失此生耶！

△酒诗
饮酒诗云：「客养千金躯，临化消其宝。」宝不过躯，躯化则宝亡矣。人言靖节不知道，吾不信也。

△知道
东坡拈出渊明谈理之诗，有曰：「采菊东篱下，悠然见南山。」二曰：「笑傲东轩下，聊复得此生。」三曰：「客养千金躯，临化消其宝。」皆以为知道之言。盖絺章绘句，嘲风弄月，虽工何补！若观道者出语，自然超诣，非常人能蹈其轨辙也。（《韵语阳秋》）

△悟道
彭泽归去来辞云：「既自以心为形役，奚惆怅而独悲？」是此老悟道处。若人能用此两句，出处有余裕也。（《许彦周诗话》）

△辨诗品所论渊明诗
魏晋间人诗，大抵专攻一体，如侍宴、从军之类。故后来相与祖习者，亦但因所长而取之耳。谢灵运拟邺中七子与江淹杂拟是也。梁锺嵘作诗品，皆云：某人诗出于某，人亦以此为然。论陶渊明，乃以为出应璩。此语不知其所据。应璩诗不多见，惟《文选》载其百一诗一篇，所谓「下流不可处，君子慎厥初」者，与陶诗了不相类。五臣注引《文章录》云：曹爽多违法度，璩作诗以刺在位，若百分有补于一者。渊明正以脱略世故，超然物外为适，顾区区在位者，何足累其心哉！且此老何尝有意欲以诗自名，而追取一人而模仿之？此乃当时文士与进取而争长者所为。何期此老之浅！盖嵘之陋也。（《石林诗话》）

△坡谷叹渊明之绝识
山谷云：东坡在颍州时，因欧阳叔弼读元载传，叹渊明之绝识，遂作诗云：「渊明求县令，本缘食不足。束带向督邮，小屈未为辱，翻然赋归去，岂不念穷独！重以五斗米，折腰营口腹。云何元相国，万锺不满欲？胡椒铢两多，安用八百斛。以此杀其身，何翅抵鹊玉！往者不可悔，吾其反自烛。」渊明隐约栗里、柴桑之间，或饭不足也，颜延年送钱二十万，即日送酒家，与蓄积不知纪极，至藏胡椒八百斛者，相去远近，岂直睢阳苏合弹与蜣蜋粪丸比哉！

△东坡论渊明诗
东坡云：古之诗人有拟古之作矣，未有追和古人者也。追和古人，则始于东坡。吾于诗人无所甚好，独好渊明之诗；渊明作诗不多，然其诗质而实绮，癯而实腴，自曹、刘、鲍、谢、李、杜诸人，皆莫及也。

△山谷论渊明诗
山谷云：宁律不谐，而不使句弱；宁用字不工，不使语俗。此庾开府之所长也，然有意于为诗也。至于渊明，则所谓不烦绳削而自合者。虽然，巧于斧斤者多疑其拙，窘于检括者辄病其放。孔子曰：宁武子其知可及也，其愚不可及也。渊明之拙与放，岂可为不知者道哉！道人曰：如我按指，海印发光；汝暂举心，尘劳先起。说者曰：若以法眼观，无俗不真；若以世眼观，无真不俗。渊明之诗，要当与一丘一壑者共之耳。

△秦太虚效渊明挽辞
渊明自作挽辞，秦太虚亦效之。余谓渊明之辞了达，太虚之辞哀怨。渊明三首，今录其一云：「有生必有死，早终非命促。昨暮同为人，今旦在鬼录。魂气散何之，枯形寄枯木。娇儿索父啼，良友抚我哭。得失不复知，是非安能觉？千秋万岁后，谁知荣与辱。但恨在世时，饮酒不得足。」太虚云：「婴衅徒穷荒，茹哀与世辞。官来录我橐，吏来验我尸。藤束木皮棺，藁葬路傍陂。家乡在万里，妻子天一涯。孤魂不敢归，惴惴犹在兹。昔忝柱下史，通籍黄金闺。奇祸一朝作，飘零至于斯。弱孤未堪事，返骨定何时？修途缭山海，岂免从阇维。荼毒复荼毒，彼苍那得知！岁晚瘴江急，鸟兽鸣声悲。空蒙寒雨零，惨淡阴风吹。殡宫生苍藓，纸钱挂空枝。无人设薄奠，谁与饭黄缁！亦无挽歌者，空有挽歌辞。」东坡谓太虚齐死生，了物我，戏出此语。其言过矣。此言惟渊明可以当之，若太虚者，情锺世味，意恋生理，一经迁谪，则不能自释，遂怏忿而作此辞，岂真若是乎！（《渔隐》）

△贫士诗
贫士诗云：「九十行带索，饥寒况当年。」近一名士作诗云：「九十行带索，荣公老无依。」余谓之曰：陶诗本非警策，因有君诗，乃见陶之工。或讥余贵耳贱目，后错举两联，人多不能辨其孰为陶，孰为今诗也。则为解曰：荣启期事近出列子，不言荣公可知；九十，则老可知；行带索，则无依可知；五字皆赘也。若渊明意谓：至于九十，犹不免行而带索，则自少壮至于长老，其饥寒艰苦宜如此，穷士之所以可深悲也。此所谓君子于其言无所苟而已矣。古人文章，必不虚设耳。（《诗眼》）

△止酒诗
止酒诗云：「坐止高荫下，步止荜门里。好味止园葵，大欢止稚子。」余尝反复味之，然后知渊明之用意，非独止酒，而于此四者，皆欲止之。故坐止于树荫之下，则广厦华堂吾何羡焉？步止于荜门之里，则朝市声利吾何趋焉？好味止于噉园葵，则五鼎方丈吾何欲焉？大欢止于戏稚子，则燕歌赵舞吾何乐焉？在彼者难求，而在此者易为也。渊明固穷守道，安于丘园，畴肯以此而易彼乎？（《渔隐》）

△责子诗
山谷云：陶渊明责子诗曰：「白发被两鬓，肌肤不复实。虽有五男儿，总不好纸笔。阿舒已二八，懒惰故无匹。阿宣行志学，而不爱文术。雍端年十三，不识六与七。通子垂九龄，但觅梨与栗。天运苟如此，且进杯中物。」观渊明此诗，想见其人慈祥，戏谑可观也。俗人便谓渊明诸子皆不肖，而渊明愁叹见于诗耳。又云：杜子美诗：「陶潜避俗翁，未必能达道。观其着诗篇，颇亦恨枯槁。达士岂是足，默识盖不早。生子贤与愚，何其挂怀抱！」子美困顿于三川，盖为不知者诟病，以为拙于生事；又往往讥议宗文、宗武失学，故聊解嘲耳。其诗名曰「遣兴」，可解也。俗人便为讥病渊明，所谓痴人前不得说梦也。

卷十四
○谪仙
△千载独步
李阳冰云：太白不读非圣人之书，耻为郑卫之作，故其言多似天仙之辞。凡所著述，言多讽兴。自三代以来，风骚之后，驰驱屈宋，鞭挞扬马、千载独步，惟公一人。故王公趋风，列岳结轨，羣贤翕集，如鸟归凤。卢黄门云：陈拾遗横制短波，天下质文翕然一变，至今朝诗体，尚有梁、陈宫掖之风，至公大变，扫地并尽。古今文集，遏而不行，唯公文章，横被六合，可谓力敌造化欤。
△论太白人物
东坡云：李太白，狂士也，又尝失节于永王璘，此岂济世之人哉！而毕文简公以王佐期之，不亦过乎？曰：士固有大言而无实，虚名不适于用者，然不可以此料天下士。士以气为主。方高力士用事，公卿大夫争事之，而太白使脱鞾殿上，固已气盖天下矣。使之得志，必不肯附权幸以取容，其肯从君于昏乎？夏侯湛赞东方生云：「开济明豁，包含宏大。陵轹卿相，嘲哂豪杰。笼罩靡前，蹈藉贵势。出不休显，贱不忧戚。戏万乘如僚友，视俦列如草芥。雄节迈偷，高气盖世。可谓拔乎其萃，游方之外者也。」吾于太白亦云。太白之从永王璘，当由迫胁。不然，璘之狂肆寝陋，虽庸人知其必败也。太白识郭子仪之为人杰，而不能知璘之无成，此理之必不然也。吾不可以不辨。
△惊动千古
六一居士云：「落日欲没岘山西，倒着接篱花不迷。襄阳小儿齐拍手，大家齐唱白铜鞮。」此常言也。至于「明月清风不用一钱买，玉山自倒非人推。」然后见太白之横放。所以惊动千古者，固不在此乎？
△气盖一世
如「晓月出天山，苍茫云海间。长风一万里，吹度玉门关。」及「沙墩至梁苑，二十五长亭。大舶夹双橹，中流鹅鹳鸣。」之类，皆气盖一世。学者能熟味之，自然不浅矣。（《童蒙训》）
△论太白作诗
太白以峭讦矫时之状，不得大用，流斥齐鲁。眼明耳聪，恐贻颠踣，故狎弄杯觞，沈溺曲蘗，耳一淫乐，目混黑白。或酒醒神健，视听锐发，振笔着纸，乃以聪明移于月露风云，使之涓洁飞动；移于草木禽鱼，使之妍茂褰掷；移于闺情边思，使之壮气激人，离情溢目；移于幽岩邃谷，使之辽历物外，爽人精魄；移于车马弓矢，悲惯酣歌，使之驰骋决发，如睨幽并，而失意放怀，尽见穷通焉。（沈光李白酒楼记）
△见古人用意处
山谷言：学者不见古人用意处，但得其皮毛，所以去之更远。如「风吹柳花满店香」，若人复能为此句，亦未是太白。至于「吴姬压酒劝客尝」，「压酒」字他人亦难及。「金陵子弟来相送，欲饮不饮各尽觞」，益不同。「请君试问东流水，别意与之谁短长」，至此乃真太白妙处，当潜心焉。故学者先以识为主，禅家所谓正法眼，直须具此眼目，方可入道。（《诗眼》）
△百世之下想见风采
太白历见司马子微、谢自然、贺知章。或以为可与神游八极之表，或以为谪仙人，其风神超迈英爽可知。后世词人状者多矣，亦间于丹青见之，俱不若少陵「落月满屋梁，犹疑照颜色。」熟味之，百世之下，想见风采。此与李白传神诗也。（《西清诗话》）
△人中凤凰麒麟
太白豪放，人中凤凰麒麟。譬如生富贵人，虽醉着暝暗啽艺中作无义语，终不作寒乞声。（山谷）
△歌诗
李白歌诗，度越六代，与汉魏乐府争衡。（黄鲁直）
△逸诗
新安水西寺，寺倚山背，下瞰长溪，太白题诗断句云：「槛外一条溪，几回流碎月。」今集中无之。（《渔隐》）
△奇语
东坡云：「湘中老人读黄老，手援紫藟坐碧草。春至不知湘水深，日暮忘却巴陵道。」唐末有人见作是诗者，词气殆是李谪仙。予都下见有人携一纸文书，字则颜鲁公也。墨迹如未干，纸亦新健。其诗云：「朝披梦泽云，笠钓青茫茫。」此语非太白不能道也。苕溪渔隐曰：太白此诗中复云：「暮跨紫鳞去，海气侵肌凉。」亦奇语也。
△云烟中语
太白仙去后，人有见其诗，略云：「断崖如削瓜，岚光破崖绿。天河从中来，白云涨川谷。玉案勑文字，世眼不可读。摄身凌青霄，松风吹我足。」又云：「举袖露条脱，招我饭胡麻。」真云烟中语也。（《西清诗话》）
△晦庵谓太白圣于诗
李太白非无法度，乃从容于法度之中，盖圣于诗者也。
△晦庵论太白诗
李太白天才绝出，尤长于诗，而赋不能及魏晋。独鸣皐歌一篇近楚词。然归来子犹以为白才自逸荡，故或离而去之者，亦为知言云。
陈光泽见示所藏广成子画像，偶记李太白诗云：「世道日交丧，浇风变淳原。不求桂树枝，反栖恶木根。所以桃李树，吐华竟不言。大运有兴没，羣动若飞奔。归来广成子，去入无穷门。」因写以示之。今人舍命作诗，开口便说李杜，以此观之，何曾梦见他脚板耶！
△瀑布诗
太白望庐山瀑布绝句云：「日照香炉生紫烟，遥看瀑布挂长川。飞流直下三千尺，疑是银河落九天。」东坡美之，有诗云：「帝遣银河一派垂，古来惟有谪仙词。」然余谓太白前篇古诗云：「海风吹不断，江月照还空。」磊落清壮，语简而意尽，优于绝句多矣。（《渔隐》）
△夜怀诗
李白庐山东林寺夜怀诗：「我寻青莲宇，独往谢城阙。霜清东林钟，水白虎溪月。天香生虚空，天乐鸣不歇。宴坐寂不动，大千入毫发。湛然冥真心，旷劫断出没。」予因思静胜境中，当有自然清气，名曰天香，自流清音，名曰天乐。予故以闲灵响自为天簧，亦取天籁之义。此盖唯变所适，不可致诘也。（《法藏碎金》）
△辨集中有非李白之作
今太白集中，有归来乎、笑矣乎及赠怀素草尽数诗，决非太白作。盖唐末五代间学齐己辈诗也。余旧在富阳，见国清院太白诗，绝凡近。过彭泽兴唐院，又见太白诗，亦非是。良由太白豪俊，语不甚择，集中亦往往有临时率然之句，故使庸妄者敢耳。若杜子美，世岂复有伪撰耶。余尝舟次姑熟堂下，读姑熟十咏，怪其语浅近，不类李白。王平甫云：此李赤诗也。赤见柳子厚集，自比李白，故名赤。其后为厕鬼所惑以死。今观其诗止此，则其人心疾久矣，岂厕鬼之罪也。（东坡）苕溪渔隐曰：东坡此语，盖有所讥而云。
△不主故常
余评李太白诗，如黄帝张乐于洞庭之野，无首无尾，不主故常，非墨工椠人所可拟议。（山谷）
△太白之学本出纵横
太白之从永王璘，世颇疑之。《唐书》载其事甚略，亦不为明辨其是否。独其诗自序云：「半夜水军来，浔阳满旌旃。空名适自误，迫胁上楼船。从赐五百金，弃之若浮烟。辞官不受赏，翻谪夜郎天。」然太白岂从人为乱者哉！盖其学本出从横，以气使自任。当中原扰攘时，欲藉之以立奇功耳。故其东巡歌有「但用东山谢安石，为君谈笑静胡沙」之句。至其卒章乃云：「南风一扫胡尘静，西入长安到日边」亦可见其志矣。大抵才高意广如孔北海之徒，固未必有成功。而知人料事，尤其所难。议者或责以璘之猖獗，而欲仰以立事，不能如孔巢父、萧颖士察于未萌，斯可矣。若其志，亦可哀已。（《蔡宽夫诗话》）
△白不识理
李白诗类其为人，俊发豪放，华而不实，好事喜名，不知义理之所在也。语用兵，则先登陷阵，不以为难；语游侠，则白昼杀人，不以为非；此岂其诚能也。白始以诗酒奉事明皇，遇谗而去，所至不改其旧。永王将去江淮，白起面从之不疑，遂以放死。今观其诗固然。唐诗人李杜称首，今其诗皆在。杜甫有好义之心，白所不及也。汉高祖归丰沛，作歌曰：「大风起兮云飞扬，威加海内兮归故乡，安得猛士兮守四方。」高帝岂以文字高世者，帝王之度固然，发于中而不自知也。白诗反之，曰：「但歌大风云飞扬，安用猛士守四方。」其不识理如此。老杜赠白诗有「重与细论文」之句，谓此类也哉。（苏子由）

○李杜
△诚斋谓李神于诗，杜圣于诗
诗人之诗，唐云李、杜，宋言苏、黄。苏似李，黄似杜。苏、李之诗，子列子之御风，无待乎舟车也。黄、杜之诗，灵均之乘桂舟、驾玉车，有待而未始有待也。无待者，神于诗欤？有待而未尝有待者，圣于诗欤？（文集）
△一世冠
唐三百年，言诗则杜甫、李白卓然以所长为一世冠。（《文艺传》序）
△杜甫光掩前人，后来无继
或问王荆公云：公编四家诗，以杜甫为第一，李白为第四，岂白之才格词致不逮甫也。公曰：白之歌诗，豪放飘逸，人固莫及，然其格止于此而已，不知变也。至于甫，则悲欢穷泰，发敛抑扬，疾徐纵横，无施不可。故其诗有平淡简易者，有绵丽精确者，有严重威武若三军之帅者，有奋迅驰骤若泛驾之马者，有淡泊闲静若山谷隐士者，有风流酝藉若贵介公子者。尽其诗绪密而思深，观者苟不能臻其阃奥，未易识其妙处，夫岂浅近者所能窥哉！此甫之所以光掩前人，而后来无继也。元稹以谓兼人所独专，斯言信矣。或者又曰：评诗者谓甫期白太过，反为白所诮。公曰：不然。甫赠白诗，则云「清新庾开府，俊逸鲍参军。」但比之庾信、鲍照而已。又曰：「李侯有佳句，往往似阴铿。」铿之诗又在鲍、庾下矣。饭颗之嘲，虽一时戏剧之谈。然二人者，名既相逼，亦不能无相忌也。（《遯斋闲览》）
△二公优劣
太白：「辞粟卧首阳，屡空饥颜回。当代不饮酒，虚名安在哉。」「君不见梁王池上月，昔照梁王尊酒中。梁王已去明月在，黄鹤怨解啼春风。分明感激眼前事，莫惜醉卧桃园东。」又「平原君安在，科斗生古池。坐客三千人，而今知有谁。」「君不见孔北海，英风豪气今何在。君不见裴尚书，土坟三尺蒿藜居。」此类者尚多。愚谓虽累千万篇，只是此意，非如少陵伤风忧国，感事触景，忠诚激切，寓蓄深远，各有所当也。子美除草云：「草有害于人，曾何生阻修。芒刺在我眼，焉能待高秋。」其愤邪嫉恶，欲芟夷蕴崇之以肃清王所者，怀抱可见。临川有「勿去草，草无恶，如此世俗俗浮薄。」此方外之语，异乎农夫之务去也。游山寺云：「虽有古殿存，世尊亦蒙埃。山僧衣蓝缕，告诉栋梁摧。」本即所赋事，自然及于乘兴蒙尘，股肱非材之意，忠义所感，一饭不忘君耶？（《溪诗话》）
△思赜深远
元稹作李杜优劣论，先杜而后李。韩愈不以为然，作诗曰：「李杜文章在，光焰万丈长。不知羣儿愚，何用故谤伤。蚍蜉撼大树，可笑不自量。」为微之发也。元稹自谓知老杜矣，其论曰：「上该曹、刘，下薄沈、宋。」至退之则曰：「刺手拔鲸牙，举瓢酌天浆。」夫高至于酌天浆，幽至于拔鲸牙，其思赜深远宜如何，而讵止于曹、刘、沈、宋之间耶？（《隐居诗话》）
△文章心术
世俗夸太白赐床调鼎为荣，力士脱靴为勇。愚观唐宗，渠于白岂真乐道下贤者哉，其意急得艳词媟语，以悦妇人耳。白之论撰，亦不过为「玉楼」、「金殿」、「鸳鸯」、「翡翠」等语，社稷苍生何赖？就使滑稽傲世，然东方生不忘纳谏，况黄屋既为之屈乎！说者以谋谟潜密，历考全集，爱国忧民之心如子美语，一何鲜也。力士闺闱腐庸，惟恐不当人主意，挟主势驱之，何所不可，脱靴乃其职也。自退之为「蚍蜉撼大木」之喻，遂使后学吞声。余窃谓如论其文章豪逸，真一代伟人。如论其心术事业，可施廊庙，李杜齐名，真忝窃也。（《溪诗话》）

○草堂
△墓志铭（元稹作）
余读诗至杜子美，而知古人之才，有所总萃焉。始唐虞时，君臣以赓歌相和，是后诗人继作。历夏、商、周千余年，仲尼缉拾选练，取其干预教化之尤者三百篇，其余无闻焉。骚人作，而怨愤之态繁；然犹去风雅日近，尚相比拟。秦汉以来，采诗之官既废，天下俗谣民讴，歌颂讽赋，曲度嬉戏之词，亦随时间作。至汉武帝赋柏梁诗，而七言之体具；苏子卿、李少卿之徒，尤工为五言，虽句读、文律各异，雅郑之音亦杂；而词意阔远，指事言情，自非有为而为，则文不妄作。建安之后，天下之士遭罹兵战，曹氏父子鞍马间为文，往往横槊赋诗，故其遒壮抑扬，怨哀悲离之作，尤极于古。晋世风概稍存；宋、齐之间，教失根本，士以简慢矫饰相尚，文章以风容色泽、放旷精清为高，盖吟写性灵，流连光景之文也，意义格力无取焉。陵迟至梁、陈，淫艳刻饰，佻巧小碎之极，又宋、齐之所不取也。唐兴，学官大振，历世之文，能者互出。而又沈、宋之流，研练精切，稳顺声势，谓之律诗。由是而后，文变之体极焉；而又好古者遗近，务华者去实；效齐、梁则不逮于晋、魏，工业府则力屈于五言；律切则骨格不存，闲暇则纤秾莫备。至于子美，所谓上薄风雅，下该沈、宋，言夺苏、李，气吞曹、刘；掩颜、谢之孤高，杂徐、庾之流丽：尽得古今之体势，而兼人人之所独专。如使仲尼考锻其旨要，尚不知贵其多乎哉！苟以为能，无可不可，则诗人已来，未有如子美者。是时山东人李白，亦以奇文取称，时人谓之李杜。余观其壮浪纵态，摆去拘束，模写物象，及乐府歌诗，诚以差肩于子美。至若铺陈终始，排比声韵，大或千言，次犹数百；词气奋迈，而风调清深；属对律切，而脱弃凡近，则李尚不能历其藩翰，况堂奥乎！苕溪渔隐曰：宋子京作唐史杜甫赞，秦少游作进论，皆本元稹之说，意同而词异耳。
△宋子京赞
唐兴，诗人承陈、隋风流，浮靡相矜。至宋之问、沈佺期等，研揣声音，浮切不差，而号律诗，竞相沿袭。逮开元间，稍裁以雅正，然恃华者质反，好丽者壮违；人得一概，皆自名所长。至甫，浑涵汪茫，千汇万状，兼古今而有之；他人不足，甫乃厌余，残膏剩馥，沾丐后人多矣。故元稹谓：诗人以来，未有如子美者。甫又善陈时事，律切精深，至千言不少衰，世号诗史。昌黎韩愈，于文章少许可；至歌诗，独推曰：「李杜文章在，光焰万丈长。」诚可信云。
△少游进论
杜子美之于诗，实集众家之长，适当其时而已。昔苏武、李陵之诗，长于高妙；曹植、刘公干之诗，长于豪逸；陶潜、阮籍之诗，长于冲澹；谢灵运、鲍照之诗，长于峻洁；徐陵、庾信之诗，长于藻丽。子美者，穷高妙之格，极豪逸之气，包冲澹之趣，兼峻洁之姿，备藻丽之态，而诸家之作所不及焉。然不集诸子之长，子美亦不能独至于斯也。岂非适当其时故耶！《孟子》曰：伯夷，圣之清者也；伊尹，圣之任者也；柳下惠，圣之和者也；孔子，圣之时者也；孔子之谓集大成。鸣呼，子美亦集诗之大成者欤！
△冷斋鲁訔序
骚人雅士，同知祖尚少陵，同欲模楷声韵，同苦其意律深严难读也。余谓少陵老人，初不事艰涩左隐以病人，其平易处，有贱夫老妇初可道者。至其深纯宏妙，千古不可追迹，则序事稳实，立意浑大；遇物写难状之景，纾情出不说之意；借古的确，感时深远，若江海浩溔（以沼切，大水貌），风云荡汨，蛟龙鼋鼍，出没其间，而变化莫测，风澄云霁，象纬回薄，错峙伟丽，细大无不可观。
又云：其敻邈高耸，则若凿太虚而噭万籁；其驰骤怪骇，则若仗天策而骑箕尾；其直截峻整，则若俨钩陈而界云汉。枢机日月，开阖雷电，昂昂然神其谋，挺其勇，握其正，以高视天壤，趋入作者之域，所谓真粹气中人也。公之诗，支而为六家：孟郊得其气焰，张籍得其简丽，姚合得其清雅，贾岛得其奇僻，杜牧、薛能得其豪健，陆龟蒙得其赡博，皆出公之奇偏尔，尚轩然自号一家，赫世煊俗。后人师拟不暇，矧合之乎！风雅而下，唐而上，一人而已。是知唐之言诗，公之余波及尔。
△王彦辅序
唐兴，承陈、隋之遗风，浮靡相矜，莫崇理致。开元之间，去雕篆，黜浮华，稍裁以雅正，虽絺句绘章，人得一概，各争所长。如太羹玄酒者，则薄滋味；如孤峰绝岸者，则骇廊庙；稼华可爱者，乏风骨；烂然可珍者，多玷缺。逮至子美之诗，周情孔思，千汇万状，茹古涵今，无有端涯。森严昭焕，若在武库见戈戟布列，荡人耳目。非特意语天出，尤工于用字；故卓然为一代冠，而历世千百，脍炙人口。
△半山老人画像赞
吾观少陵诗，谓与元气侔。力能排天斡九地，壮颜毅色不可求。浩荡八极中，生物岂不稠！丑妍巨细千万殊，竟莫见以何雕锼。惜哉命之穷，颠倒不见收。青衫老更斥，饿走半九州岛。瘦妻僵前子仆后，穰穰盗贼森戈矛。吟哦当此时，不废朝廷忧。尝愿天子圣，大臣各伊周。宁令吾庐独破受冻死，不忍四海赤子寒飕飕。伤屯悼屈止一身，嗟时之人我所羞。所以见公像，再拜涕泗流。推公之心古亦少，愿起公死从之游。
△三百篇之后便有子美
六经之后，便有司马迁；三百五篇之后，便有杜子美。六经不可学，亦不须学，故作文当学司马迁，作诗当学杜子美。二书亦须当读，所谓不可一日无此君也。（《唐子西语录》）
△老杜似孟子
《孟子》七篇，论君与民者居半，其欲得君，盖以安民也。观杜陵诗云：「穷年忧黎元，叹息肠内热。」又云：「谁能叩君门，下令减征赋。」寄梅学士诗：「几时高议排金门，长使苍生有环堵。」茅屋为秋风所破歌：「安得眼前突兀见此屋，宁令吾庐独破受冻死亦足。」见其志，大庇天下，仁心广大，真得孟子之所存矣。东坡问老杜何如人，或言似司马迁，但能名其诗耳。吾谓老杜似孟子，盖原其心也。（《溪》）
△晦庵论杜诗
杜诗初年甚精细，晚年旷逸不可当，如自秦川入蜀诸诗，分明如画，乃其少作也。
杜甫夔州以前诗佳，夔州以后，自出规摹，不可学。
△陵阳论诗能尽写物之工
杜少陵诗云：「两个黄鹂鸣翠柳，一行白鹭上青天。」王维诗云：「漠漠水田飞白鹭，阴阴夏木啭黄鹂。」极尽写物之工。后来唯陈无己有云：「黑云映黄槐，更着白鹭度」，无愧前人之作。（《室中语》）
△用诗书语
子美多用经书语，如曰：「车辚辚，马萧萧」，未尝外入一字。如曰：「济潭鳣发发，春草鹿呦呦。」皆浑然严重，如入天陛赤墀，植璧鸣玉，法度森严。然后人不敢用者，岂所造语肤浅不类耶！（《黄常明诗话》）
△诗史
先生以诗鸣于唐，凡出处去就，动息劳佚，悲欢忧乐，忠愤感激，好贤恶恶，一见于诗，读之可以知其世。学士大夫谓之诗史。（孙仅序）
《唐书．列女传》：王珪微时，母卢氏尝云：子必贵，但未知汝与游者？珪一日引房玄龄、杜如晦过之，母曰：汝贵无疑。所载止此而已。质之少陵诗，事未究也。送重表侄王砯云：「我之曾老姑，尔之高祖母。尔祖未显时，归为尚书妇。」则珪母杜氏，非卢氏也。又云：「隋朝大业末，房杜俱交友。长者来在门，荒年自餬口。家贫〔无〕供给，客位但箕箒。俄倾羞颇珍，寂寞人散后。入怪鬓发空，吁嗟为之久。自陈剪髻鬟，鬻市充沽酒。上云天下乱，宜与英俊厚。向窃窥数公，经纶亦俱有。次问最少年，虬髯十八九。子等成大名，皆因此人手。下云风云合，龙虎一吟吼。愿展丈夫雄，得辞儿女丑。秦王时在坐，真气惊户牖。及乎贞观初，尚书践台斗。夫人常肩舆，上殿称万寿。六宫师柔顺，法则化妃后。至尊均嫂叔，盛事垂不朽。」其上下详缔如此。且一妇人识真主于侧微，尤伟甚。史缺失而谬误，独少陵载之，号诗史，信矣。（《西清诗话》）
《桐江诗话》云：《西清诗话》辨王珪母姓杜，不姓卢，引少陵诗为证。今观其诗，不特不姓卢，乃王珪之妻，非母也。史氏之讹如此。少陵诗云：「我之曾老姑，尔之高祖母。尔祖未显时，归为尚书妇。」即知王珪之妻也。
△胸中吞几云梦
洞庭天下壮观，自昔骚人墨客，题之者众矣。如「水涵天影阔，山拔地形高。」「四顾疑无地，中流忽有山。」「鸟飞应畏堕，帆远却如闲。」皆见称于世。然未若孟浩然：「气蒸云梦泽，波动岳阳城。」则洞庭空旷无际，气象雄张，如在目前。至读子美诗，则又不然：「吴楚东南坼，乾坤日夜浮。」不知少陵胸中吞几云梦也。（同上）
△学老杜之法
老杜诗，凡一篇皆工拙相半，古人文章类如此，皆拙固无取，使其皆工，则峭急无古气，如李贺之流是也。然后世学者，当先学其工，精神气骨皆在于此。如望岳诗云：「齐鲁青未了。」洞庭诗云：「吴楚东南坼，乾坤日夜浮。」语既高妙有力，而言东岳与洞庭之大，无过于此。后来文士极力道之，终有限量，益知其不可及。望岳第二句如此，故先云「岱宗夫何如」；洞庭诗先如此，故后云「亲朋无一字，老病有孤舟」。使洞庭诗无前两句，而皆如后两句，语虽健，终不工。望岳诗无第二句，而云「岱宗夫何如」，虽曰乱道，可也。今人学诗，多得老杜平慢处，乃邻女效颦耳。（《诗眼》）
△工妙至到人不可及
诗人以一字为工，世固知之。惟老杜变化开阖，出奇无穷，殆不可以形迹捕诘。如「江山有巴蜀，栋宇自齐梁」，则其远数千里，上下数百年，只在「有」与「自」两字间，而吞山川之气，俯仰古今之怀，皆见于言外。滕王亭子「粉墙犹竹色，虚阁自松声」，若不用「犹」与「自」两字，则余八字，凡亭子皆可用，不必滕王也。此皆工妙至到，人力不可及。而此老独雍容闲肆，出于自然，略不见其用力处。今人多取其已用字模仿用之，偃蹇狭陋，尽成死法，不知意与境会，出言中节，凡字皆可用也。（《石林诗话》）
△一饭未尝忘君
太史公论诗，以为国风好色而不淫，小雅怨诽而不乱。以予观之，是特识变风变雅耳，乌睹诗之正乎！昔先王之泽衰，然后变风，发乎情，虽衰而未竭，是以犹止于礼义，以为贤于无所止者而已。若夫发于性，止于忠孝者，其诗岂可同日而语哉！古今诗人众矣，而杜子美为首，岂非以其流落饥寒，终身不用，而一饭未尝忘君也欤！（东坡）
△妙绝古今
有问荆公：老杜诗何故妙绝古今？公曰：老杜固尝言之，「读书破万卷，下笔如有神。」（《东皐杂录》）
△古今绝唱
杜子美诗，古今绝唱也。（李伯纪杜工部集序）
△高雅大体
山谷尝言，少时曾诵薛能诗云：「青春背我堂堂去，白发欺人故故生。」孙莘老问曰：此何人诗？对曰：老杜。莘老云：杜诗不如此。后山谷语传师云：庭坚因莘老之言，遂晓老杜诗高雅大体。传师云：若薛能诗，正俗所谓欺世耳。（《诗眼》）
△优柔感讽
刘攽诗话载子美诗云：「萧条六合内，人少虎狼多，少人慎勿投，虎多信所过。饥有易子食，兽犹畏虞罗。」言乱世人恶，甚于虎狼也。予观老杜潭州诗：「岸花飞送客，樯燕语留人。」与前篇同意。丧乱之际，人无乐善喜士之心，至于一将一迎，曾不若岸花樯燕也。诗在优柔感讽，不在逞豪放而致诟怒也。（《隐居诗话》）
△高深
读少陵诗，如驰骛晋楚之郊。以言其高，则邓林千岩，楩楠杞梓，扶踈摩云。以言其深，则溟波万顷，蛟龙鼋鼍，徜徉排空，拭眦极目。方且心骇神悸，莫知所以。若其甄别名状，实难为功。韩退之推其「光焰万丈长」，殆谓是矣。（郑卭序）
△诗有近质处
子美之诗词有近质者，如「麻鞋见天子」、「垢腻脚不韈」之句，所谓转石于千仞之山，势也。学者尤效之而过甚，岂远大者难窥乎！（王琪序）
△大雅堂
予谪居黔州，尽书子美两川夔峡诗，以遗丹棱杨素翁，俾刻之石，使大雅之音，久湮没而复盈三巴之耳。素翁又欲作高屋广楹庇此石，因请名焉。予名之曰大雅堂。仍为作记，其略云：由杜子美以来，四百余年，斯文委地，文章之士，随其所能，杰出时辈，未有升子美之堂者，况室家之好耶！余尝欲随欣然会意处，笺以数语，终以汩没世俗，初不暇给。虽然，子美诗妙处，乃在无意于文。夫无意而意已至，非广之以国风、雅、颂，深之以离骚、九歌，安能咀嚼其意味，闯然入其门耶！故使后生辈自求之，则得之深矣。使后之登大雅堂者，能以余说而求之，则思过半矣。彼喜穿凿者，弃其大旨，取其发兴，于所遇林泉、人物、草木、鱼虫，以为物物皆有所托，如世间商度隐语者，则子美之诗委地矣。（山谷）
△三种句
禅宗论云门有三种语：其一为随波逐浪句，谓随物应机，不主故常。其二为截断众流句，谓超出言外，非情识所到。其三为涵盖乾坤句，谓泯然皆契，无间可伺其深浅。以是为序，余尝戏为学子言老杜诗亦有此三种语。但先后不同，以「波漂菰米沉云黑，露冷莲房坠粉红」为涵盖乾坤句：以「落花游丝白日静，鸣鸠乳燕青春深」为随波逐浪句：以「百年地僻柴门迥，五月江深草阁寒」为截断众流句。若有解此，当与渠同参。（《石林诗话》）
△画山水诗
画山水诗，少陵数首，无人可继者，惟荆公观燕公山水诗前六句、东坡烟江迭嶂图一诗差近之。苕溪渔隐曰：少陵题画山水数诗，其间古风二篇，尤为超绝。荆公、东坡二诗，悉录于左，时时哦之，以快滞懑。
少陵奉先刘少府新画山水障歌云：「堂上不合生枫树，怪底江山起烟雾。闻君扫却赤县图，乘兴遣画沧洲趣。画师亦无数，好手不可遇。对此融心神，知君重毫素。岂但祁岳与郑虔，笔迹远过杨契丹。得非玄圃裂，无乃潇湘翻。悄然坐我天姥下，耳边已似闻清猿。反思前夜风雨急，乃是〔蒲〕城鬼神入。元气淋漓障犹湿，真宰上诉天应泣。野亭春还杂花远，渔翁暝踏孤舟立。沧浪水深青溟阔，欹岸侧岛秋毫末。不见湘妃鼓瑟时，至今斑竹临江活。刘侯天机精，爱画入骨髓。自有两儿郎，挥洒亦莫比。大儿聪明到，能添老树颠崖里。小儿心孔开，貌得山僧及童子。若耶溪，云门寺，吾独胡为在泥滓，青鞋布袜从此始。」
戏题王宰画山水图歌云：「十日画一水，五日画一石。能事不受相促迫，王宰始肯留真迹。壮哉昆仑方壶图，挂君高堂之素壁。巴陵洞庭日本东，赤岸水与银河通。中有云气随飞龙，舟人渔子入浦溆，山木尽亚洪涛风。尤工远势古莫比，咫尺应须论万里。焉得幷州快剪刀，剪取吴松半江水。」
荆公题燕侍郎山水图云：「往时濯足潇湘浦，独上九疑寻二女。苍梧之野烟漠漠，断垄连冈散平楚。暮年伤心波浪阻，不意画中能更睹。燕公侍书燕王府，王求一笔终不与。奏论谳死误当赦，全活至今何可数。仁人义士埋黄土，祇有粉墨归囊楮。」
东坡书王定国所藏烟江迭嶂图云：「江上愁心千迭山，浮空积翠如云烟。山耶云耶远莫知，烟空云散山依然。但见两崖苍苍暗绝谷，中有百道飞来泉。萦林络石隐复见，下赴谷口为奔川。川平山开林麓断，小桥野店依山前。行人稍度乔木外，渔舟一叶江吞天。使君何从得此本，黠缀毫末分清妍。不知人间何处有此境，径欲往买二顷田。君不见武昌樊口幽绝处，东坡先生留五年。春风摇江天漠漠，暮云卷雨山娟娟。丹枫翻鸦伴水宿，长松落雪鹭醉眠。桃花流水在人世，武陵岂必皆神仙。江山清空我尘土，虽有去路寻无缘。还君此画三叹息，山中故人应有招我归来篇。」（《许彦周诗话》）
△词气如百金战马
老杜陷贼时，有哀江头诗曰：「少陵野老吞声哭，春日潜行曲江曲。江头宫殿锁千门，细柳新蒲为谁绿！忆昔霓旌下南苑，苑中万物生颜色。昭阳殿里第一人，同辇随君侍君侧。辇前才人带弓箭，白马嚼啮黄金勒。翻身向天仰射云，一箭正坠双飞翼。明眸皓齿今何在？血污游魂归不得。清渭东流剑阁深，去住彼此无消息。人生有情泪沾臆，江水江花岂终极！黄昏胡骑尘满城，欲往城南忘城北。」予爱其词气如百金战马，注坡蓦涧，如履平地。得诗人之遗法。如白乐天诗词甚工，然拙于纪事，寸步不遗，犹恐失之，此所以望老杜之藩垣而不及也。
△有抔土障黄流气象
凡人做诗，中间多起问答之辞，往往至数十言，收拾不得，便觉气象委帖。子美赠卫处士诗略云：「焉知二十载，重上君子堂。昔别君未婚，儿女忽成行。怡然敬父执，问我来何方。」若使他人道到此下须更有数十句，而甫便云：「问答未及已，儿女罗酒浆。」此有抔土障黄流气象。（《漫斋语录》）
△九日诗
孟嘉落帽，前人以为胜绝。子美九日诗云：「羞将短发还吹帽，笑倩傍人为正冠。」其文雅旷达，不减昔人。故谓诗非力学可致，正须胸中度世耳。（《后山诗话》）
△送人诗
刘路左车为予言：尝收得唐人杂编时人诗册，有送惠二归故居诗云：「惠子白驹瘦，归溪惟病身。皇天无老眼，空谷滞斯人。崖蜜松花熟，山杯竹叶新。柴门了生事，黄绮未称臣。」真子美语也。白驹或作「驴」字。（《洪驹父诗话》）
△八哀诗纪行诗
八哀诗在古风中最为大笔，崔德符尝论斯文可以表里雅颂，中古作者莫及也。两纪行诗：发秦州至凤凰台，发同谷县至成都府，合二十四首，皆以经行为先后，无复差舛。昔韩子苍尝论此诗笔力变化，当与太史公诸赞并驾。学者宜常讽诵之。（少陵诗总目）
△夔州后诗
好作奇语，自是文章一病。但当以理为主，理得而辞顺，文章自然出羣拔萃。观子美到夔州后诗、退之自潮州还朝后文，皆不烦绳削，而自合矣。（山谷）
△贵其备
以子美之忠厚，疑若无愧于论交。其投赠哥舒翰开府诗：「开府当朝杰，论兵迈古风。先锋百胜在，略地两隅空。」其美之可谓至矣。及潼关吏诗，则曰：「哀哉桃林战，百万化为鱼。请嘱防关将，谨勿学哥舒。」何其先后之相戾若是哉！概以纯全之道，亦未能无疵也。（《艺苑雌黄》）
△村陋句
解忧诗云：「减米散同舟，路难思同济。向来云涛盘，众力亦不细。呀帆瞥眼过，飞橹本无蒂。得失瞬息间，致远思恐泥。百虑视安危，分明曩贤计。兹理庶可广，拳拳期勿替。」杜诗固无敌，然自致远以下句，真村陋也，此取其瑕瓋，世人雷同，不复讥评，过矣。然亦不能掩其美也。（东坡）

卷十五
○王维
△辋川之胜
「桃红复含宿雨，柳绿更带春烟。花落家童未扫，莺啼山客犹眠。」每哦此句，令人坐想辋川春日之胜，此老傲睨闲适于其间也。（《渔隐》）
△诗中有画画中有诗
味摩诘之诗，诗中有画；观摩诘之画，画中有诗。诗曰「蓝溪白石出，玉山红叶稀。山路元无雨，空翠湿人衣。」此摩诘之诗也。或曰：非也，好事者以补摩诘之遗。（东坡）
△造意之妙与造物相表里
「中岁颇好道，晚家南山陲。兴来每独往，胜事空自知。行到水穷处，坐看云起时。偶然值林叟，谈笑无回期。」此诗造意之妙，至与造物相表里，岂直诗中有画哉！观其诗，知其蝉蜕尘埃之中，浮游万物之表者也。山谷老人云：余顷年登山临水，未尝不读王摩诘诗，顾知此老胸次，定有泉石膏盲之疾。（后湖集）
△晦庵谓诗清而少气骨
王维以诗名开元间，遭禄山乱，陷贼中不能死，事平复幸不诛。其人既不足言，词虽清雅，亦萎弱少气骨。独山中人与望终南迎送神为胜。

○韦苏州
△清深妙丽
韩子苍云：韦苏州少时，以三卫郎事玄宗，豪纵不羁。玄宗崩，始折节务读书。然余观其人，为性高洁，鲜食寡欲，所居扫地焚香而坐，与豪纵者不类。其诗清深妙丽，虽唐诗人之盛，亦少其比。又岂似晚节把笔学为者！岂苏州自序之过欤？苕溪渔隐曰：韩子苍云，韦苏州少时，以三卫郎事玄宗，豪纵不羁。余因记唐宋遗史云：韦应物赴大司马杜鸿渐宴，醉宿驿亭，醒见二佳人在侧，惊问之，对曰：郎中席上与司空诗，因令二乐妓侍寝。问记得诗否，一妓强记，乃诵曰：「高髻云鬟宫样妆，春风一曲杜韦娘。司空见惯浑闲事，断尽苏州刺史肠。」观此，则应物豪纵不羁之性，暮年犹在也。子苍又云：余观韦苏州为性高洁，鲜食寡欲，所居扫地焚香而坐，此是韦集后王钦臣所作序载《国史补》之语，但恐溢美耳。
△自成一家
苏州歌行，才丽之外，颇近兴讽。其五言诗又高雅闲澹，自成一家之体。今之秉笔者，谁能及之！然当苏州在时，人亦未甚爱重，必待身后然后贵之。（白乐天）
△已为当时所贵
刘太真与韦苏州书云：「顾著作来巴，足下郡斋燕集，想亦示，何情致畅茂遒逸之如此！宋、齐间，沈、谢、吴、何始精于理意，缘情体物，备诗人旨，后之传者，甚失其源。惟足下制其横流，师挚之始，关睢之乱，于足下之文见之矣。」则知苏州诗为当时所贵如此。燕集所作，乃「兵卫森画戟，燕寝凝清香」也。（《王直方诗话》）
△逸诗
「俗吏闲居少，同人会而难。偶随香署客，来访竹林欢。暮馆花微落，春城雨暂寒。瓮间聊共酌，莫使宦情阑。」陪王郎中寻孔征君诗也。「独有宦游人，偏惊物候新。云霞出海曙，梅柳度江春。淑气催黄鸟，睛光转缘苹。忽闻歌古调，归思欲沾巾。」和晋陵陆丞早春游望诗也。二篇皆佳作，面韦集逸去。余家有显陶所编唐诗有之。故附见于此。（《复斋漫录》）
△韦诗流丽
徐师川云：人言苏州诗，多言其古淡，乃是不知言。苏州诗自李杜以来，古人诗法尽废，惟苏州有六朝风致，最为流丽。（《吕氏童蒙训》）
△古诗胜律诗
韦应物古诗胜律诗。李德裕、武元衡则律诗胜古诗，五字句又胜七字；张籍、王建诗格极相似；李益古、律诗相称。然皆非应物之比也。（《隐居诗话》）
△苏后湖读韦诗而有感
余每读苏州「漠漠帆来重，冥冥鸟去迟」之语，未尝不茫然而思，喟然而叹。嗟乎，此余晚泊江西十年前梦耳！自余犇窜南北，山行水宿，所历佳处固多，欲求此梦，了不可得。岂蒹葭莾苍，无三湘七泽之壮；雪蓬烟艇，无风樯阵马之奇乎？抑吾且老矣，壮怀销落，尘土坌没，而无少日烟霞之想也？庆长笔端丘壑，固自不凡，当为余图苏州之句于壁，使余隐几静对，神游八极之表耳。（后湖集）
△绝唱
苏州云：「落叶满空山，何处寻行迹？」东坡用其韵曰：「寄语庵中人，飞空本无迹。」此非才不逮，盖绝唱不当和也。如东坡罗汉赞：「空山无人，水流花开。」此八字还许人再道否！（《许彦周诗话》）
△诗有深意
苏州诗：「身多疾病思田里，邑有流亡愧俸钱。」郡中宴集云：「自惭居处崇，未睹斯民康。」余谓士君子当切切作此语，彼一意供租，专事土木，而视民如雠者，得无愧此诗乎！（《溪》）

○孟浩然
△坐诗穷
孟浩然诗：「不才明主弃，多病故人踈。」唐玄宗闻之曰：卿自弃朕，朕何弃卿？孟贯诗：「不代有巢树，多移无主花。」周世宗闻之曰：朕伐叛吊民，何谓「有巢」、「无主」？二子正坐诗穷，所谓转喉触讳。（《漫叟诗话》）
△高远
浩然诗：「挂席几千里，名山都未逢。泊舟浔阳郭，始见香炉峰。」但详看此等语，自然高远。（《吕氏童蒙训》）
△韵高才短
子瞻谓浩然诗韵高而才短，如造内法酒手，而无材料耳。（《后山诗话》）
△岑参诗
浩然夜归鹿门寺歌云：「山寺鸣钟昼已昏，渔梁渡头争渡喧。」岑参巴南舟中夜书事诗云：「渡口欲黄昏，归人争渡暄。」岑诗语节而意尽，优于孟也。（《渔隐》）
△山谷赞
山谷题浩然画像诗：浩然平生出处事迹，悉能道尽，乃诗中传也。其诗云：「先生少也隐鹿门，爽气洗尽尘埃昏。赋诗真可凌鲍谢，短褐岂愧公卿尊。故人私邀伴禁直，诵诗不顾龙鳞逆。风云感会虽有时，顾此定知毋枉尺。襄江渺渺泛清流，梅残腊月年年愁。先生一往今几秋，后来谁复钓槎头。」（《渔隐》）
△秀句
明皇世，章句之风，大得建安体。论者推李翰林、杜工部为尤，介其间能不愧者，惟吾乡之孟先生也。先生之道，遇景入韵，不拘奇抉异，令龌龊束人口者，涵涵然有干霄之兴。若公输氏当巧而不巧者也。北齐美萧悫「芙蓉露下落，杨柳月中踈」；先生有「微云淡河汉，踈雨滴梧桐」。乐府美王融「残日霁沙屿，清风动甘泉」；先生则有「气蒸云梦泽，波动岳阳城」。谢朓之诗句精者：「露湿寒塘草，月映清淮流」；先生则有「荷风送香气，竹露滴清声」。此与古人争胜于毫厘也。称是者众，不可悉类。呜呼，先生之道，复何言耶！谓乎贫，则天爵于身；谓乎死，则不朽于文。为士之道，亦以至矣。先生，襄阳人也，日休亦襄阳人。既慕其名，睹其貌，盖思文王则嗜昌歜，思仲尼则师有若，吾于先生见之矣。（皮日休）苕溪渔隐曰：「露湿寒塘草，月映清淮流。」此以为谢朓诗，《东观余论》以为何逊诗，《东观》见何逊集而云之，则日休以为谢朓诗，恐误也。

○韩文公
△掀雷抉电
韩吏部歌诗累百首，而驱驾气势，若掀雷抉电，撑决于天地之垠。（司空图题柳集后）
△变诗格
书之美者，莫如颜鲁公，然书法之坏，自鲁公始。诗之美者，莫如韩退之，然诗格之变，自退之始。（东坡）
△用意
退之诗：「酩酊马上知为谁」，此七字用意哀悲，过于痛哭。又诗云：「银灯未销窗送曙，金钗半醉坐添春。」殊不类其为人。乃知能赋梅花，不独宋广平。（《许彦周诗话》）
△改一字遂失一篇之意
诗中有一字，人以私意窜易，遂失古人一篇之意。若「相公亲破蔡州来」，今「亲」字改作「新」字，是也。（《漫叟诗话》）苕溪渔隐曰：酬王二十舍人雪中见寄云：「三日柴门拥不开，阶庭平满白皑皑。今朝蹋作琼瑶迹，为有诗从凤沼来。」今「从」字改作「仙」字，则失诗题见寄之意也。
△公末年诗闲远有味
子美诗善叙事，故号诗史，其律诗多至百韵，本末贯穿如一辞，前此盖未有。然荆公作《四家诗选》，而长韵律诗皆弃不取，如夔府书怀一百韵，亦不载。退之诗豪健奔放，自成一家，世特恨其深婉不足。南溪始泛三篇，乃末年所作，独为闲远，有渊明风气。而《诗选》亦无有，皆不可解。公宜自有旨也。（《蔡宽夫诗话》）苕溪渔隐曰：退之诗，如「何人有酒身无事，谁家多竹门可欸」之句，尤闲远有味。
△南溪始泛
洪龟父言：山谷于退之诗，少所许可，最爱南溪始泛，以为有诗人句律之深意。（《王直方诗话》）
△后山论退之诗
韩诗如秋怀、别元协律、南溪始泛，皆佳作也。（《后山诗话》）
△琴操
古乐府命题皆有主意，后之人用乐府为题者，直当代其人而措辞：如公无渡河，须作妻止其夫之辞。太白辈或失之，惟退之琴操得体。琴操，柳子厚不能作；子厚皇雅，退之亦不能作也。（《唐子西语录》）
△送李愿归盘谷
欧阳文忠公言：晋无文章，惟陶渊明归去来一篇而已。余亦谓唐无文章，惟韩退之送李愿归盘谷序一篇而已。平生欲效此作一文，每执笔辄罢。因自笑曰：不若且放教退之独步。退之寻常诗自谓不逮李杜，至于昔寻李愿向盘谷一篇，独不减子美。（东坡）
△晋公赓酬
退之和裴晋公征淮西时过女儿山诗云：「旗穿晓日云霞杂，山倚秋空剑戟明。敢请相公平贼后，暂携诸吏上峥嵘。」而晋公之诗无见，惟白乐天集载其一联云：「待平贼垒报天子，莫指仙山示老夫。」方时意气自信不疑如此，岂容令狐楚辈沮挠乎！晋公文字世不传，晚年与刘、白放浪绿野桥，多为唱和，间见人文集，语多质直浑厚，计应似其为人。如「灰心缘忍事，霜鬓为论兵」之类，可谓深婉。李文定公迪在中书，尝讽诵此两句，亲书于壁。（《蔡宽夫诗话》）
△联句
《雪浪斋日记》云：退之联句，古无此法，自退之斩新开辟。余观《谢宣城集》有联句七篇，《陶靖节集》有联句一篇，《杜工部集》有联句一篇，则诸公已先为之。至退之亦是沿袭其旧，若言联句自退之斩新开辟，则非也。（《渔隐》）
△弹琴诗
退之听颖师弹琴诗云：「浮云柳絮无根蔕，天地阔远随飞扬。」此泛声也。谓轻非丝，重非木也。「喧啾百鸟羣，忽见孤凤凰。」泛声中寄指声也。「跻攀分寸不可上，」吟绎声也。「失势一落千丈强，」顺下声也。仆不晓琴，闻之善琴者云：此数声最难工。自文忠公与东坡论此诗，作听琵琶诗之后，后生随例云云。柳下惠则可，吾则不可。故特论之，少为退之寻冤。（《许彦周诗话》）
△评退之诗
沈括存中、吕惠卿吉甫、王存正仲、李常公择，治平中同在馆下谈诗。存中曰：韩退之诗乃押韵之文耳，虽健美富赡，而格不近诗。吉甫曰：诗正当如是，我谓诗人以来，未有如退之者。正仲是存中，公择是吉甫，四人交相诘难，久而不决。公择忽正色谓正仲曰：君子羣而不党，公何党存中也！正仲勃然曰：我所见如是，顾岂党耶！以我偶同存中，遂谓之党，然则君非吉甫之党乎！一座大笑。（《隐居诗话》）
△子由陋圣德诗
诗人咏歌文武征伐之事，其于克密曰：「无矢我陵，我陵我阿。无饮我泉，我泉我池。」其于克崇曰：「崇墉言言，临冲闲闲。执讯运连，攸馘安安。是类是禡，是致是附，四方以无侮。」其于克商曰：「维师尚父，时维鹰扬。谅彼武王，肆伐大商，会朝清明。」其形容征伐之盛，极于此矣。退之作元和圣德诗，言刘辟之死曰：「婉婉弱子，赤立伛偻。牵头曳足，先断腰膂。次及其徒，体骸撑拄。末乃取辟，骇汗如雨。挥刀纷纭，争切脍脯。」此李斯颂秦所不忍言，而退之自谓无愧于雅颂，何其陋也！（苏子由）
△韩柳警句
蔡天启言：尝与张文潜论韩柳五字警句，文潜举退之「暖风抽宿麦，清雨卷归旗」，子厚「壁空残月曙，门掩候虫秋。」皆集中第一。

○柳仪曹
△东坡评柳州诗
苏、李之天成，曹、刘之自得，陶、谢之超然，固已至矣。而杜子美、李太白以英伟绝世之资，凌跨百代，古之诗人尽废，然魏晋以来，高风绝尘，亦少哀矣。李杜之后，诗人继出，难有远韵，而才不逮意，独韦应物、柳子厚发纤秾于简古，寄至味于澹泊，非余子所及也。唐末司空图崎岖兵乱之间，而得诗人高雅，独有承平之遗风。其论诗曰：梅止于酸，盐止于咸，饮食不可无盐梅，而其美常在于酸咸之外。可以一唱而三叹也。子厚诗在陶渊明下，韦苏州上。退之豪放奇险则过之，而温丽靖深不及也。所贵于枯淡者，谓外枯而中膏，似淡而实美，渊明、子厚之流是也。若中边皆枯，亦何足道！佛言譬如食蜜，中边皆甜，人食五味，知其甘苦者皆是，能分别其中边者，百无一也。（东坡）
△休斋评子厚诗
柳子厚小诗幻眇清妍，与元、刘并驰而争先，而长句大篇，便觉窘迫，不若韩之雍容。惟平淮诗二篇，名为唐雅，其序云：虽不及尹吉甫、召穆公等，庶施之后代，有以佐唐之光明。其自视岂后于古人哉！其一章云：「师是蔡人，以宥以厘。度拜稽首，庙于元龟。」又云：「其危既安，有长如林。曾是讙譊，化为讴吟。」甚似古人语。而卒章「震是朔南」、「以告德音。归牛休马，丰稼于野。」皆叶以古音。（南尼心切，马音母，野音墅）其卒章云：「蔡人率止，惟西平有子。西平有子，惟我有臣。畴允大邦，俾惠我人。」尤得古诗体也。
△诗眼评子厚诗
子厚诗忧深难识，前贤亦未推重，自老坡发明其妙，学者方渐知之。余尝问人：柳诗何好？答曰：大抵皆好。又问：君爱何处？答云：无不爱者。便知不晓矣。识文章者，当如禅家有悟门。夫法门百千差别，要须自一转语悟入。如古人文章，直须先悟得一处，乃可通其它妙处。向因读子厚晨诣超师院读禅经诗一段，至诚洁清之意，参然在前：「真源了无取，妄迹世所逐。微言冀可冥，缮性何由熟！」真妄以尽佛理，言行以尽熏修，此外亦无词矣。「道人庭宇静，苔色连深竹。」盖远过「竹径通幽处，禅房花木深」、「日出雾露余，青松如膏沐」。余家旧有大松，偶见露洗而雾披，真如洗沐未干，染以翠色，然后知此语能传造化之妙。「澹然离言说，悟悦心自足。」盖言因指而见月，遗经而得道，于是终焉。其本末立意遣词，可谓曲尽其妙，毫发无遗恨者也。哭吕衡州诗，足以发明吕温之俊伟；哭凌员外诗，书尽凌准平生；掩役夫张进骸，既尽役夫之事，又反复自明其意。此二篇笔力规模，不减庄周、左丘明也。刘梦得伤愚溪三首，有「溪水悠悠春自来，草堂无主燕飞回」，又「残阳寂寞出樵车」，又「柳门竹巷依依在，野草青苔日日多」，谓之佳句，正如今之海语，于子厚了无益，殆折杨、黄华之雄，易售于流俗耳。（《诗眼》）
△南涧中诗绝妙古今
南涧中诗：「秋气集南涧，独游亭午时。回风一萧瑟，林影久参差。始至若有得，稍深遂忘疲。羁禽响幽谷，寒藻舞沦漪。去国魂已游，怀人泪空垂。孤生易为感，失路少所宜。索寞竟何事，徘徊只自知。谁为后来者，当与此心期。」柳仪曹诗，忧中有乐，乐中有忧，盖绝妙古今矣。然老杜云。「王侯与蝼蚁，同尽随丘墟。」仪曹何忧之深也。（东坡）
△古今绝唱
杨华既奔梁，元魏胡武灵后作杨白华歌，令宫人连臂踏之，声甚凄断。子厚乐府云：「杨白华，风吹渡江水。坐令宫树无颜色，摇荡春光千万里，茫茫晓日下长秋，哀歌未断城鸦起。」言婉而情深，古今绝唱也。（《许彦周诗话》）
△天赋不可及
东坡言：郑谷诗「江上晚来堪画处，渔人披得一蓑归。」此村学中诗也。子厚云：「千山鸟飞绝，万径人踪灭，孤舟蓑笠翁，独钓寒江雪。」信有格也哉！殆天所赋，不可及也。（洪驹父）
两句有不尽之意
子厚闻莺诗云：「一声梦断楚江曲，满眼故园春草绿。」其感物怀土，不尽之意，备见于此两句中，不在多也。（《《渔隐》》）
□集作「闻黄鹂」。「草绿」作「意生」。

○孟东野、贾浪仙
△论郊岛诗
唐之晚年，诗人类多穷士。如孟东野、贾浪仙之徒，皆以刻琢穷苦之言为工。或谓：郊、岛孰贫？曰：岛为甚也。曰：何以知之？以其诗知之。郊曰：「种稻耕白水，负薪斫青山。」岛曰：「市中有樵山，客舍寒无烟。井底有甘泉，釜中尝苦干。」孟氏薪米自足，而岛家俱无，以是知之耳。然及其至也，清绝高远，殆非常人可到。唐之野诗，称此两人为最。至于奇警之句，往往有之。如「鸡声茅店月，人迹板桥霜。」则羁旅穷愁，想之在目。若曰：「柳塘春水慢，花坞夕阳迟。」则春物融冶，人心和畅，有言不能尽之意，亦未可以为小道无取也。（张文潜）苕溪渔隐曰：六一居士以「鸡声茅店月，人迹板桥霜」是温庭筠诗，「柳塘春水慢，花坞夕阳迟。」是严维诗。文潜乃以为郊、岛诗，岂非误耶！
△寒涩
司空图善论前人诗。如谓元、白为力勑气僝，乃都会之豪估；郊、岛非附于寒涩，无所置才：皆切中其病。及自评其作，乃以「南楼山最秀，北路邑偏清」为假令作者复生，亦当以着题见许。此殆不可晓。当局者迷，固人情之通患。如乐天所谓斸石破山，先观镵迹；发矢中的，兼听弦声。使不见其诗，而闻此语，当以为如何哉！（《蔡宽夫诗话》）
△僧敲月下门
《唐书》载贾岛字浪仙，初为浮屠，名无本。来东都时，洛阳令禁僧午后不得出。岛为诗自伤，韩愈怜之，因教其为文，遂去浮屠，举进士。当其苦吟，虽逢值公卿贵人，皆不之觉也。一日，见京兆尹，跨驴不避，謼诘之久，乃得释。会昌初，以普州参军改司户，未受命卒。余按刘公《嘉话》云：岛初赴举京师，一日于驴上得句云：「鸟宿池边树，僧敲月下门。」始欲着「推」字，又欲着「敲」字，炼之未定，遂于驴上吟哦，时时引手作推敲之势。时韩愈吏部权京兆，岛不觉冲至第三节，左右拥至尹前，岛具对所得诗句云云，韩立马良久，谓岛曰：作「敲」字佳矣。遂与并转而归，留连论诗，与为布衣之交。自此名著，后以不第，乃为僧，居法干寺，号无本。一日，宣宗微行至寺，闻钟楼吟咏声，遂登楼，于岛案上取诗卷览之。岛不识帝，遂攘臂睨帝曰：郎君何会此耶！遂夺取诗卷。帝惭恧下楼而去。尝为长江簿，号贾长江。唐史与《嘉话》所载不同如此。（《缃素杂记》）
△棹穿波底月
高丽使过海，有诗云：「水鸟浮还没，山云断复连。」贾岛诈为梢人，联下句云：「棹穿波底月，船压水中天。」丽使嘉叹久之，自此不复言诗。（《今是堂手录》）
△桑干长江二诗
贾岛诗有影略句，韩退之喜之。其渡桑干诗云：「客舍并州三十霜，归心日夜忆咸阳。无端更渡桑干水，却望并州是故乡。」又赴长江道中诗曰：「策杖离山驿，逢人问梓州。长江那可到，行客替生愁。」（《冷斋夜话》）
△苦吟
孟郊诗蹇涩穷僻，琢削不暇，真苦吟而成。观其句法格力可见矣。其自谓「夜吟晓不休，苦吟鬼神愁。如何不自闲，心与身为仇。」而退之荐其诗云：「荣华肖天秀，捷疾愈响报。」何也？（《隐居诗话》）
△唐人陋于闻道
唐人工于为诗，而陋于闻道。孟郊尝有诗云：「食荠肠亦苦，强歌声无欢。出门即有碍，谁谓天地宽！」郊耿介之士，虽天地之大，无以容其身，起居饮食，有戚戚之忧，是以卒穷以死。而李翱称之，以为郊诗「高处，在古无上；平处犹下顾沈、谢」，至韩退之亦谈不容口。甚矣，唐人之不闻道也！孔子称颜子在陋巷，「人不堪其忧，回也不改其乐」。回虽穷困早死，而非其处身之非，可以言命，与郊异矣。（苏子由）
△郊之胸次形于诗句
孟东野一不第，而有「出门即有碍，谁谓天地宽」语，若无所容其身者。老杜虽落魄不羁，而气常自若，如「纳纳乾坤大」，何其壮哉！白乐天亦云：「无事日月长，不羁天地阔。」与郊异矣。然未若邵康节：「静处乾坤大，闲中日月长。」尤有味也。（《休斋》）
△韩愈诗
「孟郊死葬北邙山，日月风云暂得闲。天恐文章声断绝，故留贾岛在人间。」（《北梦琐言》）
△枯寂气味
贾岛哭柏严禅师诗：「写留行道影，焚却坐禅身。」时谓烧杀活和尚，此可笑也。若「步随青山影，坐学白塔骨。」又「独行潭底影，数息树边身。」皆是岛诗，何精粗顿异也。（《六一居士诗话》）苕溪渔隐曰：余于此两卿，但各取一句而已。「坐学白塔骨」，可见禅定之不动；「独行潭底影」，可见形影之清孤。岛尝为衲子，故有此枯寂气味，形之于诗句也如此。
△郊寒岛瘦
东坡祭柳子玉文：「郊寒岛瘦，元轻白俗。」此语具眼。客见，诘曰：子盛称白乐天、孟东野诗，又爱元微之诗，而取此语，何也？仆曰：论道当严，取人当恕。此八字，东坡论道之语也。（《许彦周诗话》）

○玉川子
△月蚀诗
韩退之月蚀诗一篇，太半用玉川子句。或者谓玉川子月蚀诗豪怪奇挺，退之深所叹伏，故所作尽摘玉川子佳句而补成之。某窃以为不然。退之月蚀诗，题曰效玉川子作，而诗中有以玉川子为言者：「玉川子，涕泗下，中庭独自行。」又曰：「玉川子立于庭而言曰，地行贱臣仝，再拜敢告上天公。」然则退之几于代玉川子作也。玉川子诗虽豪放，然太险怪，而不循诗家法度。退之乃摘其句而约之以礼，故退之诗中两言玉川子，其意若曰：玉川子月蚀诗，如此足矣。故退之诗题曰效玉川子作，此退之之深意也。不然，退之岂不能自为月蚀诗，而必用玉川子句而后成诗耶！以谓退之自为月蚀诗，则诗中用玉川子涕泗告天公，又非其类矣。（《学林新编》）
△有所思飘逸可喜
玉川子诗，读者易解，识者当自知之。萧才子宅问答诗如庄子寓言，高僧对禅机。惟有所思一篇，语似不类，疑他人所作，然飘逸可喜。其词曰：「当时我醉美人家，美人颜色娇如花。今日美人弃我去，青楼朱箔天之涯。娟娟姮娥月，三五二八圆又缺。翠眉蝉鬓生别离，一望不见心断绝。心断绝，几千里。梦中醉卧巫山云，觉来泪滴湘江水。湘江两岸花木深，美人不见愁人心。含愁更奏绿绮琴，调高弦绝无知音。美人兮美人，不知为暮雨兮为朝云？相思一夜梅花发，忽到窗前疑是君。」（《雪浪斋日记》）
□《全唐诗》387题作「萧宅二三子赠答诗二十首」，然「有所思」一篇不在其数。

△评茶歌
玉川子有谢孟谏议惠茶歌，范希文亦有斗茶歌，此二篇皆佳作也，殆未可以优劣论。然玉川歌云：「至尊之余合王公，何事便到山人家！」而希文云：「北苑将期献天子，林下雄豪先斗美。」若论先后之序，则玉川之言差胜。虽然，如希文，岂不知上下之分者哉！亦各赋一时之事耳。（《艺苑雌黄》）苕溪渔隐曰：《艺苑》以此二篇皆佳作，未可优劣论，今并录全篇。余谓玉川之诗，优于希文之歌，玉川自出胸臆，造言稳贴，得诗人之句法。希文排比故实，巧欲形容，宛成有韵之文。是果无优劣耶！
玉川走笔谢孟谏议寄新茶云：「日高丈五睡正浓，军将扣门惊周公。口云谏议送书信，白绢斜封三道印。开缄宛见谏议面，手阅月团三百片。闻道新年入山里，蛰虫惊动春风起。天子须尝阳羡茶，百草不敢先开花。仁风暗结珠琲瓃，先春抽出黄金牙。摘鲜焙芳旋封裹，至精至好且不奢。至尊之余合王公，何事便到山人家！柴门反关无俗客，纱帽挂头自煎吃。碧云引风吹不断，白花浮光凝椀面。一椀喉吻润，两椀破愁闷。三椀搜枯肠，惟有文字五千卷。四椀发轻汗，平生不平事，尽向毛孔散。五椀肌骨清，六椀通仙灵。七椀吃不得也，唯觉两腋习习清风生。蓬莱山，在何处？玉川子乘此清风欲归去。山上羣仙司下士，地位清高隔风雨。安得知百万亿苍生命，堕在颠崖受辛苦！便为谏议问苍生，到头合得苏息否？」
希文和章岷从事斗茶歌云：「年年春自东南来，建溪先暖水微开。溪边奇茗冠天下，武夷仙人从古栽。新雷昨夜发何处，家家嬉笑穿云去。露芽错落一番荣，缀玉含珠散嘉树。终朝采掇未盈襜，唯求精粹不敢贪。研膏焙乳有雅制，方中圭兮圆中蟾。北苑将期献天子，林下雄豪先斗美。鼎磨云外首山铜，瓶携江上中水。黄金碾畔绿尘飞，碧玉瓯中翠涛起。斗茶味兮轻醍醐，斗茶香兮薄兰芷。其间品第胡能欺，十目视而十手指。胜若登仙不可攀，输同降将无穷耻。吁嗟天产石上英，论功不愧谐前蓂。众人之浊我可清，千日之醉我可醒。屈原试与招魂魄，刘伶却得闻雷霆。卢仝不敢歌，陆羽须作经。森然万象中，焉知无茶星。商山丈人休茹芝，首阳先生休采薇。长安酒价减千万，城都药市无光辉。不如仙山一啜好，冷然便欲乘风飞。君莫羡花间女郎只斗草，嬴得珠玑满斗归。」
△山中绝句
卢仝山中绝句云：「阳坡草软厚如织，因与鹿麛相伴眠。」王介甫只用五字，道尽此两句诗云：「眠分黄犊草」，岂不简而妙乎！（《渔隐》）

○李长吉
△品题
元和中，韩吏部亦颇道其歌诗：云烟绵联，不足为其态也；水之迢迢，不足为其清也；春之盎盎，不足为其和也；秋之明洁，不足为其格也；风樯阵马，不足为其勇也；瓦棺篆鼎，不足为其古也；时花美女，不足为其色也；荒国陊殿，梗莽丘陇，不足为其恨怨悲愁也；鲸呿鳌掷，牛鬼蛇神，不足为其虚荒诞幻也。盖骚之苗裔，理虽不及，辞或过之。骚有感怨刺怼，言及君臣理乱，时有以激发人意。乃贺所为，无得有是。贺能探寻前事，所以深叹恨今古未尝经道者，如金铜仙人辞汉歌、补梁庾肩吾宫体谣，求取情状，离绝远去，笔墨畦径间亦殊不能知之。贺生二十七年死矣，世皆曰：使贺且未死，少加以理，奴仆命骚可也。（杜牧之）
△晦庵论李贺诗
李贺较怪得些子，不如太白自在。又曰：贺诗巧。
△高轩过
李贺年七岁，以长短之制，名动京华。时韩文公与皇甫湜览贺所作，奇之，因联骑造门求见。贺总角荷衣而出，二公不之信，因令面赋一篇。贺承命，欣然操觚染翰，旁若无人，仍名曰高轩过云：「华裾织翠青如葱，金环压辔摇玲珑。马蹄隐隐声隆隆，入门下马气如虹。东京才子文章公，二十八宿罗心胸，元精耿耿贯当中。殿前作赋声摩空，笔补造化天无功。庞眉书客感秋蓬，谁知死草生华风。我今垂翅附冥鸿，他日不羞蛇作龙。」二公大惊，遂以所乘马，命联镳而还所居，亲为束发。后举进士。贺父名瑨，或谤贺不避家讳，韩文公特为着辨讳一篇。（《摭言》）
△古锦囊
李贺未始立题然后为诗，如他人牵合程课者。每旦出，小奚奴背古锦囊，遇所得，书投囊中，及暮归足成之。（本传）
△杨花扑帐春云热
长吉诗云：「杨花扑帐春云热，」才力绝人远甚。如「柳塘春水慢，花坞夕阳迟。」虽为欧阳公所称，然不迨长吉之语。（《许彦周诗话》）
△桃花乱落如红雨
长吉有「桃花乱落如红雨」之句，以此名世。余观刘禹锡云：「花枝满空迷处所，摇动繁英坠红雨。刘、李出一时，决非相为剽窃。（《复斋漫录》）

○刘宾客
△独步元和
刘梦得竹枝九章，词意高妙，元和间诚可以独步。道风俗而不俚，追古昔而不愧。比之杜子美夔州歌，所谓同工而异曲也。昔子瞻尝闻余咏第一篇，叹曰：此奔轶绝尘，不可追也。淮阴行情调殊丽，语意尤稳切，白乐天、元微之为之，皆不入此律也。唯「无耐脱菜时」不可解，当待博物洽闻者说也。三阁词四章，可以配黍离之诗，有国存亡之鉴也。大概梦得乐府小章优于大篇，诗优于它文耳。（山谷）
△用意深远
苏子山晚年多令人学刘禹锡诗，以为用意深远，有曲折处。后因见梦得历阳诗云：「一夕为湖地，千年列郡名。霸王迷路处，亚父所封城。」皆历阳事，语意雄健，后殆难继也。（《吕氏童蒙训》）
△明月可中庭
山谷至庐山一寺，与羣僧围炉，因举生公讲堂诗，末云：「一方明月可中庭。」一僧率尔云：何不曰「一方明月满中庭？」山谷笑去。（《洪驹父诗话》）
△平淮西奇
人岂不自知耶！及自爱其文章，乃更大缪，何也？刘禹锡诗固有好处，及其自称平淮西诗云：「城中喔喔晨鸡鸣，城头鼓角声和平」，为尽李愬之美；又云：「始知元和十四载，四海重见升平年」，为尽宪宗之美。吾不知此两联为何等语也！贾岛云：「独行潭底影，数息树边身。」其自注云：「二句三年得，一吟双泪流。知音如不赏，归卧故山秋。」不知此两句有何难道，至于三年始成，而一吟下泪也！（《隐居诗话》）
△乐天评诗
杜甫善评诗，其称薛稷诗云：「驱车越陕郊，北顾临大河。」美矣。又称李邕六公篇，恨不见之，皇甫湜题浯溪颂云：「次山有文章，可惋只在碎。」亦善评文者。若白居易，殊不善评诗，其称徐凝瀑布诗云「千古长如白练飞，一条界破青山色」，又称刘禹锡「雪里高山头白早，海中仙果子生迟。」「沉舟侧畔千帆过，病树前头万木春。」此皆常语也，禹锡自有可称之句甚多，顾不能知之耳。（《隐居诗话》）
△棋诗
梦得观棋歌云：「初疑磊落曙天星，次见搏击三秋兵。雁行布阵众未晓，虎穴得子人皆惊。」余尝爱此数语，能模写弈棋之趣，梦得必高于手谈也。至东坡观棋，则云：「胜固欣然，败亦可喜，优哉游哉，联复尔耳。」盖东坡素不解棋，不究此味也。（《渔隐》）

○常建
△佳句
丹阳殷璠，撰《河岳英灵集》，首列常建诗，爱其「山光悦鸟性，潭影空人心」之句，以为警策。欧公又爱建「竹径通幽处，禅房花木深」，欲效建作数语，竟不能得，以为恨。予谓建此诗全篇皆工，不独此两联而已。其诗曰：「清晨入古寺，初日照高林。竹径通幽处，禅房花木深。山光悦鸟性，潭影空人心。万籁此俱寂，但闻钟磬音。」（《洪驹父诗话》）
常建诗「竹径通幽处，禅房花木深」，欧阳文忠公最爱赏，以为不可及。此语诚可人意，然于公何足道！岂非厌饫刍豢，反思螺蛤耶！（东坡）

卷十六
○香山
△五长
白乐天讽论之诗长于激，闲适之诗长于遣，感伤之诗长于切。律诗百言以上长于赡，五字七字百言以下长于情。（《诗苑类格》）
△造理
富贵于人，造物所靳。自古以来，多不在于少年，常在于晚景。若少年富贵者，非曰无之，盖亦鲜矣。人至晚景得富贵，未免置第宅，售奴妾，以偿其平生所不足者。如乐天诗云：「多少朱门锁空宅，主人到了不曾归。」司空曙诗：「黄金用尽教歌舞，留与他人乐少年。」读此二诗，使人凄然，诚不足为此也。（《渔隐》）
△达道
白氏集中，颇有遣怀之作，故达道之人，率多爱之。余友李公维录出其诗，名曰养恬集；余亦如之，名曰助道。其词语盖于经教法门，用此弥缝其阙，而直截晓悟于人也。余爱其诗云：「义和走驭趁年光，不许人间日月长。遂使四时都似电，争教两鬓不成霜。荣销枯至无非命，壮尽衰来亦是常。已共身心要约定，穷通生死不惊忙。」予今拟其句语，聊加变易，入于别韵，前述时景之迅迁，后述世态之不一，而终篇亦断之以「不惊」也。诗云：「义和走驭趁年华，不使人间岁月赊。春正艳阳春即老，日方亭午日还斜。时情莫测深如海，世事难齐乱似麻。已共身心要约定，古今如此勿惊嗟。」（《法藏碎金》）
△达者之词
白乐天诗曰：「无事日月长，不羁天地阔。」此达者之词也。孟东野诗曰：「出门即有碍，谁谓天地宽。」此褊狭者之词也。（《青箱杂记》）
△秀句
乐天诗：「春色辞门柳，秋声到井桐。」此语未易及。（《许彦周诗话》）
△工于对
杜子美善于用故事及常语，多离析或倒其句而用之。盖如此则语峻而体健，意亦深稳矣。如「露从今夜白，月是故乡明」之类是也。乐天工于用对，寄微之诗云：「白头吟处变，青眼望中穿。」可为佳句。然不若「别来头并白，相见眼终青」尤为工也。（《麈史》）
△草诗
乐天以诗谒顾况，况喜其咸阳原上草云：「野火烧不尽，春风吹又生。」予以为不若刘长卿「春入烧痕青」之句语简而意尽。（《复斋漫录》）
△昭君词
古今人作昭君词多矣，余独爱白乐天一绝云：「汉使却回凭寄语，黄金何日赎蛾眉？君王若问妾颜色，莫道不如宫里时。」盖其意优游而不迫切故也。然乐天赋此时，年甚少。（《王直方诗话》）
△寒食诗
东坡云：与郭生游寒溪，主簿吴亮置酒，郭生善作挽歌，酒酣发声，坐为凄然。郭生言恨无佳词，因改乐天寒食诗歌之，坐客有泣者。其词曰：「鸟啼鹊噪昏乔木，清明寒食谁家哭？风吹旷野纸钱飞，古墓累累春草绿。棠梨花映白杨路，尽是死生离别处。冥寞重泉哭不闻，萧萧暮雨人归去。」每句杂以散声。（《王直方》）
△桑落酒
河中桑落坊有井，每至桑落时，取其寒暄得所，以井水酿酒甚佳，故号桑落酒。旧京人呼为桑郎，盖语讹耳。庾信诗云：「蒲城桑落酒，灞岸菊花秋。」白居易诗云：「桑落气熏珠翠暖，柘枝声引管弦高。」（后史补）
△海图屏风诗
乐天题海图屏风诗，略曰：「或者不量力，谓兹鳌可求。赑屃牵不动，纶绝沉其钩。一鳌既顿颔，诸鳌齐掉头。喷风激飞廉，鼓波怒阳侯。遂使江汉水，朝宗意亦休。」吾读此诗，感刘隗、李训、薛文通等事，为之太息。（《隐居诗话》）
吴元济以蔡叛，犯许汝以惊东都，此岂可不讨者也。当时议者欲置之，固为非策；然不得武、裴二杰，事亦未易办也。乐天岂庸人哉，然其议论，亦似欲置之者。其诗有海图屏风者，可见其意。且注云：时方讨淮蔡，吾以是知仁人君子之于兵，盖不忍轻用如此。淮蔡且欲以德怀，况欲弊所恃以勤无用乎！悲夫，此未易与世士谈也。二说未知孰是。（东坡）
△玲珑歌
商玲珑，余杭歌者，乐天作郡日赋歌与之云：「龙胡琴，掩秦瑟，玲珑再拜歌初毕。谁道使君不解歌，听唱黄鸡与白日。黄鸡催晓丑时鸣，白日催年酉前没。腰间紫绶系未稳，镜里朱颜看已失。玲珑玲珑奈老何，使君歌了汝还歌。」时元微之在越州，厚币遨至月余，使尽歌所唱之曲，作诗送行，兼寄乐天云：「休遣玲珑唱我词，我词多是寄君诗。却向江边整回棹，月落潮平是去时。」（《脞说》）苕溪渔隐曰：东坡用此歌，夜饮次韵毕推官云：「红烛照庭嘶騕袅，黄鸡催晓唱玲珑。」又次韵苏伯固主簿重九日云：「只有黄鸡与白日，玲珑应识使君歌。」又乐天与刘十九同宿诗：「红旗破贼非吾事，黄纸除书无我名。惟共嵩阳刘处士，围棋赌酒到天明。」故东坡题杜介熙熙堂云：「白砂碧玉味方永，黄纸红旗心已灰。」「白砂」、「碧玉」，见《续仙传》。
△东坡似乐天
东坡平日最爱乐天之为人，故有诗云：「我甚似乐天，但无素与蛮。」又「我似乐天君记取，华颠赏遍洛阳春。」又「他时要指集贤人，知是香山老居士。」又「定似香山老居士，世缘终浅道根深。」而坡在钱塘，与乐天所留岁月略相似，其句云「在郡依前六百日」是也。（《王直方诗话》）
△老妪解诗
白乐天每作诗，令老妪解之，问曰解否？妪曰解，则录之；不解，又改之。故唐末之诗，近于鄙俚也。（《墨客挥犀》）
△纤艳不逞
杜牧谓白居易诗纤艳不逞，莫庄人雅士所为；淫言媟语，入人肌骨不可去。（唐本赞）
△甘露诗
沈存中谓：乐天诗不必皆好，然识趣可尚。章子厚谓不然，乐天识趣最浅狭，谓诗中言甘露事处，几如幸灾，虽私雠可快，然朝廷当此不幸，臣子不当形之歌咏也。如「当公白首同归日，是我青山狂往时」之类。（《诗史》）
乐天为王涯所谗，谪江州司马，甘露之祸，乐天在洛，适游香山寺，有诗云：「当君白首同归日，是我青山独往时。」不知者以乐天为幸之，乐天岂幸人之祸也哉！盖悲之也。（东坡）
△陵阳重厚之论
公尝曰：白乐天诗今人多轻易之，大可悯矣。大率不曾道得一言半句，乃轻薄至于非笑古人，此所以不远到。仆曰：杜子美云：「杨王卢骆当时体，轻薄为文哂未休。」正公之意也。公曰：当时人已如此。（《室中语》）

○玉溪生
△九日诗
九日云：「曾共山公把酒巵，霜天白菊遶阶墀。十年泉下无消息，九日樽前有所思。不学汉臣栽苜蓿，空教楚客咏江蓠。郎君官贵施行马，东阁无因再得窥。」《古今诗话》云：李商隐依令狐楚，以笺奏受知，后其子绹有韦平之拜，浸踈商隐。重阳日，商隐造其厅事，题此诗，绹睹之惭恨，扃锁此厅，终身不处。又唐史本传云：令狐楚奇其文，使与诸子游，楚徙天平、宣武，皆表署巡官。后从王茂元之辟，其子绹以为忘家恩，放利偷合，谢不通。绹当国，商隐归穷，绹憾不置，则商隐此诗，必此时作也。若《古今诗话》以谓绹有韦平之拜，浸踈商隐，其言殊无所据，余故以本传证之。但绹父名楚，商隐又受知于楚，诗中有「楚客」之语，题于厅事，更不避其家讳，何耶？东坡九日云：「闻道郎君闭东阁，且容老子上南楼。」又云：「南屏老宿闲相过，东阁郎君懒重寻。」皆用商隐诗也。（《渔隐》）
△杀风景
义山《杂纂》，品目数十，盖以文滑稽者。其一曰杀风景，谓清泉濯足，花上晒裈，背山起楼，烧琴煮鹤，对花啜茶，松下喝道。晏元献庆历中龙相守颍，以惠山泉烹日注，从容置酒，赋诗曰：「稽山新茗绿如烟，静挈都蓝煮惠泉。未向人间杀风景，更持醪醑醉花前。」王荆公元丰末居金陵，蒋大漕之奇，夜谒公于蒋山，驺唱甚都。公取松下喝道语作诗戏之云：「扶衰南陌望长楸，灯火如星满地流。但怪传呼杀风景，岂知禅客夜相投。」自此杀风景之语颇着于世。（《西清诗话》）
唐人以对花啜茶谓之杀风景，故荆公寄茶与平甫诗，有「金谷看花莫谩煎」之句。（《三山老人语录》）
△斫桂树
义山诗：「莫羡仙家有上真，仙家暂谪亦千春。月中桂树高多少，试问西河斫树人。」按《酉阳杂俎》云：旧传月中有桂，有蟾蜍，故异书言月桂高五百丈，下有一人，常斫之，树创随合。人姓吴，名刚，西河人，学道有过，谪令伐树。故宋子京嘲月诗亦曰：「吴生斫钝西河斧，无奈婆娑又满轮。」《缃素杂记》尝论吴生斫树事，引李贺箜篌引云：「吴质不眠倚桂树。」李贺谓之吴质，段成式谓之吴刚，未详其义。窃意箜篌引所谓吴质，非吴刚也，恐别是一事。魏有吴季重，亦名质。（《艺苑雌黄》）
△词意深妙
余知制诰日，与余恕同考试。恕曰：夙昔师范徐骑省为文，骑省有徐孺子亭记，其警句云：「平湖千亩，凝碧乎共下；西山万迭，倒影乎其中。」它皆常语。近得舍人所作涵虚阁记，终篇皆奇语，自渡江以来，未尝见此，信一代之雄文也。其相推如此。因出义山诗共读，酷爱一绝云：「珠箔轻明拂玉墀，披香新殿斗腰肢。不须看尽鱼龙戏，终遣君王怒偃师。」击节称叹，曰：古人措辞寓意，如此之深妙，令人感概不已。（《谈苑》）苕溪渔隐曰：东坡快哉亭词云：「一千顷，都镜净，倒碧峰。」用徐骑省语意也。
△高情远意
文章贵众中杰出，如同赋一事，工拙尤易见。余行蜀道，过筹笔驿，如石曼卿诗云：「意中流水远，愁外旧山青。」脍炙天下久矣。然有山水处便可用，不必筹笔驿也。殷潜之与小杜诗甚健丽，亦无高意。惟义山诗云：「鱼鸟犹疑畏简书，风雪长为护储胥。」「简书」盖军中法令约束，言号令严明，虽千百年之后，鱼鸟犹畏之也。「储胥」盖军中藩篱，言忠义贯神明，风云犹为护其壁垒也。诵此两句，使人凛然复见孔明风烈。至于「管乐有才真不忝，关张无命欲何如。」属对亲切，又自有议论，他人亦不及也。马嵬驿唐诗尤多，如刘梦得「绿野扶风道」一篇，人颇诵之，其浅近乃儿童所能。义山云：「海外徒闻更九州岛，他生未卜此生休。」语既亲切高雅，故不用愁怨堕泪等字，而闻者为之深悲。「空闻虎旅鸣宵柝，无复鸡人报晓筹。」如亲扈明皇，写出当时物色意味也。「此日六军同驻马，他时七夕笑牵牛。」益奇。义山诗，世人但称其巧丽，至与温庭筠齐名，盖俗学祗见其皮肤，其高情远意，皆不识也。（《诗眼》）
△浅近
李义山诗，杨大年诸公皆深喜之，然浅近者亦多。如华清宫诗云：「华清恩幸古无伦，犹恐蛾眉不胜人。未免被他褒女笑，只教天子暂蒙尘。」用事失体，在当时非所宜言也。岂若崔鲁华清宫诗云：「障掩金鸡蓄祸机，翠华西拂蜀云飞。珠帘一闭朝元阁，不见人归见燕归。」又云：「草遮回磴绝鸣鸾，云树深深碧殿寒。明月自来还自去，更无人倚玉栏干。」语意既精深，用事亦隐而显也。义山又有马嵬诗云：「如何四纪为天子，不及卢家有莫愁。」浑河中诗云：「咸阳原上英雄骨，半是君家养马来。」如此等诗，庸非浅近乎！（《渔隐》）

○王建（建宫词凡百有四篇，逸词九篇见于下。）
△摭实
欧阳永叔《归田录》，言王建宫词，多言唐宫中事，羣书阙纪者，往往见其诗。如「内中数日无宣唤，传得滕王蛱蝶图。」滕王元婴，高祖子，史不着所能，独《名画记》言善画，亦不云工蛱蝶，所书止此。殊不知《名画记》自纪嗣滕王湛然善花鸟蜂蝶。又段成式《酉阳杂俎》亦云尝见滕王蝶图，有名江夏班、大海眼、小海眼、菜花子。盖湛然非元婴，孰谓张彦远不载耶！又建宫词云：「鱼藻宫中锁翠娥，先皇行处不曾过。如今池底休铺锦，菱角鸡头积渐多。」事见李石开成承诏录文宗论德宗奢靡云：闻得禁中老宫人，每引流泉，先于池底铺锦。则知建诗皆摭实，非凿空语也。（《西清诗话》）
△宫词
王建宫词，荆公独爱其「树头树底觅残红，一片西飞一片东。自是桃花贪结子，错教人恨五更风。」（《陈辅之诗话》）
△花蘂夫人诗尤工
王建宫词云：「御厨不食索时新，每见花开即苦春。白日卧多娇似病，隔帘教唤女医人。」花蘂夫人宫词云：「厨船进食簇时新，侍宴无非列近臣。日午殿头宣索脍，隔花催唤打鱼人。」二词纪事虽异，造语颇同。第花蘂之词工，建为不及也。（《渔隐》）
△宫词杂它人诗
余阅王建宫词，选其佳者，亦自少得，只世所脍炙者数词而已。其间杂以他人之词，如「闲吹玉殿昭华管，醉折梨园缥蒂花。十年一梦归人世，绛缕犹封系臂纱。」「银烛秋光冷画屏，轻罗小扇扑流萤。天阶夜色凉如水，卧看牵牛织女星。」此并杜牧之也。「泪满罗山梦不成，夜深前殿按歌声。红颜未老恩先断，斜倚熏笼坐到明。」此白乐天也。「宝仗平明金殿开，暂将纨扇共徘徊。玉颜不及寒鸦色，犹带昭阳日影来。」此王昌龄也。建词凡百有四篇，又逸词九篇。或云元微之亦有词杂于其间，余以元氏长庆集检寻，却无之。或者之言误矣。（《渔隐》）
△旧跋
王建大和中为陕州司马，与韩愈、张籍同时，而籍相友善，工为乐府歌行，思远格幽。初为渭南尉，与宦者王守澄有宗人之分，因过饮以相讥戏。守澄深憾曰：吾弟所作宫词，禁掖深邃，何以知之？将奏劾，建因以诗解之曰：「先朝行坐镇相随，今上春宫见长时。脱下御衣偏得着，进来龙马每教骑。尝承密旨还家少，独奏边情出殿迟。不是当家频向说，九重争遣外人知。」事遂寝。宫词凡百绝，天下传播，效此体者虽有数家，而建为之祖耳。（唐王建《宫词》旧跋）
△山居诗
王建云：「闭门留野鹿，分食与山鸡。」魏野云：「洗砚鱼吞墨，烹茶鹤避烟。」二人之诗，巧欲摹写山居之趣。第理有当否，如建所言，二物何驯狎如此，理必无之；如野所言，虽未必皆然，理或有之。至若少陵云：「得食阶除乌雀驯」，东坡云：「为鼠长留饭，怜蛾不点灯。」皆当于理，人无得以议之矣。（《渔隐》）
△望夫石诗
陈无己《诗话》云：望夫石在处有之，古今诗话惟用一律，惟刘梦得云：「望来况于几千岁，只似当年初望时。」语虽拙而意工。黄叔达，鲁直之弟也，以顾况为第一，云：「山头日日风和雨，行人归来石应语。」语意皆工。江南望夫石，每过其下，不风即雨，疑况得句处也。余家有王建集，载望夫石诗，乃知非况作。其全章云：「望夫处，江悠悠。化为石，不回头。山头日日风复雨，行人归来石应语。」岂无己、叔达偶忘之耶！（《复斋漫录》）苕溪渔隐曰：荆公选《唐百家诗》，亦以此诗列建诗中，则无己、叔达之误，可无疑矣。

○杜牧之
△二十八字史论
牧之题桃花夫人庙诗：「细腰宫里露桃新，脉脉无言度几春。至竟息亡缘底事，可怜金谷坠楼人。」仆尝谓此诗为二十八字史论。（《许彦周诗话》）
△好异
牧之于题咏，好异于人。如赤壁云：「东风不与周郎便，铜雀春深锁二乔。」题商山四皓庙云：「南军不袒左边袖，四老安刘是灭刘。」皆反说其事。至题乌江亭，则好异而畔于理。诗云：「胜败兵家事不期，包羞忍耻是男儿。江东子弟多才俊，卷土重来未可知。」项氏以八千人渡江，败亡之余，无一还者，其失人心为甚，谁肯复附之？其不能卷土重来，决矣。（《渔隐》）
△绝句
牧之云：「无媒径路草萧萧，自古云林远市朝。公道世间惟白发，贵人头上不曾饶。」罗邺云：「芳草和烟暖更青，闲门要路一时生。年年点检人间事，惟有春风不世情。」余尝以此二诗作一联云：「白发惟公道，春风不世情。」盖穷人不偶，遣兴之作也。（《渔隐》）
△遣怀诗
遣怀诗：「落魄江湖载酒行，楚腰纤细掌中轻。十年一觉杨州梦，占得青楼薄幸名。」余尝疑此诗必有谓焉，因阅《芝田录》云：牛奇章帅维扬，牧之在幕中，多微服逸游。公闻之，以街子数辈潜随牧之，以防不虞。后牧之以拾遗召，临别，公以纵逸为戒。牧之始犹讳之，公命取一箧，皆是街子带报贴，云杜书记平善。乃大感服。方知牧之此诗，言当日逸游之事耳。（《渔隐》）
小杜华清宫诗：「雨露偏金穴，乾坤入醉乡。」如此天下，焉得不乱！（《许彦周诗话》）
△陵阳论赤壁诗
杜牧之赤壁诗云：「折戟沉沙铁未消，细磨苍藓认前朝。东风不与周郎便，铜雀春深锁二乔。」今人多不晓卒章，其意谓若是东风不与便，即周郎不能破曹公，二乔归魏铜雀台也。仆尝叩公更尝有人如此立意下语否？公曰：正楚辞所谓「太公不遇文王兮，身至死而不得逞。」乃严助所作哀时命。（《室中语》）
△命意之失
牧之作赤壁诗，谓赤壁不能纵火，即为曹公夺二乔置之铜雀台上也。孙氏霸业，系此一战，社稷存亡，生灵涂炭都不问，只恐捉了二乔，可见措大不识好恶。（《许彦周诗话》）
△吴兴张水戏
大和末，杜牧自侍御史出佐沈传师宣城幕，雅闻湖州为浙西名部，风物妍好，且多丽色，往游之。时刺史崔君，亦牧之素所厚者，颇谕其意，凡籍之名妓，悉为致之，牧殊不惬所望。史君复候其意，牧曰：愿得张水戏，使州人毕观，俟其云合，牧当间行寓目，冀此际忽有阅焉。史君大喜，如其言。至日，两岸观者如堵，迨暮，竟无所得。将罢，忽有里姥引髽髻女，年十余岁，牧熟视之，曰：此真国色也。因使语其姥，将致舟中，姥女皆惧。牧曰：且不即纳，当为后期。吾十年必为此郡，若不来，乃从所适。因以重币结之。寻拜黄、池二州，皆非意也。洎周墀人相，牧以其素善，乃并上笺干墀，乞守湖州。大中三年，移授湖州刺史。比至郡，则十四年所约之姝，已从人三载，而生二子焉。牧即政之夕，亟使召之，夫母惧其见夺也，因携幼以诣之。牧诘其母曰：曩既许我矣，何为适人？母拜曰：向约十年不来而后嫁，嫁已三年矣。牧俛首曰：词也直，强而不祥。乃礼而遣之。因为怅别诗曰：「自恨寻芳到已迟，往年曾见未开时。如今风摆花狼籍，绿叶成阴子满枝。」（《丽情集》）苕溪渔隐曰：颜鲁公题谢公塘碑阴云：太保谢公，东晋咸和中，以吴兴山水清远，求典此郡。故东坡将之湖州，戏赠莘老诗云：「亦知谢公到郡久，应怪杜牧寻春迟。鬓丝只好对禅榻，湖亭不用张水嬉。」
△分司洛阳
牧之为御史，分司洛阳。时李司徒罢镇闲居，声妓为当时第一。一日开筵，朝士争赴，以杜尝持宪，不敢邀饮。杜讽坐客达息，愿预斯会。李驰书，杜闻命遽来，会中女妓百余，皆绝色殊艺，杜独坐南行，瞪目注视，满引三巵，问李曰：闻有紫云者孰是？李指示之，杜凝睇良久，曰：名不虚得！宜以见惠。李俯首而笑，诸妓亦皆回首破颜。杜又自引三爵，朗吟而起，曰：「华堂今日绮筵开，谁唤分司御史来。忽发狂言惊满座，两行红粉一时回。」意气闲逸，旁若无人。（《古今诗话》）

○杜荀鹤
杜荀鹤诗鄙俚近俗，惟宫词为唐第一。云：「早被婵娟误，欲妆临镜慵。承恩不在貌，教妾若为容。风暖鸟声碎，日高花影重。年年越溪女，相忆采芙蓉。」故谚云：「杜诗三百首，惟在一联中。」「风暖鸟声碎，日高花影重」是也。（《幕府燕闲录》）
山谷尝云：杜荀鹤诗：「举世尽从愁里老」，正好对退之诗「谁人肯向死前休」。（《高斋诗话》）

○韩致元
△不忘君
山谷尝谓余言：老杜虽在流落颠沛中，未尝一日不在本朝，故善陈时事，句律精深，超古作者，忠义之气激发而然。韩偓贬逐后，依王审知，其集中所载：「手风慵展八行书，眼暗休看九局图。窗里日光飞野马，案头筠管长薄卢。谋身拙为安蛇足，报国危曾捋虎须。满世可能无默识，未知谁拟试齐竽。」其词凄楚，切而不迫，不忘其君也。（《潘子真诗话》）
△看天忆帝都
致元昭宗时以翰林承旨谪岭表，道湖南，谢人惠含桃诗云：「金銮岁岁长宣赐，忍泪看天忆帝都。」自注云：每岁初进之后，先宣赐学士。韩子苍谢人惠茶云：「白发前朝旧史官，风炉煮茗暮江寒。苍龙不复从天下，拭泪看君小凤团。」自注云：史官月赐龙团。意虽本致元，而语益工。（《复斋漫录》）
△绝句
致元醉着绝句云：「万里清江万里天，一村桑柘一村烟。渔翁醉着无人唤，过午醒来雪满船。」杜荀鹤亦有溪兴绝句云：「山雨溪风卷钓丝，瓦瓯篷底独斟时。醉来睡着无人唤，流下前溪也不知。」语句俱弱，不若致元之雅健也。（渔隐）
△香奁集
高秀实言：元微之诗艳丽而有骨，韩偓香奁集丽而无骨。李端叔意喜韩偓诗，诵其序云：「咀五色之灵芝，香生九窍；咽三危之瑞露，美动七情。」秀实云：劝不得也，劝不得也！（《许彦周诗话》）

○晚唐
△诗小巧无风骚气味
晚唐人诗多小巧，无风骚气味。如崔鲁山鹊诗云：「一林寒雨吹巢冷，半朵山花咽觜香。」张林池上云：「菱叶乍翻人采后，荇花初没舸行时。」莲花云：「何人解把无尘袖，盛取清香尽日怜。」皆浮艳无足尚。而昔人爱重，称为佳作。（《诗史》）
△陵阳论晚唐诗格卑浅
唐末人诗，虽格致卑浅，然谓其非诗则不可。今人作诗，虽句语轩昂，但可远听，其理略不可究。（《室中语》）
△诚斋论晚唐诗
唐末诗人李推官（咸用）有《披沙集》，如「见后却无语，别来长独愁」，如「危城三面水，古树一边春」，如「月明千峤雪，滩急五更风」，如「烛残偏有焰，雪甚却无声」，如「春雨有五色，洒来花旋成」，如「云藏山色晴偏媚，风约溪声静又回」，如「未醉已知醒后忆，欲开先为落时愁」，盖征人凄苦之情，读之使人发融冶之驩于荒寒无聊之中，动惨戚之感于笑谈方怿之初。然则谓唐人自李杜之后，有不能诗之士者，是曹丕火浣之论也。谓诗至晚唐有不工之作者，是桓灵宝哀梨之论也。（文集）
△诚斋论晚唐诗有三百篇之遗味
诚斋序顺庵刘良佐诗稿云：夫诗何为者也，曰尚其词而已矣。曰善诗者去词。然则尚其意而已矣。曰善诗者去意。然则去词去意，则诗安在乎？曰去词去意而诗有在矣。然则诗果焉在？曰尝食夫饴与荼乎？人孰不饴之嗜也，初而甘，卒而酸；至于荼也，人病其苦也，然苦未既，而不胜其甘。诗亦如是而已矣。昔者暴公谮苏公而苏公刺之，今求其诗，无刺之之词，亦不见刺之之意也。乃曰：「二人从行，谁为此祸。」使暴公闻之，未尝指我也，然非我其谁哉！外不敢怒，而其中愧死矣。三百篇之后，此味绝矣，惟晚唐诸子差近之。寄边衣云：「寄到玉关应万里，戍人犹在玉关西。」吊战场云：「可怜无定河边骨，犹是春闺梦里人。」折杨柳云：「羌笛何须怨杨柳，春风不度玉门关。」三百篇之遗味，黯然犹存。近世惟半山老人得之，予不足以知之，予敢言之哉！（云云）。先生此序，深造作诗宗旨，故录之。（《余话》）

卷十七
○西昆体
△宗李义山
杨大年、钱文僖、晏元献、刘子仪为诗，皆宗李义山，号西昆体。后进效之，多窃取义山诗句。尝内宴，优人有为义山者，衣服败裂，告人曰：吾为诸馆职挦撦至此。闻者大噱。然大年咏汉武诗云：「力通青海求龙种，死讳文成食马肝。待诏先生齿编贝，忍今乞米向长安。」义山不能过也。（《古今诗话》）
△佳句
杨亿、刘筠作诗务故实，而语意轻浅，一时慕之，号西昆体，识者病之。欧公云：刘子仪诗句有「雨势宫城阔，秋声禁树多。」亦不可诬也。（《隐居诗话》）
△欧公矫昆体
欧公诗始矫昆体，专以气格为主，故其诗多平易踈畅，律诗意所到处，虽语有不伦，亦不复问。而学之者往往遂失于快直，倾囷倒廪，无复余地。然公诗好处，岂专在此！如崇徽公主手痕诗：「玉颜自昔为身累，肉食何人与国谋。」此是两段大议论，抑扬曲折，发见于七字之中，婉丽雄胜，字字不失相对。虽昆体之工者，亦未易此言，所会处如是，乃为至到。（《石林诗话》）
△荆公晚年喜称义山
王荆公晚年亦喜称义山诗，以为唐人知学老杜而得其藩篱，惟义山一人而已。每诵其「雪岭未归天外使，松州犹驻殿前军。」「永忆江湖归白发，欲回天地入扁舟。」与「池光不受月，暮气欲沉山。」「江海三年客，乾坤百战场。」之类，虽老杜亡以过也。义山诗合处信有过人，若其用事深僻，语工而意不及，自是其短。世人反以为奇而效之，故昆体之弊，适重其失，义山本不至是云。（《蔡宽夫诗话》）
诗到义山，谓之文章一厄，以其用事僻涩，时称西昆体。然荆公晚年，亦或喜之，而字字有根蔕。如「试问火城将策探，何如云屋听窗知。」「未爱京师传谷口，但知乡里胜壶头。」其用事琢句，前辈无相犯者。（《冷斋夜话》）
△温公称其佳句
自西昆集出，时人争效之，诗体一变。而先生老辈，患其多用故事，语僻难晓，殊不知自是学者之弊。如杨大年新蝉云：「风来玉宇鸟先觉，露下金茎鹤未知。」虽用故事，何害为佳句！又如「峭帆横渡官桥柳，迭鼓惊飞海岸鸥。」其不用故事，又岂不佳乎！盖其雄文博学，笔力有余，无施不可。非前世号诗人者，区区于风雪草木之类，为许洞所困也。（《归田录）

○六一居士
△六一之义
居士初谪滁山，自号醉翁，既老而衰且病，将退休于颍水之上，则又更号六一居士。客有问曰：六一何谓也？居士曰：吾家藏书一万卷，集录三代以来金石遗文一千卷，有琴一张，有棋一局，而尝置酒一壶。客曰：是为五一尔，奈何？居士曰：以吾一翁，老于此五物之间，是岂不为六一乎！客笑曰：子欲逃名乎？而屡易其号，此庄生所谓畏影而走乎日中者也。余将见子疾走、大喘、渴死，而君不得逃也。居士曰：吾固知名之不可逃，然亦知夫不必逃也。吾为此名，聊以志吾之乐尔。（《六一居士传》）
△欧公自负
《石林诗话》云：欧公一日被酒，语其子棐曰：吾诗庐山高，今人莫能为，惟李太白能之。明妃曲后篇，太白不能为，惟杜子美能之。至于前章，则子美亦不能为，惟吾能之也。近观本朝名臣传，乃云欧阳某为诗，谓人曰：庐山高惟韩愈可及；琵琶前引，韩愈不可及，杜甫可及；后引李白可及，杜甫不可及。其自负如此。则与石林所纪全不同。琵琶引，即明妃曲也。此三诗并录于此：
庐山高，赠同年刘凝之归南康，其诗云：「庐山高哉，几千仞兮，根盘几百里，截然屹立乎长江。长江西来走其下，是为扬澜左蠡兮，洪涛巨浪日夕相舂撞。云消风止水镜净，泊舟发岸而达望兮，上摩云霄之晻霭，下压后士之鸿厖。试往造乎其间兮，攀缘石磴窥空谾，千岩万壑响松桧，悬崖巨石飞流淙。水声聒聒乱人语，六月飞雪洒石矼。仙翁释子亦往往而逢兮，吾尝恶其学幻而言哤。但见丹霞翠壁远近映楼阁，晨钟暮鼓杳霭罗幡幢。幽花野草不知其名兮，风吹露湿香涧谷，时有白鹤飞来双，幽寻远去不可极，便欲绝世遗纷厖。羡君买田筑室老其下，插秧盈畴兮酿酒盈缸。欲令浮岚翠千万状，坐卧常对乎轩窗。君怀磊砢有至宝，世俗不辨鈱与玒。策名为吏二十载，青衫白首困一邦。宠荣声利不可以苟屈兮，自非青云白石有深趣，其气兀硉何由降。丈夫壮节似君少，嗟我欲说，安得巨笔如长杠。」
明妃曲和王介甫作，其一云：「胡人以鞍马为家，射猎为俗。泉甘草美无常处，鸟惊兽骇争驰逐。谁将汉女嫁胡儿，风沙无情面如玉。身行不遇中国人，马上自作思归曲。推手为琵却手琶，胡人共听亦咨嗟。玉颜流落死天涯，琵琶却传来汉家。汉宫争按新声谱，遗恨已深声更苦。纤纤女手生洞房，学得琵琶不下堂。不识黄云出塞路，岂知此声能断肠。」
其二云：「汉宫有佳人，天子初未识。一朝随汉使，远嫁单于国。绝色天下无，一失难再得。虽能杀画工，于事竟何益。耳目所及尚如此，万瑞安能制夷狄！汉计诚已拙，女色难自夸。明妃去时泪，洒向枝上花。狂风日暮起，飘泊落谁家？红颜胜人多薄命，莫怨春风当自嗟。」
余观介甫明妃曲二首，辞格超逸，诚不下永叔，不可遗也。因附益之。其一云：「明妃初出汉宫时，泪湿春风鬓脚垂。低回顾影无颜色，尚得君王不自持。归来却怪丹青手，入眼平生未曾有。意态由来画不成，当时枉杀毛延寿。一去心知更不归，可怜着尽汉宫衣。寄声欲问塞南事，只有年年鸿雁飞。家人万里传消息，好在毡城莫相忆。君不见咫尺长门闭阿娇，人生失意无南北。」
其二云：「明妃出嫁与胡儿，毡车百两皆胡姬。含情欲语独无处，传与琵琶心自知。黄金捍拨春风手，弹看飞鸿劝胡酒。汉宫侍女暗垂泪，沙上行人却回首。汉恩自浅胡自深，人生乐在相知心。可怜青冢已芜漫，尚有哀弦留至今。」（《渔隐》）
△只欲平易
或疑六一居士诗，以为未尽妙，以质于子和，子和曰：六一诗只欲平易耳。「西风酒旗市，细雨菊花天。」岂不佳？「晚烟寒橘柚，秋色老梧桐。」岂不似少陵？（《雪浪斋日记》）
△佳句
欧公云：「身行南雁不到处，山与北人相对愁。」汪彦章云：「路行归雁不到处，家在长江欲尽头。」彦章虽体欧公诗，然终不及欧之自在也。（《渔隐》）
△会赵公诗
文忠与赵康靖公概同在政府，相得欢甚。康靖先告老归睢阳，文忠相继谢事归汝阴。康靖一日单车特往过之，时年几八十矣。留剧饮踰月，日于汝阴纵游而后返。前辈挂冠后，能从容自适，未有若此者。文忠尝赋诗云：「古来交道愧难终，此会今时岂易逢。出处三朝俱白首，凋零万木见青松。公能不远来千里，我病犹堪釂一钟。已胜山阴空兴尽，且留归驾为从容。」因牓其游从之地为会老堂。明年，文忠欲往睢阳报之，未果行而薨。两公名节固师表天下，而风流襟义又如此，诚可以激薄俗也。（《蔡宽夫诗话》）
△才高不见牵强之迹
欧公作诗，盖欲自出胸臆，不肯蹈袭前人，亦其才高，故不见牵强之迹耳。如六月十四夜飞盖桥翫月云：「天形积轻清，水德本虚静。云收风波止，始见天水性。澄光与粹容，上下相涵映。乃于其两间，皎皎挂寒镜。余晖所照耀，万物皆鲜莹。矧夫人之灵，岂不醒视听。而我于此时，翛然发孤咏。纷昏忻洗涤，俯仰恣涵泳。人心旷而闲，月色高逾迥。惟恐清夜阑，时时瞻斗柄。」（《渔隐》）

○苏子美
△以诗得名
苏子美以诗得名，书亦飘逸。然其诗以奔放豪健为主。梅尧臣诗虽乏高致，而平淡有工，世谓之苏梅，其实正相反也。子美尝自叹曰：平生作诗被人比梅尧臣，写字比周越，良可笑也。周越书轻俗不近古，无足取也。（《隐居诗话》）
△绝句
山谷爱子美绝句云：「春阴垂野草青青，时有幽花一树明。晚泊孤舟古祠下，满川风雨看潮生。」山谷累书此诗，或真草与大字。（《王直方诗话》）
△圣俞子美
圣俞、子美齐名于一时，而二家诗体特异。子美笔力豪俊，以超迈横绝为奇；圣俞覃思精微，以深远闲淡为意。各极其长，虽善论者不能优劣。余山谷夜行诗，略道其一二云：「子美气方雄，万窍号一噫。有时肆颠狂，醉墨洒滂霈。譬如千里马，已发不可杀。盈前尽珠玑，一一难拣汰。梅公事清浅，石齿漱寒濑。作诗三十年，视犹后我辈。文词愈清新，心意虽老大。有如妖饶女，老自有余态。近诗尤苦硬，咀嚼苦难嘬。又如食橄榄，真味久愈在。苏豪以气转，举世徒惊骇。梅穷独我知，古货今难卖。」语虽非工，谓粗得彷佛，然不能优劣之。（《欧公诗话》）

○梅都官
△工于平淡自成一家
圣俞诗工于平淡，自成一家。如东溪云：「野凫眠岸有闲意，老树着花无丑枝。」出行云：「人家在何处，云外一声鸡。」春阴云：「鸠鸣桑叶吐，村暗杏花残。」杜鹃云：「月树啼方急，山房人未眠。」似此等句，须细味之，方见其用意也。（《渔隐》）
△句句精练
圣俞诗句句精练，如「焚香露莲泣，闻磬清鸥迈」之类，宜乎为欧阳文忠公所称。其它古体如朱弦踈越，一唱三叹，读者当以意求之。（《许彦周诗话》）
△寄马遵诗
马遵谪守宣州，及其去也，郡僚军民，争欲驻留，至以铁锁绝江。遵于饯筵倚醉，令官妓剥榧实而食，眷眷若留连状；又以所乘骢马寄圣俞家，郡人皆不疑其去也。遵夜使人绝锁解舟，以水沃牙，使之不鸣，逮晓，舟去远矣。圣俞寄遵诗云：「三更醉下陵阳峰，仙舟江上去无踪。杈牙铁锁漫横绝，湿不惊潭底龙。断肠吴姬指如笱，欲剥玉榧将何从。短翎水鸭飞不远，那经细雨山重重。却顾旧埒病骢马，尘沙历尽空龙钟。」（《隐居诗话》）
△莫打鸭
吕士隆知宣州，好以事笞官妓，妓皆欲逃去而未得也。会杭州有一妓到宣，其色艺可取，士隆喜之，留之使不去。一日，郡妓复犯小过，士隆又欲笞之，妓泣诉曰：某不敢辞罪，但恐杭妓不能安也。士隆愍而舍之。圣俞因作莫打鸭一篇曰：「莫打鸭，打鸭惊鸳鸯。鸳鸯新向池北落，不比孤洲老秃鸧。秃鸧尚欲远飞去，何况鸳鸯羽翼长。」盖谓此也。（《隐居诗话》）

○石曼卿
△晦庵论其诗
石曼卿诗极有好处，如「仁者虽无敌，王师固有征。无私乃时雨，不杀是天声」长篇，旧见曼卿大书此诗，气象方严遒劲，极可宝爱，真颜筋柳骨。今人喜苏子美字，不及此远甚。曼卿诗极雄豪，而缜密方严。如筹笔驿诗：「意中流水远，愁外旧山青。」又「乐意相关禽对语，生香不断树交花」之句，极佳，惜不见其全集。

○西湖处士
欧阳文忠公极赏林和靖「踈影横斜水清浅，暗香浮动月黄昏」之句，而不知和靖别有咏梅一联云：「雪后园林才半树，水边篱落忽横枝。」似胜前句，不知文忠何缘弃此而赏彼。文章大概亦如女色，好恶只系于人。（山谷）苕溪渔隐曰：王直方又爱和靖「池水倒窥踈影动，屋檐斜入一枝低。」以谓此句于前所称，真可处伯仲之间。余观此句，略无佳处，直方何为喜之？真所谓一解不如一解也。
林和靖梅花诗：「踈影横斜水清浅，暗香浮动月黄昏。」诚为警绝；然其下联乃云：「霜禽欲下先偷眼，粉蝶如知合断魂。」则与上联气格全不相类，若出两人，乃知诗全篇佳者诚难得。唐人多摘句为图，盖以此。大抵和靖诗喜于对意，如「伶伦近日无侯白，奴仆当时有卫青。」「破殿静披虀臼古，斋房闲试酪奴春。」之类，虽假对亦不草草，故气格不无少贬。然五言如「夕寒山翠重，秋静鸟行踈」，长句如「桥横水木已秋色，树倚云峰更晚晴」，「烟含晚树人家远，雨湿春蒲燕子低」等，何害为工夫太过。（《蔡宽夫诗话》）
和靖言，余顷得宛陵葛生所茹笔，每用之如麾百胜之师，横行于纸墨间，所向无不如意。惜其日久且弊，作诗以录其功云：「神锋虽缺力终存，架琢珊瑚欠策勋。日暮闲窗何所似，灞陵憔悴故将军。」殊有悯劳念旧之意。（《渔隐》）

○邵康节
△出处大略
邵尧夫居洛四十年，安贫乐道，自云未尝皱眉，故诗云：「平生不作皱眉事，天下应无切齿人。」所居寝息处为安乐窝，自号安乐先生。其西为瓮牖，读书燕居其下，旦则焚香独坐。晡时饮酒三四瓯，微醺便止，不使至醉也。尝有诗云：「斟有浅深存燮理，饮无多少系经纶。」「莫道山翁拙于用，也能康济自家身。」喜吟诗、作大字书，然遇兴则为之，不牵强也。大寒暑则不出，每出则乘小车，为诗以自咏曰：「花如锦时高阁望。草如茵处小车行。」温公赠以诗曰：「林间高阁望已久，花外小车犹未来。」尧夫随意所之，遇主人喜客，则留三五日；又之一家，一如之。或经月忘返。虽惟高洁，而对宾客接人，无贤不肖贵贱，皆欢然相亲。自言若至重疾，自不能支；其有小疾，有客对话，不自觉疾之去体也。学者从之问经义，精深浩博，应对不穷，思致幽远，妙极道数。间有知之深者，开口论天下事，虽久存心世务者不能及也。朝廷尝用大臣荐，以官起之，不屈。及其死，以著作佐郎告赐其家，邦人请易其名于朝，太常考行，谥之曰康节。（《复斋漫录》）
康节之学，其骨髓在《皇极经世》，其花草便是诗。《文鉴》编诗，「天向一中分造化，人于心上起经纶。」却不编入。（晦庵）

○半山老人
△一唱三欢
荆公暮年作小诗，雅丽精绝，脱去流俗；每讽味之，便觉沆瀣生牙颊间。（山谷）苕溪渔隐曰：荆公小诗如「南浦随花去，回舟路已迷。暗香无觅处，日落画桥西。」「染云为柳叶，剪水作梨花。不是春风巧，何缘见岁华。」「檐日阴阴转，床风细细吹。翛然残午梦，何许一黄鹂。」「蒲叶清浅水，杏花和暖风。地偏缘底缘，人老为谁红。」「爱此江边好，留连至日斜。眠分黄犊草，坐占白鸥沙。」「日净山如染，风暄草欲熏。梅残数点雪，麦涨一川云。」观此数诗，真可使人一唱而三叹也。
△得子美句法
荆公诗得子美句法。其诗云：「地蟠三楚大，天入五湖低。」（《唐子西语录》）
△托意
半山老人题双庙诗云：「北风吹树急，西日照窗凉。」细详味之，其托意深远，非止咏庙中景物而已。盖巡、远守睢阳，当是时安庆绪遣突厥劲骑攻之，日以危闲，所谓「北风吹树急」也。是时，肃宗在灵武，号令不行于江淮，诸将观望，莫肯救之，所谓「西日照窗凉」也。此深得老杜句法，如老杜题蜀相庙诗云：「映阶碧草自春色，隔叶黄鹂空好音。」亦自别托意在其中矣。（《渔隐》）
△少作
荆公少以意气自许，故诗语惟其所向，不复更为涵蓄。如「天下苍生待霖雨，不知龙向此中蟠」，又「浓绿万枝红一点，动人春色不须多」，又「平治险秽非无力，润泽焦枯是有才」之类，皆直道其胸中事，后为羣牧判官，从宋次道尽假唐人诗集，博观而约取，晚年始尽深婉不迫之趣。乃知文字虽工拙有定限，然必视其幼壮。虽公，方其未至，亦不能力强而遽至也。（《石林诗话》）
荆公题金陵此君亭诗云：「谁怜直节生来瘦，自许高才老更刚。」宾客每对公称颂此句，公辄颦蹙不乐。晚年与平甫坐亭上视诗牌曰：少时作此题榜，一传不可追改。大抵少年题诗，可以为戒。平甫曰：此扬子云所以悔其少作也。（《高斋诗话》）
△晚年诗
荆公晚年诗律尤精严，造语用字，间不容发；然意与言会，言随意遣，浑然天成，殆不见有牵率排比处。如「含风鸭绿鳞鳞起，弄日鹅黄袅袅垂」，读之初不觉有对偶。至「细数落花因坐久，缓寻芳草得归迟。」但见舒闲容与之态耳；而字字细考之，皆经隐括权衡者，其用意亦深刻矣。尝与叶致远诸人和头字韵诗，往返数四，其末篇云：「名誉子真居谷口，事功新息困壶头。」以「谷口」对「壶头」，其精切如此。后数月，取本追改云：「岂爱京师传谷口，但传乡里胜壶头。」今集中两本并存。（《石林诗话》）
△精深华妙
荆公定林后诗精深华妙，非少作之比。尝作岁晚诗云：「月映林塘静，风涵笑语凉。俯窥怜净绿，小立伫幽香。携幼寻新的，扶衰上野航。延缘久未已，岁晚惜流光。」自以比谢灵运，议者亦以为然。（《漫叟诗话》）
△格高体下
鲁直谓荆公之诗，暮年方妙。然格高而体下，如云「似闻青秧底，复作龟兆坼。」乃前人所未道。又云：「扶舆度阳焰，窈窕一川花。」谓包含数个意，虽前人亦未易道。然学三谢，失于巧耳。（《后山诗话》）
△用意高妙
蔡天启言：荆公每称老杜「钩帘宿鹭起，丸药流莺转」之句，以为用意高妙，五字之模楷。他日，公作诗得「青山扪虱坐，黄鸟挟书眠」，自谓不减杜诗，以为得意，然不能举全篇。余顷尝以语薛肇明，肇明时被旨编公集，徧求之终莫之得。或云：公但得此一联，未尝成章也。（《石林诗话》）
△力去陈言
荆公诗云：「力去陈言夸末俗，可怜无补费精神。」而公平生文体数变，暮年诗益工，用意益苦，故言不可不谨也。（《后山诗话》）
△善下字
予与乡人翁行可同舟泝汴，因谈及诗，行可云：介甫善下字，如「荒埭暗鸡催月晓，空场老雉挟春骄。」下得「挟」字最好。如《孟子》「挟贵」「挟长」之「挟」。予谓介甫又有「紫苋凌风怯，苍苔挟雨骄」；陈无己有「寒气挟霜侵败絮，宾鸿将子度微明。」其用「挟」字，亦与前一联同。（《艺苑雌黄》）
△用事精切
苕溪渔隐曰：上元戏刘贡甫诗云：「不知太一游何处，定把青藜独照公。」此诗用事亦精切。刘向校书天禄阁，夜有老人着黄衣，植青藜杖，叩阁而进。向请问姓名，我是太一之精，天帝闻卯金之子有博学者，下而观焉；乃出怀中竹牒授之。见王子年《拾遗》。此事既与贡甫同姓，又贡甫时在馆阁也。（《王直方诗话》）
△清景
山谷尝言：天下清景，初不择贵贱贤愚而与之，然吾特疑端为我辈设。荆公在钟山官床，与客夜坐，作诗云：「残生伤性老耽书，年少东来复起予。各据槁梧同不寐，偶然闻雨落阶除。」东坡宿余杭山寺诗云：「暮鼓朝钟自击撞，闭门欹枕对残釭。白灰旋拨通红火，卧对萧萧雪打窗。」人以山谷之言为确论。（《冷斋夜话》）
△霜筠雪竹
熙宁庚戌冬，王荆公安石自参知政事拜相，是日官僚造门奔贺者，相属于路。公以未谢，皆不见之，独与余坐于西庑之小阁。荆公语次，忽颦蹙久之，取笔书窗曰：「霜筠雪竹钟山寺，投老归欤寄此生。」放笔揖余而入。元丰癸亥，公已谢事，为会灵观使，居金陵白下门外。余竭公，公欣然邀余同游钟山，憩法云寺，偶坐于僧房。是日正当霜雪，而虚窗松竹，皆如诗中之景。余因述昔日题窗，并诵此诗。公怃然曰：有是乎？领略微笑而已。（《隐居诗话》）
△自然
舒州三祖山金牛洞，山水闻于天下。荆公尝题诗云：「水泠泠而北去，山靡靡以旁围。欲穷源而不得，竟怅望以空归。」后人凿山刊木，〔寖〕失山水之胜，非公题诗时比也。鲁直效公题六言云：「司命无心播物，祖师有记传衣。白云横而不度，高鸟倦而犹飞。」识者云：语虽奇，亦不及荆公之自然也。（《高斋诗话》）
△纪实
鸟石岗距临川三十里，荆公外家吴氏居其间。故诗云：「不知鸟石岗边路，到老相寻得几回。」盐步门在荆公旧居之前，故诗云：「曲池丘墓心空折，盐步庭闱眼欲穿。」（复斋）
△落星寺诗
荆公集中有落星寺诗，其末云：「胜概惟诗可收拾，不才羞作等闲来。」落星寺在彭蠡湖中，刘咸临尝亲见寺僧，言幼时目睹闽中章傆道作此诗，其前六句皆同。其末云：「胜概诗人尽收拾，可怜苏石不曾来。」「苏石」谓子美、曼卿也。后人爱其诗者，改末句，作荆公诗传之，遂使一篇之意不完，其体与荆公所作诗亦不类。（《王直方诗话》）苕溪渔隐曰：直方所言非也。余细观此诗句语体格，真是荆公作，余人岂能道此！今具载全篇，识者必能辨之。诗云：「窣云一殿起崔嵬，万里长江酒一杯。坐见山川吞日月，杳无车马送尘埃。雁飞云路声低过，客近天门梦易回。胜概惟诗可收拾，不才羞作等闲来。」
△西山寺诗
唐人题西山寺诗云：「终古碍新月，半江无夕阳。」人谓冠绝古今，以其尽得西山之景趣也。金山寺留题者亦多，而绝少佳句，惟「寺影中流见，钟声两岸开」，又「天多剩得月，地少不生尘」，为人传诵，要亦未为至工。若用之于落星寺，有何不可乎！熙宁中，荆公有句云：「天末海门横北固，烟中沙岸似西兴。」尤为中的。（《遯斋闲览》）
△梅花诗
凡咏梅多咏白，而荆公独云：「鬓捻黄金危欲坠，蒂团红蜡巧能妆。」不惟造语巧丽，可谓能道人不到处矣。又东坡咏梅一句云：「竹外一枝斜更好。」语虽平易，然颇得梅之幽独闲静之趣。凡诗人咏物，虽平淡巧丽不同，要能以随意造语为工。公后复有诗云：「遥知不是雪，为有暗香来。」盖取苏子卿诗「只言花似雪，不悟有香来」之意。公在金陵，又有和徐仲文颦字韵咏梅诗二首；东坡在岭南，有暾字韵梅诗三首，皆韵险而语工，非大手笔不能到也。（《遯斋闲览》）
△棋诗
荆公棋品殊下。每与人对局，未尝致思，随手疾应，觉其势将败，便敛之。谓人曰：本图适性忘虑，反苦思劳神，不如且已。与叶致远敌手，尝赠致远诗云：「垂成忽破坏，中断俄连接，」是知公棋不甚高。又云：「讳输宁断头，悔误仍搏颊。」是又未能忘情于一时之得丧也。（《遯斋闲览》）苕溪渔隐曰：介甫有绝句云：「莫将戏事扰真情，且可随缘道我嬴。战罢两奁收黑白，一枰何处有亏成。」观此诗，则图适性忘虑之语，信有证矣。若鲁直于棋则不然，如「心似蛛丝游碧落，身如蜩甲化枯枝。」则苦思忘形，较胜负于一着，与介甫措意异矣。
△虎图
荆公尝在欧公坐上赋虎图，众客未落笔，而荆公章已就。欧公亟取读之，为之击节称叹，坐客阁笔不敢作。（《漫叟诗话》）苕溪渔隐曰：《西清诗话》中亦载此事，云此乃体杜甫画鹘行，以纾急解纷耳。吾今具载二诗，读者当有以辨之。
荆公虎图诗云：「壮哉非罴亦非貙，目光夹镜当坐隅。横行妥尾不畏逐，顾盻欲去仍踌躇。卒然我见心欲动，熟视稍稍摩其须。固知画者巧为此，此物安肯来庭除。想当盘礡欲画时，睥睨众史如庸奴。神闲意定始一埽，功与造化论锱铢。悲风飒飒吹黄芦，上有寒雀惊相呼。槎牙死树鸣老乌，向之俛躅如哺雏。山墙野壁黄昏后，冯妇遥看亦下车。」
杜甫画鹘行云：「高堂见老鹘，飒爽动秋骨。初惊无拘挛，何得立突兀。乃知画师妙，功刮造化窟。写此神俊姿，充君眼中物。乌鹊满樛枝，轩然恐其出。侧脑看青霄，宁为众禽没。长翮如刀剑，人寰可超越。乾坤空峥嵘，粉墨且萧瑟。缅思云沙际，自有烟霞质。吾今意何伤，顾步独纡郁。」
△集句
荆公莫年喜为集句，唐人号为四体，黄鲁直谓正堪一笑耳。司马温公为定武从事，同幕私幸营妓，而于公讳之。尝会僧庐，公往迫之，使妓逾垣而去，度不可隐，乃具道。公戏之曰：「年去年来来去忙，暂偷闲卧老僧床。惊回一觉游仙梦，又逐流莺过短墙。」杭之举子中老榜第，其子以绯裹之，客贺之曰：「应是穷通自有时，人生七十古来稀。如今始觉为儒贵，不着荷衣便着绯。」寿之医者老娶少妇，或嘲之曰：「倚他门户傍他墙，年去年来来去忙。采得百花成蜜后，为他人作嫁衣掌。」真可笑也。（《后山诗话》）
△猿鹤不知
王介字中甫，衢州人，博学善讥谑，尝举制科不中，与荆公游甚欢，然未尝降意少相下。熙宁初，荆公以翰林学士被召，前此屡召不起，至是始受命。介以诗寄云：「草庐三顾动春蛰，蕙帐一空生晓寒。」盖有所讥，荆公得之大笑。他日作诗，有「丈夫出处非无意，猿鹤从来自不知」之句，盖为介发也。（《石林诗话》）
△诗病
今州县之间，随其大小，皆有富民，此理势之所必至，所谓物之不齐，物之情也。然州县赖之以为强，国家恃之以为固，非所当忧，亦非所当去也。能使富民安其富而不横，贫民安其贫而不匮，贫富相恃以为长久，而天下定矣。介甫不忍贫民而深疾富民，志欲破富民以惠贫民，不知其不可也。方其未得志也，为兼并之诗，其诗曰：「三代子百姓，公私无异财。人主擅操柄，如天持斗魁。赋予皆自我，兼并乃奸回。奸回法有诛，势亦无自来。后世始倒持，黔首遂难裁。秦王不知此，更筑怀清台。礼义日以偷，圣经久烟埃。法尚有存者，欲言时所咍。俗吏不知方，掊克乃为才。俗儒不知变，兼并可无摧。利孔至百出，小人私阖开。有司与之争，民愈可怜哉！」及其得志，专以此为事，设青苗法以夺富民之利；民无贫富，两税之外皆重出息十二；吏缘为奸，至倍息，公私皆病矣。吕惠卿继之以手实之法，私家一毫以上皆籍于官，民知有夺取之心，至于卖田杀牛以避其祸。朝廷觉其不可，中止不行，仅免于乱。然其徒世守其学，刻下媚上，谓之享上；有一不享上，皆废不用。至于今日，民遂大病。原其祸出于此诗，盖昔之诗病未有若此之酷者也。（苏子由）
△秋菊落英
欧公嘉佑中见王荆公诗「黄昏风雨暝园林，残菊飘零满地金。」笑曰：百花尽落，独菊枝上枯耳。因戏曰：「秋英不比春花落，为报诗人子细看。」荆公闻之曰：是岂不知《楚词》「夕餐秋菊之落英」？欧阳九不学之过也。（《西清诗话》）
荆公此诗，子瞻跋云：「秋英不比春英落，说与诗人子细看。」盖为菊无落英故也。荆公云：苏子瞻读楚词不熟耳。子以谓屈平「餐秋菊之落英」，大概言花衰谢之意，若「飘零满地金」，则过矣。东坡既以落英为非，则屈原岂亦谬误乎！坡在海南，谢人寄酒诗有云：「谩遶东篱嗅落英，」又何也？（《高斋诗话》）苕溪渔隐曰：「秋英不比春花落，为报诗人子细看。」此（是）两句诗，余于六一居士全集及东坡前后集徧寻并无之。不知西清、高斋何从得此二句？诗互有讥议，亦疑其不审也。
（余按《楚词》「夕餐秋菊之落英」，「落」之为义，始也，初也，如《礼记》所谓「落成」之「落」也，盖菊已花，虽枯不落，惟初英乃可餐。荆公赋「黄菊飘零满地金」，固失之不知菊矣，直有以来「秋英不比春花落，为报诗人子细看」之讥，西清以为欧公，高斋以为苏公，未详孰是？而所记半山借「秋菊落英」之说，一则曰欧九不知《楚词》词，一则曰子胆不熟《楚词》。欧、苏二公，非不知不熟《楚词》者，特知屈原之心，不以「落英」为飘落之落耳。虽然，半山岂真不知不熟《楚词》者欤！亦不过执拗以遂非而已。西涧叶公，每诵先君菊庄翁「菊似交情看岁晚，枝柎相伴到离披」之句，谓其真知菊者，故并及之。梅墅续评）

○雪堂
△如天花变现
东坡作文，如天花变现，初无根叶，不可揣测。如作盖公堂记，共六百余字，仅三百余字说医。醉石道士诗共二十八句，却二十六句作假说，惟用两句收拾。作鹤叹，则替鹤分明。（《室中语》）
△长于譬喻
子瞻作诗，长于譬喻。如和子山诗云：「人生到处知何似，应似飞鸿踏雪泥。泥上偶然留指爪，鸿飞那复计东西。」守岁诗云：「欲知垂尽岁，有似赴壑蛇。修鳞半已没，去意谁能遮。况欲系其尾，虽勤知奈何！」画水官诗云：「高人岂学画，用笔乃其天。譬如善游人，一一能操船。」龙眼诗云：「龙眼与荔枝，异出同父祖。端如柑与橘，未易相可不。」皆累数句也。如一联，即「少年辛苦真食蓼，老境清闲如啖蔗。」如一句，即「雪里波菱如铁甲」之类，不可胜纪。（陵阳《室中语》）
△海棠诗
东坡作此诗，词格超逸，不复蹈袭前人，其诗有「嫣然一笑竹篱间，桃李漫山总麄俗。」「自然富贵出天姿，不待金盘荐华屋。朱唇得酒晕生脸，翠袖卷纱红映肉。林深雾暗晓光迟，日暖风轻春睡足。雨中有泪亦凄怆，月下无人更清淑。」元丰间，东坡谪黄州，寓居定惠院，院之东，小山上，有海棠一株，特繁茂，每岁盛开时，必为携客置酒，已五醉其下矣，故作此长篇。平生喜为人写，盖人间刊石者，自有五六本云。轼平生得意诗也。
△梅诗
东坡暾字韵三首，皆摆落陈言，古今人未尝经道者。三首并妙绝，第二首尤奇。诗云：「罗浮山下梅花村，玉雪为骨冰为魂。纷纷初疑月挂树，耿耿独与参横昏。先生索居江海上，悄如病鹤栖荒园。天香国艳肯相顾，知我酒熟诗清温。蓬莱宫中花鸟使，绿衣倒挂扶桑暾。抱丛窥我方醉卧，故遣啄木先敲门。麻姑过君急洒扫，鸟能歌舞花能言。酒醒人散山寂寂，惟有落蘂粘空樽。」注云：岭南珍禽有倒挂子，绿毛红喙，如鹦鹉而小。自东海来，非尘埃间物也。
△芙蓉城诗
游芙蓉城，元丰元年三月，余始识子高，问之信然，乃作此诗云：「芙蓉城中花冥冥，谁其主者石与丁。珠帘玉案翡翠屏，云舒霞卷千娉婷。中有一人长眉青，炯如微云澹踈星。往来三世空炼形，竟坐误读黄庭经，天门夜开飞爽灵，无复白日乘云軿。俗缘千劫磨不尽，翠被冷落凄余馨。因过缑山朝帝廷，夜闻笙箫弭节听。飘然而来谁使令，皎如明月入窗棂。忽然而去不可寻，寒衾虚幌风泠泠。佩宫洞房本不扃，梦中同蹑凤凰翎。径渡万里如奔霆，玉楼浮宫耸亭亭。天书云篆谁所铭，遶楼飞步高竛竮。仙风锵然韵流铃，蘧蘧形开如酒醒。芳卿寄谢空丁宁，一朝覆水不反瓶。罗巾别泪空荧荧，春风花开秋叶零。世间罗绮纷膻腥，此生流浪随沧溟。偶然相值两浮萍，愿君收视观三庭，勿与嘉谷生蝗暝。从渠一念三千龄，下作人间尹与邢。」东坡此诗最为流丽，故秦太虚与东坡简云：素纸一轴，敢冀醉后挥扫近文，并芙蓉城诗，时得把玩，以慰驰情。
诗人写人物态度，至不可移易。元微之李娃行云：「髻鬟峨峨高一尺，门前立地看春风。」此定是娼妇。退之华山女诗云：「洗妆拭面着冠帔，白咽红颊长眉青。」此定是女道士。东坡作芙蓉城诗，亦用「长眉青」三字云：「中有一人长眉青，炯如微云淡踈星。」便有神仙风度。（《许彦周诗话》）
△三良诗
秦缪公以三良殉葬，诗人刺之，则缪公信有罪矣。虽然，臣之事君，犹子之事父也，以陈尊己、魏颗之事观之，则三良亦不容无讥焉。昔之咏三良者，有王仲宣、曹子建、陶渊明、柳子厚，或曰「心亦有所施」，或曰「杀身诚独难」，或曰「君命安可达」，或曰「死没宁分张」，曾无一语辨其非是者。唯东坡和陶云：「杀身故有道，大节要不亏。君为社稷死，我则同其归。顾命有治乱，臣子得从达。魏颗真孝爱，三良安足希！」审如是言，则三良不能无罪。东坡一篇，独冠绝于古今。（《艺苑雌黄》）苕溪渔隐云：余观东坡秦穆公墓诗意，全与和三良诗意相反。盖是少年时议论如此，至其晚年，所见益高，超人意表，此扬雄所以悔少作也。诗云：「昔公生不诛孟明，岂有死之日而忍用其良。乃知三子徇公意，亦如齐之二子从田横。」
△与王庆源诗
与王庆源诗云：「青衫半作霜叶枯，遇民如儿吏如奴。吏民莫作官长看，我是识字耕田夫。妻啼儿号刺史怒，时有野人来挽须。拂衣自注下下考，芋魁豆饭吾岂无！」山谷云：庭坚最爱此数韵。（《王直方诗话》）
△语意高妙
题碧落洞诗云：「小语辄响答，空山白云惊。」此语全类李太白。后自岭外归，次韵江晦叔诗云：「浮云时事改，孤月此心明。」语意高妙，如参禅悟道之人吐露胸襟，无一毫窒碍也。（《渔隐》）
△诗意佳绝
东坡云：世谓乐天有鬻骆马放杨柳枝词，嘉其主老病不忍去也。然梦得有诗云：「春尽絮飞留不得，随风好去落谁家。」乐天亦云：「病与乐天相伴住，春随樊子一时归。」则是樊素竟去也。予家有数妾，四五年相继辞去，独朝云者随予南迁，因读乐天集，戏作此诗。朝云姓王氏，钱塘人，尝有子曰干儿，未朞而夭云：「不似杨枝别乐天，恰如通德伴伶玄。阿奴络秀不同老，天女维摩总解禅。经卷药炉新活计，舞衫歌扇旧因缘。丹成逐我三山去，不作巫阳云雨仙。」苕溪渔隐曰：诗意佳绝，善于为戏，略去洞房之气味，翻为道人之家风。非若乐天所云：「樱桃樊素口，杨柳小蛮腰。」但自诧其佳丽。尘俗哉！
△咏物诗首四句便能写尽
李太白浔阳紫极宫感秋云：「何处闻秋声，翛翛北窗竹。回薄万古心，揽之不盈掬。」东坡和韵云：「寄卧虚寂堂，月明浸踈竹。泠然洗我心，欲饮不可掬。」予谓东坡此语清拔，优于太白。大率东坡每题咏景物，于长篇中只篇首四句，便能写尽，语仍快健。如庐山开先漱玉亭首句云：「高岩下赤日，深谷来悲风。擘开青玉峡，飞出两白龙。」谷林堂首句云：「深谷下窈窕，高材合扶踈。美哉新堂成，及此秋风初。」行琼儋间首句云：「四州环一岛，百洞蟠其中。我行西北隅，如渡月半弓。」藤州江下夜起对月首句云：「江月照我心，江水洗我肝。端如径寸珠，堕此白玉盘。」此聊举四诗，其它甚众。又栖贤三峡桥诗有「清寒入山骨，草木尽坚瘦」之句，此语尤精绝，他人道不到也。（《渔隐》）
△一洗万古
余作南征赋，或者称之，然仅与曹大家争衡耳。惟东坡赤壁二赋，一洗万古，欲彷佛其一语，毕世不可得也。（《唐子西语录》）
△南迁以后精深华妙
吕丞相跋《杜子美年谱》云：考其辞力，少而锐，壮而肆，老而严，非妙于文章，不足以至此。余观东坡自南迁以后诗，全类子美夔州以后诗，正所谓老而严者也。子由云：东坡谪居儋耳，独善为诗，精深华妙，不见老人衰惫之气。鲁直亦云：东坡岭外文字，读之使人耳目聪明，如清风自外来也。观二公之言如此，则余非过论矣。（《诗话》）
△文过有理
东坡曰：吾有诗云：「日日出东门，步寻东城游。城门抱关卒，怪我此何求。我亦无所求，驾言写我忧。」章子厚谓参寥曰：前步而后驾，何其上下纷纷也！仆闻之曰：吾以尻为轮，以神为马，何曾上下乎？参寥曰：子瞻文过有理，似孙子荆。子荆曰：所以枕流，欲洗其耳。
△波澜浩渺
东坡长句波澜浩大，变化不测，如作杂剧打猛顐出也。三马替：「振鬣长鸣，万马皆瘖，」此记不传之妙。学文者能涵泳此等语，自然有入处。（《吕氏童蒙训》）
△簟纹如水帐浮烟
邢惇夫言：「扫地焚香闭阁眠，簟纹如水帐浮烟。客来梦觉知何处，挂起西窗浪接天。」此东坡诗也，尝题于余扇，山谷初读，以为是刘梦得所作。（《王直方诗话》）
△失于粗
苏诗始学刘禹锡，故多怨刺，学不可不谨也。晚学太白，至其得意，则似之矣；然失于粗，以其得之易也。（《后山诗话》）
△苏过诗
东坡云：儿子迈尝作林檎诗云：「熟颗无风时自落，半腮迎日门鲜红。」于等辈中亦号有思致者。今已老，无他技，但亦时出新句也。尝作酸枣尉，有诗云：「叶随流水归何处，牛载寒鸦过别村。」此句亦可喜也。苕溪渔隐曰：苏叔党过赋鼠须笔云：「太仓失陈红，狡穴得余腐。既兴丞相叹，又发廷尉怒。磔肉餧饿猫，纷髯杂霜兔。插架刀槊健，落纸龙蛇骛。物理未易诘，时来即所遇。穿墉何卑微，托此得佳誉。」其步骤气格，殊有父风也。

卷十八
○涪翁
△宗派图
吕居仁近时以诗得名，自言传衣江西，尝作宗派图，自豫章以降，列陈师道、潘大临、谢逸、洪刍、饶节、僧祖可、徐俯、洪朋、林敏修、洪炎、汪革、李錞、韩驹、李彭、晁冲之、江端本、杨符、谢薖、夏倪、林敏功、潘大观、何觊、王直方、僧善权、高荷，合二十五人，以为法嗣。谓其源流皆出豫章也。其宗派图序数百言，大略云：
唐自李、杜之出，焜耀一世，后之言诗者，皆莫能及。至韩、柳、孟郊、张籍诸人，激昂奋厉，终不能与前作者并。元和以后至国朝，歌诗之作或传者，多依效旧文，未尽所趣。惟豫章始大出而力振之，抑扬反复，尽兼众体，而后学者同作并和，虽体制或异，要皆所传者一。予故录其名字，以遗来者。
余窃谓豫章自出机杼，别成一家，清新奇巧，是其所长。若言抑扬反复，尽兼众体，则非也。元和至今，骚翁墨客，代不乏人，观其英词杰句，真能发明古人不到处，卓然成立者甚众。若言多依效旧文，未尽所趣，又非也。所列二十五人，其间知名之士，有诗句传于世，为时所称道者，止数人而已，其余无闻焉，亦滥登其列。居仁此图之作，选择勿精，议论不公，余是以辨之。（《渔隐》）
△得意句
蜀人石翼，黄鲁直在黔中时游从最久。尝言见鲁直自矜诗一联云：「人得交游是风月，天开图画即江山。」以为晚年最得意，每举以教人，而终不能成篇，盖不欲以常语杂之。然鲁直自有「山围燕坐图画出，水作夜窗风雨来。」余以谓气格当胜前联也。（《石林诗话》）
△乞猫诗
乞猫诗；「秋来鼠辈欺猫死，窥瓮翻盆搅夜眠。闻道狸奴将数子，买鱼穿柳聘衔蝉。」虽滑稽而可喜。千岁而下，读者如新。（《后山诗话》）
△少作
世传山谷七岁作牧童诗云：「骑牛远远过前村，吹笛风斜隔陇闻。多少长安名利客，机关用尽不如君。」（《桐江诗话》）
鲁直少警悟，八岁作诗送人赴举云：「送君归去明主前，若问旧时黄庭坚，谪在人间今八年。」此已非髫稚语矣。
△奇语
山谷谓洪龟父曰：甥最爱老舅诗中何语？龟父举「蜂房各自开户牖，蚁穴或梦封侯王。」「黄流不解涴明月，碧树为我生凉秋。」以为深类工部。山谷云：得之矣。肠字韵荼诗，山谷自和云：「曲几团蒲听煮汤，煎成车声遶羊肠。」东坡见之云：黄九怎得不穷！张文潜尝谓余曰：黄九似「桃李春风一杯酒，江湖夜雨十年灯。」真是奇语。（《王直方诗话》）苕溪渔隐曰：汪彦章有「千里江山渔笛晚，十年灯火客毡寒」之句，效山谷体也。余亦尝效此体，作一联云：「钓艇江湖千里梦，客毡风雪十年寒。」
△句相似
鲁直过平舆怀李子先诗：「世上岂无千里马，人中难得九方皐。」题徐儒子祠堂诗：「白屋可能无孺子，黄堂不是欠陈蕃。」二诗命意绝相似，盖叹知音者难得耳。（《渔隐》）
△苏黄相讥
元佑文章，世称苏黄。然二公当时争名，互相讥诮。东坡尝云：黄鲁直诗文如蝤蛑、江珧柱，格韵高绝，盘飧尽废。然不可多食，多食则发风动气。山谷亦云：盖有文章妙一世，而诗句不逮古人者。此指东坡而言也。二公文章，自今视之，世自有公论，岂至各如前言。盖一时争名之词耳！俗人便以为诚然，遂为讥议，所谓「蚍蜉撼大树，可笑不自量」者耶！（《渔隐》）
△有补于世
读鲁直诗，如见鲁仲连、李太白，不敢复论鄙事。虽若不适用，然不为无补于世。（东坡）
△少游文潜评论
山谷旧所作诗文，名以焦尾弊帚。少游云：每览此编，辄怅然终日，殆忘食事，邈然有二汉之风。今交游中以文墨称者，未见其比。所谓珠玉在傍，觉我形秽也。有学者问文潜模范，曰：看退听稿。盖山谷在馆中时，自号所居曰退听堂。（《王直方诗话》）
△出奇之过
后山谓鲁直作诗，过于出奇。诚哉，是言也！如和文潜赠无咎诗：「本心如日月，利欲食之既。」王圣涂二亭歌：「绝去薮泽之罗兮官于落羽。」洪玉父云：鲁直言罗者得落羽以输官。凡此之类，出奇之过也。（《渔隐》）
□二亭歌末二句作：「飞冥冥兮渺万里而绝，去薮泽之罗者兮官予落羽。」
△过于出奇
唐人不学杜诗，惟唐彦谦与今黄庶、谢景初学之。鲁直，黄之子，谢之婿。其于二父，犹子美之于审言也。然过于出奇，不如杜之遇物而奇也。三江五湖，平漫千里，因风景而奇耳。（《后山诗话》）
△用新奇字
黄庭坚喜作诗得名，好用南朝人语，专求古人未使之一二奇字，缀葺而成诗，自以为工，其实所见之僻也。故句虽新奇，而气乏浑厚。吾尝作诗题其编后，略曰：「端求古人遗，琢抉手不停。方其得玑羽，往往失鹏鲸。」盖谓是也。（《隐居诗话》）
△诚斋纪逸诗
予昔为零陵丞，尝肩舆过一野寺前，壁间有山谷亲笔一诗，予小立肩舆，诵之三过，既归书之，止记一联云：「春将国艳熏花骨，日借黄金缕水纹。」今集中无之。

○陈履常
△得意诗
「书当快意读易尽，客有可人期不来。世事相违每如此，好怀百岁几回开。」其后又寄黄充前四句云：「俗子推不去，可人废招呼。世事每如此，我生亦何娱。」盖无己得意，故两见之。（《复斋漫录》）
△相似句
乐天有诗云：「醉貌如霜叶，虽红不是春。」东坡有诗云：「儿童误喜朱颜在，一笑那知是酒红。」郑谷有诗云：「衰鬓霜供白，愁颜酒借红。」老杜有诗云：「发少何劳白，颜衰肯更红！」无己诗云：「发短愁催白，颜衰酒借红。」皆相类也。然无己初出此一联，大为当时诸公所称赏。（《王直方诗话》）
△秀句
陈留市中有刀镊工，随其所得，为一日费，醉吟于市，负其子以行歌。江端礼以为达者，为作传，而要无己作诗，有「闭门十日雨，吟作饥鸢声」之句，大为山谷所爱。山谷亦拟作，有云：「养性霜刀在，阅人清镜空。」（《王直方》）
△雁诗
杜牧之早雁云：「仙掌月明孤影过，长门灯暗数声来。」六一居士汴河闻雁云：「野岸柳黄霜正白，五更惊破客愁眠。」皆言幽怨羁旅，闻雁声而生愁思。至后山则不然，但云：「远道勤相唤，羁怀误作愁。」则全不蹈袭也。（《渔隐》）
△近世诗人莫及
无己赋宗室画诗：「〔滕〕王蛱蝶江都马，一纸千金不当价。」又作曾子固挽辞：「丘园无起日，江汉有东流。」近世诗人莫及。（《许彦周诗话》）
△学诗如学仙
无己诗云：「学诗如学仙，时至骨自换。」山谷亦有「学诗如学道」之句。若语意俱胜，当以无己为优。王直方议论不公，遂云：陈三所得，岂其苗裔耶？意谓其出于山谷，不足信也。（《渔隐》）
△衒耀太甚
无己尝作小放歌行两篇，其一云：「春风永巷闭娉婷，长使青楼误得名。不惜卷帘通一顾，怕君着眼未分明。」其一云：「当年不嫁惜娉婷，傅白施朱作后生。说与傍人须早计，随宜梳洗莫倾城。」山谷云：无己他日作诗，语极高古，至于此篇，则顾影裴回，衒耀太甚。（《王直方诗话》）
△寇国宝诗
「黄叶西陂水漫流，蘧篨风急送扁舟。夕阳暝色来千里，人语鸡声共一丘。」寇国宝，徐州人，久从陈无己学。乃知文章渊源，有所自来，亦不难辨，恨不得多见之也。（《石林诗话》）

○秦太虚
△品题
东坡尝有书荐少游于荆公云：向屡言高邮进士秦观太虚，公亦粗知其人，今得其诗文数十首拜呈。词格高下，固已无逃于左右。外此博综史传，通晓佛书，若此类未易一一数也。荆公答书云：示及秦君诗，适叶致远一见，亦以谓清新婉丽，鲍、谢似之。公奇秦君，口之而不置；我得其诗，手之而不释。又闻秦君尝学至言妙道，无乃笑我与公嗜好过乎！（《渔隐》）
△诗甚丽
少游诗甚丽，如「翡翠侧身窥绿醑，蜻蜓偷眼避红妆。」又「海棠花发麝香眠」，又「青虫相对吐秋丝」之句是也。（《雪浪斋日记》）
△严重高古
「雨砌堕危芳，风轩纳飞絮」之类，李公择以为谢家兄弟得意不能过也。少游过岭后诗，严重高古，自成一家，与旧作不同。（《吕氏童蒙训》）
△诸诗
少游汝南作教官日，郡将向宗回团练有登城诗，少游次韵两篇云：「沄沄汝水抱城根，野色偷春入烧痕。千点湘妃枝上泪，一声杜宇水边魂。遥怜鸿隙陂穿路，尚想元和贼负恩。粉蝶朱垣都过了，恍如陶侃梦天门。」「庖烟起处认孤村，天色清寒不见痕。车辋湖边梅溅泪，壶公祠畔月销魂。封疆尽是春秋国，庙食多怀将相恩。试问李斯长叹后，谁牵黄犬出东门。」又尝于程文通会间赋牵牛花诗云：「银汉初移漏欲残，步虚人倚玉栏干。仙衣染得天边碧，乞与人间向晓看。」又一岁，太守王左丞二月十一日生日，程文通诸人前期袖寿诗草谒少游，问曰：左丞生日，必有佳作。少游以诗草示之，乃压小青字韵俱尽。首云：「元气锺英伟，东皇赋炳灵。蓂敷十一荚，椿茂八千龄。汗血来西极，搏风出北溟。」诸人愕然相视，读毕，俱不敢出袖中之草，唯唯而退。（《桐江诗话》）

○张秦
元佑初，与秦少游、张文潜论诗，二公谓不然。久之，东坡先生以为一代之诗当推鲁直。二公遂舍旧而图新。其初改辕易辙，如枯弦敝轸，虽成声而跌宕不满人耳。少焉遂使师旷忘味，锺期改容也。

○张文潜
文潜诗云：「新月已生飞鸟外，落霞更在夕阳西。」盖用郎士元送杨中丞和番诗耳。郎诗云：「河阳飞鸟外，雪岭大荒西。」
元佑中，诸公以上巳日会西池，王仲至有二诗，文潜和之最工。云：「翠浪有声黄帽动，春风无力彩旗垂。」少游有「已烦逸少书陈迹，更属相如赋上林」之句，诸人亦以为难及。（《王直方诗话》）
顷见晁无咎举文潜「斜日两竿眠犊晚，春波一顷去凫寒。」自以为莫能及。（《石林诗话》）苕溪渔隐曰：文潜夜直馆中诗云：「苍龙挂斗寒垂地，翡翠浮花暖作春。」亦佳句也。
「白头青鬓隔存没，落日断霞无古今。」此文潜过宋都诗，气格似不减老杜也。「千山送客东西路，一树照人南北枝。」此王康功诗，语意新奇。（《王直方诗话》）
△自然奇逸
文潜诗自然奇逸，非他人可及。如「秋明树外天」，「客灯青映壁，城角冷吟霜」，「浅山寒带水，旱日白吹风」，「川鸣半夜雨，卧冷五更秋」之类，迥出时流，虽是天资，亦学可及。学者若能常玩味此等语，自然有变化处也。（《吕氏童蒙训》）
△不食烟火人语
文潜先与周翰、公择辈来饮余家，作长句。后数十日，再同东坡来，读其诗，叹息云：此不是吃烟火食人道底言语。盖其间有「漱井消午醉，扫花坐晚凉。众绿结夏帷，老红驻春妆。」之句也。此诗首句云：「朝衫冲晓尘，归帽障夕阳。日月马上过，诗书箧中藏。」造语极工。（《王直方诗话》）

○韩子苍
△语意妙绝
李伯时画太一真人，卧一大莲叶舟，手执书卷仰读，萧然有物外思。韩子苍有诗题其上云：「太一真人莲叶舟，脱山露发寒飕飕。轻风为帆浪为檝，卧看玉宇浮中流。中流荡漾悴绡舞，稳如龙骧万斛举。不是峰头十丈花，世间那得叶如许。龙眠画手老入神，尺素幻出真天人。恍然坐我水仙府，苍烟万顷波粼粼。玉堂学士今刘向，禁直岧峣九天上，不须对此融心神，会植青藜夜相访。」子苍此语，语意妙绝，真能咏尽此画也。（《渔隐》）
△冬日诗
子苍有和李上舍冬日诗，最为世所推。故商老有黄叶之句。全篇云：「北风吹日昼多阴，日暮拥阶黄叶深。倦鹊遶枝翻冻影，飞鸿摩月堕孤音。推愁不去如相觅，与老无期稍见侵。顾藉微官少年事，病来那复一分心。」（《复斋漫录》）
△茶筅子诗
子苍谢人寄茶筅子诗云：「看君眉宇真龙种，犹解横身战雪涛。」卢骏元亦有此诗云：「到底此君高韵在，清风两腋为渠生。」皆善赋咏者，然卢优于韩。（《渔隐》）

○王逢原
△佳句
逢原集中佳句颇多。如读老杜诗：「镌劖物象三千首，照耀乾坤四百春。」瓜洲渡云：「风力引云行玉马，水光连日动金虵。」谢满子权寄诗云：「九原黄土英灵活，万古青天霹雳飞。」（《桐江诗话》）

○蔡天启（蔡肇）
△中王画马图诗
东坡集中，有申王画马图诗，即天启作，气格有类东坡，世因误收入。其后姑苏居世英家刊东坡前后集，遂删去。今录之云：「天宝诸王爱名马，千金争致华轩下。当时不独玉花骢，飞电流云绝潇洒。两坊岐薛宁与申，凭陵内厩多清新。肉鬃汗血尽龙种，紫袍玉带真天人。骊山射猎包原隰，御前急诏穿围入。扬鞭一蹙破霜蹄，万骑如风不能入。雁飞兔走惊弦开，翠华按辔从天回。五家锦绣遍山谷，百里舄珥遗尘埃。青骡蜀栈西超忽，高准浓蛾散荆棘。苜蓿连天鸟自飞，五陵佳气春萧瑟。」（《渔隐丛话》）
△佳句
天启诗「城响涛头入，江昏雨脚斜。」「柳间黄鸟路，波底白鸥天。」皆佳句。松江诗最奇，云：「断蓬帆影天平入，夹镜波光水到流。」（《雪浪斋日记》）
△荆公诗
王荆公在钟山，有马甚恶，蹄啮不可近。一日，两校牵至庭下，告公请鬻之。天启时在坐，曰：世安有不可调之马，第久不骑，骄耳。即起捉其鬃，一跃而上，不用衔勒，驰数十里而还。荆公大壮之。即作集句诗赠之：「蔡子勇成癖，能骑生马驹」者，后有「身着青衫骑恶马，日行三百尚嫌迟。心源落落堪为将，却是君王未备知。」士大夫自是盛传荆公以将帅之材许之。绍圣初，章申公当国，首欲进天启侍从，会执政有不悦者，乃出为永兴军路提举当平，因欲稍迁为帅，会丁内艰不果，犹是用荆公遗意也。（《石林诗话》）

○俞秀老清老
△品藻
俞紫芝，扬州入，少有高行，不娶，得浮屠氏心法，所至翛然，而工于诗。王荆公居钟山，秀老数相往来，尤爱重之，每见于诗。所谓「公诗何以解人愁，初日芙蕖映碧流。未怕元刘争独步，不妨陶谢与同游」是也。秀老尝有「夜深童子唤不起，猛虎一声山月高」之句，尤为荆公所赏。和云：「新诗比旧仍增峭，若许追攀莫太高。」秀老卒于元佑初，惜时无发明者，不得与林和靖一流概见于隐逸。其弟澹，字清老，亦不娶，滑稽善谐谑，洞晓音律，能歌。荆公亦喜之。晚年作渔家傲等乐府数阕，每山行，即使澹歌之。然澹使酒好骂，不若秀老之恬静。一日，见公云：吾欲为浮屠，但贫无钱买祠部耳。公欣然为置祠部，澹约日祝发。既过期，寂无耗，公问其然，澹徐曰：吾思僧亦不易为，公所赠祠部，已送酒家偿旧债矣。公为之大笑。黄鲁直赠澹诗，其一有云：「有客梦超俗，去发脱儒冠。平明视青镜，正尔良独难。」盖述荆公事也。（《石林诗话》）苕溪渔隐曰：鲁直与清老同学，所谓后数年见之，儒冠自若也，则清老实曾为僧可知。而此以为祠部送酒家偿旧债，石林之言非也。
△警联
俞紫芝，字秀老，喜作诗，人未知之，荆公爱焉，手写其一联「有时俗事不称意，无限好山都上心」于所持扇，众始异焉。弟清老，亦修洁可喜，俱从山谷游。山谷所书「钓鱼船上谢三郎」一帖，石刻在金山寺，鸡林每入贡，辄市模本数百以归，亦秀老词也。（《潘子真诗话》）
松声诗其词极佳：「万壑摇苍烟，百滩度流水。下有跨驴入，萧萧吹冻耳。」（《冷斋夜话》）

○袁世弼
△遒丽奇壮
世弼能为诗，墓韦应物，而遒丽奇壮过之。王介甫尝手书世弼赠郭功父诗云：「方山忆共泛金船，屈指于今五六年。风送梨花吹醉面，月和溪水上归韈。浮生紧散应难料，末路穷通尽偶然。欲问故人牢落事，鹿裘深入白云眠。」世弼自号遯翁，临死一篇尤佳：「青霭千峰暝，悲风万古呼。其谁挂宝剑，应有奠生刍。皎月东方陨，长松夜壑枯。山泉吾所爱，声到夜台无？」（《王直方诗话》）
△荆公手写其诗
荆公居金陵，为功甫手写所赋诗一轴，有「从来多病王僧佑，自小能文谢惠连。各厌尘劳思物外，莫辞携手访林泉。」又曰：「雪后姑溪水更深，冥冥寒雨作连阴。旅怀未可顿消遣，思与洛生溪上吟。」此两篇，世弼赠功甫诗也。世弼年十七，题百尺山诗云：「琼田收稏，玉溜注琅玕。」读书最苦，因尔瘠臞，没时才三十四岁。自作墓铭，述其平生，有诗文十卷，号遯翁集。（《潘子真诗话》）

○郭功甫
△凤凰台诗
郭功甫尝与王荆公登金陵凤凰台，追次李太白韵，援笔立成，一座尽倾。白句人能诵之，郭诗罕有记者，今俱纪之。太白云：「凤凰台上凤凰游，凤去台空江自流。吴宫花草埋幽径，晋国衣冠成古丘。三山半落青天外，二水中分白鹭洲。总为浮云能蔽日，长安不见使人愁。」功甫云：「高台不见凤凰游，浩浩长江入海流，舞罢青娥同去国，战残白骨尚盈丘。风摇落日吹行棹，潮拥新沙换故洲。结绮临春无处觅，年年荒草向人愁。」（《余话》）
△警句
郭祥正，字功父，自梅圣俞赠诗有「采石月下开谪仙」，以为李白后身，缘此有名。功父有金山行：「鸟飞不尽暮天碧，渔歌忽断芦花风。」大为荆公所赏。东坡守钱塘，功父过之，出诗一轴示东坡，先自吟诵，声振左右。既罢，谓坡曰：详正此诗几分来？坡曰：十分来也。祥正惊喜问之，坡曰：七分来是读，三分来是诗，岂不十分也。（《王直方诗话》）
△金山行
功甫金山行，造语豪壮，世多不见全篇，今录于左方：「金山杳在沧溟中，雪崖冰柱浮仙宫。乾坤扶持自今古，日月彷佛缠西东。我泛灵槎出尘世，搜索异境窥神工。一朝登临重叹息，四时想象何其雄。卷帘夜阁挂北斗，大鲸驾浪吹长空。舟摧岸断岂足数，往往霹雳搥蛟龙。寒蟾八月荡瑶海，秋光上下磨青铜。鸟飞不尽暮天碧，渔歌忽断芦花风。蓬莱久闻未成往，壮观绝致遥应同。潮生潮落夜还晓，物与数会谁能穷！百年形影浪自苦，便欲此地安微躬。白云南来入远望，又起归兴随征鸿。」（《渔隐》）
△山居
功甫曾题人山居一联云：「谢家庄上无多景，只有黄鹂三两声。」荆公命工绘为图，自题其上云：此是功甫题山居诗处。即遣人以金酒锺并图遣之。（《遯斋闲览》）
△清逸诗
袁世弼，南昌人，宦游当涂时，功甫尚未冠也。世弼爱其才，荐于梅圣俞，自尔有声。功甫尝谓：吾大父清逸云：教载汲引，袁二丈力也。蒿理三尺，不敢忘其赐。功甫既壮，颇恃其才力，下笔曾不经意，论者或惜其造语无刻励之功。清逸云：如功甫岂易得！但寘作者中，便觉有优劣耳。正如晋楚之轻剽，不当威文之节制也。清逸尝有诗戏之云：「休恨古人不见我，尤喜江东独有名。尽怪阿戎从幼异，人疑太白是前生。云间鸾凤人间现，天上麒麟地上行。诗律暮年谁可敌，笔端谈笑扫千兵。」（《潘子真诗话》）
△圣俞以为李白后身
梅圣俞采石月赠功甫云：「采石月下访谪仙，夜披锦袍坐钓船。醉中爱月江底悬，以手弄月身翻然。不应暴落饥蛟涎，便当骑鱼上青天。青山有冢人谩传，却来人间知几年。在昔孰识汾阳王，纳官贳死义难忘。今观郭裔奇俊郎，眉目真似攻文章。死生往复犹康庄，树穴探环知姓羊。」李白从永王璘之辟，璘败当诛，郭子仪请解官以赎，有诏长流夜郎。圣俞用此事，尤为亲切，若非姓郭，亦难用矣。（《渔隐》）

○贺方回
△望夫石
贺铸，字方回，尝作一绝，题于定林寺云：「破冰泉脉漱篱根，坏衲遥疑挂树猿。蜡屐旧痕寻不见，东风先为我开门。」荆公见之，大相称赏，缘此知名。方回尝作望夫石诗云：「亭亭思妇石，下阅几人代。荡子长不归，山椒久相待。微云荫发彩，初月辉娥黛。秋雨迭苔衣，春风舞罗带。宛然姑射人，矫首尘冥外。陈迹遂无穷，佳期从莫再。脱如鲁秋氏，妄结桑下爱。玉质委渊沙，悠悠复安在！」交游间无不爱之。（《王直方诗话》）

○张子野
△三影
子野尝有诗云「浮萍断处见山影」，又长短句云「云破月来花弄影」，又云「隔墙送过秋千影」，并脍炙人口，世谓张三影。（《高斋诗话》）
△佳句
子野诗笔老健，歌词乃其余波耳。湖州西溪诗云：「浮萍断处见山影，野艇归时闻草声。」与予和诗云：「愁似鳏鱼知夜永，懒同蝴蝶为春忙。」若此之类，亦可追配古人，而世俗但称其歌词。昔周昉画人物皆入神品，而世俗但知有周昉士女，盖所谓未见好德如好色者也。（东坡）
△东坡诗
子野能为诗及乐府，至老不衰。居钱塘，苏子瞻作倅时，年已八十余，视听不衰，家犹蓄声妓。子瞻尝赠以诗云：「诗人老去莺莺在，公子归来燕燕忙。」盖全用张氏故事戏之。（《石林诗话》）

○谢无逸
△有古意
谢无逸学古高洁，文词锻炼，篇篇有古意，尤工于诗。予尝爱其送董元达诗云：「读书不作儒生酸，跃马西入金城关。塞垣苦寒风气恶，归来面皱须眉斑。先皇召见延和殿，议论慷慨天开颜。谤书盈箧不复辨，脱身来看江南山。长江衮衮蛟龙怒，扁舟此去何当还。大梁城里定相见，玉川破屋应数间。」又寄隐居士诗云：「处士骨相不封侯，卜居但得林塘幽。家藏玉唾几千卷，手校韦编三十秋。相知四海孰青眼？高卧一庵今白头。襄阳耆旧节独苦，只有庞公不入州。」淮南潘邠老，与之甚熟。二公皆老死布衣，士议惜之。（《漫叟诗话》）
△佳句
谢逸字无逸，临川韵人胜士也。工诗能文，黄鲁直读其诗曰：晁、张流也，恨未识之耳。无逸诗曰：「老凤垂头噤不语，枯木槎牙噪春鸟。」又曰：「贪夫蚁旋磨，冷宫鱼上竹。」又曰：「山寒石发瘦，水落溪毛雕。」皆为鲁直所称赏。（《冷斋夜话》）

○邢敦夫
△龙眠图诗
双井黄叔达，字知命。初自江南来，与彭城陈履常俱谒法云禅师于城南，夜归过龙眠李伯时，知命衣白衫，骑驴，缘道摇头而歌，履常负杖挟囊于后，一市大惊，以为异人。伯时因画为图，而邢敦夫作长歌云：「长安城头鸟欲栖，长安道上行人稀。浮云卷尽暮天碧，但有明月流清辉。君独骑驴向何处，头上倒着白接。长吟搔首望明月，不学山翁醉似泥。到得城中灯火闹，小儿拍手拦街笑。道旁观者那得知，相逢疑是商山皓。龙眠居士画无比，摇毫弄笔长风起。酒酣闭目望穷途，纸上轩昂无乃似。君不学长安游侠夸少年，臂鹰挟弹章台道。君不能提携长剑取灵武，指挥猛士驱貔虎。胡为脚踏梁宋尘，终日飘飘无定所。武陵桃源春欲暮，白水青水起烟雾。竹杖芒鞋归去来，头巾好挂三花树。」惇夫时年未二十也。（《王直方诗话》）
△幼敏
邢居实字惇夫，年少豪迈，所与游皆一时名士。年十四五时，尝作明妃引，末云：「安得壮士霍嫖姚，缚取呼韩作编户。」诸公多称之。既卒，余收拾其残草，编成一集，号曰呻吟。惇夫自少便多憔悴感慨之意，其作秋怀诗云：「高歌感人心，心悲将奈何！」其作枣阳道中感兴：「有意问山神，此生复来否？」已而果卒于汉东。惇夫之卒也，山谷以诗哭之云：「诗到随州更老成，江山为助笔纵横。眼看白璧埋黄壤，何况人间父子情。」盖谓惇夫与其父，歆、向也。（《王直方诗话》）

○潘邠老
△天下奇才
「白鸟没飞烟，微风逆上船。江从樊口转，山自武昌连。日月悬终古，乾坤别逝川。罗浮南斗外，黔府古河边。」「波浪三江口，风云八字山。断崖东北际，虚艇有无间。卧柳堆生岸，跳鱼水捣湾。悠然小轩冕，幽兴满乡关。」「西山连虎穴，赤壁隐龙宫。形胜三分国，波流万世功。沙明拳宿鹭，天阔退飞鸿。最羡鱼竿客，归船雨打篷。」「落日春江上，无人倚杖时。私蛙鸣鼓吹，官柳舞腰肢。猎远频翻臂，渔深数治丝。我犹无彼是，风岂有雄雌。」此邠老江间所赋也。邠老，唐太仆卿季苟之后，衢之曾孙，鲠之子，寓居齐安，得句法于东坡。顷与洪驹父、徐师川、洎予友善。山谷尝称：邠老，天下奇才也。其为诗文，他皆称是。年未五十以殁，良可惜也。（《潘子真诗话》）

○胡少汲
△与刘邦直诗
胡少汲与刘邦直诗：「梦魂南北昧平生，解逅相逢意已倾。楚国山川千迭远，隋堤烟雨一帆轻。我无健笔翻三峡，君有长才肃五兵。同是行人更分手，不堪风树作离声。」少汲，后生中豪士也，读书作文，殊不尘埃，使之不倦，虽竞爽者未易追也。「同是行人更分手」，佳句也；「解逅相逢意已倾」，已道了刘三十一矣。（山谷）
△山字韵诗
少汲宣和间在河朔作漕日，同官陈亭伯辈唱和山字韵诗，少汲最后和成，人皆叹服。诗云：「章句飘飘续小山，古风萧瑟笔追还。海鹏共击三千里，铁马同归十二闲。功业会看钟鼎上，声华已在缙绅间。他年记忆怜衰老，为报西川引一班。」（《桐江诗话》）苕溪渔隐曰：元丰间王平甫有「海鹏未击三千里，天马须归十二闲」之句，甚为一时诸公所称道。今少汲乃云：「海鹏共击三千里，铁马同归十二闲」，岂非剽平甫之句，但易此三字，以为己作耶！ 

○徐仲车
△佳作
徐积，字仲车，古之独行也，于陵仲子不能过。然其诗文则怪而放，如玉川子，此一反也。耳聩甚，画地为字，乃始通语，终日面壁坐，不与人接，而四方事无不周知其详，虽新且密，无不先知，此二反也。（东坡）苕溪渔隐曰：余尝记仲车二诗，有云：「淮之水，淮之水。春风吹，春风洗。青于蓝，绿染指。鱼不来，鸥不起。潋潋滟滟天尽头，只见孤帆不见舟。残阳欲落未落处，盖是人间今古愁。今古愁，可奈何！莫使骚人闻棹歌。我曹尽是浩歌客，笑声酒面春风和。」又咏蒲扇诗云：「妾有一尺绢，以为身上衣。自织青溪蒲，团团手中持。朝携麦陇去，暮汲井泉归。无人不看妾，不使见蛾眉。」皆佳作也。

○杨公济
△莼菜诗
杨蟠，字公济，尝为莼菜诗云：「休说江东春日寒，到来且觅鉴湖船。鹤生嫩顶浮新紫，龙脱香髯带旧涎。玉割鲈鱼迎刃滑，香炊稻饭落匙圆。归期不待秋风起，漉酒调羹任我年。」时人以为读其诗，不必食莼羹然后知其味也。（《王直方诗话》）

○张芸叟
△西征二绝
张舜民，字芸叟，邠人也，通练西事，稍能诗。从高遵裕西征回中，作诗二绝。一云：「灵州城下千株柳，总被官军斫作薪。他日玉关归去路，将何攀折赠行人！」一云：「青铜峡里韦州路，十去从军九不回。白骨似沙沙似雪，将军莫上望乡台。」为转运判官李察闻奏得罪，贬郴州监税。（东坡）

○唐子西
△佳句
子西上张天觉内前行云：「内前车马拨不开，文德殿下宣麻回。紫微侍郎拜右相，中使押赴文昌台。」此语善于叙事，质而不俚；又云：「周公礼乐未要作，致身姚宋亦不恶。向来两翁当国年，民间斗米才四钱。」此语善于讽谕，当而有理，皆可法也。湖上云：「佳月明作哲，好风圣之清。」栖禅暮归云：「草青仍过雨，山紫更斜阳。」语意俱新。（《渔隐》）

○王仲至
△联句
仲至与少游谒恭敏李公，饭于燕闲堂，即席联句云：「黄叶山头初带雪，绿波尊酒暂回春。（钦臣）已闻璧月琼枝句，更着朝云暮雨人。（观）老愧红妆翻曲妙，喜逢佳客放怀新。（钦臣）天明又出桃源去，仙境何时再问津。（观）」
△绝句
仲至使辽回，谒恭敏李公，席中赋诗云：「穹庐三月已淹留，白草黄云见即愁。满袖尘埃何处洗，李家池上海棠洲。」（《复斋漫录》）

卷十九
○中兴诸贤（诚斋品藻中兴以后诗见第二卷诗评类）
△诚斋白石之评
杨诚斋序千岩摘稿，云余尝论近世之诗人，若范石湖之清新，尤梁溪之平淡，陆放翁之敷腴，萧千岩之工致；皆余之所畏者。姜白石诗稿自序云：尤延之先生为余言，近世士人，喜宗江西，温润有如范至能者乎？痛快有如杨廷秀者乎？高古如萧东夫，俊逸如陆务观，是皆自出机轴，亶有可观者，又奚以江西为！观二公推许，想见当时骚雅之盛。建安、大历，风斯在下矣。（赵威伯《诗余话》）
□「亶」，疑作「敻」。
△周益公
周益公兄乘成居士周子中，生于乙巳，益公丙午，诚斋丁未，郡人刘讷敏叔写为三老图。益公题诗云：「同辞宦路返乡闾，两骕骦中间以驽。前后顾瞻羞倚玉，支干引从偶连珠。三人不必邀明月，九老何妨续画图。从汉二疏唐尹后，相亲相近此应无！」诚斋题二绝云：「旦奭行间着季真，黄冠不合附青云。二南风里君知么，添个委蛇退食人。」「刘郎写照妙通神，三老图成又一新。只道老韩同传好，被人指点也愁人。」益公形容甚工，诚斋谦逊自处，真一时盛事云。（《余话》）
△曾茶山
唐人诗，喜以两句道一事，曾茶山诗中，多用此体。如「又从江北路，重到竹西亭。」「若无三日雨，那复一年秋。」「似知重九日，故放两三花。」「次第翻经集，呼儿理在亡。」「又得清新句，如闻謦欬音。」「如何万家县，不见一枝梅。」此格亦甚省力也。（玉林《中兴诗话补遗》）
曾文清谢路宪送蟹诗：「从来叹赏内黄侯，风味尊前第一流。只合蹒跚赴汤鼎，不须辛苦上糟丘。」「内黄侯」三字甚新。（《余话》）
曾文清云：山谷以竹夫人为竹奴，余亦名脚婆为锡奴，戏作绝句：「雾帐桃笙昼寝余，此君那可一朝无！秋来冷落同班扇，岁晚温柔是锡奴。」（《余话》）
△陆放翁
嘉泰壬戊九月，陆放翁梦一故人相语曰：我为莲花博士，镜湖新置官也。我且去矣，君能暂为之乎？月得酒千壶，亦不恶也。遂以诗记之曰：「白首归修汗简书，每因囊粟叹侏儒。不知月给千壶酒，得似莲花博士无？」又梦到万顷荷花中，有诗云：「天风无际路茫茫，老作花王风露郎。只把千樽为月俸，为嫌铜臭杂花香。」此事甚新奇，可入诗料。（赵章泉梅课）
东坡谓晨饮为浇书，李黄门谓午睡为摊饭，陆务观尝有绝句云：「浇书满挹浮蛆瓮，摊饭横眠梦蝶床。莫笑山翁见机晚，也胜朝市一生忙。」（《余话》）
陆放翁诗，本于茶山，故赵仲白题曾文清公诗集云：「清于月出初三夜，澹似汤烹第一泉。咄咄逼人门弟子，剑南已见一灯传。」「剑南」，谓放翁也。然茶山之学，亦出于韩子苍，三家句律大概相似。至放翁则加豪矣。近岁又有学唐人诗，而实用陆之法度者，其间亦多酷似处。徧参诸家之诗者，当自知之。（玉林）
△刘忠肃劝驾诗
「十载湘江守，重来白发垂。初无下车教，再赋食苹诗。天阔抟鹏翼，春融长桂枝。功名倘来事，大节要须持。」此刘忠肃公（珙）帅潭日劝驾诗也。断章可见前修勉励后学之意。比近世一例以伦魁相期者远矣。（玉林）
△韦斋先生
韦斋先生自为儿童时，出语已惊人，及去场屋，始放意为诗文。其诗初亦不事雕饰，而天然秀发，格力闲暇，超然有出尘之趣。（晦庵）
△病翁
病翁少时所作闻筝诗，规摹意态，全是学《文选》、乐府诸篇，不杂近世俗体，故其气韵高古，而音节华畅，一时流辈，少能及之。其诗云：「月高夜鸣筝，声从绮窗来。随风更迢递，萦云暂徘徊。余音若可玩，繁弦互相催。不见理筝人，遥知心所怀。宁悲旧宠弃，岂念新期乖。含情郁不发，寄曲宣余哀。一弹飞霜零，再抚流光颓。每恨听者稀，银甲生浮埃。幽幽孤凤吟，众鸟声难谐。盛年嗟不偶，况乃容华衰。道同符片诺，志异劳事媒。栖栖墙东客，亦抱凌云才。」（晦庵）
△杨诚斋
六言绝句如王摩诘「桃红复含夜雨」，及王荆公「杨柳鸣蜩绿暗」二诗，最为警绝，后难继者。近世惟杨诚斋醉归一章：「月在荔枝梢上，人行豆蔻花间。但觉胸吞碧海，不知身落南蛮。」雄健富丽，殆将及之。（玉林）
天下未尝无对，东坡以章质夫寄酒不至作诗云：「岂意青州六从事，化为乌有一先生。」或以绿研寄杨诚斋，为人以柏木简换去，诚斋用此意，作诗谢云：「如何绿玉含风面，化作青铜溜雨枝。」二事可为奇对，亦善用坡诗也。（玉林）
晦庵先生与诚斋吟咏甚多，然颇好戏谑。刘约之丞庐陵，过诚斋，语及晦庵足疾，诚斋因赠约之诗云：「忠显闻孙定不虚，西枢犹子固应殊。鸾停梧上遗风在，鹜进松间得句无。剩有老农歌赞府，未多荐墨送清都。晦庵若问诚斋叟，上下千峰不用扶。」晦翁后视诗笑云：我疾犹在足，诚斋疾在口耳。（吕炎《柳溪近录》）
△康伯可
康伯可，（兴之），绍兴间过清江，游慧力寺，题二诗于松风亭。其一云：「天涯芳草尽绿，路傍柳絮争飞。啼鸟一声春晚，落花满地人归。」其二云：「江上浓阴晓未开，瘦筇支我上苍苔。春寒前日去已尽，今日又从何处来！」（《余话》）
康与之在高宗朝，以诗章应制，与左珰狎，适睿思殿有徽祖御画，特为卓绝，上时持玩，以起羹墙之悲。珰下直窃携至家，而康适来，留之饮，因出示之。康绐珰入取肴核，辄书一绝于上曰：「玉辇宸游事已空，尚余奎藻绘春风。年年花鸟无穷恨，尽在苍梧夕照中。」珰见之大骇，然无可奈何。明日伺间扣头请死，上大怒，亟取视之，天威顿霁，一恸而已。（《余话》）
△姜尧章
姜尧章（夔），居苕溪，与白石洞天为邻，潘转翁字之曰白石道人，且畀以诗曰：「人间官爵似樗蒲，采到枯松亦大夫。白石道人新拜号，断无缴驳任称呼。」尧章报以长句，其词云：「南山仙人何所食，夜夜山中煮白石。世人唤作白石仙，一生费齿不费钱。仙人食罢腹便便，七十二峰生肺肝。真祖只在南山南，我欲从之不惮远。无方煮石何由软，佳名锡我何敢辞，但愁自此长苦饥。囊中只有转庵诗，便当掬水三咽之。」（《余话》）
△敖器之
庆元间，韩侘胄用事，贬赵忠定公于永州，次衡阳，泊古酃，一夕而死。敖器之（陶孙）时处上庠，以诗哭之曰：「左手旋干右转坤，羣邪嫉正竟流言。狼胡无地归姬旦，鱼腹终天痛屈原。一死固知公不免，孤忠赖有史长存。九原若遇韩忠献，休说渠家末世孙。」（《余话》）
△赵章泉
赵章泉哭蔡西山云：「鹃叫春林复递诗，雁回霜月忽传悲。兰枯蕙死迷三楚，雨暗云昏碍九疑。早岁力辞公府檄，暮年名与党人碑。呜呼季子延陵墓，不待镵辞行可知。」盖晦庵书西山墓碣云：「呜呼有宋蔡季通父之墓」，效夫子书延陵季子之墓也。当时哭诗，推此篇为冠。（《柳溪》）
△韩涧泉
甲申秋，涧泉韩仲止有三诗，其一云：「近城人语杂，深山人语少。重露滴烟岚，野水见鱼鸟。稻粱丰稔外，耕凿愿温饱。所以桃源人，不与外人道。」其二云：「往来是日月，变动是寒暑。伏腊虽不周，尔且对妻子。遥知风尘表，万象互吞吐。所以鹿门人，江左不得取。」其三云：「少壮既奚为，老矣复难强。紫芝未必仙，采之亦可饷。耆耄八九十，道可无俯仰。所以商山人，辞汉宁复往。」盖绝笔之作。戴石屏哭诗所谓「凄凉绝笔篇，可并史书传」者，此也。章泉先生跋云：「周汉历历上下秦，侯王将相史迭陈。辱斯荣斯仁不仁，桃源鹿门商山人。南磵远孙涧之滨，所以三人入呻吟。桃源本是耕稼民，鹿门商山抱经纶。一世虽屈九原伸，所以绝笔于获麟。我之拟赋非厥伦，感公语我泪沾巾。」两公之诗，英妙高绝，真可以并传千古。然而寄大音于泬寥之表，存至味于淡泊之中，非具眼者不能识也。（玉林）
△欧阳伯威
庐陵欧阳伯威（鈇），少与周益公同场屋，连战不利，遂笃意于诗。诚斋尝摘其警句抄之。如「西风五更雨，南雁数行书。」「诗成夔子国，人在仲宣楼。」「细雨双飞鹭，寒蓑独钓船。」「梦回千里外，灯转一窗深。」「谁知花过半，纔与酒相寻。」「故人惊会面，新恨说从头。」「天上张公子，云间陆士龙。」「月白玄猿哭，更残络纬悲。」「语离遽如许，话旧复何时。」「巷南巷北人招饮，一雨一晴花耐看。」「有客过门湖海士，隔篱呼酒咄嗟间。」「梦回金马玉堂上，文在冰瓯雪碗中。」「青山如故情非故，芳草唤愁诗遣愁。」「扰扰征人相顾话，萧萧落木不胜秋。」「风色似传花信到，夕阳微放柳梢晴。」「千里归来人事改，十年犹幸此身存。」绝句四首：「恋树残红湿不飞，杨花雪落水生衣。年来百念成灰冷，无语送春春自归。」「桑麻得雨更青葱，芍药留春结晚红。怪得鸟声如许好，此身还在乱山中。」「为怜红杏亚枝斜，看到斜阳送乱鸦。又是一春穷不死，天教留眼看莺花。」「篷窗卧听踈踈雨，却似芭蕉夜半声。烟浪蔽天天倚盖，略容一点白鸥明。」公跋云：鸟啼花落，欣然会心处，酌大白，咽伯威诗，欲驭风骑气也。（《余话》）
《余话》载欧阳伯威摘句，尚有遗者。其五言古体游禾山寺云：「爱山如爱酒，畏暑如畏虎。出门寻旧游，缺月四更吐。」名二子云：「先君以官贫，我仍遗以安。但愿两儿健，扶持一翁孱。何须待门生，悠然柴桑间。」和人云：「更阑待月华，风露寒欲僵。」论文云：「读书岂为官！」病暑云：「心清时自暑。」其七言古体卜居云：「此生老矣益飘零，汤饼来年又何所。是身如寓敢求安，更筑小轩名以寓。凭谁叫阍与帝语，有客多艰乃如许，水花为客啼红雨。」游愚堂云：「闻说名园尚修竹，花压颓垣笋穿屋。雨痕半掩壁间诗，饥鼠跳梁狐昼啼。前人已为后人笑，后人更使谁人悲！全盛几时奈衰何，古来兴废何其多！」和伍武仲云：「未知一岁于此水，几回照影惭栖栖。失身竟堕管城计，错路不为田舍儿。」此皆脞词之精绝，诚斋所拈出者，不知赵公何为删之也？岂别有意耶！（玉林）
△曾景建
蔡西山贬道州，曾景建寄诗云：「四海朱夫子，征君独典刑，青云伯夷传，白首太元经。有客怜孤愤，无人问独醒。瑶琴空宝匣，弦断不堪听。」晦庵跋有云：景建诗甚佳，顾老拙不足以当之。（《柳溪》）
曾景建作文公先生挽词：「皇天开太极，庚戌圣贤生。六籍文将绝，千年道复明。渊源罗仲素，师友李延平。遶舍闽溪急，潺湲洛水声。」盖夫子与文公皆生于庚戌故也。然惟文公当之无愧，若他人则拟非其伦。如世人作达官挽章，例用梦奠两楹者，皆非也。（玉林）
△马古洲
古洲马庄父，尝赋乌林词云：「荆州儿曹不足恃，何物老瞒欺一世！兵书浪语十三篇，不料乌林出奇计。隆准云孙驱伏龙，紫髯强援要江东。戈船植羽蔽寒日，雪浪崩崖惊晚风。行间一卒如儿戏，持火绝江人不意。灰销汉贼终老心，功入乔家少年婿。君不见华容道旁春草生，魂销不听车马声。哀猿夜啼霜月冷，空余野磷沙边明。」辞意精深，不减张籍、王建之乐府，惜世无知者，录以遗后人共评之。（玉林）
△吴明老
西风飒飒动长林，斗酒沽来伴月斟。慷慨未应忧短褐，悲歌元不为秋砧。谁云塞马年年健，自是君门浩浩深。世祖神丰似高帝，楚囚珍重莫沾襟。」吴明老之诗也，明老建阳人，刚介有志操，诗文虽不纯，意趣亦殊可采。（《小园解后录》）
△萧千岩黄白石
萧千岩立春诗云：「半夜新春入管城，平明铜雀绿苔生。浮澌把断东风路，诉与青州借援兵。」黄白石雪诗云：「瑶林中有翳桑见！鼎贵生涯不救饥。愿缩天人散花手，放渠奔走趁晨炊。」白石学于千岩，此二诗未易伯仲也。（玉林）
△孙花翁
孙花翁尝赋所见云：「迭却霞绡上醮衣，女童髽髻绿杨垂。重调蛾黛为眉浅，再试弓鞋举步迟。紫府烟花莺唤醒，仙房云雨鹤通知。帘低红杏春风暖，清梦应曾见旧师。」盖为女冠还俗而作，其属思佳处，殆不减唐人也。（玉林）
△孙南叟
麻姑山瀑布泉，两派而下，灌溉甚博。丰城孙南叟（伯温）为南城簿，尝游，赋古风云：「九关守不严，失却两玉龙。尘世着不得，忽来此山中。雷霆白昼间，冰雪诗人胸。天公不汝尤，为人作年丰。」甚有江西体。（《余话》）
△萧梅坡
诚斋跋萧梅坡诗卷云：「西昌有客学南昌，衣钵真传快阁旁。坡底诗人梅底醉，花为句子蘂为章。想应踏月枝枝瘦，赠我盈编字字香。若画江西后宗派，不愁擒贼不擒王。」周益公和云：「诗句惊人日以昌，巍科只待赋阿旁。源深元自流三峡，干老今谁敌豫章。肯向香山寻白傅，（自谓也）曾从江夏学黄香。汉庭结绶君家事，休羡弹冠贡与王。（坡诗云「妙语有黄香」，正指山谷，君姓字又与萧育适同。）」徐竹隐和云：「知君得法自南昌，作舍何须问道旁。二老未尝轻许可，两诗固已为平章。胸横云岫无穷意，语带梅坡不尽香。政乏绮纨相妩媚，不妨风气似诸王。」君名彦毓，其西湖杂咏云：「花心亭上坐，满眼是湖光。只为便幽趣，能来倚夕阳。水边春寺静，柳下小舟藏。不待清明近，莺花已自忙。」其梁家渡云：「远水环沙翠作湾，红尘飞不入青山。凉风一枕秋宵梦，梦遶千岩万壑间。」其清明日早出太平门云：「江头杨柳暗藏鸦，江上鹅儿浴浅沙。早起一风如此恶，路傍落尽拆桐花。」尝鼎一脔，其旨可知，况有三老为之印可乎！（玉林）
△刘伯宠
刘褒（伯宠），武夷之文士，诗笔甚工，尝宦于朝，以台评而归。有句云：「去日春蚕吐素丝，归时秋菊剥金衣。沙鸥不入鸳鸿侣，依旧沧浪遶钓矶。」怨而不怒之辞也。（《柳溪》）
△游伯庄
游仪（伯庄），长平之胜士，早游京师，自北方纵览名山，已而浮洞庭，归隐武溪之上。过武昌时，有题黄鹤楼时，脍炙人口。游默斋尝书寘南楼，游受斋漕湖北日，复为之刻石。其诗云：「长川巨浪拍天浮，城郭相望万景投。汉水北吞云梦入，蜀江西带洞庭流。角声交送千家月，野色中分两岸秋。黄鹤楼前人不见，却寻鹦鹉过汀洲。」（柳洲）
△刘改之
梅和胜（执礼）未第时，家极贫，雪中以诗谒里宰云：「有令可干难闭户，无人堪访懒移舟。」近世刘改之（过）咏雪诗云：「功名有分平吴易，贫贱无交访戴难。」句法亦相似。（玉林）
△赵南塘
赵南塘题三山黄瀛父拟陶集云：「闽士工雕篆，陶翁暇讨论。」「暇」之一字，盖他人不能到处，惟用工于诗者知之。
△赵天乐
赵天乐冷泉夜坐诗云：「楼钟晴更响，池水夜如深。」后改「更」为「听」，改如」为「观」。病起诗云：「朝客偶知承送药，野僧相保为持经。」后改「承」作「亲」，改「为」作「密」，二联改此四字，精神顿异，真如光弼入子仪军矣。（玉林）
天乐送真玉堂诗云：「每于言事际，便作去朝心。」用唐人林宽语也。（林宽送惠补阙云：「长因抗踈日，便作去朝心。」）寄赵昌父诗云：「忆就江楼别，雪晴江月圆。」用无可语也。（无可同刘升宿云：「忆就西池宿，月圆松竹深。」）赠孔道士诗云：「生来还姓孔，何不戴儒冠！」用姚合语也。（姚合赠傅山人云：「悲君还姓傅，独不梦高宗。」）宝冠寺诗云：「流来桥下水，半是洞中云。」用于武陵语也。（武陵赠王隐人云：「飞来南浦水，半是华山云。」）瓜庐诗云：「野水多于地，春山半是云。」亦用姚合语也。（姚合送宋慎言云：「驿路多连水，州城半在云。」）此类甚多，姑举一二。盖读唐诗既多，下笔自然相似，非蹈袭也。其间又有青于蓝者，识者自能辨之。（玉林）
天乐诗：「黄梅时节家家雨，青草池塘处处蛙。约客不来过夜半，闲敲棋子落灯花。」意虽腐而语新。（《柳溪》）
△东皐子
倪寿峰云：诗和则欢适，雄则伟丽，新则清拔，远则闲暇。东皐子诗：「小园无事日徘徊，频报家人送酒来。（欢适也）惜树不磨修月斧，爱花须筑避风台。（伟丽）引些渠水添池满，移个柴门傍竹开。（清拔也）多谢有情双白鹭，暂时飞去又飞回。（闲暇也）」备是四体，一篇足矣。况鹤鸣子和，清唳方彻九皐耶！东皐子字敏才，戴石屏之先君子，平生好吟，而诗之存者，惟此一篇，与「人行踯躅红边路，日落秭归啼处山」一联而已，故寿峰谓其一篇足矣。而清彻九皐，盖谓石屏方以诗鸣云。（玉林）
△戴石屏
严子陵钓台，题咏尚矣。天台戴式之（复古）一绝云：「万事无心一钓竿，三公不换此江山。平生恨识刘文叔，惹起虚名满世间。」亦新奇可喜。（《余话》）
「天台山与雁山邻，只隔中间一片云。一片云边不相识，三千里外却逢君。」人谓石屏此诗，视唐人无愧。（《柳溪》）
东坡尝谓柳子厚「渔翁夜傍西嵓宿」一篇，后两句虽无亦可。余谓戴石屏达观一诗，虽无前四句亦可。只云「一心似水惟平好，万事如棋不着高。王谢功名有遗恨，争如刘阮醉陶陶。」自是一佳绝句也。（玉林）
赵懒庵为戴石屏选诗百余篇，南塘称其识精到，其间白纻歌最古雅，今世难得此作云：「雪为纬，玉为经。一织三涤手，织成一片冰。清如夷齐，可以为衣，陟彼西山，于以采薇。」语简意深，所谓一不为少。（玉林）
赵章泉先生云：学诗者莫不以杜为师，然能如师者鲜矣。句或有似之，而篇之全似者绝难。得陈后山寄外舅郭大夫：「巴蜀通归使，妻孥且定居。深知报消息，不忍问何如。身健何妨远，情亲未肯踈。功名欺老病，泪尽数行书。」此陈之全篇似杜者也。戴式之亦有思家用陈韵云：「湖海三年客，妻孥四壁居。饥寒应不免，疾病又何如！日夜思归切，平生作计踈。愁来仍酒醒，不忍读家书。」此式之全篇似陈者也。赵蹈中所选，乃不在数，何耶？（玉林）
△高九万
唐刘言史观绳伎一篇，末联云：「坐中还有沾巾者，曾见先皇初教时。」盖谓玄宗遗乐。近时高九万，赋观思陵御制墨本绝句，正用此意。诗云：「淡黄越纸打残碑，尽是先皇御制诗。白发内人和泪看，为曾亲见写诗时。」（玉林）
△高菊磵杜小山
高菊磵山行即事：「主人一笑先呼酒，劝客三杯便当茶。」杜小山诗：「酿雪不成微有雨，被风吹散却为晴。」皆直述其事，意脉贯通。前辈所谓作文字如写家书，殆谓是欤！（玉林）
△杜小山
杜小山诗：「寻常一样窗前月，纔有梅花便不同。」苏召叟诗：「人家一样垂杨柳，种在宫墙自不同。」二联一意。任斯庵诗：「了无公事钩帘坐，一树冬青落细花。」赵紫芝诗：「满地绿苔看不见，细花如雪落冬青。」意亦相似，不知孰先孰后，其优劣必有能辨之者。（玉林）
△刘后村
刘后村尝言：古乐府惟李贺最工。余观后村有齐人少翁招魂歌云：「夜月抱秋衾，支枕玉鸾小。艳骨泣红芜，茂陵三十老。卧闻秦王女儿吹凤箫，泪入星河翻鹊桥。素娥刬袜跨玉兔，回望桂宫一点雾。粉红小蝶没柳烟，白茅老仙方瞳圆。寻愁不见入香髓，露花点衣碧成水。」又赵昭仪春浴行：「花奴一双鬓垂耳，绿绳夜汲露桃蘂。青桂寒烟湿不飞，玉龙呵暖红薇水。翠靴踏云云贴妥，燕钗微卸香丝鬌。小莲夹拥真天人，红梅犯雪欹一朵。鸾锦屏风画水月，鵁鶄抱颈唼兰叶。刘郎散尽金饼归，笑引香绡护痴蝶。」又东阿王纪梦行：「月青露紫翠衾白，相思一夜贯地脉。帝遣纤阿控绿鸾，昆仑低小海如席。曲房小幄双杏坡，玉凫吐麝熏锦窠。软香蕙雨裙衩湿，紫云三尺生红鞾。金蟾吞漏不入咽，柔情一点蔷薇血。海山重结千年期，碧桃小核生孙枝，陈王此恨屏山知。」此三篇绝类长吉，其间精妙处，恐贺集中亦不多见也。（玉林）
△李庄简
李庄简公（光）诗清绝可爱。越州双雁道中一绝云：「晚潮落尽水涓涓，柳老秧齐过禁烟。十里人家鸡犬静，竹扉斜护掩蚕眠。」后在政府，与秦桧议论不合，为中司所系，送藤州安置，差密院使臣伴送，公戏赠之云：「日日孤村对落晖，蛮烟深处忍分离。追攀重见蔡明远，赎罪难逢郭子仪。南渡每忧鸢共堕，北辕应许雁相随。马蹄惯踏关山路，他日重来又送谁！」亦婉而有深意。（《余话》）
△王武臣
王武臣（度），豫章新吴人，吟诗有警句。如「云生坐来石，风掩读残书。」「危红赊晚景，涨绿上平沙。」「鸦分供余食，鸽乱着残棋。」「樵斧和云斫，渔蓑带雪披。」皆清奇可诵。张紫微、谢艮斋极称赏之。（《余话》）
△黄景说
周益公休致，白石黄景说贺以古风云：「相公能辞一品官，不能辞他九转丹。相公能却万钟粟，不能却他长生箓。潭潭之居移气体，新年七十儿童似。朝明见客步如飞，窗下时时看细字。高车得似垂车荣，巍冠何如挂冠清。深衣独乐真天人，谁其友之聃与彭。」（《余话》）
△徐思叔
明妃曲，古今作者多矣，近时徐思叔（得之）所赋一篇，亦为时人脍炙。其词云：「妾生岂愿为胡妇，失信宁当累明主。已伤画史忍欺君，莫忍君王更欺虏。琵琶却解将心语，一曲纔终恨何所。朦胧胡雾染宫花，泪眼横波时自雨。专房更倚黄金赂，多少专房弃如土。宁从别去得深嚬，一步思君一回顾。胡山不隔思归路，只把琵琶写辛苦。君不见有言不食古高辛，生女无嫌嫁盘瓠。」高辛事出《后汉书》。（《余话》）
△黄小园
赵章泉为先人赋山居诗云：「何谓雪名寮，应同立积腰。要为膏以润，不作睍而消。园小锄斯食，书多腹不枵。青云附能显，况乃白云招。」青云盖用迁史伯夷、叔齐得夫子而名益章事，人所能识。惟末句难晓，故章泉自注云：白云谓方远庵伯谟。（玉林）
林楚良赋先人小园诗：「多少名园钱甃地，金铃撼雀护千花。君家无此奢华事，七尺慈孙导母车。」使事而不为事所使，佳句也。刘溪翁亦甚称其工。（玉林）
△冯双溪
双溪冯熙之，有送刘篁绝句云：「来似孤云出岫闲，去如高月耿难攀。若为化作修修竹，长伴先生篁山。」辞意洒落，送别之作少能及之。其自赋交游风月楼诗，有「一溪流水一溪月，八面踈棂八面风。」诗流脍炙，以为秀杰之句。（玉林）
△左经臣
许少伊被召，左经臣追送至白沙不及，作诗云：「短棹无寻处，严城欲闭门。水边人独自，沙上月黄昏。」此二十字，可谓道尽惜别之情矣。至今读之，使人黯然销魂也。（玉林）
△刘溪翁
刘溪翁（淮）题韩府诗云：「宝莲山下韩家府，郁郁沉沉深几许。主人飞头去和虏，绿户玄墙锁风雨。九世卿家一朝覆，太师之诛魏公辱。后车不信有前车，突兀眼前看此屋。」赵章泉跋之云：「何人咏出韩家府，是我建阳刘叔通。尽道唐人工乐府，罕能褒贬似渠工。」又云：「谁咏韩家府，建阳刘叔通。是为闻以戒，斯可谓之风。妄矣彼侘胃，哀哉吾魏公。向来歌颂者，岂但剧秦雄。」盖作于嘉定初年也。（玉林）
△游塘林
塘林游子蒙有绝句云：「黄陵庙前湘水春，春烟愁杀渡湘人。人随归应去无迹，水远山长歌又新。」盖全用唐人李远诗。远之诗云：「黄陵庙前莎草春，黄陵女儿蒨裙新。轻舟小棹唱歌去，水远山长愁杀人。」初不嫌其蹈袭也。虽王荆公亦然：唐皇甫冉问李二司直云：「门外水流何处？天边树遶谁家？山绝东西多少？朝朝几度云遮？」此盖用屈原天问体也。荆公勘会贺兰山主云：「贺兰山上几株松？南北东西共几峰？买得住来今几日？寻常谁与坐从容？」全用其意。此体甚新，诗话中未有拈出者，因并及之。（玉林）
△方北山
方北山（丰之），绍兴名士也。有绝句云：「舍人早定江西派，句法须将活处参。参取陵阳正法眼，寒花乘露落毵毵。」舍人即吕居仁，陵阳正法眼，即韩子苍夜泊宁陵一诗也。（玉林）
△危逢吉
柴与之（中行），嘉定间仕于朝，与时宰议论不合，出守章贡。危逢吉（稹）以诗送云：「力为君王乞得州，补天未了石还收。人才自系国轻重，吾道亦关公去留。殿角纔辞槐影日，船头便转荻花秋。竞夸祖帐都门外，谁识眉攒杜甫愁！」（《余话》）
△裘元量
裘元量（万顷），豫章人，性恬退，不乐仕，以荐者召为司直，在朝尝赋归兴云：「新筑书堂壁未干，马蹄催我上长安。儿时只道为官好，老去方知行路难。千里关山千里念，一番风雨一番寒。何如静坐茅斋下，翠竹苍梧子细看。」遂乞归。（《余话》）
△赵伯琳
予曾伯祖（伯琳），官止右选，平生喜为诗。尝赋五月菊，有云：「为嫌陶令醉，来伴屈原醒」之句，人所传诵。（《余话》）
△王从周
王从周（镐），吉之永丰人，仕至忠州守，喜为诗，亦有警句。早行云：「发爽带风梳，齿踈和月漱。」观桥寓楼云：「避喧那厌雨，宜睡不思茶。」将雨云：「云学催诗黑，风仍作诵清。」望岳云：「未知真是岳，只见半为云。」绍师觅诗云：「冻雪寒梅双屐蜡，澄江明月一竿丝。」送潘文叔云：「催租例扰潘邠老，付麦谁怜石曼卿！」出舂陵云：「山色两间供步障，松阴半亩当邮亭。」上何尚书云：「籍通上界神仙府，身现甘泉侍从臣。」移竹后雨绝句：「洗红窣窣鸟蓲雨，落紫飕飕皁角风。挂起北窗聊问讯，新移来竹定惺松。」（《余话》）
△刘良佐
刘良佐（应时），四明人，平生用力为诗，见称于范石湖。诚斋亦喜其「寂寞黄昏愁吊影，雪窗怕上短檠灯」、「睡魔正与诗魔战，窗外一声婆饼焦」之句。陆放翁跋其集云：如「颇识造物意，长容我辈闲。」「日晏犹便睡，犬鸣知有人。」「世事不复问，旧书时一看。」「一夜催花雨，数家临水村。」「青山空解供眼界，浊酒不能浇别愁。」「觅句忍饥贫亦乐，钞书得趣老何伤！」虽前辈以诗鸣者，何以加焉！（《余话》）
△邹应可
豫章邹应可（定），有诗名，诚斋志其墓云：其诗句法自徐师川，上遡鲁直，以趋少陵户牖。尝过杜工部祠，赋云：「畴昔哦诗忆耒阳，兹因捧檄过祠堂。一生忠义孤吟里，千载凄凉古道傍。自是风霜侵病骨，非干牛酒涴诗肠。明朝解缆秋江上，问讯先生一瓣香。」（《余话》）
△武允蹈
武允蹈，字德由，高安人，连蹇场屋，刻意于诗，日锻月炼，时出新句。如「露萱钳宿蝶，风木撼鸣鸠。」「屋头风过雁，灯背月移窗。」「霜林五色锦，烟渡一萦丝。」「午簟展风供睡课，夜窗扃雨办诗逋。」「眼昏书字不着纸，耳重听言常问人。」皆警策可味，其集雷竹溪序之。（《余话》）
△黄岩老
「居乡如处子，居官如战士。处子常畏人，战士惟有死。儿曹书诸绅，勿谓平平耳。」此白石黄岩老诗，可谓至言。（《余话》）
△陈觉民
陈觉民宰建阳，尝喜靖安山水，暇日与名胜登览赋诗，有曰：「却忆当时江处士，能言秋色露人家。」靖安寺在邑西十里，乃江为故居。江诗云：「山形围泽国，秋色露人家。」又云：「何当寻旧隐，泉石好生涯。」盖殿院陈公洙诗云：「处士亡来二百年，旧居牢落变祗园。诗名长伴江山在，冤气欲摩星斗昏。（处士生五代间，王氏据闽日，遇谗而死。）台榭几人留好句，（昔人留题，寺经洪水，今无存者。）渔樵何处问曾孙？旧时泉石生涯地，日暮寒云遶寺门。（《柳溪》）
△叶水心论唐诗与严沧浪异
叶水心志徐山民墓云：山民有诗数百，琢思尤奇，皆横绝歘起，冰悬雪跨，使读者变踔憀栗，肯首吟叹不自已。然无异语，皆人所知也，人不能道尔。盖魏晋名家，多发兴高远之言，少验物切近之实，及沈约、谢朓永明体出，士争效之，初犹甚艰，或仅得一偶句，便已名世矣。夫束字十余，五色彰施，而律吕相应，岂易工哉！善为是者，取成于心，寄妍于物，融会一法，含受万象；狶苓桔梗，时而为帝，无不按节赴之；君尊臣卑，宾顺主穆，如丸投区，矢破的，此唐人之精也。然厌之者谓其纤碎而害道，淫肆而乱雅，至于庭设九奏，广袖大舞，而反以浮响疑宫商，布缕谬组绣，则失其所以为诗矣。然则发今人未悟之机，回百年已废之学，使后之言唐诗者自君始，不亦词人墨卿之一快也！今按水心所谓「验物切近」四字，于唐诗无遗论矣。然与严沧浪之说相反，故录于此，与诗流商略之。（玉林）
△壁间诗
先君尝于逆旅间录一诗云：「山行险而修，老我骖且羸。独驱六月暑，蹑此千仞梯。世故不贷人，牵去复挽归。茗盌参世味，甘苦常相持。白云抱溪石，令人心愧之。岂无趺座处，逸固不疗饥。大叫天上人，凉风为吹衣。」盖学简斋诗法者，莫知为何人作也。（玉林）
△诸贤绝句
中兴以来诗人绝句，载于江湖集者未论，此外如黄白石梨岭遇雨：「黑风吹雨又黄昏，鸡犬数声何处村。身在岭云飞处湿，不关别泪溅成痕。」黄谷城梅花诗：「玉箫吹彻北楼寒，野月峥嵘动万山。一夜霜清不成梦，起来春意满人间。」秋日诗：「晓日初浮万里晖，西风摇荡送秋归。冥鸿直上三千丈，社燕春莺不敢飞。」于去非春晚诗：「舍南舍北草萋萋，原上行人路欲迷。已是春寒仍禁火，楝花风急子规啼。」刘遂初阁皁山诗：「春山灵草百花香，谁识仙家日月长。满院莓苔绿阴匝，棋声何处隔宫墙！」路德章盱眙旅舍诗：「道傍草屋两三家，见客擂麻旋点茶。渐近中原语音好，不知淮水是天涯。」游寒岩钓矶诗：「竹里茅茨竹外溪，粼粼白石护渔矶。想应日日来垂钓，石上蓑衣不带归。」与近世喻汝楫征夫诗：「白骨茫茫散不收，朔风吹雪度瓜洲。残阳欲落未落处，照尽行人今古愁。」严坦叔兵火后还乡诗：「万屋烟消余塔身，还家何处访情亲？旧时巷陌今难认，却问新移来住人。」严沧浪酬友人诗：「湘江南去少人行，瘴雨蛮烟白草生。谁念梁园旧词客，槟榔树下独闻莺。」此数诗虽体制不同，然匠意琢句皆精绝，非苟作者。（玉林）
△叶靖逸岳王填诗
岳王之死，天下冤之，坟在西湖之傍，人多题咏，独叶靖逸一诗甚佳。公之孙珂守武昌日，以此诗，尝致遗于靖逸焉。诗云：「万古知心只老天，英雄堪恨亦堪怜。如公少缓须臾死，此虏安能九十年？漠漠凝尘空偃月，堂堂遗像正凌烟。早知埋骨西湖路，学取鸱夷理钓船。」（《柳溪》）
△高菊磵（九万）
「忠言历历未曾行，尽载图画出帝城。余子但知才可忌，先生当以去为荣。门阑竹石关心久，部曲溪山照眼明。长啸归欤莫惆怅，浙江风定自潮平。」右菊磵送方严先生以谏去国。时人以为其诗不下刘改之送王侍郎归天台诗云。（《柳溪》）
△龙洲道人
刘（过）改之送王简卿归天台：「欲数人才难倒指，有如公者又东归。班行失士国轻重，道路不言心是非。载酒青山随处饮，谈诗玉〔麈〕为谁挥？归期趁得东风早，莫放梅花一片飞。」「千岩万壑天台路，一日分为两日程。事可语人酬对易，面无惭色去留轻。放开笔下闲风月，收敛胸中旧甲兵。世事看来忙不得，百年到手是功名。」辛稼轩简云：夜来见示送王简卿时，伟甚。真所谓「横空盘硬语，妥帖力排奡」者也。健羡，健羡！（《柳溪》）

卷二十
○禅林
△酸馅气
唐诗僧中叶以后，其名字班班，为时所称者甚多，然诗皆不传。如「经来白马寺，僧到赤鸟年」数联，仅见文士所录而已。陵迟至贯休、齐己之徒，其诗虽存，然无足言矣。中间惟皎然最为杰出，故其诗十卷独全，亦无甚过人处。近世僧学诗者极多，皆无超然自得之气，往往反拾掇模仿士大夫所残弃。又自作一种体，格律尤凡俗，世谓之酸馅气。子瞻赠惠通诗云：「语带烟霞从古少，气含蔬笋到公无。」尝语人曰：颇解蔬笋语否？为无酸馅气也。闻者无不皆笑。（《石林诗话》）
△无蔬笋气
东坡言僧诗要无蔬笋气，固诗人龟鉴。今时误解，便作世网中语，殊不知本分家风，水边林下气象，盖不可无。若尽洗去清拔之韵，使与俗同科，又何足尚！齐己云「春深游寺客，花落闭门僧」、惠崇云「晓风飘磬远，暮雪入廊深」之句，华宾相副，顾非佳句耶！天圣间，闽僧可士，有送僧诗云：「一钵即生涯，随缘度岁华。是山皆有寺，何处不为家。笠重吴天雪，鞋香楚地花。他年访禅室，宁惮路岐赊。」亦非肉食者能到也。（《西清诗话》）
△灵彻
灵彻诗僧中第一。如「海月生残夜，江春入暮年。」「窗风枯砚水，山雨慢琴弦。」前辈评此诗云：转石下千仞江。（《雪浪斋日记》）
「相逢尽道休官去，林下何曾见一人。」世俗相传，以为俚谚。庆历中，许元为发运使，因修江岸，得斯石于池阳江水中，始知为灵彻诗也。（《集古录》）
△船子和尚
华亭船子和尚有偈曰：「千尺丝纶直下垂，一波才动万波随。夜静水寒鱼不食，满船空载月明归。」丛林盛传，想见其为人。山谷倚曲音，歌成长短句曰：「一波才动万波随，蓑笠一钩丝。金鳞正在深处，千尺也须垂。吞又吐，信还疑，上钩迟。水寒江静，满目青山，载明月归。」（《冷斋夜话》）
△道潜
吴僧道潜，有标致。常自姑苏归西湖，经临平道中作诗云：「风蒲猎猎弄轻柔，欲立蜻蜓不自由。五月临平山下路，藕花无数满汀洲。」东坡赴官钱塘，过而见之，大称赏。已而相寻于西湖，一见如旧相识。及坡移守东徐，潜往访之，馆于逍遥堂，士大夫争识之。东坡馔客罢，约而俱来，红妆拥随之。东坡遣一妓前乞诗，潜援笔而成曰：「寄语巫山窈窕娘，好将魂梦恼襄王。禅心已作沾泥絮，不逐春风上下狂。」一坐大惊，自是名闻海内。然性褊，憎凡子如仇。尝作诗曰：「去岁春风上国行，烂窥红紫厌平生。而今眼底无姚魏，浪蘂浮花懒问名。」士论以此少之。道潜作诗，追法渊明，其语有逼真处。曰：「数声柔橹苍茫外，何处江村人夜归？」又曰：「隔林彷佛闻机杼，知有人家在翠微。」（渔隐曰：余细味之，句格固佳，但不类渊明，岂得谓之逼真！若东坡和陶诗：「前山正可数，后骑且勿驱。」此方是逼真处。惠洪不善评诗，不足凭也。）时从东坡在黄州，士大夫以书抵坡曰：闻日与诗僧相从，岂非「隔林彷佛闻机杼」者乎？真东山胜游也。坡以书示潜，诵前句笑曰：此吾师七字师号。（《冷斋夜话》）
东坡长短句云：「村南村北响缫车」参寥诗云：「隔林彷佛闻机杼，知有人家在翠微。」秦少游云：「菰蒲深处疑无地，忽有人家笑语声。」三诗大同小异，皆奇句也。（《高斋诗话》）
△仲殊
「瑞麟香暖玉芙蓉，画蜡凝辉到晓红。数点漏移衙仗北，一番雨滴甲楼东。梦游黄阙鸾巢外，身卧彤帏虎帐中。报道谯门初日上，起来帘幕李花风。」僧仲殊诗也。王安中守平江，日会客，仲殊亦预焉。继以疲倦，先起，熟寐于黄堂中，不知客散，及觉，日已曈昽，因罚以此诗，始放去。「瑞麟」，安中家所造香也。（《遗珠》）
润州北固楼赋诗曰：「北固楼前一笛风，碧云飞尽建康宫。江南二月多芳草，春在蒙蒙烟雨中。」（《云斋广录》）
元丰末，张诜枢言龙图之守杭也，一日宴客湖上，刘泾巨济、僧仲殊在焉。枢言命即席赋诗曲，巨济先唱云：「凭谁妙笔，横扫素缣三百尺。天下应无，此是钱塘湖上图。」仲殊遽云：「一般奇绝，云淡天高秋夜月。费尽丹青，只这些儿画不成。」枢言又出梅花，邀二人同赋。仲殊云：却作前章，曰：「江南二月，犹有枝头千点雪。邀上芳尊，却占东君一半春。」巨济不复继也。后陈袭善云：我为续之，曰：「尊前眼底，南国风光都在此。移过江来，从此江南不复开。」（《复斋漫录》）
△惠洪
崇胜寺后有竹千余竿，独一根秀出，人呼为竹尊者。洪觉范为赋诗云：「高节长身老不枯，平生风骨自清癯。爱君修竹为尊者，却笑寒松作大夫。未见同参木上座，空余听法石于菟。戏将秋色供斋钵，抹月批风得饱无？」黄太史见之喜，因手为书之，以故名显。（《遗珠》）
近时僧洪觉范颇能诗，其题李愬画像云：「淮阴北面师广武，其气岂止吞项羽。公得李佑不肯诛，便知元济在掌股。」此诗当与黔安并驱也。顷年仆在长沙，相从弥年，其它诗亦甚佳。如云「含风广殿闻棋响，度日长廊转柳阴。」颇似文章巨公所作，殊不类衲子。又善作小词，情思婉约，似秦少游。至如仲殊、参寥，虽名世，皆不能及。（《许彦周诗话》）
余至琼州，刘蒙叟方饮于张守之席，三鼓矣，遣急足来觅长短句，问欲叙何事，蒙叟视烛有蛾，扑之不去，曰：为赋之。急足反走，持纸曰：急为之，不然，获谴也。余口授吏书之曰：「蜜烛花光清夜阑，粉衣香翅遶团团，人犹认假为真实，蛾岂将灯作火看。方叹息，为遮拦，也知爱处实难拚。忽然性命随烟焰，始觉从前被眼睛。」蒙叟醉笑首肯之。既北渡，夜发海津，又赠行为之词曰：「一段文章种性，又谪仙风韵，画戟丛中，清香凝宴寝。落日清寒勒花信，愁似海，洗光词锦。后夜归舟，云涛喧醉枕。」（《冷斋夜话》）
洪觉范诗云：「已收一霎挂龙雨，忽起千岩攧鹞风。」「挂龙」对「攧鹞」，皆方言，古今人未尝道。又云「丽句妙于天下白，高才俊似海东青。」又云：「文如水行川，气如春在花。」皆奇句也。（《雪浪斋日记》）
予自并州还故里，馆延福寺，寺前有小溪，风物类斜川，予儿童时戏剧之地也。尝春深独行溪上，作小诗曰：「小溪倚春涨，攘我钓月湾。新晴为不平，约束晚见还。银梭时拨刺，破碎波中山。整钓背落日，一叶嫩红间。」又尝暮寒归见白鸟，作诗云：「剩水残山惨淡间，白鸥无事小舟闲。个中着我添图画，便似华亭落照湾。」鲁直曰：观君诗，说烟波缥缈处，如陆忠州论国政，字字坦夷，前身非篙师沙户种类耶！有诗，其略曰：「吾年六十子方半，槁项顶螺忘几年。脱却衲衣着蓑笠，来佐涪翁刺钓船。」予尝对渊材诵之，渊材曰：此退之（「之」」下《夜话》有「冷斋赠」字）澄观「我欲收敛加冠巾」换骨句也。（《冷斋夜话》）
余尝自并州还江南，过都下，逢上元，符宝郎蔡子因约见相国寺。未至，有道人求诗，且曰：觉范尝有寒岩上元怀京师诗曰：「上元独宿寒岩寺，卧看青灯映薄纱。夜久雪猿啼岳顶，梦回清月上梅花。十分春瘦缘何事，一掬归心未到家。却忆少年行乐处，软红香雾喷东华。」今当为作京师上元怀山中可也。余戏为之曰：「北游烂熳看并川，重到皇州及上元。灯火风光忆前事，管弦音律试新翻。期人未至心如海，穿市皈来月满轩。却忆寒岩曾独宿，雪窗残夜一声猿。」（《冷斋夜话》）
△惠诠
东吴僧惠诠，佯狂垢污，而诗语清婉。当书湖上一山寺壁曰：「落日寒蝉鸣，独归林下寺。柴扉夜未掩，片月随行屦。惟闻犬吠声，步入青萝去。」东坡一见为和其后曰：「但闻烟外钟，不见烟中寺。幽人行未已，草露湿芒屦。惟应山头月，夜夜照来去。」诠竟以此诗知名。（《冷斋夜话》）《竹坡诗话》云：余观东坡和诠诗，未尝不喜其清绝，过人远甚。晚游钱塘，始得诠诗，乃知其幽深清远，自有林下一种风流。东坡老人虽欲回三峡倒流之澜，与溪壑争流，终不近也。
△清顺
西湖僧清顺，颐然清苦，多佳句。尝赋十竹诗曰：「城中寸土如寸金，幽轩种竹只十个。春风慎勿长儿孙，穿我阶前绿苔破。」又有「久从林下游，颇识林下趣。从渠绿阴繁，不碍清风度。闲来石上眠，落叶不知数。一鸟忽飞来，啼破幽绝处。」荆公游湖上，爱之，乃称扬其名。坡晚年亦与之游，甚多酬唱。（《冷斋夜话》）
《冷斋夜话》记西湖僧清顺诗：「久从林下游，颇识林下趣。从渠绿阴繁，不碍清风度。闲来石上眠，落叶不知数。一鸟忽飞来，啼破幽寂处。」余见子苍言后两句不同云：「困则磻石眠，莫省落花数。惟闻犬吠声，又入烟萝去。」后两句虽不同，无害，第「落叶不知数」一句不可。盖初夏间未应落叶之多耳。（《复斋漫录》）苕溪渔隐曰：「惟闻犬吠声，又入烟萝去。」乃惠诠诗。东坡尝和之云：「惟应山头月，夜夜照来去」者是也。子苍之言，冷斋之记，皆误也。
△癞可
近时诗僧祖可，被恶疾，人号癞可。善权者，亦能诗，人物清癯，人目为瘦权。可得之雄爽，权得之清淡。可诗如「清霜羣木落，尽见西山秋。」又「谷口未斜日，数峰生夕阴。」皆佳句也。（《西清诗话》）
□《渔隐》「尽见」作「尽是」。
癞可东溪集有诗云：「伛步入萝径，绵延趣穼深。僧居不知处，彷佛清磬音。石梁邀屡度，始见青松林。谷口未斜日，数峰生夕阴。凄风薄乔木，万窍作龙吟。摩挲绿苔石，书此慰幽寻。」（《渔隐》）
癞可诗云：「琴到无弦听者希，古今唯有一锺期。几回拟鼓阳春曲，月满虚堂下指迟。」晦翁尝大书此诗，刻石于家。（《柳溪近录》）
△显忠
王荆公书一绝句于壁间云：「竹里编茅倚石根，竹茎踈处见前村。闲眠尽日无人到，自有清风为扫门。」盖诗僧显忠诗也。（《洪驹父诗话》）
△庆老
泉州僧庆老有诗云：「交情老去淡如水，病骨秋来瘦作松。」真方外语也。（《诗话隽永》）
△悟清
前辈好称僧悟清「鸟归花影动，鲑没浪痕圆」以为句意俱新。然余读后梁沈君攸临水诗云：「花落圆纹出，风急细流翻。」乃知「鱼没浪痕圆」之句出于此。（《复斋漫录》）
△希昼
刘氏传记载：炀帝既诛薛道衡，乃云：尚能道「空梁落燕泥」否？盖道衡诗尝有是句。杨公《谈苑》载：僧希昼北宫画亭云：「花露盈虫穴，梁尘堕燕泥。」予以谓炼句虽工，而致思不逮于薛矣。（《麈史》）
△景淳
桂林僧景淳，工诗，福老顺为余言：淳意苦而深，世不可遽解。如曰：「夜色中旬后，虚堂坐几更。隔溪猿不叫，当槛月初生。」又曰「后夜客来稀，幽斋独掩扉。月中无事立，草际一萤飞。」余时方十六七，心不然之。
△福州僧
南方浮屠能诗者多矣，往往多不显其名。福州有一僧，作诗百余篇，其中佳句有云：「虹收千嶂雨，潮展半江天。」又有诗云：「诗因试客分题僻，棋为饶人下子低。」不减古人。（《古今诗话》）
△志南
僧志南诗云：「古木阴中系短篷，杖藜扶我过桥东。沾衣欲湿杏花雨，吹面不寒杨柳风。」晦庵尝跋其卷云：南诗清丽有余，格力闲暇，无蔬笋气。如（云云），余深爱之。后作书荐至袁梅岩，袁有诗云：「上人解作风骚话，云谷画来特地夸。杨柳杏花风雨外，不知诗轴在谁家！」（《柳溪近录》）
△圆悟
圆悟未识晦庵，尝和其梅花诗云：「独怜万木凋零后，屹立风霜惨淡中。」晦翁自是与之酬唱。（《柳溪近录》）
△病僧
唐末一山寺，有僧卧病，因自题其户曰：「枕有思乡泪，门无问疾人。尘埋床下履，风动架头巾。」适有部使者经从过寺中，恻然怜之，邀归坟庵疗治。后部使者贵显，因言于朝，遂令天下寺置延寿寮，专养病僧也。（《庚溪诗话》）

○方外
△吕洞宾
锺弱翁师平凉，一方士通谒，从牧童牵黄犊，立于庭下。弱翁异之，指牧童曰：道人颇能赋此乎？笑曰：不烦我语，是儿能之。牧童乃操笔大书云：「草铺横野六七里，笛弄晚风三两声。归来饱饭黄昏后，不脱蓑衣卧月明。」既去，郡人见方士担两大瓮长歌出郭，迹之不见。两瓮乃二「口」，岂洞宾耶？（《西清诗话》）
回先生过湖州东林沈氏饮，醉，以石榴皮书其家东老庵之壁云：「西邻已富忧不足，东老虽贫乐有余。白酒酿来缘好客，黄金散尽为收书。」「东老」，沈氏之老自谓也。（东坡）
吕洞宾自咏云：「朝游北海暮苍梧，袖里青蛇胆气麄。三人岳阳人不识，朗吟飞过洞庭湖。」（《谈苑》）
△韩湘
韩湘，字清夫，文公犹子也。落魄不羁，文公勉之学，湘曰：湘之所学，非公知之。公令作诗以观其志。诗曰：「青山云水窟，此地是吾家。后夜流琼液，凌晨咀绛霞。琴弹碧玉调，炉炼白朱砂。宝鼎存金虎，元田养白鸦。一瓢藏世界，三尺斩妖邪。解造逡巡酒，能开顷刻花。有人能学我，同共看仙葩。」公览而戏之曰：子能夺造化耶？湘曰：此事甚易。公为开樽，湘聚土以盆覆之，良久花开，乃碧花二朵。于花间拥出金字诗一联云：「云横秦岭家何在？雪拥蓝关马不前。」公未晓其句意，湘曰：事久可验。逐告去。未几，公以佛骨事谪官潮州，一日涂中遇雪，俄有人冒雪而来，乃湘也。湘曰：忆花上之句乎？正今日事也。公询其地，即蓝关。嗟叹久之曰：吾为汝足此诗。诗曰：「一封朝奏九重天，夕贬潮阳路八千。本为圣明除弊事，岂于衰朽惜残年！云横秦岭家何在？雪拥蓝关马不前。知汝远来须有意，好收吾骨瘴江边。」公别湘诗曰：「人才为世古来多，如子雄文世孰过！好待功名成就日，却抽身去上烟萝。」湘别公诗云：「举世都为名利醉，伊余独向道中醒。他时定是飞升去，冲破秋空一点青。」（《青琐集》）
△玄真子
玄真子张志和，会稽人，守真养气，卧冰不冷，入水不濡。颜鲁公守湖州日，与宾客唱和，为渔父词。志和曰：「西塞山前白鸟飞，桃花流水鳜鱼肥。青蒻笠，绿蓑衣，斜风细雨不须归。」坐客叹服不已。后果传之。
△唐求
唐末，蜀州有唐求，放旷踈逸，方外人也。吟诗有所得，即将稿捻为丸，投大瓢中。后卧病，投瓢于江曰：兹瓢苟不沉没，得之者方知吾苦心耳。瓢至新渠江，有识者曰：此唐山人诗瓢也。接得，十纔二三。题郑处士隐居云：「不信最清旷，及来愁已空。数点石泉雨，一溪霜叶风。业在有山处，道成无事中。酌尽一杯酒，老夫颜亦红。」（《古今诗话》）
△希夷先生
陈抟，字图南，隐居武当山，后徙华山云台观。周世宗召至京师，赐号白云先生。太宗朝再召，赐号希夷先生。抟负经纶之才，历五季离乱，每闻一朝革命，颦蹙数日。一日，方乘驴游华阴市，闻太祖登极，大笑曰：天下自此定矣。尝有诗云：「十年踪迹走红尘，回首青山入梦频。紫陌纵游争及睡，朱门虽贵不如贫。愁闻剑戟扶危主，闷见笙歌聒醉人。携取旧书归旧隐，野花啼鸟一般春。」（《青琐》）
陈希夷先生每睡则半载，或数月，近亦不下月余。题西峰曰：「为爱西峰好，吟头尽日昂。岩花红作阵，溪水绿成行。几夜碍新月，半山无夕阳。寄言嘉遯客，此处是仙乡。」
△蜀道士
秦川北绝顶之上，有隗嚣宫，宫之宏丽，莫得状之。今为寿山寺，寺有三门，门限琢青石为之，莹彻如琉璃色。余尝待月纳凉，夕处朝游，不离于是。尔后入蜀，蜀有道士谓余曰：嚣宫石门限下诗记之乎？余曰：余为孩童，迨乎壮年，游处于此，未尝见有诗。道士微哂曰：子若后游，但于石门限下土际求之。丙戌岁，蜀破还秦，至则访求之，果得一绝云。详观此篇，飘飘然有神仙体裁，远近词人，竞来讽味，那知道士非控鲤驾鹤之流乎？奇哉，奇哉！诗曰：「越溪道士人不识，上天下天鹤一只。洞门深锁玉窗寒，滴露研朱写周易。」
△斸药翁
「紫芝兮春荑，黄精乎秋肥，余未始与老辞兮老余辞。」李文叔与李伯时书，记太山所遇斸药翁所歌，味其辞甚文而有理，盖为士而终遯者耶？抑如古之避世者，言出于口，自不违于理而又文者耶？安得穷探极览，万或觊一，如昔人者与之邂逅也耶！耄矣，已矣，安得适吾愿耶！（赵章泉吃嗒）
△罗浮仙
近有人游罗浮，宿留岩谷间，中夜见一人，身无衣而绀毛覆体。意必仙也，乃再拜问道，其人了不顾，但长啸数声，响振林木，歌诗云：「云来万岭动，云去天一色。长啸两三声，空山秋月白。」（《西清诗话》）
△闲却一溪云
范致虚居方城，有高士馆于家，自言昔乃白发社翁，遇师授以神药，今年踰下寿，颜渥如丹，有孺子色。既久告归，留一绝，末句云：「莫讶杖藜归去早，旧山闲却一溪云。」（《西清诗话》）
△张亶诗
张亶，熙宁中梦行入空中，闻天风海涛，声振林木。徐见海中楼阙金碧，琼裾琅佩者数百人，揖亶，出纸请赋诗。细视笔砚，皆碧玉色，且戒之曰：此间文章，要似隐起鸾凤，当与织女机杼分巧，过是乃人间语耳。亶成一绝句云：「天风吹散赤城霞，染出连云万树花。误入醉乡迷去路，傍人应笑忘还家。」有仙人曰：子诗佳绝，未免近凡。酌酒一杯，极甘寒，忽觉身堕万仞山而寤。
△六言诗
「心事数茎白发，生涯一片青山。空林有雪相待，野路无人自还。」李王好书神仙隐遁之词，岂非遭罹多故，欲脱世网而不得者耶！（东坡）
△蔡真人词
陈东，靖康间尝饮于京师酒楼，有倡打坐而歌者。东不顾，乃去倚栏独立，歌望江南词，音调清越，东不觉倾听。视其衣服皆故弊，时以手揭衣爬搔，肌肤绰约如雪，乃复呼使前再歌之。其词曰：「阑干曲，红扬绣帘旌。花嫩不禁织手捻，被风吹去意还惊。眉黛蹙山青，铿铁板，闲引步虚声。尘世无人知此曲，却骑黄鹤上瑶京，风泠月华清。」东问何人制？曰：上清蔡真人词也。歌罢，得数钱，即下楼。亟遣仆追之，已失矣。（《夷坚志》）
 

○闺秀（女类也）
△双头牡丹
唐高宗宴众臣，赏双头牡丹诗。上官昭容一联云：「势如连璧友，情若臭兰人。」计之必一英奇女子也。（《许彦周诗话》）
△费氏
熙宁间，奉诏定蜀、楚、泰民三家所献书，得一弊纸所书花蘂夫人诗三十二首，乃夫人亲笔，而辞甚奇，与王建宫词无异。自唐至今，诵者不绝口，而此独遗弃不见取。前受诏定三家书者，又斥去之，甚可惜也。谨令缮写入三馆而归，口诵数篇于丞相安石，明日与中书语及之，而王珪、冯京愿传其本，于是盛行于世。夫人伪蜀孟昶侍人，事具国史。如「龙池九曲远相通，杨柳丝牵两岸风。长似江南好风景，画船来往碧波中。」「梨园弟子簇池头，小乐携来候宴游。试炙银笙先按拍，海棠花下合梁州。」「月头支给卖花钱，满殿宫人近数千。遇着唱名多不应，含羞走过御床前。」「内人追逐采莲时，惊起沙鸥两岸飞。兰棹把来齐拍水，并船相斗湿罗衣。」皆清婉可喜。又别有逸诗六十六篇，乃近世好事者旋加搜索续之，篇次无伦，语意与前诗相类者极少，诚为乱真矣。聊摘其一二云：「罗衫玉带最风流，斜插银篦慢裹头，闲向殿前骑御马，掉鞭横过小红楼。」「春日龙池小宴开，岸边亭子号流杯。沉檀刻作神仙女，对捧金杯水上来。」（王平甫）
△国亡诗
费氏，蜀之青城人，以才色入蜀宫，后主嬖之，号花蘂夫人。效王建作宫词百首。国亡，入备后宫。太祖闻之，召使陈诗，诵其国亡诗云：「君王城上竖降旗，妾在深宫那得知。十四万人齐解甲，更无一个是男儿。」太祖悦。盖蜀兵十四万，而王师纔数万尔。（《后山诗话》）
△七岁女
唐如意中，有女子七岁能诗，则天令赋之，皆应声而就。其兄别之，则天令作诗送兄，曰：「别路云初起，离亭叶正飞。所嗟人异雁，不作一行归。」
△薛氏
五代末，濠梁人南楚材游陈颍间，颍守欲子妻之，楚材已娶薛氏，以受颍守之恩，遣人归取琴书之属，似无还意。薛氏善书画，能属文，自对鉴图其形，并坐诗寄之曰：「欲下丹青笔，先拈玉鉴端。已惊颜寂寞，渐觉发凋残。泪眼描将易，愁肠写出难。恐君浑忘却，时展画图看。」楚材见而惭焉，与之偕老。（《唐宋遗史》）
△慎氏
天佑中，毗陵有慎氏，本儒家女，王史严灌夫娶之，数年无子，因拾其过而出焉。慎氏慨然登舟，留诗一章为别曰：「当时心事已相关，雨散云飞一饷间。便挂孤帆从此去，不堪重过望夫山。」灌夫览而愧，乃留之。（《唐宋遗史》）
△二十八字媒
「白藕作花风已秋，不堪残睡更回头。晚云带雨归飞急，去作西窗一夜愁。」此赵德麟细君王氏所作也。德麟既鳏居，因见此篇，遂与之为亲。余以为二十八字媒也。（《王直方诗话》）
△三英诗
天圣中，礼部郎中孙冕三英诗：刘元载妻，詹茂先妻，赵晟之母，早梅、寄远、惜别三诗。刘妻哀子无立，詹妻留夫侍母病，赵母惧子远游。孙公爱其才以取之。早梅诗云：「南枝向暖北枝寒，一种春风有两般。凭仗高楼莫吹笛，大家留取倚栏干。」寄远诗云：「锦江江上探春回，消尽寒冰落尽梅。争得儿夫似春色，一年一度一归来。」惜别诗云：「暖有花枝冷有冰，惟人没后却无凭。预愁离别苦相对，挑尽渔阳一夜灯。」（《金华瀛州集》，又《搜遗记》梅花诗是女仙题蜀州江梅阁。）
△李易安
今代妇人能诗者，前有曾夫人魏，后有易安李。李在赵氏时，建炎初从秘阁守建康，作诗云：「南来尚怯吴江冷，北狩应悲易水寒。」又云：「南渡衣冠少王导，北来消息欠刘琨。」（《诗话隽永》）
△荆公女
荆公女吴安持之妻，工诗。尝寄荆公曰：「西风不入小窗纱，秋意应怜我忆家。极日江山千万恨，依然和泪看黄花。」（《冷斋夜话》）
△虞美人草行歌行也
曾子宣夫人魏氏，作虞美人草行云：「鸿门玉斗纷如雪，十万降兵夜流血，咸阳宫殿三月红，霸业已随烟烬灭。刚强必死仁义士，阴陵失路非天亡。英雄本学万人敌，何用屑屑悲红妆。三军散尽旌旗倒，玉帐佳人坐中老。香魂夜逐剑光飞，青血化为原上草。芳心寂寞寄寒枝，旧曲闻来似敛眉。哀怨徘徊愁不语，恰如初听楚歌时。滔滔逝水流今古，汉楚兴亡两丘土。当年遗事久成空，慷慨尊前为谁舞。」〔（《冷斋夜话》）〕苕溪渔隐曰：此诗乃许彦国表民作。表民，合肥人。余昔随侍先君守合肥，尝借得渠家集，集中有此诗。又合肥老儒郭全美，乃表民席下旧诸生，云亲见渠作此诗。今曾端伯编诗选，亦列此诗于表民诗中，遂与余所见所闻暗合。览者可以无疑，亦知冷斋之妄也。
△黄谷城母夫人孙氏
谷城母夫人孙氏道绚，极有词藻，尝赋九日诗，有「别墅苍烟萦古木，寒溪白浪卷轻沙。」又拟进士试月华临静夜诗，其贴静夜处云：「大（疑当作天）虚万籁息，人散一帘斜。」思致极不浅也。其小词云：「月光飞入林间屋，风策策，度庭竹。夜半江城击柝声，动寒梢栖宿。等闲老去年华促，祗有江梅伴幽独。梦遶夷门旧家山，恨惊回难续。」又宫词：「翠柏红蕉影乱，月上珠帘恰半。风自碧空来，吹落歌珠一串。不见，不见，人被绣帘遮断。」使易安尚在，且有愧容矣。
△蒨桃
余观《古今诗话》、《翰府名谈》，皆载寇莱公侍儿蒨桃诗二首，和章一首并同。《翰府名谈》仍益以怪辞，吾所不取，今但笔其诗云。公自相府出镇北门，有善歌者至庭下，公取金锺独酌，令歌数阕，公赠之束彩，歌者未满意。蒨桃自内窥之，立为诗二章呈公云：「一曲清歌一束绫，美人犹自意嫌轻。不知织女萤窗下，几度拖梭织得成。」其二云：「夜冷衣单手屡呵，幽窗轧轧度寒梭。腊天日短不盈尺，何似妖姬一曲歌。」公和云：「将相功名终若何，不堪急景似奔梭。人间万事君休问，且向樽前听艳歌。」（《渔隐》）
△倡周氏
陈筑，字攀和，莆田人。崇宁初登第，为福州古田尉。既至官，惑一倡周氏，周能诗，尝赠筑云：「梦和残月过楼西，月过楼西梦已迷。唤起一声肠断处，落花枝上鹧鸪啼。」首句盖寓筑之字也。又春晴诗云：「瞥然飞过谁家燕，蓦地香来甚处花？深院日长无个事，一瓶春水自煎茶。」（《夷坚志》）
△营妓僧儿
广汉妓女小名僧儿，秀外惠中，善填词。有姓戴者，忘其名，两作汉守，宠之。既而得请玉局之祠以归。僧儿作满庭芳见意云：「团菊苞金，丛兰减翠，画成秋暮风烟。使君归去，千里倍潸然。两度朱轓雁水，全胜得、陶侃当年。如何见，一时盛事，都在送行篇。    愁烦，梳洗懒，寻思陪宴，花月湖边。有多少风流，往事萦牵。闻道霓旌羽驾。看看是、玉局神仙。应相许，冲云破雾，一到洞中天。」（《渔隐》）
 

卷二十一
○灵异
△湘中女
番禺郑仆射，尝游湘中，宿于驿楼，夜遇女子诵诗云：「红树醉秋色，碧溪弹夜弦。佳期不可再，风雨杳如年。」顷刻不见。（《树萱录》）
△鬼仙
「春草萋萋春水绿，海棠开尽飘香玉。绣岭宫前白发人，犹唱开元太平曲。」「忽然湖上片云飞，不觉舟中雨湿衣。折得荷花浑忘却，空将荷叶盖头归。」「浦口潮来初渺漫，莲舟溶漾采花难。芳心不惬空归去，会待潮回再摘看。」皆鬼仙所作，或梦中所作也。（东坡）
△砑光帽
寇元弼言：去年春，徐州通判李陶有子年十七八，素不善作诗，忽咏落花诗：「流水难穷目，斜阳易断肠。谁同砑光帽，一曲舞山香。」父惊问之，若有物凭者，自云是谢中舍，问砑光帽事，云：西王母宴羣仙，有舞者戴砑光帽，簪花，舞山香，一曲未终，花皆落去。（东坡）
△纪梦
李真言，字希古，尝梦至一宫殿，有数百妓抛球，人唱一诗。觉而记三首云：「侍宴黄昏未肯休，玉阶夜色月如流。朝来自觉承恩最，笑倩傍人认绣球。」「隋家宫殿锁清秋，曾见婵娟扬绣球。金钥玉箫俱寂寂，一天明月照高楼。」「堪恨隋家几帝王，舞腰挼尽绣鸳鸯。如今重到抛球处，不是金炉旧日香。」（《侯鲭录》）
△鬼诗
《西阳杂俎》载鬼诗两篇，山谷喜道之。其一曰：「长安女儿踏春阳，无处春阳不断肠。舞袖弓弯浑忘却，蛾眉空带九秋霜。」其二曰：「流水涓涓芹吐芽，织鸟西飞客还家。荒村无人作寒食，殡宫明月空梨花。」（《洪驹父诗话》）
△小碧笺题诗
长安南山下，一书生作小圃，莳花木，一日有金犊车，从数女奴，皆艳丽，下饮于庭，邀生同坐，甚款洽。将别，出小碧笺题诗曰：「相思无路莫相思，风里杨花只片时。惆怅深闺独归处，晓惊啼断绿杨枝。」（《侯鲭录》）
△吴城龙女
鲁直自黔安出峡，登荆州江亭，柱间有词曰：「帘卷曲栏独倚，江展暮天无际。泪眼不曾晴，家在吴头楚尾。数点雪花乱委，扑漉沙鸥惊起。诗句欲成时，没入苍烟丛里。」鲁直读之凄然曰：似为予发也。不知何人所作？所题笔势妍软欹斜，类女子，而有「泪眼不曾晴」之句，不然则是鬼诗也。是夕，有女子绝艳，梦于鲁直曰：我家豫章吴城山，附客舟至此，堕水死，不得归，登江亭有感而作，不意公能识之。鲁直惊寤，谓所亲曰：此必吴城小龙女也。（《冷斋夜话》）
△巴峡夜吟
建隆初，有人泊舟巴峡，夜闻人咏曰：「秋径填黄叶，悬崖露草根。猿声一叫断，客泪数重痕。」（《搢绅脞说》）
△绿裙红袖
梁伯升者，肄业废宅中，梦一女子，绿裙红袖，呼曰：梁君听妾幽恨之句。诗曰：「卜得上峡日，秋来风浪多。江陵一夜雨，肠断木兰歌。」（同上）
 

○诗余
△晁无咎评
晁无咎评本朝乐章云：世言柳耆卿之曲俗，非也。如八声甘州云：「渐霜风凄惨，关河冷落，残照当楼。」此唐人语，不减高处矣。欧阳永叔浣溪沙云：「堤上游人逐画船，拍堤春水四垂天，绿杨楼外出秋千。」要皆绝妙。然只一「出」字，自是后人道不到处。苏东坡词，人谓多不谐音律，然居士词横放杰出，自是曲中缚不住者。黄鲁直间作小诗，固高妙，然不是当家语，自是着腔子唱好诗。晏元献不蹈袭人语，而风调闲雅，如「舞低杨柳楼心月，歌尽桃花扇底风」，知此人不住三家村也。张子野与柳耆卿齐名，而时以子野不及耆卿。然子野韵高，是耆卿所乏处。近世以来作者皆不及秦少游，如「斜阳外，寒鸦数点，流水远孤村。」虽不识字，亦知是天生好言语。（《复斋漫录》）苕溪渔隐曰：无己称今代词手，惟秦七、黄九耳。唐诸人不逮也。无咎称鲁直词不是当家语，自是着腔子唱好诗。二公在当时品题不同如此。自今视之，鲁直词亦有佳者，第无多子耳。少游词虽婉美，然格力失之弱。二公之言，殊过誉也。
□「舞低杨柳楼心月，歌尽桃花扇底风」乃晏几道小山词。
△李易安评
李易安云：乐府声诗并着，最盛于唐。开元、天宝间，有李八郎者，能歌擅天下，时新及第进士开宴曲江，榜中一名士先召李，使易服隐名姓，衣冠故敝，精神惨〔怛〕，与同之宴所。曰：「表弟愿与坐末」，众皆不顾。既酒行乐作，歌者进，时曹元谦念奴为冠，歌罢，众皆咨嗟称赏。名士忽指李曰：请表弟歌。众皆哂，或有怒者。及转喉发声，歌一曲，众皆泣下。罗拜曰：此李八郎也。自后郑卫之声日炽，流靡之变日烦，已有菩萨蛮、春光好、莎鸡子、更漏子、浣溪沙、梦江南、渔父等词，不可徧举。五代干戈，四海瓜分豆剖，斯文道熄，独江南李氏君臣尚文雅，故有「小楼吹彻玉笙寒」、「吹皱一池春水」之词，语虽奇甚，所谓亡国之音哀以思也。逮至本朝，礼乐文武大备，又涵养百余年，始有柳屯田永者，变旧声作新声，出《乐章集》，大得声称于世。虽协音律，而辞语尘下。又有张子野、宋子京兄弟，沈唐、元绛、晁次膺辈继出，虽时时有妙语，而破碎何足名家！至晏元献、欧阳永叔、苏子瞻，学际天人，作为小歌词，直如酌蠡水于大海，然皆句读不葺之诗尔。又往往不协音律者，何邪？盖诗文分平侧，而歌词分五音，又分五声，又分六律，又分清浊轻重。且如近世所谓声声慢，雨中花、喜迁莺，既押平声韵，又押入声韵，玉楼春本押平声韵，又押上去声，又押入声；本押仄声韵，如押上声则协，如押入声，则不可歌矣。王介甫、曾子固，文章似西汉，若作一小歌词，则人必绝倒，不可读也。乃知别是一家，知之者少。后晏叔原、贺方回、秦少游、黄鲁直出，始能知之。又晏苦无铺叙，贺苦少典重，秦即专主情致，而少故实。譬如贫家美女，非不妍丽，而终乏富贵态。黄即尚故实而多疵病，譬如良玉有瑕，价自减半矣。苕溪渔隐曰：易安历评诸公歌词，皆指谪其短，无一免者。此论未公，吾不凭也。其意盖自谓能擅其长，以乐府名家者。退之诗云：「不知羣儿愚，那用故谤伤。蚍蜉撼大树，可笑不自量。」正为此辈发也。
△太白
鼎州沧水驿，有菩萨蛮云：「平林漠漠烟如织，寒山一带伤心碧。瞑色入高楼，有人楼上愁。    玉梯空伫立，宿鸟归飞急。何处是归程，长亭更短亭。」曾子宣家有《古风集》，此词乃太白作也。（《古今诗话》）
△六一
欧阳永叔送齐贡父守维扬，作长短句云：「平山栏槛倚晴空，山色有无中。」平山堂望江左诸山甚近，或以为永叔短视，故云。东坡笑之，因赋快哉亭道其事云：「长记平山堂上，欹枕江南烟雨，杳杳没孤鸿。认得醉翁语：山色有无中。」盖山色有无，非烟雨不能然也。（《艺苑雌黄》）
△东坡
《后山诗话》谓退之以文为诗，子瞻以诗为词，如教坊雷大使之舞，虽极天下之工，要非本色。余谓后山之言过矣。子瞻佳词最多，其间杰出者，如：「大江东去，浪淘尽，千古风流人物。」赤壁词；「明月几时有，把酒问青天。」中秋词；「落日绣帘卷，庭下水连空。」快哉亭词；「乳燕飞华屋，悄无人，桐阴转午。」初夏词；「明月如霜，好风如水，清景无限。」夜登燕子楼词；「楚山修竹如云，异村秀出千林表。」咏笛词；「玉骨那愁瘴雾，冰肌自有仙风。」咏梅词；「东武城南，新堤固，涟漪初溢。」宴流杯亭词；「冰肌玉骨，自清凉无汗。」夏夜词；「有情风万里卷潮来，无情送潮归。」别参寥词；「缺月挂踈桐，漏断人初静。」秋夜词；「霜降水痕收，浅碧鳞鳞露远洲。」九日词。凡此十余词，皆绝去笔墨畦径间，直造古人不到处。真可使人一唱而三叹。若谓以诗为词，是大不然。子瞻自言平生不善唱曲，故间有不入腔处，非尽如此。后山乃比之教坊雷大使舞，是何每况愈下，盖其缪也。（《渔隐》）
△东坡卜算子
东坡作卜算子云：「缺月挂踈桐，漏断人初静。时见幽人独往来，缥缈孤鸿影。    惊起却回头，有恨凭谁省。拣尽寒枝不肯栖，寂寞沙汀冷。」鲁直见之，称其韵力高胜，不类食烟火人语。非胸中有万卷书，下笔无一点尘俗气，安能若是哉！（《词话》）
△东坡蝶恋花
东坡蝶恋花词：「花衬残红青杏小，燕子来时，绿水人家遶。枝上柳绵吹又少，天涯何处无芳草。    墙里秋千墙外道，墙外行人，墙里佳人笑。笑渐不闻声渐杳，多情却被无情恼。」予得真本于友人处，「绿水人家遶」作「绿水人家晓」。「多情却被无情恼」，盖行人多情，佳人无情耳，此二字极有理趣。而「遶」与「晓」自霄壤也。（《词话》）
△山谷隐括醉翁亭记
欧阳公知滁日，自号醉翁，因以名亭作记。山谷檃括其词，合以声律，作瑞鹤仙云：「环滁皆山也，望蔚然深秀，琅琊山也。山行六七里，有翼然泉上，醉翁亭也。翁之乐也，得之心，寓之酒也。更野芳佳木，风高日出，景无穷也。游也，山肴野蔌，酒冽泉香，沸觥筹也。太守醉也，喧哗众宾欢也。况宴酣之乐，非丝非竹，太守乐其乐也。问当时太守为谁，醉翁是也。」一记凡数百言，此词备之矣。山谷其善檃括如此！（《风雅遗音》）
△荆公山谷
荆公小词云：「平岸小桥千嶂抱，揉蓝一水萦花草。茅屋数间窗窈窕，人不到，柴门自有清风扫。」略无尘土思。山谷小词云：「春未透，花枝瘦，正是愁时候。」极为学者所称赏。秦堪尝有小词云：「春透水波明，寒峭花枝瘦。」盖法山谷也。（《雪浪斋日记》）
△聂冠卿
聂冠卿作多丽词，有「露洗华桐，烟霏丝柳」之句，此正是仲春天气。下句乃云：「绿阴摇曳，荡春一色。」其时未可绿阴，正语病也。（《复斋漫录》）
△宇文元质
宇文元质，西蜀文人。一日开樽，有官妓歌于飞乐，末句云：「休休，得也，只消戴一朵荼。」宇文为改一字云：「休休，得也，只消更一朵荼。」「更」字便自工妙不俗。文章一字之难。与前辈论诗，云「身轻一鸟过」，「一鸟下」、「一鸟疾」，「疾」与「下」终不若「过」字之为妙也。（《树萱录》）
△贺方回
贺方回妙于小词，吐语皆蝉蜕尘埃之表。晏叔原、王逐客俱当溟涬然第之。山谷尝手写所作青玉案者，置之几研间，时自玩味。曰：「凌波不过横塘路，但目送飞鸿去。锦瑟华年谁与度？小桥幽径，绮窗朱户，只有春知处。    碧云冉冉衡皐暮，彩笔空题断肠句。试问离愁都几许？一川烟草，满城风絮，梅子黄时雨。」山谷云：此词少游能道之。作小诗曰：「少游醉卧古藤下，无复愁眉唱一杯。解道江南断肠句，而今惟有贺方回。」（《冷斋夜话》）
△秦少游
东坡初未识少游，少游知其将复过维扬，作坡笔语，题壁于一山寺中。东坡果不能辨。及见孙莘老，出少游诗词数十篇，读之，乃叹曰：向书壁者，定此郎也！后与少游维扬州，作虞美人曰：「波声拍枕长淮晓，隙月窥人小。无情汴水自东流，只载一船离恨向西洲。    竹阴花圃会同醉，酒未多于泪，谁教风鉴在尘埃，酝造一场烦恼送人来。」世传此是贺方回所作。虽山谷亦云。大观中于金陵见其亲笔，醉墨超放，气压王子敬，盖东坡词也。（《冷斋夜话》）
少游到郴州作长短句云：「雾失楼豪，月迷津渡，桃源望断无寻处。可堪孤馆闭春寒，杜鹃声里斜阳暮。    驿寄梅花，鱼传尺素，砌成此恨无重数。郴江幸自遶郴山，为谁流下潇湘去。」东坡绝爱其尾两句，自书于扇曰：少游已矣，虽万人何赎！（《冷斋夜话》）
少游小词奇丽，咏歌之，想见其神情在绛阙道山之间。词（千秋岁）曰：「柳边沙外，城郭春寒退。花影乱，鹭声碎。飘零踈酒盏，离别宽衣带。人不见，碧云暮合空相对。    忆昔西池会，鹓鹭同飞盖。携手处，今谁在？日边清梦断，镜里朱颜改。春去也，落红万点愁如海。」
△林和靖
林和靖工于诗文，善为词。尝作点绛唇云：「金谷年年，乱生春色谁为主？余花落处，满地和烟雨。    又是离歌，一阕长亭暮。王孙去，萋萋无数，南北东西路。」乃草词尔，谓终篇无「草」字。（《云溪友议》）
△晏叔原
晏叔原见蒲传正，言先公平日小词虽多，未尝作妇人语也。传正云：「绿杨芳草长亭路，年少抛人容易去。」岂非妇人语乎？晏曰：公谓年少为何语？传正曰：岂不谓其所欢乎！晏曰：因公之言，遂晓乐天诗两句，云：「欲留所欢待富贵，富贵不来所欢去。」传正笑而悟。然如此语意自高雅耳。（《诗眼》）
△晁无咎朱希真
凡作诗词，要当如常山之蛇，救首救尾，不可偏也。如晁无咎作中秋洞仙歌词，其首云：「青烟幂处，碧海飞金镜，永夜闲阶卧桂影。」固已佳矣，其后云：「待〔都〕将许多明，付与金樽，投晓共、流霞倾尽。更携取、胡床上南楼，看玉做人间，素秋千顷。」若此可谓善救首尾者也。至朱希真作中秋念奴娇，则不知出此。其首云：「插天翠巘，被何人，推上一轮明月。照我藤床凉似水，飞入瑶台银阙。」亦已佳矣，其后云：「洗尽凡心，满身清露，冷浸萧萧发。明朝尘世，记取休与人说。」此两句全无意味，收拾得不佳，遂并全篇其气索然矣。（《渔隐》）
△柳耆卿
柳三变字景庄，一名永，字耆卿，喜作小词，然薄于操行。当时有荐其才者，上曰：得非填词柳三变乎？曰：然。上曰：且去填词！由是不得志。日与獧子从游娼馆酒楼间，无复检率。自称云奉圣旨填词柳三变。呜呼，小有才而无德以将之，亦士君子之所宜戒也？柳之乐章，人多称之，然大概非羁旅穷愁之词，则闺门淫媟之语，若以欧永叔、晏叔原、苏子瞻、黄鲁直、张子野、秦少游辈较之，万万相辽。彼其所以传名者，直以言多近俗，俗子易晓故也。皇佑中，老人星现，永应制撰词，意望厚恩。无何，始用「渐」字，终篇有「太液波翻」之语，其间「宸游凤辇何处」与仁庙挽词闇合，遂致忤旨，士大夫惜之。余谓柳作此词，借使不忤旨，亦无佳处。如「嫩菊黄深，拒霜红浅」，竹篱茅舍间，何处无此景物。方之李谪仙、夏英公等应制辞，殆不啻天冠地履也。世传永尝作轮亭子早行词，颇自以为得意。其后张子野见之云：既言「匆匆策马登途，满目淡烟衰草」，则已辨色矣，而后又言「楚天阔，望中未晓」，何也？柳何语意颠倒如是！（《艺苑雌黄》）
△王逐客
古乐府诗云：「今世褦襶子，触热过人家。」「褦襶」，集韵解之云不晓事。余素畏热，乃知人触热来人家，其谓不晓事，宜矣。尝爱王逐客作夏词送将归，不用浮瓜沈李等事，而天然有尘外凉思。其词云：「百尺清泉声陆续，潇洒碧梧翠竹。面千步回廊，重重帘幕，小枕欹寒玉。试展鲛绡看画轴，见一片，潇湘凝绿。待玉漏穿花，银河垂地，月上栏杆曲。」此语非触热者之所知也。（《漫叟诗话》）苕溪渔隐曰：余尝爱李太白夏日山中诗：「脱巾挂石壁，露顶洒松风。」其清凉可想也。
△李璟舒信道
李璟有曲云：「手卷真珠上玉钩」，或改为「珠帘」；舒信道有曲云：「十年马上春如梦」，或改云「如春梦」，非所谓遇知音。（《漫叟》）
△章质夫
章质夫咏杨花词，东坡和之。晁叔用以为东坡如毛嫱西施，净洗脚面，与天下妇人斗好，质夫岂可比。是则然矣。余以为质夫词中，所谓「傍珠帘散漫，垂垂欲下，依前被，风扶起。」亦可谓曲尽杨花妙处。东坡所和虽高，恐未能及。诗人议论不公如此耳。
△旧词
旧词高雅，非近世所及。如扑蝴蝶一词，不知谁作，非惟藻丽可喜，其腔调（○日本刊本作「词」）亦自婉美。词云：「烟条雨叶，绿遍江南岸。思归倦客，寻春来较晚。岫边红日初斜，陌上飞花正满，凄凉数声羌管。    怨春短。玉人应在，明月楼中画眉懒。蛮笺锦字，多时鱼雁断。恨随去水东流，事与行云共远，罗衾旧香犹暖。」（《渔隐》）
△僧惠洪
予谪海外，上元，椰子林中，渔火三四而已。中夜闻猿声凄动，作词曰：「凝祥宴罢闻歌吹。画毂走，香尘起。冠压花枝驰万骑。马行灯闹，凤楼帘卷，陆海鳌山对。    当年曾看天颜醉。御杯举，欢声沸。时节虽同悲乐异。海风吹梦，岭猿啼月，一枕思归泪。」又有怀京师诗云：「十分春瘦缘何事，一掬归心未到家。」（《冷斋夜话》）苕溪渔隐曰：忘情绝爱，此瞿昙氏之所训。惠洪身为衲子，词句有「一枕思归泪」及「十分春瘦」之语，岂所当然！又自载之诗话，矜衒其言，何无识之甚邪！

○中兴词话（并系玉林黄升叔旸《中兴词话》补遗）
△张仲宗
绍兴戊午之秋，枢密院编修官胡铨邦衡上书乞斩秦桧，得罪，责昭州监当。后四年，慈宁归养，秦讽台臣，论其前言弗效，除名送新州编管。三山张仲宗以词送其行云：「梦遶神州路，怅秋风、连营画角，故宫离黍。底事昆仑倾砥柱，九陌黄流乱注。聚万落千村狐兔。天意从来高难问，况人生易老悲如许。更南浦，送君去。    凉生岸柳销残暑，耿斜河、踈星淡月，断云微度。万里江山知何处？回首对床夜语。雁不到、书成谁与？目断青天怀今古，肯儿曹恩怨相尔汝。举大白，唱金缕。」又数年，秦始闻此词，仲宗挂冠已久，以它事追赴大理削籍焉。事见《挥麈后录》。二公虽见抑于一时，而流芳百世，视秦桧犹苏合香之于蜣螂丸也。
△叶石林
石林叶少蕴「睡起流莺语」词，人人能道之，集中未有胜此者，盖得意之作也。有湘灵鼓瑟一曲，尤高妙，而曾端伯所选雅词不载。今录于此云：「银涛无际卷蓬瀛，落霞明，暮云平，曾见青鸾、紫凤下层城。二十五弦弹不尽，空感慨，有余情。    苍梧云水断归程，卷霓旌，为谁迎？空有千行流泪寄幽贞。舞罢鱼龙云海冷，千古恨，入江声。」尽奇作也，世必有识之者。
△陆放翁
杨诚斋尝称陆放翁之诗敷腴，尤梁溪复称其诗俊逸。余观放翁之词，尤其敷腴俊逸者也。如水龙吟云：「韶光妍媚，海棠如醉，桃花欲暖。挑菜初闲，禁烟将近，一城丝管。」如夜游宫云：「璧月何妨夜夜满，拥芳柔，恨今年，寒尚浅。」如临江仙云：「鸠雨催成新绿，燕泥收尽残红，春光还与美人同。论心空眷眷，分袂却匆匆。    只道真情易写，奈何怨句难工。水流云散各西东。半廊花院月，一帽柳桥风。」皆思致精妙，超出近世乐府。至于月照梨花一词云：「霁景风软，烟江春涨，小阁无人，绣帘半上。花外姊妹相呼，约摴蒲。    修蛾忘了当时样。寻思一饷，感事添惆怅。胸酥臂玉消减，拟觅双鱼，倩传书。」此篇杂之唐人花间集中，虽具眼，未知乌之雌雄也。
△范石湖
范石湖过萍乡，道中乍晴，卧舆中困甚，小憩柳塘侧，尝赋眼儿媚云：「酣酣日脚紫烟浮，妍暖破轻裘。困人天色，醉人花气，午梦扶头。    春慵恰似春塘水，一片縠纹愁。溶溶曳曳，东风无力，欲皱还休。」词意清婉，咏味之如在画图中。然后段之意，盖本于严维「柳塘春水慢」之句云。
△辛稼轩
「宝钗分，桃叶渡，烟柳暗南浦。怕上层楼，十日九风雨。断肠点点飞红，都无人管，倩谁唤流莺且注。    鬓边觑，应把花卜心期，才簪又重数。罗帐灯昏，哽咽梦中语。是他春带愁来，春归何处？却不解带将愁去？」此辛稼轩词也。风流妩媚，富于才情，若不类其为人矣。至于贺王宣子平寇则云：「白羽风生貔虎噪，青溪路断猩鼯泣。」送郑舜举赴召则云：「此老自当兵十万，长安正在天西北。」与夫「吴楚地，东南坼。英雄事，曹刘敌。被西风吹尽，了无陈迹」等语，则铁心石肠，发于词气间，凛凛也。盖其天才既高，如李白之圣于诗，无适而不宜，故能如此。
△辛稼轩马古洲
寿词最难得佳者：太泛则踈，太着则拘。惟稼轩庆洪内翰七十云：「更十岁太公方出将，又十岁武公方人相。」马古洲庆傅侍郎生日云：「天子方将申说命，云孙又合为霖雨。」上联工夫在「方」字，下联以「云孙」对「天子」，自然中的。事意俱佳，未易及也。
△马古洲
闺词牵于情，易至诲淫。马古洲有一曲云：「睡鸭徘徊烟缕长，日长春困不成妆。步欺草色金莲润，捻断花须玉笋香。    轻洛浦，笑巫阳，锦纹亲织寄檀郎。儿家门户藏春色，戏蝶游蜂不敢狂。」前数语不过纤艳之词耳，断章凛然，有以体自防之意。所谓发乎情，止乎礼义，近世乐府，未有能道此者。
△杨诚斋
诚斋文集中有答周丞相小简云：辱相国有尽子诗写来之教，春前偶醉余梦语忆秦娥小词云：「新春早，春前十日春归了。春归了，落梅如雪，野桃红小。    老夫不管春催老，只图烂醉花间倒。花间倒，儿扶归去，醒来窗晓。」仰供仲尼之莞尔，不胜主臣。诚斋长短句殊少，此曲精绝，当为拈出，以告世之未知者。
△卢申之
彭传师于吴江三高堂之前作钓雪亭，蒲江为之赋词云：「挽住风前柳。问鸱夷、当日扁舟，近曾来否？月落潮生无限事，零乱茶烟未久。谩留得、莼鲈依旧。可是功名从来误，抚荒祠、谁继风流后？今古恨，一搔首。    江涵雁影梅花瘦。四无尘、雪飞风起，夜窗如昼。万里乾坤清绝处，付与渔翁钓叟。又恰是、题诗时候。猛拍阑干呼鸥鹭，道他年、我亦垂纶手。飞过我，共樽酒。」无一字不佳。每一咏之，所谓如行山阴道中，山水映发，使人应接不暇也。
朱希真
朱希真有西江月云：「世事短如春梦，人情薄似秋云。不须计较苦劳心，万事元来有命。    幸遇三杯酒美，况逢一朵花新。片时欢笑且相亲，明日阴晴未定。」辞虽浅近，意甚深远，可以警世之役役于非望之福者，非止旷达而已。
△刘伯宠（褒）
刘伯宠，武夷之文士，尤工于乐府，而鲜传于世。余极爱其桂林元夕呈师座一阕云：「东风初縠池波，轻阴未放游丝堕。新春歌管，丰年笑语，六街灯火。绣毂雕鞍，飞尘卷雾，水流云过。恍扬州十里，三生梦觉，卷珠箔，映青琐。    金猊戏掣星桥锁，博山香、烟浓百和。使君行示，绛纱万炬，雪梅千朵。羯鼓轰空，鹍弦沸晓，樱梢微破。看明年更好，传柑侍宴，醉扶狨座。」盖水龙吟也。又春词云：「缥蒂缃枝，玉叶翡英，百梢争赴春忙。正雨后，蜂粘落絮，燕扑晴香。遗策谁家荡子，唾花何处新妆。想流红有恨，拾翠无心，往事凄凉。    春愁如海，客思翻空，带围只看东阳。更那堪，玉笙度怨，翠羽传觞。红泪不胜闺怨，白云应老他乡。梦回羁枕，风惊远树，月在西厢。」盖雨中花慢也。下字造语，精深华妙，憔识者能知之。
△龙洲道人
刘改之，豪爽之士。辛稼轩帅越，刘寓西湖，稼轩招之，值雨，答以沁园春词，甚奇伟。云：「斗酒彘肩，风雨渡江，岂不快哉。被香山居士，约林和靖，与坡仙老，驾勒吾回。坡谓西湖，正如西子，浓抹淡妆临照台。二公者，皆掉头不顾，只管传杯。    白云天竺去来，图画里峥嵘楼阁开。爱纵横二涧，东西水遶。两山南北，高下云堆。逋曰不然，暗香踈影，不若孤山先访梅。须晴去，访稼轩未晚，胯此徘徊。」（《柳溪》）
△刘招山（仙伦）
蛾眉亭题咏甚多，惟霜天晓角一曲为绝唱。云：「倚空绝壁，直下江千尺。天际两蛾凝黛，愁与恨，几时极。    暮潮风正急，酒醒闻塞笛。试问谪仙何处？青山外，远烟碧。」词意高绝，几拍谪仙之肩。世传其词，不知为刘招山所作。余旧抄其全集得之。招山之词，佳者极多，近世庐陵刊本，余所有者皆不载，莫知何也。
△戴石屏
戴石屏赤壁怀古词云：「赤壁矶头，一番过、一番怀古。想当时、周郎年少，气吞区宇。万骑临江貔虎噪，千艘列炬蛟龙怒。卷长波、一鼓困曹瞒，今如许。    江上渡，江边路。形胜地，兴亡处。览遗踪，胜读史书言语。几度东风吹世换，千年往事随潮去。问道旁、官柳为谁春，摇金缕。」沧洲陈公，尝大书于庐山寺，王潜斋复为赋诗云：「千古登临赤壁矶，百年脍炙雪堂词。沧洲醉墨石屏句，又作江山一段奇。」坡仙一词古今绝唱，今二公为石屏拈出，其当与之并行于世耶！戴石屏送姚雪篷之贬所，作沁园春，其中有云：「访衡山之顶，雪鸿渺渺。湘江之上，梅竹娟娟。寄语波神，传言鸥鹭，稳护渠侬书画船。」亦可谓善着语者。今集中不载，盖有所忌也。
△游寒岩（游次公）
寒岩游子明，送范制置成大入蜀（满江红）：「云接苍梧，山莽莽、春浮泽国。江水涨、洞庭相近，渐惊空阔。江燕飖飖身似梦，江花草草春如客。望渔村樵市隔平林，寒烟色。    方寸乱，成丝结。离别近，先愁绝。便满蓬风雨，橹声孤急。白发论心湖海暮，清樽照影沧浪窄。看明年天际下归舟，应先识。」其间词语精绝。
△游龙溪
龙溪游子西，赴江西漕试，登酒楼，逢诸少年联座，不知其为文人。酒酣，诸少年题诗于楼壁，旁若无人。子西起借韵，诸子笑之。既而落笔，词意高妙，诸子恍然潜遁。「暑尘收尽，快晚来急雨，一番初过。是处凉飙回爽气，直把残云吹破。星律飞流，银河摇荡，只恐冰轮堕。云梯稳上，琼楼今夜无锁。    便觉浮世卑沈，回翔偃薄，似蚁空旋磨。想得九天高绝处，不比人间更大。独立乾坤，浩歌春雪，可惜无人和。广寒宫里，有谁潇洒如我？」（念奴娇）
 
