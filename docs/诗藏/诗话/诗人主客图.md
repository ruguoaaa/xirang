诗人主客图[唐] 张为

   

　　叙曰：唐张为撰《诗人主客图》一卷，所谓主者，白居易孟云卿李益鲍溶孟郊武元衡，皆有标目。馀有升堂、入室、及门之殊，皆所谓客也。宋人诗派之说实本於此。求之前代，亦如梁参军锺嵘分古今作者为三品，名曰《诗品》，上品十一人，中品三十九人，下品六十九人之例。然彼捃拾闳富，论者称其精当无遗，兹则落落仅此数人，於唐代诗人中未及十分之三四。即所引诸人之诗，亦非其集中之杰出者，或第就其耳目所及而次第之，故不繁称博引也。余喜其名之旧，前人有引以入诗歌者，且是本与陈振孙《书录解题》所记符合，故刻以公世之闻其名而未见其书者。童山李调元序。

　　◎广大教化

　　○白居易

　　含沙射人影，虽病人不知。巧言诬人罪，至死人不疑。掇蜂杀爱子，掩鼻戮宠姬。弘恭陷萧望，赵高谋李斯。阴德既必报，阳祸岂虚施！人事虽可罔，天道终难欺。明即有刑辟，幽即有神祇。敬免勿私喜，鬼得而诛之。《读史诗》按此《读史诗》第四首。"诬人"，本集作"构人"。两"即"字俱作"则"字。

　　厚地植桑麻，所要济生民。生民理布帛，所求活一身。身外充征赋，上以奉君亲。国家定两税，本意在忧人。厥初防其淫，明敕内外臣：税外加一物，皆以枉法论。奈何岁月久，贪吏得因循。役我以求宠，敛索无冬春。织绢未盈疋，缲丝未盈斤。里胥迫我纳，不许暂逡巡。岁暮天地闭，阴风生破村。夜深灯火尽，霰雪白纷纷。幼者形不蔽，老者体无温。悲喘与寒气，并入鼻头辛。昨日输残税，因窥官库门：缯帛如山积，丝絮如云屯。号为羡馀物，随日献至尊，夺我身上暖，买尔眼前恩。进入琼林库，岁久化为尘！《秦中吟》按此《秦中吟》十首之二，本集题曰《地重赋》，注曰：一作《无名税》，"忧人"作"爱人"，"役我"作"浚我"，"盈疋"作"成疋"，"灯火"作"烟火"，"鼻头"作"鼻中"，"随日"作"随地月"。

　　豫章生深山，七年而後知。挺高二百尺，本末皆十围。天子建明堂，此材独中规，匠人执斤墨，采度将有期。孟冬草木枯，烈火燎于陂。狂风吹猛焰，从根烧到枝。作养二十年，方成栋梁资。一朝为灰烬，柯叶无孑遗。地虽生尔材，天不与尔时。不如粪土芝，犹有人掇之。已矣勿重陈，重陈令人悲。勿悲焚烧苦，但悲采用迟。按此《寓意诗》第一首。本集"于陂"作"山陂"，"狂风"作"疾风"，"作养二十"作"养材三十"，"粪土芝"作"粪上英"，"勿悲"作"不悲"。

　　赫赫京内史，奕奕中书郎。昨传徵拜日，恩私顾殊常。貂冠水苍玉，紫绶黄金章。佩服身未暖，已闻窜炎荒。亲戚不得别，吞声泣路旁。宾客亦已散，门前雀罗张。富贵来未久，倏如瓦沟霜。权势去尤速，瞥若石火光。不如守贫贱，贫贱可久长。传语宦游子，且来归故乡。按此《寓意诗》第二首。"奕奕"，本集作"炎炎"，"恩私顾"作"恩赐颇"，"炎荒"作"遐荒"，"未久"作"不久"。

　　得意减别恨，半酣还远程。按此《及第後归觐留别诸同年诗》。"还"本集作"轻"。

　　人吏留不得，直入故山云。

　　长生不似无生理，休向青山学炼丹。

　　白发镊不尽，根在愁肠中。按已上六句题并无考。

　　峨眉山势接云霓，欲逐刘郎此路迷。若似剡中容易到，春风犹隔武陵溪。《与薛涛》按此诗本集不载。

　　◎上入室一人

　　○杨乘

　　竖子未鼎烹，大君尚旰食。风雷随出师，云霞有战色。犒功椎万牛，募勇悬千帛。武士日曳紫，飞将竞执馘。喜气迎捷书，欢声送羽檄。天兵日雄强，桀犬稍离析。贼臂既已断，贱喉既已搤。乐祸但鲸鲵，同恶为肘腋。小大势难侔，逆顺初不敌。违命固天亡，恃险乖长策。虿毒久萌芽，狼顾非日夕。礼貌忽骄狂，疏奏遂指斥。动众岂佳兵，含忍恐无益。无鸿恩既已孤，小效不足惜。腐儒一铅刀，投笔时感激。帝阍不敢干，戚戚坐长画。《甲子岁书事》

　　◎入室三人

　　○张祜

　　万国见清道，一身成白头。《上令狐相公》

　　此地荣辱盛，岂宜山中人。《秋晚》

　　葛溪谩淬张家剑，却是猿声断客肠。《葛溪》

　　书空疑未决，卓地计初成。《拄杖》

　　春申还有三千客，寂寞无人报李园。按此《感春申》、《君诗》。"还有"，本集作"还道"，"报"作"杀"。

　　○羊士谔

　　风前留古韵，笙磬想遗音。《历山》

　　桂配有遗馥，鸾飞安可待。按此二句题无考。

　　尘沙蔼如雾，长波惊飚度。雁起汀洲寒，马嘶高城暮。银釭倦秋馆，绮瑟瞻永路。重有携手期，清光倚玉树。按此八句题无考。

　　○元稹

　　屈指贞元旧朝士，几人同见太平春。《感兴》

　　按本集作《酬白乐天杏花园》，"屈指"作"算得"，"几人"作"几员"。

　　兒歌杨柳叶，妾拂石榴花。按此二句题无考。

　　远路事无限，相逢惟一言。月色照荣辱，长安千万门。《逢白公》

　　◎升堂三人

　　○卢仝

　　○诗阙

　　○顾况

　　汀洲涉涉江蓠短，疑是疑非两断肠。

　　巫峡朝云暮不归，洞庭春水晴空满。

　　颓垣化为波，陆地堪乘舟。按以上六句题并无考。

　　大姑山尽小姑出，月照洞庭行客船。按此《小孤山诗》。"山尽"本集作"山远"，"行客"作"归客"。

　　○沈亚之

　　诗阙

　　◎及门十人

　　○费冠卿

　　诗阙

　　○皇甫松

　　燕相谋在兹，积金黄巍巍。上者欲何颜，使我千载悲。《登郭隗台》

　　劝僧一杯酒，共看青青山。窅然万象灭，不动心即闲。按此《劝僧酒诗》。

　　○殷尧籓

　　吴宫爱歌舞，夜夜醉婵娟。见日吹红烛，和尘扫翠钿。徒令句践霸，不信子胥贤。若问长洲草，荒凉无限年。《宫词》

　　按本集题作《吴宫》，"吴宫"作"吴王"，"若问"作"莫问"。

　　宫女三千去不回，真珠翠羽是尘埃。夫差旧国久破研讨会，红燕自归花自开。《馆娃宫》

　　暮烟葵叶屋，秋月《竹枝歌》。按此《送沈亚之尉南康诗》。

　　欲射狼星把弓箭，休将萤火读诗书。按此《下第东归作》。

　　○施肩吾

　　年来如抛梭，不老应不得。按二句题无考。

　　忆昔将貣年，抱愁此江边。鱼龙互闪烁，白浪高於天。今日步青草，还来经此道。江神也世情，为我风色好。《及第後过扬子江》按本集"白浪"作"鱼浪"，"青草"作"春草"，"还来"作"复来"。

　　○周光范一作"周元范"。

　　谁云嵩上烟，随云倚碧落。《投白公》。按"嵩上"一作"蒿上"。

　　莫怪西陵风景别，镜湖花草为先春。《贺硃庆》、《馀及第》。

　　○祝天膺一作"祝元膺"。

　　句曲旧真宅，自产日月英。既涵岳渎气，安无神仙名？松桂逦迤色，与君相送情。《送高遂赴举》

　　两颔凝清霜，玉炉焚天香。为我延岁华，得入不死乡。《寄道友》

　　蟾蜍夜作青冥镜，带蝀晴为碧落梯。好个分明天上路，谁教移入武陵溪。《梦仙词》按题一作《梦仙谣》。雾纹斑似豹，水力健如龙。按二句题无考。

　　○徐凝

　　青山旧路在，白首醉还乡。《别白公》

　　试到第三桥，便入千顷花。按二句题无考。

　　高景争来草木头，一生心事酒前休。山公自是山人侣，携手醉登城上楼。《答白公》按本集"山人"作"仙人"。

　　○硃可名

　　废断镜湖田，上书紫阁前。愁人久委地，诗道未闻天。不是烧金手，徒抛钓月船。多惭兄弟意，不敢问林泉。《应举目寄兄弟》

　　○陈标

　　杜甫在时贪入蜀，孟郊生处却归秦。如今始会麻姑意，借问山川与後人。《寄友人》

　　○童翰卿

　　大朴逐物尽，哀哉天地功。争得荣辱心，洒然归西风。按此诗无题，但题曰《绝句》。

　　◎高古奥逸主

　　○孟云卿

　　君物归大化，六龙颓西荒。《感怀》

　　安知浮云外，日月不运行。《苦雨》

　　孤兒去慈亲，孤客丧主人。莫吟辛苦曲，此曲谁忍闻。可闻不可说，去去无期别。行人念前程，不待参辰没。朝亦常苦饥，暮亦常苦饥。飘飘万里馀，贫贱多是非。少年莫远行，远行多不归。《悲哉行》

　　按《箧中集》"孤客"作"远客"，"万里馀"作"万馀里"，两"远行"并作"远游"。

　　◎上入室一人

　　○韦应物

　　欲持一瓢酒，远寄风雨夕。按此《寄全椒山中道士诗》。"远寄"，本集作"远慰"。

　　万籁自生听，大空长寂寥。还从静中起，却向静中销。《咏声》。按本集"万籁"作"万物"，"长"作"恆"。

　　山深松子落，幽人应未眠。按此《秋夜寄邱二十二员外诗》。"山深"，本集作"山空"。

　　舟泊南池雨，帘卷北楼风。按此《寄杨协律诗》。"帘"，本集作"簟"。

　　◎入室六人

　　○李贺

　　飞香芝红满天春。按此《上云乐》句。

　　酒酣喝月使倒行。按此《秦王饮酒》句。

　　蹋天磨刀割紫云。此《砚》句。按本集题作《杨生青花紫石砚歌》。ＢＴ３杜牧

　　烟着树姿娇，雨馀山态活。按此《池州送孟迟先辈诗》。"烟着"，本集作"烟湿"。

　　四海一家无一事，将军携剑泣霜毫。按此《长安杂题》长句第一首。"剑"，本集作"镜"，"毫"作"毛"。

　　山密斜阳多，人稀芳草远。按此《长安送友人游湖南》诗。本集注："一作《长安送人》。"

　　仙掌月明孤影过，长门灯暗几声来。按此《早雁诗》。"几声"，本集作"数声"。

　　○李馀

　　长安东门别，立马生白发。

　　霁後轩盖繁，南山瑞烟发。

　　尝忧车马烦，土薄闻水声。按以上六句题并无考。

　　○刘猛

　　月生十五前，日望光采圆。月满十五後，日畏光采瘦。不见夜光色，一尊成暗酒。匣中苔背铜，光短不照空。不惜补明月，惭无此良工。《月中》句。

　　自念数年间，两手中藏钩。於心且无恨，他日为我羞。古老传童歌，连淫亦兵象。夜梦戈甲鸣，苦不愿年长。《苦雨》句。

　　朝梳一把白，夜泪千滴雨。可耻垂拱时，老作在家女。《晓》句。

　　○李涉

　　但将钟鼓悦私爱，肯以犬羊为国羞。按此《六叹》第三首。

　　尼父未适鲁，屡屡倦迷津。徒怀教化心，纡郁不能伸。一遇知己言，万方始喧喧。至今百王则，孰不挹其源。按此《怀古诗》。

　　○胡幽贞

　　一朝入紫宫，万古遗芳尘。至今溪边花，不敢娇青春。《题西施浣纱石》

　　海色连四明，仙舟去容易。天籍岂辄问，不是卑朝士。《归四明诗》

　　◎升堂六人

　　○李观诗阙

　　○贾驰

　　河上微风来，关头树初湿。今朝关城吏，又见孤客入。上国谁与期，西来徒自急。《秋入关诗》

　　东风吹晓霜，雪鸟双双来。按此二句题无考。

　　○李宣古

　　冉冉池上烟，盈盈池上柳。生贵非道旁，不断行人手。

　　翠盖不西来，池上天池歇。按以上六句题并无考。"池"字必有一讹。

　　○曹鄴

　　欺暗常不然，欺明当自戮。难将一人手，掩得天下目。《读李斯传》

　　按"常"，本集作"尚"。

　　歧路不在天，十年行不至。一旦公道开，青云在平地。枕上数声鼓，衡门已如市。白日探得珠，不待骊龙睡。忽忽出九衢，童仆颜色异。故衣未及换，尚有去年泪。晴阳照花影，落絮浮野翠。对酒时忽惊，犹疑梦中事。自怜孤飞鸟，得接鸾凤翅。永怀共济心，莫起胡越意。《杏园即席上同年》

　　○刘驾

　　马上续残梦，马嘶时复惊。心孤多所虞，僮仆近我行。按此《早行诗》。

　　只恐塞上山，低于沙中骨。按此《古出塞》句。"只恐"，本集作"坐恐"。蒲帆出浦去，但见浦边树。不如马上郎，马迹犹在路。大舟不相载，买宅令妾住。莫道留金多，本非爱郎富。按此《古意诗》。"马上"，本集作"马行"，"令妾住"作"令委住"。

　　○孟迟

　　红映楼台绿绕城，城边春草傍墙生。隋家不向此中尽，汴水应无东去声。《广陵城》

　　天地有时饶一掷，江山论主合平分。《垓下》

　　冷月微烟渭上愁，华清宫树不胜秋。《霓裳》一曲千门锁，白尽梨园弟子头。《过骊山》

　　注："一作赵嘏诗。"

　　◎及门二人

　　○陈润

　　丈夫不感恩，感恩宁有泪。心头感恩血，一滴染天地。按此四句题无考。

　　○韦楚老

　　一从黄帝葬桥山，碧落千门锁元气。《天上行》句。

　　◎清奇雅正主

　　○李益

　　闲庭草色能留马，当路杨花不避人。按此一句题无考。

　　笳箫汉思繁，旌旗边色故。按此《五城道中诗》。

　　马汗冻成霜。按此《从军有苦乐行》句。

　　◎上入室一人

　　○苏郁

　　十二楼藏玉堞中，凤皇双宿碧芙蓉。流霞浅酌谁同醉，今夜笙歌第几重？《步虚词》

　　按"芙蓉"一作"梧桐"，"谁同"一作"留君"，"笙歌"一作"吹箫"。

　　吟倚雨残树，月收山下村。按此一句题无考。

　　◎入室十人

　　○刘畋

　　末秋云木轻，莲折晚香清。雨下侵苔色，云凉出浪声。叠帆依岸尽，微照夹隄明。渡吏已头白，遥知客姓名。《晚泊汉江渡》

　　○僧清塞按即周贺。

　　两鬓已垂白，五湖归钓鱼。按《贺集》、《送耿山人诗》有"两鬓已垂白，五湖归挂罾"句，此作"钓鱼"，或别一首。

　　夜涛惊栅锁，寒苇露船灯。按此《送耿山人归湖南诗》，一作《送耿逸人南归》。

　　谷水生茶味，林风减扇声。按此《早秋过郭涯书堂诗》。本集注："一作《郭劲书斋》。"

　　磬彻远巢禽。按此《送幻君法师诗》。《伊》流背行客，岳响答清猿。按此《出关寄贾岛诗》。

　　○卢休

　　春寒酒力迟，冉冉生微红。《寒月联句》

　　自然草木性，谁祝元化功。

　　溢浦风生破胆愁。

　　血染剑花明帐幕，三千车马出渔阳。按以上五句题并无考。

　　○于鹄

　　送死多於生，几人得终老。按此《古挽歌》句。

　　○杨洵美

　　暮鸦不噪禁城树，衙鼓未残宾卫秋。按此二句题无考。

　　三山载群仙，峨峨咸浪中。云衣剪不得，此路要可从。我生亦何事，出门如飞蓬？白日又黄昏，所悲瑶草空。虫声故乡梦，枕上禾黍风。吾道如未丧，天运何时通。《答李昌期》

　　○张籍

　　蕃汉断消息，死生长别离。按此《没蕃故人诗》。

　　长于送人处，忆得别家时。按此《蓟北旅思》句。

　　流光暂出还入地，使我年少不须臾。按此《短歌行》句。

　　采樵莫采松与柏，松析生枝坚且直，与尔作屋成家宅。按此《樵客吟》句。本集"采樵"下有"客"字，"坚且直"作"直且坚"，"与尔"作"与君"。

　　○杨巨源

　　何事慰朝夕，不逾诗酒情。山河空道路，蕃汉共刀兵。礼乐新朝市，园林旧弟兄。向风一点泪，塞晚暮江平。按此一首题无考。

　　○杨敬之

　　霜树乌栖夜，空街雀报明。

　　碧山相倚暮，归雁一行斜。按以上四句题并无考。

　　○僧无可

　　白阁未归日，青门又值春。按此《新年诗》。"白閤"，本集作"紫阁"，"又值春"作"又见春"。

　　半天倾瀑溜，数郡见庐峰。按此《寄题庐山二林寺》。

　　○姚合

　　移花兼蝶至，买石得云饶。按此《武功县中作》第四首。

　　插剑龙缠臂，开旗火满身。按此《剑器词》第一首。

　　家中去城远，日月在船多。按此《送顾非熊下第归越诗》。"家中"，本集作"家山"。

　　身惭山友弃，胆赖酒杯扶。按此《从军乐》第二首。

　　◎升堂七人

　　○方干

　　山木又摇落，望君还不还。轩车何处去，雨雪满前山。思苦寒星动，乡遥钓渚闲。明年见名字，惟我独何颜。《寄李频》

　　按"山水"，本集作"众木"，"何处去"作"在何处"，"寒星"作"文星"，"名字"作"名姓"。

　　细泉出石飞难尽，孤烛和云湿不明。何事懒於嵇叔夜，更无书札答公卿。《题桃花坞周处士别业》句。按本集题作《书桃花坞周处士壁》。

　　枯井夜闻邻果落，废巢寒见别禽来。《贻天目中峰客》

　　○马戴

　　露气寒光尽，微阳下楚邱。猿啼洞庭树，人在木兰舟。《楚江怀古》句。按此《楚江怀古》三首之一。

　　夜久游子息，月明歧路间。按此《夕次淮口诗》。

　　却忆轩羲日，无人尚战功。按此《塞下曲》第一首。

　　○任蕃

　　无语与春别，细看枝上红。按此《惜花诗》。

　　○贾岛

　　夜半长安雨，灯前越客吟。《赠吴处士》句。

　　岛屿夏云起，汀洲芳草深。按此亦《赠吴处士诗》。

　　秋风吹渭水，落叶满长安。按此《忆江上吴处士诗》。

　　山钟夜渡空江水，汀月寒生古石楼。按此《早秋寄题天竺灵隐寺诗》。

　　旧国别多日，故人无少年。按此《旅游诗》。

　　○厉玄

　　边草早不春，剑光增野尘。战场收骥尾声，清瀚怯龙鳞。帆色起归越，松声厌避秦。几时

　　逢范蠡，处处是通津。《从军行》

　　○项斯

　　佳人背江坐，眉际列烟树。《庾楼燕》句。

　　马蹄没青莎，船迹成空波。按此二句题无考。

　　春风吹雨意，何处更相值。《古意》

　　烛残催卷席，坐冷怕梳头。按此《晓发昭应诗》。

　　寒入雁声长。按此《远水诗》。"声"本集作"愁"。

　　○薛寿按唐无薛寿，疑是薛涛之讹。

　　诗阙

　　◎及门八人

　　○僧良乂

　　风泉只向梦中闻，身外无馀可寄君。当户一翰惟晓一轮惟晓月，挂檐数片是秋云。《秋山答庐鄴》

　　按本集题无"秋山"二字。

　　○潘诚

　　栈踏猿声暮，江看剑影秋。《送人游蜀》句。

　　僧老白云上，磬寒高鸟边。

　　心已同猿狖，不闻人是非。按以上四句题并无考。

　　三月独立看花月，只欠子规啼一声。《长安》句。按题一作《长安春暮》。

　　行人渡流水，白马入前山。

　　秋深雪满黄云塞，夜夜鸿声入汉阳。按以上四句题并无考。

　　○于武陵

　　白日不西落，红尘应亦深。按此《东门路诗》。

　　青山如有利，白石亦成尘。按此《寻山诗》。

　　四海少平路，千川无定波。按此《送客东归诗》。

　　○詹雄

　　尘飞遗恨尽，花落古宫平。《洛阳古城》句。

　　红粉笙歌人代远，月明陵树水流东。《铜雀台》。

　　○卫准

　　莫言闲话是闲话，往往事从闲话来。

　　何必剃头为弟子，无家便是出家人。按此四句题并无考。

　　○僧志定

　　惟有尊前今夜月，当时曾照坠楼人。

　　梧桐叶落蝉声死，一夜洞庭波上风。以上四句题并无考。

　　○俞凫

　　颜凋明镜觉，思苦白云知。

　　沧洲违约隐，紫阁负僧期。按以上四句题并无考。

　　酬难尘鬓皓，坐久壁灯青。按此《酬王檀见寄诗》。

　　沧洲未归迹，华发受恩心。按此《秋日将归长安留别王尚书诗》。

　　○硃庆馀

　　满酌劝童仆，好随郎马蹄。春风慎行李，莫上白铜鞮。《送陈标》

　　古巷戟门谁旧宅，早曾闻说属官家。更无新燕来巢屋，惟有闲人去看花。空厩欲摧尘满枥，小池初涸草侵沙。繁华事歇皆如此，立马踟踌到日斜。《题王侯废宅》。按本集题作《过蒨宅》，"繁华"作"荣华"。

　　◎清奇僻苦主

　　○孟郊

　　青山碾为尘，白日无闲人。按此《大梁送柳淳先入关诗》。

　　食荠肠亦苦，强歌声无欢。按此《赠别崔纯亮诗》。本集注："一本无‘别’字。"

　　欲知万里情，晓卧半床月。按此《独愁诗》。

　　◎上入室二人

　　○陈陶

　　蝉声将月短，草色与秋长。

　　比屋歌《黄竹》，何人撼白榆。按以上四句题并无考。

　　○周朴

　　古陵寒雨绝，高鸟夕阳明。

　　高情千里外，长啸一声初。按以上四句题并无考。

　　◎及门二人

　　○刘得仁

　　吟苦晓灯暗，露染秋草疏。旧山多梦到，流水送愁馀。按此《云门寺诗》。

　　风定一池星。按此《宿宣义池亭诗》。

　　○李溟

　　乔木挂斗色，水驿坏门开。向月片帆去，背云行雁来。晚年名利迹，宁免路歧哀。前计不能息，若为玄鬓回。《无题》

　　◎博解宏拔主

　　○鲍溶

　　跃马非壮岁，报恩无高功。斯言化为火，日夜焚深衷。《途中》句。按本集题作《途中旅思》。

　　天王委管籥，开闭奏北门。顶载日月光，口宣雨露言。《上太原王》、《尚书》句。按本集题作《述德上太原严尚书绶》。

　　万里歧路多，一身天地窄。《秋怀》句。

　　◎上入室一人

　　○李群玉

　　诗阙

　　◎入室二人

　　○司马退之

　　诗阙

　　○张为按为以己诗入句图，盖用芮挺章《国秀集》例。

　　诗阙

　　◎环奇美丽主

　　○武元衡

　　诗阙

　　◎上入室一人

　　○刘禹锡

　　故国思如此，若为天外心。《寄白公》句。

　　湖上收宿雨。按此句题无考。

　　故人日以远，窗下尘满琴。坐对一壶酒，恨多无力斟。幕疏萤色迥，露重月华深。万境与群籁，此时情岂任。《无题》

　　按"一壶"，本集作"一樽"。

　　禅思何妨在玉琴，真僧不见听时心。秋堂境寂夜方半，云去苍梧湘水深。《听琴》

　　◎入室三人

　　○赵嘏

　　一千里色中秋月，十万军声半夜潮。《钱塘》句。

　　梁王旧馆忆秋色，珠履少年轻绣衣。按此二句题无考。

　　满楼春色傍人醉，半夜雨声前计非。按此《寒食新丰别友人诗》。

　　三千宫女自涂地，十万人家如洞天。《送人尉江都》句。按本集题作《送沈单作尉江都》。

　　○长孙佐辅

　　秋脸无红衣满尘，万家门户不容身。曾将一笑君前去，误杀几多回顾人。《伤故人歌伎》

　　○曹唐

　　箫声欲尽月色苦，依旧汉家宫树秋。《游仙》句。

　　看却龙髯攀不得，九霞零落鼎湖宫。按此《仙都即景》。"九"，本集作"红"，"宫"作"空"。本诗第二句已押"宫"字，作"空"字是。

　　一曲哀歌茂陵道，汉家天子葬秋风。

　　谁知汉武无仙骨，满灶黄金成白烟。按以上四句题并无考。

　　◎升堂四人

　　○卢频

　　春泪烂绮罗，泣声抽恨多。莫滴芙蓉池，愁伤连蒂荷。

　　一朵花叶飞，一枝无光彩。美人惜花心，但愿春长在。按以上八句题并无考。

　　○陈羽

　　诗阙

　　○许浑

　　水声东注市朝变，山势北来宫殿高。按此《故洛城诗》。本集注一作《登故洛阳城》。

　　草生宫阙国无主，《玉树後庭花》为谁。按此《陈宫怨》第一首。

　　何郎翠凤双飞去，三十六宫闻玉箫。按此《秦楼曲》句。本集"何"作"潘"。

　　经年未葬家人散，昨日因斋故吏来。按此《伤故湖州李郎中诗》。"日"，本集作"夜"。

　　垂钓有深意，望山多远情。按此《赠高处士诗》

　　○张萧远

　　秦云寂寂僧还定，尽日无人鹿绕床。按此二句题无考。

　　日暮风吹官渡柳，白鸦飞出石头墙。《废城》句。

　　双双白燕入祠堂。《乳石洞玉》、《女祠》句。

　　◎及门十人

　　○张陵

　　诗阙

　　○章孝标

　　明日銮舆欲向东，守宫金翠带愁红。九门佳气已西去，千里花开一夜风。按此篇本集题曰《宫词》，注："一作《无题》。"

　　○雍陶

　　诗阙

　　○周祚

　　莫道春花独照人，愁花未必怯青春。四时风雨没时节，共保松筠根底尘。按此四句题无考。

　　○袁不约

　　愁声秋绕杵，寒色碧山归。《深秋》句。

　　送将欢笑去，收得寂寥归。《客去》句。 

    

　

