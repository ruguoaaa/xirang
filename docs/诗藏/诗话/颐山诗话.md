　　钦定四库全书

　　集部九

　　颐山诗话

　　诗文评类

　　提要

　　（臣）等谨案颐山诗话一巻明安盘撰盘字公石颐山其号也嘉定州人弘治乙丑进士官至兵科给事中其论诗以严羽为宗其中如以海棠为杜甫母名尚沿小说之讹又以朝扣富儿门四句讥杜甫致君尧舜之妄亦失之于固所载讥陈循诗嘲裁传奉官诗亦皆近乎小说无关诗法至其议庄■〈日上永下〉溪边鸟共天机语杖上梅挑太极行句论梅尧臣歌欲论长恨人将问少君句及排周紫芝论林逋梅诗则固诗家公论也盘亦工于吟咏王士祯池北偶谈尝载其数篇颇婉约可诵是书明史艺文志作二巻此本仅一巻而首尾完具殆史偶误欤

　　乾隆四十六年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●頥山诗话原序

　　頥山老农曰夫诗言志诗话又以论诗也故诗难而论诗又难也夫作者皆禀灵含异各充其极缛旨绮文情变气殊故以浅涉者不能深以泛猎者不能得以已见者不能该以辞类者不能达意诡于本指鉴左于微向其于标能振芳益逺哉夫立标以示表也启钥以开户也世之论诗者低昂众制商搉前藻乃复继之曰予尝拟之云又曰予尝有诗云此何以称焉竞长呈伎激赏邀声此与夫耀色者何异焉林居多暇喜与学士大夫谈谈又多诗学士大夫退辄录之稍有得焉定其初见或进焉毕其说他日倘庶几哉将论诗者之所不废也嘉靖戊子秋九月朔日頥山老农书

　　颐山诗话原序

　　●钦定四库全书

　　頥山诗话

　　（明）安盘 撰

　　诗岂易言哉竒者诡而不法兴者僻而不遂丽者绮而不合赋者直而不深淡者枯而不振比者泛而不揆苦者涩而不入达者肆而不制巧者藻而不壮质者俚而不华丰者奢而不节约者陋而不变循者失之剽新者失之恠振者失之夸径者失之浅速者失之率奥者失之沉诗之难如此三百篇尚矣三代而下如曹刘风骨之古李杜选律之备其庶几焉世之程才艺苑献最吟坛者非不精骛八极心逰无始日摛前藻心企往躅然而咏髙歴赏离众絶致者盖不多见讵非难欤

　　造化人事有有则有无有全则有偏有盛则有衰一时风声气习例足以振起亦足以颓堕汉以文盛唐以诗盛宋以道学盛以声律论之则不能兼焉汉无骚唐无选宋无律所谓无者非真无也或有矣而不纯或纯矣而不多虽谓之无亦可也

　　诗如叅禅有彼岸有苦海有外道有上乗迷者不能登彼岸沉者不能出苦海魔者不能离外道凡者不能超上乗虽不离乎声律而实有出于声律之外严沧浪所谓一味妙悟者盖为是也

　　木兰词古今人以为髙古然不知为唐人之拟作也词中万里赴戎机闗山度若飞朔气传金柝寒光照铁衣将军百战死壮士十年归皆唐人语且可汗唐蕃国天子之号故知为唐人之拟作也予反复其词中间有可疑处壮士十年归归来见天子唐制无十年征戍之兵而一卒之微未必得见天子可疑者此也有矛盾处既曰归来见天子天子坐明堂是汉人矣又曰可汗问所欲则是蕃人矣既为可汗可汗之制安有尚书郎之名哉自相矛盾者此也况同行十二年言动起居岂无一事足以发露不知木兰是女郎未必然也岂寓言者欤

　　古辞陌上桑曰日出东南隅照我秦氏楼秦氏有好女自名为罗敷傅玄改为艶歌行首四句全与此同但改名为字古辞曰头上倭堕髻耳中明月珠缃绮为下裙紫绮为上襦傅玄曰首戴金翠饰耳缀明月珠白素为下裾丹霞为上襦古辞曰使君从南来五马立踟蹰使君遣吏往问是谁家姝傅玄曰使君自南来驷马立踟蹰遣吏谢贤女岂可同行车古辞曰罗敷前致辞使君亦何愚使君自有妇罗敷自有夫傅玄曰斯女长跪对使君言何殊使君自有妇贱妾有鄙夫首尾皆袭其语而韵亦同不知何也

　　刘裕九日游戏马台令寮佐赋诗送孔靖谢宣逺曰圣心眷嘉节扬銮戾行宫谢灵运曰良辰感圣心云旗兴暮节是时裕方以宋公建台而二子俱称为圣亦犹汉帝尚在而公干以曹操为元后仲宣以操为圣君也君臣之义不明乆矣何惟其然哉

　　曹丕建章台公燕诗王粲曰尝闻诗人语不醉且无归应玚亦曰为且极欢情不醉其无归子建曰公子敬爱客终宴不知疲玚亦曰公子敬爱客乐饮不知疲一时燕集之作相袭如此岂偶然同耶

　　张茂先励志山不让尘川不辞盈勉尔含弘以隆徳声髙以下基洪由纎起川广自源成人在始又曰复礼终朝天下归仁进徳修业晖光日新三百篇后能以义理形之声韵以自振者纔见此耳晋风浮荡不检茂先以圣贤自励可谓独立不羣矣史称其自少修谨造次必以礼度有由然哉

　　陆士衡之诗锺嵘谓为太康之英安仁景阳为辅与陈思谢客并称严羽谓士衡独在诸公之下二者孰是试叅之盖士衡绮练精絶学富而辞赡才逸而体华嵘之论亦是若以风骨气格言之是诚在曹刘二张左阮之下也

　　古人一句诗称振絶者如枯桑知天风如海日生残夜下此如满城风雨近重阳之句然未若谢客之池塘生春草也少日读此不解中岁以来始觉其妙意在言外神交物表偶然得之有天然之趣所以可贵谢客自谓殆有神助非虚语也今观谢客诸作皆精练似此者絶少信乎有神助也

　　徐凝瀑布诗自谓得意张祜地势遥尊岳河流侧让闗树影中流见钟声两岸闻足称佳句凝曰美则美矣何如老夫今古长如白练飞一条界破青山色潘若冲雅谈亦谓凝瀑布诗脍炙人口至东坡始不然之曰飞流溅沫知多少不为徐凝洗恶诗谓为恶诗似过然语意鄙俗未足为佳而凝之自负与时之脍炙者何也然凝诗亦有好处如逺客逺游新过岭每逢芳树问芳名长林遍是相思树争遣愁人独自行又天下三分明月夜二分无赖是扬州亦佳句也

　　李西涯云谢方石好用梦字笑字每以语之不易也然不知方石尤好用敢字极知字十诗常七八有之比之梦字笑字为尤多西涯偶未之觉耳

　　西涯云子瞻诗伤于快直少委曲沉着之意以此有不逮古人之诮虽后山亦谓其失之粗以其得之易也愚谓伤快直率易固然但坡翁好用事甚者句句以事衬贴如贺陈章生子张子野买妾戏徐孟不饮之诗是也

　　刘辰翁谓黄太史盛欲用万巻书与古人争能于一字然不知意多而情逺句累而格近也锺嵘云任昉博物动辄用事所以诗不能竒然则用事不可耶少陵读书破万巻下笔如有神未尝不用事而浑然不觉乃为髙品也

　　谢康乐之诗虽是涉于对偶然而森蔚璀玮繁宻错缛一句一字极其深思昔人谓无一篇不佳今观其入彭蠡华山冈七里瀬始宁墅富春渚诸诗模写行役江山歴歴如画信一代之伟作也其中初发石首城一诗尤妙稍尚风骨不类诸作有建安之风岂其被诬见释之后情发之真欤此诗之所以贵情性也

　　西涯岳阳楼呉楚乾坤天下句江湖廊庙古人情或驳之曰杜子妙在坼与浮字西涯失之彭民望曰然则必云呉楚东南坼乾坤日夜浮天下句而后可邪或者之说信不可然病不在呉楚乾坤也曰天下句诗语固如是乎

　　白乐天与元微之刘禹锡同论南朝兴废各赋金陵怀古禹锡诗成乐天曰四人探骊龙子先获珠所余鳞介何用于是罢唱又与张汝士迎杨于陵席上赋诗汝士后成元白览之失色又与汝士于裴令公宴上赋诗元白有徳色次至汝士曰昔日兰亭无艶质此时金谷有髙人白知不能加遽裂之曰笙歌鼎沸勿作冷淡生活元顾白曰乐天可谓能全名矣由此数事观之乐天岂亦忌才邪不然记録者之失真也若太白过黄鹤楼曰眼前有景道不得崔颢题诗在上头可谓能服善矣

　　诗有属对未能而他人代之者如范曽云岁暮天涯雨乆而莫属刘郇伯曰何不对人生分外愁晏元献曰无可柰何花落去经年未尝强对王琪应声曰佀曽相识燕飞来中书出对曰水底月如天上月久未有对杨文公以事至应声曰眼中人是面前人王丞相云马子山骑山子马乆之人对曰钱衡水盗水衡钱天若有情天亦老人以为竒絶无对石曼卿曰月如无恨月长圆唐诗曰二十四考中书令无对之者或以问王平甫平甫应声曰万八千戸冠军侯王荆公集句得江州司马青衫湿乆未有对一日问蔡天启天启应声曰何不对梨园弟子白发新荆公大喜数者皆索之岁月了不可得而属对者往往出于卒然之顷且下句每胜上句岂人之才思迟速固自不同欤抑构思者之沉吟反不如偶然者之会意也

　　唐费冠卿感怀诗茕独未为苦求名始辛酸上国无交亲请谒多少难又九月风到面羞汗成氷片求名俟公道名与公道逺后举进士母卒感之甘隠九华山征诏不起赋诗云君亲同是先王道何如骨肉一处老也知臣子合佐时自古荣华谁可保此二诗何前之浅陋而后之峻絶也岂暮年闻道之故欤王元之锡宴明日诗宴罢归来日未斜平原坊里那人家几多红袖迎门笑争乞钗头利市花清明诗无花无酒过清明兴味萧然似野僧昨日邻家乞新火晓窓分与读书灯胡苕溪云老少情怀之异此二事正相类云

　　近世诗人见古人佳句辄欲拟作自谓得意甚者笔之于书以夸乎人然而何尝得其彷佛干鼠为璞蹄涔自濡殊可笑也欧阳永叔尝爱常建竹径通幽处禅房花朩深欲效之作一联每不可得晩至青州得山斋宴息益欲作之竟不能获一言至以为终身之恨以欧公之才何所不可乃不轻易如此兹其可重也欤

　　石首杨文定公好题竹赠人亦其性然也今见于集者凡三十六絶然无甚佳者诗之难如此哉

　　杜子美赠韦左丞中颇自负云读书破万巻下笔如有神赋料扬雄敌诗看子建亲李邕求识面王翰愿卜邻继之曰自谓颇挺出立登要路津致君尧舜上再使风俗淳不知子美以上所云辞赋足以致君欤抑别有道也末云朝扣富儿门暮随肥马尘残杯与冷炙到处潜悲辛衰飒不振致君尧舜者恐不如此也今人以为出于子美便不敢雌黄亦过矣

　　予与韩子爵游凌云时二月中旬也寺僧煑茗色香殊絶予笑谓子爵曰古来咏佳人者多以海棠荳蔲牡丹为言俱未若凌云茗之为近也安得数语发其义哉后读东坡寄壑源焙新芽诗有曰仙山灵雨湿行云洗遍香肌粉未匀明月来投玉川子清风吹破武陵春要知玊雪心肠好不是膏油首面新戏作小诗君一笑从来佳茗似佳人乃知古人先有此意矣

　　蘓集云黄落山川知晚秋小虫催女献功裘老松阅世卧云壑挽着沧江回万牛诗林以为山谷之诗然山谷又有和少游诗苐二句与此全同玩其辞气当为山谷之诗而误入苏集也

　　谢翱有懐峨眉家先生诗小序先生曽宰建之浦城诗云露下湿百草病思生积愁窟泉春洗屐毡雪莫登楼魂梦来巴峡衣冠老代州平生仗忠信自与身为雠则家先生者盖余峨眉人而寓于代者惜乎名字行履不可考然观仗忠信之语其人亦自不同也

　　近时松石诗评自谓平章丰致水鉴声猷华衮英灵节旄间气晋宋六朝如王融徐陵阴庾皆入品题而李陵潘石二张二陆茂先景纯仲文叔源皆一时名家乃遗而不收况人着数语祗以取譬为髙体裁声韵多不中的而刘因虞集髙下之间未为定论识诗之难如此

　　西涯云晦翁深于古诗其效汉魏至字字句句平仄髙下亦相依仿后见晦翁荅郑文振言向见拟古将谓只是学古人之诗元来却是学古人说话意思语脉皆要佀他只换却字某后来依如此做得二三十首诗便觉得长进盖意思句语血脉势向皆效之也观于此言益信西涯之说夫以晦翁学作古诗乃如此精宻用功后之人以卤莽之识动云学选吾未见其可也

　　集句始于宋人王荆公为妙荆公集句近百首胡笳十八拍为妙黄山谷谓王慎中拟半山集句十八拍会合宛转能道文姬心事惜其今不传也文文山亦有十八拍集句意不逮荆公其体制声气俱非文姬口中语在燕时集句甚富集中五言絶句至二百余首予读之往往不终巻而泪下然二公所集皆无七言律诗岂属对之精当在二公亦难耶沈存中谓荆公集句多至百韵对偶精切过于本诗今其集无百韵者岂其集有所遗耶近时如夏宏之聫锦童郎中之梅花集沈行之咏雪集牵合饾饤而意不相属吾无取焉耳

　　庄定山云天地以来元有此蓬莱之外更无山李西涯録为佳句国初王当宗诗三代以来方有学六经之外更无书定山毋乃太相袭欤近见谢方石集有唐舜以来皆是道许巢之外更谁班两汉以来皆智力六经之外几删修秦晋以来宁有治虞周之上不同风方石未免坐此病也

　　成化中有陈大学士卒忘其名京师人以诗吊之曰闻道先生已盖棺薤歌声里万人欢填门客散名犹在负郭田多死亦安盐井已非当日利氷山无复昔时寒九原若遇南阳李为道罗伦已复官可谓极骂矣盖棺论定吁可畏哉

　　嘉靖初下诏裁革传奉中书舎人时有集杜诗嘲之者曰马上谁家白面郎初闻涕泪满衣裳可怜怀抱向人尽正想氤氲满眼香近侍只今难浪迹青春作伴好还乡三年奔走空皮骨愁日愁随一线长亦诙谑可笑

　　子美愁极本凭诗遣兴诗成吟咏转凄凉盖用鲍明逺长歌欲自慰弥起长恨端之意也谢康乐徒作千里曲弦絶念弥敦语意尤觉简逺

　　杨月湖方震选陈公甫庄孔阳之诗谓其别出新格髙处不论唐人二家全集不暇详论就其所选其卓然过唐者余亦未见也二公诗本学尧夫公甫兴致尽髙孔阳一味怒骂较之尧夫安闲宏阔已不同矣月湖云子美穿花蛱蝶深深见点水蜻蜓款款飞视孔阳溪边鸟共天机语担上梅挑太极行尚隔几尘以是知工于辞而浅于理者之未足贵也月湖所谓髙于唐人者以此予谓不然蛱蝶之穿花蜻蜓之点水各具一太极各自一天机亦鸢飞鱼跃之意也奚必待说天机太极始谓之言理哉且穿字更着深深字点字更着款款字微妙流转非余子可到就以理言担挑太极全不成语也

　　司马相如美人赋辞与意皆祖宋玉风赋赋之卒章曰吾宁杀人之父孤人之子不敢爱主人之女美人赋曰弱骨丰肌时来亲臣臣乃气服于内心正于怀信誓旦旦秉志不回凛然若有鲁男子之风者岂其见惑文君之后悔而作此以自表欤悲夫莫及矣

　　本朝诗在国初髙杨张徐可比唐初王杨卢骆及乎弘治正徳之间英才继起各以其能追配古作直欲越元嘉而上之洋洋乎盛矣哉此非予之侈论也具眼者当自知之

　　思入于渺忽神恍乎有无情极乎真到才尽乎形声工夺乎造化者诗之妙也试以杜诗言之子规夜啼山竹裂王母昼下云旗翻非入于渺忽乎织女机丝虚夜月石鲸鳞甲动秋风非恍乎有无乎艰难苦恨繁霜鬂潦倒新停浊酒杯非极其真到乎五更皷角声悲壮三峡星河影动摇非尽其形声乎白摧朽骨龙虎死黒入太阴雷雨垂非工夺造化乎

　　俞紫芝夜深童子唤不起猛虎一声山月髙王荆公甚称之乃和其韵曰新诗比旧仍増峭若许追攀莫太髙则紫芝诚若有不及者以予观之辞气轻佻无老成之意而荆公赏之如此岂各有见欤

　　陈后山黄楼铭体裁彷佛元次山中兴颂但颂则三句三韵而铭则三句纔用一韵又通篇是一韵兹为少异颂宏阔典雅铭则缜宻但规款差小岂所纪事有不同耶

　　东坡谪居齐安妓有李宜常侍宴集他妓俱得坡诗惟宜以语讷不得坡去齐安宜哀请甚力坡有诗曰东坡居士文名乆何事无言及李宜恰佀西川杜工部海棠虽好不吟诗坡老于是失言矣子美无海棠诗者以母讳海棠耳安可引用以与一妓哉

　　西郊诗话谓体物语形于诗句如许浑荆树有花兄弟乐橘林无实子孙忙语亦工矣栁子厚莳药闲庭延国老开尊虚室值贤人语尤自在而韵胜至东坡岂意青州六从事化为乌有一先生则上下意相闗而语益竒予以为一解不如一解子厚涉于牵合东坡涉于嘻戏俱不若用晦之作虽俳比而不觉焉

　　弘治中京师语曰礼部三尚书一枚黄老翰林十学士五个白丁黄老谓道士崔志端以太常卿兼礼书也五白丁则予忘之黄老白丁亦的对云

　　贾岛初为僧退之见其诗令其还俗俞紫芝有诗名欲为僧荆公欣然为置祠部约日祝髪而紫芝不果二公何所见不同至饶徳操以一时风雅之英竟落髪为僧甚矣宋人之溺于佛也而一时交游如吕紫薇谢无逸潘大临韩子苍诸贤亦岂能辞其责哉聦闻复为行童坡令作昬字诗聦曰千点乱山横紫翠一钩新月挂黄昬坡大称赏曰不减唐人然不能用韩贾故事兹亦可恨也

　　白乐天玉颜寂寞泪阑干梨花一枝春带雨之句后人累累以调笑解纷东坡送人小词云故将别语调佳人要看梨花枝上雨韩待制戏为诗曰昔日缇萦亦如许尽道生男不如女河阳满县皆春风忍使梨花偏带雨妓持此诗投县令其父乃得释二诗皆出于乐天而新竒流动尤可喜也

　　竹坡老人曰和靖梅花诗疎影横斜水清浅暗香浮动月黄昬东坡云纷纷初疑月挂树耿耿独与参横昬此语一出和靖气索然矣张文潜云调鼎当年终有实论花天下更无香虽未及坡之髙妙犹可使和靖作牙官胡份云絶艶更无花得佀暗香唯有月明知使醉翁见之未必专赏和靖也老人殆未知诗者梅诗须让和靖东坡别有一段风味张胡之诗未见佳处张诗上句劣胡诗下句劣也

　　唐自中宗玄宗多与羣僚倡和宸筵卺席无不景从杂以宫嫔贵主无复内外之辨曲水临渭亭立春上已昆明温泉幸安乐公主公主满月十月诞辰大明殿两仪殿东堂聫句诸诗是已流连光景竞尚声乐甚至浑脱回波八风之舞礼法荡然殊可叹也独开元十六年自择诸州刺史勅宰相诸王御史以下祖道洛濵具太常乐帛舫水嬉令赋诗而玄宗自为诗令髙力士赐之爱民择吏之意为后世之所仅见未可以一时浮侈少之

　　唐景龙中沈宋李峤苏颋岑羲卢藏用诸公毎宴必侍侍必有诗大率多媚辞取悦无复诗人规戒之意于时独郭山恽只诵鹿鸣蟋蟀二诗李日知安乐公主第其卒章曰所愿但知居者乐无使时称作者劳李景伯曰回波尔时酒巵微臣职在箴规侍宴既过三爵喧哗窃恐非宜三臣者斯谓矫矫矣

　　唐宁王取卖饼之妻厚有所遗妻后见饼师泪下若不胜情王维诗曰莫以今时宠难忘异日恩看花满眼泪不共楚王言王乃归饼师以终其志崔郊鬻婢于连帅得钱四十万后郊见婢出游婢泣誓不巳郊赠以诗曰公子王孙逐后尘绿珠垂泪湿罗巾侯门一入深如海从此萧郎是路人连帅得诗即还其婢仍厚为奁饰此二事宁王与连帅可谓过而能改抑情申义矣赵嘏浙西有美姬惑之计偕浙帅奄有之嘏及第以一絶箴之曰寂寞堂前日又曛阳台去作不归云当时闻说沙叱利今日青娥属使君帅不自安遣一介归之事虽相类而义则不同也

　　古今为诗话者往往标致已作如张表臣珊瑚诗话每引一事辄以已诗附其后曰予有诗云云其论元微之谓诗人豪气例爱矜夸及其自为诗话乃复如此殊不可晓

　　宋髙英秀好讥病古人诗如谓杜荀鹤今日偶题题便着不知题后更谁题此卫子诗也不然安有四蹄予不知卫子为何物及读张表臣诗话曰呼驴曰卫不知所本岂卫地多驴邪然后知卫为驴也

　　唐人喜押人字韵然在各集中皆为警句如飞入宫墙不见人杨栁青青渡水人遍揷茱茰少一人西出阳闗无故人客中时有洛阳人春来多有江上人出门俱是看花人犹作长安下第人从此萧郎是路人隔花催唤打鱼人累貌寻常行路人试问西河斫桂人如此甚多不能悉记也

　　陈白沙公甫隠居不仕成化弘治中甚有高名然公自禅学其诗亦然如曰人世万缘都大梦天机一点也长生诸君试向东南望何处凌空拄杖飞天涯放逐浑闲事消得金刚一部经无柰华胥留不得起冯香几读楞严之类是也若论其兴致之髙自成一家可以振响流俗亦一时之英不可诬也

　　贾岛客舎并州已十霜归心日夜忆咸阳无端又渡桑干水却望并州是故乡谢迭山曰旅寓十年一旦别去能无依依之意故望并州为故乡也杨方震曰并州去咸阳已逺桑干尤逺反并州以近咸阳且不可得况于归咸阳而可得哉诗意如此谓其乆客眷恋岂其情哉迭山固非方震亦未尽也贾岛乆寓并州不得返咸阳日夜忆之此诗渡桑干以入并州若诚以并为故乡者并非故乡而以为故乡乆客无聊之意可想见矣只如此说似更直切

　　刘呆斋以渊博之学英敏之才发为文章抑扬辩博名盖一时独于韵语若未解然者世固有诗不如文如韩退之苏子瞻曾子固者特其声响格调之间差弱耳未甚相逺也呆斋往往多累句俗语与其文若出二手丘琼台亦然客有问二公之诗偶然及此非敢轻议前辈也

　　陶渊明诗冲澹深粹出于自然人皆知之至其有志圣贤之学人或不能知也其诗曰先师遗训予岂云坠四十无闻斯不足畏又曰朝与仁义生夕死复何求又曰羲农去我乆举世少复真汲汲鲁中叟弥缝使其淳又曰先师有遗训忧道不忧贫瞻望邈难逮转欲志长勤予谓汉魏以来知遵孔子而有志圣贤之学者渊明也故表而出之

　　太白诗起句古人谓之开门见山其实初若稍缓至结束处便峻絶不可当明月出天山忆昔洛阳董糟丘黄鹤髙楼已搥碎之外如怀仙歌行路难云台歌梦游天姥南陵别儿童入京之类是也风吹栁花满店香山谷云未是太白吴姬压酒劝客尝压字人亦难及金陵子弟来相送欲行不行各尽觞不同请君试问东流水别意与之谁短长此真太白妙处也落日欲没岘山西倒着接■〈罒离〉花下迷永叔云此常语也明月清风不用一钱买玉山自倒非人推然后见太白之横放所以惊动千古者固在此也合是二说观之益信

　　太白山鹧鸪词语意俱苦至末句云紫塞严霜如剑戟苍梧欲巢难背违我心誓死不能去哀鸣警呌泪沾衣岂永王南巡被胁时作邪其情亦可见矣

　　石崇以绿珠死乔知之有妾曰碧玉为武承嗣所夺知之作绿珠怨末云百年离别在髙楼一代红颜为君尽寄意碧玉碧玉赴井死承嗣得诗于衣带竟以他事坐知之族诛绿珠死于未収之日碧玉死于已夺之后二妾固自有优劣而季伦以妇人贾祸知之乃蹈覆辙可哀也李清诗云当时若与绿珠去犹有无穷歌舞人其语浅曹邺云若遣绿珠丑石家应尚存可谓名言矣

　　梅圣俞温成皇后挽词歌欲传长恨人将问少君赋一代母后之诗而以致寇失国之贵妃比之不恭甚矣

　　题画诗吴融经年蝴蝶飞不去累岁桃花结不成此学究语也太白游云不知归日见白鸥在此中冥昧失昼夜隠几寂听无鸣蝉非不是此意而迥出如此大抵画诗雄浑精妙无出老杜次惟太白如族弟烛照山水画歌赵少府粉图山水全篇飞动跌宕真名笔也

　　颐山诗话
