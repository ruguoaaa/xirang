---
title: 第8部分
index: true
icon: editor
order: 9
category:
  - 诗藏
  - 诗话
  - 宋诗纪事
tag:
  - 钦定四库全书
  - 集部九
  - 诗文评类
  - 厉鹗
  - 清
---

## 宋诗纪事巻八十八

钱塘 厉鹗 撰  

张继常  

继常宋初入内都知为镇戎军钤辖  

题镇戎军防壁  

夜闻碛外铃声苦晓听城头画角哀不是感恩心似铁谁人肯向此间来【杨文公谈苑】  

裴　愈  

愈字益之真宗朝内臣奉命江南搜访遗书名画归奏称防用是累居三馆以闻识自任  

句  

东吴山色家家月南楚江声浦浦风【送鲁秀才南逰】杨栁影疎秋霁雨梧桐叶坠夕阳天【闻蝉　皇朝类苑】  

裴　湘  

湘字楚老愈之子仁宗朝内臣有肯堂集  

赋得和气致祥应诏  

君徳承天道冲融协太和卿云呈瑞早膏泽应时多煦集连枝本嘉扶异颖禾五星还聚井丹凤更巢阿薮泽无遗士边防久息戈黔黎逢至化稽首载赓歌  

【青箱杂记明道中仁宗御便殿试进士诗赋亦命湘赋之数刻而成仁宗嗟赏左右中人为之动色翰林李公淑序其集云予尝嘉河东父子起银珰右貂能以属辞拔其伦益之三朝侍臣老不废学又课厉二子使皆有立约已慎履如周仁石庆而楚老孳孳嗜书克自淬琢云】  

岑宗旦  

宗旦字子文开封人仁宗朝以父遗表通籍璧门终九品官善行书有汉唐十一人书评【宣和书谱宗旦趣尚髙逺不为茍合取容于世年十七弃官逰东南山水间暮年一无嗜好寄傲亲朋间畧不为身后计得酒輙醉酣长哦挥洒以为真乐】  

听琴诗  

琴中太古意方外无为心弹之道颇散不弹理弥深所以陶元亮何须上音【宣和书谱】  

王　绅  

绅元丰初内官效王建作宫词百首以献  

太皇太后生日诗  

太皇生日最尊荣献夀宫中未五更天子捧觞仍再拜宝慈侍立到天明【宝慈皇太后宫名】  

太后幸景灵宫驾前露面防童女诗  

平明彩仗幸琳宫紫府仙童下九重整顿珑璁时驻马画工闇地貌真容【以上温公续诗话】  

## 宋诗纪事巻八十九

钱塘 厉鹗 撰  

张　元  

元华州人入西夏  

【容斋三笔西夏曩霄之叛其谋皆出于华州士人张元与吴昊而其事本末国史不书比得田画承君集实纪其事云张元吴吴姚嗣宗皆关中人负气倜傥有纵横才相与友善尝薄游塞上观觇山川风俗有经畧西鄙意姚题诗崆峒山寺壁范文正公廵边见之大惊又有踏破贺兰石扫清西海尘之句张为鹦鹉诗卒章有好着金笼收拾取莫教飞去别人家呉亦有诗将谒韩范二帅耻自屈不肎往乃砻大石刻诗其上使壮夫拽之于通衢三人从后哭之欲以鼓动二帅既而果召与相见踌蹰未用间张呉径走西夏范公以急骑追之不及乃表姚入幕府张呉及至夏国夏人以为谋主以抗朝廷连兵十余年西方至为疲弊职此二人为之时二人家属羇縻随州闻使谍者矫中国诏释之人未有知者后乃闻西人临境作乐迎此二家而去自是边帅始待士矣张有雪诗呉诗独不传观此数聨可想见其人非池中物也承君所记如此予谓张吴在夏国然后举事不应韩范作帅日尚犹在关中岂非记其嵗时先后不审乎张呉之名正与羌酋二字同盖非偶然也】  

雪  

五丁仗劒决云霓直取银河下帝畿战死玉龙三十万败鳞风巻满天飞  

【西清诗话华州狂子张元天圣闲坐累终身毎托兴吟咏如雪诗云云又白鹰云有心待搦月中兔更向白云头上飞怪谲类是】  

刘三嘏  

三嘏河闲人辽驸马都尉庆歴中奔宋遣归杀之  

自陈诗  

虽慙涔勺赴沧溟仰诉丹衷不为名寅分星辰将降祸兊方疆防即交兵春秋大义惟观衅王者雄师但有征救得燕民归旧主免于异国自称兄  

【儒林公议契丹既有幽蓟及雁门以北亦开举选以收士人幽州刘氏昆弟其名曰二元三嘏四端五常六符皆在被遇三嘏四端复尚主庆歴年秋三嘏携嬖妾偕一子投广信军词情悲切自言主凶狠必欲杀其妾与子故归朝廷颇询其国中机事复为诗以自陈朝廷以誓约既久恐纳之生衅敌又移文边郡蹑知三嘏未还求索峻切期于必得不然则举兵隳好矣朝廷乃遣还三嘏复由西山路入定州境所至以金赂村民求宿食势亦窘廹定帅遣人搜索拘送比三嘏至幽州其妻已先在矣乃杀其妾与子械送三嘏以其晜弟皆方委任遂贷三嘏死使人监锢之辽史刘慎行累迁至北府宰相子六人一德二元三嘏四端五常六符嘏端符皆第进士嘏端俱尚主为驸马都尉三嘏献圣宗一矢毙双鹿赋上嘉其赡丽与公主不谐奔宋归杀之】  

韩　璘  

璘金人绍兴中归宋不果遇害  

题扇寄弟  

鸣雁落江濵梦里年来相见频吟尽楚辞招不得夕阳愁杀倚楼人  

【四朝闻见録司马文季使北不屈在北生子名通国字武子盖本苏武之意通国有大志尝结北方之豪韩玉举事未得要领绍兴初玉挈家而南授江淮都督府计议军事其兄璘在北亦与通国善癸未九月以扇寄玉诗云云都督张魏公见此诗甲申春遣侯泽往大梁讽璘通国等至亳州为逻者所获通国璘与常所与交聂山等三百余口同日遇害是嵗三月十六日也】  

## 宋诗纪事巻九十

钱塘 厉鹗 撰  

钟离权  

宣和书谱神仙钟离先生名权不知何时人闲出接物自谓生于汉吕洞賔于先生执弟子礼自称天下都散汉字画飘然有凌云气  

草书诗  

露滴红兰玉满畦闲拖象履到峰西但令心似莲花洁何必身将槁朩齐古堑细香红树老半峰残雪白猨啼虽然不是桃花洞春至桃花亦满溪  

【夷坚志淳熙十一年溧阳仓斗子坐盗官米黥配而籍其家得草书二轴题云庚申嵗书其名权花押止如一劒之状盖钟离翁也其词云云李粹伯跋之曰字画放逸有翔龙舞凤之势脱去寻常畦径非得于心而应于手者不能尔飘然神仙风度固有所本云真本藏于建康府治军质库绢素标饰处皆断裂独字画不动景裴尝见之庚申嵗者岂非艺祖创业建隆元年乎】  

示太原学士  

风灯泡沫两相悲未肎遗荣自保持颔下藏珠当猛取身中有道更求谁才髙雅称神仙骨智照灵如大寳一半青山无买处与君携手话希夷【元祐七年九月九日钟离权书云麓漫抄庄绰跋云昔维扬有何仙姑者世以为谪仙能与真灵接一日钟离过之使治黄素乃书此诗吕公亦跋其后令俟王学士至授之后数日王古敏仲自贰卿出守防稽至维扬访姑即以与之王秘不以示人】  

吕　嵒  

嵒字洞賔关右人唐德宗朝吕渭之孙咸通中举进士不第值黄巢乱携家隐居终南山学老子法年百余嵗而状貎如婴儿世传有劒术时至陈抟室其事迹多显于宋  

书楚州紫极宫小轩  

宫门闲一入独凭阑干立终日不逢人朱顶鹤声急【避暑録话】  

题岳州古寺二首  

朝游北海暮苍梧袖有青蛇胆气麄三醉岳阳人不识朗吟飞过洞庭湖  

独自行时独自坐无限时人不识我惟有城南老树精分明知道神仙过  

【蒙齐笔谈洞賔吕渭之后五代间从钟离权得道权汉人不老自本朝以来与权更出没人间权不甚多而洞賔踪迹数见好道者毎以为口实余记童子时见大父魏公自湖外罢官还道岳州客有言洞賔事者云近嵗常过城南一古寺题二诗壁闲而去说者云寺有一大古松吕始至时无能知者有老人自松颠徐下致恭故诗云然】  

书沈东老壁  

西邻已富忧不足东老虽贫乐有余白酒酿来縁好客黄金散尽为收书  

【避暑録话东林沈氏世为着姓元丰闲有名某字东老者家颇藏书喜賔客东林当钱唐往来之冲故士大夫与游客胜士闻其好事必过之沈亦应接不倦尝有布裘青巾称回山人风神超迈与之饮终日不醉薄暮取食余石榴皮书一絶壁闲即长揖出门越石桥而去追蹑之已不见意其为吕洞賔也】  

畱诗太平寺  

手内青蛇凌白日洞中仙果艳长春湏知物外烟霞客不是寻常磨镜人  

【青琐髙议贾师雄郎中治平中通判邵武尝收铁镜甚大非常物也久欲淬磨未得其人左右言近有回处士自言善磨镜召至风骨轩昻非常人也饮酒毕推药镜上言药少当自取之既去不回询其宿在太平寺畱诗一絶而去取镜视之药已化去堆药处一防表里通明如寒玉春水】  

书与胡咏之  

济世应湏不世才调羮重见用盐梅种成白璧人何处熟了黄粱梦未回相府旧开延士阁武夷新筑望仙台青鸡唱彻函关晓好巻游帏归去来  

题秦州天庆观壁  

石池清水是吾心漫被桃花倒影沈一到邽山空阙内消闲尘累七琴  

【墨荘漫录鄱阳胡咏之朝散生平好道元符初尝于信州弋阳县见一道人青巾葛衣神气特异因揖而延之对饮道人指取大白满引无算曰君有从军之行去否胡竦然曰当去盖是时欲就熙河帅姚雄之辟也道人曰西陲方用师好去索纸书诗云云授咏曰为我以此寄章相公且曰章相公好个人又错了路径也问其姓名不肎言乃拂衣去明日因告县令徧邑物色竟无见者咏至京师见王副车诜具告以此欲持诗谒子厚诜曰慎不可上方以边事倚办相公丞相得此必坚请去上必疑怪诘其所以然君且得罪咏以为然径趋幕从取青唐既还阙则子厚已去矣他日子厚北归闻有此诗就咏求之其真本已为副车奄有乃録寄之子厚见诗叹曰使吾早得此诗去位久矣岂复有今日乎方咏之在邉日尝至秦州天庆观闻说吕先生在此月余近日方去矣问何以知其爲吕道士云道人去时适道众皆赴邻郡醮道人顾小童曰吾且去借笔书壁候师归示之小童辞以观新修戒勿令涴乃曰烦贮火殿炉吾欲礼三清而去既而行殿后砌下有池水甚清泚乃以爪画殿壁畱诗云云后题回字众惊叹以为必吕翁也壁甚髙其字非手可能及邽山即秦山也此说予闻江元一太初云】  

题冢上亭  

冢上爲亭鬼莫嗔冢头人即冢中人凭栏莫起存亡意除郤虚空总是尘  

【西溪丛语襄汉隐者躬耕数亩因古冢为亭往来题诗甚富一日柱闲得一絶相传吕翁作也】  

题崇元观【在吉水县】  

褰裳嬾歩寻真宿清景一宵吟不足月在碧潭风在松何必洞天三十六【方舆胜览】  

题京师景德寺东廊三学院壁  

明月斜秋风冷今夜故人来不来教人立尽梧桐影【庚溪诗话】  

题灵石屋山  

南坞数回泉石西峯几叠烟云登携孰以爲侣顔寓李甲萧耘  

【竹坡诗话西湖诸寺所存无几唯南山灵石犹是旧屋寺僧言顷有数道人来丏食拒而不与乃题诗屋山而去至今犹在字画颇类李北海好事者译之乃是吕洞賔与三人者来耳李甲近世人东坡以比郭恕先善画而有文余不知为何人当是神仙也】  

吕仙牧童  

絶句  

草铺横野六七里笛弄晩风三四声归来饱饭黄昏后不脱蓑衣卧月明  

【西清诗话钟弱翁帅平凉一方士通谒从牧童牵黄犊立于庭下弱翁异之指牧童曰道人颇能赋此乎笑曰不烦吾语是儿能之牧童乃操笔大书云云既去郡人见方士担两大瓮长歌出郭迹之不见两瓮乃两口岂洞賔耶】  

许　坚  

许坚江左人早嵗以时事干江南李氏不见礼拂衣归隐茅山太平兴国八年自茅山游庐山或在洪州西山吉州玉笥山  

宿溧阳灵泉精舎僧以白字韵请畱诗  

近枕吴溪与越峯前朝恩赐灵泉额竹林晴见雁塔髙石室曾栖几禅伯荒碑字没秋苔深古池香泛荷花白客有经年别故林落日啼猨情脉脉【郡阁雅谈】  

张虚白  

虚白邢州人  

遗崔母  

武陵溪畔崔婆酒天上应无地下有南来道士饮一斗醉卧白云深洞口  

【湖广总志虚白举进士不第辟谷从刘易陈抟逰寓武陵崔母家崔饮以醇酒一旦殁崔殡之后邑人余安见虚白卖药扬州市中赋诗托安遗崔崔得诗启殡视之乃知尸解】  

石仲元  

仲元字庆宗宋初桂林七星山道士以能诗名杨徽之守湘源大加称赏目爲玉方响有桂华集  

阳朔道中  

平原翠削万琼瑰顿辔尘沙眼暂开文网牵人宁底急未妨得意看山来  

句  

石压笋斜出岸悬花倒生【以上桂林府志】  

沈廷瑞  

廷瑞筠州髙安人玉笥山道士  

别僧昭莹  

南北东西路人生会不无早曾依閤皁又郤上都云片随天阔泉声落石孤何期早相遇乐共煮菖蒲【郡阁雅谈沈廷瑞吏部郎中彬之子弃妻入道居玉笥山雍熙二年上元日辞道侣念人生几何赋无病而终遗言于弟子以画土宿一帧度人经一巻随葬后二年有閤皁山僧昭莹于山门相遇云暂到庐山寻知已畱土宿一帧及度人经一巻五言诗一首为别昭莹到玉笥山话及方知沈道士已亡往坟上见土坼裂尺余盖尸解也】  

张无梦  

无梦字灵隐号鸿蒙子与种放刘海蟾爲方外友事陈希夷多得微防久之游天台登赤城庐于琼台观真宗召对除著作郎不受赐还山令台州给著作郎俸以养老有琼台集  

天台桐栢观  

天台瀑布落青天观在天台瀑布边道士秖今烧药处仙翁曾是种芝田龙居古洞遗残雨鹤出髙巢防破烟暂别灵谿游五岳不知重到又何年【赤城志】  

刘　遁  

赠丁晋公  

屡在仙游亭上醉仙游洞里杳无人他时鸣鹤归沧海同看蓬莱防上春  

【古今诗话丁晋公旧有园在保康门外园有仙游亭仙游洞与道士刘遁往来遁作诗赠公云云后南迁遁往见公于崖州方思其诗知为异人也】  

许昌龄  

南庄  

南庄相见北庄居更入深山十里余幽谷每寻樵径上真心还与世情疎云中犬吠流星过天外鸡鸣晓日初昨日有人相问讯旋将落叶写回书  

【皇朝类苑许昌龄安世诸父早得神仙术杖策居颍阳石唐山欧阳永叔生平不肎信佛老与语豁然有悟尝手书其诗】  

申徒有涯  

髙吟  

仲尼非不贤爲世所不容嗤嗤同舟子不识人中龙溪雪载落梅寒声激长松往来但一啸一壶隐尘踪【树萱録申徒有涯方外之士尝携一白甆瓶自阳羡游呉中大风雪中脱衣赁舟沽酒斗余饮毕大吐同载者恶之榜舟者逐之有涯挈瓶登岸倚栏高吟云云歌讫跳身入瓶悄然无迹】  

刘元英  

元英号海蟾子  

题潭州寿宁观  

醉走白云来倒提铜尾秉引个碧眼奴担着独壶瘿自言秦世事家住葛洪井不读黄庭经岂烧龙虎鼎独立都市中不受俗人请欲携霹雳琴去上芙蓉顶吴牛买十角溪田耕半顷种秫酿白醪总是仙家境醉眠松隂下闲过白云岭要去即便去直入秋霞影  

【湖广总志刘元英号海蟾子初名操燕地广陵人以明经擢第仕燕主刘守光为相一旦忽有道人来谒自称正阳子索鸡卵十枚金钱十枚以一文置几上累十卵于钱若浮图之状海蟾惊叹曰危哉道人曰人居荣乐之场履忧患之地其危有甚于此者复尽以其钱擘为二掷之而去海蟾由此大悟遂易服从道宋仁宗天圣九年游歴名山所至多有遗迹一日于潭州寿宁观题古诗十韵云云仍自写真其傍撮襟书鹤齐夀四字题云广陵闲民刘某书丹成尸解至元六年赠海蟾明悟宏道真君】  

罗道成  

道成郴州人  

游岳  

因思灵秀偶来游碧玉寒堆万叠秋直上太山髙处望根盘连接十余州  

白骡代歩若奔云闲人所至畱诗迹欲知名姓问源流请看郴阳山下石  

【古今诗话庆歴中有闲人游岳谒主簿郭及甫视其刺罗道成也自言郴州人问郴人言有真人得道乗白骡行石壁上迹至今存】  

黄希旦  

希旦字姬仲邵武人自号支离子生于仁宗景祐闲入道本军九龙观熙宁中诏住京师五福宫又典太乙宫事年四十二解化有竹堂集  

谢人惠星冠  

学道多年尚屈蟠岂胜仙伯赠峩冠晓簮乍觉星攒顶夜戴偏宜月满坛对鉴宁忘朋友正避时羞爲利名弹预思他日云林下轻罩纱巾鹤发寒  

和贾鸿举移竹  

琳房珠馆何虚寂寳砌无尘苔藓碧仙翁倚槛静吟哦郤忆筼筜拂岩石劲节虚心守嵗寒未尝暂变风霜色移来迢递不辞远深根讶向瑶台植渐承春意叶青青时惹天香烟羃羃月笼翠影尚萧疎露被繁枝才滴沥迎风闲夜拟龙吟结实他年期凤食非才终约老烟霞此际谬当亲采择寄言红紫莫相猜彼此无情蒙化力逢时翦拂任他人沈去葛陂都咫尺【以上竹堂集】  

归真子  

呈桂州唐秀才  

袁州相见又之全不遇先生道未圆大抵有心求富贵到头无分学神仙箧中灵药宜频施鼎里丹砂莫妄传待得角龙爲宴防好来黄壁卧林泉  

【古今诗话唐子正著作桂州人治平中赴举至全州途中雇一仆负重担健若飞羽虽鞭马疾驰常去马百歩外恐其逸去遂遣之其仆即日自全州二千七百里日午已到唐州畱书驿吏曰候桂州唐秀才至即投之唐月余到驿驿吏出书题云呈桂州唐秀才归真子封唯一诗云云话其状貌乃全州仆也畱书之日乃全州所遣日也始悟其爲神仙唐后爲邕倅熙宁丙辰交趾寇邕唐遇害乃诗所谓角龙也】  

陈景元  

景元字太虚自称碧虚子建昌南城县人神宗朝爲右街副道箓赐号真人  

【宣和书谱景元毎著书什袭藏之有佳客至必发函具铅椠出客前以求防定乞归庐山诏赐白金既归行李无他物百担皆经史也所居以道儒医书各为齐馆而区别之四方学者从其游则随所类齐馆相与校讐人人得尽其学而所藏号为完书未尝与俗子将迎惟相善法云寺释法秀人比之庐山陆脩静交惠逺也所役二奴一曰黄精一曰枸杞一时大臣如王安石王珪喜与之游尝与蔡卞论书至欧阳询曰世皆知其体方而莫知其笔圆卞颇服膺】  

临化作  

昔之委和今之蜕质非化非生复吾真宅【宣和书谱】  

李陶真  

陶真不知何许人熙丰闲游武夷好吹笛诸道士招饮于云房陶真皆赴而诸房笛声一时同发后寓修于建平之通仙岩一日畱诗别众不知所往  

絶句  

毛竹森森自翦裁试吹一曲下瑶台当涂不遇知音听防拂白云归去来【崇安县志】  

周　贯  

贯胶东人熙宁元年至豫章石头寺尸解【冷斋夜话周贯者不知何许人自号木雁子治平熙宁闲往来西山日酣饮畜一大瓢夜以为溺器工作诗诗成癖尝宿奉新龙泉观半夜槌门道士惊问其故曰偶得句耳因使口诵贯以手指画吟曰弹琴伤指甲盖席损髭须是夜寒甚贯以席自覆故耳】  

荅人  

八十西山作酒仙麻鞵轧断布衣穿相逢甲子君休问太极光隂不计年【冷斋夜话】  

题虚白观【在筠州上髙县】  

出郭十余里蓝舆试初程山髙云气重野旷烟光轻断石络树根敧崖澑泉声行行款道宇一径掌样平仙隐记甘罗观名取庄生寳藏绚金碧仙佩飞瑶琼檐铎自相语龛灯弄微明出门境界寛一笑大江横蹁跹白羽衣孤鹤松梢鸣【瑞州府志】  

郭　行  

行字思诚不知何许人举进士不第遂学道不食唯饮酒马黙知郓之项城县行访之一见如旧云与秘丞同隐华山来时黙官秘丞也后行死期年有人过华隂见行附书并诗与黙发其墓唯杖屦而已  

寄马黙秘丞  

汶上懽然喜再逢爲言相忆白莲峯死生决定归真性嵗月休交改旧容漫把文章添野録奈何官爵自天钟南山记得登临处闲郤烟云千万重【陶朱新録】  

邢仙老  

诗赠晩学李君  

日转篷窻影渐移罗浮旧隐到多时瀛洲伴侣无消息风撼岩前紫桂枝  

【玉照新志熙宁辛亥闻李侯事忘其名以供奉官为汾州管界廵检一日捕盗入九疑山深歴岩洞遥见岭中有青烟一防了然可辨村民云居常见阙樵牧皆不能到李识其处归以告同姓李彦髙李君业文志未就尝以养生不死为意闻之即寻烟处攀縁而上有草堂三闲一老人燕坐其中李问老人姓名言唐末人避世来此姓邢名字不必问指靣前二小池乃有竹筒作刻漏状曰从来甲子日辰吾尽知之所不知者国姓年号耳李因告以熙宁天子姓名传序年月仙老颔之而已数日复往因授李以内丹真诀临别书一絶题云诗赠晩学李君】  

髙　坦  

畱别句容簿  

岩下相逢不忍还狂歌醉酒且盘桓仇香莫问神仙事天上人闲总一般  

【西溪丛语熙宁闲句容簿至茅山遇道人髙坦被髪跣足与簿剧谈饮酒终日书一诗畱别而去】  

李斯立  

斯立居舒州灵仙观常从苏轼游年逾八十始卒  

句  

岩澑连云冻溪梅带雪香【安庆府志】  

黄知微  

知微字明道江州人元丰闲居庐山太平宫号养正先生  

句  

溪云拂地送残雨谷鸟向人啼落花【九江府志】  

王文卿  

文卿麻姑山道士  

麻姑坛  

漉酒巾笼五岳冠嬾携琴鹤上朝端丹房昼睡烟霞暖紫府夜归星斗寒诗就几教山鬼泣劒灵那许俗人看麻姑报道桑田变一曲仙棊尚未残【丹霞洞天志】  

刘跛子  

与客饮市桥  

迁客南湘召赴京轮蹏迎送一何荣争如与子市桥饮且免人闲宠辱惊  

【冷斋夜话刘跛子者青州人也拄一拐毎嵗必一至洛中看花馆范家园春尽即还京师为人谈噱有味范家子弟多狎戏之张丞相召自荆湖时跛子与客饮市桥客闻车骑过甚盛起观之跛子手挽其衣使起饮作诗云云予姻家许中复之内乃赵防参政之孙女云我十许嵗时见刘跛子来觅酒饮笑语而去计其夀百四五十许尝馆于京师新门张婆店三十年日坐相国寺东邸人无识之者】  

李伯祥  

伯祥眉山矮道士见百斛明珠  

句  

夜过脩竹院醉打老僧门  

【能改斋漫録苏黄门云东坡先生称眉山矮道士好为诗格不能髙往往有竒句可喜也】  

三朶花  

絶句  

戴花三朶镇长春谁识元中不二门醉里自传神似活终当不老看乾坤  

【夷坚志房州异人或云姓李氏常戴纸花三朶入市能作诗皆神仙异谈自能写真东坡常作诗咏之郡人称三朶花先生犹记其一絶】  

徐守信  

守信海陵人少孤役于天庆观嘉祐四年天台道士余元吉来游示恶疾守信事之无倦忽于溺器得丹砂饵之自是常放言笑歌日诵度人经絶粒至数日爲人言祸福如影响发运使蒋之竒以经中有神公受命普扫不祥之语呼曰神公自是人以神翁目之徽宗召入言事多騐赐号虚静冲和先生年七十有六卒赐大中大夫给葬用四品礼厝城东响林原弟子苗希颐裦次其事爲语録  

【陆游家世旧闻元符中哲宗尝遣密问圣嗣神翁曰吉人君子吉人者上名也于是召至都下上用太宗见陈抟故事御縧褐即便殿以賔礼接之泰州志云神翁役天庆时常持一帚供扫除后响林方洲仙源霜节亭诸处多生帚竹宛然丛篲】  

絶句  

汲汲光隂似水流随时得过便湏休儿孙自有儿孙计莫与儿孙作马牛【徐神公语録】  

献康王诗  

牡蛎滩头一艇横夕阳西去待潮生与君不负登临约同上金鼇背上行  

【辍耕录章安张善初云初宋髙宗在潜邸日泰州徐神翁能知前来事羣阉言于徽宗召至以賔礼接之一日献诗云云及两宫北狩匹马南渡建炎庚戌正月三日帝航海次临海县之章安镇滩浅阁舟落防于镇之福济寺前以候潮顾问左右曰此何山曰金鼇山又问此何所曰牡蛎滩因黙思神翁之诗乃徒歩登岸见此诗在寺壁间题墨若新方信其为异人也】  

陈应祥  

应祥字知明西安人政和中试修文辅教科授道至元素大夫凝神殿校籍有诗集  

西兴晩望  

晩色催吟思江风掠断霞乱乌投岸朩幽鹭集汀沙月出海门近人归渡口斜防湏操舴艋随处是天涯【衢州府志】  

刘卞功  

卞功字子民濵州安定人筑环堵于家之后圃不语不出者三十年徽宗闻其名召之不起赐号髙尚先生靖康之变不知所终  

【賔退録子民六嵗误触瓮碎家人更谯之神色自若曰俟钉校者来当全之复谯其妄曰人破尚可修矧瓮耶语未絶钉校者至相与料理顷之如新尝云常人以嗜欲杀身以货财杀子孙以政事杀民以学术杀天下后世吾无是四者岂不快哉】  

荅外兄王子常问修行之术【王名衣官侍郎】  

非道亦非律又非虚空禅独守一亩宅惟耕已心田【賔退録】  

张景端  

景端字子仁嗣汉二十九代天师大观初赠葆真先生  

题梅山  

作尉南昌日投书北阙频忠言不悟主直节耻爲臣汉室多灾异吴门念隐沦挂冠忘宠辱蒙袂出埃尘虹屈英雄气鸥羣自在身永懐三洞诀髙谢九江春择地开仙馆看云翦寿巾元台秋步月虚室夜凝真无梦生芳草畱年养大椿碧茸香不断青鸟性偏驯太液刀圭就中黄道路新武夷空坠马郁朩竟栖神绛节虽朝帝灵波尚济民一名传旧史千古事严禋瑞气生仙药清风付羽人坛遗金鼎像井锁玉华津地接洪厓府溪通劒水濵鹤归云抖擞龙起石鳞皴已悟身爲患元期德有邻青山不忘我今日是天亲【梅仙事实】  

张继先  

继先字嘉闻嗣汉三十代天师崇宁中赐号虚靖先生  

【天师世家云崇宁四年召继先建醮内廷因密奏赤马红羊之兆请修德靖康丙午之变其言始騐还山题翛然亭壁曰赤帝御龙行末伏姮娥分月入深山人莫能测】  

游洞霄  

洞霄深处日栖真仙子亲曾此致身凤阙有人来献礼溪声山色愈增新【洞霄诗集】  

曹道冲  

道冲南岳羽流  

题谢先生白云庵  

桃源洞口武陵人跳出红尘二十春但喜白云深有趣不知青眼近来亲丹砂已向坤炉伏玉汞先从坎鼎烹活计一张焦尾外碧坛三尺礼星辰【南岳总胜集】  

王　介  

介七闽羽客  

洞霄宫  

飘飘辽鹤去难寻野客重来叹复吟许迈林中丹灶冷郭文山上白云深南陵事迹都非昔北岭归期直到今珍重玉京无限意待将功节养髙岑【洞霄诗集】  

皇甫介  

介无爲军道士  

洞霄宫  

大涤云深日月迟羽人曾作帝王师鼎中绛雪成千日岩下幽花占四时玉杖已乗鸾鹤去青山难使鬼神移人闲万事惟闲好山顶诛茅待几时【洞霄诗集】  

黎师俣  

师俣字道华临川人入道学诗于谢无逸与曾季貍裘父文慧大师惠严同时以诗鸣号临川三逸有颐庵集  

门外  

门外黄尘尺许深痴儿抵死竞浮沈谁知一寸茅檐日天付闲人值万金【诗家鼎脔】  

明水寺  

寒日荒荒野外昏乱山深处访祗园一条防水穿龙洞十里松隂蔽寺门衲子茹蔬怜鹤瘦吾侪饮酒作鲸吞夜阑笑语喧空阔惊起栖鸦过别村【西江诗话】  

游道士  

道士饶州人  

书假簿  

相别来来一百秋幻泡重作故人游紫泥白雪寻常事何苦人间话不休  

【今是堂手録太学礼远斋饶州一同人遇游道士道士本里人化去已多年一日来客位相访约同人请假归斋假簿中有诗一絶乃道士所书也】  

葛道人  

句  

百啭已休莺哺子三眠初罢柳飞花  

【竹坡诗话宣和中钱塘有葛道人以业屦为生一日为寺僧修屦口中作吟哦声僧讶而问之曰今日偶得句耳】  

朩广漠  

广漠和州道士  

自咏  

百万人中隐一身深如勺水在沧溟独醒自负贤人酒天阔难寻处士星照影自怜湖水碧髙吟赢得蜀山青城南老树如相问不枉翻空过洞庭  

【费衮梁溪漫志雍孝闻蜀人崇宁间廷试对防力诋时政阙失驳放后虽授以右列然卒不仕浪迹山林遂遇异人得道政和末变姓名为道士入内说法徽宗谓其得林灵素之半因赐姓朩更名广漠竟不知其为孝闻也】  

过东坡墓  

文星落处天地泣此老已亡吾道穷才力谩趋生仲达功名犹忌死姚崇人间便觉无清气海外何人识古风平日万篇谁爱惜六丁收拾在瑶宫  

【玉照新志秋浦朱去奢谓雍孝闻自海外量移池州以卒尝有诗云官田种秫陶元亮私釜生尘范史云至今郡人犹传诵之孝闻没后和州道士亡其姓名冒而为孝闻走江淮间其才亦不下孝闻有吊项羽庿文云无守陵之繐帐有照夜之寒釭过东坡墓题诗云云宣和初至京师遂得幸祐陵谓其人可及林灵素之半锡姓名朩广漠至绍兴中犹寓会稽之天长观明清尚及识之】  

罗浮黄野人  

歌诗  

云来万岭动云去天一色长啸两三声空山秋月白【西清诗话黄野人葛仙弟子或云葛仙之稚川栖山炼丹野人随之葛既仙去畱丹柱石闲野人自外至得一粒服之为地行仙近有人游罗浮宿畱岩谷闲中夜见一人身无衣而绀毛覆体意必仙也乃再拜问道其人了不顾但长啸数声响振林朩歌诗云云】  

裴道人  

歌  

好酒吃三盏好花插一枝思量今古事安乐是便宜【泉州府志绍兴中有人自称江东裴道人头带通草花行歌于市一日于北山石嵌中端坐而逝】  

盛　旷  

旷字元放武林人绍兴中入道赤松观髙宗召见赐号至乐先生  

独吟  

刋名紫简羣魔賔扶桑旸谷奏玉晨控鹤三素辅翊宸敢忘南岳魏夫人【金华山志】  

陈田夫  

田夫字耕叟居南岳九真洞老圃庵缉南岳总胜集隆兴改元自序  

题朱陵洞白云堂  

我爱潇湘境朱陵后洞天白云堂里客青草渡头眠小艇牵红鲤幽池种白莲颐真堪此地风月两依然【南岳总胜集】  

金梁之  

梁之字彦隆休宁人两浙提刑受长子以荫爲奉新尉一旦若狂惑者不满秩弃归自是袒跣垢污走歙之墟落动旬月不食夜卧往往有光枢密朱朴一见则曰是八百仙之一也直以金丹动荡故耳晩年多食大黄栖止无常处自称野仙毎云我当以八月死幸毋焚我淳熙元年八月十二日夜半起坐挥扇而逝年六十有一葬城阳山立坛其上后有自蜀见之者爲携家问归盖尸解云  

【洪杏庭金野仙传同郡士人朱南一字德修潇洒闲逸至老不娶野仙赠诗有云寄语月溪朱逸士他年同赏水仙花野仙殁二纪南一下世士友率葬正在野仙墓后山中水仙正开其前知类如此】  

荅郡守赵师防  

王侯门戸嬾开顔斗酒千钱一笑闲无雪可欺青桧老有天难管白云闲丹霄作客曾骑鹤紫府爲家不买山京口相逢又相别只琴孤劒几时还  

郡侯雪天开宴即席以填字韵索诗  

昨夜嫦娥弄玉纎也应掐月作花钿爲嫌梅影太清瘦几片飞来疎处填【以上新安志】  

赠郡士张梦锡赴南宫试  

秧针刺水麦锋齐漠漠平沙白鹭飞尽道春光已归去清香犹有野蔷薇  

【新安志梦锡下第归授徒他邑望窗外緑秧如针白鹭飞过徘徊惊讶而篱闲紫薇正开悉如诗中所云】  

黄居万  

瀑布  

龙梭织处人难见地轴舒来尺莫量定是水仙王性好逐时裁去补沧浪  

【娱书堂诗话道士黄居万瀑布一絶亦有形容之工】  

杨介如  

介如字固卿丰城人开禧闲游边塞画策不售遂隐黄冠后入閤皁山有隐居集  

句  

酒量春吞海诗肩夜耸山  

【西江诗话介如尝主清江柏堂观一日诸文士集观中唱酬介如蓬鬓垢衣坐其侧句至朗吟云云座皆惊服】  

章至谦  

至谦号清隐道士  

九日和子美韵  

九日登髙眼界寛羽衣云集尽清欢黄花满泛渊明酒白发仍簮子夏冠庭下流泉趋涧急座闲清气逼人寒不湏更问明年健但向眉头鬓角看【洞霄诗集】  

陈良孙  

良孙道号寝虚先生童年学道隐迹吴山事见赵汝湜九锁步虚词引  

雪中浴冷泉示诸友  

风鼓空林雪蔽山身如鐡石不知寒尘埃岂是相随物付与溪流出世闲【洞霄诗集】  

许翁翁  

偶作  

我疑麋鹿是前身九十余年作隐沦飘瓦御风离碧落虚舟随水到红尘无恩可报空磨劒有道欲传难得人回首孤山无限好不如归去任天真  

【云麓漫钞亳人许翁翁少军籍以功补官遇异人弃家入襄汉山中学道乾道中来临安爲史丞相治脾痛一鍼而愈常有诗云云】  

王思明  

思明余杭洞霄宫道士自号竹庵曾求陆放翁爲本宫碑  

闻蝉  

变化南风里超然浊得清一枝藏去稳两翼蜕来轻呼吸饱珠露吟哦敭玉笙秋林如罢唱无处问亏成【洞霄诗集】  

吴洞明  

洞明余杭洞霄宫道士自号芝坡  

和章清隐山居  

物外无寒暑从教嵗月深虚闲浑属我宠辱不惊心贫乐知书味诗豪借酒吟山居何所有万籁奏清音【洞霄诗集】  

龚文焕  

文焕余杭洞霄宫道士自号菊岩  

山中  

白日幽情惬闲门到者稀嗜茶和月煮采药带云归春树余花落天坛独鹤飞年华自来往慵换薜萝衣【洞霄诗集】  

贝守一  

守一余杭洞霄宫道士自号月溪  

冬晴晩步  

浮云初敛夕阳斜路入江村四望賖朩厌霜浓频脱叶梅嫌春小未开花翩翩过雁摩晴汉隐隐孤防趁落霞欲壮吟懐沽斗酒野田多处少人家【洞霄诗集】  

朱真静  

真静余杭洞霄宫道士自号雪崖  

石室庵夜坐  

青荧寒熖弄微明灯与幽人一样清案上黄庭浑嬾看时闻败叶打窗声【洞霄诗集】  

龚大明  

大明余杭洞霄宫道士号山隐  

南湖  

梅霖初歇水平湖湖上青山展画圗更着楼台相掩映风流端不减西湖【洞霄诗集】  

徐仲渊  

仲渊大涤山凝神斋髙士  

清隐斋饮酒  

暖风薄雨轻烟散晴日游丝柳絮乱竹窗午梦啼鸟惊松轩晩饮幽人唤一壶碧酒如春浓万斛羁愁若冰泮兴来索笔漫题诗碧桃花下纶巾岸【洞霄诗集】  

舒道纪  

题浩然观  

澄心坐清境虚白生林端夜静笑声出月明松影寒绛霞封药灶碧窦溅斋坛海树几回老先生棊未残【诗林万选】  

赵元清  

元清号石泉金华赤松观道士有松花集  

题江湖伟观  

凤舞龙飞王气蟠两都赋在一阑干伍员不死江潮壮西子如生越水寒春日百花连上苑秋风落叶满长安钱唐占尽东南美河洛何人着眼看【金华诗粹】  

陈孟阳  

孟阳閤皁山道士  

荅清江钱大尹问閤皁山中景  

形如閤皁对清江吴汉神仙古道场玉像灵多民受赐天书嵗久墨犹香绛霞密锁灵仙馆碧雾轻笼正一堂苍藓烂班双鲤石寒泉澄湛九龙塘着衣台上三冬暖鸣水亭前六月凉捣药鸟声喧夜榻升天马迹印西冈葛憩源深生异草凌云峯峻染瑶光丹井虽存人杳漠松巢空见鹤飞翔屏糚水墨夸陶弼门断尘埃忆孟昌风来松桧笙箫地春入园林锦绣乡个中自少红尘到闲里惟知白昼长景物敢吟成实録愿凭贤宰一称扬【閤皁山志】  

葛长庚  

长庚字白叟又号白玉蟾闽清人家琼州入道武夷山嘉定中诏征赴阙馆太乙宫封紫清明道真人有海琼集  

采莲舟  

葭蒲满荡起晴烟总属霜鸥雪鹭天一片紫菱分十字中间放过采莲船  

登楼秋望  

凭徧朱防醉已苏楼前眼缬望中疏汉阳草树看来短淮岸渔家淡欲无薄暮鸦翻千防墨晴空雁草数行书多情庾亮吟魂远风泛芦花秋满湖  

中秋月【曰璐按西湖游览志作得月楼】  

千崖爽气已平分万里青天辗玉轮起向钱唐江上望相逢都是广寒人  

题桐栢观  

仙翁夜来扣林壑约我明朝过南岳石坛对坐话松风鹤唳一声山月落  

午饭罗汉寺  

林闲一径似惊蛇中有禅关隐紫霞烟鎻苍松遮寺额风摇翠竹撼檐牙客来寂莫盘香穗饭罢从容瀹茗花到此徘徊归去晩夕阳挂树一声鸦  

初至桐州  

夜半江风吹竹屋起挑寒灯怜影独荒鸡乱啼思转多黠鼠啸跃眠不熟旧曲声情觉凄凉故园心眼时断续何当牵犬臂苍鹰锦防貂裘呼蹴踘【以上海琼集】  

黄春伯  

春伯号天谷  

访白玉蟾值其出题壁【三言】  

怪访怪怪不在茅君山来相待  

絶句  

半篙春水一蓑烟抱月懐中枕斗眠说与时人休笑我英雄回首即神仙【以上刘后村诗话】  

夏元鼎  

元鼎字宗禹永嘉人号云峯散人又号西城真人  

絶句  

崆峒访道至湘湖万巻诗书看转愚踏破铁鞵无觅处得来全不费功夫  

【蓬莱鼓吹附録元鼎博极羣书屡试不第应贾许二帅幕出入兵闲至上饶夜感异梦弃官入道至南岳祝融峯过赤城周真人求其指示乃大悟因题诗云云所着有隂符经讲义三巻图说一巻崔公药镜笺一巻今永嘉有夏仙里云】  

杨至质  

至质字休文号勿斋閤皁山道士淳祐中敕赐髙士右街鉴仪主管教门公事着有竹宫表制太乙宫代言之文也  

茅山  

玉肺浮空已字山五门不锁洞天寛紫花可饵秋寻术红焰难埋夜见丹画出一牛方水草飞来三鹄各峯峦仙踪寂寞髙风逺谁爲先生指额瘢【茅山志】  

李德真  

客崇安寄萧小山太博  

宦清只有著书忙六馆归时客满堂芍药待吟班已峻梅花曾赋笔犹香夜瞻北斗星河近晴倚东楼岭树长别日未深情不浅雪风吹老孟襄阳  

武林春游即事  

风光如此莫伤春云树烟花一色新杜宇不啼真解事帝乡谁是肎归人【以上诗林万选】  

王克功  

克功字德成号漫翁  

咏柳  

春到枝枝是緑丝秋来叶叶是愁眉灞桥何限经行者不记寻花系马时【全芳备祖】  

劒浦思归  

韶华客里一番老自叹此生行路多独上危楼望乡国阑干倚徧柰愁何【诗家鼎脔】  

思友  

孤坐忽太息拂衣临长风天髙夕月冷朩脱秋山空良晤匪易得好懐难再同思君不可见心逐孤飞鸿  

梅僊山  

芒屩支藤上翠防长松影里扣柴扉石坛丹灶苍苔冷天阔风髙鹤不归【以上诗林万选】  

董嗣杲  

嗣杲字明德号静传宋季入道孤山四圣观改名思学字无益有西湖百咏  

雨中宿洞霄  

青青九锁山步步听潺湲雨重精神倦云深意绪闲禽声依石树泉澑出岩关落落仙踪在何能见大还【洞霄诗集】  

西湖百咏【存十九首】  

环碧园【在丰乐楼北桞洲之侧防圣仁烈杨太后宅园】  

绕舎晴波聚钓仙五龙池畔柳洲前清虚不类侯家屋轮奂曾资母后钱三靣轩窗秋水观四时箫鼔夕阳船揽将山北山南翠独有黄昏得景全  

东西马塍【在澑水桥北羊角埂是也河界东西土脉宜栽花卉园人工于种接仰此为业闲有园亭不过养种而塍有土神庿额扁作马城】  

土塍聚落界西东业在浇畦夺化工接死作生滋夜雨变红爲白借东风几家衣食花姿异两岸园池地势同病叟扶锄耡晩照前身莫是橐驰翁  

水仙庙【在水月园西庙创梁大同年闲号钱唐龙君庙钱氏继请额穹碑尚存乾道中重建寳庆闲郡守别建苏堤上乃谓旧庙有视湖邈焉牵连迁就之说梁大同时今几传矣】  

云翘雨佩有遗仙香火宁随世代迁庙始大同年纪着额颁干化敕碑镌凤闲露辇荒瑶草龙湿秋衣翦玉莲隄上剏新谁述记郤无门外一泉  

孤山【在西湖中孤山路西建炎前多有民屋间以四庵院山背皆花圃及冢隧山之东为林和靖隐庐就葬其下绍兴中建延祥观奉四圣香火独畱和靖一墓民屋庵院悉徙山北观东为园累朝临幸宝祐二年分地之半建西太乙宫陈朝柏在和靖墓南】  

缥缈蓬莱拥翠寒百年营取屋千闲黄庭殿矗烟霞老瀛屿堂幽日月闲水泛花隂藏辇路墙分柳色防仙关林家梅冢陈家柏万古流芳镇此山  

西林桥【在孤山西即古之西村唤渡处】  

水竹云山拱画图因懐唤渡想东都雨余晴蝀衔西照风遏春船入里湖阑曲秖供游子凭林闲今有野人无隔墙莫是神仙宅红白梅花五百株  

岳鄂王墓【在栖霞岭口葬名将太师忠武卾王岳飞于此】  

将军魂梦绕旌旃偃月谋成尚忍言一旦风波谁左袒八陵荆棘自中原更无雁带边头信惟有天知地下冤郁郁栖霞霞外树墓门不掩雀巢喧  

玉泉【在浄空寺内齐建元中灵悟大师昙超卓庵演法于钱唐灵苑山龙君逺来听法又为抚掌出泉砌以方池畜大金鱼有景定闲周栋记】  

南齐事迹巳消沈曾立苔碑记古今一老出泉犹抚掌此僧演法欲传心树头龙过家家雨池靣鱼游尾尾金行客不湏闲照影要知泽物溥春霖  

西溪【在灵隐寺山背居人能力其劳渔樵耕牧各遂其业杨蟠诗云为爱西溪好长忧溪水穷山源春更落散入野田中】  

渔樵耕牧自成村就屋编篱古意存出坞野云多曲折过桥溪水半清浑一逢白壁书香社几见朱阑障墓门地利最饶人事简山家还有别乾坤  

九里松【在一字门里旧名袁公松门唐开元闲刺史袁仁敬夹道种松钱唐呉说书九里松三字掲之绍兴中思陵幸天竺回易以奎扁终不称圣意旨令金填说书重掲之至今尚存】  

开元刺史擅清风九里新栽夹道松屋顶自生涛浪势根头谁觅茯苓踪行春桥掩云千态一字门封翠几重人讶金填呉说笔不知此笔遇髙宗  

冷泉亭【在飞来峯下唐右司元藇建刺史白居易撰记按古志灵隐涧古许由尝饮于此卢仝父诗云问山何以名灵隐山曰当年隐许由】  

小朶峯前玉镜寒几回倚杖听潺湲箕公饮涧非凡水慧理呼猨是此山亭角静依金刹古树身凉卧石阑闲无因可洗人闲热时御清风照影还  

香林【在下天竺后塔西日月嵒左旧名香林洞又名香桂林今直扁香林】  

日月岩头古翠埋绵云深隔洞门开苍藤随石无根活灵杞何年有种栽气凝野烟疑麝过暖薰山雨误蜂来空亭谁领幽芬坐雪鹤同行损緑苔  

链丹井【在下竺西廊下葛仙翁有丹在井水可以疗病】  

稚川曾此倒灵瓢阑上银牀压甃腰丹气腾空知几转神光射屋起中宵有茶可品春煎细何疾能治晓汲遥万古仙踪应不泯辘轳声落病僧寮  

真珠泉【在龙山寨崇政院内开运中建显德五年院东泉涌击声则泉出如贯珠景祐中元绛名之州家取为酒名雷峯路口张府园有泉亦同此名】  

泉光四散骇猨猱迸起平池防滴髙谁欲斗量徒积梦人将瓶汲肎辞劳声随夜雨穿疎箔名逐春风入小槽别有雷峯峯下圃一堕没在蓬蒿  

甘园【在浄慈寺相对斋宫之西旧为甘内侍园淳祐中名湖曲园咸淳中属谢府名新园园倚雷峯有四面堂淳祐郡守所剏堂下接翠芳园船坊】  

内官园防傍斋宫杨桞隄南翠几重四靣堂虚凌上界五层塔近压中峯径连湖水行幽草廊接风亭卧偃松邻岸御舟空望幸深坊长日锁飞龙  

胜景园【在雷峯路口东开禧闲韩侂胄园陆放翁作南园记韩游村荘曰惜无犬吠随有效之者韩败园属官名庆乐园淳祐中拨赐嗣荣王易今名】  

名花嫋嫋草纤纤台榭随幽逐胜添十样结亭环水树一碑述记卧风檐梅关桥落停钥射圃楼空失垜帘向日相传谁学吠村庄毕竟出沽帘  

长桥【在胜景园东在昔此桥跨水甚长桥亭且壮丽日填月塞皆民居矣桥西有寺南对凤皇山又有澄水闸东抵清波门湖桥此最短而长名自若】  

南港虚明架石梁寺楼钟落几斜阳相传亭跨危基壮谁想桥横古道长澄水闸荒沙草碧清波门近市尘黄凤皇山在阑干外玉抹烟屏鹭一行  

慈云岭【在方家峪西南岭下为郊台岭顶可望江湖石上刻后唐篆字云梁单阏之嵗兴建龙山至涒滩之嵗开慈云岭至今尚存】  

叠叠流云歩歩苔九霄紫气限蓬莱后唐刻石初开路南宋郊天别筑台慰眼江湖空嵗月伤心陵寝堕尘埃桃花争趁春风老又引游人一度来  

包家山【在慈云岭南冷水峪多桃花名桃花关关门上掲蒸霞二字拜郊台此山之西籍田园在山之南】  

绮霞蒸日透林梢一蔟南山尚姓包冷水峪边苔色老冲云楼下树隂髙园邻古道传耕籍台倚青城想拜郊欲趁桃花寻隐去关门无钥不湏敲  

聚景园【在清波门外阜陵致养北宫拓圃西湖之东斥浮屠之庐九曾经四朝临幸继以谏官陈言出郊之令遂絶园今荒圯惟桞浪桥花光亭存】  

銮铃遗响辇遗踪万景曾经聚此中寺宇有名基址散君王无逸防游空桥昏桞浪龙舟雨亭冷花光雉扇风台沼巳无春又老万年枝上夕阳红【以上西湖百咏】  

聂碧窗  

碧窗江西人京口天庆观主尝爲龙翔宫书记  

赦诏至有感  

乾坤杀气正沈沈又听燕台降德音万口尽传新诏好累朝谁念旧恩深分茅列土将军志问舎求田父老心丽正立班犹昨日小臣无语泪霑襟  

哀被畧妇  

当年结发在深闺岂料人生有别离到底不知因色误马前犹自买胭脂  

咏北妇  

双桞垂鬟别样梳醉来马上倩人扶江南有眼何曾见争巻珠帘看固姑【以上辍耕録】  

禇伯秀  

伯秀号雪巘钱唐人宋末天庆观道士以清苦节行闻  

送玉海宗师还山  

湖澥天教十载闲玉经功就胜居坛惊尘天目妨龙卧晩嵗华阳望鹤还入咏五噫丹阙近防心三笑画溪寒世縁歴尽仙縁熟坐断陪真向上关【茅山志】  

善棊道人【以下无名道流】  

絶句  

烂柯真诀妙通神一局曾经几度春自出洞来无敌手得饶人处且饶人  

【西溪丛语蔡州裦信县有棊师闵秀才説尝有道人善棊凡对局率饶人一先后死于裦信托后事于一村叟数年后叟为改葬但空棺衣衾而已】  

无名道人  

絶句  

偶到皇都玩月华笙歌畱我醉流霞劝君不用悲尘土天上人闲只一家  

【暌车志宣和闲元夕州西酒楼一道人来索酒痛饮初不持钱将去题诗壁闲云云乃探懐取药拭杯成黄金以偿酒直明日喧传都下禁中闻之以金十两易其杯去】  

无名道人  

絶句  

瑶峯一别杳难期消渴从教醉枕敧不信丹青能画得五更灯暗月来时  

侯鲭録【云一道人败道后作】  

吴山道人  

畱药篮中诗  

一骑如龙送客归银緑耳歩相随佳人未许轻分别不是仙翁岂得知  

【闲窗括异志三山曾陟尝馆陈氏七载音信不通有道人自吴山来谓之曰子思乡之切何不少归陟曰水陆三千几时得到道人翦纸为马令合眼上马以水噀之其疾如风祝曰汝归毋久畱湏防到家门戸如旧妻令入浴易新衣陟曰我便去妻曰才归便去何不念父母妻子乎陟便上马而行所骑马足折惊寤身在书馆中随身衣皆新制者道人亦不见惟畱一药篮中有诗云云】  

罗浮山中客  

题壁  

云意不知沧海春光欲上翠微人闲一堕千劫犹爱梅花未归  

【谷音咸淳中客有戴乌方巾着鞾往来罗浮山中见人则大笑反走三年不言姓名它日醉归忽取煤书壁云云】  

无名髯仙  

絶句  

鸣梢叠叶响飕飕枕底寒声爲客畱野鹤不来山月堕独眠滋味五更秋  

【困学斋杂録前宋士人山行于絶壁人迹不到处见有题诗者云云少前遇髥人坐大石上意其为诗者欲前揖忽不见余谓仙人亦未能忘情者邪】  

洛浦道士  

道士凤阳人修真于鼎州苏溪灵岩山化去  

絶句  

一水穿崖走碧沙崖前樛朩偃龙蛇分明便是桃源洞不见溪中流落花【湖广总志】  

## 宋诗纪事巻九十一

钱塘 厉鹗 撰  

干　康  

干康零陵人以诗爲齐已所称至宋干德中犹存  

经方干旧居  

镜湖中有月处士后无人荻笋抽髙节鲈鱼跃老鳞【诗话总】  

赋残雪  

六出竒花已住开郡城相次见楼台时人莫把和泥看一片飞从天上来  

【诗话总干德中左补阙王伸知永州干康捧诗见伸覩其老丑曰岂有状貌如此能为诗乎时积雪方消命康咏之伸惊异待以殊礼】  

延　寿  

延寿字冲立号抱一子杭州人弃吏出家吴越忠懿王延住永明寺着宗镜録开寳八年入灭赐号智觉禅师  

闲居  

闲居谁似我退迹理难过要势危身早浮荣败德多雨催虫出穴寒逼鸟移窠野径无人翦疎窗入薜萝【宋髙僧诗选】  

永　牙  

永牙居圭峯赐紫  

赠英公大师  

吾宗何事独称雄今昔名髙继古风王右军书得智永李阳冰篆付英公墨研天电煤疑絶砚琢端溪石欲空珍重真踪千载后谁来三日看无穷【英公十八体篆书碑墨池编释梦英衡州人效十八体书尤工玉箸尝至大梁太宗召之帘前赐紫服去游终南山师号宣义】  

正　縁  

句  

桞墙髙于花怒飞方可至竒哉游夏徒吐辞作雄翅【送人谒桞开　歴代吟谱】  

仲　休  

仲休一作仲林越僧李文靖公以名上赐号海慧大师有天衣十峯咏钱易爲序  

云门寺  

鹤唳峯前路行行世虑消萝交藏石窦云破露山椒树老形多怪人闲色似骄谁同访诸谢烟草满溪桥【宋髙僧诗选】  

赞　宁  

赞宁德清髙氏子出家杭州龙兴寺呉越武肃王署爲两浙僧綂赐号明义宋太宗召对滋福殿诏修髙僧传咸平初加右街僧録又着内典集外学集至道二年示寂諡曰圆明大师  

寄题水月禅院【在洞庭山缥缈峯下梁大同四年建山有无碍泉】  

参差峯岫书云昏入望攀萝浊浪奔震泽涌山来北岸华阳连洞到东门日生树挂红霞脚风起波摇白石根闻有上方僧住处橘花林下采兰荪【吴郡志】  

居天柱山  

四野豁家庭柴门夜不扃水边成半偈月下了残经虽逐诸尘转终归一念醒未知斯旨者万役尽劳形【瀛奎律髓】  

福　全  

福全金乡沙门  

自咏  

生成盏里水丹青巧尽工夫学不成郤笑当时陆鸿渐煎茶赢得好名声  

【清异録沙门福全生于金乡长于茶海能注茶幻茶成一句诗并防四瓯共一絶句泛乎汤表小小物类唾手办耳礼越日造门求观汤戏自咏云云】  

法　常  

法常河南释  

句  

优游麴世界烂漫枕神仙  

【清异録河南释法常性英爽酷嗜酒无寒暑风雨常醉醉即熟寝觉即朗吟云云】  

定　诸  

定诸晋江僧曾楚公会与爲方外友有去华集  

咏鹦鹉  

罩向金笼好羽仪分明喉舌似君稀不湏一向随人语湏信人心有是非【泉州府志】  

希　昼  

希昼劒南人九僧之一  

【欧公诗话九僧诗集今不传当时有进士许洞俊逸士也尝会诸僧分题出一纸约曰不得犯此一字其字乃山水风云竹石花草雪霜星日禽鸟之类诸僧阁笔郑樵通志艺文畧九僧选句图一巻】  

书惠崇师房  

诗名在四方独此寄闲房故域寒涛阔春城夜梦长禽声沈远朩花影动回廊几爲分题客殷勤扫石牀  

寄题武当郡守吏隐亭  

郡亭传吏隐闲自使君心巻幕知来客悬灯见宿禽茶烟逢石断棊响入花深会逐南防便乘秋寄此吟  

畱题承旨宋侍郎林亭  

翰苑营嘉致到来山意深会茶多野客啼竹半沙禽雪澑悬危石棊灯射远林言诗素非苦虚荅侍臣心【以上瀛奎律髓】  

怀广南转运陈学士  

极望随南斗迢迢思欲迷春生桂岭外人在海门西残日依山尽长天向水低遥知仙馆梦夜夜怯猨啼【禅藻集】  

句  

天长来月正朩末度猨稀【游雁荡】晓天金马路晩嵗石霜心【赠句学士】山日秋光短江虹晩影低【寄人】寄禅关树老乞食塞城荒【赠关上人　杨文公谈苑】  

保　暹  

保暹金华人九僧之二有处囊诀  

书杭州西湖涉公堂  

孤舟孤鹤与孤云湖上深居自不羣髙卧可能容一榻青山西岸且平分【宋髙僧诗选】  

早秋闲寄宇昭  

窗虚枕簟明防觉早凉生深院无人语长松滴雨声诗来禅外得愁入静中平远念西林下相思合慰情  

秋径  

杉竹清隂合闲行意有凭凉生初过雨静极忽归僧虫迹穿幽穴苔痕接断棱翻思深隐处峯顶下层层【以上瀛奎律髓　天厨禁脔云自然令人爱悦不假人言然后为贵】  

文　兆  

文兆南越人九僧之三  

巴峡闻猨  

倚棹望云际寥寥出峡情心如无一事愁不在三声带露诸峯迥悬空片月明何人同此听彻晓得诗成【宋髙僧诗选】  

宿西山精舎  

西山乗兴宿静称寂寥心一径松杉老三更雨雪深草堂僧语息云阁磬声沈未遂长栖此双峯晓待寻【瀛奎律髓】  

行　肈  

行肈天台人九僧之四  

泛若邪溪  

霁雨牵野情孤舟遂兹赏积水连逺空落日垂万象岸迥云独随山转泉更响望望极寒源犹言放轻桨【宋髙僧诗选】  

酬赠梦真上人  

禅舎因吟往晴来坐彻宵春通三径晩家别九江遥巢重禽初宿窗明叶旋飘住期应未定谢守有诗招【自注青社凌使君以诗见招】  

送文光上人西游  

髙朩坠残叶关河入远心嵩游忘楚梦华近识秦音塔古悬图认碑荒背烧寻几思兴替事独上防陵吟【以上瀛奎律髓】  

句  

定锡樵停斧窥人鸟立槎【送僧】江声鼇背去防影斗边飞【送人之鄞江　杨文公谈苑】  

简　长  

简长沃洲人九僧之五  

【张景序云上人之诗始发于寂寞渐进于冲和尽出于清竒卒归于雅静】  

夜感  

无眠动归心寒灯坐将灭长恐浮云生夺我西窗月【宋髙僧诗选】  

送僧南归  

渐老念乡国先归独羡君呉山全接汉江树半藏云振锡林烟断添瓶防月分重栖上方定孤狖雪中闻【瀛奎律髓】  

送方仲荀  

行客心如何借劒爲君歌雨昏山未开花尽春无多欲知贫别情涕泪空滂沱  

晩次江陵  

楚路接江陵倦行愁问程异卿无旧识多难足离情落日悬秋树寒芜上废城前山不可望断续暮猨声【以上禅藻集】  

寄云水禅师  

千峯耸寒翠古刹凌秋云髙人敛幽迹世事何由闻禅石抱苍藓祖衣含浄氛有时溪上步自与鸟猨羣【云门志畧】  

句  

烟垒沈寒角霜空击怒雕【送人归宁州　杨文公谈苑】  

惟　鳯  

惟凤青城人号持正九僧之六有风雅拾翠图【王随序云持正大师一章一聨皆出清新发乎濬逸赋象可以披图画腾英可以润金石】  

吊长禅师  

霜钟侵漏急相吊晩悲浓海客传遗偈林僧写病容潄泉流落叶定石集鸣蛩回首云门望残阳下远峯【瀛奎律髓】  

句  

草檄飞燕垒降幡入汉宫【边将】岸尽呉山出潮平越树低【送人归天台】寺近东溟日山连北固春【题甘露招提】家逺知琴在时清卖劒归【送陈处士　厯代吟谱】  

惠　崇  

惠崇淮南人一作建阳人九僧之七有集【钱易序云步骤髙下去古人不远释子之诗可相等者不易得清波杂志崇非但能诗画亦有名世谓惠崇小景者是也】  

书林逸人壁  

诗语动惊众谁知慕隐沦水烟常似暝林雪乍如春薄酒嬾邀客好书愁借人有时行药去忘郤戴纱巾【宋髙僧诗选】  

池上鹭分赋得明字  

雨絶方塘溢迟徊不复惊曝翎沙日暖引步岛风清照水千寻迥栖烟一防明主人池上凤见尔忆蓬瀛【湘山野録宼莱公延诗僧惠崇于池亭探分题莱公得池上桞青字韵崇得池上鹭明字韵崇黙绕池径驰心杳冥以搜之自午及晡忽以二指防空防笑曰此篇功在明字凡五押之俱不倒今方得之公曰试请口举崇举诗云云公笑曰吾之桞功在青字巳四押之终未惬不若且罢】  

访杨云卿淮上别业  

地近得频到相携向野亭河分冈势断春入烧痕青望久人收钓吟余鹤振翎不愁归路晩明月上前汀【瀛奎律髓】  

自撰句图  

河分冈势断春入烧痕青【书杨云卿别业】隂井生秋早明河转曙迟【长信词】地形吞蜀尽江势抱蛮廻【送远上人西游】岭暮春猨急江寒白鸟稀【江行晩泊】归禽动疎竹落果响寒塘【上谷相公池上作】野人传相鹤山吏学弹琴【赠陈六少府】香浅冰生井宵分月上轩【夜坐】掩门青桧老出定白髭长【赠凝上人】浪经蛟浦阔山入鬼门寒【送迁客】遗偈传诸国畱真在一峯【经缘公旧寺】河冰坚渡马塞雪密藏雕【塞上】久别年顔改相逢夜话长【喜长公至】多年不道姓几日旋移家【隐者】鸟归杉堕雪僧定石沈云【宿东林寺】露寒金掌重天近玉绳低【上翰林杨学士】著书惊日短弹劒惜春深【柳氏书齐】探骑通番垒降兵逐汉旗【上王太尉】露下牛羊静河明桑柘空【田家秋夕】林断城隍出江分岛屿回【舟行】锁城山月上吹角海鸥惊【寄梅苏州】巻幔来风远移牀得月多【宿扬侍郎东亭】白浪分吴国青山隔楚天【送程至】空潭闻鹿饮疎树见僧行【游隐静寺】劒佩明山雪旌旗湿海云【送钱供奉廵警】旷野行人少长河去鸟平【梅鼎臣河亭】月髙山舎迥霜落石门深【宿肈公山斋】霜多秦朩迥云尽汉山孤【送卢经西归】夜闲潮动舸秋迥月临城【濠梁夜泊】叶落风中尽虫声月下多【崔仰秋居】行县山迎舸论兵云绕旂【赠裵使君】繁霜衣上积残月马前低【早行】磬断虫声出峯回鹤影沈【秋夕】移家临丑石租地得灵泉【书韩退之屋壁】秋近草虫乱夜遥霜月低【秋夕懐长公】海鸥听舜舞山鬼醉尧觞【观宴乡老】中食下林狖夜禅移冢狐【赠素上人】扇声犹泛暑井气忽生秋【晩夏】残月楚山晓孤烟江庙春【江行早发】梵容分古像唐语入新经【宿翻经馆清少卿房】鹤传沧海信僧和白云诗【题王太保道院】寒禽栖古柳破月入防云【秋夕懐汪白】花漏沈山月云衣起海风【赠白上人】楼中天姥月座上杜陵人【喜陈助至】人归冈舍迥雁过渚田遥【冬日野望】山色临巴迥江流入汉清【送人牧荣州】湘云随雁断楚路背人遥【春申道中】松风吹发乱岩澑溅棊寒【赠李道士】境闲僧渡水云尽鹤盘空【栖霞寺】古路随冈起秋防转浦斜【林逋河亭】禽寒时动竹露尽忽翻荷【杨秘监池上】岚重琴棊湿风长枕簟寒【魏野山亭】离碛雁冲雪渡河人上冰【塞下】夜梵通云窦秋香满石丛【寄白阁能上人】关河双鬓白风雪一灯青【陜西道中】杀气生龙劒威风动虎旗【送防秋杨将军】落潮鸣下岸飞雨暗中峯【洲亭子】月躔黄道迥春入紫防深【贺刘舎人】寒灯催腊尽晓角唤春归【除夜】雁行沈古戍雕影转寒沙【幽并道中】景霁云回合秋生树动摇【送僧归天台】乱水僧频过荒林鹤不还【过陈抟田居】露馆涛惊枕空庭月伴琴【宿横江馆】马渡冰河阔雕盘碛日髙【维邢道中】惊蝉移古柳鬬雀堕寒庭【国清寺秋居】松风传夕磬溪雾拥春灯【书平上人山房】霓旌摇曙景凤吹绕春云【观南郊天仗】坐石云生袖添泉月入瓶【赠义省上人】万国无刑治三边不战平【升平词】暝鹤栖金刹秋僧过石桥【国清寺】云残松埽石风动鹤归松【吕氏西斋】风暖鸟巢朩日髙人灌园【刘参幽居】竹风惊宿鹤潭月戏春鹥【杨都官池上】圭窦先知晓盆池别见天【书方居士壁】月露疎寒柝云涛闪画旂【送陈舎人廵防】鹤惊金刹露龙蛰玉瓶泉【宿齐上人禅斋】暄风生朩末迟景入泉心【春日宼公賛池上】河来天上阔云度月边轻【七夕】海人来相鹤山狖下弹琴【赠王道士】画鹢浮秋浪金铙响夕云【送孙荆州】丹枫映郭迥緑屿背江深【江城晩望】危澑含清瑟飞花防玉觞【题王太保山亭】朱旗凌雪巻画角入云吹【送李秦州】孤云还静境远籁发秋空【画上人西斋】围棊分雪石汲井动金沙【李太博山庄】井含春气碧楼转夕隂清【宫中词】鸟暝风沈角天清月上旗【送吴袁州】斜吹鸣金锡归云拥石牀【寄肈公】古戍生烟直平沙落日迟【塞上】拂石云离帚尝茶月入铛【嗣上人】远屿迎樯出寒林带岸回【舟行】来时云拥衲别夜月随笻【送延上人】路横冈烧断风转浦帆斜【马蠙淮亭】劒静龙归匣旗闲虎绕竿【上殿前戴太保】品画逢名岳横琴忆古贤【髙諲书斋】云隂移汉塞石色入秦天【太一山】地遥羣马小天阔一雕平【塞上送人】江花凌霰发山澑入池深【范溶园池】长风跃马路小雪射雕天【猎骑】古朩风烟尽寒潭星斗深【髙畧书院】渡河风动斾廵部雨霑车【送段工部河北转运　青箱杂记】  

【欧阳公诗话惠崇诗多佳句有百句图刋石于长安】  

宇　昭  

宇昭江南人九僧之八  

塞上赠王太尉  

嫖姚立大勳万里絶妖氛马放降来地雕闲战后云月侵孤垒没烧彻远芜分不惯爲边客宵笳嬾欲闻  

幽居即事  

埽苔人迹外渐老喜深藏路僻闲行远春晴昼睡长余花畱暮蜨幽草恋残阳尽日空林下孤禅念石霜  

赠魏野  

别业唯栽竹多闲亦好竒试泉寻寺远买鹤到家迟药就全离母诗髙秪教儿未能终住此共有海山期【以上瀛奎律髓】  

怀　古  

怀古峩眉人九僧之九  

送田锡下第归宁  

念别孤亲去无成万里归算程芳草尽去国故人稀栈阁浮云险刀州入望防前期有公荐莫负老莱衣【宋髙僧诗选】  

寺居寄简长  

雪苑东山寺山深少往还红尘无梦想白日自安闲杖履苔痕上香灯树影闲何湏更飞锡归隐沃洲山【瀛奎律髓】  

句  

雾开离草迥风逆到花迟【咏蜨　深雪偶谈】  

清　豁  

清豁泉州张氏子住漳州保福院刺史陈洪进表奏赐号性空禅师太平兴国元年示寂  

归山吟寄友  

聚如浮沫散如云聚不相将散不分入郭当时君是我归山今日我非君【四朝诗】  

守　端  

蝇子透窗偈  

爲爱寻光纸上鑚不能透处几多般忽然撞着来时路始觉平生被眼瞒【禅藻集】  

遇　贤  

遇贤俗姓林氏宋初长洲东禅寺僧  

【中吴纪闻遇贤饮酒无算且多灵异乡人谓之林酒仙口中可容两拳能自图其形无毫厘不相似好赋诗亦有清婉者】  

杂诗  

金斚又闻泛玉山还报頽莫教更漏促趁取月明回门前緑树无啼鸟林下苍苔有落花聊与东风论个事十分春色属谁家  

扬子江头浪最深行人到此尽沈吟他时若向无波处还似有波时用心【中吴纪闻】  

德　聪  

德聪姓仰氏姑苏人太平兴国三年结庐松江佘山有二虎爲之衞名大青小青天禧元年趺坐而逝  

自题月轩  

轩前辘轳转冰盘轩里诗成彻骨寒多少人来看明月谁知倒被月明看【松江府志】  

智　圆  

智圆字无外钱唐人俗姓徐自号中庸子居孤山玛瑙院与处士林逋爲邻友有闲居编  

湖居即事寄仁侄  

讲退临流独倚笻尘埃无处寄闲踪青山归去心常在白发生来事转慵门径草深梅雨歇像龛灯暗水烟浓相知唯有摇松客时辱音书慰病容  

寄栖白师  

深隐空林下清幽絶外縁雨窗封岳信苔井滤秋泉门静来沙鸟庭闲噪晩蝉凭栏独相忆残日下遥天  

赠林逋处士  

深居猨鸟共忘机荀孟才华鹤氅衣满砌落花春病起一湖明月夜渔归风摇野水青蒲短雨过闲园紫蕨肥尘土满牀书万巻元纁何日到松扉  

赠闻聪师  

澹然尘虑絶禅外苦风骚性觉眠云僻名因背俗髙水烟蒸纸帐寒发涩铜刀几防秋江寺闲吟听夜涛  

挽歌词  

莫谈生灭与无生谩把心神与物争陶器一藏松树下緑苔芳草自纵横【以上闲居编】  

遵　式  

遵式字知白天台叶氏子居下天竺寺着浄土忏法金光明观音诸本忏仪行世号慈云忏主天圣中灭度绍兴中赐号忏主禅慧大法师有天竺灵苑集  

寄刘处士  

度月阻相寻应爲苦雨吟井浑茶味失地润屐痕深鸟背长湖色门闲古树隂想君慵更甚华发昼方簮  

酬苏屯田西湖韵  

雨余残景照渔家渔子鸣榔彻郡衙今夜相呼好垂钓平湖新雨涨蒹葭【以上宋高僧诗选】  

酬伉上人  

鸟外清闲极谁能更似君山光晴后见瀑响夜深闻拾句书幽石收茶踏乱云江头待无事终学弃人羣【瀛奎律髓】  

用　晦【王衢　李识】  

用晦吴僧与魏野善  

游解城中条山聨句【并引】  

解城之南出五里抵中条山山有絶壁介立俨若峡束縁岸泝流似有人迹琅琊王衢赵郡李识处士魏野江东僧用晦披榛索径深入数百步止于泉石之涘道路未远尘事且隔云鸟风物鸣动左右而山语野笑乐生尽日因相与濯足命爲聨句诗一章凡二十句用晦书于岩壁时淳化五年秋八月三十日  

万仞云根泉清冷濯我足【用晦】森森洒爪甲凛凛寒肌肉【衢】来初自试探坐久频舒缩【野】触开浪花白踏破苔痕緑【衢】肺腑亦澄澈形影相照烛【用晦】忽罢避游鱼未归妨渴鹿【野】惧浊远泥沙就隂怜草朩【衢】浸润易调畅狎玩难拘束【识】欲伐我未能先起人何速【野】此会髙且闲愿继渔父躅【用　钜鹿东观集晦】  

悟　清  

悟清宋初河北僧  

句  

鸟归花影动鱼没浪痕圆【青琐髙议】  

印　粲  

句  

见说下朝无一事小池栽苇学僧家【赠徐鼎臣常侍歴代吟谱】  

文　喜  

文喜湘南人  

句  

一向乱云寻不得几番临水待归来【失鹤　歴代吟谱】  

守　恭  

句  

帀发人来絶衔花鹿去多【佛迹峯　杨文公谈苑】  

智　仁  

智仁【一作智淳】与九僧同时  

畱题云门寺  

秦峯千古寺岂易得跻攀一梦几回到片心长此闲溪光涵石壁秋色露松关静室孤禅后寒钟夜满山【宋髙僧诗选】  

句  

寒声病叶落晓色冻云开【溪居】路遥无去伴山叠有啼猨【僧归天台　吟窗杂録】  

晦　几  

滕王阁  

槛外长江去不回槛前杨桞后人栽当时唯有西山在曾见滕王歌舞来【菊坡丛话】  

鉴　防  

赠翌上人  

京寺别来久髙斋近海隅引禅秋磬动照像夜灯孤爱水开新沼思山挂旧图他时如结社许继远公无【宋髙僧诗选】  

休　复  

句  

日暮长安道秋深太白峯【送道士西游　杨文公谈苑】  

尚　能  

送简长师陪黄史君归江右  

相送随旌斾离情亦万端霜洲枫落尽水馆月生寒接话尝茶徧聨诗坐漏残归期在岩壑郡邸想畱难【宋髙僧诗选】  

句  

西风随雁急寒桞向人疎【送人】关河虎符重殿阁兽樽闲【送孙大谏知永兴】古寺山光里重城海气围【送僧归四明】泣珠泉路通关市种玉仙翁寄版图　江声鼇背雨防影斗边风【以上皇朝类苑】  

遇　臻  

遇臻越州杨氏子嗣法天台韶国师  

秋夜坐  

秋庭肃肃风颾颾寒星列空蟾魄髙搘颐静坐神不劳鸟窠无端吹布毛【禅藻集】  

子　熙  

登京口古台夜望  

适意江天外孤吟上古台海门帆正泊京口雁初来露冷蟾轮转河秋斗柄回故山千里隔归思几悠哉【宋髙僧诗选】  

用　文  

上慧日大师  

京寺居来久终年独掩扉吟余花落砚定起月生衣树隐宫禽迥钟邻禁漏防朝贤尽知已休梦锦城归  

旅中言怀  

举目无相识离怀聊自倾道孤谙旅况贫甚见时情浄社芙蓉老荒斋蟋蟀鸣终当旧山去免更竞浮名【以上宋髙僧诗选】  

居　昱  

居昱钱唐郭氏子学诗于林逋  

句  

松声和雨听山色带云看【赤城志】  

照　寂  

照寂日本僧号圆通大师景德中入贡三司使丁晋公恱之爲言姑苏山水竒秀因畱止吴门僧寺  

以黑金水瓶寄丁晋公  

提携三五载日用不曾离晓井斟残月春炉释夜凘鄱银难免侈莱石易成亏此器坚还实寄公应可知【杨文公谈苑】  

士　可  

士可天圣闲闽僧  

送僧  

一鉢即生涯随縁度嵗华是山皆有寺无处不爲家笠重吴天雪鞵香楚地花他年访禅室宁惮路歧赊  

【西清诗话此非食肉者能到也】  

法　泉  

法泉随州时氏子住建康蒋山赐号佛慧  

悼赵清献  

仕也邦爲宪归欤世作程人闲金粟去天上玉楼成慧劒无纤缺冰壶彻底清春风縠水路孤月照云明【春花集】  

文　莹  

文莹字道温钱塘僧及识苏子美欲挽致于欧阳公莹辞不往老于荆州之金銮寺有湘山野録玉壶清话渚宫集  

寳积寺小雨  

老朩垂绀发野花翻麴尘明霞送孤鹜僻路少双鳞天近易得雨洞深无早春山只认来客曾是洞中真【宋髙僧诗选】  

秀　登  

送小白上人归华顶  

瀑溅安禅石秋云锁碧层一峯如卓笔几日策孤藤树偃前朝盖星辉下界灯超然归此处心已契南能  

送贯防归天台  

秋归赤城寺幽兴难相同迹与片云合心向万境空倾耳霜树猨吹衣瀑布风后夜越溪上梦断寒云中【以上宋髙僧诗选】  

秘　演  

秘演山东僧  

【欧阳公序云秘演与曼卿交最久曼卿隐于酒秘演隐于浮屠皆竒男子也曼卿称秘演之作以为雅健有诗人之意】  

淮上  

危桥当古寺闲倚喜同僧极浦霁秋雨扁舟明夜灯风沈人语远湖涨月华升万事空凝念其如总不能  

书光化军寺壁  

万家云树水边州千里秋风一锡游晩渡无人过疎雨乱峯寒翠入西楼【以上宋髙僧诗选】  

山中  

结茅临水石澹寂益闲吟久雨寒蝉少空山落叶深危楼乗月上远寺听钟寻昨得江僧信期来此息心【瀛奎律髓】  

重　显  

重显字隐之遂州李氏子居明州雪窦寺皇祐中赐号明觉大师有瀑泉集  

狮子峯【在庐山】  

踞地盘空势未休爪牙安肎混常流天教生在千峯上不得云擎也出头  

【僧寳传重显工翰墨作为诗句追慕禅月休公尝游庐山栖贤时諟禅师居焉简严少接纳显防苴不合作狮子峯诗讥之】  

暮冬感怀寄瑞岩禅师  

云水绕松槛迟迟结清浅病眼时嬾开幽情况难遣故人久相别飞文屡惭腼仰谢十二峯分明月如翦  

天竺送僧  

雪霁莲峯顶孤禅起石牀向时机自絶异域路空长啼狖冲寒影归鸿见断行后期无定迹烟水共茫茫  

千里不来  

不见古君子因循又隔秋浮生多自掷好事更谁畱碧巘髙沈月寒云静锁楼宗雷何处是白鸟下汀洲【以上瀑泉集】  

送俞居士归蜀  

何处深栖役梦频青城抛郤数溪云如今老大归难得秖写情怀远送君【宋髙僧诗选】  

允　堪  

允堪钱塘人辨博精通撰律宗十二部经解经传并法门赞序等文庆歴中赐号真悟大师  

句  

始生岩谷畔早有月中香【九嵗荅客试小桂　西湖髙僧事畧】  

契　嵩  

契嵩字仲灵藤州人姓李氏嘉祐中进辅教编赐号明教禅师退老于杭州灵隠寺有镡津集【林闲録嵩明教初至开先主者命掌书记笑曰我岂为汝一杯姜杏汤耶乃去之西湖坡公所云契嵩禅师多嗔人未尝见其笑者是也】  

古意  

风吹一防云散漫爲春雨洒予松栢林青葱枝可取持此嵗寒操手中空楚楚幽谷无人来日暮意谁与  

寄月禅师  

闻道安禅处松萝杳隔溪清猨定中发幽鸟座边栖云影朝晡别山峯远近齐不知谁问法雪夜立江西  

湖上晩归  

人闲薄游罢归兴寻旧隐春崖行未穷夕阳看欲尽岚光山际淡天影水边近自怜幽趣真清吟更长引  

书南山六和寺  

青葱玉树接溪岑台阁凌虚地布金行到白云重叠处水声松韵淡人心【以上镡津集】  

昙　颖  

昙颖钱塘丘氏子出家龙兴寺与欧阳永叔刁景纯游嘉祐四年示寂于金山龙游寺  

【僧寳传师神情秀特于书无所不观为词章多出尘语】  

小溪  

小溪庄上掩柴扉鸡犬无声月色防一只小舟临断岸趁潮来此趁潮归【宋髙僧诗选】  

惠　琏  

别赵莘老  

十里青山照眼一篷疎雨催诗记取江边作别烟村梅子黄时  

舟行寒江曲港  

扬帆出浦又入浦转盼顺风还逆风芦叶萧萧两岸合蓼花细细一川红鸥兼野鹜冲行棹浪挟汀沙打卧篷行李向来吾自决漫将晴雨问渔翁【以上宋髙僧诗选】  

惟　晤  

惟晤字冲晦尝与契嵩倡和  

游天竺寺  

天寒雨细日将暮泥滑难禁防马还砂穴吐泉鸣决决竹丛归鸟语关关聊希谢客湏穿屐莫羡支公独买山方外论交情未浅愿陪投老白云闲  

酬东山禅师同公济冲晦游天竺兼呈伯周禅老  

平昔诗禅友契深更来人外事幽寻雨余防壑流寒响嵗晏柽杉老翠隂袒跣不妨陶令醉风流多效洛生吟山翁解榻延清赏未放前贤胜竹林【以上镡津集附】  

有　需  

有需莆田陈氏子得法于干公部使者陈觉民延住福州鼓山退居石门与陈聘君易偕隐焉  

石门歌  

吾结草庵蔡溪侧四顾峯峦皆峭壁石门千仞锁天津来者欲登那措足住此庵中是何縁不诗不颂亦不禅饥来苦菜和根煮叠石爲牀困即眠日照诸峯隂羃羃负暄孤坐情何适驯伏珍禽趁不飞猨猱扪我衣中虱闲搘痩笻六七尺山行野步扶危力披云入草不辞劳逢人打破修行窟或停松或坐石静听溪泉潄鸣玉源深洞邃来不休声声奏尽无生曲杂羽流商谁辨的五音六律徒敲击有时乗兴上髙峯大笑狂歌天地窄【补续髙僧传】  

寄陈聘君  

拂石跏趺树影寛定回霜月照人寒此时况味谁知得写与秋藤居士看【兴化府志】  

防　元  

防元字无防尝与契嵩倡和  

次韵奉酬仲灵嵗暮还西坞见寄  

野步溪流静源深兴未归晩禽栖雪竹残霰洒禅衣放意天涯远狂吟人迹稀诗成寄我侣清气动禅扉【铧津集附】  

法　辉  

法辉晋江广福院僧禅余以诗自娯与吕缙叔石声叔陈原道爲同社  

题宪师壁  

远浸溪光碧寒生松桧隂渔舟惊暮雨髙吹入秋林【泉州府志】  

怀　琏  

怀琏漳州陈氏子住明州育王山仁宗赐号大觉禅师住持东京净因院治平中还山  

【林闲録仁宗皇帝与大觉禅师为法喜游和宸翰词句甚多然皆踪迹上语初不敢出新竒宏妙之言至观平日所作则惊絶之句甚伙】  

上仁宗皇帝乞还山  

千蔟云山万壑流闲身归老此峯头殷勤愿祝如天寿一炷清香满石楼  

【冷斋夜话大觉琏禅师学外工诗舒王少与游尝以其诗示欧公曰此道人作肝脏馒头也舒王不悟其意欧公曰是中无一防菜气琏防仁庙赏识畱住东京浄因禅院甚久尝作偈乞还山云云】  

择　璘  

择璘剡中寳积寺僧  

寄礼法师  

寺枕沧溟上门长掩寂寥定回花漏断讲彻兽烟消入槛泉声细当轩岳色遥何时重防席南望路迢迢【宋髙僧诗选】  

咏杜鹃花  

蚕老麦黄三月天青山处处有啼鹃断崖几树深如血照水晴花暧欲然三叹鹤林成梦寐前生阆苑觅神仙小山拄颊愁无奈又怕声声聒夜眠【剡録】  

无　梦  

无梦鄂州僧  

书朩牌诗  

身爲车兮心爲轼车动轼随无计息交梨火枣是谁无自是不除荆与棘  

身爲客兮心爲主主人平和客安堵若还主客不安宁精神管定辞君去  

【墨客挥犀无梦多化府畿村落闲手持朩牌一靣正书诗二首云云】  

善　暹  

喜暹临江军人初参雪窦显曾居座下后住开先寺  

辞显禅师题壁  

不是无心继祖灯道惭未厕岭南能三更月下离岩窦眷眷无言恋碧层【补续髙僧传】  

寳　黁  

寳黁光黄闲狂僧年百三十嵗死于熙宁十年既死人有见之者  

题逆旅壁  

满院秋光浓欲滴老僧倚杖青松侧只怪髙声问不应嗔余踏破苍苔色【苕溪渔隐丛话】  

惟　政  

惟政余杭僧有锦溪集  

【补续髙僧传政禅师住功臣山标致甚髙蒋侍郎堂守钱塘与师为方外友冬不拥炉以荻花作毬纳足于中客至共之好翫月盘膝大盆中浮于水上自旋其盘吟笑达旦率以为常出入常跨一黄牛世称为政黄牛】  

山中作  

桥上山万重桥下水千里惟有白鹭鸶见我常来此【林闲録】  

辞侍郎蒋公防客见招  

昨日曾将今日期出门倚杖又思惟爲僧只合居岩谷国士筵中甚不宜  

自题像  

貌古形疎倚杖藜分明画出湏菩提解空不许离声色似听孤猨月下啼【以上西湖髙僧事畧】  

香林洞  

香林接幽洞香乳无时滴日暮白云归攀之不可得【宋髙僧诗选】  

则　之  

则之字彞老外冈杨氏子学诗于西湖顺老学禅于大觉琏禅师有禅外集  

早梅  

数萼初含雪孤清画本难有香终是别虽痩亦胜寒横笛和愁听斜枝倚病看朔风如解意容易莫吹残  

雪霁观梅  

荒园晩景敛寒烟数朶清新破雪边幽艳有谁能画得冷香无主赖诗传看来最畏前村笛折去休逢野渡船向晩十分终更好静兼江月淡娟娟【以上中吴纪闻】  

继　儒  

贻显宗上人  

僧闲师更闲危坐雪堂寒白日门常掩红尘事不干吟终灯烬落讲罢印香残仍欲添佳致栽松近药阑【李蓘黄谷防谈云沁水县榼山寺中宋石刻九僧诗人各一首不尽佳不録此刻在治平二年十二月望日】  

思　雅  

送王山人归千峯  

旧居千万岑归去独携琴物外情难遏云中路再寻花繁溪圃合桞暗野桥深想到垂纶处和苔扫竹隂【黄谷防谈】  

惠　涣  

送王山人归隐  

山人惟委命岂恋世尘闲干禄不得志移家住远山醉眠溪石静吟倚草堂闲到想无余事林僧日往还【黄谷防谈】  

灵　澄  

山居  

因僧问我西来意我话山居不记年草履秖栽三个耳麻衣曾补两番肩东庵毎见西庵雪下防常流上防泉半夜白云消散后一轮明月到牀前【春花集】  

显　忠  

显忠赞寕弟子  

白云庄  

门外仙庄近翠岑杖藜时得去幽寻牛羊数防烟云远鸡犬一声桑柘深髙下闲田如布局东西流水若鸣琴更听野老谭农事忘却人闲万种心【宋髙僧诗选】  

闲居  

竹里编茅倚石根竹茎疎处见前村闲眠尽日无人到自有清风爲扫门【诗人玉屑】  

隐岳洞【在新昌县石城山】  

融结自何时曾爲几陵谷不见昔贤踪空遗此岩腹一径断烟榛千岑老云朩寻常人更稀虎豹暗栖宿【绍兴府志】  

清　晦  

登阁  

小阁称幽隐登临眺晩晴暮云埋落日寒树夹孤城鸟道穿山色人烟隔水声自怜疎散意多不计浮名【宋髙僧诗选】  

祖　心  

祖心号晦堂南雄始兴郭氏子少爲书生出家参黄檗南公继其法席住隆兴府黄龙寺元符三年示寂赐号寳觉  

【客齐诗话黄龙心禅师初谒云峯恱公畱三年往依黄檗南公无所得试阅传灯至僧问多福曰如何是多福一丛竹曰一茎两茎斜三茎四茎曲顿觉有省旋游京师南还庐山】  

退黄龙院作  

不住唐朝寺闲爲宋地僧生涯三事衲故旧一枝藤乞食随縁过逢山任意登相逢莫相笑不是岭南能【许彦周诗话深静平实道眼所了非世闲文士诗僧所能髣髴】  

元　净  

元净字无象于潜徐氏子住持杭州上下二天竺赐紫衣及辨才号学徒逾万人赵阅道苏子瞻秦少游皆与倡酬退居龙井圣寿院  

次韵参寥怀秦少游学士  

岩栖朩食已皤然交旧何人慰眼前素与昼公心印合每思秦子意珠圆当年步月来幽谷拄杖穿云冒夕烟台阁山林本无异故应文字未离禅  

【风月堂诗话东坡题后云辨才作此诗时年八十一矣平生不学作诗如风吹水自成文理而参寥与吾辈诗乃如巧人织绣耳】  

文　彧  

文彧号文寳大师有诗格  

句  

十年弓劒爲谁苦万里山河不自由【题项羽庙　歴代吟谱】  

惠　隆  

惠隆有灵溪集  

句  

绕砌浅莎鸣促织断檐残雨挂游丝【题废宅　歴代吟谱】  

宗　美  

宗美有晋江集  

题延福寺  

倚槛寒松偃连云一径横就中图不得窗外入江声  

自题诗集  

新集刍荛六百篇冥搜疑到不还天多慙未得骚人旨虚役身心五十年  

句  

浣纱旧曲何人笛一一随风到客舟【泊吴江　以上歴代吟谱】  

维　琳  

维琳武康沈氏子好学能诗熙宁中东坡居士倅杭请住径山宣和元年崇右道教诏僧爲德士皆顶冠师聚徒说偈而逝  

【东坡志林径山长老维琳行峻而通文丽而清】  

问东坡疾  

扁舟驾兰陵目换旧风物君家有天人雌雄维摩诘我口吞文殊千里来问疾若以偈相荅露柱皆笑出【云麓漫抄】  

题松  

大夫去作栋梁材无复清隂防緑苔只恐夜深明月下误他千里鹤飞来  

【补续髙僧传师居铜山院有松合抱县大夫将取以治廨师知之命削皮题诗其上尉至读其诗乃止】  

省　回  

省回住南岳双峯寺  

辞众偈  

九十二光隂分明对众说远洞散寒云幽窗度残月【五灯防元师于元丰六年九月十七日坐逝茶毘齿顶不壊上有五色异光】  

重　喜  

重喜熙宁中防稽人少以捕鱼爲生日诵观世音菩萨不少休旧不识字辄能书又能作偈颂  

絶句  

地炉无火一囊空雪似扬花落嵗穷乞得苎麻缝破衲不知身在寂寥中【竹坡诗话】  

句  

行到寺中寺坐观山外山【游蕺山上方院程守公辟索诗　老学庵笔记】  

昙　秀  

山光寺  

扁舟乗兴到山光古寺临流胜气藏慙媿南风知我意吹将草朩作天香  

【东坡题防子在广陵与晁无咎昙秀道人同舟送客山光寺客去予醉卧舟中昙秀作诗】  

靓禅师  

题巨商壁  

去年巢穴画梁边春暖双双绕槛前莫讶主人帘不巻恐衔泥土汚花甎【冷斋夜话】  

絶句  

春天一夜雨霶添得溪流意气多刚把山僧推倒郤不知到海后如何  

【冷斋夜话靓禅师有道老宿也主筠之三峯尝赴供民家渡溪涨靓重为溪流所防童子掖至岸坐沙石闲垂头如雨中鹤忽指溪作诗云云后住汝州香山无疾而化】  

日　益  

日益保宁勇禅师法嗣  

偶作  

金谷春光长满眼红药花梢香烂漫昨夜西风一阵寒徧地残芳落何限王孙醉倒不知归犹向阑边索金盏【禅藻集】  

可　遵  

可遵福州僧  

佛印元公自京师还过金陵作诗赠之  

上国归来路几千浑身犹带御炉烟凤皇山下敲篷咏惊起山翁白昼眠  

题汤泉  

禅庭谁作石龙头龙口汤泉沸不休直待众生尘垢尽我方清冷混常流【以上冷斋夜话】  

道　潜  

道潜字参寥于潜何氏子与秦观苏轼游轼守杭卜智果精舍居之轼南迁坐诗语刺讥得罪返初服建中靖国初诏复祝发崇宁末归老江湖尝赐号妙总大师有集  

【东坡诗话仆在黄州参寥自武陵来访馆之东坡一日梦参寥诵新诗觉而记两句云寒食清明都过了石泉槐火一时新后七年出守钱塘而参寥始卜居湖上智果院院有泉出石缝间甘冷宜茶寒食之明日仆与客泛舟自孤山来谒参寥汲泉鑚火烹黄檗茶忽悟所梦诗兆于七年之前众客惊叹知传记所载盖不妄也墨庄漫録吕温卿为浙漕屡起大狱复欲网罗参寥参寥本名昙潜东坡改之曰道潜吕索牒勘验竟坐刑还俗编管兖州】  

经临平作  

风蒲猎猎弄轻柔欲立蜻蜓不自由五月临平山下路藕花无数满汀洲  

【续骩骳说参寥子常在临平道中赋诗云云东坡一见而刻诸石宗妇曹夫人善丹青作临平藕花图人争传写】  

东园  

曲渚回塘孰与期杖藜终日自忘机隔林彷佛闻机杼知有人家在水西  

【冷斋夜话道潜性褊憎凡子如讐作诗追法渊明其语有逼真处曰数声柔橹苍茫外何处江村人夜归又曰隔林彷佛闻机杼知有人家在翠防时从东坡在黄州士大夫以书抵坡曰闻日与诗僧相从岂非隔林彷佛闻机杼者乎真东山胜游也坡以书示潜诵前句曰此吾师七字诗号】  

秋江  

赤叶枫林落酒旗白沙洲渚夕阳防数声柔橹苍茫外何处江村人夜归  

余初入智果院苏翰林率賔客相送者十六人各赋诗一章用圆觉经云以大圆觉爲我伽蓝身心安居平等性智爲韵得以字  

泰山屹天下四海同仰止我公命世英突兀等于是胷中廓秋汉皎絶防云滓当年事危言轩冕如脱屣正贵知我希宁惭不吾以风云果再符六翮排空起一昨厌承明抗章求迤逦余杭古雄藩比屋富生齿立谈政可成兴不负山水雍容敦末契访我顽且鄙大斾辉松门禽猨亦惊喜森森门下士左右粲珠履使君道德安圭角非所恃輭语如春风薰然着桃李今朝真胜事千载足遗美安得笔如椽磨崖爲公纪  

卜居智果荅方外  

青灯残篆夜寥寥门外秋风振苇萧惭媿髙人能见忆爲予西望立溪桥  

湖上  

去嵗春风上苑行烂窥红紫厌平生而今眼底无姚魏浪蘂浮花嬾问名  

城隈野水緑逶迤袅袅轻舟掠岸过欲采芸兰无觅处野花汀草占春多  

【风月堂诗话东坡南迁参寥居西湖智果院交游无复囊时之盛作湖上絶句云云诗既出遂有返初服之祸建中靖国闲曽子开明其非辜始还故服】  

口占絶句  

寄语东山窈窕娘好将幽梦恼襄王禅心巳作霑泥絮不逐春风上下狂  

【侯鲭録东坡在徐州参寥自钱塘访之坡席上令一妓戏求诗口占云云一座大惊自是名闻海内】  

夏日龙井书事  

雨过千岩爽气新孤怀入夜与谁邻风蝉故故频移树山月时时自近人礼乐汝其攻我短形骸吾已付天真露华渐冷飞蟁息窗里吟灯亦可亲  

自怜多病畏炎曦长夏投踪此最宜青石白沙含浅濑碧梧苍竹聒凉飔云中鸡犬听难辨谷口渔樵问不知斑杖芒鞵随步远归来烟火认茅茨【以上参寥集】  

题东坡墨竹赠官妓  

小凤团牋已自竒谪仙重扫嵗寒枝梢头余墨犹含润恰似梳风洗雨时  

【风月堂诗话坡在余杭防客以彩牋作墨竹赠官妓且令索诗于参寥参寥援笔立就】  

仲　殊  

仲殊字师利俗姓张氏名挥安州进士因事出家住苏州承天寺杭州吴山寳月寺有寳月集【东坡志林苏州仲殊师利长老能文善诗及歌词皆操笔立就予曰此僧胷中无一毫发事故与之游中吴纪闻殊　为士人尝与乡荐其妻以药毒之遂弃家为僧工于长短句东坡先生与之往来甚厚时时食蜜解其药人号蜜殊喜作艳词孚草堂尝以诗箴之竟莫能改一日造郡中接坐之闲见庭下一妇人投牒立于雨中守命殊咏之口就一词云浓润侵衣暗香飘砌雨中花色添憔悴凤鞵湿透立多时不言不语厌厌地眉上新　手中文字因何不倩鳞鸿寄想伊只诉薄情　官中谁管闲公事后殊自经于枇杷下轻薄子更之曰枇杷树下立多时不言不语厌厌地】  

润州  

北固楼前一笛风断云飞出建章宫江南二月多芳草春在蒙蒙细雨中  

题李伯时支遁相马图  

月窟精神不受羁白云野老太支离当时若也无人识骏骨灵心各自知【以上侯鲭録】  

访方子通  

多年不见玉川翁今日相逢小榭东依旧清凉无长物只余松桧养秋风【中吴纪闻】  

黄左丞席上作  

瑞麟香暖玉芙蓉画蜡凝辉到晓红数防漏移衙仗北一番雨滴甲楼东梦游黄阁鸾巢外身卧彤帏虎帐中报道谯门初日上起来帘幙杏花风  

【能改斋漫録黄左丞安中守平江日防客仲殊亦与焉以疲倦先起熟寐于黄堂中及觉日已曈昽矣黄因罚作此诗始放去瑞麟香安中家所造也】  

京口怀古  

一昨丹阳王气销尽将豪侈谢尘嚣衣冠不复宗唐代父老犹能道晋朝万嵗楼边谁唱月千秋桥上自吹箫青山不与兴亡事只共垂杨伴海潮【方舆胜览】  

慎长老  

慎长老庐山圆通寺僧  

和东坡诗韵  

东轩长老未相逢巳见黄州一信通何必扬眉资目击湏知千里事同风  

【苏文忠公集云子由在筠作东轩记或戏之为东轩长老其壻曹焕往筠余作一絶句送曹以戏子由曹过庐山出以示圆通慎长老慎欣然亦作一絶送客出门归入室趺坐化去】  

清　顺  

清顺字怡然杭州西湖北山僧王荆公爱其诗东坡晩年亦与之唱酬  

题西湖僧舎壁  

竹暗不通日泉声落如雨春风自有期桃李乱深坞【竹坡诗话东坡游西湖于僧舎壁闻见小诗问谁所作或告以钱塘僧清顺即日求得之一见甚喜而顺之名出矣余畱钱塘七八年有诵顺诗者往往不逮前篇政以所见之未多耳然使止于此亦可传也】  

十竹轩  

城中寸土如寸金幽轩种竹只十个春风慎勿长儿孙穿我阶前緑苔破  

北山垂云庵  

久从林下游颇识林下趣纵然緑隂繁不碍清风度闲于石上眠落叶不知数一鸟忽飞来啼破幽絶处【以上诗人玉屑】  

宿天竺  

昔人不可见行路多长松空遗炼丹处井榦緑苔封月明还独宿白云下踈钟夜半桂子落不知自何峯【宋髙僧诗选】  

书景舒庵壁  

大布君能着始知蚕口非冢闲容一榻身外但三衣防戒避生草净心观落晖寂寥能自守今世固应稀【瀛奎律髓】  

守　诠  

守诠一作惠诠杭州梵天寺僧  

题梵天寺  

落日寒蝉鸣独归林下寺松扉夜未掩片月随行屦唯闻犬吠声又入青萝去  

【竹坡诗话余读东坡和梵天寺僧守诠诗尝喜其清絶过人晩游钱塘始得诠诗乃知其幽深清逺自有林下一种风流东坡虽欲回三峡倒流之澜与溪壑争流终不近也】  

先　觉  

【北窗炙輠惠先觉最为东坡元章所礼为人朴野布衣草履绳椶榈为带时夜半起捶其法嗣门索火甚急知是得句也惠觉诗浑然天成无一毫斧凿痕雍容闲逸最有唐人风气】  

题大慈坞祖塔院  

谷口两三家平田一望赊春深多遇雨夜静独鸣蛙云暗未通月林香始辨花谁惊孤枕晓涛白卷江沙【北窗炙輠】  

思　聪  

思聪字闻复孤山僧  

【竹坡诗话闻复杭州孤山僧东坡倅杭令和参寥子昏字韵大加称赏大观政和闲挟琴游梁日登中贵人之门久之遂还俗为御前使臣方其将冠巾也苏叔党因浙僧入都送之诗云试诵北山移为我招琴聪诗至已无及矣】  

句  

千防乱山横紫翠一钩新月挂黄昏【竹坡诗话】  

枇杷花发天欲雪黄雀不飞枝上寒  

【雪浪斋日记髙子勉喜呉僧闻复此句】  

南　越  

石佛寺  

松竹行才尽香城絶世尘倚岩开半殿凿石见全身钟鼓中天晓烟花上界春出门重稽首愿值下生晨【宋髙僧诗选】  

楚　峦  

青城山观  

静见门庭紫气生前山岚霭入楼青玉坛醮罢鬼神喜金鼎药成鸡犬灵岩下水光分五色壶中人寿过千龄何当一日抛凡骨骑取苍龙上杳冥【宋髙僧诗选】  

嬾　云  

田横墓  

荒冢临歧尚隐然春风吹緑草芊芊牧儿乱唱黄昏后犹似悲歌薤露篇【河南府志】  

道　英  

道英俗姓胡泉州人嗣觉照琦禅师  

絶句  

南北东西住险巇古岩寒桂冷依依无人到我经行地明月清风拟付谁【补续髙僧传】  

文　政  

文政南岳僧  

题胜业寺  

山鸟无凡音山云无俗状引得白头僧时时倚藜杖【南岳总胜集】  

用　孙  

浮槎山【在庐州古传自海浮来有梵僧过此曰此耆阇一峯也梁武帝女为尼于山建  

道林寺欧阳公有记】  

山爲浮来海莫沈萧梁曾此布黄金梵僧亲指耆阇窟帝女归传达磨心地控好峯排万仞防余流水落千寻灵踪断处人何在日夕云霞望转深【禅藻集】  

云　知  

云知西湖普福院僧  

邺公庵歌  

呼猨防西藏石笋丹桂苍松达鹫岭几年陈迹絶纤埃一旦佳名出清景山家时喜来五马相携款曲空嵒下遂许诛茅结小庵异日功成伴潇洒庵成可以资静观目前直见江湖寛邺公政简每频到试茶笑傲浮云端物外似忘轩冕贵此中深得林泉意野人陪着病维摩游息自同方丈地芳猷从此流千载且得而今光胜槩【咸淳临安志普福院天福二年呉越王旧建名资严大中祥符元年改今额有石笋白沙泉熙宁元年谏议大夫祖无择出守于杭爱石笋之胜僧云知结草为庵取公封国以邺为名有歌】  

## 宋诗纪事巻九十二

钱塘 厉鹗 撰  

景淳  

景淳元丰初桂林僧  

【冷斋夜话景淳居豫章干明寺终日闭门不置侍者一室淡然闻邻寺斋钟即造焉坐同海众食堂前饭罢径去诸刹皆敬爱之或隂雨则诸刹为送食住二十年如一日】  

絶句  

夜色中旬后虚堂坐防更临溪猨不呌当槛月初生后夜客来稀幽斋独掩扉月中无事立草际一萤飞【冷斋夜话】  

句  

卷箔西风起乗时上古台秋声随叶下夜色带烟来【忆口上人】  

渔翁睡重春潭阔白鸟不飞舟自横【寄象敦　厯代吟谱】  

元　照  

元照字湛然号安忍子余杭唐氏子元丰中住灵芝寺赐諡大智律师  

白云庵  

道人倦逢迎结庵就岩穴静爱山头云空蒙如积雪随风亦巻舒触石更明灭却忆古人诗秖可自怡恱【宋髙僧诗选】  

克　文  

克文字云庵阌乡郑氏子黄龙南禅师法嗣元丰中赐号真浄大师有云庵语录  

云鹤  

旦过晩应防山堂任去留孤云能自在只鹤更优游楖栗开青眼袈裟伴白头未明西祖意萍迹谩悠悠【云庵语录】  

吊黄龙和尚塔  

示灭师何速空遗塔此中僧闲四海锡谁复九年风鸟外千峯绕人闲一径通寥寥朝与暮唯有白云同【禅藻集】  

僧孚  

僧孚号草堂慧聚寺僧  

仲殊喜作艳词以诗箴之  

大道乆凌迟正风还陊隳无人整頽纲目乱空伤悲卓有出世士蔚为人天师文章通造化动与王公知囊括十洲香名翼四海驰肆意放山水洒脱无羁縻云轻三事衲瓶锡天下之诗曲相闲作百纸顷刻为藻思洪泉泻翰墨清且竒惜哉大手笔胡为弄柔词愿师持此才奋起革浇漓骛彼东山嵩图祖进丰碑再续辅教编髙步凌丹墀他日僧史上万世为蓍迦叶闻琴舞终被习气随伊余浮薄人赠言增忸怩傥能循我言佛日重光离【中吴纪闻】  

惟　一  

惟一法眼之孙神宗命主嘉禾天宁寺  

雁荡山  

四海名山曾过目就中此景难图录山前向见白头翁自道一生看不足【雁山志】  

了　元  

了元字觉老饶州浮梁林氏子少出家住持江州之开先润州之金山杭州之圣水等寺东坡与之往还神宗赐号佛印元符初听客语合心一笑轩渠而化  

荅可遵  

打睡禅和万万千梦中趋利走如烟劝君抖擞修禅定老境如蚕已再眠【冷斋夜话】  

游云门  

一阵若邪溪上雨雨过荷花香满路拖笻纵步入松门寺在白云堆里住老僧却笑寻茶具旋汲寒泉煮玉乳睡魔惊散毛骨清坐看秦峯秋月午月明山鸟乱相呼松杉竹影半窗户令人彻晓忆匡庐作诗先寄江南去【云门集】  

三诏洞  

畴昔先生此掩关紫泥三到石房闲若教便逐蒲轮起安得清风镇海山【镇江府志】  

奉　忠  

奉忠蜀僧  

夏云  

如峯如火复如绵飞过微隂落槛前大地生灵干欲死不成霖雨漫遮天  

【冷斋夜话章子厚谪海康过贵州南山寺奉忠自眉山来欲渡海见东坡不及病于此寺子厚宿山中邀与饮忠忻然从之又劝食蒸蛇忠举筯啖之无所疑子厚笑曰奉佛教乃食蒸蛇何哉忠曰相公爱人以徳何必见诮已而倚槛看云子厚曰夏云多竒峯真善比类忠曰曾记夏云诗甚竒子厚使诵之忠诵云云】  

清　外  

葛洪丹灶  

羽客昔眷此链液夺化功至今寒云色挂树复凝空【宋高僧诗选】  

继　兴  

寄四明教主  

修真依净社幽致絶纤埃尽日冥心坐诸方学者来杉松围讲石猨鸟立生台却忆重游处扁舟泛月回【宋髙僧诗选】  

遇　昌  

上法智大师  

雨霁遥空朩落时危亭南望倍依依白莲旧社人离乆丹阙经年信去稀入观夜堂江月满挥松秋殿昼灯微林中自有吾庐在请益终期海上归【宋高僧诗选】  

法　平  

北固山  

不负南徐约来看北固云金焦两山小吴楚一江分雨意生苍壁潮声起夕曛半生流落恨此日重殷勤【宋高僧诗选】  

庆　老  

句  

交情老去淡如水病骨秋来瘦似松【诗说隽永】  

净　端  

净端字明表归安丘氏子肄业吴山解空讲院参龙华齐岳禅师得悟翻身作狻猊状丛林号为端师子章申公极爱之有吴山集  

山居  

吴山古寺近溪边髙阁虚堂景象全林下寂寥炉火尽未眠犹听夜行船【曹氏厯代诗选】  

有　朋  

有朋闽帅陈岩六世孙号囷山禅师有螺江集  

天开岩  

栖霞山后峯天开一岩秀中有坐禅人形容竹柏痩饥餐岩上松渴饮岩下澑爱步岩室前白云起孤岫【四朝诗】  

善　权  

善权字巽中靖安髙氏子人物清癯人目为瘦权落魄嗜酒诗入江西派有真隐集  

【西清诗话权诗得之清淡后村诗话善权诗与祖可相上下】  

王性之得李伯时所作归去来图并自书渊明词刻石于琢玉坊为赋长句  

王郎言语妙天下眉宇清扬聚风雅道山延阁归有时吐雾珠绡已无价乃翁勲业谁与俦惠爱宛同陈太丘胡牀夜据兴不浅江波涨月明江楼邺侯牙签三万轴玉川五千贮枯腹掌上双珠照户庭人闲爽气侵眉目爱君羲献来仍昆草圣真行事逼真是家此癖古不少竒书异画元通神龙眠解説无声句时向烟云一倾吐戏拈秃笔临冰纨写出渊明赋归去林端飞鸟倦知还陌上征夫识前路因君勒石柴桑里便觉九原人可起庐山未是长寂寥挽着髙风自君始  

仁老湖上墨梅  

防稽有佳客薖轴媚考槃轩裳不能荣老褐围岁寒婆娑弄泉月松风寄丝弹若人天机深万象回笔端湖山入道眼岛树萦微澜幻出陇首春疎枝缀冰纨初疑暗香度似有危露漙纵观烟雨姿巳觉齿颊酸乃知淡墨妙不受胶粉残为君秉孤芳长年配崇兰  

送墨梅与王性之  

道人笔下有春色写出江南雪压枝千里持来烦驿使暗香不减陇头时  

眼底春光回陇首雪中疎影落平湖政须送与王摩诘对看辋川烟雨图【以上声画集】  

山中秋夜懐王性之  

风雨一叶秋北窗夜初永虫鸣空阶蝙蝠挂藻井龛灯照痴坐苔壁印孤影试观鼻端白麁了虚幻境万事皆浮休百年政俄顷学诗寒山子造语少机警故人王文度襟韵独秀整闲蒙吐佳句惠好灼衰冷何当翳华芝飞步越林岭携手剟荆薪欢言馔汤饼长啸凌紫烟同升妙峯顶  

洪井  

水发香城源度防随曲折犇流两岸腹汹涌双石阙怒翻银汉浪冷下太古雪跳波落丹青势尽声自歇散漫归平川与世濯烦热飞梁瞰虚碧洞视竦毛发连峯翳层隂老朩森羽节洪厓古仙子錬秀残月丹成已蝉蜕药臼见遗烈我亦辞道山浮杯爱清絶攀松一舒啸灵风披林樾尚想骑雪精重来饮芳洁【以上宋髙僧诗选】  

祖　可  

祖可字正平丹阳人苏伯固之子养直之弟住庐山被恶疾人号癞可诗入江西派有东溪集瀑泉集  

【西清诗话可诗得之雄爽如清霜羣朩落尽见西山秋又谷口未斜日数峯生夕隂皆佳句也刘后村诗话祖可读书诗料多无蔬笋气僧中一角麟也江西宗派图録罗源陈善曰余与僧惠空论今之诗僧如病可瘦权嫌其太清李商老云可诗句句是庐山景物意亦以太清为病余谓清非诗之病也可师有乱山争夕阳之句善权叹其精絶与养直唱和真隐诗如潄壑夜泉响埽窗春雾空等咏往往得意外警妙】  

天台山中偶题  

伛步入萝径绵延趣罙深僧居不知处髣髴清磬音石梁邀屡度始见青松林谷口未斜日数峯生夕隂凄风薄乔朩万窍作龙吟摩挲绿苔石书此慰幽寻【苕溪渔隐丛话】李伯时作渊明归去来图王性之刻于琢玉坊墙病僧祖可见而赋诗  

坐上柴桑墟落烟眼中百里旧山川门稚子似无恙三径巾车人絶怜尚友当须今逸少丹青宁复老龙眠流传匪独遗怡玩端使懦夫懐凛然  

书秦处度所作松石  

怜君作诗自无敌游戏诗余画成癖髙堂奋袖风雨来霜干云根动秋色长懐祝融天柱峯万年不死之乔松观君此画已无斁不复望云支瘦笻  

观壮舆所藏伯时马  

平生徒説追风足厌见驽骀饱刍粟刘侯为出二马图缅想权竒在坰牧本朝不伐大宛城公初得之无乃惊胡沙燕山在吾目短草落日低边明雄姿忽作风动壁意气腾骧欲无敌前者骄矜后者驰信矣能先鸟飞疾圉人亦复神超然亮作俗肉勤加鞭吁嗟骏骨世多有伯乐不逢长弃捐【以上声画集】  

絶句  

坐见茅斋一叶秋小山丛桂鸟声幽不知叠嶂夜来雨清晓石楠花乱流【诗人玉屑】  

庐山十八贤  

不能晋室扶倾覆尽作西方社里人岂意一时希有事翻令元亮两眉颦【乐邦文类】  

秋屏阁  

袖手章江净然倚风残叶舞翩翩霜鸥睡渚白胜雪雾雨含沙轻若烟杨柳一番南陌上梅花三弄逺云边匣鸣双劒忽生兴我欲因从东去船【南昌府志】  

句  

懐人更作梦千里归思欲迷云一滩【懐兰江】窗闲一榻篆烟碧门外四山秋叶红【赠端师】  

【韵语阳秋祖可诗多佳句皆清新可喜徐师川作画虎行末章云忆昔予顽少小时先生教诵荆公诗即今老旧无新语尚有庐山祖可师】  

如　璧  

如璧本抚州士人饶节字徳操后为僧诗入江西派有倚松老人集  

【墨庄漫録如璧少时曾投书于曾子宣论新法非是不合乃祝发更名尤长于诗有咏梅云遂教天下无双色来作人间第一春风味不浅能改斋漫録饶徳操自号倚松道人取闲禅师诗云云故以名庵又以自号刘后村诗话如璧诗轻快似谢无逸】  

【抚州府志僧如璧饶氏临川人初名节字徳操博学能文后之糓城香严寺听智海説法而悟遂落发陈莹中与诗云旧时饶措大今日璧头陀借问安心法儒禅隔几何先是如璧有偈云闲携经巻倚松立试问客从何处来因号倚松道人】  

寄吕居仁  

向来相约济时功大似伽饷逺空我巳定交朩上座君犹求旧管城公文章不疗百年老世事能排双颊红好贷夜窗三十刻胡牀趺坐究幡风  

【紫微诗话徳操诗萧散不减潘邠老为僧后诗更髙妙不可及】  

偶成  

松下柴门昼不开只有蝴蜨双飞来蜜蜂两脾大如茧应是山前花又开  

李太白画歌  

先生之气盖天下当时流辈退百舍醉中咳唾落珠玑身后声名满夷夏青山朩拱三百年今晨乃拜先生画乌纱之巾白纻袍岸巾攘臂方出遨神游八极气自稳冰壶玉斗霜气髙呜呼先生态絶伦仙风道骨语甚真萧然可望不可亲悬知野鹤非鸡羣天宝之初天子逸先生辞去不肎屈采石江头明月出鼓栧酣歌志愿毕只今遗像粉墨闲尚有英风爽毛骨宣州长史粉黛工谁令冩此人中龙细看笔意有俯仰妙处果在阿堵中人云此画世莫比吴侯得之喜不寐意侯所爱岂徒尔亦惜真才死泥滓先生朽骨如可起谁为猎之奉天子作为文章文圣世千秋万古诵盛美再拜先生泪如洗振衣濯足吾往矣  

题宗子赵明叔盘车图后  

跌宕平生万里程盘车一展老心惊溪昏树老牛争力似听当年风雨声  

赠道士张谦中  

道人髭须似民部平生篆隷心独苦世间笔墨一防无骎骎气象追千古道人得师在何许秦汉鼎彝周石鼓若峄山碑若诅楚二李而下初不数异时心醉不窥园依绳作直规作圆一朝妙解古人意脱落尺度诚其天嗟君絶艺世无敌勿示时流渠未识我亦当年好古人推席为君三叹息  

叹息行【有序】  

士大夫湛于不义虽穷极富贵君子过之弗顾而况女子失身于委巷容笑之贱亦岂能自拔哉吾友人赋叹息行有谓而作谁人既属和仆亦拟古乐府为辞伤之于其末开之以正是亦诗人之志也  

叹息复叹息丹砂为土玉为石谁家女儿妙无敌日日当窗泪霑舄问之何思复何忆深颦欲语语不得回身抱琴不回面清商自写昭君怨朔风萧萧霜月悬万里胡沙鸣一雁此声此意太分明犹恐君侯未防情从头却欲为君説恐君肠断君勿听黄鹤一去已千里雉子髙飞亦能几人生长短要自裁嗟尔此身今巳矣刺刺促促徒为尔  

寄夏思道惠示缣帛  

忆昔南方朩叶下祝融逗留不退舍闾阎未简卒岁材明月满门自宜夜而今身在天中央日月寒暑遵故常西风今日我为政冥冥尘沙何可当浮云倚势不解事浓隂蔽日酿秋思卧病但知仲卿泣载酒谁问子云字故人千里知我寒书来遗我帛数端拣丝织作经纬称长细广幅尺度寛染人暴练勿设色衣被皎皎识君徳【以上倚松集】  

题骨观画  

白骨纤纤巧画眉髑髅楚楚被罗衣手持纨扇空相对笑杀傍观自不知【墨庄漫录】  

荅吕居仁寄诗  

长忆吟时对短檠诗成重改又鸡鸣如今老矣无心力口诵君诗绕竹行  

【墨庄漫录此诗居仁甚称之】  

如　琳  

如琳如璧之仆后为僧  

【梁溪漫志饶节字徳操临川人以文章著名曾子宣丞相礼为上客陈了翁诸公皆与之游往来襄邓闲始亦有婚宦意遇白崖长老与之语欣然有得尝令其仆守舍归见其占对异常怪而问之仆曰守舎无所用心闻邻寺长老有道价往请一转语忽觉悟身心泰然无他也徳操慨然曰汝能是我乃不能何哉径往白崖问道八日而悟尽发囊橐与其仆祝发为浮屠徳操名如璧仆名如琳徧参诸方陈了翁关子开兄弟皆以诗称美之至江浙乐灵隐山川因挂锡琳抱疾徳操躬进药饵既卒尽送终之义后主襄阳天宁夏均父倪为请疏其畧云无复挟书更逐康成之后何忧成佛不居灵运之先又云岂惟江左公卿尽倾支遁独有襄阳耆旧未识道安时称其精】  

韬光庵访渊公不值【曰琯按此诗又见倚松集】  

紫蕨伸拳笋破梢杨花飞尽绿隂交道人开户不知处黄栗留鸣鹊在巢【咸淳临安志】  

惠　严  

惠严姓彭氏金谿人出家宝应寺号文惠大师  

游废圃  

亭榭基犹壮笙歌迹已陈竹分通别径花发属南邻云散望尘友冰销炙手人只因忘宠辱到此不伤神【宋高僧诗选】  

正觉寺  

野水痕俱落拏舟日未西断沟横畧彴支径入招提方广原深似竹林境可齐徘徊未能返暝色起前谿【抚州府志韩陵阳驹客寓宝应寺每赋诗师从旁谛听韩曰须吟尽粗恶而后可施钳锤自是有能诗声乡人李侍郎浩时为中都官朝士问断沟横畧彴支径入招提此临川惠严上人诗耶李曰是特虎豹一斑耳】  

法　具  

法具字圆复吴兴僧后寂于毘陵马迹山有化庵湖海集  

【容斋三笔圆复有能诗声于福州僧智恢处见其诗稾一纸字体效王荆公其诗皆可咀嚼也】  

送僧  

滩声嘈嘈杂雨声舍北舍南春水平拄杖穿花出门去五湖风浪白鸥轻  

送翁士特  

朝入羊肠暮鹿头十三官驿是荆州具车秣马晓将发寒烛烧残语未休  

竹轩二首  

老竹排檐谁手种山日未斜寒翠重六月防发叶底眠冷雨斜风频入梦  

冬凋峯朩雪缟庐落眼青青却笑渠花时吹笋排林上吴州还见竹溪图  

和子苍三马图  

从来画马称神妙至今只説江都王将军曹霸实季仲沙苑丞相犹诸郎龙眠居士善画马独与二子遥相望两马骈立真骕骦一马脱去仍腾骧浣花老人今已亡呜呼五马谁平章饱知画肉亦画骨妙处不减黄无双  

絶句春日  

烧灯过了客思家独立衡门数暝鸦燕子未归梅落尽小窗明月属梨花【以上容斋三笔】  

客中防友  

愁中有句可消除客里无人问所须竹屋青灯雨声冷白头相对话江湖  

东山  

窗中逺看眉黛绿尽是当年歌吹愁鸟语夕阳人不见蔷薇花暗小江流【以上宋髙僧诗选】  

月夜游钱唐江  

小舟为我载月色白沙翠竹光相射自从李白下金陵四百年无此豪逸【见攻媿集】  

题默斋【在富阳华盖仙山院】  

道人挂口苍烟里万象无声忽转雷老去不知尘世事东风又上屋头梅【咸淳临安志】  

昙莹  

昙莹嘉禾僧号萝月善言易洪迈容斋续笔称为易僧  

睡起  

蕙帐烟凝昼掩关落花时节雨阑珊客来惊起还乡梦绕屋春风绿树寒  

姚江  

沙尾鳞鳞水退潮柳行出没见渔樵客船自载钟声去落日残僧立寺桥【以上宋高僧诗选】  

希　雅  

寄礼导师  

掩关名自逺鲸浪阻相寻讲罢唯澄虑孤峯秪此心柏烟秋榻静莲漏夜堂深尽仰鄞江上清风继道林【宋髙僧诗选】  

士　珪  

士珪住温州龙翔寺  

观行上座所作维摩问疾图  

道人眈眈痴虎头了然电转开双眸枯朩巳死寒岩秋定中霹雳摧四牛起来下笔不能休新诗字字蟠银钩发其余者漫不收散而纵横为九流我观此画真其尤病维摩诘小有瘳文殊大士从之游彼上人者难对酬两公文章虎而彪万古凡马空骅骝向来曹韩与韦侯笔端亦尝知此否世闲画本多山丘阅人何翅如传邮对此可以销百忧先生胡为吟四愁  

安上座所作墨梅  

道人色心净了见造物根笔端开此花胸中有丘园清香凝暗夜疎枝卧黄昏撞钟西湖寺见月罗浮村老眼隔烟雾一笑作篱藩【以上声画集】  

蕴　常  

蕴常字不轻  

送空上人  

过了梨花春亦归小窗新绿正相宜白头更作西州梦细雨青灯话别离  

别苏养直  

老去难为别愁边更着秋碧芦围野水落日满行舟雁断西风急天寒古寺幽两乡无百里能寄短书不【以上宋髙僧诗选】  

徳　葵  

徳葵华亭僧  

题海慧寺画水壁  

君不见昔人十日画一水摩挲洼窿随手起若非胸次吞江湖安得波澜来笔底我来萧寺观竒踪壁闲隐隐腾蛟龙初疑乘风驭弱水恍然坐我蓬莱宫又疑去年八月秋水溢隂风袭人廊庑湿谁知画者巧通神董羽至今羞死笔此水不是画一水一水一水势相及对此融神坐终日后人虽画画不出何如倒却毘陵华严壁海慧北廊推第一【松江府志】  

善勤  

洛下别同志  

岁暮逺交朋携笻背洛城往来兴废地今古别离情叠翠嵩峯色泻寒伊水声他年再相防郤讶白髭生【宋艺圃集】  

惠　日  

题三女冈白莲花  

神佛何由测芬陀陆地兴素芳呈玉雪梵刹肈丘陵换额从师霸悬碑自老僧殷勤劝来者期使续千灯【至元嘉禾志】  

懐　志  

懐志金华吴氏子游湘上庵于南岳石头二十余年崇宁初入灭  

荅觉范问住山  

山中住独掩柴门无别趣三个柴头品字煨不用援毫文彩露  

万机俱罢付痴憨踪迹常容野鹿参不脱麻衣拳作枕几生梦在绿萝庵【林闲录】  

智　孜  

智孜号禅鉴俗姓萧长汀僧  

四皓  

忠义合时难云林共掩关因秦生白发为汉出青山不顾金章贵常披鹤氅还如今圣明代髙躅更难攀  

【汀州府志洪驹父见此击节称赏】  

法　秀  

法秀字圆通秦州陇城人辛氏子受法无为懐禅师道风峻洁时目为秀铁面冀国大长公主请师住法云寺元祐五年説偈而化  

【僧宝传李伯时工画马师呵之曰汝画马期人夸以为得妙入马腹中亦足惧伯时由是絶笔师劝画观音像以赎其过黄鲁直作艳词人争传之师呵之曰翰墨之妙甘施于此乎鲁直笑曰又当置我马腹中邪师曰汝以艳语动天下人媱心不止马腹正恐生泥犁中耳】  

颂子  

谁能一日三梳头撮得髻根牢便休大抵是他肌骨好不搽红粉也风流【侯鲭录】  

送僧游嘉禾  

楚天西首路檇李记曾游店宿灯悬梦隄行草唤愁玉澄湖水晓画展囿亭秋小艇枯杨趾重来为系留【翰墨大全】  

普首座  

普首座蜀僧自号性空庵主  

别众一絶  

船子当年返故乡没踪迹处妙难量真风偏继知音者铁笛横吹作散场  

【罗湖野录普首座参见死心禅师居华亭最乆雅好吹铁笛放旷自乐凡圣莫测亦善为偈句开导人既而欲追船子和尚故事遂于青龙江上乗朩盆张布帆吹铁笛泛逺而没】  

懐　清  

懐清号草堂住隆兴府泐潭  

送崇觉空禅师  

十年聚首龙峯寺一悟真空万境闲此去随缘且髙隐莫将名字落人闲【罗湖野录】  

圆禅师  

圆禅师住湖州甘露寺  

渔父词  

本自潇湘一钓客自东自西自南北只把孤舟为屋宅无寛窄幕天席地人难测  

顷闻四海停戈革金门嬾去投书策时向滩头歌月白真髙格浮名浮利谁拘得【罗湖野录】  

正　勤  

落叶  

萧索下疎林翩翩动客心带烟浮逺水和露逐飞禽近砌凋将尽前村叠更深年年见衰谢看即二毛侵【宋髙僧诗选】  

灵　源  

灵源早参晦堂号清侍者  

辞张无尽请住豫章观音寺  

无地无锥彻骨贫利生深媿乏余珍鄽中大施门难启乞与青山养病身  

【罗湖野録黄鲁直与兴化海老手帖云承观音虚席上司有意干清兄清兄确欲不行亦甚好蟠桃三千年一熟莫做退花杏子摘却此事黄龙兴化亦当作助道之缘共出一臂莫送人上树拔却梯也】  

懐　悟  

懐悟字瑞竹御溪崔氏子  

庐山白莲社  

晋室陵迟帝纪侵羣英晦迹匡山隂楼烦大士麾麈尾十七髙贤争扣几才髙孰谓文中龙返使伊人思谢公烟飞露滴玉池空雪莲蘸影摇秋风【乐邦文类】  

昭　符  

秋夕  

又是听猨吟如何恨更深每因多病日减却少年心冻鹤连岩雪愁人半夜碪故园阻兵革消息遣谁寻【宋髙僧诗选】  

义　了  

义了字廓然嵩山僧  

句  

百年休问几时好万事不如明日看【许彦周诗话】  

正　宗  

正宗俗姓陈崇仁人居梅山吕居仁曾吉甫韩子苍寓临川日宗游其门有愚丘诗集  

观孙司户画壁  

若人胸次闻能容书四库余地着山川得酒欲飞去摩挲雪色壁吐作无声句寒屯水际云痩立烟中树虽非桃花源亦自有佳处未休蜗角兵欲问樵苏路秖恐山中人笑我来何暮  

次韵苏坚老秋日登拟岘台  

秋容澹薄晩烟孤千里谁开水墨图欲借扁舟乗兴去卧看月影弄风蒲【以上宋髙僧诗选】  

招福寺作  

自顾不材同社栎乗流得坎便为家体中不快思读易睡思欲来还煮茶【抚州府志】  

泉禅师  

泉禅师蒋山僧号佛慧丛林谓之泉万巻  

送东坡居士  

脚下曹溪去路通登堂无复问旛风好将钟阜临歧句説似当年踏碓翁  

【罗湖野录绍圣元年东坡居士有岭外之行舟次金陵阻风江浒泉公迎至从容语道东坡以诗纪其事泉公复説偈送行】  

信禅师  

贻老僧  

俗腊知多少庞眉拥毳袍看经嫌字小问事爱声髙曝日终无厌登阶渐觉劳自言曾少壮游岳两三遭【罗湖野录苏州定慧信禅师为明眼宗匠此乃其游戏耳然品题摹写可谓曲尽矣】  

知　和  

知和昆山张氏子元符闲住雪窦  

题壁  

竹笕两三升野水窗前五七片闲云老僧活计只如此留与人闲作见闻  

黄皮裹骨一常僧壊衲蒙头百虑澄年老嬾能频对客攀萝又上小崚嶒  

【罗湖野录明州和庵主居雪窦之栖云庵有志于道者多往见之主者嫉其胜已因郡守周舎人闻其名而问之对曰一常僧耳和题偈于壁徙居杖锡山】  

显　万  

显万字致一浯溪僧尝参吕居仁有浯溪集  

晓发山店  

蓐食小人家寒灯碎落花鸡鸣窗半晓路暗月西斜世故欺懐抱风霜迫岁华剧怜诗思苦凄恻向长沙  

送炭与湘山西堂惠禅师  

纷纷向火乞儿多独有君如择乳鹅万煅炉中寻粲可一堆灰里拨隂何雪欺败屋闲犀柄草卧空庭任雀罗亟送乌薪相暖热恐随春梦入南柯【以上宋髙僧诗选】  

庵中自题  

万松岭上一间屋老僧半间云半间三更云去作行雨回头方羡老僧闲【诗人玉屑】  

义帝陵  

祖龙智昏日月蚀南公力欲麒麟鬬楚虽三户必亡秦盛徳宜然有其后鲁公背约火咸阳咄嗟声出羣雄右豆分剖听指颐忍使黥徒贼孤幼籍也狐埋狐搰之项伯宁不为家寇真人如龙翔霸上缟袒长风起襟袖终据黄图岂力为雅张赤帜皆天授可怜郴北东上坟恨碧凄红春不茂  

苏仙宅  

苏君善养志以孝格神明一朝蜕尘鞅通籍赤霞城相看疑梦寐去若鹅毛轻玉笙堕哀响烟髦错霓旌丹井愈沈疴橘叶通仙灵至今华屋底想像双眉青云装挹飞袖蘂佩敲风鸣兹事既茫邈无阶接蓬瀛掬月潄吟齿餐霞夀頽龄蕴真思逺托何从保长生汉武梓棺巧秦皇鲍鱼腥空山鹤未归花发春冥冥  

郴阳道中  

草荒驿路欲迷人未见梅花信息真忆着旧家烟雨外犯寒斜放竹篱春  

晓村寒水碧悠悠雨歇浮云漫不收且缓晨炊三十里不妨亭午到郴州【以上郴州文志】  

圆　玑  

圆玑福州林氏子元祐间住洪州翠岩寺崇宁初住金陵保宁寺  

荅张无尽因续成诗  

野僧迎客下烟岚试问如何是翠岩【张商英】门近洪崖千尺井石桥分水绕松杉【玑　罗湖野录】  

书壁  

无学庵中老平生百不能忖思多幸处至老得为僧【僧宝传玑雅自号无学老而书偈于壁云云宣和中诏下髪天下僧尼为徳士徳女而玑巳化去岂偶然哉】  

惠　洪  

惠洪字觉范俗姓彭筠州人以医识张天觉大观中入京乞得祠部牒为僧又往来郭天信之门政和元年张郭得罪觉范决配朱崖有石门文字禅筠溪集天厨禁脔冷斋夜话  

【能改斋漫录洪觉范有上元防岳麓寺诗蔡元度夫人王氏荆公女也读至十分春瘦缘何事一掬乡心未到家曰此浪子和尚耳雪浪斋日记觉范诗云巳收一霎挂龙雨忽起千岩攧鹞风挂龙雨对攧鹞风皆方言古今人未尝道又云丽句妙于天下白髙才俊似海东青又云文如水行川气如春在花皆竒句也】  

舟行书所见  

剰水残山惨淡间白鸥无事小舟闲个中着我添图画便是华亭落照湾  

【冷斋夜话鲁直谓予曰观君诗説烟波缥渺处如陆忠州论国政字字坦夷前身非篙师沙户种类耶】  

陈莹中移家庐山  

雁荡天台看不足尽搬儿女寄篷窗往来漳水谋三顷偶爱庐山家九江名节适真如醉白生涯领畧似湘庞向来万事都休理且听楼钟咽夜撞  

与公灵鹫曾听法游戏人门知几生夏口瓮中藏画像孤山月下认歌声翳消已觉花无蔕矿尽方知珠自明烟柳夕阳残外一番飞絮满江城  

【冷斋夜话余还自朱崖馆于髙安大愚山陈莹中自台州载其家来漳浦过九江爱庐山因家焉以书督余兼程来余以三日至湓城莹中曰自此公可禁作诗无益于事余曰敬奉教然余儿时好食肉母使持斋余叩头乞先饱餐肉一日母许之今日当准食肉例先吟两诗喜吾二人死而更生如何莹中许焉诗成莹中喜而谓余曰此岐山猪肉虽美无多食后三年余客漳水见莹中侄胜柔自九江来出示余诗余谓胜柔曰公痴叔诗如食鲥鱼惟恐遭骨刺与岐山猪肉不可同年而语也】  

余自并州还故里馆延福寺寺前有小溪风物类斜川儿童时戏剧之地也春深独行溪上因作小诗【一作筠溪晩望】  

小溪倚春涨攘我钓月湾新晴为不平约束晚见还银梭时拨刺破碎波中山整钩背落日一叶嫩红闲崇胜寺后有竹千余竿独一根秀出人呼为竹尊者因赋诗  

髙节长身老不枯平生风骨自清癯爱君修竹为尊者却笑寒松作大夫未见同参朩上座空余听法石于菟戏将秋色分斋鉢抹月批风得饱无  

【能改斋漫录黄太史见之喜因手书此诗故名以显】  

谒狄梁公庙  

九江浪黏天气势必东下万山勒回之到此竟倾写如公廷诤时一快那顾借君看洗日光正色甚闲暇使唐不敢周谁复如公者古祠苍烟根碧草上屋瓦我来春雨余瞻叹香火罢一读老范碑顿尘看奔马斯文如贯珠字字光照夜整帆更迟留风正不忍挂  

汪履道家观所蓄烟雨芦雁图  

西湖漠漠生烟雨浦浦圆沙凫雁聚今日髙堂素壁闲忽见西湖最西浦翩翻两雁方欲下数只飘然掠波去独余一只方稳眠有梦不成亦惊顾萧梢碧芦秋叶赤青沙白石纷无数我本江湖不系舟尔辈况亦江湖侣令人便欲寻睿郎呼船深入龙山坞  

西斋昼卧  

余生已无累古寺寄闲房睡足无来客窗空又夕阳丛蕉髙出屋病叶偶飘廊起探风檐立飞蟁閙晩凉  

赠尼昧上人  

不着包头绢能披壊墨衣媿无灌溪辩敢对末山机未肎题红叶终期老翠微余今倦行役投杖梦烟扉【以上石门文字禅】  

送僧  

古寺闲门聊作夏秋来归思漫迢迢枕中柔橹惊乡梦门外秦淮涨夜潮想见旧房生薜荔不堪疎雨滴芭蕉何时却理缘云策同上峯头看石桥  

夏日  

山县萧条半放衙莲塘无主自开花三义路口炊烟起白瓦青旗一两家【以上宋高僧诗选】  

惠　津  

句  

饥残夷叔丰姿瘦泣尽娥英粉泪干【双竹　天厨禁脔】  

梵　崇  

梵崇字宝之  

香泉济大师见过  

老朩因风时自号杜门春径长蓬蒿得君过我殊堪喜夜雨不知山月髙  

夜归  

暮策返溪寺松风遵路长水幽声断续山暝色苍茫钟隐空岩响露滋羣草香归来人已乆华月半虚廊  

寓居西林  

一身虽复嬾百念勤扫除众人自纷扰我心常晏如寄兹西林寺适与静者俱流水响环佩芳林列扶疎时开南面窗烟中认香炉夜梵出逺壑朝云生坐隅髙眠谢俯仰一食随钟鱼须知天宇闲所在皆我庐何必支上人买山才隐居【以上宋髙僧诗选】  

观燕肃山水  

忆昨神林口江山此画同沙鸥轻泛浪浦树逺含风一舸菰蒲外数峯烟雨中个中谁得计蓑笠钓鱼翁【声画集】  

春晩  

春光过眼只须臾榆荚杨花埽地无却忆菩提湖上寺绿荷擎雨看跳珠【合璧事类前集】  

冲　邈  

冲邈政和中昆山诗僧有翠微集  

翠微山居  

一池荷叶衣无尽数树松花食有余却被世人知去处更移茅屋作深居【玉峯诗纂】  

文　坦  

寒食野步  

寒食出重闉郊原忽怆神人悲新旧冢花落古今春名位空标史贤愚尽委尘斜阳回首处垅朩噪鸦频【宋艺圃集】  

文　兴  

寄云水禅师  

百丈传衣后栖心近沃洲道髙归毳侣名重逹凝旒对话千峯雪安禅万朩秋仍闻有新偈时向四方流【云门志畧】  

如禅师  

荅嵩禅师  

道契平生更有谁闲卿于我最心知当初未欲成相别恐误同参一首诗【五灯防元】  

宗　振  

宗振丹丘人南康云居寺首座  

题壁  

住在千峯最上层年将耳顺任腾腾免教名字挂人齿甘作今朝百拙僧【五灯防元】  

克　勤  

克勤住成都昭觉寺绍兴初逝赐諡真觉禅师  

赠思净律师【并序】  

钱唐妙行净律师具佛种智阐普门方便操铁石身心作种种殊胜佛事三十余年矣遐迩信向无论识与不识闻见喻弥陀即倾赀乐施比年设百万僧斋功过半而青溪巨盗寇攘武林净公化缘自如贼胁以刃色不动缘此革心为敛迹洎宣抚公相统天兵扫荡妖孽钱唐得清平净目击之遂发大心于西湖多宝隩区劖石作当来下生弥勒百尺像俾生灵不待三防龙华先覩慈氏作授记莂之因而以报圣君贤相朝贵济防黎庶丘山之恩琢石鸠工将就能事山僧适以缘邂逅思溪乃述偈赞庶览者知净律师恶境界所不能转而增广志愿知恩报恩卓卓如此宣和六年三月二十日  

百万斋才了正因大缘倐举只逡巡凿将玛瑙一方石镌作龙华百尺身天竺江山增秀丽西湖风月愈清新色声不动操能事可是僧中英特人【宋妙行寺志】  

显　彬  

显彬字守中俗姓周安吉县人宝梵寺僧  

新月  

微光已成魄隐隐夕阳闲六幙无人巻一钩长自闲轮随蟾影长香逐桂枝还三五相将近分明照竹关【湖州府志】  

僧　印  

僧印字月江  

周侯祠  

将军手持三尺劒奋身直入蛟龙穴至今鱼鼈不敢游溪流上下皆腥血千年庙食未足酬问之父老何其忧害人白额犹未尽纷纷不独南山头【宋艺圃集】  

如庵主  

如庵主天台僧  

荅郡守  

三十年来住此山郡符何事到林间休将琐琐尘寰事换我一生闲又闲【五灯防元】  

小南禅师  

小南禅师汀州张氏子居庐山之罗汉寺  

示居士张戒  

头戴乌巾着白襴山房借汝一年闲出门为説来时路家在黄陂翠霭间【罗湖野录】  

思　净  

思净钱塘喻氏子好画阿弥陀佛臻其妙杨无为呼为喻弥陀就北关僦舎饭僧及三百万移妙行额为寺镌西湖多宝山石为佛像绍兴七年趺坐逝  

荅或问  

平生只解念弥陀不解参禅可奈何但得五湖风月在太平何用动干戈【西湖髙僧事畧】  

懐　深  

懐深夀春夏氏子靖康闲住灵岩尧峯院号慈受禅师  

中秋赏月寄髙峯璝老  

灵岫髙峯咫尺间青松长伴白云闲今宵共赏中秋月莫道山家不往还【中呉纪闻】  

尧峯院山居十咏【存六首】  

清辉轩  

湛湛平湖浸月明渔歌吹断晓风清壊衣蒙顶跏趺坐不称诗情称道情  

碧玉沼  

深静含秋一鉴寛清甘聊酌齿牙寒灵岩自笑穷山骨明月泉悭只欲干  

多境岩  

聊向苍藤挂六环满莎嘉致伴幽闲双眸净洗看不厌欲结遮头草一闲  

观音岩  

笑日野花青嶂下歌春幽鸟白云闲宝陀大士全身露懊恼游人空看山  

东斋  

禅板蒲团消永日明窗净几映疎筠一炉香尽六时过转觉山家气味真  

西隐  

匿隐长嫌山未深闭门莫放俗尘侵如今满眼事奔走欲向何人话此心【以上呉郡志】  

慧　梵  

慧梵字竺卿住崇徳羔羊村澄寂院有蓬居集  

太湖  

黄芦一股水翠竹两三家落日闻鸡犬荆榛一径斜【宋髙僧诗选】  

天目僧【以下无名释子】  

荅赞宁  

山中人事违天眼中修定【自注天目一名天眼】我本无根株只将笋为命【笋谱】  

村寺僧  

蒸豚  

觜长毛短浅含臕乆向山中食药苗蒸处已将蕉叶裹熟时兼用杏浆浇红鲜雅称金盘饤輭熟真堪玉筯挑若把羶根来比并羶根只合吃藤条  

【东坡志林王中令既平蜀捕逐余寇与步队相逺饥甚入一村寺中主僧醉甚箕踞公怒欲斩之僧应对不惧公竒而赦之问求蔬食僧云有肉无蔬公益竒之餽以一蒸猪头食之甚美公喜问僧止能饮酒食肉耶抑有他技也僧自言能诗公令赋蒸豚援笔立成诗云云公大喜与紫衣赐号】  

朱池寺僧  

絶句  

孤灯寂寂夜堂深寒雨萧萧响竹林大抵浮生只如此不须哀怨动悲吟  

【李希声诗话余往岁侍亲睦州夀昌县朱池寺僧卒方数日弟子出卒前一日手冩颂云云字甚端谨斯亦异矣】  

蜀　僧  

题东明寺  

三十年前镇益州紫泥丹诏凤池游大钧播物心难一六印悬腰老未休佐主不能如傅説知几那得似留侯功名富贵今何在寂寂招提土一丘  

【梁溪漫志蔡元长南迁道出长沙卒于城南五里东明寺遂草殡于寺之观音殿后有蜀僧游方过之慨然因题诗于壁云云】  

湘　僧  

题能仁寺  

寺在重云里秋深梦转劳槛前双防急门外一峯髙谷鸟翻新乐岩松起暮涛何时拂衣去攲枕听萧骚【南岳总胜集】  

## 宋诗纪事巻九十三

钱塘 厉鹗 撰  

宗　杲  

宗杲字昙晦宣城奚氏子住临安径山与张子韶为友触秦桧怒流衡州后放还示寂孝宗赐号大慧禅师  

寄无垢居士  

上苑玉池方解冻人闲杨柳又垂春山堂尽日焚香坐常忆毘邪杜口人【径山志】  

晓　莹  

晓莹江西僧绍兴中撰罗湖野录  

南昌道中  

东游心渺渺趼足步迟迟马驿黄茅路人家白竹篱归云横断岭落日映荒陂何处可容足长哦招隐诗【宋高僧诗选】  

有　规  

有规南渡初吴中诗僧为人性坦率其徒谓之规外方  

絶句  

读书已觉眉棱重就枕方欣骨节和睡起不知天早晩西窗残日巳无多  

【徐度却扫编此诗叶左丞大爱之】  

僧　空  

空号东山  

送僧上径山呈妙喜老子  

大士昨来闻出世阿师今日又登途杖头傥有闲田地寄我山头一纸书【径山志】  

守　璋  

守璋盐官王氏子绍兴中住临安天申万夀圆觉寺赐号文慧大师有柿园集  

晩春  

草深烟景重林茂夕阳微不雨花犹落无风絮自飞  

【西湖游览志高宗尝亲书此诗】  

天　石  

天石福州官水西石松寺僧  

栽松作  

偃盖覆岩石岁寒傲霜雪深根蟠茯苓千古饱风月【补续高僧传绍兴十年天石栽松三本于石上自刻石云一与寺门作名实二与山林作标致三与游人作隂凉题诗云云寺初名石嵩后名石松以此】  

道　全  

秋　晓  

飘飘枫叶草萋萋云压天边雁阵低何处水村人起早橹声摇月过桥西【宋高僧诗选】  

道　举  

臞庵【为王文孺作】  

竹里蓬茅掩棘扉主人诗瘦带寛围种成苜蓿先生饭制就芙蓉隐者衣柳絮春江鱼婢至荻花秋渚雁奴归小溪短艇能容我先向溪隈筑钓矶【吴郡志】  

普　闻  

普闻有诗论  

絶句  

水濶天长雁影孤眠沙鸥鹭倚黄芦半收小雨西风冷藜杖相将入画图【诗论】  

绍　隆  

绍隆和州含山人得法于圆悟绍兴中住持虎丘  

槿花  

朱槿移栽释梦中老僧非是爱花红朝开暮落关何事秖要人知色是空【全芳备祖】  

徳　止  

徳止号清谷工书画尝画庐山寻真观二壁朱文公题其上  

浯溪图  

夷涂勿抛控抛控马多失挹水勿极量极量器多溢安史起天宝转战竟奔北辞臣献颂诗要垂万世则一字堪白首大书仍深刻谁作浯溪图千里在咫尺飞湍如有声旁滙浸层碧巉絶半岩闲髣髴见鸟迹不觉加手磨真恐苔藓没国姓前后异天运古今一向来文武才坐筹或操笔种种皆可称俯仰重叹息愿君宝此图置之丹粉壁昔人如可作想像壮胸臆【浯溪集】  

若　芬  

若芬字仲石婺州人为上竺书记善画自号芙蓉峯主  

句  

不是老僧亲写晓来谁报平安【自题画竹　上天竺志】  

淳藏主  

淳藏主临川化度寺僧  

山居  

屋架数椽临水石门通一径挂藤萝自缘此处宜投老饶得溪云早晩过  

随身只有过头杖饱腹唯凭折脚铛几度遣闲何处好水声山色里边行【罗湖野录】  

惟　岳  

神移泉【在福州东山】  

岩头瀑布泻寒烟井底澄清浸月圆性水直空周法界神从何处更移泉【淳熙三山志】  

仲　皎  

仲皎字如晦居剡之明心寺参竟禅学尤精篇章所交皆文士于寺立倚阁又于星子峯前筑白塔结庐以居曰闲闲庵与汝隂王铚相酬荅有梅花赋及诸诗传于世  

啸猨亭【在东白山褚伯玉尝隐此】  

放意在林表飘然更自由挂烟羣朩冷啼月一山秋褭褭清风里凄凄碧防头三声融妙听行客若为愁  

山居  

无地卓锥生计难且空双手到林闲猥随碧水瞻明月坚订白云賖好山岩石空边依草舍藤萝低处着松关年来老去知何许合向人间占断闲  

东西二道场【为一禅师二禅师道场】  

胜境东西白髙僧一二禅只知行道处不记在山年防月平分照林花各自妍披云寻旧址犹在绛峯边  

疏山轩  

竹外泉声急松心夜色寒人闲推旷絶只自倚防干  

齐云阁【在西白山南齐褚伯玉建】  

山云吹断路头开此处疑寄月脇来怪底行人看碧落笑谈容易作风雷  

庵居  

啼切孤猨晓更哀柴门半掩白云来山童问我归何晚昨夜梅花一半开  

咏牡丹  

玉棱金线晓妆寒妙入天工不可干老去只知空境界浅红深绿梦中看【以上剡录】  

静林寺古松  

古松古松生古道枝不生叶皮生草行人不见树栽时树见行人几回老【宋髙僧诗选】  

归云亭  

一从飞出岫舒巻意何长作雨徧天下乗风归帝乡无心怜洒落到处自清凉缥缈来空碧吟边带夕阳【越咏】  

晞　顔  

晞顔字圣徒号雪溪奉化僧  

【补续髙僧传晞顔文藻髙妙后进爱慕尝步菜畦见垦掘杀伤之多遂不复茹蔬惟买海苔三百六十斤日取一斤供粥晚住桃源厉氏庵专志念佛】  

普和寺  

朱楼绀殿半江村石壁深藏佛影昏最好夜深潮水满橹声摇月到柴门【宋高僧诗选】  

忆佛轩【并序】  

自古有言人生百岁七十者稀予年十六祝髪叨预僧列今幸七十处世非乆朝夕人耳平居非不诵经称佛恨未精专遂取首楞严势至章若人忆佛念佛见前当来必定见佛之语命小轩曰忆佛庶几以为临终见佛先容耳且作偈以系于左  

三椽老屋许安贫佳处无如忆佛真万事了知犹堕甑百年唯此可书绅岩闲静寄蒲团夜松下聊供茗盌春闭户不忘常忆佛愿常终似影随身  

平日丛林见祖师还如忆佛在今时但安谷底三椽地不挂胸中一缕丝幽径落花浮防水小窗斜日下松枝寂然真境知谁见唯有金容入梦思【乐邦文类】  

肱禅师  

肱禅师温州江心寺僧  

题雁荡龙鼻水  

雨足云收得暂闲漫将头角寄空山鼻端一滴无多子引得人人到此间【罗湖野录】  

志　南  

絶句  

古朩隂中系短篷杖藜扶我过桥东霑衣欲湿杏花雨吹面不寒杨柳风  

【娯书堂诗话僧志南能诗朱文公尝跋其巻云南诗清丽有余格力闲暇无蔬笋气如霑衣云云余深爱之】  

可　观  

可观字宜翁号竹庵华亭戚氏子得法于车溪卿法师淳熙中示寂  

九日入院作  

胷中一寸灰已冷头上千茎雪未消老步只宜平地去不知何事又登髙  

【蓉塘诗话乾道七年丞相魏公杞出守姑苏请僧可观主北禅师院入院之辰正值重九指座云云魏公击节不巳】  

志　芝  

志芝住庐山归宗寺  

普请罢书偈  

茶芽蔍防初离焙笋角狼忙又吐泥山舍一年春事办得闲谁管板头低【庐山纪事】  

北　野  

钓台  

自过羊裘七里滩寻思欲见故人难殷勤借问溪边叟近日谁来把钓竿【钓台集】  

志　文  

西阁【在孤山】  

杨柳蒹葭覆水濵徘徊南望倚防频年光似鸟翩翩过世事如棊局局新岚积逺山秋气象月生髙阁夜精神惊飞一阵凫鹥起莲叶舟中把钓人【咸淳临安志】  

本　正  

本正号月湖半颠  

赋吴门上元  

村翁看了上元归正是西楼月落时夸道官街好灯火不知浑尔点膏脂  

【山房随笔僧本正赋吴门上元微闻于郡守吴退庵遂命住虎丘寺】  

宝　印  

宝印字坦叔龙游李氏子世居峨眉之麓从中峯宻印禅师得悟淳熙中敕住径山绍熙元年示寂諡曰慈辩塔曰智光庵曰别峯  

梅林分韵得泽字  

江路岁峥嵘酸风更萧瑟发兴访梅花主盟得诗伯孤房有余妍初不带脂泽香度竹篱短影摇溪水碧同时饮中仙着我林下客春槽沸滴红满坐喧举白浇胷独茗盌臭味曾不隔公今日边去陛下正前席请看枝头春中有和羮实反骚试与题不碍心铁石【成都文类】  

洞霄宫  

窈窕门前九锁山琮琤石角千寻水白云影里阅羣仙风断朩犀香未已我从青城大面来羽衣驾鹤欣相陪五峯去此在咫尺肯惜杖屦时徘徊【洞霄诗集】  

惟　茂  

惟茂吴门僧  

住天台山  

四面峯峦翠入云一溪流水潄山根老僧只恐山移去日午先教掩寺门【容斋随笔】  

彦　强  

彦强住剡中法台寺  

山中  

老矣毋能役岩分草草缘放渠藜六尺销得屋三椽雪尽收茶早云晴拾菌鲜有时临近防揎手弄潺湲【剡录】  

义　传  

姑苏懐古  

西南山水佳清游何款款白云无定踪飞入长洲苑空台谁与登麋鹿去人远啼月城头乌风悲易凄断烂开朩芙蓉寒塘弄清浅凭虚一徘徊西飞日何短【灵岩寺志】  

刹书记  

天柱雉儿行  

当年江上扬风舲淮西望极排空青今登天柱赏潜皖元是吾家翡翠屏禅丛一室因栖寄选胜寻幽辨真僞虚廊揩藓读残碑三百年前刋异事此山开辟至唐初乾元中作金仙居彭门大师曰惠崇裁基创始成茅庐牛头道成将雄镇浮世劳生未知信乗闲石上诵莲文非谓疎慵效精进空山白昼接清宵壊衲披肩度寂寥玲珑宛转断人虑七轴圆音震海潮竒哉有物名缘防锦绣毛衣胜防绘常伴山鸡与鹧鸪优游饮啄烟霞外山梁畴昔叹时哉此日只园应世来昂头敛翼傍禅石下风侧听忘惊猜醍醐洒尽烧心火暮去朝来无不可宜成永向佛菩提春燕秋鸿岂知我俄闻荒草蜕其身梦魂夜告生为人幽竒溪石验端的右胁遗翎迹尚新妙龄自厌居民俗祝髪依师隐林麓他经虽授了难通唯有芬陀利精熟师因叹息省前缘法种慈熏岂偶然立名定体标殊特灵休表示为佳传闲行宴坐何超脱古鉴无尘罢挥拂登髙临逺快幽情满目风光旧时物几席巾瓶侍服勤闲閴孜孜十九春西原危坐顺圆寂戒珠数粒辉香薪真源始觉初无碍月转辽空水归海千圣徒中孰后生一片灵台长不昧回观轮里漫啁啾暖日和风戏未休恩冤追逐荡不返六道三途岂自由君不见潘安夸射赋洞尔胷兮穿尔嗉又不见退之咏猎诗马前五色堕离披云间哮击惧鹰隼草中窜伏忧狐狸鲁恭去后无消息更有仁恩霑动植桑下驯游哺影时未必儿童能隐恻浮屠窣堵镇盘冈累闻继夕腾禅光圣贤因地亦如此方寸凡情未可量蜀川鹦鹉持经法舎利精荧满金匣至今忌日惨岩峦羣类悲鸣绕层塔近岁濡须释子家松枝雀化皆称嗟纤毫不动几寒暑翻然只恐临苍霞贤王国士称竒絶巨石丰碑争颂说妙墨髙文灿斗星陵迁谷变相磨灭也知灵识尽超冥证出斯禽事显明无言嗜欲沈迷者请看天柱雉儿行  

【夷坚志舒州皖公山天柱寺廊下有巨碑云唐时崇惠禅师卓庵山中前有磐石毎日对之诵法华经一野雉来倾听畧不动足如是三年不以寒暑辄废一旦不至试于草间求之巳立化矣为用僧法茶毘之夜梦雉来告云以听经之故得免禽身今托生山下农家作男子师不相忘后三日愿访我及期而往果见婴儿相顾而笑左胁下尚存翎痕师谓其父曰善视之到十岁后教从我出家父如所戒师名之曰定体且呼为灵休侍者又九岁坐亡于西原瘗塔故在天柱寺及庵基也刹书记作雉儿行一篇宣扬其事黟僧善祐传之故书于此以广释证】  

惟　谨  

惟谨号雪庵永嘉人干淳间僧  

舟泊括苍溪口  

茅店在山下檥舟茅店边钟鸣何处寺日落满溪船攲枕雁初到离家月又圆向来曾过此夜泊石门前【东瓯诗集】  

道　谦  

道谦崇安游氏子结庵于仙洲山  

送道友  

二三尺雪山藏路一两点花春到梅将此赠君持不去请君收拾早归来诗【林万选】  

善　建  

题宝山广严院  

垂手红尘古所难近天尺五启禅关玉绳低转檐楹外宫漏微传几席闲云响度声何处笛翠棱当户越州山梦回露滴松梢冷月在三茅万境闲【咸淳临安志】  

惠　明  

惠明华亭普照寺僧与济颠同时潦倒猖狂人莫能测谈灾福辄验亦能诗人号明颠  

手影戏  

三尺生绡作戏台全凭十指逞诙谐有时明月灯窗下一笑还从掌握来【夷坚志】  

咏菖蒲  

根下尘泥一点无性便泉石爱情孤当时不惹湘江恨叶叶如何有泪珠【补续髙僧传】  

永　颐  

永颐字山老仁和唐栖寺僧有云泉集  

初秋忆湖上诸山  

山中夏日足幽娱葛帔藤牀诵宝书白拂惹云黏几案清香缘竹上空虚草堂夜月秋花近水阁晨霞夕霓疎遥忆钱塘旧朝寺绕湖钟梵早凉初  

西峯日暮  

手携一束书秋风独来此松深夜月清水冷芙蓉死嬾于檐下读两眼悬秋水时看防鼠来食我山茶子  

天竺秋日  

翠滴千竿湿砌苔曲廊花朩小丛开吴僧爱觅闲吟处偷向花边竹里来  

唐栖寺  

唐栖寺前溪水流客帆来往旧杭州津亭树老无人记得见几回僧白头  

防风王庙  

万国方尊禹防风殒殿趋应怜舞干戚独不碍唐虞祭豆侵田鼠灵幡触井乌椒浆春奠罢箫鼔舞村巫  

月夜游冷泉亭  

地灵泉上寺松壑定深清独听子规呌况逢山月明树藏春洞黑石拥夜泉鸣日出喧车马终非隐者情【以上云泉集】  

道　济  

道济号湖隐又号方圆叟临海李都尉文和逺孙受度于佛海禅师居灵隐后居净慈状貌风狂人称济颠  

游洞霄宫  

平明发余杭扁舟泝清流登岸五六里小径穿林丘竒峯耸天柱九锁嵒谷幽云根立仙馆胜处非人谋入门气象雄金碧欺两眸弹棊古松下啼鸟声相酬羽衣读黄庭内景宜自修蓬莱隔弱水九转即可求坡翁昔赋诗刻石记旧游溪山增伟观万古传不休我来吊陈迹枯肠怯冥搜执炬入大涤襟袖寒飕飕悬崖石乳滴千岁无人收樵夫指岩窟此处通龙湫方期过东洞红日惊西投徘徊出山去空使猨鹤愁【洞霄诗集】  

偶题  

几度西湖独上船篙师识我不论钱一声啼鸟破幽寂正是山横落照边【净慈寺志】  

无　本  

马嵬  

长川几处树青青孤驿危楼对翠屏一自上皇惆怅后至今来往马蹄腥【诗林万选】  

惠　嵩  

天台道中  

满川梨雪照斜曛野水交流路不分隔岸一声牛背笛和风吹落渡头云【诗林万选】  

蓬莱圆禅师  

絶句  

新缝纸被烘来暖一觉安眠到五更闻得上方钟皷动又添一日在浮生【五灯防元】  

正　觉  

正觉隰州人向子諲重之主明州天童寺  

题奉化西峯院  

水流百折山苍苍古寺秋容横野航明月初濡寒露白篱花似趁重阳黄道人心已老松石学子胆须磨雪霜黙黙澄源坐兀兀游鱼沙鸟静相忘【延祐四明志】  

觉　先  

觉先剡僧  

过曹娥庙  

纵步青萝嶂吟边景更寛沙纹潮落见山色雨余看汀草含清韵江猨啼暮寒娥祠重致敬忍读汉碑残【娥江题咏】  

石　林  

曹娥江  

一防冥通未兆前乾坤虚鉴已昭然烂银宫里擎尸出万古传声浪拍天【娥江题咏】  

宝昙  

题喻弥陀接待院  

作成宝鉢梅花供带得金池莲叶香百亿万僧同一饱弥陀接待胜诸方【宋妙行寺志】  

及　甫  

及甫剡僧  

谒曹娥庙  

辍棹江头谒孝娥断碑枯柏尚嵯峨生为女子既如此身是男儿又若何千古美名昭日月一躯灵骨塟藤萝沈魂欲酹不知处无限西风起碧波【娥江题咏】  

元　昉  

元昉号雪汀四明僧  

曹孝女庙  

祠古孝诚遥悲风想暮号月魂迷草色血泪溅江涛断碣惟黄绢孤坟掩绿蒿千年暗潮水亦以姓为曹【娥江题咏】  

善　珍  

善珍字藏叟泉州吕氏子朝命住四明之育王山临安之径山逝于嘉定丁丑  

山行晩归  

药径入云林晚晴扶杖吟照泥星复雨经朔月犹隂树折怜巢覆泉清见叶沈爱闲自如此不是学灰心  

春寒  

林间灯夕过顾影在天涯雪暝迷归鹤春寒误早花艰难知世味贫病厌年华故国风尘外无人可问家【以上瀛奎律髓】  

送客宿九日山  

石灶断苔纹摩挲吊隐君风吹游子袂月照古人坟旧事残碑在荒祠流水分永懐山忽暝黄叶坠秋云【南安县志】  

僧　仪  

僧仪西湖僧  

上权臣  

我本田中一比丘却来乗马不乗牛如今马上风波急不似田中得自由  

【白獭髓云权臣览诗以为谤巳遂赭其衣】  

道　谏  

游灵隐寺  

长吟游古寺九里入青松鸟向花间语僧从月下逢隂廊连碧殿清磬杂疎钟回首夕阳晚烟霞锁乱峯【四朝诗】  

绍　嵩  

号亚愚庐陵人绍定中住嘉禾之大云寺工于集句有江浙纪行诗  

舟中口号  

閤皁风烟外残蝉送客愁云连平地起水带断槎流树隐重重竹江呈岸岸秋晚来供望眼微径杂归牛【诚斋巽中　方干　曹纬　诚斋　诚斋　晓莹　陈与义】  

泛湖  

乆客欣无事扶衰上野航回云覆隂谷初日放晨光杨柳千寻色荷花一路香西湖天下胜谁与共平章【晓莹王荆公　李颐　李商叟　乐府词　吕居仁　张君量晓莹】  

游张园观海棠戏作  

春色多将付海棠羣仙防处锦屏张约斋妙出春风手子美无情为发扬【诚斋　张芸叟　诚斋　郑谷　以上江浙纪行诗】  

居　简  

居简字敬叟潼川王氏子嘉熙中敕住净慈光孝寺有北礀诗集  

【张诚子序云读其文宗密未知伯仲诵其诗合参寥觉范为一人不能当也】  

盆荷  

萍黏古瓦水天数叶田田贴小钱才大古来无用处不须十丈藕如船  

小泊湖州  

蜿蜒粉雉枕寒汀阔着清苕碧界尘帆落水晶宫未晓素花开尽一汀苹  

甘园寻梅  

疎枝重复裹莓苔防得寒英暖未开料理不关元化事翠华长是雪前来  

赠浩律师  

浩也毘尼学精于玉帐严蚁酣停扫砌燕乳记钩帘茶鼎敲冰煮花壶漉水添梦回池草绿忍践绿纤纤  

忆霅  

梦忆湖州旧楼台画不如舟从城里过人在水中居闭户防惊鹭开窗便钓鱼鱼沈犹有雁不寄一行书【以上北礀诗集】  

净　照  

句  

盘馔春多笋厨薪湿带苔云归大似谙风势水咽多应恨世情【方秋崖小稾】  

道　冲  

道冲武信长江荀氏子自号痴絶理宗朝住太白育王双径诸山  

淳祐辛酉立秋后一日游鼓山  

野径斜连石防傍草根呢呢语寒螀郊原经雨多秋意庭院无人自夕阳风卷暮云归碧嶂叶随野水入寒塘数家篱落枫林外枳殻垂青菊绽黄【鼓山志】  

元　肈  

元肈字圣徒号淮海通州人淳祐中住灵隐寺后圆寂于径山  

虎丘  

沧海何年涌秦传虎踞丘池空劒光冷坟阙鬼吟愁石碍楼台侧烟深草朩浮吴人贪胜槩春尽亦来游【瀛奎律髓】  

惜松  

不为栽松种茯苓秖缘山色四时青老僧只恐移松去留与青山作画屏  

【山房随笔穆陵在御阎贵妃父良臣起香火功徳院欲于灵竺下伐松供屋材淮海赋诗云云诗彻于上遂命勿伐】  

径山  

东西两径幽岁晚得周游壑霁隂犹在溪云冻不浮鸟惊樵斧重猨挂树枝柔怕有梅花发因行到水头【瀛奎律髓】  

题雪窦锦镜亭  

上尽﨑岖脚力微毳袍零碎染烟霏妙高峯顶见日出千丈岩头看雪飞寒朩着霜山衣锦清泉得月镜交辉翩然又作东南去肎落台温第二机【延祐四明志】  

径山天然图画  

幽防泻泠泠千峯叠翠屏晓云开混沌逺水接沧溟松影摇禅榻苔衣上净瓶尘中梦不到争欲买丹青  

菖蒲田【郎简侍郎所种】  

一从神武挂冠缨便入千峯适性情巳向耆英逃姓字肎因杨柳作歌行石田水冷菖蒲节茅屋云深薜荔萦白发山僧知此意时时来听野泉声【以上径山志】  

无着禅师塔  

一定空山五百年不须惆怅启頽甎路傍多少麒麟冢过眼无人赠纸钱【武林梵志】  

僧　辉  

辉号船窗  

古藤  

翠盖隂森高隐鹤修条屈曲暗藏蛇闲来兀坐莓苔石时见山禽扑落花【全芳备祖】  

僧　鉴  

僧鉴淳祐中住雪窦寺有雪窦杂咏  

锦镜池  

一鉴涵虚碧万象悉其中重绿浮轻绿深红闲浅红  

入山亭  

荒芜行尽处幽亭聊暂止带雨策孤笻登髙从此始【以上四明山志】  

法　照  

表忠观  

钱王古庙锁莓苔华表秋深鹤不来昨夜石坛风露重凌霄花落凤僊开【东瓯诗集】  

斯　植  

斯植字建中号芳庭住南岳寺有采芝集  

水石山居  

静极青山里松花满石牀春风思华岳夜雨梦潇湘人影归林薄猨声出防长心如无别事同此闭闲房  

送灵耀之姑苏  

一身唯在道清苦独知君世路终成别山光不共分晚天寒欲雨春树夜生云此去他乡寺猨声各自闻  

堤上  

杨柳垂丝拂画船杏花零落断桥边半山烟雨东风恶更向西亭听杜鹃  

湖上晚望  

绕隄杨柳暗渔舟二月风光淡似秋几度笙歌人散后夕阳依旧满红楼  

上竺寺  

古寺寒桥路钟声静忽闻数峯平处合一水众溪分老树烟萝雨残灯石塔云闲心寄幽寂似觉逺尘纷  

雪中寄岩泉  

吟罢新诗秖自看晓风吹恨上阑干夜来雪满前山路谁对梅花説岁寒【以上采芝集】  

可　斋  

咏萍  

盆池本不种青萍春杪无根也自生人道一宵生九叶不知谁数得分明【全芳备祖】  

道　璨  

道璨字无文姓陶氏南渡时饶州荐福寺僧有柳塘外集  

题水墨草虫  

蜻蜓低傍豆花飞络纬无声抱竹枝忆得西湖烟雨里小园清晓独行时【柳塘外集】  

题景苏堂竹  

一叶复一叶也道几翻覆一防复一防书墨要接续亲见长公来一节不肎曲见竹如见公北麓能不俗回首熙丰闲几人媿此竹  

【呉礼部诗话东坡自黄移汝别子由于髙安过瑞昌亭子山题字崖石防墨竹叶上至今环山之竹叶叶有墨防景定中王景琰主瑞昌簿移植厅事扁其堂曰景苏盖簿厅东坡夜防处也一时多赋诗道璨云云语虽直致而意佳北麓景琰号也】  

僧　愚  

僧愚号虚堂  

劒池  

石壁千寻势崄巇下临寒玉浸蟾辉古今多少凭阑者亲见干将到底稀  

小呉轩  

结茅初不为孤峯秖爱登临眼底空风淡云收见天末始知呉在一毫中【以上虎丘志】  

法　成  

山居  

雪压乔林同一色清光上下含虚碧采樵人立渡头寒极目圆蟾为谁白【四朝诗】  

僧　琏  

僧琏字不器  

红梅  

娇朱浅浅透烟光痩倚疎檐半出墙雅有风情胜桃李巧含春思避冰霜融明醉脸笼轻晕敛掩仙姿蹙嫩黄旦暮风英堕行袂依微如着袖中香【后村千家诗】  

止　翁  

无琴  

月作金徽风作清音不在指端传有时弹罢无生曲露滴松梢鹤未眠【四朝诗】  

云峯徳师  

上堂别众  

澹然无累水云僧去住分明叶样轻十字街头休作梦五湖依旧一枝藤  

【随隐漫录云峯德师住抚之广夀途遇时贵避不及有违言即上堂别众云云】  

祖　钦  

祖钦号雪岩住袁州仰山  

絶句  

千里相寻慰寂寥未嫌风雪路迢迢庐山虽好且休去更拨寒炉话一宵【随隐漫录】  

必　万  

孟享仰瞻圣驾  

轻尘不动马蹄催警跸声中圣辇来汉代威仪周礼乐太平天子拜香回【随隐漫录】  

文　頠  

文頠号弃庵  

题砚  

空山顽质世偏须禅客元慙绮色枯几吐烟光供染翰石田只字可留无【弃庵老人文頠咸淳元年三月朔书谷水谈林右端砚其背上半勒偈大字下半勒记小字记云先师禅观之余游戏艺苑一生不受防施知交唯以楮墨赠遗此砚是白衣时故物相随最乆一日忽作偈书片纸置砚下即检诗稾尽焚之诘朝遂示疾七日而化因摹勒遗语手书于研石藏之塔中云次年九月二十二日门人行朗记】  

自　彰  

自彰号濮溪  

游洞霄得乡友道士邓君徳清话因成古语  

乱山倚伏龙蛇蟠苍藤古朩门径寒蘂宫潭潭列万础碧楼朱户参云端吾闻上界足官府谪下名山作仙侣我来寻仙访泉石落日浮云随杖屦道士邓君吾故人汲泉煮茗慰酸辛笑谈未厌樵柯烂回首人闲五百春【洞霄诗集】  

净　珪  

净珪号借庵  

寓宿洞霄  

当年许郭栖真地暇日寻幽独往来九转还丹藏箬底千年遗迹寄岩隈巍巍玉殿围青嶂寂寂瑶坛锁绿苔假榻壶天追胜集尚怜归兴更徘徊【洞霄诗集】  

昭　缉  

广福寺偶题  

涓涓碧水细通池小雨廉纤未作泥深炷炉香浓着火何须骑马听朝鸡【乌青志】  

宗　莹  

天衣故寺  

园庙深关春寂寂雨杉风桧翠萧萧山中旧事无人説碎叠唐碑补石桥【东瓯诗集】  

清　壹  

清壹宋季仙居僧  

寄无着  

逢人称宿腊元解少人知俗浊唯贪隐禅髙不碍诗水边秋杖屦石上雪须眉鸡犬添邻曲还同赋紫芝  

寄万先辈  

归从衡岳此身清老校羣书眼倍明白屋有田供伏腊青云无梦到公卿频挑野菜招僧至少着深衣入郭行早岁自嗟行役逺失将诗律问先生【以上呉礼部诗话】  

莹　彻  

新莺歌  

新莺傍檐晓更悲孤音清吟啭柔枝口边血出语未尽岂是怨恨人不知不食枯桑椹不衔苦李花偶然弄枢机宛转凌烟霞众雏飞鸣何局促自觇游鳞啄枯朩猨何事朝夜啼白鹭长在汀洲宿黑雕黄鹤岂不髙金笼玉钩伤羽毛三江七泽去不得风烟日暮生波涛飞去来莫上髙城头莫下空园里城头饥乌食腥羶空园燕雀争泥滓愿为结舌含白云五月六日一声不可闻【合璧事类别集】  

本　粹  

别毛沧洲  

风雨三更梦江湖万里心青灯正愁絶可惜不能琴【诗家鼎脔】  

放船  

数幅蒲帆破晓烟一篙春水涨平川谁家池馆多杨柳时送飞花到客船【诗林万选】  

自　南  

自南宋末人  

广润寺新寮  

客不赴斋招冥心坐寂寥青山若厌看白首也难消鹭起冲荷叶虫行蚀菊苖何年称老防来住此闲寮【瀛奎律髓】  

徳　丰  

徳丰三山人  

重阳  

战尽今秋见太平西风多作北风声不吹乌帽吹氊帽篱下黄花笑不成【山房随笔】  

希　坦  

希坦号率庵宋末居九华山  

李昭象读书台【在碧云峯下昭象字化文唐末避黄巢乱入九华山】  

废兴生死妄安名山水何曾改旧清孰谓堂空人已往溪声还作读书声【九华山志】  

炳　同  

炳同字野翁新昌张氏子居明州仗锡寺  

句  

老来非厌客静里欲书经  

【四明山志野翁宋亡之日避迹仗锡闭户书法华经有句云云一时遗老家则堂文本心黄东发舒阆风周伯弼咸与之游】  

子　温  

子温字仲言号日观又号知非子华亭人宋季止杭之玛瑙寺  

【瑚网云日观善草书喜画蒲萄须梗枝叶皆草书法也世号温蒲萄时贵慕其画贽金求之一笔不与逢佳士遽命纸笔雅好着恢帽短衣囊钱果猖翔街陌探囊投市中儿问识温相公否由是进止辄拥小儿呼温相公时有宾肖罗汉醉则维笔竿杪草圣芬媚时人遂有长竿醉草賔罗汉短褐佯狂温相公之句温性嗜酒然杨总统饮之酒不一霑唇毎见则曰掘坟贼掘坟贼】  

自题画蒲萄  

曾向流沙取梵书草龙珠帐满征途轻包短策难将带记得西风月上初【徐伯龄蟫精隽】  

了　慧  

了慧字岳重武林九友防住宝觉寺  

春日田园杂兴【月泉第三十三名】  

平畴水绕径微分小圃云深景不繁此处农桑虽是僻多情莺燕不嫌村倦眠芳草闲黄犊静对幽花倒绿樽见説弓旌方四出欲更名姓揜衡门  

【月泉吟社原评田园对起已占地步颔联得阖辟之妙余佳】  

僧　朋  

咏鱼篮观音  

徒整春风两鬓垂子规啼徧落花枝龙门上客家家是锦鲤提来卖与谁【禅藻集】  

吴　僧【以下无名释子】  

絶句  

看了青灯梦不成东风辊雪落寒声半生客里无穷恨告诉梅花説到明【锦绣万花谷】  

荐福寺僧  

絶句  

江南江北水云乡千顷芦花未着霜好景不将零碎卖一时分付谢三郎  

【梁溪漫志绍兴末江西一僧忘其名住饶州荐福寺寺傍旧多隙地寖为人侵渔僧自度力不能制乃谓其徒曰寺有主者所以主张是寺也坐视地为他人有而不能直焉用主者为吾甚媿之今当去矣即陞座鸣鼓集众高吟云云遂闭目不语众愕眙视之已逝矣】  

福州僧  

絶句  

当初只欲转头衔转得头衔转不堪何似仁王髙阁上倚栏闲唱望江南  

【刘后村诗话福州仁王寺有僧喜唱望江南一日忽题壁曰不嫌夫壻丑亦勿厌深村但得一回嫁全胜不出门或曰此僧欲出世矣言于当路延主一刹未乆若有不乐者又题云云李内翰元善毎称此二絶倦游辄曰吾欲唱望江南矣】  

蜀　僧  

赋湖中渔翁  

篮里无鱼欠酒钱酒家门外系渔船几回欲脱蓑衣当又恐明朝是雨天【西湖志余】  

## 宋诗纪事巻九十四

钱塘 厉鹗 撰  

何仙姑  

刘贡父中山诗话云何仙姑永州人不食无漏世传其神异明胡元瑞笔丛云当是宋初人  

题永州故人亭  

全永从来称旧郡潇湘源上构轩新门前自古有流水亭上于今无故人风细日斜南楚晩鸟题花落东湘春因公问我昔日事江左亭名不是真  

【刘斧摭遗袁夏过永州见何仙姑曰吾乡有贵人亭今有故人亭何也仙曰此亭名因选诗有洞庭值归客潇湘逢故人而得之彼亭非也仙作诗云云】  

曹仙姑  

题梅坛  

汉代梅君此链丹古坛翠駮藓花斑目穷鸟道青天逺榻转松隂白日闲烟隔楼台分象外风吹钟磬落人闲不知乗诏冲升后几度飞鸾到旧山【梅仙事实】  

李少云  

病中咏梅花  

素艳明寒雪清香任晓风可怜浑似我零落此山中【许彦周诗话有李氏女者名少云本士族夫死无子着道士服往来江淮闲仆顷年见之金陵其诗有云几多柳絮风翻雪无数桃花水浸霞无脂泽气又喜炼丹砂大扺类魏伯阳法而有铢两加精详者也尝语仆曰我命薄政恐不能成此药耳后二年见之痩病骨立仆问曰子丹成欲仙乎惟甚痩则鹤背能胜也笑曰忍相戏耶病中作梅花诗寻卒】  

无　着  

无着丞相苏颂女年三十出家参大慧得悟号妙总禅师  

絶句  

一叶扁舟泛茫呈桡舞棹别宫商云山海月都抛却赢得庄周蜨梦长【泉南杂记】  

正　觉  

正觉海盐人枢密郭三益孙女适云闲叶氏早寡誓节为尼居法云寺  

絶句  

春朝湖上风兼雨世事如花落又开退省闭门真乐处闲云终日去还来【海盐县图经】  

## 宋诗纪事巻九十五

钱塘 厉鹗 撰  

髙丽国王王徽  

徽字烛幽显宗询第三子庆厯七年即位在位三十七年諡仁孝王庙号文宗  

【东国通鉴文宗时家给人足时号太平宋朝每锡褎赏之命辽氏岁讲庆夀之礼】  

记梦  

恶业因缘近契丹一年朝贡几多般移身忽到中华地可惜中宵漏滴残【石林诗话】  

韩缴如  

缴如髙丽使副  

别叶馆伴  

泣涕汍澜欲别离此生无复再来期谩将宝玉陈深意莫忘思人见物时  

【石林诗话髙丽自太宗后乆不入贡元丰初忽遣使来朝神宗令张诚一馆伴问复朝之意云其国因契丹诛求狼藉不能堪国王尝诵华严经祈生中国一夕梦至京师见城邑宫阙宏丽之甚觉而慕之乃为诗以记余大观闲馆伴髙丽人使者颇修谨详雅余抚之既厚毎相感饯行自占云馆而别其副韩缴如马上忽使人持一大玉带赠余云此实故物其家世传以为宝今以为献且于笏上自书一诗相别】  

朴寅亮  

寅亮元丰中髙丽使臣与金第李绛孙卢柳金化珍等途中唱和七十余篇自编为西上杂咏绛孙为序  

【郑麟趾髙丽史朴寅亮字代天竹州人或云平州人累迁右副承宣转礼部侍郎文宗三十四年与户部尚书柳洪奉使如宋有金觐者亦在是行宋人见寅亮及觐所着尺牍表状题咏称叹不置至刋二人诗文号小华集】  

句  

塔影到淮沈浪底磬声浮月落云间门前客櫂洪涛急竹下僧棊白日闲【泗洲山寺　厯代吟谱】  

【渑水燕谈云高丽海外诸夷中最好儒学祖宗以来数有賔客贡士登第者自天圣后十年不通中国熙寜四年始复遣使修贡因泉州黄慎者为向道将由四明登岸比至为海风飘至通州谢太守云望斗极以乘槎初离下国指桃源而迷路误到仙乡词甚切当使臣御事民官侍郎金第与行朴寅亮诗尤精如泗州山寺诗云门前客櫂洪涛急竹下僧棊白日闲等句中土人亦称之寅亮为其国词臣以罪废之复与金第使中国】  

魏继延  

继延为进奉副使  

句  

千仞防山擎日起一声天乐漏云来【补梦溪笔谈】  

朴景绰  

景绰为主簿  

【髙丽史朴景仁寅亮子初名景绰字令裕力学登科累官尚书左仆射参知政事修国史致仕卒年六十七諡章简】  

句  

胜事年年传习乆盛观全属逺方賔  

【补梦溪笔谈元祐六年高丽使人入贡上元节于阙前赐酒魏继延朴景绰皆赋观灯诗时有佳句】  

李资谅  

资谅髙丽仁州人官中书侍郎平章事  

睿谋殿赐宴恭和御制  

鹿鸣嘉防宴贤良仙乐洋洋出洞房天上赐花头上艳盘中宣橘袖中香黄河再报千年瑞绿醑轻浮万夀觞今日陪臣参盛际愿歌天保永无忘  

【髙丽史李子渊传资谅奉使如宋徽宗御睿谋殿召一行人赐宴作诗示之资谅即制进大加称赏】  

无名子  

春帖子  

雪痕尚在三云陛月脚初升五凤楼百辟称觞千万夀衮龙衣上瑞光浮  

【徐竞宣和奉使髙丽图经广化门王府之偏门也榜周易繇辞五字仍有春帖子云】  

咸宁节致语口号  

当时瑞色照宫林和气浓浓破积隂香火千家祈国夀笙歌三部乐賔心兴酣日影移珠箔舞罢花枝倒玉簪须尽清欢州酉美景从容莫诉酒杯深  

【宣和奉使髙丽图经王俣以八月十七日生谓之咸宁节其日大防公族贵臣近侍干长庆殿中国贾人之在馆者亦遣官为馆伴用华夷三部乐亦有致语其口号云云】  

## 宋诗纪事巻九十六

钱塘 厉鹗 撰  

南郑殿丞  

句  

青鸟几传王母信白鹅曽换右军书【杨文公谈苑】  

太学生  

和张乖崖  

四窗灭尽读书灯窗外唯闻步铎声辜负江山好明月闲来此地趁虚名【晁氏客语】  

李善宁子  

贫家壁  

椒气从何得灯光凿处分拖涎来藻饰唯有篆愁君【清异録临川李善宁之子十歳能即席赋诗亲友尝以贫家壁试之畧不构思拖涎指蜗牛也】  

蜀州録事参军  

句  

秋光都似宦情薄山色不如归兴浓  

【梦溪笔谈张忠定知成都有録事参军投牒乞致仕仍献一诗云云忠定称赏还牒礼为上客】  

杨黎州  

句  

山川百蛮国雨露九天书【赦至】胡越自为迢递国参商元是别离星【寄逺】刚肠欺竹叶衰鬓怯芦花【自咏】人归汉后黄金屋燕在卢家白玉堂【春昼　杨文公谈苑】  

陈彭年甥  

题黄敕背  

彭年头脑太冬烘眼似朱砂鬓似蓬纰缪幸叨三字内荒唐仍在四人中取他权势欺明主落却亲情卖至公千百孤寒齐下泪斯言无路达尧聪  

【江南野録陈彭年大中祥符间同知贡举省牓出有甥不预选怒入其第防彭年未来于几上得黄敕乃题其背云云彭年怒抱敕入奏章圣见而不悦然释其罪】  

钱唐尉  

谢杭州守王公  

当年同试大明宫文字虽同命不同我作尉曹君作相东君元没两般风  

【挥麈余话王文穆钦若以故相来守杭州钱唐一老尉苍头华发矣文穆初甚不乐询其履歴乃同年生恻然哀之遂封章于朝诏特改京秩尉以诗谢之】  

幕　僚  

赠魏野  

怪得名称野元来性不羣借冠来谒我倒屣起迎君【温公续诗话野少时未知名尝题河上寺柱云数声离岸橹几防别州山时有幕僚本江南文士也见之大惊邀与相见赠诗云云仍为之延誉由是人始重之】  

高　士  

赠种放  

接得山人号舍人朱衣前引到蓬门莫嫌野防无多味我是三追处士孙  

【池北偶谈种放赐告西归有一高士隠居三世以野防一盘诗一章赠之】  

江上渔父  

句  

十年江上无人问两手今朝一度义  

【春渚纪闻闗子东云范希文常于江上见一渔父意其隠者也问姓名不对留诗一絶而去记其两句】  

葛通议  

葛通议丹阳人侍郎立方之曽祖失其名  

句  

藻思旧传青管梦哲科新试碧鸡才乍依平仲莲花幕更下温郎玉镜台  

【韵语阳秋蔡君谟娶余祖姑清源君巳而赴漳南幕余曽祖通议赠诗云云可谓佳句矣】  

李殿丞  

李殿丞泛水人  

饯魏主簿【广】席上作  

今日不知明日事人情反覆似车轮我今自是飘萍客更向长亭作主人  

【闻见前録李殿丞与主簿素相好嘉祐中李摄河南倅檄广权幕官相从益欢监司以燕防数俱罢归故官广先去李饯之云云】  

曹南院幕客  

献曹南院  

贤守新成盖代功临危方始见英雄三都谷路全师入十万胡尘一战空杀气尚疑横塞外捷音相继徧寰中君王看降如纶命旌节前驱马首红  

【后山诗话曹南院为秦帅唃氏方兴举国入寇公自出御之战于三都谷大败之唃氏遂衰其府幕献云云】  

莲池生  

题龙眠画章牵锦膊骢  

汉武爱名马将军出西征蹀血几百万侯者七十人区区仅得之登歌告神明后来龙眠子心通大宛城落笔动九州俊气横四溟迢迢歴万里矫首瞻彤庭不假贰师力汲黯何庸争重译自朝贡天王今圣明【式古堂书考】  

县　尉  

荅举人索米  

五贯九百五十俸省钱请作足钱用妻儿尚未厌糟糠僮仆岂免遭饥冻赎典赎解不曽休吃酒吃肉何曽梦为报江南痴秀才更来谒索觅甚瓮  

【梦溪笔谈尝有一名公初任县尉有举人投书索米戏为一诗荅之熙宁中例増选人俸钱不复有五贯九百俸者此实养廉隅之本也】  

洪浩父  

寄子  

太学何蕃且一归十年甘旨误庭闱休辞客路三千逺须念人生七十稀腰下虽无苏子印箧中幸有老莱衣归时定约春前后免使高堂赋式微  

【蓉塘诗话余杭进士洪浩熙宁中游太学十年不归其父作诗寄浩浩得诗即日归养】  

陜府知县  

戏书僧房窗纸  

尔非慧逺我非陶何事窗间酒一瓢僧野避人聊自醉卧看风竹影萧萧  

【王暐道山清话范尧夫帅陜府有属县知县因入村至一僧寺少憩旣饭步行廊庑间见一僧房颇雅洁閴无人声案上有酒一瓢知县者戏书一絶于窗纸云云不知其僧俗家先有事在县理屈作罪明日其僧乃取窗字黏于状前诉于府且曰我有施主某人昨日携酒至房中值某不在房知县旣至施主走避酒为知县所饮不辞但有数银杯知县旣醉不知下落银杯但有镌识今施主迫某取之乞追施主某人与防吏某人鞫之尧夫曰尔为僧法当饮乎杖而逐之且曰果有失物令主者自来理防持其告以示子侄辈曰尔观此安得守官处不自重即命火焚之对僚属中未尝言及后知县者闻之乃修书致谢尧夫曰不记有此事自无可谢还其书】  

杨尚书  

与高氏子  

十数年来聋耳惯可将社酒便能医一心更愿青盲了免见高家小马儿  

【墨客挥犀杨某尚书以耳聋致政居鄠县别业同里高氏有二子小字大马小马一日里中社小马携酒就杨公曰此社酒可治聋愿得侍杯枸之余沥取牋书与之云云】  

王晋卿客  

续啭春莺诗  

几年流落向天涯万里归来两鬓华翠袖香残空浥泪青楼云渺定谁家佳人已属沙咤利义士今无古押衙回首音尘两沈絶春莺休啭沁园花  

【西清诗话王晋卿贬均州姬侍尽逐有一歌者号啭春莺色艺两絶不知流落何许后三年内徙汝隂道过许昌市旁小楼闻泣声晋卿问乃啭春莺也恨不可复得因赋佳人已属沙咤利一联客有足成章云云】  

太学生  

续徽宗诗  

选饭朝来不喜餐御厨空费八珍盘人间有味都尝徧只许江梅一点酸  

【陈郁话腴徽庙一日幸来夫人阁偶洒翰于小白团扇书七言十四字而天思稍倦顾在侧珰曰汝有能吟之客可令续之乃荐邻里太学生卽宣入内侍省恭读宸制不知指意乞为取防或续句呈或就书扇左上曰朝来不喜餐必恶阻也当以此为词以续于扇续进上大喜防将防士生于未奏名径使造庭赐以第焉】  

郑州书生  

絶句  

照影空蒙山色里背人扑漉水禽飞梅花落尽春寒在细雨斜风点客衣  

【夷坚志云政和中兵部侍郎王宷坐降天神诬罔伏诛初寀好延道流説丹灶神仙事兄寛守郑州宷往省郑有书生能诗慕寀名行巻来谒内有诗云云宷大称赏即与定交书生能招紫姑神每下时与人音容相接携之至京师习其术十得七八外间喧传浸淫达于中禁时林灵素方得志朝士多欲宷亲幸以倾林吏部尚书刘昺誉荐尤至有防赐对内殿徽宗为之前席约某日即禁宇邀天神林遣人通意欲与共功寀拒之林忿且惧或为言王侍郎何所能特出于郑州一秀才耳林因请间言于上谓宷父昔在西边尝与夏人有密约叛国旣而未成宷将嗣其谋为令刺客变服为道士伺车驾焚香神时将肆不轨初无上真降格之事上疑焉及某日宷与书生诣东华林先语阍卒止生于外拘系之独宷得入左右供役皆小黄门宷知堕林计而无防可脱阅三昼夜寂无影响乃执宷并书生付极刑】  

成郎中  

举蒙诗  

一牀两好世间无好女如何得好夫高卷珠帘明点烛试教菩萨看麻胡  

【高斋漫録毘陵成郎中宣和中为省官貌不扬而多髭再娶之夕岳母陋之曰我女如菩萨乃嫁一麻胡命成作举蒙诗成乃操笔大书云云】  

贾舍人  

题壁  

愁见干戈起四溟恨无才术济生灵不如痛饮中山酒直到太平方始醒  

【陶朱新録靖康间有贾舍人者甚儒雅无金帛子女之蓄尝题一絶于壁云】  

范　姓  

题黄姑织女祠  

高飇初至月埋轮乌鹊桥边绰约身闻道佳期唯一夕因何朝暮对斯人  

【中吴纪闻昆山县东三十里地名黄姑古老相传云常有织女牵牛星降于此地织女以金箆划河水涌溢牵牛因不得渡今庙之西有水名百沸河乡人异之为之立祠祠中列二像建炎兵火时士大夫多避地东冈有范姓者经从祠下题壁间云云乡人遂去牵牛像今独织女存焉每至七夕人皆合钱为青苗防所收之多寡持杯珓问之无毫厘不验】  

刘　君  

刘君失名周少隠尝从学为诗  

路中遇雪  

四野同云漫不收停骖一望思悠悠乍疎还密如人事易聚难消似客愁倍费橐金归酒醆苦添风色上征裘驿亭今夕定无寐淅沥寒声未肯休【庚溪诗话】  

沈　某  

臞庵  

清江绕槛白鸥飞坐看潮痕上钓矶松菊未荒元亮径芰荷先制屈平衣窗前枫叶晓初落亭下鲈鱼秋正肥安得从君理蓑笠櫂歌相趁入烟霏【吴郡志】  

余知阁  

絶句三首  

几年魂绕浙城西十里荷花漾锦陂踏徧两峯三竺路又随青嶂入云栖  

洛邑名园歌舞沈乱鸦啼破几深林何人学得香山老千载精庐有梵音  

千里旌旗拥六飞投簪欲上钓鱼矶无端忽被闲云引回耀峯前掩竹扉  

【云栖寺志寺近掘地得断碑题曰宋随龙余知阁宅界旁有石隠隠有诗盖防跸南来因家于此后舍宅为寺也】  

东都故老  

客临安懐旧都  

曽见宜秋辇路门大书黄榜许游行汉家寛大风流在老去西湖乐太平  

【清波杂志歳自元宵后都人即办上池遨游之盛惟恐负于春色当二月末宜秋门下揭黄牓云三月一日三省同奉圣防开金明池许士庶游行御史台不得弹奏迨南渡故老客临安泛西湖懐旧都作诗云云燀向见人每举此诗因志于此以补梦华之遗东京梦华録三月一日州西顺天门外开金明池琼林苑每日教习车驾上池仪范虽禁从士庶许纵赏御史台有榜不得弹劾池在顺天门街北周围约九里三十步池西直径七里许入池门内南岸西去百余步有西北临水殿车驾临幸观争标锡宴于此往日旋以防幄政和间用土朩工造成矣又西去数百步乃仙桥南北约数百步桥面三虹朱漆栏楯下排雁柱中央隆起谓之骆駞虹若飞虹之状桥尽处五殿正在池之中心四岸石甃向背大殿中坐各设御幄不禁游人殿上下囘廊皆关扑钱物饮食伎艺人作场句肆罗列左右游人还往荷盖相望桥之南立櫺星门门里对立防楼每争标作乐列妓女于其上门相对街南有甎石甃砌高台上有楼观广百丈许曰宝津楼楼前至池门阔百余丈下瞰仙桥水殿车驾临幸观骑射百戏于此】  

钱唐士人  

寄友  

江涨桥边花发时故人曽共着征衣请君莫唱桥南曲花已飘零人不归  

酬友  

认得吴家心字香玉窗春梦紫罗囊余薰未歇人何许洗破征衣更断肠  

【能改斋漫録近有士人尝于钱唐江涨桥为狭邪之游后朝廷复收河南士人陷而不返其友作诗寄之且附以龙涎香士人在河南得诗酬之】  

太学士人  

絶句  

万鸽飞翔绕帝都朝昏收放费工夫何如养取云边雁沙漠能传二圣书  

【古杭杂记诗集高宗绍兴间宫中养飞鸽每日羣飞于外太学士人作诗以讽其诗流入大内高宗恻然自是宫中不复畜鸽】  

钱塘军人  

弄潮诗  

弄罢江潮晚入城红旗飐飐白旗轻不因防吃翻头浪争得天街鼓乐迎  

【梦粱録八月潮怒胜于常时十八日帅座出郊教习水军杭人有无赖之徒以大防旗小青凉伞红緑小伞儿各系色绣段子满竿伺潮出海门百十为羣执旗泅水以迓子胥向有前辈作诗云云】  

左　君  

题秦桧赐宅  

格天阁在人何在偃月堂深恨亦深不见洛阳图白发但知郿坞积黄金直言动便遭罗织举目宁知有照临炙手附炎俱不见可怜泥滓满墙阴  

【容斋三笔云左君天台士人颇有才最善谑居西湖上好事请谒人或畏其口后竟终于布衣】  

淳熙太学生  

诮陈贾  

周公大圣犹遭谤伊洛名贤亦被讥堪叹古今两陈贾如何专把圣贤非  

【李心传道命録淳熙十五年监察御史陈贾论道学欺世盗名乞加摈斥时太学诸生为之语云云】  

洞庭渔父  

絶句  

八十沧州一老翁芦花江上水连空世间多少乗除事良夜月明收钓筒  

【夷坚志卓彦恭尝过洞庭月下有小渔舟过其旁卓呼问有鱼否应曰无鱼有诗卓喜曰愿闻一篇可乎其人鼓枻高吟曰】  

常省元  

书园契上赵尚书  

乾坤到处是吾亭机械从来未必真覆雨翻云成底事清风明月冷看人兰亭禊事今非晋桃洞神仙也笑秦园是主人身是客问君还有几年身  

【夷坚志江西赵尚书宅与常省元相接百计取之而不可得一日常作一诗书契送之云云赵得诗不敢受券卽日还之】  

化州郡守  

化州  

罗川带郭古南州陵水环城小庾楼云淡青林无过雁雨晴丹荔集鸣鸠叨荣铜竹三经夏劝课农桑屡有秋好趁湍流下吴防章台无栁系归舟【方舆胜览】  

高安太守  

判幸元龙求免役诗后  

松垣笔力破沧溟欲援任涛免税丁一段风流好公案锦江重写入图经  

【豫章诗话任涛筠州人唐咸通中进士与郑谷俱称十哲常侍李隲见其诗有露团沙鹤起人卧钓船流之句特与免役乡民讼之隲判云江西界内有诗似涛者并与免役宋高安幸元龙字震甫号松垣嘉泰间进士有气节以诗援任涛例求免税丁太守判云云震甫通判鄂州上书雪济邸冤屏废而卒】  

开禧朝士  

献韩平原生日  

本是神仙服日华而今癯瘁为王家槐龙影转朝方退闲却南园一院花【后村诗话】  

开禧宗子  

题客邸  

策蹇冲风怯晓寒也随举子到长安路人莫作亲王看姓赵如今不似韩  

【西湖志余侂胄当轴黜陟朝绅权移人主时有天族就试南宫者题诗客邸云云】  

开禧牧童  

歌  

朝出耕田暮饭牛林泉风月共悠悠九重虽窃阿衡贵争得功名到白头  

【昨非庵日纂侂胄过南园山庄赵师偕行至东郊别墅宛然乡井见林薄中一牧童歌云云赵呵曰平章在此谁敢唐突迹牧童至草庐屏上有诗云玉津园内行天讨怨血空啼杜宇红后韩为史诛于玉津园】  

韩院判  

咏迎春黄胖  

脚踏虚空手弄春一人头上两安身忽然线断儿童手骨肉都为陌上尘  

【厐元英谈薮韩侂胄暮年以冬月携家防西湖画船花舆徧览南北二山之胜末乃宴于南园族子院判与焉席间有献牵丝傀儡为土偶负小儿者名为迎春黄胖韩顾族子汝名能诗可咏之即承命作絶句云云韩大不乐不终宴而归未几祸作】  

斋舍生  

题韩侂胄甲第  

掀天声势秖冰山广厦空余十万间若使早知明哲计肯将富贵博清闲  

花栁依然弄晚风才郎袖手去无踪不知郿坞金多少争似卢门席不重  

【白獭髓韩侂胄平原甲第即瑞石北阜为第开禧末罪逐后改为寺监斋舍生有题二絶于壁云云】  

嘉定太学生  

题三贤堂  

和靖东坡白乐天几年秋菊荐寒泉如今往事都休问且为官司趁酒钱  

【鹤林玉露嘉定时于西湖三贤堂卖酒太学生题诗府尹闻之愧而止】  

邦　俊【失其姓】  

题王司理持平堂  

淑问皋陶晞在泮奉公不挠幕中参仰思弼教刑明五深念求情法以三虞诩为卿宜有自于公比徳盖无慙圄空草茂庭柯緑行咏甘棠踵召南【诗律武库】  

适安散人  

题赵千里夜潮图  

寂寞江头夜风急怒涛卷起千堆雪一轮兔魄腾巨光激起金蚪高万尺沙头宿雁理羽衣忽闻潮声不知归纵横乱影向天末一一点破秋光飞谁人轻用造化笔写出此景不遗一眼明绢素见天巧长江大海来小室静对真成聴潮声我亦诗肠如雷鸣卷巻不知身所在犹觉眼底风涛生  

【式古堂画考明叶进升云赵千里夜潮图巻末多宋嘉定人题咏皆不着姓名】  

名山樵子  

题赵千里夜潮图【款书嘉定三禩首夏望后三日】  

八月钱塘江上水风静波平清澈底夜半潮声带月来沙头眠雁还惊起何人一幅鹅溪绢画出长江千万里莫道波声静不闻请君默坐聊倾耳【式古堂画考】  

太学生  

送袁侍郎  

天眷频年惜挂冠谁令今日远长安举幡莫遂诸生愿祖帐应多行路难去草岂知因害稼弹乌何事却惊鸾韩非老子还同传凭仗时人品藻看  

【白獭髓嘉定间金人交攻廷臣有以和战守三防为言者是时胡榘侍郎専主和议四明袁燮侍郎与胡公廷争専主战守仍以笏击胡公额遂下侍从台諌集议后袁君以此辞归太学诸生作诗以送之】  

槱【曰璐按负暄野録二巻嘉定中名槱者所着失其姓元大德三年茅云山钞本】赋孙生春膏纸  

膏润滋松雨孤高表竹君夜碪寒捣玉春几莹铺云越地虽呈瑞吴天乃策勳莫言名晚出端可大斯文【负暄野録吴人取越竹以梅天水淋曝令稍干反覆硾之使浮茸去尽筋骨莹彻是为春膏其色如蜡其光可鉴故吴笺近出遂与蜀产抗衡吴门孙生造春膏纸尤造其妙余尝赋诗云云】  

太学蕴道斋生  

絶句  

朝来池上有新事火急报教同舍知昨夜雨余春水满白鸥飞下立多时  

【鹤林玉露太学蕴道斋有小池忽一鸥飞来容与甚久一同舍生题诗云云读者赏其蕴借】  

朝　士  

和徐渊子九日  

呼儿为我整乌纱不是无心学孟嘉要摘金英满头插明朝还是过时花【鹤林玉露】  

川　官  

题都下僦楼  

朝看贝叶牢笼佛夜礼星辰取奉天呼召归来闻好语初三初四亦欣然  

【贵耳集一川官在都乞差遣留三四年题一诗在僦楼之壁初三初四二仆也因此诗传播京下遂得缺而去】  

北来人  

题襄阳光孝寺壁  

干戈未定欲何之一事无成两鬓丝踪迹大纲王粲传情懐小样杜陵诗脊令信断云千里乌鹊惊飞月一枝安得中山千日酒陶然直到太平时  

【贵耳集辛夘嵗北来人数百辈暂寓于襄阳府光孝寺有一人题诗于壁云云】  

太学生  

刺贾似道  

昨夜江头长碧波满船都载相公鹾虽然要作调羮用未必调羮用许多  

【西湖志余似道令人贩盐百艘至临安卖之太学生有诗】  

仙村人【月泉第四名】  

春日田园杂兴  

芳草东郊外疎篱野老家平畴一尺水小圃百般花青箬闲耕雨红帬鬭采茶村村寒食近插栁徧檐牙【原评颔聨十字一毫不费力自与黏泥体者不同余见杂兴】  

东湖散人【月泉第四十三名】  

同上  

物色天成画不如东风又到野人庐蜜蠭辛苦供常课科斗纵横学古书小雨杏花村问酒淡烟杨栁巷巾车汀洲水暖芦芽长更买扁舟伴老渔  

【原评前聨得咏物之工后聨句法亦好末见杂兴】  

感兴吟桐江【月泉第四十八名】  

同上  

儿结蓑衣妇浣纱暖风疎雨防桑麻金桃接种连花蘂紫竹移根带笋芽椎鼓踏歌朝祭社卖薪挑菜晚回家前村犬吠无他事不是摉盐定茶  

【原评此诗无一字不佳末语虽似过直若使采诗观风亦足以戒闻者】  

九仙人寓杭【月泉第五十五名】  

同上  

轩裳一梦断尘寰桑柘阴阴静掩闗种秫已非彭泽县采薇何必首阳山因怜社鼓刚催老转觉儒冠不负闲君看浣花堂上燕芹泥虽好亦知还  

【原评前聨就事映带田园次聨韵度迥别末尤有趣】  

桑柘区金华【月泉第五十六名】  

同上  

粟爵官嬾觊觎生涯云水与烟腴晚风一笛麦秧陇春雨半锄桑柘区可是樊迟宜请学肯教陶亮叹将芜斜阳芳草闗情处更把新诗吊石湖  

【原评起四字絶佳二聨分明见田园惜尾句吊字太过】  

栁州【月泉社中人第五十七名】  

同上  

东风生意闹农圃正宜勤稻种开包晒苗衣谱亩分畴西晓耕雨舍北暮锄云莫待荒三径归与陶令君【原评二聨见田园分明第四句最好晒字欠工】  

草堂后人古杭【月泉第五十八名】  

同上  

桑眼已开芳昼长西畴东墅足相羊麦风初暖燕争垒林雨初晴蛙满塘野老新衣逢社喜山妻椎髻为蚕忙纷纷游骑看花去谁识吾家旧草堂  

【原评第二句入田园快便前聨絶好后半篇意顺】  

君瑞桐江【月泉第五十九名】  

同上  

白粉墙头红杏花竹枪篱下种丝厨烟乍熟抽心菜篝火新干卷叶茶草地雨长应易垦秧田水足不须车白头翁妪闲无事对坐花阴到日斜  

【原评此真杂兴诗起头便见作手】  

青山白云人居杭【月泉第六十名】  

同上  

昨夜东风雨一犂晓晴邻巷共熙熙遮门賸喜有桑柘输国不忧无茧丝小妇饷耕因废织老夫观社忽成诗眼前物物是生意却恨渊明归计迟  

【原评颔聨语意深颈聨尤儁　以上月泉吟社】  

番阳布衣  

书中山驿壁  

回头四十五年非无赖秋光满客衣可惜吴中莼菜好陆机张翰不同归  

【谷音云番阳布衣有书中山驿壁云回首万里歳晚何言云云番阳布衣题】  

潇湘渔父  

絶句  

高枕形骸外空江何限情落叶不成调半夜起秋声【谷音云崔璆晚泊湘江淡烟微月有客歌而过之追问居与名置其钓竿长啸而去】  

闽清野人  

絶句  

偶与云水防不与云水同云散水流去杳然天地空【谷音云僧惠了行闽清谷中三日到一空舍稍憩有一人荷锄来便向壁熟睡僧旣寻路还他日再往巳焚其舍惟斫树白而书之】  

嘲王随【以下俱无姓名】  

谁谓调元地翻成养病坊但见僧盈室宁忧火掩房【江邻几杂志王随作相病已甚好释氏时有献嘲者云】  

题公馆壁  

猛风拔大树其树根已露上有寄生草青青犹未寤【法藏碎金】  

丁晋公清真香歌  

四两元参二两松麝香半分蜜和同丸如芡子金炉爇还似千花喷晓风【河南陈氏香谱】  

题闗西驿舍  

弧星荧荧照寒野汉马萧萧五陵下庙堂不肯用竒谋天子徒劳聘贤者万里危机入燕蓟八方杀气冲灵夏逢时还似不逢时已矣吾生真茍且  

【中山诗话景祐中羌人叛诏遗士献方畧率皆得官或题云云】  

景祐中添张祐诗  

天章故国三千里学士深宫二十年殿院一声河满子龙图双泪落君前  

【洓水纪闻景祐四年锁防人最盛开封府投牒者至数百人国子监及诸州者不在焉是时陈尧佐为宰相韩亿为枢密副使旣而解榜出尧佐子博古为解元亿子孙四人皆无落者众作河满子以嘲之先是天章阁待制范仲淹坐言事左迁饶州王官待制王宗道因奏事自陈为王府官二十年不迁诏改龙图阁学士权三司使王博文言于上曰臣老且死不复得望两府之门因涕下上怜之数日遂为枢密副使当时轻薄者取张祐诗益其文以嘲之】  

题麻姑坛记  

五百年来别恨多东征重得见青蛾擘麟方拟穷懽喜不奈闲人背痒何  

【隠居诗话云皇祐中江西有一事与蔡经事正类或题麻姑坛记以嘲之】  

献韩魏公  

是非莫问门前路得失须凭塞上翁引取碧油红斾去邺王台畔醉春风  

【幕府燕闲録韩魏公初罢相出镇长安或献诗云云即请守相州】  

石刻诗  

雨滴空阶晓无心换夕香井桐花落尽一半在银牀【许彦周诗话嘉祐中河濵渔者网得小石石上刻一小诗不知谁作】  

嘲同州  

三春花发惟樗树二月莺啼是老鸦【江邻几杂志】  

和蔡君谟题壁韵  

长垂玉筯残妆脸肯为金钗露指尖万斛闲愁何日尽一分真态更难添  

【郁氏书画题跋记东坡云仆在钱唐一日谒陈述古邀余饮堂前小阁中壁上小书一絶君谟真迹也又有人和云云二诗皆可观后诗不知谁作也】  

赠日本僧寂照礼天台山  

沧波泛瓶锡几月到天朝乡信日边断归程海面遥秋泉吟里落霜叶定中飘为爱华风住扶桑梦自消【王氏谈録】  

题寝宫诗  

农桑不扰歳常登边将无功吏不能四十二年如梦过东风吹泪洒昭陵  

【复斋漫録此诗题于寝宫不着姓名宜表而出之】  

村舍题壁诗  

人间无漏仙兀兀三杯醉世上无眼禅昏昏一枕睡虽然没交涉其奈畧相似相似尚如此何况真个是【苕溪渔隠丛话东坡云余官鳯翔见村邸壁上书数句余爱而诵之】  

絶句  

训释诗书日月明纷纷法令下朝廷不知心本縁何事苦劝君王用肉刑  

每愧先生道絶伦古来归美是忠臣门人李汉真堪罪何用垂编示后人  

【侯鲭録介甫熙宁初首被选擢得君之専前古未有罢政归金陵作日録七十巻前朝旧徳大臣及当时名士不附己者诋毁至无一完人者其间论法度有不便于民者皆归于上可以垂耀于后世者悉巳有之故建中靖国之初諌官陈瓘极力论其壻蔡卞之恶曰安石临终戒其家焚之悔其作也卞留之至绍圣间作尚书右丞尽编之裕陵国史中遂行之瓘所谓遵私史而压宗局是也士大夫忠愤者有诗云云】  

句  

细草行縢路垂杨席帽风【明道杂志】  

嘲张师雄  

昨夜阴山贼吼风帐中惊起蜜翁翁平明不待全师出连着皮裘入土空  

【隠居诗话昨夜阴山吼贼风帐中惊起紫髯翁平明不待全师出连把金鞭打铁骢不知何人之诗颇为边人传诵有张师雄者居洛中好以甘言悦人晚年尤甚洛人目为蜜翁翁防官于塞外一夕传敌骑犯边师雄仓惶震恐衣皮裘两重伏于土穴中秦人呼土窟为土空无名子因改前诗以嘲之云】  

士人诗  

西出潼闗客路迷一葫芦酒一篇诗葫芦酒尽兴未尽坐看春山春尽时【范元实诗眼】  

题相国寺壁  

终歳荒芜湖浦焦贫女戴笠落柘条阿侬去家京洛遥惊心寇盗来攻剽  

【枫窗小牍荆公柄国时有人题诗寺壁人皆以为夫出忧荒乱也及荆公罢相子瞻召还诸公饮苏寺中以此诗问之苏曰于贫女句可以得其人矣终嵗十二月也十二月为青字荒芜田有草也草田为苗字湖浦焦水去也水旁去为法字女戴笠为安字柘落木条剰石字阿侬是吴言合吴言为误字去家京洛为国寇盗为贼民盖言青苗法安石误国贼民也】  

题扇上画小儿迷藏  

谁翦轻纨织巧丝春深庭院作儿嬉路郎有意嘲轻脱只有迷藏不入诗  

【过庭録无名子从鲁直学大进题扇云云盖路徳延小儿诗不及迷藏也】  

嘲王禹玉丞相  

太师因被子孙煎身后无名只有钱喏喏佞翻王介甫竒竒歆杀宋昭宣尝言井口难为戏独坐中书不记年东府自来无土地便应正授不须权  

【王直方诗话王禹玉丞相旣亡有无名子作诗嘲之云云其家经府指言张山人作府中追张山人至曰你怎生作诗嘲他大臣张曰某自来多作十六十七字诗着题诗某吟不得府尹笑而遣之】  

回文四首  

红窗小立低声怨永日春寒斗帐空中酒落花飞絮乱晓莺啼破梦悤悤  

同谁更倚闲窗绣落日红扉小院深东复西流分水岭恨兼愁续断琴  

寒信风飘霜叶黄冷灯残月照空牀看君寄忆回文锦字字萦愁写断肠  

前堂画烛残凝泪半夜清香旧惹衾烟锁竹枝寒宿鸟水沈天色霁横参【苕溪渔隠丛话】  

回文三首  

春晚落花余碧草夜凉低月半枯桐人随逺雁边城暮映疎帘绣阁空  

红手素丝千字锦故人新曲九回肠风吹絮雪愁萦骨泪洒缣书恨见郎  

羞看一首回文锦锦似文君别恨深头白自吟悲赋客断肠愁是断琴  

【苕溪渔隠丛话东坡后集有题织锦图上回文三首淮海集载东坡跋云余少时见一江南本其后有人题诗十余首皆竒絶今记其三首然则此诗非东坡所作也少游又云子瞻记江南所题诗本不全尝见之记其五絶今以补子瞻之遗即丛话前集所载回文诗五首是也世以为少游所作亦非也】  

黄山  

三十六峯高倚天瑶台金阙贮神仙嵩阳若与黄山比犹少灵砂一道泉  

【苕溪渔隠丛话图经载黄山旧名黟山东峯下有硃砂汤泉热可点茗春时即色微红昔人诗云】  

宣圣墓  

灵光殿古生秋草曲阜城荒噪晚鸦惟有孔林残照里至今犹属仲尼家【山东通志】  

临江驿舍二诗  

李白当年谪夜郎中原不复汉文章纳官赎罪何人在壮士悲歌泪两行  

晋公功业冠皇唐吏部文章日月光千载断碑人脍炙不知世有段文昌  

【侯鲭録绍圣中贬东坡毁上清宫碑令蔡京别撰有人过驿题二诗不书姓名】  

沿流馆中诗  

帘巻窗穿户不扃隙尘风叶乱纵横幽人睡足谁呼觉攲枕牀前有月明  

【东坡跋云绍圣中有人得此诗于沿流馆中不知何人诗也今録之以益箧笥之藏】  

宫词二首  

迎春燕子尾纤纤拂栁穿花掠翠檐闻道蘂宫三十六美人争为卷珠帘  

蓬莱风促水纹斑月甃风廊数百间云外跸声穿岭去行宫蔟马望骊山【西清诗话】  

崇宁中题广陵驿朩槿花  

朝炊不及黔暮车不生角故应庭下花无人见开落【风月堂诗话】  

戏题林灵素画像  

当日先生在市廛世人那识是真仙只因学得飞升后鸡犬相随也上天  

【竹坡诗话道士林灵素以方术显于时有附之而得美官者颇多至今有骄色或作诗云云】  

政和癸巳刻石诗  

万里区区学宦游江南江北几时休朝来作别殷勤语为谢多情黄栗留【金陵祈泽山志】  

题宗室存道画鸳鸯浦溆图  

睡足鸳鸯各欲飞水花攲岸两三枝多情公子因乗兴写出江春日暖时  

【宣和画谱宗室仲僩字存道长于宫邸不以尘俗累其意雅好绘画虽寒暑不舍每嵗都城士大夫有园圃者花开时必纵人游观仲僩或载酒行乐初无縁饰泛然于游人中以笔簏粉墨自随偶遇兴来见高屏素壁随意作画或求则未必应也尝于华阳郡主王宪家杜亭间作鸳鸯浦溆顷刻而就至于设色唯轻淡点缀而巳观者无不赏激有人题诗云云】  

题太行山石壁  

太行千里连芳草独酌一杯天地小醉卧花间人不知黄莺啼破春山晓【陶朱新録】  

题嵩山峻极中院法堂壁  

一团茅草乱蓬蓬蓦地烧天蓦地空争似满炉煨榾慢腾腾地热烘烘  

【许彦周诗话宣和癸夘仆游嵩山峻极中院法堂后檐壁间有诗云云其傍书四字云勿毁此诗寺僧指示曰此四字司马相公亲书也】  

靖康初洛阳城陷作  

艺祖宪章谁口道迎门户户有人开清晨山后九州没日落河头万骑来地近蓬蒿堆白骨巷无人迹长苍苔可怜司马碑犹卧谁念伊公一笛哀【三朝北盟防编】  

题汴京天清寺壁【靖康间】  

空余緑绮琴嬾把新声写不见临邛人谁是知音者【庚溪诗话】  

题台州金鼇峯祥符寺壁  

黄帽当年驾舳舻东浮鲸海出三吴中兴事业风波恶好作君王坐右图  

【云麓漫抄高宗建炎三年十二月航海东来曽幸此寺御坐一竹椅寺僧今别造以黄蒙之有人题壁云云】  

绍兴丁丑诗  

何处难忘酒南宫放榜时有才如杜牧无势似章持不取通经士先收执政儿此时无一盏何以展愁眉【清波杂志绍兴丁丑章持魁南省时有诗】  

嘲朱希真  

少室山人久挂冠不知何事到长安如今纵插梅花醉未必王侯着眼看  

【二老堂诗话朱希真洛阳人以浙东提刑致仕居嘉禾秦丞相欲令希真教秦伯阳作诗遂落致仕除鸿胪少卿盖久废之官也或作诗云云盖希真旧有鹧鸪天云自是清都山水郎天教嬾慢带疎狂曽批给露支风敕累奏留云借月章诗万首醉千场几曽着眼看侯王玉楼金阙慵归去且插梅花醉几场故以此讥之】  

题闗中驿壁  

鼙鼓轰轰声彻天中原庐井半萧然莺花不管兴亡事妆防春光似昔年  

【庚溪诗话绍兴庚申辛酉河南闗陜之地暂复有自闗中驿舍见题二絶云云】  

题刘武僖题名后  

一入侯门海样深漫留名字恼行人夜来髣髴高唐梦犹恐行人意未真  

【清波杂志刘武僖自柯山赴召记嵗月于仰高亭上末云侍儿意真代书后有人题云云】  

题崇安分水驿壁  

江南三月已闻蝉麦熟梅黄茧作绵料得故园烟雨里轻寒犹作勒花天【庚溪诗话】  

句  

一色楼台三十里就中何处觅孤山【南渡题西湖　清波杂志】  

题严陵钓台  

范蠡忘名载西子介推逃迹累山樊先生政尔无多事聊把渔竿坐水村【庚溪诗话】  

题阳羡溪亭壁  

碧云亭上碧云飞竟日回环面翠微梅萼破香知腊尽栁梢含緑认春归风前古涧琴三叠雪后群峯玉一围遥想上人清太甚水精宫里説禅机【庚溪诗话】  

题溧阳邮亭壁  

十年弃微官归来事却埽扁舟访安期要觅如枣不知膏粱珍恶食亦自好田园苦无多生理但草草浊酒时一尊孤斟从醉倒【庚溪诗话】  

句  

大柄如归手蟁蝱莫浪飞【严陵士人咏扇句　庚溪诗话】  

句  

行满三千我四千功成八百我九百  

【庚溪诗话陈桷待制绍兴中尝从诸大将为谋议官颇好修养之方且自以为得道尝题其所居曰神仙多是大罗客我比大罗超一格有轻薄续其后云】  

寒亭【在荆州玉泉山】  

朔风凛凛雪漫漫未是寒亭分外寒六月火云天不雨请君来此凭阑干【方舆胜览】  

上太师公相四首【并序】  

某顿首百拜上启切以道欲兴周嵩岳遂生于申伯运将启汉昴星爰降于酂侯眷我圣朝起兹人杰偶垂弧之盛旦属偃革之昌期天祐贤生时为国贺恭惟太师公相明堂一柱沧海六鼇储二水之英姿禀三山之秀气抗义不屈同杵臼之立孤仗节言旋迈子卿之出使大讲一时之利爰交二国之欢反隗驭于慈宁天顔有喜收太阿于密宥兵柄难摇兴礼乐而牖俗于中和设庠序而域民于礼义是宜集开国承家之统口加地进律之恩锡甲第以安居驻属车之临幸凡兹伟观足为美谈某旧出陶镕逺瞻墙仞攀鳞附骥际休运之半千涤砚薰毫颂大功之数十仰祈椿算愧凟钧严某下情无任悚惧之至诗曰  

地灵人杰产忠良瑞霭龙蟠虎踞乡天欲中兴神降岳世将嘉靖弼生商和羮早报梅花信寿酒先飞柏叶觞笑指山南成带砺厐眉与国等绵长  

交欢邻国独推诚不顾流言断必行直欲生灵跻寿域聊将干舞解平城坐扶国祚齐箕翼立挽天河洗甲兵和议一成夷夏福苍生击壤永升平  

谈笑能令国势彊一时忠义凛秋霜挽回隗驭临长乐直把鸿勳纪太常问寝东朝宫殿晓来庭北使塞垣长辅成孝悌光寰宇竹帛仍传万世芳  

手扶日月补圆穹锡第庸旌再造功乐奏钧天迎骑拥诗歌湛露宴堂丰属车临幸龙顔喜拔宅飞升帝眷隆燕雀非惟依托计华夷亿兆赖帡幪【播芳大全】  

舒州下寨驿中诗  

北堂无老信来稀十载秋风雁自飞今日满头生白髪千山乡路为谁归  

【侯鲭録王性之云余以永感之人读之垂涕】  

题驿壁  

记得离家日尊亲嘱付言逢桥须下马过渡莫争船雨宿宜防夜鸡鸣更相天若能依此语行路免迍邅【侯鲭録宗希鹏举言见一驿壁上有诗云云此征途药石也余爱之每以示子孙】  

陶公醉石  

五字高吟酒一瓢庐山千古想风标至今门外青青栁不为东风肯折腰【周必大庐山后録】  

句  

啼月杜鹃喉舌冷宿花蝴蜨梦魂香  

【优古堂诗话黄季涔尝言一士人诗云云】  

油汚衣  

一防清油汚白衣斑斑駮駮使人疑纵饶洗徧千江水争似当初不汚时  

【容斋三笔予甫十嵗时过衢州白沙渡见岸上酒店败壁间有题诗两絶其名曰犬落水油汚衣犬诗太俗不足传独后一篇殊有理致是时甚爱其语今六十余年尚歴歴不忘】  

嘲京仲远  

一在庐陵一豫章文忠文穆两相望大家飞上梧桐树自有旁人説短长  

【四朝闻见録欧阳子諡文忠京丞相镗以善事韩平原亦諡文忠后以公论谓不宜以諡欧阳者諡镗改文穆无名子作诗云云】  

嘲赵师诗  

堪笑明廷鹓鹭甘作村庄犬鸡一旦冰山失势汤燖镬煮刀刲  

【古杭杂记诗集韩侂胄作南园于吴山有所谓村庄者竹篱茅舍宛然田家气象侂胄游其间甚喜曰状得絶似但欠鸡鸣犬吠耳旣出忽闻庄中鸡犬声令人视之则府尹赵师也时有诗云云】  

感开禧事  

自古和戎有大权未闻函首可安边生灵肝脑空涂地祖父魂雠共戴天晁错巳诛终叛汉于期未遣尚存燕庙堂自谓万全策却恐防胡未必然  

【齐东野语开禧北伐侂胄旣诛王柟叶时请通谢于金函侂胄首以往识者殊不谓然有为诗云云】  

题壁  

白塔桥边卖地经长亭短驿甚分明如何秖説临安路不较中原有几程  

【古杭杂记驿路有白塔桥印卖朝京里程图士大夫往临安必买以披阅有人题壁云云】  

题太和楼壁  

太和酒楼三百间大槽昼夜声潺潺千夫承糟万夫瓮有酒如海糟如山铜锅镕尽龙山雪金波涌出西湖月星宫琼浆天下无九酝仙方谁漏泄皇都春色满钱塘苏小当垆酒倍香席分珠履三千客后列金钗十二行一座行觞歌一曲楼东声断楼西续就中茜袖拥红牙春葱不露人如玉今年和气光华夷游人不醉终不归金貂玉麈宁论价对月逢花能几时有个酒仙人不识幅巾大袖豪无敌醉后题诗自不知但见龙蛇满东壁【武林旧事和乐楼升旸宫南库和丰楼武林园南上库中和楼银瓮子中库春风楼北库太和楼东库西楼金文西库太平楼丰乐楼南外库北外库西溪库巳上并官库属户部防检所毎库设法官妓数十人各有金银酒器千两以供饮客登楼之用每库有祗直者数人名曰下番饮客登楼则以名牌防唤侑樽谓之防花牌元夕诸妓皆并番互移他库夜卖各戴杏花冠儿危坐花架然名倡皆深藏邃阁未易招呼往往皆学舍士夫所据外人未易登也】  

归州竹枝词  

人鲊瓮头波放颠两岸青山青插天篙师力尽客破胆茅屋老翁方醉眠【以上前贤小集拾遗】  

吊梅圣俞墓  

赢得儿童叫夫子可怜名位只都官  

【娱书堂诗话梅圣俞因刘原甫戯言之谶竟终于都官葬在宣城俗呼为梅夫子墓吊之者有句云云】  

禽言二首  

刚道故乡如许好其如游子不归何自从五栁先生死空染千山泪血多子【规】  

蚕蠒方成四月初鸟能早计巧相呼谁知机杼声才息已有王官来索租【着新脱故】  

【娱书堂诗话家有诵禽言二诗句意皆工惜失姓名】  

兴化沙溪驿题壁  

沙溪秖是旧沙溪今日重来路欲迷独有暮鸦知我意白云深处尽情啼【荆溪林下偶谈】  

钓台  

生涯千顷水云寛舒巻乾坤一钓竿梦里偶然伸只脚渠知天子是何官【鹤林玉露】  

题项羽庙  

嬴秦久矣酷斯民羽入闗中又火秦父老莫嗟遗庙毁咸阳三月是何人  

【古杭杂记项羽庙在临安近郡三衢十八里樟戴市市人失火延及斯庙人有诗云】  

题岳阳飞吟亭【吕仙遗迹】  

觅官千里赴神京钟老相传盖更倾未必无心唐事业金丹一粒误先生  

【鹤林玉露云余酷爱其旨趣盖夫子告沮溺之意也】  

书真西山生祠壁  

举世知公不爱名湘人苦欲置丹青西天又出一活佛南极今成两寿星几百年方钟间气八千春愿祝修龄不须更作生祠记四海苍生口是铭  

【湖南新闻真西山帅长沙郡人为立生祠一夕有人大书一诗于壁间云云】  

题采石蛾眉山  

一防烽烟斡怒流然犀捉月两悠悠蛾眉中划三千丈不着人间半防愁【前贤小集拾遗】  

荅陈蒙索赋梅花  

影摇溪脚月犹冷香满枝头雪未干只为传家太清白致令生子亦辛酸  

【蓉塘诗话宋国学正陈蒙轻财尚义家世清白一日有布衣持纸扇来谒上书云出韵不驻思蒙以酸字为韵令赋梅花辄应声云云蒙大悦厚赠之】  

规史相  

前身元是觉阇黎业障纷华总不迷到此更须睁着眼好将慧力运金鎞  

【西湖志余史弥逺丞相浩之子鄞人也初浩与觉长老善问曰和尚与我孰好觉见其罗绮烂盈粉黛环列漫曰丞相富贵好老僧何敢比也旣自省曰此一念差终当堕落泥滓一日浩坐防上见觉突入中堂茶顷报后院弄璋浩黙然知为觉也遂以觉为小名及长名之曰弥逺弥逺当宁宗朝韩侂胄以用兵起衅弥逺遂上疏力诋帝嘉之寻又赞废济王立理宗理宗徳之宠任日剧相两朝二十六年权震海内时人作诗规之云云】  

徳兴邑廨石刻诗二首  

仕宦之身天涯海畔行商之身南州北县不如田舍长拘见面门无官府身即强健麻麦徧地猪羊满圏不知金贵唯闻粟贱夏新绢衣秋新米饭安稳眠睡直千直万  

我田我地我桑我梓只知百里不知千里我饥有粮我渴有水百里之官得人生死孤儿寡妇一张白纸入着县门冤者有理上官不嗔民即欢欣上官不富民免辛苦生我父母养我明府苗稼萋萋曷东曷西父母之乡天子马蹄【防宦纪闻】  

淳祐中诗  

合抱长材卧壑深于今惟恨不空林谁知广厦千斤斧斲尽人间孝子心  

【癸辛杂识淳祐庚戌春创新寺于西湖之积庆山改九里松旧路轮奂极其靡丽旣而给赐贵妃阎氏为功徳院且赐山围田亩建造之初内司分司分遣吏卒市木于郡县旁縁为奸望青采斫鞭笞追逮鸡犬为之不宁虽勲臣旧辅之墓皆不得而自保或作诗讽之其后恩数加隆虽御前五山亦所不逮】  

嘲郑安晚  

光范门前雪尺围火云烧盖晚风吹堪嗟淳祐重来日不似端平初相时里巷谁同司马哭番夷肯为孔明悲青山化作黄金坞可惜角巾归去迟  

【癸辛杂识郑清之字徳源号青山又号安晚为穆陵旧学端平初相声誉翕然及淳祐再相巳髦及之政事多出其侄孙太原之手公论不与辛亥冬祈雪得雷电大作而清之薨于位时有诗云】  

淳祐癸丑诗  

南省观图丧一名补闱又试万人英两重门阈如天险十有七人倒地横谁设秦阬来贡院枉教唐士梦登瀛云山万里家何在月白风清哭声  

【湖海新闻宋淳祐癸丑临安试监补者天下无虑数万蹂践而死者十有七人省试亦丧一人当时有诗云云】  

句  

空使蜀人思董永恨无汉劒斩丁公  

【宋季三朝政要宝祐四年董槐罢相时丁大全为监察御史奏槐章未下先调临安府隅兵百余人围其第以台牒驱迫出之时有诗云云】  

题衢州驿舍  

千夫荷担在山阿膏血如何有许多不若扁舟竟归去休从清献墓前过  

【蓉塘诗话赵清献公墓在衢州城东北四十五里景定间林存为潭州帅罢归道衢调千夫荷担经墓旁疲甚因相与语赵清献公一琴一鹤那有许耶或闻之题诗驿舍云】  

江右旅邸题壁  

有约未归蚕结局小轩空度牡丹春夜来拣尽鸳鸯茧留织春衫寄逺人【防韦斋辑闻】  

絶句  

收拾乾坤一担担上肩容易下肩难劝君高着擎天手多少傍人冷眼看  

【古杭杂记理宗庚申贾似道初入相时有人作诗云云】  

逆旅题壁诗  

山行险而修老我骖且羸独驱六月暑蹑此千仞梯世故不贷人牵去复挽归茗盌参世味甘苦常相持白云抱溪石令人心愧之岂无趺坐处逸固不疗饥大呌天上人凉风为吹衣【诗人玉屑】  

嘲贾似道  

三分天下二分亡犹把山川寸寸量纵使一丘添一亩也应不似旧封疆  

【古杭杂记理宗朝尝欲行推回田亩之令有言而未果至贾似道当国卒行之有人作诗云云佩韦斋辑闻云弃淮弃蜀弃荆襄却把江南寸寸量量得亩头多一尺尺头能有几多长与此小异】  

咏蜨  

【缺七字】一丛浮动戏兰芽裁成碧玉搔头样画作黄金便面花闲过楼台飞尽日又因风雨宿谁家儿童爱把襜褕扑惊起双双贴防霞  

【深雪偶谈余曩憩吴山偶吴僧举似四韵歳久忘其首句亦忘为谁氏所作】  

刺贾似道  

厚我藩垣长彼贪不然衔璧小邦男庙堂从谏真如转竟用先生策第三  

【钱塘遗事咸淳间汪紫原立信于襄危之际以书抵贾相陈三策一谓内地何用乎多兵宜尽抽之以过江可得六十万或百里或二百里置一屯皆设都统七千里江面才三四十屯设两大藩府以总摄之缓急上下流相应二谓久拘使者在京湖何益不如遣使偕行啗缓其师期三谓若此两説不可行惟有准备投拜贾得书大怒讽台谏罢紫原归金陵不数月北兵渡江九江以下皆失守时人有诗云云】  

题芜湖梦日亭  

楼船犀甲下荆州蜂目将军驻碧油虎帐觉来惊日堕龙媒嘶去逐星流奸萌问鼎终何在计落遗鞭始可羞幽草乱花荒故垒无人能作晋春秋【梅磵诗话】  

代意  

懊恼鸯鸯未白头却寻遗翠失芳洲离魂暗逐明珠佩逺目偏伤紫桂楼湘水渺弥归别渚陇云容与澹新秋菖花若有重开日得见菖花亦自羞  

书西湖雷峯云讲主草书  

云师一生耽作草银铁蟠空觑天巧老来逸气未全平笔底锋铓犹独扫开闗勇士争赴敌劒戟弓戈奋相缭睡龙没起求颔珠划朩抓嵒纷怒爪风雷喧豗撼坤轴飞电交横印清沼忽然天宇变空澄千丈孤峯立寒峭张颠惊号智永泣剥筋椎骨为君饱恨子不习草书诀九转枯肠秖自搅云师云师汝诚能春蚓秋蛇几时了何如认取主人翁破衲蒙头纸窗晓【以上诗永】  

讥贾平章  

戎马掀天动地来襄阳城下哭声哀平章束手全无防却把科场恼秀才  

【西湖志余御史陈伯大奏立士籍似道毅然行之凡应举及免举人州县给籍一通亲书年貌世系及所业于籍首执以赴举过省参对笔迹异同以防伪滥时人有诗讥之云云】  

山丹花  

亭下佳人锦绣衣满身缨络缀明玑晚来销歇无寻处花已飘零露巳稀  

烟红露緑晓风香燕舞莺啼春日长谁道使君贫月老绣屏锦帐咽笙簧  

人间花木眼曽经未识斯花状与名丹却青山暮春色续他红树坠时英  

望仙花  

风卷朱帘挂玉钩防云开处望仙俦妍姿不逐春风去日照斜晖上小楼  

玉手炉花  

习习东风二月余此花宜近玉庭除美人云鬓不宜插献与观音作手炉  

散水花  

盈枝防缀雪花鲜环映清流分外妍应是东君归骑速不知坠下玉丝鞭  

孩儿花  

纤秾初见似娇痴鼓舞春风三月时何事自开还自落可怜造化亦儿嬉  

含笑花  

薄薄沈熏骨英英玉炼烟恼人风味别斗帐梦中闲【以上全芳备祖】  

絶句  

天目山前水齧矶天心地脉露危机西周浸冷觚棱月未必迁岐説果非  

【古杭杂记度宗甲戌天目山崩京城骚动时有建迁跸之议者未几宋鼎移有人作诗云云】  

和汤仲友吊贾秋壑故居  

荣华富贵等浮花膂力难胜国爪牙汉世但知光拥立唐朝谁识杞奸邪绮罗化作春风蜨管翻成夜雨蛙纵有清漳人去也碧天难挽紫云车【西湖志余】  

刺贾秋壑诗  

深院无人草已荒漆屏金字尚煇煌底知事去身宜去岂料人亡国亦亡理考发身端有自郑人应梦果何祥卧龙不肯留渠住空使晴光满画墙  

事到穷时计亦穷此行难倚鄂州功木棉庵上千年恨秋壑堂中一梦空石砌苔稠猨步月松庭叶落鸟呼风客来未用多惆怅试向吴山望故宫  

【山房随笔贾秋壑败师亡国后有人刺以诗云云】  

题贾似道养乐园  

老壑曽居葛岭西游人谁敢问苏隄势将覆餗不回首事到出师方噬脐废圃更无人作主败垣惟有客留题算来秖是孤山好依旧梅花伴月低【山房随笔】  

古碑文诗  

干淳老人气岳岳破冠穿履行带索撑肠拄肚书万巻临风欲言牙齿落  

【谷音云揭大中云或渔于潭得片石字十数行率磨没仅识得二十八字意幽人愤世之作不合于时故沈之以俟知者】  

栖云阁诗  

倚天危阁贴重冈细路萦纡石磴长曲磵碧流疏宿雨夹山红叶助斜阳  

白鹤观题壁  

仙人未必皆仙去还在人间人不知手把白髦从两鹿相逢聊问姓名谁  

裴公亭  

裴相亭成未退身空烦舞袖与歌尘至今亭上萧萧竹似对西风怨主人【以上四朝诗】  

## 宋诗纪事巻九十七

钱塘 厉鹗 撰  

单　氏  

单氏一作华氏成都妓  

句  

帝王师不得日月老应难【送陈抟　吟窗杂録】  

温　琬  

琬字仲圭本姓郝氏良家子父殁流为陜倡通翰墨尤长于诗蔡子醇访得三十篇  

寄逺  

小花静院东风起燕燕莺莺拂桃李斜倚红墙卜逺人楼外春山几千里  

郡守命赋香篆  

一缕祥烟绮席浮瑞香浓腻绕贤侯还同薄命増惆怅万转千回不自由【以上青琐高议】  

周　韶  

韶杭妓  

求落籍  

陇上巢空歳月惊忍看回首自梳翎开笼若放雪衣女长念观音般若经  

【侯鲭録苏东坡云杭州营籍周韶多蓄竒茗常与君谟鬬胜之又知作诗子容过杭陈述古饮之韶泣求落籍子容曰可作一絶韶援笔立成云云韶时有服衣白一座嗟叹遂落籍同辈皆有诗送之胡楚龙靓者最善固知杭人多慧也】  

胡　楚  

楚杭妓  

絶句  

不见当时丁令威年来处处是相思若将此恨同芳草却恐青青有尽时【后山诗话】  

送周韶落籍  

澹妆轻素鹤翎红移入朱阑便不同应笑西园旧桃李强匀顔色待东风【侯鲭录】  

龙　靓  

靓杭妓  

献张郎中  

天与羣芳十样葩独分顔色不堪夸牡丹芍药人题徧自分身如鼔子花  

【后山诗话云张子野老于杭多为官妓作词而不及靓靓献诗云云子野遂为作词】  

送周韶落籍  

桃花流水本无尘一落人间几度春解佩暂酬交甫意濯缨还作武陵人【侯鲭録】  

周　氏  

周氏古田妓  

春晴  

瞥然飞过谁家燕蓦地香来甚处花深院日长无个事一瓶春水自煎茶  

赠陈筑  

梦和残月过楼西月过楼西梦已迷唤起一声肠断处落花枝上鹧鸪啼  

【夷坚志陈筑字梦和莆田人崇宁初登第为福州古田尉至官惑一倡周氏周能诗尝以诗赠筑首句盖寓筑字也】  

胡文媛  

文媛汴妓归河东茹魁  

句  

却有一端宜恨处开花相背有何功  

【续青琐高议文媛云物之同本者开花则相背况二姓结一生之好能无反覆乎】  

楚　娘  

楚娘建昌妓后归三山林茂叔  

桂花  

丹桂迎风蓓蕾开摘来斜插竟相偎清香不与羣芳并仙种原从月里来【吟堂诗话】  

盈　盈  

吴妓事详王山诗后  

寄王山  

枝上差差緑林间防防红已叹芳菲尽安能尊俎空君不见铜驼茂草长安东金镳玉勒雪花骢三十年前是侠少累累昨日成衰翁几时满饮流霞钟共君倒载夕阳中【夷坚志】  

谢金莲  

荅赵生红梨花诗  

本分天然白雪香谁知今日却浓妆秋千院落溶溶月羞覩红脂睡海棠【彤管遗编】  

梁意娘  

述懐  

踪迹浮萍落五湖一番相别一番孤不知此去从何处还许春风得见无【彤管遗编】  

苏小娟  

小娟钱唐妓  

荅赵倅  

君住襄江妾住吴无情人寄有情书当年若也来相访还有于潜绢也无  

【武林纪事太学生赵不敏与妓苏盼奴狎赴官三载后有禄俸余资嘱其弟赵院判遗盼奴且言盼奴妺小娟俊雅可谋致之佳耦也院判至钱唐则盼奴一月前死矣小娟亦为盼奴所欢以于潜官绢诬扳系狱院判言于府倅倅召出之付以所遗物小娟自谓不识院判何人及拆书惟一诗小娟黙然倅命和之援笔书云云倅喜免其偿绢脱籍归院判偕老焉】  

襄阳妓【以下无姓名】  

襄阳妓建隆年中人  

送武补阙  

弄珠滩上欲销魂独把离怀寄酒尊无限烟花不留意忍教芳草怨王孙【能改斋漫録】  

老　妓  

题太平兴国寺壁  

曽趁东风看几廵冒霜开唤满城人残脂剰粉怜犹在欲向弥陀借小春  

【枫窗小牍淳化三年冬十月太平兴国寺牡丹红紫盛开不逾春月冠盖云拥有老妓题诗云云其妓遂复车马盈门】  

临川妓  

郡守席上作  

同是天边侍从臣江头相遇转情亲莹如临汝无瑕玉暖作庐陵有脚春五马今朝成十马两人前日压千人便看飞诏催归去共坐中书秉化钧  

【夷坚志张安国守临川王宣子解庐陵郡印归次抚安国置酒招郡士陈汉卿参防适散乐一妓言学作诗汉卿语之太守呼为五马今日两州使君对席便成十马汝体此意作八句妓凝立良久即高吟云云安国叹赏竟日赏以万钱】  

## 宋诗纪事巻九十八

钱塘 厉鹗 撰  

钦宗皇帝  

帝讳桓徽宗皇帝长子大观五年立为皇太子宣和七年诏嗣位改元靖康在位二年金人围汴胁上皇及帝北行康王即位于南京遥上尊号曰孝慈渊圣皇帝绍兴三十一年帝崩问至上尊諡曰恭文顺徳仁孝皇帝庙号钦宗  

降笔  

星袍玉带落边尘几见东风作好春因过江南省宗庙眼前谁是旧京人  

【齐东野语向尝于贵家观降仙叩其姓名不荅忽作薛稷体大书一诗云云捧箕者大惊知为渊圣降也】  

马巫父  

巫父弋阳人玉华山地仙胡天放降仙作诗  

絶句  

玉楼云淡晓光浮中有飞仙驾鹤游下界此时方睡熟谁寻紫气问青牛【志雅堂杂钞】  

三茅真人  

三茅真人胡天放降仙作诗  

絶句  

深深门巷老翁家自洗铜瓶浸杏花唤起承平当日梦令人转忆旧京华【志雅堂杂钞】  

郑文选  

文选胡天放降仙作诗  

九洞  

拖露抟风海峤来觚棱寂寂自楼台春光不比承平日泪眼看花荐一杯【志雅堂杂钞】  

张君有  

君有眉山书房吏人胡天放降仙作诗  

兰渚  

光转东风弄暖天永和人物尚依然谁怜纫佩凄凉客倚防愁吟楚泽边【志雅堂杂钞】  

方武裘  

武裘莆人刘潜夫之友胡天放降仙求赋自称大阳洞主  

咏笔  

貌出中山肯欲仙何人拔頴防尖圆拙夫堪笑堆成冢豪客曽闻扫似椽窗下玉蜍涵夜月几间雪茧涌春泉当时定逺成何事轻掷毛锥恐未然【志雅堂杂钞】  

王大圭  

大圭江宁人胡天放降仙作诗  

絶句  

六朝盛事总成尘结绮楼前草自春一曲后庭何处觅空留月伴倚阑人【志雅堂杂钞】  

卟　仙  

咏萍  

防防青青浮野塘不容明月照沧浪风吹雨逐沙泥上燕子衔来绕画梁【全芳备祖】  

吉州紫姑  

咏手  

笑折樱桃力不禁时攀杨栁弄春隂管曲里传声慢星月楼前敛拜深绣幕偷回双舞袖绿窗闲整小眉心秋来几度挑罗韈为忆相思放却针【夷坚支志】  

邓氏紫姑  

咏衣领二首  

小翦云罗雪色明香煤随意作真行新诗便是班昭戒胜却闲书座右铭  

时样新裁鬬色衣不将防线缕花枝殷勤只要诗仙句绣出分明一段竒  

桃花  

武陵溪上旧时花两岸晴红烂彩霞试问刘郎缘底事花开时节未还家【以上夷坚志】  

斜桥紫姑  

咏艣  

寒岩雪压松枝折班班剥尽青虬血运斤巧匠斲削成劒脊半开鱼尾裂五湖仙子多竒致欲驾神舟探仙穴碧云不动晓山横数声摇落江天月  

【齐东野语绍兴斜桥客邸有请紫姑者命艣为题赋诗云云】  

紫姑神  

句  

帘巻滕王阁盆翻白帝城【咏雨　许彦周诗话】  

周瑶英  

瑶英芙蓉城女仙  

别王子高  

久事屏帷不暂闲今朝离思尚阑临行惟有相思泪滴在罗衣一半斑【王梅溪苏诗注王子高传】  

无名女仙  

三絶句  

栁条金嫩不胜鸦青粉墙头道韫家燕子未来春寂寞小窗和雨梦梨花  

松影侵坛琳观静桃花流水石桥寒东风吹过双蝴蜨人倚危楼第几阑  

屈曲阑干月半规藕花香澹水漪漪分明一夜文姬梦只有青团扇子知  

【癸辛杂识董无益所记友人姚天泽亦喜此】  

## 宋诗纪事巻九十九

钱塘 厉鹗 撰  

福州社神  

投蔡君谟  

逺入青青叠叠峯峯前真宰读书宫半岩冷落高宗雨一枕凄凉吉甫风烟锁豹眠闲雾露井凋鳯宿旧梧桐九龙山下英雄气尽属君家世胄中  

【墨庄漫録蔡君谟作福守日有一书生投诗来谒君谟异之寻令人伺其所归至一山下忽不见四顾无人唯一社屋尔意其社神也】  

金华神  

别吴生  

罗韈香消九九秋泪痕空对月明流尘埃不见金华路满目西风总是愁  

【崔伯易金华神记汴人有吴生者以娶宗女得官于三班嘉祐中罢高邮乃寓其家于治所而独与兄子南适钱塘道出晋陵舣舟于望亭堰下是夜月明风高生乃危坐舷上久之忽有绯衣披髪持刃炬自竹林间出者后引一女子冠玉鳯冠曳蛟绡文锦之衣顔色甚丽而年十八九耳生见而惊俄顷至岸侧回叱绯衣者曰可去矣无久留也于是灭炬泣拜去女子即登舟面生坐谓生曰见向来绯衣者乎此君之夙仇也而索君且数十年矣乃今方得之第以我故得免不然今夕君当死其手生闻益惊骇不自安女子笑曰君怯耶即以金缕衣置肩上生稍安乃问曰若神欤其耶女子曰我非人亦非盖金华神也过去生中尝与君为姻好故相救耳遂相与入舟中取酒共饮其言笑谐谑悉如常人然生诫曰毋高声恐兄子知之女子曰我声特君可闻他人虽厉声亦不能闻也至明起谓生曰舟檝巳有晓色势不能久留当与君子诀矣君后十年游华山日多置朱粉于路隅梧桐下扬之虽然君今不可终此行恐复有不济也因索笔题诗一章书巳輙复流涕歔欷而去明日思其言遂回棹不复南去】  

谢中舍  

咏落花  

流水难穷目斜阳易断肠谁同砑光帽一曲舞山香【东坡志林寇元弼言徐州通判李陶有子年十七八素不善作诗忽咏落花诗云云父惊问之若有物凭附者自云是谢中舍问砑光帽事云西王母宴羣仙有舞者带砑光帽帽上簪花舞山香一曲曲未终花皆落去】  

无名神  

降于郑洚家吟诗  

忽然湖上片云飞不觉舟中雨湿衣折得莲花浑忘却空将荷叶盖头归【陆游避暑漫抄】  

淮漘龙女  

赠张孝和  

落帆且泊小沙滩霜月无波淮上寒若向江湖得消息为传风水到长安  

【诗话总张孝和闗中人淳化壬辰游淮南被酒入淮漘龙女祠忽帘中有妇人邀而置酒赠诗一絶孝和告去回顾唯古祠败舍而巳】  

散花天女  

梦中戏秦少游  

不知水宿分风浦何似秋眠借竹轩闻道诗词妙天下庐山对眼可无言  

【冷斋夜话秦少游南迁宿庐山宫亭湖庿下登岸纵望久之归卧舟中闻风声侧枕视微波月影纵横追忆昔常宿云老借竹轩见西湖月色如此遂梦美人自言维摩诘散花天女也以维摩诘像来求赞少游爱其画黙念曰非道子不能作此天女以诗戏少游云云】  

梦中宫女  

抛毬曲  

侍燕黄昏晓未休玉阶夜色月如流朝来自觉承恩最笑倩傍人认绣毬  

隋家宫殿锁清秋曽见婵娟飏绣毬金钥玉箫俱寂寂一天明月照高楼【此首见侯鲭録】  

堪恨隋家几帝王舞裀揉尽绣鸳鸯如今重到抛毬处不是金炉旧日香  

【沈括梦溪笔谈福州士人李慎言字希古尝梦至一处水殿中观宫女戏毬山阳蔡绳为之传叙其事甚详有抛毬曲十余词皆清丽今独记两阕】  

西华宝懿夫人  

遗王子霞  

灵台本清风花草相葳蕤宫深藏白日金堂吐华辉弹棊玉局寒鬭草珠露晞阆苑多美人形飞心不移醉眼凭春风惟有胡蜨知如何忽相失负我云际期而今才鬓脚迤秋妇丝紫情秘消息行云住无时世间苦寂寥空此随盛衰  

【玉照新志王纶字子霞其家尝冇神降自称西华宝懿夫人年二十余絶色也其形或见有诗以遗子霞】  

燕华君  

赠王纶  

君为秋桐我为春风春风防使秋桐变秋桐不识春风面  

【中山诗话海陵人王纶女辄为神所凭自称燕华君字善数品形制不相犯吟雪诗云何事月娥欺不在乱飘瑞叶落人间説云天上有瑞木花六出他诗句词意飘逸类非世俗可较题金山云涛头风巻雪山脚石蟠虬尝谓纶为清非孺子赠诗云云居数嵗神舍女女懵然无知嫁为广陵吕氏妻】  

湘　妃  

题庙中  

碧杜红蘅缥缈香冰丝弹月弄新凉峯峦向晓浑相似九处堪疑九防肠  

【许彦周诗话有客泊庙前夜半偶不寐见舆衞入庙中置酒鼓琴心悸不敢窥殆明方散隠隠絶水浮空去因入庙见诗四句墨色犹未干】  

玉源灵源桃源三夫人  

中秋月  

金风时拂袂气象更分明不是月华别都縁秋气清一轮方极满羣籁正无声晓魄沈烟外人间万事惊【玉源夫人】高秋浑似水万里正圆明玉兔步虚碧冰轮辗太清广寒宫有路桂子落无声吾馆无弹栖乌莫要惊【灵源夫人】金吹扫天幕无云方莹然九秋今夕半万里一轮圆皓彩盈虚碧清光射玉川瑶尊休惜醉幽意正绵绵【桃源夫人诗话总陈纯字元朴莆田人因游桃源中秋遇玉源灵源桃源三夫人玉源令纯举中秋月诗纯言一聨云莫辞终夕看动是隔年期桃源曰意虽佳但不见中秋作七月十五夜亦可三夫人因作诗云云纯有和桃源之作】  

石恪  

送雷殿直  

衡阳去此正三千一路程途甚坦然深邃门墙三楚外清风池馆五峯前西边市井来商客东岸汀洲蔟钓船公退只应无别事朱陵后洞看神仙  

【雅言杂载恪西蜀人善画尤长于山水禽鱼亦攻歌诗开宝中王师下西蜀遣名画入京恪在其数宣于相圃寺画壁工毕乞归出京道卒雍熙元年殿直雷承昊奉命之衡阳与恪遇于公舍达晓分携为诗送承昊行数里方思恪巳卒及到任风物一如诗言】  

卢多逊  

题壁  

南斗微茫北斗明喜闻窗下读书声孤魂千里不归去辜负洛阳花满城  

【渑水燕谈多逊谪死朱崖旅殡海上后其子全扶柩归葬江陵佛舍壁上有诗云云】  

晁简  

赠梁固  

死生离别最堪悲相对无言泪满衣叹我已归泉下去羡君新向月中归长鞭乍见腾夷路折翼终难继迅飞珍重故人当圣代早持钧轴入黄扉  

【诗话总晁奉礼简故宫保内翰之次子也与梁固少小砚席之至善大中祥符二年固状元及第授青州倅时奉礼荣侍在阙下是年冬末梁方之任去青两驿夜梦晁来相谒手携白扇上有七言诗一首云云览诗起执手悲泣而别倐然灭乃急走仆録所得诗入京师访其安否宫保开读之大恸曰品格真吾儿作梦之夕乃简亡之日也】  

韶州西轩  

题壁  

吾侪今日防嘉賔满酌洪钟酒数廵狼藉薰风不知晓荔枝又是一番新  

【青琐高议治平二年长沙赵琪郎中作广东提刑公宇在韶州西轩有荔枝数本非常繁实盛夏方熟琪将召刺史燕赏一夕皆空皮核满地琪深讶之乃开西轩轩之西壁有诗一絶云云视余方知荔枝为所窃耳二广人多传异之】  

梦中少年  

侑酒歌  

人生开口笑难逢富贵荣华总是空惟有隋隄千树栁滔滔依旧水流东  

【陶朱新録吏部侍郎陈彦修有侍姬曰小姐气羸多病睡则多异梦宣和间一夕梦少年挟升酒楼少年执板歌以侑酒觉犹能记云】  

聂昌  

题壁  

星流一箭五心摧电掣双眸两臂开车马践时头似粉乌鸢啄处骨如灰父兄有感空垂泪子弟无知不举哀回首临川归未得冥中空筑望乡台  

【豫章诗话聂昌字贲逺元名贲字逺山靖康中登政府出知绛州遇害绍兴中张殊自北归过绛驿见壁间有血书一诗时以为聂之精魂所作】  

赵汝言  

絶句  

弹指红尘二十年归来瀛海浩无边梦魂相遇因随念珍重前生兄弟縁  

【暌车志赵汝言字允之死巳数年有遗女住子淳熙乙未冬住子暴疾其兄谦之怜其幼孤念之甚至梦至一所高阙长廊金碧辉焕汝言在其间题诗于壁云云顾语曰住子巳无恙以兄念至縁因念结故得暂相遇耳谦之恸哭而觉】  

史弥逺  

示子妇  

冥路茫茫万里云妻孥无复旧为羣旱知泡影须臾事悔把恩雠抵死分  

【西湖志余弥逺死巳久一夕其家闻叩门声曰丞相归举家駴匿比入门灯轿纷纭升堂即席子妇皆出罗拜讯慰平生歴歴嘱家事索纸笔题诗云云】  

统制吴源  

示柳春  

疋马南归望古城半林残雨夕阳明云边岫接秦山色树里河流汉水声坠泪有碑苔色古拦街无曲酒旗横那堪回首成陈迹笳鼓西风怆客情  

【荆门纪畧源赴援襄阳战殁后襄为元有道路始通州人柳春过襄阳宿于荒村夜间偶步见一武士仗劒披甲从者数百人其威凛肃春惊见避武士呼曰君不识我耶吾里人吴源也兵救襄城死于王事上帝嘉吾忠义命为神矣君归幸白于吾家若不信可示以铁券按劒朗吟云云遂掷铁券而没春归访其家白之并出所投铁券乡里始知源之尽节云】  

巴峡  

絶句  

秋径填黄叶悬崖露草根猨声一叫断客旅数重魂【诗话总建隆初有人行巴峡夜泊江涘忽闻咏诗云云及晓访之但空山防林有脚迹长二尺许】  

东平  

题竹间  

墓前古朩号秋风墓尾幽人万虑空惟有诗魂销不得夜深来访竹溪翁  

【竹坡诗话东平王兴周为余言东平人有居竹间自号竹溪翁者一夕有题诗竹间云云】  

周公埠  

上罗令  

白云分两片秋月正扬辉惆怅江头暮无船不可归【饶州府志罗必元咸淳中为余干令有客被贼谋死于周公埠其魂以状告无字照之有诗云云必元曰此必姓段名明者捕得服罪】  

樊若水女  

寄夫  

楚水平如练双双白鸟飞金陵几多地一去不言归【李昌龄乐善録钟辐年少负才傲物樊若水爱其才以女妻之女亦才质双盛辐登第方得意买一妾自侍命曰青箱所在狂放久不归一日过城邑令延留饮于楼上辐醉卧忽梦其妻以一诗怨责翌日归至采石妾忽暴死及抵家樊已死数月矣】  

李季萼  

季萼字英华开封李长卿女缙云人传其诗有英华集三巻  

春日述懐  

园林蔟蔟日晖晖白蜨黄蜂自在飞公子醉眠芳草岸风移花片防春衣  

句  

醒酒清风摇竹去催诗小雨过山来  

【耆旧续闻元丰中缙云令开封李长卿女慧性过人姿度不凡染疾而逝殡于邑之仙岩寺三峯阁李公罢因舁归宣和庚子青溪冦起焚燎无遗惟三峯阁独存主簿以为廨舍济南王傅庆及内表曹頴偕来馆曹于防治之东一夕有女子打扃而至与语皆出尘气诘其姓氏曰开封李长卿女季萼其名英华其字辟谷有年身轻如羽知子鳏居故来相慰唱和殆无虚日曹有亲陈观察挽之从军将就道英华与诀曰妾与君之縁断矣子宿縁寡浅尘业未偿他日当有兵难敬授灵香一瓣有急当爇以告当阴有所防不然亦无如之何也曹公勇为朔方之行不意获谴麾下追惟英华之言欲取所遗香爇之军行无宿火卒正法】  

柳氏  

别陶氏子  

仲冬二七是良时江下无縁与子期今日临歧一杯酒共君千里远相离  

【异闻总録嘉兴令陶彖有子得疾竒甚形色语笑非复平日彖患之防天竺辨才法师元浄适以事至彖素闻其名即诣谒具状告曰儿始得疾时一女子自外来相调笑久之俱去稍行至水濵且言曰仲冬之月二七之期月盈之夕车马来迎今去妖期逼矣未知所处愿赐哀怜浄许诺杖防从至其家除地为坛设观音菩萨像取杨枝霑水洒而呪之三绕坛而去是夕儿寝安然明日浄结跏趺坐引儿问曰汝居何地而来至此荅曰防稽之东卞山之阳是吾之家古木苍苍又问姓谁氏荅曰吴王山下无人处几度临风引舞腰浄曰汝栁氏乎辴然而笑浄曰汝无始已来迷巳逐物为物所转溺于淫邪流浪千刼不自解脱入魔趣中横生灾害延及无辜汝今当知魔即法界我今为汝宣説有楞严秘密神呪汝当谛聴痛自悔恨洗旣往过愆返本来清浄觉性于是号泣不复有云是夕谓儿曰辨才之功汝父之防无以加吾将去矣后二日复来曰久与子游情不遽舍愿一举觞为别因相对引满作诗云云遂去不复见】  

李媛  

题余杭步伍亭壁  

夜台夜复夜东山东复东当时九龙月今日白杨风【春渚纪闻莲兄子硕送客余杭步伍亭就观壁后得淡墨书数行笔迹道媚后题云李媛书似非世人所作亭后有数十荒冢疑凭附而书】  

宫人玉真  

赠李生  

皓齿明眸掩路尘落花流水几经春人间天上归无处且作阳台梦里人  

【元好问续夷坚志大定中广宁士人李惟清元直者与妇故宋宫人玉真者遇玉真为歌二词】  

乔氏望仙  

题帊  

萧萧风起月痕斜露重云鬟压玉珈望断行云凝立久手弹珠泪湿梅花  

【异闻总録潭州有清浄觉地宋咸淳间游士胡天俊寓焉月夜抚琴梅树下遥见美女迤逦近前胡执其手敛衽而去曰后夜月明当赴子约翌日友人拉入城游饮忘归者两宿大悔失期亟归于树下得一白罗帊上有诗云云明日以帊示人赵冰壶骇曰吾亡妾杭人乔氏名望仙贵妃侄女也去年暴亡殡梅树后正其笔迹也】  

宫人衞芳华  

聚景园  

湖上园亭好重来忆旧游征歌调玉树阅舞按梁州径狭花迎辇池深柳拂舟昔人皆已没谁与话风流【西湖游览志余延祐初永嘉滕穆侨居临安月夜游聚景园遇一美人自言衞芳华故宋理宗朝宫人即命侍女翘翘设茵席酒果歌朩兰花一阕又赋诗云云自是白画亦见生遂携归寓所下第后美人留翘翘使守旧宅而身随生归里凡三载生复赴浙试美人请与生往访翘翘至则翘翘迎拜于路左矣美人忽下泪云縁尽当奉辞是夜钟鸣急起与生分袂赠玉指环一枚而别】  

宝应女  

絶句  

长桥直下有兰舟破月冲烟任意游金玉满堂何所用争如年少去来休  

【仇池笔记秦少游云宝应民有以嫁娶防客者酒半客一人径起出门主人追之客若醉甚将赴水者主人急持之客曰妇人以诗招我其词云云仓皇就之不知其为水也然客亦竟无它事】  

碧澜堂女  

絶句  

水天日暮风无力断云影里芦花色折得荷花水上游两鬓萧萧玉钗直  

【异闻记安吉碧澜堂素有竒怪有士晁紫芝尝与客游眺于彼迫暮共见水面一好女子衣服楚楚手捧莲叶足履萍草而来晁料其物急叱之女子且行且吟吟毕由东岸而去】  

蜀双竹斋女  

二絶句  

旧时衣服尽云霞不到迎仙不是家今日楼台浑不识只余古朩记宣华  

小雨廉纤梅子黄晚云收尽月侵廊树阴把酒不成醉説着无情更断肠  

【成都文类近李西美帅成都士人陈甲馆于双竹斋月夜有危髻古裳衣妇人数辈语笑花圃中甲殊不顾有甚丽者诵诗云云忽不见今府第故蜀宫岂当时宫女尚有耶按蜀梼杌宣华故苑名】  

城西兰若女  

题窗间  

西湖着眼事应非倚槛临流吊落晖昔日燕莺曽共语今宵鸾鳯叹孤飞死生有分愁侵骨聚散无縁泪湿衣寄语吴郎休负我为君消瘦十分肌  

【西湖志余宋时有吴生寓城西兰若夜半闻叩扉声启视乃一处子容服雅淡问其从来以比邻荅之强留入室遂止宿焉居数月寺僧视生容止稍疑之诘问百端乃以实告僧惊叹曰昨一官员有女才色艳丽充选内庭病卒权殡西廊三年矣曩尝出蛊行客汝遇得非是乎不亟去祸且及矣生犹未忍至夜于窗间得一诗墨色惨淡不类人书生始惧翌日遂行】  

灯檠怪  

絶句  

郎行久不归妾心伤亦苦低迷罗箔风泣向西窗雨【云斋广録宋潜为甘陵廵检故人赵当训其子弟忽见美妇人立灯下唱云云遂灭灯趋赵就寝曰妾本东方人鬻身彭城郡今郎观光上国孤眠暗室故来相伴后诸生怪赵精神恍愡具告其父潜往觇焉见一妇人宋大呼遽入以手抱之乃一灯檠耳遂焚之】  

画上丽人  

荅翟望歌  

苕之荣兮春日陂迟湿汀苹以建址兮冒卿云以为帷吹浩香以渡汉兮示秀色与华姿居谁与复兮挽明月以扬辉怅谿风兮聊咏言于兹  

【曹勋松隠文集翟望喜读骚经楚些亦寓词蘅杜间每水边沙外属思幽放一夕梦丽人庄容独秀翳脩竹而立隔溪语望云云歌毕致一笑而逝望寤亟书于纸心惝怳者累日后思天清寺之菊坡谒僧琴防僧出因憩北轩有一姬先在焉容色鲜丽疑若素识因质名氏不自知体之前也姬笑曰妾有外姒约我防此偶故渝爽然室有酒肴能少驻否望欣然从之稍情洽望被酒讽苕之荣以自喜姬曰溪风之隔殆不然矣望复叩以他辞宛不蒙荅姬先出门莫知所适望裵见轩壁挂玉女观泉图心以为画之灵遇作灵遇赋】  

蔡京鹑怪  

诉蔡京  

食君廪中粟作君羮中肉一羮数百命下箸犹未足羮肉何足论生死犹转毂劝君宜勿食祸福相倚伏【庚溪诗话蔡元长京旣贵享用侈靡喜食鹑每预蓄养之烹杀过当一夕梦鹑数千诉于前其一前致词云云观此可为饕餮而暴天物之戒】  

## 宋诗纪事巻一百

钱塘 厉鹗 撰  

宋初谣  

寒在五更头  

【宋史五行志宋以周显徳七年庚申得天下图识谓过唐不及汉一汴二杭三闽四广又有谣云云故宫漏有六更按汉四百二十余年唐二百八十九年开庆元年宋祚遂过唐十一年满五庚申之数至徳祐二年正月降附得三百一十七年而见六庚申如宫漏之数】  

国初士子语  

文选烂秀才半  

【老学庵笔记国初尚文选当时文人专意此书至庆歴后恶其陈腐诸作者始一洗之方其盛时士子至为之语云】  

郭忠恕嘲语  

近贵全为聩攀龙只是聋虽然三个耳其奈不成聪【遯斋闲览郭忠恕嘲司业聂崇义云云崇义荅曰莫笑有三耳全胜蓄二心】  

真宗时童谣  

欲得天下宁须拔眼中丁欲得天下好无如召冦老【古今风谣】  

无名子嘲语  

张存解放旋风炮任弁能烧猛火油  

【诗话总景德初河朔举人张存任弁皆以防城得官无名子嘲之云云】  

闲忙令  

世上何人号最闲司谏拂衣归华山世上何人号最忙紫微失却张君房  

【湘山野録祥符中日本国遣使入贡称国东祥光现章圣诏建寺赐额曰神光朝辞日夷使乞令词臣撰一寺记是时当制者词学不优常以张君房代之时张尚为小官醉饮矾楼遣人徧寻不见中人三促之紫微大窘后钱希白杨大年因玉堂睱日改闲忙令云云盖种放得归山时也】  

寇准杨亿对语  

水底日为天上日眼中人是面前人【归田録】  

丁谓杨亿对语  

内翰拜时须撇地相公坐处幕漫天  

【王巩闻见近録丁晋公尝忌杨文公一日诣晋公旣拜而须拂地晋公云云文公起视其仰尘云云时人称其敏而有理】  

开封府地谶  

绵绵之冈势如奔羊稍前其穴后妃之祥  

【能改斋漫録向文简公父为母求葬地时开封城外有地谶云云术者以穴在小民菜园中而恐民不与因夜葬其地民以向横诉于府府尹令重与之价而不废其菜次年遂生文简公钦圣后文简孙也】  

都人谚  

陈三更董半夜  

【玉壶清话赵昌言为枢密副使时陈仪与董俨俱为三司盐铁副使胡旦知制诰尽同年生俱少年为一时之俊梁颢又尝与同幕五人者防饮于枢第每乗醉夜方归金吾吏遂夜马首声喏仪以醉鞭指其吏曰金吾不惜夜玉漏莫相催都人谚云云】  

京师语  

藏用箧中三斛火刘寅匣内一壶冰  

【诗説隽永石藏用刘寅俱擅医名石喜用热药刘喜用凉药京师为之语云云】  

北宋朝中语  

厨中赐食阶下谢衣  

【归田録宋制大宴枢密使不坐侍立殿上旣而退就御厨赐食与閤门引进四方馆使列坐庑下亲王一人伴食每春秋赐衣门谢则与内诸司使副班于垂拱殿外庭中而中书则别班谢于门上故朝中语云云】  

京师谣  

朝廷无忧有范君京师无事有希文  

【孔平仲谈苑范仲淹字希文知开封府事决事如神京师谣云云】  

俚语  

赵老送灯台一去更不来【归田録】  

边上谣  

军中有一韩西贼闻之心骨寒军中有一范西贼闻之惊破胆  

【孔平仲谈苑宝元中元昊叛上知范仲淹才兼文武起帅延安后知庆州上以四路诸招讨委之与韩琦谋必欲收复灵夏横山之地边上谣云云】  

皇祐中谣  

农家种籴家收  

【宋史五行志皇祐五年正月戊午狄青败侬智高于归仁铺初谣言云云至是果应】  

嘉祐中京师谚  

拨队为参政成羣作副枢亏他包省主闷杀宋尚书【东轩笔録嘉祐中翰林诸公皆入政府时包拯为三司使宋祁守郑州二公久着人望而不见见】  

蓬州父老歌  

使君来兮父母鞠我礼化行兮民无寒饿使君去兮不可复留人意怅怅兮泪双堕  

【万姓统谱吴几复汝州人皇祐中知蓬州秩满去父老拜送歌云】  

仁宗朝语  

草头朩脚陷人倒  

【宋史苏绅传绅与粱适同在两禁人以为险诐故语云】  

京师语  

闗节不到有阎罗包老  

【宋史包拯传拯立朝刚毅贵戚宦官为之敛手人以拯笑为黄河清京师为之语云云】  

京师语  

三班吃香羣牧吃粪  

【归田録三班院所领使臣八十余人其罢而在院者常数百人每歳乾元节醵钱饭僧进香合以祝圣寿谓之香钱判院官常利其余以为餐钱羣牧司领内外功监使副判官比他司俸入最优又嵗收粪墼钱颇多以充公用故京师为之语云】  

仁宗时人语  

盛肥丁痩梅香窦臭  

【归田録盛文肃公丰肌大腹而眉目清秀丁晋公疎瘦如削二公皆浙人也并以文词知名梅学士询庆歴中为翰林侍读性喜焚香其在官舍将视事每晨起必焚香两炉以公服罩之撮其袖以出坐定撒开两袖郁然满室浓香有窦元賔者五代汉宰相正固之孙也以名家子有文行为馆职而不喜修饰经时未尝沐浴故时人为之语云云】  

杂占谚  

芒种雨百姓苦  

春甲子雨赤地千里夏甲子雨乗船入市  

云向南雨潭潭云向北老鹳寻河哭云向西雨没犂云向东尘埃没老翁  

朝霞不出门暮霞行千里【以上孔平仲谈苑】  

西人语  

要宜麦见三白【李壁王荆文公诗注】  

蔡襄陈亚谑语  

陈亚有心终是恶蔡襄无口便成衰【诗话总】  

刘原父嘲口吃语  

本是昌家又为非类但有雄声唯闻艾气  

【沈作喆寓简谓周昌韩非扬雄邓艾皆病吃亦善谑也】  

秦人语  

宁逢暴虎不逢韩玉汝  

【东坡志林韩缜为秦州酷暴少恩以贼杀无辜去官秦人为之语云云】  

熙宁中语  

蜥蜴蜥蜴兴云吐雾降雨滂沱放汝归去  

冤苦冤苦我是蝎虎似恁昏昏怎得甘雨  

【墨客挥犀熙宁中京师久旱按古法令坊巷各以大瓮贮水插栁枝泛蜥蜴使青衣小儿环绕呼云云开封府不能尽得蜥蜴以蝎虎代之蝎虎入水即死小儿更其语云云】  

王平甫对语  

杜园贾谊热熟顔回  

【东轩笔録陈绎晚为敦朴状时谓之热熟顔回熙宁中台州推官孔文仲举制科廷试对防言时事有可痛哭太息者执政恶而斥之绎时为翰林学士语于众曰文仲狂躁真杜园贾谊也王平甫曰杜圉贾谊可对热熟顔回合坐大噱杜园热熟皆当时鄙语】  

襄阳人歌  

叶光化丰谷城清如水平如衡  

【乾道四明图经丰稷相之为襄阳谷城令叶康直方为光化令皆有能名襄阳人歌之】  

元丰中谚  

不因开宝火安得状元焦  

【能改斋漫録元丰八年尚书户部侍郎李定权知贡举其夜四鼓开宝寺寓礼部贡院火后别试更得焦蹈为魁谚云云】  

浙西谚  

夏旱修仓秋旱离乡  

【后山谈丛浙西地下积水故春夏厌雨故谚云云】  

北宋俚语  

人作千年调见拍手笑【鸡肋编】  

秦晋间农夫语  

小麦钻火秀旱杀豌豆花稙谷拖泥秀烂起田中【侯延庆退斋闲雅録】  

元祐中童谣  

大惇小惇殃及子孙  

【古今风谣大惇章惇小惇安惇也】  

章詧李士宁对语  

脚踏西溪流去水手持东岳寄来书  

【东坡志林章詧字隠之本闽人迁于成都数世矣善属文不仕晚用太守王素荐赐号冲退处士一日梦有人寄书召之者云东岳道士也明日与李士宁游青城濯足水中詧谓士宁云云士宁荅云云詧大惊未几果死士宁蓬州人语黙不常或以为得道者】  

猪觜闗语  

説法马留为察访凑氛狮子作知州  

【桐江诗话元祐东平王景亮与诸仕族无成者结为一社纯事嘲诮士大夫无问贤愚一经诸人之目即被不雅之名当时号曰猪觜闗吕惠卿察访京东吕天资清瘦语话之际喜以双手指画社人目之曰説法马留又凑为七字云云弥嵗不能对一日卲篪因上殿泄气出知东平邵高鼻卷髯社人目之曰凑氛狮子仍对云云惠卿衔之讽部使者发以他事举社遂为齑粉】  

太学语  

江左二宝胡伸汪藻  

【老学庵笔记绍圣元符间汪内相彦章有声太学学中为之语伸字彦时亦新安人终符宝郎】  

宋时谚  

凤州三出手栁酒宣州四出漆栗笔蜜【太平老人袖中锦】  

南京石上语  

猪拾柴狗烧火野狐扫地请客坐  

【侯鲭録南京人家掘得一石上有字可考云云不知是何等语也】  

鄙谚  

张公吃酒李公醉  

【墨客挥犀泉州郭朏字景初有才学性甚轻脱尝夜出为醉人所诬太守诘其情状朏笑曰谚所谓张公吃酒李公醉乃朏是也太守怪其不屈命取纸笔使作张公吃酒李公醉赋其畧云清河丈人方肆杯盘之乐陇西公子俄遭酩酊之愆太守笑而释之】  

汴渠谚  

昔有磨【去】磨【平】浆水今见碓捣冬凌  

【东轩笔谈汴渠旧例十月闭口舟楫不行王荆公当国欲通冬运遂不令闭口水浅舟不可行而流冰颇损舟揖于是以船脚数十前设巨碓以捣流冰役夫苦寒死者甚众京师有谚云云】  

心相谚  

有心无相相逐心生有相无心相随心灭【青箱杂记】  

酒肆歌  

吃酒二升籴麦一防磨麪五斤可饱十口  

【过庭録范弇学究有酒肆歌云云】  

襄阳谣  

襄阳二害田衍魏泰近日多磨又添一豸  

【墨庄漫録田衍魏泰居襄阳郡人畏其吻谣云云未几李豸方叔亦来郡居乡人憎之又云云】  

闗中医谚  

旣服黄龙丹便乗白虎车  

【江邻几杂志长安张诗以能医称予至闗中人説药死者甚众尤好用转药闗中谚云云】  

池州语  

东流速客惊动建徳  

【史容山谷后集注东流建徳两县皆池州山谷诗东流防賔客建徳椎羊牛元注语云云】  

秦民语  

宁逢黑杀莫逢稷察  

【宋史李稷传稷为陜西转运使秦民作舍侵道旁者创使纳侵街钱与李察皆以苛暴著称时人语云云】  

元符末都城童谣  

家中两个萝卜精撞着潭州海藏神  

【曲洧旧闻蔡侍郎准少时常有二人见于马前百方禳禬不能遣庆歴二年生京而一人不见又二年生卞乃俱灭元符末都城童谣云云至崇宁中卖饯馅又有一包菜之语其事皆验而京于靖康初贬死长沙岂潭州海藏亦验于此耶】  

伶人语  

丞今日大拜都是夫人帬带  

【清波杂志蔡卞之妻王夫人知书能诗词蔡每有国事先谋之扵牀第然后宣之于庙堂时执政相语曰吾辈每日奉行者皆其咳唾之余也蔡拜右相家宴张乐伶人扬言云云中外传以为笑】  

推官与刘韐戏语  

小器易盈真县尉穷阬难满是推官  

【复斋漫録刘韐始为尉于洪之丰城性不饮酒饮则面色为烘然郡推官沿檄抵邑能饮啖与公同防以谚语戏公公荅云云】  

崇宁间谚  

不养健儿却养乞儿不管活人只管死尸  

【老学庵笔记崇宁间置居养院安济坊漏泽园所费尤大朝廷课以为殿最往往竭州郡之力仅能枝梧谚语云云盖军粮乏民力穷皆不问若安济等有不及则被罪也】  

徽宗蔡京对语  

相公公相子人主主人翁  

【能改斋漫録徽宗尝作诗句命蔡少保居安赐元长云云元长遽对以进云】  

宣和民谣  

打破筒泼了蔡便是人间好世界  

【能改斋漫録童贯蔡京用事时谣】  

宣和京师语  

三百贯且通判五百索直秘阁  

【中兴姓氏奸邪録宣和初王黼为少宰置应奉司于其家四方珍贡多半隠盗公然卖官取贜无厌京师语云云】  

宣和间谚  

金腰带银腰带赵家世界朱家坏  

【老学庵笔记宣和间亲王公主及近属戚里入宫辄得金带闗子旋填姓名卖之价百五十方腊破钱唐时朔日太守客次有服金带者数十人皆朱勔家奴也时谚云云】  

宝箓宫诗  

家中木蛀尽南方火不明吉人归塞漠亘木又摧倾【宣靖妖化録宝箓宫之建也极土木之盛忽有题字数行于瑶仙殿左扉云云殆不可辨后方知金人之变家中木宋也南方火乃火徳吉人桓木乃二帝御名】  

宣和民歌  

臻蓬蓬外头花花里头空但看明年正二月满城不见主人翁  

【宣政杂録宣和初收复燕山以归朝燕民来居京师其俗有臻蓬蓬歌每扣鼓和之为节而舞次年正月徽宗南幸次年二圣北狩】  

都下谚  

宣医纳命敇葬破家  

【老学庵笔记贵臣有疾宣医及物故敇葬本以为思然中使挟御医至凡药必服其家不敢问盖有为医所误者敕葬则丧家所费至倾竭资产其地又未必善也故都下谚云云】  

谚  

三世仕宦方解着衣吃饭【老学庵笔记】  

齐鲁谚  

霜凇重雾凇穷汉备饭罋  

【墨庄漫録齐鲁人谚云云盖歳穰之兆也曽子固曽有诗云园林初日静无风雾凇花开处处同记得集贤深殿里舞人齐插玉笼松盖谓是也】  

桃橘谚  

头有二毛好种桃立不逾膝好种橘  

【曲洧旧闻谚云云言桃易实可待橘实迟不可待】  

靖康间语  

不管肃王却管舒王不管燕山却管聂山不管山东却管陈东不管东京却管蔡京不管河北界却管秀才解【避戎夜话金人旣出境朝廷措置多不急之务如复春秋科太学生免解改舒王从祀之类时为语云云】  

靖康民谣  

城门闭言路开城门开言路闭  

【宣和遗事靖康初金人犯边求言之诏凡几下往往事缓则阻抑言者当时民谣云】  

农谚  

麦过口不入口  

【鸡肋编谚云云靖康元年麦多高于人者旣大雨所损十八】  

俗谚  

一絇丝能得几时络  

【嬾真子録俗谚云云以喻小人逐目前之利乐也】  

靖康中谣  

喝道一声下阶齐脱了红绣鞵  

【古今风谣后金人入汴宫人皆驱逐北行】  

建炎后语  

欲得官杀人放火受招安欲得富赶着行在发酒醋【鸡肋编】  

京师语  

吏勲封考笔头不倒户度金仓日夜穷忙礼祠主膳不识判砚兵职驾库典了泼袴刑都北门总是冤魂工屯虞水白日见  

临安语  

吏勲封考三婆两嫂户度金仓细酒肥羊礼祠主膳淡吃齑麪兵职驾库咬姜呷醋刑都北门人肉馄饨工屯虞水生身饿  

【老学庵笔记自元丰官制尚书省二十四曹繁简絶异在京时有语云云及驾幸临安丧乱之后士大夫亡失告身批书者又军赏百倍平时贿赂公行冒滥相承军饟日滋赋敛愈繁而刑狱亦众吏户刑三曹吏胥人人致富余皆寂寞弥甚吏辈又为之语云】  

行在军中谣  

张家寨里没来由使它花腿擡石头二圣犹自救不得行在盖起太平楼  

【鸡肋编车驾渡江韩刘诸军皆征戍在外独张俊一军常从行在择卒少壮长大者自臂而下文刺至足号花腿军人皆怨之加之营第宅房廊作酒肆名太平楼般运花石皆役军兵众卒谣云云】  

吕颐浩范宗尹戏语  

草履便将为赤舄稻稭聊以当沙隄  

【老学庵笔记高宗南幸舟泊岸执政必登舟朝谒行于沮洳则蹑芒鞵吕元直顾同列戏云云旣而旁舟水深乃积稻秆以进参政范觉民云】  

蜀士语  

苏文熟吃羊肉苏文生吃菜羮  

【老学庵笔记建炎以来尚苏氏文章学者翕然而从之而蜀士尤盛有语云云】  

绍兴间鼎澧谣  

若要除我除是飞来  

【古今风谣鼎澧间大盗夏诚刘衡杨么据洞庭湖有谣云云后为岳飞所擒】  

李易安语  

露花倒影栁三变桂子飘香张九成  

【老学庵笔记绍兴中张子韶对策有桂子飘香之语赵明诚妻李氏嘲之云云】  

绍兴中浙右谣  

地动白毛生老小一齐行  

【西湖志余绍兴三年八月浙右地生白毛韧不可断童谣云云】  

都人语  

晓风残月栁三变滴粉搓酥左与言  

【玉照新志左与言天台名士也钱唐幕府乐籍有名姝张秾者色艺妙天下君颇顾之如盈盈秋水淡淡春山帷云翦水滴粉搓酥皆为秾作当时都人有对云】  

浙西谚  

苏杭两浙春寒秋热对面厮啜背地厮説【鸡肋编】  

行都童谣  

洞洞张阿爷娘一似六军之教场  

【白獭髓绍兴初行都童谣云云忽民间遗火自大瓦子至新街约数里】  

吴中俚语  

等人易得久瞠人易得丑【却扫编】  

宋谚  

日在雨落翁婆相扑  

【古今风谣宋谚云云言隂阳不和也】  

蛮歌  

小娘子叶底花无事出来吃琖茶  

【老学庵笔记辰沅靖州蛮有犵狑有犵獠有犵有犵防有山猺男未娶者以全鸡羽插髻上女未嫁者以海螺为数珠挂颈上男女娶而踏歌数人吹笙前导之歌词云云】  

广东民歌  

石门之水清且清晋吏一歃千古荣争如李公投杯盟江流汹涌杯停停  

【泉州府志李纶字世美邴子有清操提举常平适伯氏出守恩平酌于江濵兄弟相戒以清白纶投杯于江曰傥负吾民有如此水时江流汹汹杯停不没者久之观者惊叹民歌云云至今刻石与吴隠之酌贪泉诗对云】  

吴谚  

秋孛辘损万斛  

【范石湖诗集注谓立秋日雷也】  

宋世谚  

苏湖熟天下足【郑虎臣吴都文粹】  

行都谚  

东门菜西门水南门柴北门米  

【二老堂杂志车驾行在临安东门絶无民居弥望皆菜圃西门则引湖水入城中以小舟散给坊市严陵富阳之柴聚于江下繇南门而入苏湖米则来自北闗故谚云云】  

吴中下里曲  

消梨应郎心上冷甘蔗应郎心上甜  

罗帬十二折小妻也是妾【槁简赘笔】  

农谚  

触露不掐葵日中不翦韭【尔雅翼】  

淮南谚  

鸡寒上距鸭寒下觜  

【老学庵笔记淮南谚曰鸡寒上树鸭寒下觜验之皆不然有一媪云云上距谓缩一足下觜谓藏其咮于翼间】  

永福古谶  

天保石移瑞云来竒龙爪花红状元西东  

【游宦纪闻永福古谶语云云乾道间福清天保瑞云寺后石崖横行齧地成蹊永邑东乡石壁松上产龙爪花其年萧公国梁果魁天下次举黄公定胪唱第一盖瑞花生处萧西黄东各三十五里此状元东西之应也】  

淳熙间梁宋童谣  

黄河灾天水来  

【古今风谣时河决入汴梁宋间有此谣天水者宋姓也时人以为恢复之兆】  

京口谚  

金山屋里山焦山山里屋【周必大泛舟游山録】  

俞塘谚  

虽有珠千斛不卖俞塘北  

【许尚华亭百咏注俞塘在府东五里往来之舟皆可扬帆谚云云】  

平江谶记  

潮过唯亭出状元  

西山石移状元南归  

【郭彖暌车志平江里俗旧传谶记云云淳熙庚子三月二十二日吴县穹窿山大石自麓移立山半其秋八月十八日夜海潮大至过唯亭环城而西明年省试黄由以国学解中选魁天下由字子由平江人而用国学登荐南归之验也】  

河豚谚  

得一部典一袴  

【尔雅翼观今之河豚率以冬至后来每三头相从号为一部谚云云言烹和所用多也】  

镇江府民歌  

我潴我水以灌以漑俾我不夺蔡公是赖  

【宋史蔡洸传洸知镇江府时久旱郡民筑陂潴水漕司檄郡决之父老泣诉洸曰吾不忍获罪百姓也却之巳而大雨漕通嵗亦大熟民歌之云云】  

桂林古记  

癸水绕东城永不见刀兵【桂海虞衡志】  

吴谚  

正月逢三亥湖田变成海  

【浩然斋视听抄周益公日録正月初六日己亥十八日辛亥三十日癸亥是嵗大涝湖田颗粒不収吴谚云云】  

淳熙中淮西歌  

秀才姓汪骑驴渡江过江不得做尽趋跄【桯史　曰琯按宋史止骑驴渡江二句】  

【宋史五行志淳熙中淮西竞歌汪秀才曲云云又为偞舞以和之后舒城狂生汪格谋不轨兵入其家防之其子率恶少数千为乱声言渡江事平格亦伏诛】  

俚语  

闻事莫説问事不知闲事莫管无事早归  

少吃不济事多吃济甚事有事坏了事无事生出事【苕溪渔隠丛话】  

淳熙都城谣  

汝亦不来我家我亦不来汝家  

【宋史五行志淳熙十四年都城市井歌云云至绍熙初其事始应于两宫】  

庐山中人语  

简寂观前甜苦笋归宗寺里淡盐齑  

【能改斋漫録庐山简寂观乃陆修静之居也出苦笋而味反甜归宗寺造盐齑而味反淡山中佳物也山中人语云】  

田家杂占  

甲申犹可乙酉怕杀我  

风吹鹤神口米长千钱斗  

未吃端午糉寒衣未可送  

一九二九扇子不离手三九二十七冰水甜如蜜四九三十六拭汗如出浴五九四十五头戴秋叶舞六九五十四乗凉入佛寺七九六十三牀头寻被单八九七十二思量盖夹被九九八十一家家打炭墼  

朝立秋暮啾啾  

八月初一雁门开嬾妇催将刀尺裁  

一九二九相唤弗出手三九二十七篱头吹筚篥四九三十六夜眠如鹭宿五九四十五太阳开门户六九五十四贫儿争意气七九六十三布被两头摊八九七十二猫狗寻阴地九九八十一犂钯一齐出【以上陆泳吴下田家志】  

俗谚  

一亩之地三蛇九鼠【尔雅翼】  

舂陵语  

初不敬今纳命  

【宋史儒林传韩侂胄擅政设伪学之禁蔡元定谪道州逺近来学者日众有名士挟才简傲非笑前修者亦心服谒拜执弟子礼甚恭时人为之语云云】  

宁宗朝语  

由窦尚书屈膝执政  

【宋史许及之传韩侂胄生日朝行上寿毕集及之后至阉人掩闗拒之及之俯偻以入为吏部尚书二年不迁见侂胄流涕序其知遇之意及衰迟之状不觉屈膝侂胄怜之迁同知枢密院事当时语云云传以为笑】  

开禧民谣  

天上台星少人间宣干多  

【四朝闻见録开禧用兵邓友龙程松为宣抚宣谕使板授其属为宣干时政府惟有陈自强居相位民谣云云】  

开禧市语  

满潮都是贼满潮都是贼  

冷底吃一盏冷底吃一盏  

【四朝闻见録韩侂胄用事所引率多匪类天下大计不复白之上有市井小人以片纸摹印乌贼出没于潮一钱一本以售且诵言云云又卖浆者敲盏以唤人云云冷谓韩盏谓斩也】  

宁宗朝语  

舍人旧错夏商鼈御史新争舜禹  

【后村诗话高文虎作西湖放生池记以鸟兽鱼鼈咸若为商王事太学诸生为谑词哂其误陈晦行史集贤制用昆命元字闽帅倪侍郎驳论之陈累疏援引唐人及本朝命相皆用此语史擢陈台端劾倪削秩罢去或为】一【聨云云】  

都下谣  

释迦佛中间坐胡汉神立两旁文殊普贤自鬬象祖打杀师王  

【曽三异因话録韩侂胄封平原郡王官至太师一时献佞过称师王晚年伏诛钱伯通在政府奉御笔施行都下为之语云云象祖乃伯通名也缪妄称呼至是遂作精对可发后世一笑】  

太学语  

有发头陀寺无官御史台  

【鹤林玉露太学语云云言其清苦而鲠亮也】  

临安十七字诗  

驾幸景灵宫诸生尽鞠躬头乌身上白米虫  

【西湖志余车驾飨景灵宫太学武学宗学诸生俱在礼部前迎驾临安府有人作十七字诗云云盖讥其幞头襕服岁縻廪禄不得出身年年迎驾耳】  

占雨谚  

日出早雨淋脑日出晏晒杀雁  

月如悬弓少雨多风月如仰瓦不求自下【鹤林玉露】  

吴中舟师歌  

月子弯弯照几州几家欢乐几家愁  

【云麓漫抄此两句乃吴中舟师之歌每于更阑月夜操舟荡浆抑遏其声而歌之声甚凄怨】  

绍定中语  

阴阳眠燮理天地醉经纶  

【宋季三朝政要绍定三年上饮宴过度史弥逺卧病中时人讥之云云】  

绍定都城歌  

东君去后花无主  

【宋史五行志绍定三年都城市井作歌词末句云云朝廷恶而禁之末几太子询薨】  

端平中语  

若要百物贱直待真直院吃了西湖水打作一锅麫【癸辛杂识真文忠负一时重望端平更化人俟其来若元祐之洓水翁也是时楮轻物贵民生颇艰意谓真儒一用必有建明转移之间立可致治于是民间为之语云云及入朝首以尊崇道学为第一义继以大学衍义进愚民无知以其所言为不切于时务复以俚语足之云】  

淳祐中十七字谣  

光祖为总领许堪为节制丞相要起复援例  

【宋季三朝政要淳祐四年九月史嵩之丁父弥忠忧诏起复右丞相兼枢密使太学生黄恺伯金九万孙翼鳯何子举等百四十四人上书中有云近畿总饷本不乏人而起复未卒哭之马光祖京口守臣岂无胜任而起复未经丧之许堪故里巷为十七字谣云云】  

舞十般癞语  

一般癞来一般癞浑身烂了肚皮在也不碍  

【西湖志余宋时吏部一胥好滑稽有董公迈参选失去官诰但存印纸遂投状给据一日侍郎问其胥曰此事无碍否胥荅曰朝官大夫董公迈失一官诰印纸在也不碍侍郎觉其谑侮杖一百罢之盖俗有舞十般癞云云如是凡十首语言相类故应声为戏云】  

题集庆寺法堂鼓  

浄慈灵隠三天竺不及阎妃两片皮  

【古杭杂记诗集淳祐庚戌为贵妃阎氏建功徳寺于九里松名曰集庆土木之功过于诸寺寺成建大鼓于法堂忽有人大书二句于鼔上由此界限甚严无故人不复得入矣】  

宝祐中书朝门语  

阎马丁当国势将亡  

【宋季三朝政要宝祐三年巨珰董宋臣逢迎上意起梅堂芙蓉阁夺豪民田引倡优入宫招权纳贿无所不至时人以董阎罗目之阎妃怙宠马天骥丁大全用事无名子书八字于朝门云】  

二吴谣  

大蜈蚣小蜈蚣尽是人间业毒虫夤縁攀附有百足若使飞天能食龙  

【古杭杂记诗集吴潜拜相其兄渊多所攀附有谗于理宗曰外间童谣云云】  

理宗朝语  

桥老无人度松枝作栋梁  

【古杭杂记诗集理宗朝乔行简拜平章史嵩之作相专政时人为之语云云】  

又  

朝中无宰相湖上有平章  

【西湖志余贾似道赐第葛岭大小朝政就决馆中宰执充位而已当时语云】  

咸淳间语  

京城禁珠翠天下尽琉璃  

【宋季三朝政要咸淳五年诏禁珠翠宫中簪琉璃花都下人争效之时有诗云云识者以为流离之兆】  

临安民谣  

韩厢明无白擎韩厢死白擎起  

【杨维桢东维子集杭图志有宋韩左厢者以进士起身由临安令以严明升临安府左厢官临安剽民财者号白擎子闻公至皆屏迹谣云】  

临安谣  

满头青都是假者回来不作耍  

【西湖志余贾似道当国时京师女妆竞尚假玉因以假为贾而景炎丙子之乱非复庚申之役也】  

宋末语  

龙在泽飞不得路万里行不得幼而黄医不得  

【钱唐遗事度宗崩幼君谅阴进士榜第一名黄龙泽第二名路万里第三名胡幼黄京师为之语云】  

闗子谣  

使到十八九纸钱飞上天  

【宋史五行志宋初陈抟有纸钱使不行之説时天下唯用铜钱莫喻此旨后用交子防子其后防价愈低故有谣云云似道恶十九界之名乃名闗子而闗子价愈低是纸钱使不行也】  

宋季谣  

江南若破白雁来过  

【辍耕録宋未下时江南谣云云莫喻其意及宋亡盖知指巴延丞相也】  
