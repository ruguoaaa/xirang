---
title: 第4部分
index: true
icon: editor
order: 5
category:
  - 诗藏
  - 诗话
  - 宋诗纪事
tag:
  - 钦定四库全书
  - 集部九
  - 诗文评类
  - 厉鹗
  - 清
---

## 宋诗纪事巻三十七

钱塘 厉鹗 撰  

曽　几  

几字吉甫赣县人徙河南以兄弼恤恩授将仕郎试吏部优等赐上舎出身歴校书郎髙宗朝歴江西浙西提刑与秦桧不合去位侨寓上饶居茶山寺自号茶山居士桧死召为秘书少监权礼部侍郎提举玉隆观致仕卒諡文清有集【诗人玉屑唐人诗喜以两句道一事茶山诗中多用此体如又从江北路重到竹西亭若无三日雨那复一年秋似知重九日故放两三花次第繙经集教儿理在亡又得新诗句如闻謦欬音如何万家县不见一枝梅此格亦甚省力也又云陆放翁诗本于茶山故赵仲白题曾文清公诗集云清于月出初三夜澹似汤烹第一泉咄咄逼人门弟子劒南巳见一灯传谓放翁也然茶山之学亦出于韩子苍三家句律大槩相似至放翁则加豪矣】  

汪彦章内翰除守临川以诗贺之  

临川内史诏除谁里巷传闻报客知金马门深曾草制水精宫冷近题诗行看画隼旌旗入定把书麟笔札随若访毘耶旧居士无人问疾鬓成丝  

三衢道中  

梅子黄时日日晴小溪泛尽却山行绿隂不减来时路添得黄鹂四五声【以上前贤小集拾遗】  

题访戴图  

小艇相从本不期剡中雪月并明时不因兴尽回舩去那得山隂一段竒【賔退录】  

茶山  

似病元非病求闲方得闲残僧六七軰败屋两三间野外无供给城中断往还同行木上坐相与住茶山【清波杂志】  

谢路宪送蟹  

从来叹赏内黄侯风味尊前第一流秖合蹒跚赴汤鼎不须辛苦上糟丘  

【娱书堂诗话内黄侯甚新】  

雪中登王正中书阁  

对雪谁堪语登楼似欲仙人家修月戸丈室散花天峰叠钩帘外江横隐几前寒深落雁渚清集钓鱼船解病从摩诘消愁得仲宣展书明细字烹茗湿疎烟月好还同梦诗成已下明年傥相忆为一到关边【瀛奎律髓】  

诸人见和返魂梅再次韵  

蜡炬髙花半欲摧斑斑小雨学黄梅有时燕寝香中坐如梦前村雪里开披拂故令携袖满横斜便欲暎窗来重帘幽戸深深闭亦恐风飘不得回  

【瀛奎律髓制香者合诸香令气味如梅花号之曰返魂梅诗中数句善形容前村雪里横斜映窗等语挽而归之于所闻之香既雅洁又标致】  

壬戌岁除作明朝六十歳矣  

禅榻萧然丈室空薫销火冷闭门中光隂大似烛见跋问学秖如船逆风一歳临分惊老大五更相守笑儿童休言四十明朝过看取霜髥六十翁  

【瀛奎律髓此绍兴十二年壬戌也】  

游张公洞  

张公洞府未着脚向人浪説游荆溪欲看直上翠羽盖不惜扶下青云梯劲风翻动土囊口暗水流出桃花蹊却将深处问儿辈一夕飞梦穷攀跻  

发宜兴  

老境垂垂六十年又将家上铁头船客畱阳羡秖三月归去玉溪无一钱观水观山都废食听风听雨不妨眠从今布韤青鞵梦不到张公即善权  

宜兴邵智卿天逺堂  

目极云沙静然邵卿风月过年年雁行灭没山横晩渔艇空蒙水接天南国棠隂春寂寂东风蔓日绵绵问君许作邻翁否阳羡溪边即买田【以上咸淳毘陵志】闻李泰发参政得旨自便将归以诗迓之  

苦遭前政堕危机二十余年咏式微天上谪仙皆欲杀海濵大老竟来归故园松菊犹存否旧日人民果是非最小郎君今弱冠别时闻道不胜衣【菊坡丛话】  

送仓部吕治先守齐安【仓部名大器字治先茶山之壻是生东莱先生成公者】  

齐安剖竹要循良分付吾家坦腹郎賸有江山连赤壁终稀狱讼到黄堂铃斋昼永宜深念边琐秋髙合过防此地元之遗烈在风流容易鬓毛苍【曹氏歴代诗选】  

程　堂  

堂字公明眉山人举进士为驾部郎中善画墨竹  

题成都笮桥观音院自画竹  

无姓无名逼夜来院僧根问苦相猜携灯笑指屏闲竹记得当年手自栽【画继】  

翟汝文  

汝文字公巽丹阳人举进士累官浙东安抚使绍兴初拜翰林学士参知政事卒门人私諡忠惠先生有集  

焦山  

水轮依风负坤舆百川东流同灌输掀巾之陂莽吞受沃焦之山初不濡云根终久插江湖狂澜滔天随巻舒空神回标避突兀海门排霄岌相扶僧居蚝山迷向背佛宇蜃气成吹嘘我游冬崖壑枯洪涛溅雨吹裳裾风来驾潮愁海若溟涨跋浪翻鲸鱼虞渊咸池相荡潏月阿日窟漂方隅此身浮沤一缘聚四大湿相弥空虚鍼锋悬持妙喜住蟁睫坐睨焦螟居山中老禅眼于菟香饭遣化分雕胡重渊垂涎舞蛟首方丈宴寝凝熏炉夜寒月黑照浊水乞取壊衲摩尼珠【京口三山志】  

句  

青女霜如失黄人日故迟  

【困学纪闻符瑞图日二黄人守者外国人来降翟公巽云云】  

张　扩  

扩字彦实一字子微鄱阳人崇宁中进士南渡歴中书舎人有东窗集  

约兄楚材西湖观梅次韵  

天上新骖寳辂回看花仍趁雪英开折归忍负金蕉叶笑插新临玉镜台女堞未须翻角调锦囊先喜助诗材少蓬自是调羮手叶底应寻好句来  

【挥麈余话彦实知广徳军秩满造朝除著作郎其兄楚材为秘书少监彦实约观梅西湖楚材有诗彦实次韵云云时楚材再婚故及玉镜台事秦防之见之大称赏曰旦夕当以文字官相处迁擢左史再迁而掌外制】  

戱成二毫笔绝句  

包羞曽借虎皮蒙笔阵仍推作锋未用吹毛强分别即今同受管城封  

【挥麈余话杨原仲与彦实并居西掖代言多彦实与之润色偶成二毫笔絶句原仲以为诮巳愬之会之訹言路弹之彦实罢为宫祠】  

送顾景繁暂归浙西  

墙头飞花如雪委墙根老栁丝垂地春正浓时君不畱山路晓风鸣马棰涛江入眼浪千尺想见吴侬问行李田园久荒漫检校亲旧相逢半悲喜行朝诸公访人材故人新赐尚书履袖中有防则可陈君亦因行聊尔耳  

赠顾景繁  

顾侯风味更严苦家贫阙辨三韭菹肠撑突五千巻底用防稡笺虫鱼  

虎头文字逼前辈衮衮颛蒙分尺素天闲老骥日千里何用盐车追蹇歩【以上中吴纪闻】  

咏曾徽言端砚  

君家文房珍尤者一一数端溪从谁得不记歳月古中洼削天成外凿余雷斧向来萑苇中险作百碎补【砚笺】  

蔡居厚  

居厚字寛夫熙宁御史延熙子第进士大观初拜右正言累官徽猷阁待制有诗话  

句  

先生万古名何用博士三年冗不治【为太学博士和人韵　梅礀诗话】  

宋　肈  

肈字楙宗巫山令与苏黄游  

杜鹃  

暖云无定半隂晴茅屋纸窗深复明乔木参天竹千茎巴山欲晓风露清杜鹃飞鸣绕江城鱼腹四月江水生林花落尽空含情瀼东瀼西朝暮声【全蜀艺文志】  

三峡堂  

林峦十里上巉岩飞槛初凭缥缈闲夔子风烟依白帝夜郎耕稼接乌蛮砌横乱石遥临防门对高峯近带山咫尺惊湍吁莫测每来登此念乡关  

白帝城  

江雨霏霏白帝城秋草未枯春草生古来兽垒如云横万里瞿塘断人行至今三峡路峥嵘时清不见更屯兵荒凉废堞没春耕但见牛羊日西平【以上四川总志】  

宋　京  

京成都人崇宁进士  

琴台【蜀事补亡】  

君不见成都郭西有琴台长卿遗迹埋黄埃千年免为狐窟化作佛庙空崔嵬黄须老人犹记得昔时荒破樵苏入鉏犂畏浅牛脚匀古瓮耕开数逾十乃知昔人用意深瓮下取声元为琴人琴不见瓮巳掘唯有鸟雀来悲吟一朝风流随手尽况复千年何所讯安得雄辞吊汝魂寂寞秋芜耿寒燐  

武担  

君不见蜀王妃子墓突兀成都城中若山积墓头寒镜涩无光妒月欺烟化为石鸿荒无根凭野史直谓山妖化妃子临终未免懐首丘运土山中于此山名武担锦江边用是得名千万年如今佛阁倚空翠老木盘郁摩苍天晴云入穴西山出卷帘坐见岚光滴安得文如汲冡书免使后人疑往昔【以上成都文类】  

徐　遹  

遹闽人崇宁中特奏名仕至朝官知广德军  

琼林宴罢作  

白髪青衫晩得官琼林宴罢酒肠寛平康过尽无人问畱得宫花醒后看  

【墨荘漫録崇宁二年徐为特奏名魁时巳老矣赴闻喜赐宴扵琼林苑归骑过平康同年所簪花多为羣倡所求唯遹至寓花乃独存因戱题一絶】  

蒋存仁  

存仁崇宁闲青田人  

题八角亭【在青田县南陈安抚汝锡建】  

由来秖説四檐亭今日先生八角成最喜潇潇春夜雨一檐分作两檐声【括苍彚纪】  

葛　繁  

繁丹徒人兴祖子号鹤林居士崇宁闲临颍主簿守镇江  

题雪窦和尚亲书偈后  

眞机昔振云门路祖席今多雪窦孙传到慧林花果盛湏知叶落总归根【志雅堂杂钞】  

王　叡  

叡号灵毂子崇宁闲人  

解昭君怨  

莫怨工人丑画身莫嫌明主遣和亲当时不作阏氏去秖是宫中一舞人【侯鲭录】  

栁　交  

交字成叔崇宁丙戌为袁州别驾  

题洪阳洞【在袁州分宜县】  

洞口春归草木长洞中流水薜萝香眞仙鹤驭今何处应共白云朝帝乡【游名山记】  

侯彭老  

立春  

朝来煮菜往鞭牛已觉江边雪意休习习东风收雨脚暄暄晓日绽云头尊前未放梅花老鬓上先看栁带柔及取春花时一醉莫教沈瘦更清秋【合璧事类前集】  

李夷行  

夷行字炳大崇宁闲都水丞出为泗州守入元祐党籍  

题独乐园见山台【台侧尽栽花卉】  

【阙首句】纷纷红紫蔟虚檐山光不肻饶春色故向花闲出数尖【过庭录】  

潘良正  

游洞霄宫  

石坛风冷露华凝羣玉峥嵘蔟画屏水赤久传丹作井山髙时借翠为庭鹤迎仙驭迷三防云入洞天朝百灵回首武陵归去路碧桃零落晩峯青【洞霄诗集】  

江　贽  

贽字叔圭崇安人初举八行游上庠学士苏徳舆荐其贤召不赴政和中太史奏少微星见朝命举遗逸三聘不起赐号少微先生有通鉴节要行于世  

和邑宰韵  

一室萧然傍水湾应知穷达不相关钓鱼溪绕黄沙路种粟原通白马山何事偶逢天子诏疎才宁望啬夫纶瑶篇总媿非吾事自信巢由别有班【崇安县志】  

邓春卿  

春卿字荣伯长汀人崇宁闲诏举遗逸八行皆不就  

絶句  

在陋媿无顔子志过庐难称魏公心望尘不敢希潘岳云满山头雪满簪  

【万姓统谱邓春卿卜筑南山之阿太守章清访之谢不能肃有诗云云】  

周彦质  

彦质崇宁闲直秘阁权发遣江东南路转运副使有宫词  

宫词  

太一元宵驾幸初喧阗丝管拥銮舆主家夹道金车驻歩障徐开奏起居  

文思主吏籍通闺逐节供须各品题知是禁园挑菜日雕牀十扛进金箆  

翠弁仙衣下玉廊修眞宫女夜焚香舒徐有月随莲歩绰约无人见靓妆  

名园蹴踘称春游近宻宣呈技最优当殿不教身背向侧巾飞出足跟毬  

端午茸花蔟彩鸾高标寳鉴镂金鞶不宜夏景销酥腕似觉新来百索寛  

资善诸王就傅初常宣歩辇按观书六宫准拟经由处一一排门起居【十家宫词】  

陈虚中  

虚中崇宁闲守临川  

魏坛观  

夫人在兮若冰雪夫人去兮仙迹灭可怕如今学道人罗帬带上同心结  

【复斋漫録临川距城南一里有观曰魏坛葢魏夫人经游之地具诸顔鲁公碑以故诸女眞嗣续不絶然而守戒者鲜矣陈守虚中云云】  

陈　恬  

恬字叔易尧叟裔孙居阳翟防上村无仕宦意崇观闲朝廷召之郡守劝驾不得已而起建炎初召赴行在直秘阁有涧上丈人集  

【过庭録州陈恬叔易以才名称乡里自号防上丈人里人之子从叔易学文而好刷饰头面举止妖娆目为防上丈母郡斋读书志陈恬与鲜于绰崔鶠齐名号阳城三士又与晁以道同卜隐居于嵩山大观中召赴阙除校书郎以道寄诗戱之曰处士何人为作牙尽携猨鹤到京华故山岩壑应惆怅六六峯前秖一家】  

寄晁以道求嵩山长松  

松上花兮松下根食之年貌与松邻君今既是松闲客采送衰翁亦可人【珊瑚钩诗话】  

题画扇  

万里稻梁高兴谁将出入君懐巳讶天边月上更疑苹末风来【声画集】  

子规  

暮春春巳晩不见子规飞莫是无归处山禽不劝归【后村  

千家诗】  

谢葛汝州宁卿遗公库酒肉薪米  

不是故人供禄米初非县令给猪肝养贤礼厚隆三簋拜赐恩深艳一箪【韵语阳秋】  

江　暐  

暐字彦明永新人喜作诗事母极孝崇观闲吉守以八行荐不报自号轑阳居士  

句  

鬬草事空犹昨日惜花心在又明年【独醒杂志】  

周子雍  

子雍汝隂人学诗于陈无已  

句  

风生阊阖春来早月到蓬莱夜未中  

【容斋四笔大观初京师元夕张灯时再复湟郡徽宗赋诗赐羣臣云午夜笙歌连海峤春风灯火过湟中开封尹宋乔年不能诗走介求援于其客周子雍得句云云为时辈所称曰璐按耆旧续闻作赵防之子雍未知孰是】  

王　寘  

寘字李逹泉州人大观初游太学时蔡京当国寘与同舍生陈朝老上书攻之坐迁自讼斋十余年宣和中以特奏名补官  

絶句  

耕田博饭未为辱为米折腰真可怜高卧北窗风飒至更于何处觅神仙【泉州府志】  

王安中  

安中字履道阳曲人第进士政和中自大名主簿累擢中书舍人翰林学士承防出镇燕山府召除检校太保大名府尹兼北京畱守司公事靖康初贬象州有初寮集  

【周平园序公年二十有七送某曾大父诗云不论与汝小一月政自容君数百人专用吾宗公瑾伯仁事精切浑成不类少作】  

宣和七年十二月二十一日就睿谟殿张灯预赏元宵曲燕应制【并序】  

臣比蒙圣恩召赴禁殿曲宴其日垂拱奏事退俟于睿谟外次花巾丝履进自东序促武再拜陞即坐席女乐数千陈于殿廷南端袍带鲜泽行缀严政酒行歌启音节清亮乐作舞入声度闲美俱出于禁坊法部之右于时腊雪新霁风日妍暖巳作春意御榻之前有寳槛植千叶桃花陛下指示羣臣曰杪冬隆寒花已盛开于是皆顿首曰陛下神圣能回造化草木实被生成之赐乃先时呈瑞以悦圣情日既中仄甫毕初筵有旨许登景龙楼由穆清亷外阁道以东升望艮岳松竹苍然南视琳宫云烟绚烂其北则清江长桥宛若物外都人百万遨游楼下欢声四起尤足以见太平丰盛之象羣臣颂叹久之既久复诏观于穆清遂侍宴于平成万炬层出弥望不极如星挂空而光彩动揺于海云涛波之上戸牖屏柱茶牀燎炉皆五色琉璃缀以夜光火齐照耀璀璨从官环绕则又都合宫萧台崇楼杰阁森罗布濩臣心目震骇莫有能测其机缄制作之妙已而陪从天歩至会宁殿琼铺珠箔合沓炳焕其所陈则虞敦夏鼎商盘纪甗龙文夔首云雷科斗眞若邃古三代之物陛下既于黼坐亲取寳器酌酒临劝命宫婢奏细乐于前玉食嘉果南珍海错手自分赐载色载笑雍容无闲羣臣饮徳莫不霑醉夜分乃散归路观者如堵他日称谢陛下申谕一二辅臣俾作诗以记而臣安中预焉臣猥以凡才蒙陛下亲擢备位政府曾未阅月有此非常之遇形容颂实虽无诏旨犹当自效惟是钧天帝所昔人梦寐或有形开而悟想像莫及而臣今者身歴邃严目击竒胜顾尝以文字误被圣奨且面命之其荣至矣【序见清波杂志】  

上帝通明阙神霄广爱天九光环日月五色丽云烟紫气开三极琼璈列万仙希夷尘境断髣髴玉经传妙道逢昌运眞王抚契贤图规大壮龙位正纯干穹昊亲无闲皇居掇自然刚风同变化祥气共陶甄层观星潢上重闉斗柄边摩空七雉峻冠峤六鼇连梦想何曽到阶升信有缘昕朝初放仗密宴忽闻宣清禁来鸣佩修廊入并肩兽铺金半阖鸾阵绣防褰霁景畱庭砌雷文绘桷梴宫帘波锦漾殿榜字金塡花拥巍巍座香浮秩秩筵嵩呼称万亿韶奏侍三千华歳推尧歴元玑舜璿冰霜知腊后梅栁认春前造化应呈巧芳菲巳鬬妍樛枝雕槛小多叶露桃鲜错落飞杯斝锵洋杂管承云歌历历回雪舞翩翩黼幄祥氛合铜壶永漏延镐京方置醴羲驭自停鞭乃圣情深渥诸臣意更防宗藩亲鲁衞相芾拱闳顚侧弁恩光浃中觞诏跸旋寳薫携满袖御果得加笾要赏嬉游盛俄追歩武遄腾身复道表送目夹城仰揖苍龙象旁临艮岳巓讴歌纷广陌箫鼓乐丰年赫奕攒轻幰珍竒集市鄽博卢多袒跣饮肆竞蹁跹蕃衍开朱邸崔嵬照彩椽桥虹湾矗矗江练泮溅溅击柝周庐晩张灯别院先余霞揺绮晕列宿舍珠躔浩荡三山防棱层十丈莲再趋天北极郤立榻东偏既用家人礼仍占圣制篇兕觥从酩酊蟾魄待婵娟转眄随亲指环观得纵穿曲屏江浪蹙巨柱赤虬缠光透垂枝井晶衔带壁钱萧台千级峻重屋八窗全就席花墪帀行樽紫袖揎交辉方烁烁起立复阗阗邃宇防宁过中宵胜赏专铺陈尤有韵清雅不相沿戸箔明珠串栏釭水碧棬规模商甗铸款识鲁壶镌秦曲移筝柱唐妆俨鬓蝉窄襟珠缀领髙朶翠为钿喜气排寒冱轻飔洗静便层琳借玑组方鼎炷龙涎玛瑙供盘大玻璃琢琖圆暖金倾小榼屑玉酿新泉帝子天才异英姿棣萼聨频看挥斗盌端是吸鲸川推食俱均逮攘餐及坠捐海螯初破防江柱乍离渊宁数披緜雀休论缩项鳊南珍夸饤饾北馔厌烹煎赐橘懐頳卵酡顔釂寳船言归荷慈惠末节笑拘挛放钥严扃启笼纱逸足牵冰轮挂银汉夜色映华鞯人识重熙象功参独断权五辰今不忒六气永无愆天纪承三古时雍变八埏比闾増版籍疆埸罢戈鋋文轨包夷夏歌徧幅员恢儒荣藻荐作士极鱼鸢庆胄贻谋显多男景福緜迓衡常穆穆遵路益平平亭障今逾陇耕耘久际燕信通鹏海涨威窜犬戎羶东拟封云岱西将款防瀍琳科宣蘂笈玉府下云軿帝籍勤初播宫蚕长自眠茧丝登六寝稃米秀中田庙鹤垂昭格坛光监吉蠲灵芝滋菌蠢甘醴涌潺湲合教尨风革颁经众疾痊随亲祷降河避上流迁执契皇猷洽披图福物骈太和输橐籥妙用絶蹄筌此际君臣悦应先简册编雅称鱼罩罩颂述鼓咽咽讵比千龄遇犹闻四始笺羇臣起韦布陋质媿驽铅骤俾陪机政由来出眷怜恩方拜纶綍报未效尘涓密席叨临劝凡踪第曲拳虽无三峡水曽歩八花甎渝望知难称才悭合勉旃钧天思尽赋賸续白云牋【挥尘后録】  

【宋史本传徽宗尝宴睿谟殿命安中赋诗百韵以纪其事诗成赏叹不已令大书于殿屏凡侍臣皆以副本赐之】  

立春帖子  

彤霞蒨雾绕觚棱楼雪融银滴半层别晓拟开延福宴夹城先试景龙灯【皇帝阁】  

玉燕翩翩入鬓云花风初掠缕金羣神霄宫里骖鸾侣来侍长生大帝君【妃嫔阁　二首政和七年进】  

【幼老春秋王安中以文章有时名交结蔡攸攸善之引入禁中太上赐燕饮半酣是时郑妃有宠犹未正中宫上出之郑氏簪玉花上有双飞玉燕攸谓安中曰岂可无诗安中即作诗进之太上大喜】  

蘂笈琅函受秘文清虚道合玉晨君瑶台夜静朝真久金屋春寒阅箓勤【皇后阁】  

曈昽晓日上金铺的皪春冰泮玉壶绣戸绿窗尘不到凝酥防就辋川图【妃嫔阁　二首重和二年进】  

【墨荘漫录云不唯才思清丽皆纪当时事也】  

题王维画嘉陵江山图  

江山已暗大同殿丝管犹喧凝碧池别写嘉陵三百里右丞心事与谁知  

【过庭录明皇幸蜀过嘉陵爱其江山命吴道子图于大同殿壁王维复画小蔟履道诗云云】  

王摩诘钓鱼图  

我本江湖人市朝岂无心偶然堕世网如鸟思长林交亲岂不多之子徳我深赐沐有余闲一马如相寻茅亭容膝耳九衢可窥临挂壁出古图惊笑靡自任笔墨麤可识佳处疑非今佳哉王摩话风味我所钦自状钓车图苇闲相挐音有如渼陂游一杜挟两岑坐令黄尘中思落清江浔秦子诗思古清新间雄沈示我五字句月杵鸣秋砧回杯劝摩诘对画手自斟我赏子髙趣子聆我微忱譬如影与形妙在同一隂我时坐其防清风溢幽衿归来歩长廊缺月戸半侵丹鸟已过草齿颊犹哦吟烦公有声画相我无琴  

次秦夷行观老杜画像韵  

寒折天吴图饥籴太仓粟拾遗官在朝何异老林麓英风想亷蔺妙手传顾陆蒙茸头倾冠駊騀镫脱足熊儿与阿段左右相扶逐生平经纶具怅望青蒲伏穷涂付麴糵放意谢羁东草堂幸无事君骑时见辱清吟动霄堮逸艳惊鱼目顾兹神明意岂易丹青卜当时腰长镵憔悴十指秃声名乾坤破生事歳月促但闻列仙臞岂见肉食墨企予攀逸驾短歩羞匍匐不能师广袖乃尔好竒服嗜诗得隽永徐味自当肉不知裦公贵顾谓何郎俗穷通等梦幻思虑自振触苦吟秖效尤呼醆进蚁绿  

祁阳成逸画浯溪图相示为作长句  

少文阅世老不出自画云山满墙壁澄懐观道追所歴坐觉琴声隐金石我亦七年湖外客梦中犹泛湘江碧浯溪之图喜新得身卧岭南心岭北忆尝畱语溪边僧异时人读唐中兴说与此乃秦典刑三句入韵之罘铭今欲复作谁可令似有元结无眞卿风烟惨淡万古情不如且寻画隐成【以上声画集】  

象州上元  

二年白玉堂挥翰供帖子风生起草台墨防澄心纸三年文昌省拜赐近尺咫红蓼朌御盘金幡防宫蘂晩为日南客环堵隐乌几朝来闻击鼓土牛出城市幽懐不自闲欲逐春事起安得五亩园种蔬引江水【清波杂志】  

句  

后人谁促渔阳战旧守犹迁象郡来【初到象州　中兴遗史】  

冯熙载  

熙载字彦为衢州西安人大观元年进士宣和闲由尚书左丞迁中书侍郎出知亳州提举洞霄宫卒諡文节  

宣和七年十二月二十一日就睿谟殿张灯预赏元宵曲燕应制  

化工欲放阳春到先教冥戮衰草凝冰封地万木僵谁向雪中探天巧璿玑星回斗指寅羣芳未知时已春人心荡漾趁佳节灯夕独冠年华新升平万里同文轨井邑相连通四裔兰膏竞吐夜烘春和叔回车避羲辔巍巍九禁倚天开温风更觉先春来试灯不用花俗迎阳为郤寒崔嵬宣和初载冬尾瑞白才消尘不起穆清先赏属钦邻锦绣云龙颁宴喜初闻传诏开睿谟歩障几里承金铺调音度曲三千女正似广乐陈清都遏云妙唱韩娥侣回雪飞花称独歩千春蟠木效红英献寿当筵岂金母上林晩色烟霭轻景龙游人欢笑声霞裾月佩拥仙仗翠凤挟辇趋平成铜华金掌散晶彩翠碧重重蔟珠琲先从前殿望脩廊日出绮霞红满海神光通透云母屏骊龙出舞波涛惊煌煌黼座承天命座下错落如明星榻前玉案肴核旅兽炭银炉夜初鼓宪天重屋讶云屯崇道箫台疑蜃吐前楹火柱回万牛蔺卿壁碎光色浮周围照耀眼界彻冰壶漾月生珠流防防金钱尽衔璧豹髓腾辉粲银砾丝篁人籁有机缄皦绎清音传屋壁须臾随跸登防宁如骖鸾鹤游紫清彩蟾倒影上浮空纤云不防惟光明四壁垂帘玉非玉银釭吐艳相连属棼楣横带碧玻璃一朶翠云承日毂万光闪烁争吐吞烛龙衔耀辉西昆又如电母神鞭驰金虵着壁不可扪端信竒工通造化岂比偃师能幻假丹青漫数顾虎头盘礴解衣未容写此时帝御钧天台紫垣两两明三台尚方饮器万金寳古玉未足夸云雷帝傍侍女云华品玉立仙标及时韵四音促柱泛笙箫应有翔鸾落千仞龙瓶泻酒如流泉御厨络绎纷珍鲜榻边争欲供天笑快倒颇类虹吸川厌厌夜饮方欢洽玉漏频催鼓三叠金门初下醉归时正见冰轮上城堞微臣去歳陪清班恶诗误辱重瞳观小才易穷眞防技再赋愈觉相如悭【诗话总】  

王　汉  

汉太常博士知潮州  

题湖山立石  

如碑卓水濵磊落未名闻藓駮琼姿出蜗行篆字分器浑犹抱璞势迥已凌云幸免随金锻宁忧与玉焚螭形徒岌岌鸟迹欠云云若使昌黎见应摛逐鳄文【潮中杂记】  

## 宋诗纪事巻三十八

钱塘 厉鹗 撰  

毛　友  

友初名友龙字逹可三衢人大观元年进士政和闲由翰林学士礼部尚书出守乡郡有烂柯集  

寄显之太尉使燕山  

三年淮海静妖氛老上龙庭又勒勳塞外争看眞太尉行间犹识旧将军尘清漠北烽烟断风落山前号令闻预想归时如定远争持白玉上青云【合璧事类前集】  

卢襄  

襄三衢人旧名天骥字骏元徽宗朝避天字改名襄字赞元大观元年进士政和六年以朝散郎出为浙东提刑捕盗入剡靖康闲拜吏部侍郎推册张邦昌建炎初安置衡州  

【庚溪诗话赞元诗篇极多向尝得其数十首皆清防可喜后因兵火失之尚记其赠鼓琴者曰试将钟子山水意一洗退之冰炭肠恨失其全篇】  

游南岩山  

不着乌纱只岸巾寻山还得爱山人半空飞侵衣润入座晴岚照眼新风过松杉犹蕴借雪消岩壑更精神何时亦把任公钓坐钓日东横海鳞  

剡溪  

愁呵手冷揺鞭乗兴来登访戴船解事篙师小鸣橹恐惊寒雁入晴天  

隐天阁【在嵊县下鹿苑寺】  

欲结爱山人共了寻山债未有买山钱愁闻有山卖小湿春风倦云遮落日不若叫风来吹云放山出一眼吞万山寸心贮千里何日上归舟教人问春水残雪领春来疎钟惊梦去尚忆去年愁孤舟系江树  

瑞香花  

入梦生香酒力微不须金鸭防孤馡为嫌淡白非眞色故着仙家紫道衣  

登玉虹亭【在下鹿苑寺】  

饥鼯愁玃号穷冬层峦秀壁撑晴空闲拖老藤借余力来看霜岩飞怒虹小奚催呼老款段瀹鼎篝火烹团龙余甘入口齿颊爽两腋便欲生清风悠然千里随眼界金箆刮膜开双瞳乃知足力不到处别有天地生壶中国恩欲报已华髪征车未去先晨钟玉川乘云紫皇家谪仙骑鲸河伯宫聊追二子归禹穴碧空转首山重重  

游定林寺  

寒旌隐隐入花村小初收水带昏不惮山城寻寺去只将诗思与僧论菱侵水歩深藏艇栁暗人家半掩门莫厌禅居萧冷甚此来一为访溪荪  

上鹿苑寺  

鹫峯游屐少我独往多时僧防翻经石猨攀啸月枝地寒春到晩山逺梦归迟尚被浮云误吾心信是痴【以上剡录】  

途中书懐寄奉化知县  

自戴渊明漉酒巾食鲑甘作庾郎贫虽无残菊簪华髪頼有青山似故人几处鵶鸣牛背经年衣犯马蹄尘待携神武朝衫去还我烟溪潄石身【乾道四明图经】  

春兴  

雪花初着鸳鸯瓦叠嶂疎林入图画春工不作两様心尽遣根荄赴陶冶我昔年少曽买春着尽榆钱不多价春应索价来觅人客气今犹不相下待领春风归去家家山却有疗愁花邻公大段作春计小囿栽花今数世但憎赤脚婢恼人要逐了鬟同拾翠【合璧事类前集】  

窗外梅花  

已消残雪豆稭灰斜压疎篱一半开虽我故园无分看问渠春色几时来冷香渐欲熏诗梦落蘂犹能韵砌台定复水边多屐齿试令长鬛视苍苔  

【瀛奎律髓诗见曽慥百家选】  

酴醿花【九言】  

天将花王国艳殿春色酴醿洗妆素颊相追陪絶胜浓英缀枝不韵李堪友横斜照水搀先梅瑶池董双成浴香肌露竹林嵇叔夜醉玉山頽风流何事不入锦囊句清和天气直挽青阳回【诗话补遗】  

桐君祠作招仙词  

桐君归来兮仙驭逺游将何之宁不欲朝玉京兮升紫微戴日月之冠兮披紫霞之衣佩苍精之龙兮餐玉田之芝友王乔与萧史兮俨霓旌玉佩而葳蕤何如归来猨鹤惨兮怨空山涧壑寂兮松桂闲胡不拂袖烟幌兮开云关借芳草兮歌幽兰庶乎游山之人可以徃还  

招隐  

有玉人兮山之隅骑苍龙兮歌歩虚薜荔衣兮女萝裾餐琼蘂兮披玉书朝玉皇兮游上都擗麟脯兮邀麻姑胡不舍此而来兮吾与俱【以上宋艺圃集】  

宇文虚中  

虚中字叔通益州广都人大观二年进士建炎初以资政殿学士充祈请使畱金为翰林学士绍兴中谋劫金主事泄全家皆死淳熙初赠开府仪同三司諡肃愍  

在金日作三首  

满腹诗书漫古今频年流落易伤心南冠终日囚军府北雁何时到上林开口摧頽空抱朴胁肩奔走尚腰金莫邪利劒今安在不斩奸邪恨最深  

遥夜沈沈满幙霜有时归梦到家乡传闻巳筑西河馆自许能肥北海羊回首两朝俱草莽驰心万里絶农桑人生一死浑闲事裂眦穿胸不汝忘  

不堪垂老尚蹉跎有口无辞可奈何强食小儿犹解事学妆娇女最怜他故衾媿见霑秋雨短褐宁忘拆海波倚杖循环如可待未愁来日苦无多  

【北窗炙輠云宇文虚中在金作三诗所谓人生一死浑闲事云云岂李陵所谓欲一效范蠡曹沫之事后虚中仕金为国师遂得其柄令南北讲和大母获归往往皆其力也近传本年八月中果欲行范蠡曹沫事欲挟渊圣以归前五日为人告变虚中觉有警急发兵直至金主帐下金主几不能脱遂为所擒呜呼痛哉实绍兴乙丑也审如是始不负太学读书耳】  

吴　敏  

敏字元中眞州人大观二年辟雍私试首选擢浙东学事司干官蔡京荐充馆职钦宗即位知枢宻院事拜少宰谪涪州安置绍兴初复为广西宣抚使卒  

【三朝北盟防编吴敏仪眞人妙龄秀发政和初上庠试书义有声蔡京爱其丰韵粹美欲以女妻之元中辞焉释褐授浙东学事司干官除馆职擢记注西掖时年二十七玉立鸳鹭行中一时歆艳敏有侍儿曰逺山羙姿色通文理敏每为文使供笔砚之役一日有访敏者敏方据案运笔逺山者方磨墨拂纸时服其风流如此】  

题山光寺壁上墨竹  

绿髪青衫旧竹君墨卿挥拂更清新断枝活叶风萧瑟想见凌云百尺身【声画集】  

句  

醉中掷笔金銮殿睡起鸣笳铁瓮城【赠王逹可自翰苑出知鎭江　耆旧续闻】  

先生古人风文字祖西汉不令万钱食亦合五花判【赠吴正仲　苕溪渔隐丛话】  

李邦彦  

邦彦字士美懐州人大观二年释褐第一宣和中累迁尚书左丞拜少宰靖康初特进太宰门下侍郎兼神霄宫使建炎初责浔州安置【三朝北盟防编邦彦性俊爽喜闾阎鄙猥事自号为李浪子毎以市井鄙俚之语缀成小词喧传里巷邦彦尝自言赏尽天下花踢尽天下毬作尽天下官都人亦呼之为浪子宰相】  

黄陵庙  

苍梧杳霭迷遐躅晩云愁入修眉绿薫风不动五空清血斑斑在山竹【长沙府志】  

刘才邵  

才邵字美中庐陵人大观二年上舎释褐宣和闲仕至尚书有檆溪居士集  

纪梦  

北风吹云肃天宇蕙帐寒生月当戸頽然就枕睡思浓梦魂悠悠迷处所仙君胜士肻见临促席从容款陪语自言本事清灵君学佛求仙两无阻云軿白日降瑶空天衣飘飘袖轻举方诸宫深云海阔金碧禅房隔烟雨与君初有香火缘聊复东来相劳苦方游昆阆还无期君住世闲须善为尘劳足厌何足厌等是实相夫何疑前身似是尘外人端为世缘縻此身重闻妙语发深省若更离尘佛亦尘方平羽节何时来道宫佛殿随尘埃未须苦説扬尘事东海波声政似雷  

【独醒杂志刘尚书美中尝夜梦与一方士谈禅往复辨论宗乗中事甚详因问之曰仙家亦谈佛耶方士曰仙佛虽二理岂有二哉美中既寤颇异其事遂纪以诗诗中皆其闲问荅之语】  

夜度娘歌  

菱花烱烱垂鸾结嬾学宫妆匀腻雪风吹凉鬓影萧萧一抺疎云对斜月【诗话补遗】  

贾安宅  

安宅字居仁乌程人收之从孙大观三年进士第一累迁戸部侍郎建炎初为给事中  

苕溪  

广苕山下有深源发此清流去不浑直抵太湖三百里滔滔分入海天门【湖州府志】  

王　珩  

珩字彦楚鄞人説之子大观三年进士官宗正少卿  

梦中作  

杖屦歩斜晖烟村景物宜溪深水马健霜重橘奴肥舂罢鸡争黍人行犬吠篱可怜田舎子理乱不曾知【西溪丛话】  

和潘良贵题明州三江亭韵  

潘郎未觉鬓毛侵佳致乗闲得得寻古岸渺茫分远渡飞甍虚敞快人心融樽想见频頽玉季诺由来雅胜金野老固惭东阁客何妨同作醉翁吟【延祐四明志】  

倪　涛  

涛字巨济永嘉人徙居广徳军大观三年进士歴左司员外郎贬监朝城县酒税有玉谿集  

偶访吉甫画三蝇壁闲吉甫有诗次韵  

何人刻猕猴老眼觑荆棘不如丹青手快意风雨疾我穷坐诗豪九鼎扛笔力偶然一防汚着纸生羽翼千言走蚍蜉宁为寸纸逼还当写君诗什袭同藏羃【画继】  

次韵毛达可给事秋懐念归  

结茅远人村破屋水半扉凉叶堕清响空山转斜晖微官卧江汉素心久依依十年天涯秋摇落几芳菲马蹄歳月去梦蜨东南飞平生立壑志有言輙乖违不如孤征鸿春风自知归【宋文鉴】  

七夕  

玉殿凭肩共语时风清月坠有谁知梧桐秋雨三山远始信生前有别离【锦绣万花谷】  

章　夏  

夏字彦明宁国人大观三年进士历潭州通判有湘潭集  

夕阳洞  

暖凭磴藓坐防觅乔松倚一诣云屋深猨鹤颇相喜霜髯白纷纷谓我作黄绮  

碧云洞  

褰裳踏寒流路险仰复伛崖根乳积雪石脉泉澑雨融结知何年人闲阅今古【以上宁国府志】  

余安行  

安行字勉仲徳兴人累举不第以经学称有石月老人集  

龙游舟中遇立冬【大观戊子同应求至京口予赴试南京】  

挂帆朝发龙游浦天寒正下潇潇雨闻道人间今日冬连樯处处欢相语我今与汝共孤舟寂寞舟中任水流人生自适乃为乐莫把闲肠生寸愁【古今歳时杂咏】  

张正已  

上元口号  

绣车箫鼓动香街铁锁城度晓开仙凤传香畱蜀国夜龙衔烛上蓬莱月如流水随天远人似夭桃出洞来无限风光追不尽只惊信马到瑶台【古今歳时杂咏】  

白子仪  

暑伏偶书呈端祖抑之  

歳时三伏每相乗汗居人困不胜况是五均长养何须六幕苦炎蒸中干愿沃仙盘露上赐堪加凌室冰安得天风吹烦溽释然羣动返清澄【古今歳时杂咏】  

杨齐  

寒食野外  

寒食人家事踏青偶驱羸马出郊坰禽声唤雨娇相诧天色和春困不醒芳草碧来丝作毯好花红处锦为屏回头画角江城晩人倚秋千月半庭【古今歳时杂咏】  

孙　觌  

觌字仲益晋陵人大观三年进士政和四年中词科髙宗朝仕至戸部尚书提举鸿庆宫有鸿庆集  

【韵语阳秋东坡归宜兴道由无锡洛社尝至孙仲益家时仲益年在髫龀坡曰孺子习何艺孙曰学属对坡曰衡门稚子璠璵器孙应声曰翰苑仙人锦绣肠坡抚其背曰眞璠璵器也异日不凡吕本中痛定录前此上在青城斋宫无聊何防奏宜赋诗以遣兴乃以孙觌汪藻应制上诗用时字韵觌诗曰噬脐有媿平燕日尝胆无忘在莒时藻诗曰虏怅梦回惊日处都城心切望云时有以此逹帅酋因摭此为名遂迟畱车驾】  

枫桥三絶  

白首重来一梦中青山不改旧时容乌啼月落桥边寺敧枕犹闻半夜钟  

翠木苍藤一两家门依老桞抱溪斜古城流水参差是不见吴都旧日花  

三年瘴海卧炎宵梦隔青枫一水遥万里归来悲故物铜駞埋没草齐腰  

宜春台  

闻说宜春好层台试一登陇泉悲瑟瑟松雪见层层孤絶烟中寺微茫树下僧诗工传写妙不数画师能  

栖霞洞  

飞仙巢三山弱水环四溟谁知黄茅岭自有白玉京独曳一枝筇梯空上青冥蟾飞堕八桂石陨化七星幽幽炬火然异状不可名垂天紫云葢揷地翠羽屏已无俗士驾尚有迁客经敢言居夷陋妙絶冠平生  

龙隐岩  

跳波触石喧古木抱崖拥老蛟厌泥蟠一笑作潭洞孤峯起崒哀壑浩呼汹腥风噤鼃滛冻雨落毛氄凛凛白昼寒瘴髪立尽耸旱气曛日黄缩爪但隂拱悠然四大海敛此一毛孔安得化为霖蕙叶有光宠【以上鸿庆集】  

题洞庭山观音院徳云堂  

千丈银山屹嵩华浪涌云屯天一罅榜舟夜并鼋鼍窟杖藜晓入鸡豚社处处人家橘柚垂竹篱茅屋青黄亚牛羊出没怪石走蛟龙起伏苍藤挂楼殿青红隐半山两腋清风防髙驾饥防窥灯佛帐寒华鲸吼粥僧趺下世味久谙眞嚼蜡老境得闲如噉蔗山灵知我欲归耕一夜筑垣应绕舍【吴郡志】  

胡舜陟  

舜陟字汝明自号三山老人绩溪人大观三年进士髙宗朝歴官徽猷阁待制广西经畧使封绩溪伯忤秦桧死于狱有集  

泛歙溪用老杜诗青惜峯峦过为韵  

港净千防碧峯回两岸青鹭飞烟漠漠猨啸雨冥冥鸡犬闻声地云霞蔽隐扃桃源疑此是时复问渔舲溪山美有余自古神仙宅筑室隐宣平题诗来李白至今负薪人闻是餐霞客不向此寻真飘蓬端可惜万山回合处葱鬰钓台峯道义髙千古箪瓢敌万钟羊裘甘寂寞凤阙肻从容勿谓狂奴态清风激懦庸草木纷纷落江山正薄寒云藏桐子宅波急沈郎滩回首家林远多愁革带寛青枫知客恨涂血防林峦观山如走马倐忽千寻过水从云际来舟疑天上坐羇旅猨失羣往复蚁旋磨五韵写中肠悲词成楚些【苕溪涣隐丛话先君平日尤喜作诗手校老杜集所正舛误甚多句法暮年深得其意味】  

秉烛赏梅花  

蜡烟青绕雪培堆神女疑乗香雾来绰约仙姿明醉眼横斜疎影入尊罍  

题秋香亭  

骚人足竒思香草比君子况此霜下杰清芬絶兰茝气禀金行秀德备黄中美古来鹤髪翁餐英饮其水但恐蓬藋伤课童加料理  

【苕溪渔隐丛话菊以黄为正此朱逊之之语东坡印可作诗赠之有识眞似渊明之句余顷歳居泗上假舘官舎小圃中有一亭牓曰秋香环植以黄菊别无他物必好事者原东坡之意而作之也先君题诗云云附录于此】  

句  

含桃红紫莺声老宿麦青黄燕子飞【苕溪渔隐丛话】  

左　誉  

誉字与言天台人大观三年进士仕终湖州通判  

【玉照新志左与言天台名士也钱唐幕府乐籍有名姝张秾者色艺妙天下君颇顾之如盈盈秋水淡淡春山及帷云剪水滴粉搓酥皆为秾作当时都人有晓风残月栁三变滴粉搓酥左与言之对俶扰之后秾委身于立勲大将家易姓章疏封大国绍兴中觅官行阙暇日访西湖两山闲忽逢车舆甚盛中覩一丽人褰帘顾君而颦曰如今若把菱花照犹恐相逢是梦中视之乃秾也君醒然悟入即拂衣东渡一意空门】  

洞霄宫  

青山九锁溪回萦擎天一柱何峥嵘上同天目暎寥廓下开大涤通沧溟晋唐人物久寂寞天台石室苍苔生虚皇台髙歩虚冷仙科玉音神所听自怜学道二十年此心久与青山盟朅来奉祠此山下媿无妙句如丹青木公金母吾未识且待松根生茯苓【洞霄诗集】  

晏敦复  

敦复字景初殊曾孙大观三年进士髙宗朝累官权吏部尚书兼江淮等路经制使以寳文阁学士出知衢州提举亳州明道宫封临淄侯卒  

题梵隐院方丈梅【在定海县】  

亚槛倾檐一古梅几番有意唤春回吹香自许仙人下照影还容高士来月射寒光侵磵戸风揺翠色锁阶苔游蜂野蜨休相顾本性由来不染埃【宁波府志】  

沈汝谐  

汝谐杭州人大观三年进士官金部  

临平山  

山势分明饮水驼孤峯西转郁嵯峨不须探问山童药且揖朝来爽气多【咸淳临安志】  

李弥逊  

弥逊字似之连江人居吴县大观三年进士髙宗朝试中书舎人再试戸部侍郎以争和议忤秦桧乞归田隐连江西山有筠溪集  

【楼大防序云公以力辟和议归隐西山凡十六年不复有仕宦意咏诗自娱笔力愈伟】  

宿观妙堂遇雨既度复回一日竟游九曲而行赋诗二首【堂在武夷山冲佑观】  

人闲何地寄衰翁偶到神仙一苇中可是仙居谢逋客船头无处避刚风  

渡口回舟未忍移净坊听坐题诗余龄傥有寻真路试与披云问凤儿  

【朱子防云观妙堂东楹李公侍郎遗墨语意清婉字画端劲至其下輙讽玩不能去然歳久剥裂又适当供帐处后数十年当不复可读矣别为模刻授道士使防寘壁闲庶几来者得以想见前辈风度李公讳某时以力抵和议出守临漳云庆元乙邜正月新安朱某谨奉书】  

次韵仲辅山中之作  

崖隂坐清暝目为山光注妙意不可名悠然与心晤疎泉石中鸣落叶衣上住冷风起虚籁还向无中去三生听钟鱼偶失来时歩佛屋倚秋风团团两桂树郤疑此境中曽是经行处  

同天隐少章游嵩山懐元明  

秦公我辈士早踏翰墨塲万言若投石十年犹枯囊苦欲泛江海有亲在高堂牢落京华春门无一壶浆长鞭防痩马送我古道傍怜我値险艰赤心写摧伤铿锵五字句势与雕鹗翔感此坐矫首星星鬓成苍西风小揺落雨洗烟岚光嶂晩露孤秀野隂栖暗芳更携鲍谢流履尽千岩霜搜竒得幽深访古到森茫月落潭影空清吟殊未央缅懐紫芝宇百忧绕回肠三叹已晡食十起中夜牀云埋长安日魂梦不敢骧茂苑富山水结庐余所尝我欲放船下卜邻俯沧浪耦耕种秫田共扫三径荒头白青山里长歌乐岁觞  

题赵干江行初雪图  

歩西头水拍天白鸥波上寄长年个中认得江南手十里黄芦雪打船  

自大宁泛舟还泾川  

岸梢浓染一溪青山影归舟落叶轻欲学渔郎飏纶手雨蓑月笛了平生【以上筠溪集】  

李元亮  

元亮字光禄建昌人山房公择尚书族子大观中以牋启为蔡薿所赏登贡士科  

句  

人闲知书永花落见春深　朝雨未休还暮雨腊寒才过又春寒【容斋三笔】  

赵　企  

企字循道大观闲宰绩溪重和初台州倅【髙斋诗话赵企循道以长短句得名所为诗亦工恨不多见尝记其警句云愁从竹叶杯中去老向菱花镜里来几夜巳生蝴蜨梦三生辜负鹧鸪斑青铜不览一两日白髪巳添三四茎苕溪渔隐丛话循道宰予桑梓之邦因此传録得循道诗多大率体格全学白乐天故句语皆平易如青灯影冷棊三战红火炉温酒一杯千山来不断一水去无穷余不及此者亦多】  

显孝南山寺  

背日西来眼界明隔溪遥见梵王城旌旗夹道蔽山影笳鼓入林闻谷声青鸟向人疑有意白云迎客亦多情夕阳临水共归去明日纷纷尘事生【赤城志】  

泛舟晩出北关  

舟泛官塘静人归一叶闲影疎行处桞青逺望中山道在身从老诗穷意觉闲到家秋敛足有谓掩柴关  

秋日泛西湖  

湖光山色共争秋一防尘埃无觅处沈沈水底见青天画舸直疑天上去【以上咸淳临安志】  

王　震  

震开封人定国之侄大观闲知蔡州  

雪  

未送余寒归嶰谷先传春信到花丛侵凌竹色回新绿防注梅梢破小红【后村千家诗】  

郑　滋  

滋大观中临晋县主簿  

游王官谷  

大厦将顚仆一木安能支唐室既頽齧有才何所施表圣隐王官出处适其宜藩鎭方防扈拥兵相雄雌尾大不可掉纲纪日凌夷虽云务姑息要求无定期当此谁为援欲进速祸基优游向泉石琴酒聊自资休休复莫莫终永忘所规着史以见志迂阔从人嗤风驭去不返幽谷空遗祠名与前峯髙挺挺为表仪洁与飞瀑并浊流应忸怩方今重完节裦封来非迟发扬在守土抗章无媿辞庶几慰精爽光辉于盛时【大观初家府君簿临晋尝畱诗于祠堂意以表圣之髙名清节暴白于世而风采为可仰也谨摹诸石庶永来观政和戊戌八月望男从事郎虞乡县令师甫题　王官谷集】  

莫　俦  

俦字寿朋湖州人政和二年进士第一靖康初为翰林学士使金畱仕伪楚建炎初窜全州  

游破山兴福寺  

久闻胜地有莲宫乗兴来游仗瘦筇庭老樛枝翠璎珞池生并蒂玉芙蓉飞仙何意来题柱开防当年想鬬龙归骑回看楼阁处云深隐隐度疎钟【蘓州府志】  

谭知柔  

知柔字胜仲金坛人政和二年进士通判邵州终秘书少监有华阳居士集  

晩醉口占  

晩醉扶筇过竹村数家残雪拥篱根风前有恨梅千防沙上无人月一痕  

【苕溪渔隐丛话此即吴可晩春诗易其题改诗中三四字而巳】  

絶句  

漫言无处觅归田江北江南水拍天抖擞十年尘土梦秋风吹上钓鱼船【同上】  

初夏  

麦陇风来翠浪浮霏微小雨似深秋野亭终日巻帘坐清樾对啼黄栗畱【事文类聚前集】  

赵　野  

野开封人政和二年进士歴中书舎人翰林学士拜尚书左丞靖康初为门下侍郎责卲州安置建炎初复起知密州盗贼充斥野弃城去军校杜彦作乱追归杀之  

句  

复道密通防衍宅诸王谁似郓王贤【宣和春帖子　清波杂志】  

辛次膺  

次膺字起季莱州人政和二年进士南渡寓家浮梁孝宗朝累官同知枢密院事资政殿学士提举洞霄宫  

题使宅眉寿堂  

多病相如欲倦游四年纡绶到三州君恩乞与归岩壑何啻将军得罢休【淳熙三山志】  

翁彦约  

彦约字行简崇安人政和二年进士累迁太常博士提举河北西路学事除知髙邮军  

毛竹洞  

毛竹连云路欲迷洞门深锁落花迟曾孙几度春风老未了仙人一局棊【建宁府志】  

罗汝楫  

汝楫字彦济歙县人政和二年进士髙宗朝仕至吏部尚书龙图阁学士封新安郡开国侯卒赠少师有东山稾  

谒蘓仙祠  

绛节回白马青书收赤龙仙人在何许烟霞锁晴峯荒祠冠其岭千古凛灵踪粉堵尘网悬石凹苔钱重我来款遗像再拜防且恭檀烟泄云白茗粥浮新浓世事非所期真游誓相从云轺几时来微风韵寒松【郴州文志】  

李　纲  

纲字伯纪邵武人政和二年进士靖康初歴尚书右丞髙宗即位累官尚书左仆射兼门下侍郎落职鄂州居住绍兴中除观文殿学士湖广宣抚使知潭州卒赠少师孝宗朝赐諡忠定有梁溪集  

张南仲置酒心渊堂値雨  

自别西湖日置懐郤因谪宦得重来云深不见孤山寺风急难乗揺碧斋未放幽情穷水石且将离恨泛樽罍胜游须徧山南北何日晴天为一开  

登钟山谒寳公塔  

寳公眞至人鸟爪金色身杖携刀尺拂语隐齐梁陈我登钟山顶白塔髙嶙峋再拜礼双足聊结香火因防被诏书裦赠陈公少阳忠义痛感有作  

哀痛纶音洒帝章赐金赠秩喜非常无心圣主如天地着意奸臣极虎狼忠血他年应化碧英魂今日已生光先生愤懑诚昭雪九死南迁岂自伤  

平昔初无半面交危言几辨盖寛饶幽冥我已惭良友忠愤谁能念本朝故国遥看云杳杳新阡何处草萧萧抚孤未遂山涛志谁继离骚赋大招  

晞眞舘诗【并序】  

余今夏梦乗舟乱石闲四顾峯峦竒秀有如玉色者觉颇异之及谪官劒浦道武夷山小舟泝流水落石出徧览胜槩至晞眞馆雪作岩石皆白恍如旧游然后信出处之分定而斯游之清絶已先兆于梦寐虽欲不到不可得也作小诗以纪其事  

清梦先曾到武夷玉峯积雪倍幽竒小舟游罢寻归路恰似翛然梦觉时  

奉寄吕丞相元直  

出拥雕戈入衮衣江城重咏我公归手扶日月还黄道足履星辰上紫微已集羣英熙帝载好施长防复邦畿海濵病叟无他望侧耳天声畅国威【以上梁溪集】  

李正民  

正民字方叔扬州人定之孙政和二年进士髙宗朝歴官中书舍人徽猷阁待制流寓海盐  

海月亭  

新亭注目了无边脱屣尘寰思杳然万顷秋涛翻浩淼一轮明月对虚圆光生云汉疑无地望断蓬莱别有天赤水枣花君莫问新诗赓唱似朱【嘉兴府志】  

胡松年  

松年字茂老海州懐仁人政和二年上舎释褐累迁中书舎人髙宗朝拜吏部尚书权参知政事提举洞霄宫  

题观音院德云堂【并序】  

余罢自平江谋居霅川过洞庭西山暂寓观音院徳云堂坐揖湖山胜槩亦足以少洗簿书役矣数年兵火之祸何所不至独此地清凉安稳岂非林屋洞天金庭玉柱为神仙窟宅有物常防持耶余愿挂冠终老此闲也  

小舟乘风飞鸟过万顷云涛纵掀簸此行要是快平生无数青山笑迎我山根隐约见人家槿篱茅屋埋烟霞宛似秦人种桃处川原逺近纷香葩杖藜迳踏华山去试问莲开今何许路迷絶壑防松筠身到半山听鱼鼓道人为我开云堂是中境界浑清凉幽磬时和野鸟语飞泉暗泻岩花香文书照眼本吾事雁鹜着行败人意造物似怜尘世嚣挈置湖山烦一洗何人夜呼隐去来向来得丧真山崖金庭玉柱永不改人闲劫火空飞灰【吴郡志】  

汪思温  

思温字汝直鄞人政和二年以太学上舎中乙科歴官知临安府直显谟阁以寿终  

和潘良贵题明州三江亭韵  

危亭耸观与云侵胜槩何劳杖履寻回合江山眞有意去来鸥鹭本无心欢声洋溢均千里好句清新抵万金四海正须经济手岂容长对白头吟【延祐四明志】  

杨　景  

政和二年三月廿四日鄜延帅府大阅即席呈献帅座贾公凯歌【十首存三】  

旌旗风暖飏春晖的皪寒光照铁衣壮士衔枚聴传令边鸿敢傍阵云飞  

奏罢清笳听凯歌行营细桞拂雕戈征人尽道从军乐城上黄云喜气多  

天兵十万拥貔貅紫塞年年大有秋不是颉羌求款附为君唾手取灵州【吴礼部诗话】  

陈公辅  

公辅字国佐临海人政和三年上舍及第髙宗朝官至礼部侍郎出知处州转徽猷阁待制提举江州太平观  

李伯纪丞相挽诗  

豪杰不世出为时斯闲生有心安社稷无计避功名忧国唯知重谋身秖觉轻徒令青史上永永着英声【梁溪集附】  

广慈院  

来时膏迷新野去日薫风吹旧林寄语主人休惜别白云南北本无心【台州府志】  

陈与义  

与义字去非洛人一云汝州叶县人登政和三年上舎甲科绍兴中歴中书舎人拜翰林学士知制诰寻参知政事提举洞霄宫有简斋集【苕溪渔隐丛话陈去非诗平淡有工如疎疎一帘雨淡淡满枝花官里簿书何日了楼头风雨见秋来客子光隂诗巻里杏花消息雨声中鹤林玉露自陈黄之后诗人无逾陈简斋其诗繇简古而发秾纤遭值靖康之乱﨑岖流落感时恨别颇有一饭不忘君之意如凉风又落南宫木老雁孤鸣汉北州乾坤万事集双鬓臣子一谪今五年天翻地覆伤春色齿豁头童祝圣时近得防稽消息不稍传荆渚路岐寛东南鬼火成何事终借胡铨作诤臣龙沙此日西风冷谁折黄花寿两宫皆可味也刘后村诗话元祐后诗人迭起一种则波澜富而句律疎一种则煅炼精而情性逺要之不出蘓黄二体而已及简斋出始以老杜为师墨梅之类尚是少作建炎以后避地湖峤行路万里诗益竒壮元日云后饮屠蘓惊已老长乘舴艋竟安归除夕云多事鬓毛随节换尽情灯火向人明岳阳楼云登临吴蜀横分地徙倚湖山欲暮时又云乾坤万事集双鬓臣子一谪今五年闻徳音云自古安危关政事随时忧喜到樵渔五言云泊舟华容县湖水终夜明凄然不能寐左右菰蒲声穷途事多违胜处心亦惊三更萤火閙万里天河横腐儒忧平世况复値甲兵终焉无寸防白发满头生造次不忘忧爱以简严扫防缛以雄浑代尖巧第其品格当在诸家之上】  

题唐希雅画寒江图  

江头云黄天酝雪树枝惨惨冻欲折耐寒野鸭不知归犹向沙边防羽衣黄茅终日不自力影乱弱藻相因依唯有苍石如卧虎不受隂晴与寒暑舟中过客莫敢侮闲伴长江了今古  

为陈介然题持约画  

层层水落白滩生万里征鸿小作程日暮微风过荷叶陂南陂北听秋声  

夏日偕五同舎集葆真宫池上避暑取绿隂生昼静分韵赋诗得静字  

清池不受暑幽讨起予病长安车辙边有此万荷柄是身唯可嬾共寄无尽兴鱼游水底凉鸟语林闲静谈余日亭午树影一时正清风不负客意重百金赠聊将两鬓蓬起照千丈镜微波喜揺人小立待其定梁王今何许桞色几衰盛人生行乐耳诗律巳其賸邂逅一尊酒他年五君咏重期踏月来夜半啸烟艇  

【容斋四笔自崇宁以来时相不许士大夫读史作诗何清源至于修入令式政和后稍复为之而陈去非遂以墨梅絶句擢寘馆阁其葆真避暑诗诗成出示坐上皆诧为擅场朱新仲时亲见之云京师无人不传写也】  

墨梅  

粲粲江南万玉妃别来几度见春归相逢京洛浑依旧唯恨缁尘染素衣  

含章檐下春风面造化功成秋兔毫意足不求顔色似前身相马九方臯  

【苕溪渔隐丛话徽庙召对称赏此句自此知名仕宦寖显】  

秋夜  

中庭淡月照三更白露澄空河汉明莫遣西风吹叶落只愁无处着秋声【以上简斋集】  

山居  

耿耿虚堂一榻秋人闲髙枕几王侯乱云未放晓山出片月不随溪水流检校一身浑是嬾平章千古得无愁湘波见説清人骨恨不移家阿那州  

雨过  

水堂长日静鸥沙便觉京尘隔鬓华梦里不知凉是雨卷帘微湿在荷花  

长干行  

妾家长千里春慵晏未起花香袭梦回畧畧事梳洗妆台罢闚镜盛色照江水郎帆十幅轻浑不闻橹声曲岸转掀篷一见兮目成羞闻媒致辞心许郎深情一床两年少相看悔不早酒懽娱藏阄园嬉索鬭草含笑盟春风同心以偕老郎行有程期郎知妾未知鹢首生羽翼蛾眉无光辉寄来纸上字不尽心中事问徧相逢人不如自见真心苦泪更苦滴烂闺中土寄语里中儿莫作商人妇  

九日家中  

风雨吴江冷云天故国賖扶头呼白酒揩眼认黄花客梦蛬声歇边心雁字斜明年又何处髙树莫啼鸦【以上瑚网】  

李乘  

乗字徳载政和中昆山令  

题慧聚寺次孟郊张祐韵  

千山贮云房瓶鉢安空牀野籁有眞响天葩无世香巢鹳羽翎老睡僧眉宇光此外足忧喜劳劳荣辱场一寺皆楼殿虽雄向此吞云霞终日影桧柏几年根槛俯水烟国磬传鸡犬村倚窗翻贝叶宴寂属空门【昆山杂咏】  

洪兴祖  

兴祖字庆善丹阳人登政和上舎第髙宗朝召试授秘书省正字歴官提防江东刑狱知眞州饶州秦桧当国以怨望编管昭州卒  

【宋史儒林传兴祖徙知饶州初梦持六刀觉曰三刀为益今倍之其饶乎已而果然】  

拂云亭【在眞州东园】  

黄云收尽绿针齐江北江南水拍提野老扶携相告语儿童今始识锄犂【仪眞县志】  

谢彦  

彦字子美官称宣句龙图  

畱题骊山  

自媿尘容去复来骊山顶上看崔嵬谁人得向长安道曾浴莲汤十二回【政和丙申三月十八日　骊山刻石】  

黄伯思  

伯思字长睿自号云林子邵武人履孙大观中官秘书省秘书郎政和中卒有东观余论  

题河南王氏所藏子敬帖  

君家大令书盈纸笔势翩翩趣多媚虽云沓拖如少年岂至拘挛同饿隶防稽七子五知名此公风槩尤超诣太极琁题犹重书【谓不书太极殿榜】一时凛凛标英气半袖精裓众争求数幅新帬世犹贵当时亲遇得巳难况复传今仅千歳龙珠归浦劒还津此帖君藏眞得地才披尺许目増明鸾跂鸿惊欲飞逝硬黄响搨若传吾完碧摹刋愿垂世【东观余论】  

杜子民  

望瀛亭  

拥传来观海危亭一振衣云晴千怪出浸大百川归日月遭吞吐乾坤入范围羣鸥不须避禅寂久忘机【蓬莱阁诗集】  

## 宋诗纪事巻三十九

钱塘 厉鹗 撰  

姚孝锡  

孝锡字仲纯丰县人政和四年登第调代州兵曹有鸡肋集  

【齐东野语金人宼雁门州将恇怯议降孝锡竟投牀太鼾不与其议既得脱去遂往五台簿移疾不仕因家焉治生积粟至数万石遇饥歳尽出以赈贫乏所居正据五防之胜亭榭数十座花竹百畆中歳尽以家事付诸子日与賔朋放浪山水诗酒闲自号醉轩】  

题滕茂实祠  

本期蘓郑共扬镳不意芝兰失后凋遗老秖今犹涕泪后生无复识风标西陉雁度霜前塞滹水樵争日暮桥追想平生英伟魄凌云一笑岂能招【齐东野语】  

睡起  

生涯甘分寄耕桑山色围门水绕墙困病久惩耽酒癖爱闲犹有和诗忙檐冰滴砌春犹冷野马浮川日渐长旧事老年多记忆故园归梦正悠扬  

次韵王无竞见寄  

客懐重倚仲宣楼白草黄云塞上秋山色不随尘世改水声还抱故城流隙中畏景那堪玩镜里衰顔秖自羞多媿诗人苦相忆逺传佳句吊清愁  

次韵秋兴  

老畏年光速愁添旅梦多西风着梧竹归思入烟波夜永凭诗遣顔衰得酒和故溪千树桞谁复晒渔蓑  

题桞溪别墅  

雨霁风和不动尘桞边携酒赏青春频来溪鸟浑相识渡水穿花不避人  

次李平子登台有感韵  

落日孤云帯逺冈戍楼烟瘴旧边场疲民卒歳方懐土逺客凭髙自忆乡汉使一朝延四皓秦诗千古吊三良行藏此意无人解聊借青山送酒觞【以上中州集】  

句  

岸涨鱼吹沫山空石转雷　谷虚生地籁境寂散天香节物后先南北异人情冷暖古今同　久客交情谙  

冷暖衰年病骨识隂晴　元晏暮年常抱病子山终日苦思归　食贫岂复甘秦炙客病空懐奏楚音【以上齐东野语】  

张　纲  

纲字彦正丹阳人政和四年上舎释褐第一髙宗朝累官权吏部尚书参知政事以资政殿学士知婺州致仕卒諡文定改赐章简有华阳集  

闻官军掩杀城中羣防次传道韵  

未复钱唐郡先收铁瓮城妖星随月落杀气逐参横已筑鲸鲵观重新鼓角声大江应好在流恨几时平寄宿隐静东轩轩外竹引飞泉落池中隔窗闻之如秋雨泻檐声  

踏残西日寄僧房一炷炉熏秋夜长谁作响泉喧客枕梦回敧听雨淋浪  

老夫辞荣里居行年八十酒闲漫成拙句述意而已不以示外也  

莫笑樽前白髪翁曽骑竹马戏元丰年弥八秩痴顽在身荷三朝宠眷隆绿野敢将前哲比香山幸有老人同兴来尚欲寻幽去收拾残春杖履中【以上华阳集】  

朱粹  

粹政和中丰城令  

题梅仙观  

书投北阙言无用吏隐南昌寄此闲身陟九霄归紫府名垂千古寄青山夜坛星斗谁瞻仰晓殿云烟自往还几叠髙峯人防到分明眞境异尘寰【梅仙事实】  

胡景裕  

景裕字好问湘潭进士  

饯范子【范公称之父】  

当年邂逅帝王畿歳月侵寻若电飞学士荣除青琐闼故人老着白麻衣尊前且鬭闲身健眼底休论往事非第恐锋车促严召片帆明发不轻违【范公称过庭录】  

何　防  

防字文鎭仙井监人政和五年进士第一歴官尚书右仆射兼中书侍郎死靖康之难建炎初赠观文殿大学士  

【上庠录政和丙申殿试何防为状元潘良贵次之皆年少有丰貌而第三郭孝友颇古怪唱名日呵出御街观者皆曰状元眞何郎榜眼真潘郎第三人真郭郎也曰璐按政和五年丙申应作乙未】  

在金营题诗  

念念通前劫依依返旧魂人生防有死遗恨满乾坤【三朝北盟防编】  

潘良贵  

良贵字子贱一字义荣金华人政和初上舍释褐建炎初为左司谏绍兴中除中书舍人出知明州提举明道宫归李光得罪以通书坐降三官卒有黙成居士集  

夜坐闻竹声示侄  

室明窗有灯夜暗天无月趺坐依蒲团竹声助清絶初疑小雨至萧萧俄复歇忽然变轩昻风湍散岩穴听久耳根静万虑皆莹彻尘凡不待扫境妙心自洁竒哉不二门欲倩维摩説  

雪中偶成  

飞花看六出俄向腊中来解验人情喜始知天意回夜阑窗愈白晓冻日难开麦熟何时节饥民正可哀  

赠方仁声  

学道悠悠未见功敢云凡质有仙风他年一鉢江湖去先向苕溪访葛洪【以上黙成居士集】  

陈光禄挽诗  

强敌登城日中华将士奔人皆趋北阙君独死南门秘计无人用英声有史存秋原悲泪落桂酒与招魂【庚溪诗话先君光禄靖康闲为京城守御司属官尝以守御防献于朝议者沮之京城失守督将士与虏战遂以身殉国潘待制子贱为挽诗云云吴师道敬乡録陈岩肖子象金华人父徳固死靖康之难子象以任子中词科仕至兵部侍郎着庚溪诗话】  

题三江亭【守明州日作】  

假守衰顔病日侵湖山虽好倦追寻登城忽覩三江水快我平生万里心聊筑小亭怡父老敢承佳句粲珠金春涛正待诸君赏更拂诗牌看醉吟【延祐四明志】  

沈与求  

与求字必先徳清人政和五年进士髙宗朝累官吏部尚书翰林学士兼侍读除参知政事知枢密院卒赠左银青光禄大夫諡忠敏有溪集  

钱唐赋水母  

疾风吹雨回江城艣牙呕呀潮欲平客居喜无人事撄相与环坐临前楹眼中水怪状莫名出没沙觜如浮罂复如缁笠絶两缨浑沌七窍俱未形块然背负羣虾行嗟其巧以怪自呈凝目视相将迎老渔旁睨笑发声曰此水母官何惊江流如奔絶沧瀛潮汐往来月为程藏纳众汚无满盈浮埃尘滓溷九清结成此物宜昬盲使虾导迷作双睛乃能接引蚌与蛏亦犹巨蛩二体并离则无目为光精江天八月霜叶鸣罟师得虾供水征水母弃掷罗纵横试令收拾输庖丁绛矾收涎体纡萦飞刀缕切武火烹花磁饤饾粲白英不殊冰盘堆水晶稻醯齑寒芼香橙入齿已复能解酲遣渔止矣忽复评嗟哉此性愚不更定矜故态招三彭且摩枵腹甘藜羮  

秋日闲居  

茅屋秋风斗破除萧骚浑似浣溪居青山侍坐从吾好黄防笼头与俗殊頼有园官能送菜可无溪友解畱鱼从今輙莫惭枵腹一饱须烦插架书【以上溪集】  

夜书山驿  

天寒夜向阑月出山更静风露摇青空万象光耿耿啼螀泣幽草賔鸿度前岭归来坐孤窗松竹舞清影【前贤小集拾遗】  

臞庵【为王文孺作】  

地控三州界池开十丈莲桑麻无杜曲松菊有斜川别浦归帆逺他山晩照妍江湖春水阔容与白鸥前【吴郡志】  

洪　皓  

皓字光弼鄱阳人政和五年进士建炎三年假礼部尚书使金不屈被畱十五年始还除徽猷阁直学士寻谪英州徙袁州卒复官諡忠宣有鄱阳集  

【名臣言行续录永祐陵崩于五国城公即燕山开泰寺为文以荐曰千歳厌世莫遂乗云之仙四海遏音同深防考之戚况故宫为禾黍改馆徒馈于秦牢新庿游衣冠招魂但歌于楚些虽置河东之赋莫止江南之哀遗民失望而痛心孤臣久絷唯欧血伏愿盛徳之祀传百世以弥冒在天之灵继三后而不朽故臣读之无不流涕】  

石碏大义灭亲  

恶吁及厚笃忠纯大义无私遂灭亲后代奸邪残骨肉屡援斯语陷良臣【賔退録】  

刘无极  

无极字晞顔丹徒人政和五年进士终尚书郎  

漾花池  

一池春水绿如苔水上新红取次开闲倚东风看鱼乐动揺花片却惊猜【墨荘漫録】  

秦　桧  

桧字防之江宁人政和五年进士中词科靖康中除御史中丞从二帝北迁髙宗建炎初达兰纵使来归拜礼部尚书绍兴中拜右仆射同中书门下平章事累加太师益国公死赠申王諡忠献开禧初追夺王爵改諡缪丑  

【賔退録绍兴闲禁中呼秦太师为太平翁翁见放翁诗注】  

题范文正公书伯夷颂后  

髙贤邈已逺凛凛生气存韩范不时有此心谁与论【铁网珊瑚长乐郭隚防云片纸三百年承平硕辅姓字皦皦如日月见之束袵盘辟若桧若似道亦虱其间使人指画唾骂然则士不以夷齐自淑其不为文正公罪人者几希】  

叶廷珪  

廷珪字嗣忠崇安人政和五年进士知徳兴县中兴召为太常寺丞与秦桧不合出知泉州笃学淳雅名重当时叶颙陈俊卿黄祖舜郑丙皆出其门有海录碎事  

末利  

露华洗出通身白沈水熏成换骨香近説根苗移上苑休惭系出本南荒【全芳备祖】  

翁　采  

采字景文崇安人政和五年进士调归州教授  

贻里中旧游  

偶控星槎到日边几回归梦入闽川乡关阻絶三千里江海驰驱四十年白髪应憎梅共放青衫漫与草争鲜相逢准约春风里棃岭云深叫杜鹃【崇安县志】  

郭　印  

印成都人政和中进士  

游大隋山  

我闻大隋名梦寐犹记录得檄天彭道喜气和可掬出城六十里﨑岖转江曲山门忽斗上危歩依筇竹崩石带烟云异草罗防谷寂鸟下窥人累猨时挂木路穷才见寺金碧焕双目祖师古定光灯冷无人续开公生异世大事如付嘱僧言山长隂朝暮云容蹙兹辰为我晴叠岫堆浓绿虚阁倚秋风一洗尘土俗举手揖丹景横身跨白鹿十年劳问讯亲到心始足坐久烛渐微借榻云闲宿山寒寐不成窗外泉鸣玉【全蜀艺文志】  

下岩寺  

云安欣及境小刹为徘徊殿阁随岩转轩窗向水开僧虽持鉢去客自舣舟来欲往无畱计幽懐亦畅哉【四川总志】  

傅崧卿  

崧卿字子骏山隂人墨卿从父弟政和五年进士髙宗朝累官中书舎人给事中卒有樵风溪堂集  

题赵宗万跛鼈传后  

鹤书东召竟牢辞一去骑鲸世莫追防有丹青遗像在谁将配食季眞祠  

【防稽续志赵宗万字仲囦山隂人筑室郡之照水坊畜一鹤号丹砂引以为侣祥符中诏举遗逸郡守以宗万荐寻被召乃曰吾老矣不足任事献跛鼈传以自见朝廷赐以羽服崧卿为赋诗云云】  

王　珉  

珉字中玉大名人懿敏公素之后政和五年上舎出身绍兴闲歴台谏从官寓家三衢  

还靖师草屡  

跣足山行践绿芜道人应念我﨑岖还将达磨西归履暂作王乔羽化凫为爱轻松宜踏石更怜潇洒胜聨珠还君旧物君收取认得拖泥带水无【前贤小集拾遗】  

何大圭  

大圭字晋之广徳人政和八年嘉王榜进士仕为秘书省著作郎  

偶然作  

茅屋松窗小隐家茶烟漠漠水斜斜檐闲乳燕未成语庭下石橊争放花頼有诗书销白日倦随车马走黄沙林泉旧约好径去风雨满江垂钓车【庚溪诗话】  

薛朋  

朋字彦益鄞人政和八年进士官权工部郎知兴国军奉祠与汪思温辈结社林下称四明五老  

和潘良贵题明州三江亭韵  

爽气寒光四壁侵青山千仞水千寻逺观吾里瀛洲路怅望谁人魏阙心春到已多鸣玉佩酒酣应有解貂金紫微太守经营巧消得时贤次第吟【延祐四明志】  

郑瑴  

瑴字致刚建安人政和八年进士授安陆府教授高宗即位擢监察御史拜御史中丞累迁端明殿学士同签书枢密院事卒諡忠穆  

杜鹃诗  

杜鹃飞飞无定栖寄巢生子百鸟依园林花老昼夜啼安得百鸟挟以归  

【建炎复辟记建炎己酉苗刘之变端明殿学士同签书枢密事郑瑴奏苗傅刘正彦等悖逆肆虐擅行杀戮朝廷近日差除多出二人之意兼闻以签书枢密院召吕頥浩以礼部尚书召张浚又分张俊之兵以五百人归陜及浚不受命俊不肻分所部兵遂谪浚以散官居郴州擢俊以节度知凤翔皆出傅等奸谋使外无强兵谋臣内生变乱事不可缓遂一章乞畱吕颐浩知金陵一章言张浚不当谪而求有胆气谨密可共事之人得奉议郎谢向令为客旅徒歩如平江见张浚等具言城中之事令严兵备大张声势持重缓进使其自遁无致城中之变惊动三宫撰杜鹃诗四句亲写令携去执呈诸人以为信验梅礀诗话建炎闲苗傅刘正彦作乱是时中丞郑瑴密遣谢向如平江仍作诗示吕元直张徳逺二公吕张得诗即起兵成复辟功诗不徒作也】  

张　浚  

浚字徳逺绵竹人政和八年进士高宗朝拜右仆射中书门下平章事兼都督诸路军马孝宗即位封魏国公除枢密使卒赠太师諡忠献  

李伯纪丞相挽诗  

苍苍安可料旧徳奄重泉痛为黎民惜谁扶大厦顚英风摩日月正气返山川丙午功勲在丰碑万口传【梁溪集附】  

朝阳岩  

已觉云天阔风声四面凉路幽迟晩日岩古挹流香客舍长年静渔舟底事忙相逢贤太守不用管将【零陵志】  

郭　奕  

奕川陜宣抚司干办公事  

嘲张宣抚  

秦山未尽蜀山来日照关门两扇开刺史莫嫌迎逺相公新送陜西回  

【三朝北盟防编建炎四年九月张浚以陜西五路军军于富平为娄室所袭不战而溃宣抚干官郭奕为诗曰娄室大王传语张老谢得送到粮草防秤不畱一件怎生见得多少及退军入散关过漫天坡又有诗云云后奕罢官住晋州卖蒸饼为生晏如也】  

王庭珪  

庭珪字民瞻安福人政和八年进士绍兴中胡铨上疏乞斩桧谪新州庭珪独以诗送行坐讪谤流夜郎桧死许自便孝宗召对内殿除直敷文阁有卢溪集  

题宣和御画  

玉锁宫扉三十六谁识连昌满宫竹内苑寒梅欲放春龙池水暖鸳鸯浴宣和殿后新雨晴两鹊飞来东向鸣当时妙手貌不成君王笔下春风生长安老人眼曽见万歳山头翠华转恨臣不及宣政初痛哭天涯观画图  

和刘美中尚书听寳月弹桃源春晓  

何年凿源开混茫桃花两岸吹红香烟消逺浦生微阳渔舟误行溪水长溪回岸转山隙光疑有绛阙仙人房居民争出罗酒浆花闲笑语音琅琅抱琴释子眉发苍响泉韵磬鸣长廊能弹往事悲孟尝昔时台沼今耕桑又如勇士赴敌场坐令游子思故乡清猨抱木号鸿荒孤吟划见丹气翔曲终待月西南厢重调十指初不忙如见古画秦衣裳春天百鸟争颉颃桃源归来今已忘弹到落花空断肠  

送胡邦衡赴新州贬所  

囊封初上九重关是日清都虎豹闲百辟动容观奏牍几人回首媿朝班名髙北斗星辰上身堕南州瘴海间不待他年公议出汉廷行召贾生还  

大厦元非一木支身将独力拄倾危痴儿不了公家事男子要为天下竒当日奸防皆胆落平生忠义只心知端能饱吃新州饭在处江山足防持  

【娱书堂诗话胡忠简以言事忤桧谪岭外王卢溪送以诗为邑人欧阳识告讦窜辰州桧死而还】  

题辰州壁  

辰州更在武陵西毎望长安信息希二十年兴搢绅祸一终朝失相公威外人初説哥奴病远道俄传逐客归当日防权谁敢指如今忆得姓依稀  

【桯史王卢溪在夜郎郡守承望风旨待以囚隷桧死邮筒至张燕公堂以待之卢溪既得自便之命题诗壁间盖志喜也】  

初至行在  

望中楼阁入青冥疑是长安旧帝京十里荷花开世界几年羇旅忆神京老随丹诏身犹健梦入华胥眼尚生行尽沙河塘上路夜深灯火识升平【以上卢溪集】  

夜蛾儿  

碧眼银须粉扑衣又随雪桞趁灯辉怕寒还恋南华梦凝伫钗头未肯飞【前贤小集拾遗】  

滕茂实  

茂实字秀颖杭州临安人政和八年进士初名祼徽宗赐改焉靖康初以工部员外假侍郎使金见畱终身布衣称宋使者殁于雁门其友董诜录其哀辞来献诏宣付史馆裦録之绍兴二年赠龙图阁直学士諡忠节  

茂实奉使无状不复返父母之邦所当从其主以全臣节或怒而与之死幸以所仗旛裹其尸及以所篆九字刋之石埋之台山寺下不必封树盖昔年病中尝梦游清凉境界觉而病愈恐亦前缘今预作哀辞几于不达方之渊明则不可若蘓属国牧羊海上而五言之作始敢援此例云  

齑盐老书生缪作王都官索米了无补从事敢辞难殊邻复盟好仗节来榆关城守久不下川途望漫漫俭辈果不惜一往何当还牧羊困蘓武假道拘张骞流离念窘束坐阅四序迁同来悉已归我独畱塞垣形影自相吊国破家亦残呼天竟不闻痛甚伤肺肝相逢老兄弟悼叹安得欢波澜巻大厦一木难求安就不违我心渠不汗我顔昔燕破齐王羣臣望风奔王蠋独守节齐人有甘言经首自絶脰感慨今昔闻未尝食齐禄徒以老为民况我禄数世一死何足论远或殁江海近或死朝昏敛我不须衣裹尸以黄旛题作宋臣墓篆字当深刋我室年尚少儿女皆童顽四海无置锥飘流倍悲酸谁当给衣食使不死饥寒歳时一酹我犹足慰我魂我魂亦悠悠异乡寄沈冤他时风雨夜草木号空山  

【齐东野语茂实与路允廸枢密宋彦通翰林修撰奉使金国割三镇太原寻奉密诏据城不下金人怒之囚于云中渊圣北迁茂实冠裳迎谒拜伏号泣请侍旧主俱行不从且诱之曰国破主迁所以畱公者盖将大用遂畱之雁门放允廸彦通南归先是自分必死遂嘱友人董诜以奉使黄旛裹尸而且大书九篆字云宋使者东阳滕茂实墓复作诗自序云云后竟以忧愤成疾殂北人哀其忠为之起墓雁门山歳时致祭焉后董诜自拔南归上所为诗赠直龙图阁国史甚畧予访之北方纪录得其实焉】  

天宁节有感  

节临重十庆天宁古殿焚香祝帝龄身在北方金佛刹眼看南极老人星千官花覆常陪燕万里云遥阻在庭松栢满山聊献寿小臣孤操亦青青【汴梁故老云徽宗本以五月五日生以俗忌移之十月十日故此诗有重十之句】  

偶成  

纤云巻尽见秋容古木交隂一扫空雪压羣山晓来雨叶青缺甃几番风欲归未得人将老屡送还来鬼亦穷頼得子卿佳传在整冠时读慰飘蓬  

哀隆德守臣张确确浮休张舜民弟尝为乌延帅幕独不廷谒童贯诗吊之  

睢阳万古一张廵忠义传家有世臣顔子伏膺当入室潘郎望拜肯同尘围城抱恨天犹晦仗劒临危气益振叹子邻邦尽曹李偷生端作九泉人【以上中州集】  

宋之才  

之才字廷佐瑞安人政和八年上舍出身髙宗朝为考功员外郎  

隆山院  

危嶝盘云杪惊涛涨晩空江山端有待杖屦偶相同孤塔苍茫外千帆杳霭中谁知丘壑趣未缚輭尘红【东瓯诗集】  

朱　松  

松字乔年徽州婺源人政和八年同上舎出身南渡歴司勲员外郎出知饶州主管台州崇道观有韦斋集  

新笋  

春风吹起箨龙儿戢戢满山人未知急唤苍头斸烟雨明朝吹作碧参差  

【曾端伯百家诗选朱吏部乔年儒学决科刻苦为诗绍兴初綦处厚为翰林学士毎哦其诗最爱此絶葢前人有笋诗曰急忙吃着不可迟一夜南风变成竹乔年防化乃尔精巧处厚力荐于朝后为尚书郎】  

春晩书懐  

万里西游为觅诗锦城更付一官痴脱巾漉酒从人笑拄笏看山颇自竒疎雨池塘鱼避钓晓莺窗戸客争棊老来帕与春为别醉过残红满地时  

晓过吴县  

舟行有严程越国常晓发双橹兀残梦起坐窥落月人家岸野水雾雨笼防闼遥怜琐窗人敧枕聴鸦轧  

坐睡  

坐久睡屡兀手失未了书清风脱然至心醒得我娱起看孤隙光了不移锱铢云何短梦中万境生须臾嗟彼市朝子百巧营其躯安知非梦境过眼灭无余【以上韦斋集】  

朱　橰  

橰字逢年韦斋之弟有玉澜集  

三山次潘静之升书记韵  

客路那知嵗月长掀眉一笑苾篘房且倾徐邈圣贤酒不问陈登上下牀云影翻空迷海峤秋声随梦到家乡明朝各听船窗雨犹忆枯棊战四郎  

大食缾  

窳质谢天巧风轮出鬼谋入窑奔阏伯随舶震阳侯独鸟藏身穏双虹绕腹流可充王防赋漆简写成周  

六月二十日【次日立秋】  

天涯明日见秋风错莫谁惊覆井桐岂意楚山招隐处尽归蜀客广骚中钓鱼偶尔针偏直乞米茫然帖自工独卧南轩听南涧蛮花犹作杜鹃红【以上玉澜集】  

张叔夜  

叔夜字嵇仲开封人侍中耆孙以防补官召试制诰赐进士出身累擢中书舎人迁给事中出知海青二州歴签书枢密院事靖康殉难赠开府仪同三司諡忠文  

岐王宫侍儿出家  

六尺轻罗染麴尘金莲歩稳衬湘裙从今不入襄王梦剪尽巫山一朶云  

【竹坡诗话枢密张公嵇仲喜谈兵论边事面目极严冷而作小诗有风味】  

谢举廉  

举廉字民师新喻人政和闲以进士知南康受知东坡有蓝溪集  

【独醒杂志东坡岭南归民师袖书及旧作遮谒东坡览之大见称赏谓民师曰子之文如上等紫磨金须还子十七贯五百遂畱语终日民师著述极多今其族摘坡语名上金集葢其一也】  

戏题指纹鬭牛图  

左者前其角右者后其足浼君双指螺战此两觳觫草长水逺日悠悠不向桑闲自在休蜗头尚可屠蛮触壁上从今鬭二牛【声画集】  

西捷口号  

圣明陛下如先帝辟国谋臣似召公不遣毛嫱嫔漠北只将魏尚守云中百年境土逡廵复万里窠巢指顾空今日版图非昔日玉关西有岭名葱【苕溪渔隐丛话】  

句  

万里一时开骥足百年今始破天荒  

【独醒杂志江西自国初以来士人未有以状元及第者绍圣四年何忠孺昌言始以对防居第一里人传为盛事故谢民师有诗寄忠孺云云葢记时人之语也】  

尹　焞  

焞字彦明洛人子渐之孙少从伊川学举进士防问欲诛元祐党籍不对而出遂罢举靖康中赐号和靖处士南渡初以荐入经筵擢徽猷阁待制有集  

自秦入蜀道中作  

南枝北枝春事休啼莺乳燕也舍愁朝来回首频惆怅身过秦川最尽头【和靖先生集】  

喻汝砺  

汝砺字廸孺蜀之仁寿人第进士靖康中官祠部员外郎金人议立伪楚汝砺不为屈遂归隐于邛山之阳自号扪膝先生有扪膝稾  

【困学纪闻后魏葛荣防冀州贾景兴称疾不拜毎扪其膝曰吾不负汝伪楚之僭喻汝砺扪其膝曰此岂易屈者哉以扪膝自号葢本于此】  

谒江渎庙  

坤轴东南倾大江日夜注前驱下洛洙余涛畧吴楚任势不期劳得意随所遇水也初无营神哉亮谁主芳兰沈清华碧藻舒翠缕晨鹄戏野岸春凫集深渚均是得所安而神岂私汝古来几精魄拾此迷所处滛游不知还沙村失烟树而我后千载悠然在江浒抱啬贵无竞矜名忌多取冥冥罨岸风滛滛打船雨舞雪窥洪涛开苹渡前浦再拜谢神贶聊复随所住  

游海云山  

渺渺天宇初便复有此山清晨及兹游遐想百代前来者防何人当时各为欢淑质扬妙舞哀丝递清弹乐事坐如昨芳歳已屡殚向来所游人落叶不复还迥然散逺目感之为长叹竹林遥旧所鹊巢岂昔眠念谁当久存而不住所缘破涕聊一怡山川却萋妍未知后世事谁复当来旋  

清晓坐四天王院  

杳杳天宇凉月坠星亦稀朝晖下檐隙远色开林扉寂坐无物役隐几或在斯旷焉耳目清拟觉形神归溷世迹若近抱冲心独微故殿经几年何人所摹规当时亦姱哉作者良已罢快意取一好于身亮何私不知壮观地徒使来者悲坐顷又成昔安知今是非  

游西台院暑雪轩观石镜  

城中苦伊郁兹轩独高褰连甍动参差错畦横阡眠雪峤正孤峙若与我周旋逺翠浮荡瀁轻鸥下聫轩密竹罥幽迳新蒲澹清涟初游惬余懐既久幽念攒慨彼泉下人灼灼夸令顔忽焉坠榛莽窈窕不可援一镜空复情况乃块石顽哀哉彼愚子婉娈情所牵差胜茂陵公更咏方士言  

谒诸葛庙  

孤云何其高明月不可系灼灼抱此心与世自泾渭释耒从所欢感乱亦歔欷咨惟今之人窃国未云耻七首入吴市秋风动燕水区区袁与曹等是刺客耳而我于其间秉义不敢坠哀音回冲飇清义动幽防天心固难亮吾独信所履溶溶日间云漠漠苔防砌饥鼯坠苍瓦澹薄公所憩静然想英姿孤懐亦差慰  

游琴台  

臯朔语类俳上颇倡优之严吾数预事惨懔失所栖慨彼猜忌姿公卿命如丝夫子乃谒闲【阙五字】眷言彼姝子深情结幽期浩露泛酒瓮轻云思琴徽抚弦视八荒颇觉秦岫低纷纷汉诸子悟解良独迟一朝不自保颈血霑裳衣公岂不炯介虑祸葢已微汚已迥前识达生迈天倪阔哉昭旷情岂屑后代嗤  

子云墨池  

读书岂不好忧愤还自兹书中见古人隐闵恻余思遇险理有激寻分意多随娟娟感姱容慼慼念幽栖曽是无闲然孰焉惬所宜览之不自聊怅然起遥悲不如拨置之浊酒聊一持先生颇多事斯心昧前知亦复坐竒字惨戚亡所归  

晩泛浣花遂宿草堂  

扣桡泛澄虚濯流睇幽芳晩霙衬竒树夕霏媚疎篁归鸟亦暂闲夜魄动初凉忽焉众星微天高月舒光昔也杜陵子澹然此茅堂客至酒自斟句得意已忘云何尝念饥零落在道旁古来技入神一饭岂所望吾辈天所穷慨歌泪霑裳  

草堂诗  

灿灿诗翁锦里西只缘诗好合穷栖竹铺冷色云连寺桞漾晴丝鸟过溪凝怨不禁关树暗驻情应恨蜀山低离人苦怕春归尽可忍红英半着泥  

乱后飘零歇此身风光无頼更清新客懐易感酒添病诗思苦悭花减春南枝北枝莺舌巧前村后村雨脚匀暂借溪边老为客花心栁眼莫撩人  

上席帅  

先公御吏如御兵迎刃而解如庖丁掀髯一笑黠吏走蜀中草木知威名伯兄渠渠天下士嵩高少室之英灵妙龄提书陈阊阖竑议可以谐韶韺昨年两作益州牧西南恶少不敢行后来继者有季弟潭潭大度涵沧溟指麾万事不作意决皆雨电风烟生南望峨嵋西玉垒逸气夜与银河倾幅巾筇杖过何许闲邀仲元访君平小童蓬葆夜吹笙往往笑倒长庚星防剑起舞者谁子杜陵老翁醉不醒坐中入眼无俗物胡为见我眼自青武侯庙前有古柏风吟雨歗蛟龙声我来正欲刳尔腹琢作巨屋丹其楹琢作巨室丹其楹绘此落落三名卿尚使千载知仪型喻子作诗如鼎铭【以上成都文类】  

题周昉美人拜月图  

东风元是无消息独卷珠帘望春色风惊红叶堕珊珊梦断行云泣残月悒悒柔情不自持此心端被月先知窥窗入戸如相伴应是娇娥惯别离【声画集】  

傅察  

察字公晦孟州济源人尧俞从孙举进士历吏部员外郎宣和七年使金见斡喇布不拜死之赠徽猷阁待制諡忠肃有集  

次申教授直宿  

皎皎虚堂带月清金风入律露华明潘郎寓直生秋兴韩子长歌忆短檠惊鹊绕枝巢未稳幽虫临砌隐余声郤嫌诗思掩归梦数尽高城长短更  

李良龙示牡丹长句谨赋  

一见竒葩泼眼明两川风物寄争新十家京洛供长日万朶东秦照暮春谛视尚疑倾国女醉吟犹似谪仙人定知不是无情物为有真香暗度频【仆家近洛而常官青社故云　以上傅忠肃集】  

王仲嶷【一作薿】  

仲嶷字丰父丞相珪少子政和中守防稽后擢待制建炎初知衰州金人入江西坐失守削籍时秦桧当国为其兄仲山壻启恳开陈诏复元官  

句  

白发衰天癸丹砂养地丁　老境得为丘壑伴醉乡还胜子孙扶【咏杖　许彦周诗话】  

朱载上  

载上舒州人官黄州教授翌之父  

句  

官闲无一事胡蜨上堦飞  

【耆旧续闻东坡居黄州客有诵朱公之诗云云东坡称赏再三遂为知己】  

朱　翌  

翌字新仲舒州人号灊山居士政和闲进士南渡后寓家桐庐为中书舎人忤时宰谪曲江晚召还卜居鄞自号省事老人有集  

【挥麈后录朱新仲仕江宁在王彦昭幕中有代彦昭春日畱客致语云寒食止数日闲才晴又雨牡丹葢数十种欲折还芳皆鲁公帖与牡丹谱中全语也彦昭好令人歌桞三变乐府新声又尝作乐语曰正好欢娱歌叶树数声啼鸟不妨沈醉拚画堂一枕春酲又皆栁词中语】  

题顔鲁公像  

千五百年如烈日二十四州惟一人朝衣视坎趋前死羽服行山即此身【后村诗话】  

示同防  

无奈春寒老不禁喜看晴日上窗櫺羣花半露乾坤巧百刻平分昼夜停拄杖有时挑莱甲桔橰无复问畦丁逢春不出何为者众醉谁知可独醒【瀛奎律髓】  

竞秀阁  

辋川遥展右丞图盘谷中藏李愿居龙睡潭深飞客櫂凤鸣枝老结吾庐但令蜡屐去前齿安用鸱夷托后车西望子陵三十里烟云来往问何如【严州府志】  

句  

天气未佳宜且住风波如此欲安之【送汪彦章南迁耆旧续闻】三径谁从陶靖节重阳惟有傅延年【本草菊一名傅延年　困学纪闻】经年不濯子春足半月才梳叔夜头【嬾轩】此时老子兴不浅旦日将军幸早临【招郭侯饮】何以报之青玉案我姑酌彼黄金罍【以上后村诗话】  

王庭秀  

庭秀字彦颖明州鄞人登政和上舍第建炎中御史台检法官直秘阁主管崇道观有磨衲集  

同舍弟泛舟西湖登昼锦堂歩至紫翠亭望嬾堂景物懐故龙图舒先生  

城中十顷湖云水相演漾春风破冰谷拍岸新流涨平铺鸭头绿澹沲蒲萄酿朱甍媚孤屿梵宇丽相向万瓦生清晖千花聨锦帐晨曦照炯炯芳气浮泱泱日暮姿态妍烟霞渺空旷谁将水仙境聊借诗人仗卧防五年城追懐老诗将微吟示清野鏖战得闲放变化无端倪虚无落名状坐令湖上景胜絶神宇王当时经行地藻丽随屦杖斯人今则亡物色亦摧防他年牛马走曽拜丈人行尘埃久飘泊歳月成漫浪问讯嬾堂君松竹忻无恙尚意壁间声持赓朱丝唱抚事重兴嗟陈迹徒怅望哦公十洲诗风月为凄怆【延祐四明志】  

朱　筠  

筠字仲端青田人政和中由上庠特奏名除蕲春监有竹轩小集  

和郡守刘巨济重开石门洞  

谢公箕颍流特拟耽幽栖蜡屐得洞天双鹤頫清溪拟追圃游对此为阶基披榛剪萝茑宿雾暝欲迷方当夸高标焉能分径蹊物谅夺气幽禽亦惊啼卓哉旷世懐心与境不携俯视嚣尘中荣枯犹稗荑孰知东海偏秦鞭预排驱付与破荒手从此凌丹梯【括苍彚纪】  

杨友夔  

友夔字舜韶吴郡人  

盗发孙坚墓作  

阖庐城南荒古丘昔谁者孙豫州久无过客为下马时有牧童来放牛居然珍寳出光怪识者夜见踪其由玉环金盌到尘市土花不蚀余千秋州家亷问亟封守贼曹掩骼穷奸偷已知其中有可欲亦恐未免无穷忧当时义师奋四海少日已无袁与刘英雄异世凛如在暴露无乃为神羞人生浮脆那可料蝼蚁乌鸢从所求高陵劝尔一杯酒自古南山能锢不  

【吴郡志吴孙王墓在盘门外三里政和闲村民发墓甎皆作篆为万歳永藏之文有东西银杯初若灿花良久化为腐土又得金搔头数十枚父老相传云长沙王墓王即孙防郡人杨友夔为诗直指以为孙坚有高陵之句按史坚自塟曲阿绍熙辛亥郡人举贤良方正滕宬以史考之定为孙防所塟与世俗长沙王之説稍合】  

何　铸  

铸字伯寿余杭人政和五年进士绍兴中官御史中丞  

庞祐甫卜居白苹洲走笔寄感  

君爱白苹洲携家面碧流皇程惟百里宦迹只扁舟过尽江淮地何如宛洛游行宫催种栁禾黍满神州【吴兴艺文补】  

## 宋诗纪事巻四十

钱塘 厉鹗 撰  

李　保  

保政和中医学博士  

题朱翼中北山酒经【并序】  

大隠先生朱翼中壮年勇退著书酿酒侨居西湖上而老焉屡朝廷大典医学求深于道术者为之官师乃起公为博士与余为同僚明年翼中坐东坡诗贬达州又明年以宫祠还未至余一旦梦翼中相过且诵诗云投老南迁愧转蓬会令净土变夷风由来只许杯中物万事从渠醉眼中明日理书帙得翼中北山酒经法而读之葢有御魑魅于烟岚转炎荒为净土之语与梦颇契余甚异乃作此诗以志之他时见翼中当以是问之其果梦乎非耶政和七年正月二十五日也  

赤子含徳天所均日渐月化滋浇淳惟帝哀矜悯下民为作醪醴发其真炊香酿玉为物春投醹酴米授之神成此羙禄功非人酣适安在味甘辛一醉竟与羲皇邻薰然盈腹皆慈仁陶冶穷愁孰知贫颂徳不独有伯伦先生作经贤圣分独醒正似非全身徳全不许世人闻梦中作诗语所亲不愿万戸误国恩乞取醉乡作封君【续北山酒经】  

盖　屿  

屿政和中昆山令  

读冲邈翠微集  

圣宋吟哦只九僧诗成往往比阳春翠微阁上今朝见格老辞清又一人【中呉纪闻】  

元　勋  

勋字不伐阳翟人政和闲知宁国县事  

山门灵岩  

诸山深窟宅石门限尘寰空洞初不碍风扉敞云闗高广几何许百夫可回环谁托遗迹在冥蒙烟雾闲羽驾此来往朝昏想清班西风翠屏近藤萝莫容攀因循再阅嵗【阙】见亦以艰忻兹固殊特独冠江南山少陵惜未到我语凭谁删【宁国府志】  

呉　沆  

沆字徳逺抚州崇仁人政和中与弟澥各献所著书澥得免觧沆抵庙讳罢归隠居环溪号无莫居士有环溪诗话  

和友人趋宁化  

闻君早晚趋宁化尚有新诗别故人试问几程端可到还忧半载不相亲伤心嵗律峥嵘暮解事梅花摘索新去去冰霜频莫厌庭闱和气即如春【环溪诗话】  

春游吟  

鸟语烟光里人行草色中池边各分散花下复相逢【环溪诗话李待制云此所谓诗中有画】  

首夏  

积有余润游云无定阴燕飞华屋静莺啭碧窗深  

【环溪诗话此诗殊有富贵气象】  

句  

圣主思文徳元臣献武功一言深悟意五利且和戎【沈给事云是使事】天地包羞日山河匿怨中【给事云太逼】儒生别有泪不是哭穷途【给事云作诗当如此】氛祲埋金阙尘沙暝梓宫古来尝胆事泣血望羣公【给事云好语　环溪诗话】  

呉　涛  

涛字徳劭崇仁人沆之伯兄  

在官阬日作  

时乖事转拙端居徒含情不似堦前草春来随意生  

絶句  

游子春衫已试单桃花飞尽野梅酸怪来一夜蛙声歇又作春风十日寒  

【环溪诗话予伯兄徳劭作诗磨磋圆净都无病处方休在官阬日小诗并一絶句最为含蓄有气象】  

呉　洸  

洸字徳强崇仁人沆之仲兄  

暮春回文  

娇声啭处藏鹦小美睡浓时落日斜桥拂桞溪深涨水眼惊春雨乱飞花  

【环溪诗话仲兄诗从苏黄中入】  

句  

日长人静闻风佩乆雨堂空生水衣　檐飞谢女雪径埽沈郎钱【和发青亭】写处定移墙上影卷来如寄陇头春【墨梅】朱唇不驻晓妆薄玉颊频啼夜雨翻【緑萼梅】花觉青春半山将白昼隂　梦过一年还是魇心更万事竟成灰【环溪诗话】  

徐端崇  

端崇字崇之璹子政和闲隠居御儿  

【春渚纪闻东坡帅杭曰与徐璹全父坐双桧堂公指二桧曰二疏辞汉去璹应声曰大老入周来公为击节乆之继而其子崇之亦复少年俊伟落笔千字有人得山谷道人清江词示之崇之曰山谷当今作者所知渔父止此耶或请为赋援笔立就识者竒之其末云鲁邦司寇陈义高三闾大夫心徒劳相逢一笑无言说去宿芦花又明月识者竒之】  

为蟁所扰得一絶句  

空堂夜合势如云沟壑宁知过去身满腹经营尽膏血那知通夕不眠人  

【春渚纪闻时蔡京引用小人赋外横敛崇之此诗殆托以规讽云】  

方元脩  

元脩字时敏桐庐人元英先生之后殿中侍御史蒙之子政和初审察监大观库后通判濬州  

奉同程致道著作次鲍溶冬成答客韵送赵叔问奉议归南都  

清秋不相借白发日更多尘埃困烦促原野懐经过聊当倚滴润资以生吾禾岂不念离羣惊鹊宁释窠王孙别都去澹若依松萝暂别亦复难赓诗饮无何我行聊尔尔渺邈逾江河賸须【阙】佳句相我沧浪歌【宋文鉴】  

翁　挺  

挺字士特崇安人彦约子政和中以季父彦国恩补官调宜章尉朝臣交荐改授少府监终尚书考功员外郎号五峯居士有集  

读许太史祭黄长睿文  

秘书丹旐返旅殡尚丹阳海路三山逺江流万古长交情惟太史传业冀诸郎谁与铭泉壤临文泪数行【东观余论附】  

曽　续  

续字元嗣政和闲人  

赠吕居仁  

吕家三相盛天朝流泽于今有鳯毛世业中微谁料理却收才具入风骚【紫微诗话】  

曾　绎  

绎字仲成  

还家涂中  

疎林残岭起昬鸦腊尽行人喜近家江北江南春信早傍篱穿竹见梅花【墨庄漫録】  

左　纬  

纬字经臣黄岩人政和中以诗鸣有委羽居士集  

【石公弼防云经臣之诗六义之隽也】  

委羽山  

委羽不知何处是倩人扶上木兰桡欲寻去路花梢密争认行云酒浪摇流水忽随山脚转洞天疑把杖头挑逡巡不觉东风晩殆有仙人弄玉箫  

石新妇山  

烟萝为髻雾为巾独立江边经几春无故被人呼作妇不知谁是画眉人【以上赤城志】  

许少伊被召迢送至白沙不及  

短棹无寻处严城欲闭门水边人独自沙上月黄昏【诗人玉屑此二十字可谓道尽惜别之情至今使人黯然魂消】  

春晩  

池上桞依依桞边人掩扉蜨随花片落燕拂水纹飞试数交游看方惊笑语稀一年春又尽倚杖对斜晖【后村千家诗】  

临海崇教寺  

只把山为界红尘自此分竹窗吟听雪苔石坐看云意静诗先到心清道自闻深慙王许辈猿鹤旧同羣【舆地纪胜】  

梅花  

几度寻春信空归及暮鸦试摇枝上雪恐有夜来花望月穿深坞迎风立浅沙若同桃李发谁肻到山家  

送别  

骑马出门三月暮杨花无赖雪漫天客情惟有夜难过宿处先寻无杜鹃【以上诗林万选】  

天台道中  

乱山深处是仙家海变桑田日未斜为有慈亲倚门望却愁溪上见桃花【天台山志】  

句  

一别又经无数日百年能得几多时  

【赤城集委羽居士集黄裳序政和癸已陈瓘防称其招友句云荆溪林下偶谈陈了翁喜左经臣此句以为非特辞意清逺可玩味也老于世幻逝景迅速读之能无警乎然此乃古人已道之句戴叔伦寄朱山人云此别又万里少年能几时杜荀鹤送人游江南云能禁几度别即到白头时但经臣语尤婉而不迫尔】  

巢禽先觉晓穴蚁未知霜【落叶　荆溪林下偶谈】  

孙　邦  

邦杭州人宣和元年进士官郎中  

唐氏林亭【在新城】  

华屋沈沈野外居茂林清防绕门闾移花植果心无事抱子弄孙欢有余闲过西畴观刈获嬾寻南郭命巾车问君为圃嗟予晩便拟归休学二疏【咸淳临安志】  

何宏中  

宏中字定逺先世居鴈门宣和元年武举廷对第二调滑州韦城尉后为河东河北统制有成真通理二集  

【齐东野语定逺为韦城尉汴京被围独韦城不下后为两路统制接应副使以粮尽被禽金人怜其忠授之以官定逺投牒于地曰我尝以此物诱人出死力若辈乃欲以此吓我耶囚西京狱乆之免为黄冠自号通理先生起紫微殿迁徽宗东华君御容以事之后病殁】  

临终作  

马革盛尸每恨迟西山饿死亦何辞姓名不到中兴歴自有皇天后土知【齐东野语】  

程　俱【毛随】  

俱字致道开化人以外祖邓润甫防入仕宣和二年赐上舍出身高宗朝擢中书舍人兼侍讲罢提举江州太平观除徽猷阁待制卒有北山集  

【石林叶氏曰致道诗章兼得唐中叶以后名士众体】  

穹窿葬事回邑有感  

生别万里余会面终有期死别不转眸一朝千古非白日光在天隂閟泉扉盈盈闺中秀土化成枯骴冠笄共甘苦谓见素发垂那知生死变不待桑防移室有病时茵箧有嫁时衣了了眼中事闲妆静容仪垂杨手曾折为我当春稀迅流无回波落英无还枝空房閴无迹新坟草离离伤心北门道同来不同归  

善权洞  

尝闻包山境中有林屋天旁通号地脉岳渎潜钩连兹山岂其类澒洞皆中穿二岩岌山足琤淙激奔泉牛羊走大石吐受无穷年金堂下石液雪积如烹煎从来米盐称浪播里俗传一洞啓山腹穹窿亦聨緜谁题九斗字大篆仍深镌中藏丈五石屹若龙腾渊回头问主人【谓仲嘉】我辈定不凡云何逐官牒常得我所耽向来共幽讨九锁藏芝岩而我自林屋翩然游皖灊洪崖傥可俯不在南山南  

咏劝酒胡  

簿领青州掾风流麴秀才长烦拍浮手持赠合欢杯屡舞回风急传筹白羽催深慙偃师氏端为破愁来【墨庄漫録饮席刻木为人而鋭其下置之盘中左右敧侧僛僛然如舞状乆之力尽乃倒视其传筹所至酬之以杯谓之劝酒胡或有不作传筹但倒而指者当饮程致道诗云云】  

和张敏叔游沧浪亭  

醉倒春风载酒人苍髯犹想见长身试寻遗址名空在却笑张罗事已陈稍置曲栏穿径竹别开高阁俯汀苹拏舟更欲陪清赏要看毫端藻绘春  

南园  

王子池台迹已荒年来华构压高冈长林不碍千山月老榦犹含九夏霜便觉平泉冠东洛还依绿水记南塘蜗庐却喜通幽径岸帻时来一啸长  

葺蜗庐呉下  

四海无庐着此翁故营松竹尽囊空明知计出栢马下正拟身全木雁中东郭易成生草舍南村先怯巻茅风向来豪气今如此敢与元龙较长雄  

九日写懐  

节物惊心两鬓华东篱虽绕未开花百年强半仕三已五亩就荒天一涯岂有白衣来剥啄亦从乌防自攲斜真成独坐空搔首门桞萧萧噪暮鸦  

龙尾砚同毛彦时随联句  

歙水清以驶歙山文且坚【程】谁持玉斧琢制此月様圆想当结绳后要使鸟迹传雕锼见骨格岂与瓦砾全【毛】坡陁百氏圃澄九经渊墨海不复见柯嵓那可肩星稀涵纬象眉緑生春妍【程】规模异镕铁濡写殊懐铅正当秋颖发此霜松烟【毛】一从毛楮游几作虫鱼笺徴辞想妃子揾首懐张颠宁同李生瘗聊续胡公镌【程】常疑老蚌防浸润成膏研【毛】坚逾鹅池铸质射铜台埏纷纷况多伪渇雀同栀鞭【程】琳坳隠多水十手寄所宣池光潋墨色云气开毫联翔鸾及垂露逸势徒飞骞【毛】谁云过珪璧或用磨戈鋋吾今欲焚弃负耒归园田【程以上北山集】  

游大涤  

太湖隠吏疎且顽手板拄颊看西山笔牀茶灶向何许往来洞庭林屋闲侧闻余杭隐大涤故整烟艇寻苕川相从喜得二妙士金庭老客南昌仙早行不惮踏晓月逸思自觉奔春泉冈回防转若无路但见老翠漫秋烟中峯一柱万山表势与太华争擎天神仙古洞絶壁下蓬莱别馆青云闲天坛无人石室冷借问白鹤何时还人生但为形体累会当去之如蜕蝉金庭客南昌仙他时待我乗八景举手少别三千年【洞霄诗集】  

胡　珵  

珵字徳辉晋陵人宣和三年进士绍兴初史馆校勘出守严州有苍梧集  

【杨诚斋序云陈少阳上书徳辉视其草投畀苍梧召用为郎又以参政李公泰发之客见恶于秦丞相坐废饥寒困穷以死】  

天庆观观画龙  

道人龙中来醉与神物会写兹蜿蜒质日月为冥晦崩飜江海姿素壁起涛濑呼吸见雌雄抉石疑可碎萧森殿隂古众真俨飞斾注观恐腾跃夜半失像绘飞光者明珠灵秘一何怪烂烂照甍栋那得乆在外偷儿伺酣睡不怕婴鳞害愿言慎所托未用期一快  

【梁溪漫志吾州天庆观龙姑苏道士李懐仁所画懐仁者酒豪不羁尝呼龙松江之上狎而观之遂画龙入神品过毘陵天庆观大醉索墨浆数斗曳苕帚裂巾袂濡墨号呼奋踯斯须龙成观者失声辟易惧将搏也懐仁后不知所终而好事者每呼画工就龙模写工运笔之际辄晕欲仆竟不能成观者骇异郡人胡徳辉因与客论近世名画曰予每至画龙处辄谛玩弥时不能休乃赋古风云云】  

游秀峯寺  

摄身下蓬莱放浪云水迹非无简书畏心赏寄泉石亭亭云闲塔胜地闻自昔梯空上青冥如鸟着两翼化城出天半寳甃坦如席环山划中断裂地开震泽峩峩东西峯观阙倚空碧千寻采香迳劒卧涟漪直当年馆娃宫六月避暑夕琴台延薰风万女曳阿锡牛耳争齐盟乌喙已荐食百家甬东村托足归无宅焉知陵谷变大厦响千舄矧兹风尘际楼殿踊山脊安隠大火中显允象教力兴予浩劫叹万法本空寂  

枫桥  

朝辞海涌千人石暮宿枫桥半夜钟明日馆娃宫里去洞庭呼起一帆风  

沧浪亭  

昔闻沧浪亭未到沧浪水先贤眇遗迹壮观亦何侈飞桥跨木末巨浸折湖垒糟牀行万瓮缭墙周数里废兴固在天庶用观物理缅懐嘉祐世周道平如砥相君贤相君子美东南美如何一网尽祸岂在故纸青蝇变白黑作俑兹焉始所有醉翁文垂耀信百世无忘角弓咏嘉树犹仰止同来二三子感叹咸兴起缥瓷醉新汲毁誉均一洗恕逢醒狂翁一别垂二纪隽哉老益壮论事方切齿我欲裂绛幔推着明光里安得上天风吹落君王耳【以上呉郡志】  

张致逺  

致逺字子猷南劒州沙县人宣和三年进士高宗朝歴戸部侍郎给事中出知广州以显谟阁待制致仕  

题明月楼  

明月楼前可万家鳯山庵下日初斜风流耆旧消沈尽空睇寒江耿暮霞  

【能改斋漫録廖尚书刚用中尝梦中作诗其末句云家住五湖明月楼其后公薨葬于沙县二十五里交溪鳯山之下其子遂建楼以明月目之张给事致逺赋诗】  

胡　寅  

寅字明仲安国弟淳之子初生弃不举安国收育之举宣和三年进士高宗朝歴官礼部侍郎兼侍讲直学士忤秦桧以徽猷阁直学士奉祠致仕坐通李光落职新州安置桧死复元官卒諡文忠学者称致堂先生有斐然集  

纸帐  

细皱巻寒波轻明笼白雾何以相徘徊歳晩正凝冱枕敧一尺竹被展几幅布贤哉楮先生不以贫不顾夜玉围红绡羞涩强自赋书生説富贵志士安贫素风惊银海潮春在明月库先生睡方浓不觉糟牀注【翰墨大全】  

和赵宣  

冠月裾云佩绿霞百年将此送生涯愁心别后无诗草病眼灯前有醉花落笔擅场聊写意背山临水遂成家也须南亩多栽秫休似东陵只种【瀛奎律髓】  

刘一止  

一止字行简湖州归安人宣和三年进士绍兴初召试除秘书省校书郎歴给事中进敷文阁待制致仕有苕溪集  

识舟亭  

渺渺归帆江北渚脉脉相望那得语舟中贾客婵娟女朝乐潇湘暮荆楚我欲招之问计然浮名唾去如飘烟买鱼沽酒啸俦侣捶鼓弄笛残雕年  

防溪口  

溪声来天边风水共豪纵夜气剧奔马侵晓不能控书生有清癖咏雪宁忍冻胡为枕寒流故遣不成梦  

和峦嶅二子寒食少天色五字  

雾雨昏不醒东风晓能酸我食日不足宁忧三日寒人言二月时霏雨生树杪天色何时无要问寒食少【里语春雨树头生】  

闻杭州乱  

饥来命饷寒索衣官家养兵如养儿时平军健乆玩弛辕门笑歌骄莫随往时金陵囚刺史今者杭州漕臣死稽天烈焰穷朝昏千丈红霞炫江水邻州之兵如此兵呜呼世难何时平  

睡足斋  

此地谁令着此翁角巾敧倒鬓如蓬兴高絶壁松声外梦破寒花啅雀中睡债几时偿赛足书淫前日洗除空故人若问安心法一酌村酤荐晚菘  

次韵宋希仲侍郎见贻  

今日宦游此作客毎逢佳处欲忘年颇将幻境观尘世始信臞儒是列仙野色分桥山带邑晚云藏寺水黏天公身未属烟波管莫向津头买钓船  

冥冥寒食雨  

冥冥寒食雨客意向谁亲泉乱如争壑花寒欲傍人生涯长刺促老气尚轮囷不负年年债清诗断送春  

访石林  

山行不用瘦藤扶度石穿云意自徐夜过西岩投防处满身风露竹扶疎  

过梅溪省妻父臧翊善坟感叹  

寂寞松冈锁暮烟平生忠信事茫然臧孙有后真虚语伯道无儿可问天【以上苕溪集】  

李　质  

质字文伯参知政事昌龄曽孙为内侍梁师成所引授右列睿思殿应制  

【挥麈后录质少不检文其身赐号锦体谪仙后随从北狩】  

艮岳百咏【奉诏同曹组作存十八首】  

艮岳  

势连坤轴近干冈地首东维镇八方江不风波山不险子孙千亿寿无疆  

极目亭  

千里飞鸿坐上看山川风月在凭栏不知地占最高处但觉恢恢天宇寛  

跨云亭  

地高天近怯凭栏下视浮云咫尺间只怪轻雷起嵓际不知飞雨过山前  

散绮亭  

断虹飞雨过天涯碧落浮云不复遮明日隂晴真可卜倚栏来此看余霞  

蟠桃岭  

不到瑶台白玉京海中仙果但闻名何人为报西王母岭上如今种已成  

三秀堂  

窗戸深沈昼不开鳯凰时下九层台月明夜静闻环佩知有霓旌羽扇来  

书馆  

莲烛词臣在外庭青钱学士已登瀛回廊屈曲随岩阜挟策何妨取次行  

林华苑  

连云复道映楼台茂苑竒花日日开但得如春天一笑芳菲何必晓风吹  

和容防  

白羽流星一防明上林飞雁几回惊弓开月到天心满风外惟闻中的声  

潄琼轩  

浅碧分江入众山山深无处不潺湲开轩最近寒溪口喷薄松风响佩环  

嵓春堂  

桂影亭亭漾碧溪寻芳曾被暗香迷碧桃开后晴风暖花外幽禽自在啼  

鉴湖  

水天澄澈莹寒光一片平波六月凉移得防稽三百里不教全属贺知章  

芦渚  

万叶梢梢秋意初斜风细雨忆江湖谁知雪压波澄后更与宫中作画图  

松谷  

云藏烟锁昼苍苍得地何须作栋梁闻道九龙扶辇过一山风又作笙簧  

蜡梅屏  

冶叶倡条不受覊翠筠轻束最繁枝未能隔絶蜂相见一一花房似蜜脾  

紫砚壁  

没水攀萝琢马肝赍持坚润出风湍潜藩每恨端谿逺叠作山中峭絶看  

濯龙峡  

山束苍烟细路通喷泉飞雨洒晴空真龙岂许寻常见故作云闲饮防虹  

柳岸  

牵风拂水弄春柔三月花飞满御楼不似津亭供怅望一生长得系龙舟  

【挥麈后录元符末掖庭讹言祟出有茅山道士刘混康者以法箓符水为人祈禳且善捕逐鬼物上闻得出入禁中颇有验崇恩尤敬事之宠遇无比至于即其乡里建置道宫甲于宇内祐陵登极之初皇嗣未广混康言京城东北隅地叶堪舆傥形势加以少高当有多男之祥始命为数仞冈阜已而后宫占熊不絶上甚以为喜繇是崇信道教土木之工兴矣一时佞幸因而逢迎遂竭国力而经营之是为艮岳宣和壬寅歳始告成御制为记命睿思殿应制李质曹组共作百咏僧祖秀阳华宫记畧政和初天子命作寿山艮岳于禁城之东陬诏阉人董其役工已落成上命之曰阳华宫大抵众山环列于其中得平芜数十顷以治园圃以辟宫门于西入径广于驰道左右皆大石林立仅百余株以神运昭功敷庆万寿峯而名之独神运峯广百围锡爵盘固侯居道之中束石为亭以庇之高五十尺御制记文亲书建三丈碑附于石之东南陬其余巨石并与赐名惟神运峯前巨石以金饰其字余皆青黛而已此所以第其甲乙者又有大石二枚配神运峯作亭庇之寘于寰春堂者曰玉京独秀太平嵒寘于萼绿华堂者曰庆云万态竒峯括天下之胜藏古今之美于斯尽矣靖康元年闰十一月大梁陷都人相与排墙避虏于夀山艮岳之巅时大雪新霁丘壑林塘宛若画本祖秀周览累日咨嗟惊愕信天下之杰观而天造有未尽也明年春复游阳华宫而民废之矣】  

曹　纬  

纬字元象一字彦文颍昌人有俊才释褐即物故  

自齐山借舟泛湖还家  

十里平湖漫不流晚风吹浪打行舟定知归得侵灯火家在菰芦最尽头【宋文鉴】  

客有遗予画梅者淡墨晕成因命之梅影  

忆昔神游姑射山梦中栩栩片时还冰肤不许寻常见故隠轻云薄雾闲【声画集】  

雁  

云飞水防过炎凉回想来时道路长夜月照惊惟吊影朔风吹断不成行人闲无处逃矰缴歳晩何曾饱稻粱傥以能鸣免烹死系书犹可到衡阳【后村千家诗】  

次韵曹好谦负春  

作计寻芳不属贫可怜风物自良辰飞花有意能留客啼鸟多情觧唤人涉世乍惊翻手薄论交多语白头新十年异县伤流落来往山州枉过春  

春日忆西湖简家弟元宠  

天涯孤客意堪哀病眼逢春只强开闭戸不知花老去卷帘方觉燕归来风休潩水光如拭雨霁箕山翠作堆遥想西湖图画里几多车马踏青回【以上诗林万选】  

曹　组  

组字元宠颍昌人纬弟宣和三年进士召试中书换武阶兼閤门宣赞舍人仍给事殿中官止副使有箕颍集  

艮岳百咏【奉诏同李质作存十八首】  

介亭  

云栈横空入翠烟跻攀端可蹑飞仙介然独出诸山上磊磊排衙石满前  

璿波亭  

水影摇晖动碧虚日华凌乱上金铺安知不是鲛人寳往往渊中得美珠  

飞岑亭  

微云将雨洗层峦石磴莓苔路屈盘正是江南最佳处仰看苍翠俯澄澜  

噰噰亭  

圣主从来不射生池边羣雁恣飞鸣成行却入云霄去全似人间好弟兄  

八仙馆  

蟠桃初熟玉京春圆屋如规戸牖新尽是瑶池高会客岂容尘世饮中人  

萧闲馆  

书草吹来种种香好风移韵入松篁丹台紫府无尘事偏觉壶中日月长  

梅池  

玉钿匀防鉴新磨香逐风来水上多应为横斜诗句好故教疎影写平波  

绛霄楼  

翼瓦飞甍跨阆风卷帘沧海日曈昽佳时自有羣仙到笑语云霞缥缈中  

万松岭  

苍苍森列万株松终日无风亦自风白鹤来时清露下月明天籁满秋空  

萼绿华堂  

绿萼承趺正蘂轻清香续续度檐楹天教不杂闲桃李赐与神仙物外名  

清虚洞天  

玉闗金锁一重重只见桃源路暗通行到水云空洞处恍如身世在壶中  

蹑云台  

万本琅玕密不开林深明碧锁高台更无一防游尘到但觉云随步步来  

泛雪厅  

月团携下九重天来试人闲第一泉正在水声山色里六花浮动紫瓯圆  

景龙江  

润通河汉碧涵空影倒山光晓翠重闻説巨鱼时骇浪只应风雨是神龙  

雪香径  

夹径梨花玉作英年年寒食半隂晴要看雪色无边际十二楼前月正明  

百花屏  

众香芬馥着人衣云母光寒露未晞围得春风胜绣幕纷纷红紫鬭芳菲  

飞来峯  

突兀初惊倚碧空翠岚仍与瑞烟重呉侬莫作西来认真是蓬莱第一峯  

敷春门  

帝力无私万国通尚思寒谷待春风欲将和气均天下都在熙熙造化中【以上挥尘后录】  

辇下寒食  

海棠时节又清明尘敛烟收雨乍晴几处青帘沽酒市一竿红日卖花声防毬时向梭门过绣毂遥随辇路行日暮人人醉归去熙熙春物见升平【事文类聚前集】  

鸳鸯  

苹洲花屿接江湖头白成双得自如春晩有时描一对日长销尽绣工夫  

翡翠  

窥鱼潜立小荷圆照水飞鸣更碧鲜鬭草人归寻坠翼绮窗将去补花钿【以上前贤小集拾遗】  

夜归曲  

饥乌哑哑啼暮寒回风急雪飘朱阑琐窗绣闼艳红兽画幕金泥接彩鸾呉妆秀色攅眉绿能唱襄阳大隄曲酒酣横管咽孤吹吹裂柯亭傲霜竹逺空寒云浑不动老狐应过黄河冻暗回微暖入江梅何处荒榛挂么鳯归来穏跨青连钱貂茸拥鼻行翩翩笼纱蜜炬照飞霰十二玉楼人未眠【古今诗统】  

邵　彪  

彪字希文镇江人宣和三年进士歴国子监丞知楚州  

丹阳懐古  

故里诗人去湖山最寂寥草深张祜宅花暗许浑桥鳯髓何时续蓬萍触处飘鸿冥杳难及霜鬓两萧萧【镇江府志】  

范宗尹  

宗尹字觉民襄阳邓城人宣和三年上舍登第高宗朝歴尚书右仆射同中书门下平章事退居台州  

【鸡肋编范觉民作相方三十二歳肥白如冠玉旦起与襄头带巾必皆揽镜时谓之三照相公】  

游大有空明洞【在黄岩委羽山】  

暂到山中礼法坛空明云气逼人寒当年孤鹤知何处遥想天风坠羽翰【台州府志】  

张　邵  

邵字才彦乌江人宣和三年上舍登第建炎初以直龙图假礼部尚书使金通问欲降之不屈徙于会宁府和议成及洪皓朱弁南归升秘阁修撰敷文阁待制知池州奉祠卒有輶轩倡和集  

【待制张公行实公在会宁士多从之授书生徒断木书于其上捧诵既过削去复书中圆如瓠而首尾尖目之曰木橄榄葢其俗儿童诵习率以此】  

句  

苏氊乆絶寝衣想姜被忽分挟纩香【谢枢密王公论惠绵衾　待制张公  

行实】  

张　嵲  

嵲字巨山襄阳人宣和三年上舍中第绍兴中官司勲员外郎擢中书舍人升实录院修撰有集  

【刘后村诗话巨山陈简斋之表侄诗法似之】  

夷陵  

呉越相持地江山直险固昔闻焚夷陵今兹但遗堵山逺欲连天江寛疑浸树左顾渚宫涂右眺襄阳路野迥无居人荒村但豺虎依依念乡井怆怆悲坟墓月淡江风寒云深楚山暮伫立小踟蹰苍苍归鸟去  

防江  

大漠与呉越天南天北头虏尤涉吾地饮马长淮流饮马犹尚可莫使学操舟  

【后村诗话语意高简意味幽逺】  

絶句  

荦确南山路丛筠冒水生寒梅销落尽犹有数花明十日浓隂飞细雨清川初涨水平沙幽人闭戸春已半开徧山南山北花  

故园坟树想青葱寒食风光泪眼中自痛不如伧父子纸钱犹挂树头风  

一行疎树对柴门又见荒烟上晩村日日墙隂观日影人生消得几朝昏  

日炙樱桃已半红更薰花气满襟风路傍谒舍蹲遗兽应有荒坟在麦中【以上后村诗语】  

马　扩  

扩字子充中嘉王榜武举宣和四年与赵良嗣使金议割燕山特除武翼大夫忠州刺史兼閤门宣赞舍人绍兴初为湖南宣抚司参议官有茅斋自叙  

使金和赵良嗣  

未见燕铭勒故山耳闻殊议骨毛寒愿君共事烹身语易取皇家万世安【茅斋自叙】  

句  

未敢此时非赵括已愁他日类田丰  

【三朝北盟会编绍兴二年曹成执湖南安抚使向子諲据道州宣抚司参议官马扩遣使臣张布赍剳子招成成受招安乃放出子諲参谋范直方曰曹成不可招保之使赴行在马曰彼既不愿逺出促之是使散而为乱也宣抚使呉敏惑直方之议马以诗献敏云云遂拂袖归又数日敏以资学宫祠之命到城成即复乱湖广被其害直方得郡而去】  

王次翁  

次翁字庆曾济南人礼部别头试第一南渡知处州附秦桧屡迁至参知政事奉祠居明州  

闻马扩辞职作  

徙薪曲突论无凭太尉山中混耦耕头额烂焦曾采录参谋先已享专城  

近来出处事何如先辈风流扫地无忽有子充惊末俗一言未契便长驱【三朝北盟会编】  

傅墨卿  

墨卿字国华山隂人以大父恩补官宣和四年使高丽有功赐同进士出身进龙图阁学士提举杭州洞霄宫  

句  

百链鉴从天上铸五时花向帐前施【端午帖子　容斋五笔】  

曹　勋  

勋字功显阳翟人组之子宣和五年赐同进士出身绍兴中侨居天台以韦太后北还迎銮功官至昭信军节度使孝宗朝加太尉开府仪同三司卒赠少保諡忠靖有松隠文集  

【夷坚志绍兴中曹勋使金好事者戏作小词其后阕曰单于若问君家世説与教知便是红窗迥底儿谓勋父元宠昔以此曲著名也】  

乾道圣徳颂【并序】  

臣恭惟皇帝陛下膺上圣之期继中兴之统绍登四载恭勤百为廼乾道改元政事具举营戍罢屯黎民于变时雍廷臣小大率职致淮北之蝗入境自毙秋成之积歳登大有是皆陛下圣徳昭著虽黄童白叟所不待言而知臣以草莽之贱迫桑榆之年际遇四朝叨尘二府岂不知清明之时方深贪恋大惧荣禄浮实莫允清议故控露忱悃仰渎天聪特防赐俞已幸晩境安处闲退日听康衢熙熙之谣顾老臣不当以翰墨辄尘宸扆然抃蹈之余有不能自已者谨拟元和之作极思选言撰成乾道圣徳颂昧死上进虽朱能形容圣徳之万一庶少伸臣子归美之诚其辞曰  

维圣有作绍隆兴运天经地义宗尧越舜风俗惇厚日星明润冰天桂海咸祗成训皇矣艺祖肈开宗祊用集大命再造羣生卜世卜年周室与京徳懋圣孙区宇再宁龙潜出震握符御极恭俭慈仁已隆燕翼励精治具羣工惟辟斯皇圣徳以受方国躬秉要道化成斯民问寝侍膳克勤日新刑于四海率土兴仁至矣圣孝悦安严亲猾夏余种乆失我重稍恢雄略尽还尊奉复修绛乐亟续骞贡布昭圣武式皇钜宋洪宣景命爰振皇纲诏令谕防粉泽八荒宸奎逸彩龙鳯骞翔焕乎圣文彬彬日彰诞敷武节克柔强鸷风静边柝烟沈晩燧穑夫力田塞马垂辔巍巍圣功允格康济光启元良鹤禁建储遴择端方赞翊诗书濬哲文思日亲睿谟于赫圣明有开令图当天执箓了无玩好贵异献输荡然一埽力敦嘉靖询谋政要丕铄圣断坐臻是奥从容总揽用体干刚文武一道督以经常王化溥博景风丕祥格天圣治时雍时康咫尺威颜豁达方寸日角珠庭金声玉振穆穆皇皇天仪明润洪惟圣表万防朝觐乃武乃文止戈好生华夏蛮貊底于丕平罔或反汗克断惟明长防远驭奕奕天声寳绪重光密荅纯祐既恊皇极昭报方茂尧父舜子抚封增旧行复九有亘万万寿大哉乾元万物资之赫赫明世吾君继之炽昌隆祚惟皇造之亿万斯年惟皇保之  

独不见  

独不见谁相忆花影上珠帘明月穿窗隙翡翠暗无光苍苔防行迹鸾鉴挂珊瑚寳靥销金碧彷佛闻箫韶梦想见颜色为我报新人好好承恩泽君看后庭花芳菲能几日  

杨花曲  

春光谁占得杨花独自知未到传消息将归送别离随风飞更急入户舞还低大有撩人处妆台恼画眉【以上松隐集】  

沈　晦  

晦字元用钱塘人遘孙宣和六年廷对第一歴知建康府高宗朝进徽猷阁直学士出守衢州提举太平兴国宫  

上方山居  

月斜树影穿窗入过山泉绕舍鸣野寺中宵人不睡蒲团布衲悟前生  

天畔羣山一草亭半溪烟雨花冥冥老翁投老得此景日与溪山同醉醒  

此生真与世相忘投老生涯寄上方洗足闗门枕书睡连山松桧雨浪浪【括苍彚纪】  

邵　棠  

棠字仲甘号西坡南康军都昌人宣和六年进士  

道经柘溪静林寺  

青山万叠倚晴空中有招提一迳通老衲不闗尘世事黄花红叶共秋风【诗林万选】  

万松岭老僧  

佛屋三闲破冷开半通云气半苍苔行人莫问僧年纪岭上乔松是手栽【杭州府志】  

王　洋  

洋字元渤山阳人御史资深子以省试第二名中宣和六年甲科官博士歴典三郡晩守鄱阳洪忠宣以使金归人无敢过其居洋独候舍坐免去有东牟集  

琵琶洲  

塞外风烟能记否天涯沦落自心知眼中风物参差是只欠江州司马诗  

【容斋三笔吾州余千县东干越亭有琵琶洲在下唐刘长卿张祜辈皆留题王洋一絶句云云真佳句也】  

李长民  

长民扬州人正民之弟南渡寓家海盐  

题鹿苑寺一击轩  

我听风篁是梵音如何俗耳等闲闻自来击处无人会千古知心只此君【海盐县图经】  

祖秀实  

秀实字去华浦城人弱冠释褐第一除国子博士高宗朝拜礼部郎中  

寄呉晞逺  

官路声名二十年江乡旧仰贰车贤推将事业归尘外收得功夫到酒边解榻几闻招隠士炷香终日对韦编公朝况是登耆哲早晩蒲轮穏着鞭  

【万姓统谱呉骏字晞逺中元丰八年进士调潞州上党簿太宰张商英首加荐引知防化县通判永州未几告老祖秀实以诗寄之云】  

綦崇礼  

崇礼字叔厚高宻人徙北海登上舍第高宗朝拜翰林学士退居台州有北海集  

题石梁瀑布  

林麓隂森径曲盘渐惊危步入重峦地分寳刹临空翠天设飞梁跨急湍霜暗云蒸山气肃雪翻雷辊水声寒我来不作多求想试出神光徧现看【天台胜纪】  

## 宋诗纪事巻四十一

钱塘 厉鹗 撰  

王晞韩  

晞韩兴化军人宣和六年进士绍兴闲枢密楼炤宣抚闗陜辟为属改京秩朝廷欲借兵西夏犄角金人差管押生蕃三百余口归夏国道无疎虞累迁大理少卿方庭实宣谕陜西赠以诗晞韩和之时秦桧方主和议诬以他狱欲置之死上闵其劳移浔州赦归卒  

和方廷实见赠  

谁怜定逺不生还驿骑翩翩出汉闗未肻西风回马首要传飞檄过千山【莆阳文献】  

张　阐  

阐字大猷永嘉人宣和六年进士高宗朝累迁宗正少卿孝宗朝迁工部尚书显谟阁学士奉祠卒諡忠简  

奉祠后作  

八请犯天顔今朝出汉闗浑如倦飞鸟日暮傍巢还【合璧事类后集】  

王之道  

之道字彦猷号相山居士无为军人宣和六年进士建炎中保山寨摄乡郡寻以议和忤秦桧晩起漕湖南官枢密使有相山集  

蒙城早行【蒙城在应天府汴河西上入京路】  

残月千家闭荒城万木号举头华葢近回睇启明高野迥霜迎面风清冷透袍十年河上路从此步金鼇【瀛奎律髓】  

绣溪  

画桥雕槛接招提新有幽人傍绣溪千顷波明天上下两匳光映水东西飞楼涌殿参差见古木修篁咫尺迷此景此时君信否绿杨影里啭黄鹂【庐州志】  

詹度  

度宣和中资政殿学士同知燕山府  

送宣抚童贯平燕班师  

长途春色送英雄满目江山暎日红劒防夜揺杨桞月旌旗晓拂杏花风行时一决平戎策到后须成济世功为报燕山诸将吏太平取在笑谈中【三朝北盟会编】  

蔡　柟  

柟字坚老南城人尝为宜春别驾宣和以前人殁于乾道庚寅曾公巻吕居仁辈皆与倡和有云壑隠居集浩歌集  

泊钓台  

高台百尺凌空碧维舟夜乆霜月白瘿木窣窣摇枯藤寒瀬潺潺落苍石先生退隠知几年汉家钟鼎徒凌烟高风千古磨不尽山水照映长明鲜我来俯仰惭羁旅冲寒愁怕冬暮此身不负白鸥盟暂此迟留亦何预起来搔首江茫茫孤篷却逐雁随阳人生游行岂易得惟有此夕难相忘【钓台集】  

登郡学稽古阁晩望  

檐外川原迥烟中草树防山城暮吹角客子泪霑衣歳月经身老行藏与愿违归禽带落日渺渺背人飞  

咏新荷【坚老尝谒韩子苍令赋此诗】  

朱阑桥下水平池四面无风桞自垂疑是水仙吟意嬾碧罗笺巻未题诗【以上西江通志】  

陆元光  

元光字蒙老归安人博学善吟咏宣和初为嘉兴令后改晋陵  

咏蝉  

绿隂深处汝行藏风露从来是稻粱莫倚髙枝纵繁响也须回首顾螳螂  

【庚溪诗话防老宰晋陵时州幕官有好防谤同列者一日同防闻蝉防老即席赋此其人闻而少戢】  

嘉禾八咏【存二首】  

金鱼池  

池上春风动白苹池边清浅见金鳞新波巳纵游鱼乐调笑江头结网人  

五柳桥  

五桞先生倦折腰孤眠千载仰风标青衫令尹头如雪不厌朝昏过此桥【至元嘉禾志】  

郑　强  

强闽人宣和中萍乡令  

化成岩  

城郭嚣尘外江山胜槩中铿然一滩水和以万松风夹径森竒石危亭纳大空苍岩不能语曾识赞皇公【袁州府志】  

程　瑀  

瑀字伯防饶州浮梁人宣和中太学试第一官屯田郎中谪监漳州盐税高宗朝累除兵部尚书龙图阁学士提举江州太平宫卒有饱山集  

拜程刚愍公墓  

早从賔客傅青扉晩举丝纶对紫微忠愤欲先同列死边尘惊绕属车飞墓闲挂劒心犹在帐下谈经事已非太学诸生皆白发汪汪老泪湿征衣  

【饶州府志公名振字伯玉乐平人少入太学徽宗幸学以右职除官累擢国子司业兼太子舍人靖康元年以吏部侍郎尹开封金兵至及于难高宗立赠端明殿学士赐諡刚愍墓在乐平懐义乡】  

李　芬  

芬宣和进士  

呉将军元瑜丹青妙当世呉王命扁舟下海陵貎徐神翁像以归故为诗叙其事以赠  

秦皇寤寐茅盈语鋭意长生欲轻举徐福药就仙骨成云海茫茫但延伫东西日月秋复春海变桑田更几人忽思重看旧寰宇骖鸾直下江淮濵布衣野叟不耕艺自向琳宫操祓篲秘语亲书悟世人一坐忽惊三十歳淮南奉道闻真迹命使扁舟访消息画手从来独擅长一见仙风心自得归来目断苍烟垠三尺生绡醉墨翻轴上神翁不觧语彷佛白鹤乘孤云海陵相望一千里嗟我尘劳未云已授书圯上会有期诚心愿取黄公履【宣和画谱】  

黄次山  

次山字季岑丰城人宣和进士建炎中官吏部郎中提防湖南刑狱有三余集  

田家春日  

纬竹梁溪面诛茅舍道傍腊收冰下纸春课社前姜露草牛羊长风花杖屦香人生但如此官独为谁忙【前贤小集拾遗】  

赵良嗣  

良嗣本辽人马植因童贯来降改姓名李良嗣荐于朝献策伐辽赐国姓累官延康殿学士光禄大夫以罪夺职靖康初戮于桞州  

宣和四年使金作  

朔风吹雪下鸡山独暗穹庐夜色寒闻道燕然好消息晓来驿骑报平安【马扩茅斋自序】  

上京作  

建国旧碑边月暗兴王故地野风干回头笑向王公子骑马随军上五銮  

【桯史赵良嗣绛人来降以能文为裕陵眷遇曾兼史局令续通鉴长编重和元年十二月推修四朝会要帝系后妃吉礼三类赏良嗣以参详转秩后坐诛余读北辽遗事见良嗣与王瓌使女真随军攻辽上京城破有诗云五銮乃上京殿名保机之故巢也】  

刘　佖  

佖宣和闲为昌国尉  

投泄潭龙宫  

未跃天衢卧寂寥碧潭流溢海山腰埋藏头角虽经歳际会风云在一朝既若有心成变化岂能无意及枯焦神踪许为苍生起愿击香车上九霄【延祜四明志】  

李处权  

处权字巽伯洛阳人邯郸公淑曾孙宣和闲与陈叔易朱希真以诗名南渡后尝领三衢有崧庵集  

送二十兄还镇江  

此行检校幽栖事佳处知公故未忘新笋岂应过母大旧松想已及人长老来对客须灵照贫后持家借孟光世乱身危何处是二年孤负北窗凉【瀛奎律髓】  

呉　可  

可字思道金陵人宣和末官至团练使责授武节大夫有诗名  

【孙仲益作汪彦章墓志云大珰梁师成用事小人朋附目为隠相武人呉可者师成许以能诗至出入卧内公罢符寳可过公致师成意曰闻名乆矣幸不鄙过我禁从可拱而俟也公谢不注客曰吾曹望隠相之门如在天上召而不往何故公曰若使我与可辈为伍耶李端叔防云思道诗妙处畧无斧凿痕字字皆有来歴】  

病酒  

无聊病酒对残春帘幙重重更掩门恶雨斜风花落尽小楼人下欲黄昏  

戏作冷语  

【阙十八字】            思如冬露下紫薇花影中长哦白雪明光宫众泉涌此万巻胷  

春霁  

南国春光一半归杏花零落淡胭脂新晴院字寒犹在晓絮欺风不肻飞【以上墨庄漫录】  

小醉  

小醉初醒过竹村数家残雪拥篱根风前有恨梅千防溪上无人月一痕  

次韵刘元举子规  

蜀魄悲鸣楚国春试凭清些与招魂柔肠欲断云横岭幽梦初回月挂村客舍花光随野水故园桞色负柴门饱闻锦里无穷乐早晩归来访子孙  

游清凉寺  

延步石城坞迢迢去兴长野田耕晩寒树倚斜阳载酒追狂客论才得漫郎无因遂高蹈时复借山房【以上前贤小集拾遗】  

赠戴彦衡  

病来谩喜折钗股老去尚懐双脊龙他日扁舟会乘兴摩挲圭璧小从容  

【罗愿新安志新安墨以黄山名数十年来造者乃在婺源黄冈山戴彦衡呉滋为最彦衡自绍兴八年以荐作复古殿等墨其初降双角龙样是米待制元晖所画继作圭壁及戏虎样时议欲就禁苑为窑稍取九里松古松为之彦衡以松生道旁平地不可用其后衢池工者载他山松往造亦竟不成彦衡未几死尝出贡余一圭示米公米以为罕有其比诗人呉可赠诗云云】  

句  

东风可是闲来往时送红梅一阵香  

【优古堂诗话李方叔喜呉可小诗云云殊不知张芸叟酴醿诗亦云晩风亦自知人意时去时来管送香】  

赵季西  

季西宣和闲人  

丹青阁  

跨壑飞檐屋数楹上横山色下溪声等闲题作丹青阁未必丹青画得成  

【方与胜览在建宁府开元寺侧元丰初太守石禹勤建宣和中赵季西命名且赋诗云】  

章　宪  

宪字叔度呉郡人宣和中监汉阳酒税有复轩集  

【呉郡志章甫字端叔自建之浦城徙居于呉崇宁初除都官郎中寻挂冠归藏书万巻雠校精宻年六十二卒子八人宪其一也宪乐道好徳操履高洁乡里谓之隠君子其学师事王信泊而与朱子发吕居仁等游尝自作复轩记谓葺先人之庐治东庑之轩以贮经史百氏之书名之曰复以警其学其后圃又有清旷堂咏归清閟遐观三亭以慕古尚贤皆有诗】  

登齐云楼  

飞楼缥缈瞰呉邦表里江湖自一方曲槛高窗云细薄落霞孤鹜水苍茫固知兴废因时有独觉江山共古长回首中原正愁思不堪残日半规黄  

题处士顾禧漫庄  

何许明人眼松闲见古堂泉声到棐几山影覆绳牀爱酒陶元亮听蛙孔徳璋纷纷战蛮触丘壑信难忘  

遐观亭  

吾慕陶靖节处约而平寛涉园自成趣矫首复遐观我亦散游目俯仰天地闲云烟自舒巻湖岭相回环永与形役谢岂有俗虑干想像斜川游千载乃相闗  

松江谒王文孺令宰  

暑退凉生过天凫飞鹭浴暮江前秋风小浪鸭头水斜日轻帆燕尾船青眼却欣逢地主白头相对耸诗肩林塘胜处开尊俎只欠冰轮特地圆【以上呉郡志】  

挽著作王先生苹  

伊洛流风在丘轲道益尊遗经启幽眇后学有渊源钻仰知由户衰迟阻及门三年思晬面一旦絶微言西观才黔突题舆却佐州济时卑管晏赍志在春秋暧暧孤云没沈沈厚夜幽升堂闻礼乐终觉媿程仇【王著作集附】  

连南夫  

南夫宣和末以太常少卿使金绍兴中知泉州不附和议落职  

滴水岩  

滴水岩高路欲穷佩环声响玉玲珑一天星斗堕青汉万斛珠玑泻碧空沧海迳归朝夕会曹溪不隔本源通何妨凝竚龛岩下更沐如来灌顶功【广东通志】  

许安仁  

安仁字仲山襄邑人晚以特奏名得官调南劒州顺昌尉  

【许彦周诗话季父仲山所着阨竒集自序曰水激之以乱石则有声麝藏之以防噐则馨齐不下者二城田单因而纵兵文独不待阨而后竒乎】  

和徽宗御制宫词  

轻寒惨惨透衾罗玉箭铜壶漏水多常是未明供服御梦回频问夜如何【许彦周诗话】  

梦中作  

山色浓如滴湖光平如席风月不相识相逢便相得【许彦周诗话季父病中梦至一处泛舟环水皆竒峰可爱赋诗云云既寤而言之后数日卒】  

植竹吏隠堂后因题  

珍重劳君慰逺游繁声疎影一堂秋主人看即官期满分付风尘与子猷  

斸破中庭一亩苔主人白发手亲栽即今谁信清贞节须向三冬雪后来【能改斋漫录】  

题善山院  

瓦炉栢子袅残烟午梦醒时一畅然不悟功名负终老荒山饥走又三年【延平府志】  

周　邦  

邦海陵人居钱唐右文殿修撰知广州穜之孙官迪功郎江东帅幕着政和大理入贡录  

次陈彦育游钟山韵  

雄压呉头控楚腰千峯环拱冶城桥黄旗紫葢旋归汉古刹凄凉尚号萧【郗后化蟒之地鹿苑院土人名为萧帝寺】北岳经行匪滥巾相陪来现隠沦身春萝秋桂还吾辈白浪红尘付若人【清波杂志】  

范　周  

周字无外文正之侄孙纯古之子负才不羁安贫自乐所居号范家园  

【中呉纪闻范周少负不羁之才工于诗词不求闻达所居号范家园亭安贫乐道未尝屈折于人盛季文作守时颇嫚士尝于元宵作寳鼎现词投之极蒙嘉奨因遗酒五百壶其词每遇灯夕诸郡皆歌之】  

巡夜絶句  

自古轻儒孰若秦山河社稷付他人而今重士如周室忍使书生作夜巡  

【中呉纪闻方腊之乱郡中令总甲巡防虽士流亦不免无外率府庠诸生冠带夜行首用大灯笼书一絶于其上郡将闻之亟为罢去】  

题昆山絶顶  

万叠青峦厌巨昆四垂空阔水天分夜光寒带三江月春色隂连百里云桂子鹤鸣空半落天香僧出定中闻不将此境凭张益三百年来属老文【中呉纪闻】  

木香  

暖风吹麝入铅华不肻随春到谢家半夜粉寒香泣露也应和月怨梨花【墨庄漫录】  

范公称  

公称文正公之后着过庭录  

无题  

赤县东城尉它年业旧儒老为知道马中有报恩珠歳月侵余齿风埃上短须頼逢同志友襟韵不相孤【过庭录】  

燕照邻  

照邻字明仲阳翟人隠居不仕  

絶句  

女騃儿痴十口余进时无业退无庐一窗风雨韩城夜火冷灯青照旧书【过庭录】  

范仲温  

仲温字元实祖禹之子秦少游之壻吕居仁之表叔学诗于黄山谷有潜溪诗眼  

【铁围山丛谈仲温尝预贵人家会有侍儿喜歌秦少游长短句坐中畧不顾及酒酣懽洽侍儿始问此郎何人仲温遽起叉手而对曰某乃山抹微云女壻也闻者为之絶倒】  

句  

夷甫雌黄须倚阁君卿唇舌要施行【紫微诗话】  

陆　宰  

宰字元钧佃子官朝请大夫直秘阁赠少师【施防防稽志绍兴十三年始建秘书省于临安天井巷之东诏求遗书于天下首命绍兴府录直秘阁陆宰家书来上凡万三千巻有竒】  

句  

奴爱才如萧颖士婢知诗似郑康成  

【陆游劒南集云先少师宣和初有赠晁公以道诗云云晁公大爱赏今逸全篇偶读晁公文集泣而足之士不逢时勇退耕闭门自号景迂生逺闻佳士辄心许老见异书犹眼明奴爱才如萧颖士婢知诗似郑康成早孤遇　偏多感欲续残章涕已倾】  

崔子方  

江上逢晁适道  

渺渺连江雨微微到面风主人留一饷佳士得相逢会面嗟何晩论诗许有功君家好兄弟更觉此心同【宋文鉴】  

田　亘  

亘字元邈阳翟人与陈叔易崔徳符菩建炎中以察官召卒  

江梅  

千林含冻郁苍苍只有江梅独自芳暗吐幽香穿别院半攲斜影入寒塘冰肤宛是姑仙女粉面端疑骑省郎若是蜜奴曾拂掠肻收红艳贮蜂房  

【瀛奎律髓元邈梅诗三首前二首云趁暖不随千卉折凌寒先伴六花开临流照影为谁好映竹无人空自怜皆佳惟用索笑事不叶故不录】  

飞鸢  

旋旋晴空作鹘盘仰空谁不羡高闲岂知尽日劳心眼只在尘寰腐鼠闲  

【瀛奎律髓此葢讥相国寺前资寮僧而作其为人可知也】  

王晋卿图瀛山笔画精致京师贵游蓄之为希代之寳自图书弃掷于路阳翟张飞卿见而得之过九江以遗友人傅延之延之出以示余余悲而赋诗  

他日缄縢属贵游讵知迁徙过南州天涯与汝共沦落泪湿湓江烟秋【清河书画舫】  

张茂宗  

茂宗徽宗朝知潭州  

留题衡岳观  

灵岳峯前游古观此中何别蘂珠宫五云仙客形皆异十洞烟花景不同链药炉香金石气醮星坛冷薜萝风因闻大道修真诀咫尺三清路可通【南岳总胜集】  

李先辅  

先辅庐陵人  

题朱陵洞水帘  

一片挂苍崖分明不惹埃蹙成珠颗白垂下水帘来野燕飞难入山风巻不开声声去朝海无意恋岩隈【南岳总胜集】  

苏　庠  

庠字养直澧州人伯固之子初以病目自号眚翁后徙居丹阳之后湖更号后湖病民绍兴闲居庐山与徐俯同召不起卒年八十余有后湖集  

【鹤林玉露绍兴闲养直与徐师川同召师川赴养直辞师川造朝便道过养直留饮甚欢二公平日对奕徐高于苏是日养直拈一子笑视师川曰今日须还老夫下此一着师川有媿色】  

清江曲  

属玉双飞水满塘菰蒲深处浴鸳鸯白苹满櫂归来晩秋着芦花两岸霜扁舟系岸依林樾萧萧两鬓吹华发万事不理醉复醒长占烟波弄明月  

【苕溪渔隠丛话东坡云此篇若置在太白集中谁复疑其非也】  

后清江曲  

层波渺渺山苍苍轻霜陨木莲叶黄呼儿极浦下笭箵社瓮欲熟浮蛆香轻帆淅沥鸣秋雨日暮乗流自相语一笛秋风万事休白鸟翩翩落烟渚【苕溪渔隠丛话】  

赋王文孺臞庵  

王郎臞庵摩诘诗烟花绕舍江绕篱石渠东观了无梦笔牀茶灶行相期古人已往不可作甫里顾有今天随东邻蟹舍肻着我请办蓑笠悬牛衣  

【中呉纪闻呉江王份字文孺自号臞庵尝筑圃于松江之侧买树作址计三百万钱圃成极东南之胜苏庠诗云云】  

前题  

笛弄松江明月蓑披笠泽归云若道青霄快活五侯何处如君  

浮天阁  

玉蟾飞入水晶宫万顷琉璃碎晩风诗就云归不知处断山零落有无中  

秋落空江动碧虚黄芦洲渚雁飞初我来欲访防夷子为挂西风十幅蒲  

平逺堂  

桞外西风六幅蒲野塘睡鸭对舂鉏如何唤得王摩诘画作江南烟雨图  

【呉郡志臞庵在松江之濵邑人王份有超俗趣营此以居围江湖以入圃故多桞塘花屿景物秀野名闻四方一时名胜喜游之皆为题诗圃中有与闲平逺种德及山堂四堂烟雨观横秋阁凌风台郁峩城钓灵滩琉璃沼臞翁防竹防龟巢云闗缬林枫林等处而浮天阁为第一总谓之臞庵份字文孺以特恩补官尝为大冶令归休老焉】  

送子经归临安  

牛背行将老鸥沙盟已寒莼鲈付张翰书札报任安古学饱胸次惊澜翻笔端西湖十顷月留取醉时看  

防飞来峰下  

呉中未歴佳山水湖上懐思去惘然云去云归两峯寺鸥飞鸥没夕阳天客愁官渡落花雨归梦下湖春水船想得对牀成夜话何须陇月向人圆【以上咸淳临安志】  

题张公洞  

铜官之南山复山扪萝絶壁苔藓斑只今何处可容足乞我石房云一闲【毘陵志】  

徳友近在咫尺乃不相过因成一诗  

十日已吹梅信风絶怜未许一尊同喜君不减习主簿媿我殊非厐徳公  

徳友求薝卜花栽戏作小诗代简  

问讯云萝小隠家剡藤醉墨半攲斜酒余落笔已殊絶发兴不须薝卜花  

【铁网瑚绍兴中建安徐诩防云苏公隠丹徒五召不起周君徳友主县簿愿从之游文书往来委曲如琐求之古人未易一二也】  

题塘塠山风漪轩  

竹隂既疎明流泉复清驶佳响闻山泉凉风澹然至幽人此安禅阅世一游戏何必周八垠是中有能事  

至湖上  

沙晩水痕碧萧萧蒲苇秋鸿飞遵逺渚木落见沧洲藤杖吟还倚风帘行可休有懐谁共语暝色起林丘【以上镇江府志】  

张彦智  

句  

两岸更无通步路四时常有避风船  

【咸淳毘陵志蒋三舍在宜兴县西洴浰四围皆泽国宣和闲张寳文彦智遇风寄防赠以诗有句云云和者盈巻】  

薛　然  

答贾支使寄鹤  

瑞羽竒姿踉跄形称为仙驭过苍防何年厚禄曾居衞几世前身本姓丁幸有逺云兼逺水莫临华表与华亭劳君赠我清歌侣将去田园夜坐听【合璧事类别集】  

杨　轩  

牡丹  

杨妃歌舞态西子巧防魂利劒斩不断余妖钟此根光华日已盛防槛岂长存寄语寻芳者须知松桂尊【合璧事类别集】  

郑　钢  

钢宣和中承议郎  

题资州东岩  

迳转得幽谷云岩屹相向谽谺偃重檐弯环依叠嶂缅想融结初镌镵自天匠了无斧凿迹但觉盘根壮深可数千尺广逾八九丈洞穴既窈窕松门亦昭旷廓含三千界中列五百像巨楠布幢葢翠蔓垂帷帐木灵不知名境幽或难状我时驰征轺奔走倦尘鞅获此一段竒欣然惬微尚欲去兴未阑行行重回望【名胜志】  

## 宋诗纪事巻四十二

钱塘 厉鹗 撰  

陈　序  

序字彦育句容人从苏庠学诗受知于浙漕向伯恭邀与同行妻以爱姬姬寇莱公元孙也伯恭闻于朝授和州文学终删定官有碧岩集  

游钟山题八功徳水庵壁  

寒骑瘦马度山腰目断清溪第一桥尽是帝王陵墓处野风荒草暝萧萧  

十年尘土暗衣巾乱走江乡一病身西第将军成底事北朝开府是何人【清波杂志】  

方千里  

千里官舒州签判  

题真源宫  

万歳丹霞府千函蘂笈书时时瞻绛节往往下云车近与刚风接高连上帝居登前望南岳清跸满空虚【宋艺圃集】  

钱惟岳  

曹娥碑  

曹娥庙貎树丰碑千古行人诵色丝苦恨当年题八字不旌贤孝只旌辞【方舆胜览】  

胡致隆  

致隆字藏之临江人自号萧滩居士父彦明与山谷进士同年故藏之以诗取知于山谷无子遗稾不传  

题呉生画桃源图  

王宰十日画一石左思十年赋三都谁似今时呉道子咄嗟能办武陵图武陵不与人闲隔可怜旧日无寻觅苍苍烟水只依然试倩渔舟问消息【声画集】  

题瘗鹤铭  

当年谁为裹黄潮打孤城草木荒华表竟无新信息断碑空有碎文章云埋紫葢峯何在烟锁青田路正长遥想华亭披道氅夜随明月过钱唐【芦浦笔记】  

星子楼  

葛巾藤杖竹籧篨静夜江楼纵目初海兽擎山出彭蠡玉龙衔水下匡庐三更云尽猨啼露十里月寒人捕鱼已问湖山借圭角他年来此老樵渔【方舆胜览】  

山谷坐上分题赋藕  

平生冰雪姿七星罗心胷岂无有丝毫上裨天子聪而不自见达胡为乎泥中沈疴正无頼安得君从容其子亦可怜风味如乃翁【合璧事类别集】  

喜曹刘二从事见过  

萧萧细雨锁柴门喜见风流二使君俊逸万春犹录事清新子建尚参军飘零世路诗千首寥落江湖酒一尊多病扬雄谢来徃暮年谁更可论文【诗林万选】  

罗从彦  

从彦字仲素南劒州罗源人从山游以累举恩授惠州博罗县主簿绍兴初卒学者称豫章先生淳祐闲諡文质有集  

题一鉢庵  

可怜萱草信无忧谁谓幽兰解结愁欲得寸田荆棘断秖应长伴赤松游【豫章集】  

熊　蕃  

蕃字叔茂建阳人宗王安石之学长于吟咏尝作茶录  

登金山  

注海银成壑浮空玉作堆鼇翻三岛出鹫驾一峯来塔影波摇动钟声潮拍回犹嗟禅伯老虚入妙高台【金山志畧】  

何　麒  

麒张丞相商英外孙  

外大父丞相初登科为雒县主簿经摄垍窑镇税官留诗防国寺中令狐监征录以见寄谨再拜追和而记其后  

传翁遗墨賸咨嗟四海当年尚一家大老不为今日用小诗徒遣后人夸兴来思跨巴滇马归去方乘下泽车燕麦兔葵僧舍里何如梦得访桃花【成都文类】  

虎丘  

平地涌岩壑棱层惊大雄何曾逺人世真欲傍天宫白虎威灵在赤乌缘影空生公能説法音与塔铃同【呉都志】  

龙多山  

世路聱牙赤水过故升天险问龙多书中旧识唐公昉图里又闻冯葢罗  

【方与胜览在合州赤水县北按唐孙职方樵龙多山录有至道观东有大池即唐武后时放生池中峯有唐鹫台院东有佛慧院有万竹竹径围尺有东岩广五十丈多唐人刻字又有灵山院泉自岩出潴为方池大旱不竭其山髙明窈深变态万状有驾鹤轩下视涪水如带烟云出没山之伟观也图经云广汉人冯葢罗炼丹于此晋永嘉三年举家十七人仙去何麒诗云云】  

董瞿老  

黄彦与从无逸求妻埋铭以砚谢之无逸邀子作歌  

君不见昌黎翁南迁益觉文章工滑稽戏作毛颖传陶之族称农又不见东坡翁生涯寄食破砚中诋诃龙尾尊凤咮更夸丹石蒸赤红古来文士耽翰墨十有八九坐此穷怪君落笔妙言语四壁才堪蔽风雨几年结桞送奴星文穷跳梁推不去砚能穷人君不鄙尔来谀墓得龙尾缇巾什袭不妄观碑字三缣何足拟玉堂视草乃称之只恐文似扬子君夸此砚文似罗奈君鹿裘带索何我虽忍穷亦好事尚能搜句为君歌呜呼鲁公乞米家食粥不费银钩写珠玉【前贤小集拾遗】  

杜柬之  

云安玉虚观南轩感事偶书  

古观乆荒凉寂然外人境草木既榛芜风雨亦頽陨我来一粪除地净窗为冋晨光散桐隂夕照落栢影置以六尺牀度此三伏永终朝餍清凉半夜或凄冷客至共浮睡余独煮茗遥闻斗筲儿争夺沸蛙黾街头米十干旱井费縻绠对我脱粟盘徐餐休祝鲠  

穉梧值歳首擢起青琅玕其叶大如掌其隂匀若摊弱干寻丈展气已云霄干期之四五载定足容栖鸾我老无定居僦屋蜗螺跧平生辋川宅面势胸中盘何当遂诛茅规庭十步寛非无松栢坚未易苍龙抟种此南窗下醉眠风雨寒  

至自云安题净戒院  

山口出云鸠唤雨三月巴山蒸溽暑浊流来作虎眼文一叶孤舟命如缕道傍绿树清隂凉中有金仙古道场去家才余二百里且复看此青筼筜出门满目伤羁旅归舍还煎碎儿女欲问阇黎借榻眠卧对龛灯淡无语麦芒焦桑椹紫田家夫妇忙欲死蚕入蔟麦登场夫妇饱暖孰可当道傍书生空有妇不蚕而衣真汝负功名富贵老不来书劒风尘一生误何时即买百株桑身耕妇织策最良董生莫厌徴租吏苏子无由黑貂敝  

云安下岩  

涛江翻雪巻湖滩晩泊岩扉暂解顔夙有净缘逢寺喜老无生理伴僧闲残云已断独飞落日将沈却照山半夜秋声惊客梦一帘珠贝冷珊珊【以上全蜀艺文志】  

李　祁  

祁字萧远尚书郎谪监汉阳酒税  

郎官湖春日  

两山收雨暗平沙遮断溪梅隔水花留得烟林作图画依稀松磴有人家  

空山玉蘂照琼瑰到处寻花共往回欲识春风最竒处试来同看雨中梅  

朦胧花影月黄昏着意春风入酒痕知是江梅喜佳客例垂花蘂照清樽  

十日春隂到水亭水边杨桞一时青梅花过尽桃花恶乞取山矾入净瓶【能改斋漫录】  

张师中  

枫桥寺  

呉门多精蓝此寺名尤古距城七里余冠葢日亭午古迳通采香远岫对栖虎岩扉横野桥塔影落前浦霜楼鸣晓钟夕舸轧双橹方丈中有人学佛洞禅语迹忙心已闲道乐行弥苦不为喧所迁意以静为主河必深山林峯峦绕轩戸【呉郡志】  

徐　忻  

【西清诗话徐忻作诗有唐人风气尝和雪诗云着衣轻有晕入水淡无痕】  

劒池  

劒去池空一水寒游人到此凭阑干年来是事消磨尽只有青山好静看【西清诗话】  

周　李  

李字徳绍海陵人燀之季父  

悦川碾茶  

独抱遗经舌本干笑呼赤脚碾龙团但知两腋清风起未识捧瓯春笋寒【清波杂志】  

晁载之  

载之字伯宇仕封丘丞有封丘集  

【晁公武郡斋读书志世父封丘府君黄鲁直荐于苏子瞻云晁伯宇谨厚守文从游多长者愿一语敖戒之子瞻答云晁伯宇诗骚细看甚竒丽信乎其家多异材也】  

感时事作  

森森月里栽丹桂歴歴天边种白榆虽未乘槎上霄汉会须沈网取珊瑚  

【曲洧旧闻政和以后花石纲浸盛晁伯宇有诗人多传诵】  

昭灵夫人祠  

杀翁分我一杯羮龙种由来事杳冥安用生儿作刘季暮年无骨葬昭灵【能改斋漫录】  

刘　旦  

旦敞之孙枢宻奉世之子  

句  

膺门昔忝登龙客董墓今悲下马人  

【能改斋漫录刘仲冯枢密之子旦能诗傅康泊尝荐之旦后过公墓赋诗人多称传】  

祖徳恭  

徳恭字肃之无择弟提刑无颇之子宣政闲待普州太守阙寓居安陆  

致政张安卿承事挽诗  

重叹张夫子神襟遽弗宁摧山倾岳算萎哲奄椿龄旧室惟图像新阡但刻铭何堪听歌挽埋玉在幽坰【祖龙学集附】  

翟　望  

望汴京人大父光图为安定靖王教授望年二十喜读骚经寓词蘅杜闲每水边沙外属思幽放人莫测其意  

寄言  

洞箫吹兮春烟绿风光粲兮人如玉搴木兰兮溯流波懐彼美兮忧心若何【曹勋松隠文集】  

李　怤  

怤字去言公择尚书犹子  

春晩  

花瘦烟羸可奈何不闗渠事鸟声和无人扫地惊【原阙】分付轻红上碧莎【墨荘漫录】  

句  

去国春城桃李花枫林叶病尚天涯今年九日风前帽北客扁舟后沙　苍黄避地小儿女漂泊连牀老弟兄【紫微诗话】  

晁贯之  

贯之字季一【曰琯按朱弁风月堂诗话称为晁季一检讨又云晁察院季一葢其歴官也春渚纪闻晁季一生无他嗜独见墨丸喜动眉宇其所制铭曰晁季一寄寂堂造者不减潘陈】  

句  

草堂不见杜陵老折得青松度水归【访杜师与不遇紫微诗话】  

晁谦之  

谦之字恭道居信州绍兴闲以敷文阁直学士知建康  

南岩  

南岩夫何为山作天倚葢山南谿山复飞顶压其外当空横广頟架屋喉舌内尝聆释氏説仰覆各世界千闲未可着五亩良不隘清冷气射人热恼从此溃崖奔木疎瘦谷远鸟幽怪朅予与二子高兴偶相戒松舟下清江毛发数虾蟹篮舆上峻岭幢节望杉桧李侯勲门胄文彩山作绘赵君儒林孙嫮美兰结佩不为城府游继此日于迈宁知老逾拙意在精力退得居溪南山食饮与山对夔魈入奥突云雨出绅襘顾此诚未逢欣然与心防彭湖两崖蹙泉作一线霈禅月古台空灵境自明晦平生所驱使诗酒俱好在天涯得吾侣物外从所快便欲登赤城一观天宇大【广信府志】  

章　縡  

縡字伯成楶之子终戸部郎中权知扬州  

句  

船尾淮山青未了马头隋桞绿相迎【送龚校书　中呉纪闻】  

范季随  

季随学诗于韩子苍有陵阳室中语  

南源寺  

嬾逐儿曹载酒行朅来萧寺作清明江湖万里此身健风雨一春今日晴露地野花双戏蜨并湖烟树独啼莺挂冠神武何时见只合深藏讳姓名【抚州府志】  

吕知止  

知止本中从叔  

絶句  

彭泽有琴尝无弦大令旧物惟青氊我亦四壁对默坐中有一牀供昼眠  

初凉  

西风吹木叶庭戸作凉时夜有愁人叹寒先病骨知【以上紫防诗话】  

许彦国  

彦国字表民青社人有诗集  

【周邦彦云寛平优游中极物情惜乎流落不偶故世人知之者或寡也】  

紫骝马  

黄金络头玉为觼蜀锦障泥乱云叶花闲顾影骄不行万里龙驹空汗血露牀秋粟饱不食青刍苜蓿无顔色君不见东郊瘦马百战场天寒日暮乌啄疮  

秋雨叹【曰璐按此诗宋艺圃集作许顗】  

霖雨不出动隔旬门外秋草长于人江湖浩渺欲无岸锦石最小犹生云微阳片月何曽见只有莓苔昏笔砚田家禾穗未暇悲茅屋且为萤火飞【以上宋文鉴】  

虞美人草行  

鸿门玉斗纷如雪十万降兵夜流血咸阳宫殿三月红霸业已随烟烬灭刚强必死仁义王隂陵失道非天亡英雄本学万人敌何须屑屑悲红妆三军败尽旌旗倒玉帐佳人坐中老香魂夜逐劒光飞清血化为原上草芳心寂寞寄寒枝旧曲闻来似敛眉哀怨徘徊愁不语恰如初听楚歌时滔滔逝水流今古楚汉兴亡两丘土当年遗事总成空慷慨尊前为谁舞  

【苕溪渔隠丛话冷斋以此诗为曾子宣夫人魏氏作余昔随侍先君守合肥尝借得许表民家集集中有此诗又合肥老儒郭全美乃表民席下旧诸生云亲见渠作此诗今曾端伯编诗选亦列于表民诗中览者可以无疑亦知冷斋之妄也】  

采莲吟  

湖边日落鸳鸯飞罗衣香转兰舟移莲根断处手满丝手满丝不能理秋云深隔君子  

临高台  

高台跨崇冈檐宇锁空雾新晴洗双目千里在跬步霏霏渔浦烟冉冉富春树风花不我私何以理愁绪谁疏白玉窗中有浮云度浮云吹不开不见行人去【以上前贤小集拾遗】  

渔父  

荣辱从来总不知几闲茅屋对渔矶江鸥散处夜无伴荷叶老时秋有衣【后村千家诗】  

晩防江涨桥  

鸟径青山外人家苦竹边江城悬夜锁鱼市散空船岸静涵秋月林昏防水烟又寻僧榻卧夜冷欲无眠【咸淳临安志】  

叶大年  

挽王学正伟  

书劒当年游上都贤闗虫篆校诸儒文华灿灿九苞凤俊气骎骎千里驹妙质竞谁挥垩墁白头空此死樵苏遗编残槀应犹在搔首令人益叹吁  

遗文脍炙在吾乡赋罢谁能少荐扬声迹有妻先梦蜨行藏无子付洴方云萝烟蔓新泉宅秋月春花旧野堂交倡彩牋真翰墨几人知为宝巾箱  

【中吴纪闻王伟字康国居太学有声乡人谓之王学正识与不识皆尊敬之有堂名逸野以累试不利日游适其中读书自娯其持身治家乡中率以为法生平无子王氏举族祀之不絶叶大年挽之云云】  

李　逺  

逺字器之  

仆乆客钱唐有吹笛月下者同旅闻之凄然有归思属令赋之  

柯亭之椽不复得蕲州黄竹今尚存苍崖翠壁产修干千顷萧索烟云昏羌人眼力发天巧长笛裁成凤膺饱老龙余响出空星欲喷炎天作秋晓西湖夜寂凉风生山头一钩新月明商声凄悲羽声壮行子忽忽难为情时无绿珠清音激皓齿野王临风三弄亦已矣惟有愁端无古今举刀不断东流水深闺兰灯照空牀笛声不如离恨长曲终人散一惆怅回首江山非故鄕万事浮云过寥廓且醉杯中琥珀薄君不见玉管横吹黄鹤楼江城五月梅花落【前贤小集拾遗】  

陈君向  

絶句  

无情今古垂杨岸客舍不禁风絮乱佗年若解拂人头只恐青青顔色换  

【陶朱新录君向少年在京悦一小鬟作】  

李若水  

若水本名若冰钦宗赐名若水字清卿曲周人靖康初以上舍登第由太学博士历吏部侍郎京师陷从钦宗幸金营不屈死之建炎初赠观文殿学士諡忠愍有集  

【靖康小雅靖康之难死节之士公为第一吊之诗曰烈烈李公实备全徳义动幽冥气贯金石扈跸敌营爰定忠烈杞人之忧废立大厄公挺不顾二酋面叱勇甚雷霆天地动色命轻鸿毛名高斗极燎原之火不变蓝璧滔天之溺砥柱独立死得其所震耀方册】  

奉使太原途中呈王坦翁副使  

旧持汉节媿前人消息传来苦不真五鼓促回千里梦一官妨尽百年身闗山吐月程程逺诗界含秋句句新孤馆可能忘客恨脱巾聊进一杯春【三朝北盟防编】  

衣襟中诗  

戎马南来乆不归山河残破一身微功名误我等云过歳月惊人和雪飞每事恐贻千古笑此心甘与众人违艰难唯有君亲重血泪斑斑染客衣【能改斋漫录】  

化成岩  

翠石黏云湿寒岩带藓深树函懐古意水印读书心经济神犹在幽栖迳可寻青氊吾旧物税驾卧山隂【江西通志】  

句  

东风无迹秀芳草野鸟不言衔落花　一庭鸟迹天书怪八尺簟纹人字寒　蛬声千里暮雁影一天秋【合璧事类后集】  

毛　寳  

宝字文友靖康元年以朝请大夫延康殿学士知杭州  

冷泉亭诗【并序】  

昔人以为冷泉未极其妙因加小亭然泠然水光滃然山翠以故去者过半予以谓不必加工但去其尤赘者斯善也如明镜而加缋画非不美好所以为清明者逝矣拂拭菑翳旧观复还  

面山取势俯山中亭外安亭自蔽蒙眼界已通无碍物胸中陡觉有真空试寻橹响惊时变【洞中事】却听猨啼与旧同【白猨事】万事须臾成壊里我来阅世一初终【咸淳临安志】  

富直柔  

直柔字季申弼之孙以父任补官靖康初赐进士出身高宗朝累除同知枢密院事提举洞霄宫  

题万象亭【并序】  

燕堂后本登览胜处窘于短垣丛薄中未见识拔观文叶公政成之暇命凿垣筑台建亭其上遂为一府面势殊特之观落成有日谨赋拙诗少见欣快之意  

堂后山川面面通向来竒观窘蒿蓬元戎小试经纶手万象都归指顾中雨罢巻帘凭爽气酒酣极目送飞鸿明年凤阁鸾台上好寄新诗下北风【淳熙三山志】  

邓　肃  

肃字志宏沙县人钦宗朝召对补承务郎张邦昌僭位奔赴南京擢左正言罢归家居绍兴三年卒有栟榈集  

花石诗  

蔽江载石巧玲珑雨过嶙峋万玉峰舻尾相衔贡天子坐移蓬岛到深宫  

浮花浪蘂自朱白月窟鬼方更竒絶缤纷万里来如云上林玉砌酣春色  

皇帝之圃浩无涯日月所照同一家北连幽蓟南交趾东极蟠木西流沙  

安得守令体宸衷不复区区踵前踪但为君王安百姓圃中无日不春风【栟榈集】  

【宋史本传肃少入太学时东南贡花石纲作诗十一章言守令搜求扰民用事者见之屏出学钦宗嗣位召对便殿补承务郎】  

寄朱韦斋  

归帽纳毫真得防要牋留带计还疎公如买菜苦求益我已忘腰何用渠闭戸羽衣聊自适推窗柿叶对人书帝都声价君知否寄付新传折槛朱  

【陆文裕溪山余话韦斋觞客栟榈以冠带寓之醉起韦斋曰留以质纸笔明日如约韦斋受笔还冠而以纸少留带曰傥无千幅终不还故栟榈为寄此诗前辈风流调笑蔼蔼如此】  

曾如骥  

如骥泰和人为宝庆通判死金兵之难建炎改元赠敷文阁待制諡忠愍  

题考功印纸  

谨将节义二字结果印纸一宗了却神游何处澄江明月清风  

【豫章诗话金兵薄宝庆通判泰和曾公如骥遣弟如骏归曰吾既以身许国不得顾先人宗祀矣汝其图之涕泣与别复取考功印纸题其上云云澄江指秦和故乡也事亟矣书舍生取义一章于壁以明已志城将陷左右请迎降公叱之登子城投资江死郡人义而敛厝之明年建炎改元太学生上书叙其功】  

何迂叟  

迂叟字次仲黄州人  

游赤壁和答韩子苍  

儿时宗伯寄吾州讽诵高文至白头二赋人间真吐凤五年溪上不惊鸥蟹尝见水人犹怒鹘有危巢孰敢留珍重使君寻故迹西风怅望卞城楼  

【能改斋漫录东坡谪居于黄五年赤壁巨鹘栖于乔木之上后赋所谓攀栖鹘之危巢俯冯夷之幽宫是已韩子苍靖康中守黄州三月而罢因游赤壁而鹘已去作诗示何次仲迂叟次仲和答】  

王以宁  

以宁字周士湘潭人由太学生仕鼎澧帅幕靖康初徴天下兵以宁走鼎州乞师解太原围建炎中以宣抚司参谋制置襄邓有词一巻  

道中闻九里香【即木犀花湖南呼九里香】  

不见江梅三百日声断紫箫愁梦长何许绿帬红帔客御风来献返魂香【墨庄漫录】  

句  

人情千里白头浪世事几番黄叶风【和人　苕溪渔隐丛话】  

熊彦诗  

彦诗字叔雅安仁人靖康中太学博士  

【三朝北盟会编自帝防尘金人馆于斋宫日遣萧庆须索城中物校书郎刘才邵傅防国子监主簿叶将博士熊彦诗上官悟等五人押经书印板并馆中图籍往营中交割】  

屏山夜雪【和刘彦冲潭溪四景之一】  

夜深寒妥帖前村人断絶何许小茅茨开门满山雪【翰墨大全】  

司马朴  

朴字文季温公之侄孙以外祖范纯仁恩补官钦宗时为兵部侍郎以奉使见留金人挟以北去居于祁阳授以官不可竟握节而死高宗赠兵部尚书諡忠洁  

无余居士斋壁有沈傅师游道林岳麓诗石刻穆仲等和之因亦次韵  

湘西胜景岂易论羣山腾闯万里奔鹤泉一麓骞鹏噣松风十里藏只园当时侍御偶题写笔力孰敢争荣尊东京少年妙词藻南阳旧族齐隂樊天心月脇出竒语使我展读忘朝昏差差戈劒隠一敌落落旗鼓严千屯无余居士励幽志细研六艺方专门冻骭娇儿惯肠苋啼饥瘦妇余泪痕唯君徳义允相惬每穷道妙角与根他人劝酒逐惊魂二子频酌勤空樽醉中诗成渺江海风外帆影徒飞翻巻藏箧笥何戢戢风生襟褎何轩轩嗟乎我亦有余腐陋哉羊政囚华元【中州集】  

句  

积雪日出杲雪飞梅已残朋游要及时阁邻有遐观乘此芜秽平快览天宇寛霁色混银界旷望连江干山如白毫相滉溢清扬端一气转浩渺万里皆弥漫优哉赋梁苑想像排广寒  

【中州集文季工书翰有晋人笔意兴陵万机之暇尝购其遗墨学之有雪霁同韩公度登圆福寺阁和李效之诗今畧载于此云云此下不可读当俟善本考之】  

季　炳  

炳号寄庵  

吊危翁一  

南乡老人危翁一歳晏晴扶杖出惊闻二帝尘再防归阖柴门哭三日眼空愁絶声遂止里人唁翁翁死矣凛然生气申包胥万古千秋葬忠义  

【邵武府志危翁一光泽人家贫业樵闻二帝北狩哭三日骨立而死季寄庵以诗吊之】  

余淳礼  

淳礼靖康丙午海康令  

题遗直轩  

二苏翰墨仙同谪百蛮里时有田舍翁结茅住行李迩来三十年闻名辄掩耳天定能胜人稍复蒙料理公卿寻断编台隷藏敝屣败屋亦见修变故乃如此开轩画遗像凛凛有生气却恨封徳彝不见盛时死兄弟对牀眠此意孤一世骑鲸傥相逢笑人真好事  

【广东通志海康城南呉国鉴馆苏子由之所时子瞻亦谪儋耳同处月余清康丙午令余淳礼买地开轩绘二公像于中且赋诗】  

顔博文  

博文字持约徳州人靖康初官著作佐郎金人立伪楚时充事务官草劝进表南渡初窜澧州移贺州死  

【清河书画舫顔持约晩有郑防之贬作山水横看颇有清致在五羊卖画自活竟死瘴鄕】  

末利花  

竹梢脱青锦榕叶随黄云岭头暑正烦见此蕚绿君欲言娇不吐藏意乆未分最怜月初上浓香梦中闻萧然六曲屏西施带微醺丛深珊瑚帐枝转翡翠帬譬如追风骑一抹万马羣铜瓶汲清泚聊复为子勤愿言少须臾对此髯参军  

【墨庄漫录末利岭外人或云抹丽谓能掩众花也顔持约谪官岭表时作诗云云】  

题李叔班山水横巻  

青山为谁高影压三百里竹深已迷桥荷密半藏水区区名利人坐瞑真可鄙慨想云屋中恐是古君子通江石泉滑崩崖朝雪重牧儿心苦饥牛寒挽不动谁人倚长松胷有九云梦西风吹屋动一笑无与共【后村诗话】王希深合和新香烟气清洒不类寻常可以为道人开笔端消息  

玉水沈沈影铜炉袅袅烟为思丹凤髓不爱老龙涎皁帽真闲客黄衣小病仙定知云屋下绣被有人眠【香乘】  

宋齐愈  

齐愈字文渊靖康初官谏议大夫建炎初以推举伪楚论死  

絶句  

向来松桧喜无恙坐乆复闻南防钟隠隠修廊人语絶四山滴沥雪鸣风  

宫词  

禁城春水碧溶溶洗出桃花万片红叶上细看无一字始知无女怨春风  

睢阳道中  

竹溪噎絶雨才通无数深红闲浅红山店落英春寂寂青旗吹尽柳花风【以上能改斋漫录】  

张　澂  

澂字达明舒州人靖康初官监察御史建炎南渡至尚书右丞寓居临川有澹岩集  

源潭  

露桨依滩急霜飇入鬓清秋痕到晴树江势拥孤城野鹤疑仙羽樯乌伴水程故园千嶂外白首不胜情【抚州府志】  

仰山  

萧寺藏幽谷谿流燕尾分松萝诸防合钟鼔上方闻宝塔开晴日龙潭隔暮云跻攀穷胜境猨鹤似为羣【袁州府志】  

贺允中  

允中字子忱靖康中为郎中绍兴中拜参知政事  

李伯纪丞相挽诗  

已矣经邦业茫然造物心人生固有定天意颇难谌此日嗟亡鉴当年用作霖吾皇方愿治十事想遗箴【梁溪集附】  

李　俦  

俦汴京留守靖康闲陷于金  

挽张忠文公叔夜  

命世文章伯鸿枢柱石臣殒身因衞社嗣徳岂无人丹旐西原路輀车万里春一门防待遇徒有泪霑巾【云麓漫抄张忠文公叔夜稽仲靖康间以南道总管知邓州首提兵勤王以不推戴异姓取过军前既议和传到讣音云靖康丙午闰十一月内提兵次安上门除签书枢密院在国子监街东陶潜园子内住十二月二十五日京城破以不推戴异姓取过军前丁未年三月二十七日离京北去道中不食至白沟或曰过界河也仰天大呼遂不复语明日薨在易州孤山寨五月十六日也擡三程遂火化第六子仲熊字慈甫随行祭祀丁巳年十一月十八日到东京相国寺慧林禅院后于天寿院前幕士冯直家下戊午年十月十七日葬于阳翟县旌忠功徳坟寺及录到挽诗四首】  

上官仲恭  

句  

君不见乔木参天独乐园至今犹是温公宅  

【朱子语类蔡京父子在京城之西南坊对赐甲第四区极天下土木之工一曰太师第乃京之自居也二曰枢密第乃攸之居也三曰驸马第乃鞗之居也攸妻刘乃明达明节之族有宠而二刘不能容乃出嫁攸权宠之盛亚之京攸四第对开金碧相照尝见上官仲恭诗一编其闲有城西曲言蔡氏侈奢败亡之事最为豪健末句云云仲恭乃上官彦衡之子也惜其诗不行于世】  

吕渭老  

渭老字圣求嘉兴人宣靖闲朝士  

有感  

尘断征车杳云低毳帐深古今那有此天地亦何心【檇李诗系】  

## 宋诗纪事巻四十三

钱塘 厉鹗 撰  

朱　弁  

弁字少章徽州婺源人建炎初授修武郎借吉州团练使副王伦使金通问被拘凡十九年绍兴十三年始与洪皓张邵南归易宣教郎直秘阁主管佑神观卒有聘游集輶轩唱和集曲洧旧闻风月堂诗话行世  

【宋史本传弁畱金王伦先归以弁奉送徽宗大行之文为献其辞有曰叹马角之未生魂消雪窖攀龙髯而莫逮泪洒冰天帝读之感泣】  

北人以松皮为菜予初不知味虞侍郎分饷一小把因饭素授厨人与园蔬杂进珍美可喜因作一诗  

吾老似出家晩悟媿根钝滋旨却羶荤禅恱要亲近伟哉十八公兹道亦精进舍身充刀几割体絶嗔恨鳞皴老龙皮鸣齿溢芳润流膏为伏千岁未须问便堪奴笋蕨讵肻友芝菌跏趺得一饱万事皆可摈侍郎文懿后落落众推俊澹然世味薄内典得所信香厨畱净供频食不言顿宴然默不语草木雷音震得法于此公骨髓传心印应怜持节人饷此为问讯欲将无上味为我洗尘坌食之不敢余感激在方寸  

予以年事渐髙气海不能熟生煗冷旅中又无药物遂用火攻之防灼艾凡二百壮吟呻之际得诗二十韵  

不作漳滨卧年侵气血衰据鞍思少壮揽镜叹清羸有病方求艾无营莫问蓍心知出下策理胜遇中医阳燧神逾速铜仙术尽施论功鄙炮制取穴辨毫厘火帝恩光异炎官绩用奇书萤比差似珠蚁迫方知忖物嗟炮鼈观形笑灼烟微初炙手气烈渐鑚皮闭目书徒展支头枕屡移发狂还自哂贾勇仅能支宋鹢追风日吴牛喘月时忠言劳缓颊善谑为开眉服气工夫远烧丹嵗月迟衞生防后患伐性释前疑展转那成梦呻吟且当诗因心念民瘼出位叹身卑欲已七年病当从百世师保身将保国未可废箴规  

元夕有感  

朔雪余千里东风徧九州关河中土异灯火上元愁绿蚁尝新酿青貂恋故裘紫姑无问卜世事正悠悠  

炕寝三十韵  

风土南北殊习尚非一躅出疆虽仗节入国暂同俗淹留歳再残朔云满崖谷御冬貂裘敝一炕且跧伏西山石为薪黝色惊射目方炽絶可迩将尽还自续飞飞涌云焰焰积红玉稍疑雷出地又似风薄木谁容鼠栖冰信是龙衔烛阳曦助喘息未害摇空腹惠气生袴襦仍工展拳足岂惟脱肤鳞兼复平体粟负暄那用诧执热定思沃收功在歳寒较德比时燠虽余炙手焰宁有烂额酷矧当凝冱晨炎帝独囘毂冥真退听祝融端可录嗟予亦何者万里歌黄鹄偃仰对窗扉姸暖谢衾褥壮懐羞灶媚晩悟笑突曲因思堕指人暴露苦皲瘃频年未解甲蹈此锋刃毒遥知革辂中旴食安豆粥陪臣将命来意恳诚亦笃有奇不能吐何术止南牧君心想更切臣罪何由赎此身虽自温此志转烦促论武贵止戈天必従人欲安得四海春永作苍生福聊拟少陵翁秋风赋茅屋  

客懐  

兵气常时见客懐何日开形骸病自瘦鬓发老相催已负秦庭哭终期汉节囘风雷识我意一洗氛埃  

白发  

白发使车前烟波思渺然霜清获稻日风急授衣天客馆但愁坐钓舟谁醉眠乗槎防有便真到斗牛边  

刘善长出示李伯时画马图  

俯首举尾拳一蹄掣缰欲嗅骄不嘶奚官耸肩两足垂意貌自与造父齐鸡目麟鬐凤凰臆玉山禾远未容食籋云追电有余地置之画图人岂识精神权奇孰可班当在白兔青龙闲君知此马従何来龙眠胸中十二闲  

谢崔致君饷天花  

三年北馔饱羶荤佳蔬颇忆南州味地菜方为九夏珍天花忽従五台至崔矦胸中散千巻金瓯名相传云裔爱山亦如谢康乐得此携归岂容易应怜使馆久寂寥分饷明明见深意堆盘初见瑶草瘦鸣齿稍觉琼枝脆树鸡湿烂惭叩门桑蛾青黄漫趋市赤城菌子立万钉今日因君不知贵乖龙耳仅免一割沙门业已通三世偃戈息民未有术虽复加飱秖増媿云山此去縦不远口腹何容更相累报君此诗永为好捧腹一笑万事置  

送春  

风烟节物眼中稀三月人犹恋褚衣结就客愁云片段唤囘乡梦雨霏微小桃山下花初见弱柳沙头絮未飞把酒送春无别语羡君才到便成归  

摅抱  

客滞殊方久山围絶塞深秋风入横笛夜月傍霑襟造膝他时语捐躯此日心飞霜满明镜发短不胜簪李任道编录济阳公文章与仆鄙制合为一集且以云馆二星名之仆何人也乃使与公抗衡独不虑公是非者纷纭于异日乎因作诗题于集后俾知吾心者不吾过也庚申六月丙辰江东朱弁书  

絶域山川饱所经客蓬歳晩任飘零词源未得窥三峡使节何容比二星萝茑施松慙弱质蒹葭倚玉怪殊形齐名李杜吾安敢千载公言有汗青【济阳公谓宇文叔通叔通受官而少章以死自守耻用叔通见比故此诗以不敢齐名自托至于书年为庚申与称江东朱弁者盖亦有深意云以上中州集】  

句  

平生所爱曾莫倦天遣花王慰吾愿姚黄三月开洛阳曾观一尺春风面【谢范祖平朝散惠姚花　曲洧旧闻】  

陈　东  

东字少阳镇江丹阳人以贡入太学钦宗时率其徒伏阙上书论蔡京王黼等误国奸状又上书请留李纲髙宗即位召至行在上书乞罢黄潜善汪伯彦防布衣欧阳澈亦上书言事潜善遽以语激怒髙宗与澈同死于市越三年髙宗感悟赠东承事郎绍兴四年加朝奉郎秘阁修撰有尽忠录  

【戴埴鼠璞靖康中孙觌论太学生陈东诱众伏阙为乱建炎中黄潜善辈寘东极刑觌潜善不足道也张魏公亦奏胡珵笔削东书欲使布衣挟进退大臣之权几至召乱遂以讽谕狂生规摇国是将珵追勒编置或谓魏公乃潜善客珵则李纲客也因借此去之公为一代人物宗主亦复有此失高宗特以靖康之閧为惧不欲伏阙却不以言罪人他日赠东官祭东墓赡其家而官其后以生前布衣为身后法従于东亦无憾尝曰朕即位听用非人至今痛恨之赠官推恩未足称朕悔过之意死者不可复生追痛无已圣心恻怛如此予深为魏公惜之】  

与虞章舜卿二表弟季明游兼胜亭有作  

野旷湖山远林深松竹幽旧题看壁立前事逐萍浮荏苒荒三迳依稀度九秋故人应念我雅防莫迟留  

与士繇游金山翌日分袂  

早别金山恰晓钟离帆分破一江风洲渡口波声远后夜相思明月中【以上尽忠录】  

句  

飞亷囚下酆都狱急使飞雪作水流潺潺东方出日还照耀坐令和气生人寰【大雪在太学作　梅磵诗话】  

欧阳澈  

澈字德明抚州崇仁人建炎初徒步走行在伏阙上书请诛汪黄等与陈东俱死于市绍兴中赠秘阁脩撰有飘然先生集  

秋试下第有感  

篱菊金英歕异香杜门岑寂独持觞风掀脱叶横斜舞云衬平林浅淡黄塞管有情增哽咽野花无绪伴凄凉不禁景物撩秋眼剰与新篇付锦囊  

重游寥阳洞有感  

寻真曾到寥阳殿小立廊腰花影转飞琼仙子下瑶台绰约云鬟眼波剪水沈烟防一帘秋醉睡海棠红玉輭武陵归去探年华扬州梦觉江波远重来风物恰依然爱日融融素烟巻洞门寂历锁长春异木槎枒插天半霞衣冉冉媚东风绿琐窗前重识面酒酣春笋理琵琶曲终依约含幽怨人闲名利几时休马蹄不驻空留恋桃花流水古犹今囘首碧云人不见  

戏促朝宗酒约  

雨收云海涌金盆帘巻香丝破篆纹双陆无心酬白璧十千有约醉红帬哦诗误许联师服载酒真当过子云待遣秋娘呈妙舞春衫已把水沈熏  

临溪弱柳  

柳弄娇黄暖律催临溪约畧笑残梅鸭头春水囘环绿甲屏山掩映开媚日依依笼雾阁摇风袅袅拂烟桅柔丝恨不同攀折独立江臯首重囘  

晓发吴城山  

风扫阳矦雪阵平雨催摩诘画图成气吞浦溆重林尽秋着江湖去鸟明厚禄故人无一字长年三老伴余生防须满意开懐抱到眼庐山不世情【以上飘然先生集】  

曲　端  

端字平甫一字师尹镇戎军人建炎初累官威武大将军泾州防御使为张浚所忌诬以反下恭州狱糊其口熁之以火干渇求饮予以酒九窍流血死  

【三朝北盟防编张浚既失全陜退保蜀中复欲用曲端王庶曰不可富平之战宣抚与曲端有胜负之约今日宣抚以何面目见端呉玠亦惧端之严明乃书曲端谋反四字于手心浚虽有杀端之意而未有罪庶等曰曲端作诗题柱有指斥乗舆之意曰不向关中兴事业却来江上泛渔舟此其罪也浚乃送端万州羁管复令恭州取勘康随先在凤翔遭端决背一百浚以康随为提防刑狱公事端闻之曰吾其死也呼天者数声端有马名铁象日驰四百里惜之过于子息连呼铁象可惜者又数声既死不旬日铁象亦毙】  

蜀中作  

破碎江山不足论何时重到渭南村一声长啸东风里多少未归人防魂【宾退录】  

【鹤林玉露曲端在陜西甚有威望张魏公宣抚擢用之金人万戸罗索与萨里哈等冦邠州端击败之至白店原又大败之萨里哈乗高望师惧而号哭金人因目之为啼哭郎君后以端恃功骄恣废不用又惧其得士心竟杀之自端之死众心稍离金人再战于富平我师诈张端旗以惧敌罗索知端已死抚掌笑曰何绐我也于是尽锐力攻我师败绩自是陜西非我有矣宋淳熈间高庙配享洪景卢举此为魏公罪迄不得侑食昔孔明斩马谡巳为失计魏公袭其事几于自壊万里长城至于诈张端旗大为拙谋徒足以召敌人之笑沮我师之气耳端亦知书尝作诗云破碎山河不足论几时重到渭南村昔人诗欲挂衣冠神武门先寻水竹渭南村即此事也】  

岳　飞  

飞字鹏举相州汤阴人宣和闲应真定宣抚募累立战功南渡历少保河南北诸路招讨使进枢密副使封武昌郡开国公罢为万寿观使为秦桧所陷殒大理寺狱淳熈六年赐諡武穆嘉定四年追封鄂王淳祐六年改諡忠武有集  

题鄱阳龙居寺  

巍石山前寺林泉胜境幽紫金诸佛相白雪老僧头潭水寒生月松风夜带秋我来属龙语为雨济民忧  

池州翠微亭  

经年尘土满征衣特特寻芳上翠微好水好山看不足马蹄催趁月明归【以上岳武穆王集】  

题青泥市寺壁  

雄气堂堂贯斗牛誓将真节报君雠斩除顽恶还车驾不问登坛万戸侯  

【宾退录绍兴癸丑岳武穆提兵平防吉羣盗道出新淦题诗青泥市萧寺壁间淳熈间林令梓欲摹刻于石防罢去不果今寺废壁亡矣其孙类家集惜未有告之者】  

雩都华严院  

手持竹杖访黄龙旧穴空遗虎子踪云锁断崖无觅处半山松竹撼秋风【贑州府志】  

题池州翠光亭  

爱此倚栏干谁同寓目闲轻阴弄晴日秀色隠空山岛树萧骚外征帆杳霭间予虽江上老心羡白云关【清河书画舫】  

毛国英  

国英衢州人  

投岳侯  

铁锁沈沈截碧江风旗猎猎驻危樯禹门縦使高千尺放过蛟龙也不妨  

【娱书堂诗话毛国英泽民之従子也以诗自鸣尝经岳侯驻兵之地江禁方严国英投诗云云侯曰诗人也委舟以渡之】  

李　易  

易字顺之江都人建炎二年髙宗驻跸维扬策进士为第一授签书江阴军判官绍兴元年为太常博士转工部员外郎为太常少卿迁中书舍人改直秘阁知扬州官至敷文阁待制提举江州太平观卒于秀州  

贵门卜筑  

乱后亦择居筮山山辄许居民百余家喜甚手欲舞云久闻公名此幸殆天与感兹郑重意时节共鸡黍剡川非沃野地僻民更窭趁时务撷茗余力工捣楮寡妇念遗秉汚池怜数罟我欲敎耦耕尽力循南亩桃杏种连山深居可长处东邻有节士酒酣乃发语公昔起布衣髙谊掩前古亲擢类平津决见逢真主两宫伫六飞万乗思一举交侵正倔强蠭起益防午浩然公独归偶出宁有补默塞复何言长叹汗如雨  

剡溪幽居  

胜絶剡溪边巢枝度半年燕囘衔落絮鱼涌接飞泉丹鼎山头气茶炉竹外烟幽居已成趣佳致若为传【以上剡录】  

竹西怀古  

淮南昔繁丽富庶天下称管十万戸夜夜闻喧腾不徒竹西寺歌吹相豪矜一朝烽火急廛市为沟塍风月无欢场睥睨皆射堋荒荒野月白照地如寒冰自従画江守嵗嵗输金缯萧条闾井闲水旱又频仍我来经故里日暮此一登隋唐倏已往遗迹几废兴江山极苍莽望之涕沾膺【扬州府志】  

俞处俊  

处俊字师郝新淦人登建炎龙飞乙科未及仕而卒  

伤春  

黏天芳草绿蒙茸久客伤心望不穷山色自随人远近莺声只在水西东  

搜春  

千林欲暗稻秧三月尚寒花信风九节老笻应不惜步随流水看残红【以上合璧事类前集】  

句  

叫月子规喉舌冷防花蝴蜨梦魂香【独醒杂志】  

胡　铨  

铨字邦衡庐陵人建炎二年进士甲科绍兴五年以贤良方正荐除枢密院编修官抗疏诋和议累谪吉阳军孝宗朝历权中书舍人兼国子祭酒权兵部侍郎以资政殿学士致仕卒諡忠简有澹庵集  

【鹤林玉露胡澹庵十年贬海外比归饮于湘潭胡氏园题诗云君恩许归此一醉傍有棃颊生防涡谓侍妓黎倩也后朱文公见之题絶句云十年浮海一身轻归对棃涡郤有情世上无如人欲险几人到此误平生瀛奎律髓绍兴十八年新州编管人胡铨移吉阳军编管先是广东经畧使王鈇问知新州张棣曰胡铨何故未过海铨尝赋词云欲驾巾车归去有狼当辙棣奏铨倡和毁谤而有是命棣选使臣游崇部封送小项洞过海铨徒步赴贬人皆怜之至雷州守臣王趯捕游崇私茗械治厚饷铨趯后亦得罪】  

雷州和朱彧秀才诗时欲渡海  

何人着眼覻征骖赖有新诗作指南螺髻层层明晚照蜃楼隠隠倚晴岚仲连蹈海徒虚语鲁叟乗桴亦谩谈争似澹庵乗兴往银山千叠酒防酣【澹庵集】  

到琼州和李参政  

落网従前一念斜崖州前定复何嗟万山行尽逢黎母双井浑疑似若邪行止非人十年梦废兴有命一浮家此行所得诚多矣更愿従今泛北槎  

贬朱崖行临高道中买愁村古未有对马上口占  

北往长思闻喜县南来怕入买愁村区区万里天涯路野草荒烟正防防【以上方舆胜览】  

题自画潇湘夜雨图  

一片潇湘落笔端骚人千古带愁看不堪秋着枫林港濶烟深夜钓寒【梅磵诗话】  

题画扇  

谁向生绡白团扇画将羁客据征鞍南迁万里知前定壁上崖州莫怕看  

【陈郁话腴胡澹庵于福州佥防分扇得一扇画古木闲一人骑驴向西南行及有新兴之行方知为先兆也】  

登南恩望海台  

君恩寛逐客万里听归来未上凌烟阁先登望海台山为翠浪涌湖拓碧天开目防飞云处终身愧老莱【豫章诗话时孝宗登极起为秘书少监将归朝作】  

句  

盈尺子鱼来丙穴一缾女酒敌新兴  

【夷坚志胡邦衡获罪来福州黄思宪致子鱼红酒为饷胡报以诗以子对女丙对新为工新兴酒闽人重之】  

陈宗古  

宗古字述之侯官人建炎二年进士终朝奉郎  

游大涤山  

洞天三十六竒邃此无俦笙鹤有时下神仙何处游岩花自照水谷鸟不啼秋尽日松阴底闲听寒涧流【洞霄诗集】  

邓　柞  

柞字成林沙县人建炎二年进士累官知隆兴府江西安抚使有焦桐集  

题白莲院  

古树纷纷千嶂雨远寺鸣钟迷处所一水东流浮落花隔云应有秦人住海风不防长松路万籁寒生苍玉麈此去江南山更深桄榔叶暗猿啼苦【南安县志】  

陈刚中  

刚中字彦柔闽清人祥道従子建炎二年进士绍兴闲任太府丞应诏上封事胡铨贬韶州刚中作启事贺之忤秦桧谪定远县卒  

阳关词  

客舍休悲柳色新东西南北一般春若知四海皆兄弟何处相逢非故人【北窗炙輠】  

石材庿题柱  

疏爵新刚应论功旧石材能形文母梦还讶佞人来海市为谁出衡云岂自开乞灵如见告逐客几时回【鹤林玉露寺丞南行时吉州江滨有石材庿隆祐太后避金兵泊舟庙下梦神告以兵至即发舟指章贡金兵追至造口不及而还寺丞题诗庙柱云云卒不如愿悲夫】  

飞来峯  

寒峯插天出玲珑万菡萏微风起松际怪石势摇撼上有百尺松幽花缀红糁野猨忽跃去滴下露千防回首冷泉亭天镜光潋潋游姬脩眉青娇童两髦髧平生山水癖如人嗜昌歜对此一壶酒玉色翻醉脸路逢老祝髪绛袍金光闪兹山信自佳恨为缁尘染置之且复醉天竺鼓紞紞【咸淳临安志】  

阮　阅  

阅字闳休舒城人宣和中知郴州建炎初知袁州有诗话总松菊集  

郴江百咏【幷序　存六首】  

郴古桂阳郡陈迹故事尽载图史亦间见于名人才士歌咏如杜子美寄聂令入郴州韩退之郴江柳子厚登北楼沈佺期望仙山戴叔伦过郴州之类是也山川寺观之胜城郭台榭之壮未经品题者尚多亦可惜尔余官于郴三年常欲补其阙愧无大笔雅思可为然因暇日时强作一二小诗遂积至于百篇虽不敢比迹前辈使未尝到湖湘者观之亦可知郴在荆楚自是一佳郡也宣和甲辰二月中和日舒城阮阅序  

东楼  

危城雉堞对东山谁剏高楼十二栏独鹤不来松已老春风动处日三竿  

山阴堂  

修竹苍苍似剡川浮觞可继永和年不知谁有羲之笔欲写兰亭第二篇  

碧虚亭  

笻竹枝弯屐齿摇登临身觉在烟霄千峯险似三川峡一水深如八月潮  

湖亭  

城外高堂俯碧湾山如螺黛水如环有时鼓棹来寻胜直到斜阳未欲还  

苏仙观  

寂寂星坛长绿苔井边橘老又重栽城头依旧东楼在未见当时鹤再来  

东山  

藜杖芒鞵过水东红帬寂寞酒尊空郡人见我应相笑不似山公与谢公【以上郴州文志】  

宣风道上  

马蹄西去夕阳催浓淡寒山翠作堆北鴈无情怕秋热带将寒信过江来  

题春波亭  

数叶荷衣一短藜春波亭上倚斜晖无人防得诗中画凭尽防干又独归【以上袁州府志】  

胡　峄  

峄字仲达昆山人建炎初任安逺尉有如村稾  

游慧聚寺  

政欲相携紫翠闲不堪风雨径催还何时更上月华阁细认仙山是假山【玉峯诗纂】  

黄大舆  

大舆字载万南渡初蜀人号岷山耦耕尝辑梅苑  

华亭山房象山  

客游厌城市僧房见岩壑伟石罗众峯寒砂结层堮为谷既窈窕置岭复绵邈溪源互相注花草纷已错空闻先王梦徒观楚臣作行云在俛仰北渚应酬酢天机契如幻意匠起冥漠周流属多豫寤寐欣所托有怀山中人従尔芳杜若【成都文类】  

王　铚  

铚字性之汝阴人自称汝阴老民南渡寓居剡中建炎初为枢密院编修官有雪溪集  

追和周昉琴阮美人图  

龙眠李亮工家藏周昉画美人琴阮图兼有宫禁富贵气象旁有竹马小儿欲折槛前柳者亮工官长沙而黄鲁直谪宜州过见之叹爱弥日大书一诗于黄素上曰周昉富贵女衣饰新旧兼髻重髪根急薄妆无意添琴阮相与娱听不观手敷腴竹马郎跨马要折柳此画后归禁中胡马惊尘流落何许而诗亦世不传独仆旧见之位置犹可想像也病中追和其诗当令善工试图之耳  

丹青有神艺周郎独能兼图画絶世人真态不可添却怜如画者相与落谁手想像犹可言雨重春笼柳  

雪后渡西溪  

雪后孤村一段烟晴光远照玉山川酒旗隔步招闲客独上西溪渡口船  

上方  

松闲清月佛前镫庵在孤峯更上层犬吠一声秋意静敲门知有夜归僧【以上雪溪集】  

王文孺臞庵  

全家髙隐白云关事不萦懐梦亦闲欸乃交撑渔市散隔江城郭是人间  

山村  

家依溪口破残村身伴渡头零落云更向空山拾黄叶姓名那有世人闻【墨庄漫录】  

云门寺  

青山春又到白髪策乌藤已是他乡客还同寄住僧瘦松黏冻雪流水带寒冰更觉苍崖路云深不可登【越咏】  

周　芑  

芑字秀实钱唐人邦彦弟邦式之子南渡初庐陵倅  

赠刘美中尚书  

刘郎校书天禄阁太白下观光照灼心知汉祀厄中天夜半瞻星涕零落  

【独醒杂志宣和中太白见甚髙尚书刘公才邵时在中秘见而叹曰是兵象也国家其有外患乎因与僚友同观忧形于色未几金犯畿甸后周芑秀实来倅庐陵赠诗云云】  

郑　昺  

昺字彦明南渡初人  

题阎立本十八学士图  

阎公十八学士图当时妙笔分锱铢惜哉名姓不题别但可以意推形模十二匹马一匹驴五士无马应直庐五鞍施狨乃禁従长孙房杜王魏徒一人醉起小史扶一人欠伸若挽弧一人观鵞凭阑立一人运笔无乃虞树下乐工鸣瑟竽八士环列按四隅笑谈散漫若饮彻盘盂杯勺一物无坐中题笔清而癯似是率更闲论书其中一着道士服又一道士倚枯株三人傍树各相语一人系带行徐徐后有一人丰而胡独吟芭蕉立踟蹰一时登瀛客若是贞观治效真不诬书林我昔曽曳裾三局腕脱几百儒雄文大笔亦何有餐钱但日糜公厨邦家治乱一无补正论出口遭非辜时危玊石一焚埽览画思古为嗟吁【独醒杂志予尝得登瀛图本规模布置气象旷雅每思剏始者必非俗笔又有石本皆书名氏后有李丞相伯纪賛防乃钦庙在东宫得阎立本此画亲为题识以赐詹事李诗二本絶不同尝见郑昺所赋长句云云考其所序列意郑必为画本赋之然长孙王魏元不在其中不知郑诗何为反之耶按翰林盛事记开元中张燕公等十八人为集贤学士于东都含象亭图写其貌意二本必居其一而后人皆以为贞观学士耳】  

李　宏  

宏字彦恢宣州人宣和初以左丞直郎署泾县建炎中吕好问知宣州得士四人詹友端周紫芝王相如与宏也绍兴初李光为守复檄署县累迁转运使  

游金泉观  

昔时谢女升天处此日遗踪尚宛然蝉蜕旧衣畱石室龙飞胜地涌金泉碑书故事封苍藓殿写真容锁翠烟薄暮松巅听鹤唳凌空髣髴是神仙【四川总志】  

许　顗  

顗字彦周建炎中襄邑人有诗话  

梦中作  

闲花乱草春春有秋鸿社燕年年归青天露下麦苗湿古道月寒人迹稀  

【彦周诗话宣和巳亥仆在洪州宿城北郑和叔家夜梦行大路中寒沙没足其傍皆田苗丘陇一妇人皁衣素裳行田闲曰此中无沙易行仆従之不能登妇人援仆手登焉月明如昼弥望皆野田麦苗妇人求诗仆借草坐有矮甎台一上有纸笔仆题诗四句云云拍笔甎上有声惊觉宛然记忆是嵗大病后亦无他故】  

秋雨  

零雨不出动隔旬门前秋草长于人江湖浩渺欲无岸锦石最小犹生云微阳片月何曾见只有莓苔昏笔砚田家黍穗未暇悲茅屋且为萤火飞【宋艺圃集】  

秦　湛  

湛字处度少游子  

句  

大胜商山老同居一木奴  

【诗说隽永秦处度为韩膺胄作枝巢诗建炎闲在防稽先得两句以语伋未知成篇不】  

蔡　向  

建炎中承议郎提举两浙常平事  

题隠真宫  

福地流传号隠真麻姑曾款蔡翁门臼舂云子自堪饱井溢丹泉便可吞山露五峯疑指爪溪盘百叠想帬痕我来既蹑灵踪后知是仙家第几孙【赤城志】  

闻人偲  

偲天台宁海尉  

净因院建炎兵火独存纪事  

湖海浮家二十年重来春色尚依然杏花篱落歕红雾杨柳林塘防绿烟草暖邦人出游地鸠鸣刺史劝耕天觉场独在三灾外试问支郎第几禅【至元嘉禾志】  

张　琼  

琼官舒州守  

雨中自万寿宫归  

草草登临未拟回烟昏湿赋归哉山寒未放迁莺出地胜先闻驾鹤来老去春光都是梦嬾边心事总如灰归寻药裹扶筋力准拟东风得屡陪【安庆府志】  

顔　岐  

岐字夷仲复子建炎中累官至门下侍郎  

句  

念昔従学日同升夫子堂  

【万姓统谱顔夷仲尝従荥阳吕公学吕居仁为济阴主簿时夷仲适在曹南赠居仁诗云云夫子盖谓荥阳公也居仁罢官归作诗留别夷仲云昔日同升夫子堂如今俱是鬓苍浪盖用其语也】  

李方敬  

秋蜨  

粉蜨尔何知秋深尚戏飞怜渠迷节物犹若弄春晖露叶今非昔霜丛畴可依篱边菊无几薄命寄余菲【合璧事类别集】  

陈石斋  

葵花【俗名一丈红】  

恐是牡丹重换紫又疑芍药再翻红娇饶不辨桑闲女蔽芾深迷苎下翁【合璧事类别集】  

徐月溪  

丽春花  

照眼装新就扶头酒半醒妖姿随变化薄命易飘零【合璧事类别集】  

唐　观  

南郊仗回  

传警千门寂南郊防仗回但惊龙再见谁识日双开德泽施云恩光变烬灰阅兵貔虎振听乐凤凰来【合璧事类外集】  

陈贯道  

贯道字致一闽人  

题严陵钓台  

足加帝腹似痴顽讵肻折腰求好官明主莫将臣子待故人只作友朋看  

【庚溪诗话云自出新意】  

程　防  

送叶善巻致仕归吴  

衞尉新除盖次公便抛簪绂向江东秋鲈正与莼丝美夜鹤休惊蕙帐空满腹诗书元未试防心林壑许谁同自怜华髪无归处惭媿冥冥物外鸿【呉郡志】  

唐　耜  

耜南渡初人  

题巫山神女庙  

楚泽隠巫山翠壁开鸿蒙万流束长峡怒浪日舂朝晖澹高唐嵒阿閟彤宫罘罳散烟雾荣光绕长虹恭闻云华君少阴体冲融受道紫清阙飞化凌三空徜徉江海上千骑驰苍龙羽节回天津央央弭层峯凄恻下土人昏垫无所容宝书授神禹百灵倏奔従蛟螭委鞭防山川奠西东九州免为鱼遂成万世功嗟余晩闻道蓬心蔽倥侗维舟垂崖边再拜望遗踪嶙峋山头石云衣尚溶溶缥缈玉瑛台如在指顾中童律不可问至言谁击蒙仰首天坛下松柏悲回风【名胜志】  

令狐庆誉  

庆誉南渡初人  

题云安下嵒  

地远尘寰絶防埃悬崖屈曲寄层台山头玉溜随檐滴嵒下金容就石开寺影不妨流水过松香长逐好风来徧游未尽无穷景为报舟人且莫催【名胜志】  

## 宋诗纪事巻四十四

钱塘 厉鹗 撰  

何　防  

防字子远号韩青老农浦城人去非之子东都遗老入南渡尚存着春渚纪闻  

章序臣得铜雀砚属余作诗  

阿瞒示奸雄挟汉令天下惜时无英豪磔裂异肩踝终令盗坏土埏作三台瓦虽云当涂高会有食槽马人愚瓦何罪沦蛰翳梧槚锡花封苔鸳彩晦云罅当时丹油法【铜雀瓦用铅丹杂胡桃油治火之取其雨过即干】实非谋诸野因之好奇士探琢助挥写归参端歙材坚泽未渠亚章侯捐百金访获従吾诧兴亡何足论徒足增忿骂但嗟瓦砾微亦以材用舍徒令瓴甓余当擅琼瑰价士患德不备不忧老田舍【春渚纪闻】  

何　藗  

藗字子荐防従兄寓居余杭与友张图南伯鹏俱早世防集二人遗句名南金录  

句  

不便翠分旁牖去却缘清甚畏人知【赋藏筠轩　春渚纪闻】  

张图南  

图南字伯鹏余杭人  

句  

坐中竞病分明久驴上推敲兀未裁  

【春渚纪闻图南督予分韵诗未就有诗云云用事精稳如老作者惜乎天不少假之年以观其所止也】  

郑　魁  

赋林叔睿端砚  

仙翁种玉芝耕得紫玻璃磨出海鲸血凿成天马蹄润应通月窟洗合就云溪常恐魍魉夺山行亦自携【春渚纪闻永嘉林叔睿所藏端砚马蹄样深紫色厚寸许面径七八寸下郑魁铭诗隷字甚奇末句所寄旨哉】  

庄　绰  

绰字季裕清源人官鄂州守有鸡肋编  

【程致道云季裕着本草蒙求三巻甚工轩渠録庄季裕年未甚老而体极癯瘠洪析仲本呼为细腰宫院子】  

建炎三年七月寓长洲白马防张氏舍题壁  

昔年随牒作边侯愁望长安向戌楼今日衰頽来泽国又看烽火照长洲【鸡肋编】  

和吴正仲观李廷珪墨  

赖召陈元典籍传肻敎边腹擅便便竟夸削本真余事却笑磨人得永年三友不居毛颖后五车仍在楮生前秖愁公子従医说火煅生分不直钱  

【鸡肋编呉幵正仲家蓄唐以来诸李所制墨无出廷珪之右者其坚利可以削木王彦若墨说云赵韩王从太祖至洛行宫见架上一箧取视皆李氏父子墨也因尽以赐王后王之子妇蓐中血运危甚毉求古墨为药因取一枚投烈火中研末酒服即愈诸子欲各备产乳之用乃尽取墨煅而分之自是李氏墨世益少得】  

姜光彦  

光彦字仲谦号松庵淄州人  

巳酉中秋任才仲陈去非会饮岳阳楼上酒半酣高谈大笑行草闲出诚一时俊游也为赋之  

岳阳楼髙几千尺俯视洞庭方酒酣万顷波光天上下两山秋色月东南兴来鸾鹄随行草夜永鱼龙骇笑谈我欲烦公钓鼇手尽移云水到松庵【岳州府志】  

周　莘  

莘字尹潜钱唐人邠之孙为岳阳决曹掾与陈去非为友  

野泊对月有感  

可怜江月乱中明应识逋逃病客情斗柄阑干洞庭野角声凄防岳阳城酒添客泪愁仍溅浪巻归心暗自惊欲问行朝近消息眼中羣盗尚縦横【瀛奎律髓】  

康与之  

与之字伯可渡江初以词受知髙宗官郎中有顺庵乐府  

【鹤林玉露建炎中大驾驻维扬伯可上中兴十防名声甚着后秦桧当国乃附防求进擢为台郎值慈宁归养两宫燕乐伯可专应制为歌词谀艳粉饰于是声名扫地世但以比栁耆卿辈矣桧死伯可亦贬五羊】  

题宣和御画扇  

玉辇宸游事已空尚余奎藻绘春风年年花鸟无穷恨尽在苍梧夕照中  

【桯史康与之在高皇朝以诗章应制与左珰狎适睿思殿有徽祖御画扇上时持玩流涕珰偶下值窃携至家而康适来留之燕饮漫出以示康绐珰入取肴核辄泚笔几闲书一絶于上有顷珰出见之大恐而康已醉无可奈何明日伺闲叩头请死上大怒亟取视之天威顿霁但一恸而已】  

僻居  

巷僻过従少柴门尽日关莺声常在桞云影不离山有道难言【阙】虽贫未厌闲川原烟四暝春思有无间  

鹭  

春暗汀洲杜若香风标公子白霓裳碧天片雪忽飞去何处人家水满塘  

琵琶  

夜深琵琶声似裂一曲霓裳一庭月曲终人影在西阶困倚东风步摇折  

可惜  

帘幕重重下玉钩隔帘春在栁梢头东风着意相料理吹去杨花不自由【以上前贤小集拾遗】  

题清江慧力寺  

天涯芳草尽绿路旁栁絮争飞啼鸟一声春晓落花满地人归  

江上浓阴晓未开瘦笻支我上苍苔春寒前日去已尽今日又従何处来【诗人玉屑】  

招真词【并记】  

自姑苏出齐门沿而北望山如巨鼇常熟县之虞山也邑去江不及程陂湖亩浍之积自南至者倾驰会于江江河既应则迅澜倒流二水相制移时而不能去山无奇谷惟荒墟白草丑石陂陀迤逦而西有修林横抹隠见于两山之闲其中为招真庵元祐中道人申氏海陵徐处士弟子也松林森茂庭宇简寂如隠君子之居通州道士喻抱元増治之旧名竹陵自是更以招真请记于仆乃歌招真之词以系之曰  

白鹤巢兮丹井空蓬山杳兮烟霞蒙陵谷变兮今古木叶下兮秋风飞仙去兮朝太微黄冠野服兮以游以嬉餐霞卧月兮世不我违与世涤映兮天门可驰苍龙嘷兮云漫扉石泉冽兮山芋肥俯仰宇宙兮日月蔽亏灵秀回薄兮野芳呈姿山中之乐兮万化莫移仙人不来兮隠者曷追【苏州府志】  

李　唐  

唐字希古河阳三城人徽宗朝补入画院建炎闲太尉邵宏渊荐之授成忠郎画院待诏赐金带  

【图绘宝鉴李唐年近八十善画人物山水笔意不凡尤工画牛高宗雅重之尝题其长夏江寺巻云李唐可比唐李思训画继补遗建炎南渡李唐如杭得幸高宗余家有唐画胡笳十八拍高宗亲书刘商辞留空绢俾唐图写亦见高宗雅爱唐画也】  

题画  

云里烟村雨里滩看之容易作之难早知不入时人眼多买燕脂画牡丹  

【郁氏书画题防记钱唐宋杞云唐初至杭无有知者货楮画以自给日甚困有中使识其笔曰待诏作也唐因投谒中使奏闻而唐之画杭人即贵之尝有诗云云】  

张九成  

九成字子韶号无垢居士开封人徙家钱塘绍兴二年进士第一历宗正少卿兼侍讲权刑部侍郎累谪南安军起知温州丏祠卒赠太师封崇国公諡文忠有横浦集心传录日新录论语诗  

南安宝戒院作  

苦无人事扰闲居赢得终年学著书今日欣然出门去秋风吹意满芙蕖【横浦心传录】  

菩提寺  

髙僧居物外有户昼常扃海濶知天大泉甘识地灵一帘春月静数防别山青便卜归欤计移文休勒铭【诗林万选】  

遗樊茂实砚【诗刻砚后】  

端溪石砚天下奇紫光夜半吐虹霓不随凡石追时好真与日月争光辉韬藏久矣不乱用唯恐翰墨汗染之樊子文章有余地汪汪万顷谁能窥赠君此砚无轻弃经史妙处其发挥飞流溅沫徧天下要使咳唾皆珠玑【游宦纪闻】  

施德操  

德操字彦执盐官人与张九成子韶杨璇子平号三先生着北窗炙輠  

广福禅院【在盐官有雪峯禅师手凿井】  

何处登临眼最明雪峯佳处一川平潮従海月生时上峯在云天尽处横幢葢神扶乔木影风雷井闭古泉声灵踪凿尽翻惆怅何日【阙】山报道成【咸淳临安志】  

杨　璇  

璇字子平盐官人与施德操同时里人号德操为持正先生璇为谨独先生  

东山广福院【在盐官院有葛仙翁井】  

檥櫂青山下来寻蓟子家人鱼皆静乐水木亦清华松老已成盖菊寒殊未花何须觅句漏此地有丹砂【咸淳临安志】  

西山广福院【在海宁紫微山】  

地势连沧海名山号紫微景闲僧坐久路僻客来稀峡影清相照河流石自围尘喧都不到安得此忘归【海宁县志】  

刁文叔  

文叔不知其名张横浦子韶之友  

春日旅中  

来时江梅散玉蘂归去麰麦如人深桃花只解逞颜色惟有垂栁知客心  

【横浦心传录云思致尤远不止工也】  

陈　棠  

棠字德召绍兴二年进士官秘书少监  

晩步  

晩步沙头倚小晴南山正与暮云横栖鸦啼处野烟合飞鸟去边孤月生树暗风微花气度溪深雨涨水痕平夜阑衣湿迷归路髣髴前村灯火明【前贤小集拾遗】  

郑仲熊  

仲熊字行可衢州西安人绍兴二年进士累官权参知政事忤秦桧落职孝宗即位复端明殿学士  

桂花  

天公怜我太岑寂每嵗殷勤两度开收拾落英将底用博山香里荐清杯【全芳备祖】  

郑刚中  

刚中字亨仲婺州金华人绍兴二年进士累除秘书少监出为四川宣抚使为秦桧所忌罢谪桂阳军徙封州卒桧死复原官諡忠愍有北山集  

【老学庵笔记蜀人任子渊好谑郑宣抚刚中自蜀诏归其实秦桧欲害之郑公有惠政众皆太息或曰郑不来矣子渊对曰秦少恩哉人称其敢言方万里防北山文简古诗峭健在封州诗尤佳】  

修修窗前芦  

修修窗前芦孤瘦倚青玉心虚知夜凉风叶乱相触使我入幽梦如在江湖防方兹困炎曦爱尔眼中绿柰何柔脆姿行犯秋霜肃霏霏霜露中菱荷等摧覆大抵无劲节不及嵗寒竹  

过越江见人家临水竹可爱  

何人此地得幽居水竹中间宅一区无尽江山千万里有情花木两三株应无俗客来惊犬时有扁舟过卖鱼我欲他时成卜筑更添几架古人书  

寒意  

岭南霜不结风劲是霜时日落晩花瘦山空流水悲栖鸦寻树早冻蚁下窗迟季子家何在衣单知不知  

辛未元夜  

轻寒拥山城逺緑生春草迎神乐元夜笑语闻蛮獠惟有团圆月报我时节好寸灯岂为孤巵酒未为少微醺短檠旁人静茅屋小【以上北山集】  

范达夫砚  

范郎紫玉余半圭翻手作云雨雹随龙蛇起陆孔翠飞云收雨霁千首诗【砚笺】  

王伯庠  

伯庠字伯礼鄞人参政次翁之子绍兴二年进士官至夔州路安抚  

和潘良贵题明州三江亭韵  

使君不受二毛侵杖履逍遥得胜寻拨遣簿书聊永日登临山水亦何心残梅随雪垂垂白弱栁摇春淡淡金倚瞩大江供一笑几多襦袴在讴吟【延祐四明志】  

陈栖筠  

和潘良贵题明州三江亭韵  

红尘一点不相侵下瞰澄江几万寻地接海潮分鼎足檐飞凤翼峙天心三山有路云垂幕午夜无风月涌金欲识龚黄报新政满城争唱使君吟【延祐四明志】  

赠泊宅翁方勺  

学道悠悠未见功敢云凡质有仙风他年一鉢江湖去先向苕溪访葛洪【金华府志】  

谢　伋  

伋字景思上蔡人参政克家之子官至太常少卿绍兴初侍父寓居黄岩自号药寮居士有药寮丛槀  

妙庭观  

萧萧六辔天边路云竹风松正嵗寒欲洗衰顔换凡骨应须九转大还丹  

云軿一去远难追丹鼎埋光固不疑承露仙人辞汉后几重深杳隔瑶池【杭州府志】  

陈用中  

用中字彦才永嘉人  

戏作  

赋命安能比钜公偶然年月与时同只因日上争些子笑向连江作醉翁  

【竹坡诗话绍兴初有退相寓永嘉独陈用中彦才虽邻不谒及再相有荐之者止就部注邑连江戏作小诗云云盖其所生年月时适与时宰同但日差异耳】  

陈　述  

述绍兴初知袁州  

化成岩  

出郭二三里览胜适愿言羣山接天际一水经岩根参差崖上屋萧闲松下门真趣自往古聊可开清尊【袁州府志】  

董　颖  

颖字仲达德兴人绍兴初従汪彦章徐师川游有霜杰集  

江上  

万顷沧江万顷秋镜天飞雪一双鸥摩挲数尺沙边栁待汝成隂系客舟【前贤小集拾遗】  

句  

云壑酿成千嶂雨风苹吹老一川秋【夷坚志】  

高　登  

登字彦先漳浦人宣和闲为太学生与陈东等上书乞斩六贼不报绍兴二年廷对极言授富川簿转古县令以不肻祠秦桧父胡舜陟诬奏下静江狱会舜陟以他事下狱死乃得白编管容州卒有东溪集  

思归  

忽忽已秋杪言归欣有期接物想吾庐青蘂繁东篱流匙白云子蘸甲黄鹅儿对此忆羁旅多应歌式微喜慰倚门心愁销举案眉穉子闹檐隙绕膝牵人衣归心念如许兼程犹苦迟明朝秋色里乌帽风披披  

冒寒行风雨有感  

号风撼枯枿冻雨凝路尘乾坤秘日月八荒同一云遥知沙漠寒黯黮愁杀人天涯望不极流泪满衣巾  

水涨谢邑宰送米  

心知一字不堪煮矻矻穷年黄巻中食粥由来未为拙储瓶况乃嗟屡空令君好贤嫓韩愈贱子受赐惭卢仝春水従敎绕舍北痴儿不复啼门东  

中秋对月  

绣江再见中秋月嵗去月圆人尚缺相望千里共婵娟苦恨亭亭照离别今夕一樽谁与同孟光举案对梁鸿众雏立侍俨成列以此持杯夀乃翁乃翁看月揩病目手足倾頽头髪秃但愿团栾三十秋不计东西与南北【以上东溪集】  

刘仪凤  

仪凤字韶美普州人绍兴二年进士孝宗朝累迁秘书少监兵部侍郎斥归复起知汉州果州  

咏范志元  

谁家游冶郎闯首窥幽闼但见脸如花不知心是铁一夕变其躯雪姿映云髪昔为桃李顔今作松篁节【方舆胜览纯阳山在合州石照县北唐女冠范志元得道处天宝闲天使任安者至山中慕之而志元变为男子刘仪鳯有诗】  

自归州陆行至夔州  

戸口村无几犁鉏力不堪林荒樗栎夀月黑虎狼贪幽絶云眠稳清闲谷饮甘故山深未极壤防盖茅庵旷野无人防危亭犯雨过岭云堆赑屃刹海现兜罗酒触秋懐壮天留暮色多不胜行役苦裁入竹枝歌【顾氏积书岩选】  

李　衡  

衡字彦平号乐庵江都人绍兴二年进士累迁监察御史出知温婺台三州召除起居郎秘阁修撰致仕居昆山  

慧聚寺作  

尽日用登陟跏趺聊对牀岩空炫层碧草细涵幽香吊古漫秋思开尊巳月光随身有竿木作戏且逢塲天面无纤霭平川灏气吞搘笻临阁道拂石憩云根栁映山前路烟摇水北村醉归风满袖斜月在蓬门  

乐庵初成  

老子平生百不足庵成那【平】管食无肉终朝闭戸只读书四面开窗都见竹【以上玉峯诗纂】  

薛　靖  

靖鄞人绍兴二年进士  

望金山  

一柱支空立涛声春寺闻消来巴地雪飞到润州云寂寞江山色縦横盗贼羣不堪形胜里北望涕纷纭【薛氏世风集】  

孙雄飞  

雄飞字翚之吴郡人绍兴二年进士秘书省正字  

灵隠寺莲峯堂  

堂开金色界梵客为钩帘山影碧侵座水声清绕檐粉云埋石脚珠露松髯终拟携孤笛凭阑唤玉蟾【咸淳临安志】  

杨　愿  

愿字谨仲清江人绍兴二年进士历签书枢密院事兼参知政事罢提举太平观  

伏承驹父秘校惠示见和鄙句七言四韵二首降叹之余因成二絶往谢  

冷官防事客来稀众绿阴阴结夏帷忽得君诗惬人意陶家风到北窗时  

只今侍读周夫子屡说君诗似杜诗速把冠尘尽弹却玉堂宵直伴王维【愿数见侍读侍郎周公盛称驹父诗有句法故后篇及之　周益公题防】  

汪应辰  

应辰字圣锡玉山人绍兴五年进士第一孝宗朝历吏部尚书翰林学士出知平江府卒諡文定有集  

挽宣抚吴郡王  

节义家传久艰难始见忠一心惟徇国百战竟平戎环列周庐肃官仪道路同细看麟阁上谁得似初终太傅元功首汾阳异姓王恩荣兼二美声迹远相望名载风云会神游水月乡维师空赠典无复见鹰扬  

分韵送胡丈归建康  

先生高卧武夷巅一旦趋朝岂偶然报国自期如皦日归田曾不待来年怀铅共笑扬雄老鞭马今输祖逖先册府风流久寥落送行始复有诗篇【以上汪文定公集】  

汤莘叟  

莘叟字起莘宁化人绍兴五年进士终饶州推官  

马上吟  

防雨洗山新绿嫩晓风吹杏浅红干沙头路暖日初上行客扬鞭不觉寒  

句  

葛巾簪下无多髪茅舍门前有好山【幽居　以上汀州府志】  

孙起卿  

起卿吴郡人绍兴五年进士  

江纂墓碑  

家有古冢碑近自田家获藏之五六年未甚见省录古苔侵文理封结殆莫识偶然嗟其穷一一为磨剔始若漫无文细寻适可读文云晋江纂长夜垂兹刻贞石殊不用块然但埏埴合无别铭背面书反覆一字不涉华本枝记明白二父遂兼书于逌乃宗嫡【自注志云养父谌本父逌也】考诸晋史篇真是小出入字画亦崄劲然不类镌斲汉魏尚丰碑兹独何褊迫岂时丁丧乱不暇治品式于时义熙季处次实庚戌五胡剖中华典午窜南极茍简理宜尔宁诒不孝责审订昭昭然疑去喜自适历年七百余瞥尔驹过隙名节茍不传埃化先庀石寘兹当眼前用代铭几席  

【吴郡志江纂江逌子也木渎孙起卿顷于天平山下地名上沙获墓碑乃以大方甎刻之字画俱存与石无异起卿为赋诗】  

吴　咏  

咏字永言仙居人芾従兄绍兴五年进士仕西安令有西安集  

殊圣寺和孟戎幕韵  

院静僧疑少门幽客自稀山寒云近屋迳狭石侵衣松鬛苍髯古姜芽紫笋肥骚人诗战罢踏月夜深归【台州府志】  

鲁　訔  

訔字季卿号冷斋海盐人绍兴五年进士仕至太府卿注杜诗行于世  

【乐郊私语杜少陵集自游龙门至过洞庭诗目次第为此州先正鲁季卿编定大都一循少陵生平行迹可以见其诗法升降随其年自少而壮而老愈入于细而化也】  

春词  

叠颖丛条翠欲流午阴浓处听鸣鸠儿童赌罢榆钱去狼藉春风漫不收【诗林万选】  

沈作喆  

作喆字明逺吴兴人丞相该之侄绍兴五年进士尝为江右漕属作哀扇工歌忤洪帅魏良臣道弼据深文劾之夺三官有寓山集  

哀扇工歌  

黄州竹扇名字着织扇供官困追捕史君开府未浃旬欲戴纶巾挥白羽新模巧制旋剪裁百中无一中程度犀革镌柄出虫鱼麝煤熏纸生烟雾蕺山老姥羞翰墨汉宫佳人掩纨素衙内白取知何名帐下雄拏不知数供输不办棰楚频一朝赴水将谁诉史君崇重了不闻呜呼何以慰黎庶闻道园家卖菜翁又说江南打鱼戸号令亟下须所无官不与钱期限遽归来痛哭辞妻儿防昔投缳挂枯树一双婉婉良家子吏兵夺取名为顾弟兄号叫邻里惊两家吞声丧其妪死者巳矣可柰何冤魂成羣空号呼【去声】杀人縦欲势位尊贪残无道天所怒邦人蓄愤不敢言君其拊马章台路【清波别志鹗按韦居安梅磵诗话云哀扇工诗不传今従清波别志检得无名子哀扇工歌一首当即是沈诗佚其姓名尔陈直斋云哀扇工诗骂而非讽今读之良然仍以还沈】  

郑若谷  

若谷鄞人绍兴五年进士  

和潘良贵题明州三江亭韵  

远望登高万象侵元戎端不为花寻未夸驾鹤蓬山路应壮斩鲸辽海心小艇鲈肥盘脍玉危阑客醉椀挥金中流击楫雄图逺回笑三闾泽畔吟【延祐四明志】  

关　注  

注字子东景仁子澥弟绍兴五年进士敎授湖州至太常博士自号香岩居士有关博士集  

记梦  

衣仙子従双鬟缓节长歌一解顔满引铜杯效鲸吸低回红袖作弓弯舞留月殿春风冷乐奏钧天晓梦还行听新声太平乐先传五拍到人间  

【墨庄漫录宣和二年睦冦方腊起帮源浙西震恐关注子东在钱塘避地携家于无锡之梁溪明年腊就擒子东贫未能归侨寓毗陵郡崇安寺古柏院中一日忽梦临水有轩主人延客年可五十仪观甚伟衣而美须髯揖坐使两女子以铜杯酌酒谓子东曰自来歌曲新声先奏天曹然后散落人间他日东南休兵有乐府曰太平乐汝先听其声遂使两女子舞主人扺掌为节巳而恍然而觉犹能记其五拍子东以诗纪之云云】  

松声  

梦破松声枕上闻睡魔夜半战吟魂初疑夜连江岸乍觉寒潮上海门招引好风来古寺追随月色下前村晩行欲向声来处郁郁苍波尽日奔【南窗纪谈】  

句  

钟声互起东西岸渔火遥分远近村  

【春渚纪闻此余友关子东西湖夜归所作非身到西湖不知此语形容之妙】  

夜长何时旦苦寒不成寐  

【强行父唐子西先生文录闻子柬一日寓辟雝朔风大作因得句云云以问唐先生云诗律虽不到对亦似不穏先生云正要如此一似药要存性也】  

朱敦儒  

敦儒字希真洛阳人以荐起绍兴五年赐进士出身为秘书省正字兼兵部郎官迁两浙东路提点刑狱上疏乞归居嘉禾晩除鸿胪少卿有岩壑老人诗文一巻又有猎较集  

【二老堂诗话希真诗词独步一世秦丞相晚用其子某为删定官欲令希真教秦伯阳作诗遂落致仕除鸿胪少卿盖久废之官也蜀人武横作诗嘲之未几秦丞相薨希真亦遭台评高宗曰朕用明橐荐以隠逸命官置在馆阁岂有始恬退而晩奔竞耶其实希真老爱其子而畏避窜逐不敢不起识者怜之】  

小尽行【避地广中作】  

藤州三月作小尽梧州三月作大尽哀哉官历今不颁忆昔升平泪成阵我今何异桃源人落叶为秋花作春但恨未能与世隔时闻丧乱空伤神【竹坡诗话】  

絶句  

轻阴小雨晩难收栁瘦梅穷却似秋可恨水仙花不语无人共我说春愁  

春怨  

梨花送海棠风不借胭脂作小红几日无人吹玉笛鸳鸯飞入馆娃宫【以上后村诗话】  

絶句  

青罗包髻白行缠不是凡人不是仙家在洛阳城里住卧吹铜笛过伊川  

【澄怀录陆放翁云朱希真居嘉禾与朋侪诣之闻笛声自烟波闲起顷之櫂小舟而至则与俱归室中悬琴筑阮咸之类檐闲有珍禽皆目所未覩室中篮缶贮果实脯醢客至挑取以奉客其诗云云】  

句  

过时不语莺解事怕客深藏鱼见机　人闲万事老无味天下四时秋最愁　翦茅编鹤屋筛米聚鸡粮　灯昏鼠窥砚雨急犬穿篱【后村诗话】  

孙松寿  

松寿字嵓老郫县人绍兴五年类试进士尝为汉嘉守除直秘阁  

观古鱼凫城【在温江县北十五里有小院】  

野寺依脩竹鱼凫迹半存髙城归野垅故国霭荒村古意凭谁问行人谩苦论眼前兴废事烟水又黄昏赋成都碧鸡坊李氏石君【原注事见成都古今记中盖湖石之最大而奇者著名旧矣】  

造化小儿斲山骨几年流落蛟龙窟太湖一碧浸玻瓈澜吞浪吐穷奔突瑰奇未许困泥沙漂出江臯空傲兀清寒偃蹇如髙人肻向蓬蒿念埋没曩闻上苑饶奇珍千形万状髙嶙峋当年搜索困山海氊包席裹车辚辚规模岂但肖五岳气象直欲凌三神一朝边马窥城下倒随矢石荒荆榛怜君分落幽人手不逐尔辈污尘垢首阳寂寞伯夷清潇湘冷落三闾瘦李侯胸中饱云梦得君不用斯琼玖馆之旧隠与周旋竹士松賔三益友相看一洗名利心眉宇更清元德秀君今几世德未衰霜寒玉立癯而寿咄嗟世眼多嗜好玩形忘理十八九奇章所蓄森琅玕名标甲乙空纷然到溉奇礓高崒嵂一掷徒为负进钱石君于汝非不厚较其所得无何有愿公世济此君为不朽【以上成都文类】  

王　灼  

灼字晦叔遂宁人尝佐总幕有颐堂先生集  

赠王道成  

龙钟健儿须如棘幼事秦府持鞭靮战尘扑面心已灰径上三峯弄泉石乾坤变化五百年人间未识地行仙布囊落魄荆州市丹经秘法为君传散尽千金何所有腹中气作蛟龙吼功成直欲投紫霄尚爱岷峨山下酒年来我亦厌樊笼乞取微言为指踪君不见叶县双凫缑岭鹤古来度世多吾宗  

【夷坚志王道成先生者夔州人射利江湖闲为贾客政和六年忽遇异人传内丹之妙遂破家従王鼎学道遨游东西二蜀鼎亦时见荆南市中不与人交一谈无能识其谁何者身长七尺广目美髯状貌如四十许人荆南父老自儿童时盖已见之一日与道成饮自通姓名曰吾洛阳人唐武德初事秦王为御者奔走兵闲后得仙法隠华岳山中以至于今酒酣别去不知所往道成本愚民不能従其词访大业武德中事且验其是否绍兴六年道成王灼晦叔于金川讲岩盟之好为作古风一篇与之此篇见颐堂集中不终言道成之究竟也】  

铜马歌【并序】  

郫城村民凿古墓遂得一铜马高三尺许制作精妙前简池守景季渊取以归中宵风雨辄闻嘶声怪之不敢留移送佛寺绍兴丙子予以事至成都黄伯渊见索作铜马歌  

君不见武皇逸志凌九垓追风蹑影思龙媒鲁班门外立铜马天廏万匹皆尘埃又不见伏波将军破交贼归来殿前献马式据鞍习气殊未衰想见老子真矍铄两京翻覆知几秋只有山河供客愁孤烟落日蚕丛国出此神物于荒丘千年黄壤谁作主犹把归心泣风雨但恐一朝去无踪有似丰城宝劒化双龙【以上颐堂集】  

## 宋诗纪事巻四十五

钱塘 厉鹗 撰  

陈　渊  

渊字知默初名渐字几叟南劒州沙县人瓘之従孙绍兴五年赐进士出身累迁右正言终宗正少卿有默堂集  

钱清堰待潮  

江潮来去自有时扁舟阁浅心如飞岸容霜竹青照眼春信梅花香扑衣天寒鄞江道路阻嵗晏钱清风俗非故园回首二千里落日看尽行云归  

题绿波亭  

南浦江波绿阳关栁色青夕阳千古恨分付短长亭  

寄内  

明月向人圆爱之不能睡坐久风露寒忽忽心如醉念君一适我所遇无欢意况乃久别离相思到梦寐我生百不堪谬学屠龙技于今半世人升斗亦未遂赖有室中友素怀隠居志肻与梁伯鸾扁舟共东逝  

天姥寺  

浮云作秋阴细雨如朝雾放形山水间意适无艰步忽遇古招提空翠森回互倚杖听泉鸣悠然不能去季修舍舟趋诸暨谒刘元成独泛钱清江有怀其人  

人远牛羊暮春深草树滋野桥低映水浦岸曲萦篱风雨江湖思乾坤杖履疑论心竟谁是短棹欲何之  

邑中诸公见和再用前韵  

看尽愁人万点红晓来双鬓白于茸他时傥记江南梦画我黄梅细雨中  

钱唐江  

潮头驾月冲残梦水色浮空送峭寒十幅轻蒲连夜发不知身到海门山【以上默堂集】  

题善山院  

拄颐长劒上凌烟自古功名亦偶然钟鼎山林俱不恶一瓢可饮尽吾年【延平府志】  

秦　梓  

梓字楚材桧弟历知台秀袁太平常湖六州除翰林学士出知宣州再移湖州进资政殿学士致仕  

溧阳贞女祠  

史氏之女生寒门白璧粲粲贞义存上无所天漂为业春风三十报母恩斩奢芟尚白日昏子胥脱身闲道奔远来困穷乞于此分以壶浆救虚馁子胥还吴雪讐耻贞女可怜身已死一饭之德古必偿遗以千金投濑沚谪仙高才解幽沈奕奕穹碑照江水有客停舟临古祠凉飇动木兴遐思蕉黄茘丹几千古焄蒿凄怆若见之更怜抉目人已去姑苏台上草萋萋【贞烈集】  

郑　樵  

樵字渔仲莆田人居夹漈山中自称溪西逸民绍兴中以荐召对给札归钞所着通志书成入为枢密院编修官有夹漈遗稾  

北山岩  

西风泄泄片云闲一夜寒泉卧北山倚杖岩头秋独望稀疎烟垅是人间【兴化府志】  

黄公度  

公度字师宪莆田人绍兴八年进士第一签书平海军节度判官累仕考功员外郎有知稼翁集  

悲秋  

万里西风入晩扉高斋怅望独移时迢迢别浦帆双去漠漠平芜天四垂雨意欲晴山鸟乐寒声初到井梧知丈夫感慨关时事不学楚人儿女悲【知稼翁集】  

包孝肃清心堂  

千里有余刃一堂聊赏心庭虚延远吹檐敞受繁阴休吏帘初下忘懐机自沈人间足尘土无路到清襟【肈庆府志】  

分水岭  

呜咽流泉万仞峯防肠従此各西东谁知不作多时别依旧相逢沧海中  

【肈庆府志黄公度为秘书省正字贻书台官言者谓其讥讪时政罢为主管台州崇道观过分水岭有诗云云及公归莆赵丞相鼎谪居潮阳谗者傅会其说谓公此诗指赵而言将不久复偕还中都也秦桧怒令通判肈庆府】  

题嵩台二絶  

四山如画古端州州在西江欲尽头漫道江山解留客老夫归思甚东流  

松菊壶山手自栽二年羁宦客嵩台无端却被东风误又作恩平一梦回【广东通志】  

陈俊卿  

俊卿字应求莆田人中绍兴八年进士累迁尚书右仆射同中书门下平章事兼枢密使淳熈二年除少保判建康府以少师魏国公致仕卒赠太保諡正献有集  

共乐堂【在兴化军治西州峯之颠为城中登眺胜处】  

共乐堂前花木深登临当暑豁尘襟红垂茘子千家熟翠拥筼筜十亩阴老退已寻居士服清欢时伴醉翁吟凭阑四望丰年稼差慰平生忧国心【方舆胜览】  

哭林艾轩  

出为岭峤澄清使归作甘泉侍従臣百担有书行李重十金无产橐中贫经旬把臂言犹在昨日题诗墨尚新清晓访君呼不起寝门一恸泪霑巾【合璧事类续集】  

题夹漈草堂  

流水三闲屋公曾半席分帝尝招此老天未丧斯文人去留青竹山空只白云升堂时想像金石恍犹闻【萧阳文献】  

方　翥  

翥字次云莆阳人绍兴八年进士调闽清尉召对除秘书省正字补外卒翥与盐官施廷先游传杨山之学林艾轩亦定交焉  

癸酉冬赴部除夜宿信州客舍  

隔屋青灯一点明卧听檐落三更无因作得还乡梦门外儿童爆竹声  

读老子  

且柅流沙青犊车葱葱佳气满城闾白头不解家人语枉学司空城旦书  

呈柔立兄  

鸡犬还家自识村重营生理长儿孙时平战地逢华屋嵗久他乡是故园别后尘埃如我老归来耆旧几人存雁行畴昔従游者莫话凋零恐防魂【以上林鬳斋续集】  

寺中别林谦之兼寄诸郑  

游従忘朝晡尊酒轻招呼笑语恣玩狎翻覆云雨疎我友数君子古心相与娱每见辄賔敬衣裳俨而趋恶石寓规诫美疢疾佞谀深山足风雨零落梅花株亭亭岩上松霜姿一何孤感兹各努力勿以嵗事徂【莆阳文献】  

句  

秋明河汉外月近斗牛防  

【杨诚斋诗话林谦之尝称其友方次云句】  

山寒一杯酒嵗晚两穷人【和郑处易溪边赠别】可惜听泉夜还当残月时【游石泉　林鬳斋续集】  

龚茂良  

茂良字实之兴化军人绍兴八年进士孝宗朝累除敷文阁待制礼部侍郎寻拜参知政事安置英州卒后复官諡庄敏有静泰堂集  

灵源庵  

迟回不忍去复作抱衾留断续云间雨萧骚木末秋劳生那有此渐老欲相投最爱千山暮钟鸣处处幽【莆阳文献】  

王之望  

之望字瞻叔谷城人绍兴八年进士孝宗朝附汤思退拜参知政事兼同知枢密院事罢为资政殿学士知温州有汉濵集  

浯溪中兴颂碑  

蜀日既衰洛日亡前星灵武腾光芒元功百战两京复万里阿瞒归故乡干戈纷纷徧四海浯碑已立湘江防太师艰难喜初定作此大字龙鸾翔纸摹缣搨四百载家家传宝逾琳琅唐文中世未变古燕许偶俪为班扬次山之文可也简此颂未追周鲁商禄山滔天等穷浇春秋之法诛无将骋兵二字斥边将此语岂足惩奸强末篇三章颇辞费笔力不复能铿锵磨崖勒铭亦何有反复自赞乃尔详向来各人过许与举世附和无雌黄淮西仆碑无墨客惜哉不得逢钟王  

房公湖【在汉州又名西湖房琯上元间为牧始凿湖治平间韩标序云今亭馆皆非房公时事】  

金雁桥南二顷湖房公遗墨未湮芜人游杜牧晩晴赋境对王维别墅图经始园林心自巧折冲廊庙术何迂常时只作幽人计留得陈涛四万夫【以上方舆胜览】  

过石城  

沧浪渡口莫愁乡万顷寒烟落木霜珍重使君留客意一樽芳酒对斜阳  

江上危亭思黯然追游陈迹欲经年别来西望应相忆郢树荆门共一川【湖广总志】  

陈长方  

长方字齐之号唯室福州长乐人徙居吴中绍兴八年进士终宣敎郎江阴军敎授有唯室集  

题定武本兰亭  

昭陵一入见无従镌石犹将膺本供八法典刑今在此华山天外立三峯  

不须苦恨厌家鸡自是盐车后月题弄笔数行书纸背莫敎人唤庾安西  

此甥此舅两风流翰墨相传不误投大似曹溪付衣鉢临池他日看银钩  

【兰亭续考防吾友胡少明敎官以王文正家所得兰亭惠其甥王立之定武石刻屡经牧守私易此本信非近年橅榻失真者所能髣髴也绍兴乙卯上元日闽人陈长方齐之题于笠泽寓舍】  

葛立方  

立方字常之丹阳人徙吴兴胜仲之子绍兴八年进士隆兴间官至吏部侍郎有西畴笔耕韵语阳秋归愚集  

避地伤春  

洛阳宫阙半成灰草草花枝溅泪开国色天香消息断妆台谁奉紫金杯  

石门连日动征鼙花栁无情自绕溪回首故园今好在杜鹃花落子规啼  

新城道中  

已去日边逺宜春程尚赊呼童秣征马带月趁啼鸦桥防复掲水路穷还渡沙谁能饰厨传裹饭野人家【以上归愚集】  

喜子邲登第  

吾家五世十三人竞撷丹枝撼月轮庆历贤科开后裔隆兴儒业继前尘泥金帖报家庭喜烧尾筵开帝里春従此传芳应未艾桂香早已袭天伦  

余居吴兴泛金溪上暇日率同志拏小舟载鱼鼈虾蠏命五比丘诵宝胜佛名若十二因缘法作梵呗舍之溪中坐中有请作诗以纪事者余辄为书云  

渔师竟日渔水族作斤卖小捐使鬼兄满载获鳞介鲲鲸未易罗所得亦殊态青蛙尽公私朱鲔兼小大霜鲈尚贯针土负或黏块轮囷积文螺郭索走苍蠏湿沬相呴濡自分煮姜芥岂知恻隠人规作江湖贷因呼小青翰收留舞澎湃趺坐延黑衣号佛指清濑经飞流水篇【流水长者事见金光明经】梵起鱼山呗倾盆帯寒藻圉圉看于迈惊疑或依蒲喜跃或生喝快若鹰辞韝欢如囚破械定非校人池恐是余不派愿汝借佛力永脱钩网债口腹聊尔耳香饵莫渠爱【以上韵语阳秋】  

李　焘  

焘字仁父号巽岩眉州丹棱人唐宗室曹王臯之后绍兴八年进士孝宗朝历官秘阁修撰同修国史拜礼部侍郎除敷文阁学士致仕卒赠太师諡文简  

従何使君父子游墨池分韵得名字【成都县治前有洗墨池扬雄草太经处】  

蜀学擅天下马王先得名簧如巧言语于道盖小成子云最后出振策思遐征斯文大一綂欻使圣域清富贵尽在我绂冕非所荣防皇天禄阁聊亦观我生怀哉不能归旧宅荒荆榛寂寞竟谁顾正路今莫行使君蓬莱仙弭节归赤城门无俗賔客家有贤父兄慨念此耆老不登汉公卿临池一尊酒尚友千载英拜呼严与李月旦共细评区区可无憾彼重适我轻朅来成都市尘土污冠缨古人不可见见此眼自明请为怀古诗玉振而金声【成都文类】  

客怀  

寂寞三秋节凄凉万里风关河尽形胜人物几英雄秦叶随流水周禾满故宫此心悬象阙梦绕浙西东久客厌尘土幽居懐翠防只余清夜梦长作故山归菊已开三迳松应长十围晨钟忽惊觉犹有露霑衣【曹氏历代诗选】  

登金山  

金山何处好四顾不相连窗迥前无地波澄下有天堂留三楚客门泊五湖船暝色关诗思江笼两岸烟【金山志畧】  

陈岩肖  

岩肖字子象东阳人绍兴八年以任子中词科仕至兵部侍郎着庚溪诗话  

洗行  

直榦解新箨低枝蔽旧丛芟繁留嫩绿引月更添风【庚溪诗话】  

范正国  

正国尝为太和通判  

重经快阁【时绍兴庚申间燬独跨牛庵存】  

侨寓穷沧海心栖快阁闲烟云浮四座几席对千山防槛何由见神明怅未还兴崇应有待高躅付谁攀【快阁纪存】  

王　逵  

逵壮节王公之孙佾之子  

送田谔  

两地音尘隔死生十年常效执珪吟羡君已作辽东鹤顾我空存魏阙心日下旣蒙新眷遇海边休忘旧知音傥怜万里亲庭在为向云山处处寻  

【芦浦笔记王复字景仁淄川人高宗诏知徐州尼雅满防徐公领兵闭城拒守城防不屈为所杀凡阖门百口俱遇害时建炎三年正月二十九日也天子震悼特赠资政殿学士谥壮节先是公长子佾以太仆丞从高宗过淮阳绍兴八年和好成奏乞访先臣遗骸优诏许之行至泗州马上得疾暴卒佾子逵留淄川南北隔絶绍兴十年承宣使田谔扈従显仁太后回銮逵以诗送谔云云诗至而佾卒已一嵗矣闻者哀之】  

洪　适  

适初名造后更今名字景伯皓长子绍兴十二年中博学宏词科孝宗朝历尚书右仆射同中书门下平章事兼枢密使提举太平兴国宫卒諡文惠有盘洲集  

宁国寺  

几日山南北端期汗漫游水痕秋雨过竹色晓烟收宦海何时了僧房为少留却寻归去路余兴漫回眸  

晓发泰安驿【在临海】  

秋梦不能晓起行山径迷小车惊宿鹭列炬误鸣鸡冷怯霜华重光瞻斗柄低金庭有佳处芳桂想幽栖  

题三瑞堂  

久矣驰魂梦今登三瑞堂故山有乔木近事话甘棠展骥惭充位占熊忆问祥白云留不住极目是吾乡【以上盘洲集】  

【方舆胜览洪公弼为宁海主簿时建以荷花桃实竹干有连理之瑞已而生适故适以贰车行县题诗云云】  

书怀  

早嵗那知世事艰中原北望气如山楼船夜雪洲渡铁马秋风大散关塞上长城空自许镜中衰鬓已先斑出师一表真名世千载谁堪伯仲间【诗林万选】  

洪　遵  

遵字景严皓仲子与兄适同中博学宏词科赐进士出身历徽猷阁直学士出知平江府孝宗朝召除翰林学士承旨拜同知枢密院事江东安抚使资政殿学士提举洞霄宫卒諡文安有小隠集  

丁香花  

来自丁香国还应世所稀丛生盛花叶乱结罥巾衣冷艳璚为色低枝翠作围蔓连疑锁骨时见玉尘飞【全芳备祖】  

洪　迈【黄介　许子绍】  

迈字景卢鄱阳人皓季子绍兴乙丑中博学宏词科孝宗朝累迁中书舍人兼侍读直学士院拜翰林学士进焕章阁学士知绍兴府以端明殿学士致仕卒赠光禄大夫諡文敏有野处类稾容斋五笔夷坚志万首唐人絶句行于世【四朝闻见录洪迈归鄱阳与兄丞相适酬唱觞于林壑甚适偶得史氏璚花种之别墅名曰璚野楼曰璚楼圃曰璚圃】  

秋日漫兴  

江湖久客日思家坐觉微霜上鬓华节序又催秋后雁风光争发雨前花倦游已梦庄生蜨不饮何忧广客蛇怪底朝来衣袖薄一川白露下蒹葭  

一夕西风木叶飞画梁落月淡余辉银灯夜照还家梦金剪亲裁寄逺衣霜信早随新雁至素书深讶故人稀无因为谢东曹掾鲈熟莼香莫便归【野处类槖】  

锁院同叶晦叔作兼简谢景思【绍兴十九年晦叔为福建帅属予尝因春补诸生白于府主邀与同考校锁防贡院两旬】  

沈沈广厦清如水市声人声不到耳一闲十日岂天赐慙媿纷纷白袍子相逢更得金玉人久矣眼中无此士连牀夜语不成寐往往鸡声忽惊起是中差乐真难名昔者相过安得此但怜时节不相谋正堕清明寒食里梨花已空海棠谢外闲物色知余几只恐风雨摧折之负此一春吾过矣谢公寻山饱闲暇应笑腐儒黏故纸锦囊得句应已多万一相思频寄似【容斋三笔】  

车驾防戒幸玉津园命下大雨将晓有晴意已而天宇豁然至晩归迈进一诗歌咏其实  

五更犹自雨如麻无限都人仰翠华翻手作云方怅望举头见日共惊嗟天公的有施生妙帝力堪同造物夸上苑春光无尽藏可须羯鼓更催花【容斋五笔】  

和朱子渊赋石柏  

海底灵根石效奇山经地志不曾知凝红幻岀珠千颗染紫装成玉一枝鹤骨龙姿随质见鸾栖凤防与香宜元戎高唱真难和媿我年来笔力衰【夷坚志】  

寄题兄景伯清閟堂【台州通判厅】  

昔闻王子猷借宅亦种竹此君固可喜人亦清不俗伯氏贫而癯一饭不饱肉堂前自经始防此无尽绿一官嵗强半余日如转烛待其长稚子而已牵归毂何由享嘉防偿我志愿足应烦彼邦人日报平安福【赤城志】王龄王嘉叟木蕴之同过小园用郡圃植花韵  

节到中和暖尚赊东风随后起芳华自慙翳翳松三迳相对萧萧马五花老去醉乡为日月年来痼疾在烟霞午桥别墅归公手早定淮西取白麻【文翰类选】  

泛舟游武夷九曲  

武夷之山如画图中有玉洞藏仙都一溪穿空舞澎湃九曲度尽方盘纡细看直疑路中防已转始觉川平铺诸峯削成鸟亦怖危磴岂复人能逾机岩学馆第传授鼓楼石牀知有无坐令丹梯化一鹤又唤立笋成三姑游人来观但借问道士指说犹惊呼神君曾孙在何许想见幔亭空药炉千崖万壑心赏倦正喜松风清坐隅归舟瞥然箭脱手醉目我双明珠【武夷山志】  

秀川馆聨句【并序】  

鄱阳洪迈景卢还自衡岳道宜春买舟东下永嘉方云翼景南置酒秀川馆饯之邵武黄介景达开封向巨源历阳许子绍季韶与焉坐中属聨送行且强景卢同之人赋十许韵賔主皆醉不复续惟巨源止酒不开涓滴独又唱出八十字以成章且书之明日以遗景卢云绍兴二十七年九月乙亥景南序  

江声牀摇寒山色窗拗绿【方】归舟着沙边客梦绕乡曲【洪】簪盍豁秋悲筵开従夜卜【黄】黄花散疎篱苍竹围破屋【向】诗豪争击铜谈剧屡消烛【许】借君五言城洗我愁万斛【方】主人意无穷客子去敢速【洪】杯寛怯鲸吞词涩媿貂续【黄】注瓦亦倾银联珠仍缀玉【向】天迥月明洲霜清风陨木【许】飞齐水击鹏挥退日斜鵩【方】臭味漆投胶芬芳兰闲菊【洪】味甘一脔尝话胜十年读【黄】未用赋骊驹方看举鸿鹄【向】行当岁九迁勿惮昼三宿【许】妙语子蝉嫣孤踪吾鹿独【方】一老上星辰三君进凫鹜【洪】平生仰髙山此夕霑賸馥【黄】飞龙十九章金马三千牍【向】傥非论石渠定是讐天禄【许】笔健翻狂澜辩雄喷飞瀑【方】抄传疲小胥侍立倦更仆【洪】力举六鼇连肘运千秃【方】庖厨洗玉盘萍豆鄙金谷【向】岂无麟脯羞亦有熊蹯熟【同上】不须罗羶荤安用穷水陆【许】搜寻到蹲鸱饪饤兼苜蓿【方】但畏酒樽空宁知更漏促【黄】劝频难固辞意厚敢虚辱【许】一一罄缾罍纷纷吐茵蓐【方】茶甘旋汲江火活乍然竹【向】聊烹顾渚吴更试蒙山蜀【洪】清风生玉川石鼎压师服【黄】忍醉兴方新语离情转笃【洪】明朝转船头西风饱帆腹【黄】去橹响呕哑归车声轣辘墨突谅难黔曹装行复促便扬武林镳勿恋番江筑圣神揽权纲贤俊登肃穆【向】君恩晋接三臣职坤用六【方】夷路合腾骧上心资启沃【许】吾道竟何忧斯文欣有属【洪】执政犹股肱天官乃眉目当堦红药翻规地青蒲伏遥知此数途历徧财一蹙长吟美且箴细酌寿而祝端期千一逢毋讳再三渎德进朝廷尊河润京师福前修庶拍肩能事当继躅君无废此篇随车编巻轴【向　袁州府志】  

句  

天上长留滕六在人间防有葛三来  

【困学纪闻野处雪句葛三事出太平广记葛仙翁第三子】  

向　  

字巨源开封人有葵斋杂稾  

従吴传朋游芝山登五老亭以驾言出游分韵赋诗得驾字  

兹山何巍巍气欲等嵩华従公二三子胜日饱闲暇跻攀谢车舆自办两不借扪萝觅幽磴行椒得孤榭侧送夕阳移俯视髙鸟下登临记曩昔嵗月惊代谢却数一周星复命千里驾身従泛梗流事与浮云化朅来共一尊似为天所赦明发还问涂合离足悲叱  

题吴傅朋游丝书  

先生著名节百世追延陵我评先生贤不以能书称功成磨苍崖盛德颂日升勿书凌云榜华顚踏高层【以上容斋三笔】  

方云翼  

云翼字景南永嘉人  

题宝积寺  

暂脱尘闉马足埃僧窗高卧白云堆青山影里春酲解黄鸟声边午梦回坐嬾且推书册去吟清时唤茗瓯来要知门外无车辙十日新生一迳苔【袁州府志】  

李端民  

端民字平叔  

和元微之春游韵寄洪景伯  

东阁经年别穷愁客路难望尘惊岳峙懐旧各云散茵醉恩逾厚樯攲兴未残冯唐嗟已老范叔敢言寒玉烛调魁柄阳春在笔端应怜埽门役白首滞江干【容斋五笔】  

叶南仲  

绍兴乙丑仲春游崧台作  

斗峯遥忆旧崧台为劝农耕特地来短李高名光翠壁伪刘陈迹没苍苔洞天日永风埃净岩壑云收霁色开好景最宜供宴乐操觚欲赋媿非材【崧台石室志】  

胡　宪  

宪字原仲文定公従子绍兴中贡入太学赐进士出身授左迪功郎添差福州敎授以母老求监南岳庙归起为福建路安抚司属官复请祠秦桧方用事家居不出桧死以大理司直召未行改秘书正字既至病不能朝诏改秩与祠归卒学者称籍溪先生  

荅朱元晦  

幽人偏爱青山好为是青山青不老山中出云雨太虚一洗尘埃山更好  

【濂洛风雅朱子防云右衡山胡子诗也初绍兴庚辰某卧病山间亲友仕于朝者以书见招某戏以两诗代书报之曰先生去上芸香阁阁老新峩豸角冠留取幽人卧空谷一川风月要人看瓮牖前头列画屏晚来相对静仪刑浮云一任闲舒巻万古青山只麽青或传以语胡子子谓其学者张钦夫曰吾未识此人然观此诗知其庶几能有进矣特其言有体而无用故吾为是诗以箴之庶其闻之而有发也明年胡子卒又四年某始见钦夫而后获闻之恨不及见胡子而卒读其目也因叙其本末而书之于防以无防胡子之意云】  

胡　宏  

宏字仁仲文定仲子幼事杨时侯仲良卒传其父之学绍兴中以廕补右承务郎卒学者称五峯先生有集  

题上峯寺  

百年身似客浩荡世闲游入望青山好梦魂偏我留我家巫山十二峯浮江直过巴陵东潇湘水与苍梧通环绕衡岳青冥中扁舟白云不可度杖藜蜡屐乗春风山光浮动可揽结云舒霞巻飞烟虹深岩大壑翠巘巘足力已到心无穷羣峯迤逦势不竞上尽祝融五千仞祝融峯高天更髙太空人世如牛毛风云万变一瞬息红尘奔走真徒劳  

西林寺廓然堂有懐  

超然峯头秋气清廓然堂延秋月明我乗清秋弄明月中有所感思冥冥峯势淩苍穹上有烟林封去天不盈尺路防心忡忡虚名过耳如松风【以上五峯集】  

李　侗  

侗字愿中南劒州劒浦人従罗仲素游学者称延平先生諡文靖有语录行世  

和静庵山居  

胜如城市宅花木拥檐前一雨晓来过羣峯翠色鲜采荆烹白石接竹引清泉车马长无迹逍遥乐葛天【延平府志】  

李　缯  

缯字参仲号钟山婺源人所着有论语西铭解义等书朱子尊称之  

晓步  

晓步闲随蛱蜨行村南村北雨新晴山花野草自幽意布谷一声春水生【新安文献志】  

张元干  

元干字仲宗长乐人向伯恭之甥绍兴中坐送胡邦衡词得罪除名有芦川归来集  

【苕溪渔隠丛话余宣和间居泗上于王周士处见张仲宗诗一巻因备录之后三十年于钱唐与仲宗同馆谷初方识之因戏谓仲宗曰三十年前已识公于诗巻中仲宗请余举其诗渠皆不能记反従余求之】  

夜防宗公丈室求诗甚勤为赋五字  

林表登层阁秋声听暮钟鸦鸣苦竹寺雨闇乱云峯屡乞留新句重来访旧踪松门防车马似喜老夫逢  

次韵晁伯南饮彦达官舍心逺堂  

今夕知何夕真成累十觞炉薰飘月影蜜炬剪花香政孏还诗债无従发酒狂故人怜久客舞袖要须长【以上芦川归来集】  

潇湘图  

落日孤烟过洞庭黄陵祠畔白苹汀欲知万里苍梧眼泪尽君山一防青【艇斋诗话】  

郑汝谐  

汝谐字舜举青田人绍兴中进士官吏部侍郎徽猷阁待制致仕有东谷集  

题盱眙第一山  

忍耻包羞事北庭奚奴得意管逢迎燕山有石无人勒却向都梁记姓名  

【齐东野语南北通和时聘使往来防午于道凡过盱眙例游第一山酌玻瓈泉题诗石壁以纪嵗月遂成故事镌刻题石几满绍兴癸丑国信使郑汝谐一诗可谓知言矣】  

题石门洞  

每移征棹并云根便觉幽懐谢世喧皓色飞来天际雪红尘不到水边门破荒康乐名犹在纪胜元章字不存但有好山容老子何须更访武陵源【括苍彚纪】  

苏云卿  

云卿广汉人与张魏公浚为布衣交绍兴闲结庐南昌之东湖灌园织屦自给人称曰苏翁浚为相访知所在驰书函金币属洪州帅漕礼致之翁力辞不可期以诘朝上谒比遣使迎之则扃戸閴然排闼入则书币不启家具如故翁已遁矣  

还张德逺书币题诗蔬圃壁闲  

多年别作一番风谁料声名达帝聪自有时人求富贵莫将富贵污苏公【四朝诗】  

米友仁  

友仁一名尹仁字元晖自称嬾拙老人襄阳人芾之子绍兴中擢工部侍郎终敷文阁待制【画继云米友仁元章之子幼年山谷赠诗曰我有元晖古印章印刓不忍与诸郎虎儿笔力能扛鼎敎字元晖□阿章遂字元晖宣和中为大名少尹所作山水草草而成不失天真风气每自题曰墨戏被遇光尧既贵甚自秘重众嘲之云解作无根树能描懵懂云如今供御也不肻与闲人】  

题禊帖  

图契朴雕推圣智万古奔沈余末伎兰亭醉墨更无加始信功名皆傥尔庾翼儿郎岂不黠自是家鸡慙野雉退之强聒六艺疎见处才能到姿媚相公有官那得取不与官家深自袐却因同好露心胸谩使萧郎夸末计摸金不必曹阿瞒温韬家有昭陵器披沙只恐取黄金剔轴谁能收故纸天章宝塔髙嵯峨永表文皇好文艺至今油蜡传未休善本何辞万金弃【芦浦笔记】  

题定武本兰亭  

翰墨风流冠古今鹅池谁不赏山阴此诗虽向昭陵朽刻石犹能直万金【绍兴十六年嵗次丙寅嬾拙翁米元晖在行朝天庆观东私居之北窗防兰亭续考】  

自题大姚村图  

广文当日官虽冷可柰才名振世何他日君家须炙手而今聊复雀堪罗  

老年尚喜管城子更爱好山江上青武林秋高晓欲雨正若此画云冥冥【绍兴戊午李春十一月书于大姚五湖田舎】  

自题山水  

霄壤千千万万山东南胜地熟跻攀古人作语咏不得我寓无声缣楮间【绍兴己未除守琅琊待次平江寓居大姚村妹家戏作寓意编按米氏襄阳人而宋史以为呉人观海岳撰乐圃墓表云予昔居郡与先生游今观画防则米老父子皆尝居吴故其女嫁大姚其实非呉产也】  

题董源夏山图  

崇山过新雨苍翠浓欲滴林深不通人溪回有吟客日落古道空天青暮云碧何处一声蝉幽栖仍自得  

题自画横披与翟伯寿  

山中宰相有仙骨独爱岭头生白云壁张此画定惊倒先请唤人扶着君【以上清河书画舫】  

司马端衡  

端衡温公后人与米元晖同时  

题自画杜诗意图【潺潺石涧溜】  

峯迥石路转足可娱瞻听其中如有屋便是醉翁亭【郁氏书画题防记】  

呉　芾  

芾字明可自号湖山居士台州仙居人绍兴中进士孝宗朝历官礼部侍郎终龙图阁直学士卒諡康肃有湖山集  

见市上有卖海棠者怅然有感  

连年踪迹滞江乡长忆吾庐万海棠想得春来增絶丽无因归去赏芬芳偶然担上逢人卖犹记樽前为尔狂何日故园修旧约賸烧银烛照红妆【海棠谱】  

和胡经仲即事  

世事凭谁论羇懐只自谙风烟悲蜀魄桑柘老吴蚕晩步惜残照春衫怯晓岚日来鼙鼓近牢落愈无堪【赤城诗集】  

北望二首  

延福池台荆棘深上皇无复更登临寂寥崇观当年事愁絶关河万里心  

漠漠黄云塞草稀年年空说翠华归孤臣泪尽仍尝胆白首江湖雁北飞【台州府志】  

熊　克  

克字子复建阳人绍兴进士累除起居郎兼直学士院  

寿芮秘书三首  

帝调玉烛召春还仙袂同时度九关万品欲霑何处得东风今起道家山  

归来未对小延英便向蓬莱作主人要督仙宫讐玉籍却收众妙入经纶  

册府都无未见书毫端万斛泻明珠若为池上星辰履谩与瀛洲作画图【翰墨大全】  

沈　枢  

枢字持要【一作持正】徳清人绍兴间登第历官太子詹事  

百福寺【孝丰县东南】  

筑室最高处轩窗八面通凿山流乳液开戸纳薫风巾履随凉设茶与客同我来资解愠不羡楚王雄【湖州府志】  

仲　并  

并字弥性江都人绍兴中进士历光禄寺丞淮东安抚司参议有浮山集  

句  

政恐崖州如有北却应未肻受谗夫  

【困学纪闻仲弥性咏韦执谊不看岭南图诗诛奸谀之萧斧也】  

唐文若  

文若字立夫眉山人庚之子第进士仕至直敷文阁知温州迁中书舍人孝宗朝参赞张浚都督府军事卒  

登金山  

江流出岷蜀万折东南倾兹山若巨舫势欲扼沧溟天髙象敎尊海岳朝百灵云水渺四极下上涵日星朱甍倚霄汉倒影鱼龙惊重游十年旧挂席鸥鸟惊维扬魏公幕回首劒防明行都望北固铁瓮高峥嵘孤舟系烟月六尺僧窗横印师支逺俦静对如风铃旷懐怜此翁得法世虑平尘劳霜鬓秃风月冰壶清乞诗写崖壁指月双浮萍【金山志畧】  

陈世守  

世守字端厚昆山人  

绍兴壬申五月卧病东禅之北窗惟庭柯相对手植绿橘枇杷皆森然出屋枇杷已着子橘独十年不花各赋一诗  

枇杷昔所嗜不问甘与酸黄泥裹余核散掷篱落闲春风拆句萌朴如榛菅一株独长成苍然盛屋山去年小试花珑珑犯冰寒化成黄金弹同登桃李盘大钓播羣物斡流不作难树老人何堪挽镜觅朱顔颔髭尔许长大笑攲巾冠  

绿橘生西山得自髥翁家云此接活根是嵗当着花俛仰乃十霜垂蠹纷相遮芳意竟寂寞枯枝谩槎牙风土谅非宜翁言岂余夸防令反故山高深谢汚邪石液滋旧根山英擢新葩黄团挂霜实大如崆峒当有四老人来驻七香车【昆山杂咏　鹗按二首又见范成大石湖集】  

## 宋诗纪事巻四十六

钱塘 厉鹗 撰  

周紫芝  

紫芝字少隐宣城人绍兴中登第歴官枢密院编修右司知兴国军自号竹坡居士有太仓梯米集及竹坡诗话  

【方万里防少隐尝谓作诗先严格律然后及句法得此语于张文潜李端叔】  

越台曲  

玉顔如花越王女自小娇痴不歌舞嫁作江南国主妃日日思归泪如雨江南江北梅子黄潮头夜涨秦淮江江邉雨多地卑湿旋筑髙台匀晓防千艘命载越中土喜见越人仍越语人生脚踏乡土难无复归心越中去髙台何易倾曲池亦复平越姬一去向千载不见此台空有名  

【方与胜览在建康府县西七里今尉厅后故老相传云昔越王女嫁于此懐土思归故越王筑台以居之慰其懐土之思】  

秋兰  

艺兰当九畹兰生香满路纫君身上衣光明夺缣素孤芳一衰歇凋零湿秋露佩服君子心亦足慰迟暮  

吊洪氏女并两侍儿  

就死由来不自疑玉顔那爲贼锋低了知今日投渊妇犹胜当年断臂妻  

敌骑骎骎战舰娇春江漫漫湿金翘但将红袖供歌舞郤爲周郎笑二乔  

【梁溪漫志中兴死节之士固不乏而女子守节者亦多有之洪鸿父羽之女适防昌焦洧一日遇巨盗于江中欲逼之女义不受污投江而死両侍儿大曰宜恩小曰匀奴姓呉氏女兄弟也俱有色艺亦相随赴水死焦之甥徐伯逺传其事竹坡周少隐为之赋二诗云云】  

黄文若携秦别驾侍儿像见过戏题二绝  

能事空传王右丞句如徐庾转难名明眸正似溪光様自古无人画得成  

谢家林下小梅花不着红蓝染綘纱莫笑画师无国手玉肌元不爱铅华  

题钱少愚四画  

鸳浦  

一防伤春恨看成两鬓霜如今无此梦莫画両鸳鸯  

钓雪  

一作东呉去回头又十年可怜江上雪空落钓鱼船  

兰亭  

事去空千载何曾有若人只应烟树里便是永和春  

秋观  

雨足三湘岸烟含七泽秋可能无尺地分得庾郎愁  

【以上太仓稊未集】  

题净空院  

谁穿巨石贮清泉不见超公旧讲筵龙伴白云归寳藏鱼随流水下春田【咸淳临安志】  

元忠作单于下程图  

单于猎罢卧锦红解鞍休骑荒碛中苍驹騧骆六十匹隐谷映坡分尾騣九驼五牛羊颇倍沙草晚牧生寒风贵贱大小只五百执作意态皆不同二鹰在臂二鹰架骏犬当对能争功氊庐鼎列帐幕拥鼓角未吹惊塞鸿上山髙髙置烽燧毛囊贮获闲刀弓水泉在侧挹其上长河杳杳流无穷素纨六幅笔何巧胡瓌尽妙谁能通今日都城有别识别识共许刘元忠  

许贵州出苏叔党树石  

老坡骑鲸上天去小坡落笔如风雨能添老树着岩闲为石传神自翁语両坡俱死真可惜君有一拳何处得谁向九原呼此翁为我五日画一石【以上声画集】  

题湖上壁  

寒食风埃满客巾西湖烟雨送愁频日髙未起鸟呼梦春晚不归花笑人【前贤小集拾遗】  

戏作小诗用少陵事  

百尺寒松老干枯韦郎笔妙古今无何如莫扫鹅溪绢留取天呉紫鳯图  

【竹坡诗话使少陵尚无恙当为我一捧腹也】  

句  

设客元无琴里曲供官尚有箧中诗  

【太仓稊米集云东坡尝言古今语未有无对者琴家谓琴声能娯俗耳者为设客曲顷时有作送太守诗者仆尝问之其人曰此供官诗不足观于是设客曲乃始有对戏作俳体诗云云】  

关耆孙  

耆孙字夀卿蜀人绍兴闲进士官著作佐郎  

送刘朝美侍郎归蜀  

清议乆不作世无公是非秖因翻故纸不觉蹈危机东壁梦初断西山蕨正肥十年成底事赢得载书归【庚溪诗话兵部侍郎刘朝美仪鳯蜀之普州人性酷嗜书喜传录初以礼部侍郎摄秘书少监后即真凡秘府书籍传冩殆徧如国史之类又置副夲亲自校雠至杜门绝交迁兵侍犹传冩不绝张持国之纲为副端言其书癖至旷废职事以是罢归蜀关夀卿以诗赠行鹗按宋史刘仪鳯传亦载此事】  

刘　僩  

僩字寛夫吉水人沆孙绍兴进士官至待制  

青原台【在庐陵郡西射圃东南隅】  

春台百尺枕芜城杰槛层轩入紫清坐啸风云生画栋剧谈河汉泻朱甍山围兰若青螺逺江带苹州白练横挂席防淩南斗去羽人辽海看骑鲸【豫章诗话】  

陈鹏飞  

鹏飞字少南永嘉人绍兴进士官太学博士崇政殿说书忤秦桧谪居惠州卒有罗浮集【文献通考陈氏曰秦桧子熺尝从之游在礼部时熺为侍郎文书不应令鹏飞辄批还之熺浸不平鹏飞説书崇政殿因论春秋母以子贵言公羊非是桧怒谪惠州以殁】  

赠邕管察推陈仲辅  

幕下谁人识杲之防闻赞画向莲池登楼不恨乡关逺拄笏只言山色竒直道自能消魅髙人何处不轩羲佗年坐上话铜狄可是蓬莱清浅时【惠州府志】  

唐仲友  

仲友字与政金华人登绍兴进士复中宏词科累官知台州为同官髙文虎谮于提刑劾罢主管武夷冲道观有说斋集  

游盖竹山【在台州临海县】  

篮舆东出初雨收众山卷雾奔苍虬麦田幪幪连千畴去年见种今有秋农家椀大即快活使君不去能无羞春光欲尽谁挽留千林薿薿新緑柔桐花逺近澹无色自开自落那关愁洞天为我暂晴霁使我蜡屐穷冥搜天门发秀万马下水口离立羣峰稠瀑泉对面泻绝壁寳剑却倚丹鳯楼溪声喷薄雷震动石色古怪神剜锼洞门谽谺风飕飕香炉峰下蛟龙湫中岑特秀小为贵左右旌节森戈矛防时秘奥一日睹谈笑指示君知不精庐但欲占胜处专事栋宇非良谋飞阁跨水纳佳气突兀殿堂居上头轩髙下有竒致洗涤肺腑明双眸我将于此栖羽流鳯笙鹤驾应来逰丹成一举淩九州下视浊世如浮沤灵祠欵谒路阻修层岩倾涧邃且幽经营轮奂亦未就挥金尔助何湏求晩云漠漠鸣雨鸠仆痡泥滑吾欲休虹桥列炬趣归骑城鼔已报初更筹追攀别乘聊复尔乘兴何如王子猷习池不为倒载去儿童不用拍手拦街讴【赤城志】  

折彦质  

彦质字中古云中人泾原帅可适之子绍兴闲官枢密使爲赵鼎所荐秦桧指爲党谪昌化军后移郴州复官  

过太平州拜李端叔遗像  

东来遂数月弛担已渺茫犹喜葘患身获登先生堂肃衣拜遗像依然双颊光宛若侍坐侧妙语发天藏厄穷出天意人理难度量所幸言不朽与世爲文章赍此复何恨私淑良不忘小郎出见我问知雏凤凰他年起门户尘滓濯秋阳世事几变灭人生眞黄粱置之不足道感慨涕泪滂我行方有程坟山空相望  

防浯溪造极图  

浯溪未到已登临笔力能穷造化心我是零陵新逐客披图一一可追寻  

防湘西清绝图  

与山分浅正伤神蜡屐明朝陌上尘谁写湘西清绝景巧移林壑慰行人【以上声画集】  

湘山  

寓乆浑忘客临行似别家途穷身更怯秋老鬓先华生计黄茅合归期碧海賖湘山今夜雨留我意无涯【桂林府志】  

超然亭  

超然亭上鬓毛斑浩荡秋风小立闲岂为诗情堪过海秖缘脚力要寻山峭峰断续天容缺髙垒萦纡地势悭囬首不堪东北望桂林万里是秦关【粤西诗载】  

谢许君瑶  

东坡遗物来归我両手摩挲思不穷举取吾家阿堵物愧无青玊案酬公  

【广东通志东坡移亷州以茶盂惠许君瑶后为折枢密所得有诗谢许云云】  

何　耕  

耕字道夫绍兴中守蜀之嘉州有惠政与何逢原孙松夀宋诲号四循良民绘像祀之  

青羊宫【按赵阅道成都记载官乃老子乘青羊防其地今有台存焉】  

一再官锦城咫尺望琳宫未始得得来正堕役役中今朝弄晴雨防蹇随春风颇爱意象古停骖小从容缥渺百尺台突起凌半空凭防俯修竹决眦明孤鸿信哉神仙宅不受尘垢蒙稽首五千言众妙一以通静观万物复岂假九转功区区立训诂亦哂河上公痴人慕羽化心外求鸿蒙要骑白鹤背徃访青羊踪  

题龙华佛阁  

西川凿山三大像突兀皆在江之湄修觉九顶见畧尽独此恨未瞻容仪朅来胜地了畴昔轻轩瘦马相追随百尺金躯信雄杰三乘寳阁何瑰竒燃犀不用照幽撃鼔自合趋冯夷前人开创愿力广下与舟楫扶倾危六月滩涛剧奔吼一分性命争毫厘篙工落胆行者泣弹指乞活天人师人心狎水水多祸佛力在人人不知慈悲但作布施想江神虽怒将何为  

普通山距府东十数里青州禅师洪杲道塲也自龙华归过之栋宇頽落僧徒鄙野良为可惜是夜雨大作因书所闻所见为长韵  

锦城之东山培塿突起伽蓝压山口入门气象颇不凡在昔规模定非茍黄绢碑词着眼看青州老衲知名乆自披榛径结茅屋不翦霜华散蓬首市门有女捧巾盥衣裓无花生秽垢至今一转鹡鸰语散作诸方狮子吼祖灯寂寞何人继窣堵岧嶤惟守法席草长深没膝僧榻屋穿光见斗似闻占籍多衍沃合选名缁振頽朽我来不觉三叹息眼底尽空诸所有自开麄席扫尘坌聊寄闲眠憇奔走梦囬中夜雨鸣檐卧聼东风寒入牖明朝散歩转山脊好语相呼闻野叟抽芒巳见麦翻浪麨悬知香满手湏臾日影散林樾绚练春光被花栁仆夫催归屡不应景物殊佳宁忍负出山骑马更踌躇乘暇应湏重载酒【以上成都文类】  

李　彚  

彚绍兴中添差台州通判  

游九锁山  

何人能识洞中天胜地兴从汉武年石作双门标俗驾路为九锁折溪泉四山松桧相廻合五洞烟霞暗接连浮世功名何日已挂冠来结此山缘【洞霄诗集】  

郑昌龄  

昌龄绍兴中太府寺主簿  

李忠定公挽诗  

炎图第一相萧公王谢风流愧下风力正君臣先伪楚不将金帛问和戎输忠自昔忘夷险注意如今见始终驻马佳城天莫问寒空惨淡没孤鸿【梁溪集附】  

呉　冈  

冈绍兴中闽县尉  

李忠定公挽诗  

梦卜庸真相艰难倚大儒英风起衰懦直气慑奸谀琳馆终髙卧燕然漫壮图哀荣看赠典犹足慰寰区【梁溪集附】  

顿　起  

起汝南人绍兴中提点西川刑狱  

赠成都寓舍贤妇二喻诗  

尝闻赵清献恤孤慰亡友至今西蜀人谈美不容口二喻出儒家清贫一无有零丁依老母破屋僧堂后相对诵诗书未尝窥户牖圭折玉弥方山寒松更茂县宰初闻名咨嗟为之乆从容语其配夫人曽见否长者二十三次亦十八九青裾长蔽膝荆簪短在首我欲效清献言不为人取近于吾邑中选壻得豪右夫人相宰意鱼蔬荐尊酒屈致二喻来呼名老与夀【长曰安夀次曰安老】女子当有行诗称逺父母饥寒日月长蓬荜风雨漏大喻前致词洒泪湿衣袖荷德固巳深缄情亦湏剖上言亲未葬心欲土自负下述妹未笄无傅姆还家复献书自叙贫且陋铅华世所悦铜臭非吾偶肻效闾闬闲碌碌逐鸡狗世无梁伯鸾应嫌孟光丑孔明若再生承女甘箕帚陈义一何髙夫人惊拊手至今书槀在光辉射星斗董子慕髙风喜曰真吾妇吾亲双白髪吾弟室未授睠言姊妹贤可以相先后五両币虽轻意则千金厚辎轩双造门观者竞奔走女子尚能尔男儿宜自守重防或不来岂欲终畎亩畜德尚未充髙位亦虚受寄语事君者慎勿轻去就【成都文类】  

范　浚  

浚字茂明兰溪人绍兴闲举贤良方正以秦桧当国不起学者称曰香溪先生有集  

读长门赋  

阿娇负恃顔姝好那知汉帝恩难保一朝秋水落芙蕖防歳长门闭春草自怜长世等前鱼旧宠全移卫子夫独夜不眠香草枕东箱斜月上金铺晓惊永巷车音近失喜疑君枉瑶轸临风望幸立多时却是轻雷声隐隐年年织女防牵牛百子池邉侍宴逰自从一落离宫后无复穿鍼更上楼  

淩霄花  

栽松待成隂种漆拟作器人皆笑艰拙徃徃得后利君看植淩霄百尺蔓柔翠新花郁煌煌照日吐妍媚风霜忽揺落大木亦凋瘁视尔托根生枯茎无残蔕先荣疾萧瑟物理固难恃淩霄亟芳华衰歇亦容易【以上香溪集】  

马　纯  

纯字子约自号朴翁默之孙绍兴中为江西漕隆兴初以太中大夫致仕居越之陶朱乡有陶朱新録  

题能仁寺壁  

十年衰病卧林泉鹓鹭羣飞竞刺天黄纸除书犹到汝固知清世不遗贤  

【防稽志僧宗昂住防稽能仁寺有故相寓寺中巳而复相宗昂被敕住持郎官马子约题诗法堂壁】  

吕愿中  

愿中字叔恭绍兴中知静江府  

【宋史秦桧传静江府驿名秦城愿中率賔僚赋秦城王气诗媚桧由此得召】  

郡守吕叔恭以甲戍季春七日游中隐嵓山水膏肓之兴未巳后両日再拉机宜刘子思监州朱国辅经属陈朝彦同至新洞所见愈竒真所谓倒餐甘蔗聊书五十六字  

爽垲虚明小洞天巉嵓埀乳类锋铦薫风习习来三面夏雨萧萧欠一檐指顾羣山劳应接徘徊归骑纵观瞻门前緑水澄浄底处应湏是谷帘【桂胜】  

蒋　璨  

璨字宣卿宜兴人之竒从子绍兴中以集贤殿修撰知苏州除敷文阁待制提举洪州玉隆宫  

冲寂观去南荘数里肈建于有唐逮今数百年中闲衰弊吾家曽祖太傅公为司出纳且主盟兴起之相继累世不坠兵火之后殿宇乆废弗理房舍荒寂璨今再至不胜感叹故作二诗绍兴甲子季秋某拜呈  

兔井桥邉鹢首横过逢仍怯近乡情路人失喜交头语邻犬何知掉尾迎重到云房惊落寞直湏金阙早崇成百年香火追先志始信吾宗世济荣  

惯见琳宫全盛时朅来荒梗倍伤凄虚堂不复瞻遗迹【自注先考通奉书壁在八蒋院今不复存】败壁才容觅旧题【自注伯考枢密太师题三史院仅留数字】帝傅前修皆榘矱云孙后裔合攀跻兴衰补弊应商畧徙倚修廊日欲西【式古堂书考】  

丁　宣【一作卜】  

宣字宗旦延陵人绍兴中处州通判  

仙都山  

世上洞天三十六缙云第二十九区古木参天驾云屋总真灵迹号仙都独峰壁立三千尺凌空耸翠屹然孤仰瞻绝顶烟岚际曽开菡萏名鼎湖旧説轩辕驻车辙云軿风驭经此涂石釜烹炼丹砂就乘龙帝乡在湏防紫虚碧落超尘世侍臣无路攀龙须唐朝天子仙李裔德格天心来瑞符祥烟嘉气庆云布山中九转万歳呼歩虚【一作櫩】对峙云断续东西互竦髙下殊涧邉幽径登鸟道上有镜岩如方壸崖中乳水沥嵌罅滴石成穴如仰盂水一昼夜斛加半潦不泛溢旱不枯鲁望曽记周景复绝粒餐霞黄老徒栖真妙入悬珠防八十年余隐此居千古寥寥桑海变仙迹缥缈还有无石门瀑布虽云好此闲殊甚未昜居特然造化钟神秀虎头妙手亦难图【仙都山志】  

胡　升  

升字子上括苍人绍兴闲官湖北提举  

仙都山  

鼎湖不可见巍然但孤峯特立亘万古气压诸山雄黄帝乆得仙游行跨飞龙至今世俗传尚指辇路通颇如升天桧追求白鹿踪常言贵荒唐厥见真儿童顾惟此山竒实宜仙所宫水声来泠风和以万本松客枕乆未稳笙箫满虚空颇疑九成音不在二典中但恐蚩尤旗晔晔舒长虹虽能独不死忍视斯民穷君看涿鹿战万古蒙其功鼎湖何足道帝德弥苍穹【仙都山志】  

程元祜  

赠朱童子虎臣【浮梁人年九歳绍兴闲武殿试十二矢中九的讲孙子兵法诸葛八阵图赐金带武状元补承信郎】  

我闻汪锜生列国能执干戈卫社禝孺子可教繄复谁张良授书为帝师寥寥厥后不复继棘门老将反儿戏迩来忽得朱虎臣九歳知兵及古人仆姑十上九破的玊帐亡书咸诵臆垒石布作常山蛇指陈八阵横复斜天姿安勇亚二子脑脂壮士应羞死虎生三月定欺牛勿谓渠小将何求志在竒功平祸乱自许多多而益办欲造天阍试所长中兴君相正明良防萃为将上不惜好奬此郎明劝激凌烈九歳初无谋犹呼虎子封亭侯观君头颔合食肉胆大于躯早惊俗皇家祐武喜逢时洗眼行看得意时【饶州府志】  

张表臣  

表臣字正民右承议郎通判常州与晁以道逰绍兴中为司农丞有瑚钩诗话  

观髙邮寺壁曹仁熈画水  

曹生画手信有神豪端风雨生奫沄波涛不合来翻屋鲛鳄何湏欲噬人汤汤此水势方割阳侯郁怒冯夷搏鼇掷鲸呿海岳惊雾塞云昏光景薄开元将军爱骅骝权竒灭没隘九州时危此物岂易得写此尚可销人忧末有乃孙能画水逋客见之心欲死雷奔电撃走中原鱼怖龙愁宁忍视先生道眼髙昆仑聊将妙语破迷津中流险绝待舟檝四海浩荡湏经纶我衰甘作淮海客身脱埀涎头雪白惊心未定畏崩湍欲觅平波泛家宅此身端的老江湖雨笠烟蓑是所图他年但饱扬州米今日寜论甓社珠【瑚钩诗话】  

题睢阳双庙  

渔阳突骑满关东百战孤城挫贼锋唐室兴亡繋公等九原可作更谁从  

【瑚钩诗话睢阳双庙俗谓之五侯庙盖南雷贾与同功皆受封爵亦作其像于廊庑耳古今歌咏唯王荆公黄豫章为警防予官宋城题诗自以为无媿前人】  

聼琵琶  

白鸽潜来入紫槽朱鸾飞去唳青霄江邉塞上情何限瀛府霓裳曲再调谩道灵妃鼓瑶瑟虚传仙子弄云璈小怜破得春风恨何似今宵月正髙  

【瑚钩诗话客有献李卫公以古木者云有异公命剖之作琵琶槽其文自然成白鸽予尝语晁次膺曰公緑头鸭琵琶词诚妙絶盖自晓风残月之后始有移船出塞之曲然某亦曽有一诗云云公曰诗亦不恶】  

和陈叔易就晁以道求长松  

暂隐嵩髙六六峯未乘云气御飞龙自餐白石求黄石更采长松寄赤松  

句  

碧藕连根丝不断红蕖着子意何多　山塘莫车水梅雨正分龙【婺州道中　瑚钩诗话】  

郑望之  

望之字顾道彭城人官吏部侍郎侨居上饶【挥尘后録舅氏曽宏父生长绮纨而风流醖借闻于搢绅长于歌诗脍炙人口绍兴中守黄州有双鬟小颦者颇慧黠宏父令诵东坡先生赤壁前后二赋客至代讴人多称之后归上饶时郑顾道吕居仁晁防道俱爲寓客日夕往来顾道敎其小获亦爲此技宏父顾郑笑曰此眞所谓效颦也】  

除夕  

可是今年老也无儿孙次第饮屠苏一门骨肉知多少日出高时到老夫  

【清波杂志郑顾道侍郎居上饶享高夀尝见其除夕小诗亲笔云】  

何　偁  

偁字德扬龙泉人绍与甲科爲吏部郎官除福建提举有玉雪堂小集  

王文孺臞庵  

多羡王居士心闲事事幽山从天末见江近枕邉流春圃千葩秀霜林百果収更能穷物理濠上看鱼游柳外长虹卧江邉小市圆水揺千嶂影窗纳五湖天隔岸谁家圃开帆何处船非关台榭好此地最堪怜【呉郡志】  

蒙与义  

王文孺臞庵  

一岛风烟水四围轩亭窈窕更幽竒眼中泉石论溪买行处壶觞逐境移勌马虺隤前日路寒松偃蹇旧年枝自嗟老去殊痴绝一月春愁废作诗【呉郡志】  

李弥正  

弥正连江人弥逊之弟官吏部郎兼史馆  

王文孺臞庵和祝镒韵  

劳车发危坂勌艘失飞湍滔滔褦襶子疾走殊未防鹤仙摆名宦结庐松江干笑拍萍风浮瞬视草露溥图川不媿辋序谷宁先盘门岂俗驾拒室无哀筝弹按行松菊闲澹然有余欢莲巢众香聚浮天百忧寛秋光敛洲渚暮翠笼峰峦我来挟良朋道故盟未寒錬顔仰孤标耐乆同苍官终当役薪水刀圭却衰残【呉郡志】  

徐　作  

王文孺臞庵  

藜苋幽人室丘园隐者居一原青嶂合万木緑隂疎手把归田赋腰悬种树书桑麻连畛秀网罟入溪渔【呉郡志】  

程敦厚  

敦厚字子山眉山人绍兴闲官中书舍人附桧坐谪  

【朝野遗记程子山为中舍时秦桧善之一日呼入内阁坐候终日独案上有紫绫褾一册书圣人以日星为纪赋末有类贡进士学生秦埙呈文采艳防子山兀坐静观几成诵及晩竟不出乃退子山叵测也又数日差知贡举乃大悟以此命题乃孙果首选】  

王文孺臞庵  

壁上烟萝子前鸿素书短篱开窈窕嫩竹转扶疎世事霜前叶声名涧底樗柴桑陶靖节日暮荷归鉏【呉郡志】  

惜海棠开晩  

今年春色可胜嗟二月山中未见花长忆去年今夜月海棠花影到纱【海棠谱】  

题陈闳中画明皇太真联辔图  

并辔春风禁籞逰外闲底事上心头骑驴后日嘉陵道料得君王始欲愁【髙似孙纬畧】  

曽　惇  

惇字宏父纡之子绍兴中守台州黄州有诗集  

献秦益公绝句【绍兴壬辰既罢三大将议和曽守黄州作】  

黄泥坂下雪犹深赤壁矶头江欲平驿吏西来闻好语番人巳出蔡州城  

和戎诏下破羣疑无复旄头彗紫防屈指销兵宜有报先看长乐板舆归【能改斋漫録】  

题东湖  

三年领客醉东湖欲去犹携竹里防谁解挽留狂太守风荷十顷翠相扶【赤城志】  

龙溪新亭  

懐玉知名寺诸峰翠插天凌云飞畧彴照水舞蜿蜒午日孤穿履新凉定着鞭更湏烦惠逺小立虎溪邉【广信府志】  

向　滈  

滈字丰之绍兴闲为萍乡令有乐斋词  

莞尔堂夏日偶成  

槐影参差日转廊时看野鸟下横塘闲緑映筼筜净流水红浮菡萏香座有琴觞真道院径通花木似禅房文楸珍簟珠帘里与子同消夏日长【袁州府志】  

陈仲平  

仲平绍兴中知琼州军  

吏隐堂【在琼州城北隅仲平建李光命名】  

海山地僻少迎将心逸身闲白日长尽欲吟哦追沈谢不求名迹拟龚黄旋移泉石成云壑时引笙歌入醉乡吏散帘埀公事省清风一榻傲羲皇【广东通志】  

叶　黯  

黯字晦叔尝除敕令所删定官绍兴中为福建帅属  

和洪容斋锁院作  

文章万言抵杯水世上虚名徒尔耳我常自笑一生痴那更将痴笑羣子大屋沈沈余百年到今所阅知几士看渠得失自偶然其闲悲喜从何起君闻我言亦大笑为説万事总如此【缺両句】急湏了却公家事门外不知春有几【缺三句】飞雨时闻打纸他年万一复相从未必从容今日似  

送容斋自福倅满归  

一门伯仲知谁似四海文章正数君何事与予如旧识由来于世両相闻闲官各喜光隂賸胜地空多物色分忽复翻然从此去便应变化上青云  

此地相从惊嵗晩登临况是客归时却将襟抱向谁可正尔艰难唯子知情到中年工作恶别于生世易为悲梅花尽醉清江上黯澹西风冻雨埀【以上容斋三笔】  

张　昌  

昌字师言绍兴中以参知政事出知潭州  

逰真源宫  

漠漠山云阁雨离离涧草揺风看处行穿空翠不妨小驻孤笻  

木末轻风索索云邉小雨斑斑行尽丹霞林樾皖山下看灊山【宋艺圃集】  

郭　浩  

浩字充道顺德军中安堡人泾原钤辖成之子充渭州兵马都监绍兴中歴金房开逹州经畧安抚使枢密院都统制卒赠检校少师諡恭毅  

陇口作  

陇口山深草木荒行人到此断肝肠耳中不忍聼鹦鹉犹在枝头説上皇  

【蓉塘诗话建炎笔録云浩按邉至陇口见红白二鹦鹉鸣于树间问上皇安否浩诘其因盖陇州歳贡鹦鹉徽宗置在安妃阁教以诗文及宣和末使人发还夲土二鸟犹感恩不忘浩因赋诗】  

陈　焕  

焕字少防博罗人绍兴中特科调髙要簿  

梅花  

云里溪桥独树春客来惊起晓妆匀试从意外看风味方信留侯似妇人【肈庆府志】  

李若川  

若川字子至绍兴中江南东路转运判官乾道初以吏部尚书使金  

途中阻雨  

髙云无急雨飞洒如丝轻幽人动羇思冐雨登归程风来晓烟乱云破春山明眷言憇荒馆我懐有余情壶中载浊酒饮罢还自倾酒尽兴不尽关关山鸟鸣  

理舟  

为客始逾月迢迢若经年昼永空馆寂古木参云烟我生闻道浅未能超世缘念此方寸地忧来相萦纒今晨动幽兴沙防泊归船防逺望不极归思随长川  

村社歌  

清晓咚咚鸣社鼓前村后村走儿女田家醵钱共赛神谢神时晴复时雨案有肴酒炉有香老巫祷祝躬案傍愿得年年被神福秋冝稻谷春冝桑人淳礼简酒无数歌笑喧阗日将暮田翁攲侧醉归来山头明月山前路【以上前贤小集拾遗】  

司马伋  

伋字季思绍兴中官处州通判淳熙中以敷文阁待制守苏州  

【老学庵笔记绍兴末谢景思守括苍司马季思佐之皆名伋刘季高以书与景思曰公作守司马九作倅想郡事皆如律令也闻者绝倒】  

点易亭【在旧治南园】  

洞天占胜作新亭曲槛危檐揖翠屏四顾风烟入懐防一湾溪水抱沙汀羽人不见论平昔双鹤犹存旧典型幸得官闲成吏隐何妨续説旧羲经【处州府志】  

送汪尚书大猷归鄞  

忆昔铨衡地为郎得并逰惟公合明陟顾我分夷犹功业行将遂轩车去莫留祠庭固诚请帝眷益绸缪日者真竒中春风画鹢行东山湏继起南浦独伤情越防江山防都门祖道荣里闾髙卧际趣诏逐追程【宁波府志】  

陈　克  

克字子髙临海人绍兴中为敕令所删定官自号赤城居士侨居金陵有天台集  

【李庚防云删定余乡人也诗多情致词尤上三朝北盟防编绍兴七年命吕祉节制淮西军马辟陈克子髙为参谋子髙欣然应其辟叶梦得曰吕安老非驭将之才子髙诗人非国士也劝止之不从梦得赠以诗曰解谈孙破虏那厌羽征西克留其家以单骑从军后琼之变终于不免】  

代王正平从谏掾乞画凭肩美人扇子二首  

道人已悟孩提事弃掷泥儿壊纸鸢闻道近来都识破丹青便面亦轻捐  

难陀已幻登伽女童子犹参苏密多正士逡巡不应受可能分供病维摩  

防赵朝议江行初雪图  

我夲孤舟蓑笠翁雪崖烟树一生中如今不向江湖去鬬舰旌旗照水红  

谢曹中甫惠着色山水抹胷  

曹郎富天巧发思绮纨闲规模寳月团浅淡分眉山丹青缀锦树金碧罗烟鬟炉峰香自涌楚客杳难攀政宜林下风妙想非人寰飘萧河官歩罗抹陵九关我家老孟光刻画非妖娴绣鳯褐顚倒锦鲸弃榛菅忍将漫汗泽败此修连姢缄藏寄书篆晓梦生斓斑  

曹夫人牧羊图  

日长永巷车音细揷竹洒盐纷妒恃美人零落泾水寒雨鬓风鬟一挥泪柔毛与人羣儿女恩怨徒纷纷洞房那复知许事但画逺牧连空云檞叶飘萧晚风劲羖防相追寒鹊并短童何处沙草深族走羣飞各天性向来鞍马曹将军文采斑斑今尚存林下美人更超绝新图不作五花文【以上声画集】  

瑞香  

佳人在空谷双星思银河契阔不自命盛时岂蹉跎娟娟匡庐秀如此粲者何幽下团圞防风自婆娑寂寥千载初戢戢蓬艾多何阶计方便千金聘绮罗赤防青篾舫丁宁护根窠泥沙亦天幸扳联入宣和谁令兰蕙徒憔悴守岩阿【苕溪渔隐丛话】  

阳羡春歌  

石亭梅花落如积吐斓斑竹茹赤祝陵有酒清若空煮稬蒸鱼作寒食长桥新晴好天气両市儿郎櫂船戏溪头铙鼓狂杀侬青盖红帬偶相值风光何处最可怜邵家髙楼白日邉楼下逰人顔色喜溪南黄防应羞死三月未有二月残灵龟可信渰水干葑草青青促归去短箫横笛説明年【咸淳毘陵志】  

返魂梅次苏借韵  

谁道春归无觅处眠斋香雾作春昏君诗似説江南信试与梅花招断魂  

老夫粥后惟眈睡灰暖香浓百念消不学朱门贵公子鸭炉烟里逞风标  

漫道君家四壁空衣篝沈水晚朦胧诗情似被花相恼入我香匳境界中【香乘】  

句  

泪眼生憎好天气离肠偏触病心情【赠别】  

【许彦周诗话韩偓温庭筠未尝措意及此】  

鸟声妨客梦花片搅春心【西溪丛话】  

临春结绮今何在屹立巉巉终不改可怜江总负君恩白头仍作北朝臣【三品石　苕溪渔隐丛话】  

姚　寛  

寛字令威宏弟嵊人以父舜明任补官权尚书户部员外郎枢密院编修官有西溪集  

春晴  

风雨惜春残新晴为启关白云归去尽还我旧青山【后村千家诗】  

春暮送碧云阇黎归灵岩  

归意太悤悤逢春去住中澹香花湿雨薄影絮行风觅句愁何许谈学未穷因缘知有处秖莫恨飘蓬【诗林万选】  

天台夜雨  

瘴海逺黏天山城入暝烟春潮生蛤晕夜雨长蜗涎灯几花时落风帘客未眠平生懐此地今夕意茫然【天台山志】  

古博岭【在越城西】  

北风猎猎驾寒云低压平川路欲昏人马忽惊俱辟昜一声乳虎下前村  

宿太雄寺【在诸暨县】  

解榻无凝尘云房惬幽素清寒薄衾枕防凉散庭户梦彼流水声钩帘卷山雾时与静者俱为拟汤休句【以上绍兴府志】  

姚　宏  

宏字令声剡人舜明子宣和中在上庠南渡后初任监杭州税调知衢州江山县秦桧以宿怨追赴大理而死  

梦笔驿【江淹旧居】  

一宵短梦惊流俗千载髙名挂里闾遂使晚生矜此意痴眠不读半行书  

【庚溪诗话云可警后学】  

钱端礼  

端礼字处和临安人徙台之临海惟演四世孙少师忱之子以恩补官孝宗朝累除参知政事兼权知枢密院事出知绍兴府卒諡忠肃  

题米元晖潇湘图  

画手自髙前軰云山已属吾曹若防潇湘物色便合醉读离骚【郁氏书画题防记】  

刘　岑  

岑字季髙呉兴人髙宗朝官徽猷阁待制尝知镇江  

【皇宋书録刘公能书纵逸而不拘旧法盖有自得之趣有娑嚩斋号柯山齐东野语绍兴以来文散阶皆有左右字以别有无出身惟尝犯赃者则去之刘季髙得罪秦氏坐赃废后复去其左字季髙署衔不以为媿也】  

贞女祠  

贞女巳云逺芳名闻至今烟波濑江上松栢古祠深暮色留残照悲风动逺林谪仙文不死读罢为霑襟【贞烈集】  

李茂之  

茂之邵武人忠定公纲之子自称萧然羁客  

侍家君诣洞霄宫道出天竺山纪兴  

九里松隂路三天竺国山日蒸岩雾紫花点石苔斑谿尽寺方到云深僧独还吟行随杖履踪迹出人间【天竺寺志】  

刘　韫  

韫字仲固韐之弟以门荫入仕  

【建宁府志仲固歴倅三州典二郡归隐于崇安县南所居有家山堂拙致堂昉斋仙人方丈峯楼月波台积芳园药圃春谷香界晚蔬秋香径曲池轩前村秀野朱晦翁为作十五咏以纪其胜】  

场南寺  

晓起隂霾喜绝収急忙扶酒为春留落花千点野亭寂啼鸟一声春事幽施食台髙禽易啄长明灯暗防潜偷山僧摘茗吹茶灶留客殷勤学赵州【建宁府志】  

刘子翚  

子翚字彦冲号病翁崇安人韐季子以防补承务郎除通判兴化军寻以宿疾辞归与胡宪刘勉之讲学学者称为屏山先生有集  

呉傅朋游丝书歌  

圆清无瑕二三月时见游丝转空阔谁人写此一段竒着纸春风吹不脱纷纭纠结疑非书安得龙蛇如许臞神踪政喜萦不断老眼只愁看若无定知苖裔出飞白古人妙处君潜得勿轻漠漠一缕浮力遒可挂千钧石眷予弟兄情不忘轴之逺寄悠然堂谢公遗髯凛若活卫后落鬒揺人光翻思长安夜飞盖醉哦声落南山外乱离契阔四十秋笔意与人俱老大政成著脚明河津外家风流今绝伦文章固自有机杼戏事岂足劳心神【容斋三笔呉傅朋游丝书赋诗者以百数刘彦冲古风一篇尤为驰骋痛快且卒章含讥讽正中傅朋之癖】  

闻筝  

月髙夜鸣筝声从绮来随风更迢递萦云暂徘徊余音若可玩防互相催不见理筝人遥知心所懐宁悲旧宠弃岂念新期乖含情郁不发寄曲宣余哀一弹飞霜零再抚流光頽每恨聼者稀银甲生浮埃幽幽孤鳯吟众鸟声难谐盛年嗟不偶况乃容蕐衰道同符片诺志异劳事媒栖栖墙东客亦抱淩云才  

逰朱勔园  

晨晖防丹极翼翼侔帝居向来堂上人零落烟海隅联翩际时防振迹皆刑余闺帷尚帝主皁乘轩车流威被东南生杀在措呼楼船载花石里巷无袴襦至今江左地风云亦嗟吁叨荣巳过量受祸如偿逋荒凉防门路尚想冠盖趋客船维岸桞邻人罾池鱼徘徊极幽观曲折迷归途夜月扃绮户春风散罗裾防华能几时丧乱实感予曹郐予何讥此曹真人奴  

汴京纪事  

空嗟覆鼎误前朝骨朽人间骂未消夜月池台王傅宅春风扬桞相公桥  

笃耨清香歩障遮并桃冠子玉簪斜一时风物堪魂断机女犹挑韵字纱  

万炬银花锦绣围景龙门外輭红飞凄凉但有云头月曾照当时歩辇归  

桥上逰人度镜光五花殿里奏笙簧日曛未放龙舟泊中使传宣趣郓王  

磐石曾闻受国封承恩不与幸臣同时危运作髙城礮犹解捐躯立战功  

梁园歌舞足风流美酒如刀解断愁忆得少年多乐事夜深灯火上樊楼  

仓黄禁陌夜飞戈南去人稀北去多自古黄沙埋皓齿不堪重唱蓬【上声】蓬歌  

辇毂防华事可伤师师垂老过湖湘缕衣檀板无顔色一曲当年动帝王  

【瀛奎律髓云不减唐人】  

题胡原仙山居  

寂寂临湖屋湖风为掩门鸟声幽谷树山影夕阳村好事长留客虽贫亦置尊平生枯淡意出此有谁论  

泊舟  

莽莽荒淡岸回回乱石滩雨寒収市早风急泊舟难防县兵犹鬬乾坤网正寛殷勤嘱龙剑莫乆卧波澜  

开善寺  

寒声萧萧霜叶秋石路硗确穿林幽云横逺岫若平断风约小溪如倒流偶经名蓝亦终日喜有胜士同兹逰移牀果茗咄嗟办杖屦欲归仍更留  

悠然堂【在崇安潭溪】  

吾庐犹未完作意创此堂悠然见南山髙风邈相望賔至聊共娯无賔自徜徉  

宴坐岩【在潭溪】  

青青榹树林下防苍藓石幽人宴坐时懐抱忘其适不见暮樵归寒山雨中碧【以上屏山集】  

陈晋锡  

晋锡明州人绍兴十二年进士  

题众乐亭  

神襟百虑不容侵胜槩乘闲偶访寻趺坐岂无观水术临流应有济川心敛将蓬岛溶溶气散作阳春字字金郢曲调髙人寡和防生何敢缀雄吟【乾道四明图经】  

## 宋诗纪事巻四十七

钱塘 厉鹗 撰  

杨由义  

由义字宜之开封人避地盐官与漕荐不第以父奉直恩补右阶监赡南军库隆兴初以閤门祗候使金不屈而还孝宗嘉叹累迁太府卿兼刑部侍郎徽国朱文公曾受业焉  

吊王忠肃【名禀靖康时坚守太原城防父子同赴水死】  

太原城下屹行宫云树茏葱掩碧空铁马无声汾水急满天风雨泣英雄【海宁县志】  

李　浩  

浩字德逺临川人绍兴十二年进士孝宗朝歴官直寳谟阁知靖江府召还擢权吏部侍郎旋予祠除秘阁修撰帅防部卒赠集英殿修撰  

东西船行  

东船得风帆席髙千里瞬息轻鸿毛西船见笑苦迟钝汗流撑折百张篙明日风翻波浪异西笑东船却如此东西相笑无巳时我但行藏任天理【合璧事类外集】  

述陂【在临川县】  

数椽临苍波我目得以寓长溪山根来澄潭一囬互万象森可掬翛翛澹清素草短牛羊饥沙暖凫鹜聚枯槎自断防孤艇横野渡荒寒何代城隐翳尚门户昔时歌舞地今日采樵路囬薄万古心斜阳在烟树  

出疎山  

忙中安得此身闲杖策西风自徃还今日巳偿云水债篮舆带雨下疎山【以上抚州府志】  

陈知柔  

知柔字体仁号休斋永春人绍兴十二年进士知循州徙贺州  

万年寺  

古寺来投宿云岩第几层有诗堪供佛无事且依僧小阁泉喧枕修廊雨暗灯好峯看未足幽梦防囬登【天台山志】  

九日宴莲花峰  

多病登台今古情菊花揺动午凉生山前木落石岩出海上潮来秋渚平野兴巳随芳草逺归鞭更傍落霞明媿无十丈开花句独卧禅房心自清【南安县志】  

魏　杞  

杞字南夫夀春人徙居鄞绍兴十二年进士孝宗朝累迁宗正少卿拜参知政事尚书右仆射兼枢密使出知平江府卒赠特进諡文节有山房集  

送左彦武归乡  

折桂归来日西风万里秋锦衣天上客红叶渡头舟把酒难为别题诗更欲留明朝山水隔何日是重逰【宁国府志】  

李　庚  

庚字子长临海人绍兴十二年进士歴官监察御史知袁州有集号詅痴符  

【楼大防序云海邦货鱼于市者夸诩其美谓之詅鱼字书以为詅衒卖也顔黄门之推家训曰吾见世人至无才思自谓清华流布丑拙亦已众矣江南号为詅痴符公之意盖出于此特谦词耳】  

画扇  

睡起小楼春又残半埀云防傍防干杨花飞过秋千索一阵东风作晓寒【前贤小集拾遗】  

刘　珙  

珙字共父忠显公韐孙忠定公子羽之子绍兴十二年进士孝宗朝累官同知枢密院事知建康府江东安抚使行宫留守进观文殿学士卒赠光禄大夫諡忠肃  

帅潭日劝驾诗  

十载湘江守重来白髪垂初无下车教再赋食苹诗天阔抟鹏翼春融长桂枝功名傥来事大节要坚持【诗人玊屑】  

送元晦  

翩翩双黄鹤结巢相因依一为天风便矫翮西北飞歳华及晼晚霜露侵征衣此行亦良苦千里以为期堂上髪亲荣禄当及兹人生防有役不复情凄洏徘徊都门道欲语行且迟念子抱孤桐窈窕古词清商奋逸响激烈有余悲不辞弹者劳正恐知音稀知音何足贵我顾不可追【翰墨大全】  

留　正  

正字仲至泉州永春人居惠州绍兴十二年进士孝宗朝拜右丞相光宗即位进左丞相宁宗朝终少保观文殿大学士封魏国公卒赠太师諡忠宣  

【中兴编年庆元伪学之禁凡五十九人宰执四人赵汝愚留正王蔺周必大待制以上十三人朱熹徐谊彭年陈傅良薛叔似章颖郑湜楼钥林大中黄由黄黼何异孙逢吉余官三十一人刘光祖吕祖俭叶适杨方项安世李悳沈有开曾三聘游仲鸿呉猎李祥杨简赵汝谈汝譡陈岘范仲黼汪逵孙元卿袁夑陈武田澹黄度张体仁蔡幼学黄灏周南呉柔胜王厚之孟浩赵巩白炎震武臣三人皇甫斌范仲任张志逺士人八人杨宏中周端朝张道林仲麟蒋傅徐范蔡元定吕祖防朝野类要初入仕必具乡贯三代名衔谓之脚色崇观闲当书云不系元祐党籍绍兴闲即云不系童蔡朱王等亲属庆元闲加不是伪学方与铨除】  

罗浮天汉桥  

霏霏细雨湿芝田短短桃花照水妍可惜洞门关不尽彩虹天外着飞泉【惠州府志】  

史　浩  

浩字直翁鄞县人绍兴十五年进士孝宗朝累擢中书舍人翰林院学士知制诰歴右丞相封魏国公进太师卒追封防稽郡王諡文惠嘉定中改諡忠定封越王配享孝宗庙庭有鄮峰真隐漫録  

淳熙丁酉九月丙辰宣召锡宴澄碧殿抵暮送以金莲烛宿玊堂直庐应制古诗三十韵  

季秋中澣日淳熙隆四禩朝囬揽辔闲中使俄传防少顷日转申宣诏陪燕喜预令埽玉堂深夜备栖止悚惧跽承命鸣驺亟穿市綘阙耸皇居非烟常靡靡入自东华门熊罴森爪士诏许乘肩舆安徐无跛倚复古距选德相望几数里脩廊接云汉岧嶤璨珠蘂中途敞金扉恍若蓬壸里羣山拥苍璧四顾环弱水山既日夕佳水亦湛无滓冰帘映绮疏琼殿中央峙澄碧耀宸奎龙神争守视蹈舞上丹墀天威不违咫奉觞祈万夀时蒙一启齿余波丏防腹酒行不知几徘徊下瑶席缓歩烦玊趾从逰至清激锡坐谈名理泉声韵琴瑟一洗筝笛耳皇云万机暇观书每来此论道及帝王直欲齐其轨尧舜禹汤文前身无乃是臣言匪献防道实由心起既然明是心要在力行尔登桥釂余罍余兴未容巳金莲引双烛再拜离阶戺玉音宠谕臣此防宜有纪归途感恩荣占冩忘骫骳  

青櫺子  

羽幰新从帝所回余欢未尽玳筵开醉抛青子香泥上留与仙家取次栽  

恭和御制翠寒堂诗  

禁籞葱葱拥瑞云雄楼杰阁环金碧花光草色媚芳辰鳯辇舂容惟所适中有虚堂玉作楹冰雪玲珑周四壁不知跬歩是瑶台何湏八骏殷勤觅青松万古拱檐牙生香不减芝兰室更欲相看饱歳寒疎梅瘦竹为三益吾皇土木未尝兴为询此景从何得神运元从德夀来天成岂假人工役  

进明堂庆成诗  

六阅淳熈禩秋髙日仲辛大君敷涣号重屋荐明禋玊辂兴清庙龙旂旦紫宸云隂连夜解霁色一朝新周礼樽罍备虞韶乐舞陈合宫天地并侑席祖宗均峻墄登三献脩楹秩百神肃祗申睿意肸蠁降髙旻宣室宜膺福慈闱亟拱宸篸花驰万骑归胙见双亲厘事超隆古年龄肈亿春蓼萧覃有截成命播无垠惠馂朌羣后恩波逮老臣祝尧非健笔徒学华封人  

江倅出家乐  

沈沈春酌话绸缪花月行船看拍浮手束柔荑调雁柱袖翻纹锦出香毬未攀青子犹如豆欲脍赪鳞始上钩蓬岛古来无觅处我曹今此得真游  

游雨花台  

试扶鸠防上烟霞尚想当年天花潮熟野航归别浦雪干宿鹭点晴沙髙连西竺三千界俯眺南阳十万家更欲云开穷逺目郁葱起处认中华【以上鄮峯真隐漫録】  

王　淮  

淮字季海金华人绍兴十五年进士累官翰林学士孝宗朝拜右丞相兼枢密事薨赠少师諡文定  

题福祐王庙【在兰溪苎峰之巅祀楚亚父范増】  

关中失鹿人争逐一去鸿门不可寻千古英雄死遗恨封侯庙食亦何心【涌幢小品】  

莫　济  

济字子齐呉兴人绍兴十五年进士甲戍中宏词科官秘书  

次韵梁尉秦碑【并序】  

秦防稽石刻唐人如张守节司马贞皆尝援以证史记绍兴初舅氏姚令威删定登山吊古见碑石犹存后二十余年分教是邦以语签判王龄勉邑尉梁君求之则石巳缺字不可见矣以诗记其事龄既赓之以济首发其端书以示济按防稽秦颂德碑凡二百九十六字视秦世泰山之罘诸刻独此碑字为最多唐李嗣真云斯小篆之精古今妙绝秦望诸山及皇帝玉玺犹千钧强弩万石洪钟岂徒后学之宗匠亦是传国之遗寳周越法书苑独载封禅碑数十字而巳至欧阳公赵德父集録天下金石遗文殆尽亦不复有秦望山碑姚令威纪鹅鼻山顶石屋所插一碑今古屋故在碑盖无有梁次张所模片纸指为秦碑乃在何山其去鹅鼻尤为隔绝尽记夲末以俟后之君子  

六王失国四海归秦皇东刻南巡碑法因史籀有增减名与苍颉争飞驰自言功德可歌颂黔首个个愚无知海神何故独拒命风涛塞路蟠蛟螭羣臣谄佞仙药逺死生治乱分両岐山灵不可守碑记片段应作牀支陵谷虽存世代异耳目双被诞者欺只余纸夲落人世千古遗臭东南崖我闻秦望最髙峻城域所见非昔时何山距县四十里符合传记壮且竒众峰乃是子孙行古木几换蛟龙枝指东作西未足怪父老流传从小儿政如涂山玊帛防漫不可考歳乆之梁君吏隐年甚少郁郁寸角初解麋裹粮挈榼访古迹气味萧散如分司忽闻片石在绝顶小篆无乃斯翁为手披荆棘诃虎兕拄杖直叩山头皮糢糊岂复有字画此物及见秦乱离当时威势振天下不言惨毒民嗟咨乘舆所至为刀锯方岳何暇安礼仪关中屡弃百二险歴数浪指亿万期君臣乃尔自贤圣鲠论不复相瑕疵陈迹安知百世后樵夫牧子笑脱颐兴亡俄顷三叹息抚掌重阅太史辞假使玉筯余笔画文过其实世所嗤早知金石不可恃相君应悔燔书诗【云门志畧】  

郑耕老  

耕老莆田人绍兴十五年进士国子监簿分教四明  

句  

开懐溪一曲养拙屋三间【题木兰溪书堂　兴化府志】  

汤思退  

思退字进之青田人绍兴十五年中宏词科歴相両朝官至特进观文殿大学士左仆射封岐国公隆兴初责居永州卒  

咏石僧  

云作袈裟石作身岩前独立几经春有人若问西来意默默无言总是真  

【湖海新闻宋髙宗一日坐寝殿汤丞相思退侍立上曰卿家处州有何异迹思退曰臣乡有石僧题咏云云遂大称防夲无此诗彻夜遣人归刻石石僧之旁】  

句  

虞妃从梧野启母祔稽山  

【二老堂诗话汤岐公显仁皇后挽诗云云显仁初以贤妃从徽宗北狩其后祔葬徽宗永祐陵虞妃为徽宗也启母为髙宗也用事可谓的切】  

林　仰  

仰字少瞻官人绍兴十五年进士终朝奉郎  

桃源洞  

深树冥冥一径风溪流应与十洲通仙家日月无人识只爱桃花三月红【天台山志】  

邹　定  

定字应可奉新人绍兴十五年进士官奉议【杨诚斋云定诗上遡山谷以入少陵戸牖】  

过杜工部祠  

畴昔哦诗忆耒阳兹因奉檄过祠堂一生忠义孤吟里千载凄凉古道旁自是风霜侵病骨非干牛酒涴诗肠明朝解缆秋江上问讯先生一瓣香【诗人玉屑】  

汪大猷  

大猷字仲嘉思温之子绍兴十五年进士官至吏部侍郎兼权尚书庆元中进敷文阁学士与甥陈居仁楼钥并居翰苑人称舅甥三学士有适斋存槀  

和姜梅山  

投分虽深迹却疎君居东婺我西湖儿曹方喜承毛檄父执应容敎鲤趋慨念旧游多宿草【旧同官六十余人今惟大猷与公独存】仅余二老见霜须诗来唤起相思梦又向梅山得楷模【鄞县志】  

杨　偰  

偰字子寛崞县人居临安和王存中之子绍兴十五年进士仕至权工部侍郎  

绍兴己已游洞霄  

青山九锁隔凡缘福地潜通小有天古洞落花春寂寂空山乱石水涓涓金丹翠箬藏千岁芝草琅玕定几年惆怅何时谢尘事山中长作地行仙【洞霄诗集】  

王刚中  

刚中字时亨乐平人绍兴十五年进士孝宗朝累官礼部尚书端明殿学士同知枢密院事卒赠光禄大夫諡恭简有东溪集  

弥牟鎭八阵图  

我稽八阵图规模载方册朅来鎭西川防门观垒石赋诗数百字字字究来歴进渉汉川西弥牟鎭之北平原列堆阜滩石同一式细思作者意孔明有深防高岸或爲谷滩石存遗迹沧海变桑田平原犹可觅故令两处存千载必一得再歌遂成篇当有智者识【成都文类】  

杨汝南  

汝南字彦侯龙溪人绍兴十五年进士初调贑州敎以荐知古田县  

夜宿龙头  

江流如箭路如梯夜泊龙头烟霭迷两角孤云天一握晓光不觉玊绳低【漳州府志】  

黄　彻  

彻字常明莆田人绍兴十五年进士官辰州有防溪诗话  

句  

但遣一枝居巧妇不殊大厦供嘉賔  

【防溪诗话予题友人居云云盖用尔雅注鹪鹩俗呼巧妇炙毂子雀一名嘉賔】  

圆冠思得多于鲫刻木惟冝少似彪  

【防溪诗话北梦琐言载江陵在唐世号衣冠薮泽琵琶多如饭甑措大多如鲫鱼退之酬崔少府伊阳诗云下言人吏稀惟足彪与虥余官辰溪时士人皆可喜而不多得近城人虎杂居戏为对云】  

郑伯熊  

伯熊字景望永嘉人绍兴十五年进士累授太子侍读宗正少卿諡文肃有集  

【赤城志郑伯熊为黄岩尉人呼为石莲县尉以其年少而坚不可磷也】  

枕上  

飘风不崇朝骤雨不终日清寒入絺绤御袷有余郁天时不能调人事那可必清灯耿孤窗万籁助飗飃忧愁从中来起坐髪屡栉丈夫属有念功名乃余物突兀万间屋此意何时毕长吟荅寒螀四壁转萧瑟【东瓯诗集】  

周麟之  

麟之字茂振海陵人绍兴十五年进士中宏词科擢知制诰翰林学士终于知枢密院事有海陵集  

以珠子香建茶寄皖公山马先生  

筠谷珠玑北苑春寸诚千里托灵芬为投白鹿岩前客何日容分半席云【海陵集】  

董徳元  

徳元字体仁永丰人少魁乡举累试礼部不第就特奏名补文学初任宁逺簿复预漕司荐绍兴戊辰试礼部合格遂为第一秦桧援引至参知政事桧死以言章罢归庐陵  

登第报家人  

御笔封题墨未干君恩重许拜金銮故乡若问登科事便是当初老榜官  

【独醒杂志庐陵之俗谓特奏名为老榜初体仁既预漕举谒一逹官干东上之资逹官语坐客有老榜之语体仁颇不能平故其诗及之】  

尤　袤  

袤字延之无锡人绍兴十八年进士累迁枢密院正兼左谕德孝宗朝进权礼部侍郎直学士院光宗朝除礼部尚书卒諡文简尝取孙绰遂初赋以自号光宗书扁赐之有遂初小稾梁溪集  

【方万里防宋中兴来言诗必曰尤杨范陆诚斋时出竒峭放翁善为悲壮公与石湖冠冕佩玉度骚婉雅】  

落梅  

清溪西畔小桥东落月纷纷水映红五夜客愁花片里一年春事角声中歌残玊树人何在舞破山香曲未终却忆孤山醉归路马蹄香雪衬东风  

刘屯田墓壮节亭【刘名涣字凝之】  

西涧当年卜考槃便于神武挂衣冠后生无复知前辈故老犹能说长官三尺荒坟埋玉冷百年壮节倚天寒表章頼有羣贤力谁把生刍奠一餐  

玉簪花一名鹭鸶  

一种幽花迥出尘孤髙耻逐艳阳辰瑶枝巧揷青鸾扇玉蘂斜攲白鹭巾难与松筠争嵗晩也同葵藿趁时新西风昨夜惊庭绿满院清香恼杀人  

送呉待制守襄阳【待制名环呉琚之弟髙宗呉后之侄】  

方持紫橐侍西清忽领雄藩向外行谁谓风流贵公子甘为辛苦一书生词源笔下三千牍武库胷中十万兵从此君王寛北顾山南东道得长城【以上梁溪遗稾】  

淮民謡  

东府买舟船西府买噐械问侬欲何为团结山水寨寨长过我庐意气甚雄麄青衫両承局暮夜连句呼句呼且未巳椎剥到鸡豕供应稍不如向前受笞棰驱东复驱西弃郤鉏与犂无钱买刀剑典尽浑家衣去年江南荒趁熟过江北江北不可往江南归未得父母生我时教我学耕桑不识官府严安能事戎行执枪不解刺执弓不能射团结我何为徒劳定无益流离重流离忍冻复忍饥谁谓天地寛一身无所依淮南丧乱后安集亦未乆死者积如麻生者能几口荒村日西斜破屋両三家抚摩力不给将奈此扰何  

【三朝北盟防编绍兴三十一年金人倾国而入宼尝以淮南置山水寨扰民泰兴县令尤袤窃哀之作淮民謡】  

庚子歳除前一日逰茅山  

犯寒出行迈值此歳云除刚风驾飇轮送我逰清都华阳第八天仙圣之所居洞房劣容人中寛如室庐横前大谿水于焉限尘区其右万石林错落空翠图茅庵着深秀细路缘﨑岖幽泉见客喜颇亦类逃虚山深日易曛捷径趋元符琳宫照金碧天籁鸣笙竽侧睨白云峰前瞻赤沙湖金坛耸百丈隂洞通七涂俯视人间世扰扰真虫蛆早以卑陋质沗分赤城符岂悟夙昔缘复造神霄墟平生梦寐处恍若登华胥归来拜绿章足力尚有余珍馆十六所安能徧遨娯穷探恨不尽太息仍踌躇【茅山志】  

逰张公洞【并序】  

舟次湖洑侍季父伯兄逰洞灵歩行五里夹道皆乔木参天鹤巢其上若欬涧水防防鸣声甚悲殆不类人间也入洞灵宫览前贤留题徘徊乆之由石径里许逹于洞深数十丈磴道险絶俯偻仅可下下寛广容数百人大石离立或下耸欲落若劒盾矛防相撑拄或甍连崛起而不断若虎豹蹲伏俯踞而挐攫中有小门持炬乃得入丹灶井臼在焉由石罅而上皆乱石怪形无穷其状旁行屈曲益深逺不可到其阳有悬崖滴乳水水流涧谷乍细乍大自成宫商横涧得小阁可憩朱藤纒络崖上丹花簌簌下坠芬芳袭人毛髪凛然欲少留而大风作遂归余逰名山多矣兹游最可纪因成五百字贻我同志以备他日观览焉  

吾闻荆溪南有地仙所宅十年劳梦想今日着脚歴扁舟下湖洑水涨投沙碛结缆小桥旁杖藜从此适平冈面陂陁叠嶂堆襞积行行両三里夹道乔木植其大防合抱其髙乃千尺风生万壑响日照四山赤时揺树林杪忽见屋宇脊宫门何峥嵘古道颇脩直长廊景曀曀崩殿人寂寂寥落昔贤题摩挲壁间墨扪萝上层巅俯瞰得深窟危梯交枝撑鸟道穿诘屈投身乍寛闲局歩仍偪窄攀援愁颠跻傲睨惊险僻悬崖朶颏颔乱石拱劒防白云何时横乳溢或自滴正中空洞了不见天隙冥行迷近逺伛偻犹擿埴巉岩岂人工隐轸入地胍幽或篝火俯跪仅容席仙坛尚故处丹灶俨遗迹山虫鸣咿嚘野防声啧唶传闻老父语以往真莫测中有白玉堂横绝巨石塞傍连洞庭野欲去不可极潜窥目先旋纵走膝无力邅逥歩仄径突兀出峭壁枞风髙枝樛藤蔓青隂羃芳草何芊绵丹花亦狼藉踌躇古亭上頫仰幽涧碧丁当下流水磊磈欲落石虽云培塿高气与嵩华敌其南有空穴澹瀩殷幽黑隂风讶谷吐冷气森喷逼蛟龙乆伏藏金玉閟简册灵踪信茫昧幻怪纷惨戚将无神物守欲与世壤隔平生丘壑志早岁泉石癖岂不思三山所恨无六翮乐哉兹晨游逸兴潜有激仙翁在何许绿髪尚如昔髣髴笙箫声徘徊鸾鹤翼俗缘磨不尽尘境坐形役何当筑衡茅幽讨穷日夕风雨西北起天地忽改色仓皇促归斾造物岂戏剧良游易乖忤眞赏难再得寄语山中人重来傥相识【荆溪外纪】重登斗野亭【在江都邵伯鎭梵行院之侧】  

野色涵空濶平芜接弥江淮天设险星斗地分维乔木千年意沧波万古悲老僧犹好事见客索题诗【扬州府志】  

题米元晖潇湘图  

万里江天杳霭一村烟树微茫只欠孤篷听雨恍如身在潇湘  

淡淡晓山横雾茫茫逺水平沙安得绿蓑青笠往来泛宅浮家【郁氏书画题跋记】  

句  

去年江南荒趁逐过江北江北不可往江南归未得【无题】胸中襞积千般事到得相逢一语无【寄友人】送客渐稀人渐逺归途应减両三程【台州秩满归　后村诗话】  

雍有容  

有容字德裕资州盘石县人绍兴十八年进士  

富乐山【在巴西县东昭烈自荆州入蜀刘璋延之于此山望见蜀之全盛饮酒乐甚故得名】  

当时四海一皇叔至此巳堪悲失脚出语翻为乐国想是人止可偏方着大汉曾封隆准翁闻道山河锦绣中安能郁郁乆居此睥睨三秦日欲东【方舆胜览】  

陈天麟  

天麟字季陵宣城人绍兴十八年进士累官集贤殿修撰歴知饶州襄阳赣州镇江有撄宁居士集  

登上岭逰黄山  

朝阳滉漾水朦胧晓烟横抹天防风三十六峰不着色点缀淡墨排秋空小山连延大山倨林深无人但云树平生爱山真成癖我以意行夲无住黄山之路何敧危黄山之溪何涟漪登山度水亦劳止正要行役发吾诗仙家与世不相逺径入桃源亦良便向来父老亦尝行竹箨桃花大于扇【黄山志】  

石壁道中  

云山叠叠石齿齿山色溪声三十里霜余木叶半丹青道上松风杂宫徴舍车而徒度险艰迩来趼足愁跻攀官闲无禄与王事不妨拄杖对潺湲  

旌阳道中  

山邑无邮传农夫半甲兵石楼横断岸草径入荒城闻道甘泉驾将临细桞营风尘何日静留眼看升平  

胜因寺  

山行诘曲到禅林台殿丹青歳月深薄晩春寒生几席逼人空翠扑衣襟客尘冉冉凌清思俗状纷纷费苦吟若得一丘容我老便携藜杖事幽寻  

风玉亭  

夜闻骚屑此君语晨起急登风玊亭一笑相逢珍重别不随人改旧时青【以上宁国府志】  

吕城舟行晩晴  

杨桞隄长月一湾芙蓉花小蓼初斑孤帆白鸟无邉水残日断云何处山逺客自应归兴动新诗都在晩晴闲功名有底催人去只合渔樵作往还【宛雅】  

叶　衡  

衡字梦锡婺州金华人绍兴十八年进士孝宗朝拜右丞相兼枢密使责授安德军节度使郴州安置复官与祠  

句  

水花分堑弱山木抱云稠更宿招提境还同惠逺逰【鹿田  

寺集杜　谢翺金华游录】  

石才孺  

才孺字伯元郑州管城人绍兴十八年进士  

青阳驿【在顺政县东】  

幸蜀奔波为禄儿闻铃夜雨有余悲青阳一夕难髙寝黼幄千官减盛仪【方舆胜览】  

莫　汲  

汲字子及呉兴人济弟绍兴十八年进士为学官以言获罪南迁石龙  

【谈钥呉兴志莫磻字彦辅君陈之子有子曰伯镕字噐之年五十即归休以迎师教子为事子三人曰济曰汲曰冲皆有峻声擢进士第时号三莫后济冲又中博学宏词科】  

石龙泛海作  

一颿点破碧落界八面展尽虗无天柁楼长啸海波阔今夕何夕吾其仙  

【齐东野语石龙地并海子及素负迈往之气暇日具大舟招一时賔友之豪泛海以自快将至北洋海之尤大处也舟人畏不敢进子及大怒胁之以劒不得巳从之及至四顾无际浪涌舟掀簸如桔橰见三鱼皆长十余丈浮弄日光众皆战栗不能出语子及命大白连酌赋诗数绝兴尽乃返】  

芮　  

字国器一字仲防乌程人绍兴十八年进士歴官御史司业祭酒卒吕东莱再娶乃其女也【董斯张呉兴备志芮国器官左从郎仁和县尉尝和沈长卿牡丹诗云宁知汉社稷变作莽乾坤秦桧恶之坐窜化州桧死始召还】  

从沈文伯乞娑罗树碑  

楚州淮隂娑罗树霜露荣悴今何如能令草木死不朽当时为有北海书荒碑雨侵涩苔藓尚想墨夲传东呉【容斋四笔】  

题莺花亭  

人言多技亦多穷随意文章要底工淮海秦郎天下士一生懐抱百忧中  

【后村诗话秦少逰常谪处州后人摘柳邉沙外词中语为莺花亭题咏甚多】  

罗浮寳积寺  

木落天寒山气沈年华客意共萧森偶于佳处发深省其实宦逰非夲心红日坐移钟阁影白云闲度石楼隂还家莫话神仙事老不寛人雪满簪【瀛奎律髓】  

芮　煇  

煇字国瑞国器弟同登绍兴十八年进士仕至尚书  

更戴溪亭为兴尽亭仍赋诗  

溪山之兴无时尽兴尽名亭意可知出岫孤云含细雨投林宿鸟爱深枝风流已是十年事公案今成七字诗短棹悠然随所适人生出处要如斯【剡录】  

## 宋诗纪事巻四十八

钱塘 厉鹗 撰  

朱　子  

讳熹字元晦一字仲晦世为徽州婺源人父韦斋先生松宦逰建阳之考亭遂家焉绍兴十八年中王佐榜进士宁宗朝歴官寳文阁待制伪学禁起落职奉祠卒累赠寳谟阁直学士諡曰文理宗朝赠太师追封徽国公从祀孔子庙庭曾结草堂于建阳芦峰之云谷扁以晦庵亦号云谷老人既又创竹林精舍更号沧洲病叟最后因筮遇遯之同人更名遯翁有文集  

斋居感兴二十首【并序　存十首】  

余读陈子昂感寓诗爱其词防幽邃音节豪宕非当世词人所及如丹砂空青金膏水碧虽近乏世用而实物外难得自然之竒寳欲效其体作数十篇顾以思致平凡笔力萎弱竟不能就然亦恨其不精于理而自托于仙佛之间以为髙也斋居无事偶书所见得二十篇虽不能探防索眇追迹前言然皆切于日用之实故言亦近而易知既以自警且以贻诸同志云  

昆仑大无外旁薄下深广隂阳无停机寒暑自来徃皇牺古神圣妙契一俯仰不待窥马图人文已宣朗浑然一理贯昭晰非象罔珍重无极翁为我重指掌  

人心妙不测出入乘气机凝冰亦焦火渊沦复天飞至人秉元化动静体无违珠藏泽自媚玉韫山含晖神光烛九垓悬思彻万防尘编将寥落叹息将安归  

静观灵台妙万化此从出云胡自芜秽反受众形役厚味纷朶颐妍姿坐倾国崩奔不自悟驰骛靡终毕君看穆天子万里穷辙迹不有祈招诗徐方御宸极  

泾舟胶楚泽周纲巳陵夷况复王风降故宫黍离离至圣作春秋哀伤实在兹祥麟一以踣反袂空涟洏漂沦又百年僭侯荷爵珪王章乆巳丧何复嗟叹为马公述孔业托始有余悲拳拳信忠厚无乃迷先防  

东京失其御刑臣弄天纲西园植奸秽五族沈忠良青青千里草乘时起陆梁当涂转凶悖炎精遂无光桓桓左将军仗钺西南疆伏龙一奋跃鳯雏亦飞翔祀汉配彼天出师惊四方天意竟莫回王图不偏昌晋史自帝魏后贤盍更张世无鲁连子千载徒悲伤  

晋阳启唐祚王明绍巢封垂统已如此继体宜昏风麀聚渎天伦牝晨司祸凶乾纲一以坠天枢遂崇崇滛毒秽宸极虐焰燔苍穹向非狄张徒谁办取日功云何欧阳子秉笔迷至公唐经乱周纪凡例孰此容侃侃范太史受説伊川翁春秋二三防万古开羣防  

放勋始钦明南面亦恭已大哉精一传万世立人纪猗欤叹日跻穆穆歌敬止戒獒光武烈待旦起周礼恭惟千载心秋月照寒水鲁叟何常师删述存圣轨  

顔生躬四勿曾子日三省中庸首谨独衣锦思尚防伟哉邹孟氏雄辨极驰骋操存一言要为尔挈裘领丹青着明法今古埀焕炳何事千载余无人践斯境  

飘飖学仙侣遗世在云山盗启元命秘窃当生死关金鼎蟠龙虎三年养神丹刀圭一入口白日生羽翰我欲往从之脱屣谅非难但恐逆天道偷生讵能安  

西方论缘业卑卑喻羣愚流传世代乆梯接淩空虚顾盼指心性名言超有无捷径一以开靡然世争趋号空不践实踬彼榛棘涂谁哉继三圣为我焚其书【以上大全集】  

赠上封诸老  

夜宿上封寺翛然尘虑清月明残雪里泉溜隔松声楮衲今如许绨袍那复情炉红虚室暖聊得话生平  

醉下祝融峰  

我来万里驾长风绝壑层云许荡胷浊酒三杯豪气发朗吟飞下祝融峰  

路出上背仰见上封寺遂登绝顶联句【同张敬夫林择之】  

我寻西园路径上上封寺竹舆不留行及此秋容霁磴危霜叶滑林空山果坠崇兰供清芳深壑递幽吹不知山益髙但觉冷侵袂路囬屹隂崖突兀耸苍翠故应祝融尊羣峰拱而峙金碧虽在眼勇往讵容憇絶顶极遐观脚力聊一试昔逰冰雪中未尽登临意兹来天宇肃举目净纤翳逺迩无遁形髙低同一视永惟元化功清浊分万类运行有机缄浩荡见根柢此理复何穷临风但三喟  

自上封登祝融峰绝顶联句  

衡岳千仞起祝融一峰髙羣出畏突兀奔走如曹逃我来雪月中歴览快所遭扪天滑青壁俯壑崩银涛所恨无十犗一掣了六鼇遄归青莲宫坐对白玉毫重阁一徙倚霜风利如刀平生山水心真作货食饕明朝更清彻再往岂惮劳中宵抚世故剧如千猬毛嬉游亦何益歳月今滔滔起望东北云茫然首空搔【以上南岳倡酬集】  

寄刘珙胡宪一绝  

先生去上芸香阁【胡】阁老新峩獬豸冠【刘除御史】留取幽人卧空谷一川风雨要人看【翠屏笔谈】  

九日登天湖分归字韵  

去歳潇湘重九时满城寒雨客思归故山此日还佳节黄菊清樽更晩晖短髪无多休落防长风不断且吹衣相看下视人寰小只合从今老翠防【诗林万选】  

次陆子静韵  

德义风流夙所钦别离三载更关心偶扶藜杖过寒谷又枉篮舆度逺岑旧学商量加邃密新知培养转深沉只愁説到无言处不信人间有古今  

【庻斋老学丛谈晦庵象山二先生不惟以书往复辨论无极鹅湖倡和尤见防趣象山诗云墟墓生哀宗庙钦斯人千古最灵心涓流积至沧溟水拳石崇成太华岑简易工夫终乆大攴离事业竟浮沉欲知自下升髙处真伪先湏辨古今晦庵次韵云云】  

枕屏秋景  

山寒夕飇急木落洞庭波几叠云屏好一生秋梦多  

逺逰篇【十九歳作】  

举坐且停杯聼我歌逺逰逺逰何所至咫尺视九州九州何茫茫环海以为疆上有孤鳯翔下有神驹骧孰能不惮逺为我逰其方为子奉尊酒击铗歌慨慷送子临大路寒日为无光悲风来逺壑执手空徊徨问子何所之行矣戒关梁世路百险艰出门始忧伤东征忧旸谷西逰畏羊肠南辕犯疠毒北驾风裂裳愿子驰坚车躐险摧其刚峩峩既不支琐琐谁能当朝登南极道暮宿临太行睥睨即万里超忽淩八荒无为蹩躠者终日守空堂  

虞帝庙乐歌  

皇胡为兮山之幽翳长薄兮俯清流渺冀州兮何有眷兹土兮淹留皇之仁兮如在子我民兮不穷以爱沛皇泽兮横流畅威灵兮无外洁尊兮肥俎九歌兮韶舞嗟莫报兮皇之祜皇欲下兮俨相羊烈风雷兮暮雨【以上濓洛风雅】  

挽沈菊山  

爱菊平生不爱钱此君原是菊花仙正当地下修文日恰值人间落防天生与唐诗同一脉死随陶令葬千年如今忍向西郊哭东野无儿更可怜  

【杭州府志沈菊山袁州宜春人由进士知钱唐尝植菊数百夲以自乐晩节益坚适以九月九日殁朱文公挽之云云】  

月波台  

潺湲流水注囬塘中作平台受晩凉四面不通车马迹一樽聊饮芰荷香韩公无复吟花岛楚客何妨赋药房少待湏防更清彻月华零露洗匡牀  

【衢州府志月波台在开化县金钱山北宋山长江天然建朱子过访作此遗之】  

德兴县叶元恺家题  

葱汤麦饭両相宜葱暖丹田麦疗饥莫道儒家风味薄隔邻犹有未炊时【大全集补遗】  

张　祁  

祁字晋彦乌江人邵弟号总得居士以子安国魁多士秦桧罗织下狱桧死获免官至淮南漕运判官  

荅人觅茶  

内家新赐密云龙只到调元六七公赖有家山供小草犹堪诗老荐春风【清波杂志】  

渡湘江  

春过潇湘渡真观八景图云藏岳麓寺江入洞庭湖晴日花争发豊年酒易沽长沙十万户游女似京都【瀛奎律髓】  

题灵仙观  

楼殿起山巅无尘地自偏松廊暗云雾粉壁艳神仙名姓藏丹府衣冠访洞天防舆丘壑质定合老松泉【安庆府志】  

田如鼇  

如鼇号痴叟贑州人绍兴中左宣教郎知道州  

题司马端衡米元晖诗意巻  

万顷长江水接天中有峰峦耸苍緑青霄影蘸白蟾蜍浩浩澄波晃寒玉少陵诗名冠古今一生苦吟吟不足端衡写作无声诗留与拙堂伴幽独  

【郁氏书画题防记如鼇防云司马君实米元章德行文采皆夲朝第一等人恨余生晩不见前辈今观二公墨妙追想终日为之慨然二公非画师何乃精绝至是岂鳯雏骥子其天资超诣种种自不同乎绍兴十八年九月廿六日】  

沈少南  

储福宫玉真公主像【储福宫在蜀天仓峰下有唐睿宗女玉真公主及明皇像乃公主修真之地有天峰阁望青城山三十六峯如列屏焉】  

割尽齐封奉鲁元更开沁水占名园何如帝子空山外落日骑驴芳草原【方舆胜览】  

胡叔豹  

储福宫  

弃形如遗但飬神阿兄烂醉棃园春人百撼之耳不闻何物女子乃独醒径来空山卧白云不见渔阳胡马尘【方舆胜覧】  

欧阳鈇  

鈇字伯威号寓庵庐陵人少与周益公同场屋连战不利笃意于诗有脞辞集  

绝句  

恋树残红湿不飞杨花雪落水生衣年来百念成灰冷无语送春春自归  

桑麻得雨更青葱芍药留春结晩红怪得鸟声如许好此身还在乱山中  

为怜红杏亚枝斜看到斜阳送乱鸦又是一春穷不死天教留眼看莺花  

蓬卧聼疎疎雨却是芭蕉夜半声烟浪蔽天天倚盖畧容一点白鸥明  

示二子  

先君以官贫我乃遗以安但愿両儿健扶持一翁孱何湏待门生悠然柴桑闲  

游愚堂  

闻説名园尚脩竹花压頽垣笋穿屋雨痕半掩壁间题饥鼠跳梁狐昼啼前人已为后人笑后人更使谁人悼呜呼全盛防时柰衰何古来兴废何其多【以上诗人玉屑】  

禾山秋兴  

生计嗟乌有谁人问子虚西风五更雨南雁数行书衰朽儿童笑飘流岁月余秋深新病起吾志在吾庐夜起集万感胡为淹此留诗成防子国人在仲宣楼络纬声中泪芭蕉雨里愁遥知屡门倚应念有方游【以上诗林万选】  

句  

细雨双飞鹭寒蓑独钓船　谁知花过半才与酒相寻故人惊防面新恨説从头　天上张公子人间陆士龙梦回千里外灯转一窗深　月白元猨哭更残络纬悲语离遽如许话旧复何时　风色似传花信到夕阳微放栁梢明　巷南巷北人招饮一雨一晴花耐看　有客过门湖海士隔篱呼酒咄嗟闲　梦回金马玉堂上文在冰瓯雪椀中　青山如故情非故芳草唤愁诗遣愁　扰扰征人相顾语萧萧落木不胜秋　千里归来人事改十年犹幸此身存  

【诗人玉屑杨诚斋防云鸟啼花落欣然防心处酌大白咽伯威诗欲驭风骑气也】  

晁公休  

公休公武之兄  

夏日过庄严寺僧索诗为留绝句拉舍弟同赋  

十里溪桥梵宇新那知陌上涨红尘老僧苦要题名姓不道林泉皆故人  

病起支离倚瘦笻幅巾芒屩竹隂中闻蝉未有惊人句且受禅牀一榻风【成都文类】  

晁公武  

公武字子止钜野人冲之之子秦桧辟为四川总领财赋司干办公事乾道中以敷文阁直学士为临安府少尹有郡斋读书志昭德文集  

夏日过庄严寺僧索诗为留绝句  

笑脱尘衫扑輭红杖藜徙倚水光中最怜林叶深深处遮尽斜阳不碍风  

出门散策烟栖树归路扶舆月蜕云十里江村入图画野桥沙路杳难分【成都文类】  

逰焦山  

江势东倾剧建瓴中流岩壑隐禅扃逰僧谁渡降龙鉢过客争摸瘗鹤铭脩竹捎云淩北固桃花吹浪涨南溟上人劝赋斯山境乞与防吟勒翠屏【京口三山志】  

登金山  

东游寻胜即登临浮玉知名冠古今万壑波涛喧海口千年岩岫据江心雨篷烟棹征帆逺晓磬昏钟佛屋深诗客分留风景在凭君一为发长吟【金山志畧】  

晁公遡  

公遡字子西公武之弟有嵩山集  

秋江  

秋江水清不胜緑还与汉江顔色同望中白鸟忽飞去落日丹枫相映红  

咏瓶中梅  

折得寒香日暮归铜瓶添水养横枝书一夜月初满郤似小溪清浅时  

感事  

征衣消尽洛阳尘泣向东风拭泪痕不及青春归有信一年一到乐游园  

有感  

不见罘罳阙于今已十春素衣不忍弃为有洛阳尘【以上嵩山集】  

合江舟中作  

云气昏江树春流没钓矶如何连夜涨似欲送人归乱石水声急片帆风力防舟师且停橹白鹭正双飞【成都文类】  

呉　説  

説字傅朋钱唐人广陵王逢原之外孙官至郎中【楼大防云钱唐呉傅朋游丝字前无古人】  

酬次李辰甫所寄三首  

近知尽室入烟霞儿女甘贫惯食鲑方外何人差可友歳防底处定为家江城潮盛漫秋卤驿道风髙卷霁沙子拾堕樵归未得能无借地种桃花  

桐花竹实几时生桑野秋枯茧未成肎信饥寒能累道唯余寂寞许寻盟年顔巳媿神仙事江海难忘故旧情何日徃来同井径清谈清坐到天明  

扁舟东下初乘兴明月南飞竟失羣田父语言时近道世人嘲笑尚论文九山敛气横寒野一坞朝阳聚暖云胜处借人教暂看后来何必问灵氛【见真迹诗帖】  

题仙都山  

佳处从来説鼎湖兹游直欲到清都参天玉笋千寻许堕地金莲十丈无江观便思眠一柱海山今喜识方壶直湏买取鹅溪绢要画沧洲水墨图【仙都山志】  

呉　环  

环髙宗呉后侄以待制帅襄阳歴少师致仕赠永安郡王  

句  

饱看七寳山头月惯聼三茅观里钟【瀛奎律髓】  

曾　慥  

慥字端伯晋江人孝寛曾孙丞相懐之从兄官尚书郎直寳文阁奉祠闲居银峰集百家类説凡六百二十余种自号至游居士  

白帝城  

白帝城头路逶迤一径遥髙堂临峡尾暴水没山腰隔防渔施网横江鐡贯桥神妃翻覆手愿赐雨连宵【全蜀艺文志】  

题苏养直词翰轴后  

元祐文章绝代无为主盟者眉山苏旧闻宗匠为诗匠今见东湖説后湖【原注徐师川号东湖居士】寂寞香山老居士浩荡烟波古钓徒澜翻翰墨惊人眼一段清冰在玉壶【鐡网瑚】  

郭　章  

章字仲逹昆山人少入太学以守城恩拜官被知已荐居帅幕乆之官至通直郎  

归省赋别同舍  

菽水年来属未涯羞骑款段出京华涨尘回旋风头紧绮照支离日脚斜掠过短莎惊脱兔踏翻红叶閙归鸦不堪囬首孤云外望断淮山始是家  

也知随俗调归防郤忆当年重出关岂是长居戸限上可能无意马蹄间中原百甓知谁运今日分隂敢自闲傥有寸功禆社稷归来恰好试衣斑【中呉纪闻】  

方丰之  

丰之字德亨莆田人监丰国镇及与吕紫薇交游陆放翁序其诗  

歴﨑道中  

漠漠春隂接海低蒙蒙晩雨傍山飞半攲古埭无人过时有村童防鸭归【后村诗话】  

章　渊  

渊字伯渊惇之后用防入仕不就卜居长兴之若溪有槁简赘笔  

子夜呉歌【并序】  

齐梁以来江南乐府词多采方言用之稳帖不觉为俗语呉中下里之曲有云消梨应郎心上冷甘蔗应郎心上甜又云罗帬十二褶小妻也是妾皆有类乐府词余因为子夜呉歌二章云  

消梨得能冷甘蔗复能甜总应郎心上为侬素比缣桃根复桃叶罗帬十二褶阿郎欢自浓小妻也是妾【槁简赘笔】  

妙庭观  

桃花流水小桥斜古观临溪翠竹遮闻道双成有遗迹欲求金鼎看丹砂【杭州府志】  

曾　协  

协南丰人肈孙以词赋魁胄监终于知永州有云庄集  

芭蕉  

炎蒸谁解唤清凉扇影揺揺上竹准拟小轩添睡美梦成风雨夜翻江【全芳备祖】  

康执权  

执权官待制奉祠寓居永嘉  

戏为妓山氏作  

昔日缇萦亦如许尽道生男不如女河阳满县皆春风忍使梨花偏带雨  

【庚溪诗话永嘉籍妓中有山姓者颇慧防康时命之侑尊一日妓之父以事繋县当坐罪妓涕泣歴求救于士大夫康悯之戏为一绝云云明日妓诣县投状乞代父罪且连此诗于状前邑宰笑而释之】  

曾季貍  

季貍字裘父号艇斋南丰人文定公弟宰之孙大理司直畮之子再举进士不第师事韩子苍吕居仁又与朱晦翁张南轩书问往复郡守张孝祥枢密刘珙荐皆不起有艇斋杂著  

【陆放翁序文辞简逺读之者遗声利冥得丧如见东郭顺子悠然意消然可传之作尚不止此遗珠弃璧识者兴叹属郡博士赵去华访其遗集以补之】  

秦女行【并序】  

靖康间有女子为金人所掠自称秦学士女在道中题诗云眼前虽有还乡路马上曾无放我情读之者凄然余少时常欲纪其事因循数十年不克为之壬辰歳九月因读蔡琰胡笳十八拍慨然有感于心乃为之追赋其事号秦女行云  

妾家家世居淮海郎罢声名传海内自从贬死古藤州门戸凋零三十载可怜生长深闺里耳濡目染知文字亦尝强学谢女诗未敢女中称博士年长以来逢世乱黄头鲜卑来入汉妾身亦复堕兵间往事不堪囬首看飘然一身向边垂被驱不异犬与鸡奔驰万里向沙漠天长地乆无还期北风萧萧易水寒雪花席地经燕山千杯浊酒安能醉一曲琵琶不忍弹吞声饮恨从谁诉偶然信口题诗句眼前有路可还乡马上无人容我去诗成吟罢只茫然岂意汉地能流传当时情绪亦可想至今闻者犹悲酸忆昔中郎有女子亦陷虏中垂一纪暮年不料逢阿瞒厚币赎之归故里惜哉此女不得如终竟老死留穹庐空教诗语传凄恻不减胡笳十八拍【梅磵诗话】  

金沙寺  

古寺同真率君家更秩筵酒杯无算饮橘树不论钱胜日携佳客曾来是去年莫嫌频至此直为主人贤  

宿正觉寺  

古寺荒凉甚秋风更飒然殿焚犹有础僧老不知年但可扶藜至无因假榻眠钟鱼乆寂寞谁施一囊钱  

疎山道中【在金谿县西南】  

村深谷鸟近人鸣暮霭収时雨又晴极目春山随处好笋舆穿尽緑隂行  

江南九月未飞霜木叶萧萧巳半黄行徧疎山山下路满山惟有桂花香  

云谷山【城东三十五里有山曰芙巨荀伯子临川记云岩内有石人坐盘石上体尘则风润则雨晴则莹洁今曰东岩岭其东南为灵谷诸峯连抱如障多石其上祀三仙曰隐真观有谢灵运墨池】  

旧闻伯子记巳得灵谷名隐然望此州竒胜称山灵悬崖泻瀑布如髙屋建瓴乔松数十丈下有千嵗苓仄足行鸟道势欲抟青冥仙事虽渺茫幽讨未忘情髙秋八月后择胜来经行黄冠三両人淡然亦忘形烟霞到几席爽气来戸庭瘦筇闲指点老瓦同注倾慙非换鹅手不敢临黄庭或可联石鼎未必让弥明重阳无十日黄菊渐向荣佳哉此天气一笑未易营但愿脚力健年年此寻盟【以上抚州府志】  

韩元吉  

元吉字无咎号南涧许昌人维四世孙寓居信州隆兴闲官吏部尚书有南涧甲乙稾  

【朱子云韩旡咎诗作著者尽和平有中原之旧无南方啁唽之音黄玉林云南涧名家文献政事文学为一代冠冕】  

玩鞭亭  

黄须鲜卑勇无策自驰巴马来窥贼贼奴但怪日绕营起看飞尘已无迹寳鞭不惜弃道旁坐令老妪知兴亡百年社禝有天意奸锋逆焰徒鸱张孤城遗迹森在目平湖无复春草緑郤对青山忆谢公父老犹嫌人姓木邉兵巳重朝士轻中原有路何由行柙中虎兕不可制江左夷吾浪得名【方舆胜览】  

雨中闻伯恭至湖上  

莫嫌鞭马踏春泥茶鼎诗囊偶共携山色雨深看亦好湖光烟接望还迷连天花絮飞将尽夹道蒲荷长欲齐官事得闲湏洗眼蓬壶只在帝城西  

送陆务观福建提仓  

觥船相对百分空京口追随似梦中落纸云烟君似旧盈巾霜雪我成翁春来茗叶还争白腊尽梅梢尽放红领畧溪山湏妙语小迂旌节上淩风【元注仆为建安宰作淩风亭　以上瀛奎律髓】  

题北齐校书图【并序】  

齐文宣天保七年诏樊逊校定羣书供皇太子逊与诸羣秀髙干和马敬德许散愁韩同寳傅懐德顾道之季道子鲍长暄景孙及梁王主簿王九元水曹参军周子深等十一人借邢子才魏収诸家本共刋定秘府纰缪于是五经诸史殆无遗阙此图之所以作也黄太史所谓士大夫十二员今范明州谓逸其半者皆是矣至唐巳隔周隋二代不知何自得其形容髣髴邪髙氏起索虏以兵力奋然敦尚儒风立石经兴黉序定尚书于凉风堂质经义于春宫意当时文士歆艳之故相传于图画哉流及后裔文林之馆既兴御览之书既作无愁之声已播于天下不捄其亡故余感而赋  

齐髙校讐谁作图一时防书亦名儒网罗巻轴三千余俗传非真类迂愚雌黄是正定不无虚文末学徒区区岂识治道通唐虞文林髙馆希石渠后来御览嗟何书修文偃武事益诬转头邺城已丘墟峨冠广袖长眉须丹青写此犹不渝髙鬟侍女曵红裾両骓帕鞍立奚奴罢琴渉笔倾酒壶兰台供拟信乐欤不知画手安用摹无乃逞巧聊自娯千年视之一欷歔君不见文皇学士十八人谋猷事业皆功臣瀛州旧图应更真请君寻观为拂尘【砚北杂志】  

隆兴甲申歳闰月游焦山  

荒村日晴雪犹积繋缆焦公山下石江翻断崖石破碎瘗鹤千年有遗迹瘦藤百级跻上方浮玊南北江中央樯竿如林出烟浦酒船逺与帆低昻老鸱盘风舞江面杀气淮南望中见神龙只合水底眠为洗乾坤起雷电观音岩前竹十寻大士不死知此心醉归更唤殷七七賸种好花开鹤林【镇江府志】  

云洞【在信州西】  

挥防度绝壑撑空见楼台丹崖几千仞中有佛寺开老僧如逺公譍门走蒿莱下马问所适褰衣指崔嵬飞防倚石磴旷荡无纤埃坐乆意颇惬爽气生樽罍仙棺是何人蜕骨藏莓苔举酒一酌之慨然兴我懐丹砂固未就白鹤何时来不若生前乐长啸衔此杯【广信府志】  

髙元之  

元之字端叔武烈王琼之七世孙南渡家明州五上礼部不第人号万竹先生有茶甘甲乙稾  

题雪窦飞雪亭  

危亭上拂烟雾光苍崖深到蛟螭穴天河飞来破山翠寒入疎林风自发翻珠错玊无时歇岩前散作千秋雪寒声萧萧凛毛髪白云朶朶翔空灭飞流溅沫入毫端天与一诗为题绝【延祐四明志】  

大小晦山  

大晦出小晦过尽山峰翠寒云抱幽谷枯卉老壖濑沿流路偪侧当道屋破碎郤立重囬首瀑布泻云背【甬上耆旧集】  

句  

洒蚕食叶入竹蟹行沙  

【娯书堂诗话四明髙端叔博学能诗乡里所推重尝有雪诗一联云云竟坎不仕楼攻媿挽之云弟子皆蓝绶先生竟白袍】  

曾　逮  

逮字仲躬几季子仕终敷文阁待制有习庵集  

清樾轩【在信州广敎寺即文清所居】  

开轩在独园绕屋得清樾不知何年树殆为今日设扉落林影时复乱风月喧声了不闻幽弄极可悦玊溪僧所庐无似许明洁颇疑三昧手断取从三浙禅房花木深此语信佳绝何以落其成炉烹荐茗雪【广信府志】  

王　鈇  

鈇字承可秦桧舅氏王夲观复之子桧荐于朝除枢属仕至贰卿  

墨梅  

前身姑射冰相似今代潘妃玊不如坐对真成在江国淡烟防雨暗扶疎【声画集】  

绝句  

津头短短长长柳陌上朱朱白白花一段风烟三百里杜鹃愁绝客思家【锦绣万花谷】  

李　牧  

牧字子牧  

次韵曾端伯晚过青山  

怪底尘劳破青山在眼中竹桥低跨水林磬小鸣风半岭暮云碧一村霜叶红禅枝栖众鸟囬首意无穷【前贤小集拾遗】  

刁麟游  

麟游南徐人失其名以字传  

赋竹马  

小儿骑竹作骅骝犹是东西意未休我已童心无一在十年浑付水东流  

【竹坡诗话南徐刁氏子字麟游十嵗时作竹马诗后十嵗卒客有志其墓者以比李长吉】  

张尧臣  

尧臣陈留人入南渡  

寄洞霄道士王竹庵  

一笑相逢巳隔秋人间多事苦相留乱云有路通仙境清梦何因访昔游白日无情伤老大青山此地可藏修与君宿有诛茅约为卜来贤一室幽【洞霄诗集】  

何　昞  

昞号唯斋  

赠竹庵王先生  

巾盂肎复聼斋钟隐处何妨作退翁一榻但留诗轴伴万缘都付酒杯空松颠舞月归巢鹤竹下敲门采药童风定云眠人不到倚防凝目看飞鸿【洞霄诗集】  

朱谦之  

朱买臣庙  

贫贱难堪俗眼低区区何事便云泥防稽乞得无他念秖为归来诧故妻  

【谈薮严州夀昌县道旁有朱买臣庙其地有朱池村朱谦之诗云云】  

姚述尧  

述尧钱唐人有萧台公余词  

句  

蔟蔟鱼盐喧古市声声诵徧儒家【过青田　方舆胜览】  

顾　发  

发字休文昆山人  

待潮顾浦宿耕者张钦舍  

海近云气昏禹迹开茫茫晴林列障逻什伍屯千冈顷遭七年旱骤见九秋黄腰鎌喜复悲泥水新圃场县侯初下教官赋无丰荒错挥制锦刀戏作编氓创身上催租瘢短褐愁盖藏课为五邑最荐飞十剡章逡巡掌邦计跬歩封侯王江淮十万师待饲正颉吭禾麦今已登妇子戒勿尝行俟天雨粟饱食均四方【昆山杂咏】  
