---
title: 第1部分
index: true
icon: editor
order: 2
category:
  - 诗藏
  - 诗话
  - 宋诗纪事
tag:
  - 钦定四库全书
  - 集部九
  - 诗文评类
  - 厉鹗
  - 清
---

## 提要

【臣】等谨案宋诗纪事一百巻  

国朝厉鹗撰鹗有辽史拾遗已着録昔唐孟棨作本事诗所録篇章咸有故实后刘攽吕居仁等诸诗话或仅载轶事而不必皆诗计敏夫唐诗纪事或附録供诗而不必有事揆以体例均嫌名实相乖然犹偶尔泛登不为定式鹗此书裒辑诗话亦以纪事为名而多收无事之诗全如总集旁渉无诗之事竟类説家未免失于断限又采摭既繁抵牾不免如四巻赵复送晏集贤南归诗隔三巻而重出七十二巻李珏题湖山类稿絶句隔两巻而重出九十一巻僧惠涣送王山人归隐诗隔一巻而重出二巻杨徽之寒食诗二句至隔半页而重出他如西昆体江西派既已别编月泉吟社乃分析于各巻而不改其前题字以致八十一巻之姚潼翔于周暕送僧归蜀诗后标前题字八十五巻之赵必范于赵必象避地惠阳诗后标前题字皆不免于粗踈又三十三巻载陈师道而三十四巻又出一颍州教授陈复常竟未一检后山集及东坡集订复字为履字之讹四十七巻载郑伯熊三十一巻已先出一郑景望竟未一检止斋集证景望即伯熊之字五十九巻据齐东野语载曹豳竿伎诗作刺赵南仲九十六巻又载作无名子刺贾似道八十四巻花蕊夫人奉诏诗不以勾延庆锦里耆旧传互勘八十六巻李煜归宋渡江诗不以马令南唐书防证八十七巻永安驲题柱诗不引后山集本序而称名媛玑囊又华春娘寄外诗不知为唐薛涛十离之一陆放翁妾诗不知为剑南集七律之半皆失于考证然全书网罗赅备自序称阅书三千八百一十二家今江南浙江所采遗书中经其签题自某处钞至某处以及经其防勘题识者往往而是则其用力亦云勤矣考有宋一代之诗话者终以是书为渊海非胡仔诸家所能比较短长也乾隆四十四年三月恭校上  

总纂官【臣】纪昀【臣】陆锡熊【臣】孙士毅  

总　校　官　【臣】　陆　费　墀  

## 宋诗纪事原序  

宋承五季衰敝后大兴文敎雅道克振其诗与唐在合离闲而诗人之盛视唐且过之前明诸公剽拟唐人太甚凡遇宋人集槩置不问迄今流传者仅数百家即名公钜手亦多散逸无存江湖林薮之士谁复发其幽光者良可叹也予自乙巳后薄游防沟尝与汪君祓江欲效计有功搜括而甄録之防祓江以事罢去遂中辍幸马君嶰谷半槎兄弟相与商以为宋人诗考订尚有未当如胡元任不知郑文宝仲贤为一人注苏诗者不知欧阳辟非文忠之族方万里不知薛道祖非昻之子以至阮闳休所纪三李定王伯厚所纪两曹辅之类非博稽深订乌能集事因访求积巻兼之阅市借人厯二十年之久披览既多颇加汰择计所抄撮凡三千八百一十二家畧具出处大槩缀以评论本事咸着于编其于有宋知人论世之学不为无小补矣部帙既繁恐归覆瓿念与二君用力之勤不忍弃去暇日厘为百巻目曰宋诗纪事镂板而传之庶几后之君子有以益我纰漏云时  

乾隆十一年嵗在柔兆摄提格阳月望樊榭厉鹗太鸿序  

## 宋诗纪事巻一

钱塘 厉鹗 撰  

太祖皇帝  

帝讳匡姓赵氏涿郡人仕周为殿前都防检检校太尉恭帝七年禅位于帝建元建隆干德开宝在位十七年諡曰英武圣文神德皇帝庙号太祖葬永昌陵大中祥符元年加上尊諡曰启运立极英武睿文神德圣功至明大孝皇帝  

咏初日  

太阳初出光赫赫千山万山如火发一轮顷刻上天衢逐退羣星与残月  

【庚溪诗话上微时客有咏初日诗者语虽工而意则浅陋上所不喜其人请上咏之即应声云云盖本朝以火德王天下及上登极僭窃之国以次削平混一之志先形于言规模宏逺矣】  

句  

未离海底千山墨才到天中万国明  

【后山诗话王师围金陵唐使徐铉来铉伐其能欲以口舌解围谓太祖不文盛称其主博学多艺冇圣人之能使诵其诗曰秋月之篇天下传诵之其句云云太祖大笑曰寒士语耳吾不道也铉内不服谓大言无实可穷也以请殿上惊惧相目太祖曰微时自秦中归道华下醉卧田闲觉而月出有句云云铉大惊殿上称夀】  

太宗皇帝  

帝讳炅初名匡乂改赐光义即位之二年改今讳太祖同母弟建元太平兴国雍熙端拱淳化至道在位二十二年諡曰神功圣德文武皇帝庙号太宗葬永熙陵有御制集  

【石林燕语太宗当天下无事留意艺文而琴棊亦皆造极品时从臣应制赋诗皆用险韵往往不能成篇而赐两制棊势亦多莫究所以故不得已则相率上表乞免和诉不晓而已王元之尝有诗云分题宣险韵翻势得仙棊又云恨无才应副空有表防祈盖当时事也玉海祥符五年八月丁巳龙图阁学士陈彭年表上奉诏编录太宗御集四十巻君臣赓载集三十巻朱邸集十巻文明政化十巻秘藏铨十巻莲花偈逍遥咏金刚经疏禅枢要縁识至理篇回文诗心轮图共五十五巻九弦琴谱二十巻五弦阮谱十七巻棋势图谱各一巻诏奉安于太清楼资政殿崇文院秘阁西京三馆各一本御撰文字总十八部合二百四十巻十一月丙辰出新编太宗御制文集及御书法帖目一巻凡十五部总三百三十六巻以示辅臣曰先帝嗜学实由天纵属思援翰必极精妙朕孜孜寻访文词笔札殆无遗逸】  

赐陈抟  

曾向前朝号白云后来消息杳无闻如今若肯随徴召总把三峯乞与君  

【渑水燕谈陈抟周世宗常召见赐号白云先生太平兴国初召赴阙太宗赐御诗先生服华阳巾草履垂縚以賔礼见赐坐上方欲征河东先生谏止防军已兴令寝御园百余日方起兵还果无功恩礼特异赐号希夷】  

太平兴国七年季冬大雪赐学士  

轻轻相亚凝如酥宫树花装万万株今赐酒卿时一盏玉堂闲话道情无【孔平仲谈苑】  

句  

銮舆临紫塞朔野冻云飞【北征途中御制　皇朝类苑】珍重老臣纯不已我慙寡昧继三皇  

【庚溪诗话宰相李昉罢政家居每宴必宣赴坐昉献诗曰微臣自媿头如雪也向钧天侍玉皇上俯和云云时皆荣之】  

欲饵金钩殊未达磻溪须问钓鱼人  

【庚溪诗话吕端参知政事上一日幸后苑钓鱼赐之诗云云端赓以进曰愚臣钩直难堪用宜问濠梁结网人既而端遂拜相】  

真宗皇帝  

帝讳恒太宗第三子建元咸平景德大中祥符天禧干兴在位二十六年葬永定陵諡曰文明武定章圣元孝皇帝庙号真宗庆厯七年加諡膺符稽古神功让德文明武定章圣元孝皇帝有御制集  

【庚溪诗话真宗皇帝听断之暇唯务观书每观一书毕即有篇咏命近臣赓和可谓好文之主也玉海天禧四年十一月壬戌诏丁谓等作天章阁奉安御集五年三月戊戌阁成庚子令具两街僧道威仪敎坊作乐奉御集御书自玉清昭应宫安于天章阁羣臣称贺赐宴时辅臣编御集为三百巻颂铭碑文十八巻赞八巻诗三十七巻赐中宫诗七巻赐太子歌诗箴述五巻龙图阁歌诗四巻水殿诗一巻清景殿诗二巻西园诗三巻三敎诗九巻读经史诗四巻维城集三巻奉道诗十巻嵗时新咏十巻乐章一巻乐府集并新词五巻论述十巻序八巻箴七条各一巻记六巻又三巻又一巻书十巻正说十巻承华要畧二十巻静居集三巻玉宸集五巻法音前集七巻春秋要言五巻试进士题一巻宻表宻词六十九巻玉京集二十巻至道元年讫大中祥符圣政纪凡一百五十巻并镂版又以御书石本为九十编命中使岑守素主其事至是毕功焉】  

赐杨亿判秘监  

琐闼往年司制诰共嘉藻思类相如蓬山今日诠坟史还仰多闻过仲舒报政列城归觐后疏恩髙阁拜官初诸生济济弥瞻望铅椠谘询辨鲁鱼【石林燕语】  

赐神童蔡伯俙  

七闽山水多才俊三嵗奇童出盛时家世应传清白训婴儿自得老成姿初当移步来朝谒方及能言便诵诗更励孜孜图进益青云千里看前期  

【挥麈后録伯俙字景蕃与晏元献俱五六嵗以神童侍仁宗于东宫元献自初梗介蔡最柔媚每太子过门阑高者蔡伏地令太子履其背而登既践阼元献被知遇至宰相蔡竟不大用以旧恩常领郡颇不循法令或被劾取旨上识其姓名必曰藩邸旧臣且令转官凡更四朝元符初致仕已八十嵗矣监司荐之乞落致仕与宫祠其辞畧云蔡伯俙年八十嵗食禄七十五年余谓人生名位固可得防得绵长如此者】  

赐苏州节度使丁谓【并序】  

卿黄阁同寅实彰于尽瘁碧幢临镇方厉于报功言当入谢之辰特赐褒贤之作今成七言四韵诗一首赐新授苏州节度使丁谓依韵和进  

懿辞硕画播朝中造膝询谋礼遇丰文石延登彰顺美髙才前导表畴庸书生仗钺今尤贵旧里分符古防逢昼锦买臣安敢比黄枢早日接从容  

又赐丁谓【并序】  

卿名藩出莅虽极于倚毗文陛言辞良多于眷注特示宠行之什用增方面之荣今成五言十韵诗一首赐苏州节度使丁谓依韵和进  

践歴功皆着谘询务必成懿才符曩彦佳器贯时英俾展经纶业旋陞辅弼荣嘉亨忻盛遇尽瘁罄纯诚均逸明恩洽酬劳茂典行白麻三殿晓红斾九衢平虽辍凝严任尤增倚注情拥旄辞帝阙顿辔望都城风景髙秋月烟波几舍程想卿怀感意常是梦神京【以上吴郡志】天禧三年赐尚书左仆射兼中书门下平章事王钦若除太子太保判杭州十韵  

早自外朝登近侍克符昌运振嘉名一参黄阁推良画再陟鸿枢显至荣该博古今常献纳勤劳夙夜每专精石渠撰述多文备日观封崇大礼成宰府调元心匪懈真宫兼职望弥清龙楼进秩恩尤异熊轼为藩任不轻二浙奥区期惠化三吴佳致悦髙情重重山水舟中见处处壶浆陌上迎既肃迩遐安外域更分宵旰抚黎氓予衷侧席方毗倚伫有甘棠播颂声【乾道临安志】赐知贡举学士晁迥【大中祥符五年正月癸酉】  

盛时选士贡闱开罄宇闻风献艺来必以权衡求实效勿令蓬荜有遗才【金坡遗事】  

海棠  

春律行将半繁枝忽竞芳霏霏含宿雾灼灼艳朝阳戏蝶栖轻蘂游蜂逐逺香物华留赋咏非独务雕章【海棠谱】  

仁宗皇帝  

帝讳贞初名受益真宗第六子建元天圣明道景祐康定宝元庆厯皇祐至和嘉祐在位四十二年諡曰神文圣武明孝皇帝葬永昭陵有御制集  

【玉海治平元年五月丁未命天章阁待制吕公着修起居注邵必编集仁宗御制二年十月甲寅编成一百巻以进诏藏于宝文阁英宗制序曰叙禋祀飨升歌乐章藏于有司荐于郊庙者多矣而登临游赏之适割鲜献获之乐前世所夸者未始一及焉万几之暇泊然凝神不见所好惟躬阅宝训陈经迩英究钟律之本元训师兵之武畧披图以监古铭物以自戒从事于清闲宴息之余者不过此类呜呼大禹之勤俭也永惟圣作镂之玉版藏之金匮以垂无穷俾知我圣考之所以为仁者自勤俭始】  

幸后苑召宰执侍从台谏馆阁以下赏花钓鱼中觞赋诗  

晴旭晖晖苑籞开氤氲花气好风来游丝罥絮萦行仗堕蘂飘香入酒杯鱼跃纹波时泼剌鸎流深树乆徘徊青春朝野方无事故许欢游近侍陪  

【闲居诗话章圣朝春月多召两府两制三馆于后苑赏花钓鱼赋诗自元昊背叛西陲用兵废缺甚乆嘉祐末仁宗修故事韩魏公和御制诗卒章云曾参二十年前防今备台司得再陪时内侍都知任守忠以滑稽侍上从容曰韩琦讥陛下仁宗愕然问故守忠曰讥陛下游宴太频仁宗为之笑苏魏公语録仁宗赏花钓鱼赐宴诗执政诸公暨禁从馆阁皆属和而徘徊二字无他义诸公进和篇皆押徘徊再坐敎坊杂戏为数人寻访税第至一宅入观之至前堂之后问所以曰徘徊又至后堂东西序亦问之皆曰徘徊也一人笑曰可则可矣徘徊太多】  

赐梅挚知杭州  

地有吴山美东南第一州剖符宣政化持橐辍才流暂出论思列遥分旰昃忧循良勤抚俗来暮听歌讴【庚溪诗话嘉祐初龙图阁学士尚书吏部郎中梅挚公仪出守杭州上特制诗以宠赐之梅既到杭欲侈上赐遂建堂吴山上名曰有美欧阳修为记】  

句  

寒儒逢景运报国合如何  

【庚溪诗话仁宗皇帝景祐元年闻喜宴赐进士诗末句云云言宏大而有激励真诏旨也】  

恩袍草色动仙籍桂香浮  

【庚溪诗话琼管夷人有持锦臂韝鬻于市者其上织成诗一聮云云乃景祐五年赐进士诗也山东李廷臣以千金易之作小屏几砚闲见之者莫不改容瞻敬】  

神宗皇帝  

帝讳顼英宗长子建元熙宁元丰在位十八年諡曰英文烈武圣孝皇帝庙号神宗葬永裕陵有御制集  

秦国大长公主挽词二首  

晓发城西道灵车望更遥春风空鲁馆明月断秦箫尘入罗衣暗香随玉篆销芳魂飞北渚那复可为招庆自天源发恩从国爱申歌钟虽在馆桃李不成春水折空还沁楼髙已隔秦区区防稽市无复献珠人【冷斋夜话元丰初魏泰载之于诗话中虽黄竹大风之词莫可拟其髣髴噫岂特前代帝王盖古今词章之工者无此作也】  

徽宗皇帝  

帝讳佶神宗第十一子建元建中靖国崇宁大观政和重和宣和宣和七年内禅皇太子尊帝为教主道君太上皇帝靖康二年北狩绍兴五年崩于五国城七年凶问至江南遥上尊諡曰圣文仁徳显孝皇帝庙号徽宗十二年梓宫还临安权櫕永祐陵十三年加上尊号曰体神合道骏烈逊功圣文仁徳宪慈显孝皇帝有崇观宸奎集御制集【避暑録话政和间大臣有不能为诗者因建言诗为元祐学术不可行何丞相伯通适领修敕令因为科云诸士庶传习诗赋者杖一百是嵗冬初雪太上皇甚喜吴门下居厚作诗三篇以献谓之口号上和赐之自是圣作时出讫不能禁诗遂盛行于宣和之末】  

巳亥十一月十三日南郊祭天斋宫即事赐太师  

报本精禋自国南先期清庙防斋严层霄初扩同云霁暖吹俄回海日暹十万军容冰作阵九街鸳瓦玉为檐肃雍显相同元老行庆均厘四海霑  

清庙斋幄尝有诗赐太师巳曾和进禋祀礼成以目击之事依前韵再进今亦用元韵复赐太师非特以此相困葢清时君臣赓载亦一时盛事耳  

灵鼓黄麾道指南紫坛苍璧示凝严聨翩玉羽层霄下烜赫神光爱景暹为喜鸾舆回鳯阙故留芝葢出虬檐礼天要作斯民福解雨今当万国霑  

太师以被赐暹字韵诗前后凡三次进和葢欲示其韵愈严而愈工耳复以前韵又赐太师  

天位迎阳转斗南千官山立尽恭严共欣奠玉烟初逹争奉回鸾日巳暹归问雪中谁咏絮冥搜花底自巡檐礼成郤喜歌盈尺端为来麰万防霑【原注唐杜甫诗巡檐索共梅花笑葢雪事也】上清寳箓宫立冬日讲经之次有羽鹤数千飞翔空际公卿士庶众目仰瞻卿时预荣观作诗纪实来上因俯同其韵赐太师以下  

上清讲席郁萧台俄有青田万侣来蔽翳晴空疑雪舞低回转影类云开翻翰清唳遥相续应瑞凝时尚不回归美一章歌盛事喜今重见谪仙才【以上挥麈余话】  

赐燕帅王安中荔枝  

保和殿下荔枝丹文武衣冠被百蛮思与廷臣同此味红尘飞鞚过燕山【老学庵笔记】  

宫词  

佑神珍观五云开髙倚层霄叠玉台笑语半空知逺近纵观飞骑拂尘来  

玉钩红绶挂琵琶七宝轻明拨更嘉捍面折枝新御画打惟恐损珍花  

湘簟凉生暑气防午天攲枕向纱帏辘轳车扇闲闗处双月回廊彩鳯飞  

苑西廊畔碧沟长修竹森森緑彩凉戏掷水毬争逺近流星一防耀波光  

清晨檐际肃霜鲜晓日初销万瓦烟隆徳重阳开小宴竞将黄菊作花钿  

今嵗闽中别贡茶翔龙万夀占春芽初开寳箧新香满分赐师垣政府家【宣和御制宫词】  

赵昌江梅山茶  

赵昌下笔摘韶光一轴黄金满斗量借我圭田三百亩真须买取作花王【中兴馆阁续録】  

赋击毬  

锦裘骏马晓棚分一防星驰百骑奔夺得头筹须正过休令绰拨入斜门  

【三朝北盟防编徽宗北狩至真定金人髙防击毬请帝赋诗云绰拨斜门皆打毬家语也】  

汧州作  

投袂汧城北西风又是秋中原心耿耿南渡思悠悠尝胆期贤佐颙情忆旧游故宫禾黍徧行役闵宗周【雪舟脞语】  

在北题壁  

彻夜西风撼破扉萧条孤馆一灯防家山回首三千里目断天南无雁飞【山房随笔】  

题修竹士女图  

瑶台无信托青鸾一寸芳心思万端莫向东风倚修竹翠衫经得防多寒  

题芭蕉士女图  

罗韈生香踏輭莎钗横玉燕鬓松鸦春心正是芭蕉叶羞见宜男并蒂花  

题涤砚士女图  

輭绣屏风小象牀细风亭馆玉肌凉含情学写鸳鸯字墨洗蕉花露水香  

题团扇士女图  

浓黛消香淡两蛾花隂试歩学凌波专房自得倾城色不怕凉风到扇罗【以上郁氏书画题跋记】  

髙宗皇帝  

帝讳构字徳基徽宗第九子宣和三年封康王靖康元年使金见留得还勤王兵奉帝至应天府元祐皇后诏帝即位建元建炎绍兴绍兴元年移跸临安府是为行都三十二年内禅皇太子尊为太上皇帝累上尊号曰光尧夀圣宪天体道性仁诚徳经武纬文绍业兴统明谟盛烈太上皇帝淳熙十四年崩諡曰圣神武文宪皇帝庙号髙宗欑防稽永思陵绍熙二年加諡受命中兴全功至徳圣神武文昭仁宪孝皇帝有御制集【庚溪诗话光尧夀圣太上皇帝当内修外攘之际尤以文徳服逺至于宸章睿藻日星昭垂者非一至绍兴二十八年将郊祀有司以太常乐章篇序失次请遵真宗仁宗故事亲制诏从之自郊丘宗庙原庙等共十有四章肆笔而成睿思雅正宸文典赡所谓大哉王言也】  

中和堂诗【并序】  

孟夏壬戌来登斯堂逺瞩稽山思夏后之功俯瞰涛江怀子胥之烈赋古诗一首  

六龙转淮海万骑临吴津王者本无外驾言苏逺民瞻彼草木秀感此疮痍新登堂望稽山怀哉夏禹勤神功既盛大后世防其仁愿同越句践焦思先吾身艰难务遵养圣贤有屈伸髙风动君子属意种蠡臣  

净明院易安斋梅岩诗【并序】  

款谒泰坛因过易安斋爱其去城不逺岩谷幽邃得天成自然之趣为赋梅岩云  

怪石苍岩映翠霞梅梢疎瘦正横斜得因祀事来寻胜试探春风第一花【以上咸淳临安志】  

渔父词  

青草开时已过船锦鳞跃处浪痕圆竹叶酒栁花氊有意沙鸥傍我眠  

扁舟小缆芦花风四合青山暮霭中明细火倚孤松但愿尊中酒不空  

薄晚烟林淡翠微江边秋月已明辉纵逺柁适天机水底闲云片段飞  

雪洒清江江上船一钱何有买江天催短棹去长川鱼蟹来倾酒舍烟  

水涵微雨湛虚明小笠青蓑未要晴明鉴里縠纹生白鹭飞来空外声  

【庚溪诗话云清新简逺备骚雅之体】  

题红木犀花扇赐从臣  

月宫移就日宫栽引得轻红入面来好向烟霄承雨露丹心一防为君开  

秋入幽丛桂影团香深粟粟照林丹应随王母瑶池宴染得朝霞下广寒  

【陈郁话腴明之象山士子史本有木犀忽变红色异香因接本献阙下高庙雅爱之画为扇面仍制诗以赐从臣自是四方争传其本嵗接数百史氏由此昌焉】  

题黄筌芙蓉  

照水枝枝蜀锦囊年年泽国为谁芳朱顔自得西风意不管千林一夜霜  

题修竹芙蓉  

寒花婀娜露凝香风叶摇秋凤尾凉梦入画堂银烛下翠屏深处隐红妆【以上郁氏书画题跋记】  

句  

白云断处斜阳转几曲青山献画屏【题萧照画　书画补遗】  

孝宗皇帝  

帝讳眘字元永太祖七世孙秦王德芳之后秀王偁子髙宗育于宫中立为皇太子受内禅建元隆兴乾道淳熙淳熙十六年禅位皇太子上尊号曰至尊夀皇圣帝绍熙五年崩諡曰哲文神武成孝皇帝庙号孝宗欑永阜陵庆元三年加諡绍统同道冠德昭功哲文神武明圣成孝皇帝有御制集  

召史浩锡宴澄碧殿俯同其韵  

揖逊荷帝尧寅恭五元禩治道贵清静圣言有深防谁歌元首明自得股肱喜跻民期仁夀讵肯中道止力农乐彼田坐贾安于市嵗行阅丰登国输销委靡予力初何能济济頼多士矧予有元老中立而不倚居东逾三年不逺来千里未遂赤松游辍诵青琅蘂皓首持六经日侍明光里翼乎鸿遇风纵矣鱼在水儒行絶瑕疵道心无尘滓挺挺松栢姿巉巉山岳峙予惟日万几至仁同一视西成锡小宴促坐才尺咫湛露媿歌周置酒非封齿归美见新诗如卿能有几眷言澄碧行胜赏得迂趾亦屡引公卿对此谈政理虚心欲受人忠言资逆耳朕瘠天下肥至乐无易此颇念文武疆六合尚殊轨东都防诸侯宣王昔于是期尔罄嘉谋使我勲业起勿以方燕颐所书聊复尔巵酒正须釂话言未能已都防万年觞何当至庭戺文章借老手直笔中兴纪载嘉矍铄翁焉得辞骩骳【玉堂杂记】  

比幸玉津园纵观春事适霁色可喜洪迈有诗来上因俯同其韵  

春郊柔绿徧桑麻小驻芳园览物华应信吾心非暇逸顿回晴意絶咨嗟每思富庶将同乐敢务游畋漫自夸不似华清当日事五家车骑烂如花【容斋五笔】  

秋日临幸秘书省因成近体诗一首赐丞相史浩以下  

玉轴牙签焕宝章簪绅侍列映秋光宴开芸阁儒风盛坐对蓬山逸兴长稽古右文惭菲德礼贤下士法前王欲臻至治观熙洽更罄嘉谋为赞襄【咸淳临安志】  

和御制梅岩  

秀色环亭拥霁霞修筠冰艳数枝斜东君欲奉天颜喜故遣融和放早花  

【四朝闻见録光尧亲祀南郊因过易安斋为赋梅岩孝宗和诗云云】  

芙蓉阁观击毬赐宴选德殿  

昊穹垂佑福羣生凉德惟知监守成禾黍三登占叶气箫韶九奏播欢声未央秋晚林塘静太液波闲殿阁明嘉与臣邻同燕乐益修庶政答丕平【武林旧事】  

冷泉堂诗  

山中秀色何佳哉一峯独立名飞来参差翠麓俨如画石骨苍润神所开忽闻仿像来宫囿指顾已惊成列岫规模絶似灵隐前面势恍疑天竺后孰云人力非自然千岩万壑藏云烟上有峥嵘倚空之翠壁下有潺湲潄玉之飞泉一堂虚敞临清沼宻荫交加森羽葆山头草木四时春阅尽嵗寒长不老圣心仁智情优闲壶中天地非人间蓬莱方丈空阔岂若坐对三神山日长雅趣超尘俗散步逍遥快心目山光水色无尽时长将挹向杯中渌  

【武林旧事光尧雅爱湖山之胜恐数跸烦民凿大池于北宫内引水注之叠石为山象飞来峯有堂名冷泉孝宗皇帝赋诗云云】  

新晴雨过述怀  

平生雄武心览镜朱颜在岂惜常忧勤规恢须广大  

春晴有感  

春风归草木晓日丽山河物滞欣逢泰时丰自此多神州应未逺当继沛中歌  

【庚溪诗话今上皇帝躬受内禅践阼以来未尝一日暂忘中兴之图毎形于诗词云云观此则规恢之志大矣】  

赐虞允文再抚西蜀  

一德如公岂合闲聊分西面欲忧寛不辞论道虚台席暂假宣威筑将坛风敎已兴三蜀静干戈再戢万方安归来尚想终霖雨未许乡人衣锦看【翠屏笔谈】  

赐僧守璋  

古寺春山青更妍长松修竹翠含烟汲泉拟欲增茶兴暂就僧房借榻眠【西湖游览志】  

题刁光引画册【乾道元年】  

一枝残雪照山城春意原非复后生羞把红颜媚儿女梅兄知我嵗寒情  

黄冠翠帔玉为姿何处春风一见之未到湘江清絶地试看山谷老人诗【式古堂画考】  

光宗皇帝  

帝讳惇孝宗第三子受内禅建元绍熙在位五年禅位皇子嘉王庆元元年上尊号曰圣安夀仁太上皇帝庆元六年崩諡曰宪仁圣哲慈孝皇帝庙号光宗嘉泰三年加諡循道宪仁明功茂德温文顺武圣哲慈孝皇帝有御制集  

恭和圣制新秋雨过述怀  

中兴日月明王气山河在万物饰昭回稽首王言大【庚溪诗话】  

防僚属赏海棠偶有题咏【为太子时尹临安府作】  

浓淡名花产蜀乡半含风露浥新妆娇娆不减旧时态谁与丹青为发扬  

海棠  

东风用意施颜色艳丽偏宜着雨时朝咏暮吟看不足羡他逸蝶宿深枝【以上海棠谱】  

题杨补之红梅图赐贵妃  

去年枝上见红芳约畧红葩傅浅妆今日亭中足颜色可能无意谢东皇【式古堂画考】  

理宗皇帝  

帝讳盷太祖十三世孙荣王希瓐子初嗣沂王宁宗违豫立为皇子即位建元宝庆绍定端平嘉熙淳祐宝祐开庆景定在位四十年葬永穆陵諡曰建道备德大功复兴烈文仁武圣明安孝皇帝庙号理宗  

淳祐丙午讲礼记毕锡宴秘书省赐侍读少师郑清之以下  

鼇极开先已降衷上天下泽礼居中三才义理维持力万世纲常建立功孔圣法言多纂辑汉儒师学共修崇经帷讲彻资羣彦克已工夫在广充【后村诗话】  

重修复古殿纪事诗【髙宗建理宗重修】  

烈祖谋诒燕冲人命绍禁严瞻复古缔创想当时凤纪因多歴翚飞欲寝隳端居常念此凉德恐羞之勉辑炎兴业新还舜禹规栋骧非玉瑱朴斲仅涂茨咫尺羮墙见延洪典则贻缅怀光宅旧俨若焕章垂圣志惟先定鸿名寓有为风烟沈庙算天日俯畴咨屏翰环方召言谟富禹防权纲归总揽制度永维持养士翔鸳鹭搜兵振虎貔宣王修政日光武中兴时文治绥函夏英威鬯逺夷万年丕显绩三纪太平基继述慙非称规恢动慨思肯堂心翼翼景行日孜孜载绎车攻雅宜赓考室诗告成书梗概拜手缉芜辞【咸淳临安志】  

闻喜宴诗赐状元方逢辰  

肆予临御九賔兴蔼蔼盈庭俊乂升喜頼谠言调八事欲垂景运进三登摅忠社稷惟名节济用邦家必器能丰芑涵濡盛今日勉思德意共钦承【青溪诗集】  

宁宗皇帝挽词  

冲澹凝金汞忧勤失宝丹讲余曦正午班促漏方残济野云生暗苍梧日转寒列朝从艺祖天阙防金銮仙御賔空日龙飞杳杳闲五云呈瑞防九虎敞重关宝辇扶苍鹤云韶拥玉班千年栖佛地今日覩天颜【渊鉴类函】  

度宗皇帝  

帝讳禥理宗母弟嗣荣王与芮之子理宗立为皇太子即位建元咸淳在位十年諡曰端文明武景孝皇帝庙号度宗葬永绍陵  

御制晚望  

鸥鹭归烟渚秋江挟晚晴老渔闲檥艇坐待月华生【随隐漫录】  

瀛国公  

公名防度宗子咸淳十年即位建元德祐二年元兵入临安朝于上都降封开府仪同三司瀛国公  

在燕京作  

寄语林和靖梅花几度开黄金台下客应是不归来【辍耕录始终二十字含蓄无限凄戚意思读之而不兴感者几希】  

鹦鹉  

毛羽自然可数仙禽不受凡笼衔得梧桐一叶中含无限秋风【乾坤清气】  

宪圣慈烈吴皇后  

后开封人髙宗为康王被选入宫即位封和义郡夫人进封才人绍兴十三年立为皇后孝宗即位上尊号曰夀圣太上皇后光宗即位尊为隆慈备福太皇太后宁宗即位加号光祐庆元三年崩諡曰宪圣慈烈欑附永思陵  

【四朝闻见录髙宗宪圣吴后侍髙宗航海金骑猝至欲拏御舟后发一矢应而倒髙宗重于视师后奏曰若臣妾裹尺五皁纱须一往矣书史防要宪圣慈烈皇后博习书史妙于翰墨帝常书六经赐国子监刋石稍倦即命后续书人莫能辨】  

题徐熙芍药  

秾李夭桃扫地无眼明惊见玉盘盂扬州试识春风面看尽羣花总不如【韵石斋笔谈】  

恭圣仁烈杨皇后  

后少选入宫忘其姓氏或云防稽人宁宗庆元元年封平乐郡夫人进封婕妤以杨次山为兄遂姓杨氏进婉仪六年进贵妃立为皇后理宗即位上尊号曰夀明慈睿皇太后宝庆五年崩諡曰恭圣仁烈  

题朱锐雪景册赐大少保  

风吹醉面不知寒信脚千山与万山天甃琼街三十里更飞栁絮与君看【郁氏书画题跋记】  

宫词  

瑞日曈曈散晓红乾元万国佩丁东紫宸北使班才退百辟同趋德夀宫  

元宵时节赏宫梅恭请光尧夀圣来醉里君王扶上辇銮舆半仗防灯回  

溶溶太液碧波翻云外楼台日月闲春到汉宫三十六为分和气到人间  

上林花木正芳菲内里争传御制词春赋新翻入宫调美人羣唱捧瑶巵  

后院深沈景物幽奇花名竹弄春柔翠华经嵗无游幸多少亭台废不修  

天中圣节礼非常躬率羣臣上夀觞天子捧盘仍再拜侍中宣达近龙牀  

水殿钩帘四面风荷花蔟锦照人红吾王一曲薰罢万俗泠泠解愠中  

宫殿钩帘看水晶时当三伏炽炎蒸翰林学士知谁直今日传宣与赐冰  

云影低涵百子池秋声轻度万年枝要知玉宇凉多少正在观书乙夜时  

凉秋结束鬭鲜新宣入毬场尚未明一朶红云黄盖底千官下马起居身  

秋髙风劲角弓鸣臂健常嫌斗力轻玉陛才传看御箭中心双中谢恩声  

用人论理见宸衷赏罚刑威合至公天下监司二千石姓名都在御屏中  

家传笔法学光尧圣草真行説两朝天纵自然成一体谩夸虎卧与龙跳  

泛索坤宁日一羊自从正位挫词章好生躬俭超千古风化宫嫔只淡妆  

击鞠由来岂作嬉不忘鞍马是神机牵缰絶尾施新巧背打星毬一防飞  

角黍冰盘饾饤装酒防唱歇泛瑶觞近臣夸赐金书扇御侍争传佩带香  

一朶榴花插鬓鸦君王长得笑时夸内家衫子新番出浅色新裁艾虎纱  

帘幙深深四面垂清和天气漏声迟宫中阁里催缫蠒要趁新蚕作五丝  

小样盘龙集翠裘金羁缓控五花骝绣旂开处钧天奏御棒先过第一筹【杨后宫词】  

郓王楷  

王徽宗第三子始封魏国公进髙宻郡王嘉王政和八年廷防进士唱名第一母王妃方有宠遂超拜太傅改王郓仍提举皇城司钦宗立改镇凤翔彰德军靖康初与诸王北迁  

【清波杂志王黼奉敕撰明节和文贵妃墓志云六宫称之曰韵时以妇人有标致者为韵曾叩于故老宣和闲衣曰韵缬果曰韵梅曲曰韵令乃梁师成为郓邸倡此谶时赵野春帖子亦有复道宻通蕃衍宅诸王谁似郓王贤亦迎合之意也蔡鞗北狩行录太上虽在防尘不忘义方之训每下程后诸王问安必留坐赋诗属对太上曰方当月白风清夜郓王楷对曰正是霜髙木落时太上曰落花满地春光晚莘王植对曰芳草连云暮色深皆类此】  

览梦得所藏李伯时画吴中三贤因各书絶句  

已将勲业等浮沤鸟尽弓藏见逺谋越国江山留不住五湖风月一扁舟【范蠡】  

西风淅淅动髙梧目送浮云悟巻舒自是归心感秋色不应髙兴为鲈鱼【张翰】  

杞菊萧条绕屋春不敎鹅鸭恼比邻满身花影犹沈醉真是江湖一散人【陆防　瑚网】  

## 宋诗纪事巻二

钱塘 厉鹗 撰  

范　质  

质字文素大名宗城人后唐长兴四年进士晋天福中为翰林学士周广顺初拜中书侍郎同中书门下平章事太祖受禅加兼侍中干德初封鲁国公三年罢为太子太傅卒有集  

【闻见前录鲁公举进士和凝为主文爱其文赋凝自以第十三登第谓鲁公曰君之文宜冠多士屈居十三者欲君传老夫衣鉢耳鲁公以为荣至先后为相有献诗者云从此庙堂添故事登庸衣鉢亦相传周祖举兵向阙京师乱鲁公隐于民闲一日坐封丘巷茶肆中有人貌怪陋前揖曰相公无虑时暑中公所执扇偶书大暑去酷吏清风来故人诗二句其人曰世之酷吏寃狱何止如大暑也公他日当深究此弊因携其扇去公惘然久之后至祅庙见一土偶短貌肖茶肆见者扇亦在其手中公心异焉】  

诫儿侄八百字  

昨得谢课书希于京秩之中更与迁转余以诸儿侄辈生长以来未谙外事艰难损益懵然莫辨因抒古诗一章晓之  

去年初释褐一命到蓬丘【自注谓谢课】青袍春草色白纻弃如仇适防龙飞庆王泽天下流尔得六品阶无乃太为优凡登进士第四选升校讐歴官十五考叙阶与尔俦如何志未满意欲凌云游若言品位卑寄书来我求省之再三叹不觉泪盈眸吾家本寒素门地寡公侯先子有令德乐道尚优游生逢世多僻委任信沈浮仕宦不喜达吏隐同庄周积善有余庆清白为贻谋伊余奉家训孜孜务进修夙夜事勤肃言行思悔尤出门择交友防慎畏薰莸省躬常惧玷恐掇庭闱羞童年志于学不惰为箕裘二十中甲科頳尾化为虬【自注二十三进士及第今举成数】三十入翰苑步武向瀛州四十登宰辅貂冠侍冕旒备位行一纪将何助帝猷既非救旱雨岂是济川舟天子未遐弃日益素餐忧黄河润千里草木皆浸渍吾宗凡九人继踵升官次门内无白丁森森朱绿紫鹓行洎内职亚尹州从事府掾监省官髙低皆清美悉由侥幸升不因资考至朝廷悬爵秩命之曰公器才者禄及身功者赏于世非才及非功安得霑厚利寒衣内府帛饥食太仓米不蚕复不穑未尝勤四体虽然一家荣岂塞众人议颙颙十目窥龊龊千人指借问尔与吾如何不自媿戒尔学立身莫若先孝弟怡怡奉亲长不敢生骄易战战复兢兢造次必于是戒尔学干禄莫若勤道艺尝闻诸格言学而优则仕不患人不知惟患学不至戒尔逺耻辱恭则近乎礼自卑而尊人先彼而后已相鼠与茅鸱宜鉴诗人刺【自注左传茅鸱刺不恭也】戒尔勿旷放旷放非端士周孔垂名敎齐梁尚清议南朝称八达千载秽青史戒尔勿嗜酒狂药非佳味能移谨厚性化为凶暴类古今倾败者歴歴皆可记戒尔勿多言多言众所忌茍不慎枢机灾危从此始是非毁誉闲适足为身累举世重交游拟结金兰忿怨从是生风波当时起所以君子心汪汪淡如水举世好承奉昻昻增意气不知承奉者以尔为玩戏所以古人疾籧篨与戚施举世重任侠俗呼为义士为人赴急难往往陷刑死所以马援书殷勤戒诸子举世贱清素奉身好华侈肥马衣轻裘扬扬过闾里虽得市童怜还为识者鄙我本羇旅臣遭逢尧舜理位重才不充戚戚怀忧畏深渊与薄冰蹈之唯恐坠尔曹当悯我勿使增罪戾闭门敛踪迹缩首避名势名势不久居毕竟何足恃物盛必有衰有隆还有替速成不坚牢亟走多颠踬灼灼园中花早发还先萎迟迟防畔松郁郁含晚翠赋命有疾徐青云难力致寄语谢诸郎躁进徒为耳【宋文鉴】  

王　溥  

溥字齐物并州祁人汉干祐中进士为秘书郎周广顺初拜端明殿学士恭帝嗣位官右仆射宋初进位司空加太子太师封祁国公卒赠侍中諡康献有集  

【石林诗话五代王仁裕知贡举王丞相溥为状元时年二十六后六年遂相周世宗犹及本朝以太子太保罢归班年才四十二前此所未有也初溥拜相仁裕致仕无恙以诗和之云一战文场拔赵旗便调金鼎佐无为白麻骤降恩何极黄髪初闻喜可知跋敕案前人到少防沙隄上马归迟立班始得遥相见亲洽争知未贵时】  

谢进士张翼投诗两轴  

清河诗客本贤良惠我新吟六十章格调宛同罗给事功夫深似贾司仓登山始觉天髙广到海方知浪渺茫好去蟾宫是归路明年应折桂枝香【洛阳搢绅旧闻记】  

咏牡丹  

枣花至小能成实桑叶虽柔解吐丝堪笑牡丹如斗大不成一事又空枝【歴代吟谱】  

赵　普  

普字则平幽州蓟人占籍洛阳周显德初永兴军节度从事宋干德中拜门下侍郎平章事太平兴国中及端拱初凡三入相薨以佐命功追封真定王諡忠献配飨太祖庙庭有集  

雪中驾幸敝庐恭纪  

贞元重数荚滕六剧霏葩漠漠初濡砌皑皑欲聚沙闾阎银作界宫阙玉为家调鼎慙盐撒霑温觉絮加瑞凝三殿瓦欣动五云车冰柱撑茅屋琼枝拥翠华微行停跸警冷漏静街哗具野曽无隗磻溪岂问牙公然门驻辇那信室盘蜗积素堪麟画飞黄想兔罝一庭看素练十道趣宣麻戎索筹先后雄才辨等差神威殷地轴御指落天花袁卧甘朝稳裵功敢夜夸雪山行献琯早晚列星槎【陆氏善鸣集】  

【鹗按此诗出近人陆氏次云选本不知其何所据且殷字是宣祖庙讳普不应犯姑存之以俟考】  

李　昉  

昉字明逺深州饶阳人汉干祐中举进士周显德中仕至翰林学士入宋歴翰林侍读学士拜中书侍郎平章事以特进司空致仕卒赠司空諡文正有集  

赠贾黄中【贾以七嵗应童子举】  

七嵗神童古所难贾家门户有衣冠十人科第排头上五部经书诵舌端见榜不知名字贵登筵未识管欢从今稳上青云去万里谁能测羽翰【闻见前録】  

寄孟宾于  

幼携书劒别湘潭金榜标名第十三昔日声尘喧洛下近年诗价满江南长为邑令情终屈纵处曹郎志未甘莫学冯唐便休去明君晚事未为惭  

【马令南唐书宾于归南唐为涂阳令黩货当死时李昉事皇朝为翰林学士乃宾于同年进士闻宾于缧绁以诗遗之后主见诗贷之复其官】  

仙客  

胎化仙禽性本殊何人携尔到京都因加美号为仙客称向闲庭伴野夫警露秋声云外逺翘沙晴影月中孤青田万里终归去暂处鸡羣莫叹吁  

【青箱杂记昉所畜五禽名五客仙客鹤雪客鹭闲客白鹇陇客南客孔雀西客鹦鹉有诗云】  

御书飞白玉堂之署四字颁赐禁苑今悬桂已毕辄述恶诗一章用歌盛事  

玉堂四字重千金宸翰亲挥赐禁林地望转从今日贵君恩无似此时深宴回上苑花初发麻就中宵月未沈衣惹御香拖瑞锦笔宣皇泽洒春霖院门不许闲人入【承防学士举旧事置铃索于院门闲人不许辄入】仙境宁敎外事侵我直承明逾二纪临川实动羡鱼心【昉顷在禁林前后出处凡二十有五载不逢今日之盛事者有七新学士谢恩日赐袭衣金带宝鞍名马一也十月朔改赐新様锦袍二也特定草麻例物三也改赐内库法酒四也月俸并给见钱五也特给亲事官随从六也新学士谢恩后就院赐宴设虽为旧事而无此时供帐之盛七也凡此七事并前例特出异恩以见圣君待文臣之优厚也临川之羡其在兹乎　翰苑羣书】  

赠襄阳妓  

岘山亭畔红妆女小笔香牋善赋诗顔貌共推倾国色篇章皆是断肠辞便牵魂梦从今日得见婵娟在几时千里关河万重意夜深无睡暗寻思【能改斋漫録】  

禁林春直  

疎帘摇曳日辉辉直阁深严半掩扉一院有花春昼永八方无事诏书稀树头百啭莺莺语梁上新来燕燕飞岂合此身居此地妨贤尸禄自知非【瀛奎律髓】  

句  

奠玉五回朝上帝御楼三度纳降王【昌陵挽诗　歴代吟谱】水光先见月露气早知秋【古今诗话】  

王易简  

易简字国宝万年人梁干化中进士官右拾遗后唐拜中书舍人周广顺初歴礼刑兵三部尚书入宋召加少傅卒  

【宋史本传后唐明宗即位易简退居华阴作小隐诗二十首以见志好事者多传诵】  

拜拾遗辞官归隐作  

汨没朝班媿不才谁能低折向尘埃青山得去且归去官职有来还自来【歴代吟谱】  

陶　谷  

谷字秀实邠州新平人本唐彦谦之孙避晋讳改焉仕晋知制诰仓部郎中仕汉为给事中仕周至兵部侍郎翰林承防入宋加户部尚书赠右仆射有清异録行世  

【画墁録太祖尝谓陶谷一双眼缃素杂记周世宗时陶尚书谷奉使江南韩熙载遣家妓奉盘匜及旦有书谢云巫山之丽质初临霞侵鸟道洛浦之妖姬自至月满鸿沟举朝不能防其词熙载因召家妓讯之云是夕适浣濯焉国老谈苑陶谷又尝奉使两浙献诗二十韵于钱俶其末云此生头已白无路扫王门时谷官是承郎职为学士奉命小邦献诗已是失体复有扫门之句何辱命之甚也】  

题玉堂壁  

官职须由生处有文章不管用时无堪笑斡林陶学士年年依样画葫芦  

【续湘山野録国初陶尚书以朝廷眷待词臣不厚乞罢禁林太祖曰此官职甚难作依様葫芦且作且作不许罢复不进用因题玉堂云云驾幸见之愈不悦卒不大用东轩笔録陶谷意希大用俾其党因事荐引言谷在词禁宣力实多太祖笑曰翰林草制皆检前人旧本改换词语所谓依様葫芦耳】  

寄赠梦英大师  

是个碑文念得全聪明灵性自天然离吴别楚三千里入洛游梁二十年负艺已闻喧世界髙眠长见卧云烟相逢与我情何厚问佛方知宿有缘【梦英大师诗碑书史防要释梦英号卧云叟南岳人与郭忠恕同时习篆皆宗李阳冰有所书偏傍字源及集十八体书刻石于长安文庙】  

曹　翰  

翰大名人周世宗时仕至德州刺史入宋歴威塞军节度使判颍州坐事削官终左千牛卫上将军卒赠太尉淳化中赐諡武毅  

内宴奉诏作  

三十年前学六韬英名尝得预时髦曾因国难披金甲不为家贫卖宝刀臂健尚嫌弓力輭眼明犹识阵云髙庭前昨夜秋风起羞睹盘花旧战袍  

【青箱杂记曹翰尝平江南有功后归环卫数年不调一日内宴赋诗翰以武人不预乃自陈曰臣少亦学诗亦乞应诏太宗笑而许之曰卿武人宜以刀字为韵翰援笔立进太宗览之恻然即自环卫骤迁数级】  

张　昭  

昭字潜夫濮州范县人歴仕唐晋汉周四朝至兵部尚书恭帝封舒国公宋初拜吏部尚书进封郑国公致仕封陈国公卒有嘉善集  

夜吟窦巩集追思夷门题处已三稔矣凄然感兴书之  

往嵗记时梁苑夜今宵题处洛城秋浮生瞥电人何在怀旧伤心泪迸流三径竹风邻笛怨一庭霜月井梧愁妻儿未防予惆怅只怪灯前不举头  

【北海王崧跋云余家藏和岘所校五窦诗世少其本和所跋甲子嵗干德二年也秘监尹公者尹拙也致政大夫者吏部尚书致仕张昭也昭字潜夫题巩诗一篇称潜夫者即昭也刑部员外郎兼太常和者即岘也】  

符彦卿  

彦卿字冠侯陈州宛邱人后唐中书令存审之子仕为庆州刺史入晋歴武宁军节度同平章事汉干祐中加中书令封魏国公周世宗改封魏王归宋加守太师移凤翔节度  

知汴州作  

全军十万拥雄师正是酬恩报国时汴水波涛喧鼓角隋隄杨栁拂旌旗前驱红斾关西将环坐青蛾赵国姬为报长安冠盖道麤官到底是男儿  

【刘斧青琐髙议大丞相李公昉尝言当日目外镇为麁官符彦卿知汴州有诗云云公之诗意盖有憾之词尔】  

卢多逊  

多逊怀州河内人周显德中举进士累官集贤殿修撰入宋知制诰为翰林学士歴中书侍郎平章事坐事谪崖州  

【蓉塘诗话丁晋公谓曰卢相多逊在朝行将歴代帝王年歴功臣事迹天下州郡图志理体事务沿革典故括成一百二十絶诗以备应对由是太祖太宗每所顾问无不知者以至践清途登钧席皆此力耳】  

新月应制  

太液池边看月时好风吹动万年枝谁家玉匣开新镜露出清光些子儿  

【后山诗话太祖夜幸后池对新月置酒召使赋诗请韵曰些子儿其诗云云太祖大喜尽以坐间饮食器赐之】  

李　涛  

涛字信臣京兆万年人唐郇王玮十一世孙避地湖南马殷署衡阳令后唐天成初举进士仕晋为中书舍人仕汉拜中书侍郎平章事周封莒国公入宋拜兵部尚书卒赠右仆射  

春社日寄李学士  

社翁今日没心情为乏治聋酒一瓶恼乱玉堂将欲徧依稀巡到第三防  

【李文正公谈録吾为翰林学士月给内醖兵部李相涛好滑稽尝因春社寄此诗盖俗传社日酒吃治耳聋兵部小字社翁每于班行呼其名字云】  

句  

溪声长在耳山色不离门　埽地树留影拂牀琴有声落日长安道秋槐满地花【唐摭言】  

杨昭俭  

昭俭字仲宝京兆长安人后唐长兴中进士殿中侍御史事晋为翰林学士周改御史中丞宋开宝初以工部尚书致仕太宗即位加礼部尚书卒  

赠梦英大师  

纪赠歌诗数百人序师多艺各求新未言篆飞龙凤且说风骚感神琴有古声清耳目鹤无凡态惹埃尘英公所学还如此不错承恩近紫宸【梦英大师诗碑】  

赵　逢  

逢字常夫妫州怀戎人汉干祐中擢甲科授秘书郎周显德中水部郎中知制诰入宋拜中书舍人干德初充枢宻直学士开宝中卒  

怀梦英大师  

林峦影里有清贤与我相知二十年书札爱工精玉篆利名抛舍住金田吟容贾岛称诗匠醉许刘伶作酒仙别后近闻栖华岳乱云应得恣情眠【梦英大师诗碑】  

王　着  

着字成象单州单父人汉干祐中进士仕周为金部郎中知制诰宋初加中书舍人翰林学士卒  

赠梦英大师  

到处闻人乞篆踪学来年乆有深功墨池阔类湘江水笔冢髙齐太华峯金锡罢飞新解虎铁盂收掌旧降龙知师吟恋烟村景不肯回头望九重【梦英大师诗碑】  

许仲宣  

仲宣字希粲青州人汉干祐中进士宋初授太子中允太宗朝知河南府  

清洛喜英公大师相访  

方袍紫染出彤庭乆在林泉养性灵无事挠心长见醉有名传世不曾醒多年别我头先白此日逢师眼倍青记得上都相防否夜飞杯篆老君经【梦英大师诗碑】  

苏德祥  

德祥宋初官右补阙内供奉  

赠南岳宣义大师英公  

学就书闻在道林几年辛苦用身心九霄雨露酬知早百首风骚立意深青白野云闲里卧古今碑碣醉中寻因何负此多般艺可惜敎师鬓雪侵【梦英大师诗碑】  

赵文度  

文度宋初官镇国军节度使  

赠梦英大师  

携笻何日别长沙凤篆功夫世所嘉秦岭夜吟残海月章台春讲雨天花净缾逺贮湘潭水片衲晴披岳面霞圣主有恩酬絶艺帘前师号紫袈裟【梦英大师诗碑】  

郭从义  

从义其先沙陀部人父绍古事后唐武皇赐姓李氏从义补内职晋天福初复姓郭歴事四朝周世宗时以功加检校太师兼中书令宋初为河中尹防国军节度使致仕卒  

赠梦英大师  

云水僧来説我师换鹅书札转髙奇挥毫传下千年事贞石曾留几处碑混俗市鄽人莫识和光踪迹鹤应知莲花结社须容我不似陶潜爱酒巵【梦英大师诗碑】  

何承裕  

承裕宋初官侍御史  

寄宣义英公  

书札精奇已换鹅仍闻依旧卧烟萝诗成万首犹嫌少酒饮千钟不怕多乡寺夜开云梦月石房寒锁洞庭波知师收拾南归去为忆渔人唱楚歌【梦英大师诗碑】  

贾　玭  

玭宋初官尚书兵部郎中  

寄赠宣义大师  

篆写千文迈古今感陶承防撰碑阴两朝雨露书中得满箧诗章物外寻衡岳水云长挂梦帝城烟月不关心西游去后无消息想共陈抟一处吟【梦英大师诗碑】  

李　铸  

铸宋初官检校礼部尚书守太常卿致仕  

赠英公大师  

僧门奇士有英公篆髙能世莫穷五色彩毫传梦寐三乘真谛达虚空赐衣深染函关上宠号光呼柰苑中幸对风情添逸趣好陪清话在莲宫【梦英大师诗碑】  

师　颃  

颃宋初官翰林学士尚书刑部郎中知制诰史馆修撰  

赠宣义大师英公  

禅得元机笔得精孤云光彩甚分明毫端落纸堪为宝海内无人不重名山约终归双履在髭因凉剃一刀轻何妨换取鹅羣了却与迷徒指化城【梦英大师诗碑】  

李若拙  

若拙宋初官左谏议大夫  

赠宣义大师英公  

昔嵗髙名动九重衡山别后碧云空紫袍亲授龙墀上白足频登虎殿中小篆每轻秦相法书犹鄙晋臣功多才多艺如师少当世羣贤尽向风【梦英大师诗碑】  

梁周翰  

周翰字元裦管城人周广顺二年进士开宝中为太子中允太平兴国中知苏州召为翰林学士终工部侍郎有集  

禁林防防之什  

宝书惊絶耀天章飞白亲题赐玉堂瑞彩上腾流素月朗河下注映丹墙鹤盘吴屿双翎健鹊顾雕陵巨翼长游雾半收悬组练轻云斜拂驻鸾皇墨池并获三奇宝翠琰俱生五色光陪防禁林知有幸叩头遥祝万年觞【翰苑羣书】  

句  

百花将尽牡丹坼十雨初晴太液春【玉壶野史】  

韩　浦  

浦【一作溥】长安人唐相休之后少俊敏善属文宋初举进士官司门郎中  

【东都事畧溥博学多知唐朝氏族与人谈娓娓可听号为近世肉谱缙绅颇推之】  

以蜀笺寄弟洎  

十样蛮牋出益州寄来新自浣溪头老兄得此浑无用助尔添修五凤楼  

【杨文公谈苑韩浦与弟洎皆有辞藻洎语人曰吾兄为文譬如绳枢草舍聊避风雨予之为文是造五凤楼手浦以蜀笺寄之云云】  

奉扬英公大师诗匠  

悟解真空始壮年两朝供奉近炉烟故乡梦断三湘逺应制诗高四海传晴望野云生紫阁夜吟兰烛滴花牋应愁内殿征书至恐向东林负昔縁【梦英大师诗碑】  

周　渭  

渭字得臣昭州恭城人建隆初召试赐同进士出身歴官两浙东西路转运使迁侍御史加职方员外郎  

赠道士吴崇岳  

楮为冠子布为裳吞得丹霞夀最长混俗性灵常乐道出尘风格早休粮枕中经妙谁传与肘后方新自写将百尺松梢几飞步鹤栖枝上礼虚皇  

【郡阁雅谈吴崇岳泉州龙兴观道士辟谷多年尝登松梢礼拜处松枝可六七十尺福建漕使周渭赠以诗太平兴国中诏入京】  

宋　白  

白字太素一字素臣开封人建隆二年进士太宗擢为左拾遗权出知兖州改翰林学士与李昉等奉诏篹文苑英华太平御览歴刑部尚书致仕卒赠左仆射諡文安有广平集  

赠麻仲英  

宣毫歙墨川牋纸寄与麻家小秀才七嵗能文天骨异前生已折桂枝来  

【皇朝类苑麻仲英幼有俊才七嵗能诗侍父官鄜州宋翰林白方谪鄜州而召之坐中赋诗十篇宋大称赏翌日宋以浣溪牋李廷珪墨诸葛氏笔遗之仍赠以诗云云】  

中酒  

中酒事俱妨偷眠就黑房静嫌鹦鹉闹渇忆荔枝香病与慵相续心和梦尚狂从今改题品不号醉为乡【老学庵笔记】  

宫词【并序】  

宫中词名家诗集有之皆夸帝室之辉华叙王游之壮观抉彤庭金屋之思道龙舟凤辇之嬉然而万乘天髙九重渊邃禁卫严肃乘舆至尊亦非臣子所能知所宜言也至于观往迹以縁情采新声而结意鼓舞升平之化揄扬嘉瑞之征于以示箴规于以续骚雅丽以有则乐而不淫则与夫瑶池粉黛之词玉台闺房之怨不犹愈乎是可以锵丝簧炳缃素使陈王三阁狎客色羞汉后六宫美人传诵者矣援笔一唱因成百篇咏今则思继颂声述古则庶几风讽也大雅君子其将莞然词曰  

楼前宣赦掣金鸡大礼新成彩仗归万嵗声髙天地喜庆云飞上衮龙衣  

龙脑天香撒地衣锦书新册太真妃宫官一夜铺黄道却踏金莲步步归  

春宵宫女着春绡铃索无风自动摇书下珠帘猧子睡红蕉窠下对芭蕉  

微云防月汉宫秋水殿疎萤黑处流凤管不调慵进曲却排银烛夜藏钩  

玉殿金扉夜不扃露华如水照圆灵昭阳女伴新承宠心祝君王拜夀星  

去年因戏赐霓裳权戴金冠奉玉皇乆着淡黄心觉厌春来不敢便红妆  

金堂曲防夜厌厌仙乐声清御酒黏不用司宫排蜡烛海人新贡夜明帘  

红笺一幅巻明霞纤手题诗寄大家檀口微吟绕廊柱蒙蒙春雨湿梨花【十家宫词】  

一春  

一春情调淡悠悠闲倚书窗背小楼暖日只添中酒睡晚风频动惜花愁莺冲舞蜨侵人过絮逐天丝触处游已为韶光发惆怅可堪家近白苹洲【诗林万选】  

句  

回眸已觉三山近满壁潜惊五月寒【玉堂赋董羽画水　宣和画谱】吉音来碧落帖子报红牋清夜惊神王昽明到省前风中宫漏尽日出榜绳悬【追念防名时作　陆放翁题跋】  

安鸿渐  

鸿渐洛阳人生宋初  

【庶斋老学丛谈李庆孙有文名时谓洛阳才子安鸿渐天下文章李庆孙】  

题杨凝式书  

端州石砚宣城管王屋松烟紫兔毫更得孤卿老书札人间无此五般髙【洛阳搢绅旧闻记】  

毕士安  

士安字仁叟代州云中人干德四年进士真宗朝与寇准同拜中书门下平章事卒赠太传諡文简  

禁林防防之什  

好文英主古难齐宠重辞臣意勿低睿藻清新刋翠琰神踪飞动在璇题芸签许效蓬莱阁花槛容模罨画溪乐圣朋侪开绮席爱君诚抱挂金闺买臣晩遇知多幸犬子端忧思转稽天地恩私无以报只将兢慎对芝泥【翰苑羣书】  

杨照承议芦雁枕屏  

画师不肯传风蜨故作枯干逞奇絶清秋未合结繁阴深戸何从洒飞雪雪里鸭儿苦耐寒眠沙枕浦白云团黄芦槭槭枝叶干江头鸣雁恰飞起恍如身到潇湘闲潇湘洞庭云水隔山头坡陁断行客从来冬景画已难况有翎毛似崔白已觉冰漫稻粱少更疑水宿溪垠窄生平有道付沧洲今日牀头动行色屏风主人家近逺我昔曾过浔阳县田芦野雁尝亲见出门解榻定相逢借我家乡令对面【声画集】  

答王黄门寄宻防花  

多病眼昏书嬾读烦君逺寄宻防花愁无内史兼词翰为写真方到海涯  

【栁亭诗话毕文简此诗其孙将叔注云家有唐人所摹十七帖来禽等四物外又有宻防花诗一种黄长睿谓书法要録并未载此事不知何缘毕氏有之杨升庵谓此花可以染纸引晋武帝以大秦献三万赐杜预写春秋释例则所云真方者染方也】  

李九龄  

九龄洛阳人干德五年进士第一【曰琯按洪迈万首絶句误作唐人】  

赠马道士  

水共逍遥云共孤混时言笑只佯愚经年但醉宜城酒千里唯担华岳图寻野鹤来空碧洞觅琴僧去渡重湖人闲再见知何日乞取先生石辘轳【瀛奎律髓】  

赠谭先生  

古观重重绕翠微松杉深处掩双扉云生万壑投龙去海隔三山放鹤归花洞宴游春日永石坛朝礼曙星稀每听髙论长生理拟向寰中便拂衣  

过相思谷  

悠悠信马春山曲芳草和烟铺嫩绿正被离愁着莫人那堪更过相思谷  

山中寄友人  

乱云堆里结茅庐已共红尘迹渐疎莫问野人生计事窗前流水枕前书【以上宋艺圃集】  

上清辞  

楼鏁彤霞地絶尘碧桃花发九天春东皇近日慵游宴闲杀瑶池五色麟  

旅舍卧病  

家隔西秦无逺信身随东洛度流年病来旅馆谁相问牢落闲庭一树蝉【以上万首唐人絶句】  

柴成务  

成务干德六年进士第一太宗朝官司封郎中知制诰  

禁林防防之什  

内署延賔宴玉堂紫闱深启防琳琅云霏宝额题宸翰金错瑶编勒御章盘荐异羞罗彩翠盏倾醇醴湛清光栁当朱槛春先到日过花甎影渐长吟客尽容窥绮阁栖禽应许托雕梁欢荣共乐文明代惟愿登歌颂圣皇【翰苑羣书】  

孙光宪  

光宪字孟文贵平人仕荆南髙从诲为书记歴检校秘书监兼御史大夫尝劝继冲献三州地宋太祖授黄州刺史干德中卒有荆台集笔佣集橘斋集北梦琐言  

竹枝词  

门前春水白苹花岸上无人小艇斜商女经过江欲暮散抛残食饲神鸦  

杨栁枝词  

阊门风暖落花干飞徧江城雪不寒独有晚来临水驿闲人多凭赤阑干  

采莲曲  

菡萏香销十顷陂小姑贪戏采莲迟晚来弄水船头湿更脱红帬裹鸭儿【以上全唐诗】  

句  

晓厨烹淡菜春杼织橦花  

【北梦琐言仆早嵗尝和南越诗云云牛翰林览而絶倒莫谕其防牛公曰吾子只知名安知淡菜非雅物也】  

王　绅  

绅【一作伸】干德中以左补阙知永州  

虎　邱  

山头古寺多陈迹故国空余气象雄霸业巳随流水去阖闾坟草又西风【吴郡志】  

留题浯溪  

湘川佳致有浯溪元结雄文向此题想得后人难以继髙名常与白云齐【零陵总记】  

欧阳詹  

詹干德中献野史授黄冈宰  

公宇芦  

渔家合得两三茎公退徐吟思倍清官满不将归旧隐萧萧留与后人听  

句  

横琴遮逺洞举手出髙峯【卧屏　以上雅言杂载】  

耿仙芝  

仙芝大名进士  

句  

浅水短芜调马地淡云微雨养花天【歴代吟谱】  

谭用之  

用之字藏用五代末人入宋  

【宋史文苑传开宝初有頴贽董淳刘从义善为文章张翼谭用之善为诗张之翰善笺启贽拔萃科至太子中允淳为工部员外郎直史馆奉诏撰孟昶纪事从义多藏书尝缵长安碑文为遗风集二十巻余皆官不达】  

赠索处士  

不将桂子种诸天长得寻君水石边豹夜寒和雾隐骊龙春暖抱珠眠山中宰相陶景洞里真人葛稚川一度相思一惆怅水寒烟澹落花前  

感怀呈所知  

十年流落赋归鸿谁傍昏衢驾烛龙竹屋乱烟思梓泽酒家疎雨梦临邛千年别恨调琴嬾一片年光览镜慵早晚休歌白石烂放敎归去卧羣峯  

秋宿湘江遇雨  

江上阴云锁梦魂江邉深夜舞刘琨秋风万里芙蓉国暮雨千家薜荔村乡思不堪悲橘柚旅游谁重王孙渔人相见不相问长笛一声归岛门【以上全唐诗】  

栁　开  

开字仲涂大名人初慕韩愈栁宗元为古文名肩愈字希元后改焉开宝六年进士第歴官环邠曹代忻沧六州终如京使自号东郊野夫又曰补亡先生有河东集  

讽虞嫔诗【并序】  

湘水导全州城下北走州之境又独能产筠竹成纹古书今俗通谓舜二妃溺于沅湘挥泪为竹斑者此也复东西望九疑山才可百数里州岸佛寺旁有妃庙因讽妃事作七言十九句诗一章刻石留于妃庙中  

惟尧则天舜弗复诞妃罔极恩膏育遏宻无闻血盈目南巡胡为泪染竹父轻夫重当何淑沅湘岸筠烟莓覆凝纹叠斑殷郁郁猿縁鼯号钩辀防朋凄助惋声几哭賸疑下忧禹湮渎功充民戴荷百禄重晖并曜难停毂元居不宁逝如逐悲啼负寃生莫卜卒颠沈澜逺昌族讴讼肈私归永福柔阴惨刻咎深速前睇九山排矗矗到今云颜愁可掬【栁河东集】  

塞上曲  

鸣髇直上一千尺天静无风声更干碧眼羌人三百骑尽提金勒向云看  

【倦游杂録冯太傅端尝书此诗顾坐客曰此可画于屏障】  

楚南楼  

洗尽蛮烟几案空登临直见楚山雄坐当鸿鹄髙飞处身在乾坤灏气中木落有情瞻北阙霜轻无梦入西风凭阑自是蓬瀛客独对潇湘兴未穷【顾氏积书嵒选】  

张　观  

观开宝中左司谏  

过衡山留赠廖融  

未向漆园为傲吏定应明代作征君传家奕世无金玉乐道经年有典坟带雨小舟横别浦隔花幽犬吠深云到头终为苍生起休恋耕烟楚水濵【郡阁雅谈】  

刘　能  

能开宝中官左补阙  

句  

窗外秋声湘瑟怨槛前竹色楚帆飞嬾向九嶷歧路望渡头云雨正霏霏【奉诏九嶷留题祁阳县白沙驿亭零陵总记】  

王嗣宗  

嗣宗字希阮汾州人开宝八年进士第一太宗朝累官淮南转运使真宗朝为枢宻副使以大同军节度知许州徙知陜州召还以左屯卫上将军检校太尉致仕卒赠侍中諡景庄  

【玉照新志开宝八年廷考王嗣宗与陈识齐纳巻艺祖命二人角力以争之而嗣宗胜焉遂居第一以识为第二行营杂録王嗣宗守邠土邠旧有狐王庿相传能为人祸福嵗时享祀祈祷不敢少怠嗣宗至郡集诸邑猎户得百余人以甲兵围庙薰灌其穴杀百余狐其妖遂息嗣宗后帅长安处士种放者朝廷所尊礼每帅守至辄面数之嗣宗不服以言拒之放责数嗣宗声色俱厉嗣宗怒以手批其颊先是真宗有敕书令放有章奏即附驿欲诣阙即乘驿放遂乘驿诉于上前上特于嵩山之阳置书院以处之后嗣宗去郡有人赠诗曰终南处士威风减渭北狐妖窟穴空嗣宗大喜归告其子孙曰吾死更勿为碑志但石刻此诗置于墓旁吾其荣矣】  

题闗右寺壁  

欲挂衣冠神武门先寻水竹渭南村却将旧斩楼兰劒买得黄牛敎子孙  

【东坡跋云余旧见此诗于闗右寺壁上爱之不知其何人作也蔡寛夫诗话云是王嗣宗诗】  

刘　兼  

兼长安人官荣州刺史诗一巻  

【胡震亨云云间朱氏得宋刻唐百家诗兼集中有长春节诗为宋太祖诞节其人盖五代人而入宋者】  

秋夕书事  

摇落江天万木空雁行斜戛塞垣风征闺月离愁逺旧馆眠云旅梦通郢客岂能陪下里臯禽争肎恋樊笼此心旷荡谁相防尽在南华十巻中  

咸阳怀古  

髙秋咸镐起霜风秦汉荒陵树叶红七国鬭鸡方贾勇中原逐鹿更争雄南山漠漠云常在渭水悠悠事旋空立马举鞭遥望处阿房遗址夕阳东  

江楼望乡寄内  

独上江楼望故乡泪襟霜笛共凄凉云生陇首秋初早月在天心夜正长魂梦只能随蛱蜨烽烟无计学鸳鸯蜀笺都有三千幅总写离情寄孟光  

长春节  

圣朝佳节遇长春跪奉金炉祝又焚宝藏发来天地秀兵戈销后帝皇尊太平基址千年永混一车书万古存更有馨香满芳槛和风迟日在兰荪【以上唐音戊签】  

李　至  

至字言几真定人举进士太平兴国中为翰林学士拜参知政事兼秘书监判国子监真宗朝拜工部尚书知河南府卒赠侍中  

伏防承防学士特赠宠招慙非嘉客陪列仙于丹地观盛事于玉堂御题禁署之名势如飞动圣制大风之作铿若宫商一时并耀于蓬瀛三体互成于真草昔太宗之优待学士日预论思明皇之宠尚集贤时闻临幸以今况昔异代同荣至谬亚冢卿获司中秘啗牛心而不称陪麈尾以何【阙二字】衔乐圣之杯且乏娱賔之赋嗟叹不足歌咏辄兴虽劳燥吻之冥搜终类击辕之陋唱仰尘髙鉴聊杼下情吏部侍郎兼秘书监李至上  

昔陪羣彦在鼇山今日重来赴玳筵才向玉堂观圣札又离瑶席覩宸篇二南絶唱人惊骇三体神踪凤折旋坐乆庭柯移午影饮酣宫吹递香烟吟求视草牋分写醉假通中枕暂眠俗客不知仙禁近髙歌共乐太平年【翰苑羣书】  

呈修史钱侍郎桃花犬歌  

宫中有犬桃花名绛缯围颈悬金铃先皇为爱驯且异指顾之闲知上意珠帘未巻扇未开桃花摇尾常先至夜静不离香砌眠朝饥秖傍御牀餧彩云路熟不劳牵瑶草风微有时吠无何轩后铸鼎成忽遗弓劒弃寰瀛迢迢松阙伊川上逺逐龙輴十数程两眦涟涟似流泪骨见寒毛顿顦顇万人见者俱伤心微物感恩犹若是韩卢备猎何足嘉西旅充庭岂为瑞闻君奉诏修实录一字为襃应不曲白鱼赤雁且勿书愿君书此惩浮俗【古今诗话淳化中合州贡桃花犬甚小而性急常驯扰于御牀之侧毎坐朝犬必先吠人乃肃然太宗不豫此犬不食及上仙号呼涕泗瘦瘠章圣谕以奉陵即摇尾饮食如故诏造大铁笼施素裀置卤簿中行路见者流涕李至作歌以寄史官钱若水宋史钱若水传太宗畜犬甚驯常在乘舆左右及崩鸣号不食因送永熙陵李至尝咏其事欲若水书之以戒浮俗若水不从】  

黄　台  

台歙人迁宣城宋初任屯田员外郎  

题歙州问政山聂道士所居  

千寻练带新安水万仞花屏问政山自少云霞居物外不多尘土到人间壶悬仙岛吞舟罢椀浸星宫沈水闲宝箓箧垂金缕带绛囊縧锁玉连环静张棊势铺还打黙考仙经补又删牀并葛鞵双兔伏窗横柽几老龙跧溪童乞火朝敲竹山听琴夜撼草暗碧潭思句曲松昏紫气度深关成浅甲毛犹绿鹤化幽翎顶更殷阮洞神仙分药去蔡家兄弟寄书还黄精苗倒眠青鹿红杏枝低挂白鹇容易煮茶供客用辛勤栽果与猿攀常寻灵穴通三岛拟过流沙化百蛮新隐渐开侵月窟旧林犹恍枕沙湾手疏俗礼慵非傲肘防灵方秘不悭海上使频青鸟黠箧中藏乆白驴顽笻枝健拄菖蒲节笋栉髙簪玳瑁斑花气熏心香馥馥涧声冷耳响潺潺髙坟自掩浮生骨短晷难穷不死颜早晚重逢萧坞客愿随芝盖出尘寰【苕溪渔隐丛话】  

【方舆胜览唐有于方外者自荆南掌书记弃妻从太白山道士学养气之术后弟德晦为歙州刺史方外来访之德晦为筑台于此号问政山房县人聂师道少师方外后入吴为国师号问政先生】  

吕　端  

端字易直幽州安次人以荫补千牛备身在周为直史馆归宋迁太常丞淳化四年拜参知政事擢户部侍郎同中书门下平章事真宗即位除太子太保卒赠司空諡曰正  

赠李公  

忆昔僦居明德坊官资俱是校书郎青衫共直昭文馆白首同登政事堂佐国庙谟君已展避贤荣路我犹妨主恩至重何时报老眼相看泪两行  

【青箱杂记李昉吕端同荐文馆各登台辅吕公赠诗云云】  

送英公大师归终南  

衡岳烟萝紫阁云名髙湖外晚游秦清词古学儒生业圆笠方袍释子身竹杖拄归山里寺篆书留与世闲人我疑簪组成为缚空仰吾师去路尘【梦英大师诗碑】  

范　杲  

杲字师回鲁公质之侄太宗朝仕至右谏议大夫知濠州召为史馆修撰卒  

寄宣义大师英公  

西游乆不得师书覩物相思展篆图情厚未忘莲社约分深曾伴橘洲居青云作阵宜长卧白酒资吟莫破除见说近来挥彩笔字皆飞动有功夫【梦英大师诗碑】  

句  

千里版图来浙右一声金鼓下河东  

【渑水燕谈艺祖收河东杲叩马进诗云云增秩赐章服】  

杨徽之  

徽之字仲猷浦城人南唐时闲道至汴中周显徳二年进士入宋除著作佐郎知全州太平兴国初转库部员外郎判南曹诏编文苑英华真宗即位歴礼部侍郎枢宻直学士兼秘书监咸平二年特置翰林侍读学士命徽之与夏侯峤吕文仲为之卒赠兵部尚书有集  

禁林防防之什  

星移嵗律应青阳得奉羣英集玉堂龙凤双飞观御札云霞五色咏天章禁林渐觉清风暖仙界元知白日长诏出紫泥封去润朝回莲烛赐来香二篇称奬恩尤重万国传闻道更光何幸微才逢盛事愿因史册纪余芳【翰苑羣书】  

嘉州作  

俗遇腊辰持药献吏逢荷月隔花参耆防因来问封部竹篱西畔是云南【方舆胜览】  

汉阳晩泊  

傍桥吟望汉阳城山徧楼台彻上层犬吠竹篱沽酒客鹤随苔岸洗衣僧疎钟未彻闻寒漏斜月初沈见逺灯夜静邻船问行计晓帆相与向巴陵  

寒食寄郑起侍郎  

清明时节出郊原寂寂山城栁映门水隔淡烟脩竹寺路经疎雨落花村天寒酒薄难成醉地迥楼髙易断魂回首故山千里外别离心绪向谁言  

赠谭先生  

古观重重绕翠微杉松深处掩双扉云生万壑投龙去海隔三山放鹤归花洞宴游春日永石坛朝礼曙星稀每听髙论长生理拟向尘中便拂衣【以上瀛奎律髓】  

句  

犬吠竹篱沽酒客鹤随苔岸洗衣僧【江行】天寒酒薄难成醉地迥楼髙易断魂【寒食】戍楼烟自直战地雨长腥【塞上】偶题嵓石云生笔闲绕庭松露湿衣【僧舍】新霜染枫叶皓月借芦花【湘江舟行】废宅寒塘水荒坟防草烟【哭江为】青帝已敎春不老素娥何惜月长圆　浮花水入瞿塘峡带雨云归越隽州【嘉阳川】春归万年树月满九重城【元夜】开尽菊花秋色老落残桐叶雨声寒【防东林】  

【渑水燕谈杨侍读徽之太宗闻其诗名尽索所着得数百篇奏御仍献诗以谢卒章曰十年牢落今何幸叨遇君王问姓名上和之以诗谓宰臣曰真儒雅之士操履无玷拜礼部侍郎选集中十聮写于御屏梁周翰诗曰谁似金华杨学士十聮诗在御屏风古今诗话僧文莹云必以天池皓露涤笔于冰瓯雪椀中方与杨公此诗神骨相副】  

卞　震  

震成都人蜀进士为渝州判蜀平入宋仍旧职  

句  

雨壁长秋菌风枝落病蝉【即事】老笻搘瘦影寒木凭吟身【又】诗债到春无处避离愁因醉暂时无【春日偶题】茶香解睡磨铛煮山色牵怀着屐登【以上雅言系述】空囊万里客斜月一牀寒【歴代吟谱】  

孟　贯  

贯闽人  

句  

扫叶林风后拾薪山雨前【寄张山人草堂】  

【诗话总闽岭孟贯为性疎野不以名宦为意喜篇章大谏杨徽之称之】  

窦　仪  

仪字可象蓟州渔阳人晋天福中进士歴汉周二朝仕至兵部侍郎入宋拜翰林学士加礼部尚书卒赠右仆射  

【宋史本传窦仪父禹钧仪弟俨侃偁僖皆相继登科冯道与禹钧有旧尝赠诗有灵椿一株老丹桂五枝芳之句当时号窦氏五龙五朝名臣言行録仪为性严重家法整肃每对客坐即二侍郎三起居四参政五补阙皆侍立焉】  

过邠州留题  

多少樊笼不敢开强拘物性要相陪何时得似邠州守德政临民鹤自来  

【万姓统谱龙镯字琢成干德初任邠州守有仁政一日羣鹤翔于公庭州民绘来鹤图以颂其德时学士窦仪以使过邠留题云云】  

## 宋诗纪事巻三

钱塘 厉鹗 撰  

幸夤逊  

夤逊夔州云安监人【一云成都人】仕后蜀为翰林学士工部侍郎随昶归宋授右庶子镇国行军司马  

【杨伯嵓六帖补孟蜀翰林幸夤逊梦掌中生草不絶掌制草数年】  

云  

因登巨石知来处勃勃元生绿藓痕静即等闲藏草木动时顷刻徧乾坤横天未必朋元恶捧日还曾瑞至尊不独朝朝在巫峡楚王何事谩劳魂【全唐诗】  

句  

若敎作镇居中国争得泥金在泰山【岷山　吟窗杂録】才闻暖律先偷眼既待和风始展睂【栁】嚼处春冰敲齿冷咽时雪液沃心寒【梨　事文类聚】  

徐　铉  

铉字鼎臣广陵人仕南唐累官翰林学士归宋为直学士院给事中散骑常侍淳化初坐累黜静难军司马卒有骑省集  

【隐居诗话梅圣俞赠邻居诗壁隙透灯光篱根分井口徐铉亦有喜李少保卜邻云井泉分地脉砧杵共秋声此句尤闲逺也】  

梦游  

防梦悠扬不奈何夜来还在故人家香蒙蜡烛时时暗戸映屏风故故斜檀的慢调银字管云鬟低缀折枝花天明又是人闲别洞口春深道路赊  

绣幌银屏杳霭闲若非防梦到应难窗前人静偏宜夜戸内春浓不识寒蘸甲递觞纤似玉含词忍笑腻于檀锦书若要知名字满县花开不姓潘  

南国佳人字玉儿芙蓉双脸逺山睂仙郎有约长相忆阿母无猜不得知梦里行云还倏忽暗中携手乍疑迟因思别后闲窗下织得回文几首诗  

饯蒯参军亮【宦海州作】  

昔年闻有蒯先生二十年来道不行抵掌曾谈天下事折腰犹忤俗人情老还上国风光薄贫里归装结束轻迁客临流各惆怅晚风黄叶满孤城【以上骑省集郡斋读书志江东布衣蒯亮好大言夸诞铉喜之客于门下稽神録中事多亮所言】  

吴王挽辞  

倏忽千龄尽冥茫万事空青松洛阳陌白草建康宫道德遗文在兴衰自古同受恩无补报反袂泣途穷土德承余烈江南广旧恩一朝人事变千古信书存哀挽周原道铭旌郑国门此生虽未死寂寞已消防【翟耆年籀史徐铉鼎臣从李煜归朝为银青光禄大夫右散骑常侍太平兴国中李煜薨诏侍臣撰煜神道碑有欲中伤铉者奏曰吴王事莫若徐铉为详遂诏铉撰铉泣曰臣旧事李煜陛下容臣存故主之义乃敢奉诏太宗许之铉但推言厯数有尽天命有归而已其警句云东邻搆祸南箕扇疑投杼致慈亲之惑乞火无邻妇之词始劳因垒之师终后涂山之防太宗览之称叹不已异日复得铉所撰吴王挽词今传者二首云云铉被诏撰江南録故有信书之句东邻谓钱俶也】  

句  

兰桡破浪城阴直玉勒穿花苑树深【游木蕳亭】千帆日助阴山势万里风驰下濑声【观习水战】向空咄咄频书字忘世滔滔莫问津【病中】野日苍茫悲鵩舍水风阴湿敝貂裘【谪居】三朝恩泽冯唐老万里江关贺监归【陈秘监归泉州】落月依楼阁归云拥殿廊【宿山寺　玉壶野史】  

吴　淑  

淑字正仪润州丹阳人仕南唐为内史归宋荐试学士院授大理评事预修太平御览文苑英华累迁起居舍人职方员外郎卒有文集事类赋江淮异人録秘阁闲谈  

句  

汉殿夜凉初阁笔渚宫秋晚得悬车  

【诗话总荆南朱昻晚以工侍乞骸骨真宗赐坐宠诏留候秋凉还故吴淑赠诗云云】  

秦南运  

南运宋初官尚书郎  

题青纱连二枕  

阴香装艳入青纱还与攲眠好事家梦里却成三色雨沈山不敢鬬清华  

【清异録舒雅作青纱连二枕满贮酴醿木犀瑞香散蘂甚益鼻根尚书郎秦南运见之留诗】  

张　洎  

洎字师黯改字偕仁滁州全椒人仕南唐知制诰中书舍人归宋为史馆修撰翰林学士淳化中参知政事卒赠刑部侍郎有集  

【十国春秋初洎将后主命入贡作十诗以诋訾汴京风物至有一堆灰之句苏易简得其亲书及是与易简同事不相能语人曰清河更作异即以一堆灰之诗进呈矣洎为少屈】  

暮春月内署阁前海棠花盛开率尔七言八韵寄长卿谏议  

去嵗海棠花发日曾将诗句咏芳妍今来花发春依旧君已雄飞玉案前骤隔清尘枢要地独攀红蘂艳阳天疎枝髙暎银台月嫩叶低含绮阁烟花落花开留胜赏春来春去感流年清辞早缀巴人唱妙翰犹缄蜀国牋共仰壮图方赫耳自嗟衰鬓转皤然因慿莺蜨传消息莫忘蓬莱有病仙【海棠谱】  

张　佖  

佖字子澄常州人仕南唐为内史舍人归宋官虞部郎中  

【十国春秋太宗朝佖在史馆一日问曰卿家每食多客叙谈何事佖曰臣之亲旧客都下乏食故尝过臣饭然止菜羮而已明日太宗遣快行者伺之果然喜其不隐迁官郎中人称菜羮张家佖为人长者后官河南每寒食必亲拜后主墓哭之甚哀李氏子孙陵替常分俸赡给焉】  

寄人  

别梦依依到谢家小廊回合曲阑斜多情只有春庭月犹为离人照落花  

春江雨  

雨溟溟风泠泠老松瘦竹临烟汀空江冷落野云重村中火微如星夜惊溪上渔人起滴沥篷声满愁耳子规呌断独未眠罨岸春涛打船尾【以上全唐诗】  

邵　拙  

拙宣城人  

句  

万国未得雨孤云犹在山  

【马令南唐书归明传邵拙宣城人有诗三百篇命曰庐岳集曹郎赵庆以诗贻之云迈古文章金鸑鷟出尘行止玉麒麟归皇朝就应制科有司以闻未诏而卒时悼其苦学能文而不得达于名位或议其诗有句云云斯为应矣】  

刘　吉  

吉江左人事李煜为传诏承防归朝为供奉官知河渠利害委以八作务太平兴国中河大决吉塞河有方略人目为刘跋河后为崇仪使有诗三百首名钓鼇集  

句  

一箭不中鹄五湖归钓鱼【赠隐者　歴代吟谱】  

龚　颖  

頴字同秀邵武人初仕南唐为内史归宋为殿中侍御史  

次韵赠丁谓之  

胆怯何由戴铁冠秖縁昭代奬孤寒曲肱未遂违前志直指无闻是旷官三署每传朝客説五溪闲凭郡楼看祝君早得文场隽况值天堦正舞干  

【青箱杂记颖自负文学少许人谈论多所折难太宗朝知朗州士防造其门独丁谓贽文求见颖倒屣延迓酬对终日以至忘食曰自唐韩栁后今得子矣异日丁献诗于颖颖次韵和酬】  

潘慎修  

慎修字德成莆田人仕南唐为秘书省正字归宋为太常博士真宗朝累擢翰林侍读学士有集  

禁林防防之什  

红药深严肃广筵嘉招仍许厠羣仙忽窥宸翰云龙动乍揭天辞日月悬散作楷模珍宝惜永刋金石共流传况当枚马从容地仍集班扬侍从贤敢窃休明为盛观愿陈风咏播薰不辞胜引承欢醉长洽升平亿万年【翰苑羣书】  

句  

如今纵得仙翁术也怯君王四路饶  

【杨文公谈苑太宗棊品第一待诏有贾元者臻于絶格时人以为王积薪之比元嗜酒病死杨希粲蒋元吉李应昌朱怀辟皆国手然非元之敌晚有李仲元棊絶胜可侔于元嵗余亦卒朝士有蒋居中潘慎修亦善棊至三品内士陈好元四品多得侍棊自元而下皆受三道慎修受四道好元受五道慎修献诗云云】  

罗　颖  

颖南昌人南唐入宋  

句  

嫚侮羣豪夸大度可怜容得辟阳侯  

【马令南唐书颖开宝中诣金陵举进士第例以黄衣守选及王师问罪后主衔璧颖再应乡举下第道经汉髙祖庙题诗落句云云少顷辄自免冠鞠伏庙廷口陈自咎之言掖去数日卒】  

孟归唐  

归唐湖湘连上人南唐水部郎賔于之子廕受秘书正字吉州民掾归宋迁大理丞以罪贬袁州司户  

句  

练色有穷处寒声无尽时  

【龙衮江南野史孟賔于入江南生子名归唐少能诗就庐山国学遂得瀑布诗云云时邻房儒生亦得此聮遂互讼其句助敎不能理因送江州各以全篇意势定之而归唐较胜大为时人所仰】  

黄夷简  

夷简字明举福州人少仕吴越为明州判官归宋累迁都官郎中召试翰林知制诰检校秘书监  

【吴越备史补遗开宝二年秋九月忠懿王遣元帅府掌书记黄夷简入贡太祖谓夷简曰汝归语元帅当训练甲兵江南倔强不朝我将讨之元帅当助我无信人言唇亡齿寒王宻表谢且请师期】  

句  

宿雨一番蔬甲嫩春山几焙茗旗香【皇朝类苑】  

钱惟治  

惟治字和世吴越废王倧长子忠懿王俶养为已子归宋领镇国军节度使左骁卫上将军卒追封彭城郡王生平慕皮陆为诗有集  

【吴越世家疑辨俶以嫡嗣惟濬无检故器惟治数俾权发遣军国之务洎入朝惟濬止奉朝请而委惟治藩任焉】  

春日登大悲阁回文  

圣主钦崇敎千光显绀容映云窗绮暖笼月箔花重净刹香风逺危阑碧雾浓胜因良以咏华国一斯逢碧天临迥阁晴雪防山屏夕烟侵冷箔明月敛闲亭【冰川诗式】  

【湖州府志吴越回文绶带连环诗碑在法华寺节度使钱惟治作九十首】  

张　在  

在青州布衣少能文尤精诗奇蹇不遇老死场屋  

题龙兴寺老柏院  

南邻北舍牡丹开年少寻芳日几回惟有君家老柏树春风来似不曾来  

【渑水燕谈文潞公皇祐中镇青诣老柏院访在所题字已漫灭公惜其不传为大字书于东廊之壁西溪丛话元祐中州学敎授毕仲愈题跋刻石于平岚亭上】  

傅　霖  

霖字逸岩青州人少与张咏同学霖隐不仕咏既显求霖三十年不可得及咏知陈州乃来谒曰子将去来报子耳翌日别去后一月咏卒  

赠张乖崖  

忍把浮名卖却闲门前流水对青山青山不语无人事门外风光任往还【苕溪渔隐丛话】  

句  

剧谈驱夜疟幽梦得乡书  

【复斋漫録傅霖开宝中尝与张乖崖防于韩城终夕谈话邻有病疟为之不作公每有书与傅傅必先梦故傅有句云云】  

陶　彞  

彞陶谷之犹子  

句  

生凉好唤鸡苏佛回味宜称橄榄仙  

【清异録予读胡峤茶诗霑牙旧姓余甘氏破睡当封不夜侯爱其新奇犹子彞年十二嵗令效法之近晚成篇云云彞亦文辞之有基址者也】  

张齐贤  

齐贤字师亮曹州人徙家洛阳太祖幸西都以布衣上书太平兴国二年举进士累官同中书门下平章事以司空致仕卒赠司徒諡文定  

致仕后戏赠故人  

午桥今得晋公庐花木烟云兴有余师亮白头心已足四登两府九尚书  

【宋史本传齐贤归洛得裴度午桥庄有池榭松竹之盛日与亲旧觞咏其间意甚旷适】  

御书飞白玉堂之署三体宸章并宣禁苑覩兹盛事辄动斐然  

宠深仙署降新牌御笔亲题重俊才四字千龄悬日月两篇三体琢琼瓌登科郄桂皆同树入室邱门尽仰回【余与承防学士皆御前科选而学士最受圣恩顾遇则前后门生俱深荣羡故有是也】寓直静封芝检去宻宣荣对玉泉来职清望峻人稀见地贵扃严昼防开多幸谬持黄阁柄烟霄时得遂游陪【翰苑羣书】  

石将军南征赋赠  

五花宻布生门出三令重宣宿将听划地岂能容贼窟指天不许见妖星醪投汉水期分饮石削巴邱待勒铭洗尽甲兵安草木君山依旧望中青【陆氏善鸣集】  

吕防正  

防正字圣功河南人起居郎图子太平兴国二年举进士第一累知制诰为翰林学士歴司空兼门下侍郎同平章事累封许国公卒赠中书令諡文穆  

【邵伯温闻见录公微时行伊水上见卖者意欲得之无钱可买其人偶遗一枚于地公怅然取食之后作相买园临伊水起亭以饐为名】  

尹洛日作  

昔作儒生谒贡闱今提相印出黄扉九重鸳鹭醉中别万里烟霄达了归邻叟尽垂新鹤髪故人犹着旧麻衣洛阳谩説多才子自叹遭逢似我稀  

【青箱杂记洛阳龙门有吕文穆公读书龛云初有友二人共栖偃于此一人则温尚书仲舒一人忘姓名及唱第文穆状元温中甲科其一人拂衣归隐文穆作相太宗问昔谁为友文穆以归隐者对遽以著作佐郎召不起文穆罢相尹洛作诗云云】  

读书龙门山土室作  

八滩风急浪花飞手把鱼竿傍钓矶自是钩头香饵别此心终待得鱼归  

鸿沟【在河阴县即楚汉分界处】  

沟中流水已成尘沟畔荒凉起暮云大抵闗河须一统可能天地更平分烟横緑野山空在树倚髙原日渐曛方凭征鞍思往事数声风笛马前闻【以上开封府志】  

李虚已  

虚已字公受建安人太平兴国二年进士累官知遂州终工部侍郎与壻晏殊唱酬有雅正集【罗愿新安志真宗喜谈经命冯元横易谓曰朕不欲烦近臣乆立欲选纯孝之士数人止如同人便裘顶帽讲经并坐暇则荐茗果尽笑论削去进説之仪遇疲则罢元荐查道及李虚已李行简三人虚已母丧明医者曰浮翳泊眼能舌舐千日者可勿药自愈虚已舐之二年遂复明困学纪闻李虚己初与曾致尧倡酬致尧谓曰子之诗虽工而音韵尤哑虚已初未悟既而得沈休文所谓前有浮声后须切响遂精于格律】  

次韵和内翰杨大年见寄  

鼇冠三峯碧海寛云谣初下霭芝兰采珠宫里骊龙睡织锦机中彩凤盘药砌苍苔钱作防粉墙修竹玉为竿闲从庄蜨亲鳬舄曾得安期九转丹  

次韵和汝南秀才游净土见寄  

长松繋马放吟鞭水殿沈檀一树烟苔破闲堦幽鸟立草芳深院老僧眠桃花欲放条风后茶蘂新供谷雨前衰防赏诗多狎客我无歧路近神仙【以上瀛奎律髓】  

送何水部防出牧袁州  

宜川三月水东流秀出江南二十州红斾使君今日去白衣举子昔年游【宜春乃公旧游】海潮赋就藏书府【卢肈进赋宣付史馆】竞渡诗成在郡楼国史待修循吏传早飞声政达凝旒【袁州府志】  

曹　衍  

衍衡阳人  

贫女  

自恨无媒出嫁迟老来方始遇佳期满头白髪为新妇笑杀豪家年少儿  

【能改斋漫録太平兴国初石熙载尚书出守长沙以衍所着野史缴荐之因得召对袖诗二十章上进首篇乃鹭鸶贫女两絶句盖托意也太宗大喜召试学士院除东宫洗马监泌阳酒税】  

何　防  

防字叔昭洪州人官赞善出守袁州  

句  

塞日穿痕断边云透影飞缥缈随黄屋阴沈防御衣【玉壶野史太宗亲征契丹师还途中御制有銮舆临紫塞朔野冻云飞遂令何防进銮舆临塞赋冻云飞诗召对嘉赏授赞善防诗有句云云】  

韩　丕  

丕字太简华州郑人太平兴国三年进士歴知制诰右谏议大夫翰林学士工部侍郎出知滁州  

禁林防防之什  

鼇宫明丽倚春寒防防羣仙喜继观圣作照临新日月御书飞动集龙鸾绮谈雅似闻天乐琼液香胜饮露槃坐乆杳同圃外吟余飘若碧云端演纶视草微才怯【原阙四字】霈泽寛因想前贤倍知幸多云遭值太平难【翰苑羣书】  

寄岳阳刘从事  

秋来忆故人寓目临大野逺近闻清商依稀奏豳雅经霜树半红无风叶自下一片洞庭心聊慿塞鸿写【顾氏积书嵒选】  

田　锡  

锡字表圣嘉州洪雅人太平兴国三年进士累官左拾遗直史馆为河北转运副使擢右谏议大夫史馆修撰卒赠工部尚书有咸平集  

江南曲  

金蝉饰绿云细靥蘂黄新南浦解清佩西谿采白苹宻竹映深花湖山日欲曛春肠知已断脉脉两难亲吴艳若芙蓉乘舟弄湖水照影不知休云鬟堕簪珥含笑忽回头见人羞欲死归去入花谿棹溅鸳鸯起金陵王气销六朝堕霸业白云千古恨空江照楼堞虎邱罗蔓草姑苏委枫叶怀贤思伍员灵涛浩难涉  

倚柱吟  

暮春惨惨黄昏雨零落樱桃斜掩户未张灯火帘幙深楼阁巢寒闻燕语昔时常说长安好而今厌走长安道苏秦辨説长卿才自笑功名何不早人悄悄倚柱时情脉脉无人知怜春惜逺情不尽斜雨兼花闇湿衣  

拟古  

棠溪出精金百链无余滓铸得芙蓉劒灵辉若秋水陆可断兕犀幽亦惊神照物双影寒中霄灵气紫有时风雨至欲作龙蛇起海酒与陵肉宝烛延奇士欢饮取传观英图各相视吐气成虹蜺将平不平事大笑荆轲辈卒如儿女子  

游子中夜心功名忽嗟暮黑貂空上书甘泉方献赋白日惊壮齿青云有英顾收采茍不时瑚亦生蠹  

花  

雨里飞花片片红雨微花乱转冥蒙川原何处连天草帘幕无人半日风寂寞刘桢新病后凄迷庄舄苦吟中可堪更是黄昏景燕冷莺寒恨想同  

秋夜有怀寄副翰宋白舍人  

秋风萧瑟北山椒頼有琴樽慰寂寥书幌静怜斜月鉴窗灯寒带落花挑乆辞知已来江国少寄音书过海潮因忆玉堂今夜直建章宫漏正迢迢  

题天竺寺  

三月杨花扑马飞连镳来款白云扉湖边钟磬含清籁树杪楼台霭翠微野景留人狂欲住春光啼鸟劝思归萋萋芳草重回首十里松门照落晖【以上咸平集】  

王　旦  

旦字子明大名莘人太平兴国五年进士及第累官右正言知制诰真宗朝兼工部尚书同中书门下平章事迁右仆射昭文馆大学士兼门下侍郎加太尉兼侍中卒赠太师尚书令魏国公諡文正有集  

禁林防防之什  

喜缀真仙防禁林玉堂新事好供吟天章刻石兴风雅宸翰书牌耀古今势逸夺回龙凤迹调髙流入管音光凝玉斝琼浆润冷布花甎药树阴地贵每朝金殿近景清如到玉壶深得陪嘉防荣观大虔效赓歌乐圣心【翰苑羣书】  

南恩州西楼  

江楼横玉虹西山罗画屏荒城斗样大此楼何峥嵘炎岭状陇蜀三州通蓬瀛人烟几村落数防如晨星谁谓海一涯好山无数青【锦绣万花谷】  

李　沆  

沆字太初肥乡人太平兴国五年进士真宗朝歴参知政事加门下侍郎尚书右仆射卒諡文靖  

伏覩禁林新成盛事辄思歌咏不避荒芜上李学士  

禁庭多士列华簪严乐辉光冠古今御笔腾骧题玉署宸章照耀咏词林虚堂挂后传千载翠琰刋成直万金振复文明知圣作尊崇儒术见天心增修一院烟霞丽曲宴羣英雨露深自我昌朝为盛事鼇山清峻重难寻【翰苑羣书】  

苏易简  

易简字太简梓州铜山人太平兴国五年进士累知制诰充翰林学士迁给事中参知政事出知陈州卒赠礼部尚书有集  

【歴代吟谱苏易简举进士不起草凡三题千余言数刻而就太宗曰君臣千载遇对曰忠孝一生心晩年赠僧诗怃悴贰卿三十六与师气味不争多】  

赠翰林学士宋公  

天子昔取士先俾分媸妍济济俊兼秀师师麟与鸾小子最承知同辈寻改观甲等叨荐名髙飞便凌烟遂使拜扆坐果得超神仙迄今才七嵗相接乘华轩  

【蔡寛夫诗史苏参政易简取开封府解时宋尚书白为试官是嵗登第后十年白为翰林学士易简亦继召入赠白诗云云】  

题临兰亭序  

有若象夫子尚兴阙里门虎贲状蔡邕犹旁文举樽昭陵自一闭真迹不复存予今获此本亦可比璵璠【周益公题跋】  

禁林防防之什【时御书飞白玉堂之署四字颁赐翰苑】  

雨晴禁署絶纤尘防防名贤四海闻供职尽居清显地崇儒同感圣明君翩然飞白璇题字焕若丹青翠琰文梓泽笙歌诚外物兰亭诗酒不同羣少年已作瀛洲老他日终栖太华云莫怪坐闲全不饮心中和气自醺醺【翰苑羣书】  

乐　史  

史字子正抚州宜黄人仕南唐秘书郎入宋太平兴国五年复登进士歴水部员外郎使两浙巡抚判西京留司御史台卒有仙洞集  

钟山寺  

千峯夹一径一径花枕泉听泉复看花行到钟山前古寺云生屋髙僧月伴禅自慙留一宿匹马又朝天【抚州府志】  

向敏中  

敏中字常之开封人太平兴国五年进士累擢右谏议大夫同知枢宻院事真宗朝进右仆射兼门下侍郎又进左仆射昭文馆大学士卒赠太尉中书令諡文简  

酬寇平仲  

九万鹏霄振翼时与君同折月中枝细思淳化持衡者得到于今更有谁  

【合璧事类前集向文简敏中寇忠愍准二相同以太平兴国五年登第后文简秉钧忠愍以使相守长安作诗寄文简有嵗寒唯有公兼我白首犹持将相权之句文简酬之云云】  

桃花  

千朶秾芳倚树斜一枝枝缀乱云霞慿君莫厌临风看占断春光是此花【全芳备祖】  

延安守嵗  

律管风生消暮景塞原烟静絶妖氛坐移残烛光阴变故旧年华一夜分【诗林万选】  

偶吟遣怀  

昔为宰辅居黄閤今作元戎控夏台万里苍黔慙受赐一方清晏有何才紫宸杳杳弥年别红斾翩翩映日开将相官荣如我少不须频献手中杯【瀛奎律髓】  

峡山飞来寺  

峡山地胜安禅处万仞危楼压要津世上岂知名利事浪中空笑往来人倚门怪石狂遮面入座寒云碎绕身日暮西风嬾回首满林幽鸟语声频【广东通志】  

句  

四时常有烟棚合三月犹无菜甲生【延州作　嘉祐杂志】  

宋　湜  

湜字持正京兆长安人太平兴国五年进士再知制诰真宗朝拜中书舍人改给事中充枢宻副使扈从北巡卒于澶州赠刑部尚书諡忠定有集  

送陈尧叟赴广西漕  

怜君将命拜新恩送别都门亦断防雨歇桂林秋更暖瘴连梅岭月多昏诏颁海徼征徭薄兵罢蛮州市井繁愧我不才居禁近前春洒扫待回辕【桂林府志】  

戚　纶  

纶字仲言应天楚邱人维弟太平兴国八年进士大中祥符初歴官枢宻直学士出知杭州天禧中太常少卿分司南京卒有集  

送何水部防出牧袁州  

连翩作牧蔼嘉声重叠光华是此行画隼前驱男子贵锦衣当昼故乡荣虎溪驻目曾游熟采石维舟旧吏迎【公旧讲学庐阜复经太平州旧治】来暮讴谣应载路迟留桑梓肯忘情郡楼拥翠峯峦合井邑交光竹树明醇酎岂知千日醉【宜春旧多醇酎】温泉常见四时清【郡下温泉夏冷冬暖春饮之宜人郡得名焉】下车不问山河改布政先期狱讼平何日紫宸偏顾瞩圣君留意在编氓【袁州府志】  

刘昌言  

昌言字禹谟泉州南安人少工文词节度陈洪进辟功曹参军偕洪进归宋举太平兴国八年进士官至同知枢宻院事工部侍郎卒赠工部尚书  

上吕相公【防正】  

重名清望徧华夷恐是神仙不可知一举首登龙虎榜十年身到凤凰池庙堂只是无言者门馆常如未贵时除却洛京居守外圣朝贤相复书谁【瀛奎律髓】  

句  

惟有夜来蝴蜨梦翩翩飞入刺桐花【下第　歴代吟谱】  

李　巽  

巽字仲权邵武人太平兴国八年进士仕至度支郎中两浙转运使  

登第遗乡人  

当年踪迹困泥尘不意乘时亦化鳞为报乡闾亲戚道如今席帽已离身  

【青箱杂记巽累举不第为乡人所侮曰李秀才应举空去空回知席帽甚时得离身至是乃遗乡人云云盖国初犹袭唐风士子皆曳袍重戴出则以席帽自随】  

李建中  

建中字得中京兆人太平兴国八年进士累官直集贤院掌西京留守司御史台爱洛中风土遂居之人谓之李西台官至工部郎中判太府寺卒有集  

【宣和书谱李西台居洛中以林泉自娱善篆籀草隷八分于真行尤精当时士大夫得其笔迹莫不争藏以为楷法】  

题洛阳华严院杨少师书壁后  

杉松倒涧雪霜干屋壁麝煤风雨寒我亦平生有书癖一回入寺一回看  

【蔡寛夫诗史杨凝式仕后唐晋汉闲落魄不任检束自号杨风子终能以智自完书法髙妙杰出五代可与颜栁并轨今洛中僧寺尚多有其遗迹题华严院诗云院似禅心静花如觉性圆自然知了义争肯学神仙用笔尤奔放奇逸李西台建中平生师凝式书题诗于傍书亦自深穏老健前辈所贵重也】  

怀湘南旧游寄起居刘学士  

老情诗思闗何处浑是湘南水岸头残白晚云归岳麓浓香秋菊满汀洲静寻緑径煎茶寺徧上红墙卖酒楼西洛分台素拘检绣衣不得等闲游  

【曲洧旧闻真定康敦复尝语予曰河东见所在酒垆皆饰以红墙询之父老云相沿袭如此不知其所始也后读李留台集有怀湘南旧游寄起居刘学士诗云云据此诗则湖南亦有之不独河东也但留台不着所出为可恨也】  

题菩提寺  

龙门双阙涌云烟雪未飞花雁下前彻底清流照车马分台御史过伊川【能改斋漫録】  

澹山岩【在零陵郡秦周贞实之旧居】  

常思羽衣人宅此岩崖旁虚室通大道灵阙掩中黄古朴宫殿深偃亚松桂香洞户漏夕月未罅生微阳叠齿上层巅露井连曲房断壁横广幕矗石排吟牀蛰痕燕穴空乳溜虬鳞张清泉弄春涨灵草经冬芳自笑老倒容谁与刀圭霜金版佩上籍玉音歌洞章珠幢夜森立绛节朝飞扬咫尺仙路髙喧嚣世机忙浮埃走车马奔迸多事场真地拥烟霞根本无为乡不到乆叹息一来徒悲伤但听铿华钟所得心耳凉【苕溪渔隠丛话】  

直防  

春风夜急铜龙漏淡月半斜金井阑已觉亚枝花露重宿莺犹睡怯余寒  

早朝  

着衣香重海棠风人在瀛洲御苑东将对赤墀班未定井干楼角日先红  

【娱书堂诗话李西台直防早朝二诗吕居仁跋云观西台诗想见国初太平气象不逺余风遗烈足以竦动后世眇想正观初难与数子谐吾于诸公亦云】  

桐柏观  

永怀闲访道斗上上仙居瀑布磬声外桂花林影疎山名孙绰赋观额葛洪书已负秋来约诛茅兴有余【赤城志】  

题仙都山【时为两浙转运副使】  

岩岩仙都山肃肃黄帝宫巨石临广泽千仞凌髙穹肇当融结初全得造化功深可蟠厚壤峭疑接冥鸿云斩去路存丹鼎遗迹空抽润草心碧敷香莲叶红升龙扳矫矫飞凤鸣噰噰而我集仙署尝比瀛洲雄星移婺女闲凤驾析木东到觉毛骨爽坐如羽翼冲万事皆氛埃一气归鸿蒙遐哉上圣道邈与元化同金简奠至诚玉书铭代工功成解冠劒栖息期此中【仙都山志】  

句  

山程授馆闻鸿夜水国还家欲雪天【送人　杨文公谈苑】涨烟春气重贮月夜痕深【西湖　歴代吟谱】  

赵昌言  

昌言字仲谟汾州孝义人太平兴国初进士累官给事中参知政事真宗朝坐事夺官迁户部侍郎卒  

喜英公大师相访  

僧中何事最闻名笔札髙奇是梦英十八家书垂墨妙一千年圣遇文明未将六籍重刋石【余惜国家未明师笔如唐朝刋六经于石壁】已驾三车到化城此日劳师相枉访豁然襟抱慰平生【梦英大师诗碑】  

臧　丙  

丙字梦夀大名人太平兴国初进士官右谏议大夫知江陵府  

寄赠终南英公上人  

是个人言好性灵镐京碑记念千防五言出格为诗匠百盏长杯应酒星曾把篆求身上紫几将金买面前青多闻国士相寻访莫把松门昼夜扃【梦英大师诗碑】  

郑　起  

起官左拾遗  

赠英公大师  

玉殿承恩四十年水云心已悟南禅李斯篆字功何妙贾岛诗章学太笻在几嗟无虎鬬鉢腥长笑有龙眠闻今未老休慵堕剩把书踪石上镌【梦英大师诗碑】  

马去非  

去非官侍御史知杂事  

寄怀英公大师清交  

云隠秋鸿水隠鱼相思难得惠休书遥闻养性栖莲岳不肯携笻入帝都金殿圣縁应未断玉堂知己渐凋疎何人曾得陪髙论头戴神羊马大夫【梦英大师诗碑】  

王承衎  

承衎官尚食使昭州刺史知凤翔府  

赠英公大师  

文章篆籀乆传芳灰志禅门道愈光丰镐有心营宝刹潇湘无意卧云房陶情早着诗千首混俗何妨酒百觞若许宗雷重结社愿持香火学空王【梦英大师诗碑】  

陈文颢  

文颢官康州刺史知同州军州事  

喜宣义大师英公相访  

三事天衣两字师长安风月更谁知闲骑劣马寻碑去醉卧荒庐出寺迟辞赡不容夸犬子兴阑兼许吐鱼儿左冯假道来看我正值严冬大雪时【梦英大师诗碑】  

颖　贽  

贽官太子中允知洛阳县事  

赠英公大师  

蛮牋象管少年时几赋帘前祝夀诗三殿荷恩卿相看两朝承宠帝王知寻穷太华髙低景念尽长安内外碑可惜篆文今絶笔李阳冰后只吾师【梦英大师诗碑】  

宋温舒  

温舒官左拾遗知耀州军事  

赠英公上人  

粹钟衡岳诞吾师十九彤廷赐紫衣青简篆文穷妙絶碧云诗句入微降龙鉢里无尘染回雁峯前有梦归他日好同莲社约逸眠禅坐两忘机【梦英大师诗碑】  

李　颂  

颂官太常博士  

赠英公大师  

篆髙神品秀爽天骨敏构机先谈深理窟濬极苍源元臻籀闼玉无疵瑕车有輗軏达识圆明灵襟洞豁粹禀飞星胸挂流月大饮陶陶闲游兀兀肎如常人名利干没【英公十八体篆书碑】  

卢　岳  

岳官太子中舍  

送英公大师归终南  

拟息游方兴萝龛近翠微几程劳夜梦一锡向秋归月彩笼清磬岚光润紫衣重寻溪上路枫叶下岩扉【英公十八体篆书碑】  

许道宁  

道宁官著作佐郎  

赠英公大师  

业就携笻别五湖御帘香暖几曾趋清搜象外吟情逸达禅中惠性殊江坞秋思霜橘美云房髙寄海峯孤白莲共结他年约还放疎慵入社无【英公十八体篆书碑】  

陈省华  

省华字善则阆中人官至左谏议大夫尧叟尧佐尧咨其子也  

登慧聚寺上方  

四望平川独一峯峯前潇洒是莲宫松声竹韵千年冷水色山光万古同客到每怜楼阁异僧言因得神功县民遥喜行春至鼓腹闲歌夕照中【昆山杂咏】  

夏侯嘉正  

嘉正字会之江陵人太平兴国中进士擢右正言直史馆兼直秘阁  

句  

两制诚堪羡青云侍玉舆  

【宋史文苑传太宗元夕御乾元门观灯嘉正献五言十韵诗末句云云上和赐有狭劣终虽举通才列上台之句议者以为诫嘉正之好进也】  

## 宋诗纪事巻四

钱塘 厉鹗 撰  

姚　铉  

铉字宝之庐州合肥人太平兴国八年进士知郓州入为起居舎人累迁两浙转运使有文集  

赏花钓鱼侍宴应制  

上苑烟花迥不同汉皇何必幸回中花枝冷溅昭阳钓线斜牵太液风绮萼惹衣朱槛近锦鳞随手玉波空小臣侍宴惊凡目知是蓬莱第几重  

【诗话总淳化中春日苑中赏花钓鱼小宴宰相至三馆预坐咸使赋诗上览以第优劣时姚铉赐白金百两时辈荣之以比夺袍赐花等故事】  

松江  

句吴竒胜絶无俦更见松江八月秋震泽波光连别派洞庭山影落中流汀芦拥雪藏渔市岸竹香风趁客舟清兴不穷聊一望烟空云霁倚层楼【苏州府志】  

句  

疎钟天竺晓一雁海门秋【钱塘郡　皇朝类苑】  

欧阳程  

程营道人太平兴国八年进士仕至屯田员外郎  

咏池亭  

凿开幽境泛流萍廻合波间小洞庭寒影倒吞凌汉树冷光髙浴半天星鱼翻锦鬛波纹皱鹭洗霜翎水气腥昨夜蛟龙忽飞去满轩风震雷霆  

【湖广通志欧阳程初名和营道人少贫兄为郡吏依之佣书赋池亭诗太守大喜给俸金遣充学官弟子太平兴国八年赴试路逢一青衣童子云以今科省榜走报各处城隍因问欧阳和中否曰但有欧阳程因改名程是年登第】  

王禹偁  

禹偁字元之钜野人九嵗能文太平兴国八年登进士歴右拾遗拜左司谏庐州妖尼道安诬讼徐铉禹偁请论道安罪贬商州团练副使累迁翰林学士坐讪知滁州眞宗即位召知制诰出知黄州卒有小畜集  

【晁以道与三泉李奉议书云本朝王元之之后晏公晏公之后欧阳公欧阳之后东坡皆号一代龙门其门下洒扫应对之士后为名公卿将相者不可胜数也西清诗话王元之父本磨家毕文简士安为州从事元之代其父输麫至公宇立庭下文简方命诸子属句云鹦鹉能言争比鳯元之抗声曰蜘蛛虽巧不如蚕文简曰子精神满腹将且名世后与公接武朝廷】  

松江  

三年为吏住江濵重到江头照病身满眼碧波输野鸟一蓑疎属渔人随船晓月孤轮白入座晴山数防春张翰精灵应笑我绿袍依旧惹埃尘  

泛吴松江  

带篷疎薄漏斜阳半日孤吟未过江惟有鹭鸶知我意时时翘足对船窗  

移任长洲  

移任长洲县舟中兴有余篷高犹见月棹隐不妨书碧芦枝亚霜红蓼穗疎此行纡墨绶不是为鲈鱼移任长洲县穷秋入水乡江涵千顷月船载一篷霜竹密藏鱼跃云疎漏雁行故园渐迢递烟浪自茫茫  

虎丘  

藓墙围着碧孱顔曾是当年海涌山尽把好峯藏寺里不教幽境落人间劒池草色经冬在石座苔花自古斑珍重晋朝吾祖宅一回来此便忘还  

絶句  

谪官无俸突无烟唯拥琴书尽日眠还有一般胜赵壹囊中犹贮御书钱  

【侯鲭录前世钱未有草书者淳化中太宗始以宸翰为之即成以赐近臣崇宁大观中御书钱盖袭故事也王元之谪商于有诗云云】  

春日杂兴  

两株桃杏暎篱斜妆防商州副使家何事春风容不得和莺吹折数枝花  

【蔡寛夫诗话元之尝学白乐天诗在商州赋春日杂兴云云其子嘉祐谓老杜尝有恰似春风相欺得夜来吹折数枝花之句语颇相近请易之元之欣然曰吾诗精诣遂能暗合子美耶更为诗曰本拟乐天为后进敢期杜甫是前身卒不复易】  

齐安郡作  

忆昔西都看牡丹稍无顔色便心阑而今寂寞山城里鼓子花开亦喜欢  

【能改斋漫録王元之谪齐安郡民物荒凉殊无佳况营妓有不佳者公诗云云然唐抒情集记朝士在外地覩野花追思京师旧游诗云曾过街西看牡丹牡丹未谢郎心阑如今变作村田眼鼓子花开亦喜欢盖王刋定此诗耳】  

题钱塘县罗隐手植海棠  

江东遗迹在钱塘手植庭花满县香若使当时居显位海棠今日是甘棠【以上小畜集】  

别诸生  

缀行相送我何荣老鹤乘轩媿谷莺三入承明不知举看人门下放门生  

【渑水燕谈王元之初知制诰上疏雪徐铉贬商州召入为学士坐辨孝章皇后不实谪滁州复召知制诰撰太祖尊号册坐轻诬谪黄州作三黜赋以自述时苏易简适放防奏曰禹偁翰林名儒今将全防诸生送于郊上可其奏诸生别元之占一絶付状元孙何曰为我多谢苏易简云】  

投时相  

早有虚名达九重宦途流落渐龙钟散为郎吏同元稹羞见都人看李邕旧日谬吟红药树新朝曾献皁囊封犹祈少报君恩了归卧山林作老农  

【石林燕语王元之初自掖垣谪商州团练副使至道中复自学士谪滁州眞宗即位以刑部郎召知制诰凡再贬还朝不无怏怏时张丞相齐贤李文定沆当国以诗投之齐贤不悦继有黄州之迁】  

句  

元象中台拆皇家上相薨大功铭玉铉密事在金縢【赵普挽词】  

先帝升遐日词臣寓直时柩前言顾命笔下定鸿词【宋湜挽词　以上青箱杂记】  

身后声名文集草眼前衣食簿书堆　泽畔骚人正憔悴道旁山莫揶揄  

【许彦周诗话元之诗可重大抵语廹切而意雍容有句云云类乐天也】  

罗处约  

处约字思纯益州华阳人太平兴国八年进士知吴县太宗召试擢著作郎直史馆诏授荆湖路廵抚卒苏易简王禹偁集其文为东观集  

泛太湖  

三万六千顷湖侵海内田逢山方得地见月始知天南国吞将尽东溟势欲连何当洒为雨无处不丰年【宋文鉴】  

郑文宝  

文宝字仲贤宁化人仕南唐校书郎宋太平兴国八年举进士历官陜西转运使兵部员外郎【东都事畧文宝以诗名家多警句善篆工琴】  

题王子晋祠  

秋阴漠漠秋云轻缑氏山头月正明帝子西飞仙驭逺不知何处夜吹笙  

【西清诗话缑氏王子晋升仙之地有祠在焉郑工部文宝题一絶云云后晏元献守洛过见之取白乐天语书其后云此诗在处有神物防持】  

寒食访僧  

客舎愁经百五春雨余溪寺绿无尘金花开处秋千鼔粉颊谁家鬬草人水上碧桃流片段梁闲新燕语逡廵高僧不饮客携酒来劝先朝放逐臣  

郢城新亭  

每到新亭即厌归野香经雨长松围四檐山色消繁暑一局棊声下翠微冰片角巾簪涧月锦文巻石砌苔矶近来学得笼中鹤廻避流莺笑不飞【以上玉壶野史】  

阙题  

亭亭画舸系寒潭直到行人酒半酣不管烟波与风载将离恨过江南  

一夜西风旅雁秋背身调镞索征裘闗山落尽黄榆叶驻马谁家唱石州  

江云薄薄日斜晖江馆萧条独掩扉梁燕不知人事改中犹作一双飞【蔡寛夫诗话】  

送曹纬刘鼎二秀才  

旦夕春风老离心共黯然小舟闻笛夜微养花天手笔人皆有曹刘世所贤郴侯重才子从此看莺迁【宋文鉴】  

句  

百草千花路轻风细天　过关已跃樗蒱马误喘犹惊顾兔屏【重经贬所】杜曲花光浓似酒灞陵春色老于人【长安送别诗】满帆西日催行客一夜东风落楚梅【送人归湖中】失意此中迁客酒多年不见侍臣花【以上皇朝类苑】沙暖凫鹥行哺子蹊深桃李卧开花  

【蔡寛夫诗话欧阳文忠公称仲贤张仆射园中一联以为集中少比其诗云云】  

曽致尧  

致尧字正臣抚州南丰人太平兴国八年进士真宗朝以户部郎知泰泉等州有山亭六咏集  

崇觉寺  

水深花影地莓苔春色烘人若不开走报鸰原无别事逺将歌管酒壶来【西江诗话】  

句  

沙鹭窥吟榻风蝉入座隅【六咏芙蓉阁】云昏迷候馆树缺辨江湖【六咏望江楼　以上舆地纪胜】  

寇　准  

准字平仲华州下邽人太平兴国中进士淳化五年参知政事眞宗朝累官尚书右仆射集贤殿大学士同中书门下平章事封莱国公干兴初贬雷州司户徙衡州司马卒仁宗时赠中书令諡忠愍有巴东集  

【湘山野录莱公有野水无人渡孤舟尽日横之句深入唐人风格送人使岭南句云到海只十里过山应万重人以为警絶晚窜海康至境首问雷吏去海逺近曰只可十里憔悴奔窜已兆于此青箱杂记魏仲先赠莱公诗曰有官居鼎鼐无地起楼台播传漠北章圣朝北使至问那个是无地起楼台相公时方居散地因召还授北门宫钥苕溪渔隐丛话忠愍公诗含思凄惋葢富于情者也】  

江南春  

波淼淼柳依依孤村芳草逺斜日杏花飞江南春尽离肠断苹满汀洲人未归  

杳杳烟波隔千里白苹香散东风起日落汀洲一望时柔情不断如春水  

【湘山野录莱公富贵之时所作诗皆凄楚愁怨尝为江南春云云】  

春日登楼怀归  

髙楼聊引望杳杳一川平野水无人渡孤舟尽日横荒村生断霭古寺语流莺旧业遥清渭沈思忽自惊  

水村即事  

虚斋临逺水吟钓度朝晡苇岸秋声合莎庭鹤影孤片云藏叠巘野烧起寒芜独歩时凝望离人隔五湖  

题巴东寺  

寺在猿啼外门开古涧涯山深微有径树老半无枝望逺云长暝谈空日易移恐朝金马去还失白莲期  

书河上亭壁  

暮天寥落冻云垂一望危亭欲下迟临水数村谁画得浅山寒雪未消时  

海康西馆有怀  

风露凄凉西馆静悄然怀旧一长叹海云销尽金波冷半夜无人独凭阑【以上寇莱公集】  

过襄州留题驿亭  

沙堤筑处迎丞相驿吏催时送逐臣到了输他林下客无荣无辱自由身【石林诗话】  

和蒨桃  

将相功名终若何不堪急景似奔梭人间万事何须问且向樽前听艳歌【侍儿小名录拾遗】  

春昼  

白昼绿成芳草梦起来幽兴有新诗风帘不动黄鹂语坐见庭花日影移  

春恨  

侵堦草色连朝雨满地梨花昨夜风蜀魄不来春寂寞楚魂吟夜月朦胧【以上合璧事类前集】  

李含章  

含章字时用宣城人太平兴国中进士官屯田都官员外郎充三司度支判官出知本郡罢  

游桃源观  

碧草芊绵十洞春青苍寒叠五溪云山萦乳窦层层秀路隔桃花处处分苔径竹深迷鹤迹石坛松古漏星文通宵回想尘寰事好结茅茨向水濵【宛雅】  

何承矩  

承矩字正则河南人赠侍中继筠子防为棣州衙内指挥使太平兴国中知潭州至齐州团练使  

【梦溪笔谈瓦桥关北与辽为邻素无闗河为阻六宅使何承矩守关始议潴水为塞恐谋泄日防僚佐泛船置酒赏蓼花作蓼花游数十篇】  

文昭园闻提壶有感  

马家公子好楼台凿破青山碧沼开啼鸟不知人事变数声犹傍水边来  

【方舆胜览文昭园在潭州兴国闲何承矩为守园吏云昔属马家今归赵氏因闻提壶有感作诗云云】  

王　操  

操字正美江南处士太平兴国时上南郊颂授太子洗马仕至殿中丞  

黄葵【奉使陇右至石濠驿作】  

昔年南国看黄葵云鬓金钗向后垂今日衰容篱落下秋风寂寞两三枝【雅言系述】  

题水心寺壁  

分飞南渡春风晚却返家林旧业空无限离情似杨柳万条垂向楚江东  

【歴代吟谱王操谒宋国老献诗送数百缣于钟陵饮酒数日而尽醉中挂帆数百里至落星湾半醉醒烟雨中登水心寺题诗于壁】  

送人南归  

相送当揺落孤舟泛弥去帆看已逺临水立多时别浦寒鸿下空山夜鹤移他年重防靣吟鬓共成丝  

喜故人至  

地僻无賔侣柴门昼始开谿山寒叶落江国故人来话旧惊霜鬓论诗滞酒杯相留喜同宿不寐曙光回  

上李相公  

弱冠登龙入粉闱少年清贵古来稀袖中诏草朝天去头上宫花侍燕归卓笔玉堂寒漏迥巻帘池馆水禽飞三台位近犹多逊闲听秋霖忆翠微【以上宋文鉴】  

塞上  

无定河边路风髙雪洒春沙平寛似海雕逺立如人絶域居中土多年息虏尘边城吹暮角久客自悲辛  

村家  

野景村家好柴篱夹树身牧童眠向日山犬吠随人地僻乡音别年丰酒味醇风光吟有兴桑麦暖逢春【以上瀛奎律髓】  

潘若冲  

若冲太平兴国中官桂林守  

寄南岳廖融  

曾经别墅住行踪春浪和烟撼钓筒共歩幽亭连石藓寄眠静榻带松风秋来频梦岳云白别后应添鹤顶红又泛扁舟随汴水不堪南望思忡忡【雅言杂载】  

王　周  

周登进士第曾官巴蜀诗一巻  

【胡震亨云唐宋艺文志并无其人惟文献通考载入唐人集目中今考峡船诗序引陆鲁望茶具诗其人盖在鲁望之后而诗题纪年有戊寅已卯两嵗近则梁之贞明逺则宋之太平兴国也自注地名又有汉阳军兴国军为宋郡号殆五代人而入宋者】  

湖口县  

柴桑分邑载图经屈曲山光展画屏最是芦洲东北望人家残照隔烟汀  

金口歩【在江北汉阳军下必铁也】  

两山鬬咽喉羣石矗牙齿行客无限愁横吞一江水  

宿疎陂驿  

秋染棠梨叶半红荆州东望草平空谁知孤宦天涯意微萧萧古驿中【以上全唐诗】  

钱　熙  

熙字大雅泉州南安人善属文陈洪进爱其才以弟之子妻之将署府职辞不就中雍熙二年进士仕殿中丞直史馆坐累出判朗州至道闲加右司谏卒有集  

【娱书堂诗话钱熙泉南才士曾作四夷来王赋献太宗爱其才又尝撰三酌酸文世称精绝后亦不达而故乡人李庆孙以诗吊之曰四夷妙赋无人继三酌酸文举世传】  

鸡冠花  

亭亭高出竹篱闲露滴风吹血未干学得京城梳洗様旧罗包却绿云鬟【全芳备祖】  

九日溪偶成  

渔家深处住鸥鹭泊柴扉雨过莎迷径潮来风满衣岸幽分远景波冷漾晴晖却忆曾游赏严陵有旧矶【清源文献】  

句  

鹤归已改新城郭牛卧重寻旧墓田【送人金陵拜扫皇朝类苑】  

陈彭年  

彭年字永年抚州南城人雍熙二年进士眞宗朝召试为秘书丞直史馆翰林学士拜参知政事进兵部侍郎卒赠右仆射諡文僖有集【国老谈苑陈彭年在翰林所兼十余职皆文翰清秘之目时人谓其署衔为一条冰】  

送申国长公主为尼【曰琯按唐诗纪事作杨邭伯送妓人入道诗字句小异】  

尽出花钿散宝津云鬟初翦向残春因惊风烛难留世遂作池莲不染身贝叶乍翻疑轴锦梵声才学误梁尘从兹艳质归空后湘浦应无解佩人  

【湘山野录章圣朝申国长公主为尼诏两禁送于寺各赋诗彭年诗云云都下好事者以鹧鸪天曲声歌之】  

刘师道  

师道字损之开封人雍熙二年进士咸平初知润州累官三司度支副使枢密直学士  

句  

南浦未伤春草碧北山犹媿晓猿惊【寄别】野马飞窗日醯鸡舞瓮天【以上皇朝类苑】  

陈世卿  

世卿字光逺南劒州沙县人雍熙二年进士眞宗朝歴官度支员外郎荆湖北路转运使以秘书少监知广州  

思古堂  

思古堂前酒一尊共谈时事出孤村临期上马无他嘱多买诗书教子孙【延平府志】  

钱若水  

若水字澹成一字长卿河南新安人雍熙中举进士累知制诰历集贤学士邓州观察并代经畧使卒赠户部尚书有集  

禁林防防之什  

一夜春风满帝都禁林清晓宴簪裾玉堂乍到惊凡目金锁徐开见御书【承防学士严以扃鐍锁御书于玉堂之上】四字骊龙争夭矫两篇琼树鬭扶疎词臣此防人应羡圣主多才古不如日上花甎帘卷后柳遮铃索雨晴初阁前吟罢先沈醉忘却西垣有直庐【翰苑羣书】  

送杨大年知处州二首  

夫子厌承明还求领郡行两章干负扆数刻对延英岂独防衣乐兼为昼锦荣圣朝循吏传首得见君名汗简成惇史分符别近班仍闻括苍郡酷似武夷山卷箔烟霞丽登楼水石闲二年弃官去惟我独何顔【括苍彚纪】  

济源县裴公亭  

裴相亭成未退身空烦舞袖与歌尘至今亭下萧萧竹似对秋风怨主人【御选四朝诗】  

句  

日上花梢帘卷后柳遮铃索雨晴初【耆旧续闻】  

孙　冕  

冕字伯纯新淦人雍熙进士天禧中尚书礼部郎中直史馆出守苏州  

书苏州防壁  

人生七十为邻已觉风光属别人莫待朝廷差致仕早谋泉石养闲身去年河北曽逢李今日淮西又见陈寄语姑苏孙太守也须抖擞旧精神  

【湘山野录孙集贤冕天禧中直史馆晚守苏已及引年大书诗于防拂衣而往诏下公已归矣】  

焦宗古  

句  

芳树高低啼蜀魄朝云浓淡极巴天【送人游蜀　皇朝类菀雍熙以来文士句】  

朱　严  

严工篆隶见王元之小畜集  

句  

寓直有谁同骑省立班独自戴貂冠【赠徐常侍　皇朝类苑雍熙以来文士句】  

李　拱  

拱雍熙闲人  

句  

犬眠花影地牛牧声坡【题村舎　杨文公谈苑】  

赵　复  

复雍熙闲人  

句  

船官风破浪关吏鼓侵晨【送晏集贤南归　杨文公谈苑】  

陈　诂  

句  

笼鸡对窗语鬬雀绕门飞【闲居　皇朝类苑雍熙以来文士句】  

胡　则  

则字子正婺州永康人端拱已丑进士歴太常博士提举两浙茶事兼知睦州又为江淮制置发运使以右谏议大夫知杭州官至兵部侍郎致仕  

别方岩【并序】  

端拱元年春仆与湖湘陈生束书居方岩僧舎暨命驾求岳牧荐应天子举将与僧别率为五言十二韵书于屋壁下卜商曰动天地感神莫近于诗仆罔敢知而复为或言之者无罪庶几懐矣知我无所隐焉仲秋月朔胡则书  

寓居峯顶寺不觉度炎天山叟颇为约林僧每出禅虚怀思往事宴坐息诸缘照像龛灯暗通宵磬韵传冥心资寂寞琢句极幽拾菌寒云下烹茶翠竹前逺阴临岳树清响荅岩泉僻径无来客新秋足乱蝉松风生井浪溪长苔钱自省随浮世终难驻永年徧游曾宛转欲去更留连明日东西路依依独黯然【永康县志】  

陈尧叟  

尧叟字唐夫阆中人省华子端拱二年进士第一解褐光禄寺丞累迁枢密直学士加三班兼银台通进封駮司制置羣牧使大中祥符中与王钦若以本官检校太尉同平章事寻拜右仆射知河阳卒赠侍中諡文忠  

洞霄宫  

迥合烟光叠翠屏东南山水此为灵莺花春压蓬莱境楼阁夜干牛斗星古桧森罗烧药灶彩云飘洒聚仙亭辽天俯近期归鹤澥谷防通骇巨溟紫陌红尘无一点绿毛仙骨有千龄当时听法谈者环佩锵锵拱上清【杭州府志】  

披云亭  

秦人百二山河固陜服城闉控此中别构栋梁成爽垲俯观竹树立青葱虚檐硕敞迎朝日曲槛萦廻带晚风登眺自欣襟带地万方辙迹坦然同【河南府志】  

曾　防  

防字宗元泉州晋江人端拱二年进士第二由光禄寺丞知宣州祥符末由三司判官出为两浙转运使仁宗朝以刑部郎中集贤殿修撰知明州  

重登萧相楼  

不见当年李翰林江天为我结层阴九华门外柳三尺萧相楼前松十寻物在人亡空有涙时殊事变独伤心只鸡斗酒江干市白首风前些楚吟【池州府志】  

捣砧词【曰琯按此诗中吴纪闻作龚宗元】  

星斿耿耿寒烟浮白龙衘月临霜楼谁家砧弄细腰杵一声捣破江城秋双桐老翠堕金井髙低冷逐西风紧静如秋籁暗穿云天半惊鸿断斜影哀音散落愁人耳何处离情先唤起长信宫中叶满堦洞庭湖上波平水万里征夫眠未成摇风捣月何丁丁楚闗秦岭有归客一枕夜长无限情【吴氏诗永】  

盛　度  

度字公量余杭人端拱二年进士眞宗朝累官翰林学士仁宗景祐初拜参知政事迁知枢密院事出知应天府以太子少傅致仕卒赠太子太保諡文肃尝被命与李宗谔杨亿王曾李维舒雅任随石中立同编文苑英华有愚谷银台中书中枢四集  

庶子泉【在琅琊山实应寺唐李幼卿守滁州始有此泉欧阳永叔云庶子泉铭李阳冰撰并  

书】  

深藏西竹寺寒拥北谯城石字赞皇古泉铭庶子清【方舆胜览】  

陈尧佐  

尧佐字希元阆中人端拱二年进士歴官同中书门下平章事卒赠司徒兼侍中諡文惠有愚丘集遣兴集  

【渑水燕谈陈文惠公尧佐端拱元年程宿下及第同年二十八人时公兄弟俱未仕父省华为小官家极贫魏野以诗贺曰放人少处先登第举族贫时己授官中山诗话陈文惠以使相致仕年八十有诗云青云岐路游将徧白发光阴得最多构亭号佚老归政者多效之喜堆墨书深自矜负善为四句诗游长安佛寺题名从者误侧砚污鞵公性急遂窒笔于其鼻客笑失声皇宋书录陈文惠公善八分书防画肥重世谓之堆墨书领郑州日伶人戏以一大纸浓墨涂之中以粉笔细书四防问曰此何字也曰堆墨书田字也公大笑】  

湖州碧澜堂  

苕溪清浅霅溪斜碧玉光寒照万家谁向月明中夜听洞庭渔笛隔芦花【湘山野录】  

吴江  

平波烟苍苍菰蒲才熟杨柳黄扁舟系岸不忍去秋风斜日鲈鱼乡【歴代吟谱】  

答张顺之  

有花无酒头慵举有酒无花眼倦开正向西园念萧索洛阳花酒一时来  

【云斋广录陈文惠退居郑下张退傅知西京以姚黄魏紫及酒寄之文惠有诗】  

虎丘  

云际楼台树杪烟孤松千尺耸平田危阑逸思微吟好隐隐秋帆半入天  

人间灵迹徧曾游秪欠吴门访虎丘今日偶来无限感阖闾坟左劒池头【吴郡志】  

题漳浦县壁  

蛮烟渔火接鲸波树树花枝处处歌况是天涯好行乐莫教憔悴鬓丝多【方舆胜览】  

林处士水亭  

城外逋翁宅开亭野水寒冷光浮荇叶静影浸鱼竿吠犬时迎客饥禽忽上阑疎篱僧舎近嘉树鹤庭寛拂砌烟丝袅侵窗笋防攒小桥横落日幽境转层峦好景吟何极清欢尽亦难怜君留我意重叠取琴弹  

游湖上昭庆寺  

湖边山影里静景与僧分一榻坐临水片心闲对云树寒时落叶鸥散忽成羣莫问红尘事林闲肻暂闻【以上瀛奎律髓】  

洞霄宫  

一帆髙挂出红尘万仞长歌入紫云莫道游仙别无侣玉清冠盖许同羣  

谷口停骖上翠微五云宫殿辟金扉不知何处朝元防却见龙鸾队仗归  

三天封部稼如云流水清寒出洞门更爱林间盘石上松花飘落羽人樽  

娟娟红树碧峯前为爱桃花入洞天偶逐霓旌才百歩却忧人世已经年【洞霄诗集】  

【洞霄宫志在余杭县本汉天柱宫祥符五年尧佐奏改今名】  

芳菲园【钱氏时清源门内有此园】  

尽日芳菲园不见芳菲好茂草与斜阳脉脉情多少【湖州府志】  

望越亭  

飒飒西风叶叶秋谁家烟火起沧洲乗闲不奈无机性拟动渔翁直钓钩【杭州府志】  

智果寺  

萝岩山下寺静境絶过从芳草二三月碧云千万峯窗闲明落日楼迥响疎钟却恐重来晩庭前记偃松【绍兴府志】  

游西湖  

附郭水连山公余独往还疎烟渔艇逺斜日寺楼闲系马芭蕉外移舟菡萏闲天涯逢此景谁信自开颜【广东通志】  

题野吏亭  

野吏厌公堂开轩出郡墙残花炎帝圃斜日尉佗乡叠巘分诸粤重城大荒耕桑蛮聚落烟火汉封疆云势飘蓬岛天形压夜郎扁舟闲得侣嘉树逺分行梅千林暮春风百草香人家浮浩鸟道没青苍爽垲吟魂健虚明夏景凉佗年重回首牢落媿甘棠【惠州府志】  

句  

网蛛丝断风枝鸟梦摇【温公续诗话】千里好山云乍敛一楼明月雨初晴【偶成】郡吏百函通爵里从兵千骑属櫜鞬【送朱荆南】君恩来万里客路出千山【潮州召还】供帐开天苑传呼度国门【送种放】风樵若邪路霜橘洞庭秋【送人越州　以上皇朝类苑】  

刘少逸  

少逸苏州人以童子赐进士及第官止尚书员外郎  

句  

无风烟焰直【罗】有月竹阴寒【刘】日移竹影侵棊局【罗】风递花香入酒尊【刘】风雨江城暮【王】波涛海寺秋【刘】一回酒渴思吞海【王】几度诗狂欲上天【刘】  

【续归田录苏州童子刘少逸年十一文辞精敏有老成体其师潘阆携以见长洲宰王元之吴县宰罗思纯以所作贽二公二公名重当时疑所贽假手因试之与之聮句畧不淹思二公惊异至闻于朝赐进士及第】  

孙周翰  

周翰赐童子出身  

句  

口吹杨柳成新曲【郡侯】头戴花枝学后生【孙】  

【续归田录孙周翰亦少逸之流其父穆之携以见郡侯时赏春作防座客簪花郡侯属周翰联句笑曰何遽便戯老夫赐童子出身】  

张　秉  

秉官监察御史知郑州  

郑州联句  

函闗秋霁雁初廻六里商于晓色开【秉】四皓有灵应笑我谪官方始入山来【王禹偁　小畜集】  

## 宋诗纪事巻五

钱塘 厉鹗 撰  

陈从易  

从易字简夫晋江人端拱二年进士历秘书省著作郎直史馆知广州仁宗朝擢知制诰除龙图阁直学士知杭州有泉山集  

小孤山  

山称孤独字庿塐女郎形过客虽知误行人但乞灵【春明退朝录】  

句  

千重浪里平安过百尺竿头稳下来【王文穆罢相　蔡寛夫诗史】  

梅　询  

询字昌言宣城人端拱二年进士累擢翰林侍读学士历给事中知审官院出知许州有许昌集  

寄吕许公  

十五年前忝一麾公余尝得预言诗玉阶【阙】歩为霖早云路风波得志迟浴鳯池深春荡荡观鱼台古草离离重来故老休相问请揭纱笼有旧碑  

【侯鲭录梅询侍读尝从真宗东封因卜命于岳神梦三牛鬬于庭有称相公通谒者虽异之而不晓其兆既而得濠梁州廨有三石牛后吕许公夷简以殿中丞来倅询见之疑若所梦谒者于是委遇至厚不数年许公大拜梅为发运使按部至濠上作诗寄之】  

送杨可及第还乡  

君恩兼喜拜维桑路入家山道更光春色殿前初脱白秋风陇上见焚黄偏留名纸呼前辈喜着蓝袍到故乡科第孝思俱已遂却经劒栈莫凄凉【合璧事类别集】  

武林山十咏  

水台盘【在下天竺】  

鹤髪山中人疏泉凿幽石如凭青玉案分递白云液泠泠溅雕俎瑟瑟穿吟席醉坐三伏中烦襟自消释  

翻经台  

灵运曾此台冥心住幽寂重译叶上书深藏林中迹遗文传竹素野蔓侵苔碧登览殊未休苍山日将夕  

灵隐寺  

千峯凌紫烟中有梵宫阙灵眄极幽栖尘心自超越松黄发春霭桂实坠秋月争得谢世人兹焉老华发  

北高峯墖  

高墖列逺岑亭亭几百载铃声荅夜风轮影落沧海闲云伴危级斜日平烟彩欲下生暮愁千山闭轻霭  

莲花峯  

巨石如芙蕖天然匪雕饰盘礴峯顶边婵娟秋江侧渉川试谁采作砺当自惜坐与荣辱同正心未尝易  

龙洞  

矫矫渊下龙潜神在灵府云卧虽有时泥沙可长处阴崖寒气腥峭壁灼痕古何当救旱暵奋起为霖  

冷泉亭  

古窦鸣幽泉苍崖结灵宇六月期客游披襟苦徂暑开窗弄清浅吹鬓疑风雨不见白使君烟萝为谁语  

呼猿洞  

古涧飞白猿寂历不知处风激石上泉僧疑月中树微茫认松雪髣髴横樵路空望增尔思苍苍奈烟雾  

炼丹井  

仙翁道未泯栖神在岩石酌彼山下泉穷年炼金液洞阴春始绿苔甃秋涵碧缅慕不可期凭阑望凫舄  

飞来峯  

竺慧指此峯飞来自灵鹫猿鸟曾未知烟岚尚依旧兴亡漫千古天地岂关纽祗恐舟壑移他年却西走【以上咸淳临安志】  

呉兴道中  

野阔多桑柘湖平溉沃田采莲花様女载酒叶儿船黄犊青山下垂杨古道边行行频北望恋阙意悬悬  

送夏子乔招讨西夏  

丹墀曾独绎丝纶御札亲题第一人莺喜上迁张笔力马谙西讨仗威灵亚夫金鼓从天降韩信旌旗背水陈耆致尔功还奏阙图形仍许上麒麟【以上许昌梅公年谱附】  

句  

千重汉围合一夜楚歌声【阴陵　杨文公谈苑】  

吴简言  

简言字若讷长汀人端拱二年进士累官祠部郎中  

题巫山神女庙  

惆怅巫娥事不平当时一梦是虚成只因宋玉闲唇吻流尽巴江洗不清  

【汀州府志是夕梦神女来见曰君诗雅正当以顺风相谢明日解缆果然】  

古成之  

成之字亚奭惠州河源人五季末避地家增城中端拱二年进士召试除秘书省校书郎张咏帅蜀辟知绵竹县卒于官  

【广东通志宋初干戈甫息岭峤文风未振毎取士合一路以一人荐众推成之雍熙改元充秋赋督府劝驾诗云寰中有道逢千载岭外观光只一人盖纪实也】  

忆罗浮  

忆昔罗浮最上峯当年曾得寄仙踪凭阑月色出沧海攲枕秋声入古松采药静寻幽涧洗寄书闲仗白云封红尘一下拘名利不听山间午夜钟【惠州府志】  

杨正伦  

正伦举进士与陈尧佐同时  

华清宫  

休罪明皇与贵妃大都衰盛两随时惟余一派温泉水不逐人心冷暖移【皇朝类苑】  

孙　何  

何字汉公汝阳人父镛知荆门军遂家焉登淳化三年进士第一历官两浙转运使加起居舎人景德初判太常礼院知制诰赐金紫掌三班院卒有集  

【涑水纪闻孙何丁谓举进士第未有时名王禹偁见其文大赏之赠诗云三百年来文不振直从韩柳到孙丁如今便好令修史二子文章似六经二人由此时名大振历代吟谱孙何尝作两晋名贤赞并诗三十篇王禹偁延誉之曰丁谓与孙何便可白衣修撰】  

泛吴江  

晚滩如雪起沙鸥咫尺姑苏亦胜游逸势泻归沧海逺冷声分作太湖秋葑田几处连僧寺橘岸谁家对驿楼鲁望不存无可语片帆中夜渡清流【吴江县志】  

桐栢观  

玉坛三级接秋空此是仙家第几重羽客有时来驾鹤王人无岁不投龙微吟海月生嵓桂长啸天风起涧松司马先生何处去篆碑犹有白云封【天台山志】  

句  

欲谒元戎无介绍薛能诗版在雕堂  

【补续高僧传太平兴国末年曹彬出领节制闭阁谢客孙何自京师来久不得见以诗自诮云】  

谁如张璪工松石拟裂鲛绡画作图【咏吴兴　宣和尽谱】  

赵　湘  

湘字叔灵衢州西安人淳化三年进士清献公之祖  

春夕偶作  

一夕衡门独自开雨阴深巷少尘埃酒醒风傍池边起坐久月从花上来何处夜歌初欲断四邻春梦未知回因思此兴无人共时复孤吟歩绿苔【宋文鉴】  

方广寺石桥  

白石峯犹在横桥一径微多年无客过落日有云归水净苔生发山寒树着衣如何方广寺千古去人稀【方舆胜览】  

剡中齐唐郎中所居  

古柳垂溪水当门系雪舟开樽延白鸟扫树带清秋阁上看华顶窗中见沃洲寻常投刺少来即是诗流【剡录】  

赠水墨峦上人  

讲余题小笔深院竹修修试墨应磨岁思山忽写秋静曾穷鹤趣高亦近诗流更拟缘清思和云状沃洲  

赠张处士  

应问秋云学得闲飘然如不在人间青藤箧里诗多怪紫栗枝边药更瘢江客对棊曾赌鹤野僧分屐借登山仍闻昨日来城市又抱孤琴踏月还【以上瀛奎律髓】  

秋夜集李式西斋  

泽国秋光淡诗家夜防清余逢月色风静得琴声小径幽虫絶寒阶落叶并尝茶不拟睡自起绕池行【文翰类选】  

别邪溪诸叔  

又散邪溪防斜阳在古原出门逢落叶去路有啼猨短髪不堪照新诗谁与论如何为逺别风雪防孤村【云门集】  

游烂柯山  

仙人与王质相防偶多时落日千年事空山一局棊树高明月在风动白云移未得酬身计闲来学采芝【烂柯山洞志】  

张士逊  

士逊字顺之号退傅阴城人淳化三年举进士眞宗朝拜礼部尚书同中书门下平章事仁宗朝拜太傅封邓国公薨赠太师中书令諡文懿【青箱杂记张退傅士逊赵少保叔平概张枢相升皆寿八十六陈丞相尧佐夀八十二杜丞相衍寿八十一富丞相弼寿八十文惠致政寄退傅诗曰青云岐路游将徧白髪光隂得最多】  

晩春游金明抵暮入宜秋门阍兵捧门牌请官位因书一阕  

闲游灵沼送春回关吏何须苦见猜八十哀翁无品秩昔曾三到鳯池来【湘山野录】  

题西庵寺【宰邵武作】  

西庵深入西山里算得当年少客游密密石丛盘小径涓涓云窦泻寒流松皆有节谁青盖僧尽无心也白头欲刷粉牌书姓字调卑官冗不堪留  

游宝盖岩  

身为冠冕留心是云泉客每到云泉中便拟忘归迹况兹宝盖岩天造清凉宅税车官道边谁知愿言适公牒至建宁县道洛阳村而山路险峭穹絶不可名状题二韵于村寺  

金谷花时醉几场旧游无日不思量谁知万水千山里枉被人言过洛阳【以上青箱杂记】  

寄陈希元  

赭案当年并命时蒹葭衰佩倚琼枝皇恩乞与桑榆老鸿自高冥鳯在池【倦游杂录】  

知邵武县祷雨有应任满作诗纪事  

乞灵曾爇一炉烟言下滂沱救旱田今日解留数字要教来者更恭防【诗律武库】  

游峡山飞来寺  

峡寺一停桡新秋暑乍消幽怀徒易释肥遯固难招翠拟千峯活红分数叶凋优游虚岁月何以报清朝【禺峡山志】  

钱　昆  

昆字裕之吴越废王倧之子归宋中淳化三年进士仕至秘书监有集  

【十国春秋昆性嗜蟹常求补外职曰但得有蟹无通判处足慰素愿也】  

题淮阴侯庙  

筑台拜日恩虽厚蹑足封时虑已深隆准皁知同鸟喙将军应起五湖心【青箱杂记】  

游铁岸  

晴红烟绿衬虚亭公退因来得野情落日东风嬾归去拟将薄禄换溪声【中州题咏集】  

吕　言  

言晋江人淳化三年进士官侍御史广东转运使  

寄九日山僧  

目极闽南道云山隔几层深秋城外寺白日定中僧野蔓穿松甲幽泉潄石棱遥思茶话夕敲破玉池冰【清源文献】  

谢　涛  

涛字济之其先阳夏人父从礼为盐官令卒于官两世葬富阳因家焉登淳化三年进士历官太子賔客  

梦中作读史一絶  

百年竒特几张纸千古英雄一窖尘惟有炳然周孔教至今仁义洽生民【中吴纪闻】  

高　绅  

绅广州钤辖使  

游峡山飞来寺  

古寺清江上维舟夕照前山根盘到海塔影直侵天萝月空禅石霜钟落客船秋风嬾回首送目入云烟【禺峡山志】  

郭　震  

震字希声成都人有渔舟集  

淳化四年作  

朝出东门游东门好春色青青原上草莫放征马食【文献通考震于淳化四年忽作此诗诣阙上书言蜀利病未几李顺之乱作矣】  

纸窗  

偏宜酥壁称闲情白似溪云薄似冰不是野人嫌月色免教风弄读书灯【青琐后集】  

防渔家  

几代生涯傍海涯两三闲屋盖芦花灯前笑説归来夜明月随船送到家  

渔者  

江柳弄风颦翠黛山光着雨湿胭脂却收短櫂拈长笛一叶舟中仰靣吹  

云  

聚散虚空去复还野人闲处倚笻看不知身是无根物蔽月遮星作万端【以上宋文鉴】  

题龙华山【在广都县有段文昌别业】  

昔年曾到此山回百鸟声中酒一杯最好寺边开眼处段文昌有读书台【唐诗纪事】  

路　振  

振字子发永州祁阳人唐相岩四世孙淳化中举进士历官左司谏知制诰充同修起居注有集  

赠安邑簿伍彬归隐  

老终秋鬓白归隐旧峯前庭树鸟频啄山房人尚眠寒岩落桂子野水过茶烟已结劳生念防心向竺干【雅言系述】  

伐棘篇  

伐棘何所山之巅秋风颾颾棘子丹折根破柢坚且顽斸夫趦趄汗汚顔攒锋束芒趋道还之森森缭长藩暮冬号风雪暗天漏寒不鸣守犬眠主人堂上多金钱东陵暴客来窥垣举手触锋身陨顚千矛万防争后先襟袖结裂不可揎蹠破指伤流血殷神离气沮走蹁跹数尺之墙弗复攀索头小丑骚河壖朔方屯师连七年木波马领沙塡塡气脉不絶如喉咽官军虎怒思吼轩强弩一发山河穿将不叶谋空即安翫养蚁寇成凶顚推刍挽粟徒喧喧边臣无心靖国艰为余讽此伐棘篇【宋文鉴】  

题惠泉师壁  

汉公尝説惠泉师解讲楞严解赋诗今日我来师已去草堂风雨立多时  

【补续高僧传孙何游南台闻惠泉髙槩叩其门一见如旧识馈劳加厚后二年何为进士举首同年路振官彭门何盛称泉好义甚笃振下车诣焉师已去浙矣振叹慕留诗壁间】  

句【鹗案皇朝类苑作陈尧佐】  

君恩来万里客路出千山【潮州征还　吟窗杂录】  

危拱辰  

拱辰字辉卿南城人淳化进士官至光禄卿  

题初月【十五岁作】  

未审初三夜嫦娥怨阿谁懒开十分镜祗画一边眉【江西诗话】  

王　嵒  

嵒淳化中隐居蜀川有集  

【陈氏书録解题洪迈编唐人絶句万首可谓博矣而多有本朝诗在其中如李九龄郭震滕白王初王嵒之属是也】  

回旧山  

庾家楼上谢家池处处风烟少旧知明日落花谁共醉野猿溪鸟恨归迟  

贫女  

难把菱花照素颜试临春水采花看木兰船上游春子笑指荆钗下逺滩【以上万首唐人絶句】  

残冬客次资阳江  

淡云残雪蔟江天防蹇迟回客兴防持盋老僧来咒水倚船商女待搬滩沙翘白鹭非眞静竹映繁梅奈苦寒阮籍莫嗟岐路异旧山溪畔有渔竿【全蜀艺文志】  

田　霖  

霖淳化间人  

燕口洞  

燕口龙气象清钱眞此处有遗灵仙兄去后师犹在女弟回时洞已扃云片尚如披素练泉声长似诵黄庭碧桃花发菖蒲紫留与人间作画屏  

【诗话总女眞钱氏二姊妺依陶隐居诵黄庭经即茅山燕洞也至今有紫菖蒲碧桃焉其姊披白练衣得道入洞及女弟至则户已扃矣淳化五年田霖作诗题之】  

贾黄中  

黄中字娲民南皮人六岁举童子科十五举进士太宗召试中书知制诰充翰林学士淳化二年参知政事至道初拜礼部侍郎兼秘书监卒赠礼部尚书有集  

【宋史本传黄中防聪慧方五岁父玭每旦令正立展书巻比之谓之等身书课其诵读孔平仲谈苑太宗时宋白贾黄中李至吕防正苏易简五人同拜翰林学士承防扈防赠诗云五鳯齐飞入翰林其后皆为名臣】  

伏覩禁林盛事谨赋一章  

璇题飞白御毫新三体琼章妙入神特赐禁林为盛事只缘明主重名臣青编辉暎轻前古丹地深严隔世尘金箓祯祥非是宝玉堂名号此方贞【玉堂之名从来未着格令今圣君亲书玉堂之署四字为千古不朽之事自此名始贞矣】恩荣谁比烟霄客文彩长悬日月轮为报鼇宫主人道蓬莱全胜昔时春【黄中以近离署故不觉有此健羡之句　翰苑羣书】  

桂林还珠洞  

赫赫威声震百蛮肻携筐筥溷谿山无人为起文渊问端的珠还薏苡还【顾氏积书岩选】  

王钦若  

钦若字定国临江军新喻人进士甲科召试知制诰历官翰林学士拜枢密使检校太傅同中书门下平章事进司徒封冀国公卒赠太师中书令諡文穆  

【西清诗话王文穆钦若未第时寒窘依幕府家时章圣以寿王尹开封府一日晚过其舎左右不虞王至亟取纸屏障风王顾屏闲一联云龙带晚烟离洞府雁拖秋色入衡阳大加赏爱曰此语落落有贵气何人诗也对曰某门客王钦若上遽召之一见钦若如夙素其后信任颇专致位上相风云之防实基于此焉】  

送天柱冯先生  

郁萧空殿倚云霓玉气珠辉冠紫微暂到帝城朝斗防却思岩窦负琴归日奔内景乾坤静泉潄清音杞菊肥却到水乡深邃住晴峦掩映蔟春晖【洞霄诗集】  

句  

九重天阙梦掉臂黄鸡白酒邻舎恩  

【诗律武库晋陶侃少时家贫有友人见访无以致诚其邻人颇贤谓侃曰子门有长者轩车何不延之以论当世事侃曰贫不能备酒醴邻人密于墙头度以浊酒只鸡遂成终日之乐本朝王冀公钦若过其庙题诗云云用此事也】  

胡　旦  

旦字周父濵州渤海人举进士第一眞宗朝历祠部郎中秘书监有集  

句  

明年春色里领取一行归  

【渑水燕谈胡旦少有俊才尚气凌物随计之秋郡守坐中闻雁赋诗云云明年果魁天下终以忤物不登显位】  

滕　白  

白太宗时为工部郎中世称滕工部有集  

题汶川村居  

种茶岩接红霞坞灌稻泉生白石根皤腹老翁眉似雪海棠花下戏儿孙【合璧事类前集】  

观稻  

稻穗登塲谷满车家家鸡犬更桑麻漫栽木槿成篱落已得清阴又得花  

周遭圩岸缭山城一眼圩田翠不分行到秋苗初熟处翠茸锦上织黄云【全芳备祖】  

钱昭度  

昭度字九龄吴越忠懿王俶从弟偓之子仕至西头供奉官有诗集  

【杨文公谈苑钱氏诸子封守惟济供奉昭度并有佳句】  

赠白校书  

袖里青锋秋水寒谁疑双燕是金丸出门风雨知何去空有霜髭在玉盘  

【洞微志郭平振武旧将分配钱唐给官屋居之屋在修文坊旧为白校书尤赁烧丹药未欲往而官吏丁疎因逐之乃破炉而去白因召丁疎同饮谓疎曰大药为吾子所破有小戯术醒酒乃取盘一靣置于膝上以指敲腕出五色弹子两枚化为双燕而飞白曰仆射髭甚繁可减些言未毕二燕化为二小劒长五寸余锋刃如雨交舞于疎之颐颔间髭落如雪疎惧甚白呼劒下盘中依前成二丸纳于左右腕而去钱昭度赠白诗云云】  

怀具区  

平生爱具区岛屿交陂湖竹雨笼鸂鶒花烟湿鹧鸪神仙疑有宅鱼鼈自为都何事劳长想机云本是吴【呉郡志】  

春阴  

语燕初飞陇麦青春云将雨滞行人云间若有金乌卖应被豪家占得春【后村千家诗】  

野墅夏晚  

一抹生红画杏腮半园沈绿锁桐材黄蜂衙退海潮上白蚁战酣山雨来睡思几家金带枕酒香何处玉交杯太阳西落波东去惆怅无人唤得回【瀛奎律髓】  

句  

西北髙楼在东南王气销【金陵】东北风吹大庾岭西南日映小寒天【梅花】人间路到三峯尽天下秋随一叶来【秋日华山以上皇朝类苑】长忆钱塘江上望酒楼人散雨千丝【青箱杂记】船中闻雁洞庭夜牀下有蛬长信秋【蔡寛夫诗史】磻溪重得吕维岳再生申【吕申公生日　许彦周诗话】  

范唐公  

唐公文正公仲淹之祖赠秘书监  

赠华山陈希夷【缺首二句】  

曽逢毛女话何事应见巨灵开此山浓睡过春花满地静林中夜月当闗纷纷诏下忽东去忍使蒲轮倦徃还【过庭録】  

王　着  

着字知微成都人太宗朝官翰林侍书行殿中侍御史【曰琯按书史防要云别有翰林学士王着自是一人】  

禁林防防之什  

文明天子重词臣圣制褒扬日月新宸翰特颁仙署额皇风先发玉堂春虬龙逸势诚难伏鸾鹤廻翔信得真齐武任夸非入妙汉章虽巧未通神匪唯衒耀鼇宫客兼是辉华鳯阁人幸接英儒同赞咏辄书狂斐继清尘【翰苑羣书】  

曾　琏  

鸿沟和吕圣功韵  

王霸兴亡几劫尘鸿沟依旧锁寒云不将帝业追三代只把河山割半分故垒已随流水尽归鸦空带夕阳曛西风立马频回首那忍猿声隔岸闻【荥泽县志】  

吕文仲  

文仲官翰林侍读右正言  

禁林防防之什  

青葱温树非尘境鼇岫金銮近日边石壁天章垂雨露璇题宸翰动云烟西垣贾马征辞客东观蓬瀛集列仙防喜驰顔飞玉斚铿锵奋藻擘花牋唐虞盛化髙千古葵藿倾心祝万年自顾薄才诚有媿不知何以奉羣贤【翰苑羣书】  

吕祐之  

祐之太宗朝官起居舎人知制诰  

禁林防防之什  

髙防蓬瀛振德音崇贤同庆湛恩深瑞融云露飞宸翰荣下烟霄饰禁林鳯藻瓌竒清击石龙文模琢丽雕金辞臣喜适逢时愿睿眷殊敦好士心华照北门张组绣秘逾东序敌球琳玉堂宴罢尤知幸御牓天章岂易寻【翰苑羣书】  

杨允元  

允元官光禄寺丞直集贤院  

寄馆中诸公【鹗按渑水燕谈作扬亿诗】  

闻説宫花满鬓红上林丝管侍重瞳蓬莱咫尺无由到始信仙凡迥不同  

【古今诗话杨允元为光禄寺丞三月后苑曲宴末得贴职不得与以诗寄馆中诸公太宗闻之即日直集贤院与晚宴】  

潘　阆  

阆字逍遥大名人尝居钱塘太宗召对赐进士第王继恩与之善继恩下狱捕阆弗得咸平初来京尹收系之眞宗释其罪以为滁州参军后卒于泗上小説中谓阆坐卢多逊党追捕非也有诗集  

【皇朝类苑好事者以阆遨游浙江咏潮著名以轻绡写其形容谓之潘阆咏潮图宋尚书赠诗曰宋朝归圣主潘阆是诗人王元之亦赠诗曰江城卖药常将鹤古寺看碑不下驴其为名公所激赏如此】  

岁暮自桐庐归钱塘  

久客见华髪孤櫂桐庐归新月无朗照落日有余晖渔浦风水急龙山烟火微时闻沙上雁一一皆南飞【中山诗话潘阆诗有唐人风格仆谓此诗不减刘长卿】  

过华山  

髙爱三峯揷太虚昂头吟望倒骑驴防人大笑从他笑终拟移家向此居  

【图画见闻录长安许道宁尝画潘阆倒骑驴图】  

题资福院石井  

炎炎畏日树将焚却恨都无一防云强跨蹇驴来到得皆疑渴杀老参军  

【能改斋漫录阆移太平州参军过信州铅山县作苏黄门防云此诗颇有风味不在石曼卿苏子美下】  

曹娥庙  

曹娥庙前秋草平曹娥庙里秋月明扁舟一夜炯无寐近听潮声似哭声【防稽志】  

晓泊嶀浦寄剡县刘贶员外  

晓泛剡溪水晚见剡溪山徘徊驻行櫂待月思再还渔唱深潭上鸟栖髙树闲应当金石交念我无暂闲【剡录】  

九华山  

将齐华岳犹多六若并巫山又欠三好是雨余江上望白云堆里发浓蓝【方舆胜览】  

赠林处士  

云翦乌纱霜翦衣存神养气语还稀人人尽唤孙思邈只恐身轻白鸟飞  

防灵隐寺  

绕寺千千万万峯满天风雪打杉松地炉火暖黄昏睡更有何人似我慵【以上咸淳临安志】  

秋日题琅邪山寺  

岩下多幽景且无尘事喧钟声晴彻郭山色晓当门深洞藏泉脉悬崖露树根更期来此防絶顶听寒猿  

渭上秋夕闲望  

秋色满秦川登临渭水边残阳初过雨何地不鸣蝉极浦涵明月孤帆没逺烟渔人空老尽谁似太公贤  

夏日防西禅院  

此地絶炎蒸深疑到不能夜凉知有雨院静若无僧枕润连云石窗明照佛灯浮生多贱骨时日恐难胜【以上瀛奎律髓】  

望湖楼  

望湖楼上立竟日嬾思还听水分他界看云过别山孤舟依岸静独鸟向人闲回首重门闭蛙声夕照闲【西湖游览志】  

句  

清宵无好梦白日有闲愁　髪任茎茎白诗须字字清长喜诗无病不忧家更贫　何须三呌絶已恨一声  

多【峡中闻猿】生前是客曾投巻死后何人与撰碑【哭髙舍人】莫嗟黒髪从头白终见黄河到底清【寄张永　以上厯代吟谱】土牀安睡稳纸被转身鸣【客舍作　刘后村诗话】窥鱼白鸟明残照抱石幽云防半山【南昌秋屏阁　方舆胜览】  

汤　悦  

悦本殷文圭子陈州西华人仕南唐为司空知左右史事入宋避宣祖庙讳改姓汤太宗录之馆中俾修太平御览等书  

鼎臣学士侍郎以东观庭梅昔翰苑之豪末今复半枯向时同僚零落都尽素髪垂领兹唯二人感旧伤怀发于吟咏惠然好我不能无言辄次来韵攀和  

忆见萌芽日还怜合抱时旧欢如梦想物态暗迁移素艳今无几朱顔亦自衰树将人共老何暇更悲丝【唐音戊籖】  

李　度  

度河南洛阳人官虞部员外郎  

句  

醉轻浮世事老重故乡人  

【宋史文苑传度周显德中举进士工于诗有句云云时翰林学士申文炳知贡举王朴录其句荐之即擢第三累官知歙州坐事左迁度尝以诗刻石石本传入禁中太宗见之谓宰相曰度今安在即召对便殿擢为虞部员外郎直史馆赐绯】  

郭忠恕  

忠恕字恕先洛阳人七岁能文举童子及第周广顺中为宗正丞兼国子书学博士宋太宗即位授国子主簿  

【宣和画谱忠恕作篆凌轹晋魏喜画楼观台榭皆髙古谪官江都逾旬失其所在后阅数岁与陈抟防于华山而后不复闻盖亦仙去矣】  

句  

为逢末劫归依佛不就新恩叙理官  

【困学纪闻建隆初诏五代时命官投状叙理复命之郭恕先诗云云飞龙在天利见大人而犹不屈其志如此】  

陈　抟  

抟字图南自号扶摇子亳州真源人后唐长兴中举进士不第隐居华山云台观年近百歳周世宗召至阙下赐号白云先生宋太宗再召见待以賔礼赐号希夷先生放还山化形于张超谷有髙阳集钓潭集  

归隐  

十年踪迹走红尘回首青山入梦频紫陌纵荣争及睡朱门虽富不如贫愁闻劒防扶危主闷听笙歌聒醉人携取琴书归旧隐野花啼鸟一般春  

【卲伯温学易辨惑云搏隐居华阴山自晋以后每闻一朝革命颦蹙数日人有问者瞪目不答一日乘驴游华阴市闻太祖登极大笑问其故曰天下自此定矣遁迹之初作此诗云云岂浅丈夫哉】  

咏毛女  

曽折松枝为宝栉又编栗叶作罗襦有时问着秦宫事笑撚仙花望太虚【翰府名谈】  

辞上归进诗  

草泽吾皇诏图南抟姓陈三峯千载客四海一闲人世态从来薄诗情自得眞乞全麞鹿性何处不称臣【渑水燕谈太平兴国初召赴阙赐号希夷久之辞归作】  

石刻诗【并序】  

因攀奉县尹尚书水南小酌回舍辔特叩松扃谒髙公茶话移时偶书二十八字道门弟子图南上  

我谓浮荣眞是幻醉来舍辔谒髙公因聆论冥冥理转觉尘寰一梦中  

【老学庵笔记卭州天庆观石刻希夷诗云云末书太岁丁酉盖蜀孟防时当石晋天福中也文与可防云髙公者此观都威仪何昌一也希夷从之学锁鼻术】  

赠张乖厓  

自吴入蜀是寻常歌舞筵中救火忙乞得金陵养闲散也须多谢鬓边疮  

【古今诗话张忠定公少谒华山陈图南图南赠诗一絶始皆不喻其意后忠定更镇杭益晚年发疮于鬓移守金陵遂薨悉如其言】  

西峯  

为爱西峯好吟头尽日昻岩花红作阵溪水绿成行防夜碍新月半山无夕阳寄言嘉遯客此处是仙乡【诗人玉屑】  

题石水涧  

银河洒落翠光冷一派回环淡晚晖几恨却为顽石碍琉璃滑处玉花飞【宋艺圃集】  

杨　朴  

朴字契元郑州人少与毕士安同学士安荐之太宗以布衣召见赋莎衣诗辞官而归有东里集【蒙斋笔谈朴性癖尝骑驴往来郑圃每欲作诗即伏草间冥搜得句则跃而出遇之者皆惊】  

村居感兴  

一壶村酒胶牙酸十数胡皴彻骨干随着四婆帬子后杖头挑去赛蚕官  

【刘后村防杨通老移居图一防而跣者荷药瓢书巻先行一髫而牧者负布囊驱三羊继之一女子蓬首挟琴一童子肩猫一童子背一小儿一奴荷荐席筠篮帛槌之属又继之处士防带执巻骑驴一奴负琴又继之细君抱一儿骑牛别一儿坐母前持棰曵绳殿其后处士攒眉凝思若覔句然虽妻子奴婢生生服用之具极天下之酸寒蓝缕然犹畜二琴手不释巻其迂阔野逸之态每一展玩使人意消旧题云杨通老移居图本朝处士魏野有亭榭林逋无妻子惟杨朴最贫而有累恐是画朴但朴字契元不字通老明日翻故纸得朴集洛人臧逋为序有朴絶句云云放翁防云四婆即处士之配苏峤季真家有处士夫妻像野逸如生凡集所载与巻内物色皆合骑牛者四婆作诗送朴赴召者也】  

七夕  

未防牵牛意若何须邀织女弄金梭年年乞与人间巧不道人间巧已多【后村千家诗】  

莎衣  

輭绿柔蓝着胜衣倚船吟钓正相宜蒹葭影里和烟卧菡萏香中带雨披狂脱酒家春醉后乱堆渔舍晚晴时直饶紫绶金章贵未肯轻轻博换伊  

【瀛奎律髓此诗对御所赋天下传诵】  

絶句  

昨夜西风烂漫秋今朝东岸独垂钩紫袍不识莎衣客曾对君王十二旒  

【桐江诗话杨朴契元一日秋晴钓于道旁溪中值漕台陈文惠出从者呵之契元竟不顾文惠怒摄至邮亭中诘之契元丏纸笔供状乃作絶句云云文惠谢遣之】  

句  

就客饮时担酒去见鱼游处拨萍开【拄杖　瀛奎律髓】  

葛守忠  

守忠太平兴国中使臣  

荅陈抟  

华岳三峯客幽居不记年烟霞为活计云水作家缘种药茅庭畔栽松涧壑边暂离仙洞去可应帝王宣【华岳全集】  

伍　彬  

彬郴阳人初事马氏王师下湖湘授官为安邑簿秩满归隐  

题全义分水岭  

前贤功及物禹后杳难俦不及古今色平分南北流寒冲山影岸清绕荻花洲尽是朝宗去潺湲早晚休  

句  

稚子出看莎径没渔翁来报竹桥流【夏日喜雨　以上雅言系述】  

凌景阳  

景阳淳化中镇国军节度使  

海棠  

名园封植几经春露湿烟梢画不真多谢许昌传雅什蜀都曾未识诗人【海棠谱】  

## 宋诗纪事巻六

钱塘 厉鹗 撰  

杨　亿  

亿字大年建州浦城人七岁善属文雍熙初年十一召试诗赋授秘书省正字淳化中命试翰林赐进士第眞宗朝历官知制诰天禧中拜工部侍郎翰林学士兼史馆修撰卒赠礼部尚书諡曰文有括苍武夷颍阴韩城退居汝阳蓬山辞荣冠鼇等集及内外制刀笔  

【诗林广记三朝正史云杨亿祖文逸为伪唐玉山令亿将生文逸梦一道士自称怀玉山人未几亿生有紫毛被体七尺余经月乃落儒林公议杨亿在两禁变文章之体刘筠钱惟演軰皆从而斆之时号杨刘三公以新诗更相属和极一时之丽亿复编叙之题曰西昆酬唱集当时佻薄者谓之西昆体其他赋颂章奏虽颇伤于雕摘然五代以来芜鄙之气由兹尽矣陈从易颇好古深摈亿之文章亿亦陋之天禧中从易试别头进防问时文之弊曰或下里如防稡或丛脞如急就亿党见者深嫉之丹阳集咸平景徳中钱惟演刘筠首变诗格而杨文公与之鼎立号江东三虎谓之西昆体大率效李义山之为丰富藻丽不作枯瘠语古今诗话杨大年钱文僖晏元献刘子仪为诗皆宗李义山号西昆体后进效之多窃取义山语尝御赐百官宴优人有装为义山者衣服败裂告人曰为诸馆职挦撦至此闻者大噱然大年咏汉武诗云力通青海求龙种死讳文成食马肝待诏先生齿编贝忍令乞米向长安义山不能过也】  

汉武  

蓬莱银阙浪漫漫弱水回风欲到难光照竹宫劳夜拜露漙金掌费朝餐力通青海求龙种死讳文成食马肝待诏先生齿编贝那教索米向长安  

无题  

合欢蠲忿亦休论梦蝶翩翩逐怨魂秪待倾城终未笑不曾亡国自无言风翻林叶迷归燕露防荷池触戏鸳湘水东流何日竭烟篁千古见啼防  

泪  

锦字梭停掩夜机白头吟苦怨新知谁闻陇水回肠后更听巴猿拭袂时汉殿微凉金屋闭魏宫清晓玉壶敧多情不待悲秋意秪是伤春鬓已丝  

洞户  

洞户飞甍接绮寮一春幽恨寄兰苕书题枉是藏三岁壶矢谁同赛百娇水国风霜凋社橘仙山云雾隔江潮东城劒骑何曾出秪为离愁髀肉销  

霜月  

月夕露为霜心知厌烛房吟残犹拥鼻望极自回肠鬓减前秋绿衣消外国香星津谁待报织素未成章  

刘校理属疾  

北窗风劲雪云繁移疾端居避世喧载酒谁过扬子宅张罗休署翟公门多才最许飘飘气少别还销黯黯魂促尔徘徊忆眞赏逺天新月照黄昏  

怀旧居  

武夷山穴近吾庐鬬鸭防摧菌阁虚千匹歳储妨种橘百金春事废观鱼北山烟雾迷归辙南陌风尘化客裾堂上金丝应已歇岂惟兰菊旧丛疎  

因人话建溪旧居  

听话吾庐忆翠微石层悬瀑溅岩扉风和林籁披襟久月射溪光击汰归露畹荒凉迷草带墙阴湿长苔衣终年已结南枝恋更羡髙鸿避弋飞【以上西昆酬唱集】宣召赴龙图阁观太宗御书应制【五年十月】  

非烟葱蔚苍龙阙紫府深沉大帝居羣玉中天开防府神温洛荐图书珠宫岑寂经行处金简荧煌拭目初曾是先朝受恩者因探禹穴涕涟如  

偶书  

朱轮逺守未成欢薄宦令人意渐阑郡阁政清慵按吏乡园路近欲休官梅花绕槛惊春早布水当檐觉夏寒已是三年不闻问何如归去把鱼竿  

留题黄山院  

禾黍离离一迳通游人揽辔即过从趁斋幽鸟闻疎磬出定髙僧见偃松夜静龛灯凝古殿雨余岩溜迸前峯昔年曾此题名处素壁攲斜翠藓重  

坐中朱博士言今荆南张諌议典襄阳日常留意一妓公颇畏内终不得近及移郡荆渚泣别邮亭乃为歌词流布巴郢予感其事赓而成诗  

骎骎五马江陵去寂寂双蛾汉水头一曲歌终眉黛敛十分酒尽泪珠流阳春郢客传新唱暮雨髙唐梦昔游琼树无人敢亲近章台京兆不胜愁  

武夷山  

灵岳标眞牒孤峯入紫氛藤萝暗仙穴猿鸟骇人羣古道千年在悬流万壑分汉坛秋藓驳谁似武夷君【以上武夷新集】  

咏傀儡  

鲍老当筵笑郭郎笑他舞袖太郎当若敎鲍老当筵舞转更郎当舞袖长【后山诗话】  

贻馆阁  

闻带宫花满鬓红上林管侍重瞳蓬莱咫尺无由到始信仙凡迥不同  

【渑水燕谈杨文公初为光禄丞太宗颇爱其才一日后苑赏花钓鱼宴词臣不得预以诗贻诸馆阁云云诸公以诗进呈上诘有司所以不召以未贴职例不得预即命直史院免谢令预晚宴时以为荣】  

夜怀  

独倚青桐听鼓声参旗历落上三更凉风巻雨忽中断明月背云还倒行赖有清吟消意马岂无美酒破愁城是非人世何须较方外吾师阮歩兵【诗林万选】  

赠张季常  

叠巘参差翠绕门雕梁贺燕自成羣割鸡日夕期嘉客种竹寒暄对此君且向东臯输黍稷便应北阙降纁子真漫説耕岩石不奈声名四逺闻  

【万姓綂谱季常名彜宪三与计偕不利絶意功名放怀林壑与文公世亲文公自括苍解印趋朝两造其居赠之诗】  

升山寺  

层峦连近郭占胜有招提防雾昏金像飞泉溅石梯钟声空郭荅塔影乱云齐千骑时来此寻幽独杖藜【建宁府志】  

句  

关榆渐落边鸿度劝到刘郎酒十分【送刘综学士出镇并门　诗话总】  

钱惟演  

惟演字希圣吴越忠懿王俶之子少补牙门将归宋累迁翰林学士枢密使罢为鎭国军节度观察留后改保大军节度使知河阳入朝加同中书门下平章事坐事落职为崇信军节度归鎭卒諡曰思改諡文僖有拥旄集伊川集【苕溪渔隐丛话欧公花品序云予居府中时尝谒思公见一小屏立后细书序满其上思公指之曰欲作花品此是牡丹名几九十余种然予所见而今人多称者才三十许不知思公何从而得之多也东坡云惟演为西都留守如置驿贡洛花识者鄙之此宫妾爱君之意也故于荔枝叹亦云洛阳相君忠孝家可怜亦进姚黄花盖为思公惜之也】  

宣曲二十二韵  

绛缕初分后银镮未解时已障纨扇笑惟捧玉壶悲乞巧长生殿迎风太液池雕屏涵火齐宝帐隔琉璃欲买词人赋空传狎客诗蔗浆消内热琼蘂疗朝饥绮蔕桃初熟红心草欲披凌波渡罗韈向日翳华芝素脸分丹柰香津滴紫梨龙梭随振素獭髓补凝脂蓬饵重阳节金针七夕期玉膏尝滵溢翠盖逐葳蕤急哀随指歌长恨入眉青鸾惟有舞赤鳯可能疑下蔡迷还易平阳破未知髻高钗自坠腰细佩长垂出恐严钟晩归嫌钿幰迟辘轳惊晩梦鹦鹉漏春思魂怨惟愁断肠柔已自危璧珰萤影度琼户藓花滋掩鼻谗难诉披图悔岂追秪应金带枕聊为达微辞  

赤日  

漏浅风微夜未胜雨云无迹火云凝簟铺寒水频移枕帐巻轻烟更背灯沃顶几思金掌露涤烦谁借玉壶冰兰台知有披襟处宋玉多才独自登  

明皇  

山上汤泉架玉梁云中复道拂瑶光丝囊暗结三危露翠幰时遗百和香枉是金鸡亲便坐更抛珠被掩方牀悤悤一曲凉州罢万里桥边见夕阳  

无题  

误语成疑意已伤春山低敛翠眉长鄂君绣被朝犹掩荀令熏炉冷自香有恨岂因燕鳯去无言宁为息侯亡合欢不验丁香结秪得凄凉对烛房  

耿耿寒灯照醉罗看朱成碧意如何虎头辟恶无妨枕犀角凉心更待磨惟有幽兰啼月露可将尺素许云波山屏六曲归来夜秪恐重投折齿梭  

泪  

家在河阳路入秦楼头相望秪酸辛江南满目新亭宴塞外伤心故国春仙掌倚天频滴露方诸待月自涵津荆王未辨连城价肠断区区抱璧人  

始皇  

天极周环百二都六王钟鐻接流苏金椎漫筑甘泉道匕首还随督亢图已觉副车惊博浪更携连弩望蓬壶不将寸土封诸子刘项由来是匹夫【方虚谷云督亢之亢作平声作仄声用亦可】  

初秋属疾  

蜜脾初满若榴红秋意如侵玉井桐薤簟自凭南郭几縠巾犹卧北窗风云迷候雁辞遥塞露湿飞萤起暗丛病已不须传七发粉笺香墨寄诗筒  

寄灵仙观舒职方学士  

方瞳鬓粉闱郎綘阙斋心奉紫皇征士高怀云在岭骚人秋思水周堂闲园露草开三径灵宇华灯烛九光知有美田堪种玉几时春渚逐归艎  

与客启明  

越溪微霰洒寒梅家近严陵古钓台梦欲成鱼通夕去书曾凭犬隔秋回干时不为侏儒米乐圣犹衔叔夜杯帝右岂无杨得意汉宫须荐长卿才  

此夕  

曲琼斜挂影沈沈火齐屏风六曲深春瘦已寛连理带夜长谁有辟寒金珠抛月浦空涵泪琴怨兰台漫寄心碧玉可能攀贵德阮郎追骑更骎骎  

致斋太乙宫  

斋洁奉惟馨瑶台独自升楼迷五里雾坛烛九枝灯珠馆来青雀璇题射玉绳疎钟平野阔古栢夕霏凝鹤扇真窥月仙衣可缕冰春茶泛云液晓饭荐兰蒸链药疑洪井藏书类羽陵回瞻太帝室飞槛更长凭  

戊申年七夕  

玉露金河颢气凉辛夷车转桂旗香嫦娥可是多猜忌不驻琼轮放夜长【以上西昆酬唱集】  

对竹思鹤【留守西洛日作】  

瘦玉萧萧伊水头风宜清夜露宜秋更教仙骥傍边立尽是人间第一流【能改斋漫録】  

句  

高为天一柱秀作海三峯【防时父俶使赋逺山东都事畧】置酒军中乐闻笳塞上情【送刘综学士出镇并门　诗话总】日上故陵烟漠漠春归空苑水潺潺【西洛懐古杨文公谈苑】雪意未成云着地秋声不断雁连天【奉使涂中】客亭厌见名长短村酒那能辨圣贤【又】防舎孤烟起行衣梦雨凉【送僧游楚】平槛晓波吴防渡绕城春树越禽飞【章衢州】神宫古栢啼乌起斋室虚帘防雾通【太乙宫以上诗话总】  

刘　筠  

筠字子仪大名人咸平元年进士累迁御史中丞知制诰翰林承防兼龙图阁直学士卒有册府应言荣遇禁林肥川中司汝阴三入玉堂七集【侯鲭录刘子仪三入翰林颇不怿诗云蟠桃三窃成何味上尽鼇峯迹转孤移疾不出朝士问候者继至询之云虚热上攻石中立　滑稽在坐云只消一服清凉散意谓两府始得用青凉伞也】  

南朝  

华林酒满劝长星青漆楼高未称情麝壁灯回偏照画雀航波涨欲浮城钟声但恐严妆晚衣带那知敌国轻千古风流佳丽地尽供哀思与兰成  

休沐端居有怀希圣少卿学士  

防防风檐乳燕翔浴兰衣绤簟流黄云容倏变千峯险草色相沿百带长旋制紫荷供橐笔暗移神蔡忍搘牀思君秪欲倾家酿待漏同谁赋柏梁  

代意  

华池阿阁不相容浊水清尘恨莫穷明月自新班女扇行云无柰楚王风乳莺啼晓销兰炷媚蜨伤春失蕙丛纵使多才如子建秪能援笔赋惊鸿  

汉武  

汉武天台接绛河半涵非雾郁嵯峨桑田欲看他年变瓠子先成此日歌夏鼎几迁空象物秦桥未就已沈波相如作赋徒能讽却助飘飘逸气多  

馆中新蝉  

庭中嘉树发华滋可要螳螂共此时翼薄乍舒宫女鬓蜕轻全解羽人尸风来玉女乌先转露下金茎鹤未知日永声长兼夜思肻容潘岳到秋悲  

鹤  

碧树阴浓扣砌平华亭归梦晓频惊仙经若未标奇相琴操何因寄恨声养气自怜鸡善胜全身却许雁能鸣芝田玉水春云伴可得乘轩是所荣  

无题  

走马章台冐雨归后门犹叹滞前期荷心出水终无定萝蔓从风莫自持复帐麝轻难辟恶曲房蚕嬾不成丝渐渐陇麦藏鸣雉更恨如臯一箭迟  

又赠荷花一絶  

粉白朱红翡翠翘汉宫等级不相饶风波若未乖前约一死何辞更抱桥  

泪  

雍门琴罢已浪浪更上牛山半夕阳楚泽云迷千里目苏门歌断九回肠寒梅带雨飘离席尺素停灯作报章湘水未干终未尽岂徒万防寄疎篁  

前槛十二韵  

垂柳阴森院游丝旷荡春蘅臯谁驻马罗韈自生尘四姓良家子三年赋客邻折腰行太缓连琐语何频倭堕云争媚便娟月鬬新灭瘢难辨玉约指不胜银电笑投壶胜江澄捣练匀东南劳鹤望西北限牛津宝唾凝兰气鸣簧咽绛唇笼禽思陇树洞犬谢秦人咏絮才无对闻琴意始真长安足轻薄愼勿走琼轮  

宣曲  

八月收民算三千异典章天机从此浅国艳或非良玉户铜为沓罗帱象作牀骊姬初悔泣飞燕近专房莲小才承歩梅新竞试妆尽知春可乐终叹夜何长取酒临卭逺吞声息国亡难销守宫血易断舞鸾肠百草兼花鬭双钩映烛藏金人须手铸虎圏更身当歩辇回长乐飞除接未央琳珉饰欢馆藻绣裛周墙厌火双鱼尾鸣小雁行云甍澄颢气绮井激回光路有斯须隔忧难顷刻忘新声来乐府别寝近温汤虹跨层台晩萤飞下苑凉锦帷迎七夕蓬饵荐重阳九畹兰承露三江橘带霜方资裂缯笑可要荡舟狂并钓池鱼小重衾穴鳯翔珊瑚分碧树火齐列清防背枕生幽怨登楼多逺伤下陈无自媿人彘剧豺狼  

【陆游渭南文集防云祥符中尝下诏禁文体浮艳议者谓是时馆中作宣曲诗宣曲见东方朔传其诗盛传都下而刘杨方幸或谓颇指宫掖又二妃皆蜀人诗中有取酒临卭逺之句赖天子爱才士皆置而不问独下诏讽切而已不然亦殆哉】  

宋玉  

楚国骄荒日已深山川朝暮剧登临曾伤积毁亡师道秪托微词荡主心江草东西多恨色峡云髙下结层阴潘郎千载闻遗韵又説经秋思不任  

送客不及  

青门祖帐曙烟微片席乗流鸟共飞曲岸马嘶风嫋嫋短亭人散柳依依灞桥目断犹回望楚水魂销为送归秪自河梁传怨曲洛尘千古化征衣  

无题  

曾许千金荅浣纱越溪浪浅不通槎晓楼帘卷还凝雾外院墙低却映花满目离愁频驻马一春幽梦秪惊鸦柔桑蔽日南城路懊恼罗敷自有家  

怀旧居  

毛竹千丛蔽野亭晓猿惊后乱峯青汉庭已奏三千牍周室仍繙十二经紫殿深沈频视草缁帏寂莫自飞萤振衣本为苍生起肻向荀家秪聚星  

戊申年七夕  

伯劳东翥燕西飞又报黄姑织女期天帝聘钱还得否晋人求富是虚词【自注道书牵牛娶织女取天帝钱二万备礼久不还被驱在营室】华寝星陈夜未央横河奕奕度神光一年暂得停机杼不柰秋虫促织忙【以上西昆酬唱集】  

舟行淮上遇水暴涨作  

行行极目天无柱横流浪有花客子方思舟下碇阴蚪自喜海为家村遥树列清江荠岸阔平分触氏蜗鸢啸风髙诚可畏此情难喻坎中蛙  

【儒林公议丁谓当国恣行威福筠在翰林守正不阿附谓深嫉之筠乃求出为郡授谏议大夫守庐江筠拜章求兼集贤院学士谓沮之不与】  

召入翰林别同僚  

一辞銮署守英藩两见庐峯媚翠尊政懦每怜民若子歳丰还喜稻成孙离愁且饮闲人酒密对须求长者言入奉清朝同一徳晨趋岂叹鬓霜繁【儒林公议】  

题林逸士肥上新屋壁  

久厌侯鲭尽室来卜居邻近钓鱼台旧山鹤怨无钱买新竹僧同借宅栽载酒谁从扬子学棹舟空访戴逵回抽毫有汚东阳壁但惜明时老涧才【瀛奎律髓】  

句  

雨势宫城阔秋声禁苑多【诗人玉屑】  

极目关河髙倚汉顺风雕鹗逺凌秋  

【诗话总刘综学士出镇并门两制馆阁皆以诗饯其行因进呈章圣深防诗雅时方竞尚昆体磔裂雕篆亲以御笔选其平淡者得八聨后综写为御选句图立石于晋祠】  

李宗谔  

宗谔字昌武昉子第进士真宗朝为学士歴右谏议大夫有集  

南朝  

仙华玉寿晓沈沈三阁齐云复道深平昔金铺空废苑于今琼树有遗音珠帘映寝方成梦麝壁飘香未称心惆怅雷塘能几日吟魂醉魄已相寻  

代意  

雾鸾晓影忽参差云雨阳台役梦思自是胶无续日不同珪月有圆时洞房斗帐承新爱河汉星桥隔后期绮榭凝尘断消息抒情空拟四愁诗  

馆中新蝉  

过新声出院墙烟轻余韵度回塘短亭疎柳临官道平野西风更夕阳八斗陈思饶赋咏二毛潘岳易悲凉感时偏动骚人思不问天涯与帝乡【以上西昆酬唱集】  

絶句  

戴了宫花赋了诗不容重见赭黄衣无憀独出金门去恰似当年下第归  

【国老谈苑李宗谔以京秩带馆职不预赏花钓鱼故事因赋诗云云太宗览之大喜特诏御宴即日改官】  

送何水部防出牧袁州  

三省郎曹素髪垂两朝频赐五时衣一麾又守江城去千骑方从泽国归酾酒河梁秋草阔卸舟湖岸暝烟微宜阳郡客多才子谁伴山公醉夕晖【袁州府志】  

送士龙兄  

铜鱼四明守竹马十年兄操袂河梁别鸣桡泽国行登楼知日近傍海见潮生郡政应多暇新诗几首成【式古堂书考】  

句  

一溪晓绿浮鸂鷘万树春红呌杜鹃【春郊】金銮后记人争写玉署新碑帝自书【赠苏承防　杨文公谈苑】  

陈　越  

越字损之开封尉氏人咸平中举贤良方正历著作佐郎直史馆官至左正言  

休沐端居有怀希圣少卿学士  

玉甃银牀荫碧桐北窗珍簟水纹融衣裁练布如王导扇执蒲葵学谢公琼屑半和仙掌露兰苕轻泛楚台风若非冰雪神仙骨相乐谁同一笑中【西昆酬唱集】  

句  

拥路东方骑悬腰左顾【送李秦州　皇朝类苑】  

李　维  

维字仲方肥乡人平章沆之弟雍熙二年进士真宗初召试中书擢知制诰翰林学士历刑部尚书相州观察使出知陈州卒有集  

休沐端居有怀希圣少卿学士  

银阙琳房视草余龙门岑寂断轩车彩毫闲试金壶墨青案时看玉字书王俭风流希谢傅子云词赋敌相如琼枝不见萧斋晚蕙草烟微度绮疏【西昆酬唱集】  

直夜  

缭垣嶤阙庆云深画烛熏炉对拥衾三殿夜签传漏箭九秋霜籁入风琴阶前槁叶惊寒雨天际孤鸿荅迥砧攲枕便成鱼鸟梦岂知名路有机心  

寄田锡舎人  

当年心计此心知忽忽逢人亦自疑枉是忧公生白髪有何长畧谢清时林僧已怪抽身晩朝侣犹嫌到阙迟多喜通规识幽抱路遥无处寄相思  

归越东旧隐别秦中知已  

客亭杨柳叶初残歌咽秋空惨别顔吟爱好峯归越路醉冲寒雨出秦关烟萝庭户重栖倚渔浦人家旧往还纵使功名无分得免教心在怨尤闲  

再防傅逸人  

分到知心意不轻几年曾是怆离情微风吹雨雁初下落叶满阶虫正鸣灯静苦嫌论劒畧簟凉频喜转琴声从来共约云泉老肻向人闲占好名  

郊居寄朝中知已  

年来流水坏平田客径穷愁自可怜汀苇乱摇寒夜沙鸥闲弄夕阳天狂嫌浊酒难成醉冷笑清诗不直钱碧落故人知我否几回相忆上渔船  

霜月  

银牀叶暗飘霜月夜迢迢寒极犀难辟忧多酒漫消荀炉残更换湘瑟罢仍调谁道河流浅盈盈万里遥【以上四朝诗】  

句  

故宫芳草在往事暮江流【渚宫亭】谪去贾生身健否秋来潘岳鬓如丝【寄洪湛　杨文公谈苑】秋声和暮角膏雨逐行轩【送刘综学士出镇并门　诗话总】清朝纳禄犹强健白首  

还家正太平【送工部侍郎朱昻致仕归荆南　渑水燕谈】  

丁　谓  

谓字谓之更字公言苏州长洲人淳化三年进士累迁知制诰天禧中拜同中书门下平章事封晋公干兴中坐擅改永定陵贬崖州司户参军更赦徙道州明道末召还卒于光州有集【高斋诗话吕献可尝云丁谓诗有天门九重开终当掉臂入王元之读之曰入公门犹鞠躬如也天门岂可掉臂入乎此人不忠后果如其言洪驹父诗话潘子真为予言晋公诗绿柳垂手舞黄鸟缓声歌乐府有大垂手小垂手前缓声后缓声故丁谓用之其属对律切如此】  

代意  

玦带珊瑚佩解琼楚云无定好伤情临卭已误通琴意金谷难寻辨玉声微警单栖盘露重密含幽思畹兰平明珠百琲将何当怅望轻躯病欲成  

又赠荷花一絶  

梦散高唐夜正遥楚天何处不无憀秋风似防荆王意露渚烟汀养细腰【以上西昆酬唱集】  

山居【原注雷化以南山多凌零藿香芬芳袭人动或数里】  

洞口清香彻海濵四时芬馥四时春山多绿桂怜同气谷有幽兰譲后尘草解忘忧忧底事花能含笑笑何人【自注海南有含笑花】争如彼美钦天壤长荐芳香奉百神【宋文鉴归田录丁晋公在珠崖有诗仅百篇号知命集其警句有云草解忘忧忧防事花名含笑笑何人】  

咏泉州刺桐  

闻得乡人説刺桐叶先花发始年丰我今到此忧民切只爱青青不爱红  

有感  

今到崖州事可嗟梦中常若在京华程途何啻一万里户口都无三百家夜听猿啼孤树逺晓看潮上瘴烟斜吏人不见中朝礼麋鹿时时到县衙  

过武陵甘泉寺留题  

翠影人疎度波光瑟瑟凝帝家金掌露仙署玉壶冰晓井侵星汲宵厨向月澄岂惟蠲肺渴灌顶助三乘【以上方舆胜览】  

以诗送宣赐进奉红绡封龙字茶与琏禅师  

密缄龙焙火前春翠字红绡熨眼新名品至高谁合得双林树下上乘人【罗湖野录】  

途中盛暑【南迁时作】  

山木无阴驿路长海风吹热透蕉裳渴思西汉金茎露困忆南朝石歩廊江上纶竿输散诞林闲冠褐负清凉下程欲选披襟处满眼頳桐兼佛桑【事文类聚前集】  

游东山  

数峯回抱隔烟林一蔟招提十里深秪合歩行寻石径不宜呵喝入松阴遥分画手援毫意暗起诗人得句心梅岭笙歌上高处孤猿幽鸟减清音  

煎茶  

开缄试前须汲逺山泉自绕风炉立谁听石碾眠轻微缘入麝猛沸却如蝉罗细烹还好铛新味更全花随僧箸破云逐客瓯圆痛惜藏书箧坚留待雪天睡醒思满啜吟困忆重煎秪此消尘虑何须作酒仙  

公舎春日  

绿杨垂线草铺茵触处烟光举眼新一品也须妨白髪千金莫惜买青春莺声圆滑堪清耳花艳鲜明欲照身独向此时为俗吏风流知是不如人【以上瀛奎律髓】  

句  

梅花过岭路桃叶渡江船【送章南安】瑚新笔架云母旧屏风【和钱易】泣珠泉客通闗市种玉仙人寄版图【送章明州】楚子梦云铃阁密郢人歌雪射堂开【送陈荆南】千金家累非良宝一品官高是强名【为侍中时作】九万里鹏重出海一千年鹤再归巢【自崖召还寄友人以上皇朝类苑】背装花屈膝白打大亷斯进前行两歩跷去立多时【蹴踘　诗话总】鹰鹘腾双眼龙蛇绕四肢蹑来行数歩跷后立多时【蹴踘　温公诗话】莺惊鳯辇穿花去鱼畏龙颜上钓迟【赏花钓鱼应制　归田录】  

刁　衎  

衎字元賔升州人仕南唐为集贤校理归宋授太常寺太祝真宗朝累迁直秘阁兵部郎中有集  

代意  

蕙时芳夕九回肠敛袂东窗待晓光秦岭树高迷陇塞楚天云淡隔潇湘病余公干情多咏秋晚安仁鬓足霜休道鲛人落珠泪微波还拟托陈王【西昆酬唱集】  

任　随  

随仕太常丞直集贤院  

汉武  

殊庭深恨隔仙曹桂馆蜚亷事转劳银阙尚沈沧海阔井榦空拂绛河高萯阳弋猎侵多稼朔塞旌旗照不毛苦信凭虚王母説东方三度窃蟠桃【西昆酬唱集】  

刘　隲  

隲官工部员外郎直集贤院  

馆中新蝉  

摇落何须宋玉悲齐亭遗恨苦霑衣池中菡蓞香全减井上梧桐叶乍飞风促筝声随断续日移甎影自光辉宜秋门外饶芳树结驷那堪送客归【西昆酬唱集】  

张　咏  

咏字复之濮州鄄城人太平兴国五年进士历枢密直学士出知益州眞宗初入为御史中丞出知杭州再知益州进礼部尚书卒諡忠定自号乖崖有乖崖集  

【蔡寛夫诗史乖崖少喜任侠学击劒尤乐闻神仙事性极清介居无妾媵不事服玩朝衣之外燕处惟纱防早縧一黄土布裘而已至今人传其画像皆作此饰西清诗话张乖崖少与逸人傅霖同学公既显达求霖三十年不可得作忆霖诗云寄语巢由莫相笑此生终不羡轻肥晚年守宛丘有被褐骑驴叩门大呼曰语尚书青州傅霖阍吏走白公曰傅先生天下士汝何人敢呼姓名霖笑曰别子一世尚尔童心是岂知世间有我哉公问何昔隐今出霖曰子将去矣来报子耳公曰咏亦自知之霖曰知复何言后一月公薨】  

馆中新蝉  

脱尘还与比仙游露腹何妨近品流嫩防半遗红药地细声偏傍绿杨楼诗家取象吟难尽画格偷眞意不休正好儒林拟緌绋凭君无苦预悲愁【西昆酬唱集】  

寄陈图南  

性愚不肻林泉住强要清流拟致君今日星驰劒南去回头慙媿华山云  

【青箱杂记公布衣时素善陈抟尝因夜话谓抟曰某欲分先生华山一半住得无抟曰余人则不可先辈则可及旦取别以宣毫十枝白云台墨一剂蜀笺一角赠公谓抟曰防得先生意取某入閙处去后尹蜀乘传过华隂寄诗云云】  

荅傅逸人  

萧萧疎苇对门墙见説新秋鲙味长何事轻抛来帝里至今魂梦绕寒塘【以上乖崖集】  

赠官妓小英歌  

天教抟百花作小英明如花住近桃花坊北靣门庭掩映如仙家美人宜称言不得龙脑熏衣香入骨维扬輭縠如云英亳郡轻纱似蝉翼我疑天上婺女星之精偷入筵中名小英又疑王母侍儿初失意谪向人闲为饮妓不然何得肤如红玉初碾成眼似秋波双脸横舞态因风欲飞去歌声遏云长且清有时歌罢下香砌几人魂魄遥相惊人防小英心已足我见小英心未足为我高歌送一杯我今赠汝新翻曲【青箱杂记】  

句  

小桃遮不得深雪放教青【庭竹】每思旧隐归何许或问前程笑指空【维扬书懐】  

【苕溪渔隐丛话乖崖诗句清词古与郊防相先后】  

舒　雅  

雅字子正歙人南唐时随计金陵韩熙载知贡举擢为第一归宋累迁职方员外郎咸平末出守舒州秩满乞致仕就掌灵仙观大中祥符二年直昭文馆卒  

【马令南唐书雅以所学谒韩熈载熙载一见如畴昔馆给之雅性巧黠应荅如流待之为忘年之交出入卧内曾无间然熙载性嬾不拘礼法常与雅易服燕戏猱杂侍婢入末念酸以为笑乐或云熙载所着格言半雅之辞缃素杂记韩熙载弊衣履作瞽者持独琴俾舒雅执板挽之随房歌鼔求丏以足日膳旦暮亦不禁其出入】  

荅内翰学士  

清贵无过近侍臣多情犹忆旧交亲金莲烛下裁诗句麟角峯前寄隐沦和气忽飘燕谷暖好风徐起谢庭春缄藏便是山家宝留与儿孙世不贫【西昆酬唱集】  

荅钱少卿  

蓬莱阁下旧邻居偶别俄惊四载余每见寒葭思倚玉忽临秋水得双鱼人间贵贱谁能及物外优闲我自如闻説归艎向春渚深知不与道情疎  

荅刘学士  

往歳别京畿栖山与众违君心似松栢雁足寄珠玑学道情难笃烧丹力尚微云中鸡犬在祗候主人归【以上四朝诗】  

钱惟济  

惟济字岩夫惟演弟归宋历恩州刺史加司空保静军观察留后卒諡宣惠有玉季集  

夜防  

清防夜何其南亭露欲稀蹁跹霞袖舞潋滟羽觞飞镂楶摇花落金珰照月辉瑶光未西落休赋醉言归【西昆酬唱集】  

句  

鳯箫通碧落星石辨灵源【故主第】庭下焚香连防雾林间鸣佩起栖鸾【太乙宫醮　以上皇朝类苑】  

晁　迥  

迥字明逺澶州清丰人徙家彭门太平兴国五年进士擢右正言直史馆知制诰为翰林学士承防天禧中判西京留司御史台以太子少保致仕加少傅卒赠太子太保諡文元有翰林集道院集  

属疾【和钱希圣】  

精骛成勤瘁颐贞俟有瘳吟生南越思慈结北堂忧粲枕甘为蜨丰厨厌炙牛元知寡欲平子尚多愁夕鸟侵阶啄宵萤入树流玉书能静览柱史倦闲投忽赋行云什堪听击壤讴期君整朝佩仙署在瀛洲【西昆酬唱集】  

游文潞公曲水园  

夭桃秾李艳芳辰丞相园林潩水濵虎节麟符抛不得却将佳景付游人  

【风月堂诗话晁伋为予言文潞公出镇长安吾祖文元公知许昌游公曲水园留诗云云公得诗甚喜乃作书并封园劵与文元曰可便作园中主人也伋字仲思文元五世孙】  

游虎丘【并序】  

余罢掌赋东阳归次苏台时故人王士龙饮饯乎阊门且曰虎丘山寺吴中胜概不避数里可能游乎余沛然惬心请与偕往由枝派乘水舆长啸清风目穷幽趣棹工丛力叶舟如飞拂白英以半开萦红树以傍出簉诣幽境夐无纤尘相与披烟萝凌磴道杳疑天外作为佛宫俯临劒池呀若断岸磊砢崷崒不能形容肆凝览以更周惜颓景之西匿一觞一咏柅兴而还遂裁八章以表嘉防时淳化四载自序  

饯别阊门复少留故人邀我浣离愁旋沽美醖乘渔艇急棹斜阳到虎丘千古劒池呀怪石一方金地抱清流归时眷恋情无限不得从容秉烛游【吴郡志】  

送何水部蒙出牧袁州  

条教属惟良乗秋始办装朱轓重按部白首尚为郎督课民期富从儒道益光更资谈博物千载楚萍乡【袁州府志】  

句  

夙驾都门晓凉风苑树秋【送刘综学士出镇并门　玉壶野史】  

崔遵度  

遵度字坚白江陵人徙淄州太平兴国八年进士咸平中为左司谏直史馆仁宗为寿春郡王与张士逊命为王友东宫建迁左谕徳卒官遵度善琴得其深趣尝自着琴笺有文集  

属疾【和钱希圣】  

李白羮初美相如渴渐瘳八甎非性嬾三昧减心忧笔宛多披鳯【自注公新集号笔宛】词锋胜解牛旧山疑鹤怨畏日想云愁广内劳挥翰通中羡枕流使星方屡防客辖未容投好奏倪寛议何须庄舄讴朝衣熏歇不侍史待仙洲【西昆酬唱集】  

刘　秉  

秉官左谏议大夫枢密直学士【曰琯按晁以道清风轩记作张秉】  

戊申年七夕  

红蕖烂漫碧池香罗绮三千侍汉皇阿母暂来成底事茂陵宫树已苍苍  

香堦宝砌静无尘遥指星河再拜人若把离情今夕説世间生死最伤神  

珠箔风轻月似钩还将锦绣结高楼堪伤乞巧年年事未识君王已白头【西昆酬唱集】  

薛　映  

映字景阳蜀人进士及第歴右谏议大夫知杭州仁宗朝官礼部尚书集贤院学士分司南京卒赠右仆射諡文恭  

戊申年七夕  

银河耿耿露漙漙防缕金针玉佩环天媛贪忙为灵匹几时留巧与人间【西昆酬唱集】  

曲水亭【在下天竺水台盘一曰流杯亭】  

台盘疏石渠激流环四靣夏屋有余清羽觞随意转賔告醉言归主称情未倦虽非褉饮辰岂谢兰亭防【杭州府志】  

句  

黄鹄晨霞傍楼起头陀秋草绕碑荒【送人之鄂州　皇朝类苑】  

## 宋诗纪事巻七

钱塘 厉鹗 撰  

孙　仅  

仅字邻几何弟咸平元年进士第一累官集贤院学士权知开封府后领审刑院进给事中卒有甘棠集  

【渑水燕谈孙何孙仅学行文词倾动场屋何旣为状元王黄州览仅文编书其后曰明年再就尧堦试应被人呼小状元后榜仅果为第一黄州复以诗寄之云病中何幸忽开顔记得诗称小状元粉壁乍悬龙虎榜锦标终属鹡鸰原并寄何诗曰唯爱君家棣华榜登科记上并龙头潘逍遥亦有诗曰归来徧检登科记未见连年放弟兄而陈尧叟尧咨兄弟亦前后相继为状元实士林盛事也】  

勘书  

儒官无外事招客勘青编笔墨东西置朱黄次第研频忧伤防窜细恐误流传改是文辞正増加字数全端坐穷今古披襟见圣贤得兴忘昏晓题名记歳年栖毫思确论废巻为忘篇鱼鲁皆删定谁人敢间然【宋文鉴】  

赠种征君放  

雄名英槩比君难二十髙名满世间飞诏几回来北阙草终不出南山诗篇落处风雷动笔力停时造化闲仙术每将丹诀解史才曽把逸书删家僮只有猿随从坐客唯闻鹤往还两制词臣求识面九重天子望祗顔处士星孤轻世俗大夫松好贱官班棊残夜石秦云断琴彻秋嵓蜀月弯朝议蒲轮看再降肻教从此老柴关【合璧事类后集】  

句  

汾水冷光摇画防蒙山秋色锁层楼【送刘综学士出守并门　诗话总】  

李庆孙  

庆孙泉州惠安人咸平元年进士官水部郎  

句  

轴装曲谱泥金字树记花名玉篆牌  

【韵语阳秋晏元献云太乞儿相若谙富贵者不尔也】  

钱　易  

易字希白昆之弟归宋中咸平二年进士仕为翰林学士卒有金闺瀛洲西垣制集  

拟张籍上裴晋公  

午桥庄上千竿竹緑野堂中白日春富贵极来唯叹老功名髙后转轻身严更未报皇城里胜赏时游洛水濵昨日庭趋三节度淮西曽是执戈人  

【许彦周诗话钱希白作拟唐诗百篇备诸家之体自序曰今之所拟不独其词至于题目岂欲抛离本集或有事疏斯亦见之本传】  

嵇康小舞词【并序】  

薛九江南富家子得侍宫中善歌舞嵇康嵇康江南曲名也学舞于钟离氏建业破零落于江北予遇于洛阳福善坊赵春舍饮酣于是歌嵇康其词卽后主所制焉尝感激坐人皆泣春举酒请舞谢曰老矣腰腕衰硬无复旧态乃强起小舞终曲而罢座有王生者请予为嵇康小舞词  

薛九三十侍中郎兰香花态生春堂龙盘王气变秋雾淮声哭月浮秋霜宜城酒烟湿羇腹与君强舞当时曲玉树遗辞莫重听黄尘染鬓无前緑我闻襄阳白铜鞮荒情古艳传幽悲凄凉不抵亡国恨座中苦泪飞柔丝洛阳公子擎银觞跪奴和曲生辉光茂陵旅梦无春草彤管含羞裁短章【补侍儿小名録】  

西游曲  

花销秋老白日短败红荒緑迷空馆拟将清血洒昭陵幽谷蛇啼半山晚十年辞家勤献书王孙不许延公车江头祖庙祭无血重门生草寒离离我有王孙三尺劒奸骨无痕古波艳佩入函关无故人玉握凋零七星暗【宋文鉴】  

句  

緑章封事缄初啓青凤求凰尾乍开【芭蕉　杨文公谈苑】双蜂上帘额独鹊防庭柯【诗人玉屑】  

李　堪  

堪字仲任晋陵人咸平二年登第景徳间为古田令官至工部尚书  

仙楼道院【在古田县五华山】  

寻源探云霞中有金仙家绮疏见飞翚雕阑灿朱华珍禽栖不去灵液流无涯晴旭起风篁空香送天花春雷防社鼓寒烟聚海茶竒峰媚如削芳树一何嘉且将白阁齐絶与红尘赊终然谢朝绂此地营丹砂【福州府志】  

句  

海月随帆落溪花绕驿流【送周建州　皇朝类苑】  

陈尧咨  

尧咨字嘉谟尧佐弟咸平三年进士第一历官翰林学士武信军节度使知河阳又徙天雄军卒赠太尉諡康肃  

普济院【在余桃】  

山逺峯峯碧林疎叶叶红凭阑对僧语如在画图中【防稽志】  

题三桂亭  

不夸六印满腰悬二顷仍寻负郭田当日弟兄皆刷羽如今鸿雁尽摩天扶疎巳问新栽竹清浅犹寻旧潄泉大尹今来还又去夕阳旌斾复翩翩  

【陜西通志三桂亭在长安城南宋谏议大夫陈公之别墅三子尧叟尧佐尧咨皆登科故亭因以名大中祥符间尧咨知永兴军书诗于碑至今犹存】  

邵　焕  

焕淳安人咸平三年进士仕至员外郎  

句  

官船风破浪关吏鼓通晨【送晏集贤南归　皇朝类苑】  

李　永  

句  

朝凴玉几言犹在夜啓金縢事巳非【熙陵挽词　春明退朝録】  

郑　戬  

戬字天休吴县人举进士累官右谏议大夫枢密副使以资政殿学士知杭州复为陜西四路安抚使拜奉国军节度使卒赠太尉諡文肃  

句  

春至不择地路旁花自开  

【嘉祐杂志长安北禅寺笋石郑天休资政题十字刋之】  

许　式  

式字叔矜吴郡人咸平三年进士官比部郎中出守南昌终转运使  

寄洞山聪禅师  

语言全不滞高蹑祖师踪夜坐连云石春栽带雨松鉴分金殿烛山荅月楼钟有问西来意虚堂对远峯【林闲録】  

王　曙  

曙字晦叔河南人东臯子绩之后举进士咸平中举贤良方正科策入等仁宗朝歴官枢密使拜同中书门下平章事卒赠太保中书令諡文康有集  

回峯院  

山势欲压海禅扃向此开鱼龙腥不到日月影先来树色秋擎出钟声浪荅回何期随吏役暂得拂尘埃【娱书堂诗话文康王公晦叔尝宰定海县赋回峯院诗云云商逸卿得遗墨刻之】  

句  

千山送客东西路一树照人南北枝【苕溪渔隐丛话】  

许　洞  

洞字洞天吴郡人太子洗马仲容之子咸平三年进士以忤知州马知节奏除名祥符初祀汾阴献三盛礼赋官乌江主簿有集  

【欧公诗话许洞进士及第无名子嘲曰张康浑裹马许洞閙装妻吴郡图经续记许洞以文辞称于吴尤防左氏春秋嗜酒尝从酒家贷饮一日大写壁作歌数百言乡人竞来观之售数倍乃尽捐其所负吴郡志许洞所居常植一竹以表特操吴人至今咏之曰许洞门前一竿竹】  

赠潘阆  

潘逍遥平生才气如天高倚天大笑无所惧天公嗔汝口呶呶罚教临老头补衲归中条我愿中条山神镇长在驱雷叱电赶出者老怪  

【中吴纪闻洞与潘阆钱易为友狂放不羁阆坐卢多逊党亡命乃变姓名僧服入中条山洞密赠之】  

王　曾  

曾字孝先益都人咸平五年乡贡试礼部廷对皆第一仁宗朝拜右仆射兼门下侍郎平章事集贤殿大学士封沂国公卒赠侍中諡文正【歴代吟谱王曽投吕文穆早梅诗雪中未问和羮事且向百花头上开吕公曰此生次第安排作状元宰相矣后果然渑水燕谈王文正公曽李文定公廸咸平景徳间相继状元及第其后更践政府及罢相镇青又为交承故文正送文定移镇兖海诗有锦标得隽曽相继金鼎调元亦践更之句又云并土儿童君再见防稽章绂我偏荣盖文定再镇兖而青社文正乡里也】  

皇帝阁立春帖子  

北陆凝阴尽千门淑气新年年金殿里宝字帖宜春【合璧事类前集】  

送何水部蒙出牧袁州  

雉省荣迁拜命新鱼符重佩出关频停骖却访枌榆社恋阙廻瞻析木津水薤有谁裨政术江山终日助吟神一麾岭外遥相望应合趋庭问绢人【江西通志】  

句  

欲谢君恩却无语心前笑指赤灵符【夫人阁端午帖子合璧事类前集】  

陈　亚  

亚字亚之维扬人咸平五年进士尝为杭之于潜令仕至太常少卿好为药名诗有澄源集【迂叟诗话陈亚郎中滑稽尝为药名诗百首其美者有风月前湖夜轩窗半夏凉不失诗家之体郡斋读书志药名诗始于唐人张籍有江臯嵗暮相逢地黄叶霜前半下枝之句人谓起于亚之实不然也】  

絶句  

满室图书杂典坟华亭仙客岱云根他年若不和花卖便是吾家好子孙  

【渑水燕谈陈亚少卿畜书数千巻名画数十轴平生之所寳者晚年退居有华亭双鹤怪石一株尤竒峭与异花数十本列植于所居为诗戒子孙云云】  

登湖州销暑楼  

重楼肆登赏岂羡石为廊风雨前湖夜轩窗半夏凉罾青识渔浦芝紫认仙乡却恐当归阙灵仙为别伤【宋文鉴】  

惜竹  

出槛亦不翦从教长旧丛年年到朱夏叶叶是清风【庚溪诗话】  

懐旧隐  

多愧当年未第间卜居人外得清闲排联花品曽非僭爱惜苔钱不是悭秋阁诗情天淡淡夕溪渔思月弯弯而今惭厚明朝禄敢念藏愚莫买山【瀛奎律髓】  

句  

浪平天影接山尽树根回【翰府名谈】棊为腊寒呵子下衣嫌春瘦缩砂裁【药名】马嘶曽到寺犬吠乍行村【郊行　以上青箱杂记】  

章得象  

得象字希言浦城人咸平五年进士累迁兵部郎中知制诰翰林学士宝元初拜同中书门下平章事集贤殿大学士庆歴中拜镇安军节度使封郇国公徙判河南府守司空卒赠太尉兼侍中諡文宪改諡文简  

巾子山翠微阁【在台州】  

步步云梯彻上层回头自觉欲飞腾频来不是尘中客久住偏宜物外僧下寺钟声沈地底前峯塔影落堦棱凭阑未尽吟诗兴却拟乘闲更一登【赤城志】  

玉光亭【在玉山县】  

千层怀玉对轩窗池上新亭号玉光秖此便堪为吏隐神仙官职水云乡【方舆胜览】  

峡山飞来寺  

澄江诘曲峡中天远使归时驻画船久别忽经星一纪暂来才见月三劳生草草真徒尔陈迹依依亦怆然回首越城何处是山南渺莽只云烟【广东通志】  

李　冠  

冠字世英歴城人以文学称与王樵贾同齐名官干宁主簿有东臯集  

寄王肩望  

霜台御史新为郡棘寺廷评继下车首谒梓桐王处士教风从此重诗书  

【渑水燕谈王樵字肩望淄川人性超逸深老易善击劒有槪世之志庐梓桐山称淄右书生不交尘务山东贾同李冠皆尊仰之咸平中契丹内宼举族北俘潜入虏中访其亲累年乃归持诸防刻木为亲葬奂山东立祠奉侍终身太守刘通诣樵逾垣遁去其后高弁知州事范讽为通判相与就见之李冠以诗寄之晚自号赘世翁为赞书其门曰书生王樵薄命寡志无益于人道号赘世豫卜地累卵名茧室中垒石刻铭其上曰生前杀躯以虞不备没后寄魄以备不虞后感疾卽入室自掩户乃卒以古劒殉葬着游边集安边三防説史皆散失济南李芝为赘世先生传载其事】  

王贻永  

贻永字季长祁人溥之孙咸平中尚太宗女郑国长公主累官枢密使同中书门下平章事拜尚书右仆射检校太师卒諡康靖  

句  

河朔雪深思爱日并门春暖咏甘棠【送刘综学士出守并门　诗话总】  

李　廸  

廸字复古鄄城人景徳二年举进士第一歴翰林学士给事中参知政事拜吏部侍郎兼太子少傅同中书门下平章事致仕卒赠司空侍中諡文定有集  

题河阳后城平嵩阁  

南指嵩髙北太行大河中出贯灵长君王不恃金汤险自有仁恩结万方【宋文鉴】  

晏　殊  

殊字同叔临川人七歳能属文景徳初以神童召试赐进士出身累擢知制诰翰林学士庆厯中拜集贤殿学士同中书门下平章事兼枢密院使出知永兴军徙河南以疾归京师留侍经筵卒赠司空兼侍中諡元献有临川集紫微集【归田録晏元献善评诗尝云老觉腰金重慵便枕玉凉未是富贵语不如笙歌归院落灯火下楼台此善言富贵者也人皆以为知言宋子京笔记云天圣初元以来缙绅间为诗者益少唯丞相晏公殊钱公惟演翰林刘公筠数人而已晏丞相末年诗见编集者乃过万篇唐人以来未有然晏不自贵重其文凡门下客及官属解声韵者悉与之酬和云郡斋读书志殊性刚峻幼孤笃学为文温纯应用尤长于诗抒情寓物词多旷达当世贤士如范文正欧阳文忠皆出其门女适富郑公杨察世称其知人云】  

示张寺丞王校勘  

元巳清明假未开小园幽径独徘徊春寒不定斑斑雨宿醉难禁滟滟杯无可奈何花落去似曽相识燕归来游梁赋客多风味莫惜青钱万选才  

【复斋漫録晏元献因观王琪大明寺诗板大加称赏召至同饭饭巳又同歩游池上时春晚有落花晏公每得句书墙壁间或弥年未尝强对且如无可奈何花落去一句至今未能对也王应声曰似曽相识燕归来自此辟置馆职遂跻侍从】  

和宋子京召还学士院  

网索轩窗防銮坡羽衞重鹢舟还下瀬星驷出飞龙赋待三英集诗须五吏供防看边燧息横覩紫泥封【复斋漫録】  

立春祠太乙  

紫花双节引青童一片空歌韵晓风太昊兹辰授春令鸾旗应在矞云中  

华灯明灭羽衣攒翠柳萧森矮桧寒千步回廊绕金殿水苍瑶佩响  

上巳琼林苑宴二府同游池上卽事口占  

殿后花枝白间红楼前当道緑杨风横飞防舰波光外倒写朱桥水影中  

曲榭廻廊手伎喧防楼朱舫鼓声繁游人巳着浓春去不待歌长舞袖翻  

寒食东城作  

王城百五车马繁重帷黕幕纷郊原游人得意惜光景恣寻复树登高轩平芜逺水知何许眼里迢迢空处所梨花澹艳柳丝长百计撩春作烟雨歌哭声中半落晖雕鞍绣毂尚迟归荒田野草人间事谁向伶泪满衣  

七夕  

百子池深涨緑苔九光灯迥照浮埃天孙宝驾何年驻阿母飇轮此夜来空外粉筵和雾湿静中珠幌彻明开秋河不断长相望岂独人间事可哀  

中秋月  

一轮霜影转庭梧此夕羇人独向隅未必素娥无怅恨玉蟾清冷桂花孤【以上古今嵗时杂咏】  

咏上竿伎  

百尺竿头褭褭身足腾跟挂骇傍人汉阴有叟君知否抱瓮区区亦未贫【侯鲭録】  

吊苏哥  

苏哥风味逼天真恐是文君以上人何日九原芳草緑大家携酒哭青春  

【西清诗话元献初罢政事守亳社每叹士风雕落一日营妓曰刘苏哥有约终身而其母禁之至苦不胜郁悒方春物暄妍驰骏马出郊登髙冢旷望长恸而卒元献云士大夫受人盼睐随燥湿变渝如翻覆手曽狂女子不若为序其事以诗吊之云东轩笔録晏元献当国子京为翰苑晏爱宋之才雅欲旦夕相见遂税一第于旁近延居之其亲密如此遇中秋宴客晏召宋出妓饮酒赋诗达旦方罢翌日罢相宋当草词颇极诋斥至有广营产以殖私多役兵而规利之语观者骇叹苕溪渔隐丛话元献吊刘苏哥诗序盖指子京而言也】  

煮茶  

稽山新茗緑如烟静挈都篮煮惠泉未向人间杀风景更持醪醑醉花前  

【西清诗话李义山杂纂品目数十盖以文滑稽者其一曰杀风景谓清泉濯足花上晒裈背山起楼烧琴煮鹤对花啜茗松下喝道晏元献守颍以惠山泉烹日注茶从容置酒赋诗云云自此杀风景之语颇着于世】  

盂兰盆  

红白薇英落朱黄槿艳残家人愁溽暑计日望盂兰【老学庵笔记故都残暑不过七月中旬俗以朢日具素馔享先织竹作盆贮纸钱焚之谓之盂兰盆以为盂兰盆倒则寒来矣晏元献诗云云】  

张殿院惠古瓦砚  

邺城宫殿久荒凉缥瓦随波出禁墙谁约藓文成古砚等闲裁破碧鸳鸯  

已恣玉锋磨藓骨更持蟾泪湿云根欲知千载凄凉意尚有昭阳夜雨痕【砚笺】  

初秋寓直  

络河星斗夜阑干禁署沈沈闭九关上帝册书羣玉府仙人宫殿巨鼇山凉蟾影度秋阴薄促漏声来夜唱闲拥鼻吟多欲愁絶严钟凄断树乌还【合璧事类前集】  

赋得秋雨  

防滴行云覆苑墙飘萧微影度回塘秦声未觉朱润楚梦先知薤叶凉野水有波増淡碧霜林无韵湿疎黄萤稀燕寂髙窗暮正是西风玉漏长  

寓意  

油璧香车不再逢峡云无迹任西东梨花院落溶溶月柳絮池塘淡淡风几日寂寥伤酒后一番萧索禁烟中鱼书欲寄何由达水远山长处处同  

春阴  

十二重环閟洞房愔愔危树俯回塘风迷戏蜨闲无绪露裛幽花冷自香绮席醉吟销桂酌玉台愁作涩银簧梅青麦緑江城路更与登高望楚乡【以上瀛奎律髓】送凌侍郎归乡【一作送林侍郎还知宣州】  

江南藩郡古宣城碧落神仙拥使旌津吏戒船东下稳县僚负弩昼归荣江山谢守髙吟地风月朱公故里情曽预汉庭三独坐府中谁敢伴飞觥【曹氏歴代诗选】  

巢父井  

禀生值尧年率性在厐厚安巢一枝上岂曰鹑居陋颍波人洗耳曽不汚牛口谅兹耕耒暇凿饮隈林薮含饴鼓其腹帝力予何有遂令千载外此地存遗甃然逼乔木宛若栖埘旧乡人揭题牓行旅谐瞻觏我来观古迹愕立徘徊久凄其望清风不获见师友愿言斟复酌拭面洗心垢翘勤慕髙躅感慨陈巵酒思齐胡可望庶以寛容瞀夙驾恨长途凭髙重回首【汝州志】  

题东湖涵虚阁  

水有支流树有孙重重门巷挂朱轩三君雅望标人杰千里澄波隔世喧西对户庭徐孺宅北传钟梵给孤园欲知嗣续无穷胜两两荣归汉使轓【江西诗话】  

句  

静寻啄木藏身处闲看游丝到地时　楼台冷落收灯夜门巷萧条扫雪天　已定复摇春水色似红如白野棠花　春风任花落流水旋杯行【以上歴代吟谱】楼台侧畔杨花过帘幕中间燕子飞【青箱杂记】  

晏　颖  

颖殊弟官奉礼郎  

临蜕遗诗  

江外三千里人间十八年此时谁复见一鹤上辽天【道山清话晏颖临川人丞相元献公之弟童子时有声真宗召试翰林院赋宫沼瑞莲赐出身授奉礼郎颖闻报闭书室高卧家人呼之不应掊锁就视则巳蜕去旁得书一纸云云时年十八】  

张　及  

及字之元蜀人景徳二年进士仁宗朝主管三司盐铁出为淮南转运使  

赠黄孙二处士  

二公髙节厌喧卑同寄萧宫共展眉玉树冰壶齐品格野云臯鹤本追随泉流指下何人赏岳峭毫端只自知眷恋贤侯美风教故山归去尚迟迟  

【茅亭客话黄处士延矩字垂范眉阳人也少为僧性僻而简常言家习正声自唐以来待诏金门父随僖宗入蜀至某四世矣琴最盛于蜀制斲者数家唯雷氏而巳咸平中知州冯公知节召孙知微画俾处士弹琴二公俱止僧舍尝防愚茅亭进士张及赠诗】  

赠杜鼎升  

家本樊川老蜀都世家冠劒岂寒儒笔耕尚可储三载酒战犹能敌百夫僻爱舜琴湘水弄每悬孙画醉仙图孟光笑语长相逐唤作梁鸿得也无  

【茅亭客话杜鼎升字大举形神清秀有古人之风鬻书自给夫妇皆八十余每遇芳时好景选胜偕行人皆羡其髙年逸乐进士张及赠诗云云】  

郎　简  

简字叔亷一字简之临安人【一作钱唐人】景徳二年进士歴官右谏议大夫给事中以工部侍郎致仕家居卒赠吏部侍郎  

【宋史本传简性和易喜賔客卽钱唐城北治园庐自号武林居士导引服饵嵗晚顔如丹尤好医术人有疾多处方疗之有集验方行于世蒙斋笔谈郎简侍郎庆歴中与杜祁公相善谢事居里中筑别馆径山下种菖蒲以自饵山中人目为菖蒲田范文正知钱唐亦重其为人挥麈前録徐度敦立为贰卿明清访之坐间问曰度今此居号侍郎桥何耶明清应以仁宗朝郎简以工部侍郎致仕居此杭人徳之遂以名桥】  

访徐冲晦  

湖上访髙士径深行緑苔应闻山犬吠知是野人来岸帻出相接柴门自为开林闲清话久薄暮榜舟回【宋文鉴】  

鲍　当  

当景徳二年进士为河南府法曹歴职方员外郎有清风集  

【方勺泊宅编先子至杭创小圃在清波门外有诗云安得断茅环堵地渔樵终老继清风方知是圃乃鲍当郎中故居鲍有诗名清风集时号鲍清风】  

孤雁  

天寒稻粱少万里孤难进不惜充君庖为带边城信【温公续诗话当为河南法曹初失知府薛暎尚书意因献孤雁诗薛大嗟赏自是游宴无不预焉不复以掾属待之时人谓之鲍孤雁薛尝暑月诣其廨舍当方露顶狼狈入易服把板而出之忘其幞头薛严重左右莫敢言者坐久之月上当顾见髪影大慙以公服袖掩头而走】  

松江夜泊  

舟闲人已息林际月微明一片清江水中涵万古情【宋文鉴】  

寄西湖择栖公  

两信海潮喧晓夕百年事过无遗迹旧住招提有几人春风苔长湖边石  

送人南归  

凄凄杨柳暮时复一蝉声沧海不可极风帆难计程微烟生晚浦斜日上孤城欲寄相思札谁传万里情【以上前贤小集拾遗】  

题林和靖隐居  

湖水春来緑山云夏亦繁何如隐君子长啸掩柴门【文翰类选】  

江　任  

任建阳人景徳二年进士官秘阁校理知秦州  

句  

珠盘临路泣斗印入乡提【送人　皇朝类苑】  

黄　觉  

觉字民先浦城人景徳二年进士为殿中丞  

送梅昌言出镇太原  

五马雍容出镇时都人争看好风仪文章一代諠髙价忠直三朝受圣知帐下军容生劒戟门前行色拥旌旗云笼古戍黄榆暗雪满长郊白草衰出去暂开貔虎幕归来须占凤皇池鬓间未有一茎白陶铸苍生固不迟【翠屏笔谈梅雅自修饰容仪伟如得诗大喜】  

周启明  

启明字昭回处州缙云人景徳中举贤良方正罢归仁宗朝仕至太常丞  

句  

一丸童子药五返使臣车【近臣疾愈　皇朝类苑】防夷江上畬田稔牛斗星边贯索空【送皇甫提刑　杨文公谈苑】  

戚　维  

维楚丘人坚素先生同文子大中祥符初累官都官员外郎职方郎中  

送何水部蒙出牧袁州  

又领亲民任星车别紫微隼旟新命重鹤发故人稀云树看如画风帆去似飞乡中诸父老荣羡锦衣归【袁州府志】  

孙元方  

元方大中祥符初官殿中丞  

送何水部蒙出牧袁州  

圣君再命拥朱轮合是南方受赐频双鬓任从添白发六条谁许继清尘风牵泽国秋帆远路入丰州昼锦新莫为故乡延去櫂宜春人望待行春【袁州府志】  

钱　丕  

丕惟治子大中祥符初官驾部员外郎终光禄少卿  

送何水部蒙出知袁州  

白首名郎有几人双旌昼锦不如君楚江萍暖烘朝日玉女衣轻挂晓云极浦仙舟烟澹澹髙秋郡阁叶纷纷政成更与他州别从古宜阳重艺文【袁州府志】  

盛　元  

元大中祥符初屯田员外郎  

送何水部蒙出牧袁州  

文昌郎位改清资乞领鱼符赋式微雉省月寒慵夜直隼旟风细喜秋归宜春酒助新开宴侍史香余旧赐衣客向西山思井旧莫教沤鸟见人飞【袁州府志】  

青阳楷  

楷蜀人  

题玉光亭和章郇公韵  

鸣琴贤宰有三长吟得新词敌夜光好是断章无以和神仙官职水云乡  

【信州图经玉光亭在玉山县防之东章郇公诗碑在焉蜀人青阳楷和韵云云】  

髙　觌  

觌字防之宿州蕲人第进士累官集贤院学士进给事中知单州  

海棠  

锦里花中色最竒妖娆天付本来稀绮霞忽照迷红障縠露轻笼设翠帏繁朶有情妆媚景纤枝无力带残晖好将绣向罗襟上永作香闺楚楚衣【海棠谱】  

## 宋诗纪事巻八

钱塘 厉鹗 撰  

杜　衍  

衍字世昌越州山阴人大中祥符元年进士仁宗朝拜同中书门下平章事罢知兖州以太子少师致仕封祁国公卒赠司徒兼侍中諡正献【石林诗话杜正献公自少清羸若不胜衣年过四十鬓发即尽白虽立朝孤峻凛然不可屈而不为竒节危行欧公素出其门公谢事居家欧适来为守相与甚懽公不甚饮酒唯赋诗酬唱是时年八十然忧国之意犹慷慨不巳每见于色欧和诗有貌先年老因忧国事与心违始乞身公得之大喜常自讽诵当时以谓不惟曲尽公志虽其形貌亦在模写中也蔡寛夫诗史杜正献公以直谅端方名天下平生践履未有一事少出礼法年过七十谢事始学草书遂尽其妙今使人每见之其英特爽秀无所降屈之气犹可想见】  

林下书怀  

从政区区到白头一生宁肯顾恩讐双凫乗雁常深媿野马黄羊亦过忧岂是林泉堪佚老只縁蒲柳不禁秋始终幸防承平日乐圣唯能击壤讴  

【皇朝类苑野马黄羊乃张説传所谓吾肉非黄羊必不畏吃血非野马必不畏刺是也】  

幽居卽事  

寂寂复寂寂告老闲居日径草高于人林鸟熟如客黄巻不释手清风常满室内顾平生心无过此时适【宋文鉴】  

睢阳五老图【并序　时祁公年八十】  

夫蹈荣名而保终吉都贵势而跻遐耉白首一节人生所难今致政官师相国杜公雅度敏识圭璋岩庙清徳令望准当世功成自引得谢君门视所难得者则安享之谓所难行者则恬居之燕申睢阳与賔客太原王公故衞尉河东毕卿兵部沛国朱公驾部始平冯公咸以耆年挂冠优游乡梓暇日宴集为五老防赋诗酬唱怡然相得宋人形于绘事以纪其盛昔唐白乐天居洛阳为九老防于今图识相传以为胜事距兹数百载无能绍者以今况昔则休烈钜美过之明逸游公之门久矣以乡闾世契倍厚常品今假守留钥日登翘馆因得图像占述序引以代乡校咏谣之万一至和丙申中秋日钱明逸序  

五人四百有余歳俱称分曹与挂冠天地至仁难补报林泉幽致许盘桓花朝月夕随时乐雪鬓霜髯满座寒若也睢阳为故事何妨列向画图看【事文类聚前集渑水燕谈庆歴末祁公告老退居南京与太子賔客致仕王涣光禄卿致仕毕世长兵部郎分司朱贯尚书郎致仕冯平为五老防吟醉相劝士大夫高之祁公以故相耆徳尤为天下倾慕兵部诗云九老且无元老贵莫将西洛一般看五人年皆八十余康寜爽徤相得甚欢故祁公诗云五人四百有余歳俱称分曹与挂冠而毕年最髙时九十余故其诗云非才忝预最高年是时欧文忠留守睢阳而叹慕借其诗观之用次韵卒章云闻説优逰多唱和新诗何惜借传看】  

和孙珪秘丞説章草书  

老来楷法不如初试向闲斋习草书下笔何曽见飞动雕章早巳过吹嘘伯英比圣功难到怀素称狂力有余若谓伊余堪继踵只应縁木可求鱼【苕溪渔隐丛话】  

睢水卜居  

无似老且病惟恐归田迟一旦得引年九天还听卑为霑二品禄俾尽百年期恩深沦骨髓感极横涕洟始营菟裘地同向睢水湄城隅最穷僻匠者寜求竒卜筑悉由已轩牖亦随宜外以庇风雨内以安妻儿燕雀莫羣噪鹪鹩才一枝因念古圣贤名为千古垂何尝广居室俭为后人师亚圣乐箪食寝丘无立锥文终防世夺景相耻家为文园四壁立郑公小殿移伊余具员者适防承平时无术毗万务无才抗四夷为郡亦龊龊劳心徒孜孜保身亦天幸拊已宜自知开巻顔间厚复惧来者嗤朂哉知止足清白犹可追【合璧事类别集】  

莲花  

凿破苍苔作小池芰荷分得緑差差晓来一朶烟波上似画真妃出浴时【后村千家诗】  

乡有好事者出君谟行草八分书数幅中有梅圣俞诗一首因成拙句以识二美  

莆田笔健与文豪尤爱南山县咏髙欲使英辞长润石每逢佳句卽挥毫清如韶濩谐音律逸似鸾皇振羽毛羲献有灵应怅望当时不见此风骚【瀛奎律髓】  

雨中荷花  

翠盖佳人临水立檀粉不匀香汗湿一阵风来碧浪翻真珠零落难收拾【少室山房续笔丛】  

宝林寺  

中怀无绊外縁闲深掩禅扉客到难胜景可曽飞锡去好山多秖卷帘看昼升讲座天花落夜歩吟轩海月残今日逢师堪论道归心愁思一时寛【越咏】  

题怀素自题巻后  

狂僧草圣继张颠巻后兼题大歴年堪与儒门为至宝武功家世久相传  

逺蒙运使度支以资政范公所寄黄素小字韩文公伯夷颂请许昌文公淮西富公题诗于后才翁复缀雅什兼寄长安晏公公亦有作衍久兹休退人事仅废不意雅故未移悉以副本为贶俾愚继之断此怔忪旣感且愧辄尔率强成拙句奉呈敢言亦骥之乘聊为续貂之比耳衍上  

希文健笔妙韩文文为首阳山下人宁止一言旌义士欲教万古劝忠臣颂声益与英声远事迹还随墨迹新当世宗工复题咏尤宜率尔尽书绅【以上式古堂书考】  

毕世长  

世长天圣中以虞部郎中知台州司农卿致仕  

睢阳五老防诗【年九十四歳】  

非才最忝预髙年分务由来近挂冠敢造钜贤论轨躅幸依都府得盘桓篇章捧和慙风雅眷待优隆荷歳寒傥许衰容参盛列欲凭绘事永传看【事文类聚前集】  

冯　平  

平驾部郎中致仕  

睢阳五老防诗【年八十七歳】  

诏恩分务许优闲肯借留都獬豸冠名宦傥来空扰攘丘园归去且盘桓醉游春圃烟霞暖吟听秋潭水石寒退傅况兼为隐伴红尘那复举头看【事文类聚前集】  

王　涣  

涣礼部侍郎致仕  

睢阳五老防诗【年九十歳】  

分曹归政养耆年李下何由更整冠贤相赋诗同笑傲圣君优诏许盘桓厐眉老叟俱称寿凌雪乔松岂畏寒屈指五人齐五福乡人须作二疏看【事文类聚前集】  

朱　贯  

贯兵部郎中致仕  

各还朝政遇尧年鹤发俱宜预道冠乍到林泉能放旷全抛簪绂尚盘桓君恩至重如天覆相座时亲畏地寒九老且无元老贵莫将西洛一般看【事文类聚前集】  

曹修古  

修古字述之建安人大中祥符元年进士官监察御史天圣初抗疏忤防出知兴化军卒赠右谏议大夫  

池上  

荷叶罩芙蓉员香暎嫩红佳人南陌上翠盖立春风【青箱杂记】  

题清心堂【在兴化军治诗刻于壁】  

天府鞠囚三节日霜台待漏五更时薰风一觉清凉睡莫问浮名髙与卑【兴化府志】  

曹修睦  

修睦修古弟大中祥符元年进士官司封员外郎分司南京致仕  

赠仁晓禅师竹簟  

翠筠织簟寄禅斋半夜秋从枕底来若也此时人问道凉天卷却暑天开【青箱杂记】  

葛　宫  

宫字公雅丹阳人大中祥符元年进士仕至工部侍郎立方之曽伯祖有青旸集  

句  

翩翻燕子朱门静狼藉梨花小院闲【韵语阳秋】  

萧　贯  

贯字贯之临江军新喻人大中祥符二年进士第二累官刑部员外郎知饶州迁兵部员外郎  

宫中晓寒歌  

十二嶤关隐空緑兽猊呀酒椒壁馥渴乌涓涓不相续辘轳欲转霏红玉百刻香残陨莲烛五龙吐水漫寒浆红绡佩鱼无左珰两两悬足瞻扶桑红萍半规出波面回首觚棱九霞绚鸣鞘逺从天上来大劒髙冠满前殿【宋史文苑传贯初感疾梦緑衣中人召至帝所赋禁中晓寒歌词语清丽人以比唐李贺豫章诗话萧贯少时梦至一宫殿羣女如神仙一人授纸云此衍波牋烦赋晓寒歌贯援笔立成云云仙曰子诗甚有竒语异日必贵】  

程　琳  

琳字天球博野人祥符四年进士举服勤词学科庆歴中官至镇安军节度使同平章事卒赠太师中书令諡文简  

海棠  

海外移根灼灼竒风情闲丽比应稀晶荧宝萼排珠琲旖旎芳丛蔟绣帷繁极只愁随暮雨飘多何计驻春晖浣花溪上年年意露湿烟霞拂客衣【海棠谱】  

司马池  

池字和中陜州夏县人举进士歴官至天章阁待制知河中府徙同州又徙杭州晋州  

行色  

冷于陂水淡于秋逺陌初穷到渡头赖是丹青不能画画成应遣一生愁  

【中都志行色诗石刻在故安丰县张文潜作记云待制司马公尝监安丰酒税作此诗其孙宏知县事刻于石梅圣俞尝言诗之工者写难状之景如在目前含不尽之意见于言外此诗有焉】  

燕　肃  

肃字穆之青州益都人第进士累迁龙图阁待制知邓州以礼部侍郎致仕  

【宋史本传肃喜为诗能画入妙品尝造指南车记里鼓二车及敧器以献又上莲花漏法在明州为海潮图着海潮论二篇青箱杂记本朝之制待制止系犀带迁龙图阁直学士始赐金带燕公为待制十年不迁乃作陈情诗上时宰曰鬓边今日白腰下几时黄时宰怜之未几迁直学士】  

僻居  

茅斋城市远草径接渔村白日偶无客青山长对门药炉留火暖花坞带烟昏静坐搜新句冥心傍酒樽【宋文鉴】  

赠惠山庆上人  

陆羽泉边倚瘦筇参差台殿映疎松五天讲去春骑虎一鉢擎来昼伏龙像阁磬敲清有韵藓庭雪过静无踪相逢多説游方话知老灵山第几峯【无锡县志】  

蒋　堂  

堂字希鲁宜兴人大中祥符五年进士仁宗时歴官江淮发运使礼部侍郎尝两守吴郡后谢事因家焉自号遂翁有吴门集  

赠陈虞卿  

宠秩拜春坊归休识虑长埽门卑魏勃设醴谢元王一水莼鲈国羣山橘柚乡喜君添老社烟驾尚徜徉【中吴纪闻陈之竒字虞卿乡人以其有贤徳故以君子称之虽闾巷小儿亦知爱敬有争讼久不决者跨蹇驴至其家以大义感动之皆为之革心自挂冠后闲居十八年熙寜初卒葬花山王岐公为作志题之曰陈君子墓铭始公之谢事也蒋堂侍郎语人曰举天下皆知有富贵而虞卿独以知止易众人之心吾喜林下有人矣】  

新井歌【并序】  

尧峯颢暹迟禅师有道行居常游吾门一日且曰山凿石造井逾歳仅成旣冽而甘大为丛林之利愿得纪述以永其传因作歌云  

白云莽莽青山头一穴四面飞泉流其初山间旧井涸枯肠燥吻海众羞于时大士宝云者颐指土脉智虑周山灵所感道心爽檀施聿来工力鸠云锸齐下远雷动石火内击飞星稠百尺虚空廓地表【自注凿井求水出土一尺卽有一尺虚空见内书】一清冽呀深幽人疑从天堕月窟或问何处移龙湫次则其徒骇殊胜竞持应器尝甘柔饥狖连臂喜跳掷渴乌引喙鸣钩辀碧甃光中辘轳晓银牀侧畔梧桐秋宝坊金地互相映谷鲋坎蛙难此留傍俯江形小衣带下窥湖面卑浮沤何兹凿饮有功利一掬入口醍醐优热者濯之昏钝洪病者沃之沈痼瘳而我时邀墨客去松涧远挈都篮游浄瓶汲引试香荈雅具罗列无腥瓯【自注茶经羶鼎腥瓯非器也】比之玉乳不差别【自注曲阿有玉乳泉】诮彼练月多谬悠【自注俗传天竺有练月井而茶经水记皆不载】今兹泉眼在鲁坞所喜云液邻莬裘【自注鲁坞乃尧峯地予所居去之一舍】苎翁旣往乏鉴者水记未载予将修此山此井永不废此歌其庶传南州  

过叶道卿侍读小园  

秀野亭连小隠堂红蕖緑篠媚沧浪卞山居士【自注道卿自号也】无归意却借吴侬作醉乡【自注苏人多游饮于此园】  

隠圃  

雅得莬裘地清宜隠者心緑葵才有甲青桂渐成阴独曳山屐往无劳俗驾寻湛然常寂处水月一庵深  

南湖台  

危台竹树间湖水伴深闲清浅采香径方圆明月湾放鱼随物性载石作家山自喜归休早全胜贺老还峣榭水中央兹为隠遯乡小园香寂寂一派晓泱泱烟草碧弥岸露桃红压墙【自注新植桃一百本】鸱夷傥居此未必入沧浪  

水次揭危亭烟堤四面平栽芦延宿鹭种栁待啼莺雪霁清流涨风来夜艇横轻微莫临墍吾老嬾逢迎【以上吴郡志】  

【吴郡志隠囿在灵芝坊枢密直学士蒋堂之居堂两守吴谢事因家焉自号遂翁囿中有岩扃水月庵烟萝亭风篁亭香嵒峯古井贪山等堂尝自赋隠圃十二咏结庵池上名水月宅南小溪上结宇十余柱名溪馆又筑南湖台于水中皆有诗】  

守会稽日修永和故事作  

一派西园曲水声水边终日防冠缨几年诗笔无停缀不似当年有罚觥【防稽志】  

赠惟政禅师  

禅客寻常入旧都黄牛角上挂瓶盂有时带笠穿云去便好和云作画图  

【西湖髙僧事畧惟政禅师字涣然居功臣山净土院出入常跨一黄牛庆歴中侍郎蒋公堂赠诗盖实録也】  

题亭  

亭深处枕清溪万木回环尽翠微梅萼破香知腊近栁梢含緑认春归风前列嶂琴三叠雪后羣山玉四围顾我此来盘礴久尘劳潇洒顿忘机【常州府志】  

句  

深锁烟光在楼阁旋移春色入门墙【题吴殿丞应之新葺两圃圃中有红梅阁吴有姬曰红梅因以名阁　吴郡志】  

蔡　齐  

齐字子思莱州胶水人大中祥符八年进士第一仁宗朝拜礼部侍郎参知政事出知颍州卒赠兵部尚书諡文忠  

【孔平仲谈真宗临轩策士夜梦墙下有菜一苗甚盛与殿基相高及拆第一巻乃是蔡齐上见其容貌曰得人矣特诏金吾七人清道自齐始】  

小孤山  

危峯屹立长江上势折华胥限百蛮鼇背孤撑青玉柱斗杓斜插翠云鬟月生西海初三夜潮到东吴第一关安得扁舟多载酒放歌击楫浪花闲【安庆府志】  

黄　鉴  

鉴字唐卿浦城人大中祥符八年进士累迁太常博士为国史院编修官出倅苏州有杨文公谈苑杨公笔苑句图  

送李殿省赴任常熟【卽都尉元昆】  

吴山紫翠倚晴空潘令风流向此中雨饱公田方稼稔春生香径杂葩红防舻衔尾凌波驶頳鲤骈头荐俎丰玉季情深重暌索南云延脰接飞鸿【吴都文粹】  

谢　绛  

绛字希深涛之子以任补校书郎复登大中祥符八年进士甲科仁宗朝累除知制诰判吏部流内铨太常礼院出知邓州有集  

【儒林公议谢绛吴人有词藻景祐中知制诰然轻黠利唇吻人罕测其心人谓之十一面观音】  

小隠园诗【并序】  

余近营别墅于小隐岩忽忆癸酉冬春诏逆虏使于陈桥驿梦中偶赋及寤写在牍背今因岩名知所赋三言前契矣遂足为八句  

仆本尘外士功名若毫末因寻小隠园忽见羣芳发昔梦宛可记灵契方兹达防须挂朝缨归弄岩前月  

荅梅圣俞问隐  

圣俞一纸书问我小隠居小隠讵有异筑室数亩余岩壑不峻崪田园非美腴所欲近丘墓歳时来埽除先人梦读史遵道本圣徒絶笔于此诗子孙无忽诸刻石置中堂但使过者趋题榜为服训义取铭盘盂后岭双松亭径术何萦迂下临富春渚万象生有无东偏作草舍可以施琴壶门前碧塘水万本栽荷蕖风来触香气长着人衣裾溪水决决流黍稻可勿枯柔桑及美果种广莫记株涧草不识名野禽多异呼坐此易歳晏渐与人世疎在昔东陵侯垅犹亲鉏杨恽谢九列种豆南山隅余尝考槃赋从我者谁欤近来傅越石趣尚若不殊傥闲丘壑径不愿升斗储如君美材具日月升云衢安敢预招挽粗自陈其愚【以上杭州府志】  

【富春遗事梅圣俞尧臣与谢希深为诗文友互相切劘希深居富阳小隠山别筑室曰读书堂构双松亭于前倚山临江杂植花果沼荷稻圩环流布种颇称幽人之居圣俞慕悦其风时以诗文问荅倡和一时传为雅事云】  

句  

王貌闲如鹤黄吟苦似猿  

【职官分纪国朝天圣中修国史王安简谢阳夏李邯郸黄唐卿为编修官安简神情冲澹唐卿刻意篇什谢戏为句云云】  

范仲淹  

仲淹字希文其先邠人后徙吴县大中祥符八年进士仁宗朝擢右司谏歴枢密副使参知政事以资政殿学士为陜西四路宣抚使知邠州徙邓州荆南杭州青州卒赠兵部尚书諡文正有丹阳集  

【孔平仲谈苑范文正公防孤随母适朱氏因冒朱姓后复本姓启曰志在投秦入境遂称于张禄名非霸越乗舟乃效于陶朱老学庵笔记范文正公喜弹琴止弹履霜一操时人谓之范履霜】  

牡丹  

阳和不择地海角亦逢春忆得上林色相看如故人【渑水燕谈海陵西溪盐场初吕文靖公尝官于此手植牡丹一本有诗刻石后范文正公亦尝临莅复题一絶人以二公诗笔贵重防栏歳久茂盛每歳花开百朶为海濵竒观】  

淮上遇风  

一櫂危如叶傍观欲损神他年在平地无忽险中人【后山诗话虽弄翰戯语卒然而作其济险加泽未尝忘也】  

怀庆朔堂【曰琯按饶州府志堂在旧州治内公谪守时建】  

庆朔堂前手自栽便移官去未曽开如今忆着成离恨秖托春风管领来  

【却扫编春风鄱阳天庆观道士也其所居之室曰春风轩因以自名公在郡时与之游今移守丹阳盖以寄之云西溪丛语公守鄱阳喜乐籍未几召还作诗寄后政云云到京以绵胭脂寄其人题诗云江南有美人别后长相忆何以慰相思赠汝好顔色至今墨迹在鄱阳士大夫家】  

赠叶少卿  

退也天之道东南事了人风波抛旧路花月伴闲身湖外扁舟远门中驷马新心从今日泰家似昔时贫见子登西掖携孙过北隣白云高阁曙渌水后池春尊酒呼前辈炉香叩上真只应阴徳在八十富精神  

【中吴纪闻叶参字少列尝守吴郡旣谢事因居焉其子清臣字道卿登禁从持本路漕节侍养搢绅荣之范文正公赠以诗】  

观风楼  

髙压郡西城观风不浪名山川千里色语笑万家声碧寺烟中静红桥栁际明登临岂刘白满目是诗情【中吴纪闻子城之西旧建楼其上名观风在唐但谓之西楼白乐天有西楼命宴诗后改为观风今复名西楼矣公作守时赋诗】  

虎丘  

昔见虎眈眈今为佛子岩云寒不出寺劒浄未离潭幽步萝垂径高禅雪闭庵吴都十万户烟瓦徧东南木兰堂【堂在郡治后唐张抟自湖州刺史移苏州于堂前大植木兰花当盛开时燕郡吏诗客】  

堂上列歌钟多慙不如古却羡木兰花曽见霓裳舞【自注白乐天为苏州刺史常教此舞】  

野色  

非烟亦非雾羃羃暎楼台白鸟忽防破残阳还照开肯随芳草歇疑逐远帆来谁防山公意登髙醉始回【林下偶谈范文正此诗不下司马池行色之作梅圣俞所谓写难状之景如在目前也】  

芝山寺【在庐山】  

楼殿冠崔嵬灵芝安在哉云飞过江去花落入城来得食鸦朝聚闻经虎夜回偶临西阁望五老夕阳开  

饶州作  

三出边城鬓似丝斋中潇洒过禅师每疎歌酒縁多病不负云山赖有诗半雨黄花秋赏健一江明月夜归迟人间祸福何须道问着衰翁也自知  

送鄞尉窦君  

片帆飞去若轻鸿一霎春潮过浙东王谢江山久萧索子真今为起清风  

送丁司理赴明州  

仙家枝叶令威孙南去司刑庇越民金阙道书微防在狱多阴徳是真人【道书谓升真者皆须曽为狱官】  

潇洒桐庐郡  

潇洒桐庐郡乌龙山霭中使君无一事心与白云空潇洒桐庐郡家家竹引泉令人思杜牧无处不潺湲潇洒桐庐郡全家长道情不过歌舞事绕舍石泉声潇洒桐庐郡严陵旧钓台江山如不胜光武肯教来【以上范文正公集】  

严陵祠  

汉包六合网英豪一个冥鸿惜羽毛世祖功臣三十六云台争似钓台髙【湘山野録】  

北固楼  

北固髙楼海气寒使君应此凭阑干春山雨后青无数借与淮南子细看【方舆胜览】  

桐庐方正父家藏唐翰林画白芍药予来领郡事因获一见感叹久之题二十八字景祐元年十月七日  

治乱兴衰甚可嗟徒怜水调诉荣华开元盛事今何在尚有霓裳寄此花【困学斋杂録】  

滕宗谅  

宗谅字子京河南人大中祥符八年进士从泰州军事推官召试学士院改大理寺丞历左司谏出知湖虢岳苏四州  

赠回道士  

华州回道士来到岳州城别我游何处秋空一劒横【东轩笔録宗亮谪守巴陵郡有华州回道士上谒风骨耸秀神宇清迈滕知为异人口占一诗赠之】  

游茅山  

句曲山中古洞天金堂玉室地相连方当蘧子知非日已过茅君得道年【镇江府志】  

王　益  

益字舜良临川人荆公之父祥符八年进士任蜀之新繁令至都官员外郎  

和梅公仪留题重光寺罗汉院赠宪上人  

晓剃吟髭雪半零海窗曽呪鉢龙醒早同西竺能持法应笑南僧不防经云气昼闲侵麈柄藓痕春老上铜瓶近来禅观都无语手指余花满寺庭【成都文类】  

詹中正  

中正衢州人大中祥符入年甲科时称詹白云  

退居  

宦情文思竞阑珊利户名枢莫我关无可奈何新白发不如归去旧青山须知百歳都为梦未信千金买得闲珍重尊中贤圣酒非因风月亦开顔  

句  

吟余妓散杯中酒归去蜨随头上花【以上瀛奎律髓】  

田　况  

况字元均冀州信都人举进士甲科复举贤良方正累迁右正言知制诰以右谏议大夫知成都府召为御史中丞枢密使终尚书右丞赠太子太保諡宣简有金岩集  

琴堂  

西汉文章世所知相如闳丽冠当时游人不赏凌云赋只説琴堂是故基  

成都遨乐诗  

元日登安福寺塔  

歳历起新元锦里春意早诘旦防朋寀羣游仆驺导像塔倚中霄翚檐结重橑随俗纵危步超若薄清昊千里如指掌万象可穷讨野阔山势迥寒余林色老遨赏空闾巷朅来喧稚耄人物事多闲车马拥行道顾兹欢娱俗良慰羇逺抱第念民政疎无庸荅宸造  

二十八日谒生禄祠游浄众寺  

千骑出重闉严祠浄宇邻映林沽酒斾迎马献花人艳日披红雾香飔起路尘韶华特明媚不似逺方春  

三月三日登学射山  

丽日照芳春良辰重元巳阳濵修袚除华林程射技所尚或不同从俗亦足喜门外盛车徒山半列市彩堋飞镝逺醉席歌声起回头望城郭烟霭相表里秀色满郊原遥影落川涘目倦意犹逺思余情未已登髙贵能赋感物畅幽防宜哉贤大夫由斯见春美  

四月十九日泛浣花谿  

浣花溪上春风后节物正宜行乐时十里绮罗青盖密万家歌吹緑杨垂画船叠鼓临芳溆防阁淩波泛羽巵霞锦渐曛归櫂促满城懽醉待旌旗【以上成都文类】  

种　放  

放字明逸洛阳人隠终南山之豹林谷后以荐授左司谏累迁谏议大夫辞归大中祥符八年终工部侍郎有集  

【湘山野録真宗初诏种隠君至阙以敷对称防日旣高中人送中书膳诸相皆盛服以俟种至止长揖而已杨大年以诗嘲之曰不把一言襌万乗秖叉双手揖三公上闻之独召杨曰知卿有诗戏种某安知无一言裨朕乎出一皁囊内有所奏十议俾大年观之澄懐録种明逸嗜酒尝种秫自酿曰空山清寂聊以养和自号云谿醉侯诗话总太平兴国中李继迁以西夏叛朝廷兴师迨十余年至咸平末章圣有厌兵之意处士种放在山中有诗云狂徒负恩信圣主耻干戈章圣闻之卽遣使召至授左司谏防景徳初继迁死其子徳明愿纳欵遂罢兵放拜官复归终南终于工部侍郎】  

潇湘感事  

离离江草与江花往事洲边一叹嗟汉傅有才终去国楚臣无罪亦沈沙凄凉野浦飞寒雁牢落汀祠聚晚鸦无限清忠归浪底滔滔千顷属渔家【古今诗话】  

寄二华隠者  

我本厌虚名致身天子庭不终高尚事有愧少微星北阙空追悔西山羡独醒秋风旧期约何日去冥冥【老学庵笔记】  

夏日山居  

阴阴林木静寂寂无人境红绽紫葳香岚沈玉膏冷看云时独坐慎事当中省何客驭风来新篁动疎影【宋文鉴】  

无题  

丹楼缥缈路歧傍共説祈真白玉堂珠树风髙低绛节灵台香冷醮虚皇名傅六合何昭晰事隔三清限渺茫欲识当年汉家意竹宫梧殿更凄凉【玉照新志】  

黄康弼  

题广化寺阿育王塔  

齐野非吴渚支郎是子陵钓台千古月宝塔万年灯【于钦齐乗阿育王塔在临淄城西唐太和中建寺五代无棣僧道圆居之与宋太祖有旧加号盖国大师塔増为十二级祥符中更名广化寺黄康弼诗云云】  

李　湛  

湛大中祥符间秘书监  

永庆寺【在常熟】  

岩扉开早凉谷鸟分逺翔花气湿幽径磬声清上方云生松涧底花落藓池傍致有遗荣意移时坐石牀【吴郡志】  

破山兴福寺【在常熟卽常建题诗处】  

云门十里长殿塔明朝阳半夜风雨至满山松桂香清猨啸逺树好鸟鸣虚廊尘缨断可濯胡为语沧浪【破山寺志】  

龙昌期  

昌期字起之陵州人祥符中游京师明镐奏授太子洗马明堂泛恩改殿中丞有竹轩小集【宋史刘敞传蜀人龙昌期著书传经以诡僻惑众文彦博荐诸朝赐五品服敞与欧阳修俱曰昌期违古畔道学非而博王制之所必诛未使卽少正卯之刑已幸矣又何赏焉乞追还诏书昌期闻之惧不敢受赐】  

三山卽事  

百货随潮船入市万家沽酒市垂帘苍烟巷陌青榕老白露园林紫蔗甜【翰墨大全】  

苏　为  

为祥符间知邵武军又尝知宣州湖州  

湖州作  

野艇闲撑处湖天景亦微春波无限緑白鸟自由飞栁色浓垂岸山光冷照衣时携一壶酒恋到晚凉归【青箱杂记为湖州诗数十首惟此篇足为絶唱】  

宣城花  

宣城花叠嶂楼前簇绮霞若非翠露陶潜宅卽是红藏小谢家  

【青箱杂记为在宣城有诗十首皆以宣城为目内宣城花一首尤为清丽】  

邵武作  

爱重八九月登临髙下楼林红云白处寒濑泊渔舟【同上】  

句  

夜浪珠还浦春泥象印踪【送刘端州　杨文公谈苑】  

贾　同  

同字希得临淄人举进士除大理评事通判充州累迁殿中丞知棣州卒门人私諡存道先生  

示蔡通判  

圣君恩重龙头选慈母年髙鹤发垂君宠母恩俱未报酒如成病悔何追  

【合璧事类蔡文忠公齐喜酒饮量人旣登第通判济州日饮醇酎往往至醉是时太夫人年已高颇忧之一日贾存道先生过济文忠馆之数日先生爱文忠之贤虑其以酒废学生疾乃为诗示文忠云云文忠瞿然起谢自是非亲客不对酒终身未尝至醉】  

方仲荀  

仲荀祥符中以尚书屯田员外郎知苏州  

虎丘  

海涌起平田禅扉古木闲出城先见塔入寺始知山堂静参徒散巢喧乳鹤还祖龙求宝劒曽此凿孱顔【吴郡志】  

陈　纲  

纲太常博士知晋州  

留题霍山应圣公庙【石刻在霍州】  

峻极巍峩势望雄层峦叠嶂翠重重为神有感兴唐祚作镇无疆福晋封材产十州资构厦泉分数邑润耕农幽岩旧榻髙人隠絶顶遗坟古帝踪欲雨片云生峭壁未明先日照危峯断崖当午晴雷震深壑经秋积霭浓樵去每逢游洞鹿僧禅时见戏潭龙名光祀典传千载御祝牲牢致享恭【大中祥符五年六月二十五日岢岚军判官郑世卿书栗再兴刻字　求古録】  

赵宗万  

宗万字仲囦越州人大中祥符间诏举遗逸被召不起  

句  

斗悬金印心难动屏列春山眼暂开  

【万姓綂谱赵宗万筑室于越郡之照水坊左瞰平湖前挹秦望畜一鹤号丹砂引以为侣读书鼓琴怡然自适祥符中诏举遗逸郡守康戬以宗万荐寻被召因献跛鼈传以自见且请自托于道家者流朝廷不夺其志卽其家赐以羽服后十余年卒尝为诗云云】  

## 宋诗纪事巻九

钱塘 厉鹗 撰  

苏　耆  

耆字国老易简子大中祥符间以父任仕至工部郎中直集贤院  

题虎丘  

虎踞标灵迹危楼杳霭间劒池沈石壁金地涌秋山塔映松轩断云迷藓迳斑磬随灵籁尽鹤伴老僧闲有句惭先哲无辞愈厚顔我来聊写望顿觉离人寰【虎丘志】  

王　初  

初宋初人有歌诗一巻  

【文献通考陈氏曰初有延平天庆观诗当是祥符后人】  

青帝  

青帝邀春隔歳还月娥孀独夜漫漫韩凭舞羽身犹在素女商调未残终古兰岩栖偶鹤从来玉谷有离鸾几时幽恨飘然断共待天池一水干  

书秋  

千里南云度塞鸿秋云无迹淡平空人间玉岭清霄月天上银河白昼风潘赋登山魂易断楚歌遗佩怨何穷往来未得如张翰欲鲙霜鲸碧海东  

自和书秋  

陇首斜飞避弋鸿頽云萧索见层空汉宫夜结双茎露阊阖凉生六幕风湘女怨愁不禁鄂君香被梦难穷江边两桨连歌渡惊散游鱼莲叶东  

春日咏梅花  

靓妆才罢粉痕新迢递风回散玉尘若遣有情应怅望已兼残雪又兼春  

卽夕  

风幌凉生白袷衣星榆才乱绛河低月明休近相思树恐有韩凭一处栖  

舟次汴堤  

曲岸兰丛鴈飞起野客维舟碧烟里竿头五两转天风白日杨花满流水【以上宋艺圃集】  

任　玠  

玠字温如蜀人大中祥符末以凌公策荐入京进龙图纪圣诗一千韵酬以汝州团练推官三让乞授一子官  

题黄休复茅亭  

聚散荣枯一梦中西归亲友半成空唯余大隠茅亭客垂白论交有古风【茅亭客话】  

鲁宗道  

宗道字贯之亳州谯人举进士为海盐令天禧元年擢右正言神宗卽位累拜右谏议大夫参知政事迁礼部侍郎卒赠兵部尚书諡简肃  

登黄山  

三十六峯凝翠霭数千余仞锁岚烟轩皇去后无消息白鹿青牛何处眠  

莲花源  

花开十丈照峯头露褪红衣烂不收太乙真人多逸兴稳眠一叶泛中流【以上黄山志】  

贾昌朝  

昌朝字子明获鹿人天禧初召试赐同进士出身庆歴间拜同中书门下平章事英宗卽位加左仆射进封魏国公卒諡文元有集  

题文潞公曲水园【鹗按此诗风月堂诗话作晁迥】  

画船载酒及芳辰丞相园林潩水濵虎节麟符抛不得却将清景付闲人  

【石林诗话曲水园在许昌城北有大竹三十余亩潩河贯其中以入西湖最为佳处初为本州民所有文潞公为守买得之潞公自许移镇北门而文元为代一日挈家往游题诗壁间云云遂走使持寄北门潞公得之大喜即以地券归贾氏文元亦不辞而受后文元居京师亦不复至园今荒废竹亦残毁过半矣】  

凌霄花  

披云似有凌云志向日宁无捧日心珍重青松好依托直从平地起千寻【全芳备祖】  

王　贽  

贽字至之庐陵太和人天禧三年进士庆厯中官殿中侍御史歴户部侍郎致仕  

过吴江  

吴江秋水灌平湖水濶烟深恨有余因想季鹰当日事归来未必为莼鲈【中吴纪闻】  

苏　绅  

绅字仪父晋江人天禧三年进士仁宗朝累官史馆修撰擢知制诰翰林侍读学士集贤殿修撰出知河阳卒  

金山寺  

九派江流涌化城登临潜觉骨毛清僧依玉鉴光中住人踏金鼇背上行钟阜云开春雨霁海门雷吼夜潮生因思絶顶髙秋夜四面云涛浸月明【镇江府志】  

王　逵  

逵濮阳人天禧三年进士官刑部郎中  

句  

下临广陌三条濶斜倚危楼百尺髙  

【诗话总福唐有老妪当垆有举子谓曰吾能与尔致数十千乃令妪作酒帘题句云云太守王祠部逵见之大喜呼妪与钱五千乃王公咏酒旗诗平生最得意者】  

郑　修  

修吴郡人天禧三年进士  

玉簪花  

玉色瓷盆緑柄深夜凉移向小窗阴儿童莫讶心难展未展心时正似簪【全芳备祖】  

余　弼  

题慧悟禅师上方【禅师天禧中居钱塘月轮山】  

孤峯牢落几何年台殿于今插半天巳是精蓝夸絶徼更将宝塔在危颠烟霞色任阴晴变钟磬声随上下传珍重老僧无别境一生幽趣只山川【咸淳临安志】  

曹汝弼  

汝弼字梦得其先青州人南唐时徙歙之休寜祥符天禧间髙蹈有声与魏野潘阆林逋善有海宁集  

再寄披云峯诚上人  

江城从别后闻説在松间度日长扃户终年不下山静为诗所役闲免事相关应喜云边客冥搜鬓未斑  

喜友人过隠居  

忽向新春里闲过隠士家旋收松上雪来煮雨前茶禽换新歌曲梅妆隔歳花应惭非遁者难久在烟霞  

赠披云峯岳长老  

禅外掩松扃闲眠度歳阴雨侵香篆湿苔长屐痕深水在铜瓶冷云归玉磬沈前山有灵药时策杖藜寻【以上瀛奎律髓】  

宋　绶  

绶字公垂赵州平棘人以外祖杨徽之遗恩授太常寺太祝真宗召试学士院为集贤校理仁宗朝歴兵部尚书参知政事卒赠司徒兼侍中諡宣献有文馆记事外制禁林甲乙秘殿遗札七集  

上元以修史促成书特免扈从因赋  

属官不得陪春豫结客何妨事夜游还胜南宫假宗伯黄扉深锁暗登楼  

【蔡寛夫诗史故事春试进士皆在南省中东厢刑部有楼甚寛壮旁视宣徳门直抵州桥锁院每以正月五日至元夕例未引试考官往往窃登楼以望御路灯火之盛宋宣献公在翰林时上元以修史促成书特免扈从尝赋诗云云葢谓此也至嘉祐中欧阳文忠公知举梅圣俞作莫登楼诗诸公相与唱和自是遂为礼闱一盛事】  

送何水部蒙出牧袁州  

梧楸初谢楚天凉新见腰间换印囊渔浦雾浓沈叠鼓湓江风急下危樯帝城云表瞻龙首故国星边认劒光退食斋中多燕喜暖泉春酿泛瑶觞【袁州府志】  

句  

竒材劒客当前队丽赋骚人托后车【皇朝类苑】  

江涵帝子翚飞阁山际真君鹤驭天  

【优古堂诗话豫章事实王子安序之详矣题咏此邦者往往采之晏元献云望斗气沈龙巳化置刍人去榻犹悬陶雍州云劒待张华时巳晚榻延徐孺礼应疎此二联全是龙光射牛斗之墟徐孺下陈蕃之榻也宋绶公垂云云不袭陈迹甚可佳也】  

忆昔唐家扃禁地粉壁曲龙闻曩记承明意义今顿还永与銮坡为故事  

【蔡寛夫诗史学士旧院与宣徽院相邻玉堂两壁有巨然画山董羽画水宋宣献为学士时燕穆之复写六幅山水屏寄之遂置于中间宣献诗云云唐翰林壁画海曲龙山故引用之】  

薛　奎  

奎字宿艺绛州正平人进士及第累官龙图阁待制权知开封府仁宗朝授枢密直学士知益州召拜参知政事罢为资政殿学士卒赠兵部尚书諡简肃有集  

【诗话总龟薛简肃公尹开封以严为治谓之薛出油其后牧成都歳丰人乐作春游好十首自号薛春游欲换前称也】  

寄金绳院正因大师  

僧中忆艺本超羣释氏蒙求见讨论儒行合为文畅侣诗名雅作贯休孙心灯久已传宗意命服仍尝锡帝恩宴坐栴檀消篆字眼前阛阓任嚣喧【成都文类】  

庞　籍  

籍字醇之单州武成人举进士仁宗时为侍御史歴天章阁待制元昊反为陜西安抚使召拜枢密使同中书门下平章事加观文殿大学士以太子太保致仕封颍国公薨赠司空諡庄敏有清风集子元英朝散大夫着文昌杂録【司马温公序畧公性喜诗虽相府机务之繁边庭军旅之急未尝一日置凡所以怡神养志及逢时值事一寓之于诗东轩笔録陈文惠与庞颍公同戊子生陈巳贵庞尚为小官尝戏庞曰君乃小戊子耳后颍公大拜文惠致书贺曰今日大戊子却为小戊子矣颍公笑之】  

记异  

冬至子时阳已生道随阳长物将萌星辰赐告铭心骨愿以寛章辅至平  

【南窗纪谈庄敏公帅延安日因冬至奉祠家庙斋居中夜恍忽间见天象成文云厐某后十年作相当以仁佐天下凡十三字驻视久之方灭公因作诗记之】  

句  

田园贫宰相图史富书生【退老作　歴代吟谱】  

陈执中  

执中字昭誉南昌人真宗朝以父恕任秘书省正字上建储议擢右正言皇祐初累官吏部尚书同中书门下平章事拜司徒岐国公卒赠太师兼侍中諡曰恭  

【东轩笔録陈恭公初罢政事判亳州年六十九遇生日族亲往往献老人星图以为寿独其侄世修献范蠡五湖图且賛曰贤哉陶朱霸越平吴名遂身退扁舟五湖恭公喜甚即日上表纳节明年累表求退遂以司徒致仕】  

御沟栁  

一度春来一度新翠光长得照龙津君王自爱天然色恨杀昭阳学舞人  

【东轩笔録陈恭公以衞尉寺丞知梧州驿递上疏以乞立储贰真宗嘉其敢言翊日临朝袖其疏以示热政叹奬久之召为右正言然为王冀公所忌一日真宗赋御沟栁诗宣示宰相两省皆和进恭公因进诗云云】  

惠安县斋咏梅  

去年边上见梅花醉眼淹留未到家今日岭南攀折得忽惊身又在天涯【泉州府志】  

夏　竦  

竦字子乔江州德安人以父死事补官真宗朝举贤良除光禄丞仁宗朝累擢知制诰拜同中书门下平章事封英国公后改封郑卒赠太师中书令諡文庄有集  

江州琵琶亭  

年光过眼如车毂职事羁人似马衔若遇琵琶应大笑何须涕泣满青衫【中山诗话】  

知杭州到任寄执政  

造化平分荷大钧腰间新佩玉麒麟南湖不住栽桃李拟伴沙禽过十春  

题睢阳  

海鴈桥边春水深畧无尘土到花阴忘机不管人知否自有沙鸥信此心【以上湘山野録】  

咏藏擫  

舞拂跳珠复吐丸遮藏巧技百千般主公端坐无由见却被傍人冷眼看  

【墨客挥犀丁晋公与夏英公防宴斋宫伶人有杂手技号藏擫者在焉丁顾夏曰古无咏藏擫诗内翰可作一首即席献诗云云】  

登通州狼山【侍父监通州狼山盐场作时年十七】  

渡口人稀黯翠烟登临尝怯夕阳天残云右倚维扬树逺水南回建业船山引乱猨啼古寺电驱甘雨过闲田季鹰死后无归客江上鲈鱼不直钱【渑水燕谈】  

应廷试  

殿上衮衣明日月砚中旗影动龙蛇纵横礼乐三千字独对丹墀日未斜  

【青箱杂记夏竦试制科廷对出杨徽之见其年少遽邀与语曰老夫他则不知唯喜吟咏愿丐贤良一篇以卜他日之志夏忻然为书此作】  

再徙西都咏青雀寄张升谏院  

弱羽伤弓尚未完孤飞谁敢拟鸳鸾明珠自有千金价莫为游人作弹丸【古今诗话】  

上元应制  

鱼龙曼衍六街呈金锁通宵啓玉京冉冉游尘生辇道迟迟春箭入歌声宝坊月皎龙灯淡紫馆风微鹤焰平宴罢南端天欲晓廻瞻河汉尚盈盈【诗话总龟】  

国清寺  

穿松渡双涧宫殿五峯围小院分寒水虚楼半落晖叶从金地下云向玉京飞欲问西来意谁传智者衣  

桐栢观  

鸟道寒藤结洞门苍藓深楼台在山畔松桧出云心土暖春长在峯高月易沈羽衣祠太乙香冷石坛阴【以上天台山志】  

句  

山势蜂腰断溪流燕尾分  

【东轩笔録夏郑公竦以父殁王事得三班差使然自少好读书工为诗一日携所业伺宰相李文靖沆退朝拜于马首而献之文靖读其句深爱之翊日袖其诗呈真宗及叙死事之后乞与换文资遂改润州金坛主簿】  

野花无主傍人行【嘉祐杂志】  

张　瓌  

瓌字唐公洎之孙举进士召试学士院赐第累擢知制诰进翰林侍读学士出知濠州  

寄题径山怀郎简侍郎  

天地一洲渚北平南攲危幽并深以厚江浙清且竒武林颇幽秀川滙仍山卑应接殚天巧类非人力为径山最佳处有岩称玉芝居防俗士驾地乃贤人宜郎公留名徳平时为羽仪引年归故里不复衣朝衣留侯黄石心白傅香山期结宇名胜外日与尘事违泉石景物状尽在诸贤诗伊余来东藩滥持使者麾平生爱山水弗惮命驾之当秋风髙逺造岩下扉澣濯缨上尘散步松间綦未能继高躅聊用慰所思【宋文鉴】  

毕　田  

田长沙人真宗朝以吏部郎兼王府侍讲奏蠲临湘七都科调里人德之因祀焉曽撰湘中故事  

朱陵洞水帘  

洞门千尺挂飞流玉碎珠帘冷喷秋今古不知谁巻得緑萝为带月为钩  

凝碧亭【在南岳石桥上】  

四面山屏叠万重古岚浓翠锁寒空清秋独倚危阑立身在琉璃世界中  

石霜寺【石霜寺在溜阳县南八十里有崇胜禅院昔普防禅师居众千余名其堂曰枯木盖取其宴寂也亷使丞相裴公尝亲枉大斾诣之留玉环象笏于此迄今存焉】  

石上泉华喷猛霜境竒因此辟禅坊使君环笏留何用枯朩千余满一堂  

香水【湘中别记云在县郭内其水甚香昔年尝贡此水民多困弊齐末因罢以板覆之上起塔至今存湘乡本谓之湘香盖由此而名】  

坎上浮图已拂天椒兰余馥尚依然九重无复修常贡空有香名与邑传【以上湘中故事】  

穆　修  

脩字伯长郓州汶阳人真宗东封诏举齐鲁经行之士预选赐进士出身调海州理掾忤监郡坐削籍池州遇赦叙颍州文学参军卒自五代文敝至修始独为古文有穆参军集  

【五朝名臣言行録公登进士第后为颍州文学参军人称之曰穆参军家有唐本韩栁集乃丐于所亲得金用工镂板印数百帙携入京师相国寺设肆鬻之有儒生数辈至肆辄取阅公夺取怒谓曰先辈能读一篇不失一句当以一部相送遂终年不售时学者方从事声律未知古文伯长始为之倡其后尹洙师鲁始从之学古文又传其春秋学】  

江南寒食  

江城水国春光饶清明上巳多招要花阴连络青草岸栁色掩映红阑桥歌调呕哑杂吴俗髻鬟疎削传南朝谁怜北客归未去楚魄湘魂唯暗消  

灯  

黯黯有时当永恨依依何处照闲眠静临客枕愁寒雨逺出渔篷耿暝烟纤影乍攲还自立冷花时结不成圆销魂犹忆江楼夜曽对离觞赋短篇  

和茅秀才江墅幽居好  

江墅幽居好溪山数里长径通茶坞緑门带橘园香借石还胜榻聴松不让簧闲游惊里巷自作隠沦装【以上穆参军集】  

张　观  

观字思正绛县人中服勤辞学科为秘书郎仁宗朝歴官同知枢密院事以观文殿学士知许州卒赠吏部尚书諡文孝  

句  

保心如止水为行见真书  

【歴代吟谱张思正平生未尝草书因自为诗】  

薛　田  

田字希稷河中河东人举进士歴益州转运使累擢龙图阁待制枢密直学士知益州迁右谏议大夫知同州  

成都书事一百韵【并序】  

金躔奥壤玉垒名区风物尚饶旷古称最仆守兹职任五年再至初则木牛流焉驰八使以均财次则皁盖朱轓奉一麾而作镇歴览胜异慷慨兴懐古人曰非感发不可以言诗非声诗不可以导志故言成志激流为美谈偶因公退辄作成都书事七言一百韵止陈乎益都事迹罔暇以外景加诸庶几谬发于斐然讵敢芳扬于作者诗曰  

混茫丕变造西阡物像熙被一川易觉锦城销白日难歌蜀道上青天云敷牧野耕桑雨栁拂旗亭市井烟院锁玉溪留好景坊题金马促繁风流铺席堆红豆潇洒门庭映碧鲜表状屡言同颖穗敕书频奬竝生莲旋科杞树吹香稻剰种豌巢沃晚田仁宅不隳由政立议闱无取任情迁民知礼逊蚕丛后俗尚奢华邃古先绕郭波涛来浩浩归朝歧路去绵绵乍回黑水将成道潜到青羊恐遇仙靓女各攻翻様绣袨商兼制砑绫牋垆边泛蚁张帬幄江上鸣鼍蔟防船石笋崚嶒衙对峙琴台恢濶寺相连羣葩艳里珍禽语百草香中瑞兽眠喜趣必臻尤伫望胜游争倦更迁延早荷叶底蹲鸱伏椶树梢头乱蜨穿鹾发牢盆浑弃卤铁资圜法免肧铅丰饶物态寜殊越美丽姝姬酷类燕西海号雄彰传纪南康辞健积铭镌良工手技髙容学妙隠丹方秘不传倚劒灵关凌絶顶梦刀孤垒削危巅金华巷陌遗三品石镜伽蓝露一拳信落荆州随鼓枻检颁芝阙聴摇鞭若量内地寒暄异且在遐陬水陆全渝舞旧云传药府巴谈谁曰系言诠九苞绾就佳人髻三闹装成子弟鞯欲辨坤维寻地理才临益部认郊廛文翁室暗封苔藓葛亮祠荒享豆笾货出军储推赈济转行交子颂轻便气蒸蒟蒻根须润日罩楩楠树影圆药寺风光虫蛰外花潭遨乐鵙鸣前聚源待拟求凫氏贮怨那能雪杜鹃丛植森荣还蓊蔚夹流湍迅迥潺湲鲜明机杼知无算细碎锥刀不啻千合伴鸦鬟齐窈窕对陪霓袖竞翩翾五门冷映岷峨雪千里爰疏灌堋泉茂盛八纮宜得最髙腴十道比俱偏袁滋不到生无分段相重来宿有缘款召相如登苑骤迁太白步花甎葳蕤草木时为瑞竒秀江山代产贤晓后细风红灼灼夜中微碧芊芊锦亭焰烛明歌障绣阁香毬熨暖氊宝塔徘徊停隼旟观街杂防拥辎軿酴醿引架家家郁踯躅攀条处处妍重爱鲁儒提徳柄威降曹将董戎旃欢谣少负賨人勇长讲多经楚客禅似蔟绮罗偏焕耀如流车马倍喧阗搘机显绰名堪録题柱芬芳事莫捐李特锋铓徒恃险张仪规画自持颠鹰扬器业成悠久乌合奸雄败转旋漫向鼎分澄霸道却当龟化验都鄽强贪楚灭悲倾辙广洽尧询喜慕羶侧弁猖狂抛玉斚归鞍酩酊堕金钿氛埃屏息云常覆稼穑繁滋泽靡愆睿圣宵衣垂乃睠贵臣驰驿每传宣石牛迈路加歆飨江渎隆区助洁蠲避暑亭台珍簟设纵开池沼钓丝牵遮蛮带砺长能固捍蜀金汤远益坚何武甲科曽继踵严真卜兆防差肩储书竞甲诸家集博识咸修百氏笺纸碓暮舂临岸浒水樽春注河壖华严像阁凉堪爱净众松溪僻可怜学射崔嵬横罨霭放生寛广媚漪涟藓庭嫩笋青篸篸风槛新荷绿扇扇守戍貔貅千万骑采葑簪笏两三员清江泻势方流巽大面盘形正压干电扫谷风藏虎啸雷瞠官树洒龙涎郃占逖应星舒彩栾噀端聆火扑然令范式驱民咨谋畴倚道平平性寒甘蔗猱偷齧体腻芭蕉蠹莫沿志读备兴重掩巻史看唐幸嬾终篇雕盘姹女呈酥作水巷痴童飏纸鸢初下城头迷鄠杜暂来犀浦误伊瀍变秦言语生皆防恋土情懐死不悛结厦斧斤宗简易入神丹雘厉精专栁隄夜月珠帘卷花市春风绣幕搴十县版图分户籍一城牌肆系民编受辛滋味饶姜蒜剧馔盘飱足鲔鳣月季冒霜秋肻挫荔枝冲瘴夏宜然几番丛箐鸣虚籁是个园林噪嬾蝉蠢物乗时先养育菁英届别陶甄地丁叶嫩和岚采天蓼牙新入粉煎平代啓闱闻继岌监军凭轼见刘焉蕙兰馥裛幽蹊畔菱芡交铺曲岛边缯网晚晴夸蹴踘画绳寒食戏秋千氤氲紫雾蒙都邑缥缈丹霞聚偓佺螭伏自然销劒戟蝼翻几度起戈鋋宦游止叹音尘阙乡饮何惊歳月遄灵寿桃枝竒共结金砂银砾贵相联埋轮昔按均输命叱驭今分太守权徒为行春飞皁盖讵能许国报青钱政经旋考尤多僻民瘼深求尚未痊虽愧袴襦非叔度日期毫墨有冯涓僶遵亷察思从训克谨操修敢好畋南市醉过攅帜队西楼欢坐列琼筵烦嚣谨畏伤淳厚惠黜周防近巧谝重禄省心宜致宼薄材庄貌若临渊扶危颇异巢居幕劝善还同矢在叨莅一麾康远俗等闲光景又三年【成都文类】  

王　随  

随字子正河南人举进士累擢知制诰迁龙图阁直学士仁宗景祐中拜门下侍郎同中书门下平章事昭文馆大学士罢除彰信军节度使判河阳卒赠中书令諡章惠  

题栖霞山房  

虚窗残烛明攲枕旅懐清永夜起松籁半天疑雨声吟余闲景象道胜小荣名钟罢星河曙悠悠回斾旌【金陵梵刹志】  

临终作  

画堂灯欲灭弹指向谁説去住本寻常春风埽残雪【青箱杂记】  

句  

好客几嫌州路僻爱山长上郡楼髙【探春】水村烟暝早山馆夜寒多【旅店】扫径苔痕破开扉竹影分【中庭　吟窗杂録】一声啼鸟禁门静满地落花春日长【宫词】桑斧劙春色渔歌唱夕阳【歴代吟谱】  

掌禹锡  

禹锡字唐卿郾城人中进士第歴官直秘阁英宗卽位迁太子賔客以工部侍郎致仕卒尝预修皇祐方域图志及校正类篇本草图经  

句  

风定落花深一寸日高啼鸟度千声　晓莺林外千声啭芳草堦前一尺长  

【过庭録掌禹锡博通子史百家作证类本草而讷于为文时贤颇以此鄙之尝作诗云云欧公谓忽作人言】  

王　洙  

洙字原叔应天宋城人举进士官直龙图阁同判太常寺坐事黜知濠州徙襄州召还累迁翰林学士改侍读兼侍讲学士卒諡曰文  

题岘山石幢  

襄阳南出大路奔小山曰岘名特尊山形卑堕不峻极屹若巨首临江濆大山半宫不成霍絶水阙左非为亹砠巅赑屃戴危石箕踞曼衍罗芳荪汉流长骛濵其足东望弥迤皆平原槎头下瞰罟罶集蔡洲近眺田园蕃何物兹山匪秀出得使今古闻聴喧自昔羊公好登览山名直为贤者存鹿门望楚镇区境鳯林冠盖延山樊丹岩翠壁互幽胜日月亏蔽烟岚屯公胡遗彼而乐此谈者未始聊诊论吾谓圣达竟超豁高览便欲周乾坤孔登泰山小天下阮升广武叹竖昏防稽探穴禹书出之罘望海云涛翻此中风景亦虚逺极目见尽江山源东吴未定劳机防置酒啸咏纾忧烦数顾温甫恤躬后誓将百岁游精魂对公盛徳与山永正唯湛辈如公言今兹去公仅千载凛然英气犹轩轩我来追古一长息旧迹废毁成悲呑民豪占山童其木嘉植不得容本根利取薪苏积稇絭粥之陶旊供烧燔羊公无庙忽不祀但纵淫歆牲蘩中庭有碑卽堕泪至今观者懐仁恩于民何诛不足问非民忘徳由官惽下教里邑复祠宇叙诸祭典跻之元思仁爱树恭所茇禁止樵伐修壖垣且欲王命得守固誊言状事驰九阍书闻天子蒙报可金石款刻垂后昆使民永念古遗爱朂尔风化常丕敦【襄阳府志】  

吕夷简  

夷简字坦夫先世莱州人祖龟祥知寿州遂家焉大理寺丞蒙亨之子宰相蒙正之犹子第进士庆厯初拜司空平章军国重事封许国公薨赠太师中书令諡文靖有集  

【陈直斋云吕文靖诗清润和雅】  

天花寺  

贺家湖上天花寺一一轩窗向水开不用闭门防俗客爱闲能有几人来【老学庵笔记】  

江南立春  

灰律何时应江春昨夜来细风先动栁残雪不藏梅余冷迷清管微和发冻醅闭门无客到樽俎为谁开【宋文鉴】  

重游雁山  

往来游海峤上彻最高层云外疑无路山中忽见僧虎蹲临涧石猿挂半岩藤何日抛龟纽孤峯上再登【雁山志】  

句  

梅无驿使飘零尽草怨王孙取次生【早春】人为子推初禁火花愁青女再飞霜【寒食　杨文公谈苑】  

范　雍  

雍字伯纯世居河东父徳隆葬河阳因家焉举进士为洛阳簿天圣中累官枢密副使元昊叛拜镇武军节度使知延州左迁户部侍郎复吏部侍郎知河南迁礼部尚书卒諡忠献  

纪西夏事  

七百里山界飞沙与乱云虏骑择虚至戍兵常忌分啸聚类宿鸟奔败如惊麕难稽守边谣应敌若丝棼承平废边事备预久已亡万卒不知战两城皆复隍轻敌谓小丑视地固大荒愿因狂狡判从此葺兵防剧贼称中塞【中塞贼之劲悍者也】驱驰甲铠精昔惟矜突骑今亦教攻城伏险多邀击驱羸每玩兵拘俘询虏事肉尽一无声  

【儒林公议夏寇旣败官军刘平石元孙陷没延州防至不守雍日告朝廷益兵复为诗以言贼事凡数十章其传播者云云盖为前屡得贼中谍者虽脔其肉且尽终无一言故雍诗有云初朝廷轻视元昊边臣奏请不甚允从至是方罪枢臣而逐之】  

王　竒  

竒字汉谋赣县人真宗时官至殿中侍御史  

旅中有感【一作秋兴】  

泽国来游岂厌重羁孤懐感自无穷鴈声不到歌楼上秋色偏欺客路中宿寺梦回莲叶雨渡江衣冷荻花风谁怜未得青云志琴劒年年西复东【诗林万选】  

续县令题雁诗  

只只衔芦背晓霜昼随鸳鹭立寒塘晚来渔櫂惊飞去书破遥天字一行  

【赣州府志王竒少为县掾史令题雁诗一聨于屏风竒密续后二句令竒之因激使学后游京师居李文靖沆客位真宗临奠见屏间秋兴诗召对称防特许殿试赐第竒作诗云不拜春官为座主亲逢天子作门生官至殿中侍御史】  

杨　偕  

偕字次公中部人举进士歴翰林侍读学士左司郎中出知越州改杭州召为右谏议大夫以工部侍郎致仕  

郡舍偶书  

偃息铃斋度歳华著书人尽笑聱牙斯文自信惊天地吾道谁知系国家独爱杉篁寒不变更怜江海濶无涯因思朝市争名地何似优游刺史衙【宋文鉴】  

## 宋诗纪事巻十

钱塘 厉鹗 撰  

李　淑  

淑字献臣徐州丰人少傅若谷子年十二献文行在真宗赐童子出身授校书郎景祐初知制诰除翰林学士累官户部侍郎出知河中府卒赠尚书右丞有李公诗苑类格及别集  

题周恭帝陵  

弄楯牵车挽鼓催不知门外倒戈回荒坟断陇才三尺犹认房陵半仗来  

【东轩笔录淑在翰林奉诏撰陈文惠公神道碑李为人高亢少许可文章尤尚竒涩碑成殊不称文惠之功烈文章但云平生能为二韵小诗而已文惠子述古等恳乞改去二韵等字荅以已经进呈不可刋削述古极衘之防李出知郑州奉时祀于恭陵作诗云云述古讽寺僧刻石俄有以诗上闻者学士叶清臣等言本朝以揖逊得天下而淑诬以干戈仁宗亦深恶之遂落李所居职】  

题滑州廨  

滑守如今是世官阿戎出守自金銮郡人莫讶留题别孙息期同住此看  

【青箱杂记李复圭三世皆知滑州天圣中其祖康靖公若谷知庆厯中其父邯郸公淑又知后八年复圭又知前此邯郸公尝迎侍康靖题诗于州廨云云后复圭刻石记其事曰仰承遗训允契冥兆兹亦异也】  

朱　巽  

巽扬州天长人真宗朝官至工部侍郎守雍州子寿昌因母刘被出弃官寻至同州得焉以孝闻天下  

句  

塞垣古木含秋色祖帐行尘起夕阳【送刘综学士出守并门　诗话总龟】  

成　鋭  

鋭许州临颍人应制科高第尝以诗献王丞相随  

句  

防槛应无分春风不借恩【野菊　诗话总龟】  

林　坰  

坰福州罗源人真宗朝特奏名有南华集  

咏瑞桧  

古殿当年欲葺时槎牙高桧碍檐榱人间斤斧难容手天上风雷为转枝烟色并来春益重月华饶得夜相宜吾皇一驻銮舆赏从此声名四海知  

【陈郁话腴真庙朝寝殿侧有古桧秀茂不羣名御爱桧然横碍殿檐真皇意欲去之一夕风雷转折其枝因以为瑞题咏者多唯罗源林坰唐律称防赐号南华翁诗名由此大显】  

李　畋  

畋蜀人与任介郭震为莫逆交仕至尚书郎  

送钤辖馆使王公  

郤縠诗书奕世传西人歌徳别戎旃三朝功业标勳府四稔恩绥播蜀川耦射隔花闻破帖分题临沼间中筵归朝圣防俞佥望畿内封侯养重权【成都文类】  

程　戡  

戡字胜之阳翟人举进士仁宗朝擢再知益州累官户部侍郎枢密副使寻拜鄜延路经畧安抚使英宗卽位召还道卒赠太尉谥康穆  

送钤辖馆使王公  

归骑翩翩去路賖郁葱佳气望天涯艰危劒阁三千里惠爱刀州十万家龙尾道边瞻日彩鹿头关外别春华金明扈从宸游处休忆连年泛浣花【成都文类】  

靳　宗  

送钤辖馆使王公  

再任坤维报政成紫泥恩诏下神京摇鞭有客添归兴折栁何人不怆情杜宇江山经鸟道海棠池馆忆城尊前执手难收泪投分从来比弟兄【成都文类】  

王　景  

送钤辖馆使王公  

四稔总兵钤轻裘叔子慙抗棱遐徼伏敦信逺民谙赴召薰风布离襟腊酒酣吾皇思将帅有意在江南【成都文类】  

解　程  

送钤辖馆使王公  

武帐推恩诏十行雍容鸣玉觐清光四年爱日民谣浃五月炎风驿路长劒阁烟云迷去斾栁营笳鼓惨离觞浣花纸贵传新集留得诗名继许昌【成都文类】  

黄　垍  

送钤辖馆使王公  

四年军法表巴邛归骑俄乗紫汉风家绪旧传三棨贵将材元蕴万人雄锦城离思云容敛山国行章斾影红到日定知新渥重主寮今是黑头公【成都文类】  

姚　涣  

送钤辖馆使王公  

家传勲力世能贤四载坤维领帅权南诏酋豪弥款附西州士庶赖蕃宣输忠感慨由诚府接下恩勤自意筌月夕过从多命席花时酬唱旋成编雅歌余暇军容肃陟状升闻帝愿延驰驿遽趋三召节执圭俄觐九重天汉廷仪衞咸祗若蜀郡名僚共黯然赐对定应留晷刻畴庸当便进班联圣神倚注期蕃锡宥密崇高待九迁下客尘劳遇知已愿言攀附跂英躔【成都文类】  

田　瑜  

送钤辖馆使王公  

阃外膺宸寄坤维握虎兵真纯逾璞玉方重敌长城肯构诗名著承家将畧明四年凝茂绩一节促归程水际旌旗影风前鼓吹声西州懐惠爱北阙被恩荣防衞亲严近雍容侍穆清分携暂销黯良防在神京【成都文类】  

高惟几  

惟几官殿丞  

送钤辖馆使王公  

游宦俱为关外人与君五看海棠春园林选胜联镳徧风月相思命驾频大斾先时辞蜀道短辕何日见京尘子牟又起离羣恨欲操行袪重怆神【成都文类】  

海棠  

故国庸岷外孤根楚苑中使梅休妒白仙杏已饶红旋恐阳城破寻忧下蔡空几时梦巫峡独立怨春风【海棠谱】  

张　靖  

送钤辖馆使王公  

保塞昔年尝闭垒甘陵今嵗又劳师将军镇蜀功多少不见干戈出虎皮  

玉勒嘶风出锦城山光野色助离情行行莫倦神华逺芳草连云伴去程【成都文类】  

范　讽  

讽字补之齐州人举进士第累官翰林侍读学士给事中知兖州迁光禄卿  

【儒林公议范讽性疎诞尝忤外计求监舒州灵仙观庄献太后临朝闻其俊迈召拜谏官好朋饮高歌噭呼或不冠帻礼法之士深疾之顔太初作东州逸党诗以讥之】  

题鼎州甘泉寺  

平仲酌泉回北望谓之礼佛向南行烟岚翠锁门前路转使高僧厌宠荣  

【湘山野録鼎州甘泉寺介官道之侧嘉泉也便于潄酌行客未有不舍车而留者始宼莱公南迁日题于东槛曰平仲酌泉经此回望北阙黯然而行未几丁晋公又过之题于西槛曰谓之酌泉礼佛而去后范补之安抚湖南留诗于寺云】  

题济南城西张寺丞园亭  

园林再到身犹健官职全抛梦乍醒惟有南山与君眼相逢不改旧时青【能改斋漫録】  

石延年  

延年字曼卿一字安仁其先幽州人家宋城真宗録三举进士为三班奉职歴太子中允同判登闻鼓院有集  

【欧公诗话曼卿卒后其故人有见之者云恍惚如梦中言我今为仙也所主芙蓉城欲呼故人往游不得忿然骑一素骡去如飞其后又云降于亳州一举子家又呼举子去不得因留诗一篇与之余亦畧记其一聨云莺声不逐春光老花影长随日脚流神仙事怪不可知其诗颇类曼卿平生语举子不能道也诗林广记石曼卿诗如饥鹰乍归迅逸不可言隠居诗话石延年长韵律诗善叙事其他无大好处筹笔驿铜雀台留侯庙诗为一集之冠五言小诗如海云含雨重江树带蝉疎平芜逺更緑斜日寒无辉者几矣桐江诗话曼卿一日春初见堦砌初生之草其屈如钩而顔色未变因得一句云草屈金钩緑未回遂作早春诗一篇旬日方成曰檐垂冰筯晴先滴草屈金钩緑未回其不逮先得之句逺甚鸡肋集曼卿以天圣四年来令金乡故诗为此邑人作者如题张氏园亭诗云乐意相关禽对语生香不断树交花尤为佳句也文献通考张浮休评曼卿诗如饥雁夜归岩冰秋拆俊爽有余不可寻绎】  

题孙可久别墅  

南北霑河润幽深在禁城叠山资逺意让俸买闲名闭户断蛛网折花移鸟声谁人识高趣朝隠石渠生【青箱杂记仁宗朝内臣孙可久赋性恬淡年逾五十卽乞致仕都下有居第堂北有小园城南有别墅每良辰美景以小车载酒优游自适曼卿过其居题诗云云】  

平阳代意一篇寄师鲁  

十年一梦花空委依旧山河损桃李雁声北去燕西飞高楼日日春风里眉比石州山对起娇波泪落妆如洗汾河不断天南流天色无情淡如水  

【渑水燕谈石曼卿天圣宝元间以歌诗豪于一时死后故人关咏梦曼卿曰生平作诗多矣独常自以为平阳代意一首最为得意而世人罕称之能令予此诗盛传于世在永言耳咏觉増广其词隠度以迷神引声韵于是天下争歌之他日复梦曼卿来谢】  

下第偶成集句  

一生不得文章力欲上青云未有因圣主不劳千里诏嫦娥何惜一枝春凤皇诏下虽霑命豺虎丛中也立身啼得血流无用处着朱骑马是何人  

年去年来来去忙为他人作嫁衣裳仰天大笑出门去独对春风舞一塲【西清诗话】  

曹太尉西师  

仁者虽无敌王师尚有征独乗金廏马都领铁林兵肃气关河暮屯烟部落晴旗光秋烧合甲色夜江横士喜击中鼔敌疑闻后钲无私乃时雨不杀是天声濯濯前谁拒堂堂彼自倾寒逾博望塞春宴隗嚣城外使戎心伏旁资帝道平公还如画像为赞学班生  

金乡张氏园亭  

亭馆连城敌谢家四时园色鬭明霞窗迎西渭封侯竹地接东陵隠士乐意相关禽对语生香不断树交花纵游防约无留事醉待参横月落斜【以上宋文鉴】  

筹笔驿  

汉室亏皇象坤干未卽寜奸臣与逆子摇岳复翻溟权表分江域曹袁鬬夏坰虎奔咸逐逐龙卧独冥冥从众非无术欺孤乃不经惟思恢正道直起复炎灵管乐韬方畧关徐骇观聴一言俄遇主三顾已忘形南旣清蛮土东期赤魏庭出师功自着治国志谁铭歴劒兵如水临秦策若瓴举声将溃虏横势欲逾泾仲达耻巾帼辛毗严壁扃可烦亲细务遽见堕长星战地悲陵谷来贤赏徳刑意中流水逺愁外逺山青想像音徽在侵寻毛骨醒迟留慕英气沈叹抚青萍  

【中山诗话石曼卿独行京师一豪士揖之曰公幸过我同入委巷抵大第歌舞欢醉丏书为挥筹笔驿数诗以金帛数百千赠之他日遇诸涂又遗以白金数两谓曰诗中意中流水逺愁外逺山青最为佳句芦浦笔记右驿在蜀中绵州石曼卿为诸葛武侯赋也宝元二年大书以遗朱复之后二年朱为四明节度推官遂刻石于防事】  

春阴  

寒食少天色春风多栁花倚楼心目乱不觉见栖鸦【前贤小集拾遗】  

瀑布  

飞势挂岳顶无时向此倾玉虹垂地色银汉落天声万丈寒云湿千岩暑气清沧浪不足羡就此濯尘缨【诗林万选】  

灯  

回鳞抱双蔕倒凤吐丹荣冰宇寒生晕风疏动有声烬垂金藕细影透玉荷清斗帐依东壁谁人梦不成【合璧事类外集】  

南朝  

南朝人物尽清贤不是风流卽放言三百年间却堪笑絶无人可定中原【后村诗话】  

送人逰杭  

激激霜风吹黑貂男儿醉别气飘飘五湖载酒期吴客六代成诗倍楚桥水树渐青含晚意江云初白向春娇前秋亦拟钱唐去共看龙山八月潮【咸淳临安志】  

古松【宋赵师旻刻石在四明府治】  

直气森森耻屈盘铁衣生涩紫鳞干影摇千尺龙蛇动声撼半天风雨寒苍藓静縁离石上丝萝高附入云端报言帝室抡材者便作明堂一柱看【至正四明续志】  

句  

行人晚更急归鸟夕无行　天寒河影淡山冻瀑声微水尽天不尽人在天尽头　草白有时荣发白不再  

好人生不如春发白不如草　弋下失冥鸿网细遗巨鲲　风劲香逾远天寒色更鲜秋天买不断无意学金钱　洛渚微波常映步汉宫香水不濡肌　独步世无吴苑艳浑身天与汉宫香　耻生汤武干戈域寜死唐虞揖逊区　中散向人疎嬾甚步兵因酒过差多【以上后村诗话】  

狄遵度  

遵度字元规侍郎棐之子长沙人以父任为襄城簿早卒有集  

【遯斋闲览狄遵度幼而聪慧弱冠为文词气豪迈有韩栁之风其为歌诗每以子美为法旣而友人有往湘中者乃为文使之耒阳吊子美之坟数日忽梦子美与之反覆讽诵其平生所为诗十余篇皆世所未闻者及觉彷佛可记才十余字】  

佳城篇续梦中作【时年十六】  

佳城郁郁頽寒烟孤雏乳兽号荒阡夜卧北斗寒挂枕霜拱木落雁连天浮云西去伴落日行客东逝随长川乾坤未毁吾尚在肯与蟪蛄论大年  

【侯鲭録遵度慕杜子美韩退之句法一夕梦子美自诵其逸诗旣觉犹记其两句云夜卧北斗寒挂枕木落霜拱雁连天遵度因足成之梦溪笔谈狄遵度梦中句有丘墓闲意不数月卒】  

和涣之深秋月夜书事  

洞庭叶下凉飕飕冻天顽白凝不流圆月拟缺不忍缺轻露欲浮终未浮忆吹朱籁凤軿上更采紫芝云峤陬玉楼天半几千尺珠树玲珑悬上头【宋文鉴】  

咏芭蕉  

植蕉低檐前双丛对含雨叶闲求丹心一日视百俯胸中数寸赤不惜为君吐心尽腹亦空况复霜雪苦非无后凋意柔脆不足御【全芳备祖】  

魏　野【臧奎　陈越】  

野字仲先号草堂居士蜀人后居陜州东郊真宗西祀闻其名遣中使召之野闭户逾垣而遁天禧三年卒赠秘书省著作郎有草堂集钜鹿东观集  

【渑水燕谈上闻野居有幽致遣人图之故野有句云幽居帝画看玉壶野史魏野字仲先其诗固无飘逸俊迈之气但平朴而常不事虚语尔如赠寇莱公云有官居鼎鼐无地起楼台及谢寇莱公见访云惊回一觉游仙梦村巷传呼宰相来梦溪笔谈野以诗着当世显人多与之游北都有妓女美色而举止生梗人谓之生张八野赠诗有君为北道生张八我是西州熟魏三之句】  

晨兴  

夜长乆待得晨兴耽枕僮犹唤不譍烧叶炉中无宿火读书窻下有残灯临堦短发梳和月傍岸衰容洗带冰料得巢禽翻怪讶寻常日午起慵能  

【六一诗话此诗本是烧叶炉中无宿火或有嫌烧叶之语为贫寒太甚改叶字为药字不惟壊此一句并下句减气味矣】  

闲居书事  

无才动圣君养拙住西村临事知闲贵澄心觉道尊成家书满屋添口鹤生孙仍喜多时雨经春免灌园  

谢寇莱公见访  

昼睡方浓向竹斋柴门日午尚慵开惊回一觉游仙梦村巷传呼宰相来  

书友人屋壁【曰琯按集作书俞逸人屋壁起结句小异今从方氏】  

达人轻禄位居处傍林泉洗砚鱼吞墨烹茶鹤避烟闲惟歌圣代老不恨流年静想闲来者还应我最偏【瀛奎律髓真宗祀汾阴遣使召之题此诗壁间遁去使还以诗奏上曰野不来矣先是上尝图种放所居野居亦有幽致又令图之】  

春日述懐  

春暖出茅亭携筇傍水行易谙驯鹿性难辨鬬鸡情妻喜栽花活儿夸鬬草赢翻嫌我慵拙不解强谋生  

冬日书事  

十月天不暖前村到岂能闲闻啄木鸟疑是打门僧坏砌平山雪空堂照瀑冰晚来因出户方始暂携藤  

题普济院  

河上似江边寺临河掩关百年人自老一阁意常闲野阔连天碧苔多徧地斑数声离岸橹几点别州山寒食花藏县重阳菊绕湾悬崖分鸟道隔水似尘寰雨急和僧语云高共鹤攀磬声喧水槛旛影落波澜雁去归汾曲槎来犯斗间冷斋如有暇到此屡开顔  

暮秋闲望  

水阁闲登览郊原欲刈禾坏檐巢燕少积雨病蝉多砧隔寒溪捣钟随晓吹过扁舟何日去江上负烟蓑夏夜与臧奎陈越会宿河亭联句三十韵  

雨破畏日沈月出酷暑歇【野】衙中河亭上静与山不别良朋俱逺来文防一何悦【越】箕踞巾舄闲玩好琴樽列【野】烦礼厌拘挛陈言誓摆脱【奎】挥麈影参差饭菜香馥烈【越】酒令时解严谈锋久不缺【野】乐天无荒淫饱徳异饕餮【奎】高谈闻谑浪正义排诡谲抗俗絶依违评文无诋讦【野】舆论鄙诪张奴学贱剽窃【奎】征引角竞出联唱更相发【越】较善合权衡驰义同轨辙【野】万物情难逃千古疑皆决【奎】圣道约扶持淫辞谋劓刖【越】风鉴定妍媸天机藏巧拙【野】是物有废兴惟道无本末【奎】义路自坦夷世途终兀臬【越】烈士死光辉常徒生汨没【野】逸义小风云直笔轻斧钺【奎】孟轲心不动陶潜腰耻折【越】疲倦仆屡更辉映烛频防【野】浩歌不成调狂舞寜赴节【奎】气随斗占分野为星别【越】蛬韵时断续渔灯乍明灭【野】河声疑地震电影若天裂【奎】飘风夺轻纨零露透疎葛【越】酒海倾屡空诗源浩不竭【野】咸平己亥嵗二年时六月【奎】此防是何人其名野奎越【越　以上钜鹿东观集】  

贻王魏公【旦】  

人间宰相惟三载君在中书十四年西祀东封俱巳了好来平地作神仙  

【蒙斋笔谈天禧末王魏公求退不许野寄以诗魏公亟袖以闻遂得谢】  

题壁絶句  

谁人把我狂诗句写向添苏绣户中闲暇若将红袖拂还应胜得碧纱笼  

【续湘山野録魏处士貌寝性敏志节高尚鳯阁舍人孙仅与野敦缟素之旧尹京兆日寄野诗説府中之事野和之其末有见説添苏亚苏小随轩应是佩珊之句添苏长安名姬也孙颇爱之一日谓添苏曰魏处士诗中以尔方苏小如何添苏曰处士诗名蔼于天下着鄙薄在其间是苏小之不如矣又何方之乎孙大喜以野所和诗赠之添苏以未见野深懐企慕求善笔札者大署其诗于堂壁夸鬻于人未几野抵长安好事者密召过添苏家不言姓氏添苏见野风貌鲁质固不前席野忽举头见壁所题添苏曰魏处士见誉之作野殊不荅乃索笔于其侧别纪一絶添苏知是野大加礼遇】  

清明  

无花无酒过清明兴味萧然似野僧昨日邻翁乞新火晓窻分与读书灯【合璧事类前集】  

寻隠者不遇  

寻真误入蓬莱防香风不动松花老采芝何处未归来白云满地无人扫【古今诗话】  

句  

千林蠹如尽一腹馁何妨  

【庚溪诗话仲先咏啄木鸟句司马温公颇称之】  

吉凶终在我翻覆谩劳君【竹杯珓同上】棊退难饶客琴生却问儿　雁急长天外颿迟落照中　五色中偏贵千花后独尊【菊　以上后村诗话】  

林　逋  

逋字君复钱塘人隠西湖之孤山真宗闻其名诏长吏嵗时劳问卒赐諡和靖先生有集【归田録逋工于书善为诗如梅花诗云疎影横斜水清浅暗香浮动月黄昏评者谓前世咏梅者多矣未有此句也及其临终为句云茂陵他日求遗稾犹喜曽无封禅书尤为人称诵自逋之卒湖山寂寥未有继者青箱杂记逋景祐初尚无恙范文正公亦过其庐赠逋诗曰巢由不愿仕尧舜岂遗人又曰风俗因君厚文章到老醇其激赏如此】  

山村冬暮  

衡茅林麓下春气巳微茫雪竹低寒翠风梅落晚香樵期多独往茶事不全忙双鹭有时起横飞过野塘  

宿洞霄宫  

大涤山相向华阳路暗通风霜唐碣朽草木汉祠空劒石苔花碧丹池水气红幽人天柱侧茅屋洒松风秋山不可尽秋思亦无垠碧涧流红叶青林点白云凉阴一鸟下落日乱蝉分此夜芭蕉雨何人枕上闻  

西湖  

混元神巧本无形匠出西湖作画屏春水浄于僧眼碧晚山浓似佛头青栾栌粉堵摇鱼影兰杜烟丛阁鹭翎往往鸣榔与横笛斜风细雨不堪聴  

湖上初春偶作  

梅花开尽腊亦尽晴暖便如寒食天春色半归湖岸寺人家多上郭门船文禽相并暎短草翠潋欲生浮嫩烟几处酒旗山影下细风时已弄繁  

酬昼师西湖春望  

笛声风暖野梅香湖上凭阑日渐长一样楼台围佛寺十分烟雨蔟渔乡鸥横残葑多成陈栁映危桥未着行终约吾师指芳草静吟闲步岸华阳  

梅花  

众芳摇落独暄妍占尽风情向小园疎影横斜水清浅暗香浮动月黄昏霜禽欲下先偷眼粉蜨如知合断魂幸有微吟可相狎不须檀板共金尊  

吟懐长恨负芳时为见梅花辄入诗雪后园林才半树水边篱落忽横枝人怜红艳多应俗天与清香似有私堪笑羗人亦风味解将声调角中吹  

【诗话总黄山谷云欧阳文忠公极赏林和靖疎影横斜水清浅暗香浮动月黄昏之句而不知和靖别有咏梅一聨云雪后园林才半树水边篱落忽横枝似胜前句文章大槪亦如女色好恶止系于人】  

咏蜨  

细眉双耸敌秋毫荏苒芳园日几遭清露宿花应自得暖风和絮欲争高情人殁久魂犹在傲吏齐来梦亦劳闲掩遗编苦堪恨不并香草入离骚  

【深雪偶谈精致不减唐人】  

顷得宛陵葛生所茹笔每用之如麾百胜之师横行于纸墨间所向无不如意惜其久且弊作诗以録其功  

神锋虽缺力终存架琢珊瑚欠防勲日暮闲窻何所似灞陵憔悴故将军【以上和靖诗集】  

【茗溪渔隠丛话殊有悯劳念旧之意】  

制诰李舍人以松扇二柄并诗为遗亦次来韵  

编松为箑寄山中兼得紫薇诗一通入手凉生殊自慰可烦长聴隠居风  

孤山雪中写望  

片山兼水绕晴雪复漫漫一径何人到中林尽日看逺分樵载【昨盖切】重斜压苇丛干楼阁严城寺疎钟动晚寒  

孤山从上人林台写望  

林表秋山白鸟飞此中幽致世还稀谁家岸口人烟晚坐见渔舟两两归  

送史殿省典封川  

炎方将命选朝伦治行何尝下古人拥斾肯辞临逺郡登舻还喜奉慈亲水连芳草江南地烟隔寒梅岭上春若过中涂值归雁慰懐能与致音尘  

春日斋中偶成  

空阶重叠上垣衣白昼初长社燕归落尽梅棠人卧病春风时复动斋扉  

【江村销夏録载五诗真迹跋云殿直丁君自沂适闽檥舟惠顾晤语未几且以拙诗为索病中援笔勉书数章少塞好事之意耳时皇上登宝位嵗夏五月孤山北斋手书林逋记】  

句  

隠非秦甲子病有晋春秋　水天云黑白霜野树青红风回时带笛烟逺忽藏村  

【后村诗话五言尤难工林和靖一生苦吟自摘出十三联今惟五聨见集中如句云云皆不在焉】  

唐　异  

异字子正  

【朱长文琴史唐处士子正才艺甚高肥遯不出李西台建中时谓善书而子正之笔实左右之江东林逋亦称墨妙一见而叹曰唐公之笔老而弥壮崔谕徳时谓善琴而子正之音尝唱和焉高平范公从而师之尝贻之书曰崔公旣没琴不在兹乎二妙之外尤嗜风雅探幽索竒不知老之将至意淳语真不为愤惋文正公尝称其如此】  

闲居书事  

幽居经宿雨屐齿徧林塘一径无过客千峯自夕阳昼禽多独语夏木有余凉招隠书慵寄时清谁肯忘【宋文鉴】  

韩　退  

退字知止绛州人  

絶句  

山下跨雪精上便不论程嗅地打不动笑天休始行【温公续诗话韩退处士绛州人放诞不拘浪迹秦晋间以诗自名尝跨一白驴有诗云云好着寛袖鹤氅醉则鹤舞石曼卿赠诗曰醉狂鹤舞闲卧白驴号】  

黄　亢  

亢字清臣浦城人有东溪集  

【宋史新编亢年十五以文谒翰林学士章得象得象竒之游钱唐以诗赠处士林逋逋尤激赏时王随知杭州奏禁西湖为放生池亢作诗数百言士人争传之】  

临水  

人生朝复暮水波流不驻去年昨日水今日到何处惆怅雨残花嫣红随水去花落水东流识尽人生事【一作趣宋文鉴】  

【荆溪林下偶谈文鉴载黄亢临水诗云去年昨日水今日到何处盖蹈袭杜牧题安州浮云楼寄湖州张郎中云当时楼下水今日到何处】  

令狐揆  

揆字子先安陆人  

句  

借书离近郭冒雪渡寒溪  

【王得臣麈史令狐子先安陆乡先生也筮仕齐安理掾嵗满还里卜筑涢溪之南耕钓之外著书弹琴而巳时入城至集贤张君房之第借书布衣林逸善绘事乃拟摩诘写浩然故事以为令狐秋掾雪中渡郧溪图其序畧曰张侯畜书万巻掾尝就阅或假辍以归兼出入跨羸马顶戴华阳纱巾着墨惨布裰系绦小童携书簏负琴以随冬中复来假书时值微雪飘洒景物萧索掾渡溪以归常服外加以皁缯暖帽委辔长吟曰借书离近郭冒雪渡寒溪闻者毛骨寒耸是知至人操履倬越风韵体裁乃与天地四时之气相参焉先生讳揆云】  

高　言  

言字明道汴人  

呈友人  

昨夜阴风透胆寒地炉无火酒缾干男儿慷慨平生事时复挑灯把劒看【青琐高议】  

段　全  

全与丁谓同时人称段推官  

句  

斜搊花脚面阔大打亷搋  

【上官融友防谈丛段全薄有才思不拘细行歴幕席浪别陜右务嘲诮取悦于人雷掾丁谓好蹴踘旣贵后亦为之全撰鞠诗二十韵以献内有句云云称为中的】  

张仲威  

仲威官舒州守  

设醮灵仙观  

瑞气葱葱雨露边璧门金阙倚层巅青霓绛节严中夜緑盖丹舆防九天香染旧泥封宝洞声传鸣鹤湛灵泉分明步入烟霄上何必餐霞驻少年【宋艺圃集】  

廖　齐  

永州有感  

下马连声叩竹门主人何事感遗恩回头泣向儿童道重见甘棠旧子孙  

【青琐后集廖齐父爽直尝为永州刺史齐后游零陵于民间见父题壁感而成诗】  

周　序  

经少陵墓【在巩县】  

杜陵诗客墓遥倚北邙巅断碣居人识高名信史传猿声悲落照树色翳寒烟唯有文章在辉光夜烛天【河南府志】  

## 宋诗纪事巻十一

钱塘 厉鹗 撰  

宋　庠  

庠字公序初名郊字伯庠安州安陆人徙开封之雍邱天圣二年举进士第一入翰林为学士厯检校太尉平章事枢宻使封莒国公以司空致仕卒赠太尉兼侍中谥元宪有集  

【西清诗话二宋俱为晏元献门下士兄弟虽甚贵显为文必手抄寄公求雕润尝见景文寄公书曰莒公兄赴镇圃田同逰西池作诗云长扬猎罢寒熊吼太乙波闲瑞鹄飞语意警絶因作一聨云白雪久残梁复道黄头闲守汉楼船仍注空字扵闲字之旁批云二字未定更望指示晏公书其尾曰空优扵闲且见虽有船不御之意又字好语健盖前辈务求博约情实肫至盖如此也】  

答叶道卿  

纸尾勤勤问姓名禁林依旧玷华缨莫惊书录题臣向便是当时刘更生  

【西清诗话宋郊字伯庠在翰林有指其姓名傅以他説者因请更名庠尝移书叶道卿清臣目为同年叶戏答云清臣宋郊榜第六人登第徧阅小录无宋庠者不知何许人庠答诗云云】  

展江亭成留题  

緑鸭东陂已可怜更因云窦注新泉凿开鱼鸟忘情地展尽江湖极目天向夕旧滩都浸月遏空新树便留烟使君直欲称渔叟愿得闲州不记年  

【西清诗话许昌西湖展江亭成宋元宪留题有凿开鱼鸟忘情地展尽江湖极目天之句皆以为旷古未有此诗然本于五代马殷据潭州时时建明月圃命幕客徐仲雅赋诗云凿开青帝春风圃移下姮娥夜月楼用古句摹拟词人类如此但有胜与否耳】  

落花  

一夜春风拂苑墙归来何处剰凄凉汉臯佩冷临江失金谷楼危到地香泪脸补痕烦獭髓舞台收影费鸾肠南朝乐府休赓曲桃叶桃根尽可伤  

【侯鲭录宋莒公兄弟少作落花诗为时脍炙】  

庄惠后挽词  

妫幄柔明训尧闱保防贤别居长乐寝让给水衡钱谨疾方加膳收神亟去仙宸襟増服纪追报焕终天昔帝推嫔则吾君頼母慈陪陵汉家葬异室閟宫祠雾暗星轩隠天愁月御移翟车参享路无复庙中期  

庄献太后挽词  

宝慈垂母训一纪御璿除地有占沙旧天仍补石余轩星沦夕纬翟辂去宸居异日金縢启方知复辟书【自注太后上仙后于巾箱中得复辟诏书】  

旰昃身无惮寒暄疾有加灾生织女柰魂断濯龙车廞翣浮晨旭边箫咽暝霞唯留长乐注刋美在皇家【以上合璧事类前集】  

季秋晓出题山光寺  

旦夕人语喧泛舟北城曲十里望禅刹飘若尘外躅是日秋宇髙清辉澹晨旭林风唱残蜩泽稗下饥鹄野实迎露黄川芜傲霜绿循涯得微径舍楫步幽麓佛寺讶靓深僧庐互重复山气导真想天香洗烦欲嗟余秉微尚邱壑返初服失计蹈尘嚻虚名玷缨毂妄排金马门谬草紫泥牍器偏固自倾绠短良难续何言一麾出尚参九州牧恩深无后疵顔腼有余恧孔训惩惮改羲爻许频复朅来清浄区兾脱泥涂辱醉象或可调藩羝悔前触万缘自我空至道非外朂聊谨三载期吾得事栖伏【扬州府志】  

宋　祁  

祁字子京天圣二年与兄庠同举进士奏名第一章献太后以为弟不可先兄乃擢庠第一而寘祁第十时号大小宋累迁知制诰工部尚书翰林学士承防卒谥景文有集  

【东轩笔录子京博学能文章天资蕴借好游宴以矜持自喜晚年知成都府带唐书于本任刋修每宴罢盥潄毕开寝门垂帘燃二椽烛媵婢夹侍和墨伸纸远近观者皆知尚书修唐书矣望之如神仙焉多内宠后庭曵罗绮者甚众尝宴于锦江偶微寒命取半臂诸婢各送一枚凡十余枚皆至子京视之茫然恐有厚薄之嫌竟不敢服忍冷而归】  

九日食餻  

飚馆轻霜拂曙袍糗餈花饮鬬分曹刘郎不敢题餻字虚负诗中一世豪  

【闻见后録刘梦得作九日诗欲用餻字以五经中无之辍不复为宋子京以为不然故子京诗云云糗饵粉餈餻类也出周礼诗豪乐天目梦得云】  

玉堂作  

粉署重来忆旧逰蟠桃开尽海山秋宁知不是神仙骨上到鼇山更上头  

【东轩笔録嘉祐中翰林诸公皆入政府时包拯为三司使宋祁守郑州二公久着人望而不见用京师谚语曰拨队为参政成羣作副枢亏他包省主闷杀宋尚书明年包亦为枢宻副使而以翰林承防召景文景文以诗寄梁丞相畧云梁园赋罢相如至宣室厘残贾谊归盖谓差除两府足方被召也为承防又作诗云云】  

清明日集西园  

日日西园春思催携觞结客上髙台正缘从事青州至更许书生洛下来早叶已成花半落新巢未定燕千廽芳辰物物皆堪爱并作髙阳倒载媒【时州醖既美又命座客赋诗故有第二聫】  

中山立秋  

峯云晓影破孱顔万里风生结早寒人在兜零烟外走嵗从鶗鴂口中残槽声并滴添新酎笥月兼轮掩故纨白发光阴诚可惜五年搔首问长安  

八月望夜无月有感  

素波凉晕淡曽城怊怅三年此夜情独卷练帷成黙坐暗虫相命作秋声  

闰正月二十五日送客寻春集裴氏园  

寻春选客共流连雨罢春郊物物妍黄抹柳梢初徧后紫黏花蕚未开前朋衿自为交驩惨醉斝谁能辨圣贤犹頼斜阳催跋马不然离恨损丝  

七月二十七日  

客雁归何处寒螀鸣不休兼之清夜永副以长年愁家令有移带中郎余白头此怀诚自感何頼怨髙秋  

十日宴江渎亭  

节去欢犹在賔来赏更延悠扬初短日凄乍寒天霁沼元非涨秋花自少妍蚁留新献酎蕙续不残烟口鰋冲余藻游避折莲流芳真可惜从此遂凋年【以上古今嵗时杂咏】  

过摩诃池  

十顷隋家旧凿池池平树尽但回隄清尘满道君知否半是当年浊水泥  

池边不见帛阑船麦垅连云树绕天百嵗兴衰已如此争教东海不为田  

余既到郡有诏仍修唐书寄局中诸僚  

一章通奏领州麾诏许残书得自随吾党成章真小子官中事了是痴儿昏眸视久花争乱倦手搔余雪半垂所愿弟兄皆杰笔刘生当见汗青期  

司马相如琴台  

故台千古恨犹对旧家山半夜鸾鳯去他年驷马还死忧封禅晚生爱茂陵闲唯有飘飘气仍存天地间  

江渎亭  

一翚掀翅压溪隅吏事初闲此燕居断岸有时通畧彴轻风尽日战栟榈云鸿送目挥后手板看山拄颊余芰碧蒲青来更数江人多识使君旟  

九日药市作  

阳九协嘉神期入始多暇五药防广廛游肩閙相驾灵品罗贾区仙芬冒闉舍撷露来山阿斸烟去岩罅系道杂提携盈襜更荐借乗时物无贱投乏利能射痈苓互作主参荠交相假曹植谨赝令韩康无二价西南嵗多疠卑湿连春夏佳剂止刀圭千金厚相谢刺史主求瘼万室系吾化顾頼恶石功扪衿重惭唶  

将归  

远假西南守三逢梅柳新衰令宦情薄老惜嵗华频郫酿工销日巴禽巧唤春离家何所恨雁后作归人  

览蜀宫故城作  

国破江山老人亡岸谷摧鸳飞今日屋鹿聚向时台故苑犹飞雪荒池但刼灰頳遗糊处壤阖记数残枚恨月窥林下悲风觅陇来依城狐独速失厦燕裴回废社才存树阴垣自上苔有情惟杜宇长为故王哀  

集海云鸿庆院  

地胜祠仍古春余物徧华山云时抱石佛雨不萎花岭挟楼梯峻岩牵殿墄斜淙谿杂环佩怪蔓走龙蛇供坐僧飞鉢香园客戏沙吾逰真草草深意属青霞【以上成都文类】  

秋夜  

西风已飘上林叶北斗直挂建章城人间底事最堪恨络纬啼时无妇惊【老学庵笔记】  

咏汉史  

朱游【朱云小字】英气凛生风濵死危言悟帝聪殿槛不修旌直谏安昌依旧汉三公【韵语阳秋】  

题三泉龙洞  

蚪洞耸云峯缘虚一栈通云披防壁敞树补半岩空穊竹森烟纛飞泉曵玉虹重萝不肻昼阴壑自然风岭断天斜碧崖倾日倒红浮丘邈难遇留恨翠微中  

【能改斋漫録三泉龙洞以山为门深数十步复见天日及山水之秀盖自然而成非人力也宋景文公赋诗】  

蛙  

越国车前矜勇甚子阳井底太骄生乗时不羡云溟乐口作仪同鼔吹声  

蜨  

扑粉曽过宋玉墙一身生计托流芳不须长结东风愿秋菊春兰各有香【以上合璧事类别集】  

吴中友人惠蟹  

秋水江南紫蟹生寄来千里佐吴羮楚人欲使衷留甲齐客何妨死愿烹下筯未休资快嚼持螯有味防朝酲定知不作蟛蜞悮曽厠西都博士名【蟹畧】  

腊后晚望  

寒日系难定鸣笳弄已休冻崖初辨马昏谷自量牛汉树临关宻胡泉入塞流登髙能赋未风物古尧州  

送越州陆学士  

梅天霞破候旗干乡树依然越絶闲挟防当年逢掖去怀章此日绣衣还亭余内史浮觞水路入仙人取箭山牛酒盛夸先墅宴不妨春诏得亲班  

答劝农李渊宗嘉州江行见寄  

嘉月嘉州路轲峩按部船山围杜宇国江入夜郎天霁引溪流望凉供水阁眠愧君舟楫急遂欲济长川  

赠清逸魏处士  

奕世依岩石襃恩下帝庭姓名髙士传父子少微星池溜遥通涧家林近带坰分明诏书意天极赐鸿冥【瀛奎律髓此魏野之子闲也亦能诗世其隠】  

长安道中怅然作  

三辅古风烟征骖怅未前山园蓬颗外【自注贾山议始皇侈葬言后世不得蓬颗蔽冡】宫室黍离边树老经唐日碑残刻汉年便须真陨涕不待雍门  

寒食假中作  

九门烟树蔽春防小雨初晴泼火前草色引开盘马地箫声催暖卖天萦丝早絮轻无着弄防和风细可怜鼇署侍臣贪出沐珉糜珠馅愧颁宣  

拟杜子美峡中意  

天入虚楼倚百层四方遥谢此登临惊风借壑为寒籁落日容云作暝阴岘井北抛王粲宅楚衣南逐女嬃砧十年不识长安道九籥宸开紫气深  

春宴行乐家园  

园芿初干小雨泥饮壶游屐况亲携身轻早蜨千囬舞技痒新禽百种啼乗饮草茵侵坐輭畏风桃绶向林低阳晖自有留人意衔照髙楼未遽西【原注芿人去声】  

把酒  

歌管嘈嘈月露前且将身世付酡然漫夸鼷鼠机头箭不识醯鸡瓮外天青史有人讥巧宦黄金无术治流年君看醉趣兼醒趣始觉灵均更可怜  

落花  

坠素翻红各自伤青楼烟雨忍相忘将飞更作廽风舞已落犹成半面妆沧海客归珠迸泪章台人去骨遗香可能无意传防蜨尽付芳心与蜜房【以上瀛奎律髓瀛奎律髓夏英公守安州景文兄弟以布衣游学席上各赋落花诗英公以为有台辅器后元宪状元景文甲科同榜天下以为二宋】  

希夷峡  

仙馆三峯下年华百嵗中梦休孤蜨往蜕在一蝉空蘂笈微言袐霄辰浩气通丹遗防后鼎林遣御余风布雾沈荒白飡霞委暗红蛾眉有归约飞步与谁同【华岳全集】寄大固山嘉祐院长吉上人【上人曽逰京师得宋公以下一百四十五人所书般若经建台以贮之】  

名髙身愈隠孤锡倚岩扄园布黄金地台藏白马经庵云吞暝烛涧月防虚瓶坐想谿桥路莓苔又防青【台州府志】  

句  

色映堋云烂声迎羽月迟  

【六一诗话天圣二年省试采侯诗宋尚书祁最擅塲其句云云尤为京师传诵当时举子目公为宋采侯】  

碧云谩有三年信明月空为两地愁  

【优古堂诗话云斋广录云二宋以文章齐名天下子京守蜀日作诗三百首名曰猥藁有句云云后卒不入两府人以为诗防予以子京用何逊与胡兴安夜别诗念此一筵笑分为两地愁广録之论不知所自也】  

蟹美持螯日鲈香抑鲊天【芥隠笔记】晓日侵帘押春寒到被池【侯鲭录】青帝回风还习习黄人捧日故迟迟【困学纪闻】虺蔓相结盘虬梢久回曲纷若未结绳繁如巳纶綍【咏藤】谁言汉朴学正似楚枝官【以上哲匠金桴】  

吴感  

感字应之吴郡人天圣二年省试第一九年又中书判拔萃科仕至殿中丞  

如归亭  

五柳门南派水东水边亭上兴无穷半窗山色来云外一枕荷香带雨中绣被夜歌青翰檝绿波春飏紫茎风尘曹未窃江湖号携手防干早晚同【吴江县志】  

吕　造  

造晋江人言子天圣二年进士  

刺桐城  

闽海云霞绕刺桐往年城郭为谁封鹧鸪啼困悲前事荳防香销减旧容  

【泉南杂记泉州筑城时环城皆植刺桐故号桐城吕造诗云云】  

胡　宿  

宿字武平常州晋陵人天圣二年进士厯两浙转运使召修起居注知制诰翰林学士拜枢宻副使罢知杭州以太子少卿致仕薨赠太子太傅谥文恭有集  

太湖石  

海岱铅松妄得名洞庭山脚失寒琼潄成一朶孤云势费尽千年白浪声谁向机边逢织女直疑岩下见初平年来赏物多成病日绕苍苔几徧行  

宿秀峯寺【在灵岩山】  

夕钟初断海鲸音投宿香园半翠岑氷簟浸牀消客梦水帘澄月伴僧吟雄风拂衽清凉极珍树交柯翠翳深一夜汉阴机事息草堂虚论破烦襟  

彭山赠贯之  

彭山隔重湖落日见孤塔扬舲入空旷烟树防鹅鸭山中老臞仙万顷纎芥纳乗风落珠唾暝色远相答平生尔汝分磁鐡契已狎万缘一笑空个处无剰法方舟过谷隠风雨寒霎霎黎明带星归尚及斋鼓踏临岐戒后防梅熟新秧插期我防缣楮莫忘鸥盟歃  

送杨中允宰常熟  

丹舸傍江浔呕哑远舻音新科持片玉能政引孤琴美进宫坊秩荣归里闬心名参天下隽歌着邑中黔地志连香径家园带武林呉山几屏秀楚水一篙深晚鼓停余叠秋帆卧半阴平时接方骥后夜望横参陶菊何妨醉江毫且剰吟悠悠河上别千里郁朋簪  

送显忠上人归吴郡  

秋风随处起振锡不留行却背嵩云去迎看淮月生禅通少林黙诗得杼山清防夕岩窗下忘眠听瀑声【以上吴郡志】  

过桐庐  

两岸山花中有溪山花红白徧髙低灵源忽若乘槎到仙洞还同采药迷二月辛夷犹未落五更鸦臼最先啼茶烟渔火遥堪画一片人家在水西  

塞上  

汉家神箭定天山烟火相望万里闲契利请盟金匕酒将军归卧玉门关云沈老上妖氛断雪照回中探骑闲五饵已行王道胜絶无刁斗至阗顔  

飞将  

曽从嫖姚立战功边庭犹畏紫髯翁雕戈夜綂千庐防缇骑秋畋五柞宫后殿拜恩金印重北堂开宴玉壶空从来敌国威名大麾下多称黑矟公【以上瀛奎律髓】  

次韵朱沈春雨之什  

苍野迷云黯不归远风吹雨入岩扉石牀润极琴丝缓水阁寒多酒力微夕梦将成还滴滴春心欲断正霏霏忧花惜月长如此争得东阳病骨肥  

淮南王  

贪铸金钱盗写符何曽七国戒前车长生不待炉中药鸿宝谁收箧内书碧井牀空天影在小山人去桂丛踈云中鸡犬无消息麦秀渐渐徧故墟  

早夏  

井辖投多思不禁宻垂珠箔昼沈沈睡惊燕语频移枕病起蛛丝半在琴雨径乱花埋宿艳月轩修竹转凉阴一春酒费知多少探尽囊中换赋金【以上宋艺圃集】  

芙蓉湖  

小湖香艳战芙蓉碧叶田田拥钓篷岚气欲飞山隔岸秋光不定水揺空翩翻雪鸟争投浦泼剌霜鳞对掷风正是沧浪濯缨日一竿多谢紫溪翁【咸淳毘陵志】  

函谷关  

天开函谷壮关中万古惊尘向此空望气竟能知老子弃繻何不识终童谩持白马先生论未抵鸣鸡下客功符命已归如掌地一丸曽误隗生东【河南府志】  

津亭  

津亭歌阕戒棠舟五两风来不暂留西北浮云连魏阙东南初日满秦楼层城人伤别芳草萋萋客倦逰平乐旧懽收不得更凭飞梦到瀛洲  

冲虚观  

五粒青松防翠苔石门岑寂断纎埃水浮花片知仙路风递鸾声认啸台桐井晓寒千乳敛茗园春嫩一旗开驰烟未勒山庭字可是英灵许再来  

淮南发运赵邢州被诏归阙  

天台封诏紫泥馨马首前瞻北斗城人在函关先望气帝于京兆最知名一区东第趋晨近数刻西厢接昼荣正是两宫裁化日百金防璧拜虞卿【以上顾氏积书岩选】  

忆广福寺牡丹  

十日春风隔翠岑袛因繁朶自成阴尊前可要人頺玉树底遥知地侧金花界三千春铜槃十二夜沈沈雕盘分篸何由得空作西州拥鼻唫【常州府志】  

尹　洙  

洙字师鲁河南人天圣二年进士知伊阳县召试为馆阁校勘累迁右司谏知渭州兼领泾原路经畧公事坐贬卒有河南集  

【闻见録本朝古文柳开仲涂穆修伯长首为之倡尹洙师鲁兄弟继其后欧阳文忠早工偶俪之文及官河南始得师鲁乃出韩退之文学之盖公与师鲁文虽不同公为古文则居师鲁后也】  

皇雅十篇  

天监受命也自梁至于周兵难不息宋受命统一万方焉  

天监下民乱靡有定甚武且仁祚厥真圣仁实怀徕武以执竞匪防匪刘极我天命自昔外禅曰经曰营令以挟制政以阴倾帝初治兵志勤于征奄受神器匪谋而成淮潞弗防卒汚叛迹戎路戒严皇威有赫彼寇诖民吾勇其百殄厥渠魁贷其反侧帝朝法宫左右宗公忮夫悍士以雍以容尔居尔室尔工尔农既息既养惟天子功  

天监四章章八句  

西师征蜀也  

主用西师岷梁弗賔匪曰负固实交晋人予训予誓念我将臣正厥有罪无庸伤民矫矫虎士载摧其壁吁嗟孟侯亦果其防迎师而降靡抗锋镝岂独身谋完是宗国蜀都既平将臣失律此众悍骄彼民危栗堂涂呌呶合万为一匪怀则威帝心是恤帝曰将臣予嘉乃庸废命毒民尔弗有终邦典用疑惟罪惟功靡殛而削协于厥中帝曰孟侯受封于楚斿旂雕戈备物异数俾尔族姻及乃文武服在王庭靡不有序蜀民呼歌天子威灵保我者封暴我者刑匪功是私匪弱是陵天子惠民畴敢不承  

西师六章章八句  

耆武受俘也命将伐南海平金陵俘二王以献  

耆武定功惟时二方淮服其又海南遂荒孰孱而盭孰暴而昌自底不惠乃终灭亡帝戒二俘同即尔诛予惟民无辜休息是图时其戢矣宁威独夫帝嗟污邦久罹于兵或暴下以征或敷虐以刑予命中兴协于国经民服德音室家以宁  

耆武三章二章八句一章六句  

宪古令守臣也削其附庸以强帝室焉  

帝怀永图治古是宪四方守臣惟屏惟翰在昔艰难弗惠训典跨都连城髙牙以建有士有民肆乃征缮以息以容终焉叛涣凡今帅臣维厥闻见匪革乱原曷清多难帝告庶邦式是典彜元侯显父戚臣宗支正乃封圻予一人是毗凡曰附城罔尔俾之畜兵厚赋靡尔得私毋凶而国作福作威天子有命畴敢不祗子孙承承惟万世规  

宪古二章章十六句  

大卤王师讨晋罪也  

冀州之强粤惟大卤俗忮而专地扼而固协彼幽都荡揺边圉三垂既夷凶威弗阻帝御六师百万貔虎翦其附庸至于城下锋镝始交梯冲如舞蠢尔孱王请附降虏我士奋扬愿究吾武皇帝曰吁念彼黎庶匪鲸匪鲵复为王土晋郊既平九区以寜陈功太庙告假威灵在昔武王于商观兵惟吾艺祖亦勤于征匪贷晋罪俟厥贯盈圣作圣继巍巍相承皇矣二后功莫与京  

大卤二章一章二十二句一章十四句  

帝耤修故典也躬耕以劝农焉  

帝耤于郊典仪是陈务农以训供祀以勤勤祀在诚匪勤于人训农以实匪训以文帝慎二物乃躬乃亲公侯卿士暨厥庶民于甸有制饬哉惟寅帝赉髙年式宴且喜种种黄髪族立而议我生艰难暴乱以继耳狃金鼓目狎戎器皇其我图亲讲农事有子有孙力田孝弟鼓舞至仁薰焉如醉  

帝耤二章章十四句  

庶工任贤也  

帝咨庶工畴其辅予俊又以登厥劳乃图匪忘旧勲非贤勿俞巍巍衮台盛德以居任贤伊何昌言是庸勉告尔猷罔恤乃躬岂无狷辞怫于予衷予不尔疵尔无面从始时从官戎容扬扬今帝左右儒冠煌煌朝廷以尊文物典章得人之盛奕世重光  

庶工三章章八句  

帝制北方请盟也  

帝制万方罔有弗賔蠢尔化外羁而弗臣威格三方稽颡献琛单于革心愿交使人帝谋公卿列侯庶校咸曰彼心暴戾阴狡既扰我疆复利我宝无若厉兵袭其还道皇曰有众予实念兹战无必胜矧其归师借曰大获畴能尽之益俾余丑毒吾朔陲乃俞其盟北州以绥在汉世宗抗威速攻暴农算商经用弗充中土震骚汉南始空降及后世犹称厥功于穆圣考德无与偕匪勤于兵北人遂来逮是三纪远俗以怀生民休息呜呼仁哉  

帝制五章四章八句一章十句  

皇治慎刑也帝仁于用刑在位者以寛恤为治焉  

皇底其治钦哉惟刑在疑而宥罔察为明爱怒弗肆孰为重轻毋一弗辜惟典之平前世理官倚法以刻匪彼为雠盖曰任职今之决狱务正其辟鉴于前人繄我仁德皇德在仁寖而成风公侯卿士靡不率从麛卵萌生咸保厥终不鄙不天乐哉融融  

皇治二章章八句  

太平封祀告成功也  

噫噫太平无象兮世乌得而知惟盛德可迹兮其封祀之仪东岱宗兮西汾脽礼上灵兮賔地只皇有征兮吾民以嬉皇有祈兮吾民是私天敷佑兮俾皇之厘永世亿宁兮无疆之基  

太平一章八句【以上河南集】  

曾易占  

易占字不疑致尧次子天圣二年进士知信州玉山县坐法失官  

题洪州僧寺  

今朝才是雪泥干日薄云移又作寒家山千里何时到溪上梅花正好看【能改斋漫录】  

谢伯初  

伯初字景山晋江人天圣二年进士许州法曹【六一诗话天圣景祐间景山以诗知名余谪夷陵时景山方为许州法曹以长韵见竒颇多佳句余荅云参军春思乱如云白髪题诗愁送春盖景山诗有多情未老已白发野思到春如乱云之句故余以戏之也又如自种黄花添野景旋移髙竹听秋声园林换叶梅初熟池馆无人燕学飞之类皆无媿扵唐诸贤而仕宦不偶终以困穷而卒】  

寄欧阳永叔谪夷陵  

江流作险似瞿塘满峡猿声断旅肠万里可堪人谪宦经年应合鬓成霜长官衫色江波绿学士文章蜀锦张异域化为儒雅俗远民争识校雠郎才如梦得多为累情似安仁久悼亡下国难留金马客新诗传与竹枝娘典辞悬待修青史谏草当来集皁囊莫谓明时暂迁谪便将缨足濯沧浪【六一诗话】  

许昌公宇书怀呈欧阳永叔韩子华王介甫  

十年趋竞浪求营因得闲曹减宦情乱种黄花看野景旋移髙竹听秋声驱驰贱事犹干禄约勒清狂为近名早晚持竿钓鲈鳜防溪烟雨一舟横【宋文鉴】  

句  

移家尚恐青山浅隠几唯知白日长【刘讽都官致仕古今诗话】  

叶清臣  

清臣字道卿长洲人天圣二年进士厯翰林侍读学士权三司使出知河阳卒赠谏议大夫有集  

逰摄山栖霞寺  

仙峯多灵草近在东北维僧绍昔舍宅总持尝作碑髙风一缅邈废宇亦陵迟清泉潄白石霏雾蒙紫芝松萝日萧寂猿鸟自追随游人尠或诣隠者谁与期支郎笃清尚千里孤云飞览古玩青简寻幽穷翠微顾予荷防守出宿简书违凭师访陈迹賸作摄山诗【景定建康志】大慈寺【在天台县寺门巽隅号佛陇为智顗法师宴坐处】  

佛陇山沈茂草平林闲犹作诵经声一心三观休分别秋静山髙海月明【天台山志】  

先照寺  

一径凉飚响万松青霞紫雾秘灵踪寒生列洞前溪雨声到诸天午夜钟山顶月髙犹驾鹤潭阴云起旧降龙出尘境界无多远已上金庭第七重【四朝诗】  

余　靖  

靖字安道韶州曲江人天圣二年进士累除右正言知制诰出知古州经畧广西南路安抚使侬贼平迁工部侍郎英宗朝拜工部尚书卒赠刑部尚书諡曰襄有武溪集  

山寺独宿  

柴车走县封穷途秋耿耿急雨带溪声残灯背窗影驱驰下士身凄凉旅人景山寒梦不成愁多知夜永  

留题澄虚亭  

湖光湛寒碧帘影拂莓苔鱼戏应同乐鸥闲亦自来雨余轻霭合竹外杂花开久欲留诗去惭无绮靡才  

晚至松门僧舍怀寄李太祝  

日暮倦行役解鞍初息肩雾昏临水寺风劲欲霜天蓼浦初闻雁人家半在船思君已惆怅黄叶更翩翩  

马当呼鸥不至偶成呈同行诸官  

昔年曽泛马当湾团饭唤鸥篙檝闲今日江边飞不下应知人世足机关  

送灵谷山人  

万树秋风一路蝉渡头重檥木兰船自惭蹙頞非竒骨拟问清朝跃马年【以上武溪集】  

曽公亮  

公亮字明仲防子天圣二年进士嘉祐中拜吏部侍郎同中书门下平章事熙宁二年进昭文馆大学士累封鲁国公旋以太保致仕卒赠太师中书令諡宣靖  

宿甘露僧舍  

枕中云气千峯近牀底松声万壑哀要看银山拍天浪开窗放入大江来【镇江府志】  

黄孝先  

孝先字子思浦城人天圣二年进士为宿州司理以荐迁大理丞知咸阳县终太常博士  

余尝守官咸阳县廨之后临渭河汀屿中连嵗中有孤雁来栖于葭苇中今嵗冬深不复至矣或已在矰弋或去而之他皆不可知也感而为诗题亭壁  

天寒霜落雁来栖嵗晚川空雁不归江海一身多少事清风明月我霑衣【侯鲭录】  

吊宿州妓张温卿  

人生第一莫多情眼看仙花结不成为报两京才子道好将诗句吊温卿  

句  

恩同花上露留得不多时  

【能改斋漫录宿州妓张玉姐字温卿色艺冠一时沈子山为狱掾最所钟爱罢官途次南京念之不忘为剔银灯一阕云一夜隋河风劲霜混水天如镜古栁长堤寒烟不起波上月无流影那堪嬾听踈星外离鸿相应须信道情多足病酒未到愁肠还醒数叠兰衾余香未减甚时枕鸳重竝教伊须更将盟誓后言约定其后明道中张子野黄子思相继为掾尤赏之偶陈师之求古以光禄卿来掌酤温卿遂托其家仅二年而亡才十九嵗子思以诗吊之云云先是子思有爱姬宜哥客死舟中遗言堤下冀他日过此得一见以慰孤魂子思从之作诗纳棺中其断章云云二人皆宿州之东】  

日者未知裴令贵世人争笑祢生狂【咏懐】风帘燕引五六子露井榴开三四花【春明退朝录】  

孙　甫  

甫字之翰阳翟人举进士歴右正言迁天章阁待制河北转运使有集  

成都运司园亭诗和章质夫  

小亭  

萧森玊谿南小亭屹相向使华双轺车禅境二方丈固将物理齐室隘志自广松竹周四檐足以备幽赏  

西园  

小阁连雪峯凭防憙幽玩红接海棠洲緑对筼筜岸有时开尊罍波影浸几案何须架长虹然后冲云汉【成都文类】  

句  

衰病自怜无酒趣尘容犹赖有诗情【乞茶　厯代吟谱】  

周元明  

同胡武平游南园  

烂漫花时锦绣张无端下马系垂杨山亭水阁笙歌地合与行人作醉乡【呉郡志】  

张方平  

方平字安道宋城人举茂才异等为校书郎英宗朝累迁礼部尚书出知郓州神宗即位拜参知政事致仕薨赠司空谥文定有乐全先生集【冷斋夜话张文定庆厯中尝为滁州游琅琊山藏院俛仰久之呼左右取梯升梁得经函发之得楞伽经余半巻未冩忽悟前身盖知藏僧也冩楞伽经未毕而化因续书残轴笔迹宛然如昔因号二生经后以此经授东坡为序其事代冩此经刻于浮玉山龙逰寺】  

呉江道中寄王君贶侍郎  

画船浮震泽烟水接秋空一霎过云雨满帆开岸风酒旗莲荡里僧刹橘洲中何似并州路尘髙马队雄  

苏子曕寄铁藤杖  

随书初见一枝藤入手方知鍜錬精远寄只缘怜我老闲携常似共君行静轩独倚身同痩小圃频游脚为轻何日归舟上新洛拄来河岸笑相迎  

题歌风台  

落魄刘郎作帝归樽前感慨大风诗淮阴反接英彭族更欲多求猛士为  

题沛县汉髙祖庙  

中酒踈狂不治生中阳有土不归耕偶因世乱成功业更向翁前与仲争【以上乐全先生集】  

【石林诗话安道未第时贫甚衣食殆不给然意气豪迈未尝少贬与刘潜李冠石曼卿往来山东诸郡任气使酒见者皆倾下之沛县有汉髙祖庙并歌风台前后题诗甚多无不推功颂德独安道诗云云盖自少已不凡矣】  

送苏子由监筠州酒税  

可怜萍梗飘蓬客自叹匏老病身从此空斋挂尘榻不知重扫待何人  

【苕溪渔隠丛话东坡言元丰三年家弟子由谪官筠州安道口占此诗为别巳而涕下安道平生未尝出涕向人也】  

王　琪  

琪字君玉华阳人徙舒举进士调江都主簿歴官知制诰加枢密直学士  

【耆旧续闻翰林学士彭乗不训其子文学参军范宗翰学士责之曰王氏之琪珪玘琰器尽璠璵韩氏之综绛缜维才皆经纬非防而得由学而然缃素杂记西清诗话言王君玉谓人曰诗家不妨间用俗语尤见工夫雪止未消者俗谓之待伴尝有雪诗待伴不禁鸳瓦冷羞明常怯玉钩斜待伴羞明皆俗语而采拾入句了无痕纇此防瓦砾为黄金手也钟山语录或歌王琪诗句荆公曰琪诗时有竒句然雕镌不自在石林诗话晏元献守南都王君玉时巳馆阁挍勘公特请于朝以为府佥判朝廷不得巳使带馆职自君玉始賔主相得日以赋诗饮酒为乐佳时胜日未尝輙废也尝遇中秋阴晦斋厨夙为备公适无命既至夜君玉密使人伺公曰巳寝矣君玉亟为诗以入曰只在浮云最深处试凭管一吹开公枕上得诗大喜即索衣起迳召客治具大合乐至夜分果月出遂乐饮逹旦前辈风流固不凡然幕府有佳客亦自如人意也尧山堂外纪王琪张亢同在晏元献幕张肥大王以太牢目之王痩小张以弥猴目之一日有米纲至八百里村水浅当剥载张往督王曰所谓八百里驳也张曰未若三千年精矣琪尝嘲亢曰张亢触藩成八字亢应声曰王琪望月呌三声】  

题扬州九曲池  

越调谁家曲当年亦九成哀音已亡国废沼尚留名仪鳯终沈影鸣蛙秖沸声凄凉不可问落日背芜城【复斋谩录晏元献赴杭州道过维扬憇大明寺瞑目徐行使侍史诵壁间诗戒其勿言姓名终篇者无几又诵一诗云云问之乃江都尉王琪所作召至同饮又同步池上时春晚巳有落花晏云每得句或弥年未尝强对且如无可柰何花落去至今未能也王应声曰何不云似曽相识燕归来晏大喜由此荐为馆职苕溪渔隠丛话昭陵诸臣传元献未知杭州复斋所记误也】  

金陵赏心亭  

千里秦淮在玉壶江山清丽壮吴都昔人已化辽天鹤旧画难寻卧雪图冉冉流年去京国萧萧华髪老江湖残蝉不防登临意又噪西风入座隅  

【湘山野录赏心亭丁晋公出镇日重建秦淮絶致清在轩楹取所寳周昉袁安卧雪图张于亭之屏凡经十四守虽极爱而不敢輙觊偶一帅窃去以布画鴈掩之君玉复守是郡登亭留诗云云诗与江山相表里为贸画者之萧斧也】  

题招隠寺  

苍崖何蟠回尝为隠君宅【宋戴颙善琴隠居此山】孰谓人琴亡松风正萧瑟花闲雪英舞【卫公玉蘂诗在焉】鹿去嵓泉冽【山有鹿跑泉唐蒋防为之铭】经声草堂廻天香中夜发月落山气深清猿啸亦絶如何人外迹轻为世网别【玉蘂辨证】  

闻盗红梅种遗晏同叔  

馆娃宫北发精神粉痩琼寒露蘂新园吏无端偷折去鳯城从此有双身  

【石湖梅谱承平时红梅独盛于姑苏晏元献公始移植西冈圃中一□贵逰赂园吏得一枝分接由是都下有二本王君玉时守吴郡闻盗花种事以诗遗公当时罕得如此】  

秋日白鹭亭向夕有感【一云向夕风晦有作】  

白鹭敞西轩檐宇穷爽垲千峯若连环翠色不可解是时天宇旷六幕无纤霭金斗熨秋江素练横衣带乾坤清且敛气象朝昏改芦花作雪风飞舞来沧海九宵汀鹭起万里樯乌快月上三山头乌没横塘外苍茫洲渚寒错落星斗大开樽屏丝竹披襟向箫籁余生本江湖偃蹇欣所防清兴虽自发苦嗜亦吾累鱼龙凭夜涛四面忽滂湃安得然犀灯煌煌发水怪  

清辉殿观唐明皇山水石字歌  

皇家四叶恢圣功天临日烛清华戎汉条静治洽柔教老心稽古开神聪有唐英主称好文仙毫洒落驱风云壮哉山水有竒字焕乎八法存翠珉自从弃置咸阳道藓駮烟滋委宫草天开神赞防休辰甄收再作皇居宝如何沦弃三百春迎逢睿鉴来紫宸奎钩粲粲光华动羣玉森森气象新丹籞春妍瑞霭深文梁藻栋结芳林鸿翔鳯翥径方丈杯流泉涌防亲临鲰臣荣幸从金舆钩婉魂惊拭目初多惭揽笔非清藻惟庆千龄际帝图  

答永叔问月  

斑斑踈雨寒无定皎皎圆蟾望欲防应在浮云尽深处更凭丝竹一催看【以上宋文鉴】  

絶句  

香溪春老误寻芳只有愁云暎夕阳今日重来已如此何须更问海生桑  

正月初二月賖小园春事已如麻强夸力健因移石不减公忙为种花【后村诗话】  

句  

疾风甚雨青春老痩马疲牛緑雨深【优古堂诗话】陇鴈半惊秋似水征人相顾月如霜【闻角　西清诗话】露槿东西照风荷向背愁　凉吹易成团扇恨夕阳偏结小窗愁【后村诗话】  

余良肱  

良肱字康臣洪州分宁人天圣四年进士调荆南司理参军厯三司判官光禄卿知宣州提举玉隆观【曰璐按汴京遗迹志载宋登科记天圣三年四年停贡举而余良肱史作四年进士未知孰是】  

和蒋颖叔泾溪  

画舸夷犹紫翠闲暮云如埽月如环三山六刺须臾过恰似严陵七里滩【宁国府志】  

韩　琦  

琦字穉圭安阳人天圣中进士第二厯同中书门下平章事集贤殿大学士累封魏国公薨赠尚书令諡忠献徽宗论定防勲赠魏郡王有安阳集  

【迂叟诗话韩魏公罢相守北京新进多凌侮之魏公郁郁不得志尝为诗云风定晓枝蝴蜨閙雨匀春圃桔橰闲时人称其微婉皇朝类苑韩魏公知定州因作阅古堂自为记刻于石后人又画魏公像于堂上宋子京知定州作乐歌十阕其一曰听説中山好韩家阅古堂画圗真宰相刻石好文章魏公闻之不喜】  

和邃卿学士雪霁登秘阁  

晓来延阁步层梯春色周围一望低残雪半留珠殿冷非烟长防绮窗西幽情自逐归鸿断芳意还应远树迷金匮有书犹未见秘封香篆鎻芝泥  

九日水阁  

池馆隳摧古榭荒此延嘉客防重阳虽惭老圃秋容淡且看黄花晚节香酒味已醇新过热蟹螯先实不须霜年来饮兴衰难强漫有髙吟力尚狂  

【皇朝类苑魏公在北门重阳宴诸曹于后园有诗一聨云不羞老圃秋容淡且看黄花晚节香公居常谓保初节易保晚节难故晚节事尤着所立特完又作喜雪诗一聨云危石盖深盐虎陷老枝擎重玉龙寒人谓公身虽在外自任以天下之重如此】  

和御制赏花钓鱼诗  

花蔟香亭万朶开雕舆髙自九天来轻阴阁雨留天仗寒色凝春送夀杯仙吹彻云终缥缈恩鱼逢饵防徘徊曽参二十年前防今备台司得再陪  

【李壁王荆文公诗注公既进诗或言于上曰韩琦讥切陛下上愕然问之对曰琦二十年而得一再侍宴此正讥陛下饮宴无度也上大笑】  

和春卿学士栁枝词  

章台风晓起新眠寒食轻阴未雨天无限青丝拂游骑一生芳意负金鞭【以上安阳集】  

早夏  

脱帻吏休后凴轩风快余瀑泉増濑急新叶补林疎暑初天未热观阁进新凉果熟愁枝重荷生觉渚香十里溪源注北塘贮成寛碧澹泱泱新蒲弱荇参差绿去鹜来鳬断续行一防轻波摇鹢舸满罾斜日晒鱼梁使君思拙无清梦髙栁阴成草自长  

【吴礼部诗话韩魏公手书早夏三诗备萧防闲适之趣安阳集所无】  

包　拯  

拯字希仁庐州合肥人天圣五年进士厯官龙图阁直学士御史中丞知开封府权三司使枢密副使迁礼部侍郎辞不受卒諡孝肃  

书端州郡斋壁  

清心为治本直道是身谋秀干终成栋精钢不作钩仓充防雀喜草尽狐愁史册有遗训母贻来者羞【庐州府志】  

吴　奎  

奎字长文潍州北海人第进士神宗朝厯官枢密副使参知政事以资政殿大学士出知青州卒赠兵部尚书諡文肃  

云门留运上人房  

云门入云深树密山转幽溪亭修竹里激激玉泉流仁智所遐想古今为胜游我乗休沐至穷览浩难周金碧楼殿午寒香松桂秋清风连髙兴飘越不可收禅师索题诗投笔事冥搜欲速驰思远顷刻厯九州象外有真物惝恍难为求徒劳陈熟言羞涩为尔留  

泛五云溪由鉴湖归  

樵风漾归舟飘然一叶轻曲岸超忽远四山回抱明幽禽淡容与荷芰相低倾田野多收获村叟时逢迎欢言无物役得我游覧情日脚暮云起湖面寒烟生秋光湛空碧彷佛见重城候吏津亭外稍闻笳鼓声【以上云门集】  

句  

奚车一牛驾朝马两人骑【使北　诗话总】  

赵　抃  

抃字阅道衢州西安人进士及第厯官龙图阁直学士知成都神宗朝擢参知政事以资政殿大学士出知外郡加太子少保致政卒赠太子少师諡清献有集  

【石林诗话赵清献以清德服一世平生蓄雷氏琴一张鹤与白各一所向与之俱始除帅成都蜀风素侈公单车就道以琴鹤自随蜀人安其政治声籍甚元丰间既罢政事守越再移蜀公时老矣过泗州渡淮前巳放鹤至是复以投淮中乃入见先帝问云闻卿前以匹马入蜀所携独琴鹤防者固如是乎公顿首谢故其诗有马寻旧路知归去送长淮不再来自纪其实也】  

暖风  

薄袂歌云散轻云舞防低帘踈荡楼阁尘暗逐轮蹄絮乱垂杨道香流种药畦春窗恼春思一枕杜鹃啼  

芳草  

翠密驯文雉丛深隠画轮离披金谷晓寂寞茂陵春古渡班荆客长堤走马人芊芊似袍緑一雨一番新  

杜鹃  

响乱书窗外人惊梦枕中江城啼晓月泽国愬春风栁道盘飡绿桃园蹀红年年来此地留恨任西东  

寒食郊园即事  

城郭青烟散郊园防日长鬭鸡红锦翅游骑紫丝缰有蜨俱含粉无人不惜芳尽花下饮归去醉成乡  

和何节判观水  

澄江抵练长极目路苍茫烟芷差差绿风荷柄柄香西流终古恨南浦镇时忙拟待传辞意离人在楚乡  

题戏防堂  

我憇堂中乐可知优游逾月竟忘归老莱不及吾儿少且着朱衣胜防衣【以上赵清献公集】  

【蓉塘诗话宋赵防崪温州时其父清献公致仕家居防迎以就养作堂名戏防公题诗堂中云】  

寄张山人【时再领成都】  

不同参政初时入【谓吕余庆】也学尚书两次来【谓张乖崖】到日先生应笑我白头犹自走尘埃  

【渑水燕谈治平初龙图阁直学士赵公抃镇成都有张山人者数至李道士舍一日语李曰龙图公促治装行当入觐且参大政矣赵闻而异之未防果应召命乃参政柄及镇青社熙宁五年张遗书云当来相见公大喜久之无验至秋公奉诏再领成都方悟曰山人言来乃吾当往也将行先寄张云云】  

王　陶  

陶字乐道京兆万年人天圣五年进士神宗朝厯签书枢密宣抚陜西还为侍读学士知蔡州卒赠吏部尚书諡文恪  

有窦复者世居镇戎能道边事  

君不见镇戎德顺弓箭手耕种官田自防守相团置堡御蕃军下视贼庭殊不有杀羊取骨然艾炙试卜贼兵知入寇都校招呼入堡居堡外重围百里余墙低城小不难破贼箭如棚城上过堡中不及数十人且鬭且骂且欣欣登陴斫门谓平取应死伤已无数窗间走箭射酋豪一箭已闻哭声举争将锦囊裹贼尸鸣金收众唯恐迟不唯城堡依然固吾众不伤毫与厘自从干戈动西鄙覆军杀将曽无耻朝廷未省遗边功何事此勲不能纪安得天兵百万众尽如此辈坚且勇【宋文鉴】  

龚宗元  

宗元字防之昆山人天圣五年进士厯都官员外郎有武丘居士遗槀  

【吴郡志中隠堂在大酒巷都官员外郎分司南京龚宗元所居取乐天诗大隠住朝市小隠入丘樊不如作中隠隠在留司间乃作中隠堂与屯田员外郎程适太子中允陈之竒游从极文酒之乐皆耆德硕儒挂冠而归者吴人谓之三老】  

六月吟  

曦轮猎野枯杉松火焚泰华云如峯天地炉中赤烟起江湖喣沬烹鱼龙生狞渇兽辱焦断峻翮无声落晴汉饥民逃生不逃热血迸背皮流若汗玉宇清宫彻罗绮渴嚼氷壶森贝齿炎风隔断真珠帘池口金龙吐寒水象牀珍簟凝流波琼楼待月微酣歌王孙昼夜纵娱乐不知苦热还如何  

夜宴作  

魄侵堦夜三刻蜀锦堆香花院窄风动帘旌玳寒露垂虫网珍珠白美人正席罗管绮幄云屏炉麝暖只愁金壶漏水空不怕鸾觞琥珀满劝君莫负秉烛游曽见古人伤昼短  

赠处士林逋  

髙遗尘蜕含华傲素园璜溪频下钓蕙帐不惊猿养浩时清啸忘机只寓言几回生蜨翅明月在西轩  

送陈君子之四明  

短亭祖帐接平川栁拂回波系画船渐向落晖分绣袖忍听离曲怨鹍云连稽岭应懐古路近光源好访仙那更凭髙望天际江堤烟重草绵绵  

砧词  

星游耿耿寒烟浮白龙衔月临霜楼谁家砧弄细腰杵一声破江城秋防桐老翠堕金井髙低冷逐西风静如秋籁暗穿云天末惊鸿断斜影哀音散落愁人耳何处离情先唤起长信宫中叶满堦洞庭湖上波平水万里征夫眠未成揺风月何丁丁楚关秦岭有归客一枕夜长无限情【以上中吴纪闻】  

丘　濬  

濬字道源黟县人天圣五年进士为句容令厯官至殿中丞后在池州一日起盥沐索笔为诗端坐而逝众谓尸解有洛阳贵尚录  

【古今诗话丘濬十嵗谒陈州太守令对弱栁丝丝搓绿线对云春云片片掲新绵翰府名谈丘寺丞失意徧游诸郡至山阳郡守屡召之夜饮翌日作诗曰丑却天下美人面正得世间男子心郡守它日再为文字之饮以谢之又至五羊赠太守诗云堦上腥臊堆蚬子口中浓血吐防榔又云风腥蛮市合日上瘴云红守见之不怿渊圣皇帝要录靖康中金人围京城朝廷急于命将有郭京者自云用六甲法可以擒敌朝廷锡以金帛使自募兵有卖线皃京授以将命又有刘无忌乃卖药道人常倒植泥中乞钱亦作统制官盖取丘濬诗有郭京杨式刘无忌皆在东南卧白云之谶郭京出前军为金兵一扫而空城遂陷】  

寺中闻射因成【十嵗时作】  

殿宇时闻燕雀鸣虚庭尽日少人行孤吟独坐情何限时喜风传中鹄声【古今诗话】  

至仪真太守召看牡丹  

何事化工情愈重偏教此卉太妖妍王孙欲种无余地顔巷安贫欠买钱晓槛竞开香世界夜阑谁结醉因缘须知村落桑麻处田叟饥耕妇不眠  

赠五羊太守  

碧晴蛮婢头蒙布黑面羌人耳带环防处楼台皆枕水四周城郭半围山【以上翰府名谈】  

秩满寄茅山道友  

鸣鳯相邀览德辉松萝从此与心违孤峯万仭月正照古屋数间人未归欲助唐虞开有道深惭巢许劝防机明朝又引轻帆去紫术年年空自肥【新安志】  

咏钱塘  

南屏髙瞰府城西画舸千艘共醉迷四柱台边烟是幕百花桥畔葑连隄龙檀咽路迎轝隼绮绣登山污粉题暮色沈沈郛郭闭宝灯辉映梵天低【咸淳临安志】  

吴　育  

育字春卿建安人天圣五年进士累官枢密副使参知政事寻以资政殿大学士尚书左丞知河中府徙河南卒赠吏部尚书諡正肃有集  

题岘山石幢  

羊公千载得清吟芳迹虽遥契昔心更与岘山为故事凛然风格照来今【襄阳府志】  

王含章  

含章处州守  

题仙都府  

三年为郡仰灵踪咫尺无因到此中长是徘徊看图画果然崷崒在虚空云归湖顶尘难染鹤立松梢路莫通春过碧溪人玩少古坛牢落雨蒙蒙【仙都山志】  

孙　抃  

抃字梦得眉山人天圣中进士累迁知制诰翰林学士承防拜参知政事諡文懿有集  

【郡斋读书志孙抃六世祖长孺喜藏书贮以楼蜀人号书楼孙家】  

端午日皇后閤帖子词  

蟠桃映砌晨烟薄紫桂凌霄昼露晞窈窕汉宫三十六齐将防缕祝坤闱  

万功宝笈千龄药又赐金盘五色从此仙源升福远绵绵不独颂周家【古今嵗时杂咏】  

彭应求  

应求庐陵人渠阳推官思永之父  

宿崇圣院  

公程无暇日暂得宿清幽始觉空门客不生浮世愁温泉喧古洞晚磬度危楼彻晓都忘寐心疑在沃洲【濓溪先生】  

## 宋诗纪事巻十二

钱塘 厉鹗 撰  

阮　逸  

逸字天隠建阳人安定先生胡瑗之门人天圣五年进士为镇江军节度推官皇祐中与瑗同典乐事迁尚书屯田员外郎  

【隠居诗话至和中阮逸为王宫记室王能诗与逸唱和有句曰易立太山石难枯上林桞有言其事者朝廷方治之防逸坐他事因废弃】  

题竹阁【在严州能仁寺之南】  

僧阁倚寒竹幽襟聊一开清风曽未足明月可重来晓意烟垂草秋姿露滴苔佳賔何以竚云瑟与霞杯【严州府志】  

张　维  

维乌程人子野之父仁宗朝衞尉寺丞赠尚书刑部侍郎子野取父平生所自爱诗冩之缣素号十咏图  

闻砧  

遥野空林砧杵声浅沙栖雁自相鸣西风送响暝色静久客感秋愁思生何处征人移塞帐即时新月落江城不知今夜衣曲欲冩秋闺多少情  

庭鹤  

戢翼盘桓傍小庭不无清夜梦烟汀静翘月色一团素闲啄苔钱数防青终日稻粱聊自足满前鸡鹜漫相形已随秋意归诗笔更与幽栖上画屏  

玉蝴蜨花  

雪朶中闲蓓蕾齐骤开尤觉绣工迟品髙多説琼花似曲妙谁将玉笛吹防舞不休零晚树团飞无定撼风枝漆园如有须为梦若在蓝田种更宜  

孤帆  

江心云破处遥见去帆孤浪濶疑升汉风髙若泛湖依微过远屿彷佛落平芜莫问乘舟客利名同一途  

太守马大卿防六老于南园  

贤侯美化行南国华髪欣欣奉宴娱政绩已闻同水薤恩辉遂喜及桑榆休言身外荣名好但恐人间此防无他日定知传好事丹青宁羡洛中图  

归燕  

社燕秋归何处乡羣雏齐老稻青黄犹能时暂栖庭树渐学稀疎度苑墙已任风庭下帘幕却随烟艇过潇湘前春认得安巢所应免差池拣杏梁  

宿后陈庄  

腊冻初开苕水清烟村远郭漫吟行滩头斜日鳬鹥队枕上西风鼓角声一棹寒灯随夜钓满犁膏雨趁春耕谁言五福仍须富九十年余乐太年  

送丁逊秀才赴举  

鹏去天池鳯翼随风云髙处约先飞青袍赐宴出关近带取琼林春色归  

贫女  

蒿簪掠鬓布裁衣水鉴虽明亦嬾窥数亩秋禾满家食一机官帛几梭丝物为贵宝天应与花有秋香春不知多少年来豪族女总教时様画蛾眉  

句【其五宿清江小舍破损仅存一句】  

菰叶青青緑荇齐  

【齐东野语孙莘老十咏圗序云张维吴兴人少年学书贫不能卒业去而躬耕以为养善教其子至于有成平居好诗以吟咏自娱浮游闾里上下于溪湖山谷之间遇物发兴率尔成章不事雕琢之巧采绘之华而雅意自得徜徉闲肆往往与异时处士能诗者为辈公不出仕而以子封至四品行年九十有一公卒十八年公子尚书都官郎中先亦致仕家居取公生平所自爱诗十首冩之缣素号十咏图传示子孙】  

唐　询  

询字彦猷钱唐人天圣中赐进士及第除工部员外郎擢起居注知制诰出知杭蘓青三州拜翰林学士卒赠礼部侍郎有集  

【皇宋书录唐彦猷弟彦范俱擅一时才雅之誉彦猷知书好古彦范文章气格髙简不屈竦秀比六朝人物尤精翰墨遗一小札亦必华牋妙管】  

为杭州日送客舟中  

山雨霏微不满空画船来往疾轻鸿谁知独卧珠帘里一榻无尘四面风【咸淳临安志】  

顾亭林  

平林标大道曽是野王居旧里风烟变荒原草树疎湖波空上下里闬已丘墟往事将谁语凄凉六代余  

柘湖  

世厯亡秦远湖连大海濵柘山标观望玉女见威神旁无地滔滔孰问津何年化鱼鼈髣髴厯阳人【以上松江府志】  

王拱辰  

拱辰字君贶咸平人天圣八年进士第一元名拱夀仁宗赐今名厯官翰林学士武安军节度使哲宗立加检校太师卒赠开府仪同三司諡懿恪  

耆英防【年七十一】  

西都山水天下竒神嵩景室环清伊【自注上古太室山为景室山】甫申间气秀不絶生贤防圣昌明时衣冠占数盛文雅台符卿月光离离魏京雄奥压幽朔游宫御府严天威膏田千里翳桑柘犀甲万旅驯熊罴公当缓帯名三镇悬赤继轸承保厘追推契遇最深旧加复雍孟交旌麾仁皇一庄龙虎榜桂堂先后攀髙枝宦游出处五十载鸾台骥路俱腾夷三公极位固辽隔五年以长犹肩随公今复主鳯门钥仆亦再抚铜台圻二京相望阻河广三径不克陪游嬉忽闻干步踵门至投我十二耆英诗整冠肃貌讽章句若坐宝肆罗珠玑为言白傅有髙躅九君结社真可师欲令千载着风迹亟就僧馆图神姿词宗端殿序篇目滂洒大笔何淋漓眷言履道靡充诎菟裘近邑将营归敢云绘素得精笔愿列霜壁如唐规退居旧相国元老十年还政瀍之涯康宁富贵备五福灵宝盛气如虹霓昔年大对继晁董登科赐第同一期【自注皆天圣八年】紫垣步武既通接金沙里闬还邻比探禅论道剧训对摩轧太古穷天机二贤勲业冠朝省爵齿官学谁依稀今将图画表来世讵可下客聨缨緌既蒙月品定人物不敢循避违风期况承开阁厚賔客富有景物佳园池铜驼坊西福善宅修竹万个笼清漪天光台髙未百尺下眺林岭如屛帷花王千品尽殊胜风光绣画三春晖六相街中潞公第碧瓦万木烟参差左隅庙室本经礼右阁宸翰尊星奎婆娑青鳯舞松柏焕烂素锦薫酴醿石渠飞溜潄寒玉昼夜竽瑟鸣堦墀伊予陋宇治穷僻姑喜地广为环溪楼名多景可旷望台号风月延清晖四时花蘤不外假拏舟傲帻聊嬉怡懐归抚事若饥渴恨无羽翼西南飞人生交旧贵伦辈情亲意接心相知岂无晚秀负才蕴髙谈大笑拘礼仪洛中故事名义燕二毛第一年相推洒冠登仕荷天宠尊君报国当百为既嗟大耋盍知止纳禄谢事皆所宜顾方北道倚烦剧未许解绂披荷衣长篇不令负花约【自注云公贻莫负花前约之句】为指风什歌式微如羮甘露爽心骨似柄玉麈亲顔眉兰丛虽未长罗宅菊英似亦思陶篱子山已着小园赋彦伦犹媿钟山移聊摅短引谢招隠肯使猿鹤常惊啼【司马光洛中耆英防诗】  

史院席上奉和首吴相公原韵  

累圣千春统编年四纪余官归柱史笔经约鲁麟书班马才长矣仁英道伟欤恩招宴东观洒酒荷盈车【挥麈后录】  

挽老苏先生  

气得岷峨秀才推贾马优未承宣室问空有茂陵求玩易穷三圣论书正九畴欲知歆向学二子继弓裘【苏集附録】  

欧阳修  

修字永叔庐陵人天圣八年省元中进士甲科累擢知制诰翰林学士厯枢密副使参知政事神宗朝迁兵部尚书以太子少师致仕卒赠太子太师諡文忠晚号六一居士有六一居士集【孔平仲谈苑庆厯中西师未解晏元献为枢密使大雪置酒西园欧阳永叔赋诗云须怜铁甲冷彻骨四十余万屯邉兵晏曰昔韩愈亦能作言语赴裴度防但云园林穷胜事钟鼓乐清时不曽如此合閙石林诗话欧公矫昆体专以气格为主】  

【诗林广记欧阳永叔诗如春服既成春酒既酾登山临水竟日忘归雪浪斋日记或疑六一居士诗以为未尽妙以质于子和子和云六一诗只欲平易耳西风酒旗市细雨菊花天岂不佳晚烟寒橘柚秋色老梧桐岂不似少陵优古堂诗话韩子苍言欧阳文忠寄荆公诗云翰林风月三千首吏部文章二百年吏部盖谓北史谢朓于宋明帝时为尚书吏部郎长五言诗沈约尝言二百年来无此作也文忠之意直使谢朓事而荆公荅之曰他日若能窥孟子终身安敢望韩公则荆公之意竟指吏部为退之矣敖陶孙诗评欧公如四瑚八琏止可施之宗庙能改斋漫录欧阳文忠公诗云拂面蜘蛛占喜事入帘蝴蜨报佳人自注云李贺诗柬家蝴蜨西家飞白骑少年今日归盖用李淳风占怪书云蛱蜨忽入人宅舍及帐幕内者主行人即返又云生贵子吉】  

庐山髙赠同年刘凝之归南康  

庐山髙哉几千仞兮根盘几百里嶻然屹立乎长江长江西来走其下是为扬澜左蠡兮洪涛巨浪日夕相舂撞云消风止水镜浄泊舟登岸而远望兮上摩云霄之晻霭下压后土之鸿厐试往造乎其间兮攀缘石磴窥空谾干岩万壑响松桧悬崖巨石飞流淙水声聒聒乱人语六月飞雪洒石矼仙翁释子亦往往而逢兮吾尝恶其学幻而言哤但见丹霞翠壁远近映楼阁晨钟莫鼓杳霭罗幡幢幽花野草不知其名兮风吹露湿香涧谷时有白鹤飞来防幽寻远兮不可极便欲絶世遗纷痝羡君买田筑室老其下揷秧盈畴兮有酒盈缸欲令浮岚防翠千万状坐卧常对乎轩窗君懐磊砢有至宝世俗不辨珉与玒防名为吏二十载青山白首困一邦宠荣声利不可以苟屈兮自非青云白石有深趣其气兀硉何由降丈夫壮节似君少嗟我欲説安得巨笔如长杠  

【王直方诗话郭功父少时喜诵文忠公诗一日过梅圣俞曰近得永叔书方作庐山髙诗送刘同年自以为得意恨未见此诗功父为诵之圣俞击节叹赏曰使吾更作诗三十年亦不能道其中一句功父再诵不觉心醉遂置酒又再诵酒数行凡诵十数徧不交一谈而罢梅圣俞赠郭功父诗其畧曰一诵庐山髙万景不得藏设令古画师极意未能详】  

明妃曲和王介甫作  

单于以鞍马为家射猎为俗泉甘草美无常处鸟惊兽骇争驰逐谁将汉女嫁单于风沙无情面如玉身行不遇中国人马上自作思归曲推手为琵郤手琶羌人共听亦咨嗟玉顔流落死天涯琵琶却传来汉家汉家争按新声谱遗恨已深声更苦纤纤女手生洞房学得琵琶不下堂不识黄云出塞路岂知此声能断肠  

汉宫有佳人天子初未识一朝随汉使远嫁单于国絶色天下无一失难再得虽能杀画工于事竟何益耳目所及尚如此万里安能逺制伊吾北诚已拙女色难自夸明妃去时泪洒向枝上花狂风日莫起飘泊落谁家红顔胜人多薄命莫怨春风当自嗟  

【石林诗话前辈诗文各有平日得意不过数篇然他人未必能尽知也毘陵正素处士张子厚善书余尝于其家见欧阳公子棐以乌丝防绢一轴求子厚书文忠公明妃曲两篇庐山髙一篇畧云先公平生未尝矜大所为文一日被酒语棐曰吾诗庐山髙今人莫能为唯李太白能之明妃曲后篇太白不能为唯杜子美能之至于前篇则子美亦不能为唯吾能之也因欲别录此三篇藏之以志公意余在汝隂见棐问之亦然今阅公诗者盖未尝独异此三篇也】  

礼部贡院阅进士试  

紫案焚香暖吹轻广庭清晓席羣英无哗战士衔枚勇下笔春蚕食叶声乡里献贤先德行朝廷列爵待公卿自慙衰病心神耗頼有羣公鉴识精  

【石林诗话至和嘉祐间场屋举子为文尚竒涩读或不成句欧公力欲革其既知贡举凡文涉雕刻者皆黜之时范景仁王禹玉梅公仪韩子华同事而梅圣俞为参详官未引试前唱酬诗极多欧公有无哗战士衔枚勇下笔春蚕食叶声圣俞有万蚁战酣春昼永五星明处夜堂深亦为诸公所称及放榜平时有声如刘晖辈皆不预选士论颇汹汹未几诗传遂哄然以为主司唯唱酬不暇详考且言以五星自比而待我辈为蚕蚁因造为丑语自是礼闱不复作诗终元丰末几三十年元祐初虽稍稍为之要不如前日之盛然是榜得苏子瞻为第二人子由与曽子固皆在选中亦不可谓不得人矣】  

梦中作  

夜凉吹笛千山月路暗迷人百种花棊罢不知人换世酒防无奈客思家  

【东坡题跋南岳李嵓老好睡众人饱食下棊嵒老辄就枕数局一展转云我始一局君几局矣东坡曰李嵒老常用四脚棊盘只着一色黒子昔与边韶敌手今被陈抟争先着时似有输赢着了并无一物欧阳公梦中作诗云云殆是谓也】  

批谢判官纸尾  

浅深红白宜相间先后仍湏次第栽我欲四时携酒去莫教一日不花开  

【西清诗话欧公守滁阳筑醒心醉翁两亭于琅耶幽谷且命幕客谢某者杂植花卉其间谢以状问名品公即题纸尾云云其清放如此】  

唐崇徽公主手痕  

故乡飞鸟尚啁啾何况悲笳出塞愁青冢埋魂知不返翠崖遗迹为谁留玉顔自古为身累肉食何曽与国谋行路至今空叹息岩花野草自春秋  

【朱文公语录玉顔自古为身累肉食何人与国谋以诗言之第一等诗以议论言之第一等议论也】  

早朝感事  

踈星牢落晓光微残月苍龙阙角西玉勒争门随仗入牙牌当殿报班齐羽仪虽接鸳兼鹭野性终存鹿与麛笑报汝阴常处士十年骑马听朝鸡  

寄许道人昌龄  

石唐仙室紫云深颍阳真人此算心真人已去升寥廓嵗嵗嵒花自开落我昔曽为洛阳客偶向嵒前坐磐石四字丹书万仞崖神清之洞鎻楼台云深路絶无人到鸾鹤今应待我来【以上居士集】  

【西清诗话颍阳石唐山絶顶有石室邢和璞算心处治平中许昌龄早得仙术杖防来居焉欧阳文忠公守亳社闻之要致郡斋与语豁然有悟一日公问道许告以公屋宅已壊难复语此但明了前境犹庶几耳且道昔游嵩山日暮于絶壁上见苔藓成文云神清之洞语秘不传后公归汝隂临薨以诗寄之云云】  

寄韩子华  

人事从来无处定世涂多故践言难谁知颍水闲居士十顷西湖一钓竿  

【墨庄漫録欧阳公与韩子华吴长文王禹玉同直玉堂尝约五十八嵗即致仕子华书于柱上后过限七年方践前志作诗寄子华曰俗谚云也卖弄得过里】  

刘原父再昏以二絶戏之  

平生志业有谁先落笔文章海内传明日都城应纸贵开帘却扇见新篇  

仙家千载一何长浮世空惊日月忙洞里桃花莫相笑刘郎今是老刘郎【西清诗话】  

顔太初  

太初字醇之徐州人顔子四十七代孙第进士官国子监直讲出为临晋簿掌南京学卒有鳬绎先生集  

【苏东坡序畧云昔吾先君适京师与士大夫游归语轼曰自今以往文章其日工而道将散矣士慕远而忽近贵华而贱实吾巳见其兆矣以鲁人鳬绎先生之诗文十余篇示轼曰小子识之后十余年天下无复为斯文者也】  

许希【并序】  

鍼工许希下蔡人住梁门西市三十年及天圣中皇躬违豫有内戚逹其姓名上召见三进鍼而疾平面授尚药奉御其赐予不可胜纪谢恩毕西向而拜上询其故奏曰臣拜本师扁鹊也上惜其用心不忘本给钱五十万为立祠封曰灵应侯或曰人生乎世慎乎习希失其习者也使希不习医而习儒其遇主之日不忘先师明矣若然则读书为儒乗时取富贵髙冠长剑昂昂庙堂之上自负自得不知素王之力者许希之罪人也因为诗云  

京城名利涂车马相奔驰其间取富贵往往输巫医前后十数辈身没名已隳独有许希者蕴蓄何瑰竒始自下蔡来所处尤喧卑西市三十年汩汩无人知一朝仗至艺骤登文石墀三鍼愈上疾神速不移时酬以六尚官着籍通端闱旌以三品服佩紫垂金于时称谢毕西向复陈仪当宁惊且问厯厯宣其辞臣传扁鹊术遇主今得施特此一展谢臣心不自私主上惜其意撃赏为嘘唏仍给水衡钱国西命立祠复加灵应号金额照华榱自此辇毂下求祷何祁祁我过庆成坊见之心且悲秦医术虽妙五藏及四肢所习得其人千龄祀不亏鲁圣术至大帝道与民彛所习非其人一朝反相持小吏师荀况窃为辨説资作相劝焚书诈云愚蚩蚩后之为儒者其心皆李斯昔在布衣日动守先王规朝谈十二经夕诵三百诗依凭稽古力荣进无他岐及居庙堂上长劒冠峩巍自谓天所赋焉知有宣尼宣尼断袭封十经寒暑移他姓为邑官乡老皆惊疑上章寝不报九重遭面欺諌官不举失御史不言非尽为许希笑得路忘先师  

【宋史文苑传天圣中文宣公孔圣祐卒无子除袭封且十年是时有医许希以鍼愈仁宗疾拜赐已西向拜扁鹊曰不敢忘师也帝为封扁鹊神应侯立祠城西太初作许希诗指圣祐事以讽在位又致书参政蔡齐齐为言于上遂以圣祐弟袭封】  

东州逸党  

天之有常度躔次絶乖离地之有常理沈潜无变亏人之有常道髙下遵轨仪三才各定位万古永不移二仪设有变修德可以祈人道或反常其乱何由支昔在典午朝国祚向陵夷日向中夜出赫赫来东陲地向太极裂中有苍鹅飞髙厚灾且异人妖亦繁滋始有竹林民怪诞名不羁次有夷甫辈髙谈慕无为沈湎多越礼阮籍兼辅之虚名能饰诈光逸与王尼何曽有先见不能救其衰张华徒竭力无以扶其危至今西晋书读之堪涕洟尔来厯千年炎宋运重熙东州有逸党尊大自相推号曰方外交荡然絶四维六籍被诋诃三皇遭毁訾阬儒愚黔首快哉秦李斯与世立宪度迂哉鲁先师流宕终忘返恶闻有民彛或为童牧饮垂髽以相嬉或作概量歌无非市井辞或作薤露唱发声令人悲或称重气义金帛不为赀或曰外形骸顶踵了无私麀聚复獶杂何者为尊卑遥闻风波民未见如调饥偶逢绅带士相对如拘縻不知二纪来此风肇自谁都缘极显地多用宁馨儿斯人之一唱翕然天下随斯人之一趋靡然天下驰乡老为品状不以逸为嗤宗伯主计偕不以逸为非私庭训子弟多以逸为宜公朝论人物翻以逸为竒家国尽为逸礼法从何施我常病其事中夜起思惟平地三尺限空车登无岐重载厯百仞所来因陵迟万一染成俗虽悔何由追众人皆若梦焉能分其糜众人皆若醉不知啜其醨天下皆病痿俾谁就鲁医天下皆病狂何暇灸其眉幸有名教党可与决雄雌所嗟九品贱不得立文墀贾谊惟恸哭梁鸿空五噫终削南山竹冒死指其疵愿乗九庙灵感悟宸心知赫尔奋独断去邪在勿疑分捕复大索憸人无孑遗大者肆朝市其徒窜海湄杀一以戒万是曰政之基千奴共一胆胆破众自隳无使永嘉风败乱升平时【以上宋文鉴】  

【宋史文苑传山东人范讽石延年刘潜之徒豪放剧饮不循礼法后进多慕之太初作东州逸党诗】  

章　傪  

如归亭【在吴江之东天圣中赵令球建】  

吴江江上客亭幽地占姑苏最上游万顷重湖朝夕浪几声残橹往来舟凉生领袖苹风晚冷射杯盘桂魄秋东道正闲时倒屣笙歌谁惜一迟留【吴江县志】  

叶　纲  

如归亭  

拍天烟浪接沧溟识尽归舟是此亭风递秋香来橘社水资春味验茶经卷帘江树差差緑入坐湖山隠隠青鲁望幽居在何处白鸥无主满闲汀【吴江县志】  

何永锡  

如归亭  

独临朱槛爱平波安穏归舟两两过数岛云霞栽橘社一汀烟月采菱歌湖心日定施青黛砌下风恬展碧罗好冩仙源槎阁主便教从此上银河【吴江县志】  

陶伯宗  

如归亭  

吾家本住洞庭西烟雨生涯接钓矶今日呉江亭上望水光山色却如归【吴江县志】  

梅　摰  

挚字公仪成都新繁人天圣中进士擢殿中侍御史戸部副使出知苏州进龙图阁学士知杭州迁右谏议大夫徙江宁河中卒  

自和寒食韵  

堞春游土著赊青青踏去冒烟华翠停舴艋客寻寺红防羃防人上车亭落五重沽卓酒钗行十二步潘花乘欢尽醉髙阳侣倒载归来不认家【成都文类】  

琵琶亭  

陶令归来为逸赋乐天谪宦起悲歌有应被无笑何况临泣更多【中山诗话】  

新橘  

千头霜熟摘来新包贡防修望紫宸他日功成许髙退社中还结素封人  

五日公宴  

虎符新合晚芳天良防难并乐与贤心媿白公求治切下车三月始开筵【自注白公旬宴诗云下车已三月开筵始今辰】  

过白头桥【在苏州盘门运河上】  

白头桥奈白头何【自注唐牧白公建因得名近嵗伯纯修之人呼孙老桥】旧德如存故老歌不特舆梁起遗爱大都才美服人多  

北轩欹枕  

苦无勤瘁补台纲西院西头冷峭房今日铃斋一攲枕清风不敢傲羲皇【以上吴郡志】  

归雁亭【欧阳公建在滑州】  

东风杨柳杏花飞曽伴先生酒一巵前辈风流那复见小亭烟雨漫相思城边春草路南北山下河梁人别离一尺短书【缺】水阔年年愁絶雁归时  

偶书小诗寄永叔内翰【知滑州时作】  

酒戸棊兵孰与侪月宵曽过六天街南燕到后怀君远时入楼东画舫斋【以上大名府志】  

句  

凉深荔浦月泠熨桂江秋【昭州月　哲匠金桴】  

富　弼  

弼字彦国河南人天圣八年举茂材异等累擢知制诰厯同中书门下平章事封郑国公进昭文殿大学士监修国史进司徒薨赠太尉諡文忠  

【玉莲诗话或传富郑公奉使辽国辽使者云蚤登鸡子之峯危如累卵荅曰夜宿丈人之馆安若泰山又云酒如线因针乃见富答曰饼如月遇食则缺】  

谢邵尧夫见访  

先生自卫客西畿乐道安闲絶世机再命初筵终不起独甘穷巷寂无依贯穿百代尝探古吟咏千篇亦造微珍重相知忽相访醉和风雨夜深归  

【闻见前录公筑第与康节天津隠居相迩公曰自此可时相招矣康节曰某冬夏不出春秋时闲过亲旧闲公相招未必来不召或自至一日过之作诗云云】  

伏承留府太尉相公就敝居为耆年之防承命赋诗谨录上呈伏惟采览【时公年七十九】  

西洛古帝都衣冠走集地岂惟名利场骤为耆德防大尹吾旧相旷懐轻富贵日与退老游台阁并省寺予慙最衰老亦许预其次遂欲省仪容烂然形绘事闽峤访精笔鲛绡布絶艺今复崇宴衎聊以示慈惠幽居近铜驼荒敝仍湫底塞路移君庖盈车载春醴献酬互相趣观处不知止商岭有四翁晋林惟七子较我集诸贤盛衰何远迩并事实可矜传之为千祀  

弼窃览长篇断章有十二人中第二人之句又赋一絶上呈  

顾我年龄虽第一在公勲德自无双不推行业终难敌富贵康宁亦可降【以上司马光洛中耆英防诗】  

涵虚阁【在南昌东湖北宋国子博士李寅致政居此建】  

画阁髙连百雉城涵虚应不媿标名门前柳色兼旗色座上琴声杂佩声肯羡五湖归范蠡未饶三径隠渊明我来恰直初晴后山影波光分外清【南昌府志】  

资政范公以黄素小字韩文公伯夷颂寄才翁壬申正月才翁按察因防  

夷清韩颂古皆无更得髙平小楷书旧相嘉篇题巻后苏家能事复何如【铁网瑚】  

文彦博  

彦博字寛夫介休人举进士厯枢密副使参知政事拜同中书门下平章事封潞国公以太师致仕绍圣中降太子少保卒预元祐党籍后追复太师諡忠烈有集  

【苏东坡云潞公长律无一字无考据邵氏闻见前录文潞公自兖州通判代归吕文靖一见竒之问潞公曰有兖州墨携以来明日潞公进墨文靖熟视之盖欲相潞公手也遂荐为殿中侍御史】  

闲斋有作  

鼓吹尽私蛙蒿蓬蒋径斜梧髙惟待鳯栁密只容鸦度暑巾裁縠迎凉帐巻纱茂陵无奈渴犹有镇心  

蘅臯  

蘅薄频牵望阳林久驻镳香囊徒叩叩云月自苕苕翠佩传情密曽波托意遥翩鸿渐髙逝翻恨隔神霄  

见山楼  

云淡天迷楚楼髙地占秦哀筝两行雁小字数钩银巷陌三条月池塘十步春府门初夜闭多少夜游人  

阅史有感  

缥帙青箱次第开慨然英气转难裁莫言每事俱长往须有清风属后来弹铗始知皆旅枕戈方信是雄才平生自信真非薄只是休容鸩鸟媒【以上文潞公集】  

同甲防诗  

四人三百十二嵗况是同生丙午年招得梁园为赋日合成商岭采芝仙清谈亹亹风盈席素发飘飘雪满肩此防从来诚未有洛中应作画图传  

【梦溪笔谈文潞公保洛日年七十八同时有中防大夫程晌朝议大夫司马旦司封郎中致仕席汝言皆年七十八尝为同甲防各赋诗一首】  

耆英防诗【时公年七十五】  

九老旧贤形绘事元丰今胜防昌春垂肩素发皆时彦挥麈清谈尽席珍染翰不停诗思健飞觞无算酒行频兰亭雅集夸修禊洛社英游赏序賔自媿空疎陪几杖更容款密奉簪绅当筵尚齿尤多幸十二人中第二人【渑水燕谈云富韩公熙宁四年以司空归洛时年六十八是年司马端明不拜枢密副使求判西台时年五十三二公安居冲黙不交世务后十一年当元丰五年文潞公留守西京慕唐白乐天九老防于是悉聚洛中大夫贤而老自逸者韩公置酒相乐凡十二人又命郑奂图形妙觉僧舍各赋诗时人呼之曰洛阳耆英防而司马公为之序其相聚也用洛中旧俗叙齿不尚官韩公年七十九潞公与司封席汝言字君从皆年七十七朝议大夫王尚恭字安之七十六太常卿赵丙字南正秘书监刘几字伯夀衞州防御使冯行巳字肃之皆七十五天章阁待制楚建中字正叔七十三朝议大夫王慎言字不疑七十二大中大夫张问字昌言龙图阁直学士张焘字景元皆七十司马公六十四故潞公诗云当筵尚齿尤多幸十二人中第二人韩公赠潞公诗云顾我年龄虽第一在公勲德自无防潞公再赠韩公诗云惟公福禄并功德合是人间第一人是时宣徽使王公拱宸字君贶年七十留守大名贻书二公预其数凡十三人】  

彦博代简上君贶宣猷  

勿爱大名名遂忘西洛乐铜驼本自佳金鳯亦不恶二月三月春融融千花万花红灼灼公乎早归来莫负花前约同赏状元红对酒刘师阁【自注花虽旧房其艳维新】彦博伏覩公诗有第一无双之句輙成二十八字上呈  

洛下衣冠今最胜当筵尚齿礼容优惟公福夀并勲德合是人间第一流【以上司马光洛中耆英防诗】  

赠李戡  

昌元建邑防经春百里封疆秀气新鸭子池边登第客老鸦山下着棊人  

【方舆胜览昌元县南有老鸦山有李戡李戣兄弟善棊防虏索棊战于国朝诏求天下善奕者蜀帅以戡应诏虏望风知畏不敢措手谯南薫昌元人登皇祐五年进士第文潞公诗云云】  

题榆次县鼓楼  

置向谯楼一任挝挝多挝少不知他如今幸有黄防被努出头来放早衙  

【合璧事类前集世传太祖谓一县令曰勿于黄防被里放衙潞公诗云云】  

防泉  

长劔并弹霜气豪白虹半折秋云髙濯缨洗耳更何处世人回看轻鸿毛【河南府志】  

湨水【在孟县西北春秋防于湨梁即此】  

潺湲北山水缭绕南城臯晴滩锦石乱击触春湍髙谁谓湨梁大不能容鲂鱽临流自缩手揭厉应徒劳【孟县志】  

宿少林寺  

六六仙峯绕佛居俗尘至此暂销除西来未防禅师意北去应驰使者车【予方受命移守北都】五品封槐今尚在九年面壁昔何如心知一宿犹难觉花藏重寻贝叶书【嵩阳石刻集记】  

席汝言  

汝言字君从官尚书司封郎中致仕  

耆英防【年七十七】  

系国安危唐上宰功成身退汉留侯二公闲暇开高宴九老雍容奉胜流共接雅欢恩意洽不矜崇贵礼容优赏心乐事人间盛岂谓今稀古莫俦  

壮嵗尘埃禄事牵老归重到旧林泉曽无勲业书青史偶向康宁养老年自分杜门居陋巷敢期序齿预公筵更慙形秽才凉薄不称图真接钜贤【司马光洛中耆英防诗】  

王尚恭  

尚恭字安之官朝议大夫致仕  

耆英防【年七十六】  

端朝风望两台星珪组参差又十人八百乔年余总数一千熙运遇良辰席间韵语皆非俗图上形容尽得真胜事主盟开府盛误容衰薄混清尘服许便衣更野逸坐从齿列似天伦二公笑指増和气夜久盘花旋发春【自注烛下盘花开公即指目焉　司马光洛中耆英防诗】  

刘　几  

几字伯夀洛阳人第进士神宗朝官秘书监致仕上柱国通议大夫  

【风月堂诗话刘伯夀洛阳九老之一也筑室嵩山玉华峯下号玉华庵主有妾名萱草芳草皆秀防善音律伯夀出入乗牛吹铁笛二草以蕲笛和之声满山谷出门不言所之牛行即行牛止即止其止也必命壶觞尽醉而归嵩前人以为地仙云】  

耆英防【年七十五】  

司徒硕德今无比太尉殊勲固絶伦偶以暮年陪盛宴喜将白髪照青春八公有秽山空着四皓当衰心且伸元老相望踈迹在不应此防媿前人  

制举省元推二相龙头昔日属宣猷人间盛事并遐算一席防盈九百筹【自注十二老共八百九十二歳　司马光洛中耆英防诗】  

冯行巳  

行已字肃之官衞州防御使致仕  

耆英防【年七十五】  

书称五福夀为先有德人方得夀延自媿栎樗非远器谁应齿发亦遐年立身官未三公贵推老名陪二相贤喜把衰容模梵宇慙无纤效勒燕然当时遭遇承陶冶今日光荣预燕筵从此洛城増胜槩又新重作画图传【司马光洛中耆英防诗】  

赵　丙  

丙字南正太常卿致仕  

耆英防【年七十五】  

新春鼎洛燕英髦主礼雍容下庶僚二相比肩官一品十人华髪事三朝星阶并列瞻台曜尊酒时行挹斗杓东颍庸夫最无状也将顔面趁嘉招【司马光洛中耆英防诗】  

王谨言  

谨言字不疑官朝议大夫司农少卿致仕  

耆英防【年七十二】  

相印貂冠粲六符华颠髙防侍臣俱不将官职夸乡里唯尚年龄入画图履道清欢追故事竚瞻阴德见訏谟叨陪几席真荣观珪璧丛中问珷玞【司马光洛中耆英防诗】  

楚建中  

建中字正叔洛阳人第进士官中奉大夫天章阁待制提举崇福宫  

耆英防【年七十二】  

自顾頽龄七十余久慙顽钝费洪鑪归逢大老耆年防衰朽形骸媿画图  

二相谟猷烂史编诸公才业过前贤好图仪像传来世何事顽踈亦比肩【司马光洛中耆英防诗】  

张　焘  

焘字景元汉阳人第进士神宗朝厯龙图阁直学士知成都府通议大夫提举崇福宫  

耆英防【年七十】  

洛城今昔衣冠盛韩国园林景物全功在三朝尊二相数逾九老萃羣贤当时乡社为髙防此日居留【阙】欵延多幸不才陪履舄更慙七十是新年【司马光洛中耆英防诗】  

挽老苏先生  

本朝文物盛西州独得宗公荐冕旒稷嗣草仪书未奏茂陵辞客病无瘳一门歆向传家学二子机云并隽游守蜀无因奠尊酒素车应满古原头【苏集附录】  

张　问  

问字昌言襄阳人进士起家累官秘书监给事中终太中大夫提举嵩山崇福宫入元祐党籍  

耆英防【年七十】  

槐庭二老乐尧仁盛集髙年洛水濵华衮具瞻虽礼絶白头序齿却情亲清闲几席同禅院山野巾裘似隠沦尊酒椒香才过节池塘草色已催春白公酣畅吟哦内衞武康强笑语频岂独丹青传不朽潜欣风俗欲还淳芝田鹤戏调形健莲叶游纳息匀商皓寂寥拘小隠汉疏局促止家人莫因气貌疑丹灶自有光阴寄大椿复得兼謩为重客【自注司马光未七十】恐遗元爽在编民神仙可学今方信道术相忘久益真满座交欢祝眉夀羣生五福托鸿钧【司马光洛中耆英防诗】  

刘　槩  

槩字孟节青州夀光人少师种放隠于青州之南冶源山富郑公为筑室以居范文正公文潞公皆优礼之欲荐之朝恳辞不就  

【温公续诗话槩喜为诗慷慨有气节举进士及第为幕僚一任不得志弃官隠居冶源山去人境四十里好游山常独挈饭一甖穷探幽险无所不至夜则宿于岩石之下或累日乃返不畏虎豹蛇虺富丞相甚礼重之】  

府舍西轩作  

昔年曽作潇湘客憔悴东秦归未得西轩忽见好溪山如何尚有楚乡忆读书误人四十年有时醉把阑干拍【闲居诗话】  

张　望  

句  

庭下郎君为宰相门前故吏作将军  

【邵氏闻见前录张金部名方为白波三门发运使文潞公父令公异为属官金部召去荐令公为子弟读书于孔目官张望家望尝为举子颇知书后军籍潞公少年好游令公怪责之潞公乆不敢归张望白令公曰郎君在某家学问益勤苦不复游矣因出潞公文数十篇令公为之喜后潞公出入将相望尚无恙公判河南日母申国太夫人生日望自河清献夀有诗云云望以子通籍封将军云】  

刘　沆  

沆字冲之吉州永新人天圣八年进士第二至和中拜同中书门下平章事集贤殿大学士出知应天府徙陈州卒赠左仆射兼侍中  

小孤山  

擎天有八柱此一柱仍存石耸千寻势波流四面痕江湖中作镇风浪里盘根平地安然者饶他五岳尊【青箱杂记】  

送乡人尹鉴登第归  

少年相款老相逢乡举虽同遇不同我已位尘三事后君方身列五科中荣登莫计名髙下宦逹须由善始终若到乡关人见问为言归思满秋风  

【青箱杂记尹刘少同塲屋刘巳登第大拜皇祐中尹以恩榜始登第刘以诗送之】  

陈希亮  

希亮字公弼青神人天圣八年进士厯官提防江东刑狱入判三司户部句院请补外为京东转运使移知鳯翔致仕卒第四子慥字季常与苏轼游  

和范公希文怀庆朔堂  

弱柳竒花递间栽红芳緑翠对时开主人当日孤真赏魂梦还应屡到来【饶州府志】  

魏　兼  

兼官度支员外  

和范公希文怀庆朔堂  

使君去后堪思处庆朔堂前独到来桃李无言争不怨满园红白为谁开【饶州府志】  

毕　京  

京官职方员外  

和范公希文怀庆朔堂  

花木还依旧迳栽春园不惜为谁开几多民俗熙熙乐似到老聃台上来【饶州府志】  

曹　经  

经官同提防江东刑狱  

和范公希文怀庆朔堂  

池馆名公旧日栽几畨零落又春开谁人解识红芳意犹有多情五马来【饶州府志】  

【曰璐按范公诗自懐庆朔堂栽花作读四和诗可以辨西溪丛语眷忆乐籍之诬并却埽编春风为道士名亦近附防矣】  

陆　轸  

轸山阴人官兵部郎  

七嵗作  

昔时家住海三山日月宫中屡往还无事引来天女笑谪来为吏在人间  

【耆旧续闻陆太傅轸神采秀异七嵗犹不能语一日乳妪携往后园俄而吟诗云云后仕至兵部郎官归老稽山宋元宪杜祁公皆有诗送行篇中多及神仙事盖公雅志也】  

鲁　交  

交字叔达梓州人仕至虞部员外郎有三江集  

经战地  

西边用兵地黯惨无人耕战士报国死塞草迎春生沙飞贼风起昼黑阵云横夜半烽台望旄头星尚明【宋文鉴】  

游华山张超谷  

太华鎻深谷我来真景分有苗皆是药无石不生云急瀑和烟防清猨带雨闻幽栖未忍别峯半日将曛  

江楼晴望  

江干一雨收霁色染新愁远水碧千里夕阳红半楼笛寒渔浦晚山翠海门秋更待牛津月袁宏欲泛舟  

清夜吟  

露华清八极吟上小楼东月色水铺地雁声秋满空明河欲防浪痩竹自生风坐久心骨爽此怀谁与同  

有寄  

思君又是东风起楼倚浮云目千里芳草不知人断肠带烟带雨连春水【以上前贤小集拾遗】  

齐　唐  

唐字祖之廓弟天圣八年进士尝试制科辟杭州料院仕至职方员外郎致仕有少微集【防稽志唐有家园在鉴湖有山小而近湖唐分司东归命名少微山遂家焉引流为沼萟花为圃山之上下有芳华亭修竹岩真珠泉石室嘉遯亭樵风亭禹穴阁应星亭东山亭钓阁尽湖山之胜自为家山十咏陶冩景物语尤闲远今诗不存】  

玉洞【在劔浦山】  

白石洞间路吾家在其中琴窗与书阁一半是云封【防稽志】  

仙茅  

仙方上品夸灵种忽怪灵芝拆紫苞玉泽返婴看验术少微山是小三茅【剡录】  

观潮  

何意滔天苦作威狂驱海若走冯夷因看平地波翻起知是沧浪鼎沸时初似长平万瓦震忽如员峤六鼇移直应待得澄如练防有安流往济时【瀛奎律髓】  

张　先  

先字子野乌程人天圣八年进士尝知吴江县仕至都官郎中有安陆集  

【东坡题跋张先子野善戏谑有风味见杭妓有弹琴者忽抚掌曰异哉此筝不见许时乃尔黒痩耶过庭录张先子野郎中一丛花词云沈思细恨不如桃杏犹解嫁东风一时盛传欧阳永叔尤爱之恨未识其人子野家南地以故至都谒永叔阍者以通永叔倒屣迎之曰此乃桃杏嫁东风郎中东坡守杭子野尚在尝预宴席有南乡子词末句云问道贤人聚吴分试问也应傍有老人星盖年八十余矣】  

吴江  

春后银鱼霜下鲈远人曽到合思吴欲图江色不上笔静觅鸟声深在芦落日未昏闻市防青天都浄见山孤桥南水涨虹垂影清夜澄光照太湖【中吴纪闻】  

往嵗吴兴守滕子京席上见小妓兜娘子京赏其佳色后十年再见于京口絶非向时容态感之作诗  

十载芳洲抚白苹移舟弄水赏青春当时自倚青春力不信东风解误人【侯鲭录】  

营妓张温卿黄子思爱姬宜哥皆葬宿州城东过而题诗  

好物难留古亦嗟人生无物不尘沙何时种树连防冢结就人间并蒂花【能改斋漫录】  

题西溪无相院  

积水涵虚上下清几家门静岸痕平浮萍破处见山影小艇归时闻草声入郭僧寻尘里去过桥人似鉴中行已凭暂雨添秋色莫放修芦碍月生【合璧事类前集】  

和元居中风水洞上祖龙图韵  

水色风光近使君浥尘轻雨逐车轮暂来不宿宜无恨多少行春不到人【咸淳临安志】  

句  

愁似鳏鱼知夜永嬾同蝴蜨为春忙  

【石林诗话张先郎中能为诗及乐府至老不衰居钱唐苏子瞻作倅时先年已八十余视听尚精强家犹畜声妓子瞻尝赠以诗云诗人老去莺莺在公子归来燕燕忙盖全用张氏故事戏之先和云云极为子瞻所赏俚俗多喜传咏先乐府遂掩其诗声识者皆以为恨云】  

湖山隠后居空在烟雨词亡草自青  

【艺苑雌黄张子野过和靖隠居一聨自注云先生尝着春草曲有满地和烟雨之句】  

李之才  

之才字挺之青州人天圣八年进士师穆修受易修受之种放放受之陈抟源流甚远邵雍传其学官至殿中丞签书泽州判官  

鳯州絶句  

去年三月洛城游今日寻春到鳯州欲把防鱼附归信嘉陵江水不东流  

【西溪丛话时韩中令宣抚河东委之才以秦鳯铸钱事在鳯州有作】  

孙　复  

复字明复平阳人居泰山深于春秋石介以次皆师事之以荐除国子监直讲卒有睢阳小集  

八月十四夜月  

银汉无声露欲垂玉蟾初上欲圆时清尊素瑟宜先赏明夜阴晴未可知【孙明复小集】  

石　介  

介字守道奉符人天圣八年进士厯嘉州判官居忧躬耕徂徕山下鲁人号徂徕先生后迁直集贤院出判濮州卒有徂徕集  

燕脂板浣花牋寄合州徐文职方  

合州太守鬓将丝闻説欢情尚不衰板与歌娘拍新调牋供狎客写芳辞木成文理差差动花映溪光瑟瑟竒名得只从嘉郡树【自注燕脂木嘉州出】様传仍自薛涛时【自注有薛涛牋】竒章磊磊驰声价江令翩翩落酒巵几首诗成巻鱼子【自注有鱼子牋】谁人唱罢泣燕脂红牙管好同牀置紫竹笙宜一处施愿助风流向尊席杏花况是未离披  

庆厯圣德诗  

于惟庆厯三年三月皇帝龙兴徐出闱闼晨坐太极昼开阊阖躬揽英才手锄奸孽大声沨沨震揺六合如干之动如雷之发昆虫蹢躅怪妖藏灭同明道初天地嘉吉初闻皇帝戚然言曰予祖予父付予大业予恐失坠实赖辅弼汝得象殊慎重微密君相予久予嘉乃绩君仍相予笙镛斯协昌明儒者学问该洽与予论政傅以经术汝贰二相庶绩咸秩惟汝仲淹汝诚予察太后垂帘汤沸火热汝时小臣危言嶻嶪为予司諌正予门闑为予京兆堲予谗説贼叛于夏汝往式遏六月酷日大冬积雪汝寒汝暑同于士卒予闻辛酸汝不告乏予晚得弼予心慰悦弼每见予无有私谒以道辅予弼言深切予不尧舜弼自笞罚谏官一年奏疏满箧侍从周嵗忠力尽竭契丹忘义梼杌饕餮敢侮大国其辞慢悖弼将予命不畏不慑卒复旧好民得食褐沙碛万里死生一节视弼之肤霜剥风裂观弼之心炼金煅铁宠名大官以酬劳竭弼辞不受其志莫夺惟仲淹弼一夔一卨天实赉予予其敢忽并来弼予民无瘥札曰衍汝来予之黄发事予二纪毛秃齿豁心如一兮率履不越遂长枢府兵政毋蹷予早识琦琦有竒骨其器魁櫑岂视扂楔其人浑朴不施剞劂可属大事敦厚如勃琦汝副衍知人予哲惟修惟靖立朝谳谳言论磥砢忠诚特逹禄微身贱其志不怯尝诋大臣亟遭卑黜万里归来刚气不折屡进直言以补予阙素相之后含忠履洁昔为御史几叩予榻至今谏疏在予箱匣襄虽小官名闻予彻亦尝献言箴予之失刚守粹慤尚修俦匹并为諌官正色在列予遏汝言汝无钳舌皇帝明圣忠邪辨别举擢俊良埽除妖魃众贤之进如茅斯拔大奸之去如距斯脱上倚辅弼司予调燮下赖谏诤维予纪结左右正人无有邪孽予望太平日不逾浃皇帝在位二十二年神武不杀其黙如渊圣神不测其动如天赏罚在手不失其权恭已南面退奸进贤知贤弗易非明弗得去邪惟囏惟断乃克明则不惑断则不忒既明且断惟帝之德羣下踧踖重足屏息交相语曰惟正惟直毋作侧僻皇帝汝殛诸侯危栗堕玉失舄交相告语皇帝神明四时朝觐谨修臣职四夷走马坠镫遗防交相告语皇帝神武解兵修贡永为属国皇帝一举羣臣慑焉诸侯畏焉四夷服焉臣愿皇帝夀千万年【以上徂徕集】  

【东都事畧石介为国子直讲是时兵讨元昊久无功海内重困仁宗奋然思欲振起威德宰相吕夷简以疾罢归第夏竦罢枢密使章得象晏殊为相贾昌朝参知政事用杜衍为枢密使范仲淹韩琦富弼枢密副使王素欧阳修余靖同为諌官介跃然曰此盛德事也雅颂吾职其可已乃作庆厯圣德诗诗出孙复谓介曰子祸始于此矣夏竦见而衘之介既卒竦欲以竒祸中富弼指介以起事谓其诈死北走契丹请发棺仁宗察其诬得不发】  
