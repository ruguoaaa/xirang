---
title: 第6部分
index: true
icon: editor
order: 7
category:
  - 诗藏
  - 诗话
  - 宋诗纪事
tag:
  - 钦定四库全书
  - 集部九
  - 诗文评类
  - 厉鹗
  - 清
---

## 宋诗纪事巻六十二

钱塘 厉鹗 撰  

李元白  

元白字希太奉化人嘉定十年进士任永州通判有四家胡笳词【曰璐按陈鸣鹤东越文苑有李元白者宁化人工诗尝集杜句为一编又集大观升平词进之授初品官二人未知孰是】  

废寺【鹗按诗林万选作李杜】  

溪沙横涨水防平闲扣云关壁半倾殿上土花人不到断甎支睡岸蝉鸣【后村千家诗】  

陆徳舆  

徳舆字载之崇徳人埈之诸从孙嘉定十年进士官至吏部尚书  

题资福院平绿轩  

带市人烟远连村野色幽山从天际出水抱槛前流茅屋无端碍松醪有意留因懐陵谷感无语对沙鸥【至元嘉禾志】  

郑清之  

清之字徳源鄞县人嘉定十年进士史弥远荐为魏宪王府敎授理宗嗣位以定防功累拜太傅左丞相封魏国公致仕卒封魏郡王諡忠定有安晩集  

【癸辛杂识清之淳祐再相政事多出侄孙太原手昏缪贪污有人作诗讥之云先生自号为安晩晩节何为不自安】  

香山猫食粥  

梵宫新遣两貍奴晨粥饥餐食肉如料是伊蒲三昧熟不知绕膝诉无鱼  

咏茄  

青紫皮肤类宰官光圆头脑作僧看如何缁俗偏同嗜入口元来总一般  

冬  

剪剪黄花秋后春霜皮露叶防长身生来笼统君休笑腹内能容数百人【以上安晩堂集】  

净明院【郊坛斋宫】  

斋宿虚闲只净明俗氛暂洗觉身轻半山云脚炊烟湿一枕松声防水鸣对语老禅眞法器译经新谛出僧檠归翻贝叶莲花颂犹带招提月影清【咸淳临安志】  

题雪窦妙髙峰  

陆地芳洲拥翠翘巨灵穿石滚云涛抟空苍凤欲飞舞奔海玉龙争怒号万象横陈坤轴富一亭平挹月轮髙独醒未觉孤清景笑酌寒泉读楚骚【延祐四明志】  

姚　镛  

镛字希声号雪篷又号敬庵剡人嘉定十年进士吉州判官以平宼功擢守贑州贬衡阳有雪篷集  

寓霅川  

王戴溪头小隐仙渔翁引上霅溪船几回倦钓思归去又为苹花住一年  

春夜曲  

金鱼锁合兰釭小酒不支愁寻睡早梨花欲堕风更寒燕子不归春自老流蘓防帐香云结三十六簧清吹咽缄书欲寄湘水深城乌啼落花西月  

桐庐  

两岸山如蔟中流锁翠防风帆逆水上江鹤背人飞野庙青桐树人家白板扉严陵台下过不敢浣尘衣  

访中洲  

踏雨来敲竹下门荷香清透紫绡帬相逢未暇论竒字先向水边看白云【以上雪篷集】  

题衡岳  

万山环拱祝融尊紫葢前趋若骏奔火徳中天扶日月炎方一柱镇乾坤乆无执贽来侵牧空有穹碑立庙门北望中原青一发凄其四岳正尘昏  

离衡州  

天恩下释湘累客心事悠悠月满船种药已收思病日著书不就负残年杂花怪石分人去老竹荒亭入画传归梦鉴湖三百里白鸥相候亦欣然  

法华寺  

入门松迳幽树杪见钟楼客至犬迎吠香消僧出游水花迎晩照风叶引凉秋欲作居山计吾盟在白鸥【以上梅礀诗话】  

秋风  

颢气薄衣襟疎声集暝林鴈惊烟塞梦鲈入故乡心静落阶前叶清传月下砧更怜茅屋破愁絶少陵吟【后村千家诗】  

赵东野  

东野贑州人  

题姚雪篷骑牛像  

骑牛无笠又无蓑断陇横冈到处过暖日暄风不常有前村雨暗却如何  

【鹤林玉露姚镛为吉州判官以平宼论功不数年擢守章贡尝令画工肖其像骑牛于礀谷之间索郡人赵东野题云云葢规切之也居无何忤帅臣以贪劾之贬衡阳人服东野先见】  

王　埜  

埜字子文号潜斋金华人嘉定十三年进士理宗朝拜端明殿学士签书枢宻院事提举洞霄宫卒有文集  

【刘后村跋潜斋诗本学术隆师友扶忠贤绌邪佞爱君如爱亲忧民如忧已合于诗人之所谓六义者】  

絶句  

重垂杨缘未干一渠流碧防潺潺暝鸦过尽东风恶独倚衡门看远山【全芳备祖】  

赠凝神庵朱髙士  

抛郤林泉趣卓庵临近村两窗吞日月一室养乾坤菊露秋篱重松风午枕喧蒲团数胎息不肯学傍门【赤松山志】  

上霄洞  

吾闻北山阳岩壑寳相窍何年开鸿蒙随地通窔奥朝真髙难攀冰壶深莫料诡怪者双龙崖室最苍峭上霄虽晩出烟霞寄孤峤寻源陟空山访仙款遗庙始探颇褊窄稍入亦窈窕上穴由梯升傍穿湏火照青厂既郁郁白乳仍皭皭旁通多曲折幽眇转竒妙穷探岂不欲所畏自微爝昏昏蝙蝠飞悄悄鼪鼯呌或疑洞灵出或恐山啸又闻村中氓凿石供灰烧俄然得深窦倾城尽登眺何人不好事窒塞迷其要此虽幸独存荒僻委蓬藋傥移傍京邑车马日号召了知神仙事茫昧不堪吊岂无隐沦士岩筑像唯肖畬田沃可耕防水清可钓平生爱泉石自谓饥可疗喜兹近吾隐来往足谈笑此意复谁论行行逢荷蓧【金华府志】  

清明日游鹤林寺  

蒿目黄尘扰扰间出门偶到鹤林山仙花僧竹俱陈迹白日青天秖自闲  

竹院闲来春正迟箨龙犹自有孙枝野夫岂识寻芳意为爱光风面面吹【鹤林寺志】  

李伸之  

伸之官綂制为金人所获不屈死  

献帅府经歴  

一饭感恩无地报此心许国巳天知胷中千古蟠钟阜一死鸿毛断不移  

【刘祁归潜志贞祐南征获一綂制官李伸之者帅府经歴官刘逹卿召而饮之且诱以降将宥焉伸之献诗云云竟就死】  

蒋重珍  

重珍字良贵无锡人嘉定十六年进士第一理宗朝歴官集英殿修撰刑部侍即致仕卒諡忠文  

题萧岳英常州朱氏画草虫巻  

常州草虫天下竒女郎新様不缘师未应好手传轮扁便恐前身是郭熙  

笔端生意已如生防缀沙虫机不停浅着鹅黄作胡蜨深将猩血染蜻蜓【咸淳毘陵志】  

自题云龙小隐  

龙山锡山两山云出能为雨入氤氲云山之气有敛散敛散之理斯为神我庐山下有小隐云为动兮山为静悠然而出物之泽屹然而峙地之鎭我见云山喜与俱云山无情不见余我比云山多此见日月相看两不厌【常州府志】  

徐鹿卿  

鹿卿字徳夫隆兴丰城人嘉定十六年进士理宗朝累迁太府少卿兼右司权给事中歴礼部侍郎提举鸿禧观致仕卒諡清正有泉谷存稿  

湛泉酌饯黎文有诗壁间遂次其韵  

几人林下赋归休公独翩然汗漫游味道不妨寒似水入时湏用曲如钩从来邻父邀皆去底事官曹挽不留后夜相从复得月明千里故山秋  

郁孤洞天  

梦跨长虹海上游寒生肌骨一壶秋好风吹得诗魂醒自寄人间羣玉楼【以上泉谷存稿】  

章　鉴  

鉴字君玉号艺斋昌化人嘉定十六年进士官至华文阁待制  

【林洪山家清供云章艺斋宰徳清时虽槐古马髙尤喜延客然饮食多不取诸市恐旁缘以扰人】  

金钱花  

巧冶都由造化炉风磨雨洗好形模花神果有神通力买断春光用得无【合璧事类别集】  

牟子才  

子才字存叟其先井研人家湖州嘉定十六年进士理宗朝歴官权礼部尚书兼直学士院国史实录院修撰以资政殿学士致仕卒諡清忠有存斋集  

南园  

买家喜傍水精宫正是南园故址中我欲筑堂名六老追还庆歴太平风  

【齐东野语庆歴六年吴兴太守马大卿防六老扵南园酒酣赋诗教授湖学安定胡先生为序其事六人者工部侍郎郎简年七十九司封员外郎范説年八十六卫尉寺丞张维年九十一俱致仕刘维庆年九十二周守中年九十五吴琰年七十二皆有子弟列爵扵朝诗及序刻石园中后园废为牟氏之居存斋诗云云】  

赵以夫  

以夫字用甫号虚斋长乐人嘉定进士知漳州理宗朝歴资政殿学士吏部尚书同修国史  

咏兰  

一朶俄生几案光尙如逸士气昻藏秋风试与平章看  

何似当时林下香【全芳备祖】  

戴　栩  

栩字文子永嘉人嘉定中进士湖南安抚司参议  

【松台王绰云永嘉之作唐诗者首四灵继四灵之后则有刘咏道戴文子张直翁潘防明赵几道刘成道卢次防赵叔鲁赵端行陈叔方者作而鼓舞倡率从容指论则又有庐隐君薛师石焉】  

白鹤寺  

子晋昔游处平台片石成寺名犹记鹤松响却疑笙岩壁飞双瀑金沙照一野人岂仙伴随鹿过溪行【前贤小集拾遗】  

送庐陵胡季昭梦昱以上济邸封事贬象州  

古郡荒凉象迹新君行况是去装贫此愁欲别栁边雨明日初程桂外人从古不多如意事加湌宜惜未归身春风未必天涯尽木斛花开瘴水深【象台首末】  

李义山  

义山号后林嘉鱼人嘉定中进士枢宻院编修  

题梅坛毛庆甫云恱楼  

云本无心悦者谁华阳去后少人知欲分半席无因到一片飞来是觅诗【梅仙事实】  

幸元龙  

元龙字震父髙安人举进士理宗朝任朝奉郎郢州通判有松垣集  

游越山  

上得越山半方壶紫翠环山幽春溜响花落午隂闲梵刹依松外仙家在竹闲小窗借髙枕风定鸟绵蛮【松垣集】  

陆　垕  

垕号盘隐官府判嘉定中与僧居简倡和  

冷泉亭放闸水  

泉声飞出闸委折绿隂间此地原无暑多时不入山草攲疑石坠水定见鱼还难得同猨鹤游吟半日闲【咸淳临安志】  

留　硕  

硕字仲志魏公正之子嘉定闲守南恩州  

阳江劝农  

春风句引出郊行小队迢迢草路平自笑田芜不归去三千里外劝人耕【肇庆府志】  

钱　厚  

厚字惪载嘉定中常熟令号竹岩嬾翁有竹岩拾稾  

潄石轩  

危石参差上霄汉中涵万壑冰玉清与谁流出洗尘滓遗我一林风雨声【洞霄诗集】  

崔起之  

起之嘉定中为宣城尉  

题万翠亭【亭在旌徳姚司户建】  

名山绕旌川未易千百计栖眞耸其西二幕青扞蔽栁山与龙山连亘殆无际大鼇从东出石鼓相轩轾华容接鹤形蔓衍若难制拥南有梓山盘屹万里势有殿曰甘露冈崒插天地玉壶枕其北凫山复相比碜岭介凤凰大洞阐天秘姚君天韵竒气槩髙一世胸中饱丘壑作亭非壮丽独能极遐观领畧万山翠苍玉无遁形秀色归一视却笑昔人非所见殊无异东亭乱清晖仅得翠微意东山罗红帬未免声色累唯君别幽趣徜徉乐清致青山不改旧领客时一醉【宁国府志】  

史弥宁  

弥宁字安卿鄞人浩之侄嘉定中以国子舎生莅春坊事带閤门宣赞舍人知邵阳有友林乙稾  

寄云夫  

黔国相逢地苍灯共夜篝云龙念东野栢马叹之罘邮传一分手河山再见秋交情如缱绻不在寄书稠  

郑中卿惠蝤蛑  

客窗不作侯鲭梦随分鱼鰕荐一杯食指怪生连夜动敲门郭索送诗来  

寄慥斋弟  

鸥鹭逄人问归信三年作客负沧洲诗袍醉防黄埃底羞见扶风马少游  

春暮同社防饮张园小楼得飞字  

残红委地水平池杨栁隂隂莺乱飞山色满楼新后一帘风絮巻春归【以上友林乙稾】  

史弥巩  

弥巩字南叔浩从侄嘉定中进士江东提刑  

题羊左墓  

余耳当年刎颈交所争利害仅豪毛一朝泜水相屠戮岂识羊哀左伯桃【景定建康志】  

史安之  

安之字子田浩之孙嘉定初知嵊县求髙似孙作剡録邑之文献借以不坠  

高山堂和节度梁公韵【在寳积寺后僧择璘建】  

阁凭嵬构敞轩扃一望尘凡目暂醒岩嶂远供千叠翠松篁还耸四时青登临雅爱恣吟笔图画尤宜作座屏我欲从君游未得壮心方欲翥南溟【嵊县志】  

李　訦  

訦字诚之号臞庵晋江人云龛居士邴之孙嘉定中以朝议大夫敷文阁待制守建州后为戸部侍郎  

谒丞相祠观八阵图  

人言忠孝不磨灭神物防持存水浒千家陵谷几变迁此石不移自章武本由黄帝古兵法六十四以八为伍髥孙且惧仲逹走贼操游魂何敢拒刻铭沙没水底碑教战石存山下鼓一片丹心天地闲万世闻风犹御侮我来起敬凛如生再拜一言公必取瀼流东截阵图前寖隳城壁頽民宇能安拳石止波流愿回瀼患思民抚常使防人知感公踏碛年年吊千古  

控巴台次韵  

谁道地拘偪仄须知天閟幽妍一段丹靑台阁何人淡扫松烟【以上四川总志】  

杨长孺  

长孺字伯子号东山万里子嘉定间守湖州后为番禺帅端平初累辞召命以集英殿修撰致仕家居卒  

跋大人论配享书稾  

覆羮眞得皁囊书锦水元来胜石渠但寳银钩并铁画何须玉带与金鱼  

【林玉露髙庙配享洪容斋在翰苑以吕颐浩赵鼎韩世忠张俊四人为请葢文武各用两人出孝宗意也遂令侍从议识者多谓吕元直不厌人望张魏公不应独遗杨诚斋时为秘书少监以书争之以欺专私三罪斥容斋且言魏公有社稷大功五建复辟之勲发储嗣之议诛范琼以正朝纲用吴玠以保全蜀却刘麟以定江左扵是有旨再令详议越数日上忽谕大臣曰吕颐浩等正合公论更不须议洪迈固是轻率杨万里亦未免浮薄于是二人皆求去容斋守南徐诚斋守高安当苖刘作乱时矫隆祐诏贬窜魏公髙宗在升旸宫方啜羮左右来告惊惧羮覆于手手为之伤暨复辟见魏公泣数行下举手示公痕迹犹在】  

题湖州画像  

面有忧民色天知报国心三年风月少两鬓雪霜深更莫留形迹何曾废古今不如随我去相伴老山林【鹤林玉露嘉定间杨伯子为湖州守治声为三辅冠郡士相与肖像祠于学宫与工部尚书戴少望并祠伯子意不悦防持浙东庾节将行辞先圣先师礼毕与校官诸生坐讲堂命取画像题诗其上遂巻藏而行当时士子有戯和其诗者末句云可怜戴工部独树不成林】  

茨菰花  

折来趁得未晨光清露晞风帯月凉长叶剪刀亷不割小花茉莉淡无香稀疎略糁瑶台雪升降常涵翠管浆恰恨山中穷到骨茨菰也遣入诗囊【全芳备祖】  

句  

三间破屋一牀书锦心绣口氷肌肤自纫枯叶作袴襦此君便是长须奴【题贫乐图和徐思叔韵　林玉露】  

吴晦之  

晦之宁国人  

【宁国府志嘉定中与韩沆仲和石岩鲁瞻相友善沆善书尝手书晦之十绝句自为跋世称吴诗韩字可谓并美】  

寄石鲁瞻  

忆昔从游杖履中有山亭上醉春风主人已作骑鲸客【自注时仲和巳殁】谁识当年两病翁【宁国府志】  

彭仲衡  

仲衡清江人  

了头岩  

前峰号今是近岩谓月亦匪月世闲景幻语未眞説着了头便痴绝苍然顽石由天成道旁过者皆含情我来于此发浩叹乃知有色能倾城【芦浦笔记】  

胡　伟  

伟字元迈嘉定间新安布衣寓吴中有宫词集句  

【鹗按玉照新志云胡伟元迈新安人父舜申作乙已泗州录巳酉避乱录据此当是胡仔元任之从兄弟也】  

宫词集句  

鸡人唱晓五门开宫女更番上直来御仗催班元防集遥闻索扇一时回【罗邺　花蘂夫人　王禹玉　王建】披香仙殿试春衣等官家未出时整了翠环匀了面大家装着鬭时宜【晏同叔　花蘂夫人　宋子京　王禹玉】殿前香骑逐飞毬一様真珠络辔头夸道自家能走马掉鞭横过小红楼【张籍　王禹玉　王建　花蘂夫人】映林先发几枝梅准拟君王便看来竞走巾车迎凤辇殿前排宴赏花开【元微之　王建　吴可　花蘂夫人】美人弄镜插梅花抺月批云自一家三十六宫春信早不应青女妒容华【郑毅夫　饶节　蔡文饶　洪玉父】新生帝子浴漪澜频奏仙韶喜诞筵愿上玉宸千万歳大家恩赐洗儿钱【宋白　吴可　王禹玉　吴赜　十家宫词】  

汪　莘  

莘字叔耕休宁人嘉定中以布衣应诏上封事不果用有方壶存稿  

秋日饮钱塘门外双清楼  

西湖日日可寻芳楼上凭阑意未忘斫取荷花三万朶作他贫女嫁衣裳  

次潘别驾韵  

野店溪桥栁色新千愁万恨为何人殷勤织就黄金缕帯笼烟过一春  

夏日西湖闲居  

十里湖山苦见招栁隄荷荡赤阑桥待他朝市人归后独泛扁舟吹玉箫  

露冷风清斗柄迁芙蕖零落谢家船都人正作黄粱梦独占西湖明月天【以上方壶方稾】  

詹　初  

初字子元休宁人以荐入太学为学录与汪莘善有流塘集  

出心原【心原在流塘南】  

行行陟南原遥望北山岑上有千尺崖下有髙树林髙林转幽隩戛然啼双禽流水自迅逝白云澹无心防杖者谁子闲来坐春隂相逢箨林下擕手溪水濵对之两无言悠然鸣素琴素琴清且越畅以披冲襟冲襟良自尔那知春巳深【流塘集】  

留元刚  

元刚字茂潜永春人嘉定间直学士院有云麓集  

武夷九曲棹歌【存二首】  

七曲催船快上滩好山留与漫郎看经行雪瀑仙屏下恍记斋堂夜帐寒  

九曲遥岑更郁然板桥渔市引长川唤回白马賔云梦来看桑麻万里天【铁网瑚】  

王益祥  

益祥长乐人宁宗朝官监察御史  

题资福院平绿轩  

丈室无余地生涯小有天推窗成旷阔俯槛绕清涟载酒日边客闻歌栁外船隔墙人易与賸着买山钱【至元姑苏志】  

陈　宓  

宓字师复丞相俊卿子以父任入官宁宗朝歴军器监簿出知南康军改南劒州寳庆初致仕  

城山  

谷城岩穴似飞来十里湖光镜面开夜松窗僧榻静秋风栁岸钓船回寻幽便叩生云洞乘兴还登呼月台毎到西湖吟咏处令人偏忆故山梅【兴化府志】  

张　潞  

潞字东之吉之永新人牧昭州诗师诚斋石湖有张昭州集  

句  

防勲蓑笠上自是一云台【严瀬】忧兄行不得劝客不如归【答二禽】独木乘危渉劳薪帯湿炊【秋雨】紫垂戸外瞻天近绿坠楼前到地香【紫牡丹　后村诗话】  

陈　壎  

壎俊卿之后知南安县  

谢赵宪副使惠建茶  

贡余自合到侯王谁遣甘芳入苋肠野客惊看龙凤銙家人学试蟹鱼汤题来谏议三封印分到尚书八饼纲尽洒从前腥腐气时时浇取简编香【莆阳文献】  

曾　槃  

槃字乐道几之孙左司逢之子官工部  

句  

还持病眼将昏力来看仙山未了青【题武夷　合璧事类续集】  

吴　机  

机字子发天台人嘉定中知眞州  

题烟竒观楼【在眞州吴机建取叶石林半空烟雨之句】  

此景仪眞亦有年何人管领向楼前江淮自昔虽南北烟雨从来肎变迁万里孤帆遗恨在半空佳句至今传诸公欲防当时意且对沧波泛酒船【仪眞县志】  

## 宋诗纪事巻六十三

钱塘 厉鹗 撰  

黄　榦  

榦字直卿号勉斋闽县人受业朱子之门以子妻之宁宗朝补将仕郎歴知汉阳军主管武夷冲祐观复知安庆府主管亳州明道宫致仕卒諡文肃有集  

答曾伯玉借长编  

白露下百草迅商薄秋林幽人起长叹感此节物深揽衣自徘徊抚剑还悲吟丈夫各有志莫作儿女心涉远当疾趋畏影须就隂愿言理轻车去上南山岑  

访髙签判故居  

逺树分髙下平洲接有无短亭低密竹小艇隐寒芦转浪鱼深入斜阳鵶乱呼自惭贵公子未老赋归欤  

侍文公饮浮翠亭用刘叔通韵  

凉风振幽壑隂云翳前山髙情厉清秋适意林莽间烟横万家井水浄双溪湾徙倚暮忘归人境相与闲游子独何为千里方言还陪此杖屦游忘彼道路艰心期更他日依岩结柴关  

过翠防  

古寺残僧少孤村碧树围明朝山下路愁絶望烟归【以上勉斋集】  

陈　淳  

淳字安卿龙溪人受业朱子之门嘉定中以特奏恩授安溪簿有北溪字义  

题江郎庙  

三石参天作柱擎自从开辟便峥嵘何为末俗好竒怪尽道江郎魄化成【四朝诗】  

辅　广  

广字汉卿号潜斋父达本河朔人南渡居秀州之崇徳县从吕成公游后登朱子之门自祠官归隐以著书为已任有六经注释四书问答等藏于家  

题资福院平緑轩  

名区与利垅羊肠尽攀跻谁能为芳草四旷成幽栖春风一凭阑秀色无髙低山遥不作障水近何妨堤只恐金气寒黄枯变碧萋坐令羣目惊有似七圣迷人心无天游六凿相攘挤但于平处观众有何端倪日月互賔送景物随乖暌彼昏如执着惟君试金箆【至元嘉禾志】  

蔡元定  

元定字季通建阳人从朱子游尤袤杨万里荐于朝以疾辞韩侂胄设伪学之禁为言者所诋谪道州卒后赠廸功郎赐諡文节学者尊之曰西山先生  

自励诗  

数间茅屋环流水布被藜羮饱暖余不在利中生计较肯于名上着功夫窗前野马闲来徃天际浮云自巻舒穷达始知皆有命不妨随分老樵渔【武夷山志】  

蔡　渊  

渊字伯静号节斋元定长子  

仲弟未归嵗晩有懐  

明月照席寒生我愁百端冉冉嵗云徂游人不顾还相送荷花碧相望枫叶丹髙楼日千回散步东林隈攀条复揽秀日暮空徘徊金杯白玉台犹能对寒梅寄书岂不早三月千里道敢怨归轩迟但念堂中老春风萱草生更树堂前庭【诗家鼎脔】  

蔡　沈  

沈字仲黙元定子少游朱子之门从父谪道州护丧还隐居九峰卒諡文正  

逰西山  

柴荆相依倚緑篠自防密秋兰防中花山果路边实沿冈引霜藤临流坐寒石日暮隂崖开云収逺山出踈篱尚存菊荒庭旧垂橘丝桐想虚堂简策见静室俯仰今几时漫然已陈迹摩挲苍苔痕屐齿不可识【建宁府志】  

赠琴士翁明逺  

胶漆本无意丝桐非有情因縁醉翁指发此无穷声萧萧秋风引叶落渭水濵喧喧阳春歌花明锦江城离鸾月徊徊别鹤云冥冥清冷洒毛髪震荡惊雷霆曲度神莫测调髙妙难名时方多艰虞掩耳谁为听无为恩怨儿女语敌场勇士轩昻行【诗家鼎脔】  

武夷山天柱峰  

才既非时用性本爱岑寂决策名山游幽隐遂成癖春风百花红秋月千嶂碧烟霞结绸缪猿鸟自畴昔乗闲抚深旷喷薄鸣铁笛笑挹天柱峰髙寒几千尺  

大隐屏  

昔余隐屏东扁舟夹双龙浩歌碧云里万壑生清风羣仙幔亭宴玉女双鬓蓬夕景落寒岩照耀金芙蓉昔余隐屏北飘然度岩侧谁知神仙居自与尘世隔瑶草冬更青琪花雪争白横玉吹寒空万里天一色【以上武夷山志】  

章才邵  

才邵字希古崇安人以父防补官尝守临贺辰阳晩嵗与朱子游世称为笃实君子  

过清逺峡  

嵓头风急树攲斜溪畔渔樵十数家老尽往来名利客年年秋水暎芦花【锦绣万花谷】  

钓台  

短櫂夷犹七里滩人亡依旧水光寒汉家名节君知否尽在君家一钓竿【钓台集】  

刘子寰  

子寰字圻父号篁防建阳人居麻沙早登朱文公之门有篁防集  

杜若  

钦州五月土如炊满山杜若芳菲菲素英緑叶纷可喜劲烈不避炎歊威采之盈掬荐蔬食臧获失笑庖人讥君不见屈平夕餐赋秋菊魂兮无南盍来归又不见坡公服食得枲耳扣角自叹从前非伊予假禄二千石穷比二子犹庻几湌花嚼蘂有真乐一饱何必谋甘肥尚余升合渍生蜜从他薏苡生珠玑【全芳备祖】  

金鳯花  

天霜凋九陵梧桐日枯槁凤徳何其衰惊飞下幽草九苞空髣髴众彩各自好黄中独含章见晩更倾倒托根幔亭峰弱质深自保便翾金翅短淡泊乃几道俗眼迷是非人间迹如扫【合璧事类别集】  

刘　炎  

炎字潜夫号防堂学于朱子  

王刚仲惠诗醉笔聊和  

君不见山泽之癯蒙野服如彼隰桑还自沃又不见侯门公子贵且骄饱豢膏粱犹未足人生贵贱不难分唯有圣贤无等伦朝为涂人暮为禹穷崖断壑看回春君方妙龄不住万里飞黄又腾去王良造父不得施耳侧风声未为遽我思古人爱其宇青苹堂兮杜若庑芰荷可裳菊可餐肯介纎埃与尘土是中非声亦非色安得与君一凭轼鹍鹏变化不可量要指天地为一息悠悠此道谁能将从知可玩不可望慎勿随风学飘絮春光骀荡成飞扬【濓洛风雅】  

杨与立  

与立字子权浦城人受业朱子之门尝知遂昌县因家兰谿学者称船山先生  

幽居  

柴门閴寂少人过尽日观书口自哦余地不妨栽竹木放敎啼鸟往来多【濓洛风雅】  

林用中  

用中字择之号东屏古田人从游朱晦庵之门偶偕晦翁走潭州访守张敬夫因有南岳之游着倡酬诗百四十余首  

敬夫用晦翁定王台韵赋诗同次韵  

寂寞番君后光华帝子来千年余故国万事只空台日月东西见湖山表里开从知爽鸠乐莫作雍门哀  

后洞山口晚赋  

西岭更西路云岚最窈深水流千防底树合四时隂幽絶无僧住闲来有客吟山行三十里钟磬忽传心  

赠上封诸老  

上封台观静夕霁景偏清月下闻禅语风中有磬声龙池留古迹鴈塔寄余情借问房前树东窗忽偃生【以上南岳倡酬集】  

方士繇  

士繇字伯谟号逺庵莆田人丰之之子从朱子游称髙弟有集  

升山即事  

一径西风里闲房客未归砌苔侵野屐林叶上秋衣黄巻经心嬾青纶入梦稀还书报妻子莫厌故山薇【诗林万选】  

崇安分水道中  

溪流清浅路横斜日暮牛羊自识家梅叶隂隂桃李尽春光已到白桐花【诗家鼎脔】  

武夷山  

丹厓石气凝髙秋碧溪上引天河流金堂石室不可到玉棺莓苔生古愁仙人昔乗紫云去白马摇鞭在何处茫茫尘世那得知幔亭空记当年事君不见茂陵松柏已萧疎干鱼犹祭同亭祠【莆阳文献】  

章　康  

康字季思浦城人居吴隐居不仕人称曰聘君从学于朱晦庵淳祐中卒有集  

破山寺  

名山久相望今日为着屐到寺第一义古松足蟠屈一一龙蛇形风雷气萧瑟璎珞桧两株皆数百年物佛灯耿青荧像设暗金碧云廊极徘徊老屋共崪兀僧房小盘薄西原访泉石于其最幽絶似可便筑室因而思古人多有爱山癖要之亦何为一赏事已毕上方不及登尚或俟他日无非防心处妙同箭锋直山灵谓何如移文兹不必作诗留山中并可告来辙【破山寺志】  

程　先  

先字傅之休宁人与子永竒俱从朱子学有东隐集  

和人感秋韵  

疾风拔枯楠天作破瓦色古殿无飞尘过者见瑟瑟【秋风】忆昔游吴甸新知结项容松江枫落后貎得洞庭峰【秋山新安文献志】  

程永竒  

永竒字次卿新安人尝登朱子之门有格斋集  

题耕隐巻  

山下巢云梦亦清陇头耕緑蓑轻时人共指庞居士为借农书一到城【新安文献志】  

刘　淮  

淮字叔通号溪翁建阳人朱文公之髙弟【朱子防云叔通之诗不为雕刻纂组之工而平易从容不费力处乃有余味】  

韩家府【嘉定初作】  

寳莲山下韩家府郁郁沈沈深几许主人飞头去和虏绿户雕墙锁风九世卿家一朝覆太师之诛魏公辱后车不信有前车突兀眼前看此屋  

【四朝闻见録韩侂胄居太庙三茅之旁后山为阅古堂为阅古泉旧名青衣有青衣童见泉上故名为流觞曲水泉自青衣下注于池凡有十二折旁砌以玛瑙泉流而下潴于阅古堂浑涵数亩有桃坡十有二级夜宴则殿岩用红灯数百出于桃坡之后以烛之其云岩之最竒者曰云岫侂胄居之既久嵗累月积剔竒抉胜窈窕渟深疑为洞天福地之居不类其为在天衢咫尺旧皆宁夀观中地也韩败有旨尽给还宁夀复为禁地建阳刘淮赋诗云云】  

平逺台  

海天漠漠水云寛开到梨花正自寒却拥重裘上平逺愁心千叠倚阑干【诗家鼎脔】  

刘仙伦  

仙伦一名儗字叔儗庐陵人有招山小集  

得蟹无酒  

水郷秋晚得白蟹望断碧云无酒家此意凄凉何所似渊明醒眼对黄花  

西林  

路入庐陵西复西翠烟深处着招提山僧几辈雪垂领水鸟数声云满溪莫对青山谈世事且循粉壁看留题禅房夜卧衣裳冷梦破钟声落月低  

旴江驿舍中有妇人书一忆字笔势颇姿媚游子明王相之皆题诗其后率予同赋  

阳台歇行云杳天阔鸿稀春悄悄鸂鷘孤眠怨芳草夜夜相思何日了妾非无声不敢啼妾非无泪不敢垂柔情欺损青黛眉梦魂暗逐胡蜨飞春风着人锁窗绿绿窗书字寄心曲细看香翰婉且柔中有闲愁三万斛向隅弃笔惆怅时此情默默谁得知无縁相见空相忆不如当日休相识  

以骑驴钟馗送秦先之  

髯翁矍铄老据鞍曾入大内见阿瞒幞头垂脚蓝绶敝不知班簿为何官天寒嵗晩日云暮霜风吹驴耳卓竪老臧负笠衣裳单反袂掩目趾穿屦荜门我恐难留君收巻送似秦将军将军文事有武备眉骨自是凌烟人汝当诃防谨厥职勿但缩头徒桂壁将军来嵗在殿岩丰汝牲醪作除夕  

赠岳周伯  

昔年捶鼓事边庭公相身为国重轻四海几人思武穆百年今日见仪刑笔头风月三千字齿颊冰霜十万兵天亦知人有遗恨定应分付与中兴  

题岳阳楼  

八月书空鴈字聨岳阳楼上俯晴川水声轩帝钧天乐山色玉皇香案烟大舶驾风来岛外孤云衔日落吟边东南无此登临地遣我飘飘意欲仙【以上招山小集  

岳珂桯史云余兄周伯喜诵之】  

刘　植  

植字成道永嘉人号渔屋安上曾孙  

过彭泽  

井邑已非旧柴桑里尚存春风三亩宅落日数家村隔树闻鸡犬编民半子孙頽然孤陇上寒菊绕松根【东瓯诗集】  

刘　翰  

翰字武子长沙人吴云壑居父之客有小山集  

翠屏曲  

小亭帘幕垂隂隂梅香入枕春生屏西窗月落翠被冷鸟声残梦东风醒三年不唤清溪渡梦里瀼西春水路江头女儿双翠眉能唱刘郎芳草句  

种梅  

凄凉池馆欲栖鸦彩笔无心赋落霞惆怅后庭风味薄自鉏明月种梅花  

石头城  

离离芳草满吴宫绿到台城旧苑东一夜空江烟水冷石头明月鴈声中  

鸿门宴  

江东遥遥八千骑大战小战七十二刘郎晓鞭天马来蹴踏长安开帝里子婴已降隆准公君王置酒鸿门东张良已去玉斗碎三月火照咸阳红绣衣归来日将夜可惜雄心天不借当时已失范増谋尚引长戈到垓下刁斗乍急营垒惊夜深旗尾秋风横玉帐佳人不成梦月明四面闻歌声拔劒相看泪如我作楚歌君楚舞明朝寳马一声嘶江北江东皆汉土  

呉门行  

吴歌婉婉清如水西风晓自阊门起双桡艇子采菱来翠荇绿苹香十里芙蓉影落已知秋溅湿罗衣眉黛愁回身荡桨入门去明月家家秋水流  

立秋日  

乳鸦啼散玉屏空一枕新凉一扇风睡起秋风无觅处满街梧叶月明中  

客去  

送客归来月满檐梅花微笑隔疎帘酒醒今夜银屏冷沈水熏炉旋旋添【以上小山集】  

刘应时  

应时字良佐慈溪人有颐庵集  

旅舍  

草市欲黄昏吾行恰到门仆夫思憩息灯火喜温存一夜催花数家临水村征途虽得句默坐与谁论  

早行  

登舆睡思尚昏昏斗柄衔山月在门鸡犬未鸣潮半落草虫声在豆花村  

曹直夫水石短轴  

奔流出峡响如雷笔力浮天亦壮哉吴蜀兴亡千古恨白鸥时逐浪花来  

雪夜  

迎春寒色愈严凝小阁炉残冷欲冰寂寞黄昏愁吊影雪窗怕上短檠灯【以上颐庵集】  

李翔髙  

翔髙号羽轩  

句  

春愁自是无重数又被东风揭绣帘  

【贵耳集李羽轩善为絶句卢蒲江甚爱之有句云云老子兴不浅也】  

刘学箕  

学箕字习之屏山先生子翚之孙七者翁玶之子有方是闲居士小稿  

【刘叔通云居士诗摩香山之垒词拍稼轩之肩】  

不如归去【禽言】  

不如归去愁绿怨红春欲暮汝劝行人归行人劝汝住鸣声不住良苦辛啼得血流无用处不如归去吾今归千声万声尔何为  

环洲江氏园  

欲览环洲胜维舟步石矶踏青随野色穿翠任春霏地迥知山逺村湾觉水围东风轻薄甚桃李乱荆扉【以上方是闲居士小稿】  

武　衍  

衍字朝宗汴人有适安藏拙余稿  

【方惠嵒跋云东坡见齐安朱广文小诗云官闲防事冷胡蜨上堦飞谓其可入画图适安此巻絶句摹写景物吟咏情致多有可笔于丹青者惜不遇坡之品题】  

宫词补遗  

牡丹春籞正秾华有旨今年不赏花翦落金槃三百朶内批分赐近臣家  

开元广寒词  

桂华珠殿水精楼柘袖笼香乙夜游飞下银桥人不觉月明三十六宫秋  

闻角呈宗谕方蕙岩  

晓角吹愁客梦寒一声声落画屏间吴儿可杀无风味老却梅花只当闲  

栁枝词  

灵和殿里最风流三月飞花满御楼换得玉人眉样巧一春浑不下帘钩  

秋夕清泛  

弄月吹箫过石湖冷香摇荡碧芙蕖贪寻旧日鸥边宿露湿舩头数轴书  

春日湖上  

飞鹢鸣镳鼓吹喧繁华应胜渡江前吟梅处士今还在肯住孤山尔许年  

长桥月夕  

卷来沧海黄银浪飞出层云白玉团千古垂虹竒絶处独凭三百赤阑干  

老宫人  

侍辇看花上苑春太皇宣索凤笙频如今犹记当时曲对谱闲敎小内人  

寳髻无光玉貎昏衔悲空感旧承恩君王爱问先朝事时许车儿到殿门  

湖亭席上赠商素  

一曲春风已擅场浅颦低啭更传觞令人忆杀香山老旧日玲珑也姓商  

贵游  

钿车轣辘碾芳尘步障香移一片春花下玉盘行禁脔御前宣劝到湖濵  

清明湖上  

榆火初传禁漏残满城和气在湖山接天杨栁风烟里照水桃花图画闲旧路人穿新路去长桥船出断桥还吾皇应喜民胥乐嵗许西门入夜关  

饮湖亭  

寒食梨花月新晴杨栁风愁消山色里兴极酒杯中绿发日夜变青春今古同忍敎行乐地容易夕阳红【以上适安藏拙余槀】  

戴　敏  

敏字敏才号东皋子台州黄岩人石屏之父有东皋集  

小园  

小园无事日徘徊频报家僮送酒来惜树不磨脩月斧爱花须筑避风台引些渠水添池满移个柴门傍竹开多谢有情双白鹭暂时飞去又飞回  

初夏游张园  

乳鸭池塘水浅深熟梅天气半晴隂东园载酒西园醉摘尽枇杷一树金【以上东皋集】  

句  

人行踯躅红边路日落秭规啼处山【刘后村诗话】  

桑世昌  

世昌字泽卿淮海人居天台陆放翁诸甥着兰亭博议回文类集莫庵诗集  

句  

翠添邻堑竹红照屋山花  

【叶水心题跋君诗尤工其即事句葢着色画也】  

王大受  

大受字仲可鄱阳人有拙斋诗集  

【四朝闻见録水心先生叶适题王大受拙斋诗稿云绍熙四年光宗疾不能朝重华谏者倾朝谤者盈市宪圣后兄子琚最贤大受因琚奏孝宗陛下惟一子不审处利害恣国人腾口取名于家计大不便且羣臣以父子礼故诤不敢阯陛下何不出手诏云皇帝体不安朕所深知卿且勿言须秋凉朕自择日与皇帝相见也孝宗喜其防防宴驾不果用攻媿楼公愤其前与族兄镛有闲且毁其文力言之于史相期以必窜大受史遂命去大受袍笏编置邵武琚之子钢以稿上于朝而削大受姓名】  

游鹿苑寺  

鹫峰逰屐少我独住多时僧防翻经石猿攀碍月枝地寒春到晚山逺梦归迟尚被浮名误吾心信自痴【诗林万选】  

水乐洞  

歴骋寒空六六天更来洗耳听春泉迅湍激石浮清磬树溜行沙写素路口林亭三四面洞中日月几千年何人独得开收律谱入宫商与世传【咸淳临安志】  

句  

君不见牛竒章与李衞公二人平生不相容门前冠盖互咿轧惟有爱石心则同【题李季章石林　四朝闻见録】  

徐　照  

照字道晖一字灵晖号山民永嘉人有芳兰轩集四灵之一  

【叶水心志徐山民墓云山民有诗数百琢思尤竒皆横絶欻起冰悬雪跨使读者变踔憀栗肯首吟叹不能自己然无异语皆人所知也人不能道尔文献通考陈氏云徐照徐玑翁巻赵师秀四人号永嘉四灵皆晚唐体也惟师秀尝登科改官亦不显赵东阁汝回云唐风不竞派沿江西永嘉四灵乃始以开元元和作者自期治择淬链字字玉响杂之姚贾中人不能辨也梅磵诗话永嘉徐照题子陵钓台诗云梅福神仙者新知是妇翁子陵为梅公壻传记不载诗必有所本】  

石门瀑布  

一派从天下曾经李白看千年流不尽六月地常寒洒木跳防沬冲崖作怒湍人言深碧处常有老龙盘  

江心寺  

两寺今为一僧多外国人流来天际水断世间尘鸦宿腥林径龙归损塔轮却疑成片石曾坐谢公身  

杨栁  

嫩叶因风不自持浅黄防绿暎清池玉人未识分离苦折向堂前学画眉  

赠徐玑  

一舸寒江上梅花共别离不来相送处愁有独归时去梦千峯逺为官三嵗期思君何可见新集见君诗  

题桃花夫人庙  

一树桃花发桃花即是君空祠临野水何处觅行云事迹樵人说炉香过客焚雨添碑上藓难读古诗文【以上芳兰轩集】  

徐　玑  

玑字文渊一字致中号灵渊永嘉人官长泰令有泉山集二薇亭集四灵之二  

初夏游谢公岩  

又取纱衣换天时起细风清隂花落后长日鸟啼中水国乗舟乐岩扉有路通州民多到此犹自忆髥公  

吾庐  

蓬户闭还开深居称不才移荷怜故土买石带新苔药信仙方服衣从古样裁本无官可弃何用赋归来  

投杨诚斋  

名髙身又贵自住小村深清得门如水贫惟带有金养生非药饵常语是规箴四海为儒者相逢问信音【以上二薇亭集】  

翁　巻  

巻字续古一字灵舒永嘉人有西岩集苇碧轩集四灵之三  

寄逺  

秋气日凄清秋衣殊未成在家犹不乐行路若为情几处看山色暮天闻雁声思君有幽梦夜夜出江城  

石门庵  

山到极深处石门为洞名岚蒸空壁壊雪映小斋清果落羣猨拾林昏一虎行山僧何所得髙坐若无情  

冬日登富览亭  

未委海潮水往来何不闲轻烟分近郭积雪盖遥山渔舸汀鸿外僧廊岛树间晩寒难独立吟竟小诗还  

梦回  

一枕庄生梦回来日未衙自煎沙井水更煮岳僧茶宿消花气惊雷长荻芽故山沧海角遥念在春华【以上苇碧轩集】  

野望  

一天秋色冷晴湾无数峯峦逺近间自上山来看野水郤于水底见青山【诗家鼎脔】  

句  

梅花分地落井气隔帘生【晓对】千年流不尽六月地常寒【瀑布】一阶春草碧几片落花轻【春日】分石同僧坐看松见鹤来【逰寺】移花连旧土买石带新苔【吾庐　贵耳集】  

【鹗按四灵诗派中赵紫芝师秀号灵秀入宗室】  

戴复古  

复古字式之号石屏尝登陆放翁之门以诗鸣江湖间有石屏集  

【姚雪篷跋式之诗天然不费斧凿处大似髙三十五辈晚唐诸子当譲一面方万里跋石屏诗清健轻快自成一家瞿佑归田诗话戴式之尝见夕照映山峯峦重叠得句云夕阳山外山自以为竒欲以尘世梦中梦对之而不惬意后行村中春方霁行潦纵横得春水渡傍渡之句以对上下始相称然须实歴此境方见其竒妙】  

湘中遇翁灵舒  

天台山与雁山邻只隔中间一片云一片云边不相识三千里外却逢君  

白纻歌  

雪为纬玉为经一织三涤手织成一片冰清如夷齐可以为衣陟彼西山于以采薇  

思家【用后山韵】  

湖海三年客妻孥四壁居饥寒应不免疾病又何如日夜思归切平生作计踈愁来仍酒醒不忍读家书  

淮村兵后  

小桃无主自开花烟草茫茫带晚鸦几处败垣围故井向来一一是人家  

题钓台  

万事无心一钓竿三公不换此江山平生误识刘文叔惹起虚名满世间  

【娱书堂诗话严子陵钓台题咏尚矣天台戴式之一絶亦新意可喜】  

新安寒食  

不拟今年到歙州要知行止岂人谋一百五日客懐恶三十六峯春愁老矣此身犹道路凄其归梦绕松楸花瓢仙子无由见千里江山负逺逰  

逰九锁  

天柱峯头一振衣云开岩路晴时登临欲访神仙事纪实都无汉晋碑拍手数声龙井跃篝灯一览洞天竒林闲安得栖身处欲炼金丹饵玉芝  

毘陵天庆观画龙呈王使君  

姑苏道士天酒星醉笔写出双龙形墨迹纵横夺造化蜿蜒满壁令人惊一龙翻身出云表口吞八极沧溟小手弄寳珠珠欲飞握手掌中拳五爪一龙排山山为开头角与石争崔嵬波涛怒起接云气不向九霄行来万物焦枯天作旱两龙壁隐宁非嬾真龙不用只画图猛拍栏干寄三叹  

乌盐角行  

凤箫鼍鼓龙须笛夜宴华堂醉春色艳歌妙舞荡人心但有欢娱别无益何如村落卷桐吹能使时人知稼穑村南村北声相续青郊后耕黄犊一声催得大麦黄一声唤得新秧绿人言此角只儿戏孰识古人吹角意田家作劳多怨咨故遣声音召和气吹此角起东作吹此角田家乐此角上与邹子之律同宫商合钟吕形甚朴声甚古一吹寒谷生禾黍  

袁州化成岩李衞公谪居之地  

一岩端坐挹千峯三两亭台胜槩中江水骤生连夜松声吹下半天风因思世故吾头白独步林皋夕照红欲吐草茅忧国志谁能唤起赞皇公  

括苍石门瀑布  

少泊石门观瀑布明知是水却疑非乱抛玉雪从天下散作云烟到地飞夜听萧萧洗尘梦风吹细细湿人衣谢公蜡屐经行处闻有留题在翠微【以上石屏集】  

句  

诗谈天下事愁到酒樽前【秋懐】莺啼花雨歇燕立栁风微【晩春】诗骨梅花瘦归心江水流【岁暮】客愁茅店诗思栁桥春【春日】黄花一杯酒白发几重阳【九日　以上贵耳集】  

冯取洽  

取洽字熙之号双溪翁延平人  

送刘篁防  

来似孤云出岫闲去如髙月耿难攀若为化作修修竹长伴先生篁防山【诗人玉屑】  

自题交游风月楼  

平揖双峯俯霁虹近窥乔木欲相雄一溪流水一溪月八面疎櫺八面风取用自然无尽藏髙寒如在太虚空落成恰值三秋半为我吹开白兔宫  

【诗人玉屑一溪流水一联诗林皆以为秀杰之句】  

刘正之  

正之字子正临江人  

送别赵紫芝  

夫君落落天马姿声名早与贺白驰锦囊千首不疗饥非诗穷人穷乃竒忆昔闻君未识面独传句法夸清健朅来白下一相逢倾盖论心曾几见划然起柁春江流我亦江头寻去舟人生相聚会有别江水江花无尽愁万事不如归去好石田茅屋生春草如君自是玉堂仙轻车缓辔长安道春日迟迟栁依依攀柔条兮送君归【翰墨大全】  

上官良史  

良史字伟长号阆风山人  

寻严丹丘东潭居二首  

爱子东溪幽抱被来同宿山家无膏火然薪代明烛闲窗何所有古书三五束鸟栖月上时还见檐前竹山斋櫺牖疎水月连春雾今夕定何夕清心忻所遇如从天姥游似得招提趣幽梦出云时悤悤山鸟曙  

河梁值有懐严羽  

苇岸逢残河桥对暮流倚鞭一怅望客思暂夷犹枫叶满江色夕阳终古愁遥怜君亦苦不共故园秋【以上诗家鼎脔】  

晩泊  

渺渺复迢迢枫林带野桥沙寒初上月浦暗已回潮霜苇多先折江花或后凋今宵何处雁相伴宿兰桡【后村千家诗】  

苏　泂  

泂字召叟山隂人丞相颂四世孙有冷然斋集  

除夕呈主人  

腊节梅花外椒盘泪眼边山川非故国笳鼓咽新年机事鸥偏觉家书雁不传细笺今夕恨万一故人怜  

钱塘渡  

百年鬓髪春风晚十二阑干落照微多事钱塘江上水送人离别送人归【以上诗林万选】  

金陵  

朱雀街头观阙红角门东畔是春风人家一样垂杨栁种入宫墙自不同【诗家鼎脔】  

严　羽  

羽字丹丘一字仪卿邵武人自号沧浪逋客有沧浪吟  

【沧浪诗话论诗如论禅汉魏晋与盛唐之诗则第一义也大歴以还之诗则小乗禅也晩唐之诗则声闻辟支果也盛唐诸人惟在兴趣羚羊挂角无迹可求故其妙处透彻玲珑不可凑泊如空中之音相中之色水中之月镜中之象言有尽而意无穷近代诸公乃作竒特解防遂以文字为诗以才学为诗以议论为诗夫岂不工终非古人之诗也盖于一唱三叹之音有所歉焉国初之诗尚沿袭唐人王黄州学白乐天杨文公刘中山学李商隐盛文肃学韦苏州欧阳公学韩退之古诗梅圣俞学唐人平澹处至东坡山谷始自出己意以为诗唐人之风变矣山谷用工尤为深刻其后法席盛行海内称为江西宗派近世赵紫芝翁灵舒辈独喜贾岛姚合之诗稍梢复就清苦之气江湖诗人多效其体一时自谓之唐宗不知止入声闻辟支之果岂盛唐诸公大乗正法眼者哉】  

荅友人  

湘江南去少人行瘴雨蛮烟白草生谁念梁园旧词客桄榔树下独闻莺  

闺怨  

昨夜中秋月含愁顾影频空留可怜影不见可怜人  

懊侬歌  

君子如白日愿得垂末光妾心如萤火安得久照郎船在下江口逆风不得上结束作男儿与郎牵百丈朝亦出门啼暮亦出门啼蛛网挂风里摇思无定时  

喜友人相访拟韦苏州  

朝朝竹林院闭户读残书几阁晨风入荒郊寒露余故人步屧至清坐喜踟蹰辍巻还留兴潄泉同饭蔬【霏雪録严沧浪之于诗刻意古作卓然不为流俗所染五言如闺怨等云云】  

庐陵客馆霁登楼言懐寄友  

终日坐兀兀邈然无少欣登楼一周览始见万山羣微洗残暑青天巻浮云襟懐两廓落朗若见夫君见君君何在顾影还独笑吏非金门游隐异沧浪调江明秋月白山空夜猨啸徒事百巻文未返一竿钓留滞岂胜愁非君谁与谋水寒终赴海鴈逺暂賔秋举世不可语犹当傲巢由赠君三尺劒永驾五湖舟  

山居即事  

稍欣入林深已觉烦虑屏霜果垂秋山归禽度风岭纷纷叶易积漠漠云欲盛磵户寂无人松萝窅然暝唯闻山鸟啼月上柴门静终嵗寡持醪延欢聊煮茗羣书北窗下帙乱谁能整  

还山吟畱别城南诸公  

日暮望寒山怅然归思发如何山中客屡看城头月城头月明女萝秋石磴潺湲写碧流岩猨久别应惆怅涧鸟相呼亦共愁城南故人与我好令我忘却归山道昨夜西风梦到家忽惊千嶂芝花老朝来舟子促辞君回首空江语尚闻别后莫嗟难见面相思只望岭头云  

懐南昌旧游  

昨在南昌府清逰不可穷杯行江色里棹进月明中楼笛吹晴雪菱歌漾晚风坐来懐旧迹万里亦飘蓬  

访益上人兰若  

独寻青莲宇行过白沙滩一径入松雪数峯生暮寒山僧喜客至林阁供人看吟罢拂衣去钟声云外残  

客中别刘表叔季髙  

悠悠逺别半生悲白日相逢又语离海内风尘惊不定天边消息到何时洞庭旅鴈春归尽步寒潮夜落迟惆怅孤舟从此去江湖未敢定前期  

和上官伟长芜城晚眺  

平芜古堞暮萧条归思凭髙黯未消京口寒烟鸦外灭歴阳秋色雁边遥清江水落长疑雨暗浦风多欲上潮惆怅此时频极目江南江北路迢迢【以上沧浪吟】  

严　仁  

仁字次山号樵溪邵武人有欸乃集  

塞下曲  

漠漠孤城落照间黄榆白苇满关山千枝羌笛连云起知是边方牧马还【诗林万选】  

平远楼  

湘中病客思归日城上髙楼独倚时半树夕阳鸦集早一江秋色雁来迟【诗家鼎脔】  

严　参  

参字少鲁自号三休居士与丹丘次山齐名世号三严  

梅  

衣染龙涎与麝脐裁云剪月作冰肌小瓶雪水无多子只篸横斜一两枝【后村千家诗】  

看雪  

天逺正难穷楼髙不堪倚醉梦入江南杨花数千里【诗家鼎脔】  

严　肃  

肃字伯复号凤山  

落花  

片片落花飞随风去不归如何临欲别不得傍君衣【诗家鼎脔】  

罗之纪  

之纪字国张髙安人嘉定中孝感尉  

句  

吾道非耶真可耻此君岂是折腰人  

【西江诗话之纪尉孝感摄邑云梦上官不为礼之纪因雪压竹赋诗云云遂弃官归】  

萧彦毓  

彦毓号梅坡杨诚斋有句跋其诗巻云西昌有客学南昌盖西昌人也  

西湖杂咏  

花心亭上坐满眼是湖光只为便幽趣能来倚夕阳水边春寺静栁下小舟藏不待清明近莺花已自忙  

梁家渡  

逺水环沙翠作湾红尘飞不入青山凉风一枕秋宵梦梦绕千岩万壑间  

清明日早出太平门  

江头杨栁暗藏鸦江上鹅儿浴浅沙早起一风如此恶路旁落尽刺桐花【以上诗人玉屑】  

吴　锜  

锜字信可永福人鄱阳张世南与定交仅百日而卒世南悲悼之录其一诗  

游永福方广岩  

曽访神仙岩洞来人言伟观似天台藤萝足下猨猱啸钟鼓声边日月开灯续佛光凝紫翠云将蜃气作楼台最怜贯石神龙尾犹带天东雨露回【游宦纪闻】  

胡时可  

稼轩命赋滕王阁  

滕王髙阁临江渚帝子不来春已暮莺啼红树栁摇风犹似当年旧歌舞  

【随隠漫录辛稼轩觞客滕王阁诗人胡时可通谒阁人辞焉呵詈愈甚辛使前曰既称诗人先赋滕王阁有佳句则预坐即题首句众大笑再书云云乃相与宴而厚赒之】  

彭　止  

止字应期崇安人自号漫者有刻鹄集  

题辛稼轩斋中  

棊子声干案接尘午窗诗梦暖于春清风不动堦前竹谁道今朝有故人  

【建宁府志彭止诗笔甚髙尝谒辛弃疾值其画寝题一絶于斋而去稼轩觉遣人追之延留累月】  

左次魏  

跋诚斋论髙庙配享书稿后次伯子韵  

銮坡蓬监两封书道院东西各付渠乾道圣人无固必是非付与直哉鱼【鹤林玉露】  

史文卿  

文卿字景望鄞人  

种梅  

呼童耕云种瑶树斗挂青冥下风露隔林野鹤不知寒为我飞来复飞去  

素与梅花自有縁又移几本种庭前镜中一半闲风月不属王郎载雪船  

秋词  

写就秋词雁影稀背灯无语独眠迟画阑防滴芭蕉雨一夜将愁向阿谁  

枯梅  

樛枝半着古苔痕万斛寒香一防春总为古今吟不尽十分清瘦似诗人【以上前贤小集拾遗】  

黄　洪  

絶句  

龙舟大半没西湖此是先皇节俭图三十六年安静里櫂歌一曲在康衢  

【四朝闻见录张巨济字宏图福清人嘉泰间上书寜宗以慈懿櫕陵今在湖曲若陛下游幸则未免张乐此岂履霜露之义宁皇感悟其言旋转一秩由此湖山遂无清跸之声御鹢至沈于波臣非特俭徳也黄洪诗云云武林旧事茂陵在御畧无游幸之事西湖离宫别馆不复増修黄洪诗云云】  

余良弼  

良弼顺昌人  

敎子诗  

白发无凭吾老矣青春不再汝知乎年将弱冠非童子学不成名岂丈夫幸有明窗并浄几何劳凿壁与编蒲功成欲自殊头角记取韩公训阿符  

【万姓统谱良弼子大雅与游敬仲同时从朱子游深得求放心之防两捧郷书良弼有敎子诗云云】  

## 宋诗纪事巻六十四

钱塘 厉鹗 撰  

丁　黼  

黼字文伯号涎溪池州人寳庆初官成都制置使嘉熙三年北兵至力战死之赐额立庙諡恭愍  

送钱尉入国  

正是朔风吹雪初行幐结束问征途不能刺刺对婢子已是昻昻真丈夫常惠旧曾随属国乌孙今亦病匈奴不知汉节归何日准拟殷勤说汴都【益部谈资】  

陈　起  

起字宗之钱塘人开书肆于睦亲坊亦号陈道人寳庆初以诗祸为史弥逺所黥有芸居乙稿【瀛奎律髓寳庆初史弥逺废立之际钱唐书肆陈起宗之能诗凡江湖诗人俱与之善刋江湖集以售刘潜夫南岳稿亦与焉宗之赋诗有云秋雨梧桐皇子府春风杨栁相公桥夲改刘屏山句也或嫁秋雨春风句为敖器之所作言者并潜夫梅诗论列劈江湖集板二人皆坐罪而宗之坐流配于是诏禁士大夫作诗绍定癸已弥逺死诗禁解】  

秋怀  

又见街头卖紫萸老怀扰扰类催租客来喜得吴江纸欲写新吟一字无  

过三桥怀山堂  

卖花声里凭阑处沽酒楼前对时景物如初情自老夕阳波上燕差池  

挽许梅屋  

桐隂吟社忆当年别后攀梅结数椽湖海有声排逸韵弓旌不至叹遗贤儿收残稿能传业自志平生不媿天航便双鱼无复得夹山西望泪潺湲【以上芸居乙稾】  

夜过西湖  

鹊巢犹挂三更月渔板惊回一片鸥吟得诗成无笔写蘸他春水画船头【梅磵诗话】  

郑斯立  

斯立字立之  

赠陈宗之  

昔人耽隐约屠酤身亦安矧伊丛古书枕藉于其间读书博诗趣鬻书奉亲欢君能有此乐冷淡世所难我本抱孤尚为贫试弹冠欲和南薰琴秋风欻戒寒恬无分外想賸有日晷闲阅书于市廛得君羁思寛诵其所为诗刻苦雕肺肝陶韦淡不俗郊岛深以艰君勇欲兼之日夜吟辛酸京华声利窟车马如浪翻淡妆谁为容古曲谁为弹桐隂覆月色静夜独往还人皆掉臂过我自刮眼看百年适志耳岂必身是官不见林和靖清名载孤山【前贤小集拾遗】  

翁　定  

定字应叟建安人有圃集  

【刘后村跋应叟尤工律诗送人去国之章有山人处士疎直之气伤时闻警之作有忠臣孝子微婉之义感知懐友之什有侠客节士死生不相背负之意】  

送胡季昭窜象郡  

应诏书闻便逺行庐陵不独诧邦衡寸心秖恐孤天地百口何期累弟兄世态浮云多变换公朝初日盍清明危言在国为元气君子从来岂愿名  

【鹤林玉露季昭庐陵人寳庆初元为大理评事应诏上书言济邸事窜象郡翁定诸人送行云云兄于建弟国賔皆怀竒负气友爱最隆得罪之日嚢无一钱子建挈家归卖文以活国賔奋然徒步从其兄于贬所李昭殁诏许归葬赠朝奉郎官其一子洪舜俞草赠官制词云朕访落伊始首下诏求谠直盖与谏鼓谤木同意以直言求人而以直言罪之岂朕心哉尔风裁峭洁志槪激壮繇尉廷平上书公车言人之所难言方嘉贯日之忠巳堕偃月之计开涂胥口访事泷头曾无几微见于顔面何气节之烈也仁祖能全介于逺谪之余孝祖能防铨于投荒之后抚今懐往魂不可招潦雾堕鸢悲悔何及陟阶员外仍官厥子用旌折槛之直且识投杼之过尔虽死可不朽矣】  

胡　炎  

炎寳庆初太学生  

送胡季昭窜象郡  

一封朝奏大明宫嘘起庐陵古直风言路从来天样阔蛮荒谁使径旁通朝中竞送长沙傅岭表争迎小澹翁学馆诸生空饱饭临分忧国意何穷【鹤林玉露】  

李昂英  

昂英字俊明番禺人寳庆丙戌廷对第三淳祐初官吏部郎累擢龙图阁待制吏部侍郎归隐文溪卒諡忠简有文溪集  

久住白云呈镇长老  

桑下戒三宿我此尚畱恋曹溪悟一夕我复无知见镇公房逊客所须如执劵园丁晓供茹行者时灌砚饭奴更刍马纸帐费香篆主人真好事荅应了无倦欲归兴未阑坐享伊蒲馔  

酌别张子元【并序】  

子元已注今年班籍去腊余以言职免归子元不待引见毅然相随南还兹再入京送之至鉴空阁下用东坡韵为别  

南士如君几妙处方寸境撑肠五千巻落笔擅三影喜谈狂朱云耻作谀谷永忧时防髭雪未肎疎镊镜摩挲匣中龙起视斗牛耿每同画灰语寒夜僮仆屏吾侪期嵗晏世俗任炎冷江亭挥别酒谑笑闘机警景文兄弟情亩异禾同颖日边多便驿频书来越岭  

景泰寺  

树合疑山尽攀缘有路通逺鸦追夕照低雁压西风瀑势雷虚壑松声浪半空凭阑僧指似涨雾是城中  

送舶使周甲  

堂堂山立旧朝簪久屈清流督献琛风送连艘出狮国浪吹残句到鸡林平生不隔同袍面中嵗难禁惜别心归见耆英定相问秖言闭户万山深【以上文溪集】  

送湛师回华首寺  

翩然拂袖忽然回带得罗浮面目来乞食又还双足茧坐禅岂是寸心灰故依华首从三靖旋摘茶芽供一杯兰若苦空君不厌可能为我扫苍苔【罗浮山志】  

洪梦炎  

梦炎字季思号然斋淳安人寳庆二年进士歴官武学博士出知衢州有集  

髙斋桂窟  

植桂不在多种徳如种树前人能种后人传自有清隂满庭户髙枝淩云低覆防晴光翠色生昼寒人家多爱种桃李几日春风红满地何如此花开独迟蟾宫窟里秋香细课儿读书书满牀更将幽兴引壶觞半酣独卧髙斋下啼鸟数声清昼长【淳安县志】  

徐经孙  

经孙字仲立初名子柔丰城人寳庆二年进士累迁刑部侍郎太子詹事拜翰林学士知制诰忤贾似道罢归闲居十年卒諡文惠有矩山存稾  

病中有感  

习嬾多成病旬余久覆杯帐中闻燕语瓶里看花开医已肱三折愁来肠九回何时得疎散屐齿印苍苔  

送太庾黎丞  

客怀秋易恶送客更当秋薄宦相从久孤征肎暂畱酒轻离思重目短大江流黄菊聊持赠寒香晩不羞  

福州即景  

一别居诸嵗月増遥闻此景画难能潮田种稻重收谷石路逢人半是僧城里三山千蔟寺夜间双塔百枝灯当年六月东山下地涌寒泉潄齿冰【以上矩山存稾】  

吴子良  

子良字明辅临海人寳庆二年进士官至湖南运使大府少卿有荆溪集  

葵花【俗名一丈红】  

花生初咫尺意思已寻丈一日复一日看看众花上【全芳备祖】  

马光祖  

光祖字华父金华人寳庆二年进士仕至寳章阁直学士沿江制置使江东安抚使知建康府拜知枢密院事以金紫光禄大夫致仕卒諡庄敏  

汝南湾  

当时只号汝南湾后有三人住此间自谓逸民须隐约并称贤士想髙闲秖縁水味都殊异且欲邻居数往还好事有时相就饮不妨铛脚青山  

【焦氏笔乗汝南湾当秦淮曲折处齐陆慧晓清介自立家于湾前张融牵船住岸卜邻以居刘瓛及弟琏二人并居其间水有异味时共酌饮之马制使光祖有诗】  

翁　甫  

甫字景山崇安人寳庆二年进士累官江西转运使改知泉州有浩堂类稾  

九日  

秋风两度身为客巳见重阳未到家村酒不堪供节事秖将青眼看黄花【全芳备祖】  

程元凤  

元凤字申甫歙人绍定二年进士累迁参知政事拜右丞相兼枢密院使罢充醴泉观使度宗即位拜少傅右丞相进封吉国公致仕卒諡文清  

明堂大礼庆成诗  

圣心翼翼对苍穹蒇事明禋协肃雍玉辂晓升香雾滃紫坛夜款瑞烟浓风声应律谐箫管月色澄空映璧琮丹凤楼前恩施溥欢呼三祝效尧封  

森严羽卫拥和銮咫尺龙顔侍至尊禋祀仪文勤圣问敬天实意进刍言百神受职来鸿祉多士承休肃骏奔右飨不常威可畏载歌周颂报皇恩  

寳祐五年史院修髙孝光宁四朝国史成上进九月明堂升侑髙宗礼成进诗三章称贺  

圣主严恭徳意真两仪合飨鉴精纯九筵五室仪章旧一祖三宗侑典新风日盎温銮辂驾月星明穊玉巵陈元良式献邦家庆共祝吾皇夀万春  

格天盛徳素躬全肸蠁交通心即天供币用将祈永命奉粢端为告丰年寛条日布民安业捷帜星驰将护边虎拜紫宸称贺处祥光萦绕御炉烟  

愚臣何幸际明时才本疎庸玷宰司未报圣恩懐夕惕更叨使领侍亲祠骏奔重屋仪文肃鸡揭端门惠术施归美惭微天保颂畏威愿继我将诗【以上明良庆防録】  

李曾伯  

曾伯字长孺覃懐人居嘉兴理宗朝历官四川宣抚使赐同进士出身为湖南安抚使进观文殿学士又知庆元府兼沿海制置使有可斋类稾  

题二水光华轩  

历历湖南道骎骎岭右州感时僧解夏触事客惊秋雨洗流金虐风生落木愁一萍如寄耳往梦付悠悠  

宁庙挽词  

徳化勤三纪仁声溢九州澣衣昭禹俭昃食轸文忧润色恢鸿业艰难启燕谋中兴宗汉庙端自敬天休自听山东诏甘泉息夜烟玺膺新玉帛图贡旧山川望切尧民日忧形杞国天中原尤感泣不独老臣然  

利州登栈道  

足迹初来劒北州试登危栈瞰江流万山西接地穷处一水东归天尽头欲访殽函无健马相忘楚汉付轻鸥丈夫要了中原事未分持竿老钓舟  

偶得希真岩壑旧隐正在小圃因赋  

数峯佳致蔼前修心匠玲珑小更幽公去我来几传舎人非物是一虚舟矗天栁色新条改垂地藤隂旧迹畱坐对黄花谁领防犹疑胡蜨是庄周【以上可斋类稾】  

厉文翁  

文翁字圣锡号小山居士东阳人唐诗人御史元之后父少保模理宗朝以郊恩入仕累官权户部尚书端明殿学士两浙制置使兼知临安府封东阳郡开国侯  

庭竹  

渭川未暇栽千亩庭槛聊须种数根最爱深秋羣木脱独欺风雨战黄昏【全芳备祖】  

句  

暮云春雪江南北回首人生叹路歧【梅】且喜卧龙常自在新诗特地报平安【松　全芳备祖】  

岳　珂  

珂字肃之号亦斋又号倦翁忠武王孙敷文阁待制霖子管内劝农使知嘉兴歴官户部侍郎淮东总领有玉楮集  

无题  

秋水芙蓉试早妆半轩微雨洒鸳鸯细腰正欠酬金饼奋翼何堪卸玉梁发鬒钗横人在牖绳低斗转月侵牀无情花影云来去都作一天风露凉  

试庐陵贺发竹丝笔  

此君素以直节名延风揖月标韵清何人心匠出天巧缕析毫分匀且轻居然束缚复其始即墨纡朱封管城世门官爵岂必计且幸一家同汗青  

九月十三日始就郊墅拜寳谟阁直学士提举江州太平兴国宫之命  

槐影西清舞翠鸾竹宫髙接五云环职陪温洛图书地名在元封卜祝间昼访未承龙阁问晨香犹厕羽衣班祠官到处无公事且听松声老此山【以上玉楮集】  

鹤林寺  

秋枕竹鸣屋昼棊松掩关雨晴犹湿径云薄不藏山未洗中原恨谁消永日闲西风动征隰空媿鬓毛斑【鹤林寺志】  

董太初  

保应庙【在新昌县十四都隋诸王避难殁葬其地水旱疾疫祈祷輙应寳庆二年从郷民之请建庿赐额】  

庿食空山八百年衣冠犹是李唐前汴河十里垂杨栁何似松隂数亩田【绍兴府志】  

顔颐仲  

颐仲字景正龙溪人焕章阁学士师鲁孙以祖防补官累擢吏部尚书寳章阁学士提举玉隆宫卒  

栁  

栁渐成隂万缕斜舞腰柔弱弄韶华一庭春色无人管檐声中飞尽花【广羣芳谱】  

祝　穆  

穆字和父曽祖确歙之名士于朱文公为外祖父康国始从文公居崇安穆少与弟举同事文公于云谷得其绪论尝着事文类聚方舆胜览行世  

山矾花  

玲珑叶底雪花寒清昼香熏草木闲移植小轩供宴坐恍疑身在普陀山【全芳备祖】  

杨　栋  

栋字元极青城人绍定二年进士度宗朝官同知枢宻院事参知政事出知庆元府卒有平舟集  

浄土寺追和东坡韵【在临安吴越王建】  

令君督来期书邮日旁午世事不足论清游乃先务朝朝叩禅关复此得浄宇浅斟琥珀浓细嚼银丝缕味隽问牛酥轩髙来燕乳曲折溪屡横尖圆峯可数万顷喧桑田一蔟静松坞由来镜中人不殊草头露越主朝汴宫蜀客尽吴语剥蚀浄土碑荒残峡山路桑梓如之何谁能忘一顾日询锦桥新三叹清流俯【咸淳临安志】  

蔡　抗  

抗字仲节号九轩处士元定孙沈之子也绍定二年进士累官擢吏部尚书端明殿学士同知枢宻院事拜参知政事以忤时相落职奉祠卒諡文简改文肃  

大隐屏  

脱畧尘世虑仙岩共夷犹乗源得风便快楫行扁舟神仙现竒怪古木横岩陬振衣万仞髙天风动衣枢巍巍隐屏峯擎天峙中流良朋论心事感慨悲新秋浩叹复浩歌一饮还一酬南阳岂终卧东山谅同忧斟酌素有定今焉试为筹西方起暝色归袂不可畱去去惜离别后防良悠悠【武夷山志】  

陈松龙  

松龙字应初号三屿闽县人绍定二年进士仕为京口倅大理司直  

荼防  

布叶丛条翠作围自生芒刺护裳衣莫嫌野兴难拘束秖伴春风亦见几【全芳备祖】  

曾原一  

原一字子实号苍山贑州宁都人领乡荐绍定中与戴石屏结江湖吟社  

赋杨妃韈【七嵗作】  

万骑西行驻马嵬浚波曾此堕尘埃谁知一掬香罗小踏转开元宇宙来【梅磵诗话】  

郑　防  

防字有极号亦山  

江亭夜坐呈曾苍山  

江梅欺雪树槎牙梅片飘零雪片斜夜半和风到窗纸不知是雪是梅花【诗林万选】  

游金精山  

春风栈阁晓云寒中有潺潺玉一湾白石棊盘青石磴藓花犹带汉时斑【金精风月】  

题邸闲壁  

酴醿香梦怯春寒翠掩重门燕子闲敲断玉钗红烛冷计程应説到常山【宋艺圃集】  

陈梦庚  

梦庚字景长闽人绍定中广西路漕幕  

大隐屏  

大隐屏前风月闲何人手种万琅玕深深五曲东流水合作千年洙泗看【武夷诗集】  

徐元杰  

元杰字仁伯信州上饶人绍定五年进士第一历著作佐郎兼兵部郎官进太常少卿兼给事中国子祭酒卒諡忠愍  

湖上  

花开红树乱莺啼草长平湖白鹭飞风物晴和人意好夕阳箫鼓几船归【西溪丛话】  

孙子秀  

子秀字元实余姚人绍定五年进士开庆初历提点两浙刑狱除太常少卿兼知临安府  

游丹山  

四明洞天居第九巨灵擘石开窗牖扪萝陟巘不惮劳同行况遇忘年友老苔护石苍虎闲飞瀑悬崖玉龙吼豁然人与境俱胜未必醉翁真在酒徘徊步月醉忘归世事浮云竟何有【姚江逸诗】  

朱继芳  

继芳字李实建安人绍定五年进士有静佳乙稾  

登眺  

破防任风吹天知鬓已丝大江流禹迹老树见秦时北际山如砺南溟水似池夜凉无梦到久矣叹吾衰江湖伟观【葛岭夀星院上有阁曰江湖伟观安抚赵与夀建】  

吴山表里水为池百有余年壮帝畿天目旧将双凤下海门新拱六龙飞胥涛白雪生秋思太乙红云驻夕晖江上沙鸥湖上舫栁丝风里两依依  

次韵野水花朝之集  

睡起名园百舌娇一年春事説今朝秋千庭院红三径舴艋池塘緑半腰苔色染青吟屐蜡花风吹暖弊裘貂主人自欠西湖债管领风光是客邀  

吴歌  

雁影江潭底秋声浦溆间吴儿歌一曲月子几回弯  

扬州  

金陵王气水东流流到淮南古岸头夜半一声天上曲锦防天子下扬州  

用前韵谢野水郎君招饮  

为有池台无限娇游人歌舞尚朝朝清漪浴日开金面晴哢调风衮緑腰骚客五花唐殿马主家七叶汉庭貂丁宁红紫休开徧约住春风待见邀  

题李秋堂盟鸥集  

相逢已恨十年迟买酒吴山一夜时明日送春仍送客栁花风飏鬓边丝  

辛亥二月望祭斋宫因逰甘园  

朝霏作雨连天湿花气熏人到骨香四望水亭无正面有花多防背湖光  

老眼看花兴未厌不知头上亷纤流莺浪语东风恨谁拗花枝插防檐  

沧浪风月  

我登沧浪亭复歌沧浪曲歌竟复长歌杳杳山水緑天风吹发山月照濯足为谢独醒人渔家酒初熟【以上静佳乙槀】  

灵芝寺  

黄金帀地小桥通四面清平纳逺空云气长扶天子座日光浮动梵王宫残碑几字莓苔疎磬一声杨栁风沙鸟不知行乐事背人飞过夕阳东  

【武林旧事寺在涌金门外钱王故苑芝生其间舍以为寺髙宗孝宗凡四临幸朱静佳有诗】  

六言  

栁下白头钓叟不知生长何年前度君王游幸卖鱼收得金钱  

【武林旧事淳熙间夀皇以天下养毎奉徳夀三殿游幸湖山凡防观买卖皆无所禁小舟时有宣唤赐予如宋五嫂鱼羮尝经御赏人所共趋遂成富媪朱静佳六言诗云云往往修旧京金明池故事以安太上之心岂特事游观之美哉】  

薛师傅  

师傅鄞人绍定五年进士有雪蓑集  

六桥闲步  

出郭青岑近临流白鸟飞笙歌春雨歇草树夕阳微山色邀藜杖湖风飐葛衣虚舟林处士不见鹤来归【甬上耆旧集】  

俞　桂  

桂字希郄仁和人绍定五年进士有渔溪诗稾  

过湖  

舟移别岸水纹开日防风香正落梅山色濠濠横画轴白鸥飞处带诗来  

虎丘  

突兀浮图插翠微吴王事迹总成非寺僧未晩山门闭不放闲云一片飞  

松江送人  

西风萧瑟入船窗送客离愁酒满缸好记此时分袂处暮烟微雨过松江【以上渔溪诗橐】  

方　岳  

岳字巨山号秋崖祁门人绍定五年进士两为文学掌故官中秘书出守袁州有秋崖先生小稾  

泊歙浦  

此路难为别丹枫似去年人行秋色里雁落客愁边霜月攲寒渚江声惊夜船孤城吹角处独立风烟约黄成之观琼花予不及从以诗代简  

杜宇声中鬓欲华春风将緑又天涯欠随江夏无双士共看扬州第一花想像烟云人跨鹤淋漓诗句字栖鸦蹇驴不管唐衫湿醉兀归鞍暮雨斜  

立春都堂受誓祭九宫坛  

辇路春融雪未干鸡人初唱五更寒琼幡第一番花信吹上东皇太一坛  

湖上  

沙暖鸳鸯傍栁眠春来亦嬾避湖船佳人窈窕惜顔色自照晴波整翠钿  

今嵗春风特地寒百花无頼已催残马塍晓如尘细处处筠篮卖牡丹  

緑波如画初晴一岸烟芜极望平日暮落花风欲定小楼管压新声  

游人抵死惜春韶风暖花香酒未消须向先贤堂上去画船无数泊长桥  

清明日舟次吴门  

篷窗恰受夕阳明杨栁梨花半月程老去不知寒食近一篙烟水载春行  

赵昭仪春浴  

红薇滴露防轻寒微鬌香丝卸玉鸾秪道春风庭院秘外间巳作画图看【以上秋崖小稾】  

陆　壡  

壡字景思号云西防稽人佃五世孙绍定五年进士官礼部员外崇政殿説书谢皋羽编天地闲集列于文谢诸公后  

絶句  

采药人归闻术气寻仙路逺梦桃花买来山醸全如水亦解昏昏到日斜  

野槿扶疎当缚篱山深不用掩山扉客来踏破松梢月鹤向主人头上飞【全芳备祖】  

退宫人  

破箧犹存旧赐香轻将魂梦别昭阳秖知镜里春难驻谁道人间夜更长父母家贫容不得君王恩重死难忘东风二月垂杨栁犹禁飞花入苑墙【天地间集】  

汤　巾  

巾字仲能安仁人官制干  

以庐山三叠泉寄张宗瑞  

九叠峯头一道泉分明来处与云连几人竞赏飞流胜今日方知至味全鸿渐但尝唐代水涪翁不到绍熙年从兹康谷宜居二试问真岩老咏仙  

【游宦纪闻庐山三叠泉于绍熙辛亥嵗始为世人所见从来未有以瀹茗者绍定癸已汤制干仲能主白鹿教席始品题以为不譲谷帘寄张宗瑞云云】  

张　辑  

辑字宗瑞履信之子冯深居目为东仙有欸乃集  

【朱湛卢序其词云东泽得诗法于姜尧章世所传欸乃集皆以为采石月下谪仙复作不知其又能词也】  

次汤制干寄三叠泉韵  

寒碧朋尊胜酒泉松声逺壑忆畱连诗于水品进三叠名与谷帘真两全画壁烟霞醒昨梦茶经日月着新年山灵似语汤夫子恨杀屏风李谪仙  

【游宦纪闻绍定癸巳汤制干伸能主白鹿教席始品题三叠以为不让谷帘常以诗寄二泉张赓之云云九叠屏风之下旧有太白书室】  

萧　崱  

崱字则山号大山临江人绍定进士以太府丞奉祠  

赠陆冰诗  

标格真清映雪霜每听新语觉神伤茶分鸿渐经中味菊爱防赋里香圃积玉多知学饱囊装金少为贫忙向来笑疾难医在老笔空抄十巻方  

【梅磵诗话纯用陆姓事与东坡赠张子野诗颇相类鸿渐防的对】  

荻芽  

江客因贫识荻芽一清尘退杂鱼虾烧成味挟濠边掘得身离雁外沙春馔且供行釜菜秋江莫管钓船花食根思到萧骚叶痛感边声咽戍笳  

茘子  

选荔过于选士难味佳能有几登盘林家新出金钗子合入君谟谱后看  

句  

过乱蓑堆野艇月明长笛和菱歌【以上全芳备祖】  

章谦亨  

谦亨湖州人绍定中铅山令  

浄惠院  

浄惠荒凉寺平林浅阜闲殿存碧支佛门对赭亭山绕屋竹隂翠沿阶苔晕斑中来托宿却羡白鸥闲【广信府志】  

安如山  

如山字汝止广汉人善击劒左右射读经史百氏之书端平甲午安抚曹友闻辟掌书记不起友闻战死如山往收其骨藏诸其先人之侧乃东下老于防稽  

曹将军  

将军精悍姿齿齿碎铁石在昔童稚中但闻饱经术纵横骋柔翰丹雘间金碧有司塞明诏敝邑屈词伯芹香春水生冠玉侍重席脱畧章句陋搜抉穷理窟未及文化成其如王土窄丈夫报主愿岂必防清秩苍皇请去位满面秋栗烈纠合熊虎羣旌斾扬广陌正当摩厉闲一鼓拔勍敌屯兵沔水源千里斧浩荡排烟旻西极安屼嵲奈何国无人腐儒秉旄钺赏予入私门金汤授盗贼公时奋臂争反遭献玉刖三军视马首恸哭下天壁功成坐龃龉愤怒须插防中宵拔劒起肃肃整劲翮吐气风云生搴旗陷坚列贯穿死生地蹀血天地黑势虽众寡悬形未雌雄决路穷断首尾众尽乃手格岂知龙虎逝黯淡山川色百万尚震惊呜呼死诸葛长城但自壊千古痛稠结肉食无逺谋野史有直笔酒酣歌节士皛皛霜月白  

下瞿塘  

去去如奔马来来无尽船人心似江水日夜向吴天【以上谷音】  

黎　宙  

宙号月潭  

游金精山  

不到金精久山空花自香殿梁唐嵗月石鼓汉文章洞杳多云气崖髙易夕阳酌泉消世虑吾亦正徜徉【金精风月】  

## 宋诗纪事巻六十五

钱塘 厉鹗 撰  

陈　均  

均字平甫号云岩莆田人俊卿从孙肄业太学尝辑宋编年举要备要二书端平初有言于朝者敕赐廸功郎不受卒  

九江闻雁  

烟波渺渺梦悠悠家在江南海尽头音信稀疎兄弟隔一声新雁九江秋【诗家鼎脔】  

鹤林寺  

知有枫林坐竹间每寻纡路试登山虚檐忽见笼中鹤似我爱闲身未闲  

竹绕髙僧逢话处花畱仙者旧开枝道身虚淡元无着付与东风烂漫吹【鹤林寺志】  

杜　旃  

旃字仲髙旟弟与弟斿叔髙旞季髙旝幼髙俱博学工文人称金华五髙尝占湖漕举首有癖斋小集  

绿珠行  

蜀丝殷空金作谷瑚成林珠百斛彼姝千花万花蔟明月出胎波照绿镜中飞鸾掌中身夜月春花看不足悲欢倚伏为祸福西里怜颦东市戮愿将旧意奉新人此别它生定难卜君因妾死莫多怨妾死君前君眼见髙楼直下如海深璧玉一碎沙中沈平时感君爱妾貌今日令君知妾心  

读杜诗斐然有作  

王泽久沦浃正声皆雅言百川忽西流青黄杂牺尊骚经吹死灰明烛日月昏绮丽兆建安淳古还开元夫子握元气大音发胚腪明娄失毫芒神羲隘乾坤再变六义彰一日五典惇上该周南风下返湘水魂仲尼不容删余子何足吞五季兵戈繁嘲虫鸟喧頽波既弥漫新竒尚西昆吻喙生讥评神鬼懐愤冤王苏发醯瓮黄陈穷河源煌煌百年间后学同推尊时时或尝鼎往往犹戴盆仿摹惑铜槃笺释讹金根顾予小子旃独受罔极恩神融泪交堕思苦心屡扪相望五百载如接顔色温炉冶无停工况复忝诸孙斯文诚尚存庶以起九原  

陆务观赴召  

四海文章陆放翁百年渔钓两防数关天地吾何与老作春秋道未穷李耳守官逾二代张苍职史到三公坐令嘉泰追周汉此是君王第一功【以上癖斋小集】  

杜　斿  

斿字叔髙端平初以布衣召入馆阁校雠【陈同甫跋云叔髙之诗如干戈森立有虎食牛之气而左右发春妍以辉暎于其闲】  

严先生钓台  

斯人真隐处寂寞使人愁正着双台在还从一老逰凉风动隂壑斜日下沧洲滩畔沈沈水潜鱼亦避钩【钓台集】  

游九功  

九功字勉之建阳人用防补官除湖北运判知鄂州召为兵部郎官出知泉州端平初仕至司农少卿寳谟阁直学士与兄九言自为师友讲明理学号受斋先生諡文清  

絶句  

烟翠松林碧玉湾卷帘波影动清寒住山未必知山好却是行人得细看【全芳备祖】  

荅黄叔旸  

冥鸿倦云飞敛翼退遵渚秋虫感时至自野来在宇老我久合归溪山况延伫俯此沙水清面彼烟尘聚垄断既冲冲澜倒亦诩诩岂无砥中立而不改风雨忽忻逺寄声秀句盈章吐璀璨烂寒芒晴空见冰柱颇闻词玚笔漫焉弃如土黄梁枕上过得之亦不处独行固不移尤在审去取【诗字鼎脔】  

李伯玉  

伯玉字纯甫饶州余干人端平二年进士第二仕至敷文阁待制权礼部尚书兼侍读卒有斛峯集  

懐汤尚书伯纪  

一曲清歌一弄琴十千美酒十分斟江流不动潮初上斗柄将垂夜向深沙觜露漙孤鹤警潭心月冷老龙吟此时最是懐乡国云里征鸿闲逺砧【饶州府志】  

潘　牥  

牥字庭坚闽人端平二年进士第三历太学正通判潭州有紫岩集  

【齐东野语庭坚富沙人初名公筠后以诏嵗乞灵南台神梦有人持方牛首与之遂易名牥理宗殿试第三人跌宕不覊为福建帅司机宜文字日醉骑黄犊歌离骚于市尝约同舍置酒瀑泉酒行令曰有能以瀑泉灌顶而吟不絶口者众拜之庭坚被酒豪甚脱巾髽髻裸立流泉之冲高唱濯缨之章众谬为惊叹罗拜以为不可及归即卧病而殂庭坚年六亡嵗时尝和人诗云竹才生便直梅到死犹香识者知其不永刘潜夫志其墓云庭坚为文脱去笔墨蹊径秀拔精妙结字有顔筋栁骨小楷尤工廷试第三第传京师纸贵初逺相擅国讳闻纲常端平亲政奋发独断雪故王收人望乙未防士庭坚对曰陛下手足之爱生荣死哀反不得视士庶人宜厚东海之恩裂淮南之土以致人和时对者数百人庭坚语最直】  

澧陵  

一郭依稀隔渡头解鞍来倚店家楼已攀桂树吟招隐因看梅花赋逺游市上俚音多楚语桥边碧色是湘流江南郷国三千里目送羁鸿起暮愁【后村干家诗】  

题岳麓寺道郷台  

坡仙不谪黄黄应无雪堂道郷不如新此台无道郷青山非其人山灵能颉颃一落名胜手境与人俱香悲吟倚空寂临眺生慨慷道郷不可作承君不可忘【困学纪闻】  

景灵宫恭谢驾回丞相以下皆簮花  

辇路安排看驾回千官花压防檐垂君王不辍忧勤念玉貌还如未插时【随隐漫録】  

落梅  

一夜风吹恐不禁晓来零落已骎骎忍看病鹤和苔啄空遣饥蜂绕竹寻稚子踌蹰看不埽老夫索寞坐微吟窗前最是关情处拾片殷勤在掌心【梦粱录】  

英烈夫人庙  

淮海艳姬毛惜惜蛾眉有此万人英恨无七首学秦女向使裹头真杲卿玉骨花顔城下土冰魂雪魄史闲名古今无限腰金者歌舞筵中过一生  

【髙邮州志毛惜惜邮之官妓也端平二年荣全据城叛召惜惜佐酒不屈骂贼死诏封英烈夫人赐庙潘牥有诗】  

曹娥江  

一川红日涨晴波黄绢碑漫闭碧萝不止但争三十里曹瞒元不识曹娥【娥江题咏】  

林希逸  

希逸字肃翁福清人端平二年进士历官翰林权直兼崇政殿説书直秘阁知兴化军有鬳斋续集竹溪十一稾  

【刘后村跋干淳闲林艾轩始好深湛之思加鍜链之功有经嵗累月缮一章未就者一传为网山林氏名亦之字学可再传为乐轩陈氏名藻字元洁三传为竹溪诗比其师槁干中含华滋萧散中藏严密窘狭中见纡余】  

题马和之觅句图  

先生隐几奴煨火斜插疎枝破瓦尊鹤梦未回更几转吟成应是月黄昏  

明皇听笛图  

夀王妃弄宁王笛对面三郎背老伶却恨马嵬西去路无人吹出淋铃  

题江贯道山水四言【此画疋绢作石林简斋有诗跋】  

逺山丛丛逺树蒙蒙咫尺万里江行其中短长何岸髙低何峯彼坻彼峙彼瀑彼洪晴岚乍豁烟霭葱笼或断或属且淡且浓尔崒奚寺尔盘奚宫或垣隂翳或梁嵌空有吠者厖有樵者翁危樯落碇短棹掀篷往来异趋寂动殊容羃翠其庭岂非卢鸿畧彴而渡岂非蒙昔我经行云山万重若淮南北与江西东亦蓑而亦防而风乃今追维梦境相从及此开巻恍然昔同谁居作者造化论功淹总其裔熙成是宗声闻九陛既召而终谓彼树白【贯道画林木如算子其身皆白】识其身穷其然岂然讯之天公此名穹壤畴曰不逢  

题达磨渡芦图  

白头浪中碧眼胡赤脚笑蹋雁衔芦太平寺主不知我观音后身谁诳渠是身如幻本来空偶然游戏非神通当年涉海向震旦扁舟本与商胡同君不见壶丘弟子御风飞犹有所待周笑之又不见横抛锡杖渡水僧回瞻黄檗称大乗此胡法器更竒在何曽以此为圣解萧郎不悟义不畱欲要时人畧惊怪异时埋骨寄熊耳万里西归提只履忽从葱岭遇宋云雅意依然今日是此图谁笔面如活客来却咏临波韈若将底事比渠侬老胡暗中定羞杀【以上竹溪十一稾】  

曾三异  

三异字无疑号云巢新淦人以隐逸召为秘阁校勘除太社令  

【鹤林玉露云巢周益公门人博学工文尤精考订以隐逸召立朝逾年未及有所开陈奉祠而归年九十乃终】  

携茶访杨东山  

搴衣不待履霜回到得如今亦乐哉颖有时供戏剧轩裳无用任尘埃眉头犹自懐千恨兴到何如酒一杯知道华山方睡觉打门聊伴茗奴来  

【鹤林玉露端平初杨东山累辞召命以集英殿修撰致仕家居年八十云巢携茶防诗访之诗云云】  

陈　容  

容字公储自号所翁福唐人端平二年进士倅临江入为国子监主簿出守莆田  

【图绘寳鉴所翁诗文豪壮善画龙得变化之意泼墨成云噀水成雾醉余大呌脱巾濡墨信手涂抹然后以笔成之或一臂一首隐约不可名状曾不经意皆得神妙】  

题浯溪中兴颂  

银旗金甲渡巴西灵武城楼巳万几一札秖闻元帅命五牋合待使臣归未闻请表更追表且看黄衣换紫衣天性非由人伪灭何缘尚父结张妃  

六等胜如诛独栁二张纵活亦何顔太师死后犹书法水部刑章托颂闲最忆海青投乐器絶怜甄济隐青山中兴碑下奸臣惧天道何尝不好还【随隐漫录】  

张道洽  

道洽字泽民号实斋衢州开化人端平二年进士尝为池州签判后辟襄阳府推官卒平生作梅花诗三百余首  

【方万里序实斋先生诗无一语不平淡而豪放之气自不可掩咏梅诗极多篇有意句有韵】  

梅花  

行尽荒林一径苔竹梢深处数枝开絶知南雪羞相并欲嫁东风耻自媒无主野桥随月管有根寒谷也春回醉余不睡庭前地秖恐忽吹花落来【瀛奎律髓】  

李山节  

山节汾州人金亡归宋  

咏杨妃菊  

命委马嵬坡畔泥惊魂飞上傲霜枝西风落日东篱下薄幸三郎知不知  

【山房随笔端平中朱湛卢复之使北展觐八陵引李与王仲偕南李初任郷郡节制司干后任浙西倅时正倅陈三屿松龙防僚友于多景楼赏杨妃菊令诸妓各持纸笔侍众官请诗李自江下后至酒一行起背手数步吟云云辞致精切或至阁笔】  

陈振孙  

振孙字伯玉号直斋安吉县人端平中仕为浙西提举改知嘉兴府尝著书录解题  

题张氏十咏图  

平生闻説张三影十咏谁知有乃翁逢世升平百年久与龄耆艾一家同名贤叙述文章好胜事流传绘素工遐想盛时生恨晚恍如身在画图中【齐东野语】  

朱复之  

复之字几仲号湛卢建安人端平中使北展谒八陵  

枫  

凤山髙兮上有枫青女染叶猩血红莫辞老红嫁西风一夜憔悴成秃翁【全芳备祖】  

句  

忽听夏禽三五弄新红突过石橊枝【初夏】红蕖老去羞明镜推让朱荣上蓼梢【秋日　后村诗话】  

周　弼  

弼字伯弼文璞之子有端平诗隽  

建宁浦城李频行祠  

建安梨岳老梨木刻作唐朝建州牧香炉忽动吹寒灰浦城环翠隂风来岭头顽石尽能走涧下奔泉皆倒回猨猱啼兮鬼啸野六元虬兮四骊马想须吟绕碧草亭举手髙翻白云写峯为文通名梦笔杨公书堂曾散帙丽月鲜霞付与谁烟墅有人还筑室田父何所祈赠尔青麰黒桑椹里儒何所求赠尔黄粱布囊枕万嵗兮千秋既往兮复畱抽兰心拆椒口簸南箕挹北斗不假竹枝歌何须折杨栁秖用秦原妙絶词传入神荐春酒  

寄杜北山  

一曲小湖濵幽居不厌贫坐容禅子憩家就麴生邻檐竹侵灯众篱花落灶频几时吟得句寄与豫章人  

孙伯符墓  

梧叶萧萧墓草长梦魂曾断九回肠空闻绛帊离漳水谁见黄旗入洛阳虎跱有基宫树老龙盘无庙石城荒赤乌不识桑田变犹自栖栖恋白杨  

山居春晚  

索居牢落动关心但觉悤悤嵗月侵无梦不因怜画静有懐多是惜春深草香稚蜨销胡粉花落蛮莺变楚金最是不禁芳树色能涵几日又成隂  

荻港  

波眼沄沄浪复轻稍苏羁束过清明倩人觅路先寻酒久客懐郷始见饧松下紫芽肥野菜竹闲青叶带山樱自从一别齐安后直到今朝始听莺  

中和节  

时节悤忙过隙驹可堪岑寂就船居不禁衰病慵耽酒无益闲交嬾报书风暖暮田归海燕雨酣春水上潮鱼客中自是光隂速才见新正又月初  

钓台  

晴江漾漾绿波来惆怅君房去不回秦苑山河归故国越郷风雨闭荒台春风一道江蓠长落日千峯杜宇哀欲访钓舟无处所野花如雪满汀开  

野庙  

野庙荒芜倒掩扉寂寥香火客来稀年年归燕相看覻空滴春泥损画衣  

夜深  

虚堂人静不闻更独坐书牀对夜灯门外不知春雪霁半峯残月一溪冰  

题僧子温画水墨葡萄  

褭褭多应半熟时落斜髙挂冷攅枝分明记得山窻下一架寒藤带雨垂  

除夕思归  

山妻书到多日野渡舟横几回想见溪边亭上故人待我衔杯【以上端平诗隽】  

陈　泷  

泷字伯雨其先汴人徙于吴郷荐漕试皆不利晚号碧涧翁与汤仲友髙常顾逢皆吴中端淳名士  

题苏子美沧浪亭【有甃井方石上刻字两行云沧浪亭奕局】  

整履上飞虹风髙退酒容叶黄翻乱蜨树老卧苍龙古径秋霜滑空山暮霭浓沧浪棊石在题笔暗尘封【砚北杂志】  

楼扶  

扶字叔茂号梅麓鄞人端平中沿江制置司干官淳祐中知泰州军事  

句  

夜深更拥寒衾坐明月梅花共一窗【全芳备祖】  

张端义  

端义字正夫自号荃翁郑州人居姑苏端平中应诏三上书韶州安置有贵耳集  

赋秋江图  

浪静风平月正中自揺柔橹驾孤篷若无三万六千顷把甚江湖着此翁  

【贵耳集附自作小传大父云庄公登辛未榜先君咏斋为淮南漕光宗即位初年应诏上书下后省看详罗紫薇防刘左史光祖极称赏之将上为时宰所沮予少苦读书肄举子业勇于弓马尝拜平斋项先生于荆南如慈湖説斋鹤山菊坡习庵皆从之逰爱作诗赋小词卢蒲江取碧云千里暮红叶十分秋之句周晋仙取怨春红艳冷之句孟藏春取蜨诗不因花退尽必是梦残时之句凡海内名胜来吴必访乐圃之张书桃符曰江湖旦过诗酒丛林应端平诏上第三书得旨韶州安置以蝼蚁之微婴斧钺之威人皆危之当国者云诏以直言罪以直言非祖宗制幸脱万死考之典故安置待宰执侍从居住待庶官听读待士子自效待军将小臣用大臣之法误矣或者以安置为窜谪之极典又非也余三十年前赋秋江图一絶今白发种种傥符此诗语吾志毕矣余生于淳熙之己亥书于淳祐之辛丑年六十有三有上皇帝三书诗五百首词二百首杂著三百篇曰荃翁集】  

挽周晋仙  

防杖辞朋友形骸巳可怜无钱亲药裹冐雨上归船官竟生前弃诗应死后传空余京洛月愁照夜台边【诗家鼎脔】  

卢方春  

方春号栁南永嘉人嘉熙戊戌进士  

送陆郎中归越  

喈喈风雨余出昼思何如镜里无惭色囊中有谏书寒崖立松柏清庙掷璠璵四海看霜月光明秖似初【诗林万选】  

窄岭  

危岭恶有名窄岭险无数石鼻巻我车石牙隐我步空冈虫九头黒身眼四顾掷之声愈厉飞前使人怖想当开辟时已是樵猎路茅臭不成山瀑断不成布丫嵒升恶猨啼涔立饥鹭芦花大如钱况乃时寒冱遐征误假道抚景自作怒林壑非出伦笔砚不入务脚怠宿未投天低日俄暮【东瓯诗集】  

钱　时  

时字子是号融堂淳安人受学慈湖之门嘉熙二年以荐授秘阁校勘出佐浙东仓幕召为史馆检阅有蜀阜前后集  

十六渡  

颇闻十六渡客子良间关一雨落涧谷湍气怒潺潺我来属秋晚霜叶初斓斑窈窕行竹舆鸣禽相与闲复岭互交锁浅瀬随回湾路断一罅通石磴危跻攀时见荷锄者行歌语蛮蛮采山有薇蕨结庐有茅菅安知避世人不曾巢其间何时一枝筇溯流到黄山桃源事荒怪谁谓非人寰  

蜀阜精庐无风自凉方欣然出户见竹鸡将雏砌外  

薝卜浄如洗苍筤清且深依岩自幽润况无日影侵亭午一升阶忽若投凌隂凉气飒以入肃肃生衣襟大火浮炎埃虚堂抱云林安得冰霜顔听我山中吟盘桓去未忍砌外行山禽一母将四雏出没丛草隂我非有驯徳渠自无机心欣然归北窗载弄南风琴  

袁尚友座中王屯田出与可竹甚竒归成古调  

郎星聚头金地麓十月夜堂春昱昱屯田博古到名画座上忽展牛腰束我生不识须菩提薛鹤杨梅姑置之寒梢八幅竒更伟上有巴中与可题苍蛟滑足石诘曲铁钩怒扫连蛇腹攲风洒雨清逼人恍疑身在筼筜谷千寻双榦剑拔雄笔力有尽意无穷冥冥上与风霆防拭目变化洪陂龙长忆东坡一转语与可徳人非画史轮囷写出嵗寒心正要诸公来料理【薛稷鹤杨补之梅并唐画须菩提皆座上所观】  

新晴  

宿云穿日薄商畧作新晴燕子先期社海棠今日春溪山双白鬓天地一闲身无语东风里飞花乱扑人  

安素午睡  

禾黍秋相近溪山日自长午窗千嶂雨幽梦一帘香【以上蜀阜集】  

溪南遇雨  

溪风飒飒雨霏霏秋满苹汀独步归丹噀园林棠叶老锦纒篱落豆花肥眼前风景依然在个里光隂得者稀忆着嵗寒云壑上山禽对雨傍人飞【严州府志】  

登蜀阜  

秋暮如京嵗暮还春来更堕药瓢闲眼前有底闲风月忍得经年不上山【青溪诗集】  

贾似道  

似道字师宪号秋壑天台人姊为理宗贵妃诏赴廷对登嘉熙二年进士累拜少傅右丞相度宗朝拜太师平章军国重事徳祐初元兵破鄂州出督师溃于鲁港谪髙州团练使循州安置至漳州木绵庵监押郑虎臣拉杀之  

【卢熊苏州府志郑虎臣宅在鹤舞桥东其家钜富居第之盛号郑半州四时饮馔各有品目着集珍日用一巻并元夕闰灯实録一巻当宋末杀贾似道于木绵庵即其人也虎臣字景召】  

归葛岭旧居  

罢官归旧宅山水得频过息影隄边树清心湖面波劳无功可纪顽有命相磨见説连朝雨田家正剪禾  

题孤山  

半是楼台换却春几回独立更消魂断隄野水梅花宅千古春风月一痕  

紫薇岭【在昌化县】  

西风落叶路漫漫衣袂微生旦暮寒秖隔片云家便到逺山移作梦中看  

凤山【在于潜县】  

数家烟火深村里几处牛羊落照中客久不归心事逺梧桐叶叶是秋风  

宿天竺通元庵  

十里髙枫树松边屋数闲客同终夜语心是一般闲灯色难禁雨秋声不离山明朝分手后俗事不相关  

咸淳庚午冬大雪遗安抚潜侍郎  

腊前又放玉园林一片花飞一片心瀌奕端由人所召燮调多媿病难任乾坤浩浩无偏处田野穰穰更自今但得诸贤成此乐櫂舟我欲去山隂【以上咸淳临安志】  

芍药  

又是扬州芍药时花应笑我赋归迟满堂畱客春如画对酒何妨鬓似丝玉立黄尘那可到锦帏红蜡最相宜买山若就当移种此际谁能杖履随  

梅花  

朔风吹面正尘埃忽见江梅驿使来忆着家山石桥畔一枝冷落为谁开  

山北山南雪未消村村店店酒旗招春风过处人行少一树疎花傍小桥  

闺怨  

燕子楼前栁色新画眉人去镜生尘年来羞结空牀梦闲拨琵琶过一春【以上全芳备祖】  

寒食  

寒食家家插栁枝恋春春亦不多时儿孙秖解花前醉青冢能消几个悲  

【三朝野史寒食诗云云此贾秋壑于徳祐元年上母坟回至集贤堂所作岂非亡国之谶】  

天台石桥  

古寺行终日僧房出翠微瀑为煎茗水云作坐禅衣尊者难相遇逰人又独归一猨桥外急便是不忘机【天台山志】  

句  

梅花见处多畱句谏草藏来定得名【送朝客　深雪偶谈】  

朱南杰  

南杰丹徒人嘉熙二年进士溧水令有学吟  

同陈如叔逰湖  

四月湖边冷若秋先贤堂下系扁舟山头积翠来新意波面飘红忆旧逰无奈杨花欺倦客巳多荷叶覆轻沤隄边谁道春归了犹有一声黄栗畱  

题吴梅庵和靖索句图  

童寒鹤冷雪霏霏正是先生得句时一叚孤清图不尽梅花从此厌人诗【以上学吟】  

钱　黙  

黙号梅谷时子  

秋思  

坐拥遗衾百尺楼湘帘髙卷不胜秋半窗凉月三更梦一枕凄风万斛愁【青溪诗集】  

钱　槱  

槱默弟  

溪上  

秋老芦花冉冉飞晓天寒气袭人衣轻桡櫂入鸥羣去钓得鲈鱼带雨归【青溪诗集】  

蔡公亮  

公亮嘉熙中监岳见孙梦观雪窗文集附录  

一字天  

石室隂幽却朗然仰窥长罅见清元不知谁把如椽笔画出光明一字天【武夷诗集】  

翁逢龙  

逢龙号石四明人嘉熙中平江通判  

天津桥  

下马过天津听传禁漏频惟怜一桥月曾照六朝人金剥宫门字红飞粉壁尘中官来宿内因问帝郷亲【景定建康志】  

曹娥江  

再拜灵娥庙魂清若可招幡风吹古渡帆月落残潮碑有行人读香多野客烧迎神汉朝曲时听起云霄【娥江题咏】  

杜　耒  

耒字子野号小山旴江人  

【鹤林玉露嘉熙间山东忠义李全跋扈日甚朝廷择人帅山阳见士大夫无可使遂用许国许国武人也特换文资除太府卿以重其行国至山阳偃然自大受全庭参全军忿怒囚而杀之幙客杜子野诗人也亦死焉】  

送胡季昭窜象郡【事见翁定诗】  

庐陵一小郡百嵗两胡公论事虽小异处心应略同有书莫焚稾无恨岂伤弓病媿不逺别写诗霜月中【鹤林玉露】  

寒夜  

寒夜客来茶当酒竹炉汤沸火初红寻常一样窗前月才有梅花便不同  

同紫芝宿双岭  

本作翠岩防反成双岭畱云深山易晚雨过寺如秋野水连青竹残僧半白头上方成共宿剧语到元幽【以上前贤小集拾遗】  

苕溪  

风掠篷窗两鬓秋生涯无嵗不扁舟吟诗本欲相消遣及到吟成字字愁【诗林万选】  

赵　范  

范字武仲号中庵衡山人少从父方军累官淮东安抚与弟葵讨平李全进工部尚书沿江制置使寻知襄阳府北军内叛言者劾范落职送建宁府居住嘉熙初复官卒于家  

絶句  

半窗图画梅花月一枕波涛松树风不是客愁眠不得此山诗在此香中【全芳备祖】  

赵　葵  

葵字南仲号信庵范弟少从父方军中补承务郎以淮东提刑平李全有功进兵部侍郎淳祐中拜右丞相兼枢宻使咸淳初特授少师武安军节度使封冀国公薨赠太傅諡忠靖有集【刘后村跋少保丞相鲁国信庵赵公事两朝出将入相四十余年发旷懐于翰墨寓雄心于杯酒其訏谟定命则雅人之致家庭唯诺则万石之训结交气义则河梁之作望古慷慨则梁父之吟至于陶写性情赏好风月虽玉台香匳诸人极力追琢者不能及也】  

雪夜  

酒力欺寒浅心清睡较迟梅花擎雪影和月度疎篱  

雪  

玉龙昨夜起天涯晓看团花一尺围莫放妆台帘巻上怕惊钗畔寳鸾飞【以上后村千家诗】  

避暑水亭作  

水亭四面朱防绕蔟蔟逰鱼戏萍藻六龙畏热不敢行海波煎彻蓬莱防身眠七尺白虾须头枕一枚红玛瑙公子犹嫌扇力微行人多在红尘道  

【昨非庵日纂赵葵尝避暑水亭作诗六句已成葵遂睡去有侍婢续二句云云】  

惠山寺  

古木森森映碧苔嵯峩楼阁倚天开山僧不问朝天客自注冰泉浸野梅【常州府志】  

林兴宗  

兴宗字景复莆田人官曲江守  

句  

最是北来诗料少地寒难得见梅花　形容变尽头如雪不改当时一寸心  

【梅磵诗话宋嘉定寳绍间叛将李全驻兵淮东之山阳骄悍难制戕许国逐姚翀杀命士茍梦玉杜耒士大夫视山阳不啻如蛇乡虎落时莆人林兴宗景复授法曹以往时论壮之安晚郑公在锁闼饯行有诗云淮海辕门立竒士要看左袒为刘时葢勉其尽节也景复到任后改淮安令辛卯春全破通泰犯扬州为王师掩击殪城下其妻杨姑姑惧朝廷必讨遂扫众尽俘执南官北去景复羁囚山东凡十年挺节无所污安晚饯诗可无负矣信庵赵公遣问物色损金资得之以反县国印与告身俱存赵公奏乞旌擢以劝尽节者朝廷录用官至曲江守景复北地诗云云江湖间多称之】  

叶梦鼎  

梦鼎字镇之宁海人嘉熙上舍释褐淳祐中为秘书郎寳祐初以集贤殿修撰知贑州咸淳闲特拜右丞相恶与贾似道同政力辞益王即位召为少师道梗不能赴南向恸哭而还卒于家  

瀛洲亭【在抚州西北】  

汝城髙处着危栏人在苍寒缥缈闲下瞰无边春境界西来第一好江山酒拈重碧酣诗思栁曳轻黄入笑顔阁老可能专此胜蛾眉花底又催班【抚州府志】  

许　裴  

棐字忱夫号梅屋海盐人嘉熙中隐居秦溪于水南种梅数十树自号梅屋有梅屋诗稾融春小缀  

【许梅屋尝自序其藏书目云予性喜书旧积书千余巻今不啻倍之人有竒编见无不录以故环室皆书今即老而贫乎而人不鄙夷子之贫鬼不揶揄予之贫皆书赐也】  

访潘叔明  

一室寛于养鹤笼荻帘疎透雪花风怪来几案无寒色春在题诗巻子中  

明妃  

汉家眉斧息边尘功压貔貅百万人好把香闺旧脂粉艳妆顔色上麒麟  

元夕后湖上作  

自从楼阁罢烧灯未有今朝一日晴暖拆葑边冰翼破寒畱山顶雪痕轻骄骢已印寻芳迹小妓新翻鬻唱声每个旗亭商一醉也应排日到清明  

枯荷  

万柄绿荷衰飒尽雨中无可盖眠鸥当时乍疉青钱满肯信池塘有暮秋  

泥孩儿  

牧渎一块泥装塑恣华侈所恨肌体微金珠载不起双罩红纱厨娇立瓶花底少妇初尝酸一玩一心喜潜乞大士灵生子愿如尔岂知贫家儿呱呱瘦于鬼弃卧桥巷闲谁或顾生死人贱不如泥三叹而已矣【以上梅屋诗稿】  

笋蕨羮  

趁得山家笋蕨春借厨烹煮自炊薪倩谁分我杯羮去寄与中朝食肉人【山家清供】  

黄　简  

简一名居简字元易号东浦建安人寓吴工诗嘉熙中卒通判翁逢龙葬之虎丘有东浦集云墅谈隽  

犂春操为谢耕道作  

东山兮云浮东涧兮雨流失今不勤兮曷其有秋水滛兮石齧田碻磝兮一跬九折予劳兮何辞牛奚罪兮从予以羸眇良畴兮弥野独功倍兮刈寡虽然不愈于无田而逰兮嵗晏凄其桑落之下  

招荆江荡子  

冲风逐飞云庭叶纷堕槁荡子久不归佳人坐中老萧萧楚山晚湛湛江水流经从望夫石那得不回头【以上前贤小集拾遗】  

柴　望  

望字仲山号秋堂衢州江山人嘉熙闲为太学上舍除中书奏名淳祐六年丙午元日日食诏求直言上丙丁鉴忤时相意诏下府狱赵节斋疏救得放归田里因又号归田景炎二年端宗登极三山孔大谏奏荐特授廸功郎史馆国史编校辞归山中宋亡后称宋逋臣有道州台衣集咏史集  

【困学纪闻淳祐丙午衢士柴望上丙丁鉴其表云今来古往治日少而乱日多主圣臣贤前车覆而后车诫】  

月夜溪庄访旧  

山山明月露何处认梅花石室冷疑水溪流白是沙清吟幽客梦华发故人家相见即归去已应河汉斜【天地间集】  

灵芝寺别祖席诸友  

落日寒城暮余满斟离酒意何如见妻还指张仪舌痛国谁怜贾谊书羸马病童旋雇倩寺禽山獠亦欷歔长安可是深居处更向深山深处居  

【鹗按淳祐六年秋堂以上丙丁鉴下狱赵京尹节斋疏救之放归田里设祖道涌金门外者为三山郑震绍武吴陵建安叶元素松溪朱继芳钱唐翁孟寅田井陈麟黄溱南康冯去辨西江赵崇嶓曾原一旴江黄载汶阳周弼时晩色涵岫商颷振林各赋诗为别见苏幼安所撰墓志中灵芝寺正在涌金门外】  

和王景阳越中寄别韵【王名亿之号松间】  

故人书秖问平安分已还山岂愿官猨鹤不惊松径梦貂蝉难换竹皮冠长安落叶秋深见故国斜阳雨后看莫道剡中吟不尽不成吟处亦停鞍  

送宋南山开蜀阃  

殿上传宣内引官一封历历奏忠肝八千里路先声至百万都人夹道观节度晋公先授钺淮隂韩信旧登坛擎天正要中流柱莫拟人间蜀道难  

和通判弟随亨书感韵  

风沙万里梦堪惊地老天荒秖此情世上但知王蠋义人间唯有伯夷清堂前旧燕归何处花外啼鹃月几更莫话凄凉当日事劒歌泪尽血霑缨  

沛中歌  

秦时日月汉山河家计今谁与仲多天子不知天下贵酒中唯唱沛中歌【以上柴氏四隐集】  

戴　昺  

昺字景明号东野石屏之从孙嘉熙已亥授贑州法曹参军有东野农歌集  

秋日过屏山庵  

凄切抱叶蝉闲关栖树禽入山本避喧复爱聆此音微飔动夕爽薄云散秋隂众籁閴以静片月生东林  

有感  

着身平地更多忧一棹思为泛宅谋昨夜西风边报急防江也要钓鱼舟【以上农歌集】  

髙子凤  

子凤字仪甫华亭人尝注杜诗林竹溪为序  

题杨补之墨梅巻  

篱根玉瘦两三枝为绕吟香夜不归安得宻林千亩月仰眠吹笛看花飞【松风余韵】  

## 宋诗纪事巻六十六

钱塘 厉鹗 撰  

徐俨夫  

俨夫字公望平阳人淳祐元年进士第一官至礼部侍郎  

直钩和韵  

一曲湖邉一钓矶桃花风定柳绵飞渔人岂识濠梁趣秪解沙头尽醉归【东瓯诗集】  

王应麟  

应麟字伯厚其先汴人后居鄞淳祐元年进士寳祐四年中博学宏词科度宗时官礼部尚书兼给事中入元始卒有深宁集  

唐开成年墓志石  

元至元二十七年城中握兰桥防民家筑室穿土得志石一片其文乃唐开成四年太原王夫人之墓志谓其曾祖王元涪在元宗时拜谏议大夫左庶子慕巢由之志辞疾不就前宋尚书王应麟为诗以纪其事  

鸿蒙肇开辟变嬗防成毁寥寥断竹歌瓦堲剏姚姒周坟典以族讵认青乌子公琴记咎繇邢山称重里葛淯失之矫璠璵过于侈焉知宫夹墓莫识言水铜槃字十六铭自比干始延陵有孔子乌虖半辞止汉甎犹简朴石章侈华靡无媿惟有道媚俗多虚美七松谈士良何以惩不轨载笔鲜南董袭浮谬臧否岂悟冢中人三百年不死妇名弗出阃古未有碑诔諡见春秋初志起典午氏簪蒿隐士妻芳刻垂千祀杨髙托不朽习之文中理或犯葵丘禁息国事何耻蛾眉为黄土磨灭更谁纪宰如比何人雒邑之士女逸民儒仲裔氷雪濯纨绮采俪古鄞州俭勤终暮齿口问防何年颇与铜人似虽微黄绢辞亦质而不俚丘夷池又平蓬颗今廛市聚庐寒劫灰余光辉泥滓或行松柏下势荣朝菌尔隆碣牛砺角翁仲卧荆杞兰艾均一尘玉珉同一燬孤竹梦茫然柳下垄孰是片石幸有传诗以贻彤史【王尚书遗藳】泽民庙【唐大歴间眀州刺史呉谦筑九里堰民徳而祀之】  

城西有祠临水涘翠松列植路如砥问之耆老此为谁唐大歴中呉刺史刺史为民开陂湖故迹犹传堰九里年年箫鼔报丰穰决渠为润泽羙遗爱有桥名懐恩姓名不载太史氏昔汉呉公治第一列传寂寂名无纪刺史岂其苖裔欤眀州政亦河南比堂上大书荆公诗兰菊春秋百世祀地志祗称王长官有功于民盖一揆吾闻是邦多贤守裴王碑字顔与李惟侯盛徳着人心彼石可焚祠弗圯广徳湖为鸿隙陂召棠栾社谁敢毁秔稌充羡侯之赐庙食长存如此水【延祐四明志】  

钱端琮  

端琮淳安人淳祐元年进士  

暮春  

园林深处緑成堆更着松隂一径苔烟欲过墙风约转水将争港石冲回断云收雨鸠呼妇嫩麦盈隄雉应媒独有残红春不管等闲飞入酒巵来【四朝诗】  

冯去非  

去非字可迁号深居南康都昌人椅子淳祐元年进士干办淮东转运司寳祐四年召为宗学谕  

江上  

清秋不可柰先自嬾登楼一雁叫寒水数峯生逺愁乾坤消劔气江海笑诗流不解人间事眠鸥尽自由  

所思  

雁自飞飞水自流西风不寄小银钩斜阳何处横孤簟十二阑干一样愁【以上诗家鼎脔】  

金陵鳯凰台  

许大乾坤里那无一鳯鸣台攲红日晚梧拂翠云生琐琐六朝梦悠悠千古情寒潮如有恨时打石头城【景定建康志】  

偶成  

春风吹送笑谈香玉漏银灯破夜凉归去东华听宫漏杏花落尽六更长  

【愚见纪忘云宋时内楼五更絶梆鼔交作谓之虾蟇更禁门方开百官随入所谓六更也冯去非诗云云】  

句  

茶疎縁睡少【全芳备祖】  

曾　谹  

谹字宏父  

题鳯山书院  

暮春浴罢振春衣正是流觞修禊时世事藏机应落落人情忘我总熙熙醉能辞醉原非醉诗到无诗乃是诗伟矣兰亭众君子不将文字立藩篱  

【禊帖综闻宏父跋云宏父剏鳯山书院于庐陵去郡城逺不二三里深得林泉之胜虽夏旱冬涸滂流自如稍东即泉所发源地凿石引水以为池号流杯池置亭其上友人维扬倅朱行父间拉十数亲友缅蹈前躅因刋禊圗并考订所以亲为小诗赘于后时淳祐改元嵗次辛丑斗柄揷亥上澣甲子日也】  

董　史  

史字良史号闲中老叟有皇宋书録三巻淳祐壬寅自序  

题米元章书迹拓本  

书家寳晋殆犹龙妙用通神五指中墨海波澜无定势元云夭矫欲随空格髙韵胜存人品脚阔头空笑俗工建绍圣人精鉴赏夺真移在玉屏风  

【皇宋书録髙宋裒集米芾墨迹为十巻元章剧迹咸萃焉史家藏拓本尝妄赞其后】  

俞文豹  

文豹字文蔚括苍人着吹劔録淳祐三年自序  

徐进斋得古铜香炉具象鼻眼博古圗谓之象鬲属余赋之虽不足言诗聊记曾见  

在象数前钟鼻眼出嚣尘外铸形模传香到手亲曾见全胜人看博古圗  

愿得身游海外天蓬莱顶上觅沈笺为君唤起槐安梦细读南华内外篇【自注泉州守王庭珪香谱云笺次于沈出占城国　吹釼録】  

王平子  

平子呉郡人尤工小词  

题雪猎圗  

烽火一息三千年汉家将军画凌烟胡儿不识征战事龙沙万顷今桑田丽谯声里梅花月云暗雪深风色恶长嘶一骑骢蝉聨狼防氊裘寒矍铄韝鹰走犬登平冈狂狐剔眼梦飞扬贯雕落雁真戱剧高鸟畧尽良弓藏鳯鸣居士眼双碧少年读书勇无敌但知横行翰墨场岂料一禽终不获向来百非今已无笔端有口聊自娯故将胷中磊落事写作人间雪猎圗【吹劔録】  

卢　钺  

钺字威仲永福人淳祐四年进士官太学博士咸淳中以显谟阁学士知隆兴府官至侍郎  

吴兴舟中  

笠泽髙风寒凛凛苕溪凝雪白皑皑扁舟我独乗归兴自是不因安道来【后村干家诗】  

和太师平章魏国贾公大雪遗潜侍郎之作  

底用封书祷梵林瑞霙先腊感由心豫知农亩宜禾稼复喜边储足辇任民乐齐宫夸往昔防歌周戍属斯今燮调妙造推元老治象阳眀无伏隂【咸徳临安志】  

陈　合  

合字维善长乐人淳祐四年进士官知枢密院终资政殿学士諡文惠  

题陈经国峯词后  

西晋风流自一家忆君魂梦到梅花梅花深处无人迹眀月一枝霜外斜【峯词有所斋诸兄为之跋安用复着赞语漫书癸卯冬所作懐旧一絶系于后陈合维善　峯词】  

汪立信  

立信字诚甫号紫源先世新安人自浮梁徙六安淳祐七年进士歴官端眀殿学士江淮招讨使元兵至建康扼吭死之赠少傅  

金陵懐古  

胜地尚存龙虎气荒台已失鳯凰踪六朝文物山川古霸气终归指顾中【新安文献志】  

叶隆礼  

隆礼号渔林嘉兴人淳祐七年进士官建康府西防通判改国子监簿  

烟楼和朱南杰韵  

傍家亭馆占湖东寂寞为邻祗陆公竹树一隄如有碍乾坤万象自无穷櫂歌逺入秋波緑塔影中分晚照红尊酒待游烟雨画圗着我笠蓑翁【至元嘉禾志】  

马廷鸾  

廷鸾字翔仲号碧梧饶州乐平人淳祐七年进士度宗朝厯官参知政事兼同知枢密院事拜右丞相以观文殿大学士提举洞霄宫瀛国公即位召不至自罢相归又十七年卒  

赠程楚翁  

汗竹丹铅侧空花粉黛中尚懐丞相亮肎署大夫雄有客来今雨夸予迈古风幽情倾不竭碧云东【新安文献志】  

程　瑞  

瑞字希鳯号梧冈饶州人幼与同郡马廷鸾相友隐居自娯马登政府未尝以仕进干之  

咏梅  

清浅溪桥水髙低篱外枝这些风骨异瘦尽古今诗【中洲野録】  

陈鉴之  

鉴之字刚父闽县人淳祐七年进士有东斋小集  

过呉江  

垂虹四年别淼淼来梦境今晨整芒屦柳风吹鬓影春光彻重渊蛟困緑波静逺帆有无处小立为徐领浩歌翁自得白发乱垂颈一室世谁知三万六千顷平生卜邻意此际味差永翁肎平分欤吾其办渔艇  

晚登京口倅厅富览  

穷途逢伟观小阁江万里薄暮岸幅巾寒烟四山起天河注平淮斗柄卧芦苇欲返还少畱灯青客船尾  

京口江阁和友人韵  

良辰仍我斗酒大江边小阁纳万里一帆来九天世尘黄鹄外诗兴白鸥前地胜吾衰矣长懐李谪仙  

题郑承事所作蕙兰  

兰如君子蕙如士此评吾得之涪翁有余不足姑勿论毕竟清幽气类同  

有感  

霖雨何人记子桑朱门车马涨尘黄百年友谊须英槩画虎何妨效季良  

同刘叔泰放歩湖邉入灵芝寺坐依光良乆叔泰诵坡仙好把西湖比西子之句予因赋古风一首  

刘郎唤我出胜处意所便清寒柳桃风浓淡杉桧烟僧庐自生香歩绕古佛前依光偶不扃坐数禽聨翩平林度清磬遥隄蔟归船湖山露真态鸥点溶溶天形容防吟笔刚道妆抹妍莫作西子看正如姑射仙相知喜值予微笑生清涟  

探梅  

驴蹇飇寒猎帽帬吟肩山耸酒微醺弯弯竹径霏霏雪小小溪桥淡淡云忽邂逅时真得侣向空蒙处细飘芬回天力量知谁似笑挽春来首策勲  

与客夜饮蜡烛有花客请赋之  

圆蒲促坐话情真蜡炬能花似有神毕竟蜂须膏馥在酒邉依旧十分春  

同潘孔时饮总宜园孔时出寳晋数帖呼道人吹箫次日有诗予用韵答之  

六桥秋新宜醉吟举杯共听岩鹤音危亭三面立老竹寳晋数帖清人心凉蝉不敢喧夕曛洞箫声绕山腰云摇揺归艇水纹裂山紫天青河汉白想君独立对空阔一鹭毛寒藕花月  

题村学圃  

田父龙钟雪色髯送儿来学尚腰防先生莫厌村醪薄醴酒虽酿有楚钳【以上东斋小集】  

汤　汉  

汉字伯纪安仁人江东提刑赵汝誊荐于朝免解差充象山书院堂长赴礼部别院试正奏名授上饶簿淳祐中差充史馆校勘度宗朝仕至刑部侍郎权工部尚书提举玉隆宫以端眀殿学士致仕卒諡文清有集  

寄刘后村  

唐朝空自贵宏词科目何尝得退之掌制徒闻夸子厚残篇仅见命敦诗堪嗟实録无完传太息淮西有后碑寄语莆田紫薇老文章盖世例如斯【后村诗话】  

自儆六言  

春秋责备贤者造物计校好人一点莫留余滓十分成就全身【困学纪闻】  

黄　防  

防字子耕分宁人山谷诸孙从朱文公学登淳祐进士累迁军器监丞匄外知台州终袁州守有斋漫稾  

【叶水心墓志云子耕诗词如径幽薄超髙丘宇宙寄旷风露绰约人谓非子耕所能鲁直遗墨散落收拾未尽尔】  

题桃源【台州郡圃】  

本自深村老圃来偶分符竹到天台漫山幸可容桃李莫待刘郎去后栽【赤城志】  

常　楙  

楙字长孺海盐人淳祐中进士度宗朝累官浙东安抚使徳祐初拜防知政事宋亡里居卒  

题平江集仙宫  

松菊新来入梦频公余乗兴得寻真红尘物外常清境白日壶中不老春柏子灰寒烟寂寂桃花风煗水粼粼逍遥羽士闲如许媿我浮名役此身【海盐县圗经】  

刘克庄  

克庄字潜夫号后村莆田人以防仕淳祐中赐同进士出身官龙圗阁直学士卒諡文定有后村集  

题孺子亭  

孺子亭前揷酒旗游人那解荐江蓠白鸥欲下还飞起曽见当年解榻时  

题忠勇庙  

士各全躯命惟侯视死轻张廵须尽怒先轸面如生短刃犹枭宼空弮尚背城新祠箫鼔盛人敬此神眀【随隐漫録绍定庚寅春汀寇入谯赵守窜殿司禆将胡斌领弱卒二百巷战矢尽刀折易双铁鞭所杀尤众死焉坐执双鞭屡日不僵民頼其力多获窜免守臣王埜闻于朝赠武节大夫赠庙额忠勇】  

秋风  

黄叶萧萧忽满街独骑瘦马豫章台莫将宋玉心中事吹上潘郎鬓畔来  

周汉国公主挽词  

孝谨亲顔悦温恭妇徳修鹊桥方纪节鸾扇忽惊秋鲁笔王姬卒湘帝子愁愿言寛圣抱况返蘂宫游赐馆恩通内妃茔诏卜邻来应自仙佛去尚恋君亲望送龙绡湿封崇鹤表新不能秉彤管羞媿作词臣【庶斋老学丛谈理宗圣学髙眀尤工于文周汉国公主薨志铭诏杨平斋撰挽诗以刘后村为第一】  

落梅  

一片能教一断肠可堪平砌更堆墙飘如迁客来过岭坠似骚人去赴湘乱点莓苔多莫数偶黏衣袖乆犹香东风谬掌花权柄却忌孤髙不主张  

病后访梅  

梦得因桃数左迁长源为柳忤当权幸然不识桃兼柳也被梅花累十年【以上后村集】  

【瀛奎律髓寳庆初史弥逺废立之际钱唐书肆陈起宗之能诗凡江湖诗人皆与之善宗之刋江湖集以售刘潜夫南岳稾与焉宗之诗有云秋雨梧桐皇子府春风杨柳相公桥哀济邸而诮弥逺本改刘屏山句也或嫁为敖庵器之所作言者并潜夫梅诗论列劈江湖集板二人皆坐罪初弥逺议下大理逮治郑丞相清之在琐闱白弥逺中辍而宗之坐流配于是诏禁士大夫作诗如孙花翁季蕃之徒改业为长短句绍定癸已弥逺死诗禁始开潜夫为病后访梅絶句云云此可备梅花大公案也】  

齐人少翁招魂歌  

夜月抱秋衾支枕玉鸾小艳骨泣红芜茂陵三十老卧闻秦王女儿吹鳯箫泪入星河翻鹊桥素娥刬韈跨玉兔回望桂宫一点雾粉红小蜨没柳烟白茅老仙方瞳圆寻愁不见入香髓露花防衣碧成水  

东阿王纪梦行  

月青露紫翠衾白相思一夜贯地脉帝遣纤阿控防鸾昆仑低小海如席曲房小幄双杏坡玉凫吐麝熏锦窠輭香蕙雨帬衩湿紫云三尺生红鞾金蟾吞漏不入咽柔情一防蔷薇血海山重结千年期碧桃小核生孙枝陈王此恨屏山知  

赵昭仪春浴行  

花奴一双鬓垂耳緑绳夜汲露桃蘂青桂寒烟湿不飞玉龙呵暖红薇水翠鞾踏云云帖妥燕钗防卸香丝鬌小莲夹拥真天人红梅犯雪攲一朶鸾锦屏风画水月防防抱颈唼兰叶刘郎散却金饼归笑引香绡防痴蜨【以上诗人玉屑】  

句  

判花人竞诵诗草士深藏【赠洪使君艺林伐山】  

刘克逊  

克逊字无竞号西墅后村之弟仕为古田令  

送杨帅  

累诏登华省当时已避踪身闲名转重道大世难容南国因锄薤东山得倚笻何当投劾去短褐许相从【诗林万选】  

刘　黻  

黻字声伯号质翁乐清人淳祐中试入太学由学官试馆职度宗朝累官吏部尚书端眀殿学士拥二王入海及罗浮卒諡忠肃有蒙川集  

大龙湫  

总是佳山水龙居又不同神眀专一壑气势压羣雄派想从天落湫疑与海通矩那看不厌宴坐雨声中寳界寺【在南安军张无垢读书于此双跌隠然】  

城中惟一寺僧老雪盈头曽识神仙到仍多谏议游钟闻香火夕碑隐桂杉秋可惜髙堂上双趺石不留  

题江湖伟观  

柳残荷老客凄凉独对西风立上方万井人烟环魏阙千年王气到钱塘湖澄古塔眀寒屿江逺归舟动夕阳北望中原在何所半生盈得鬓毛霜【以上蒙川集】  

方　岳  

岳字元善宁海人有深雪偶谈  

感旧【并序】  

淳祐初僧友自南尝从天竺归隐溪之南冈余冬夕踏落叶访之小庬迎吠时佛灯犹在启闗煮茗既而侣行溪间篙小舟自拜龙岩顺流东下诵坡谷诗徘徊久之舍舟登岸借僧裘御寒而返偻指二十霜矣  

昔年访月寒溪头霜髙酒劣棱生裘溪僧辍寝从吾幽共移不系渔父舟断崖老木纷金虬又如苹藻涵清流鹤骨浸烦风露忧妙语满地无人收【深雪偶谈】  

鹭  

耸两吟肩似我愁菰蒲叶下一身秋溪风昨夜吹鱼落飞过前滩看水流【陈郁话腴】  

方逄辰  

逢辰字君锡淳安人淳祐十年进士第一初名梦魁理宗御笔改今名累官兵部侍郎国史修撰兼侍读宋亡元世祖诏起之辞不赴卒于家有蛟峯集  

被征不赴  

万里皇华遣使辀姓名曽覆御前瓯燕台礼重金为屋严瀬风髙玉作钩丹鳯喜从天外落白驹须向谷中求敲门不醒希夷睡休怪山云着意留  

赠樵隐  

樵仙深入琴棊境一笑出门天地寛人世已非存朽斧土音不改只南冠中自有氷心在局外何妨道眼观霁月光风元属我饭牛何谓夜漫漫【以上蛟峯集】  

袁立儒  

立儒号溪翁建安人淳祐中提点两浙刑狱除侍右郎官  

题驸马都尉王晋卿所作梦游瀛山圗  

珍木文禽玉佩环清都绛阙色琅玕香山居士蓬莱院借与王郎梦里看【清河书画舫】  

杨伯岩  

伯岩字彦瞻号泳斋杨和王诸孙淳祐闲除工部郎守衢州钱唐薛尚功之外孙弁阳周公谨之外舅也着有六帖补九经补韵行于世  

游九锁  

晓山云树碧生秋乗兴闲为洞府防片石却将仙路隔负人平昔慕浮丘  

亭前絶壁下飞瀑天风夜半吹韶咸疑是银河天上水壮士挽落千丈岩【洞霄诗集】  

徐偃王庙  

当年大徳瑞朱弓仁在斯民千古同故国巳无徐子土灵祠今有梵王宫水流檐影晴江上山接钟声暮霭中揽辔此行因致敬蒲团分坐聼谈空【衢州府志】  

施清臣  

清臣号东洲淳祐闲人  

牵牛花  

一天水染朱衣生怕红埃透日飞急整离离苍玉佩晓云光里渡河归【诗林万选】  

王同祖  

同祖字与之号花洲金华人淳祐中建康府通判次改添差沿江制置司机宜文字有学诗初集  

太乙宫即事二首  

金殿重重昼不开盘窠苍柏两行栽角门东畔瞻宸几仙仗曾迎翠辇来  

緑隂密处着危亭佳气葱葱王武林一片红尘飞不入杜鹃啼处白云深【自注山后有亭乃武林山】  

夜歩内门  

静夜孤灯人未眠等闲行过内门前一声唱彻连珠喏【皇城夜间唱连珠喏】碧月朱防緑柳邉  

春日杂兴  

迢迢清夜静无哗月色千门噪乱捣【呉山月眀则鸦羣噪】坐乆忽惊寒力重不知残雪在梅花  

天津桥【桥在金陵行宫前昔人谓山如洛邑水如瀍涧因以名之】  

行阙千重锁暮烟山如洛邑水如瀍黄尘障断中原路悲立桥头聼杜鹃  

冬日金陵制幕书事五首  

督制堂堂两重臣驻师移府夹江滨资粮扉屦多多办更有舟车乞与邻【自注时督制两阃移屯江岸应援淮城东阃亦自维扬提兵防合军需等物多本司贷之】  

官军闻説定庐州破敌功成一滴油【自注一滴油弩名】智勇功名付元凯王三锡命到康侯【自注此诗为合肥作金人以重兵三十万围城者四十余日制帅杜公于援兵未至前不动声色而破之父子俱奏隽功受上赏】城中守将方投死阵面将军已卖降版筑纷纷成底事那知靠后是长江【自注此诗为滁州作金人闱滁城凡两月守臣陈广竭力挫之已有退志防援师筑城于江壖未进广以中伤死有内变金人遂入而城亡矣】薄晩官军得胜归家家戸戸挂旌旗阵前纪律明于日师入城来半不知【自注为往来过军作】  

三五同寮出幕迟公余终日意迟迟归来又被梅花恼拨宂铜彜揷数枝【以上学诗初集】  

陈允平  

允平字衡仲一字君衡四眀人号西麓有西麓诗稾  

香匳体  

小院薰风满闲庭白昼长蜻蜓杨柳岸鸂鶒芰荷塘云合朱檐卸山髙翠阁凉蔓滋青薜荔芽长紫良姜帘幙深深地防干曲曲廊淡烟瑶草细流水碧桃香幡影重门静苔防小篆荒螭盘丹鼎雪龙吸露台浆琴古翻新调笙沈靘旧簧雨声犀角枕月色象牙牀掌上防鹦鹉屏间两鳯凰石函藏寳剑金钥启瑶箱扇雉团清影匳鸳试晓妆霞绡衣窄索云锦佩玎珰鬓拢金蝉矗钗横玉燕翔袂飘天水碧帬溅郁金黄太液箫初逺蓬壶漏未央流星飞碧落零雨下银潢去去人千里迢迢天一方断肠春洛浦残梦夜潇湘  

题胡月山吟屋  

苏公隄上路日日课新吟流水行花影斜阳卧柳隂断桥春聼乐矮屋夜鸣琴皎皎山门月如君一片心  

呉江道上  

夜半扁舟出洞庭客帆初挂早潮平社风才过海鹰至岚雾未收江鹄鸣呉岫乱云擎古塔楚臯寒叶拥荒城垂虹桥外连天水无限别离生杜蘅  

后土庙  

尘拥妆台翡翠翘琼花开尽玉魂销昆仑山上天风落二十四桥吹洞箫  

江南謡  

柳絮飞时话别离梅花开后待郎归梅花开后无消息更待眀年柳絮飞  

秋夜游东墅  

云压髙空雁阵低江城歴厯草离离楼台秋淡玉箫逺帘幙夜寒铜漏迟眀月鹭鸶菱叶浦西风蟋蟀豆花篱一尊酒尽银河落犹有残钟出古祠  

闺情  

闲拈花片贴纱窗绣幙斜飞燕子防细数归期相次近倚楼日日望春江  

呉山雪霁  

九天宫阙春风满陆地楼台夜月寒铁笛一声吹雁落片云不到玉防干  

马塍道上  

闲拖痩竹笻独歩马塍东鸟影青山外春愁碧树中麦潮风化蜨樱熟雨生虫莫过溪头去溪头多落红  

小楼  

寒空漠漠起愁云玉笛吹残正断魂寂寞小楼帘半巻雁烟蛬雨又黄昏  

登西楼懐汤损之  

杨柳飘飘春思长绿杨流水绕宫墙碧云望断空回首一半防干无夕阳【以上西麓诗稾】  

句  

石屋雨来春树暗海门潮起暮云髙  

【方虚谷桐江集云予淳祐中偶至灵隐冷泉时京尹尽去楣间诗板仅存者二其一云云此四眀陈允平诗盖许浑体也】  

郑　霖  

霖字景説天台人淳祐中知平江府  

淳祐已酉月正人日春雨堂宴三学同舍即事  

十年随牒访三髙不觉星星上鬓毛尚忆齑盐形夜梦聊因椒柏荐春醪文眀再防知何日臭味相投属我曺总是虞庠旧培植致君当不媿夔臯【吴郡志附】  

王学可  

学可字亚夫襄阳人参知政事之望孙淳祐间临安府倅  

洞霄宫  

天柱峯髙万壑分故畱九锁限尘氛泉飞窗牖长为雨日上冈峦半是云洞擘隂崖通逺岫石生暗晕作竒纹圣朝每为民祈福絶笑求仙汉代君【洞霄诗集】  

石桥  

天巧何年路千峯乱入云瀑飞防涧合崖断一桥分树色春犹冻猨声夜或闻灵踪如可见煮茗共炉熏【天台山志】  

题苏端眀书乳泉赋后  

苏公早闻道文章乃其戏乳泉出重海作赋聊记异玉池咽中夜挈瓶非小智气者水之生此语可深味【式古堂书考】  

李彭老  

彭老字商隐号筼房淳祐中沿江制置司属官  

元夕  

斜阳尽处荡轻烟辇路东风入管五夜好春随歩暖一年眀月打头圆香尘掠粉翻罗带蜜炬笼绡鬬玉钿人影渐稀花露冷踏歌声彻晓云邉【武林旧事】  

吊贾秋壑故居  

瑶房锦榭曲相通能防番春事已空惆怅旧时吹笛处坏窗风雨剥青红  

【齐东野语景定三年正月诏以魏国公贾似道有再造功命有司建第宅家庙贾固辞遂以集芳园及缗钱百万赐之园故思陵旧物古木夀藤多南渡以前所植者积翠四抱仰不见日架廊疉磴幽渺逶迤极其营度之巧犹以为未也则隧地通道抗以石梁傍透湖濵架百余楹飞楼层台凉亭燠馆华卉精妙前揖孤山后据葛岭两山暎带一水横陈各随地势以构架焉堂榭之有名曰蟠翠古松雪香古梅翠岩竒石倚绣杂花挹露海棠玉蘂琼花茶防清胜假山巳上集芳旧物髙宗扁西湖一曲竒勋理宗御书秋壑遂初客堂度宗御书初阳精舍山之坳曰无邉风月见天地心水之濵曰琳琅歩归舟旱船通名之曰后乐园又以为未足则于第之左数百歩瞰湖作别墅曰光漾阁春雨观养乐堂嘉生堂千头木奴生意潇然生物之府通名之曰养乐园又于西陵之外树竹千挺架楼临之曰秋水观第一春梅坞剡船亭则通谓之水竹院落焉近世以诗吊之者甚众李彭老一絶云云】  

程　洙  

洙珌族弟淳祐十年进士景定初为上元簿徳祐乙亥建康守将以城降元洙不屈死有南窗稾  

秋晚懐友  

长亭一樽酒犹记别时斟碧草思前梦黄花见此心闗河秋北望天地日西沈遥想山中桂何人月下吟【新安文献志】  

曾渊子  

渊子字广防南丰人宰六世孙钰之子淳祐十年进士累官右正言监察御史权戸部尚书浙西制置使拜同知枢密院事罢知雷州端宗在碙州自雷来觐拜参知政事广西宣谕使元兵至走安南卒  

九日登翰苑台【在筠州新昌县】  

翰苑台边拂旧题嵗华荏苒壮心违看萸喜得亲犹健对菊犹惭令未归秋水一江鸥共痩云山千里雁初飞宦情有暇无风雨把酒相酬此防稀【瑞州府志】  

客安南见进奉使回口占  

安南莫道是天涯嵗嵗人从蓟北回江北江南亲故满三年不寄一书来【四朝诗】  

陈必复  

必复字旡咎闽人淳祐十年进士有山居存稾  

山居  

接砌斜通径縁篱矮结墙地卑蜗篆屋山暖蜜分房过雨林亭静落花春昼长幽居差省事犹有课诗忙  

客枕  

客枕偏饶睡春归尚拥绵屋深灯易晕漏短梦难圆栖鸟警凉夜闹蛙喧雨天一声柔防过何处上溪船  

赠张駉自号牧隐  

乍见语相合苦吟心更亲老于琴得趣隐与牧为邻一夜岩花雨十年江树春所交半湖海恨晚识斯人  

宿龙山精舍  

偶贪禅宇静襆被到深林夜榻僧同话寒檐客自吟窗眀疑积雪树黑怪常隂犹恨悤悤出丁宁约重寻  

舟中效东坡用韵  

底事京尘踏輭红又随征棹过呉淞人家半在桑柘住春水忽迷芦苇丛赤蟹白鱼今稍稍红樱紫笋已悤悤船窗尽日看山色多少好山供眼中【以上山居存藁】  

萧立之  

立之字斯立宁都人淳祐庚戌进士知南城县厯南昌推官辰州判遭世乱归隐萧田有集仲子士赟为李白诗分类补注行于世  

桃源  

桃源花发防番春闻説渔郎此问津秦帝漫劳方士遣神仙已是避秦人【全芳备祖】  

杜鹃  

思归言语苦悲辛啼老江南緑树春莫倚巴西君故土巴西风景近愁人  

秋日  

野店聊为一枕谋五更归梦入乡愁溪流清浅春鉏晓篱落荒凉络纬秋【以上梅磵诗话】  

落梅  

玉龙战退鹿胎干好在晴沙野水看舞翠梦回仙袂逺射雕人去露崖寒连环骨冷香犹暖如意防轻补未完谁在髙楼吹笛处轻衫当戸独凭防【小窻清记】  

陈　杰  

杰字夀夫分宁人淳祐十年进士制置司属官有自堂存藳  

题梅坛毛庆甫云悦楼  

白衣苍狗无猜物翻手悲欢变古今输与道人长快活看渠起灭不闗心【梅仙事实】  

王时彦  

时彦蜀人  

题梅坛毛庆甫云悦楼  

一生活计一身闲日与白云相往还五百年间知此味华山去后到梅山【梅仙事实】  

朱　涣  

涣字行父号约山大理寺丞守衡州  

题梅坛毛庆甫云悦楼  

和衣髙卧白云堆门倩云封不妄开留向山中自娱悦莫教一片出山来【梅仙事实】  

姚　勉  

勉字述之髙安人寳祐癸丑廷对第一除校书郎兼太子舍人有雪坡集  

余评事惠龙团兽炭香璎凫实且许以百丈山楮衾而未至  

青禽衔云落蓬壶风檐快读光眉须百朋珍贶罗庭隅一一皆可当清娱建溪龙焙香云腴香璎巧制来东吴鬅鬙兽炭竒形模辟邪天禄狮熊防王家舄种君家凫晴沙暖抱眀月珠雅意下照仙人癯矮窗醉兀诗情孤蒲团松拂烧红炉蜗庐积冻春潜驱侍儿金珞香玉肤月铛煮雪煎春酥窗前笑玩娇黄雏能言直可贡上都其波及晋皆君余独欠一幅横云铺王孙醉拥红毺楮生长揖非吾徒藤牀纸帐恰此须能供梅花清梦无  

新晴晓歩  

晴晓芳蹊润幽情得自怡雾黏行草蜨风舞罥花丝竹静闻邻话林虚度客棊意行无伴侣池上只莺知  

放生池纳凉晚归  

湖面轻烟起前山渐不分钟声连寺荅人语隔船闻吟客衣生月归僧笠带云及城门未掩灯火已纷纷  

题西湖竹阁寺二首  

入门才见万琅玕便觉玲珑日影寒峯势近环檐外立湖光更好竹中看烟霞古淡僧容痩风露清髙鹤梦残已占两亭凉坐足再须登阁倚防干  

千古清风白乐天昔时曽此饱谈禅自从西阁无吟迹唯有东坡嗣旧传来往祗应湖上寺聼闻误説海中仙我来再拜祠堂下笑摘岩花荐井泉【以上雪坡集】  

时少章  

少章字天彛金华人寳祐癸丑进士官史馆检阅  

冬狩行  

北庭十月百兽肥夜植虎落朝打围倒榛伏棘一千里叠鼔欲渡绳林西西风吹尘黯如雾贺兰花骢踏风去老麞铍交作儿啼横飞一矢贯两麛将军十指撮矢笑四合周阹皆絶叫牛酒过山酺尔曺今年防城如防毛【金华诗粹】  

孙炳炎  

炳炎字起晦余姚人宝祐癸丑进士权吏部郎出知饶州除军器监  

题元实弟姚山别业  

别业倚嶙峋幽居寓目新闲花繁覆砌静燕语通人野翠生窗晩林香入戸春愿因张老祝持以奉芳辰【四眀山志】  

林　泳  

泳字太渊号弓寮希逸长子寳祐元年进士出宰安溪有集  

岳武穆王墓  

天意只如此将军足可伤忠无身报主寃有骨封王苔雨楼墙暗花风庙路香沈思百年事挥泪洒斜阳【武林旧事】  

郭　熏  

熏东阳人  

挽内子  

山嵬嵬兮日西望吾佀兮不归惆怅兮阶前物换兮人非春去兮花残春归兮芳菲老不可以再壮君胡为而先驰【石洞遗芳集】  

章雪崖  

雪崖平江人问道于朱子  

偶作  

掩闗作夏计长日独清坐戎葵竞自花安榴粲成朶时芳讵容歇幽赏无不可防风忽吹来谅亦深知我【车若水脚气集】  

## 宋诗纪事巻六十七

钱塘 厉鹗 撰  

危昭徳  

昭徳字子恭邵武军人寳祐元年进士厯官起居舍人殿中侍御史权工部侍郎兼同修国史实録院致仕有春山集  

春晚  

晴天杨柳丝千绪淡月梨花玉一庭又是东风去时莭数声啼鸟不堪聼【后村千家诗】  

王翔龙  

翔龙四眀人寳祐元年进士  

游泽山【在慈谿】  

独俯空堂夜无人境自寛高风河影动斜月竹身寒湖海秋声阔山林客梦安坐来更防点北斗已防干【延祐四眀志】  

乐雷发  

雷发字声逺舂陵人寳祐元年特科第一有雪矶丛稾  

寄姚雪篷使君【时姚贬衡州】  

湘鳞六六寄相思疎柳新蝉想别时今夜各听三楚雁秋风又老一年诗梅花且补离骚阙薏苡应为史笔知翦竹疑峯新制笛待冲霜月访桓伊  

寄许介之  

惹得诗名徧九州酒徒棊伴半公侯离骚甘隐鱼鳞屋乐府多传鳷鹊楼醉叶防窠藏菊径蠹荷三畆防渔舟中原应有楼兰国空鎻呉钩到白头  

送丁少卿自桂帅移镇西蜀  

琼海収兵玉帐闲又移斋舰泝涪湾三邉形势全凭蜀四路封疆半是山魏将旧闻侵劔阁汉兵今欲巻函闗【时防有三京之役】细倾瑞露论西事想在元戎指顾间  

舜祠送桂林友人  

尧山分手舜山逢呼酒旗亭两鬓蓬客思且须论契阔诗交应不计穷通儿曺富贵秋烟外前辈风流落叶中眀日吟船又何处渡江衣冷荻花风  

读系年録绍兴八年以后事  

娄敬金缯满去辀便看雷雨润遐陬诸贤自抗排云议宰相方深偃月谋湘国乍闻悲鵩鸟秣陵还听唱符鸠九原晏老今知否搔首青编恨未休  

秋日村路  

儿童篱落带斜阳豆荚姜芽社内香一路稻花谁是主红蜻蜓伴緑螳螂  

题昭州田廷亮书稾后  

少海无波鹤禁虚满朝闭口养曺蜍白袍乌帽和宁外却有山人请建储【以上雪矶丛稾】  

游紫霞洞歌  

猗欤竒哉紫霞之洞真天开千变万化不可述怳如幻出方壶与蓬莱湘妃两姝不敢到怅望苍梧云缥缈迩来三千三百年班龙空卧金花草我采姹女江华濵是为三十六帝之外臣右提緑玉杖左携紫金经长歌天上謡一呼开仙扃列炬照深窈悬身事幽讨羣仙喜我来惊笑欲絶倒何侯抚我项伟远拍我肩緑华赠我金条脱安期分我虹景丹借问此何地指言太虚天翠霞紫云张寳幄悬黎结緑盘璎珞万叠苍苔荒石田谁呼青龙耕紫烟虎狱铜墙未徧识拟开寳藏红云笈嗟我水际披蓑翁应是籛铿钓神龙仙人仙人何多事惊世俗变灵异或跣巨足垂天云或叩短趾畱沙浔或见姑射处子身粉霞红绶藕丝帬或见普陀大士形或簪杨柳垂寳璎或插镂象管或结火齐珍或琢县圃玉或布只园金洞中之深不知防百里但见萦纡曲折一里一涧水人言有路通桂林乗兴欲寻日华君吾闻洞中大小洞天三十六帝遣列真分治局上界官司应更多定知此地应谁属猗欤奇哉紫霞之洞真天开我上防稽探禹穴复浮沧海登天台岩谷岂无竒视此何尘埃摩挲崖石题恶句记我杖屦敲云来黄涪翁元漫叟目力一生空宇宙澹岩阳华有何奇枉费诗篇刻石窦【九嶷山志】  

严椿龄  

乙夘祷雨梅坛  

大隐清名格帝阍眞人新宠粲王言南昌补吏官虽小北极通班道更尊谏疏不容强汉室仙风聊复傲呉门我来物色朝元处山绕星坛水绕村【梅仙事实】  

王　洧  

洧号仙麓闽人曾为浙帅参  

西湖十景  

苏隄春晓  

孤山夜月趁疎钟画舫参差柳岸风莺梦乍醒人未起金鸦飞上五云东  

段桥残雪  

望湖亭外半青山跨水修梁影亦寒待伴防邉分草色鹤惊冻玉啄防干  

雷峯夕照  

塔影初収日色昏隔墙人语近甘园南山游徧分归路半入残塘半暗门  

麴院风荷  

避暑人归自冷泉歩头云锦晚凉天爱渠香阵随人远行过高桥方买船  

平湖秋  

万顷寒光一席铺冰轮行处片云无鹫峯遥度西风冷桂子纷纷防玉壶  

栁浪闻莺  

如簧巧啭最高枝苑树青摇万缕丝玉辇不来春又老声声诉与落花知  

花港观鱼  

断汊惟余旧姓传倚防投饵説当年沙鸥曽见人兴废近日游人又玉泉  

南屏晩钟  

涑水崖碑半緑苔春游谁向此山来晚烟深处蒲牢响僧自城中应供回  

三潭印月  

塔邉分占宿湖船寳鉴开匳水接天横玉叫云何处起潭心惊觉老龙眠  

两峯插云  

浮屠对峙絶攀跻积翠浮空霁霭迷试向鳯凰山上望南峯天近北峯低【以上咸淳临安志】  

寳祐丙辰余奉漕檄经从得识九鎻山面目咸淳乙丑嵗除前五日以帅檄遵奉朝防四县疎决回涂重游时积雪初霁琼瑶境界恍非人世得七言一章録呈菊岩龚先生  

九锁山寒玉作围红尘世事可曾知峯廻似觉前无路身到因思旧有诗云掩岩扉龙蛰冷月眀华表鹤归迟梅花笑我真迂阔踏雪重游腊尽时【洞霄诗集】  

文天祥  

天祥字宋瑞一字履善吉安人寳祐四年进士第一度宗朝累迁直学士院知贑州徳祐初除右丞相兼枢密使元兵至奉使军前被拘亡入真州泛海至温州益王立拜右丞相以都督出江西兵败被执囚于燕京四年不屈死柴市有指南吟啸等集  

敬和道山堂庆瞻御书韵  

墨洒天奎映籒红斯堂殿阁与俱隆方壶圆峤神仙宅温洛荣河造化工列圣文章千载重诸孙声气一时同着庭更有邦人笔稽首承休学二忠【著作之庭乃胡忠简公书周文忠公立】  

游青原  

钟鱼闲日月竹树老风烟一径溪声满四山天影圆无言都是趣有想便成縁梦破啼猨雨开元六百年空庭横防蝀断碣偃龙蛇活火参禅笋真泉透佛茶晚钟何处雨春水满城花夜影灯前客江西七祖家【以上文山集】  

南华山  

北行近千里回复迷西东行行望南华忽忽如梦中佛化知几尘患乃与吾同有形终归灭不灭惟真空笑看曺溪水门前坐春风  

金陵驿  

草舍离宫转夕晖孤云飘泊复何依山河风景元无异城郭人民半已非满地芦花和我老旧家燕子傍谁飞从今别却江南日化作啼鹃带血归【以上指南録】  

遇异人指示作五言八句  

谁知真患难悟此大光眀云散天仍在风休水自清功名防灭性忠孝太劳生此意如能防神仙亦可成  

上元懐旧  

禁门三五金吾夜回首青春忽二毛池上昔陪王母宴斗中今直贵人牢风生江海龙游逺月满闗山鹤唳高梦到钧天灯火闹依然彩笔照宫袍【以上吟啸集】  

理宗度宗【在燕京狱中】  

先帝弓劒逺永懐侍芳茵今朝汉社稷为话涕霑巾误国权臣【似道防邦之政不一而足其羁北使开邉衅则兵连祸结之始也哀哉】  

苍生倚大臣北风破南极开邉一何多至死难塞责  

京城  

当宁陷玉座两宫弃紫防北城悲笳发失涕万人挥  

陵寝  

五陵花满眼霜露在草根冥冥子规叫重是古帝魂【以上文山集杜】  

邳州哭母小祥【九月七日】  

我有母圣善鸾飞星一周去年哭海上今年哭邳州遥想仲季间木主布筵几我躬已不阅祀事付支子使我早沦落如此终天何及今毕亲丧于分亦已多母尝教我忠我不违母志及泉防相见鬼神共懽喜  

过淮  

北征垂半年依依只南土今辰渡淮河始觉非故宇故乡已无家三年一羇旅龙朔在何方乃我妻子所昔也无奈何忽已置念虑今行日云近使我泪如雨我为纲常谋有身不得顾妻兮莫望夫子兮莫望父天长与地乆此恨极千古来生业縁在骨肉当如故  

乱离歌六首  

有妻有妻出糟糠自少结发不下堂乱离中道逢虎狼鳯飞翩翩失其凰将雏二三去何方何虞国破家又亡不忍舍君罗襦裳天长地乆逺茫茫牛女夜夜遥相望呜呼一歌兮歌正长悲风北来起彷徨  

有妺有妹家流离良人去后携诸儿北风吹沙塞草萋穷猨惨淡将安归去年哭母南海湄三男一女同歔欷惟汝不在割我肌汝家零落母不知母知岂有瞑目时呜呼再歌兮歌孔悲鹡鸰在原我何为  

有女有女婉清扬大者学帖临钟王小者读字声琅琅朔风吹衣白日黄一双素璧委道旁雁儿雁儿秋无粱随母此去谁人将呜呼三歌兮歌愈伤非为女儿泪淋浪  

有子有子风骨殊释氏抱送徐卿雏四月八日摩尼珠榴花犀钱落绣襦兰汤百沸香似酥欻随飞藿飘泥涂汝兄十三骑鲸鱼汝今三嵗知在无呜呼四歌兮歌以吁灯前老影眀月孤  

有妾有妾今何如大者手将玉蟾蜍次者亲抱汗血驹晨妆靓服临西湖英英雁荡飘璚琚风花乱坠鸟鸣呼金镜沆瀣浮污渠天摧地裂龙虎徂美人尘土何代无呜呼五歌兮歌郁纡为尔迎风立斯须  

我生我生何不辰孤根不识桃李春天寒日短空愁人北风吹随铁马尘初怜骨肉钟竒祸如今骨肉更怜我汝在空能婴我懐我死谁当收我骸人生百年何丑好黄粱得丧俱草草呜呼六歌兮勿复道出门一笑天地老【收柳女信痛割肠胃人谁无妻儿骨肉之情但今日事到这里于义当死乃是命也奈何奈何涂中有三诗今録至言至于此泪下如雨　一读此三诗便知老兄悲痛真切之情事至于此为之奈何兄事秖待千二哥至造物自有安排　一可将此诗呈嫂氏归之天命仍语靓妆璚英不曾周旋得毋怨毋怨徐妳以下皆可道达吾此意当此天翻地乱人人流落天数奈何奈何一可令柳女环女好做人爹爹管不得泪下哽咽哽咽　一此诗本仍可纳之干二哥　兄天祥家书逹百五贤妹铁网珊瑚张翥跋云右文信公遗墨前参知政事本斋王公所藏公殁已乆家人理筐匳书尺丛积顾是纸损烂将裂以拭巵匜公之子季境适至识为信公书咄唶惊异亟命装池以完呜呼岂非有神物守防之欤不然英灵之气不泯而致之欤先贤尺牍人尚皆藏弆之矧信公之精忠伟烈震耀古今翰墨光芒垂示臣子者乎不惟王氏寳之百世而下固夫人之所同寳也史官河东张翥书】  

罗　椅  

椅字子逺号磵谷庐陵人饶防峯高第寳祐四年登第以秉义郎为江陵教改潭州及宰赣之信丰迁提辖货度宗升遐失于入临论罢  

呉江雪霁圗  

天上清流雪片人间名胜呉淞两贤相厄已甚頼得斜阳半峯【诗家鼎脔】  

次刘孟元见贽韵  

坐久不知夜饥鼯窥瓦檠诗徒吟乐国酒不打愁城白雪夫君句黄花老我情商量能住否賸欲饮公荣【翰墨大全】  

寄危骊塘赠以古鉴  

百尺楼头山雨长梦提白发濯沧浪从渠金带花成蔟何处鱼羮饭不香语妙囊中了今古骚成肘后系潇湘山寒嵗晩兰苖盛欲当包茅献草堂【诗林万选】  

幼舆折齿歌  

秋衫未成锦机语棠梨半花鳯一羽象牀雪综小龙梭细穴银光口氷缕西邻郎君东海归芙蓉半白杏雨肥十二防邉説幽怨劝织南浦鸳鸯飞匿兰含蕙无消息春醒彤霞漾玉色小龙呼出风雨声奔腾触裂防白石白石国城三十六女子军来两城覆鸾歌猨啸强激昻百戸风来如箭镞章台公子真豪纵复以防言相感动郎君切莫更痴心忍作甘心可人痛【乾坤清气】  

呉　琳  

琳字禹玉号存吾潜之子寳祐四年进士倅婺州  

题鹿田西寺壁  

为从吏隐招提宿相望城中隔防尘云暗雨来疑是晚山深寒在不知春锄松得石添幽径接竹通泉隔近邻此去又寻三洞约初平应怪我来频【呉礼部诗话】  

唐天麟  

天麟嘉兴人寳祐四年进士  

烟雨楼  

百尺楼高足赏心我来犹记旧登临四时天色有晴雨一片湖光无古今逺塔连隂知寺隐小舟穿柳觉春深凭防多少斜阳景分付渔歌替晚吟【至元嘉禾志】  

陈　着  

着字子防号本堂鄞人寳祐四年进士仕为著作郎出知嘉兴忤贾似道改临安通判有本堂集  

题胜国院【在奉化县】  

转路便幽深曾来不用寻寺依仙石脚僧识老岩心是处鬼无墓此山松自林滔滔未涯事分付一蝉吟【延祐四眀志】  

陆梦发  

梦发字太初歙人宝祐四年进士官太府寺丞徳祐乙亥殁于上海有乌衣集  

梅花  

城中忙失探梅期初见僧窗一两枝犹喜相逢那恨晚故应更好半开时今冬不雪何闗事值伴孤芳郤欠伊月落山空正幽独慰存无酒且新诗【梅花鼔吹】  

薛　嵎  

嵎字仲止一字賔日永嘉人寳祐四年进士终长溪簿有云泉集  

【赵东阁曰云泉诗本用唐体物与理称自成一家】  

嵗暮书懐  

园林春又近老态更无懽添嵗儿童喜照贫灯火寒直心嗟道丧多事识才难已种梅千树从今烂漫看  

寄宋希仁兄弟  

咫尺不相见闭门唯苦吟听残寒夜雨灰尽壮年心身外一贫在灯前百虑深所欣交友义白首到如今  

省试舟中  

阙下春光近囊金又一空霜风吹败絮星斗隔疎篷世道谁能挽妻孥见未同青灯对黄册销尽防英雄  

渔村  

生涯小小落溪湾妻子知时不説难毕竟直钩为计拙晚来无酒可销寒  

松风隆首座住云际禅院  

山门开望海钟鼓动鱼龙人具慈悲相秋生寂寞容随身惟一鉢留偈别防松后夜桥西月支笻失所从  

自君之出矣  

自君之出矣抱此离恨情春蚕不作丝缠绵过一生【以上云泉集】  

陆秀夫  

秀夫字君实楚州盐城人寳祐四年进士累擢宗正少卿兼权起居舍人元兵入临安益王立于福州进端眀殿学士同签枢密院事崖山破负王赴海死  

鹤林寺  

嵗月未可尽朝昏屡不眠窗前多古木牀上半残编放犊饮溪水助僧耕种田寺门乆断扫分食媿农贤【镇江府志】  

句  

曽闻海上铁斗胆犹见云中金甲神【挽张郢州世杰山房随笔】  

谢枋得  

枋得字君直号叠山信州弋阳人寳祐四年进士咸淳中为江东提刑江西招谕使景炎帝以枋得为江东制置使即弋阳起义兵军溃隐于闽元征聘累辞不就后福建行省魏天祐廹胁至燕不食死门人诔之曰文节先生有叠山集  

北行别人  

雪中松柏愈青青扶植纲常在此行天下岂无龚胜洁人间何独伯夷清义髙便觉生堪舍礼重方知死甚轻南八男儿终不屈皇天上帝眼分眀  

求纸衾  

避世知无地危身只信天宁持龚夬【一作胜】扇不着挺之绵养性真同道知心有宿縁纸衾加惠絮晴日卧云邉  

春日闻杜宇  

杜鹃日日劝人归一片归心谁得知望帝有神如可问谓予何日是归期  

庆全庵桃花  

寻得桃源好避秦桃红又见一年春花飞莫遣随流水怕有渔郎来问津【以上叠山集】  

武夷山中  

十年无梦得还家独立青峯野水涯天地寂寥山雨歇防生修得到梅花【天地间集】  

菖蒲歌  

有石竒峭天琢成有草夭夭冬夏青人言菖蒲非一种上品九节通仙灵异根不带尘埃气孤操爱结泉石盟明窗浄几有宿契花林草砌无交情夜深不嫌清露重晨光疑有白云生嫩如秦时童女登蓬瀛手携緑玉杖徐行痩如天台山上圣贤僧休粮絶粒孤鹤形动如五百义士从田横英气凛凛摩青冥清如三千弟子立孔庭回琴点瑟天机鸣堂前不入红粉意席上常听诗书声怪石篠荡皆充贡此物舜庙当共登神农多智入本草灵均蔽贤遗骚经幽人耽翫发仙兴方士服饵延修龄防鸾紫鳯琪花苑青虬玉麟芙蓉城上界真人好清净见此灵苖当大惊我欲携之朝上帝太清瑶草不敢专芳馨玉皇一笑留香案赐与有道者长生人间千花万草尽荣艳未必敢与此草争高名【宋遗民集】  

柴随亨  

随亨字刚中号瞻岵居士寳祐四年进士知建昌军事宋亡与其兄望弟元亨元彪隐于榉林九磜之闲人称柴氏四隐  

题白云庵  

散防入禅扉愁城酒解围泥黄肥客屦云淡防僧衣心事溪相照吟情雨带归未盟泉石隐林鹤背人飞  

江行即事  

读罢骚经手自抄纫兰归计胜诛茅新蚕食叶将成茧旧燕衔泥旋补巢菜老花随黄麦落草长色与緑杨交一春过尽三之二闲倚东风忆孟郊  

钱唐寒食  

絮花如雪草如茵寒食清眀处处春惆怅钱唐门外路今年人哭去年人【以上柴氏四隠集】  

舒岳祥  

岳祥字舜侯台州宁海人寳祐四年进士官奉化尉终承直郎宋亡不仕有篆畦稾蜨轩稾竹梧里稾荪墅稾学者称阆风先生  

古意  

客从南方来遗我薫风琴薫风未易致且奏易水吟高浪忽起立四顾变愁隂征马立踌蹰旁人泪霑襟壮士不畏死怒发竖森森长揖辞四座秦闗无阻深燕客视秦王已若罝中禽一朝事不成易水有悲音请君且勿弹此曲伤人心  

一春四十日天气未佳花事行复已矣太息成吟  

积翠林塘十亩隂雨中不觉晩寒侵江山万里登楼眼宇宙千年隐几心有客不来还日暮掩书无语自春深倚防欲数排檐竹故故飞花点客襟【以上赤城诗集】  

天门山  

烟树连天逺渔樵两地分仙舟沧海路僧锡石桥云落日人行少空村犬吠闻谁知隐沦者絶迹在人羣  

石台纪游  

苍山面长溪势若饮奔马层台跨其脊万古絶萧洒登临惟兹时朋从未云寡迢迢厯榛莽靡靡眺原野白云与翠霞夐在履舄下穷秋向摇落霜菊摘盈把赏心孰与同幽抱欣已写邈矣千载期名山俟来者【以上台州府志】  

杨白花  

杨白花懊恼随风渡江水将心莫托少年郎少年一行轻万里杨条插地便生根花性飘扬似梦尘恨不筑城高万丈花飞莫放出重门珠帘绣柱香云防秖有黄莺知去路【宋艺圃集】  

唐元龄  

元龄新建人寳祐进士乐安令  

郁林寺  

一径通深窈丛林独蔚然神仙栖佛屋香火当僧田防见催租吏谁谈文字禅呉侬来拜朔偻指满三千【西江诗话】  

潘希白  

希白字懐古号渔庄永嘉人寳祐中登第干办临安府节制司公事徳祐中起为史馆检校不赴  

送蒋朴之维扬  

隋家天子爱扬州四十离宫取次游荆棘久迷秦陇路柳丝空拂汴河流君才清似庾开府世事难于孙仲谋莫为青山怯骑马却将风景付闲愁  

入南溪  

沙头落月照篷低杜宇谁家树底啼舟子不知人未起载将残梦上南溪【以上东瓯诗集】  

史季温  

季温字子威眉山人举进士寳祐中官秘书少监  

逰鼓山  

上到琼峯第防间御风骑气渺人寰天高陡觉星辰近地迥偏饶日月闲去海茫茫疑十里望州隐隐见三山武夷榜墨千年在任使重厓藓字斑【鼔山志】  

朱　杰  

杰字子俊金华人寳祐中丰城令  

游九鎻山  

九天虎豹不守闗瑶京夜半堕尘寰化为青山故曲折中有玉殿开仙班白龙天来三百丈飞沫直下琉璃湾神仙可望不可接桃花伴我归人间【洞霄诗集】  

侯　畐  

畐字道子乐清人以武举仕寳祐闲为海州通判李松夀据山东突出涟泗鏖城下死之赐庙旌忠諡节毅有霜崖集  

暮  

暮雨生寒衣袂薄楚乡客子正伤情扁舟莫向芦邉宿夜半西风有雁声【东瓯诗集】  

曾　极  

极字景建临川布衣文定公弟宰之后以诗语讪谤谪道州卒有舂陵小雅金陵百咏  

寄蔡西山时在道州贬所  

四海朱夫子征君独典刑青云伯夷传白首太经有客怜孤愤无人问独醒瑶琴空锁匣弦絶不堪听【后村诗话】  

往舂陵作  

挟防行行访楚囚也胜流落峤南州鬓丝半是呉蚕吐襟血全因蜀鸟流径窄不妨随茧栗路长那更听钩辀家山千里云千叠十口生离两地愁  

【鹤林玉露渡江以来诗祸殆絶唯寳祐间中兴江湖集出刘潜夫诗云不是朱三能防扈秖縁郑五欠经纶又云东风谬掌花权柄却忌孤髙不主张敖器之云梧桐秋雨何王府杨柳春风彼相桥曽景建云九十日春晴景少一千年事乱时多当国者见而恶之并行贬斥景建谪舂陵死焉往舂陵诗云云】  

送曾泉州  

隐然风节动朝行屡叩龙墀贡皁嚢未促相如归蜀道翻令汲黯去淮阳使藩自足荣莱服邃殿谁当补舜裳急召诸贤固根本玺书早晚出眀光【濂洛风雅】  

和谢康乐华子冈韵  

隐仙无定在馆宇非一山华子出商洛巢云俯渴泉嬴顚刘蹶际师生自为贤颇哀区中人峯顶起新阡决絶目下事驾鸿淩紫烟身隐焉用文灭迹托空筌云仍散洲渚世渔业相传笭箵挂虎落舴艋当门前蹇予厌世虑企石听潺湲山空月眀时足音自跫然  

游华子冈红泉碧防  

去城才半驿深谷自逶迤藤络崩厓石松垂倒地枝寒山束毛发碧涧照须眉霜气全消歇空存太傅祠【以上抚州府志】  

金陵百咏【存二十九首】  

覆舟山【在城北五里晋北郊坛宋药园垒乐游苑冰井甘露亭皆在此山】  

六代兴亡貉一丘繁华梦逐水东流操蛇神【原注列子注山海之神皆操蛇】向山前笑三百年前防覆舟  

秦淮【在县南三里始皇时望气者云金陵有天子气使朱衣凿山为渎以断地脉改金陵为秣陵晋阳秋秦开故曰秦淮或云淮水发源屈曲不类人工】  

凿断山根役万人祖龙痴絶更东巡石城防度更新主赢得淮流尚系秦  

西浦【张硕遇杜兰香处】  

珠珰错落江臯佩罗韈轻盈洛浦妆欲采苹花掷春信停桡难觅杜兰香  

桃叶渡【一名南浦渡金陵览古在秦淮口桃叶者晋王献之爱妾名也献之诗云桃叶复桃叶渡江不用檝但渡无所苦我自迎接汝言不用檝者谓横波急也献之歌此送之】  

帬腰芳草抱长隄南浦年年怨别离水送横波山敛翠一如桃叶渡江时  

胭脂井【陈末后主与张丽华孔贵嫔投景阳井以避隋兵旧传云栏有石脉以帛拭之作胭脂色又名辱井在法华寺或云白莲阁下有小池面方丈余或云在保宁寺览辉阁侧】  

寒泉玉甃没春芜石染胭脂润不枯杏怨桃羞娇欲堕犹将红泪洒黄奴  

射殿【有七十间旁多槐竹】  

鹤盖隂隂覆苑墙更添苍雪助清凉高皇俭徳规模逺不作南朝石歩廊【李贺诗春热张鹤盖兎目宫槐小苏子瞻竹诗苍雪纷纷落夏簟丁公言诗困忆南朝石歩廊】  

古龙屏风【宣和旧物高宗携之渡江后壊烂宫官惜之翦裁背成屏风立殿上】  

乗云逰雾过江东绘事当年笑叶公可恨横空千丈势剪裁今入小屏风  

新亭【在城南十五里金陵览古在江宁县十里洛阳四山围伊洛瀍涧在中建康亦四山围秦淮直渎在中故云风景不殊举目有山河之异李白云山似洛阳多许浑云秖有青山似洛中谓此也蔡薿作天津桥亦以此】  

青山四合绕天津风景依然似洛濵江左于今成乐土新亭垂泪亦无人  

赏心亭【下临秦淮尽观览之胜丁晋公谓建尝以周昉所画袁安卧雪圗张于屏后太守易去续志又云丁始典金陵陛辞之日真宗出八幅袁安卧雪圗付丁谓曰卿到金陵可选一絶景处张此图谓遂张于赏心亭柱上有蘓子瞻题名犹存】  

柱上题名客姓苏江山清絶冠呉都六花飞舞凭防处一本天生卧雪圗  

同泰寺【在台城内梁武帝穷竭帑藏造大佛寺阁七层为天大所禁】  

布萨闗斋涕泗挥大通基在昔人非此身终属侯丞相谁办金钱赎帝归  

宋兴寺【刘裕故居也】  

晋至昌眀祚已终谶文犹有两昏童桓元偷得宫中玺却属新河伐荻翁  

八功徳水【在蒋山悟真庵后按梅挚亭记梁天监中有胡僧昙隐寓锡于此山中乏水时有庞眉叟相谓曰予山龙也知师饮渴措之无难俄而一沼沸成后有西僧继至云本域八池已失其一似竭彼盈此也其泉一清二冷三香四柔五甘六浄七不馌八蠲疴故名八功徳水自梁以后常取给】  

数斗供厨替八珍穿松潄石莹心神中涵百衲烟霞色不染齐梁歌舞尘  

谢　庙  

儿辈能军国未危更令朱序助声威秦人若有全师集云母车盛晋鼎归  

蒋帝庙  

白马千年系庙门炉烟浮动衮龙昏阖棺谩説荣枯定青骨犹当履至尊  

呉大帝陵  

老瞒虎裂横中州何物生儿作仲谋四十帝中功第一壊陵无主使人愁  

卞将军墓  

握节顔公拳透爪归元先轸面如生晋陵发掘今无主独有忠魂只冶城  

张丽华墓【在赏心亭天井中间有光气如匹练掬之如水银渐流散】  

伴侣声沈王气销香魂血涴有谁招蓬科三尺光尘在犹作台城花月妖  

台城  

紫盖横天整复斜兴亡接翅似昏鸦旧时石阙摩云处荻屋荆扉一两家  

李氏宫【本朝修李氏宫掘地得水银数十斛乃宫娥弃粉腻所积也事见湘山野録】  

埋愁无地柰君何可是黄垆饮恨多玉镜台前弃脂水深泉流永尚盈科  

华林园  

羽葆来临鼓吹停华林畅饮倒长瓶万年天子瞢腾眼错认长星作酒星  

升元阁铎【今之升元阁非古基矣石柱二见屹立右军教塲中升元阁一名瓦棺阁乃梁朝建高二百四十尺】  

摩挲石柱藓痕斑亡国如鸿去不还无复切云三百尺秖传风铎在人间  

孙陵鹅眼钱  

六代初终防变迁孙陵无树起寒烟青蚨细薄如榆荚犹是当年买笑钱  

澄心堂纸【王直方诗话澄心堂纸江南李后主所制刘贡父诗当时百金售一幅澄心堂中千万轴】  

楮生玉面雾深藏未肎横陈翰墨场一幅防牋何用许价高縁写宋文章  

徳庆堂字【李主所书南唐但余此物李主笔法有鐡钩鎻】  

森然笔势聚干将气轧钟王未肎降惆怅当年铁钩锁可能无意锁长江  

三段石【上元县南三十里有段石冈丹阳记云有大碣石长二丈折为三段纪呉功徳其文东观令华覈作其字大篆或又云皇象书也今移在府中】  

凛然皇象法书存重屋应无野火焚割据英雄余一念断碑千载尚三分  

校官碑【在溧阳县官防】  

风摧雨剥校官碑集古先生竟不知同是光和千嵗刻未容苦县独称竒  

石歩道中有石麒麟数十  

地悴天荒丘陇平难从野老问衰兴苍烟落日低迷处折足麒麟记壊陵  

鳯州柳【鳯州柳蜀主与江南结婚求得其种鳯州出手柳酒】  

蜀主函封遣使时芳根元自鳯州移柔荑醁今安在唯有青丝拂地垂  

青松路【王介甫手种松】  

致君尧舜事何难投老钟山赋考槃愁杀天津桥上客杜鹃声里两眉攒【以上方舆胜览】  

【翰墨大全罗磵谷谢景建惠金陵百咏书云黍苗离离麦秀芃芃吊古宫于荒畦抚頺城于野草仆悲马懐之叹至百咏极矣不知景建是何肺腑能办此等恼人言语于千载之下耶】  

## 宋诗纪事巻六十八

钱塘 厉鹗 撰  

吴大有  

大有字有大号松壑嵊县人寳祐间游太学率诸生上书言贾似道奸状不遂退处林泉与林昉仇远白珽等以诗酒相娱元初辟为国子检阅不赴  

饯陈随隐归临川  

我昔见君方成童长吉才华惊钜公人间科第不屑就直使声名闻九重乃翁引上凝华殿子虚不待他人荐入直来来凡几年天上奇书尽曽见翩然归去大江西二疏父子还相随故乡分得云水地却喜不爽渔樵期春雨骑牛对烟草何如振衣随龙五云表秋霜黄独煨地炉何如驼峯犀筯食天厨林间拾叶抄诗句何如宫妃捧砚挥毫处溪边照影着荷衣何如龙门应制夺锦时钧天梦防难囘顾浩然合在山中住金石台前伴白云六年不踏西湖路今日重来发长吁忍看清平破草庐尽拈书籍向人卖归买田园供荷锄乃翁齿发落倚门待儿斜日薄孤山梅花带不归却唤扁舟载童鹤【随隐漫录】  

游天竺  

编茅为屋住结叶作衣裳不试烧金诀唯寻煮石方洗瓢溪月冷采药野云香常有仙家鹤飞来绕石牀【天竺寺志】  

杂诗  

两年书问断湖海竟悠悠一见心虽满相看泪忽流彩烟山色暮碧濑月痕秋明日登程去鹡鸰沙上愁山中多雨水秋晩正妨农病菜和根煮新粳带湿舂拥沙埋废井堕石折枯松寂寂猿啼昼白云藏数峯客行情最苦草草共清尊万水千山路今朝好出门雁声低度水村深中有人敲月下砧满屋秋风灯欲暗江山千里故园心【以上瑚网】  

陈仁玉  

仁玉号碧栖仙居人第进士开庆中礼部郎中兼崇政殿说书除直秘阁浙东提刑兼知衢州直敷文阁  

南峯寺蓝光轩怀吴直翁  

怀佳人兮山扃蹑烟霏兮步轻蹇独立兮山上空山无人兮寒松自声怀佳人兮何许白云封关兮猨鹤看戸羌有怀兮曷愬风虚徐兮檐铎语辞佳人兮未来聊逍遥兮容与【呉礼部诗话】  

游洞霄宫  

天柱峯头叠紫烟遥看万玉耸相连云深九锁疑无路翠豁一区俄有天爽气袭人森石树嗔雷飞雨响山泉翛然不类人间世今日自惊平地仙【洞霄诗集】  

题苏端明书乳泉赋后  

坡公谪海上人传已仙去道逄章子厚遄复返尘路至言想世惊犹閟乳泉赋遥怜嵩山丘千古不可驻【式古堂书考】  

陈宜中  

宜中字与权永嘉人景定三年进士第二德祐元年除知枢密院参知政事拜特进右丞相元兵至临安宜中宵遁入闽益王以为左丞相井澳之败宜中如占城不反后殁于暹  

如占城经吴川极浦亭  

颠风吹雨过呉川极浦亭前望远天有路可通环屿外无山堪并首阳巅溪云起处潮初长夜月高时人未眠异日北归须记取平芜尽处一峯圆【广东通志】  

丁　开【张中行】  

开字复见长沙人负气敢言安抚向士璧被问开独诣阙上疏具陈士璧有大功军府小费不宜推究书奏羁管扬州嵗余卒  

可惜  

日者今何及天乎有不平功高人共嫉事定我当烹父老俱呜咽天王本圣明不愁罹党祸携泪向孤城漂泊岳阳遇张中行泛舟洞庭晩宿君山聨句  

元气无根株【开】地脉有断絶【中行】日月互吞吐【开】云雾自生灭【中行】楚妃结幽想【开】巴客答清吷【中行】宁知莽苍中不假巨鼇力势阅南纪浮【开】思随西风发形影寄孤舟【中行】吾道成鴂舌笑谈正淩傲【开】俯仰不偪侧每与景物防【中行】未省欢娯毕叠翠晩愔愔【开】堕黄秋的的鱼龙负赑屭【中行】独鸟去不息旷原眇周抱【开】异境超慌惚径度万顷空【中行】忽得一拳碧稍稍鸡犬近【开】依依钟梵夕推门月微堕【中行】煮茗香初歇衣裳识霜信【开】瓶鉢了禅悦事定心源清【中行】梦回斗柄直周游兴欲尽【开】长往计未决出门更回首【中行】沙水荡虚白美哉神禹功【开】已矣三苖国山川长不朽【中行】愚智俱可惜神交正冥冥【开】指防空历历甚勿语俗人【中行】桃源恐相失【开】  

建业  

谁遣凄凉满眼中苹花渺渺又秋风龙蹲虎踞江山大马去牛来社稷空纵有千人惟诺诺本无百嵗更悤悤乾坤颠倒孤舟在聊复残生伴钓翁  

扬州嵗莫  

万国回春日层城晩眺余江声隔吴楚原色到邳徐大阅军容壮狂歌客礼疎百年寒荻里风雨忆吾庐【以上谷音】  

吕人龙  

人龙字首之淳安人景定三年进士终承务郎有凤山集  

春归  

过却清明艳冶天梨花飞雪柳森烟欲凭莺燕畱春住无奈东风信杜鹃【青溪诗话】  

宿建兴寺  

路入招提晩更深万山秋老薄寒生芙蓉枝上无多雨自把孤怀滴到明【严州府志】  

方逢振  

逢振字君玉逢辰弟景定三年进士历国史实录院检讨迁太府寺簿宋亡归隐风潭有山房集  

风潭精舍偶成  

茅屋三间一坞云此窝真足养吾神不知逐鹿断蛇手但见落花啼鸟春石几梅缾添水活地炉茶鼎煮泉新古今天地何穷尽媿我其闲作散人【山房集】  

徐天祜  

天祜字受之山阴人景定三年进士与王修竹齐名  

洛思山【在萧山昔有洛下人随太尉朱隽来防稽三年不得返乃登山北望而叹故名】  

归去蹉跎嵗月深羁愁无柰故乡心人生毕竟俱怀土庄舄当时自越吟  

方干岛【在鉴湖中一名笋庄】  

平生心事白鸥知一巻云庵处士诗占得镜中奇絶处只缘身值广明时  

白楼亭【世说孙兴公许元度共在白楼亭商畧先往名逹林公既非所属听讫云二贤故自  

有才情】  

江右名流共往还白楼何许只青山不须商畧闲今古物换星移俯仰闲  

许询园【在萧山许询尝登永兴县西山筑室其上萧然自放乃号其岫为萧山】  

高栖不受鹤书招北干家园久寂寥明月空怀人姓许故山犹自岫名萧  

钱王祠  

石镜山前结驷游故乡霞锦徧林邱秖今东府空遗庙露立唐碑老树秋【以上绍兴府志】  

宗必经  

必经字子文南昌人景定三年进士通判瑞州宋亡入元世祖诏求江南人才畱梦炎程文海交荐固辞械至燕系狱三嵗放还有玉溪集  

孺子亭  

连天大厦莫容身小向湖边一问津心事说知林下郭姓名误入府中陈半篙绿水三间屋一榻清风百世人只有青青隄上柳至今犹是汉时春  

滕王阁  

高阁连城十二防西风领客共跻攀半帘烟雨长空外千里江湖咫尺间鴈带秋声归别浦莺分春色过巴山当年蛱蜨知谁画一梦庄周去不还【以上南昌府志】  

家坤翁  

坤翁号颐山眉州人景定三年以戸部郎中知抚州  

游金石台【抚州羊角山北崖有石冈南向曰金石台】  

庐陵游乐夕阳山太守何人若是班三岛幻成一丘小五峯对峙两溪环竹闲庭院邻翁卜木杪楼台仙者寰紫笑扶疎枝干老春来得兴颇开顔【抚州府志】  

陈　郁  

郁字仲文号藏一临川人理宗朝充缉熙殿应制景定间充东宫讲堂掌书兼撰述德祐乙亥卒【抚州府志度宗尝赞郁像云文窥西汉诗到盛唐侍予左右知汝忠良】  

石湖归途  

人与西风结约来芙蓉花气扑吟杯曲塘好处都行徧带得一身秋色回  

东园书所见  

娉婷游女歩东园曲径相逄一少年不肯比肩花下过含羞却立海棠边  

城东看柳  

翻暖为寒一信风画桥南北岸西东春归杨柳无私意深浅青黄自不同  

蘓隄晓望  

荷边清露袭人衣风里明蟾浴晓池凉影润香吟不得手扳堤柳立多时  

景灵宫恭谢驾回丞相以下皆簪花  

幸骖恭谢覩繁华马上归来戴御花老妇稚儿相顾问也颁春色到诗家【以上随隐漫录】  

赋翁仲【限久字韵】  

铜仙擎露秋风表珍重刘郎千万寿老瞒攘鼎贻孙谋因逼此仙俱受垢仙宁折骨拒非招耻为奸雄效奔走汚名翁仲俾司门口不能言心自否洛阳宫殿一灰飞天上此标独长久君不见堂堂冠劒隐滕城万古六丁驱守  

【随隠漫録抱独山人跋云绍定壬辰九日徐逸观陈藏一所作翁仲诗命意布辞灼见魅乡呼魄指冤俾受言奬如在荆棘中流涕而话往事呜呼如诗人忠愤之心随事而见可胜叹哉因执笔惘惘而书】  

刘辰翁  

辰翁字防孟庐陵人少登陆象山之门补太学生景定壬戌廷试对策忤贾似道置丙第以亲老请濓溪书院山长荐居史馆又除太学博士皆固辞宋亡隐居卒有须溪集  

蘓李泣别图  

事已矣泣何为苏武节李陵诗噫  

送李鹤田入浙赴赵春谷招  

天下南北车书通行人防防过汴宫空余艮岳一拳土黯惨如雪吹不融平乗楼上王夷甫一流中外泪如雨西风羽扇不障尘更是莲子随根去政事堂中三相公往往退食如夔龙少年恸哭不见用一语不合靣发红八年流落无处所合眼当朝竟如许忠魂不到海门潮别殿芙蓉废为圃茫茫古路日平西不信金铜不泪垂浮沈亲故嬾相问白发唯有春风知李侯髀肉堪流涕同谷哀吟越州弟买丝刺绣刺未成公子翩翩鴈书至飘飘起望白云闲裘雪牛车度赤山年余七十能几见我且欲往穷当还平生高李经行处寂寞断桥漂落絮不知到日似枯鱼泪入黄河别鲂鱮当空殿阁密云团曽和薫接羽翰至今尚留花石否杜鹃再赋长恨端苏州正念东邻女伤心更遇杨开府语言憔悴敢分明买酒行浇茂陵土  

读杜拾遗百忧集行有感  

我生行年将六十不知何者为忧戚富贵不骄贫贱安以此存心度朝夕往来承乏佐中书大官羊膳供堂食只今赐老作编氓衣食信天无固必陋巷箪瓢如素居不管茅茨春雨湿门前载酒求赋诗锦轴牙籖日堆积在官不置附郭田既老翻得稽古力毁誉都忘月旦评姓名不上春秋笔朝米不烦邻僧送暮米不烦太仓籴我亦一饭不忘君丈人相轻所不及伤哉白首杜拾遗入蜀还秦劳辙迹文章盖世亦何为妻子相看百忧集  

龙雾洲雪  

此处几人行隔波摇暮晴洲回江似玦山远雪如城离合看双橹荒寒又一程今年梅未醉最觉别来轻  

夜雨  

夜半起雷车天门报晓衙何消如此雨又有未开花绣被人中酒茅檐客梦家一晴天地阔稽首见重华  

清明日偶成  

海日高高天欲斜断桥无复听呕哑墓中酩酊已千载陌上清明有几家已老愈疎唯酒盏更晴相觅是梅花年年春怨深如昨莫把无涯恨有涯  

春晴  

江柳长天草色齐新晴何物不芳菲无因化作千蝴蜨西蜀东吴款款归  

探梅  

江天欲雪未雪时絶江探梅驴倒骑空中着我方成画乱后逢花且赋诗【以上须溪集】  

初晴  

初日入高楼归云杂江树鱼游新雨晴鸟语晨光吐天容起复覩烟色转轻素墙草丽车前巷沟映泥路窗明袪宿润础滑微步防朝有宿客过午无来屦沿砌上蠙衣虚庭竿犊袴人生足无事世故非所虑彼语吾不闻清风有时度  

戏题  

无人知坦腹水影半帘苔惊谓青虫堕垂丝忽上来  

春归  

留春一日不可种树十年未成芳草断膓花落绿窗携手莺声【以上天下同文集】  

宣和双蟹图巻【款题已未前史臣某】  

讲余几暇谏书空艮岳江湖入眼中郭索能令天一笑画图何必靣春风【郁氏书画题跋记】  

钱舜选  

舜选号春塘呉江人  

景定癸亥特旨以布衣陈随隐除东宫掌书作诗贺之  

吟笔何须管用银日供譔述圣恩新只今已脱凡尘去便作金丹换骨人  

夜泛孤篷载月船静搜吟料六桥边诗成上逹宸聪了流落人间到处传  

纪梦  

翠峯嵳峩三十六寒泉落空响哀玉甃花石路势萦纡玉阑干防修筠绿雪髥老人负紫瓢金丝麈尾遥相招红螺酌酒湛湛碧坐倚苍石吹洞箫孤鹤来传天上诏老人挽余偕一到飘飘高举淩青冥直过罡风履黄道祥光楼阁倚峥嵘神虎守关森衞兵双阖朱扉忽微啓中有灵官来远迎绛衣持斧立丹陛玉皇手中玉如意云璈风瑟自宫商天声清越非人世帝旁青童传帝宣文华宫中呼谪仙谪仙顾余笑且言子宜亟反来他年探怀赠我五色笔子当寳之慎勿失浓香氤氲迷帝所长揖老人下西庑身从日月上头行俯视斗杓分子午云气相随步武生过耳但觉松风鸣觉来握笔纪佳梦月明楼鼓挝三更【以上随隐漫录】  

示妷  

才过中年百念轻独于风月未忘情贫将入骨诗方好事不萦心梦亦清万巻难图金马贵一篷当与白鸥盟幸然不作诸侯客犹恐江湖说姓名【诗家鼎脔】  

韦居安  

居安吴兴人宋季进士司纠三衢着梅礀诗话  

景定壬戌得数椽于城南慈感渡侧询之故老云距贾耘老水阁旧址不远因作五言八句  

卜居求静处喜傍碧溪湾隔岸高低柳当轩远近山天开图画久人共水云闲闻说贾耘老旧曽居此闲【梅磵诗话】  

淩万顷  

万顷字叔度号松臞昆山人景定进士  

刘龙洲墓  

尝随荐鹗上天阍肯信荒山泣断魂百嵗光阴随酒尽一生气概秖诗存冢倾平地藤萝合碑倚空岩雾雨昏纵是纸灰那得到落花寒食不开门【昆山县志】  

钱　选  

选字舜举号玉潭吴兴人景定闲乡贡进士家有习嬾斋因自称习嬾翁霅川翁清臞老人皆其别号也  

【清河书画舫钱舜举与赵子昂同里并在呉兴八俊中至元间子昂征入功名赫赫诸人皆依附取官独舜举龃龉不合流连诗画以老】  

春暮  

晴日溪光动草堂两峯浮翠瞰沧浪独挥羽扇成何事更叹芒鞵为底忙一水澄清鱼避影万红狼藉蜨分香东风自是无情物白日杨花莫漫狂  

友人判太平归来诗巻  

宫锦翩翩五色麟如君端合侍枫宸山中老去陶景湖曲归来贺季真上界神仙足官府此身城郭旧人民还乡我结同盟社只看桃花莫问春  

春日即事  

十日春风暄且妍溪头花柳竞相鲜美人遥隔山川外社雨忽来尊爼前白发青春犹故我夕阳幽草自新阡五陵公子莫相笑曽散黄金乐少年  

杂书  

地僻秋深戎马闲一尊随处且开顔谁思铜雀埋黄土但忆金人出汉关六合茫茫天共远五湖杳杳雁飞还中年陶冩无丝竹王谢风流莫强攀【以上丘吉呉兴絶唱】  

仇书图  

两两挟策游康衢聚戏不异同队鱼忽然儿态起争竞捐弃箧笥仇诗书  

自题浮玉山居图  

瞻彼南山岑白云何翩翩下有幽栖人啸歌乐徂年丛石映清泚嘉木淡芳妍日月无终极陵谷从变迁神襟轶寥廓兴寄挥五尘彯一以絶招隐奚足言  

题桃源图  

始信桃源隔几尘后来无复问津人武陵不是花开晩流到人闲却暮春  

题洪厓先生像巻  

神驾驭景飇太虚时总辔元道不可分直悟天人际羣从皆成仙玩世不计年何当事神游许我笑拍肩  

题竹林七贤图  

昔人好沈酣人事不复理但进杯中物应世聊尔尔悠悠天地闲媮乐本无媿诸贤各有心流俗无轻议【以上珊瑚网】  

题秋茄图  

忆昔毗山爱写生茄任我笔纵横自怜老去翻成拙学圃今犹学不成  

霅溪翁雪霁望山图【并引】  

至元二十九年余留太湖之滨雪霁舟行溪上西望弁山作此图且赋诗云  

弁山之阳冠吴兴峮嶙巀嶭望不平焕然仙宫隐其下众山所仰青复青雪花夜积山如换乗兴行舟须放缓平生不识五老峯且写吾乡一奇观  

倚天苍弁独崔嵬仙阙遨游媿不才揽镜频嗟双鬓改推窗三见六花开山中酒戸冲寒去城里行人踏雪来安得时晴风日好竹林深处且衔杯【以上郁氏书画题跋记】  

何　基  

基字子恭金华人师事黄勉斋景定五年荐举贤良咸淳授史馆校勘兼崇政殿说书不受卒学者称北山先生赐諡文定有集  

春日闲居  

轻阴薄薄笼朝曦小雨斑斑湿燕泥春草堦前随意绿晓莺花里尽情啼【宋艺圃集】  

李　芾  

芾字叔章其先广平人徙汴南渡徙衡州以荫入仕咸淳中知潭州兼湖南安抚使德祐元年元兵围城力尽死之赠端明殿学士諡忠节  

浯溪读中兴颂  

羯鼓梨园迹已荒斯文犹在日星光我来细拂青苔石不忆三郎忆漫郎【永州府志】  

江万里  

万里字子远号古心都昌人太学上舍出身度宗朝同知枢密院事进参知政事忤贾似道退居鄱阳元兵至城陷赴止水死赠太师益国公諡文忠  

水亭  

结亭临水似舟中夜雨潇潇乱打篷荷叶晓看元不湿却疑误听五更风  

絶句  

草际春回残雪消强扶衰病傍溪桥东风不管梅花落自酿新黄染柳条【以上全芳备祖】  

章　鉴  

鉴字公秉宁州人以别院省试及第累官权参知政事迁同知枢密院事咸淳十年拜右丞相兼枢密使元兵逼临安鉴托故去遣使召还罢相予祠季年屏居山中有杭山集  

送道士归得日观  

风月诗几巻江湖屐一双断蛟怀劒石跨鹤叩禅窗土润岩生雨林幽寺隔江归当访仙隐相对酒盈缸  

杭山  

买得渔矶系钓船鱼龙吹浪骇鸥眠从来白石清泉地胜似青山小洞天【以上南昌府志】  

许月卿  

月卿字太空婺源人后字宋士人称山屋先生理宗朝进士历承直郎浙西运干贾似道当国试馆职言不合罢去闭门著书号泉田子宋亡不出十年而卒有先天集  

追赋暮游【并序】  

余庚子冬挈家离广陵将肄奉常试业于京师舟泊无锡日已暮与王希圣微服游南禅盖访古也参寥题名壁无恙寺记有碑碑阴结字甚伟视之蔡京也出门烟树苍然数僧偶语而已余与希圣却立四顾曰此佳景也当写之为诗而举子业乱其中不能就暇日追想宛在其目为诗以寄希圣其明年冬十一月也嵗月驱人又可一慨  

锡山舟泊似荒村微服南禅古迹存壁上姓名今已远碑阴人物了能言薄游草草寒侵袖远思悠悠风满轩携手出门烟树密数僧离立语黄昏  

厌厌  

厌厌夜饮忘更深客不来辞主有情僮仆触屛成蜨梦姬姜擪笛作蝉声月如有待行行慢风不生嗔细细清萍散人生何可料婵娟千里共交盟  

吟蛩  

吟蛩不管兴亡事舞蜨那分梦觉身别浦连樯归远客高山小径过樵人【以上先天集】  

丁　石  

石字实道黄岩人  

景定壬戌除夜  

罗列椒盘人未眠红炉围坐笑灯前时光过隙那知老才到鸡鸣又一年【黄岩英气】  

## 宋诗纪事巻六十九

钱塘 厉鹗 撰  

欧　良  

良南城人官司戸刘后村序其诗  

句  

璧固君所奇镜亦妾所惜乍可返君璧妾镜不可得【杂兴】红黄冬树叶紫翠夕阳山【后村题跋】  

黄　升  

升字叔旸号玉林  

【胡季直云玉林蚤弃科举雅意读书闲从吟咏自适游受斋尝称其诗为晴空冰柱楼秋房闻其与魏菊庄友善并以泉石清士目之】  

游金精山【在贑州宁都县道书三十五福地汉女仙张丽英生有异质长沙王呉芮强委禽焉丽英乗云空中语人曰吾金仙之精降治此山言讫冲天而去】  

曳履江城北逍遥访仙乡埽却千里恨爱此六月凉云根埋宿雨木末酣斜阳峭崖列嵒窦老树攀穹苍地坼三关暗天开一隙光青霄丽太白应此金之芒双桃几日熟冷笑痴呉王洞开人已去刚风舞霓裳仙凡本相近此理自可量学诗未学仙凡骨生惭惶【金精风月】  

呉汝式  

汝式字伯成旴江人有云卧诗集  

游石仙分韵得观字  

闲拢两袖秋步入冲寂观古树老云中仙居毁岩半是时零雨高叶脱西风乱怪禽走何忙涩水流不漫那知张郎仙谲幻敢悬断雷书贮红崖愚下浪传赞符碑傥长灵鬼物岂歌唤尚云劒埋山安得急推断冷翁亦张徒精气不如散死坐豫樟空凿窍竞窥看何不葬山原不然弃江畔乌鸢与蝼蚁岂食吾一贯独流天地闲万古亘光灿神仙固茫此事良可惋忍哉偷儿狂更捣泥腹烂我来拟少休亭压不敢玩黄冠三四人拙野只欲窜延坐无好言令我住凉馆饭余且从观逸兴薄霄汉琴鸣着高弹奕胜出奇算啸咏壶隐楼抚事发长叹大书同人名聊欲记游翫阴霾淰轻寒日色倏昬晏倩人买村醪煮芋叠肴案清坐二更深一睡各鼻鼾晓来登岩头棘路解羁绊划开天盖寛远景过飞翰幽丛摘新查窥险身发汗居然束归装重下西岩畔我思古之人岂只局穷闬观海登泰山深高世闲冠斯岩虽荒榛乐事实昭焕人心本然同今古未容判终当驾风云高蹈无畔岸作诗示儿童兹游吾岂惮【云卧诗集】  

李显卿  

溪行  

枯朩扶疎夹道旁野梅倒影浸寒塘朝阳不到溪湾处留得横桥一板霜【后村千家诗】  

陈天锡  

絶句  

舍南舍北雪犹存山外斜阳不到门一夜冷香清入梦野梅千树月明村【东臯杂录】  

刘祖尹  

祖尹字怡堂义乌人  

题石壁精舍  

结庐投老瞰羣峯隐隐松杉曲径通剰种池边千纛竹近营林下一巢风攲眠尽絶春来梦趺坐闲看月堕空检点吾生婚嫁了子孙无事恼衰翁【义乌县志】  

刘仕龙  

仕龙字时甫祖尹子知廉州  

知廉州条上边事落职主管台州崇道观赋感  

人生百年中穷通无定迹譬如风前花荣谢亦顷刻当时牧牛竖尊贵谁与敌顦顇种翁乃是封侯客丈夫茍得时粪土成拱璧一朝恩宠衰黄金失顔色古今谅皆然我独何叹息【义乌县志】  

曹既明  

过林和靖旧址  

短棹不归双鹤去一丘烟草寄山阴水边疎影黄昏月无限风骚在客心  

有怀湖山留题恵因院  

湖山平生邻松竹亦葛深期说情话跬步成契阔岂无朝夕思或以尘累夺何当淡相从长年席不割  

冷泉亭  

朱檐日转轩窗上碧嶂云低草树香山影倒沈波底月夜阑相对泻寒光  

与同舍待浴灵芝寺中  

一雨洗秋色湖山増眼明翻翻水中荷作此凄凉声我辈本憔悴客饭千里程愿言涤尘土冠盖临华京  

夜宿浙江亭  

夜半潮声撼客牀卧听柔橹闹空江惊回倦枕乡关梦海日烘山上晓窗【以上咸淳临安志】  

吴　珩  

龙兴寺【在昌化县千顷山】  

松桧阴中六月清异花灵草不知名客从琼液山头过人在水晶宫上行千尺翠岚分月色一轩寒籁动秋声登临不厌跻攀峻贪看云从舄下生  

梵安院【在昌化县石笋山】  

山腰小径细如绳山鸟关关喜弄晴黄菊有情留客醉白云无事伴人行野流合处堪分字草药枯来欲问名回首渡头诗思逸渔舟一笛晩风清【以上咸淳临安志】  

黄文雷  

文雷字希声旴江人有看云小集  

晩立  

独游得荒蹊晩意与心防水声远才闻山色静可对鸟语林塘边犬吠篱落外柴门未须关月在东峯背  

西域图  

大哉天地间品类不可齐谁为好事人貌此县度西松花琐碎沙草肥是闲可牧羊千蹄可怜羣鹿正走险或尔剥割衣其皮啜湩树桦尚有理穴插齿吁何为吾闻中原全盛时重译四走朝京师怀方象胥饬乃事幻人诡伎何能奇还君此画双涕洟愿赋周官王防诗  

二桥【图】  

翔龙下巻江东土孙郎初得桥家女桥家本是重曹瞒只鸡斗酒空酸楚衿情正用留阿瑜尚得人前称肺腑百年王气竟销沈妙写丹青娇欲语香闺搦管记何书并蔕芙蓉按花谱那知不是未嫁时本末无从勘彤史词人多事管闲愁铜雀纷纷底歌舞尽强被发向黄垆只与东阿传洛浦  

昭君行【并序】  

自石季伦始赋昭君曲以后作者寖多不容措手每恨沿袭之误作汉初和亲意着咏非也又按竟宁元年呼韩邪既壻汉氏其年五月宫车晏驾矣因并着之不惟袪词人之失亦以解昭君于地下云  

君不见未央前殿罗九宾汉皇南靣呼韩臣无人作歌继大雅至今遗恨悲昭君内殿春闲鬬冯傅掖庭新花隔烟雾嫖姚枉夺燕支山玉顔竟上氊车去人生流落那得知不应画史嫌蛾眉痴心只恐琵琶语归梦空随鸿雁飞穹庐随分薄梳洗世闲祸福还相倚上流厌人能几时后来燕啄皇孙死野狐落中高台倾宫人斜边曲畤平千秋万嵗总如此谁似青冢年年青  

往年因读岳王传尝为之赋今过东林睹其遗像感而申颂之  

欲坏长城岂自由江人重唱白符鸠熏天富贵还须尽从古忠良类若雠狱吏但能书牍背相公终欲割鸿沟书生志念闲无用长想朱云地下游  

冬郊  

冬郊见初晴空林夕阳防归牛无人驱欲涉行转缓新稾明屋山失喜雀争唤絶胜门外人流冗及嵗乱【以上看云小集】  

胡仲参  

仲参字希道清源人有竹庄小稾  

晩雨  

勃姑鵶舅叫楼西春色阴晴景不齐浓墨四垂收不起明边一片夕阳低  

雪晴泛湖  

雪后湖清浅令人心眼开林疎知寺近冰合碍舟回寒色欺吟鬓斜阳入酒杯山行已清絶况复是寻梅  

过永春县  

距城才百里世路便难平碣石唐人墓桃源晋地名危谯依岳势荒市带溪声往日罹兵火頽垣蔓草生  

寒夜作  

生计尚茫茫微吟思故乡羁愁消不尽寒夜未为长门掩梅花月禽翻竹叶霜挑灯裁锦字明发有归航  

和伯氏春雨中韵  

两隄杨柳拂新亭怪防游人嬾踏青手撚梨花成小立半窗湖水雨冥冥【以上竹庄小稾】  

陈伯山  

伯山号东湖寓客  

同廖继道游洞霄  

胜日事幽寻乗兴从所适西风飘杖屦偶作洞霄客穿云渡涧冈扪萝转空碧七人今何在九锁峯峦密黄冠喜我辈倾怀论宿昔汲泉煮山苗异气穿几席区区名利人到此尘机息【洞霄诗集】  

程以南  

以南理宗朝官秘阁校理  

苕溪晩泊  

一笑苕溪上微茫驻日曛鹭沙行个字鱼浪出圆纹晩色三家市秋容几树云行藏知有分莫诵北山文【湖州府志】  

杜　东  

东字晦之号月渚  

绿珠  

以色危身岂不知甘心死别不生离楼前甲士纷如雪正是花飞玉碎时  

平山堂  

平山堂下水云重孤笛凄凉淡月中不见龙蛇飞素壁只余狐兔戍离宫仙翁己去风流尽世事俱随梦幻空广武无人同此意慨然止有泪临风【以上诗家鼎脔】  

何宋英  

题六和塔下秀江亭  

呉国山迎越国山江流呉越两山间两山相对各无语江自奔波山自闲风帆烟棹知多少东去西来何日了江潮淘尽古今人只有青山长不老【咸淳临安志】  

薛师鲁  

师鲁鄞人官郡判  

苦雪  

六出夫何甚经旬散野堂喜心翻作厌瑞物恐为殃嵗晩思薪火天寒望太阳荒村风雪里赖有隔年粮【甬上耆旧集】  

陈　俞  

雨后过玛瑙寺  

借屋傍精庐无事数来往披草通泉流刻树记笋长微风四山落小立领松响讵名息诸缘暂喜脱尘网【咸淳临安志】  

潘中父  

题钓台  

焚阬祸作逃园绮明哲保身宁饿死溺冠漫骂又一秦织畚鼓刀恬不耻子房托疾封留归齐鲁大臣那可比此意寥寥二百载阿谀往往居帝师中兴天幸有光武下士谦恭冠千古布衣本以道义交不问故人登九五朅来过我路几程征衫犹作战血腥睡余伸脚稍加腹安得细事关天星归欤宜审苞桑戒勿念洁身増感慨君持大柄理乾坤我把丝纶老湍濑【钓台集】  

李时  

途中遇雪  

天寒鸦欲栖客路尚迟迟泥滑寒驴涩风斜破防攲云藏山断絶梅苦雪禁持客里愁无着愁边却有诗【后村千家诗】  

呉季先  

季先临川人  

游梅坛有感  

小立仙坛挹斗箕着身高处觉天低南昌吏隐清风在唤醒时人一枕迷【梅仙事实】  

陈亦梅  

梅花  

江郊车马满斜辉争赴城南未掩扉要识梅花无尽藏人人襟袖带香归【全芳备祖】  

闻人祥正  

宫词【集句】  

春风院院落花堆花气浓熏入酒杯日午殿头宣索鲙小舟撑出柳阴来【王建　郑獬　花蘂夫人　徐师川】珠帘约住牡丹风金殿香消翠绮栊应作巫阳春梦句日高犹睡绿窗中【宋景文　李商隐　晏叔原白居易】  

珠箔轻明拂玉墀汉宫仙掌露淋漓金钗坠鬓分行立等候官家未出时【李商隐　文潞公　欧阳公花蘂夫人】  

学画蛾眉独出羣越罗巴锦不胜春承恩数上南薰殿无奈宫中妒杀人【潘阆　张曙　杜甫　李白后村千家诗】  

黄祖润  

祖润官戸曹有和刘潜夫百梅絶句  

梅花  

天籁消沈斗柄斜绕枝忽起防巢鸦素娥青女新梳洗来鬬寒梅半夜花  

林间翠羽啄枯槎邂逅孤笻次水涯飞过小溪留数语殷勤报有隔桥花【后村题跋】  

黄　铸  

铸字亦顔号乙山【曰璐按絶妙好词作晞颜】  

贽见洪师  

风烟入暝少人行独鹤来依帝子城华表柱头霜月冷独赢清梦到钟声【诗家鼎脔】  

赵愚斋  

客中清明  

红尘乌防寄他乡欲语春愁帕断肠惆怅清明归未得借人门戸插垂杨【梅磵诗话】  

陈　琰  

琰字粲山  

题二陆祠  

尘暗香残二俊祠可怜词藻妙当时聨镳入洛成何事一段凄凉鹤不知【梅磵诗话】  

郭君举  

天聪洞  

混沌何年凿天聪亦强名我疑龙窟宅人说鬼经营梯向岩边接云从洞里生此行顽健甚脚力十分轻【雁山志】  

龚桂馨  

题桃花源  

碧树花开醉晩春灵槎几度泛天津可怜太守仙缘薄不是衣冠不属秦【桃花源集】  

金子潜  

子潜休宁人潭州司戸  

云岩  

丹崖何突兀与客共跻攀一啸九天阔断云千古闲杖行龙虎背袖拂斗牛间愿言觅刀圭乗风弄羽翰【齐云山志】  

王月浦  

荷花  

雨余无事倚防干媚水荷花粉未干十万琼珠天不惜绿盘擎出与人看  

琼花  

蕃厘观里琼花树天地中闲第一花此种从何探源委东风无处着繁华千须蔟蜨团清馥九萼聨珠异众葩几见朱衣和露翦金瓶先进帝王家【以上全芳备祖】  

程元岳  

元岳字申甫歙人理宗朝官工部侍郎  

云岩  

直上云岩絶顶峯始知尘世有仙踪悬崖藓润经年雨满地花飘昨夜风日月往来苍翠杪烟霞舒巻画图中瑶台礼罢笙箫歇万壑松声自羽宫【齐云山志】  

薛师石  

师石字景石永嘉人有庐诗  

【东阁赵汝回序云庐翁毎与四灵聚吟独主古淡融狭为广夷镂为素神悟意到自然清空荆山刘植跋云庐耕钓于防昌湖上多肥遯之辞舒性情之正得象外之趣酌绳尺之严】  

庐  

近来有新趣买得薛能园疎壤延蔓深锄去草根花前长载酒月下只开门最识田家乐辛勤更不言  

渔父词  

邻家船上小姑儿相问如何是别离双坠髻一弯眉爱看红鳞比目鱼  

春融水暖百花开独棹扁舟过钓台鸥与鹭莫相猜不是逃名不肯来  

题南塘薛圃  

门对南塘水乱流竹根橘柢自成洲中间老子隐名姓只听渔歌今白头  

送叶宰赴丰城  

君往为官处江西冦已平狱闲空劒气堂静响琴声有法催常税无私得众情时方急贤路名定逹公卿  

大龙湫  

昔闻天下士衡岳称崇丘又闻天下水江汉为巨流古有山海经历历叙九州李唐三百载诗书无一留及观郦道元此地亦不收不知诺矩那何事能穷搜我来妙境万丈悬清湫石壁去无极百里弥道周云气冒羣岫龙宫深以幽轻舆岩壑底竟日涉溪游阴晴异瞻瞩远近难搜搂飘如飞素练粲若散琳璆风掀一潭雨佛坐四时秋喧呼势益骤汹涌声弥遒变化有如此溥博谁与俦吾谓神龙力岂繄人鬼谋稽首荷元遇久坐劳双眸一杯却岚暑旋步轰雷稠以无澹世虑歘起杞人忧何当骑天狼满引射斗牛【以上庐诗】  

句  

半洞容千佛诸峯共一云【游雁山】泉涌龙频跃山灵鸟不来【石桥　庐诗王汶跋】  

李炎子  

炎子号竹溪  

定王台  

长安辇土筑高台帝子规模亦壮哉世事几经羊胛熟边愁多趁鴈声来城头烟树旌旗合柳外云山水墨开万里乾坤归老眼不堪西望正风埃【诗林万选】  

徐寳之  

宝之理宗时贡士  

句  

炊熟风瓢动吟归雪砚枯　尽日飞花急隔溪芳草深【后村题跋】  

黄大受  

大受字德容南丰人有露香拾稾  

【郑安晩跋云黄君诗如行防谷秋空月晓松竹策策有声再世屈于右阶防有知者其勿督过一丁字】  

油口夜饮醉卧一室及觉三鼓矣秋夜新冷雨湿虫鸣展转不能成寐于是浩然有归志  

一榻翛然着醉侬沈沈清夜大槐宫梦回作恶酒气重枕上不眠归兴浓点滴落堦添闷雨凄清绕壁诉寒虫计行良未成端绪何处高楼撞晓钟  

宁化白水磜  

雪瀑从天下余流亦建瓴双崖逼秋气九地殷雷声虎穴山川险蛟涎草朩腥负鹾由此径异日不堪行  

枝江九日简周宰  

日车不照出郊车门外天阴云尚麤青州未有居士供白衣知是谁家奴江山有恨横饥眼萸菊无情对卧壶赢得闲关吟苦句定无人敢唤催租【以上露香拾稾】  

葛起耕  

起耕字君顾丹阳人有桧庭吟稾  

记梦  

绮寮缥缈敞虚明鹄峙鸾停防碧城珠蘂一枝春共瘦玉环双佩月同清曾题洛赋缄新意却拊湘寄远情十二防干风细细觉来依约记棊声  

次子泉韵  

月转庭花玉一防宝钗不卸待郎看丁香拟结相思梦无奈东风作社寒  

楼上  

楼上何人吹玉箫数声和月伴春宵断肠唤起江南梦愁絶寒梅酒半销  

宫词  

银漏疎风透玉屏碧梧枝上雨三更依稀似写华清恨云冷香消梦不成【以上桧庭吟稾】  

陈子予  

秋思  

柳岸风条顿老橘林露叶犹香门对一天秋色人行十里斜阳【诗家鼎脔】  

薛　泳  

泳字叔似一字沂叔天台人  

游洞霄宫  

羣山皆玉立中有一峯危天近秋容薄松深夜月迟洞因寻药入席为听泉移此趣无人防临风酒一巵【洞霄诗集】  

句  

柳断桥方出烟深寺欲浮【新堤小泛】归心如病叶一片落江城【早秋归兴　深雪偶谈】  

马宋英  

宋英温州人以画名  

游净慈寺写古松于壁因题  

磨出一锭两锭墨扫出千年万年树月明乌鹊误飞来踏枝不着空归去  

【图绘宝鉴丁大全丞相赏其诗画急命索之人忌其能閟不令出卒不遇】  

杨　潜  

题钓台  

遐想当年隐富春生涯只寄一丝纶幸逢白水为真主肯向青山访故人试问勒功依日月何如占象动星辰回头四七皆陈迹独有先生迹未陈【钓台集】  

黄宜山  

题竹阁  

移自孤山占北山荒凉老屋万琅玕樱桃杨柳空花梦千古清风满阁寒  

题和靖墓  

坟边疎影尚横斜鹤老苔荒处士家独立东风难着语只携樽酒酹梅花【以上咸淳临安志】  

李仁本  

仁本号裕斋  

桂殿秋辞  

飞翠盖走篮舆乱山千叠为先驱洞天迎目深且窈满耳天风吹步虚【洞霄诗集】  

陈元鉴  

元鉴号东防  

金陵怀古  

英雄战守几春秋虎踞龙盘古石头北固只凭江水在中原长对夕阳愁曹刘漫有经营志王谢空遗富贵羞举目便怀千古恨凤凰台上不须游【诗家鼎脔】  

沈　说  

说字惟肖龙泉人有庸斋小集  

纸衾  

茧靣新干带露揉春回斗帐伴吟愁残年已办蒙头过风雪从敎打戍楼  

溪楼  

心远俗尘隔楼高野兴多稻花黄雀雨山影白鸥波滩涩推船上桥危挽客过日斜阑倚徧无句奈愁何  

冯公岭  

晓上冯公岭艰难见客情雨和残叶落身逐乱云行野店山腰出秋泉石罅生若将世途比此路更为平  

晚春  

白头何计是生涯日日尊前卧落花绿满池塘无一梦夜来风雨过谁家【以上庸斋小集】  

鲁应龙  

应龙字子谦嘉禾人有闲窗括异志  

题飞星石  

锦石双飞下翠微忽看移入小岩扉灵光夜静归山径翠影秋寒上佛衣滇海始知鲸欲动零陵不独燕能飞只今五色曽何补自采奇峯筑钓矶  

【闲窗括异志陈山观音殿曩年忽有两石从半山鬬坠而下一从殿后壁滚入大士座下一坠殿之西屋瓦无损不知从何而入今二石尚存留题者甚多余乙卯嵗到祠下尝赋于壁以记其事云】  

李　坚  

题宜兴冲寂观  

玉兔朝天去不回空余露井荐晨杯屋铃不语明如掌无复凌波逸士来  

【咸淳毘陵志冲寂观在县西北六十里唐周长官所居井有白兔升天拾为观南唐隐者许坚至此浴滆湖履波而逝李坚诗云云】  

邵梅溪  

梅溪钱唐人  

曹娥江  

客舟舣尽江头月忍听寒潮声哽噎那知江上无情波总是曹娥眼中血【娥江题咏】  

## 宋诗纪事巻七十

钱塘 厉鹗 撰  

谢　耘  

耘字耕道天台人  

送石深之归沃洲  

嬾踏红尘地结庐岩壑间酒催清夜别身伴白云还贺老湖边月支公屋外山沃洲吟不尽天与老翁闲【东□志畧】  

句  

路深容马窄楼小插花多  

【贵耳集谢耕道自号谢一犂有犂春图诸公喜于纳交善滑稽三十年闲天下诗人未有不至其室诗轴不知几牛腰巾高二尺余方口大面行于市孰不曰谢一犂因是名满京洛壁闲写诗中有一聨云云事继母极孝母九十七八该庆典初封人荣之】  

呉　浚  

浚字允文旴江人有集  

重过瑞金江  

水瘦滩声健天寒霜意新犬牙舟过石鱼贯路行人到眼心应识回头迹易陈时平刀劒息失喜问遗民  

客中  

断雁啸云天雨霜客中何事不凄凉玉梅约住东风信更让黄花半月香  

春日  

画堂帘箔碧笼葱午梦糢糊燕语中微雨嫩晴天似醉闹红吹上海棠风【以上呉允文集】  

张濡  

濡号松窗  

游大涤山  

危楼拱翠出层空画栋朱阑缥缈中客散月明风露下一匳天棘伴丝桐【洞霄诗集】  

韩　准  

准号鹤山  

九月梨花  

粉腻迷春月满枝误随秋日弄芳菲料应潜作春宵梦刚被西风不放归【诗林万选】  

陈叔坚  

叔坚字坚甫号遯斋  

送素上人游方  

不是无衣鉢师心酷爱山自言行脚好却厌住庵闲野水寒林外孤云夕照间清游何处寺须寄好碑还【诗家鼎脔】  

叶善夫  

芹溪小隐【在建阳】  

芹溪处士古人风宝劒尘埋未化龙旧隐至今名不朽扁题原出紫阳翁【建宁府志】  

仇从简  

从简号芋田  

句  

雪翻夜鉢裁成玉春化寒酥剪作金【咏酥黄芋　山家清供】  

周彦夫  

天津桥二首  

下车聊复问何如尚忆重来四纪余钟阜秦淮俱好在秖怜双鬓自萧疎  

聨镳去作蒋山游路转天津绕御沟忽作故都禾黍恨洛阳宫殿锁千秋【景定建康志】  

黄文度  

文度号小园  

白藕  

白藕花前一信风飒然吹雨到梧桐可怜一段凄凉意并入西窗客梦中【诗林万选】  

刘清轩  

句  

可笑呉痴忘越憾却夸范蠡作三高  

【陈郁话腴尝见有人弹范蠡文云呉江三高即越之范蠡晋张季鹰唐陆鲁望也范蠡越则谋臣呉为敌国假扁舟五湖之名居笠泽三高之首况当无边胜地之上着此不共戴天之讐其视菰菜莼羮敝屣名爵笔牀茶灶短棹江湖者岂容与之并驾临风聨镳钓雪耶刘清轩云云见讥固已深矣】  

薛　琦  

琦鄞人  

题荆浩画青山白云巻  

渺渺山上山隐隐树边树鸡犬不闻声居人在何处【甬上耆旧集】  

李　檝  

檝号碧山  

有约  

杨柳垂隄水绕门可人清景近黄昏明朝有约谁先到手掐花梢记月痕【诗林万选】  

王　辉  

辉古汴人  

杨柳枝  

密密阴阴汉将营春风吹断皷鼙声少年不说封侯事柘弹铜丸落晓莺【诗家鼎脔】  

史绳祖  

绳祖字庆长曽游魏鹤山之门着学斋占毕  

红苋  

易称红苋美柔英夬决穷阴日旅辰不以色红为贵尚何因赤苋有仙人【图经明州赤苋山土传赤苋仙人所种　学斋占毕】  

周伯仁  

伯仁字及之南昌人  

句  

照天不夜梨花月落地无声柳絮风【春雪　桃源手听】  

易寓言  

杜鹃花  

轻剪梢头薄薄罗子规湔血恨难磨园林莫道香飞尽嫩绿枝头不用多【全芳备祖】  

曾兰墅  

西湖夜景  

闲窗放入四山青古篆无烟气自清风不鸣条花着露一湖春月万蛙声【咸淳临安志】  

李　軏  

画杨妃扇  

颇忆前身是谪仙砚烦亲捧玉堂前如今再阅婵娟靣不觉人闲五百年【翰墨大全】  

王公炜  

梅花  

枯霜翦尽千林叶才放江头第一春瘦影看来天爱画孤根生处地无尘夜郎嵗晩逢羁客谷口寒云见似人絶是精神吟不尽好枝和月插纱巾【后村千家诗】  

叶岂潜  

岂潜字潜仲金华人佐广西漕幕  

蝉  

柳边晓立看虫蜕化作风餐露宿身林静画长吟不絶骚骚清苦似诗人  

鳜鱼  

渔翁今度笭箵富政是桃花水腻时网得文鳞如墨锦贯来杨柳是金丝【以上后村千家诗】  

黄　登  

登字瀛父号南溪有适意集  

山中晓行  

上到山巅晓色分眼看残月待朝昕望迷四顾浑如海立欲移时秖是云隐隐楼台平地见行行钟磬半天闻举头顿觉青霄近我欲乗风谒帝君【后村千家诗】  

黄师参  

师参字子鲁号鲁庵  

过庐陵  

昔年栖迹处今访不知门华屋半尘土故人余子孙少畱谁共语欲去转销魂落日江楼远江山空复存  

李咸谷歌  

李咸谷真诗人无枝可栖云水身去年县官为架屋才有数枝堪寄宿朝厨无烟吟正高痴儿叫怒吟转豪人闲六月尽絺服独着春衫凉自足黄鸡白酒东家畱西家欲畱还住休凿池养鱼未盈掌有客过门须举网网收鱼尽镜匳空菜羮作供尤春风谷之山窈复深谁其友之紫芝民谷之水清且泚谁其似之巢父耳再拜号君咸谷子白头结交从此始【以上诗家鼎脔】  

潘　亥  

亥字幼明号秋岩柽子  

寄赵紫芝  

长安独跨驴一别二年余朝士不能荐承明空有庐窗虚桐影薄櫂冷桂花初莫怪无书札心亲迹任疎【前贤小集拾遗】  

社日  

听得东风急吹干小径泥雨多花放早水满燕飞低贫女不知纬幽人只此栖依依怀去嵗摘茗白坛西【东瓯诗集】  

叶　茵  

茵字景文笠泽人有顺适堂吟稾  

偶成  

春来晴复阴因物悟浮生杜宇乡心重杨花世事轻知非蘧伯玉觉是晋渊明此意谁人防骑牛访耦耕  

苏隄  

南北山围翡翠隄隄边绿涨輭琉璃参差台榭无余地杂踏轮蹄了四时杨柳又多前日树梅花秖少近人诗停篙不看春风靣闲伴渔翁理钓丝  

山行  

青山不识我姓字我亦不识青山名飞来白鸟似相识对我对山三两声  

室人墓下  

楚怆埋香地卿须念稾砧齐眉中道诀同穴百年心刀尺凝余泽松梧带老阴可能如馌妇相对白头吟  

有所思  

仰天有所思心逺目苦短西风驱残云千里月华满  

元夕  

梦想传柑宴村醪可试沽漫酬元夕尔不复去年吾旧事思清汴幽情卜紫姑六分春已一秉烛步通衢  

香匳体  

千里相思两寂寥东阳应减旧时腰书中喜有归来字携傍红窗把笔描【以上顺适堂吟稾】  

潘郑台【一作郧台】  

咏栀子花  

未说司花刻玉工已知名与佛相同可怜结了薰风子依旧身归色界中【全芳备祖】  

周吟轩  

蒿  

野蔬山芋惯寒酸羮绿虀黄顿顿餐及到新年立春日却无生菜上春盘【全芳备祖】  

李涛  

涛字养源临川人有蒙泉诗稾  

登高丘而望逺海  

登高丘望逺海万里长城今安在坐使神州竟陆沈夷甫诸人合葅醢望逺海登高丘知我者谓我心忧不知我者谓我何求归枕蓬莱潄弱水大观天地真蜉蝣【蒙泉诗稾】  

黄深源  

深源字益长三山人  

秋日寄怀友人  

几度裁书无雁休思君天阔水悠悠自从席上飞花后又见江头落木秋背壁一灯怜瘦影谁家双杵动新愁不知今夜西风里人倚月明何处楼【诗家鼎脔】  

周承勋  

承勋字希稷官瑞州新昌尉  

题度门院【在瑞州】  

才入度门寺先观觉范诗昔人吟不尽今日到方知地僻寒来早山高月上迟池边老修竹曽映董生帏【自注龚龙图端书堂在焉】  

宿玉龙宫  

夜爇松明火朝焚柏子香举家来万寿佳节遇重阳雨止云穿日风高天欲霜吾庐篱下菊应怪未还乡【以上娯书堂诗话】  

邓　林  

林字性之号四清社友临江人有皇荂曲【萧小山跋云皇荂曲诗古如洞庭乐其思幽律如嶰谷箾其和宣絶如乔朩嘤其音冶】  

玉儿  

金莲华上俞尼子永寿神仙罗绣绮苑中荆荻布令严玉像支离瓦官寺六宫鸭防起淫风太白便应县妲已此身肯许兜鍪夫猛为东昏判一死到今羞杀卖降人去作练儿梁姓臣  

朱彦和  

文如玉海动时流曾以书棊伏隐侯武德阁前消几语却令梁氏缺金瓯  

任蛮奴  

千里旌旗已渡江蛮奴苦谏唤萧郎却持官里黄金去望拜韩擒石子冈  

石崇  

梓泽神仙第一居争豪不惜碎瑚荆州使客知何罪未必亡身为绿珠  

送衡山琴画张道士  

满天风月澹萧条三尺孤桐古调高不敢问君听别操请弹二十五离骚  

满空烟雨澹糢糊三尺霜缣老墨枯不敢问君求别景请描七十二峯图  

九里松  

松是山灵一手栽尧天长就栋梁材龙髯怒起春风急似怪游人喝道来【以上皇荂曲】  

郑　爚  

爚字君瑞  

句  

月似故人能赴约鹭如小友可忘年【和刘后村　后村诗话】  

王　默  

默字识之  

梅花  

知已林和靖论心何水曹平生怀玉雪独立占风骚月落香方觉天寒韵更高搜吟吟未就清梦满江臯【诗林万选】  

张仲节  

仲节建安人有玉防稾  

句  

蝴蜨似知春梦熟穿花飞度画屏东【闺思　后村题跋】  

呉　钢  

钢琚之子官临安京倅  

崇寿寺【在西湖方家峪高宗朝刘妃建】  

坳径石齖梅枝碍竹斜旧封妃子院残照觉王家亭砌旋风叶岩流出洞花饱参尘世味得似野僧茶天申万寿圆觉寺【在西湖之九里松高孝两朝皆临幸】  

梵室香飘隔竹闻壁间肆笔烂奎文山深翠辇经行处犹卧从龙数点云【以上咸淳临安志】  

姜补之  

补之字伯玉  

雪夜问梅  

一年春事五更初梦觉寒香乍有无门外不知深浅雪秖应消瘦玉肌肤【前贤小集拾遗】  

方菊田  

絶句  

数叶芭蕉数叶秋灯长雨乆不眠愁灵溪寺里夜曾听又听灵溪溪水流【全芳备祖】  

全大用  

海棠  

少陵不赋海棠诗留待风流相国词闻种锦窝三百本春风才起蜀人思【全芳备祖】  

姚　显  

显霅川人  

游九锁山  

九锁碧阴凉行人古道长四山松雨过一路稻云香怪瀑惊危磴残蝉乱夕阳长安金屋好梦不到山房【洞霄诗集】  

徐　珏  

珏号耕岩  

游洞霄  

凡世纤尘不敢侵瑶关自锁白云深地灵佳朩有仙意山静啼禽多好音五洞暗通蓬岛路九峯密拱石坛阴步虚声了幽人暇一穟炉香三弄琴【洞霄诗集】  

萧汛之  

读秦纪  

筑了连云万里城春风管醉中听凄凉六籍寒灰里宿得咸阳火一星【梅磵诗话】  

徐介轩  

桂花  

翠叶金花小胆瓶轻拈款齅不胜情从敎失陷沈烟里蓦地薰心梦也清  

谢幼谦  

酴醿  

香雪支离半坠风柔条无奈不成丛阿蛮如许风流骨打困秋千细雨中【全芳备祖】  

郭忠谟  

溪居  

凿破青山骨初营数亩丘泉分幽窦乳峡束大江流渔唱来花径山光落钓舟沙鸥惊笑语片片起沧洲【后村千家诗】  

黄今是  

渔父词  

青烟何处淡孤洲有客经年业一钩芳草渡头新贳酒碧云天际已归舟【宋艺圃集】  

呉　陵  

陵字昭武  

盱眙郡楼  

风物凄凉天地秋凭高不尽古今愁关河北望三千里淮泗东来第一州日暮边声传画角早寒霜气袭重裘干戈澒洞何时静王粲长吟独倚楼【诗林万选】  

甘邦俊  

题梅坛  

火德中微否未倾朝阳一疏凤先鸣如公忠论能旋听彼莽奸谋未易成万古仙名香宇宙几人遗臭腐公卿至今风吼松声怒似为先生诉不平【梅仙事实】  

任拙斋  

酴醿  

一年春事到荼防香雪纷纷又扑衣尽把檀心好看取与留春住莫敎归【全芳备祖】  

呉明老  

明老建阳人  

【小园解后录明老刚介有志操诗文虽不纯意趣亦殊可采】  

偶成  

西风飒飒动长林斗酒沽来伴月斟慷慨未应忧短褐悲歌元不为秋砧谁云塞马年年健自是君门浩浩深世祖丰神似高帝楚囚珍重莫霑襟【诗人玉屑】  

陈畴  

题钓台  

故人已了中兴事赢得溪头伴钓竿唤起先生同一笑青山自在白云闲【钓台集】  

谢尧仁  

咏芍药  

花蓓大如拳花面或径尺紫者栖紫鸾黄者浴黄鹄或似扶桑枝推上一轮赤或似玻瓈盆稍久擎无力又有似平叔爱矜素粉白又有似蜀人喜染天水碧或似包绿锦未放丹砂坼或似浴青囊未放沈麝发应须和露翦莫使见颜色庶几精神全免笑花无骨【全芳备祖】  

徐安国  

安国号春渚  

大涤洞  

大涤山藏碧玉函神龙防穴虎驯岩华阳邃道通仙处始见元同骨不凡【洞霄诗集】  

妙庭观  

玉笙声絶瑶池杳桂殿风生几度寒空使时人慕鸡犬埽除槃鼎舐遗丹【杭州府志】  

王　坚  

梅坛  

曽向梅窗觅隐仙谁知结屋此山顚读书堂下三更月烧药炉中几度烟鸾影已随天上去虹光空盼世闲传疾邪一疏吾能抗隐世高名媿独贤【后村千家诗】  

孙　抗  

题隐山南华洞  

峭径入苍烟他山尽一拳上盘朱鸟翼中寓漆园仙清可携壶赏凉堪枕石眠九疑生接境曽此按薰【桂林府志】  

郑梦周  

渔父  

披却蓑衣翁自渔青荷包饭柳穿鱼归时坐在短篷底白占一溪云水居【后村千家诗】  

李春伯  

鹭鸶  

春暗汀洲杜若香风标公子白霓裳碧天片雪忽飞去何处人家水满塘【后村千家诗】  

钦定四库全书  

## 宋诗纪事巻七十一

钱塘 厉鹗 撰  

叶绍翁  

绍翁字嗣宗建安人有靖逸小集四朝闻见录  

西湖秋晩  

爱山不买城中地畏客长撑屋后船荷叶无多秋事晩又随鸥鹭过残年  

秋日游龙井  

引道烦双鹤携囊倩一僮竹光杯影里人语水声中不雨云常湿无霜叶自红我来何所事端为听松风  

出北关一里  

脱衣命仆浣尘埃篱落人家未见梅出得城门能几步船头便有白鸥来  

嘉兴界  

平野无山尽见天九分芦苇一分烟悠悠绿水分枝港撑出南邻放鸭船  

九日呈慎直院  

秋风吹客客思家破帽从渠自在斜肠断故山归未得借人篱落种黄花  

赋葛天民栽苇  

叶碍渔舟入丛分水国寛低回藏鹭渚髣髴钓鱼竿荡戸和萍送溪翁当竹看所怜如许节不耐雪霜寒  

西溪  

一条横木过前溪村女齐登采叶梯独立衡门春雨细白鸡飞上树梢啼【以上靖逸小集】  

猫图  

醉薄荷扑蝉蛾主人家奈鼠何【随隐漫录】  

汉武帝  

殿号长秋花寂寂台名思子草茫茫尚无人世团圞乐枉认蓬莱作帝乡【齐东野语】  

黄荣仲  

江上晩眺  

十里沧波自在流满天风月下芦洲待携六幅生绡去画出江南水墨秋【后村千家诗】  

王君良  

江行  

暮云含雨意江路转凄清秋泊扁舟处时闻孤雁声莫愁秋欲老只是客关情不信他乡恨吟边分外生【后村千家诗】  

刘　翼  

翼字躔父福唐人有心游摘稾  

【林鬳斋序云躔父与予同事乐轩先生鄙夷场屋之技独力于诗晩而傲世自乐尽去绳墨法度自为乐轩一家之言如娑罗林中最后说法六师诸魔闻者益惧矣】  

伯言见和拙作以汉隷书之谢以七韵  

李潮善八分求歌杜陵叟有人和我诗半纸余科斗风云生其怀劒防出其手石经中郎蔡新样元和柳元常文不传退之书何有待我农隙时载笔随君后袖手眼亦明聊与之饮酒  

山寺听雨  

问道论诗也一宗烧柴煨芋佛家风要知眞乐人间少听雨空山破寺中【以上心游摘稾】  

周端臣  

端臣字彦良号葵窗御前应制  

内人烧香图  

花底烧香深闭门宫鸦栖了已黄昏君王未识无人妒虽不承恩却感恩【诗家鼎脔】  

落梅  

条脱空嗟萼绿华俗尘谁见驻香车数声画角单于塞一曲山香阿母家堕砌尚疑妆后粉防衣犹认唾时花别来埋没春风靣几度虚窗叹月华  

买木犀花  

却杖头沽酒物湖边博得木犀花西风可是无拘束一路吹香直到家【以上后村千家诗】  

古断肠曲  

条风窗戸柳阴阴云碧春衫防水沈花里小防人不到流莺啼起去年心  

依旧斜阳燕子楼共谁把酒话闲愁韦娘去后西风老烂漫黄花满院秋【诗林万选】  

裦亲崇寿敎寺  

万竹苍寒拥寺门寺碑金字御书存荣华肎信当年事仪制空留后世恩影阁有声尘网暗殡宫无月土花昏见梅不敢轻扳折恐是春风水际魂  

【西湖游览志寺在清波门外方家峪俗称刘娘子寺宋绍兴十八年刘贵妃建妃临安人入宫为红霞帔得幸累迁才人婕妤婉容寻进贵妃専掌御前文字工书画上用奉华堂印父懋因金人南侵献钱二万缗以助军费高宗嘉之遂令建寺以为功德有泉自凤凰山而下注为方池命曰凤凰泉于湖张孝祥书刻内有松雪亭观音洞笔架池偃松交枝桧壁间陈公储画龙甚奇周端臣诗云云】  

题叶靖逸东庵  

一庵自隐古城边不是山林不市廛落月半窗霜满屋卧听宰相去朝天【宋艺圃集】  

施文焴  

金陵作  

紫盖东南久寂寥石城烟雾压岧嶤登台倦客怀千古宿内闲人梦六朝御苑云浮曽拾翠旧桥月落尚吹箫诸公不说新亭事目断空江半日潮【景定建康志】  

邓梦杰  

梦杰旴江人  

赓梅山壁闲韵  

媿我身名堕褐冠无因安得到仙坛子眞虽隐名难隐万古高风凛凛寒【梅仙事实】  

张　榘  

榘南徐人  

题雨花台  

莫说南朝胜槩繁秖今近郭已江村台荒浪纪曼花坠事往空余古意存瓯缺正缘轻纳景鼎分谁谓不如孙滔滔千载兴亡恨尽付凭栏对月樽【景定建康志】  

徐献可  

献可永嘉人官至泉州守  

书斋  

十日书斋九日扃春晴何处不闲行瓶花落尽无人管留得残枝叶自生【东瓯诗集】  

闻九成  

九成余杭人  

洞霄山隐斋  

余杭之山天柱峯下有石洞蟠苍龙斋居无尘山四合仙人宴坐空翠中夜扪北斗罡气接晨吸东日精光通醉淩高风驾白鹤笑视黄庭驱玉童人闲自有赤松子方外或友洪崖公丹泉吹阴晓雾碧野果变色秋山红献酬且尽琉璃钟笑谈便是蓬莱宫肎如金粟衰病翁防花丈室谈虚空【洞霄诗集】  

徐千里  

茉莉  

炎州绿女雪为肌十二朱防月未移香逼簟纹眠不得为渠醒到打钟时【后村千家诗】  

饶良辅  

良辅字昌朝号竹溪  

竹径步月  

素月流空天不夜清辉散入疎林下下有幽人独往来杖藜缥缈谁能画【诗家鼎脔】  

朱承祖  

鹤林寺  

鹤林古竹院马素旧松关草合门前路云埋寺后山花神千载去僧话片时闲满壁瑰奇句慙窥豹一斑【鹤林寺志】  

郑云林  

海棠  

贪诗闲费一生心水际云崖到处寻可惜春光吾老矣海棠烟雨闭门深【全芳备祖】  

范仁仲  

题梅仙山  

说到神仙事渺茫寿春亘古此灵场松边白隐千年鹤岭外红拖几夕阳霞驭月寒时弄影斗坛风冷夜闻香先生不必眞人号自与乾坤共久长【梅仙事实】  

蒋梦炎  

寒食  

不暖不寒寒食天小桥杨柳未飞绵三分春有一分在十日晴无两日全桐角唤囘前嶂晓子规啼破隔江烟麻帬素髻谁家女哭向墦闲送纸钱【后村千家诗】  

马知节  

知节字介卿环溪人【曰璐按宋史马正恵知节字子元祥符人此字介卿环溪人见宋刋诗家鼎脔所选俱南渡人诗盖与正恵同姓名者】  

枯梅  

斧斤戕不死半藓半枯槎寂寞幽岩下一枝三四花【诗家鼎脔】  

阮南溪  

梨花  

缤纷紫雪浮须细冷淡清姿夺玉光刚笑何郎曾傅粉絶怜荀令爱熏香【合璧事类别集】  

吕　防  

防临川令  

题梅坛  

封事悠悠即挂冠苍烟古木锁空坛当时不识蓬莱客秖作南昌一尉看【梅仙事实】  

王安之  

安之字叔安号药窗  

寄友  

忆昔青灯夜坐牕吟猨声里早梅香一从去櫂冲寒雪几度凭防到夕阳秋思渐于蝉外觉别愁空入雁边长梧桐解得离人意不遣西风叶尽黄【诗家鼎脔】  

张　异  

异新昌人  

题梅坛  

上疏归来日已西山中旋制薜萝衣谋身岂为金丹秘去国应知火祚移风露满林蝉几蜕松杉绕屋鹤孤飞瓣香仆仆非公愿自有忠诚天地知【梅仙事实】  

贾仲頴  

仲頴永嘉人  

句  

灯花寒影里诗句雨声中　尽开窗戸容秋月徧倚防干看晩山【后村诗话】  

葛　逸  

虎丘呈元机上人  

楼观倚云端烟收陆海寛苍厓留劒迹古木见龙蟠石径青苔满霜林木叶干凭防千里豁爽气逼人寒【虎丘志】  

富　严  

游虎丘  

缭绕禅关锁翠微游人到此便忘归古今不尽春风恨一劒清泉浸落晖【虎丘志】  

谢子才  

柳  

嫩叶吹风不自持浅黄微绿映清池玉人未识分离恨折向堂前学画眉【后村千家诗】  

宋自适  

自适字正父金华人号清隐  

早行  

西郊云起白漫漫近树遥峯欲辨难山下几多迷路者人间方梦大槐安【梅磵诗话】  

柳  

丝丝烟雨弄轻柔偏称黄鹂与白鸥才着一蝉嘶晩日西风容易便成秋【全芳备祖】  

句  

江湖多少盟鸥地莫近平津阁畔行【送愿父弟　眞西山题防】  

路德章  

盱贻旅舍  

道旁草屋两三家见客擂麻旋防茶渐近中原语音好不知淮水是天涯【诗人玉屑】  

王显世  

显世字子亦南安人官宁都令有容安稾  

乌驻道中  

蹲鸱用事谢黄独木奴弄色陵乌椑落日人行桑柘里西风雁过稻梁时故山秋晩正如此游子天寒何所之一笑沙禽忽惊去水边的皪早横枝【诗家鼎脔】  

尤　煓  

煓袤诸孙理宗朝官临安府倅浙东提刑  

题苏端明书乳泉赋后  

万籁既寂一气孔神吸彼沆瀣沃此肺膺至阳之精天一所生钦哉此词展也大成【式古堂书考】  

喻汝楫  

征夫  

白骨茫茫散不收朔风吹雪度洲残阳欲落未落处照尽行人今古愁【诗人玉屑】  

丁　木  

木字子植天台人  

次扬州何安抚节机韵  

送别邦江路梅花作暮愁关情何水部回首古扬州雁影明寒水冰凘涩去舟想应今夜宿霜月满洲【诗家鼎脔】  

叶元素  

元素字唐卿号苔矶  

絶句  

家住夕阳江上村一湾流水防柴门种来松树高于屋借与春禽养子孙【后村千家诗】  

呉吉甫  

句  

眞水黄芽长香风玉杵鸣不为三窟计永伴一轮明【漕试捣药兔长生诗　困学纪闻】  

李　杜  

杜号枣坡  

过废寺  

溪沙横涨水痕平闲扣云关壁半倾殿上土花人不到断甎支睡听蝉鸣【诗林万选】  

高鹏飞  

鹏飞字南仲余姚人有林湖遗稾  

湖上  

好景难逢奈老何十年此地絶经过山如得意晩犹碧雨亦知愁秋更多造化从渠旋磨蚁功名笑汝扑灯蛾湖边直欲呼船去更共渔人挂绿蓑【林湖遗稾】  

李　龏  

龏字和父号雪林笠泽人家呉兴三滙之交效元白歌诗不乐仕进年登耄期有潄石吟梅花衲翦绡集  

【佩楚轩客谈和父自作墓志云孰生予孰死予予不自知为文之徒诗之徒今瘗于斯孰知伯道之无儿未几死赵文曜为志葬之何道两山闲树梅百株赵德符题碣曰宋诗人雪林李君之墓】  

梅花集句  

林萝深处过溪桥眼底青山映寂寥眞态生香难画得一枝春瘦雪初消【林逋　苏养正　又　可正平】吹杀梅花影里灯凄凉一似观堂僧满山明月东风夜茶煮西嵒瀑布冰【张镃　周文璞　罗邺　贯休　梅花衲】  

公无渡河  

屈平沈湘不足慕公无渡河兮公苦渡行搔短髪提壶浆玉白兰芳不相顾惊波不在黯黮闲颜色错漠生风烟其下无底旁无边何用将身自弃捐【李贺　王叡李咸用　温飞卿　齐已　卢仝　白居昜　王建】  

重宿呉林居园亭逢雪  

小隐西亭为客开旧题诗句没苍苔银河风急惊沙度酒作凌凘火作灰【许浑　郑谷　李咸用　姚合】  

寒食  

一年唯此两三辰落拓东风不借春歌酒家家花处处何曽紫陌有闲人【熊孺登　李山甫　白居昜　罗邺以上翦绡集】  

卢梅坡  

春日  

红芳满眼鬬风流谁信春来有客愁惆怅不干桃李事故山烟雨忆松楸  

闵雨  

百万人家井水黄江南大半田无秧乖龙岂是为霖物贪弄明珠簸日光【以上后村千家诗】  

季履道  

履道号澄江  

山  

浊酒三秋馆青灯半夜花故人浑在目幽梦暂还家淮近风偏恶山高月易斜新霜何处雁片影落平沙【诗林万选】  

叶　杲  

杲字谦夫永嘉人官史馆检阅  

东山堂  

何处着诗癯岩边有隐庐云生春树合鱼响夜潭虚住久无他姓山空应读书平分谢池月吾亦百年居【东瓯诗集】  

方景绚  

景绚字武子莆阳人擢第终于郡掾  

题壁  

明月照齐州玉龙栖欲起壮士肠夜回寒衾泼秋水【刘后村题防】  

何　洪  

洪号梅境淳安人  

溪居冬夜  

茅屋濒溪只数椽防篱黄犬枕莎眠柴门不掩松梢月恐有山阴泛雪船【青溪诗集】  

车瑾  

瑾字元瑜黄岩人号敬斋  

马家山【在黄岩县】  

山头红日生山下螘蛙争朝市谁能问烟云我自耕胡牀调紫蕨黄独煮香秔无意随园绮逃名更得名【台州府志】  

朱辅  

虎丘  

自许胷中着一丘饱于世路合休休未陪靖节逺公社且与景常元慧游四野冻云催雪到五湖春浪蹴天浮不将拾翠相随去碾罢新茶即泛舟【虎丘志】  

## 宋诗纪事巻七十二

钱塘 厉鹗 撰  

张尧同  

尧同嘉兴人有嘉禾百咏  

嘉禾百咏【存十首】  

殳山  

丹灶功成后寥寥掩石扉但闻蝉巳蜕不见鹤来归  

苏小小墓  

泉下骨应朽幽魂独未销几番淸夜月孤影度南桥  

韭溪  

终与双溪接分流入市来市桥人影合不解洗尘埃  

朱买臣墓  

世事春风转荣枯一梦间绣衣人不见孤冢旧家山  

天心湖  

拍岸浮春绿菰蒲四逺生网罗人不到鱼鸟亦忘情  

月波楼  

天濶冰河净溪平玉鉴寒巻帘看晩色鸥鸟傍防干  

列岫亭  

吾州风物好唯是欠靑山忽有洞庭色来从一笑间  

跨塘桥  

路接张泾近塘连谷水长一声淸鹤唳片月在沧浪  

乐郊亭  

竹下淸风好时来挂幅巾待逢田叟问谁是乐郊人长水乡【古乡也故楞严大师子璿作楞严疏文谓之长水疏】  

古来名未灭人好水还淸一读髙僧疏尘劳悟此生【以上嘉禾百咏】  

梁　佐  

佐理宗时人与史安之倡和  

髙山堂  

危巓层阁倚云平一凭危阑醉魄醒霁雨乱山生淡碧带风寒竹有余靑孤猨傍石来深礀幽鸟冲烟入画屏却让高僧占仙景蓬莱不独在沧溟【嵊县志】  

毛　珝  

珝字元白三衢人有吾竹小稾  

【李龏和父序云柯山毛元白诗人之秀者也惜其少文自晦不求闻于时吟稾一帙淸深雅正迹前事而写芳襟有沈千运独挺一世之作】  

庐山栖贤寺  

名重于诸刹前贤旧隐踪无人知有路隔树忽闻钟瀑壮山疑裂云深寺若封或传遗稾在三叩昔时松  

墨龙  

眞人尸居雷八荒断甎残墨生苍茫鲵桓下九渊墨神光倒射角与亢【平声】明明元气淋漓迹水防焚槐海波赤周流万化元无极姑使人心识天则  

浙江  

白鹇旧事随波去太极阴阳自吞吐长虹夜贯黑头船四纪沙迎相公路冯夷作剧眞等闲五都有客雄其闲上林三官浪忧国千年海防生铜山  

丹阳馆  

渡江南来第一驿几度华堂延雁客百年运逐晓云空愁杀鞮官老无职南徐今日古阳关不断歌声祖离席国讐巳复事尤多折损年年春柳碧  

富池庙  

船头蜀锦三千尺倒影长虹浸寒碧相逢不是紫髯郎鹦鹉洲边眼生棘江头箫鼓杂灵鸦人道阴兵曾防国安知楼下雪千堆不是吞曹气冲激  

沧浪亭  

濯缨人去水空寒事属明时欲问难日暮客归园馆闭鹭鸶飞上石棊槃【子美故物唯石枰存】  

石湖  

一片湖光接薜萝功名余事属吟多至今鱼鸟皆堪敬曾见乌巾照碧波【以上吾竹小稾】  

黄伯厚  

晩泊  

片防寂寞绕孤村茅店惊寒半掩门行草不成风断雁一江烟雨正黄昏【后村千家诗】  

范大中  

立春寄梅坛杨逸老  

仕路蹉跎又见春区区深厌走红尘未能解脱无穷事长忆逍遥自在人瓦缶汲泉朝灌药羽衣蒙露夜朝眞洒然物外淸虚境呼吸淳元养气神【梅仙事实】  

刘　澜  

澜字养源号江村天台人初爲道士还俗干谒无成卒  

【刘后村跋云天台刘君澜诗四巻短篇如新戒缚律大篇如散圣安禅诗之体制畧备】  

桐江晓泊  

风萧萧冰瑟瑟淡烟空蒙冠朝日滩头枯朩如画出鸜鹆飞来添一笔【梅礀诗话】  

夜访侃直翁  

疎瓴乱见星危坐冷无灯索句发先白餐蔬貌尽靑栖禽翻麓雪堕栗破溪冰昨夜中峯顶因看海日升【瀛奎律髓】  

句  

东风半绿官圩草西日遥红别岸山【梅礀诗话】  

李　亿  

柳  

倚岸依依一两株溪风吹影暮烟疎靑条拂水长如线钓叟折来穿白鱼【后村千家诗】  

刘允升  

茧漆花  

淸晨歩上金鸡岭极目漫山茧漆花雪蘂琼丝亦堪赏樵童蚕妇带归家【全芳备祖】  

易元矩  

斑竹  

一别虞妃去不还愁云空锁九疑山世闲多少相思泪洒徧脩篁染不斑【全芳备祖】  

何应龙  

应龙字子翔钱塘人有橘潭诗稾  

春寒  

博山熏尽鹧鸪斑罗带同心不忍看莫近阑干听春雨楼高无处着春寒  

有别  

楼上佳人唱渭城楼前杨柳绾离情一声未是难听处最是难听第四声  

临安僦楼  

过了烧灯望燕归春寒刬地勒芳期杏花深巷无人卖细雨空帘尽日垂  

芍药  

金蘂丝头茜染成五云楼映玉盘倾谢郎一入中书后二十四桥空月明【以上橘潭诗稾】  

伤春  

玉纤轻揭绣帘开行到花前泪满腮正尔春心无处托一双蝴蜨忽飞来【后村千家诗】  

蔡　槃  

槃号防庵永嘉人  

洲  

烟际系孤舟芦花两岸秋江空双雁落天迥一星流急鼓西津渡残灯北固楼商人茅店下沽酒话扬州【东瓯诗集】  

罗竹谷  

竹谷庐陵人罗大经之父名字未详  

送曾云巢被召  

泰华山人上赤墀上嗟安在见何迟老于尚父投竿日少似辕生对策时怨鹤惊猨辞旧隐鞭鸾笞凤总新知早陈经国平边策归领云巢旧住持  

送胡季昭窜象郡  

好读牀头易一编盈虚消息总天然峥嵘齿颊皆冰雪肎怕炎方有瘴烟【以上鹤林玉露】  

罗大经  

大经字景纶庐陵人登第爲容州法曹掾着鹤林玉露  

茶声  

松风桧雨到来初急引铜瓶离竹炉待得声闻俱寂后一瓯春雪胜醍醐【鹤林玉露】  

陪桂林伯赵季仁游桂林暗洞列炬数百随以鼓吹市人从之者以千计巳而入申而出入自曾公岩出于栖霞洞入若深夜出乃白昼恍如隔宿异世季仁索余赋诗纪之  

瑰奇恣搜讨贝阙靑瑶房方隘疑永巷俄敞如华堂玉桥巧横溪琼戸正当窗仙佛肖髣髴钟鼓铿击撞赑赑左顾狺狺欲吠庬丹灶俨亡恙芝田蔼生香搏噬千怪聚绚烂五色光更无一尘涴但觉六月凉玲珑穿数路屈曲通三湘【相传与九疑通】神鬼妙剜刻乾坤眞混茫入如深夜暗出乃皦日光隔世疑怳惚异境难揣量【鹤林玉露】  

王荆公  

错认苍姬六典书中原从此变萧疎幅巾投老钟山日辛苦区区活数鱼  

【鹤林玉露王荆公新法烦苛毒流寰宇晩歳归钟山作放鱼诗云物我皆畏苦舎之宁啖茹其与梁武帝穷兵嗜杀而以麫代牺牲者何殊】  

吴规父  

蛙  

敛藏鼓吹寂无言跳何曾离草根举世尽贪生处乐坎中应自有乾坤【后村千家诗】  

刘汝进  

汝进号山翁漫塘幼子  

与客九日游龙山以尘世难逢开口笑分韵得口字  

纵歩龙山顚放舟尤荡口羣然雁鹜行杂之牛马走我拙不能诗我病不能酒试问赏花人还有菊花否【山房随笔】  

吕　炎  

炎字仲明  

闺思  

夜久香销翡翠匳十分春恨上眉尖荼防谢了樱桃过人影参差月半帘【诗林万选】  

车若水  

若水字淸臣号玉峯山民黄岩人从杜淸献公游有脚气集玉峯宂稾  

江湖伟观  

十年不向此凭阑景象依然一望间龙蜃吐云天入水楼台倒影日衔山僧于僻寺难爲隐人在扁舟不是闲孤鹤似寻和靖宅盘空飞下复飞还【咸淳临安志】  

庚申  

襄阳耆旧总堪羞只有庞公巳入州自向芭蕉眠夜雨不堪更鼓在牀头【赤城诗集】  

陈嘉言  

嘉言侯官人仕爲建州司戸咸淳末筑室台屿人称书隐先生  

题太姥墓【太姥山在福宁州东尧时有种蓝老姥家于路傍有道士求浆姥饮以醪因授丹砂服之七月七日乗龙上升有虚墓存焉】  

吾闻尧时种蓝妪世代更移那可数帝尧朽骨无微尘此间犹有尧时墓墓中老妪知不知五帝三王奚以爲狼贪鼠窃攫尺土窾朩未枯巳易主君不见仙人掌分明指取靑天上骑龙谒帝大罗天不逐华虫挂尘网又不见石棊盘人去盘空局已残当时胜负此何有争先劫夺摧心肝请君絶顶试披写左望东瓯右东冶山川不见无诸揺但见烽烟徧郊野野老吞声掩泪哀茫茫沧海生蓬莱【名胜志】  

罗与之  

与之字与甫螺川人有雪坡小稾  

玉梁道中杂咏  

淸商泛西来刺刺满林坞草朩儵变衰柯叶不相顾昔时翳空云今作连山雨菊花犹强项篱边争媚妩泠泠涧防泉破碎山根翠似欲畱佳客曲折二十四我行无定止蜡屐信所诣偶来儵舍去乗兴聊复尔蒙鸿玉梁境缥缈云霞仙月坛白云洞遗址空依然千年唯乱石蹲踞秋山烟徘徊莫可觅酌尽丹井泉  

山居  

雨作糟牀注秋生鲈鲙思巻帘了淸景流水褭烟丝  

一夜  

潦收野水净云阵布重阴一夜西风急千山黄叶深身犹披暑服耳巳厌寒砧对此无心者还应雪满簪  

寄衣曲  

愁肠结欲断边衣犹未成寒窗翦刀落疑是劒环声  

爲言  

日薄寒浓春意微花须柳眼尚依稀爲言羯鼓休频打催得先开卽早飞  

山行  

尽日流连兴未阑寒鸦背负夕阳还遥知今夜空窗梦只在江南水石间  

倦倚  

蝉声燕语细相和池雨才浮点点荷倦倚阑干消永日葡萄阴薄柳风多【以上雪坡小稾】  

陈东之  

游沃洲山  

我本名山人屡作名山兴天台一住三十年尽日扪萝陟云磴上揽四万八千丈之髙秋参差明河两肩并下瞰三百六十度之朝暾灭没飞烟八荒净或随仙气得丹牀双阙夜深看斗柄今年积雨天地晴一策快作西南征沃洲最佳天姥胜连山直下秋峥嵘竹萌修纎会稽箭芝茎菌蠢商山英秋阳不碎空翠影絶壑倒泻银河声山腰细路如丝直三两渔樵行落日炊烟暝色小茅屋松子秋声断崖石溪流饭屑胡麻香土輭春膏霜朮白送书松际有猨公问酒礀阴多朩客靑冥楼阁仙人家郁蓝流光泻晴碧霓旌队下鹤万羣绛节朝回云五色人间但有桃花源桃花春香流水浑三生凡骨不得到两耳夜半空听猿李白寻眞不得返支遁卜筑逺费钱至今山灵防光怪石萝山薜余秋妍陈郎故宅更深閟鸡犬林塘隔尘世淸秋着屐一登之路僻夕阴门半閟盘陀石在长楠阴脱畧尘缨换秋意晴窗示我两山图老眼摩挲观一二便挥健笔写我诗惜哉赏音今絶稀谪仙一去五百载人间山水无淸辉旧时仙人白云唱怪我白首归何时我生白首歴浩劫眼中亿万虫沙春梦非陈郎挽我十日住掉头不顾自有南山期餐霞絶粒链精魄长生之学非荒嬉三千年前有宿约来巳不早归不迟长揖羣仙谢儿辈倒挟万里冥鸿飞【越咏】  

保应庙  

投迹空山计巳非江都消息乱来稀庙前几种春香草错怪王孙去不归  

【新昌县志县之十四都隋诸王避难殁葬其地水旱疾疫祈祷辄应宋宝庆二年从乡民之请建庙赐额陈东之有诗云云】  

吴　济  

济字巨川号廉静  

鲍家田  

摇斾家家酒扶犁处处村草深迷井口槿密拥篱根绿水明秧本靑山失烧痕多应忌蚕事畏客闭柴门【咸淳临安志鲍家田在钱塘门外东山衖之北吴越相鲍君福赐田于钱塘因以名焉吴廉静有诗】  

野外卽事  

横朩渡前溪藤深路欲迷瘦笻谙乱石老屐带新泥尽日绿阴合有时黄鸟啼多情双蛱蜨飞傍防檐低【前贤小集拾遗】  

刘萧仲  

子规  

深藏密叶人难见断送春光梦一空啼后血流成底事只应都作暎山红【后村千家诗】  

丁先民  

游大涤山  

我欲避尘嚣乘风入洞霄循溪山作路驾水石爲桥台殿黄金锁神仙碧玉箫拂衣天柱顶淸思欲飘飘【洞霄诗集】  

张　简  

简号槎溪  

天津桥月夜  

行阙独崔嵬垂杨夹道栽河通桃叶渡门对雨花台世事棊千变人生梦一回谁知今夜月曾照六朝来【诗林万选】  

吴震斋  

玉簪花  

素娥昔日宴仙家醉里从他宝髻斜遗下玉簪无觅处如今化作一枝花【全芳备祖】  

马樗山  

琼花  

三月淮南鼓战尘无双亭下隘游人此花不解兴亡意也向年年閧一春【全芳备祖】  

王　琮  

琮字中玉括苍人监永嘉酒税有雅林小稾  

题独醒小亭【东嘉酒舍予所创】  

退食多畱此翛然一散襟凉从晓来觉秋向雨中深墙竹侵山色檐茅杂柳阴有谁能载酒过我共幽寻  

秋夜有怀醉书十韵  

秋风从何来防防入窗牖残灯耿不寐照我客顔厚故园岂不佳亦颇兴怀否黄金桂百树碧玉池十亩猨鹤响空山亭台映疎柳觥筹杂野防笔砚得佳友愁无弹鹊句隽有持螯手人生行乐耳功名有时有点检屐几两土苴米五斗浩然归去来万事不如酒  

舟过孤山  

寂寞梅花处士坟竹围岩脚一泉深偷瞻翠辇曾游处水钥年年防绿阴【以上雅林小槀】  

李景文  

景文号东谷黄岩人有东谷诗稾  

病后感兴寄车玉峯先生  

折梅寄故人故人靑云闲靑云杳无路梦里相往还我爱梅花媚彼惜桃李顔相逢不相契何事劳追攀守此歳寒心持以遗所懽  

庐墓有感  

流水绕门去愁云压径斜无人烧柏子有客问梅花橘熟猨窥树池空鸟啄沙自伤寒谷日不及照昏鸦【以上台州府志】  

陈以庄  

以庄字敬叟号月溪建安人  

【刘后村跋云敬叟才气淸拔力量宏放谷城黄子厚之甥也故其诗酷似云】  

阙题  

凤箫一去几经年古朩靑萝锁洞天黠鬼不量曾窃药眞人岂碍作飞仙细看丹灶凝烟地知有淸朝应世贤欲下苍崖郤回首何时着我弄云泉【后村千家诗】  

春兴  

轻衫短帽久尘埃零落香篝媿麝煤春半工夫花绣了社边消息燕衔来岂无绿野供千骑幸有黄封可一杯明日淸明能出否凭谁先爲扫莓苔【诗林万选】  

吴惟信  

惟信字仲孚霅川人寓吴中有菊潭诗集  

苏堤淸明卽事  

梨花风起正淸明游子寻春半出城日暮笙歌收拾去万株杨柳属流莺  

西湖雨吟  

湿了荷花雨便休晩风归柳澹于秋一生不作机心事合转船头向白鸥  

晓吟  

翠帐香淸卷碧纱风捎残雨湿檐牙蜻蜓亦被凉勾引淸晓低飞入水花  

秋夕  

南风吹露下秋空乌鹊无声占碧桐天气微凉人好睡阑干闲在月明中  

野望  

闲与芦花立水边归心客思两茫然夕阳收尽天风急一树寒鸦落野田  

拜和靖墓  

坟草年年一度靑梅花无主自飘零定知魂在梅花上只有春风唤得醒  

自序  

一劒辞家竟陆沈梦思空向故庐深槎迷河汉千年恨树隔关山万里心衣垢正怜贫未去镜明忽有老相寻春归不与人爲约靑草催诗亦嬾吟  

秋夕  

雨声云气暮萧萧罗扇恩疎井树凋心事暗随归梦去壁灯畱与可怜宵  

咏猫  

弄花扑蜨悔当年吃到残糜味却鲜不肎春风畱业种破氊寻梦佛灯前【以上菊潭诗集】  

絶句  

白发伤春又一年闲将心事卜金钱梨花瘦尽东风嬾商畧平生到杜鹃  

【齐东野语糜先生吴之老儒也时吴仲孚客吴一日遇诸涂叩以近作仲孚诵絶句云云糜老屈膝拜曰子谪仙人也老夫每欲效颦则汉髙祖唐太宗追逐不少置矣】  

翁元龙  

元龙字时可号处静四明人杜淸献成之之客  

题曹娥墓  

自从西子入吴宫幸有英娥可劝忠同姓最慙曹孟徳垂名只许叔先雄虚生浪死人何限白日靑天古一同看得冢头三寸草也嫌桃李嫁东风【娥江题咏】  

叶维瞻  

维瞻号石轩  

题西阳岭  

杜鹃啼处花成血燕子忙时麦未胎举世但知春易老不知春老几人来【诗林万选】  

徐　存  

存号寓轩  

游洞霄宫  

淸眞羽士旧仙官日奉琳宫紫翠间五洞烟霞龙窟宅一壶天地道家山涤泉盘转冰涵沼隐石屏开玉敞关可笑濯缨来览胜输他高卧白云闲【洞霄诗集】  

冯　輗  

輗慈谿人  

题庆安寺古松  

寒松一干老苍苍古寺门前歳月长匠伯偶图舟楫利禅翁方患斧斤伤得全此日同齐栎勿翦他年比召棠可但与君期久逺相将俱列大夫行  

【陈郁话腴明之慈谿县庆安寺前有古松夹道绵亘数里其一最巨蜿蜒若龙飞偃如盖临池之上邑长沈时升有造舟之役睥睨兹松将斤焉里士冯文学輗作诗以遗沈赖以不伐松因诗而夀焉】  

刘元茂  

元茂号石防性爱菊  

繙帙得菊叶  

何年霜后黄花叶色蠹犹存旧巻诗曾是往来篱下读一枝闲弄被风吹【山家清供】  

陈润道  

润道天台人  

吴民女  

吴民嗜钱如嗜饴天属之爱亦可移养女日夜望长成长成未必爲民妻百金求师敎歌舞便望将身赡门戸一家饱暖不自怜傍人视之方垂涎朱门列屋争妍丽百计逢迎主人意常时疎弃自悲啼一旦承恩多妒忌古人怕爲荡子妇夜夜孤眠泪如雨今人甘爲贵人妾得意失意花上月荡子不归宁空房主人喜怒多不常【陈郁话腴吴下风俗尚侈细民有女必敎之乐艺以待设宴者之呼使令莫逆奉承惟防盖觊利赡家一切不顾名爲私妓实与公妓无异也长大鬻爲妾狼戾则籍之官动以千计习俗薄恶莫此爲甚天台陈润道作吴民女一篇殊益风敎】  

施　枢  

枢字知言号浮玉有芸隐横舟稾  

溪市桥见月  

楼台叠翠绕淸溪浅澹云边月一眉行到市声相接处傍桥灯火未移时  

沧浪亭  

长史遗踪二百年直敎名字到今传渚香细浥莲须雨野色轻围竹尾烟但得幽情关水石何烦隐迹痼林泉客中正有尘缨在来此淸游亦是缘  

晩思  

客路悠悠强自安亦因吟事可相寛小窗过了廉纤雨细与东风说晩寒  

开炉次夕以不禁离抱来访宏庵挑灯细语漏促忘归卽事有赋时黄澹翁在焉  

客里情怀不自如夜深来访子云居挑灯细按新翻曲拂案同看旧架书梧叶敲风蛬砌冷菊香消雨鹤庭虚相逢且与开眉笑莫遣吟边酒琖疎【以上芸隐横丹藁】  

龚　炳  

炳字文伯高邮人  

闲咏  

年逾八袠雪蒙头时对亲朋话旧游万事无心闲日月一杯有味小公侯痴儿麁尔逃讥议家训从来戒克掊世道渐难宜勇退爲吾闲早理松楸【陈郁话腴】  

邹登龙  

登龙字震父临江人有梅屋吟  

【眞西山跋邹君之诗言造理句入律金至百链而精珠穿九曲而巧戴石屏跋读震父诗巻如行春风巷陌见时花游女动人心目多矣使其加以苦心进进不已野夫它日当避三舍】  

题杜少陵草堂图  

背郭好林塘诛茅作草堂因吟白鵶谷爲卜碧鸡坊笼竹和烟静江梅带雪香四松经丧乱阅世几风霜  

梅花  

约臂金寒拓绮疏搔头玉重压香酥含章檐下新妆额试启菱花得似无  

王氏山居  

闻道山居好林深逺俗情茶烟熏壁暗萝月射窗明学稼脩禾谱栽花识药名无人觉幽隐爲有读书声【以上梅屋吟】  

余观复  

观复字中行旴江人有北窗诗稾  

次韵  

橊蔟殷红竹迸靑风惊檐玉一时鸣晩来幽趣无人解流水声中看月行【北窗诗稾】  

左　瀛  

瀛字睿之黄岩人纬元孙咸淳初卒有委羽续集  

妾薄命  

妾貌微微改君恩渐渐疎本期爲匹鸟深恐作前鱼却月无心画香云信手梳佳人多薄命不必重欷歔【黄岩英气】  

胡子期  

子期黄岩人理宗时太学生  

访开公不遇  

独歩小庵淸凭轩数晓星霜华连野白山色满门靑风定松犹响香销室自馨孤云何处宿案上掩莲经【黄岩英气】  

李景雷  

景雷号小帻翁黄岩人  

和宋伯仁韵  

自笑冯唐老未侯短衣匹马异乡游卧闻破屋萧萧雨坐听西风叶叶秋邺下巳非公干在周南徒叹子长畱丈夫盖世英雄气肎学世间儿女愁【黄岩英气】  

## 宋诗纪事巻七十三

钱塘 厉鹗 撰  

王　栢  

栢字会之金华人初号长啸后更号鲁斋受业何北山之门郡守蔡抗杨栋台守赵景纬相继聘主丽泽上蔡两书院四方从学者日众咸淳十年卒赐諡文献有集  

催雨  

人世如居甑骄阳不可鉏未闻刍作狗安得梦维鱼赋敛民生槁干戈国计虚安危关一饱雨意莫踌躇  

题定武兰亭副本  

玉华末命昭陵土兰亭神迹埋千古率更搨本入坚珉盐帝归装投定武薛家翻刻愚贵游旧石宣和龛御府边尘横空飞渡河中原荆棘穴豺虎维扬苍茫驾南辕百年文物不堪补纷纷好事竞新模倾攲丑俗无遗矩如今薛本亦罕见髣髴典刑犹媚妩淸欢盛会何足传右军它帖以千数托言此笔不可再慨然陈迹兴怀语今昔相视无已时手掩尘编对秋雨  

八咏楼  

楼压重城万井低星从天阙下分辉伤心风月诗应瘦满眼桑麻春又肥山到东南皆屹立水流西北竟何归倚阑莫问齐梁事断石凄凉卧落晖【以上鲁斋集】  

王　仁  

仁字刚仲号立斋刘防堂何北山之门人  

冬日杂兴  

庭际幽兰手自种托根不与春华共苒苒同风数竿竹襟期元作幽人供如何江湖浪征逐芳信却因鸿翼送多惭独处歳将晩尚想淸声形晓梦【濂洛风雅】  

饶　鲁  

鲁字伯舆又字仲元自号双峯余干人从黄干李畚学累荐召不起卒门人私諡曰文元  

琵琶洲  

浔阳江上谱无传化作沙汀越水边一段遗音人不识夜深幽咽下滩泉【饶州府志】  

陈　藻  

藻字元洁福唐人林网山之高弟有乐轩集【刘后村序云乐轩七十五乃卒年出于其师而穷犹甚于其师城中无片瓦侨居福淸县之横塘开门授徒不足自给至浮游江湖崎岖岭海积镪得百千归买田数亩辄爲人夺去今读其文讲学明理浩乎自得不汲汲于希世求合萤窗雪案犹宗庙百官也菜羮脱粟犹堂食万钱也入则课妻子耕织勤生务本有拾穗之歌焉出则与诸生诵登山临水有舞雩之咏焉】  

寄刘八  

六度封书向小孤一度逢人寄书无刘郎嗔我无短吟素书百纸难论心我爱刘郎可无诗刘郎爱客还笞儿我爲父执倍其年见我呼兄挟渠贤拨弃勿复陈对君吟此身忆昔在桂堂疟罹我殃世情疎客病移我君家牀儿女不辞劳仆妾何惮忙秋风黄叶飞明灯药炉傍我身何日殒此念何时忘丘嫂晩歳归敬我如小郎他年山下结吾庐朝暮往来摩白须我抱子君抱孙却使相叙爲弟昆  

题刘氏翠微亭  

旧屋红蕖外新亭绿树傍江晴孤棹见雨近众山藏学圃未成趣催诗何太忙他年多橘柚此地一潇湘  

福州城北吴氏新楼之作  

千山匼帀绕三山尽属危楼一覻间云汉星辰随道远邻家花朩不容悭凭阑要取西湖尽落叶尤宜朔吹寒况是先生庄列辈眼高人境几层看  

融州除夜  

腊月牂柯三十日相思觅句上谯楼遥知今夜柴炉防说我无家更远游  

春日  

独上谯楼日一回春风桃李满城开狂夫欲语无人听呼取闲云共酒杯【以上乐轩集】  

林尚仁  

尚仁字润叟长乐人有端隐吟稾  

【陈必复序云林君诗专以姚合贾岛爲法而精妥深润则过之】  

适越畱别  

江亭饮罢起离愁何事西风又远游潮信欲来人欲去夕阳红蓼满汀洲  

春日  

未逢知己媿蹉跎又见春风长径莎杜宇一声诗思减杨花三月客愁多从人乞米贫如旧借吏抄书字半讹嬾说江湖十年事近来平地亦风波  

春晩  

春事又无几阴晴苦不齐久贫交味薄多病语声低落絮行风径归云度晩溪故乡二千里日夜子规啼【以上端隐吟稾】  

严　粲  

粲字坦叔邵武人登第官淸湘令有华谷集  

风雨宿湖心  

渺渺平湖四接天孤舟曾系夜来船折鞭又入风尘去却忆秋篷听雨眠  

秋入  

秋入白苹风浪生痴云未放楚天晴靑山湖外知何处中有斜阳一段明  

二水闻角  

少日乡关不解愁闲听画角起谯楼西风依旧阑干月独自潇湘万里愁  

寄张辑  

不见吾张辑新诗何处吟身畱江介远秋入夜凉深灯影还家梦蛬声倦客心归来及佳节细把菊花斟  

宿石潭寺寄黄炳  

昨夜湖心共泊船一天星露宿寒烟朝来极目无洲渚知采苹花何处边  

午憩僧房  

黄尘吹不到禅房窗纸风翻叶叶凉触热行来牵昼梦孤篷听雨下潇湘【以上华各集】  

秋风  

门与姑山对溪边有故庐别来三径菊闲却一楼书水碓长腰米村船巨口鱼秋风归去好畱滞意何如  

兵火后还乡  

万屋烟消余塔身还家何处访情亲旧时巷陌今谁问却问新移来住人【以上诗人玉屑】  

句  

风池行落叶  

【梅磵诗话止一句爲郑安晩称赏次日有中舍之除】  

陈景沂  

景沂天台人号肥遯着全芳备祖  

风雨  

风雨潇潇夕春寒灯较昏茅檐数椽屋荻浦几家村网到江鳞活沽来市酒浑烘衾供结局一觉眇乾坤【全芳备祖】  

林　洪  

洪字龙发号可山泉州人有西湖衣鉢  

【梅磵诗话泉南林洪字龙发号可山肄业杭泮粗有诗名理宗朝上书言事自称和靖七世孙冒杭贯取乡荐刋中兴以来诸公诗号大雅复古集亦以巳作附于后时有无名子作诗嘲之曰和靖当年不娶妻只畱一鹤一童儿可山认作孤山种正是皮搭李皮盖俗语以强认亲族者爲皮搭李树云】  

西湖  

烟生杨柳一痕月雨弄荷花数点秋此景此时摹不尽画船归去有渔舟【后村千家诗】  

钓台  

三聘殷勤起富春如何一宿便辞君早知闲脚无伸处只合靑山卧白云【钓台集】  

陈　昉  

昉字叔方号节斋温州平阳人以父任入官累除吏部尚书端明殿学士卒諡淸惠  

宫词  

桂影婆娑玉殿凉风传花漏夜声长内人亦有思仙者月下吹箫引鳯皇【后村千家诗】  

寒食湖上  

花瘦水肥三月天画桡双动朩兰船人家尽换新榆火唯有垂杨带旧烟【咸淳临安志】  

洪　焘  

焘于潜人咨夔子以朝奉大夫秘阁修撰两浙转运副使兼知临安府除戸部侍郎咸淳四年除吏部尚书  

咸淳戊辰余月下澣去郡归里因访菊岩龚先生用平舟杨公韵题蓬山堂泉石  

人生嚻尘中几若驹过隙安得坐此山枕流复潄石【洞霄诗集】  

张　蕴  

蕴字仁溥扬州人官干办行在诸司粮料院有斗野支稾  

江湖伟观  

隄柳朝朝送酒船一阑山色越防烟蓬莱云气东溟外阊阖星辰北斗边突兀向来无此屋登临当日有诸贤夕阳过雁慵回首吟入关河万里天  

西湖淸明  

芳天新霁惠风和輭绿平隄凝不波桃李无言看客惯楼台如画占山多游裙匝路塡车马翠榜开筵鬬绮罗寂寂寒烟生水面白鸥奈此月明何  

酥  

兼味醍醐外分身乳酪中江南鸣穉犊塞上寄飞鸿干雨看如幻生盐讶渐融腊残犹有待煎取牡丹红  

食蛎次韵芸隐  

相黏成什伯峯耸若山王【史南人呼明驼爲山王】攻处须犀铁持来出蟹汤梅花霜后味竹叶酒边香坐忆游闽乐今年始得尝  

重游大涤洞天  

防水泠泠石发新松花香靓翠崖深云生不没仙人迹丹化犹啼捣药禽洗眼人多求圣水醒心吾独爱淸吟杖藜更欲过新洞无柰春空又作霠  

霅川次鹤田韵  

苕霅双流合帆樯万里通连山黄独雪一鴈白苹风酒戸春醅浅鱼村晩市同旧游蕉鹿外未老巳成翁  

秋思  

暑退凉生体气佳巻帘听雨感年华西风叶叶梧桐冷开徧庭前白鹤花  

垂虹  

四岸俱无只有天烟樯如雨落鸥前不知笠泽翁何许波上淸风一万年  

忆着前游十四年三高祠下夕阳船无钱买得鲈鱼鲙吟就橘花香里眠  

惠山  

石苔滑汰屋连斜第二泉边古佛家一壑松风听不了却畱僧坐自煎茶  

毘陵天庆观龙  

殿阴壁老怀仁笔头角峥嵘春起蛰有时麾斥惠山云行雨归来半身湿  

金山  

江身台殿切空云夜月鱼龙影不分八十老僧相引说潮痕不上郭公坟【以上斗野支槀】  

翠蛟亭呈孙元素链师二首  

道人锁蛟天柱半客来纵蛟作奇观飞风动地鞫晴雷雄拏怒攫石欲开明珠万斛撒成雨忽趁流云入银浦仙田种玉耕春烟润流九里无凶年问蛟飞去何时还道人仰笑意自闲月中携手听潺湲  

剡剡星虹白日寒山香一曲落云端乗虬道士排空去怒雨声揺碧玉峦【洞霄诗集】  

刘霆午  

霆午淸江人  

题梅仙坛  

吏隐淸风几百年长松脩竹满坛前汉皇若听三书谏未必先生便肎仙【梅仙事实】  

张　弋  

弋字彦发河阳人有秋江烟草  

【丁晦夫跋张君彦发湖海豪士不喜爲举子业专意于诗每以贾岛爲法所着仅成帙淸深闲雅宛有唐人风致旧名奕字韩伯世爲孟之河阳人贵耳集张韩伯名弋又名奕颀然而长面带燕赵色口中亦作北语许定夫馆于麾下欲命官不受后死于建业定夫葬之蒋山下题曰大宋诗人张奕墓】  

春晩  

万事今吾飞絮轻此身如燕又巢成暗思庾信家边竹绿箨新添有几茎  

楚州  

落帆停鼓鹳湖头两度因循到楚州柳下人家曾识面笑求新句写防楼  

豫章别紫芝  

吟苦事俱废拙深贫未除年来如旅燕秋至卽移居古道行黄叶空囊贮素书一生江海恨惟子最知予  

子山寺  

迢递前朝寺经过遂一游白云鸦树晓黄叶凤台秋僧举开山话人消在世愁殿廊经劫火巳费十年修【以上秋江烟草】  

寄秋塘  

五湖风雪分头去千里淮山信脚行渉世眞成妄男子谈诗长忆老先生塘边茹须频灌郭外田畴粗可耕莫倚瘦笻吟白发浪传诗句入都城【贵耳集】  

萧泰来  

泰来字则阳号小山临江人山则之弟理宗朝爲御史附谢丞相爲右司李伯玉所劾有小山集  

题梅坛毛庆甫云悦楼  

楼立梅峯最上头日随元气与沈浮道心快活云心似飞去飞来得自由【梅仙事实】  

句  

官卑岂愿乗肥马食俭惟知取瘦羊【腊祭谒告作　梅磵诗话】  

黄静斋  

桃花  

雨后桃花作片飞风前柳絮点人衣春归不用怨风雨无雨无风春亦归【全芳备祖】  

张至龙  

至龙字季灵建安人有雪林删余  

宿灵岩  

树杪钟楼出半层佛牀黠鼠弄残灯五更石上僧犹定头满淸霜唤不譍  

齐云寺  

雨疎分点下畧彴界横塘接竹通生水搴萝补坏墙字涂窗眼黑香染佛衣黄未晩萤先出萧然两画廊  

宿易冲道院  

松发经寒乱不梳夜来风减屋茅疎吟边冻指僵如铁袖里枯笻画雪书  

拟韩偓体  

一声阿鹊颤鸾双学调新词未得腔拜了夜香郎唤睡旋收鍼线背银釭  

古别离  

扶上花骢酒半醺望沈鞭影暗销魂离情恐被行人觉背拂菱花补泪痕【以上雪林删余】  

吴公敏  

泊舟  

潭影静沈沈维舟傍竹林鄕心寄孤雁寒信起疎砧犬吠人家近灯明树影侵客愁元不寐夜雨更蛬吟【后村千家诗】  

姚　寅  

寅号雪坡派出关西名将后居湖州东林  

养蚕行  

南村老婆头欲雪晓傍墙阴采桑叶我行其野偶见之试问春蚕何日结老婆敛手复低眉未足四眠那得知自从纸上埽靑子朝夕餧饲如婴儿只今上筐十日许食叶如风响如雨夜深人静不敢眠自绕牀头逐饥鼠又闻野祟能相侵典衣买纸烧蚕神一家心在阴雨里只恐叶湿缫难匀明朝满蔟收银茧轧轧车声快如剪小姑促汤娘剥纰嬉嬉始觉双眉展缫成白雪不敢闲锦上织成双凤团天寒尺寸不得着尽与乃翁输县官君不见长安女儿嫩如水十指不动衣罗绮我曹辛苦徒尔耳依旧绩麻冬日里【吹劒録】  

投戴岷隐分敎  

重席先生间世才相逢靑眼必须开手遮红日汗如雨不是雪中乗兴来【梅礀诗诂】  

刘文晦  

种梅  

佳人天一方歳暮音书絶一枝持赠君犹带去年雪【后村千家诗】  

利　登  

登字履道号碧防金川人有骳稾  

梅川莫令君拉苍山诸诗友用予松风首句爲韵招予游金精至而盗作不果游走佛岩有感  

此行爲山来至此事巳非云火四地动御风谁与期剥牀渐及肤欲去迷所之苍黄走防谷胜游翻在斯石梯盘七折顿豁万里奇拥岩千脩篁中着寒泉飞天壤有此景惜哉前不知逃难乃邂逅自愧还自悲山风送万里开辟知谁爲亦有如我徒慷慨来登兹罹难本因此不悔乃扳窥天亦无如何更供爱日晖平生江海眼此志良未痴忽忆家山远寒鸟鸣相依母子各一方而皆窘贼围欲归莽无从痛毒霑我衣  

田家  

小雨初晴歳事新一犂江上趁初春豆畦种罢无人守缚得黄茅更似人  

癸巳十一月二十五日辞家雪甚作怆然有怀  

歳暮游子归余始爲行客朔风万里长吹雪犯巾帻临行不言苦不忍母心恻乾坤迫短景寒日易倾仄冰池绿骨巉冻车琼网涩一寒忍巳熟浪出还自责抚劒睨前冈云重楚天黑  

早起见雪  

折竹风高晓梦惊寒鸦一阵噪冬靑起来檐外无行处昨夜三更犹有星【以上骳橐】  

张浍川  

寒食  

江城吹笛晩风斜城郭人稀噪乱鸦火冷烟靑寒食过家家门巷扫桐花【后村千家诗】  

马子严  

子严字庄父号古洲建安人  

乌林行  

荆州儿曹不足恃何物老瞒欺一世兵书浪语十三篇不料乌林出奇计隆准云孙驱伏龙紫髯强援要江东戈船植羽蔽寒日雪浪崩崖惊晚风行闲一卒如儿戏持火絶江人不意灰销汉贼终老心功入乔家少年壻君不见华容道傍春草生魂销不听车马声哀猨夜啼霜月冷空余野燐沙边明  

【诗人玉屑此诗辞意精深不减张王乐府惜世无知者録遗后人共评之】  

宋伯仁  

伯仁字器之苕川人有雪岩集马塍稾  

戏作  

靑梅黄尽雨无多柳影重重午日过忽听隔篱人语笑采莲船子上新河  

寓西马塍【嘉熙丁酉五月寓京遭爇侨房西马塍】  

十亩荒林屋数间门通小艇水弯环人行远路多嫌僻我得安居却称闲尊酒相忘霜后菊一时难尽雨中山何年脱下浮名事只与田翁賸往还  

羊角埂晩行  

葛帬蒲履帽乌纱迤逦乗凉到水涯数寺晩钟声未歇满身凉月看荷花【以上马塍槀】  

秋晚  

西风吹破墨貂裘多少江山惜倦游红叶巳霜天欲鴈绿蓑初雨客吟秋【后村千家诗】  

魏庆之  

庆之字醇父号菊庄建安人与玉林黄升友善有诗人玉屑  

过玉林  

一歩离家是出尘几重山色几重云沙溪淸浅桥边路折得梅花又见君【梅磵诗话】  

张广汉  

宿梅仙坛  

夜宿梅坛境山寒万籁空无才供吏隐有梦忆仙翁石齿含残雪松髯奋急风灶烟如可防跨鹤问鸿蒙【梅仙事实】  

徐集孙  

集孙字义夫建安人有竹所吟稾  

智果寺观东坡墨迹参寥泉  

煮茗评诗歳月深堂堂遗像篆烟沈数间老屋关兴废一段淸名无古今碑断乱云封字脚亭荒落叶覆泉心斜阳影里夷犹处仰止高风不敢吟  

水乐洞  

路穿岩窦折羊肠处处亭台御墨香流水不随人事去尚余丝竹旧宫商  

重拜和靖先生墓  

秋声尔许悲怀古若爲思菊老泉堪荐山孤草亦萎高风畱塑鹤残雨暗荒碑依旧梅千树无花香似诗  

湖西纳凉  

小艇撑过第一桥酌泉桥下掷诗瓢来游道院分荷供拟拉吟僧遣鹤招暮霭直从渔笛起月华高过塔灯遥且于静处偷淸福人海惊人涌似潮  

玉岑  

一抹斜阳挂浅林细听山鸟说春心千年古寺多奇迹读了丰碑看玉岑【以上竹所吟槀】  

徐用亨  

用亨括苍人  

偶作  

谁把先生号冷官令名深媿馥秋兰孟公岂是陈惊坐子夏元非杜小冠泾渭合流虽若混云泥夐絶不相干寄言世上多风鉴一笑何妨改眼看  

【吹劒録吾乡潘元授婺州敎授邻居徐用亨亦呼敎授因作诗云云】  

刘遂初  

閤皁山作  

春山灵草百花香谁识仙家日月长满院莓苔绿阴帀棊声何处隔宫墙【诗人玉屑】  

沈中行  

中行号野逸  

游九锁  

青山倚天分九峯或踞虎豹蟠蛟龙奔霆白昼鞭玉虹铁花冰激靑蒙蒙中有浩劫元皇宫彷佛昆阆双衡嵩洞门谁掣烟霞封玉鼠石燕巢嵌空列炬仰见仙人踪枰棊布子局未终冥怀欲唤洪崖翁共翳紫凤骖飞鸿一笑弱水三万里他年相见方壶中【洞霄诗集】  

刘应子  

应子号锦山  

游九锁  

大涤仙山不易寻仙人楼阁倚林坰地环九锁溪爲路殿合诸峯石作屏落日烟岚呈紫翠淸秋朩石写丹靑我生素负元龙气东望沧溟醉眼醒【洞霄诗集】  

## 宋诗纪事巻七十四

钱塘 厉鹗 撰  

吴　防  

防号北山  

访别严仪卿寄郭招甫  

言将远行迈来宿故人家爱尔时相顾回舟日欲斜论心付杯酒别路正梅花不待江湖去今朝鬓巳华【诗林万选】  

黄君瑞  

题草堂寺  

草堂禅寺北山陲想见鸣驺入谷时猨鹤如怀海盐令鱼龙犹防绍兴碑排岩树老秋来早上殿僧稀晓散迟我亦于今抗尘土临风慙读孔璋移【四川总志】  

储　泳  

泳字文卿号华谷云闲人着华谷袪疑说  

题隐者所居  

尽日掩柴门何人得见君秖因喧寂异似有圣凡分瀑近夜疑雨山深晴亦云传闻九霄翮落羽正纷纷【后村千家诗】  

秋夕怀友  

楼高不敢眺愁思满沧洲有梦隔千里无书过一秋晴风吹野树落日照寒流客里添萧瑟何时得共游【诗家鼎脔】  

游东臯园登涟漪阁  

杰阁接平川秋光淡远烟窗开园外景影占水中天野色归吟事征帆过客船危阑人倚徙缥缈十洲仙【至元嘉禾志】  

潘　屿  

屿四明人  

客中九日  

破帽西风急寒窗败叶飞重阳今日是三径几时归担上多黄菊门前少白衣吟情澹如水一雁叫斜晖【诗家鼎脔】  

颜员峤  

古诗  

庭梧惊秋风叶叶凋萎红行人何不归委魂逐孤鸿去日良巳賖客身转飘蓬千里各一涯关山月明中两臂恨不羽飞逐君西东【全芳备祖】  

杨巽斋  

巽斋失其名  

牵牛花  

靑靑柔蔓绕脩篁刷翠成花着处芳应是折从河鼓手天孙斜插鬓云傍  

茉莉  

麝脑龙涎韵不侔薰风移种自南州谁家浴罢临妆女爱把闲花插满头【以上全芳备祖】  

蒋梅边  

栀子  

淸净法身如雪莹肯来林下现孤芳对花六月无炎暑省爇铜匜几炷香【全芳备祖】  

湛道山  

荼防  

雨后溪流半没沙粉墙卖酒是谁家客中不觉春深浅开了荼防一架花  

一春多雨少晴光眼底靑春去意忙巳恨点衣红作阵絶怜满架雪生香【全芳备祖】  

朱正中  

正中号力庵  

洛阳桥观水  

点点风帆底处还似无似有海门山白鸥却怕潮头恶闲卧汀花野草间【梅礀诗话】  

徐橘隐  

秋日  

红蓼黄花取次秋篱笆处处碧牵牛风烟入眼俱成趣秖恨田家歳薄收【全芳备祖】  

虞诏  

诏号可斋  

絶句  

短长亭外柳依依念我思归未得归粉蜨不知行客恨也随飞絮点征衣  

荷花  

晩来一棹鉴湖东队队峰峦入短篷一色藕花三十里淡糚浓抹锦云中【以上全芳备祖】  

周　登  

登号月窗  

泛舟西湖  

湖边无日欠春风金碧楼台面面同白鸟惯随船上下画桥分断水西东百年乐事浮云外一段伤心落照中老尽风流无问处藕花今是几番红【诗林万选】  

陈　熙  

熙号月泉乐淸人  

病起  

病起不知老山妻笑长卿一贫眠古屋多雨落春城扫案药香在开牕树叶生因思行乐地前月是淸明【东瓯诗集】  

江　奎  

茉莉  

灵种传闻出越裳何人提挈上蛮航他年我若修花史列作人间第一香  

玉簪  

虽无艳态惊羣目幸有淸香压九秋应是仙娥宴归去醉来掉下玉搔头【以上全芳备祖】  

钟　颖  

游九锁  

大涤通华阳仙家碧云上飞泉舞苍蛟絶壁浮翠浪泉石有声诗云烟无尽藏落日靑山多临风一长望【洞霄诗集】  

翁元广  

渔父  

吴江枫落荻花秋渔子飘然一叶舟柔橹数声沈晩浦寒灯几点泊苍洲潇潇细雨篷初闭漠漠轻烟网乍收何日功名如范蠡五湖风雨伴沙鸥【后村千家诗】  

题临江茶阁  

门外黄尘没马鞯溪山对此独翛然一杯春露暂畱客两腋淸风几欲僊可但唤回槐国梦不妨更举赵州禅凭防得句未易写尽日孤烟白鸟边【诗林万选】  

林逋山  

牵牛  

圆似流泉碧翦纱墙头藤蔓自交加天孙滴下相思泪长向秋深结此花【全芳备祖】  

程　镗  

镗鄱阳人  

游大涤洞  

松风吹客衣缥缈凌絶顶古洞不见日篝灯入幽暝苍苔晕石花奔泉弄云影仙游愿初遂秋山魂未省我生有宿约结屋天柱顶【洞霄诗集】  

彭昌诗  

昌诗号雅林  

游金精山陈千峯索和  

仙去时移境尚同岩花开落爲谁容歌沈石鼓泉空响局冷纹枰雾半封山上丹桃无核种甑头靑防自机舂翠眉不是人闲俪笑杀王孙不再逢【金精风月】  

徐　觐  

觐字庚生永嘉人  

秣陵秋望  

诸史六朝事同爲远望空几年无王气今日但西风客舍秦淮上行宫夕照中数株霜后叶犹傍坏陵红【东瓯诗集】  

丁　南  

南号鹤林归安人居乌墩  

宴沈知丞园  

曲径方塘百畆园更无烦暑碍风烟当春庭院花如锦入夜楼台月满天邺架插书金屋底秦筝度曲绿衣前主人爱客归休早银烛髙烧酒似泉【乌靑文献】  

陈葺芷  

絶句  

梦回歴歴雨声中窗影分明晓色红出戸方知是黄叶更无一片在梧桐【全芳备祖】  

程登庸  

题唐显孝饶娥墓  

悠悠古愤倚中流饱阅川陵四百秋水际丛祠犹昨日人闲坏土几荒邱故乡爱说饶饶姓往事空传柳柳州满目夕阳凝睇久桐花飞落钓鱼舟  

【饶州府志饶娥饶人饶姓娥名父醉渔溺死娥求尸不得哭三日耳鼻流血气尽伏死明日尸出鼋鱼浮死万数鄙民葬之鄱水西横道上事详柳子厚碑记宋程登庸诗云云】  

胡平仲  

平仲号虎溪  

游金精山  

人去坛空几歴年尘埃难没汉山川窦门深入壶中地环壁遥开瓮外天致雨土龙如解化随时朩鹤亦能仙要知万劫长生处古篆惟存石鼓篇【金精风月】  

黄初庵  

游灵鹫寺  

屋畔危岑耸佛靑客归僧定掩云扃洞猨窣窣循墙过几上偷翻贝叶经【咸淳临安志】  

董　将  

题眞如院怪石【在盐官县】  

兹山翠成堆峭骨乃如许化工妙融结石罅走靑乳当年女娲氏炼此不及补嵒嵒至于今丈室枕其股我来手摩挲松阴日亭午初疑道士羊亦类将军虎坐久饥肠鸣试作先生煮【咸淳临安志】  

黄　极  

极字舜举丰城人  

秋日渡江  

雁落平沙一雨收淡烟斜日荻花洲凭谁与作王摩诘爲写江南水墨秋【南昌府志】  

林季谦  

客中立春  

鬓丝无力受风幡把酒听歌意不欢千里同风亦同俗客怀终作异乡看  

春寒  

梢零数竹绿翛翛春半余寒苦似秋故纸丛中双倦眼樵靑催唤酪苍头  

元夕  

烧灯城市又新年璧月楼台万管独有广文穷相眼一篝灯火照残编  

扇  

分无红粉转歌喉入手轻纨意自秋不见乗鸾月边女一双胡蜨自风流【以上后村千家诗】  

林　稹  

稹号丹山  

冷泉  

一淸可浸诗脾冷暖年来只自知流向西湖载歌舞回头不是在山时【武林旧事】  

林逢子  

逢子字徳遇见刘后村送赴省诸友诗  

镜香亭  

绿杨深处两三家几度凭阑听吠蛙云锦巳空烟水濶空敎人忆旧时花【嘉兴府志】  

上官辰  

辰号古崱  

游大涤山  

山蟠鼇足云千丈溪折羊肠路九回神骨穿秦斧凿古坛曾见汉楼台秋山风雨银河下月夜笙箫玉佩来山自靑靑泉自洁百年踪迹几苍苔【洞霄诗集】  

赵　戣  

戣字成徳休宁人三请漕贡试南宫不利遂隐居徜徉池园以自娱号其诗文曰吟啸  

白杜鹃花  

云树重重和泪冷故宫遗庙有知音秦吴万里皆芳草染到山花恨最深【广羣芳谱】  

赵克非  

克非字志仁永嘉人号荷畔老渔又号寻乐翁  

上冢  

歩入巾峯去冥蒙一径深重泉千古恨寸草百年心花发空林色岚生古壁阴徘徊归向夜薄露湿衣襟【东瓯诗集】  

俞　煜  

煜号省斋余杭人  

游大涤山  

万山低伏天柱起郁郁琳宫锁幽邃泉声泻入松风寒山光滴破云根翠仙人不归白日暮箬下还丹已千歳天髙辽鹤不可呼梦魂夜落靑山外【洞霄诗集】  

倪龙辅  

龙辅字鲁玉号梅村  

宫怨  

翠袖无香镜有尘一枝红瘦不藏春十年不识君王面始信婵娟解误人【诗林万选】  

陈月潭  

桃花  

双桨春风款款移斜阳平半落芳池不妨暂向桥边驻更爲桃花了一诗【全芳备祖】  

雷　震  

村晩  

草满寒塘水满陂山衔落日浸寒漪牧童归去横牛背短笛无腔信口吹【宋蓺圃集】  

洪　渐  

渐字陆翁号苽岩淳安人  

舟泊港口  

月浸芦花水浸天渔翁醉后正堪眠夜深何处孤猨咽不管江边有客船【靑溪诗集】  

施眞卿  

西湖  

一曲新腔紫玉箫防晴帘幙窣兰桡柳迷远近花张锦小泊危红第六桥【后村千家诗】  

钟　訧  

题梅坛  

万松防岭与天齐中有眞人旧隐栖井冷尚畱丹汞暖坛高近拜斗星低回思汉室成惆怅浪费今人爲品题我欲从之无路去同升不似许仙鸡【梅仙事实】  

林楚良  

题黄氏小园  

多少名园钱甃地金铃撼雀防千花君家无此豪华事七尺慈孙导母车【诗人玉屑】  

陈庚生  

庚生乐淸人善画  

贺家湖  

风流谁似贺知章乞得平湖任草荒今日藕花三百亩折来依旧属君王【东瓯诗集】  

程嘉量  

题温州江心寺  

东西两寺絶尘嚣斋饭全凭早晩潮解事江流更分断爲君题作小金焦【江心寺志】  

高彦竹  

彦竹号野泉永嘉人  

送胡彦龙过金陵  

金陵往事巳成虚江水淸淸只见鱼遗庙空存元帝像故家多有二王书秋风出塞调生马夜月吟淮跨蹇驴借问新亭诸老泪而今烟景复何如【东瓯诗集】  
