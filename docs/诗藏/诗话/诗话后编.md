　　诗话后编 民国 魏元旷撰
　　
　　●卷一
　　
　　清江杜作航（苇如），馆选后居忧。光绪丙申，予北上，遇于汉皋，见橐中诗，取而论之，亦话之亚也。苇如不作诗，仅于此得其二首，久存之箧，不忍终弃，并箧中旧有及近所得，次为《后编》。
　　
　　大箸李评甚允，仆于此夙少究心。然廿载故交，得失又每相类，各数生平结契，未有如两人心相合、迹又相符者。今复萍踪偶值，风雨论文，彷佛当年橐笔章门情事，时复感慨身世，相与欷献。讽诵此册，不能无言。
　　
　　忆别、忆弟、忆内、忆儿女，随处触发，情见乎词，想见欢聚时何等融泄。读到“慈霭弥柴关”数语，“嗟哉董生谁与俦”，昌黎诗未免欺我。室无莱妇，彭泽为恨。“愿君毋显宦”，安得此贤内助之言？令我掩卷三叹息。
　　
　　“莫怪束装多喜色，云山都是未曾经。”足见牖下之拘；“初从世路通酬应，时向他乡学语言。”足见书生之拙；“能下阗茸何所患，无多嗜好不妨贫。”则世鲜坦夷，中多坚忍，于斯具见矣。
　　
　　“一般中谷仳叹，都是丰年礼义民。”杜史郑图，诗中有画。悯仆悲骡，《卷耳》义也。即小证大，益信仁言不虚。“盗报秦穆”四语，则仁而武矣。太平武备，“旌旄零落养兵时”一语道尽。因恩关而望徵商之罢，虽空言徒托，而讽谕特工。“出为民生利病游”，咏顾甯人即以自道，《远游篇》末，勉副斯言。
　　
　　“中原方致力，岂敢忘习勤。”评者以为大有陶士行风概。“笑谈得句皆成趣，出处容心未是贤。”则更有陶靖节天怀矣。
　　
　　《望金陵》云：“物产固丰南，天纲常总北。”东南膏腴，西北形胜，二语可当一部《括地志》，不仅戛戛独造，作惊人语。《经下邳咏黄石公》云：“身晦志不灭，道存精岂磨。却笑史册上，姓氏牛毛多。”此更举头天外，以视三杰、二十八将、二十四功臣，几不值一噱，况下此者乎？
　　
　　海舶鼓轮，沪达津沽反不似江湖羁滞。曾经往返，辄诵“乾坤日夜浮”之句，谓不得此手笔，为百谷王一状奇观。《八月十三夜海中观月》一联云：“海沈深黑色，天俯莽苍容。”虽未必槌碎黄鹤楼，而此写月夜波平。又《渡海》写风潮浪涌，中四语云：“上不见飞鸟，下不见浮埃。黑水嵌嶪黝壁立，腥波砰击惊霆回。”二诗俱为画工所不能到。
　　
　　集中多俯仰古今之作，迩来读万卷书、行万里路，胸次见解，看者刮目。将来问世增删，又数十年甘苦寸心，宁俟琐琐，抑有不妨互证者。《西归》述事秉钧一段，作者自谓平情，似仍未免过激。窃意此公罪案在一“苟”字。发捻敉平，已成暮气，黑头渐白，诳谓久存？苟且补苴，贻祸至此。数十年来，铄金销骨，此公颇不介意。闻者亦多以为情理外事，故求其解而不得。常欲以一“苟”字蔽之，尚恐未真。顷晤蓝君，闻有自北来者，谈及此公入都，或向尊前叩之，答以“苟延之局，何必认真”。或谓何出此言？此公且笑且饮，谓须罚酒一杯。即此数言，情形毕见，而一苟无不苟，亦概可识矣。诸葛公有言：“鞠躬尽瘁，死而后已。”诗谓：“渐昧圣哲理。”诚哉，其昧圣哲之理也！
　　
　　沈师杨友倦倦，身后则生平酬唱又不足言。忆己丑与君同出沈师门下。其明年，仅一谒见京邸。师遂典春官试，旋出视闽学，奏请宋儒游子从祀西庑。未几，复阅邸抄，则恤韶下矣。洪师文卿亦于是时诏旨优恤。读随园诸知己诗，每呼负负。而数年来病躯衔恤，困守乡关，得与君重晤客中，追念洪师视学吾江，造土之殷、得人之盛，而吾两人亦异于众人之遇也。壬辰京邸，师节东归，谈罢赢洲即及经训旧事，弥复循循不倦，乃一瞬间人琴遽杳！诘嗣部郎洛方承枫荫，亦赴蓉城。闻君此话，心骨益悲。又读祭沈师诗，不能自己，率成二章，以申夙感：“《贤良》三策陟巍科，礼义曾经屈尉佗。太息君恩沛身后，只留香火子孙多。”“庑西从祀表先儒，摘疏旋操太史觚。苫块余生悴桃李，未随徐犀奠生刍。”
　　
　　忆十年前与诸君子久聚章门，坦坦如也。猥以道不加修，遽自炫鬻，名场弗困，世途遂险。郁郁既久，病亦随之。读《思戒篇》，良用慨然。亟书一通，悬之座右，以鍼膏盲而起废疾。书曰：“非知之艰，行之惟艰。”并愿作者既贶人，行自念也。
　　
　　海内知交，不乏贤俊，读我诗如苇如者几人？所谓“李评”，乃故龙溪令李新甫也。李自弱冠知予，闻用刑部，赠语曰：“姚江道学，椒山忠烈，二者敢问所安？”李于予诗如“浮世何人堪俊杰”，则曰：“作者自命何如？”“论放心胸才几尺，就中楼阁已无双”，则曰：“又多乎哉！”其论与苇如似，惜此本不存。
　　
　　
　　
　　●卷二
　　
　　检点箧笥，得诗稿数纸，怆怀感旧，录以存之。鲁民《次鹤巢韵兼酬扶常》云：“徘徊金马不思鲈，索笑花前调未孤。近塞风多凉取决，泥人酒薄意何如。缁尘逐队知津早，素面朝天阅世疏。浪骇涛惊问来日，侧身匪是挂冠初。”《寄申甫呼兰》云：“典郡三年万里行，锦缰愁控旧书生。边尘黯淡兵戈后，外吏艰难岁序更。漂室飓风容鬼哭，济川心事与谁盟。觚棱日色辽天月，等有苍茫万里情。”《无题》云：“钗光扇影郁金堂，十六天魔舞袖长。翠羽交欢邀月姊，红攫无分著檀郎。多情枉寄相思字，新沐争贻百和香。莫报西风渡关塞，建章花叶不禁狂。”申甫《读史杂感》云：“天地无情眼易枯，汉家大将半人奴。军前容易通侯印，国是艰难六尺孤。见说同舟犹楚越，可能折箠定羌胡。腰舟脱带防甯过，谁识伤心老蔡谟。”鹤巢《有赠》云：“无端身价乍低昂，一笑妖娆合擅场。世态近如狐更媚，愿卿加意捧心妆。”《鹤俦女史病沪奇谢》云：“白日惨易暮，萧然来者谁。邮使叩关入，折开双鲤窥。屡分鲍叔惠，益增游子悲。何曾讳乞食，冥报恐无期。”“失意须求死，无心听讲经。尘劳方未了，古佛本无灵。得水潜鳞跃，投金垂眼青。怨恩分未易，泉路正冥冥。”“澹进文章著，穷途涕泪真。江南病孤客，塞北励完人。恩遇何曾富，名传自不贫。镜中空色相，明月证前身。”“人生集与散，只在须臾时。愿将须臾时，百年无暂移。见迟复速别，却作千载思。憔悴畏晤面，晤面畏更悲。”又《一萼红》一阕，不知谁作，似是陶然亭题壁，鹤巢录以示予者，词云：“帝城间，莽红尘十丈，来此一凭栏。风柳黄愁，烟芜绿怨，春色还当秋看。漫随意、蘅皋散策，认片碣、鹦冢藓衣寒。粉堞蹲鸱，石幢栖鸽，知我无欢。二百年来觞咏，有名流几辈，试问幽兰。引蝶无花，听莺乏树，惆怅空剩啼鹃。待归去、苍茫独立，又蓟门、斜日角声残。矫首浮云亏蔽，那是西山。”亦有心人之吐属也。
　　
　　予生三十，足迹未出百里。光绪己丑，吊客高安，渡章河而西，为远行之始。自是江海频年，舟车南北，岁涉征途。国变归来，以校书郡楼往游梦山，再渡章河。忽忽三十余年，人世已非，感成二绝，云：“绿野黄茅秋树阴，锦屏银烛画堂深。人生何地无佳境，城郭山林各称心。”“再渡章河世已非，卅年前事总依稀。相看只有青山在，依旧苍苍横翠微。”
　　
　　陈伯平氏之季介万松以菊帧属题。所图种类甚众，同为花之隐逸者。古今高士同一孤节，然心迹志趣亦各不同，世亦惟以高士之目概之，如斯菊是已，可慨也。题以归之，云：“晚节几人重，纷披叹落英。不争天气数，自葆性孤清。同类亦殊种，傲霜偏有情。何尝故违俗，心迹独分明。”
　　
　　崇陵成，梁文忠（鼎芬）尝躬植陵树，有《衣冠种树图》。壬戌大婚，吴兴刘翰怡（承干）京卿自沪入觐，随谒崇陵。见陵树荒毁，碑亭倾倒，奏请独任修补。帝动容，慰曰：“可感。”陈仁先（曾寿）侍郎为写《崇陵补树图》，咸咏歌其事。李振唐（之鼎）大令来书请题，因感夺东西陵树而卖之者熊希龄之徒，何莫非先朝故臣、受国厚恩者？为赋以纪其事，云：“景皇求治如追日，罔恤夷言倾社稷。梁格庄移殡未寒，禅周事已孤儿逼。茕茕圣后怛相从，崇陵幸尔功能讫。衣冠种树溯文忠，何啻昌平黍苗泣。先朝陵墓勤守护，丰碑大篆皇王。天启神人自有真，怀柔震叠无今昔。东西陵树气佳哉，郁郁葱葱蔽京邑。不辞斩伐作林场，侍从名流工货殖。安阳敬建贼臣林，南都方筑元凶甓（校“凶”字原以□代。）故君寝殿孰瞻依，十载风霜嗟剥蚀。吴兴父子赤符宗，海上校书聊晦迹。毁家未遂少康成，造舟趋觐姬昌吉。礼成谨复谒桥山，石卧麒麟秋草没。白榆紫柏慨萧疏，落日寒云增叹息。殷勉入奏慰宸衷，尺寸程功擎独力。断蘖枯株付剔除，古翠新苍森掩抑。肃瞻无改旧规模，凭陵合妥神謦肿。可感深承幼主褒，克终自靖遣臣绩。图成观者皆有言，耿耿孤忠心血赤。嗟予莫复远行游，斯世贤豪久相失。西川未拜杜鹃魂，东周不梦飞鸿舄。为感斯图望析津，天弧一角荣光炽。茫茫后死尚无期，海滨会与吴兴觊。”
　　
　　修水，原义宁州改，其邑文风素尚，近今犹然。有李柏道人者，避迹僧寺，与朱自然、郑古真同志，兼讲方外之道。治古文，虽所学不深，固亦坚苦有志，具节操之士也。寄其师冷醉呆所赠五古一篇，云：“欧风扇中国，占学绝尘响。瓦釜作雷鸣，周鼎弃榛莽。群瞽饮狂药，相将入迷罔。我见苦难耐，如芒刺胸掌。怅然舍之去，空山独来往。故国喜逢人，中宵劳渴想。得君风雅士，惊笑作奇痒。天真奉烂熳，意气自倜傥。秋鹰刷羽翰，天马脱羁鞅。吟诗有天趣，风流自激赏。舌开顷刻花，珠堕九天上。近闻颇好道，秋蝉蜕泥壤。（原注：君自号蜕蝉子。）行当换凡骨，恣饮金瀣沆。予生久荒学，马齿渐加长。相知在肝膈，岂用空言奖。颇闻董生言，学道在勉强。抑兹雄骛气，敛退就蛰养。根深花叶茂，源远波澜广。以君干莫锋，淬厉倍精爽。当跃大冶炉，含芒独千丈。早年惠我诗，谦云三舍让。楚军殊老矣，未敢与晋抗。前贤畏后生，此语诚非诳。”武昌葛煜夫闻其入山，赠诗四章，云：“锢守甘泉石，高坑一道人。衣传尊李耳，印佩陋苏秦。醉后狂难及，醒来句有神。漫言科臼异，谈笑自相亲。”“玩世今无匹，风流似米颠。评书原不让，嗜石亦能贤。（原注：君好石爱书。）杜老寻亲日，侯芭问字年。干戈犹夙昔，回首一潜然。”“大局倾颓久，难逢日再中。天开南北统，地逐马牛风。蛮触情何亟，苍黎力已穷。君看交战处，十室九成空。”“满目皆荆棘，谁为大丈夫。方舆无净土，韦布有鸿儒。豹变思君子，鹰扬起钓徒。岩阿多隐逸，临事莫支吾。”醉呆名晟，光绪壬寅孝廉。国变，集租五百石，立明经社于祖祠，以教族人。煜夫名潮，工书法，多撰箸。亦见世外固多荒废寂寥而不相闻知者。
　　
　　瑞蓝石如（钰）太史，因事来郡过访，赠句云：“不倦丙河教，湖滨迹偶留。市中容大隐，物外可闲游。思误邢殊适，瞻天把有忧。潜龙怀往哲，孺子在南州。”诸友雕谢，无复来章，读此如听山阳笛。
　　
　　范藕舫归自滇南，值国变，赁居湖楼，谢绝世事，仍以鬻画为生计，未几下世。万松得其遗藁二，刻集后所作。爱其声韵独绝，惜其遗夫，属载之《诗话》中。《湖楼即事》云：“湖月湖云水上楼，笛声呼起古今愁。闲鸥不识先生面，万里归来白了头。”《春夜》云：“宝帐华灯忆昔年，红尘无分作神仙。而今搁起游仙梦，一枕匡床听雨眠。”予尤爱其次首，幽恩怨调，不减梅村。
　　
　　万松暨宋公威、彭酷士商集群花为予寿，即次以为蕊榜，酒边豪兴，慨然诺之，先自咏主司云：“韩苏不及操文柄，玉秤曾教付婉儿。天与评花胜评士，金门胪唱彼何如。”光绪之朝，首主乱政者，为常熟相国，文道希大考一等得之。珍姬辱身伧商，则黄思水、张謇二撰先之。謇尤附贼，谋亡清室，为欺世微利之枭。至仆隶于共和，武人走卒之下不可指数，亦更不足言。遇宋将韩张之夫人与汧国芳芷者流，岂值一唾哉！
　　
　　
　　
　　●卷三
　　
　　予七十，弟戴以四诗为寿，云：“愁来抱膝捻霜髭，不问玄丹懒采芝。大地春风回杖履，河汾弟子拜人师。”“兰苕翡翠少年场，通德承门忝季方。今日兕觥称在涧，江城风雨忆连。”“万卷诗书晚致身，花时富贵献长春。十年冷挂朝官籍，亲见黄拥衣贼臣。”“风云海耄为期，金石淮西恨不碑。后五百年作生日，要凭六一寿昌黎。”六一之知，俟诸五百年后，予亦谓然。都中漫社诸诗人，闻之申甫同年，亦各以诗来，均无一面之识者。毕节路朝銮（瓠盒）诗云：“稽天巨浸知何世，坏壁藏书尚有人。箸述难忘开实事，啸歌聊托葛怀民。耆英洛社衣冠古，弟子河汾德业新。乞取仙浆酌南斗，庐峰高出秀嶙峋。”常熟孙雄（师郑）诗：“潜楼同调有潜园，豹隐南山静闭门。群盗纷纭天地闭，骚人忠謇薄夫敦。暮年词赋江开动，名世文章大雅存。生不逢辰偏耄寿，放翁家训付儿孙。”汉阳周贞亮（退舟）诗：“双江酿就水如酪，遥为骚流祝降寅。旧萝《春明》孙退叟，新知《日录》顾甯人。琼楼玉宇风千古，铁锁金桥月一轮。莫向潜园寻往事，传书久已陋唐甄。”奉节张朝墉（伯翔）诗：“西曹旧梦绕孤臣，乞得匡庐自在身。经史宝田宏纂述，江关词赋感劳人。故宫花草经年别，倮国人民泪眼新。鲁殿灵光欣在望，遥飞一盏颂恒春。”其所书纸，则乾隆间高丽贡宣。静海徐翩（右翌）赋《洞庭春色词》，纸为乾隆间仿金粟山《藏经》造，殆皆内府物也。词云：“海鸟煽波，河伯不朝，天乎何年？正复路多歧，素丝皆染，市言成虎，群蚁趋膻。学语小儿能谩圣，更直道、从谁觅似弦。数遣事，剩跃龙桥畔，一老巍然。泚笔光宣朝政，溯几番浪涌涛掀。（校据词谱，此句夺二字。）问谁始厉阶，公牟画饼，孰隳国脉，长脚妨贤。辨尽妍媸轩镜朗，便正气、乾坤万古悬。祝公寿，愿德猷劲偃，涤尽烦冤。”跋曰：“曩见所箸，于戊戌、庚子两役言之綦详。其所彰瘴抉择、曲尽幽隐，惑于新进邪说、以耳为目者不知也。仆以读书体仁公邸舍，目击其事，故觉其言之真挚而可贵耳。频年以来，彼党衣钵代嬗，凡所诬构，展转流播，积非成是，几使当时贤者蒙垢含耻，不得伸于地下。使非先生所述，燃犀温渚，别白臧否，则亦何以见直道之公耶？仆以腐心时论，不敢噤默，每有所怀，将欲缄之铁函，以告万世。幸都高文，为之起舞。”申甫言徐之为人刚正严毅而好学，有相国风。观所作，足信。相国为子座师，予于相国得失，皆直书之，绝无隐讳。右翌以为公言，亦可见其心之无所偏私也。吾江则熊笙肪舍人之子冰（艾畦）诗云：“避迹丘园葆景光，半生名德重江乡。闭门箸作开兴废，照世文章慰显扬。（予尝为舍人撰墓志，故云。）野鹤窥巢苍栝直，冻蚪知暖早梅香。古稀一老真稀有，紫气遥瞻君子堂。”鲍奉宽者，元裔也，与弟戴男覃识于京师，来诗云：“春王正月敞仙台，洛下耆英寿域开。莲社挑源知靖节，琼楼玉宇念蓬莱。龙衔桂炬连灯树，月映梅花入酒杯。丰沛遗民欣此会，长安不远献诗来。”城中则高安彭粹中（酶士）一律：“湖上相从春复秋，一盒欹枕鲁溪头。当时儒术行今说，末叶词流盛本州。乱后识公吾恨晚，归来箸论世争求。江乡拄杖看灯日，正好庚寅纪孟陬。”故旧自申甫一序外无作者。昔日文采风流，不无消歇之叹。
　　
　　正月十六，古谓之“耗磨日”，官私不开仓库。唐张说诗云：“上月今朝减，流传耗磨辰。还将不事事，同醉俗中人。”契丹谓之“鹘里卧”，华言“偷时”也。金元旧俗，是日各家皆严备，遇偷至则笑而遣之，虽妻女车马宝货为人所窃，获得亦不加罪，以其为放偷日也。予生日有句自晒云：“了无仓库凭耗磨，饱猎诗书为放偷。”
　　
　　申甫书尾附和漫社二作，《乙丑除夕》云：“一年此夕奇零数，六十明朝老大身。草草乘除难覆算，茫茫尘海尚迷津。无官例外能违俗，有酒灯前一守神。爆竹声中最愁绝，燕南楚北孑余民。”《丙寅元旦》云：“柔兆义徵《鸿烈》《训》，摄提岁纪马迁《书》。积威西域天无外，立学南宫国有儒。（皆丙寅故事。）往事两都今莫嗣，新诗元日各先驱。薄材尴蹇难酬和，懒驾迫锋百两车。”典切深稳，奇慨遥深，非徒运用故事者。比朋旧多丧，以诗奇问者无人，数年得此，如空谷足音已。
　　
　　鲁民远居庄舍，每除夕必有作，盖孤怀独处，易于感事，苏辛之调为多。甲子之除，得长律四首，云：“世乱年荒鬓益丝，拥炉休问夜何其。饥驱寇贼空村堡，水后田庐失岁时。星象难占天黯淡，江湖能寄德支离。堂堂去日非辜负，刻意明农强说诗。”“剑南到死余忠愤，嗣响原来逸晚唐。几见芳洲歌杜若，等诸峡夜感沧桑。萧条异代名难灭，寂寞荒村世与忘。四壁风生酒力薄，拥衣和梦倚胡床。”“兴元曾望属车尘，今日龙章庇远人。十载潢池犹弄盗，万家烟树总无春。东曹空忆朝正使，汉腊仍存去国臣。坐对奎文辉箪户（中座悬钦赐宸翰，）欲倾老泪注天津。”“数椽天地一蘧庐，愧比南阳抱膝居。花径朝曦和露灌，瓜畦微雨带经锄。袁刘鼠辈况愈下，荆楚遣风岁又除。总把齐民增《要术》，漫传新句逼黄初。”和予《丙寅除夕》原韵云：“宵星陨坠拱无辰，一息微阳不当春。万物芸生足刍拘，百年乐事自天伦。鱼殃木祸看都惯，鹤唳风声听未真。尚有遗民怀镐洛，茅檐垂涕说皇仁。”
　　
　　
　　
　　●卷四
　　
　　甲子夏，爱俪园主人入都，因端康皇贵妃得觐幼帝。帝赐以散盘拓本，上钤“宣统御览之宝”，下则铭拓，再下则盘拓，旁缀一章，曰“金溪周康甫所拓吉金文字印”，并诏云：“此盘尚存宫内。”随以数本赐旧直南书房诸臣。爱俪主人志以一诗，中云：“两环高矗左右分，蜿蜒屈曲皆雷文。中有古篆善刻画，堆垛都化为烟云。”又云：“《周金文存》忆旧刊，哀然曾冠简之端。当时识犹珍重，今感君恩赐大观。”散氏盘于周代金文为最古，前人辑《周金文存》，曾以盘铭弁首。铭词三百五十七字。翁覃溪学士有绝诗三首咏之，言盘巳久佚，且识半行亦皆残灭。翁为侍从名臣，擅长文学，且仅得铭词拓本，盘拓尚未之见。今由天语，得知盘故存在，足证翁识之失，并得完善原拓，幸何如也！且因之推赐，得留原拓于人间。曾不数月，帝乃仓猝移宫，先朝宝物，悉为盗却，此盘不知归于何所矣。予昔闻梅筱岩河督云，彼随诸钦差与夷人议和，在上海收得二物：一为颜鲁公墨迹；一为尧篷，似蒲非蒲，相连十二叶，每一月则一叶易色，当奏缴还大内。近传载宫中宝物者，皆末及此笔，恐无知者。唐虞神物，毁存莫卜，记之以备轶闻。
　　
　　是岁十月初九日，京师突变，帝后被逼出宫，各车一乘。瑾太妃方在殡，瑜、晋二太妃涕泣，卧地不起，乃与丧俱留。十一月初三日封闭宫廷，瑜太妃出居公主府，晋太妃不知所归。孙师郑为赋《落叶诗》十二首，咏初九日事。首章末句云：“此树婆娑生意尽，剪灯愁杀庾兰虚。”《续落叶诗》八首，则述十一月三日事。和者数百人，皆苞萧麦秀，悲痛欲绝。申甫和作内一首云：“桂馆双株阅岁华，东皇宠命晚频加。琼瑰粒粒盈怀泪，金缕丝丝护臂纱。薄命再逢人换世，分飞同是燕无家。风轮百却难回避，殿角愁看未葬花。”直赋太妃，稍乖庄敬。又句云：“输他蒙鞑胡松树，犹得青青似旧时。”则语切而痛深。窃谓以落叶为喻，究颇失体。
　　
　　丙寅三月初五日，西北军自京退南口，是日大雨。时不雨已六月。师郑作诗纪之，首章云：“从来时雨喻王师，甘苦心田只自知。臣为中原留净土，尚余落日照降旗。丰隆震响惊迷梦，脉霖流膏应《雅》诗。杲杲骄阳三舍避，穷檐待泽已嫌迟。”又句云：“辨奸晕月知萌蘖，行迈《王风》感黍禾。牖户绸缪须及早，还防大泽孕龙蛇。”忧虑之心，诚不可忽，得诗人之旨。
　　
　　吴孚威（佩孚），败后退居岳州时，日以吟啸自适。或传其二诗云：“岳阳父老共盘壶，举目河山自不殊。楼外春风吹细雨，酒香飞入洞庭湖。”“青草山前芦蕨肥，洞庭湖里鹧鸪飞。春风春雨无穷尽，帝女仙人归不归。”与咸同间名将陈国瑞《题黄鹤楼》句“黄鹤飞去且飞去，白云可留不可留”同一吐属。黄舍人翼曾以予所箸《酌酌古论》奇之，欣然复简曰：“成败利钝，借鉴有资。”及再出，总师汉皋，舍人上书与言，则不答矣。闻张作霖为冯玉祥所绐，郭松龄亦以受贿倒戈，有句云：“笑倚栏杆暗点头。”盖私喜报复之不爽，抑知不待命退师纵寇，己实为之首，未识点头时亦尝思及否？尝当席绘墨竹盈幅，自题云：“未出土时先有节，到凌云处总无心。”座客皆为之搁笔。予谓何不题云：“养成千尺干霄气，错节盘根不厌频。毕竟托身须得地，白榆历历庶为。”
　　
　　予为静海徐相国桐师作传，系之以诗。右翌属和云：“王迹西京去不留，空怜末俗骋嚣浮。流丸信待瓯臾止，没齿宁期美誉酬。自有高文传正气，欲搴砥柱障横流。使君风义超南董，雪涕名山奋笔秋。”相国秉正立朝，为众所忌。后以拳祸尽节，负疚莫白，故其来书云：“先从叔在朝三四十年，前后司文衡者数四，所得士不下千人。平时出入其门，影缨曳组者，诗歌颂祷，无日无之。一旦衰歇，相率裹足，即素倚为重之同年如曲园、门下如某某者，刊集时所畴昔往来文字，皆屏而弗录，他更无论。不意百年之后，所恃以传正谊、明绝学者，乃在晚年所得疏逖韦布之贤。于此知利禄中无人才，而山林中亦至性。古今贤士大夫先后相承，所持以心心相印，得为气类之感召者惟此。天地间至大至刚之气充塞，光被往来，无间而已。”盖予于相国仅榜后一谒耳。右翌复以相国《年谱节略》属予与申甫为序，赋诗陈述云：“陆沈天地晦变中，山均芒履出讽议。阿结驷谋窃钩，笔明廷导荒昧。元臣气结泪欲枯，苦斥邪蒿陈至味。苍皇会遘风雨恶，锄变起乱始沸。道在尊攘志岂同，一视等夷讵非愦。物谕隳靡有蟊贼，赤舌烧城藐天醉。金精玉粹尽掩芒，白日埋忧走魑魅。何图正谊植原野，直道终伸浩然气。西江二老论岂偏，往迹疏逖素非昵。发为至文声塞天，昭明直揭豁蒙翳。苍苍匡藩久易位，乃有主兵忘┕卫。一身两头眚勿诛，抉指捍胸反为罪。此论不揭世终惑，一指障山目为蔽。风尘洞感至精，回想清明曳绅佩。持归再拜吟且讽，愿写干篇当受记。公本为国吾敢私，俟诸百世且无坠。”申甫亦师乙未门下士，不常至门，未为师所知者。
　　
　　丁卯人日夜，梦觐帝于学宫庙殿后，蒙口敕赐杖。疏逖孤臣，安得妄意及此，然不能无感而增身世之悲也。诗以纪之：“扈从无能卧故园，私心空系旧宫垣。孰知衰老江湖梦，犹拜吾君赐杖恩。”
　　
　　或传高丽遗臣李范晋近自刎，绝命诗云：“国亡君失我何归，支厦擎天旧事非，万里孤臣忠胆裂，悲风浙沥雪霏霏。”“欧美栖迟十六年，忽看宗社破无全。国仇未报生何益，一剑横腔亦快然。”飘泊孤忠，久羁域外，志莫能遂，怀君不忘，卒于一死，孰谓不磨大节乃见诸蕞尔之臣。
　　
　　
　　
　　●卷五
　　
　　段避庵（笏）亲家，以乱不容城居，归卧故里。丁卯春日，寄《奉怀》二律，云：“春柳依依春草青，别来魂梦绕湖亭。黄巾不犯康成宅，白发犹传伏氏经。当代灵光尊鲁殿，昔年故旧等晨星。狺狺捌犬欺兰佩，肯住城巾损素馨。（自注：李义山诗：‘城中猎犬欺兰佩，莫损幽芳久未归。’）”“凤泊鸾飘两鬓皤，与君身世感蹉跎。乱离好作归田计，忧患都绿识字多。烽火南天惊唳鹤，京华北望泣铜驼。何当湖上携尊酒，共泛扁舟醉碧波。”盖犹申去岁之约，不知未几方罹张俭叩门忧祸，得免幸矣。用义山诗切合无似。“康成”之喻，则以驻寇村中，独予所居宅未住一兵。然不犯其乡，殊愧高密耳。避庵于光绪之季以孝廉注铨县丞，晦迹不出，藉一教习糊口者二十余年，起居东湖之上，故耿耿不忘。当乙卯之秋，予有余杭之游，游庵恐有所就，致书直言，以固节为勉。予家方闲甚，曾不为儿女私忧，惟勖友明以义，有古人之风，宜其自处不苟。乃各以七十之年，几于不知死所，亦可叹也。万松挈家避乱江宁，转徙姑苏，居故人龙伯纯宅数月，得游金陵阊门诸胜。岁暮归来，寄函相讯，附句云：“生计每于兵后拙，闲情难向客中删。”又诗数章，《题汪鸥客秦淮访旧图》云：“白门烟柳晚萧萧，载酒重寻旧板桥。一带笙歌人似梦，河房灯火见前朝，”《得歌者兰因书却寄》云：“驿骑寒梅报早春，泪痕光照墨华新。廿年牢落风怀死，海内相哀尚有人。”避乱如斯，得未曾有。楹贴云：“贫赊美酒贪留客，老恋残书懒避兵。”下语为伯纯诗句。如此居停，可以忘乱。
　　
　　予为故人洪贞一作墓表，属弟戴书之。书成，附志一诗云；“眉山文字信州阡，许国孤忠此石坚。强半泪痕滋墨渖，死生心事鼎湖髯。”贞一，玉山人也。
　　
　　德化罗伯诚（裕樟），旧同书院故交，磊落士也。宗师皆目为国器。不一第，以孝廉浮沈疆幕。晚留沪上。门人黄为鼐，其侄胥也，寄其《六十九生日诗》，云：“岁暮日斜三十九，昔人已叹百无成。我今况又余三十，蓬梗苕华赘此生。对酒成痴家国恨，拚书吞泣古今情。尤怜弟妹乡关隔，琐尾旄丘万感并。”录之以见吾辈气类不孤，特沈郁困顿者之多也。
　　
　　高安朱琴孙（锡庚），没后二十余年，其子震元录其诗，乞序，久置箧中。丁卯，震元来避难，乃序而归之。其和许文敏（振）赠其尊人韵有句云：“几见饥寒困豪杰，未甘质朴让先贤。”时年二十有四，以拔萃贡随侍尊人赴计偕，道汴谒文敏，其世戚也。自见其怀抱如此。及甲午，领荐再赴汴，约予偕行，不果。抵汴后，戒于东战，未及入都，归而得疾。苟约弗爽，非琴孙之不亡，即予之不第，必居一焉。数之所定，不可易也。
　　
　　昔予五十，二月入都，同人约为补祝，予请席于法源寺，就看牡丹。伯琴答简曰：“是有粥鼓斋鱼之况，非羔羊春酒所宜。拟称尊于文节祠中，看花于悯忠观内。”时伯琴主席，所约为高农部遐九、雷驾部菊农、吴水部剑秋、鲁农部达生、华编修澜石、黄驾部申甫、卢舍人扶常及饶之麟（瑞徵户部七品小京官）、彭士华（翰斋己丑同年副贡，）皆同乡故旧，并予弟铨部建侯，凡十一人。春气犹寒，花期未届，于叶底觅得一朵，僧谓此花昨才吐蕊，今晨甫开。众谓此如来献寿花也。建侯赋云：“料峭春寒廿四风，等闲绿满梵王宫。开尊齐上先生寿，值得花王一朵红。”达生诗云：“携尊载酒趁芳辰，乐事相关属故人。莫向东风嗟老大，大家同保后凋身。”“一枝农艳赐东皇，昨夜新开佐寿觞。笑汝平生甘澹泊，偏将富贵媚花王。”“福分输君独占先，大椿长荫棣华妍。琴尊歌咏饶佳趣，若论邀天胜乐天。”“风流旧事记翩翩，赌唱旗亭敞绮筵。一卷千秋今手订，古人犹是学诗年。”“频年作伴凤城南，退直朝朝共笑谈。形迹倍亲风调减，惭予马齿已增三。”扶常诗云：“容易年华强自宽，等闲身世共无端。雄文不屑千秋想，痛饮聊寻一日欢。憔悴形骸冰雪冷，潜藏心事梦魂安。牡丹未许称君寿，愿与松姿守岁寒。”作者所勉，后皆能自践其言。彭鹤俦为绘入《连枝红杏》卷中，而系以诗云：“细雨廉纤坼嫩葩，轻寒袅袅袭总纱。零红愧祝先生寿，故放人间第一花。”暗寓其身世，真意心女子也。去岁七十，都下名流以诗来祝，多于畴昔，则莫非板荡苞萧之感，读之惟潜然泣下。文节、愍忠已前为之兆矣。
　　
　　持、退庐没后，诗邮相问，终岁寂然。箧中朋旧诸作，藏之近三十年，发而读之，权若平生。录存于编，以志衰年之感。友朋中能诗、以穷而死者，为园汤樾坡（起瑞），予己丑同年也。庚子闰中秋，予招之饮，因事先散用何子贞太史瓦寿斋韵赋以寄慨云：“连朝蛩砌泛秋霖，垩壁蜗涎摹缪篆。竹棂听雨昼摊书，济胜无才学彭扁。故人市酒召宾朋，墨客挥毫联妙选。庐陵沈博延陵豪，瑶词咳唾珠流转。我亦荣分一席班，珍羞不数官厨腆。况复吾侪理数宽，觥酬例不繁文衍。瑾洗昏黄烛已烧，东坡狂笑调牛散。琐事描摹似画图，计偕缕述如徵典。座上君房妙语言，分明一幅吴淞剪。瀹茗恣言兴未衰，催符促迫俗难免。小草贱疏诘谢安，清谈风月败徐勉。杯酒缘悭尚如此，功名遑问琼林宴。冒雨归来捧腹思，九流七《略》毫无善。欲买胡卢隐此身，放心先做芭蕉卷。”时方治医，因别号胡隐。樾坡长于谐谑，偶述其下第同归途中言笑，以为趣谈。座客则欧阳宋卿、吴可臣也。《论持寄怀》云：“吾江诗派祖涪翁，能自名家迥不同。出入《风》《骚》胎息远，取携韩杜揣摩空。得来佳趣都名理，埽去陈言即化工。绚烂极时平淡好，浑沦元气在胸中。”“三百而还费品题，后先家数判町畦。须知《板》《荡》存周道，焉用诙谐入险帜。金石文章摩海岛，芷兰幽怨入湘西。山川阅历诗才横，津逮于今路不迷。”附书八首，寄予都中，录其三云：“近况益寒瘦，约似眼前景。严霜秃树杪，积雪半山顶。遑云婚嫁事，犹愧斧堂营。所可为君告，入春痰气平。鲁侯工奖借，使我未遑谢。人鬼脱胎仙，输君出流亚。”予告以达生称其文字近益风华，故谦言之。又母棺未葬，逮樾坡没，子幼，家益穷，予乃举两棺并葬之，以慰其斧堂之疚。樾坡穷益甚，诗益工，询其日所作为，则披览诸子外，枯抱遗经而已。宜其中多见道之言，一去从前镂靡之习。盖穷则事简，事简则心静，故察理皆真。且穷则人皆弃我，不能不寻古人作活。非穷能工诗，盖学能工诗也。况所学复轨于正，其工也固宜。然非穷则不能学，即谓穷能工诗句也。使穷而益趋于放辟下，则诗又乌能工？《照相》云：“管城子无食肉相，大错铸成此模样。监水时嫌照影真，影无匿处何形状。照相于今侈西法，电光入匣能收放。托月烘云顷刻间，想像其人人辄像。予生有镜具灵台，洞澈微躯肝胆脏。星日云霆咫尺悬，肯容方寸丝毫妄。舍是而徒貌取之，白屏陆扇苏图尚。图写犹憎此多事，形存何贵俨然望。”其寄予诗终于此篇。是年之作，篇篇解脱，知不久于人世。入冬遂没，时庚子之后一岁。
　　
　　癸卯汴试，征途极苦。达生道中三诗，俨然剑南风味，闲情逸兴，不减平时，宜其战捷。《渡潞河遇雨旅宿》云：“雨声催客渡前津，歇马呼船潞水滨。乍入南疆殊气候，屡经北道感风尘。长途已困时偎枕，孤馆无聊且买春。镇日萧萧听未已，陇头知是麦怀新。”《小蔡道中作》：“小轮轻碾露团团，壮麦风来刺面寒。极目中原青未了，河阳一路当山看。”《确山道中作》：“一春心事付长途，归计无多念转纡。缓辔不妨泥滑滑，新声乍听鹁姑姑。雨过平野青于染，风约轻云絮欲铺。试望楚山晴有色，故乡风景未应殊。”其《赴汴自怀柔北来，试毕南归，捷后乃复入都，改官赴湘，登望湖亭寄怀》云：“记蹑云光上此亭，十年旧事感飘零。湖山有约人重到，风雨无聊客独听。日暮长鲸铿古寺，江空一雁起前汀。诗怀远去无由寄，呼取村沽醉。”达生尝共计偕，阻风吴城，同登此亭，遽自京曹别去，故不能无感。沪上繁华，为海内所无，然错杂夷风，与昔之长安、金陵、维扬、姑苏迥别。独达生一律工切，不能移置他处，诗云：“骤马轻车镇日狂，物言车服杂汇凉。腥膻气带鲸波远，来往人如蚁磨忙。商舶八方通辐辏，高楼十里半笙簧。金钱买夜何须闰，月电交光正未央。”
　　
　　陶稚箕（福履）《火车行》云：“火车起，电车继。时一周，路百里。技乎神，工乎鬼。行道人，膻附蚁。马可杀，车可毁。生计绝，穷民死。烟纷纷，车粼粼。车过处，划人坟。白骨暴，号冤魂。吁嗟乎，火非火，电非电。来如风，去如箭。智者忧，愚者羡。道旁老树独无知，车去车来如不见。”火车所经，无冢不掘。汉皋善士，至预雇百人，即其地已经界画者，节节私挖，置桦敛骨，以免临时抛弃。有军士于城根得一前朝女冢，尸如初敛，衣衾犹鲜，见风始败。其棺乃阴沈木，众碎分售之，以薄槽易葬焉。人固有埋骨数百年，忽遭祸却，不能安有其土者，未有数万冢同罹此惨，虽子孙贤富，且众亲都之而不能救护也。昔文王掩骼以为仁，今兹之政，乃暴骨以为利。刑律：发棺见尸者斩。而路工则掘弃无忌。法禁小民，而国家破之，新政靡不如此。囊在江南，梅公筱岩问曰：“今之议铁路利害者，纷然莫决，究之如何？”予曰：“利害易见，都无可言。但世运所开，非人之所能泥也！”犹曰政治所关，不恤害及枯骨。九江乃掘丛冢以治公园，客有自北来者，告曰：“南皮义冢之在天津者，为故相之孙盗卖，并冢售之。听买者治冢中骨为物以货。”不可思议之忍毒，无不为之。溯其源，则皆用夷变夏之作俑也。宜乎兵劫之莫可纪极耳！
　　
　　
　　
　　●卷六
　　
　　海庙祀东海之神，在莱州府城北。庚寅之秋，予旅东莱掖署，时族叔少程（起鹏）知掖县事，出示其《谒庙礼成，登蠡勺亭观海》五古云：“庚寅秋八月，敬谒海神庙。祀礼既成，登亭试凭眺。纵目水天宽，荡胸波涛摇。万派尽朝宗，百川如举酽。潜盘多虬龙，飞渡绝隼鹞。微茫蓬莱宫，浩淼芙蓉崤。澜回紫气来，潮涌雪山啸。涵空色沧溟，浴日光晃耀。惟大乃能容，极深思更窿。孰泛河源搓，谁凿尾闾窍。景纯经可读，元虚赋难肖。蠡测亦何愚，蛙跳殊堪笑。秦皇舟且回，汉武仙莫召。渔帆收残雨，蜃市映斜照。鱼盐富国储，芦苇供民烧。方今际升平，冯夷正奉诏。丕冒率土滨，威德服荒微。重译献珠贝，边防靖烽爝。小臣沐恩波，幸免旷职诮。愿持青玉竿，坐把六鳘钓。”越日，予往游焉，宏壮与岳庙等。亭在殿后，所观乃海ㄛ，中有芙容岛，与亭相值，峭拔入云，天然孤秀。庙前罗列诸琛，布地而市，多白海东来者。是行以在途遇雨春，邀往。其孙默襄（翰章，）雨春之子也，尝游予门，性嗜诗，录其《丁卯新正咏怀次范石湖韵》五首：“腰围瘦减旧鹑衣，并日尘封墨突炊。压屋顽云低黯黯，满林花萼放迟迟。百年岁月供弹指，斗室盘桓笑伏雌。酿雪末成先集霰，一帘寒雨有声诗。”“半生陈迹忆茫然，暮景飞腾到眼前。聊遣愁怀惟旨酒，最关心事是丰年。伤贫季路能成病，却馈蓝琼不爱钱。四壁萧条何所有，一盒风雨着诗禅。”“素衣京洛怅尘沾，散发江湖意自厌。世态炎凉堪失笑，宦途名利有谁兼。冠裳去后神恒泰，学问深时梦亦甜。埽地焚香吾事毕，从今纸尾不须签。”“山林何地遂幽栖，仲蔚蓬蒿托一枝。忧国空怀《王霸》略，伤心怕诵《石壕》诗。鸡豚绝壁兵过后，寒燠愆期乱长时。惆怅天心谁料得，满枰急劫付残棋。”“乐天知命我何曾，闲倚柴门一架藤。剪彩刚看人日胜，笼纱又近上元灯。恼人雨雪愁如病，入世情怀冷似冰。独有看山心未已，三湘七泽临登。”默襄中岁饥驱，然能固穷守分，不忘向学，乃吾宗后起之秀，诗盖过其祖云。
　　
　　滇南陈小圃（荣昌）太史诗四首，各附跋语，殆铭之座右，用以自警者。其一曰：“终日无择行，梦中乃为恶。譬如穿窬贼，白昼不敢作。始知醒时幻，不如梦时真。神魂一颠倒，当以堕节论。梦时欲求安，醒时宜加密。醒有欺心事，梦有诛心律。”附语曰：“梦寐有不安之事，皆心先病也。故梦寐乃证心之地，学者宜知孜焉。”其次曰：“众人如羊群，闯然一虎入。众人如鸡群，昂然一鹤立。百鸡不如一鹤，百羊不敌一虎。是以君子身，擎天作孤柱。巢许目无尧，夷齐目无武。举世以为非，特立白千古。”附语曰：“人之所以草木同腐者，尚同害之也。非独立不惧，乌能拔流俗、追先正、立身行道、扬名于后世哉！”其三曰：“远人皆可欺，惟此最密迩。所以大英雄，往往畏妻子。西楚有霸王，汉高制之死。功狗无不烹，独难驯雌雉。古来圣贤人，心知其如此。刑于传秘方，谨独而已矣。”附语曰：“天下智术权力能横绝一时，而妻子或不可制，身范不足以服之也。孟子曰：‘身不行道，不行于妻子。’故学道必以是为始。”其四曰：“为学如中酒，脚耍不可名。非得两人扶，必至东西倾。舟以双桨进，车以双轮行。成周有王业，亦以夹辅成。治身如治国，无忘求友生。”附语曰：“每览古人以求友为第一义，而‘夹持’二字尤见良朋左右之力，因为此诗，以发明其旨，且以之自勖云。”四诗予见于其乡人孙少元之壁，询知为太史作。太史为予会试房师，尝一督学贵州，两为房考宫。年未四十即乞假终养，去时丙申七月。谒见才及三次。太史与予友鲍润漪诸人素善，观此诗，益知人生针芥，非偶然者。当其督贵州学，云南抚臣丁振铎以其揭参去职，学臣劾去隔省疆吏，前例未有。时朝廷重正学犹如此，守而不变，未始不可复乾嘉之治也。后闻师主辨云南新学，监督学生东渡。及来京师，予往谒之，则非复昔年恂恂气象，语多避辞，心若有恧然不自得者。然后知邪世不能乱，诚未易其人也。武昌乱作，避居青岛，归滇后不复有闻。知必能晦迹，终不失所守以欺其所言耳。
　　
　　绍唐和予《夜坐感事》云：“十年滞即署，憔悴似冯唐。交贱惟屠狗，官多耻烂羊。天心方厌汉，史论快烹桑。颇恢侯门客，累累入荐章。”“巢覆无完卵，飘摇苕苇枝。剪鹑天亦醉，磨蝎命难知。槁死应无地，穷居尚忤时。七哀悲骨月，遥和杜陵诗。”时犹居铨部，已知必至此一日，槁死无地，予犹惧焉。绍唐以先死而免，然问影楼藏书一朝散落，并楼不保，能无哭向秋坟？
　　
　　逼九《双烈题辞》云：“女子从人臣事君，死生以之何足云。成仁取义古多有，精金百链良玉焚。那无须眉森似戟，位禹皋夔龙契益。一人垂拱仰国钧，四海含生依柱石。中原葱郁气如云，羊胃羊头尽策熟。蜗角偶争蛮触长，虫沙同弃鹳鹅军。风尘既警物色变，贵介顿效贱妾贱。巾帼居然受敌营，长乐老人开笑面。天下事势已如此，河岳英灵锺女子。醴泉芝草无根源，鸿毛泰山审生死。同居二女志同行，淄渑水合椒桂芳。冰雪有姿终是冷，沈檀非蒸不闻香。君不见能执干戈卫社稷，童汪蹄殇勿殇。伟哉蔡氏小星虽小殉主同杀身，檩然不贰忠烈臣。愿语世上纡金拖紫丈夫子，莫使贞魂晴笑人。”遐九究于诗，然从不肯作。数年同居，仅得此首，非不平之极，诅肯一鸣？
　　
　　申甫《杂诗》：“人生不如意，十事常八九。究其如意时，事业亦无取。无乃学术疏，危疑丧其守。力小而任重，夙志鲜不负。得意谅非难，吾难得意后。箸书欲传世，传否视其文。其文陋者蹶，其文高者尊。尤必视其理，文仆理则君。方圆出规矩，无法徒呶喧。即今言算书，《周髀》《九章》存。至理罔弗赅，要言何不烦。胡为今之人，溯流未穷源？晓晓立论说，转圣西人言。讵知西人法，不出我所云。何当付一炬，故训从讨论。”此诗后半与前不相蒙，推类而及。前言箸书法，结言读书法。申甫尝言西法之妙，尽于《九章》，故有是作。算书予未究心，但古书精简，罔不赅贯，不独《九章》为然也。然后起之书亦多发明，惟箸作不逮前人，不免支离崦晦，易生迷误。作者抗论，盖亦阳明格物致病之戒也。顾未具体要，亦难顿悟。欲令入学之初，即从事古书简淡，恐亦未肯玩索，或致河汉。博学说约，溯流穷源，能是者鲜矣。《失婢》云：“京师多盗贼，终夜严戒备。拒知事叵测，竟出所备外。小婢年十龄，身小胆粗大。晨兴洒埽毕，潜逃挟衣带。顿忘豢养恩，去如飞鸟快。歧路又有歧，羊亡追者惫。此去得所归，何分彼我界。倘或鬻狭斜，如疾何从瘥。相从万里来，一朝事狼狈。嗟汝寡识知，使我重愧喟。”蔼然仁者之言，非强为解说者。此其初入京就宦之作，旧性未漓，故见犹在，故立言如此。朝家立政用人，使内外大小臣工，皆如草茅初出，不沾宦习，以之临民赴事，莫非敦然纯厚之风，国不长治，未之有也。《读史有感》云：“强教鸥鹭狎鹧鸾，太液烟波取次看。相识尽多同调少，受知容易报恩难。袁安忧国频流涕，马援征蛮老据鞍。前哲风流今寂寞，灯前掩卷一长叹。”后知龙江府。江抚周树模，其房师也，受知颇深。周之介弟犯警，申甫鞭责其仆，自陈欲隆师誉，以比曾胡。周怒劾之。诚报恩之难，抑未知所报耳。《在呼兰寄怀》云：“鲁溪有逸士，被服珠与玉。蝉蜕人间世，尘浊无由俗。万事付一笑，箸书时跋烛。”亦故人知我之深者。
　　
　　予在奉渖，扶常往访，就登山海关，题句云：“荒台斜日上阴山，作客登临袖手闲。左抱长城右沧海，今开孔道古严关。平时鼓角犹悲楚，天近云霞互往还。莫望蓟门忧锁钥，凭栏且自破愁颜。”古今关塞，虽时势不同，其为险呃终于不易。十年兵战，此关出入犹属蓟门锁钥耳。
　　
　　
　　
　　●卷七
　　
　　昔居京师，惟伯琴纵迹最密，往来诗亦最多。有五律数首，予最喜之。《冬日西曹值宿》云：“官冷吏无色，天寒鸟不歌。严霜怜砌草，斜日恋庭柯。西市冤魂少，南监溃将多。可怜生死地，万古重萧何。”天时、人事、物象，四十字中无一不尽，一结尤奇意无限，格高音响，句健神遐，当推西曹绝唱。刑部决狱，终岁不少，然皆要蔽再四，求生不得，然后定谳，信无冤魂，实非过论。赴热河途中三首，《宿密云》云：“亦自称畿县，其如近塞垣。荒城仍倚市，乱石欲填门。土锉炊烟直，旌竿落日昏。众雏欣得米，烂熳倒盘飧。”《早发》云：“岂不畏霜露，宵征苦四更。风监随马尾，边月堕鸡声。说辐惊娇女，披裘重友生。忍寒三十里，初日出林明。”《石匣》云：“寂寂孤城畔，荒荒乱石间。戍楼摧半壁，车辙破全山。树古樵斤涩，冰坚马力孱。由来称绝险，天遣探乌蛮。”数诗皆琢句生劲，结局苍浑，称边塞之作，在伯琴尤不可多得。《元旦早朝王河行宫》云：“颁朔尊元日，朝正忝从臣。旧宫仍御气，边郡自王春。神圣经营远，风云想像新。悬知宵旰甚，未敢望时巡。”庄雅雍和，句皆得体，忧感之深，见之言外。
　　
　　热河慎刑司由刑部派往，以佐都统，专司谳狱，不问政治，非汉郡国相之比。伯琴《留别诸友》云：“五年困京曹，碌碌不称意。闻有塞外行，欣然揽长辔。滦阳古雄郡，先帝宸游地。外控两蒙番，内实屏燕冀。制选三刑司，三年佐边帅。岂徒参军谋，实亦资抚字。自从庚申秋，翠华长不至。边郡稍萧条，诸番时纵恣。颇闻萑苻中，群盗多游骑。杀掠到鸡狗，追捕穷官吏。两蒙十七旗，犬牙相错织。盟长非其人，往往生猜忌。今年及瓜时，贱子适奉使。虽从都护后，未必非边寄。去国未云远，忧责诚不细。朝出东直门，靡靡腧郊隧。隆冬十一月，漠北风沙厉。白日下边亭，朔气随哀吹。所愧边塞人，尚有妻孥累。倚闾恋慈亲，送远劳予季。还言谢诸友，此莫非王事。”曩昔往者，不过志在数千金，视为调剂之差而已，不惟政治，即谳狱亦少尽心者。伯琴竟以边奇自任。既至，与都统极相得，惟伯琴是听。明年，迎其太夫人就养，益勖其勤于所职，盗枉多所平反。朝廷方宠信拳匪，都统奉廷奇召集民团，夜往商之，伯琴谓：“拳为敌教民而用，热无教民，何以拳为？且都中正阳门一火，焚二千余家，热如有此，何以堪之？”都统恍然曰：“决矣。”次日遂排众识而止。拳败，热河独得无恙。时败军奔热河者，日必数起。伯琴晨夕佐都统应付，境内晏然。观留别所述，可谓能践其言。此为其试外任吏事之始。《遣兴》云：“想到林泉梦亦清，眼前云物任纵横。频年官有书生味，一卷诗无大老名。芸案教儿完夕课，笋舆扶母看春耕。群知未是投荒客，布袜青鞋自在行。”则目无尘俗，超然天真之乐。伯琴生平之境，此为第一。朱肖泉明府出其先人《岳阜登高图》，伯琴题云：“谁把新亭老泪倾，胜游同指海陵城。西风猎猎参军帽，斜日荒荒少保营。古庙旌旗余杀气，隔江烽火乱军声。眼前人事成尘劫，愁向残缣识姓名。”“中兴诸将半云台，谁记当时幕府才。霜菊蟹螯宾主散，雪泥鸿爪画图开。江关摇落诗千首，词客飘零酒一杯。三十八年遣墨在，独怜金甲委苍苔。”《赠涂谨斋同年》云：“颇闻燕市悲歌日，曾上长沙痛哭书。往事苍茫一回首，十年身世两何如。却看大泽龙蛇蛰，应笑高堂燕雀居。寂寞梦中宣室召，西风吹鬓渐萧疏。”伯琴诗才清俊，用意真切，如此之作，皆其本色。《去燕》云：“来去无端事总非，此行辛苦逐鸦飞。卢家梁冷窥残月，关盼楼空倚落晖。海上音疏云断续，江南花发梦依稀。寻常百姓家原好，忍复搴帘待汝归。”此送吴妓随夫南归，一结深得风人之旨。
　　
　　《咏怀用杜工部夔府书怀韵》云：“乡国云山外，神京日月边。兵戈仍处处，羁宦自年年。藏铰愁开匣，披衣懒上船。江湖情不展，身世事茫然。胸有千秋在，官应百岁迁。雄心看鬓发，豪兴发诗篇。屋小归云暗，总虚落月圆。简编青拥座，庭树绿参天。过懒从吾拙，偷闲托地偏。盈亏观物理，来往任流川。陶令门常闭，陈蕃榻久悬。呼僮锄菜甲，听仆扫榆钱。西笑何心尔，东陵绝可怜。豆棚迎晓露，瓜蔓引清泉。几日秋霖急，连床屋漏穿。哀鸿思戢翼，寒雁怯随肩。当直聊趋署，分曹忝备员。眼看人龌龊，愁与世夤缘。牢落嗟奚益，浮沈意自便。素丝惭薄垢，明镜荡浮烟。狐狸雄当道，驿骆梗不前。婆娑伤老子，痴梦笑顽仙。戎马何时息，音到处传。大风歌激烈，阴雨泪潺。已痛疮痍遍，胡堪膏髓煎。乾坤一震荡，寰海遂腥膻。礼数争骄虏，焦劳减御筵。公卿威犬彘，诸将愧鹰鸥。国势羼如此，元凶恶未悛。强颜输币帛，藉口止戈。大度中朝礼，孤臣海外权。存亡争义命，形势惜拘挛。封豕终夷戮，长城忍弃蠲。鹿鸣悲走险，熊梦载归畋。王室虽多故，金瓯缺尚全。不过仍召虎，谁谓让周宣。侧听当时韶，旁求不世贤。但教能拔十，奚取诺盈千。异俗喧卑甚，中枢政教先。滥竽难比数，推毂柱联翩。辛苦宜尝胆，更张慎改弦。直须求瞑眩，端合弃蹄筌。民力无多矣，司农盍念焉。余波休涸泽，短袖自回旋。紫塞烽烟赤，青芜战血玄。秋霪伤稼穑，春草长陂田。南诏边防促，西凉鼓角连。羽书千里檄，丹诏五云贱。座客貂冠满，群公衮职鲜。孰筹诸葛笔，应扣祖生舷。余亦孤怀壮，思之百虑牵。不才甘落，多难每迤遭。颉利缨能系，终军蠕漫捐。乱离心测测，奔走涕涟涟。时论趋秦晋，经营效涧泸。郑劳思北钥，齐岂限东阡。痛哭长沙策，沈吟越石鞭。倾阳徒默默，吊影独娟娟。高举怀雄鹄，卑栖咽暮蝉。冯唐老郎署，王积困沈绵。久客山阳笛，贫家旧物坛。老亲封药裹，幼女索花钿。有弟称双璧，同官假半椽。每怀幽涧石，魂绕故山巅。摆落微名累，从容肺病痊。园收丰本韭，池种出莲。白粲香胜雪，黄鸡小过拳。偶分清俸鹤，休问讲堂鲈。放犊闲扶杖，骑驴不受鞯。起看云沧谂，卧听水涓涓。伐竹开荒径，诛茅补破埂。朝吟舍问，夜课小儿缠。樽酒邀朋从，濠梁饱醉眠。早拚身坐废，未必道能坚。砍赋都矜价，施盐竞取妍。锦蒙驽蹀躞，银汉鹊翩翱。海内犹戎服，岩疆各树旃。勾陈出关辅，妖彗入微躔。请剑臣心碎，焚香帝座虔。有时望霄汉，自觉外陶甄。栖凤难为筱，伤麟抱此编。泥涂恨衰谢，车马恼填骈。去去将焉极，行行兴讵专。椟藏弹雀玉，囊解射雕弦。丹黾长生诀，金篦上乘禅。淹留成小劫，游戏悟真诠。伯乐群空冀，荆轲客滞燕。短衣辞李广，绝域谢张骞。簪绂平生误，蓬壶景物延。新茶烹雀舌，孤篆蒸笼涎。醒眼寻蚨蝶，迥肠拜杜鹃。藜床容徙倚，松径绕盘旋。踪迹嗔魑魅，筋骸链。养疴恒合闭，避俗屡裳褰。倦翮依林鸟，清机悟ㄢ鸢。萍流知有分，樗散敢忘愆。他日诸蛮靖，灵台几辈镌。丕基垂永永，佳气郁芊芊。感激劳歌苦，推颓志力孱。朝廷那复小，莫遂效胡铨。”此伯琴居宜黄馆时所作，无字不真。时眷未入都，独与其弟工部同居，往来者亦惟予及贞一数人，辙相与盘桓豆棚菜亩之间，感伤国事，皆有退志，后半归田之想，初非虚语。“屋小”一段，稿是馆中情景。“孤臣”数语，时争传刘永福据台湾，不肯交付日本，自称“伯里玺天德”，一时诗人感事之作，莫不及之。半载之后，得归自渡台者之言，乃知不然。今诗家集中犹有存其作者，非知其事，无从索解也。和成之后，滇陇相继告警，而于荫霖、陈宝箴诸有贤名者先后起用，复有西迁之议。所皆当时实事，朝政之最足关怀者。敷陈详尽，忠爱悱恻，出入风雅，至今读之，如在昔日。使伯琴长如居馆时，成就必不若此，诗卷长留天地间，犹其余事。录之以存今昔之慨。
　　
　　
　　
　　●卷八
　　
　　予乙未出都，伯琴送以诗云：“金风西北来，归客东南征。子行谅自慰，我留若为情。念子磊落才，四十初成名。匣中老干将，抚事心怦怦。奈何麟阁士，为郎西曹厅。致君岂无术，遭时竟何成。乾坤日震荡，四郊鼓鼙声。馁肉饱豺虎，蛔缩群公卿。嗟我二三子，转烛依秋萤。三日不见面，见面悲填膺。槐之风骚骚，孤月宵荧荧。子又翩然去，千里归帆轻。锦衣拜高堂，介寿双称觥。欢笑杂妇子，趋脍齐弟兄。万方虽颂洞，一门犹承平。眷此天伦乐，思我鲈尊羹。”及再入都，闻将告归，感赠二律云：“少日盛闻推国士，几年相与守闲官。浮沈一任呼牛马，飘泊依然是凤鸾。勿漫长歌当痛哭，可怜天步属艰难。人间胶漆冰霜解，愿与先生共岁寒。”“论道谈经间苦吟，两家僮仆识交深。十年长我惭兄事，万里思亲见子心。南圃菜花春寂寂，西垣铃索昼沈沈。只愁一过天中节，落月停云感不禁。”后首次句，何减工部“惯看宾客儿童喜”，人有深交，僮仆皆识之，特不能如此之敬悦无间，主人固不之觉耳。予与伯琴同署，复种菜寓圃，初拟五月归，故有下四句。迨出都，诸友祖饮旬日，予初不肯为留别之言，诸友亦欲矫此，而终不能已，虽以贞一素寡吟咏，犹梦得长句。濒行，复携酒肴就祖，罄终日欢，歌呼感慨皆有之。予举昌黎“志士例须怜麴蘖，丈夫终莫生畦径”二语为赠。既夕，意未足，更数予旧识得许比部几娄（受衡），立速之至，张比部冕堂（祖笏）闻之，亦来。遂再纵饮，约偕送就道。漏三下，予强促之，乃怅怅散。时在座者，遐九、菊农、伯琴、剑秋、申甫、贞一、涂舍人钝庵（步衢）、涂孝廉谨斋（朝弼）。遐九同寓二年，无诗且默，贞一曰其不言胜于言者多矣，明日独送出城，视车发乃归。盖了酉八月也。贞一诗云：“万籁萧然谁过我，秋风初下北平城。暂称知己人难得，老学狂徒世所惊。此去颇觇游子意，频年已负故园情。临歧执手休饶舌，送汝还山事耦耕。”伯琴诗云：“一片城头月，三年两送君。西乌劳反哺，北雁怯离群。宦达亲朋少，仳离盗贼纷。旗亭折杨柳，风笛不堪闻。一经过旧来处，江海正防秋。废舰依空堡，荒台锁暮流。贪狼窥析木，胡马尚登州。幕府天南北，君宁借箸筹。”“指日征帆卸，江乡米价高。饥寒逢此辈，辛苦向吾曹。水国鱼龙遁，空仓雀鼠号。莫辞陶令宅，三径长蓬蒿。”时岁荒，予归兼有事堤工。“似汝能高举，深惭某在斯。微官强弩末，多病早秋时。青史看他日，黄童羡好儿。章江逢老可（谓其兄可臣），为数鬓边丝。”菊农诗云：“轩冕荣何慕，莱衣服自尊。探囊余述作，负米有晨昏。兵气销蓬岛，涛声壮海门。经过休览古，形势待重论。”钝庵诗云：“中原饷兵号劲旅，承平粉饰坚壁垒。鲸鲵跋浪海氛虐，馁肉避锋辎重委。怆怀时局同感愤，独君抗论最卓尔。昔时负笈景陆堂，铁中铮铮励行止。说经无分汉宋户，但求不悖孔孟旨。经济讲余研词章，源溯昌黎派子美。回思旧事十余年，晨星落落走与死。枇把不共蒲柳翠，公车徵辟又一纪。相期无负各奚似，噫嘻岁序真流水。我逐风尘君粉署，鼎娠事业从兹起。秋官足佐春夏官，太和翔洽道在迩。读书读律精平反，肯纵鹰恣爪嘴。高车驷马可能容，于公门第通德里。不羡龙门擅作史，心诚保赤无逾此。汇徵况叶拔茅吉，遗弃樗栎升兰芷。天壤贤才原辈出，克敦实行殊罕比。去年阳月句攵都门，习聆尘诲违尺咫。贫贱联交终不易，肯以道义相砺砥。我生太拙赋性钝，未尝遐弃独知己。匆匆乞假归章门，诅啻他山错石毁。晋养高堂焕莱服，后求乎臣先乎子。桂花风送棣花香，一庭豫顺不胜喜。人生至乐总性分，弗徒循职尽伦理。闲与父老话田园，芒鞋藤笠依桑梓。此情此景非君有，一腔热血曷能已。天时人事正相迫，海风飘兮波弥弥。迥障狂澜力须，策臣志士堪屈指。忍教白驹繁空谷，王道平平君子履。名臣自古皆劳人，圣明在上速宜仕。”申甫诗云：“长安几人称宦达，华发暗凋牙齿脱。借口报国事微官，碌碌终年困刍秣。入手功名舟上滩，欺人岁月弦离等。国既无补亲竟负，生子何如终衤豆褐。我友魏侯振奇人，内行肫笃逾等伦。说经独取杜元凯，绝裾久薄温太真。前年同上春官第，握手一笑便相契。微名得失等鸡虫，胡骑凭陵感身世。明年君扬东海帆，我亦北来闻《韶》《咸》。策蹇时过朝命酒，煅诗甫就夜驰缄。激昂时事见肝胆，琢磨道德互史监。才学百我性情一，嗜好往往同酸咸。昨日诗来忽告别，归心一动不可绁。白云回首意低徊，旧交判袂声呜咽。游子归梦绕江湖，故人努力希稷契。侵晨驱车出国门，伟哉魏侯何其决。君家季弟今子由，才气横溢隘九州。秋深当矫万里翮，我未见面心先酬。趋庭重复论《诗》《礼》，循陔相与洁羞。家人妇子笑相对，此乐直可轻王侯。嗟予胸襟剧逼窄，论事勃然面项赤。畛畦分明块垒多，君归何从觅砭石。欲随君去苦迟留，旁观相谅心自责。君家鲁溪我古临，波流萦带烟雨深。居近慈乌易消息，江空锦鲤不浮沈。期君时惠山中信，藉慰天涯游子心。”“论事勃然面项赤”，墒时有此，难其自写得出。次年，弟戴计偕入都，独与款密，《易》所谓“千里之外应之”者欤？谨斋诗云：“孤鸿海畔来，呼群得所侣。矫羽干云霄，秋风戾安止。闻君将南行，使我心动屡。司寇秉肃杀，狱命实攸系。圣朝尚宽大，流弊亦在此。乱世用重刑，无乃太过尔。持平使折中，此道百王揆。释之善平反，于公能断理。以子经术儒，来佐士师纪。岂曰权不尊，片言仍折耳。胡乃遽思亲，决志归省视。不薄秋曹冷，非羡尊鲈美。官卑后为臣，亲耄先求子。去作湖山人，应念风尘士。忆昔章门秋，订交忘此彼。京华复相聚，云天不尺咫。道义与切磋，性情相磨砥。益我神智疏，释我衷怀鄙。劝我不可归，使我颊盈泚。夜雨闻钟声，春风听铃语。海瀛方簸荡，金币适增耻。战和两失算，巨忧从兹始。孰转乾坤手，孰拊英雄髀。孰克洞其源，孰忍究其委。贾生策治安，痛哭而已矣。季子十上书，不丰嗟毛羽。腐儒计诚迂，无补苍穹毁。忧天愚忱缪，捧日孤忠矢。气欲作长虹，横亘四万里。心还薄太虚，嚼然无一滓。人琴既已亡，宝剑空徙倚。斯世总萦怀，奔走尘沙里。明知无所遇，甘为贱鞭使。未尝不欲仕，又恶执随诡。勉强学周旋，百为无一似。峻峭泰山石，寡淡清溪水。度与世非宜，应对只唯唯。大道何分途，为人与为己。悯俗徒咨嗟，乐天良有以。君子顺大化，幽人贞素履。浮云满太空，变幻终莫拟。盛衰得失间，主宰惟我恃。阴阳错往来，山川殊流峙。物生妙后先，各成其一是。何况出处道，与时偕行已。还问吾魏子，静与参斯旨。白露下晴皋，深秋寒在迩。别绪复纷纷，云山怅迤逦。”后予往来京师，届冬则归省，无志斯世。伯琴深知之，复因予归，赋一诗为赠，悲予之志，不复如前之期许矣！“关河木叶下纷纷，门外骊驹不忍闻。千里一官劳负米，十年五度惜离群。焉支塞远风前笛，铜柱山高日暮云。今日敢辞醇酒醉，最伤心是信陵君。”昔诸君子赋诗赠言，已是长歌当哭，不为一人之别惜也。其才气抱负皆思有为，逆知国难方殷，不欲徒洒新亭之泪。后或小试其端，皆不碌碌，乃不数年，郁郁分散，死亡颠沛，终于庙社丘墟。旧情往事，不可复追，编诗至此，付之一恸而已！
　
