西清诗话  [宋]蔡绦



卷上    
卷中    
卷下

卷上

今上皇帝天纵神圣文武，虽艺文余事，天下瞻仰如日月星斗，一篇朝出，四海夕传。自始即位，制《太陵挽诗》五章：「武帐初筹夜，云軿忽帝乡。百神朝禹穴，三载服尧丧。北极联龙衮，西风析雁行。空余千古事，缵述愧重光。」「姑射仙期早，华胥梦已陈。朝廷繄圣母，基业付冲人。日转铜壶昼，天移玉座春。九门笳鼓发，悲恸属车尘。」「睿哲天攸纵，神机智独谋。尘流藏宝阁，烟锁受降楼。风急鸰原晚，霜寒雁序秋。遗衣今在寝，犹想未明求。」「每御中天座，犹思玉色温。瑶阶花自落，宝扇影空存。重感天休戚，钦承世及恩。欲阶追述志，永绍裕陵尊。」「忆开王邸日，曾驻六龙飞。玉宇春初永，金盘露未晞。荆根方并秀，棣萼更交辉。今日承基序，追怀往事非。」夷夏已争讽诵，万国同声。又君臣赓载，光绝前古。每赐宰臣诗，流传至今。独略载和篇，如《宣和玉宇》诗：「帝心少愒万机劳，倚壑开门对寂寥。朱拱留云晴入岫，碧岩窦月夜成瑶。泛桃出水花谁误，乘鹤飞仙手可招。三十六天今第一，人天相际路非遥。」《西垣紫芝》诗：「华省宣猷合太和，国芝今已见祥多。亲承雨露由黄闼，秀发琼瑶上紫柯。自是尧阶先有荚，敢同周亩旅归禾。从臣休第甘泉颂，云汉为章帝作歌。」《和元宵赐高丽》：「楼上珠明昼漏残，楼前鼓吹半天寒。云间列曜分千炬，木末行厨走百盘。近报车书通朔漠，好传灯火到更安。玉霄帘卷天颜近，多少都人举首看。」《角楼锡燕》：「初元后夜宴慈颁，阙角重来暖却寒。妙舞蹁跹回凤鉴，大弦嘈杂落珠盘。路由丹陛人谁到，身在半天心敢安。烂熳春光歌鼓盛，老年今似雾中看。」宣和庚子岁，上将祀方丘，积雨未解。至日，阴云廓开，銮辂出郊，都人士女，帷观夹道，礼仪明备，盛无前此。玉色喜甚，降辂走笔，赐鲁公诗曰：「偃武欣逢大有年，袛宫斋祓若冰渊。方虞作解濡青辂，可喜虚蟾湛碧天。多士三千鹓就列，都人百万锦成川。祖宗基构持盈大，三载坤舆敢怠焉。」且命趣和以进，即应制曰：「銮辂方丘接九年，帝诚蠲洁契心渊。鬼神雷雨朝中夜，星月旗常戴晓天。朱夏好风临至日，霁光浮水见因川。声明文物追千古，革陋承休莫大焉。」仰惟神化之妙，多成于顷刻，独鲁公以耆儒仰副帝泽，上每特出宸章，群臣莫望也。荣耀家庭，传之无穷。大惧未广，辄纪其一二，以见君臣相与之盛，详见家集云。
《唐书列女传》：王珪微时，母卢氏尝云：「子必贵，但未见汝与游者。」珪一日引房玄龄、杜如晦过之。母曰：「汝贵无疑。」所载止此而已。质之少陵诗，事未究也。《送重表侄王砯》云：「我之曾老姑，尔之高祖母。」则珪母杜氏，非卢氏也。又云：「尔祖未显时，归为尚书妇。隋朝大业末，房杜俱交友。长者来在门，荒年自糊口。家贫无供给，客位但箕箒。俄顷羞颇珍，寂寥人散后。人怪鬓发空，吁嗟为之久。自陈剪髻鬟，粥市充杯酒。上云天下乱，宜与英俊厚。向窃窥数公，经纶亦俱有。次问最少年，虬髯十八九。子等成大名，皆因此人手。下云风云合，龙虎一吟吼。愿展丈夫雄，得辞儿女丑。秦王时在坐，真气惊户牖。及乎贞观初，尚书践台斗。夫人常肩舆，上殿称万寿。六宫师柔顺，法则化妃后。至尊均嫂叔，盛事垂不朽。」其上下详谛如此。且一妇人识真主于侧微间，事尤伟甚。史缺失而缪误，独少陵载之，号「诗史」，信矣夫！
熙宁初，张侍郎掞以二府成，诗贺王文公。公和曰：「功谢萧规惭汉第，恩从隗始诧燕台。」示陆农师。农师曰：「萧规曹随，高帝论功，萧何第一，皆摭故实。而『请从隗始』，初无『恩』字。」公笑曰：「子善问也。韩退之《斗鸡联句》『感恩惭隗始』，若无据，岂当对『功』字耶？」乃知前人以用事一字偏枯，为倒置眉目，返易巾裳，盖慎之如此。
张乖崖少时任侠击剑，心溢六合，将遗世仙去，始与逸人傅霖诗：「寄语巢由莫相笑，此生终不羡轻肥。」晚岁罢成都，转守宛丘，有被褐骑驴叩门大呼曰：「语尚书青州傅霖。」阍吏走白。公曰：「傅先生天下士，汝何人？敢呼姓名！」霖笑曰：「别子一世，尚尔童心，是岂知世间有我哉？」公问何昔隐今出，霖曰：「子将去矣，来报子耳。」公曰：「咏亦自知之。」霖曰：「知复何言！」后一月，公薨。出入清都者久矣，及闻傅霖事，然后知其为真仙无疑。余谓：若子房于黄石公，武侯于庞德公，李药师于虬髯客，颜鲁公于张志和，李太白于贺知章，少陵于司马子微，文章跨古，功业盖世，后者未尝不遇寰宇外士，发发激厉而光华垣赫、悚动千古者，又岂特乖崖而已。世不尚师友而闻道者鲜矣。
本朝状头入相者，吕文穆公蒙正、王文正公曾、李文定公迪、宋元宪公庠。元宪登庸，知制诰石扬休贺以诗曰：「皇朝四十三龙首，身到黄扉止四人。」元宪大喜，持示同列。枢密副使王伯庸尧臣览之，矍然色动，徐曰：「何不道『已四人』，而特言『止』，惜哉！」盖伯庸实继元宪魁天下士，然未几薨于位。自庆历距今，迄未有先多士而后大拜者，异哉！ 
杜子美《宿龙门》诗：「天阙象纬逼，云卧衣裳冷。」黄鲁直校本云：「王荆公言『天阙』当作『天阅』，对『云卧』为亲切耳。」余尝读韦述《东都记》：龙门号双阙，以与大内对峙，若天阙焉。此《宿龙门》诗也用「阙」字何疑？二公言诗固不同，于同处乃复尔耶！
欧阳公《归田录》论王建《霓裳词》「弟子部中留一色，听风听水作《霓裳》」，以不晓听风听水为恨。余尝观唐人《西域记》云：「龟兹国王与臣庶知乐者，于大山间听风水之声，均节成音，后翻入中国，如《伊州》、《凉州》、《甘州》，皆自龟兹至也。」此说近之，但不及《霓裳》耳。郑嵎《津阳门诗》注：叶法善引明皇入月宫，闻乐归，留写其半。会西凉府杨敬远进《婆罗门曲》，声调吻同，按之便韵，乃合二者制《霓裳羽衣》；则知《霓裳》亦来自西域云。
蔡文忠公齐擢进士第一，以将作丞倅兖，将母之官，少年锐气，日沉酣，以酒色废务。贤良贾公踈罔居郡中，屡谒不得见，因书一绝于屏间云：「圣君宠厚龙头选，慈母恩深鹤发垂。君宠母恩俱未报，酒如为患悔何追。」文忠见之，亟往泣谢，自是终身不饮酒。
《唐书杜甫传》：与李白、高适同登吹台，概然莫测也。质之少陵《昔游诗》：「昔者与高李，同登单父台。」即知非吹台。三人皆词宗，果登吹台，岂无雄词杰唱着后世哉？
鲁公尝云：应制诗，人罕得体，独少陵深践阃域，如「翼亮贞文德，丕承戢武威」。「戢武威」，唐人犹间能道之，至「丕承」字，何人敢入诗？亦道所不到也。是真得应制体。不在于南金大贝，迭积满前。前辈亦论，诗家何假金玉而后见富贵。东坡评王禹玉诗是「至宝丹」，何金珠玳瑁之多也。
作诗妙处在以故事叙实事，王文公尤高胜。熙宁中，华山圮，冰木稼。不久，韩魏公薨。公作诗：「木稼尝闻达官怕，山颓果见哲人萎。」用孔子语「太山其颓乎」。《旧唐史》：宁王卧疾，引谚语曰：「木稼达官怕。」必大臣当之，吾其死矣。已而果然。此故事叙实事也。
嘉佑初，王文公、陆子履同在书林。日者王生一日见两公，言介甫自此十五年出将入相。顾子履曰：「陆学士无背，仕宦龃龉多难，且寿不满六十，官不至侍从。」皆如其言。子履死，家人悉梦云：「帝命同宋次道修官制，凡吾平生所著职官书，可尽焚之。」未几，朝廷果修官制焉。文公在金陵追伤子履诗云：「主张寿禄无三甲，收拾文章有六丁。」用《管辂传》谓弟辰曰：「吾背无三甲，腹无三壬，不寿之兆。」及退之「仙官勑六丁，雷电下取将」。此亦故事叙实事，而「三甲」、「六丁」，俨若天成也。
陶渊明意趣真古，清淡之宗。诗家视渊明，犹孔门视伯夷也。其集屡经诸儒手校，然有《问来使》篇，世盖未见，独南唐与晁文元家二本有之。诗云：「尔从山中来（一作『南山』），早晚发天目。我屋（一作『家』）南窗下，今生几丛菊。蔷薇叶已抽，秋兰气当馥。归去来山中，山中酒应熟。」李太白《浔阳感秋》诗：「陶令归去来，田家酒应熟。」其取诸此云。
薛许昌《答书生赠诗》：「百首如一首，卷初如卷终。」讥其不能变态也。大抵屑屑较量属句平匀，不免气骨寒局，殊不知诗家要当有情致，抑扬高下，使气宏拔，快字凌纸。又用事能破觚为圆，剉刚成柔，始为有功，昔人所谓缚虎手也。苏子美《穷居和长安帅叶清臣见寄》：「玉帐夜严兵似水，茅斋春静草如烟。」东坡尝作诗：「天边鸿鹄不易得，便令作对随家鸡。」又有「坐驱猛虎如群羊」，真佳语也。
二宋俱为晏元献门下士，兄弟虽甚贵显，为文必手抄寄公，恳求雕润。尝见景文寄公书曰：「莒公兄赴镇圃田，同游西池，作诗『长杨猎罢寒熊吼，太一波闲瑞鹄飞』，语意惊绝。因作一联云：『白雪久残梁复道，黄头闲守汉楼船。』」仍注「空」字于「闲」之旁，批云：「二字未定，更望指示。」晏公书其尾云：「『空』优于『闲』。且见虽有船不御之意，又字好语健。」盖前辈务求博约，情实纯至如此。
李太白历见司马子微、谢自然、贺知章，或以为可与神游八极之外，或以为谪仙人，其风神超迈英爽可知。后世词人状者多矣，亦间于丹青见之，俱不若少陵云：「落月满屋梁，犹疑照颜色。」熟味之，百世之下，想见风采，此与李太白传神诗也。
元丰中，王文公在金陵，东坡自黄北迁，日与公游，尽论古昔文字，闲即俱味禅悦。公叹息谓人曰：「不知更几百年，方有如此人物。」东坡渡江至仪真，《和游蒋山诗》寄金陵守王胜之益柔，公亟取读，至「峰多巧障日，江远欲浮天」，乃抚几曰：「老夫平生作诗，无此二句。」又在蒋山时，以近制示东坡，东坡云：「若『积李兮缟夜，崇桃兮炫昼』，自屈、宋没世，旷千余年，无复《离骚》句法，乃今见之。」荆公曰：「非子瞻见谀，自负亦如此，然未尝为俗子道也。」当是时，想见俗子扫轨矣。
古人濡笔弄翰者，不贵雕文织采，过为精致，必先识题，则可识当否。知此乃可究工拙，不然，破的者鲜矣。尝侍鲁公燕居，顾为某曰：「汝学诗，能知歌、行、吟、谣之别乎？近人昧此，作歌而为行，制谣而为曲者多矣。且虽有名章秀句，若不得体，如人眉目娟好而颠倒位置，可乎？」余退读少陵诸作者，默有所契，惟心语口，未尝为人语也。
人之好恶，固自不同。子美在蜀作《闷诗》曰：「卷帘唯白水，隐几亦青山。」若使余居此，应从王逸少语「吾当卒以乐死」，岂复更有闷耶？
王君玉琪诗务刻琢，而深淳独至，高视古今。每云：「初学诗，易于形状写物，而难于题赠，至成一家言，则反此。」君玉《秋后莲实诗》：「蚕寒冰茧瘦，蜂老露窠欹。」比兴曲尽其妙也。他诗数百千首，字字清峙，读之如咀冰嚼雪。若「寒鱼不食清池钓，静鹭频惊小阁棋」，《闻角》诗「陇雁半惊天在水，征人相顾月如霜」之类是也。
王君玉谓人曰：「诗家不妨间用俗语，尤见工夫。」雪止未消者，俗谓「待伴」。尝有《雪诗》：「待伴不禁鸳瓦冷，羞明常怯玉钩斜。」「待伴」、「羞明」皆俗语，而采拾入句，了无痕颣，此点瓦砾为黄金手也。
王仲至钦臣能诗，短句尤秀绝。初试馆职，有诗云：「古木阴森白玉堂，长年来此试文章。日斜奏罢长杨赋，闲拂尘埃看画墙。」王文公见之，甚叹爱，为改为「奏赋长杨罢」，且云「诗家语如此乃健」。是知妙手斡旋，不烦绳削而自合矣。
药名诗，世云起自陈亚，非也。东汉已有「离合体」，至唐始着「药名」之号，如张籍《答鄱阳客》「江皋岁暮相逢客，黄叶霜前半夏枝。子夜吟诗向松桂，心中万事喜君知」是也。
集句自国初有之，未盛也。至石曼卿，人物开敏，以文为戏，然后大着。尝见手书《下第偶成》：「一生不得文章力，欲上青云未有因。圣主不劳千里召，嫦娥何惜一枝春。凤凰诏下虽沾命，豺虎丛中也立身。啼得血流无用处，着朱骑马是何人？」又云：「年去年来来去忙，为他人作嫁衣裳。仰天大笑出门去，独对东风舞一场。」至元丰间，王文公益工于此。人言起自公，非也。
丹阳焦山断崖石《瘗鹤铭》，字雄强如倚剑戟，书之冠冕也；或传为王逸少。自晋迄唐，论书者未尝及之，而碑言华阳真逸撰。欧阳文忠公《集古跋》云：「顾况道号。」苏子美诗：「山阴不见换鹅经，京口空传《瘗鹤铭》。」真作右军书矣。余读《道藏陶隐居外传》：隐居号华阳真人，晚号华阳真逸。道书言华阳金坛之地，第八洞天，东北门在润州境也。丹阳与茅山地相犬牙。又三茅，陶故居，则《瘗鹤铭》为隐居不疑。欧阳公精识绝世，于是正尤审，一质以意乃误，是以君子慎于传疑也。又碑旁小碣刻诗云：「江外水不冻，今年寒苦迟。三山在何许？欲到风引归。」后题「丹阳掾王瓒作」。近时发地，复得一小石云：「纵步不知远，夕阳犹未回。好花随意发，流水趁人来。」二碑字类《瘗鹤铭》，殊不可考。余嘉其清绮，并录之云。
《榭萱录》云：「杜子美自负其诗，郑虔妻病疟，过之云：当诵予诗，疟鬼自避。初云『日月低秦树，乾坤绕汉宫』；不愈，则诵『子章髑髅血模糊，手提掷还崔大夫』；又不愈，则诵『虬须似太宗，色映塞外春』。若又不愈，则卢、扁无如之何。」此唐未俗子之论。少陵与虔结交，义动死生。若此乃昨暮小儿语耳，万无此理。「虬须似太宗」，乃《八哀诗》谓汝阳王琎也。琎虽死先于虔，而《八哀诗》乃郑虔辈没后同时作，则虔不及见此诗明矣。
诗之声律，至唐始成。然亦多原六朝旨意，而造语工夫，各有微妙。何逊《入西塞诗》：「薄云岩际出，初月波中上。」至少陵《江边小阁》则云：「薄云岩际宿，孤月浪中翻。」虽因旧而益妍，此类獭髓补痕也。《玉台集序》：「金星将婺女争华，麝月与嫦娥竞爽。」北齐碑云：「浮云共岭松张盖，秋月与岩桂分丛。」庾子山《马射赋》：「落花与芝盖齐飞，杨柳共春旗一色。」王勃《滕王阁记》：「落霞与孤鹜齐飞，秋水共长天一色。」薛逢云：「原花将晚照争红，怪石与寒流共碧。」「银章与朱绂相辉，熊轼共隼旟争贵。」语意互相剽窃，所谓左右拔剑，彼此相笑，于少陵精粗有间矣。学者当知古人所谓须机杼自成一家风骨，不可与人同生共活也。
杜少陵云：「作诗用事，要如释氏语：水中着盐，饮水乃知盐味。」此说诗家密藏也。如「五更鼓角声悲壮，三峡星河影动摇」。人徒见凌轹造化之气，不知乃用事也。《襧衡传》：「挝渔阳掺，声悲壮。」《汉武故事》：「星辰影动摇，东方朔谓民劳之应。」则善用故事者，如系风捕影，岂有迹耶？此理迨不容声，余乃显言之，已落第二矣。
都人刘克者，穷该典籍，人有僻书疑事，多从质之。尝注杜子美、李义山集，与客论云：「子美《人日诗》：『元日至人日，未有不阴时。』人不能知。四百余年来，唯子美与克会耳。」因取书示客曰：「此方朔占书也。岁旦至八日：一鸡、二犬、三豕、四羊、五牛、六马、七人、八谷。其日晴，所主之物育，阴则灾。少陵意谓天宝流离，四方云扰幅裂，人物岁岁俱灾，此岂《春秋》书『王正月』意耶？」深得古人用心如此。
作诗者，陶冶物情，体会光景，必贵乎自得。盖格有高下，才有分限，不可强力至也。譬之秦武阳气盖全燕，见秦王则战掉失色；淮南王安，虽为神仙，谒帝犹轻其举止。此岂由素习哉？余以谓少陵、太白，当险阻艰难，流离困踬，意欲卑而语未尝不高；至于罗隐、贯休，得意偏霸，夸雄逞奇，语欲高而意未尝不卑。乃知天禀自然，有不能易者也。
李义山《杂纂》，品目数十，盖以文滑稽者。其一曰「杀风景」，谓清泉濯足、花上晒裈、背山起楼、烧琴煮鹤、对花饮茶、松下喝道。晏元献庆历中罢相守颍，以惠山泉烹茶注，从容置酒，赋诗曰：「稽山新茗绿如烟，静挈都蓝煮惠泉。未向人间杀风景，更持醪醑醉花前。」王文公元丰末居金陵，蒋大漕颖叔夜谒公于蒋山，驺从甚都。公取「松下喝道」语戏之：「扶衰南陌望长楸，灯火如星满地流，但怪传呼杀风景，岂知禅客夜相投。」自此「杀风景」之语颇着于世。
读书天下难事，着功有浅深耳。唐人以诗为专门之学，虽名世善用古事者，或未免小误。如王摩诘诗：「卫青不败由天幸，李广无功缘数奇。」「不败由天幸」，乃霍去病，非卫青也。《去病传》云：「其军尝先大将军，亦有天幸，未尝困绝。」意有「大将军」字，误指去病作卫青尔。李太白「山阴道士如相访，为写《黄庭》换白鹅。」乃《道德经》，非《黄庭》也。逸少尝写《黄庭》与王修，故二事相紊。杜牧之尤不胜数。前辈每云：「用事虽了在心目间，亦当就时讨阅，则记牢而不误。」端名言也。
丹青吟咏，妙处相资。昔人谓「诗中有画，画中有诗」者，盖画手能状，而诗人能言之。唐有《盘车图》，画重岗复岭，一夫驱车山谷间。欧阳赋诗：「坡长阪峻牛力疲，天寒日暮人心速。」又南唐画号《四畅图》，其一剔耳者，曲肘仰面作挽弓势；一搔首者，使小青理发，趺坐俯首，两手置膝作轮指状。鲁直题云：「剔耳厌尘暄，搔头数归日。」且画工意初未必然，而诗人广大之。乃知作诗者徒言其景不若尽其情，此题品之津梁也。
唐人吊杜子美：「赋出三都上，诗须二雅求。」盖少陵远继周诗法度。余尝以经旨笺其诗云：「『与奴白饭马青蒭』，虽不言主人，而待奴、马如此，则主人可知。与《诗》所谓『言刈其楚，言秣其马』；『言刈其蒌，言秣其驹』同意。又『小城万丈余，大城铁不如』，则小城难为高、大城难为坚故也。正得古人著书互相备意。」
欧阳文忠公曰：「为文要当做不尽，乃有余味。」又曰：「为文之体，初欲奔放，抗志气于八极之表，久当收节，使简严正，或时肆发以自舒，勿拘一体，则尽善矣。」其论梅圣俞诗曰：「譬如妖韶女，老自有余态。又如食橄榄，真味久愈在。」公文章周流天壤，斯文主盟，信不诬已。
黄鲁直尝语嗜学者：「少陵论吴道子画云：『前辈吴生远擅场。』盖古人于能事不独近跨时辈，要须于前辈中擅场耳。」
晏元献守汝阴，梅圣俞自都下特往见之，剧谈古今作诗体制。圣俞将行，公置酒颍河上，因言古今章句中全用平声，制字稳帖，若神施鬼设者，如「枯桑知天风」是也，恨未见侧字诗。圣俞既引舟，遂作五侧体寄公：「月出断岸口，影照别舸背。且独与妇饮，颇胜俗客对。月渐上我席，暝色亦稍退。岂必在秉烛，此景已可爱。」此诗家一种事也。
少陵《饮中八仙歌》用韵，「船」字、「眠」字、「天」字各二用，「前」字凡三，于古未见其体。余尝质之叔父文正，曰：「此歌分八篇，人人各异，虽制重韵无害，亦周诗分章意也。」握牍吮墨者，可不知乎。
三吴僧义海，朱文济孙，以琴世其业，声满天下。欧阳文忠公尝问东坡：「琴诗孰优？」坡答以退之《听颖师琴》。公曰：「此只是听琵琶尔。」或以问海，曰：「欧阳公一代英伟，何斯人而斯误也。『昵昵儿女语，恩怨相尔汝』，言轻柔细屑，真情出见也；『划然变轩昂，勇士赴敌场』，精神余溢，竦观听也；『浮云柳絮无根蒂，天地阔远随飞扬』，纵横变态，浩乎不失自然也；『喧啾百鸟群，忽见孤凤凰』，又见颖孤绝，不同流俗下俚声也；『跻攀分寸不可上，失势一落千丈强』，起伏抑扬，不失故常也。皆指下丝声妙处，惟琴为然。琵琶格上声，乌能尔耶？退之深得其趣，未易讥评也。」东坡后有《听贤师琴诗》：「大弦春温和且平，小弦廉折亮以清。平生不识宫与角，但闻牛鸣盎中雉登木。门前剥啄谁扣门？山僧未闲君勿瞋。归家且觅千斛水，洗净从来筝笛耳。」诗成，欲寄欧公而公亡，每以为恨。客复问海，海曰：「东坡词气，倒山倾海，然亦未知琴。『春温和且平，廉折亮以清』，丝声皆然，何独琴也；又特言大小琴声，不及指下之韵。『牛鸣盎中雉登木』，概言宫角耳，八音宫角皆然，何独丝也？」闻者以海为知言。余尝考今昔琴谱，谓宫者非宫，角者非角。又五调迭犯，特宫声为多，与五音之正者异，此又坡所未知也。
东汉之士尚名节，不以死生易其节，顾岂同小夫以利害锱末动心？风教之善，歆艳后世。余谓严子陵有以激厉其端也。权德舆作《严子陵》诗曰：「潜驱东汉风，日使薄者淳。」此语典刑可嘉。


卷中

王文穆钦若未第时，寒窘，依幕府家。时章圣以寿王尹开封，一日晚，过其舍。左右不虞王至，亟取纸屏障风。王顾屏间一联「龙带晚烟离洞府，雁拖秋色入衡阳」，大加赏爱，曰：「此语落落有贵气，何人诗也？」对曰：「某门客王钦若。」王遽召之，见其风度。其后信任颇专，致位上相。风云之会，实基于此焉。
鲁公在玉堂七年，屡草大典册，余近模拟，逮岁余方成编，荐绅类能传颂。如《春帖子》：「三十六宫人第一，玉楼春困梦熊罴。」「龙烛影中犹是腊，凤箫声里已吹春。」世传蒋颖叔之作，殆非也。
宋元宪公始拜内相，望重一时，且大用矣。同列谮其姓宋而郊名，非便。公奉诏更名庠，意殊怏快不满。会用新名移书叶道卿清臣，仍呼同年。叶戏答公曰：「清臣，宋郊榜第六中选。遍阅《小录》，无宋庠者，不知何许人。」公因寄一绝自解：「纸尾勤勤问姓名，禁林依旧玷华缨。莫惊书录题臣向，即是当时刘更生。」
韩退之《宿龙门滩》诗：「浩浩复汤汤，滩声抑更扬。」黄鲁直曰：「退之裁听水句尤工切，所谓浩浩汤汤抑更扬者，非谙客里夜卧，饱闻此声，安能周旋妙处如此？」
今昔文士不善诗者，唐有李习之、皇甫持正，本朝则尹师鲁。习之有《赠药山惟俨禅师》绝句、《送毛仙翁》诗。后为郑州，有《砖渠》诗。而刘贡父不记为郑，乃谓自一李翱，非习之。余谓唐固有同姓名者，此真翱诗也。然习之三诗外，独退之《远游联句》中「韩孟正并驱，争先时习之」上一联云：「前之讵灼灼，此去信悠悠。」乃复更无他语。王深父回尝戏曰：「度习之联句，见其思索枯涩，退之必曰：『公道不去矣，不若罢休。』」此前辈雅戏也。
杜少陵文自古奥，如「九天之云下垂，四海之水皆立。」「忽翳日而翻万象，却浮空而留六龙。」万舞凌乱，又似乎春风壮而江海波，其语皆磊落惊人。或言无韵者不可读，是大不然。东坡《有美堂》诗：「天外黑风吹海立，浙西飞雨过江来。」盖出此。或谓东坡不喜老杜古文，今复何如？余谓不示人以璞之意。尝有客游有美堂，坐上诵此句，或曰：「『风吹海立』，世间岂有是理？」此尤可笑也。
欧阳文忠公语人曰：「修在三峡赋诗：『春风疑不到天涯，二月山城未见花。』若无下句，则上句直不见佳处；并读之，便觉精神顿出。」文章难评如此，要当着意详味之耳。
张亶诚甫，洛阳人，仕熙宁中，超诣不群。一日，病得愈，梦行太空中，闻天风海涛，声震林木。徐见海中楼阙金碧，半云霞中，觉鬓发皆爽气。顷列琼裾琅佩者数百人，相与间坐，揖亶，出轴纸请赋。视笔砚，皆碧玉色。且诫曰：「此间文章，要似隐起鸾凤，当与织女机杼分巧，过是乃人问语耳。」亶成一绝：「天风吹散赤城霞，染出连云万树花。误入醉乡迷去路，傍人应笑亦忘家。」群仙骈首伸纸争玩味。一人曰：「子诗佳绝，未免近凡。」酌酒一杯，极甘寒，忽觉身堕千仞之山，恍然而寤。
东坡云：「欧公喜古人『竹径通幽处，禅房花木深』、『柳塘春水慢，花坞夕阳迟』，自言终身学不能到。此固佳句，特凤凰一毛耳。公之才若垂天之云，彼何足道？岂厌八珍乃喜螺蛤耶？」
国初，宋琪、沈义伦俱在黄阁。时久旱，既雨，复不止。广陌涂掉，琪厌之，谓义伦曰：「可谓『燮成三日雨』。」义伦遽对曰：「调得一城泥。」艺祖知而鄙大臣之不学。杨徽之闻而抵掌曰：「不意中书再生沈、宋。」
张籍《寒食内宴》诗：「朝光瑞气满宫楼，丝纛鱼龙四面稠。廊下御厨分冷食，殿前香骑逐飞球。千官尽醉犹教坐，百戏皆呈未放休。共喜拜恩侵出夜，金吾不敢问行由。」乃知唐清明亦宴百官，皆冷食。又见宴设有至夜而罢者。大抵唐人多喜言荣遇故事，此诗是已。
洞庭天下壮观，自昔骚人墨客斗丽搜奇者尤众，如「水涵天影阔，山拔地形高」，又「四顾疑无地，中流忽有山」、「鸟飞应畏堕，帆远却如闲」，皆见称于世。然未若孟浩然「气蒸云梦泽，波动岳阳城」，则洞庭空阔无际、气象雄张如在目前。至读杜子美诗，则又不然：「吴楚东南坼，乾坤日夜浮。」不知少陵胸中吞几云梦也。
李太白秀逸独步天下，其遗篇世多传之，独近人有见其仙去后诗，略云：「断崖如削瓜，岚光破崖绿。天河从中来，白云涨川谷。玉案勅文字，世眼不可读。摄身临青霄，松风拂我足。」又云：「举袖露条脱，招我饭胡麻。」真云烟中语也。
蕲州黄梅县峰顶寺，在水中央，环伏万山，人迹所罕到。曾子山阜为令时，因事登其上，见梁间一榜，尘暗粉落，蛛丝蒙罥，几不可读。涤拂之，乃谪仙诗也：「夜宿峰顶寺，举手扪星辰。不敢高声语，恐惊天上人。」世传杨文公初时诗者，误矣。
国初僧赞宁，鸿博能文，善品藻。评雍陶《鹭鸳篇》「立当青草人先见，行傍白莲鱼未知」，此固佳对，然他语多直滞，雅不相当。大抵诗章妍媸不匀，独中间只句警拔，正类两体夫肩舆，翠中着西施也。
高英秀者，吴越国人，与赞宁为诗友，口给，好骂滑稽，每见眉目有异者，必噂短于其后，人号「恶喙薄徒」。尝讥名人诗病云：「李山甫《览汉史》：『王莽弄来曾半破，曹公将去便平沉。』定是破船诗。李群玉《咏鹧鸪》：『方穿诘曲崎岖路，又听钩辀格磔声。』定是梵语诗。罗隐曰：『云中鸡犬刘安过，月里笙歌炀帝归。』定是见鬼诗。杜荀鹤曰：『今日偶题题似着，不知题后更谁题。』此子诗也。不然，安有四蹄？」赞宁笑谢而已。
欧阳公《归田录》：「王建《宫词》，多言唐宫中事。群书缺记者，往往见其诗曰。如：『内中数日无呼唤，传得滕王《蛱蝶图》。』滕王元婴，高祖子，史不着所能，独《名画记》言善画，亦不云工蛱蝶。」所书止此。殊不知《名画记》自纪嗣滕王、湛然善花鸟蜂蝶。又段成式着《酉阳杂俎》亦云：「尝见滕王蝶图，有名江夏班、大海眼、小海眼、菜花子。」此盖湛然，非元婴也。孰谓张彦远不载耶？
王建《宫词》：「鱼藻宫中锁翠蛾，先皇行处不曾过。如今池底休铺锦，菱角鸡头积渐多。」或问池底铺锦事，余答曰：「此见李石《开成承诏录》，文宗论德宗奢靡云：『问得禁中老宫人，每引流泉，先于池底铺锦。』则知建诗皆摭实，非凿空语也。」
王介甫、欧阳永叔、梅圣俞，皆一时闻人。坐上分题赋虎图，介甫先成，众服其敏妙。永叔乃袖手。或以问余，余答曰：「此体杜甫《画鹘行》耳。」问者为然。大抵前辈多模取古人意，以纾急解纷，此其一也。
王师吊伐江左，城将破。或梦丱角女子行空中，以巨簁簁物，散落如荳，着地皆成人。问其故，曰：「此当死于难者。」后见一贵人，盛冠服，继堕于地。云：「此徐舍人也。」既寤，闻徐锴死围城中。王文公兄弟在金陵《和王徽之皙登高斋》诗，押「簁」字。平甫曰：「当时徐氏擅笔墨，夜围梦堕空中簁。」此事奇谲，而盘屈强韵中，可谓缚虎手也。
南唐后主围城中作长短句，未就而城破。「樱桃落尽春归去，蝶翻金粉双飞，子规啼月小楼西。曲琼金箔，惆怅卷金泥。门巷寂寥人去后，望残烟草低迷。」余尝见残稿点染晦昧，心方危窘，不在书耳。艺祖云：「李煜若以作诗工夫治国事，岂为吾虏也。」
诗家情致，人自一种风气。山林锺鼎与夫道释流语，有不可易者。如事带方外，俗谓有蔬笋气；辞旨凡拙，则谓学究体。范谦叔致虚居方城，有高士馆于家，自言昔乃白发社翁，遇师授以神药。今年踰下寿，颜渥如丹，有孺子色。既久告归，留一绝，末句云：「莫讶杖藜归去早，旧山闲却一溪云。」此真道人家风格也。
东坡尝云：「僧诗要无蔬笋气。」固诗人龟鉴，今时误解，便作世网中语。殊不知本分风度、水边林下气象，盖不可无。若净洗去清拔之韵，使真俗同科，又何足尚？要当弛张抑扬，不滞一隅耳。齐己「春深游寺客，花落闭门僧」，惠崇「晓风飘磬远，暮雪入廊深」之句，华实相副，顾非佳句耶？天圣间，闽僧可仕颇工章句，有《送僧诗》：「一钵即生涯，随缘度岁华。是山皆有寺，何处不为家。笠重吴天雪，鞋香楚地花。他年访禅室，宁惮路岐赊。」亦非食肉者能到也。
王文公见东坡《醉白堂记》，徐云：「此定是韩、白优劣论。」东坡闻之曰：「不若介甫《虔州学记》，乃学校策耳。」二公相诮或如此，然胜处未尝不相倾慕。元佑间，东坡奉祠西太乙，见公旧题：「杨柳鸣蜩绿暗，荷花落日红酣，三十六陂春水，白头想见江南。」注目久之曰：「此老野狐精也。」
吴越王钱镠时，宰相皮光业以诗为己任，尝得一联：「行人折柳和轻絮，飞燕衔泥带落花。」自负警策，哦示同僚，众争叹誉，以谓骈珠迭玉。元帅判官裴光约者，强项之士，抗声曰：「二句偏枯不为工，盖柳当有絮，泥或无花故耳。」此诚词人膏肓也。
少陵寓同谷县，作《七歌》。其四云：「呜呼四歌兮歌四奏，竹林为我啼清昼。」乃古本也。后注诗者更作「林猿」，今本皆依之。崇宁间，有贡士自同州来，笼一禽，大如雀，色正青，善鸣。间其名，曰：「此竹林鸟也。」少陵于诗，目必纪其处，以明风俗万物，诏于后人，岂易改耶？余得之于朋友间云。
王文公归金陵，四方种学缉文之士多归之。一经题品，号为「云霄中人」。尝有彻名自称诗客者见公，四坐笑曰：「此罂水诧海汉也。」客云：「某学有年，稿山笔冢矣，恨未耦知者耳。愿受一题。」公曰：「古今咏物，独未有沙诗，生能赋此乎？」乃韵曰「星」。客应声曰：「茫茫黄出塞，漠漠白铺汀。鸟散风回篆，潮平日射星。」公厚礼之。
元厚之生平嗜富贵，不喜处外，而转徙牧守，意多觖望。比再领长乐，亲旧祖道都门，勉以东闽盛府，百僚所聚，且壑源之茗，泉南之甘，乌石之荔子，珍绝天下，溪山风物，足以游衍。厚之下车，寄诗谢之：「丹荔黄甘北苑茶，劳君诱我向天涯。争如太液楼边看，池北池南总是花。」
名山福地，古来题咏传讽于世者尤鲜。缑氏王子晋升仙之地，有祠在焉。像设尘昏，奠献不继，然宛存山川古色。郑工部文宝尝题一绝：「秋阴漠漠秋云轻，缑氏山头月正明。帝子西飞仙驭远，不知何处夜吹笙。」后晏元献守洛，过见之，取白乐天语书其后云：「此诗在在有神物护持。」
黄鲁直自黔南归，诗变前体，且云：「要须唐律中作活计，乃可言诗。如少陵渊蓄云萃，变态百出，虽数十百韵，格律益严谨，盖操制诗家法度如此。」余观鲁直《和吴余干廖明略白云亭燕集诗》：「江静明花竹，山空响管弦。风生学士院，云绕令君筵。百越余生聚，三吴远接连。庖霜刀落脍，执玉酒明船。叶县飞来舄，壶公谪处天。酌多时暴谐，舞短更成妍。唯我孤登览，观诗未究宣。空余五字赏，又似两京然。医是肱三折，官当岁九迁。老夫看镜里，衰白敢争先？」直可拍肩挽袂矣。
黄鲁直贬宜州，谓其兄元明曰：「庭坚笔老矣，始悟抉章摘句为难。要当于古人不到处留意，乃能声出众上。」元明问其然，曰：「某近诗『醉乡闲处日月，鸟语花间管弦』是也。」此优入诗家藩阃，宜其名世如此。
李邯郸仁庙朝尝有题《周朝三陵》诗，其《恭帝陵》云：「弄耜牵车挽鼓催，不知门外倒戈回。荒榛断陇可三尺，谁道房陵半仗来。」后为敌家所讦，以诬讪得罪。余外氏徐有仕治平间者，因霖潦戏作赋：「求晴霁而终朝礼佛，放朝参而隔夜传宣。泥涂尽没于街心，不通车马；波浪得平于桥面，难渡舟船。」盛传都下。执政者持以丐罢，徐遂坐贬。崇宁间，徐之侄、邯郸之孙同舍太学，叙家世，李云：「足下伯父乃尔能赋乎？」徐遽答曰：「令祖尤会作诗。」一坐绝倒，以为名对。然以此戏，则过矣。
嘉佑初，欧阳公、王禹玉珪、梅公仪挚、韩子华绛、范景仁镇，五人名在当世，同掌春闱，有《礼部唱和》传落华夏。时梅圣俞为其属，有《阅进士就试》云：「万蚁战酣春昼永，五星明处夜堂深。」举子戏曰：「主文自目为星，我辈为蚁，此试官谦德也。」
南唐虽僭伪一方，风流特甚，逮今楮墨书画，皆为世宝，人物文章，胜妙非特此。至于西蜀欧阳炯、长沙徐仲雅辈，亦不凡也。余尝爱徐《宫词》云：「内人晓起怯春寒，轻揭朱帘看牡丹。一把柳丝收不得，和风搭在玉栏杆。」其富贵潇洒，可谓两得矣。
徐州燕子楼直郡舍后，乃唐节度使张建封为侍儿盼盼者建，白乐天赠诗自誓而死者也。陈彦升尝留诗，辞致清绝：「仆射荒阡狐兔游，侍儿犹住水西楼。风清玉箪慵欹枕，月好珠帘懒上钩。寒梦觉来沧海阔，新愁吟罢紫兰秋。乐天才似春深雨，断送残花一夕休。」后东坡守徐，移书彦升曰：「《彭城八咏》如《燕子楼》篇，直使鲍、谢敛手，温、季变色也。」
袁陟世弼，豫章人。韩魏公、欧阳文忠公、刘原父、王文公，皆其知友。丱角时能诗，天才秀颖，有唐人风。嘉佑问，终秘书丞。且死，上《建储议》，又自志其墓，为《哀词》曰：「青霭千峰暝，悲风万木呼。其谁挂宝剑，应有奠生刍。皓月终宵陨，长松半壑枯。泉声吾所爱，能到夜台无？」读者深悼惜之。王文公尝手写陟《赠郭祥正》诗：「方山忆共泛金船，屈指于今五六年。风送梨花吹醉面，月和溪水上归鞯。浮生聚散应难料，末路穷通尽偶然。欲问故人牢落事，粗裘深入白云眠。」陟自号遯翁，有集十卷。
卢秉，元丰间有能诗声，尝卧疾梦入古祠。祠有大池，岛屿森列，锦衣绣帻者维马缤纷数十百人。问之，曰：「未央宫也。」顷一绿衣中使亟召卢。过池，至大殿，坐木土偶数十，率丈余。丹绿陈落，而笑语高彻。旁一人引卢就坐，给笔札，命赋《宫词》。既寤，记其半。是向午，复昏绝，又续其梦。中夜而兴，乃尽得其诗：「絮扑芙蓉苑，萍开太液波。黄头吹玉笛，擢影落天河。」「草染天边碧，花匀日脚红。须知亲帝泽，不必籍春工。」「花萼蜂儿影，帘旌燕子风。游丝避金葆，吹过紫垣东。」「翠环双凤带，小队五花蹄。十二龙钩卷，梨花烂熳时。」「花蒂流金水，知从秘苑来。春风如解意，不敢起纤埃。」「粉蝶非仙骨，随风过苑墙。穿花不敢采，应怯内家香。」「沉沉雨过宫槐绿，寂寂春残辇路香。细想人间无此景，夜来魂梦到昭阳。」「迎春新燕尾纤纤，拂柳穿花掠翠檐。闻道药宫三十六，美人争为卷珠帘。」「蓬莱风蹙水纹斑，月甃风廊四百间。云外跸声穿岭去，行宫簇马望骊山。」「落絮蒙蒙立夏天，楼前槐影叶初圆。传闻紫殿深深处，便有春风入舜弦。」明年，病梦如昨，听《霓裳》三献。觉而语家人曰：「《霓裳》声绝人世矣。」又云：「三献，吾能久乎？」已而果卒。余观前人辞章不正者，类托之梦兆。此特明白怪奇如是，殆不可理推也。
锺弱翁傅帅平凉，戎事有间，延宾客。一日，有方士偕众通谒，幅巾，衣白纻，短不掩骭，气局广深，进退从容中度，从牧童牵黄犊立庭下。弱翁异之，指牧童曰：「道人颇能赋此乎？」笑曰：「不烦我语，是儿能之。」牧童方擘笺放笔大书曰：「草铺横野六七里，笛弄晚风三四声。归来饱饭黄昏后，不脱蓑衣卧月明。」既去，郡人皆见方士担两大瓮，长歌出郭，迹之不见。章质闻者，曰：「瓮乃两口，岂洞宾耶？」
蜀道山川雄天下，至遂昌，遽见万峰竞秀，如排户牖而林立矣。家君绍圣初召还成都，盛夏过之，小憩官舍。舍依山，有亭曰宝峰，俯泉石，枕林谷。兰森清泠，洗然忘倦，遂留诗，涉笔立成：「我行畏暑途，遵莽乘夜鹜。霞散赤云朝，雨暝炎风暮。驾言止益昌，陟彼宝峰路。有亭作者谁？□□□□□。逍遥步庭际，天宇在一顾。嘉川指掌平，剑岭若跬步。执热欲以濯，凉飙生牖户。维南面崇岗，晓日披重雾。呜鼍静岩壑，好鸟啼幽树。十年遍四方，尝怀百忧虑。徜徉散疏襟，邂逅慰羁寓。人生异忧乐，所乐惟所趣。我乐殊未央，不如早归去。」至今每云，适意处无如此。 
    欧阳文忠公文章道术为学者师，始变杨、刘体，不泥古陈。然每用事间钩深出奇以示学者，如《谢寄牡丹》：「尔来不觉三十年，岁月纔如熟羊胛。」用史载海东有国曰骨利干，地近扶桑。国人初夜煮羊胛，方熟而日已出，言其疾也。
韩偓诗：「鹅儿唼啑雌黄觜，凤子轻盈腻粉腰。」不记「凤子」定是何物。或问余，姑以「蝶」应之，问者依违而已。退念藏书数万，不能贮心，亦病也。徐悟乃崔豹《古今注》耳，谓蛱蝶大者为凤子。此非幽经僻说，尚尔不记，故知学者要当博读古今，又能强记，始可言诗耳。


卷下

颍阳石唐山一峰，特峙势雄秀，独支径通绝顶，有石室，邢和璞算心处也。治平中，许昌龄安世诸父早得神仙术，杖策来居，天下倾焉。后游太清宫，时欧阳文忠公守亳社。公生平不肯佛老，闻之，要致州舍，与语，豁然有悟，赠之诗曰：「绿发青瞳瘦骨轻，飘然乘鹤去吹笙。郡斋独坐风生竹，疑是孙登长啸声。」公集中许道人、石唐山隐者，皆昌龄也。一日，公问道，许告以公屋宅已坏，难复语此，但明了前境，犹庶几焉，且道公昔游嵩山见神清洞事。公默有所契，语秘不传。后公归汝阴，临薨，以诗寄之：「石唐仙室紫云深，颍阳真人此算心。真人已去升寥廓，峨峨岩花自开落。我昔曾为洛阳客，偶向岩前坐盘石。四字丹书万仞崖，神清之洞锁楼台。云深路绝无人到，鸾鹤今应待我来。」又尝手书昌龄诗：「南庄相对北庄居，更入深山十里余。幽路每寻樵径上，真心还与世情疏。云中犬吠流星过，天外鸡鸣晓日初。昨日有人相问讯，旋将落叶写回书。」读此可想见其人矣。神清洞，世固详其事，而昌龄尤瑰异，信公真神仙中人也。
王黄州禹偁始居济阳，父本行磨家。时毕文简公士安为州从事，元之七岁，一日，代其父输面，至公宇，立庭下，应对不慑。文简方命诸子属对，云：「鹦鹉能言争似凤？」文简因曰：「童子口舌喧呶，顾能对此乎？」意恶犯分而讥之。元之抗首应声曰：「蜘蛛虽巧不如蚕。」复涵讽意报文简。文简叹曰：「子精神满腹，将且名世矣。」其后与公接武朝廷焉。
宋元宪公镇河阳，尝坐丽谯，俯大河，得句云：「舟从底柱过。」咀味口吻间，久不能对。一日再至，望太行诸峰森峙，云物如涌，遂续云：「云自太行来。」此皆对景得之，天成混然，为一篇警策，岂矜持与不用意便有妍媸耶？
王文公云：「李汉岂知韩道之，缉其文，不择美恶。有不可以示子孙者，况垂世乎？」以此语门弟子，意有在焉，而其文迄无善本。盖鬻书者夸新遂利，牵多乱真，如「春残叶密花枝少，睡起茶多酒盏疏」，「吾皇英睿超光武，上将威名得隗嚣」，皆元之诗也。《全陵独酌》「西江雪浪来天际」，《寄刘原父》「君不见，翰林放逐蓬莱殿」，王君玉诗也。「临律艳艳花千树」，「天末海门横北固」，「不知朱户锁婵娟」，皆王平甫诗也。此类不胜数。众所传讽者，多非公句；余每叹惜于斯云。
鲁公文章，世仰雄杰，至裁长短句，兼有昔人风流清婉体趣。尝有车驾袚褉西池，拟应制曰：「华林芳昼，春水绿漪，全池琼苑韶景丽。千重锦绣，万顷玻璃，铺净练，长虹跨浪，非烟非雾，一簇楼台，水面鹢首秋千。波舴艋，惊鱼潜鸥远。君王共乐，星列羽卫，修褉豫游水殿。凝望处，珊瑚鞭袅，天骥将军遵路款。云铙迅棹，风旗迭鼓，矫首龙舟出岸。时乘殿外，宝津楼下，见华芝回辇。三斛力引雕弓，百中穿杨神武箭。长空望羽，缥缈云中落雁。九衢十里花光转，万岁声鳌抃。洛浦人归，瑶池饮散，有莺啼蝶恋。」丙申岁闰元宵，应制曰：「闰余三五轻寒峭，雪过睛云如扫。天仗下，临蓬岛，正耐莺花绕。华芝回辇端门道，万炬烛龙衔耀。楼上风传语笑，归似钧天觉。」又《忆凤凰家山》云：「幽牕小砌西湖住，青嶂排云入户。槛外长江东注，芳草天涯路。别来松菊应如故，花落花开几度。惆怅未能归去，入似桃源误。」《和人对月》词：「冰轮透幕，夜光寒，云水浸栏杆。十分正好，宝庭未满，半砌初残。家在武陵青嶂下，今共白云闲。会须他日，手携桂影，坐对青山。」凡数十百解，类如此，见本集云。
欧阳文忠公嘉佑中见王文公诗：「黄昏风雨暝园林，残菊飘零满地金。」笑曰：「百花尽落，独菊枝上枯耳。」因戏曰：「秋花不比春花落，为报诗人仔细吟。」文公闻之，怒曰：「是定不知《楚辞》云『飡秋菊之落英』，欧阳公不学之过也。」文人相轻，信自古如此。
红梅清艳两绝，昔独盛于姑苏，晏元献始移植西岗第中，特珍赏之。一日，贵游赂园吏，得一枝分按，由是都下有二本。公尝与客饮花下，赋诗曰：「若更迟开二三月，北人应作杏花看。」客曰：「公诗固佳，待北俗何浅耶？」公笑曰：「顾伧父安得不然。」一座绝倒。王君玉闻盗花种事，以诗遗公：「馆娃宫北旧精神，粉瘦琼寒露蘂新。园吏无端偷折去，凤城从此有双身。」自尔名园争培接，遍都城矣。
张文潜耒云：「东坡尝言：韩退之诗『长安众富儿，盘馔罗膻荤。不解文字饮，惟能醉红裙。』疑若清苦自饰者。至云『艳姬踏筵舞，清眸射剑戟』，则知此老子个中兴复不浅。」文潜戏答曰：「爱文字饮者，与俗人沽酒同科。」
刘原甫敞再婚某氏，欧阳永叔以二绝戏之：「平生志业有谁先，落笔文章海内传。明日都城应纸贵，开帘却扇见新篇。」「仙家千载一何长，浮世空惊日月忙。洞里新花莫相笑，刘郎今是老刘郎。」原父不悦。
仁庙嘉佑中，开赏花钓鱼燕，王介甫以知制诰预末坐。帝出诗示群臣，次第属和。传至介甫，日将夕矣，亟欲奏御。得「披香殿」字，未有对。时郑毅夫獬接席，顾介甫曰：「宜对『太液池』。」故其诗有云：「披香殿上留朱辇，太液池边送玉杯。」翌日，都下盛传：王舍人窃柳词「太液波翻，披香帘卷」。介甫颇衔之。
王文公、宋次道同为三司僚佐，次道出家藏诗集，为删次，号《百家选》。且叙云：「欲知唐人所作，观此足矣。」余读之，见其取张祜《惠山寺诗》「泉声到池尽，山色上楼多」，而不取《孤山寺诗》「楼台耸碧岑，一径入湖心。不雨山长润，无云水自阴。断桥荒藓涩，空院落花深。犹忆西窗月，钟声在北林。」又贾岛平生得意句「独行潭底影，数息树边身」复不取，而载「写留行道影，焚却坐禅身」，不知意果何如。
许昌西湖展江亭成，宋元宪留题：「凿开鱼鸟忘情地，展尽江湖极目天。」咸以为旷古未有。然本于五代，马殷据潭州时，建玲珑石室，号明月圃，命幕客徐仲雅赋云：「凿开青帝春风圃，移下嫦娥夜月楼。」且用古语随意拟，词人类如此，有胜与否耳。
东坡谪黄冈，与陈季常慥游，乐甚。季常自以为饱禅学，而妻柳氏颇悍忌，季常畏之。客至，或诟骂不已，声达于外，客不安席，数引去。东坡因诗戏之云：「谁似龙丘居士贤，谈空说有夜不眠。忽闻河东狮子吼，拄杖落地心茫然。」
叶致远涛诗不极工而喜赋咏，尝有《试茶》诗：「碾成天上龙和凤，煮出人间蟹与虾。」好事者戏公云：「此非试茶，乃碾玉匠人尝南食诗也。」
近时传东坡岭外词：「银涛无际卷蓬瀛，落霞明，暮云平，曾见青鸾紫凤下层城。二十五弦弹不尽，空感慨，惜余情。苍梧烟水断归程，卷霓旌，为谁迎。空有千行，流泪寄幽贞。舞罢鱼龙云海晚，千古恨，入江声。」蔚有古意，读者心动焉。乃叶少蕴梦得元符中尉丹徒日作《湘灵鼓瑟词》，余尝见其手稿，而世人多不知也。
近人有游罗浮，越大小石楼，将归，迫暮，留宿岩谷间。中夜，风薄月素，一人身无衣而绀毛覆体。因念山空月寂，此必仙也，乃再拜问道。异人由然不顾，但长啸数声，响振林谷，乃歌一诗而去：「云来万岭动，云去天一色。长啸两三声，空山秋月白。」读之使人翛然有绝俗念，不知身在尘埃中。然东坡在罗浮所叙山积，独遗此，何耶？
韩退之作《李干墓志》，叙李虚中辈以药败，且戒人服金石，复躬蹈之。白乐天诗：「闲日一思旧，旧游如目前。微之炼秋石，未老身溘然。退之服硫黄，一病竟不痊。」又张籍《哭退之》诗：「中秋十五夜，圆魄天差晴。为出二侍女，合弹琵琶筝。」《唐语林》云：「二侍妾名柳枝、绛桃。」其《使王庭凑有寿阳驿绝句》：「不见园花兼柳巷，马头惟有月团圆。」盖寄意二姝。逮归，而柳枝窜去。又有《镇州初归诗》：「别来杨柳街头树，摆乱东风只欲飞。惟有小园桃李在，留花不发待郎归。」自是专属意绛桃矣。文公，巨儒也，乃以侍儿故败于药耶？
陈传道尝于彭门壁间见书一联：「一鸠鸣午寂，双燕话春愁。」后以语东坡：「世谓公作，然否？」坡笑曰：「此唐人得意句，仆安能道此？」
石曼卿官册府时，五鼓趋朝，见二举子系逻舍，望曼卿号呼请救，因驻马，召问卒长。曰：「昨夕里闬间有纳妇者，二子穴隙以窥，夜分乃被执。」曼卿力为挥解，卒长勉从之。二子叩头拜于马前。曼卿为按辔口占一绝云：「司空怜汝汝须知，月下敲门更有谁。叵耐一双穷相眼，得便宜是落便宜。」
东坡在徐，戏参寮曰：「吾师比复饮酒食肉，何耶？」参寮初不悟，啧曰：「道潜久从公游，未尝一日渝斋禁。」坡云：「曷固隐？师饮馔精丰仍甚。」问何从知，曰：「以近诗知之，如『隔林仿佛闻机杼，知有人家住翠微。』大无蔬笋气也。」
公卿诞日，以诗为寿，见于唐末，本朝尤盛，此古今一段雅事。鲁公秉政，每士大夫倾颂，率以诗献，年成巨编，妙于形容者多矣，独周美成邦彦云：「化行禹贡山川外，人在周公礼乐中。」为一时警策，至今流传缙绅间。
欧阳文忠公谪守滁阳，筑醒心、醉翁亭于琅琊幽谷，且命幕客谢某者，杂植花卉其间。谢以状问名品，公即书纸尾云：「浅深红白宜相间，先后仍须次第栽。我欲四时携酒去，莫教一日不花开。」其清放如此。
南朝李后主归朝后，每怀江国，且念嫔妾散落，郁郁不自聊。尝作长短句：「帘外雨潺潺，春意将阑。罗衾不暖五更寒。梦里不知身是客，一饷贪欢。独自莫凭栏，无限关山。别时容易见时难。流水落花春去也，天上人间。」含思凄惋，未几下世矣。
王晋卿诜都尉既丧蜀国，贬均州，姬侍尽逐。有歌者号啭春莺，色艺两绝。平居属念，不知流落何许。后二年，内徙汝阴，道过许昌市傍小楼，闻泣声甚怨，晋卿异之，问乃啭春莺也。恨不可复得，因赋一联：「佳人已属沙咤利，义士今无古押衙。」晋卿每话此事，客有足其章者，晋卿览之，尤怆然。其词云：「几年流落在天涯，万里归来两鬓华。翠袖香残空挹泪，青楼云渺定谁家？佳人已属沙咤利，义士今无古押衙。回首音尘两沈绝，春莺休啭沁园花。」
余外门徐氏诸祖忻作诗，有唐人风气。《游虎丘剑池》曰：「剑去池空一水寒，游人到此却凭栏。年来是事消磨尽，只有青山好静看。」又《和雪诗韵》曰：「着衣轻有晕，入水淡无痕。」其孤峭澄淡而味永，类如此也。
黄鲁直少警悟，八岁能作诗。《送人赴举》云：「送君归去明主前，若问旧时黄庭坚，谪在人间今八年。」此已非髫稚语也。
晏元献、李邦颖自为童子，秀嶷有声。后真宗闻之，召试翰林院，赋宫沼瑞莲，赐出身，授奉礼郎。颖闻报，闭书室高卧。家人裹饭呼之，久弗应。折关就视，则已蜕去。旁得书一纸云：「江外三千里，人间十八年。此时谁复见，一鹤上辽天。」时年十八。
近时诗僧有祖可者，驰誉江南，被恶疾，人号「癞可」。善权者，亦能诗，人物清癯，人目为「瘦权」。可得之雄爽，权得之清淡。可诗如「清霜群木落，尽见西山秋」；又「谷口未斜日，数峰生夕阴」，皆古今佳句也。自昼公后，独可高步伦辈耳。
世间有才藻擅名而辞间不工者，有不以文艺称而语或惊人者。近传《留题华清宫》一绝：「行尽江南数十程，晓乘残月入华清。朝元阁上西风急，都入长杨作雨声。」乃杜常也。又《武昌阻风》一绝：「江上春风留客舟，无穷归思满东流。与君尽日闲临水，贪看飞花忘却愁。」乃方泽也。此殆不可知矣。
朝奉郎丘舜中者，滏阳人，韩魏公客。诸女能文词，落笔敏妙。每兄弟内集，必联咏为乐。其仲尝作《寄夫诗》：「帘里孤灯觉晓迟，独眠留得宿妆眉。珊瑚枕上惊残梦，认得萧郎马过时。」此亦不减班、谢。然所归流落不耦，岂所志非女子事耶？
华州狂子张元，天圣间坐累终身。每托兴吟咏，如《雪诗》：「战退玉龙三百万，败鳞残甲满空飞。」《咏白鹰》：「有心待搦月中兔，更向白云头上飞。」怪谲类是。后窜夏国，教元昊为边患。朝廷方厌兵，时韩魏公抚陕右，有书生姚嗣宗献《崆峒山》诗云：「踏碎贺兰石，扫清西海尘，布衣能辨此，可惜作穷鳞。」顾谓僚属曰：「此人若不收拾，又一张元矣。」因表荐之。
东坡在北扉，自以独步当世，与一时侍从更唱迭和，莫不称首。曾子开赋《扈跸诗》，押「辛」字韵，韵窘束而往返络绎不已，坡厌之，复和之：「读罢君诗何所似？捣残姜桂有余辛。」顾问客曰：「解此否？谓唱首多辣气故耳。」
绍圣中，饶阳程氏兄弟俱游太学。兄卒，旅殡夷门山。后数岁，其弟罢试南宫，当春物骀荡，出游郊北，独酌酒家，遇其兄如平生，若醉梦，不悟已亡也。既叙契阔，弟恍记其死。兄索纸赋诗，挥泪别去。酒保但见隐几而瞑，呼之乃觉，旁得幅纸，了然亡兄笔迹也。犹记其诗：「夷门山下古都门，兄弟相逢一色春。洞里桃花空自老，长安犹有未归人。」是岁下第，负兄骨归葬焉。
晏元献初罢政事，守亳社，每叹士风雕落。一日，营妓曰刘苏哥，有约终身不寒盟者，方春物暄妍，骏马出郊，登高冢旷望，长恸遂卒。元献谓士大夫受人眄睐，随燥湿变渝如反掌手，曾狂女子不若。为序其事，以诗吊之：「苏哥风味逼天真，恐是文君向上人。何日九原芳草绿，大家携酒哭青春。」
田靖彦子卿，刚介尚气，亦能诗，不雕琢。任荆渚狱官，与太守争公事，不屈。守怒曰：「小官敢尔，乃不为青衫地耶？」端彦遽脱巾裳抵地，拂袖去，誓不复出仕矣。鲁公同年，尝投诗云：「昔年尊酒每逡巡，此日遥瞻百辟尊。零落羽毛迷凤穴，退藏鳞甲谢龙门。来非东阁天上客，归爱武陵花下源。肯学袁丝事游说，区区来往谩高轩。」《书邢氏湖园》：「春花黄鸟不多情，玉节犹霜瘦万茎。唯有清风伴明月，满园吹作凤凰声。」《题龙门》：「身世两闲山共老，尘埃一梦水俱东。」《题归仁园》：「山翠藏疏牖，泉声上白云。」旨清新可爱。
《吴越记事》：越僧处默赋诗有奇句，尝云：「到江吴地尽，隔岸越山多。」罗隐见曰：「此我句，失之久矣，乃为吾师丐得。」识者鄙其儇薄太甚。
世传欧阳文忠公掌贡闱，时举子问尧舜定是几种事，公曰：「先辈如此，疑事不用使。」此盖得之觕耳，乃南唐汤悦、杨鸾问答，见郑文宝《江表志》。事承误而后先纷紫者类如此。文宝又载杨鸾诗云：「白日苍蝇满饭盘，夜来蚊子又成团。每到更深人静后，定来头上咬杨鸾。」
湘潭人罗仲同卫言：熙宁岁辛亥，有武人李某者，官衡州捕盗，深入九疑山，路穷不可上，舍辔民舍，望前岭，青烟贯空，凝然指问。村民云：「日见之，不知为何所。」李识其处，归告举子李彦高。彦高困场屋久，好奇，去学黄老术。闻之心悦，裹粮，假李同行，卒往。攀缘而上，乘险胆落。忽得平地，草屋数间。排门入，见老人燕坐。惊曰：「子何能至此？此非人可到也！」答以慕道来耳。老人笑，揖之坐。问姓字，「吾唐末人，避世来此。姓邢氏，名则不欲闻世间。」彦高意为邢和璞问，曰：「非也。」因言闻今国为宋，不知天子姓氏。彦高告以今熙宁天子传序年月，老人颔之。彦高诘其它，皆不答。归，乃益舂粮复至，老人笑劳之。留五日，微授以吐纳炼养，语倦，援琴作曲，堂上惊雷怒涛，余韵不绝也。见环坐天篆古文间朱书如刊雠者。又数日，继往，老人延如故人无间矣。遂问内事，或云所得，异而秘之。因曰：「吾校天上书，自有程子妨吾事，勿更来，吾亦不久徙去。」彦高顾书曰：「仙矣，犹用此耶？」笑曰：「岂有不知书神仙？此书着自琼房，系玉籍者分雠，已则归之，再给也。」裴徊竟别去。出十二诗赠彦高，今记其四，云：「无言隐几闭松扃，万古襟怀独自灵。笺契铺时三篆卷，弹冠常动一簪星。」「青童去橛南仙仗，野客来寻北帝经。天道不须窥牖见，满门山岳自青青。」「世事功名不足论，好乘年少入真门。浑如一梦庄仙蝶，况是千年柱史孙。」「须向黄庭分内外，不教周易秘乾坤。他年陵谷还迁变，家住蓬瀛我尚存。」篆皆古文，烟霏雾结，彦高莫识。后不复再往，讨寻其字，十八年始究。彦高颇得道，今往来衡湘间，人无知者。罗语颍人王性之以此，因为作《邢仙翁记》云。
诗至李杜，古今尽废。退之每叙诗书以来作者，必曰李白、杜甫。又曰：「李杜文章在，光焰万丈长。」至杨大年亿，国朝儒宗，目少陵村夫子。欧阳文忠公每教学者，先李不必杜。又曰：「甫于白得二节耳。天才高放，非甫所能到也。」王文公晚择四家诗以贻法，少陵居第一，欧阳公第二，韩文公次之，李太白又次之。然欧阳公祖述韩文而说异退之，王文公返先欧公，后退之，下李白，何哉？后东坡每述作，崇李、杜尊甚，独未尝优劣之。论说殊纷纠，不同满世。呜呼！李、杜着矣，一时之杰，立见如此，况屑屑余子乎！余谓：譬之百川九河，源流经营，所出虽殊，卒归于海也。


