娱书堂诗话 宋 赵与虤

提要
娱书堂诗话
 　 
 
提要

　　《娱书堂诗话》一卷，宋赵与虤撰。虤字集韵音牛闲切，说文训为虎怒，故其字为威伯。以《宋史宗室表》连名次第考之，盖太祖十世孙也。书中多称陆游、杨万里、楼钥晚年之作，又称宗人紫芝，是宁宗以后人矣。其论诗源出江西，而兼涉于江湖宗派。故所称述如罗隐、范仲淹《钓台诗》，高端叔《雨诗》，又“桂子梅花”一联，毛国英《投岳飞诗》，罗隐《绣诗》，沙门《游雁宕诗》，唐宣宗《百丈山诗》，姜夔《潘转庵赠答诗》，黄景说《贺周必大致仕诗》，无名氏《濞亭诗》，危稹《送柴中行致仕诗》，徐得之《明妃曲》，黄居万《瀑布诗》，无名氏《龟峰诗》，周镐《将雨诗》，寿赵《倅诗》，刘咏《八月十四夜诗》、双柏句、扑满子句、《寓兴诗》，杨万里所称刘应时诗，唐人《汴河诗》，陆九渊少作，石延年《夷齐庙诗》，无名氏《天开图画亭诗》，刘敞《种柏诗》，吴镒绝句，江东客献杨万里诗，刘概诗，徐似道、杨万里赠答诗，赵横《钓台诗》，白居易《周公恐惧流言日》一首。及作诗用法语一条。大抵皆凡近之语，评品殊为未当。盖尔时风气类然。然名章俊句，轶事逸文，亦络绎其间，颇足以资闻见。失于芜杂则有之，要其精华不可弃也。书中辨证仅两条：其一解钱惟演《无题诗》“夜长惟有辟寒金”句，据《拾遗记》“嗽金鸟”事，谓辟字当作畏辟之辟，读去声，惟演误读入声，以为辟除之辟，其说颇允。其一解杨亿《无题诗》“死讳文成食马肝”句，不引《史记》之正文，而牵引《拾遗记》“马肝石”事，则支离无理。且两条皆惟据王嘉书，知考据非其所长，存而不论可矣。  
娱书堂诗话

　　唐许浑题孙处士居云：“髙歌懐地肺，逺赋忆天台。”极为的对。《真诰》云：“金陵者，洞虚之膏腴，句曲之地肺。”注云：其地肥，故曰膏腴，水至则浮，故曰地肺也。

　　古乐府云：“爱惜加穷袴，防闲托守宫。”《冷斋夜话》云：“穷袴，汉时话，今裆袴也。然未详所出。”按西汉上官后传：“宫人使令皆为穷袴，多其带。”服虔曰：“穷袴，有前后裆，不得交通也。”师古曰：“即今之绲裆袴也。”

　　苏才翁（舜元）仕为转运使，皇佑辛夘按部至海昌，安国寺藏院留一诗于壁曰：“华堂三月初三日，絮扑纱窓燕拂檐。莲子数杯甞淡酒，柘枝一曲试春衫。阶临池面胜看镜，屋映花丛当下帘。谁倚南楼指新月，玉钩素手两纎纎。”书法遒劲，有懐素体，今刻于石。

　　《冷斋夜话》称文与可诗精絶，《鹭鸶》云：“颈细银钩浅曲，脚髙緑玉深翘。岸上水禽无数，有谁似尔风标。”予阅与可诗，复有云：“避雨竹间点点，迎风栁下翩翩。静依寒蓼如画，独立晴沙可怜。”造语尤清新可爱。

　　《虞翻传》：翻放弃南方，自恨沦没，毎谓生无可乐，死以青蝇为吊客。故灵澈谪汀州诗云：“青蝇为吊客，黄耳寄家书。”

　　黄亚夫（庶）怪石絶句云：“山鬼水怪着薜荔，天禄辟邪眠莓苔。钩帘坐对心语口，曾见汉唐池馆来。”天禄辟邪，兽名。汉西域传：乌弋有桃拔。孟康曰：似鹿长尾一角者，或为天禄两角者，或为辟邪。

　　李西台直宿早朝二诗，其一曰：“春风夜急铜龙漏，淡月半斜金井栏。已觉亚枝花露重，宿莺犹睡怯余寒。”其二云：“着衣香重海棠风，人在瀛洲御苑东。将对赤墀班未定，井干楼角日先红。”吕居仁跋云：“观西台诗，想见国初太平气象不逺，余风遗烈，足以悚动后世。约想贞观初，难与数子阶，吾与诸公亦云。”

　　山谷自黔中还荆南，见一女子竒美，因赋水仙花以寓意。山谷下世，女子贫不能给，其夫鬻于田氏。一日，召髙子勉饮。妾出侑觞，子勉请以诗中国香字名之，因作长篇纪其事。有云：“却把水仙花说似，猛省西家黄学士。乃能知妾妾当时，悔不书空作黄字。”毎诵至此，未达其旨。因阅唐李贺《唐儿歌》：“东家娇娘求对值，浓笑书空作唐字。”之句，方悟子勉之意。

　　郭功甫甞与王荆公登金陵凤凰台，追次李太白韵，援笔立成，一座尽倾。白句人能诵之，郭诗罕有纪者，今俱纪之。太白云：“凤凰台上凤凰游，凤去台空江自流。吴宫花草埋幽径，晋代衣冠成古丘。三山半落青天外，二水中分白鹭洲。揔为浮云能蔽日，长安不见使人愁。”功甫云：“髙台不见凤凰游，浩浩长江入海流。舞罢青娥同去国，战残白骨尚盈丘。风揺落日吹行棹，潮涌新沙换故洲。结绮临春无处觅，年年芳草向人愁。”

　　陆放翁云：先少师宣和初有赠晁以道诗云：“奴爱才如萧颖士，婢知诗似郑康成。”晁公大爱赏。二事所出漫记于此：《世说》：郑玄使一婢，忤意，将挞之，方为陈说，玄曳之泥中。一婢来曰：“胡为乎？”泥中答曰：“薄言往愬，逢彼之怒。”《摭言》：萧颖士有仆，事之十余年。颖士捶楚严酷，人或激之择木。仆曰：“非不能他去，爱其才耳。”

　　东坡谓晨饮为浇书黄门，谓午睡为摊饭陆务观。甞有絶句云：“浇书满挹浮蛆瓮，摊饭横眠梦蝶床。莫笑山翁见机晚，也胜朝市一生忙。”

　　鹧鸪其声格磔可听，世俗想象其音，或云懊恼泽家，或云行不得哥哥。葢方言不同，而歌咏亦各用之。韦庄咏《鹧鸪》诗云：“南禽无侣似相依，锦翅双双傍马飞。孤竹庙前啼暮雨，汨罗祠畔吊斜晖。秦人只解歌为曲，越女空能画作衣。懊恼泽家空有恨，年年甞忆凤城归。”山谷咏《李居驯鹧鸪》云：“真人梦出大槐宫，万里苍梧一洗空。终日忧兄行不得，鹧鸪应是庳亭公。”韦用前语，黄用后语。

　　罗隠严陵滩诗、范文正钓台诗，皆押髙字。范诗特髙妙，至用云台事，尤非隠所及。罗云：“中都九鼎勒英髦，渔钓牛蓑且遁逃。世祖升遐夫子死，原陵不及钓台髙。”范云：“汉包六合网英髦，一个冥鸿惜羽毛。世祖功臣三十六，云台争似钓台髙。”二诗优劣可见。

　　曾参预从龙赴省，时馆于衢州之顺溪，题一絶云：“红照西沈暂解鞍，偶然假馆岂求安。新丰独酌谁为侣，坐对窓前竹一竿。”识者已韪之矣。是年竟至大魁，致身政府，至今其馆匾为状元。

　　四明髙端叔，博学能诗，乡里推重。甞有雨诗一聨云：“洒窓蚕食叶，入竹蠏行沙。”人称其工。又有对云：“人间桂子月中种，水底梅花堤上枝。”坎壈不仕。楼攻媿挽之云：“弟子皆蓝绶，先生竟白袍。”

　　毛国英，泽民之仲子也，以诗自鸣。甞经岳侯驻兵之地，江禁方严，国英投诗云：“锁铁沉沉截碧江，风旗猎猎驻危樯。禹门纵使髙千尺，放过蛟龙也不妨。”侯曰：“诗人也。”委舟以渡之。

　　僧志南能诗，朱文公甞跋其巻云：“南诗清丽有余，格律闲暇无蔬笋气。”如云：“沾衣欲湿杏花雨，吹面不寒杨栁风。”每深爱之。

　　唐制，有寃者哭昭陵下。故李洞策夜帘前献诗曰：“公道此时如不得，昭陵痛哭一生休。”陆务观亦有句云：“积忿有时歌易水，孤忠无路哭昭陵。”

　　罗隠绣诗云：“花随玉指添春色，鸟逐金针长羽毛。”赵彦若翦彩花诗云：“花随红意发，叶就緑情新。”铸意俱竒，皆警句也。

　　白乐天献裴晋公诗云：“闻说风情筋力在，只如初破蔡州时。”王禹玉上文潞公诗云：“功业特髙嘉佑末，精神如破贝州时。”櫽括乐天语也。

　　胡忠简公以言事忤贼桧，谪岭外。士大夫畏罪，莫敢与谈。独泸溪王庭珪以诗送之。其一云：“囊封初上九重闗，是日清都虎豹闲。百辟动容观奏牍，几人回首媿朝班。名髙北斗星辰上，身堕南州瘴海间。岂待他年公议出，汉庭行召贾生还。”其二云：“大厦元非一木支，欲将独力拄倾危。痴儿不了公家事，男子要为天下竒。当日奸谀皆胆落，平生忠义只心知。端能饱吃新州饭，在处江山足护持。”为邑人欧阳安永告讦，窜辰州，桧毙，始召还。

　　唐任涛，髙安人。诗名早着，有“露团沙鹤起，人卧钓船流。”之句，李常侍隲亷察江西，特与放里役。

　　胡文恭公子宗炎，善为诗，有句云：“飞禽避轩葢，残果落莓苔。”欧公赏之。

　　周晞稷承勲，有诗名，曽为瑞州新昌尉。题度门院诗云：“纔入度门寺，先观觉范诗。昔人吟不尽，今日到方知。地僻寒来早，山髙月上迟。池边老修竹，曾映董生帏。”葢龚龙图端书堂在焉。宿玉龙宫云：“夜爇松脂火，朝焚栢子香。举家来万寿，佳节遇重阳。雨止云穿日，风髙天欲霜。吾庐篱下菊，应怪未还乡。”

　　旧传一贫士死，见阴吏，为言当再生，汝有三百瓮虀禄未尽。陆放翁病愈絶句云：“镜中无复旧朱颜，一笑衰翁尚尔顽。三百瓮虀消未尽，不知更着几年还。”戏用此事。

　　昔有沙门游永嘉雁荡，欲赋未就，遇负薪老人倚杖而叹，问曰：“何叹？”曰：“一生看不足。”遂得句云：“四海名山曽在目，就中此境难图録。岩前撞见白头翁，自道一生看不足。”

　　洪州大智禅寺百丈山，髙可千尺，为大丛林。唐宣宗甞以诗题云：“大雄真迹枕危峦，梵宇层楼峻万般。日月每从肩上过，山河长在掌中看。仙峯不间三春秀，灵镜无时六月寒。更有上方人罕到，暮钟朝磬碧云端。”不独为此山絶唱，而帝王意度于此可见。

　　杨诚斋序千岩摘藁云：“余甞论近世之诗人，若范石湖之清新、尤梁溪之平淡、陆放翁之敷腴、萧千岩之工致，皆余之所畏者。”姜白石诗藁自序云：“尤延之先生为余言：近世士人喜宗江西，温润有如范至能者乎？痛快有如杨廷秀者乎？髙古如萧东夫？俊逸如陆务观？是皆自出机杼，亶有可观者。又奚以江西为哉？”观二公推许，想见当时骚雅之盛，建安、大厯风斯在下。

　　王武臣（度），豫章新建人。吟诗有警句如：“云生坐来石，风掩读残书。”“危红賖晚景，涨緑上平沙。”“鸦分供余食，鸽乱着残棋。”“樵斧和云砍，渔蓑带雪披。”皆新竒可诵，张紫薇、谢艮斋极口称赏。

　　康伯可（与之）绍兴间过清江，游慧力寺，题二诗于松风亭。其一云：“天涯芳草尽緑，路旁栁絮争飞。啼鸟一声春晚，落花满地人归。”其二云：“江上浓阴晓未开，痩筇支我上苍苔。春寒前日去已尽，今日又从何处来？”

　　王荆公初夏絶句云：“石梁茅屋有弯﨑，流水溅溅度两陂。晴日暖风生麦气，緑阴幽草胜花时。”石湖范公云：“甞蒙恩独引赐宴，寿皇于行苑中，亲诵后二句，以为佳。”

　　姜尧章(夔)居苕溪，与白石洞天为邻。潘转庵字之曰“白石道人”。且畀之以诗曰：“人间官爵似摴蒱，采到枯松亦大夫。白石道人新拜号，断无缴驳任称呼。”尧章报以长句，其词云：“南山仙人何所食，夜夜山中煮白石。老人唤作白石仙，一生费齿不费钱。仙人食罢腹便便，七十二峯生肺肝。真祖只在南山南，我欲从之不惮逺，无方煮石何由软。佳名锡我何敢辞，但愁自此长苦饥。囊中只有转庵诗，更当掬手三咽之。”

　　李庄简公(光)诗，清絶可爱。越中双雁道中一絶云：“晚潮落尽水涓涓，栁老秧齐过禁烟。十里人家鸡犬静，竹扉斜掩护蚕眠。”后在政府，与贼桧议论不合，为中司所击，送藤州安置。差察院使臣伴送，公戏之云：“日日孤村对落晖，瘴烟深处忍分离。追攀重见蔡明逺，赎罪难逢郭子仪。南渡毎忧鸢共堕，北辕应许雁相随。马蹄惯踏闗山路，他日重来又送谁。”亦婉而有深意。

　　韩子苍题渊明采菊图诗云：“九日东篱采落英，白衣遥见眼能明。向令自有杯中物，一段风流可得成。”曽文清公访戴图诗云：“小艇初从本不期，剡中雪月共明时。不因兴尽回船去，那得山阴一段竒。”两诗意同，均为佳作。

　　曽文清谢路宪送蠏诗：“从来叹赏内黄侯，风味尊前第一流。只合蹒跚赴汤鼎，不须辛苦上糟丘。”内黄侯三字甚新。

　　梅圣俞因刘原甫戏言之谶，竟终于都官，葬在宫城，俗呼为梅夫子墓。吊之者有句云：“赢得儿童呌夫子，可怜名位只都官。”

　　太宗命苏易简讲《文中子》，有杨素遗子食经，羮藜含糗之说。上因问：“食品何物最珍？”对曰：“食无定味，适口者珍。臣止知虀汁为美。臣忆一夕寒甚，拥炉痛饮，夜半吻燥，中庭月明残雪，中覆一虀盎。引缶连沃，臣此时自谓上界仙厨，鸾脯凤腊，殆恐不及。屡欲作氷壶先生传纪之，而未暇也。”上笑而然之。陈简斋食虀诗曰：“氷壶先生当立传，木奴鱼婢何足録。”陆务观亦云：“髯须主簿方用事，氷壶先生来解围。”鱼婢事出《古今注》，江东谓青鱼为婢。

　　髙皇弃天下，金人来为吊祭礼。丞相京公(镗)以检正假仪曹长，充使报谢。至近境，闻燕以乐，公以遏音。辞且曰：“若不彻乐，有死无二。”论辩数十，金人为屈，留汴候命。有诗云：“鼎湖龙驭去无踪，三遣行人意则同。凶礼强更为吉礼，北风终未似南风。设令耳与笙镛末，祇愿身糜鼎镬中。已办滞留期得请，不辞筑馆迹江东。”既旋，寿皇有执礼可嘉之褒，除权工部侍郎。

　　孙君孚(升)云：昔与杜挺之、梅圣俞遡汴同舟，见圣俞吟诗，日成一篇，众莫能和。因密伺圣俞如何作诗，葢寝食游观，未甞不吟咏思索也。时时于座上，忽引出，奋笔书一小纸，内算袋中。同舟窃取而观，皆诗句也。或半聨、或一句，有可用者入之。有云：“作诗无古今，惟造平淡难。”乃算袋中所书也。

　　康与之在髙宗朝，以诗章应制，与左珰狎。适睿思殿有徽祖御画，特为卓絶，上时持玩，以起羮墙之悲。珰下直窃携至家，而康适来，留之饮，因出示之。康绐珰入取肴核，辄书一絶于上曰：“玉辇宸游事巳空，尚遗奎藻绘春风。年年花鸟无穷恨，尽在苍梧夕照中。”珰见之，大骇，无可奈何。明日伺间，叩头请死，上闻大怒，亟取视之，天威顿霁，但一恸而巳。

　　“力通青海求龙种，死讳文成食马肝。”此杨文公咏武帝诗。《汉书》武帝既诛文成，惜其方不尽。胶东栾大与文成同师，因乐成侯求见。帝恱，大曰：“臣恐效文成，则方士皆掩口，乌敢言方哉？”上曰：“文成食马肝死耳。”按《洞冥记》云：元鼎五年，郅支国贡马肝石，半青半黑，如马肝，舂以和九转之丹。丹成，发白者皆黑。帝坐羣臣于甘泉，有白发者试拭，皆黑。酷烈不杂丹砂，不可近发。齐人李少翁以神仙惑帝，帝乃以马肝石和九转神明丹赐之。少翁死，即文成也。今人见景帝有食肉不食马肝，未为不知味之语，遂谓文成食马之肝而死，非也。

　　欧阳文忠公诗：“山浦转帆迷向背，夜江看斗辨东西。”东坡亦云：“山水照人迷向背，只寻孤塔认西东。”身游山水间，果有兹理，二公善于形容矣。

　　王文康公(曙)字晦叔，甞宰定海县。赋回峯院诗云：“山势欲压海，禅扃向此开。鱼龙腥不到，日月影先来。栁色秋擎出，钟声浪荅回。何期随吏役，暂得拂尘埃。”商逸卿得遗墨刻之。

　　王元之清明絶句云：“无花无酒过清明，兴味萧然似野僧。昨日邻家乞新火，晓窓分与读书灯。”李方叔曰：“千株宻树出严闉，走马天街赐近臣。我亦茅檐自钻燧，煨针烧艾检铜人。”二诗善述，冷淡况味漫笔之。

　　荆公“缲成白雪桑重緑，割尽黄云稻正青。”之句，古今传诵。宗人紫芝送谢耘游淮诗有云：“柘空淮茧白，梅近楚秧青。”葢模仿此。

　　周益公休致，白石黄景说贺以古风云：“相公能辞一品官，不能辞他九转丹。相公能却万锺粟，不能却他长生箓。潭潭之府移气体，新年七十儿童佀。朝朝见客步如飞，窓下时时看细字。髙车得似垂车荣，峩冠何如挂冠清。深衣独乐真天人，谁其友之聃与彭。”

　　环溪吴沈观获诗有云：“新月辉辉动，黄云渐渐收。”形容甚工。

　　《芝田録》云：“钥必以鱼者，取其不瞑目守夜之义。”王荆公诗曰：“开厨发箧鸣锁鱼。”山谷诗曰：“时送一鸱开锁鱼。”

　　《南史》齐髙帝赐明僧绍竹根如意、笋箨冠，隠者荣之。唐李泌隠衡山，甞取松樛枝以搔背名，曰养和。陆放翁诗云：“夭矫竹如意，鳞皴松养和。”

　　台州巾山僧任处士翻有诗曰：“絶顶新秋生夜凉，鹤飞松露滴衣裳。前峯月照半江白，僧在翠微开竹房。”(翠微一作水湄)

　　孟子言舜封象于有庳，今道永之间有鼻亭，葢字讹也。正在潇水之上，舟楫往来其下。客有题诗云：“如今不是当时傲，日日江头送客舟。”

　　陆龟蒙诗云：“他年欲事先生去，十赉须加陆逸冲。”注：逸冲甞事陶隠居，锡名栖静处士。十赉，犹人间九锡也。秦少游游仙词一絶亦用此事，词云：“本是庐山种杏人，出山来事碧虚君。上清欲问因何到？请看仙家十赉文。”

　　僧岛云过盱江题麻姑山絶句云：“万叠峯峦入太清，麻姑曽此会方平。一从宴罢归何处，寳殿琼台空月明。”“一”先作“自”，后于同辈举似，同辈云：“诗则清矣，‘自’字未穏，当作‘一’字。”云服其言。暨再入山，巳为人改作一从矣，亦可谓之一字师。

　　明妃曲，古今作者多矣。近时徐思叔得之所赋一篇，亦为时人脍炙。其词云：“妾生岂愿为胡妇，失信宁当累明主。已伤画史忍欺君，莫使君王更欺虏。琵琶却解将心语，一曲纔终恨何数。朦胧胡雾染宫花，泪眼横波时自雨。専房莫倚黄金赂，多少専房弃如土。宁从别去得深颦，一步思君一回顾。胡山不隔思归路，只把琵琶写辛苦。君不见，有言不食古髙辛，生女无嫌嫁盘瓠。”髙辛，事出《后汉书》。

　　柴与之（中行），嘉定间仕于朝，与时宰议论不合，出守章贡。危逢吉（稹）以诗送，云：“力与君王乞得州，补天未了石还收。人才自系国轻重，吾道亦关公去留。殿角纔辞槐影日，船头便转荻花秋。竞夸祖帐都门外，谁识眉攒杜甫愁。”

　　裘元量（万顷），豫章人。性恬退不乐仕，以荐者召为司直。在朝甞赋归兴云：“新筑书堂壁未干，马蹄催我上长安。儿时祇道为官好，老去方知行路难。千里关山千里念，一番风雨一番寒。何如静坐茅斋下，翠竹苍梧仔细看。”遂乞归。

　　严子陵钓台，题咏尚矣。天台戴适之复古一絶云万事中行：“万顷无心一竹竿，三公不换此江山。平生误识刘文叔，惹起虚名满世间。”亦新竒可喜。

　　唐刘言史观绳伎一篇，末聨云：“坐中还有沾巾者，曽见先皇初教时。”葢谓玄宗遗乐。近时髙九万赋观思陵御制墨本絶句，正用此意。诗云：“淡黄越纸打残碑，尽是先皇御制诗。白发内人和泪看，为曽亲见写诗时。”

　　麻姑山瀑布，泉两泒而下，灌溉甚溥。丰城孙南叟伯温为南城簿，甞游赋古风云：“天关守不严，失却两玉龙。尘世着不得，忽来此山中。雷霆白昼间，冰雪诗人胸。天公不汝尤，为人作年丰。”甚有江西体制。

　　道士黄居万瀑布一絶云：“龙梭织处人难见，地轴输来尺莫量。定是水仙工性巧，逐时裁去补沧浪。”亦有形容之工。

　　予曽伯祖（伯琳）官止右选，平生喜为诗，甞赋五月菊云：“为嫌陶令醉，来伴屈原醒。”之句，时人为之传诵。

　　顷传龟峯絶句，不知谁氏所作，亦有思致。诗云：“大禹胼胝决九州岛，百川无复恣横流。介虫不觉洪波落，赚在髙峯顶上头。”

　　庆元间，韩侂胄用事，贬赵忠定公于永州。舟次衡阳，泊古鄠一夕而死。敖器之陶孙时处士庠，以诗哭之曰：“左手旋干右转坤，羣公相扇动流言。狼胡无地归姬旦，鱼腹终天痛屈原。一死固知公所欠，孤忠赖有史甞存。九原若遇韩忠献，休说渠家末代孙。”

　　客有诵禽言二诗，句意俱工，惜忘其姓名。《子规》云：“刚道故乡如许好，其如游子不归何。自从五栁先生死，空染千山血泪多。”《着新脱故》云“蚕茧方成四月初，鸟能早计巧相呼。谁知机杼声纔息，巳有王官来索租。”

　　庐陵欧阳伯威（鈇）少与周益公同场屋，连战不利，遂笃意于诗。诚斋甞摘其警句抄之，如：“西风五更雨，南雁数行书。”“诗成夔子国，人在仲宣楼。”“细雨双飞鹭，寒蓑独钓船。”“梦回千里外，灯转一窓深。”“谁知花过半，方与酒相寻。”“故人惊会面，新恨说从头。”“天上张公子，云间陆士龙。”“月白玄猿哭，更残络纬悲。”“语离遽如许，话旧复何时。”“巷南巷北人招饮，一雨一晴花奈看。”“有客过门湖海士，隔篱呼酒咄嗟间。”“梦回金马玉堂上，文在氷瓯雪碗中。”“青山如故情非故，芳草唤愁诗遣愁。”“扰扰征人相顾语，萧萧落木不胜秋。”“风色似传花信到，夕阳微放栁梢晴。”“千里归来人事改，十年犹幸此身存。”絶句四首：“恋树残红湿不飞，杨花雪落水生衣。年来百念成灰冷，无语送春春自归。”“桑麻得雨更青葱，芍药留春结晚红。怪得鸟声如许好，此身还在乱山中。”“为怜桃杏亚枝斜，看到斜阳送乱鸦。又是一春穷不死，天教留眼看莺花。”“蓬窓卧听疎疎雨，却似芭蕉夜半声。烟浪蔽天天倚葢，略容一点白鸥明。”公跋云：“鸟啼花落，欣然会心处，酌大白咽伯威诗，欲驭风骑气也。”

　　昔人题瑞州飞霞山有句云：“野猿来往啸明月，山鸟两三啼晓风。”诚斋甞称之。

　　王从周（镐），吉之永丰人，仕至忠州太守。喜为诗，亦有警句。《早行》云：“发爽带风梳，齿疎和月潄。”《观侨寓楼》云：“避喧那厌雨，宜睡不思茶。”《将雨》云：“云学催诗黑，风仍作颂清。”《望岳》云：“未知真是岳，祇见半为云。”《望仙楼》云：“只言弱水蓬莱逺，无奈仙风道骨何。”《寿赵倅》云：“仁心广大麟难比，寿骨清竒鹤不如。”《绍师觅诗》云：“冻雪寒梅双蜡屐，澄江明月一竿丝。”《送潘文叔》云：“催租更扰潘邠老，付麦谁怜石曼卿。”《出舂陵》云：“山色两间供步障，松阴半亩当邮亭。”《上何尚书》云：“籍通上界神仙府，身现甘泉侍从臣。”《移竹后雨》絶句云：“洗红窣窣乌蓲雨，落叶飕飕皂角风。挂起北牎聊问讯，新移来竹定醒松。”

　　陶弘景隠居华山，梁髙祖问曰：“山中何所有？”弘景以诗答曰：“山中何所有，岭上多白云。祇能自怡恱，不堪持寄君。”陈简斋甞仿之曰：“石炉深炷火，撩乱一榻书。只可自怡恱，不堪寄张扶。”

　　《列仙传》：费长房遇壶公，有神术，能缩地脉，千里聚在目前，放之如初。岑参诗云：“帝乡北近日，泸口南连蛮。何当遇长房，缩地到京关。”又云：“惟求缩却地，乡路莫教賖。”王建诗云：“安得缩地经，忽使我在旁。”葢取诸此。

　　元城刘忠定公《咏八月十四夜月》云：“万古照临终忌满，一轮明彻岂须圆。”《双栢》云：“同志不渝均管鲍，清风特立若夷齐。”《扑满子》云：“多求惟恐心难满，扑破方知器易盈。”皆寓风厉，可警学者。又《寓兴》云：“一纪光阴若掷梭，忍将得丧累天和。圣贤自古成功少，忠信从来获罪多。孟子宁尤臧氏沮，匡人其奈仲尼何。贾生年少非知道，犹更为文吊汨罗。”尤为忠厚气象。

　　漫叟云：詹存中黙祷雨诗云：“下寮窃有随车喜，遥见枝头少女风。”陆农师称之。管辂别传曰：“辂过清河太守，时天旱，辂曰：‘今夕当雨，树中已有少女微风，又有阴鸟和鸣，又少男风起，众鸟乱翔，其应至矣。’须臾，风云聿兴，玄气四合，大雨注倾梁。”刘孝威诗云：“电舒长男气，枝揺少女风。”所对尤的。髙疎寮云：“《易》曰：艮，三索而得男，故谓之少男。兊，三索而得女，故谓之少女。”

　　诚斋序顺庵刘良佐诗藁云：“夫诗何为者也？曰尚其词而已矣。曰善诗者去词，然则尚其意而已矣。曰善诗者去意，然则去词去意则诗安在乎？曰去词去意而诗有在矣，然则诗果焉在？曰甞食夫饴与茶乎？人孰不饴嗜也，初而甘，卒而酸，至于茶也，人病其苦也。然苦未既，而不胜其甘。诗亦如是而已矣。昔者暴公譛苏公，而苏公刺之之词，亦不见刺之之意也。乃曰二人从行，谁为此祸。使暴公闻之，未甞指我也。然非我其谁哉？外不敢怒，而其中愧死矣。三百篇之后，此味絶矣。惟晚唐诸子善近之。《寄边衣》云：‘寄到玉关应万里，戍人犹在玉关西。’《吊战场》云：‘可怜无定河边骨，犹是春闺梦里人。’《折杨栁》云：‘羌笛何须怨杨栁，春风不度玉门关。’三百篇之遗味黯然犹存，世惟半山老人得之。予不足以知之，予敢言之哉。（云云）”先生此序深造作诗之宗旨，故録之。

　　刘良佐（应时），四明人。平生用力为诗，见称于石湖范相，诚斋亦喜其“寂寞黄昏愁吊影，虚牎怕上短檠灯。睡魔正与诗魔战，窓外一声婆饼焦。”之句。陆放翁跋其集云：“如‘颇识造物意，长容我辈闲。’‘日晏犹更眠，犬鸣知有人。’‘世事不复问，旧书时一看。’‘一夜催花雨，数家临水村。’‘青山空解供眼界，浊酒不能浇别愁。’‘觅句忍饥贫亦乐，抄书得趣老何伤。’虽前辈以诗鸣，何以加焉。”

　　杜牧之云：“千首诗轻万戸侯。”郑谷云：“得句胜如得好官。”命意甚竒。东坡云：“万戸终轻千首诗。”反杜意也。陈简斋亦用郑语云：“书生得句胜得官。”

　　钱文僖《无题》诗云：“春痩已寛连理带，夜长惟有辟寒金。”按王子年《拾遗记》：“魏明帝时，昆明国贡喇金鸟，甞吐金屑如粟。鸟性畏寒，处之小屋，水精为戸，内外通光，名辟寒台。宫人以鸟吐金饰钗，谓之辟寒金。”余谓辟字当作畏避之辟，音去声。若作辟除之义，音入声，读之则非。葢金以畏寒得名，不能御寒也。文僖诗义误作入声用矣，更俟识者订正。

　　守法度曰诗，载始末曰引，体如行书曰行，放情曰歌，兼之曰歌行，悲如蛩螀曰吟，通乎俚俗曰謡，委曲尽情曰曲。此姜尧章语，于诗说见之。

　　梅和胜执礼未第时，家极贫。雪中以诗谒邑宰云：“有令可干闲闭戸，无人堪访懒移舟。”近世刘改之过《咏雪诗》云：“功名有分平吴易，贫贱无交访戴难。”句法相似。

　　徐文渊送赵天乐赴髙安幕诗云：“溪来城下緑，山到市边平。”翁灵舒送髙安张録事诗曰：“山上仙踪丹鼎在，郭边溪色市桥分。”二诗可谓善状髙安之景，漫録之。

　　海棠丰韵嫣然于众卉间，骚人墨客吟咏尚矣。至僧慧法之叔彭渊材乃以无香为恨，世人未以为然。陆放翁絶句云：“蜀地名花擅古今，一枝气可压千林。讥弹更到无香处，甞恨人言太刻深。”葢为海棠解嘲，亦有深意。

　　陆放翁云：“参寥诗‘初程莫早发，且宿霸桥头。’语意至工。”故公宿北岩院云：“车马纷纷送入朝，北岩灯火夜无聊。中年到处难为别，也是初程宿霸桥。”

　　唐人《汴河》云：“炀帝功成只此河，至今千里赖通波。若无锦缆龙舟事，共禹论功不较多。”此诗兼具美刺之体。

　　周益公兄乗成居士周子中，生于乙已，葢益公丙午，诚斋辛夘。郡人刘讷敏叔写为《三老图》，益公题诗云：“同辞宦路返乡闾，两骕骦中间以驽。前后顾瞻羞倚玉，支干引从偶连珠。三人不必邀明月，九老何妨续画图。从汉二疏唐尹后，相亲相近此应无。”诚斋题二絶云：“旦奭行间贺季真，黄冠不合附青云。二南风雅君知否，添个逶迤退食人。”“刘郎写照妙通神，三老图成又一新。只道老韩同传好，被人指点也愁人。”益公形容甚工，诚斋谦逊自处，真一时盛事云。

　　陆象山《少时作》云：“从来胆大胸膈寛，虎豹亿万虬龙千，从头收拾一口吞。有时此辈未妥贴。哮吼大嚼无毫全。朝饮渤海水，莫宿昆仑颠。连山以为琴，长河以为弦。万里不传音，吾当为君宣。”

　　豫章邹应可（定）有诗名，诚斋志其墓云：“其诗曰法自徐师川，上遡黄鲁直，以趋少陵戸牖。”甞过杜工部祠，赋云：“畴昔哦诗忆耒阳，兹因奉檄过祠堂。一生忠义孤吟里，千载凄凉古道旁。自是风霜欺病骨，非干牛酒涴诗肠。明朝解缆秋江上，问讯先生一瓣香。”《次韵友人庐山》云：“十年马足谩间关，脚底庐山未往还。凭谁说与陶夫子，山不负予予负山。”

　　《云谷杂记》云：“前辈咏夷齐多矣，独石延年有一聨云：‘耻生汤武干戈日，宁死唐虞揖让区。’葢夷齐在孟津谏伐纣，而死于首阳。首阳在河中永乐县，河中即古蒲坂，舜之所都也。”

　　庐陵刘叔儗（仙伦），诗才豪甚，葢伤太露。有题岳阳楼一篇，为人传诵，诗云：“八月书空雁字聨，岳阳楼上俯晴川。水声轩帝钧天乐，山色玉皇香案烟。大舶驾风来岛外，孤云衔日落吟边。东南无此登临地，遣我飘飘意欲仙。”

　　魏仲先（野）诗冲淡闲逸，警句前辈称之甚多。《上陈使君》云：“忧民如有病，见客似无官。”形容甚切，余喜诵之。

　　吕紫薇诗话云：“饶徳操初见潘邠老《和黄山谷中兴碑诗》，读至‘天下宁知再有唐，皇帝紫袍迎上皇。’叹曰：‘潘十后来做诗，直至此地位耶？’”余阅潘诗全篇，诚可亚山谷，所作诗云：“公泛浯溪春水船，系帆啼鸟春崖边。次山作颂今几年，当时治乱春风前。明皇聦明真脱谬，乾坤付与奴哥手。骨月何伤九庙焚，蜀山骑驴不回首。天下宁知再有唐，皇帝紫袍迎上皇。神器仓忙吾敢惜，儿不终孝听五郎。父子几何不豺虎，君王宁能责胡虏。南内凄凉谁得知，人间称家作端午。平生不识颜真卿，去年不答髙将军。老来读碑泪横臆，公诗与碑当共行。不赏边功宁有许，不杀奉春犹敢语。雨淋日炙字未讹，千秋万岁所鉴多。”语意颇壮。

　　杜牧之诗云：“鸡犬图书共一船”，冦国寳有“人语鸡声共一丘”之句，葢用此法。

　　李参预（璧）云使燕时，伴使李着能诵荆公“草头蛱蝶黄花晚，菱角蜻蜓翠蔓青。”以为妙，此乃荆公《斜径》絶句，后聨形状景物，语意精工，金使亦可谓知诗者矣。

　　唐人中秋月诗，刘得仁云：“一年唯一夕，甞恐有云生。”张祜云：“一年逢好夜，万里见明时。”司空图云：“此夜若无月，一年空过秋。”俱用一年字，本朝王黄州云：“莫辞终夕看，动是来年期。”用来年字，意味尤长，非三子可及。

　　徐师川偶成云：“茅茨雅称疎篱见，宻竹仍于碧水宜。细落李花那可数，偶行芳草步因迟。”徐自注云：“王荆公莫年絶句之妙传天下云‘细数落花因坐久，缓寻芳草得归迟。’，老夫此诗偶似之耶？善作诗者自可辨。”予谓师川虽欲规仿荆公，终竟不及，识者当自知之。

　　陆放翁《不如茅屋底》四章，其一：“铸印大如斗，佩剑长拄颐。不如茅屋底，睡到日髙时。”其二：“南伐踰铜柱，西征出玉关。不如茅屋底，髙枕看青山。”其三：“火齐堆盘起，珊瑚列库藏。不如茅屋底，父子自耕桑。”其四：“列鼎宾筵盛，笼坊从骑都。不如茅屋底，醉倒唤人扶。”此公晚年于丘壑游戏翰墨之作，髙蹈之风尚可想见。

　　赪桐花前辈少咏竹溪雷公（孝友）常赋云：“粲粲朱英叶似桐，熏风披拂到西风。迎秋送夏甞相见，谁道花无十日红。”器业逺大于此见矣。

　　钱塘下天竺寺石门涧中有卧龙石，慈云法师有诗云：“梅有和羮日，龙无为雨心。”以其石罅生梅也。

　　南康人家有亭，占山水之胜，取山谷诗以“天开图画”名扁。有咏者云：“须知造化安排巧，不费丹青点画工。”隠然意在。

　　浙僧融公好为诗，有警句，如云：“试茗知泉味，看花省药名。”《御爱梅》云：“调鼎和羮知有在，圣舆不为暗香来。”僧中传诵，此梅葢曽经车驾赏幸，故云。

　　武允蹈，字徳由，髙安人。连蹇场屋，刻意于诗，日煅月炼，时出新句。如“露萱酣宿蝶，风朩撼鸣鸠。”“屋头风过雁，灯背月移窓。”“霜林五色锦，烟渡一萦丝。”“午簟展风供睡课，夜窓扃雨了诗逋。”“眼昏书字不着纸，耳重听言甞问人。”皆警策可味，雷竹溪序之。

　　居乡如处子，居官如战士。处子甞畏人，战士惟有死。儿曹书诸绅，勿谓平平耳。此白石黄岩老诗，可谓至言。

　　唐人韦鹏翼絶句：“岂有闲寻三径竹，却嫌丝管好蛙声。自从煑鹤烧琴后，背却青山卧月明。”所谓杀风景之甚者。

　　曾文清公云：“山谷以竹夫人为青奴，余亦名脚婆为锡奴。戏作絶句云：‘露帐桃笙昼寝余，此君那可一朝无。秋来冷落同班扇，岁晚温柔是锡奴。’”

　　海昌真如寺般若台，张横浦名之，台上有郭熙画山水焉。有井曰灵泉，公有诗云：“髙僧超物外，有戸昼甞扃。海阔知天大，泉甘识地灵。一帘春月静，半点越山青。便作归欤兴，移文休勒铭。”

　　宗人紫芝赠李道士云：“教人知遁甲，唤客问勾庚。”前人所未对，亦警句也。

　　“栢生如拳栁如把，同时移根种庭下。栢生未活栁巳荣，春风飞飞意艳冶。青条眼看十余尺，疎阴朦胧反藏栢。栢低若羞不自奋，旁人来观为栢惜。飞霜渐久时钥迁，秀色不复如旧年。折干枯条委爨下，栢生无碍自参天。”此云是先生刘敞所赋《种栢》之诗，词近旨逺，真有味之言。

　　黄山谷治平三年赴乡举，诗以野无遗贤命题。主文衡者庐陵李询，读诗中两句云：“渭水空藏月，傅岩深锁烟。”击节称赏，以为此人异日当以诗名擅四海，遂膺首选，持衡留藻，鉴李公之谓乎。

　　张文潜读中兴颂云：“万里君王蜀，中老许表民。虞美人草行，玉帐佳人坐。”中老二句之工，在一老字耳。

　　白乐天诗云：“倦倚绣床愁不动，缓垂緑带鬓鬟低。辽阳春尽无消息，夜合花前日又西。”好事者画之为倦绣图。

　　诗中用意以倒翻古人公案为竒，陆放翁尤多此格。如云：“君看赤壁终陈迹，生子何须似仲谋。”“太平事业人皆见，不计封伦死与生。”“少游细看犹多事，何用人间下泽车。”絶句云：“观雪剡溪天下胜，题诗甞恨不能竒。未应便许微之语，此兴何年有尽时。”

　　杜诗：“漆有用而割，膏以明自煎。”黄山谷云：“龟以灵故焦，雉以文自殪。”葢取《汉书两龚传》：“熏以香自烧，膏以明自消。”之语。

　　山谷云：“石吾自爱之，莫遣牛砺角。牛砺角尚可，牛鬬残我竹。”语甚崛竒。李太白《独漉篇》云：“独漉水中泥，水浊不见月。不见月尚可，水深行人没。”山谷句法抑恐有取于此。

　　杜牧之云：“此信的应中路得，乱山何处拆书看。”予甞如京，中途得家问，时立马乱山间，方思是句之为工。

　　吴仲权（镒）絶句云：“子猷君竹竹卿卿，车骑幕中尘不清。不是渊明真爱菊，菊花冷淡似渊明。”张于湖极称之。

　　参政任公（希夷）赋雪有云：“人间草朩皆瑶树，天下楼台尽玉壶。”虽非禁物体，然甚有凌云气。

　　裘元量初筮乐平印曹，与野处洪公诗篇往来，公每称许元量。甞有“云归青嶂雨初歇，花卧碧苔春巳休。”之句，公尤降服。

　　诚斋为江东常平使者行部，境内一客献诗，诚斋极喜。诗云：“江东使者行部时，信船一只橹两枝。不知夜来春雨过，系在谁家门外篱。我欲从人问消息，个様船多无处觅。就中一事最堪称，隔船听得读书声。”

　　诗有以法家语为对，如东坡云：“避谤诗寻医，畏病酒入务。”先子亦有云：“架阁酒无价，编修诗未工。”

　　陆放翁《小筑》云：“虽然隠士子午谷，宁愧诗人丁夘桥。”对偶极清切。杜少陵《赠元逸人歌》云：“故人今居子午谷，独在阴崖结茅屋。”《王莽传》：“莽以皇后有子孙瑞，通子午谷，道从杜陵直絶南山径汉中。”师古曰：“今京城直南山有谷通梁汉道，名子午谷。”唐许浑有《丁夘桥集》，丁夘乃润州城南桥名，浑居桥北，谓之丁夘庄，故基尚在。

　　刘槩，青州人。富韩公守青时，遇之甚厚。吟诗有云：“西轩忽见好溪山，一丈闲愁减三尺。”之句，为人所传。陆放翁《得赵若川书》云：“储泪一升悲世事，减愁三尺看君书。”疑用前语。

　　“东风料峭作春寒，吹尽汀花客未还。白水渡头烟雨暗，竹林犹隔岭南山。”此诗僧自益絶句，题于长乐县秀峯寺壁间。姚令威赓其韵云：“阴阴石壁暮生寒，底事诗人去未还。海阔云深无处问，子规啼断月中山。”

　　清源石赓，字声叔，能诗。有云“山尽疑无路，鸡鸣却有村。”，荆公称奬之，用为法寺，数年得监司。

　　徐渊子（似道）寓泰和日，甞谒诚斋，贽以诗云：“昨日离山谷，今朝谒子云。烟霞俱献状，草朩亦能文。投刺真成赘，哦诗不当芹。匆匆拜床下，此意欠三熏。”公即席和云：“夜对三更月，朝挥五朶云。葛藤前辈话，衣钵古人文。浊酒唯山果，藜羮趁水芹。看承无一物，清絶炷炉熏。”今《诚斋集》亦遗此诗。

　　晚唐诗人最盛，其集遗逸者尤多。御史黄淊、推官李咸用，皆晚唐诗人，而集不显，诚斋甞得其本序之。黄淊《闻新雁》云：“一声初触梦，半白巳侵头。余灯依石壁，片月下沧洲。”《游东林寺》云：“寺寒三伏雨，松偃六朝枝。”《上李补阙》云：“谏草封山药，朝衣施衲僧。”《退居》云：“青山寒带雨，古朩夜啼猿。”李咸用如“见后尤无语，别来常独愁。”“孤城三面水，古朩一边春。”“月明千峤雪，滩急五更风。”“灯残偏有焰，雪甚却无声。”“云藏山色晴还媚，风约溪声静又回。”“未醉已知醒后忆，欲开先为落时愁。”皆诚斋集中所摘佳句。

　　黄亚父，黄山谷之父，所居修水上，其旁东山寺。公有絶句题石云：“竹风松月牢于锁，关闭人心物外情。燕雀闻经俱已惯，归来不怕读书声。”

　　诚斋云：“年少作千余篇，至绍兴壬午皆焚之。大槩江西体今所存《江湖集》者，葢学后山、半山及唐人也。甞举似旧诗数篇于尤延之‘露窠蛛恤纬，风语燕懐春。’‘立岸风大壮，还舟灯小明。’‘疎星煜煜沙穿石，緑云扰扰水浮苔。’‘坐忘日月三杯酒，卧护江湖一钓船。’延之慨然曰：‘焚之可惜。’予亦无甚悔也。”

　　韩愈和裴晋公诗曰：“旗穿晓日云霞杂，山倚秋空剑戟明。”洪庆善云：“一士人谓以我之旗况彼云霞，以彼之山况我剑戟，诗家谓回鸾舞凤格。按古乐府有‘云屯两阵合，剑聚七星明。’谓云不对星而对剑，剑不对阵而对云，谓之互对。”牡丹篇咏至唐人始盛，如李正封罗邺之句，尤脍炙人口。白乐天有“映叶多情隠羞面，含丛无力倚新妆。”

　　《却扫编》云：“陈参政（去非）学诗于崔徳符，甞请问作诗之要。崔曰：‘凡作诗，工拙难悉。论大要，去俗而巳。天下书不可不读，然不可有意于用事。’去非亦常语人言：‘本朝之诗，有慎不可读者，有不可不读者。慎不可读者，梅圣俞，不可不读者，陈无已也。’”

　　白乐天云：“周公恐惧流言日，王莽谦恭未簒时。若使当时身便死，一生真伪有谁知此。”诗乃二十八字史论。

　　诚斋云：“或问何谓双声叠韵？‘行穿诘曲﨑岖路，又听钩辀格磔声。’上句叠韵，下句双声也。何谓蜂腰鹤膝？曰：‘词源倒流三峡水，笔阵独扫千人军。’‘无边落木萧萧下，不尽长江滚滚来。’前一聨蜂腰，后一聨鹤膝。”

　　零陵一野寺，山谷亲笔一诗有云：“春将国艶熏花骨，日借黄金镂水纹。”将借二字甚工。诚斋咏木犀亦云：“天将秋气蒸寒馥，月借金波滴小黄。”山谷状二字，诚斋状一字，尤得夺胎法。

　　谏议宋文渊（齐愈）宫词云：“禁城春水碧溶溶，流出桃花万片红。叶上细看无一字，始知无女怨春风。”较唐人所作，又出一头地。

　　苏颍濵云：“李太白诗过人，其平生所享如浮花浪蕋，其诗云：‘罗帏巻舒似有人，开明月直入无心。’可猜不可及。”

　　真西山，嘉定间以论边事与时相不合，出知泉南，家仲本（横）饯以古风云：“班行朝遣白羽书，江头夜鸣青竹舆。海边太守归闽客，底事何用惊皇都。北门挥扫窓云雾，南国驱驰树风雨。秋深羽扇掷天外，水满桔槔贱如土。长淮中断天悠悠，龙卧不起令人愁。橐駞满都尘不休，盗贼失喜苍生忧。中兴人物自人物，黄鹄髙飞白鸥没。万里相思百里别，明年与公共秋月。”仲本有《题钓台》云：“掉臂辞汉爵，公乎岂不情。为嫌张禹佞，故学伯夷清。大节群公倡，髙风百世倾。阿瞒窥鼎意，终老愧先生。”皆人所脍炙，仲本方骎骎要路，立朝大节，必可观矣。

　　张约斋（镃），循王之孙，游意风雅，与诚斋、放翁倡和，诗多佳句。《晚晴》云：“杨花飞尽芰荷香，蚕事方休乳燕忙。天色赚人无处会，晓晴昼雨晚斜阳。”又云：“游人何处是生涯，醉倒乘风卧酒家。满面落花敲不醒，梦魂荒忽入南华。”《题六合寺》云：“古刹藏幽胜，深林一径寛。楼髙钟韵逺，竹宻月阴寒。花认香边折，山宜雨后看。耽诗眠不得，清兴寄毫端。”

　　齐人谓相许为掉磬，姚令威次许志仁韵云：“诗社得公能掉磬，墙东知有隠君翁。”

　　豫章李公（大异）持节日，过山谷墓，赋二诗云：“曾从史馆侍虚皇，千载文章日月光。今日青青原上草，依稀犹带六经香。”“百年文物豫章公，乔木阴阴祇晚风。楚些屡吟招不得，紫云扶上玉楼中。”

　　傅自得云：“予甞以作诗之要叩韦斋先生朱公（松），时积雨初霁，西风凄然。公因举简斋‘开门知有雨，老树半身湿。’又韦苏州为‘诸生时列坐，共爱风满林。’之句，且言古之诗人贵冲口直到，葢与陶彭泽‘采菊东篱下，悠然见南山。’同一关捩。三人者，出处穷达虽不同，诵此句则可见其人之萧散清逸。予时心开神会，始知为诗之趣。傅作韦斋集序，遂述其语。”

　　常徳冦公泉，葢公南迁时过之，题曰：“冦平仲酌泉煮茗，回望北阙，黯然而行。”张南轩观之曰：“冦公不忘君，丁公为已而已。”因题诗云：“酌泉清爽凉如在，拜佛低头有厚颜。用舍可知当日事，忠邪难掩片言间。”

　　西溪姚令威。寛博物洽。闻尤工于诗。集中多警句、《春莫》云：“淡香花湿雨，薄影絮行风。”用昌黎《雪》诗：“舞镜鸾窥沼，行天马度桥。”《懐归》云：“客心春鴈急，诗思暮江寛。”《夜雨》云：“春潮生蛤晕，夜雨长蜗涎。”《遣懐》云：“日晚燕争戸，风飘香入帘。”《惜春》絶句云：“游丝系日春无迹，飞絮穿帘雪不寒。惟有闲云轻映日，留阴特地惜花残。”皆前人所未道也。

　　豫章掲（纯雄）登进士第，未唱名而卒。枢宻使刘仲洪吊之以诗云：“黄金榜在人何在，白玉楼成记未成。”

　　竹坡黄伯庸（畴老）《老翁謡》云：“白头老翁髪埀领，牵孙与客摩孙顶。翁年八十死无恤，怜汝孩童困饥馑。去年虽旱犹半熟，今年飞霜先杀菽。去年虽饥犹一粥，今年瓮盎无余粟。客谢主人将孙去，泪下如縻不能语。伶仃老病惟一身，独卧茅檐夜深雨。梦回犹自误呼孙，县吏催租政打门。”深得讽刺之体，因録之。  
　
