竹坡诗话 宋 周紫芝

提要
竹坡诗话
 　 
 
提要

　　《竹坡诗话》一卷，宋周紫芝撰。紫芝有《太仓稊米集》，已著录。周必大《二老堂诗话》辨金锁甲一条，称《紫芝诗话》百篇，此本惟存八十条。又《山海经》诗一条称《竹坡诗话》第一卷，则必有第二卷矣。此本惟存一卷，盖残阙也。必大尝讥其解绿沈金锁之疏失。又讥其论陶潜“刑天舞干戚”句剿袭曾紘之说。又讥其《论谯国集》一条，皆中其失。他如论王维袭李嘉祐诗，尚沿李肇《国史补》之误。论柳宗元身在刀山之类，亦近於恶诨。然如《辨嘲鼾睡》非韩愈作，辨《留春不住》词非王安石作，辨《韩愈调张籍诗》非为元稹作，皆有特见。其馀亦颇多可采。惟其中李白、柳公权与文宗论诗一条，时代殊不相及。此非僻人僻事，紫芝不容舛谬至此。殆传写者之误欤？  
　 
竹坡诗话

　　杜少陵《游何将军山林诗》，有“雨抛金锁甲，苔卧绿沉枪”之句，言甲抛于雨，为金所锁，枪卧于苔，为绿所沉，有“将军不好武”之意。余读薛氏《补遗》，乃以绿沉为精铁，谓隋文帝赐张奫以绿沉之甲是也，不知金锁当是何物。又读赵德麟《侯鲭录》，谓绿沉为竹，乃引陆龟蒙诗：“一架三百竿，绿沉森杳冥。”此尤可笑。 
　　戴良少所推服，每见黄宪，必自降薄，怅然若有所失。母问：“汝何不乐乎，复从牛医儿所来耶？”王履道诗：“不见牛医黄叔度，即寻马磨许文休。”语虽工，然牛医，叔度之父耳，非叔度也。 

　　聪闻复，钱塘人，以诗见称于东坡先生。余游钱塘甚久，绝不见此老诗。松园老人谓余言：“东坡倅钱塘时，聪方为行童试经。坡谓坐客言，此子虽少，善作诗，近参寥子作昏字韵诗，可令和之。聪和篇立成，云：‘千点乱山横紫翠，一钩新月挂黄昏。’坡大称赏，言不减唐人，因笑曰：‘不须念经也做得一个和尚。’是年，聪始为僧。” 

　　东坡诗云：“君欲富饼饵，会须纵牛羊。”殊不可晓。河朔土人言，河朔地广，麦苗弥望，方其盛时，须使人纵牧其间，践蹂令稍疏，则其收倍多，是纵牛羊所以富饼饵也。 

　　维扬之扰，衣冠皆南渡。王邦宪客宛陵，与其乡人相遇，作集句云：“扬子江头杨柳春，衣冠南渡多崩奔。柳条弄色不忍见，东西南北更堪论。谁谓他乡各异县，岂知流落复相见。青春作伴好还乡，为问淮南米贵贱。”其叙事有情致为可喜，近时集句所未有也。 

　　集句近世往往有之，惟王荆公得此三昧。前人所传，如“雨荒深院菊，风约半池萍”之句，非不切律，但苦无思耳。 

　　孔毅父喜集句，东坡尝以“指呼市人如使儿”戏之。观其《寄孙元忠诗》云：“不恨我衰子贵时，经济实藉英雄姿。君有长才不贫贱，莫令斩断青云梯。骅骝作驹已汗血，坐看千里当霜蹄。省郎京君必俯拾，军符侯印取岂迟。”殆不减《胡笳十八拍》也。 

　　绍兴初，有退相寓永嘉，独陈用中彦才虽邻不谒。及再相，有荐之者，止就部注邑连江，戏作小诗云：“命贱安能比鉅公，偶然年月与时同。只因日上争些子，笑向连江作钓翁。”盖其所生年月时适与时宰同，但日差异耳。 

　　东坡游西湖僧舍，壁间见小诗云：“竹暗不通日，泉声落如雨。春风自有期，桃李乱深坞。”问谁所作，或告以钱塘僧清顺者，即日求得之。一见甚喜，而顺之名出矣。余留钱塘七八年，间有能诵顺诗者，往往不逮前篇，政以所见之未多耳。然而使其止于此，亦足传也。 

　　米元章少时作邑，会岁大旱，遣吏捕蝗甚急。有邻邑宰忽移文责之，谓吏驱蝗入境。元章取公牒作一绝句，书其背而遣之，云：“蝗虫本是天灾，不由人力挤排。若是敝邑遣去，却烦贵县发来。”见者大笑。 

　　东莱蔡伯世作《杜少陵正异》，甚有功，亦时有可疑者。如“峡云笼树小，湖日落船明”，以“落”为“荡”，且云非久在江湖间者，不知此字之为工也。以余观之，不若“落”字为佳耳。又“春色浮山外，天河宿殿阴”，以“宿”为“没”字。“没”字不若“宿”字之意味深远甚明。大抵五字诗，其邪正在一字间，而好恶不同乃如此，良可怪也。 

　　客有诵渊明《闲情赋》者，想其于此亦自不浅。或问坐客：“渊明有侍儿否？”皆不知所对。一人言有之。问其何以知，曰：“所谓‘雍端年十三，不识六与七’，此岂非有侍儿耶？”于是坐客皆发一笑。 

　　杜少陵之子宗武，以诗示阮兵曹，兵曹答以斧一具，而告之曰：“欲子砍断其手，不然天下诗名，又在杜家矣。”余尝观少陵作《宗武生日诗》云：“自从都邑语，已伴老夫名。诗是吾家事，人传世上情。”则宗武之能诗为可知矣。惜乎其不可得而见也。 

　　士大夫学渊明作诗，往往故为平淡之语，而不知渊明制作之妙，已在其中矣。如《读山海经》云“亭亭明玕照，落落清瑶流”，岂无雕琢之功？盖明玕谓竹，清瑶谓水，与所谓“红皱檐晒瓦，黄团系门衡”者，奚异。 

　　余读秦少游拟古人体所作七诗，因记顷年在辟雍，有同舍郎泽州贡士刘刚为余言，其乡里有一老儒，能效诸家体作诗者，语皆酷似。效老杜体云：“落日黄牛峡，秋风白帝城。”尤为奇绝。他皆类此，惜乎今不复记其姓名矣。 

　　贺方回尝作《青玉案》词，有“梅子黄时雨”之句，人皆服其工，士大夫谓之贺梅子。郭功父有《示耿天隲》一诗，王荆公尝为之书其尾云：“庙前古木藏训狐，豪气英风亦何有？”方回晚倅姑孰，与功父游甚欢。方回寡发，功父指其髻谓曰：“此真贺梅子也。”方回乃捋其须曰：“君可谓郭训狐。”功父髯而胡，故有是语。 

　　郑谷《雪诗》，如“江上晚来堪画处，渔人披得一蓑归”之句，人皆以为奇绝，而不知其气象之浅俗也。东坡以谓此小学中教童蒙诗，可谓知言矣。然谷亦不可谓无好语，如“春阴妨柳絮，月黑见梨花”，风味固似不浅，惜乎其不见赏于苏公，遂不为人所称耳。 

　　世传杨文公方离襁褓，犹未能言，一日，其家人携以登楼，忽自语如成人。因戏问之：“今日上楼，汝能作诗乎？”即应声曰：“危楼高百尺，手可摘星辰。不敢高声语，怕惊天上人。”旧见《古今诗话》载此一事，后又见一石刻，乃李太白《夜宿山寺》所题，宇画清劲而大，且云布衣李白作。而此又以为杨文公作何也？岂好事者窃太白之诗，以神文公之事与，抑亦太白之碑为伪耶？ 

　　韩退之《城南联句》云：“红皱晒檐瓦，黄团系门衡。”“黄团”当是瓜蒌，“红皱”当是枣，退之状二物而不名，使人瞑目思之，如秋晚经行，身在村落间。杜少陵《北征诗》云：“或红如丹砂，或黑如点漆。”此亦是说秋冬间篱落所见，然比退之颇是省力。 

　　有作陶渊明诗跋尾者，言渊明《读山海经》诗有“形夭无千岁，猛志固有在”之句，竟莫晓其意。后读《山海经》云：“刑天，兽名也，好衔干戚而舞。”乃知五字皆错。“形夭”乃是“刑天”，“无千岁”乃是“舞干戚”耳。如此乃与下句相协。传书误缪如此，不可不察也。 

　　枢密张公嵇仲，喜谈兵论边事，面目极严冷，而作小诗有风味。岐王宫有侍儿出家为比丘尼者，公赋诗云：“六尺轻罗染麹尘，金莲步稳榇缃裙。从今不入襄王梦，剪尽巫山一朵云。”殊可喜也。 

　　徐陵《玉台新咏》序云：“南都石黛，最发双娥；北地燕支，偏开两靥。”崔正熊《古今注》云：“燕支出西方，土人以染，中国谓之红蓝，以染粉为妇人色。”而俗乃用烟脂或胭脂字，不知其何义也？杜少陵“林花著雨胭脂湿”，亦用此二字，而白乐天“三千宫女燕支面”，却用此二字，殊不可晓。 

　　潮州韩文公祠有异木，世传退之手植。去祠十数步，种之辄死。有题文公祠者，云“韩木有情春谷暖，鳄鱼无种海潭清”者是也。 

　　余顷年游蒋山，夜上宝公塔，时天已昏黑，而月犹未出，前临大江，下视佛屋峥嵘，时闻风铃，铿然有声。忽记杜少陵诗：“夜深殿突兀，风动金琅珰。”恍然如己语也。又尝独行山谷间，古木夹道交阴，惟闻子规相应木间，乃知“两边山木合，终日子规啼”之为佳句也。又暑中濒溪，与客纳凉，时夕阳在山，蝉声满树，观二人洗马于溪中。曰，此少陵所谓“晚凉看洗马，森木乱鸣蝉”者也。此诗平日诵之，不见其工，惟当所见处，乃始知其为妙。作诗正要写所见耳，不必过为奇险也。 

　　夔峡道中，昔有杜少陵题诗一首，以“天”字为韵，榜之梁间，自唐至今，无敢作诗者。有一监司过而见之，辄和少陵韵，大书其侧，后有人嘲之云：“想君吟咏挥毫日，四顾无人胆似天。”过者无不笑之。 

　　大梁罗叔共为余言：“顷在建康士人家，见王荆公亲写小词一纸，其家藏之甚珍。其词云：‘留春不住，费尽莺儿语。满地残红宫锦污，昨夜南园风雨。　　小怜初上琵琶，晓来思绕天涯，不肯画堂朱户，东风自在杨花。’荆公平生不作是语，而有此何也？”仪真沈彦述为余言：“荆公诗如‘浓绿万枝红一点，动人春色不须多’，‘春色恼人眠不得，月移花影上阑干’等篇，皆平甫诗，非荆公诗也。”沈乃元龙家婿，故尝见之耳。叔共所见，未必非平甫词也。 

　　余家藏山谷《谢李邦直送矞云龙茶诗》，所谓“矞云从龙小苍壁，元丰至今人未识”者是也。用川麻矮纸作钜轴书，如拳许大，字画飞动，可与《瘗鹤铭》《离堆记》争雄。政和甲午，携以示李端叔。端叔和山谷韵，又用此韵作诗见贻，且跋其尾云：“元丰八年九月，鲁直入馆。是月裕隆发引，前一日，百官集朝堂，与余适相值，邂逅邦直送茶。居两日，闻有诗，又数日，相见于文德班中，为余口占。政和四年中元前一日，宣城周少隐出此诗相示，盖二十有九年矣。感旧怆然，因借其韵，书于卷尾。是日太旱，久不雨而雨，黄昏月出，已而复雨。”绍兴兵至，姑溪诗帖两牛腰，并与山谷墨妙为之一空。 

　　李石、柳公权俱与唐文宗论诗。李石云：“‘人生不满百，常怀千岁忧’，畏不逢也。‘昼短苦夜长’，暗时多也。‘何不秉烛游’，劝之照也。古人作诗之意未必尔，然人臣进言，要当如此。”及文宗有“人皆苦炎热，我爱夏日长”之句，公权但云“薰风自南来，殿阁生微凉”而已，殊不寓规谏之意何也？盖责文宗享殿阁之凉，而不知人间之苦，所以讥之深矣，晓人岂不当如是耶？ 

　　“冰肌玉骨清无汗，水殿风来暗香满。绣帘一点月窥人，欹枕钗横云鬓乱。起来庭户悄无声，时见疏星渡河汉。屈指西风几时来，不道流年暗中换。”世传此诗为花蕊夫人作，东坡尝用此诗作《洞仙歌》曲。或谓东坡托花蕊以自解耳，不可不知也。 

　　王荆公作集句，得“江州司马青衫湿”之句，欲以全句作对，久而未得。一日问蔡天启：“‘江州司马青衫湿’，可对甚句？”天启应声曰：“何不对‘梨园弟子白发新’。”公大喜。 

　　梁太祖受禅，姚垍为翰林学士。上问及裴延裕行止曰：“颇知其人，文思甚捷。”垍曰：“向在翰林号为下水船。”太祖应声曰：“卿便是上水船。”议者以垍为急滩头上水船。鲁直诗曰：“花气薰人欲破禅，心情其实过中年。春来诗思何所似，八节滩头上水船。”山谷点化前人语，而其妙如此，诗中三昧手也。 

　　东南之有腊梅，盖自近时始。余为儿童时，犹未之见。元祐间，鲁直诸公方有诗，前此未尝有赋此诗者。政和间，李端叔在姑溪，元夕见之僧舍中，尝作两绝，其后篇云：“程氏园当尺五天，千金争赏凭朱栏。莫因今日家家有，便作寻常两等看。”观端叔此诗，可以知前日之未尝有也。 

　　近世士大夫家所藏杜少陵逸诗，本多不同。余所传古律二十八首，其间一诗，陈叔易记云，得于管城人家册子叶中。一诗，洪炎父记云，得之江中石刻。又五诗，谢仁伯记云，得于盛文肃家故书中，犹是吴越钱氏所录。要之皆得于流传，安得无好事者乱真？然而如《巴西闻收京》云：“倾都看黄屋，正殿引朱衣。”又云：“克复诚如此，安危在数公。”又《舟过洞庭》一篇云：“蛟室围青草，龙堆拥白砂。护江蟠古木，迎棹舞神鸦。”又一篇云：“说道春来好，狂风太放颠。吹花随水去，翻却钓鱼船。”此决非他人可到，其为此老所作无疑。 

　　西湖诸寺，所存无几，惟南山灵石，犹是旧屋。寺僧言：“顷时有数道人来丐食，拒而不与，乃题诗屋山而去，至今犹存。”字画颇类李北海，是唐人书也。其诗云：“南坞数回泉石，西峰几叠烟云。登携孰以为侣，颜寓李甲萧耘。”后好事者译之，前一句乃吕字，第二句洞字，第三句宾字，是洞宾与三人者来耳。李甲近世人，东坡以比郭恕先，善画而有文。余不知其为何人，当是神仙也。 

　　东平王兴周为余言：“东平人有居竹间自号竹溪翁者，一夕，有鬼题诗竹间云：‘墓前古木号秋风，墓尾幽人万虑空。惟有诗魂销不得，夜深来访竹溪翁。’”世传鬼诗甚多，常疑其伪为，此诗传于兴周乡里，必不妄矣。鬼之能诗，是果然也。 

　　凡诗人作语，要令事在语中而人不知。余读太史公《天官书》：“天一、枪、棓、矛、盾动摇，角大，兵起。”杜少陵诗云：“五更鼓角声悲壮，三峡星河影动摇。”盖暗用迁语，而语中乃有用兵之意。诗至于此，可以为工也。 

　　白乐天《长恨歌》云：“玉容寂寞泪阑干，梨花一枝春带雨。”人皆喜其工，而不知其气韵之近俗也。东坡作送人小词云：“故将别语调佳人，要看梨花枝上雨。”虽用乐天语，而别有一种风味，非点铁成黄金手，不能为此也。 

　　自古诗人文士，大抵皆祖述前人作语。梅圣俞诗云：“南陇鸟过北陇叫，高田水入低田流。”欧阳文忠公诵之不去口。鲁直诗有“野水自添田水满，晴鸠却唤雨鸠来”之句，恐其用此格律，而其语意高妙如此，可谓善学前人者矣。 

　　林和靖赋《梅花诗》，有“疏影横斜水清浅，暗香浮动月黄昏”之语，脍炙天下殆二百年。东坡晚年在惠州，作《梅花诗》云：“纷纷初疑月挂树，耿耿独与参横昏。”此语一出，和靖之气遂索然矣。张文潜云：“调鼎当年终有实，论花天下更无香。”此虽未及东坡高妙，然犹可使和靖作衙官。政和间，余见胡份司业和曾公衮《梅诗》云：“绝艳更无花得似，暗香惟有月明知。”亦自奇绝，使醉翁见之，未必专赏和靖也。 

　　世所传退之遗文，其中载《嘲鼾睡》二诗，语极怪谲。退之平日未尝用佛家语作诗，今云“有如阿鼻尸，长唤忍众罪”，其非退之作决矣。又如“铁佛闻皱眉，石人战摇腿”之句，大似鄙陋，退之何尝作是语，小儿辈乱真，如此者甚众，乌可不辨。 

　　有数贵人遇休沐，携歌舞燕僧舍者。酒酣，诵前人诗：“因过竹院逢僧话，又得浮生半日闲。”僧闻而笑之。贵人问师何笑，僧曰：“尊官得半日闲，老僧却忙了三日。”谓一日供帐，一日燕集，一日扫除也。 

　　罗叔共言：顷岁钱塘有葛道人者，无他技能，以业屦为生，得金即沽酒自饮，往来湖山间数岁矣，人无知之者。一日，为寺僧修屦，口中微有声，状若哦诗者。僧怪而问之，葛生笑曰：“今日偶得句耳。”问之，乃云：“百啭已休莺哺子，三眠初罢柳飞花。”自是始知其为诗人。世之露才扬己，急于人知者，闻斯人之风，亦可稍愧矣。 

　　诗人造语用字，有著意道处，往往颇露风骨。如滕元发《月波楼诗》“野色更无山隔断，天光直与水相连”是也。只一“直”字，便是著力道处，不惟语稍峥嵘，兼亦近俗。何不云“野色更无山隔断，天光自与水相连”为微有蕴藉，然非知之者不足以语此。 

　　有明上人者，作诗甚艰，求捷法于东坡，作两颂以与之。其一云：“字字觅奇险，节节累枝叶。咬嚼三十年，转更无交涉。”其二云：“衡口出常言，法度法前轨。人言非妙处，妙处在于是。”乃知作诗到平淡处，要似非力所能。东坡尝有书与其侄云：“大凡为文，当使气象峥嵘，五色绚烂，渐老渐熟，乃造平淡。”余以不但为文，作诗者尤当取法于此。 

　　刘元素名博文，与余为同郡。其为人静退有守，好作诗而语不妄发。内子朱，贤而善事其夫，每举案齐眉，则相敬如宾。一日，元素与客饮，分韵得柳眉，其诗云：“青眼相看君可知，精神浑在艳阳时。只因嫁得东君后，两泪相看是别离。”诗成，坐客皆不悦。后数日而其妻亡，盖诗谶也。 

　　郭功父晚年，不废作诗。一日，梦中作《游采石》二诗，明日书以示人，曰：“余决非久于世者。”人问其故，功父曰：“余近诗有‘欲寻铁索排桥处，只有杨花惨客愁’之句，岂特非余平日所能到，虽前人亦未尝有也。忽得之不详。”不踰月，果死。李端叔闻而笑曰：“不知杜少陵如何活得许多时？” 

　　诗中用双叠字易得句。如“水田飞白鹭，夏木啭黄鹂”，此李嘉祐诗也。王摩诘乃云“漠漠水田飞白鹭，阴阴夏木啭黄鹂。”摩诘四字下得最为稳切。若杜少陵“风吹客衣日杲杲，树搅离思花冥冥”，“无边落木萧萧下，不尽长江滚滚来”，则又妙不可言矣。 

　　杨次翁守丹阳，米元章过郡，留数日而去。元章好易他人书画，次翁作羹以饭之，曰：“今日为君作河豚。”其实他鱼。元章疑而不食，次翁笑曰：“公可无疑，此赝本耳。”其行，送之以诗，有“淮海声名二十秋”之句。林子中见之，谓次翁曰：“公言无乃过与？”次翁笑曰：“二十年来，何处不知有米颠子邪？”余游濡须，识次翁之孙侃，为余道此。 

　　杜牧之尝为宣城幕，游泾溪水西寺，留二小诗，其一云：“李白题诗水西寺，古木回嵓楼阁风。半醒半醉游三日，红白花开山雨中。”此诗今载集中。其二云：“三日去还住，一生焉再游。含情碧溪水，重上粲公楼。”此诗今榜壁间而集中不载，乃知前人好句零落多矣。 

　　晁以道家，有宋子京手书杜少陵诗一卷，如“握节汉臣归”乃是“秃节”，“新炊间黄粱”乃是“闻黄粱”。以道跋云：前辈见书自多，不如晚生少年但以印本为正也。不知宋氏家藏为何本，使得尽见之，想其所补亦多矣。 

　　韩退之《城南联句》云：“庖霜鲙玄鲫，淅玉炊香粳。”语固奇甚。鲁直云：“庖霜刀落鲙，执玉酒明船。”虽依退之，而骎骎直与少陵分路而扬鏣矣。若明眼人见之，自当作两等看，不可与退之同调也。 

　　钱塘关子东为余言，熙宁中有长老重喜，会稽人，少以捕鱼为生，然日诵观世音菩萨不少休。旧不识字，一日辄能书，又能作偈颂，尝作颂云：“地炉无火一囊空，雪似杨花落岁穷。乞得苎麻缝破衲，不知身在寂寥中。”此岂捕鱼者之所能哉。解悟如此，盖得观音智慧力也。 

　　余读东坡《和梵天僧守诠》小诗，所谓“但闻烟外钟，不见烟中寺。幽人行未已，草露湿芒屦。唯应山头月，夜交照来去。”未尝不喜其清绝过人远甚。晚游钱塘，始得诠诗云：“落日寒蝉鸣，独归林下寺。松扉竟未掩，片月随行屦。时闻犬吠声，更入青萝去。”乃知其幽深清远，自有林下一种风流。东坡老人虽欲回三峡倒流之澜，与溪壑争流，终不近也。 

　　杜牧之《华清宫三十韵》，无一字不可人意。其叙开元一事，意直而词隐，晔然有《骚》《雅》之风。至“一千年际会，三万里农桑”之语，置在此诗中，如使伶优与嵇、阮辈并席而谈，岂不败人意哉。 

　　钱塘强幼安为余言，顷岁调官都下，始识博士唐庚，因论坡诗之妙，子美以来，一人而已。其叙事简当，而不害其为工。如《岭外诗》，叙虎饮水潭上，有蛟尾而食之，以十字说尽云：“潜鳞有饥蛟，掉尾取渴虎。”虎著渴字便见饮水意，且属对亲切，他人不能到也。 

　　韩退之《荐士诗》云：“孟轲分邪正，眸子看瞭眊。杳然粹而清，可以镇浮躁。”盖谓孟东野也。余尝读孟东野《下第诗》云：“弃置复弃置，情如刀剑伤。”及登第，则自谓“春风得意马蹄疾，一日看尽长安花”。一第之得失，喜忧至于如此，宜其虽得之而不能享也。退之谓“可以镇浮躁”，恐未免于过情。 

　　东坡喜食烧猪，佛印住金山时，每烧猪以待其来。一日为人窃食，东坡戏作小诗云：“远公沽酒饮陶潜，佛印烧猪待子瞻。采得百花成蜜后，不知辛苦为谁甜。” 

　　东坡性喜嗜猪，在黄冈时，尝戏作《食猪肉诗》云：“黄州好猪肉，价贱等粪土。富者不肯吃，贫者不解煮。慢著火，少著水，火候足时他自美。每日起来打一盌，饱得自家君莫管。”此是东坡以文滑稽耳。后读《云仙散录》，载黄升日食鹿肉二斤，自晨煮至日影下西门，则曰“火候足”。乃知此老虽煮肉亦有故事，他可知矣。 

　　福唐黄文若言：“南徐刁氏子字鳞游，十岁赋《竹马诗》云：‘小儿骑竹作骅骝，犹是东西意未休。我已童心无一在，十年浑付水东流。’后十岁果卒。客有志其墓者，以比李长吉。”盖文章早成，古人有之，然亦天所忌也。 

　　道士林灵素，以方术显于时。有附之而得美官者，颇自矜有骄色。或作《戏灵素画像诗》云：“当日先生在市廛，世人那识是真仙？只因学得飞升后，鸡犬相随也上天。” 

　　“银烛秋光冷画屏，轻罗小扇扑流萤。天阶夜色凉如水，卧看牵牛织女星。”此一诗，杜牧之、王建集中皆有之，不知其谁所作也。以余观之，当是建诗耳。盖二子之诗，其流婉大略相似，而牧多险侧，建多工丽，此诗盖清而平者也。 

　　“两京作斤卖，五溪无人采。”此高力士诗也。鲁直作《食笋诗》，云：“尚想高将军，五溪无人采”是也。张文潜作《荠羹诗》，乃云：“论斤上国何曾饱，旅食江城日至前。尝慕藜羹最清好，固应加糁愧吾缘。”则是高将军所作，乃《荠诗》耳，非《笋诗》也。二公同时，而用事不同如此，不知其故何也。 

　　承议郎任随成，字师心，刘景文甥也。尝为余言，景文昔为忻州守，间数日，率一谒晋文公祠。既至祠下，必与神偶语，久之乃出。文公亦时时来谒景文，景文闭关若与客语者，则神之至也。一日，于广坐中谓一掾曰：“天帝当来召君，我亦当继往。”坐客皆相视失色，已而掾果无疾而逝，刘亦相继而亡云。后一日，死而复苏，起作三诗，乃复就瞑。其一云：“中宫在天半，其上乃吾家。纷纷鸾凤舞，往往芝木华。挥手谢世人，耸身入云霞。公暇咏天海，我非世人哗。”其二云：“仙都非世间，天神绕楼殿。高低霞雾匀，左右蛇龙遍。云车山岳耸，风鼙天地颤。从兹得旧渥，万物毫端变。”其三云：“从来英杰自消磨，好笑人间事更多。艮上巽宫为进发，千车安稳渡银河。”诗成，谓其家人曰：“我今掌事雷部中，不复为世间人矣。” 
　
　　冯均州为余言，顷年平江府雍熙寺，每深夜月明，有妇人歌小词于廊庑间者，就之不见。其词云：“满目江山忆旧游，汀洲花草弄春柔。长亭舣住木兰舟。　　好梦易随流水去，芳心犹逐晓云愁。行人莫上望京楼。”或有闻而录之者，姑苏士子慕容岩卿见而惊曰：“君何从得此词？”客语之故，岩卿悲哭，久之，曰：“此余亡妻之词，无知之者。”明日视之，乃其妻旅榇所在。 

　　大梁景德寺峨眉院，壁间有吕洞宾题字。寺僧相传，以为顷时有蜀僧号峨眉道者，戒律甚严，不下席者二十年。一日，有布衣青裘，昂然一伟人来，与语良久，期以明年是日复相见于此，愿少见待也。明年是日，日方午，道者沐浴端坐而逝。至暮，伟人果来，问道者安在，曰亡矣。伟人叹息良久，忽复不见。明日书数语于堂壁间绝高处，其语云：“落日斜，西风冷。幽人今夜来不来，教人立尽梧桐影。”字画飞动，如翔鸾舞凤，非世间笔也。宣和间，余游京师，犹及见之。 


　　李京兆诸父中，有一人尝为博守者，不得其名，其人极廉介。一日，迓监司于城门，吏报酉时，守急命闭关。已而使者至，不得入，相与语于门隙。使者请入见，曰：“法当闭钥，不敢启关。”请以诘朝事迎。又京递至，发缄视之。中有家问，即令灭宫烛，取私烛阅书。阅毕，命秉官烛如初。当时遂有“闭关迎使者，灭烛看家书”之句。廉白之节，昔人所高，矫枉太过，则其弊遂至于此。 

　　东坡在黄州时，尝赴何秀才会，食油果甚酥。因问主人，此名为何。主人对以无名。东坡又问为甚酥，坐客皆曰：“是可以为名矣。”又潘长官以东坡不能饮，每为设醴，坡笑曰：“此必错著水也。”他日忽思油果，作小诗求之云：“野饮花前百事无，腰间惟系一葫芦。已倾潘子错著水，更觅君家为甚酥。”李端叔尝为余言，东坡云：“街谈市语，皆可入诗，但要人镕化耳。”此诗虽一时戏言，观此亦可以知其镕化之功也。 

　　唐人作乐府者甚多，当以张文昌为第一。近时高邮王观亦可称，而人不甚知。观尝作《游侠曲》云：“雪拥燕南道，酒阑中夜行。千里不见雠，怒须如立钉。出门气吹雾，南山鸡未啼。腰间解下聂政刀，袖中掷下朱亥椎。冷笑邯郸乳口儿。”此篇词意，大似李太白，恨未入文昌之室耳。至《莫恼翁》篇云：“谷垂干穗豆垂角，两足年登不胜乐。乌巾紫领银须长，白酒满杯翁自酌。翁醉不知秋色凉，儿捋翁须孙撼床。莫恼翁，翁年已高百事慵。”遂与文昌争衡矣。 

　　本朝乐府，当以张文潜为第一。文潜乐府刻意文昌，往往过之。顷在南都，见《仓前村民输麦行》，尝见其亲稿，其后题云：“此篇效张文昌，而语差繁。”乃知其喜文昌如此。《输麦行》云：“余过陈，见仓前村民输麦，止车槐阴下，其乐洋洋也。晚复过之，则扶车半醉，相招归矣。感之，因作《输麦行》，以补乐府之遗。‘场头雨干场地白，老穉相呼打新麦。半归仓廪半输官，免教县吏相催迫。羊头车子毛布囊，浅泥易涉登前冈。仓头买券槐阴凉，清严宫吏两平量。出仓掉臂呼同伴，旗亭酒美单衣换。半醉扶车归路凉，月出到家妻具饭。一年从此皆闲日，风雨闭门公事毕。射狐罝兔岁蹉跎，百壶社酒相经过。’” 

　　元微之作李杜优劣论，谓太白不能窥杜甫之藩篱，汉堂奥乎？唐人未尝有此论，而稹始为之。至退之云：“李杜文章在，光焰万丈长。不知群儿愚，那用故谤伤。”则不复为优劣矣。洪庆善作《韩文辨证》，著魏道辅之言，谓退之此诗为微之作也。微之虽不当自作优劣，然指稹为愚儿，岂退之之意乎？ 

　　黄师是赴浙宪，东坡与之姻家，置酒饯其行，使朝云侍饮。坐间赋诗，有“绿衣有公言”之句。后人乃谓绿衣小官，犹惜其不留，是有公言也。时朝云语师是曰：“他人皆进用，而君数补外，何也？”是谓公言。而“绿衣”则东坡指朝云也。 

　　吕舍人作《江西宗派图》，自是云门、临济始分矣。东坡寄子由云：“赠君一笼牢收取，盛取东轩长老来。”则是东坡、子由为师兄弟也。陈无己诗云：“乡来一瓣香，敬为曾南丰。”则陈无己承嗣巩和尚为何疑。余尝以此语客，为林下一笑，无不抚掌。 

　　古今诗人，多喜效渊明体者，如和陶诗非不多，但使渊明愧其雄丽耳。韦苏州云：“霜露悴百草，而菊独妍华。物性有如此，寒暑其奈何。掇英泛浊醪，日入会田家。尽醉茅檐下，一生岂在多。”非唯语似，而意亦太似。盖意到而语随之也。 

　　顷岁朝廷多事，郡县不颁历，所至晦朔不同。朱希真避地广中，作《小尽行》一诗云：“藤州三月作小尽，梧州三月作大尽。哀哉官历今不颁，忆昔升平泪成阵。我今何异桃源人，落叶为秋花作春。但恨未能与世隔，时闻丧乱空伤神。”与夫“山中无历日，寒尽不知年”，无间然矣。 

　　江淮间有水禽号鱼虎，翠羽而红首，颜色可爱，人罕识之。崔德符《通羊道中诗》所谓“翠裘锦帽初相识，鱼虎弯环略岸飞”是也。余至兴国数月，郡去通羊二百里，犹未及识，询之土人，亦无识者，每诵德符诗，想象一见而已。 

　　张文潜《中兴碑诗》，可谓妙绝今古。然“潼关战骨高于山，万里君王蜀中老”之句，议者犹以肃宗即位灵武，明皇既而归自蜀，不可谓老于蜀也。虽明皇有老于剑南之语，当须说此意则可，若直谓老于蜀则不可。 

　　扬子云好著书，固已见诮于当世，后之议者纷纷，往往词费而意殊不尽。惟陈去非一诗，有讥有评，而不出四十字：“扬雄平生书，肝肾间琱镌。晚于玄有得，始悔赋《甘泉》。使雄早大悟，亦何事于玄。赖有一言善，酒箴真可传。”后之议雄者，虽累千万言，必未能出诸此。 

　　柳子厚《别弟宗》一诗云：“零落残红倍黯然，双垂别泪越江边。一身去国六千里，万死投荒十二年。桂岭瘴来云似墨，洞庭春尽水如天。欲知此后相思梦，长在荆门郢树烟。”此诗可谓妙绝一世，但梦中安能见郢树烟，烟字只当用边字，盖前有江边故耳。不然，当改云“欲知此后相思处，望断荆门郢树烟”，如此却似稳当。 

　　汪内相将赴临川，曾吉父以诗送之，有“白玉堂中曾草诏，水晶宫里近题诗”之句。韩子苍改云：“白玉堂深曾草诏，水晶宫冷近题诗。”吉父闻之，以子苍为一字师。 

　　柳子厚《与浩初上人看山诗》云：“海畔尖山似剑铓，秋来处处割愁肠。若为化得身千亿，散上山头望故乡。”议者谓子厚南迁，不得为无罪，盖未死而身已在刀山矣。 

　　杜子美《北征》诗云：“海图拆波涛，旧绣移曲折。天吴及紫凤，颠倒在短褐。”可谓穷矣。及赋《韦偃画古松诗》，则云：“我有一匹好东绢，重之不减锦绣段。已令拂拭光零乱，请君放笔为直干。”子美乃有余绢作画材，何也？余尝戏作小诗，用少陵事云：“百尺寒松老干枯，韦郎笔妙古今无。何如莫扫鹅溪绢，留取天吴紫凤图。”使少陵尚无恙，当为我一捧腹也。 

　　今日校《谯国集》，适此两卷皆公在宣城时诗。某为儿时，先人以公真稿指示，某是时已能成诵。今日读之，如见数十年前故人，终是面熟。但句中时有与昔时所见不同者，必是痛遭俗人改易耳。如《病起》一诗云：“病来久不上层台，谓宣城叠嶂双溪也。窗有蜘蛛径有苔。多少山茶梅子树，未开齐待主人来。”此篇最为奇绝。今乃改云：“为报园花莫惆怅，故教太守及春来。”非特意脉不伦，然亦是何等语。又如“樱桃欲破红”改作“绽红”，“梅粉初坠素”改作“梅葩”。殊不知绽葩二字，是世间第一等恶字，岂可令人诗来。又《喜雨晴诗》云：“丰穰未可期，疲瘵何日起。”乃易“疲瘵”为“瘦饥”，当时果有瘦饥二字，此老则大段窘也。
 
　 
