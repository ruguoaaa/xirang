彦周诗话 [宋] 许顗 着　



　　诗话者，辨句法，备古今，纪圣德，录异事，正讹误也。若含讥讽，着过恶，诮纰缪，皆所不取。仆少孤苦而嗜书，家有魏、晋文章及唐诗人集，仅三百家。又数得奉教，闻前辈长者之余论。今书籍散落，旧学废忘，其能记忆者，因笔识之，不忍弃也。嗟乎，仆岂足言哉！人之于诗，嗜好去取，未始同也，强人使同己则不可，以己所见以俟后之人，乌乎而不可哉！ 

　　诗壮语易，苦语难，深思自知，不可以口舌辩。 

　　「燕燕于飞，差池其羽。之子于归，远送于野。瞻望弗及，泣涕如雨！」 此真可泣鬼神矣。张子野长短句云：「眼力不知人，远上溪桥去。」东坡〈送子由诗〉云：「登高回首坡陇隔，惟见乌帽出复没。」皆远绍其意。 

　　李太白作〈草创大还诗〉云：「髣佛明窗尘，死灰同至寂。」初不晓此语，后得《李氏炼丹法》云：「明窗尘，丹砂妙药也。」 

　　老杜〈北征诗〉曰：「微尔人尽非，于今国犹活。」独以「活」、「国」许陈玄礼，何也？盖祸乱既作，惟赏罚当则再振，否则不可支持矣。玄礼首议太真、国忠辈，近乎一言兴邦，宜得此语。倘无此举，唯有李、郭，不能展用。 

　　淮阴胜而不骄，乃能师李左车，最奇特事。荆公诗云：「将军北面师降虏，此事人间久寂寥。」李广诛霸陵尉，薄于德矣，东坡诗云：「今年定起故将军，未肯说诛霸陵尉。」用事当如此向背。 

　　箜篌状如张箕，探手摘弦出声。卢玉川诗云「卷却罗袖弹箜篌」，此语亦未可讥诮。司马温公尝语程正叔云：「辩证古人误处，当两存之，勿加诋訾也。」 

　　韩退之诗云：「银烛未销窗送曙，金钗半醉座添香。」殊不类其为人。乃知能赋梅花，不独宋广平。退之见神仙亦不伏云：「我能屈曲自世间，安能从汝巢神山？」赋谢自然诗曰：「童騃无所识。」作〈谁氏子诗〉曰：「不从而诛未晚耳。」惟〈华山女诗〉颇假借，不知何以得此？ 

　　凡作诗若正尔填实，谓之「点鬼簿」，亦谓之「堆垛死尸」。能如〈猩猩毛笔诗〉曰，「平生几两屐？身后五车书」。又如「管城子无食肉相，孔方兄有绝交书。」精妙明密，不可加矣，当以此语反三隅也。 

　　诗人写人物态度，至不可移易。元微之〈李娃行〉云：「髻鬟峨峨高一尺，门前立地看春风」，此定是娼妇；退之〈华山女诗〉云：「洗妆拭面着冠帔，白咽红颊长眉青」，此定是女道士；东坡作〈芙蓉城诗〉亦用「长眉青」三字，云「中有一人长眉青，炯如微云淡疏星」，便有神仙风度。 

　　季父仲山，先大夫同祖弟也。读书精苦，作诗有源流。昔尝上书，晚以特奏名得一官。政和间，御制宫词三百首，尝和进，今录一绝于此，染指可以知鼎味也。其词曰：「轻寒惨惨透衾罗，玉箭铜壶漏水多。常是未明供御服，梦回频问夜如何。」时道君皇帝在睿思殿，宣进甚急，意谓得美官。翼日，台章论列，作诗害经旨，遂报罢，调南剑州顺昌县尉，后卒于扬州云。 

　　先伯父治平四年举进士第一，少从丁宝臣，以文字为欧阳文忠公、王岐公所称重。其试〈公生明赋〉曰：「依违牵制者既已去矣，则明白洞达者乃其自然。」此不刊之语也。尝作〈咏史诗〉曰：「天下有诛赏，固非君所私。太宗泣君集，意恐劳臣疑。至公一以废，智术相维持。哀哉功名士，汲汲尚趋时。」推斯志也，虽蹈沧海饿西山可也。在熙宁间，为荆公荐，竟不委曲得贵达，然亦为司马温公、吕献可、吕微仲、范尧夫诸公所知。元丰七年，自都官外郎奔祖父丧，卒于黄州，东坡解衣赙之。 

　　有李氏女者，字少云，本士族。尝适人，夫死无子，弃家着道士服，往来江淮间。仆顷年见之金陵。其诗有云：「几多柳絮风翻雪，无数桃花水浸霞。」殊无脂泽气。又喜炼丹砂，仆亦得其方，大抵类魏伯阳法，而有铢两加精详者也。尝语仆曰：「我命薄，政恐不能成此药耳。」后二年再见之，其瘦骨立，盖丹未成而少云已病。仆问曰：「子丹成欲仙乎？惟甚瘦则鹤背能胜也。」笑曰：「忍相戏耶！」病中作〈梅花诗〉云：「素艳明寒雪，清香任晓风。可怜浑似我，零落此山中！」寻卒。后检方书，见丹法及此诗，录之。 

　　晦堂心禅师初退黄龙院，作诗云：「不住唐朝寺，闲为宋地僧。生涯三事衲，故旧一枝藤。乞食随缘过，逢山任意登。相逢莫相笑，不是岭南能。」此诗深静平实，道眼所了，非世间文士诗僧所能彷佛也。 

　　僧义了，字廓然，本士族锺离氏，事佛慈玑禅师为侍者。仆顷年迨见佛慈老人，廓然与仆在嵩山游甚久，颇能诗。仆爱其两句云：「百年休问几时好，万事不劳明日看。」不独喜其语，盖取其学道休歇洒落自在如此。 

　　东坡作〈妙善师写御容诗〉，美则美矣，然不若〈丹青引〉云「将军下笔开生面」，又云「褒公、鄂公毛发动，英姿飒爽来酣战」。后说画玉花骢马，而曰「至尊含笑催赐金，圉人太仆皆惆怅」。此语微而显，《春秋》法也。 

　　李太白诗云：「玉窗青青下落花。」花已落，又曰下，增之不赘，语益奇。 

　　请紫姑神，大抵能作诗，然不甚过人。旧传一士人家请之，既降，偶书院中子弟作雨诗，因率尔请赋，顷刻书满纸，其警句云：「帘卷滕王阁，盆翻白帝城。」可喜也。 

　　近时僧洪觉范颇能诗，其〈题李愬画像〉云：「淮阴北面师广武，其气岂止吞项羽。公得李佑不肯诛，便知元济在掌股。」此诗当与黔安并驱也。顷年仆在长沙，相从弥年。其它诗亦甚佳，如云：「含风广殿闻棋响，度日长廊转柳阴。」 

　　颇似文章巨公所作，殊不类衲子。又善作小词，情思婉约，似少游。至如仲殊、参寥，虽名世，皆不能及。 

　　东坡〈赠陈季常诗〉，戒其杀生，末云：「君勿弃此篇，严诗编杜集。」谓严武也。《工部集》中有武倡和数首。又〈梅花〉诗云：「凭仗幽人收艾□，国香和雨入莓苔。」艾□，香名，正松上莓苔也，出《本草》及《沈氏香谱》。又〈红梅诗〉云：「玉人頩颊固多姿。」頩，怒色，普更切，见〈神女赋〉，妇人怒则面赤。 

　　杜诗：「饭抄云子白。」云子，雨也，言如雨点尔，出荀子〈云赋〉。又，葛洪《丹经》用「云子」，碎云母也。今蜀中有碎砾，状如米粒圆白，云子石也。又杜诗云：「万里戎王子，何年别月支？异花开绝域，幽蔓匝清池。汉使惭空到，神农竟不知。露翻兼雨打，开坼渐离披。」不晓此诗指何物。张骞惭空到，又《本草》不收，定非蒲萄也。 

　　齐、梁间乐府词云：「护惜加穷裤，防闲托守宫。」「今日牛羊上邱陇，当时近前面发红。」老杜作〈丽人行〉云：「赐名大国虢与秦。」其卒曰：「慎勿近前丞相嗔！」虢国、秦国何预国忠事，而近前即嗔耶？东坡言老杜似司马迁，盖深知之。 

　　司空图，唐末竟能全节自守，其诗有「绿树连村暗，黄花入麦稀」，诚可贵重。又曰：「四座宾朋兵乱后，一川风月笛声中。」句法虽可及，而意甚委曲。 

　　鲍明远〈松柏篇〉悲哀曲折，其末不以道自释，仆窃恨之。 

　　明远〈行路难〉，壮丽豪放，若决江、河，诗中不可比拟，大似贾谊〈过秦论〉。 

　　老杜作〈曹将军丹青引〉云：「一洗万古凡马空。」东坡〈观吴道子画壁诗〉云：「笔所未到气已吞。」吾不得见其画矣，此两句，二公之诗，各可以当之。 

　　李长吉诗云：「杨花扑帐春云热。」才力绝人远甚。如「柳塘春水漫，花坞夕阳迟」，虽为欧阳文忠所称，然不迨长吉之语。 

　　古人文章，不可轻易，反复熟读，加意思索，庶几其见之。东坡〈送安惇落第诗〉云：「故书不厌百回读，熟读深思子自知。」仆尝以此语铭座右而书诸绅也。东坡在海外，方盛称柳柳州诗。后尝有人得罪过海，见黎子云秀才，说海外绝无书，适渠家有柳文，东坡日夕玩味。嗟乎，虽东坡观书，亦须着意研穷，方见用心处耶！ 

　　柳柳州诗，东坡云在陶彭泽下，韦苏州上，若〈晨诣超师院读佛经诗〉，即此语是公论也。 

　　六朝诗人之诗，不可不熟读。如「芙蓉露下落，杨柳月中疏」。锻炼至此，自唐以来，无人能及也。退之云：「齐、梁及陈、隋，众作等蝉噪。」此语我不敢议，亦不敢从。 

　　陶彭泽诗，颜、谢、潘、陆皆不及者，以其平昔所行之事，赋之于诗，无一点愧词，所以能尔。 

　　东坡〈海南诗〉、荆公〈钟山诗〉，超然迈伦，能追逐李、杜、陶、谢。 

　　荆公爱看水中影，此亦性所好，如「秋水写明河，迢迢藕花底」。又〈桃花诗〉云：「晴沟涨春渌周遭，俯视红影移鱼舠。」皆观其影也。其后云：「攀条弄芳畏晼晚，已见黍雪盘中毛。」事见《家语》。 

　　李邯郸公作《诗格》，句自三字至九字、十一字，有五句成篇者，尽古今诗之格律，足以资详博，不可不知也。 

　　伯父娶邯郸孙女，尝闻邯郸公与小宋饮酒，举一物隶僻事，以多者为胜，饮不胜者，他人莫敢造席。 

　　梅圣俞诗，句句精炼，如「焚香露莲泣，闻磬清鸥迈」 之类，宜乎为欧阳文忠公所称。其它古体，若朱弦疏越，一倡三叹，读者当以意求之。宠嬖曹氏，作〈一日曲〉，为曹氏也。 

　　孟浩然、王摩诘诗，自李、杜而下，当为第一。老杜诗云：「不见高人王右丞」，又云「吾怜孟浩然」，皆公论也。 

　　东坡祭柳子玉文：「郊寒岛瘦，元轻白俗。」此语具眼。客见诘曰：「子盛称白乐天、孟东野诗，又爱元微之诗，而取此语，何也？」仆曰：「论道当严，取人当恕，此八字，东坡论道之语也。」 

　　欧阳文忠公〈重读岨崃集诗〉，英辩超然，能破万古毁誉；〈食糟民诗〉，忠厚爱人，可为世训。 

　　作诗压韵是一巧，〈中秋夜月诗〉，押尖字数首之后，一妇人诗云：「蚌胎光透壳，犀角晕盈尖。」又记人作〈七夕诗〉，押潘、尼字，众人竟和无成诗者。仆时不曾赋，后因读《藏经》，呼喜鹊为刍尼，乃知读书不厌多。 

　　写生之句，取其形似，故词多迂弱。赵昌画黄蜀葵，东坡作诗云：「檀心紫成晕，翠叶森有芒。」揣摸刻骨，造语壮丽，后世莫及。 

　　杜牧之〈题桃花夫人庙诗〉云：「细腰宫里露桃新，脉脉无言度几春。毕竟息亡缘底事？可怜金谷坠楼人！」仆谓此诗为二十八字史论。 

　　宣和之初，何栗文缜丞相为中书舍人，道君皇帝以御画双鹊赐之。诸公赋诗，韩驹子苍待制时为校书郎，赋诗二章曰：「君王妙画出神机，弱羽争巢并占时。想见春风鳷鹊观，一双飞上万年枝。」「舍人簪笔上蓬山，辇路春风从驾还。天上飞来两乌鹊，为传喜色到人间。」 

　　韦苏州诗云：「落叶满空山，何处寻行迹？」东坡用其韵曰：「寄语庵中人，飞空本无迹。」此非才不逮，盖绝唱不当和也。如东坡〈罗汉赞〉云「空山无人，水流花开」八字，还许人再道否？ 

　　张籍、王建，乐府宫词皆杰出，所不能追逐李、杜者，气不胜耳。 

　　孟东野诗苦思深远，可爱不可学。仆尤嗜爱者，「长安无缓步」一诗。 

　　苏大监文饶作〈鸿沟诗〉云：「置俎均牢彘，峨冠信沐猴。方矜几上肉，以堕幄中筹。海岳归三尺，衣冠閟一丘。路人犹指似，山下是鸿沟。」 

　　陈无己〈赋宗室画诗〉云：「滕王蛱蝶江都马，一纸千金不当价。」又作〈曾子固挽词〉云：「丘园无起日，江、汉有东流。」近世诗人莫及。 

　　外祖父邵安简公，布衣时上〈平元昊策〉，又尝劝仁庙早立太子。晚年自枢府出知越州，又移知郓州。其薨也，岐公作〈挽词〉云：「被褐曾陈定羌策，汗青犹着立储书。春风泽国吟笺落，夜雨溪堂燕豆疏。」前辈诗不独语句精炼，且是着题。 

　　郑周卿，仆乡人也，公肃右丞之孙，能诗。一日，郑之他郡，而爱妾死，作诗云：「鹤归空有恨，云散本无心。」于情念中犹稍自在也。后娶熊氏，晋如之女。丙午、丁未年，知郓州中都县，连年与盗贼鏖战，岿然独存，权朝美曾录其功上之，后不报。今不知消息，可怜哉！ 

　　曹景宗探韵得「竞病」字诗云：「去时儿女啼，归来笳鼓竞。借问路傍人，何如霍去病？」沈约诗人嗟赏之。 

　　李卫公作〈步虚词〉云：「先家一本无「家」字。女侍董双成，桂殿夜寒吹玉笙。曲终却从仙官去，万户千门空月明。」「河汉女主能炼颜，一本作「河汉玉女能炼颜」。云軿往往到人间。九宵有路去无迹，袅袅天风吹佩环。」呜呼，人杰也哉！ 

　　季父仲山在扬州时，事东坡先生。闻其教人作诗曰：「熟读《毛诗．国风》与《离骚》，曲折尽在是矣。」仆尝以谓此语太高，后年齿益长，乃知东坡先生之善诱也。 

　　韩退之诗云：「酩酊马上知为谁？」此七字用意哀怨，过于痛哭。 

　　阮步兵醉六十日而停婚，虽似智矣，然礼法之士，憎之如仇，几至于死，幸武帝保护之耳。而老杜诗云：「遂令阮籍辈，熟醉为身谋。」此工部善看史书，当有解此意者。 

　　「《春秋》三传束高阁，独抱遗经究终始」，此诗退之称卢玉川也。玉川子《春秋传》，仆家旧有之，今亡矣。词简而远，得圣人之意为多，后世有深于经而见卢《传》者，当知退之之不妄许人也。 

　　梦中赋诗，往往有之。宣和己亥，仆在洪州，宿城北郑和叔家。夜梦行大路中，寒沙没足，其旁皆田苗丘陇。一妇人皂衣素裳行田间，曰：「此中无沙易行。」仆从之不能登，妇人援仆手登焉。月明如昼，弥望皆野田麦苗。妇人求诗，引仆藉草坐。有矮砖台一，上有纸笔，仆题诗四句云：「闲花乱草春春有，秋鸿社燕年年归。青天露下麦苗湿，古道月寒人迹稀。」拍笔砖上有声，惊觉宛然记忆，是岁大病，后亦无他故。 

　　联句之盛，退之、东野、李正封也。〈城南联句〉云：「红皱晒檐瓦，黄团挂门衡。」是说干枣与瓜蒌，读之犹想见西北村落间气象。〈征蜀联句〉云：「刑神诧牦旄，阴焰飐犀札。」尽雕刻之功，而语仍壮。李正封善押韵，如〈从军联句〉「押水沙囊涸」，皆不可及。 

　　画山水诗，少陵数首后，无人可继者。惟荆公〈观燕公山水诗〉前六句差近之，东坡〈烟江迭嶂图〉一诗，亦差近之。 

　　退之〈桃源行〉云：「种桃处处皆开花，川原远近蒸红霞。」状花卉之盛，古今无人道此语。 

　　本朝王元之诗可重，大抵语迫切而意雍容，如「身后声名文集草，眼前衣食簿书堆」。又云：「泽畔骚人正憔悴，道旁山鬼谩揶揄。」大类乐天也。 

　　玉川子〈送伯龄诗〉云：「努力事干谒，我心终不平。」玉川子在王涯书院中，会食，不能自别，枉陷于祸，哀哉！ 

　　〈柏舟〉，仁人之诗也，「忧心悄悄，愠于群小。」〈简兮〉，贤者之诗也，「硕人俣俣，公庭万舞。赫如渥赭，公言锡爵。」能容忍如此，宜乎贤矣。 　

　　钟山有一诗云：「当年睥睨此山阿，欲着红楼贮绮罗。今日重来无一事，却骑羸马下坡陀。」此王雱讦直，不为荆公所喜，然此诗实可传也。 

　　诗有力量，犹如弓之斗力：其未挽时，不知其难也；及其挽之，力不及处，分寸不可强。若〈出塞曲〉云：「落日照大旗，马鸣风萧萧。鸣笳三四发，壮士惨不骄。」又〈八哀诗〉云：「汝阳让帝子，眉宇真天人。虬髯似太宗，色映塞外春。」此等力量，不容他人到。 

　　洪觉范在潭州水西小南台寺。觉范作《冷斋夜话》，有曰：「诗至李义山，为文章一厄。」仆至此蹙额无语，渠再三穷诘，仆不得已曰：「夕阳无限好，只是近黄昏。」觉范曰：「我解子意矣。」实时删去。今印本犹存之，盖已前传出者。 

　　仆年十七岁时，先大夫为江东漕，李端叔、高秀实皆父执也，适在金陵。二公游蒋山，仆虽年少，数从杖履之后。在定林说元微之诗，引事皆有出处，屈曲隐奥，高秀实皆能言之，仆不觉自失。因思古人读书多，出语皆有来处，前辈亦读书多，能知之也。 

　　高秀实又云：「元氏艳诗，丽而有骨，韩偓《香奁集》丽而无骨。」时李端叔意喜韩偓诗，诵其序云：「咀五色之灵芝，香生九窍；咽三危之瑞露，美动七情。」秀实云：「动不得也，动不得也。」 

　　李太白诗云：「问余何事栖碧山，笑而不答心自闲。桃花流水窅然去，别有天地非人间。」东坡〈岭外诗〉云：「老父争看乌角巾，应缘曾现宰官身。溪边古路三叉口，独立斜阳数过人。」贺知章呼李白为谪仙人，世传东坡是戒禅师后身，仆窃信之。 

　　白乐天诗云：「春色辞门柳，秋声到井梧。」此语未易及。 

　　「谁人把醆慰深忧？开自无憀落更愁。幸有清溪三百曲，不辞相送到黄州。」「南枝北枝春事休，榆钱可寄柳带柔。定是沈郎作诗瘦，不应春能生许愁。」此东坡、鲁直〈梅诗〉二章，作诗名貌不出者，当深考二诗。 

　　宣和癸卯年，仆游嵩山峻极中院，法堂后檐壁间有诗四句云：「一团茅草乱蓬蓬，蓦地烧天蓦地空。争似满炉煨榾柮，慢腾腾地热烘烘。」字画极草草，其旁隶书四字云：「勿毁此诗。」寺僧指示仆曰：「此四字司马相公亲书也。」嗟乎！此言岂有感于公耶？又于柱间大字隶书曰：「旦光、颐来。」其上一字，公兄也；第三字，程正叔也。又题壁云：「登山有道，徐行则不困，措足于实地则不危。」皆公隶书。 

　　林和靖〈梅诗〉云：「疏影横斜水清浅，暗香浮动月黄昏。」大为欧阳文忠公称赏。大凡《和靖集》中，〈梅诗〉最好，梅花诗中此两句尤奇丽。东坡和少游〈梅诗〉云：「西湖处士骨应槁，只有此诗君压倒。」仆意东坡亦有微意也。然和靖诗属对清切，如〈赠锻药秀才〉诗云：「鹍鹏懒击三千水，龙虎闲封六一泥。」 

　　小杜作〈华清宫〉诗云：「雨露偏金穴，乾坤入醉乡。」如此天下焉得不乱？ 

　　宋颜延之问己与灵运优劣于鲍照，照曰：「谢五言如初发芙蓉，自然可爱；君诗铺锦列绣，亦雕缋满眼。」此明远对面褒贬，而人不觉，善论诗也，特出之。 

　　韩熙载仕江南，每得俸给，尽散后房歌姬。熙载披衲持钵，就诸姬乞食，率以为常。东坡以玉带赠宝觉，宝觉酬以旧衲，东坡作诗谢之曰：「病骨难堪玉带围，钝根仍落箭锋机。欲教乞食诸姬院，故与云山旧衲衣。」《江南野史》亦载韩事，与此小异。 

　　钱希白内翰作〈拟唐诗〉百篇，备诸家之体。自序曰：「今之所拟，不独其词，至于题目，岂欲抛离本集，或有事迹，斯亦见之本传。」故其〈拟张籍上裴晋公诗〉曰：「午桥庄上千竿竹，绿野堂中白日春。富贵极来惟叹老，功名高后转轻身。严更未报皇城里，胜赏时游洛水滨。昨日庭趋三节度，淮西曾是执戈人。」拟古当如此相似，方可传。 

　　王晋卿得罪外谪，后房善歌者名啭春莺，乃东坡所见也，亦遂为密县马氏所得。后晋卿还朝，寻访微知之，作诗云：「佳人已属沙咤利，义士今无古押衙。」仆在密县与马缙辅游甚久，知之最详。缙辅在其兄处犹见之，国色也。《西清诗话》中载此事，云过颍昌见之，传误也。 

　　李义山诗，字字锻炼，用事婉约，仍多近体，惟有〈韩碑诗〉一首是古体。有曰：「涂改《尧典》、《舜典》字，点窜〈清庙〉、〈生民〉诗。」岂立段碑时躁词耶？ 

　　岑参诗亦自成一家，盖尝从封常清军，其记西域异事甚多。如〈优钵罗花歌〉、〈热海行〉，古今传记所不载者也。 

　　黄鲁直爱与郭功父戏谑嘲调，虽不当尽信，至如曰：「公做诗费许多气力做甚？」此语切当，有益于学诗者，不可不知也。 

　　「春水满四泽，夏云多奇峰。秋月扬明辉，冬岭秀孤松。」此顾长康诗，误编入《陶彭泽集》中。 

　　元撰作《树萱录》，载有人入夫差墓中，见白居易、张籍、李贺、杜牧诸人赋诗，皆能记忆，句法亦各相似。最后老杜亦来赋诗。记其前四句云：「紫领宽袍漉酒巾，江头萧散作闲人。秋风有意吹芦叶，落日无情下水滨。」嗟乎！若数君子，皆不能脱然高蹈，犹为鬼耶？殊不可晓也。若以为元撰自造此词，则数公之诗，尚可庶几，而少陵四句，非元所能道也。 

　　唐时，有清远道士同沈恭子游虎丘，诗曰：「余本长殷、周，遭罹历秦、汉。」计之至唐，则二千余岁矣。颜鲁公爱而刻之，且有诗曰：「客有神仙者，于兹雅丽传。」盖指为神仙也。李卫公追〈和鲁公刻清远道士诗〉曰：「逸人缀清藻，前哲留篇翰。」则逸人指清远，而前哲谓鲁公也。其后皮日休、陆龟蒙辈皆和之。仙耶？鬼耶？则不必问。然仆独深爱其诗中数句云：「吟眺川之阴，步上山之岸。山川共澄澈，光彩交凌乱。白云蓊欲归，清雾忽消半。」呜呼！借使非神仙，亦一才鬼也。 

　　「天棘蔓青丝」，洪觉范硬差「天棘」作「颠柳」，高秀实云：「天棘，天门冬也。」当以秀实之言为正。颠天声相近，又酷似青丝。又江南徐铉家本云：「天棘蔓青丝。」若蔓生如青丝，尤见是天门冬。〈秦州诗〉云：「无风云出塞，不夜月临关。」无风云动，不夜而月，当细思之。句法至此，古今一人而已。 

　　杜牧之作〈赤壁诗〉云：「折戟沉沙铁未消，自将磨洗认前朝。东风不与周郎便，铜雀春深锁二乔。」意谓赤壁不能纵火，为曹公夺二乔置之铜雀台上也。孙氏霸业，系此一战，社稷存亡、生灵涂炭都不问，只恐捉了二乔，可见措大不识好恶。 

　　韩退之〈听颖师弹琴诗〉云：「浮云柳絮无根蒂，天地阔远随飞扬」，此泛声也，谓轻非丝重非木也；「喧啾百鸟群，忽见孤凤凰」，泛声中寄指声也；「跻攀分寸不可上」，吟绎声也；「失势一落千丈强」，顺下声也。仆不晓琴，闻之善琴者云，此数声最难工。自文忠公与东坡论此诗，作听琵琶诗之后，后生随例云云。柳下惠则可，我则不可，故特论之，少为退之雪冤。 

　　黄嗣徽少年时，读书有俊声，不幸为后母诉于官，隶军籍。王岐公丞相宣籍得之，闻其识字，使抄书。一日，观宋复古郎中所画山水，使子弟赋诗，嗣徽亦请赋，公颔之。顷刻成一绝句曰：「匣有瑶琴箧有书，栖迟犹未卜吾卢。主人况是丹青手，乞取生涯似画图。」岐公大嗟赏之，及问知曲折，以故人子奏于朝，乞以门客恩泽承务郎，特补之。命下之日，暴卒，穷命如此哉！ 

　　王君玉内翰初登第，调扬州江都县令，题九曲池诗云：「越调隋家曲，当年亦九成。哀音已亡国，废沼尚留名。仪凤终沉影，鸣蛙祇沸声。凄凉不可问，落日背芜城。」晏元献阅诗赏叹，荐为馆职。又尝乞梦于后土祠，夜得报云：「君年二十七，官至四品。」时年正二十七，大恶之，过岁乃稍自安。后以礼部侍郎枢密直学士致仕，未改官制时正四品，年七十二云。 

　　「五年不出青门道，邂逅寻春此一回。忽忆秦川贵公子，桃花落尽合归来。」此高秀实〈城东寄王越州诗〉。 

　　罗隐诗云：「只知事逐眼前过，不觉老从头上来。」此语殊有味。 

　　「若有人兮坐山楹，云衮兮霞缨。秉芳兮欲寄，路慢兮难征。独惆怅而狐疑，蹇独立兮忠贞。」此寒山语，虽使屈、宋复生，不能过也。 

　　蜀、峡路间有溪曰韩溪，萧酇侯追淮阴处也。刘泾巨济题诗一绝云：「豪杰相从意气中，怜才倾倒独萧公。后来可是无奇客？东阁投名尚不通。」 

　　李义山〈锦瑟诗〉曰：「锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。此情何待成追忆，只是当时已惘然！」《古今乐志》云：「锦瑟之为器也，其柱如其弦数，其声有适怨清和。」又云：「感怨清和，昔令狐楚侍人能弹此四曲，诗中四句，状此四曲也。」章子厚曾疑此诗，而赵推官深为说如此。 

　　老杜诗不可议论，亦不必称赞。苟有所得，亦不可不记也。如唐太宗，相者见之云：「龙凤之姿，天日之表。」而杜诗云「真气惊户牖」，可谓简而尽。又〈经昭陵诗〉曰：「文物多师古，朝廷半老儒。直辞宁戮辱，贤路不崎岖。」太宗智勇英特，武定天下，而能如此，最盛德也。 

　　《古乐府》云：「槁帖今何在」，言夫也；「山上复有山」，言出也；「和当大刀头？破镜飞上天」，言月半当还也。王明之在姑苏，尝有所爱。比至京师，为岐公丞相强留之。逾时作诗云：「黄金零落大刀头，玉箸归期画到秋。红锦寄鱼风逆浪，碧萧吹凤月当楼。伯劳知我经春别，香蜡窥人一夜愁。好去渡江千里梦，满天梅雨是苏州。」此诗之巧可传也。 

　　段成式〈与温廷筠云蓝纸诗序〉曰：「余在九江，出意造云蓝纸，辄分送五十枚。」其诗曰：「三十六鳞充使时，数番犹得表相思。」盖龙八十一鳞，鲤三十六鳞也。至宋景文诗云：「君轩结恋萧萧马，尺素愁凭六六鱼」，又使六六三十六也。 

　　南齐羊侃性豪侈，舞人张静婉，腰围一尺六寸，能掌上舞。唐人作〈杨柳枝词〉云：「认得羊家静婉腰。」后人除却家字，只使羊静婉，误矣。 

　　元稹微之〈乐府古题序〉云：「诗之为体，二十四名：赋、颂、铭、赞、文、诔、箴、诗、行、咏、吟、题、怨、叹、篇、章、操、引、谣、讴、歌、曲、辞、调，皆诗人六义之余。」 

　　王筠为沈约作〈草木十咏〉，直写文词，不加篇题。约曰：「此诗指物呈形，无假题注。」东波作〈竹留鼠诗〉，模写肥腯丑浊之态，读之亦足想见风彩。 

　　〈渔阳参挝〉，起于祢衡，「参」字，音七览反。徐锴引古歌词以证此字云：「边城晏开〈渔阳掺〉，黄尘萧萧白日暗。」 

　　李义山赋云：「岂如河畔牛星？来年祇闻一度。不及苑中人柳，终朝剩得三眠。」注：「汉苑中有人形柳，一日三起三倒。」 

　　杨炎歌云：「雪面淡蛾天上女，凤箫鸾翅欲飞去。玉钗翘碧步无尘，楚腰如柳不胜春。」为元载侍姬瑶英作也。 

　　五马事，无知者。陈正敏云：「孑孑干旟，在浚之都。素丝组之，良马五之。」以谓州长建旟，作太守事。又《汉官仪》注驷马加左骖右騑，二千石有左骖，以为五马。然前辈杨、刘、李、宋最号知僻事，岂不读《汉官仪》注而疑之耶？故俱存之，不敢以为是，以俟后之知者。 

　　李太白云：「子夜吴歌动君心」，李义山诗「莺能子夜歌」，云晋有子夜者善歌，非时数也。 

　　先伯父熙宁九年四月二十七日，夜梦至一处，榜曰清香馆。东边有别院，东壁有诗牌云：「〈题冀公功德院〉，山东李白。」其诗曰：「秋风吹桂子，只在此山中。待得春风起，还应生桂丛。桂丛日以满，清香何时断？只为爱清香，故号清香馆。」伯父自作〈记梦〉一篇，书之甚详。。尝记季父说，元丰五年，自房陵召还，一日，忽独言曰：「清香馆。」自后多不屑世间事，或默坐终日，人莫敢问其曲折。 

　　古诗云：「上山采交藤。」交藤，何首乌也，服之令人多欲生子，有「采采芣苡」之意。《卫风》云：「伊其相谑，赠之以芍药。」陆农师说芍药破血，欲其不成子姓耳。不知真有此意否？ 

　　季父仲山，病中梦至一处泛舟，环水皆奇峰可爱，赋诗云：「山色浓如滴，湖光平如席。风月不相识，相逢便相得。」既寤而言之，后数日卒。叔父楚若，先大夫母弟，甫壮而亡。少时独不为时学，爱《谷梁春秋》与柳柳州文。作诗用事，无一言蹈袭者。其所著撰号《阨奇集》，自序曰：「水激之以乱石则有声，麝藏之以亵器则馨。齐不下者二城，田单因而纵兵。文独不待阨而后奇乎？」兵火间散乱不可复得，略记其叙数句，以见其措意如此。 

　　长安慈恩寺有数女仙夜游，题诗云：「皇子陂头好月明，强踏华筵到晓行。烟波山色翠黛横，折得落花还恨生。」化为白鹤飞去。明日又题一首云：「湖水团团夜如镜，碧树红花相掩映，北斗阑干移晓柄，有似佳期常不定。」长安南山下一书生，作小圃莳花，才一日，有犊车丽女来饮于庭，邀书生同席，既去，作诗云：「相思无路莫相思，风里杨花只片时。惆怅深闺独归处，晓莺啼断绿杨枝。」皆鬼仙诗，婉约可爱。 

　　司马公讳池，仁庙朝待制，温国文正公之父也。作〈行色诗〉云：「冷于陂水淡于秋，远陌初穷见渡头。赖得丹青无画处，画成应遣一生愁。」又黄公讳庶，鲁直之父，作〈大孤山诗〉云：「银山巨浪独夫险，比干一片崔嵬心。」人传温公家旧有琉璃盏，为官奴所碎，洛尹怒，令纠录听温公区处。公判云：「玉爵弗挥，典礼虽闻于往记；彩云易散，过差宜恕于斯人。」又鲁直作诗，用事压韵，皆超妙出人意表，盖其传袭文章，种性如此。 

　　饶德操为僧，号倚松道人，名曰如璧。作诗有句法，苦学副其才情，不愧前辈。尤善作铭赞古文，其作〈佛米赞〉，谓武将念佛，以米计数，得三升也。将军念佛，难于遣词，而曰：「时平主圣，万国自靖，不杀而武，不征而正，矫矫虎臣，无所用命。移将东南，介我佛会，久闻我曹，念佛三昧。喑呜叱咤，化为佛声，三令五申，易为佛名。一佛一米，为米三升。自升而斗，自斗而斛，念之无穷，太仓不足。」观此，虽柳子厚曲折，不过是矣。 

　　柳子厚守柳州日，筑龙城，得白石，微辨刻画，曰：「龙城柳，神所守。驱厉鬼，山左首。福土氓，制九丑。」此子厚自记也。退之作〈罗池庙碑〉云：「福我兮寿我，驱厉鬼兮山之左。」盖用此事。 

　　唐高宗御群臣宴，赏〈双头牡丹诗〉。上官昭容一联云：「势如连璧友，情若臭兰人。」计之必一英奇女子也。 

　　东坡受知神庙，虽谪而实欲用之，东坡微解此意，论贾谊谪长沙事，盖自况也。后作神庙挽词云：「病马空思枥，枯葵已泫霜。」此非深悲至痛不能道此语。在元佑间获鬼章，作〈告裕陵文〉云：「将帅用命，争酬未报之恩；神灵在天，难逃不漏之网。」后人辄谓东坡以微文谤讪，天乎，宁有是哉！ 

　　俞秀老紫芝诗有云：「有时俗事不称意，无限好山都上心。」虽峭然中实人情也。 

　　有客泊湘妃庙前，夜半偶不寐，见舆卫入庙中，置酒鼓琴，心悸不敢窥。殆明方散，隐隐绝水浮空去。因入庙中，见诗四句，墨色犹未干，云：「碧杜红蘅缥缈香，冰丝弹月弄新凉。峰峦向晓浑相似，九处堪疑九断肠。」神怪不足言，但诗殊佳，故录之。 

　　钱昭度能诗，尝作〈吕申公夷简生日诗〉云：「磻溪重得吕，维狱再生申。」当时诗格律止此，然可谓着题也已。 

　　晁无咎在崇宁间次李承之长短句，以吊承之，曰：「射虎山边寻旧迹，骑鲸海上追前约，便与江湖永相忘，还堪乐。」不独用事的确，其指意高古深悲，而善怨似《离骚》，故特录之。 

　　韩退之云：「横空盘硬语，妥帖力排奡。」盖能杀缚事实，与意义合，最难能之，知其难则可与论诗矣，此所以称孟东野也。 

　　杨舜韶友夔，长仆十余岁，向同在姑苏，时盗发孙坚墓，杨作诗云：「阖庐城边荒古丘，昔谁葬者孙豫州。久无行客为下马，时有牧童来放牛。」呜呼！舜韶今已矣，他诗皆工，必传于世也。 

　　杨华既奔梁，元魏胡武灵后作〈杨白华歌〉，令宫人连臂踏足歌之，声甚凄断。柳子厚〈乐府〉云：「杨白华，风吹渡江水，坐令宫树无颜色，摇荡春心几千里。回看落日下长秋，哀歌未断城乌起。」言婉而情深，古今绝唱也。魏旧歌云：「阳春二三月，杨柳齐作花。春风一夜入闺阘，杨花飘落入南家。含情出户脚无力，拾得杨花泪沾臆。秋去春来双燕子，愿衔杨花入巢里。」此词亦自奇丽，录之以存古乐府题云。 

　　「风定花犹舞，鸟鸣山更幽」。世传荆公改「舞」字作「落」字，其语顿工。然「风定花犹落」乃梁谢贞八岁时所作〈春日闲居诗〉也，从舅王筠奇之，曰：「追步惠连矣。」 

　　〈会老堂口号〉曰：「金马玉堂三学士，清风明月两闲人。」初谓「清风」、「明月」古通用语，后读《南史．谢譓传》曰：「入我室者，但有清风；对我饮者，惟当明月。」欧阳文忠公文章虽优，词亦精致如此。 

　　老杜〈衡州诗〉云：「悠悠委薄俗，郁郁回刚肠。」此语甚悲。昔蒯通读〈乐毅传〉而涕泣，后之人亦当有味此而泣者也。 

　　陈克子高作〈赠别诗〉云：「泪眼生憎好天色，离觞偏触病心情。」虽韩渥、温庭筠，未尝措意至此。 

　　王丰父待制，岐公丞相之子，少年词赋登科，文章世其家。我先伯父状元实岐公客，仆亦获事待制公。世所见者，表章序记应用之文耳，其诗精密，人鲜知者。如「白发衰天癸，丹砂养地丁。」意脉贯串，尚胜三甲六丁之语，此所谓参禅中参活句也。又作〈拄杖诗〉云：「老境得为丘壑伴，醉乡还胜子孙扶。」其风味雍容如此，天下有公论，仆不敢私。丰父尝与仆言，班孟坚〈两都赋〉，华壮第一，然只是文词。若叔皮〈北征赋〉云：「剧蒙公之疲民兮，为强秦而筑怨。」此语不可及。仆尝三复玩味之，知前辈观书，自有见处。 

　　〈李夫人赋〉序云，帝悲感为作诗曰：「是耶？非耶？立而望之偏。」仆曰，因此，则退之「走马来看立不正」之所祖述也。 

　　陶彭泽〈归去来辞〉云：「既自以心为形役，奚惆怅而独悲？」是此老悟道处。若人能用此两句，出处有余裕也。 

　　东坡诗，不可指摘轻议，词源如长河大江，飘沙卷沫，枯槎束薪，兰舟绣鹢，皆随流矣。珍泉幽涧，澄泽灵沼，可爱可喜，无一点尘滓，　只是体不似江湖，读者幸以此意求之。 

　　鲜于子骏作《九诵》，东坡大称之，云友屈、宋于千载之上。观〈尧词〉、〈舜词〉二章，气格高古，自东汉以来鲜及。前辈称赞人略缘实也。 

　　世间花卉，无踰莲花者，盖诸花皆藉暄风暖日，独莲花得意于水月。其香清凉，虽荷叶无花时亦自香也。梁江从简为〈采荷调〉云：「欲持荷作柱，荷弱不胜梁；欲持荷作镜，荷暗本无光。」此语嘲何敬容，而波及莲荷矣。春时秾丽，无过桃柳。「桃之夭夭」，「杨柳依依」，诗人言之也。老杜云：「颠狂柳絮随风去，轻薄桃花逐水流。」不知缘谁而波及桃花与杨柳矣。 

　　乐府记大言小言诗，录昭明词，而不书始于宋玉，何也？岂误耶？有说耶？ 

　　梁武帝作〈白纻舞词〉四句，令沈约改其词为四时白纻之歌。帝词云：「朱弦玉柱罗象筵，飞管促节舞少年，短歌留目未肯前，含笑一转私自怜。」嗟乎丽矣！古今当为第一也。 

　　作诗浅易鄙陋之气不除，大可恶。客问何从去之，仆曰：「熟读唐李义山诗与本朝黄鲁直诗而深思焉，则去也。」客言：「李、杜诗中说马如《相马经》，有能过之者乎？」仆曰：「《毛诗》过之。」曰：「六经固不可拟，然亦未尝子细说马相态行步也。」仆曰：「愿熟读之，『两骖如舞』，此驵语所谓花踏羊行是也；『两骖如手』，此驵语所谓熟使唤是也。思之，便觉『走过掣电倾城知』与『神行电迈涉恍惚』为难骑耳。」 

　　韩退之〈元和圣德诗〉云：「驾龙十二，鱼鱼雅雅。」其深于诗者耶？ 

　　裴休〈题泐潭〉云：「泐潭形胜地，祖塔在云湄。浩劫有穷日，贞风无坠时。岁华空自老，消息竟谁知？到此轻尘虑，功名自可遗。」诗格律止此。然裴参黄檗，其语不夸不怨不怒也。 

　　「孤村芳草远，斜日杏花飞。」大丞相莱国公寇忠愍之语。 

　　蜀道观中，凿井得一碑，刻文似赋似赞，曰：「有物有物，可大可久。采乎蚕食之前，用乎火化之后。成汤自上而临下，夸父虚中而见受。气应朝光，功参夜漏。白英聚而雪惭，黄酥凝而金丑。转制不已，神趣鬼骤。金与？玉与？天年上寿。无着于文，诀之在口。」后有隐士言：「是汉时阴真人所著炼丹法，后杂着于〈子玉碑〉。」仆恨不得其门户，聊复存之。 

