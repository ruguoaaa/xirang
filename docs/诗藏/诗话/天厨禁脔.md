石门洪觉范天厨禁脔 宋 释惠洪
 
《四库全书总目提要》 
　　《天厨禁脔》三卷，宋释惠洪撰。惠洪有《冷斋夜话》，已著录。是编皆标举诗格，而举唐、宋旧作为式。然所论多强立名目，旁生支节。如首列杜甫《寒食对月诗》为偷春格，而谓黄庭坚《茶词》叠押四山字为用此法，则风马牛不相及。又如苏轼“芳草池塘惠连梦，上林鸿雁子卿归”句；黄庭坚“平生几两屐，身後五车书”句；谓射雁得苏武书无“鸿”字，故改谢灵运“春草池塘”为“芳草”；“五车书”无“身後”字，故改阮孚“人生几两屐”为“平生”。谓之用事补缀法，亦自生妄见。所论古诗押韵换韵之类，尤茫然不知古法。严羽《沧浪诗话》称“天厨禁脔最害事”，非虚语也。 
　 
卷上 
　　秦少游曰：“苏武、李陵之诗，长于高妙；曹植、刘公幹之诗，长于豪逸；陶潜、阮籍之诗，长于冲澹；谢灵运、鲍照之诗，长于峻洁；徐陵、庾信之诗，长于藻丽；而杜子美者，穷高妙之格，极豪逸之气，包冲澹之趣，兼峻洁之姿，备藻丽之能，而诸家之作不及焉。”予以谓子美岂可人人求之，亦必兼法诸家之所长。故唐人工诗者多专门，以是皆名世，专门句法，随人所去取。然学者不可不知，凡诸格法，毕录于此。 
　　近体三种颔联法
　　寒食月
　　无家对寒食，有泪如金波。斫却月中桂，清光应更多。仳离放红蕊，想象颦青蛾。牛女漫愁思，秋期犹渡河。 
　　此杜子美诗也。其法颔联虽不拘对偶，疑非声律。然破题引韵已的对矣。谓之偷春格，言如梅花偷春色而先开也。山谷尝用此法作茶词曰：“烹茶留客驻雕鞍，有人愁远山。别郎容易见郎难，月斜窗外山。自郎去后忆前欢，画屏金博山。一杯春露莫留残，与郎扶玉山。”盖下押四“山”字，上“鞍”“难”“欢”“残”皆有韵，如是乃知其工也。 
　　下　第
　　下第唯空囊，如何住帝乡。杏园啼百舌，谁醉在花傍。泪落故山远，病来春草长。知音逢岂易，孤棹负三湘。 
　　此贾岛诗也。颔联亦无对偶，然是十字叙一事，而意贯上二句。及景联方对偶分明，谓之蜂腰格，言若已断而复续也。 
　　吊　僧
　　几思闻静话，夜雨对禅床，未得重相见，秋灯照影堂。孤云终负约，薄宦转堪伤。梦绕长松塔，遥焚一炷香。 
　　此郑谷诗也，颔联与破题便作隔句对；若施之于赋，则曰“几思静话，对夜雨之禅床；未得重逢，照秋灯之影堂”也。 
　　四种琢句法
　　近体诗以声律为标准，每锱铢而较之，盖其法严甚。然妙意欲达，而为诗语所碍则奈何，曰：有假借之法。 
　　月中桂
　　根非生下土，叶不坠秋风。 
　　赠隐者
　　五峰寒不下，万木几经秋。 
　　《月中桂》，省题诗也。二诗皆以“秋”对“下”，盖夏字之同声也。 
　　山　行
　　因寻樵子径，偶到葛洪家。 
　　游山寺
　　残春红药在，终日子规啼。 
　　此以“子”对“红”，又以“红”对“子”，皆假其色也。 
　　宿柏岩
　　闲听一夜雨，更对柏岩僧。 
　　移　居
　　住山今十载，明日又迁居。 
　　此以“一夜”对“柏岩”，又以“十”对“迁”，假千百之数耳。 
　　宿西林寺
　　听雨寒更尽，开门落叶深。 
　　登楼晚望
　　微阳下乔木，远烧入秋山。 
　　此唐僧无可诗也。退之所称“岛、可”，岛谓贾岛也。此句法最有奇趣，然譬之嚼蟹螯，不能多得。一夜萧萧，谓必雨也，及晓乃落叶也，其境清绝可知。方远望谓斜阳自乔木而下，乃是远烧入山，其远可知矣。 
　　江左体

　　题省中院壁
　　掖垣竹埤梧十寻，洞门对雪常阴阴。落花游丝白日静，鸣鸠乳燕青春深。腐儒衰晚谬通籍，退食迟回违寸心。衮职曾无一字补，许身愧比双南金。 
　　卜　居
　　浣花流水水西头，主人为卜林塘幽。已知出郭少尘事，更有澄江销客愁。无数蜻蜓齐上下，一双鸂鶒时沉浮。东行万里堪乘兴，须向山阴上小舟。 
　　巴岭答杜二见忆
　　卧向巴山落月时，两乡千里梦相思。可但步兵偏爱酒，也知光禄最能诗。江头赤叶枫愁客，篱外黄花菊对谁。跂马望君非一度，冷猿秋雁不胜悲。 
　　前二诗子美作，后一诗严武作，皆于引韵便失粘。既失粘，则若不拘声律。然其对偶时精到，谓之“骨含苏李体”。鲁直作《落星寺诗》，乃是法之曰：“星宫游空何时落，落地便化为宝坊。诗人昼吟山入座，醉客夜愕江撼床。蜜房各自开户牖，蚁穴或梦封侯王。不知青云梯几级，更拄瘦藤游上方。 
　　含蓄体
　　登岷山
　　荒山秋日午，独上意悠悠。如何望乡处，西北是融州。 
　　渡桑乾
　　客舍并州已十霜，归心日夜忆咸阳。无端更渡桑乾水，却望并州是故乡。 
　　山驿有作
　　第杖驰山驿，逢人问梓州。长江那可到，行客替生愁。 
　　此三诗，前一柳子厚作，后二贾岛作。子厚客洛阳，融州盖岭外也。桑乾远极幽燕，并关河东，望咸阳为西南。长江县在梓州之西。前辈多诵此诗。少游尝自题《桑乾》诗于扇上，此所谓含蓄法。 
　　用事法
　　双　竹
　　饥残夷叔丰姿瘦，泣尽娥英粉泪干。 
　　荼醿花
　　露湿何郎试汤饼，日烘荀令炷炉香。 
　　《双竹》，僧惠律诗。《荼醿》，山谷作也。以伯夷、叔齐、娥、英二女比其清癯有泪为绝好。荼醿花美而有韵，不以女子比之，而以二美丈夫比之为工也。然渊材又以谓不如“雨过温泉浴妃子，露浓汤饼试何郎”，亦兼用美丈夫也。 
　　就句对法
　　赠　僧
　　往往语复默，微微雨洒松。 
　　又
　　水边林下何时去，薄宦虚名欺得人。 
　　前贾岛诗，后司空曙所作。“往往”不可对“微微”，“去”字不可对“人”字，乃就诗一句以作对，以“语”对“默”，以“雨”对“松”，以“水边”对“林下”，以“薄宦”对“虚名”也。 
　　十字对句法
　　梅
　　前村深雪里，昨夜一枝开。 
　　别所知
　　相看临远水，独自上孤舟。 
　　前对齐己作，后对郑谷作。皆以十字叙一事，而对偶分明。 
　　十字句法
　　如何青草里，亦有白头翁。 
　　又
　　夜来乘好月，信步上西楼。 
　　前对李太白诗，后对司空曙诗。既以言十字对句矣，此又言十字句，何以异哉？曰：“青草里”不可对“白头翁”，“夜来”不可对“信步”。以其是一意，完全浑成，故谓之十字句。其法但可于颔联用之，如于颈联用，则当曰“可怜苍耳子，解伴白头翁”为工也。 
　　十四字对句法
　　自携瓶去沽村酒，却著衫来作主人。 
　　又
　　却从城里携琴去，谁到山中寄药来。 
　　前对王操诗，后对清塞诗，皆翛然有出尘之姿，无险阻之态。以十四字叙一事，如人信手斫木，方圆一一中规矩。其法亦宜颔联用之也。 
　　诗有四种势
　　寒松病枝　芙蓉出水　转石千仞　贤鄙同笑 
　　巳师茅斋
　　江莲摇白羽，天棘蔓青丝。 
　　山　寺
　　麝香眠石竹，鹦鹉啄金桃。 
　　九　日
　　竹叶于人既无分，菊花从此不须开。 
　　关山道中
　　野店初尝竹叶酒，天寒正落豆秸灰。 
　　前三对子美诗，后一对东坡诗。“麝香”，小鹿子也。“石竹”，野花之微弱丛，薄薄而纤短者。其事隐而相滥，故注其诗者曰：麝香，鹿也。天棘，柳也。青丝、白羽，比物也。竹叶，酒名也。江莲、黄菊，皆称体之名，世所共识。而对以异名，则是句法之病。虽是病，然施之于“寒松格”则不害为好。“豆秸灰”，比雪也。所谓“寒松病枝”，唐昼公名之。 
　　山　居
　　风定花犹落，鸟鸣山更幽。 
　　雨　过
　　凉生初过雨，静极忽归僧。 
　　游康王观
　　棋声深院静，幡影石坛高。 
　　前对舒王集句，次僧保暹作，后司空曙所作。读之自然，令人爱悦，不假人言，然后为贵也。此谓“芙蓉出水”，晋谢灵运名之。 
　　华清宫
　　雷霆施号令，星斗焕文章。 
　　怀　古
　　经来白马寺，僧到赤乌年。 
　　前杜牧之诗，后灵彻诗。言天子之事，以“号令”比“雷霆”，必当以“文章”比“星斗”，其势不如此不能止其词也。东汉西国僧以白马负经至洛阳，而吴赤乌年中，康僧会始领僧二十四员到建业，此所谓“转石千仞”。譬如以石自千仞冈上而下，不到地而不止。此欧阳公名之。 
　　宫　怨
　　昔为芙蓉花，今作断肠草，以色事于人，能得几时好。 
　　春日曲江
　　朝回日日典春衣，每日江头尽醉归。酒债寻常行处有，人生七十古来稀。穿花蛱蝶深深见，点水蜻蜒款款飞，传语春光共流转，暂时相赏莫相违。 
　　与子由别和其诗
　　别期渐近不堪闻，风雨萧萧正断魂。犹胜相逢不相识，形容变尽语音存。 
　　龙山雨中
　　山行三日雨沾衣，幕阜峰前对落晖。野水自添田水满，晴鸠却唤雨鸠归。灵源大士人天眼，双塔老师诸佛机。白发苍颜重到此，问君还见昔人非。 
　　《宫怨》，李太白作。《春日》，杜子美作。《别子由》，东坡作。《龙山雨中》，山谷作。“断肠草”，其花美好，亦名芙蓉。“寻常”，七尺为寻，八尺为常。形容去尽，但讥其声音，见东汉《党锢传》夏馥言兄弟也。鸠见雨即逐其妇，晴则呼其妇，以喻君怒其臣即逐之，怒息即诏其归尔。此谓“贤鄙同笑”，谓其贤愚读之，皆意解而爱敬之也。以贤者知其用事所从出，而愚者不知，不知犹为好也。此秦少游名之。 
　　诗分三种趣
　　奇趣　天趣　胜趣 
　　田　家
　　高原耕种罢，牵犊负薪归。深夜一炉火，浑家身上衣。 
　　江淹《效渊明体》
　　日暮巾柴车，路暗光已夕。归人望烟火，稚子候檐隙。 
　　此二诗脱去翰墨痕迹，读之令人想见其处，此谓之奇趣也。 
　　宫　词
　　白发宫娃不解悲，满头犹自插花枝。曾缘玉貌君王宠，准拟人看似旧时。 
　　大林寺
　　人间四月芬菲尽，山寺桃花始盛开。长恨春归无觅处，不知转入此中来。 
　　此二诗，前乃牡牧之作，后乃白乐天作。其词语如水流花开，不假工力，此谓之天趣。天趣者，自然之趣耳。 
　　东林寺
　　昔为东掖垣中客，今作西方社里人。手把杨枝临水坐，闲思往事似前身。 
　　长安道中
　　镜中白发悲来惯，衣上尘痕拂转难。惆怅江湖钓鱼手，却遮西日望长安。 
　　前诗白乐天作，后诗杜牧之作。吐词气宛在事物之外，殆所谓胜趣也。 
　　错综句法
　　秋　兴
　　红稻啄残鹦鹉粒，碧梧栖老凤凰枝。 
　　又
　　缲成白雪桑重绿，割尽黄云稻正青。 
　　又
　　林下听经秋苑鹿，江边扫叶夕阳僧。 
　　前子美作，次舒王作，次郑谷作。然是三种错综，以事不错综则不成文章。若平直叙之，则曰“鹦鹉啄残红稻粒，凤凰栖老碧梧枝。”而以“红稻”于上，以“凤凰”于下者，错综之也。言“缲成”则知白雪为丝，言“割尽”则知黄云为麦也。秦少游得其意，时发奇语，其作《睡足轩》则曰：“长年忧患百端慵，开付僧坊颇有功。地撤蔽亏僧界静，人除荒秽玉奁空。青天并入挥毫里，白鸟时来隐几中。最是人间佳绝处，梦残风铁响丁东。” 
　　折腰步句法
　　宿山中
　　幽人自爱山中宿，更近葛洪丹井西。庭前有个长松树，半夜子规来上啼。 
　　南　园
　　花枝草蔓眼中开，小白长红越女腮。可怜日暮嫣然态，嫁与春风不用媒。 
　　送蜀僧
　　却从江夏寻僧晏，又向东坡别巳公。当时半破蛾嵋月，还在平羌江水中。 
　　前诗韦应物作，次李长吉作，又次东坡作。虽中失粘而意不断也。 
　　绝弦句法
　　寄　远
　　燕鸿去后湖天暖，欲寄知音问水居。七岁弄竿今八十，锦鳞吞钓不吞书。 
　　送道士
　　岁暮抱琴何处去，洛阳三十六峰西。生平不识先生面，不得一听乌夜啼。 
　　前诗僧谦作，后诗贾岛作。其诗语似断绝而意存，如弦绝而意终在。 
　　影略句法
　　落　叶
　　返蚁难寻穴，归禽易见窠。满廊僧不厌，一个俗赚多。 
　　柳
　　半烟半雨村桥畔，间杏间桃山路中。会得离人无恨意，千丝万絮惹春风。 
　　前诗刘义作，后诗郑谷作。赋落叶而未尝及凋零飘坠之意，题柳而未尝及袅袅弄日垂风之意。然自然知是落叶，知是柳也。 
卷中

　　比物句法
　　书　事
　　轻阴阁小雨，深院昼慵开。坐看苍苔色，欲上人衣来。 
　　又
　　若耶溪上踏莓苔，兴尽张帆载酒回。汀草岸花浑不见，青山无数逐人来。 
　　前诗王堆作，后诗舒王作。两诗皆含其不尽之意，子由谓之不带声色。 
　　造语法
　　如沙如草，皆众人所用。山间林下，寂寞之滨，所与之游处者，牛羊鸥鸟耳。而舒王造而为语曰：“坐分黄犊草，卧占白鸥沙。”其笔力高妙，殆若天成。凡贫贱，则语言不为人所敬，信岁寒不变，则无如松竹。山谷则造而为语曰：“语言少味无阿堵，冰雪相看有此君。”其语便韵。 
　　赋题法
　　“若不得流水，还应过别山”者，题野烧也。“严霜百草白，深院一株青”者，题小松也。前人以为工，但是题其意尔，非能状其体态也。如子美题雨，则曰“紫崖奔处黑，白鸟去边明”。乐天赋琵琶，则曰“银瓶忽破水浆迸，铁骑突出刀枪鸣”。又曰“四弦一声如裂帛”。此皆能曲尽万物之情状。若雨、若声音，其不可把玩如石火电光，非人之才力能揽取之。然此但得其情状，非能写其不传之妙哉。如山谷《题芦雁图》则妙绝。曰：“惠崇烟雨芦雁，坐我潇湘洞庭。欲唤扁舟归去，傍人谓是丹青。” 
　　用事补缀法
　　南华会苏伯固
　　扁舟震泽定何时，满眼庐山觉又非。芳草池塘惠连梦，上林鸿雁子卿归。口香知是曹溪水，眼净同看古佛衣。不向南华问消息，此生何处是真依。 
　　猩猩笔
　　好饮醉魂在，能言机事疏。平生几量屐，身后五车书。物色看王会，动劳在石渠。一毫能济世，端用谢杨朱。 
　　前东坡诗，后山谷诗。《汉书》：武帝射雁，得苏武书。无“鸿”字，东坡添“鸿”字，故改“春草池塘”为“芳草池塘”也。阮孚言：“人生能著几量屐。”鲁直以下句非全句，故改“人生”为“平生”也。若以“春草”对“上林”，以“人生”对“身后”，固不佳哉。特以“生”不易动，则对非的偶尔。 
　　比兴法
　　野　外
　　老妻画纸为棋局，稚子敲钱作钓钩。 
　　送路六侍御入朝
　　不分桃花红胜锦，生憎柳絮白于绵。 
　　绝　句
　　不如醉里风吹尽，可忍醒时雨打稀。 
　　三诗皆子美作也。妻比臣，夫比君，棋局，直道也。针合直而敲曲之，言老臣以直道成帝业，而幼君坏其法。稚子，比幼君也。针、绵，色红白而适用。朝廷用真材，天下福也。而真材者忠正，小人谄谀似忠，诈奸似正，故为子美所不分而憎之也。小人之愚弄朝廷，贤人君子不见其成败则已，如眼见其败，亦不能不为之叹息耳。故曰“可忍醒时雨打稀”。 
　　夺胎句法
　　“河分岗势断，春入烧痕青。”僧惠崇诗也。然“河分岗势”不可对“春入烧痕”，东坡用之，为夺胎法。曰：“似闻决决流冰缺，尽放青青入烧痕。”以“冰缺”对“烧痕”，可谓尽妙矣。 
　　“一别二十年，人堪几回别”者，顾况诗也。而舒王亦用此法曰：“一日君家把酒杯，六年波浪与尘埃。不知乌石冈边路，到老相寻得几回。” 
　　换骨句法
　　春　日
　　有情芍药含春泪，无力蔷薇卧晓枝。 
　　又
　　白蚁拨醅官酒熟，紫绵揉色海棠开。 
　　前少游诗，后山谷诗。夫言花与酒者，自古至今，不可胜数，然皆一律。若两杰，则以妙意取其骨而换之。 
　　遗音句法
　　扇
　　玉斧修成宝月团，月边仍有女乘鸾。青冥风露非人世，鬓乱钗横特地寒。 
　　宿东林寺
　　溪声便是广长舌，山色岂非清净身。夜来八万四千偈，他日如何举似人。 
　　前舒王作，后东坡作。此所谓读之令人一唱而三叹，譬如朱弦发越，有遗音者也。秦少游欲效之，作一首曰：“猕猴镜里三身现，龙女珠中万象开。争似此堂人散后，水光清泛月华来。”终若不及也。 
　　东坡曰：“善画者画意不画形，善诗者道意不道名。”故其诗曰：“论画以形似，见比儿童邻。作诗必此诗，定非知诗人。”借如赋山中之境，居人清旷，不过称之深，称住山之久，称其闲逸，称其寂默，称其高远。能道其意者，不直言其深，而意中见其深。如文靓诗曰：“松阴行不尽，疏雨下无时。世事几兴废，山中人未知。” 
　　又不直言其住山之久，而意中见其久。如贾岛诗曰：“头发梳千下，休粮带病容。养雏成大鹤，种子作高松。白石通宵煮，寒泉尽日舂。不曾离隐处，那得世人逢。” 
　　又不直言其闲逸，而意中见其闲逸。如王维诗曰：“中岁颇好道，晚家南山陲。兴来独自往，事胜心自知。行到水穷处，坐看云起时。偶然值林叟，语笑无还期。” 
　　又不直言其寂默，而意中见其寂默。如昼公诗曰：“月色静中见，泉声幽处闻。影孤长不出，行道在深云。” 
　　又不直言其高远，而意中见其高远。如王维诗曰：“山中多法侣，禅诵自成群。城郭遥相望，唯应见白云。” 
　　诗家尤贵遣词顿挫。舒王常击节赏叹东坡《日日出东门诗》。其略曰：“百年寓华屋，千载归山丘。何事羊公子，不肯过西州。”此遣词顿挫也。 
　　杜子美诗，言山间野外，意在讥刺风俗。如《三绝句》诗曰：“楸树馨香倚钓矶，斩新花蕊未应飞。”言后进爆贵，可荣观也。“不如醉里风吹尽，可忍醒时雨打稀。”言其恩重才薄，眼见其零落，不若未受恩眷之时。雨比天恩，以雨多，故致花易坏也。“门外鸬鹚久不来，沙头忽见眼相猜。”言贪利小人，畏君子之讥其短也。“自今以后知人意，一日须来一百回。”言君子以义养正，瑜瑾匿瑕，山薮藏疾，不发其恶，而小人未革面，谄谀不能愧耻也。“无数春笋满林生，柴门密掩断人行。会须上番看成竹，客至从嗔不出迎。”言唯守道为岁寒也。 
　　前辈多法其意作，如韩稚圭诗曰：“风静晓枝蝴蝶闹，雨匀春园桔槔闲。”亦以雨比天恩。又蔡持正诗曰：“风摇熟果时闻落，雨滴余花亦自香。”亦以雨比天恩也。“杜槔”比宰相功业之就，已退闲矣，时公在相州作帅。“熟果”比大臣时黜落，时公在安州。 
　　律诗拘于声律，古诗拘于句语，以是词不能达。夫谓之“行”者，达其词而已，如古文而有韵者耳。自唐陈子昂一变江左之体，而歌行暴于世，作者辈能守其法，不失为文之旨，唯杜子美、李长吉。今专指二人之词以为证。夫谓之“歌”者，哀而不怨之词，有丰功盛德则歌之，诡异希奇之事则歌之，其词与古诗无以异，但无铺叙之语，奔骤之气。其遣语也，舒徐而不迫，峻特而愈工，吟讽之而味有余，追绎之而情不尽。叙端发词，许为雄夸跌荡之语，及其终也，许置讽刺伤悼之意。此大凡如此尔。 
　　“行”者词之遣无所留碍，如云行水流，曲折溶曳，而不为声律语句所拘。但于古诗句法中得增辞语耳。如李贺《将进酒》、《致酒行》、《南山田中行》，杜甫《丽人行》、《贫交行》、《兵车行》。 
　　将进酒
　　琉璃钟，琥珀浓，小槽酒滴真珠红。烹龙炮凤玉脂泣，罗帏绣幕围香风。吹龙笛，击鼍鼓，皓齿歌，细腰舞。况是青春日将暮，桃花乱落如红雨。劝君一饮酩酊醉，酒不到刘伶坟上土。 
　　致酒行
　　零落栖迟一杯酒，主人奉觞客长寿。主父西游困不皈，佳人折断门前柳。吾闻马周昔作新丰客，天荒地老无人识。空将笺上两行书，直犯龙颜请恩泽。我有迷魂招不得，雄鸡一声天下白。少年心事当拏云，谁念幽寒坐呜呃。 
　　南山田中行
　　秋野明，秋风白，塘水漻漻虫啧啧。云根苔藓山上石，冷红泫露娇啼色。荒畦九月稻叉牙，蛰萤低飞陇径斜。石脉水流泉滴沙，鬼灯如漆照松花。 
　　丽人行
　　三月三日天气新，长安水边多丽人。态浓意远淑且真，肌理细腻骨肉匀。绣罗衣裳照暮春，蹙金孔雀银麒麟。头上何所有？翠微 叶垂鬓唇。背后何所见？珠压腰禨稳称身。就中云幕椒房亲，赐名大国虢与秦。紫驼之峰出翠釜，水晶之盘行素鳞。犀箸厌饫久未下，鸾刀缕切空纷纶。黄门飞鞚不动尘，御厨络绎送八珍。箫鼓哀吟感鬼神，宾从杂遝实要津。后来鞍马何逡巡，当轩下马入锦茵。杨花雪落覆白蘋，青鸟飞去衔红巾。灸手可热势绝伦，慎莫近前丞相嗔。 
　　贫交行
　　翻手作云覆手雨，纷纷轻薄何须数。君不见管、鲍贫时交，此道今人弃如土。 
　　兵车行
　　车辚辚，马萧萧，行人弓箭各在腰。耶孃妻子走相送，尘埃不见咸阳桥。牵衣顿足拦道哭，哭声直上干云霄。道旁过者问行人，行人但云点行频。或从十五北防河，便至四十西营田。去时里正与裹头，归来头白还戍边。边庭流血成海水，武皇开边意未已。君不闻汉家山东二百州，千村万落生荆杞。纵有健妇把锄犁，禾生陇亩无东西。况复秦兵耐苦战，被驱不异犬与鸡。长者虽有问，役夫敢伸恨。且如今年冬，未休关西卒。县官急索租，租税从何出。信知生男恶，反是生女好。生女犹是嫁比邻，生男埋没随百草。君不见，青海头，古来白骨无人收。新鬼烦冤旧鬼哭，天阴雨湿声啾啾。 
　　“歌”者亦古诗之流，但有卓绝之事，可以歌咏者，至节要处，任其词为抑扬之语。如李贺《觱篥歌》、《采玉歌》、《莫舞歌》，杜甫《醉时歌》、《乐游园歌》、《山水障歌》。 
　　申胡子觱篥歌并序
　　申胡子，朔客之苍头也。客李氏，本亦世家子，得祀江夏王庙。当年践履失序，遂奉官北郡。自称学长调、短调，久未知名。今年四月，吾与对舍于长安崇义里，遂将衣质酒，命予合欢。气热杯阑，因谓予曰：“李长吉，尔徒能长调，不能作五字歌诗，直强回笔端，与陶、谢诗势相远几里。”吾对后，请撰《申胡子觱篥歌》，以五字断句。歌成，左右人合噪相唱。朔客大喜，擎觞起立，命花娘出幕，徘徊拜客。吾问所宜，称善手弄，于是以弊辞配声，与予为寿。
　　颜热感君酒，含嚼芦中声。花娘簪绥妥，休睡芙蓉屏。谁截太平管，列照排空星。直贯开花风，天上驱云行。今夕岁华落，令人惜平生。心事如波涛，中坐时时惊。朔客骑白马，剑弝悬兰缨。俊健如生猱，肯拾蓬中萤。 
　　老夫采玉歌
　　采玉采玉须水碧，琯作步摇徒好色。老夫饥寒龙为愁，蓝溪水气无清白。夜雨冈头食蓁子，杜鹃口血老夫泪。蓝溪之水厌生人，身死千年恨溪水。斜山柏风雨如啸，泉脚挂绳青袅袅。村寒白屋念娇婴，古台石磴悬肠草。 
　　公莫舞歌
　　《公莫舞歌》者，咏项伯翼蔽刘沛公也。会中壮士，灼灼于人，故无复书。且南北乐府，率有歌引，贺陋诸家，今重作《公莫舞歌》云。
　　方花古础排九楹，刺豹淋血盛银罂。华筵鼓吹无桐竹，长刀直立割鸣筝。横楣粗锦生红纬，日炙锦嫣王未醉。腰下三看宝玦光，项庄掉箾栏前起。材官小臣公莫舞，坐上真人赤龙子。芒砀云瑞抱天回，咸阳王气清如水。铁杷铁楗重束关，大旗五丈撞双镮。汉王今日须秦印，绝膑刳肠臣不论。 
　　醉时歌
　　诸公衮衮登台省，广文先生官独冷。甲第纷纷厌粱肉，广文先生饭不足。先生有道出羲皇，先生有才过屈宋。德尊一代常坎坷，名垂万古知用何。杜陵野客人更嗤，被褐短窄鬓如丝。日籴太仓五升米，时赴郑老同襟期。得钱即相觅，沽酒不复疑。忘形到尔汝，痛饮真吾师。清夜沈沈动春酌，灯前细雨檐花落。但觉高歌有鬼神，焉知饿死填沟壑。相如逸才亲涤器，子云识字终投阁。先生早赋皈去来，石田茅屋荒苍苔。儒术于我何有哉，孔丘、盗跖俱尘埃。不须闻此意惨怆，生前相遇且衔杯。 
　　乐游园歌
　　乐游古园萃森爽，烟绵碧草萋萋长。公子华筵势最高，秦川对酒平如掌。长生木瓢示真率，更调鞍马狂欢赏。青春波浪芙蓉园，白日雷霆甲城仗。阊阖晴开映荡荡，曲江翠幕排银榜。拂水低回舞袖翻，缘云清切歌声上。却忆年年人醉时，只今未醉已先悲。数茎白发那抛得，百罚深杯亦不辞。圣朝亦知贱士丑，一物自荷皇天慈。此身饮罢无归处，独立苍茫自咏诗。 
　　奉先刘少府新画山水障歌
　　堂上不合生枫树，怪底江山起烟雾。闻君扫却赤县图，乘兴遣画沧洲趣。画师亦无数，好手不可遇。对此融心神。知君重毫素。岂但祁岳与郑虔，笔迹远过杨契丹。得非玄圃裂，无乃潇湘翻。悄然坐我天姥下，耳边已似闻清猿。反思前夜风雨急，乃是满城鬼神入。元气淋漓障犹湿，真宰上诉天应泣。野亭春还杂花远，渔翁暝踏孤舟立。沧浪水深青溟阔，欹岸侧岛秋毫末。不见湘妃鼓瑟时，至今斑竹临江活。刘侯天机精，爱画入骨髓。自有两儿郎，挥洒亦莫比。大儿聪明到，能添老树巅崖里。小儿心孔开，貌得山僧及童子。若耶溪，云门寺，吾独胡为在泥滓，青鞋布袜从此始。 


卷下

　　古诗押韵法
　　古诗以意为主，以气为客。故意欲完，气欲长，唯意之往而气追随之。故于韵无所拘，但行于其所当行，止于其不可不止。盖得其韵宽，则波澜泛入傍韵，乍还乍离，出入回合，殆不可拘以常格。如韩退之《此日足可惜》之类是也。得韵窄，则不复傍出，而因难见巧，愈险愈奇，如韩退之《病中赠张十八》之类是也。欧阳文忠公曰：“予尝与圣俞论此，以谓譬如善驭良马者，通衢广陌，纵横驰逐，惟意所之，至于水曲蚁封，疾徐中节而不蹉跌，乃天下之至工也。圣俞戏曰：‘前史言退之为人木强，若宽韵可自足，而辄傍出；窄韵难独用而反不出，岂非其拗强而然欤。’坐客皆大笑之也。” 
　　此日足可惜一首赠张籍
　　此日足可惜，此酒不足尝。舍酒须相语，共分一日光。念昔未知子，梦君自南方。自矜有所得，言子有文章。我名属相府，欲往不得骧。思之不可见，百端在中肠。维时月魄死，冬日朝在房。驱驰公事退，闻子适及墙。命车载之至，引坐于中堂。开怀听其说，往往副所望。孔丘没已远，仁义路久荒。纷纷百家起，诡怪相披猖。长老守所闻，后生习为常。少知诚难得，纯粹古已亡。譬彼植园木，有根易为长。留之不遣去，馆置城西旁。岁时未云几，浩浩观湖湘。众夫指之笑，谓我知不明。儿童畏雷电，鱼鳖惊夜光。州家举进士，选试缪所当。驰辞对我策，章句何炜煌。相公朝服立，工席歌《鹿鸣》。礼终乐亦阕，相送拜于庭。之子去须臾，赫赫流盛名。窃喜复窃叹，谅知有所成。人事安可恒，奄忽令我伤。闻子高第日，正从相公丧。哀情逢吉语，惝恍难为双。暮宿偃师西，展转在空床。夜闻汴州乱，绕壁行彷徨。我时留妻子，仓卒不及将。相见不复期，零落甘所丁。骄女未绝乳，念之不能忘。忽如在我所，耳若闻啼声。中途安得返，一日不可更。俄有东来说，我家免罹殃。乘船下汴水，东去趋彭城。从丧至洛阳，旋走不及停。假道经盟津，出入行涧岗。日西入军门，羸马颠且僵。主人愿少留，延入陈壶觞。卑贱不敢辞，忽忽心如狂。饮食岂知味，丝竹徒轰轰。平明脱身去，决若惊凫翔。黄昏次汜水，欲济无舟航。号呼久乃至，夜济十里黄。中流上沙滩，沙水不可详。惊波暗合沓，星宿争翻芒。马复泛悲鸣，左右泣仆童。甲午憩时门，临泉窥斗龙。东南出陈许，陂泽何茫茫。道边草木花，红紫相低昂。百里不逢人，角角雉雏鸣。行行二月暮，乃及徐南疆。下马步堤岸，上船拜吾兄。谁云经艰难，百口无夭横。仆射南阳公，宅我睢水阳。箧中有余衣，盎中有余粮。闭户读书史，窗户清风凉。日念子来游，子岂知我情。别离未为久，辛苦多所经。对食每不饱，共言无倦听。连延三十日，晨坐达五更。我有二三子，宦游在西京。东野窥禹穴，李翱观涛江。萧条千万里，会合安可逢。淮之水舒舒，楚山直丛丛。子又舍我去，我怀安所穷。男儿不再壮，百岁如风狂。高爵尚可求，无为守一乡。 
　　病中赠张十八
　　中虚得暴下，避冷卧北窗。不踏晓鼓朝，安眠听逄逄。籍也处闾里，抱能未施邦。文章自娱戏，金石日击撞。龙文百斛鼎，笔力可独扛。谈舌久不掉，非君谅谁双。扶几导之言，曲节初摐摐。半途喜开凿，派别失大江。吾欲盈其气，不令见魔幢。牛羊满田野，解旆束空杠。倾尊共斟酌，四壁堆罂缸。玄帷隔雪风，照炉钉明釭。夜阑纵捭阖，哆口疏眉尨。势侔高阳翁，坐约齐横降。连日挟所有，形躯顿胮肛。将归乃徐谓，子言得无哤。回军与角逐，斫树收穷庞。雌声吐款要，酒壶缀羊腔。君乃昆仑渠，籍乃岭头泷。譬如蚁蛭微，讵可陵崆嵕。幸愿终赐之，斩拔枿与桩。从此识归处，东流水淙淙。 
　　破律琢句法
　　仰看晓月挂木末，天风吹衣毛骨寒。长江吞空万山立，白鸟一点微波间。平生扰扰行役苦，譬如磨蚁相循环。 
　　此六句乃七言琢句法也。“仰看晓月挂木末，天风吹衣毛骨寒。”此对十四字，而上下两字平侧皆隔五字。此句法健特。“晓月挂木末”五字是侧，而“看”字是平。“天风吹衣寒”五字是平，而“骨”字是侧。如“华裙织翠青如葱，金环压臂摇玲珑。”此对十四字，而四字是侧。然二字侧以衬出五字平，则文雄劲。凡律诗亦有四字平侧者：“无可奈何花落去，似曾相识燕归来。”然皆照映相间，读之妥贴，非如古诗侧三字四字连杀，平亦如之也。 
　　除风吹黄沙，日暮水光在。孤鸿翻云影，哀猿声一再。关河断音书，客字隔岭海。 
　　此六句，乃五言琢句法也。 
　　顿挫掩抑法
　　野雁见人时，未举意先改。君从何处见，得此无人态。无乃枯木形，人禽两自在。 
　　此东坡赋《芦雁》诗也。欲叙雁闲暇之态，故笔力顿挫如此。又诗曰：“我生本强鄙，少以气自挤。孤舟到江湖，引手揽象犀。尔来辄自悟，留气下暖脐。”亦顿挫也。夫言顿挫者，乃是覆却，使文彩粲然，非如常格诗，但排比句语而成，熟读之，殊无气味。如少游诗曰“松江浩无旁，垂虹跨其上。漫然衔洞庭，领略非一状。恍如陈平野，万马攒穹帐。离离云抹山，窅窅天粘浪。烟中渔歌起，岛外征帆飏。愈知宇宙宽，乍觉东南忙”云云，此但排比好句尔，非能使之顿挫也。 
　　换头杀韵法
　　安西都护胡青骢，声价欻然来向东。此马临阵久无敌，与人一心成大功。功成惠养随所致，飘飘远自流沙至。雄姿未受伏枥恩，猛气犹思战场利。腕促蹄高如踣铁，交河几蹴层冰裂。五花散作云满身，万里方看汗流血。长安壮儿不敢骑，走过掣电倾城知。青丝络头为君老，何由却出横门道。 
　　道人自称三世将，夺家十年今始壮。玉骨犹含富贵余，漆瞳已照人天上。去年相见古长干，众中矫矫始翔鸾。今年过我江西寺，病瘦已作霜松寒。朱颜不辨供岁月，风中膏火汤中雪。好问君家黄面郎，乞取摩尼照生灭。莫学王郎与支遁，臂鹰走马跨神骏。还君画图君自收，不如木人骑土牛。 
　　前杜子美《高都护骢马行》，后东坡《赠别云上人诗》，盖法杜子美所作也。云以马图饷坡，坡还之。前换三韵，皆四句兼平侧韵相间。及将断，即折四句为两韵。若不尔，便不合格。今人信意换韵者，不知此也。 
　　平头换韵法
　　天人几何同一沤，谪仙非谪乃其游，挥斥八极隘九州。化为两鸟鸣相酬，一鸣一止三千秋。开元有道为少留，縻之不可矧肯求。东望太白横峨岷，眼高四海空无人。大儿汾阳中令君，小儿天台坐忘身。平生不识高将军，手涴吾足矧敢瞋，作诗一笑君应闻。 
　　此东坡作《李太白赞》也。自“天人”至“矧肯求”一韵七句，方换头韵，又是平声。自“东望”至“君应闻”一韵又七句。盖其法不得双杀，若双杀者，不得此法也。 
　　促句换韵法
　　仪鸾供帐饕虱行，翰林湿薪爆竹声，风帘官烛泪纵横。木穿石槃未渠透，坐穿不遨令人瘦，贫马百步逢一豆。眼明见此玉花骢，遥思着鞭随诗翁，城西野桃寻小红。 
　　此诗三句三叠而止，其法不可过三叠。然促两叠可谓之促句法，以两叠则俱用平声，或用侧声。如“江南秋色推烦暑，夜来一枕芭蕉雨，家在江南白鸥浦。十年未归鬓如织，伤心日暮枫叶赤，偶然得句因题壁”。此二叠俱用侧声也。如“芦花如雪洒扁舟，正是沧江兰杜秋，忽然惊起散沙鸥。平生生计如转蓬，一身长在百忧中，鲈鱼正美负秋风”。此两句俱用平声也。 
　　子美五句法
　　曲江萧条秋风高，芰荷枯折随风涛，游子空嗟垂二毛。白石素沙亦相荡，哀鸿独叫求其曹。
　　即事非今亦非古，长歌激越捎林莽，比屋豪花固难数。吾人甘作心似灰，弟侄何伤泪如雨。
　　自断此生休问天，杜曲幸有桑麻田，故将移住南山边。短衣匹马随李广，看射猛虎终残年。 
　　此格即事遣兴可作。如题物、赠送之类，皆不可用。 
　　杜甫六句法
　　高马勿唾面，长鱼无损鳞。辱马马毛焦，损鱼鱼有神。君看磊落士，不敢易其身。
　　荡荡万斛舡，影若扬白虹。起樯必推牛，挂席集众功。自非风动天，莫置大水中。
　　烈士恶多门，小人自同调。名利苟可取，杀身傍权要。何当官曹清，尔辈堪一笑。 
　　此句含讥刺，有谓而作。若法之，但作放言遣兴，不可寄赠。山谷亦用此作十余首，今录一首于此：“三公未白首，十辈拥朱轮。只有人看好，何益百年身。但愿身无事，清樽对故人。” 
　　古意句法
　　君为女萝草，妾作兔丝花。百尺托远松，缠绵成一家。谁言会合易，各在青山崖。女萝发清香，兔丝断人肠。枝枝相纠结，叶叶竞飘扬。生子不知根，因谁共芬芳。中巢双翡翠，上宿紫鸳鸯。若识二草心，海潮亦可量。 
　　此李白作。寄情于君臣交友之际，必托二物以比况。汉苏、李以来，作者多如此。山谷作《上东坡》曰：“江梅有佳实，托根桃李场。桃李终不言，朝露借恩光。孤芳忌皎洁，冰雪空自香。古来和鼎实，此物升庙廊。岁月坐成晚，烟雨青已黄。得升桃李盘，以远初见尝。终然不可口，掷置官道傍。但使本根在，弃捐果何伤。”又曰：“青松出涧壑，十里闻风声。上有百尺丝，下有千岁苓。自性得久要，为人制颓龄。小草有远志，相依在平生。医和不并世，深根且固蒂。人言可医国，何用太早计。小大材则殊，气味固相似。” 
　　四平换韵法
　　知章骑马似乘船，眼花落井水底眠。汝阳三斗始朝天，道逢麹车口流涎，恨不移封向酒泉。左相日兴费万钱，饮如长鲸吸百川，衔杯乐圣称世贤。宗之潇洒美少年，举觞白眼望青天，皎如玉树临风前。苏晋长斋绣佛前，醉中往往爱逃禅。李白一斗诗百篇，长安市上酒家眠。天子呼来不上船，自称臣是酒中仙。张旭三杯草圣传，脱帽露顶王公前，挥毫落纸如云烟。焦遂五斗方卓然，高谈雄辨惊四筵。 
　　此杜甫作《八仙歌》。凡押两“天”字，两“眠”字，两“船”字，三“前”字，唯平头韵可重押。若或侧韵，则不可押。李商隐亦用此体作《九日诗》曰：“羸童瘦马行荒陂，正是龙山落帽时。丹枫殒叶纷随飞，黄花年年负归期。此生半世走路岐，归心自逐霜鸿飞。故园秋风黍离离，想见父老相追随。乞将问路知何时，功名未就鬓成丝，解鞍地坐长嗟咨。” 
　　分布用事法
　　君不见滹沱流澌车折轴，公孙苍黄奉豆粥。湿薪破灶自燎衣，饥寒顿释刘文叔。又不见金谷敲冰草木春，帐下烹煎多美人。韭荠豆粥不传法，咄嗟而办石季伦。干戈未解身如寄，声色相缠心已醉。身心颠倒自不知，更识人间有真味。何如江头千顷雪色芦，茅檐出没晨烟孤。地碓舂秔光似玉，沙瓶煮豆软如酥。我老此身无著处，卖书来问东家住。卧听鸡鸣粥熟时，蓬头曳履君家去。 
　　君不见长安画手开十眉，横云却月争新奇。游人指点小颦处，中有渔阳胡马嘶。又不见王孙青琐横双碧，肠断浮空远山色。书生性命何足论，坐费千金买消渴。尔来丧乱愁天公，责向君家笔砚中。明窗虚幌相妩媚，要令晓梦生春红。维摩居士谈空处，结习已空花不住。故令天女御铅华，千偈翻澜无一语。 
　　前东坡《豆粥诗》，后《眉子砚诗》也。何谓分布用事法？曰：凡二事比类于前，而后发其宏妙也。 
　　窠因用事法
　　“陆机二十作《文赋》。” 
　　又曰：“看射猛虎终残年。”此略提其事之因，不声其所以然。若此者，多如排布用事，非高才博学者莫能也。 
　　古诗秀杰之句
　　高轩过
　　华裙织翠青如葱，金环压臂摇玲珑，马蹄隐耳声隆隆。入门下马气如虹，云是东京才子、文章巨公。二十八宿罗心胸，殿前作赋声摩空。笔补造化天无功，元精炯炯贯当中。庞眉书客感秋蓬，谁知死草生华风。我今垂翅附冥鸿，他日不羞蛇作龙。 
　　美人梳头歌
　　西施晓梦绡帐寒，香鬟堕髻半枕檀。辘轳咿哑转鸣玉，惊起芙蓉睡新足。双鸾开镜秋水光，解鬟临镜立象床。一编香丝云撒地，金钗落处无声腻。纤手却盘老鸦色，翠滑宝钗簪不得。春风烂熳恼娇慵，十八鬟多无气力。妆成 鬌欹不斜，云裾数步蹈雁沙。背人不语向何处，下阶自折樱桃花。 
　　金铜仙人辞汉歌
　　魏明帝青龙元年八月，诏宦官牵车西取汉孝武捧露盘仙人，欲立置前殿。宦官既拆盘，仙人临载乃潸然泪下。唐诸王孙李长吉遂作《金铜仙人辞汉歌》。
　　茂陵刘郎秋风客，夜闻马嘶晓无迹。画栏桂树悬秋香，三十六宫土花碧。魏官牵车指千里，东关酸风射眸子。空将汉月出宫门，思君清泪如铅水。衰兰送客咸阳路，天若有情天亦老。携盘独出月荒凉，渭城已远波声小。 
　　古诗奇丽之气
　　洗兵马
　　中兴诸将收山东，捷书夜报清昼同。河广传闻一苇过，胡儿命在破竹中。只残邺城不日得，独任朔方无限功。京师皆骑汗血马，回纥喂肉蒲萄宫。(郭子仪时任朔方节度使，回纥送兵三千，助唐讨贼，赐宴于蒲萄东园中。)已喜皇威清海岱，常思仙仗过崆峒。三年笛里关山月，万国兵前草木风。成王功大心转小，(乾元二年徙封叔为成王。)郭相谋深古来少。司徒清鉴悬明镜，尚书气与秋天杳。二三豪俊为时出，整顿乾坤济时了。东走无复忆鲈鱼，南飞各有安巢鸟。青春复随冠冕入，紫禁正耐烟花绕。鹤驾通宵凤辇备，鸡鸣问寝龙楼晓。攀龙附凤势莫当，天下尽化为侯王。汝等岂知蒙帝力，时来不得夸身强。关中既留萧丞相，幕下复用张子房。张公一生江海客，身长九尺须眉苍。征起适遇风云会，扶颠始知筹策良。青袍白马更何有，后汉今周喜再昌。寸地尺天皆入贡，奇祥异瑞争来送。不知何国致白环，复道诸山得银瓮。隐士休歌紫芝曲，词人解撰清河颂。田家望望惜雨干，布谷处处催春种。淇上健儿归莫懒，城南思妇愁多梦。安得壮士挽天河，净洗甲兵长不用。 
　　戏为双松图歌
　　天下几人画古松，毕宏已老韦偃少。绝笔长风起纤末，满堂动色嗟神妙。两株惨裂苔藓皮，屈铁交错回高枝。白摧朽骨龙虎死，黑入太阴雷雨垂。松根胡僧憩寂寞，庞眉皓首无住着。偏袒右肩露双脚，叶里松子僧前落。韦侯韦侯数相见，我有一匹好东绢。重之不减锦绣段，已令拂拭光凌乱，请公放笔为直干。 
　　古诗有醇醪之气
　　江畔独行寻花七绝句
　　江上被花恼不彻，无处告诉只颠狂。走觅南邻爱酒伴，经旬出饮独空床。
　　稠花乱蕊裹江滨，行步欹危实怕春。诗酒尚堪驱使在，未须料理白头人。
　　江深竹静两三家，多事红花映白花。报答春光知有处，应须美酒送生涯。
　　东望少城花满烟，百花高楼更可怜。谁能载酒开金盏，唤取佳人舞绣筵。
　　黄师塔前江水东，春光懒困倚微风。桃花一簇开无主，可爱深红更浅红。
　　黄四娘家花满蹊，千朵万朵压枝低。留连戏蝶时时舞，自在娇莺恰恰啼。
　　不是爱花即欲死，只恐花尽老相催。繁枝容易纷纷落，嫩叶商量细细开。 

