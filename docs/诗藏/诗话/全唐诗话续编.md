全唐诗话续编 [清]孙涛 续辑


弁言

　　甲午夏杪，以手钞《全唐诗话》六卷，重付开雕。因忆余目之所见，集中有未尽搜罗者，遂信手拈而续之。凡原集载其人而遗其事者，续为卷上；其人与事之俱未及载者，续为卷下。案陈直斋《书录解题》云：尤延之尚书家有《遂初堂》，藏书为近世冠。是其采辑之富，有所自来，夫岂患挂漏与？择焉既精，自不以多为善，漫为加辑，其能免续貂之诮乎？独是李义府、高骈之辈，编入集中，未尝因人而废；若经文纬武忠义丕着如张巡为有唐一代之伟人者，集中未见，不无遗憾。巡本盛唐人，兹取以冠篇，盖儒者效法古人，仰如泰山北斗，当以志节经济为上；至所谓『王、杨、卢、骆当时体，轻薄为文晒未休』者，殆卑之无甚高论也。审乎此，而读《全唐诗话》，亦足为座右之一助云尔。孙涛又书。 



目录

卷上
太宗　高宗　玄宗　德宗　宣宗　武后　上官昭容　李峤　苏颋　王维　孟浩然　韦应物　李泌　顾况　卢纶　钱起　窦巩　韩愈　张籍　欧阳詹　元稹　白居易　牛僧孺　刘禹锡　贾岛　施肩吾　令狐楚　李贺　柳宗元　王建　郑还古　段文昌　张祜　李商隐　温庭筠　杜牧　许浑　李远　赵嘏　薛能　方干　翁承赞　卢诞逊　裴说　杜荀鹤　李涛　罗隐　郑谷　李山甫　沈彬　僧齐己　僧贯休　鱼玄机
卷下
张巡　王绩　卢照邻　韦承庆　宋之间　杜审言　李邕　孙逖　李适之　崔信明　崔颢　贾至　崔曙　郑审　高适　岑参　张旭　李广琛　陆贽　元结　萧颖士　李华　裴迪　祖咏　邱为　李颀　刘□虚　綦毋潜　武元衡　孟郊　张继　陈标　窦牟、群、庠　狄焕　姚嵒杰　廖图　王正白　陆希声　孙偓　王轩　陈绹　张绰　太上隐者　吕仙翁　韩湘　许鹊真人　僧智潜　僧干康　僧元览　裴夫人　张睽妻侯氏




卷上

太宗
　　太宗幸翠微宫，进士张昌龄献〈翠微宫颂〉，帝爱之。初昌龄与进士王公冶皆善属文，名振京师。王师旦知贡举，黜之。帝怪诘其故。对曰：『二人虽有辞华，然其体轻薄，若置高第，恐后进效之，伤陛下雅道。』帝善其言。 


高宗
　　柳公权《小说旧闻》云：唐高宗承贞观之后，天下无事，上官仪侍郎独持国政。尝凌晨入朝，巡洛水堤，步月徐辔，咏诗云：『脉脉广川流，驱马入长洲。鹊飞山月晓，蝉噪野风秋。』音韵清亮，群公望之如神仙焉。 

玄宗
　　《开天传信记》云：明皇幸蜀，回至剑门，谓侍臣曰：『剑门天险，自古及今，败亡相继，岂非在德不在险也！』因作诗曰：『剑阁横空峻，銮与出狩回。翠屏千仞合，丹嶂五丁开。灌木萦旗转，仙云拂马来。乘时方在德，嗟尔勒铭才！』至德二年，普安郡太守贾深勒于石。
　　《雍洛灵异记》云：明皇友悌，古无有者。尝以书赐弟宪等：『魏文帝诗曰：「西山一何高，高高殊无极！上有两仙童，不饮亦不食。赐我一丸药，光辉有五色。服之四五日，身体生羽翼。」朕每言服药而生羽翼，宁如兄弟天生之羽翼乎？陈思王之才，足以经国，绝其朝谒，卒使忧死。魏祚未终，司马氏夺之，岂神丸效耶？』
　　《明皇杂录》云：明皇初自巴蜀回，夜阑登勤政楼，倚栏南望，烟月满目，因歌曰：『庭前琪树已堪攀，塞北征人尚未还。』盖卢思道之诗也。歌毕，里中隐隐如有歌者，谓力士曰：『得非梨园旧人乎？迟明为我访来。』翌日，力士潜求于里中，召至，果梨园弟子也。其夜，复乘月登楼，左右惟力士及妃侍者红桃在焉。遂命歌〈凉州〉，〈凉州〉即贵妃所制，亲御玉笛为〈倚楼曲〉，曲罢，无不掩泣。因广其曲，传于人间。
　　明皇御勤政楼，大张音乐。教坊王大娘善戴竿，于百尺上为木山，状瀛洲方丈，命小儿持绛节出入其间，舞亦不辍。刘晏以神童为秘书省正字，年十岁，慧悟过人。召于帘中，坐贵妃膝上，为施粉黛，与戴巾栉。问晏：『汝为正字，正得何字？』曰：『天下字皆正，稚朋字未正。』贵妃令咏〈王大娘戴竿〉。晏曰：『楼前百戏竞争新，惟有长竿妙入神。休谓绮罗翻有力，还自嫌轻更着人。』同前。 

德宗
　　《广卓异记》云：贞元五年置中和节，德宗制诗，朝臣奉和，诏写本赐戴叔伦于容州，天下美之。『中和变梅柳，万汇生春光。中和纪月令，芳与天地长。耽乐岂不尚？懿兹特景良。庶遂亭育恩。同致寰海康。君臣永终始， 交泰符阴阳。曲沼水新碧， 华池桃梢芳。胜赏信多欢，戒之在无荒。』 

宣宗
　　蔡宽夫《诗史》云：唐宣宗〈瀑布诗〉曰：『溪涧岂能留得住？终归大海作波涛。』王者之气象可见。 

武后
　　《广卓异记》云：武后游龙门，命群臣赋诗，先成者赐锦袍。左史东方虬诗成，设拜赐坐，未安；宋之问诗后成，文理兼美，左右莫不称善，乃就夺锦袍衣之。其词曰：『宿雨霁氛埃；流云度城阙。河堤新柳翠，苑上花初发。洛阳花柳此时浓，山水楼台映几重？群公拂雾朝翔凤，天子乘春幸凿龙。凿龙近出王城外， 羽从淋漓拥轩盖。云跸馋临御水桥，天衣已入香山会。 山壁崭嵒断复连，清流澄彻俯伊川。塔影遥遥绿波上，星龛奕奕翠微边。层峦旧长千寻水，远壑初飞百丈泉。彩仗红旗遶香阁，下辇登高望河洛。东城宫阙拟朝回，南陌沟塍殊绮错。林下天香七宝台，山中春酒万年杯。微风一起祥花落，　仙乐初鸣瑞鸟来。花落纷纷更无已，称觞献寿烟霞里。歌舞淹留景欲斜，石间犹驻五云车。鸟旗翼翼流芳草，龙骑骎骎映晚花。千乘万骑銮舆出，水静山空严警跸。郊外喧喧引看人，倾心南望属车尘。嚣声引扬闻黄道，王气周回入紫宸。先王定鼎三河固，宝命乘周万物新。吾君不是瑶池乐，时雨来观农扈春。』 

上官昭容
　　许彦周《诗话》云：唐高宗燕群臣，赏双头牡丹诗，上官昭容一联云：『势如连璧友，情若臭兰人。』观此洵一英奇女子也。 

李峤
　　《大唐新语》云：李峤字巨山。赵州人。少负才华，参知政事，封郑国公。长寿中，则天铸八棱铜柱，柱下置铁山，翁仲师子麒麟围遶。武三思为文，朝士献诗，不可胜纪，惟峤诗冠绝当时。曰：『辙迹光西崦，勋庸纪北燕。如何万国会，讽德九门前？灼灼临黄道，迢迢入紫烟。仙盘正下露，高柱欲承天。』『山颊丛云起，珠疑大小悬。声流尘作劫，业固海成田。圣泽倾尧酒，熏风入舜弦。忻逢下生日，还遇上皇年。』
　　《明皇传信记》云： 明皇将幸蜀， 登花萼楼， 使楼前善水调者登楼而歌曰： 『山川满目泪沾衣，富贵荣华得几时？不见而今汾水上，惟有年年秋雁飞。』顾侍者曰：『谁为此？』对曰：『宰相李峤辞也。』明皇曰：『真才子。』不待曲终而去。 

苏颋
　　《开天传信记》云：苏瓖未知男颋，有人献兔，挂于廊庑间，召颋咏诗。乃曰：『兔子死弹丸，携来挂竹竿。试将明镜照，何异月中看？』由是称为小许公。
　　《明皇杂录》云：京兆尹访苏瓖， 既去， 瓖令男颋咏『尹』字。 乃曰：『丑虽有足， 甲不成身。见君无口，知伊少人。』其敏捷如此。明皇问瓖：『草书难其人，谁可？』瓖曰：『臣不知其它，臣男颋为文甚速，可备使令；然性嗜酒，幸免沉醉，足以了事。』令召至，则酒未解，犹呕殿下，命中贵人扶卧御幄前，明皇亲举衾覆之。既醒，援笔立就。明皇抚背曰：『知子莫若父。』 

王维
　　史载：维字摩诘。 九岁属文。与弟缙齐名。 擢进士， 官尚书右丞。 工草隶，善画，名盛于开元、天宝间，宁、薛诸王尊若师友。画思入神，至山水平远，云势石色，绘家以为天机所到，学者不及也。兄弟皆笃志奉佛，食不荤，衣不彩。别墅在辋川，地奇胜，日与裴迪游其中，赋诗为乐。丧妻不娶 ， 孤居三十年。 又嗜古精音律， 客有以〈 按乐图 〉示者 ， 无题识，维徐云：『此〈霓裳〉第三迭最初拍也。』客未然，引工按曲，乃信。代宗尝语缙：『朕尝于诸王坐闻维乐章，今传几何？』因遣中人往取。缙为裒集数十百篇上之。
　　《古今诗话》云：王右丞好取人诗， 如『 行到水穷处，坐看云起时 。 』此《英华集》中句。『漠漠水田飞白鹭，阴阴夏木啭黄鹂。』此李嘉佑句。大都诵古人诗多，积久或不记，则往往用为己有耳。 

孟浩然
　　史载：浩然字浩然。任节自喜。隐鹿门山。年四十，游京师，赋诗莫敢抗。张九龄、王维亟称之。维尝邀入内署，俄玄宗至，浩然匿床下。维以实对。帝喜曰：『朕闻其人，而未见也，何惧而匿？』诏浩然出。帝问其诗，浩然再拜自诵所为，至『不才明主弃』，帝曰：『卿不求仕耳，朕何尝弃卿 ？ 奈何诬我 ？ 』因放还。已韩朝宗欲荐之，约与俱至京师，会故人至，浩然剧饮忘约。或曰：『君与韩公有期。』浩然叱曰：『业巳饮，遑惜其它？』自是卒不显。初王维过郢，画浩然像于剌史亭，因署曰浩然。咸通中，剌史郑諴谓贤者名不可斥，更署曰孟亭。 

韦应物
　　《唐宋遗史》云：韦应物为苏州太守，尝有诗赠米嘉荣曰：『吹得〈凉州〉意外声，旧人惟有米嘉荣。近来年少欺前辈，好染髭须学后生。』又尝赴本州岛司马杜鸿渐宴，醉宿驿亭，醒见二佳人在侧，惊问其故。乃曰：『郎中席上与司空诗，因令乐妓侍寝。』问：『记其诗否？』一妓强记，乃诵之曰：『高髻云鬟宫样妆，春风一曲杜韦娘。司空见惯浑闲事，断尽苏州剌史肠。』《古今诗话》作刘梦得诗。
　　《冷斋夜话》云：韦应物〈琥珀诗〉曰：『曾为老茯苓，元是寒松液。蚊蚋落其中，千年从可觌。』尝见琥珀中有物形如蜂。此物自外国来，地有茯苓处方生琥珀。
　　黄常明云：韦应物诗：『心同野鹤与尘远，诗似冰壶彻底清。』又〈杂言送人〉云：『冰壶见底未为清，年少如玉有诗名。』此可谓用事之法，盖不拘故常也。
　　《□溪诗话》云：韦苏州：『身多疾病思田里，邑有流亡愧俸钱。』余谓君子当切切作斯语，彼为茧丝不为保障者，得无愧此乎？ 

李泌
　　史载：泌字长源。七岁能为文。开元中，悉召能言佛、道、孔子者，相答难禁中。时员俶九岁升堂，词辨注射，坐人皆屈。帝异之曰：『半千孙固当尔。』因问：『童子有类若者乎？』俶跪奏『臣舅子李泌。』帝驰召之。泌至。帝方与张说弈，因命说试其能。说请赋方、员、动、静，泌逡巡曰：『愿闻其略。』说曰：『方若棋局，员若棋子，动若棋生，静若棋死。』泌即答曰：『方若行义，圆若用智，动若骋才，静若得意。』说遂起，贺帝得奇重。帝大悦曰：『是子精神，腰大于身。』赐束帛，敕其家善视之。 

顾况
　　《南部新书》云：顾况志尚疏逸，近于方外。时宰招以好官，况以诗答云：『四海而今已太平，相公何用唤狂生？此身还似笼中鹤，东望瀛洲叫一声。』
　　《古今诗话》云：况在洛，乘闲游苑中，水上得大桐叶，有诗曰：『一入深宫里，年年不见春。聊题一片叶，寄与有情人。』明日，于上游亦题于叶，泛之波中。曰：『花落深宫莺亦悲，上阳宫女断肠时。帝城不禁东流水，叶上题诗寄与谁？』十日余，有客寻春苑中，又于叶上得诗，以示况云：『一叶题诗出禁城，谁人酬和独含情？自嗟不及波中叶，荡漾乘春取次行。』 

卢纶
　　《丹阳集》云：卢纶与吉中孚、韩翃、钱起、司空曙、苗发、崔峒、耿湋、夏侯审、李端皆能诗，齐名， 号大历十才子。 宪宗尤爱纶文， 至诏张仲素求其遗稿。 纶集中往往有赠诸人诗：所谓『旧录藏云穴， 新诗满帝乡』者， 送中孚之诗也 。『引水忽惊冰满涧， 向田空见石和云』者，寄湋、 端之诗也。『拥褐觉霜下， 抱琴闻雁来』者 ，同湋宿旅舍之诗也 。『风倾竹上雪，山对酒边人』者，题苗发竹间亭诗也。『桂树曾同折，龙门几共登』者，寄端、峒、曙、湋之诗也。司空曙亦有送中孚诗云：『听猿看楚岫，随雁到吴洲。』耿湋寄曙云：『老医迷旧疾，朽药误新方。』李端寄纶云：『熊寒方入树，鱼乐稍离泉。』钱起答苗发龙池诗云：『暂别迎车雉，还随护法龙。』又赠夏侯审云：『诗成流水上，梦尽落花间。』诸人更唱迭和，莫非佳句，盖草木臭味既同，则金兰契分弥笃尔。史载：郭暧进宫，大集名士，李端赋诗最工。钱起曰：『素为之耶？请赋起姓。』端立赋〈钱〉一章，更工于前。起之妒贤徒增愧，而端之捷思为可服也。 

钱起
　　蔡宽夫《诗史》云：唐大清宫使翰林学士钱起多佳篇。人收起诗，不过百首，有钱蒙仲得〈江行无题〉一百绝，皆人家藏本所无。有云 ：『霁云疏有叶， 雨浪细无声。 稳放扁舟去， 江天自有程。』又『 憔悴异灵均 ， 非谗作逐臣 。如逢渔父同，未是独醒人。』又『烟渚复烟渚，画屏复画屏。引惹天末去，数点暮山青。』又『堤坏漏江水，地坳成野塘。晚荷从不折，留取作秋香。』
　　《广卓异记》云：长庆二年，钱起自中书舍人知举，放进士周墀及第，后同在翰林。会昌三年起自仆射再发榜，时周墀任华州，因寄诗贺，叙同在翰林曰：『文场三化鲁儒生，二十余年振重名曾忝木鸡夸羽翼，又陪金马入蓬、瀛。虽欣永桂居先折，更羡春兰最后荣。欲到龙门看风水，关防不许暂离营。』答曰：『贡院离来二十霜，谁知更忝主文场？场叶纵能穿旧的，桂枝何必授清香？九重每忆同仙禁，六艺初吟得夜光。莫道相如不相见，莲峰之下有龚、黄。』人以为绝唱。后诗原集作王起〈和周侍郎见寄诗〉，未知孰是？
　　《丹阳集》云：钱起与郎士元齐名，时人语曰：『前有沈、宋，后有钱、郎。』然郎岂敢望钱哉？起〈中书遇雨诗〉云：『云衔七曜起，雨拂九门来。』〈宴李监宅〉云：『晚钟过竹静，醉客出花迟 。 』 罢官后云 ： 『 秋堂人闲夜 ， 云月思离居。』〈对雨〉云：『生事萍无定，愁心云不开。』亦可谓奇句矣。士元诗岂有如此句乎？赠孟少府新除江南尉云：『客路寻常随竹影，人家大抵旁山岚。』〈题王秀友半日村别业〉云：『长溪南路当群岫，半景东邻照数家。』此何等语？余读其诗尽，然未见有可喜处，以是知不及起远甚。
　　起宿驿舍 ， 闻窗外有人曰 ：『曲终人不见，江上数峰青。』 起怪之。十年后就试，座主李时《纪事》作耿湋试〈湘灵鼓瑟诗〉，落句意久不属，遂以此一联续之， 乃中魁选。诗全篇云：『善鼓云和瑟，常闻帝子灵。冯夷空自舞，楚客不堪听。雅调凄金石，清音发杳冥。苍梧来怨慕，白芷动芳馨。流水传湘浦，悲风过洞庭。曲终人不见，江上数峰青。』 

窦巩
　　卢怀〈抒情〉云 ： 窦巩工为绝句 ， 尝从军，有别家诗云：『自笑儒生着战袍，书斋壁上挂弓刀。如今便是征人妇，好织回文寄窦韬。』又悼妓东东一篇云：『芳菲美艳不禁风，未到春残已坠红。惟有侧轮车上铎，耳边长似叫东东。』 

韩愈
　　《□溪》曰：昌黎寄崔立之云：『傲兀坐试席，深丛见孤罴。四坐各抵回，不敢捩眼窥。』可谓善言场屋事，若平居所养不厚，诚难傲兀也。
　　葛常之曰：沈存中谓退之〈城南联句〉云：『竹影金琐碎。』金琐碎者，日光也，恨句中无日字尔。余谓不然。杜子美云：『老身倦马河堤永，踏尽黄榆绿槐影。』亦何必用日字？作诗正欲如此。
　　《古今诗话》云：韩退之弥明传云：尝与文友会宿者，老道士形貌怪异，自通姓名求宿，言论甚奇。既饮酒，众度其不能诗，因联句咏炉中石鼎，将以困之。首唱曰：『妙匠琢山骨，刳中事调烹 。 』 至弥明 ， 自云： 不善俗书 ， 人多不识。乃遣人执笔砚，吟曰：『龙头缩囷蠢；豕腹胀膨脝。』坐客尽惊。会人思竭，不能复续，弥明连促之。坐中有欲吟，其声凄苦，弥明句中侮之曰：『仍于蚯蚓窍，更作苍蝇声。』须臾倚壁睡，鼻息如雷，坐客异且畏之。 

张籍
　　《丹阳集》云 ： 张籍 ， 韩愈高弟也。愈尝作〈此日足可惜〉赠之，八百余言。又作〈喜侯喜至〉之篇赠之，二百余言。又〈赠张籍〉一篇，二百言。皆不称其能诗。独有〈调张籍〉一篇，大尊李、杜，而末章有『顾语地上友，经营无太忙』之句。〈病中赠张籍〉一篇，有『半涂喜开凿，派别失大江。吾欲盈其气，不令见麾幢』之句。〈醉赠张徽〉，有『张籍学古淡，轩昂避鸡群』之句。今取其集读之，如：〈送越客〉诗云：『春云剡溪口，残月镜湖西。』〈逢故人〉诗云：『海上见花发，瘴中闻鸟飞。』〈送海客〉诗云：『入国自献宝，逢人多赠珠。』『紫掖发章句，青闱更咏歌。』如此之类，皆骈句也。至如：『寺贫无施利，僧老足慈悲』、『收拾新琴谱，封题旧药方』、『多申请假牒，祗送贺官书』，语言便拙，实无可取。
　　退之〈调张籍〉诗曰：『剌手拔鲸牙，举瓢酌天浆。』魏道辅谓：高至酌天浆，幽至于拔鲸牙其用思深远如此。彼独未读〈送无本诗〉尔，其曰：『吾尝示之难，勇往无不敢。蛟龙弄牙角，造次欲手揽。众鬼囚大幽，下觑袭元窞。』言手揽蛟龙之角，下觑众鬼之窞，皆难事，而无本勇往无不敢，盖作文以气为主也。则〈调张籍〉之句，无乃亦是意乎？同上。 

欧阳詹
　　《雅言杂载》云：詹，干德中献野史，受黄岗宰。有诗行于世。〈闻猿〉云：『啼猿非有恨，行客自多悲。』〈闻笛〉云：『不知吹者意，何似听人心？』〈卧屏〉云：『横琴遮远洞，举手出高峰 。 』〈公宇芦〉云 ： 『渔家合得两三茎，公退徐吟思倍清。官满不将归旧隐，萧萧留与后人听。』 

元稹
　　元微之在浙东时，宾府有薛书记，饮酒醉，因争令，以酒器击伤微之，由此遂去幕。乃作〈十离〉为献，诗云： 『驯扰朱门四五年，毛香足净有人怜。无端咬着亲情脚，不得红缘毯上眠。〈犬离家〉』『越管宣毫始称情，红笺纸上撒花琼。都缘用久锋头尽，不得羲之手里擎。〈笔离手〉』『云耳红毛浅碧蹄， 追风曾到日东西。 为惊玉貌郎君坠，不得华轩更一嘶。〈马离厩〉』『陇西独自一孤身，飞去飞来上锦茵。都缘出语无方便，不得笼中更唤人。〈鹦鹉离笼〉』『出入朱门未忍抛，有人常变语咬咬。衔泥污秽珊瑚簟，不得梁间更垒巢。〈燕离巢〉』『皎洁圆明内外通，清光似照水晶宫。都缘一点瑕相污，不得终宵在掌中。〈珠离掌〉』『戏跃莲池四五秋，常摇朱尾弄纶钩。无端摆断芙蓉朵，不得清波更一游。〈鱼离池〉』『爪利如锋眼似铃，平原捉兔趁高情。无端窜向青云外，不得而今手上擎。〈鹰离鞴〉』『蓊郁新栽四五行，常将正节负秋霜。为缘春笋钻墙出，不得垂阴覆玉堂〈竹离亭〉』『铸泻黄金鉴始开，初生三五月徘徊。为遭无限尘蒙污，不得华堂上玉台。〈鉴离台〉』元公诗曰：『马上同携今日杯，湖边还拂去年梅。年年只是人空老，处处何曾花不开？歌咏每添诗酒兴，醉酣还命管弦来。樽前百事皆依旧，检点唯无薛秀才。』 《摭言》 、 《鉴诫录》 有薛涛上莲师 〈犬离家〉、〈鱼离池〉、〈鹦鹉离笼〉、〈竹离丛〉、〈珠离掌〉五时，此谓薛书记事，未知孰是？
　　《古今诗话》云：元稹奉使东川，于褒城题黄明府诗序曰：昔年曾于解县饮洒，余为录事。有客后至，数犯酒令，并飞数杯，逃席而去。醒后问其人，曰：前虞乡黄丞也。尔后绝不复知所在。元和四年生月，奉使东川。十六日至褒城驿，有黄明府见迎，问其前衔，即曩日逃席也。因问坐隅山川，则褒女所奔之城在其左，诸葛所征之地在其右，感今怀古，作〈赠黄明府诗〉曰：『昔年曾痛饮，黄令困飞觥。席上当时走，马前今日迎。依稀迷姓字，积渐识平生。故友身皆远，他时眼暂明。便邀连坐叙，兼共摘船行。酒思临风乱，霜□拂地平。不看深浅酌，贪怆古今情。迤逶七盘路坡陀数丈城。花疑褒姒笑，栈想武侯征，一种埋幽石，空闲千古横。』 

白居易
　　《古今诗话》云：白乐天以诗名，与元微之同时，号元、白。诗词多比画图，如〈重屏图〉，自唐迄今传焉，乃乐天〈醉眠诗〉也。诗曰：『放杯书案上，枕臂火炉前。老爱寻思睡，慵便取次眠。妻教御乌帽，裨与展青毡。便是屏风样，何劳书古贤？』且诗之所以能尽人情物态者，非笔端有口，未易到也。诗家以画为无声诗，诚哉是言。
　　白乐天致仕时，裴晋公夜宴诸进士官，乐天赋诗云：『九烛台前十二姝，主人留醉任欢娱。飘飖舞袖双飞蝶，宛转歌喉一索珠。坐久欲醒还酩酊，夜深临去更踟蹰。南山宾客东山妓，此会人间曾有无？』同上。
　　葛常之云 ： 乐天以长庆二年自中书舍人为杭州刺史 。 冬十月，仍服绯。故〈游恩德寺诗序〉云：『俯视朱绂，仰睇白云，有愧于心。』及观〈自款诗〉云：『实事渐销虚事在，银鱼金带遶腰光。』〈戊申咏怀〉云：『紫泥丹笔皆经手，赤绂金章尽到身。』按唐制：紫为三品之服，绯为四品之服，浅绯为五品之服，各服金带。又制：衣紫者鱼带以金饰，衣绯者鱼带以银饰。乐天时为五品，浅绯金带佩银鱼，宜矣。刘长卿有〈袁郎中喜章服诗〉云：『手诏来筵上，腰金向粉闱。勋名传旧阁，蹈舞着新衣。』郎中亦是五品，故其身章与乐天同。
　　《隐居诗话》云：乐天题〈海图屏风诗〉，略曰：『或者不量力，谓兹鳌可求。赑屃牵不动，纶绝沉其钩。一鳌既顿颔，诸鳌齐掉头。喷风激飞廉，鼓波怒阳侯。遂使江、汉水，朝宗意亦休。』吾读此诗，感刘魄、李训、薛文通等事，为之太息。
　　黄常明云：乐天〈及第后归觐留别同年〉云：『擢第未为贵，拜亲方始荣。』此毛义得檄而喜之意也。论者以『春风得意马蹄疾』决非孟郊语，其气格亦不类。而白公亦有『得意减别恨，半酣轻远程。翩翩马蹄疾，春风归乡情。』此又不可晓也。
　　《丹阳集》云：元、白齐名，有自来矣。元微之写白诗于阆州西寺，白乐天写元诗百篇，合为屏风 ， 更相倾慕如此 。 如乐天必言微之诗得己格律顿进，所谓『每被老元偷格律』是也。然微之〈江陵放言〉与〈送客岭南〉诗，乐天皆拟其作，则又何耶？ 

牛僧孺
　　《古今诗话》云：牛僧孺将赴举，投贽于刘梦得，对客展读，飞笔涂窜其文。居三十年，梦得守汝，僧孺出镇汉南，枉道汝水，雕旌信宿，酒酣，赠诗于梦得曰：『粉署为郎二十春，向来名辈更无人。休论世上升沉事，且问尊前见在身。珠玉会应成咳唾，山川犹觉露精神。莫嫌恃酒轻言语曾把文章谒后尘。』梦得方悟往年改文卷之事，和答云：『昔年曾忝汉朝臣，晚岁空余老病身。初见相如成赋日，后为丞相倚门人。追思往事咨嗟久，且喜清风语笑频。犹有当时旧冠剑，待公三日拂埃尘。』 

刘禹锡
　　《 古今诗话 》曰： 刘梦得云： 为诗用僻字，须有来处。朱考功云：『马上逢寒食，春来不见饧。』尝疑之。吾重阳欲押一『糕』字，思索《六经》无糕字，遂不敢为之。尝讶老杜诗有『巨颡拆老拳』，无出处，及读〈石勒传〉云：『卿既遭孤老拳，孤亦遭卿毒手。』岂虚言哉！
　　黄常明云：梦得诗：『只恐鸣驺催上道，不容待得晚菘尝。』乃周彦伦答文惠太子问山中菜食云 ： 『 春初早韭 ， 秋末晚菘 。 』 此以两字用事者。送〈熊判官〉云：『临轩弄郡章，得人方付此。』乃用汉高弄印睨尧事，此以一字用事者。 

贾岛
　　《丹阳集》云：贾岛携新文谒韩愈云 ：『青竹未生翼 ，一步万里道。安得西北风﹐身愿变蓬草。』可见急于求师。愈赠诗云：『家住幽都远，未识气先感。来寻吾何能，无殊嗜昌歜。』可见谦于授业。此皆岛未儒服之时也。洎愈教岛为文，遂弃浮屠学，举进士。《摭言》载：岛初赴名场于驴上吟：『鸟宿池中树；僧敲月下门。』遇权京尹韩吏部呵喝而不觉。洎拥至马前，则曰：『欲作「敲」字，又欲作「推」字，神游诗府，致冲大官。』愈曰：『作「敲」字佳矣。』是时岛识韩已久，使未相识，愈岂教其作『敲』字耶？
　　《唐宋遗史》云：岛为僧时，居法干寺，与无可唱和。一日，宣宗微行至寺，闻钟楼上有吟声遂登楼，于岛案上取诗卷览之。岛不识，乃攘臂睨之。遂于手内取诗卷曰：『郎君何会此耶？』宣宗下楼而去。既而岛知之，亟谢罪。乃赐御札，除遂州长江簿，后迁普州司仓卒。故程锜以诗悼之曰：『倚恃诗难继，昂藏貌不恭。骑驴冲大尹，夺卷忤宣宗。驰誉超前辈，居官下我侬。司仓旧曹事，一见一心□。』王元赠诗曰：『江城卖药常将鹤，古寺看碑不下驴。』
　　元和中，岛尝跨驴张盖，横截天街。时秋风正厉，黄叶可扫。岛吟曰：『落叶满长安。』求一联不可得，不知身之所从，因冲京兆尹刘栖楚节，被系一夕，释之。 

施肩吾
　　《鉴诫录》云：施肩吾〈上礼部陈侍郎〉诗曰：『九重城里无亲识，八百人中独姓施。弱羽飞时攒箭险，蹇驴行处薄冰危。晴天欲照盆难及，贫女如花镜不知。　却向从来受恩地，再求青律变寒枝。』
　　〈赠边将〉诗曰：『轻生奉国不为难﹐战苦身多旧箭瘢。玉匣锁龙鳞甲冷，金铃系鹘羽毛寒。皂貂拥出花当背，白马骑来月在鞍。却恐犬戎临虏塞，柳营时把阵图看。』
　　〈夜宴〉云：『兰缸如昼宵不眠，玉炉夜起沉香烟。青娥一行十二仙，欲笑不笑桃花燃。碧窗弄娇梳洗晚，户外不知银汉转。被郎嗔罚琉璃琖，酒入四肢红玉软。』
　　〈题友人闲居〉云：『花眼绽红斟酒看，药心抽绿带烟锄。』 

令狐楚
　　〈发潭州寄李宁常侍〉诗云：『君今侍紫垣，我已堕青天。委废从兹日，旋归在几年？』又有〈答窦巩中丞〉诗云：『何年相赠答，却得在中台？』亦可见其有去国惨伤之情。
　　史载：楚字壳士。五岁能词章。弱冠举进士，京兆尹将荐为第一。适许正伦者，轻薄士，有名长安间，能作蜚语，楚惧其争，让而下之。始事德宗，历宪、穆，卒官平章事。方疾时，诸子进药不肯御。曰：『士固有命，何事此物？』力疾作奏谢天子，召门人李商隐曰：『吾气魄且尽，可助我成之。』复敕诸子曰：『吾生无益于时，勿请谥葬铭志。』子绹。 

李贺
　　《古今诗话》云：李贺字长吉，唐诸王孙。七岁以长短之制，名动京师。韩文公、皇甫湜过其父肃，见其子总角荷衣而出，二公不之信，因而试一篇。贺承命忻然，操觚染翰，旁若无人，仍目曰〈高轩过〉。『华裾织翠青如葱，金环压辔摇玲珑。马蹄隐耳声隆隆，入门下马气如虹。云是东京才子，文章巨公。二十八宿罗心胸，殿前作赋声摩空。笔补造化天无功，元精炯炯贯当中。庞眉书客感秋蓬，谁知死草生华风？我今垂翅负冥鸿，他日不羞蛇作龙。』二公大惊，以所乘马联镳而还所居，亲为束发。年未弱冠，丁内艰。他日举进士，或谤贺不避家讳，韩文公特着〈辩讳〉一篇不幸未壮室而终。 

柳宗元
　　《冷斋夜话》云：柳子厚诗曰：『渔翁夜傍西岩宿，晓汲清湘然楚竹。烟消日出不见人，欸乃一声山水绿。回看天际下中流，岩上无心云相逐。』东坡评诗以奇趣为宗，反常合道为趣，熟味之此诗有奇趣，其尾两句，即无亦可。 

王建
　　《古今诗话》云：王建〈宫词〉百首，多言禁中事，皆史传小说所不载者，往往见于其诗。如『内中数日无呼唤，传得滕王〈蛱蝶图〉』之类，滕王元婴，高祖子，《新、旧唐书》皆不着其所能，惟《名画录》略言其善画，亦不言其工蛱蝶也，惟见于建诗耳。或称今人家亦有得其图者。唐世一艺之善，如公孙大娘舞剑、曹刚琵琶、米嘉荣歌，皆见于唐贤诗句，遂知名于后世。当时山林田野潜德隐行君子，不闻于世者多矣；而贱工末艺，得所附托，乃垂名不朽，亦各系乎幸不幸耳。 

郑还古
　　《抒情集》云：郑还古为河中从事，为同院所诽谤，贬吉州掾。道中为〈望思台〉诗云：『谗语能令骨肉离，奸情难测事堪悲。何因掘得江充骨，捣作微尘祭望思！』又云：『吉州新置掾，驰驲到条山。薏苡殊非谤，羊肠未是艰。自惭多白发，争敢竞朱颜？苦有前生债，今朝不懊还。』 

段文昌
　　《鉴诫录》云：段文昌，广都县人。父以卖油为业。生而多智，长则能文，常跨驴行，乡里笑之。三十年间锦衣归蜀，蜀人赠诗曰：『昔日骑驴学忍饥，今朝忍看锦衣归。等闲画虎驱红旆，可畏登龙入紫微。富贵不由公祖解，文章生得羽毛飞。广都再去应惆怅，犹有江边旧钓矶。』 

张祜
　　葛常之云：张祜喜游山，而多苦吟，凡所历僧寺，往往题咏。其题金山寺诗著名外，又〈题僧壁〉云 ： 『客地多逢酒，僧房却厌花。』〈题万道人禅房〉云：『残阳过远水，落叶满疏钟。』〈题孤山寺〉云：『不雨山长润，无云水自阴。断桥荒藓涩，空院落花深。』如杭之灵隐、天竺，苏之灵岩、楞伽，常之惠山、善权，润之甘露、招隐，皆有佳作。李涉在岳阳，尝赠诗曰：『岳阳西南湖上寺，水阁松房遍文字。新钉张生一首诗，其余吟着皆无味。』可知僧房佛寺，取其诗标榜者多矣。
　　《古今诗话》云：张祜客淮南幕中，赴宴时，杜紫微为支使，座中有属意处，索骰子赌酒，牧之微吟曰：『骰子逡巡裹手拈，无因得见玉纤纤。』祜应声曰：『但知报道金钗落，彷佛还应露指尖。』《南部新书》谓此诗乃李义山作，未知孰是？ 

李商隐
　　蔡宽夫《诗史》云：李义山诗：『小鼎烹茶面曲池，白须道士竹间棋。何人画破蒲葵扇？记着南窗移树时。』蒲葵扇出〈谢安传〉，然人不知其何名蒲葵。苏子容云：棕榈也，出《广雅》，今衢、信、宣、歙间扇是也。谓彩似蒲葵尔。
　　商隐依彭阳令狐楚，以笺奏受知。后其子绹有韦、平之拜，浸疏商隐。重阳日，义山造其厅事乃题云：『十年泉下无消息，九日樽前有所思。郎君位重施行马，东阁无因得再窥。』绹见之惭恨扃闭此厅，终身不处。
　　《□溪诗话》云：义山诗好积故实。如〈喜雪〉云：『班扇慵裁素，曹衣讵比麻？鹅归逸少宅鹤满令威家。』又：『洛水妃虚妒，姑山女谩夸。联辞虽许谢，和曲本惭巴。』一篇中用事者十七八。 

温庭筠
　　《雪浪斋日记》云：温庭筠小诗尤工。如『墙高蝶过迟』，又『蝶翎胡粉重，鸦背夕阳多』，又〈过苏武庙诗〉云：『归日楼台非甲帐，去时冠剑是丁年。』
　　《苕溪渔隐》云：温飞卿〈晚春曲〉云：『家临长信往来道，乳燕双双拂烟草。油壁车轻金犊肥，流苏帐晓春鸡报。笼中娇鸟暖犹睡，帘外落花闲不扫。衰桃一树近前池，似惜容颜镜中老。』殊有富贵佳致也。 

杜牧
　　杜牧之弱冠登第，再中制科，因与二三同年城门游览。至丈六寺，有禅僧拥褐坐，与之语。问杜姓名，具以对。又曰：『修何业？』傍人以累捷夸之。笑曰：『皆不知也。』牧之叹讶久之。作诗云：『家住城南杜曲旁，两枝仙桂一时芳。老僧都未知名姓，始觉空门气味长。』
　　《脞说》云：杜牧之尝梦人谓曰：『辞春不及秋，昆脚与皆头。』后果得比部员外郎。
　　大和三年，牧之佐吏部沈公传师幕，在江西。时好好年十三，始以善歌来入乐籍中。后一年，公镇军城，复置好好于宣城籍中。后三岁，为沉着作述师纳之。后二岁，于洛阳城重见，睹好好感旧伤怀，故题二十韵以赠之。『尔为豫章姝，十三纔有余。翠茁凤生尾，丹叶莲合趺。高阁倚天半晴江联碧虚。此地试尔唱，特使华筵铺。生公顾四座，使讶来踟蹰。吴娃引赞起，低回映长裾。双鬟可高下，才过青罗襦。眄眄乍垂袖，声同雏凤呼。繁弦迸关组，塞管裂寒芦。众音不能逐，袅袅穿云衢。主公再三叹，为言天下姝。赠之天马锦，副以水精珠。龙沙看秋浪，明月游东湖。自此每相见，三日以为疏。玉质随月满，艳态逐春舒。修唇渐轻巧，云步转虚徐。旌旆忽东下，笙歌随轴轳。霜雕谢庭下，沙暖勾溪蒲。身外任尘土，樽前极欢娱。飘然集仙客，讽赋欺相如。聘之碧瑶佩载以紫云车。洞户水声远，月高蟾影孤。迩来未几岁，散尽高阳徒。洛阳重相见，婥婥为当炉。怪我苦何事，年少垂白须？朋游今在否，落魄更能无？门馆恸哭后，水云秋景初。斜月挂衰柳，凉风生坐隅。洒尽满襟泪，短歌聊一书。』
　　作李和鼎诗云：『鵩鸟飞来庚子直，谪去日蚀辛卯年。由来枉死贤才士，消长相持势自然。』盖言郑注事也。方是时和鼎论注不可为相，旋致贬谪，故牧之作诗痛之如此。议者谓：辛卯年在宪宗之时，而文宗时无辛卯也，岂牧之娱乎？要知牧之所云，非实庚子辛卯也。鵩集于舍，班固书庚子之日；『日有蚀之』，诗人有辛卯之咏。借是事以明李甘之冤尔。
　　牧之集有〈李给事诗〉二首，其中有『纷纭白昼惊千古，铁锁朱殷几一空』，谓郑注甘露之事也。又有『可怜刘校尉，曾颂石中书』之句。牧之自注云：给事曾忤仇士良。人遂以为给事者李石也。尝考李石虽为给事，然劾郑注之事，史所不载。语言忤仇士良，然亦在石拜相之后。石既拜相，则牧之诗题，不应以给事为称，其非李石明矣。当时唯有李中敏与牧之厚善。尝因旱，欲乞斩注，以申宋申锡之冤，帝不省，遂以病告归颖阳令。牧之有『元礼去归缑氏学』之句。牧之自注云：因论郑注告归颖阳。又史云：注诛，迁给事。其后仇士良以开府荫其子，中敏曰：『内谒者安得有子？』士良惭恚，由是复弃官去。由是论之，则是中敏无疑矣。
　　《苕溪渔隐》曰 ： 牧之题咏，好异于人。如〈赤壁〉云：『东风不与周郎便，铜雀春深锁二乔。』〈题商山四皓庙〉云 ：『 南军不袒左边袒，四老安刘是灭刘。』皆反说其事。至〈题乌江亭〉，则好异而畔于理。诗云：『胜败兵家事不期，包羞忍耻是男儿。江东子弟多才俊，卷土重来未可知。』项氏以八千人渡江，败亡之余，无一还者，其失人心为甚，谁肯复附之？其不能卷土重来，决矣。
　　许彦周《诗话》云：牧之〈题桃花夫人庙〉诗：『细腰宫里露桃新，脉脉无言几度春。至竟息亡缘底事？可怜金谷坠楼人。』仆尝谓此诗为二十八字史论。
　　《郡阁雅谈》云：杜牧舍人罢任浙江郡，道中有诗曰：『镜中丝鬓悲来惯，衣上尘痕拂渐难。惆怅江湖钓鱼手，却遮西日向长安。』与杜甫齐名，时号大、小杜。 

许浑
　　许浑尝梦登山，有宫室凌云，人曰：『此昆仑山也。』既入，见数人方饮，招同饮，至暮而罢赋诗曰：『晓入瑶台露气清，庭中惟有许飞琼。尘心未断俗缘在，十里空山下月明。』他日复梦至其处，飞琼曰：『子何题余姓名于人间？』改曰：『天风吹下步虚声。』曰：『善。』
　　《丹阳集》云：余读许浑诗，独爱『道直去官早，家贫为客多』之句，非亲尝者，不知其味也〈赠萧兵曹〉诗云：『客道耻摇尾，皇恩宽犯鳞。』道直去官早之实也。〈将离郊园〉诗云：『久贫辞国远，多病在家希。』家贫为客多之实也。
　　《西清诗话》云：许浑〈送栖元弃释奉道〉诗云：『仙骨本微灵鹤远，法心潜动毒龙惊。』〈送勤尊师自边将入道〉诗云：『苍鹰出塞胡尘灭，白鹤还乡楚水深。』〈送李生弃官入道〉云：『水深鱼避钓 ， 云迥鹤辞笼 。』 皆奖之也。至〈送僧南归〉诗云：『送师不得随师去，已戴儒冠事素王。』岂浑亦有逃禅之意乎？ 

李远
　　《郡阁雅谈》云：李远体物缘情，皆谓臻妙。尝有〈赠筝妓伍卿〉诗云：『轻轻没后更无筝，玉腕红纱到伍卿。坐客满筵都不语，一行哀雁十三声。』〈咏鸳鸯〉云：『鸳鸯伤别离，人意似鸳鸯。试取鸳鸯看，多应寸断肠。』故人卢尚书哭李诗云：『昨日舟还浙水湄，今朝丹旐欲何为？纔收北浦一竿钓，未了西斋半局棋。洛下已传平子赋，临川争写谢公诗。不堪旧里经行处，风木萧萧邻笛悲。』
　　《□溪诗话》云：令狐相进李远为杭州，宣宗云：『闻李远云：「长日惟消一局棋。」岂可使治郡哉？』对曰：『诗人之言，不足为实也。』乃荐远廉察可任。此正『说诗者不以辞害志』也。 

赵嘏
　　葛常之云 ： 赵嘏因〈长安秋望〉诗，遂有赵倚楼之目。又有〈长安月夜与友人话归故山〉诗云：『杨柳风多潮未落，蒹葭霜在雁初飞。』亦不减『倚楼』之句。至于〈献李仆射〉诗云：『新诺似山无力负，旧恩如水满身流。』则谬矣。
　　嘏颇有诗名，不拘小节。饮中赠歌者曰：『倚风无处过梁尘，雅乐清歌日日新。来值汉廷花欲尽，一生留得万家春。』后因酒失悔过，以诗上歙州府曰：『叶覆清溪艳艳红，路横秋色马嘶风。犹携一榼郡斋酒，倾对青山忆谢公。』 

薛能
　　薛能尚书镇彭门，时溥、刘巨容、周岌俱在麾下。未数年，溥领徐，巨容镇襄，岌领许，俱假端揆。故能诗：『旧将已为三仆射，病身犹是六尚书。』
　　《百斛明珠》云：唐人煎茶用姜。故薛能诗云：『盐损添常戒，姜宜着更夸。』据此，则又有用盐者矣。近世若用此二物，必大笑之。然茶之中等者，用姜煎亦佳。 

方干
　　方干诗清润小巧，盖未升曹、刘之堂；或者誉之太过，是不可晓。王赞尝称之曰：『镘肌涤骨冰莹霞绚。嘉殽自将，不吮余隽。丽不葩芬，苦不□棘。当其得意，倏与神会。』孙邰尝称之曰：『其秀也先蕊于常花，其鸣也灵鼍于众响。』观其〈寄喻凫〉云：『寒芜随楚尽，落叶渡淮稀。』〈送喻坦之下第〉又云：『过楚寒方尽，浮淮月正沉。』〈赠路明府〉诗云：『吟成五字句，用破一生心。』〈赠喻凫〉又云：『才吟五字句，又白几茎须。』〈称心寺中岛〉云：『雪折停猿树，花藏浴鹤泉。』〈寄越上人〉又云：『窗接停猿树，岩飞浴鹤泉。』〈于使君〉诗云：『月中倚棹吟渔浦，花底垂鞭醉凤城。』〈送伍秀才〉又云：『倚棹寒吟渔浦月，垂鞭醉入凤城春。』其语言重迭，有以见其窘也。至于『野渡波摇月，空城雨翳钟』、『白猿垂树窗边月，红鲤惊钩竹外溪』、『义行相识处，贫过少年时』等句，诚无愧于孙、王所赏。
　　《鉴诫录》云：方干处士号缺唇先生。有司以唇缺不可与科名，遂隐居鉴湖。作〈闲居诗〉曰『寒山压镜心，此处是家林。梁燕欺春醉，闲猿学夜吟。云连平地起，月向白波沉。由是闻钟角，栖身可在深。』
　　高弟李颖登第，干寄诗曰：『弟子已攀桂，先生犹卧云。』同上。 

翁承赞
　　《鉴诫录》云：翁承赞，唐末为谏议大夫。使福州，至剑浦县，见旧识僧亚齐，赠诗云：『萧萧风雨建阳溪，溪畔维舟见亚齐。一轴新诗剑潭北，十年旧识华山西。吟魂昔向江村老，空性元知世路迷。应笑乘轺青琐客，此时无暇听猿啼。』 

卢延逊
　　卢延逊五举方登第。尝作诗云：『狐冲官道过，犬刺客门开。』租庸张相每诵之。又曰：『饿猫临鼠穴，馋犬舐鱼砧。』成中令激赏之。又曰：『栗爆烧毡破，猫跳触鼎翻。』王中懿爱之。延逊尝谓人曰：『平生投谒公卿，不意得猫儿狗子力也。』
　　光化中，放进士卢延逊等二十八人，燕于曲江，敕大官赐饼餤，止二十八枚而已。延逊后入蜀颇为蜀人所易。尝有诗云：『莫欺零落残牙齿，曾吃红绫饼餤来。』 

裴说
　　《苕溪渔隐》曰：裴说云：『读书贫里乐，搜句静中忙。』此二事乃余日用者。甘贫守静，自少至老，饱谙此味矣。 

杜荀鹤
　　《鉴诫录》云：杜荀鹤苦于诗，有赠僧句云：『安禅不必须山水，灭得心头火自消。』又云：『利门名路两何凭，百岁风前短焰灯。只恐为僧心不了，为僧心了是输僧。』
　　荀鹤作〈时世吟〉十首，今录其两首云：『夫因兵乱守蓬茅，麻苎裙衫鬓发焦。桑柘废来犹纳税，田园荒尽尚征苗。时挑野菜和根煮，旋砍生柴带叶烧。任是深山更深处，也应无计避征徭。』『八十衰公住破村，村中牢落不堪论。因供寨木无桑柘，为点乡兵绝子孙。还似平宁催赋税，未曾州县略安存。至今鸡犬皆星散，日落西山哭倚门。』 

李涛
　　兵部李内相涛，唐宗室子。自河阳令复登科。小字社翁，每于班中多自名焉，其坦率如此。翰林月给内酝，兵部尝因春社寄翰林一绝云：『社翁今日没心情，为乏逃聋酒一瓶。恼乱玉堂将欲遍依稀循到第三厅。』
　　《谈苑》云：李涛相国性滑稽。为布衣时，往来京、洛间。泥水阙有僧舍曰不动尊院，寺中有僧，不出院十余载，涛每过，常谒其院，必省其僧。未几寺焚僧散，涛再过之，但有门扉而已。因题诗曰：『走却坐禅客，移将不动尊。世间颠倒事，八万四千门。』 

罗隐
　　《鉴诫录》云：罗隐以讽刺之深文而不第，刘赞赠之诗曰：『人皆言子屈，我独以为非。明主既难谒，青山何不归？年虚侵白鬓，尘在污麻衣。自古逃名者，至今名岂微？』隐见之，遂起归欤之兴。作五湖诗曰：『江东日暖花又开，江东行客思悠哉。高阳酒徒半凋落；终南山色空崔嵬。圣代也知无弃物，侯门未必用非才。一船明月一竿竹，家在五湖归去来。』
　　隐与顾云同谒淮南相国高骈，云为人雅律，高公遂属云而远隐。隐欲归武陵，与宾幕酌饯于云亭。盛暑，青蝇入座，高公命扇驱之，谑隐曰：『青蝇被扇扇离席。』隐应声曰：『白泽遭钉钉在门。』偶见〈白泽图〉钉在门扇，乃讥云也。时高公欲继淮南王求仙方为妖乱，后为毕将军所害，隐作《妖乱志》以讥之。故有〈题延和阁〉云：『延和高阁势凌云﹐轻语犹疑天上闻。烧尽降香无一事，开门迎得毕将军。』僖宗在蜀，隐作诗数首，以刺诸侯。及还梁，为朝贵所疾，乃谒钱武肃焉。献〈僖宗在蜀〉诗曰：『白丁攘臂犯长安，翠辇怆惶路屈幡。丹凤有情云外远，玉龙无迹渡头寒。静思贵族谋身易，危惜文皇创业难。不将不侯何计是？钓鱼船上泪阑干。』又作〈僖宗还京〉曰：『马嵬杨柳尚依依，又见銮舆幸蜀归。泉下阿蛮应有语，这回休更怨杨妃。』《鉴诫录》、《郡阁雅谈》谓『青蝇』、『白泽』对句是寇弱、谢观作。
　　《古今诗话》云：罗隐与桐庐章鲁风齐名。钱武肃崛起，以鲁风善笔札，召为表奏孔目，鲁风不就 ， 执之 。 后以罗隐为钱塘令 ， 惧而受命 。 因宴赋诗云：『一个祢衡容不得，思量黄祖谩英雄。』自是始厚之。
　　又云：光化中，罗隐佐两浙幕，同院沈嵩得新榜，封示隐，隐批一绝于纸尾曰：『黄土原边狡兔肥，犬如流电马如飞。灞陵老将无功业，犹忆当时夜猎归。』
　　许彦周《诗话》云：罗隐诗云：『只知事逐眼前过，不觉老从头上来。』此殊有味。 

郑谷
　　《古今诗话》云：郑谷〈雪诗〉曰：『乱飘僧舍茶烟湿，密洒歌楼酒力微。江上晚来堪画处，渔人披得一蓑归。』有段赞善善画，因采其诗为图，曲尽潇洒之意，持以赠谷，谷为诗以谢之云：『赞善贤相后，家藏名画多。留心于绘素，得意在烟波。属与同吟咏，功成更琢磨。爱余风雨句，幽绝写渔蓑。』 

李山甫
　　山甫诗名冠当代 ，〈过乌江题项羽庙〉 云：『为虏为王尽偶然，有何见渡江船？平分天下犹嫌少，可要行人赠纸钱？』又〈赠宿将〉曰：『校猎燕山经几春？雕弓白羽不离身。年来马上浑无力，望见飞鸿指似人。』 

沈彬
　　《江南野录》云：沈彬早有诗名。先主镇金陵，知其欲代杨氏，献〈山水图诗〉云：『须知手笔安排定，不怕山河整顿难。』览而喜之。临终指葬处以示家人，穴之，乃一冢，未尝葬人；石灯台上有漆灯一盏，圹头有一铜碑，镌篆文云：『佳城今已开，虽开不葬埋。漆灯犹未灭，留待沈彬来。』 

僧齐己
　　《郡阁雅谈》云：僧齐己往袁州，谒郑谷，献诗曰：『高名喧省闼，雅颂出吾唐。迭巘供秋望飞云到夕阳。自封修药院，别下着僧床。几许中朝事？久离鸳鹭行。』谷览之云：『请改一字，方得相见。』经数日，再谒，称已改得。诗云：『别扫着僧床。』谷嘉赏，结为诗友。
　　《续本事诗》云：齐己〈松〉诗曰：『雷电不敢伐，灵势蠹万端。麇依干节死，蛇入朽根蟠。影浸僧禅湿，风吹鹤梦寒。寻常风雨夜，疑有鬼神看。』〈小松〉云：『发地纔盈尺，蟠根已有灵严霜百草死，深院一株青。后夜萧骚动，空蟋蟀听。谁于千岁外，吟倚老龙形？』 

僧贯休
　《古今诗话》云：贯休精于笔札，荆州城令问其笔札法，休曰：『此事须登坛可授，安可草草而言？』城令不悦，乃递于黔中。因为〈病鹤诗〉见意曰：『见说气清邪不入，不知尔病自何来？』 

鱼玄机
　　《北梦琐言》云：鱼玄机甚有才思，咸通中，适补阙李亿，后爱衰，为女道士。有诗曰：『蕙兰销歇归春圃，杨柳东西绊客舟。』自是纵怀，竟以杀侍婢为京兆尹温璋杀之。有集行于世。 



卷下



张巡
　　张巡守睢阳，明皇已幸蜀，逆贼禄山方炽，城孤势促，人食竭，以纸布切煮而食之，时以茶汁和食，而意自如。其谢金吾将军表曰：『想峨眉之碧峰，游豫西蜀；追绿耳于玄圃，保寿南山。逆贼禄山，戮屏黎献，膻臊阙廷。臣被围四十九日，凡三千二百余阵。主辱臣死，乃臣致命之时；恶稔罪盈，是贼灭亡之日。』忠勇如此。激励壮士，尝赋诗曰：『接战春来苦，孤城日渐危。合围侔月晕，分守效鱼丽。屡厌黄尘起，时将白羽挥。裹疮犹出战，饮血更登陴。忠信应难敌，坚城谅不移。 无人报天子， 心既欲何施？』又〈夜闻笛〉曰：『岧试一临，虏骑俯城阴。不辨风尘色，安知天地心？云开星月近，战苦阵云深。旦夕更楼上，遥闻横笛声。』《有宋佳话》
　　巡，邓州人。按《唐史》：巡长七尺，每怒，须髯顿张。读书不过三复，终身不忘。为文不属稿。擢进士第。其在睢阳，士卒居民，但一见即识其姓名。更大小四百战，斩将三百，杀卒十余万其用兵未尝依古法，勒大将教战，各出其意，故能以少击众，未尝败。 

王绩
　　绩字无功。绛州人。文中子通之弟。隋大业中为六合丞。世乱解官，游北山东皋著书，自号东皋子。性嗜酒，有『眼看人尽醉，何忍独为醒』之句，因着〈五斗先生传〉。高祖武德初，待诏门下省。贞观间，以疾罢。
　　《西清诗话》云：王绩〈被召谢病〉诗云：『横裁桑节杖，直剪竹皮巾。鹤警琴亭夜，莺啼酒瓮春颜回唯乐道，原宪岂伤贫？』观此数语，岂以招聘为喜乎？〈独坐〉诗：『寄身千载下，聊游万物初。』『欲令无作有，翻觉实成空。』〈咏怀诗〉云：『故乡行处是，虚室坐间同。日落西山暮，方知天下空。』〈赠薛稷〉诗：『赖此北山僧，教我似真如。使我视听遗，自觉尘累祛。』绩殆有得于佛氏者深也。
　　史载：绩之仕也，以醉失职。乡人或嗤之，绩为作〈无心子〉以见趣，其词曰：『无心子居越，越王不知其大人也，拘之仕，无喜色。越国法曰：秽行者，不齿。俄而无心子以秽行闻，王出之，无愠色。退而适茫荡之野，过动之邑而见机士。机士抚髀曰：「嘻！子贤者，而以罪废耶！」无心子不应。机士曰：「愿承教。」曰：「子闻蜚廉氏马乎？一者朱鬣白毳，龙骼凤臆，驰骤如舞，终日不释辔，而以热死。一则重头昂尾，驼颈貉膝，踶啮善蹶，弃诸野，终年而肥。夫凤不憎山栖，龙不羞泥蟠，君子不苟洁以罹患，不避秽而养精也。」』其自处如此。 

卢照邻
　　照邻字升之。范阳人。调邓王府典签，王爱重之，谓人曰：『此吾之相如也。』居太白山，得方士元明膏，饵之。于具茨山下预为墓，偃其中。武后时尚法，照邻已废，着〈五悲文〉以自明。时与王勃、杨炯、骆宾王皆以文章齐名，天下号『四杰』。炯尝曰：『吾愧在卢前，耻居王后。』
　　〈曲池荷〉云：『浮香绕曲岸，圆影覆华池。常恐秋风早，飘零君不知。』后沉颍水，已谶于此。 

韦承庆
　　承庆字延休，郑州武陵人。性谨畏，事继母笃孝。擢进士，补雍王府参军。王为太子，迁司议郎。太子废，出为乌程令。累迁凤阁舍人，掌天官侍郎。每有诏令，未尝着稿。迁同二品，坐张易之党，南流岭表。〈别弟〉云：『澹澹长江水，悠悠远客情。落花相与恨，到地一无声。』岁余，拜秘书少监，封扶阳县子。卒谥曰温。集六十卷。
　　〈凌朝浮江旅思〉一首，《唐诗》载为承庆作，尤遂初载为马周作，未知孰是？ 

宋之问
　　《古今诗话》云：宋之问贬黜放还，至江南，游灵隐寺，夜月极明，长廊行吟曰：『鹫岭郁岧龙宫隐寂寥。』未得下联。有老僧烛灯坐禅，问曰：『少年不寐，而吟讽甚苦，何耶？』之问曰：『欲题此寺，而思不属。』僧曰：『试吟上联。』之问诵之。曰：『何不道「楼观沧海日，门听浙江潮？」』之问终篇曰：『桂子月中落，天香云外飘。扪萝登塔远，刳木取泉遥。云薄霜初下，冰轻叶未凋。待入天台路，看余渡石桥。』僧一联乃篇中警策也。迟明访之，已不见。寺僧曰：『此骆宾王也。』按：是诗亦载骆集：王元美云：延清与宾王年事不甚相远，宾王又有〈江南赠宋五之问〉及〈兖州饯别诗〉，何得言非旧识？若宾王果为老僧，而之问后谪过杭，亦且老矣，不得呼少年。殆因二诗并见集中，故令延清受此长诬耳。
　　史载：宋之问、冉祖雍并赐死于桂州。之问得诏，震汗不引决。祖雍请于使者曰：『之问有妻子，幸使决。』使者许之，而之问荒悸不能处家事。及考之文集，有〈登大庾岭诗〉云：『兄弟远谪居，妻子咸异城。』则之问赴贬时，未尝以妻子行也。岂史之误欤？《丹阳集》 

杜审言
　　审言字必简，襄阳人。擢进士，为隰城尉。恃才高以傲世见疾。尝语人曰：『吾文章必得屈、宋作衙官，吾笔当得王羲之北面。』武后将用之，问曰：『卿喜否？』审言辞谢。神龙初，迁膳部员外郎。坐交通张易之，流峰州道。涉湘江 ， 有『独怜京国人南窜，不似湘江水北流』之句 。 又〈妾薄命篇〉云：『草绿长门掩，苔青永巷幽。宠移新爱夺，泪落故情留。啼鸟惊残梦，飞花搅独愁。自怜春色罢，团扇复经秋。』唐人流放，每托意于宫闺，此诗亦是流峰州时所作。入为修文馆直学士时，与李峤、崔融、苏味道为文学四友。有集十卷。 

李邕
　　邕字泰和，李善之子。少知名。既冠，李峤荐邕文高气方，拜左拾遗。玄宗即位，为御史中丞后枉法下狱，当死，得减死，出为北海太守。以文名天下，时称李北海。李林甫忌之，傅以罪，杖杀之。集七十卷行于世。
　　〈和春幸太平公主南庄应制〉云：『织女桥边乌鹊起，仙人楼上凤皇飞。李于麟称此一联与小许公作难为兄弟。 

孙逖
　　逖，博州人。属思警敏。年十五，见崔日用，令赋〈土火炉〉，援笔成篇，理趣不凡，崔骇叹开元十年，举贤良方正，为集贤修撰，改考功员外，迁中书舍人，典诏诰，卒。有集二十二卷。
　　〈宿云门寺阁〉云：『香阁东山下，烟花象外幽。悬灯千嶂夕，卷幔五湖秋。画壁余鸿雁，纱窗宿斗牛。更疑天路近，梦与白云游。』寺在浙绍之云门山，晋王献之居此，逖宦游所经，又有〈山阴县西楼〉一首。 

李适之
　　李适之在相位，每退朝，则邀宾客谐谑赋诗，曾不备林甫之害。尝为诗曰：『朱门长不闭，亲友恣相过。年今将半百，不乐复如何？』及罢相，又为诗曰：『避贤仍罢相，乐圣且衔杯。借问门前客，今朝几个来？』
　　适之，常山王之后。天宝元年，代牛仙客为左相，林甫忌之。林甫阴贼，尝好谓适之曰：『华山生金，采之可以富国，顾上未之知。』适之信其言，他日言上。上以问林甫，林甫对曰：『臣故知之，顾华山陛下本命，王气所舍，不可穿治，故不敢闻耳。』帝遂谓林甫爱己而薄适之。于是适之所善若皇甫惟明、裴宽辈，悉为林甫所构得罪，适之惧，卒仰药死。 

崔信明
　　信明生以五月五日日方中，时有异雀鸣集庭树，太史占之曰：『五月为火，火为离，离为文，日中，文之盛也。雀五色而鸣，儿殆以文显耶？然雀类微，位不显。』及长，强记博闻。尝自矜其文，谓过李百药，议者弗许。时有郑世翼者，亦惊倨恌轻忤物。一日，遇信明江中，谓曰：『闻公诗有「枫落吴江冷」，愿见其余。』信明忻然多出示之。翼览未竟，曰：『所见不如所闻。』辄投诸水，引舟去。 

崔颢
　　〈黄鹤楼〉云：『昔人已乘黄鹤去，此地空余黄鹤楼。黄鹤一去不复返，白云千载空悠悠。晴川历历汉阳树，芳草萋萋鹦鹉洲。日暮乡关何处是？烟波江上使人愁。』严沧浪云：『唐人七言律诗，当以〈黄鹤楼〉为第一。』李宾之曰：『 律可间出古意， 古不可涉律 。古涉律调， 如谢灵运「池塘生春草」、「红药当翻」，一时传诵， 已移于流俗而不觉矣 。如崔颢「黄鹤一去不复返，白云千载空悠悠」，乃律间出古，要自不厌。』王济之曰：『唐人虽为律诗，犹以韵胜不以饾饤为工。崔颢诗「晴川历历汉阳树，芳草萋萋鹦鹉洲」气格超然，不为律缚，故自有余味也。』
　　颢，卞州人。开元十一年进士。才俊无行，好哺饮，娶妻择美者，不惬即去之。李邕闻其名，虚室邀之。颢献诗，首云：『十五嫁王昌。』 邕叱曰：『小儿无礼！』 不与接而去 。 终司勋员外郎。 

贾至
　　〈早朝大明宫〉云：『银烛朝天紫陌长，禁城春色晓苍苍。千条弱柳垂青琐，百啭流莺绕建章剑佩声随玉墀步，衣冠身惹御炉香。共沐恩波凤池上，朝朝染翰侍君王。』谢茂秦云：『金针诗格谓内意欲尽其理，外意欲尽其象。内外涵蓄，方入诗格。但如贾至、王维辈〈早朝〉诗联，皆非内意，谓之不入诗格可乎？大抵唐律妙在意兴，无意有兴，格气高鬯，不失为盛唐。』
　　至字幼邻，洛阳人。父曾，开元初掌制诰。至擢明经策解褐单父尉。玄宗拜起居舍人，知制诰从幸蜀。肃宗登极，至撰策进。帝曰：『先帝诰命，乃父为之；今兹命策，又尔为之。两朝圣典出卿家父子，可谓盛矣。』 

崔曙
　　崔曙作〈明堂火齐诗〉，其中有佳句曰：『夜来双月满，曙后一星孤。』为文士推服。崔既夭殁，有一女名星而无男子，当时异之。 

郑审
　　审，开元时人。大历初，为秘书监。三年，出为江陵少尹。杜甫有〈秋日夔府咏怀寄郑监审一百韵〉，又〈解闷〉诗云：『何人为觅郑瓜州？』注云：郑秘监审也。 

高适
　　高适〈别郑处士〉云：『兴来无不惬，才大亦何伤？』〈寄孟五〉诗云：『秋气落穷巷，离忧兼暮蝉。』〈送萧十八〉云：『常恐古人远，今见斯人古。』〈题陆少府书斋〉云：『散帙至栖鸟明灯留故人。』皆佳句也。〈上陈左相〉：『天地庄生马，江湖范蠡舟。』亦有含蓄。但庄子谓：『天地一指，万物一马。』而以天地为马，误矣。
　　适字达夫，一字仲武，沧州人。举有道科，授封邱尉。禄山反，为哥舒翰西河从事，由左拾遗迁侍御史，擢谏议大夫，出为蜀、彭二州刺史，代崔光远为西河节度使，入为刑部侍郎。广德中，以左散骑常侍封渤海侯。年五十始为诗，即工。每吟一篇，好事者辄传布。 

岑参
　　〈和贾至早朝大明宫〉云：『鸡鸣紫陌曙光寒，莺啭皇州春色阑。金阙晓钟开万户，玉阶仙仗拥千官。花迎剑佩星初落，柳拂旌旗露未干。独有凤皇池上客，〈阳春〉一曲和皆难。』顾华玉谓岑参最善七言，兴意音律，不减王维，乃盛唐宗匠。此篇颉颃王、杜，千古脍炙。〈寄杜拾遗〉云：『圣朝无阙事，自觉谏书稀。』□溪谓其缪承荀卿有听从无谏诤之语，遂使阿谀奸佞，用以借口。以是知凡造意立言，不可不豫为天下来世虑。余谓王阮亭《三昧集》中，不录是诗，亦此意也。 

张旭
　　旭，苏州吴人。嗜酒，每大醉，呼叫狂走，乃下笔。或以头濡墨而书，既醒自视以为神，世呼张颠。与贺知章等为酒中仙人。文宗时，诏以李白歌诗、裴旻剑舞、张旭草书为三绝。
　　〈桃花溪〉云：『隐隐飞桥隔野烟，石矶西畔问渔船。桃花尽日随流水，洞在清溪何处边？』〈山行留客〉云：『山光物态弄春辉，莫为轻阴便拟归。纵使晴明无雨色，入云深处亦沾衣。』二绝盛称于世。 

李广琛
　　开元中，将军宋清有神剑，后为瓜州牧李广琛所得，哥舒翰求之，广琛不与，赠诗曰：『刻舟寻已化，弹铗示恩。』《南部新书》 

陆贽
　　〈晓过南宫闻太常清乐〉云：『南宫闻古乐，拂曙听初惊。烟霭遥迷处，丝桐暗辨名。节随新律改，声带绪风轻。合雅将移俗，同和自感情。远音兼晓漏，余响过春城。九奏明初日，寥寥天地清。』
　　史载：贽字敬舆。年十八，第进士，中博学宏词科。时寿州刺史张镒有重名，贽往见，语三日，镒奇之，请为忘年友。将行，饷钱百万。曰：『请为母夫人寿。』贽辞，为受茶一串。曰：『以识公意。』入翰林，天子爱重其才，尝以辈行呼而不名，至解衣衣之，同侪莫敢望也。时以赘常居中，号内相。德宗狩南山，道险涩，从官皆相失，帝夜召贽不得，惊且泣，下诏军中，能得贽者，赏千金。已谒见，帝喜动颜色，自太子以下皆贺。 

元结
　　元结刺道州，承兵贼之后，征率烦重，民不堪命，作〈春陵行〉，其末云：『何人采国风？吾欲献此诗。』以传考之，结以人困甚，不忍加赋，尝奏免税租及和市杂物十三万缗，又奏免租庸十余万缗，因之流亡尽归。乃知贤者所存，不特空言而已。殷璠《丹阳集》
　　黄常明云：元道州〈春陵行〉云：『所愿见王官，抚养以惠慈。奈何重驱逐，不使存活为？』『逋缓违诏令，蒙责愿所宜。』『亦云贵守官，不爱能适时。』〈贼退示官吏〉云：『使臣将王命岂不如贼焉？今彼征敛者，迫之如火煎。谁知绝人命，以作时世贤！』子美志之曰：『今盗贼未息知民疾苦，得结辈十数人为邦伯，万姓气吐，天下少安，立可待已。』余谓漫叟所以能然者，先民后己，轻官爵，重人命故也。观其〈石鱼〉诗云：『金鱼吾不须，轩冕吾不爱。』此所以能不徇权势而专务爱民也。杜云：『乃知正人意，不茍飞长缨。』可谓相知深矣。
　　郴州城东有山高秀，神仙苏耽修真之所，唐封为苏仙山。观有泉，名曰橘泉。结有诗曰：『灵橘无根井有泉，世间如梦又千年。乡关不见重归鹤，姓字今为第几仙？风冷露坛人悄悄，地闲荒径草绵绵。如何蹑得苏君迹，白日霓旌拥上天。』《摭遗》
　　史载：结自幼不羁，年十七，乃折节向学。天宝中，擢上第。苏元明见肃宗荐之，结上时议三篇，帝悦。代宗立，授著作郎。久之，拜道州刺史，流亡归者万余。进容管经略使，民乐其教，立石颂德。结作〈自释篇〉，词曰：『河南，元氏望也。结，元子名也。次山，结字也。少居商余山，着《元子》十篇，故以元子称。兵兴逃乱，入猗玕洞，始称猗玕子。后家瀼滨，乃自称浪士。及有官，人言浪者亦漫为官乎？呼为漫郎。既客樊上，漫遂显。樊左右皆渔者，少长相戏，更曰聱叟。为其不相从听，不相钩加，带笭箵而尽船，独聱齖而挥车也。酒徒得此，又曰：公之漫其犹聱乎？公守著作，不带笭箵乎？又漫浪于人间，得非聱齖乎？公漫久矣，可以漫为叟。于戏！吾不从听于时俗，不钩加于当世，谁是聱者？吾欲从之。彼聱叟不惭带乎笭箵，吾又安能薄乎著作？彼聱叟不羞聱齖于邻里，吾又安能惭漫浪于人间？取而醉人议，当以漫叟为称；直荒浪其性情，诞漫其所为，使人知无所存有，无所将待。乃为语曰：能带笭箵，全独而保生。能学聱齖，保宗而全家声也。如此，漫乎非耶！』 

萧颖士
　　〈越江秋曙〉云：『扁舟东路远，晓月下江濆，潋滟信潮上，苍茫孤屿分。林声寒动叶，水气曙连云。暾日浪中出，榜歌天际闻。伯鸾常去国，安道惜离群。延首剡溪近，咏言怀数君。』
　　颖士字茂挺。年四岁，知属文。开元中，举进士第一，名高天下，一时知名士，皆执弟子礼受业焉，时号萧夫子。已倭国遣使入朝，自陈国人愿得萧夫子为师，诏不许。与陆据、李华善。尝偕二人游洛龙门，读道旁碑，颖士一览即诵，华再阅，据三之。闻者以是定三人品第。颖士有奴，役十年，笞楚惨毒，或劝其去，奴曰：『非不能去，爱其才耳。』 

李华
　　〈仙游寺〉云：『舍事入樵径，云木深谷口。万壑移晦明，千峰转前后。嶷然龙潭上，石势若奔走。开坼秋天光，崩腾夏雷吼。灵溪自兹好，纡直互纷纠。听声静复喧，望色无更有。冥冥翠微下，高殿映杉柳。滴滴洞穴中，悬泉响相扣。昔时秦王女，羽化年代久。日暮松风来，萧声生左右早窥神僊箓，愿结芝朮友。安得羡门方，青囊系吾肘。寺有龙潭穴、弄玉祠。』
　　华字遐叔，赵州人。尝作〈含元殿赋〉，赋成，以示萧颖士。颖士曰：『〈景福〉之上、〈灵光〉之下。』时谓不及颖士，而华自疑过之，因作〈吊古战场文〉，极思研搉，已成，谬为故书，杂置梵书之庋。他日与颖士翻及，读之称工。华问：『今谁可拟？』颖士曰：『君若加精思，便能至矣。』华愕然而服。 

裴迪
　　迪，关中人。与王维、崔兴宗居终南。〈游辋川别集〉十首最佳：〈孟城坳〉云：『结庐古城下，时登古城上。古城非畴昔，今人自来往。』〈华子冈〉云：『落日松风起，还家草露晞。云光侵履迹 ， 山翠拂人衣 。 』〈斤竹岭〉云：『明流纡且直，绿筱密复深。一径通山路，行歌望旧岑 。』〈鹿柴〉 云：『日夕见寒山，便为独往客。不知深林事，但有□麚迹。』〈木兰柴〉云：『苍苍落日时，鸟声乱溪水。缘溪路转深，幽兴何时已？』〈茱萸沜〉云：『飘香乱椒桂，布叶间檀栾。云日虽回照，森沉犹自寒。』〈宫槐陌〉云：『门前宫槐陌，是向欹湖道。秋来山雨多，落叶无人扫。』〈南垞〉云：『孤舟信一泊，南垞湖水岸。落日下崦嵫，清波殊淼慢。』〈金屑泉〉云：『萦渟澹不流，金碧如可拾。迎晨含素华，独往事朝汲。』〈白石滩〉云：『跂石复临水，弄波情未极。日下川上寒，浮云澹无色。』〈辛夷坞〉云：『绿堤春草合，王孙自留翫。况有辛夷花色与芙蓉乱。』
　〈崔九欲往南山马上口号与别〉云：『归山深浅去，须尽邱壑美。莫学武陵人，暂游桃源里。』 

祖咏
　　〈终南望余雪〉云：『终南阴岭秀，积雪浮云端。林表明霁色，城中增暮寒。』此咏应试赋此题，纔得四句，即纳于有司。或诘之，咏曰：『意尽。』 

邱为
　　〈左掖梨花〉云：『冷艳全欺雪，余香乍入衣。春风且莫定，吹向玉阶飞。』与王维同赋。
　　为，嘉兴人。事继母孝，常有灵芝生堂下。累官太子右庶子。卒年九十六。有集行世。 

李颀
　　颀，东川人。开元进士。为诗尤善七言律。胡元瑞曰：『流澌腊月』极雄浑而不笨，『花宫仙梵』至工密而不纤。『远公遁迹』之幽，『朝闻游子』之婉，皆可独步千载。
　　〈寄司勋卢员外〉云：『流澌腊月下河阳，草色新年发建章。秦地立春传太史，汉宫题柱忆仙郎。归鸿欲度千门雪，侍女新添五夜香。早晚荐雄文似者，故人今已赋〈长杨〉。』
　　〈宿莹公禅房闻梵〉云：『花宫仙梵远微微，月隐高城钟漏稀。夜动霜林惊落叶，晓闻天籁发清机。萧条已入寒空静，飒沓仍随秋雨飞。始觉浮生无住着，顿令心地欲皈依。』
　　〈题璇公山池〉云：『远公遁迹庐山岑，开士幽居祇树林。片石孤峰窥色相，清池皓月照禅心指挥如意天花落，坐卧闲房春草深。此外俗尘都不染，惟余元度得相寻。』王元美曰：『远公遁迹庐山岑』刻本下皆云『开山幽居』，不惟声调不谐，抑意义无取。吾弟懋定以为『开士』甚妙，盖言昔日远公遁迹之岑，今为开士幽居之地。开士见佛书。兹案：綦毋潜云：『开士度人久，空岩花雾深。』郎士元云：『高僧本姓竺，开士旧名林。』益信唐人每多用此。
　　〈送魏万之京〉云：『朝闻游子唱骊歌，昨夜微霜初度河。鸿雁不堪愁里听，云山况是客中过关城树色催寒近，御苑砧声向晚多。莫见长安行乐地，空令岁月易蹉跎。』 

刘□虚
　　〈阙题〉云：『道由白云尽，春与青溪长。时有落花至，远随流水香。闲门向山路，深柳读书堂。幽映每白日，清辉照衣裳。』 

綦毋潜
　　潜，字季通，荆南人。〈宿龙兴寺〉云：『香剎夜忘归，松青古殿扉。灯明方丈室，珠系比邱衣。白日传心净，青莲喻法微。天花落不尽，处处鸟衔飞。』 

武元衡
　　殷璠《丹阳集》云：武元衡诗不多，集中有〈酬严司空荆南见寄〉诗两篇，一云：『金貂再领三公府，玉帐连封万户侯。』一云：『汉家征镇委条侯，虎节龙旌居上头。』皆续以『帘卷青山巫峡雨，烟开碧树渚宫秋』。第三联一云：『刘琨坐啸风清塞，谢朓题诗月满楼。』一云：『金笳曾掩故人泪，丽句初传明月楼。』皆续以『〈白雪〉调高歌不得，美人相顾翠娥愁』。人讶其大同。余谓乃元衡删润之本，集中两存之，当以前篇为正，后篇诚未工也。
　　元和十一年六月，武元衡将朝，夜漏未尽三刻，骑出里门，遇盗死于墙下。许孟容谓国相横尸而盗不得，为朝廷耻。遂下诏募捕，竟得贼。始得张晏者，王承宗所遣；訾珍者，李师道所遣也。初元衡策李锜之必反，已而锜果反就诛，由是诸镇桀骜者皆不自安，以致于是。刘梦得有〈代静安佳人怨〉诗云：『宝马鸣珂踏晓尘，鱼文匕首犯车茵。适来行哭里门外，昨夜画堂歌舞人。』又云『秉烛朝天遂不回，路人弹指望高台。墙东便是伤心地，夜夜秋萤飞去来。』考梦得为司马时，朝廷欲澡濯补郡；而元衡执政，乃格不行。梦得作诗伤之，而借托于静安佳人；其伤之也，乃所以快之欤！《韵语阳秋》 

孟郊
　　《隐居诗话》云：孟郊诗蹇涩穷僻，琢削不暇，苦吟而成，观其句法，格力可见矣。其自谓：『夜吟晓不休，苦吟鬼神愁。如何不自闲，心与身为仇？』而退之荐其诗云：『荣华肖天秀，捷疾愈响报。』何也？
　　葛立之曰：孟郊诗云：『借车载家具，家具少于车。借者莫弹指，贫穷何足嗟。』可见其素窭后有诗云：『宾秋已觉厚，私储常恐多。』是古人恐富求归之义，则贫亦何足怪？按：郊为溧阳尉县有投金濑、平陵城，林薄蓊蔚，郊往来其间，曹务都废。令白府以尉代之，分其半俸。则安得有私储哉？退之赠郊诗云：『陋室有文史，高门有笙竽。何能辨荣辱？且欲分贤愚。』盖言贫者文史之乐，贤于富者笙竽之乐也。 

张继
　　继字懿孙，兖州人。〈枫桥夜泊〉云：『月落乌啼霜满天，江枫雨火对愁眠。姑苏城外寒山寺夜半钟声到客船。』李于鳞曰：『寒山寺在吴县西，计有功谓此地有夜半钟，名无常钟，欧阳以为语病，非也。然亦不止姑苏有之，于鹄「遥听维山半夜钟」，白乐天「半夜钟声后」，皇甫冉「夜半隔山钟」，温庭筠「无复松窗半夜钟」，陈羽「隔水悠扬午夜钟」，乃知唐人诗多用此。』胡元瑞曰：『「夜半钟声到客船。」谈者纷纷，皆为昔人愚弄。诗流借景立言，惟在声律之调，兴象之合，区区事实，彼岂暇计？无论夜半是非，钟声闻否未可知。』 

陈标
　　元和十三年，进士献陈标献诸先辈诗曰：『春官南院院墙东，晓色初明日色红。文字一千重马拥，喜逢三十二人同。眼看鱼变辞凡水，心逐莺飞出瑞风。莫怪云泥从此别，总曾惆怅去年中。』《摭古》 

窦牟　窦群　窦庠
　　窦常、牟、群、庠、巩兄弟五人，四人擢进士，独群客隐毘陵，因韦夏卿屡荐始入仕，皆诗人也。牟晚从昭义卢从史，从史寖骄，牟度不可谏，即移疾归东都。故其〈秋夕闲居〉诗云：『燕燕辞巢蝉蜕枝，穷居积雨坏藩篱。』群尝为黔中观察使，故其诗曰：『佩刀看日晒，赐马旁江调。言雨多重译，壶觞每独谣。』庠诗不多见，其〈巡内〉一绝云：『愁云漠漠草离离，太液钩陈处处疑薄暮毁垣春雨里，残花犹发万年枝。』造句亦可谓秀整矣。兄弟中独群诗稍低，不得举进士，而位反居上。巩有〈放鱼诗〉云：『好去长江千万里，不须辛苦上龙门。』岂非为群而言乎？然史载：巩平居与人言若不出口，世号嗫嚅翁。乃肯为是耶？常、巩已见原集。 

狄焕
　　《雅言系述》云：狄焕字子炎，唐相国梁公之后。寄于南岳，以林泉自适。〈题柳〉云：『天南与天北，此处影婆娑。翠色折不尽，离情生更多。雨余笼灞岸，烟暝夹隋河。自有佳名在，秦松继得么？』
　　〈送人游邵〉云：『春光正渺渺，送别两依依。烟里棹将远，渡头人未归。渔家侵迭浪，岛树挂残晖。况入湖、湘路，那堪花乱飞！』 

姚嵒杰
　　姚嵒杰，梁国公崇之裔。弱冠通坟典，以诗酒游江左，凌忽前达，旁若无人。干符中，颜标典鄱阳，初创鞠场，请嵒杰纪其事，文成千余言。标欲刊去一两字，嵒杰大怒。既而标已睚眦而勒石，遂令覆碑于地，以车拽之，磨去。嵒杰以一篇寄之曰：『为报颜公识我么？我心唯只与天和。眼前俗物关情少，醉后青山入梦多。田子莫嫌弹铗恨，宁生休唱饭牛歌。圣朝若为苍生计，也合公交车到薜萝。』 

廖图
　　图字赞禹，虔州人。文学博赡，为时辈人所服。湖南马氏辟幕下，奏天策府学士。与刘禹、李宏皋、徐仲雅、蔡昆、韦鼎、释虚中、齐己俱以文藻知名，更唱迭和。有集行于世。〈赠宗陵上人〉云：『暂把枯藤倚壁根，禅堂初创楚江濆。直疑松小难留鹤，未信山低住得云。草接寺桥牛笛近，日衔村树鸟行分。每来共忆曾游处，万壑泉声绝顶闻。』又和人赠沈彬诗云：『冥鸿迹在烟霞上，燕雀休夸大厦巢。名利最为浮世重，古今能有几人抛？逼真但使心无着，混俗何妨手强抄。深喜卜居连岳邑，水边松下得论交。』僧齐己寓渚宫，与图相去千里，而每有书往来。临终有绝句寄图兄弟云：『僧外闲吟乐最清，年登八十丧南荆。风骚作者为商榷，道去碧云争几程。』《雅言杂录》 

王正白
　　《青琐后集》云：王正白，唐末大播诗名。尝作〈御沟诗〉云：『一派御沟水，绿槐相荫青。此波涵帝泽，无处濯尘缨。鸟道来虽险，龙池到自平。朝宗心本切，顾向急流倾。』示贯休。休曰『剩一字。』正白扬袂而去。休曰：『此公思敏。』书一『中』字于掌。逡巡正白回曰：『此中涵帝泽。』休以掌中示之。不异所改。 

陆希声
　　《鉴诫录》云：陆希声以双钩写字法授僧巩光。巩光入长安，为翰林供奉，而希声尚未达，以诗寄巩光曰：『笔下龙蛇似有神，天池雷雨变逡巡。寄言昔日不龟手，应念江湖洴澼人。』巩光感其言，荐希声，后至宰相。 

孙偓
　　《北梦锁言》云：唐相国孙公偓，宽裕通简。曾乘轺至蜀，诣杜光庭受箓。乃曰：『尝遇至人话及时事，每有高楼之约。』后登庸二府，竟出官南岳，寄杜先生诗，其要曰：『蜀相信难遇，楚乡心更愁。我行同范蠡，师举效浮邱。他日相逢处，多应在十洲。』唐末朝廷罹谷水白马驿之祸，惟孙获免。 

王轩
　　《翰府名谈》云：唐王轩字公远。因游苎萝山，问西施之遗迹，留诗于石上曰：『岭上千峰秀江边细草春。今逢浣溪石，不见浣溪人。』回顾见一女子，素衣琼佩，谓轩曰：『妾自吴宫离越国素衣千载无人识。当时心比金石坚，今日为君坚不得。』轩知其异，又贻诗曰：『佳人去千载，溪山久寂寞。野水浮白烟，岩花自开落。猿鸟旧清音，风月闲楼阁。无语立斜阳，幽人入天幕。』西子曰：『子之诗美矣，不尽妾之所寄也。』乃答轩诗曰：『高花岩外晓相鲜，幽鸟雨中啼不歇。红云飞过大江西，从此人间怨风月。』既暮已散，期来日会于水滨。翌日轩往，则西子已在焉，又相与饮。轩诗曰：『当时计拙笑将军，何事安邦赖美人？一似仙葩入吴国，从兹越国更无春。』西子见之，怨慕久之 ， 又曰：『云霞出没群峰外，鸥鸟浮沉一水间。一自越兵齐振起，梦魂不到虎邱山。』既夜乃散。异日又相遇而留者逾月乃归。郭素闻王轩之事，游苎萝，留诗于泉石间，莫知其数，寂无所遇。无名子嘲之曰：『三春桃李苦无言，却被斜阳鸟雀喧。借问东邻效西子，何如郭素学王轩？』闻者大笑。 

陈绹《唐诗》作陶
　　《江南野录》云：陈绹，剑浦人。好游学，善解天文，长于雅颂。有诗曰：『中原莫道无麟凤自是皇家结网疏。』与水巢任畹相善，寄之诗曰：『好向明时荐遗逸，莫教千古吊灵均。』晚绝缙绅之望，以修养为事。有诗曰：『乾坤见了文章懒，龙虎成时印绶疏。』又曰：『蟠溪老叟无人用闲把□梨教《六韬》。』又曰：『近来世上无徐庶，谁向桑麻识卧龙？』绹隐西山，产药物数十种开、宝中，尝见一叟角发被褐，与一炼师舁药入城，鬻之获资，则求鲊就炉对饮，旁若无人。歌曰『蓝采和，尘事纷纷事更多。争如卖药沽酒饮，归去深崖拍手歌。』疑其为绹焉。或曰得仙矣。
　　《北梦琐言》云：陈绹诗有：『江湖水清浅，不足掉鲸尾。』『饮水狼子瘦，终日鹧鸪寒。』又：『一鼎雌雄金液火， 十年寒暑鹿麑衣。 寄语东流任斑鬓 ，向隅终守铁蓑衣。』诗如此不可殚纪。
　　绹字嵩伯，自称三教布衣。有《文录》十卷。传严宇牧豫章，绹隐居，操行清洁，宇欲挠之，遣小妓莲花往侍焉。绹殊不采，妓乃献诗求去云：『莲花为号玉为腮，珍重尚书遣妾来。处士不生巫峡梦，空劳神女下阳台。』后人移其事为陈图南，非也。 

张绰
　　《桂林聚谈》云：咸通中，有进士张绰，下第游江、淮，养气耽奇，只以炉火为事。题壁曰：『争那金乌何？欲上飞不住。红炉谩烧药，玉颜安可驻？今年花落枝，明年花满树。不如且饮酒，莫管流年度。』人异之。不喜妆饰，多糜旗亭而好杯。人召饮，若遂意，则索纸剪蝴蝶三十二，以气吹之，成列而飞，如此累刻，以指收之，俄皆在手。见者求之，即以他事为阻。尝游盐城，多为酒困。非类相竞，留系邑中，醒乃课述，为陈情二章献狄令，乃释之。诗云：『门风长有蕙兰馨，鼎族家传霸国名。容貌静悬秋月彩，文章高振海涛声。讼堂无事调琴轸，郡阁何妨醉玉觥？今日东流桥下水，一条从此镇长清。』自后宰欲传其术，张云：明府勋贵家流，年少而宰剧邑，多声色犬马之求，未暇忘味。因赠诗云：『何用梯媒向外求？长生只在内中修。莫言大道人难得，自是行心不到头。』去之日，乘醉，因求捣网纸剪二鹤于厅前，俄而翔飞，乃曰：『汝先去，吾即后来。』狄令亦醉。其所题云：『自不会天下，经书在腹内。身却腾腾处世间，心即逍遥出天外。』江南好事者，尚记上升时事。 

太上隐者
　　《古今诗话》云：人莫知其本末，好事者从问其姓名，不答，留诗一绝云：『偶来松树下，高枕石头眠。山中无历日，寒尽不知年。』 

吕仙翁
　　《雅言杂载》云：吕仙翁名嵒，字洞宾。本关右人。咸通初，举进士不第。巢贼为梗，携家隐于终南山。学老子法，绝世辟谷，变易形骸。尤精剑术。往往有人于关右途路间与之相逢，多不显姓名。以其趋舍动作，异于流俗，故为人所疑。又为篇咏章句，间泄露其意。尝有诗送锺离先生云『得道归来相见难，又闻东去幸仙坛。杖头春色一壶酒，顶上云攒五岳冠。饮海龟儿人不识，烧山符手鬼难看。先生去后应难老，乞与贫儒换骨丹。』〈赠薛道士〉云：『落魄薛道士，年高无白髭云中卧看石，雪里去寻碑。夸我吃大酒，嫌人念小诗。不知甚么汉？一任辈流嗤。』
　　又刘斧《摭遗》云：先生，唐僖宗时人。避寇乱，多游湖、湘间，或梁、魏之地。尝游大云寺与寺僧多唱和。会有诗赠翁，翁乃依韵和曰：『三千里外无佳客，七百年前云外身。行满蓬莱为别馆，道成瓦砾是黄金。待宾榼里尝存酒，化药炉中别有春。积德求师何患少？由来天地不私亲。』一日游寂简观，淬剑于石，作诗赠道士侯日晦曰：『欲整锋鉊敢惮劳？凌晨开匣玉龙嗥。手中气岸冰三尺，石上精神蛇一条。 奸血点流随水尽， 凶膏今逐渍痕销。 削除浮世不平事， 与尔相将上九霄。』尝游长沙智度寺，赠僧惠觉诗曰：『达者推心兼济物，圣贤传法不离真。请师开诉西来意，七祖如今未有人。』临行题壁上云：『唐室进士，今时神仙。足斗紫雾，却归洞天。』众方知其为吕仙翁也。
　　《古今诗话》云：宿州天庆观西庑下，有石刻二诗，盖至道中有卖墨人，尝游于此，一日题诗曰：『秋景萧萧叶乱飞，庭松影里坐移时。云迷鹤驾何方去？仙洞朝元失我期。』又曰：『肘传丹篆千年术，口诵《黄庭》两卷经。鹤观古坛槐影里，悄无人迹户长扃。』人以为吕仙翁诗也。
　　又云 ： 岳阳楼有碑极大， 乃李观记吕仙翁笔迹。 李知贺州日，有道士相访，自云吕先生，诵〈过岳阳楼诗〉云：『唯有城南老树精，分明知道神仙过。』李亦不晓。后知岳州，有白鹤寺僧见过，道及吕仙翁尝憩于寺前松下，有老人自松梢冉冉而下，致恭于先生之前曰：『某松之精也，今见先生过，礼当致谒。』吕书一绝于寺壁而去：『独自行来独自卧，无限世人不识我。惟有城南老树精，分明知道神仙过。』后郡守为创亭于松下，名曰回先生云。 

韩湘
　　《青琐集》云：韩湘字清夫，文公侄孙也。落魄不羁，文公勉之学。湘曰：『湘之所学，非公知之。』公令作诗以观其志。诗曰：『青山云水窟，此地是吾家。傍夜流琼液，凌晨咀绛霞。琴弹碧玉调，炉炼白朱砂。宝鼎存金虎，元田养白鸦。一瓢藏世界，三尺斩妖邪。解造逡巡酒，能开顷刻花。有人能学我，同共看仙葩。』公览而戏之曰：『子能夺造化耶？』湘曰：『此事甚易。』公为开尊，湘聚土以盆覆之， 良久花开， 乃碧花二朵， 于花间拥出金字诗一联云： 『云横秦岭家何在？雪拥蓝关马不前。』公未晓其句意。湘曰：『事久可验。』遂告去。未几，公为佛骨事谪潮州一日，途中遇雪，俄有人冒雪而来，乃湘也。湘曰：『忆花上之句乎？正今日事也。』公询其地，即蓝关，嗟叹久之。曰：『吾为汝足此诗。』诗曰：『一封朝奏九重天，夕贬潮阳路八千。本为圣明除弊政，岂于衰朽惜残年？云横秦岭家何在？雪拥蓝关马不前。知汝远来须有意，好收吾骨瘴江边。』公别湘诗曰：『人才为世古来多，如子雄文世孰过？好待功名成就日，却抽身去上烟萝。』湘别公诗曰：『举世多为名利醉，伊余独向道中醒。他时定是飞升去，冲破秋云一点青。』 

许鹊真人
　　许鹊真人，唐末，游南岳招仙观，壁上题歌一首云：『洪炉烹锻人性命，器用不同分皆定。妖精鬼魅斗神通，只自干邪不干正。黄口小儿初学行，唯知日月东西生。还为万灵威圣力，移月在南日在北。玉是玉兮石是石，蕴弃深泥终不易。邓通饿死严陵贫，帝王岂是无人力？丈夫未达莫相侵攀龙附凤损精神。』题后数日，上升。 

僧智潜
　　开元中，有儒士登锺南山得句云：『野迥云根阔，山高树影长。』私心自负，吟讽之际，忽闻空中语云：『未若「天河虽有浪，月桂不闻香」。』儒士不胜喜，以为己有。归夸于僧智潜，掩鼻笑曰：『臭气可掬，何足多也！』儒士惊愕，遽以实告。自此又号鉴文大师。有〈浮沤篇〉行世。出《零陵总记》。 

僧干康
　　干康，零陵人。齐己在长沙，居湘西道林寺，干康往谒之。齐己知其为人，使谓曰：『我师门仞，非诗人不游，大德来，非诗人耶？请为一绝以代门剌。』干康诗曰：『隔岸红尘忙似火，当轩青嶂冷如冰。烹茶童子休相问，报道门前是衲僧。』齐己大喜，日与款接。及别，以诗送之。干康有〈经方干旧居〉诗云：『镜湖中有月，处士后无人。荻笋抽高节，鲈鱼跃老鳞。』为齐己所称。干德中，左补阙王伸知永州，康捧诗见。伸睹其老丑，曰：『岂有状貌如此，能为诗乎？宜试之』时积雪方消，命为诗。康曰：『六出奇花已住开，郡城相次见楼台。时人莫把和泥看，一片飞从天上来。』伸惊曰：『其旨不浅，吾岂可以貌相人也！』待以殊礼。 

僧元览
　　《古今诗话》云：大历末，禅僧元览住荆州陟岵寺，道高风韵，人不可亲。章璪尝画松于斋壁符载赞之，卫象咏之，亦一时三绝，览悉加垩焉。人问其故，曰：『无事疥吾壁也。』僧那即其甥发瓦，探坏墙，熏鼠，览未尝责。弟子议论，而布衣一食，亦不称之。或怪问之，乃题诗于竹曰：『大海从鱼跃，长空任鸟飞。』 

裴夫人
　　元微之自会稽拜尚书左丞，到京，未逾月，出武昌，诗赠夫人裴氏曰：『穷冬到乡国，正岁别京华。自恨风尘眼，看他远地花。碧幢还照耀，红粉莫咨嗟。嫁得浮云婿，相随即是家。』夫人答曰：『使门初拥节，御苑柳丝新。不是悲殊命，惟愁别近亲。黄鹂啼古木，朱履从清尘。想到千山外，沧浪正暮春。』 

张暌妻侯氏
　　《抒情集》载：会昌中，边将张暌防戎十有余年，其妻侯氏绣回文作龟形诗，诣阙进上。诗曰『暌离已是十秋强，对镜那堪重整妆？闻雁几回修尺素，见霜先为制衣裳。开箱迭练常垂泪，拂杵调砧更断肠。绣作回文献天子，愿教征客早还乡。』敕赐绢三百疋，以彰才美。 


全唐诗话续编　终
 

