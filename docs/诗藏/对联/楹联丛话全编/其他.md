---
title: 楹联剩话 巧对补录 楹联散话
index: true
icon: editor
order: 15
category:
  - 诗藏
  - 对联
  - 楹联丛话全编
  - 楹联剩话
---

## 楹联剩话  

余撰《楹联丛话》，初刻于桂林，一时颇为纸贵。近闻粤西、湘南两省皆有翻刻本，后至扬州，书坊亦欲谋翻刻，阮云台师为怂恿余，允成之，于是又有扬州翻刻本。既归闽，侨居浦城，汇检后得者，又编成六卷付梓，题曰《楹联续话》，而乞者愈多矣。尚有同人续录见寄者，则细碎不能成编，而竟置之，又复可惜，因附入《归田琐记》之后，庶不负录寄者之盛心云尔。  

粤西余小霞州判应松所录寄联话最多，如姜南《蓉塘纪闻》一条云：“正德中，以江都赵鹤为山东按察司提督学校副使，鹤政尚严厉，所至考校生员，多所罢黜，众议纷然，缙绅亦多厌之，竟以此罢官。鹤去，以贵溪江潮代之，潮亦风裁凛然，生员之伤弓者犹畏之。潮出巡至齐河县，其分司壁间有题对句云：‘赵鹤方剪羽翼；江潮又起风波。’潮见之，遂投劾归，恐招怨也。”又《聪训斋语》一条云：“圃翁尝拟一联，悬草堂中云：‘富贵贫贱，总难称意，知足即为称意；山水花竹，无恒主人，得闲便是主人。’其语虽俚，却有至理。”又王笠舫《琅環集》一条云：“李东阳寿商文毅辂七十对联云：‘自古年华稀七秩；本朝才望重三元。’”按：出句用人生七十古来稀语，自是佳典。惟我朝乾隆年间，恭奉高宗纯皇帝寿登七秩，自称古稀，刻有“古稀天子之宝”，则此后普天臣子，断不可再有古稀之称。而近日操觚者流，尚有贸贸不知此事者，所宜正告之也。又程南樵《樵余诗话》云：“汪瑟庵先生为安徽学政时，循例至金陵试院考录遗才，撰楹帖云：‘三年灯火，原期此日飞腾，倘存片念偏私，有如江水；五度秋风，曾记昔时辛苦，仍是一囊琴剑，重到钟山。’道光初，有太平广文某，以送考来金陵。故事广文送考者，例向学使求所属遗才二名，是科为沈小湖学使，一概谢绝。某广文戏改前联云：‘三年辛苦，只求两个遗才，倘蒙片念垂思，感深江水；百计哀号，不管八棚伺候，拚著一条老命，撞死钟山。’后学使亦微闻之，不罪也。”又余小霞赠汪西芝巡检楹联云：“菜根滋味知君惯；潭水交情爱我深。”皆切其姓。又壬寅罢官，舟过藤县，温心山明府鹏翀初建访苏亭落成，代姚若虚撰联云：“万里赴琼儋，夜起江心弄明月；一亭抚笠履，我从画里拜先生。”心山以茝林中丞师所遗苏公《笠屐图》勒石又自撰一联云：“公是孤臣，明月扁舟留句去；我为过客，空江一曲向谁弹。”盖隐括文忠公《藤江五古》诗意也。又代鹤松圃年重建阳朔县书院讲堂一联云：“文笔耸层霄，爱此间对万壑潆洄，教化由来先党序；书楼崇讲席，愿多士作千秋事业，显扬不仅为科名。”文笔、书楼皆阳朔古迹也。又代曾幼竹明府挽兴静山太守云：“廿年无此深交，最可感老尚依刘，久而弥笃；一病犹勤官事，更堪伤危将易箦，语不及私。”又代幕友黎白仙云：“治谱已千秋，是名宦传人，最堪惜正盼迁莺，遽悲化鹤；齐民同一哭，况平生知己，更难忘几番说项，五载依刘。”又应松挽吴荷屋中丞云：“为名士，作词臣，任封疆大吏，爱路近家园，小住桂林营绿野；工书画，考金石，著燕许文章，怅迹疏坛坫，遽闻兜率迓香山。”时中丞侨寓桂林，应松解组后，甫得联文酒之盟，而中丞遽捐馆舍，故次联及之。又万乙楼太守集杜句赠应松云：“古来材大难为用；老去悲秋强自宽。”又忆得湖南抚部某到任，初入本境，有某来迎，谈次，问湖南有新闻乎，某猝不及对，久之乃曰：“无新闻，惟近时有一对甚工。有某县令姓续名立人者，一人戏以其姓名演成一对云：‘尊姓原来貂不足；大名倒转豕而啼。’”此语颇脍灸人口，抚部笑而罢。及到任，竟摭以他事劾去。抚部不知何所见，实则令乃一好官也。此道光近年事。  

福州学署中三百三十三士亭，为朱笥河先生所建，亭前有三百三十三石，皆当时诸生所献，每石镌一诸生名，今尚林立无恙。笥河先生报政将还朝，适介弟石君师来代，先生撰亭联云：“偶为选地看山计；若慰连床话雨情。”运化无痕，自非老手不辩。  

徐树人观察有泰山孔子崖集句石刻云：“仰之弥高，钻之弥坚，可以语上也；出乎其类，拔乎其萃，宜若登天然。”又高唐州武庙为山西乡祠，观察撰联云：“乡人到处皆祠祝，先帝当年此宦游。”昭烈帝曾令高唐，故云。又集唐开元泰山铭字为楹帖云：“载锡之光，百禄是荷；则笃其庆，万福攸同。”又一联云：“积德承先，子臣弟友；虚心稽古，礼乐文章。”又济南府江南会馆云：“表海溯雄风，今乐何如古乐；明湖联旧雨，济南胜似江南。”  

林岵瞻比部在京为其祖母称觞，余大儿逢辰赠联云：“致欢久协曹全谚；介福长酬令伯情。”皆切祖母，说重亲。致欢，用《曹全碑》语，非素讲汉隶者不知也；介福，亦用《易经》“受兹介福，于其王母”语。  

有杭人赵京者，因病入阴司，举头见柱上一联云：“人鬼只一关，关节一丝不漏；阴阳无二理，理数二字难逃。”后署会稽陶望龄题。  

广东省城有武林会馆，在归德门外宴公街，杭州商贾于此醵金创建。既落成，其乡人梁应来绍壬为撰楹帖云：“一阕荔支香，听玉笛吹来，遍传南海；双声杨柳曲，问金尊把处，忆否西湖。”真雅音也。  

王叔兰《避暑钞》中载，侯官连梅耦明经攀桂所作楹联多可采，如云：“暗室中须问心得过；平地处亦失足堪虞。”“幼不学，壮无能，伤今老大；过愈多，功又少，请自乘除。”“始念佳而转念不佳，见义无勇；一事错而凡事皆错，择术未精。”“四十二年碌碌无奇，安得出人头地；三百六日孳孳为利，何堪昧我性天。”“显扬之谓何，筋力渐衰；叹利名无就，教诲不可。”“己心思既竭；望子弟能贤。”按：“利名无就”四字近俗，有友人代改之曰：“行藏无据”，似较胜也。  

朱竹垞先生尝为施粥厂作联云：“同是肚皮，饱者不知饥者苦；一般面目，得时休笑失时人。”此较《随园诗话》所载题养济院一联，稍有含蓄。  

贵州省某驿馆中有一联云：“满眼尽穷黎，奚忍多用一夫，误他举家生活；两头皆险路，何不缓行几步，积君无限阴功。”仁人之言，亦积无限阴功，便是当头棒喝矣。  

袁简斋先生尝言，神庙联以用成语为宜，然亲切浑成而有味者，不可多得。闻张睢阳庙一联云：“须髯辄张，凛凛有生气；颜色不乱，阳阳如平常。”此本传与韩文本为睢阳写照，难得天然作对耳。又金陵三圣庙祀刘、关、张，其联云：“若傅粉，若涂朱，若泼墨，谁言心之不同如其面；为君臣，为兄弟，为朋友，斯诚圣不可知之谓神。”此联脍灸人口，然三圣字已觉未安，而“傅粉”、“涂朱”、“泼墨”等语，皆不见古籍，“兄弟”二字，尚本史传，而“朋友”二字，又是虚谈矣。  

京师浴堂门首联云：“入门兵部体；出户翰林身。”盖上句借音为“冰布体”，下句借音为“汗淋身”也。嘉庆乙丑，聂蓉峰铣敏以庶常改兵部主事，至己巳万寿，聂复以撰进颂册赏编修，有友人戏举浴堂联句赠之，皆以为巧合。  

张诗舲方伯知余方续集联话，自桂林手书一纸寄来云：“文远皋先生以翰林历掌文衡，官步军统领，卒于驻放大臣之任，丧归京师，曾撰联奉挽云：‘内相经文兼纬武；西方成佛即升天。’祥符大工未合龙以前，正月初三夜，走埽下南同知王汉沉焉。越七日，求尸不得，以衣冠敛，亦撰联吊之云：‘七日招魂，屈子衣冠轻似蜕；九重赐恤，王尊名节重于山。’又题风洞山云：‘漓江水绿招凉去；常侍诗清赏雨来。’又题五咏堂云：‘雄藩胜览曾开囿；太守风流尚读书。’”  

古人云：“一死一生，乃见交情。”余有所撰知好挽联，必出手制，然但抒哀悃，且冀以存其人，不暇计工拙也。在扬州挽淮扬观察李石舟国瑞云：“吴会领班联，实政真无惭益友；淮扬瘁心血，虚衔何以慰衰亲。”余在苏藩，曾调石舟为首郡，甚资臂助。既擢淮扬道，以河堧出力，加运使衔。殁时，其慈亲尚在堂也。又挽江宁方伯成兰生世瑄云：“望断黔阳，可怜万里云颿，依然将母；魂消白下，共惜半年风鹤，了却孤臣。”客冬英夷之扰，余防堵上海，督部远驻镇海，时金陵惟兰生一人支拄，风鹤之警，无日无之，往来书问，间日必至，皆商略夷务军情，意见颇合。自余引疾后，兰生势益孤，遂以忧死。闻灵船由长江回贵州，尚烦太夫人扶梓也。在苏州日，挽吴县令贺吉人崇禧云：“百里旧神君，剡牍未酬举主愿；卅年前进士，盖棺犹是宰官身。”吉人为余十余年前所荐卓异，至今未进一阶。近余重莅吴门，复以同知奏荐，奉部覆准之日，吉人已不及见矣。又寄挽归安沈香城别驾廉云：“淮浦最倾襟，脱颍为君欣得地；吴门方扫榻，遗函报我已生天。”余延香城于袁江署斋三年，甚相得，香城得官后，改执弟子礼甚恭。近以夺官归里，余急折简迎之，甫得报书，旋闻化去，尚未及中寿也。在浦城挽周芑源广文云：“一乡善人，勖哉一弟分忧，一孤在抱；两行老泪，痛此两年盛会，两世交期。”余到浦后，逭暑消寒之会颇盛，芑源辄在坐，尝称之为一乡善人，同人无异辞也。又寄挽杭州许太淑人云：“桂岭芜城，随地齐歌众母母；萱心莲性，生天早现法身身。”太淑人之子两淮分司小琴惇诗、粤西太守芍友惇书，皆余门下士，居官并有循声云。  

余解组后，戏作一篆印云：“学者难进易退。”阮云台师见而喜之，为推其意，辑古语作楹帖相赠云：“难进易退，易事难悦；先劳后禄，后乐先忧。”余甚愧其言。谢茮石同年赠联云：“乾隆末、举秀孝，嘉庆初、历翰部，道光间、掌封圻，回首功名成百顺；经史部、有旁证，艺文家、喜博稽，政事门、备掌故，等身著述自千秋。”今年为七十诞辰，福州王叔兰以联寄祝云：“二十举乡，三十登第，四十还朝，五十出守，六十开府，七十归田，须知此后逍遥，一代福人多暇日；简如格言，详如随笔，博如旁证，精如选学，巧如联话，富如诗集，略数平生著述，千秋大业擅名山。”亦皆就余篆印语而衍之者也。  

(此《楹联剩话》，原收于梁章钜《归田琐记》卷六。)  

## 巧对补录  

前录巧对，有未详者，兹复补之云：王禹偁字元之，济州人，擢进士第，事宋太宗、真宗，官至知制诰。年七、八已能文，毕文简为郡从事，始知之，问其家，以磨面为生，因令作磨对。元之不思以对云：“但取心中正；无愁眼下迟。”文简大奇之，留于子弟中讲学。一日，太守席上出诗句云：“鹦鹉能言难似凤。”坐客未有对，文简写之屏间，元之书其下云：“蜘蛛虽巧不如蚕。”文简叹息曰：“经纶之才也。”遂加以衣冠，呼为小友。至文简入相，元之已掌书命矣。此事见《邵氏闻见录》及朱子《名臣言行记》。  

吾乡宋时陈北山先生子韡，年十一，器度英伟。朱晦翁过访北山，韡侍侧，晦翁令属对，曰：“一行朔雁，避风雨而南来。”韡应声云：“万古阳乌，破烟云而东出。”晦翁大奇之，谓此子气象不凡，异日名位不可量也。后为龙图阁学士。  

《韵语阳秋》云：“东坡先生归宜兴，道遇孙仲益，有髫龀，问习何艺，答曰：‘方学对句。’先生曰：‘衡门稚子璠玙器。”仲益应曰：‘翰苑仙人锦绣肠。’先生抚之曰：‘真璠玙也。’”  

《锡金识小录》云：“郡丞吴及郡判董至无锡，饮红白酒而醉，吴出对云：‘红白相兼，醉后不知南北。’董对：‘青黄不接，贫来卖了东西。’”又云：“有宴客食鳖，鳖有卵子，或口占云：‘雌鳖腹中龙眼蛋。’适王础臣至，指席间应声曰：‘雄鸡头上荔支冠。’座客服其工敏。”又云：“王召幼称神童，学使者召至学宫，指鹊巢命对云：‘乌尾鹊，巢中展翅，学鹤未能。’王信口应曰：‘锦鳞鱼，海内扬鳍，化龙立就。’使者惊喜。”又云：“施伯雨幼敏慧，其父遁思携之赏月黄埠墩，宿焉。晨起入山，时重雾未霁，偶遇父友，试以对，云：‘山径晓行，岚气似烟烟似雾。’应曰：‘江楼夜坐，月光如水水如天。’”又云：“相传华学士鸿山幼时，梦中常有人诵‘芭蕉斜卷一封书’之句，后出使朝鲜，其国王出对云：‘皂荚倒垂千锭墨。’学士略不思索，即口应云：‘芭蕉斜卷一封书。’座皆惊异，敬礼逾等。及归，赠赉倍于寻常。”  

黄右原为言，《齐东野语》中对偶一门尚有可采者。如云：“羲经六子，艮巽坎兑震离；周礼一书，天地春秋冬夏。”“龟从，筮从，卿士从，庶民从；人相，我相，众生相，寿者相。”“善待问如撞钟，小应小，大应大；措天下若置器，安则安，危则危。”“左氏、公羊、谷梁，春秋三传；卦爻、系辞、彖象，大易一经。”“五形之属三千，小过大过；一门之聚百指，家人同人。”“知我春秋，罪我春秋，谁誉谁毁；待以国士，报以国士，为已为人。”“迅雷风烈，烈风雷雨；绝地天通，通天地人。”“纪信、韩信，假帝假王；仲尼、牟尼，大圣大觉。”“蝉以翼鸣，不啻若自其口出；龙将角听，谓其不足于耳欤。”“司马相如蔺相如，果相如否；长孙无忌费无忌，能无忌乎。”“人有七情：喜怒哀乐爱恶欲；经存六艺：诗书礼乐易春秋。”“九州既别：冀兖青徐扬荆豫雍梁；一道相传：尧舜禹汤文武周孔孟。”“正月、六月、七月，十月之交；北风、晨风、凯风，终风且曀。”“张良借箸前筹，恨不食食其之肉；陈平刻木为女，果能冒冒顿之围。”“夫子、天尊、大士，头上不同；宫妃、宦者、官人，腰间各别。”“调羹止渴，梅全文武之才；学舞贪眠，柳尽悲欢之态。”“方丈四方方四丈，南北东西；试场三试试三场，经赋论策。”“观音大士，妙音梵音海潮音；诸相如来，人相我相众生相。”“龙飞策士，状元龙，省元龙；度宗龙飞榜，陈文龙为廷魁，胡跃龙为省元虎帐得人，殿帅虎，步帅虎。时范文虎为殿帅，孙虎臣为步帅”按：以上数联，俱可为谈助；而“邹孟子、吴孟子、寺人孟子，一男一女，一不男不女；周宣王、齐宣王、司马宣王，一君一臣，一不君不臣。”尤为妙合自然，只千古而无偶矣。  

右原又言，石成金《联瑜》中载有数联，虽非巧对，而天成格言，似可附录。如：“施恩望报，势且成仇；为善求知，弊将得谤。”“每想病时，尘心渐减；常防死日，善念自生。”“天最分明，只是性慢；人能算计，其如命何。”“浮躁一分，到处便招尤悔；因循二字，从来误尽英雄。”“一生在君父恩中，问何报称；凡事看儿孙分上，劝且从容。”“话虽来到口边，三思更好；事纵放得心下，再慎何妨。”“悟恩是仇种，情是怨根，则往日之爱河得渡；知无学为贫，无骨为贱，则当前之地步颇高。”“戒色有神方，惟聋耳、瞎眼、死心三昧；养生无别法，只寡言、少食、息怒数般。”“处苦况而尚能甘，才是真修之士；当乐境而不知享，毕竟薄福之人。”“苦辩争强，赢得也输气力；穷奢极欲，算来何益精神。”  

《棻堂节录》云，客有戏以“梅香春意动”属对者，谓此语意双关，久无人对。予对以“桃叶晚情浓”，客喜其工稳。又有以长联请对者：“八斗才人，要中解元、会元、状元，连中三元，点翰林，压十八学士。”予对曰：“万年天子，必尊爵一、齿一、德一，达尊归一，宣丹诏，晓亿万生民。”又有以药名属对者，曰：“白头翁牵牛过常山，遇滑石，跌断牛膝。”予对曰：“黄发女炙草堆熟地，失防风，烧成草乌。”又有以字属对者曰：“十口为田四口方，申出上由下甲。”予对曰：“二人成天一人大，未来益夫添丁。”又有以古对属对者，曰：“一岁二春双八月，人间两度春秋。”旧已有人对过，但不工细，因为更正上句云：“六旬花甲再周天，世上重逢甲子。”又有属对者，曰：“二木成林，二火成炎，二土成圭，木生火，火生土，生生不息。”予对曰：“三瓜为□(上一瓜下二瓜)，三水为淼，三石为磊，瓜滴水，水滴石，滴滴归源。”又一属对者曰：“二人合口成吞，口藏天下；又女变心成怒，心恨奴孤。”又一对曰：“天设奇方，曰雪曰霰曰霜，合来共成三白散。”对曰：“地生良药，名芩名连名柏，煎去都成大黄汤。”以上数联，裁对工稳，虽未为精巧，然于初学作对者，亦可开扩其心思焉。按：“梅香春意动”，罗茗香旧有对云：“杜老壮心衰。”亦别调也。  

旧闻谢椒石言，镇海陆生志道少工属对，不假思索。尝九岁应童子试，邑侯令其属对，曰：“镇海县童生九岁。”应声曰：“大清国天子万年。”侯奇之，携入水阁面试，饮以茶曰：“入阁饮茶，连步可登麒麟阁。”复应声曰：“临池染翰，何年得到凤凰池。”年十二，补博士弟子员，卒年仅十有五。或谓此儿早慧，宜不永年。然余闻史望之前辈亦九岁应县试，邑侯试之对，云；“閒看门中月。”史应声云：“思耕心上田。”后史位登正卿，寿逾八秩，何以早慧者又能永年乎？然“思耕心上田”五字极有理致，可称名对，且已为福寿之征矣。  

余同年果益亭将军，由四品宗室入翰林，自言四品宗室中，有胸中甚不了了而口才颇佳者，或嘲之曰：“胸中乌黑嘴明白；”余为代对曰：“腰际鹅黄顶暗蓝。”以鹅黄对乌黑，暗蓝对明白，皆极灵活，众为解颐。近年有因英夷之扰，捐输得花翎者，或嘲以楹联云：“头上有钱彯翠羽；胸中无策退红毛。”语含讥讽，亦巧不可阶也。  

江南李义贤，字芝庭，熟于唐人诗集，尝著《秀谷集》，集唐诗，气体自然，无异己出。如以张轸“山晓月初下”，对蒋吉“天寒雪未消”；《寒食送别》以王勃“野烟含夕渚”，对王维“疏雨过春城”；《宿东岩寺与僧夜话》以沈佺期“流涧含轻雨”，对姚合“穿山踏乱云”；《客中逢杨已军》以孙逖“今日逢新夏”，对钱起“前程未夕阳”《江边闲眺》以徐牧“惭无下钓处”，对孟浩然“徒有羡鱼情”；《宿瓜步》以徐祐“浅水孤舟泊”，对李商隐“残灯独客愁”；《途中》以温庭筠“门静人归晚”，对赵嘏“枝闲鸟下空”；《元旦》以谭用之“瓮边难负千钟绿”，对卢仝“镜里堪惊两鬓霜”；《咏柳》以刘禹锡“一声玉笛向空尽”，对姚合“万架金丝著地娇”；《江口夜泊》以冷然“岩边树动猿下涧”，对罗邺“溪上月沉人罢春”；《悼古诗》以李商隐“萧何只解追韩信”，对李憕“贾谊何须吊屈平”；《游吴氏林亭》以许浑“山翠万重当槛出”，对杜光庭“烟岚一带隔帘浮”；《登江楼》以罗隐“瓦榼尚携京口酒”，对薛据“布衣恐惹洛阳尘”。皆工稳绝伦。  

吾师纪文达公尝言，世间书籍中语，无不可成偶者。客举“惟女子与小人为难养也”，公应曰“有寡妇见鳏夫而欲嫁之”。又举“孟子致为臣而归”，公应曰“伯夷非其君不仕”。皆信口拈出，不假思索，自是别才。  

记得陈芝楣中丞知余有《巧对录》之辑，亦杂录所集成语寄示，惜寄到在后，书已刻成，而中丞亦倏骑箕去矣。兹亟为补录如左。如：虚室生白；飞阁流丹。《庄子》语及王子安序千寻玉海；丈六金身。《梁书》、佛经酒香留客住；诗成倩鸟吟。东坡，香山酒气和芳杜；诗篇占白蘋。集香山句清泉泻万仞；落日衔千峰。同上秋草独寻人去后；水云初起雁来初。刘长卿，崔涂闲拈蕉叶留题咏；醉折花枝当酒筹。集香山句苍藤翠壁初无路；野草闲花各自春。集东坡句清露晨流，新桐初引；太华夜碧，大河前横。《世说》，《诗品》小窗多明，俯拾即是；《易林》，《诗品》众山倒影，乘空欲飞。《水经注》砥德砺材，道徽高扇；《易林》，唐文制诗缉颂，思纬淹通。《文心雕龙》，《世说》抱朴守真，蓄为玉宝；论仁议福，完若金城。《易林》，《韩诗外传》惟道集虚，人之水镜；《庄子》，《世说》知足不辱，家有芝兰。《老子》，《易林》著手成春，暗与道合；《诗传》，《世说》用心若镜，清恐人知。《庄子》，《晋书》玉壶买春，酒为欢伯；《诗品》，《易林》琅函吐秘，诗杂仙心。唐文，《文心雕龙》春桃生花，黄鸟来叶；明月作昼，白云带山。《易林》，《水经注》裁云制霞，一花千叶；《文心雕龙》，《易林》缨峦带阜，十步九寻。《水经注》，《易林》又缉《诗》篇名为对者，如：大明；小毖。思文；常武。有駜；无羊。遵大路；信南山。扬之水；殷其靁。皇皇者华；渐渐之石。  

张南山维屏《诗人征信录》云：彭文勤公经进稿，其中多属对工整，典重浑成者。偶录数则于后，亦可为初学开拓心胸之助。如《恭进礼器图式表》云：“天下有三重，议礼、制度、考文；圣人等百王，夏造、殷因、周监。”《驾幸天津》云：“王者之治，三十年而后仁；天子所都，五百里曰甸服。”又云：“潴流成池，有淀盖七十二；阻泊为界，其址自宋辽金。”《御制节序诗跋》云：“春七日，秋七日，七见来复之心；五重午，九重阳，重叶刚中之德。”《万寿经坛表文》云：“天子所至曰幸，以德为车，以乐为御，以人情为田；大德之致永年，如日之升，如月之恒，如南山之寿。”《万福集成赞跋》云：“兕觥田峻，豳籥之三曰无疆；凤翙吉人，卷阿之四曰纯嘏。”《御制诗跋》云：“是谓太平之世，曰雨而雨，曰旸而旸；则知小人之依，先忧而忧，先乐而乐。”又云：“有象之春夏秋冬，孰主张是，孰纲维是，孰居推行是；无形之阴晴雨雪，我润泽之，我渗漉之，我汜布濩之。”《恩赐知过论谢折》云：“心惕若以乾乾，圣原无过；言达之而亹亹，民可使知。”《恩赐鹿肉谢折》云：“承筐疑宵雅之三，食苹空愧；受禄颂天保之九，戬谷罄宜。”《恩赐鸡雏待饲图墨刻谢折》云：“在治忽，观古人之象，绘作有虞；先稼穑，知小民之依，图成无逸。”《恩赐台湾墨刻谢折》云：“十二时不翼而飞，天之所助者顺；千万里如指诸掌，圣不可知谓神。”《请编辑万寿盛典折》云：“奉三无私，圣人之作也如覆载照；致四必得，昊天其子之以保佑甲。”“请诵六章之诗：川至日升月恒、山阜冈陵松柏之茂；廑敦九功之叙：利用厚生正德、水火金木土谷惟修。”《恩抚江西偏灾谢折》云：“君上补造物，无不接之青黄；父母笃恩勤，有必周之黔赤。”《恩免钱粮谢折》云：“国家丰亨豫大，再筹三十年之通；民户朝饔夕飧，或鲜万千斯之积。”“富非藏国，利本因民。”“矧当太仓之陈陈相因，何如高廪之多多益善。”《御制诗文十全集进表》云：“不得已而用，师往有功；无所为而为，我战则克。”《恩赐居内城谢折》云：“播晨纶于西苑，得为氓而仁许受廛；曝冬日于南荣，将改岁而恩谋入室。”“容身环堵，忆跧江国之牛宫；待漏觚棱，不隔禁城之鱼钥。”《恩赐紫禁城骑马谢折》云：“齿非加长，实维逾格之施；步本不工，弥切殊常之感。”  

云台师云：乾隆五十六年，余以大考第一，升少詹事，例应觞客，因邀同衙坊局诸君在一枝轩看菊，坐中文远皋庶子举一句云：“墙上竹枝书个个。”请诸公对之。余应声云：“盒中枣子叱来来。”宫庶初不以为工，迟日检《汉书》，知为东方朔故实，乃极口称之。  

嘉庆年间大考，翰林有已开坊，因名在三等，改部郎者五人，惟白小山镕得免。内有彭宝臣浚乃乙丑殿撰，亦改部。王楷堂比部为作一对云：“三等状元，苦矣老彭辞柱下；五人郎署，危哉小白射钩边。”  

《随园诗话》云：诗中用经书成语，有对仗极妙者。前辈卢王岩云：“腹不负公公负腹，头既责余余责头。”近人吴文溥云：“我自注经经注我，人非磨墨墨磨人。”姚念慈云：“野无青草霜飞后，菊有黄花雁到初。”汪韩门云：“白凫去后成衰老，黄雀飞来谢少年。”胡稚威云：“春水绿波芳草色，杂花生树乱莺飞。”朱鹿田得子云：“我求壮艾三年药，汝似王瓜五月生。”皆用经书乐府成语也。余亦戏集乐府云：“背画天图，子星历历；东升日影，鸡黄团团。”  

前辑巧对，所录缪莲仙、汤春生《四书》对语，皆浑成可喜。今复阅其《文章游戏》二编，尚多可采者，亟登之如左。二言云：  

子路；申枨。狼戾；虎贲。疾视；徐行。王豹；子羔。徙义；近仁。效死；舍生。有李；以桑。孽子；嬖人。恶莠；揠苗。放踵；及肩。摩顶，服膺。蹙頞；胁肩。红紫；玄黄。  

三言云：  

乐其乐；忧亦忧。行以告；坐而言。私妻子；危士臣。无愠色；不疾言。为营窟；反櫑梩。仁者静；顽夫廉。勿欺也；何畏焉。有喜色；无怨言。强哉矫；恭而安。武王烈；太甲贤。何以异；是则同。疏逾戚；弱役强。无他技；有馀师。要于路；遇诸途。和无寡；德不孤。文胜质；实若虚。而强酒；如探汤。蒲芦也；脍炙哉。无齿决；不目逃。衣夫锦；书诸绅。  

四言云：  

施于四体；执其两端。原泉混混；维石岩岩。子曰忠矣；书云孝乎。修其天爵；教以人伦。言语必信；礼貌未衰。隐几而卧；逾墙相从。忽然在后；毋以从前。自卫反鲁；由邹之任。十目所视；四体不勤。睨而不视；过之必趋。无见小利；则乱大谋。屦之相似；毛犹有伦。磨而不磷；钻之弥坚。父召无诺；嫂溺不援。好是懿德；攻乎异端。内无怨女；下不尤人。再斯可矣，一以贯之。乐只君子；哿矣富人。兵刃既接；弓矢斯张。以小易大；辞尊居卑。尧帅诸侯；舜为天子。则何益矣；在所损乎。夔夔齐栗；睊睊胥谗。若保赤子；如见大宾。友于兄弟；乐尔妻孥。以吾一日；加我数年。无目者也；惟耳亦然。各于其党；不相为谋。处士横议；隐居放言。失诸正鹄；见乎蓍龟。舍馆未定；居处不安。  

五言云：  

得其心有道；反诸身不诚。君为来见也；吾其与闻之。非助我者也；而由人乎哉。然后知长短；不能成方圆。而后嫁者也；则将搂之乎。孳孳为善者；郁郁乎文哉。而皆去其籍；则不如无书。人病不求耳；汝安则为之。而从心以欲；然后耳有闻。无以贱害贵；将使卑逾尊。我不憾焉者；吾何谦乎哉。不愿乎其外；又顾而之他。士诚小人也；子绝长者乎。罪不容子死；爱之欲其生。其故家遗俗；虽孝子慈孙。上士倍中士；小贤役大贤。使己仆仆尔；其心休休然。鲁人为长府；曾子居武城。非求益者也；其寡过矣乎。  

六言云：  

必以告新令尹；此之谓大丈夫。则吾未之有得；于人何所不容。小人穷斯滥矣；君子病无能焉。吾斯之未能信；人皆有所不为。何为其号泣也；庶几无疾病欤。是闻也非达也；虽得之必失之。今愿窃有请也；吾未尝无诲焉。所以别野人也；岂为厉农夫哉。  

七言云：  

求水火无弗与者；于禽兽又何难焉。是皆穿窃之类也；则与禽兽奚择哉。  

八言云：  

民有饥色，野有饿莩；内无怨女，外无旷夫。故曰尔为尔，我为我；信如君不君，臣不臣。非其道也，非其义也；在所损乎，在所益乎。为君辟土地、充府库；抑王兴甲兵、危士臣。  

九言云：  

王顺长息，则事我者也；管仲晏子，犹不足为欤？  

十言云：  

安而后能虑，虑而后能得；国之本在家，家之本在身。  

前阅汤春生《文章游戏》中有杭州地名集对，以其地其名，皆非所习，姑置弗录。年来将卜居杭州，已赁得三桥址一宅。相宅时周历城厢，闻见颇熟，将来往复衢巷，亦不能不习其名，因择其尤雅驯者录之如左。二言云：  

官巷；衙湾。泥坝；土桥。湖墅；山墩。仓巷；棚桥。古荡；新桥。马衖；车桥。  

三言云：  

五老巷；三元坊。黑亭子；红庙儿。芭蕉弄；葫芦兜。红门局；白井亭。草鞋岭；箬帽滩。珠冠弄；玉带桥。砚瓦弄；棋盘山。石屋洞；草桥门。金钱巷；元宝街。楚妃巷；越王山。狮子巷；猫儿桥。大仓后；小学前。助圣庙；兴贤坊。八仙石；三圣桥。十八涧；六一泉。佛慧寺；仙灵桥。浑水埠；清河坊。凿石巷；打铁关。里塘巷；后市街。六克巷；千胜桥。六和塔；四宜亭。祖庙巷；宗宫桥。金门槛；石牌楼。朱霞弄；青云街。祥符寺；淳佑桥。桐枝巷；松毛场。羊角埂；狗毛滩。塔儿巷；灞子桥。小娘弄；高士坊。十字路；八卦田。高银巷；文锦坊。黄泥岭；乌石峰。梅青院；柳翠桥。仓基上；饷部前。萧山弄；余杭塘。百福巷；万安桥。猪圈坝；鸡笼山。威乙巷；拱辰桥。新塘上；旧府前。火德庙；水香庵。八盘岭；九曜山。同安里；太平桥。海会寺；江涨桥。老东岳；赛西湖。城头巷；湖心亭。栖霞岭；登云桥。猪婆弄；鳖子门。林司后；薛衙前。扇子巷；靴儿河。猪头巷；鸭卵兜。虎跑寺；龙吟庵。延龄埠；流福沟。木屐弄；苕帚湾。夕照寺；初阳台。三桥址；百井坊。保叔塔；渡子桥。蝙蝠洞；螺蛳门。燕子弄；雀儿营。白马庙；青龙街。高丽寺；满州营。孩儿巷；丈人峰。  

四言云：  

张御史巷；王状元园。范郎中巷；李博士桥。胡打笤巷；嵇接骨桥。城南古社；梅东高桥。神霄雷院；天汉洲桥。  

六言云：  

二圣庵，三圣庙；十字路，五字桥。大方井，小方井；南高峰，北高峰。老龙井，小龙井；新马头，旧马头。义井巷，义门巷；孝子坊，孝女坊。多子街，多福弄；旌德观，旌功坊。严官巷，蔡官巷；成衙营，莫衙营。  

罗茗云：“向在京师，翁二铭学士以别字对难之，出句云：‘孙行杏者挑行形李，上太行杭山。’余对云：‘服不猛氏穿不本入声借，走华不敷注。’又出句云：‘午梦末醒春睡足。’未字虚实兼用余对云：‘朝妆莫整宿酲慵。’莫字亦虚实兼用”又有男女人名互对者，如：“徐夫人”对“石公子”，“冯妇”对“王男”之类。又有古今人名相对者，如“公孙丑”对“王伯申”，“白乙丙”对“朱子庚”之类。又有经书对，如“人涉卬否，人涉卬否；彼留子嗟，彼留子嗟”；“相鼠有皮，刲羊无血”；“蔼蔼王多吉人，渺渺予末小子”之类。又有数目巧搭者，如“唐四杰王杨卢骆，宋五子周程张朱”；“五行金木水火土，七音齿腭舌喉唇”；“三代夏商周，九赋上中下”；“四声平上去入，八字年月日时”；“八音金石丝竹匏土革木，九宫休生伤杜景死惊开”之类，皆未经前人道过者。茗香读书养亲，其母年逾九十，尚康强，茗香有集句联悬于厅事云：“九十日有秩；八千岁为春。”  

茗香又云：扬州有缺口门、湾头镇，旧传一对云：“缺口何尝缺；湾头自有湾。”颇自然。又“无锡锡山山无锡”之句，久无属对。朱兰坡先生以“平湖湖水水平湖”对之。又有以节气作对句者，云：“霜降如小雪；春分不大寒。”亦佳。又有一绝对云：“一掌擎天，五指三长二短。”久无人能对者，后为徐青藤所属云：“六和插地，七层四面八方。”  

罗茗香云：今岁仪徵太傅重宴鹿鸣，同时有四佳话。大兴俞恒润为太傅门下士，师生同科重宴，佳话也；浙江嘉庆戊午解元张廷济，亦太傅门下士，今科其子庆荣又领解，爷子解元，佳话也；两丙午，一戊午，同属午科，佳话也；而张、俞皆同出太傅门下。故余偶成一对句云：“丙象著文明，衣钵相传，同赓鹿野；午科多胜事，箕裘领解，接武蟾宫。”亦纪实之言尔。  

茗香尝自述其所撰地名对，如：道士洑，和尚原；苦水铺，甘朱山；葱岭，蒜山；黄河，青海之类。又有木果木地名，花椒花蔬名；阴口《左传》地名，阳肤《四书》人名；夏小正书名，魏大中人名之类。又有书名对，如《春秋》对《甲子》；《春秋传》对《山海经》；《四元玉鉴》对《百子金丹》之类。  

江南某年五月童试题系“夫人自称曰小童”，有某生初入泮；是秋乡试题系“君子不以言举人”，某生遂连捷，有客戏撰联语赠之云：“端午之前，犹是夫人自称曰；重阳而后，居然君子不以言。”出语歇后为小童，对语歇后为举人，可谓巧凑。  

俚俗对语，有甚可解颐者。近在安丰场署，与杨竹圃亲家酒次剧谈，竹圃云有一田叟携其子耕作者，值雨至，将释耒而归。命其子属对曰：“迷濛雨至，难耕南亩之田。”适有一客徘徊田畔，遥对云：“泥泞途遥，谁作东家之主。”叟因邀其至家避雨，语家人曰：“客已至矣，庭前整备茶汤。”客对云：“宾既来兮，厨下安排酒席。”叟曰：“不嫌茅屋小，略坐片时。”客对云：“且喜华堂宽，何妨数日。”既设席，饮至夜深，叟曰：“谯楼上冬冬冬、铿铿铿，三更三点，正合三杯通大道。”客曰：“草堂前汝汝汝、我我我，一人一盏，但愿一醉解千愁。”叟请客就寝曰：“匡床已设，今宵且可安身。”客曰：“主意甚殷，明日定留早膳。”次日客先起，叟出，见其磨刀，诘之曰：“借问嘉客，何故操刃而磨？”客曰：“无故扰东，定当杀身以报。”叟惊曰：“倘死吾家，未免一场官府事。”客曰：“欲全我命，必须十两烧埋钱。”叟入内，移时捧银进曰：“首饰凑成十两。”客秤之曰：“戥头尚短八钱。”因揖别，叟送之门曰：“千里送君终一别。”客曰：“八钱约我必重来。”叟笑曰：“恶客恶客，快去快去。”客谢曰：“好东好东，再来再来。”按此客实恶，而此叟大佳，殊快人意。竹圃曰：“一醉解千愁，我熟闻之。三杯通大道，究竟语作何解？”余曰：“此李青莲句也，当问之古人。”相与一笑而罢。  

(《巧对补录》原收于梁章钜《浪迹丛谈》卷七。)  

## 楹联散话  

《浪迹丛谈》中散见联话  

焦山  

初到邗上，知好即欲招游焦山。忆官苏藩时，以开坝催漕诸役，盖无岁不登金、焦。又于乙未年曾偕逢儿、暎儿信宿焦山松寥阁，备领山中胜事，辄为神往。或言焦山古名樵山，因汉处士焦光隐此，故名。罗茗香曰：“闻之江郑堂藩言，樵字当作谯，不知其义何居？”余曰：“杜佑《通典》载京口有谯山戍，《太平寰宇记》亦以谯山为戍海口之山。《嘉定镇江府志》云，江淹《焦山诗》旧本作谯山。是皆郑堂所据。知北宋以前尚名谯山。谯有望远之义，故戍楼名谯楼，戍山亦名谯山也。宋以后始以焦孝然之事附会之。孝然避兵娶妇于扬州，见《三国志》注。彼时孝然年尚幼，未必即有隐焦山被三诏之事。且孝然为魏以后人，蔡伯喈卒于汉末，在孝然之前，焦君之赞当别是一焦君，似蔡亦无为孝然作赞之事。但因孝然而名山，相传已久，而古字之从谯，似我辈不可不知耳。”茗香甚以为然。焦山水晶庵中有长沙陈恪勤手书一联云：“山月不随江水去；天风时送海涛来。”《跋》云：“此山中旧联，不知为何人所作，今久无存，山僧数为吟诵，余甚爱之，以属对不甚工，或亦传述之讹，因以‘江月’易作‘山月’、‘流水’易作‘江水’”云云。而自然庵中林少穆尚书亦书此联，作“江月不随流水去；天风直送海涛来。”《跋》云：“此朱文公句。陈恪勤不审所出，易‘江月’为‘山月’、‘流水’为‘江水’，又误以‘直’作‘时’，今重书以正之。”按，陈恪勤固以意轻改旧句，而少穆亦偶未审也。此宋赵忠定公汝愚同林择之、姚宏甫游吾乡鼓山诗句，朱子喜之，为摘“天风海涛”四字，大书磨崖于屴崱峰顶。后人又为建天风海涛亭。今亭久圮而摩崖字犹存，此句亦长在人口，不知者遂误以为朱子诗。今赵诗载《鼓山志》，厉樊榭《宋诗纪事》亦录之，此联以题鼓山固佳，今若移题焦山，则情景尤真切，故乐为辨之。记得水晶庵壁又有“入室果同水晶域，开门正对石公山”一联，殊工雅，忘却何人所题。石公山即象山，正与焦山相对也。又记得丁未夏余游焦山时，借庵诗僧犹健在，前一年是其八十诞辰，借庵索余补赠联句，时从游者已停桡相待，乃手挥十四字与之，云“山中鹤寿不知纪；世上诗声早似雷”，句虽未工，而意颇切。借庵称谢不绝口，而余则久忘之。今此联尚悬海西庵壁，阅之如同隔世矣。  

红船  

今大江来往之船，以云台师巡抚江西时所制红船为最稳且最速。嘉庆十八九年间始创为于滕王阁下，后各处皆仿造，人以为利。今湖北、安徽以迄大江南北，吾师所制之船随在而有。船中小扁，多师所手题，有沧江虹、木兰身、曲江舫、宗舫诸号。数十年来利济行人，快如奔马，开物成务之功伟矣。吾师尝为余述：在江右时，偶以事遣家丁回扬州，恰值风水顺利，朝发南昌，暮抵瓜州。若非红船，断不能如此快速也。因制一联悬于舟中云：“扬子江头万里浪；滕王阁下一帆风。”  

相府新旧门联  

云台师旧宅在旧城之公道巷。自回禄后，始迁居新城南河下康山草堂之右。余于数年前初到扬州，即谒师于旧宅。巷口有石牌楼，大书“福寿庭”三字。大门口贴八字大联云：“三朝阁老；一代伟人。”时观者多以为疑，谓师之枚卜在道光年间，何以有三朝阁老之称，不知师于乾隆六十年九月已授内阁学士兼礼部侍郎，则阁老之称由来已久。或又疑：“一代伟人”四字，颇嫌自夸，余初亦无以应之，后读《雷塘庵主弟子记》，乃知师于嘉庆五年在浙江巡抚任内，奏陈筹海捕盗等因，曾奉有“显亲扬名，为国宣力，成一代伟人”之谕。此是敬录天语，并非自夸也。后吾师亦微闻人言，遂于新宅大门改书云：“三朝阁老；九省疆臣。”则更不招拟议矣。  

按，王兰泉先生《湖海诗传》中，吾师诗下小传有“年华正盛，嚮用方殷，加之以开物成务之功，进之以诚意正心之学，洵一代伟人”云云，似亦敬本褒嘉之语，而吾师究以为涉于自炫，故改书之。老臣谦抑之盛心，可以风矣。  

太傅衔  

云台师以今年丙午乡试重宴鹿鸣，大吏奏入，得优旨晋加太傅衔，并有“三赴鹿鸣”之望，荣宠极矣。按，吾师本以太子太保原衔越加七级而至太傅，如斯旷典，前此所未闻也。谨考本朝满汉大臣生前以太傅加衔者，如金文通之俊、洪文襄承畴、范文肃文程、鄂文端尔泰、曹文正振镛、长文襄龄，不过六人。余如马文穆斋、佟端纯国纲、奉文勤宽、谢清义升、杨敏壮捷、顾文端八代、王文恭顼龄、张文端英、朱文端轼、钱文端陈群、蔡文恭新、董文恭诰，皆由身后赠太傅衔。其由太子太保越赠太傅者，则惟刘文正统勋一人。若吾师之躬逢其盛，其稽古之殊荣，科名之旷遇，宜邗江大夫士欢欣鼓舞，啧啧以为美谈矣。余客居无以为贺，献一联云：“异数超七阶，帝眷东山谢太傅；嘉宾伫三肄，天留南国鲁灵光。”但求切不求工也。是年，江南副考官黄征三通副賛汤为吾师门下士，由金陵闱中寄联相贺云：“鸾诏亲褒，历相三朝贤太傅；鹿鸣重宴，同年一榜小门生。”亦工不足而切有余也。又山西平定州张石洲穆、以集杜句贺云台师重宴鹿鸣加太傅衔，楹帖云：“从来谢太傅；祗似鲁诸生。”师甚赏其巧切，而外人多不以为工。按，杜诗《奉观严郑公厅事岷山沱江画图》诗末联云：“从来谢太傅，邱壑道难忘。”又《奉送郭中丞兼太仆卿充陇右节度使》诗中一联云：“耻为齐说客，祗似鲁诸生。”不稽其出典，不知其浑成也。云台师有老妾刘恭人，即嫡配江夫人之媵也。师两次断弦，得其内助力为多。生子祜，登道光癸卯乡荐，现官刑部山西司郎中。刘得四品恭人封典。女适吴，刺史公谨崧辅阁老子妇也。今岁七十寿辰，师许同人为之制锦称觞，余亦制一联往祝，句云：“鹿宴沐恩浓，正及臣门膺旷典；翟衣襄政久，更看子舍策清名。”翌日，师亲来谢步，并曰：“此番同人所赠联轴颇多，惟阁下及右原所撰句最佳。”右原句云：“温温恭人，母以子贵；潭潭相府，日引春长。”先是右原以酒筵献，吾师以手简谢云：“此席恰为煖寿而来，煖者温也，所谓温温恭人是矣。”右原即因此制成联句，庄重浑成，真可入余联话也欤。  

广厦  

壬寅年，因避海警到扬州，借居流芳巷张松崖郡丞容园中者三阅月，水木之胜，甲于邗江。今岁重至扬州，则松崖已赴官袁浦，许小琴为卜居南河下之支氏空宅中。宅无园圃，而高梁广厦，亦是邗江第一家。于逭暑为宜，而家人犹有苦热者，因口占一律示之云：“借人广厦乐栖迟，随分都忘故土思。但舍高官何必隐，弗耽佳句易成诗。纵横铅椠家人笑，脱略衣冠过客疑。只惜万方同苦热，清凉心地有何裨。”尝录呈云台师，谓末联别出一意，必如此诗方非空作。适修林少穆中丞信，亦附呈此诗。中丞回信云：“读寄诗，甚羡甚愧，末二句尤觉深人无浅语耳。”此宅前厅最崇敞，璧星泉制军、梁楚香抚军过访，皆讶余财力之雄，而不知其为借居也。星泉曰：“虽是借居，然不可无一题扁，以纪一时鸿爪。”余拟题为“随安室”，属许珊林太守篆之。后进有大楼，儿辈亦请题扁，余笑曰：“可署为‘见一楼’乎？”或请其说，余曰：“‘相逢尽道休官去，林下何曾见一人。’拟戏摘二字耳。”或曰：“此句究出何典？”余曰：“此唐人诗也。韦丹寄灵彻云：‘王事纷纷无暇日，浮生冉冉只如云。巳为平子归田计，五老岩前必共闻。’灵彻酬云：‘年老身闲无外事，麻衣草坐亦容身。相逢尽道休官去或作好，林下何曾见一人。’”客曰：“既有扁矣，可无联乎？”余复戏集唐宋人句云：“即知远客虽多事；将谓偷闲学少年。”客为冁然。  

建隆寺  

建隆寺本后周李招讨重进旧宅，宋师入城，招讨力不能支，合室自焚，因敕建为寺，即以建隆年号为名。近僧小支手辑《建隆寺志》，并绘《建隆寺图》，征名流题咏。余次云台师韵云：“竹西讲忠义，似梅香破腊。古寺抱冬心，千载不萧飒。支公爱神骏，怀古如响答。冷缘与俗判，胜践招我踏。阐幽合名流，好事仗老衲。咄哉淮海浊，鄙词委尘劫。姜白石有《淮海浊》乐府，即咏李招讨事，宋臣之言自应尔也珍兹图志传，敬伫香火接。隔邻梅花岭，贞风共猎猎。”时小支欲于寺中西偏募建李招讨祠龛，征余楹柱之语，余集唐刘兼、陆龟蒙诗句应之云：“万叠云山供远恨；一家烟雨是元功。”近但云湖都转亦题一联云：“宋史何妨称叛宋；周亲毕竟欲存周。”亦有味也。  

桃花庵三贤祠  

扬州名胜以平山堂为最著。平山堂诗以王荆公“一堂高视两三州”一律为最佳。平山堂楹联以伊墨卿太守“隔江诸山”十字为最壮。余于壬寅夏初来游，亦曾撰一联云：“高视两三州，何论二分月色；旷观八百载，难忘六一风流。”谢椒石同年嘲之曰：“联句实佳，然二十二字中用数目字多至七八，非古人所讥卜算子乎？”余笑置之。丙午年重至邗上，游桃花庵，登三贤祠堂，与黄石原比部、罗茗香茂才商撰楹帖，右原为杂举《东坡志林》、《墨庄漫录》、《避暑录》事，为合拟一联云：“四朵兆金瓯，是二千石美谈，不因五色书云，谁识名流皆五马；万花停玉局，惟六一堂如旧，若溯三贤谥典，合将祠额署三忠。”时罗茗香亦拟一联云：“胜地景芳徽，卅载三贤俱典郡；同龛昭祀典，两文一献共称忠。”按，韩忠献之守扬，在庆历六年，欧阳文忠则在庆历八年，距苏文忠之元丰守扬时，恰三十余年。此前后两联，俱见典雅，非不学人所能办，当不让李兰卿独步于前矣。李兰卿旧联有“谥并称忠”语，故即其意而衍之因用前联署余名，以后联署恭儿名，悬之壁间，而疏其缘起于此。越日，茗香又拟一联云：“杨柳拂堤塍，追溯前徽，于宋历仁神两世；桃花遍祠宇，传来美谥，至今合文献三忠。”亦佳制也。  

水仓  

扬州城内街巷，多设水仓，其法甚善，他郡县所宜仿行也。相传乾隆五十九年四月，新城多子街一带不戒于火，每延烧彻昼夜。有余观德者，人颇豪侠，视而悯之，因创设水仓。其地在人烟稠密、距河稍远之区，买屋基一所，前设门楹，中为大院，置水缸百十只，满贮以水。复置水桶百十只，兼设水龙一二具，扬州俗语谓之水炮。设有左近报火者，汲桶可以立集，炮夫可以即行。孙春洲为作门联云：“事有备以无患；门虽设而常关。”余尝过皮市街，见有广济水仓，门上勒石扁，安极佳，询之，则鲍崇城所作也。字体极得诚悬法，因增其名入《随安室书录》中。罗茗香云：“水仓门联原本出句系‘井用汲以受福’，后始改‘事有备以无患’。”余又改为“事前定则不跲”。又别拟一联云：“玉瓒何烦禅灶让；金莲永免祝融灾。”近日各衢路增设愈多，章程愈密，可谓法良意美。  

少穆尚书赠联  

三儿恭辰五上公车，依然故我。近缘福州旧宅不能安居，奉余出游，并悉索敝赋，纳资作郡大夫，指省浙江，以便迎养，非得已也。时陕甘捐输之事，少穆尚书主之，余作手函恳其照拂，捐事已成，少穆复书相贺，中有“哲嗣以二千石洊登通显，台端以八十翁就养湖山”云云。余谢不敢当，而心艳其语，嘱少穆就此演成长联，将悬挂于武林寓斋，以为光宠。甫逾月，少穆果手制二十八字长联见寄，并缀以长跋，词翰双美，感愧交并。时方辑录楹联馀话，得此又增一美谈，不禁眉飞色舞也。句云：“曾从二千石起家，衣钵新传贤子弟；难得八十翁就养，湖山旧识老诗人。”跋云：“茝林中丞老前辈大人，自出守至开府，常往来吴越间。今忻嗣敬叔太守，又以一麾莅浙，迎养公于西泠。公游兴仍豪，吟情更健，此行真与湖山重缔夙缘矣。昨书来索楹帖，以则徐前书有‘二千石’、‘八十翁’对语，嘱广其意为长联，并欲识其缘起。忆公昔历封圻，距守郡时才一纪耳。今悬车数载后，复以儿郎作郡，就养于六桥、三竺间，此福几生修得。若他日再见封圻之历，承此衣钵之传，岂不更为盛事？敬叔勉乎哉。道光丁未人日，同里馆侍生林则徐识于青门节署，时年六十有三。”  

少穆由西域赐还后，先权陕甘总制，旋抚关中，绥辑番民，筦理捐务。公私具举，欢颂载途，而不知其三年塞上开垦屯田，厥功尤伟。以逐臣而犹为民为国，岂复是寻常报称之情。近虽因病陈情，行将感激复出，且闻已饬哲嗣楫之编修还朝供职，其为心存君国，实远迩所同钦。适承公以长联寄赠，不揣固陋，亦勉成数语报之，虽不足以揄扬盛美，而情往似赠，兴来如答，亦聊纪一时翰墨缘也。句云：“麟阁待劳臣，最难西域生还，万顷开荒成伟绩；凤池诒令子，喜听东山复起，一门济美报清时。”按，此联书就缄寄关中，适公已擢移滇黔总制，未知得达与否，而公所惠寄之联，则早已装治完美，悬诸杭州三桥址新宅中，众目快瞻，且脍炙人口矣。  

云台师寿联  

英夷之不犯扬州，京师士大夫以云台阁老之居邗江比汉郑康成之居高密，而以英夷比黄巾之保郑公乡也。逾年值八十寿辰，恭蒙赐寿，彭春农学士以楹联寄贺云：“新恩又见临裴野；近事争传保郑乡”。即指此事。  

但都转寿联  

英夷初犯邗江，扬郡人家已纷纷逃窜，赖但云湖都转竭力防堵，加意抚循，不一月即各安其居，扬人甚德之。值都转九月诞辰，各制楹帖，以其致颂祷之忱。然语或过当，甚有以郭汾阳、李西平为比者，则拟于不伦矣。惟云台师撰七字联云：“菊花潭里人同寿；扬子江头海不波。”落落大方，恰如身分，不能不推为大手笔也。  

俞陶泉都转  

闲与两淮鹾商谈历任都转之贤，以李秬轩为第一。邹公眉观察曰：“秬轩之清操亮节，诚不可阶，然有守而兼有为者，终推平罗俞陶泉德渊一人而已。”忆陶文毅公擎理淮鹾之始，都转屡不得其人，手书令余切实举荐。余即以陶泉应。盖陶泉令长洲、守苏州，实心实政，皆余所目击心仪者也。时陶泉方守金陵，闻信力辞。文毅以余手书示之，陶泉语塞。闻陶泉初到扬时，运库并无余积，次年遂有三百万之储。此席拥东南财赋之雄，冠盖往来，每多觖望，谤议丛兴。自陶泉莅任后，改弦更张，洗手奉职，而裒多益寡，称物平施，亦无不各得分愿者。惜其用心太苦，精力骤衰，位不称才，年不副德，论者伤之。余在兰州藩署，忽接陶泉之讣，为之涕如绠縻。适其孤以急信恳余转递平罗，余手挥一联寄挽之云：“殚心力以报所知，一代长才出甘陇；处脂膏而不自润，千秋遗爱满邗江。”素闻贺耦庚督部言，陶泉无所不知，无所不能，不谓边陲乃有此人物。又言陶泉若长管淮鹾，可称得人，惜地方上少一好手耳。此联正隐括其意。今年在扬州，闻公眉观察亦有一联云：“敬以持己，恕以接物，一息尚存，此志不容少懈；生不交利，死不属子，九京可作，舍公其谁与归。”出语本朱子，对语本《檀弓》，则真足以传陶泉矣。  

睢工神  

小住袁浦日，有一河员来谒，意气轩昂，语言无忌，自言系由衡工投效，得官甚速，并述彼时有一对句云：“捷径不在终南，河水洋洋，大有佳处；补缺何须吏部，睢工衮衮，竟开便门。”且言亲在睢口工次目击合龙时，实有神助显应，众目共睹，但不知此神何名耳。  

  

《浪迹续谈》中散见联话  

灵岩山馆  

过苏州时，有客约余游灵岩山馆，余以前游未畅，且欲考悉其颠末，因欣然孥舟前往。历览久之，盖不过相隔十余年，而门庭已大非昔比矣。按，山馆即在灵岩山之阳西施洞下，乾隆四十八九年间，毕秋帆先生所购筑，营造之工，亭台之侈，凡四、五年而始竣，计购值及工费不下十万金。至五十四年三月，始将扁额悬挂其头门，曰“灵岩山馆”。联云：“花草旧香溪，卜兆千年如待我；湖山新画障，卧游终古定何年。”皆先生自书，而语意凄惋，识者已虑其不能歌哭于斯矣。二门扁曰“钟秀灵峰”。乃阿文成公书，联云：“莲嶂千重，此日已成云出岫；松风十里，他年应待鹤归巢。”自此蟠曲而上，至御书楼，皆长松夹路，有一门甚宏敞，上题“丽烛层霄”四大字，是嵇文恭公书。忆昔游时，是处楼上有楠木橱一具，中奉御笔扁额“福”字及所赐书籍、字画、法帖诸件，今俱无之。楼下刻纪恩诗及谢恩各疏稿，凡八石。由楼后折而东，有九曲廊，过廊为张太夫人祠。由祠而上，有小亭，曰“澄怀观”。道左有三楹，曰“画船云壑”、“三面石壁”、“一削千仞”，其上即西施洞也。前有一池，水甚清冽，游鱼出没可数，中一联云：“香水濯云根，奇石惯延采砚客；画廊垂月地，幽花曾照浣纱人。”池上有精舍，曰“砚石山房”，则刘文清公书也。嘉庆四年九月，忽有旨查抄，以营兆地例不入官，故此园至今无恙。至嘉庆二十一年，始为虞山蒋相国后人所得。而先生自镇抚陕西、河南、山东，总制两湖，计二十余年，平泉草木，终未一见。余前游诗云：“灵岩亭馆出烟霞，占尽中吴景物嘉。闻说主人不曾到，邱山华屋可胜嗟。”盖纪其实也。近年辑《楹联丛话》，前数联均未及采，今始录得，将补入《楹联三话》，则此游亦不虚矣。  

绣谷  

苏州阊门内有绣谷园，余过吴门时，有以《绣谷送春图卷》来售者，恐是仿本，且其值过昂，因置之。此园嘉庆中为吾乡叶晓崖河帅所得，后归余同年谢椒石观察，又后归王竹屿都转，叶、谢、王皆余至好，往来最熟，今则不知何姓所居矣。按，此宅在国初为蒋氏旧业，偶于土中掘得“绣谷”二大字，作八分书，遂以名其园。园中亭榭无多，而位置有法，相传为王石谷所修。康熙三十八年己卯，尤西堂、朱竹垞、张匠门、惠天牧、徐徵斋、蒋仙根诸名流，曾于此作送春会，王石谷、杨子鹤为之图，时沈归愚尚书年才二十七，居末座。乾隆二十四年，又有作后己卯送春会者，则以尚书为首座矣。先是蒋氏将售是宅，犹豫未决，卜于乩笔，判一联云：“无可奈何花落去，似曾相识燕归来。”而不解其义。迨归叶氏，而上语应，后叶氏转售于谢氏，谢又转售于王氏，而对语亦应。一宅之迁流，悉有定数，亦奇矣哉！  

郡署楹联  

郡署旧为建炎驻跸之区，故制度崇宏，屋宇委属，为两浙十一郡署之冠。惟自外堂以至内廨，楹柱无一佳联留题，岂以前官斯土者，皆不屑为此耶？自恭儿莅任，始于东客厅中制一额，曰“节俭正直之堂”，而于楹柱书“政惟求于民便，事皆可与人言”两语。盖余初出守荆州时，曾书此十二字于客座之旁，恭儿至今服膺不释耳。既又欲制公堂联语，考昔贤守郡者，以王右军、谢康乐为最著，故县中有王谢祠之建，此间山海要区，今昔情形顿异，有未可以王、谢之卧理概之者，余令其隐括此意为之。越日，恭儿即以拟句呈云：“要地寄一麾，须常念海山深阻；旧堂共千载，敢但希王谢风流。”虽亦常语，而尚质实不浮，因即令其揭诸堂楹，以谂观者。  

英济庙楹联  

温州瑞安门，俗呼大南门，出城半里许，有英济庙，俗呼白马庙。相传神为昭明太子，既无旧碑可考，里人亦无能详其原委者。庙中有潘宗耀楹帖云：“白马溯光仪，彩仗霓旌，尚振英风昭肸蚃；黄麋谈故事，仁浆义粟，长传闿泽济嗷鸿”。跋云：“英济庙神灵最著，里俗相传梁昭明太子拯饥来此，时乘白马，故又称白马庙”云云。按，《郡志》未载此事，前史亦无可征证，昭明何以能来温拯饥，事属茫昧。惟此联尚非俗笔，适余辑《楹联三话》，到温州旬余日，偶入庙睹此，因附录之。孙雨入学博云：“《续雁荡山志》载，卧云禅师重建罗汉寺于谷内芙蓉峰下，劚地得古石碑，高二尺，阔一尺，文曰：‘昭明太子肇基，建号昭明禅寺，及造宝塔一所，以奠温庥康盛者。大梁大通元年丁未岁上元志。’考《梁书》，太子统以中大通三年辛亥四月卒，始谥昭明，岂有五年之前，先有立号刻石之理，殊不可解。余谓此碑必好事者所为。”若此碑果真，则是唐以前所遗，当为东瓯第一贞石耳。程浩《雁荡开山说》、李象坤《雁山志余》并载此事，《乐清县志》已辩其诬。  

永嘉忠义节孝祠楹联  

永嘉县学之东偏，旧有忠义节孝祠，嘉庆初为飓风所圮，嘉庆末始重建。朱沧湄观察文翰为碑记其事，又各为之楹联。忠义祠云：“近圣人之居，容光必照；遵海滨而处，明德惟馨。”节孝祠云：“儿女尽能之，一点热肠，三分血性；家庭常事耳，察乎天地，通乎神明。”余皆录入《楹联三话》中。  

江心寺门联  

孙雨人学博《永嘉闻见录》云：“江心寺外门旧有联云：‘云朝朝朝朝朝朝朝朝散，潮长长长长长长长长消。’旁署‘宋状元梅溪王十朋书题’。余谓此等似巧实拙，断非梅溪手笔。即如联意，亦止须‘云朝朝朝散，潮长长长消’，何烦重叠至八字耶？”并引蔡葵圃之言曰：“题曰宋，曰状元，本人断无此款式，其为好事者假托无疑。”忆余四十三年前到此，亦曾目击此联，以其费解，笑置之。旋里后，乃知闽县乌龙江之东山上罗星塔，旧有七字联，不知何人所撰，其句云：“朝朝朝朝朝朝夕，长长长长长长消。”过客皆不知所谓。相传康熙中，有一道人到此，读而喜之，众请其说，道人笑曰：“此山为海潮来往之区，此联出语第一、第二朝字上平声，第三朝字下平声，通作潮字，第四朝字下平声，第五朝字上平声，第六朝字又下平声，凡下平声者，皆应作潮字读；对语第一、第二长字平声，第三长字上声，第四长字平声，第五长字上声，第六长字又是平声，如此读之，自不烦言而解，不过是言潮汐长消而已。”言讫，道人遂不见，或以为纯阳现身也。按，此塔联与寺联字句互异，其为仙笔与否，不可知，而塔联似较简明有意趣，故余曾录入《楹联续话》中。学博言道光壬辰，风飓大作，此联吹入江中，不知飘流何处。而余今冬重游，则寺门仍有此联，却无前款，后题“章安蔡朝珂重录”。  

江心寺楼联  

江心寺楼上，楹帖甚多，余同年李芝龄尚书一联，最为时所传诵，句云：“青山横郭，白水绕城，孤屿大江双塔院；初日芙蓉，晚风杨柳，一楼千古两诗人。”此外朱沧湄观察亦有句云：“长与流芳，一片当年干净土；宛然浮玉，千秋此处妙高楼。”亦颇超脱。又楼外小柱上有沈茂才步云集唐人一联云：“潮平两岸阔；江上数峰青。”亦尚自然，此则闻之孙雨人学博，余两度登楼，实皆未见此联也。按，芝龄尚书“初日”、“晚风”八字，是合谢康乐、孟襄阳言之，二公皆与孤屿有关，可称巧合。而徐铁孙权守荣一联云：“众山遥对酒，孤屿共题诗。”则直书孟襄阳之句，且跋云：“书此以实孟楼之名。”是为小岘先生扬其波，殊可不必矣。余前游有诗而无联，近始补制一联云：“风景不殊，四十年余旧泥爪；江山如许，二千里外小金焦。”  

文公祠  

江心寺有文公祠，祠壁有石刻信国公像，为前巡道秦小岘先生所摹，有赞有诗，并系以跋，跋云：“《温州府志》及《永嘉县志》俱称，德祐元年，公与陆秀夫、张世杰在江心寺同立益王，非也。《宋史》：益王昰、信王昺以德祐二年春同走温州，陆秀夫追及于道，张世杰自定海至，奉益王为兵马都元帅，昺副之。是此时公并未在温，无同立益王之事。迨益王入闽，公始自高邮泛海来温，上表益王劝进，召至福州，拜右丞相，改封信王为卫王，皆德祐二年事，《县志》称德祐元年亦误。”案，此跋似未深考，今府、县两志并无文天祥同立益王之文，且俱明标德祐二年，不知小岘先生何所据而云然也。小岘先生有一联云：“杜宇声寒，柴市一腔留热血；梅花梦断，瓯江千载泣忠魂。”颇工丽，然尚不如彭清典联云：“孤屿有邻，喜得卓公称后死；严陵在望，直呼皋羽哭先生。”尤为警切矣。又有一长联云：“久要不忘平生之言，古谊若龟鉴，忠肝若铁石；敢问何谓浩然之气，在地为河岳，经天为日星。”初闻此联语，极为叹赏，而不知何人所制，今乃知为李石农师所题。盖信国大魁日，出王伯厚之门，“古谊”二句，即其卷中评语，不独忠肝铁石，信国果践斯言，而伯厚之具眼知人，亦为龟鉴矣，此吾师所谓久要不忘也。若非稽此故实，鲜不疑上联所作为何语耳。  

卓公祠  

文公祠之旁为卓公祠，祀前明户部侍郎卓忠毅公敬，从前纪载各书，率称卓忠贞祠，实沿误也。公旧有祠，前明中叶，奉诏建在郡城南隅，湫隘不可理。万历间，郡守卫承芳始移建于江心寺文公祠之右。岁久倾圮，我朝康熙中，郡人陈孝廉振麟倡捐重修。乾隆丙子，督学使者吾闽雷翠庭先生鋐，复率永嘉崔邑侯锡重修。甲午，曾邑侯唯亦从事焉。顾规制稍狭，祠中名流牓联及过客题咏，少所概见，视文公祠喧寂迥异，为之怒然。按，史传载建文初，忠毅尝密疏言：“燕王雄才大略，酷类高帝。北平形胜地，金、元所由兴。今宜徙封南昌，万一有变，亦易控制。”疏入，召问，叩首曰：“臣所言，天下至计，愿陛下察之。”帝默然，事竟寝。燕王即位，责以建议徙封，离间骨肉，然犹怜其才，命系狱。姚广孝故与有隙，进曰；“敬之言诚见用，上讵有今日乎？”成祖不得已，斩之，且夷三族，慨然曰：“国家养士三十年，惟得一卓敬耳。”焦弱侯竑作《祠记》，叙述独详备，所当镌之祠壁者也。祠中有旧联二，颇沉著，一云：“祠接谢亭，亦有文章惊海内；忠符信国，并悬肝胆照江心。”系雷翠庭先生所题。一云：“沥悃陈谟拒不庸，遂使奸邪误国；捐躯赴难同一死，却教沟渎无颜。”系诸城窦东皋先生光鼐所题。翠庭先生又有一扁云：“忠炳几先。”亦极警切。名人手笔，故自不同。余亦思学制一联，而屡不就，漫缀一诗云：“湛族当年泪不收，江心遗庙尚千秋。敢言养士真收报，恨不移封作隐忧。末路可怜病遭虎，故山应悔错骑牛。革除旧事谁相理，赖有天朝谥典优。”  

潘柽  

《永嘉县志--经籍门》载潘柽《转庵集》一卷，《文苑门》有传。按，《梅磵诗话》云：“永嘉潘柽，字德久，号转庵。水心先生序其诗集，言德久年十五六，诗律已就，永嘉言诗，皆本德久。读书评文，得古人深处。举进士不中第，用父赏授右职，为閤门舍人。题钓台一联云：‘但得诸公依日月；不妨老子卧林邱。’为人传诵。”按，此联余辑入《楹联三话》，其实是一七律之颈联，今载《瀛奎律髓》中。诗云：“蝉冠未必似羊裘，出处当时已熟筹。但得诸公依日月，不妨老子卧林邱。”此前四句，虽常语，而却旋转自如，后四句则平率矣。诗派虽开四灵之先，其工力实不相上下也。  

张园楹联  

温州城中有三园，皆足供士大夫游宴之所。在西为陈园，曲径通幽，台榭错出，聊堪小憩。陈园之南为曾园，则水木明瑟，亭馆鲜妍，远出陈园之右。其所编桂屏，所筑水槛，尤具匠心，为他园林所未见，思以两诗纪其胜，尚未能成章也。在东为张园，紧贴积谷山下。按《太平寰宇记》言，谢公池在积谷山之东，积谷山即今东山，则谢池旧址，似即在此山之左近，故张鉴湖观察亦就此地辟园起楼，以存其意，而属蔡生甫学士书“池上楼”三字为楼匾。楼之左为鹤舫，并水依山，最为幽胜，余屡游宴其中。山即东山之麓，水即城下之濠，实为城中第一胜区，因撰一柱联云：“面壁拓幽居，一角永嘉好山水；筑楼存古意，千秋康乐旧池塘。”  

戏彩亭联  

温州郡署，寓眷属于三堂，庭院极宽敞，相宅者皆嫌其不聚气，必于前廊构一亭子，以收束之，且可藉为岁时演剧之所。恭儿题亭扁曰“戏彩”，跋云：“宋温州通判赵屼，迎养其父清献公于倅厅，构戏彩堂，当时传为盛事，东坡、颍滨皆有诗，已详第二卷今资政公亦就养郡斋，而兹亭适成，因以名之。”并请余撰为楹联，余亦即用此事题柱云：“舞彩又成亭，故事远惭清献德；逢场凭作戏，正声合补广微诗。”时次儿丁辰，由内阁请假南来省视，亦于亭角附题一联云：“胜地许循陔，成兹乐事；齐心殷舞彩，让尔先声。”跋云：“敬叔弟属撰亭联，因答其意付之。”亦可谓一时佳话矣。  

《浪迹三谈》中散见联话  

戏彩亭诗事  

戏彩亭仿戏彩堂而作，不过为岁时觞咏之所，自赵蓉肪学使张之以诗，而赓唱始盛，阮仪征师相复宠之以序，而题赠愈多。余因思辑为《戏彩亭诗事》，以存其概，而远近投寄者，一时尚未能齐来，付梓尚需时日。因先录赵学使诗并仪征师相序，先与众共读之，以备缘起云：“揽胜题诗遍浙东，安舆到处兴何穷！宦游最好永嘉郡，颐养直过清献公。藤杖吟云身自健，荔乡隔岭路原通。从来仙福能兼少，况有高文迈古风。”跋云：“前辈茝林中丞，就养令嗣敬叔太守权瓯篆署中，人谓与北宋赵清献公就养瓯倅事相类。窃以公封圻硕望，退归后流览山川，著述益富，今官舍近接珂乡，且彩服承欢，同探雁荡龙湫之胜，君身自有仙骨，绕膝况皆诗人，揆之赵清献之戏彩堂，恐未必如此美备也。因次苏颍滨韵，录呈大教，聊以志倾慕之忱云尔。”余即日依韵和答云：“两度趋承越海东，客怀离绪共何穷？最难胜地逢宗匠，无补清时是寓公。胜赏诗连春草后，公两度临瓯皆在深春之月健探路未石门通。连日议寻石门旧址，以未得路径，不果往游山更鼓登临兴，直驾龙湫最上风。公前游雁荡，以阴雨未登大龙湫，愿此游补之”学使临发之前一日，余召菊部饮饯于戏彩亭，学使复叠前韵相赠云：“堂名戏彩纪瓯东，盛会重开兴不穷。贤守承欢过赵倅，高斋投句愧苏公。东坡有《赠赵阅道高斋》诗，并继子由赠戏彩堂句游山未许云偕访，公去春游雁荡，余以案临台郡先行，未克同往观瀑今看径可通。去春将至大龙湫，以雨水，自崖而返，今拟补游也两度招邀聆麈论，且欣弦管坐春风。”跋云：“茝林前辈就养东瓯，与赵清献公事相类，而福且过之。因次颍滨韵奉赠，猥承赐和，兼蒙招集戏彩亭，仰仙福之能兼，感情文之交至，用叠前韵赋谢，以志盛会幸逢云尔。”案，此诗亦书扇以赠，并蒙集禊帖字留题一联云：“山水林亭，自得清趣；管弦觞咏，以娱大年。”次日，余复次韵奉答云：“转眼鸿飞西复东，匆匆握晤意何穷！戏场欣看老莱子，是日菊部正演老莱子故事诗事须追康乐公。学使属同人齐和此诗将相连茵九斗肃，是日叶容斋总戎亦在座，温郡山形如九斗，因名云烟落纸百蛮通。学使濒发，尚手挥楹联百十幅分赠宾僚不倦一亭从此增声价，留与輶轩采越风。”越月，承仪征师相寄序云：“宋元丰间，三衢赵屼倅温州，迎其父清献公侍养倅署，构戏彩堂，一时艳称其事，东坡、颍滨二先生并有诗。后七百余年而福州梁敬叔太守权温篆，其尊甫茞林中丞亦就养郡斋，太守援清献故事，构戏彩亭署中，以为岁时觞咏之所，中丞顾而乐之。道光间，昆明赵蓉舫学使按试东瓯。学使与中丞旧相善，遂以诗相酬答，一时歌咏之欢，宾朋之盛，浙东人士播为美谈。中丞因摭成《戏彩亭诗事》一本寄余，属以数语张之。窃谓中丞之抚吴也，恩惠浃于吾乡，至今熟在人口。其抚粤西五年，控制得宜，桴鼓无警，余曾手制楹联赠之云：‘江乡仁惠传荒政；岭表恩威播外夷。’综前后宦绩，其与忠献之帅蜀，将毋同。今敬叔虽初登仕途，才望已不在赵屼下，古今人何尝不相及哉？信乎蓉舫学使之言，恐当日清献之戏彩堂，不能如斯之美备也。余老衰，久不作诗，而乐述其事，因即列其缘起，以复中丞，为当代之服官者劝，且为后之续东瓯志乘者有所考焉。道光己酉春日，扬州八十六老人学愚弟阮元书。”  

说铃冥报录一则  

杭州贡生沈自玉，名鼎新，寓淳祐桥相国寺。壬辰夏五月，因病后答拜一友，登吴山过劳，踉跄归卧，即时若气绝者。自玉尔时觉身轻举，如在半空，魂随上下，历境冥渺，四顾茫茫，行百里而遥至一大野。更转道左，见红墙粉界，碧瓦朱门，有一童子前导。再进百步，则殿宇隆崇，延袤数十里。重门洞开，两廊庑俱署十三省，各省各有府，府各有县。其往来奔走者，皆青衣绛袍，手各执簿，杂遝排拥，几不能前。每到一门，则有数十力士，执戈扬盾，拦阻狰狞，细诘之童子，曰：“此武林善士沈鼎新也。”遂从交戟下俯躬而入。第一门榜曰“乾坤一照”，见金碧辉煌，异香从空中来。又进一门，其联曰：“轮回生死地；人鬼去来关。”入内阴森闪赫，不敢仰视。(下略)  

神童对  

《七修类稿》载金茂之言：“云贵间人，绝不知诗，偶遇一秀才，试之以对，时值暮春，曰：‘马踏红尘风力软。’果无能对者。余偶思古诗‘鸡鸣紫陌曙光寒’，岂非天生对乎？又有‘乾坤圣世空搔首’句，久未有对，或对以‘云雨巫山枉断肠’。又课徒云‘人间自古无仙骨；池上于今有凤毛。’皆旧诗今对，天生而成。”余谓此等出句，本非成语，安知非先拈对句，而强就之乎？又载：何仲默入场时，最少，其兄背以进之，御史出一对云“弟骑兄作马。”遂应曰：“子证父攘羊。”又阁老袁元峰十岁时，县审里役于清道观，随父至观，县唤问：“何家儿，曾习对乎？”时有双鹤飞鸣，县曰：“三清殿上飞双鹤。”袁应声曰：“五色云中驾六龙。”复语之曰：“投子四方开六面。”袁应声曰：“丈夫一德贯三才。”此庶可为神童对乎？  

都天庙联  

过京口日，闻都天庙会甚盛，盖数十年来所未有，因停棹两日，凭篷窗纵观之。至邗上，为云台师述之，及师为言甲辰年新修庙时，乡人请制楹联，因手书付之曰：“颜许同名，唐代人伦维气类；李韩论定，熙朝庙貌屹江淮。”当时奸臣曾劝睢阳以天道，公骂曰：“汝不识人伦，焉知天道！”此人伦二字所本，语颇沉著，且人伦、庙貌二字皆双声也。按此当补入《楹联续话》，谨先记于此。  
