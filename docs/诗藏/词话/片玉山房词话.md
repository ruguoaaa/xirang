片玉山房词话 [清] 孙兆溎 撰

　　香甫辑
　　
　　 
　　○陈眉公词
　　眉公词：“背水临山，门在松荫里。茅屋数间而已。土泥墙，窗糊纸。曲床木几。四面摊书史。若问主人谁姓，灌园者，陈仲子。
　　不衫不履。短发垂双耳。携得钓竿筐。九寸鲈，一尺鲤。菱香美酒，醉倒芙蓉底。旁有儿童大笑，唤先生，看月起。”笔致潇洒，想见先生高趣。
　　○无名氏和东坡念怒娇
　　南渡时，有无名氏和东坡念奴娇词云：“炎精中否，叹人才委靡，都无英物。胡虏长驱三犯阙，谁作长城坚壁。万国奔腾，两宫幽恨，此恨何时雪。草庐三顾，岂无高卧贤杰。
　　天意眷我中兴，吾皇神武，踵曾孙同发。河海封疆俱效顺，狂虏何烦灰灭。翠羽南巡，叩阍无路，徒有冲冠发。孤忠耿耿，剑冷浸秋月。”慷慨激昂，不减岳忠武满江红词也。
　　○南唐後主围城中词
　　南唐後主围城中尚作长短句，未终阕而城破。词云：“樱桃落尽春归去，蝶翻金粉双飞。子规啼月小楼西。曲栏金箔，惆怅卷金泥。门巷寂寥人去後，望残阳烟草低迷。”艺祖曰：“李煜若以作词手去治国事，岂为吾虏。”又，徽宗亦工长短句，方北去，在舟中作小词云：“孟婆孟婆，你做些方便，吹个船儿倒转。”或曰：徽宗即李煜後身。其然乎，其然乎。
　　○巴陵乐府
　　巴陵乐府，旧传临江仙一阕，为滕子京所作。其词曰：“湖水连天天连水，秋来分外澄清。君山自是小蓬瀛。气蒸云梦泽，波撼岳阳城。
　　帝子有灵能鼓瑟，凄然依旧伤情。微闻兰芷动芳馨。曲终人不见，江上数峰青。”又，秦少游前调云：“千里潇湘ソ蓝浦，兰桡昔日曾经。月高风定露华清。微波澄不动，冷浸一天星。独倚危楼情悄悄，遥闻妃瑟泠泠。新声含尽古今情。曲终人不见，江上数峰青。”两词工力悉敌，末韵皆用钱起律句，何巧合耶。盖古人名句，谁不习闻。适与景合，随触而来，固无意於蹈袭也。
　　○杨缵一枝春
　　杨守斋一枝春词云：“竹爆惊春，竞喧阗、夜起千门箫鼓。流苏帐暖，翠鼎缓腾香雾。停杯未举。奈刚要、送年新句。应自赏、歌字清圆，未夸上林莺语。从他岁穷日暮。纵闲愁、怎减刘郎风度。屠苏办了，迤逦柳欺梅妒。宫壶未晓，早骄马、绣车盈路。还又把、月夕花朝，自今细数。”此词当日已脍炙人口，词律不载，何也。
　　○宋杂剧名目
　　宋时杂剧段数，有所谓三哮揭榜、三哮上小楼、三哮文字儿、秀才下酸擂眼、药酸食酸、医淡论淡、鹘打兔变、二郎神、二郎神变、二郎神赖房钱、啄木儿、醉排军、五柳菊花新、小四将、整乾坤、四季夹竹桃花等名目，不知何解，想似今之戏目，抑即牌儿名也。
　　○康与之九日词
　　山堂肆考：宋康伯可在翰林，九日遇雨，戏占望江南一阕云：“重阳日，阴雨四垂垂。戏马台前泥拍肚，龙山会上水平脐。直浸到东篱。
　　茱萸胖，菊蕊湿滋滋。落帽孟嘉寻箬笠，休官陶令觅蓑衣。两个一身泥。”读之令人绝倒。
　　○稚云题美人独立图
　　稚云不善词，尝谓余曰：“词非所长，即勉强填之，亦粗率无味，此事当让君一头。”然其题美人独立图一词，颇有思致。云：“无限娇痴聊独立。似睡醒时节。欲去傍妆台，勾起闲情，又没人儿说。
　　亭亭倩影慵还法。拟借搀扶力。试唤转身看，春笋纤纤，应挽同心结。”
　　○孙桃花
　　家月坡有“不网鱼儿，只网桃花片”之句，人因称之为孙桃花。自题冶思萦药图，词云：“斗草人稀深巷静。何事天涯，飘泊同萍梗。除却看花闲煮茗。更无别计消愁病。
　　并倚阑干怜瘦影。笑指蔷薇，记把归期订。料得海棠春睡酲。相似泪湿红绵冷。”
　　○除夕守岁词
　　余与弟侄有守岁满江红词，月坡亦有除夕疏影词，云：“客窗岁暮。但拥炉煮茗，闲谱愁句。此夕江南，灯火春城，玉漏正催箫鼓。东风暗递花香细，便想到、绣帏鸳侣。记去年、并倚妆台，采胜替簪钗股。
　　回首乡关隔远，乱山绕古驿，归梦都阻。漫问作楼，一晌听歌，怎解满怀酸楚。琼闺背烛看鬟影，料也是、无情无绪。道旅人今夜天涯，未识倦留何处。”
　　○李未{艹}除夕词
　　余除夕满江红词，和者甚众。独记本未{艹}一阕云：“半百头颅，算往事、都成春梦。听此夜声声残漏，晓筹催送。岁月空惊驹隙影，风光待解花枝冻。顾陔南、堂北日舒长，申椒颂。
　　孙绕膝，含饴弄。儿勤获，焚膏诵。幸一家聚顺，拨炉公布瓮。领略梅花清韵味，嬉游诗国堪倍从。入新年、乍喜听新莺，清於凤。”
　　○王菱江词
　　王芙江词，亦得南宋正宗。雨中花慢云：“渺渺情波，茫茫蔚蓝，无端画出离亭。正春光委宛，花事飘零。已是成年惹恨，还教半日关情。多缘昨夜，和鞋一梦，记不分明。
　　细看雁字，暗数鱼书，传来消息无凭。争奈向、一程程去，又一程程。纵自量珠十斛，偏难借豆三升。却教憔悴西窗，独听雨篝灯。”
　　○醉花图题词
　　武林王月Θ，侨寓苏城百花巷，有百花，岩壑窈窕，卉木骈罗，亭馆清幽，极水木明瑟之致，为宋声求侍郎旧居也。自号醉花主人，好客爱花。一时名流，皆乐与之游。尝作醉花圆，吾昆王椒畦先生笔也，题者甚众。如郭频伽［{鹿吝}］卖花声云：“何处赋游仙。酒国花天。小园随分极幽妍。{录}Λ低垂杯滟潋，那得醒然。
　　斟酌小桥边。一棹觥船。多烦红袖劝华颠。可惜风怀兼饮量，不似当年。”董琢卿［国琛］蝶恋花云：“梨雪桃霞娇似绮。白白红红，密密疏疏意。人影朦胧花影腻。醉时情事还能记。
　　如画阑干深院里。浅梦浓香，都化氤氲气。酒醒东风知也未。销魂当日恹恹地。”戈顺卿［载］清平乐云：“韶红满眼。合共词人咽。笑我探芳心已倦。愁听绮{林取}弦。
　　风流羡煞翩翩。莺情蝶思年年。好觅散花仙侣，兰香又到人间。”朱酉生［绶］醉花阴云；“不卷珠帘云萃地。燕语桃花里。无计遣春愁，脉脉流光，值得恹恹醉。
　　春风别有撩人意。小队笙歌起。华烛劝深杯，扶下香阶，更绕屏山倚。”王井叔［嘉禄］满庭芳云：“阑碧围蕉，慊红扑絮，好春楼阁初晴。料量花事，流水话三生。正有酴蘼酿熟，休负了、燕约莺盟。关心处，番风暗紧，一霎柏飞英。
　　风怀浑触我，沉吟绿叶，瘦损红情。算轻消英气，忍换浮名。轮与花丛艳福，凭添画、双髯吹笙。销魂夜，琼杯喝月，香雾袭冥冥。”余亦有题词存稿中。
　　○露香沁园春
　　余兄露香，文名藉甚，诗词并超妙。年未四十，而遽召玉楼，能无之感哉。遗稿存茂林侄处，将来当谋付梓。近复於残书中，得沁园春一词，乃荷诞日，写莲花便面，祝人寿词也。其词云：“人庆悬弧，莲值生辰，同开绮筵。向华峰绝顶，折将十丈，如来座上，载得盈船。浓染霜毫，轻研螺子，绘出同心致自妍。为君寿，顾花花叶叶，岁岁年年。
　　冬郎才调翩翩。记五色曾看相府莲。喜湖心香净，花歌采采，江面曲艳，叶唱田田。菡萏重台，芙蓉并蒂，清福人间第一仙。无须写，椿枝万六，桃实三千。”
　　○王晴皋闻春雁词
　　东省填词家，如家湘云、家月坡、严秋槎、戴己山、王晴皋，皆卓著一时，此外无闻矣，可见顾曲之难也。余最爱王晴皋闻春雁词，云；“风光百五，早传来、飞雁一绳如友。荻浦芦州居已厌，恋却边榆塞柳。去绾蛇长，来萦蚓曲，总出新蝌 蚪。一年一度，怪他偏应时候。
　　最是巷檄敲残，时鸡唱彻， 猛觉声声骤。只道撩人秋思老，更触离怀春昼。江北江南，吴头越角，问讯曾烦否。关山万里，帛书知报谁某。”
　　○孙小平蝶恋花
　　无锡孙小平［慧］，平叔先生子也。风雅俊逸，绝无贵介习气。道光辛巳北闱，与余同寓拜斗殿汪雨园姻丈家。後以进士出宰山左，潘县栽花，非所愿也。诗不多见，曾为余题梅花美人蝶恋花词云：“薄鬓撩云肩掩月。冰雪蛾眉，一样聪明绝。记得小名应仿佛，飞琼旧向瑶台列。
　　坐汝绿梅花底说。新咏台前，合费珊瑚笔。坐处衣香犹未歇，可堪重话经秋别。”
　　○蔡鸿燮题词
　　桐乡蔡芗延［鸿燮］，甲子副车，以馆书叙劳，分山东司典策。大才，历佐百菊溪，陈笠帆、琦静齐诸大府幕。壬午，与余同事兖沂，最为莫逆。题对镜簪花美人词云：“奁影晓妆成。人面花迎。鬓雪堆腻试簪轻。比向镜中能似否，侬悟前生。窥影已多情。双照倾城。暖香红玉两分明。相并不知谁更好，花愧今生
　　”词笔轻圆温润，颇似其人。惜补官后骤亡。
　　○张春亭满江红
　　张春亭满江红词云：“拓戟狂歌，同海内、是谁能匹。数不了、奇才埋没，高才隐逸。雄剑一双牛斗闪，大刀八尺纵横劈。尽少年、豪气压三湘，横吹笛。鸿爪迹，原难测。升沉意，谁参得。趁斜阳峻坂，看予登陟。腐鼠任夸滋味好，雏不受林鸱惑。叹驰驱、失足几多人，争先识。”
　　○王季旭题牡丹帐沿
　　太仓王季旭［曦］，蓬心先生之孙也。温文尔雅，年少翩翩，尽有家法。工填词，舆余晤于秦中，为余题牡丹帐沿调寄蝶恋花云：“六曲阑干春昼永。露香凝，开遍芳菲径。艳舞霓裳风不定。分明五色栽云锦。玉立亭亭频顾影。粉晕脂痕，镜裹新妆靓。中酒花前花未醒。沉香旧梦应重省。”后季旭以微职补官山左，未免衙官屈宋矣。
　　○庄申甫咏蝶
　　常州庄申甫咏蝶台城路云：“淡烟嫩草青青处，飞来倍添幽雅。汉殿涂金，秦楼腻粉，点出滕王图画。春驹漫跨。恋花裹生溽，悄穿春罅。冉冉随他，卖花人度柳阴下。世间有谁似汝，把芳华阅尽，如此潇洒。软衬游丝，狂翻落絮，舞遍东风台榭。香眠翠籍。把斗草双鬟，几番相惹。罗扇才舒，便翩翩去也。”此词宛转缠绵，细腻熨贴，道尽玉腰奴态度。
　　○孙湘云集古
　　家湘云［宗朴］，苏郡人。少负大志，久客山左。能骑射，有拳勇，精申韩之学。历佐大幕，所至争迎。性好音律篆刻，尢工长短句。尝见其集古金缕曲云：“花影和帘卷。小婵娟，香槽拨凤，双蛾先敛。携手含情还却手，惹起新愁无限。已瘦了梨花一半。浅淡梳妆疑见画，画图中、旧识春风面。催拍紧，六么遍。越罗小袖新香。莫重弹、尘消翠谱，天涯情远。浓艳一枝细看取，几许伤春春晚。怕迤逦、华年暗换。柳叶妆楼团扇曲，砑红笺、慢写东风怨。酒易醒，莫辞满。”
　　○刘云阶词
　　刘云阶亦能词，尝题余稿浣溪沙二阕云：“年少孙郎回绝伦。本来明月是前身。卖文何事困风尘。
　　才子江南长作客，美人燕赵自销魂。赏花曾榜历亭春。”“一别音尘几度秋。七桥风月又勾留。相逢重话旧时游。
　　红豆新词凭自度，锦囊佳句为谁收。妒他名士太风流。”
　　○王履基词
　　太仓王云门［基］，性好酒，终日醉乡。每作诗文，以巨壶贮酒，随酌随作，愈醉愈妙。善强记，尝入闱分校，分得试卷六百馀本，不五日已披览无馀。主司令其复搜遗珠，云门曰：“无须。”主司随手抽数本，云门皆訾其疵病，背诵如流。始叹服。自以为得词中三昧，故刻词稿而不刻诗集。摘录数阕，以广流传。咏魂沁园春云；“疑梦疑烟，小滞还离，将明又昏。奈盈盈绿水，暗销南浦，纷纷细雨，欲断前村。勾柳氤氲，送桃漂泊，同祝东风浇一尊。知何似，似半苏寒月，乍聚春云。
　　惺忪空里凝神。笑道士鸿都觅太真。恁帐摇烛影，汉鸳能见，尽将酒灌，倩女如存。亭老红梨，坟荒黑蝶，闪闪残阳淡不温。飘飘也，与游丝同漾，不隔朱门。”美人读史清平乐云；“怕人孙子。两颗芙蓉死。触鼻腥风生满纸。揭过偏逢聂姊。
　　奴也敢狂言。头颅究竟含冤。侬替美人弹泪，买丝枉绣平原。”春闺蝶恋花云：“一帘绿雾寒难睡。满盏梨花，人与春同醉。来日探花须早起。分明坠了檀郎计。
　　学打秋千深院闭。多谢鹦哥，报道人来矣。红汗淫淫羞欲避。谁知却是邻家姊。”寄同社诸子望湘人云：“忆书楼茧小，茶鼎篆浓，酒悲花恨长半。斗帐垂寒，阁铃语夜，又是婪春将晚。紫箬丛抽，青鸠双下，轻寒轻暖。比去年、南渡桃花，少了琴心兰伴。
　　帘外游丝半断。又和风卷起，ア魂同远。到云月、双蘸柳，嫩黄波浅。幢影静，有鹤眠蕉畔。参破飞花空观。付一梦、绿惨红颓，剩对僧龛闲燕。”桃花坞怀古满江红云：“箕踞而嬉，叹才子、风流千古。想当日淋淳盘礴，墨龙笔虎。知己青眸婢子笑，世情花面天魔舞。小宸濠、敢溷乃公为，真豚鼠。
　　三生案，桃花悟。六如偈，莲花吐。请美人名士，大家参破。沽酒须寻司马店，骂人便打渔阳鼓。料先生、英魄不曾消，来归坞。”秋思鹊桥仙云：“柳丝黄病，莲衣绿惨，唧唧阴虫庭院。不知霜信几时来，已碎了、芭蕉一半。登楼云暗，闭窗风响，做出一天秋怨。可知社日是明朝，早不见、双双梁燕。”拟少游满庭芳云：“吹炭添红，炙壶倾绿，犀钗难辟宵寒。偎人装醉，莲盏未能乾。笑探香怀暖手，貂プ覆、还怯衣单。听兰漏，冻凝声涩，惊道夜阑干。
　　珊珊。徐卸，绣衾薰好，香雾将残。猛一事思量，蜜烛重弹。薄暮输郎一局，翻玉子、拚赌更阑。雏鬟巧，两瓯熟茗，细小龙团。”
　　○子筠小词
　　筠所填小词，亦有可采处。忆江南四阕，咏水仙云：“盆中好，仙子水边多。绰约春情疑解，翩跹弱质舞凌波。有袜定轻罗。”红白桃花云：“墙头好，一角小桃鲜。留意不禁窥素面，销魂毕竟属红颜。无语各争妍。”咏梅云：“园中好，春意早梅知。满院清香浑入梦，半窗疏影欲吟诗。泄漏怕杨枝。”咏柳云：“是边好，忽睹柳枝新。一缕眼波眠不稳，半分眉黛画难真。愁煞倚楼人。”
　　○茂林词多商音
　　茂林侄本不工词，偶填一小令，为同社徐春雨所见，笑曰：“我诗不如君，君词则不如我也。”茂林遂究心图谱，数月後，竟得其中三昧，春雨为之折服。然所作多商音，亦非少年所宜也。题山楼听雨图贺新凉云；“山外云堆矣。正高楼、停灯小坐，雨丝飘坠。清响不离蕉叶上，做出凄凉滋味。又蓦被西风吹起。一缕幽情谁得似，怎声声、只在愁心里。人静也，浑难寐。
　　吾生踪迹天涯寄。忆当日、青篷听处，冷衾如水。恼煞天工偏作恶，何苦令人憔悴。便仙佛也须愁死。展卷重来相问讯，问先生、搔首缘何事。同调者，那堪此。”西湖怀古前调云：“乌帽当窗憩。驾扁舟、西泠桥畔，晚风吹矣。水色山光齐倒影，载入瓜皮艇子。一棹也、烟波无限。人面重来何处觅，问桃花底事红如此。花不语，笑而已。
　　昔年南宋风流地。叹今日、斜阳惨淡，旧宫离黍。金碧楼台销灭尽，剩有残碑古寺。追往事、凄凉欲死。浊酒一杯浇块磊，到胸中、化作青衫泪。兴亡恨，怕提起。”咏白莲花湘月云：“轻销露洗，正晓风吹坠，清池多少。瘦亭亭凉似雪，万丈相思暗袅。盖影摇青，波痕晕绿，衬出铢衣俏。冷香微逗，水云何处寻到。
　　遥忆西子湖边，含苞欲吐，几曲烟波绕。小立银塘凉雨歇，一片秋情缥缈。素月流空，晶帘半隔，梦醒菱歌杳。明珠弄罢，玉人初理归棹。”
　　○茂林九日登高词
　　词以蕴蓄缠绵、波折俏丽为工，故以南宋为词宗。然如东坡之大江东去，忠武之怒发冲冠，令人增长意气，似乎两宗不可偏废。是在各人笔致相近，不必勉强定学石帚、耆卿也。今人谈词家，动以苏、辛为不足学，抑知檀板红牙不可无铜琵铁拨，各得其宜，始为持平之论。尝见茂林侄有九日登高百字令一阕，颇有豪迈之气。偶录此词，纵言及此。其词云：“醉拖屐去，向乱峰顶上，斜阳频踏。候雁衔芦鸣极浦，砧杵万家声答。叶落潭空，苔横石瘦，凉翠侵乱发。影随孤鹤，青山笑我清绝。
　　我欲拍手高歌，持鳌酌酒，举首邀明月。袖底烟云飞舞起，一缕罡风吹裂。峭壁新磨，秃毫狂扫，吟兴因秋发。划然长啸，馀音惊破天碧。”
　　○生补道人词
　　生补道人，未详姓氏，尝见其次徐懒云秋影楼即事苏幕遮原韵一阕，声情哀艳，不愧名家。懒云为吾乡词伯，次其韵者，想亦前辈老友，暇当细访。其词云：“约斜晖，来浅渚。燕语商量，贴近垂杨户。无尾无头无次序。没这心肠，著个相思处。便相思，从说与。影已如秋，秋莫将伊妒。小字呼来酸带苦。说不完全，只一声儿楚。”“画楼头，风复雨。雨尚能来，来便心头聚。拚得人来同雨住。分付飞鸿，莫道无寻处。
　　作飞鸿，传絮语。这段秋心，原不曾耽误。怪你今朝才觉忄吴。粉研讨会虚空，浑沌开盘古。”
　　○李湘芷词
　　李湘芷，［动，原名元恺。］诗笔轻清，作词更旖旎慰贴。以微秩需次山右，与余别二十年矣。偶录其词，殊深月落屋梁之感。咏阑干金缕曲云：“宛转春山角。问谁家、东风庭院，粉纤红弱。花韵依依晴未午，露出眉痕曲曲。爱┇字玲珑围玉。小立燕雏闲弄影，蹴疏红软踏金铃索。香雾障，断云触。
　　浪花子弯环拓。数相思，回文织就，泪珠零落。隐约二分明月瘦，树影参差帘箔。又添上，一层愁绿。回首碧城仙路隔，怕春魂无力寻来错。钅咸锦字，附飞鹤。”月夜感怀壶中天云：“梧桐一叶，趁西风吹落，便成秋意。石砌萧疏花泣露，寒月云梢欲坠。玉杵催凉，金蝉咽冷，并作愁滋味。豆棚坐久，薄衫吹满清气。南望万叠乡关，故人何处。盼断平安字。竹影横窗云一片，画出潇湘诗思。响石弦琴，当风笛，触绪心如醉。定知今夕，吴郎同此情致。”
　　○张石耘词
　　张石耘［国琛］菩萨蛮云：“虾须帘外飞凉雨。娇弦续续调筝语。莫道漏声残。偎灯整翠鬟。
　　别来知聚少。怕种当归草。今夜制郎衣。郎归说与知。”踏莎行云：“野草粘天，垂杨蘸水，红墙何处卢家是。小楼一角路迢迢，隔帘海燕时飞起。
　　别梦连环，峭寒衤仆被，日高未醒华胥睡。晓寒自续梦中诗，吹箫更访乘鸾子。”咏柳绮罗香云：“搓就鹅黄，描匀眉翠，漏出春光尚浅。暗渡溪桥，向我眼波偷展。更日暮、流水迢迢，渐添却、浪痕舒卷。想金城，一样凄迷，桓温老矣泪空泫。
　　孤村谁问荡子，怕看长亭，几树桥回堤远。残月晓风，一片离愁难剪。休误认汉殿眠时，怎耐伊、夜乌啼晚。只盼他、九烈神来，为余弹汁染。”咏落花南浦云：“一夜雨帘纤，小楼听遍，怪煞纸窗难晓。何处子规啼，天涯路、付与残红多少。春归缓缓，恁无情、楝花风老。帘角游丝寒不风，似一楼、柔情袅。
　　江南风景繁华，但年年倦客，因循过了。寂寞掩重门，茶烟歇，空忆觥船曾棹。青春自好。绿阴无奈催人早。才省寻春春已去，怎忍闲阶还扫。”咏新月湘月云：“问天不语，悟娥底事，韶颜长好。岁去年来，数不尽、几度蛾眉曾扫。似魄难圆，如弓斜挂，莫说清晖小。佳人惊起，背灯自整钗爪。
　　妆罢自拜帘前，低声暗祝，只愿郎归早。待得团栾，想似此离别，人间多少。傍户纤纤，窥窗皎皎，说与瑶台晓。关山路回，征衣泪点休照。”
　　○金雨香芍药
　　金雨香题芍药送友青玉案云：“生憎说道君将去。正绿满，垂杨树。三两莺声啼不住。潮回南浦。东风日暮。酒醒知何处。
　　离肠苦借将离诉。赢得花间断肠句。明日春过芳草渡。新愁满纸，旧欢如絮。遮莫从头数。”
　　○袁兰村捧月楼词
　　袁兰村［通］善填词，随园一脉，风流尚未堕也。有捧月楼稿行世，录其临江仙两阕云：“记得画桥西畔路，金铃低吠云根。断钟敲月到柴门。柳枝扶瘦影，花雾醉春魂。
　　飘瞥流光同逝水，红窗梦去无痕。锦衾抱得倩谁温。离离星影下，无奈此黄昏。”“记得兰期初七夜，秋窗曾约春人。痴云围住阁三层。下梯娇划袜，避影巧遮灯。
　　软絮一团飞入抱，轻盈碧玉腰身。诉来别恨太零星。薄罗衫一角，曾为拭红冰。”
　　○杨蓉裳词
　　杨蓉裳［芳灿］和袁兰村前调云：“记得郁金堂畔路，文窗乍启葳蕤。日痕红上小桃枝。雏鬟真解意，传语玉人知。
　　鹦鹉呼茶声悄悄，娇羞著意矜持。犀梳粉拂弄妆迟。绿倾蝉鬓影，含笑出帘时。”“记得逢联榻坐，茶烟帘外轻。闲将琐事细评量。木瓜宜清粉，石叶好和香。
　　最爱晚妆留拜月，紫桐花底回郎。五铢衣薄露华凉。笑拈双茉莉，簪上小钗梁。”“记得小屏山六曲，昏灯双影{立令}{立屏}。星阑携手绕阶行。最怜花隐约，却怪月分明。
　　渐觉薄寒风料峭，箫箫落叶空庭。共斟遣秋情。无言看瘦菊，信手擘香橙。”
　　○邵兰风词
　　邵兰风［广铨］秦淮忆旧金缕曲云：“蓦地繁华换。剩凄凉、遥天寒月，依然相伴。年少不知欢乐事，孤负莺怜蝶眷。回首处、模糊一半。便向秋衾寻昔梦，怕江南梦也如天远。愁与恨，尊前满。
　　坐来数遍更长短。有情丝、缠锦万缕，无端撩乱。十里珠帘两岸柳，多少旧游池馆。问剩雨零风谁管。若种五番红豆子，几曾知、肠为今宵断。砌蛩语，添凄惋。”
　　○茂林词卷
　　余飘泊秦中，曰归不得，每念阿咸近况，未识如何。前接吟秋侄［正字茂林］来信，知其席帽未离，青衫憔悴，为之凄然。而其词学则大有进境。所寄各词，亟录於卷。南歌子云：“画阁文窗暗，回廊曲槛斜。房栊深处静啼鸦。怕有东风，吹梦落桃花。
　　践约期仍阻，寻芳路易差。无聊独自泛仙槎。只隔一重银汉几重霞。”“香结同心篆，禽赓比翼声。檀痕亲掐谱琼笙。招取半钩凉月上帘旌。茧纸新裁诺，鸥波旧订盟。楼罗历日证分明。记否三更风露拜双星。”和关海云台城路云：“玉梅花下哦诗客，深宵几回搔首。扑笔商愁，裁笺絮恨，忍听空阶残漏。寒灯剪後，认密字珠排，泪痕如旧。不解今年，沈郎腰比去年瘦。
　　归帆江上已远，凭阑凝睇望，寒浸罗袖。迹忆抟沙，交怜坠雨，容易春韶孤负。鱼书寄又。怕画舫开缄，绿波同皱。惜梦偎烟，冶游能记否。”题徐桐生诗集贺新凉云：“万斛愁难写。问茫茫、大千世界，谁知我者。忽地相逢同调子，背客剪灯雨话。浑不管、俗人惊骂。一卷新诗才脱稿，碎秋心、字字珠光射。思一缕，穿云罅。徐陵才调君其亚。乞生花、如椽妙笔，支持风雅。堂北春晖双鬓白，底事频年作嫁。思乡泪，浩然盈把。我拟红纱笼壁上，对瑶编、合付传钞也。纸顿贵、洛阳价。”月夜闻笛感怀台城路云：“珠帘淡月人初静，空阶滴残凉露。苦竹吹愁，幽篁答恨，迸作商声凄楚。哀音一缕。似江畔孤舟，怨添嫠妇。弹到琵琶，四条弦上乳莺语。
　　几回枨触旧事，记苏台款梦，孤引吟绪。秋冷如丝，风多欲断，梧叶打窗而舞。低徊似诉。怕兜起乡心，泪痕偷注。无赖鹃啼，猛然声咽住。”题关海云九秋词卷台城路云：“是谁唤取秋魂语，秋情荡摇无际。万叶敲凉，重帘扑翠，酸入才人心里。回肠断矣。认衰草斜阳，尽含愁思。莫怨文通，别离滋味定如此。
　　深宵几回点笔，背灯商略处，幽恨难寄。旧梦阑云，新痕过雨，暗擘蛮笺亲记。腰围瘦未。算此际销魂，黯然而已。读罢低头，泪华红泫纸。”
　　○茂林联句
　　吟秋联句小序云：雨窗无赖，同关海云清话，闻落梅声酸楚可怜，因忆孤山花事，大半阑珊，非复前日景光，为仿联句体，谱台城路两阕以吊之。花魂有知，当含情凝睇，姗姗其来也。词云：
　　“笛声吹醒罗浮梦，飘摇瘦魂无主。［吟］
　　病骨支烟，华年怨绮，禁得连番风雨。［海］
　　留卿暂住。［吟］
　　抱曲阑干，伴侬题句。［海］
　　画取芳容，忍寒花下剪灯去。［吟］
　　匆匆环已远。翠禽应笑客，犹自延伫。［海］
　　野迳亭荒，春山鹤杳，谁共吟仙盟侣。［吟］
　　香痕恋土。［海］
　　奈芳草无言，乱愁难诉。［吟］
　　有痴云，黯然寻旧路。［海］”
　　“最凄凉是前身月，今宵照来依旧。［海］
　　影减寒丛，脂消薄晕，不管凭阑人瘦。［吟］
　　春魂在否。［海］
　　便踏碎苍苔，总怜孤负。［吟］
　　改编煞疲驴，探芳偏落马蹄後。［海］
　　空山流水自去。帕罗千点泪，都化红豆。［吟］
　　叠雪成茵，团香作枕，仙梦凭谁消受。［海］
　　伤心下九。［吟］
　　怅立尽东风，翠衫冰透。［海］
　　一样含愁，玉阶亲奠酒。［吟］”
　　将别海云，复联句叠前韵二阕云：
　　“垂杨何苦年年绿，飞花倩谁为主。［海］
　　爪印留鸿，乡音絮燕，一例飘零如雨。［吟］
　　浮云又住。［海］
　　喜旧约重寻，伴灯觅句。［吟］
　　薄亻幸东风，病中还要送君去。［海］
　　孤山放万树。小楼帘半卷，曾共凝伫。［吟］
　　水暖蒸愁，山圆抱梦，亲款嬉春芳侣。［海］
　　销魂软土。［吟］
　　料今後闲情，更无人诉。［海］
　　记取萍因，断桥桥畔路。［吟］”
　　“再来纵践鸥波约，春痕那能如旧。［吟］
　　坠雨离云，孤琴怨鹤，容易都成清瘦。［海］
　　游迹误否。［吟］
　　笑如此韶华，凭般轻负。［海］
　　草草舟，客愁凄绝暮春後。［吟］
　　衙斋未忘结习，夜棋敲冷月，灯ㄠ残豆。［海］
　　蟹舍邀凉，鸳湖饮渌，只恐离情难受。［吟］
　　怜他二九。［海
　　原注：指九华、九如。］
　　料也解相思，眼波红透。［吟］
　　甚日重逢，画船同载酒。［海］”
　　○沈廷词
　　秋吟侄甚称沈君［廷］之才，寄示其南歌子云：“杨柳初三月，梨花昨夜风。夕阳收过画栏红。肠断断无人处，旧帘栊。
　　蕙径迷裙衩，苔阶歇履弓。杨花无语忒惺忪。刚被游丝阑住揽晴空。”好事近云：“草草补慵妆，仿佛耳边朱晕。留住春痕暝写，也个侬缘分。
　　剧怜浅梦醒蘅芜，往事难重问。借得花魂偷恸，总今生薄亻幸。”清平乐云：“画屏风底。顾曲频拈取。百首新诗曾为此。记得那人名字。
　　悔生南国怜伊。秋风叶叶枝枝。多事情天种出，为谁留下相思。”
　　○汪平甫词
　　汪平甫［钧］，金陵名士也，久客青门。余来关内时，平甫已南返，未得，一晤为憾。ㄍ筠中丞尝诵其清凉山晚眺满江红云：“如此长江，叹滚滚、几曾休歇。猛记我、孤舟千里，晚行时节。帆影半连云影暗，雁声刚过潮声接。竟归来、安坐看风波，真奇绝。
　　疏林外，飞枯叶。荒草里，埋残碣。问六朝楼阁，都归冫斯灭。天子惜多才子气，美人同受女人劫。算犹馀、何物到而今，山头月。”ㄍ翁并云：“此词为林少穆所深赏。”嗣余觅得心筠堂全集，见前词果在，因再录两首，以志向往。题美人一萼红云：“妒嫦娥、便窗裁桂魄，小住月轮中。蕊吐情根，芳回梦影，一枝红。雨初浓。衬仙姿、云娇霞艳，最难分，春色聚重重。更带新愁，懒调锦瑟，怯理残绒。
　　几度花斯负了，有谁怀游子，谁唱怜侬。书倩鸿飞，衾邀鸳贴，明年携手花丛。还怕是、花如人面，到明年、不似者般红。空惹馀香满袖，痴对东风。”听雨失寐，有怀家园百字令云：“布衾絮薄，更铜壶漏急，催人醒了。炉火乍残窗纸暗，挂壁一灯红小。梦不分明，虫偏喧舌，错把芭蕉恼。如年长夜，几时盼到天晓。
　　记得桐舫三弓，竹居半亩，雨後芳草。况有稻畦环菜圃，着雨碧抽芽早。楚岫云踪，吴娘水调，回首关河杳。贫居兄弟，联床旧约原好。”
　　○边朴川词
　　任邱边朴川［荷淳］，边大绶之同族，辛丑进士，观政刑曹。奉讳後，以家贫游陕，与同事督粮道署，温文尔雅，君子人也。诗笔轻倩，词亦秀丽。记其题江采百字令一阕云：“仙云缥缈，是啼红惹粉，最销魂处。艳李稼桃零落尽，剩有寒香一树。月冷金铺，霜封玉砌，望断羊车路。罗浮梦远，夜来幽恨谁诉。当日凤辇承恩，上阳花里，宛转留春住。一自长门深锁後，憔悴朱颜非故。团扇闲吟，香奁慵启，生怕蛾眉妒。珍珠漫寄，挥毫自写新句。”
　　○沈鹤坪词
　　太仓沈鹤坪［宗约］，为白佥事之後，困於场屋，憔悴青衫。与衍圣公有葭莩谊，遂游阙里，寄迹东山。善音律，工填词，游踪所历，倚声益富。严滩怀古凤凰台上忆吹箫云：“万古高踪，千秋佳话，一台独耸江边。看乱山围绕，翠滴云连。底事辞荣隐遁，客星犯、隔断尘缘。羊裘暖，披来称体，懒去朝天。欢然。得鱼几个，不是渔师，易卖青钱。感故人恩重，垂钓年年。太息原陵茂草，秋风里，早化云烟。台无恙，山高水长，尽足流传。”行香子云：“枝寄鹪鹩。户满萧蛸。怅家山、千里迢迢。倦来倚枕，梦里逍遥。看研山云，石湖月，海门潮。
　　红消菡萏，绿冷芭蕉。问谁来、同醉松醪。香残烛ㄠ，秋思无聊。更夜沉沉，风飒飒，雨潇潇。”卜算子慢云：“鱼游水暖，莺语树晴，晷影添春昼。绝好嬉春，休负卖饧时候。韶光泼眼浓於绣。卷湘帘，绿战红酣，呼僮去沽村酒。
　　徙倚阑干久。爱柳软将眠，草香堪斗。一掬春愁，底事教侬消受。对青山、独自频叉手。妒深院，花枝袅娜，却怜他消瘦。”念奴娇云：“恼春归矣，怅楼头灯火，狂飚吹灭。记得韦郎年少日，历遍金银宫阙。洛浦仙姝，汉皋神女，曾把衷肠说。云车风马，教人无奈轻别。
　　休恨旧约难寻，萧萧双鬓，弹指成霜雪。万树名花留不住，怕听杜鹃啼血。境与心违，人随秋老，瘦尽棱棱骨。梦回孤馆，照愁惟有明月。”浪淘沙令云：“花影暖窗扉。春思迷离。东风乱逐晓云飞。梦醒顿惊鸳枕冷，恼煞莺啼。
　　妆罢试罗衣。熏透荼蘼。画眉人尚滞辽西。怕看绕梁新燕子，个个双栖。”
　　○孔琴南词
　　曲阜孔琴南［昭薰］，亦工图谱。咏榆钱摸鱼子云：“爱穿来，酒堪冬酿，隔墙莫易抛去。绿环穿就盈千万，休说流如泉布。春色住。自买笑年年，飞遍真娘墓。碧烟新铸。算铺砌苔纹，叠溪荷叶，几缀树头古。村社雨。散入晓阴浓处。还添花胜欢趣。密垂短贯枝枝重，不似纷飘轻絮。堆夹路。也万选、青青学士谁裁句。儿童争赌。更白打闲分，翠妆戏簸，圆小积无数。”
　　○刘阮山词
　　兰陵刘阮山先生［可培］，博学多才。尝客闽、皖、豫、滇，到处争迎。及门多贵显，如周稚圭、吴蔗芗，皆其高足也。性耽风雅，喜词曲，有耆英会、绣图缘、槎合记传奇行世。与余友王菱江为忘年交。菱江以先生风怀偶录两卷见示，摘录一二则，以志前辈风流。丁未秋夕，梦游平山堂，一姬以裙带索书，乃作忆江南词赠之。其词曰：“榕城夕，人梦古扬州。画舫压波花压酒，好山当面月当头。杜牧悟前游。”壬寅冬，丙子四十初度，余填金缕曲为寿，词曰：“翠袖馀寒卷。喜齐眉稿砧，别梦年来俱遣。儿女团栾当此夕，蓉萼小春霜泫。且暂启、黛蛾蹙茧。漫道氍毹无我分，只花封、酒诰缘非浅。还胜似，紫泥展。
　　十年刀尺辛勤显。耐霜辰、压鬟云薄，穿帘月扁。黾勉弋凫并挽鹿，又复惜鸡顾犬。料炊臼、黔娄庶免。世羡玉堂夫婿好，旧朝衣半是新人典。嘲自解，舌频翦。”又作渔家傲词，代内解嘲曰：“夙爱粉郎才思捷。相期早注蓬莱籍。献赋归来仍点额。楞严劫。当初错梦全身热。
　　曲部茶官君领摄。花封酒诰还输妾。［案此下原脱七字句一句］含笑说。谁家夫婿封侯骨。”题露筋祠感恩多词云：“行人秋色外，系缆丛祠，背孤篷。夜火青。梦江城。
　　三十六湖残月，对眉生。对眉生。流水栖鸦，时闻落叶声。”邂逅同里青衣秋琴，纪以唐多令云：“侍史鬓堆鸦。窥人向碧纱。道胜常、吴语偏佳。怪底西堂敖板响，有鹦鹉，唤琵琶。
　　已动乡关思，何当盼睐加。欢飘篷、到处为家。不信雏儿犹乳燕，也两度，客天涯。”吊朱蕉圃观察姬人顾畹君埋香新冢，调寄高阳台云：“廿四桥头，二分月底，紫骢嘶过郊。盼煞东坡，倚楼人似朝云。君家信有量珠斛，换婵娟、花坞藏春。侍衾，粤峤闽江，宠被横陈。
　　琼枝地和风折，恨宝钗委土，暖玉埋尘。倩草夭桃，红呈巧衫青裙。馁而羞傍黎饭，恁荔浆、滴醒芳魂。更何人，寒食梨花，吊杜秋坟。”
　　○费开荣词
　　余於道光丁亥冬，道出灵宝，见壁题蝶恋花一词。又於渑池旅店，见霜天晓角一阕，署名浮提外人，初不知谁何作也。但爱其音节苍凉，情思绵邈，忍俊不置，遂各和一阕於後。事隔十七年，获晤费子［开荣］於长安寓邸，出示鼓铜馆全集，纟番一过，见题壁两词，宛然具在，不禁狂喜。自诩醉眼无花，早倾倒於未谋面之先，唱和於不知名之日，可谓翰墨有缘。子索题笺於余，因谱金缕曲一阕於卷端，以记梗概。和词亦附录。
　　余词曰：“修到聪明绝。算从来、聪明误事，古今一辙。如此才人沦落甚，空剩阳春白雪。博得、红儿低拍。阅历名场几世载，又无如、命里多磨歇。投袂起，唾壶缺。
　　半生浪说天涯迹。记前尘、十年右皖，五年东粤。华岳重游完旧约，碌碌轮蹄暂歇。且笑傲、灞陵风月。我心香真拜倒，问长安、谁是知音客。堪抗手，姜白石。”
　　和蝶恋花云：“漫说清歌与妙舞。半世情痴，有几堪同语。卖赋长门求卓女。明珠难觅鲛人雨。
　　侬正寻春春又去。满院梨花，一夜吹如絮。最是美人留不住。天涯多少伤心士。”
　　和霜天晓角云：“遥山一抹。沙际明残雪。无数寒鸦争宿，小桥畔，梅花压。连天衰草合。黄沙卷地没。几处荒村野店，烟袅袅，风吹灭。”
　　费子鼓铜馆词集十二卷，不下数千首。明珠琼贝，美不胜收。亟录若干阕，以广传诵，盖欲使海内词人未窥全豹者，且先尝鼎一脔也。咏凤仙一萼红云：“韵婵娟。似碧梧么凤，底事号游仙。冷落秦台，箫声勾引，何曾住、老情天。恋尘缘。蓉城轻谪，向空阶、开到十分妍。不是江南，三春红豆，抱恨年年。试比鹦哥纤嘴，看麻姑指爪，小印斑斑。矾粒同研。瓯脐细杵，夜来锦裹丝缠。怕还值，宫砂消褪，更殷勤、约束琐双环。莫当猩猩血泪，洒上阑干。”
　　途次，口占高阳台云：“树拂天低，水涵月冷，马蹄踏碎空山。人影鸡声，一丝软梦初圆。西风不识江南路，任魂飞、依旧吹还。最难禁，灿灿明星，淡淡寒烟。
　　凉宵容易成抛弃，记绿荷深处，苦恨香残。弄月敲砧，小窗再听何年。饥鸦万点啼晨色，问沉沉、谁正酣眠。向深帏，几度朦胧，红日三竿。”
　　借草窗韵前调云：“烟做微云，风吹残雨，秋声响过蒹葭。游客伤心，羡他燕子归家。仲宣打叠登楼兴，望故乡，树密山遮。剩凄凉，鸦点飘零，雁字横斜。
　　人生第一离愁苦，况音沉青琐，衣积黄沙。绿发成斑，潘郎忍说年华。恹恹瘦骨支离甚，细思量、睡是生涯。更消魂，帐冷梅花，梦结梨花。”
　　和贺方回望湘人云：“渐风拖薄雨，日弄嫩晴，算来三月刚半。草染裙腰，柳酣醉眼，十里香尘迷晚。病里光阴，裹头花下，一丝春暖。念小园、蜂蝶忘归，剩有白云相伴。
　　游兴无聊早断。况锦郊何处，水遥山远。更羞认枝头，旧日碧桃红浅。斜阳堤上，逝波桥畔。怕问元都前观。把万种莫解相思，话向梁间双燕。”
　　旅店闻琵琶，感赋模鱼子云：“卸轻装、暂停鞭影，深山斜照成画。春风草色连天碧，无复旧游都冶。花半谢，早减尽欢情，愁也无从写。猛浇酒。任五斗尘沙，十年梦影，休改编塞翁马。
　　疏窗畔，冷结灯花姣姹。者般消遣长夜。嘈嘈迸裂琵琶语，玉筋一双催下。弦住罢。便曲泛新声，谁是知音者。几番听也。纵不似，江州青衫前恨，双泪早盈帕。”
　　和蜕岩买陂塘云：“倩乌衣翦愁不断，情丝撩乱难理。桃花院落春将暮，留得一分寒意。慵旖旎。照镜影圆冰，冻结奁如洗。晓妆漫拟。算芳草成烟，踏青较晚，风雨弄心醉。
　　无聊赖，都付红楼梦里。玻璃还怕姣脆。光阴似梦归无迹，怯怯小莺啼碎。侬尚记。路侧垂杨，絮老扶风起。阑干正倚。待极目天涯，几重山外，又是几重水。”
　　己丑元夕女冠子云：“嫩晴庭院。夕阳西下歌转。梅花香泄，一丝微逗，引入东风，琼楼春满。琉璃灯影眩。最好闹蛾飞立，宝钗轻颤。问团明月，光晖可上，那人姣面。
　　笙簧声里愁难展。想故园今夕，几许追欢惯。漏深传箭。祝款款好梦，关山匪远。繁华留一线。记取钿车罗帕，雪消云散。怕明年、还更寂寥，不似者般欢宴。”
　　蝶恋花云：“莫种柔桑千万树。叶饲冰蚕，抽作闲愁缕。锦瑟调弦牵雁柱。断来袅共游丝去。蝶恋残花蜂恋絮。刚惹微风，又惹帘纤雨。春尽可怜无一语。江南江北相思处。”
　　又前调云：“鸾镜尘封闲阁久。莫照晨妆，髻影翻新旧。两颊不关春泥酒。病深恍惚胭脂瘦。
　　郎似流莺侬似柳。飞到天涯，处处垂条有。忍洗斑痕双泪袖。层层留待人归後。”
　　凤凰台上忆吹箫云：“凉梦星飞，冰心月印，几番影压薰篝。向屏山千叠，去也应羞。曲曲花墙水阁，前度事、幻景粘眸。空收起，结馀蓉带，褪後莲钩。悠悠。东风不定，任十丈游丝，莫绾行舟。问片帆何处，江阔烟稠。望到归潮信准，殷勤洗、红袖双流。斑痕换，湔完旧恨，染上新愁。”
　　秋荷半卸，友人招饮，即席感赋念奴娇云：“舞红贴水，算年时，侬亦鸥朋燕侣。回忆露凉波静夜，领略秋心无数。翠摇情，玉丝牵梦，听到黄昏雨。粉香撩乱，几番得新句。
　　又是狼籍东风，宫衣脱尽，游倦江南去。淡却满奁明月色，空照遗根寒浦。落拓重寻，主人留饮，还为残花住。青筒浮岂，醉迷池畔归路。”
　　买陂塘云：“倚雕阑，东风影里，柳飘千万丝缕。春痕碧凝窗纱薄，漏泄燕雏双语。惆怅处，正一夜楼空，春瘦梨花雨。闲情最苦。看红唾传香，翠罗染恨，那度梦云住。
　　匆匆里，无赖珠帘绣户。依稀难觅愁绪。鸳鸯书就凭论证寄，毁却几层纨素。春似羽。问不共人来，可带相思去。朝朝暮暮。纵有约重寻，夭桃已谢，绿暗断肠路。”
　　题梅花帐沿疏影云：“寒花寂寞，借晚风阵阵，吹上横幅。半翦鹅溪，一抹龙煤，平与安排金屋。晓妆漫忆深宫事，向睡里、偷粘蛾绿。任几番、画角惊残，酿得小窗春足。
　　羞忆罗浮醉後，翠禽啼不住，幽梦初觉。缟羽玲珑，无限离披，又入江南江北。墨池雪岭三生梦，应笑损、孤山双鹤。想素魂铃阁沉沉，纸帐暖偎香玉。”
　　题友人诗集大江东去云：“大江南北，看两岸、无限青山如笑。笑我寒蝉犹慧々，更怪先生同调。酒绿樽盈，花黄篱满，此外无他好。五陵豪俊，不堪回首年少。
　　可奈飘泊萍踪，皖云秦月，一例催人老。憔悴潘郎双鬓白，输与渊明归早。千古空留，一钱不值，碌碌风尘道。铜琶铁板，何妨同此孤啸。”
　　凤凰台上忆吹箫云：“倏忽经番，刹那又是，光阴将近花朝。看东风依旧，红了夭桃。惟有梁间双燕，春到也、还恋空巢。浑难住，清明寒食，一路饧箫。魂消。个人何处，千万遍追寻，似近仍遥。怅柳遮斗静，帘放楼高。谁照凄凉孤影，流水远、波涨兰桡。相思恨，梦成蝴蝶，飞上鸾翘。”
　　○残菊联句
　　又联句三阕，咏残菊摸鱼子云：“仗馀香、款留佳友，任他荒径风雨。［汪平甫［
　　栽花须得诗人宅，秋亦有情难去。［程子衡］
　　君且住。便老屋三间，不碍君箕踞。［王菱江］
　　霜天高处。看瘦尚能狂，寒偏带傲，铁骨自千古。［费子］
　　羞篱寄，堪叹平生知遇，而今零落如许。［平］
　　阑珊意态休相笑，晚节有人持护。［衡］
　　侬已误。劝梦醒、渊明漫解腰间组。［菱］
　　未妨尘土。向老瓦盆中，无弦琴畔，相对忘迟暮。［］”长城怀古调寄夺锦标云：“风走黄沙，天荒白草，望断大旗落日。［］
　　一片孤城横亘，锁住中原，划分西北。［菱江］
　　看秦时明月，尚愁照、玉门山色。［子］
　　笑班超、已就侯封，老去又还生入。［菱江］
　　多少男儿绝域，羌笛声中，勒马感怀今昔。［子］一将能当万里，堪叹前朝，怀来仓卒。［菱江］
　　剩蜿蜒形势，付磨盾诗人横墨。［子］
　　借长卿五字摧坚，睥睨金墉千尺。［菱江］”潼关怀古花发沁园春云：“翠岳屏张，赭河环抱，凿成百二门户。［菱江］
　　千盘直上，四扇横排，绝界开秦豫［子］
　　金城天铸。看亘古隆隆蟠踞。［菱江］
　　叹一片，流水斜阳，尚留前代旗鼓。［子］
　　可笑哥舒自误。到渔阳兵来，束手无措。［菱江］荒荒雉堞，莽莽狼烟，痛哭出师何补。［子］
　　吟鞍老据。终自恨、书生不武。［菱江］
　　问何用，学用鸡鸣，不如也跨牛去。［子］”
　　○邓峥筠词
　　金陵邓ㄍ筠先生［廷祯］，抚皖十年，总督六省，文章经济，载在口碑。与林少穆先生齐名，出处亦相似。其任西安太守也，案无留牍，绰有馀闲，君以“邓青天”呼之。故由西安郡守即擢湖北廉访，诚异数也。先生性耽风雅，爱才如命。道光乙巳来抚关中，余蒙其延访入幕。公馀之暇，相与分笺擘韵，诗酒流连。惜相从未久，以丙午仲春薨於位，不胜感慨系之。先生有顾曲之好，尤善填词。所蓍妙吉祥室词稿，裒然成集，尚未付梓。亟录数阕，以志知遇。酬林少穆寄诗称寿沁园春四阕云：“塞雁飞还，寄到新诗，如聆尘谈。道贞元朝士，犹存老马，河阳从事，未尽春蚕。九万经环，七旬庚甲，不作天花一现昙。人间世，尚料糜三品，令展双辕
　　尊前有味覃々。爱黄绢新辞妙义涵。说花从淡处，留香更久，果於酸後，得味尤甘。［原注：公诗云：花从淡处留香久，果为酸馀得味甘。］冷暖襟情，悲欢景况，不是同心不许谙。怀渐久，是径荒彭泽，扌恋邯郸。”“我七十耶，迟余十年，公今六旬。似前因藜杖，悬弧共乙，今生■臼，射策同辛。半落青天，孤临碧海，等是三山寄此身。传佳话，把换巢鸾凤，受代元辰。［原注：己亥嘉平，公由两江总督调任两广，余由两广调任两江，以庚子元旦受代。］
　　贾生才调无论。听交口同声遍缙绅。笑吾先衰也，安能为役，公真健者，回不犹人。百斛扛馀，千钧系处，宣室还闻念逐臣。曾造膝，谓公才胜我，天语如春。［原注：去冬召对养心殿，蒙谕：“朕看林某才具，似较胜於汝。”“珠海馀生，西指天山，相从荷戈。看伶仃雪窖，鸿泥同印，纵横沙碛，雁帛谁过。盾鼻书成，刀头唱彻，收舍苍凉入剑歌。印与厥，有霜欺鬓短，酒助颜酡。
　　玉关先走明驼。似苏李河梁别泪多。便欣逢马角，我闻如是，偶迟羝乳，于意云何。壮志依然，华年未老，听说秋来肺病瘥。为公寿，祝黄羊手炙，且宴头鹅。”“万里边城，地遥通，莱芜未开。恰我闻有命，劝农陇右，公行复起，辟地轮台。雁户操豚，鳞塍买犊，搜粟换金莫浪猜。真成笑。笑屯田筹海，一例相陪。
　　漫欺缨短风吹。定策马龙沙日几回。念花门种别，休教咨怨，葑陂利溥，尽ツ招徕。将受厥明，曰嘉乃绩，异域铭功重此才。承丹诏，向酒泉西望，定远归来。”重阳日，拈重九字，离合成章，戏谱金缕曲云：“又赏重阳菊。倚新声、胡笳十八，柱斜弦促。减却庾鲑三之一，错认消寒近局。看露畹幽兰双簇。弹罢六么银甲卸，更当筵、三叠烦纤玉。歌未已，办还读。
　　梦回重度清溪曲。最迷离、前三三过，後三三续。尽日柔肠都回遍，怕对江流如。怅半坼鸳鸯卅六。十样宫眉谁替画，枉教人、八字修蛾蹙。能作赋，和盈幅。”铜雀台怀古买陂塘云：“最无情漳流东去，空馀苍翠如此。残山剩水人何在，堪叹长秋家世。难提起。待唤醒鹃魂，替洒英雄泪。一门才思。若不换当涂，但教横槊，消得几名士。登临处，空羡吴宫佳丽。高台铜雀都圮。英词纵有陈思赋，香履而今憔悴。歌扇底。问む帐风凄，谁春天西泠伎。苔花磨洗。止片瓦飘零，珍同凤朱，犹有建安字。”柳梢青云：“陌趁烟斜，是随月远，乍醒春魂。芳信头番，归心千里，生意三分。
　　小桥流水孤村。早蘸影、青青到门。一角红楼，有人侵晓，浅画眉痕。”
　　○邓子京词
　　邓子京［尔咸］，ㄍ筠先生第三子也。英年倜傥，卓尔不君。诗笔词笺，具有家法。随侍西安节署时，与余最相得。别後二年，知已荣膺荐简，花县鸣琴，不作经生咕哔矣。记其东坡生日分题，得印香银篆盘，寄齐天乐云：“纱笼疏处纤云袅，眉山更传佳制。镂篆成盘，研檀作屑，片片银荷香细。镌来┇字。似织就回文，素心同寄。宝鸭金猊，问谁供养妙於此。
　　重帘留住未卷，借黄帕摩娑，花样新拟。百和熏浓，双规印好，浅浅深深须记。今宵薄醉。拚宛转诗肠，共伊萦系。试拨红炉，一丝烟漾紫。”和其尊人重九金缕曲云：“廿四番风度。甚匆匆、六番吹过，花朝早误。十里平沙是上望，恰好月明三五。拟再向、武夷闲住。阅尽汉宫三十六，记秋光、，旬到平分处。胡笳拍，倩君数。
　　装成七宝清虚府。更添他、阑干六曲，五云低护。一日三秋时十二，暗向双鬟细诉。看学士风流如许。十六年华卿正好，添二分，春色将花妒。南北斗，五星聚。”
　　○王景词
　　丁亥南旋，道出磁镇，见题壁满江红一词，甚有笔致，录之。“风卷黄沙，散漫作、一天愁雾。最苦是、穷途竭蹶，探山问渡。愁绪已拼随路长，壮心不敢闻鸡舞。细思量，何苦走天涯，功名误。
　　云惨淡，乌啼树。灯火暗，荒城鼓。记当年、梅花香里，画桥烟锁。一串歌喉青舫醉，满身花影红窗护。愿今宵、梦里踏吴山，寻归路。”款志蔼堂王颢，不知何许人也。
　　○黄子鸿词
　　黄子鸿［仪］，常熟人也。工词，有纫兰别集，风流逸迈，真可追响东堂，齐踪西麓。录其题城西某氏园亭风流子云：“柳岸试维舟。苍苔路，仿佛认层楼。想晓燕催妆，春莺教伎，云翻舞袖，雪喷歌喉。谁曾管、疏帘难隐笑，小扇不障羞。紫陌尘香，重停五马，红墙月冷，悄候牵牛。
　　风流浑未厌，奈珠沉翠殒，是事休休。忍看雕甍画栋，冷落山邱。但云去云来，有时有梦，花开花谢，无地无愁。题取断肠词句，当我缠头。”
　　○周韬甫词
　　毗陵周韬甫［腾虎］，伯恬先生第三子也。名父之儿，少年英迈。与余同事林少穆中丞幕中。韬甫性至孝，笃友谊，重然诺。其诗古文词，已入古人堂奥，余决其断非池中物也。尝和余新秋感怀凤凰台上忆吹箫云：“湘水蓉零，淮南木落，词人容易悲秋。正鸿来榆塞，鹰脱尘。天外青山点点，拥烟鬟、乱落云头。最惆怅，天涯倦客，独自登楼。
　　凝眸。樽前怀抱，欲唤起渐离，写我闲愁。念玉关人远，路老骅骝。西去陇云萧瑟，况秦川、呜咽泉流。铜琶拨，么弦拉杂，一抹凉州。”
　　○吕子恬词
　　吕子恬［成思］，毗陵人也。与余同客青门，工医能文，善篆书，尤善填词。和余秋感前调云：“气霭终南，露零灞岸，客中又是新秋。怅乡关绵邈，树影悠悠。生怕梧桐细雨，蓦然间、滴上心头。宵漏永，除非梦好，梦里无愁。
　　如流。年光倏忽，念断梗飘蓬，好事成不。正吴江初冷。纤月衔钩。鱼雁新来无准，怅望久、终付沉浮。凭阑处，断肠杨柳，莫去登楼。”
　　○朱意园词
　　山阴朱意园先生，词笔旖旎。不意制艺名家，亦能绮语如此。录其沁园春咏落花影云：“花影毵毵，半饷迷离，残英落红。看金屋妆成，飘来镜槛，绿窗人静，闪入帘栊。乳燕频猜，游鱼欲啖，讶一片西飞一片东。斜阳淡，误梦中蝴蝶，寻遍春风。
　　茶烟起朦胧。兜不住、蛛丝小网中。记烛暗香残，点衣欲灭，月来云破，堕地无踪。紫玉烟销，绿珠魂堕，与红粉飘零一样同。曼陀雨，恰未曾著体，色相皆空。”一半儿词：“绮罗耸里醉良辰。翠绕珠围锦帐春。手把红螺劝美人。笑盈盈。一半儿推辞，一半儿饮。”“弦轻拨紫檀槽。初唱霓裳後六么。忍俊不禁暗魂销。抱柔腰。一半儿歌声，一半儿笑。”“席边眉语背银灯。云雨巫山为定情。潜系罗裙出画屏。挽乌云。一半儿欹斜，一半儿整。”“风流越显董娇娆。拇战丁冬金钏摇。偷把昨宵私语挑。涨红潮。一半儿含羞，一半儿恼。”贺新凉三阕，慰冯柳堂悼亡，兼送应南宫试云：“佳丽真无匹。二百年，圆圆转转，［原注：姬名丁转转。］江南国色。十索丁娘才照面，偷娶武林密室。又亲验、臂痕蜥蜴。软玉温香惊入抱，问前生、可是瑶台谪。杜兰香，嫁张硕。明珠翠羽新妆出。最堪怜、秋波百媚，春山一抹。更擅谢家诗句好，闲咏虞兮七绝。［原注：有咏虞姬诗最佳。］直艳过梅村手笔。准缔百年诗伉俪，被罡风、又把昙花摄。书天问，嗟何益。”“环骖鸾去。叹吴娃、韶华二八，留仙不住。若念檀郎魂再返，忍见秋衾独裹。愁不减，恒河沙数。半夜碧纱灯烬后，似珊珊、亲见莲花步。残梦醒，泪如雨。
　　钟情翻被多情误。输多少、登徒好色，朝朝暮暮。倘许玉箫重再世，投入韦皋幕府。恐未必、重逢崔护。拚把痴情抛撇了，又女墙、新月纤纤吐。猛想起，眉痕妩。”“老我年光促。念荀郎、神伤小赋，不堪卒读。失却璇闺诗弟子，剩崔徽一幅。恨平视、刘祯无福。送汝公车淮上渡，听郎当、莫谱淋铃曲。英雄气，甘雌伏。
　　明年定赐金莲烛。喜看花、马蹄十晨，瀛洲草绿。一路珠帘纤手卷，多少娉婷瞩目。有燕赵佳人如玉。宫笔催妆应更好，访婵娟，再贮黄金屋。凤池畔，鸾胶续。”
　　○卷末附词
　　余性喜东涂西抹，然爱博而情不专，以故百无成就。自幼年至壮岁，所谱小令长调不下数百十首，已居然成集。自饥来驱我，南北迁移，所作词稿，不知为何人攫去，何处失遗。迨後即偶有所著，亦不复存稿。今春闲居无俚，偶检箧衍，见断简残编，零星散置，不忍弃去，因附载此卷之末，以为鸿泥之旧迹也可，或以为续添之新谱也，亦无不可。
　　题友人照眼儿媚云：“丝丝杨柳弄轻柔。随意泛扁舟。烟波渺渺，芦花瑟瑟，几个闲鸥。
　　青山一抹愁如许，归梦几时休。问君何处，白云影里，红蓼滩头。”
　　金缕曲云：“月白风清夕。望蒹葭、扁舟去也，轻烟幂ャ。莽莽苍苍天际远，坐对层峦峭壁。闲倚著、一枝凉笛。嘹呖长空归去雁，听声声、洲畔寻芦荻。寒露下，侵蓑笠。
　　名场落拓空岑寂。奈何他、良辰美景，唾壶频击。记得江南秋月夜，同泛木兰双楫。正此日、愁红浅碧。何处乡关萦客梦，怅披图、水色山光袭。提往事，归心急。”
　　百字令云：“雪山脚，听河声历乱，满楼风雨。水阁凭栏闲眺望，漫空飞舞。淅淅零零，绵绵密密，隔岸遥迷树。苍凉景色，卷帘催起愁绪。
　　看他一叶扁舟，冲波点碧，湿透蓑衣缕。回忆孤蓬听雨日，纸上分明重睹。略彳勺前头，烟云眼底，可是潇湘渚。披图惆怅，令人终日延伫。”
　　题瞎抱琵琶乞食图贺新凉云：“小拨檀槽雅。抱琵琶、铮铮轧轧，扬长去也。历遍东西南北苦，块磊胸中迸泻。那道我、曲高和寡。举世盲人行黑路，问前程、谁是知音者。聊复尔，瞎骑马。
　　衣衫褴褛凭他写。叹如今、炎凉面目，非真即假。要诉生平无限恨，是是非非怕惹。莽天涯、一文谁舍。描尽穷途情与景，这图儿、嘲世偏潇洒。浮大白、酎三。”
　　题秦淮圆月图蝶恋花云：“记得秦淮桃叶渡。蓦地相逢，愁绪纷如絮。无计留春春不住。迷离泪洒江干树。
　　月影团栾人别去。能否重圆，切切凭谁诉。大地苍茫期再遇。天涯绘取伤心处。”
　　秋夜忆内长亭怨慢云：“听阶砌、啼づ无数。顿触离情，暗牵幽绪。耿耿秋宵，乍寒轻暖最难处。锦衾初拥，香梦绕，云山路。翠袖倚阑干，定望断、江边柔橹。
　　归去。问天涯底事，不觉满怀酸楚。鱼沉雁杳，又听著、打窗风雨。蓦地里，逗起相思，短檠下，吟成愁句。料绮阁挑灯，一样凄清无语。”
　　咏桃柳贺新凉云：“青眼窥红袖。最关心、柳娇花媚，春光如绣。邢尹分明相比并，无罢小蛮腰瘦。又倦倚东风香透。前度刘郎何处去，问芳卿、底事开如旧。情脉脉，恋云岫。频年轻把韵光负。忆江南、桃根桃叶，秦淮渡口。十里隋堤烟锁处，半雨半晴春昼。不觉得、相思还又。领略章台颜色倩，可知他、崔护重来否。歌一阕，抛红豆。”
　　题邓ㄍ筠先生妙吉祥室词稿沁园春云：“大树扶疏，垂荫甘棠，豪浓八川。正萧森画戟，香凝燕寝，{立令}{立屏}烟柳，春逗梅边。捣麝成煤，栽花作骨，退食馀闲便擘笺。还堪羡，羡多情似佛，好句如仙。
　　九龄相度翩翩。喜文福双齐钟自天。看集成一品，珠穿几串，绳头手写，凤朱亲研。心字香烧，吴丝绣出，拜倒平原十笏前。从今後，愿红牙学拍，岁岁年年。”
　　东坡生日分题得黄子木柱杖，谱金缕曲云：“月冷霜飞候。记明朝、坡仙诞日，嘉平十九。追溯风流寻往事，剩有一枝灵寿。且依傍、橘奴身瘦。香泽频沾清味迥，更摩挲、碧玉森森秀。黄子木，胫而走。
　　提携常在先生手。为子由、延龄益算，珍贻玉友。笠履翩跹丰度雅，此杖其堪作偶。比方竹、相思还又。闲倚一筇看鹤舞，春天南飞、好晋麻姑酒。浮大白，荐新柚。［黄子木：橘树也。子由生日，坡翁以此杖为寿。”］
　　题红线图壶中天云：“美人千古，算英雄智慧，有谁能并。一剑酬知飞绝迹，漳水东流不尽。薄鬓撩云，轻衫湿雾，树影迷离近。铜台高耸，将军且自酣枕。空有铁甲三千，龙泉啸处，一命悬红粉。天马行空游戏耳，已释当时兵警。探盒归来，拂衣径去，肠断朝阳冷。潞州城畔，至今犹说仙蕴。”
　　题瞿京之黄河晓渡小影摸鱼儿云：“算游踪、轮蹄历碌，又来河曲呼渡。菰蒲影里秋萧瑟，斜月半钩微露。侵晓雾。正十幅蒲帆，好趁长风去。天涯暂住。且华顶看云，灞桥踏雪，莫教惹愁绪。
　　垂杨岸、界出秦关门户。龙门回首何处。长安尽是知音者，王粲有人延誉。新旧雨。喜诗酒流连，不负鸣柔橹。朝朝暮暮。一事萦心，乡关千里。极目几云树。”
　　立秋感怀凤凰台上忆吹箫云；“凉雨催诗，微云淡汉，今朝盼到新秋。听蝉声凄咽，杨柳风柔。软梦宵来乍稳，难提起、往事心头。人憔悴、都缘旧恨，不是新愁。
　　登楼。天涯望远，问当日、旗亭鸿瓜留不。念个人何处，烟锁汀洲。年去年来似水，还惆怅，怕说牵牛。无聊甚，看他一叶，轻扑帘钩。”
　　题官樗村霜天晓行图调寄霜天晓角云：“疲驴得得。乌帽临风侧。晓起匆匆驮梦，回首远，梅花驿。
　　遥天雁阵碧。板桥霜影白。逗起新愁旧恨，且觅句，旗亭壁。”
　　题官樗村天际归舟图调寄浪淘沙云：“江上一声秋。雁唳汀洲。箫箫芦荻漾中流。斜指片帆天际远，莫是归舟。
　　世事总悠悠。梦醒闲鸥。莼鲈滋味忆乡否。检点琴书回棹也，底事勾留。”
　　题余小沧香草山房诗集满庭芳云：“香草缄愁，橹声摇梦，［小沧有句云：橹声摇梦过瓜州。］吟来好句如仙。芳情几许，踪迹偶依莲。历尽江南风景，难忘是、丁子湖边。飘蓬惯、碧云日暮，秋水望长天。
　　奚囊佳句满，珠零锦粲，著意缠绵。叹青衫憔悴，别绪谁怜。纵有笔花五色，知音少、不似当年。且延伫，琼杯邀月，同醉鼠姑前。”
　　小沧和余原韵云：“江左名流，关中羁客，幽怀雅抱如仙。笔花璀灿，才调傲青莲。回首繁华旧梦，难忘却、趵突泉边。相思谱，空拈红豆，无情补天。开编。春正暮，梨花绽雪，柳絮搓绵。喜缔交翰墨，青眼垂怜。如饮醇醪心醉，令人忆、公瑾当年。效颦处，雷门布鼓，贻笑大巫前。”小沧名森，浙之名茂才也。侨寓吴门，精申韩之学，历就江南北幕府，到处争迎。嗣省其族叔祖余仙圃来陕，遂寄迹关内，栖迟八载。虽不乏干旌，而总不能展其抱负。盖小沧意广才高，目空一世，动遭白眼，迄少知音。吁，良可慨矣。

