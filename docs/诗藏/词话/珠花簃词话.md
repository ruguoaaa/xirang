 《珠花簃词话》   [宋] 佚名 着


    玫仪案：此词话前半由浙江图书馆所藏《宋人词话》辑出，后半由南京图书馆所藏《历代词人考略》辑出。

　　宋周端臣〈木兰花慢〉句云：「料今朝别后，它时有梦，应梦今朝。」吕居仁〈减字木兰花〉云：「来岁花前。又是今年忆昔年。」命意政同，而遣词各极其妙。(2-22)

　　史直翁有〈满庭芳.立春词时方狱空〉云：「爱日轻融，阴云初敛，一番雪意阑珊。柳摇金缕，梅绽玉腮寒，知是东皇翠葆，飞星汉、来至人间。开新宴，笙歌逗晓，和气满尘寰。　风光，偏舜水，贤侯政美，棠荫多欢。更圜扉草鞠，木索长闲。休向今朝惜醉，红妆映、群玉颓山。行将见，宜春帖子，清夜写金銮。《词苑丛谈》：庆历中，开封府与棘寺同日奏狱空，仁宗于宫中宴集，晏小山叔原作〈鹧鸪天〉词，大称上意。词曰：「碧藕花开水殿凉。万年枝上转红阳。升平歌管随天仗，祥瑞封章满御.。　金掌露，玉炉香。岁华方共圣恩长。皇州又奏圜扉静，十样宫眉捧寿觞。」直翁词可与并传。盖华贵之笔宜于和声鸣盛也。(3-6)

　　填词檃括一体，宋贤集中往往有之，大都牵强支离，迁就句调微，特其所檃括之作，佳处未能传出，乃至以文害辞，以辞害志，并生趣而无之，欲求言外，余情事外远致，乌可得耶。彝斋词〈花心动〉序云：「外祖中司常公春日词曰：『庭院深深春日迟。百花落尽蜂蝶稀。柳絮随风不拘管，飞入洞房人不知。画堂绣幕垂朱户，玉炉销尽沈香炷。半褰斗帐曲屏山，尽日梁闲双燕语。美人睡起敛翠眉，强临鸾鉴不胜衣。门外秋千一笑发，马上行人肠断归。』近日风雅遗音多谱前贤名作因效颦云。」：「庭院深深，正花飞零乱，蝶懒蜂稀。柳絮狂踪，轻入房栊，悄悄可有人知。画堂镇日闲晴昼，金炉冷、绣幕低垂。梁闲燕，双双并翅，对舞高低。　兰幌玉人睡起，情脉脉、无言暗敛双眉。斗帐半褰，六曲屏山，憔悴似不胜衣。一声笑语谁家女，秋迁映、红粉墙西。断肠处，行人马上醉归。」此词熨帖浑成，如自己出。盖元诗既工丽，词笔亦掉运灵活，非它人浪费楮墨者比。(3-42)

　　岳倦翁〈满江红〉过拍云：「笑十三、杨柳女儿腰，东风舞。」歇拍云：「正黄昏时候杏花寒，廉纤雨。」脱口轻圆而丰神婉约，它人或极意矜炼不能到。(3-57)

　　两宋巨公大僚能词者多，往往不脱簪绂气。魏文节〈虞美人.咏梅〉云：「只应明月最相思。曾见幽香一点、未开时。」轻清婉丽，词人之词，专对抗节之臣，顾亦能此，宋广平铁石心肠，不辞为梅花作赋也。(3-60；卷二十六页一下：魏杞)

　　石屏词往往作豪放语，丽是其本色。〈满江红.赤壁褱古〉云：「赤壁矶头，一番过、一番怀古。想当时、周郎年少，气吞区宇。万骑临江貔虎噪，千艘烈炬鱼龙怒，卷长波、一鼓困曹暪，今如许。　江上渡，江边路。形胜地，与亡处。览遗踪，胜读诗书言语。几度东风吹世换，千年往事随潮去。问道旁、杨柳为谁春，摇金缕。」歇拍云云是本色流露处。(4-5；卷三十一页十二下：戴复古)

　　宋词名句多尚浑成，亦有以刻画见长者。沈约之〈谒金门〉云：「独倚危阑清昼寂。草长流翠碧。」又云：「寒色着人无意绪。竹鸣风似雨。」〈如梦令〉云：「忺睡。忺睡。窗在芭蕉叶底。」〈念奴娇〉[刻本无题，当是咏海棠之作]云：「醉态天真，半羞微敛，未肯都开了。」虽刻画而不涉纤所以为佳。(4-35；卷三十三页八上：沈端节)

　　姚令威〈忆王孙〉云：「毵毵杨柳绿初低。淡淡梨花开未齐。楼上人情听马嘶。忆郎归。细雨春风湿酒旗。」与温飞卿「送君闻马嘶」各有其妙，正可参看。(4-38；卷二十九页九：姚宽)

　　卢申之〈江城子〉后段云：「年华空自感飘零。拥春酲。对谁醒。天阔云闲，无处觅箫声。载酒买花年少事，浑不似，旧心情。」与刘龙洲词「欲买桂花重载酒，终不似少年游。」可称异曲同工，然终不如少陵之「诗酒尚堪驱使在，未须料理白头人。」为倔强可。其〈清平乐〉歇拍云：「何处一春游荡，梦中犹恨杨花」，是加倍写法。(4-42；卷三十六页五下：卢祖皋)

　　高竹屋有梅花词二阕，调寄〈金人捧露盘〉，《绝妙好词》录其「念瑶姬」阕，其「楚宫闲」阕风格较尤遒上，未审公谨何以不登。兹并录二阙如左：.知音者择焉。「念瑶姬，翻瑶佩，下瑶池。冷香梦、吹上南枝。罗浮梦杳，忆曾清晓见仙姿。天寒翠袖，可怜是、倚竹依依。　溪痕浅，雪痕冻，月痕淡，粉痕微。江楼怨、一笛休吹。芳信待寄，玉堂烟驿雨凄迟。新愁万解，为春瘦、却怕春知。」又「楚宫闲，金成屋，玉为阑。断云梦、容易惊残。骊歌几迭，至今愁思怯阳关。清音恨阻，抱哀筝、知为谁弹。　年华晚，月华冷，霜华重，鬓华斑。也须念、闲损雕鞍。斜缄小字，锦江三十六鳞寒。此情天阔，正梅信、笛里关山。」又竹屋词〈齐天乐.中秋夜怀梅溪〉云：「古驿烟寒，幽垣梦冷，应念秦楼十二。」此等句开国朝词门径，钩勒太露，便失之薄。(4-59)

　　寄闲翁〈风入松〉云：「旧巢未着新来燕，任珠帘、不上琼钩。」用待燕归来始下帘，句意翻新入妙。〈恋绣衾〉云：「自不怨、东风老，怨东风、轻信杜鹃。」是未经人道语。(4-64)

　　玉田词余最喜其「能几番游，看花又是明年」，惜此词全阕未称。又《山中白云词》余能背诵者独少。《新莺词.齐天乐.秋雨》云：「一片萧骚，细听不是故园树。」〈莺序〉苇湾观荷云：「问并作、几多红怨，画里回首，却又盈盈，未开刚吐。」鹜翁谓似玉田，殆偶然似之耳。(5-16)

　　黄几仲《竹斋诗余.西江月》题云「垂丝海棠，一名醉美人」：「捻翠低垂嫩萼，匀红倒簇繁英。秾纤消得比佳人。酒入香肌成晕。　帘幕阴阴窗牖，阑干曲曲池亭。枝头不起梦春酲。莫遣流莺唤醒。」此花唯吾乡有之，太半樱桃花椄本，江南蓟北未之见也，紫艳沈酣信足当醉美人品目。(5-21)

　　徐山民〈瑞鹧鸪〉云：「雨多庭石上苔文。门外春光老几分。为把旧书藏宝带，误翻残酒湿绡裙。　风头花片难装缀，愁里莺声怯听闻。恰似翦刀裁破恨，半随妾处半随君。」〈瑞鹧鸪〉调与七言律诗同，山民此词却必不可作七律观，此词与诗之别也。(5-42)

　　凡流连光景词多以回忆旧事作开，而以本题拍合，千篇一律，颇易生厌。李周隐〈浪淘沙〉云：「榆火换新烟。翠柳朱檐。东风吹得落花颠。帘影翠梭悬绣带，人倚秋千。　犹忆十年前。西子湖边。斜阳催入画楼船。归醉夜堂歌舞月，拌却春眠。」乃用忆旧作合笔，一气绾落，全不照拍本题，阅者但觉其烟波缥缈，而不能责其游骑无归，则在上下截搏合得紧，神不外散故也，此词虽非杰作，可悟格局变换之法。(5-55)

　　陈君..词迄国朝而始显，其《西麓继周集》乃至强.朱氏始。据何氏梦华馆臧钞本刻行，故前人词话中论其词者绝.。嘉道已还，论南宋词人者乃皆偻指及之，其词境如草软波平，芊宛委，自成家数，惜风骨未能高鶱，以比王[碧山]周[草窗]则犹未逮，其殆玉田之仲叔乎。(5-60)

　　翁五峰〈摸鱼儿〉歇拍云：「沙津少驻。举目送飞鸿，幅巾老子，楼上正凝伫。」东坡送子由诗「时见乌帽出，复没是由送」。客者望见行人，极写临歧眷恋之状，五峰词乃由行人望见送者，客子消魂，故人惜别，用笔两面俱到。(6-15)

　　王碧山〈声声慢〉云：「迎门高髻，倚扇清吭，娉婷未数西洲。浅拂朱铅，春风二月梢头。相逢靓妆俊语，有旧家、洛京风流。断肠句，试重拈彩笔，与赋闲愁。　犹记凌波去后，问明珰罗袜，却为谁留。枉梦想思，几回南浦行舟。莫辞玉尊起舞，怕重来、燕子空楼。漫惆怅、抱琵琶闲过此秋。得无自恨庆元之仕乎。〈一萼红〉题梅花卷云：「疏萼无香，柔条独秀，应恨流落人闲。」又云：「　.骨微销，尘衣不浣，相见还误轻攀。」〈疏影.咏梅〉云：「算如今，也厌娉婷，带了一痕残雪。」其遇亦可悲矣。(6-26)

　　宋王沂公之言曰：「平生志不在温饱」，以梅诗谒吕文穆云：「雪中未问调羹事，先向百花头上开」。吴庄敏词〈沁园春.咏梅〉云：「虽虚林幽壑，数枝偏瘦，已存鼎鼐，一点微酸。松竹交盟，雪霜心事，断是平生不肯寒。」二公襟抱政复相同，「一点微酸」，即调羹心事，不志温饱，为有不肯寒者在耳。又庄敏〈满江红〉词有「晚风牛笛」句绝雅炼可.。(6-31；卷三十七页三：吴渊)

　　履斋词〈满江红.九日郊行〉云：「数本菊，香能劲。」劲韵绝隽峭，非菊之香不足以当此。〈二郎神〉云：「凝伫久，蓦听棋边落子，一声声静。」〈千秋岁〉云：「荷递香能细。」此静与细亦非雅人，深致未易领略。(6-34；卷三十七页六：吴潜)

　　钱塘姚进道，南宋道学家也。其词如〈南歌子.九日次赵季益韵〉云：「悠然此兴未能忘。似觉庭花、全胜去年黄。」又「赠赵顺道」云：「不求名利不谭元。明月清风相对、自怡然。」殊盎然有道意，然如〈浣溪沙.青田赵宰席闲作〉云：「醉眼斜拖春水绿，黛眉低拂远山浓。此情都在酒杯中。」〈鹧鸪天.县有花名日日红高仲坚席闲作〉云：「夜深莫放西风入，频遣司花护锦裀。」〈瑞鹧鸪.赏海棠〉云：「一抹霞红匀醉脸，恼人情处不须香。」〈如梦令.水仙用雪堂韵〉云：「钩月衬凌波，仿佛湘江烟路。」〈行香子.抹利花〉云：「香风轻度，翠叶柔枝。与玉郎摘，美人戴，总相宜。」〈好事近.重午前三日〉云：「梅子欲黄时，霖雨晚来初歇。谁在绿窗深处，把彩丝双结。　浅斟低唱笑相偎，映一团香雪。笑指墙头榴火，倩玉郎轻折。」亦复能为绮语情语，可知规行矩步中，政不废金荃兰畹也。又〈临江仙.九日〉云：「莫将乌帽任风吹。动容皆是舞，出语总成诗。」动容句亦有深恉(玫仪案：《历代词人考略》「恉」作「情」)。(6-44；卷二十七页四：姚述尧)

　　余近作〈浣溪沙〉句云：「莫向天涯轻小别，几回小别动经年。」比阅柴望《秋堂诗余.满江红》云：「别后三年重会面，人生几度三年别。」意与余词略同，为黯然者久之。(6-49)

　　杜伯高〈酹江月〉赋石头城云：「人笑褚渊今齿冷，只有袁公不死」，「宁为袁粲死，不作褚渊生。」宋时石城谣也。(6-63；卷三十三页十二下：杜旟)

　　何搢之〈小重山〉「玉船风动酒鳞红」之句见称于时，此等句列为丽句则可，谓在天壤间有限，似乎奖许太过。余喜其换头「车马去匆匆。路随芳草远」十字，寓情于景，其丽在神。(何大圭　卷二十二页一上)

　　马古洲〈海棠春〉云：「护取一庭春，莫弹花间鹊。」用徐干臣「闷来弹鹊，又搅碎一帘花影」可谓善变。又〈月华清〉云：「怕里又悲来，老却兰台公子。」「怕里」，宋人方言，《草窗词》中屡见，犹言恰提防闲，大致如此诠释，尚须就句意活动用之。(卷二十二页十七下：马子严)

　　高彦先吾广右宦贤也。《东溪词.行香子》云：「瘴气如云。暑气如焚。病轻时、也是十分。沈.恼客，罪罟萦人。叹槛中猿，笼中鸟，辙中鳞。　休负文章，休说经纶。得生还、已早因循。菱花照影，笻竹随身。奈沈郎.，潘郎老，阮郎贫。」盖编管容州时作，极写流离困瘁状态，足令数百年后读者为之酸鼻。曩余自题《菊梦词》句云：「雪虐霜欺，须拌得鬓边丝」，彦先先生可谓饱经霜雪矣！(卷二十三页十一上：高登)

　　廖世美〈烛影摇红〉过拍云：「塞鸿难问，岸柳何穷，别愁纷絮。」神来之笔已佳矣！换头云：「催促年光，旧来流水知何处。断肠何必更残阳，极目伤平楚。晚霁波声带雨。悄无人、舟横古渡。」语淡而情深，令子野、太虚辈为之，容或未必能到。此等词一再吟诵，辄沁入心脾，毕生不能忘。花庵《绝妙词选》中真不愧「绝妙」二字，如世美之作殊不多觏也。(卷二十四页十一上：廖世美)

　　《归愚词》〈西江月〉咏开炉云：「风送丹枫卷地，霜干枯苇鸣溪。兽炉重展向深闺。红入麒麟方炽。　翠箔低垂银蒜，罗帏小钉金泥。笙歌送我玉东西。谁管瑶华舞砌。」按《梦梁录》：「十月朔，贵家新装暖阁，低垂绣帘，浅斟低唱以应开炉之节。」《武林旧事》：「是日御前供进夹罗，御服臣僚服锦袄子夹，公服授衣之意也！自此御炉日设火，至明年二月朔止。」此词盖专咏暖阁绣帘中景物，亦承平盛概也！(卷二十五页十二下：葛立方)

　　史真翁有〈满庭芳.立春词时方狱空〉云：「爱日轻融，阴云初敛，一番雪意阑珊。柳摇金缕，梅绽玉腮。寒知是东皇翠葆，飞星汉、来至人间。开新宴，笙歌逗晓，和气满尘寰。　风光，偏舜水，贤候政美，棠荫多欢。更圜扉草鞠，木索长闲。休向今朝惜醉，红妆映、群玉颓山。行将见，宜春帖子，清夜写金銮。」《词苑丛谈》：庆历中，开封府与棘寺同日奏狱空，仁宗于宫中宴集，晏小山叔原作〈鹧鸪天〉词：「碧藕花开水殿凉」云云，大称上意，直翁词可与并传。盖华贵之笔宜于和声鸣盛也！(卷二十五至卷二十七中间：史浩)

　　亦文之一体，昔人名作亦有理脉可寻，所谓蛇灰蚓线之妙。如范石湖〈眼儿媚〉萍乡道中云：「酣酣日脚紫烟浮。妍暖试轻裘。困人天气，醉人花底，午梦扶头。　春慵恰似春塘水，一片縠纹愁。溶溶泄泄，东风无力，欲皱还休。」「春慵」紧接「困」字「醉」字来，细极。(卷二十七页十三上：范成大)

　　陈梦.和石湖〈鹧鸪天〉云：「指剥春葱去采苹。衣丝秋藕不沾尘。眼波明处偏宜笑，眉黛愁来也解颦。　巫峡路，忆行云。几番曾梦曲江春。相逢细把银釭照，犹恐今宵梦似真。」歇拍用晏叔原「今宵剩把银釭照，犹恐相逢是梦中」句。恐梦似真，翻新入妙，不特不嫌沿袭，几于青胜于蓝。(卷二十七页十四下：陈三聘)

　　仲弥性〈浪淘沙〉过拍云：「看尽风光花不语，却是多情。」语淡而深〈忆秦娥.咏木屖〉后段云：「佳人敛笑贪先折。重新为翦斜斜叶。斜斜叶。钗头常带，一秋风月。」末二句赋物上乘，可药纤滞之失。(卷二十八页六下：仲并)

　　东浦词〈且坐令〉：「但冤家何处贪欢乐。引得我心儿恶。」之句为毛子晋所讥。按宋蒋津《苇航纪谈》云：「作词者流多用『冤家』为事，初未知何等语，亦不知所出。后因阅《烟花说》，有云冤家之说有六：『情深意浓，彼此牵累，寍有死耳，不怀异心，此所谓冤家者一也；两情相系，阻隔万端，心想魂飞，寝食俱废，此所谓冤家者二也；长亭短亭，临歧分袂，黯然销魂，悲泣良苦，此所谓冤家者三也；山遥水远，鱼雁无凭，梦寐相思，柔肠寸断，此所谓冤家者四也；怜新弃旧，孤恩负义，恨切惆怅，怨深刻骨，此所谓冤家者五也；一生一死，触景悲伤，抱恨成疾，迨与俱逝，此所谓冤家者六也。』此语虽鄙俚，亦余之乐闻耳！」诚如蒋氏所云，则「冤家」二字，词流多用，何独于东浦而讥之。(卷二十八页十一：韩玉)

　　侯彦《周懒窟词》〈念奴娇.探梅〉换头云：「休恨雪小云娇，出群风韵，已觉桃花俗。」颇能为早梅传神。「雪小云娇」四字连用甚新。又〈西江月.赠蔡仲常侍儿初娇〉云：「荳蔻梢头年纪，芙蓉水上精神。幼云娇玉两眉春。京洛当年风韵。」芙蓉句亦妙于传神，「幼云娇玉」四字亦新。(卷二十九页二下：侯寘)

　　曾宏父〈浣溪沙〉云：「紫禁正须红药句，清江莫与白鸥盟。」寻常称美语出以雅令之笔，阅之便不生厌，此酬赠词之别开生面者。(卷二十九页五：曾惇)

　　明胡廷佩《订.杂录》云：「杜少陵〈水槛遣心诗〉：『老去诗篇浑漫与』今本梓作『漫兴』，考旧刻刘会孟本、千家注本皆作『漫与』。赵次公云：『耽佳句而语惊人，言其平昔如此，今老矣，所为诗则「漫与」而已，无复着意于惊人也』」云云。韩仲止《涧泉诗余.鹊桥仙》云：「诗非漫与，酒非无算，都是悲秋兴在」，是亦一证。下句用「兴」字，上句必当作「漫与」也。(卷二十九页十一下：韩淲)

　　毛子晋跋《哄堂词》谓其善用僻字，如「袢」、「溽」、「皴」、「皵」、「褑子」之类。按《诗.墉风》：「是绁绊也」《传》：「是当暑袢延之服也」《类篇》：「袢，延衣热也」邹浩诗：「清标藐.壸，一见涤袢暑。」范成大诗：「袢暑骄鼯杂瘴氛」，袢溽，即袢暑也。皴皵音逡鹊，皮绉也。邹浩〈四柏赋〉：「皮皴皵以龙惊」，《尔雅.释木》：「大而皵楸，小而皵榎。」樊光云：「皵猪，皮也，谓树皮粗也。」褑，于眷切，音瑗。《玉篇》：「佩衿也」《尔雅.释器》：「佩衿谓之褑玉，佩玉之带二属。」此类字未为甚僻。(卷二十九页十七下：卢炳)

　　词家僚友赠畣之作，佳构绝少。德阳李无变流谦《澹斋词》〈小重山.守白宋瑞席间作〉云：「轻着单衣四月天。重来间屈指，惜流年。久闲何处有神仙。安排我，花底与尊前。　争道使君贤。笔端驱万马，驻平川。长安只在日西边。空回首，乔木淡疏烟。」此词过拍、歇拍言情写景，疏俊深远，即换头笔端二句亦颇有气势，不涉庸泛俚滑之失。无变词名不甚显，自宋已还，各家选本未经著录，比年乃见刻本。其它所作如〈虞美人.春褱〉后段云：「东君又是..去。我亦无多住。四年薄宦老天涯。闲了故园多少、好花枝。」〈洞仙歌.忆别〉前段云：「云窗雾阁，尘满题诗处。枝上流莺解人语。道别来、知否瘦尽花枝，春不管，更遣何人管取。」并皆婉丽可诵。〈满庭芳.过黄州游雪堂次东坡韵〉后段云：「松柏皆吾手种，依然□、烟蕊霜柯。君知否，人间尘事，元不到渔蓑。」则尤返虚入浑，渐近骨干坚苍矣。(卷二十九页二十：李流谦)

　　杨济翁〈蝶恋花〉前段云：「离恨做成春夜雨。添得春江.地东流去。弱柳系船都不住。为君愁绝听鸣橹。」亦婉曲、亦新颖，无此词心不能有此词笔。(卷三十页二十二：杨炎正)

　　刘伯宠生平宦辙在吾广右，惜其姓名廑见《省志.金石略》而事行无传焉。〈水调歌头．中秋〉云：「破匣菱花飞动，跨海清光无际，草露滴明玑」，「跨海」云云是何意境，下乃忽作小言。子云〈解嘲〉所云：「大者含元气，细者入无间」略可喻词笔之变化。(卷三十一页十四：刘褒)

　　词有淡远取神，只描取景物，而神致自在言外，此为高手。然不善学之最易落套，亦如诗中之假王孟也。刘招山〈一翦梅〉过拍云：「杏花时节雨纷纷。山绕孤.。水绕孤.。」颇能景中寓情。昔人但称其揭拍三句「一般离思」云云，未足尽此词佳胜。(卷三十三页六上：刘仙伦)

　　《审斋词.好事近.和李清宇》云：「归晚楚天不夜，抹墙腰横月」只一「抹」字便得冷静幽瑟之趣。(卷三十三页十五上：王千秋)

　　徐山民〈瑞鹧鸪〉云：「雨多庭石上苔文。门外春光老几分。为把旧书藏宝带，误翻残酒湿绡裙。　风头花片难装缀，愁里莺声怯听闻。恰似剪刀裁破恨，半随妾处半随君。」〈瑞鹧鸪〉调与七言律诗同，山民此词却必不可作七律观，此词与诗别也。(卷三十三页二十四：徐照)

　　高竹屋有梅花词二阕，调寄〈金人捧露盘〉，《绝妙好词》录其「念瑶姬」阕，其「楚宫闲」阕风格尤遒上，未审公谨何以不登。　又竹屋词〈齐天乐．中秋夜怀梅溪〉云：「古驿烟寒，幽垣梦冷，应念秦楼十二。」此等句开国朝词门径，钩勒太露，便失之薄。(卷三十四页二：高观国)

　　「诗酒气堪驱使在，未须料理白头人」少陵句也。《梅溪词.喜迁莺》云：「自怜诗酒瘦，难应、接许多春色」，盖反用其意。(卷三十四页九下：史达祖)

　　李虫.洲〈抛球乐〉云：「绮窗幽梦乱如柳，罗袖泪痕凝似饧」。〈谒金门〉云：「可奈薄清如此黠。寄书浑不畣」。饧黠韵，虽新却不坠宋人风格。然如饧韵二句，所争亦止絫黍间矣！其不失之尖纤者，以其尚近质拙也，学词者不可不知。(卷三十六页四：李肩吾)

　　后.〈玉楼春〉云：「男儿西北有神州，莫滴水西桥畔泪」，杨升庵谓其壮语足以立懦，此类是已！(卷三十六页二十二：刘克庄)

　　黄雪舟词清丽芊，颇似北宋名作。唯传作无多，殊为恨事。其〈水龙吟〉云：「柔肠一寸，七分是恨，三分是泪。」盖仿东坡「春色三分，二分尘土，一分流水。」之句，所不逮者，以刻镂稍着痕迹耳！其歇拍云：「待问春，怎把千红换得，一池绿水。」亦从「一分流水」句引伸而出。(卷三十六页二十三下：黄孝迈)

