拙轩词话[宋]张侃


　　予监金台之次年，榷酒之暇，取向所录前人词，别写一通，及数年来议论之涉于词者附焉。传不云乎：「不有博奕者乎，为之犹贤乎已。」若夫泥纸上之空言，极舞裙之逸乐，非惟违道，适以伐性，予则不敢，复用镇印，绍熙四年五月，少府监铸，时未有，故兼河堰云。九月九日，邗城张某记。
　　陆务观自制近体乐府，叙云：「倚声起于唐之季世。」后见周文忠题谭该乐府云：「世谓乐府起于汉魏，盖由惠帝有乐府令，武帝立乐府，采诗夜诵也。」唐元稹则以仲尼文王操、伯牙水仙操、齐牧犊雉朝飞、卫女思归引为乐府之始。以予考之，乃赓载歌，熏兮解愠，在虞舜时，此体固已萌芽，岂止三代遗韵而已。二公之言尽矣。然乐府之坏，始于玉台杂体。而后庭花等曲流入淫侈，极而变为倚声，则李太白、温飞卿、白乐天所作〈清平调〉、〈菩萨蛮〉、〈长相思〉。我朝之士，晁补之取〈渔家傲〉、〈御街行〉、〈豆叶黄〉作五七字句，东莱吕伯恭编入文鉴，为后人矜式。又见学舍老儒云：诗三百五篇可谐律吕，李唐送举人歌鹿鸣，则近体可除也。
　　又，高山流水，钟子期所作。箜篌引，霍里子高妻丽玉所作。今流水有公无渡河声。公无渡河，因渡河溺水，援箜篌而歌之。士友郭沔，相与笑后人穿凿云。
　　又，崇宁中，大乐阙征调，议者请补之。丁仙现曰：「音久亡，非乐工所能为，不可以妄意增。」蔡鲁公使次乐工为之，末音寄杀他调。召众工按试尚书省庭，仙现曰：「曲甚好，只是落韵。」
　　又，郭沔云：「词中仄字上去二声，可用平声。惟入声不可用上三声，用之则不协律。近体如〈好事近〉、〈醉落魄〉，只许押入声韵。」
　　又，前辈论王羲之之作修禊叙，不合用丝竹管弦。黄太史谓秦少游〈踏莎行〉末句「杜鹃声里斜阳暮」，不合用斜阳，又用暮。此固点检曲尽。孟氏亦有鸡豚狗彘之语，既云豚，又云彘，未免一物两用。
　　又，桂有两种，陈去非参政〈清平乐〉词云：「楚人未识孤妍。离骚遗恨千年。」盖楚人知有椒桂耳。
　　又，苏文忠〈赤壁赋〉不尽语，裁成〈大江东去〉词，过处云：「人道是三国周郎赤壁。」赤壁有五处，嘉鱼、汉川、汉阳、江夏、黄州，周瑜以火败操在乌林，《后汉书》、《水经》载已详悉。陆三山〈入蜀记〉载韩子苍云：「此地能令阿瞒走。」则直指为公瑾之赤壁。又黄人谓赤壁曰赤鼻，后人取词中〈酹江月〉三字名之。叶石林「睡起流莺语」词，平日得意之作也，名振一时，虽游女亦知爱重。帅颍日，其侣乞词，石林书此词赠之。后人亦取金缕二字名词。虽然豪逸而迫近人情，纤丽而摇动闺思。二公之名俱不朽，识者盍深考焉。
　　又，古乐府有三息诗，杜工部用于诗，辛待制用于词，各臻其妙。待制名弃疾。
　　又，辛待制〈水调〉首句，用鲍明远「四坐且勿语」。今世词，是有古腔乐府。
　　又，凡作文须是有纲目，如君不见三字，苏文忠公〈满江红〉，辛待制〈摸鱼儿〉用之。臧辛伯贺吴荆南启亦用之。
　　又，秦淮海〈临江仙〉，全用钱起「曲终人不见，江上数峰青」作煞句。
　　又，辛待制〈霜天晓角〉词云：「吴头楚尾。一棹人千里。休说旧愁新恨，长亭树、今如此。　宦游吾老矣。玉人留我醉。明日落花寒食，得且住、为佳耳。」用颜鲁公寒食帖「天气殊未佳，汝定成行否」。寒食只数日间，得且住为佳耳。
　　又，晁次膺裁林君复「疏影横斜水清浅、暗香浮动月黄昏」作〈水龙吟〉，中段三句云：「疏影横斜，暗香浮动，月明清浅。」
 尽?　　又，秦淮海词，古今绝唱，如〈八六子〉前数句云：「倚危亭。恨如芳草、萋萋还生。」读之愈有味。又李汉老〈洞仙歌〉云：「一团娇软，是将春揉做，撩乱随风到何处。」此有腔调散语，非工于词者不能到。毛友达可诗「草色如愁滚滚来」，用秦语。
　　又，韦寿隆有能诗声。族子能谦调四安税，因部使者市炭，不顺其意，至索印纸，即书词于印纸云：「风清日晚溪桥路。绿暗摇残雨。闲亭小立望溪山。画出明湖深秀，水云间。　漫郎疏懒非真吏。欲去无深计。功名英隽满凌烟。省事应须，速上五湖船。」虽列荐于朝，仅分司数月耳。
　　又，沉端节字约之，元夕〈探春令〉云：「旧家元夜，追随风月，连宵欢宴。被那懑引得，滴流流地，一似蛾儿转。　而今老大心情懒。灯下几曾忺看。算静中惟有，窗间梅影，合是幽人伴。」日至〈感皇恩〉词：「和气霭微霄，黄云飘转。东阁观梅负诗眼。满斟绿酒，唱个曲儿亲劝。愿从今日去，长相见。　宝幄欢浓，玉炉香软。彼此宜冬镇长健。绣床儿畔。渐渐日迟风暖。告他事事，底饶一线。」用俗语而婉丽。周文忠公，干道丁亥游山，经从芜湖，时约之为宰，以诗编谒文忠，文忠谢以诗：「令君到处即文场。未怕簿书期会忙。神术有时朝赐履，赓歌无路赞垂裳。彭州篇什元飞动，工部交游更老苍。自古诗人贵磨琢，试看淇澳咏文章。」文忠期待，可谓厚矣。
　　又，徐干臣侍儿既去，作转调〈二郎神〉，悉用平日侍儿所道底言语。史志道与干臣善，一见此词，踪迹其所在而归之。使鲁直知此，与之同时，「可惜国香天不管，随缘流落小民家」之句无从而发也。
　　又，《香奁集》，唐韩偓用此名所编诗，南唐冯延巳亦用此名所制词，又名阳春。偓之诗淫靡，类词家语。前辈或取其句，或剪其字，杂于词中。欧阳文忠尝转其语而用之，意尤新。
　　又，康伯可〈曲游春〉词头句云：「脸薄难藏泪，恨柳风不与，吹断行色。」惜别之意已尽。辛幼安〈摸鱼儿〉词头句云：「更能消几番风雨。匆匆春又归去。」惜春之意亦尽。二公才调绝人，不被腔律拘缚。至「但掩袖，转面啼红，无言应得」与「闲愁最苦。休去倚危阑，斜阳正在，烟柳断肠处」，其惜别惜春之意，愈无穷。顷见范元卿杜诗说，载上韦左丞一诗，假如大宅第，自厅而堂，自堂而房，悉依次序，便不成文章。前二词不止如范所云，而末后余意愈出愈有，不可以小伎而忽焉。韩子苍茶筅子绝句：「籊籊干霄百尺高。晚年何事困铅刀。看君眉宇真龙种，犹解横身战雪涛。」此从竹之初生，及作筅子，以至点瀹，四句中包括得尽，此其所以高妙。
　　又，辛幼安〈祝英台〉云：「是他春带愁来，春归何处，又不解和愁归去。」王君玉〈祝英台〉云：「可堪妒柳羞花，下床都懒，便瘦也教春知道。」前一词欲春带愁去，后一词欲春知道瘦，近世春晚词，少有比者。杜少陵独步寻花第二首云：「稠花乱蕊裹江滨。行步欹危实怕春。诗酒尚堪驱使在，未须料理白头人。」实怕春，可见春累次归，使人愁，使人瘦，欲留连不得。坡翁云：「花应羞上老人头。」意思尤长。
　　又，李义山〈锦瑟〉诗云：「锦瑟无端五十弦。一弦一柱思华年。庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。此情可待成追忆，只是当时已惘然。」读此诗俱不晓。苏文忠公云：「此出古今乐志。锦瑟之为器也，其弦五十，其柱如之。其声也，适怨清和。考李诗『庄生晓梦迷蝴蝶』，适也。『望帝春心托杜鹃』，怨也。『沧海月明珠有泪』，清也。『蓝田日暖玉生烟』，和也。」孙仲益为锡山费茂和说苏文忠公〈水龙吟〉，曲尽咏笛之妙。其词曰：「楚山修竹如云，异材秀出千林表」，笛之地也。「龙须半剪，凤膺微涨，绿肌匀绕」，笛之材也。「木落淮南，雨晴云梦，月明风袅」，笛之时也。「自中郎不见，桓伊去后，知辜负、秋多少」，笛之怨也。「闻道岭南太守，后堂深，绿珠娇小」，笛之人也。「绮窗学弄，梁州初遍，霓裳未老」，笛之曲也。「嚼征含宫，泛商流羽，一声云杪」，笛之声也。「为使君洗尽，蛮烟瘴雨，作霜天晓」，笛之功也。予恐仲益用苏文忠读锦瑟诗，以释〈水龙吟〉耳。刘贡父云：「锦瑟是令狐楚家青衣名。」许彦周云：「令狐楚侍儿能弹此曲，诗中四句，状此景也。」
　　周泳先辑本，辛待制〈摸鱼儿〉，鱼作渔，漫郎政懒非真吏，真作其，灯下几曾忺看，忺作炊，转面啼红，面作面面，皆误记也。又苏文忠〈赤壁赋〉一则，与叶石林睡起流莺语一则，应从文渊阁本，并作一则为是。圭璋记。


