唐宋大曲考　　（近人）王国维 撰 

　　海宁王国维 

　　●目录 

　　正宫调 
　　中吕宫 
　　道调宫 
　　　道宫薄媚西子词 
　　　　排遍第八 
　　　　排遍第九 
　　　　第十攧 
　　　　入破第一 
　　　　第二虚催 
　　　　第三衮遍 
　　　　第四催拍 
　　　　第五衮遍 
　　　　第六歇拍 
　　　　第七煞衮 
　　　薄媚摘遍 
　　　大圣乐 
　　南吕官 
　　仙吕宫 
　　黄钟宫 
　　越调 
　　大石调 
　　双调 
　　　水调歌头 
　　　水调歌头 
　　　　排遍第一 
　　　　排遍第二 
　　　　排遍第三 
　　　　排遍第四 
　　　　排遍第五 
　　　　排遍第六带花遍 
　　　　排遍第七攧花十八 
　　　调新水令 
　　　采莲令 
　　　采莲寿乡词 
　　　　延遍 
　　　　攧遍 
　　　　入破 
　　　　衮遍 
　　　　实催 
　　　　衮 
　　　　歇拍 
　　　　煞衮 
　　小石调 
　　歇指调 
　　林钟商 
　　中吕调 
　　南吕调 
　　仙吕调 
　　黄钟羽 
　　般涉调 
　　正平调　无大曲 
　　　惜奴娇曲破 
　　　句降黄龙舞 
　　　答 
　　　遣 
　　　句南吕薄媚舞 
　　　答 
　　　遣 
　　　剑舞 

　　●唐宋大曲考 

　　大曲之名始见于蔡邕女训曰琴曲小曲五终则止大曲三终则止【太平御覧卷五百五十七】而详于宋书乐志志曰清商三调平调清调瑟调下列大曲十六一曰东门行二曰折杨栁行三曰艶歌罗敷行四曰西门行五曰折杨栁行六曰煌煌京洛行七曰艶歌阿尝【一曰飞鹘行】八曰步出夏门行九曰艶歌何尝行十曰野田黄雀行十一曰满歌行十二曰步出夏门行【一曰陇西行】十三曰棹歌行十四曰雁门太守行十五曰白头吟【与棹歌同调】十六曰明月其所以名为大曲者则有说焉郭茂倩曰诸调曲皆有辞有声而大曲又有艶有趋有乱辞者其歌诗也声者若羊吾夷伊那何之类也艶在曲之前趋与乱在曲之后【乐府诗集卷二十六】今考之宋书所载如艶歌罗敷行注曰三解前有艶词曲后有趋则艶与趋均在此三解外矣如艶歌阿尝四解艶歌何尝行五解后皆有趋而注云曲前有艶则艶在曲外矣又如魏明帝步出夏门行注云朝游上为艶蹙迫下为趋则艶与趋均在曲内白头吟五解后复有乱由是观之以曲之前后又有艶有乱有趋故曰大曲魏书乐志云太宗增修百戏撰合大曲亦当类此唐人以伊州凉州遍数多者为大曲宋王灼云凡大曲有散序靸排遍攧正攧入破虚催实催衮遍歇拍杀衮始成一曲谓之大遍【碧鸡漫志卷三】沈括亦云所谓大遍者有序引歌■〈翕瓦〉嗺哨催攧衮破行中腔踏歌之类凡数十解每解有数迭者裁截用之谓之摘遍今之大曲皆是裁用非大遍也【梦溪笔谈卷五】然则大曲之名自沈约至于两宋皆以遍数多者为大曲虽渊源不同其义固未尝有异也 

　　唐时雅乐俗乐均有大曲唐六典注云大乐署掌敎雅乐大曲三十日成小曲二十日清乐大曲六十日大文曲三十日小曲十日燕乐西凉龟兹安国天竺疏勒高昌大曲各三十日次曲各二十日小曲各十日【唐六典卷十四协律郎条】雅乐大曲史无明文唯仪凤二年太常寺少卿韦万石奏云立部伎内破阵乐五十二遍修入雅乐祇有两遍名曰七德庆善乐七遍修入雅乐祇有一遍名曰九功上元舞二十九遍今入雅乐一无所减【唐会要卷三十二及旧唐书音乐志】则雅乐固有大小曲矣清乐大曲当与宋书乐志所载者略同而燕乐大曲则当同于魏志之大曲今其目之见于崔令钦教坊记者凡四十有六曰踏金莲曰绿腰曰凉州曰薄媚曰贺圣乐曰伊州曰甘州曰泛龙舟曰采桑曰千秋乐曰霓裳曰玉树后庭花曰伴侣曰雨霖铃曰柘枝曰胡僧破曰平翻曰相駞逼曰吕太后曰突厥三台曰大寳曰一斗盐曰羊头神曰大姊曰舞大姊曰急月记曰断弓弦曰碧霄吟曰穿心蛮曰罗步底曰回波乐曰千春乐曰龟兹乐曰醉浑脱曰映山鸡曰昊破曰四会子曰安公子曰舞春风曰迎春风曰看江波曰寒雁子曰又中春曰翫中秋曰迎仙客曰同心结皆燕乐大曲也其词之存乎今者有凉州歌散序三遍排遍二遍伊州歌排遍五遍入破五遍【均见乐府诗集卷七十九】余如绿腰甘州泛龙舟采桑千秋乐雨霖铃柘枝突厥三台回波乐均存一遍或二遍而已 

　　然唐之大曲固有未尽于令钦所记者旧唐书音乐志谓立部伎内破阵乐五十二遍庆元乐七遍上元舞二十九遍又贞元中昭义节度使王虔休献继天诞圣乐凡二十五遍【唐会要卷三十三】以宋人之名名之谓之非大曲不可也又如乐府诗集所载水调歌五遍入破六遍大和五遍陆州歌三遍排遍四遍其遍数之多与伊州梁州无异则亦唐之大曲也 

　　至两宋大曲宋史乐志载之綦详志云宋初置教坊所奏凡十八调四十六曲【按四十六曲乃四十大曲之误说见后】一曰正官调其曲三曰梁州瀛府齐天乐二曰中吕宫其曲二曰万年欢剑器三曰道调宫其曲三曰梁州薄媚大圣乐四曰南吕宫其曲二曰瀛府薄媚五曰仙吕宫其曲三曰梁州保金枝延寿乐六曰黄钟宫其曲三曰梁州中和乐剑器七曰越调其曲二曰伊州石州八曰大石调其曲二曰清平乐大明乐九曰双调其曲三曰降圣乐新水调采莲十曰小石调其曲二曰胡渭州嘉庆乐十一曰歇指调其曲三曰伊州君臣相遇乐庆云乐十二曰林钟商其曲三曰贺皇恩泛清波胡渭州十三曰中吕调其曲二曰绿腰道人欢十四曰南吕调其曲二曰绿腰罢金钲十五曰仙吕调其曲二曰绿腰彩云归十六曰黄钟羽其曲一曰千春乐十七曰般涉调其曲二曰长寿仙满宫花十八曰正平调无大曲小曲无定数以上所载曲数止于四十又正平调下独云无大曲则前四十曲为大曲无疑乐志原文出于文献通考通考正作四十大曲六大两字字形相近故致讹也陈旸乐书谓圣朝循用唐制分教坊为四部自合四部以为一故乐工不能徧习第以大曲四十为限【乐府卷一百八十八】吴自牧谓汴京教坊大使孟角球曾做杂剧本子葛守诚撰四十大曲【梦粱录卷二十】元人犹有三千小令四十大曲之说【杨朝英乐府新编阳春白雪卷首】皆其确证也至梦粱录又有舞四十六大曲之语【卷二十】陈振孙书录解题歌词类有五十大曲十六卷张炎词源有五十四大曲而周密齐东野语谓乐府混成集所载大曲一类凡百余解【齐东野语卷十】然教坊所肄止于四十兹先考宋志大曲之存于今者然后及他书耳 

　　○正宫调 

　　梁州　梁州亦作凉州洪迈云凉州今转为梁州唐人已多误用【容斋随笔卷十四】 
　　程大昌云凉州后遂讹为梁州【演繁露卷七】新唐书礼乐志云天宝乐曲皆以边地为名若凉州伊州甘州之类至宋犹存王灼云凉州排遍余曾见一本有二十四段【碧鸡漫志卷三】 
　　晏几道小山词有梁州令二迭五十字欧阳修六一词有凉州令二迭一百五字当晏词之四迭而字句稍异晁无咎琴趣外篇有梁州令迭韵一百字则分作四迭均不着宫调王灼云凡大曲就本宫调制引□慢近令盖度曲者常态【碧鸡漫志卷三】则令词亦自大曲出也兹录晁词以备参考 

　　梁州令迭韵 

　　田野间来惯睡起初惊晓燕樵青走挂小帘钩南园昨夜细雨红芳徧　平芜一带烟花浅过尽南归雁俱远凭栏送目空肠断 

　　好景难常占过眼韶华如箭莫教鶗鴂送韶华多情杨柳为把长条绊　清尊满酌谁为伴花下提壸劝何妨醉卧花底愁容不上春风面【琴趣外篇卷一】 
　　附　金董解元西厢有正宫梁州缠令元曲正宫中有小梁州字句畧同宋宋上交近事会元云正宫中别有小凉州亦曰碎宫梁州【近事会元卷四】则宋初已有此曲或卽大遗声也 

　　正宫梁州缠令 

　　玉漏迢迢二鼓过月上庭柯碧天空阔镜铜磨哑地听栊门儿响见巫娥　对郎羞懒无奈靠人先要偎磨宝髻拥青螺脸莲香传说不得媚多【董西厢卷三】 
　　元曲南吕宫有梁州第七必系借用他宫梁州大曲之一遍第七者卽所谓排遍第七也如左 

　　梁州第七 

　　我虽是见宰相如文王施礼一头地离明妃早宋玉悲秋怎禁他带天香着莫定龙衣袖他诸余可爱所事儿相投消磨人幽恨陪伴我闲游偏宜向梨花月底登楼芙蓉烛下藏阄体态是二十年挑剔就的温柔姻缘是五百载该拨下配偶脸儿有一千般说不尽的风流寡人乞求他左右他比那落伽山观自在无杨柳见一面得长寿情系人心早晚休则除是雨歇云收【元马致逺汉宫秋杂剧】 
　　周密武林旧事载南宋官本杂剧段数有四僧梁州三索梁州诗曲梁州头钱梁州食店梁州法事馒头梁州四哮梁州七本 

　　瀛府　南宋官本杂剧有哭骰子瀛府醉县君瀛府懊骨头瀛府赌钱望瀛府四本陶宗仪辍耕录载宋金院本名目有列良瀛府一本 

　　齐天乐　宋词正宫有齐天乐或大曲之一遍也 

　　齐天乐【正宫】 

　　绿芜凋尽台城路殊乡又逢秋晚暮雨生寒鸣蛩劝织深阁时闻裁翦云窓静掩叹重拂罗裀顿疎花簟尚有练囊露萤清夜照书卷荆江留滞最久故人相望处离思何限渭水西风长安乱叶空忆诗情宛转凭高眺远正玉液新篘蟹螯初荐醉倒山翁但愁残照敛【周邦彦清真集卷下】 
　　 
　　○中吕宫 

　　万年欢　宋词有万年欢不着宫调元赵孟俯有万年欢二首均注中吕宫其词平仄通叶或大曲之一遍也兹录晁无咎词以备参考 

　　万年欢 

　　十里环溪记当年并游依旧风景彩舫红妆重泛九秋清镜莫叹歌台慢草喜相逢欢情犹胜苹洲畔横玉惊鸾半天云正愁凝中秋醉魂未醒又佳辰授衣良会堪更蚤岁功名豪气尚凌汝颍能致黄金一井也莫负鸱夷高兴别有个潇洒田园醉乡天地同永【琴趣外篇卷五】 
　　南宋官本杂剧有喝贴万年欢托合万年欢二本宋金院本名目有贺贴万年欢一本 

　　剑器　剑器陈旸乐书作剑气宋词有剑气近元南曲有剑器令或借大曲之制也 

　　剑气近 

　　夜来雨愿倩得东风吹住海棠正妖娆处且留取悄庭户试听莺啼燕语分明共人愁绪怕春去　嘉树翠阴初转午重帘未卷乍睡起寂寞看风絮偷弹清泪寄烟波见江头故人为言憔悴如许彩笺无数去却寒暄到了浑无定据断肠落日千山暮【袁去华宣卿词】 

　　剑器令 

　　咱每论风标看过了多多少少这玉容都强别个果然一见魂消【见沈瑛南九宫谱引古传奇刘盼盼】 
　　 
　　○道调宫 

　　梁州　参考正宫梁州 

　　薄媚　本唐大曲宋董颖有道宫薄媚大曲十遍 

　　道宫薄媚【西子词】 
　　 
　　排遍第八 
　　怒涛卷雪巍岫布云越襟吴带如斯有客经游月伴风随值盛世观此江山美合放怀何事却兴悲不为回头旧谷天涯为想前君事越王嫁祸献西施吴即中深机　阖庐死有遗誓句践必诛夷吴未干戈出境仓卒越兵投怒夫差鼎沸鲸鲵越遭劲敌可怜脱重围归路茫然城郭坵墟飘泊稽山里旅魂暗逐战尘飞天日惨无辉 
　　 
　　排遍第九 
　　自笑平生英气凌云万里宣威那知此际熊虎途穷来伴麋鹿卑栖既甘臣妾犹不许何为计争若都燔宝器尽诛吾妻子径将死战决雄雌天意恐怜之　偶闻太宰正擅权贪赂市恩私因将宝玩献诚虽脱霜戈石室囚系忧嗟又经时恨不如巢燕自由归残月朦胧寒雨潇潇有血都成泪备尝险厄反邦畿寃愤刻肝脾 

　　第十攧 
　　种陈谋谓吴兵正炽越勇难施破吴策唯妖姬有倾城妙丽名称西子岁方筓算夫差惑此须致颠危范蠡微行珠贝为香饵苎萝不钓钓深闺呑饵果殊姿　素肌纎弱不胜罗绮鸾镜畔粉面淡匀梨花一朶琼壸里嫣然意态娇春寸眸剪水斜鬟松翠人无双宜名动君王绣履容易来豋玉陛 

　　入破第一 
　　窣湘裙摇汉偑步步香风起敛双蛾论时事兰心巧会君意殊珍异宝犹是朝臣未与妾何人被此隆恩虽令效死奉严旨　隐约龙姿忻悦重把甘言说辞俊雅质娉婷天教汝众美兼备闻吴重色凭汝和亲应为靖边陲将别金门俄挥粉泪净妆洗 

　　第二虚催 
　　飞云驶香车故国难回睇芳心渐摇迤逦吴都繁丽忠臣子胥预知道为邦祟谏言先启愿勿容其至周亡褒姒殷倾妲已　吴王郄嫌胥逆耳纔经眼便深恩爱东风暗绽娇蘂彩鸾翻妬伊得取次于飞共戏金屋看承他宫尽废 

　　第三衮遍 
　　华宴夕灯摇醉粉菡萏笼蟾桂扬翠袖含风舞轻妙处惊鸿态分明是瑶台琼榭阆苑蓬壸景尽移此地花绕仙步莺随管吹　宝帐暖留春百和馥郁融鸳被银漏永楚云浓三竿日犹褪霞衣宿酲轻腕嗅宫花双带系合同心时波下比目深怜到底 

　　第四催拍 
　　耳盈丝竹眼摇珠翠迷乐事宫闱内争知渐国势凌夷奸臣献佞转恣奢淫天谴岁屡饥从此万姓离心解体　越遣使阴窥虚实蚤夜营边备兵未动子胥存虽堪伐尚畏忠义斯人既戮且又严兵卷土赴黄池观衅种蠡方云可矣 

　　第五衮遍 
　　机有神征鼙一鼓万马襟喉地庭喋血诛留守怜屈伏罢兵回危如此当除祸本重结人心争奈荒迷战骨方埋灵旗又指　势连败柔荑携泣不忍相抛弃身在兮心先死宵奔兮兵已前围谋穷计尽唳鹤啼猿闻处分外悲丹穴纵近谁容再归 

　　第六歇拍 
　　哀诚屡吐甬东分赐垂暮日置荒隅心知愧宝锷红委鸾存凤去辜负恩怜情不似虞姬尚望论功归故里　降令曰吴无赦汝越与吴何异吴方怨越方疑从公论合去妖类蛾眉宛转竟殒鲛绡香骨委尘泥渺渺姑苏荒芜鹿戏 

　　第七煞衮 
　　王公子青春更才美风流慕连理耶溪一日悠悠回首凝思云鬟烟鬓玉佩霞裾依约露妍姿送目惊喜俄迂玉趾　同仙骑洞府归去帘栊窈窕戏鱼水正一点犀通遽别恨何已媚魄千载教人属意况当时金殿里【曽慥乐府雅词卷上】 
　　 
　　薄媚摘遍 

　　桂香消梧影瘦黄菊迷深院倚西风看落日长江东去如练先生底事有赋飘然刚道为田园独醒何为持杯自劝未能免　休把莱萸吟翫但管年年健千古事几凭阑吾生九十强半欢娱终日富贵何时一笑醉乡宽倒载归来回廊月又满【见赵以夫虚斋乐府比其字句盖摘入破第一一遍为之】 
　　南宋官本杂剧有简帖薄媚请客薄媚错取薄媚传神薄媚九妆薄媚本事现薄媚打调薄媚拜褥薄媚郑生遇龙女薄媚八本 

　　大圣乐　宋词有大圣乐唯周密一阕自注云单煞或即大曲之煞衮也 

　　大圣乐 

　　娇绿迷云倦红颦晓嫩晴芳树渐午阴帘影移香燕语梦回千点碧桃吹雨冷落锦宫人归后记前度兰桡停翠浦凭阑久谩凝伫凤翘慵听金缕　留春问谁最苦奈花自无言莺自语对画楼残照东风吹远天涯何许怕折露条愁轻别更烟暝长亭啼杜宇垂杨晚但罗袖暗沾飞絮【周密苹洲渔笛谱卷一】 
　　南宋官本杂剧有塑金刚大圣乐单打大圣乐柳毅大圣乐三本 

　　○南吕官 

　　瀛府 

　　薄媚 

　　○仙吕宫 

　　梁州 

　　保金枝　南宋官本杂剧有槛偌保金枝一本 

　　延寿乐　南宋官本杂剧有黄杰进延寿乐义养娘延寿乐二本 

　　宋金院本名目有撦彩延寿乐一本 

　　○黄钟宫 

　　梁州 

　　中和乐　南宋官本杂剧有封骘中和乐一本 

　　剑器 

　　○越调 

　　伊州　本唐大曲宋有伊州曲殆即大曲之一二遍也曾季狸艇斋诗话洪玉父诗为理伊州十二迭缓歌声里看洪州则此曲凡十二迭也金董解元西厢有大石调伊州衮必大曲之衮遍借入大石调者也 

　　伊州曲 

　　金鸡障下胡雏戏乐极祸来渔阳兵起峦舆幸蜀玉环缢死马嵬坡下尘滓夜对行宫皓月恨最恨春风桃李洪都方士念君萦系妃子蓬莱殿里觅寻太真宫中睡起遥谢君意泪流琼脍梨花带雨髣佛霓裳初试寄钿合共金钗私言徒尔在天愿为比翼同飞在地愿为连理双枝天长与地久唯此恨无已【陈元靓岁时广记卷二十七】 

　　伊州衮 

　　张生见了五魂俏无主道不曾见恁好女普天之下更选两个应无胆狂心醉作使得不顾危亡便胡做一向痴迷不道其间是谁住处　忒昬沈忒麄鲁没掂三没思虑可来慕古少年做事大抵多失心麤手撩衣袂大踏步走至根前欲推户脑背后有人来你寻思恁照顾【董西厢卷一】 
　　元曲小石调有伊州遍亦其一遍也 

　　伊州遍 

　　为忆小卿牵肠割肚凄惶悄然无底末受尽平生苦天涯海角身心无个归着恨冯魁趁恩夺爱狗幸狼心全然不怕天折挫到如今恁地吃躭阁禁不过更那堪晚来暮云深锁故人杳杳长江风送听胡笳历历声韵聒一轮皓月朗几处鸣榔时复唱和渔歌转无那沙汀蓼岸一点渔灯相照寂寞古渡停画舸双生无语泪珠落呼仆隶指拨水手在意扶拖【明献王太和正音谱载元白朴散套】 
　　南宋官本杂剧有领伊州铁指甲伊州闹伍百伊州裴少俊伊州食店伊州五本宋金院本名目有背箱伊州酒楼伊州二本 

　　石州　宋词有石州引如左 

　　石州引 

　　薄雨催寒斜照弄晴春意空阔长亭柳色纔黄远客一枝先折烟横水际映带几点归鸦东风消尽龙沙雪还记出门时恰而今时节　将发画楼芳酒红泪清歌顿成轻别已是经年杳杳音尘都绝欲知方寸共有几许新愁芭蕉不展丁香结枉望断天涯两厌厌风月【贺铸东山寓声乐府】 
　　南宋官本杂剧有单打石州和尚那石州赶厥石州三本 

　　○大石调 

　　清平乐　唐宋均有清平乐词字数句法相同似与大曲无涉不录 

　　大明乐　南宋官本杂剧有土地大明乐打球大明乐三爷老大明乐三本 

　　○双调 

　　降圣乐 

　　新水调　唐有水调歌宋词有水调歌头又曾布有水调歌头七徧如左 

　　水调歌头 

　　明月几时有把酒问青天不知天上宫阙今夕是何年我欲乘风归去只恐琼楼玉宇高处不胜寒起舞弄清影何似在人间　转朱阁低绮户照无眠不应有恨何事常向别时圆人有悲欢离合月有阴晴圆缺此事古难全但愿人长久千里共婵娟【苏轼东坡乐府卷上】 
　　 
　　水调歌头 
　　 
　　排遍第一 
　　魏豪有冯燕年少客幽并击球斗鸡为戏游侠久知名因避仇来东郡元戎逼属中军直气凌貔虎须臾叱咤风云懔懔座中生偶乘佳兴轻裘锦带东风跃马往来寻访幽胜游冶出东城堤上莺花掩乱香车宝马纵横草软平沙稳高楼两岸春风笑语隔帘声 
　　 
　　排遍第二 
　　袖笼鞭敲镫无语独闲行绿杨下人初静烟澹夕阳明窈窕佳人独立瑶阶掷果潘郎瞥见红颜横波盼不胜娇软倚云屏曳红裳频推朱户半开还掩似欲倚伊哑声里细诉深情因遣林间青鸟为言彼此心期的的深相许窃香解佩绸缪相顾不胜情 
　　 
　　排遍第三 
　　说良人滑将张婴从来嗜酒回家镇长酩酊长酲屋上鸣鸠空鬬梁间客燕相惊谁与花为主兰房从此朝云夕雨两牵萦似游丝狂荡随风无定奈何歳华荏染欢计苦难凭惟见新恩缱绻连枝比翼香闺日日为郎谁知松萝托蔓一比一毫轻 
　 
　　排遍第四 
　　一夕还醉开户起相迎为郎引裾相庇低首略濳形情深无隐欲郎乘间起佳兵授青萍茫然抚弄不忍欺心尔能负心于彼于我必无情熟视花钿不足刚肠终不能平假手迎天意一挥霜刃牕间粉颈断瑶琼 
　 
　　排遍第五 
　　凤皇钗宝玉飘零惨然怅娇魂怨饮泣吞声还被凌波唤起相将金谷同游想见逢迎处揶揄羞面妆脸泪盈盈醉眠人醒来晨起血凝螓首但惊喧白邻里骇我卒难明致幽囚推究覆盆无计哀鸣丹笔终诬服圜门驱拥衔寃垂首欲临刑 
　 
　　排遍第六带花遍 
　　带花向红尘里有喧呼攘臂转身辟众莫遣人寃滥杀张室忍偷生僚吏惊呼呵叱狂辞不变如初投身属吏慷慨吐丹诚彷佛缧绁自疑梦中闻者皆惊叹为不平割爱无心泣对虞姬手戮倾城宠翻然起死不敎仇怨负寃声 
　　 
　　排遍第七攧花十八 
　　义城元靖贤相国嘉慕英雄士赐金缯闻此事频叹赏封章归印请赎冯燕罪日边紫泥封诏阖境赦深刑万古三河风义在青简上众知名河东注任流水滔滔水涸名难泯至今乐府词歌咏流入管弦声【王明清玉照新志卷二】 

　　宋词有新水令殆就新水调中制令也如左 

　　冒风连骑出金城闻孤猿韵切怀念亲眷为笑徐都尉徒夸彩绘写出盈盈娇面振旅阗阗覩讶阆苑神仙越公深羡骤万马侵凌转盼感先锋容放镜收鸾鉴一半归前阵惨怛切同陪元帅恣欢恋二岁偶尔将军沈醉连绵私令婢捧菱花都市寻徧新官听说邀郎宴因命赋悲欢孰敢做人甚难梅妆复照傅粉重见【宋陈元靓岁时广记卷十二载宋人咏乐昌公主词案此词岁时广记作新水令然朱翌猗觉寮杂记卷下云大曲新水歌乐昌公主与徐德言破镜复合事则令亦即大曲也】 

　　元曲有新水令亦在双调或大曲遗声也双 
　　 
　　调新水令 

　　五方旗招展日边霞冷清清半张銮驾鞭倦袅镫慵踏回首京华一步步放不下【元白朴梧桐两杂剧】 
　　南宋官本杂剧有桶担新水双哮新水烧花新水三本 

　　采莲　宋词有采莲令又采莲大曲延遍以下八遍如左 
　　 
　　采莲令 

　　月华收云澹霜天曙西征客此时情苦翠娥执手送临岐轧轧开朱户千娇面盈盈伫立无言有泪断肠争忍回顾　一叶兰舟便恁急桨凌波去贪行色岂知离绪万般方寸但饮恨脉脉同谁语更回首重城不见寒江天外隐隐两三烟树【柳永乐章集卷中】 
　　 
　　采莲【寿乡词】 
　　 
　　延遍 
　　霞霄上有寿乡广袤无际东极沧海缥缈虚无蓬莱弱水风生屋浪鼓楫扬舲不许凡人得至甚幽邃试右望金枢外西母楼阁玉阙瑶池万顷琉璃双成倩巧方朔诙谐来往徜徉霓裳飘飖宝砌更希奇 

　　攧遍 
　　南邻丹幄宫赤伏显符记朱陵曜绮绣箕翼炯瑞光腾起毎岁秋分老人见表皇家袭庆迎祺天子当膺无疆万岁北窥元冥魁杓拥佳气长拱极终古无移论南北东西相直何啻千万里信难计 
　　 
　　入破 
　　璇穹层云上覆光景如梭逝惟此过隙缓征辔垂象森列昭回碧落卓然躔度炳曜更腾辉永永清光烨炜绵四野金碧为地蘂珠宫琼玖室俱高峙千种奇葩松椿可比暗香幽馥岁岁长春灵鸟何曽西委 
　 
　　衮遍 
　　徧此境人乐康挟难老术悟长生理尽阿祗僧劫赤松王令安期彭籛盛矣尚为婴稚鹤算龟龄绛老休夸甲子鲐背耸黄发垂髻更童颜长鼓腹同游戏真是华胥行有歌坐有乐献笑都是神仙时见群翁启齿 

　　实催 
　　露华霞液云浆椒醑恣玉斝金罍交酬成雅会拚沈醉中山千日未为长久今此陶陶一饮动经万祀陈果窳皆是奇异似瓜如斗尽备三千岁一熟珍味饤座中莹如玉爽口流涎三偷不枉西真指议 
　　 
　　衮 
　　有珍馔时时馈滑甘丰腻紫芝荧煌嫩菊秀媚贮玛瑙琥珀精器延年益寿莫儗人间烹餁徒费休说龙肝凤髓动妙乐仙音鼎沸玉萧清瑶瑟美龙笛脆杂沓飞鸾花裀上趁拍红牙余韵悠扬竟海变桑田未止 

　　歇拍 
　　其间有洞天侣思游尘世珠葆摇曳华表真人清江使者相从密议此老遨嬉我辈应须随侍正举步忽思同类十八公方耸壑宜邀致夙驾星言人争图绘朅来鄞山甬水因此崇成四明里第 

　　煞衮 
　　吾皇喜光宠无二玉带金鱼荣贵或者疑之岂识圣明曾主斯乡尝相与缱绻胶漆何可相离今日风云合契此实天意吾皇圣寿无极享燕粲千载相逢我翁亦昌炽永作升平上瑞【史浩郑峯真隐漫录卷四十五】 
　　南宋官本杂剧有唐辅采莲双哮采莲病和采莲三本 

　　○小石调 

　　胡渭州　曲文无考惟姜夔醉吟商小品序云石湖老人谓予云琵琶有四曲今不传矣曰■〈氵蒦〉索梁州转关绿腰醉吟商胡渭州历弦薄媚也予毎念之辛亥之夏予谒杨廷秀丈于金陵邸中遇琵琶工解作醉吟商胡渭州因求得品弦法译成此谱实双声耳其言如是琵琶中之醉吟商胡渭州不知视大曲之胡渭州如何要足窥其一二也 

　　醉吟商小品 

　　又正是春归细柳暗黄千缕暮鸦啼处梦逐金鞍去一点芳心休诉琵琶解语【姜夔白石道人歌曲卷二】 
　　南宋官本杂剧有赶厥胡渭州单番将胡渭州银器胡渭州看灯胡渭州四本 

　　嘉庆乐　南宋官本杂剧有老孤嘉庆乐一本 
　 
　　○歇指调 

　　伊州 

　　君臣相遇乐　南宋官本杂剧有裴航相遇乐一本 

　　庆云乐　南宋官本杂剧有进笔庆云乐一本 

　　○林钟商 

　　贺皇恩　南宋官本杂剧有扯篮儿贺皇恩催妆贺皇恩二本 

　　泛清波　宋词中尚有摘遍一遍如左 

　　泛清波摘遍 

　　催花雨小着柳风柔都是去年时候好露红烟绿尽有狂情鬬春早长安道秋千影里丝管声中谁放艶阳轻过了倦客登临暗惜花光阴恨多少　楚天渺归思正如乱云短梦未成芳草空把吴霜鬓华自悲清晓帝城杳双凤旧约全虚孤鸿后期难到且趁朝花夜月翠樽频倒【晏几道小山词】 
　　南宋官本杂剧有能知他泛清波三钓鱼泛清二本 

　　胡渭州 
　　 
　　○中吕调 

　　绿腰　亦作六么宋词有六么令如左 

　　六么令 

　　澹烟残照摇曳溪光碧溪边浅桃深杏迤逦染春色昨夜扁舟泊处枕底当滩碛波声渔笛惊回好梦梦里欲归归不得　展转翻成无寐因此伤行役思念多媚多娇咫尺千山隔都为深情密爱不忍轻离折好天良夜鸳帷寂静算得也应暗相忆【柳永乐章集卷下】 
　　又吴文英有梦行云一阕自注云即六么花十八则为大曲之一遍无疑也 

　　梦行云 

　　簟纹皱纎縠朝炊熟眠未足青奴细腻未拚真珠斛素莲幽怨风前影搔头斜坠玉　画阑枕水垂杨梳雨青丝乱如乍沐娇笙微韵晚蝉乱秋曲翠阴明月胜花夜那堪春去速【吴文英梦窗丁稿】 
　　元曲有六么序金董西厢有六么实催六么遍皆在仙吕宫必系大曲原声移入他宫者也 

　　六么序 

　　兀的不消人魂魄绰人眼光说神仙那的是天堂则见脂粉馨香环佩丁当藕丝嫩新织仙裳但风流都在他身上添分毫便不停当见他的不动情你便都休强则除是铁石儿郎也索恼断柔肠【元关汉卿玉镜台杂剧】 

　　六么实催 

　　情怀辗转难存济劳心如醉也不吟诗课赋只恁昬昬睡纔合眼忽闻人语哑地门开却见薄情种与夫人来这里　着他方言语把人调戏不道俺也识你这般圈圚慢长吁气空垂泪念向日春宵月夜回廊下恁时初见你 

　　六么遍 

　　向花阴底潜身立渐审听多时方见伊端的腰儿稔腻裙衣翡翠料来春困把湖山倚偏疑沈香亭北太真妃　好多娇媚诸余美遂对月微吟各有相怜意幽情未已忽覩侍婢请伊归去朱门闭堪悲只怨阿母阻佳期【董西厢卷三】 
　　南宋官本杂剧有争曲六么扯拦六么敎声六么鞭帽六么衣笼六么厨子六么孤夺旦六么王子高六么崔护六么骰子六么照道六么莺莺六么大宴六么驴精六么女生外向六么慕道六么三偌慕道六么双拦哮六么赶厥夹六么羹汤六么二十本 
　 
　　○南吕调 

　　绿腰 

　　罢金钲　南宋官本杂剧有牛五郎罢金钲一本 

　　○仙吕调 

　　绿腰 

　　彩云归　宋词有彩云归入中吕调或亦大曲之一遍移入他调者也如左 

　　彩云归 

　　蘅皋向晚舣轻航卸云帆水驿鱼乡当暮天霁色如晴昼江练静皎月飞光那堪听远村羌管引离人断肠此际浪萍风梗度岁茫茫　堪伤朝欢暮散被多情赋与凄凉别来最苦襟袖依约尚有余香算得伊鸳衾凤枕夜永争不思量牵情处唯有临歧一句难忘【柳永乐章集卷中】 
　　南宋官本杂剧有梦巫山彩云归青阳观婢彩云归二本 
　　 
　　○黄钟羽 

　　千春乐　南北官本杂剧有禾打千春乐一本 

　　○般涉调 

　　长寿仙　宋词有长寿仙促拍促拍疑大曲中之催拍也 

　　长寿仙促拍【大母生辰】 
　　舜德日辉光正初冬盛期东朝喜诞生时向彤闱清净均化有自然和气长生久视金殿熙熙宴瑶池　袆衣俱侍玳筵启花如锦耀朝辉太平际天子天下养共瞻诚意南山虔祝亿万同岁【曹勋松隐词卷一又有一阕字数不同】 
　　董西厢有般涉调长寿仙衮则大曲之衮遍也 

　　长寿仙衮 

　　朝廷咫尺不晓定知道多应遣军定把贤毎征讨不当稳便恁时悔也应迟贤家试自心量度　那贼将闻斯语心生怒恶打脊的髠囚怎敢把爷违拗俺又本无心把你僧家混耗甚花唇儿故来相恼【董西厢卷二】 
　　赵孟俯有道宫长寿仙词恐亦大曲之一遍移入他宫者也长寿仙【道宫圣节】 
　　瑞日当天对绛阙蓬莱非雾非烟翠花覆禁苑正淑景芳妍彩仗和风细转御香飘满黄金殿万国会朝喜千官拜舞亿兆同欢　福祉如山如川应玉渚流虹璇枢飞电八音奏舜韶庆玉烛调元岁岁龙舆凤辇九重春醉蟠桃宴天下太平祝吾皇寿与天地齐年【赵孟俯松雪斋词】 
　　南宋官本杂剧有打勘长寿仙偌卖旦长寿仙分头子长寿仙三本宋金院本名目有讳老长寿仙抺面长寿仙二本 

　　满宫花　五代词有之宋无考文献通考作满宫春 

　　○正平调　无大曲 

　　以上十八调四十大曲中唯薄媚十遍新水调七遍采莲八遍尚具体段余词唯梁州第七大圣乐单煞伊州衮伊州遍水调歌头泛清波摘遍六么花十八六么序六么实催六么遍长寿仙衮可确证为大曲之遗他词之与大曲同名者亦或由大曲出盖大曲本敎坊传习曾慥所谓九重传出【乐序雅词序】者也其传于民间者或止一二遍故文人倚声恒出于此王灼谓后世就大曲制词者类从简省而管弦家又不肯自首至尾一一吹弹甚者学不能尽则在当时且然今日之残缺固不足怪陈旸云今之大曲以谱字记其声析慢既多尾偏又促不可以辞配焉【乐书卷一百五十六】是大曲固不尽有辞今谱字既亡而辞之可征者亦仅止于此则虽寸玑片羽可以旁证大曲者安得不收拾而存之也 

　　然宋时大曲实不止此故有五十大曲五十四大曲之目而乐府混成集所载大曲且多至百余解【此解字或以曲言非古乐府所谓解也】宋史乐志谓太宗洞晓音律凡制大曲十八正宫平茸破阵乐南吕宫平晋普天乐中吕宫大宋朝欢乐黄钟宫宇宙荷皇恩道调宫垂衣定八方仙吕宫甘露降龙庭小石调金枝玉叶春林钟商大惠帝因寛歇指调大定寰中乐双调惠化乐尧风越调万国朝天乐大石调嘉禾生九穗南吕调文兴礼乐欢仙吕调齐天长寿乐般涉调君臣宴会乐中吕调一斛夜明珠黄钟羽降圣万年春平调金觞祝寿春以上十八大曲盖无一传者 

　　乐志又载云韶部所奏大曲十三一曰中吕宫万年欢二曰黄钟宫中和乐三曰南吕宫普天庆寿【此曲亦太宗所制】四曰正宫梁州五曰林钟商泛清波六曰双调大定乐七曰小石调喜新春八曰越调胡渭州九曰大石调清平乐十曰般涉调长寿仙十一曰高平调罢金钲十二曰中吕调绿腰十三曰仙吕调彩云归案上十三曲中十曲与敎坊部所奏同唯普天庆寿大定乐喜新春三曲为敎坊所无均无可考又龟兹部亦有三十六大曲则并其曲名而亡之矣 

　　此外宋大曲之可考者如左 

　　熙州　商调大曲【清真集】洪迈云今世所传大曲皆出于唐而以州名者五伊凉熙石渭也【容斋随笔卷十四】 
　　熙州一作氐州周邦彦片玉词清真集有氐州第一词毛晋所藏清真集作熙州摘遍盖熙州之第一遍也 

　　氐州第一【商调】 
　　波落寒汀村渡向晚遥看数点帆小乳叶翻鸦惊风破雁天角断云缥缈宫柳萧疎甚尚挂微微残照景物关情川途满目顿来催老　渐解狂朋欢意少奈犹被思牵情绕座上琴心机中锦字觉最萦怀抱也知人悬望久蔷薇谢归来一笑欲梦高唐未成眠霜空已晓【清真集卷下】 
　　又张先有熙州慢词如左 

　　熙州慢 

　　武林郷占第一湖山咏画争巧鹫石飞来倚翠楼烟霭清猿啼晓况值禁垣师师惠政流入欢谣朝暮万景寒潮弄月乱峯回照　天使寻春不早并行乐免有花愁花笑持酒更听红儿肉声长调潇湘故人未归但目送游云孤鸟际天杪离情尽寄芳草【鲍廷博张子野词补遗上】 
　　南宋官本杂剧有迓鼓儿熙州骆驼熙州二郎熙州三本 

　　降黄龙黄钟宫大曲【董西厢元周德清中原音韵陶宗仪辍耕录皆同】张炎云如六皆大曲 

　　又云大曲降黄龙花十六当用十六拍前衮中衮六字一拍要停声待拍取气轻巧煞衮则三字一拍盖其曲将终也【词源卷下】董西厢及元曲均有降黄龙衮拜月亭传奇有降黄龙如左那相国夫人探看了张君瑞便假若铁石心肠应粉碎子母毎行不到窓儿西壁只听得书舍里一声仆地是时三口儿转身郄往书帏内惊见张生掉在床脚底赤条条的不能收拾身起口鼻内俏然没气【董西厢卷三】 
　　说甚么宦室门楣寒士寻常望若云霄时移事迁为地覆天翻君去民逃多娇此时相遇料应我和你姻缘非小做夫妻相呼厮唤怎生忘了【拜月亭传奇卷下】 
　　南宋官本杂剧有列女降黄龙双旦降黄龙柳玭上宫降黄龙入寺降黄龙偷标降黄龙五本宋金院本名目有■〈扌羿〉廪降黄龙一本 

　　柘枝　本唐大曲至宋犹存沈括云柘枝旧曲遍数极多如羯鼓录所谓浑脱解之类今无复此遍寇莱公好柘枝舞会客必舞柘枝毎舞必尽日时谓之柘枝颠今凤翔有一老尼犹莱公时柘枝妓云当时柘枝尚有数十遍【梦溪笔谈卷五】鄮峰真隐漫录所载柘枝舞首吹柘枝令次吹射雕遍连歌头次吹朶肩遍次吹扑蝴蝶遍次吹画眉遍除柘枝令及歌头外均有声无辞宋词有扑蝴蝶或即其中一遍也画眉遍或即画眉序方成培云曾见米元晖自书所作画眉序词真迹其字句音节与今南曲画眉序无异【香硏居士词尘卷四】米词未见今录南曲画眉序亦足供参考也 

　　歌头 

　　□人奉圣□□朝□□□□主□□□□□留伊得荷云戏幸遇文明尧阶上太平时□□□□何不罢岁□征舞柘枝柘枝令 

　　回头下望尘寰处喧画堂箫鼓整云鬟摇曳青绡爱一曲柘枝舞　好趁华封盛祝笑共指南山烟雾蟠桃仙酒醉升平望凤楼归路【鄮峰真隐漫录卷四十五大曲】 

　　扑蝴蝶遍 

　　分钗绾髻洞府难分手离肠短阕啼痕冰舞袖马嘶霜滑桥横路转人依古柳晓色渐分星斗　怎分剖心儿一似倾入离愁万千斗垂鞭伫立伤心还病酒十年梦里婵娟二月花中荳蔻春风为谁依旧【宋吕滨老圣求词】 

　　画眉序 

　　与民欢庆赏元宵广排筵会簪缨珠履贵戚三千座列箸公子王孙簇拥处娇娥粉面太平无事人乐业黎民尽歌欢宴【明徐叔回八义记】 

　　惜奴娇　洪迈夷坚志绍兴九年张渊道侍郎家居无锡南禅寺其女请大仙忽书曰九华天仙降问为谁曰世人所谓巫山神女者是也赋惜奴娇大曲一篇凡九曲如左 

　　其一 

　　瑶阙琼宫高枕巫山十二覩瞿塘千载灔灔云涛沸异景无穷好闲吟满酌金巵忆前时楚襄王曾来梦中相会吾正鬓乱钗横剑霞衣云缕向前低揖问我仙职桃杏遍开绿草萋萋铺地燕子来时向巫山朝朝行雨暮行云有闲时只恁画堂高枕【枕字失韵疑误】 

　　瑶台景第二 

　　绕绕云梯上彻青霄云外与诸仙同饮镇长春醉虎啸猿吟碧桃香异风飘细希奇想人间难识这般滋味姮娥奏乐箫韶有仙音异品自然清脆遏住行云不敢飞空凝滞好是波澜澄湛一溪香水 

　　蓬莱景第三 

　　山染青螺缥缈人间难涉有珍珠光照昼夜无休息仙景无极欲言时汝等何知且修心欲观游亦非大段容易下俯浮生尚自争名逐利岂不省来岁扰扰兵戈起天惨云愁念时衰合如是使我辈终日蓬宫下泪 

　　劝人第四 

　　再启诸公百岁还如电急高名显宦瞬息耳泛水轻沤霎那间难久立画烛当风里安能久之速往茅峯割爱休名避世等功成须有上真相引指放死求生施良药功无此千万记此个良方第一 

　　王母宫食蟠桃第五 

　　方结实累累翠枝交映蟠桃颗颗仙味真香美遂命双成持灵刀割来饵服一粒令我延寿万岁堪笑东方便启私心盗饵使宫中仙伴递互相尤殢无奈双成向王母高陈之遂指方偷了蟠桃是你 

　　玉清宫第六 

　　紫云绛霭高拥瑶砌□光中无限部列肃整天仙队又有殊音欲举声还止亦有清香飘世玉驾纔兴高上真仙尽退有琼花如雪散漫飞空里玉女金童捧丹文传仙诲抚诸仙早起劳卿过耳 

　　扶桑宫第七 

　　光阴奇扶桑宫里日月常昼风物鲜明可爱无阴晦大帝频鉴于瑶池朱阑外乘凤飞敎主开颜命醉宝乐齐吹尽是琼枝天妓毎三杯须用圣母亲来揖异昧名花几千般香盈袂意欲归却乘鸾车凤翼 

　　太清宫第八 

　　显焕明霞万丈祥云高布望仙官衣带曳曳临风砌玉兽齐焚满高穹盘龙势大帝起玉女金童徧侍奉勅宣言甚荷诸仙厚意复回奏感恩顿首皆躬袂奏毕还宫尚依然云霞密奇更异非我君何闻耳 

　　归第九 

　　吾归矣仙宫久离洞户无人管之专俟吾归欲要开金燧千万频修已言讫无忘之哩啰哩此去无由再至事冘难言尔辈须能自会汝之言还便是如吾意大抵方寸平平无忧耳虽改易之愁何畏【夷坚乙志卷十三】 
　　案宋词有惜奴娇见晁补之琴趣外篇诸集此篇衍为大曲而并无散序排遍入破之名疑不知大曲者依仿为之也 

　　又高丽史乐志载惜奴娇八遍盖即大曲之遗声也其词如左 

　　惜奴娇【曲破】 

　　春早皇都冰泮宫沼东风布轻暖梅粉飘香柳带弄色瑞霭祥烟凝浅正值元宵行乐同民总无间肆情怀何惜相邀是处里容欵 

　　无弄仗委东君遍有风光占五陵闲散从把千金五夜继赏并彻春宵游翫借问花灯金琐琼瑰果曾罕洞天里一掠蓬瀛第恐今宵短 

　　夸帝里万灵咸集永卫紫陌青楼富臻既庶矣四海升平文武功勋盖世赖圣主兴贤佐恁致理　气绪凝和会景新访雅致列羣公锡宴在迩上元循典胜古高超荣异望绛霄龙香飘飘旖旎 

　　景云披靡露浥轻寒若冰尽是游人才美陌尘润宝沈递笑指扬鞭多少高门胜会况是只有今夕誓无寐 

　　盛日凝理羽巢可窥阆苑金关启扉烬连霄宁防避暗尘随马明月逐人无际调戏相歌秾李未阑已 

　　骋轮纵勒翠羽花钿比织并雅同陪共越九衢遍尽遨逸料峭云容香惹风萦怀袂遍寓目几处瑶席绣帟 

　　莫如胜槩景压天街际彩鳌举百仭耸倚凤舞龙骧满目红光宝翠动霁色余霞暎散成绮　渐灼兰膏覆满青烟罩地簇宫花撋荡纷委万姓瞻仰苒苒云龙香细共稽首同乐与众方纪 

　　楼起霄宫里五福中天纷降瑞弦管齐谐清宛振逸天外万舞低回纷绕罗纨摇曳顷刻转轮归去念感激天意　幸列熙台洞天遥遥望圣梓五夕华胥鱼钥并开十二圣景难逢无比人间动且经岁婉娩踌躇再拜五云迤逦【高丽史卷七十一乐志】 

　　倾杯　唐书礼乐志元宗尝以马百匹盛饰分左右施三重榻舞倾杯数十曲一曲多至数十曲似亦唐大曲也宋词仙吕宫大石调林钟商黄钟羽散水调均有倾杯乐林钟商又有古倾杯【柳永乐章集】句读字数均不同宫调既殊自非一曲中各遍唯陈元靓岁时广记所载倾杯序共有四迭观其体制极似大曲且用以叙事尤与当时大曲为近也 

　　倾杯序【咏王勃事】 

　　昔有王生冠世文章尝随旧游江渚偶尔停舟庽目遥望江祠依依陌上间步恭诣殿砌稽首瞻仰返回归路遇老叟坐于矶石貌纯古因语□子非王勃是致生惊询之片饷方悟子有清才幸对滕王高阁可作当年词赋汝但上舟休虑迢迢仗清风去到筵中下笔华丽如神助　会俊侣面如玉大夫久坐觉生怒报云落霞并飞孤鹜秋水长天一色澄素阎公竦然复坐华筵次诗引序道鸣凤佩玉锵锵罢歌舞栋云飞过南浦暮帘卷向西山雨闲云潭影淡淡悠悠物换星移几度寒暑阁中帝子悄悄垂名在于何处算长江俨然自东去【岁时故广记卷三十五】 

　　霓裳　霓裳唐人谓之法曲不云大曲所以谓之法曲者以其隶于法曲部而不隶于敎坊故然由其体制观之固与大曲无异也唐之霓裳散序六遍中序以下十二遍而宋王平据所得夷则商霓裳羽衣谱作曲十一段起第四遍第五遍第六遍正攧入破虚催衮实催衮歇拍杀衮【碧鸡漫志卷三】再加以散序六遍中序前三遍当得二十遍与唐之十八遍异唯姜夔于乐工故书中得商调霓裳曲十八阕【白石道人歌曲卷三】与齐东野语无记乐府混成集中裳一曲共三十六段【毎遍二段则三十六段即十八遍也】犹是开遗曲今唯存中序第一耳 

　　霓裳中序第一 

　　亭皋正望极乱落江莲归未得多病却无气力况纨扇渐疎罗衣初索流光过隙叹杏梁双燕如客人何在一帘淡月彷佛照颜色　幽寂乱蛩吟壁动庾信清愁似织沈思年少浪迹笛里关山柳下坊陌坠红无信息漫流水涓涓溜碧飘零久而今何意醉卧酒炉侧【白石道人歌曲卷三】 

　　法曲　宋词小石调有法曲献仙音又有法曲第二柳永乐章集二词同在一卷中知非二调又字句虽略同而用二名知又非一遍也殆亦霓裳之类 

　　法曲献仙音 

　　追想秦楼心事当年便约于飞比翼毎恨临歧处正携手翻成云雨离拆念倚玉偎香前事惯轻掷　惯怜惜饶心性镇厌厌多病柳腰花态娇无力早是乍清减别后忍敎愁寂记得盟言少孜煎剩好将息遇佳景临风对月事须时恁相忆法曲第二 

　　青翼传情香径偷期自觉当初草草未省同衾枕便轻许相将平生欢笑怎生人间好事到头少谩悔懊　细追思恨从前容易致得恩爱成烦恼心下事千种尽凭音耗以此萦牵等伊来自家向道洎相见喜欢存问又还忘了【柳永乐章集卷中】 
　　南宋官本杂剧有綦盘法曲孤和法曲藏瓶儿法曲车儿法曲四本 

　　望瀛　道调宫法曲【宋史乐志】葛立方云今世所传望瀛亦十二遍【韵语阳秋】则亦大曲之类也 

　　宋金院本名目有望瀛法曲一本 

　　清和乐　书录解题云家宴集五卷末有清和乐十八章【卷二十一】宋陈亚喜唱和乐知越州时毎拥骑自衙庭出或由鉴湖缓辔而归必敲镫代拍潜唱彻三十六遍然后已【吴处厚青厢杂记卷一】遍数至多亦大曲也 

　　此外宋词之以序徧中腔名者如哨遍莺啼序当亦为大曲中之一遍征招调中腔钿带长中腔亦然而征招钿带长或亦大曲名也 

　　大曲各迭名之曰遍遍者变也古乐一成为变周礼大司乐乐有六变八变九变郑注云变犹更也乐成则更奏也贾疏云变犹更也者燕礼云终尚书云成此云变是也舞亦有变马端临曰舞者毎步一进则两两以戈盾相向一击一刺为一伐为一成成谓之变【文献通考卷一百四十五】如唐之圣寿舞六变而毕【同上并社佑通典卷一百四六】而他舞如破阵乐五十二遍庆元乐七遍上元舞二十九遍【旧唐书乐志】或云变或云遍知此两字因音同而互用也大曲皆舞曲乐变而舞亦变故以遍名各迭非偶然也 

　　大曲各遍之名唐时有散序中序【白氏长庆集卷二十一霓裳羽衣舞歌】排遍入破彻【乐府也诗集卷七十九】中序一名拍序即排遍彻即入破之末一遍也宋大曲则沈括谓大遍有序引歌■〈翕瓦〉嗺哨催攧衮破行中腔踏歌之类王灼谓大曲有散序靸排遍攧正攧入破虚催实催衮遍歇拍煞衮沈氏所列各名与现存大曲不合其义亦多不可解集韵■〈翕瓦〉悉合切又靸息合切二字音同沈氏之所谓■〈翕瓦〉即王氏所谓靸义均未详嗺以宥酒得名叶梦得云公燕合乐毎酒行一终伶人必唱嗺酒然后乐作此唐人送酒之辞本作碎音今多为平声【石林燕语卷五】程大昌云干道丙戌内宴既酌百官酒已乐师自殿上折槛间抗声索不言何曲其声但云■〈片崔〉酒【■〈片崔〉音作素回反】朝士多莫能辨【中略】予按李涪刋误■〈片崔〉酒三十拍促曲名三台■〈片崔〉合作啐啐驰送酒声音啐今讹以平声李正乂资暇录所言亦与涪同予又以字书验之催屈破也啐音苍愦反啐吮声也今既呼乐侑饮则于啐噏有理于屈破无理则自唐至今皆讹啐为■〈片崔〉者索乐之声贵于发扬远闻以平声则便非者他也【中略】名贤诗话闲适门载王仁裕诗淑景即随风雨去芳尊毎命管弦嗺后押朝乌夜兎催则嗺酒也以侑酒为义唐人熟语也又赵勰交趾事迹嗺酒逐歌勰本朝人其言嗺酒即国初犹用唐语也【演繁露卷十一】东京梦华录梦粱录谓之绥酒亦音同之误嗺之名遍当由此哨义未详宋史乐志政和三年五月旧来淫哇之声如打断哨笛迓鼓之类与其曲名悉行禁止哨当如哨笛之哨然义不可知宋词般涉调有哨遍大曲无闻催攧衮破则现存大曲皆有之中腔踏歌武林旧事述圣节仪第二盏赐御酒歌板起中腔第三盏歌板唱踏歌【卷一】梦粱录所载次序稍异第一盏进御酒歌板色一名唱中腔一遍讫至再坐第八盏歌板色长唱踏歌中间间以百戏杂剧大曲等【卷三】愚意嗺哨中腔踏歌未必为大曲之一遍沈氏殆误以大宴时所奏各乐均为大曲耳惟王灼所言胥与现存大曲合然攧后尚有延遍虚催后尚有衮遍宋无名氏草堂诗余注今乐府诸大曲凡数十解于攧前则有排遍攧后则有延遍【草堂诗余卷四东坡水龙吟注】然史浩采莲延遍在攧遍前则次序固无定矣实催之前尚有衮遍董颕薄媚史浩采莲皆然张炎所谓前衮是也实催之后衮遍则炎所谓中衮并煞衮为三灼记王平霓裳亦有三衮则虚催下必漏衮遍二字至其名义亦不可详排遍或以非一遍故谓之排攧字字书罕见唯陈鹄耆旧续闻云取铜沙锣于石上攧响【卷四】则或取攧掷之义周密癸辛杂志后集载德寿宫舞谱五花儿舞有踢搕刺攧系搠捽诸名则亦舞中之一节因以名其遍者入破则曲之繁声处也【宋上交近事会元卷四】虚催实催均指催拍言之故董颕薄媚实催作催拍衮义亦未详刘克庄后村别调贺新郎词云笑煞街坊拍衮则衮则当就拍言之排遍又谓之歌头水调歌头即新水调之排遍也而大曲之遍数中有注花十八花十六者王灼云花十八前后十八拍又四花拍共二十二拍乐家者流所谓花拍盖非其正也【碧鸡漫志卷三】张炎云大曲降黄龙花十六当用十六拍或不并花拍计之曾布水调歌头中有带花遍盖亦用花拍也顾大曲虽多至数十遍亦只分三段散序为一段排遍攧正攧为一段八破以下至煞衮为一段宋仁宗语张文定宋景文曰自排遍以前声音不相侵乱乐之正也自入破以后侵乱矣至此郑卫也【王巩随手杂录】此其证也 

　　至大曲之渊源若何大曲之名虽见于沈约宋书然赵宋大曲实出于唐大曲而唐大曲以伊州凉州诸曲为始实皆自边地来也程大昌曰乐府所传大曲惟凉州最先出会要曰自晋播迁内地古乐或分散不存苻坚灭凉始得汉魏清商之乐传于前后二秦及宋武定关中收之入于江南隋平陈获之隋文曰此华夏正声也乃置清商署总谓之清乐至炀帝乃立清乐西凉等九部武后朝犹有六十三曲如公莫舞巴渝明君子夜等皆是也后遂讹为粱州【演繁露卷七】程氏此说实误解唐会要而不知西凉非清乐凉州又非西凉也隋书音乐志大业中炀帝乃定清乐西凉龟兹天竺康国疎勒安国高丽礼毕以为九部清乐其始即清商三调是也并汉来旧曲西凉者起苻氏之末吕光沮渠蒙逊等据有凉州变龟兹声为之号为秦汉伎魏太武既平河西得之谓之西凉乐至魏周之际遂谓之国伎是清乐自清乐西凉自西凉也西凉自为乐部总名而凉州则为曲名西凉乐始于吕光而凉州则唐明皇开元六年西凉州都督郭知运进【宋上交近事会元卷四】则西凉自西凉凉州自凉州亦两不相涉也程氏之言全无是处若胡渭州伊州则天宝中西凉节度使盖嘉运进【同上】则唐之大曲其始固出自边地唯遍数甚多与清乐中之大曲同故名以大曲耳实与沈约书中之大曲无涉也此外唐大曲如柘枝【新唐书西域传石或曰柘支曰柘析曰赭时】突厥三台龟兹乐醉浑脱【宋史乐志文献通考有醉胡腾队疑即于阗之对音】尤明示其所自出余亦恐借胡乐节奏为之姜夔大乐议云大食小食般涉者胡语伊州石州甘州【此说误也大食小食亦作大石小石唐书地理志西北渡拨换河中河距思浑河北二十里至小石城又二十里至于阗境之胡芦河又六十里至大石城一曰于祝曰温肃州大石小石当由此二城得名般涉隋志作般赡又与大石小石均为调名而伊州石州甘州则曲名不得混合为一也】婆罗门者胡曲绿腰诞黄龙【即降黄龙】新水调者华声而用胡乐之节奏惟瀛府献仙音谓之法曲即唐之法部也凡有催衮者皆胡曲耳【宋史乐志】此足以知大曲之所自出矣 

　　大曲皆舞曲也洪适盘洲集有薄媚舞降黄龙舞史浩鄮峰真隐漫录有采莲舞诸名陈氏乐书谓优伶常舞大曲惟一工独进但以手袖为容蹋足为节其妙串者虽风骞鸟旋不踰其速矣然大曲前缓迭不舞至入破则羯鼓襄鼓大鼓与丝竹合作句拍益急舞者入场投节制容故有催拍歇拍姿制俯仰变态百出【乐书卷一百八十五】欧阳永叔所谓入破舞腰红乱旋者是也然宋时舞曲不止大曲凡转踏之类皆是转踏据乐府雅词所载祇调笑九张机二种然王灼谓世有般涉调拂霓裳石曼卿取作传踏而鄮峰真隐漫录中之太清舞花舞渔父舞太清舞用太清歌花舞用蝶恋花渔父舞用渔家傲均迭数曲而成而无排遍入破之名此亦转踏之类洪适之渔家傲则有破子其字数句法与本词无异毛滂东堂词之调笑破子亦然以其合数曲而成一曲故曾慥置之于大曲之后【今雅词虽载在大曲前然据慥序则当在后】史浩径编于大曲中其实与大曲无涉若侯鲭录之商调蝶恋花则又诸宫调传奇【如今之弹词】之类并非舞曲矣 

　　宋志教坊四十六曲既得证其为四十大曲之误于是大曲之名较然可数然后知武林旧事辍耕录所载之宋金杂剧院本其为大曲者十得二三焉又知此种杂剧与曾布之水调歌头董颕之薄媚不甚相远也顾大曲动作均有节度与戏剧之自由动作不能兼容而宋时戏剧散见于小说者颇多皆随时随地漫作谐谑均与歌曲无涉然则二者如何合并又其合并在于何时此今日所当硏究者也 

　　宋之大曲杂剧用于春秋圣节三大宴陈旸乐书云燕时皇帝四举爵乐工道词以述德美词毕再拜乃合奏大曲五举爵琵琶工升殿独奏大曲曲上引小儿舞伎间以杂剧【乐书卷一百九十九】是奏大曲与进杂剧自为二事宋史乐志东京梦华录武林旧事及宋人文集中乐语次序大略相同故二者合并必在以大曲咏故事之后而以大曲咏故事见诸纪载者以王子高六么为始此曲实始于元丰以前【朱彧萍洲可谈卷一】曾布水调歌头与葛守诚四十大曲皆北宋之作也然其盛行当在南渡后洪适盘洲集中之句降黄龙舞句南吕薄媚舞其曲词虽不传然就句队辞观之不独咏故事而抑且搬演之矣其句词如左 
　 
　　句降黄龙舞 

　　伏以玳席接欢杯灔东西之玉锦茵唤舞钗横十二之金咸驻目于垂螺将应声而曳茧岂无本事愿吐硏辞 
　　 
　　答 

　　盼流席上发水调于歌唇色授裾边属河东之才子未满飞鹣之愿已成别鹄之悲折荷柄而愁缕无穷翦鲛鮹而泪珠难贯因成绝唱少相清欢 
　　 
　　遣 

　　情随杯酒滴郎心不忍重开翡翠衾封却软绡看锦水水痕不似泪痕深歌罢舞停相将好去 

　　句南吕薄媚舞 

　　羽觞棊布洽主礼于良辰翠袖弓弯奏女妖之艶唱游丝可倩本事愿闻 
　　 
　　答 

　　踏软尘之陌倾一见于月肤会采苹之洲迷千娇于楚梦虽蛾眉有伐性之戒而狐媚无伤人之心既吐艶于幽闺能齐芳于节妇果六尺之躯不庇其伉俪非三寸之舌可脱于艰难尚播遗声得尘高会 

　　遣 

　　兽质人心冰雪肤名齐节妇古来无纎罗不脱西州路争得人知是艶狐歌舞既阑相将好去【盘洲集卷七十八】 
　　史浩之剑器舞亦演故事而叙述甚详虽非大曲全遍亦足以资参考也 

　　剑舞 

　　二舞者对厅立裀上【下略】乐部唱剑器曲破作舞一段了二舞者同唱霜天晓角 

　　莹莹巨阙左右凝霜雪且向玉阶掀舞终当有用时节唱彻人尽说宝此刚不折内使奸雄落胆外须遣豺狼灭 

　　乐部唱曲子作舞剑器曲破一段舞罢二人分立两边别二人汉装者出对坐桌上设酒果竹竿子念 

　　伏以断蛇大泽逐鹿中原佩赤帝之真符接苍姬之正统皇威既振天命有归量势虽盛于重瞳度德难胜于隆准鸿门设会亚父输谋徒矜起舞之雄姿厥有解纷之壮士想当时之贾勇激烈飞扬宜后世之效颦回翔宛转双鸾奏技四座腾欢 

　　乐部唱曲子舞剑器曲破一段一人左立者上裀舞有欲刺右汉装者之势又一人舞进前翼蔽之舞罢两舞者并退汉装者亦退复有两人唐装出对坐桌上设笔砚纸舞者一人换妇人装立裀上竹竿子念 

　　伏以云鬟耸苍璧雾縠罩香肌袖翻紫电以连轩手幄青蛇而的皪花影下游龙自跃锦裀上跄凤来仪逸态横生瑰姿谲起倾此入神之技诚为駴目之观巴女心惊燕姬色沮岂唯张长史草书大进抑亦杜工部丽句新成称妙一时流芳万古宜呈雅态以洽浓欢 

　　乐部唱曲子舞剑器曲破一段作龙蛇蜿蜒曼舞之势两人唐装者起二舞者一男一女对舞结剑器曲破彻竹竿子念 

　　项伯有功扶帝业大娘驰誉满文场合兹二妙甚奇特欲使嘉宾釂一觞霍如羿射九日落矫如群帝骖龙翔来如雷霆收震怒罢如江海含晴光歌舞既终相将好去 

　　念了二舞者出队【鄮峯真隐漫录卷四十六】 

　　大曲与杂剧二者之渐相接近于此可见又一曲之中演二故事东京梦华录所谓杂剧入场一场两段也惟大曲一定之动作终不足以表戏剧自由之动作唯极简易之剧始能以大曲演之故元初纯正之戏曲出不能不改革之也 

　　唐宋大曲考　　
