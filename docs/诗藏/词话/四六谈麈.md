四六谈麈 

提要

　　《四六谈麈》一巻，宋谢伋撰。伋字景思，上蔡人，参政克家之子，良佐之从孙，官至太常少卿。伋自号灵石，山药寮书中所称逍遥公，即良佐也。其论四六，多以命意遣词分别工拙，较王铚《四六话》所见较深。其谓四六施于制诰、表奏、文檄，本以便宣读，多以四字、六字为句。宣和间，多用全文长句为对，习尚之久，至今未能全变，前辈无此格。又谓四六之工在于剪裁，若全句对全句何以见工？尤切中南宋之弊。其中所摘名人成句，虽与他书复见者多，然皆自有独赏，不同剿拾。如廖明畧一人，王铚《四六话》采其《贺安厚卿张丞相》诸启，凡十数联而伋槩不之及，独録其为《厚卿举挂功徳疏》一篇，为铚所不取者，亦足见其识鉴之不茍。费衮《梁溪漫志》有云：谢景思《四六谈麈》甚新竒，然载『陈去非草《朱丞相制》有“语忌令贴改”事；又载谢显道初不入党，籍朱震乞依党籍命官事』，皆误朱制。乃有旨令綦处厚贴麻，非令其自贴改。谢显道崇寜元年曾入党籍，景思记当时所见偶尔差舛，恐误作史者，故为正之云云。是伋所载亦间有舛误，要其大致多可采取，固不以一眚掩也 。

 

序

　　三代、两汉以前，训诰誓命诏策书疏，无骈丽粘缀，温润尔雅。先唐以还，四六始盛，大约取便于宣读。本朝自欧阳文忠、王舒国叙事之外作为文章制作浑成，一洗西昆磔裂烦碎之体。厥后学之者益以众多，况朝廷以此取士，名为“博学宏词”，而内外两制用之，四六之艺诚曰大矣。下至往来笺记启状，皆有定式。故谓之应用四方，一律可不习而知。予自少时听长老持论多矣，忧患以后悉皆遗忘。山居厯年，饱食终日，因后生之问，可记者輙录之，以资讃学之一事，如古今五七字话题为《四六谈麈》云，他时有得当附益诸。
　　绍兴十一年五月十三日阳夏谢伋序

 

四六谈麈

　　四六施于制诰表奏文檄，本以便于宣读，多以四字六字为句。宣和间多用全文长句为对，习尚之久，至今未能全变，前辈无此体也。此起于咸平王相翰苑之作，人多仿之。四六之工在于剪裁，何必以全句对全句为工。

　　四六——经语对经语，史语对史语，诗语对诗语——方妥帖。太祖郊祀，陶谷作文不以“笾豆有楚”对“黍稷非馨”而曰“豆笾陈有楚之仪，黍稷奉惟馨之荐”。近世王初寮在翰苑作《宝箓宫青词》云“上天之载无声，下民之虐匪降”。时人许其裁剪。

　　丁晋公谢表云“补仲山之衮，虽罄一心，调傅说之羮，难谐众口”。后人改云“虽曲尽于巧心，终难谐于众口”。

　　王荆公在金陵，有中使传宣抚问，并赐银盒药茶，令中外各作一表。既具，藁无可公意者。公遂自作。今见集中。其词云“信使恩言，有华原隰，寳奁珍剂，増贲丘园”，盖五事见四句中，言约意尽，众以为不及也。 

　　孙巨源作《除太尉制》云“秦官太尉，汉代三公”。语典而重。

　　元章简公厚之《致仕表》云“正至衣冠，莫缀迩聮之列；岁时牛酒，尚沾甲令之恩”。又《谢越州表》云“驱车万里，虚出玉闗之门；乘驷一麾，幸至会稽之邸”。《谢子耆寕除职表》云“疲牛抱犊，同均丰草之甘；倦鸟将雏，不失上林之乐”。皆为人称诵。其作《王荆公相麻》亦世所称工，然脑词乃云“若砺与舟，世莫先于汝作；有衮及绣，人久伫于公归”。或以为先后失伦。

　　隆佑复位，制蔡元长草其词，曰“虽元符建号巳位于中宫，而永泰上宾无嫌于并后”。陈了翁作《蔡弹文》云“北门翰长，乃手草发诏之人。复后麻词，又躬写慈闱之旨，以谓训出东朝则，先帝当时不得不从事于泰陵，则陛下今日安敢轻改。”

　　熙宁间，邓润甫作《邢妃麻》云“周南之咏，卷耳无险诐私谒之心；齐诗之美，鸡鸣有警戒相成之道”。后王荆公退居金陵屡用之。

　　四六全在编类古语。唐李义山有《金钥》。宋景文有一字至十字对。司马文正亦有金桴，王岐公最多。

　　唐李义山别为四六集。本朝欧阳公亦别为集。夏英公元章简书肆亦有小集。

　　祭文，唐人多用四六，韩退之亦然。

　　东坡《岭外归与人启》云“七年逺谪，不意自全，万里生还，适有天幸”，所衬字皆汉人语也。又《黄门谢复官表》“一毫以上，皆出于帝恩，累岁偷安，有惭于公议”。秋毫以上皆帝力也。用张敖语。

　　政和以后，宰执多不答外郡书启。旧见司马温公元佑间启。《在外监司郡守贺启》云“岂期圣泽，遽陟宰司。覆餗致凶，实民瞻之。未允循墙引避，顾天意之靡回。成命既颁，愧颜无寄，重烦谦徳，逺贶徽言。”

　　陈后山无巳《贺梁右辖启》云“辞荣遁禄，虽自计之甚都；挈国跻民，如人望之未巳”。

　　刘丞相莘老罢相，《自郓徙青谢表》云“东方大国,莫如郓青.微臣何人,继为帅守”。赵清宪正夫自礼部侍郎除中司，谢表云“省部六曹，礼为清选。宪台三院，丞总大纲。”

　　廖明略正一为四六甚工。旧见《为安厚卿举挂功徳疏》云“梁木其摧，叹哲人之逝；天堂若有，须君子而登。生也有涯，没而不朽。痛两楹之梦奠，圯万里之长城”。其祭文云“昊天不惠，夺我元老。唐安得鉴楚，弗观寳盛徳”，且然小智。宁保先公云“明略生平之学，熟于髙氏小史”。

　　李成季昭玘尝为起居舍人，最工四六，汉老之叔也。有《静庵先生集》行于世。

　　叅政汉先坐其兄会稽失守落职谢章云“包胥不食而哭秦，素心犹在；李陵得当而报汉，后效难期。”

　　隆佑哀册，徐师川撰。云“作合泰陵，贤而不见答；制政房闼，圣而不可知”。席大光偶目眚，辞其书，遂以命赵叔简书之。

　　马涢巨济，宣和间，《谢复承事郎表》云“岧嶤丹阙，如曽清梦之游；蓝缕绿衣，犹是广庭之赐（旧制曽任监察御史，以上皆通）”。

　　相元中，宣和间当外制，作《河北曲赦》云“桑麻千里，皆祖宗涵养之休；忠义百年，亦父老教训之徳”。又作《种师中制》，云“系出终南，处士之后，世有山西，良将之规”。王云子飞，早有文名，之官豫章，元中当外制，其谢表云“汹鲸波之再涉，偶遂生还；恍芸省之暂游，旋从外补”。王尝随奉使髙丽作书状也。又云“敢期文陛之一登，所望修门之重入。”

　　孙仲益直院草《黄懋和罢相制》云“移股肱者，固非朕志；作耳目者，言皆汝尤”。又《谢吏部侍郎表》云“名节坏于谤谗，孰听鼠牙之讼；精神销于忧患，屡惊马尾之书”。

　　髙平范相《谢罢相表》云“常欲慎惜名器，俾士夫革奔竞之风；不敢妄圗事功，兾宗社获和平之福”。翟叅政公巽与，公书取此云“庶几革奔竞之风，格和平之福”。如公所云也。 

　　绍兴曲赦福建。本翟公巽为承旨当制，翟大叅綦叔厚直院当制，遂用其文。其曰“朕临朝不怡，视古太息者是也”。綦叔厚草《蜀将制》曰“巳失秦川之险，敢言蜀道之难？”辛炳为司徒，遽作弹文曰“川未失也”。綦自辨其语。上曰“朕知之矣。卿所言者：我能往，寇亦能往。”

　　陈去非草《故相义阳公起复制》云“眷予次辅，方宅大忧”，有以宅忧为言者，令贴麻。陈改云“方服私艰”，说者又以为语忌。王初寮草《郑华阳持余服麻》云“惟君臣相与之际，当谅乃心；顾忠孝两全之难，重违所请。”

　　叔祖逍遥公，旧为四六极其精思。尝作谢改官启云“志在天下，岂若陈孺子之云乎；身寄人间，得如马少游而足矣。（有杂编事类号，武库兵火后亡之）。”

　　叔祖逍遥公初不入党，籍朱震子发内相。以初废锢，乞依党籍例命一子官。伋代作谢启云“念昔先人亲逢命世，升堂传道，有自渊源，刻石刋章，偶逃党部。上元丰太常之第奉建中宣室之咨，忤彼权臣，斥从常调。” 

　　程门髙弟如逍遥公杨中立、游定夫，皆工四六。后之学者乃谓谈经者不习此，岂其然乎！

　　林述中适帅福日，见之举召试舍人时《除节度使麻》云“无怠无荒以来，王朕敢忘于慎徳；有严有翼而后，共武无忝于懋功。”

　　赵承之鼎臣作《谢李元量釡状元启》云“嘉禾当御，輙先农夫之尝；神龟效灵，偶出豫且之网。”

　　政和间，北使《谢柑实表》云“聘礼式陈，祝帝龄于紫阙；宸恩特异，锡仙宴于公邮。方厥包未贡之期，捧慈徳惟馨之赐，天香弥袖，染湘水之清寒；云液盈盘，浥洞庭之余润，梓里岂遑于遗母，枫庭切愿于献君。”

　　蔡元长内翰，靖康中，《谢淮东茶盐表》云“睠兹摘山之利，盖出当时之权。明诏惟行，尽复祖宗之旧；微生何幸，愿还畎亩之中。”

　　先公除翰苑，以祖讳辞。有旨衔内权不系三字。先公以不带三字，止同职名，不可赴院供职。又固辞，徐述古制云“玉帐谈兵巳兴，嗟于见晩；金銮草制兹无，恨于同时。”

　　靖康内降王氏，封国夫人渊圣，中批可入“朕之乳母”四字。先公奏云“当于脑词下称皇帝乳母某氏”而草云“早参慈保之严，谨于燥湿之视。”

　　宣和内禅，王循徳为承旨当草赦，事出仓卒。云“绍二百年之祚运，奠三万里之幅员，施及眇躬，嗣膺神器，永念纉承之重；惧极渊氷，载惟临御之艰；忧深朽索，及内禅皇太子”。诏到天下方晓然。

　　吕成公《求退表》云“侵寻甲子六十有三，补报朝廷万分无一”。乃出于李黄门邦直。

　　翟大参以陈东之事自越援杭，其《谢降官表》云“岂比秦人,坐视越人之瘠;欲安刘氏,固知吕氏之危。”

　　赵令人李号易安，其《祭湖州文》曰“白日正中，叹龎翁之机捷；坚城自堕，怜杞妇之悲深”。妇人，四六之工者。

　　席参政大光，作《嗣安定制》颂太祖曰“尔惟元孙，予曰伯父”。其《谢潭帅表》云“暴杨之恶，初过于共兜；播告之词，忽同于方召。”

　　方念蒙《上时相启》云“三巳无怨，难知众口之烁金；万折必东，自信臣心之如水”。下句完善。

　　常子正同作《任公甫致政词》云“熟本朝之故事，迨闻正始之风，迎代邸而清官，独奉渭桥之谒”。对似少偏。

　　政和间，以僧为徳士，冠服如道士。有长老升堂云“石窗夺得裴休笏，用在今朝，曹溪留下祖师衣，已为陈迹”。又一长老《乞入道表》云“一习蛮夷之风教，遂忘父母之髪肤，几同去国之人，忽指一天之斗，倘得回心而向道，便当合掌以擎拳。”

　　汪退傅初坐陈东、欧阳澈事，降官后复。以启谢庙堂，时相作答。启云“一男子之上书，人何足道。诸大夫曰可杀公，岂容心熊太学叔雅词也”。靖康间，京尹陈伯起《谢赐出守牙简表》云“看山拄颊，敢为晋士之清狂；上马设囊，岂有唐贤之风度”。汪彦章词。

　　康平仲执权。在扬州时，举对制以示伋云“想望夷门，未冺葱葱之佳气；顾瞻淮甸，安能欝欝而久居。”

　　何文缜以曲学罢正字，其谢章云“师友渊源，妄遥探于千载；文章戸牖，期自立于一家”。独简圣知何名曲学。

　　外大父晁舍人《谢落职表》云“投鼠忌器，輙詈天子之从臣；剪爪及肤，不识朝廷之大体”。指耿黄门而言。

　　叶石林少藴知福州。其《贺朝会表》云“繄昔艰难，孰测圣人之勇；迨兹平定，益知天子之尊。”

　　陆益中徳先，解人，宣和中，再为执法合门。孝友。尝弹蔡绦，范丞相建炎间答其启云“久居言路，抨弹多权贵之臣；屡掌文衡，登拔皆纯正之士”。范，射策日，陆曾谓其不纯正。舒起居清，国词也。 

　　汪彦章《贺吕成公初大拜启》云“方羣臣忧杞国之天，靡遑朝夕；乃两手取虞渊之日，重正乾坤。”

　　孙伯野傅《论髙丽人骚扰》中批云“至乃用蘓（苏？）轼语，全无顾忌”。孙表云“不知言语之合，前人但见裔夷之负中国。”

　　周子武秘自中司帅越日，伋在崇道外，初与伋启云“访羽人于丹丘，莫继后尘之雅，躅受厘事于宣室，即期前席之崇观”。后见李雅州端民，云某之词也。 

　　伋在建业时，华藏寺一老沙弥法光诵经得度，属韩子苍作化钱。疏座间索笔草云“法光身本仕族，志慕佛乘；依华藏以出家，诵楞严而得度，敢言四事，尚乏三衣，本来一物也。无政须行乞，他日寸丝不挂，用此酬恩。”

　　王叔言子游守台与伋状云“倒屣以待诸公，要出我门，解榻而迎使君，未有此客，喜接辞之伊迩，仍问政之可期。”

　　赵祖颍竒与伋同在太学，中秋趣人作会启云“庾亮楼边，渐覩挂檐之月；扬雄宅畔，几无载酒之人。方孤坐以无聊，欲就眠而未可。伏惟某人：轻财，有朱家之度量；好客，继郑荘之风流。酒满尊中，屡极诙谐之饮，钱流地上，曾无鄙吝之心。东阁之宴欲开，南楼之兴不浅。虽一石灭烛，在淳于髠，岂敢望，而五斗解醒，如刘伯伦，不无觑也。愿挈青州之从事，亟濡东海之波，臣心若揺旌，侧听黄金之诺言犹在耳”。盍追长夜之欢，过此以还，未知所措。
