杨夔生 续词品
轻逸
悠悠长林，蒙蒙晓晖。天风徐来，一叶独飞。望之弥远，识之自微。疑蝶入梦，如花堕衣。幽弦再终，白云愈稀。千里飘忽，鹤翅不肥。

绵邈
秋水楼台，澹不可画。时逢幽人，载歌其下。明星未稀，美此良夜。惝恍从之，梦与烟借。荷香沈浮，若出云罅。油油太虚，一碧俱化。

独造
万山巑巑，回风荡寒。决眥千仞，饮云闻湍。龙之不驯，虹之无端。畸士羽衣，露言雷喧。洞庭隐鳞，苍梧逸猿。元气纷变，创斯奇观。

凄紧
送君长往，怀君思深。白日欲堕，池台气阴。百年寸晖，徘徊短吟。松篁幽语，独客泛琴。聆彼七弦，潇湘雨音。落花辞枝，凄人燕心。

微婉
之子晓行，细路香送。时闻春声，百鸟含哢。林花初开，蜂须欲动。美人何许，短琴潜弄。明明无言，泠泠如讽。卷帘绿阴，微雨思梦。

闲雅
疏雨未歇，轻寒独知。茶烟昼青，鬻藤一枝。秋老茆屋，檐虫挂丝。叶丹苔碧，酒眠悟诗。饮真抱和，仙人与期。其曰偶然，薄言可思。

高寒
俯视苔石，行歌长松。千叶万吹，凛然嘘冬。避风乘虚，餐烟太蒙。矫矫独往，落落希踪。夜开元关，荡闻天钟。光满眉宇，与斗相逢。

澄淡
空波粼天，鸭簪扣舷。鹭鸶立雨，浪花一肩。采采白苹，江南晓烟。觅镜照春，逢潭写莲。渔舟还往，相忘岁年。佳语无心，得之自然。

疏俊
卓卓野鹤，超超出群。田家败篱，幽兰逾芬。意必求远，酒不在醇。玉山上行，疏花角巾。短笛快弄，长啸入云。轩轩霞举，须眉胜人。

孤瘦
怅焉独迈，憀于隐忧。悟出系表，天地可求。亭亭危峰，倒影碧流。空山冱寒，老梅古愁。味之无腴，揖之寡俦。遥指木末，一僧一楼。

精炼
如莫邪剑，如百炼钢。金石在中，匪曰永藏。鉥心掏胃，韬神敛光。水为沈流，星无散芒。离离九疑，郁然深苍。万弃一取，駏驉锦囊。

灵活
天孙弄梭，腕无暂停。麻蛄掷米，走珠跳星。荷露入握，菊香到瓶。如泉过山，如屋建瓴。虚籁集响，流影幻形。四无人语，佛阁一铃。


