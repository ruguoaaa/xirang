提要

　　《四六话》二巻，宋王铚撰。铚有《黙记》，已着録其书。皆评论宋人表、启之文。六代及唐词，虽骈偶，而格取浑成，唐末、五代渐趋工巧，如罗隐《代钱镠贺昭宗更名表》所谓“右则虞舜之全文，左则姬昌之半字”者，当时以为警策是也。宋代沿流，弥竞精切，故铚之所论亦但较胜负于一聨一字之间。至周必大等，承其余波，转加细宻。终宋之世，惟以隶事切合为工，组织繁碎而文格日卑，皆铚等之论导之也。然就其一时之法论之，则亦有推阐入微者，如诗家之有句图，未可废也。上巻之末载其父素《为滕甫辨谤乞郡札子》误刻苏轼集中，铚据素手迹，殆必不诬。今轼集仍载此文，盖失于厘正，此亦足以资考订焉。

 

序

　　先君子少居汝阴乡里而游学四方，学文于欧阳文忠公，而授经于王荆公。王深父常夷。父既仕，从滕元发、郑毅夫论作赋与四六，其学皆极先民之渊藴。铚每侍教诲，常语以为文为诗赋之法，且言赋之兴逺矣。唐天寳十二载，始诏举人策问，外试诗赋各一首，自此八韵律赋始盛。其后作者如陆宣公、裴晋公、吕温李程，犹未能极工，逮至晩唐，薛逢宋言及吴融，出于场屋，然后曲尽其妙，然但山川草朩、雪风花月或以古之故实为景题，赋于人物情态，为无余地。若夫礼乐、刑政、典章、文物之体略未备也。国朝名軰，犹杂五代衰陋之气，似未能革。至二宋兄弟，始以雄才奥学一变山川草朩人情物态，归于礼乐刑政典章文物，发为朝廷气象，其规模闳达深逺矣。继以滕郑、吴处厚、刘辉工，致纎悉备，具发露天地之藏，造化殆无余巧。其櫽栝声律，至此可谓诗赋之集大成者，亦繇仁宗之世太平闲暇，天下安静之乆，故文章与时髙下。盖自唐天寳逺讫于天圣，盛于景佑、皇佑，溢于嘉佑治平之间，师友渊源，讲贯磨礲，口传心授，至是始克大成就者，盖四百年于斯矣。岂易得哉？岂一人一日之力哉？岂徒此也！凡学，道学文渊源，从来皆然也。世所谓笺、题、表、启，号为四六者，皆诗赋之苗裔也。故诗赋盛，则刀笔盛，而其衰亦然。铚类次先子所谓诗赋法度与前軰话言附家集之末。又以铚所闻于交游间四六话事，实私自记焉。其诗话、文话、赋话，各别见云。老成虽逺，典刑尚存，此学者所当凭心而致力也。且以昔闻于先子者为之序。欲自知为文之难，不敢茍且于学问而已，匪欲夸诸人也。 
　　宣和四年七月庚申日汝阴王铚序

 

卷上

　　宋元宪晚歳有诗云“老矣师丹多忘事，少之烛武不如人”，其后，元厚之作执政参知政事，一日奏事差误，神宗顾谓曰“卿如此忘事耶”？明日乞退，遂用元宪语作《乞致仕表》云“少之烛武尚不如人，老矣师丹仍多忘事”，神宗读表至此，怜其意而留之。欧阳文忠公《谢致仕表》云“虽伏枥之马悲鸣，难恋于君轩，而曳尾之龟涵养，未离于灵沼”。元厚之后作《致仕表》云“跄跄退舞,敢忘舜帝之笙镛？翯翯归飞，亦在文王之灵沼”。又，《谢致仕表》云“冥鸿虽逺，正依天宇之髙华，微藿虽倾，尚遡日华之明润”，其意谓万物不离于天地，虽致仕亦不离君父也。子瞻为《笔说》，大以此为妙云“古人谢致仕表未有能到此者”。

　　元厚之作《王介甫再相麻》，世以为工，然未免偏枯，其云“忠气贯日，虽金石而为开；谗波稽天，孰斧斨之敢阙”，上句“忠气贯日”则可以衬“虽金石而为开”，是以下句“谗波稽天”，则于斧斨了无干涉。此四六之病也。元厚之取《古今传记》佳语作四六——虽金石而为自开；《西京杂记》载扬雄全语也——日华明润，李徳裕《唐武宗画像赞》也。四六尤欲取古人妙语以见工耳。 

　　元厚之乆作藩郡，后闻侬智髙余党冦二广，移知广州而所传乃妄，改知越州，厚之谢上表云“忽闻羽檄之驰，谓有龙编之警。横水明光之甲，得自虚声；云中赤白之囊，倡为危事”，用李徳裕《献替记伐刘稹》“李石令中人石元贯奏『横水明光之甲曳地，何由取他』。徳裕曰『从伊十五里，精兵明光甲曳地，必须破却此贼』，后所传果妄，遂诛刘稹焉”。 

　　神宗友爱嘉岐二王，不许出合，固辞者数十，其后改封。先召翰林学士元厚之谓曰“卿可于麻辞中道杀，勿令更辞也”。略云“列第环宫，弥耸开元之盛；侧门通禁，共承长乐之颜”。

　　四六有伐山语，有伐材语。伐材语者，如巳成之柱桷，略加绳削而已。伐山语者，则搜（搜山一作披山）山开荒，自我取之。伐材，谓熟事也。伐山，谓生事也。生事必对熟事，熟事必对生事。若两聨皆生事，则伤于奥涩；若两聮皆熟事，则无工，盖生事必用熟事对出也。如夏英公《辞奉使表》略云“顷歳，先人没于行阵；春初，母氏始弃孤遗。义不戴天，难下单于之拜；哀深陟岵，忍闻禁佅之音”。不拜单于用郑众事，而公羊谓夷乐曰“禁佅，此生事对熟事格也”。后永叔作《归田録》，改云“义不戴天，难下穹庐之拜；情深陟岵，忍闻夷乐之声”。夏英公《免起复奉使表》，世以为工，然其间一聨云“王姬筑馆，接仇之礼既嫌；曽子回车，胜母之游遂辍”。此聮亦不减前一聨也。 

　　先公言：本朝自杨刘四六弥盛，然尚有五代衰陋气，至英公表章始尽洗去。四六之深厚广大，无古无今，皆可施用者，英公一人而已。所谓四六集大成者，至王歧公、元厚之，四六皆出于英公。王荆公虽髙妙，亦出英公，但化之以义理而已。 

　　表章有宰相气骨。如范尧夫《谢自台官言濮王事责安州通判表》云“内外皆君”，父之至慈出处，盖臣子之常节。又，青州刘丞相《罢省官谢起知滑州表》云“视人郡章，或犹惊畏。谕上恩旨，罔不欢欣”。又云“诏令明具，止于奉行；徳泽汪洋，易于宣究”。爱其语整，暇有大臣气象。刘丞相《守郓谢表》云“虽进退必由其道，所愿学者古人”。顾功烈如此，其卑终难收于士论。此真罢相表也。 

　　沈存中缘永乐陷没，谪官乆之。元佑中，复官分司，以表谢曰“洪造与物，难回霜霰之余；圣恩及臣，更过天地之力”。又曰“虽奋竭之心，难伸于巳废之日；惟忠孝之志，敢忘于未死之前”。皆新语也。 

　　钱易希白子彦逺字子髙、明逸字子飞，俱以贤良登科。族人藻、醇老既应说书进士俱中第，又应中大科。熊伯通以启《贺藻知制诰》曰“七年三第，阅贤良文学之科；一门四人，袭润色讨论之职”。四人谓易，惟演明逸及藻也。 

　　苏子瞻作翰林，林子中方以言者去国。在外以启贺曰“父子以文章名世，尽渊云司马之才；兄弟以方正决科，迈晁董公孙之学”，与其后为中书舍人谪二苏告词之语异矣。 

　　子瞻幼年见欧阳公《谢对衣金带表》而诵之，老苏曰“汝可拟作一聮曰“匪伊垂之而带有余，非敢后也而马不进””，至为颕川，因有此赐用，为表谢云“枯羸之质，匪伊垂之而带有余，敛退之心，非敢后也而马不进”。后为兵部尚书，又作《谢对衣带表》，略曰“物生有待，天地无穷。草朩何知，冒庆云之渥采；鱼鰕至陋，借沧海之荣光”。虽若可观，终非其有。四六至此，涵造化妙旨矣。 

　　文章有彼此相资之事，有彼此相须之对，有彼此相须而曽不及当时事，此所以助发意思也。唐人方有此格，谓之互换格，然语犹拙。至后人袭用讲论而意益妙，如杨汝士《陪裴晋公东雒夜宴诗》曰“昔日兰亭无艳质，此时金谷有髙人”，止于此而已。至永叔和杜祁公诗曰“元刘事业时无取，姚宋篇章世不知，二美惟公所兼有，后生何者欲攀追”。其后苏明允《代人贺永叔作枢密启》曰“在汉之贾谊谈论俊美，止于诸侯相，而陈平之属寔为三公；唐之韩愈词气磊落，终于京兆尹，而裴度之伦实在相府。然陈平裴度未免谓之不文，而韩愈贾生亦尝悲于不遇，盖人之于世，美恶必自有伦，而天之于人，赋予亦莫能备此”。又何啻出蓝更青，研朱益丹也。后至荆公《贺韩魏公罢相启》略云“国无危疑，人以静一。周勃霍光之于汉，能定策而终以致疑；姚崇宋璟之于唐，善致理而未尝遭变。纪在旧史，号为元功，固未有独运庙堂。再安社稷，弼亮三世，敉宁四方。崛然在诸公之先，焕乎如今日之懿。若夫进退之当于义，出入之适其时”。以彼相方，又为特美。此又妙矣。 

　　谭昉，曲江人，荆公少年仕宦韶州之友也。特善笺表。荆公在金陵称其一对云“车斜韵险，竞病声难”。竞病二字，曹景宗故事也。白乐天与元微之书曰“何处春深好，诗以斜车二字为韵”，往来几百篇。

　　王荆公父名益，以都官员外郎通守金陵，而元厚之作金陵幕官，其契分乆矣。荆公既相神宗，欲慎选翰林学士。时厚之乆在外，老于从官。荆公对曰“有真翰林学士，但恐陛下不能用耳”。上固问之。因道姓名。上乆之曰“元绛在外，乆不以文称，且令为制诰如何？”荆公曰“陛下果不能用尔。况已作龙圗阁直学士，难下迁知制诰”。遂自外径除翰林学士，中外大惊。既就列，有称职之誉，不乆遂参大政，故厚之深徳荆公。其后荆公居金陵，厚之以太子少保致仕，归平江以启谢荆公曰“眷林泉之乐，方遂乞骸；望衮绣之归，徒深引脰。”

　　丁晋公文字，虽老不衰，在《朱崖荅胡则侍御书》曰“梦幻泡影，知既往之本无；地水火风，悟本来之不有”。在《海外十四年及北迁道州谢表》云“心若倾葵，渐暖长安之日；身同旅鴈，乍浮楚泽之春”。又《谢复秘书监表》云“炎荒万里，歳律一周，伤禽无振羽之期，病树絶沾春之望”。人亦哀之。

　　唐张籍用“裴晋公荐为国子博士而东平帅李师道辟为从事”，籍赋《节妇吟》见志以辞之云“君知妾有夫，赠妾双明珠。感君纒绵意，系在红罗襦。妾家髙楼连苑起，良人持戟明光里。知公用心如日月，事夫誓拟同生死。还君明珠双泪垂，何不相逢未嫁时”。先子元佑中除知陈留县，唐君益帅荆南方，董辰沅边事辟先子通判沅州，先子已得陈留而辞之，以启谢君益曰“抱璧怀沽，虽免匹夫之罪；还珠自叹，空成节妇之吟。”

　　孙贲公素，除河东转运使，托先子代作谢表，盖河东，尧故都之地，曰“富歳三登，有唐叔得禾之异；舆情百乐，兴尧民击壤之歌”。末云“过太行回顾云下，义感亲闱；望长安逺在日边，心驰帝阙”。公素读之笑曰“公乃末篇寓忠孝之意也。” 

　　先子尝言四六须“只当人可用，他处不可使，方为有工”。邵篪自陜西运使移知邓州，先子以启贺之云“教实自西，浸被南明之国；民将爱父，竚兴前古之歌”，乃邵氏自陜移邓之启也。 

　　廖友明略作四六最为髙竒。尝谓仆言：“须要古人好语。换却陈言，如职名二字，便不可入四六，如上表云“初见吏民，已宣条教之类”，真可憎恶尔。”明略《贺安厚卿启》曰“逺离门墙，遁迹江湖之外；窥望麾葆，荣光河洛之间”。又《贺张丞相启》云“中台之光，下饰万物；前箸之画，外制四夷。进有徳而朝廷尊；用真儒而天下服”。又云“日月亭午，信无邪阴，山川出云，亟有时雨”。又《谢厚卿荅书之启》云“寂寞江濵，若戎车之陷淖；栖迟嵓邑，信塞马之依风。”暐然晨光，照此蔀屋。《许安世少张自蜀漕责房州倅谢执政启》云“贱贫于有道之邦，自知愧耻；负犯于可封之日，无足哀矜”。议者谓“引咎归已，不文过以自矜，得责降之义”。

　　阎令洵仁善四六，而一字不肯妄下，必求警策以过人。《谢再除陜西转运使表》曰“识道重来，端同老马；操刀却视，若宰全牛”。《谢复官表》曰“悲未见于齐羊；笑中分于郑鹿”。临死作《发运使表》曰“转输九路，回泝万艘，过冒軄名，出持使旨。梦游帝所，惊晬色之回春；来自日邉；觉容光之照水。渐浮楚泽，回望尧云。伏念臣：少也羇孤，长而疵贱。学宗论语孟子，粗识指归。仕遇神考泰陵，俱蒙奬擢而臣志未伸，于每剉恩不报而逾深髀消。乗传之余，心折号弓，之后侵寻晚景，辜负明时。顷毕通丧，适逢初政，饟军西塞，赐对中宸，曲荷圣知，径除宰属，忽除怨府，升寘儒林。未勉萤牕之瘽，但愧桑榆之晚，三光倒影，自一壶中。万里提封，几半天下。然而，承平既乆，积弊日深，公私困于盗攘，官政习于涵养。偷安则如抱薪救火，欲速则如以堇疗饥。必待更张，庶能渐正。然恐：约束未周于郡县，谤伤已达于阙朝。明月夜光，宁无按剑。髙山流水，自有知音。仰恃圣明，俯殚勤拙。矢心论报，没齿为期”。天圣中，刘子仪《贺五王出合启》云“芝函晓列星，飞降天上之书；棣蕚晨趋岳立，受日中之字”。皆隠用五字、王字也。 

　　唐郑准为荆南节度使。成汭从事，汭本姓郭，代为作《乞归姓表》云“居故国以狐疑，望邻封而鼠窜。名非伯越，浮舟难効于陶朱；志在投秦，出境遂称于张禄。未遑辨雪，寻涉艰危”。其后范文正公以随母冒姓朱，以朱说既登第后，《乞还姓表》遂全用之，云“志在投秦，入境遂称于张禄；名非伯越，乗舟偶効于陶朱”。议者谓“文正公虽袭用古人全语，然本实范氏当家，故事非攘窃也。” 

　　元丰末，刘谊以论常平不便，罢提举，官勒停。游金陵，以启投王荆公。令其再起，稍更新法之不便于民者。荆公荅以启，略曰“起于不得已，盖将有行；老而无能，为云胡不止。”

　　卢多逊丞相谪海外。国史载其《谢表》，末云“流星已逺，拱北极以无由；海日空悬，望长安而不见”。又其孙载作《范阳家志》，附其临终自作遗表，略云“昔日位居黄阁，众口铄金；此时身谢朱崖，蔓草萦骨”。虽有五代衰气，然亦可哀矣。 

　　熈宁中，彗星见。是歳交趾李干徳叛。邕州二广为之骚动，朝廷遣郭逵、赵卨讨之。荆公作相，草《出师勅榜》，有云“惟天助顺，已兆布新之祥”，为彗星见而出师也。《行年河洛记》：王世充假隋恭帝禅位，策文云“海飞羣水，天出长星，除旧之征克着，布新之祥允集”。荆公用旧意为新语也。 

　　杨子安侍郎坐党籍，谪官洛阳。其《谢再任宫祠表》云“地载海涵，莫测包荒之度；春生秋杀，皆成造化之功”。邸报至丹阳。蔡元度在郡见报，惊叹讽味之。

　　熊伯通任金陵，为王荆公幕府官，代公作《立贵妃表》云“有警戒相承之道，无险诐私谒之心”。荆公取而用之。后人因用此一联，相联不已。

　　邓温伯知成都，《谢上表》云“扪参歴井，敢辞蜀道之难；就日望云，愈觉长安之逺”。自后凡官两川者，谢表相承用此一聨。

　　滕元发光禄，受知神宗，最在诸公之先。以议政与荆公不合，遂出为帅。又以妻党李逢事谪知池安二州。既罢安州，许朝见，至国门，将复用之。又中飞语，再谪知筠州。是时尚舣舟国，东普照寺也。先子实公之客，是时在京师，托撰陈情表自辨。先子为公草之，尽载于此，曰“人情不问贤愚，莫不畏天而严父，然而疾痛则呼父，穷窘则号天，盖情发于中，而言无所择，岂以号呼之故，谓无严畏之心？今臣之所患，不止于疾痛，而所忧，有甚于穷窘。若不号呼于君父，更将赴愬于何人？伏望圣慈少加矜察，臣本无学术，亦无材能，惟有忠义之心生而自许。昔季文子见有礼于君者，事之如孝子之养父母也。见无礼于君者，诛之如鹰鹯之逐鸟雀也。臣虽不肖，允蹈斯言。但信道直行谓人如巳。既恃深知于圣主，肯复借交于众人。任其疎愚，积成仇怨。一日离去，左右十有余年，攻臣之言何所不有。偶因疑似，直欲中伤。至如臣顷在京东，谬当帅路，材微任重，禄过灾生。验凶人始造谋之年，乃愚臣未到任之日。其时，陛下特遣亲信就以体量，在于臣身并无诖误。言事之臣不知本末，或罔臣以失察，或诬臣以党奸，欲于寛大之朝，为臣终身之累。幸赖圣君之照鉴，力排众议以保全。爰自偏州，渐移节镇，昨因考满，许赴阙廷。中书既不外除，交代又巳到任，官为近侍，理合朝参。实欲叙愚臣乆蒙含垢之恩，谢陛下稍复善藩之赐。况臣素无党援，唯祈一望清光，今者纔入国门，复除江郡。恋阙之心徒切，见君之日无期。拜命彷徨，不知所措。寻观诰意，复领装钱，方悟此行，非縁重谴，臣是以敢陈危，恳上目天聪，辄希行苇之仁曲，轸遗簪之眷。窃縁筠州，阙次尚在来春，乡里田园，素来微薄，家贫累重，四方无归。臣非敢别有侥觊，更求録用，但患难之后，积忧伤心，风波之间，畏怖成疾。伏望皇帝陛下，愍余生之无几，究前月之异恩，改授臣颍寿湖润一郡，稍便医药，渐谋归休。异日复得以枯朽之余，一瞻天日之表，然后退归田里，歌咏太平。自述臣子之遭逢，归诧乡邻之父老。区区之愿，求毕于斯。”滕公读至“恋阙之心徒切，见君之日无期”，起执先子手，挥涕，曰“此予心欲言而不可得者也”。表入神宗。大恱。以滕公知湖州。湖乃公所乞也。是时林子中作礼部员外郎，与公壻何洵直邦彦。同曹闻滕公得湖州，以诗贺邦彦曰“清风楼下两溪春，三十余年一梦新。欲识玉皇香案吏，水晶宫主谪僊人”。谓公初登第时倅湖州，距是三十年矣。（先子为滕作陈情表手简尚在。今乃误印在东坡市本文内）。

 

卷下

　　张洎参政事，江南李后主时为大臣。国亡，受知太宗，复作辅臣时，王元之禹偁为翰林学士。洎手书古律诗两轴与之。元之以启谢云“追踪季札辞吴，尽变为国风；接武韩宣适鲁，独明于易象”。谓其自他国入中朝也。 

　　元之自黄移蕲州。临终作遗表曰“岂期游岱之魂，遂协生桑之梦”。盖昔人梦生桑而占者云“桑字乃四十八果，以是歳终。元之亦以四十八而殁也。临殁用事精当如此，足以见其安于死生之际矣。顾起敦诗罢台官，乆之得太原倅。与先子同官，素相好也。敦诗作“火山军试官归诧，得人且言其解头”。作谢启甚工，云“梦蕉中之鹿，奚辨其真；探颔下之珠，适遭其睡”。先子戏谓敦诗曰“主文何太恍惚耶？” 

　　曽丞相子宣三直玉堂，作笺表有气，而备朝廷体。其《贺章子厚复资政启》曰“浩若江海，风波莫之动揺；屹如栋梁，蚍蜉无以倾挠”。其自南迁归丹阳，闻之大观元会，作表以贺，略云“九宾在列，锵剑佩而肃鸳鸾；五辂在庭，明旗常而载日月”，盖虽老而文字不衰，亦乆在朝，居文字职，习性然也。 

　　四六贵出新意，然用景太多而气格低弱，则类俳矣。唯用景而不失朝廷气象，语剧豪壮而不怒张，得从容中和之道，然后为工。王岐公作《慈圣皇后山陵使掩圹慰表》云“鴈飞银汉，虽阅景于千龄；龙绕青山，终储祥于百世”。滕元发《乞致仕表》云“云霄鸿去，免罹矰缴之施；野渡舟横，无复风波之惧”。吕太尉《谢赐神宗御集表》云“凤生而五色，怅丹穴之已遥；龙藏乎九渊，惊骊珠之忽得”。凡此之类，皆以气胜与语胜也。子瞻与吉甫同在馆中。吉甫既为介甫腹心进用，而子瞻外补，遂为仇雠矣。元佑初，子由作右司谏，论吉甫之罪，莫非蠧国残民，至比之吕布。自资政殿大学士贬节度副使，安置建州，而子瞻作中书舍人，行谪词。又剧口诋之，号为元凶。吉甫既至建州，谢表末曰“龙鳞凤翼，固絶望于攀援；虫臂鼠肝，一冥心于造化”。以子瞻兄弟与我所争者，虫臂鼠肝而已。子瞻见此表于邸报，笑曰“福建子难容，终会作文”。

　　字刘丞相，谪死新州。至元符末，用登极恩追复故官，其子跂以启谢执政，略曰“晚歳离骚，难招魂于鬼域；平生精爽，或见梦于故人”。用李卫公梦于令狐绹，乞归葬。精爽，可畏故事也。（一本“晚歳离骚，魂竟招于异域；平生精爽，梦犹托于故人）。

　　王荆公与吴冲卿丞相同年同歳。又修婚姻之好。熈宁中，越两制，旧人三十余辈用为三司使、枢密使副。又荐代已为相。已为相，冲卿遂摆其迹，欲与荆公异，力荐与荆公论事贬斥之人如吕晦叔，李公择、程伯淳。还朝又欲稍变新法，及力言荆公家事，荆公兄弟不和事。荆公去而不复召者，冲卿力也。公在金陵熟闻之，因中使传宣抚问，以表谢曰“晚由朴学，上误圣知；智曽昩于保身，忠每怀于许国。谗诬甚巧，窃忧解免之难。危拙更安，特荷眷怜之至。况逺迹乆孤之地，实迩言易间之时，而离明昭晳于隐微，解泽频繁于疏逖”。所谓迩言易间，乃谓冲卿也。未几冲卿薨于位，公作挽词云“气锺旧国山川秀”者，讥其乡里本建州也。 

　　陆宣公随徳宗自奉天还阙。兴元元年下《悔过制书》曰“失守宗祧，越在草莽。不念率徳，诚莫追于既往；永言思咎，期有复于将来”。明征其义，以示天下。其后荆公罢相守金陵，谢上表，末云“经体赞元废任，莫追于既往；承流宣化收功，尚冀于将来”。用宣公语意，乃知文章师承，未有无从来者也。 

　　王文恪公陶尝言四六如“萧条”二字须对“绰约”与“据鞍矍铄”须对“揽辔澄清”，若不协韵，则不名为声律矣。文恪《谢正字启》略云“雕虫篆刻，童子尚耻于壮夫；血指汗颜，斵者徒羞于巧匠”。又《谢自陈移守许表》一联云“有汲黯之直，未死淮阳之郊；无黄霸之才，愿老颍川之守”。谓“陈州，淮阳郡；许州乃颍川郡。黄霸自颍川入为三公而我不敢愿也”。用事亲切，有工类如此。

　　韩子华丞相兄弟将相贵，仕为颍川甲族。罢相后得帅乡郡。文恪贺启曰“夙推茍氏之龙，重致颍川之凤”，谓荀氏八龙及黄霸守颍川致凤凰之瑞也。国朝故事作馆职，则如《登科例有谢启》、《王异除馆职作启》与《同舍裴煌如晦而启》中有云“伏惟某官。天泽育物，内恕及人”，其后云“仰答异恩之赐，次酬洪造之私”，谓洪造如大造也。如《晦阅之惊起还异启》曰“盛文奉还，且告留取头。”

　　唐张巡之守睢阳。安史方炽，城孤势蹙，人困食竭，以纸布煑而食之而意自如。其《谢金吾将军表》曰“想峨眉之碧峰，预游西蜀；追騄駬于玄囿，保寿南山。逆贼禄山，杀戮黎献，腥膻阙廷，臣被围四十七日，凡一千八百余战。主辱臣死，当臣致命之时，恶稔罪盈，是贼灭亡之日”。其忠勇如此。许逺亦有文，其《祭纛文》为时所称。谓“太一先锋，蚩尤后殿，苍龙持弓，白虎捧箭”。又《祭城隍文》云“眢井鸠翔，老堞龙撄”，皆文武雄健，志气不衰，真忠烈之士也。 

　　裴晋公平淮西，宪宗解玉带赐之。公临薨，却进之。使旧僚作表皆不如意。遂令子弟执笔占状云“上府之珍，先朝所赐。既不敢将归地下，又不可留在人间，谨却封进”。闻者服其切当。

　　令狐楚相自河南召入。至阌郷，暴风。有禆将饲马逆旅，屋毁马毙。到京，公遂大拜。禆将南还，以马死畏帅之责，以状请一字为据，公援笔判曰“廐焚鲁国，先师唯恐伤人；屋倒阌乡，常侍岂宜问马”。时，魏义通，以检校常侍，代镇三城。

　　孙鲂本画工之子，颇多避就。王澈为中书舍人草《鲂诰词》云“李陵桥上，不吟取次之诗；顾凯笔头，岂画寻常之物”。鲂终身恨之。

　　王元之谪居黄州。至郡，二虎鬬于郡境，一死之。羣鸡夜鸣，冬雷电，司天奏守土者当之，诏内臣乗驲劳之，即徙蕲州。抵蕲上谢表曰“宣室鬼神之问，敢望生还；茂陵封禅之书，止期身后”。上览之曰“禹偁其亡乎？”

　　钱熈泉南，才雄之士，进《四夷来王赋》，万余言。太宗爱其才，擢馆职。尝撰《三酌酸文》，世称精絶。略曰“渭川凝碧，早抛钓月之流；商岭排青，不逐眠云之客”。又，“年年落第，春风徒泣于迁莺；处处羇游，夜雨空悲于断鴈”。乡人李庆孙哭之曰“四夷妙赋无人诵，三酌酸文举世传。”

　　曽鲁公虽年八十，笔势尚雄。曽子宣谪守鄱阳，手写一柬慰之云“扶揺方逺六月，不得不息；消长以道七日，自当来复”。杨经臣维尝爱而诵之曰“此非知其然而为之，神驱于气使为之也。” 

　　阮思道子昌龄，丑陋吃讷，聪敏絶人。年十七八，海州试《海不扬波赋》，即席一笔而成，文不加点。其警句云“收碣石之宿雾，敛苍梧之夕云。八月灵槎，泛寒光而静去；三山神阙，湛清影以遥连。”

　　先子尝言，王荆公作相，天下士以文字颂其道徳勲业者，不可以数计也。如祥道启曰“六经之书，得孔子而备。六经之理，得先生而明”。王禹玉作《除相麻词》曰“至学穷于圣原，贵名薄于天下”。熊伯通贺启曰“烛照数计，洞九变之本原；玉振金声，破千龄之堙郁”。又曰“永惟卓伟之烈，絶出古今之时”。邓温伯作《白麻》曰“道徳合符乎古人，学问为法于海内。越升冡宰，大熈众功。力行所学，而朝以不疑；谋合至神，而人莫为问”，若此者剧多，然不若子瞻《赠太傅诰》曰“浮云何有，脱屣如遗”。此两句乃能真道荆公出处妙处也。世人谓中含讥切，恐大不然。

　　邓左辖温伯二入翰林。前后几二十年。髙文大册，每号称职。其《立哲宗为皇太子制》首曰“父子，一体也，惟立长，可以图万世之安。国家，大器也，惟建储，可以系四海之望”，末云“离明震长，绵帝祚于亿年；解吉涣亨，洒天人于万宇”。天下诵之。

　　神宗自颍王即位。元丰中，升颍州为顺昌军节镇。时元厚之罢参政，作颍守令。郡中老儒士胡士彦作谢表，公览之，以笔抹去，疾书其纸背，一挥而成。略曰“焘土立社，是开王者之封。乗龙御天，厥应圣人之作”。按圗虽旧，锡命惟新。又曰“兴言骏命之庆基，宜建中军之望府”。谓文武之徳，圣而顺唐虞之道，明而昌合为嘉名，以侈旧服。元佑六年，立皇后孟氏而梁况之为翰林学士，其制略曰“太母以万世为心命，虔宗事之重；大臣以两极陈义请，建坤仪之尊”。谓王道之大所由兴，故人伦之始不可缓。末云“垂光紫庭，袭誉彤管”。一时诸公皆叹其不可及。前后立后，制靡能过焉。 

　　四六格，句须衬者，相称乃有工，方为造微，盖上四字以唤下六字也。此四六格也。前辈作《谪枢密使张逊诰》云“互置朋党，交攻是非。贝锦之词，遂彰于萋菲；挈瓶之智，已极于满盈”。丁晋公南迁作《南岳斋疏文》云“补仲山之衮，曲尽于巧心；和傅说之羮，难调于众口”，至曽子宣《谢宰相表》曰“方伤锦败材之初，奚堪于补衮；况覆餗折足之际，何取于和羮”。此又妙矣。“伤锦败材”四字，后汉传全语也。 

　　神宗首用富郑公作上相，以司空侍中为昭文馆大学士也。制乃翰林学士郑毅夫所草，末云“上理乎天工，则日月星辰以之顺；下遂乎物宜，则山川草朩以之蕃。近则，诸夏仰德以承流，逺则，四夷倾心（倾心一作闻风）而待命”，毅夫自负此文。敏赡因为诗曰“中使传宣内翰家，君王令草侍中麻。紫泥金印封题了，红烛纔烧一寸花”。元佑中，司马温公作相，除左仆射时，学士邓温伯行制，其末曰“上寅亮于天工，则阴阳风雨以之顺；下咸遂乎物理，则山川草朩以之灵。内阜安于兆民；外镇抚于四裔”。此二白麻特相类，人谓，非二公不能称此大训也。治平中，英宗患歴代史繁多难观，令司马温公编进君臣事迹。温公请置局辟官，荐刘恕道原、刘攽贡父、赵君锡无愧。而无愧以亲老辞后，又辟范淳父在局，遂成一代书。成则进上，神宗赐名《资治通鉴》。元丰末，进五代纪而书成。迁公资政殿学士。除淳父秘书省正字。为赏典时，道原已前死，贡父方贬官衡州也。元佑初，温公还朝，作门下侍郎，用宰相蔡持正，札子方下，国子监开板杭州，雕造剧致工也。令温公门下士及馆职校雠之，板成，遍赐宰执侍从及校雠官。各以表谢，独芸叟表能尽著书始终，今载于此，略见《通鉴》本末焉。略曰“英宗皇帝患学者不能遍窥，况人主何暇周览，思有所述，颇难其人，畴若臣哉？莫如光者，神宗皇帝，挥宸翰以锡名，敕讲筵而进读，目为通鉴时，则弗迷资彼治原，舍兹安出”。又曰“上下驰骋于数千载间，出入相随于十九年内。尚假言官之督责，熟谙里俗之谤，嗤卒成一代之书，仰副两朝之志。虽古者兴亡事迹固已粲然，而光之筋力精神于此尽矣”。又曰“旅游东国，尝屡叹于斯文；留滞周南，遂克终于先业。嗟君臣之际遇，巳极丹青；何父子之沦亡，忽悲风露。”云云。张芸叟又有诗《谢范学士淳父》云“通鉴初成赐近臣，不遗疎贱帝恩均。我投湘水五千里，君滞周南二十春。东观汗青身是梦，西斋削藁事如新。细思当日修书者，祇有三人今一人。”谓刘贡父道原、范淳父也。淳父时为讲筵，芸叟为台官也。 

　　《资治通鉴》成，温公托范淳父作进书表，今刋于通鉴后者是也。温公以简谢淳父云“真得愚心所欲言而不能发者，温公书帖无一字不诚实也。” 

　　吴正肃试贤良方正科，殿试策，因论古今风俗之变，皆随上所好恶。有曰“城中大袖，外有全帛之奢，雨下垫巾，众为一角之效”，是时试策犹间用对偶句也。语切上意，仁宗喜此两句，对辅臣诵之，有意大用。正肃者，实肇于此。盖仁宗圣性节俭，方自家刑之于天下，戒在于变俗，而称此联尔。 

　　秦少游观在元佑诸馆职，最后自校对黄本书籍，方除正字，以启谢诸公，当时称之。用《三国志》蜀秦宓博识，诸葛孔明呼为学士。又，唐诗人秦系，自号东海钓鳌客。张建封始署为校书郎，少游用此当家二故事作启，略云“切观前史，具见鄙宗。西蜀中郎，孔明呼为学士；东海钓客，建封任以校书。虽为将相之品题，且匪朝廷之选用”。夫何寡陋，遽尔遭逢。

　　豫章潘兴嗣。家有李后主归朝后，乞潘慎修掌记室手表。慎修，李氏之旧臣而兴嗣之祖也。其表略云“昨因先皇临御，问臣颇有旧人相伴否？臣即乞徐元楀。元楀方在幼年，于笺表素不谙习。后来，因出外问得刘鋹，曽乞得广南旧人洪侃。今来已蒙遣到。徐元楀，其潘慎修更不敢陈乞。所有表章，臣且勉励躬亲。臣亡国，残骸死亡无日，岂敢别生侥觊，干挠天聪，只虑章奏之间有失恭慎，伏望睿慈察臣素心”。其衔位称“检校太尉、右千牛卫上将军、上柱国陇西郡公、食邑千户”。后连札子云“奉圣旨，光禄寺丞徐元楀、右赞善大夫潘慎修，并令往李煜处”，而杨大年作《慎修志文》云“乔木不胜，空悲故国，曳裾王府，犹见故君”者谓此也。李后主手表，仆尝摸得之，爱其笔札清妙不凡，兵火亡失已乆。因记其梗槩焉。后见大年所作《慎修墓志》，乃云“俾事故君，是为上介。思乔朩于故国，尚见世臣；曳长裾于王门，兼掌记室。”

　　范淳父为其叔祖景仁草《进乐表》云“法巳亡于千载之后，声欲求于千载之前”。事为至难，理若有待。又为吕正献草《遗表》云“才力绵薄，岂期位列于三公；疾疢婴纒，敢望年踰于七十？”世谓能道二公胷中事也。 

　　司马温公还朝，作门下侍郎，至大拜四方宾客。贺启语稍过重者，必以书谢却而还之者至多。吴处厚为太常博士，《启》贺公曰“伏以贤国之基，用其贤，所以固国；忠民之望，擢其忠，乃以得民。制命一颁，舆情共恱。恭惟某官，道髙致主，徳裕庇民，磨涅而坚白弗渝，用舍而行藏自遂。蓍龟先见，昔巳推其至诚；松栢后凋，今乃显其孤操。方当倚注之际，勉率奋熈之功。庶令，四海风謡，播休声而不已；千秋史策，传茂实以无穷”。温公手柬还之曰“称誉太过，不敢克当”。处厚复启，纳之曰“处厚前日，喜公拜命，无阶踵贺，辄贡短启，叙致悃愊。伏蒙谦损特甚，乃谓“称誉太过，不敢克当”。实时封还，使处厚既赧且惕，逃罪无地，比欲尽而弗再”。然，又以前启凡二十句，止百余字，字皆摭实而言，殆无半语虚饰故。首叙国家辅佐须以忠贤为本而选用，必先从民之望，如此则国家安而民恱。若公之进退出处，谓之忠贤耶？非耶？今既大用，然则天下之人恱乎，故启称“用贤所以固国，擢忠乃以得民”，盖谓是也。又公在先朝专以正道辅拂，故启称“道髙致主”，专欲惠养元元，故启称“徳裕庇民”，乆居散地，未尝陨获，故启称“磨涅而坚白弗渝”。力辞贵位，略不绊恋，故启称“用舍而行藏自遂”。往日之明，则可谓蓍龟之先见，今日之事则足见松栢之后凋，然处厚复以“大名之下，其实难副”，故又爱公而申劝之，曰“方当倚注之际，勉率奋熈之功”，则庶几“四海风謡，播休声而不巳；千秋史策，传茂实以无穷”，盖此等事。又在卒功终誉之后，当竢他日见之，乃知此启并无愧辞。今再遣一介，仰尘左右、伏惟台慈，特赐收留，温公乃受焉。因备书此叚，以见温公之谦徳，每如是也。 

　　神宗初即位，王介中父、刘攽贡父，同考试进士。中父以举人巻子用小畜字，疑畜字与御名同音，贡父争以为非，中父不从，固以为御名，贡父曰“此字非御讳，乃中父家之讳也”。因相诟骂。既出试院，御史以为言，贡父坐罢。同判太常礼院，罚铜归馆。有启谢执政云“虚船触舟，忮心不怨，强弩射市，薄命何逃”。前辈称其工。又贡父《谢京东漕表》略曰“不知足而为屦，是匪难能；惩于羮而吹虀，乃非适变”，亦薄时之奔竞功利者，非难尔也。表启中最以长句中四字为难，以其语少而意多，因旧为新，涵不尽无穷意故也。前人之语能称此格者，如刘原父《谢馆职启》“整齐百家，是正六艺”。元厚之谢表云“埙箎万民，金玉百度”。彭器资上《章子厚启》“报国丹心，忧时白发”，舒信道《谢复官表》“九幽路晓，万蛰户开”。盖可传载讽味者，尤难也。 

　　刘贡父作国子监直讲。英宗即位，乆而车驾方出。太学生除直日外并迎驾，时有斋直日以不得预也。乃濳出看驾，既而众退，以濳出之罪申直讲，直讲难其辞。贡父遽判其状尾曰“黄屋初出，莫不咸观，青衿何为，乃独块处，可特免罚。”众以为当。
