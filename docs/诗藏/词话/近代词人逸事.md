近代词人逸事 [清] 张尔田


　　鹿潭，先君子学词之师也。性落拓。官两淮盐大使。罢官，避地东淘，杜小舫观察爱其才，时周给之。小舫之词，多出其手定。鹿潭素不善治生，歌楼酒馆，随手散尽。晚年与女子黄婉君结不解之缘，迎之归于泰州。又以贫故，不安于室。鹿潭则大愤，走苏州，谒小舫。小舫方署臬使，不时见鹿潭。既失望，归舟泊垂虹桥，夜书冤词，怀之，仰药死。小舫为经纪其丧。婉君闻之，亦以死殉。余从嫂黄亦家泰州，亲见婉君死状，言之甚悉。是亦词人之一厄也。鹿潭遗诗宗源瀚序，略及其事，而不能详云。
文小坡焯为瑛兰坡中丞子。一门鼎盛，兄弟十八，裘马丽都。惟小坡被服儒雅，少登乙科，官内阁中书，不乐仕进。旅食江苏，为巡抚幕客四十余年。善诙谐，工尺牍。故所历贤主人，无不善遇之。然其中落落，恒有不自得者。先君子讳上龢，字沚? ，曾从蒋鹿潭学词，从沉旭庭梧学画，与小坡为词画至交。时余家居苏州天灯巷。曾记一日大雪，晚饭后，小坡携? 具，敲门入，欲拉同赴盘门，观女伶林黛玉演戏。或曰︰「此是残花败柳。」小坡笑曰︰「我辈又何尝非残花败柳。」余隅坐，诵昔人句云︰「多谢秦川贵公子，肯持红烛赏残花。」小坡为太息久之，盖自伤其老而依人也。小坡填词之外，能画，兼工医术，自谓于音律有神悟。所着《词源斠律》，大抵依据《燕乐考原》。余为纠正数条，小坡大惊曰︰「是能传吾大晟之业者也。」金石小学，靡不综贯，皆非其至者，然自喜特甚。其斋中悬一联云：「籀说文九千字，治墨学十三篇。」杨守敬所书也。尊罍笔砚，事事精洁，有南宋江湖诗人风趣。鼎革后，以卖画为生，樵红别墅所藏，一夕散尽。光绪甲午，先君子弃官侨吴中，与小坡及张子苾诸君连举词社。小坡方有「比红」之赋，即所谓侍儿红冰是也。后遂归于小坡。乃于翦金桥卜西楼以贮之。《冷红词》一卷，大半咏此。小坡晚年营别墅于孝义坊，其东坡陀亘，按图经知为吴小城，赋词以张之。手种梅竹，极幽蒨之致。小坡殁后，吴印臣昌绶拟为保存其墅，余为题「侨吴旧筑」四字，后亦未果，闻已易主矣。孟劬记于观我生室。

　　夔笙为两江总督端忠敏方幕客，为之审定金石，代作跋尾，忠敏极爱之。时蒯礼卿光典亦以名士官观察，与夔笙学不同，每见忠敏，必短夔笙。一日，忠敏宴客秦淮，礼卿又及夔笙。忠敏太息曰：「我亦知夔笙将来必饿死，但我端方不能看其饿死。」夔笙闻之，至于涕下。李审言，礼卿客也，有咏忠敏诗云：「轻薄子云犹未死，可怜难返蜀川魂。」自是有宴会，夔笙与审言必避不相见。噫，忠敏之爱才，无媿明珠太傅，而夔笙知己之感，虽死不忘，尤可念也。
　　案：况李交恶事，据审言先生哲嗣语予，其先人咏忠敏诗云云，盖别有所指，非诋夔笙，或孟劬先生偶据传闻之语欤。编者附记。
　　有一人谒培老，自言家贫，非作官不可。培老笑曰：「西山薇蕨，本我辈专利品，原不敢分润公等。」既而正色曰︰「我有一言奉告，作官尽管作官，切不可胡闹。」其人踧踖不安，逡巡而退。此仆在座亲闻者，殊可见此老风骨。
附录
　　龙阳易实甫，仕而不达，渐简右江道，途出海上，临桂况蕙风见之，欣然道故，挟之肘腋曰：「吾抱道在躬。」归安朱强村，词流宗师，方其选三百首宋词时，辄携钞帙，过蕙风簃寒夜啜粥，相与探论。维时风雪甫定，清气盈宇，曼诵之声，直充闾巷。
　　临桂王右遐于蕙风为前辈，同直薇垣，研讨词事。右遐每有所作，辄就蕙风订拍，蕙风谨严，屡作为之屡改，半塘或不耐，于稿尾大书「奉旨不改了」。
　　海宁王静安，朴学大师，间作小词，亦循苏、辛一流，不肯昵昵作儿女子语。时客海上，梅子畹华方有《香南雅集》，一时名流，题咏藻绘，蕙风强静安填词，静安亦首肯，赋〈清平乐〉一章，题永观堂书。
　　梅畹华演剧，一时无两，尝搬演彩楼配于上海之天蟾舞台。强村、蕙风，联袂入座，时姜妙香饰薛平贵，褴褛得彩球。强村忽口占云：「恨不将身变叫花。」蕙风应曰：「天蟾咫尺隔天涯。」转瞬成〈浣溪沙〉一解，曰：「不足为世人知之。」
　　仁和邵伯褧，仪容整适，垂颐广颊，或曰：「此天官相。」
　　淳安邵次公尝有所眷娉婷，残年风雨，戎马载途，乃自析津随至京师，次公欣然以造象属朋辈征题咏，曰采芳图，不逾年，娉婷他适，次公遂屏不复言。
　　傅彩云以绝色负盛名，某名士嫟之，尝与蕙风同过酩酊，蕙风亦欣赏。迨其官浙东，彩云少不继，蕙风为作小笺，词意婉委，其人为致二百金慰之。
　　归安朱强村暇辄行博，蕙风为赋词〈竹马子〉，以纪其事。或劝之曰：「久坐伤骨，久视伤脾。」强村曰：「不坐伤心。」
　　南海谭瑑青久客京师，精治庖膳。客有北行者，以不得就一餐为恨。
　　蕙风有芙蓉癖，濡染强村，微灯双枕，抵掌剧谈，往往中夜。
　　安吉吴昌硕于书画篆刻负盛名，所居迩强村、蕙风，辄就夜谈。忽一日，吴姬宵遁，昌硕为之不欢。强村曰：「老人乃一往情深。」蕙风曰：「姬人一往，此老情深。」
　　半塘字妾曰抱贤，蕙风就讯其义，唯唯曰：「余以贤自况而已。」
　　伶女潘雪艳父事蕙风，迨蕙风殁，哭泣致赙，发引日，衣大布，随灵輀以行，途人侧目。
　　嘉兴沉子培居上海，十年不涉歌场。自畹华来沪，遂往观剧，并作〈临江仙〉一解，时人以为难能。
　　南海康长素傲岸自大，或于稠座请赴梨园，应曰：「余岂不畏人剽杀者耶。」
　　铁岭文叔问之丧，康长素往哭之哀，即寝其书舍，午夜检叔问遗籍，丹铅几遍，弥为泫然，因辇之海上。叔问有姬字南柔，后叔问十五年卒，无以为葬。强村、蕙风约客醵资薶之虎邱，题冷红阁故姬南柔之墓，过者每为掩涕。
　　南陵徐积余富藏书，尤好词籍，当选闺秀百家付剞人，裒然成集。或以元诗选故事告之曰：「行见裙钗罗列下拜。」
　　或问强村翁：「晚岁何以少作词。」翁噱然曰：「理屈词穷。」以上《词林新语》三则，见《词学季刊》第一卷第三号
　　番禺潘兰史先生，四十后，更字老兰，主香港华报、实报笔政。曾梓其文稿与游记、诗集，都为十四卷。而词则自《海山》、《花语》二集之后，未有继刊。有人传诵其香海别洪银屏校书云：「客里云萍情绪乱。便道欢场，说梦应肠断。莫惜深杯珍重劝。银筝醉死银灯畔。同是天涯何所恋。月识郎心，花也如侬面。东去伯劳西去燕。人生那得长相见。」右调〈蝶恋花〉。此词缠绵尽致，一往情深，置之子野、耆卿集中，不能过也。
　　兰史尝游柏林，毡裘绝域，声教不同，碧眼细腰，执经问字，亦从来文人未有之奇也。所着《说剑堂集》，意幕定庵，而无其发风动气。兰史妇梁佩琼亦能诗词，其断句如「花阴一抹香如水，柳色千行冷化? 」，「花前怕倚回阑望，红是相思绿是愁」，皆凄婉可诵。梁卒，兰史赋《长相思词》十六章，闻者掩涕。

　　兰史词已梓者，《海山词》、《花语词》、《珠江低唱》、《长相思词》四种。词笔自是一代作手，求诸近代中，于纳兰公子性德为近。并世词家，如浙江张蕴梅太史，亦嫌气促，遑论其他。
　　兰史多情，尤多艳。居德意志时，有女史名媚雅者，授琴来柏林，彼此有身世之感，兰史赋〈诉衷情〉词云：「楼迥。人静。移玉镜。照银栊。琴语定。帘影月朦胧。芳思与谁同。丁东。隔花弹乱红。一痕风。」他日媚雅邀游蝶渡，招同女史二十六人，各按琴曲，延兰史入座正拍。复成〈琵琶仙〉词云：「仙舫晶屏，有人画洛浦灵妃眉妩。歌扇轻约苹风，云鬟醮香雾。芳渡口，银奁浸绿，更红了樱桃千树。初度刘郎，三生杜牧，尘梦休赋。还怜我似水才名，话佳日匆匆莫闲度。都把一襟羁思，与前汀鸥鹭。扶窄袖，瑶丝代语，唤水仙共点琴谱。只惜弦里飞花，断肠何处。」顺德赖虚舟，年七十矣，续而艳之，诧为奇福，缦情云结绮寮。万花丛里拥娇娆。文君自有求凰曲，不待相如玉轸挑。琴?因题其后云：「虽异体一般弦。得宫商韵总圆。廿六娇娥翻舞袖，倚声齐踏鹧鸪天。」以上三则见《词学季刊》一卷第四号

