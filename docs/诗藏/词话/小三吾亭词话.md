小三吾亭词话
冒广生著


　　●卷一
　　
　　○蒋春霖水云楼词
　　江阴蒋鹿潭［春霖］所著水云楼词，多清商变徵之音，而流别甚正。谭仲修谓：“咸丰兵事，天挺此才，为倚声家老杜。”仲修固不为妄叹者也。丙申丁酉间，余寓吴门，识其犹子玉棱，亦善填词。以鹿翁随狙拾椽图属题，始得读翁词集，及东淘杂诗。翁尝权东台场大使，其时带甲天地，四方才士，多寓江北，若王雨岚、杨柳门、姚西农、黄琴川、钱揆初、黄子湘诸人，皆以诗名。翁以舞剑扛鼎之雄，出轻拢缓拨之调，哀感顽艳，穷而愈工。集中如一萼红云：“趁春晴。步前汀未晚，舟小蹙波行。抱树谿弯，眠沙石老，芳草随意青青。乍惊起、闲鸥短梦，伴落日、三两棹歌声。水曲豪筝，柳阴丛笛，那处重听。多少夕阳楼阁，倚阑干不见，空见流莺。萤苑星繁，虹桥月艳，还记玉替罾经。自湖上、游仙事杳，问桃花、又过几清明。剩取凄烟楚雨，愁画芜城。”忆旧游云：“记星街掩柳，雨径穿莎，悄叩闲门。酒态添花活，任翩翩燕子，偷琢红巾。篆销万重心字，窗影护憨云。甚飞絮年光，绿阴满地，断送春人。痴魂。正无赖，又琵琶弦上，迸起烟尘。鸿影惊回雪，怅天寒竹翠，色暗罗裙。黛蛾更羞重斗，避面月黄昏。教说与东风，垂杨淡碧吹梦痕。”淡黄柳云：“寒枝病叶。惊定痴魂结。小管吹香愁叠叠。写遍残山剩水，都是春风杜鹃血。自离别。清游更销歇。忍重唱旧明月。怕伤心、又惹啼莺说。十里平山，梦中曾去，唯有桃花似雪。”渡江云云：“春风燕市酒，旂亭赌醉，花压帽檐香。暗尘随马去，笑掷丝鞭，擫笛傍宫墙。流莺别後，问可曾、添种垂杨。但听得、哀蝉曲破，树树总斜阳。堪伤。秋生淮海，霜冷关河，纵青衫无恙。换了二分明月，一角沧桑。雁书夜寄相思泪，莫更谈、天宝凄凉。残梦醒，长安落叶啼螀。”琵琶仙云：“江表春寒，已迟了四月，蔷薇消息。轻燕低蹴筝弦，飞花趁离席。惊夜雨、鹃声正恶，又千里野云愁积。酹酒关河，驱车岁月，乡路休觅。待重话韦曲清游，叹尘海苍茫、鬓毛白。颠倒百年心事，有归帆知得。鸥鹭少、谿山更远，问一生几两游屐也，但灯夕翻书，梦君颜色。”置之白石道人歌曲中，不知阅者於意云何也。
　　
　　○蒋春霖琵琶仙
　　鹿翁尝有所昵曰黄婉君者，聚散离合，恩极生怨，鹿翁卒为婉君而死，婉君亦以死殉鹿翁。濒死，向陈百生再拜，乞佳传，从容就绝。论者谓此足可慰鹿翁矣。鹿翁尝偕婉君泛舟黄桥，望见烟水，念五湖之志，苦不得遂，谱琵琶仙词，使婉君歌之，其声甚哀。词云：“天际归舟，悔轻与、故国梅花为约。归雁啼入箜篌，沙洲共漂泊。寒未减、东风又急，问谁管、沈腰愁削。一舸青琴，乘涛载雪，聊共斟酌。更休怨、伤别伤春，怕垂老、心期渐非昨。弹指十年幽恨，损萧娘眉萼。今夜冷、篷窗倦倚，为月明、强起梳掠。怎奈银甲秋声，暗回清角。”
　　
　　○周星誉东鸥草堂词
　　七外祖周畇叔先生［星誉］早岁入翰林，平流而进，以监司终。所著东鸥草堂词，小令之工，几於温李。［後主］与吴门袖竹君有题扇之雅，感陶潜闲情赋，因以谧之。尝赋洞仙歌十阕，论者谓与竹垞静志居词相伯仲也。词云：“绣帆收了，正雨丝初歇。十里香尘熨柔碧。看绿杨阴外，楼阁濛濛，是多少、春睡初醒时节。犀帷催唤起，饧眼慵揉，刬袜竛竮向人立。璮盏递完时，低项回身，傍娘坐、恁般羞涩。又小婢催人去梳头，向镜里流眸，蓦然偷瞥。”“呵钿绾翠，坐枣花帘底。花錜斜簪小鸦髻。想妆成力怯，换了鸾衫，停半晌、才见盈盈扶起。问名佯不说，浅笑低声，暗里牵衣教娘替。众畔坐随肩，道是知情，却偏又、恁憨憨地。也忒煞难猜个人心，笑事事朦胧，者般年纪。”“深深笑语，腻湘桃花影。削哺金泥护春暝。看珠灯出玖，锦匼藏彄，却难得、随意猜来都准。起身松绣镼，琐步伶仃，钗尾丫兰颤难禁。怯醉泥秋签，亲蘸豪犀，替重抿、牡丹双鬓。似欲向郎言又还停半晌但小靥绯红，可怜光景。”“茶蘼风软，散闲愁无数。吹送青凫到花步。算鸳鸯卅六，排作邮签，好细与、记个想思程谱。寻春三度也，永福桥西，门闭枇杷旧时路。小隔又生疏，道罢胜常，更没些、离情低诉。但佯笑兜鞋倚娘边，问梅雨连宵，别来寒否。”“卓金车子，接么娘来早。鹦鹉银笼隔花报。听纤纤绣屟，才近胡梯，蓦一阵、茉莉浓香先到。进房拢袖立，瘦蝶腰身，写上红帘影都悄。侧坐锦墩边、女伴喁喁，尽背地、赞伊娇小。看悄撚罗巾不抬头，恁比在家时、更矜持了。”“猜花输後，露些些娇惰。怯饮琼苏茧眉锁。把银蕉残酒、笑倩郎分，消受者、一抹口脂红涴。雁筝搊义甲，唱罢回簧，莲箭沉沉月西矬。席散点纱灯，临去殷勤，问明日、郎还来麽。正风露街心夜凉时，嘱换了轻容，下楼方可。”“吴绡三尺，屑轻煤初画。锦髻琼题恁姚冶。只花般性格，藕样聪明，描不出、留待填词人写。翻香么令艳，细字红蚕，凤纸乌丝替亲界。谱上女儿青，偷偷拍鞋尖，低唱向、黄栀花下。好宜爱重熏唤真真，办一片诚心，向伊深拜。”“闲情新赋，把灵犀一点。写入香罗白团扇。好羞时低障，浴後轻拢，长傍著、小小桃花人面。横塘重寄与，满握冰蟾，比似华年一分欠。画里说春愁，红锦窠温，反输与、翠禽双占。傥长得随伊镜台边，便扫地添香，也都情愿。”“离肠一寸，化万千红豆。底事花前又分手。便不曾春去，已是无聊，况又是、深院月黄时候。玉鹅衾底梦，酒雨香云，薄福萧郎怎消受。无计赎珍珠，待说成名，可知道、甚时能够。便侥倖双栖也生愁，看半搦弓腰，恁般纤瘦。”“江湖载酒，遍青衫尘积。玉笛声中过三七。道漂零杜牧，惯解伤春，原不为、扇酒旂凄悒。惺惺还惜惜，侬自怜花，此意何曾要花识。一霎画屏前，香梦迷离，仅後日、思量无益。待提起重来又伤心，怕门巷斜阳，落红如雪。”
　　
　　○东鸥草堂小令
　　东鸥草堂小令，如踏莎行云：“珠幕闲垂，银屏慵展。樱桃斗帐金凫暖。绿杨池馆闭春阴，卷帘人比东风懒。眉叶青销，靥花红敛。纤腰打叠游丝软。恹恹病过海棠时，一身都被春愁管。”柳梢青云：“回首凄然，松陵城郭，一路寒蝉。藕叶围凉，蘋花摇暝，人在秋边。相思昨夜樽前。酒醒後、疏杨暮烟。对月心情，风滋味，垒这今年。”南乡子云：“客榜又天涯。翠被乡愁一倍赊。生怕东风拦梦住，瞒他。侵晓偷随燕到家。愁忆小窗纱。宝幔沉沉玉篆斜。月又无聊人又睡，寒些。门掩红梨一树花。”浪淘沙云：“酒醒夜迢迢。睡又无聊。五更月暗雨如潮。瘦尽黄花秋不管，尽著萧萧。金鉔小罗帱。红蜡孤烧。黄昏庭院锁芭蕉。还记那时听不得，何况今宵。”又云：“六曲小屏山。杏子单衫。笙囊如水玉凫残。双燕和人同不睡，商略春寒。香雾湿云鬟。逤逻慵弹。重门深锁蛎墙南。墙里梨花花上月，花下阑干。”正使十八女郎执红牙板歌之，恐听者回肠汤魄也。
　　
　　○周星诒勉熹词
　　外祖周季况先生［星诒］勉熹词，与东鸥草堂词合刻於闽中。经乱板毁，自悔少作，秘不示人。余刻五周先生集，独缺此种。丙午春初，得之厂肆，卷端有谭仲修序，谓：“每诵其词，婉笃微至，如卫洗马渡江时，倾倒一世，令人怊惆不已。”先生好蓄书，精校雠略录之学，抱经、荛圃未能或过。又多识前言往行，海内学子接其言论丰采者，恒以为幸。先生虽不以词传，而赋物缘情，诗人遗则，当使世知填词中有仪廙机云也。朝中措云：“画船明月客衣单。日暮水生寒。白板垂杨门巷，红桥临水阑干。而今寂寞，淡烟疏雨，人在天边。正是熟梅天气，那堪重客江南。”高阳台云：“坐绿莺慵，衔红蝶瘦，时光过了清明。荏苒年华，几番醉里瞢腾。六桥烟柳牵愁惯，牵不住、些子残春。任绿阴，如水怱怱，荡得无痕。湔裙拾翠湖南路，有栋花开雪，梅子成阴。无赖啼鹃，蓦催归去声声。东风吹远天涯梦，倚阑干、芳草黄昏。恼情怀，千里斜阳，花乱江城。”声声慢云：“荒芦残雪，衰草平烟，萧条水驿停船。回首斜阳，乱鸦秃柳家山。败戍更筹数遍，拥青绫、兀是无眠。难消受，是霜严梦瘦，月冷人单。底事频番载酒，寄相思、都在断雁江天。如梦浮生，能消几度阳关。听风阻潮滋味，叹飘零、尝到今年。归未得，湿江湖、秋泪满衫。”浣溪沙云：“风紧灯残恰五更。消魂刚是酒初醒。柳花香里忆三生。满镜月痕抛髻态，一衾花影堕钗声。不多时别便零星。”虞美人云：“恹恹无赖朝还暮。镜里双眉妩。担愁惹恨费相思。算是不曾负了、日长时。篷窗病起心情恶。别绪添萧索。断肠怕听说双桥。孤枕落花声里、雨如潮。”琵琶仙云：“烟树关津，东风里、一片伤心愁碧。乳燕飞趁杨花，寒汀散晴雪。寄别恨、香弦谱遍忆江上、那人初别。落月单衾，斜阳双桨，心事愁说。休回首、驿路销魂，正梅子廉纤雨时节。掩尽一襟红泪，觉眼棱生缬。暗怊怅、尊边人远，判今宵趁回汐。又残橛寒灯，酒醒荒驿。”任渭长尝为余舅周云将先生［绍寅］画扇，一面写折枝桃花，一面写李香君小象。谭仲修为题虞美人词云：“东风冷向花枝笑。转眼花枝老。淡烟依旧送南朝。何事美人，颜色念奴娇。天涯一样文章贱。公子空相见。酒杯倾与隔江山。山下无多，杨柳不堪攀。”文道希和云：“南朝一段伤心事。楚怨思公子。幽兰泣露悄无言。不是桃根桃叶、镇相怜。若为留得花枝在。莫问沧桑改。鸳鸯鸂鶒一双双。欲采芙蓉憔悴隔秋江。”舅亡，扇存其姬人沈栗娘所。栗娘者，吴中名妓，色艺冠一时。归余舅二年而寡，又五年而死。余为作传，一时名流咸有题咏。［如俞荫甫云：千秋两柄桃花扇，前是香君後栗娘。易实甫云：少日守真同姓马，中年络秀竟归周。生无艳福鸥波馆，死有香名燕子楼。皆传句也。］同年曹君直云：“唤起东风，砑罗扇底，桃花又拚红死。情根容易长，总付与、商邱公子。繁华能几。更休问青谿，旧时流水。分明是。替侬写照，比伊丰致。弹指二百年来，也零香一雨，未秋先坠。白杨堪作柱，还厮守、素缣盟誓。么娘如此。便我作迦陵，要存箧笥。芳名字。待君笺入，妇人集里。”［翠楼吟］
　　
　　○谭献复堂词
　　仁和谭仲修［献］，循吏文人，倚声巨擘。箧中一选，海内视为玉律金科。所著复堂词，意内言外，有要眇之致。张皋文所云：“欲与诗赋之流同类而风诵之”者也。仲修早岁与庄仲白齐名，其後又与张韵梅、张公束有浙西三词家之目。尝与客举周美成词云：“流潦妨车毂。”又曰：“衣润费炉烟。”辛幼安词云：“不知筋力衰多少，但觉新来懒上楼。”谓词之消息，尽於此也。长亭慢云：“又消受江枫低舞。几遍清霜，花花盈路。返照苍茫，乱山憔悴黯无绪。怅花吹絮。曾目送春风去。往日倚楼人，早领略、芳容愁苦。薄暮。望昏鸦宿雁，却向隔城烟树。长亭载酒道，休负昔时言语。记得是、豆蔻梢头，怕回首、寻芳前度。奈晌停车，林际叶声如雨。”南浦云：“杯行渐尽，便天涯芳草送往轮。此去看花得意，休念酒边人。不是马前风雨，是临歧别泪洒纷纷。只依然云树，无多烟水，一样动离魂。我是近来销瘦，最恹恹、伤别复伤春。怨杀浣纱害水，不照旧罗裙。日暮归鸦飞尽，剩河桥、独立病中身。问翠衾何处，绿芜无语已黄昏。”蝶恋花云：“栀子花残蝴蝶瘦。镜里晨昏，总是愁时候。梦到江南人在否。断魂付与青青柳。过尽春风三月後。门外斜阳，马上休回首。私语难忘今日酒，玉栏干畔携双袖。”凤凰台上忆吹箫云：“镜掩虚尘，枕寒别泪，绮窗暗换春风。悔翠眉轻别，花月葱葱。问讯赵家姊妹，看拥髻、都是愁中。双栖燕，雕梁在否，容易相逢。重重。故山望断，有一片断云，曾度墙东。想倚阑无语，玉袖啼红。不分银笙吹冷，调怨曲、销损芳容。春依旧，天涯断肠，人去房空。”南楼令云：“岸柳晚飕飕。馀酣漱碧流。却临风、三弄倚轻舟。吹得月华如水冷，有多少、古今愁。一雁度南楼。关山音信休。忆春风、花影帘钩。曾是罗襟曾是酒，浑不似、少年游。”一萼红云：“昼阴阴。待题筝泥酒，华发谢冠簪。歌管东风，星霜别梦，前事都付销沉。黛眉浅、厌厌睡损，又唤起、帘外怨春禽。杏子单衫，梨花双靥，愁到而今。犹有平生词笔，只空枝细草，日日伤心。木末关河，云中殿阙，风雨无伴登临。愿重倚、如人宝瑟，数弦柱、芳岁共侵寻。记得班骓系门，一寸花深。”
　　
　　○文廷式云起轩词
　　萍乡文氏，与余家三世，俱宦粤东。咸丰初，叔来观察殉节嘉应，先曾王父伯兰公亦殉乳源。两家子弟，垂髫往还，其後复申之以姻娅。道希读学［廷式］为叔来观察之孙，光绪庚寅廷试，以第二人及第。博闻彊记，似俞理初、章实斋一流人物。其毕生精力，尽在所著纯常子枝语中。茂陵遗稿，无人过问，致足慨也。道希论本朝人词，谓：“曹珂雪有俊爽之致。蒋鹿潭有沉深之思。成容若学阳春之作，而笔意稍轻。张皋文具子瞻之心，而才思未逮。”又言：“自朱竹垞以玉田为宗，所选词综，意旨枯寂。後人继之，尤为冗漫。以二窗为祖祢，视辛、刘若仇雠，家法若斯，庸非巨谬。”故其所作云起轩词，浑脱浏漓，有出尘之致。亦可谓出其馀事，足了千人者矣。虞美人云：“无情流水声鸣咽。夜夜鹃啼血。几番芳讯问天涯。不道明朝、已是隔墙花。夕阳送客咸阳道。休讶归期早。铜沟新涨出宫墙。海便成田、容易莫栽桑。”［自注：乙未四月作。］翠楼吟云：“石马沉烟，银凫蔽海，击残哀筑谁和。旂亭沽酒处，看大め、风樯峨轲。元龙高卧。便冷眼丹霄，难忘青琐。真无那。冷灰寒柝，笑谈江左。一笴能下聊城，算不如呵手，试拈梅朵。苕鸠栖未稳，更休说、山居清课。沉吟今我。祇拂剑星寒，欹屏花妥。清辉堕。望穷烟浦，数星渔火。”永遇乐云：“落日幽州，凭高望处，秋思何限。候雁高鸣，惊麏昼窜，一片飞蓬卷。西风万里，逾沙越漠，先到斡难河畔。但苍然、平原目极，玉关消息初断。千里只有，明妃冢上，长是青青未染。闻道胡儿，祁连每过，泪落笳声怨。风霜顿改，关河犹昔，汗马功名今贱。惊心是、南山射虎，岁华易晚。”
　　
　　○文廷式念奴娇
　　庚子辛丑之间，道希寓黄歇浦。其时带甲天地，京朝士夫多南还。若沈子培、子封兄弟、丁叔衡、费屺怀、张季直暨外舅黄叔公布先生，与余辈朝夕咸集，极一时文酒山河之感。道希曾赋念奴娇词云：“江湖岁晚，正少陵忧思，两鬓衰白。谁向水精帘子下，买笑千金轻掷。凄诉鹍弦，豪斟玉斝，黛掩伤心色。更持红烛，赏花聊永今夕。闻说太液波翻，旧时驰道，旧时驰道，一片青青麦。翠羽明珰飘泊尽，何况落红狼籍。传写师师，诗题好好，付与情人惜。老夫无语，卧看月下寒碧。”迄今思之，何异东京梦华也。
　　
　　○文廷式南乡子
　　道希之以病归萍乡也，余送之登舟，惜别怀欢，黯然无绪。道希寻举六祖落叶归根，来时吃饭二语，遂别去。别未久，遽归道山。读其病中南乡子词云：“一室病维摩。且喜闲庭掩雀罗。煮药翻书浑有味，呵呵。老子无愁世则那。莽莽旧山河。谁向新亭泪点多。惟有鹧鸪声解道，哥哥。行不得时可奈何。”道希四十始通籍，以大考第一，擢翰林院侍读学士。群小侧目，中以蜚语，忧伤憔悴，自戕其生。天丧斯文，後无来者，我岂阿其所好耶。
　　
　　○王拯茂陵秋雨词
　　马平王定甫银台［拯］，以吸食鸦片落职。［文人吸食鸦片，余所知者，惟吴墨井及黎二樵。］所著茂陵秋雨词，置之迦陵、饮水之间，非但不愧之而已。霓裳中序第一云：“寻声苦恨极。赋别江郎愁赚得。销尽伤春气力。奈懒鬓渐凋，故衣偏索，筠帘翠隙。误几番、天际归客。寒窗底、秭归啼老，梦月照颜色。寥寂。药炉尘壁。篆一缕、斜烟似织。襟痕难浣旧迹。又惨绿沉天，怨红飞陌。晚来风雨息。盼远景、云罗飏碧。缠绵意，那堪长对，瘦影玉奁侧。”高阳台云：“绮陌寻花，铜街访月，旧游欢笑年年。燕舞莺歌，春风浩荡无边。长生一曲伤心艳，又霓裳、破了惊弦。叹华清、几日欢娱，愁说开元。貂裘多少金龟客，正鸡鸣酒醒，带笏朝天。马滑霜浓，香衢踏研讨会连钱。灞陵不放将军夜问封侯、那得前缘。算几人、头白天涯，此恨绵绵。”定甫又有高阳台题褚氏册子云：“紫曲门阑，桃花巷陌，芳踪暗记眉楼。梦雨行云，怜他花底亲筹。郎官几日游骢暇，尽怱怱、赵瑟秦讴。恼残春、划地东风，莺燕都愁。西台恸哭人何在，枉金张旧籍，暗数清游。衫袖郎当，不知舞错伊州。沉沙折戟浑闲事，销荒台、玉貌疑休。剩迥文、一卷天花，小字银钩。”此词余不为之注，异日观者如雾也。褚氏者，吴门名妓，居卢家巷。［吴门未乱以先，妓居多在卢家巷、丁家巷。乱後移居阊门仓桥滨一带。马关约定，青杨地始有妓居，此亦续板桥杂志者所当知也。］余大外祖周文之先生，以名进士出宰长州，年甫二十，自以不得馆选为恨。褚氏既解文墨，岁寒唱和，遂盈卷帙。［其赠联云：都道我不如归去，试问卿於意云何。最为时传诵。］卒以现任地方官员挟妓饮酒，上达天听，遣戍新疆。［文之先生有答人问近事诗云：岂缘风月关防密，或者春秋责备严。］行抵汴梁，遇文宗登极，大赦得归。从来荷戈之奇，无奇於此。赐环之速，亦无速於此者。褚氏既作惊弓之鸟，无可踪迹，此册流落吴下，为人以兼金购去。定甫此词，使折戟沉沙故事，可谓精审。
　　
　　○王拯石州慢
　　定甫尝於吴门得先巢民徵君姬人吴扣扣菱花砚，砚背铭二十五字，尾署甲戌春，扣扣作。［扣扣传载陈其年湖海楼集中。］定甫为赋石州慢词云：“艳绝娲云，当日雉皋，春影妆阁。冰奁功样新裁，翠管双钩才学。隃糜恨积，认取水绘风流，南朝多少伤心魄。一片玉华寒，又寻常陵壑。流落桃根江畔，梅影庵中，那回梳掠。恨老兰因，冉冉岁华飞雹。铜台梦冷，一例瘗草铭花，同心漫拟孤生讬。沧海月明时，剩脂痕残角。”词极婉约，砚则赝物也。［扣扣以顺治十八年辛丑八月卒，年十有九。甲戌为康熙三十三年，扣扣早化为影梅庵畔黄土矣。］
　　
　　○王鹏运半塘词
　　粤西词家，定甫以後，推王幼遐［鹏运］、况葵笙［周仪］。王官御史，所著曰半塘词。况官中书舍人，所著曰第一生修梅花馆词。余戊戌入都，始与幼遐订交。幼遐所刻四印斋词，［山谷诗云“我捉养生之四印”，谓忍默平直也。］校勘精审，汲古弗逮。其所为词，泠泠累累，若鸣杂佩。青玉案云：“亭皋绿遍春来路。又冉冉、春将去。不是吟情浑漫与。天涯回首，落花飞絮，都付流莺语。珠帘翠幕无重数。似水空庭镇延伫。满地江湖君念否。青山犹是，白云终古，百草忧春雨。”南浦云：“新绿满瀛洲，薄寒消、又是岸容催晓。羌管漫吹愁，东风飏、和雨和烟都扫。盈盈顾影，疏星一点春痕小。牵惹离愁千万缕，何必绿波芳草。丝丝那绾流光，几销凝、寒食清明近了。系马认闲门，年时约、春共踏青人到。吟情顿渺。夕阳休倚危阑，悄问讯、絮飞随水处，种出蘋花多少。”三姝媚云：“怀人心正苦。况阑干依然，倦红愁舞。泪滴罗襟，数心期慵续，闲情新句。费尽春工，成就得、半天风絮。碧海沉沉，只有嫦娥，忘情终古。此际潮生江步。正酒醒扁舟，羡君归路。风雨禁持，料也应、念我独弦歌处。已是啼鹃，休更说、看花如雾。知否成连海上，新声换谱。”
　　
　　○东海渔歌
　　幼遐论词，尝以不得见渔樵二歌为恨，谓朱希真樵歌及顾春东海渔歌也。顾春字太清，为贝勒［弈绘］侧室。论满洲人词者，有男中成容若，女中太清春之语。去夏，余纵後斋将军假得贝勒明善堂诗，曾刺取太清遗事，赋六绝句。今年乃得见东海渔歌。［凡四卷，缺第二卷。］惜幼遐客死扬州，不获共欣赏也。［樵歌有吴枚庵钞校本，幼遐已得之付梓。］
　　
　　○况周仪词
　　葵生尝与幼遐暨端木子畴、许鹤巢合刻词曰薇省同声集。其所刻新莺、玉梅、锦钱、蕙风、菱景、存悔诸词，婉约微至，多可传之作。法曲献仙音云：“残月窥尊，冻云沈笛，况是天涯庭院。烛泪红深，枕棉香薄，伤心画谯清点。伴梦短梅花冷，么禽语春怨。玉容远。也应怜、杜郎落拓，悲锦瑟弦柱，暗惊泪染。宛转碧淞潮，共垂杨、萦恨难翦。凤纸题残，奈云边、珠珮声断。判尘销鬓绿，万一跨鸾相见。”水龙吟云：“雪中过了花朝，凭谁问讯春来未。斜阳敛尽、层阴惨结，暮笳声里。九十韶光，无端轻付，玉龙游戏。向危阑独立，绨袍冰透，休道是、伤春泪。闻说东皇瘦损，算春人、也应憔悴。冻云休卷，晚来怕见，搀枪东指。嘶骑还骄，栖雅难稳，白茫茫地。正酒香羔熟，玉关消息，说将军醉。”寿楼春云：“嗟春来何迟。恰芳尘散曲，烟渚流澌。此际飘零，词客倦游何依。悲扌监蕙，愁搴蓠。似左徒行吟江涯。恁锦瑟华年，青山故国，回首梦都迷。登临地，芳菲时。几红牙按折，白袷寻诗。底事尊前双泪，者回难持。埋香恨、今谁知。剩短碑、凄凉题辞。更不绾春愁垂杨过篱三两枝。”［香冢在陶然亭西北小阜上，碑阴题云：浩浩刦。茫茫月。短歌终，明月缺。郁郁佳城，中有碧血。碧亦有时尽，血亦有时灭。一缕烟痕无断绝。是耶非耶，化为蝴蝶。又诗云：飘零风雨可怜生。芳草迷离绿满汀。开尽矢桃又秾李，不堪重读瘗花铭。］三姝媚云：“啼鹃声自苦。却红楼依然，玉容歌舞。百计留春，恁遣愁、还仗酒边词句。燕燕莺莺，休更惜、天涯花絮。此恨能消，除是西山，翠颦终古。芳草盈盈随步。恰一碧无情，梦中乡路。断送韶光莫。画阑真在，更无人处。廿四番风，回首忆、非花非雾。一霎城笳，吹出明妃旧谱。”烛影摇红云：“帘幕谁家，纸鸢风急馀寒峭。选楼西畔绿杨枝，才见晴丝袅。十里箫声未了。暗惊心、文园易老。酒帘低处，极目烟芜，古城斜照。诗鬓天涯，倦游情味伤春草。故人门巷玉骢嘶，回首长安道。襟袖尘香自绕。待归来、梅花一笑。二分明月，梦里扬州，不须惊觉。”去岁，沈子封提学游江南归，尝以葵生近著笔记五种见诒，谈艺为多，间资考证。所著香海棠馆词话，则寥寥短章，恨其易尽也。
　　
　　○叶衍兰秋梦庵词
　　番禺叶兰台先生［衍兰］尝选己作秋梦庵词，与沈伯眉丈［世良］楞华室词、汪芙生丈［瑔］随山馆词，合刻曰粤东三家词。先生早岁绮才，有叶鸳鸯之目。［其赋鸳鸯诗云：“笑我梦寒犹後阙，有人情重不言仙。”有柳翁者见之，诧曰：“有才如此，尚作不知何处月明多耶。”以女妻之。］以翰林改官户部，儤直枢密。解组以後，主讲越华院书院十年。余与姚伯怀、潘兰史皆从问字。後堂丝竹，至今犹绕梦寐。乙未，余计偕北上。先生手书“文章有神交有道，珍珠无价玉无瑕”十四字楹帖见诒，又为赋庆春泽慢词以宠其行。［词云：“珠忏红禅，香霏碧唾，十年秋梦初醒。唱出东风，何人共画旂亭。银河净涤生花笔，皱池波、底事干卿。话缠绵、幽恨桐悲，芳思兰馨。楞华艳散霜芙萎，怅霓裳旧咏，法曲凋零。海上琴音，更无孤鹤潜听。白云只在山中住，诉哀弦、唤起湘灵。泛仙槎、杏苑寻芳，歌遍瑶京。”］余藏新莽始建国二年镜，先生为赋百字令。［词云：“硬黄轻展，认当年、偷照长安宫掖。刚卯铜符零落尽，顾此一规蟾魄。玉玺沉沦，金滕谬妄，鉴古悲无极。兴刘窥鹰，路堂羞整巾帻。知否原碧新妆，眉签乍启，对影窥莲额。堪笑回旋随斗柄，映到渐台宣室。璧彩菱生，苔花绣渍，位置泉刀侧。漳河遗瓦，胜他犹伴吟席。”］零缣断墨，尚藏箧笥。先生晚年病黄，尝赋七律四首，句句皆暗嵌黄字，亦可想其风趣也。
　　
　　○秋梦庵词刻意梦窗
　　秋梦庵词，刻意梦窗，而得玉田之神。水龙吟云：“银蟾何处飞来，碧空卷得炎飙净。楼台一抹，是烟是水，镕成清景。道冷呼鸾，天高唳鹤，露凄风警。料广寒今夕，素娥无睡，晶帘外、羞孤影。我欲凌虚绝顶。洗尘襟、玉壶冰镜。秾花锦石，汉家遗恨，那堪重省。惆怅江南，有人归梦，相思愁证。试凭阑长啸，横吹紫竹，唤啼乌醒。”清平乐云：“蟾光似水。花影层阑碎。风露罗衣凉欲洗。此际高楼谁倚。邻家弦管分明。儿家庭院凄清。只有一枝横竹，奈他都是秋声。”瑶花云：“纤云净洗，万里涵辉，琼宇都澄澈。花魂初星，帘乍卷、冷浸一庭凉雪。尘襟尽涤，浑不觉、天风飘瞥。叹素娥、依旧团圆，明镜几曾伤缺。高吟拍遍阑干，问法曲霓裳，今向谁说。河山无恙，还忆否、当日广寒宫阙。危楼独倚，听鹤背瑶笙清绝。瞰秋江、唤起鱼龙，横竹数声吹裂。”瑞鹤仙云：“海棠娇欲语。正红湿屏山，花光如许。流莺尚啼树。怪无端、吹上二分尘土。飘残锦絮。怎飘得、愁丝恨缕。怕呢喃双燕归来，不是画梁朱户。何处。枇杷门巷，鹦鹉帘栊，旧游都阻。寻芳伴侣。谁共赋、伤心句。纵春风词笔，吟成豆蔻，莫写天涯倦旅。倚高楼、目断斜阳，一襟泪雨。”解连环云：“冶魂销尽。怅红楼锁恨，殢春无影。浑不记、绮梦欢尘，有宵语翠篝，晓妆鸾镜。几度清歌，便换了、樽前芳讯。剩湘帘一桁，麝粉香残，鸭篆烟冷。秋怀顿成薄倖。叹情随月蚀，人替花病。洒别泪、犹渍青衫，纵鸳轸重调，凤箫慵整。玉砌苔窝，尚留得、袜罗纤印。料飘蓬、瘦蛾蹙损，画阑独凭。”子夜歌云：“逆欢尘、锦屏绛蜡，花月艳情如许。有多少、琴心筝怨、付与红牙金缕。径窄埋鸳，楼空锁燕，蓦换凄凉处。剩长廊、鹦鹉迎人，似说华鬘影事，梦寻无据。雕阑畔、逡巡绕遍，冷落一秋雨。秃柳当门，横藤碍路，莫系游骢住。怅樊川薄倖，天涯空叹羁旅。翠袖笼笺，青衫涴泪，漫忆销魂句。祇十年、幽恨难忘，酒边凄语。”
　　
　　○叶英华花影吹笙词
　　花影吹笙词，为兰台先生尊人莲裳［英华］所作。後附小游仙词一百首，读者如听钧天广乐也。词凡二卷，皆搜辑於兵火之馀，馨逸自成，南宋遗则。临江仙云：“花事暗随春事了，魂销风雨年年。无聊情绪奈何天。闲愁邀燕子，软语话缠绵。绿写相思红写怨，凄凉知倩谁怜。伤心人月两婵娟。分明清影在，都欠一分圆。”湘月云：“冷冥冥地，拨炉香、静坐悄情绪。一院苔花，凝暗绿，浅沁二分疏雨。莲漏微沉，桃笙倦叠，懒赋伤心句。西风帘卷，可怜人瘦如许。为问怨月啼螀，干卿甚事，直恁声酸楚。露湿闲阶，孤叶坠响，乱夜深砧杵。碎剪窗烟，团圆灯影，都是愁来处。红楼梦稳，秋心知对谁语。”蝶恋花云：“月转桐阴风碎竹。庭院烟深，瘦影寒围烛。翠被香销莲漏促。罗帏倦倚人如玉。明镜无尘钗梦熟。梦醒云飞，云断痕难续。波冷露零秋瑟缩。芙红淡鸳鸯绿。”一剪梅云：“层阑残照写黄昏。界破帘痕。划记钗痕。月中愁影镜中人。圆欠三分。瘦减三分。慵妆倦倚两鬟云。红麝香薰。紫麝花熏。心痴拚付蝶温存。情暖於春。梦懒於春。”吴县潘文勤序之，谓当其哀乐所流，缠绵靡极，亦自有不得已之故在也。
　　
　　●卷二
　　
　　○沈世良楞华室词
　　沈伯眉学博丈，多病逃禅，卒时年仅三十。其遗著号楞华室词者，汉军蕴璘为之付刊。别有倪云林年谱，南海伍氏刻入岭南遗书。其诗规抚山谷，词则继响山中白云也。唐多令云：“华发渐星星。扁舟逐去程。向西风、残酒初醒。却笑轻装如落叶，吹过了、短长亭。驿路瘴花明。樯乌五两轻。渺天涯、水熟潮生。苦竹黄芦听不断，更听到、夜猿声。”翠楼吟云：“远岫分岚，层阴阁雨，禅关几回低款。疏钟敲梦，又寒绿沉沉，遮断高楼天半。怅放鹤来迟，听鹂归缓，茶烟暖、晚山留客，画叉齐展。卷幔无限春愁，觉碎珂丛佩，旧游都倦。茅庵分住我，待料理、绳床经卷。蒲团谁伴。更偈约龙参，花将猿献。徘徊遍、塔云如墨，鹧鸪声乱。”江城梅花引云：“荻花萧瑟断霞明。早潮生。暮潮生。唤取一枝柔橹，过前汀。修竹谁家门可款，水亭外，满烟波、落叶声。叶声叶声愁里听。宝蒜停。香篆萦。记也记也记不了，簧暖笙清。尚有芙蓉梳掠，媚秋晴。眉月半弯楼畔挂，曾照见，倚阑干、话玉京。”三姝媚云：“山堂招燕语。问当年、诗人酒人何处。冷落东风，怅倦箫零笛，俊游谁主。吹尽莺花，吹不尽、旂亭烟絮。遍倚阑干，万一重逢，旧盟鸥侣。叹息骑鲸先去。但坏堞红棉，晚鸦争树。小拍疏尊，早帕罗香损，醉中题句。月有圆时，人却被、仙龛留住。寄与相思，一片黄昏梦雨。”
　　
　　○沈世良壶中天
　　楞华室词，有壶中天，自序云：“偶於市中，购得冒巢民为清漪上人所画横幅，即题其後。”词云：“溪藤小□，是香温茶熟，兴酣挥就。短槛回廊春曲录，有地尽栽杨柳。选树莺啼，定巢燕去，十顷风漪皱。蘼芜望远，绿阴浓上襟袖。想见白社留僧，红丝洗研，妙擅荆关手。钿轴飘零频阅世，粉墨模糊非旧。水绘园荒，湘中阁圮，往事销沉久。影梅窗下，一枝还似人瘦。”广生谨案：先徵君生平未有画名，而诸姬则皆擅绘事，蔡女罗［含］工苍松墨凤，［见广陵诗事。］金晓珠［玥］善写人物，［吴薗次有乞晓珠画洛神启，又有题晓珠画盗盒图词。王阮亭有题晓珠杂画三绝句，朱竹垞有题晓珠水墨芙词。］董小宛［白］则仅能画远山丛树而已。往年闻京师某妓家，有小宛夫人画蝶横幅。比与黄陂陈士可往过，则已为人易去，至今梦想。甯乡程子大太守、王炳卿参议皆藏有先徵君画山水直幅。龙阳易实甫为余言，义州李文石观察藏先徵君画一美人蒙被卧，自题其上云“平山事异，墨胎曷归，世之君子，不无谅之”，凡十六字，文石精赏鉴，此幅则亦赝物也。
　　
　　○汪珠随山馆词
　　山阴汪芙生丈，寄籍番禺，老为诸侯宾客。家伯祖哲斋太守官潮州最久，丈居潮州幕中亦最久。所著随山馆全集诗及骈散文词，色色皆似樊榭。义山而後，此为第一好记室也。宴清都云：“未觉馀寒敛。迷濛处、不分花影浓淡。帘纹似水，烟痕似梦，作成销黯。斜阳乍露墙匡，又漠漠，微云半掩。问藏春、何处楼台，移春几处阑槛。新来病酒年华，薰炉况味，无限凄感。袷衣换了，香篝灺後，胜情都减。无端凤纸相思，剩襟上、红冰点点。怕等闲、过却烧灯，东风荏苒。”南柯子云：“香减双心袜，书迷四角盘。几回酒醒怯衣单。偏是黄昏，偏是雨潺潺。绛蜡成灰未，青禽寄语难。退红帘子小红阑。祇隔春人，不解隔春寒。”扬州慢云：“三月春深，一帆客到，酒边愁听琵琶。正临江小阁，糁一片杨花。算回首、旂亭别後，短衣长铗，多少年华。剩相逢无恙，青衫依旧天涯。乡关似梦，怕乌衣、难认为人家。便北户笙歌，南壕箫鼓，都换悲笳。旧事不堪重省，尊前看、醉墨欹斜。忍凭阑、东望苍茫，落日昏鸦。”绮罗香云：“十八低鬟，一双约指，悄向街西相识。钿誓钗盟心事，更谁知得。还待把、银蒜低垂，肯闲逗、石榴消息。奈前头、鹦鹉聪明，窥人妆晕画阑侧。鸳鸯犹记卅六，何事东堂有限，东风无力。唾碧啼红，总是可怜春色。花正好、镜槛人愁，酒乍醒、玉篝香熄。悔年时、百种相思，凤绡空自织。”一剪梅云：“待炙银笙暖玉箫。九九馀寒，数到花朝。小红楼隔小红桥。负了春风，误了春潮。一种闲愁不肯销。似雨丝丝，似水迢迢。灯昏酒醒又今宵。纵不相思，也自无聊。”浣溪沙云：“人倚东风倦不禁。旧游如梦怕追寻。隔花楼阁几重深。越酒中时寒恻恻，湘帘低处昼沉沉。最无聊赖是春阴。”蝶恋花云：“红楼西畔鹂三请。烟语重寻，绿黯蘼芜径。行近雕阑心自省。袖罗凭处香犹凝。吹尽柳丝风未定。花軃斜阳，画出春人影。几日相思如小病。酒怀易醒愁难醒。”浪淘沙云：“问讯护花幡。晓镜低鬟。红楼春已二分残。偏又东风无气力，留住馀寒。香冷鹧鸪斑。翠袖衣单。避人深掩小屏山。不管虾须帘子外，闲了阑干。”卜算子云：“池馆锁黄昏，阑槛无重数。寒是三分暖二分，酿得春如许。柳意倦於人，花气吹成雾。最不分明最可怜，帘幕深深处。”又云：“风露没多些，湿了莓苔径。浅碧濛濛晕不销，搀入梧桐影。虫语一丝丝，似说秋来冷。人比疏花瘦可怜，衫亸凉烟暝。”
　　
　　○沈评随山馆词
　　沈伯眉丈尝评随山馆词，谓为“气体超洁，邀月能语，遏云不流，似黄鹤楼中玉笛”。芙丈因问吾子自视云，曰：“花影吹笙，满地淡黄月。”
　　
　　○陈沣词
　　粤中词人，三家之先，推嘉应吴石华学博［兰脩］、番禺陈兰甫京卿［沣］。学博之词词人之词，京卿之词则学人之词也。京卿邃於说经，品诣高雅，所著东塾丛书，风行於世。录其雨中过严泷百字令云：“江流千里，是山痕寸寸，染成浓碧。两岸画眉声不断，催送蒲帆风急。叠石皴烟，明波蘸树，小李将军笔。飞来山雨，满船凉翠吹入。便欲舣棹芦花，渔翁借我，一领闲蓑笠。不为鲈香兼酒美，只意岚光呼吸。野水投竿，高台啸月，何代无狂客。晚来新霁，一星云外犹湿。”此词仙乐飘飘，筝琵洗俗，尝鼎一脔，可以知味矣。
　　
　　○张文虎索笑词
　　同时与陈京卿负通儒之望，而又工词章者，则南汇张啸山学博［文虎］也。学博少时读元和惠氏、歙江氏、休甯戴氏、嘉定钱氏诸家书，慨然叹为学自有原本，驰鹜枝叶无益也。则取九经汉唐宋人注疏，若说经诸书，由形声以通其字，由训诂以会其义，由度数名物以辨其制作，由言语事迹以窥古圣贤精义所存。所著舒艺室诸笔，与十驾斋养新录，正复如骖之靳。索笑词甲乙二卷，吐属尔雅，训词深厚，良由卷轴蕴蓄者富，故虽小道亦可观也。忆秦娥云：“长亭酒。春风记折金阊柳。金阊柳。红阑倒影，绿波微皱。弯环虹影今如旧。模糊梦影君知否。君知否。杨花飞尽，玉韀人瘦。”品令云：“清明时节。又落尽棠梨雪。夕阳庭院，一声何处，黄鹂调舌。人倚屏山无语，玉笙吹彻。风情销歇。况旧事今休说。模糊春梦，画楼西畔，帘栊幽绝。最忆离离花影，淡黄新月。”清平乐云：“疏篷一系。无限天涯意。点滴愁声消酒味。写入米家图里。荒庵坐雨跏趺。萧萧恍听菰蒲。已自风波满眼，凭君更说江湖。”忆旧游云：“段家桥畔路，廿五年前，曾逐游人。玄发今成素，检星星剩稿，似梦如尘。林峦算也头白，残雪化愁云。甚败柳莺凄，零梅鹤怨，几度经春。东君。更何忍、放草色裙腰，绿到湖滣。废井颓垣里，忆芳堤画舸，花径香轮。梵宫磬响何处，孤角断黄昏。只一掐纤眉，江头月作西子颦。”徵招云：“翠云一片阳台影，霜风忽吹何处。几日不来游，讶荒寒如许。离情千万缕。都莫化、前朝烟雨。抚遍红阑，冰澌凝碧，消魂无语。欲去转沉吟，人间事、瞥眼便成今古。选胜问南朝，剩丝丝堪据。依然留不住。只消受、庾郎词赋。认残甃、怅绝栖乌，更玉骢迷路。”
　　
　　○许宗衡玉井山馆诗馀
　　上元许海秋中翰［宗衡］，负气伉爽，有不可一世之慨。所著玉井山馆诗馀，别有怀抱，虽稍近粗率，亦近词一大家。金缕曲云：“别有伤心处。尽消磨、劫灰金粉，大江东去。楼阁斜阳秋易晚，鸣咽青溪如诉。祇衰柳、残鸦无数。龙虎雄图悲竖子，剩遗编、细载闲歌舞。亡国恨，哽难语。年来烽火台城路。念无端、家山唱破，凄凉谁主。似有箫声闻鬼哭，忍忆板桥风雨。漫怊怅、美人黄土。绕郭旌旂霜影重，巩将军、愁击军中鼓。早哀绝，子山赋。”百字令云：“冶春词句，为垂杨写照，旧时湖上。司理风流浑不见，有柳丝无恙。莫恼莺啼，难凭燕问，梦已随烟荡。璚箫谁按，绿阴曾记孤唱。堪奈一霎烽烟，青青隔断，不与春旂飏。树外朱楼空劫火，漫对东风惆怅。系马当年，栖鸦何处，更向台城望。斜阳欲尽，暮天惟有苍莽。”金菊对芙蓉云：“锦瑟华年，文箫再世，痴情更向谁论。恁江山烽火，何处招魂。夕阳渐减闲哀乐，叹茫茫、鬓影空存。几番怀忆，几番惆怅，忍对芳樽。堪奈梦里香温。蓦空帘闭月，一抹烟昏。便与伊共悔，已种情根。当时春院初晴後，绕朱楼、初踏苔痕。阑干日午，杏花开白，斜掩重门。”月下笛云：“楼阁灯疏，山城月冷，晴霄放碧。江湖萧瑟，一樽能聚残客。凭阑曼鬋横钗影，忍细认、韦娘颜色。算年光、镜里空花，一笑那时谁识。凄恻。筵前笛。号雪後桃花，艳歌如泣。空拈醉笔，画图如梦堪惜。美人断送词人死，剩我风前鬓白。甚丝竹换烽烟，哀乐何时遣得。”
　　
　　○许宗衡眉妩词
　　王郎曲盛传於时者，前有吴梅村，後有张亨甫。梅村诗为王紫稼作，亨甫诗则为王蕊仙作。蕊仙者，扬州人。亨甫诗所谓“天下三分月，二分在扬州，一分乃在王郎之眉头也。”其演桃花扇传奇寄扇一出，艳绝一时，士大夫宾筵酒座，盛称叹之。蕊仙老去，无继之者。咸同间，乃得朱郎莲芬、陈郎兰仙，今则几成广陵散矣。海秋官京师日，与莲芬交最昵，尝画填词图，命莲芬书己作於卷，赋眉妩词赠之。［词云：“想空烟一抹，侧帽依灯，拈笔绿窗底。写到伤心语，挥毫处、低徊应易蕉萃。酒尊漫对。怕断肠，郎意先醉。试歌向月暗重帘後，早清泪如水。知未。年年匏系。有几多哀乐，今夜提起。瞥眼东见疾，休吹落桃花，香染春纸。一缣一字，且浅斟低唱相倚。纵难驻芳华。判两鬓与愁抵。”又自题填词图梁州令云：“祇觉浮名贱。别有伤心谁见。灯残月落闭重门，换巢鸾凤，已是栖枝倦。偷声减字肠应断。自掐阑干遍。似闻帘外，微雨飞花，便欲和春咽。一幅鹅溪绢。模糊那家庭院。江湖载酒夜如年，旂亭画壁，往事留歌扇。天风海水宫商变。黯黯词人怨。图成但有愁叹。空抛心力君休羡。”］其观兰仙演寄扇词云：“清歌粲素靥。眼底浓香消绛雪。拍遍阑干几叠。现後影前身，桃花颜色。关河阻绝。可有飞红卷残蝶。知音少，缄愁难寄，倚袖向谁说。悲切。笛声低咽。似当日秦淮夜月。伤心公子远别。又今夕、燕脂写恨如血。泪痕描露叶。早板鼓凄凉数阕。当筵叹春春一握，为尔启金箧。”［霓裳中序第一。］海秋自云：曲海词山，千生万熟，而揾簪攧落，知者无人。与之言邓千江望海潮、蔡伯坚石州慢，瞠然而已。何况公子天涯，美人楼上，春风问讯，谁复於一握浓香，识南朝之兴废哉。
　　
　　○何兆瀛心庵词
　　江宁何青耜丈［兆瀛］，与海秋同里齐名。由给谏官杭嘉湖道，转两广盐运使。其第五孙为家哲斋伯祖第三女婿。丈生平有戏癖、鼻烟癖，卒以被服儒雅罢官。其所著心庵词，未携行箧，仅就谭仲修箧中所选，悉登於此。金缕曲云：“辛苦衔泥燕。尽回翔、朝朝暮暮，雨丝风片。觅得新巢栖息稳，为尔珠帘常卷。却换了一般庭院。故主恩情还记否，号几番、王谢堂前见。普舞得、红襟倦。炎凉世事寻常变。见说道、寂寥罗雀，翟公门掩。曲曲雕梁泥落尽，红剩斜阳一线。听枝上流莺低啭。似诉东邻留殢尔，旧同群，软语含凄怨。秋近矣、莫飞远。”壶中天慢云：“缁尘人老，被秋灯照出，伤心滋味。四壁虫吟风断续，抱影与愁同睡。枕冷黄粱，簪欺白发，一穗花犹媚。玉虫无赖，向人开作如意。当日胆怯空房，挑残夜雨，泥檀奴同倚。倦蝶凄迷馀梦影，枨触寒宵半臂。金粟痕空，铜荷尘瘦，烟也含清泪。比他团扇，旧情何忍捐弃。”卜算子云：“镜背一灯红，灯背无人语。忽有秋虫一两声，啼碎黄昏雨。帘底阁琼箫，箫外风如缕。吹我天涯听雨心，和梦江南云。”月下笛云：“一抹荒烟，孤亭尚在，断无人处，丛芦萧瑟，还是寻秋那时路。亭前卧柳浑相识，早耐尽、年年冷雨。却重来攀折，霜颠顾影，独行谁语。愁绪。嗟迟暮。待归去江天，再盟鸥鹭。风尘倦旅。听蝉何事酸苦。菀枯容易都成梦，问入梦、有人醒否。剩几点晨鸦，栖老禅门旧树。”南乡子云：“春事了残红。闲著阑干画阁东。几日杜鹃声不断，忽忽。一笛吹春唱懊侬。无语下帘栊。苦把春痕忆梦中。雨又不来云又散，濛濛。满院杨花满院风。”秋千索云：“新词多是销魂语。却搀得、秋声如许。已觉凉虫不耐，又添了、三更雨。迷离往事难抛去。问旧日、鸿泥何处。灯影琴丝十载心，梦里抟风絮。”台城路云：“修蛇曲折城南路，倚筇还过萧寺。扫叶门深，种花僧去，冷意野鸥知未。苇花满地。有头白人来，相看蕉萃。瑟缩寒鸦，似曾相识一枝寄。祇林无限往事。一般兴废感，都付深喟。诗梦烟空，酒人星散，眼底惟馀秋气。流连荒砌。认疥壁蜗涎，模糊文字。铃语催归，夕阳天半坠。”论者谓何词沉郁，稍不逮许，而许之粗率，则亦所无也。
　　
　　○朱祖谋彊村词
　　归安朱古微侍郎［祖谋，］中岁始填词，而风度矜庄，格调高简。王幼遐云：“世人知学梦窗知尊梦窗，皆所谓但学兰亭之面，六百年来真得髓者，古微一人而已。”古微词品不可及，人品尤不可及。庚子夏秋之间，黄巾黑山，群情汹汹，古微独昌言其不可恃，几陷不测。比年乞病却归吴门，与郑叔问、刘光珊辈岁寒唱和，有终焉之志。朝廷知其誓墓之词甚苦，亦不相强，视近时三事大夫之勇猛精进，夜行不休者，真可思量烂熟也已。古微所刊有庚子秋词、春蛰吟，皆与幼遐诸人唱答之什。其彊村词三卷，则近从吴中刻成见寄者也。还京乐云：“塞鸿近著意，偎沙度月成秋响。傍黄昏愁重，旋搀铁马，檐头悲哽。溅泪花孤坐，屏山背烛幢幢影。倦睡减遥夜，怨起罗衣新冷。听壶莲竟。梦沧波、残画风鸦，阵黑如尘，垂翅未整。江湖画角声声，暗惊回、雨凉烟暝。搅愁肠，是按笛人稀，餐霞伴醒。脉脉窥华发，清霜飞上明镜。”花犯云：“影屏山，灯唇碎语，春痕似依旧。夜堂无酒。怜燕采谁簪，蜜苣孤守。睡轻厌数残更漏。欺人年事骤。剩浅靥、缃梅三两，飘香黏半袖。帘栊外边峭寒多，头番问、阆苑东风醒否。芳讯换，还惆怅、幡人瘦。箫声送、背邻笑语，容易到、林鸦惊散候。料镜槛、飞鸾尘涩，新妆愁里斗。”宴清都云：“钱腊蛮村鼓。声声急，雁边低和鸣橹。琼箫市远，膏炉焰薄，好春何许。横谿数萼娇红，点缀入、迎年秀语。任向夕、雪意垂垂，韩山冷落眉妩。银荷翠管西船，歌呼簺博，浑忘羁旅。涂笺燥墨，沾杯淡酒，自温眠绪。荒鸡定怜沉梦，是一夜、乡心几处。唤绪风、帆色新年，春程未误。”诉衷情云：“鸾軿秋讯有无间。桦烛掩屏山。琤然露井酲韵，惊梦绛河还。无别语，拥眠鬟。泪阑干。兰丛风起，未抵针楼，罗荐新寒。”解连环云：“绪牵愁结。被蛮薰沁骨，素天无极。傍露井、叶叶疏桐，信经过暮凉，画秋真色。罢酒阑干，雁书断、浮云东北。望三山凿翠，尺海涨尘，有情难忆。登临故欢尽掷。觑新霜镜里，乌笑头白。待叩君、密约鸾钗，怕著枕睡酣，暗销瑶碧。梦入关榆，但流恨、沉沉寒汐。背西风、怨蛩细语，伴人絮得。”声声慢云：“城痕烟结，镜曲香销，巡阑远避尘红。未近黄昏，无人冷翠濛濛。西邻旧家双燕，倚娇瞋、新妒雕栊。寻胜处、是檐虚岫纳，屟响廊空。谁信伤春倦客，费临花娇马，愁对巫峰。多宴心情，飘灯阑夜偏浓。尊前几人，闲泪背东风。浇与珍丛酒醒未，堕娇云、一片梦中。”秋霁云：“别枕潺潺障暗雨，帘衣晕冷灯色。瘁叶凉喧，晚蛩愁咽，病怀惯禁秋力。倦吟暂息。梦痕宛转莼丝碧。问故国谁睠，夜阑孤坐瘴乡客。惊卧岁晚，乱落江蓠钓竿，沉吟诗卷疏寂。背西风、残鹃苦说，青铜欺鬓盛年白。归事布帆从办得。怕酒醒後。惊见画里湖山，采珠荒水，捣尘新驿。”玲珑四犯云：“压水梦寒，濛花霜浅，空陂鸥逝何许。数峰青弄影，酒洗吴台古。何郎旧情未赋。又东风、画船烟浦。泪粉春魂，袜尘游事，吹老玉龙苦。行云满垂虹路。忆疏香步绮，低髻迎户。往来罗袖，尽早蝶冲寒去。清歌自在人间世，送闲客、幽单春旅。愁寄语。无人间、题裙旧侣。”庆宫春云：“岛玉封烟，蝉梳抛黛，凤窠旋旋黄昏。流管梅芳，缘屏兰旧，怨蟾不照孤颦。絮繁丝乱，又重叠、清寒著人。宫衣添未，催罢鸾笺，销瘦真真。相思化作仙云。捐块中洲，心事虚陈。伤别啼妆、端忧灵体，蘅皋重梦无因。坠欢寻去，镇呵泪、红绵镜尘。回衾灯暗，还数中宵，鹃语残春。”齐天乐云：“黄昏连树拳鸦噤，江寒笛声不起。拥叶惊波，呼风断角，凄别归鸾千里。灯窗自倚，渐冰折吴绵，薄醪慵理。尚有残香，夜深不暖旧心字。荒鸡空唤倦旅，未应霜霰集，谁整归计。箭水繁声，棂纱淡色，落尽凉蟾无寐。西楼翠被，怕一夕将愁，玉珰难寄。曙蜡红啼，梦痕持泪洗。”惜红衣云：“倦侣哀时，长愁送日，坐支孱力。病里登台，霜林媚红碧。当唇注酒，持一笑、刚肠从客。喧寂。凉雨雁声，识殊方栖息。明灯广陌。盈匊狂尘，沧波荡愁藉。湛卢迸泪，去国海西北。断得故山归思，何地钓游寻历。酹晚英无语，知是谁家秋色。”
　　
　　○朱祖谋霜叶飞
　　古微以壬寅秋晚，奉命督学粤东，余与秦幼蘅水部、夏闰枝编修，集中圣斋，用梦窗韵赋霜叶飞词录别。是日同游天宁寺归，翦烛至夜分始散。古微越日待舟唐沽，寄和词云：“乱云愁绪孤帆外。随风飘著燕树。倦程先雁下沧洲，寒带丁沽雨。甚一霎、飙轮过羽。微尘惊风红桑古。怕更倚危楼，海气近黄昏，换尽酒边情素。何况北极觚棱，东门帐饮，怨歌今夜难赋。简诗情画意电苍茫，空觅荒鸡语。梦不入、莼丝半缕。商量听水听风去。剩根笛、飞声罢，寂寞鱼龙，觑人眠处。”古微高卧东山，幼蘅、闰枝各羁天末，读此殊有停云之感。
　　
　　○郑文焯词
　　铁岭郑叔问舍人［文焯］，为兰坡中丞之子。家世兰锜，累叶通显。叔问独羁栖吴下，为东诸侯宾客，其神致清朗，怀抱冲远，真卫洗马一流人物。所著瘦碧、冷红诸词，规抚石帚，即制一题，下一字，亦不率意。本朝词家虽多，若能研究音律，深明管弦声数之异同，上以考古燕乐之谱者，凌次仲外，此为仅见。绛都春云：“鹃魂一片。怪小墅绿阴，都被愁染。鸿阵悄来，凄紧西风黄昏院。茜裙残缕吹香远，却醉入、秋娘心眼。梦回沟水，红情自老，误他题怨。还见披烟浣露，正灯暗绛屏，和泪妆点。霜信漫催，吴锦飘零无人剪。可怜生是江南晚。更解替、幽花肠断。几回立尽斜阳，故山冷艳。”倦寻芳云：“小帘花瘦，废阁灯昏，孤咏何赖。破碎壶天，那管赋愁人在。帘滴都无空绿，泻池流、应有残红带。到更阑，怕南来好梦，湿云全碍。想几处、筝篷凄咽，乱点西风，飞上蛾黛。便是秋声一夜，有情须买。别泪销沉鸥社酒，浮根愁老鲑乡菜。悔前宵，月明中，负他芳霭。”惜红衣云：“石发吹凉，林衣换雨，满怀冰玉。秋色墙头，吴山翠如浴。西楼旧梦，还暗写、疏棂横幅。愁逐。江上暮鸿，说南来凄独。湖云自绿。吟断蘋花，年年镇羁束。文园未老，醉耳倦丝竹。可忆蜀波流锦，解惜美人裳服。待故裙书遍，问讯草堂江麓。”虞美人云：“歌云软绣吴篷背。暗浦明珠翠。旧家池馆久蒿莱。说与鸥边凉月、带愁回。长波西望垂虹路。载雪吹箫处。暗香不送倩魂归。可奈湖山无恙、昔游非。”垂杨云：“霜魂似翦。听打窗败叶，乱愁红染。古屋清尊，故人江上悲秋倦。何堪来去秋相伴。更残夜、与秋同饯。问吴波、流恨清溪，比旧痕深浅。空有危炊一剑。镇消受冷官，向谁肝胆。素约沉沉，蜀云犹恋江南晚。无多酒病因狂减。怕劝老、西风易散。甚孤灯照入，今宵和梦短。”寿楼春云：“看离江鹃魂，又零钿翠粲，倦笛黄昏。谁念兰茳捐佩，镜花空春。不愁见云中人。绣舞裙、当年公孙。自宝剑星飞，琱坊月冷，凄绝绮罗尘。吴亭酒移芳醺。问名娃旧馆，山鬼呼尊。那更疏灯在水，野云当门。风扫叶如残军。感白萍、飘摇同根。想孤棹吟湘，栖栖梦痕馀醉巾。”催雪云：“败叶荒池，残酒冷屋，瘦绿灯痕如水。正涩指冰弦，夜窗人起。一树玉梅吟影，想月地、珊珊鸣珠佩。翠眉谁见，仙云自舞，小屏孤闭。清丽。斗梦螘。记并枕醉鬟，乱花堆砌。更禁得馀寒，暗吹红意。艳迹而今渐歇，怎凝殢、残熏销鸳被。恁恨墨、题满吴桥，已是客衫无泪。”八归云：“风灯画梦，冰弦喑泪，亭馆坐雪人独。吴梅早被离愁染，偏是断肠枝上，未春先绿。碎佩樷飘泊恨，问此日、兰骚谁续。但怪得、楚客无魂，唱老渡江曲。须信千秋胜事，销凝何限，况我鸥盟闲局。酒阑衫袖，岁寒笺管，怨入中年丝竹，念歌眉惜别，也学湘吟弄哀玉。匆匆见、乱花歧路，满地江湖，残杯休更促。”三姝媚云：“吴坊歌板地。借青尊浇残，一春红泪。有限柔魂，似海棠枝上，断丝还系。第一轻盈，禁几度、沈郎腰细。莫遣垂杨，空向高楼，替人眠起。昨夜欢盟须记。但醉粉迷香，枕边花气。雨薄云轻，怕梦来都变，那时情味。晓帐愁分，却又惜、黄昏容易。自恁幽期能耐，而今倦矣。”花犯云：“袅红情、欹风歌袖，花前去年见。淡欢浓怨都误了，因循还待谁遣。绣囊桂子香重荐。心期空月满。甚近日、病来疏酒，新凉人易倦。秋宵漏语迟迟，相携未有别，安排肠断。鸳枕侧，惊呼起，泪花红泫。殷勤问、旧盟玉镜，应悔向、卢家窥半面。但暗计、几回栖并，输他梁上燕。”玉烛新云：“秋香披酒袂。正卧雨吴篷，镜天如醉。珠灯暗坠空明影，散作流花轻碎。亭台近水。荡不尽、伤高清泪。残笛外，休倚黄昏，孤尊更呼谁对。鸥边浪迹年年，欢客里风情，半销疏媚。楚兰旧佩留恨事，付与满江歌吹。题红惜翠。甚近日、愁来无会。空梦想、鸳侣双扶，依依自睡。”齐天乐云：“旧家池馆追凉地，伤心十年前後。去燕空帘，疏萤小扇，难遣寻常时候。阑干似旧。算花下黄昏，几回垂手。满院筝尘，翠阴门掩数行柳。江南赋情最久。俊游零落早，欢事稀有。丝竹凋年，湖山费泪，销与西风词酒。园居半亩。笑双鹤栖依，占人清瘦。见月登楼，过秋知健否。”木兰花慢云：“晚凉花积水送，秋老越来溪。叹故苑沧波，汛天镜里，曾见鸱夷。凄凄黄昏未了，渐歌阑、人似水东西。自有暗香随袖，残红为惜新题。文漪步绮轻移。银烛背、翠樽携。念别後湖山，几回同梦，云散鸿飞依依。兰桡醉解，涴啼痕、犹在去年衣。明月无多圆，夜有情、偏向人低。”庆宫春云：“衰草虫天，断云鱼浪，去帆望转湘碧。秋影初鸿，江蓠罢采，月明空遥怨夕。翠疏红冷，记曾占、西楼赋笔。雕阑仍在，愁倚黄昏，水风残笛。楚兰一曲伤心，恨魄难招，雾萝烟薜。江山文藻，登临老泪，故国何堪陈迹。绮疏芳卷，定寄我、寒梅水驿。行云歌尽，白眼苍天，旧狂谁识。”
　　
　　○刘炳照留云借月庵词
　　阳湖刘光珊学博［炳照］尝有断句云：“一寸词肠，七分是血，三分是泪。”为时所诵。丙申丁酉之间，余居吴门，与光珊及叔问、屺怀过从颇稔。光珊尝乞余题其填词图。其所著留云借月庵词，亦斐然今之作者也。蝶恋花云：“燕子梁间相对语。开到酴醿，又把芳期误。绿怨红愁无处诉。斜阳空恋矢桃树。青鸟不来音问阻。郎似浮萍，侬似黏泥絮。不信东皇难作主。甘心拌遣春归去。”垂杨云：“情丝寸翦。剩数升血泪，湿衫如染。病榻维摩，闭门休讶寻芳倦。愁魔长与吟魂伴。恨前度、不随春饯。下珠帘，人瘦於秋，怯晓来寒浅。空叹凄凉宝剑。有供奉酒肠，拾遗诗胆。一样飘零，落花时节逢君晚。豪怀纵说年来减。问怎遣、尘襟萧散。听箫声隔院追欢，嫌夜短。”瑞鹤仙云：“梦醒斜倚枕。怯晓凉披衣，犹待郎整。帘垂画屏冷。甚羞窥圆镜，懒施残粉。愁长恨永，疗相思、难寻橘井。有谁怜、往日风流，悔把绮年抛尽。空省。钗行零翠，屟印闲鸳，别时情景。蓬山望迥。青鸟使，信无准。怅吴侬重到，枇杷门巷，旧事伤心怕问。问而今、何处双栖，燕巢可稳。”意难忘云：“金屋娇娃。向苏台暂驻，七宝香车。孤踪随柳絮，芳字称莲花。佯倦眼、傍窗纱。更端正堪夸。恰好处，圆姿替月，没点云遮。底事铁板红牙。度曼声一曲，四座惊嗟。相逢同是客，留醉即为家。明镜里、鬓双华。怕重听琵琶。但怪得、青衫泪湿，此日天涯。”大圣乐云：“接叶阴浓，坠枝香冷，乱鸦啼树。更听风、一夜无眠，对镜晓妆，愁见落红如雨。独上小楼凭阑望，正天际归帆迷远浦。人何处。甚鸿雁不来，惊添霜缕。相思到今更苦。怅身隔蓬山，谁寄语。记灞桥分手，留春无计，芳期空许。漫说卷帘人情重，奈孤燕营巢无定宇。重门闭，任门外飞花飞絮。”又云：“幽蝶栖香，晓莺惊梦，绿阴千树。正满园、花事将残，乍暖乍寒，偏又妒花风雨。夙约待寻闲鸥鹭，好重棹扁舟明月浦。清游阻。更扶病拥衾，炉萦残缕。天涯送春最苦。听梁燕呢喃相对语。纵异乡双宿，新巢初定，家山何许。怕过旧时乌衣巷，但花落无人深院宇。杨丝老，倩牢系枝头轻絮。”玲珑四犯云：“破碎砚田，凄凉舂庑，无家归向何许。百年强半过，白发无今古。登楼仲宣懒赋。渺音书、雁沉寒浦。失意钱刀，累人儿女，尝遍有生苦。销魂地，江南路。盼春风送暖，先到蓬户。壮心除渐尽，未忍除愁去。他乡隔岁论文乐，忆东阁、吟梅宾旅。遥寄与相思，约西泠社侣。”余尝为内子黄瓯碧作话荔图，［凡十图，画者为顾鹤逸麟士，金心兰柬彡、陆廉夫恢、倪墨耕田、吴秋农穀祥、周乔年梓、林琴南纾、姜颖生筠、金拱伯绍城及纾翥山女子彭鹤俦若梅也。］题者甚夥。［瓯碧自题清平乐云：“岭南风味，说也消人意。十万妆成云似绮。白玉圆肤致致。珠儿三五轻盈。怜他不带愁生。何处月明绛树，吹来都是双声。”］自学士大夫以迄闺秀方丈，凡百馀人。光珊赋荔支香近有云：“屈指归期，应是荔支天近。此物相思，絮语当窗亸云鬓。”时余为方久客吴门未归也。又赋洞仙歌书余所撰栗娘夫人传後云：“书仙夙慧，有怜才青眼。毕竟多情恨缘短。任瑶琴先破，玉笛长抛，肠已断、忍谱清商凄怨。箧中捐扇在，血染桃花，仿佛当年那人面。薄命似红颜，几度春风尘梦醒，繁华羞恋。傥万一天台许重逢，便不负今生，唱随初愿。”
　　
　　
　　●卷三
　　
　　○费念慈词
　　武进费屺怀编修［念兹］，博雅嗜古，吴中推收藏赏鉴者，自吾友顾鹤逸外，未能或之先也。尝为余题填词图云：“不解苍茫意。竟飘零、斜簪散髻，词人而已。十成莺花姚冶甚，过眼娇春如许。漫重向、危阑孤倚。党籍家声湖海客，问清才、似此今能几。斟大斗、为君起。尘劳梦影休重理。怅年来鬓丝禅榻，广陵吴市。羊胛光阴龙汉劫，沦落斜阳身世。且莫更狂呼青兕。剑态箫声无著处，谱红牙、并入雕蟲技。木叶落、秋深矣。”［金缕曲］又为余题话荔图云：“惺忪坠梦无凭准。聊写向生绡影。一笑堆盘珠颗迸。紫霞轻擘，暖香初晕，风味年时俊。归来旧谱谁重问。瑶札相思寄芳讯。闲拂鸾笺吟未稳。绿榕帘底，红蕉庭畔，惆怅天南恨。”［青玉案］屺怀著作，多未写定，身後恐无能搜葺。更忆己亥之秋，余在吴门，江建霞以先巢民徵君手书菊饮诗卷见赠。屺怀亦以家葚原上含［讳舂荣，乾隆诗人。与丹徒鲍海门、怀宁李勉村齐名。计载符葆森国朝正雅集。］词札见赠。并和上舍金菊对芙蓉词，词稿置行箧中，为人持去。子敬人琴俱亡，此可痛也。
　　
　　○江标词
　　元和江建霞卿［标］，跌宕文史，纵横一世，书画金石，色色当行。尝得先巢民徵君菊饮诗卷，脱手相赠。［建霞赠余卷时，尝语座客，此事足传否。未几下世。余乞当代名流，题咏殆遍，非惟诵芬，亦以报亡友於地下也。今春厂肆，持先徵君手书六忆歌长卷来售，为人中道劫去。以原值归之，不可，以相当之书画酬之，亦不可，此真赵王孙所谓独孤之视东屏，其贤不肖为何如者矣。］建霞病殁，余为文哭之，［刻小三吾亭文集中］所谓兕觥归赵，薄俗则难，非君雅谊，谁结古欢者也。建霞所刊红蕉词一卷，盖未通籍以前，客岭南所作。录其菩萨蛮十阕，真花间之遗音也。词云：“玉锼飞凤银屏小。画罗帐卷春云晓。缭乱海棠丝。还移明镜迟。无言成独坐。底事慵梳里。帘外鹧鸪啼。泥金褪舞衣。”又云：“天涯只合多飞絮。化萍还向天涯去。妾命不如他。终年弯两蛾。大隄音信绝。梦里刚离别。双燕入帘来。故园花正开。”又云：“藕丝切断玲珑玉。蕉心掷破葳蕤绿。水阁已秋风。屏山几曲红。湘帘三面静。团扇相思影。晚槛月微凉。开签吹鬓香。”又云：“鸳鸯双护流苏冷。兰膏夜泻秋蛾醒。酲叶打窗轻。高楼过雁声。罗衾围好梦。寒压霜华重。梦竟到辽西。难教郎便归。”又云：“玉楼一夜琼花影。围炉火暖侬心冷。相别早春时。今看岂暂离。钗头寒翠凤。昨夜银瓶冻。暗起卜灯花。隔墙啼晓鸦。”又云：“枣帘昼永铜蠡静。牡丹屏写黄荃影。今日有谁来。貍奴洗面才。葡萄天马镜。斗画双眉靓。窗底惜馀明。鸳鸯催绣成。”又云：“银荷晕小釭花紫。黄昏已近炉烟腻。满地是梨花。春风狂太差。双鬟金凤小。卸却残妆早。翠被不胜寒。熏笼梦合欢。”又云：“玉函四叠蟠飞凤。齐梁乐府工成诵。难得董娇娆。高堂挟瑟邀。从今休识字。好把聪明讳。多恐讳聪明。新愁依旧生。”又云：“锦奁双陆红牙促。弹棋谙熟翻新局。隔院簸钱声。空阶草乱青。琵琶和泪抱。闷煞擅槽小。墙内有秋千。春骑堕玉鞭。”又云：“春来燕子生愁种。玳梁栖稳浓双梦。陌上过香车。闲庭落杏花。绿罗金凤缕。欲理无头绪。岂是耐愁多。心情便改麽。”
　　
　　○灵鹣阁图题词
　　建霞与其夫人汪静君，尝画灵鹣阁图。［画者日本女子小蘋野口亲。］一时题者，秦嘉徐淑，皆合作也。余与瓯碧联句，赋百字令题之。题成，而建霞已殁，不及见也。闻其所藏大半散失，此图不知尚在灵鹣阁否。所藏马守真画，［系先巢民徵君赠虞山宗伯者，建霞词所谓“新收小卷湘兰画，水绘装潢。东涧收藏。押尾前朝薛润娘”，即指此也。］已归某氏。难聚易散，一邱之貉，古今同慨。
　　
　　○江标绝笔
　　建霞尝为余画扇，题念奴娇词余上。词云：“几番细雨，恨无端、细雨春丝系住。望断前溪人影乱，宝马香车何处。一抹柔波，千重软嶂，谁结寻芳侣。梦回灞岸，红楼犹自私语。最是蓦地西风，江干黄竹，记谶渔洋句。塞外新寒初到信，谁絮棉衣万绪。双桨迎愁，危楼极目，一样销魂苦。替人写怨，画工心事如许。”时己亥八月，距建霞之殁，不过五十日，盖绝笔也。
　　
　　○陈如升搴红词
　　宝山陈同叔上舍［如升］，亦余吴门旧雨也。同叔少时，与程序伯、杨师白、朱伯康、沈小梅、汪稚泉、钱芝门号七子，有沧江乐府之刻。又与其同里蒋剑人齐名，称蒋陈。［剑人自书芬陀利室词三卷，藏同叔所，同叔举以赠余。］年七十馀，尚能为余辈灯下作蝇头书。其所为搴红词，纫兰纕蕙，左珩右璜，宅理不腐，发情独挚。剑人叹为有立乎词之先者，故能异乎人之词者也。徵招云：“愔愔一片春声起，催残艳春多少。语燕本无情，奈看花人老。玉衫离恨早。也休把、镜鸾偷照。记忆年时，翠尊低款，几回欢笑。人悄。掩重帘，黄昏近、冰蟾又成孤皎。归雁暮天空，料银笺不到。采香前梦杳。总羞见、旧时芳草。但遥夜、拥被闲眠，怨绮窗难晓。”探春慢云：“蛾蕊飘寒，虬枝弄晓，东风初动朱户。翠拨池冰，红烹岫雪，惊换匆匆韶序。幽赏开芳坞。怅鸥侣、今年犹阻。笛声唤起么蟾，夜来还倩题句。回首前游似梦，记共采湘蓠，骚意难赋。粉泪抛纨，香愁凝纸，分付玉弦弹与。无那伤离，也祇一水，遥通笺素。甚日相逢，看花同醉尊俎。”瑞鹤仙云：“乱鸳啼梦醒。正翠窈红深，幽闺人病。熏炉篆烟静。化愁丝恨缕，暗飘罗□。钗钿懒整。掩冰奁、尘栖粉镜。悄生寒、一角纹纱，又堕半规蟾影。谁省。颦蛾翠减，瘦损兰裳，画阑闲凭。东风未定。晶帘外，弄烟暝。叹相思难寄，鸳绡偷展，泪点飘珠冷。凝想高楼，几处笙歌，夜妆斗靓。”高阳台云：“别梦啼红，孤怀滞碧，嫩凉半透轻罗。暮雨潇潇，看秋无奈秋何。吴娘水阁黄昏易，最难听、一曲清歌。尽消磨、肠断微云，目断回波。华年客里匆匆换，记双星密誓，昨夜银河。灵鹊无情，怎知离恨谁多。画帘暗听西风起，怅流蓂、一去如梭。引愁魔。今夕凄凉，总怨残荷。”声声慢云：“红灯替月，翠琯呵风，画桡曾记句留。玉顇珠憔，艳情不似前游。消他几番中酒，叹离人、合赋悲秋。秋又去，问燕帘犹在，谁上琼钩。寂寞洞门深锁，甚碎竹间丝，瞥眼都休。便隔天涯，也应双髻含愁。垂杨对描瘦影，笑空波、剩狎眠鸥。移短艇，祝今宵、还倚小楼。”倦寻芳云：“菰烟飐影，芷雨吹香，凉倚孤棹。几度看秋，消得鬓丝抽老。远梦怕随水流渡，雁声又报西风悄。听萧萧，剩无多枫叶，替描愁稿。怅次第年光渐换，打桨横塘，催送归早。款竹门前，应被鹭鸥双笑。凝绝旗亭还贳酒，那堪薄暝闻凄调。甚冰蟾，向黄昏，露帘犹照。”凄凉犯云：“一声画角吹才起，离愁入夜如织。燕帘卷也，银尊浅注，杏衫初湿。莲悄滴。叹红泪、鸾绡渐积。剩凄凉、城头淡月，筛影照檐隙。因念妆楼上，懒凭危阑，晚釭重剔。凤箫漫响，记年时、翠蛾曾识。数尽冰潮，问何事、鱼笺又寂。更无聊，隔院到晓送短笛。”东风第一枝云：“困柳将烟，娇梅乍雪，韶芳催送如许。俊游犹记当时，绮席暖移雁渚。东风未醒，怕尚有、山禽低舞。算玉尊、浇罢兰宵，暗惹半襟离绪。拖瘦屐、倦寻废圃。携短舸、又迷朱户。素弦漫诉飘零，几度背灯听取。乡关轻别，祇换了、伤心无数。待盼到、泼眼浓春，梦绕画中云树。”同叔身後，余醵赀为刻其遗集。生别恻恻，死别吞声，怆念前尘，腹痛弥夕。
　　
　　○易顺鼎词
　　“一片阑干冷。更添些、垂杨绿蘸，夕阳红衬。身是如皋冒公子，重把荒园管领。有青兕前身堪证。洗钵池边清绝水，照兴亡、还照词人影。浑未改、那时鬓。承平身世家山稳。漫思量、天荒地老，水残山賸。文字曾无钩党祸，复社东林堪哂。与诸老风流相映。我亦迦陵同调者，比玉山筵上颓唐甚。问可有、紫云赠。”此龙阳易实甫观察［顺鼎］为余题水绘庵填词图词也。其弟由甫大令［顺豫］和云：“六代斜阳冷。换凄凉、二分明月，雾笼烟衬。燕子桃花都寂寞，一径苍云自领。算慧业人天同证。二百馀年衣钵在，看故家、乔木参天影。重付与、苦吟鬓。水明楼上凭阑稳。对西风，玉田身世，酒悲还剩。握手相逢惊老大，我亦词人堪哂。念镜里朱颜曾映。莫向旂亭重赌句，怕当时舞袖郎当甚。临别语、为君赠。”［并金缕曲］实甫兄弟，暨宁乡程子大皆余盟友。实甫得名最早，年垂五十，始简广西右江道。未一年，以争裁撤绿营事，粤督斥其荒唐。实甫覆一电於粤督，有云：“为宪台保桑梓，为朝廷保地方，顺鼎并不荒唐，恐荒唐别有人在。”粤督大不堪，遂以名士如画饼，劾去其官。
　　
　　○易顺鼎天才
　　实甫近日诗词，多堕恶道，要其聪明绝世，当筵倚马，则固万人敌也。其丁戌之间行卷，为二十岁以前所作。纫兰搴芷，骚辩之遗，潘文勤叹为天才，不妄也。［某先达尝数当代人才，及笏山年文，文勤在座，掀髯笑曰：其父人才，其子乃天才也。［踏莎行云：“浅碧窗疏，深红路隐。传来燕子归期近。和烟和雨画池台，笛声不唤垂杨醒。卯酒初酣，午妆还靓。卖花人说春寒紧。梦无寻处只瞢腾，一鹃啼断楼阴暝。”水调歌头云：“曾过蒋山否，烟雨怕登临。六朝残梦何处，鸥影卧秋深。多少龙蟠虎踞，多少莺啼燕语，流水杳难寻。湖为莫愁好，一碧到如今。台倚凤，洲呼鹭，峭寒侵。消他几度斜照，换尽绿杨阴。可惜江山千古，输与红箫尺八，不付劫灰沉。四百画桥月，依旧荡波心。”忆旧游云：“正新凉款蝶，旧韵抛蝉，画稿添修，冶思销磨。尽向湖桥唤酒，此意悠悠。帘阴悄垂细雨，无处问妆楼。怕路仄红墙，波平翠槛，望损湘眸。孤舟泊江岸，听断雁筝弦，似诉漂流。因甚芳悰减，剩题笺桂馆，谱笛蘋洲。楚衣待将荷翦，零落一身秋。又到了重阳，黄花满地都是愁。”木兰花慢云：“维摩禅榻畔，花雨瘦、药烟肥。正落月屏庶，停云馆闭，望远湖隄。一枝忽传瑶讯，说江南、梅影近都稀。天外有天客到，梦中如梦春归。何时竹兔杉鸡。邀俊侣、著初衣。又款碧鸥盟，游红蝶约，写向羁栖。蓬莱散仙飘泊，怕故山、兜率但斜晖。换却珠宫雪舞，依前缉钓蘋矶。”古香慢云：“身云冷麝，眉月暗蟾，堕梦湘浦。镜拥啼妆，愁照凉波欲暮、讬命向西风，奈上界，残霓断羽。甚广寒、旧树摇落，璇妃身世尤苦。记曾向、花天深处。一碧秋魂，飘泊谁主。百感幽香，肯被点尘红误。倚醉话无憀，怕容易、仙尧颤露。寄瑶华，怅今夜、小山微雨。”高阳台云：“笛尾携凉，篷腰束暝，半江离色平分。桃叶归来，嫩红销尽湘裙。蛮山剩对孤花在，瘦东风、吹不成春。黯消魂。十载清愁，细与莺论。白湖烟水都梁月，写词仙别後，无恙吟身。话雨年华，依然酒冷灯昏。珠帘休问扬州梦，怕妆台、有个人瞋。渺停云。寻到天涯，一角楼存。”
　　
　　○易顺豫留别词
　　实甫近狂，由甫近狷，实甫之有由甫，真子瞻之有子由也。忆癸卯岁，应经济特科，各报罢。余与由甫及程子大、曾重伯、陈叔伊、陈士可、王伯谅共集酒楼，余成七律二章，由甫即席次韵。［余诗有云：“参军蛮语公无怒，令仆人才我不如。”盖余卷先列一等，以论中称引卢梭见摈。由甫和云：“艰难身世都无补，新旧文章两不如。”闽林琴南见之，为嗟赏不已。］重伯复为长歌纪事，旋各别去。由甫有词留别，但记其後半阕云：“莫怨蓬山路不通。得也鸡蟲。失也鸡蟲。燕山楚水夕阳中。来日东风。去日西风。”［一剪梅。］
　　
　　○易顺豫词
　　由甫兄弟，尝与文道希、郑叔问、蒋次湘、张子苾结词社於壶园。又与王梦湘、陈伯弢、何诗孙、程子大在长沙结湘社，刻湘社集行世。录其台城路云：“村郎已是寻春倦。东风又吹愁满。信燕帘栊，啼莺巷陌，知我消魂曾遍。深杯更劝。奈销酒无多，旧情都浅。锦瑟飘零，为谁曲曲写清怨。空阶暗沉雨线。隔朱阑一角，人似天远。翠箔飘灯，青衫信马，赢得几回肠断。重来未晚。早忘了花前，那时娇面。纵有千金，换华年不转。”金缕曲云：“一角斜阳影。记当时、秦淮秋晚，看移歌艇。白裕青尊相逢处，人隔绿波葱靓。正归路、布帆风紧。十载江湖鸿雁杳，算悲歌、旦夕无人听。卿半醉，我初醒。别来哀乐何须省。便真成、海枯石烂，肯饶清兴。侧帽天涯重携醆，芳烧劫馀犹剩。黯兰楫、官河相并。昨夜红楼同话雨，问人间、有几凄凉境。弦与索，乱珠迸。”觉成容若、项莲生去人不远也。
　　
　　○程颂万美人长寿庵词
　　宁乡程子大太守［颂万］，著有美人长寿庵词。其自序云：“运会陆沉，词流苦。”其忠爱绵恻掩抑零乱之语，极其至得，盖尝诗一等，直接离骚。［余尝论词，谓词虽小道，主文谲谏，音内言外，上接骚辩，下承诗歌。自古风盛而乐府衰，六朝人子夜采莲之歌，未尝不与词合也。自长调兴而小令亡，南唐人生查子、玉楼春之什，未尝遽与诗分也。又谓学词，当从晚唐人诗入，从南宋人词出。尝集李长吉诗为菩萨蛮三十六首，欲以竟长短句之委，而通五七言之邮。番禺叶兰台先生最韪其言，与子大持论不同，而各有所见。］其词清而不枯，艳而有骨。张雨珊湘雨楼词话，谓为渊源家学，用笔尤尚中锋者也。洞仙歌云：“花朝寒食，忽一春过半。剩有春愁最难遣。恁妆台乍起，扶病恹恹。帘子下，埋了落花千片。翠苔空满径，庭院深深、愿学衔花入帘燕。娇重怯香多，浅黛低鬟，只隔著、中门双扇。莫错怨东风不多情，有信息传来、隔窗金钏。”南乡子云：“帘幕晚如烟。今夜西南月下弦。别是黄昏深院宇，恹恹。惆怅销魂各一天。小字写娟娟。砑损缭绫绫半幅笺。豆蔻十三楼十二，翩翩。醉向花前唤小怜。”夜合花云：“小胆空房，长眉满镜，画来依约分明。帘栊苦雨，良宵偏做愁声。迟药里，背兰檠。粉绵兜泪难晴。尽伊思梦，扶头半晌，说也零星。朅来何事干卿。权把屏山六曲，当作愁城。洗娥春困，蝶魂犹颤钗茎。楼絮罥，槛花零。更小桃、啼哑流莺。心事抛针，眼波萦篆，底为珑玲。”高阳台云：“殢雨蓬心，弹潮舵尾，春江断送兰桡。冷浸鱼天，一枝凉月吟箫。返魂新柳夸三绝，做颦眉、泪眼蛮腰。系湾头，纵有他生，不似虹桥。当初唤玉帘衣瞥，已心心心上，长遍愁苗。镜海颓廊，居然有个莺招。过头风浪年时事，待萍鸥、送上离潮。怕横江、万斛诗愁，酒薄难消。”小楼连苑云：“可怜人日天涯，年年春梦花前冷。丝丝细雨，愔愔薄雾，草堂芳讯。中酒心情，试灯天气，峭寒偏忍。倩疏帘放了，阑干四面，遮不住，梅花影。醉里凭肩悄问，问东风、乍催芳信。十分僝僽，三分成梦，七分成病。燕翦娇黄，苔纹恨碧，个侬香径。掩窗纱六扇，银鹦多事，唤愁人醒。”高阳台云：“翳晓疏棂，弄晴烟幕，闷怀离绪恹恹。旅鬓惺忪，暗床弦索空悬。露房烟靥知何限，黯倚墙、临水依然。恁春归，带眼频移，半臂慵添。重帘怯卷瓯香寂，蓦扶头未醒，春在愁边。并袖携樽，记曾月下星前。清吟侧帽无寥极，甚东风、吃恼樊川。认衫痕、香色今番。黯淡炉烟。”大酺云：“对柳边楼，楼前路，画出天涯愁色。青衫都湿遍，剩江湖十载，凤鸾飘泊。叩槛鸳凉，窥菱燕瘦，今夕旅魂销得。艳才应未减，只吟边、减了鬓丝青缬。怕翦却湘蓠，夜寒波悄，暝篷如墨。曲阑干几折。怅回首、已似天边隔。待记取、帘波似海，中有冤禽，可能销、人间恨魄。认小眉清瘦，有客里、初三蛾月。况同是、身如叶。湘波一翦，不彀两鸥浮拍。烟愁共君暗叠。”长亭怨慢云：“甚一片、愁烟梦雨。刚送春归，又催人去。鸥外帆孤，东风吹泪堕南浦。画廊携手，是那日销魂处。茜雪尚吹香，忍负了、娇红庭宇。延伫。怅柳边、初月又上，一痕眉妩。当初见惯，只道是、寻常歌舞。念别来、叶叶春衣，已减了、香尘非故。恁短烛低篷，独自拥衾愁语。”玲珑四犯云：“驿柝递寒，桥灯呼酒，隋家花月何许。梦游曾十里，淮水无今古。伤心鲍家一赋。甚年年、阻烽江浦。白骨埋娇，青山唤渡，相望正凄苦。珠尘暗香飞路。有停骢巷陌，记曲帘户。青衫嫌泪少，红鬼迎潮去。飘零杜牧犹年少，恁南北、关河孤旅。聊寄与。笼沙月、湘边雁侣。”
　　
　　○程颂万题词
　　子大亦有题余填词图，词云：“怪秋瘦。依稀旧日皋桥，墅外髡柳。玉鞭笼唤酒。扣槛雨丝，飘砚寒逗。梅盦在否。撷冷艳、偏宜鹤守。怨魄空帘坐暝，祇危石数峰存，锁楼阴窗岫。今古买丝并绣。江山纵改，不替词人後。钵池萦蔓甃。暗罥苔枝，愁边歌袖。阑干似旧。画不出、前身谁某。双白旗亭赌秀。要雪月、与梅花来相就。”［角招］此图为元和顾鹤逸画。鹤逸为子山观察孙，家有怡园，收藏甲於吴下。［尝见其所藏杨补之梅花，柯九思竹，真铭心绝品也。］鹤逸山水师法二王，［麓台、石谷。］而奄有诸家之胜。此卷烟云满纸，家外祖周季况先生叹为二百年无此手者也。图作於庚子岁暮，未几，而诏开经济特科。余方官刑部，江西学使吴絅斋侍讲师以余疏荐。当时谬拟仿迦陵故事，编乞同徵诸君题咏。嗣以来者未必尽佳，佳者未必尽取，因循遂罢。［鸿博之试，即有取者不如不取者，不取者不如不考者之谣。又己未阅卷，为高阳李公尉、宝坻杜公立德、益都冯公薄、长洲叶公方蔼。或以诗讥之曰：“自古文章推李杜，於今李杜亦稀奇。叶公懵懂遭龙戏，冯妇痴呆被虎欺。”是科得人称盛，此诗诚不免好僧之口，亦足见衡文不易也。］
　　
　　○张鸿刘恩黼题词
　　同人中为余题填词图词，若常熟张璚隐外部［鸿］之六丑，仪徵刘星甫礼部［恩黼］之莺啼序，皆长调之难填者，而词皆极工。张云：“看沧桑几度，又公子、风流如昔。朱楼倚云，梅花空自忆，谁弄长笛。为问琴台畔，绿芜一片，几两平生屐。重来心事元都客，怕见春风，兔葵燕麦。青苔试寻陈迹。剩渔洋禊卷，同付秋拍。烟荒径寂。是词人旧宅。有故家乔木笼危石。［鹤亭言，曾觅得水绘盦旧石数峰，鹤逸允为作访石图。］披图共吊吟魄。况飘零、又是凄凉颜色。丝繁絮乱春无力。只赢得、象笔鸾笺，秀句江湖狼藉。苍茫怨、总无人识。任菤葹、抽尽王孙草，红心未灭。”刘云：“阑干四围秀影，翦晴漪半亩。画图里，禅榻茶烟，澹墨和泪皴皱。谩惆怅，秋风破屋，当年几两吴丝绣。自蔫红、销褪苍茫，顿觉诗瘦。蝉碧鹃红，麝粉蠹羽，付精灵护守。问奁艳、颜色何如，镜中人面非旧。影梅庵、苕华研匣，换三尺渔竿帘酒。更销凝、瓜蔓莺帘，菜花鸳甃。闲搜段锦，碎拾零玑，共紫囊佩肘。人去也，曲终重见，浊世公子，炼雪抟香，饮霞餐秀。吴娘画桨，王郎团扇，情根情种年年发，是前人、偶掷双红豆。秦淮自渌，风流旧日春灯，到头竟落谁手。怀中凤拨，唱彻春城，倚软尘鄣袖。痛眼底纷纷，清泪又洒，南朝乳燕辞梁，乱鸦争柳。君家自有，谿山佳丽，桃花流水休浪赋，怕渔郎、犹识秦人後。相逢湖海词仙，座客江南，尚能唱否。”
　　
　　○张鸿长毋相忘词
　　璚隐所著，曰长毋相忘词。青玉案云：“琴弦红涩凄无语。春已先人归去。莫问瑶华肠断句。何时重话，紫藤花下，薄暮潇潇雨。兰烟半幅相思赋。认得灞桥旧离处。今夜残灯缫别绪。梦痕应在，长安词馆，把酒吟春侣。”齐天乐云：“年华三十春花梦，柳枝折残离恨。不信词人，凄凉万种，都在眉痕鬓影。西风凤镜。试重照青衫，翠烟销尽。如此萧条，东华门外宝骢冷。天涯消息自警。叹斜阳一角，阑干红剩，万朵梅花，春寒勒住，不放江南梦醒。玉箫谁听。试打叠愁心，销归酩酊。只恐瑶尊，泪痕和酒凝。”菩萨蛮云：“玫瑰促柱弹瑶瑟。凤凰红尾香珠掷。鸾镜本无愁。眉痕未觉秋。琼丝穿碧露。漠漠重帘暮。烟柳已昏黄。春莺恋夕阳。”又云：“李花还比杨花白。银屏飞上春云涩。斜日照西山。峨帱弯复弯。烟波辽雁休飘泊。风雨入青芜。吴宫闻鹧鸪。”又云：“扶桑恨碧新蟾挂。海云如纛凉烟泻。几点是神仙。萧萧弱水寒。飡霞招羽客。绿发珊珊骨。仙梦度春风。桃花故国红。”又云：“云屏翠尾圆纹展。水精狂梦杨花乱。昨夜渡蓬莱。双飞青鸟回。金蟾空啮锁。银粟星星火。一握海南香。熏炉人断肠。”璚隐修洁自喜，配曹夫人，为君直同年女弟，亦能词，尝为余题话荔图，尚存箧笥。
　　
　　○曹元忠云瓿词
　　吴县曹君直舍人［元忠］，精校勘之学，有其乡黄荛圃师法。所著云瓿词一卷，余尝序之。谓机九张而泽鲜，丝一钩而络贵，岂陈思华胄，雅擅风华，抑吴女故都，能传哀怨者也。祝英台近云：“蝶衣凉，莺语静、瑶砌散花影。珠箔飘灯，夜永玉凫烬。可怜帘底窥人，银黄月子，也消瘦、似伊风韵。赤阑凭。瑶筝一十三弦，断梦替句醒。数点残星，飞堕绿杨顶。寻常廿四屏山，护寒犹怯，怎禁得、今宵露冷。”偷声木兰花云：“揉蓝衫子乾红袂。络缝金泥花琐碎。背面妆匀。拖香云一尺春。绿杨紫陌城西路。长记当时游冶处。门外钿车。莫又雕轮碾落花。”满庭芳云：“紫陌催归，绿章罢奏，匆匆春去人间。东风影里，吹损小华年。绝艳终归抔土，这残红、还有何言。便忍与、情天终古，到死是朱颜。堪怜。谁替汝，上排碧落，下诉黄泉。料香魂十万，难度神仙。偏要为花请命，恐东皇、无力周旋。空留得、眉尖心上，三字落红天。”子夜歌云：“祝东风、万花吹遍，莫长江南红豆。又勾惹、旧愁新恨，娇怯怎生消受。束竹肠攒，食莲心苦，替得那人否。恐帕绡缄泪天涯，点点桃花，半黦泥金小袖。总念我、燕山倦旅，要把归期厮守。鹦唤帘前，马嘶门外，盼到容光瘦。待镜台双倚，玉颜能几时候。冉冉青春，沉沉紫曲，钿约长孤负。为萧郎、担尽虚名，相思还又。”金缕曲云：“绿晕螭奁雪。试重搴、镜衣一片，照人圆缺。曾照眉峰颦碧韵，曾照泪冰红结。恨不照、千年小别。闻说拥衾低髻夜，剩罗衫、瘦里飞龙骨。肠欲断，送春节。画楼深锁金蟾齧。记年时、吟声低和，有人点屟，重掐玉彄填怨句，无复病鹃凄咽。只窗外、笼鹦替说。还恐姗姗环珮至，为思君、啼损黄昏月。怕泉下，更凄切。”氏州第一云：“一缕春愁，摇漾似絮，飞入［平］笛孔银字。绿损华年，红销英气，空把黄金铸泪。乐府功名，算未必、大晟许尔。写出江南，喁喁儿女，为谁如此。纵付么娘檀口里。又弹向、四条弦子。天宝宫人，贞元朝士，到底何身世。怕西风吹鬓影，能消几、回肠汤气。只有湘累旧离骚，可怜知己。”
　　
　　○竹垞静志居琴趣
　　世传竹垞风怀二百韵，为其妻妹作。其实静志居琴趣一卷，皆风怀注脚也。竹垞年十七，娶於冯，冯孺人名福贞，字海媛，少竹垞二岁。冯夫人之妹名寿常，［风怀诗所谓巧笑元名寿，妍娥合号嫦也。］字静志，［两同心词，所谓洛神赋中央小字，只有侬知也。］少竹垞七岁。［竹垞生崇祯己巳，而风怀诗云问年愁豕误故知。静志生崇祯乙亥，为少七岁也。］曩闻外祖周季况先生言，十五六年前，曾见太仓某家藏一簪，簪刻寿常二字。因悟洞仙歌词云：“金簪二寸短，留结殷勤，铸就偏名有谁认”，盖真有本事也。［太仓扬云璈叔温，有鸳水仙缘传奇，往尝於陆彤士民部处见之。］风怀诗稿，旧藏聊城杨又云司马家，後归嘉兴沈子培提学。稿凡五纸，风怀二字系後改定，其先亦题为静志也。［余曾撰风怀诗案一卷，刻入冒氏丛书。］君直亦有洞仙歌题其後云：“万千劫换，只情丝空里。堕落人间跕还起。被金风亭长，句上吟笺，亲印著，颠倒鸳鸯钤记。坠欢重拾取，便说当初，已是相思铸清泪。何况到而今，二寸金簪，怕蚀损、萧娘名字。判买个蜻蜓访娄湄，要替证芳盟，仙缘鸳水。”
　　
　　○钱振锽词
　　阳湖钱梦鲸比部［振锽］，负气坎轲，不可一世，世目之为狂，非真知梦鲸者也。梦鲸人有风骨，能以身分为重，名位为轻，处此颓流，眼中之人吾见亦罕。所刻谪星初二三集中，说诗笔谈杂著诸种，持论或未免过高，骇人闻听。要其浩浩落落，自抒胸臆，固不屑有一字一句寄人篱下也。词如蝶恋花云：“一树海棠花婀娜。半夜狂风，处处飘花朵。莺老客归无一可。绿阴庭院门深锁。难道东皇看得过。未到污泥，还望天怜我。帘底伤春人独坐。自嗟心事都成错。”又云：“五岁分离殊太苦。断雁茫茫，魂魄知何处。山黛水蓝明月素。经过一带伤心路。准拟西湖寻乐趣。今日西湖，又带愁心去。如此天涯风与露。有人泪落还如雨。”减兰云：“雄奇浩渺。如此青楼天下少。曳起楼窗。一面青山一面江。风流才调。赢得美人呼阿宝。淡月初凉。薄醉些儿自不妨。”又云：“天涯佳境。个个村庄皆画景。疑是仙家。没数红桃没数花。一般情韵。山要远看花要近。春水无涯。更爱波纹似碧纱。”清平乐云：“天涯半载，省试春憔悴。悟後心情原自在。太息韶华易改。眼前事事淹留。几回提笔还休。蓦地低徊花下，可怜今夕中秋。”少年游云：“多时不寐太凄清。欹枕数寒更。酒已销时，茶馀爽後，争奈此时情。如烟小梦来还去，总是不曾成。一个吟蛩，半墙清月，相约到天明。”菩萨蛮云：“尊前一个人如玉。几番到眼看难足。端的是嫦娥。夜来光艳多。花姿迷蝶性。方寸浑难定。忘记出门时。有人双泪垂。”临江仙云：“天气有风无雨，高穹一碧如揩。压檐榆叶影毰毸。乍过初一二，便有月光来。似梦如醒时候，清音入耳潆洄。谁将横竹夜深吹，却疑深树外，别有好楼台。”皆性灵语，雅与元人为近。
　　
　　○史念祖弢园词
　　江都史绳之都护［念祖］为藩司时，以目不识丁被劾去官。发愤著书，裒然遂成巨集。其弢园词，亦规抚南宋，第读之使人气塞。录其较可诵者，一落索云：“岁岁长堤古渡。鸦啼蝉诉。永丰坊里记前生，有斜照，供迟暮。又受几番风露。舞腰低处。近来深浅换时妆，未必被，蛾眉妒。”秋蕊香云：“睡亸云鬟不拢愁，压一肩衣重。苦将红豆沿阶种。种出相思无用。长宵心事如潮涌。春衾拥。起来几次堕钗凤。如病如醒如梦。”谒金门云：“人影外。诗思被莺啼坏。风聚残红斜日晒。绿肥花径隘。烟老柳输画黛。风急蝶荒舞态。也算春光填夙债。杏花和雨卖。”月中行云：“愁似篆，出金炉。烟重倩花扶。纤尘翳镜肯模糊。瞒过妾容孤。斜阳惯刺愁人眼，休携手，再上春湖。杨花未腐绿萍铺。君信断肠无。”一枝春云：“春别江南，万花飞、酿出一天酸雨。东风暂住。愿听碧鹃馀诉。玉关万里，借一片，殢云偷度。耐心数。茧里光阴，偏不化蝶飞去。愁煞绿阴千树。奈韶光不学，尘心黏絮。红闺望眼，例隔断桥春雾。桃枝水影，是千古、艳阳归路。才省得、芳草天涯，恨根种处。”甘州云：“一春来无泪可轻弹，将愁钱风花。问移巢燕子。隔年心事，还集谁家。偏是檐牙帘角，容易夕阳斜。但识春归路，愿送天涯。才扫闲情如雾，恨流莺痴语，双鬓催华。便遮留桃浪，芦蕨已生芽。任卖得，铃声幡影，满残红、羯鼓向谁挝。休辞苦，把销魂酒，换点春茶。”谒金门云：“帘乍卷。几度薄寒轻暖。一样桃花开早晚。雨风春不管。池水为谁碧浅。梅豆向人绿颤。昨日眠蚕今日茧。欲言双泪泫。”
　　
　　●卷四
　　
　　○黄体立词
　　光绪甲午，余年二十举贤书，出瑞安黄叔颂编修师门下，师因以女妻之。为之蹇修者，则房考会稽王履安大令师也。妇尝为余诵其大父卣香先生［体立］词，南唐之骨，北宋之神，殆兼之矣。先生为潄兰侍郎难兄，有二陆双丁之目。以进士官刑部，浮沉僚底，未展骥足，可惜也。满庭芳云：“三月春深，廿年梦远，旧游记得分明。瑶鬟双髻，携手曲廊行。处处饧箫粥鼓，立花阴、昵听春声。赢人说，鸳鸯珍偶，生小便痴情。如今回首处，魂销别鹄，肠断流莺。犀帘弹泪雨。玉碎珠零。冷落纸钱飞蝶，剩棠梨花影冥冥。知谁把、天涯愁恨，酹酒诉伊听。”月底修箫谱云：“燕子楼，猧儿巷，西畔回栏曲。小影惊鸿，雪映绛纱烛。爱伊六幅裙移，鞋帮红窄，衬醉靥、暖云娇玉。春寒足。恁般心字香烧，银甲拨箫局。临别怱怱，圆梦甚时续。商量菱角持笙，桃根打桨，更花下、共斟浓醁。”卖花声云：“榴火照星星，香满中庭。夜深微雨酒初醒。抹取花心春一点，恁样多情。弱叶倚灯屏。翠荚秋馨。垂丝碎约暮烟冥。拟把青棠千万本，种遍愁城。”采桑子云：“那时鹦鹉帘前唤，春冷梨花。手弄琵琶。亲见盈盈舞绛纱。如今竟作西飞燕，隔著天涯。风月谁家。泪落梅边萼绿华。”唐多令云：“花底赚刘郎。琴边谑窈娘。脆莺声乱点钗梁。偏令愁人听不得，唱一曲、旧伊凉。同梦妒鸳鸯。天星盻角张。恨斜晖、不系垂杨。著意替修眉子黛，待归去、细思量。”
　　
　　○黄绍箕潞舸词
　　黄仲弢提学［绍箕］为卣香刑部犹子，潄兰侍郎子。殚心金石目录之学，在国朝人中似钱晓徵，其著述多未写定。故事国史馆儒林列传，必胪列其人生平述，始克奏准，而丈礼堂未写，亦蒙异数。岁乙未，余客瑞安，曾见丈潞舸词一卷，惜未录副。仅题一词归之，今不可踪迹矣。［近日章一山检讨、王书衡推丞、陈石遗学部皆谋葺丈遗著，］尚忆其齐天乐一阕，前有小序云：“王幼遐给谏，假余所藏旧钞宋元词辑刻见诒，赋此柬之。彭文勤藏汲古钞宋未刻词，见知圣道斋读书跋尾，余藏本行款悉合，盖出一源。彭跋又云：‘合李西涯辑南词一部，又宋元人小词一部，於已刻六十家外，得六十二种，安得好事者续飧後集’云云。幼遐所刊，适得其半，他日当相助访求，系之篇终，以当息壤。”词云：“绛云消歇金风谢，虞山秘储星散。渔笛腔边，樵歌谱外，花草飘零无算。春回雪案。忽双白山人，笑呼俦伴。拟为君图，乌丝红烛校词馆。平生躭玩古翰。苦删除绮语，偏被情绊。梁梦留凄，荷心卷悴，幻出玉锵金灿。风骚一瓣。料词客英灵，未应枯烂。剑合他年，补南昌一半。”此词无一字无来历，凤毛麟角，不待识者亦知宝贵矣。
　　
　　○谢章铤酒边词
　　往余游福州，从傅节子太守得识闽中两先辈，一曰林颖叔方伯［寿图，］一曰谢枚如舍人［章铤］，各承以大集见诒。方伯所著有诗无词，舍人则有文有诗有词有词话。［林集名黄鹄山人，谢集名赌棋山庄，惟词名酒边词。］其词自序云：“尝登峻岑，临溪而坐，乱松怒号，幽虫自咽。奔泉向东作虎啸，村歌数声起於隔岸，风徐徐送入耳，恍然若有感触。”故其发声，天籁为多。余友寿民阁学为舍人私淑弟子，服膺尤挚。尝得舍人赌棋山庄杂记十二巨册，欲为杀青以传，甚盛事也。录其虞美人词云：“一湾流水山如雾。迷却相思路。池台尽处草萋萋。人在寒蛩声里，向风啼。孤灯照眼都成泪。还恐伊憔悴。锦衾绣枕不成情。独倚危楼，看月到天明。”珍珠帘云：“牵牛花发秋深处。数佳期、恰向银河西去。历劫到神仙，尚不忘儿女。此际嫦娥应有恨，恨难得、团圆如汝。何苦。又织起离愁，一天风雨。当日酒榼诗筒，倚瓜筵乞巧，几番歌舞。含醉拜双星，结有情俦侣，犊鼻空悬人已往，莽关山、相思何许。河鼓。为寄语归来，鹊桥留与。”清平乐云：“罗衾六幅。双枕屏山曲。悄立风前眉暗蹙。一点银灯犹绿。水晶帘下晨妆。远山自爱纤长。回首嫣然一笑，拈花却唤檀郎。”喝火令云：“梦好原无据，愁多夜屡醒。对人无赖远山青。最是酒阑灯炧小，胆怯凄清。河汉三千里，更筹二五声。几番憔悴可怜生。为汝焚香，为汝写心经。为汝素来多病，减算祝双星。”谒金门云：“风渐暖。花下春忙人懒。无数绿阴吹欲满。流莺浑不管。叠叠梧桐似繖。罨碧纱窗易晚。昨夜梦中双鬓短。闲愁思酒盏。”踏莎行云：“黯黯是烟，濛濛是絮。桐阴润到无人处。湿云破碎不归山，夕阳鸦背天酸楚。何梦楼台，何声箫鼓。一池春水鱼儿舞。阑干十二倚黄昏，回肠忍尽伤心语。”台城路云：“春风渐醒繁华梦。浓阴乱吹成阵。飞絮才停，游丝又织，懊恼啼莺声噤。楼头云凝。指一角斜阳，模糊欲尽。满地燕泥，疏帘无影小窗静。朦胧心绪莫诉，眼前还黯黯，凄绝三径。淡处难描，愁边易暝，中有多情人病。阑干谁凭。便踏遍苔痕，落红怎认。一样销魂，短衫青更甚。”珍珠帘云：“小山都做伤春色。况单寒帘幕，尖风恻恻。落叶尔何心，偏乱飞庭侧。香魂应有归来日，只扶上枝头难得。顷刻。已消尽脂痕，琐窗渐黑。尘世多少空花，便各自繁华，百年奚极。幻梦不须陈，但归真太逼。平生久惯飘零恨，管此後、转蓬南北。谁识。剩瘦影中间，愁阴如织。”南浦云：“翦风吹处，正春江、水满又孤行。无数鸿泥池馆，历历灌婴城。莫说销磨双鬓，只当时、同调已晨星。便论文煮酒，检书烧烛，倚棹不胜情。况复鱼龙变幻，问蓬山、留得几分青。一任痕吞吐，如送复如迎。五老料应头白，听鹧鸪声里子规声。望月来云破，好花弄影慰凋零。”集中百字令八阕，声情激越，绝似迦陵满江红诸作。舍人词，豪放是其本色，不悉登也。
　　
　　○张景祁新蘅词
　　嘉兴张韵梅大令［景祁］，亦闽中旧识，尝为余赋莽镜诗两首。而毕仲修谓其屈承明之著作，走海国之靴板，不无黄钟瓦缶之伤。绮声日富，规则制益高，骎骎乎北宋之坛宇。词非过誉，余亦云然。所著有新蘅词。高阳台云：“月苦啼鹃，堂空去燕，断肠人正悲秋。素柰横簪，云鬟无限清愁。花阴暗怯金铃报，诉心情、鹦鹉前头。待句留。江渚潮生，莫放行舟。天涯岂料惊风鹤，念绿杨城郭，遽赋离忧。镜槛琴台，黯然一别妆楼。玉谿底事添惆怅，又无端，锦瑟成讴。绮窗幽。凉雨潇潇，怕上帘钩。”八层云：“烟寒鹭溆，灯昏鱼寨，阑夜戍鼓未歇。朱楼已隔蓬山远，休问翠尊销黯，玉笙凄切。尚忆垂虹秋色。好倚画槛，炉香同拨，顿忘却、客里行舟，不住唤啼鴂。谁念江乡岁晚，淹留无计，一笛离亭催别。赤阑桥外，那时来路，落尽芦花枫叶。纵凌波赋就，何处芳尘梦罗袜。君知否，片帆相送，惟有天边朦胧无恙月。”秋宵吟云：“暝萤飞，病鹤语。画槛香销兰炬。流光换、渐蔓翦瓜塍，翠荒菱渚。掩罗帱，理绣杼。皓月娟娟当户。销凝久，正倦织流黄，乱抛金缕。汉浅河清，那更觅、吹箫旧侣。露寒铢袂，雾湿云鬟，懒对镜鸾舞。屏角蛛丝吐。钿合重开，心事暗数。最无端、梦醒西窗，蕉叶桐叶碎夜雨。”天仙子云：“烟柳垂隄春已半。绿翦蘑芜芳径软。殷勤织锦待郎归，云鬓乱。新愁绾。鸾镜照心千里远。风里落红抛采扇。蝶梦如尘迷故苑。知他何处系花骢，钗影颤。金尊满。高烛当楼帘不卷。”一枝春云：“不管清寒，问东风、忍把高枝轻扫。瑶台梦杳。未许探芳重到。生涯惯冷任篱落、水边都好。谁会得、千种飘零，并入笛声凄调。仙云甚时流照。叹珠尘半委，萼华空老。无言更苦，肯怨早春啼鸟。关山去也，又蹴损马蹄多少。还盼取、点额人归，翠尊共倒。”小重山云：“几点疏雅眷柳条。江南烟草绿，梦迢迢。十年旧约断琼箫。西楼下，何处玉骢骄。酒醒又今宵。画屏残月上，篆香销。冯将心事记回潮。青谿水，流得到红桥。”双双燕云：“玳梁对语。叹门巷乌衣，旧家谁主。巢痕刚暖，又触故园离绪。漫约催归伴侣。看玉翦、将飞还住。自怜瀚海飘零，也学年年羁旅。”辛苦。天涯倦羽。怕负了深闺，寄书香缕。重帘空卷，咫尺画堂何处。容易流光梦雨。便消瘦、红襟如许。何况万里西风，更送玉关人去。”木兰花慢云：“万重蓬海隔，几开落、碧桃花。叹蝉鬓栖尘，铢衣湿露，飘泊怜他。芳华暗随流水，讬春潮、流梦到天涯。杏钿疑抛翠带，柳绵疑扑香车。堪嗟。洛浦朝霞。珠箔卷，莫云遮。想低回倚扇，凄凉拥髻，烛泪红斜。卢家玳梁燕子，但年年、江国老风沙。独自凭阑望远，暝烟催送归鸦。”秋霁云：“盘岛浮螺，痛万里胡尘，海上吹落。锁甲烟销，大旗云掩，燕巢自惊危幕。乍闻唳鹤。健儿罢唱从军乐。念卫霍。谁是汉家图画壮麟閤。遥望故垒，毳帐凌霜，月华当天，空想横槊。卷西风、寒雅阵黑，青林凋尽处境栖讬。归计未成归味恶。最断魂处，惟见莽莽神州，莫山峰照，数声哀角。”
　　
　　○张鸣珂寒松阁词
　　嘉兴张公束大令［鸣珂］，所谓浙西三词家之一者也。公束少学词於黄韵甫，其後成就，乃远出韵甫之上。公束尝赋春柳，四诗传唱，一时身世之感，民物之故，讬兴如见。所著寒松阁词，如疏影云：“玲珑碎玉，是旧时月色，移到萝屋。槛外疏梅相约，今宵横斜，写上绡幅。湘帘十二低垂地，澜澹澹、波纹如縠。看鬓边、一缕烟飞，小鼎雨前茶熟。犹记秋迁架畔，海棠睡未醒，偷照红烛。刬袜归来，慵整残妆，镜里修蛾微蹙。银灯莫粲双蕖朵，怕不见、倚阑人独。最可怜、捉搦杨花，谱入笛家新曲。”倦寻芳云：“翠绡浥泪，罗袂分香心，心共天远。酒赌旗亭，法曲羽衣偷按。芍药丰台芳信好，缁尘京国嬉游倦。送归人，有烟际晚山，瘦眉微展。怅别後，坠欢如梦，孤馆宵凉，愁听秋雁。艳劫难留，一霎彩云吹断。夜雨棠梨歌钏冷，春明灯火箫声怨。傍东风，忍重忆、杏花人面。”望湘人云：“渐疏灯照梦，清簟殢寒，画堂秋思何限。拜月瑶阶，卷帘绣馆，掩映春人娇面。绮席搊筝，粉签评曲，年时游咽。指翠屏、重叠遥山，隐约眉痕深浅。花外惊催漏箭。向阑干倚处，袜尘寻遍。纵词讬微波，尚有乱悉难翦。红薇径里，碧梧庭畔，悔煞当初轻见。那更向、晓镜窥妆，只剩钗梁双燕。”忆旧游云：“正鸣笳送晚，叠鼓惊寒，重系吟桡。满目沧桑感，渐荒芜绿遍，战垒萧萧。板桥几株疏柳，霜悴短长条。笑社燕归来，乌衣巷冷，旧隐谁招。魂销。冶游地，剩古渡斜阳，流水迢迢。画舸飘尽，只莫愁湖上，烟艇轻摇。指点远山眉黛，金粉话南朝。但梦绕空江，乡心此夕随去潮。”
　　
　　○张鸣珂西湖月词
　　公束又有西湖月词云：“莺花半壁湖山，指一抹荒烟，赵家宫阙。接天衰草，栖霞古柏，断桥残雪。兴亡都阅尽，剩几树垂杨零病叶。料应是、望帝魂归，枝上五更啼血。那禁雨苦风凄，又似水宵寒，酿愁时节。翦灯相对，词人老去旧游说。钱王遗庙在，看翠墨淋漓题片碣。最难忘，铁弩馀威，射潮鸣咽。”词盖为牧斋诗卷题。顺治庚寅，牧斋留西湖，赋杂感二十首，书於绢素。梅村补图，芝麓题一律於卷尾，江左三家，萃於一卷，洵名迹也。
　　
　　○沈曾植词
　　嘉兴沈子培提学［曾植］，与其弟子封提学，并负时名。子培学问尤渊博，今日之朱锡鬯也。词不多作，录其情云：“苇间风绪。有亭亭青盖，为人起舞。欲采还休，郑重花身奈何许。几度窥妆瘦减，又还是碧云天暮。念解佩何处，江皋离合感交甫。凝伫。堤前路，尽水静香圆，叶深鱼聚。冰弦漫抚。一叶惊秋淡回顾。三十六陂南北，纨扇上、断烟零雨。鼓枻远，重骋望，延缘谁语。”绿意云：“淡霞重镜。遣碧筒劝酒，连盘徵令。风约生衣，凉挹轻罗，依旧涉江风景。鬓丝已逐哀蝉化，梦不到、鹭凉鸥静。任无边、水佩风裳，倦眼迷离离醒。艇子打波去好，昔游如梦了，凄断心影。薏苦难甘，丝抝还连，不转妙香根性。西来秋色今如此，料前度、雨声须听。付沙禽、漫画纷纷，又近夕阳烟螟。”殊有玉田之神，盖浙西词脉然也。
　　
　　○冯煦蒙香室词
　　金坛冯梦华中丞［煦］，早饮香名，填词大手。四十後，始通籍为皖抚，有声。挂冠神武，未竟其用。蒙香室词，多其少作，幽咽怨断，感遇为多。柳梢青云：“疏雨摇凉。有人同倚，悲翠文窗。万种温柔，歌边却扇，影里熏香。花花叶叶双双。依约是、春归阮郎。银箭迟催，玉釭斜掩，独自端相。”徵招云：“薄寒庭宇愁如水，和云酿成凄楚。乳燕背斜阳，算春无归处。嫩阴浑欲暮。又迷了、冶桃前度。一碧东园，旧痕空荡，断萍零絮。离绪。罥平芜，微风外，声声晚鹃尤苦。吹梦堕淮西，怕阑珊无据。六朝君莫妒。只禁受、恨烟颦雨。待相见、悄掩重帘，共翦灯深语。”琵琶仙云：“颦月笼寒，奈相见，旧日东阑愁凭。溪上空掩微云，蘋波澹无影。酸一点、离心似酒，被前浦、雁声吹醒。废甃通潮，痴岚阁雨，幽恨销凝。问何处、怨鹤啼烟，但凉翠濛濛湿萝磴。依约远山眉样，待霜娥开镜。风笛冷、春欺倦柳，剩断桥、几缕摇暝。早又深烛单衫，悄归渔艇。”又云：“灯晕虚堂，算人似、病叶飘零难久。离绪吹入荒烟，空帘断肠又。凄绿暗、孤帆自倚，莫听到、冷猿啼後。远树冥冥，晴川历历，无那僝僽。更残梦飞堕淮南，怕云影销凝渐非旧。今夜酒醒何处，向遥岑回道。应也弄、湖阴缺月，有一行、断雁归否。为问茸帽欺寒，共谁消瘦。”高阳台云：“疏雨流红，冶云吹碧，重来燕子须惊。曲曲笼烟，俊游也自销凝。载愁双桨归何处，怨东风、不解漂零。嫩苔生。断甃颓垣，邀笛曾经。荒祠一角空斜照，算小姑去後，草暗波平。依约眉痕，旧山知向谁青。奈何声里春如梦，最六朝、残柳无情。更凄清。隔水年楼，怯怯调筝。”洞仙歌云：“嫩苔庭宇，浸薄阴如水。曲曲阑干锁烟翠。只空帘小簟，占取新凉，眠未稳，却在乱蛩声里。黄昏疏雨过，一点秋心，忍付与、暮砧敲碎。记得画楼西，捱我情，庶不满、珊珊罗袂。还怕有宫中断红流，把病叶题残，更无人寄。”探春慢云：“屐懒延云、帘疏补月，人在杜鹃声里。矉叶红僝，眠莎绿倦，消减奈何天气。瘦尽斜阳影，问旧燕、而今归未。最宜一舸乘潮，单衣凉湿烟翠。已是落花风紧，更几日瞢腾，浅吟闲醉。湖换愁来，井衔辱去，记否共销魂地。谁弄南楼笛，转吹得、冶春如不。怕近黄昏，乱峰江上凝紫。”梅子黄时雨云：“巷柳摇晴，正疏雨半阑，人在南浦。怕一片凉云，带愁流去。草长波平天远，断肠不是春归处。空延伫。几点峭帆，飞下孤屿。凄楚。冥冥芳树。望荒城不见，来梦先阻。问前度刘郎，销凝何许。输与离亭今夜笛，倚寒吹得蘋花聚。沤边路。甚时共寻烟语。”菩萨蛮云：“西风缕缕吹衰帽。云痕阁梦空烟悄。酹酒问斜曛。黄花瘦几分。遥天衔断碧。南雁无消息。暝色赴危阑。归潮弄峭寒。”
　　
　　○王景沂瀣碧词
　　江都王义门大令［景沂］，病口吃，而天才骏发，倚马万言，吾党之畏友也。往刘星甫礼部，尝欲以已作，合余与义门词，刻之为淮左三家词。余逡巡未敢遽应。今星甫殁，遗稿存南中朱古微侍郎处。茫茫息壤，何忍食言。当约义门共偿此诺耳。义门旧刻瀣碧词一卷，玲珑四犯云：“杜曲秋边帐饮，歇河桥、官柳凝眼。指点双旌，去去水遥山远。深意坐惜临分，更系马、暂时游燕。但暗愁、飞上瑶席，词笔酒尊都懒。问奇新讬梁鸿庑，恨怱怱、墨缘偏短。青琴按罢离弦咽，心与云俱乱。梅驿後日寄诗，啼翠羽、南枝凄断。剩庾郎、萧瑟角巾，拥鼻夜凉池馆。”声声慢云：“凉烟涩露，淡日侵沙，高城吹度商声。入望云山，天外未是归程。离怀暗宽带眼，栓秋夜、闷拥吴绫。吟未稳，有晚蛩孤蟀，替诉凄清。苦忆故园，红萼自春，人去後、一倍零星。箧里银笺，犹记少小心情。寒潮半江信杳，问石头、艇子谁迎。天又晚，盼兰缸，今夜蕊生。”琐窗寒云：“断角吹愁，玉龙舞罢，薄寒侵袖。无多画意，半在古槐疏柳。踏春郊、寻诗未安，灞桥肩影危峰瘦。算梅花、有约横斜，几树映波红皱。知否。难消受。是冷笛孤尊，暗灯清漏。癭瓢煮雪，输与故册林岫。向寥天、招鹤下云，倚阑岸帻吟望久。但松窗、纸帐光明，一白黄昏後。”高阳台云：“紫凤愁春，红兰泫夕，鬓丝容易沧桑。前度秦淮，爱河绿遍垂杨。琴心不绾王孙住，怨金徽、弹出清商。恨难忘。水样流年，梦样欢场。桃花开後灵妃笑，有仙眉佛髻，妆点秋娘。画里东风，而今不到鸳鸯。白头怕说开玩事，泣春灯、宫树青苍。惜馀芳。写尽新词，断尽柔肠。”二郎神云：“东风懒。冷落了、春光强半。正病倚绿窗情绪减。棠睡醒、鬓云零乱。小玉泥人催对镜，又却是、愁深梦浅。尽付与、妆台阁起，几日香尘都满。晼晚。山眉蹙损，晓寒帘幔。记去岁天街听吉语，曾许我、归期未远。羞忆罗衣明月色，诉往事、青鸾不管。盼双影圆时，倚醉开奁，渠侬相唤。”
　　
　　○王景沂祝英台近
　　往时宋芝栋侍御，尝赋七绝二首，题余词卷，义门读至“千载秦黄无敌手，射雕今见小三吾”，笑曰：“芝栋非知小三吾词者也。”援笔成祝英台近一章。其後半阕云：“旧题字。伴尔琴箧书囊，沉吟冀州市。眼底河山，落想便成泪。可怜歌舞临安，姜张词笔，但刻意、怨红伤翠。”
　　
　　○姚鹏图词
　　镇洋姚柳屏大令［鹏图］，仙才吏隐，尝为余赋催妆诗五言四首，流播东南。金丈溎生，采入所著粟香五笔，其词鲜隽如新荔支。浣溪沙云：“写遍乌丝几万千。泪痕香湿药垆烟。十年春梦付啼鹃。一字细教量曲律，再生谁与结词缘。落花声里想当年。”又云：“入手团团素面夸。生绡小影写桃花。乞来题字不妨斜。碧玉玲珑馀瘦骨，青衫零落葬胡沙。画图无恙数年华。”浪淘沙［咏樱桃］云：“珊树近东墙。花影生香。珠帘带雨卷斜阳。如此风光堪系马，何必垂杨。滋味到酣乡。心在中央。朱笼何事别时将。当个玲珑红豆子，归去思量。”南楼令［咏枇杷］云：“往事忆难禁。东园载地。蓦相逢、如雪花阴。枉说佳期堪待取，簪笔去、赋华林。晚翠愁吟。含酸一颗心。恨枝枝、不是黄金。只怕重来寻旧梦，门巷也、夕阳深。”
　　
　　○姚绍书词
　　会稽姚伯怀观察［绍书］、番禺潘兰史徵君［飞声］与余皆学词於秋梦庵。去年伯怀从西林入都，讶余蕉萃，非复惨绿当年。因言近方移居吴门，慨然有耦耕之约。十年一面，幽明异路，文人薄祜，造物忌才。平生之言谓我为狂，谓我贪嗔痴爱。［余尝问周先生，不嗔不痴不爱是佛法，真贪真嗔真痴真爱是佛法否。周先生言是佛，因乞亡友江建霞为刻印章曰“从贪嗔痴爱入手学佛”。］不知仕宦不进，则狂入於狷。哀乐备尝，则贪无可贪，嗔无可嗔，痴无可痴，爱无可爱。悠悠天地，古人来者，怆然不知涕之何从也。伯怀词未写定，暇日栓诸故人书札，得所作二首。菩萨蛮云：“枣花帘外烟初暝。棠梨一树无人径。斜月又黄昏。绿窗馀泪痕。枕函惊堕玉。悄悄屏山曲。睡也莫相思。梦来君未知。”蝶恋花云：“一角红墙庶梦断。燕子来时，绿满闲庭院。心事诉春春不管。梨花瘦尽东风懒。锦瑟年华悲晼晚。蹙损双蛾，镜里朱颜换。放入轻寒帘未卷。漫天飞絮如愁乱。”
　　
　　○潘飞声词
　　兰史尝游析林，毡裘绝域，声教不同，碧眼细腰，执经问字，亦从来文人未有之奇也。所著说剑堂集，意暮定庵，而无其发风动气。大江西上曲云：“江亭酒醒，听西风一笛，离愁吹起。已判乡心抛撇去，禁得桥阑重倚。载笠前盟，诛茅後约，洒尽平生泪。丝丝疏柳，向人还更憔悴。早分万里关山，吴箫燕筑，萍梗看身世。何况西溟风雪路，多恐敝裘难理。潮打秋来，海浮天去，归梦知何际。苍茫云水，挂帆吾又行矣。”碧桃春云：“山眉青抹一奁烟。湖平花满天。罗裙香影澜红船。凌波人是仙。风絮外，醉魂边。层楼灯又然。画筵歌舞系归舷。鸳鸯眠未眠。”高阳台云：“帘卷花痕，屏开雪影，有人楼外偷凭。蜜语些些，等闲忘了深更。娉婷心似纤纤月，照闲愁、又照闲情。慰飘零。细酌银瓶，细拢银筝。年来孤阁听秋雨，问绮怀谁诉，冷枕寒灯。一夕温存，消他暖熨吴绫。鹦哥解唤伤春客，让梨魂、晓梦休惊。记香盟。如此分明。如此凄清。”点绛唇云：“暮雨潇潇，晓来才觉东风软。满池花片。看得春光贱。瘦减腰围，憔翠何人见。凭阑倦。重帘不卷。误了归来燕。”肖平乐云：“一庭香雾。卷入红帘去。檀板玉箫无意绪。闲煞秋宵如许。碧梧影落沉。冷蓂飞照秋心。欲向曲阑微步，愁他满地花阴。”兰史妇梁佩琼，亦能诗词。其断句如“花阴一抹香如水，柳色千行冷化烟。花前怕向回阑望，红是相思绿是愁。”皆凄惋可诵。梁卒，兰史赋长相思词十六章，闻者掩涕。
　　
　　○陈衍朱丝词
　　侯官陈石遗学部［衍］，朱丝词二卷，其亡妇萧道安所手书也。姿制遒媚，似瘗鹤铭。［石遗有悼亡五言排律，长至三百韵，真空前绝後之作。］卷耑有沈子培题字云：“慧情冶思，欲界天人，正使绝笔於斯，不妨与晚明诸公分席。若为之不已，将恐华鬘渐凋，身香浸灭。耆卿、美成晚作皆尔，达者当有味斯言。”石遗近方辑全闽诗，无复留意声律，沈诗任笔，兼擅者鲜，海内推许於吾石遗无间也。六丑云：“尽乘船骑马，甚客里、光阴虚掷。无多薄游，真飞鸿过翼，雪爪留迹。且住为佳耳，尚梅花千古，湖山香国。离居纵遣伤兰泽，今日桃蹊，明朝柳陌。秦来更当追惜。奈镜台病後，遥念窗槅。酒阑人寂。望江天空碧。鱼雁沉沉，忒无信息。布帆明日行客，似前月浮梁，迢迢何极。蒙头睡、不掀巾帻。浑不管、重利商人轻别，鼾声床侧。离魂共、上下潮汐。只景纯、未取文通笔，差能赋得。”高阳台云：“锦瑟年华，黄骢客子，一春同搁刀环。曾几番游，匆匆烛（火施，同“炧”）歌残。分明故唱贞元曲，忆当时、朝士衣冠。自依然。别去春明，出去阳关。诸君不少何戡在，更旗亭贳酒，赌唱双鬟。急管繁弦。无端枕簟先安。江南倦客归欤未，唱玲珑、让我孤还。没心情、白下莺花，白下江山。”永遇乐云：“一发青山，何人占断，归去来处。比向潇湘谁教我，掉首向秦而去。杏花春雨，绿杨城郭，同不是乡关路。怎蓬莱、回车指点，谪居独得家住。江潭自古。容行吟骚客，写怨朝朝暮暮。谁识年来，不生兰芷，润色牢愁句。小山丛桂，不来招隐，便合招魂共语。相望久、芙蓉浦上，尚盈坠露。”凤凰台上忆吹箫云：“字字销愁，行行排闷，依然愁闷全封。道觉松缠臂，蹙损眉峰。补向离肠万一，无益事、合绝来踪。甫能彀，些儿减遣，误惹还浓。重重。满枝结子，憎底事桃花，压遍娇红。累柳枝斜郭，眠起皆慵。谁管夜深无睡，多半总听五更钟。令人瘦，年来也应，错嫁东风。”又云：“金缕花枝，北风裙带，别离最是今年。甚一春心绪，不上蛮笺。知否人归雁後，何止思发在花前。无聊也，待援此例，却又徒然。无眠。最妨瘦损，看病渴孤花，怎护暄妍。忆蕊珠宫里，曾话缠绵。试作年时瑶想，禁忍俊、一晌迁延。迁延到花时，有人要簸双钱。”数词殆善学稼轩者。
　　
　　○邵曾鉴词
　　悼亡之什多矣，宝山邵心炯茂才［曾鉴］，有八声甘州三阕，不为存者悼亡，而为亡者悼存，语更凄惋。词云：“又罗云璧月嫩凉天，空房坐幽魂。竟将侬残咳，换伊长叹，哭过黄昏。依旧鸳衾凤枕，鹃血染新痕。我欲和伊语，又恐伊惊。小别寻常多恨，况泉台路隔，谁复卿卿。凄凉瘦影，似我去年春。想年来、为侬憔悴，只要侬、怜惜太多情。争知我、於今孤负，生死冤沉。”又云：“忽一天风雨吊空楼，教伊睡难成。听呜呜咽咽，翻翻覆覆，唤我声声。道我心肠忒硬，怨我不曾应。我便应千万，伊可能闻。最苦零丁娇女，痛慈乌头白，雏燕巢倾。阿姑伴我，井臼累晨昏。更伤伊、长含双泪，尽若人、非笑被人论。总说道，他因我死，我为谁生。”又云：“道生时离恨死时销，谁知更难禁。且劝伊停泣，暂时当我，无恙归甯。还把自家将息，算替我温存。切莫拚僝僽，枉筑愁城。客里生来自惯，便归时忆我，往事休论。到头有日，相见在瑶京。侬先向、情天忏悔，问几生、修得到无情。无情到，生生死死，死死生生。”秋夜读之，觉满纸皆是鬼气，心炯旋亦下世。唐蔚芝侍郎醵金为刊艾庐遗稿四卷以行。
　　
　　○程甘园词
　　休宁程甘园农部，有匏笙词甲乙二卷，尝为谭仲修所称。扬州慢云：“废苑蓂寒，疏林鸦瘦，登临俯仰悲秋。忆珠帘卷处，不见旧时钩。自沧海人惊风鹤，歌台灯榭，都付江流。祇隋堤、烟草愁痕，犹锁迷楼虹桥剩柳，送古今、几叶扁舟。尽红药栏空，绿杨城杳，休问前游。已觉十年春梦，青袍倦、无意淹留怅月明，何处寒笳，吹起闲鸥。”醉花阴云：“小径香蘅吹粉雨。绿暗天低处。闲过牡丹期，一片飞花，荡作风前絮。第廿四番风信暮。敲脆蓉笙谱。莫倚短长桥，芳草斜阳，知是春归路。”疏影云：“柔条千尺。正浓阴幂地，掩映瑶席。水黛山眉，画入斜阳，销魂别样颜色。丝丝梦里楼台路，但悄换、绿芜亭驿。怅长堤、敛尽荑苗，化作絮萍浮碧。犹记鸳鸯渡口，临漪频蘸影，空翠如织。一缕春魂，宛转随人。送尽离亭风笛。鞭丝帽影隋堤路，算祇有、寒鸦相识。怎秋深、摇落红潭，憔悴茂陵词客。”
　　
　　○三多词
　　蒙古三六桥都护多，姿幹娴雅。蓄一琴名丹凤，抚弦动操，听者情移。家有可园，具竹石之胜。春秋佳日，骑款段马，沿西子湖行，垂髻俊童携酒榼尾之，轻裘缓带，与柳丝花片相掩映，真浊世之翩翩者也。其自题苏堤试马图暗香一词，不啻颊上添毫，栩栩活矣。词云：“一鞭得得。趁柳枝绀翠，桃花红白。笑拂五云，惊起浮沉两鸂鶒。怪底联翩凤子，紧随著、锦韀金勒。似指引、有个当炉，还在画桥北。闲立看春色。把芳草缓寻，落英争惜。风流帽侧。湖上谁人不相识。驴背清凉，居士应少我，疏狂标格。行乐耳，须信道、百年驹隙。”六桥著有粉云庵词，如甘草子之“凭遍红阑，瘦留空。待六郎来共。”台城路之“甚时学得壶中术，缩遥天、都做欢场”。喝火令之“越破工夫，越要绣鸳鸯。越绣鸳鸯越倦，越要做成双”。皆有思致。
　　
　　●卷五
　　
　　○林纾补柳词
　　闽县林琴南学博［纾］，喜译欧西小说，其纪巴黎马克遗事，万口传诵。严幼陵诗所谓“可怜一部茶花女，销尽支那荡子魂”者也。顾其为文，深得力於龙门、昌黎、震川，世或不知，知者亦或不尽。［余与琴南在五城学校共朝夕者五年，知琴南真能治古文。桐城吴挚父亦引为同调。三人者，尝为合象，陈石遗见之，诧曰：此海内三古文家也。挚父游日本，为书与琴南，以曾文正古文四象属琴南与余校勘，书未达，而执父旋殁。挚父殁後，其家人为刻遗集，琴南与余始得於所刻尺版见之。］琴南又工填词，有补柳词一卷。迈陂塘云：“倚风前、一襟幽恨，盈盈珠泪成癭。红瘢腥点鸳鸯翅，苔榭月明交颈。魂半定。倩药雾茶云，强得春痕凝。红宵梦醒。甚恨海波翻，愁台路近，换却乍来景。楼阴里，长分红幽翠屏，销除当日情性。篆纹死後依然活，无奈画帘中梗。卿试省。碧潭水，深深曾蘸桃花影。商声又警。正芦叶飘萧，秋魂一缕，印上画中镜。”又云：“荡林光、半湖新水，画楼清晓微雨。双鸦小啄罘罳动，人向嫩春林墅。襟半举。扫一片花痕，敛入痴心绪。湖阴片语，看云影移钗。苔香吹屦，描出好眉妩。定情处，何限愁根恨缕。窥人偏少鹦鹉。山容水态吟鞭远，剩得月中酸楚。谁见觑。歌舞地、天涯也有鸳鸯浦。沧波逗汝。竟小劫存莺，横风聚燕，两两背花去。”齐天乐云：“玉颦香怨相逢地，珊珊盼伊娇步。药鼎枯烟，花廊碎月，春锁愁乡深处。游丝万缕。甚袅到帘前，欲抽还住。语淡心浓，绿房阴透夜来雨。银波吹却浪蕊，但苍云四卷，沙际孤屿。鲗墨浓镌，鹅丸嫩咽，争说因郎辛苦。馀生半黍。竟画里挪舟，带珠还浦。试看雕梁，弄春双燕羽。”烛影摇红云：“情海波翻，情丝牵傍愁边岸。恹恹抱梦坠梨花，梦带梨花颤。恨事填胸渐满。数今生、伤心未半。寄怀何许，画里鸥波，绿漪风善。天际书来，书词能做秋心暖。回春纤影兀伶俜，那值人儿伴。画艇重撑人懒。峭金风、声声断雁。日余钟定，草长帘深，眼中人远。”解语花云：“山支瘦碧，树著新丹，相见年光旋。暮寒侵幔。离魂影，睡里半鬟虚绾。髻樱送暖，绿窗掩、暗香零乱。端正看，依约衫痕，栉栉银云浅。花底惊魂乍遣。竟私窥仙枕，偷貣香翰。蝶乖蜂蹇，愔愔地，为甚万愁都键。阑干半面。容解道、人来偷眼。看翠澜，鱼沫生时，刚玉销烟散。”小重山云：“别墅垂杨千万丝。朱楼斜日里，展朱扉。玉箫声向舞筵迟。腰园紧、收窄砑罗衣。春聚远山眉。重重挑不动，个人痴。去时追想乍来时。空留得、阑外海云飞。”又云：“践破门前一道苔。入门闻笑语，燕归来。玉簪花碎美人怀。东风峭，还忆旧时裁。琴调几分谐。新情兜不住，旧人猜。一腔花气展书才。争知道、花底有人挨。”闽词多尚豪迈，琴南诸作，殆绝似吾乡王通叟冠柳词也。冠柳词久佚，余有辑本。
　　
　　○林纾齐天乐
　　杭州惠兴女士以身殉学，天下悲之。田伶际云摭其遗事，排为乐府，座客有欷歔泣下者。琴南曾赋齐天乐云：“一襟天宝年间恨，凄凄寄怀筝柱。小部花辰，离宫雁候，挑起深愁无数。湖光正曙。看供奉宸班，按歌金缕。水碧山明，四弦能作海青语。歌喉初转变徵，替贞娥诉怨，何限凄楚。地下冤忠，人间酸泪，黯到无情飞絮。收场更苦。演独槥西泠，翠阴庭户。数遍梨园，吉光留片羽。”翼日，田伶得其词，设宴以谢。
　　
　　○林杼一剪梅
　　嘉道间，家晴石茂才尝画水绘园图，李申耆、秦敦夫皆有题句。［图後归余。］琴南为余题一翦梅云：“山容淡宕学娥妆。道是潇湘。画船容与白蘋香。花外斜阳。水外斜阳。垂杨犹袅冒家庄。不画云娘。偏画云郎。水风策策又吹凉。吹过池塘。惊起鸳鸯。”
　　
　　○金武祥词
　　江阴金溎生同转丈［武祥］，与先祖同官岭南。所著粟香五笔，多记乡邦文献及朋辈往还投赠之什。尝引李穆堂语，谓拾人零篇断句，其功德等於掩骼埋胔。五十後，弃官浪游吴趣，芒鞋竹杖，意翛如也。［丈於酲州重建漫泉亭，补刻次山铭词，赋诗纪事，和者几遍天下，丈汇刻为冰泉唱和集。］其赋高阳台云：“绛树齐声，琼花俪影，是谁熨出云根。南国春回，几番瘦了诗魂。殷勤欲寄相思字，伯重提、絮果萍因。祝东风，好与欢来，莫共愁生。年来习气消除尽，便千回百转，底事干卿。倦眼重揩，蓦教枨触瑶情。觑他一掬珊瑚泪，感风流、老去兰成。唤真真，玉合灯前，记可分明。”齐天乐云：“朅来城市山林地，依稀六朝烟水。叠石皴云，分池浣月，并作新秋凉翠。兰亭已矣。问狮子沧浪，较量谁似。更筑层楼，峰峦四望极天际。西园尚存旧址，沧桑棋局换，兴废如此。巷访乌衣，渡寻桃叶，胜迹今看馀几。剜苔觅字。有前度刘郎，再来还记。引我徘徊，倚岩同一醉。”丈又尝填浣溪沙题余话荔图云：“山翠眉痕画永嘉。风流水绘艳才华。图成并蒂笔生花。赪玉千头繙蔡谱，红尘一骑说唐家。撩人香梦到天涯。”
　　
　　○徐琪玉可庵词
　　仁和徐花农阁学［琪］，少孤露，避难吾皋，读书水明楼下。梦至一处，清溪宛曲，梅花万树，浮岚苍翠，若隐若见。一缟衣丽人持玉佩赠之，歌曰：“花如许，花如许，持此系罗裳。玉可比君温润句，最玲珑处琢愁肠。风露满身香。”遂名其居曰玉可庵，因亦自名其词。有玉可庵词二卷。绿意云：“韶光泄漏。讶长亭翠绕，弹指春又。年去年来，多病多愁，腰支我亦同瘦。柔条委地还无力，正一缕，芳情初逗。莫便教、攀作鞭丝，最是可怜时候。独向河桥凝望，故关烟水阔，何处回首。为问东风，吹到西湖，昔日青青存否。梢头炎月朦朦上，已几个黄昏孤负。料倚楼、人在天涯，应把黛眉双皱。”满庭芳云：“雨枕催愁，风帘惊梦，秋思知落谁家。屏山无语，凉意入灯花。休道银河咫尺，今依旧、远在天涯。魂销否，青衫易湿，不待听琵琶。悲笳。何处起，碧天吹裂，雁落平沙。便尺书同堕，怎到窗纱。安得化为明镜，来照取、别後容华。还防著、为侬消瘦，发懒堆鸦。”苏幕遮云：“烛初残，香懒炷。坐也无聊，还是和衣睡。睡又不成魂梦阻。漏静宵寒，风雨喧窗户。风非风，雨非雨。触著愁肠，都是离人泪。一夜潇潇声不住。明日空庭，花落无重数。”浣溪沙云：“矮屋牵萝自补茅。朦胧寒月上花梢。屏山无语又今宵。少小年华愁里过，春秋佳日客中抛。谁家双燕定新巢。”
　　
　　○李慈铭词
　　花农玉可词，卷耑有会稽李莼客侍御［慈铭］识语。自言二十馀岁时，喜赋绮词，癸丑四月间，尝倚长调二十馀解，多伤春怨别之语。尔时越中士夫无言此事者，其词久付刦灰，尚记两句云：“淡淡楼台，偏做一家梅雨。”又满庭芳落句云：“祇馀裙带，帘飐画堂阴。”莼客词不多见，仅於其萝庵游赏小志得迈陂塘云：“便年年仙源依旧，天涯老尽崔护，乱红都向风前嫁，憔悴空枝无主。难遣处。这树上流莺，分付他何处。伤情漫诉。但嫩绿阴边，雨丝缭绕，流水学人语。还记得，钿绣钗薰盈路。枝头红萼齐吐。伤春只有花同我，回首都怜迟暮。嗟我误。悔不劝啼鹃，暂为留春住。知花怨否。剩千万垂杨，和愁和恨，泥我画船渡。”回肠荡气，似项忆云。至云尔时越中士夫无言此事，则莼客之臆说也。道光末，余七外祖周畇叔都转，以翰林家居，倡益社於越中，莼客亦隶社籍。社中如陈珊士［寿祺］、孙莲士［廷璋］、王平子［星諴］皆词家也。莼客初名模，平子名章，因畇叔先生名星誉，於是莼客更名星謩，平子更名星諴，平子更名星諴，与余五外祖涑人先生［星□］、外祖季况先生［星诒］，称五星。而莼客为畇叔先生词题签，至称受业。其後周李交恶，莼客始更名兹铭。日记中诋余外祖昆季，不遗馀力。［沈子培尝语余，莼客晚年，凡日记中於诋周氏昆仲者，皆涂去其名号，意其有悔心耶。］至草疏授邓铁香，纠参畇叔先生，则可云以怨报德者矣。［莼客家居，连不得志於有司，畇叔先生怜其才，劝之纳赀为郎，假馆授餐，为游扬於周商城及翁常熟、潘文劝，莼客之名始大。白华绛跗集京邸冬夜读书四首，乃并翁潘而诋之，谓其仅争章句，考校碑版彝器，不能伏阙争。颐和园之不修，虽立言有体，抑非莼客所宜出诸口。］
　　
　　○王产子词
　　王平子副贡，生而奇慧，读书目数行下。出应童子试，岭南徐铁孙兵备方守越，一见叹异，首擢之。与李莼客同补博士弟子员，有名於时，号王李。［试题为“巧笑倩兮，美目盼兮”。莼客文有云：“胡天胡帝之容，宜喜宜嗔之面，自命不作第二人想。”比揭晓，则平子第一，莼客第二，莼客大不堪。平子亦尚气，摘其李郭同舟试帖中“隐士舟”三字，谓孝廉船则吾闻之矣，隐士舟则莼客戛戛独造者也。莼客衔之次骨。其後潘伯寅尚书刻越三子集，莼客为平子作传云：“君早失恃，比长而继母又碎。山长恐君试失时，遂以君出後，其从祖父，君不敢违。”是直揭平子之匿丧也。相知忠厚，何至恶语相加，岂真如魏收云“何物小子，敢与魏收作对，扬之则升九天，抑之则沉九渊”耶。［三十不得一第，抑郁以死，潘文勤为刊其西岛残草，与陈珊士纂喜堂集并传。词云：“蜜梅花外天将雪，刬袜黄昏。人似炉薰。祇得春情一晌温。寒宵偏是无心曙，半睡还醒。暗泪无痕，凉做缭绫一角冰。”［丑奴儿］“坠叶打帘衣，闪得秋灯碧。寂寂房栊小胆寒，断雁来时节。薄倦怯惺忪，错怨罗衾窄。孤负西风度玉门，有梦来今夕。”［卜算子］“蓬山只在伤春处。不隔天涯，但隔梨花雨。多分日长无意绪。红楼一角斜阳暮。今日鞭丝慵再驻。帘底分明，强道匆匆去。抬眼画桥杨柳树。年时拍扇兜香絮。”［蝶恋花］“平隄廿四，暂偷闲存访，菰烟蒋雨。秋近水乡才几日，凉得晚荷如许。露晕疏红，风摇乱碧，花气愔愔午。葛衫人影，鹭丝来共秋语。休问环佩当年，画船吹笛，寂莫横塘路。一屋冷香团作暝，帘幕悄无人住。斫藕论钱，抝莲佐馔，狼藉凭谁诉。瘦魂飞尽，夕阳衰柳知否。”［百字令］“别来如昨，只天涯，添得西风人瘦。缟布衣裙难入俗，触地梨荆三斗。鸡筋文章，鸿毛富贵，几辈堪佣走。干卿何事，醉中泪揾衫袖。留得雨许毛锥，笑天宁管汝，鸡先牛後。算有残杯还属我，仆射何如饮酒，可意红心，无端白眼，一味难消受。长河北去，世情今日知否。”［大江东去］
　　
　　○陈寿祺词
　　陈珊士比部，有青芙馆词钞一卷、二韭室诗馀一卷，附刻纂喜堂诗後。曩余初官刑部时，外祖周先生以书抵余，言珊士之在官也，日步行入暑治狱，虽阴雨烈日无间。余愧不能取法，而郎潜十载，疲驴笨车，终不敢与裙屐少年，驾轻乘肥，争如水如龙之胜，则以心目中，时时有一珊士在也。珊士与莼客皆尝主畇叔先生家，［时畇叔先生寓宣武门大街，见先生鸥堂日记。］故集中唱和词最多。洞仙歌云：“梧桐雨歇，把新秋做就，红得斜阳影都瘦。喜桃笙、凉沁蕉扇寒知，恰赢个、试茗焚香时候。水晶帘卷处，初月描来，出色鹅黄蘸诗袖。帘外碧阑干，阑角疏红，刚昨夜、晓风吹透。更高处何须羡琼楼，便一枕花阴，尽堪消受。”浪淘沙云：“新绿殢三分。燕子斜曛。碧衫消瘦到吟魂。几点杨花飞不定，扑碎春痕。香倩玉奴熏。商略清尊。阑干丝雨湿黄昏。自擫鸾箫吹小令，好个闲门。”青玉案云：“二分凉月花阴漏。记小院、闲时候。廿四晶屏花影瘦。幽香一缕，染来罗袖，秋色黄於酒。月痕依样移花甃。空照得青衫旧。想见红楼妆卸後。别无人处，兰灯如豆，梦去能寻否。”高阳台云：“软帐枱烟，疏灯晕雨，晚来尽又萧萧。独客天涯，可怜闲了今宵。明知秋思干侬甚，奈秋来、著意无聊。又何时，银鸭香温，心字同烧。竛竮瘦影和人醒，看冷清清地，说也魂销。底事西风，无端吹散回潮。年来红豆抛多少，剩黄昏、如此迢迢。更凄凉、玉笛谁家，吹出春娇。”迈陂塘云：“又黄昏、两三点雨，零星消得魂尽。春愁水样浑无著，红煞一痕灯影。风不定。便不是离人，也为花愁损。茜窗人静。料絮影搜香，都无是处，今夜怎生听。残更乱，扰得相思都冷。梦儿和燕同醒。纵教一例伤心雨，也合怜侬些病。声又紧。算人自无聊，错把芭蕉恨。倦欹孤枕。知几处红楼，断肠一样，试唤晓莺问。”南歌子云：“药气熏琴轸，茶烟上鬓丝。竛竮病骨怕秋知。难道忍心，瘦到十分时。冷暖和谁语，欢愁强自支。客中懒和故人诗。聊把黄花，折寄两三枝。”醉花阴云：“单衾孤烛今宵又。商略销魂候。秋梦水边生，吹过西风，还比杨枝瘦。纤云荡得轻波皱。寒意零星逗。柔橹小红桥，脉脉新凉，月共人消瘦。”雨中花云：“蓦地相逢地钶说。悄携携手、画阑干侧。耳叶羞红，眉梢谑翠，春在桃花月。燕子分明还记得。怎瞒过、东风消息。不样轻寒，烟般断梦，瘦了春衫。”盖与东鸥一鼻孔出气者也。
　　
　　○孙廷璋词
　　孙莲士太守，负气肮脏，书佐王壮愍幕，为人所持，几陷不测。性狂易，见俗士辄瞠目不言，人或以文示之，则笑而仰视屋梁，故为谬语。独与王平子相善，言平子大是聪明。中岁入粤东，为诸侯宾客，无所合以归。所著亢艺堂集，经乱亦多毁失。二郎神云：“湘帘萧瑟，浑不似、年时情事。记{艹石}渠湔梨，玉篝煨栗，笑语曲屏花底。兰夜恹恹调筝好，道难得、已凉天气。甚螀月叫寒，雁霜冲晓，管他憔悴。容易换来，今日凄凉滋味。恨襟晕酒微，帕痕香歇，越是闷沉沉地。风语骡纲，月沈虬箭，独自胡床料理。凝想处，也合旧阑干畔，有人愁倚。”卜算子云：“又是夕阳边，目断烟中树。树外寒山山外云，云外鸿飞处。回首几长亭，数了还重数。今日星辰昨夜霜，切莫明朝雨。”菩萨蛮云：“钿筝拥髻秋灯驿。蜡烟低缭春眉碧。众里最盈盈。十三弦语轻。妾如泥著雨。郎似风吹絮。飞絮著香泥。相逢都不离。”又云：“歌残细诉云萍迹。等闲珠泪轻承睫。一语急支开。酒寒金缕杯。露帷前夜梦。不恨霜华重。只恨晓啼鸦。於今眠早些。”又云：“轻红幔晓菱波莹。麝黄商略丁香印。出色仿吴侬。低鬟金粟蟲。绿云初绾就。添了银蝉袖。休便放桅蔹。照侬人并肩。”又云：“赠郎紫凤罗香橐,妾情不比罗纹薄。一缕一相思。此中千万丝。从今弹泪颗。休惜银衫涴。有日把重看。衫痕谁最殷。”卖花声云：“珠幕一重重。燕尾灯红。地衣蹋上浅深中。略辨银泥衫子色，此外朦朦。随月转廊东。替数弓弓。镇无丝语递因风。去是匆匆来脉脉，也算相逢。”清平乐云：“玉鹅衾瘦。薄醉厮相守。划地桐廊疏雨骤。忽忆画楼寒否。五更翠匼香销。可怜心比香蕉。索性不须睡也，流莺啼上花梢。”
　　
　　○孙星华词
　　孙子宜鹾尹［星华］，为莲士太守之子。曩游福州，子宜尝一再叠余迈陂塘韵见赠。词云：“甚无端挂帆云海，载词来作吟旅。才名籍甚知谁似，有似骅骝开路。还试觑。问青眼高歌，结客宜何处。乘查来去。料欲访成连，天风吹浪，不惜几延伫。相逢乍，漫赋江郎南浦。平原十日应住。韶华抛掷真容易，已换春庚夏扈。君许否。许他日高文，题在延陵墓。［君擅骈散各文，故欲以墓志为讬。］惭非胜侣。祇愿学东坡，头衔自署，识字老田父。”又云：“算人生劳劳蓬转，百年强半羁旅。江山正赖文章助，那憧迢迢行路。回首觑。记珠海花田，有我曾游处。知君此去。觅早岁鸿泥，朝天台畔，访古定凝伫。［时君将重游岭南。］片帆挂、也指春申君浦。［余亦将入都。］行帏已整难住。毛锥三雨思投脚，惟有蛟函可扈。堪叹否。叹宦海飘零，廿载违邱墓。叨陪俊侣。羡寸许奚囊，长留诗卷，又见孔巢父。”可云不坠家学。
　　
　　○缪荃孙词
　　江阴缪筱珊太史［荃孙］，覃心金石目录，艺风堂所藏四部，皆旧钞名椠。尤好词，辑国朝常州词录三十卷，毗陵文献，赖以不坠。其自著如齐天乐云：“九龙山色空濛里，乱烟织成新暝。湖雨抽丝，岭云擘絮，蓦地白销千顷。天公做冷。渐乡梦催回，酒潮逼醒。隔岸渔家，菰浦深处响笭箵。沧江惊又岁晚，衔泥同燕子，巢幕难稳。一样清游，灯前酒底，换了旧时情性。凋年急景，恁转瞬阴晴，也无定准。夜半枫桥，听钟声猛省。”金菊对芙蓉云：“柳眼微舒，蕉心尽吐，断肠人在天涯。怅绣幡难护，羯鼓频挝。辽阳信断东风紧，渐吹散、鬓雾衫霞。相思红豆，嵌来入骨，是也非耶。管甚春深春浅，把春光一半，分送人家。更买春开宴，重拨琵琶。莺嗔燕咤真多事，有谁能、收拾芳华。可怜杜牧，绿阴如水，尚逐香车。”其词殊怨，几於辛稼轩之烟柳斜阳。
　　
　　○夏孙桐词
　　夏闰枝太守［孙桐］，与筱珊同邑，同官翰林。尝偕筱珊过望亭，风雨竟夕，绘同舟听雨图。自题夜飞鹊云：“西风暗吹雨，黄叶声边。孤棹冷泊吴烟。津桥星火半明灭，羁人相对迟眠。潇潇又喧几阵，正山钟搀断，野柝催阑。清愁万点，任蓬窗、一晌无言。休叹转蓬身世，偏共卧沧江，经岁经年。今夕茫茫荒浦，云凄水阔，谁更鸣舷。拥衾翦烛，想掔中、梦影都寒。怕栖乌惊起，明朝搅镜，换了朱颜。”近日轮铁交通，电掣风驰，瞬息千里，駪駪征夫，无复知有听风听水滋味者矣。读闰枝词，辄念杨柳岸酒醒何处时也。
　　
　　○吕景端词
　　曩在真定，见阳湖吕幼舲舍人［景端］题壁：有“今日龙川祠下水，可怜流不到滹沱”之句，盖吊赵佗作，爱其伉爽。後晤幼舲於京师法华寺，尝为诵之。幼舲倚声专家，惜当时匆匆别去，不暇唱渭城也。金溎生丈冰泉唱和集，有幼舲题迈陂塘一阕，移写於此。词云：“莽南天、苍梧缥缈，前番云气犹度。江关萧瑟兰成意，赋就小园枯树。萦别绪。看一舸轻装，都载新诗句。骖鸾访古。有漫叟风流，千秋片石，遗迹待公补。牂牁水，堪抵廉泉乡住。吴中坛坫分据。罢编桂海虞衡录。好记故园风土。停樽处。羡斗韵拈题，五字长城固。离筵起舞。又岭峤山河，蓟门烟柳，怅望迟鸿羽。”筱珊次其韵云：“酌冰瓷、半规凉玉，依稀元叟襟度。井亭山角斜阳晚，翠绕几重烟树。愁万绪。试初汲朝华，好诵屯田句。泉新瓷古。更绿铲苔茸，黄镌山骨，四字旧铭补。莼鲈梦，依旧江南小住。萍路人谁道无据。鸳江鸿雪留新画，犹忆桂林风土。凭吊处。只得意文章，高揖迁和固。墨花飞舞。叹逝水韶光，抟沙踪足，远恨寄归羽。”
　　
　　○王以慜词
　　又尝於沙河道中，见武陵王梦湘太守［以慜］题壁词云：“霜月凄骨，辞凤阙，照关山。山驿悄，秋早不胜寒。昨夜梦长安。花残。五更君莫看，是孤弦。”［诉衷情］挑灯读之，觉其凄异，因填河传一解和之。词云：“愁省丝鬓落关山。马上征衫影单。遥天照人眉月弯。长安。琼楼回首寒。一十二年弹指耳。［梦湘题词在壬辰，距癸卯一十二年矣。］浑不似。天宝承平事。草萋萋。柳依依。长堤。銮舆从此归。”［时两宫新从汴返跸。］梦湘尝主讲吾州紫琅书院，时余已入都。去年王聘三观察自江西来，以梦湘檗坞诗存见贶，余亦以所刻小三吾亭集报之。延津之剑，合并何时，望美人兮天一方，渺渺兮余怀也。
　　
　　○吴翌寅词
　　阳湖吴孟棐［翌寅］，客广州久，以名孝廉一行作吏，非其志也。孟棐说经有师法，尤善骈体文。其曼陀罗花室词自叙一篇，朴茂可诵。词亦寓言十九，得风人比兴之遗。高阳台云：“廿四番风，两三点雨，踏青才过清明。惆怅垂杨，春深不管啼莺。画船莫向烟波住，怕晓风、残月长亭。更消魂，南浦凄迷，没个人行。江干打桨桃根去。问落花何处，流水无声。门巷依然，斜阳又放新晴。双飞燕子江蓠岸，悔重来，负了鸥盟。但盈盈。望断归桡，数尽邮程。”梦芙蓉云：“碧云罗障薄。挂弯环斜月，半钩欲落。疏萤乱飐无力、受风约。平芜烟漠漠。望中何处林壑。宛忆江南，倚谿楼擫笛，凉梦警黄鹤。谁信人间飘泊。团扇秋深，鬓影浑非昨。欢场回首，悔铸旧时错。当筵歌一曲，绛殊曾赐千斛。此日灯前，剩阑干老泪，重话少年乐。”御街行云：“秋山数点城头满。锁翠黛，眉峰敛。夜深月上女墙西，拥髻晚妆人倦。重门都掩谁家院。横笛声声远。银云一抹星河淡。看雁影遥天散。捣衣生怕听清砧，况是客衣须换。沉沉鼓角，更催魂断。欹枕眠孤馆。”念奴娇云：“薰香小阁，正晚妆才罢，文窗闲恁。玳瑁梁空双燕去，只怨归期难定。翠袖慵垂，罗帏怕卷，有恨无人省。谁家女伴，踏歌声度花迳。记否月底摧箫，风前擫笛，共倚雕阑听。扫尽春江螺十斛，忍把眉山蹙损。红豆调鹦，绿杨系马，往事休重问。同心绾就，旧时衣带宽褪。”__
