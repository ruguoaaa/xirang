---
title: 卷一
index: true
icon: editor
order: 3
pageview: false
category:
  - 诗藏
  - 词话
tag:
  - 词品
---

## 卷　一  

### 陶弘景寒夜怨  

陶弘景寒夜怨云：“夜云生。夜鸿惊。凄切嘹唳伤夜情。”后世填词，梅花引格韵似之，后换头微异。  

### 陆琼饮酒乐  

陈陆琼饮酒乐云：“蒲桃四时芳醇。琉璃千钟旧宾。夜饮舞迟销烛，朝醒弦促催人。春风秋月长好，欢醉日月言新。”唐人之破阵乐，何满子皆祖之。  

### 梁武帝江南弄  

梁武帝江南弄云：“众花杂色满上林。舒芳耀彩垂轻阴。连手躞蹀舞春心。舞春心。临岁腴。中人望，独踟蹰。”此词绝妙。填词起于唐人，而六朝已滥觞矣。其馀若美人联锦、江南稚女诸篇皆是。乐府具载，不尽录也。  

### 徐勉迎客送客曲  

古者宴客有迎客送客曲，亦犹祭祀有迎神送神也。梁徐勉迎客曲云：“丝管列，舞曲陈。含声未奏待嘉宾。罗丝管，陈舞席。敛袖嘿唇迎上客。”送客曲云：“袖缤纷，声委咽。馀曲未终高驾别。爵无算，景已流。空纡长袖客不留。”徐勉在梁为贤臣。其为吏部日，宴客。酒酣，有求詹事者。勉曰：“今宵且可谈风月。”其严正而又蕴藉如此。江左风流宰相，岂独谢安、王　俭邪。  

### 僧法云三洲歌  

梁僧法云三洲歌云：“三洲。断江口。水从窈窕河傍流。啼将别共来，长相思。”又云：“三洲。断江口。水从窈窕河傍流。欢将乐共来，长相思。”江左词人多风致，而僧亦如此，不独惠休之碧云也。  

### 隋炀帝词  

隋炀帝夜饮朝眠曲云：“忆睡时，待来刚不来。御妆仍索伴，解佩更相催。博山思结梦，沉水未成灰。”其二云：“忆起时，投签初报晓。被惹香黛残，枕隐金钗袅。笑动林中乌，除却司晨鸟。”二词风致婉丽。其馀如春江花月夜、江都乐、纪辽东，并载乐府。其金钗两股垂、龙舟五更转，名存而辞亡。铁围山丛谈云：“寒鸦飞数点，流水绕孤村。”乃炀帝辞，而全篇不传。又传奇有炀帝望江南数首，不类六朝人语，传疑可也。  

### 王褒高句丽曲  

王褒高句丽曲云：“萧萧易水生波。燕赵佳人自多。倾杯覆碗漼漼，垂手奋袖娑娑。不惜黄金散尽，惟畏白日蹉跎”。与陈陆琼饮酒乐同调。盖疆场限隔，而声调元通也。王褒，宇文周时人，字子深，非汉王褒也。是时亦有苏子卿，有梅花落一首。方回遂以为汉之苏武，何不考之过乎。  

### 穆护砂  

乐府有穆护砂，隋朝曲也。与水调、河传同时，皆隋开汴河时，词人所制劳歌也。其声犯角。其后至今讹砂为煞云。予尝有诗云：“桃根桃叶最夭斜。水调河传穆护砂。无限江南新乐府，陈朝独赏　后庭花。”  

### 回纥  

回纥，商调曲也。其辞云：“阴山瀚海信难通。幽闺少妇罢裁缝。缅想边庭征战苦，谁能对镜冶愁容。久戍人将老，须臾变作白头翁。”其辞缠绵含蓄，有长歌之哀过　于痛哭之意。惜不见作者名氏，必陈隋初唐之作也。又有石州辞云：“自从君去远巡边。终日罗帷独自眠。看花情转切，揽涕泪如泉。一自离君后，啼多双眼穿。何时狂虏灭，免得更留连”并附　于此。  

### 沈约六忆辞  

沈约六忆辞，其一云：“忆来时，灼灼上阶墀。勤勤叙离别，慊慊道相思。相看常不足，相见乃忘饥。”其二云：“忆坐时，黯黯罗帐前。或歌四五曲，或弄两三弦。笑时应莫比，嗔时更可怜。”其三云：“忆眠时，人眠强未眠。解罗不待劝，就枕更须牵。复恐傍人见，娇羞在烛前。”逸其三首。  

### 梁简文春情曲  

梁简文帝春情曲云：“蝶黄花紫燕相追。杨低柳合路尘飞。已见垂钩挂绿树，诚知淇水沾罗衣。两童夹车问不已，五马城头犹未归。莺啼春欲驶，无为空掩扉。”此诗似七言律，而末句又用五言。五无功亦有此体，又唐律之祖。而唐词瑞鹧鸪格韵似之。  

### 长相思  

徐陵长相思云：“长相思，好春节。梦里恒啼悲不泄。帐中起，窗前咽。柳絮飞还聚，游丝断复结。欲见洛阳花，如君陇头雪。”萧淳和之云：“长相思，久离别。新燕参差条可结。狐关远，雁书绝。对云恒忆阵，看花复愁雪。犹有望归心，流黄未剪截。”二辞可谓劲敌。  

### 王筠楚妃吟  

王筠楚妃吟，句法极异。其词云：“窗中署，花早飞。林中明，鸟早归。庭中日，暖春闺。香气亦霏霏。香气飘。当轩清唱调。独顾慕，含怨复含娇。蝶飞兰复熏。袅袅轻风入翠裙。春可游。歌声梁上浮。春游方有乐。沉沉下罗幕。”大率六朝人诗，风华情致，若作长短句，即是词也。宋人长短句虽盛，而其下者，有曲诗、曲论之弊，终非词之本色。予论填词必溯六朝，亦昔人穷探黄河源之意也。  

### 宋武帝丁都护歌  

宋武帝丁都护歌云：“都护北征时，侬亦恶闻许。愿作石尤风，四面断行旅。”又云：“都护北征去，相送落星墟。帆樯如芒柽，都护今何渠。”唐人用丁都护及石尤风事，皆本此。二辞绝妙。宋武帝征伐武略，一代英雄，而复风致如此。其殆全才乎。  

### 白团扇歌  

晋中书令王珉，与嫂婢谢芳姿有情爱，捉白团扇与之。乐府遂有白团扇歌云：“白团扇，憔悴无复理，羞与郎相见。”其本辞云：“犊车薄不乘，步行耀玉颜。逢侬都共语，起欲著夜半。”其二云：“团扇薄不摇，窈窕摇蒲葵。相怜中道罢，定是阿谁非。”其三云：“御路薄不行，窈窕穿回塘。团扇障白日，面作芙蓉光。”其四云：“白锦薄不著，趣行著练衣。异色都言好，清白为谁施。”薄，如唐书薄天子不为之薄。芳姿之才如此，而屈为人婢，信乎佳人薄命矣。元关汉卿尝见一从嫁媵婢，作一小令云：“鬓鸦。脸霞。屈杀了、将陪嫁。规摹全似大人家。不在红娘下。巧笑迎人，文谈回话。真如解语花。若咱得他。倒了蒲桃架。”事亦相类而可笑，并附此。  

### 五更转  

陈伏知道从军五更转云：“一更刁斗鸣。校尉逴连城。悬闻射雕骑，遥惮将军名。二更愁未央。高城寒夜长。试将弓学月，聊持剑比霜。三更夜警新。横吹独吟春。强听梅花落，误忆柳园人。四更星汉低。落月与山齐。依稀北风里，胡笳杂马嘶。五更催送筹。晓色映山头。城乌初起堞，更人悄下楼。”其后隋炀帝效之，作龙舟五更转，见文中子。  

### 长孙无忌新曲  

长孙无忌新曲云：“家住朝歌下，早传名。结伴来游淇水上，旧时情。玉　佩金钿随步动，云罗雾縠逐风轻。转目机心悬自许，何须更待听琴声。”又一曲云：“回雪凌波游洛浦，遇陈王。婉约娉婷工语笑，侍兰房。芙蓉绮帐开还揜，翡翠珠被烂齐光。长愿今宵奉颜色，不爱闻箫逐凤凰。”  

### 崔液踏歌行  

唐崔液踏歌辞二首，体制藻思俱新。其辞云：“彩女迎金屋，仙姬出画堂。鸳鸯裁锦袖，　翡翠帖花黄。歌响舞分行。原作行分，据乐府诗集改。艳色动流光。”其二云：“庭际花微落，楼前汉已横。金壶催夜尽，罗　绣舞寒轻。调笑畅欢情。未半著天明。”近刻唐诗不得其句读，而妄改，特为分注之。  

### 太白清平乐辞  

李太白应制清平乐词云：“禁庭春昼。莺羽披新绣。百草巧求花下斗。只赌珠玑满斗。日晚却理残妆。御前闲舞霓裳。谁道腰肢窈窕　，折旋消得君王。”其二云：“禁帏秋夜。明月探窗罅。玉帐鸳鸯喷兰麝。时落银灯香灺。女伴莫话孤眠。六宫罗绮三千。一笑皆生百媚，宸游教在谁边。”此词见吕鹏遏云集，载四首。黄玉林以其二首无清逸气韵，止选二首。慎尝补作二首，其一云：“君　王未起。玉漏穿花底。永巷脱簪妆黛洗。衣湿露华似水。六宫鸾凤鸳鸯。九重罗绮笙簧。但愿君恩似日，从教妾鬓如霜。”其二云：“倾城艳质。本自神仙匹。二八承恩初选入，身是三千第一。月明花落黄昏。人间天上消魂。且共题诗团扇，笑他买赋长门。”永昌张愈光见而深爱之，以为远不忘谏，归命不怨，填词中有风雅也。荒浅望望前人，然亦不孤愈光之赏尔。  

### 白乐天花非花辞  

白乐天之词，望江南三首在乐府，长相思二首见花庵词选。予独爱其花非花一首云：“花非花，雾非雾。夜半来，天明去。来如春梦不多时，去似朝云无觅处。”盖其自度之曲，因情生文者也。花非花，雾非雾。虽高唐、洛神，奇丽不及也。张子野衍之为御街行，亦有出蓝之色。今附于此：“夭非花艳轻非雾，夜半来，天明去。来如春梦不多时，去似朝云无觅处。乳鸡　新燕，落月沉星，紞紞城头鼓。参差渐辨西池树。朱阁斜欹户。绿苔深径少人行，苔上屐痕无数。残香馀粉，闲衾剩枕，天把多情付。”  

### 词名多取诗句  

词名多取诗句，如蝶恋花则取梁元帝“翻阶蛱蝶恋花情”。满庭芳则取吴融“满庭芳草易黄昏”。点绛唇则取江淹“白雪凝琼貌，明珠点绛唇”。鹧鹕天则取郑　嵎“春游鸡鹿塞，家在鹧鸪天”。惜馀春则取太白赋语。浣溪沙则取少陵诗意。青玉案则取四愁诗语。菩萨蛮，西域妇髻也。苏幕遮，西域妇帽也。尉迟杯，尉迟敬德饮酒必用大杯，故以名曲。兰陵王每入阵必先，故歌其勇。生　查子，查，古槎字，张骞乘槎事也。西江月，卫万诗“只今惟有西江月，曾照吴王宫里人”之句也。“潇湘逢故人”，柳浑诗句也。粉蝶儿，毛泽民词“粉蝶儿共花同活”句也。馀可类推，不能悉载。  

### 踏莎行  

韩翃诗：“踏莎行草过春谿。”词名踏莎行本此。  

### 上江虹红窗影  

唐人小说冥音录，载曲名有上江虹，即满江红。红窗影，即红窗迥也。  

### 菩萨鬘苏幕遮  

西域诸国妇人，编发垂髻，饰以杂华，如中国塑佛　像璎珞之饰，曰菩萨鬘，曲名取此。唐书吕元济上书，比见方邑，相率为浑脱队，骏马胡服，名曰苏幕遮，曲名亦取此。李太白诗“公孙大娘浑脱舞”，即此际之事也。  

### 夜夜昔昔  

梁乐府夜夜曲，或名昔昔盐。昔即夜也。列子“昔昔梦为君”，盐亦曲之别名。  

### 阿亸回  

太白诗“羌笛横吹阿亸回”，番曲名。张祜集有阿滥堆，即此也。番人无字，止以声传，故随中国所书，人各不同尔，难以意求也。  

### 阿滥堆  

张祜诗：“红树萧萧阁半开。玉皇曾幸此宫来。至今风俗骊山下，村笛犹吹阿滥堆。”宋贺方回长短句云：“待月上潮平波滟，塞管孤吹新阿滥。”中朝故事云：骊山多飞鸟，名阿滥堆，明皇采其声为曲子。又作　鷃烂堆。酉阳杂俎云：“鷃烂堆黄，一变之鴘，色如鹙氅。鴘转之后，乃至累变。横理转此字王幼安据西阳杂俎补。细，臆前渐渐微白。”  

### 乌盐角  

曲名有乌盐角，江邻几杂志云：“始教坊家人市盐，得一曲谱于角子中。翻之，遂以名焉。”戴石屏有乌盐角行。元人月泉吟社诗：“山歌聒耳乌盐角，村酒柔情玉练　搥。”  

### 小梁州  

贾逵曰：梁米出于蜀汉，香美逾于诸梁，号曰竹根黄。梁州得名以此。秦地之西，　燉煌之间，亦产梁米。土沃类蜀，故号小梁州，为西音也。  

### 六州歌头  

六州歌头，本鼓吹曲也，音调悲壮。又以古兴亡事实之，闻之使人慷慨，良不与艳词同科，诚可喜也。六州得名，盖唐人西边之州，伊州、梁州、甘州、石州、渭州、氐州也。此词宋人大祀大恤，皆用此调。国朝大恤，则用应天长云。伊、梁、甘、石，唐人乐府多有之。胡渭州见张祜诗。氐州第一见周美成词。  

### 法曲献仙音  

望江南，即唐法曲献仙音也。但法曲凡三叠，望江南止两叠尔。白乐天改法曲为忆江南。其词曰：“江南好，风景旧曾谙。”二叠云：“江南忆，最忆是杭州。”三叠云：“江南忆，其次忆吴宫。”见乐府。南宋绍兴中，杭都酒肆中，有道人携乌衣椎髻女子，买斗酒独饮，女子歌以侑之。歌词非人世语。或记之，以问一道士。道士曰：“此赤城韩夫人作法驾导引也。乌衣女子盖龙云。”其词曰：“朝元路，朝元路，同驾玉华君。千乘载花红一色，人间遥指是祥云。回望海光新。”二叠云：“东风起，东风起，海上百花摇。十八风鬟云半动，飞花和雨著轻绡。归路碧迢迢。”三叠云：“帘漠漠，帘漠漠，天淡一帘秋。自洗玉舟斟白酒，月华微映是空舟。歌罢海西流。”此辞即法曲之腔。文士好奇，故神其事以传尔。岂有天仙而反取开元人间之腔乎。  

### 小秦王  

唐人绝句多作乐府歌，而七言绝句随名变腔。如水调歌头、春莺转、胡渭州、小秦王、三台、清平调、阳关、雨淋铃，皆是七言绝句而异其名，其腔调不可考矣。予爱小秦　王三首，其一云：“雁门山上雁初飞。马邑阑中马正肥。陌上朝来逢驿骑，殷勤南北送征衣。”其二云：“柳条金嫩不胜鸦。青粉墙头道韫家。燕子不来春寂寞，小窗和雨梦梨花。”其三云：“十指纤纤玉笋红。雁行轻度翠弦中。分明自说长城苦，水阔云寒一夜风。”第一首妓女盛小丛作，　后二首无名氏。  

### 仄韵绝句  

仄韵绝句，唐人以入乐府。唐人谓之阿那曲，宋人谓之鸡叫子。唐诗“春草萋萋春水绿，野棠开尽飘香玉。绣岭宫前鹤　发翁，犹唱开元太平曲”。乃无名氏闻鬼仙之遥，非李洞作也。李洞诗集具在，诗体大与此不同，可验。女郎姚月华二首：“春草萋萋春水绿。对此思君泪相续。羞将离恨附东风，理尽秦筝不成曲。”又云：“与君形影分胡越。玉枕经年对离别。　登台北望烟寸深，回身泣身寥天月。”宋张仲宗词云：“西楼月落鸡声急。夜浸疏香寒淅沥。玉人醉渴嚼春冰，晓色入帘横宝瑟。”张文潜荷花一首云：“平池碧玉秋波莹。绿云拥扇青摇柄。水宫仙子斗红妆，轻步凌波踏明镜。”杜祁公咏寸中荷花一首云：“翠盖佳人临水立。檀粉不匀香汗湿。一阵风来碧浪翻，真珠零落难收拾。”三首皆佳。宋人作诗与唐远，而作词不愧唐人，亦不可晓。太平广记载妖女一词云：“五原分袂真胡越。燕折莺离芳草歇。年少烟花处处春，北邙空恨清秋月。”其词亦佳。坡词“春事阑珊芳草歇”亦用基领事。或疑歇字似趁韵，非也。唐刘瑶诗“瑶草歇芳心耿耿”，皆有出处，一字不苟如此。  

### 阿那纥那曲名  

李郢上元日寄湖杭二从事诗曰：“恋别山登忆水登。山光水焰百千层。谢公留赏　山公唤，知入笙歌阿那朋。”刘禹锡夔州竹枝词云：“楚水巴山小雨多。巴人能唱本乡歌。今朝北客思归去，回入纥那披绿萝。”纥那、纥那，皆当时曲名。李郢诗言变梵呗为艳歌，刘禹锡诗言翻南调为北曲也。阿那皆叶上声，纥那皆叶平声，此又随方音而转也。  

### 醉公子  

唐人醉公子词云：“门外猧儿吠。知是萧郎至。刬袜下香阶，冤家今夜醉。扶得入罗帷。不肯脱罗衣。醉则从他醉，还胜独睡时。”唐词多缘题所赋，临江仙则言水仙，女冠子则述道情，河渎神则咏祠庙，巫山一段云则状巫峡。如此词题曰醉公子，即咏公子醉也。尔后渐变，与题远矣。此词又名四换头，因其词意四换也。前辈谓此可以悟诗法。或以问韩子苍，子苍曰：“只是转折多。且如　刬袜下阶是一转矣。而苦其今夜醉又是一转。喜其入罗帷又是一转。不肯脱衣又是一转。　后两句自开释，又是一转。其后制四换韵一调，亦名醉公子云。”今附录之，盖孟蜀顾敻辞也。“河汉秋云澹。红藕香侵槛。枕倚小山屏，金铺向晚扃。睡起横波慢。独坐情何限。衰柳数声蝉。魂销似去年。”  

### 如梦令  

唐庄宗词云：“曾宴桃源深洞。一曲舞鸾歌凤。长记别伊时，和泪出门相送。如梦。如梦。残月落花烟重。”此庄宗自度曲也。乐府取词中如梦二字名曲，今误传为吕洞宾，非也。  

### 捣练子  

李后主捣练子云：“深院静，小庭空。断续寒砧断续风。无奈夜长人不寐，数声和月到帘栊。”词名捣练子，即咏捣练，乃唐词本体也。  

### 人月圆  

宋驸马王晋卿元宵词云：“小桃枝上春来早，初试薄原缺，王幼安从花庵词选补。罗衣。年年此夜，华灯盛照，人月圆时。禁街箫鼓，寒轻夜永，纤手同携。更阑人静，千门笑语，声在帘帏。”此曲晋卿自制，名人月圆，即咏元宵，犹是唐人之意。  

### 后庭宴  

宋宣和中，掘地得石刻一词，唐人作也。本无题，后人名之曰后庭宴。甚词云：“千里故乡，十年华屋。乱魂飞过屏山簇。眼重眉褪不胜春，菱花知我销香玉。双双燕子归来，应解笑人幽独。断歌零舞，遗恨清江曲。万树绿低迷，一庭红扑簌。”  

### 朝天紫  

朝天紫，本蜀牡丹花名，其色正紫，如金紫大夫之服色，故名。后人以为曲名。今以紫作子，非也，见陆游牡丹谱。  

### 乾荷叶  

元太保刘秉忠乾荷叶曲云：“乾荷叶，色苍苍。老柄风摇荡。减了清香越添黄。都因昨夜一场霜。寂寞秋江上。”此秉忠自度曲，曲名乾荷叶，即咏乾荷叶，犹是唐词之意也。又一首吊宋云：“南高峰。北高峰。惨淡烟霞洞。宋高宗，一场空。吴山依旧酒旗风。两度江南梦。”此借腔别咏，　后世词例也。然其曲凄恻感慨，千古之寡和也。或云非秉忠作。秉忠助元凶宋，惟恐不早，而复为吊借之辞，其俗所谓斧子斫了手摩挲之类也。  

### 乐曲名解  

古今乐录云：“伧歌以一句为一解，中国以一章为一解。”王僧虔启曰：“古曰章，今曰解。解有多少，当是先诗而后声。诗叙事，声成文，必使志尽于诗，音尽于曲。是以作诗有丰约，制解有多少。”又“诸曲调皆有词，有声。而大曲又有艳、有　趋、有乱。词者，其歌诗也。声者，若羊吾、夷伊、那何之类也。艳在曲之前，趋与乱在曲之后，亦犹吴声西曲，前有和，后有送也。”慎按：艳在曲之前，与吴声之和，若今　之引子。趋与乱在曲之后，与吴声之送，若今之尾声。羊吾夷、伊那何，皆声之馀音袅袅，有声无字。虽借字作谱而无义。若今之哩啰、嗹唵、唵吽也。知此，可以读古乐府矣。  

### 鼓吹骑吹云吹  

乐府有鼓吹曲，其昉于黄帝记里鼓之制乎。后世有鼓吹、骑吹、云吹之名。建初录云：“列于殿廷者名鼓吹，列于行驾者名骑吹。”又曰：“鼓吹，陆则楼车，水则楼船。其在廷则以　簨□（竹头＋虞）为楼也。水行则谓之云吹。朱鹭、临高台诸篇，则鼓吹曲也。务成、黄雀，则骑吹曲也。水调、河传，则云吹曲也。”宋之问诗：“稍看朱鹭转，尚识紫骝骄。”此言鼓吹也。谢　朓诗：“鸣笳翼高盖，叠鼓送华輈。”此言骑吹也。梁简文诗：“广水浮云吹，江风引夜衣。”此言云吹也。  

### 唐词多无换头  

张泌，南唐人，有江城子二阕。其一云：“碧阑干外小中庭。雨初晴。晓莺声。飞絮落花，时节近清明。睡起卷帘无一事，匀面了，没心情。”其二云：“浣花溪上见卿卿。眼波明。黛眉轻。高绾绿云，低簇小蜻蜓。好是问他得来　么，和笑道，莫多情。”黄叔暘云：“唐词多无换头，如此词自是两首，故重押两情字，两明字。今人不知，合为一首，则误矣。”  

### 填词句参差不同  

填词平仄及断句皆定数，而词人语意所到，时有参差。如秦少游水龙吟前段歇拍句云：“红成阵、飞鸳　甃。”换头落句云：“念多情但有，当时皓月，照人依旧。”以词意言，“当时皓月”作一句，“照人依旧”作一句。以词调拍眼，“但有当时”作一拍，“皓月照”作一拍，“人依旧”作一拍，为是也。维扬张世文云：陆放翁水龙吟、首句本是六字，第二句本是七字。若“摩诃池上追游客”则七字。下云“红绿参差春晚”，却是六字。又如后篇瑞鹤仙，“冰轮桂花满溢”为句，以满字叶，而以溢字带在下句。别如二句分作三句，三句合作二句者尤多。然句法虽不同，而字数不少。妙在歌者上下纵横取协尔。古诗亦有此法，如王介甫“一读亦使我，慨然想遗风”是也。  

### 填词用韵宜谐俗  

沈约之韵，未必悉合声律，而今诗人守之，如金科玉条。此无他，今之诗学李杜，李杜学六朝，往往用沈韵，故相袭不能革也。若作填词，自可通变。如朋字与蒸同押，打字与等同押。卦字、画字，与怪坏同押，乃是　鴂舌之病，岂可以为法耶。元人周德清著中原音韵，一以中原之音为正，伟矣。然予观宋人填词，亦已有开先者。盖真见在人心目，有不约而同者。俗见之胶固，岂能眯豪杰之目哉。试举数词于右。东坡一斛珠云：“洛城春晚。垂杨乱掩红楼半。小池轻浪纹如篆。烛下花前，曾醉离歌宴。自惜风流云雨散。关山有限情无限。待君重见寻芳伴。为说相思，目断西楼燕。”篆字沈韵在上韵，本属　鴂舌，坡特正之也。蒋捷元夕女冠子云：“蕙花香也。雪晴池馆如画。春风飞到，宝钗楼上，一片笙箫，琉璃光射。而今灯谩挂。不是暗尘明月，那时元夜。况年来心　懒意怯，羞与闹蛾儿争耍。江城人悄初更打。问繁华谁解，再向天公借。剔残红炧，但梦里隐隐，钿车罗帕。吴笺银粉砑。砑之原缺，王幼安从竹山词补。待把旧家风景，写成闲话。笑绿鬟邻女，倚窗犹唱，夕阳西下。”是驳正沈韵画及挂话及打字之谬也。吕圣求惜分钗云：“重帘下。微灯挂。背阑同说春风话。”用韵亦与蒋捷同意。晁叔用感皇恩云：“寒食不多时，牡丹初卖。小院重帘燕飞碍。昨宵风雨，尚有一分春在。今朝犹自得，阴晴快。熟睡起来，宿　酲微带。不惜罗襟揾眉黛。日长梳洗，看看花影移改。笑拈双杏子，连枝带。”此词连用数韵，酌古斟今尤妙。国初高季迪石州慢云：“落了辛夷，风雨顿催，庭院潇洒。春来长恁，乐章　懒按，酒筹慵把。辞莺谢燕，十年梦断青楼，情随柳絮犹萦惹。难觅旧知音，把琴心重写。夭冶。忆曾携手，斗草阑边，买花帘下。看辘轳低转，秋千高打。如今何处，总有团扇轻衫，与谁共走章台马。回首暮山青，又离愁来也。”诸公数词可为用韵之式，不独绮语之工而已。  

### 燕□（目＋行　）莺转  

禽经：“燕以狂□（目＋行　），莺以喜转。”□（目＋行　），视也。夏小正：“来降燕乃睇。”转，曲名，莺声似歌曲，故曰转。  

### 哀曼  

晋钮滔母孙氏箜篌赋曰：“乐操则寒条反荣，哀曼则晨华朝灭。”曼与慢通，亦曲名，如石州慢、声声慢之类。  

### 北曲  

南史蔡仲熊曰：“五音本在中土，故气韵调平。东南土气偏　诐，故不能感动木石。”斯诚公言也。近世北曲，虽皆郑卫之音，然犹古者总章北里之韵，梨园教坊之调，是可证也。近日多尚海盐南曲，士夫禀心房之精，从婉变之习者，风靡如一。甚者北土亦移而　耽之。更数十年，北曲亦失传矣。白乐天诗：“吴越声邪无法用，莫教偷入管弦中。”东坡诗：“好把莺黄记宫样，莫教弦管作蛮声。”  

### 欧苏词用选语  

欧阳公词“草薰风暖摇征辔”，乃用江淹别赋“闺中风暖，陌上草薰”之语也。苏公词“照野　瀰瀰浅浪，横空暧暧微霄”，乃用陶渊明“山涤馀霭，宇暧微霄”之语也。填词虽于文为末，而非自选诗乐府来，亦不能入妙。李易安词“清露晨流，新桐初引”，乃全用世说语。女流有此，在男子亦秦周之流也。  

### 草薰  

佛经云：“奇草芳花能逆风闻薰。”江淹别赋“闺中风暖，陌上草薰”，正用佛经语。六一词云“草薰风暖摇征辔”，又用江淹语。今草堂词改薰作芳，盖未见文选者也。弘明集：“地芝候月，天华逆风。”  

### 南云  

晏元献公清商怨云：“关河愁思望处满。渐素秋向晚。雁过南云，行人回泪眼。双鸾衾　裯悔展。夜又永，枕孤人远。梦未成归，梅花闻塞管。”此词误入欧公集中。按诗话，或问晏同叔词“雁过南云”何所本，庚溪以江淹诗“心逐南云去，身随北雁来”答之。不知陆机思亲赋有“指南云以寄钦”之句。陆雪九愍云：“眷南云以兴悲。”南云字，当是用陆公语也。案此词乃欧阳修作，见欧阳公近体乐府，庚溪诗话亦谓欧公作。  

### 词用晋帖语  

“天气殊未佳，汝定成行否。寒食近，且住为佳尔。”此晋无名氏帖中语也。辛稼轩融化作霜天晓角词云：“吴头楚尾声。一棹人千里。休说旧愁新恨，长亭树，今如此。宦游吾倦矣，玉人留我醉。明日落花寒食，得且住，为佳尔。”晋人语本入妙，而词又融化之如此，可谓珠璧相照矣。  

### 屯云  

中山王文木赋：“奔雷屯云，薄雾浓雰。”皆形容木之文理也。杜诗“屯云对古城”，实用其字。李易安九日词“薄雾浓　雰愁永昼”，今俗本改雰作云。  

### 乐府用取月字  

子夜歌“开窗取月光”，又“笼窗取凉风”，妙在取字。  

### 齐己诗  

僧齐己诗：“重城不锁梦，每夜自归山。”宋人小词：“金门不锁梦，随意绕天涯。”  

### 欧词石诗  

欧阳公词：“平芜尽处是春山，行人更在春山外。”石曼卿诗：“水尽天不尽，人在天尽头。”欧与石同时，且为文字友，其偶同乎，抑相取乎。  

### 侧寒  

吕圣求望海潮词云：“侧寒斜雨，微灯薄雾，匆匆过了元宵。帘影护风，盆池见日，青青柳叶柔条。碧草皱裙腰。正昼长烟暖，蜂困莺娇。望处凄迷，半稿绿水浸浸字原缺，王幼安从圣求词补。斜桥。孙郎病酒无聊。记乌丝醉语，碧玉风标。新燕又双，兰心渐吐，佳期趁取花朝。心事转迢迢。但梦随人远，心与山遥。误了芳音，小窗斜日到芭蕉。”其用侧寒字甚新。唐诗“春寒侧侧掩重门”，韩　偓诗“侧侧轻寒剪剪风”，又无名氏词“玉楼十二春寒侧”，与此“侧寒斜雨”相袭用之，不知所出。大意，侧，不正也，犹云峭寒尔。圣求在宋人不甚著名，而词甚工。如醉蓬莱、扑胡蝶近、惜分钗、薄　倖、选冠子、百宜娇、荳叶黄、鼓笛慢，佳处不减秦少游。见予所集词林万选及填词选格。  

### 闻笛词  

南渡后，有题闻笛玉楼春词于杭京者。其词云：“玉楼十二春寒侧。楼角暮寒吹玉笛。天津桥上旧曾听，三十六宫秋草碧。昭华人去无消息。江上青山空晚色。一声落尽短亭花，无数行人归未得。”其词悲感凄恻，在陈去非忆昔午桥之上，而不知名。或以为张子野，非也。子野卒于南渡之前，何得云“三十六宫秋草碧”乎。  

### 等身金  

宋贾黄中，幼日聪悟过人。父取书与其身相等，令诵之，谓之等身书。张子野归朝　欢词云：“声转辘轳闻露井。晓汲银瓶牵素绠。西园人语夜来风，丛英飘坠红成迳，宝猊烟未冷。莲台香烛残痕凝。音佞。等身金，谁能得意，买此好光景。粉落轻妆红玉莹。月枕横钗云坠领。有情无物不双栖，文禽只合长交颈。昼长　欢岂定。争如翻做春宵永。日曈昽，娇柔懒起，帘押卷花影。”此词极工，全录之。不观贾黄中传，知等身金为何语乎。  

### 关山一点  

杜诗“关山同一点”，点字绝妙。东坡亦极爱之，作洞仙歌云：“一点明月穷人。”用其语也。赤壁赋云“山高月小”，用其意也。今书坊本改点作照，语意索然。且关山同一照，小儿亦能之，何必杜公也。幸草堂诗馀可证。  

### 杨柳索春饶  

张小山小桃红词云：“一汀烟柳索春饶。添得杨花闹。盼杀归舟木兰棹。水迢迢。画楼明月空相照。今番瘦了。多情知道。宽褪了翠裙腰。”“蒌蒿穿雪动，杨柳索春饶”，山谷诗也。此词用之。今刻本不知，改饶为愁，不惟无韵，且无味矣。  

### 秋尽江南叶未凋  

贺方回作太平时一词，衍杜牧这诗也。其词云：“秋尽江南叶未凋。晚云高。青山　隐隐水迢迢。接亭皋。二十四桥明月夜，弭兰桡。玉人何处教吹箫。可怜宵。”按此则牧之本作“叶未凋”。今妄改作“草木凋”，与上下意不相接矣。幸有此可正其误。  

### 玉船风动酒鳞红  

何晋之小重山词云：“绿树啼莺春正浓。枝头青杏小，绿成丛。玉船风动酒鳞红。歌声咽，相见几时重。车马去匆匆。路遥芳草远，恨无穷。相思只在梦魂中。今宵月，偏照小楼东。”临邛高耻庵云：“玉船风动酒鳞红”之句，譬如云锦月钩，造化之巧，非人琢也。此等句在天地间有限。  

### 泥人娇  

俗谓柔言索物曰泥，乃计切，谚所谓软缠也。杜子美诗：“忽忽穷愁泥杀人。”元微之忆内诗：“顾我无衣搜　画匣当作“尽箧”，泥他沽酒拔金钗。”杜牧之登九华楼诗：“为郡异乡徒泥酒。”皇甫非烟传诗曰：“郎心应似琴心怨，脉脉春情更泥谁。”杨乘诗：“昼泥琴声夜泥书。”元邓文原赠妓诗：“银灯影里泥人娇。”柳耆卿辞：“泥　欢邀宠最难禁。”字又作□（讠　＋尼），花间集顾敻词：“黄莺娇转□（讠　＋尼）芳妍。”又“记得□（讠　＋尼）人微敛黛”。字又作妮。王通叟词：“十三妮子绿窗中。”今山东人目婢曰小妮子，其语亦古矣。  

### 凝音佞  

诗：“肤如凝脂。”凝音佞唐诗：“日照凝红香。”白乐天诗：“落絮无风凝不飞。”又：“舞繁红袖凝，歌切翠眉愁。”又：“舞急红腰凝，歌迟翠黛低。”徐　幹臣词：“重省，别时泪渍，罗巾犹凝。”张子野词：“莲台香烛残痕凝。”高宾王词：“想莼汀，水云愁凝，闲蕙帐，猿鹤悲吟。”柳耆卿词：“爱把歌喉当筵逞，遏天边，乱云愁凝。”今多作平音，失之。音律亦不协也。  

### 词人用黦字  

黦，黑而有文也，字一作□（黑＋冤），于勿、于月二切。周处风土记：“梅雨　沾衣服，皆败黦。”此字文人罕用，花间集韦庄及毛熙震词中见之。韦庄应天长词云：“别来半岁音书绝。一寸离肠千万结。难相见，易相别。又见玉楼花似雪。暗想思，无处说。惆怅夜来烟月。想得此时情更切。泪　沾红袖黦。”毛熙震后庭花词曰：“莺啼燕语芳菲节。后庭花发。昔时欢宴歌声揭。管弦清越。自从陵谷追游歇。画梁尘　黦。伤心一片如珪月。闲锁宫阙。”此二词皆工，全录之。  
  