莲子居词话（清）吴衡照
 
　

序

卷一

卷二

卷三

卷四

 
序

    诗莫盛于唐，唐人不作诗话。词莫盛于宋，宋人不作词话。其有论词者，类皆附见诗话中，不别自为书，惟周草窗浩然斋雅谈末有词话一卷。国朝毛西河、徐虹亭外，传者亦复寥寥。自李唐迄今，以词名世，不下数百家，而词话独少，非艺林之缺事欤。吾友吴君子律深於词，撰词话四卷，其中有校正词律伪缺之处，有考订词韵分并之处，有评定词家优劣之处，有折衷古今论词异同之处。至於博徵明辨，搜罗散佚，信足为词苑有功之书。间有遗闻轶事，偶记一二，不必尽有关乎词，要其所列皆词人也。此亦温公诗话载梅尧臣一条之例。读既竟，知子律於此事用力勤矣。吾浙之妙解音律者，向推君家西林先生。闻其手制数十埙吹之，皆不得声，末取吴山顶上土为之，乃始合律。其专且精如是。今子律分刌节度，咀嚼宫商，知其渊源不为无所自也。嘉庆二十三年戊寅秋钱唐屠倬序。

    文章体制，惟词溯至李唐而止，似为不古。然自周乐亡，一易而为汉之乐章，再易而为魏晋之歌行，三易而为唐之长短句。要皆随音律递变，而作者本旨，无不滥觞楚骚，导源风雅，其趣一也。故览一篇之词，而品之纯驳，学之浅深，如或贡之。命意幽远，用情温厚，上也。辞旨儇薄，冶荡而忘反，酿其性命之理，则大雅君子弗为也。王少寇述庵先生尝言：北宋多北风雨雪之感，南宋多黍离麦秀之悲，所以为高。亡友阳湖张编修皐文为词选，亦深明此意。海昌吴君子律以名进士里居著述，辑莲子居词话四卷，于前哲及近人论次略备，持论尤雅。间有考订古韵，辨证轶事，无不精审详当。学者之津梁，谭者之园囿也。少寇昔撰续词综，於海内词家，收采靡遗。吾郡陈君銮本事词，道古宏富。子律此书，则兼而有之矣。嘉庆二十三年春正月德清许宗彦序。

    词学萌芽於唐，根柢於宋。逮国朝而家家香径，处处红楼。靡不翦叶争妍，裁花竞巧，浅斟低唱，上揜古贤，猗欤盛矣。虽然，拂弦偶差，匪周郎弗知其误。吹律不竞，微晋旷莫审厥音。吾浙吴子律进士，名高艺苑，才擅花间。爰续草窗之雅谈，特编莲子之词话。狐腋集众，鸡蹠食千，春风夜月，妙其品题，檀板金樽，如相晤语。且也溯源竟委，沿波讨澜，淄渑之味能分，妃豨之伪必辨，尤足资夫镜考，匪独善於琹言。余粗解倚声，无与正谱，辄手此卷，藉作导师。嗣因兰友之转钞，乃命梓人而重锲，用诒同好，庶广流传云尔。同治十年春二月，永康胡凤丹月樵氏序于鄂江之退补斋。

　
 莲子居词话卷之一

西林先生论填词

    家西林先生颖芳言：词之兴也，先有文字，从而宛转其声，以腔就辞者也。洎乎传播通久，音律确然，继起诸词人，不得不以辞就腔。於是必遵前词字脚之多寡，字面之平仄，号曰填词。或变易前词仄字而平，或变易前词平字而仄，要於音律无碍。或前词字少而今多之，则融洽其多字於腔中。或前词字多而今少之，则引伸其少字於腔外，亦仍与音律无碍。盖当时作者述者皆善歌，故制辞度腔，而字之多寡平仄参焉。今则歌法已失其传，音律之故不明，变易融洽，引伸之技，何由而施。操觚家按腔运辞，兢兢尺寸，不易之道也。此论极韪。所谓融洽引伸之旨，实发宜兴万氏树所未发。先生博极群书，音律之学，尤具神解。著有吹豳录五十卷，大致仿陈氏乐书，而详於宋以後文章制度，为讲乐家有物之言。

为姜夔立传

    余姚邵二云晋涵拟作南宋朝事略，以续东都事略，本黄梨洲宗羲重修宋史志也。书未成而卒。窃意南宋朝如姜尧章，尤不可不立傅。仪徵阮云台中丞元所录诂经精舍文集中多拟作，可补旧史氏之缺，不特为东仙、白石小传搜遗而已。尧章葬杭之西马塍，在钱唐门外，今莫识其处。清明挈榼，欲仿花山吊柳会，不可得也。

论姜夔旁谱

    白石自制曲，其旁注半字谱，共十七调。谱与朱子全集字样微不同，由涉笔时就各便也。半字之谱，昉自唐以来，陈氏乐书可证。黄泰泉佐因楚辞大招四上竞气之语，谓即大吕四字、仲吕上字。寻摭穿凿，不若王叔师旧注为长。

姜夔毕曲不苟

    歌家十六字外，别有疾徐重轻赴节合拍之字，见梦溪笔谈，亦半字也。白石此谱，有折有掣，折高半格，掣低半格，於毕曲处尤兢兢不苟，足见当时词律之细。

太白词气体俱高

    汉人之诗，浑浑穆穆。魏人之诗，浩浩落落。汉诗高在体，魏诗高在气。太白词气体俱高，词中之汉魏也。

太白认不类温方城

    唐词菩萨蛮、忆秦娥二阕，花庵以後，咸以为出自太白。然太白集本不载。至杨齐贤、萧士贇注，始附益之。胡应麟笔丛疑其伪托，未为无见。谓详其意调，绝类温方城，殊不然。如“暝色入高楼。有人楼上愁”，“西风残照，汉家陵阕”等语，神理高绝，却非金荃手笔所能。

宋板金荃集

    飞卿菩萨蛮二十首，以全唐诗校之，逸其四之一，未审金荃词所载何如也。长洲顾氏嗣立言所见宋板金荃集八卷，末金荃词一卷。而其刻飞卿诗，则不及诗余，益集外诗以傅合宋本卷数，致使零篇剩句，几与乾饌子同不传，亦可惜已。

温词着色

    飞卿菩萨蛮云：“江上柳如烟。雁飞残月天。”更漏子云：“银烛背、绣帘垂。梦长君不知。”酒泉子云：“月孤明，风又起，杏花稀。”作小令不似此着色取致，便觉寡味。

韦词清空

    韦相清空善转，殆与温尉异曲同工。所赋荷叶杯，真能摅摽擗之忧，发踟蹰之爱。

榕园词韵最确

    毛奇龄言：词本无韵，今创为韵，转失古意。西河初不知宋词韵也，故为是言。钱塘沈谦取刘渊、阴时夫，而参之周德清韵，并其所分，分其所并，甚至割裂数字，并失广韵二百六部所属，诚多可议。莱阳赵钥、宜兴曹亮武次第刊行，均失之也。全椒吴烺学宋斋本小变其面目，终亦沿沈氏误处。近日海盐吴应和榕园韵，遵广韵部目，斟酌分并，平声从沈氏，上、去以平为准，入以平、上、去为准，最确。其中有增益删汰而无割裂，亦属至是。敢以俟论定者。

菉斐轩词韵似北曲

    菉斐轩词韵，不著撰者姓氏。平声立十九韵，次以上、去声，其入声即配隶三声，不另立韵。厉樊榭诗，所谓“欲呼南渡诸公起，韵本重雕菉斐轩”也。顾其书无入声韵，究似北曲。且既为南宋时所刊，尤不应有一百六部目也。

学宋斋词韵

    宋朱希真尝拟词韵，元陶南村讥其侵寻盐成廉纤闭口三韵混入，欲重为改定。今其书不传。此亦宋词韵之可考者。学宋斋本分入声作四，与希真合，而平、上、去仅止十一，希真则十六也。似仍非有所据而为之。

诗余句中韵

    戴东原集，诗有瀰济盈，有鷕雉鸣。释文，鷕，以水反，鷕从唯得声，与瀰为句中韵。下复举济盈雉呜，亦句中韵。後因水伪小，遂有以小反之音。广韵入三十小，改小作沼，并其所由致伪，几莫可考。按句中韵，毛诗有此例，东原之言是也。今诗余如点绛唇次句，东坡云：“今年身健还高宴。”吴琚云：“故人相遇情如故。”舒亶云：“翠华风转花随辇。”本七字句，而中间健字、遇字、转字用韵，亦句中韵。元应次蘧、萧允之作皆然。此例仿毛诗。

词有借叶

    词有借叶，借叶有二。否读府，北读卜，从方言也。唐及两宋多有之。若辛幼安歌麻合用，筱有合用，则用古韵。大抵前人韵有不合处，以二者通之，靡不合也。

借叶韵繁

    借叶之说兴而韵益紊。任取雨宋人所借之韵，因而旁通递转，纵逸无归，古响方音，错杂并奏，词又何贵乎韵。所以为是言者，盖以著两宋词，亦有此例，不独古经骚赋诗也。家数既殊，体裁斯判，且又止此数字庶几近之。而有才者，本韵自足，何必然也。

词忌

    词忌堆积，堆积近缛，缛则伤意。词忌雕琢，雕琢近涩，涩则伤气。

万树词宗护法

    万红友当轇轕榛楛之时，为词宗护法，可谓功臣。旧谱编类排体，以及调同名异，调异名同，乖舛蒙混，无庸讥矣。其於段落句读，韵脚平仄间，尤多模糊。红友词律，一一订正，辩驳极当。所论上、去、入三声，上、入可替平，去则独异。而其声激厉劲远，名家转摺趺荡，全在乎比，本之伯时。煞尾字必用何音方为入格，本之挺斋。均造微之论。

迦陵填词图

    迦陵填词图为释大汕传神，掀髯露顶，真有国士风。旁坐丽人拈洞箫而吹，恍唱“杨柳岸晓风残月”也。洪昉思、蒋心余两先生题曲绝佳。随笔於此。洪曰：“集贤宾谁将翠管亲画描。这一片生绡。活现陈郎风度好。捻吟髭，慢展霜毫。评花课鸟。待写就新词绝妙。君未老。旁坐著那人儿年少。琥珀猫儿坠湘裙低覆，一叶翠芭蕉。素指纤纤弄玉箫。朱唇浅浅破樱桃。多娇。睹转横波，待吹还笑。啄木鹂他声将启，你魂便销。半幅花笺题未了。细烹来阳羡茶清，再添些迷迭香烧。数年坐对如花貌。丽词谱出三千调。鬓萧萧。须髯似戟，输尔太风骚。玉交枝词场名噪。赴徵车竟留圣朝。柳七郎已受填词诏。暂分携绣阁鸾交。梦魂里、怎将神女邀。画图中、翻把真真叫。想杀他、花边翠翘。盼杀他、风前细腰。忆多娇夜正遥。月渐高。谁唱新声隔柳桥。纸帐梅花人寂寥。休得心焦。休得心焦。明夜飞来画桡。月上海棠真凑巧。画图人面能相照。觑香温玉秀，一样丰标。按红牙、且底欢娱，斟绿醑、花前倾倒。把双蛾扫。向镜台灯下，不待来朝。尾声乌丝总是秦楼调。宝轴奚囊索护牢。怕只怕竝跨青鸾飞去了。”蒋云：“中吕粉蝶儿黯淡冰绡。卷中人一双遗照。尽流传把玩魂销。後视今，今视昔，不胜凭吊。莽风流大抵无聊。写生时已曾知道。叫声当日个低徊处，尽人描。细瞧细礁。看风鬟云鬓袅。待填成绮丽数篇词，便留下风情一幅稿。醉春风乌阑纸、慢铺开，锦地衣、平展着。玉人此处教吹箫。到如今可也老老。莽添来白发萧萧。厮赶上红颜憔悴，都并入丹青枯槁。迎仙客千金字、五色毫。细认诗人陈检讨。比东坡、对琴操。月夜花朝。消受风光饱。红绣鞋把笔处、掀髯微笑。构思时、吟鬓斜搔。移宫换羽自推敲。歌来仙史校。傅去解人抄。付卿卿、共评度。普天乐想当初复壁赵岐藏，别舍程婴保。亡命在、书城笔阵，锦雉如皐。廿年家埋头伴蠹鱼，一旦的曳履游蓬岛。中间吴市学吹箫。携著个小云郎，天涯流落。不多时、燕子归巢。又引新诗做美，多谢梅梢。石榴花玉堂偎傍可儿娇。不但郑樱桃。把酸寒风味变清豪。婵娟同坐了。双颊红潮。一声声低和迦陵鸟。酒醒来、何处今宵。助风魔、狂煞诸诗老。冈髯翁、艳福怎能消。剔银灯片时石火光摇。多时粉黛容凋。转瞬间、听诗翁题品诗翁吊。捧琅函、仗後人守护坚牢。一任把香篆烧。酒诗浇。可还有低拍红牙按绿么。苏武持节一样古人才调。甚富贵难相较。浑不是画麟台容貌，写凌烟脸脑。烛三条。冰一条。谁家史席红妆绕。甚处经帷女乐飘。愁鬓刁骚。半生来、送穷文、十易稿。红衫儿生逐莺花老。死凭风月吊。魂枉劳。梦枉劳。幻泡从何找。愁也抛。恨也抛。一代才华过了。煞尾画图魂、难将前辈招。史书堆、且睡书呆觉。可怜他冷风烟，埋灭尽诗人照。叮嘱你个太守收藏，莫令这幻影见都亡了。”大汕，字石濂，江南人。又曾为先生作天女散花小像。

李之仪和陈贺黄词

    谢集附王融、沈约、虞炎、柳恽诗。杜集附李邕、贾至、严武、高适、郭受、韦迢诗。李之仪姑溪词，和陈瓘、贺铸、黄庭坚等作，并录原词，盖用此例。

曹杓注清真词

    曹杓，字季中，号一壶居士，注清真词二卷，见书录解题，今不傅。

和清真词

    和清真词，有方千里、杨泽民二家，又有陈允平继周集。余在知不足斋见写本。

知不足斋写本词

    知不足斋写本词，竹垞词综未采者，宋曹冠燕喜词一卷，袁去华宣卿词一卷，李好古碎锦词一卷，赵磻老拙庵词一卷，元韩弈韩山人词一卷。

陈经国龟峰词

    宋陈经国龟峰词皆沁园春调。竹垞词综谓嘉熙淳祐间人，未著履历。知不足斋云：按宝祐四年登科录，第四甲第一百四十八人。陈经国，字伯夫，小字定夫，本贯潮州海阳县人。词後有陈所斋跋，称刚父兄，则又字刚父也。

平韵钗头凤

    吾乡许蒿庐先生昂霄尝疑放翁室唐氏改适赵某事为出於傅会，说见带经堂诗话校勘类附识。拜经楼诗话亦以齐东野语所叙岁月先後参错不足信，与蒿庐说合。则当时仲卿新妇之厄，翁子故妻之情，殆好事者从而为之辞与。唐氏答词，语极俚浅，然因知钗头凤有换平韵者，红友词律又疎已。

补山中白云警句

    陆辅之词旨，摘乐笑翁警句十余条。阅山中白云，警句殆不止此，因为之补。能几番游，看花又是明年。高阳台。西湖春感。梨花落尽，一点新愁，曾到西泠。庆春宫。都下寒食。十年前事翻疑梦，重逢可怜俱老。台城路。遇汪菊坡回忆旧游。折芦花赠远，零落一身秋。甘州。别沈尧道，并寄赵学舟。却笑归来，石老云荒，身世飘然一叶。疎影。北归与诸友夜酌。怕依然、旧时归燕，定应未识江南冷。最怜他、树底蔫红不语，背人吹尽。琐窗寒。旅窗孤寂，雨意垂垂，买舟西渡未能也。未了清游兴，又飘然独去，何处山川。忆旧游。寄沈尧道诸公。记小舟夜悄，波明香远，浑不见、花开处。水龙吟。白莲。回潮似咽。送一点愁心，故人天末。台城路。寄陈文卿。依稀倩女离魂处，缓步出、前村时节。疎影。梅影。江风紧。一行柳阴吹暝。梅子黄时雨。病後别罗江诸友。杨花点点是春心，替风前、万花吹泪。西子妆慢。野游江上。雅淡不成娇，拥玲珑春意。真珠帘。梨花。恨西风不庇寒蝉，便扫尽、一林残叶。长亭怨。旧居有感。水痕吹杏雨，正人在、隔江船。木兰花慢。舟行。

延露词时逼秦柳

    董东亭潮东皐杂抄，彭羡门晚年自悔其少作，厚价购其所为延露词，随得随毁。与北梦琐言载晋和凝事适相类。文人自爱，率复尔尔。然陈王八斗，江郎五色，少宰天才俊艳，弗可及也。词中如问病云云，闺恨云云，讯使云云，扶病云云，离别云云，旅梦云云，春尽日，有寄云云，萤火云云，莲花云云，南窗睡觉云云，姿致幽眇，神味绵远，良由取境高，故时逼秦柳。今人学延露词，适得其纤佻亵狎之习，非所谓知音。

延露词时带辛气

    廷露词亦有两副笔墨。如华逊来生日云云，长歌云云，酌酒与孙默云云，又时带辛气。

辛弃疾别开天地

    辛稼轩别开天地，横绝古今。论、孟、诗小序、左氏春秋、南华、离骚、史、汉、世说、选学、李杜诗，拉杂运用，弥见其笔力之峭。稼轩长短句十二卷，元大德己亥，孙粹然、张公俊刊於广信书院，余在知不足斋见写本。

词品笃论

    杨升庵词品云：词人语意所到，问有参差，或两句作一句，或一句作两句。惟妙於歌者，上下纵横取协。此是笃论，如曲子家之有活板眼也。东坡“小乔初嫁了，雄姿英发”，“细看来不是杨花，点点是离人泪”等处，皆当以此说通之。若契舟胶柱，徐虹亭所谓髯翁命宫磨蝎，身後又硬受此差排矣。

丹铅录误载东坡词

    升庵丹铅录载东坡词：“允文事业从容了。要岷峨人物，後先相照。见说君王曾有问，似此人才多少。”引小说高宗问蜀中人才如虞允文者有几云云。按允文采石之功，在南渡以後。东坡之殁久矣，安得先有此词。曹石仓蜀中十志因之，略不驳正。说见王阮亭古夫于亭杂录。（按此首姚勉雪坡词，升庵误作东坡。）

词家三声互叶所祖

    诗野有蔓草，首章溥婉愿叶。民劳末章，安残绻反谏叶。江汉末章，首休寿叶。比词家三声互叶所祖。

诃梨子

    和凝采桑子：“蝤蛴领上诃梨子。”朱竹垞云：诃梨，妇女云肩也。考云肩见元史，五代时未得有。此本草诃梨勒子，似橄榄六棱，殆当时妇女领上有此饰，如姚翻日照茱萸领云云也。

奴即侬之转声

    古男子称奴，见世说。唐昭宗“何处是英雄。迎侬归故宫。”钱竹汀先生大昕养新录引唐诗纪事侬作奴云，奴即侬之转声。

黄大舆编梅苑

    梅苑十卷，宋黄大舆所编咏梅之词。後周辉乃集晋宋以後咏梅之诗，作梅史三十卷，未及刊行。大舆，字载万，碧鸡漫志称其歌词号乐府广变风。毕高才赡，意深思远，直与唐名贤相角逐。今不甚传。漫志有载万更漏子云：“怜宋玉、许王昌。东西邻短墙。”数语殊工。宋玉赋称东邻之子，即宋玉为西邻也。上官仪诗：“东家复是忆王昌。”李商隐诗：“王昌且在墙东住。”韩偓诗：“王昌只在此墙东。”则王昌为东邻。用笔之细，似曾经界两家过来。辉字昭礼，即撰清波杂志者。

翁元龙词称陶郎

    有以子卿为苏郎、道林为支郎者，今不记其处。适阅翁元龙绛都春词“恨他情淡陶郎，旧缘较浅”，为之捧腹。诗文中如阮籍称阮公、谢朓称谢公，尚不得借用阮郎谢郎。况陶公素望巍巍，忽被江淹、沈约之呼，其何以称。

蜜烛即蜡烛

    西京杂记，南越王献高帝蜜烛二百枚，即蜡烛也。翁元龙词“花娇半面，记蜜烛夜阑，同醉深院”用此。

查继佐耽音律

    查东山先生继佐以名孝廉负盛誉於时。性耽音律，声伎登场，旦色皆以些为名。有柔些者尤妙绝。汪蛟门楫制春风袅娜以赠云：“看先生老矣，兀自风流。围翠袖，昵红楼。羡香山、携得小蛮樊素，玉箫金管，到处遨游。舞爱前溪，歌怜子夜，记曲娘还数阿柔。戏罢更教弹绝调，氍毹端坐拨箜篌。    新制南唐院本，衣冠巾帼，抵多少、优孟春秋。拖六幅，掩双钩。英雄意态，儿女娇羞。灯下红儿，真堪销恨，花前碧玉，耐可忘忧。是乡足老，任悠悠世事，烂羊作尉，屠狗封侯。”下半指先生新制呜鸿度等乐府也。先生遇吴顺恪事，观共自著敬修堂同学出处偶记，似有出於传闻之过者。然当时已有”不羡林宗知孟敏，还同李白识汾阳“之语，传闻亦非尽无因也。蒋心余士铨雪中人传奇，叙事颇核，惟误其名作培继。培继，字玉望，先生族弟也。绉云石，今归吾乡扶风氏。

王昭仪题驿壁词

    王昭仪题驿壁词，结语为文山所讽。後抵北，乞为女道士，号冲华，卒不得与陈朱二夫人比烈。观文山之惜昭仪，即以见文山审择自处，盖已有素，安得重有黄冠之请，与昭仪同符耶。赵翼陔余丛考，谓当以心史为据，宋史诬为文山云云，记载失实。然心史记文山事，他亦未可尽信。徐乾学通鉴後编考异，谓姚士粦所伪托也。昭仪词，陈霆渚山堂词话云，宫人张璚英作。

诗女史记少游女诗不可信

    诗女史载靖康间题驿壁诗：“眼前虽有还乡路，马上曾无放我情。”为秦少游女。考少游女适范祖禹子仲温，所谓“山抹微云女壻”也。与其妾红鸾，俱不闻有流离事。而少游又不闻有第二女。诗女史之说，与宋诗纪事所引梅涧诗话，概不可信。祖禹谥正献，见困学纪闻，宋史失载。

滹南论坡词

    王从之若虚，自号慵夫，稾城人。金承安二年进士。博学好持论，多为名流所推服。生平论诗，大抵本其舅周德卿昂之说。不喜涪翁而尊坡公，尝言：”坡公，孟子之流，涪翁则杨子法言而已。“著有滹南诗话，间及诗余，亦往往中肯。云陈後山谓坡公以诗为词，大是妄论。盖词与诗只一理，自世之末作，习为纤艳柔脆，以投流俗人之好。高人胜士，或亦以是相矜，日趋於委靡，遂谓其体当然，而不知其弊至於此也。顾或谓先生虑其不幸而溺焉，故援而止之，特寓以诗之法。斯又不然。公以文章余事作诗，又溢而作词，其挥霍游戏所及，何矜心作意於其间哉。要其天资高，落笔自超凡耳。此条论坡公词极透彻。髯翁乐府之妙，得滹南而论定也。

七绝歌法

    唐七言绝歌法，若竹枝、柳枝、清平调、雨淋铃、阳关、小秦王、八拍蛮、浪淘沙等阕，但异其名，即变其腔。至宋而谱之，存者独小秦王耳。故东坡阳关曲借小秦王之声歌之。渔隐丛话云：小秦王必杂以虚声乃可歌。此即乐府指迷所谓教师唱家之有衬字。其中二十八字为正格，余皆格外字，以取便於歌，如古乐府妃呼豨云云。凡七言绝皆然，不独小秦王也。元人歌阳关衍至一百余字，想亦借小秦王之声，非当时裂笛之旧已。

填词不别用衬字

    唐七言绝歌法，必有衬字以取便於歌。五言六言皆然，不独七言也。後并格外字入正格，凡虚声处，悉填成辞，不别用衬字，此词所繇兴已。沈存中云：托始於王涯。又云：前贞元、元和间，为之者已多。陆务观云：倚声制辞，起於唐之季世。

竹垞咏辽后洗妆楼词

    王鼎焚椒录，甚秽亵，不足道。然其载萧后被寃诬始末，与史志异同，详略互见，堪资考订。自古宫闱之狱，未有甚於后者。所惜耶律乙辛，张孝杰剖棺戮尸，时鼎尚在，不为之补叙，以快读者，亦纪事家未了案也。朱竹垞咏辽后洗妆楼词：”回心院子，问殿脚香泥，可留萧字。怀古情深，焚椒寻蠹纸。“直以洗妆楼属道宗萧后也。

周邦彦得罪之由

    小说，周美成以少年游得罪外谪。考浩然斋雅谈，周时为太学生，因此词遂与解褐，未有外谪之事。既而上问六丑之义，教坊使袁祹进曰：“起居舍人新知潞州周邦彦所作也。”召而讯之，对曰：“此犯六调，皆声之美者，然绝难歌。昔高阳氏有子六人，才而丑，故以比之。”上喜，意将留行。会起居郎张果与之不咸，廉知周尝於亲王席上赋词赠歌鬟，为蔡京道其事。上知之，自此得罪。是周之得罪，由於张果。蔡京之谮，非为少年游词，因亲王席上妓，非师师也。弁阳翁之言，较小说家差核实可据。六丑，杨用修易为个侬，殆未喻清真之义耶。

贺铸为宋之武臣

    刘後村跋总管徐汝乙诗，以贺铸为宋之武臣。而老学庵笔记称其喜校书，丹黄不去手，诗文皆高，不独词也。古之武臣工诗文者有矣，若丹黄好典籍，惟方回耳。系年要录，绍兴二年正月甲子，诏平江府守臣市贺铸家所鬻书，以实三馆。二月戊午，将仕郎贺廪献书五千卷，诏吏部添差，廪监平江府粮料院。廪，铸子也。铸二子，曰房、日廪，隐方回二字於中。房不可考。

西麓竹山品谊高

    陈西麓尝为制置司参议官。宋亡，有告庆元遗老通於海上，西麓为魁，幸而得脱。蒋竹山，元大德间宪使臧梦解、陆垕交章荐其才，卒不起。生平著述，多以义理为主，有小学详断。观二公轶事，足见品谊之高，不止为填词家也。

词袭前人语

    词有袭前人语而得名者，虽大家不免。如方回“梅子黄时雨”，耆卿“杨柳岸晓风残月”，少游“寒鸦数点，流水绕孤村”，幼安“是他春带愁来，春归何处，却不解带将愁去”等句，惟善於调度，正不以有蓝本为嫌。

黄升考证疏

    东坡守钱塘，毛滂为法曹掾。既辞去，以赠妓惜分飞词，激赏於东坡，遂折柬追回，留连数月。说见黄升绝妙词选。按东坡集施元之注，元祐初，公在翰苑，滂自浙入京师，以诗文谒见。公出守钱塘，滂适为掾云云。是公与滂在翰苑日已知之，不自守钱塘始也。公尺牍中答滂者七，其一、其二皆翰苑时作，尤为可据。至滂在元祐初为知名士，同时如孙使君、贾耘老、沈文伯咸与交。以公之礼贤爱才，顾俟既去，始见其词而激赏追回，应无是理。升南宋人，考证若是之疏，不可解也。

刘辉诬欧公

    欧阳公知贡举，为下第举子刘辉等所忌，作醉蓬莱、望江南诬之。按辉，原名几，字之道，铅山人，嘉祐四年进士。公素恶其文，及是以尧舜性仁赋为公所赏，见文献通考。是辉後仍出欧阳公之门矣。

范公渔家傲得东山诗意

    范公渔家傲，自得束山诗意。小序：“君子之於人，序其情而闵其劳，所以悦也。”必以六月、采芑绳之，无乃非姬公之志与。瞿佑归田诗话，袭穷塞主之说，言公以总帅而出此语，宜乎士气不振，而无成功。书生之见，真足喷饭。

韩侂胄索陆游词

    四朝闻见录，放翁致仕後，韩侂胄固欲其出，公勉应之。侂胄喜附己，至出所爱四夫人擘阮起舞，索公为词，有“飞上锦裀红绉”之语。今放翁集无此词。四夫人，侂胄新进之妾，亦见四朝闻见录。词林纪事引续资洽通鉴张、谭、王、陈四知郡夫人者，误也。

辛弃疾不附和韩侂胄

    宋史，辛弃疾附和韩侂胄开兵端，见侂胄传，而弃疾本传不载，盖传闻之诬，谢叠山已曾辩之。夫稼轩当宋末造，以文章气节自命，交游如朱晦翁、陈同甫、党怀英辈，皆一时儒硕俊雄，而死後又若与叠山有冥契焉，伟矣。曾生前不及华岳、叶洪之徒，而附和侂胄以希荣乎。至刘改之西江月、清平乐等阕，真与刘後村启，并腾笑千古矣。

史弥远专权

    史弥远专权三十余年，威焰声势，尤甚於侂胄，而宋史不入奸臣传。岂以弛伪学之禁，而为之讳哉。乃伪学禁弛，旋禁其士大夫作诗，益可笑已。江湖集诗余凡二家，殆即瀛奎律髓所谓孙花翁之徒，改业而为词与。陈宗之书肆名芸居楼，在今杭城之弼教坊。吴梦窗丹凤鸣词，感芸居楼而作。

梅村闺词

    梅村闺词：“烟锁画桥人病。燕子玉关归信。”咏助词：“廉织细雨绿杨舟。画阁玉人垂手。”寻常吐属，自不作三家村语。

南宋诸老擅长咏物词

    咏物虽小题，然极难作，贵有不着粘不脱之妙，此体南宋诸老尤擅长。姜白石蟋蟀云：“候馆迎秋，离宫吊月，别有伤心无数。”高竹屋梅云：“云隔溪桥人不度，的皪春心未纵。又开遍西湖春意烂，算群花正做江山梦。”史梅溪春燕云：“还相雕梁藻井，又软语商量不定。飘然快拂花梢，翠尾分开红影。”王碧山春水云：“别君南浦，翠眉曾照波痕浅。再来涨绿迷旧处，添却残红几片。”蝉云：“病翼惊秋，枯形阅世，消得斜阳几度。”樱桃云：“荐笋同时，叹故园春事，已无多了。贮满筠笼，偏暗触、天涯怀抱。谩想青儿初见，花阴梦好。”张玉田春水云：“和云流出空山，甚年年净洗，花香不了。”孤雁云：“写不成书，只寄得相思一点。”数语刻画精巧，运用生动，所谓空前绝後矣。

词贵雅正

    张玉田云：词贵雅正，如周美成“最苦今宵，梦魂不到伊行。天便教人，霎时厮见何妨”，“许多烦恼，只为当时一晌留情”，所谓变淳泊为浇漓矣。韪哉是言。雅俗正变之殊，学者诚不可不辨。销魂当此际，东坡所以致诮於少游也。

边廷实诗词

    边廷实诗：“自闻秋雨声，不种芭蕉树。”为王元美所诮，以芭蕉无树名。朱竹垞云：芭蕉树，出维摩诘经，固不止王阮亭所举花间词，笑指芭蕉林里住，可通融也。廷实又有词云：“亭上两来人欲去。为怕离声，不近芭蕉树。”

杨孟载词纤巧

    王元美摘杨孟载“尚短柳如新折後，已残梅似半开时”，谓类浣溪沙词。朱竹垞又举“细柳已黄千万缕，小桃初白两三花”，“雨颉风颃枝外蝶，柳遮花映树头莺”，“花里小楼双燕入，柳边深巷一莺啼”，“眉晕浅颦横晓绿，脸消残缬腻春红”，“小雨送花青见萼，轻雷催笋碧抽尖”等句，执是以例，其不为浣溪沙者几何，岂独孟载哉。大抵孟载未洗元人之习，诗多工秀轻俊。工秀之极，形为纤巧，轻俊之过，流於卑弱，势所必至。至如“白鹭下田千点雪，黄莺上树一枝花”，益乖大雅矣。

诗余名义缘起

    诗余名义缘起，始见宋王灼碧鸡漫志。至明杨慎丹铅录，都穆南濠诗话，毛先舒填词名解，因而附益之。今知不足斋丛书所刻碧鸡漫志，颇有舛误，疑非善本。

苏辛以琴曲入词

    醉翁操本琴曲，今入词，传词亦止苏辛两首。

梁贡父词洒脱有致

    山谷云：“春归何处。寂寞无行路。若有人知春去处。唤取归来同住。”通叟云：“若到江南赶上春，千万和春住。”碧山云：“怕此际春归，也过吴中路。君行到处，便快折河边千条翠柳，为我系春住。”三词同一意，山谷失之笨，通叟失之俗，碧山差胜。终不若元梁贡父云：“拚一醉留春，留春不住，醉里春归。”为洒脱有致。

吴彦高用韵谨饬有法

    吴彦高为中州乐府之冠，不特词高，其用韵亦谨饬有法。如人月圆专用麻韵，春从天上来专用青韵，满庭芳专用盐韵，皆用广韵。即风流子阳、唐并用，只就近通融，不搁入江也。

古词不全

    古来词不全者，後蜀主孟昶洞仙歌令，花蕊夫人采桑子，宋司马棫女鬼黄金缕，戴复古妻祝英台近，无名子唐多令，明张红桥蝶恋花，小青南乡子。

词不全而并亡调名

    词不全而并亡调名者，唐杜牧“正销魂梧桐又移翠阴”，吴越王钱俶“金凤欲飞遭掣搦。情脉脉。行即玉楼云雨隔”。南唐潘佑“楼上春寒花四面。桃李不须夸烂漫。已失了东风一半”。宋陆游“飞上锦裀红绉”，王安石妻吴国夫人“待得明年重把酒。携手。那知无雨又无风”。

调名师师令非因李师师

    张子野师师令，相传为赠李师师作。按子野天圣八年进士，见齐东野语。至熙宁六年，年八十五，见东坡集。熙宁十年，年八十九卒，见吴兴志。自子野之卒，距政和、重和、宣和年间，又三十余年，是子野已不及见师师，何由而为是言乎。调名师师令，非因李师师也。好事者率意附会，并忘子野年几何矣，岂不疎与。

周必大赠小琼词

    歌者小琼，石湖居士所谓三杰之一也。周益公赠以点绛唇词。按益公夫人极妬，韦居听舆载其事，颇足发哂。南宋相眼，益公有侍妾曰芸香，姓孙氏，钱唐人，能为新声，岂即夫人所妬之媵与。厉樊榭云：益公，宋史绍兴二十年进士，据咸淳临安志，绍兴二十一年赵逵榜，宋史误也。

史邦卿为词中俊品

    史邦卿奇秀清逸，为词中俊品，张功甫序其集而行之，乃甘作权相堂吏，身败名裂，卒与耿檉、董如璧辈，并送大理，何其悖也。新安程有徽以进士第，久滞选调，侂胄招而馆之南园。程经年不与朝士大夫接，朝士大夫亦无知之者。初未尝从侂胄求官，侂胄欲授以掌故，程不愿也。侂胄既败，拂袖归，人方知之而怜之，不谓侂胄党也。邦卿顾不出此，而为苏师旦之续，至使雕华妙手，姓氏不见录于文苑中。其才虽佳，其人无足称已。楼敬思俨科目困人之语，非持平之论。

周黄咏梨花词

    周美成咏梨花云：“传火楼台，妬花风雨，长门深闭。亚帘栊半湿，一枝在手，偏勾引黄昏泪。”用深闭门及一枝春带雨意，圆转工切。黄德夫则云：“一春花下，幽恨重重。又愁晴，又愁雨，又愁风。”却绝不使梨花事，然何尝不是梨花耶。

　
 莲子居词话卷之二

易安居士蒙诟抱诬

    妃子沼吴，重归少伯。美人亡息，再醮荆王。简帙工讹，殊难理遣。世传易安居士再适张汝舟，卒至对簿，有与綦处厚启云云，为时讪笑。今以金石录後序考之，易安之归德甫，在建中辛巳，时年一十有八。後二年癸未，德甫出仕宦越。二十三年靖康丙午，德甫守淄川。其明年建炎丁未，奔母丧。又明年戊申，德甫起复，知建康府。又明年己酉春，罢职。夏，被旨知湖州。秋，德甫遂病不起。时易安年四十有六矣。越五年，绍兴甲寅，作金石录後序，时年五十有一。其明年乙卯，有上韩胡二公诗，犹自称阊阎嫠妇，时年五十有二。岂有就木之龄已过，隳城之泪方深，颇为此不得已之为，如汉文姬故事。意必当时嫉元祐君子者，攻之不已，而及其後。而文叔之女多才，尤适供谣诼之喙。致使世家帷簿，百世而下，蒙诟抱诬，可慨也已。

易安再适不可信

    易安居士再适张汝舟，卒至对簿，有与綦处厚启云云。宋人说部，多载其事。大抵彼此衍袭，未可尽信。宋史李文叔传附见易安居士，不著此语。而容斋去德甫未远，其载於四笔中，无微辞也。且失节之妇，子朱子又何以称乎。反覆推之，易安当不其然。

易安武陵春

    易安武陵春，其作於祭湖州以後欤。悲深婉笃，犹令人感伉俪之重。叶文庄乃谓语言文字，诚所谓不祥之具，遗讥千古者矣，不察之论也。南康谢苏潭方伯启昆咏史诗云：“风鬟尚怯胥江冷，雨泣应含杞妇悲，回首静治堂旧事，翻茶校帖最相思。”措语得诗人忠厚之致。

易安淑真均善於言情

    易安“眼波才动被人猜”，矜持得妙。淑真“娇痴不怕人猜”，放诞得妙。均善於言情。

言情以雅为宗

    言情以雅为宗，语丰则意尚巧，意亵则语贵曲。顾敻诉衷情云云，张泌江城子云云，直是伧父唇舌，都乏佳致。

言情之词必藉景色映托

    言情之词，必藉景色映托，乃具深宛流美之致。白石“问後约、空指蔷薇，叹如此溪山，甚时重至。”又“想文君望久，倚竹愁生步罗袜。归来後翠尊双饮，下了珠帘，玲珑闲看月。”似此造境，觉秦七、黄九尚有未到，何论余子。

词律失考

    红友词律，如南歌子、荷叶杯等体，多注双调。西林先生云：双调乃唐宋燕乐二十八调、商声七之一曲之大段名也。词中雨淋铃、何满子、翠楼吟，皆入双调。万氏失考，误以再叠当之，有此卮言。

林外用古韵

    林外洞仙歌，见四朝闻见录。外，绍兴三十年进士，著嫩窟类稿。齐东野语称其人西湖酒肆，倾倒钱箧，循环无穷，时人惊传酒肆有神仙至云云。与闻见录所载题垂虹桥事，游戏奇谲，仿佛同之。海盐张咏川宗橚词林纪事言此阕用筱、啸韵，後段我字过字锁字用哿、个韵。古以鱼、虞、萧、肴、豪、歌、麻、尤八韵为角声，皆可通转，此用古韵，不独方言也。

以方言合韵

    以方言合韵，不独林外词。韩玉贺新郎、卜算子，程珌满庭芳、减字木兰花，赵长卿水龙吟，与黄鲁直“老子平生，江南江北，最爱临风笛”，借叶泸邛间音均，词家用韵变例。

浣溪沙

    周官内司服素沙。郑注：今之白缚也。按沙，古纱字，今词名浣溪沙，作沙是也。缚，声类以为今正绢字。

无名氏同调异名录

    临江仙一名雁後归，见东山寓声乐府。江城梅花引一名摊破江神子，见书舟词。八声甘州一名潇潇雨，凤凰阁一名数花风，霜叶飞一名斗婵娟，见山中白云。朝天子一名朝天紫，见词品。十六字令一名花娇女，如梦令一名小梅花，天仙子一名万斯年，点绛唇一名十八香，思归乐一名二色宫桃，朝玉阶一名散天花，青玉案一名客中忆，梦行云一名六么花十八，倒犯一名吉了犯，见无名氏同调异名录。此红友词律所未载。

明人自度腔

    红友词律，于明人自度腔概置弗录。既录金元制矣，何独于明而置之。谓律吕有未协，又安知律吕之必不协也。窃意王太仓之怨朱弦、小诺皐，杨新都之落灯风、误佳期，徐山阴之鹊踏花翻，陈华亭之阑干拍，皆当补列。惟汤临川添字昭君怨，本出传奇，宜从乾荷叶、小桃红例，以示界限。

沈毛自度曲

    满镜愁，仁和沈谦自度曲也。拨香灰，钱唐毛先舒自度曲也。

张炎绝句

    袁桷延祐四明志载张炎题腰带水绝句云：“犀绕鱼悬事已非。水光犹自湿云衣。山中几日浑无雨，一夜溪痕又减围。”赵谷林称其语意佳绝。按叔夏诗，朱竹垞曾见於金陵，後不可得。其词源上下卷，令江都有刊本。

张炎题墨蒲萄画卷

    张叔夏题曾心传藏温日观墨蒲萄画卷词，山中白云失载。曾与叔夏交最深，集中故多寄赠之作。温号知归子，宋末僧也。词云：“想不劳、添竹引龙须，断梗忽传芳。记珠悬润碧，飘飖秋影，曾印禅窗。诗外片云落莫，错认是花光。无色空尘眼，雾老烟荒。    一翦静中生意，任前看冷淡，真味深长。有清风如许，吹断万红香。且休教夜深人见，怕误他、看月上银床。凝眸久，却愁卷去，难博西凉。”系甘州调。叔夏亦工墨水仙，当时谓得赵子固潇洒之意。

竹垞得力於乐笑翁

    竹垞自云：“倚新声，玉田差近。”其实玉田词疎，竹垞谨严。玉田词淡，竹垞精致。殊不相类。窃谓小长芦撮有南宋人之胜，而其圆转浏亮，应得力於乐笑翁耳。

茗柯

    竹垞橄榄词：“更忆夜阑时，配取茗柯消残醉，满倾坛盏。”用世说刘尹茗柯有实理语。按世说赏誉篇注，柯一作朾，又作仃，又作打。吾友陈仲鱼鳣云：作朾是也。仃打别字。任诞篇，茗艼，即茗朾也。晋书山简传作酩酊，乃俗字。茗朾盖形容其颓唐。晋书张凭传，凭勃窣为理窟，亦即茗朾有实理之义。仲鱼又尝辨文选潘岳闲居赋注引安革猛诗，革猛为韦孟之伪，安羡文。钱宫詹载其说入养新录。

竹垞咏物

    竹垞咏物，不减南宋诸老。李秋锦催雪咏珍珠兰，惜秋华咏牵牛花，李耕客珍珠令咏珥，解连环咏钏，瑶花咏玉绣球等作，细意熨贴，虽茶烟阁体物，亦无以过也。

秋锦笋词

    嘉兴人家，蚕时忌笋，以音同损也。秋锦笋词：“犹忆晓垞烟际。山童担向水寺。正采桑时候，除了蚕娘，更无人讳。”运俗事极雅。秋锦原名虞兆潢，海盐籍。全谢山祖望词科摭言，戴菔塘璐吏垣牍略两名并列，俱属谬误。见李敬堂集鹤徵录。

耕客写帆影

    耕客耒边词：“忽遮红日江楼暗，只认是凉云飞度。待翠蛾帘底凭看，已过几重烟浦。”写帆影，真入神之笔。

王价人深於词

    嘉兴王价人翃，为梅里风雅之倡，尤深于词。相传价人少失毕，论孟不卒读。弱冠偶览琵琶传奇，辄欣然会意曰，此无难。即据案唔唔学填词，竟合调，积三千余篇。族弟迈人庭守粤，捆裁以往。舟次瑞洪镇，镇有张睢阳公庙，即鄱阳湖神也。凡渡湖者，祀庙始发。价人以公义炳千秋，功撑半壁，阴司楚粤之灵封，默相风涛之巨险，自应轸民财而纾物力。乃明禋之侈，同于暴殄，神意当不其然。因为文祭告焚之。旋解维，不数里，遇盗，价人赴水仅脱。盗取箧衍，尽投诸湖。迨抵粤署，日夕记忆不可得。郁郁居岁余，复积百阕缄之。归到家後发视，碎如刀划，蚀如虫啮，殆无完纸。此事绝异，真理之不可解者。价人买妾，难妇也，逢其故偶，还之，作满庭芳以赠。

侯彭老词

    陈东率诸生上书，论者以比贾谊之痛哭，然其先固已有之。徽宗建中靖国元年，长沙侯彭老以太学生上书得罪，诏归本贯，缀词别同舍，事见清波杂志。今人知有陈东，不知有侯彭老也。词云：“十二封章，三千里路。当年走遍东西府。时人莫讶出都忙，官家送我还乡去。三诏出山，一言悟主。古人料得皆虚语。太平朝野总多欢，江湖幸有宽闲虑。”

辽诗话载宋高丽词

    吾乡周松霭先生春著辽诗话，为沈归愚先生所赏，称其事典而核，语赡而雅。所载宋高丽词十四阕，足以备徵文而资数典，因录之，并附句读。太平年云：“皇州春满群芳丽。韵散异香旖旎。叶鳌宫开宴赏佳致。叶举笙歌鼎沸。叶尽日迟迟和风媚。叶柳色烟凝翠。叶惟恐日西坠。叶且乐欢醉。叶”金盏子令云：“东风报暖，句到头佳气渐融怡。韵巍峨凤阙，句起鳌山万仞，句争耸云涯。叶梨园子弟，句齐奏新曲，句半是埙篪。叶见浦筵簪绅醉饱，句颂鹿鸣诗。叶”献天寿云：“日暖风和更迟。韵是太平时。叶我从蓬岛整容姿。叶来降贺丹墀。叶幸逢镫节真佳会，句喜近天威。叶神仙骞算好无期。叶献君寿，句万千斯。叶”庆金枝令云：“莫惜金缕衣。韵劝君惜、读少年时。叶花开堪折直须折，句莫待折空枝。叶一朝杜宇才呜後，句便从此、读歇芳菲。叶有花有酒且开眉。叶莫待满头丝。叶”风中柳令云：“爱鬓云长，句惜眉山翠，句昨相见一时眠起。韵为伊尚未。叶欲将言相戏。叶早尊前会人深意。叶霎时间阻，句眼儿早巴巴地。叶便也解封题相寄。叶怎生是款曲，终成连理。叶管胜如旧来识底。叶”行香子慢云：“瑞景光融。韵焕中天霁烟，佳气葱葱。叶皇居崇壮丽，句金碧辉空。叶彤霄外、读瑶殿深处，句帘卷花影重重。叶迎步辇几簇真仙，句贺庆寿新宫。叶方逢。叶圣主龙飞正休盛，句大甯朝野欢同。叶何妨宴赏，句奉宸意慈容。叶韶音接、读霞觞将进，句慧炉飘馥香浓。叶长愿承颜，句千秋万岁，句明月清风。叶”雨中花慢云：“宴阕倚阑，句郊外乍别芳姿，句醉登长陌。韵渐觉联绵离绪，句淡薄秋色。叶宝马嘶频，句寒蝉噪晚，句正伤行客。叶念少年踪迹。叶风流声价，句泪珠偷滴。叶从前与酒朋花侣，句镇赏画楼瑶席。叶今夜里清风明月，句水邨山驿。叶往事悠悠如梦，句新愁苒苒如织。叶断肠望极。叶重逢何处，句暮云凝碧。叶”万年欢慢云：“禁籞初晴。韵见万年枝上，句巧啭莺声。韵藻殿连云，句萍曦高照檐楹。叶好是帘开丽景，句袅金炉、读香暖烟轻。叶传呼道天跸来临，句两行拱引簪缨。叶看看筵敞三清。叶洞宝玉杯中，句满酌犀觥。叶烂漫芳葩，句斜簪庆快春情。叶更有箫韶九奏，句簇鱼龙、读百戏俱呈。叶吾皇愿久保洪图，句四方长乐升平。叶”百宝妆云：“一抹弦器，句初宴画堂，句琵琶人抱当头。韵髻云腰素，句仍占绝风流。叶轻拢慢捻生情态，句翠眉颦、读无愁还似愁。叶变新声自成濩索，句还共听，句奏梁州。叶弹到遍急敲频，句分明似话，句争知指面纤柔。叶坐中无语，句惟断续金虬。叶曲终暗会王孙意，句转步莲、读徐徐卸凤钩。叶捧瑶觞为喜知音，句劝佳人沈醉迟留。叶”惜花春起早慢云：“向春来睹园林绣出，句满楹鲜萼。韵流莺海棠枝上弄舌，句紫燕飞绕池阁。叶三眠细柳，句垂万条罗带柔弱。叶为思量昨夜，句去看花犹自斑驳。叶须拚尽日尊前，句当媚景良辰，句且恁欢谑。叶更阑夜深，句秉烛对花酌。叶莫孤轻诺。叶邻鸡唱晓，句惊觉来连忙梳掠。叶向西园惜群葩，句恐怕狂风吹落。叶”水龙吟令云：“洞天景色长春，句嫩红浅白开轻萼。韵琼筵镇起，句金炉烟重，句香凝锦幄。叶窈窕神仙，句妙呈歌舞，句攀花相约。叶彩云月转，句朱丝网除，句任语笑、读抛球乐。叶绣袂风翻凤举，句转星眸、柳腰柔弱。叶头筹得胜，句欢声近地，句花光容约。叶满座嘉宾，句喜听仙乐。叶交传觥爵。叶龙吟欲罢，句彩云摇曳，句相将去、读归寥廓。叶”水龙吟慢云：“玉皇金阙长春，句民仰高天欣戴。韵年年一度定佳期，句风情多感慨。叶绮罗竞交会。叶争折花枝两相对。叶舞袖翩翩歌舞，句妙撩粉面，句斜窥翠黛。叶锦额门开，句彩架球儿，句当先诱神仙队。叶融香拂席，句舞霓裳、读动铿锵环佩。叶宝座巍巍，句五云密、读欢呼争拜。叶退管弦，众作欲归去，句愿吾皇万年恩爱。叶”金盏子云：“丽日舒长，句正葱葱瑞气，句徧满神京。韵九重天上，句五云开处，句丹楼碧阁峥嵘。叶繁宴初开，句锦帐绣幕交横。叶应上元佳节，句君臣际会，句共乐升平。叶广庭罗绮纷盈。叶动一部笙歌尽新声。叶蓬莱宫殿神仙景，句浩荡春光，句逦迤玉城。叶烟收雨歇，句天色夜更澄清。叶又千寻火树镫山，句参差带月鲜明。叶”千秋岁引云：“想风流态，句种种般般媚。韵恨别离时太容易。叶香笺欲写相思意、叶相思泪滴香笺字。叶画堂深，句银烛暗，句重门闭。叶似当日欢娱何日遂。叶愿早早相逢重设誓。叶美景良辰莫轻弃。叶鸳鸯帐里鸳鸯被。叶鸳鸯枕上鸳鸯睡，句似恁地，句长恁地，句千秋岁。叶”以上风中柳令、雨中花慢、万年欢慢、水龙吟令、千秋岁引五阕，与宋乐府亦不甚异。

丁诚斋编歌词自得谱

    唐四声二十八调，自宋以後，移并裁减，沿称某宫某调。所谓某官某调者，曲之大段名。凡词统入诸调中。宫调之理，近莫可晓。明成化间，丁诚斋文頫自号秦淮渔隐。编歌词自得谱数十卷，如李太白“箫声咽”，司马才仲“妾本钱塘江上住”，苏子瞻“大江东去”，李易安“萧条庭院”，皆注明某宫某调，及十六字法，足备考订，然亦安能质前人於异代而信其必然也。

乐府指迷

    乐府指迷本为沈伯时撰，今相传张玉田乐府指迷，与陆辅之词旨并行者，实即玉田词源下卷也。

度曲之度当读入声

    度曲之度，今人去声读，而不知当从入声读也。漠书元帝赞：“自度曲，被歌声”。注：度；音大各反，其义为隐度之度，非过度之度。以此知古文苑宋玉笛赋“度曲羊肠”，文选张衡西京赋“度曲未终”，均读如汉书赞。

少游遣姬

    秦少游姬人边朝华，极慧丽，恐碍学道，赋诗遣之，白传所谓“春随樊素一时归”也。未几南迁，过长沙，有妓生平酷慕少游词，至是托终身焉。少游有“郴江幸白绕郴山，为谁流下潇湘去”云云。缱绻甚至。岂情之所属，遽忘其前後之矛盾哉。藉令朝华闻之，又何以为情。及少游卒於藤，丧还，妓自缢以殉。此女固出娄婉、陶心儿上矣。

萧淑兰词

    萧淑兰寄张世英词“妾意为君多，君心弃妾那。”押虚字古雅。此左氏传弃甲则那之那，训何也。若後汉书公是韩伯休那，乃语助，当去声读。

刘伯寿花发状元红慢

    刘伯寿花发状元红慢一百二字，红友词律失载。伯寿名几，洛阳九老之一，石林燕语所谓戴花刘使也。神宗朝，官秘书监。时洛阳花品以状元红为冠，几致仕後，携歌工花日新就妓郜懿家赏燕，乃撰此曲。词云：“三春向暮，万卉成阴，有嘉艳方坼。娇姿嫩质。冠群品，共赏倾城倾国。上苑睛画暄，千素万红尤奇特。绮筵开，会咏歌才子，压倒元白。    别有芳幽苞小，步障华丝，绮轩油壁。与紫鸳鸯、素蛱蝶，自清旦、往往连夕。巧莺喧翠管，娇燕语雕梁留客。武陵人，念梦役意浓，堪遣情溺。”郜懿，李定母。宋同时有三李定，此劾东坡之李资深也。

词律遗漏

    词八百二十余调，二千三百余体。红友词律录止六百六十余调，千百八十余体，则此外渗漏正多矣。姑就其所见之尤可诵者抄之。袁宣卿剑器近九十六字：“夜来雨。赖倩得、东风吹住。海棠正妖娆处。且留取。悄庭户。试细听、惊啼燕语。分明共人愁绪。怕春去。    佳树。翠阴初转午。重帘未卷，乍睡起、寂寞看风絮。愉弹清泪寄烟波，见江头故人，为言憔悴如许。彩笺无数。去却寒暄，到了浑无定据。断肠落日千山暮。”元遗山小圣乐七十五字：“绿叶阴浓，遍池亭水阁，偏趁凉多。海榴初绽，朵朵蹙红罗。乳燕雏莺弄语，对高柳鸣蝉相和。骤雨过。似琼珠乱撒，打徧新荷。人世百年有几，念良辰美景，休放虚过。富贵前定，何用苦奔波。命友邀宾，燕赏饮芳醑，浅斟低歌。且酩酊、从教二轮，来往如梭。”

词律失载珍珠令

    山中白云珍珠令五十字，红友词律失载。词云：“桃花扇底歌声杳。愁多少。便觉道花阴闲了。因甚不归来，甚归来不早。满院飞花休要扫。待留与薄情知道。伯一似飞花，和春都老。”

词品引据博洽

    杨用修词品四卷，论列诗余，颇具知人论世之概，不独引据博洽而已。其引据处，亦足正俗本之误。如云：文选江淹别赋“闺中风暖，陌上草熏”，六一词“草熏风暖摇征辔”用此。俗本改熏作芳。中山王文木赋“奔电屯云，薄雾浓雰”，漱玉词“薄雾浓雰愁永昼”用此。俗本改雰作云。杜公“关山同一点，一点字绝妙”，东坡洞仙歌“一点明月窥人”用此。今杜诗改点作照，成小儿语，幸草堂诗余注可证。其他辨订，渊该综核，终非陈耀文、胡应麟辈所可仰而攻也。

柳墓在襄阳

    宋茗香先生大大樽邗江杂咏云：“晓风残月剧堪怜，梦续扬州不计年。一种荒寒谁管领，杜司动让柳屯田。”诗致绝佳，盖犹沿分甘余话称仪徵西地名仙人掌，有柳耆卿墓之讹。其实柳墓在襄阳，非仪徵也。渔洋说似与避暑录话较近。

山房随笔之谈

    山房随笔载刘改之见辛幼安，朱子张南轩为之地云云，与宋史不合。幼安两知绍兴府，皆在庆元四年以後。朱子官浙东，乃淳熙八九年间。南轩初未尝官浙东也，又何得为之地乎。正与绝妙词选载毛泽民见苏子瞻事，同为无稽之言也。

日知录论辛识

    辛词“小草旧曾呼远志，故人今有寄当归。”日知录云：稼轩久宦南朝，未得大用，晚岁有廉颇思用赵之意。窃谓此当与摸鱼儿、破阵子等阕合看，感慨自见。

今本长吉诗之讹

    尝疑李长吉美人梳头歌“玉钗落处无声腻”，钗当作梳，於义为顺，且与下钗字不复，苦无从校勘。後阅苕溪渔隐水龙吟櫽括梳头歌词云：“纤手犀梳，落处腻无声，重盘鸦翠。”乃信今本长吉诗之讹，赖有渔隐词为之证也。

姜夔词误引桓温语

    白石长亭怨慢，小引桓大司马云云，乃庾信枯树赋，非桓温语。

白日见鬼语亦有本

    “云中鸡犬刘郎过，月下笙歌炀帝归。”罗江东句也，人谓之见鬼诗。然则岳倦翁笑刘改之白日见鬼，语亦有本。

张仲举词兼诸公之长

    张仲举词出南宋，而兼诸公之长。如题梅花卷子云：“墨池雪岭三生梦，唤起缟衣仙子。仍独自伴，瘦影黄昏，和月窥窗纸。”绝似石帚。西湖泛舟云：“藕花深，雨凉翡翠，菰蒲软，风弄蜻蜓。”绝似梅溪。玉簪云：“琢就瑶笄光映，鬓云斜矗。”绝似梦窗。西江客舍闻梅花吹香满床云：“一树瑶花，可怜影低映。怕月明、照见青禽相位。”绝似碧山。蓼花云：“船窗雨後，数枝低入，香零粉碎。”绝似玉田。

张仲举雨词

    仲举雨中舟次洹上，先写四时之雨，云：“水阁云窗，总是惯曾经处。”二语总束。接云：“曾信有客里关河，又怎禁夜深风雨。”二语跌醒。接云：“一声声滴在疎篷，做成情味苦。”二语煞足。章法绝奇，从辛稼轩贺新郎化出。

虞伯生櫽括辽诗

    “昨日得卿黄菊赋。细翦金英，题作多情句。冷落西风吹不去。袖中犹有余香度。    沧海尘生秋日暮。玉砌雕阑，木叶鸣疎雨。江总白头心更苦。素琴犹写幽兰谱。”此虞伯生集櫽括故辽主诗，事详伯生序。周松霭春辽诗话据钱葆馚芳标莼渔词话，谓张继孟肯作，想因伯生词而继孟偶书之，致有此误。

赵雍乐府

    许初跋赵仲穆乐府卷子云：“待制乐府自书以就正王筠庵，凡三十五首。凭阑干、水调歌头二阕，颇以孤忠自许，而兴亡骨肉之感，默寓其中。意当时父子之仕，亦实有不得已者，良可悲也。数语差足为松雪道人父子洗秽。筠庵名德琏，字国器，吴兴人。工词，与杨廉夫友善。黄鹤山樵父也，仲穆姊壻。

莲花杯

    杨廉夫以妓鞋行酒，谓之莲花杯。瞿宗吉赋沁园春，有“书生量窄，爱渠尽小，主人情重，酌我休迟”四语，双关得语趣，余皆憨佻不韵。昔廉夫尝以宴倪元镇，元镇翻案而起，终身不面。脱遇何元朗、王元美诸公，岂不齿颊生莲花哉。临朐冯汝行作鞋杯曲，穷妍尽致。甚矣，文人志趣之不同也。

凤林书院诗余

    凤林书院诗余三卷，无名氏选。皆元初人作，宋代遗民也。有大德间刻本。厉樊榭从朱竹垞、吴尺凫两家旧抄借录，颇有缺佚。後得元刻本，重为校订成完书。先生言，此与弁阳老人绝妙词，雅所爱玩。顾其笺绝妙词，未暇及此，为可惜也。先生又取刘应李翰墨大全、刘将孙天下同文集，附益数阕，以志柴窑片段之可宝。

彭羡门松桂堂全集

    彭羡门少宰，生前止自刻延露词及南往集。今所行松桂堂全集，皆其卒後付梓，颇有芜杂繁复之病。昔丁敬礼言後世谁相知定吾文者，致足慨已。先生年二十九成进士，得推官。与王阮亭倾盖，订金石交。旋家居以江南奏销案被累落职，事得解，年四十五矣。复就内阁中书，侯选主事。年四十九，举博学宏词第一。先生之学，出于其兄茗斋先生。迨入馆授编修，茗斋已不及见。叶讱庵与先生会试同年，至是为先生举主。科名幻易，庸可既乎。先生楷法近董香光，读书外无他嗜好。词极艳，而终其身无妾媵之御，不类其词。与朱恭人年皆五十始举子，事属仅见。年六十七，朱恭人殁於京师，乃以少宰乞假归田，踰三年而殁。钱唐吴星叟农祥作传。

彭羡门论沈董词

    彭羡门见沈去矜、董文友词，笑谓邹程邨曰：“泥犁中皆若人，故无俗物。”斯言可补钝翁说铃。

彭十不如朱十

    彭十于字之多寡平仄，任意出入，沿明人故习，不若朱十之严。

陈其年受知於龚定山

    迦陵先生相传是善权山中诵经猿再世。初受知於龚定山宗伯，时方为诸生，誉未盛也。宗伯遇之厚。一日宴会，诸达官毕集，宗伯揖先生上坐，先生不获辞，乃就坐。有客某见先生掀髯据席，若无人焉，为不平，然无如何也。既数载，先生落魄尚如故。某已历显要，未几为江南学使，知先生素不善举子业，檄先生试。先生以病告，某必欲其至以难之。不得已，浼乡先生周旋，久乃解。先生赋沁园春云：“罗隐江东，老署秀才，不幸似之。怪自负上流，偏搜兔册，曾称男子，却溷牛医。壮不如人，老之将至，那更空墙病马嘶。归去耳，尽吓人腐鼠，笑我醯鷄。    纷纷路鬼相疑。疑小敌当场胡怯为。谢主臣不敏，怯诚有是，明公垂谅，病亦非欺。颜子屡空，伯牛有疾，合受先生谴责词。真穷矣，幸江城恰遇，鲍叔于斯。”宗伯赠先生有“君袍未锦，我鬓先霜”之语，读先生追和词，想见当时知己之感，真一字一泪。

徐釚菊庄乐府

    龚定山奖掖士类，为艺林倚重。临殁时，属徐虹亭於梁棠村曰：负才如徐君，可使不成名耶。己未宏词之徵，虹亭由棠村荐举，授检讨。虹亭少刻菊庄乐府，朝鲜贡使诗云：“中朝携得菊庄词。读罢烟霞照海湄。北宋风流何处是，一声铁笛起相思。”此贡使亦海东贤人之亚已。

顾贞观金缕曲

    丁酉科场之狱，发难于尤西堂传奇，而吴汉槎以知名士预焉。顾华峰金缕曲云：“廿载包胥曾一诺，盼乌头马角终相救。”可谓不负斯言。顾著弹指词，今词中踏莎美人，顾所犯曲也。

补订词苑丛谈

    徐釚词苑丛谈，其引书不注所出，殊嫌攘羭。脱漏错谬，全未经雠勘。如卷三漫叟词话褦襶一条，卷六耆旧续闻榴花一条，卷七陆放翁梦莲花博士一条，仲殊踏莎行一条，尤其甚者。余为补订十之六七，未及遍也。

沈子山剔银灯

    能改斋漫录宿州狱掾沈子山，眷营妓张温卿，别後赋剔银灯词，事载词苑丛谈。而其剔银灯词，与漫录全不同，未审丛谈据何本也。沈子山，丛谈作波子山，与词综同。

洪惠英减字木兰花

    花草粹编，洪迈守会稽，洪惠英于席间歌其自制减字木兰花云：“梅花似雪。刚被雪来相挫折。雪里梅花。无限精神总属他。    梅花无语。只有东风来作主。传语东君。且与梅花作主人。”词苑丛谈，营妓马琼琼归朱廷之，廷之辟二阁，东阁正室居之，琼琼居西阁。廷之任南昌，琼寄词云：“雪梅妬色。雪把梅花相抑勒。梅性温柔。雪压梅花怎起头。    芳心欲诉。全仗东君来作主。传语东君。早与梅花作主人。”二词相似而不同。岂传闻之异，抑粹编事本夷坚志，即迈自作，不应有伪。丛谈事详青泥莲花记。

丁药园词

    徐釚续本事诗称丁药园祠部盛名膴仕，垂二十年。单辞只宇，仿佛有旗亭歌唱之思。今其词如锁窗寒云：“入柳非烟，弄花无影，断肠何处东风。”东风柳初新云：“柔条无力，挽不尽陇烟湘雨。及早和他同倚，怕销魂夕阳飞絮。”本意凤衔杯云：“将和泪双绡，断肠一纸交伊看，怎推得无人见。”旧恨等语，洵才人之笔，在艺香、丽农之间。

沈遹声词

    词苑丛谈，柳亭沈遹声丰垣中年，因所欢遂被放黜，赋踏莎行，亦惜分飞意也。事详随园诗话。盖沈中表亲有寄沈长相思云：“见时羞。别是愁。万转千回不自由。教侬争罢休。    嬾梳头。怕凝眸。明月光中上小楼。思君枫叶秋。”著远山遗稿，昆山女士叶书城题词。

陆本白石词

    姜白石集，近刻凡四，以江都陆氏本为最善。道人歌曲六卷，著录於贵与马氏者，久为广陵散矣。此本楼敬思购得陶南村手钞本传寄刊布，与知不足斋丛书张子野词四卷，均为朱竹垞纂词综时所未及见。

李师师

    宋徽宗在五国城为李师师作小传，刻於临安榷场，今亡之矣。考秦少游词“看遍颍川花，不似师师好”：又“年来今夜见师师”。少游卒於绍圣间，是师师之生，必在元祐初。东京梦华录：李师师汴京角妓，有侠气，号飞将军。汴都平康记：政和平康之盛，李师师、崔念月皆著名。李生门第尤峻。宣和遗事：师师旧壻武功郎贾奕赋南乡子云云，由是贬琼州，事与周美成相类。宣和六年，册师师为明妃。自元祐初，历绍圣、元符、建中靖国、崇宁、大观、政和、重和，至宣和六年，已三十余年，师师年三十余矣。宣和遗事言金兵至，明妃见废，走湖湘，为商人所得。刘屏山诗：“辇毂繁华事可伤。师师垂老过湖湘。缕衣檀板无颜色，一曲当年动帝王。”与宣和遗事正合。汴都平康记谓靖康中，师师与同辈赵元奴及筑球吹笛袁綯武震例籍其家。李生流落来浙中，士大夫邀使歌以听焉。浩然斋雅谈又谓师师後入内，封瀛国夫人。朱希真诗：“解唱阳关别调声，前朝惟有李夫人。”即师师也。而要之樊楼往事，已莫可考矣。

东坡送苏伯固诗

    东坡送苏伯固诗云：“三度别君来，此别真迟暮。白尽老髭须，明日淮南去。酒罢月随人，泪湿花如雾。後夜逐君还，梦绕江南路。”自注：效韦苏州。今见东坡续集，又见东坡词中调寄生查子，但据自注，是诗不是词也。

东坡南歌子用汉书

    东坡南歇子“行忧宝瑟僵”，用汉书金日磾传“行触宝瑟僵”语。解者引杨行密始朱延寿事，误。

高江村说部之误

    高江村说部多不可为典要。杭堇浦先生天禄识余跋云：不观左传注，妄谓絰皇为冢前之阙。不观汉书注，妄引後汉纪以证太上皇之名。不观水经、文选两注，妄诧金虎冰井以实三台。不观地理通释，妄分两函谷关为秦汉。其尤不可据者，青云周方叔卮林有四解，乃遽以隐逸当之。聚头扇已见金章宗词，乃谓元时高丽国始贡。银八两为流，本汉书食货志，乃引集韵为创获。八米卢郎出齐、隋两书，姚宽丛语云，盖关中语，岁以六米七米八米分上中下，言在谷取米，取数之多也。黄山谷、徐师川何尝误用，乃用元微之八采诗成未伏卢为证，是知一未知二也。先生此跋，针疎砭陋，切中江邨之病。惟聚头扇宋朱潜山有生查子，犹在金章宗前，先生偶未考耳。朱潜山或作张于湖，误，详耆旧续闻。

　
 
莲子居词话卷之三

香祖笔记有可议处

    王新城尚书，立论和平近理，然亦有可议者。如香祖笔记，以尹吉甫惑听妻谗，至使其子伯奇衣苔带藻，作履霜之操，此与晋献、骊姬之事何异。而诗人顾称之，其犹后世词人之谀韩侂胄、贾似道者，动拟以伊周，庸足信乎云云。窃按蔡邕琴操，伯奇见逐，履霜自伤，于是援琴而鼓之。据邕说，伯奇仅止见逐，今相传谓投河而死，或由不得于父而自沈，非如申生必致之死而后已，固与晋献、骊姬有间。赵岐孟子注，伯奇仁人，而父虐之，故作小弁之诗。王充论衡，伯奇放流，首发早白，故曰惟忧用老。曹植令禽恶鸟论，其弟伯封求而不得，作黍离之诗，本韩诗之说，俱并未言伯奇之死。或又谓宣王出游，伯奇作歌感王，吉甫始悟。然则伯奇当日死与未死，汉儒以来，所传闻异辞，正未可定，更不得例吉甫于晋献、骊姬也。伯奇见逐，而吉甫不得为名臣，殷武丁杀孝己，将不得为贤君乎。非笃论也。至比诗人以后世词人之谀韩侂胄、贾似道者，益拟不于其伦矣。

郭杨词品十二则

    吴江郭祥伯、金匮杨伯夔，仿司空表圣之例，撰词品各十二则，奄有众妙。郭云：
    千岩巉巉，一壑深美。路转峰回，忽见流水。幽鸟不呜，白云时起。此去人间，不知几里。时逢疎花，娟若处子。嫣然一笑，目成而已。幽秀
    行云在空。明月在中。潇潇秋雨，泠泠好风。即之愈远，寻之无踪。孤鹤独唳，其声清雄。聚首俯视，莫穷其通。回顾薮泽，翩哉飞鸿。高超
    海潮东来，气吞江湖。快马斫阵，登高一呼，如波轩然，蛟龙牙须。如怒鹘起，下盘浮图。千里万里，山奔电驱。元气不死，乃与之俱。雄放
    芙蓉作花，秋水一半。欲往从之，细石凌乱。美人有言，玉齿将粲。徐拂宝瑟，一唱三叹。非无寸心，缱绻自献。若往若还，岂曰能见。委曲
    美人满堂。金石丝簧。忽击玉磬，远闻清扬。韵不在短，亦不在长。哀家一梨，口为芳香。芭蕉洒雨，芙蓉拒霜。如气之秋，如冰之光。清脆
    杂花欲放，细柳初丝。上有好鸟，微风拂之。明月未上，美人来迟。却扇一顾，群妍皆媸。其秀在骨，非铅非脂。渺渺若愁，依依相思。神韵
    人生一世，能无感焉。哀来乐往，云浮鸟仙。铜驼巷陌，金人岁年。铅水迸泪，鵾鸡裂弦。如有万古，入其肺肝。夫子何叹，唯唯不然。感慨
    鲛人纤绡，海水不波。珊瑚触网，蛟龙腾梭。明月欲堕，群星皆趋。凄然掩泣，散为明珠。织女下视，云霞交铺。如将卷舒，贡之太虚。奇丽
    好风东来，幽鸟始哢。阳春在中，万象皆动。一花未开，聚绿入梦。口多微词，如怨如讽。如闻玉管，快作数弄。望之邈然，鹤背云重。含蓄
    清霜警秋，微月白夜。其上孤峰，流水在下。幽寻欲穷，乃见图画。惬心动目，喜极而怕。跌宕容与，以观其罅。翩然将飞，倘复可跨。逋峭
    杂组成锦，万花为春。五酝酒酽，九华帐新。异彩初结，名香始熏。庄严七宝，其中天人。饮芳食菲，摘星抉云。偶然咳唾，明珠如尘。穠艳
    名士挥尘，羽人礼坛。微闻一语，气如幽兰。荷雨夜歇，松风夏寒。之子何处，秋山槃槃。万籁俱寂，惟鸣幽湍。千嗽百咽，奉君一丸。名隽
    杨云：
    悠悠长林，濛濛晓晖。天风徐来，一叶独飞。望之弥远，识之自微。疑蝶入梦，如花堕衣。幽弦再终，白云愈稀。千里飘忽，鹤翅不肥。轻逸
    秋水楼台，澹不可画。时逢幽人，载歌其下。明星未稀，美此良夜。惝恍从之，梦与烟借。荷香沈浮，若出云罅。油油太虚，一碧俱化。绵邈
    万山巑巑，回风荡寒。决眥千仞，饮云闻湍。龙之不驯，虹之无端。畸士羽衣，露言雷喧。洞庭隐鳞，苍梧逸猿。元气纷变，创斯奇观。独造
    送君长往，怀君思深。白日欲堕，池台气阴。百年寸晖，徘徊短吟。松篁幽语，独客泛琴。聆彼七弦，潇湘雨音。落花醉枝，凄入燕心。凄紧
    之子晓行，细路香送。时闻春声，百鸟含哢。林花初开，蜂须欲动。美人何许，短琴潜弄。明明无言，泠泠如讽。卷帘绿阴，微雨思梦。微婉
    疏雨来歇，轻寒独知。茶烟昼青，鬻藤一枝。秋老茅屋，檐虫挂丝。叶丹苔碧，酒眠悟诗。饮真抱和，仙人与期。其曰偶然，薄言可思。闲雅
    俯视苔石，行歌长松。千叶万吹，凛然嘘冬。返风乘虚，餐烟太蒙。矫矫独往，落落希踪。夜开元关，荡闻天钟。光满眉宇，与斗相逢。高寒
    空波粼天，呜簪扣舷。鹭鸶立雨，浪花一肩。采采白蘋，江南晓烟。觅镜照春，逢潭写莲。渔舟还往，相忘岁年。佳语无心，得之自然。澄澹
    卓卓野鹤，超超出群。田家败篱，幽兰逾芬。意必求远，酒不在醇。玉山上行，疎花角巾。短笛快弄，长啸入云。轩轩霞举，须眉胜人。疎俊
    怅焉独迈，憀予隐忧。悟出系表，天地可求。亭亭危峰，倒影碧流。空山冱寒，老梅古愁。味之无腴，揖之寡俦。遥指木末，一僧一楼。孤瘦
    如莫邪剑，如百炼钢。金石在中，匪曰永藏。鉥心掏胃，韬神敛光。水为沉流，星无散芒。离离九疑，郁然深苍。万弃一取，駏驉锦囊。精炼
    天孙弄梭，腕无暂停。麻姑掷米，走珠跳星。荷露入握，菊香到瓶，如泉过山。如屋建瓴。虚籁集响，流影灯形。四无人语，佛阁一铃。灵活

乐章集不易订

    传讹舛错，惟乐章集信不易订。如浪淘沙慢一百三十三字，女冠子一百十一字，倾杯乐九十五字，又一百八字，引驾行一百二十五字，望远行一百四字，秋夜月八十二字，洞仙歌一百十九字，又一百二十三字，又一百二十六字，长寿乐八十三字，破阵乐一百三十二字。世乏周郎，无从顾误，不能不为屯田惜已。

柳永女冠子

    屯田女冠子一百十四字体：“楼台悄似玉。向红炉暖阁，院宇深沈，广排筵会，听笙歌犹未彻，渐觉寒轻，透帘穿户。”红友云：凡三十二字方叶韵。或谓玉字读若裕，以入作叶，未确。宇字似韵，然上下读不去，为传讹无疑。按玉字韵以入作叶，如惜香以吉叶髻戏，坦庵以极叶气瑞，北宋有此例。宇字亦韵：“院宇深沈，广排筵会”，似当云“广排筵会，深沈院宇”，证以所录伯可词，仅数衬字不合，余悉同。

柳永诉衷情近

    屯田诉衷情近七十五字体：“雨晴气爽，竚立江楼望处。澄明远水生光，重叠暮山耸翠。”红友于翠字注韵，殊不知处字即韵。蒋胜欲探春令，处、翅、住、指、并叶，可证。且从无至第四句二十二字才起韵之理。

柳永迷仙引

    屯田迷仙引，红友词律疑其脱误，今捆绎之，殆无讹也。后片云：“万里丹霄，何妨携手同去。句去句便弃却烟花伴侣。免教人见妾，朝云暮雨。”上去字叶，下去字叠，顿折成文，犹北曲醉春风体也。且辞意完足，虽无他词可证，即亦不证可耳。朱竹垞题水蓼花谱此解，上去字不叶，下去字不叠，并七字一句，终未为得也。

生日献词

    生日献词，盛于宋时。以谀佞之笔，拦入风雅，不幸而传，岂不倒却文章架子。孔毅夫野史，文潞公守太原，辟司马温公为通判。夫人生日，温公献小词，为都漕唐子方峻责。此事固未可信然。至如魏华父则非此不作，不可解已。

邵陵金缕曲

    渔洋“官柳烟含六代愁。丝丝畏见冶城秋。无情画里逢摇落，一夜西风满石头“，赋秋柳恰到好处。其七律四首，只以调胜，当时谓如初写黄庭，实过当语也。近王应奎柳南随笔载邵陵金缕曲，颇得南宋人笔意。云：“万树黄金线。最无端、送春辞夏，垂垂欲倦。一自漫空飞絮尽，多少朱门昼掩。便背了、东风一面。记得清明寒食路，倚纤腰、乱打桃花片。又勾住，花间燕。    如今抛掷情何限。带几枝、冷烟疎雨，水村茅店。六代山河斜照里，无数暮鸦栖遍。又何处、笛声哀怨。凄绝右丞三叠句，任行人、唱煞无心管。长亭路，连天远。”陵，常熟人。

黄仪纫兰别集

    常熟黄仪，有词名，著纫兰别集。钮玉樵言三吴词家，称朱陈两检讨。陈以苍雄擅奇，朱以生新标隽。俱已誉高黄绢，价重乌丝。若黄子鸿纫兰别集，非不可追响东堂，齐踪西麓也。风流子云：“柳岸试维舟。苍苔路、仿佛认层楼。想晓燕催妆，春莺教伎，云翻舞掌，雪喷歌喉。谁曾管、疎帘难隐笑，小扇不障羞。紫陌尘香，重停五马，红墙月冷，悄候千牛。    风流浑未厌，奈珠沈翠殒，是事休休。忍看雕甍画栋，冷落山邱。但云去云来，有时有梦，花开花谢，无地无愁。题取断肠词句，当我缠头。”水龙吟云：“霜容莫笑龙钟，少年曾是推豪兴。高阳伴侣，三春逐日，联镳飞蹬。山北山南，芳菲赏遍，别寻幽胜。记披襟直上，云峰绝顶，浑欲唤、青天应。    谁道多生蹭蹬，旧情怀、都来难称。十年回首，交游嚼蜡，功名堕甑。除却枯吟，酒肠碁胆，消磨无剩。但秋来犹爱，断鸿声苦，把危楼凭。”黄工书，即写渔洋续集仿宋椠者也。

陈其年咏鞬子词

    说文，鞬，从革，建声，居言切。武林旧事小经纪鞬子之鞬，借作鞬。刘侗帝京景物略作□（王＋建）。吴任臣字汇补因之，注音建。毗陵妇女雅善此戏，迦陵为沁园春纪其事。

陈其年题门神词

    丧大记注，君释菜以礼，礼门神，门神二字见此。荆楚岁时记始载绘像贴户左右。枫窗小牍别著图样，装饰近俗，貌武将为门神，殆自宋昉也。要即古者神荼郁垒之遗。迦陵词有云：“抖擞门丞秦叔宝。”语殊不经，不意出鸿儒手。

万树词

    今人学辛稼轩，叫嚣打乖，堕入恶趣。无迦陵先生才，不作可耳。万红友金缕曲云：“三野先生者，谓野居野心野服，自称三野。人不知其何从至，姓氏知之者寡。在陋巷，门无车马。人不堪忧，君独乐，且訢然乐以忘天下。天山遯，是其卦。萧然四壁惟图画。于吟诗读书之外，亦能书写。闲则云山随所至，多与渔樵答话。或共饮极欢而罢。赞曰：夫人生世上，每劳劳名利而无暇。如是者，一人也。”三野先生传赞。又云：“乙巳春之季，与吴君原注：吴天石、天篆。曹君原注：曹南耕。诸子，会于槐里。遂往游于石亭涧，少长群贤毕至。兴不减兰亭修禊。此地崇山多峻岭，有茂林修竹清流水。堪畅敍，坐其次。气清天朗风和惠，共欣然、形骸放浪，兴怀托寄。俯仰彭殇皆妄作，莫问世殊事异。且一殇一咏相继。客曰斯游真足乐，不可无韵语传于世。予曰诺，是为记。”游石亭记二词犹不失为刘改之。

史承谦词

    宜兴史位存承谦与弟衎存承豫，并有才名。位存尤工词，滴粉搓酥，多言情之作。所著小眠斋集，警句如虞美人云：“留得一丝，情在总成愁。”鹊踏枝云：“夜合花时芳信阻。有情明月无情雨。”点绛唇云：“笑拈茉莉。一枕新秋意。”玉烛新云：“半生欢分翻输却，梦里缠绵多少。”南楼令云：“只隔珠帘同听雨，孤负煞、夜凉多。”拜星月慢云：“抱月飘烟，想纤腰一尺。”台城路云：“层楼凝竚，捱不到黄昏，便添凄楚。暮霭沈沈，远天都是雨。”百字令云：“回忆妆阁香温，横斜瘦影，花与人无别”等语，皆生新独造，不拾陈郎牙后慧者。近日任澧塘安上、周藕塘迦诸先生辈都宗之。澧塘卖花声云：“绿到柳丝间。便已绵蛮。猜来话有几多般。似说流光飞电逝，转眼春残。    何不日凭阑。尽着追欢。雨偏容易日偏难。侬与林花同命薄，只遇春寒。”莺藕塘疎影云：“烟霏柳港。正浓阴帀岸，画桡轻漾。小拓窗棂，一碧空明，篷背绿围成幛。蔷薇开处茶縻老，寻旧约、但深惆怅。恁春酣、碧透纱厨，何处挂帆重访。    犹认津亭古树，看黄鹏两两，相唤飞上。梦绕山阴，酒盏含情，添得橹声摇荡。暮云层叠江村隐□，一缕红霞微飏。待几时、棹影归来，定有新蝉送响。”舟中绿阴

养新录未录两张先

    竹汀先生养新录记宋人同姓名者；曹辅、王存、吴革、王襄、刘通、王淮、王著、王明、王贵、安守忠、李维、李若谷、苏绅、黄震、王珪、王琪、王巩、田敏、王雱、陈升之、蔡抗、赵鼎、李浩、王资、王彦升、王佐、孙奕、杨朴、史炤、王尧臣、张观、胡铨、张震、郭京、刘藻、张琬、李常、王安国、张林、张维、李定、张永德、张昭远、王应麟、李祥、王杲、张廷翰、王延德、徐自明、陈均、杨万里、王伦、叶适、王化基、张奎、章甫、何逢原、朱申、李珏、张顺、张忠、郑湜、王洙、王綯、王古、黄裳、黄定、彭乘、张体仁、徐奭、王炎、吕好间、陈造、王汾、王逵。凡七十有五，独不及张先。两张先俱字子野，尤奇。

两叶梦得

    俨山外集豫章漫抄云：宋有两叶梦得，俱号石林。吴县石林，字少蕴，官至宰执，工词，有琴趣外篇。贵溪石林，南渡朝进士，官至秘书丞，知抚州。今性理大全所引石林叶氏次西山真氏后者，非少蕴也。可补竹汀先生之遗。

两韩玉

    宋人同姓名者，又有韩玉。二玉亦同时，一见刘祁归潜志，一见叶绍翁四朝闻见录。竹垞词综选东浦词，四朝间见录中人也。而系归潜志中人履贯，盖偶未考。归潜志韩玉，中州集有诗。

两王亘

    宋王亘有二，一元祐间浙人，一乾道间闽人。厉樊榭宋诗纪事录元祐间之诗，而系乾道间。全谢山答樊榭札详疏之，与词综韩玉之误同也。宋诗纪事三十一卷有郑景望，四十七卷又有郑伯熊。词综十二卷有姚进道，三十一卷又有姚述尧。名字分列，皆当订正。

许蒿庐评词综

    词选本以竹垞词综为最善，吾乡许蒿庐先生为之评。凡夫抒情之妙，写景之工，以及起结过换衬贴之法，靡不指示详明，洵词坛广劫灯也。先生手校书剧夥，其词评则门人海盐张氏，附刻于初白庵诗评之后。

灵芬馆词话

    郭频伽麟灵芬馆诗话十卷，末附词话二卷，仿周草窗浩然斋雅谈例也。频伽词专摹小长芦，清折灵转，几于具体而又过之。所录名篇隽句，生香活色，绝少俗韵。其称梅溪警句及克斋太常引一阕，真能补竹垞词综所未备。季沧苇行香子一阕，亦视王少司寇词综选为优。

词有拗调拗句

    频伽词话云：词有拗调拗句，须浑然脱口，若不可不用此平仄声字者，方为作手。如未能极工，无难取成语之合者以副之，斯不觉其聱牙耳。兹言最得拗体之诀。推之，如江城梅花引、喝火令、归田乐各体，虽未为尽拗，然必极精融妥溜而出之。

词有俗调

    词有俗调，如西江月、一翦梅之类，最难得佳。念奴娇之览古，沁园春之体物，易地而为之，未有能工焉者矣。

词有叠字对句

    词有叠字，三字者易，两字者难，要安顿生动。词有对句，四字者易，七字者难，要流转圆惬。

刘基词

    青田“蝴蝶不知身是梦，飞上花枝”，翻用南华，有作熟还生之妙。

夏言词

    夏文愍言当时亦有曲子相公之号。涌幢小品云：文愍以议礼骤贵，与曾石塘铣为内戚，遂起复套之说。作渔家傲以示黄泰泉佐索和，黄有“千金不买陈平计”之句，盖托讽也。未几祸作云云。夫人臣得时专政，辄思立盖世功名以自固。文愍之复套，犹之韩平原之图中原也。于事无济，而伺其隙者已起而蹑其后。杨文贞士奇寝安南之议，真名臣哉。

十国宫词

    十国时风雅才调，无过于南唐后主，次则蜀两后主，又次则吴越忠懿王。南汇吴稷堂先生省兰十国宫词百首，徵材富艳，足与前诸家竞美。兹录其尤可诵者于编。南唐云：“北苑新妆的乳茶。六宫清燕内香夸。帐中别有留春法，爇取鹅梨一穗斜。”“致迎原注：义敬切。银鹅被原注：并义切。绣陈。金钱四撒帐生春。明珠依旧深宵展，恰照香阶衩袜人。”“小亭窄窄幂红罗。叶格香奁贮不多。密意难传祗劝酒，万花丛映醉颜酡。”“牙签万轴手亲储。玉貌何曾下玉除。妒杀黄罗团扇女，怀中偷展错刀书。”前蜀云：“新裁丽句写红丝。总是烟花绝妙辞。教得歌伶承制好，低翻一段碧琉璃。”“仙苑张筵侍夜游。交横簪舄杂觥筹。玉箫低唱深杯劝，沈醉嘉王泪未收。”“玉貌清才妙擅双。新词传唱钓鱼矼。夜阑更写婆娑竹，影透南轩月一窗。”后蜀云：“绡帐轻红玉枕青。仙能入梦醉能醒。琼华一去幈宫冷，独旦迢迢七十屏。”“红栀花种原注：主勇切。自仙岩。点缀钗梁绿鬊衔。香似宫梅兼有色，画宜团扇绣宜衫。”吴越云：“一枝龙蘂施原注：式义切。禅关。法苑珍逾旖旎山。更与真妃留塔记，细书经尾礼华鬘。”

怎宜入寝韵

    怎读争上声，广韵不载。惟韩孝彦五音集韵有其字，颇不典雅。然在词韵，宜补之入寝韵。

阳关三叠说

    阳关三叠之说，言人人殊。香山诗：“相逢且莫推辞醉，听唱阳关第四声。”注第四声“劝君更尽一杯酒”，益索解不易。东坡尝求古本阳关，而得其说。谓每句皆再唱，而第一句不叠，故三叠。“劝君更尽一杯酒”，恰是第四声。以此推之，香山谓河满子一曲四词歌八叠，应是每句三唱。碧鸡漫志云：歌八叠，疑有和声，如渔父，小秦王之类。和声即虚声也。

王灼清平乐

    宋王晦叔灼赠妓卢姓清平乐曲：“卢家白玉为堂，于飞多少鸳鸯。纵使东墙隔断，莫愁应念王昌。”用卢家莫愁，恰好以王昌自寓，信属巧合。卢家莫愁与王昌事，书缺无可考。晦叔碧鸡漫志云：李商隐诗“本来银汉是红墙。隔得卢家白玉堂。谁与王昌报消息，尽知三十六鸳鸯。”尝读古乐府，一曰：“相逢狭路间，道隘不客车。不知何年少，夹毂问君家。君家诚易知，易知复难忘。黄金为君门，白玉为君堂。堂上置樽酒，作使邯郸倡。中庭生桂树，华灯何煌煌。兄弟两三人，中子为侍郎。五日一来归，道上自生光。黄金络马头，观者满道傍。入门时左顾，但见双鸳鸯。鸳鸯七十二，罗列自成行。”一曰：“对中之水向东流。洛阳女儿名莫愁。莫愁十三能织绮，十四采桑南陌头。十五嫁为卢家妇。十六生儿字阿侯。卢家兰室桂为梁。中有郁金苏合香。头上金钗十二行。足下丝履五文章。珊瑚挂镜烂生光。平头奴子提履霜。人生富贵何所望，恨不嫁与东家王。”据李商隐诗，知乐府前篇所谓白玉堂及鸳鸯七十二，乃卢家乐府。后篇所谓东家王，即王昌也。晦叔以唐人诗证古乐府甚合，惟以东家王为王昌，唐人诗皆然，终未知所据耳。

仇远词止四首

    文章显晦，有数存乎其闻，不可强也。吾杭诗余，后清真知名者为仇山村，而词止四首。安知海内无好事家，如张子野、姜白石二集，藏弆完好，以待流传耶。山村家钱塘西城脚下，今呼仇家园，地出苋极美。

毛稚黄词

    毛稚黄以古学振起西陵，当时语云：“浙中三毛，东南文豪。”谓稚黄及辽安、河右也。两毛皆出仕，独先生中年失音，杜门十载后始愈。盛夏拥絮草褥至二十八重，同人为作草荐先生传。著书十四种，议论往往可取。鸾情集词江城子云：“沧海月明都换泪，还道是、不曾愁。”菩萨蛮云：“冥濛帘外如烟气。积成一点花梢泪。”细雨更漏子云：“麝薰笺脂抹印。一点泪痕红晕。将拆处、更迟留。安排读了愁。”得信凤来朝云：“觉愁来、觅愁无处。黯黯飞将去。在晓树冥濛许。”西湖春晓拨香灰云：“除却鞋尖似昔时，余都是今春瘦。”青杏儿云：“红芜绿漫，朱零碧落，一段新愁。”皆警句也。

徐逢吉词

    徐紫珊逢吉在西陵后十子之列，居清波门外学士港，为黄雪山房。南宋畴称清波门为闇门，故时人称闇门先生。工词，有摇鞭微笑、柳洲清响、峰楼写生等集。长相思云：“过饶州。盼韶州。白首重为岭外游。梅花在岭头。    水西流。水束流。两个离人一叶舟。并来多少愁。”章贡道中和赵饮谷。满江红云：“过得新年，第一夜、潇潇春雨。刚凑着、愁人作客。布帆西去。枕上欲眠还又醒，分明河畔听秋杵。最伤心、零落小梅花，沽泥土。    搀一段，吴娘橹。搅几阵，津门鼓。似笛声入破，越添凄楚。二月家乡归不得，西湖莺燕谁为主。拥寒衾、坐起剔银灯，灯无语。”由盐官至檇李，舟中听雨不寐有作。绿窗并倚云：“忽地西风起。指衡阳缥缈，又早征鸿来矣。故园在何处，怎不把书相寄。念昨夜舟中，今宵梦里。多少愁滋味。欲住也、浑无计。欲去也、浑无计。    还忆绿窗并倚。正天长地久，不道这回抛弃。想伊更多病，那受得恁般憔悴。对湘竹帘儿，芙蓉镜子。弹了千行泪。一半是西湖水。一半是西江水。”先生年七十余病废，命其孙握管撰清波小志。

吴宝崖词

    钱塘吴宝崖题遂安毛鹤舫映竹轩词清平乐云：“惜春春去。梅子黄时雨。休唱江南肠断句。自有东堂新谱。    雨余恰见残莺。遮花映竹低鸣。凭仗毛滂一曲，和莺留住春城。”鹤舫后刻浣雪词抄二卷。宝崖长短句，仅见比首。

许莘野词

    许莘野“漾花梢一朵行云，化水痕难觅”二语，状偶见之神，殆入化境。莘野名田，钱塘人，康熙癸未进士。有春梦词二卷，水痕词二卷，屏山词话一卷。

吴仪一词

    王阮亭诗：“稗畦乐府紫珊诗。更有吴山绝妙词。此是西泠三子者，老夫无日不相思。”吴舒凫名仪一，字瑹符，钱塘人。著吴山草堂词。松窗笔乘云：当时魏叔子古文负重望，舒凫独面折之。谓规友笞婢细故也，而曰省刑书，刺刺千余言不已，失事之权衡。论岳鄂王事，而曰宜铸高宗像，跪于墓，乖君臣之义。用字如以肱触其背，类非史家法。座客以为狂，叔子独叹服也。然则舒凫又能为古文者与。

厉鹗有烟癖

    厉樊榭生平有烟癖，类韩慕庐。尝谱天香词，传诸好事。同时汪韩门、翟晴江有诗，全谢山有赋，足备菰材故寅。方灵皐之官礼部也，曾请饬烟禁，以裕民食。今则土叶殆遍，而吾杭制切，尤有名已。

浙派三家

    吾浙词派三家，羡门有才子气，于北宋中最近小山、少游、耆卿诸公，格韵独绝。竹垞有名士气，渊雅深稳，字句密致。自明季左道言词，先生标举准绳，起衰振声，厥功良伟。樊榭有幽人气，惟冷故峭，由生得新。当其沈思独往，逸兴遄飞，自成情理之高，无预搜讨之末。全谢山为樊榭作墓碣，谓深于言情，故其擅场尤在词。谢山初不攻倚声之业，然斯言独得樊榭之概。谢山又云：樊榭毕生，以觅句为自得。春闱报罢，汤西厓少宰欲授馆焉。樊榭襆被潜出京，翌日迎之，则已去矣。既以词科荐，同人咸强之，始出。又被放，幡然遄归。会选部之期近，将赴之。同人皆谓君非有簿书鞅掌才，何孟浪思一掷。曰：“吾冀以薄禄养母也。竟至津门，兴尽而返。”数语想见前辈不谐俗之趣。别有文集八卷，游仙诗三卷，绝妙好词笺七卷，东城杂记二卷。谢山未之及。卒葬西溪王家坞。无子。栗主为丁龙泓敬题。

题提鞋图诗

    妇人缠足，南唐后主时窅娘外，别无闻焉。吾乡周斌侯兼善画士女，尝写小周后提鞋图，于指间挂双红作纤纤状，颇属杜撰。图为赏鉴家所重，当时如初白、樊榭，前后题咏，具载本集。许蒿庐昂霄诗云：“弱骨丰肌别样姿。双鬟初绾发齐眉。画堂南畔惊相见，正是盈盈十五时。”“多少情悰眼色传。今宵刬袜向郎边。莫愁月黑帘栊暗，自有明珠彻夜悬。”“正位还当开宝初。玉环旧恨问何如。任教搴幔工相妬，博得鳏夫一纸书。”“一首新词出禁中。争传纤指挂双弓。不然谁晓深宫事，尽取春情付画工。”张寒坪宗楠诗云：“教得君王恣意怜。香阶微步发垂肩。保仪玉貌流珠慧，输尔承恩最少年。”“别恨瑶光付玉环。诔词酸楚自称鳏。岂知刬袜提鞋句，早唱新声菩萨蛮。”“花明月暗是良媒。谁遣深官侍疾来。惊问可怜人返卧，心知未解避嫌猜。”“北征他日记匆匆。无复珠翘鬓朵工。一自宫门随例入，为渠宛转避房栊。”按元人又有太宗逼幸小周后图，惜斌侯未之仿也。

缠足词

    花间词“慢移弓底绣罗鞋”，妇人缠足见咏于词者始此。刘熙释名晚下，如舄妇人短者著之，今人缘以为高底之制，即古重台履也。

叶子戏

    今马吊戏，或谓唐叶子之遗。按唐书同昌公主传，韦氏诸宗，好为叶子戏。郑谷、李洞，俱有打叶子上龙州韦郎中诗。焦竑国史经籍志，南唐李后主妃周氏，著击蒙小叶子格一卷。马端临文献通考，亦载叶子格戏一卷，不著撰者姓氏。翟灏通俗编，据易安打马赋序，谓今马吊，当属易安所谓打马。叶子在北宋时已无传矣。彭羡门廷露词云：“南朝旧谱翻新思。”想是借用语。

明词不振

    金元工于小令套数而词亡。论词于明，并不逮金元，遑言两宋哉。盖明词无专门名家，一二才人如杨用修、王元美、汤义仍辈，皆以传奇手为之，宜乎词之不振也。其患在好尽，而字面往往混入曲子。昔张玉田论两宋人字面，多从李贺、温岐诗来，若近俗近巧，诗余之品何在焉。又好为之尽，去两宋酝藉之旨远矣。

补明词

    朱竹垞词综三十卷，后有汪碧巢补人三卷，补词三卷。今兰泉王先生辑明词综。余亦疑其尚有渗漏。因仿碧巢之例，拟作补人一卷，补词一卷。选择大概仍取与兰泉先生相比附。他日见闻所及，当足而成之。随笔于此。
    建文帝满江红云：“三过吴江，又添得、一亭清绝。刚占断、水光多处，巧依林樾。漠漠云烟春昼雨，寥寥天地秋宵月。更冰壶、玉鉴暑宜风，寒宜雪。    臞庵右，山岚缺。虹桥左，波涛截。正三高堂畔，旧规今别。何但渔翁垂钓好，谩将柳子新吟揭。信登临、佳兴属彭宣，能挥发。”
    邱浚，字仲深，琼山人。景泰五年进士，官大学士，谥文庄。有琼台会稿。菩萨蛮云：“销魂别处何寥寂。感情含思愁生极。倦睡困方深。更阑夜正沈。    沈檀烧细炷。香冷帏空处。寒光月影斜。横透碧窗纱。”秋思回文
    周恭，汴人。按汴有乐工女刘盼春者，与恭狎，恭父禁勿令通，女扃门谢客。适云间富商某齎赀往，母欲夺其志，不可，加挫辱焉。恭知之痛哭，致书使听母命缀词云云。女得词，遂投缳死。异日焚其尸，有所佩香囊，鲜洁完好，中即藏此词也。周宪王为之传奇，曰香囊记，见梅禹金青泥莲花志。长相思云：“阻佳期。盼佳期。欲寄鸾笺雁字稀。新词和泪题。    怕分离。又分离。无限相思诉与谁。此情明月知。”
    朱灏，字宗远，华亭人。按灏在明词中，另出面目，词手之郊、岛也。卖花声云：“雾递烟邮，初放青螺当户。小池中、呜蛙两部。花巢风扫，有松涛堪晤。伴伊尼、夕阳闲步。    嫩凉羁叶，柳馆黄鹂常寓。款光阴、全凭酒瓠。一眉新月，在峰尖偷露。恨痴云、又如虫蠹。”
    张一如，字来初，芜湖人。按焦氏易林簪短带长，本左氏春秋传筮短龟长句法。一如踏莎行：“簪儿看短长看带。”以易林入词，不啻张仲宗用毛诗疏也。又左氏传：膏之下，肓之上。一如“暗影自栖膏”用此。水调歌头云：“落月下春苑，啼鸟别花曹。无端凑与离怨，难咽割肠刀。玉貌雪肤何处，只剩无情有恨，隐隐怕逢挑。空态忽沾臆，暗影自栖膏。    华畿邈、巫峡渺，汉津涛。此情终古，直教同是一忉忉。送断韶华一瞬，赚杀芳心一寸，船往不留篙。回忆可堪话，无计放萧骚。”
    俞琬纶，字君宣，长洲人。万历四十一年进士，官衢州西安县知县。有自怡集。桂枝香云：“张郎一去。君且代郎看，双蛾解理。赠别踌躇，不忍把君分碎。问容颜、君独知憔悴。受多磨、与君无异。广寒三五，嫦娥愁向，却元自己。    晴空里、似丹青点缀。个中小小，洞天深处。背地沉迷，形影都无据。怜君自为分明累，贮尽了、汉宫人泪。架罢妆残，瞥然收却，远山横翠。”古镜
    黄尊素，字真长，余姚人。万历四十四年进士，历官山东道御史，赠太仆寺卿，谥忠端。有集。按此与魏忠节临江仙词，同为寸玑残璧。忠节亦万历四十四年进士，明词综作三十五年，误也。西江月云：“疎星一一如洗，朗月明明欲波。高台夜听竹声过。热心被他吹破。最喜良田满满，还看远岫峨峨。风前一枕漫颜酡。却笑从前总错。”
    许肇篪，字埙友，宜兴人。诸生。明亡，赴水死。蝶恋花云：“雨饯云邮春去矣。燕嘴泥香，暗度疎帘里。底事玉楼人未起。泪痕染透鸳鸯被。    约腕金环空自委。花瓣无情，尽日随流水。唤到侍儿何处使。秋千架外寻梅子。”
    彭孙贻，字仲谋，海盐人。拔贡生。有茗斋诗余。按先生事详朱笠亭明人诗钞小传。词力主两宋，穠致学黄鲁直，高峭近姜石帚。视难弟羡门先生，殆无多让。间尝论明人词好亦似曲，求其辞不伤雅，调不落卑，无雕巧之痕，无叫嚣之习，茗斋而外，盖尠其俦。今人知羡门廷露之词，而不知茗斋之词之工。知茗斋古今体诗之妙，而不知其词之殆过于诗也。霜天晓角云：“睡起煎茶。听低声卖花。留住卖花人问，红杏下、是谁家。    儿家。花肯赊。却怜花瘦些。花瘦关卿何事，且插朵、玉搔斜。”卖花。用竹山摘花韵。寻芳草云：“这里一双泪。却愁湿那厢儿被。被窝中忘却今夜里。上床时不曾睡。睡也没心情，搅恼杀雪狸撺戏。怎月儿不会人儿意。单照见阑干字。”和稼轩韵。东坡引云：“绮窗红日皦。余睡残灯小。水沈宿火烟犹袅。卖花声恁早。卖花声恁早。    小鬟呼未应，熏炉闲抱。暖玉手、调歌鸟。鹦哥念熟休忘了。春眠不觉晓。春眠不觉晓。“晓起。玉漏迟云：”向空阶絮语，不知何处，愁人偏切。金井银床，一夜碎啼明月。怪杀天涯荡子，禁得过、凉天时节。声暗咽。暮灯初起，晓钟才歇。    可怜枕上关山，被片晌凄凉，惊回蝴蝶。独院孤衾，此际更和谁说。追忆金笼闲斗，佯输与、一双条脱。空怅别。雕阑桂花如雪。”咏促织。帝台春云：“花影脉脉。春愁黯无力。成阵乱红，不管人愁，无风飞急。冷落秋千上巳后，较愁似、去年今日。问多情、燕子刚来，天涯消息。    无消息。归未得。守月直到灯黑。尽夜夜朝朝泪痕多，准不过一江潮汐。人去今春已非旧，春去那人可如昔。便侬做东风，肯花枝怜惜。”春恨。用南唐元宗韵。暗香云：“凄凄夜色，且醉扶红袖，倚楼横笛。唤起玉龙，斜月鳞鳞晓星摘。回首故人天际，欲书寄瑶华无笔。谁共我、枕石山中，霜冷露盈席。    南国。音信寂。纵千里相思，方寸堆积。悲吟当泣。不是思君定谁忆。犹记一枝送影，香梦入、罗浮空碧。奈可翠禽叫转，不归也得。”梅花。用白石韵。花犯云：“亚枝低，累累挂绿，秀才卖风味。绀珠匀缀，忆嚼徵含宫，龋齿妍丽。佳人手摘檐牙倚。吞酸私自喜。记前月、红潮初尽，香篝曾共被。    心中难抛撇仁儿，春山皱蜇得，和愁憔悴。还可惜，双头打，流莺同坠。难苏醒、日长人困，刚脆滴、樱桃浓睡里。巧一阵、楝花风过，吹芳魂似水。”立夏咏梅子。用清真梅花韵。瑶花云：“先春冰散入，暝花明没，檐牙高啄。篱梢庭卉，折几枝，都似梳翎冻鹤。玉人何处，正暖炙、鹅笙小阁。倚兽炉，纤指须温，字涩红牙新学。    珠帘十二重遮，想此处清寒，不上梅萼。金樽翠袖，生俊煞、呵笔彩毫相角。苦吟句就，忆驴背、旧游如昨。较浅斟低唱今宵，如此风情不恶。”咏雪。小楼连苑云：“秋园白露初肥，家家拾紫登山麓。金风小罅，吴霜乍点，嫩黄才足。未出瑶房，暗惊纤手，颦眉刺触。喜合欢腰细，于中微束，称鸳鸯比肩名目。    作意春尖笑剥，褪中衣、软温涩缩。漫投欢袖，可堪君口，情甜意熟。度脆饴唇，回甘犀齿，秋魁冠玉。耻雕盘荐饰，红笺私裹，寄缄重复。”食新栗作。
    闺秀李因，字是庵，杭州人。光禄卿葛徵奇妾。有竹笑轩集。按是庵画法陈白阳，工诗及诗余，语短情长，去北宋未远。南乡子云：“嘹呖遇南楼。字字横空引起愁。欲作家书何处寄，谁投。目送孤鸿泪暗流。    忆昔共追游。荻岸渔汀系小舟。又是那年时候也，休休。开到黄花知几秋。”闻雁感怀。菩萨蛮云：“莺声渐老春归去。游丝着意留花住。独自倚空楼。珠帘嫩上钩。    妬他双宿燕。故把重门键。月照小阑干。罗衣怯暮寒。”以上补人。
    刘基水龙吟云：“鸡呜风雨萧萧，侧身天地无刘表。啼鹃迸泪，落花飘恨，断魂飞绕。月暗云霄，星沈烟水，角声清袅。问登楼王粲，镜中白发，今宵又添多少。    极目乡关何处，渺青山、髻螺低小。几回好梦，任他归去，被渠遮了。宝瑟弦僵，玉筝指冷，冥鸿天杪。但侵阶莎草，满庭绿树，不知昏晓。”感怀。和东坡韵。摸鱼儿云：“正凄凉月明孤馆，那堪征雁嘹唳。不知衰鬓能多少，还共柳丝同脆。朱户闭。有瑟瑟萧萧，落叶呜莎砌。断魂不系。又何必殷勤，啼螀络纬，相伴夜迢递。    樵渔事。天也和人较计。虚名枉误身世。流年滚滚长江逝。回首碧云无际。空引睇。但满眼芙蓉，黄菊伤心丽。风吹露洗。寂寞旧南朝，凭阑怀古，零泪在衣袂。”金陵秋夜。
    林章长相思云：“江南头。江北头。水满花湾花满洲。花间是妾楼。    郎东头。妾西头。妾处春波郎处流。劝郎休荡舟。”
    陈继儒昭君怨云：“记得去年谷雨。柳上黄鹂尔汝。小伎拨琵琶。日初斜。    曲断留侬归去。家在竹溪西住。绿树暗藤花。试新茶。”
    卓人月洞仙歌云：“开元遗事，有香肌红汗。一点情缘几能满。蜀中来、坡下辞却三郎，今再世，怕说渔阳兵乱。    良宵炎未解，重理深盟，如在长生望秋汉。休管外厢愁，遮莫烽烟，四十万、男儿驱转。且滴露、书完百篇词，比王建佳吟，羽商都换。”孟蜀宫词。次东坡韵。水龙吟云：“天孙慵绣铢衣，唾绒数点空中坠。上无尘惹，下无泥涴，禅心侠思。缥渺悠扬，穿林度莽，烟衙难闭。笑鳞鳞桃片，田田榆荚，卧苍藓，谁能起。    独有轻魂耐舞，耻追随、石家行缀。不教蚁捉，未容鱼啖，休防莺碎。更露奇踪，化为萍叶，入于池水。但玉楼怨汝，驱春弹与，一般般泪。”杨花。次东坡韵。
    钱继章蝶恋花云：“淡月熹微天耿耿。莫下庭阶，照见愁人影。抉起乱云犹不整。枕香一寸斜侵领。    总是多情添咽哽。恼杀霜风，偏入愁肠冷。无语暗魂销欲尽。黄鹂飞上桃花梗。”
    吕福生摘得新云：“夜合花。连枝插鬓鸦。绣窗人独倚，婿天涯。夜来妬杀花枝合，碎揉他。”以上补词。

李贞俪词

    词苑丛谈载明妓李贞俪句：“相思莫写上阳花。恐被风吹愁起满天涯。”用唐雍陶诗意，不减草衣道人忆秦娥也。贞俪，明词综不录。

　
 
莲子居词话卷之四

拙政园词

    徐湘蘋夫人拙政园词，清新独绝，为闺阁弁冕。同时如商媚生、朱远山，弗逮也。拙政园始末，详阮葵生茶余客话。余获见文待诏为王御史所作拙政园图，设色细谨，笔法纵横变化，极经营惨淡而出之。凡三十有一叶，叶各系以古今体诗，最后有记，皆待诏书。王宰一生，郑虔三绝，萃干斯矣。图成于御史始创，厥后辗转易主，迨夫人时，花木台榭，已非复从前位置。今辗转屡易，求如夫人时，又不可得，抚是帧为之三叹息也。夫人吴郡旧家，董潮东皐杂抄载夫人初归及夫人姊事，出于传闻之误。抑或以相国精子平术，好事者故从而为之辞与。待韶图，今藏吾乡胡尔荣家。

填词非小道

    王少司寇昶云：世以填词为小道，此扪龠扣槃之见，非真知词者。词至碧山、玉田，伤时感事，上与风骚合旨，小道云乎哉。通人之言，识解自卓。徵歌度曲，盖犹近风雅。腰鼓三百副，终胜于牧豬奴戏耳。

朱彝尊论南宋词

    词至南宋，始极其工。秀水创此论，为明季人孟浪言词者示救病刀圭，意非不足。夫北宋也，苏之大，张之秀，柳之艳，秦之韵，周之圆融，南宋诸老，何以尚兹。

苏辛并称

    苏辛并称，辛之于苏，亦犹诗中山谷之视东坡也。东坡之大，与白石之高，殆不可以学而至。

王三绿与毛三瘦

    邹程村称阮亭为王三绿，沈东江称稚黄为毛三瘦，可与都官郎中并韵齿颊。

金煜词

    会稽金煜，字子藏，一目重瞳子。弱岁有客谓曰：“君，南唐李后主再世也。得乎戌，失乎戌，识之识之。”书虞美人词以去。有“天津桥上望归舟。又是黄花落水秣陵秋”云云。当时疑客知煜名，而一目重瞳子，又与陆游南唐书适合，故作此妄语。后煜年十九，中顺治戊戌进士，授郯城县知县。康熙庚戌罢职。甲戌旅死天津。客所谓一一尽验。相传后主物故后为狮子国王，乃阅六百六十余年，重入轮回，成进士，为邑宰，复坎壈以没。何后主之再世而多穷也。颜崇槻种李园诗话纪此事，言后主嗣位及国亡身陨亦在戌， 与南唐书、宋史多不符，此不实之论。

钱黯词

    赵秋谷执信，康熙己未进士，与乾隆己未进士认先后同年，传为仅事。嘉善钱书樵黯顺治乙未进士，至康熙乙未犹存。又十余年，年九十五而没。当时称二十四科前进士，视秋谷尤难得也。公官江南池州府推官，以事罢职归里，杜门优游五十余年。尝赋满江红云：“问先生何意恋东篱，思之熟。”盖自得之语。公法大痴山水，不落画史临摹习气，画徵录称之。

回波词

    通鉴载李景伯回波词云：“回波尔时酒卮。微臣职在箴规。侍饮已过三爵，喧哗窃恐非仪。”本事诗载沈佺期云：“回波尔时佺期。”全唐诗载裴谈云：“回波尔时栲栳。”三词皆以回波尔时开端，其体如此。大唐新语载景伯词作回波词，持酒卮。顾亭林日知录据此，谓首二句三言，下三句六言，翻疑通鉴之误。钱竹汀养新录论正之。

叶梦得贺新郎

      石林贺新郎“谁采蘋花寄与”，又“怅望兰舟容与”，或以与字韵重，改“寄与”作“寄取”。按“容与”之与去声，读曰豫，见扬雄河东赋注。又汉书礼乐志注；闲舒也。闲舒之义，亦当为豫。浩然斋雅谈、芦浦笔记并著是说，谓叠两与字碍格则可，谓与字复押则不可。

恁麽

    稼轩“此身已觉浑无事，且教儿童莫恁麽”。“恁麽”亦作“甚麽”，见朱子语录。亦作“什麽”，见唐摭言。亦作“只麽”，见黄山谷诗。亦作“者麽”，见元典章。皆“恁麽”之转声。

著摸

    朱淑真词“无奈春寒著摸人”。“著摸”二字，孔平仲、彭汝砺诗皆用之。

王一元词

    无锡王宛先一元占籍铁岭中，康熙癸未进士。生平有词癖，顾大半散失。晚年自订共所存一千六百余首，釐为二十卷，名芙蓉舫集。兰泉先生词综未及采录，亟登数章，附见梗概。卜算子云：“无计遣春愁，帘外红成阵。绣对鸳鸯配并头，花下长交颈。    欲绣漫停针，心上还重省。数尽归期又不归，绣着鸳鸯怎。”河传云：“恨伊无赖。不同春住，恁般能耐。锦年光、都做月寃花债。教侬长自害。    交红被底香消也，轻寒夜，梦醒灯初灺。一声声。傍严城。残更。拥衣和泪听。”醉春风云：“记得送郎时，春浓如许。满眼东风正飞絮。香车欲上，揾着啼痕软语。归期何日也，休教误。忽听疎砧，又惊秋暮。冷落黄花澹无绪。半帘残月，和著愁儿同住。相思都尽了，休重铸。”绮罗香云：“对月魂销，寻花梦短，此地恰逢春暮。绝胜湖山，能得几回留住。吊苏小、红粉西陵，咏江令、绿波南浦。看纷纷、油壁青骢，六桥总是断肠路。    重来楼上凝眺，指点斜阳外，扁舟归渡。过雨垂杨，换尽旧时眉妩。牵愁绪、双燕来时，萦别恨、一莺啼处。为情痴、欲去还留，对空樽自语。”将别西湖、用梅溪词韵。倦寻芳云：“修眉似画，翠羽疑梳，恁般幽雅。托得鹣鹣，生怕鸿孤鹄寡。结同心，思比翼，前身合是韩凭化。恨雕笼，漫供人近玩，槛边帘下。    互擒纵、凄凄只影，蹴尽残红，独自悲咤。万种离愁，忍孤负月明今夜。敛翅重来，羁绁处，啾啾细絮伤心话。笑无端，惹空闺，泪如铅泻。”相思鸟。宛先，初为钱唐赵恒夫给谏吉士扬州观风所拔士，久居寄园，后官内阁中书。无子，以女适给谏孙。今芙蓉舫集二十卷，在钱塘赵氏。

吴檠词

    吴檠，字青然，全椒人。应乾隆朝博学宏词，乙丑成进士，官刑部主事。有阳局词抄，兰泉先生词综遗之。点绛唇云：“箫局烟寒，梦魂无据如飞絮。残红一树。几点黄梅雨。    屈戌重重，偏放愁来路。啼鹃住。王孙何处。芳草连天暮。”凤衔杯云：“花落空廊湘帘覆。滴不了、画檐悬溜。怪掠雨拖烟，绿杨也为伤春瘦。镇日把，腰围斗。    倚屏山，看白昼。漫闲吟，蜀笺题就。正万转千回，甘蕉一寸心儿透。是骰子，安红豆。”霓裳中序第一云：“青枫冷露泫。一抹银海光历乱。此日针欹彩线。记月地云阶，茜裙纨扇。双星夜看。又暗中、芳序偷换。重提起、断肠往事，坏壁候蛩叹。    凄怨。擘钗分钿。谁密证、凭肩私愿。如今仙亦不管。怅赠枕啼衣，玉颜霄汉。寄诗何日见。怎忘了、人间郭翰。空凝望、鱼天皴碧，徙倚画栏畔。”青然子荀叔烺，由内阁中书官同知，有杉亭词及学宋斋词韵，今并行于世。

楼俨词

    楼敬思论苏公点绛唇重九词云：“上半翻杜句，下半使汉武横汾事，兼李峤诗。妙在数虚字运掉，便化实为虚。”此语最得用古之诀。其自作八声甘州重九词，起云：“算几番红到水边枫，天气近重阳。”先点题。接云：“最难逢，晴霁花黄酒绿，多少诗忙。”顶重阳来，翻“满城风雨近重阳”意，引出吟诗。接云：“著了登高吟屐，那肯负秋光。往事都休矣，身在他乡。”以吟字承诗忙，用他席他乡送客杯语束住，逗起下半。换云：“正是匆匆相见，又匆匆相别，一棹秋江。记小亭晚桂，冒雨吐幽香。”追叙重阳前作别，借菊为重阳冒雨开意，照应上半。接云：“想而今茱萸双鬓，向樽前、未必不思量。”折入对面，用“遍插茱萸少一人”，“九日樽前有所思”语。结云：“空延竚，一绳雁序，唤起凄凉。”用“江涵秋影雁初飞”意，叫醒重阳，且双关别绪。笔意清空不质实，其善用前人诗，殆不减苏公也。

何承燕咏留须

    随园诗话留须踏莎行词，颇涉语趣，可入坚瓠集。云：“马齿频加，鹏程屡蹶。还容尔面添何物。丈夫欲表必留须，试问那个些儿没。    窥镜多慙，染羹谁拂。鬑鬑博得罗敷悦。从今但拟学诗人，闲吟便好将他捋。”词为何春巢承燕作。

毛稚黄论韵失检

    毛稚黄韵白云：唐词守诗韵，然亦有通别韵而用之，如宋词韵者。此语失检。考隋陆法言切韵五卷，唐仪凤二年长孙讷言为之注。后天宝十年，孙愐重修，于是乎有唐韵，为当时辞章家所用。本无诗韵专书，亦无诗韵专名。顾得谓唐词守诗韵耶。大抵唐词与诗同出于唐韵，唐韵虽递有增加，而切韵二百六部旧目，依然不改。辞章家闲苦韵窄，通别韵而用之。其于诗已往往而有，不独词也。词宽于诗，故韵亦较宽，非守诗韵而别有所谓如宋词韵者也。逮天宝末，越二百五十三年，为宋景德四年，崇文院上校定切韵五卷，依九经书例颁行。明年大中祥符元年，更名大宋重修广韵，而二百六部旧目，实亦依然不改。当景德间，诏殿中丞邱雍重修切韵也。龙圆待制戚纶复奉诏取切韵要字，备礼部试作韵略。又三十一年为景祐四年，从贾昌朝请，韵窄者通十三处。四月奉诏重修，六月即以重修礼部韵略颁行。二百六部之并，殆自此始。刘渊踵而甚焉，浸益变乱。韵白乃谓一百七部，唐人相传以迄于今。误以刘渊本为孙愐唐韵，与顾亭林误以李焘本为徐铉说文，同为通人之笑柄已。

词韵考略

    许蒿庐词韵考略言古今通转及借叶法，说本楼敬思洗砚斋集，可取以补榕园所未备。但其所云古今通转，仍当标广韵部目，借叶则当注借叶某部某字，庶不至因一部而累及数部，因一字而滥及数字，为识者笑也。

郑沄词

    广陵吟事作于马氏两徵君。嗣是才士麇集，竹西弦管之盛，真不负兹佳山水闲风月也。郑太守枫人先生沄稍后起，倚声之学，终推为擅场。太守襟度潇洒，官杭州时，鹊炉鸥舫，判牒湖山。迄今想玉勾草堂宦况，彷佛红豆词人之在吴兴也。杭州府志，以郑志为佳。

王时翔词

    太仓自梅村祭酒以后，风雅之道不绝。王小山时翔与同里毛鹤汀健、顾玉停陈垿倡词社。又有王汉舒策、素威辂、颍山嵩、存素愫、徐冏怀庚辈起而应之，几于人人有集。小山自跋云：“余年十五，爱欧阳文忠、晏叔原、秦少游之作，摹其艳制，得二百余首。”盖意主北宋，而以格韵自赏者。其词如一斛珠云云，行香子咏帘云云，雨淋铃题汉舒香雪词云云，三姝媚桐花云云，曲游春新柳云云，花犯云云，洵乎与浙西六家，异曲同工矣。

江左七子

    江左七子，吴舍人泰来、赵农部文哲尤工词。而王少司寇昶，晚续竹垞词综之刻，俾枯槁憔悴之士，垂声艺苑，洵不朽盛事也。吴中擅词学者，如朱上舍昂、施明府源、沈进士清瑞、吴茂才翊凤，各自名家，瓣香南渡，俱卓然可传者也。

郭麟词

    小令之难，难于中长。郭频伽麟好事近云：“深院断无人，拆遍秋千红索。一桁画帘开处，在晓凉池阁。潜行行过曲栏干，往事正思着。犹认堕钗声响，却梧桐叶落。”卖花声云：“秋水澹盈盈。秋雨初晴。月华洗出太分明。照见旧时人立处，曲曲围屏。    风露浩无声。衣薄凉生。与谁人说此时情。帘幕几重窗几扇，说也零星。”循环讽诵，殆无复加。

词愈淡愈妙

    词愈淡愈妙。频伽翠楼吟云：“似侬曾到。只三两人家，看来都好。柴门小。芙蓉无数，一时红了。”惟其不着色，所以为高。张渌卿诩尤能作苦语。真词中独辟之境。

凌廷堪赋红叶

    梦窗梦芙蓉九十七字，红友词律失载，竹垞、樊榭尝用之。歙凌次仲廷堪梅边吹笛谱赋红叶，亦寄此解。次仲言：清真月下笛与白石玉田诸作迥异。今细校之，即琐窗寒，惟换头处少一字，疑是琐窗寒别名，非月下笛本调。此说足正红友词律之误。月下笛本调，与琐窗寒大略相同。只上半中四句下半后四句不合，而清真此阕，则纯乎琐窗寒耳。

凌廷堪湘月词序

    次仲湘月词序，宜兴万氏专以四声论词。泸州先著以为宋词宫调失传，决非四声所可尽。按白石集满江红云，末句“无心扑”，歌者以心字融入去声方谐。徵招云：正宫齐天乐前两拍是徵调。今考徵招起二句与齐天乐平仄符合。然则宋词原未尝不以四声定宫调，而万氏之说，初不与古戾也。先著词洁，意在诋剥万氏通融取便。其论在湘月之后，故次仲赋湘月词及之。

杨芳灿词

    咏物如画家写意，要得生动之趣，方为逸品。金匮杨蓉裳先生芦花云：“正半钩微月淡如烟，空江冷。”荔裳先生燕子云：“软踏帘钩，细语诉愁回。一片落红看不得，飞去也又衔来。”一以神韵胜，一以姿致胜，俱从前传神所未到。

重建曝书亭题词

    曝书亭在梅里胜处。百余年来，蔗芋闲田，竹梧旧径，渺不可问矣。仪徵阮云台中丞抚浙时，就其址重建曝书亭。旧有竹垞图，曹次岳岳所作也。中丞属周采岩瓒、方兰坻薰重摹之，追和百字令。原词二阕，相率而和者三十余人。

张云锦词

    厉樊榭序当湖张龙威云锦红兰阁词，称其咏宋故宫芙蓉石云：“指一抹墙角残阳，不照蓬莱旧城阙。”咏秋柳云：“莫再问灵和，剩秃发毵毵如此。”咏芦花云：“有谁能画出，楚天秋晚”等句，直与白石争胜于毫釐。当湖故词薮，吾友胡瘦山金题言，沈氏陆氏称极盛。张氏今洛奕枢红螺词，亦樊榭序而行之。瘦山有金屑词，与屈韬园为章紫华舫词，皆不坠其乡先生之传者。

许宗彦词

    德清许周生先生宗彦，以经学著名，尤精历算。华藏室词，清籁泠泠，造楞伽顶上。台城路舟中听雨云云，与金匮孙平叔先生尔准瑶华夜雨云云，赋雨景入妙。平叔先生有霜叶飞过冯氏竹素园云云，感慨欷歔，神味高绝。

吴谷人词

    谷人先生词，有高妙语，有幽秀语。台城路云：“空明一片。想深谷高眠，白云都懒。钓火何人，隔滩流数点。”富春道中。摸鱼儿云：“船头宽酿。待铜笛吹来，浩歌一曲，清绝众山响。”江上观捕鱼作。宴清都云：“枫叶今朝冷。吴帆外、夕阳千里无影。”秋阴。湘江静云：“浑未着秋花，偏空际、飞来秋句。”舟行小港中，两岸青芦弥望。萧寥无人，水风向作，槭槭然如闻秋声也。长亭怨慢云：“踏遍枯枝，半林残叶坠如雨。”又，“记破晓几点苍茫，倩谁写、乱山行旅。”寒鸦。解语花云：“才省知回味，都无问此心灰否。”咏橄榄花。高妙语也。水龙吟云：“旧时乔木依然，一襟曾染诗人翠。斜阳小立，藕花飞梦，梦凉如水。”夏晚赵氏西池纳凉。又云：“水香何处寻来，一痕淡月微茫坠。”白莲。锁窗寒云：“映苍苔余寒未休，隔帘又酿江南雨。甚满身冷翠，低鬟微亸，摘梅簪去。”绿阴。水龙吟云：“短篷小泊，一簪飞雪，恼人愁共。”秋芦。春霁云：“早料此度归时，鹭鸶头上，藕花翻雨。”重赴严江，留别社中诸子。台城路云：“休提燕子。问头白僧归，主人知未。独立苍茫，冷萤移暗尾。”南湖惑旧。石湖仙云：“寻梦到芦花，只留得鸥心一片。莼香吹老，问几棹采鱼归晚。云断。认破帆指塔遥转。”题王述庵先生三泖渔庄图。过秦楼云：“待鬓丝拢罢，甜香一扑，蝶魂应恋。”玫瑰。秋霁云：“爱短桥外，只是滴翠摇青，听延秋纺，一蛩吟远。”牵牛花。壶中天云：“曲阁迟灯，虚廊飐笛，夕气凉如水。虫丝络远，豆棚疎处轻坠。”夏晚坐绿意亭纳凉。月华清云：“想玉栏吹老苔花，枉闲却、扇边眉妩。”九月望夜，被酒归来，明月在窗，清寒特甚，新慈旧梦，枨触于怀，因赋此解。瑶花慢云：“墙腰低冱，还误认、夜深残月。问者番、霁后园林，瘦却梅花谁说。”风雪作寒，寓齐岑寂，拥炉孤坐，偶歌此词，恍惚玉龙起舞也。幽秀语也。先生属对俱精，可入陆辅之词旨。

程瑜词

    周草窗采绿吟九十九字，倚风娇近七十字，红友词律失载。词见蘋洲渔笛谱。近日仁和程瑜小红楼词四卷，鲜耀绵整，雅近周草窗。草窗于宋景炎间宰湖州，瑜亦官湖州，学博与弁阳啸翁若有夙契。小红楼警句台城路云：“朋簪胜引。似落日疎林，几鸦飞趁。一笑开尊，蜡灯红晕翠帘暝。”又，“冰蟾弄影。泼满地清波，醉魂摇冷。”孙雪帷招饮东园载酒处。薄幸云：“绿波南浦。莽天涯知否重来，泪满斜阳树。”书汪柳湖懊恼曲后。台城路云：“优昙净土。剩一匊情痴，不堪重诉。”花魂。天香云：“莲舌花翻露气。揾碧唾、余甘袖罗底。一握温香，近前笑递。”烟草。疎影云：“轻阴棹入江村里，看暝色高楼初赴。怕有人误识归舟，带了梦魂飞去。”帆影。长亭怨慢云：“斗月明粧，笑桃娇靥渺何许。嫩莺啼昼，空学了吹兰语。细雨失遥山，又泪掩韦娘眉妩。”忆。木兰花慢云：“青梢。蜕痕几豆，是相思、留得旧情苗。”落梅。

汪初词

    明妓潘湘云，嘉禾人，与姑苏生鲍，有终身之订。后鲍落魄他乡，音书梗绝。湘云为母所逼，卒归武夫，郁郁不得志以死。其画像流传吴中，好事者以轻绡摹之。亭亭倩影，小坐玉梅花下，恍在罗浮晓月间。钱塘汪绛人初制金缕曲二章题之。词云：“十二峰前影。被轻飔、离离吹断，芳心自警。湘上鸳鸯苏台月，照见锦翎相并。浑不计、绿昏红暝。重访枇杷花下宅，约钿车、载向芳隄等。思往事、助凄哽。乐昌难合徐郎镜。怅无端、画眉人去，妆台玉冷。妾似飞花本无主，无那郎如断梗。将薄幸、做成薄命。燕子楼空无处所，再休言、彩凤随鸦肯。春事了，落红猛。”又“好事推吴质。展轻绡、画图重省，春风彩笔。闲向玉梅花底坐，认得前身明月。似梦醒、罗浮时节。那有翠禽相并宿，只三更、杜宇啼红血。缄幽怨，向谁说。    广平谩道心如铁。耐孤寒、也曾怜到，冰肌玉骨。留取鲍家诗句在，唱彻秋坟声咽。经几度、花残月缺。我有相思红豆子，种情根、好待他时结。帐中影，望明灭。”绛人有沧江虹月词二卷，玉连环影云：“微雨飏作愁千缕。落尽檐花，花底人无语。”辘鲈金井云：“夹港人家，篱门半掩，梅花香细。”解连环云：“红丝旧情犹恋。叹因循误了，玉河双燕。记冲寒小立溪桥，曾点上征衫迷离成片。深院重来，又堆起新愁无限。”春雪。瑶花云：“迷离光影，看树底白燕，飞来无迹。”梨花。长亭怨云：“吹残羌笛，看柳色黄如此。”塞鸿。金缕曲云：“侬本金牛湖上客，生小便工吴语。从未识苎萝村女。三月双隄杨柳碧，怎教人独做莺花主。”送友返越。等语，皆翩翩有致。

查尧卿词

    吾乡查尧卿上舍蟋蟀词云：“西风长误汝，凉叶院，一声声。况孤馆今年，零烟碎雨，断角淋铃。万里兰成归思，最难堪、酒醒是三更。切切空庭私语，一番幽梦初惊。    谁知灞岸已难听。犹是古山城。料紫塞穷秋，黄沙衰草，更觉凄清。中夜哀音四起，正汉家、骠骑拥神兵。原注：时适用兵西陲。何似宝钗楼外，傍他萤火墙阴。”调寄木兰花慢，悲凉激越，颇谓能拔帜于姜张两名作之外。尧卿有选佛诗抄四卷。

吴兔床词

    “未知竹影工词客，窗字还添几个香。”季父兔床先生柬陈微贞上舍句也。上舍有句云：“见他竹影筛窗，疏疏密密，总写著个人人两字。”为杭堇浦先生所赏，称竹影词人。

柳影词与雁词

    姜怡亭之词逸，倪米楼稻孙之词俊，两君柳影词，并神妙欲到秋毫巅也。李白楼方湛雁云：“相思苦难说似。但长空宛转，书个人字。”清思妙理，极熟题，谁解此戛戛独造。

屠倬词

    “此心只有白鸥知，缠绵荡作湖波皱”，屠琴隖倬踏莎行句，有六一丰神。琴隖以诗画鸣，自谓于词不甚措意。然其豪爽疎隽处，不愧名家。长亭怨慢云：“问何事、东风砍紧。冉冉扬花，荡摇春暝。浅水斜阳，模糊心事，更谁省。前尘如梦，休误把、萍踪认。禁得雨丝丝，点上了、离人双鬓。    不定。让游丝挂住，粘着一重帘影。韶光渐老，浑不管、黛眉啼损。记前度、三起三眠，早添了、十分幽恨。只万种春愁，却笑桐绵无分。”柳絮。法曲献仙音云：“欲雨还晴，乍寒轻暖，酿就天涯风雪。枕上河声，酒边乡思，孤怀倍怜羁屑。写不尽，匆匆语，聊凭雁鸿说。    梦飞越。柁楼前、满川云树，浑不辨、山色隔江一发。玉臂不胜寒，想鄜州、还有明月。烛灺香消，只今宵、真个愁绝。听船头画角，已是五更吹彻。”河堧雪夜寄内子书。徵招云：“孤鸿一落江湖影，难寻旧时鸳侣。愁绝此天涯，况连朝风雨。长安春已暮。只休说、刘郎前度。手叠蛮笺，斜行淡墨，更无他语。    霎路郁苍茫，春深处、想见城南尺五。小院古藤阴，又几人曾住。离怀方触迕。更添得、酒悲如许。偏今夜、遥望觚棱，有梦魂先去。”德州寄都下友人。扬州慢云：“春老愁边，酒醒花外，几番盼断巫云。记心香爇后，又几个黄昏。奈芳草、天涯似梦，十年前事，空负兰因。恨江潭飞絮，吹来偏化浮萍。画图省识，对遥山、青锁眉痕。只杜若香残，蘼芜绿减，都是愁根。解说楚骚哀怨，孤芳在、杂佩谁纫。祝番番风信，为伊深护重门。”孝梅龛大使出示歌妓兰真小影，为题此阕。

孙颢元赋洋西瓜

    津西瓜，其小如钱，翠蔓疎花，离离可爱。吾友孙华海颢元赋红娘子云：“旧种青门擅。小样真稀见。翠盎移来，低垂密映，绿丸深浅。漫思量、雪藕与冰桃，向芳筵同荐。    袅袅疎藤颤。点点黄花满。留待新秋，闲庭乞巧，匀圆齐翦。想琼浆味少总芳甘，染朱唇才半。”华海与弟邵庵熙元并绩学嗜古，插架之盛，论者以比赵氏三十六鸥亭也。邵庵兼善弹琴吹箫。

李堂词

    吾杭近日工词者，琴隖华海而外，李西斋堂之学为最深。梅边笛谱，精整圆洁。天香，岁暮将归城西，赋别斋前梅云云，高阳台，春晚养疴杜门，偶至湖上花事已阑云云，又城北沈氏园古桂云云，琵琶仙，访严修能不值云云，解语花云云，非浅涉其藩篱者所能到。

许乃赓词

    吾友许藕舲乃赓，词致清宛，绝似山中白云。声声慢云：“卷帘人静，背阁灯残，无端逗起秋心。夜望长安，知有客枕先惊。窗寒悄闻细语，乍雕阑、又过花阴。重太息，料闲门醒鹤，远梦难寻。    肠断江南往事，记高楼独倚，听遍商声。冷月孤悬，凄怨不似而今。西风为翻别调，问空山、谁是知音。算此夕，但流云、能和素琴。”藕舲弟颂年乃嘉尤工词，早世著有琴语轩诗余。河传云：“秋暮。人去。小楼前。何处重寻翠钿。花枝笑我又经年。凉天。拥衾成独眠。    别处相思谁与说。帘影隔。望也无消息。奈萧娘。没商量。横塘。藕丝都断肠。”满庭芳云：“衰草萦青，暮云糁白，极目已是残秋。远天如墨，写得几归舟。人世可怜萍梗，西泠水、那只东流。闲凝伫、橹声飞处，一雁下南楼。    悠悠。记昨夜炉烟茗串，相对斋头。莫忘了湖山，寒到盟鸥。但听啼螀凄切，阑干外、犹诉离愁。凭相约、刘郎重到，前度梦中游。”赠别刘芙初。红娘子云：“满地松阴绕。四壁蛩音悄。读画疑仙，敲碁破梦，一丝琴袅。韵泠泠认是暮山泉，借行云流到。  林际秋声老。墙角清光早。帘卷随风，阑凭待月，瞑愁多少。怕萧萧落叶满空庭，又昏鸦啼了。”右翠轩夜坐。

余锷词

    琴隖读书处，设梅花纸帐，金冬心诸公手笔也，为吴山尊学士鼒所赠。琴隖赋疎影词纪其事，词载耶溪渔隐。余慈柏锷有句云：“身在花中，着意寻香，却又香寻无处。”赋物之妙，直是嵌空浏亮。慈柏亦工画梅。

李氏生香馆词

    近来林下之秀，无过于长洲纫兰李氏生香馆词，如鸟中子规，自是天地间愁种。卖花声云：“眉影控帘钉。花补苔痕。满身香雾嫩寒侵。怨入杜鹃声里血，独自愁吟。    玉笛离情。草长红心。月钩空吊美人魂。怜尔为花犹命薄，何况侬今。”暮春感赋。菩萨蛮云：“冰轮碾破遥空碧。砧声敲冷相思夕。望断雁来天。潇湘烟水寒。    玲珑花里月。知否人间别。一样去年秋。如何几样愁。”秋夜书怀。蝶恋花云：“记得黄昏躭静坐。宠柳娇花，春恨吟难妥。珠箔飘灯风婀娜。四围碧浪春痕簸。    谱就红盐兰烛堕。击碎珊瑚，唱彻谁人和。提起闲愁无一可。泪丝弹瘦缃桃朵。”露华云：“星竦云敛。正莲漏将残，树影低转。忽逗惺忪，依旧一痕秋浅。怜渠那忍先眠，夜夜照人清减。还知否，眉梢恨多，偏是侬见。    小庭暑退纨扇。便误拜深深，香袅心篆。争奈一回凝竚，一回长叹。剩得前度闲愁，挂在宝帘银蒜。罗衣冷，花魂和梦销黯。”残月。金缕曲云：“月照梨花白。背银屏、疎檠黯澹，薄寒犹怯。烟暝星摇青欲堕，几树香桃红湿。却正是、销魂时节。梦影迷离归路远，听啼鹃、泣遍春山碧。飞不度，沧江阔。    柔肠细缀丁香结。想于今、去原有恨，住还无益。两地相思终不见，何似翻然轻别。怕此后、更无消息。一点墨痕千点泪，看蛮笺、都渍殷红色。数虬箭，四更彻。”暮春月夜，怀林风畹兰于吴中。时余将赴中州，感赋此解，即寄奉柬。又云：“梵宇随花转。正销凝、孤鸿影里，斜阳庭院。一桁翠帘波瑟瑟，依约隔花曾见。渺天际、娇云弄晚。背立东风空徙倚，奈离愁、曲曲都萦遍。认千点，啼红怨。    低徊怕问闲池馆。剩依然、杏梁双燕，惜春微叹。寂寞海棠红晕近，只是看花人远。再软踏、苔衣寻遍。十二碧城天似水，嵌玲珑、夜月春痕浅。又试拍，轻魂唤。”阑干。又云：“展卷灵光放。罨银屏、玉蕤烟烬，冷吟闲望。读到夜窗虚似水，百斛泪珠难量。可只为、落梅凄怅。真向百花头上死，倩二分、明月和愁葬。疎彭澹，暗香荡。    奇才合住青冥上。想当时、裁红晕碧，清狂情况。叹息词人零落尽，只有青山无恙。对衰草、斜阳门巷。小雨滴残秋梦瘦，怪金飙、凉透朱樱帐。正绕砌，乱蛩响。”题黄仲则悔存词后，即用其赠汪剑潭韵。其已见灵芬馆诗话者，不具录。

撷芳馆词

    撷芳馆词，西江曹玉雨著也。谢家门第，左家才调，合而有之。金缕曲云：“燕子归来又。斗轻寒、廉纤细雨，清明时候。长遍阶前芳草色，妆点韶华依旧。更消得、几回僝僽。绿暗红稀春渐老，恐凄凉、花亦如人瘦。只愁系，万丝柳。    琐窗一缕香残后。梦初醒、者番憔悴，非关病酒。别有伤心无限意，试问东风知否。怎吹去、眉间颦皱。记得当年离别恨，到而今、泪尚盈衫袖。思往事，但回首。”南浦云：“佳节未清明，怪东风、吹絮舞残春影。芳讯勒花梢，珠帘外、先唤梨云梦醒。嫩寒深锁琼楼，粉蝶迷香径。紫陌难寻芳草迹，输与灞桥新咏。    谁怜瘦骨支离，到春来、镇日闭门愁病。素帛殢关山，几误认、白燕归来庾岭。空教幽思茫茫，月浸虚窗冷。倩小鬟积向冰壶，漫把凤团重整。”春雪。玉漏迟云：“绿阴凉月暗。湘帘欲下，纱笼漫卷。病起支离，瘦影怕教重见。休认夜珠一点，系多少、春愁秋怨。思无限。香消漏尽，酒阑歌散。    曾记旧日兰闺，正翦烛分题，尚嫌宵短。争似而今，只解照人肠断。况对疎窗冷雨，更独倚、熏篝挑倦。乡梦远、心绪落花零乱。”灯。满庭芳云：“锄月孤山，同怜种玉，罗亭别有仙标。艳歌一曲，无语堕珊翘。莫是江妃吟倦，东风倚、愁绪无聊。冰壶泪，偷弹纤指，芳渍透鲛绡。寒梢。巡檐见、暖烟烘雪，笑破樱桃。怕彩云易散，横笛休招。忆否瑶台清晓，惊香梦、翠羽铃摇。朱阑畔，枕痕霞晕，粉额未全消。”红梅。大酺云：“翠飐帘波，银钩挂，暝色渐迷烟树。湘阑还倚遍，向绿阴芳砌，几回闲步。楼角疎星，柳梢淡月，暗记篆香新炷。被鹃魂唤起，剩蛛网飞红，燕泥零絮。又独检云奁，展冰丝纸，赋春归句。    楝花风信暮。望天外、极断峰回浦。谩赢得青衫泪湿，玉笛声寒，凄凉谱出淋铃雨。怅小屏曲榭，浑不似旧曾经处。更休问愁何许。莺花短梦，都付阳关倦旅。销尽黯然离绪。”

孙云凤词

    仁和女史孙碧梧云凤能诗文，工画，擅南北诸曲，女中名士也。湘筠馆词，小令尤佳致，有南唐北宋意理。相见欢云：“年时小立苔茵。燕依人。记得柳花如雪，正残春。砧声急，虫声咽，忍教闻。又是梧桐深院，月黄昏。”菩萨蛮云：“翠衾锦帐春寒夜。银屏风细灯花谢。鸳枕梦难成。绿窗啼晓莺。    愁来天不管。鬓堕眉痕浅。燕子不还家。东风天一涯。”清平乐云：“绣帘慵卷。篆缕回肠转。临镜自恩人近远。忘了画眉深浅。    单衣初试寒轻。锦屏闲却银筝。又是清明时节，落花窗外啼莺。”点绛唇云：“翠倚疏帘，昨宵梦冷池塘雨。天涯离绪。岁岁和春住。    又是年时，烟锁垂杨渡。斜阳暮。片帆何处。绿遍归来路。”春草。浪淘沙云：“青影乱帘旌。点点春星。碧天如水月华明。深院夜凉人乍定，吹堕银屏。    阑外竹声清。半臂纱轻。玉阶犹忆那时情。团扇软罗兜不住，茉莉钗横。”萤。忆秦娥云：“秋萧瑟。黄昏独坐窗儿黑。窗见黑。风风雨雨，怎生眠得。    鱼沈雁杳关山隔。故园又近茱萸节。茱萸节，远书不至，灯花空结。”尝画梅寄女弟仙品云鹤赋长亭怨慢云：“看点点、林梢初透。倚竹无言，暗香盈袖。水远天长，素心独抱，向谁剖。粉融脂溜，才过却、烧灯后。望断陇头云，镇寂寞、双蛾颦皱。记否。索共巡檐句，手捻一枝还嗅。江城玉笛，翻吹出、关山杨柳。早又是、淡月疏帘，照清影、和人俱瘦。纵笔吐江花，难写春风如旧。”仙品赋金缕曲云：“重检东风笔。记当年、睛窗呵冻，木香书室。三裁羁人罗浮梦，谁问南枝消息。但泪眼、酸心频拭。悔把江城三弄影，竟匆匆、吹入阳关笛。回首处，今非昔。    故园又近黄梅节。料愁多、画盏慵理，粉脂狼藉。客舍脆圆还荐酒，却忆晓寒粧额。怕憔悴旧时颜色。若向孤山还放艇，念天涯、展卷遥相忆。思折取，寄离别。”仙品著有听雨楼词。德清许周生先生序孙苕玉荪意衍波词云：“碧梧清新，巽兑之爻竞爽。”谓仙品及其女弟娴卿云鹇也。

苕玉词

    周生先生序苕玉词云：“天边问姓，盈盈水畔之人。花里徵名，灼灼莲中之的。胎瑶情于生小，地占湖山。驰凤想于古今，家多载籍。”又云：“红丝一缕，倩冷月为良媒。白玉交卮，羡洞仙之艳福。”皆用苕玉本事。苕玉为萧山高颖楼明经第继配。颖楼好事，擅才名，风雅倡随，彷佛寒山赵氏。其高阳台题李香君小影、柳梢青青梅、翠楼吟秋柳、满庭芳美人春睡图等阕，均足誉高白蜡，名重红盐。

任玉卮词

    任玉卮，荆溪人，诸生任颂女，适监生吴炘。蝶恋花云：“春雨催花知几许。尽日濛濛，洒遍江头树。才喜春来春又暮。一年好景成孤负。    满目飞花兼落絮。却趁东风，冉冉随春去。只有梁闲双燕语。声声还在侬家住。”自是致语。词载史承豫笔记。

陈筠词

    海盐陈筠，字翠君。尝有句云：“郎似东风侬似絮。天涯辛苦相随处。”季父兔床先生喜诵之，摘入拜经楼诗话。翠君适马青上少府，墨麟观察孙也。亦工词，有蓬莱阁吏诗余。

顾若璞词

    王少司寇明词综，闺秀顾若璞，字知和，钱塘人，王某室。王当作黄，顾乃黄少参汝亨子文学茂梧妇也。早寡，能古文。王阮亭池北偶谭称其有西京气格。余详陈其年妇人集。

胡惠斋百字令

    宋黄尚书由夫人，胡给事晋臣女也。能草书，诗文亦可观，琴棋写竹皆精。自号惠斋居士，时人以比易安居士。尚书帅蜀，夫人偕行，因几上尘，戏画梅一枝，赋百字令云云，见皇宋书录外篇。赵师睪知临安府，浼少司成高文虎作西湖放生池记，误以鸟兽鱼鳖咸若属商事。无名子有词以嘲之，实夫人首摘其谬也。师睪衔之。会夫人卒，其婢窃物以逃，捕送临安府。师睪鞫令指言主母，平时与弈者郑日新通，所失物乃主母自与。遂逮郑系狱黥之。未几，尚书以帷簿不修去国。睚眦细故，致令夫人负不白之寃于其身后，又何怪乎易安居士矣。后十余年，师睪死，其家亦以暧昧被累。信乎人之存心，不可以不厚。而报复之理，昭昭不可揜也。夫人又有灯花沁园春词，见诗余广选。

贾云华词

    贾似道女云华，与魏氏子诀别，赋踏莎行，起云：“堕水落花，离弦飞箭。此生无处能相见。”语意警绝。卒郁郁以死。呜呼，柏舟守义，而顾得之半闲堂弱息，亦以为难。因思世俗南词，动以奸臣之女，极道其贞且贤，亦非理之所必无。

仁王寺僧题诗

    后村诗话载：福州仁王寺僧，喜唱望江南词。后题诗有“当初只欲转头衔。转得头衔转不堪。何似仁王高阁上，倚阑闲唱望江南”云云。惜不著其名。此二十八字，奚翅为丛林棒喝耶。

　
 
