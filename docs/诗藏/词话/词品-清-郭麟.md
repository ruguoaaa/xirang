
                            《词品》

                                  [清] 郭麟著


　　余少耽倚声，为之未瑕工也。中年忧患交迫，廓落鲜欢，间复以此陶写。入之稍深，遂习玩百家，博涉众趣。虽曰小道，居然非粗鄙可了。因弄墨余闲，仿表圣《诗品》，为之标举风华，发明逸态，以其涂较隘，止得表圣之半，用以轩翥六义之后，奋蜚四声之余，亦犹贤乎博奕。

　　幽　秀
　　千岩巉巉，一壑深美。路转峰回，忽见流水。幽鸟不鸣，白云时起。此去人间，不知几里。时逢疏花，娟若处子。嫣然一笑，目成而已。

　　高　超
　　行云在空，明月在中。潇潇秋雨，泠泠好风。即之愈远，寻之无踪。孤鹤独唳，其声清雄。众首俯视，莫穷其通。回顾薮泽，翩哉蜚鸿。

　　雄　放
　　海潮东来，气吞江湖。快马斫阵，登高一呼。如波轩然，蛟龙牙须。如怒鹘起，下盘浮图。千里万里，山奔雷驱。元气不死，乃与之俱。

　　委　曲
　　芙蓉初花，秋水一半。欲往从之，细石凌乱。美人有言，玉齿将粲。徐拂宝瑟，一唱三叹。非无寸心，缱绻自献。若往若还，岂曰能见。

　　清　脆
　　美人满堂，金石丝簧。忽击玉磬，远闻清扬。韵不在短，亦不在长。哀家一梨，口为芳香。芭蕉洒雨，芙蓉拒霜。如气之秋，如冰之光。

　　神　韵
　　杂花欲放，细柳初丝。上有好鸟，微风拂之。明月未上，美人来迟。却扇一顾，群妍皆媸。其秀在骨，非铅非脂。眇眇若愁，依依相思。

　　感　慨
　　人生一世，能无感焉。哀来乐往，云浮鸟仙。铜驼巷陌，金人岁年。铅水迸泪，鹍鸡裂弦。如有万古，入其肺肝。夫子何叹，唯唯不然。

　　奇　丽
　　鲛人织绡，海水不波。珊瑚触网，蛟龙腾梭。明月欲堕，群星皆趋。凄然掩泣，散为明珠。织女下眎，云霞交铺。如将卷舒，贡之太虚。

　　含　蓄
　　好风东来，幽鸟始哢。阳春在中，万象皆动。一花未开，众绿入梦。口多微词，如怨如讽。如闻玉管，快作数弄。望之邈然，鹤背云重。

　　逋　峭
　　清霜警秋，微月白夜。其上孤峰，流水在下。幽寻欲穷，乃见图画。惬心动目，喜极而怕。跌宕容与，以观其罅。翩然将飞，倘复可跨。

　　秾　艳
　　杂组成锦，万花为春。五酝酒酽，九华帐新。异彩初结，名香始薰。庄严七宝，其中天人。饮芳食菲，摘星抉云。偶然咳唾，明珠如尘。

　　名　隽
　　名士挥麈，羽人礼坛。微闻一语，气如幽兰。荷雨夜歇，松风夏寒。之子何处，秋山槃槃。万籁俱寂，惟鸣幽湍。千漱百咽，奉君一丸。
 
