玉栖述雅 [明] 况周颐撰
　　
　　
　　
　　○黄月辉词
　　嘉兴女史黄月辉德贞，有擘莲词。调笑令云：织女天星也，世人以七夕事相诬，余为正之。“银河迢递东复西。双星应笑鹊桥低。贯月槎浮天驷外，支机石与玉绳齐。二万逋钱年月远。可如天帝何曾管。红绡香幕驾鸾车，乞巧情多容缱绻。缱绻。双星灿。浪说乌填营室畔。人间天上情应判。只觉徒增诋讪。洁清织女停梭怨。词客从今须辨。”曩余作七夕词，涉灵匹星期语，端木子畴先生采甚不谓然，申诫至再。先生所著碧瀣词，齐天乐序云：牵牛象农事，织女象妇功，七月田功粗毕，女工正殷，天象寓民事也。六朝以来多写作儿女情态，慢神甚矣，倚此纠之。“一从豳雅陈民事，天工也垂星彩。稼始牵牛，衣成织女，光照银河两界。秋新候改。正嘉初登，授衣将届。春耜秋梭，岁功於此隐交代。神灵焉有配偶，藉唐宫夜语，诬蔑真宰。附会星期，描抚月夕，比作人间欢爱。机窗泪洒，又十尤天钱，要偿婚债。绮语文人，忏除休更待。”即诫余之指也。月辉女史时代在端木先生前，绮语之当忏除，已先方言之。曷图闺彦，具此卓识。
　　○钱餐霞词
　　秀水钱餐霞斐文雨花诗馀，轻清婉约，思致绝佳。浪淘沙游金陀园云：“为爱香泥乾尚软，偷印鞋弓。”点绛唇戏题自画绯桃新柳小幅云：“曲曲阑风，搭住垂杨线。春犹浅。才回青眼。便睹矢桃面。”清平乐云：“浓热小炉檀炷，负他自在荷香。”慧心人语，有碧耦玲珑之妙。高阳台戊申清明云：“摇雨孤篷，重来不是寻春。”从张玉田句：“能几番游看花又是明年。”脱化而出。卜算子云：“自悔种芭蕉，故故当窗户。叶叶凄凄策策声，夜夜添愁绪。隔院有酲桐，落叶纷难数。自是离人易得愁，那是离人易得愁，那处无风雨。”蕙风少作落花词云：“风雨枉教人怨。知否无风无雨，也自要飘零。”略与餐霞同忄旨。
　　○咏枕词
　　钱餐霞绮罗香咏枕末段云：“惯偷窥双靥偎桃，也曾上半肩行李。甚新来愁病恹恹，日高犹倦倚。”双靥偎桃，半肩行李，属对工巧。歇拍作淡语，尤合疏密相间之法。盖论闺秀词，与论宋元人词不同，与论明以後词亦有间。即如此等巧对入闺秀词，但当赏其慧，勿容责其纤。
　　○关秋芙词
　　钱塘关秋芙瑛，自号妙妙道人，其梦影楼词自序云：“余学道十年，一念之妄，堕身文海。梦影楼词，岂久住五浊恶世间者。譬如鸣蜩ィィ，槐柳秋霜，既零遗蜕，岂惜白雪溶溶，余其去缑山笙鹤间乎。”其自负可想。高阳台送沈湘佩入都云：“泪雨飘愁，酒潮流梦，惜花人又长征。见说兰桡，前头已泊旗亭。垂杨元是伤心树，怎怪他地青青，向天涯一样缠绵，各自飘零。开筵且莫频催酒，便一杯饮了，愁极还醒。且住春帆，听侬细数邮程。压船烟柳乌篷重，到江南应近清明。怕红窗，风雨潇潇，一路须听。”情文关生，渐饶烟水迷离之致。生查子云：“侬家江上头，潮到门前住。一日两三回，不肯江南去。江南有暮潮，未识潮生处。还去问梅花，他是江南树。”再稍加以沉击，便涉花间藩篱。断句如惜馀春慢云：“无计留春不归，但把海棠，折来盈手。”高阳台夕阳云：“短帽西风，古今无此荒寒。”前调云：“天涯何处无芳草，到春深便觉堪怜。”清平乐云：“还有疏灯一点，酒醒不算明朝。”亦外孙齑臼也。望江南云：“一春地骏医。”似乎未经人道。
　　○关绮词
　　词笔微婉深至，往往能状难状之情。关秋芙女弟绮字侣琼，清平乐歇拍云：“却又无愁无病，等闲过到今朝。”曩丙辰重九，蕙风紫萸香慢云：“最是无风无雨，费遥山眉翠，镇日含颦。”夫无愁无病，无风无雨，岂不甚善。然而其辞若有憾焉，古之伤心人别有怀抱。翠袖天寒，青衫泪湿，其揆一也。
　　○顾太清词
　　闺秀词，心思致密，往往赋物擅长。词题尤有绝韵者。西森顾太清春东海渔歌定风波序云：古春轩老人，有消夏集，徵咏夜来香，鹦哥纫素馨以为架，盖云林手制也。歇拍云：“闲向绿槐阴里挂。长夏。悄无人处一声蝉。”此则以意境胜，无庸刻画为工也。
　　○采风录
　　康熙间，栓讨孙致弥，陪使朝鲜，手编采风录，载王妃权氏词三首。谒金门云：“真堪惜。锦帐夜长虚掷。挑尽银灯情脉脉。描龙无气力。宫女声停刀尺。百和御香扑鼻，帘卷西宫窥夜色。天青星欲滴。”踏莎行云：“时序频移，韶光难驻。柳花飞尽宫前树。朝来为甚不钩帘，柳花正满帘前路。春赏未阑，春归何遽。问春归向何方去。有情海燕不同归，呢喃独伴春愁住。”临江仙云：“花影重帘初睡起，绣鞋著罢慵移。窥妆强把绿窗推。隔花双蝶散，犹似梦初回。玉旨传宣呼女监，亲临太液荷池。争将金弹打黄鹂。楼台凌万仞，下有白云飞。”天青星欲滴句，形容夜景绝佳。踏莎行过拍歇拍，藻思绮合，即吾中国元明以还，闺秀词中上驷之选，有过之亦仅矣。采风录所载，又有公主婷婷、许景樊、李淑媛、海月四家诗，可知彼都渐被文化，金闺诸彦，不乏铭椒咏絮才也。
　　○萧月楼词
　　高安萧月楼恒贞，月楼琴语，虞美人云：“一层红晕一重纱。料是春前、开了绛桃花。”水调歌头湖上纳凉云：“有时叶丝风过，吹上藕花香。”前调七夕云：“携得轻纨小扇，坐向冷光里，人意澹於秋。”蝶恋花云：“婪尾声馀春馀几许。画帘一桁微微雨。”菩萨蛮云：“蛊语恁缠绵。道他秋可怜。”清平乐雪夜云：“疑有缟衣入梦，觉来枕角微馨。”疏秀轻灵，兼擅其胜，似此天分，自进於沈著，可以学北宋，未易期之闺秀耳。
　　○吴小荷词
　　轻灵为闺秀词本色，即亦示易做到行间句里。纤尘累累，失以远矣。南海吴小荷尚写韵楼词，南柯子暮春云：“荏苒馀春驻，依微嫩旭晴。绣帘人静午风轻，一片絮花吹坠到窗棂。几处双飞燕，谁家百啭莺。游丝摇漾击门庭。门外朱幡绿野、正催耕。”断句蝶恋花云：“何处箫声，暗逐歌声转。”唐多令赋瓶中白梅云：“弱弱藐姑仙子影，娇不语，送寒香。”烛影摇红春柳云：“谩道柔条无力，绾离情、江南江北。”临江仙秋色云：“星河云影净，何处著残霞。”前调秋影云：“爱从婵斜挂疏桐。”南歌子寄怀湘君四嫂云：“东风吹梦似浮萍。且把一衾愁绪、伴啼莺。”忆秦娥云：“茹茹更漏，诉人离别。”皆以轻灵胜者。踏莎行遣怀云：“绣幕慵开，周阑倦倚。金钗难绾夫容髻。也知点检怕愁来，愁来浑不由人意。身似蓬飘，人如匏系。壮怀空有须眉志。羡他忄梦懂胜才能，从来物巧招天忌。”此阕後段，渐近沉著，视轻灵有进矣。
　　○思亲词
　　写韵楼词，屡见思亲之作。吴媛盖性情中人也，碧桃春己亥元旦云：“烛消香透晓来天。东风入绣帘。一声恭祝画堂前。椿萱眉寿添。调凤律，献羔筵。斑衣学古贤。融融春色报丰年。书云快睹先。”此词近凝重，有精采，又非以轻灵胜者，可同年语矣。鹧鸪天甲辰秋舟次全州寄怀李凝仙姊云：“冷怯西风扑鬓丝。寒砧画角雁归迟。试观皎洁天边月，同向篷窗照别离。思寄语，劝添衣。嫦娥应亦笑人痴。梦魂未隔三千里，已转柔肠十二时。”双调南乡子永乐署寄怀湘君四嫂云：“春暖昼添长。欲度金针转自伤。记得画堂同刺绣，端相。裁罢吴绫玉尺量。今日雁分行。闺课琴书久已荒。独把泪珠穿绣线。凄凉。线短珠多更断肠。”何其情之一往而深也。惟有真性情者，为能言情，信然。
　　○除夕词
　　写韵楼词，念妈娇除夕云：“镜里宜春，钗髻绾、采胜红绒斜束。”语致非闺人不能道。清姒甚喜之，谓可摘为警句。
　　○朱葆瑛词
　　海盐朱葆瑛［］金粟词，篇幅无多，笔端饶有清气。鬲溪梅令柏芳阁赏梅作，换头云：“半含半放露华鲜。月争妍。”梅之精神如绘。酷相思寄外後段云：“欲寄鱼函情脉脉，擘花笺。下笔还迟，休言别恨，莫书憔悴，只与相思。”斯为林下雅音，有合温柔敦厚之旨。
　　○储啸凰词
　　哦月楼诗馀，屡西储啸凰［慧］讠巽。一剪梅前段云：“旭日东升上海棠。红映周梁。绿映瑶窗。晓妆才罢出兰房。罢袂生香。锦袜生凉。”南乡子，冬夜即事後段云：“炉火阁中添。坐拥金貂下绣帘。满室春温寒不到，红酣。数朵盆花映镜奁。”［季数盆方盛诚开盖唐花也。］丽而不俗，闺词正宗。
　　○三瘦词
　　哦月楼词，鬓云松令云：“怪底柳眉浑似皱。袅娜花枝，也向东风瘦。”蝶恋花寄芝仙姑母云：“况是重阳难聚首。寂寞黄花，也似人消瘦。”惜分飞忆旧云：“玉质应非旧。连宵梦见分明瘦。”可与毛三瘦齐名。捣练子云：“莺语急，春魂惊。风雨催春一霎行。绕偏阑干愁独倚，伤春何必为离情。”佳处在可解不可解之间。
　　○朱静媛词
　　先大母朱太夫人讳镇字静媛，道咸间，名御史伯韩先生［琦］，太夫人从弟也。著有澹如轩诗，曾经梓行。尝集酒旗诗社，［第一题课酒旗］徵闺秀吟咏，当时亦泄刻成帙。词不多作，余幼时曾见数首。赠某塾女弟子某临江仙云：“家在花桥桥畔住，月牙山到门青。十三年纪掌珠擎。扫眉来问字，不栉亦横经。早至晚归同一样，学堂长揖先生。怜渠心性忒聪明。勤勤听讲义，朗朗诵书声。”
　　○朱小岑词
　　乡先辈朱小岑布衣依真，论词绝句云：“红杏捎头宋尚书。较量闺阁韵全轮。无端叶打风窗响，肠断人间词女夫。”自注，闺秀唐氏，吾友黄南溪原配也，自号月中逋客，早卒。有词诗集若干卷，其杏花天词，为时所称。予最喜其“试听飘坠声声，风际吹来打窗叶”，飒然有鬼气。绝句又云：“零膏剩粉可能多。啧啧才名梁月波。叵耐断肠天不管，香销帘影卷银河。”自注，梁月波，宦门女，有才思，早卒。“香烬。香烬。帘卷银河波影。”其如梦令中语也。两词全阕，今不可得，见零膏剩粉云云，似乎梁媛之作。当日小岑先生，亦仅得见断句。唯曾见唐媛全集耳。
　　○吕寿华词
　　李易安如梦令：“昨夜雨疏风骤。浓睡不消残酒。试问卷帘人，却道海棠依旧。”晁次膺清平乐：“莫把珠帘垂下，妨他双燕归来。”并脍炙人口之句。兰吕寿华，浪淘沙云：“试问海棠知道否，昨夜东风。”菩萨蛮云：“莫把绣帘开。怕他双燕来。”变化前人句意，敏妙无伦。寿华名采芝，有秋笳词，情文忱恻，词称其名。菩萨蛮免弟妇董孺人云：“红粉惯飘零。伤心不独君。”所谓既念逝者，行自念也。高阳台，庭有白海棠一株，花时甚芳，轻经夜雨摧残，触绪感怀，偶填一阕志之云：“芳心枉自如霜洁，怎禁他、一例摧残。”则尤灵均怀沙之痛矣。
　　○席道华词
　　张正夫云：李易安声声慢，“寻寻觅觅，冷冷清清，凄凄惨惨戚戚。”乃公孙大娘舞剑手。本朝非无能词之士，从未有一气十十四个叠字者。後段又云：“到黄昏点点滴滴。”又使叠字，俱无斧凿痕。妇人中有此奇笔，真间气也。昭文席道华佩兰声声慢题风木图云：“萧萧瑟瑟。惨惨凄凄。呜呜哽哽咽咽。一片秋阴，摇弄晚天如墨。三丝两丝细寸，更助他、白杨风急，雁过也，遍寒林尽是，断肠声息。有客天涯孤立。回首望高堂，更无人一。寒食梨花，麦饭几曾亲设。空含两行血泪，洒枯枝、点点滴滴。待反哺、学一个乌鸟不得。”易安词，只是枨触景光，排遣愁闷。道华此作，尤能绵缠悱恻，字字从肺腑中出。虽浑成梢逊，不当有所轩轾也。道华一字韵芬，适常熟孙子萧［原湘］，夫妇并耽风雅，时人以管赵比之。
　　○长真阁词
　　长真阁计馀，虽仅十七阕，就其佳构言之，在闺秀词中，却近於上乘。评闺秀词，固属别用一种眼光。大略自长真词以上，未可置格调於勿论矣。苏幕遮送春寄子潇云：“绿阴深，深院闭。怕倚阑干，春在斜阳里。几片飞花才到地。多事东风，又促花飞起。篆丝长，帘影细。一径无人，遮断春归计。人纵留春春去矣。点点杨花，还替花垂泪。”自注：点点杨花二句，一作明日池塘，惟有东流水。两歇拍，据格调审定之，以叶水韵者为佳。他如壶中天题归佩珊雨窗填词图云：“只看雨零蕉叶上，悟出美人前世。”何尝非聪明语，然而直可谓之疵类，伤格故也。
　　○题墨梅词
　　长真阁词，忆真妃题墨梅云：“墨痕澹到如诗。瘦横枝。绝似孤山，风雪立多时。清如许。寒无语。少人知。惟有隔溪明月，最相思。”後段涤笔从瓯写出衣缟标格。起句如诗，改无诗更佳。
　　○杨古雪词
　　西川杨古雪［继端］诗馀一卷，蝶恋花春阴云：“料峭春风还做冷。烟雨空，花睡何曾醒。几树绿杨深院影。湿云如幕愁天近。鸠妇唤晴晴未准。载酒苏是，迟了寻芳信。贝叶学书消昼永。小窗闲试泥金粉。”买陂塘西冷送春云：“最难忘、六桥烟柳，清阴摇荡如许。东风吹得春来蚤，怎不系将春住。成寄旅。听记拍红红，虽彻黄金缕。深沉院宇。渐拾翠人稀，添香夜短，独自甚情绪。浑无据。惆怅莺啼燕语。韶光容易飞去。青山绿水还依旧，瞥眼顿成今古。伤别否。试问取春归，可是春来处。摧花落絮。又并作黄昏，疏疏淅淅，几阵打窗雨。”两词佳境，渐能融婉丽入清疏。买陂塘处韵十三字，余尤喜之。
　　○张子芾等词
　　光绪朝，蜀中词人张子芾［祥龄］，成都胡长木延，蕙风四十年前旧雨也。子芾有半箧秋词，夫人曾季硕［彦］有桐凤集，皆选体诗。尝为蕙风书画Ψ，一抚爨宝子原先，一抚天发神谶，并遒丽绝伦。画仿恽派，韵度之胜，视上元弟子有过之。长木有宓刍词，夫人字茂份，工诗词绘事。有浣溪沙四首，题冷女史蕙贞秋花长卷云：“几穗幽花草虫。冷红凉绿一丛丛。小屏风上画豳风。如此秋光如此艳，这般画笔这般工。这般工有几人同。”又，“也是当年叶小鸾。秋风横剪烛花残。生绡八尺胜琅。闻道焰摩归去早，浮提容得此才难。写图留与阿娘看。”又，“树蕙滋兰记小名。些些年纪忒聪明。一天秋韵画中生。杀粉调朱真个好，吹花嚼蕊若为情。南楼敛手恽冰惊。”又，“好女儿花好女儿。幽花特与素秋宜。华鬟一现使人思。侬也爱花耽画癖，为生也在少年时。只惭工丽不如伊”。尝见夫人所临百花图卷，亦恽派上乘。其於冷女史有沆瀣之雅，宜其惋惜甚至也。
　　○浦合仙词
　　浦合仙女史，名未详。有临江仙云：“记得纟丽笄侵晓起，画眉初试螺丸。春痕淡淡上春山。乍惊新样窄，较似昨宵弯。一样敷来仙杏粉，难匀怪煞今番。传闻郎貌玉姗姗。妆成娇不起，偷向镜中看。”此词描写初笄情景。换头二句，是真确语，亦未为奇。第非其人，非其时，虽非思不能道。
　　○熊商珍词
　　如皋熊商珍女史，号澹仙，亦号茹雪山人。许字同里陈遵，未几，遵得废疾，遵父请毁婚至再，商珍坚持不可，卒归陈，里尚阝称其贤。有感悼词数十首，曰长恨篇，皆为金闺诸彦命薄途舛者作。自为题词调金缕曲云：“薄命千般苦。极堪哀、生生死死，情痴何补。多少幽贞人未识，兰消蕙香荒圃。不了、茫茫黄土。花落鹃啼凄欲绝，剪轻绡、那是招魂处。静里把，芳名数。同声一哭三生误。恁无端、聪明磨折，无分今古。玉貌清才赁吊里，望断天风海雾。未全入、江郎恨赋。我为红颜聊吐气，拂醉毫、几按凄凉谱。闺怨切，共谁诉。”其澹仙词四卷，刻入小檀栾室汇刻闺秀词第六集。而感悼词及题词，并不见於卷中，盖当时别本单行也。女史词诗俱妙，出自性灵。所著诗话有云：诗本性情，如松间之风，石上之泉，触之成声，自然天籁。古人用笔，各有妙处，不可别执一见，弃此尚彼。又云：诗境即画境也，画宜峭，诗亦宜峭。诗宜曲，画亦宜曲。诗宜远，画亦宜远。风神气骨，都从兴到。故昔人谓画中有诗，诗中有画也。非深於诗不能道。熊澹仙凛冰蘖之贞操，振金荃之逸响，一洗春波纨绮，近於朴素浑坚。百字令题吴退庵先生诗草云：“愁中展卷，讶伤心、字字穷途滋味。时俗争高薪米价，纸上珠玑不贵。孤棹空江，荒山斜日，木叶纷纷坠。艰辛客况，白头未了尘累。说甚吊古评今，吟风啸月，都是才人泪。恸哭文章才绝世，清彻一泓秋水。笑口难开，赏音有几，只合沉沉醉。苍茫独咏，瑶笙吹彻鹤背。”前调，跋黄艮南先生金卤志馀云：“间挥采笔，抵一编青史，情关今古。耆旧凋残骚雅歇，凭吊断烟零雨。把酒兴怀，挑灯感往，一一经心数。诗成月旦，搜罗不畏吟苦。而况屐冷青山，床空白社，录鬼谁为簿。宋玉悲哉秋欲老，独有招魂词赋。风幌清哦，月楼高咏，都付双鬟谱。亭留野史，千秋须让韦布。”望江南题黄楚桥先生独立图云：“斜阳馆，雁断不成行。今古人才都冷落，一腔歌哭付文章。把卷立苍茫。”鹧鸪天纪梦云：“暂避愁魔有睡乡。宵清如水簟生凉。酲风吹远魂疑断，蕉雨惊回夜正长。参幻景，惜流光。空帏明灭映银缸。安能尽是邯郸境，冷逗人间富贵场。”浣溪沙秋况云：“冷境谁将冷笔描。愁人百感鬓先凋。构回一缕篆烟飘。荒砌风凄虫语碎，海棠红惨蝶魂消。催寒疏雨又潇潇。”清疏之笔，雅正之音，自是专家格调。视小慧为词者，何止上下楼之别。
　　○澹仙词
　　前人词中佳句，後人运化入已作，十九须用曲折之笔。澹仙词苏幕遮云：“澹酒三杯，能解愁多少。”由李易安“三杯两盏淡酒，怎敌他晚来风急”脱化而出。熊词二句，仅九字，绝无曲折，而意自足。其上二句云：“泪痕多，鲛帕小。”短气密接。下二句疏密相间，僧见其佳。
　　○澹仙断句
　　澹仙词断句，如点绛唇云：“几个黄昏，人向愁中老。”前调云：“白了人头，天地何曾老。”淘沙夜雨云：“芭蕉如怨诉难休。好似琵琶江上曲，弹泪孤舟。”沁园春水仙花云：“避三春稼艳，软红无分，一生位置，书案相宜。韵绕瑶琴，冰凝残夜，为伴梅花冷不知。”菩萨蛮小楼画雨云：“谈墨洒生绡。青山带雨描。”蝶恋花写怀云：“稽首遥空先惨咽。欲诉嫦娥，花外云遮月。”满红红云：“多病久疏青镜照，断炊时解春衣典。甚残红、衔过短墙来，双飞燕。”凤凰台上忆吹箫病中不寐云：“旧恨新愁，都并在五更钟里。”鹊桥仙早秋云：“哀蛩满壁吊黄昏，正宋玉、消魂时候。”卜算子对酒云：“杯深得泪多，量窄嫌壶冷。”或以气韵胜，或以思致胜，皆佳句也。凤凰台上忆吹箫调叶仄韵，万氏词律、徐氏词律拾遗、杜氏词律补遗，并无此体。或澹仙以意自度耶。
　　○金玉卿词
　　吴县戈顺卿［载］，有翠薇花馆词，裒然钜帙，以备调守律为主旨。似乎工拙所弗计也。惟所辑词林正韵，则最为善本。曩王氏四印斋覆锲以行，倚声家圭奉之。顺卿夫人金婉字玉卿，有宜春舫诗词。为外录词林正韵毕书後云：“罗襦用帐愧非仙。写韵何妨手一编。从此词林增善本，四声堪证宋名贤。”彩鸾墨妙，不能媲美於前矣。
　　○伦灵飞词
　　番禺伦灵飞［鸾］，为杜鹿笙先生德配。唱随之雅，时论以昔贤赵管，近人王惕甫曹墨琴比之。灵飞资禀颖迈，四子经传，弱龄毕业。楚骚、古文、唐诗、宋词往往背诵无遗。年甫十五，即据讲座为人师。于归後，为桂林女学教习数年，授国文、舆地学、算学，生徒百馀人，咸佩仰之。比年侍养沪滨，不废清课，不为世俗之好所转移，其微尚过人远矣。夙工诗词，肆力於骈散体文，日进而不已。精楷法，得北碑神韵。仿恽派写生，期与南楼清於抗手。词尤清婉可诵，气格渐近沉著，不涉绮纨纤靡之习。南浦用乐笑翁韵，同外作云：“风景数■湖，最难忘、一片鸟声催晓。宿雾敛前山，疏林外，微露黛痕如扫。比邻三五，水边山下红楼小。如此他乡堪负戴，休论天涯芳草。天风吹转萍踪，忍回头、轻弃桃园去了。料得燕呢喃，应念我、甚日偕游重到。山居梦渺。黯然沧海情怀悄。昧旦鸡鸣仍客里，添上襟尘多少。”满庭芳暮秋游半淞园云：“疏柳颦烟，残荷擎雨，楼台近水寒侵。尘氛偶避，结伴一行。吟指点半淞风影，天涯路、无限秋阴。斜阳外，画船箫鼓，犹作盛时音。幽寻。增怅惘，平芜到海，不见遥岑。叹星霜屡易，如此登临。花月春江信美，争得似、旧日园林。冯阑久，乡关何处，回首碧云深。”蝶恋花咏鹦鹉云：“花影回廊春暖处。丹觜如簧，调舌圆如许。身在枣花帘底住。不同凡鸟寒依树。九十韶光容易去。道不如归，欲学红鹃语。归路迢迢须记取。玉笼得似家山否。”青玉案咏重台牡丹云：“金相玉质怜芳影。更天与、琼枝并。旧约华鬓仙路迥。人天方恨，更无重数，目断江山暝。低回洛水前身认。翠袖单寒问谁省。自惜轻罗尘未肯。宝奁托月，羽衣叠雪，双照银缸冷。”南乡子咏雪师子云：“蓄锐貌狰狞。抟象精神照玉。如此雄奇休入梦，梦胜。冷处凭谁一唤醒。皮相尽堪惊。也似麒麟楦得成。便作虎形应孙汝，聪明。随意堆盐特地精。”如右数阕，矜持高格，发巧心，进而愈上，何止与琴情阁、生香馆钅鹿平辔而已。灵飞词，醉太平桂林舟中作云：“深闺不惯长征也，山程水程。”︹村朱先生盛称之，谓雅近宋人风格。
　　○灵飞断句
　　灵飞词断句，如蝶恋花中秋云：“不见盈时忘阙苦。良宵翻恨逄三五。”虞美人访菊云：“芜烟划径步迟迟。认得疏林穿过、是东篱。”临江仙，题曾季硕书画便面云：“染缀花枝长旖旎，轻摇还怕飞红。”高阳台怀古幽栖居士云：“春在君芳，自怜天赋清奇。”凤栖梧，易安居士云：“最忆归来堂里事。茶经书帖闲情腻。”暗香咏蜡梅云：“古香清绝。近岁寒、别有癯仙风骨。淡比黄花，却向群芳自矜节。”又云：“冰雪称娟洁。恁烂漫著花，拗枝如铁。”金缕曲赏雪云：“十分清处凭阑立。暂徘徊、梅边竹外，晴时月色。冷眼大千今何世，万象从教粉饰。问可是、丰年消息。”倦寻芳春寒用王元泽韵云：“昨夜东风惊梦见，海棠却道能依旧。怯冰奁，自低徊，试衣人瘦。”并佳妙之句。即各全阕，亦并妥帖可存也。
　　○怀亲友词
　　灵飞久客桂林，悦其地偏尘远，风土清嘉，不啻故乡视之。来栖屑淞滨，带山簪水，时萦离梦。百字令，寄怀桂林诸亲友，和鹿笙外韵云：“昔游如梦，正乍寒天气，纹窗清寂。柳外楼台清似水，得似漓江风日。滩咽桃花，路遥芳草，别话长相忆。盛筵应再，浮云世事何极。犹记咏絮帘栊，浣花时节，胜友如云集。异地更思山水好，何日重寻苔迹。此际江南，梅花初著，谁为传消息。赠言犹在，箧笺珍重收拾。”鹿笙先生元唱序云：客岁十月望日，去桂林，生平离，此为最苦。忽忽逾年。感而赋此词云：“岭梅欲绽，正林凋霜紧，繁英都寂。只赤屏山千里意，依约去年今日。旧雨鸥盟，晚风骊唱，潭水深情忆。黯然回首，醴陵别恨无极。怀想五美芳塘，浣花小筑，裙屐陪欢集。如此他乡应念否，看取画图陈迹。［濒行得送别图多幅。］满目关河，惊心烽火，鳞雁无消息。云涯怅望，坠欢何处重拾。”灵飞有韵声阁稿，诗笔亦清新与词称。灵飞赁庑■湖，皋比坐拥，师弟间情谊款深。比年天各一方，犹复苍雁鳞，时传尺素。间有遭逄不偶，迫切无可告语，仅乃倾臆函丈之前。事或风化攸关，辄表章以赋咏，冀斯事附以传，盖显微阐幽之旨，何止怜才笃旧而已。满江红序云：桂郡阳生，［番溪，宋时闺秀亦称生，朱淑真称朱生，见某说部阳读若央，桂林有此姓。］蚤岁从余受学，貌端妍，性惠颖，擅词章，工书法。数年已还，磋磨砚席，几於青胜於蓝，余雅爱重之。其母误信鸩媒，以适龙州某氏。某借瞀无文，性复粗犷，迫糟糠下堂，而别图胶续，溪家不知也。龙州错壤蛮彻，榛犭丕之族，为妇实难。姑威无度，辄不免於鞭。溪犹委曲求全，不忍为外人道也。溪幼失怙，无伯叔兄弟。母氏依胥以居，丁垂暮之年，离待遇之酷。溪积不能平，始稍稍为余言之。溪于归七年，亦既抱子，俄故妇贸然归，姿情嘻高。益知夫也不良，薄幸之尤，耻与匹丽，遂赍恨自裁。遗书与余诀别，触目酸辛，不辨是墨是泪。嗟乎，关山万里，谁与招魂，赋此哀之。何扬州所云，玉树箸土中，使人情何能已也。词云：“一纸遗书，千秋恨，红颜命薄。怜弱质、於归万里，投荒差若。獐犭乞比邻风土异，凤雅为偶姻缘错。更胥乡，憔悴。北堂{艹谖}伤萍泊。闻啼鸟，惊姑恶，士罔极，情难托。问去帷谁氏，覆车犹昨。紫玉成烟清自葆，黄花比瘦生何乐。莫执经、更忆笋班，联人如琢。”紫玉句意最佳，清贞自葆，阳生不死矣。
　　○严端卿词
　　仁和严端卿［蘅］，工绣，工诗词，工音律。有女世说、嫩想残稿、红烛词各一卷。菩萨蛮云：“白花外秋空碧。夜深悄向池边立。三十六鸯鸳。影儿都是双。晓来谁与共。锦被偎残梦。零落最怜他。一堆红蜡花。”减字木兰花嫩想坐雨云：“断云如墨。一霎秋阴天欲泣。点上疏灯。瑟瑟萧萧到夜分。一声声咽。滴尽空阶听不得。别有凄凉。不种芭蕉已断肠。”断句清平乐云：“辛苦一枝红烛，剪刀声裹春寒。”唐多令云：“不沈吟、便是徘徊。懊恼一枝红十八，花落後，又重开。”买陂塘落梅云：“君试数。只几个黄昏，断送春如许。”洞仙歌自题小像云：“索归去支颐，暮寒时，向小阁疏灯，自家怜惜。”词笔婉丽娟妍，如新月吐岩，初花媚蕤。
　　○红烛词
　　红烛词，临江仙换头云：“侬似浮萍郎似水，飘零傥得缠绵。”曩讠巽眉庐丛话，载海盐闺秀陈翠君［筠］蝶恋花过拍云：“郎似东风侬似絮。天涯辛苦相随处。”为吴兔床所击赏。红烛词意自婉深，与翠君相较，稍不逮耳。
　　○柯稚筠词
　　胶州女史柯稚筠［邵慧］为凤孙［劭］女弟。凤孙光宣间知名士也。稚筠有楚水词，浣溪沙起调云：“叠叠山如绣被堆。盈盈水似画裙围。”思致绝佳。虞美人过拍云：“夕阳一线上帘衣。正是去年游子忆家时。”则意增进，庶几渐近浑成矣。
　　右玉栖述雅一卷，临桂况先生未刊遗著之一。玉栖云者，漱玉、幽栖，闺彦词家别集存世之最先者也。今评泊闺秀词，因刺取以为名。先生於国变後，Т迹沪上，以文字给薪米，境墙弥甘，不废纂述。夙昔文字及身刊行者，毋烦赘说。遗稿藏家，幸未失坠。或俟编订，或从删汰，整比理董，时犹有待。惧违素志，未敢率尔。此稿成於庚申辛酉间，随手撰录，聊资排遣。而论词精语，有足与词话相辅翼者。残膏剩馥，沾溉後人，政复不浅。传录是本藏之有年，比者之江中国文学会集刊，徵及先生遗著，因以授之。扬潜阐幽，有炜彤管，固先生本旨也。庚辰十一月，弟子潮阳陈运彰敬跋。
　　
　　
