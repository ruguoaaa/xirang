渚山堂词话（明）陈霆
 
　

序

    始余著词话，谓南词起 于唐，盖本诸玉林之说。至其以李白菩萨蛮为百代词曲祖，以今考之，殆非也。隋炀帝筑西苑，凿五湖，上环十六院。帝尝泛舟湖中，作望江南等阕，令宫人倚声为棹歌。望江南列今乐府。以是又疑南词起 于隋。然亦非也。北齐兰陵王长恭及周战而胁，于军中作兰陵王曲歌之。今乐府兰陵王是也。然则南词始于南北朝，转入隋而著，至唐宋昉制耳。在昔花庵词客、古今词话等，要皆论词之成书，今全本亡矣。至见 于草堂之笺者，绪余一二，观者无得焉。是道也，某少而习授，老而未置。其倚腔成调者，既登集矣。至于咀英吸华，品宫量徵，阅习久而话言频，则是编之继来，花庵之有嗣也。嗟乎，词曲 于道末矣。纤言丽语，大雅是病。然以东坡、六一之贤，累篇有作。晦庵朱子，世大儒也，江水浸云，晚朝飞画等调，曾不讳言。用是而观，大贤君子，类亦不浅矣。抑古有言，渥五色之灵芝，香生九窍，咽三危之薇露，美动七情。世有同嗜必至，必知诵此。不然，则闺兹罢奏，齐声妙叹，寄意 于山水者故在也。于商琴者非病云。嘉靖庚寅秋七月吉日，陈霆序。

渚山堂词话卷一

陈大声袭欧词

    欧公有句云：“平芜尽处是春山，行人更在春山外。”陈大声体之，作蝶恋花。落句云：“千里青山劳望眼，行人更比青山远。”虽面目稍更，而意句仍昔。然则偷句之钝，何可避也。予向作踏莎行，末云：“欲将归信问行人，青山尽处行人少。”或者谓其袭欧公。要之字语虽近，而用意则别。此原作比，疑误，从钞本。与大声之钝，自谓不侔。

瞿山阳袭后村词

    刘后村作摸鱼儿，以咏海棠。后阕云：“君试论。花共酒、古来二字天犹吝。年光更迅。谩绿叶成阴，青苔满地，做取异时恨。”旧见瞿山阳摸鱼儿尾云：“怕绿叶成阴，红花结子，留作异时恨。”殆全用 后村句格。或者宗吉诵刘词久熟，不觉用为己语耶。不然，则连盗数言，恐渠亦自知避。

张安国赋六州歌头

    张安国在沿钞本作治。江帅幕。一日预宴，赋六州歌头云：“长淮望断，关塞莽然平。烟尘暗，朔风动，悄边声。黯愁凝。追想当年事，殆天数，非人力，洙泗上，弦歌地，亦膻腥。钞本作争衡。隔水旃乡，落日牛羊下，区脱纵横。报名王宵猎，骑火一川明。笳鼓悲鸣。遣人惊。    念腰间箭，匣中剑，空埃蠹，竞何成。时易失，心徒壮，岁将零。渺神京。干羽方怀远，靖烽燧，且休兵。冠盖使，纷驰骛，若为情。闻道中原遗老，长南望、翠葆霓旌。遣行人到此，忠愤原作终愤愤，据于湖词改作忠愤。气填膺。有泪如倾。”歌罢，魏公流涕面起，掩袂而入。

张商英南乡子

    张商英于徽宗朝罢相，其去国南乡子云：“向晚出京关。细雨微风拂面寒。杨柳堤边青草岸，堪观。只在人心咫尺间。    酒饮盏钞本作盏饮。须乾。莫道浮钞本作人。生是等闲。用则斡旋天下事，何难。不用云中别有山。”钞本作天。按商英为小官时，尝作嘉禾篇以美司马君实。既而媚事绍圣，共侣绍述。崇宁间，遂执政。会与蔡京异论，言者劾之，遂冒入党籍。大观间作相，本以其能与蔡京立异而用之。然不久罢。迹其为人，议论反复，复冒求荣进，去元祐诸人远甚。或者乃惜其去，而叹其贤，盖流俗不考耳。

刘伯温谒金门

    秋晚曲寄谒金门，刘伯温作也。首云：“风袅袅。吹绿一庭秋草。”为语亦佳。然即“风乍起，吹皱一池春水”格耳。以二言细较，刘公当退避一舍。

唐庄宗如梦令

    唐庄宗早年甚英果，晚乃溺于情欲，不胜其宴昵之私。尝见其如梦令云：“曾宴桃源深洞。一曲舞鸾歌凤。酒散别离时，残月落花烟重。如梦。如梦。和泪出门相送。”详味词旨，所谓亡国之音哀以思者也。奄忽丧败，实谶 于此。

山谷青玉案

    山谷在涪州，尝送人归乡，作青玉案云：“忧能损性休朝暮。忆我当年醉时句。渡水穿云心已许。暮年光景，小轩南浦，帘卷西山雨。”盖此老旧有句云：“我自只如常日醉，满窗风雨替人愁。”即此阕所谓醉时句者也。西山南浦，相期暮年，而卒死南服，竟不如志。钞本作愿。呜呼，“归去诚可怜，天涯住亦得。”岂非终身谶耶。

少游八六子

    少游八六子尾阕云：“正销凝，黄鹏又啼数声。”唐杜牧之一词，其末云：“正销魂，梧桐又移翠阴。”秦词全用杜格。然秦首句云：“倚危亭、恨如芳草萋萋，剗尽还生。”二语妙甚，故非杜可及也。

瞿山阳巫山一段云

    昔人谓：凡诗言富贵者，不必规规然语夫金玉锦绮。惟言气象，而富贵自见，乃为真知富贵者。予谓瞿山阳一曲有之。巫山一段云云：“扇上乘鸾女，屏间跨鹤仙。博山香袅水沈烟。飞燕蹴筝弦。    水簟波痕细，风车月晕圆。银瓶引绠汲新泉。培养并头莲。”

贝清江八六子

    贝清江尝有秋日海棠词，其腔则八六子也。后阕云：“清明时节曾看。院落早莺犹困，楼台乳燕初还。怅过了韶华，一枝偷绽。拒霜争艳，断霞分彩。空赢得、人自先惊老去，天应不放春闲。倚阑干。西风别愁几番。”予谓“人自先惊老去，天应不放春闲”二钞本作一。句意思警妙，古作中不多见也。旧尝有秋日牡丹句云：“倾国尚堪迷晚蝶，返魂何必藉东风。”自谓得意，然不免涉 于形色，视清江所构，知落第二。

杨孟载清平乐

    杨孟载新柳清平乐云：“犹寒未暖时光。将昏渐晓池塘。记取春来杨柳，风流全在轻黄。”状新柳妙处，数句尽之，古今人未曾道著。歌此阕者，想见芳春媚景，暝色入帘，残月戒曙，身在芳塘之上，徘徊容与也。唐人所谓“最是一年春好处，绝胜烟柳满皇都”，“诗家清景在新春，绿柳才黄半未匀”，虽谙此风致，然特概言耳。

胡平仲用坡句作词

    东坡咏梅成三十篇，其红梅云：“诗老不知标格在，更看绿叶与青枝。”谓石曼卿有“认桃无绿叶，辨杏有青枝”之句也。胡平仲因用坡句作减字木兰花令云：“天然标格。不问青枝和绿叶。彷佛吴姬。酒晕无端上玉肌。    怕愁贪睡。谁谓伤春无限意。乞与徐熙。画出横斜竹外枝。”夫红梅与桃杏迥异，不待观枝叶而辨已明矣。予甚爱坡语，用特绿胡词，贻之好事者。

杨眉庵落花词

    杨眉庵落花词云：“当时开拆赖东风，飘零还是东风妬。”意甚凄婉。又云：“绿阴深树觅啼莺，莺声更在深深处。”语意蕴藉，殆不减宋人也。

钓台水调歌头

    严滩钓台，有书水调歌头一阕，或谓朱晦翁所赋，然无可考证。予辑草堂遗音，寘此词其中，姑依旧本，定为胡明仲之作。后有知者，或能是正也。

傅按察词

    至元间有傅按察者，尝作钱塘怀古一长阕，盖咏宋氏之亡也。中云：“下襄樊，指挥湘汉，鞭云骑，围绕江干。势不成三，时当混一，过唐之数不为难。陈桥驿、孤儿寡妇，久假当还。”其语大率吠尧之意。中国帝王所自立，久假当还，固也。然正统所在，岂夷狄可得预耶。钞本脱以上三十三字。王猛以正朔相承在江左，临殁，尚阻苻坚南伐之谋。岂谓三百年遗黎而有此语也。“东鲁遗黎老子孙，南方心事北方身。”若按察者，有愧 于信云父多矣。“遗老犹应愧蜂蚁，故人久矣化豺狼。”其斯人之谓欤。

元遗山雁邱词

    元遗山尝赴钞本作岁。试并州，道逢捕生者，旦获一雁，杀之。其一脱网，然悲呜不能去，竟自投 于地而死。元因买得之，葬之汾水之上，累石为识。复作词吊之云：“问人间情是何物，直教生死相许。天南地北双飞客，老翅几回寒暑。欢乐趣。离别苦。是中更有痴儿女。君应有语。渺万里层云，千山暮景，只影为谁去。    横汾路。寂寞当年箫鼓。荒烟依旧平楚。招魂楚些何嗟及，山鬼自啼风雨。天也妬。未信与、莺儿燕子俱黄土。千秋万古。为留待骚人，狂歌痛饮，来访雁邱处。”其腔盖摸鱼儿也。是篇既出，其地遂名雁邱云。

吴履斋满江红

    吴履斋潜，字毅夫，宋状元及第。初其父柔胜仕行朝，晚寓予里，履斋实生焉。曩予作仙潭志，求其制作，不可见。近偶获其满江红一词，为拈出于此。全篇云：“柳带榆钱，又还过、清明寒食。天一笑，满园罗绮，满城箫笛。花树得晴红欲染，远山过雨青如滴。问江南池馆有谁来，江南客。    乌衣巷，今犹昔。乌衣事，今难觅。但年年燕子，晚烟斜日。抖擞一春尘土债，悲凉万古英雄迹。且芳樽随分趁芳时，休虚掷。”史称履斋为人豪迈，不肯附权要，然则固刚肠者。而抖擞悲凉等句，似亦类其为人。

文山和王昭仪词

    文文山云：王昭仪题满江红于驿壁，为中原士夫传诵，惜其末句少商量耳。拘囚之余，漫和一阕，庶几妾薄命之义。词云：“燕子楼中，又捱原作睚，疑误，从钞本。过几番秋色。相思虑，青年如梦，乘鸾仙阙。肌玉暗销衣带缓，泪珠斜透花钿侧。最无端、蕉影上窗纱，青灯歇。    曲池合，高台灭。人世事，何堪说。向南阳阡上，满襟清血。举世便如翻覆手，孤身原是分明月。叹乐昌一段好风流，菱花缺。”然予又按佩楚轩客语，以原词为张琼瑛所作，题之夷山驿中。琼瑛，本昭仪位下也。若然，则 后世可以移责矣，第未审信否耳。

刘伯温写情集

    刘伯温有写情集，皆词曲也。惟其大阕颇窒滞，惟小令数首，觉有风味。故予所选小令独多，然视宋人亦远矣。刘未遇时，尝避难江湖间。往见有水龙吟一阕云：“鸡鸣风雨萧萧，侧身天地无刘表。啼鹃迸泪，落红飘恨，断魂飞绕。月暗云霄，星沉烟水，角声哀袅。问登楼王粲，镜中华发，今宵又、添多少。极目乡关何处，渺青山、双螺低小。几回好梦，随风归去，被他遮了。宝瑟弦僵，玉笙簧冷，冥鸿天杪。但浸阶莎草，满庭绿树，不知昏晓。”此词当是无聊中作。风雨潇潇，不知昏晓，则有感 于时代之昏浊。而世无刘表，登楼王粲，则自伤于身世之羁孤。然孰知其不得志于前元者，乃天特老其材，将以贻诸皇明也哉。是则适为大幸也。

邵公序赠岳武穆词

    岳武穆驻师鄂州，纪律严明。路不拾遣，秋毫无犯，军民胥乐，古名将莫能加也。有邵公序者，薄游江湘，道其管内，因作满庭芳赠之云：“落日旌旗，清霜剑戟，塞角声唤严更。论兵慷慨，齿颊带风生。坐拥貔貅十万，衔枚勇、云槊交横。笑谈顷，匈奴授首，千里静欃枪。    荆襄，人按堵。提壶劝酒，布谷催耕。芝夫荛子，歌舞威名。好是轻裘缓带，驱营阵、绝漠横行。功谁纪，风神宛转，麟阁画丹青。”鄂王遗事云：此词句句缘实，非寻常谀词也。

 

渚山堂词话
（明）陈霆
 
　

渚山堂词话卷二

朱淑真词

    闻之前辈，朱淑真才色冠一时，然所适非偶。故形之篇章，往往多怨恨之句。世因题其稿曰断肠集。大抵佳人命薄，自古而然，断肠独斯人哉。古妇人之能词章者，如李易安、孙夫人辈，皆有集行世。淑真继其后，所谓代不乏贤。其词曲颇多，予精选之，得四五首。咏雪念奴娇云：“斜倚东风，浑漫漫，原作慢慢，从钞本。顷刻也须盈尺。”已尽雪之态度。继云：“担阁梁吟，寂寥楚舞，空有狮儿只。”复道尽雪字，又觉酝藉也。咏梅云：“湿云不渡溪桥冷。嫩寒初破霜风影。溪下水声长。一枝和月香。”别阕云：“拂拂风前度暗香，月色侵花冷。”梨花云：“粉泪共宿雨阑珊，清梦与寒云寂寞。”凡皆清楚流丽，有才土所不到。而彼顾优然道之，是安可易其为妇人语也。

王敬叔菩萨蛮

    项斯咏云钞本误作雪。有“平铺水不流”之句，王敬叔以人之菩萨蛮调中。全阕云：“小楼拄钞本误作挂。颊凝遥睇。朝来证得唐人句。半岭白云浮。平铺水不流。    明朝还欲雨。又向何山去。且可宿檐间。劳君钞本误作吾。护夜寒。”敬叔云：“向者读项斯‘平铺水不流’之句，意不谓佳。偶雨后望诸峰云气，方悟其写景之妙。大抵古人语言不可轻诋，因作小词识之。”

白太素天籁集

    垂杨与玉耳坠金环二曲，唐宋以前，无闻有作，近于天籁集中见之。然则其所始，岂金元之际乎。垂杨云：“关山杜宇。任年年唤得，韶光归去。怕上高城望远，烟水迷南浦。卖花声动天街晓，总吹入、东风庭户。正纱窗浓睡，觉来惊、翠蛾愁聚。    一夜狂风横雨。恨西园媚景，匆匆难驻。试把芳菲点检，莺燕浑无语。玉纤空折梨花捻，对寒食、恹恹情绪。问东君，此别经年，落花谁是钞本作似。主。”玉耳坠金环云：“摇落初冬。爱南枝迥绝，暖气潜通。含章睡起宫黄褪，新妆淡淡丰容。冰葩瘦，蜡蒂融。便自有翛然林下风。肯羡狂蜂殢蝶，艳紫妖红。    何处对花兴浓。向藏春池馆，透月帘栊。一枝郑重天涯信，肠断驿使相逢。关山路，几万重。记昨夜钞本作日。筠筒和泪封。料马首幽香，先到梦中。”白太素云：壬子冬，薄游顺天。张侯之兄正卿邀予往别拜夫人。既而留饮，命撰词。一咏梅，以玉耳坠金环歌之。一送春，以垂杨歌之。词成，惠以罗绮四端。夫人，大名人，能道古今，雅好宾客。自言幼时有老尼，年几八十，尝教以旧曲垂杨，音调至今了然。事与东坡补洞仙歌词相类。中统建元，寿春榷场中得南方词一编，有垂杨三首，其一乃向所传者。然后知夫人乃承乎家世之旧也。

文山齐天乐

    文文山词，在南宋诸人中，特为富丽。其书灯屏齐天乐云：“夜来早得东风信，潇湘一川新绿。柳色含晴，梅心沁暖，春浅于花如束。银蟾乍浴。正沙雁将还，海鳖初矗。云摔旌旗，笑声人在画阑曲。    星虹瑶树缥缈，佩环鸣碧落，瑞笼华屋。露耿铜虬，冰翻钱马，帘幕光摇金粟。迟迟倚竹。更为把瑶罇，满斟醽醁。回首宫莲，夜深归院烛。”染指一脔，则余可知矣。史称文山性豪侈，每食方丈，声妓满前。晚节乃散家资，募义勤王，九死不夺。盖子房所谓韩亡不爱万金之资者钞本脱此字。也，真人豪哉。

瞿山阳望西湖

    瞿宗吉，号山阳道人，有余清及乐府遗音等集，皆南词也。往见其望西湖十阕，其自敍云：“丁巳岁夏，寄居富氏钞本误作民。余清楼，頫视西湖，如开一镜。凡阴晴风雨，寒暑昼夜，未尝不与水光山色相接也。技痒不能忍，因制望西湖十阕。其腔即晁无咎买陂塘旧谱也。”宗吉工诗词，其所作甚富。然予所取者止十余阕，惜其视宋人风致尚远。

辛稼轩贺新郎

    辛稼轩词，或议其多用事，而欠流便。予览其琵琶一词，则此论未足凭也。贺新郎云：“凤尾龙香拨，自开元霓裳曲罢，几番风月。最苦浔阳江上路，画舸亭亭催别。记出塞黄云堆雪。马上离愁三万里，认孤鸿没处分胡越。弦解语，钞本误作说。恨难说。    辽阳驿使音尘绝。琐窗寒，轻挑谩捻，泪珠盈睫。推手含情还却手，一抹梁州哀彻。千古事、云飞烟灭。贺老定场无消息，悄沈香亭北繁华歇。弹到此，为鸣咽。”此篇用事最多，然圆转流丽，不为事所使，称是妙手。

陈大声冬雪词

    “金猊瑞脑喷香雾。向晓钞本作晚。寒多深闭户。窗明残雪积飞琼，风起乱云飘散絮。    锦帏细看霓裳舞。小玉银筝学莺语。梅香满座袭人衣，谁道江桥无觅处。”此陈大声冬雪词也。寄木兰花令。论者谓其有宋人风致。使杂之草堂集中，未必可辨也。虽然，大声和草堂，自予所选数首外，求其近似者盖少。

章文庄小重山

    章文庄春日小重山云：“柳暗花明春事深。小阑红芍药，已抽簪。雨余风软碎呜禽。迟迟日、犹带一分阴。”语意甚婉约。但呜禽曰碎，于理不通，殊为语病。唐人句云：“风暖鸟声碎。”然则何不曰：“暖风娇鸟钞本作语。碎呜音”也。

山谷南乡子词

    崇宁间，山谷谪宜州。乙酉岁九日登城楼眺望，听边人相语云，今岁当鏖战取封侯。因作南乡子云：“诸将说封侯。短笛长吟原作吹从钞本。独倚楼。万事总成风雨去，休休。戏马台南金络头。    催酒莫迟留。饮量今秋胜去秋。花向老人头上笑，羞羞。人不羞花花自羞。”词成，倚阑高歌，若不能堪。是月三十日，遂不起。

杨孟载雪词

    杨孟载作禁体雪词，后阕云：“正簌簌，还飏飏，复纤纤。”则于古无所出，虽移之别咏，未为不可。予谓雪词既禁体，于法宜取古人成语，匀之句中，使人一览见雪，乃为本色。尝记钞本作见。山谷咏雪，有“卧听疎疎还密密，晓看整整复斜斜”之句。因辄易之云：“正疎疎，还密密，复纤纤。”知者以为何如。

陈大声和草堂诗余

    江东陈铎大声，尝和草堂诗余，几及其半，辄复刊布江湖间。论者谓其以一人心力，而欲追袭群贤之华妙，徒负不自量之讥。盖前辈和唐音者，胥以此，故为大力所不许。大声复冒此禁，何也。然以其酷拟前人，故其篇中亦时有佳句。四言如“娇云送马，高林回鸟，远波低雁”，五言如“飞梦去江干，又添驴背寒”，“饥鸟啄琼树，寒波净银塘”，“香浮残雪动，影弄寒蟾小”，六言如“长日余花钞本误作光。自落，无风弱柳还摇”，“杨柳依原作倚，从钞本。风清瘦，花枝照水分明”，“明月为谁圆缺，浮云随意阴睛”，七言如“花蕊暗随蜂作蜜，溪云还伴鹤归巢”，“欲将离恨付春江，春江又恐东流去”，“千里青山劳望眼，行人更比青山远”，“秋水无痕涵上下，浮云有意遮西北”。散句如“东风路，多少小燕闲庭，乱莺芳树”，“绿云尽逐东风散，惟有花阴层叠”，“九十韶光自不容，何必憎风雨”，“暮山高下暮云平，行人不渡，只有断桥横”，“清溪流水，斜桥淡月，不减山阴好”，“春城晚，霏霏满湖烟雨”，“断肠无奈，落花飞絮”。凡此颇婉约清丽，使其用为己调，当必擅声一时。而以之追步古作，遂蹈村妇斗美毛施之失。盖不善用其长者也。

仲殊艳词

    僧仲殊好作艳词，其同袍孚草堂者，尝寓诗箴之，迄不为止。殊尝咏妇人，有“凤鞋湿透立多时，不言不语厌厌地”之句。后殊经于枇杷树下，轻薄子更其句以吊云：“枇杷树下立多时，不言不语厌厌地。”闻者捧腹。大率淫言媟语，故非衲子所宜也。然殊诸曲，类能脱绝寒俭之态。如南歌子云：“白露收残月，清风散晓霞。”诉衷情云：“红船满湖歌吹，花外有高楼。”念奴娇云：“竹影筛金泉漱玉，红映薇花帘幕。”又别阕云：“绛彩娇春，铅华掩昼，钞本娱作画。占断鸳鸯浦。”此等句，何害其为富冶也。殊有宝月集行于世。

徐一初登高词

    徐一初者，不知何许人。其九日登高一词，殊亦可念。初云：“参军莫道无勋业，消得从容罇俎。君看取。便破帽飘零，也得名千古。”复云：“登临莫上高层望，怕见故宫禾黍。觞绿醑。浇万斛牢愁，泪阁新亭雨。黄花无语。毕竟仗西风，朝来披拂，犹识旧时主。”词意甚感慨不平，参军自况之意。岂非德祐时忠贤，位不满其才者耶。钞本作也。“故宫禾黍”“无语黄花”，则又有感于天翻地覆之事，盖谷音之同悲者也。

瞿宗吉木兰花慢

    聚景园有故宋宫人殡宫，瞿宗吉尝作木兰花慢云：“记前朝旧事，曾此地，会神仙。向月地云阶，闲携翠袖，来拾花钿。繁华总随流水，叹一场、春梦杳难圆。废港芙蕖滴露，断堤杨柳摇烟。    两峰南北只依然。辇路草芊芊。怅波冷山空，翠销凤盖，红没龙船。平生银屏金屋，黯漆灯、无焰夜如年。落日牛羊陇上，西风燕雀林边。”瞿词虽多，予所赏爱者此阕为最。然瞿有咏金故宫白莲词，即用此腔，而语意亦仍之。首云：“问前朝旧事，曾此地会神仙。”即此起句也。是知此词为瞿得意者，故叠用如此。

文山别友人词

    文丞相既败，元人获置舟中，既而挟之蹈海。崖山既平，复逾岭而北。道江右，作酹江月二篇，以别友人，皆用东坡赤壁韵。其曰“还障天东半壁”，曰“地灵尚有人杰”，曰“恨东风不借世间英物”，曰“只有丹心难灭”，其 于兴复，未尝不耿耿也。

李好义词

    宋理宗朝，有武人李好义者，颇善词章。尝见其春暮作谒金门云：“花著雨。又是一番红素。燕子归来愁不语。故巢无觅处。    谁在玉楼歌钞本作鼓。舞。谁在玉关辛苦。若使胡尘吹得去。东风侯万户。”玉楼歌舞数句，语意不平，岂非当时擅国者宴乐湖山，而不恤边功故耶。然则宋之沦亡，非一日之故矣。

高季迪木兰花慢

    张土诚据姑苏，凡高门大宅，悉为其权倖所占，计钞本作讦。其一时歌钟甲第之富，舆马姬妾之盛，自谓安享乐成，永永无虑。孰知不五六年，烟灭云散，如高季迪之木兰花慢所慨是也。高词云：“笑匆匆梦短，人间事、几黄粱。早月坠筝楼，尘生戟户，草满毬场。美人尽为黄土，甚温柔、难把作仙乡。桃李一番狼藉，燕莺几许凄凉。    虚言地久与天长。沧海变耕桑。记花月当年，尽多欢乐，却少思量。门前久无系马，但栖鸦、临晚占垂杨。试问今来过客，有谁感叹斜阳。”盖盛衰不常，物理反复，虽贵侯钞本作族。世戚，且不能保其盈满，况于一时草窃者哉。此足为陆梁者钞本无。之戒。

李世英蝶恋花

    李世英蝶恋花句云：“朦胧淡月云来去。”欧公蝶恋花句云：“珠帘夜夜朦胧月。”二语一律，不知者疑欧出李下。予细较之，状夜景则李为高妙，道幽怨则欧为酝藉。盖各适其趣，各擅其极，殆未易优劣也。

欧词用出字

    欧公旧有春日词云：“绿杨楼外出秋千。”前辈叹赏，谓止一出字，是人著力道不到处。他日咏秋千，作浣溪沙云：“云曳香绵彩柱钞本作挂。高。绛旗风飐出花梢。”予谓虽同用出字，然视前句，其风致大段不侔。

怀归词

    予性乐闲退，平生宦钞本作宫。历，遇林壑美处，辄飘然起挂冠之兴。忆曩钞本无此字。昔董学太原，或日钞本原阙二宇。秋仲，西风飒然，木叶飘脱，而目送飞鸿，原作雁，从钞本。声堕层汉间。不觉感陶令、张翰事，作满江红云：“归去来兮，怀归意、几人知得。寻思起，前年江海，去年京国。奔走隙驹春梦路，飘零海燕秋风客。念家山、松径久荒芜，疎三益。    风流散，音尘没。身世在，江山隔。遣何人、杏花影里，月明吹笛。红雨等闲花事尽，青铜容易霜华人。被雁声报到塞门秋，听嘹呖。”既后督视至徐沟县，夜坐钞本作出。有感，复次前韵，书院壁云：“归去来兮，青山好、欲归便得。人世事、风前灯焰，梦中槐国。驿马出门尘土路，舫斋听雨江湖客。把十年忙冗换清闲，嗟何益。    太行岭，孤云没。江南梦，重山隔。有何人，五湖烟棹，洞庭霜笛。宝剑醉看豪气在，银屏晚怯秋风入。向中宵、无意更闻鸡，空咿呖。”是岁冬，予以心疚，移疾卧斋中，既逾月，朝旨竟下，许还籍致仕。盖事兆之应，去作词之月日钞本作日月。无几，咄咄真怪事哉。

杨孟载花朝曲

    花朝曲古作者多矣，予见杨孟载一阕云：“鸾股先寻斗草钗。凤头新绣踏青鞋。衣裳宫样不须裁。    雕玉垒成鹦鹉架，泥金镌就牡丹牌。明朝相约看花来。”此词造语虽富丽，然正宋人所谓看人富贵者耳，未必知富贵也。如温飞卿“笼中娇鸟暖犹睡，门外落花闲不扫”，王随“一声啼鸟禁门寂，满地落花春昼长”，则真富贵气象。

完颜亮雪词

    金完颜亮，颇有词章，尝作昭君怨雪词云：“昨日樵村渔浦。今日琼林玉渚。山色卷帘看。老峰峦。锦帐美人贪睡。不觉天花剪水。惊问是杨花。是芦花。”亮之他作，例倔强怪诞，殊有桀骛不在人下之气。此诃稍和平奇俊，特为录之。

刘伯温摸鱼儿

    刘伯温寓金陵，尝秋夜作摸鱼儿云：“正凄凉、月明孤馆，那堪征雁嘹唳。不知衰鬓能多少，还共柳丝同悴。朱户闭。有瑟瑟萧萧，落叶呜莎砌。断魂不系。又何必殷勤，啼螀络纬，相伴夜迢递。    渔樵事，天也和人较计。虚名枉误身世。流年滚滚长江逝。回首碧云无际。空引睇。但满眼、芙蓉黄菊伤心丽。风吹露洗。寂寞旧南朝，凭阑怀古，零泪在衣袂。”公在金陵，正得君行志之秋，而词意伤感如此，殆不可晓。岂所谓谢安虽受朝寄，而东山之志，雅意不忘者耶。然详观首尾，又似未尝得遇者。竟不知或在未徵召之前否也。

如晦与瞿宗吉卜算子

    僧如晦作春归云：“有意送春归，无意留春住。毕竟年年用著来，何似休归去。    目断楚天遥，不见春归路。风急桃花也似愁，点点飞红雨。”瞿宗吉一曲云：“双蝶送春来，双燕衔春去。春去春来原脱春去二字，从钞本补。总属人，谁与春为主。    一阵雨催花，一阵风吹絮。惟有啼鹃更迫春，不放从容住。”二词皆咏春归，皆寄卜算子。然比而观之，如晦则意高妙，宗吉则语清峭，殆不相伯仲也。

刘伯温秋晚曲

    “烟草萋萋小楼西。云压雁声低。春山碧树秋重绿，人在武陵溪。”刘伯温秋晚曲也。“云压雁声低”与“春山碧树秋重绿”二语动人。或谓未经前人道破，以予所见，亦转换“云开雁路长”与“春草秋更绿”耳。

白衣妇人词

    南唐书云：卢绛少梦一白衣妇人，姿甚美，劝绛巵酒，而歌菩萨蛮云：“玉京人去秋萧索。画檐鹊起梧桐落。欹枕悄无言。月和清梦圆。    背灯惟睹泣。甚处砧声急。眉黛小山攒。芭蕉生暮寒。”歌毕，谓绛曰，他日相见于固子陂下。绛后仕南唐，国亡起义，乃杀歙守龚慎仪。原作龚仪，王幼安据马令南唐书改作龚慎仪。既后归宋，会仪犹子颖求复季父之雠，乃命斩于圈子陂下。同时白衣妇人，以淫乱被斩，俨然梦中人也。姓耿，名玉真，前梦中已尝通名矣。事虽怪，而词则佳，乃录之。

　
 
渚山堂词话卷三

卓津与吕洞宾词

    卓津登徐仙亭云：“流水小湾西，晚坐孤亭静。不见高人跨鹤归，风水摇清影。    古往与今来，休用钞本作要。重重省。十里梅花雪正晴，月浸遥山冷。”全篇殊有仙气。曩见吕洞宾题一阕 于凤亭桥云：“落日数声啼鸟，香风满路飞花。道人留我煮新茶。洗荡胸中潇洒。    世事不堪回首，梦魂犹绕天涯。凤亭桥畔即吾家。管甚月明今夜。”盖西江月腔也。味其中，无一点烟火气，卓诃近之。

高季迪寒夜曲

    高季迪寒夜曲云：“蕙火红销金鼎。鸦树不惊风静。多事月明来，照出小窗孤影。宵永。宵永。人与梅花俱冷。”诚亦可诵。季迪号称姑苏才子，与杨孟载辈齐名。他诗文未论。独 于词曲，杨所赋类清便绮丽，颇近唐宋风致。而高于此，殊为不及。岂非人之才情，各有独得之妙耶。高词予所选数首外，遗珠剩玉，盖不多见。乃知词令虽小道，至论高处，正未易易耳。

半山集古词

    诗有集古句者矣，而南词则少见用此格者。偶于半山集得一阕焉，菩萨蛮云：“数间茅屋闲临水。窄衫短帽垂杨里。花是去年红。吹开一夜风。    梢梢新月偃。午醉醒来晚。何许最关情。黄鹏三两声。”荆公退居金陵，作草堂于半山之麓，引八功德水，浚小港于其上，垒石作桥。暇则幅巾藜杖，往来其间。因集古句为此，俾侍者歌之。

吊三忠词

    京师崇文门外，有祠曰三忠，都人建以祀汉诸葛忠武、宋岳武穆、文文山。士大夫南行者，多饯别于此，所以作勤瘁而励忠节，于夫世教，不谓无补。忆予曩岁试政刑部，一日在广坐，吏以册叶钞本误作负。置案上，予取阅之，乃三忠诗也。凡若干首，独喜范主事渊一绝云：“万古纲常惟一事，两朝人物属三公。谁修古庙燕山道，树色江声落照中。”词简而意尽，且有关系，有感慨，他诗莫能及也。予亦有词，寄酹钞本作酬。江月。全篇云：“乾坤易老，叹风尘飘荡，河山分裂。名分纲常都扫地，曾有何人提挈。身翊飞龙，气吞胡马，钞本作劲敌。赤手扶天阙。精忠照耀，一时名并日月。    须信天理人心，自来不泯，千载思遗烈。庙貌燕山崇祀典，华表三忠新揭。西北中原，东南王气，回首惊风雪。伤心行路，不堪日暮时节。”

清真渡江云

    周清真渡江云首云：“晴岚低楚甸，暖回雁翅，阵势起平沙。”继云：“千万丝、陌头杨柳，渐渐可藏鸦。”今以景物而观，暖初回雁，柳渐藏鸦，则仲春候也。后乃云：“今朝正对初弦月，傍水驿、深舣蒹葭。”又似夏秋之际，容非语病乎。谓若稍更句中云：“今宵正对江心月，忆年时、水宿蒹葭。”庶映带过无碍也。

刘改之沁园春

    刘改之沁园春云：“绿鬓朱颜，玉带金鱼，神仙画图。把擎天柱石，空留绿野，济川舟楫，闲舣西湖。天欲安刘，公归重赵，许大功勋谁得如。平章看，道人如孔孟，世似唐虞。    不须别作规模。但收拾人才多用儒。况自昔军中，胆能寒虏，钞本作敌。如今胸次，气欲吞胡。钞本作吴。紫府真人，黑头元宰，收敛神功寂若无。归来好，正芝香枣熟，鹤瘦松癯。”此词题云：“代寿韩平原。”然在当时，不知竟代谁作。改之与康伯可俱渡江后诗人，康以词受知秦桧，致位通显。而改之竟流落布衣以死。人之幸不幸又何也。然改之词意虽媚，其“收拾用儒”、“收敛若无”，与“芝香枣熟”等句，犹有劝侂胄谦冲钞本误作仲。下贤，及功成身退之意。若康之寿桧云：“愿岁岁，见柳梢青浅，梅英红小。”则迎导其怙宠固位，志则陋矣。

刘伯温春怨词

    刘伯温春怨，盖感叹钞本作慨。时事也。末云：“无计网斜晖，谩遮得、愁人望眼。登高凝睇，欲寄一封书。鸿路阻，豹关深，日暮空肠断。”观豹关深之句，知元季兵起，贤者感时伤事，非不欲献言于上，以销祸乱。而九重阻深，无路自达，徒登高怅望而已。“回首叫虞舜，苍梧云正愁。”所谓日暮肠断之意类如此。

徽宗眼儿媚

    宋二帝北狩，金人徙之云州。一日，夜宿林下，时碛月微明，有胡雏钞本作边人。吹笛，其声呜咽。太上因口占眼儿媚云：“玉京曾记旧繁华。万里帝王家。琼林玉殿，朝喧箫管，暮列琵琶。    花城人去今萧索，春梦绕龙沙。家山何处，忍听羌笛，吹彻梅花。”此词钞本误作诗。少帝有和篇，意更凄怆，不欲并载。吾谓其父子至此，虽噬脐无及矣。每一披阅，为酸鼻焉。

邓中斋摸鱼儿

    元人杨某之齐安教，邓中斋作摸鱼儿送之。后阕有云：“临皋一枕三生梦，还认岷峨乡语。”盖及东坡谪居黄州，其游赤壁之夜所遇道士化鹤也。予谓“岷峨乡语”虽暗用天宝中青城道士化鹤 于沙苑故事，但谓岷峨，则语意颇晦。不若直云“青城乡语”，庶一览可见也。因特更云：“临皋一枕三生梦，还认青城乡语。”知者以为何如。

司马温公锦堂春

    锦堂春长阕，乃司马温公感旧之作。全篇云：“红日迟迟，虚廊转影，槐阴迤逦西斜。彩笔工夫，难状晚景烟霞。蝶尚不知春去，漫绕幽砌寻花。奈猛风过后，纵有残红，飞落谁家。    始知青萍无价，叹飘零宦路，荏苒年华。今日笙歌丛里，特地咨嗟。席上青衫湿透，算感旧、钞本作怀。何止琵琶。怎不教人易老，多少离愁，散在天涯。”公端劲有守，所赋妩媚凄惋，殆不能忘情，岂其少年所作耶。古贤者未能免俗，正谓比耳。

润高季迪词

    往岁于士人家，获观钱舜举画芙蓉折枝，上题行香子一词。予记其首尾，而忘其全，且失其名氏。后钱画毁于火，词句常往来于怀，惜无从考钞本考下多一订字。也。近阅凫藻集，乃知为高太史季迪所作。然予犹妄意其未尽美。盖其前阕有云：“雁来时节，寒沁罗裳。”颇觉少切。而 后阕云“暮柳成行”。与“吴苑池荒”等句疑稍牵强也。因略为更润之，录似知者。“如此红妆。不见春光。向菊前、莲后才芳。秋波向浅，寂寞横塘。正一番风，一番雨，一番霜。    楚江又远，钞本作达。吴江又冷，强相依、暮柳斜阳。兰舟人去，歌韵悠扬。但月胧胧，云杳杳，水茫茫。”

吊白太素词

    天籁词集，为白朴太素所作。太素号兰谷，赵之真定人，故金世家也。生长兵间，流落窜逸，原本误作选，从钞本。父子相失，遂鞠于父执元遗山所。元公教之读书，既长，问学宏博，后以诗词显。金钞本作宋。亡，恒郁郁不乐，遂不复求仕，以诗酒自放于山水间。予谪倅六安，于其裔孙庠生白永盛家，获瞻其遗像。酒边为赋酹钞本作酬。江月一词吊之。永盛因出词集，嘱予为登梓。宦迹蓬转，未及谐所诺。今屏退林下，无力复办此矣。感今追昔，是不惟辜原本作孤，从钞本。永盛之托，且不肖于此，夙昔不浅，当复负此老于地下也。吊词云：“滑稽玩世，知胸藏多少，春花秋月。天籁有词人有像，还是遗山风格。松下巢由，竹间逸少，气韵真高洁。坐谈拊掌，溪山等是诗诀。    见说多景楼前，凤凰台上，醉帽风吹裂。千古英豪消歇尽，江水至今悲咽。九死投荒，三年坐困，一样成愁绝。寄声知否，酒杯当酹钞本作酬。松雪。”凡白之大略，词颇该之。

天籁集

    阅天籁集，得其数篇，录以备词话之一二。夺锦标云：“霜水明秋，霞天送晚，画出江南江北。满目山围故国。三阁余香，六朝陈迹。有庭花遗谱，惨哀音、令人嗟昔。想当时，天子无愁，自古佳人难得。    惆怅龙沈宫井，石上啼痕，犹点胭脂红湿。去去天荒地老，流水无情，落花狼藉。恨青溪犹在，渺重城，烟波空碧。对西风，谁与招魂，梦里行云消息。”太素序云：“夺锦标曲，不知始何时。世所传者，僧仲殊一篇而已。予每浩歌，寻绎音节，因欲效颦，恨未得佳趣耳。庚辰，卜居建康。暇日访古，采陈 后主、张贵妃事，以成素志。按后主既脱景阳井之厄，隋长史高熲竟戮丽华于青溪。后人哀之，即其地立小祠。祠中塑二女郎，次即孔贵嫔也。今遗构荒凉，庙貌亦不存矣。感叹之余，为作此阕。”沁园春云：“独上遗台，目断清秋，凤兮不还。恨吴宫幽径，埋深花草，晋时高冢，销尽衣冠。横吹声沈，骑鲸人去，月满空江雁影寒。登临处，且摩挲石刻，徙倚阑干。    青天。半落三山。更白鹭洲横二原阙二字，从钞本补。水间。问谁能心比，秋来水净，渐教身似，岭上云闲。扰扰人生，纷纷世事，就里何尝不强颜。重回首，怕浮云蔽日，不见长安。”叙云：“保甯寺即凤凰台，太白留题在焉。宋高宗南渡，尝驻钞本作跓。跸原作驿，从钞本。寺中，有石刻书王荆公赠僧诗云：‘纷纷扰扰十年间。世事何尝不强颜。亦欲心如秋水钞本误作心。净，应须身似岭云闲。’意者当时南北扰攘，国家荡析，磨盾鞍马间，钞本间下多一有字。经营之志，百未一遂。此诗必有深契于心者，故书以自况。予暇日来游，因演太白、荆公诗意，亦犹稼轩水龙吟，用李延年、淳于髡语也。”满庭芳云：“雅燕飞觞，清淡挥尘，主人终日留欢。密云双凤，碾破缕金盘。斗品香泉味好，须臾看，蟹眼汤翻。银瓶注，花浮兔椀，雪点鹧鸪斑。    双鬟。微步稳。春纤擎露，翠袖生寒。觉清风扶我，醉玉颓山。照眼红纱画烛，吟鞭送。月满银鞍。归来晚，芸窗未寝，相对小妆残。”序云：“屡欲作茶词，未暇也。近选宋名公乐府，黄、贺、陈三集中，凡裁满庭芳四首，大概相类，亦有得失。复杂用寒、删、先韵，而语意若不偷。仆不揆原作愧，从钞本。狂斐，合三家奇句，试为一首，必有辨之者。”

张靖之念奴娇

    张靖之有方洲集，中载南词逾二十篇。予细选之，得其西湖会饮一首。然复语意不伦，乃为之稍加更原作更加，从钞本。润，始若可歌。然不谓大佳也。念奴娇云：“清明天气，叹三分春色，二分僝僽。蝶意莺情留恋处，还在余花剩柳。风雨相催，阴晴不定，落得人憔瘦。淡妆浓抹，西湖却道如旧。    谁把山色空濛，水光潋滟，收拾归庭牖。一笑偿他花鸟债，又是几番开口。前辈文章，诸公赋咏，借问谁曾有。浮云春梦，此情都付杯酒。”予尝妄谓我朝文人才士，鲜工南词。间有作者，病其赋情遣思、殊乏圆妙。甚则音律失谐，又甚则语句尘俗。求所谓清楚流丽，绮靡酝藉，不多见也。靖之在国朝，亦东南文士冠冕。予选其所作止如此。乃知作者之难，此道之未易耳。钞本作尔。

瞿宗吉八声甘州

    瞿宗吉寓姑苏，作八声甘州以自遣。首阕云：“荷危楼、翘首间天公，何时故乡归。对碧云千里，绿波一道，山色周围。风景不殊畴昔，城郭是耶非。满目新亭泪，独自沾衣。”其自叙云：“丙午秋，重到姑苏登楼有作。”按丙午乃至正二十六年，时张士诚尚据姑苏。明年丁未灭亡，则是时张之国势盖蹙矣。初，士诚称吴王，不惜美宫丰禄，以招徕天下之士。凡前元不得志者，悉投之。宗吉薄游姑苏，岂亦谋禄仕之计耶。然宗吉以至正丁亥生，屈指至丙午，年才弱冠。即钞本作则。其再游姑苏，非必汲汲于营进也。特以采采故耳。继此则返棹。丁未燕巢之祸，脱不预焉。其视张思廉等有间矣。

附  录

吴兴丛书跋语

    渚山堂词话三卷，明陈霆水南撰。水南一字声伯，德清人。弘治十五年进士。为刑科给事中，抗直敢言。以忤逆瑾，逮狱、廷杖。目为朋党，谪判六安州。瑾诛，复起。历迁山西提学佥事。以师道自任，士习丕变。致政归。嘉靖中，屡荐不出，隐居渚山四十年。著述百余卷。有诗话、词话。水南工 于词，论词校诗为确。宋元明逸事佚句，采取甚博。如王昭仪满江红词，为其位下宫人张琼瑛作。垂杨、玉耳坠金环二曲，为唐宋旧谱所无，殊足以资考证。中载杨眉庵落花词云：“当时开拆赖东风，飘零仍是东风妒。”意在言外。又载徐一初九日登高一词，有云：“登临莫上高层望，怕见故宫禾黍。觞绿醑。浇万斛牢愁，泪湿新亭雨。黄花无语。毕竟仗西风，朝来披拂，犹识旧时主。”阅之惘惘。明人旧帙，急宜存之。此本钞自江南图书馆而无诗话。他日搜得，当汇刻入丛书，以志景仰。岁在丙辰浣花节，吴兴刘承干跋。

　
