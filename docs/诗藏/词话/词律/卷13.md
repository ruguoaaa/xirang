---  
title: 卷十三
index: true
icon: editor
order: 27
category:
  - 诗藏
  - 词话
tag:  
  - 词律
  - 钦定四库全书
  - 集部十
---

## 词律巻十三  

宜兴万树撰  

簇水【`八十五字`】赵长卿  
长忆当初是他见我心先有一钩才下便引得鱼儿开口好事重门深院寂寞黄昏后厮觑着一面儿酒　试撋就便把我得人意处闵子里施纎手云情雨意似十二巫山旧更向枕前言约许我长相守欢人也犹自眉头皱  
【`一钩下与后云情下同只巫山旧三字旧字上恐落依字耳撋如専切闵子里即西厢琵琶所云酩子里乃暗地里之谓也欢人恐是劝人`】  
华胥引【`八十六字`】　方千里  
长亭无数羇客将归故园换叶乳鸭随波轻苹满渚时共唼接眼春色何穷更橹声伊轧思忆前欢未言心巳愁怯　欺鬓吴霜恨星星又还盈镊锦纹鱼素那堪重翻再阅粉指香痕依旧在绣裳鸳箧多少相思皱成眉上千叠  
【`各书俱选周词川原澄映一首只作八十五字盖在绣裳句止云凤牋盈箧故比此少一字也不知此句正与前段更橹声句相合当用五字则知片玉集乃落去一字而从来读者未查校玩味耳又周尾句云夜来和泪双叠来字平声与前段醉头扶起寒怯之头字相同与此词前结言字后结成字俱同图谱乃作夜夜和涙双叠第二夜字竟改用去声而所绘黑圈偏不以为可平岂非故意欲改壊此调乎`】  
离别难【`八十七字`】　薛昭蕴  
寳马晓鞴雕鞍罗帏乍别情难那堪春景媚送君千万里半妆珠翠落露华寒红蜡烛青丝曲偏能勾引泪阑干　良夜促香尘緑魂欲迷檀眉半敛愁低未别心先咽欲语情难说出芳草路东西摇袖立春风急樱花杨栁雨凄凄  
【`凡六易韵谱图以促緑为更韵非也此是叶烛曲耳若立急则与咽说不同乃为更韵也`】  
又一体【`一百十二字`】栁　永  
花谢水流倐忽嗟年少光隂有天然蕙质兰心美韶容何啻值千金便因甚翠弱红衰纒绵香体都不胜任算神仙五色灵丹无验中路委瓶簪　人悄悄夜沈沈闭香闺永弃鸳衾想娇魂媚魄非逺总洪都方士也难寻最苦是好景良天樽前歌笑空想遗音望断处杳杳巫峰十二千古暮云深  
【`与前调迥别总洪都以下俱与前段合此词俱用十二侵韵甚严`】  
醉思仙【`八十八字`】　吕滨老  
断人肠正西楼独上愁倚斜阳称鸳鸯鸂鶒两两池塘春又老人何处怎惯不思量到如今痩损我又还无计禁当　小院呼卢夜当时醉倒残缸被天风吹散凤翼难双南牕雨西牕月尚未散拂天香听莺声悄记得那时舞板歌梁  
【`被天风以下与前称鸳鸯以下皆同尚未句不应比怎惯句多一字非散字羡则拂字羡也盖春又老两句俱三字而怎惯句用五字住到如今两句亦三字而又还句用六字住后段亦然若皆用六字便句法雷同再加后叠则四段皆三三六必无是理也故知怎惯句为是而尚未句为多一字耳`】  
八六子【`八十八字`】　秦　观  
倚危亭恨如芳草萋萋刬尽还生念栁外青骢别后水边红袂分时怆然暗惊　无端天与娉婷夜月一帘幽梦春风十里柔情怎奈何欢娱渐随流水素弦声断翠绡香减那堪片片飞花弄晩蒙蒙残雨笼晴正销凝黄鹂又啼数声  
又一体【`九十字`】杜　牧  
洞房深画屏灯照山色凝翠沈沈听夜雨冷滴芭蕉惊断红牕好梦龙烟细飘绣衾辞恩久归长信凤帐萧疎椒殿闲扃　辇路苔侵绣帘垂迟迟漏传丹禁蕣华偷悴翠鬟羞整愁重望处金舆渐逺何时防仗重临正消魂梧桐又移翠隂  
【`此词字数虽较多于秦亦有讹处前段当于绣衾分住凤帐至苔侵十二字自应与前词夜月十二字相合该在殿字分句盖此处是六字两句况扃字不是闭口韵非叶也至侵字方是叶耳以下俱与前合矣总之此两篇恐俱有误观后所载诸作可知`】  
又一体【`八十九字`】　杨　缵  
怨残红夜来无赖雨催春去匆匆但暗水新流芳恨蝶凄蜂惨千林嫩緑迷空　那知国色还逢柔弱华清扶倦轻盈洛浦临风细认得凝籹点脂匀粉露蝉耸翠蕊金团玉成丛几许愁随笑解一声歌转春融眼朦胧凭阑干半醒醉中  
【`此学秦体者但蝶凄句语气当作四字而千林二字属下句者秦则上句六字下句四字也观杜词及后晁词千林句可六字但上句亦应六字耳然此十字一气可以借读上六下四也只緑字仄迷字平于各家不合必是误处此句与尾句半醒醉中皆去平去平乃此调定格声响如此秦之怆然暗惊又啼数声杜之细飘凤衾又移翠隂晁之漏长梦惊旧愁旋生无不相同此等若误便失腔调图谱注秦词黄鹂又啼数声云可用仄平平仄平平真信意妄改也细认得二句上五下四与秦怎奈何以下九字上三下六微异然此亦不妨借读或曰秦之何字本是向字原于娯字断句此亦不必盖杜词此处亦上三下六第三字亦用垂字平声也露蝉二句上四下六与秦素弦二句皆四字者不同而丛字是叶韵此则晁词亦于此处用叶余故谓杜秦两家恐有传讹耳几许二句各六字正对秦之片片以下杜之望处以下晁之赖有以下各十二字皆相对偶者只秦于此句上多那堪二字杜于此句上多愁重二字晁于此句上多难相见三字而此篇则缺之余则谓此处晁词为独全也尾句各家皆六字此恐原是凭阑半醒醉中误多一干字耳雨字宜平勿用去声凭字宜作凴平声醒字应读平声`】  
又一体【`八十四字`】　李　滨  
乍鸥边一番腴緑流红又怨苹花看晓吹约晴归路夕阳分落渔家轻寒半遮　萦情芳草无涯还报舞香一曲玉瓢几许春华正细栁烟青小桃朱户去年人面谁知此日重来系马东风淡墨欹鸦黯牕纱人归緑隂自斜  
【`此篇正细栁九字此日重来下十二字俱与前同而去年人面谁知六字比前少四字恐有脱误愚谓去年人面四字即同秦素弦声断四字其那知二字连下同秦那堪二字而人面之下落四字一句耳家字叶韵与他家不同烟青恐是青烟对下朱户也此调第二句或云当作六字第三句当作四字余观杜晁作宜上四下六然通玩之皆可两读者是亦在所不拘两结半字自字去声甚妙`】  
又一体【`九十一字`】　晁补之  
喜秋晴淡云萦缕天高羣雁南征正露冷初减兰红风紧潜雕栁翠愁人梦长漏惊　重阳景物凄清渐老何时无事当歌好在多情暗自想朱顔并游同醉宦名缰鏁世路蓬萍难相见赖有黄花满把从教緑酒深倾醉休醒醒来旧愁旋生  
【`此学杜体者但重阳句叶韵杜则仄声渐老二句各六字应是正格余故谓杜刻讹分作者自依秦晁及前载杨李此二句竟作偶语可也暗自想下九字可同各家上五下四然依杜作上三下六亦可而其下则较杜及秦为明整矣余自幼读草堂秦词即深讶之怎奈何以下三十一字方以晴字叶韵疑有脱误继读杜词其三十一字方叶处亦与秦同至于闲扃处分段乃必无之理故余确谓杜词传讹而秦亦未必确然盖前结与后尾杜俱用平平去平去平秦则少龙烟二字是亦或不全也继又读晁词疑团方释一者于萍字用平叶可见非三十一字方叶者较秦之香减杜之羞整仄声者明白易晓二者用难相见三字为短句启下六字相对两句较秦之那堪杜之愁重止用两字者尢明盖六字句上以三字领之则易读易填以二字领之则难读难填自然之理也总论之此调首句三字起韵次二句或上四下六或上六下四不拘四句五句以一字为领下各六字杜蕉字梦字先平后仄晁从之秦后字时字先仄后平李从之亦随人所择旣有李词可证则前结如秦四字亦不妨至换头以下则从晁为妥高明以为何如`】  
惜红衣【`八十八字`】　姜　防  
枕簟邀凉琴书换日睡余无力细洒冰泉并刀破甘碧墙头唤酒谁讯问城南诗客岑寂高树晩蝉说西风消息　虹梁水陌鱼浪吹香红衣半狼藉维舟试望故国渺天北可惜栁边沙外不共美人游歴问甚时同赋三十六陂秋色  
【`梦牕此调于墙头至岑寂云乌衣细语伤伴惹茸红曽约南陌伤伴惹难解约字非韵玩其语意似以伤伴二字属上句而曽约南陌四字相连则与姜句法异且失一韵矣维舟至天北梦牕作当时醉近绣箔夜吟不惟少一字且少一韵是必吟字下落一字或吟字乃吹字之讹而其下尚有一笛字耳必无此句用平直至二十二字才用韵之理况此调创自石帚梦牕自注从石帚游苕霅间三十五年感而赋此必仿其调而作决无异同且其余平仄无字不合也故本谱不收八十七字体　或曰据梦牕则此谁讯问句当五字而诗客岑寂为四字客字偶在句中非韵也伤伴惹谓燕子心伤同伴去惹红花耳此解有理`】  
劝金船【`八十八字`】　苏　轼  
无情流水多情客劝我如曽识杯行到手休辞却这公道难得曲水池上小字更书年月如对茂林脩竹似永和节　纎纎素手如霜雪笑把秋光插尊前莫怪歌声咽又还是轻别此去翺翔遍赏玉堂金阙欲问再来何嵗应有华发  
【`前后相同却字乃坡老借韵非不叶也图谱失注误上字与后翔字同应用平声或是头字边字之讹耳`】  
满江红【`八十九字`】　吕渭老  
晚浴新凉风蒲乱松梢见月庭隂静暮蝉啼歇萤绕井阑帘入燕荷香兰气供摇箑赖晚来一雨洗游尘无些热　心下事蜂重叠人甚处星明灭想行云应在凤凰城阙曽约佳期同菊蕊当时共指灯花说据眼前何日是西风吹凉叶  
【`第三句七字初疑有误及查本集又有别作亦是如此始知有此八十九字一体也　书舟有九十字一首乃于赖晚来处缺一赖字故本谱不收九十字体`】  
又一体【`九十一字`】　吕渭老  
燕拂危樯斜日外数峰疑碧正暗潮生渚暮风飘席初过南村沽酒市连空十顷菱花白想故人轻箑障游丝闻遥笛　鱼与雁通消息心与梦空牵役到如今相见怎生休得斜抱琵琶传密意一襟新月横空碧问甚时同作醉中仙烟霞客  
【`正暗潮二句九字与前词异　文溪芸窗有九十二字一首乃于问甚时处缺一问字故本谱亦无九十二字体`】  
又一体【`九十三字`】　程　垓  
门掩垂杨寳香度翠帘重叠春寒在罗衣初试素肌犹怯薄雾笼花天欲暮小风送角声初咽但独褰幽幌悄无言伤初别　衣上雨眉间月滴不尽颦空切羡栖梁归燕入帘双蝶愁绪多于花絮乱柔肠过似丁香结问甚时重理锦囊书从头说  
【`各家词多从此体　按前后段中俱用七字两句多作对偶万无用八字而前后参差者惟坡公二首于后段上句两用君不见多一君字孏窟前段亦用君不见文溪后段下句多一望字稼轩于罗衣句多一见字皆系误传即当时偶笔亦是差处不可学也至于湖作前段七字上句用巴滇緑骏追风逺平仄全反尤是错处无此体也他如友古后起之并兰舟舟字平文溪尾句之剑休舞剑字仄金谷尾句之秋更緑坦庵尾句之无杜字更杜用仄此类尚多俱不可从　此调平顺字之平仄可以游移然如眉间月颦空切之平平仄自不可改图谱谓俱可三仄若用三仄岂不落腔乎沈氏收凤洲一首谓后段可少一羡字白阳一首于羡栖梁句作看有斐堂前俱误`】  
又一体【`九十三字`】　张元干  
春水迷天桃花浪几番风恶云乍起逺山遮尽晩风还作緑遍芳洲生杜若楚帆带雨烟中落傍向来沙嘴共停桡伤飘泊　寒犹在衾偏薄肠欲断愁难着倚蓬牕无寐引杯孤酌寒食清明都过却最怜轻负年时约想小楼终日望归舟人如削  
【`两段中七字句俱叶韵客有见余收此体者谓此若却二字乃是偶合非故叶者余因检程洺水词示之程词用语字韵前七字句云当日卧龙商畧处秦淮王气真何许后七字句云可笑唐人无意度却言此虎凌波去岂非四句俱叶乎客大笑而服`】  
又一体【`九十三字`】　吴文英  
云气楼台分一派沧浪翠蓬开小景玉盆寒浸巧石盘松风送流花时过岸浪摇晴栋欲飞空算鲛宫只隔一红尘无路通　神女驾凌晓风明月佩响丁东对两蛾犹锁怨緑烟中秋色未教飞尽雁夕阳长是坠疎钟又一声款乃过前岩移钓篷  
【`用平韵无路通凌晓风移钓篷用平仄平乃是定格梦窗又一首用猿鹤惊朝马鸣秋一声彭芳逺一首用何处寻晴又隂霜满林作者勿误可也`】  
又一体【`九十七字`】　栁　永  
剪恨千愁将年少衷肠牵系残梦断酒醒孤馆夜长滋味可惜许枕前多少意到如今两总无终始独自个赢得不成眠成憔悴　添伤感□何计空只恁厌厌地无人处思量几度垂泪不防得都来些子事甚恁底抵死难弃待到头终久问伊着如何是  
【`两段七字句俱作八字此则另为一体非前后参差者比也其用意字事字亦凿然是韵愈足知前张芦川是叶韵矣`】  
石湖仙【`八十九字`】　姜　防  
松江烟浦是千古三高游衍佳处须信石湖仙似防彛翩然引去浮云安在我自爱緑香红舞容与看世间几度今古　卢沟旧曽驻马为黄花闲吟秀句见说吴儿也学纶巾欹雨玉友金蕉玉人金缕缓移筝柱闻好语明年定在槐府  
【`此尧章自度腔也宜悉遵之`】  
鱼游春水【`八十九字`】无名氏  
秦楼东风里燕子还来寻旧垒余寒犹峭红日薄侵罗绮嫩草方抽碧玉茵媚栁轻窣黄金缕莺啭上林鱼游春水　几曲阑干遍倚又是一番新桃李佳人应怪归迟梅妆泪洗凤箫声絶沈孤雁望断清波无双鲤云山万重寸心千里  
【`缕字是借叶　按复斋谩録云政和中一中贵使越州囘得词于古碑无名无谱録以进御命大晟府填腔因词中语赐名鱼游春水又古今词话云是东都防河卒于汴河掘地得石刻此词唐人语也是则此调起于此词后之作者皆宜从其平仄今查芦川于窣字用传字平声窣字原可以入作平而凤箫句用梦想浓妆碧云边平仄大异想谓与前段相同耳但于原词不合又蒲江于嫩草一聨用软红尘里鸣鞭镫拾翠丛中勾伴侣赵闻礼用剪胜裁旛春日戏簇栁簪花元夜醉后段皆各同前与原词相去更逺惟元人梁寅家邻千峯翠一首仿古甚严愚谓作者虽有游移然论理则当照原腔填之也至首句起用四平定格蒲江作离愁禁不去不字是以入作平后人不可贪其易填而用仄也图谱注秦楼二字可仄可笑中七字结四字尢为乱注至以嫩草句七个字全改作平平仄仄平平仄怪极芦川于无字用夕字重字用客字亦皆作平至于上字万字必去声乃起调芦川用岸送蒲江用嵗暮可见`】  
雪狮儿【`八十九字`】　程　垓  
断云低晩轻烟带暝风惊罗幙数防梅花香倚雪牕摇落红炉对谑正酒面琼酥初削云屛暖不知门外月寒风恶　迤逦慵云半掠笑盈盈闲弄寳筝弦索防极生春巳向横波先觉花娇栁弱渐倚醉要人搂着低告托早把被香薰却  
【`数防至初削与后防极至搂着同要须读作平声盖去声之要是人心中欲得也作邀字音乃彊索人搂正是醉后娇憨不复矜持景态待其巳搂故下即低告耳`】  
又一体【`九十二字`】　张　雨  
含香弄粉便勾引游骑寻芳城南城北别有西村断港冰凘微緑孤山路熟伴老鹤晩先寻宿怕冻损三花两蕊寒泉幽谷　几番花影【`一作隂`】濯足记归来醉卧雪深平屋春梦无凭髩底閙蛾争扑不如图画相对展官奴风竹烧黄独【`一作烛`】自听瓶笙调曲  
【`比前词多便勾引三字游骑寻芳与轻烟带暝平仄亦反余同别有至寻宿俱与后段无异图谱乃注别有句作六字误矣图画应是画幅或画轴之讹盖此句同前孤山句应叶韵者前程词红炉对谑花娇栁弱且对字栁字俱仄则此用路字画字何疑谱不及考但据传讹之图画二字遂注不如图画相对为一句而展官奴风竹为一句失韵破体为甚且因此并注不如图画四字可用平仄仄平讹而又讹矣北字词家多取叶屋沃黄独生土中或云即黄精杜诗黄独无苗山雪盛此必用之烧黄独者即煨芋之意若烛则可云红而不可云黄也`】  
逺朝归【`八十九字`】　赵耆孙  
金谷先春见乍开江梅玉腻珠帘院落人静雨疎烟细横斜带月别是一般风味金尊里任遗英乱点残粉低坠　惆怅秦陇当年念水逺天长故人难寄山城倦眼无绪更看桃李当时醉魄算依旧徘徊花底斜阳外谩回首画楼十二  
【`前珠帘至风味与后山城至花底同只算依旧比前别是句多一字里字用韵则斜阳外句亦宜叶此用外字非韵或曰永叔踏莎行云行人更在春山外亦以外字叶细辔等字通用处北宋人时有之耳`】  
探芳信【`八十九字　又名玉人歌`】张　炎  
坐清昼正冶思萦花余酲倦酒甚探芳人老芳心尚如旧消魂忍说铜驼事不是因春痩向西园竹扫頽垣蔓萝荒甃　风雨夜来骤叹歌冷莺帘恨凝蛾岫愁到今年都似去年否赋情嬾听山阳笛目极空搔首我何堪老却江潭汉栁  
【`题探字及探芳人老探字去声正冶思至西园与后叹歌冷至何堪同只甚探芳句比后愁到句多一字首句及尚如旧夜来骤去年否俱仄平仄如梦窗梅溪竹山莫不皆然圗谱俱注可用平平仄殊不可解竹扫疑是扫竹此对蔓萝也　按杨炎有玉人歌一调与此调通篇皆同只甚探芳句少一甚字实系一调而异名者今録于后`】  
【`玉人歌　杨　炎风西起又老尽篱花寒轻香细漫题红叶句里意谁`】  
【`防长天不恨江南逺苦恨无书寄最相思盘橘千枚鲙鲈十尾　鸿雁阻归计算愁满离肠十分岂止倦倚阑干顾影在天际凌烟图画青山约总是浮生事判从今买取朝酲夕醉`】  
又一体【`九十字`】吴文英  
探春到见防花钗头玉燕来早正紫龙眠重明月弄清晓夜尘不沁银河水金盎供新澡镇帷犀防紧东风秀藏芝草　星斗灿懐抱问雾防蓝田玉长多少禁苑传香栁边语听莺报片云飞趂春潮去红软长安道试囘头一点蓬莱翠小  
【`见防花钗头句三字连平亦有此体梦窗别作更痩如梅花正卖花吟春竹山如有人黄裳可证燕字用仄梦窗别作弄字竹山竚字同月字用仄梅溪都未有人扫同长字用仄竹山红軃茸帽同若栁边语用三字两句比前调都似句多一字而句法亦异吴蒋史皆同可从翠小用去上妙妙观前玉田之汉栁及竹山之正好梅溪之梦老皆可师法梦窗别作云笑拍东风醉醒汲古刻作醇醒一字之讹谬乃千里`】  
遥天奉翠华引【`九十字`】　侯　窴  
雪消楼外山正秦淮翠蕰囘澜香梢豆蔲红轻犹怕春寒晓光浮画防卷绣帘风防玉钩闲紫府仙人花围羽帔星冠　蓬莱阆苑意倦游常戏世间佩麟旧都江左襦袴歌欢只恐催归觐賸宴都休诉酒杯寛明嵗应看君钧容舞袖歌鬟  
【`意倦游以下与前正秦淮以下俱同只佩麟下十字难读愚谓必是佩麟江左旧都襦袴歌欢错倒写耳如此则不惟与香梢下十字脗合而文理亦通矣只恐句五字与前平仄异賸宴下八字应与前卷绣帘同平仄虽不差而賸宴都三字难解或有误也明嵗应看之下比前多一字然亦是误盖君钧容亦不可解必止一钧字録者因君钧二字同音信手错写不然则于君字住句而应字误多惜无他词可证也蕰字平声拗或曰当读作揾音然考左传蕰藻之菜及凡我同盟毋蕰年皆无作去声读者此恐字之讹也世字或是人字`】  
玉京秋【`九十字`】周　密  
烟水濶高林弄残照晩蜩凄切碧砧度韵银牀飘叶衣湿桐隂露冷采凉花时赋秋雪难轻别一襟幽事砌蛩能说　客思吟商还怯怨歌长琼壶暗缺翠扇疎红衣香褪翻成销歇玉骨西风恨最恨闲却新凉时节楚箫咽谁倚西楼淡月  
【`他作甚少照填可也或云衣湿句宜五字下作八字玉骨下亦应如前分句盖前碧砧后红衣下俱同耳`】  
恋香衾【`九十字`】吕渭老  
记得花隂同携手指定日许我同欢唤做真成热心安打叠从来不成器待做个平地神仙又却不成些事蓦地心残　据我如今没投奔见着你泪早偷弹对月临风一味埋寃笑则人前不妨笑行笑里斗觉心烦怎分得烦恼两处匀摊  
【`前后俱同只又却句六字怎分句五字异至于唤做下七字比后对月下八字则必于热字上少了一字盖不惟两叠宜同而热心安三字亦欠妥　此恋香衾与恋绣衾无涉`】  
驻马听【`九十字`】栁　永  
凤枕鸯帷二三载如鱼似水相知良天好景深怜多爱无非尽意依随奈何伊恣性灵挞防些儿无事孜煎万囘千度怎免分离　而今渐疎渐逺虽悔难追谩恁寄消息终久奚为也拟重论缱绻争奈翻复思维纵再防恐恩情难似当时  
【`只此一首无可查对然亦无讹`】  
法曲献仙音【`九十一字`】　栁　永  
追想秦楼心事当年便约于飞比翼悔恨临歧处正携手翻成云雨离析念倚玉偎香前事惯轻掷惯怜惜饶心性正厌厌多病栁腰花态娇无力早是乍清减别后忍教愁寂记取盟言少孜煎剰好将息遇佳景临风对月事须时恁相忆  
【`栁词多讹此调与诸家句法大异必有错误处不可从姑存之以俟识者`】  
又一体【`九十二字`】　吴文英  
落叶霞翻败牕风咽草色凄凉深院痩不闗秋泪緑生别情销髩霜千点恨翠冷搔头燕那能语恩怨　紫箫逺记桃枝向随春渡愁未洗铅水又将恨染粉缟涩离箱忍重拈灯夜裁剪望极蓝桥防云飞罗扇歌断料鹦笼玉锁梦里隔花时见  
【`紫箫逺三字诸家多作前段之尾汲古刻片玉词亦两存其说今照梦窗稿録之故不敢移属上句然照前栁词惯轻掷惯怜惜则此句宜属于前又梦窗别作起用上浪韵而前结云过数点斜阳雨啼销粉痕冷宛相向冷字不叶韵则宛相向三字连上无疑然冷字诸家无不叶者恐是误也　篇中用平仄抑扬乃是定体歴查诸家皆同图谱乃注情销可仄怅翠可平能语可仄平紫字可平桃枝可仄铅水又三字可仄平平试问于周方吴姜张诸公外有何传稿可据而注之乎后结凡作者皆是上五下六而注作上七下四因谓周词待花前月下见了为一句不教归去为一句又因月下见了皆仄自以为拗遂注月下二字可平更因月下注作可平则连上花前二字为四平又拗遂并注花前二字可仄直似眯目而猜黑白矣呜呼何其陋哉　恨染吴别作佩响周作间阻方作尚阻而白石用红舞玉田用春感想不拘然以去上为佳燕字各家俱不叶惟周词处字似叶然皆系偶合观方和词不叶可知不必韵也渡字玉田用叶亦不必周方亦皆不叶`】  
采莲令【`九十一字`】　栁　永  
月华收云澹霜天曙西征客此时清苦翠娥执手送临歧轧轧开朱户千娇血盈盈竚立无言有泪断肠争忍囘顾　一叶兰舟便恁急桨凌波去贪行色岂知离绪万般方寸但饮恨脉脉同谁语更囘首重城不见寒江天外隠隠两三烟树  
【`清苦应是情苦血字差急桨下与前段合只饮恨二字更字第二隠字两三二字平仄稍异不拘`】凄凉犯【`九十一字　犯又作调　又名瑞鹤仙影`】　吴文英  
空江浪濶清尘凝层层碎刻冰叶水边照影华裾曳翠露搔涙湿湘烟暮合尘袜凌波半涉怕临风欺痩骨防冷素衣叠　樊姊玉奴恨小钿疎唇洗妆轻怯泛人最苦粉痕深几重愁靥花溢香浓猛薰透霜绡细折倚瑶台十二金钱晕半囗  
又一体【`九十三字`】　姜　防  
緑杨巷陌西风起边城一片离索马嘶渐逺人归甚处戍楼吹角情懐正恶更衰草寒烟淡薄似当时将军部曲迤逦度沙漠　追念西湖上小舫携歌晩花行乐旧游在否想如今翠凋红落谩写羊裙等新雁来时系着怕匆匆不肻寄与悮后约  
【`比前更衰草句多一字将军部曲句多一字寄与二字与前词金钱二字用平声异　按此篇载白石集题下注云仙吕调犯双调合肥秋夕作而梦窗乙稿亦载之题曰凄凉调注云合肥巷陌皆种栁秋风起骚骚然余客居阖户时闻马嘶出城四顾则荒烟野草不胜凄黯乃着此体琴有凄凉调假以为名归行都以此曲示国工田正徳使以亚觱栗吹之其韵极美亦曰瑞鹤仙影据此则是篇乃梦窗自制之调非姜作明矣想此二公交厚同游最乆故集中混入耳岂吴作此篇后又以其调赋前词咏重台水仙乎余又思焉知非姜所作此注亦姜所注而混入吴稿乎盖姜有淡黄栁词亦是客合肥作也旣自注用琴曲名则此词宜曰凄凉调矣而传作犯字者亦有故其题下又注云凡曲言犯者谓以宫犯商商犯宫之类如道调宫上字住双调亦上字住所住字同故道调曲中犯双调或于双调曲中犯道调其他准此唐人乐书云犯有正旁偏侧宫犯宫为正宫犯商为旁宫犯角为偏宫犯羽为侧此说非也十二宫所住字各不同不容相犯十二宫特可犯商角羽耳据此则因此词用犯故自注于下而姜集题下所注仙吕犯商调正与此注同在一处耳愚按宫商之理今已失传自诗余变为北曲北曲变为南曲虽亦相沿有宫调之殊而莫能辨悉南曲自故眀中叶有吴腔传习至今但知某曲是如何唱法音响各别而宫调则置而不论北曲则并各宫各调而一様音响矣元音不絶于天壤之间我`】  
【`朝以文治天下词学甚盛而宫调之理律吕之学无能通明者大为恨事安得起白石梦窗辈于九亰而畅言之乎其注云惟道调双调可以互犯而又云仙吕犯商恐商字即双字岂仙吕即道调乎吕之名仙或以道故邪今南曲亦止有仙吕入双调曲他宫不入双调亦其证也但北曲有仙吕又有道宫总不可解矣`】  
夏云峰【`九十一字`】　栁　永  
宴堂深轩楹雨轻压暑气沈沈花洞彩舟泛斚坐绕清浔楚台风快湘簟冷永日披襟坐乆觉疎弦翠管时换新音　越娥蕙态兰心逞妖艳昵欢邀宠难禁筵上笑歌间发舄履交侵醉乡深处须尽兴满酌高吟向此免名缰利锁虚费光隂  
【`暑气上去洞彩泛斚坐绕簟冷坐乆脆管向此利锁各去上声俱妙而脆管利锁之下接以时换虚费之平去尢妙花洞至清浔十字惜香作朱户小窗坐来低按秦筝似句法四六不同然此是十字一气所谓可上可下者也筵上十字亦然结句向此以下赵云是我不卿卿更有谁可卿卿亦是语气贯下音韵谐适不必拘也须尽兴七字赵作一任侧耳与心倾句法不同不可从前段结语原系时换新音四字本集现明因草堂旧刻传讹落去时字谱图遂以为据将坐久至末作十字句不知前后只首句有异其余字字相同时换新音正如后之虚费光隂也赵作体段轻盈芦川作玉燕投懐俱同今少一字不惟失却古调且使作者棘手可叹哉　此调本非僻调旧草堂即已收之而词统词滙图谱等书竟皆遗却所更竒者词滙反将仲殊天濶云高一首收作夏云峯不知天濶云高词乃金明池也大误大竒`】  
醉翁撡【`九十一字`】　苏　轼  
琅然清圆谁弹响空山无言惟翁醉中和其天月明风露娟娟人未眠荷蒉过山前曰有心也哉此贤【`泛声同此`】醉翁啸咏声和流泉醉翁去后空有朝唫夜怨山有时而童巅水有时而囘川思翁无嵗年翁今为飞仙此意在人间试听徽外三两弦  
【`起处三句皆两字第三句三字第四句两字稼轩效之云长松之风如公肻余从山中是也图谱以首句次句为两字而以谁弹响作三字句空山无言作四字句得无供人喷饭乎词滙又将三两弦改作两三弦盖以此句为拗而改作七言诗句法耳亦竒又以今字讹作旣字不特旣字去声失调而文义亦差皆失考之故也　按和其天向来传刻皆然或谓知字之讹娟字余谓是涓字附记以俟识者　按稼轩本仿此而作与此异者月明作湛湛第二湛字去声或不拘曰有心句作望君之门兮九重君门二字平声想此二字平仄皆可用但不可用去声耳娟字稼轩用江字非失韵本集常有借叶字也听字平声读观稼轩用之字可知荷蒉句稼轩云噫送子于东空有句稼轩云或一朝兮取封汲古刻本集落于字兮字因使此调只存八十九字人不可为此误也`】  
露华【`九十一字`】王沂孙  
绀葩乍坼笑烂熳娇红不是春色换了素妆重把青螺轻拂旧歌共渡烟江却占玉奴标格风霜峭瑶台种时付与仙骨　闲门昼掩凄恻似淡月梨花重化清魄尚带唾痕香凝怎忍攀摘嫩緑渐暖溪隂防蓛粉云飞出芳艳冷刘郎未应认得  
【`笑烂熳至风露峭与后似淡月至芳艶冷同换了下十字上四下六尚带下十字上六下四然是一气贯下分句不拘是字素字化字唾字不惟用仄且俱去声不可依谱槩作可平瑶台下两四字句图谱注上三下五误种字去声非上声也`】  
宣清【`九十二字`】栁　永  
残月朦胧小宴阑珊归来轻寒森森背银缸孤馆乍眠拥重衾醉魄犹噤永漏频传前欢巳去离愁一枕暗寻思旧追游神京风物如锦　防掷果朋侪絶缨宴防当时曽痛饮命舞燕翻翻凤楼鸳寝玉钗乱横信任散尽高阳这欢娱甚时重恁  
【`森字平起是又一平仄两叶之调矣若以噤字起韵恐无自首起二十八字才用韵之理也或云衾字亦是叶总因只此一篇无可考证　按杜曽诗哀猿藏森耸渇鹿听潺湲自注森字去声或此亦作去叶耳`】  
塞翁吟【`九十二字`】　吴文英  
有约西湖去移棹晓折芙蓉算终是称心红染不尽薰风千桃过眼春如梦还认锦叠云重弄晩色旧香中旋撑入深丛　从容情犹赋冰车健笔人未老南屏翠峰转河影浮查信早素妃呌海目归来太液池东红衣卸了结子成莲夭劲秋浓  
【`查梦窗别作及片玉千里赵文诸词平仄俱与此同终字宜仄声恐是纵字之讹卸了去上妙各词皆然梦窗别作于南屏翠峰刻作吴女晕浓乃误也女字必娥字或谓娥不可言晕则又必蛾字而再误耳盖其下用唱入眉峰可推耳　按此调应分三叠自起至薰风为第一段千桃至深丛为第二段盖千桃句七字换头还认句即同移棹句弄晓色两句即同算终是两句旋撑入句即同染不尽句平仄一字无异即如瑞龙吟所谓双拽头也其第三叠则另为长短句与前絶不相类矣谱图不识所载片玉词第三四句散水麝小池东本是两句乃以为六字不知其第二句窗外晓色珑璁是六字而三四句乃三字晓色可连读岂麝小亦可连读乎如此吴词是称二字可连乎更可笑者周于弄晩色下云梦逺别泪痕重淡铅脸斜红重字乃是叶韵处谱图以梦逺别为三字句以泪痕重淡为四字句岂不笑破人口周意谓泪重叠故脸上红色淡也重淡如何解然则此词可读为旧香中旋吴别作可读为桂花宫为千里作可读为绣衾重尚赵文作可读为斗牛箕彊矣不惟失韵失体且使古作者俱判作不通文理人矣岂不寃哉`】  
辘轳金井【`九十二字`】刘　过  
翠眉重拂后房深自唤小娈娇小绣带罗垂报浓妆才了堂虚夜悄但夜约鼓箫声閙一曲梅花樽前舞彻梨园新调　高阳醉山未倒看鞵飞凤翼钗褪微溜秋满东湖更西风凉早桃源路杳记流水泛舟曽到桂子香浓梧桐影转月寒天晓  
【`夜悄路杳俱去上声妙絶此二字不惟不可用平去亦不可用去去褪字亦不可平声娈字恐蛮字鸾字之讹溜字非韵误也秋满以下俱与前段绣带以下同则钗褪句不可不叶岂改之偶尔借韵邪`】  
东风齐着力【`九十二字`】　胡浩然  
残腊收寒三阳初转巳换年华东君律管迤逦到山家处处笙簧鼎沸防佳宴坐列仙娃花丛里金炉满爇龙麝烟斜　此景转堪夸深意祝寿山福海増加玉觥满泛且莫羡流霞幸有迎春寿酒银瓶浸几朶梅花休辞醉园林秀色百草萌芽  
【`本谱所注平仄俱查此一体有他词互用者方敢旁列否则于其前后段合拍者注之如此调他无可证只玉觥以下与前东君以下相同故为畧注此外如残已迤处坐此寿福且幸几等字或亦可平仄互用因无考据槩不乱填非曰太拘盖以尊古从严为主耳于此偶识可例其余`】  
金盏倒垂莲【`九十二字`】　晁补之  
诸阮英游尽千钟饮量百丈词源对舞春风螺髻小双莲念两处登高临逺又伤芳物新年此景不待桓伊危柱哀弦　身闲未应无事趂栽梅径里插栁池边野鹤飘飖幽兴在青田也莫话书生豪气更铭功业燕然毕竟得意何如月下花前  
【`无咎又一首亦和此韵又伤句云防须行乐止四字乃误落去华年二字非有此体也换头六字与前异余同两结各十字姑于四字畧豆实则一气注下者其用此景不待毕竟得意皆仄仄入去乃是定格观其别作用只有一部后防一笑可见学者勿误或谓身闲是换头二字叶者不知晁别作和韵此字用情字故知非叶韵也　倒垂莲乃金盏之像即如左相之金巻荷耳竹山糖多令有句云金盏倒垂莲歌摇香雾鬟`】  
意难忘【`九十二字`】　周邦彦  
衣染莺黄爱停歌驻拍劝酒持觞低鬟蝉影动私语口脂香莲露滴竹风凉剧饮淋浪夜渐深笼灯就月子细端相　知音见说无双解移宫换羽未怕周郎长颦知有恨贪耍不成妆些个事恼人肠待说与何妨又恐伊寻消问息痩减容光  
【`词中七言有上四下三者有上三下四者各谱总作七字句往往误认误填而图中黑白圏尢为目故本谱于七言如诗句者不注于上三下四者注豆字于第三字旁庶不致混乱也若五字句有上二下三如五言诗者亦有以一字领句而二三两字相聨者尢多误认但又不可注豆学者当自详之如此词剧饮淋浪待说与何妨是也若误作五言诗句则大谬矣此类甚多偶记于此`】  
惜秋华【`九十三字`】　吴文英  
路逺仙城自玉郎去却芳卿憔悴锦段镜空重铺步幢新绮凡花痩不禁秋幻腻玉腴红鲜丽相携试新妆乍毕交扶轻醉　长记断桥外骤玉骢过处千娇凝睇昨梦顿醒依约旧时眉翠愁边暮合碧云倩唱入六么声里风起舞斜阳阑干十二  
【`此调他家罕覩梦窗所作五阕亦不尽同词统收其思渺西风一首于凡花句读作七字句不知此词自玉郎至鲜丽与后段骤玉骢至声里相同凡花句即如后愁边句及后词秋蛾句皆六字携字似叶然非平仄通用者岂亦可作去声邪　步瘦旧暮去声至于镜字顿字必用去声勿误`】  
又一体【`九十四字`】　吴文英  
思渺西风怅行踪浪逐南飞高雁怯上翠微危楼更堪凭晩蓬莱对起幽云澹埜色山容乍卷清浅瞰苍波静衔愁痕一线　十载寄吴苑惯东篱深处把露黄偷剪移暮景照越镜意销香断秋娥赋得闲情倚翠尊小眉初展深劝待明朝醉巾重岸  
【`比前于后段第三句多一把字故为九十四字体然照前段及他作此句止宜四字此或偶误不足据也所异者清浅二字俨然叶韵盖后深劝二字是叶前亦相同也但其所作五阕惟此用浅字仄声其余一云新鸿唤凄凉渐入红茰乌帽一云相逢纵相疎胜却巫阳无准一云留连有残蝉韵晩时歌金缕第二字皆作平声非用韵者是可知此调乃另为一体耳其前词相携以下十一字语气蝉联不便分豆大约皆于第二字一顿其下则或于三字或于五字畧断俱无不可也　又按前词昨梦顿醒依约旧时眉翠顿醒二字相连而此词移暮景照越镜乃是三字两句其下意销香断自为四字句又其别作一云晩梦趂邻杵断乍将愁到一云防云断翠羽散此情难问一云此去杜曲已近紫霄尺五多不相合余因再四读而断之曰此词及晩梦防云三处皆是三字两句四字一句前词昨梦顿醒醒字应读平声与前段之锦段锦空相合此去杜曲曲字亦应以入读作平声与其前段之果夜深相合皆上四下六句法镜顿夜杜四去余所谓此与前词另为一体于此更明耳又露罥蛛丝一首于危楼句刻作当时钿钗送遗恨七字乃抄书者因遗字边旁相同偶误多一送字遂使人疑有此体其实此句只六字且加送字不通矣`】  
满庭芳【`九十三字`】　黄公度  
一径义分三亭鼎峙小园别是清幽曲栏低槛春色四时留怪石参差卧虎长松偃蹇拏虬携笻晩风来万里冷撼一天秋　优游消永昼琴尊左右宾主风流且偷闲不妨身在南州故国归帆隠隠西昆往事悠悠都休问金钗十二满酌听轻讴  
【`怪石二句与故园二句皆作对偶如雨中花慢调中二语此知稼翁所独也`】  
又一体【`九十五字　又名鏁阳台　满庭霜`】程　垓  
南月惊乌西风破雁又是秋满平湖采莲人尽寒色战菰蒲旧信江南好景一万里轻觅莼鲈谁知道吴侬未识蜀客巳情孤　凭高増怅望湘云尽处都是平芜问故乡何日重见吾庐纵有荷纫芰制终不似菊短篱疎归情逺三更雨梦依旧绕庭梧  
【`前后第七句比前词俱多一字不作俪语此通用体也后起二字不用韵问故乡五字亦与前异　沈选词后起云有舟中弦管终不似句云不道是个老儒生谁知道句平叶望故乡二句云总成就天涯一病身此非词选乃笑林耳`】  
又一体【`九十五字`】　黄庭坚  
修水柔蓝新条淡緑翠光交映虚亭锦鸳霜露荷径拾幽苹香度栏杆屈曲红妆隠薄绮疎樝风清夜横塘月满水净见移星　堪听微雨过媻姗藻荇琐碎浮萍便移转吴牀湘簟方屏练霭鳞云旋满声不断檐响风铃重开宴瑶池雪沁山露佛头青  
【`香度下与后练霭下同便移转句转字仄牀字平与前词异此两体随意不拘　按此调作者如林尝细加玩校其中仄韵住句者须留意不可以其调太穏熟率笔填之大抵次句淡緑二字淡字平仄不拘霜露必用平仄屈曲月满藻荇旋满雪沁俱要仄仄是此调中得法处荷字水字山字以用平为主上入亦不妨切不可用去声古词岂无一二出入然歴查诸大家名词无不如前说者人但平心考古而更调其音响自知愚言之非穿凿耳谱图分句注字俱不可从　晁无咎一首次句乗槎心闲懒乃误多一字无此体又小晏于红妆隠下七字作可怜流水各东西句法乃如诗句此必传讹无此体也观其后段仍用上三下四可知谱图以微雨过连下作七字句非后起二字用叶为正此篇为涪翁最整练当行之作`】  
潇湘夜雨【`九十三字`】赵长卿  
斜点银缸高擎莲炬夜深不耐微风重重帘幙卷堂中香渐逺长烟袅穟光不定寒影摇红偏竒处当庭月暗吐焰如虹　红裳呈艳丽娥一见无奈狂踪试烦他纎手卷上纱笼开正好银花照夜堆不尽金粟凝空丁宁语频将好事来报主人公  
【`此调与满庭芳相近而实不同或曰此即满庭芳起三句无异重重帘幙句虽止七字然其后段试烦他九字与满庭芳无异则此句或于卷堂中上落二字未可知前结句虽只四字然其后结与满庭芳无异或于吐焰上下落一字亦未可知后起是丽字断句娥字上亦落一字故周紫芝集潇湘夜雨凡四首实即满庭芳是一调而异名耳余曰此说固是但其中前后两七字句对偶整齐揣其音响竟与满庭芳相去甚逺岂可将香渐逺与开正好亦各删一字以合满庭芳调乎其另为一调无疑故列于此本谱欲黜新名复古调然实系殊体不敢不收也选声旣收潇湘夜雨调而不收此词反收紫芝之真满庭芳以为式则不可解矣`】  
