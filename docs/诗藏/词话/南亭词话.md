南亭词话 [清] 李宝嘉撰

　　
　　○和尚肥
　　
　　游僧骗财，欲壑难满，有作和尚肥乐府讥之者云：“无肉令人瘦，和尚何以肥。乡邻悲，家家日失犬与鸡。犬能走，鸡能飞。和尚日暮寺外归。菩萨开宝库，和尚称贫僧。称贫僧，劝众人。未曾开库先输银。大僧巧，小僧能。阿弥陀佛佛不闻。”
　　
　　○那末难干
　　
　　毗陵某君，尝客京师，以冶游罄其旅橐，居恒郁郁。有人见所填词曰：“入都容易出都难。货马典裘归不得，那末难干。”末语用毗陵方言，读之令人失笑。
　　
　　○恰姆桑
　　
　　大餐馆每以雪茄奉客，例不索资，名之曰恰姆桑。恰姆桑者，译言非分也，则其烟之恶劣可知矣。预向不识此烟，某君偶怀一支见示，戏作赞曰：“硬似铁，黑如漆。非寿头之所抽，即曲辫之所吸。”某君鼓掌而去。
　　
　　○坐马车自拉缰
　　
　　有填百字令调坐马车自拉缰者曰：“泥城桥外，有翩年少，拉缰来往。高放风筝低背牵，也算别翻花样。两面留神，一头使劲，左右空依傍。轮蹄过处，但闻得得声响。闻道巡捕先生，森然独立，俨执金吾仗。快马违章如议罚，明日公堂要上。转手都穷，掉头已绝，难写虚浮帐。老婆无法，坐看衣服进当。”
　　
　　○惜余春
　　
　　聊斋志异有惜余春词，久已脍炙人口。有套其调贻某校书者，使校书见之，亦必曰魏收轻薄哉。然君知我者。词曰：“戏子姘头，髦儿搭脚。日日为钱颠倒。负债从良，下堂求去，同是一般怀抱。甚的新夫旧夫，拔去还生，有如春草。自别来、仁寿里中，度将昏晓。今日个力量双麋，衾同二狗，说老何曾算老。天水中分，玉山颓倒。要姘何曾姘好。人道长宵有人，他道一宵比人犹少。过三年、已换三人，更有何人不好。”
　　
　　○某滑头
　　
　　某滑头生平种种历史，老于沪渎者无不知之。余友女床山人，曾制西江月词一折，烛温犀而观禹鼎，可作佥人传赞。其词曰：“赚煞鸦片烟鬼，假造□□糖精。无端被控到公庭。此是滑头绝命。板子赏从南面，烟筒偷过东人。倩人代作□□亭，敝内居然通品。”
　　
　　○贩米出洋
　　
　　有署名乐圃阆茶客者，投到小词一首，为录于下，倚声西江月：“去腊曾飘瑞雪，新春大放晴光。年年丰稔足称扬。何事米粮腾涨。只为连樯出口，众人共怨奸商。更倚中国大银行。钞票被人仿样。”
　　
　　○问月词
　　
　　见有问月词者绝妙，曰：“多情月，挂在奈何天。你为甚看人离别，独自团圆。”
　　
　　○嘲秀才
　　
　　有作长短句嘲秀才者，曰：“秀才家，陡然红。修金满拆封。洋蚨去换青蚨用，办家事匆匆，还店帐重重。无多些子，转眼已成空。作指望，再迟几月，才得见家兄。”
　　
　　○脚色
　　
　　士子赴试，陆行良苦。有人作词自慰其足曰：“春闱期近也，望帝乡迢迢，犹在天际。懊恨这一双脚底，一日厮赶上五六十里。争气。扶持我去。博得一官归。恁时赏你。穿封朝靴，安排你在轿儿里。更选弓鞋，夜间伴你。”［案此为宋人词］
　　
　　○家贫亲老
　　
　　粤中某生精于音律，某年下第，在南海会馆鼓琵琶。唱自制讴歌，甫三句，同馆闻之，无不痛哭。词曰：“怎样好。家贫亲又老。八千里路，没一点功劳。”
　　
　　○百字令
　　
　　某君新填百字令一阕相贻，读之则为某倡作也。附录之，以供一粲：“章台重历，有房间亭子，堪容膝。沙发一张稀烂矣，何况落红狼藉（沙发，洋榻名，以着水故色殷红）。番馆伤心，戏园门口，情绪无聊极。更持麻雀，碰和以永今夕。听说客人上楼，二少狂呼，门户砉然辟。白板中风全不管，蓦地推牌起立。大姐仓皇，娘姨碌乱，三下钟鸣急。老夫无语，东方坐待发白。”
　　
　　○一品香独酌
　　
　　有在一品香独酌者，见隔座中钗飞钏动，簧暖笙清，因填百字令一阕，录之以供一粲：“此间重到，有无穷曲辫，盘旋五号。鬼脸神头相掩映，可惜电光灯照。倚笛徵歌，持杯半酒，叫得王三宝。端茶送菜，忙煞翡翠二少。闻道有客登楼，招呼起立，添写三张票。节下开销浑不管，只顾眼前欢笑。接耳交头，摸腮嗅颊，都与倌人吵。老夫无语，坐看小子胡闹。
　　
　　○踏莎行
　　
　　山阴铁丐作踏莎行两阕，其一呈杨莲帅检阅师徒者，其二为程德帅作，缘德帅春天稿有“敲比户之脂膏，供同僚之贪橐”云云，起首即用其语。两词寓讽于微，录之以供尚论者：“鼙鼓轰雷，干旄丽日。将军神武应无敌。先王耀德不观兵，行鹭序纷然集。甲仗森森，风沙瑟瑟。太平有象和戎策。书生原是不凡才，公侯还自兜鍪出。”“贪洽同僚，脂敲比户。哀鸿遍野鸣凄楚。不教清梦续黄粱，巽言上令君人度。故国茫茫，扁舟何处。江流日夜东南注。羡君归卧好湖山，莫辞劳瘁闻鸡舞。”
　　
　　○富幕
　　
　　某二尹向习刑钱幕，腰缠既富，报捐今职。一日，与某签并渡西江。大风卷水，二尹轻舟一叶，几占灭顶。篙师呼救，赖某等援之起，而箱簏已为水浸。二尹万分懊丧。有与之共济者，戏填金缕曲纪其事，词曰：“路上云萍遇。记连朝、双舟并走，一帆同竖。万顷烟波明似镜，两两中流容与。停泊处、相离数武。蓦地风雷吹尔散，滚惊涛、性命相孤注。灯明灭，久延伫。横财未必天俱妒。只君家、篾篷轿子，偶然丢去。签押大爷骄冶甚，也向红妆低诉。片语、告君休怒。整顿良心须趁早，看黄须、渐近黄泉路。且倚我，船头住。”下半阕中数语，谓签押向其妻庆幸也。其二曰：“献尽当场丑。叹平生、鲜衣华服，而今糟透。自把皮箱忙揭起，魂与泪珠同走。一件件、浆馊汗臭。单夹棉纱都变色，白羔皮、红似鸡毛帚。肠已断，手犹抖。相帮幸有同心偶。记昨夜、大爷才去，师爷又凑。恰好轻舟风阻住，不觉精神抖擞。搬运得、船夫牛吼。辛苦一场须犒赏，问酒钱、可有加增否。这桩事，难消受。”下半阕全写其晒衣景象也。外有七律诗二首，其一曰：“头上苍苍岂有天。风波坏到老爷船。猴冠尽作泥浆臭，马桶犹留海味鲜。太息皮衣都姓赵，可怜腰橐不名钱。只愁大快东家意，莫向雩都县里传。”“赵”字，取其音如“潮”字也。其二曰：“不幸翻船一老爷。今流落在天涯。风乾补服都成片，水浸罗衣有渣。发色黄于焦尾声狗，背痕红似剥皮虾。裤裆更染猩猩点，难怪人疑白璧瑕。”裤裆二句，因着覆染枣红马褂，淋漓下注，致臀上皆作渥丹色，故藉词以相谑也。
　　
　　○郑板桥词
　　
　　郑板桥令山东潍县，有循迹，民受其施。盖区区七品官，以艰难困苦得之。阅历既深，尤习于世故情伪，故足当众称而无惭德也。顾郑虽孤洁，察察自喜，而佻脱不废声妓。少年文酒，时或流连，酒酣耳热，恒自道其逸事。有忆秦娥词二阕，盖生平本事诗，而为原集所未刊者。词曰：“何时了。有缘还是无缘好。无缘好。怎生禁得，多情自小。重逢难觅回生草。相思未刷招魂稿。招魂稿。日如有恨，天胡不老。”“春光泻。春风记得花开夜。花开夜。明珠双赠，相逢未嫁。旧时明月双钩挂。至今提起心还怕。心还怕。漏声初定，玉楼人下。”
　　
　　○临危念佛
　　
　　某二尹与某某二尹共济，一遭风浪，篙师长宣佛号，以冀神灵呵护。某某二君复填满江红一首，其词曰：“月黑风狂，壁立起、波涛千尺。最无赖、惊沙横走，迅雷乱劈。双橹摇摇空Ы乃，一舟悄悄无声息。听船头、惨唤老天爷，声凄切。披衣坐，床铺湿。推篷望，灯笼灭。笑腐儒无计，迷魂失魄。默念弥陀含涕泪，仓皇面目无人色。剩吾曹、谈笑不知愁，心如铁。”又浪淘沙二首，其词曰：“马桶上孤篷。臭气漫空。老爷做事太龙钟。行李本来如性命，肯放轻松。”老爷者，指某二尹而言也。其二曰：“昨夜雨和风。船底齐通。儿啼妇哭五更终。舀尽破窗三尺水，睡眼朦胧。”又生查子一首，其词曰：“昨宵风雨来，闪电明如昼。脱脱复喃喃，魄散魂飞后。今朝天色明，人与船依旧。买肉要铜钱，泪湿蓝衫袖。”末二句，言烧神福也。
　　
　　○金缕曲
　　
　　某君游苏，见某妓而悦之。某妓日必驾车往来阊胥两门，某君亦驾车尾蹑其后。一词人填金缕曲以嘲之曰：“又出阊门矣。最无聊、斜阳一抹，洋场半里。油壁香骢如掣电，有个人儿纤丽。肯轻易、失之交臂。磁石竟将针吸引，有执鞭、能得主人喜。但苦了，追风骥。者番省识其中味。早忘却、禄荣坊口，仓桥浜里。……”填至此，某君至，见而掩之。词人大笑轰笔。
　　
　　○武榜词
　　
　　有人录取歌妓若干，胪列一纸，名曰武榜。或题满江红两阕甚妙，记之：“兔呈才，多半是、须眉巾帼。休再道、射兼马步，艺兼刀石。此辈已无科目望，彼姝别有攻心策。听一声、燕燕与莺莺，真清越。大江去，铜琵裂。小红唱，银筝拨。竟高高下下，天然音节。谢傅深谙丝竹性，周郎长抱笙歌癖。请携来、玉尺细评量，真才出。”“花榜开时，为月里、嫦娥生色。倏又届、琐闱战艺，金泥报捷。选色徵歌虽异趣，重文轻武休剿说。知一般、夺得锦标归，芳心热。金缕曲，阳春雪。琼林宴，中秋月。把承平歌舞，转旋浩劫。虎帐坐销男子气，莺簧力战娇娃舌。状元郎、输与踏歌娘，尤奇绝。”
　　
　　○江南好词
　　
　　某僧喜填词，其邻有女绝美，僧涎之，填江南好曰：“阳台月，如镜复如钩。如镜不亲红粉面，如钩不上玉人头。虚附水东流。”女得词后，献诸父。父控诸官，以僧不守戒律，命盛之以笼，而沉于水。又填江南好曰：“江南竹，巧匠制为笼。付与法师世故法体，碧波深处伴蛟龙。始信色皆空。”
　　
　　○吸烟词
　　
　　菸即淡巴菰。日人谓之泰拔谷，音正相似。某君有吸菸鹊桥仙一阕，语颇隽妙，录之：“樽前席上，明僮传与，吹气如兰堪忆。山人肠肚转车轮，这吃字，虚名何益。偷闲忙里，消除烦恼，那有些儿风力。醉乡户小不封侯，拚做个、烟霞成癖。”
　　
　　○校长渔色
　　
　　某为留学生所攻讦，返于粤。粤抚复委以学堂总办。某日在珠江花舫中，未尝到差视事。有作满江红词咏之者曰：“漏鼓垂垂，正谯楼、三更时节。偏又是、斋空人寂，布衾如铁。教习学生都去也，孤灯风入将明灭。写幽怀、远望大沙头，真欣绝。想君口，开又歇。想君足，起复蹩。尽夜饮酒，猜身寒情热。舫外滔滔珠海水，坐中滚滚悬河舌。有个人、望断腹中书，情凄切。”
　　
　　○嘲娶妇词
　　
　　某君娶妇后，一变其平时宗旨。或填长亭怨慢词一阕以嘲之曰：“再休论神奇腐臭，一顶儒冠，已被醋浸。来去匆匆，攒眉道是卯期紧。青庐为唱，祝英台近。欲换喜莺迁，奈棘地荆天，没个佳境。叹文明思想，都为室家消尽。西洋鬼子，盛传播、闺中话柄。刚剩得几块钱，又猛被、搜将乾净。问他提要书成，还有几多番饼。”
　　
　　○解释圈儿词
　　
　　两般秋雨有圈儿词者，传诵于时。某君曰，是非情书，乃钱帐也。爰拟仿之曰：“旧年积欠如薪束，试把圈儿录。数在圈儿记，情在圈儿属。我密密加圈，你须密密将圈读。双圈儿两台，单圈儿一局。破圈儿酒帐，整圈儿住宿。还有那、闹不尽的零赊帐，一路圈儿交到足。”
　　
　　○小足词
　　
　　中国人好缠小足，惟内地尚有实践其事者。至于通商口岸，则多向戏台花旦行中讨生活，皆以矫揉造作为事。彼瘦如菱角，湾如新月者，实非本来面目也。苏侠作胜如花词曲，以形容其丑，读之令人失笑。录之以博大众一噱：“行不稳，卧难安。堪笑堪怜堪叹。人道他纤纤可爱，我知他痛楚难当，更可恨，乔妆打扮。镇日里忙上加忙，要使他长不长，竹片联班。又修高底板。你听他娇声细喘，一举步便倩人搀。一举步便倩人挽。”
　　
　　○父子聚词
　　
　　某观察历当要差，曾为上海某局老总，辄微服作狭邪游。其子某部郎，尤渔色无厌。乔梓二人，往往合昵一妓，闻者鄙之。尝治具某妓家，宴诸当道，其哲嗣与焉。旋楼下男班呼请客，缒而上视之。票书观察父子姓名，下书□□□房叙。纸背书西江月词一阕曰：“紫石街头门户，翠屏山上人家。安仁掷果满羊车。摆出龙阳功架。必正偷诗无赖，大官驰马夭斜。诗人天韵貌如花。可许汝南偷嫁。”词中所引，皆观察同宗事实。盖观察固骑省后人，湖南产，出身微末，以军功得擢今职者也。座客传观，皆相顾愕眙，亟命火之。观察大惭，挟其子托故逃席而去。
　　
　　○龚词之纤巧
　　
　　龚定庵无著词云：“花底鞋儿花外月，月如弓，入怀同不同。”纤巧极矣。及观定庵全集，又皆句奇语重，类商周人文字，而词之侧艳如此。可知退之山石，亦能作女郎诗也。
　　
　　○常州学务谣
　　
　　常州盗贼充斥，白昼行劫。阳湖令翁延年，缘是为苏抚所劾，奉旨革职，已见邸抄。按翁宰阳湖时，本有翁郎中之称。前见某记，载有常州学务谣三首，兹录其第三首云：“开民智，在学堂。学堂不开国脉亡。官办不兴旺，究是何心肠。一府与两悬，衙署新堂堂。长官在内做甚事，麻雀打一场。厮养出外言：今日老爷输五十，今年老爷输三千。打牌是要紧，学堂不过问。吁嗟乎，庸医杀人人所恨，糊涂官吏人尤恨。常州两孙令，皆是有名姓。一个吴涂虫（注，吴秀芝其昌），一个翁郎中。（注，翁笠渔延年）”
　　
　　○哀星轺词
　　
　　蔡钧与学生龃龉，指摘之者，几于罄竹难书。有东亚伤心人撰成乐府，帷灯迎剑，明眼人自能一望而知。为录于下：哀星轺（讥辱国也），“使臣怒，使臣怒，使臣怒阿谁，不怒赤阪妓，不怒新桥女。大夫学生，汝太不晓事，长揖空阶求不已。不是龙门汝误投，市侩认作韩荆州。从来市侩得志惯横行，未闻献媚蓄意杀学生。使臣当日好肩背，南洋负米东洋卖。相公堂前，袖献票纸。王爷膝下，跪呈扇子。王爷心中忧，肥奴旁侍喘如牛，亲捧留声机器奏床头。翁在街头卖卜命，儿走上房司门政。儿今作贵人，紫绶金章衬绿巾。绿巾耻，富贵功名由巾起。吁嗟乎，君名不愧替钱死。”
　　
　　○雄雌鸡相交词
　　
　　金陵妓陈全游，偶见雄雌鸡相交，为咏之曰：“女灵禽，非走兽。风流事，谁不有。只好背地偷情，那许当场出丑。若是依律问罪，应该笞杖徒流。更加一等强论，杀来与我下酒。”余谓全游此词，亦借鸡喻人，隐寓讽刺类也。而显豁呈露如此，以视日作鸡谈之某某，读之沈闷艰深，正若索解无从，何异痴人说梦。
　　
　　○汤文正公词
　　
　　词盛于宋，而周程皆不闻有作，晦庵偶一为之，而非所长。汤文正公集后附存数阕，谨录千秋岁八月十六日夜玩月云：“暮霞成绮。又送冰轮起。花影袅，帘波细。轻清河汉色，珍重嫦娥意。今岁好，今宵赊取明年醉。剖玉笛，情堪寄。云母屏还倚。瓜再剖，杯重洗。红牙翻旧谱，妙舞风吹袂。澄露滴。盈阶桂落天如水。”斯亦元人词选存许鲁斋作意也。
　　
　　○梅村绝命词
　　
　　吴梅村祭酒伟业，其将死时，填一金缕曲，盖绝笔矣。词云：“万事催华发。论龚生、天年竟夭，高名难没。吾病难将医药治，耿耿胸中热血。待酒向、西风残月。剖却心肝今置地，问华佗、解我千肠结。思往恨，倍呜咽。故人慷慨多奇节。恨当年、沈吟不断，草间偷活。艾炙眉头瓜喷鼻，今日须难决绝。早患苦、重来千叠。脱屣妻孥非易事，竟一钱不值何消说。人世事，几圆缺。”
　　
　　○宋芸子词
　　
　　富顺宋芸子育仁，丙戌春刊其问琴阁词一卷于都门，即以是科成进士，入翰林。叶汝谐归途举示，录金缕曲云：“门掩东风柳。甚长条、系春不住，系愁依旧。芳草无人深一寸，庭掩绿苔深绣。看扫到、残红一斗。花落如潮春如水，剩楝风、吹梦梨云瘦。听鹂去，载春酒。闲情坐与春厮守。镇难忘、影摇绛蜡，记屏银豆。搁下江关兰成笔，留下春三下九。问子细、春能留否。一架荼蘼开遍了，倚阑干、怕短铜壶昼。夕阳院，绿阴逗。”
　　
　　○咏吐铁词
　　
　　南味不易解，故有嚼螺半日，仅研讨会一枚者。某少黠不食，自不贻诮。乃在南时，或有吐铁之遗，不得已，转馈解人。盖此物甚纤，肉不及螺，殆鸡肋类耳。近见姚梅伯变疏影楼词内，桂枝香咏之，若深以为美者。其词云：“海田春霁。正踏沙人趁，斜阳潮尾。卸笠肩筐，沫点认来纤细。碧桃零落安期醉，洒星星墨花满地。翠珠摘到，红涎漉去，露腥烟腻。爱嫩壳、微含玉理。尽拈来席上，比到筝指。齑醢茄菹，俊配闲园风味。天涯未惹相思梦，漫缄鱼，钿窗迢寄。三霉雨过，江村唤卖，渴馋消否。”吐铁以定海桃花山为最佳，山为安期生醉后洒墨作桃花处。全谢山太史咏吐铁句云：“未惹相思亦号螺。”
　　
　　○陈姑追舟图
　　
　　粤东黎春洲先生工诗词。有人携画一幅，为陈姑追舟图，托其题词于上。而画绘一船，舱中坐书生，船梢一榜人作摇桨状。岸上杨柳数株，傍立一美人。树上鸣禽数个。先生即景题辞曰：“东边一株杨柳树。西边一株杨柳树。树树树。任你千条万絮，系不得郎舟住。南边啼鹧鸪，北边唤杜宇。鹧鸪啼，行不得也哥哥。杜宇唤，不如归去。不如归去。不如归去。”按前半即景生情，已是妙想天开。而后半即景中情，双管齐下，纯是一片天籁，神乎技矣。不知其实由六才子脱胎而来。诚如袁子才所谓“我口所欲言，已出古人口。我手所欲书，已出古人手”，真淹博群书之言也。
　　
　　○张冶秋之文采
　　
　　春闱撤棘，陈夔龙因请正副总裁排日为欢。汴梁名胜，有铁塔、禹王台、宋太宗石座。张冶秋尚书善词翰，到处留题。其过国大夫祠，有浣溪沙一阕云：“斜日鞭丝过洧川。兴人犹诵大夫贤。访原先东里踏秋烟。芍药洲连喧社鼓，李桃花下春天神弦。灵祠香火亦千年。”可想见其风流文采矣。张取士极公，其以新思想纳入旧风格者，无不高掇元魁而去。有一卷泛填日本名词，房考力荐，张不为动，卒摈之。
　　
　　○题楞严经
　　
　　英敛之有题楞严经五古一首，是真能具正法眼藏者，“我有荒唐心，如寄如佛寄。七处微不得，况乃四十四。世尊胡饶舌，阿难胡迸泪。心象两相忘，天地苍苍睡。”其所刊天影事谱。有佳制，略载于此。酷相思云：“镜里眉山青一寸。比梦里，屏山近。才打算归期还未定。谁隔著、帘儿听。更倚著、窗儿问。琼浆纵有云英赠。医不了、文园病。把锦瑟华年飘泊尽，卿是个、桃花性。侬是个、杨花命。”金缕曲云：“软语花连听。正商量、个侬归计，矮鬟肩并。话到明朝销魂处，数点明珠偷迸。更不管、无衫红沁。映院沈沈春到海，便绯桃、落尽无人问。心上有，别离恨。明莫负年时赠。怎忘他、弄娇休态，倚愁情性。纵倩张郎偷春笔，写出眉痕一寸，也难写、相思一寸。回首秦楼箫声杳，算兰堂、未抵蓬山近。应寄个，紫鸾信。”
　　
　　○黄莺探花
　　
　　蒋心余少年时，在鄂西林座中，咏黄莺儿偷花一阕，传诵于时。人因以黄莺探花呼之。偶至扬州，游于妓馆，有一校书名蔷香者，谛视心余曰：“此黄莺探花也。”蒋惊问之，校书复诵其词曰：“相思不相识，尝尽孤眠滋味。”又曰：“拾不得卿卿，行不得哥哥。怎奈如何。”蒋忽起立，握其手大笑曰：“此不减‘黄河远上白云间’也。”举杯痛饮，不觉大醉。醒则校书尚侍其侧也。忽问蒋曰：“探花郎知侬意否。”蒋曰：“可不言喻矣。”校书曰：“君勿落下乘禅也。”言已，出绣巾一幅，中里玉柄团扇，垂泪谓心余曰：“愿题诗为侬吐气。”心余曰：“孰奚落卿者。”校书复自枕函中，取出一纸，则袁简斋诗也。心余遂题一诗曰：“黄莺小小探花来。拣得蔷薇带雨开。衔到金铃枝上挂，一鸣飞转入蓬莱。”题罢，蔷香拜谢曰：“一首诗抵得十万金铃矣。”蒋流连数日而去。蔷香之名，因是复噪。
　　
　　○别妓诗
　　
　　陈鸣高少时，曾与少年为狎游，隔日犹似雌雄之相依倚也。一朝遇诸涂，而此少年已不复相识，归而怅然。又其族弟纬云，曾宿一北里家，情致缠绵，临别赠诗四绝云：“昨夜罗帏始觉霜。马嘶寒影候严装。晓灯欲暗将离室，不道离情畏曙光。”“枫叶鸦翻秋水明。长桥衰柳古今情。寻常歌板银罂地，从此伤离不忍行。”“君身未去妾心行。相顾无声觉泪零。别后何人照憔悴，空余明镜解含情。”“留君且住畏凄其。少住欢转益悲。欲别不知缘底事，将无真作有情痴。”声调柔婉，悱恻动人。并云：“妾与君一夕之情，奚减于崔媚儿之爱黄元龙乎。”相与执手洒泪而别。明日，拉伊兄其年及鲁望迹之，适有贵客在座，旅币陈庭，而此伎惊问谁何，亦漫不相忆，与前事绝相类。其年因作解语花一阕，词曰：“柳花似梦，莺语初图，人遇章台下。旧愁萦惹，曾与宛转，风轩水榭。金丸掷洒，佯不认隔年司马。恨无情，惆怅归来，拟碎揉花打。因记杜陵元夜，有春衣醉宿，肌沾冰麝。重来系马，谁提起，昨夜月中私话。扬州梦假。烦寄语嬉游小谢。任盈盈露井沾桃，向粉笺休写。”自是厥后，两人终身不复狭邪，亦迷香洞之闭门羹也。
　　
　　○咏美人词
　　
　　朱竹茶烟阁体物集中，咏美人一身几遍，既尽态极妍矣，然有象可摹，有形可指也。后见吴礼部四美词，亦填沁园春调，所咏神光气姿四阕，则更绘月绘影，绘水绘声，美善无以复加。如崔颢题诗，普天下才人一齐阁。乃有东家子，率尔效颦，居然步韵，其殆饮管公明酒，壮胆而为之者耶。美人神曰：“玉骨天然，秋水为之，纯粹以精。便白描小影，传来尚浊，临流独坐，照处逾清。林下风柔，灯前光炫，十二巫山结想成。娇慵惯，恹恹春病，微减平生。空房月上三更。奈频卜金钱离思索。记心驰郎邸，迎回骢马，啼惊妾梦，打起黄莺。触处灵通，凝时专壹，无限含颦不语情。还堪羡，恰门阑有喜，爽气晴明。”美人光曰：“白虹烛天，是耶非耶，红儿雪儿。乍入怀明月，自他有耀，画眉圆镜，顾我无亏。奕奕云飘，轩轩霞举，日丽纤瑕靡孑遗。人双璧，喜一般皎洁，相对离离。黯然发鉴琼枝。浑不许檀奴不惜伊。更春来人面，桃花交映，梦中脂粉，蝴蝶先窥。绿似珠鲜，碧同玉艳，烛影摇红独立时。生虚白，讶水昌帘卷，晓露含滋。”美人气曰：“微步香闺，非雾非烟，斯馨似兰。想歌喉轻啭，早沾微露，愁肠寸结，须咽金丹。饮我如醇，迎他恰善，一缕青莲吐舌。嘲夫婿，怕河东狮吼，莫约幽欢。生憎花信摧残。每哀怨腾腾倚药栏。最雀舌浮瓯，轻云嗓破，龙涎袅鼎，浓篆呵团。柘舞筵前，秋千架畔，细喘吁吁屏欲难。娇羞处，暂佯嗔不应，略带些酸。”美人姿曰：“如此清标，仿佛寒梅，铁石心肠。甚鱼惊避影，花光如浸，山凝染黛，秀色相当。不是矜情，非关作态，微转秋波看欲狂。凭郎唤，觉将行又止，金屋深藏。迟迟春日方长。倩鹦鹉呼茶出绣床。待石畔敲棋，含羞落子，夜阑拜月，暗祝添香。一种娇痴，十分危画，薄薄罗衣淡淡妆。东风峭，为小开低骂，裙易飘。”
　　
　　○梨园新乐府
　　
　　梁应来梨园新乐府，描写情态，曲折如生。其发端云：“软红十丈春尘酣，不重美女重美男。”此风至今不绝，近人品花宝鉴所为作也。盖寓公大抵无聊，留连妓馆，恐为盛名之累，不得不借此以资排遣。所居名曰下处，满壁琳琅。尝见水芸主人东壁悬有蝇头楷书四幅。仅记高阳台词两阕：“紫芰吟边，红蕉梦里，耽愁悔煞年时。烛ㄠ香苏，几回待不思伊。断肠最是三更漏，况笙歌、别院迷离。也多应、蹙损眉峰，瘦损腰支。分明见了添惆怅，怎背人时节，万转千思。试托微波，此情更有谁知。梦魂已是无凭据，更那堪、梦也来迟。但凄然，夜月窥人，愁对花枝。”“载酒拖烟，禁愁担恨，剧怜冷抱秋心。双桨无情，一帆吹渡江云。蓬山回首如天远，说从前、多少销魂。怅无，萍梗飘摇，身世谁论。寻思总为多情误，悔当时成错，未改而今。门巷樱桃，知谁解道温存。无聊惯定尊前酒，有啼痕都上衫痕。对斜曛，几点寒鸦，流水孤村。”
　　
　　○陈制军词
　　
　　陈小石制军，词家也。某年万寿，制军在兴中，口占齐天乐一阕，归属幕宾和之。兹从友人处钞录：“红灯夜半朝天去，千官玉阶□拥。□□□□，□□□□，仗外炉烟香动。嵩呼浩诵。正□□□□，众星朝拱。巍荡无名，太皇万岁字嫌冗。昔年凝碧法曲，忆宫墙ㄓ笛，曾叨恩宠。雪满梁园，箫吹吴市，不是旧时供奉。戴山知重。况沧海急流，敢云退勇。手晋霞觞，寸心将日捧。”
　　
　　“霞觞刚祝齐眉寿，华堂绛云深拥。黼帐千官，衣冠万国，又听呼嵩雷动。词源倒涌。喜歌咏承平，冕旒垂拱。一德明良，后先何厌嘏词冗。绪言亲接末座，得闻天上曲，亦矜光宠。酒溢螺觞，花催羯鼓，岂是寻常酬奉。顿增价重。愧笔逊金荃，末由贾勇。颦效西施，祗将心自捧。”
　　
　　○荏平旅壁题
　　
　　荏平旅壁，有女子题苏幕遮词，并和作录后。词云：“月儿高，灯影媚。悄背兰缸，双鬓颓云坠。私语喁喁呼小字，促卸残妆，听落钗声腻。漆投胶，盐著水。侬我欢卿，不尽绸缪意。赠与定情金合子，握手匆匆，已月波窗渍。”“困添愁。慵益媚。水阁风回。絮影侵帘坠。爱听鹦歌呼小字。笑拓纱棂，露紫痕红腻。槛凝烟，屏摺水。一寸柔肠，百丈缠绵意。喜报银缸红结子，私语凭肩，见唾绒新渍。”
　　
　　○卖花声词
　　
　　昔年进京，人道如内村等处，逆旅粉墙，题诗殆遍。忆某店壁间，题有卖花声词一阕，甚凄惋。时乔鹤俦宫保松年入都陛见，见而叹赏，遂依韵和之。其思字韵曰：“莽莽天涯无觅处，徒惹相思。”先辈爱才之意，溢于言表。
　　
　　○朝鲜忠臣词
　　
　　甲告别中东之役，朝鲜武臣某，兵败自刎，从容赋绝命词云：“拔剑看天，问当世、谁最豪杰。更莫问、词赋关山，烽烟陈迹。离离禾黍故宫秋，萧萧易水衣冠泣。恨今生、未雪戴天仇，歌长别。愁不尽，王孙。啼不断，子规血。叹吾王孱懦，受人磨折。柳花宫里黑磷飞，阏英井畔红牙歇。莽沙场、何处赋招魂，空饭麦。”
　　
　　○董美人墓碣词
　　
　　董美人墓碣，为蜀王手制。庞芝阁得其旧拓精本，石印万余卷，以饷同嗜，并徵题咏。泉唐陈蝶仙为倚安庆摸一解云：“认斑斑、零缣墨，泪华千载犹泾。六朝山水都如梦，何况美人颜色。抛未得。有一缕情丝，嵌住三生石。呼之欲出。问环来时，棠梨落后，谁与共寒食。休再说。往日隋宫明镜，土花一寸凝积。落鬟故黛无凭据，早被绣纹侵蚀。寻往迹。龙首原前，芳草年年碧。春灯似漆。纵拾取残原先，摹来恨字，何以致魂魄。”
　　
　　○陈诗仲词
　　
　　天南随笔云：陈子诗仲，少有大志，性极聪敏，然近于傲。文笔甚充，惟词欠雕琢。有疵其文字不佳者，则哓哓与辨，惟独降心于余。前与某为文字之战，盈篇累牍，絮絮不休。黄子萌初，固爱诗仲之聪明者，屡欲排解，均置弗恤。乃请叶子季允，居中调处。季允以余与诗仲善，遂作函告余曰：辕门射戟之能，非公不可。余欣然任之，于是两相解释。世谓诗仲之傲，为余高其声价所臻。而不知诗仲之于余，相交以敬者。彼以敬投，我以敬报。彼敬我之行，我敬彼之才。即其人之声价，亦为其人能自高之，于他人何与。诗仲晤余未久，即以贺新郎一阕见赠云：“天外云萍遇。数年来、论交载酒，论文问字。宇宙虽宽翻见窄，怅望同魂何处。更一样、醉生梦死。我独自来还自去，跨须弥，冀出人头地。还谅我，复生子。文园事业荒疏矣。君家、渊源远迈，杜王仙李。南国风流钦泰斗，令我仰钻无既。休道我、不材而弃。他日诗宗安石好，附微名、骥尾君家骑。毋金玉，尔音。”余以礼尚往来，遂填浪淘沙一阕报之云：“愧我茧南天。病酒花前。剔残灯烬不成眠。别有深心难遣处，翻欲无言。家国两危颠。景待谁延。愿君猛着祖生鞭。似水韶华容易逝，嗟叹流连。”再以感时用前调寄之云：“海外访桃源。树色如烟。绿波春水送兰船。一角夕阳楼阁挂，画本天然。何处是中原。望眼徒穿。春花秋月自年年。几度欲归归不得，棘地荆地。”
　　
　　○念奴娇词
　　
　　沪游时，恒就味莼园憩止。游客识与不识，皆笑指曰：“此文学士也。”有安垲第观剧纪事，倚念奴娇词一阕，载云起轩词钞。剧场哗扰，把笔便写，曾不损其文思。不独才气迥绝，亦问学为之耳。词曰：“衣瓜夏五。试于阗新乐，柘枝蛮鼓。七宝楼台弹指见，乍染缤纷花雨。钏动声轻，钗横光颤，宝靥明星互。天河不隔，盈盈咫尺无语。为问拾翠洲边，明未解，可要陈思赋。结绮临春朝复夜，赢得东昏千古。海绿非春，云香何叶，回首蘅皋暮。维摩病也，凭谁问讯天女。”
　　
　　○调婢词
　　
　　平湖陆梅谷妾虹屏，工倚声。有婢名春云，本吴门船家女，颇有姿首，而性轻扬，多言善笑。虹屏调踏莎行示之云：“瀹茗分泉，薰香添火。些须小事安排妥。相随学绣识之无，其余不许多言哆。抛月先眠，折花迟躲，从来未遣泥中坐。若勾浪蝶惹游峰，苗条笞汝休嗔我。”已而竟为匪人诱去，经平湖令勾到。令故遵义人，犹沿峒苗法。好扎手吊打，竟鞭之见血，敕归旧主。而苗条笞汝之言，竟成词谶，亦可异也。
 
