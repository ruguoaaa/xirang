　　钦定四库全书　　　　　集部十
　　顾曲杂言　　　　　　　词曲类五【南北曲之属】提要
　　【臣】等谨案顾曲杂言一巻明沈徳符撰徳符有飞鳬语畧已着録此书专论杂剧南曲北曲之别其论元人未灭南宋以前以杂剧试士核以元史选举志絶无影响乃委巷之鄙谈其论辽史乐志有大食调曲谱讹作大石因有小石调配之其意以大食为国名如兹之类不知自宋已有此名故王珪诗号至宝丹秦观诗号小石调不由曲谱之讹其论五六工尺上四合凡一为出于宋乐书亦未免附防考南曲无凡一上字有髙下之分宋时乐歌未必分南北曲也如此之类间有小疵然如论北曲以弦索为主板有定制南曲笙笛不妨长短其声以就板立説颇为精确其推原诸剧牌名自金元以至明代缕晰条分徴引亦为该洽词曲虽伎艺之流然亦乐中之末派故唐人乐府杂録之类至今尚传存此一编以考南北曲之厓畧未始非博物之一端也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　钦定四库全书
　　顾曲杂言
　　明　沈德符　撰
　　杂剧院本
　　涵虚子所纪杂剧名家凡五百余本通行人间者不及百种然更不止此今教坊杂剧约有千本然率多俚浅其可阅者十之三耳元人未灭南宋时以此定士子优劣每出一题任人填曲如宋宣和画学出唐诗一句恣其渲染选其中得画外趣者登髙第以故宋画元曲千古无匹元曲有一题而传至四五本者予皆见之总只四折葢才情有限北调又无多且登塲虽数人而唱曲祗一人作者与扮者力量俱尽现矣自北有西厢南有拜月杂剧变为戱文以至琵琶遂演为四十余折几十倍杂剧然西厢到底不过描写情感予观北剧尽有髙出其上者世人未曾遍观逐队吠声咤为絶唱真井蛙之见耳本朝能杂剧者不数人自周宪王以至闗中康王诸公稍称当行其后则山东冯李亦近之然如小尼下山园林午梦皮匠参禅等剧俱太单薄仅可供笑谑亦教坊耍乐院本之类耳　杂剧如王粲登楼韩信胯下闗大王单刀防赵太祖风云防之属不特命词之髙秀而意象悲壮自足笼葢一时至若梅香倩女离魂墙头马上等曲非不轻俊然不出房帏窠臼以西厢例之可也他如千里送荆娘元夜閙东京之属则近粗莽华光显圣目连入大圣收魔之属则太妖诞以至三星下界天官赐福种种喜庆传竒皆系供奉御前呼嵩献寿但宜教坊及钟鼔司肄习之并勲戚贵珰軰赞赏之耳　若所谓院本者本北宋徽宗时五花爨弄之遗有散説有道念有筋斗有科泛初与杂剧本一种至元世始分为两迨本朝则院本不传乆矣今尚院本犹沿宋金之旧也金章宗时董解元西厢尚是院本模范在元末已无人能按谱唱演者况后世乎
　　西厢
　　元人周德清评西厢云六字中三用韵如玉宇无尘内忽听一声猛惊及玉骢娇马内自古相女配夫此皆三韵为难予谓古女仄声夫字平声未为竒也不如云敛晴空内本宫始终不同俱平声乃佳耳然此类凡元人皆能之不独西厢为然如春景时曲云栁绵满天舞旋冬景云臂中封守宫又云醉烘玉容微红重防时曲云女郎两相对当私情时曲云玉娘粉妆生香梅香杂剧云不妨莫慌我当两世姻縁云怎麽性大便杀歌舞丽春堂云四方八荒万邦俱六字三韵穏帖圆美他尚未易枚举葢胜国词家髙处自有在此特其剰技耳本朝周宪王牡丹仙杂剧云意专向前谢天等句亦元人之亚
　　拜月亭
　　何元朗谓拜月亭胜琵琶记而王弇州力争以为不然此是王识见未到处琵琶无论袭旧太多与西厢同病且其曲无一句可入弦索者拜月则字字穏帖举弹搊胶粘葢南词全本可上弦索者惟此耳至于走雨错认拜月诸折俱问答往来不用宾白固为髙手即旦儿髻云堆小曲模拟闺秀娇憨情态活托逼真琵琶咽糠描真亦佳终不及也向曾与王房仲谈此曲渠亦谓乃翁持论未确且云不特别词之佳即如聂古陀满争迁都俱是两人胸臆见解絶无奏防套子亦非今人所解予深服其言若西厢才华富赡北词大本未有能继之者终是肉胜于骨所以让拜月亭一头地元人以郑马闗白为四大家而不及王实甫有以也月亭后小半已为俗工删改非复旧本矣今细阅拜新月以后无一词可入选者便知此语非谬月亭之外予最爱綉襦记中鹅毛雪一折皆乞儿家常口头话镕铸浑成不见斧凿痕迹可与古诗孔雀东南飞唧唧复唧唧并驱予谓此必元人笔非郑虚舟所能办也后问沈宁庵吏部云果曽于元杂剧中见之恨其时不曽问得是出何词予所见郑元和杂剧凡三本俱无此曲　往年癸已吴中诸公子习武为江南抚臣朱鉴塘所讦谓诸公子且反其赠客诗云君实有心追季布蓬门无计托朱家实谋反确证给事中赵完壁因据以上闻时三相皆吴越人恐上遂信为真急防请行抚按会勘虚实防朱已去任有代为解者曰此拜月亭曲中陀满兴福投蒋世隆蒋因有此句赠答非创作者因取坊间刻本证之果然诸公子狱始渐解王房仲亦诸公子中一人也今细阅新旧刻本俱无此一联岂大狱兴时憎其连累削去此二句耶抑拜月初无是诗特解纷者诡为此説以代聊城矢耶岂其然乎
　　弦索入曲
　　嘉隆间度曲知音者有松江何元朗畜家僮习唱一时优人俱避舍然所唱俱北词尚得金元蒜酪遗风予幼时犹见老乐工二三人其歌童也俱善弦索今絶响矣何又教女鬟数人俱善北曲为南教坊顿仁所赏顿曾随武宗皇帝入北京尽传北方遗音独歩东南暮年流落无复知其技者正如李龟年江南晩景其论曲谓南曲箫管谓之唱调不入弦索不可入谱近日沈吏部所订南九宫谱盛行而北九宫谱反无人问亦无人知矣顿老又云弦索九宫或用滚弦或用花和大和钐弦皆有定制若南九宫无定则可依且笛管稍长短其声便可就板弦索若多一弹少一弹即□【音欹】板矣此説真不易之论今吴下皆以三弦合南曲而又以箫管叶之此唐人所云锦袄上着蓑衣顾阿瑛小像诗所云儒衣僧防道人鞋也　箫管可入北词而弦索不入南词葢南初不仗弦为节奏也况北词中亦有不叶弦索者如陈德辉王实甫间亦不免焉今人一例通用遂入笑海尝见友人以汉自夸予诮之曰此不过于真字上加一二笔飞撇遂变其名曰此名楷非汉也今南方北曲瓦缶乱鸣此名北南非北曲也只如时所争尚者望蒲东一套其引子望字北音作旺叶字北音作夜急字北音作纪叠字北音作爹今之学者颇能谈之但一啓口便成南腔正如鹦鹉效人言非不近似而禽吭终不脱尽奈何强名曰北　老乐工云凡学唱从弦索入者遇清唱则字窒而喉劣此亦至言今学南曲者亦然初按板时即以箫管为辅则其正音反为所遏乆而习成遂如蛩駏相倚不可暂撇若单喉独唱非音律长短而不谐则腔调务持而走板葢由初入门时不能尽其才也曽见一二大家歌姬軰甫啓朱唇即有箫管夹其左右好腔妙啭反被拖带不能施展此乃以邯郸细歩行荆榛泞泥中欲如古所云髙不揭低不咽难矣若吾軰知音者稍待学唱将成即取其中一二人教以箫管既谙疾徐之节且助传换之劳宛转髙低无不如意矣今有以吹唱两师并教者尤舛
　　北调传授
　　自吴人重南曲皆祖昆山魏良辅而北词几废今惟金陵尚存此调然北亦不同有金陵有汴梁有云中而吴中以此曲擅塲者仅见张野塘一人故寿州产也亦与金陵小有异同处顷甲辰年马四娘以生平不识金阊为恨因挈其家女郎十五六人来吴中唱北西厢全本其中有巧孙者故马氏粗婢貌竒丑而声遏云于北词闗捩窍妙处极得真传为一时独歩他姬曾不得其十一也四娘还曲中即病亡诸妓星散巧孙亦去为市妪不理歌谱矣今南教坊有传寿者字灵修工北曲其亲生父家传誓不教一人寿亦豪爽谈笑倾坐若寿复嫁去北曲真同广陵散矣
　　笛曲
　　今按乐者必先学笛曲如五凡工尺上一之属世以为俗工俚习不知其来旧矣宋乐书云黄钟用合字大吕太簇用四字夹钟姑洗用一字夷则南吕用工字无射应钟用凡字中吕用上字防宾用勾字林钟用尺字黄钟清用六字大吕夹中清用五字又有隂阳及半隂半阳之分而辽世大乐各词之中度曲协律其声凡十曰五凡工尺上一四六勾合近十二雅律于律吕各缺其一以为犹之雅音之不及商也可见宋辽以来此调已为之祖今乐家传习教字如律诗之有四韵八句时艺之有四股八比普天不能越独昧其本始耳
　　填词有他意
　　填词出才人余技本防戯笔墨间耳然亦有寓意讥讪者如王渼陂之杜甫防春则指李西涯及杨石淙贾南坞三相康对山之中山狼则指李空同李中麓之宝剑记则指分宜父子近日王辰玉之哭倒长安街则指建言诸公是也又闻汤义仍之紫箫亦指当时秉国揆者才成其半即为人所议因改为紫钗而屠长卿之彩毫记则竟以李青莲自命第未知果惬物情否耳
　　南北散套
　　元人如乔梦符郑德辉軰但以四折杂剧擅名其余技则工小令为多若散套虽诸人皆有之惟马东篱百嵗光隂张小山长天落彩霞为一时絶唱元词多佳俱不及也元人俱嫺北调而不及南音今南曲如四时欢窥青眼人别后诸套最古或以为元人笔亦未必然即沈青门陈大声軰南词宗匠皆本朝成间人又同时如康对山王渼陂二太史俱以北词擅塲并不染指于南渼陂初学填词先延名师闭门学唱三年而后出手其专精不泛及如此章丘李中麓太常亦以填词名与康王俱石友而不嫺度曲即如所作宝剑记生硬不谐且不知南曲之有入声自以中原音韵叶之以致吴侬见诮同时惟临朐冯海槎差为当行亦以不作南词耳南词自陈沈诸公外如楼阁重重因他消瘦风儿疎剌剌等套尚是成遗音此外吴中词人如唐伯虎祝枝山后为梁伯龙张伯起軰纵有才情俱非本色矣　今传诵南曲如东风转嵗华云是元人髙则诚不知乃陈大声与徐髯仙联句也又东野翠烟销乃元人子母寃家戯文中曲今亦属之时曲讹以传讹至此且今人但知陈大声南调之工耳其北一枝花天空碧水澄今套与马致逺百嵗光隂皆咏秋景真堪伯仲又题情新水令碧桃花外一声钟全套亦绵丽不减元人本朝填词似无胜之者陈名铎号秋碧大声字也金陵人官指挥使今皆不知其为何代何方人　近代南词散套盛行者如张伯起灯儿下乃依幽牕下旧腔赠一娈童即席取办宜其用韵之杂如梁少白貂裘染乃一扬州盐客眷旧院妓杨小环求其题咏曲成以百金为寿今无论其杂用庚清真文优寻诸韵即语意亦俚拙可笑真不值一文
　　时尚小令
　　元人小令行于燕赵后浸淫日盛自宣正至成后中原人行琐南枝傍糚台山坡羊之属李空同先生初自庆阳徙居汴梁闻之以为可继国风之后何大复继至亦酷爱之今所传泥揑人及鞋打卦熬防髻三阕为三牌名之冠故不虚也自兹以后又有要孩儿驻云飞醉太平诸曲然不如三曲之盛嘉隆间乃兴閙五更寄生草罗江怨哭皇天干荷叶粉红莲桐城歌银绞丝之属自两淮以至江南渐与词曲相逺不过写淫媟情态畧具抑扬而已比年以来又有打枣干挂枝儿二曲其腔调约畧相似则不问南北不问男妇不问老幼良贱人人习之亦人人喜听之以至刋布成帙举世传诵沁入心腑其谱不知从何来真可骇叹又山坡羊者李何二公所喜今南北词俱有此名但北方惟盛爱数落山坡羊其曲自宣大辽东三镇传来今京师妓女惯以此充弦索北调其语秽防鄙浅并桑濮之音亦离去已逺而羇人防壻嗜之独深丙夜开尊争先招致而教坊所筝等色及九宫十二则皆不知为何物矣俗乐中之雅乐尚不谐俚耳如此况真雅乐乎
　　杂剧
　　北杂剧已为金元大手擅胜塲今人不复能措手曾见汪太函四作为宋玉髙唐梦唐明皇七夕长生殿范少伯西子五湖陈思王遇洛神都非当行惟徐文长渭四声猿盛行然以词家三尺律之犹河汉也梁伯龙有红线红绡二杂剧颇称谐穏今被俗优合为一大本南曲遂成恶趣近年独辰玉王太史衡所作真傀儡没奈何诸剧大得金元本色可称一时独歩然北剧但四折用四人各唱一折或一人共唱四折故作者得逞其长歌者亦尽其技王初作郁轮袍乃多至七折其真傀儡诸剧又只以一大折了之似尚隔一尘顷黄贞甫汝亨以进贤令内召还贻汤义仍新作牡丹亭记真是一种竒文未知于王实甫施君美如何恐断非近日诸贤所办也汤词系南曲因论北词附及之
　　梁伯龙传竒
　　同时昆山梁伯龙辰鱼亦称词家有盛名所作浣纱记至传海外然止此不复续笔其大套小令则有江东白苎之刻尚有传之者浣纱初出梁防青浦时屠纬真隆为令以上客礼之即命优人演其新剧为寿每遇佳句輙浮大白酬之梁亦豪饮自快演至出猎有所谓摆开摆开者屠厉声曰此恶语当受罚葢已预储洿水以酒海灌三大盂梁气索强尽之大吐委顿次日不别竟去屠毎言及必大笑以为大快事
　　张伯起传竒
　　伯起少年作红拂记演习之者遍中国后以丙戌上太夫人寿作祝髪记则母已八旬而身亦耳顺矣其继之者则有窃符灌园扊扅虎符兵刻函为阳春六集盛传于世可以止矣暮年值播事奏功大将楚人李应祥者求作传竒以侈其勲润笔稍溢不免过于张大似多此一段蛇足其曲今亦不行同时沈宁庵璟吏部自号词隠生亦酷爱填词至作三十余种其盛行者惟义侠桃符红蕖之属沈工歌谱毎制曲必遵中原音韵太和正音诸书欲与金元名家争长张则以意用韵便俗唱而已予毎问之答云子见髙则诚琵琶记否予用此例奈何讶之
　　戯旦
　　自北剧兴名男为正末女曰旦儿相传入于南剧虽稍有更易而旦之名不改竟不晓何义今观辽史乐志大乐有七声谓之七旦凡一旦管一调如正宫越调大食中吕之属此外又有四旦二十八调不用黍律以琵琶叶之按此即今九宫谱之始所谓旦乃司乐之总名以故金元相传遂命歌妓领之因以作杂剧流传至今旦皆以娼女充之无则以优之少者假扮渐逺而失其真耳大食今曲谱中讹作大石因有小石调配之非其初矣　元人云杂剧中用四人曰末泥色主引戏分付曰副浄色发乔曰副末色主打诨又或一人装孤老而旦独无管色益知旦为管调如教坊之部头色长矣
　　填词名手
　　本朝填词髙手如陈大声沈青门之属俱南北散套不作传竒惟周宪王所作杂剧最伙其刻本名诚斋乐府至今行世虽警防稍逊古人而调入弦索穏叶流丽犹有金元风范南曲则四节连环綉之属出于成间稍为时所称其从则嘉靖间陆天池名采者吴中陆贞山黄门之弟也所撰有王仙客明珠记韩寿偷香记陈同甫椒觞记程德逺分鞋记诸剧今惟明珠记盛行又郑山人若庸玉瑛记使事穏帖用韵亦谐内防西湖一套尤为时所脍炙所乏者生动之色耳近年则梁伯龙张伯起俱吴人所作盛行于世若以中原音韵律之俱门外汉也近沈宁庵吏部后起独恪守词家三尺如庚清真文恒欢寒山先天诸韵最易互用者斤斤力持不少假借可称度曲申韩然词之堪入选者殊尠梅禹金玉合记最为时所尚然宾白尽用骈语饾饤太繁其曲半使故事及成语正如设色骷髅粉捏化生欲博人宠爱难矣汤义仍牡丹亭梦一出家传户诵几令西厢减价奈不谙曲谱用韵多任意处乃才情自足不朽也年来俚儒之稍通音律者伶人之稍晓文墨者动辄编成一传自谓得沈吏部九宫正音之秘然悠谬粗浅登塲闻之秽溢广座亦传竒之一厄也　沈宁庵自号词隠生按北宋万侯雅言在徽宗朝直大晟府亦自称词隠岂偶合耶抑慕而效之也
　　丘文庄填词
　　丘文庄淹博本朝鲜俪而行文拖沓不为后学所式至填词尤非当行今五伦全备是其手笔亦俚浅甚矣初与王端毅同朝王谓讲学大儒不宜留心词曲丘大恨之因南太宰王防为端毅作王大司马生传称许太过遂云若有豪杰驳之祸且不测又端毅所刻疏稿凡成化间留中之防俱书不报丘又谓王故彰先帝拒谏之失御医刘文泰得丘语因挟仇特防而王遂去位所以报五伦之怨也五伦记至今行人间真所谓不幸而传矣又闻丘少年作钟情丽集以寄身之桑濮竒遇为时所薄故又作五伦以掩之未知果否但丽集亦学究腐谭无一俊语即不掩亦可
　　白练裙
　　顷嵗丁酉冯开之年伯为南祭酒东南名士云集金陵时屠长卿年伯乆废奉恩诏复冠带亦作寓公慕狭邪寇四儿名文华者先以纒头往至日具袍服头踏呵殿而至踞防事南面呼妪出拜令寇姬傍侍行酒更作才语相向次日六院喧传以为谈柄有江右孝亷郑豹先名之文者素以才自命遂作一传竒名曰白练裙摹写屠憨状曲尽时吴下王百谷亦在留都其少时曾眷名妓马湘兰名守真者马年已将耳顺王则望七矣两人尚讲衿裯之好郑亦串入其中备列丑态一时为纸贵次年李九我为南少宰署礼部追肆刻本毁其板然传播逺近无算矣予后于都下遇郑君誉其填词之妙郑面发赤嘱予勿再告人
　　昙花记
　　今上十二年甲申主事俞识轩显卿论劾礼部主事屠长卿隆得防两人俱革职为民识轩松江之上海人为孝亷时适屠令松之青浦以事干谒之屠不听且加侮慢俞心恨甚至是具疏指屠淫纵且云与西宁侯宋世恩夫人有私并及屠帷簿至云日中为市交易而退又有翠馆侯门青楼郎署诸媟语上览之大怒遂并斥之屠自邑令内召甫年余俞第后授官祗数月耳睢眦之忿两人俱败终身不复振人亦惜屠之才然终不以登啓事也西宁夫人有才色工音律屠亦能新声颇以自炫毎剧塲辄阑入羣优中作伎夫人从帘箔见之或劳以香茗因以外传至于通家往还亦有之何至如俞疏云云也近年屠作昙花记忽以木清泰为主尝怪其无谓一日遇屠于武林命其家僮演此剧挥防四顾如辛幼安之歌千古江山自鸣得意予于席间问冯开之祭酒云屠年伯此记出何典故冯笑曰子不知耶木字増一葢成宋字清字与西为对泰即宁之义也屠晩年自恨往时孟浪致累宋夫人被丑声侯方向用亦因以坐废此懴悔文也时虞德园吏部在坐亦闻之笑曰故不如予所作昙花序云此乃大雅目连传免渉闺阁葛藤语差得之予应之曰此乃着色西防记何必诘其真伪今冯年伯没矣其言必有所本恨不细叩之















　　顾曲杂言
