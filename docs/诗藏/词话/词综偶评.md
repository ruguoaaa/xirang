词综偶评（清）许昂霄 撰 

　　●唐词 

　　菩萨蛮 【李白】 玩末二句，乃是远客思归口气。或注作闺情，恐误。又按李益鹧鸪词云：“处处湘云合，郎从何处归。”此词末二句，似亦可作此解，故旧人以为闺思耳。楼上凝愁，阶前伫立，皆属遥想之词。或以玉阶句为指自己，於义亦通。盖玉阶玉梯等字，昔人往往通用。白石翠楼吟，亦有“玉梯凝望久”之句。 

　　忆秦娥 【灞陵伤别。乐游原上清秋节，咸阳古道音尘绝。】灞陵、乐游原，俱在长安，今陕西西安府也。咸阳又名渭城，今仍有咸阳县。 

　　清平乐 【一笑皆生百媚，宸游教在谁边。】怨而不怒。以解嘲为怨悱，可与客难、宾戏一例看。 

　　渔歌子 【张志和西塞】 涪翁称其有远韵，信然。 

　　长相思 【白居易 後段】古乐府之遗。 

　　菩萨蛮 【温庭筠 小山重叠金明灭。】小山盖指屏山而方言。【鬓云欲度香腮雪。】犹言鬓丝撩乱也。【照花前後镜，花面交相映。】承上梳妆言之。【新贴绣罗襦。】贴疑当作贴，花庵选本作着。 

　　更漏子 【玉炉】 已上三首，与後毛文锡作，皆言夜颢，略及清晨，想亦缘调所赋耳。 

　　酒泉子 【司空图 黄昏把酒祝东风，且从容。】欧公浪淘沙起语本此。然删去黄昏二字，便觉寡味。 

　　浣溪沙 【张曙 黄昏微雨画帘垂。】不言而神伤。 

　　●五代十国词 

　　玉楼春 【蜀主孟昶】 此必沈括坡词而托名蜀主者。苕溪渔隐亦云，当以序为正。 【水殿风来暗香满。】唐诗“水殿风来珠翠香”。【附录东坡洞仙歌词。仆七岁时，见眉州老尼，姓朱，忘其名，年九十馀。自言尝随其师入蜀主孟昶宫中。一日，大热，主与花蕊夫人夜起，避暑摩诃池上，作一词，朱具能记之。今四十年，朱已死久矣，人无知此词者。独记其首两句，暇日寻思，岂洞仙歌耶。乃为足之云。“冰肌玉骨，自清凉无汗。水殿风来暗香满。绣帘开、一点明月窥人，人未寝、欹枕钗横鬓乱。 起来携素手，庭户无声，时见疏星渡河汉。试问夜如何，夜已三更，金波淡、玉绳低转。但屈指、西风几时来，又不道、流年暗中偷换。”】 

　　山花子 【唐中主】 细雨二句合看，乃愈见其妙。 

　　浪淘沙 【李後主 帘外】 全首语意惨然。 

　　玉楼春 【重按霓裳歌遍彻。】霓裳曲十二遍而终，见香山诗自注。【临风谁更飘香屑。】飘香屑，疑指落花言之。 

　　子夜 情真颢真，与空中语自别。【划袜步香阶。】划，平也。 

　　采桑子 【和凝 蝤蛴领上诃梨子。】按诃子，树名，又名诃梨。花白，黄，似橄榄，而有六路。疑当时妇女或悬之以为饰也。按休文咏领边绣有云：“萦丝飞凤子，结缕坐花儿。不声如动吹，无风自袅枝。”姚翻又有“日照茱萸领”之句。则诃梨子或是领上妆饰，亦未可知也。【绣带双垂】疑亦言上体之带，非裙带也。【丛头鞋子红编细】。前言上服，此言下服，意亦较前更细。 

　　菩萨蛮 【韦庄 红楼】 语意自然，无刻画之痕。 又【人人】 或云，江南好处，如斯而已耶。然此颢此情，生长雍冀者实未曾梦见也。 

　　荷叶杯 二阕语淡而悲，不堪多读。 

　　清平乐 【野花】前阕说远，後阕说近。又三四与飞卿“门外草萋萋”二语意正相似。 

　　望江怨 【牛峤】 有急弦促柱之妙。 

　　生查子 【牛希济 新月】借物寓意，诗家谓之风人体，又名吴歌格。以下句释上句，古乐府类然。 

　　三字令 【欧阳炯 罗幌卷五句。】由外而内。【香炉落五句。】由内而外。【花淡薄。】春光欲尽，故曰淡薄。 

　　清平乐 玉台新咏载梁元帝春日诗，用二十三春字，鲍泉奉和用三十新字。文体明辨目为句用字体。名甚不典，未知其何据也。余谓此体实起於渊明止酒诗，当名之曰止酒诗体。 

　　醉公子 【顾夐 後岩柳段】觉少“小楼连苑横空”，无此神韵也。 

　　玉楼春 【背帐犹残红蜡烛。】残字作馀字解，唐诗类然。 

　　临江仙 【鹿虔扆 後段】曰不知，曰暗伤，无情有恨，各极其妙。 

　　临江仙 【毛熙震 好风频谢落花声三句。】与顾夐玉楼春後段意同。 

　　南哥子 【张泌】 此初日芙蓉，非镂金错采也。 

　　谒金门 【成幼文】 解处九字，千锤百炼，却似以无意得之。 

　　●宋词 

　　酒泉子 【潘阆 长忆西湖湖上水】翛然自远，不愧语带烟霞之目。 

　　点疑唇 【寇准】 结句本香奁集。 

　　江南春 【孤邨芳草远二句。】唐人五言佳境。 

　　破阵子 【晏殊 疑怪昨宵春梦好三句。】如闻香口，如见冶容。 

　　望江南 【王琪】 二首与咏物类相似。 

　　点绛唇 【林逋】 言短意长，所以为佳。若徒称其终篇不出一草字，此儿童之见也。【金谷年年二句。】唐人草诗：“金谷园应没。”【王孙去三句。】淮南王招隐：“王孙游兮不归，芳草生兮萋萋。” 

　　苏幕遮 【范仲淹 酒入愁肠二句。】铁石心肠人，亦作此消魂语。 

　　好事近 【宋祁 衬沉香帷箔。】此衬家疑是衬起之衬，否则只是贴近入内义耳。换头虽紧接上句来，然既用沉香帷特，又用珠帘，後人不宜效之。 

　　离亭燕 【张升】 画字、挂字、话字、诗韵收入卦部，词家往往叶入马、祃韵中。 

　　夜行船 【谢绛】 情真语挚，不似他人一味雕琢。花庵乃曰後段语最奇，何奇之有。 

　　采桑子 【欧阳修 轻舟】闲雅处自不可及。 

　　踏莎行 【平燕尽处是春山，行人更在春山外。】春山疑当作青山。否则既用春水，又用两春山字，未免稍复矣。 

　　玉楼春 【贪看六么花十八。】花十八未详，疑是舞之节拍也，俟考。扫按词调中有六么花十八，意必曲名也。【 载华附识，思岩兄云：按碧鸡漫志，琵琶六么一名绿腰，其曲中有一叠名花十八。又墨庄漫录，乐府六么曲，有花十八。】 

　　浣溪沙 【六么催拍盏频传。】六么即绿腰也。 

　　少年游 清劲 

　　南歌子 真觉娉娉嫋嫋。 

　　临江仙 【凉波不动簟纹平。水精双枕，傍有堕钗横。】不假雕节，自成绝唱。按义山偶题云：“水文簟上琥珀枕，傍有堕钗双翠瓯。”结语本此。 

　　苏幕遮 【梅尧臣】 前结用嫩色，後结用翠色，犯重。 

　　桂枝香 【王安石 叹门外楼头二句。】牧之诗：“门外韩擒虎，楼头张丽华。”结用杜牧秦淮绝句语意。伤春怨 起句真有神助。 

　　蝶恋花 【晏几道 红烛自怜无好计，夜寒空替人垂泪。】杜牧之诗：“蜡烛有心还惜别，替人垂泪到天明。” 

　　翦牡丹 【张先】 前阕说舟中，後阕说琵琶。末句即香山所谓“唯见江心秋月白”也。 

　　踏莎行 【映花避月上回郎二句。】是一幅美人晓起图。 

　　醉落魄 【生香真色人难学。】以上写美人。【横管孤吹，月淡天垂幕。】以下说吹笛。【倚楼人在阑干角。】暗用唐诗。 

　　生查子 玩後四句，乃是忆弹筝之人而作，非咏弹筝也。 

　　夜半乐 【柳永】 第一叠言道途所经，第二叠言目中所见，第三叠乃方言去国离乡之感。【到此因念绣阁轻抛二句。】接上一片。 

　　玉蝴蝶 与雪梅香、八声甘州数首，蹊径仿佛。 

　　哨遍 【苏轼】 先言颢，後言情，先言昼，後言夜，层次一丝不紊。楼敬思云：“词到工处，未有不静细者，此亦静细之一端也。”【银蒜押帘二句。】先从室中说起。 【初雨歇六句。】次言颢象。【方杏靥匀酥五句。】次言物类。【独立斜阳二句。】勒住。【便携将佳丽二句。】接入行乐。【拨胡琴语二句。】鸣弦。【看紧约罗裙三句。】看舞。【颦月临眉三句。】徵歌。【君看今古悠悠至末。】总收。 

　　水龙吟 与原作均是绝唱，不容妄为轩轾。【思量却似，无情有思。】贯下文六句。【晓来雨过三句。】公自注云：“旧说杨花入水为浮萍，验之信然。” 

　　浣溪沙 【松间沙路净无泥，潇潇暮雨子规啼。】何减“两边山木合，终日子规啼”耶。【休将白发唱黄鸡。】香山诗：“听唱黄鸡与白日。” 

　　念奴娇 一起真如太原公子裼裘而来。若乱石数语，则人人知其工矣。【一时多少豪杰。】应上生下。【故国神游二句。】自叙。【一尊还酹江月。】仍收归赤壁。 

　　满庭芳 【秦观 空回首烟霭纷纷。】四字引起下文。又 自起至换头数语，俱是追叙，玩结处自明。【晚色云开三句。】天气。【高台芳树四句。】颢物。【东风城三句。】渐说到人事。【珠钿翠盖二句。】会合。【渐酒空金榼四句。】离别。【疏烟淡日二句。】与起处反照作收。 

　　忆秦娥 【暮云碧，佳人不见愁如织。】古诗：“日暮碧云合，佳人殊未来。” 

　　画堂春 高丽，直可使耆卿、美成为舆台矣。 

　　南柯子 【一钩残月照三星。】照当作带。 

　　菩萨蛮 【陈师道 弹到断肠时二句。】含情无限。 

　　烛影摇红 【毛滂 可怜恰到，瘦石寒泉，冷云生处。】水穷云起，写入梦境，已极变化。说到梦觉，则更匪夷所思矣，此清空之妙也。 

　　洞仙歌 【李元膺 小艳疏香最娇软四句。】中有至理，却是未经人道。 

　　渔家傲 【朱服】 愁无际三字，总承上三句，好。 

　　水龙吟 【章楶 点画青林，全无才思。】“杨花榆荚无才思”，昌黎句。【时见峰儿，仰粘轻粉。】“仰蜂粘坠絮”，少陵句。 

　　乌夜啼 【赵令畤 重门不锁相思梦二句。】从休文“梦中不识路，何以慰相思”化出。 

　　减字木兰花 【王安国】 结语与和凝“却爱熏香小鸭，羡他长在屏帏”等句，俱从龙标“玉颜不及寒鸦色，犹带昭阳日影来”悟出。 

　　临江仙 【晁冲之 情知春去後三句。】淡语有深致，咀之无穷。 

　　黄金缕 【秦观】 仙才鬼才，兼而有之。 

　　庆清朝慢 【王观 饾饤得天气。】昌黎诗：“肴核粉饤饾”，如世俗攒盘攒盒是也，此借以为斗凑之义。 

　　菩萨蛮 【孙舣】 含章句，暗用寿阳公主事。 

　　眼儿媚 【王雱】 词固佳，嫌太软媚，似妇人耳。 

　　倦寻芳【潘元质 旋翦灯花，两点翠眉谁画。】郑谷贫女吟，有“笑翦灯花学画眉”之句。灯煤可为画眉之用，宋人小说尝言之。【香灭羞回空帐里二句。】所谓“心怯空房不忍归”也。 

　　生查子【周紫芝 花落红窗暖。】丽句。 

　　花心动【谢逸】 与牛希济生查子体同。沈天羽谓此词用小雅鹤鸣篇体，非也。鹤鸣一诗，大旨全在言外，使人引伸触类而自得之。此词不过借字寓意耳，既述其语，即释其文，安得比而同之。况古乐府及唐、宋诗中，如此类者甚众，何必远引小雅哉。 

　　燕归梁 清丽。 

　　南哥子 前段言帘外，後段言帘内。【铜荷烛映纱。】庾子山赋：“铜荷承泪蜡。” 

　　大酺 【周邦彦】 通首俱写雨中情颢。【况萧索青芜国。】温飞卿诗；“花庭忽作青芜国。” 

　　满庭芳 通首疏快，实开南宋诸公之先声。“人静乌鸢乐”，杜句也。黄芦苦竹，出香山琵琶行。 

　　少年游 情颢如绘，宜遭道君之怒也。 

　　西河 沈括唐句，浑然天成。【山围故国绕清江四句。】形胜。【莫愁艇子曾系三句。】古迹。【酒旗戏鼓甚处市至末。】目前颢物。 

　　点绛唇【辽鹤】 淡淡写来，深情无限，宜楚云为之感泣也。 

　　瑞鹤仙 【任流光过却。】紧接上文。【犹喜洞天自乐。】收拾中间。 

　　蓦山溪 【曹组 竹外一枝斜，想佳人天寒日暮。】几於合杜、苏而一之矣。此首或以为白石作，然玩结处数语，气格软弱，其非姜作可知。 

　　二郎神 【徐伸】 此作多说别後情事。起句从举头闻鹊喜翻出。马蹄难去，去字原本是驻字，苕溪渔隐改作去。 

　　眼儿媚 【宋齐愈】 可谓珠琲字字圆矣。 

　　汉宫春 【李邴】 圆美流转，何减美成。【东风也不爱惜六句。】三层俱用旁写。【问玉堂何似，茅舍疏篱。【旧人诗句：“白玉堂前一树梅。” 

　　玉楼春 【沉吟不语晴窗畔二句。】将写。 【云情散乱未成篇二句。】正面。 【重重说尽情和怨二句。】已写。 【暂时得近玉纤纤二句。】馀意。秀水咏金指环云：“爱他金小小，曾近玉纤纤。”亦似从此脱出。 

　　清平乐 【刘弇 后段】此必有所伤悼，故云。【载华附识，思岩兄云：按复斋漫录刘伟明既丧爱姜，而不能忘，为清平乐词云云。 

　　临江仙 【陈与义】 神到之作，无容拾袭，渔隐称为清婉奇丽，玉田称为自然而然，不虚也。 

　　喜迁莺 【刘一止】 宿鸟以下七句，字字真切，觉晓行情颢，宛在目前，宜当时以此得名。近代唯秀水先生塞孤一阕，足与方驾耳。 

　　贺新郎 【辛弃疾 绿树听鶗鴂，更那堪杜鹃声住。】旧注云：鹈鴂、杜鹃实两种，见离骚补注。【看燕燕，送归妾。】诗小序云：燕燕，送归妾也。竟作换头用，直接亦奇。【将军百战身名裂六句。】上三项说妇人，此二项言男子。中间不叙正位，却罗列古人许多离别，如读文通别赋，亦创格也。又悲壮。【凤尾声龙香拨三句。】贵妃琵琶以龙香板为拨，以逻逤檀为槽，有金缕红纹，蹙成双凤，故东坡诗云：“数弦已品龙香拨，半面犹遮凤尾声槽。” 【最苦浔阳江头客二句。】用白香山诗。【记出塞黄云堆雪三句。】用乌丝公主事。【弦解语二句。】略束。【千古事，云飞烟灭至末。】一齐收拾。 

　　摸鱼儿 【春且住二句。】是留春之辞。结句即义山“夕阳无限好，只是近黄昏”之意。斜阳以喻君也。 

　　清平乐 【後段】有老骥伏枥之概。 

　　菩萨蛮 此词寓意，鹤林玉露言之最当。 

　　生查子 玩第四句，似带厌恶之意。 

　　浪淘沙 【老僧夜半误鸣钟三句。】与老杜“欲觉闻晨钟，令人发深省”同意。 

　　眼儿媚 【范成大】 换头，春慵紧接困字，醉字来细极。 

　　卜算子 【黄公度】 骨肉之别，语无一毫妆点。 

　　卜算子 【葛立方】 叠字体。 

　　满江红 【张孝祥 也不管滴破故乡心。】出唐诗。 【愁人耳。】出古诗。　【破我一床蝴蜨梦二句。】工妙。 

　　鹧鸪天 【行行又入笙歌里。】又字从前段第二句来。 

　　忆王孙 【姚宽 楼上情人听马嘶三句。】与飞卿“送君闻马嘶”，各有其妙，正可参看。 

　　踏莎行 【采菱渡口日将沉。】已上是即颢。 【飞鸿楼上人空立。】已下是遥想。【梦魂归去不留踪二句。】两层一齐收拾。 

　　酷相思 【程垓】 人人之所欲言，却是人人之所不能言。此之谓本色，无笔力者，未许妄作邯郸。 

　　愁倚栏令 昵昵儿女语，妙以渲染出之。 【莫惊他。】他字借叶。 

　　清平乐 【刘克庄 贪与萧郎眉语二句。】入神。 

　　风入松 【俞国宝 明日重扶残醉。】较原本重携残酒，工拙判然。【载华按：武林旧事：淳熙间，一日，御舟经断桥。桥舟经断桥。桥旁有小酒肆，颇雅洁，中饰素屏风，书风入松一词於上。光尧驻目，称赏久之。宣问何人所作，乃太学生俞国宝醉笔也。上笑曰：“此词甚好，但末句未免儒酸。”因为改定云“明日重扶残醉”，则迥不同矣。即日命解褐云。】 

　　临江仙 【李石 前段】数语较胜。无名氏踏莎行词，所谓有颢有情有味也。【一方明月中庭。】用刘禹锡诗。【扇子扑流萤。】用杜牧之诗。 

　　满庭芳 【张镃】 响逸调远。 【萤火坠墙阴。】陪衬。【任满身花影二句。】工细。 

　　酹江月 【杜斿 一自髯孙横短策五句。】六朝兴废，数语括尽。换头又提起言之，并寓南宋之慨。【人笑褚渊今齿冷，只有袁公不死。】“甯为袁粲死，不作褚渊生”，宋时石城谣也。 

　　扬州慢 【姜夔 淮左名都，竹西佳处。】扬州府城东北有竹西亭，故杜牧诗云：“谁知竹西路，歌吹是扬州。”【纵豆蔻词工，青楼梦好，难赋深情。】“豆蔻梢头二月初”及“十年一觉扬州梦，赢得青楼薄倖名”，皆牧之句。 

　　点绛唇 【数峰清苦二句。】遒紧。 

　　暗香 二词绛云在霄，舒卷自如。又如琪树玲珑，金芝布护。【旧时月色二句。】倒装起法。 【何逊而今渐老二句。】陡转。【但怪得竹外疏花二句。】陡落。【叹寄与路遥三句。】一层。【红萼无言耿相忆。】又一层。【长记曾携手处二句。】转。【又片片吹尽也二句。】收。 

　　疏影 别有炉■镕铸之妙，不仅以沈括旧人诗句为能。【昭君不惯胡沙远四句。】能转法华，不为法华所转。宋人咏梅，例以弄玉，太真为比，不若以明妃拟之，尤有情致也。胡澹菴诗，亦有“春风自识明妃面”之句。【还教一片随波去二句。】用笔如龙。 

　　长亭怨慢 【是处人家四句。】先言别时之颢。【阅人多矣，谁得似长亭树。树若有情时，不会得青青如此。】借树以言别时之情。阅人既多，安得尚有情耶。一笑。此字借叶。【日暮。望高城不见，只见乱山无数。】别後。何记室诗：“日夕望高城，缈缈青云外。”【韦郎去也四句。】望其早归。韦皋与玉箫别，留玉指环，约七年再会。以其地在江夏，故用之。後遂沿为通用语。【算只有并刀二句。】总收。 

　　齐天乐 将蟋蟀与听蟋蟋者，层层夹写，如环无端，真化工之笔也。【候馆吟秋三句。】音响一何悲。【笑篱落呼灯二句。】高绝。【载华按汉书王褒传，蟋蟀俟秋吟。师古注：蟋蟀，今之促织也。是蟋蟀呼为促织，唐时已然，不始於宋之中都也。 

　　念怒娇 【记年时、常与鸳鸯为侣。】唐诗：“鸳鸯相对浴红衣。” 

　　侧犯 【正兰栗梢头弄诗句，谁念我鬓成丝。】“红药梢头初茧栗，扬州风动鬓成丝”，山谷句也。 

　　琵琶仙 【更了几声啼鴂。】离骚：“恐鹈鴂之先鸣兮，使百草为之不芳。”【三生杜牧。】涪翁诗：“春风十里珠帘卷，仿佛三生杜牧之。”词中用三生杜牧，本此。【都把一襟芳思至末。】句句说景，句句说情，真能融情景于一家者也。曲折顿宕，又不待言。 

　　翠楼吟 【月冷龙沙五句。】题前一层，即为题中铺叙，手法最高。【玉梯凝望久五句。】凄婉悲壮，何减王粲登楼一赋。 

　　解连环 【玉鞍重倚三句。】冒起。 【为大乔能拨春风。】以下倒叙。【柳怯云松二句。】固知浓抹不如淡妆。【叹幽欢未足二句。】与起处遥接。从合至离，他人必用铺排，当看其省笔处。【问後约空指蔷薇三句。深情无限，觉少游“此去何时见也”，浅率寡味矣。 【又见在曲屏近底。】近字，花庵选本注曰平声，不知出处，义亦未详。 

　　八归 历叙离别之情，而终以室家之乐，即豳风东山诗意也。谁谓长短句不源于三百篇乎。【翠樽双饮，下了珠帘，玲珑闲看月。】三句括尽康伯可满庭芳。翻用太白玉阶怨妙。 

　　采桑子 【陆游】 体格仿佛花间，但味较薄耳。南宋小令佳者，大抵皆然。 

　　鹊桥仙 【酒徒一半取封侯，独去作江边渔父。】感愤语妙，以蕴藉出之。结句翻用贺知章事，而感慨意即寓其中。又 【故山犹自不堪听。】衬垫一句，不唯句法曲折，而意亦更深。 

　　贺新郎 【刘过 後老去段】青衫憔悴，红粉飘零，千古一泪。 

　　沁园春 【记绾玉曾教柳传看。】柳传，未详何人，岂即小说所载柳毅耶。 

　　月当窗 【张辑】 起句本唐诗。 

　　醉落魄 【刘光祖】 结句，东坡题独乐园诗中语也。 

　　清平乐 【赵汝迕 判却寸心双泪二句。】情至之语，不嫌其苦。 

　　水龙吟 【卢祖皋 笑依依欲挽，春风教住。】宋人荼蘑诗：“强挽春风留一醉。” 【酒边风味，对枕幛三句。】山谷诗：“名字因壶酒，风流付枕帏。” 

　　御街行 【高观国】 只起三句说轿，以下俱说轿中之人。花字一首中三见，微复，此亦失于检点处。又【莺声似隔。】帘外。【篆烟彼度。】帘内。【仿佛见如花娇面。】以上言帘垂。结处言帘卷。 

　　烛影摇红 【别浦潮平六旬。】俱写颢物，却有层次，故不板实。写景自下而上。【酒醒情绪三句。】总承上六句。 【寥落年华将尽三句。】收转前段。 

　　少年游 【翻忆翠罗裙。】“蔓草见罗裙”，杜句也。 

　　贺新郎 此词神韵小减，然气格自佳。 【开遍西湖春意烂，算君花正作江山梦。】奇语不可多得。 

　　绮罗香 【史达祖】 绮合绣联，波属云委。 【尽日冥迷二句。】摹写入神。 【记当日门掩梨花二句。】如此运用，实处皆虚。 

　　双双燕 清新俊逸，兼有之矣。 【还相雕梁藻井。】梁间曰藻井。 【便忘了天涯芳信。】传书燕，见开元、天宝遗事。然文通、太白诗已先用之，不必出处也。【载华附识，思岩兄云：按表异录，绮井亦名藻井，又名斗八，今俗曰天花板也。】 

　　齐天乐 【细雨重移。】“细雨更移橙”，杜句也。【想橘友荒凉，木奴嗟怨。】陪衬。木奴，柑也。 【草泥来趁蟹螯健。】又衬。【 并刀寒映素手，簌簌吴盐轻点。】并刀、吴盐，俱用美成词语。【待惜取团圆，莫教分散。】暗用合欢柑事，盖二物实一种也。【入手温存，帕罗香自满。】东坡诗注：赐近臣黄柑，又黄罗帕包之。又 【秋风早入潘郎鬓二句。】用秋兴赋序意。 【便羞插宫花二句。】用东坡诗意。【旧吟凄断茂陵女。】用白头吟事。 【人间公道唯此。】用唐人诗。 【涅了重缁。】用陆展染白发事。 【搔来更短。】“白头搔更短”，亦唐句。 【郎潜几缕。】“白发郎潜旧使君”，东坡句。郎潜二字，出张衡思玄赋。【 纵有黟黟，。】黟音伊，黑也。秋声赋：“黟然黑者为星星。”又後段，即东坡“拥髻无言怨未归”之意。 

　　东风第一枝 【行天入境。】昌黎春雪诗：“入镜鸾窥沼，行天马渡桥。”【怕风靴挑菜归来。】春。 【万一灞桥相见。】 雪。又 【鞭香拂散牛土。】宋时内官，皆用五色丝采杖鞭牛，故曰鞭香。 

　　鹊桥仙 【吴潜 痴儿騃女贺新凉二句。】与东坡洞仙歌结处同意。 

　　沁园春 【陈经国谁使】 按宋纪，丁酉为理宗嘉熙元年。是时金虽已亡，而蒙古兵方压境，诸镇皆弃官遁。词中所感，殆谓是欤。 

　　台城路 【方岳 那得似西来一筇横绝。】用达摩事。 【雁衔千里月。】雁衔芦以避缯缴，出淮南子。 

　　蓦山溪 【洪瑹】 两叠，一言初别，一言别後。前欢如梦，後会无期，写得淋漓尽致。 

　　唐多令 【伊焕 说蓍前欢佯不记二句。】情颢逼真。 

　　酹江月 【黄升 前段】朴有致，故雅。 【多少甲第连云五句。】宕开。【得似衰翁三句。】收合。 

　　鹊桥仙 【云窗雾阁事茫茫。】昌黎诗；“云窗雾阁事慌惚。” 

　　贺新凉 【文及翁 前段】所谓“直把杭州作汴”州也。 

　　倦寻芳 【吴文英 坠瓶恨井五句。】别後。 古诗：“莫作瓶落井，一去无消息。” 【不约舟移杨柳系五句。】重遇。 【被西风二句。】又别。 

　　西子妆 【艳阳酷酒。】酷疑当作酤。 

　　唐多令 【何处合成愁，离人心上秋。】合，古沓切。 第二句如诗中离合体，亦从少游“一钩残月带三星”得来。 【有明月怕登楼。】唐诗：“好月那堪独上楼。” 

　　祝英台近 【翦红情裁绿意，花信上钗股。】立春。“花随红意发，叶就绿情新”，昔人翦采诗也。【残日东风二句。】 关合除夜。 换头数语，指春盘采缕也。归梦二句，从“春归在客先”想出。 

　　高阳台 可云蹙金结绣矣。 【金沙锁骨连环。】用锁骨菩萨事。 【南楼不恨吹横笛二句。】翻案法。【寿阳宫里愁鸾镜。一句中用两事。 【问谁调玉髓，暗补香瘢。】用邓夫人事。宋伯序落花诗：“泪脸补痕烦獭髓，舞台收影费鸾肠。”换头三句，语意本此。【梦缟衣解珮溪边。】一句中合用两事。此词亦微嫌用事太多耳。 

　　风入松 【愁草瘗花铭。】琢句险丽。 【惆怅双鸳不到，幽阶一夜苔生。】此则渐近自然矣。结句亦从古诗“全由履迹少，并欲上阶生”化出。古诗又有“春苔封履迹”之句。 

　　金盏子 【莓砌扫蛛尘三句。】吴城零落。 【殿秋尚有馀花二句。】寓窗未开。 【新雁又无端三句。】新邑之役。【篱角六句。】西馆篱间。 

　　贺新郎【蒋捷 月有微黄篱无影，挂牵牛数朵青花小。】旧人言牵牛花，日出即萎，故此词云然。 又 【我辈中人无此分三句。】名言。 

　　绛都春 【细雨院深二句。】颢中有情。 【早拆尽秋千红架。】情中有景。　【纵然归近二句。】曲折入情。 【姹姬。】姻娅之娅，从无活用者，字书亦无别字。唯字汇补注云：娅■〈女余〉，态也。娅音鸦，么加切，此又叶作去声，俟考。娅■〈女余〉，按广韵作■〈宀亚〉■〈宀余〉，注云作姿态儿。 【无言暗拥娇鬟，凤钗溜也。】也字叶得妙。高青邱“回首暮山青，又离愁来也”，亦似从此得诀。 

　　声声慢 福唐体，亦名独木桥体。 

　　虞美人 【悲欢离合总无情二句。】此种襟怀，固不易到，然亦不愿到也。又 【几度和云，飞去觅归舟。】较“天际识归舟”更进一层。 

　　行香子 心字香见骖鸾录。窈娘堤见比红儿诗。秋娘渡见杜秋娘诗。泰娘桥见刘禹锡泰娘诗。 

　　柳梢青 【柳雨花风三句。】态浓意远。 

　　绛都春 【陈允平 飞梭庭院绣帘闲】 此飞梭只作弄梭解，非用投梭折具事也。痕字、昏字，不宜与寒鹃等字同叶。 

　　酹江月 【是谁将瑶瑟，弹向云中。】琴中有水仙操，故云。【九疑何处二句。】暗用湘妃事。 

　　永遇乐 云南三句，所谓赋而兴也，故下直接云王孙远。【蔷薇旧约。】牧之留赠诗云：“蔷薇花谢即归来。”凡词中用蔷薇本此。 

　　绮罗香 以此接武梅溪，亦如骖之有靳。【溯归燕尚栖残柳。】溯，迎也。【共裁春夜韭。】杜诗：“夜雨翦春韭。” 

　　探春 柳字、酒字，俱借叶。 

　　百字令 【闲踏轻澌来荐菊，半潭新涨微澜。】“一盏寒泉荐秋菊”，东坡书林逋诗後句。 

　　花犯【周密】 谁记谩记犯重，下记字疑误。 【芳兰幽芷。】衬法。 

　　解语花 【晴丝罥蜨。雨萼烟梢，压阑干花雨，染衣红湿。】起用晴丝，忽接雨萼，微碍。两雨字亦犯重。雨萼疑当作露萼，或作雾萼。否则下雨字有误。 

　　曲游春 【看画船尽入西泠，闲却半湖春色。】武林旧事云：“游之次第，先南後北，至午则尽入西泠桥里湖，其外几无一舸矣。”轻暝笼烟以下，即武林旧事所谓花影暗而月华生，始渐散去也。前阕两丝字，後阕两烟字，犯重，似失检点。 

　　台城路 【槐阴】 朗润清越，咏物题中所难，碧山二作亦然。 

　　惜馀春慢 【鱼牵翠带，燕掠红衣，雨窗万荷喧睡。】杜陵诗：“水荇牵风翠带长。”赵嘏诗：“红衣落尽渚莲愁。” 

　　疏影 横斜照水四字，是题前引子，即为下文伏脉。【素壁秋屏。】以下方是正面描写。【轻妆谁写崔徽面。】比。【记梦回，纸帐残灯二句。】比而赋。 

　　少年游 【一样春风，燕梁鸾户，那处得春多。】即梨花雪，桃花雨，毕竟春谁主之意。然俱从义山“莺啼花又笑，毕竟是谁春”脱出。 

　　南浦【王沂孙 别君南浦四句。】点化文通别赋，却又转进一层，匪夷所思。　【应有泪珠千点。】 用东坡词意。 

　　水龙吟 以下三首，俱明隽清圆，无堆垛之习。 【晓寒慵揭珠帘四句。】用徐仲雅宫词。又 【叹黄州一梦，燕宫绝笔，无人解看花意。】王元之知黄州，有海棠诗，燕宫谓宣和画谱也。两首前後结句，仿佛相似，尚少变化。 

　　齐天乐 组织处一一工妙。 【残红牧尽过雨。红当作虹。】 

　　三姝媚 【红缨悬翠葆三句。】正写起。 【万颗燕支。】以下三层，俱是借用法。 【正夜色瑛盘二句。】 用魏明帝事。【荐笋同时三句。 】用唐人樱笋会事。【贮满筠笼二句。】用少陵诗意。【谩想青衣初见二句。】用小说范阳卢子事。 

　　良清朝 【玉局歌残，金陵句绝。】东坡贺新凉词，後段单说榴花。荆公咏榴花，有“万绿丛中红一点，动人春色不须多”之句。 【何须拟，蜡珠作蒂二句。】出温飞卿诗。 【谁在旧家殿阁，自太真仙去，扫地春空。】温阳七圣殿绕殿石榴，皆太真所植，出洪氏杂组。【颠倒绛英满迳二句。】用昌黎诗。 

　　庆春宫 【纵飘零、满院杨花，犹是春前。】与竹山“纵然归近风光，又是翠阴初夏”，各有其妙。 

　　扫花游 不似竹山罗列许多秋声，命意与欧公一赋仿佛相似。但从旅客情怀说来，倍觉怆然。【顿惊倦旅。】主意。【但落叶满阶，唯有高树。】欧公所谓声在树间也。 【想边鸿孤唳四句。】借以作波，亦如欧公赋末，用虫声唧唧也。又 【剩红如扫。】来路。过变处，一线相承。【旧盟误了，又新枝嫩子，总随春老。】去路。用杜牧寻春事，入妙。 

　　摸鱼儿 疑失题。笔路与想路俱极尖巧，尤妙在无一点俗气，否则便类市井小儿声口矣。 

　　南浦【张炎】 亦空阔，亦微妙，非玉田先生不能。 

　　水龙吟 【记小舟夜悄，波明香远，浑不见、花开处。】何减“鲁望月晓风清”之句。 

　　解连环 【写不成书二句。】奇警。 【暮雨相呼二句。】“暮雨相呼疾，寒塘欲下迟”，唐崔涂孤雁诗也。 

　　探春 【才放些晴意四句。】可谓笔如其手，手如口矣，不意於咏物题得之。 

　　高阳台 淡淡写来，冷冷自转，此境大不易到。 

　　扫花游 【嫩寒】 前段结句引起下半阕。 

　　渡江云 【更漂流何处。】处字亦是叶韵。【长疑即见桃花面四句。】曲折如意。 

　　绮罗香 【甚荒沟，一片凄凉二句。】用事无迹。【後段】弹丸脱手，不足喻其圆美也。【羞见衰颜借酒二句。】比拟最切。【谩倚新妆二句。】香山诗：“醉貌如红叶，虽红不是春。” 

　　清平乐 【只有一枝梧叶二句。】淡语能腴，常语有致，唯玉田为然。 

　　疏影 人巧极而天工错，草窗亦应退三舍避之。【黄昏片月。】标出眼目。【几度背灯难折。】句中句。【窥镜蛾眉淡抹八句。】三层模写。赋而比也。 

　　琐窗寒 起句隐藏碧山二字，偶尔弄巧，诗家亦有此例。蝴蝶句及後黄金句，俱出李长吉诗。【怅玉笥埋云，锦衣归水。】玉笥山当在越中，俟考。锦衣出太白越中鉴古诗。【载华附识，思岩兄云：按史记太史公自序：禹穴注：石箐山一名玉笥山，又名宛委山。又按水经注，浙东城郭外，又有玉笥、竹林、云门、天柱精舍，产工疏山创基，架林裁宇。则玉笥为越中山无疑矣。】 

　　西子妆 【杨花点点是春心，替风前万花吹泪。】较坡公“点点是离人泪”，更觉纤新。“遥岑出寸碧”，昌黎句也。 

　　南楼令 【暗忆旧时歌舞地。】以下俱是追忆。】明月半床人睡觉二句。】真所谓“已凉天气未寒时”。 

　　二郎神 【汤恢】 此作以会合与别离两层夹写。【记翠楫银塘三句。】此层尚是宽写。 【燕子衔来相思字二句。】从雁足不来，又翻进一层。【香痕碧唾五句。】此层写得更切。 

　　大江东去 【文天祥】 用东坡原韵。 

　　贺新郎 【李南金】 罗大经云：“凄婉顿挫，不减古作者。” 【君看取落花飞絮三句。】用南史范缜语意。 【恐明朝雁亦无寻处。】明朝一作明年。 

　　天香 【王易简 烟峤收痕三句。】龙涎。【蜡杵冰尘三句。】制香。【纤痕透晓二句。】焚香。龙涎和众香焚之，能聚香，烟缕缕不散。 

　　桂枝香 【陈恕可 记乍脱内黄。】内黄，地名，此特借用。 【还是秦星夜映。】阴阳家以井鬼之分为巨蟹宫，井鬼分野属秦。 【正香擘新橙。】山谷蟹诗“忍看支解对姜橙”。遗山亦有“酒边遣汝伴新橙”之句。 

　　水龙吟 【赵汝钠 雪空水冷。】微馥。【清凉亭院。】清凉字复。结语似落套。 

　　摸鱼儿【唐珏 凫叶净。】字书云：“莼叶以凫葵。”【千里旧怀谁省。】千里，湖名。【但只有芳洲花与老。】与字疑讹，或是共字。 

　　桂枝香 【正半壳含黄四句。】出坡诗。结用蟹眼汤意，与陈作同。 

　　鱼游春水 【无名氏 媚柳轻窣黄金缕。】缕字借叶。许多景物，皆为游子作衬，故下文直接云，佳人应怪归迟。 

　　眉峰碧 第二句，亦从牛给事望江怨脱来。【窗外芭蕉窗里人，分明叶上心头滴。】似从飞卿“空阶滴到明”化出。若聂腾琼鹧鸪天结句，则又从此出蓝耳。 

　　踏莎行 可与后主“花明月暗”词并传。融情景于一家，固是词中三昧。若论艳词则与其多作情语，无宁多作景语，盖情语尤易流入鄙亵也。细玩自知。结语本香奁集。 

　　踏青游 诗中多离合诗，然与此体小异。按鲍明远集有字谜诗，此其遣意也。里字重叶。 

　　鹧鸪天 升平之盛，如在目前，昔人谓非想像者所能道，信然。 

　　绿意 【怕飞去谩绉留仙裙摺四句。】比。 【喜静看，匹练秋光二句。】去路。【载华按：此首见山中白云词卷六。题下注云：乐府雅词以此首作无名氏，非。今姑从词综编录。】 

　　御街行 此即诗家所谓俳谐体也，佳在无一硬语、秽语。否则便类黄莺儿、月儿高声口矣。 

　　西江月 【芦花江上两衰翁二句。】苦语真挚。 

　　眼儿媚 【今宵眼底，明朝心上，後日眉头。】希文“眉间心上，无计相回避”，易安袭用之，而语较工。此则更加尖颖矣。 

　　壶中天慢【李清照】 此词造语固为奇俊，然未免有句无章。旧人不加评驳，殆以其妇人而恕之耶。 

　　醉花阴 结句亦从人与绿杨俱瘦脱出，但语意较工妙耳。 

　　浣溪沙 此词大旨，只是慨春色已去耳，玩第三句及结句自明。 【新笋已成堂下竹，落花都入燕巢泥。】眼前景物，自成佳联。 

　　蝶恋花 【朱淑真 莫也愁人意。】意字借叶。【把酒送春春不语二句。】与“庭院深深”作後结，“妾本钱塘”作前结相似。 

　　鹧鸪天 【聂胜琼】 风致如许，真所谓我见犹怜者也。 

　　●金词 

　　人月圆 【吴激】 花庵称其数妙凄婉，良然。然只是善于运化唐句耳。 

　　琴调相思引 【刘仲尹】 罗敷二句，翻用陌上桑古辞。 

　　满江红 【元好问 恨伯劳东去燕西飞。】古词：“东飞伯劳西飞燕。” 

　　清平乐 飞去飞来二语，可与冯延巳“双燕来时陌上相逢否”为配。结句本于真人凤栖梧。 

　　迈陂塘 玉田云：“雁邱双莲，立意高远。”【载华按：双莲一首见补遗末卷，依次编後。】 

　　●元词 

　　金人捧露盘 【罗志仁 更无宫女说元宗。】翻用唐句，感慨更深。 

　　洞仙歌 【段宏章 了东风孤注。】旧人诗，有荼■〈艹縻〉孤注之语。 

　　水龙吟 【曾允元】 开口便是梦境，以下层次极细。 【凭肩後约三句。】所谓梦中无限风流事也。 

　　百字令 【萨都剌】 用东坡韵。 【鬼火高低明灭。】以上俱是触目生慨。 

　　【歌舞尊前三句。】略推开。 【伤心千古二句。】仍收归石城。 

　　多丽 【张翥 後段】西湖晚景，形容曲尽。背驮明月进钱塘者，何足语此。 

　　摸鱼儿 【待雪夜相思三句。】订後会。 【要款段随车。】马援传，乘下泽车，御款段马。【轻盈唤酒二句。】仍关合遣妾意。又 蹊径与疏影一首相似。【仍独自、伴瘦影黄昏，和月窥窗纸。】有追魂摄魄手段。 

　　疏影 【王元章墨梅图】 元章名冕，诸暨人。 前段只说梅花，後段方说画梅，与满江红一阕，题折枝桃花章法正同。【微霜却护朦胧月二句。】即为画图伏案。【一夜梦云无迹。】跌起画梅。【唯有龙煤解染。】直接。 

　　水龙吟 【芙蓉老去妆残二句。】引起。 【瘦苇黄边三句。】衬写。【几度临流送远二句。】点入送客。【船窗雨後三句。】宋人诗：“蓼花无数入船窗。”此更写得入画。【不见当年三句。】带出广陵。【但此时此处三句。】收转蓼花。又【玉人栀貌堪怜。】尤延之诗：“栀貌宁欺我辈人。”【甚女贞染就。】女贞一名蜡树。然树上收采之蜡，乃白蜡也，故曰染就。 

　　陌上花 【关山梦里归来，还又岁华催晚。】使归。岁暮。旧谱作六字句，亦通。今从词律。【绿笺密记多情事二句。】有怀。连上二句看来，乃见其妙。【满罗衫，是酒香痕凝处。】旧谱从香字句固谬，词律以五字为句亦未安。词纬从衫字读，余谓当从是字读，然未敢臆断，姑从词纬。【不成便没相逢日四句。】曲折如意。 

　　满江红 前段俱为画图作势。【丹青笔。】点清。 

　　水龙吟 【张埜 飘飘冉冉三句。】虚。【雪茧新抽六句。】实。 

　　人月圆 【倪瓒】 前段全用窦巩南游感兴诗语。後段则用刘禹锡石头城诗语意。 【鹧鸪啼处三句。】太白越中览古绝句：“只今唯有鹧鸪啼。” 

　　沁园春 【邵亨贞】 此二首与刘改之两阕俱工丽可喜。似此描写，亦何妨为大雅罪人。 

　　燕山亭 【张雨 曾同谱西泠二句。】关合梅字。【君家几度尊前。】用杨德祖事。 【唯醉写来禽青李。】陪衫。补遗。 

　　水龙吟 【胡仔】 沈括体。 【梦寒帐春风晓。】当作绡。【以下补人。】 

　　柳梢青 【罗椅】 首句身字，毕竟微似趁韵。 

　　莺啼序 【汪元量】 慨古实以伤今，当与麦秀之歌、黍离之诗并传。【嗟倦客又此凭高。】点清重过。【槛外已少佳致。】虚笼一句。【更落尽梨花三句。】只作引子，亦是衫法。 【问青山三句。】领起下二段。 【麦甸葵邱五句。】两层俱是所见，一下一高。【听楼头哀笳怨角。】一层是所闻。【渐夜深月满秦淮二句。】转接。两层亦是所见，一远一近。【慨商女不知兴废三句。】一层是所闻。【 伤心千古二句。】略顿。 【认依稀王谢旧邻里。】衣冠人物。【临春结绮三句。】宫殿妃嫔。【因思畴昔九句。】追思致乱之由。【叹人间今古真儿戏。】一句总收。 【东风岁岁还来三句。】仍应转第一段。 

　　曲游春【施岳】和草窗韵。前阕写游人之骈集，後阕方言游人之归去，层次历历，无不如画。【傍断桥翠绕红围，相对半篙晴色。】武林旧事所谓“小泊断桥，千舫骈聚”也。 

　　摸鱼儿【李演 长干路。】长干里在建邺之南，今江宁府。 

　　谒金门【何光大】 泛碧沉朱，即浮瓜沉李也。 

　　菩萨蛮【张桂 摘得野蔷薇二句。】新倩。 

　　新荷叶【郑斗焕】 赋题。 

　　贺新郎【陈纪】稼轩作从昔人说起，此作就本事说起，合二阕观之，可以识章法之变。 【铁拨鹍弦春夜永，对金钗钟乳人如玉。】唐贺怀智以鹍鸡筋作琵琶，弦用铁拨弹，故坡公有“鹍弦铁拨响如雷”之句。香山诗：“钟乳三千两，金钗十二行。” 

　　玉珥坠金环【赵雍】 前後俱说目前情颢，只中间数语，是追叙旧时。 

　　踏莎行【贺铸 新无蜂蜨慕幽香二句。】身分。 【常年不肯嫁东风二句。】有美人迟暮之慨。【以下补词。】 

　　定风波 全用唐诗沈括入律。 

　　花心动【李弥逊】 前段只写初秋情景，换头以下，略点入牛女事，最善避俗。 

　　朝中措【朱翌 旧日东篱陶令，北窗正卧义皇。】天然巧合。 

　　临江仙【张元幹 日高犹倦妆梳。】以上俱是追忆。 

　　金缕曲【辛弃疾】通首寄慨绝远。 【一番新绿。】绿字叶去，见中原音韵及唐音正。【千里潇湘葡萄涨。】坡诗：“春江绿涨蒲萄醅。”【唾花寒，唱我新翻句。】飞燕外传，姊唾染人绀袖，正似石上花唾，花字本此。【望金雀觚棱细舞。】西都赋：“上觚棱而栖金爵。”狐棱，殿阙角也。金爵，凤也。 

　　西江月 後叠似乎太直，然确是夜行光景。 

　　清平乐【黄升】 语意恻恻动人，然较之太白，则更伤矣。 末二句，似从摩诘“那堪闻凤吹，门外度金舆”化出。【载华按：吉句本唐人宫词：“月明花落又黄昏。”】 

　　天香【吴文英】 後段俱从蜡字生发。 

　　水龙吟 一起便如画。 【树密藏溪三句。】从山说到泉。【二十年旧梦四句。】自慨。 【煮银瓶羊肠车转。】“银瓶泻汤夸第二”，东坡句。“曲几团蒲听煮汤，煎成车声绕羊肠”，山谷句。 【鸿渐重来三句。】怀古。 【把闲愁换与楼前晚色二句。】去路。 

　　壶中天【张炎 须信平生无梦到二句。】淡语入情，人不能道。又【窈窕行人韦曲。】韦曲、杜曲，皆昔时名胜之地。 

　　疏影 先述旧游，後说北归，於事则为顺叙，於法则为倒装。 

　　红情 【记涉江自采，锦亭云密。】古诗：“涉江采芙蓉。”【一见依然自语。】太白诗：“荷花娇欲语。”【背酣斜日。】荆公诗：“荷花落日红酣。”【无数满汀洲如昔。】用参寥诗语。 

　　风入松 如读储王田家诗。 

　　满庭芳 【销凝处三句。】折笔即为小字添毫。 【阳和能几许三句。】承上再用宕笔。 

　　声声慢 【此别何如至末。】一片神行。 

　　湘月 【把乾坤收入篷窗深里。】冒起。 【星散白鸥三四点二句。】细细写景。 【堪叹敲雪门荒五句。】寄慨。【落日沙黄三句。】收转。 【几时归去二句。】去路。 

　　木兰花慢 前段只写舟中情景，换头以下方说昔游。 

　　倦寻芳 【汤恢 背後腰肢，仿佛画图曾见。】东坡续丽人行，因周昉画背面欠伸内人而作，故其诗云：“隔花临水时一见，只许腰肢背後看。”此正用其语意。 

　　祝英台近 【沉水冷金鸭。】 鸭字属洽韵，不与屑月通，此与雪节同叶，当读作乙结切。东坡画雁诗亦然。又 【谁道临水楼台，清光最先得。】“近水楼台先得月”，唐戴叔伦句。 

　　风流子 【翁元龙 萧女夜归。】萧疑当作箫。 

　　绛都春 【记蜜烛夜阑。】蜜字疑讹。 【恨他情淡陶郎。】称陶公为陶郎，未稳。 

　　青玉案 【李莱老 总入韶华谱。】韶当作昭。昭华玉名，谓玉笛也。石湖亦有“昭华三弄”之句。 

　　生查子 【楼上数残更，马上看新月。】从“楼上黄昏，马上黄昏”脱来。 

　　高阳台 【断肠不在听横笛。】翻案法与梦窗同。【怅秋娘满袖啼痕四句。】杜秋孃歌，有“莫待无花空折枝”之句。 

　　迈陂塘【元好问】 遗山二阕，绵至之思，一往而深，读之令人低回欲绝。同时诸公和章，皆不能及。前云天也妒，此云天已许，真所谓“天若有情天亦老”矣。【算谢客烟中。】少游有咏烟中怨词。【载华按：天地妒，遗山雁邱词中语也。】 

　　酹江月 【萨都剌】 结语自谓。 又 半夜钟声以下，似乎稍泛，与前不称。 

　　◆补录 【以下诸条，从高庐夫子杂记中录出，词综评本所无，补录于後。编次仍依词综，以便检阅。】 

　　●南唐词 

　　子夜 【李後主花明】 此词又见杜安世寿域词中，但易数字耳。 

　　●宋词 

　　破阵子 【晏殊】 晏氏父子均可追逼花间，琴川毛氏以配南唐二主，虽不免儗之不伦，然词林中类此者，固指不多屈也。 

　　伤春怨 【王安石】 结语与欧公暗合。 

　　木兰花 【张先 骊驹应亦解人情，欲出重城嘶不歇。】与晏小山玉楼春结二语相似。 

　　望远行 【柳永】 此词掩袭太多，皓鹤二语出连雪赋。 

　　醉翁操 【苏轼】 东坡自评其文云：“如万斛泉源，不择地皆可出。”唯词亦然。 

　　临江仙 【晁补之】 结语绝妙，惜起笔稍率。 

　　忆秦娥 【毛滂】 两用成语，可备一格。 

　　点绛唇 【葛胜仲】 鲁卿父子，门第既高，誉望亦重，特其所作，不逮元献、小山耳。 

　　玉楼春 【周邦彦】 此首当是咏刘、阮故事。 

　　蝶恋花 【王宷】 後半阕暗用长恨歌语意。 

　　贺新郎 【张元幹】 仲宗坐送胡邦衡及寄李伯纪词除名，其品节可知矣。 

　　春光好 此词颇佳，其末句云：“忆弓弓”，盖赋美人纤趾也。【载华按：此首词综不选。】 

　　减字木兰花 【吕本中】 淡语自佳。 

　　金人捧露盘 【曾觌】 海野东都故老，词多感慨，惜其人无足称。 

　　蝶恋花 【杨无咎】 读此词前阕结句，知鞋杯之戏，非始于杨廉夫也。【载华按：此首词综不选。】 

　　卜算子 【葛立方】 通首极清丽。 

　　卜算子 【程垓】 与刘後村海棠为风雨所败一作相似，亦可备一体。 

　　水调歌头 【崔与之】 填此调者，类用壮语，想亦音节应尔耶。 

　　醉江月 【杜斿】 豪迈处何减稼轩。 

　　暗香 【姜夔】 词中之有白石，犹文中之有昌黎也。世固也以昌黎为穿凿生割者，则以白石为生硬也亦宜。 

　　疏影 【但暗忆江南江北。】借用法。 【莫似春风三句。】翻案法。作词之法贵倒装，贵借用，贵翻案。读此二阕，秘钥已尽启矣。 

　　南乡子 【陆游】 南渡後，唯放翁为诗家大宗。词亦扫尽纤淫，超然拔俗。 

　　水龙吟 【卢祖皋 酒边风味四句。】方虚谷云：“荼蘼本唐书，酒名，世以花似酒之色，故得名，而亦为枕囊帏者也。” 

　　御街行 【高观国 香波半窣深深院。】窣，穴中卒也。此亦当作出字解，与勃窣窸义别。 

　　寿楼春 【史达祖】 白石、梅溪，昔人往往并称。骤阅之，史似胜姜，其实则史稍逊尧章。昔钝翁尝问渔洋曰：“王、孟齐名，何以孟不及王。”渔洋答曰：“孟诗味之未能免俗耳。”吾于姜史亦云。倚声者试取两家词熟玩之，当不以予为蚍蜉之撼。梅溪尝有骑省之戚，故此阕及夜行船一阕，全寓此意。 

　　东风第一枝 【粘鸡贴雁。翦采为雁以戴之，贴宜春二字，元日贴画鸡于户上。 

　　喜迁莺 结处与柳梢黄昏同意。 

　　踏莎行 【洪■〈王茶〉 垂垂玉筋。】甄后面白，泪双垂如玉筋，见唐类函。 

　　谒金门 【卢炳】哄堂词下语用字，亦复楚楚有致。 

　　喜迁莺 【吴文英 罗盖牙签，一一书名字。】牙签书名，用之牡丹，便为惬当。近乃施之于菊花，正恐东篱处士，不耐此标榜耳。 

　　解语花 【琼树三枝，总似兰昌见。】兰昌，宫名。琼树以下五句，全用薛昭遇云容事。【载华附识，思岩兄云：云容张氏，兰翘刘氏，凤台萧氏，琼艳三枝半夜春，即薛诗也。】 

　　女冠子 【蒋捷 羞与蛾儿争耍。】元宵有扑灯蛾，亦曰闹蛾儿，又曰火蛾。 

　　水龙吟 【周密】 草字、峭字，与酒後等韵同叶，唯南宋诸公有之。 

　　杏花天 【丹青自是难描模三句。】亦翻案法。然“意态由来画不成，当时枉杀毛延寿”，荆公已先道之矣。 

　　天香 【王沂孙】 诸香龙涎为最，出大食国。近海旁常有云气罩山间，即知有龙睡其下。或半载，或一二载，土人更相守视，候云散则龙已去，往必得龙涎。又一说，大洋海中，龙在其下，涌出之涎，为日所烁成片，风漂至岸，人得取之。 

　　水龙吟 【张炎】 “仙人掌上玉芙蓉”，王建宫词。 

　　新雁过妆楼 萧疏淡远，雅与题称。【载华按：此首词综不选，见山中白云词卷二。】 

　　远朝归 【赵耆孙】 只珠帘二语绝佳，惜前後不称。 

　　步蟾宫 【汪存】 应酬中佳制。 

　　虞美人 【王文甫】 可备一格。 

　　桂枝香 【李彭老 犹记灯寒暗聚四句。】蟹谱：蟹随潮解甲，更生新者。捕蟹者，纬萧承其流而障之，名蟹簖。癸辛杂识：江南蟹处蒲苇间，一灯水浒，莫不郭索而来。【自那日新诗换得。】东坡诗：“一诗换得两尖团。”【草泥踪迹。】和靖诗：“草泥行郭索。” 

　　天香 【冯应瑞】 此词较胜王作，惜结语脱去耳。【载华按：王作即指前王易简一首，题调俱同。结二句，继续风流，柔情缕缕，各本俱缺，今从历代诗馀补录。 

　　桂枝香 【唐艺孙 眼波频溜。】用蟹眼汤入妙。【叹风味尊前。】山谷诗：“奈此尊前风味何。” 

　　声声慢 【李清照】 此词颇带伧气，而昔人极口称之，殆不可解。 

　　卜算子 【美奴】 後段第三句，与黄公度词暗合。 

　　●金词 

　　春草碧 【李献能 颜色如花命如叶。】香山成句。 

　　迈陂塘 【元好问 雁邱】 今太原府阳曲县。 

　　●元词 

　　玲珑玉 【姚云文 休嗟空花无据三句。】语含讽刺。 

　　西湖月 【黄子行 玉儿应有恨，为怅望东昏相记忆。】用“玉奴终不负东昏”，亦从白石疏影悟出。 

　　木兰花慢 【萨都刺】 空字重叶。 

　　唐多令 【张翥 记怀中朱李曾投。】用王敬伯妻赵氏事。 

　　水龙吟 【张埜 不一尊琼露。】不字用得稍硬。 

　　余自束发喜学为词，而按谱倚声，未能即通其故。蒿芦夫子於课读之暇，谓词肇於唐，盛於宋，接武於金、元。唐词具载花间集，宋词散见於花庵、草窗两编。金、元词罕觏选本，唯词综一书，竹垞先生博采唐宋，迄於金元，搜罗广而选择精，舍是无从入之方也。乃渐次评点，授余读之。每一阕中，凡抒写情怀，描模景物，以及音韵法律，靡不指示详明，直欲使作者洗发性灵，而後学得藉为绳墨，洵词家之郑笺已。酒边花底，亲承提命，略涉藩篱。今忽忽四十馀年，夫子之墓木已拱，余亦衰且老矣。使徒奉为枕中秘而不与风雅名流共体玩之，抑岂夫子评阅之意欤。爰缮写校雠，附初白庵诗评之後。夫词者诗之馀，固殊体而同源泉也。唐、宋以来，诗词兼擅者，代不乏人，诗既有评，词独无评乎哉。公诸同好，後之作艺文志者，或以是编为词苑之嚆矢云。乾丁酉春日，门人张载华谨识。 

