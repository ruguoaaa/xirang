芬陀利室词话 [清] 蒋敦复撰
　　
　　
　　余既为剑人刻啸古堂诗、芬陀利室词，搜其遗集，复得二卷，悉付剞劂。一日，其哲嗣伯威携词话三卷、兵鉴四卷来，皆剑人生前手自写定者。兵鉴仅有唐一代，未得为完书。词话固剑人生平得意之作，第止寥寥数十叶，亦未断手。剑人著述，余最爱其词，诗次之，文尤其次也。剑人词谱，余向曾获见其手钞本，辨析宫商，剖别音调，订正于阳阴清浊之分，学者殊苦其难。及究其归宿，剑人亦未有以应。尝自谓著录三万余言，非至精至当，不敢出以问世。余以问之伯威，伯威云未之见。盖生前既未成书，身后亦并散佚，顾其大旨悉见之于词话。剑人作词，欲上追南唐北宋，而举有厚入无间一语，以为独得不传之秘。余亦谓词之一道，易流于纤丽空滑，欲反其弊，往往变为质木，或过作谨严，味同嚼蜡矣。故炼意炼辞，断不可少，炼意所谓添几层意思也，炼辞所谓多几分渲染也。余于词，入之未深，十七八岁时，曾问倚声之学于朱丈冲洁，以所作就正，蒙许为可传。忧患余生，概从摈弃，零编稿，百不存一。不意剑人词话中，犹采及鄙人旧作，展卷沉吟，恍如隔世。其中词人，大半相识，以余所知，未及甄录者尚多，剑人于此，不无遗憾焉。矧夫近日名流，纷起如云，几欲互张南北之军，争执骚坛牛耳。惜乎剑人往矣，未得周旋于珠玉敦之间，而为雄长也。光绪十有一年，岁次乙酉，孟冬中浣，吴郡王韬紫诠甫识于春申浦上淞隐庐。
　　●卷一
　　○周保绪词
　　嘉庆末，余年童稚，始识阳湖周保绪先生于田若谷邑宰署中，蒙以奇童见称。时习经史及帖括文字，间亦作诗，未尝问津于倚声之学。中年抑郁无そ，乃学填词。从王子久茂才处，［韬附注：子久即余旧字，今词留余处，尚有剑人评跋。］借得先生存审轩词一卷读之，是真得意内言外之旨。菩萨蛮前段云：“娇憨未识相思苦。盈盈漫捉风前絮。春去绣帘闲。黛痕轻上山。”浪淘沙后段云：“回枕曲屏空。纤甲重重。睡情比胜酒情浓。多少流莺催得起，梦又匆匆。”虞美人云：“不须把酒倚阑干。才放春晴，都不记春寒。”临江仙云：“晓风吹面酒醒时。一只翠羽，无处寄相思。”虞美人影云：“一灯秋夜疏星共。照破银屏幽梦。又是隙风微动。帘押文犀重。红蔫小谱琵琶弄。碎玉丁当遥送。颤落钿钗金凤。酒醒脂痕冻。”凡此于南唐北宋神似，而非形似。一萼红云：“漏声沉、想寒蟾一点，依约度疏林。隐臂妆残，扶头酒浅，离思空复盈襟。记初见柔荑未握，试弦索、娇语啭春禽。锦幄藏花，绣鞍冲雪，都是情深。才得画罗亲解，甚轻分翠带，翦却同心。舞絮楼台，吹香院宇，羞向梦里重寻。念惟有窗前玉蝶，坼红萼、芳意不胜簪。那更归迟，任伊闲伴瑶琴。”缠绵婉约中，得深厚之致。盖先生少年时，与张皋文翰风兄弟同里相切靡刂，又与董晋卿各致力于词，启古人不传之秘。近来浙吴二派，俱宗南宋，独常州诸公，能瓣香周秦以上，窥唐人微旨，先生其眉目也。
　　○保绪咏物词
　　蠹蝶覃鱼，蚀故纸所成，形似故名之。保绪先生为作齐天乐云：“绿茸不记寻春路，但留纤影。玳管轻捎，乌阑细写，生被银鱼惊醒。镫花焰冷，照一片愁痕，倩谁重省。欹枕商量，化伊还怯夜风紧。罗浮休便去也，有神仙恰待，圆月如镜。织就云衣，调残露屑，争又前身虚并。芝田万顷。任竹榻蕉窗，个人消领。翦纸招来，费缃梅半饼。”寓意深远，非浅人所能梦见。又有新竹、风竹、晴竹、雨竹四首，调倚长亭怨、疏影、南浦、高阳台。比兴无端，言有尽而意无穷，与时辈咏物，相去远矣。
　　○周青柳下词
　　保绪先生有族叔名青，字木君，所著有柳下词，保绪序而刻之。以为居恒愁苦怨抑，词多酸涩之味，思力沈挚，求之古人，往往而合。鹊桥仙云：“花阴黯淡，春游岑寂，谁管连天风雨。惜春何事最关情，只水影苍茫东去。庭深绿草，帘垂疏月，静夜声声杜宇。可曾幽梦乍惊顺，怕不是年时心绪。”解连环云：“昼阴庭院。算窥帘凤子，半随春倦。怎奈向碧雕甍，搅风里游丝，暗留花片。几处幽香，早特地撩人梦断。怕依依欲语，如又笑，倚阑初见多情，别来眷恋。叹芳心未久，霎时偷变。想小径玉勒争嘶，看桃李经春，肯藏娇面。旧日刘郎，但付与愁魂宛转。漫低徊、一任流光，画帘莫卷。”一落索结语云：“井梧不许听吟秋，又湘沥、阶前雨。”巫山一段云结云：“倚阑独自语无聊，此际可怜宵。”微音哀怨，如秋蛩声，忧能伤人，宜其不永年也。
　　○保绪赋杨花词
　　清真六丑一词，精深华妙，后来作者，罕能继纵。独保绪赋杨花词，用其调云：“向浓阴翠幄，漾袅袅、春魂如雪。画阑独凭，飞英鸳湿，正恁愁绝。又对斜阳院，晴丝空袅，任飘零离别。南国误了双蝴蝶。草际轻粘，帘前漫瞥。纤纤映、蛾眉月。却难寻瘦影，幽恨重叠。东风摇曳，算尘根小劫，灞岸鸣嘶骑，情暗切。柔条几度攀折。纵天涯觅遍，买春榆荚。只惆怅、众芳都歇。争得似、委艳香泥长倚，杏梁春帖。还消受、半枕寒怯。更唾绒、点缀茸窗底，娇红一捻。”此词精思妙绪，宛转环生，片玉家风，洵科未坠。其声律谨严处，可谓字字从华严法界中来。
　　○曹种水词
　　嘉兴曹种水名言纯，词与郭频伽相倡和。绘种水图，自题摸鱼子一阕，频伽和之。又为其妻清素居士绘纺车图，用前均自题。有“纺车出下前身业，冷落面城堤觜。只轮回几，惯衣静镫寒，秋声在树，河汉影垂地。”频伽和均题云：“从来椎髻梁鸿妇，不识绣靴红觜。门似水也，仅要持家，商量闲柴米。”种水词以清丽居宗，微嫌，浙派故也。凤凰台上忆吹箫，同金小山赋板桥春影一首，颇有李易安风格。词云：“门近横波，楼深读曲，记来曾度前溪。甚板桥犹是，芳树全非。柳外阑干历历，都无有，惟有风吹。还留剩、渔潭蹙镜，黛岫低眉。凝思一襟旧事，看到得而今，换了凄迷。似草氏烟黯，金粉霏微。更入斜阳催暝，丛灌里、不住鹃啼。啼何语、听他再三，苦劝人归。”小山名孝柏，引调中有云：“只有杜鹃啼血，声声里、替诉相思。相思处，黄昏月淡，红板桥西。”摹拟易安，得其形似，亦太相逼矣。
　　○冯柳东词
　　浙派词，竹开其端，樊榭振其绪，频伽畅其风，皆奉石帚、玉田为圭臬，不肯进入北宋人一步，况唐人乎。冯柳东太史登府，亦其眉目也。所著有月湖秋瑟、花墩琴雅诸词，亦以姜张为宗，而旁涉中仙、草窗。霜天晓角云：“昨夜新霜一抹，看一路橘林黄。”浪淘沙云：“说与西风留一叶，尚有蝉栖。”可谓词中有画。扫花游赋落叶云：“残蝉老去。纵一枝尚恋，凄和蛩语。断梦频醒，添了疏疏碎雨。”惜余春慢赋夕阳全首云：“淡抹岚头，微明沙尾，萧瑟楚天将暮。半痕欲断，几点才斜，露出秋城疏树。不尽千山万山，一片残晖，乱鸦驮去。趁征人、马背鞭丝，影倦扶归路。早又见腰笛吹残，荷锄话晚，指荒村何处。古寺红墙，江亭白舫，都为酒人留住。莫问铜驼故宫，金粉飘零，六朝谁主。正寒烟衰草凄迷，凝远倚楼无语。”柳东词大约工于写景状物，得南宋人遗意。惟言情之作，不及频伽，正与种水词相伯仲耳。
　　○瘦鸾词
　　柳东于冷摊旧书中得词笺，题为岁俭偶感，末署款瘦鸾，书极娟媚，词有拥髻凄然之意，盖贫妇有才者。其词调倚卖花声云：“袖薄那禁寒。羞与郎言。早拚卖却婿池田。辛苦天寒萝屋底，又遇荒年。绣帖未成完。针线抛残。娇儿啼饭忒心酸。一盏瓦镫篱落外，废尽秋眠。”味其词意，愁苦中却温厚不迫，是女子中才而贤者。余妇灵石山人，见之欲和均，辄愀然而罢。满江红题石主女帅秦良玉像结云：“叹国殇，儿女尽英雄，红兰泣。”红兰良，玉之媳，未知谁氏，俟再考。
　　○柳东题梅卿词后
　　花墩琴雅中，有城头月一首，题亡妇梅卿南柯子词后注云：妇有随月楼残稿，其寒夜南柯子云：“细点瓜齑谱，闲栽萱草花。三年为妇惯贫家。且喜芦帘纸阁手同叉。兽火温箫局，蛾灯罢纺车。戏他儿女绾双丫。懒放鸳针，今夜较寒些。”灵石内史检此词示余曰：“君绘纸阁双声图，此非为吾两人写照耶。”又曰：“君往时箴吾，语带凄凉，独不能为此寒乞语。”盖灵石旧有“芳草碧如此，落花红奈何”句，又有“红绣相思绿绣愁”七字，余绳之，乃不复作。今憔悴多病，门户辛勤，匆匆更不暇唱渭城矣。
　　○梅卿词语
　　梅卿有“雪影压残鸟梦，月痕冷靠花身”二语，味之亦有鬼气，宜其不永年也。灵石尝自谓语涉幽怨，他日恐累君悼亡。且君以才名盖世，致境遇坎坷，若再擅闺房倡和之乐，不愈为造物所苦耶，乃绝意不作诗词。
　　○柳东赋阑干词
　　柳东有声声慢赋阑干，后段云：“却记酒阑扶倦，数玲珑十二，同靠秋凉。月暗花疏，忍教同倚思量。［附注：韬按：同靠、同倚意复，古人集中无此语病也。］愁肠几回断后，恨无人拍遍钗梁。凝望久、想吟魂还在画廊。”台城路赋香篆后段云：“柔肠替伊写出，恐被风吹断，翦云难寄。半主才完，一丝又上，迷了薄金窗纸。红篝倦倚。记如梦如烟，背灯愁里。枕畔蘅芜，冷灰飞不起。”皆和频伽作也。细腻熨帖，正与频伽工力悉敌。
　　○词综词律有误
　　余每恨竹翁问学淹博，而词综一书，不无疏漏。至万氏词律，自矜创获，于宫调，全未梦见。又一体三字，最为无理取闹。今观柳东所云：张子野惜琼花下阕“汴河流如带窄，任轻舟如叶”，词综脱汴字、舟字。词律知轻下落一字，不知河上之有脱误。蔡伸侍香金童“更柳下人家似相识”，词综脱相字。词律另收赵长卿多一字为别体。子野于飞乐“怎空教花解语，草解宜男”，词律据何本脱花解语三字，而以毛滂多此三字，另立一体。周邦彦荔枝香近“香泽方薰”，脱遍字，是韵。词律作四字句，遂误认卷字是韵。柳永斗百花“终日扃朱户”，应作换头起句，词综误属上段，而以远恨绵绵作起。词律不知收晁补之一调，亦同此误，致疑参差无味。蒋捷白苎，忆昨下脱“听莺柳畔”四字，词律以柳永多此四字，为另格。赵以夫角招“溪横略彳勺”，脱横字。张先山亭宴“问还解相思否”，脱还字。陈允平垂杨“纵鹃啼不唤春归”，脱纵字。此类不可缕举，万氏无由考正，沾沾以辨上去为独得，句调之未审，何暇更论音律耶。其訾议万氏如此。吴门戈顺卿亦有词律订、词律补之作，惜未板行。恐学者辗转承讹，余所以不得已于一言也。
　　○词律谬误甚多
　　万氏词律谬误甚多，有最无理可作笑柄者，雨中花一调，共列十八首，令慢不辨，皆谓之又一体，哓哓于夜行船、明月棹孤舟之即雨中花。不知诸首字句平仄小有异同者，不劳分体。末载淮海九十八字仄韵一首，注以为旧刻见天风八字句，细玩之寒字下，应有一叶韵字，乃作□空一字，自矜创获，刻作“见天风吹落满空寒□，皇女明星迎笑”云云。余案：寒字下非脱一字，乃误并两字作一字耳。皇字明系白玉二字，上句寒白，下句玉女，白字固韵。玉女峰在华山，试问皇女何解，万氏恐亦不知也。
　　○周稚圭词
　　词之合于意内言外，与鄙人有厚入无间之旨相符者，近来诸名家指不多屈。周保绪先生外，有周稚圭者，名之琦，祥符人，官通显。顾其词蕉萃婉笃，恤乎若有隐忧。阮郎归云：“哀筝弹损远山眉。此情金雁知。”青玉案云：“莺如人懒，花如人醉，春也如人瘦。”思佳客云：“从来怕见初弦月，才学蛾眉便学颦。”菩萨蛮云：“烟重堕空烟。梦回秋可怜。人倚小红楼。阑干天际愁。”浣溪沙云：“无语可怜秋易瘦，有情那得月常圆。”诉衷情云：“人去后，杨柳又如丝。无语对花枝。莺语隔帘栊。匆匆。画楼今夜风。”凡此皆有花间风格，下亦不失为小山父子。至长调瑞鹤仙云：“怕幽禽，忘了花魂清瘦，却道栖香正稳。”念奴娇云：“潮落秋生，水凉梦远休唤眠鸥起。”天香咏水仙花云：“银旧愁自写。倚冰奁、薄寒吹麝。一掬茜窗清泪，粉妆慵卸。”凡此又得清真家法，下亦不失为草窗。
　　○冯周二词工力悉敌
　　诗至咏古，酒杯块垒，慷慨激昂，词亦有之。第如迦陵之叫嚣，反觉无味。月湖秋瑟词中有买陂塘咏南宋宫人，送汪水云南归事。金梁梦月词中，有高阳台仙露庵宋宫人饯汪水云处，同此一事，制题略异，一咏故事，一怀古迹。今录二词于左。买陂塘：“望天山雪化如席，黄冠早赐归去。十年憔悴金台客，回首沧桑尘土。行莫遽。且共醉穹庐，玉怨衔杯数。阳关调苦。想亡国新莺，昭阳旧燕，别句正愁赋。南朝事、白发青娥能语。霓裳天上何处。琴心一曲梅花恨，换了哀笳秋忤。朝复暮。应梦到孤舟，夜月黄河渡。重来禾黍。叹水剩山残，乱鸦啼遍，多少故宫树。”高阳台：“白雁声残，青蛾泪尽，燕台别路重分。供奉琴歌，不堪弹入离尊。兴亡梦短黄冠老，掩金觞、翠袖含颦。叹西湖、卅六离宫，何处长门。当年环佩空归去，任花幡恋雨，佛火愁人。剩水残山，依然铃语黄昏。红兜那觅南朝寺，话沧桑，旧额犹存。泣铜山、承露盘倾，一样销魂。”二词工力悉敌，却又移易不得。如以冯作咏仙露庵，则浮泛不切，所谓相题行文，此等是也。
　　○冯周题洗妆楼词
　　辽后洗妆楼，柳东、稚圭，俱有题咏。案：萧氏为奸臣乙辛扌隐，千古奇冤。往时读焚椒录，不觉发指，作回心院词七古一首吊之。今观二词，各有妙处。周词颇胜，平调较仄韵，弥觉哀韵欲流也。台城路：“玉盆湾口无遗庙，层楼尚依琼渚。蕃马吹螺，驼尼簇翠，历尽金铺败雨。承恩是处。记换枕摊衾，青娥分付。九帐灯红，东楼妆罢早朝去。蛾眉忽遭秋妒。枉多才瑟瑟，旧恨千古。案证香词，瓦残萧字，莫问同心眉谱。烟莎日暮。剩荷叶西头，绿云黄土。只有蒙哥，内家闻秘语。”满庭芳：“眠柳梳烟，荒池洗月，翠帘不卷春愁。暗尘珠络，芳艳未全休。飞燕新词漫拟，簪花格、墨妙谁偷。凭阑处、靴金帕玉，肠断旧风流。凝眸。佳丽地，脂函锦匣，香冷温柔。但捺钵当时，谏草还留。可惜琵琶调苦，回心院、枉费绸缪。焚椒恨，天书练影，三十六宫秋。
　　○周稚圭吊七姬词
　　余少时作群珠碎乐府，为张吴时潘元绍姬人七人作也。元绍为张士诚婿，明太祖命徐达攻苏州，事急，七人者辞于元绍，请先死以明志，各就缢，元绍殡殓成礼。张来仪有七姬权厝志，宋仲温书之，见平江贝氏千墨庵石刻。金梁梦月词有高阳台一首，语颇哀艳。词云：“黄叶风多，青苔篆蚀，残原先尚认啼痕。怨魄归来，愁他蛱蝶罗裙。一弦一柱哀琴语，打群莺，枝上消魂。最无端，玉骨凄凉，娟袂难分。娃宫谁问伤心史，只潘花小字，犹记贞珉。妙墨重镌，依然金★千春。埋香那觅三兴土，掩颦蛾，灰冷齐云。但从今，墓草年年，休长情根。”
　　○吊元绍妻词
　　苏州盘门内丽娃乡社神祠，俗呼驸马府，即祀张吴行省左丞潘元绍也。吴亡，元绍妻金枝公主投水死，皆可哀也。余往时游吴，作百字令吊之云：“梧宫秋，正西风黄叶，满城笳鼓。小劫红羊缘底事，艳骨一堆荒土。身殉君王，恩怜夫婿，判绝从泉路。白驹凄唱，后庭肠断歌舞。可惜芳媵桃根，朱丝毕命，绮恨抛儿女。葬罢琼姬鹃血冷，不是情楼箫侣。玉柙烟销，朱房粉碎，惨淡花无语。丽娃乡里，月明环佩来去。”词不甚工，曾刻一私印云：“短簿祠边载酒，丽娃乡里填词。”青帘白舫，人影衣香，落魄狂游，不无影事。迄今回首，如梦如尘，结习未忘，徒作绮语而已。
　　○题红蘅碧杜之居词
　　余又有高阳台一首，寄题红蘅碧杜之居，所谓短簿祠边载酒者是也。词云：“凤纸笺愁，莺衾压梦，天涯几惯无寥。草草尊前，当时记得花朝。丁冬刚听琵琶语，恁春魂、一半先销。更何堪，楼上春人，江上春潮。人间有青衫泪，算红冰未化，红蜡都飘。万水千山，而今说甚迢遥。微波淼淼吹难起，劝西风、莫画离骚。仅疏灯，此夕凄凉，细雨芭蕉。”此余于欢场散后，口语重遭，忧患频仍，而玉人犹寄声责诺，心呼负负，乃填此词。客夜挑灯，自读一过，觉呜咽不成声也。
　　○许穆堂词
　　国初盛称云间陈李三宋词，一以花间为宗。至王述庵司寇续辑词综，瓣香竹，沿于浙派矣。许穆堂侍御著自怡轩词五卷，独能得小山父子风格，则其宗尚，雅在北宋。临江仙云：“珠阁香销帘半卷，雨余庭院凄清。一痕残月露华明。玉窗人静夜，银甲试秦筝。调入关心眉暗锁，冰泉幽咽难听。哀弦传得美人情。落花相与恨，到地一无声。”菩萨蛮云：“绿窗春暖莺声急。风香露重梨花湿。早起理双眉。隔帘蝴蝶飞。翠环花掩映。玉貌花枝并。江岸柳如丝。断肠君不知。”前首宋初，后首唐末，蕴籍风流，典型犹在。有和珠玉、六一词一卷，数十首，与司寇同时，而不染时贤习气，所以可传。
　　○王梦楼序穆堂词
　　尝谓词之感人甚于诗，王梦楼太守序穆堂词云：访余于京口快雨堂，录所作词数首见示，余有所感，读之忽至泣下。余皈空门十余年，神情寂寞，而穆堂之词，能动余若此，其所诣可知已。然词能动人若此，彼诗之不能动人者，其所诣不愈可知耶。
　　○穆堂词太似古人
　　“陌上草萋萋，春山莺乱啼。无事皱双眉，不知心恨谁。闲拨冷灰珠阁晚，添香。细语花间咒玉郎。最是夜深眠未稳，凄凉。月映疏枝上短墙。”皆穆堂句。微嫌面目太似古人，亦是一病。
　　○金梁梦月词
　　“炉香冷了金猊，镜台携，不信生来长见翠眉低。娥依旧弄清辉，我自不曾真见月圆时。”皆金梁梦月词中句也。一见一不见，俱极有见地，读之令人销魂。
　　○彭甘亭词
　　吾州彭甘亭徵君擅长骈体，小谟觞馆文集，几与石笥山房卷ご阁争胜。诗亦古藻纷披。词不多作，台城路题汪紫珊碧梧山馆云：“十年梦想汪伦久，相逢秣陵羁旅。璧月词人，微云女婿，家住石帆深处。药阑花溆，有翠凤栖檐，冷蛩当户。一片吟情，秋声都在最高树。才闻踏歌岸上，又东劳西燕，相背飞去。江草黏天，杨花滚雪，愁听离亭津鼓。银床小坞。问甚日闲踪，再圆鸥侣。写我西窗，剪灯同话雨。”宗旨似在梦窗、草窗间。
　　○王四篁词
　　道光壬寅癸卯间，余被蜚语，易僧服避人于南汇。时会稽王四篁［润］为二妖，邑人顾澹园上舍［成顺］、李吟香明经［墀］相与订方外资。延余主荷花坞栀子庵，有香光楼为董华亭读书处，书绣佛前三字。四篁赠余句云：“绣佛前头读书处，此中端合住持僧。”余亦有“栀子庵荒春草绿，荷花坞小夕阳红”句。澹园喜填词，余举意内言外及有厚入无间之说告之。四篁复举仇山村“言顺律舛，律协言缪”俱非词家本色语。澹园恍然悟曰：“填词三十年，今始得正法眼藏也。”所著有曙采楼词，余序之，选订镂板，凡三卷，俱为雅音。及余去南数年，复续刻二卷寄示，较前刻稍杂矣。霜叶飞用清真均，后段云：“千山木落西风悄。随风云、旧日芳境寻到。浩歌消得鬓毛斑，奈此时怀抱。倩玉笛、吹愁不了。天涯何处悲同调。倚画阑，空回首，狼藉风尘，漫嗟年少。”尾犯用清真韵“波涵秋影。正悲秋人在，水天初暝。危亭独立凉ざ里，任金猊香冷。断云一片，怅望处，明霞近。倦登楼，不是无情，旧歌谁耐教听。似此清愁难尽。倚罗屏、莫暗省。况一声落雁，几树丹枫，怎堪消领。翠被红蕤枕。偏忆著、恹恹成病。空目断，露下银塘，万花凉梦都醒。”此首指兴余荷坞联吟事，故有“万花凉梦都醒”六字名句也。后又有重过荷花坞，怀铁上人［余僧服时名妙尘，号铁和尚。］云：“水阁风清，柳丝织就黄金缕。藕花深处。谁摘莲心苦。人去天涯，离思箫难谱。凉云度。重帘遮护。绿沁芭蕉雨。”盖点绛唇调。澹园雅意学清真，余语以清真词搏扌完，如狮子搏兔用全力，非南宋诸家徒以谐婉见长。
　　○顾澹园虚怀不可及
　　昔人论作诗必有江山书卷友朋之助，即词何独不然。不读万卷书，不行万里路，不交万人杰，无胸襟，无眼界，嗫嚅龌龊，絮絮效儿女子语，词安得佳。澹园自谓填词三十年，余语之曰：“恨君少读十年书。”澹园谢曰：“诚然，然犹幸闻君一夕话耳。”余每以狂直为时辈所嫉，此老虚怀，正不可及。
　　○王觐颜词
　　海甯崔苍雨寄赠王觐颜菽堂欢诗词四册，苍雨一序，文极安雅，因寄声求序拙集。王词不专事浙派，与蒋梦华倡和甚多。梦华三姝媚题曹倦圃手录旧赠歌姬词册，词本七首，倦圃在广南席上为友人书。自注云：田氏，歌姬著名者，后有所，意即陈圆圆也。王和之词不甚佳，故不录。录蝶恋花一首云：“无赖杨花天不管。搅离愁，绕遍亭长短。晓起开门如雪卷。玉骢嘶影何曾见。看杀悠扬春梦乱。人倚阑干，暗把东风怨。飞到江南南畔岸。郎行更比江南远。”
　　●卷二
　　○姚梅伯词
　　蛟川姚梅伯孝廉，名场跌荡，豪迈风流。为学务博，下笔千言，诗古文骈体外，尤工于词，久已剞劂问世。余谓其少作微嫌纤碎，虽为人传诵，当自悔也。近造诣益深，自然名家。与余论词于海上，旨趣颇合。其序余词有云：“高楼明月，如此琼箫，寒竹空山，奈何翠袖。”又云：“诸公方弓刀乞贵，我辈犹花月言愁。”洋洋大篇，推许过当。为余团扇上书二词，今录于此。好事近云：“回渚柳稀疏，柳外画城云漠。城上一眉山影，挂新蟾一角。扶肩醉向酒家归，霜迳踏黄。四五点灯明处，是谁家水阁。”浪淘沙寄兰语楼主人吴中云：“飘燕逐风翔，孤负华堂。花囚月梏梦颠当。能耐几梳青鬓发，几寸回肠。百计替思量。谁短谁长。天涯处处有斜阳。便向吴头迁楚尾声，总是他乡。”兰语楼其所欢也。梅伯在沪，属意者三人，此其一。外有丹冰蚕阁，人颇儇丰盛，尝忤梅伯，逐之。姬悔，丐余作丹冰蚕阁赋，捧觞为寿，拟相如千金一赋，似过之。又有玉楼，尤所深眷，写玉楼话雨图，自题高阳台云：“兵后江山，劫余身世，敢期香梦重圆。昔巷高楼，并无断柳凄蝉。花云渐幂春如海，得相逢、难说无缘。甚筵前。筝笛欢声，变尽当年。伤心别后漂零况，到红销腕玉，翠退眉钿。不语沉沉，移时低首凭肩。只看半主山炉麝，袅晶钩、都是愁烟。几淹煎。落照平源，明月青天。”盖是时上海遭粤匪之乱，名花星散，姬亦流寓苏郡，遇梅伯，情益凄然，赠以是词，邀余同作。余和其韵云：“护作花铃，修成月斧，人间好梦长圆。不奈凄清，魂销断羽零蝉。天涯纵有相逢分，惹离、风散萍缘。枉从前。细订香盟，细诉华年。江湖后约知何处，又疏帘翠桁，瘦笛红钿。恨锁眉峰，那堪悄倚山望。茫茫万感真无补，老情穷、娲石飞烟。把愁煎。一寸星河，一刹人天。”
　　○潘星斋词
　　梅伯赠余潘星斋少宰鹦鹉帘栊词钞，皆其少作也。德俪卿夫人，亦能词，玉台倡和，江左风流。少宰词清华朗润，唐多令前后结云：“记得泥红墙子外，有一树海棠花。记得海棠花影下，有一带碧窗纱。”忆旧游“正芳年圆月，小影凌波，人立花前，花下春如梦，怕春魂唤起，又化春烟。画屏夜烧银烛，待照海棠眠。奈絮语匆匆，黄昏孤负，风露阑干。天天。最忄召怅、是眉样描余，心字烧残。生小鸳湖住，只双栖双宿，便是神仙。可怜玉筝弹断，凄绝旧冰弦。剩香泪盈盈，青山开遍红杜鹃。”词绝佳，惟结语七字，开遍之遍宜入，此小疵也。少宰伯兄功甫舍人，与余结香火缘，未尝见其填词。其弟黼庭、季玉，俱擅倚声，均见梅伯所为序中。
　　○汤雨生词
　　武进汤雨生都督，客居白门，筑琴隐园于鸡笼山下，风流文采，三绝才名，照耀一时。官岭南时，作剑人缘传奇，闻余名，大惊，世间果有剑人缘，屡寄声，愿定交。道光甲辰，介范廉泉刺史师招住，一见倾心，出双笠、孤笠二图属题。越八年，岁壬子秋赋再见，文酒流连，与诸名士一会于琴隐园，再会于狮子窟，三会于周绮霞女郎凉秋阁。白发红颜，哀丝豪竹，江山人物之盛，今古罕逢。至明年春，公殉灵均之节，而六朝遗迹尽化劫灰矣。烟云聚散，一转瞬间，似有定数。念与公宿缘，爰为立传，文字报知己，如斯而已乎。秀水孙次公［氵融］刻公遗稿，曰琴隐园词钞。公词佳者固不止此，吉光片羽，人传词耶，词传人耶，读一过，辄欷欲绝。
　　○雨生买陂塘
　　秦淮佳丽地，河房中女郎色艺擅名者多。一日，雨翁偕侯青甫广文，招余及王柘芗秀才，琴师某，泛舟秦淮。两岸水阁，红帘半钩，风香夕照。玉人梳头，凉篷容裔，目睇意销。凉秋阁主人命侍儿以短梯引客上，香炉铜绿，茗碗瓷青，湘榻几，陈设精雅。壁间诗画笺帖，悉名流投赠。主人著碧绡衫，持白纨扇，丰神秀朗，一笑嫣然，宜两老人为之倾倒也。雨翁年七十六，青翁年八十五，看花老眼，自诩无双。酒半，两翁诵买陂塘赠主人词云：“赚吟朋、几番载酒，平波相对如掌。调冰雪藕连宵昼，秀句满城争赏。卿莫让。消受了、六朝风月骚人长。红霞碧浪。正玉笛声中，珠帘影里，仙侣笑移舫”云云。余即席和之，有“开蕊榜。算第一名，第一名流赏”句。盖往时秦淮，每有花状元品目，点缀承平景物，洵足乐已。
　　○雨生作衰柳衰草词
　　雨翁尝作衰柳、衰草二词，倚长亭怨慢，余与孙月坡和之。其词感物比兴，凄婉欲绝。衰柳云：“更谁向灞桥攀折，万里关河，一天风雪。古陌人稀，几丝犹是马头拂。萧萧短鬓，正顾影、同凄绝。盼断七香车，还只当、听莺时节。休说。赚高楼翠袖，望眼欲穷天末。浮萍散了，怕流水，也应消歇。最苦是、落叶江城，剩一笛风前幽咽。算梦里腰肢，难解眉头千结。”衰草云：“漫重认六朝山色，霜冷云凝，烧痕如墨。懊恨王孙，斜阳催送马蹄疾。鹰欲脱，怕血染、平芜赤。是处乱蓬飞，共绿鬓、一般愁白。还忆伴，珊珊花径，暗把茜裙沾湿。踏青倦了，算さ印、为谁留得。怎料取、客馆秋清，恁消受怨蛩凉夕。便扇底萤光，都被西风吹息。”雨翁喝火令有云：“姊去吹箫，小妹去弹丝。郎去红牙低按，侬去唱郎词。”此从古乐府大妇中妇小妇数语得来。余曾题雨翁画梅楼图长卷，楼为其德配双湖夫人画梅处。夫人尝墨梅寄雨翁于九江，附题一词云：“折得岭南梅，忆著江南雪。君到江南正雪天，未是梅花节。画了一枝成，没个人评说。抵得家书寄与看，瘦到珊珊骨。”闺房唱酬之福，独擅一门。
　　○金陵古迹词
　　秦淮风月，江左胜区，雨翁赋南乡子云：“春水绿平桥。十二红楼恋画桡。是处帘栊庶好梦，良宵。不劝金尊月不饶。魂也不禁销。燕别莺离暮暮朝。独自凭阑空吊古，笙箫。断送南朝六七朝。”忆于甲辰之秋，秦雪舫郎中、孙竹秀才，招上下江诸名士，宴集五松园，分咏金陵古迹。余得谢公墩江令宅律二首。花间尊前，屡有裙屐之会，一朝兵火，满目山川，追忆旧游，恍如隔世。曾填高阳台调寄月坡诸君云：“画阁呼灯，珠帘读曲，西风红板桥头。劝酒双鬟，当时未解离愁。庾郎纵有江南赋，到今朝、难说悲秋。付东流。十里秦淮，明月高楼。青衫何止天涯泪，看韶芳不再，绮梦都休。满目山川，那堪重忆前游。销魂怕听吴娘句，又潇潇、暮雨苏州。甚勾留。水国苹花，几点眠鸥。”此词吴清如郎中［嘉氵全］见之，亦赋一首和余韵云：“衰柳笼烟，寒蛩吊月，凄凉朱雀航头。旧恨难消，那堪更触新愁。秦淮本是伤心地，问南朝、几阅春秋。况而今、燕子归来，不见红楼。天涯胜侣都零落，剩欢情如梦，俊赏都休。花月空，商量重订清游。吴姬艳曲听应惯，算人生、合住苏州。过山塘、小艇携尊，留伴闲鸥。”时余方薄游金阊，故郎中有吴姬艳曲数语。
　　○吴嘉氵全词如春兰初花
　　吴郎中少时，为吴中七子之一。今酉生、闰生、顺卿、井叔诸君，俱归道山。词坛领袖，岿然灵光。所著有仪宋堂文集，古文瓣香六一，与归熙甫、汪苕文相伯仲间。曾序余啸古堂文集，以眉山比拟，殊不敢当。词笔如春兰初花，幽芳袭人。桂殿秋云：“斜阳一角人初梦，梦过花南燕子楼。”虞美人云：“自开奁镜扫弯环。无限惜春心事上眉山。”风蝶令云：“绿窗红烛暗还明。耐得满天风露立深更。”长调风格，在山村、蜕崖间。徵招春感云：“纟采幡动庭前树，东皇暗催芳讯。次第报花开，奈尖风凄紧。婵娟刚瘦损。更零落、满宫金粉。步さ回廊，凝尘曲榭，易凋双鬓。休问旧乡园，王孙去、苔阶乱红盈寸。漫与诉柔肠，怕兰盟难准。琼笺空写恨，早赢得、玉郎春困。倚雕槛，纤手低垂，看画帘人近。”余最爱其“鸳鸯照影立多时”七字，艳情入妙，正以不著墨为佳，此则花间遗韵也。
　　○雨生题海天霞唱
　　雨翁有一词，颇露英雄本色，题张南山海天霞唱集云：“唱霞渔者，恁襟怀，直似海天空阔。万里潮平烟静处，遥指中原一发。蜃市初收，鲸波未息，过眼都休说。一声高唱，六龙扶起红日。忆昨罢钓江头，携琴海上，见汝雄心折。几卷新词声激壮，写出肝肠如铁。雨晴时，天风断后，血共丹霞热。鱼龙夜定，更休横竹吹烈。”
　　○雨生一门风雅
　　雨翁家一门风雅，夫人、女公子皆能吟咏，善画工琴，诸公子王谢风流，惜余未见。记一日，公他出，有长须奴司门，谓余曰：“每秋赋，上下江秀才竭主人者，日喧于门。我视其人风雅，与主人臭味合，乃通谒。诸衣冠赫奕，俗物败人意，谢弗与通。”余微哂之，黠哉此奴，亦名士气耶。
　　○雨生与余论词
　　壬子秋，雨翁与余论词，至有厚入无间，辄敛手推服曰，得吾友董晋卿每云，词以无厚入有间，此南宋及金元人妙处。吾子所言，乃唐、五代、北宋人不传之秘。惜晋卿久亡，不克握尘一堂，互证所得也。为余作填词图，并赠四绝句云：“那待簪花赋鹿鸣。方回姓氏重公卿。一锥不得君休既，已见楼台七宝成。”“辛苦天津一锦囊。眼前何处少豺狼。逃儒逃墨难逃世，见说桃源也战场。”“晓风残月木兰舟。只为青山作浪游。铁板铜琵空一世，寒毡破衲总千秋。”“痛饮狂歌亦可哀。几人知尔不凡才。世间只有黄金贵，误杀生涯故纸堆。”爱我之深，欲歌欲泣。临别谓余曰：“吾老矣，身后名托君以传，何如。”孰知公舍生取义，大节凛然。而以经济才期望余者，风尘沦落，益复无聊，年过五十，无所建立，安能传公。
　　○题填词图
　　题余填词图者，侯青甫广文诗云：“心于碧落袅游丝。容易能成绝妙词。道得人人意中语，千回百折费寻思。”“词人能得似君无。妙手传神兴不孤。三十年间饶眼福，陈迦陵后又斯图。”王柘芗秀才云：“玉箫金太玲珑。谁信词人气似虹。蹈海竞传高士节，披襟曾犯大王风。剧怜绿鬓垂新白，欲买青山住小红。珍重五条弦上意，楚天消息落飞鸿。”两君与余莫逆。青翁语人曰：“老剑用世材，惜世无能用之者。”柘芗亦奇士，以兄礼事余。粤匪陷金陵，柘芗手杀数贼，力尽死，阖门殉难。青翁年八十六，杜门饿死。志节卓卓俱如是，为吾党光。余羁愁抱病，感愤填膺，作一词告诸君地下云：“公等今安在。想当年、酒酣起舞，举头天外。万帐貔貅谁杀贼，金印今年斗大。便取彼、头颅而代。各有心肝须报国，况疮痍满眼苍生待。歌未阕，唾壶碎。无端撒手成千载。忽中宵、裸身大叫，慷当以慨。与贼俱生真可耻，对此茫茫四海。臣子义、皇穹难。后死他年终慰汝，誓河山、肯负平生概。言不尽，复再拜。”
　　○吴中七子词
　　吴中七子，朱君酉生，识余最早，且有知己之感。州试时，欲拔余冠军，某刺史不从，拂衣而出，寄声道珍重。余少年填词，喜豪放，和迦陵怅怅词五首，跌荡淋漓。百字令咏垓下起句云：“拔山已矣，忽英雄气尽，今朝儿女。”以此自负。有携余诗词质酉生，叹曰：“此群才气，非我辈所能企及，独倚声一门外汉耳。”缘此绝不填词者十余年。后避人之南汇，客主四篁二尹所，四篁示以张叔夏山中白云词，一夕和三十余首，四声悉依原作，成一册曰山中和白云。四篁录示戈君顺卿，求指疵，顺翁惊诧云：“此是词家射雕手，尚何疵可指耶。”后七子词皆得读之。酉生宗梦窗，闰生宗梅溪，井叔宗碧山，余草窗、竹屋，各有专尚。顺翁词集最富，不名一家，惟用心于律，订万氏之讹，他人或苦之，弥津津乐道也。晚年自袁江归住山塘老屋，提唱后学。余自知持论与之不甚合，竟不往见。顺翁知余词未刻本，手录十余首，称赏不置云。
　　○顺翁词
　　顺翁少年以四春词得名，春影云：“缕缕柔魂，荡入迷，不辨是红是翠。”春香云：“熏得花魂尽返，漾晴天，百和依稀。”春声云：“种种幽情难诉，正别梦娇啼，画屏人寂。”春意云：“钗影腻，酒香浓，惯暗里惺忪。”此皆钩魂摄魄咏物上乘。齐天乐题朱酉生萝碧词卷云：“春愁飞满斜阳里，风怀到秋逾瘦。鸥思云凉，莺情花昵，抛尽锁窗红豆。琼箫谱就。羡玉比吟肩，细敲蓉漏。锦字翻来，紫霞仙曲绕歌袖。华年暗尘去骤。寂寥身世，感风雨消受。湘管吹香，蜀弦弹梦，泪蝉笺痕透。银醅满斗。费几度销魂，几回搔首。一缕新霜，镜中添鬓又。”翠薇花馆词，持律谨严，特少跳脱变化之笔。此首却流丽尽致，集中仅见之作，晚年更颓唐矣。
　　○沈闰生词
　　花阴、柳影、草色、苔痕四词，余往时见翠薇花馆集而和之，后知原唱为沈君闰生作。花阴花犯用清真体云：“小阑干，浓芬压处，帘纹散新霁。环来未。仅遮断娇声，纤影难记。幽丛悄指导芳地。余寒风正细。但隐约、断襟零袖，亭亭兰雾里。销魂落英满苔衣，黄蜂漫误扑，仙云鬟髻。霏绛雨、东园路，乱扶花气。携尊共、采香伴侣，烟漠漠、罗菌人乍起。又待取、瘦蟾摇梦，红箫吹树底。”柳影春霁用草窗体云：“香絮飞时，见疏疏碎缕，闲锁深碧。一角红墙，雾遮烟绕，迷离换了晴色。画阑几尺。有人悄背楼阴立。但怪得、罗袂薄寒，无语弄瑶笛。飞花误蝶，坠叶惊蝉，望里斜阳，总成萧瑟。算江潭、西风又紧，鞭丝低袅去无迹。还更纹帘和梦隔。暗尘凝晚，惺忪独倚黄昏，半蟾窗外，翠痕飘直。”下二首差同，用笔从清真六丑一词得来。戈作殊不逮。
　　○戈词有失律处
　　顺翁持律虽严，集中亦不能自遵约束。夹锺羽之玉京秋，宜用入声叶韵，不可叶上去，见所著词林正韵凡例中。及自作杨柳岸一首，用院子上去韵。忆旧游调结七字，当作平平去入平去平，第四字必宜用入，历引各家词证之。及自作问东风一首结云：“山花已尽红杜鹃。”尽字非入，何恕于责己耶。若作“山花泪湿红杜鹃”则协矣。他首失律处亦多。
　　○酉生赋斜阳词
　　咏物作题外取神最妙，亦最难。酉生赋斜阳台城路云：“韦郎吟鬓，看如此无言，自成幽抑。淡抹危墙，寒侵远浦，几处弦催夕。凭阑望极。渐天影昏黄，霁云浓寂。粉艳金凄，六朝多少旧山色。婵娟尚怜暮节。玉钗低度曲，芳草先歇。井废沈烟，楼高坠露，惟有一痕愁碧。西风渐急。算渭水长流，照人离别。暗数流光，戍亭闻夜笛。”此词后段，纯乎题外取神。西风三句，得唐贤三昧，气味亦厚。较顺卿作，超妙多矣。
　　○顺卿得炼字法
　　顺卿有“莺啼未醒，半是垂杨影”及“只有落花流水冷斜阳”，洵名句也。浣溪沙云：“手拨幺弦金凤，臂销双钏玉鱼宽。”祝英台近云：“仅他裙扇凝红，筝弦欹绿，但恨缕情丝飞满。”如梦令云：“别泪几丝弹，红晕酒波愁重。”雅得炼字法。
　　○题填词图三首最佳
　　题余填词图者，吴门王养初法曲献仙音云：“铅点绡红，梦痕帘碧，廿载江湖游倦。谢巷斜阳，冒园衰草，曾原个人幽怨。想月底翻新谱，琼箫几回按。翠莎软。又匆匆、踏残吴苑。秋色里，双证鹭盟缱绻。韵贴楚波凉，更听伊、青瑟凄婉。酒花蔫，况今宵、容易肠断。怕★楼镫ㄠ，添了一声河满。”娄东杨师白洞仙歌云：“是真才子，只一枝斑管。翻尽词场古今案。任藏头记谱，鬲指寻腔，空中语，写出绿箫清怨。分明姝丽在，粉本迦陵，二百年来此重见。纸阁倚双声，溪近罗敷，照梦里笔花红炫。恰羡得、吹笙傍秦台，愿身化银簧，待伊呵爰。”汪稚泉声声慢云：“青衫落拓，彩笔飘零，廿年名艳词场。溪号罗敷，水天惯性鸳鸯。烟鬟画屏双笑，按参差、低度霓裳。思影事，只迦陵风格，一样清狂。为问天涯倦侣，甚声偷字减，偏老柔乡。酒醒乌篷，萧萧几树垂杨。尊前坠欢重觅，换江湖、无数苍凉。吟未歇，恐新愁又萦寸肠。”此图题者甚众，当以此三词，为深得鄙人情事。
　　○纸阁双声图题词
　　余忧患余生，中年得妇灵石山人，小住罗敷溪上，拔钗问字，临镜拈毫，虽数米量盐，吟事不废。会秋赋，山人以诗赠别云：“瘦绿垂杨柳，丝丝又送行。人间重科第，夫婿最才名。”又尝得句云：“帘阴白浸三分月，墙角红疏一穗花。”诸君题词，以此艳称之。尝绘纸阁双声图，上海王菽畦观察题云：“残月屯田，野云石帚，好随诗卷长留。赌到旗亭，古今几个名流。红牙者番拍出，更堪怜、闲怨闲愁。评子细、待看花沽酒，一醉兰舟。漫说琼楼风月，甚青天碧海，渺渺悠悠。溪住罗敷，烟波试语眠鸥。一灯最怜双，写乌丝、细画银钩。销艳福，便玉台佳咏，同谱千秋。”盖和余声声慢韵也。云间丁步洲亦题声声慢一首，同韵而不知。词云：“轻描眉翠，淡擘笺红，镜钿小阁春留。寒梅才吐，冷香飞上帘钩。妆台一枝箫按，度双声、共破闲愁。搔首问，怅浮云天末，心事悠悠。且向人间小隐，恁银屏深底，玉唱珠酬。梦稳鸳鸯，直教妒杀沙鸥。碧天淡云无际，笑银河、转隔牵牛。算艳福，只刘纲夫妇，同此前修。”此图姚石甫方伯、汤雨生都督、姚春木徵君，皆有题咏，惜为人窃去。尚有谢默卿观察一词，自缀旁谱，为友人携去，俟补录。
　　○陆树斋词
　　秀水孙次公［氵融］来游沪上，与余定交，以同人词选见赠，阅之半余旧雨。琴隐老人词已录外，陆树斋大令籍本吾邑，与余总角同笔砚者数年，同为邑侯毛循斋先生门下士。树斋工书，专举业，不知其能词也。今读其东虬草堂词一卷，为王雪轩方伯序刻，中有茗战、瓜战、棋战、拇战、杨妃袜，宓妃枕、湘妃泪、潘妃步诸词，为人传诵。以与余论词之旨不合，故不录。最爱其齐天乐咏帘云：“枣花琐碎风丝弱，盈盈隔来秋水。待燕休垂留香莫卷，忙煞连朝心事。瞢腾枕底。共响触琼钩，警残春是袜生波，一轮明月挂檐际。青溪溪畔水榭，认红阑九曲，斜护丁字。粉竹筛云，珠尘搅寸，悄纳湖边花气。浓春云矣。笑十里扬州，旧游曾记。恨绪丝丝，织残湘女泪。”又有祝英台近邱六女郎云：“剧怜野鸭文鸳，秋篷双影，浑不解琵琶情味。有人翦烛西冷，红笺谱恨，六桥上、小名偷记。”观此，知陆弟风情，正复不浅，一行作吏，身殉王事，惜哉。
　　○李小瀛词
　　上海李小瀛［曾裕］司马，为瀛门比部哲嗣，少时随侍京邸读书，卫神清，邺侯骨秀，京师诸名优，争欲捧觞度曲，博李公子欢。此余故人子袁井夫孝廉为余言者。所著有枝安山房词草，点绛唇云：“两岸垂杨，门前流水明于镜。宵来人静。露立秋衫冷。水上红楼，楼上红灯暝。西风定。碧纱窗映。约略钗鬟影。”醉太平云：“瑶琴懒横。银灯懒明。芭蕉故作秋声。一声声怕冷。巫山梦醒。眉山泪盈。新凉已怯桃笙。待秋深怎生。”清平乐云：“昼长人静。绣倦寻芳枕。睡起罗衫斜未整。行情主臂簟纹红印。无聊独倚妆台。侍儿刚报花开。开到阶前夜合，檀郎今夕归来。”三词皆清圆流丽，风流自喜。近脚靴手板，听鼓应官，铁马金戈，戴星捧檄，转蓬身世，弥作劳歌，击筑宫商，倍成逸响。有洞仙歌吴门即事四首云：
　　“一帆风雪，约胥台小住。笳鼓声中访春云。蓦相逢，邂逅人面桃花，犹记得，旧日芳洲兰杜。漫天烽火里，绿惨红愁，飞絮东风更无主。重问奈何天，甫定惊魂，还省识、别来眉妩。笑鹦鹉知名隔帘呼，却不问沧桑，问人安否。”［其一］
　　“葭灰初动，觉针楼春早。门外西风尚料峭。向妆台，痴坐私语无声，肩凭处，别有暖香盈抱。娇憨怜姊妹，帘角潜窥，悄红巾昵人笑。薄醉倩扶归，深巷重重，偏谎道、兽环封了。判一宿空桑话三生，但何处巫峰，怎生能到。”［其二］
　　“酒阑人散，听沉沉更漏。眉月初三下墙久。看灯昏鸳帐，篆冷猊炉，人静也，几阵新寒轻逗。慵妆偷卸后。卸到罗裳，故作娇嗔复停手。引臂替郎肩，一笑回眸，又搅取、绣衾覆首。只软玉温香可怜生，问小小春魂，那堪消受。”［其三］
　　“云痴雨腻，正连宵徵逐。骊唱无端又相促。怕牵衣话别，后会先期，明镜里，春色眉山双蹙。柔肠萦宛转，尺幅红绡，里赠鲛宫碎珠玉。人海易秋风，锦瑟华年，须珍惜、蝉明蛾绿。愿扫尽枪报平安，待旧燕归来，冶游重续。”［其四］
　　摹绘情事，写生妙手，然中间却有无限感慨。人目为金荃艳体，吾谓是香草哀音，何时翦烛论词，一为印证斯语。
　　○薛慰农词
　　朋辈中秦次游、应敏斋两司马，皆为余言，全椒薛慰农明府，以名进士出宰百里，有古循吏风，爱才下士，至如归。今于同人词选中，得西湖橹唱，读之天骨开张，具见风力，非尘俗吏也。佳篇名作，当不止此。西江月云：“蛾眉有样在西家。懒学新人描画。”调笑令云：“怪他阿姊情痴。镇日妆楼锁眉。眉锁，眉锁，渐渐新愁到我。”身厕宦途，俨然有独立不惧风概。而时事日棘，蒿目伤心，皆于言外得之。台城路纪徽郡凯撤云：“黄山烽火连天赤，孤城屹然西向。峻岭盘空，雄关扼隘，管钥有人专掌。重重保障。争鹤唳风声，也增惊。草檄才疏，闷来倚剑独惆怅。虺也差幸远伏，看捷书露布，旗影红。壮士长歌，将军起舞，待画凌烟阁上。书生旧样。手一幅蛮笺，度成凯唱。却笑寒酸，少封侯骨相。”豪放似稼轩、于湖，令人慨然有封狼居胥意。柳梢青秋柳云：“絮果难圆，杨枝易老，秋又今年。少妇楼头，征人陌上，依旧缠绵。江南红板桥边。记弱态、依依可怜。过眼繁华，惊心摇落，况又烽烟。”咏物中寓感事，非描头画角者比。减兰云：“扬州小杜。十里珠帘空觅句。叶已成阴。孤负寻春一片心。宵凉梦杳。月影苍凉星影小。不怨嫦娥。只怪瑶台风露多。”寄托遥深，非徒写青楼影事。一萼红题杨眉影夫人画兰遣墨，为秦次游作云：“剩愁苗。教秦嘉肠断，香草泣离骚。宝匣尘昏，瑶琴调涩，三生福分全消。算只有昙花小幅，是当年、螺子黛亲描。并蒂缘悭，同心影瘦，纫佩香销。千古才人工怨，睹零缣断素，倍益无聊。碧杜缄情，红蘅忆远，古芬飞上吟毫。最惆怅、湘君魂窄，一声声、楚些渺难招。争怪潘郎华鬓，逐渐霜凋。”次游与余定交，即以夫人遗墨见示属题，并乞志铭哀诔，匆匆未有以应。今年春，次游遽以微疾化去，秦楼夫妇，跨凤俱仙。读此觉情文相生，哀艳欲绝，微雨画帘，阿灰能无肠断。
　　○王季平词
　　上海王氏世有阴德，二如丈言夫行矩，乡里推钜德长者。哲嗣叔彝、季平、昆玉并以名诸生起家。季平恂恂儒雅。叔彝阔达敏，有经世才。海运捕盗，积功官太守，人品似张于湖，词亦似之。卜算子云：“推到四千年，几个真名士。艳说书生报国心，仅仗文章耳。可笑瓮中天，偏自夸青史。谁料昂藏七尺躯，但办毛锥子。”贺新凉自题戎装小像云：“举止原疏野。笑频年、诗场酒垒，复居人下。破浪乘风空有志，耻话锺离嫁。者面目、何堪入画。便是封侯真骨相，驾盐车、煞愧俦凡马。班定远，枉心写。屠鲸乍罢乡兵社。莽无端、孙卢小丑，又相惊也。海气苍凉吹蜃市，幻出重重台榭。还怕说、闻鸡中夜。依旧楼船杨仆拥，问书生、纸上谈何者。歌一曲，夏声夏。”自军兴杂流并进，董龙鸡狗，品秩巍然，其人去凡马尚远。志节之士，甯老死空山，肯与若辈为伍哉。醉太平云：“春阴乍晴。春愁乍生。小楼挑尽残檠。听云边雁声。风吹有情。诗吟未成。一枝梅影纵横。忽窗前月明。”此种词所谓不著一字，仅得风流，看似无难，正不易到。鹊桥仙云：“如莲心苦。如兰气吐。肯与娇云争妒。添毫纵让画师工，绘不出、心头缕缕。梦来怕阻。书来怕误。宛转柔肠难诉。柳梢高挂月初三，更屈指、幽期莫负。”本事风流，兴复不浅。
　　○王子九词
　　王子九茂和，［韬注：即余旧字。］少工倚声，出入于玉田、草窗之间，旅沪后，绝不复作。适江韵楼［凤笙］自吴门来，留宿子九城北草堂，与予封榻。酒酣，偶言及词，颇自矜诩。子九笑曰：若此等作亦易为也，因为余吟旧作小令数阕。词句清丽，情韵缠绵，于个中三折肱矣。今就余所忆得者，追录于左。柳梢青云：“把梦支开，将愁放下，独自凄凉。记得人人，去年今日，特地思量。如今梦也荒唐。空冷到，鸳衾半床。手拨寒灰，香犹未断，断柔肠。”少年游云：“西风吹得愁如许。隔院闻低语。怪底重阳，作出秋阴，便有凄凉处。绿阴一角红楼露，寂历无人住。半桁疏帘，几树垂杨，都是肠路。”诉衷情云：“纤纤眉月可怜生。花影不分阴。寂历晚凉庭院，闲杀读书灯。谁与共、话零星。猛心惊。一声声笛，一更更点，一倍凄清。”风蝶令云：“鬓无心理，灯孤有语通。一丝微雨一丝风。作就恹恹时候最愁侬。苔壁延新绿，纱窗扑乱红。朝来小病晚来慵。还忆昨宵残梦五更钟。”
　　●卷三
　　○词律失收甚多词调  万氏律中失收者甚多，爱月夜眠迟一调，见高丽史乐志，吾友张筱峰广文填之。词云：“卷雨拖云，仗好风一片，扌完碧还天。露痕流树，1111烟痕贴水，凉开画意欧边。钩帘闲坐，湖亭万菰蒲，逼灯寒。弄明珠、有仙人玉宇，呼下银盘。前岁尔客燕台，我蓬蒿掩户，此夕谁欢。便匆匆，莫更负了湖上，素影团栾。冰壶替濯肝脾，清钟听，转心安。喜敲门唤吟伴，煮茗共话诗禅。”高丽史余所未见，意必更有惜花春起早一调，他日昭筱峰当问之。
　　○张筱峰词
　　筱峰为武康徐雪庐高弟，早擅才名，倚声尤所专嗜。儒官薄宦，所至辄与邦人士觞咏流连。近日校官，流品颇杂，风雅如斯，吾见亦罕。所著绿雪馆词，卷帙之富，与吴门戈顺卿相埒。余尝劝其精选割爱，务存传作，古人词集，原不贵多也。
　　○绿雪馆词
　　绿雪馆词，多赋长调，东泽绮语，山中白云家风，故是未坠。小令中调，亦有瓣香君家子野者。恋绣衾云：“乱云团暝做晚愁。压玲珑、珠幌一钩。病宿酒恹恹睡，怪鹦哥、惊梦翠帱。玉笙何处调仙曲，触春情、欲说奈羞。怕落尽梨花雪，祝东风休近小楼。”醉太平云：“珠兰渐馨。银筝乍停。玉纤钩上帘旌。笑冰蟾瘦生。茶温酒清。无言有情。泥人小坐湘屏。数牵牛几星。”余爱筱峰词，多在此种。
　　○张孙词各有病
　　词博采诸家者近杂，专主一家者近隘，余老友二人，皆致力于词，皆成一家，必传无疑。要各有病，其一，于唐、五代、北南宋源流正变，俱涉猎探讨，每一下笔，不自矜持，如李家娘子，才入墨池，旋登雪岭，此病在贪多，华亭张筱峰［鸿卓］绿雪馆词是也。其一，酷嗜张叔夏山中白云，心摹手追，寸步不失，工力积久，具体而微，如桓宣武学刘越石，终有一不似处，此病在爱好，长洲孙月坡［麟趾］秋露绣鸳等词是也。两君皆与余文字至交，筱峰闵余才高众忌，以胡稚威相拟，月坡尤倾倒真挚。余顾訾议其短，盖责备贤者，千秋盛业，不当贡谀，非敢蹈文人相轻习气。
　　○月坡今之玉田
　　余与月坡定交，在寓居白门时。秦淮烟月，锺阜云岚，萧寺访秋，秦楼读曲，素心相乐，无日不偕。时秦雪舫郎中，晚年欲究倚声之学，余告以月坡今之玉田。月坡则曰：“沈博艳丽，悱恻芬芳，词坛飞将，安得不推老剑。”三人同游★山园，余赋西子妆一解，雪舫极赏“问西风，甚今年、瘦得垂杨如此”三句，而不解“下斜阳，衣上空山冷翠”九字，何以作如许结语。月坡曰：“此南宋人不传之秘，君填词十年自知。”相与一笑而罢。余题其秋露词，赋洞仙歌中有云：“似么花病蝶，碎叶零蝉，苔影碧，凉透一帘丝雨。”又云：“烟外秣陵秋，瘦了斜阳，更瘦到旧时沤鹭。”其词品可想见。月坡题余拈花词云：“旧游如梦，记星辰昨夜，水明帘底。落魄青衫词一卷，多少天涯情味。丝竹中年，烟花小劫，字字含凄泪。江湖十载，可怜销尽英气。便教传向旗亭，双鬟唱遍，那识离骚意。绝代蛾眉谁得似，不是寻常蜀绮。沅碧湘青，兰啼蕙笑，楚些魂招未。啼蛩深巷，小门听雨闲闭。”
　　○月坡词刻
　　月坡客游，所得囊赀，尽以刻词，有秋露、绣鸳、拜玉、说梦、补篱、水榭唱和、折柳、凤箫、叩门、倚阑问鹤、岚漪、听橹、琴川、采药等词。甲辰秋，初识面，以秋露、绣鸳二册相质，余以玉田许之，遂成拜玉词，与余唱和诸首，皆在此卷。及客江右，寄余凤箫词，中有小荷、莲卿二女郎事，余作书箴之，谓我辈学佛人，不宜复堕情障。赋高阳台一解云：“碎玉成烟，零珠搁泪，青衫莫再多情。目送飞花，那堪鬓已星星。佳人命薄都肠断，有谁怜、薄福书生。最凄清。小阁银灯，小院银筝。中年我亦伤怀抱，仅哀丝豪竹，短驿长亭。一样工愁，天生名士倾城。萧萧暮雨疏疏柳，荡秋魂、又惹秋声。任飘零。怕负香衾，已负香盟。”粤氛炽后，月坡归吴门，陈心泉观察方宰琴川，延往署中，作琴川词。咸丰七年，张子和大令来宰吾邑，偕月坡至，首询余状，因归晤焉。皤然一翁，志意摧抑，非复曩时高兴矣。自言初刻词板，遭乱不存，将综前后所作，另刊零珠、碎玉二编，君为我序之。余诺而未果，无何，子和去任，月坡亦同返吴门。两间破屋，老病杜门，未审近状何若，为之三叹。
　　○于惺伯词
　　松江郡城北郭一兰若，往时余以僧服结社于此壁间，得董香光与草衣道人石刻残字，文曰，着手心头便判。案道人姓王氏，名微，字修微，华亭人，工诗词。堕落风尘，中年入道。往来吴越，与名士辈游。尝筑生圹于西湖，盖奇女子也。余为言于雷约轩，因名是庵曰修微。约轩作志，筱峰填扬州慢一角，余和之。秀水于惺伯亦和是韵，惺伯诗坛领袖，著述甚多，词有题红阁集语儿村笛，皆瓣香朱万，清婉可诵。题余纸阁双声图云：“画眉窗畔，举案帘边，花觚韵册长留。琢就新词，擘笺同写银钩。巢痕并栖最好。怪无端、添了离愁。愁渺渺，指征帆一挂，海角山陬。吴苑年时孤旅，又春申浦上，单唱谁酬。包火鱼天归去，骇绝闲鸥。重糊四围新格，扫蛛丝、还剔蜗牛。门静掩，掐琼枝、律谱更修。”余亦题其南湖柳隐图，中有云：“桃源人世在，但目断、湖湘烽火警。”与包火二语同意。出门一望，带甲满天，吾两人并有身世之感。
　　○孙次公刻同人词选
　　孙次公刻同人词选，以己所著月楼词稿殿焉。菩萨蛮诸首，颇得子夜前溪遗意。如“问是几时生。双星窥画屏。”“翠被不成眠。春寒各自怜”。等句是也。红娘子与定娘夜坐云：“莫轻教半臂卸吴棉，尚峭寒难禁。看月痕如梦下墙来，压花魂不醒。”言情写景，俱能入妙。琐窗寒题次游妇杨眉影夫人诗画遗册，中有云：“铭辞凄婉，一曲翠眠缄恨。”翠眠、眉影，所御琴名，足备香奁故实。
　　○陈心泉词
　　月坡琴川词，长亭怨云：“水边墙角，听几个莎语。寸穴暂栖身，笑各自、争吟风露。”高阳台云：“阑干六曲无人倚，有花枝、翻觉凄凉。”洞仙歌吊蒙叟云：“叹老树偏难傲冰霜，翻不及飞花，惹人怜惜。”皆有寄托可诵。此卷陈心泉观察序之，骈文雄丽，望而知为才子之笔。月坡晚年境益厄，赖心泉、子和两君客之，子和与余旧识，心泉未一面，而选拙词入续绝妙好词，可谓神交。有一萼红寄怀月坡云：“鬓萧萧。问孙登长啸，可似旧时豪。折柳词工，看花眼倦，天涯还是无聊。恨台凤双双飞去，好江山、何处听吹箫。［谓小荷莲卿被逐事。］白发欢娱，青毡身世，秋月春潮。屈指江南词客，叹晨星朝露，如此寥寥。桃叶江边，莫愁湖上，羡君依旧魂销。有个人人低唱，怕歌喉不比小红娇。漫把新愁旧愁，堆上吟毫。”此心泉在都门金陵未遭兵火时作，故词中云云。贤士大夫爱才之心，流露楮墨，读之令人增知己之感。
　　○陈同叔词
　　余偕灵石内史，小住罗敷溪上，故人陈希孟仲子同叔从余受倚声之学，颇有妙司。近吾州人士，雅尚填词，刻沧江乐府，同叔与焉。余序之，以为削华三峰，别施斤凿，镂冰一寸，中具楼台。袅碧而单丝直上，临镜则万花吐妍。因以有厚入无间之说进之，同叔词之境诣可见。
　　○沧江乐府
　　沧江乐府词凡七人：嘉定程序伯［庭鹭］、太仓杨师伯［敬傅］、宝山朱杏孙［焘］沈小梅［穆孙］、陈同叔［升］、镇洋汪稚泉［承庆］、钱芝门［恩］也。序伯年最长，诗师陈云伯，画师钱松壶，诸侯宾客，江湖画师。晚岁始喜倚声，刻ㄌ秋词一卷。浣溪沙云：“咫尺红楼梦转遥。更无人在更魂销。一帘花影下如潮。记得回灯还避影，零星旧事诉无聊。乍寒时节可怜宵。”鹧鸪天云：“当时扶醉经行处，记得阑干在那边。”情景宛然，可入本事词中。疏影帘波云：“春阴小院。恰一重一掩，烟细风软。望里盈盈，疑隔银河，毕竟较伊清浅。依稀透露惊鸿影，却尚恨、巫云遮断。待托谁、为尔通辞，除是扑钩双燕。曾讶梳头晏起，镜潮红晕颊，帘底窥见。咫尺分张，听得钗声，但觉坐来人远。宵阑浸到蛾眉月，更荡漾、凉痕无限。搀和了、花影层层，未许湘纹流散。”后段深得题神。忆旧游自题秋雨填词图云：“惯当杯侧帽，红烛乌丝，醉擘蛮笺。偏易春韶换，早消磨绮梦，尽化秋烟。禁他一帘细雨，点滴损秋眠。记佛火僧寮，夜潮客舫，长在愁连。阑珊更谁省，是宴散旗亭，水皱笙寒。鬓影难重绿，只风怀消减，悟后逃禅。可堪未除结习，零响叶商弦。凭读曲沈吟，飘零彩笔非少年。”酸楚之音，自是才人失意后所作。
　　○杨师白词
　　杨叔温先生与彭甘亭丈齐名。师白以名父子中年坎坷，词多凄厉。南柯子云：“鸭绿盈盈皱，鱼云薄薄遮。淡黄杨柳又藏鸦。照见小红楼上月钩斜。绣闼垂金锁，文窗掩碧纱。一双归燕语梨花。料得玉人今夜未还家。”巫山一段云云：“瘦人天气病人时。秋花红一枝。愁来不与梦相知。疏帘月上迟。”用笔虽轻，妙有酸涩之味。高阳台云：“雨茁愁芽，春苏病叶，小楼酒醒今宵。影细灯昏，有人拥髻无聊。玉梅几日开如雪，恁匆匆、又近花朝。展香衾、鹊尾才温，凤脑先焦。兜心记起年时事，仅琼枝钗溜，银甲筝调。不道相思，者回未抵魂销。画船听厌吴娘曲，总输他、水阁潇潇。料多情，一夜东风，吹皱红潮。”风格在碧山、白云间。师白又有月痕、烟影、风色、雨意四词，刻划微至，吴门四春词，不得专美于前矣。
　　○朱杏孙词
　　同邑朱杏孙孝廉，与余弱冠定交，即以诗文相切靡刂。曾绘雪窗清咏图，余记之。饥来驱去，劳燕分飞，杏孙虽获一第，家中落，草草劳人，非复昔时豪兴。近乃与序伯、师白、稚泉、芝门、同叔、小梅，结词社唱和，修穷措大故事，非其素志也。词钩心斗角，不喜傍人门户，于诸君子中，别调自弹，其性之兀傲可见。虞美人调作回文体云：“秋声一夜凉灯瘦。寂寂愁新逗。病蛩悲蟀小庭中。落月悄垂，帘影翠房空。轻烟黛锁双眉恨。背镜情无准。粉残脂剩酒醒难。靠遍皱痕，罗袖倚天寒。”此调回文，国初毛西河有之。汪君子氵全又于回文中作七律一首，愈徵巧妙。杏孙和之云：“孤楼绮梦寒灯隔，细雨梧窗Τ冷风。珠露扑钗络索，玉环围鬓凤玲珑。肤凝薄粉残妆悄，影对疏阑小院空。芜绿引香浓冉冉，近黄昏月映帘红。”使西河见之，得无前贤畏后生耶。
　　○沈小梅词
　　沈君小梅家大场里枸橘篱，梦唐先生犹子，同梅丈季子也。所居春雨庄，余少时往来熟游，与生甫、仲贻、午生结兄弟欢时，小梅尚总角读书，英英不凡。自梦翁徂谢，午生、生甫、仲贻先后物故，近同翁亦归道山，仅小梅与仲兄稚聪埙篪相倡和而已。余迩来人琴之痛，不甚过春雨庄。犹忆往时，小梅欲学词，余以告以从玉田入手，即和余红香绿影咏红绿梅及花阴柳影诸词，清隽谐婉，咄咄逼人。余谓君词可大成，第勿专学玉田，流于空滑，当以梦窗救其弊。小梅唯唯，顾心弗善也。今余论词之旨，较前又异，诸君子刻集时，皆邮寄相质。独序伯、杏孙未经余去取。小梅则寄示，而去取不甚从余，知其未能心服。然此事千秋，自有定论，非一人之私言所能轻重。况余所献箴言，实出朋友相爱之诚耶。余所云：“有厚入无间者，南宋自稼轩、梦窗外，石帚间能之，碧山时有此境，其他即无能为役矣。”小梅他日工力益深，优入北宋，方信吾言。数世通家，同案兄弟，故敢妄论如此。
　　○小梅词尖新
　　小梅蝶恋花云：“约住海棠魂未醒。嫩寒作就春人病。”浣溪沙云：“荻絮因风疑作雪，柳丝弄暝不成烟。夕阳红上鹭鸶肩。”元人集中名句也。如此尖新，岂不可喜。然石帚、梦窗尚须加一层渲染，淮海、清真则更添几层意思。加渲染，添意思，正欲其厚也。若入李氏、晏氏父子手中，则不期厚而自厚，此种当于神味别之。
　　○汪稚泉词
　　沧江乐府七人中，汪君稚泉年少多才，余见其所著兰笑词，诧曰：“此词家射雕手也。长调音节浏亮，顿挫生姿，瓣香纳兰容若，而绝少衰疯气。小令中腔，芬芳悱恻，不堕南宋人云雾。加以学力，鄙人当退避三舍矣。”临江仙云：“兰月流波银箭咽，比肩人影窗西。眉尖传语太迷离。元膏羞照镜，麝屑替熏衣。悄说轻寒今夜减，妍春暖护双栖。颊潮红晕鬓云低。海棠浓睡好，多事晓莺啼。”蝶恋花云：“银钥沉沉深院静。一点冰丸，帘隙窥人冷。拂槛芭蕉不定。黄昏瘦了花影。酒到今宵偏易醒。倦倚红蕤，往事和愁省。那更恹恹添小病。药烟吹上屏山暝。”霓裳中序第一云：“玫阶雨乍歇。艳洗花房霏碎缬。珠泪琼壶暗结。剩幽思诉蛩，离魂招蝶。苔衣翠贴。叹瘦红低葬秋雪。肠空断、绿章漫奏，往事梦飘瞥。凄绝。粉愁盈靥。认倩影凉烟渐灭。年年长是恨别。有银烛风摇，绀袖尘压。坠香谁更乞。记听取、穿廊钿笛。还惆怅，碧窗人静，夜吟雁筝咽。”高阳台云：“倚病镌愁，寻香煮梦，等闲又过残春。落尽藤花，暝烟何处斜门。缠绵红了江鱼尾，托微波、总隔痴云。忒瞢腾，点点鲛珠，偷罗巾。当时只道相逢好，有钗光掠削，筝语温存。翠被天涯，而今一样黄昏。雕梁多少营巢燕，怨东风、容易飘菌。下帘丁，懒叠琼笺，懒把银尊。”玫阶雨乍歇一首，似梦窗，倚病镌愁一首，似碧山。其他若燕笋蚕豆咏物诸首，俱运清隽之笔。三十自述诸首，吐磊落之怀。初集如此，他日造就，正未可量。
　　钱君芝门，为序伯高弟，序伯善画，芝门工书，序伯老去填词，芝门妙年度曲，在同社中以白描本色语见长，自然妍雅。柳梢青云：“凉月中庭。明河络角，风露凄清。一抹红墙，几株碧柳，三两秋莺。谁家小院调筝。有多少、愁春未醒。梦里香痕，酒边心事，说也零星。”风蝶令云：“空忆销魂处，愁多酒不浓。乱雅啼断月明中。枯柳荒湾，独自倚疏篷。惜别秋无据，相思梦欲空。年来我亦惯飘蓬。江阔云低，夜夜听孤鸿。”长亭怨唐园探梅云：“是依旧风廊月槛。雪海香兜，酒槽珠酽。唤醒吟魂，寒烟几笔够荒暗。浓春谁绾。生怕是销磨渐。那更证盟鸥，蓦提起、天涯萍感。还念者，青衫飘泊，不分红颜分占。花枝照眼，奈镜里华丝偷减。好寄语、湘燕江鸿，漫重省、旧游凄黯。只钿★飘残，莫便东风轻。”读之觉凄厉动魂，芬芳竟体。
　　○同叔从碧山玉田入手
　　同叔于词，才性最近，出笔便饶秀均。余初刻绿箫、碧田二卷，同叔一见深嗜。时余方从事南宋，以空灵婉约为主。同叔以余为产马，所作亦从碧山玉田入手。鹧鸪天云：“春阴漠漠红墙外，细雨桃花燕子愁。东风也惜离人瘦，不放轻寒上小楼。”浣溪沙云：“鹦语绿呼花命短，鹃心红化柳丝长。”殊见新颖。瑞鹤仙云：“乱莺啼梦醒。正翠窈红深，幽闺人病。熏炉篆烟静。化愁丝恨缕，暗飘罗★。钗钿懒整。掩冰奁、尘栖粉镜。悄生寒，一角纹纱，又堕半规蟾影。谁省。颦蛾翠减，瘦损兰衿，画阑闲凭。丝风未定，疏帘外、弄烟暝。叹相思难寄，鸳绡偷展。泪点飘珠冷凝。想高楼，几处笙歌，夜妆斗靓。”古艳幽秀，兼梦窗、碧山之胜。余客沪城，同叔填长亭怨慢寄怀云：“又香径愁红如扫。几许离情，暗萦芳草。如此江山，此时不似旧怀抱。采兰倦矣，空怅望、知音少。留得一分青，仅消受、燕昏莺晓。春杳。盼迢迢碧水，隔岁未通孤棹。美人何处，定延伫、萝幽沼。是甚日，共赋登楼，更共听、箫声凄悄。算游冶匆匆，未许闲踪闲早。”倦寻芳琴河归棹云：“菰烟影，芷雨吹香，凉倚孤棹。几度看秋，消得鬓丝抽老。远梦怕随流水渡，雁声又报西风悄。听萧萧，剩无多枫叶、替描愁稿。怅次第年光渐换，打奖横塘，催送归早。款竹门前，应被鹭鸥双笑。望眼旗亭还贳酒，那堪薄暝闻凄调。甚冰蟾向黄昏，露帘偏照。”风格在蒲江，竹屋间。具此才调，倘从余今日之持论，力追南唐北宋诸家，所谓有厚入无间者，庶几得之。
　　○云都图题词
　　嘉定侯园先生，贞臣遗裔，盛世逸民，少时梦与神女遇，呼为云都十七郎官，事甚怪。序伯得云都十七郎官印，写云都图，拓印文装册徵题。杨师伯赋高阳台云：“病海湔愁，柔乡铸梦，个中一味瞢腾。单枕游仙，几回亲到墉城。绛都缥渺青都隔，有闲云、便惹闲情。尽饶伊，女痴男，片石三生。前生倘是封姨姊，况今宵缺月，后夜烧镫。弟九班中，玉清曾替签名。鉴湖孤负当年约，者头衔、赚了卿卿。忍重看，虿尾声银钩，红蕊飘零。”汪稚泉赋忆旧游云：“想乘鸾宿约，化蝶离魂，一枕游仙。笑指琼楼上，道班行弟九，匏爵前缘。绿章夜衔花凤，小字署郎官。更烟氵互绡衣，霞栖斗帐，几度缠绵。人天渺何处，但家国苍凉，泪咽红鹃。略诉幽修怨，似女萝山鬼，凄断湘弦。甚时鉴湖重到，吹散彩云妍。剩片石摩挲，苔纹暗碧寻巨园。”此可补虞初九百中一则嘉话。
　　○南宋咏物皆有寄托
　　词原于诗，即小小咏物，亦贵得风人比兴之旨。唐、五、代、北宋人词，不甚咏物，南渡诸公有之，皆有寄托。白石、石湖咏梅，暗指南北议和事。及碧山、草窗、玉潜、仁近诸遗民，乐府补遗中，龙涎香、白莲、莼、蟹、蝉诸咏，皆寓其家国无穷之感，非区区赋物而已。知乎此，则齐天乐咏蝉，摸鱼儿咏莼，皆可不续貂。即间有咏物，未有无所寄托而可成名作者。余于近来诸君子咏物之作，纵极绘声绘影之妙，多所不取。善乎保绪先生之言曰：“凡词后段，须拓开说去。”此可为咏物指南。
　　○张次柳词
　　道光末，余往来吴门，主张次柳凯公子家。次柳为白也太守令子，雅喜倚声，尝集古来闺秀词数百家，属余选订付梓未果。所著有三影楼琴谱。三影句，说者不一，余与之审定，为“无数杨花过无影，隔墙送过秋千影，云破月来花弄影”三语。次柳演其意作洞仙歌三首，一时和者颇众。尝从天籁阁词谱，补万氏词谱未收者，作阳台怨、添字采桑子、碧玉箫、忆人人、鹦鹉曲、珍珠令、二色宫桃诸首，可谓能好事者矣。浣溪沙云：“漠漠春光上翠微。溶溶春意透罗帏。落花无赖对人飞。南国种愁红豆子。东风牵恨绿杨丝。向来从不许相思。”“槐绿阴浓日未曛。文楸戏赌玉钗温。凭肩低嘱最销魂。妾是凤仙郎凤子，姊呼桃叶妹桃根。鸳鸯从小不轻分。”“槛外宵深桂影移。鸾笺欲寄意迟迟。满身香雾立多时。湘乌丝书小字，玉筝檀板唱新词。明明心事烛花知。”“小阁轻寒过雁声。一丸霜月漏三更。熏笼斜倚奈凄清。金剪剪余愁剪剪，玉笙生唤梦生生。更无情绪记零星。”次柳又有“各自销魂，独自听春雨”句，为黄霁青丈所赏识，词名由此鹊起。
　　○袁又村词
　　钱塘袁又村大令［祖{直心}］，为随园先生文孙，兰村通守哲嗣。佐贰起家，风雅夙嗜。丞吾邑时，曾以词相质证。及摄令上海，余亦作寓公，竟不往见。癸丑八月五日君殉守土之节，余乃往器，为作殉难本末一篇，刻拙集中。兵后所著诗词，未知尚有存否。今敝箧中检得题余芬陀利室词集浪淘沙二词，亟登之，其人与词并可存也。词云：“何处玉人箫。吹度长桥。风前垂柳雪中蕉。不是个中人不省，悲翠兰苕。碧海任萍飘。往事如潮。拈花回首惹魂销。{皿}里青莲留一瓣，舌蕊心苗。”又村才性聪敏，绘事篆刻，无艺不精。尝新丞署厅事集句作楹帖云：“剪取吴淞半江水，即是河阳一县花。”其灵心慧业，可见一斑。
　　○小梅和柳影词
　　小梅和余柳影词，颇得草窗风格。调倚春霁云：“空翠波迢，荡浓阴一抹，便是春色。锁梦螺屏，愁鸥榭，絮痕凝碧。梦园绣陌，晓风卷起都无迹。忆往日、千缕软魂，低袅画阑侧。高楼望断，惨绿迷茫，短堠长亭，冶情骚瑟。正依依斜阳淡了，纤腰难倚小蛮泣。鸾镜浅眉描未得。仅堪怜处，空教盼尽倡条，更何从、问燕消莺息。”
　　○秦少园词
　　嘉定秦少园尝于梦中得“笑携纨扇一团月，戏插花枝两鬓云”句，绘诗梦图，序伯诸人题之。少园雅喜填词，孙次公同人词选中，刻其听松涛阁词一卷，余阅之，想系少作。闻近著绣沅词，当更有进境，惜余未之见也。
　　○张东墅词
　　张筱圃中丞督学江苏时，余与嘉定张东墅［修府］同受知遇之恩。丙午秋赋，中丞师亦谓两人必售。无何，贱子铩羽西风，而东墅联翩直上，入侍木天，出历戎马，虽里居较近，不甚款洽。及拙稿初刻，东墅托人转觅，始知其诗词夙工。第翦烛论文，未订西窗之约。兹从陆树斋同门东虬草堂词中，得题辞一首，录之。金缕曲云：“碾玉搓香句。怪天风冷冷，吹下紫云仙谱。湖海交游尘海梦，身世苍凉休诉。好料理、应官听鼓。依样胡卢夸几辈，问三生、此笔能争否。呼石帚，论千古。劳生自笑浮名误。冷风怀、中年渐近，怕歌金缕。昔梦琼楼翻旧曲，重湿青衫泪雨。算万劫、情天难补。趁著燕台花信早，掷貂裘、且醉炉头去。敲铁板，为君舞。”此词想东墅与树斋同客都门时作。今陆弟云亡，回思张绪当年，能无肠断。
　　○子九寄红蕤词
　　子九自号淞北玉生，家居甫里，读书应试，往来于鸿城鹿邑间，颇多影事。所眷红蕤者，绝色也，曾有啮臂盟，愿居妾媵列，后卒不果。红蕤工诗词，刺血写经，为子九穰病，其情深挚如此，宜子九之不忘也。酒阑灯ㄠ，私为余述之，欷不已。有寄红蕤词三阕，为录于此。残春向尽，芳讯杳然，填此为红蕤问，调寄高阳台：“棠韵添红，梨痕破白，芳丛缓缓偷开。曾不多时，绿阴寂寂楼台。流莺苦劝残春住，奈今年、春已成灰。为东风、吹得伤心，怕见春来。香盟镜约何曾改，恨朱楼望远，青岛音乖。尚记前番，扁舟载得愁回。枇杷门巷应依旧，怕他年、深掩荒苔。最堪怜，寒色飞花，芳草天涯。”春事尽矣，春愁转剧，恐绝代佳人，不久于空谷也。青岛不来，心鬲凄惋，为倚此解，调寄西子妆：“柳外烟霏，花连雾，作出浓阴如许。青衫蕉萃泪痕多，今年芳事成孤负。落红无语。忍亲见、残春归去。问东风甚无情，嫁了海棠何处。短墙外，开尽碧桃，门掩潇潇雨。镜台信息半无凭，况烟波，几重间阻。不情不绪，思量著、年时凄楚。怕重来，只剩荒凉院宇。”重至江村，旧巢已换，满目萧然，恨焉今昔，调寄台城路：“斜阳一片销魂地，重来已增凄梦。藓迹粘阶，苔钱绣径，旧日曾经行处。梁空燕去，算尚有流莺，苦留人住。记得阑前，深宵凉影共私语。天涯恨多间阻。低徊徵镜约，甚日萍聚。葳蕤深锁，人面都非，赢得凄凉如许。旧时门户。更瘦到垂杨，添来愁绪。梦也难寻，几重江上树。”
　　按：先生啸古堂文集，自序称词话八卷，今流传于世者仅兹三卷，疑八卷乃预拟之数，未及于生前杀青耳。又词话卷一，先生谓嘉庆末识周保绪先生于田若谷邑宰署中，此殆先生晚年追叙时所误记，或嘉庆末尝见保绪先生于他处也。检宝山县志官师表，田若谷三知宝山，其末任系嘉庆十四年，而去任之年，系嘉庆十七年，时先生方五岁，曾否于任内识周，无由证实。词话卷二引姚梅伯序云，诸公方弓刀乞贵，我辈犹花月言愁，检姚氏手写稿，花月言愁四字，原作脂粉穷，想系先生误记。姚氏手写稿，今藏宝山罗店陈氏家。词话卷三，载沈小梅为梦唐先生犹子，检李申耆撰沈先生传，梦唐当作梦塘。阅先生词话既竟，因就见及者略志数语，傥亦谈艺者之所乐闻欤。邑后学滕固识。
　　
　　
