填词浅说 [清] 谢元淮撰
　　
　　
　　  
　　○词为诗馀
　　词为诗馀，乐之支也。乐府之名，始於西汉，有鼓吹、横吹、清商、杂调诸名。六朝沿其声调，更增藻艳，与词渐近。唐人清平调、郁轮袍、凉州、水调之类，皆以绝句被笙簧。於是太白、飞卿辈创立忆秦娥、菩萨蛮等曲，而词与诗遂分。至宋而其体益备，设大晟乐府，领以专门名家，比切宫商，不爽铢黍於依水和声之道，洵为盛矣。迨金变而为曲，元变而为北曲，而曲又与词分。明分北曲为南曲，愈趋愈靡。是知词之为体，上不可入诗，下不可入曲。要於诗与曲之间，自成一境。守定词场疆界，方称本色当行。至其宫调、格律、平仄、阴阳，尤当逐一讲求，以期完美。
　　○南北声音不同
　　声乐之有南北，非始近日也，文心雕龙云：“涂山歌於候人，始为南音。有娥谣於飞燕，始为北声。夏甲为东，殷牦为西。”然则古者四方皆有音，而今但统言南北耳。以辞而论，南多艳婉，北杂羌戎。以声而论，南主清丽柔远，北主劲激沉雄，南宜独奏。及其敝也，北失之粗，南失之弱。此其大较也。
　　○十七宫调
　　词始於唐，原无所谓南北。及元盛北曲，明尚南词，而宫调始分。宫有六，调有十一，总之为十七宫调，专为歌词而设。其历代时馀亦间有采入南北曲者。既已分隶各宫调下，即不能不类从南北，另为一体。此余碎金词谱南北宫调之所由分别编集也。
　　○今词叶律
　　古词既可叶律，今词何独不然。吾尝欲广徵曲师，将历代名词，尽被弦管。其原有宫调者，即照原注，补填工尺。其无宫调可考者，则聆音按拍，先就词字以谱工尺，再因工尺以合宫调。工尺既协，斯宫调无讹。必使古人之词，皆可入歌，歌皆合律。其偶有一二字隔碍不叶者，酌最改易。其全不入律者删之。汇成一代雅音，作为後学程式。至於自制各词，虽照依古人格调、句读、四声、阴阳而填，然字面既异，即工尺难同。亦令善讴者，逐字逐句以笛板合之。遇有拗嗓不顺处，即时指出其字应换某声字方协，随手更正。纵使词乏清新，而律无舛错矣。
　　○论四声
　　平仄者，沈休文四声也，平声谓之平，上去入总谓之仄。平有阴阳，仄有上去入。倘用乖其法，则为失调，俗称拗嗓。盖平声尚含蓄，上声促而未舒，去声往而不反，入声逼侧而调难自转。北曲入声无正音，是以派入平上去三声中。南曲不然，入声自有入声正音，不容含混。
　　○论阴阳
　　天地自然之理，轻清上浮者为阳，重浊下凝者为阴。乃中原音韵反以清为阴，浊为阳。阴阳倒置者何欤。盖周氏之韵，专为北曲而设。北音重浊，凡唱重浊字皆揭起，唱轻清字皆抑下，正与南音相反。南音唱轻，清字皆高唱，重浊字皆低。其仍以清声名阴，浊声名阳者，亦缘周氏之书，遵用已久，骤难更正。如沈约韵，後人虽明知其谬，而千馀年来遵为功令，竟成不刊之典，因沿错误如此。其实南曲自有南方之音，若遵周氏北方音叶，而歌龙字为驴东切、歌玉为御，绿为虑，宅为柴，落为潦，责为哉，不为补，角为教，鹤为号，听者有不掩耳而走哉。词曲既播管弦，必高下抑扬，参差相错，引如贯珠，而後可入律吕。倘宜揭也，而或用阳字，则声必欺字。宜抑也，而或用阴字，则字必欺声。阴阳一欺，则调必不和。欲诎调以就字，则声非其声。欲易字以就调，则字非其字。窘矣。故凡填词者，先辨宫调南北，再遵南北音声，斟酌下字，为知音齿冷。
　　○中原音韵论阴阳
　　中原音韵论阴阳字，惟平声有之，上去俱无。吴江沈君徵，议其尚欠精详。乾隆中，昆山王履青著音韵辑要一书。於平声阴阳之外，又增出去声阴阳，较证反切，极为允当。然每字皆具四声，平去既分阴阳，一入何以独阙。再四推寻，而後叹周氏之专论平声阴阳，非无故也。盖平声字，阴阳清浊不同，出口便可定准。其上去入三声字，则皆随平声而定者，虽亦可分阴阳，而其声由接续而及，介在两间者居多，即如东同韵中，风字，阴平也，其调四声曰，风奉凤拂。是奉凤拂三字，随风字牵连而属阴声矣。而冯字阳平也，其调四声，亦曰冯奉凤拂，是奉凤拂三字，又随冯字牵连而为阳声矣。将何从而定其阴阳乎。他如葱虫通同烘红等字，皆阴阳同调。此外各韵，难以遍举。前明会稽王伯良著曲律，谓平声字亦有阴阳兼属者。引元燕山卓从之所著中原音韵类编，每类於阴阳二声之外，又有阴阳通用之一类。如东之类为阴，戎之类为阳。而通同之类，则阴阳并属。谓为五音中有半清半浊之故，其说亦颇有理。愚谓四声中，平声字可高可低，故阴阳必分。其去声字最高最长，故亦须分别阴阳，俾歌者有悠扬绵邈之致。若上声字低而短，稍加高长，便非本声。而入声字则最低最短，出口急须唱断，方肖入声字眼。是以皆不必再分阴阳，并非上入二声无阴阳也。
　　○曲应用词韵
　　词韵与诗韵不同，曲韵又与词韵有别。古诗用古韵，有通叶转注等法。近体用今韵，不许稍有出入。词韵则三声互叶，上去并押，已较诗韵为宽。曲为词馀，自应用词韵。乃周氏中原音韵出，而作北曲者守之兢兢，奉为金科玉律，其实罅漏甚多。即就其所取东钟二字立作韵目而言，已欠妥协。夫诗韵之一东二冬，只取一字，岂非以声有阴阳之故耶。若然，自应取一於阴，取一於阳，方洽立韵之旨。乃东钟、支思、先天、歌戈、车遮、庚青，皆两阴字。齐微、鱼模、尤侯，则两阳字。寒山、桓欢、廉纤，则阴阳两倒。仅江阳、皆来、真文、萧豪、家麻、侵寻、监咸七韵不误，要亦偶合，非真有定见也。昆山王氏音韵辑要，为二十一韵，分东同、江阳以至监咸、纤廉为二十一卷，阴阳各取一字为韵目，得其要矣。
　　○沈去矜词韵切当
　　词韵宽於曲，而曲韵反严於时，殊为失当。诗赋均以韵为限，虽雒诵疾徐随人，然至押韵处，必须顿断，故不许出韵。取上下谐叶，令读者听者，咸有铿锵和洽之美。词付歌喉，抑扬顿挫，其板眼不必定在押韵处，是以三声通押。北曲本弦索调，字多声促，与今之弋阳梆子二簧等腔，筋节略相类。故押韵处亦严，此中原音韵之所由作也。至若南曲声调宛转悠扬，一字有下数板者，读之知其有韵歌之殊，不以韵为断也。乃李笠翁深訾出韵，王伯良於琵琶、荆钗、还魂等记，亦病其用韵太杂。至谓元明诸剧，无一合者，持论何苛也。夫琵琶等记，倾倒声场，已数百年。几於无日不歌，未闻有以用韵不类而斥之者。且其人皆在周德清之前，彼时尚无所谓曲韵者，焉能预料数十年後，有中原音韵一书，而先揣摩韵脚，以相符合耶。此论与今之奉沈韵为宗，而妄议汉魏古诗为失韵者，又何以异。鄙意用韵谨严，乃词曲中之一事。若仅於韵脚无舛，遂称良工，而遇俊语佳辞，概以出韵见摈，岂公论哉。又尝读内典经偈，见有四五六七字为句者，与歌谣相类。连编累牍，全不用韵。顺口诵去，毫不觉其格阂。即梵呗讽诵，亦有节奏可听。於此悟曲韵之无甚紧要矣。填词家遵用沈去矜词韵，极为切当，本不必旁及曲韵。惟既以笙箫度所著词，即与歌时曲无异，故牵连书之。
　　○词调之始
　　词有调名，始终汉之朱鹭、艾如张，梁陈之折杨柳、玉树後庭花等篇。唐宋为花庵、草堂诸调。大晟乐府所集，有六十家八十四调，後渐增至二百馀调。换羽移宫，代有新增。今载在钦定词谱者，共八百二十六调，分二千三百二十六体。有一调数名，亦有一名数调者。自十四字起，至二百四十字止。其体有单调、双调、三叠、四段之不同。其句读自一字至九字，各有一定格法。如四字句，有上一下一中两字相连者。五字句，有上一下四者。六字句，有上三下三者。七字句，有上三下四者。八字句，有上一下七、或上五下三、上三下五者。九字句，有上四下五、或上六下三、上三下六者。难以悉数。大约以整句为句，半句为读，直截者为句，蝉联不断者为读。毛稚黄谓十六字至五十八字为小令，五十九字至九十字为中调，九十一字以外为长调，未知何所据依。不若专以字数起算之为简净也。
　　○图谱杜撰
　　一调数体者，自应取创始之词，及宋词之最佳者作为正体。其馀字数多寡不同，或字数难同，而句韵各异者，概列为又一体。图谱於正体之外，类录各词，强标第一第二体等目，凭臆杜讠巽，牵强难从。字数句韵虽同，而一词数阕，或一人数词，平仄互有同异者，必须专指一词为定体，且指出其词首句作准。如填临江仙调，若从牛希济五十八字词，即於题下注明“从牛希济柳带摇风汉水滨词”。若从和凝五十四字词，亦於题下注明“从和凝海棠香老春江晚词”。若从苏子瞻六十字细马远驮双侍女词，或从尊酒何人怀李白词，均於题下注出，以免含混。逐字逐句，照本填入，能四声阴阳俱讲为妙，否则平仄二声断不容有错误。慎勿因图谱有可平可仄之说，任意杂凑，转致不成声调也。
　　○自度曲
　　自度新曲，必如姜尧章、周美成、张叔夏、柳耆卿辈，精於音律，吐辞即叶宫商者，方许制作。若偶习工尺，遽尔自度新腔，甘於自欺欺人，真不足当大雅之一噱。古人格调已备，尽可随意取填。自好之士，幸勿自献其丑也。
　　○词禁
　　词有声调，歌有腔调，必填词之声调，字字精切，然後歌词之腔调，声声轻圆。调其清浊，叶其高下，首当责之握管者。其用字法宜平不得用仄，宜仄不得用平，宜上不得用去，宜去不得用上。一调中有数句连用仄声住脚者，宜一上一去间用。韵脚不得用入声代平上去字。王伯良有曲禁四十条，今摘其与词同禁者十一条列後：
　　平头［第二句第二字，不得与第一句第一字同音。］
　　合脚［第二句末一字，不得与第一句末字同音。］
　　上去叠用［上去字须间用，不得连用两上两去，两上字连用，尤为棘喉。］
　　上去去上倒用［宜上去不得用去上，宜去上不得用上去。］
　　入声三用［不得叠用三入声字。］
　　一声四用［不论平上去入，不得叠用四字。］
　　阴阳错用［宜阴不得用阳字，宜阳不得用阴字。］
　　闭口叠用［如用侵，不得又用寻，或又用监咸、纤廉等字。其现成双字，如深深毵毵恹恹类不禁。］
　　叠用双声［字母相同，如灵珑、皎洁类，止许用二字，不许连用至四字。］
　　叠用叠韵［字同音，如逍遥、灿烂类，亦止许二字连用，不得连用至四字。］
　　开口闭口［凡闭口字如侵寻、监咸、纤廉三韵类，不可与开口韵同押。］
　　○词禁须活着
　　词禁诸条，亦须活看。如一声不许四用一条，查程垓江城梅花引词“睡也睡也睡不稳”，又王观词“恐极恨极嗅玉蕊”，又蒋捷词“梦也梦也梦不到”，均连用七仄字，乃此调定格，断不可易。至若陆游绣针停词“却恐自说著”，高观国玲珑四犯词“此意等写翠笺”，周邦彦西河词“酒旗戏鼓甚处市”，陈允平西河词“买花问酒锦绣市”，秦观金明池词“过三点两点细雨”，曹勋醉思仙词“按镂板缓拍”，葛长庚十二时慢词“一岁复一岁”，辛弃疾兰陵王词“纫兰结佩带杜若”，郑意娘胜州令词“传粉在那里”，皆用五仄字。苏轼醉翁操词“翁今为飞仙”，史达祖寿楼春词“裁春衫寻芳”，“自少年消磨疏狂，算玉箫犹逢韦郎”，皆连用五平字。而陈亮彩凤飞词“经纶自入手，不了判断”二句，连用七仄字。苏轼贺新郎词“花前对酒不忍触，共粉泪、两蔌蔌”三句，连用十一仄字。其馀四仄四平，指不胜屈，岂能尽谐律吕，恐其中不无尚可商榷者。又入声三用一条，若程垓摘红英词“红偎碧，惜惜惜”，“几时来得，忆忆忆”，陆游钗头观词“几年离索，错错错”，“锦书难，莫莫莫”，皆连用一韵四入字。吕渭惜分钗词“暝色连空重重，近日情忡忡”，“无计迟留休休，清夜浓愁悠悠”，皆四平连用。唐氏答陆游撷芳词“独语斜阑，难难难”，“咽泪妆欢，瞒瞒瞒”，则五平连用。且四平一韵者，此亦定格如是，不能改也。至无关格调者，仍宜细心点勘，去其太甚，勿令读者碍眼，歌者碍口可也。
　　○词宜反复吟哦
　　四声平仄呼吸抑扬，均有自然之妙。即平素不习工尺者，能於照谱填成之後，反复吟哦，自有会心惬意处。大略阴平宜搭上声，阳平宜搭去声，不必拘泥死法。昔人谓孟浩然诗，讽咏之久，有金石宫商之声。诗尚如此，词可忽乎哉。
　　○宫调
　　宫调之辨，愈解愈纷，几於无可捉摸。有一词而数调兼收者。有词之字数、句韵俱同，而分属两调者。古谱失传，今名互异，其何以谓之宫调，何以有宫，又复有调，不得不追溯其源，为初学先路。按王伯良宫调论曰：宫调之立，盖本之十二律五声，古极详备，而今多散亡也。撮其要领，则律之自黄钟以下凡十二也。声之自宫商角徵羽而外，又有半宫半徵，共为七也。古有旋相为宫之法，以律为经，复以律为纬乘之。每律得十二调，以七声合十二律，共得八十四调，此古法也。然不胜其繁，後世省为四十八宫调。四十八宫调者，以律为经，以声为纬。七声之中，去徵声及变宫、变徵，仅省为四。以声之四乘律之十二，於是每律得五调，合为四十八调。四十八调者，凡以宫声乘律皆呼曰宫，以商、角、羽三声乘律皆呼曰调。列其目於左：
　　黄钟  ［宫俗呼正宫。  商俗呼大石调。  角俗呼大石角调。  羽俗呼般涉调。］
　　大吕  ［宫俗呼高宫。  商俗呼高大石调。  角俗呼高大石角调。  羽俗呼高般涉调。］
　　太簇  ［宫俗呼中管高宫。  商俗呼中管高大石调。  角俗呼高大石角调。羽俗呼中管高舟涉调。］
　　夹钟  ［宫俗呼中吕宫。  商俗呼双调。  角俗呼双角调。  羽俗呼中吕调。］
　　姑洗  ［宫俗呼中管中吕宫。  商俗呼中管双调。  角俗呼中管双角调。羽俗呼中管中吕调。］
　　仲吕  ［宫俗呼道调宫。  商俗呼小石调。  角俗呼小石角调。  羽俗呼正平调。］
　　苏宾  ［宫俗呼中管道调宫。  商俗呼中管小石调。  角俗呼中管小石角调。  羽俗呼中管正平调。］
　　林钟  ［宫俗呼南吕宫。  商俗呼歇指调。  角俗呼歇指角调。  羽俗呼高平调。
　　夷则  ［宫俗呼仙吕宫。  商俗呼商调。  角俗呼商角调。  羽俗呼仙吕调。］
　　南吕  ［宫俗呼中管仙吕宫。  商俗呼中管商调。  角俗呼中管商角调。羽俗呼中管仙中调。］  无射  ［宫俗呼黄钟宫。  商俗呼越调。  角俗呼越角调。羽俗呼羽调。］
　　应钟  ［宫俗呼中管黄钟宫。  商俗呼中管越调。  角俗呼中管越角调。羽俗呼中管羽调。］
　　以上所谓四十八调也。自宋以来，仅存六宫十一调，载在中原音韵。其所属曲声调，各自不同。其六宫仙吕宫，曰南吕宫，曰中吕宫，曰黄钟宫，曰道宫。其十一调曰大石调，曰小石调，曰高平调，曰般涉调，曰歇指调，曰商角调，曰双调，曰角调，曰越调，此即所谓十七宫调也。
　　○十三调
　　自元以来，北亡其四，曰道宫，曰歇指调，曰角调，曰宫调。南又亡其一，曰商角调。自十七宫调而後，又变为十三调。
　　○宫声不用
　　十三调者，盖尽去宫声不用。其中所列仙吕、黄钟、正宫、中吕、南吕、道宫，但可呼之为调，而不复呼之以宫，如曰仙吕调、正宫调之类。然惟南曲有之。变之最晚，调有出入。词则略同，而不妨与十七宫调并用者也。
　　○今乐不全应古法
　　其宫调之中，有从古所不能解者，宫声於黄钟起宫，不曰黄钟宫，而曰正宫。於林钟起宫，不曰林钟宫，而曰南吕宫。於无射起宫，不曰无射宫，而曰黄钟宫。其馀诸宫，又各立名色。盖今正宫实黄钟宫，而黄钟宫实无射宫也。此沈括所谓今乐声音出入，不全应古法，但略可配合，虽国工亦莫知其所因也。
　　○南北九宫谱
　　南词旧有九宫十三调二谱，九宫谱有词，十三调谱无词。今之南北九宫谱所载，六宫十八调：一曰南仙吕宫，二曰北仙吕调，三曰，南中吕宫，四曰北中吕调，五曰南大石调，六曰北大石角，七曰南越调，八曰北越角，九曰南正宫，十曰北高宫，十一曰南小石调，十二曰北小石角，十三曰南高大石调，十四曰北高大石角，十五曰南南吕宫，十六曰北南吕调，十七曰南商调，十八曰北商角，十九曰南双调，二十曰北双角，二十一曰南黄钟宫，二十二曰北黄钟调，二十三曰南羽调，二十四曰北平调。按曲谱所载，亦与九宫谱略同。惟多南北般涉二调，暨仙吕入双调。九宫谱以仙吕双调声音回别，不可强合。仍将仙吕归仙吕，双调归双调，惟用南仙吕、北双角合成套数，以存其旧。而般涉调与中吕调，互相出入，故不另列调名也。
　　○引子
　　引子即登场第一曲，北曰楔子，南曰引子，本於诗馀。原可加板作曲，向来唱引子者，皆於句尽处用一底板。今照九宫谱填出工尺，各宫调皆有引子。独羽调无之，借用仙吕引子。
　　○过曲集曲
　　引子下第一曲为过曲，南曰正曲，北曰双曲。南又有集曲，俗称犯调，以各宫牌名汇集而成曲者。九宫谱以其名欠雅，改为集曲。
　　○尾声
　　引子曰慢词，过曲曰近词，中曲曰换头，煞曲曰尾声，或曰废馀，或曰意不尽，或曰十二时，以凡尾声皆十二板，故名，其实一也。古曲有艳有趋，艳在曲前，即今引子。趋在曲後，即今尾声。
　　○板眼
　　词字之右，详注工尺。照依纳书楹曲谱。、者红板为头板。×者黑板为头赠板。者红闪板为腰板。IX者黑闪板为腰赠板。─者为底板。○者为中眼。△者为闪眼。
　　○词注四声
　　词字之左，详注平仄四声，遇平去阴声字，则加○，以省笔黑。
　　○碎金词谱
　　以上诸论。因近日词人，专求俊句，每置平仄宫调於不问。所谓佳者甚多，而是者绝少也。前刻碎金词谱，皆有宫调可寻，即自作各词，亦字斟句酌，务求复古，故不得不琐屑推敲，览者幸勿嗤为胶柱也。其一切论说，详载碎金词谱凡例中。兹不复赘云。
　　

