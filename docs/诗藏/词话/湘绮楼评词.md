湘绮楼评词 王闾运 撰
    ◎湘绮楼词选序
    往者，孙月坡工填词，为陈希唐师。同在南昌，与邓辛眉日相唱和。余弱冠，方杭意汉魏诗文，未屑屑也。亦实不解其妙处。及还长沙，闻李伯元及希唐并殉国守。独对所题燕子图，吟想悲凄，始自作小令。长慢虽不能工，於月坡所言门径，固识之矣。而辛眉先得邓七丈寄声来戒，言作词幽怨，非富贵寿考徵，且大雅不为。邓丈意以箴其子，意於我耳。自此方乡学多所未闻见，亦不暇寻摘矣。及至成都，年垂五十，粗识文学之津，与及门诸子谈艺，间及填词。稍稍为之，则阑入北宋，非复前孙氏宗旨。然箧中故无词本，仅有卅年前，孙曼青所赠绝妙好词，朱竹窃得者。其词有规格，不入苏、黄粗鄙之音，犹孙说也。又十馀年，杨氏妇兄妹学诗之功甚笃，然未秀发。余间为女妇言，亦知有小词否。靡靡之音，自能开发心思，为学者所不废也。周官教礼，不屏野舞缦乐。人心既正，要必有闲情逸致，游思别趣。如徒端坐正襟，茅塞其心，以为诚正，此迂儒枯禅之所为，岂知道哉。学者患不灵，不患不蠢，荡佚之衷，又不待学。既坐东洲，日短得长，六时中更无所为，爰取词综览之，所选乃无可观。姑就其本，更加点定。馀暇又自录精华名篇，以示诸从学诗文者。俾知小道可观，致远不泥之道云。
    光绪丁酉立冬後八日，王闾运序於船山书院
    ◎词选前编
    ○李
    山花子菡萏香消翠叶残
    选声配色，恰是词语。
    ○李煜
    相见欢无言独上西楼
    词之妙处，亦别是一般滋味。
    浪淘沙帘外雨潺潺
    高妙超脱，一往情深。
    虞美人春花秋月何时了
    常语耳，以初见故佳，再学便滥矣。
    朱颜本是山河，因归宋不敢言耳。若直说山河改，反又浅也。结亦恰到好处。
    ○韦庄
    女冠子四月十七
    不知得妙，梦随乃知耳。若先知那得有梦，惟有月知，则常语矣。
    ○顾
    诉衷情永夜抛人何处去
    亦是对面写照，有嘲有怨，放刁放娇，诗所谓无庶予子憎，正是一种意。
    ○孙光宪
    思帝乡如何，遣情情更多
    常语常景，自然丰采。
    ○范仲淹
    苏幕遮碧云天
    外字，嘲者以为江西腔，今江西人支佳却分。且范是吴人，吴亦分泰也，正是宋朝京话耳。原钞云“休独倚”，则何处有酒。
    御街行纷纷坠叶飘香砌
    是壮语，不嫌不入律。
    都来即算来也，因此字宜平，故用都字，完嫌不醒。
    ○欧阳修
    临江仙柳外轻雷池上雨
    原钞作窥画栋，垂帘矣，何得始窥。且此写闺人睡景，非狎语也，岂有自嘲自状之人。因垂帘不能归栋，故窥也。
    ○王安石
    伤春怨雨打江南树
    以去要君语，尚有一肚皮新法要施行，却不见一点执拗。
    ○苏轼
    水龙吟似花还似飞花
    是原作似，原作闭。章韵本是闭，牵就韵耳，殊不成语，故改之。
    念奴娇大江东去
    通首出韵，然自是豪语，不必以格求之。与旧作了，嫁了是嫁与他人也，故改之。
    洞仙歌冰肌玉骨
    原本皆七言，以宜作词，故加成此，不必以续凫断鹤讥之。然原所谓疏星，即此玉绳也，此则以为流星。又有下三句，痴男不若慧女，信矣。
    水调歌头明月几时有
    通篇妥贴，亦恰到好处。
    作有，则语意О，又与下二有字犯，为改一惹字。
    大开大合之笔，亦他人所不能，才子才子，胜诗文字多矣。
    ○秦观
    满庭芳山抹微云
    庶常散馆，出京至黄村，齐声一叹。
    满庭芳晓色云开
    与前调一段结句，一意一调，然不嫌再见。
    ○贺铸
    青玉案凌波不过横塘路
    一句一月，非一时也，不着一字故妙。
    ○周邦彦
    少年游并刀如水
    手原作指，则全身不现。作手乃有两人对作。有此留人者乎，非道君必不逢此。
    拜星月慢夜色催更
    亦非道君所春，不足当此恭维。
    ○徐伸
    二郎神闷来弹鹊
    妙手偶得之句。
    ○吕渭老
    祝英台近宝蟾明
    此一游妓耳，分付已枉矣。
    无可奈何，风流自赏。
    ○李清照
    醉花阴薄雾浓云愁永昼
    此语若非出女子自写照，则无意致。比字各本皆作似，类书引反不误。
    声声慢寻寻觅觅
    亦是女郎语，诸家赏其七叠，亦以初见故新，效之则可呕。
    黑韵却新，再添何字。
    ○朱敦儒
    念怒娇别离情绪
    此情可配易安，须再嫁，非元配。
    ○王沂孙
    高阳台残雪庭阴
    此等伤心语，词家各自出新，实则一意，比较自知文法。
    ○邓剡
    南楼令雨过水明霞
    亡国不死，仍有羁愁，一语写尽黄梨洲、王船山一辈人。
    ○徐君宝妻
    满庭芳汉上繁华
    写兵乱国亡，正是不相干人语，非吴梅村所得借口，亦非赵子昂所能说也。
    ○失名
    御街行霜风渐紧寒侵袂
    纯乎浙调。
    透一层写法，却是真情真想。
    ○文及翁
    贺新凉一久西湖水
    须得此洗尽绮语柔情，复还清明世界。惜後半不清。
    ○翁孟寅
    烛影摇红楼倚春城
    健字险妙。无限伤心，却不作态。
    ○余桂英
    小桃红芳草连天暮
    比桃花依旧者更深悲感。
    ○赵与仁
    西江月夜半河痕依约
    此不爱而恨，非恨玉人也，所谓“锦屏人忒看的这韶光贱”乃讥当时君相，然非词之正。
    ◎词选续编
    ○冯延巳
    谒金门风乍起
    言情之始，故其来无端。
    ○宋祁
    玉楼春东城渐觉风光好
    押韵之始。
    ○苏轼
    蝶恋花花褪残红青杏小
    此则逸思，非文人所宜。
    ○晁冲之
    传言玉女一夜东风
    此逢旧识娼女也，然词语绮丽，自有情韵。
    ○柳永
    望海潮东南形胜
    此则宜於红氍上扮演，非文人声口。
    此时凤池可望江潮。
    ○蒋捷
    虞美人少年听雨歌楼上
    此是小曲。情亦作凭，较胜。词选本编
    ○张孝祥
    念奴娇洞庭青草
    飘飘有凌云之气，觉东坡水调有尘心。
    ○范成大
    眼儿媚酣酣日脚紫烟浮
    自然移情，不可言说，绮语中仙语也，考上上。
    ○陆淞
    瑞鹤仙脸霞红印枕
    小说造为咏歌姬睡起之词，不顾文理，本事之附会，大要如此。
    ○韩元吉
    好事近凝碧旧池头
    旧作声断，重上声字。（改作流断）
    ○辛弃疾
    摸鱼儿更能消几番风雨
    是张俊、秦桧一班人。
    亡国之音，不为讽刺。
    ○卢祖皋
    清平乐锦屏开晓
    亦恰到好处，未免有意。
    ○徐照
    清平乐绿围红绕
    眼前景当如此写法。
    ○姜夔
    暗香旧时月色
    如此起法，即不是咏梅矣。此二词最有名，然语高品下，以其贪用典故也。
    疏影苔枝缀玉
    似当是是。
    琵琶仙双桨来时
    此又以作态为妍。
    淡黄柳空城晓角
    亦以眼前语妙。
    ○史达祖
    喜迁莺月波疑滴
    富贵语无脂粉，诸家皆赏下二句，不知现寒乞相，正是此等处。
    结有调侃，非方回见妓辄跪也。余己丑至天津，正是此意。但非书办所知，所谓借他酒杯。
    ○张辑
    疏帘淡月酲桐雨细
    轻重得宜，再莽不得。
    ○周晋
    点绛唇午梦初回
    真景清供。
    ○赵汝{艹光}
    恋绣衾柳丝空有万千条
    初见杏花，情思入妙。
    ○赵闻礼
    风入松曲尘风雨乱春晴
    篾片语，亦自佳。茎本作痕，以出韵改。
    ○周密
    醉落魄馀寒正怯
    此亦偶然得句，而清艳天然，几於化工，亦考上上。附录
    ○窗杂记
    湘绮楼词选三卷，湘潭王壬秋［运］纂。於古人词多所窜改。如欧阳永叔之“燕子飞来窥画栋，玉钩垂下帘旌”，改“窥”作“归”，谓“垂帘矣，何得始窥”，不知垂帘燕子正不得归，必著一“窥”字，簟纹双枕，皆从“窥”字写出，故妙。改作“归”则涉呆相矣。周美成之“纤指破新橙”，谓“作指则全身不现”，改作“手”。破橙以“指”，“手”字不及“指”字妍细。［康与之满庭芳词，“玉笋破橙橘香浓”，亦言指也。］苏子瞻之“不应有恨，何事长向别时圆”，谓“与下二有字犯”，改“有”作“惹”，不及“有恨”浑成。韩无咎之“惟有御沟声断，似知人鸣咽”，因复“声”字，改“声”作“流”。流断二字生凑，且“流”音浊，亦未叶也。［吹剑录：“东坡大江东去词，三江、三人、二国、二生、二故、二如、二千字，以东坡则可，他人固不可。然语意到处，他字不可代，虽重无害也。今人看人文字，未论其大体如何，先且指点重字。”此论极是。容斋随笔：“黄鲁直手书东坡念奴娇词，浪淘尽为浪声沉。”词综谓：“他本浪声沉作浪淘尽，与调未协。”张宗肃词林纪事：“考谱浪淘尽三字，平仄未尝不协，觉浪声沉更沉着。”张琦续词选仍作浪淘尽。两存其说，以质世之知音者。］
    余藏便面二叶：一为北通州白季生观察［让卿］书词，合卺之夕，乡举报捷。一为番愚黄蓉石荆部，［玉阶］为汉军徐铁孙［荣］书词，贺其纳姬日捷南宫。二者皆一时美谈。
    余刊陈东塾先生忆江南馆词时，忆及先生有“寻呼鸾道故址不得”一词，而稿中无存。偶过冷摊，於故纸堆中，得先生手书此词原稿，为之狂喜。又在珠江上襟江阁，见壁悬为郑纪常书扇，龙溪书院望罗溪山词，亦稿中未载，亟录之而归。翌日阁毁於火矣。当将二阕，补刊作集外词。文字有灵，信哉。
