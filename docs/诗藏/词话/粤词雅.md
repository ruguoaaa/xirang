粤词雅　潘飞声撰
　　
　　
　　
　　○黄损词
　　吾粤地镇尚离，人文炳焕，代出异才。声诗之道，始於晋绿珠，逮唐而盛於张曲江。即何仙姑［增城何泰之女，见邑志。］绝句十数章，亦得仙意。至倚声一门，则倡自南汉黄益之也。益之名损，连州人。登梁龙德壬午进士，仕南汉刘龚，累晋尚书左仆射。以极谏忤朝旨，退居永州不出，相传仙去。所著有三要书、桂香集及射法。粤东词钞刻其望江南一首云：“平生愿，愿作乐中筝。得近佳人纤手子，砑罗裙上放娇声。便死也为荣。”南海谭玉生舍人莹论粤词绝句云：“谁谓益之能直谏，平生愿作乐中筝。”殆宋广平之赋梅花矣。
　　○崔与之词
　　吾禺崔清献公有菊坡集，其词载宋词选、词综。水调歌头一阕题剑阁云：“万里雪间戍，立马剑门关。乱山极目无际，直北是长安。人苦百年涂炭，鬼哭三边锋镝，天道久应还。手写留屯奏，炯炯寸心丹。对青灯，搔白发，漏声残。老来动业未就，妨却一身闲。梅领绿阴青子，蒲间清泉白石，怪我旧盟寒。烽火平安夜，归梦到家山，归梦到家山。”此词起四句，雄壮极矣，虽苏、辛亦无以过之。昔杭堇甫论粤诗云：“尚得古贤雄直气，岭南犹觉胜江南。”余谓催词，非雄直而何。
　　○催与之寿词
　　宋人颇重寿辞，然寿辞出以典雅，亦复不易。菊坡先生有寿赵运使贺新凉一首云：“雨过云容扫。使星明、德星高揭，福星旁照。槐屋犹喧梅正熟，最是清和景好。望金节、云间缥缈。和气如春清似水，澜思波、沾渥天南道。晨雀噪，有佳报。天家黄纸除书到。便归来、升华天下，安边养浩。好是六逢初度日，碧落笙歌会早。篇西郡、欢声多少。人道菊坡新酝美，把一觞、满酌歌难老。瓜样大、安期枣。”
　　○李昴英词
　　李忠简公［昴英］文溪集，附诗馀一卷，南海伍氏刻入粤十三家集。有摸鱼儿一调云：“晓风痴、绣帘低舞。霏霏香碎红雨。燕忙莺懒春无赖，懒为好花遮护。浑不顾。费多少工夫，做得芳菲聚。休颦百五。却自恨新年，游疏醉少，光景恁虚度。猊烟瘦，困起庭阴正午。游丝飞絮无据。千林湿翠须臾遍，难绿鬓根霜缕。愁绝处。怎忍听、声声杜宇深深树。东君寄语。道去也还来，後期长在，紫陌岁相遇。”缠绵丽密，置之清真集中不能辨。
　　○文溪集格调严
　　宋人词多纵笔，而格调仍严。文溪集中有水调歌头题舫斋云：“郭外足幽胜，潮入涨溪流。舫斋小小一叶，老子日遨游。管领白红蓼，披戴绿蓑青箬，直钓任沉浮。玉缕饱鲈脍，雪阵狎沙鸥。个中眠，个中坐，个中讴。个中收拾诗料，觞客个中留。休羡乘槎博望，且听洞箫赤壁，乐处是瀛洲。日月荡双桨，天地一虚舟。”
　　○文溪集短调
　　文溪集慢体多而短调殊少，浣溪沙云：“笋玉纤纤拍扇纨。戏拈荷叶起文鸳。水亭初试小龙团。拜月深深频祝愿，花枝低压髻云偏。倩人解梦语喧喧。”似五代之作。
　　○岭南六家词
　　余友刘石［世珩］，贵池人，刻贵池三唐人集。余亦拟辑岭南宋六家词，六家者，崔菊坡［与之［、刘叔安［镇］、李文溪［昴英］、赵秋晓［必］、陈景元［纪］、葛如晦［长庚］也。
　　○刘镇词
　　刘叔安先生，名镇，南海人。嘉泰壬戌进士，自号随如子，有随如百咏。其词格高气远，情致绵邈，而才足以运之，为宋代词家特出。沁园春题西宗云山楼云：“爽气西来，玉削群峰，千极万松。望疏林清旷，晴烟紫翠，雪边回棹，柳外闻钟。夜月琼田，夕阳金界，倒影楼台表里空。桥阴曲，是旧来忠定，手种芙蓉。仙翁。心事谁同。付鱼鸟相忘一笑中。向月梅香底，招邀和靖，云山高处，问讯梁公。物象搜奇，风流怀古，消得文章万丈虹。沉吟久，想依依春树，人在江东。”又，花心动题临安新亭云：“鸠雨催晴，遍园林、一番绿娇红媚。柳外金衣，花底香须，消得艳阳天气。障泥步锦寻芳路，称来往、纵横珠翠。笑携手、旗亭问酒，更酬春思。还记东山乐事。向歌雪香中，伴春沉醉。粉袖人，彩笔题诗，陶写老来风味。夜深银烛明如昼，待归去、看承花睡。梦云散，屏山半熏沉水。”此等词用意ゼ藻，宛转浑雅，总不轻下一笔，真是大家手笔。
　　○随如集汉宫春
　　昔人谓耆卿情有馀而才不足，夫以屯田犹未能两者俱兼，况他人哉。随如集汉宫春郑贺守席上怀旧云：“日软风柔，望暖红连岛，晴绿平川。寻芳拾蕊，胜伴陌上鲜妍。玉骢归路，记青门、曾堕吟鞭。人去後，庭花弄影，一帘香月娟娟。追念旧游何在，叹佳期虚度，锦瑟华年。博山夜来烬冷，谁换沉烟。去後，庭花弄影，一帘香月娟娟。追念旧游何在，叹佳期虚度，锦瑟华年。博山夜来烬冷，谁换沉烟。屏帏半掩，奈梦魂不到愁边。春易老，相思无据，闲情分付鱼笺。”又，水龙吟庚寅寄远云：“老来惯与春相识，长记伤春如故。去年今日，旧愁新恨，送将风絮。粉泪羞红，黛眉颦翠，推愁不去。任琐窗紧闭，屏山半掩，还别有、愁来路。回首画桥烟水，念故人、匆匆何处。客情怀远，云迷北树，草连南浦。离合悲欢，去留迟速，问春无语。笑刘郎不道，无桃可种，苦留春住。”二词情文交至，不知较之耆卿如何。
　　○随如集和章质夫韵
　　随如集中丙戌清明和章质夫韵，调水龙吟云：“弄晴台馆收烟候，时有燕泥香坠。宿酲未解，单衣初试，腾腾春思。前度桃花，去年人面，重门深闭。记彩鸾别後，青骢归去，长亭路、芳尘起。十二屏山遍倚，任苍苔、点红如缀。黄昏人静，暖香吹月，一帘花碎。芳意婆娑，绿阴风雨，画桥烟水。笑多情司马，留春无计，湿青衫泪。”丙子元夕调庆春泽云：“灯火烘春，楼台浸月，良宵一刻千金。锦步承莲，彩霞簇仗难寻。蓬壶影动星球转，映两行、宝珥瑶簪。恣嬉游，玉漏声催，未歇芳心。笙歌十里夸张地，记年时行乐，憔悴而今。客里情怀，伴人闲笑闲吟。小桃未尽刘郎老，把相思、细写瑶琴。怕归来、红紫欺风，三径成阴。”情思婉妙，读者疑为白石道人集中作。
　　○随如集赋茉莉
　　茉莉一名小南强，夏夜花开，清馥与素馨无异。随如先生集中有念奴娇一调赋茉莉云：“调冰弄雪，想花神清梦，徘徊南土。一夏天香收不起，付与蕊仙无语。秀入精神，凉生肌骨，销尽人间暑。稼轩愁绝，惜花还胜儿女。长记歌酒阑珊，开时向晚，笑金茎露。月浸阑干天似水，谁伴秋娘窗户。困云鬟，醉欹风帽，总是牵情处。返魂何在，玉川风味如许。”赋物小题，而体高华，此宋人与元明人异处。
　　○赵必象词
　　赵秋晓先生名必象，字玉渊，东莞人。咸淳乙丑，与父崇讠由同登进士，官朝散郎，佥书惠州军事判官，系出濮安懿王。德四年，惠州守文璧辟为从事。会邑人熊飞以勤王兵溃归，自循惠下招辑，而梁雄飞亦以招安兵自大庾下入城，飞与梁构兵弗解。必象语飞曰：“师出无名，是为盗也。吾闻宋主舟在海中，不若建宋号，通二使，尊宋主，然後举兵入城，事成则可雄一方，不成亦足以垂不朽。”飞深然之，即日署虎旗，举兵向城，梁遁去。飞议尽括邑人财以充军实，群情汹汹。必象请於飞，愿以家赀三千，缗米五百石赡军，乞宽邑人之力，飞从之。景炎三年三月，文天祥复东州。必象往谒，相与论时事，慷慨泣下。天祥其义，辟军事判官兼知录事。十一月天祥被执於五坡岭，遁归。明年宋亡，元以故官便授将仕郎象州儒学教授，不赴，退隐邑之温塘，足迹不入城市。惟东走甲子门，望山伏地大哭，又画天祥像於厅事，朝夕泣拜。尝题其室曰：“诗人合住茅屋，天下未尝无菜羹。”所著有覆瓿集五卷，著录於四库全书，据粤十三家集，附长短句一卷。
　　○秋晓兰陵王
　　秋晓先生志节高超，儒林景仰。其诗若霜天鹤唳，清气往来，骚屑哀音，寓黍离麦秀之感，皆可传也。词则绮思丽句，取法清真。兰陵王一阕，赣上用美成韵云：“画阑直。千红万碧。无端被狂风怪雨，亻愁柳亻孱花禁春色。寻芳遍楚国。谁识五陵俊客。流水远，题叶无情，雁足不来杳笺尺。浮生等萍迹。才御却归鞍，坐未温席。匆匆还又京华食。叹聚少离多，漂零因甚，江南逢梅望寄驿。美人兮天北。悲恻。恨成积。怅钗玉尘生，猊金烟寂。绿杨芳草情何极。偏懒拨琵琶，愁听羌笛。梨花院落，黄昏後，泪珠滴。”
　　○秋晓风流子
　　风流子一调别故人，用美成韵云：“春光才一半，春未老、谁肯放春归。问贾春价数，酒边商略，寻春巷陌，鞭影参差。春无尽，春莺调巧舌，春燕垒香泥。好趁春光，爱花惜柳，莫教春去，柳怨花悲。春心犹未足，春帏暖、垆熏香透春衣。说与重忄後约，春以为期。记春雁回时，锦笺从寄，春山锁处，珠泪长垂。多少愁风恨雨，惟有春知。”多用春字，自成一格。
　　○秋晓琐窗寒
　　秋晓词瓣香清真，集中多用美成韵。琐窗寒春暮用美成韵：“乳燕双飞，黄莺百啭，深深庭户。海棠开遍，零乱一帘红雨。绣帏低、卷起春风，香肩倦倚娇无语。叹玉堂底事，匆匆聚散，又江南旅。春暮。人何处、想歌馆睡浓，日高丈五。旧迷未醒，莫负孤眠凤侣。长安道、载酒寻芳，故园桃李还忆否。早归来、整过阑干，花下携春俎。”词中意匠经营，节折流利，逼肖清真，此境实不易到。
　　○秋晓绮罗香
　　秋晓先生家国之思，时时流露词间。绮罗香和百里春暮游南山云：“办一枝藤腊一双屐，踪步翠微深处。无限芳心，付与蜂媒蝶侣。红堆里、杏脸匀妆，翠围外、柳腰娇舞。有吟翁、热恼心肠，肯拈出美成佳句。九十光阴箭过，趁取芳晴，追逐春风杖屦。消得几番风和雨。春归去。恨莺老对景多愁，倩燕语苦留难住。秋千影里，送斜阳、梨花深院宇。”意思沉着，令人寻绎不尽。
　　○秋晓苏幕遮
　　短调有极艳冶者，苏幕遮钱塘避暑忆旧用美成韵云：“远迎风，回避暑。人似荷花，笑隔荷花语。无限情云并意雨。惊散鸳鸯，兰棹波心举。约重游，轻别去。断桥风月，梦断飘蓬旅。旧日秋娘犹在否。雁足不来，声断衡阳浦。”
　　○秋晓菩萨蛮
　　菩萨蛮戏菱生云：“红娇翠溜歌喉急。旧拨弦断新腔入。往事水东流。菱花晓带秋。帏香双凤集。情泪层绡湿。残梦五更头。酒醒依旧愁。”残梦句，引陈希夷“怕五更头”语，及命宫中转六更事，虽艳曲，隐寓亡国之戚。
　　○
　　陈景元先生东莞人，名纪，咸淳间登进士，官至通直郎，宋亡隐居不仕。有词名秋江Ы乃。贺新郎听琵琶云：“趁拍哀弦促。听泠泠、弦间细语，手间推覆。莺语间关花底滑，急雨斜穿梧竹。又涧底松风簌簌。铁拨弦春夜永，对金钗、钟乳人如玉。敲象板，剪银烛。六么声断凉州续。怅梅花、天寒岁晚，佳人空谷。有限弦声无限意，沦落天涯幽独。顿唤起、闲愁千斛。贺老定场无处问，到如今、只鼓昭君曲。呼羯鼓，泻。”
　　○陈纪满江红
　　增城有增江口，以昌黎“增江灭无口”句为名。相传崔清献公曾家於此。景元先生有重九登增江凤台，望崔清献故居，调满江红云：“凤去台空，庭叶下，嫩寒初透。人世上、几番风雨，几番重九。列岫迢迢供远目，晴空荡荡容长袖。把中年怀抱更灯台，秋知否。天也老，山应瘦。时易失，欢难久。到如今，惟有黄花依旧。岁晚凄其诸葛恨，乾坤只可渊明酒，忆坡头老菊晚香寒，空搔首。”
　　○葛长庚词
　　葛长庚字如晦，自号白玉蟾，琼州人。居武夷山，嘉定中，诏徵赴阙，馆太乙宫，封清明道真人，後仙去，有海词。兰陵王调题笔架山云：“三峰碧。缥缈烟光树色。高寒处、上有猿啼鹤唳，天风夜萧瑟。山形似笔格，人道江南第一。游紫观、月殿星坛，积翠楼前吟铁笛。客来访灵迹。问王郭当年，曾此驻锡。二仙为谒浮邱伯，从参鸾去後，云深难觅。丹垆灰冷杵声寂。依然旧泉石。泉石最幽阒。更禽静花闲，松茂竹密。清都绛阙无消息。共羽衣挥麈，感今怀昔。堪嗟人世，似梦里。驹过隙。”沁园春调题湖头岭庵云：“客里家山，记踏来时，水曲山崖。被滩声喧枕，鸡声破晓，惊觉，依旧天涯。抖擞征衣，寒欺晓袂，回首银河西未料。麝埃债，叹有如此发，空为伊华。古来客况堪嗟。尽贫也输他在家。料驿舍旁边，月痕白处，暗香微度，应是梅花。冻折一枝，路逢南雁，和雨字平安寄与他。教知道，有长亭短堠，五馆三茶。”又水龙吟调云：“雨微叠浮空，南枝一点春风至。洞天未锁，人间春好，玉妃曾坠。锦瑟繁弦，凤笙清响，九霄歌吹。问分香旧事，刘郎去後，还谁共、风前醉。回首暝烟千里。但纷纷、落英如泪。多情易老，青鸾何许，诗成难寄。斗转参横，半帘花影，一溪流水。怅飞凫路杳，行云梦断，有三峰翠。”辞意高超，飘飘仙举，当与吕纯阳吾家逍遥子同传。
　　○葛长庚沁园春词
　　白玉蟾有演归去来辞入词者，沁园春寄鹤林云：“三径就荒，松菊犹存，归去来兮。叹折腰为米，弃家因酒，往之不谏，来者堪追。形役奚悲，途迷未远，今是还知悟昨非。丹轻，问征夫前路，晨光熹微。欢迎童稚嘻嘻。羡出岫云间鸟倦飞。有南窗寄傲，东皋舒啸，西畴无事，植杖耘耔。矫首遐观，壶觞自酌，寻壑临流聊赋诗。琴书外，且乐天知命，复用何疑。”此为词家创格。
　　○葛长庚摸鱼子
　　白玉蟾词，有情辞伉爽，一气呵成，置之苏辛集中，所谓词家大文者。特录著二阕。摸鱼子云：“问沧江旧盟鸥鹭。年来景物谁主。悠悠客鬓知何事，吹满西风尘土。浑未悟。谩自许功名，谈笑侯千户。春衫戏舞。怕三径都荒，一犁未把，猿鹤关君误。君且住，未必心期尽负。江山秋事如许。月明风静萍花路。欹枕试听鸣橹。置又去。道唤取陶潜，要草归来赋。相思最苦。是野水连天，渔榔四起，蓑笠占烟雨。”又贺新凉云：“且尽杯中酒。问平生、湖海心期，更如君否。渭树江云多少恨，离合古今非偶。更风雨、十常八九。长铗歌弹明月堕，对萧萧、客鬓闲摧手。还怕折、渡头柳。小楼夜久微凉透。倚危阑、一池倒影，半空星斗。此会明年知何处，末秋风未久。谩输与、鹭朋鸥友。已办扁舟松江去。与鲈鱼莼菜论交旧。应念此，重回首。”
　　○葛长庚酹江月词
　　怀古词须感慨淋漓，读之令人神往，斯称杰作。白玉蟾有武昌怀古调酹江月云：“汉江北泻，下长淮、洗尽胸中今古。楼橹横波征雁远，谁见鱼龙夜舞。鹦鹉洲云，凤凰池月，付与沙头鹭。功名何处，年年惟见春絮。非不豪似周瑜，壮如黄祖，亦逐秋风度。野草闲花无限影，渺在西山南浦。黄鹤楼人，赤乌年事，江汉亭前路。浮萍无据。水天几度朝暮。”
　　○葛长庚短调
　　白玉蟾集中短调，霜天晓角题绿净堂云：“五羊安在。城市何曾改。十万人家，东亦海。西亦海。年年蒲涧会。地接蓬莱界。老树知他一剑，千山外，万山外。”壮游中饶有仙气，自成一格。
　　○葛长庚好事近
　　白玉蟾画梅，见称於金冬心题画集中，而真迹实不易睹。曾有好事近赠赵制机云：“行到竹林头，探得梅花消息。冷蕊疏英如许，更无人知得。冰枯雪老岁年徂，俯仰自嗟惜。醉卧梅花影里，有何人相识。”读此词，可知其画境之妙矣。
　　○葛长庚蝶恋花
　　海词蝶恋花二阕有句云：“柳絮欲停风不住。杜鹃声里山无数。”又，“醉里寻春春不见。夕阳芳草连天远。”均见缠绵不尽之思，得古大家神解。
　　

