《蕙风词话》（新校本） 清 周颐撰 



　　况周颐（1859～1926） 清季词人。字夔笙，号蕙风。桂林人。光绪二十一年（1895）任内阁中书。擅于填词，对词学理论也很有研究，与王鹏运、朱祖谋、郑文焯齐名，时人称为“清季词学四大家”。着有《蕙风词话》、《蕙风词》等。 

　　不归按：网上有简体本《蕙风词话》，文字错缺至多，几不可读，取人文版《惠风词话》正之。人文版无标题，疑标题乃唐圭璋《词话丛编》本所加，故不之删也。 

《蕙风词话》（新校本） 


　　目录 

　　●卷一　　●卷二　　●卷三　　●卷四　　●卷五

　　●续编卷一　　●续编卷二　　●附录


　　《蕙风词话》五卷，《惜阴堂丛书》。《续词话》二卷，系予从况氏著作中辑出，分期发表于艺文杂志。近日王幼安校订此两种，间加附注，足资启发，因并采入。诠评系就前五卷加以阐明或辨正者，亦附录于后，以供读者参考。圭璋识。 

　　●卷一 

　　○ 词非诗余 

　　沈约《宋书》曰：“吴歌杂曲，始皆徒歌。既而被之弦管。又有因弦管金石作歌以被之。”按前一法即虞廷依永之遗，后一法当起于周末宋玉《对楚王问》。首言客有歌于郢中者，下云其为《阳阿》、《薤露》，其为《阳春》、《白雪》，皆曲名。是先有曲而后有歌也。填词家自度曲，率意为长短句，而后协之以律，此前一法也。前人本有此调，后人按腔填词，此后一法也。沿流溯源，与休文之说相应。歌曲之作，若枝叶始敷。乃至于词，则芳华益茂。词之为道，智者之事。酌剂乎阴阳，陶写乎性情。自有元音，上通雅乐。别黑白而定一尊，亘古今而不敝矣。唐宋以还，大雅鸿达，笃好而专精之，谓之词学。独造之诣，非有所附丽，若为骈枝也。曲士以诗余名词，岂通论哉。 

　　○词非诗之剩义 

　　诗余之“余”，作赢余之“余”解。唐人朝成一诗，夕付管弦，往往声希节促，则加入和声。凡和声皆以实字填之，遂成为词。词之情文节奏，并皆有余于诗，故曰“诗余”。世俗之说，若以词为诗之剩义，则误解此余字矣。 

　　○作词有三要 

　　作词有三要，曰重、拙、大。南渡诸贤不可及处在是。 

　　○词重在气格 

　　重者，沉着之谓。在气格，不在字句。 

　　○宋清人拙处不可及 

　　半塘云：“宋人拙处不可及，国初诸老拙处亦不可及。” 

　　○词外求词 

　　词中求词，不如词外求词。词外求词之道，一曰多读书，二曰谨避俗。俗者，词之贼也。 

　　○无词境即无词心 

　　填词要天资，要学力。平日之阅历，目前之境界，亦与有关系。无词境，即无词心。矫揉而缰为之，非合作也。境之穷达，天也，无可如何者也。雅俗，人也，可择而处者也。 

　　○词忌刻意为曲折 

　　词笔固不宜直率，尤切忌刻意为曲折。以曲折药直率，即已落下乘。昔贤朴厚醇至之作，由性情学养中出，何至蹈直率之失。若错认真率为直率，则尤大不可耳。 

　　○词忌有字处为曲折 

　　词能直，固大佳。顾所谓直，诚至不易。不能直，分也。当于无字处为曲折，切忌有字处为曲折。 

　　○词中转折宜圆 

　　词中转折宜圆。笔圆，下乘也。意圆，中乘也。神圆，上乘也。 

　　○词不嫌方 

　　词不嫌方。能圆，见学力。能方，见天分。但须一落笔圆，通首皆圆。一落笔方，通首皆方。圆中不见方，易。方中不见圆，难。 

　　○词不宜过经意 

　　词过经意，其蔽也斧琢。过不经意，其蔽也褦襶。不经意而经意，易。经意而不经意，难。 

　　○词宜恰到好处 

　　“恰到好处，恰够消息。毋不及，毋太过。”半塘老人论词之言也。 

　　○词不宜琢率 

　　词太做，嫌琢。太不做，嫌率。欲求恰如分际，此中消息，正复难言。但看梦窗何尝琢，稼轩何尝率，可以悟矣。 

　　○真字是词骨 

　　真字是词骨。情真、景真，所作为佳，且易脱稿。 

　　○词宜不纤 

　　词人愁而愈工。真正作手，不愁亦工，不俗故也。不俗之道，第一不纤。 

　　○词忌一矜字 

　　作词最忌一“矜”字。矜之在迹者，吾庶几免矣。其在神者，容犹在所难免。兹事未遽自足也。 

　　○作词浅亦非疵 

　　凡人学词，功候有浅深，即浅亦非疵，功力未到而已。不安于浅而致饰焉，不恤颦眉、龋齿，楚楚作态，乃是大疵，最宜切忌。 

　　○填词须先求凝重 

　　填词先求凝重。凝重中有神韵，去成就不远矣。所谓神韵，即事外远致也。即神韵未佳而过存之，其足为疵病者亦仅，盖气格较胜矣。若从轻倩入手，至于有神韵，亦自成就，特降于出自凝重者一格。若并无神韵而过存之，则不为疵病者亦仅矣。或中年以后，读书多，学力日进，所作渐近凝重，犹不免时露轻倩本色，则凡轻倩处，即是伤格处，即为疵病矣。天分聪明人最宜学凝重一路，却最易趋轻倩一路。苦于不自知，又无师友指导之耳。 

　　○学词须按程序 

　　词学程序，先求妥帖、停匀，再求和雅、深［此深字只是不浅之谓。］秀，乃至精稳、沉着。精稳则能品矣。沉着更进于能品矣。精稳之稳，与妥帖迥乎不同。沈着尤难于精稳。平昔求词词外，于性情得所养，于书卷观其通。优而游之，餍而饫之，积而流焉。所谓满心而发，肆口而成，掷地作金石声矣。情真理足，笔力能包举之。纯任自然，不假锤炼，则沉着二字之诠释也。 

　　○作词要意不晦语不琢 

　　初学作词，只能道第一义，后渐深入。意不晦，语不琢，始称合作。至不求深而自深，信手拈来，令人神味俱厚。椝橅两宋，庶乎近焉。 

　　○不可作寒酸语 

　　寒酸语不可作，即愁苦之音，亦以华贵书之。饮水词人所以为重光后身也。 

　　○选句要自然 

　　填词之难，造句要自然，又要未经前人说过。自唐五代已还，名作如林，那有天然好语，留待我辈驱遣必欲得之，其道有二。曰性灵流露，曰书卷酝酿。性灵关天分，书卷关学力。学力果充，虽天分少逊，必有资深逢源之一日。书卷不负人也。中年以后天分便不可恃。苟无学力，日见其衰退而已。江淹才尽，岂真梦中人索还囊锦耶。 

　　○词不能谐俗 

　　读前人雅词数百阕，令充积吾胸臆，先入而为主。吾性情为词所陶冶，与无情世事，日背道而驰。其蔽也，不能谐俗，与物忤。自知受病之源，不能改也。 

　　○读词之法 

　　读词之法，取前人名句意境绝佳者，将此意境缔构于吾想望中。然后澄思渺虑，以吾身入乎其中而涵泳玩索之。吾性灵与相浃而俱化，乃真实为吾有而外物不能夺。三十年前，以此法为日课，养成不入时之性情，不遑恤也。 

　　○述所历词境 

　　人静帘垂。灯昏香直。窗外芙蓉残叶飒飒作秋声，与砌虫相和答。据梧暝坐，湛怀息机。每一念起，辄设理想排遣之。乃至万缘俱寂，吾心忽莹然开朗如满月，肌骨清凉，不知斯世何世也。斯时若有无端哀怨枨触于万不得已；即而察之，一切境象全失，唯有小窗虚幌、笔床砚匣，一一在吾目前。此词境也。三十年前，或月一至焉。今不可复得矣。 

　　○以吾言写吾心 

　　吾听风雨，吾览江山，常觉风雨江山外有万不得已者在。此万不得已者，即词心也。而能以吾言写吾心，即吾词也。此万不得已者，由吾心酝酿而出，即吾词之真也，非可强为，亦无庸强求。视吾心之酝酿何如耳。吾心为主。吾心为主，而书卷其辅也。书卷多，吾言尤易出耳。 

　　○词有不尽之妙 

　　吾苍茫独立于寂寞无人之区，忽有匪夷所思之一念，自沉冥杳霭中来，吾于是乎有词，洎吾词成，则于顷者之一念若相属若不相属也。而此一念，方绵邈引演于吾词之外，而吾词不能殚陈，斯为不尽之妙。非有意为是不尽，如书家所云无垂不缩，无往不复也。 

　　○词之风度 

　　问：填词如何乃有风度。答：由养出，非由学出。问：如何乃为有养。答：自善葆吾本有之清气始。问：清气如何善葆。答：花中疏梅、文杏。亦复托根尘世，甚且断井、颓垣，乃至摧残为红雨，犹香。 

　　○作词成就不易 

　　作词至于成就，良非易言。即成就之中，亦犹有辨。其或绝少襟抱，无当高格，而又自满足，不善变。不知门径之非，何论堂奥。然而从事于斯，历年多，功候到，成就其所成就，不得谓非专家。凡成就者，非必较优于未成就者。若纳兰容若，未成就者也，年龄限之矣。若厉太鸿，何止成就而已，且浙派之先河矣。 

　　○词无庸勾勒 

　　吾词中之意，唯恐人不知，于是乎勾勒。夫其人必待吾勾勒而后能知吾词之意，即亦何妨任其不知矣。曩余词成，于每句下注所用典。半塘辄曰：“无庸。”余曰：“奈人不知何。”半塘曰：“傥注矣，而人仍不知，又将奈何。矧填词固以可解不可解，所谓烟水迷离之致，为无上乘耶。” 

　　○作词须知暗字诀 

　　作词须知“暗”字诀。凡暗转、暗接、暗提、暗顿，必须有大气真力，斡运其间，非时流小惠之笔能胜任也。骈体文亦有暗转法，稍可通于词。 

　　○名手作词 

　　名手作词，题中应有之义，不妨三数语说尽。自余悉以发抒襟抱，所寄托往往委曲而难明。长言之不足，至乃零乱拉杂，胡天胡帝。其言中之意，读者不能知，作者亦不蕲其知。以谓流于跌宕怪神、怨怼激发，而不可以为训，则亦左徒之“骚”“些”云尔。夫使其所作，大都众所共知，无甚关系之言，宁非浪费楮墨耶。 

　　○词宜守律 

　　畏守律之难，辄自放于律外，或托前人不专家，未尽善之作以自解，此词家大病也。守律诚至苦，然亦有至乐之一境。常有一词作成，自己亦既惬心，似乎不必再改。唯据律细勘，仅有某某数字，于四声未合，即姑置而过存之，亦孰为责备求全者。乃精益求精，不肯放松一字，循声以求，忽然得至隽之字。或因一字改一句，因此句改彼句，忽然得绝警之句。此时曼声微吟，拍案而起，其乐何如。虽剥珉出璞，选薏得珠，不逮也。彼穷于一字者，皆苟完苟美之一念误之耳。 

　　○上去声不可忽 

　　上去声字，近人往往误读。如“动静”之“静”，上声，误读去声。“暝色”之“暝”，去声，误读上声。作词既守四声，则于宋人用“静”字者用上声，用“暝”字者用去声，斯为不误矣。顾审之声调，或反蹈聱牙盭喉之失。意者宋人亦误读误用耶。遇此等处，唯有检本人它词及它人词证之，庶几决定所从。特非精研宫律者之作，不足为据耳。 

　　○上可代入 

　　宋人名作，于字之应用入声者，间用上声，用去声者绝少。检梦窗词知之。 

　　○入声字适用 

　　入声字于填词最为适用。付之歌喉，上去不可通作，唯入声可融入上去声。凡句中去声字能遵用去声固佳，若误用上声，不如用入声之为得也。上声字亦然。入声字用得好，尤觉峭劲娟隽。 

　　○初学宜联句和韵 

　　初学作词，最宜联句、和韵。始作，取办而已，毋存藏拙嗜胜之见。久之，灵源日浚，机括日熟，名章俊语纷交，衡有进益于不自觉者矣。手生重理旧弹者亦然。离群索居，日对古人，研精覃思，宁无心得；未若取径乎此之捷而适也。 

　　○学词须先读词 

　　学填词，先学读词。抑扬顿挫，心领神会。日久，胸次郁勃，信手拈来，自然丰神谐鬯矣。 

　　○词意忌复 

　　词贵意多。一句之中，意亦忌复。如七字一句，上四是形容月，下三勿再说月。或另作推宕，或旁面衬托，或转进一层，皆可。若带写它景，仅免犯复，尤为易易。 

　　○改词之法 

　　佳词作成，便不可改。但可改便是未佳。改词之法，如一句之中有两字未协，试改两字，仍不惬意，便须换意，通改全句。牵连上下，常有改至四五句者。不可守住元来句意，愈改愈滞也。 

　　○改词须知挪移法 

　　改词须知挪移法。常有一两句语意未协，或嫌浅率，试将上下互易，便有韵致。或两意缩成一意，再添一意，更显厚。此等倚声浅诀，若名手意笔兼到，愈平易，愈浑成，无庸临时掉弄也。 

　　○词中对偶 

　　词中对偶，实字不求甚工。草木可对禽蛩也，服用可对饮馔也。实勿对虚，生勿对熟，平举字勿对侧串字。深深浅浓淡，大小重轻之间，务要侔色揣称。昔贤未有不如是精整也。 

　　○起处不宜泛写景 

　　近人作词，起处多用景语虚引，往往第二韵方约略到题，此非法也。起处不宜泛写景，宜实不宜虚，便当笼罩全阕，它题便挪移不得。唐李程作《日五色赋》，首云：“德动天鉴，祥开日华。”虽篇幅较长于词，亦以二句櫽括之，尤有弁冕端凝气象。此旨可通于词矣。 

　　○作词要句中有意 

　　作词不拘说何物事，但能句中有意即佳。意必己出，出之太易或太难，皆非妙造。难易之中，消息存焉矣。唯易之一境，由于情景真，书卷足，所谓满心而发，肆口而成者，不在此例。 

　　○词须选韵 

　　作咏物咏事词，须先选韵。选韵未审，虽有绝佳之意，恰合之典，欲用而不能。用其不必用，不甚合者以就韵，乃至涉尖新，近牵强，损风格，其弊与强和人韵者同。 

　　○虚字叶韵最难 

　　词用虚字叶韵最难。稍欠斟酌，非近滑，即近佻。忆二十岁时作《绮罗香》，过折云：“东风吹尽柳绵矣。”端木子畴前辈［采］见之，甚不谓然，申诫至再。余词至今不复敢叶虚字。又如“赚”字“偷”字之类，亦宜慎用，并易涉纤。“儿”字尤难用之至。（如船儿、叶儿、风儿、月儿云云。］此字天然近俚，用之得，如闺人口吻，即亦何当风格。乃至邨夫子口吻，不尤不可向迩耶。若于此等难用之字，笔健能扶之使竖，意精能炼之使稳，庶极专家能事矣。斯境未易臻，仍以不用为是。 

　　○宋词宜多读多看 

　　两宋人词宜多读、多看，潜心体会。某家某某等处，或当学，或不当学，默识吾心目中。尤必印证于良师友，庶收取精用闳之益。洎乎功力既深，渐近成就，自视所作于宋词近谁氏，取其全帙研贯而折衷之，如临镜然。一肌一容、宜淡宜浓，一经侔色揣称，灼然于彼之所长、吾之所短安在，因而知变化之所当亟。善变化者，非必墨守一家之言。思游乎其中，精骛乎其外，得其助而不为所囿，斯为得之。当其致力之初，门径诚不可误。然必择定一家，奉为金科玉律，亦步亦趋，不敢稍有逾越。填词智者之事，而顾认筌执象若是乎？吾有吾之性情，吾有吾之襟抱，与夫聪明才力。欲得人之似，先失己之真，得其似矣，即已落斯人后，吾词格不稍降乎。并世操觚之士，辄询余以倚声初步何者当学，此余无词以对者也。 

　　○勿学辛吴 

　　情性少，勿学稼轩。非绝顶聪明，勿学梦窗。 

　　○不必学唐五代词 

　　唐五代词并不易学，五代词尤不必学，何也。五代词人丁运会，迁流至极，燕酣成风，藻丽相尚。其所为词，即能沉至，祇在词中。艳而有骨，祇是艳骨。学之能造其域，未为斯道增重。矧徒得其似乎。其铮铮佼佼者，如李重光之性灵，韦端己之风度，冯正中之堂庑，岂操觚之士能方其万一？自余风云月露之作，本自华而不实。吾复皮相求之，则嬴秦氏所云甚无谓矣。晚近某词派，其地与时，并距常州派近。为之倡者，揭橥《花间》，自附高格，涂饰金粉，绝无内心。与评文家所云“浮烟涨墨”曷以异。虽无本之文，不足以自行。历年垂百，衍派未广，一编之传，亦足贻误初学。尝求其故，盖天事绌、性情少者所为，曷如不为之为愈也。 

　　○北宋人手高眼低 

　　余尝谓北宋人手高眼低。其自为词诚琼（去玉）乎弗可及。其于它人词，凡所盛称，率非其至者。直是口惠，不甚爱惜云尔。后人习闻其说，奉为金科玉律，绝无独具只眼，得其真正佳胜者。流弊所极，不特埋没昔贤精谊，抑且贻误后人师法。北宋词人声华藉甚者，十九钜公大僚。钜公大僚之所赏识，至不足恃，词其小焉者。 

　　○词用诗句曲用词事 

　　两宋人填词，往往用唐人诗句。金元人制曲，往往用宋人词句。尤多排演词事为曲。关汉卿、王实甫《西厢记》出于赵德麟《商调蝶恋花》，其尤箸者。检《曲录》杂剧部，有《陶秀实醉写风光好》、《晏叔原风月鹧鸪天》、《张于湖误宿女贞观》、《蔡萧闲醉写石州慢》、《萧淑兰情寄菩萨蛮》，皆词事也。就一剧一事而审谛之，填词者之用笔用字何若？制曲者又何若？曲由词出，其渊源在是。曲与词分，其径涂亦在是。曲与词体格迥殊、而能得其并皆佳妙之故，则于用笔用字之法，思过半矣。 

　　○词与曲作法不同 

　　曲有煞尾，有度尾。煞尾如战马收缰，度尾如水穷云起。［见董解元《西厢记》眉评。］煞尾犹词之歇拍也。度尾犹词之过折也。如水穷云起，带起下意也。填词则不然，过拍祇须结束上段，笔宜沉着。换头另意另起，笔宜挺劲。稍涉曲法，即嫌伤格。此词与曲之不同也。 

　　○明以后词纤庸少骨 

　　明以后词，纤庸少骨。二三作者，亦间有精到处。但初学抉择未精，切忌看之。一中其病，便不可医也。东坡、稼轩，其秀在骨，其厚在神。初学看之，但得其麤率而已。其实二公不经意处，是真率，非麤率也。余至今未敢学苏、辛也。 

　　○求词词外 

　　《织余琐述》云：“蕙风尝读梁元帝《荡妇思秋赋》，至‘登楼一望，唯见远树含烟。平原如此，不知道路几千’。呼娱而诏之曰：‘此至佳之词境也。看似平淡无奇，却情深而意真。求词词外，当于此等处得之。’” 

　　○宋人杂用元寒删先四韵 

　　又云：“元白朴《天籁集》满庭芳小序：‘屡欲作茶词，未暇也。近选宋名公乐府，黄、贺、陈三集中，凡载《满庭芳》四首，大概相类，互有得失。复杂用元、寒、删、先韵，而语意苦不伦’云云。近人词此四韵多通叶，昔贤不谓然也。夫词虽慢调，韵不逾十。即如寒、删两韵，本韵之字即独用不患不敷，矧已通叶，何必再阑入元、先部乎。其为取便，亦已甚矣。” 

　　○词不可概人 

　　晏同叔赋性刚峻，而词语特婉丽。蒋竹山词极秾丽，其人则抱节终身。何文缜少时会饮贵戚家，侍儿惠柔，慕公丰标，解帕为赠，约牡丹时再集。何赋《虞美人》词有“重来约在牡丹时，只恐花枝相妒，故开迟”之句，后为靖康中尽节名臣。○国朝彭羡门孙遹《延露词》，吐属香艳，多涉闺襜。与夫人伉俪綦笃，生平无姬侍。词固不可概人也。 

　　○校词纷心 

　　余癖词垂五十年，唯校词绝少。窃尝谓昔人填词，大都陶写性情，流连光景之作。行间句里，一二字之不同，安在执是为得失。乃若词以人重，则意内为先，言外为后，尤毋庸以小疵累大醇。士生今日，载籍极博。经史古子，体大用闳，有志校勘之学，何如择其尤要，致力一二。词吾所好，多读多作可耳。校律犹无容心，矧校字乎。开兹缥帙，铅椠随之。昔人有校雠之说，而词以和雅温文为主旨。心目中有雠之见存，虽甚佳胜，非吾意所专注。彼昔贤曷能诏余而牖之。则亦终于无所得而已。曩锡山侯氏刻《十名家词》，顾梁汾为之序，有云：“读书而必欲避讹与混之失，即披阅吟讽，且不能以终卷，又安望其畅然拔去抑塞，任为流通也。”斯语浅明，可资印证。盖心为校役，订疑思误，丁一确二之不暇，恐读词之乐不可得，即作词之机亦滞矣。如云校毕更读，则扫叶之喻，校之不已，终亦纷其心而弗克相入也。 

　　○历代诗余依调胪列 

　　《御选历代诗余》，每调胪列如干首。每填一调，就诸家名作参互比勘。一声一字、务求合乎古人。毋托一二不合者以自恕。则不特声韵无误，即宫律之微，亦可由此研入。 

　　○玉梅玲珑四犯有寄托 

　　《玉梅后词》[玲珑四犯]云：“衰桃不是相思血，断红泣、垂杨金缕。”自注：“桃花泣柳，柳固漠然，而桃花不悔也。”斯旨可以语大。所谓尽其在我而已。千古忠臣孝子，何尝求谅于君父哉。 

　　○词林正韵最为善本 

　　吴县戈顺卿（载）《翠微花馆词》，褎然钜帙，以备调守律为主旨，似乎工拙所弗计也。惟所辑《词林正韵》，则最为善本。曩王氏四印斋依戈氏自刻本，刻坿《所刻词》后。倚声家圭臬奉之。顺卿夫人金婉，字玉卿，有《宜春舫诗词》。《为外录词林正韵毕书后》云：“罗襦甲帐愧非仙。写韵何妨手一编。从此词林增善本。四声堪证宋名贤。” 

　　●卷二 

　　○词有穆之一境 

　　词有穆之一境，静而兼厚、重、大也。淡而穆不易，浓而穆更难。知此，可以读《花间集》。 

　　○花间不易学 

　　《花间》至不易学。其蔽也，袭其貌似，其中空空如也。所谓麒麟楦也。或取前人句中意境，而纡折变化之，而雕琢、句勒等弊出焉。以尖为新，以纤为艳，词之风格日靡，真意尽漓，反不如国初名家本色语，或犹近于沉着、浓厚也。庸讵知《花间》高绝，即或词学甚深，颇能窥两宋堂奥，对于《花间》，犹为望尘却步耶。 

　　○唐词与诗近 

　　唐贤为词，往往丽而不流，与其诗不甚相远。刘梦得《忆江南》云：“春去也，多谢洛城人。弱柳从风疑举袂，丛兰裛露似沾巾。独坐亦含颦。”流丽之笔，下开北宋子野、少游一派。唯其出自唐音，故能流而不靡。所谓“风流高格调”，其在斯乎。前调云：“犹有桃花流水上。无辞竹叶醉尊前。”《拋球乐》云：“春早见花枝，朝朝恨发迟。及看花落后，却忆未开时。”亦皆流丽之句。 

　　○晚唐诗有词境 

　　段柯古词仅见《闲中好》，寥寥十许字，殊未餍人意。《海山记》中隋炀帝《望江南》八阕，或云柯古所托，亦无塙据。余喜其《折杨柳》诗“公子骅骝往何处。绿阴堪系紫游缰”。此等意境，入词绝佳。晚唐人诗集中往往而有。盖词学浸昌，其机郁勃，弗可遏矣。 

　　○李德润词极形容之妙 

　　李德润《临江仙》云：“强整娇姿临宝镜，小池一朵芙蓉。”是人是花，一而二，二而一。句中绝无曲折，却极形容之妙。昔人名作，此等佳处，读者每易忽之。 

　　○欧阳炯艳词 

　　《花间集》欧阳炯《浣溪沙》云：“兰麝细香闻喘息。绮罗纤缕见肌肤。此时还恨薄情无。”自有艳词以来，殆莫艳于此矣。半塘僧骛曰：“奚翅艳而已，直是大且重。”苟无《花间》词笔，孰敢为斯语者。 

　　○徐鼎臣诗是词境 

　　徐鼎臣《梦游》诗：“绣幌银屏杳霭间。若非魂梦到应难。”寘之词中，是绝好意境。又云：“蘸甲递觞纤似玉，含词忍笑腻于檀。”则直是《花间》丽句。当时风会所趋，不期然而自致此耳。 

　　○韩持国词深静 

　　词境以深静为至。韩持国《胡捣练令》过拍云：“燕子渐归春悄。帘幕垂清晓。”境至静矣，而此中有人，如隔蓬山。思之思之，遂由浅而见深。盖写景与言情，非二事也。善言情者，但写景而情在其中。此等境界，唯北宋人词往往有之。持国此二句，尤妙在一“渐”字。 

　　○晏叔原词序 

　　晏叔原词自序曰：“始时沈十二廉叔、陈十君龙［或作宠。］家有莲、鸿、苹、云，清讴娱客。”廉叔、君龙殆亦风雅之士，竟无篇阕流传，并其名亦不可考。宋兴百年已还，凡著名之词人，十九《宋史》有传，或坿见父若兄传。大抵黄阁钜公，乌衣华胄。即名位稍逊者，亦不获二三焉。当时词称极盛，乃至青楼之妙姬，秋坟之灵鬼，亦有名章俊语，载之曩籍，流为美谈。万不至章甫缝掖之士，尺板斗食流，独无含咀宫商、规抚秦柳者。矧天子右文，群公操雅，提倡甚非无人，而卒无补于湮没不彰，何耶。国初顾梁汾有言：“燠凉之态，浸淫而入于风雅。”良可浩叹。即北宋词人以观，盖此风由来旧矣。即如叔原，其才庶几跨灶，其名殆犹恃父以传。夫传不传亦何足轻重之有，唯是自古迄今，不知埋没几许好词。而其传者，或反不如不传者之可传。是则重可惜耳！ 

　　○小山阮郎归 

　　小山词《阮郎归》云：“天边金掌露成霜。云随雁字长。绿杯红袖趁重阳。人情似故乡。兰佩紫，菊簪黄。殷勤理旧狂。欲将沉醉换悲凉。清歌莫断肠。”“绿杯”二句，意已厚矣。“殷勤理旧狂”，五字三层意。“狂”者，所谓一肚皮不合时宜，发见于外者也。狂已旧矣，而理之，而殷勤理之，其狂若有甚不得已者。“欲将沉醉换悲凉”，是上句注脚。“清歌莫断肠”，仍含不尽之意。此词沉着厚重，得此结句，便觉竟体空灵。小晏神仙中人，重以名父之贻，贤师友相与沆瀣，其独造处，岂凡夫肉眼所能见及。“梦魂惯得无拘管，又逐扬花过谢桥”，以是为至，乌足与论《小山词》耶。 

　　○东坡青玉案 

　　东坡词《青玉案·用贺方回韵，送伯固归吴中》，歇拍云：“作个归期天应许。春衫犹是，小蛮针线，曾湿西湖雨。”上三句，未为甚艳。“曾湿西湖雨”是清语，非艳语。与上三句相连属，遂成奇艳、绝艳，令人爱不忍释。坡公天仙化人，此等词犹为非其至者，后学已未易橅仿其万一。 

　　○秦少游卓然名家 

　　有宋熙丰间，词学称极盛。苏长公提倡风雅，为一代山斗。黄山谷、秦少游、晁无咎，皆长公之客也。山谷、无咎皆工倚声，体格于长公为近。唯少游自辟蹊径，卓然名家。盖其天分高，故能抽秘骋妍于寻常擩染之外。而其所以契合长公者独深。张文潜《赠李德载诗》有云：“秦文倩丽舒桃李。”彼所谓文，固指一切文字而言。若以其词论，直是初日芙蓉，晓风杨柳，倩丽之桃李，容犹当之有愧色焉。王晦叔《碧鸡漫志》云，黄晁二家词，皆学坡公，得其七八。而于少游独称其俊逸精妙，与张子野并论，不言其学坡公，可谓知少游者矣。 

　　○李方叔虞美人 

　　李方叔《虞美人》过拍云：“好风如扇雨如帘。时见岸花汀草、涨痕添。”春夏之交，近水楼台，塙有此景。“好风”句绝新，似乎未经人道。歇拍云：“碧芜千里思悠悠。唯有霎时凉梦，到南州。”尤极淡远清疏之致。 

　　○东山词融景入情 

　　东山词：“归卧文园犹带酒。柳花飞度画堂阴。只凭双燕话春心。”“柳花”句融景入情，丰神独绝。近来纤佻一派，误认轻灵，此等处何曾梦见。 

　　○竹友善言愁 

　　竹友词，《留董之南过七夕》，《蝶恋花》后段云：“君似庾郎愁几许。万斛愁生，更作征人去。留定征鞍君且住。人间岂有无愁处。”循环无端，含意无尽，小谢可谓善言愁。 

　　○宋词用衬字 

　　取其能达句中之意，而付之歌喉又抑扬顿挫，悦人听闻。所谓迟其声以媚之也。两宋人词间亦有用衬字者。王晋卿云：“烛影摇红向夜阑，乍酒醒、心情懒。”“向”字、“乍”字是衬字。据词谱，烛影摇红第二句七字，应仄平仄仄平平仄。周美成云：“黛眉巧画宫妆浅”，不用衬字，与换头第二句同。 

　　○周姜词朴厚 

　　元人沈伯时作《乐府指迷》，于《清真词》推许甚至。唯以“天便教人，霎时厮见何妨”。“梦魂凝想鸳侣”等句为不可学，则非真能知词者也。清真又有句云：“多少暗愁密意，唯有天知。”“最苦梦魂、今宵不到伊行。”“拌今生、对花对酒，为伊泪落。”此等语愈朴愈厚，愈厚愈雅，至真之情，由性灵肺腑中流出，不妨说尽而愈无尽。南宋人词如姜白石云：“酒醒波远，正凝想、明珰素袜。”庶几近似。然已微嫌刷色。诚如清真等句，唯有学之不能到耳。如曰不可学也，讵必颦眉搔首，作态几许，然后出之，乃为可学耶。明已来词纤艳少骨，致斯道为之不尊，未始非伯时之言阶之厉矣。窃尝以刻印比之，自六代作者以萦纡拗折为工，而两汉方正平直之气荡然无复存者。救敝起衰，欲求一丁敬身、黄大易，而未易遽得。乃至倚声小道，即亦将成绝学，良可慨夫。 

　　○周谢词熨帖入微 

　　清真词《望江南》云：“惺忪言语胜闻歌。”谢希深《夜行船》云：“尊前和笑不成歌。”皆熨帖入微之笔。 

　　○李萧远词轻倩 

　　李萧远《点绛唇》后段云：“碧水黄沙，梦到寻梅处。花无数。问花无语。明月随人去。”意境不求甚深，读者悦其轻倩。竹垞《词综》首录此阕。此等词固浙西派之初祖也。其《鹊桥仙》云：“小舟谁在落梅邨。正梦绕、清溪烟雨。”《西江月》云：“琼璈珠珥下秋空，一笑满天鸾凤。”皆惊句，可诵。 

　　○廖世美《烛影摇红》过拍云：“塞鸿难问，岸柳何穷，别愁纷絮。”神来之笔，即已佳矣。换头云：“催促年光，旧来流水知何处。断肠何必更残阳，极目伤平楚。晚霁波声带雨，悄无人、舟横古渡。”语淡而情深。令子野、太虚辈为之，容或未必能到。此等词一再吟诵，辄沁入心脾，毕生不能忘。《花庵绝妙词选》中，真能不愧“绝妙”二字，如世美之作，殊不多觏。 

　　○何搢之丽句 

　　何搢之《小重山》“玉船风动酒鳞红”之句，见称于时。此特丽句云尔。临邛高耻庵云：［（见《词品》。）“譬如云锦月钩，造化之巧，非人琢也。此等句在天壤间有限。”似乎奖许太过。余喜其换头：“车马去悤悤。路随芳草远”十字，其淡入情，其丽在神。 

　　○李词袭梅诗 

　　梅宛陵诗：“不上楼来今几日，满城多少柳丝黄。”《晁氏客语》记欧公云：“非圣俞不能到。”［宋无名氏《爱日斋丛钞》。］按李易安词：“几日不来楼上望，粉红香白已争妍。”由此脱胎，却自是词笔。［按：此二句乃清人词。］ 

　　○赵忠简词 

　　赵忠简词，王氏四印斋刻入《南宋四名臣词》。清刚沉至，卓然名家，故君故国之思，流溢行闲句里。如《鹧鸪天·建康上元作》云：“客路那知岁序移，忽惊春到小桃枝。天涯海角悲凉地，记得当年全盛时。 

　　花弄影，月流辉。水精宫殿五云飞。分明一觉华胥梦。回首东风泪满衣。”《洞仙歌》后段云：“可怜窗外竹，不怕西风，一夜潇潇弄疏响。奈此九回肠，万斛清愁、人何处，邈如天样。纵陇水秦云、阻归音，便不许时闲、梦中寻访。”其它断句，尤多促节哀音，不堪卒读。而卷端《蝶恋花》乃有句云：“年少凄凉天付与。更堪春思萦离绪。”闲情绮语，安在为盛德之累耶。 

　　○填词要襟抱 

　　填词第一要襟抱。唯此事不可强，并非学力所能到。向伯恭《虞美人》过拍云：“人怜贫病不堪忧。谁识此心如月正涵秋。”宋人词中，此等语未易多觏。 

　　○竹斋词句 

　　竹斋词句：“桂树深邨狭巷通。”颇能橅写邨居幽邃之趣。若换用它树，意境便逊。 

　　○曾宏父浣溪沙 

　　曾宏父《浣溪沙》云：“紫禁正须红药句，清江莫与白鸥盟。”寻常称美语，出以雅令之笔，阅之便不生厌。此酬赠词之别开生面者。 

　　○荣咏梅 

　　大卿荣諲《咏梅》［南乡子］云：“江上野梅芳。粉色盈盈照路旁。闲折一枝和雪嗅，思量。似个人人玉体香。 

　　特此起愁肠。此恨谁人与寄将。山馆寂寥天欲暮，凄凉。人转迢迢路转长。”（见《梅苑》）。“似个”句艳而质，犹是宋初风格，花间之遗。諲，字仲思，《宋史》有传。 

　　○辛词陈诗 

　　《吹剑录》云：“古今诗人间出，极有佳句。无人收拾，尽成遗珠。陈秋塘诗：‘不知筋力衰多少。但觉新来懒上楼。’”按此二句乃稼轩词《鹧鸪天》歇拍。稼轩倚声大家，行辈在秋塘稍前，何至取材秋塘诗句。秋塘平昔以才气自豪，亦岂肯沿袭近人所作。或者俞文豹氏误记辛词为陈诗耶。此二句入词则佳，入诗便稍觉未合。词与诗体格不同处，其消息即此可参。 

　　○东浦用冤家 

　　《东浦词》［且坐令］云：“但冤家、何处贪欢乐。引得我心儿恶。”毛子晋刻入《六十家词》，以“冤家”字涉俚，跋语讥之。按宋蒋津《苇航纪谈》：“作词者流，多用冤家为事。初未知何等语，亦不知所出。后阅《烟花记》，有云：冤家之说有六，情深意浓，彼此牵系，宁有死耳，不怀异心，所谓冤家者一。两情相系，阻隔万端，心想魂飞，寝食俱废，所谓冤家者二。长亭短亭，临歧分袂，黯然销魂，悲泣良苦，所谓冤家者三。山遥水远，鱼雁无凭，梦寝相思，柔肠寸断，所谓冤家者四。怜新弃旧，孤恩负义，恨切惆怅，怨深刻骨，所谓冤家者五。一生一死，触景悲伤，抱恨成疾，迨与俱逝，所谓冤家者六。此语虽鄙俚，亦余之乐闻耳”云云。朴质为宋词之一格，此等字不足为疵病。唯是宋人可用，吾人断不敢用。若用之而亦不足为疵病，则骎骎乎入宋人之室矣。 

　　○词有理脉可寻 

　　词亦文之一体。昔人名作，亦有理脉可寻，所谓蛇灰蚓线之妙。如范石湖《眼儿媚·萍乡道中》云：“酣酣日脚紫烟浮。妍暖试轻裘。困人天气，醉人花底，午梦扶头。 

　　春慵恰似春塘水，一片縠纹愁。溶溶泄泄，东风无力，欲皱还休。”“春慵”紧接“困”字“醉”字来，细极。 

　　○陈梦弼和石湖词 

　　陈梦弼和石湖《鹧鸪天》云：“指剥春葱去采苹。衣丝秋藕不沾尘。眼波明处偏宜笑。眉黛愁来也解颦。 

　　巫峡路，忆行云。几番曾梦曲江春。相逢细把银釭照，犹恐今宵梦似真。”歇拍用晏叔原“今宵剩把银釭照，犹恐相逢是梦中”句，恐梦似真，翻新入妙，不特不嫌沿袭，几于青胜于蓝。 

　　○韩南涧霜天晓角 

　　韩南涧《霜天晓角》起调云：“几声残角。月照梅花薄。”歇拍云：“莫把玉肌相映，愁花见，也羞落。”花羞玉肌，其海棠、芍药之流亚乎。对于梅花，殊未易言。人世几曾见此玉肌也。 

　　○王质西江月 

　　宋王质《西江月·借江梅蜡梅为意寿董守》云：“试将花蕊数层层，犹比长年不尽。”元李庭《水调歌头·史侯生朝》云：“侧听称觞新语，一滴愿增一岁，门外酒如川。”并巧语不涉纤。 

　　○王质江城子 

　　王质《江城子》句云：“得到钗梁容略住，无分做、小蜻蜓。”未经人道。 

　　○仲弥性浪淘沙 

　　仲弥性《浪淘沙》过拍云：“看尽风光花不语，却是多情。”语淡而深。《忆秦娥·咏木犀》后段云：“佳人敛笑贪先折。重新为翦斜斜叶。斜斜叶。钗头常带，一秋风月。”末二句，赋物上乘，可药纤滞之失。 

　　○程文简寿词 

　　程文简大昌《临江仙·和正卿弟生日》云：“紫荆同本但殊枝。直须投老日，常似有亲时。”《感皇恩·淑人生日》云：“人人戴白，独我青青常保。只将平易处，为蓬岛。”此等句非性情厚、阅历深，未易道得。元刘静修《樵庵词》王利夫寿云：“吾乡先友今谁健。西邻王老时相见。每见忆先公。音容在眼中。 

　　今朝故人子。为寿无多事。唯愿岁长丰。年年社酒同。”余极喜诵之，与文简词庶几近似。 

　　○洪文惠盘洲词 

　　《织余琐述》：宋洪文惠《盘洲词》，余最喜其《生查子》歇拍云：“春色似行人，无意花间住。”《渔家傲引》后段云：“半夜繋船桥北岸。三杯睡着无人唤。睡觉只疑桥不见。风已变。缆绳吹断船头转。”意境亦空灵可喜。蕙风云：余所喜异于是。《渔家傲引》云：“子月水寒风又烈。巨鱼漏网成虚设。圉圉从它归丙穴。谋自拙。空归不管旁人说。 

　　昨夜醉眠西浦月。今宵独钓南溪雪。妻子一船衣百结。长欢悦。不知人世多离别。”委心任运，不失其为我。知足长乐，不愿乎其外。词境有高于此者乎？是则非娱所能识矣。 

　　○曹冠燕喜词 

　　宋曹冠《燕喜词》［凤栖梧］云：“飞絮撩人花照眼。天阔风微，燕外晴丝卷。”状春情景色绝佳。每值香南研北，展卷微吟，便觉日丽风暄，淑气扑人眉宇。全帙中似此佳句，竟不可再得。 

　　○姚进道箫台公余词 

　　姚进道《箫台公余词》，《浣溪沙·青田赵宰席闲作》云：“醉眼斜拖春水绿。黛眉低拂远山浓。此情都在酒杯中。”《鹧鸪天》：“县有花名日日红。”《高仲坚席闲作》云：“夜深莫放西风入，频遣司花许锦裀。”《瑞鹧鸪·赏海棠》云：“一抹霞红匀醉脸，恼人情处不须香。”《如梦令·水仙用雪堂韵》云：“钩月衬凌波，仿佛湘江烟路。”《行香子·抹利花》云：“香风轻度，翠叶柔枝。与玉郎摘，美人戴、总相宜。”《好事近·重午前三日》云：“梅子欲黄时，霖雨晚来初歇。谁在绿窗深处，把彩丝双结。 

　　浅斟低唱笑相偎，映一团香雪。笑指墙头榴花，倩玉郎轻折。”进道名述尧，钱塘人。南宋理学家张子韶诗云：“环顾天下间，四海唯三友。”三友者，施彦执、姚进道、叶先觉，其见重于时如此。顾亦能为绮语、情语。可知《兰畹》、《金荃》，何损于言坊行表也。（按：姚述尧与张子韶之友姚进道，非同一人。姚述尧至淳熙末尚在，而姚进道则卒于绍兴年间或更早。朱竹垞跋《箫台公余词》已误为一人，后人咸承其误。） 

　　○魏杞咏梅 

　　两宋钜公大僚，能词者多，往往不脱簪绂气。魏文节杞《虞美人·咏梅》云：“只应明月最相思。曾见幽香一点、未开时。”轻清婉丽，词人之词。专对抗节之臣，顾亦能此。宋广平铁石心肠，不辞为梅花作赋也。 

　　○刘潜夫风入松 

　　刘潜夫《风入松·福清道中作》云：“多情唯是灯前影，伴此翁同去同来。逆旅主人相问，今回老似前回。”语真质可喜。 

　　○后邨玉楼春 

　　后邨《玉楼春》云：“男儿西北有神州，莫滴水西桥畔泪。”杨升庵谓其壮语足以立懦，此类是已。 

　　○赵俞词 

　　陈藏一《话腴》：“赵昂总管始肄业临安府学，困踬无聊赖遂脱儒冠从禁弁，升御前应对。一日侍阜陵跸之德寿宫，高庙宴席间，问今应制之臣，张抡之后为谁。阜陵以昂对。高庙俯睐久之。知其尝为诸生，命赋拒霜词。昂奏所用腔，令《缀婆罗门引》。又奏所用意，诏自述其梗概。即赋就进呈云：‘暮霞照水。水边无数木芙蓉。晓来露湿轻红。十里锦丝步障，日转影重重。向楚天空迥，人立西风。 

　　夕阳道中。叹秋色、与愁浓。寂寞三秋粉黛，临鉴妆慵。施朱太赤，空惆怅，教妾若为容。花易老、烟水无穷。’高庙喜之。赐银绢加等。仍俾阜陵与之转官。我朝之奖励文人也如此。”此事它书未载。淳熙间，太学生俞国宝以题断桥酒肆屏风上风入松词“一春常费买花钱”云云，为高宗所称赏，即日予释褐。此则屡经记载，稍涉倚声者知之。其实赵词近沉着，俞第流美而已。以体格论，俞殊不逮赵。顾当时盛称，以其句丽可喜，又谐适便口诵，故称述者多。文字以投时为宜，词虽小道，可以窥显晦之故。古今同揆，感慨系之矣。 

　　○姜白石鹧鸪天 

　　姜白石鹧鸪天云：“笼纱未出马先嘶。”七字写出华贵气象，却淡隽不涉俗。 

　　○罗子远清平乐 

　　罗子远《清平乐》“两桨能吴语”，五字甚新。杨柳渡头，倚花荡口，暖风十里，翦水咿哑，声愈柔而景愈深。尝读《饮水词》［望江南］云：“江南好，虎阜晚秋天。山水总归诗格秀，笙箫恰称语音圆。人在木兰船。”“笙箫”句与此“两桨”句，同一妙于领会。 

　　○刘改之词 

　　刘改之词格本与辛幼安不同。其《龙洲词》中，如《贺新郎·赠张彦功》云：“谁念天涯牢落况，轻负暖烟浓雨。记酒醒、香销时语。客里归鞯须早发。怕天寒、风急相思苦。”前调云：“衣袂京尘曾染处，空有香红尚软。料彼此、魂销肠断。”又云：“但托意、焦琴纨扇。莫鼓琵琶江上曲，怕荻花枫叶俱凄怨。”《祝英台近·游东园》云：“晚来约住青骢，踏花归去，乱红碎、一庭风月。”《唐多令·八月五日安远楼小集》云：“柳下系船犹未稳，能几日、又中秋。”《醉太平》云：“翠绡香暖云屏。更那堪酒醒。”此等句，是其当行本色。蒋竹山伯仲闲耳，其激昂慨慷诸作，乃刻意橅拟幼安。至如《沁园春》“斗酒彘肩”云云，则尤橅拟而失之太过者矣。《词苑丛谈》云：“刘改之一妾，爱甚。淳熙甲午，赴省试，在道赋《天仙子》词。到建昌游麻姑山，使小童歌之，至于堕泪。二更后，有美人执拍板来，愿唱曲劝酒。即赓前韵‘别酒未斟心已醉’云云。刘喜，与之偕东。其后临江道士熊若水为刘作法，则并枕人乃一琴耳。携至麻姑山焚之。”（按：此事出宋洪迈《夷坚志》）改之忍乎哉，是可忍也，孰不可忍也。此物良不俗。虽曰灵怪，即亦何负于改之。世间万事万物，形形色色，孰为非幻。改之得唱曲美人，辄忘甚爱之妾，则其所赋之词，所堕之泪，举不得谓真。非真即幻，于琴何责焉。焚琴鬻鹤，伧父所为，不图出之改之，吾为斯琴悲，遇人之不淑。何物临江道士，尤当深恶痛绝者也。龙洲词变易体格，迎合稼轩，与琴精幻形求合何以异。吾谓改之宜先自焚其稿。 

　　○杨济翁词 

　　“离恨做成春夜雨。添得春江，刬地东流去。弱柳系船都不住。为君愁绝听鸣橹。”杨济翁《蝶恋花》前段也。婉曲而近沉着，新颖而不穿凿，于词为正宗中之上乘。 

　　○谢懋杏花天 

　　《织余琐述》：《花庵词》选谢懋《杏花天》歇拍云：“余酲未解扶头懒。屏里潇湘梦远。”昔人盛称之。不如其过拍云：“双双燕子归来晚。零落红香过半。”此二语不曾作态，恰妙造自然。蕙风论词之旨如此。 

　　○黄几仲竹斋诗余 

　　黄几仲《竹斋诗余》《西江月》题云：“垂丝海棠，一名醉美人”“捻翠低垂嫩萼。匀红倒簇繁英。秾纤消得比佳人。酒入香肌成晕。 

　　帘幕阴阴窗牖。阑干曲曲池亭。枝头不起梦春酲。莫遣流莺唤醒。”此花唯吾乡有之，太半樱桃花接本。江南蓟北，未之见也。紫艳沉酣，信足当醉美人品目。 

　　○鹤林词 

　　《鹤林词》《祝英台近·春日感怀》云：“有时低按银筝，高歌《水调》，落花外、纷纷人境。”末七字余极喜之。其妙处难以言说。但觉芥子须弥，犹涉执象。 

　　○马子严阮郎归 

　　《织余琐述》云：“翻腾妆束闹苏堤。”宋马子严《阮郎归》词句，形容粗钗腻粉，可谓妙于语言。天与娉婷，何有于“翻腾妆束”，适成其为“闹”而已。 

　　○严仁醉桃源 

　　又云：宋严仁词《醉桃源》云：“拍堤是春水蘸垂杨。水流花片香。弄花囋柳小鸳鸯。一双随一双。”描写芳春景物，极娟妍鲜翠之致，微特如画而已。政恐刺绣妙手，未必能到。 

　　○卢申之江城子 

　　卢申之《江城子》后段云：“年华空自感飘零。拥春酲。对谁醒。天阔云闲，无处觅箫声。载酒买花年少事，浑不似、旧心情。”与刘龙洲词“欲买桂花同载酒，终不似、少年游”，可称异曲同工。然终不如少陵之“诗酒尚堪驱使在，未须料理白头人”为倔强可喜。其《清平乐》歇拍云：“何处一春游荡，梦中犹恨杨花。”是加倍写法。 

　　○宋词疵病 

　　宋人词亦有疵病，断不可学，高竹屋《中秋夜怀梅溪》云：“古驿烟寒，幽垣梦冷，应念秦楼十二。”此等句钩勒太露，便失之薄。张玉田《水龙吟·寄袁竹初》云：“待相逢说与相思，想亦在、相思里。”尤空滑粗率，并不如高句，字面稍能蕴藉。 

　　○梅溪词 

　　梅溪词：“几曾湖上不经过。看花南陌醉，驻马翠楼歌。”下二语人人能道，上七字妙绝，似乎不甚经意，所谓“得来容易却艰辛”也。 

　　○梅溪用双声叠韵字 

　　《寿楼春》，梅溪自度曲，前段：“因风飞絮，照花斜阳。”后段：“湘云人散，楚兰魂伤。”风、飞；花、斜，云、人，兰、魂，并用双声叠韵字，是声律极细处。 

　　○方壶点绛唇 

　　余少作《苏武慢·寒夜闻角》云：“凭作出、百绪凄凉，凄凉唯有，花冷月闲庭院。珠帘绣幕，可有人听。听也可曾肠断。”半塘翁最为击节。比阅《方壶词》《点绛唇》云：“晓角霜天，画帘却是春天气。”意与余词略同，余词特婉至耳。 

　　○方壶赋梅 

　　《方壶词》《满江红·感赋梅》云：“洞府瑶池，多见是、桃红满地。君试问、江梅清绝，因何拋弃？仙境常如二三月，此花不受春风醉。”此意绝新。梅花身分绝高，响来未经人道。 

　　○方壶词能淡而瘦 

　　方壶居士词，其独到处能淡而瘦。 

　　○吴庄每咏梅 

　　宋王沂公之言曰：“平生志不在温饱。”以梅诗谒吕文穆云：“雪中未问调羹事，先向百花头上开。”吴庄敏词《沁园春·咏梅》云：“虽虚林幽壑，数枝偏瘦，已存鼎鼐，一点微酸。松竹交盟，雪霜心事，断是平生不肯寒。”二公襟抱政复相同。一点微酸，即调羹心事，不志温饱，为有不肯寒者在耳。又庄敏《满江红》有“晚风中笛”句，绝雅炼可喜。 

　　○履斋词 

　　《履斋词》《满江红·九日郊行》云：“数本菊香能劲。”劲韵绝隽峭，非菊之香不足以当此。《二郎神》云：“凝伫久，蓦听棋边落子，一声声静。”《千秋岁》云：“荷递香能细。”此静与细，亦非雅人深致，未易领略。 

　　○吴乐庵咏雪 

　　吴乐庵《水龙吟·咏雪次韵》云：“兴来欲唤，羸童瘦马，寻梅陇首。有客遮留，左援苏二，右招欧九。问聚星堂上，当年白战，还更许追踪否。”此词略仿刘龙洲《沁园春》“斗酒彘肩，醉渡浙江，岂不快哉。被香山居士，约林和靖，与坡公等，驾勒吾回”。而吴词意境较静。 

　　○曾同季赋芍药 

　　曾同季《点绛唇·赋芍药》云：“君知否。画阑幽处。留得韶光住。”寻常意中之言，恰似未经人道。《浣溪沙》前题云：“浓云遮日惜红妆。”所谓仁者见之谓之仁。 

　　○云庄词 

　　《云庄词》《酹江月》云：“一年好处，是霜轻尘敛，山川如洗。”较“橘绿橙黄”句有意境。 

　　○牟端明金缕曲 

　　牟端明《金缕曲》云：“扑面胡尘浑未扫。强欢讴、还肯轩昂否？”盖寓黍离之感。昔史迁称项王悲歌慷慨。此则欢歌而不能激昂。曰“强”，曰“还肯”，其中若有甚不得已者。意愈婉，悲愈深矣。 

　　○龟峯咏西湖酒楼 

　　《龟峯词》《沁园春·咏西湖酒楼》云：“南北战争，唯有西湖，长如太平。”此三句含有无限感慨。宋人诗云：“西湖歌舞几时休。”下云“直把杭州作汴州”，婉而多讽，旨与刚父略同。 

　　○翁五峯摸鱼儿 

　　翁五峯《摸鱼儿》歇拍云：“沙津少驻。举目送飞鸿，幅巾老子，楼上正凝伫。”东坡送子由诗：“时见乌帽出复没。”是由送客者望见行人，极写临歧眷恋之状。五峯词乃由行人望见送者，客子消魂，故人惜别，用笔两面俱到。 

　　○汪晫康范诗余 

　　宋汪晫《康范诗余》水调歌头次韵荷净亭小集云：“落日水亭静，藕叶胜花香。”与秦湛“藉叶香风胜花气”同意。藕叶之香，非静中不能领略。净而后能静，无尘则不嚣矣。只此起二句，便恰是咏荷净亭，不能移到他处，所以为佳。 

　　○词衰于元 

　　词衰于元，当时名人词论，即亦未臻上乘。如陆辅之《词旨》所谓警句，往往抉择不精，适足启晚近纤妍之习。宋宗室名汝茪者，词笔清丽，格调本不甚高。《词旨》取其《恋绣衾》句：“怪别来、胭脂慵传，被东风、偷在杏梢。”此等句不过新巧而已。余喜其《汉宫春》云：“故人老大，好襟怀消减全无。漫赢得、秋声两耳，冷泉亭下骑驴。”以清丽之笔作淡语，便似冰壶濯魄，玉骨横秋，绮纨粉黛，回眸无色。但此等佳处，犹为自词中出者，未为其至。如欲超轶王［碧山］、周［草窗］，伯仲姜［白石］、吴［梦窗］，而上企苏、辛，其必由性情学问中出乎。 

　　○冯深居喜迁莺 

　　冯深居《喜迁莺》云：“凉生遥渚。正绿芰擎霜，黄花招雨。鴈外渔灯，蛩边蟹舍，绛叶表秋来路。世事不离双鬓，远梦偏欺孤旅。送望眼，但冯舷微笑，书空无语。 

　　慵看清镜里，十载征尘，长把朱颜污。借箸青油，挥毫紫塞，旧事不堪重举。闲阔故山猿鹤，冷落同盟鸥鹭。倦游也。便樯云柂月，浩歌归去。”此词多矜炼之句，尤合疏密相闲之法，可为初学楷模。 

　　○芸窗喜雪词 

　　《芸窗词》，《瑞鹤仙·次韵陆景思喜雪》云：“农麦年来管好，禾黍离离，讵忘关洛。”《贺新郎·送刘澄斋归京口》云：“西风乱叶长安树。叹离离、荒宫废苑，几番禾黍。”神州陆沉之感，不图于半闲堂寮吏见之。自来识时达节之士，功名而外无容心。偶有甚非由衷之言，流露于楮墨之表。讵故为是自文饰耶。抑亦天良发见于不自知也。 

　　○空同词用王夫人语意 

　　《空同词》，《月华清·春夜对月》云：“况是风柔夜暖。正燕子新来，海棠微绽。不似秋光，只照离人肠断。”用苏文忠公王夫人语意，绝佳。上三句亦胜情徐引。 

　　○空同词娟妍 

　　空同词如秋卉娟妍，春蘅鲜翠。 

　　○空同词喜炼字 

　　空同词喜炼字。《菩萨蛮》云：“系马短亭西。丹枫明酒旗。”《南柯子》云：“碧天如水印新蟾。”《阮郎归》云：“绿情红意两逢迎。扶春来远林。”又云：“罗衣金缕明。”两“明”字、“印”字、“扶”字，并从追琢中出。又，《鹧鸪天》云：“莹然初日照芙蕖。”能写出美人之精神。《浪淘沙·别意》云：“花雾涨冥冥。欲雨还晴。”能融景入情，得迷离惝恍之妙。皆佳句也。涨字亦炼。《行香子》云：“十年心事，两字眉婚。”“眉婚”二字新奇，殆即目成之意，未详所本。 

　　○杨泽民秋蕊香 

　　“良人轻逐利名远。不忆幽花静院。”杨泽民《秋蕊香》句。“幽花静院”，抵多少“盈盈秋水，淡淡春山”。“良人”句质不涉俗，是泽民学清真处。 

　　○尹梅津咏柳 

　　尹梅津《眼儿媚·咏柳》云：“一好百般宜。”五字可作美人评语。明王彦泓诗“乱头粗服总倾城”，所谓“一好百般宜”也。 

　　○陈以庄菩萨蛮 

　　偶阅《闽词钞》，宋陈以庄《菩萨蛮》云：“举头忽见衡阳雁。千声万字情何限。尀耐薄情夫。一行书也无。泣归香阁恨。和泪淹红粉。待雁却回时。也无书寄伊。”（按此非陈以庄词，惠风袭叶申芗之误。）歇拍云云，略失敦厚之恉。所谓尽其在我，何也。然而以谓至深之情，亦无不可。 

　　○沈约之谒金门 

　　宋词名词，多尚浑成。亦有以刻画见长者。沈约之《谒金门》云：“独倚危阑清昼寂。草长流翠碧。”前调云：“寒色着人无意绪。竹鸣风似雨。”《如梦令》云：“忺睡。忺睡。窗在芭蕉叶底。”《念奴娇》云：“醉态天真，半羞微敛，未肯都开了。”刻画而不涉纤，所以为佳。 

　　○梦窗厚处难学 

　　近人学梦窗，辄从密处入手。梦窗密处，能令无数丽字，一一生动飞舞，如万花为春，非若琱璚蹙绣，毫无生气也。如何能运动无数丽字，恃聪明，尤恃魄力。如何能有魄力，唯厚乃有魄力。梦窗密处易学，厚处难学。 

　　○梦窗密处 

　　“心事称吴妆晕红。”七字兼情意、妆束、容色。梦窗密处如此等句，或者后人尚能勉强学到。 

　　○梦窗与苏辛殊流同源 

　　重者，沉着之谓。在气格，不在字句。于梦窗词庶几见之。即其芬菲铿丽之作，中间隽句艳字，莫不有沉挚之思，灏瀚之气，挟之以流转。令人翫索而不能尽，则其中之所存者厚。沉着者，厚之发见乎外者也。欲学梦窗之致密，先学梦窗之沉着。即致密、即沉着。非出乎致密之外，超乎致密之上，别有沉着之一境也。梦窗与苏、辛二公，实殊流而同源。其所为不同，则梦窗致密其外耳。其至高至精处，虽拟议形容之，未易得其神似。颖慧之士，束发操觚，勿轻言学梦窗也。 

　　○草窗词从义山诗脱出 

　　草窗《少年游·宫词》云：“一样春风，燕梁莺户，那处得春多。”即“梨花雪，桃花雨，毕竟春谁主”之意。俱从义山“莺嗁花又笑，毕竟是谁春”脱出。其《朝中措·茉莉拟梦窗》云：“尚有第三花在，不妨留待凉生。”庶几得梦窗之神似。 

　　○周济四家词选 

　　周保绪［济］《止庵集》《宋四家词筏序》以近世为词者，推南宋为正宗，姜、张为山斗，域于其至近者为不然。其持论介余同异之闲。张诚不足为山斗，得谓南宋非正宗耶？《宋四家词筏》未见，疑即止庵手录之《宋四家词选》，以周邦彦、辛弃疾、王沂孙、吴文英四家为之冠，以类相从者各如干家。止庵又有论调一书，以婉、涩、高、平四品分之。其选调视红友所载祗四之一。此书亦未见。 

　　○刘伯宠中秋词 

　　刘伯宠生平宦辙，在吾广右。惜其姓名仅见《省志·金石略》，而事行无传。《水调歌头·中秋》云：“破匣菱花飞动，跨海清光无际，草露滴明玑。”跨海云云，是何意境。下乃忽作小言。子云《解嘲》所云“大者含元气，细者入无闲”，略可喻词笔之变化。 

　　○李蠙洲词 

　　李蠙洲《拋球乐》云：“绮窗幽梦乱如柳，罗袖泪痕凝似饧。”《谒金门》云：“可奈薄情如此黠。寄书浑不答。”“饧”“黠”叶韵虽新，却不坠宋人风格。然如“饧”韵二句，所争亦止絫黍闲矣。其不失之尖纤者，以其尚近质拙也。学词者不可不知。 

　　○韩子耕除夕词 

　　韩子耕《高阳台·除夕》云：“频听银签，重然绛蜡，年华衮衮惊心。饯旧迎新，能消几刻光阴。老来可惯通宵饮，待不眠、还怕寒侵。掩清尊。多谢梅花，伴我微吟。 

　　邻娃已试春妆了。更蜂枝簇翠，燕股横金。勾引春风，也知芳意难禁。朱颜那有年年好，逞艳游、赢取如今。恣登临。残雪楼台。迟日园林。”此等词语浅情深，妙在字句之表，便觉刻意求工，是无端多费气力。 

　　又词家炼字法断不可少，韩子耕《浪淘沙》云：“试花霏雨湿春晴。三十六梯人不到，独唤瑶筝。”妙在“湿”字、“唤”字。 

　　○韩子耕词妙在松字 

　　韩子耕词妙处，在一松字。非功力甚深不办。 

　　○得趣居士词 

　　得趣居士词喁昵昵，致绣细熏。 

　　○黄东甫词 

　　黄东甫《柳梢青》云：“天涯翠巘层层。是多少长亭短亭。”《眼儿媚》云：“当时不道春无价，幽梦费重寻。”此等语非深于词不能道，所谓词心也。《柳梢青》又云：“花惊寒食，柳认清明。”“惊”字、“认”字，属对绝工。昔人用字不苟如是，所谓词眼也。纳兰容若《浣溪沙》云：“被酒莫惊春睡重，赌书消得泼茶香。当时只道是寻常。”即东甫《眼儿媚》句意。酒中茶半，前事伶俜、皆梦痕耳。 

　　○薛梯飙词工于刷色 

　　词笔“丽”与“艳”不同。“艳”如芍药、牡丹，慵春媚景，丽若海棠、文杏，映烛窥帘。薛梯飙词工于刷色。当得一“丽”字。《醉落魄》云：“单衣乍着。滞寒更傍东风作。珠帘压定银钩索。雨弄初晴，轻旋玉尘落。 

　　花髻巧借妆梅约。娇羞才放三分萼。尊前不用多评泊。春浅春深，都向杏梢觉。” 

　　○词意相同 

　　白石词：“少年情事老来悲。”宋朱服句：“而今乐事他年泪。”二语合参，可悟一意化两之法。宋周端臣《木兰花慢》云：“料今朝别后，他时有梦，应梦今朝。”与“而今”句同意。 

　　○姚成一霜天晓角 

　　姚成一《霜天晓角》换头云：“烟抹、山态活。雨晴波面滑。”五字对句，上句作上二下三，抹字叶。不唯不勉强，尤饶有韵致，词笔灵活可憙。 

　　○雪坡寿词 

　　《雪坡词》，《沁园春·寿同年陈探花》云：“忆昔东坡，秀夺眉山，生丙子年。盖丙离子坎，四方中气，直当此岁，闲出英贤。”词句用“盖”字领起，绝奇。子平家言入词，亦仅见。 

　　○莫子山水龙吟 

　　莫子山《水龙吟》换头云：“也拟与愁排遣，奈江山遮拦不断。娇讹梦语，湿荧嗁袖，迷心醉眼。”此等句便开明已后词派，风格稍稍逊矣。其过拍云：“但年光暗换，人生易感，西归水、南飞雁。”《玉楼春》换头云：“凭君莫问情多少，门外江流罗带绕。”此等句便佳，浑成而意味厚。 

　　○江致和词 

　　宋江致和《五福降中天》句：“秋水娇横俊眼，腻雪轻铺素胸。”以“铺”字形容腻雪，有词笔划笔所难传之佳处，无一字可以易之。后蜀欧阳炯《春光好》云：“胸铺雪，脸分莲。”乃江句所从出。 

　　○须溪词不可及 

　　《须溪词》，风格遒上似稼轩，情辞跌宕似遗山。有时意笔俱化，纯任天倪，竟能略似坡公。往往独到之处，能以中锋达意，以中声赴节。世或目为别调，非知人之言也。《促拍丑奴儿》云：“百年已是中年后，西州垂泪，东山携手，几个斜晖。”《踏莎行·九日牛山作》云：“向来吹帽插花人，尽随残照西风去。”《永遇乐》云：“香尘暗陌，华灯明昼，长是懒携手去。”《摸鱼儿·海棠一夕如雪无饮余者赋恨》云：“无人举酒。但照影堤流，图他红泪，飘洒到襟袖。”前调《守岁》云：“古今守岁无言说，长是酒阑情绪。”《金缕曲·五日》云：“欸乃渔歌斜阳外，几书生、能办投湘赋。”余所摘警句视此。其《江城子·海棠花下烧烛》词云：“欲睡心情，一似梦惊残。”《山花子·春暮》云：“更欲徘徊春尚肯，已无花。”若斯之类，是是其次矣。如衡论全体大段，以骨干气息为主，则必举全首而言。其中即无如右等句可也。由是推之全卷，乃至口占、漫与之作，而其骨干气息具在此。须溪之所以不可及乎。 

　　○须溪词轻灵婉丽 

　　《须溪词》中，间有轻灵婉丽之作。似乎元明以后词派，导源乎此。讵时代已入元初，风会所趋，不期然而然者耶。如《浣溪沙·感别》云：“点点疏林欲雪天。竹篱斜闭自清妍。为伊顦顇得人怜。 

　　欲与那人携素手。粉香和泪落君前。相逢恨恨总无言。”前调《春日即事》云：“远远游峯不记家。数行新柳自嗁鸦。寻思旧事即天涯。 

　　睡起有情和画卷，燕归无语傍人斜。晚风吹落小瓶花。”《山花子》后段云：“早宿半程芳草路，犹寒欲雨暮春天。小小桃花三两树，得人怜。”此等小词，乃至略似国初顾梁汾、纳兰容若辈之作，以谓《须溪词》中之别调可耳。 

　　○李商隐咏落梅 

　　李商隐《高阳台·咏落梅》云：“飘粉杯宽，盛香袖小，青青半掩苔痕。竹里遮寒，谁念减尽芳云。幺凤叫晚吹晴雪，料水空、烟冷西冷。感凋零。残缕遗钿，迤逦成尘。 

　　东园曾趁花前约，记按筝筹酒，戏挽飞琼。环佩无声，草暗台榭春深。欲倩怨笛传清谱，怕断霞，难返吟魂。转销凝。点点随波。望极江亭。”前段“谁念”“念”字、“幺凤”“凤”字、后段“草暗”“暗”字、“欲倩”“倩”字、“断霞”“断”字，它宋人作此调并用平声。商隐别作《寄题荪壁山房》阕，亦用平声，唯此阕用去声。以峭折为婉美，非起调毕曲处，于宫律无关系也。其前段“水空”“水”字，似亦应用去声，上与平可通融，与去不可通融也。商隐与弟周隐有《余不溪二隐丛说》，惜未见。 

　　○李周隐小重山 

　　李周隐《小重山》云：“画檐簪柳碧如城。一帘风雨里，过清明。”又云：“红尘没马翠埋轮。西泠曲，欢梦絮飘零。”“簪”字、“没”字、“埋”字，并力求警炼，造语亦佳。 

　　○柴望秋堂诗余 

　　余旧作《浣溪沙》云：“莫向天涯轻小别，几回小别动经年。”比阅柴望《秋堂诗余》《满江红》云：“别后三年重会面，人生几度三年别。”意与余词略同。为黯然者久之。 

　　○王易简词 

　　王易简《谢草窗惠词卷》《庆宫春》歇拍云：“因君凝伫，依约吴山，半痕蛾绿。”易简《乐府补题》诸作，颇脍炙人口。余谓此十二字绝佳，能融景入情，秀极成韵，凝而不佻。 

　　○覆瓿词 

　　《覆瓿词》，《沁园春·归田作》云：“何怨何尤，自歌自笑，天要吾侪更读书。”真率语未经人道。 

　　●卷三 

　　○辽懿德回心院词 

　　后晋高祖天福二年，契丹太宗改元会同，国号辽。公卿庶官皆仿中国，参用中国人。自是已还，密迩文化。当是时，中原多故，而词学浸昌。其先后唐壮宗，其后南唐中宗，以知音提倡于上。和成绩《红叶稿》、冯正中《阳春集》，扬葩振藻于下。征诸载记，金海陵阅柳永词，有“三秋桂子，十里荷花”句，遂起吴山立马之思。辽之于五季，犹金之于北宋也。雅声远祧，宜非疆域所能限。其后辽穆宗应历十年，当宋太祖建隆元年。天祚帝天庆五年，当金太祖收国元年。西辽之亡，于宋为宁宗嘉泰元年，得二百四十二年。于金为章宗泰和元年，得八十七年。当此如干年间，宋固词学极盛，金亦词人辈出，辽独阒如，欲求残阕断句，亦不可得。海宁周芚兮（春）辑《辽诗话》，竟无一语涉词。丝簧辍响，兰荃不芳。风雅道衰，抑何至是。唯是一以当百，有懿德皇后《回心院》词。其词既属长短句，十阕一律。以气格言，尤必不可谓诗。音节入古，香艳入骨，自是《花间》之遗。北宋人未易克办。南渡无论，金源更何论焉。姜尧章言：“凡自度腔，率以意为长短句，而后协之以律。”懿德是词，固已被之管弦，名之曰《回心院》，后人自可按腔填词。吴江徐电发（釚）录入《词苑丛谈》。德清徐诚庵（本立）收入《词律拾遗》，庶几洒林牙之陋，弥香胆之疏。史称后工诗，善谈论，自制歌词，尤善琵琶。其于长短句，所作容不止此。北俗简质，罕见称述，当时即已失传矣。 

　　○宋金词不同 

　　自六朝已还，文章有南北派之分，乃至书法亦然。姑以词论，金源之于南宋，时代正同，疆域之不同，人事为之耳。风会曷与焉。如辛幼安先在北，何尝不可南。如吴彦高先在南，何尝不可北。顾细审其词，南与北确乎有辨，其故何耶。或谓《中州乐府》选政操之遗山，皆取其近己者。然如王拙轩、李庄靖、段氏遯庵、菊轩其词不入元选，而其格调气息，以视元选诸词，亦复如骖之靳，则又何说。南宋佳词能浑，至金源佳词近刚方。宋词深致能入骨，如清真、梦窗是。金词清劲能树骨，如萧闲、遯庵是。南人得江山之秀，北人以冰霜为清。南或失之绮靡，近于雕文刻镂之技。北或失之荒率，无解深裘大马之讥。善读者抉择其精华，能知其并皆佳妙。而其佳妙之所以然，不难于合勘，而难于分观。往往能知之而难于明言之。然而宋金之词之不同，固显而易见者也。 

　　○完颜璹词 

　　密国公（璹）词，《中州乐府》箸录七首。姜、史、辛、刘两派，兼而有之。《春草碧》云：“旧梦回首何堪，故苑春光又陈迹。落尽后庭花，春草碧。”《青玉案》云：“梦里疏香风似度。觉来唯见、一窗凉月，瘦影无寻处。”并皆幽秀可诵。《临江仙》云：“熏风楼阁夕阳多。倚阑凝思久，渔笛起烟波。”淡淡着笔，言外却有无限感怆。 

　　○明秀集 

　　《明秀集》，《满江红》句：“云破春阴花玉立。”清姒极喜之，暇辄吟讽不已。余喜其《千秋岁·对菊小酌》云：“秋光秀色明霜晓。”意境不在“云破”句下。 

　　○刘仲尹词 

　　清姒学作小令，未能入格。偶幡[夗巾]《中州乐府》，得刘仲尹“柔桑叶大绿团云”句，谓余曰只一“大”字，写出桑之精神，有它字以易之否。斯语其庶几乎。略知用字之法。 

　　○刘仲尹参涪翁得法 

　　元遗山为刘龙山（仲尹）譔小传云：“诗乐府俱有蕴藉，参涪翁而得法者也。”蒙则以谓学涪翁而意境稍变者也。尝以林木佳胜比之。涪翁信能郁苍从秀，其不甚经意处，亦复老干枒杈，第无丑枝，斯其所以为涪翁耳。龙山苍秀，庶几近似。设令为枒杈，必不逮远甚。或带烟月而益韵，托雨露而成润，意境可以稍变，然而乌可等量齐观也。兹选录《鹧鸪天》二阕如左，读者细意玩索之，视“黄菊枝头破晓寒”风度何如。“骑鹤峯前第一人。不应着意怨王孙。当时艳态题诗处，好在香痕与泪痕。 

　　调雁柱，引蛾颦。绿窗弦索合筝［竹秦}。砌台歌舞阳春后，明月朱扉几断魂。”又，“璧月池南翦木栖。六朝宫袖窄中宜。新声蹙巧蛾颦黛。纤指移［竹秦］雁着丝。 

　　朱户小，画帘低。细香轻梦隔涪溪。西风只道悲秋瘦。却是西风未得知。” 

　　○冯士美江城子 

　　冯士美江城子换头云：“清歌皓齿艳明眸。锦缠头。若为酬。门外三更，灯影立骅骝。”“门外”句与姜石帚“笼纱未出马先嘶”意境略同。“骅骝”字近方重，入词不易合色。冯句云云，乃适形其俊。可知字无不可用，在乎善用之耳。其过拍云：“月下香云娇堕砌，花气重、酒光浮。”亦艳绝、清绝。 

　　○刘无党乌夜嗁 

　　刘无党《乌夜嗁》歇拍云：“离愁分付残春雨，花外泣黄昏。”此等句虽名家之作，亦不可学，嫌近纤、近衰飒。其过拍云：“宿酲人困屏山梦，烟树小江邨。”庶几运实入虚，巧不伤格。曩半塘老人《南乡子》云：“画里屏山多少路。青青。一片烟芜是去程。”意境与刘词略同。刘清劲，王绵邈。 

　　○刘无党锦堂春 

　　刘无党《锦堂春·西湖》云：“墙角含霜树静，楼头作雪云垂。”“静”字、“垂”字，得含霜作雪之神。此实字呼应法，初学最宜留意。 

　　○辛党并有骨 

　　辛、党二家，并有骨干。辛凝劲，党疏秀。 

　　○党承旨青玉案 

　　党承旨青玉案云：“痛饮休辞今夕永。与君洗尽，满襟烦暑，别作高寒境。”以松秀之笔，达清劲之气，倚声家精诣也。“松”字最不易做到。 

　　○党承旨月上海棠 

　　又《月上海棠·用前人韵》，后段云：“断霞鱼尾明秋水。带三两飞鸿点烟际。疏林飒秋声，似知人、倦游无味。家何处。落日西山紫翠。”融情景中，旨淡而远，迂倪画笔，庶几似之。 

　　○党承旨鹧鸪天 

　　又，《鹧鸪天》云：“开帘飞入窥窗月，且画新凉睡美休。”潇洒疏俊极矣。尤妙在上句“窥窗”二字。窥窗之月，先已有情。用此二字，便曲折而意多。意之曲折，由字里生出，不同矫揉钩致，不堕尖纤之失。 

　　○董解元哨遍 

　　柳屯田《乐章集》，为词家正体之一，又为金元已还乐语所自出。金董解元《西厢记》，搊弹体传奇也。时论其品，如“朱汗碧蹏，神采骏逸”。董有《哨遍》词云：“太暤司春，春工着意，和气生旸谷。十里芳菲，尽东风丝丝，柳搓金缕。渐次第，桃红杏浅，水绿山青，春涨生烟渚。九十日光阴能几，早鸣鸠呼妇，乳燕携雏。乱红满地任风吹，飞絮蒙空有谁主？春色三分，半入池塘，半随尘土。 

　　满地榆钱，算来难买春光住。初夏永、董风池馆，有藤床冰簟纱橱。日转午。脱巾散发，沈李浮瓜，宝扇摇纨素。着甚消磨永日。有扫愁竹叶，侍寝青奴。霎时微雨送新凉，些少金风退残暑。韶华早、暗中归去。”此词连情发藻，妥帖易施，体格于乐章为近。明胡元瑞《笔丛》称董《西厢记》精工巧丽，备极才情。盖笔能展拓，则推演为如干字何难矣。自昔诗、词、曲之递变，大都随风会为转移。词曲之为体，诚迥乎不同。董为北曲初祖，而其所为词，于屯田有沆瀣之合。曲由词出，渊源斯在。董词仅见《花草粹编》，它书概未之载。《粹编》之所以可贵，以其多载昔贤不经见之作也。(按:董解元《哨遍》见《古本董解元西厢记》，非词也。) 

　　○王黄华小令 

　　金源人词伉爽清疏，自成格调。唯王黄华小令，闲涉幽峭之笔，绵邈之音。《谒金门》后段云：“瘦雪一痕墙角。青子已妆残萼。不道枝头无可落。东风犹作恶。”歇拍二句，似乎说尽“东风犹作恶。”就花与风之各一面言之，仍犹各有不尽之意。“瘦雪”字新。 

　　○景覃天香 

　　唐张祜《赠内人》诗：“斜拔玉钗镫影畔，剔开红焰救飞蛾。”后人评此以谓慧心仁术。金景覃《天香》云：“闲阶土花碧润。缓芒鞵、恐伤蜗蚓。”与祜诗意同。填词以厚为要旨，此则小中见厚也。又，《凤栖梧》歇拍云：“别有溪山容杖屦。等闲不许人知处。”意境清绝、高绝。忆余少作鹧鸪天，歇拍云：“茜窗愁对清无语，除却秋镫不许知。”以视景词，意略同，而境远逊，风骨亦未能骞举。 

　　○遗山乐府学闲闲公体 

　　《遗山乐府》，《促拍丑奴儿·学闲闲公体》云：“朝镜惜蹉跎。一年年、来日无多。无情六合乾坤里，颠鸾倒凤，撑霆裂月，直被消靡。 

　　世事饱经过。算都输、畅饮高歌。天公不禁人间酒，良辰美景，赏心乐事，不醉如何。”附闲闲公所赋云：“风寸雨替花愁。风雨罢、花也应休。劝君莫惜花前醉。今年花谢，明年花谢，白了人头。 

　　乘兴两三瓯。拣溪山、好处追游。但教有酒身无事。有花也好，无花也好，选甚春秋。”遗山诚闲闲高足。第观此词，微特难期出蓝，几于未信入室。葢天人之趣判然，闲闲之作，无复笔墨迹可寻矣。 

　　○张信甫蓦山溪 

　　张信甫词传者祗《蓦山溪》一阕：“山河百二，自古关中好。壮岁喜功名，拥征鞍、雕裘绣帽。时移事改，萍梗落江湖，听楚语，压蛮歌，往事知多少。 

　　苍颜白发，故里欣重到。老马省曾行，也频嘶、冷烟残照。终南山色、不改旧时青。长安道，一回来、须信一回老。”以清遒之笔，写慨慷之怀，冷烟残照，老马频嘶，何其情之一往而深也。昔人评诗，有云“刚健含婀娜”，余于此词亦云。 

　　○赵愚轩行香子 

　　赵愚轩《行香子》云：“绿阴何处，旋旋移床。”昔人诗句“月移花影上阑干”，此言移床就绿阴，意趣尤生动可喜。即此是词与诗不同处，可悟用笔之法。 

　　○许古行香子 

　　“春山淡冶而如笑，夏山苍翠而如滴，秋山明净而如妆，冬山惨淡而如睡。”宋画院郭熙语也。金许古《行香子》过拍云：“夜山低，晴山近，晓山高。”郭能写山之貌，许尤传山之神。非入山甚深，知山之真者，未易道得。 

　　○许道真眼儿媚 

　　许道真《眼儿媚》云：“持杯笑道，鹅黄似酒，酒似鹅黄。”此等句，看似有风趣，其实绝空浅，即俗所谓打油腔，最不可学。 

　　○李钦叔赋青梅 

　　李钦叔（献能），刘龙山外甥也。以纯孝为士论所重。诗词余事，亦卓越流辈。《江梅引·赋青梅》云：“冰肌夜冷滑无粟，影转斜廊。冉冉孤鸿，烟水渺三湘。青鸟不来天也老，断魂些、清霜静楚江。”“冰肌”句，熨帖工致。“冉冉”以下，取神题外，设境意中。“断魂”二句拍合，略不吃力，允推赋物圣手。《浣溪沙·环胜楼》云：“万里中原犹北顾，十年长路却西归。倚楼怀抱有谁知。”尤为意境高绝。以南北名贤拟之，辛（幼安）殆伯仲之间，吴（彦高）其望尘弗及乎。 

　　○段复之满江红 

　　段复之《满江红》序云：“遯庵主人植菊阶下，秋雨既盛，草莱鞠没，殆不可见。江空岁晚，霜余草腐，而吾菊始发数花。生意凄然，似诉余以不遇，感而赋之。因李生湛然归寄菊轩弟。”词后段云：“堂上客，头空白。都无语，怀畴昔。恨因循过了，重阳佳节。飒飒凉风吹汝急，汝身孤特应难立。漫临风三嗅绕芳丛，歌还泣。”节韵已下，情深一往，不辨是花是人，读之令人增孔怀之重。 

　　○段诚之江城子 

　　段诚之《菊轩乐府》《江城子》云：“月边渔。水边鉏。花底风来，吹乱读残书。”前调《东园牡丹花下酒酣即席赋之》云：“归去不妨簪一朵，人也道、春花来。”骚雅俊逸，令人想望风采。《月上海棠》云：“唤醒梦中身，鶗鴂数声春晓。”前调云：“颓然醉卧，印苍苔半袖。”于情中入深静，于疏处运追琢，尤能得词家三昧。 

　　○元遣山鹧鸪天 

　　远遗山以丝竹中年，遭遇国变，崔立采望，勒授要职，非其意指。卒以抗节不仕，顦顇南冠二十余稔。神州陆沉之痛，铜驼荆棘之伤，往往寄托于词。《鹧鸪天》三十七阕，泰半晚年手笔。其《赋隆德故宫》及《宫体》八首、《薄命妾辞》诸作，蕃艳其外，醇至其内，极往复低徊、掩抑零乱之致。而其苦衷之万不得已，大都流露于不自知。此等词宋名家如辛稼轩固尝有之，而犹不能若是其多也。遗山之词，亦浑雅，亦博大。有骨干，有气象。以比坡公，得其厚矣，而雄不逮焉者。豪而后能雄，遗山所处，不能豪，尤不忍豪。牟端明《金缕曲》云：“扑面胡尘浑未扫，强欢讴、还肯轩昂否。”知此，可与论遗山矣。设遗山虽坎坷，犹得与坡公同，则其词之所造，容或尚不止此。其《水调歌头·赋三门津》“黄河九天上”云云，何尝不崎崛排奡。坡公之所不可及者，尤能于此等处不露筋骨耳。《水调歌头》当是遗山少作。晚岁鼎护余生，栖迟蘦落，兴会何能飙举。知人论世，以谓遗山即金之坡公，何遽有愧色耶。充类言之，坡公不过逐臣，遗山则遗臣孤臣也。其《赋隆德故宫》云：“人间更有伤心处，奈得刘伶醉后何。”《宫体》八首，其二云：“春风殢杀官桥柳，吹尽香绵不放休。”其四云：“月明不放寒枝稳，夜夜乌嗁彻五更。”其七云：“花烂锦，柳烘烟。韶华满意与欢缘。不应寂寞求凰意，长对秋风泣断弦。”《薄命妾辞》云：“桃花一簇开无主，尽着风吹雨打休。”其它如《无题》云：“篱边老却陶潜菊，一夜西风一夜寒。”又云：“殷勤未数闲情赋，不愿将身作枕囊。”又云：“只缘携手成归计。不恨埋头屈壮图。”又云：“旁人错比扬雄宅，笑杀韩家昼锦堂。”又云：“鹿裘孤坐千峯雪，耐与青松老岁寒。”又云：“诸葛菜，邵平瓜。白头孤影一长嗟。南园睡足松阴转，无数蜂儿趁晚衙。”又《与钦叔京甫市饮》云：“醒来门外三竿日，卧听春泥过马蹄。”句各有指，知者可意会而得。其词缠绵而婉曲，若有难言之隐，而又不得已于言，可以悲其志而原其心矣。 

　　○遗山佳句 

　　遗山词佳句伙矣，镫窗雒诵，率臆选摘，不无遗珠之惜也。《江城子·太原寄刘济川》云：“断岭不遮南望眼，时为我，一凭阑。”前调《观别》云：“万古垂杨，都是折残枝。”又云：“为问世间离别泪，何日是，滴休时。”《感皇恩·秋莲曲》云：“微雨岸花，斜阳汀树，自惜风流怨迟暮。”《定风波·杨叔能赠词留别因用其意答之》云：“至竟交情何处好，向道。不如行路本无情。”《临江仙·西山同钦叔送辛敬之归女几》云：“回首对床镫火处，万山深里孤邨。”前调，《内乡北山》云：“三年闲为一官忙。簿书愁里过，笋蕨梦中香。”《南乡子》云：“为向河阳桃李道。休休。青鬓能堪几度愁。”《鹧鸪天》云：“醉来知被旁人笑，无奈风情未减何。”前调云：“殷勤昨夜三更雨，剩醉东城一日春。”前调云：“长安西望肠堪断，雾阁云窗又几重。”《南柯子》云：“画帘双燕旧家春。曾是玉箫声里、断肠人。”凡余选录前人词，以浑成冲淡为宗旨。余所谓佳，容或以为未是，安能起遗山而质之。 

　　○元遗山木兰花慢 

　　填词景中有情，此难以言传也。元遗山《木兰花慢》云：“黄星几年飞去，澹春阴、平野草青青。”平野春青，只是幽静芳倩，却有难状之情，令人低徊欲绝。 

　　○元词变化冯延巳词 

　　《织余琐述》：元好问《清平乐》云：“飞去飞来双乳燕，消息知郎近远。”用冯延巳“双燕来时，陌上相逢否”句意。彼未定其逢否，此则直以为知，唯消息近远未定耳。妙在能变化。（按：此用陈克《谒金门》词意。词云：“花满院。飞去飞来双燕。雨入帘寒不卷。小屏山六扇。翠袖玉笙凄断。脉脉两蛾愁浅。消息不知郎近远，一春长梦见”。） 

　　○李治词 

　　金李仁卿（治）词五首，见《遗山乐府》附录。《摸鱼儿·和遗山赋雁丘》过拍云：“诗翁感遇。把江北江南，风嘹月唳，并付一邱土。”托旨甚大。遗山元唱殆未曾有。李词后段云：“霜魂苦。算犹胜、王嫱青冢真娘墓。”亦慨乎言之。按治字仁卿，栾城人。正大七年收世科登词赋进士第。调高陵簿，未上。从大臣辟，权知钧州。壬辰北渡，流落忻、崞间。藩府交辟，皆不就。至元二年，再以翰林学士召。就职朞月，以老病辞归。买田元氏封龙山，隐居讲学十六年，卒年八十有八。仁卿晚节，与遗山略同，其遇可悲，其心可原，不以下侪元人，援遗山例也。其《与翰苑诸公书》云：“诸公以英材骏足绝世之学，高蹑紫清，黼黻元化，固自其所。而某也孱资琐质，误恩偶及，亦复与吹竽之部。律以廉耻，为几不韪耶？诸公愍我耄昏，教我不逮，肯容我窜名玉堂之署，日夕相与刺经讲古、订辨文字，不即叱出。覆露之德，宁敢少忘哉！但翰林非病叟所处，宠禄非庸夫所食，官谤可畏。幸而得请，投迹故山。木石与居，麋鹿与游，斯亦老朽无用者之所便也。”其辞若有大不得已，其本意从可知。故拜命仅期月，即托疾引去矣。遗山《雁丘词》、《双蕖怨词》，扬正卿（果）亦并有和作。明宏治壬子高丽刊本《遗山乐府》，为是书最旧善本，附治词，不附果词。果，金末进士、县令，入元官至参知政事。（按：李治《元史》有传，作李冶，后人遂多沿其误。元遗山为治父遹譔《寄庵先生墓碑》：子男三人，长澈、次治、次滋。遗山与仁卿同时唱和，断不至误书其名，自较史传尤为可据。苏天爵《元名臣事略》亦作治，不作冶。金《少中大夫程震碑》，李治题额，曩余曾见拓本，皆可证史传之误者也。） 

　　○刘将孙养吾斋诗余 

　　刘将孙《养吾斋诗余》，《强邨所刻词》（第一次印本），列入元人，余议改编《须溪词》后，为之跋曰：“宋刘尚友《养吾斋诗余》一卷，强邨朱先生依《大典养吾斋集》本锲行，凡二十一阕。检元《凤林书院草堂诗余》，有刘尚友《忆旧游·论字韵》云：‘政落花时节，顦顇东风，绿满愁痕。悄客梦惊呼伴侣，断鸿有约，回泊归云。江空共道惆怅，夜雨隔篷闻。尽世外纵横，人间恩怨，细酌重论。 

　　叹他乡异县，渺旧雨新知，历落情真。悤悤那忍别，料当君思我，我亦思君。人生自我麋鹿，无计久同群。此去重消魂，黄昏细雨人闭门。’此阕《大典》本《养吾斋诗余》未载。樊榭山民跋元《草堂诗余》：‘亡名氏选至元、大德间诸人所作，皆南宋遗民也。词多凄恻伤感、不忘故国。而于卷首冠以刘藏春、许鲁斋二家，厥有深意’云云。抑余观于刘、许之后，即以信国文公继之，不啻为之揭橥诸人何如人者。刘尚友诗余有《摸鱼儿》［己卯元夕］、［甲申客归闻鹃］各一阕。己卯，宋帝昺祥兴二年，是年宋亡。甲申，元世祖至元二十一年，上距宋亡五年。尚友两词并情文慷慨，骨干近苍。“闻鹃”阕，有“少日”、“曾听”、“摇落状心”之句，盖虽须溪之子，而身丁国变，已届中年。（按：《须溪词》，《摸鱼儿·辛巳自寿年五十》句云：“浑未定，恁儿子门生，前度登高弱。”儿子即尚友。辛巳前二年为己卯，即尚友作《元夕词》之年，即宋亡之年。是年须溪四十八岁。须溪亦有《闻杜鹃词》，调《金缕曲》，句云：“十八年间来往断，白首人间今古。”自注：“予往来秀城十七八年。自己巳夏归，又十六年矣。”己巳后十六年，恰是甲申，《闻杜鹃词》当是与尚友同作。是年须溪五十三岁。须溪又有《临江仙·将孙生日赋》云：“二十年前此日，女兄庆我生儿。”末云：“儿童看有子，白发故应衰。”须溪赋是词时，尚友逾弱冠，有子矣。“白发故应衰”，犹是始衰者之言。盖须溪得尚友早，父子年岁相差，为数二十强弱。据词略可考见者如右。）抗志自高，得力庭训。诗余二十一阕，无只字涉宦迹。如《踏莎行·闲游》云：“血染红笺，泪题锦句。西湖堂忆相思苦。只应幽梦解重来。梦中不识从何去。”《八声甘州·送春》云：“春还是、多情多恨，便不教绿满洛阳宫。只消得、无情风雨，断送悤悤。”樊榭所谓凄恻伤感，不忘故国，旨在斯乎。强邨所刻词成，就余商定编目。余谓《养吾斋诗余》，宜纚属《须溪词》后，不当下侪元人，因略抒已意为之跋，冀不拂昔贤之意云尔。”《养吾诗余》，抚时感事，凄艳在骨。当时名不甚显，何耶。自昔名父之子，擅才藻者，往往恃父以传，必其父官位高。若养吾则为父所掩者。 

　　○詹天游词 

　　元詹天游（玉）《送童瓮天兵后归杭齐天乐》云：“相逢唤醒京华梦，吴尘暗斑吟发。倚担评花，认旗沽酒，历历行歌奇迹。吹香弄碧。有坡柳风情，逋梅月色。画鼓红船，满湖春水断桥客。 

　　当时何限俊侣，甚花天月地，人被云隔。却载苍烟，更招白鹭，一醉修江又别。今回记得。更折柳穿鱼，赏梅催雪。如此湖山，忍教人更说。”升庵《词品》谓“此伯颜破杭州之后，其词绝无黍离之感，桑梓之悲，止以游乐为言。宋季士习一至于此。”升庵斯言，微特论世少疏，即论词亦殊未允。当元世祖盛棱震叠，文字之狱，在所不免，第载藉弗详耳。《凤林书院草堂诗余》无名氏选至元大德间诸人所作，（天游词录九首。）并皆南宋遗民词。多凄恻伤感，不忘故国，而于卷首冠以刘藏春、许鲁斋二家，以文丞相、邓中斋、刘须溪三公继之，若故为之畦町。当时顾忌甚深，是书于有所不敢之中，仅能存其微旨，度亦几经审慎而后出之。天游词歇拍云：“如此湖山，忍教人更说。”看似平淡，却含有无限悲凉。以此二句结束全词。可知弄碧吹香，无非伤心惨目，游乐云乎哉。曲终奏雅，吾谓天游犹为敢言。升庵高明通脱，其于昔贤言中之意，不耐沈思体会，遽尔肆口讥评，是亦文人相轻，充类至义之尽矣。天游它词，如《满江红·咏牡丹》云：“何须怪、年华都谢，更为谁容。衔尽吴花成鹿苑，人间不恨雨知风。便一枝流落到人家，清泪红。”《一萼红》云：“闲着江湖尽宽，谁肯渔蓑。”忠愤至情，流溢行间句里。《三姝媚》云：“如此江山，应悔却、西湖歌舞。”则尤慨乎言之。升庵涉猎群籍，大都一目十行，或并天游《齐天乐》词未尝看到歇拍，它词无论已。其言乌足为定评也。 

　　○耶律文正鹧鸪天 

　　耶律文正《鹧鸪天》歇拍云：“不知何限人间梦，并触沉思到酒边。”高浑之至，淡而近于穆矣。庶几合苏之清、辛之健而一之。 

　　○藏春乐府 

　　曩半塘老人跋《藏春乐府》云：“雄廓而不失之伧楚，酝藉而不流于侧媚。”余尝悬二语心目中，以赏会《藏春词》。如《木兰花慢》云：“桃花为春顦顇，念刘郎、双鬓也成秋。”《望月婆罗门引》云：“望断碧波烟渚，苹蓼不胜秋。但冥冥天际，难识归舟。”《临江仙》云：“马头山色翠相连。不知山下客，何日是归年。”《南乡子》云：“暮雨夜深犹未住，芭蕉。残叶萧疏不奈敲。”前调云：“醉倒不知天早晚，云收。花影侵窗月满楼。”前调云：“行人更在青山外。不许朝朝不上楼。”《鹧鸪天》云：“斜阳影里山偏好，独倚阑干懒下楼。”《踏莎行》云：“东风吹彻满城花，无人曾见春来处。”右所摘皆警句，以言酝藉，近是，而雄廓不与焉。《太常引》云：“无地觅松筠。看青草红芳斗春。”藏春佐命新朝，运筹帷帐，致位枢稀，乃复作此等感慨既语，何耶？《江城子》云：“看尽好花春睡稳，红与紫，任他开。”则是功成名立后所宜有矣。 

　　○赵晚山桂枝香 

　　赵晚山《桂枝香·和詹天游就访》云：“顦顇江南，应念小窗贫女。朱楼十二春无际，倚苍寒、清袖如故。茶香酒熟，月明风细，试教歌舞。”唐人有《贫女吟》，是此词所本，不止少陵“天寒翠袖”也。托旨婉约，所谓“妆罢低声问夫婿，画眉深浅入时无”，临淄《求自试表》、昌黎《上宰相书》，古今同慨。 

　　○赵晚山曲游春 

　　赵晚山《曲游春》云：“抖擞人间，除离情别恨，乾坤余几。”苦语，亦豪语。 

　　○张蜕岩最高楼 

　　张蜕岩《最高楼·为山邨仇先生寿》，后段云：“喜女嫁男婚今已毕。便束帛安车那肯出。无一事，挂闲身。西湖鸥鹭长为侣，北山猿鹤莫移文。愿年年、汤饼会，乐情亲。”山邨仕元，非其本意，乃部使者强迫之。即碧山亦当如是。 

　　○秋涧乐府 

　　秋涧乐府，《鹧鸪天·赠驭说高秀英》云：“短短罗袿淡淡妆。拂开红袖便当场。掩翻歌扇珠成串。吹落谈霏玉有香。 

　　由汉魏，到隋唐。谁教若辈管兴亡。百年总是逢场戏，拍板门锤未易当。”“驭说”即说书，此词清浑超逸，近两宋风格。 

　　○王清惠词 

　　宋昭容王清惠北行，题壁《满江红》云：“愿嫦娥、相顾肯从容，随圆缺。”文丞相读至此句，叹曰：“惜哉。夫人于此少商量矣。”赵文敏《木兰花慢·和李筼房韵》云：“但愿朱颜长在，任它花落花开。”言为心声，是亦“随圆缺”之说矣。《麓堂诗话》载其豀上诗句“锦缆牙樯非昨梦，凤笙龙管是谁家”，则何感怆乃尔。所谓非无萌蘖之生焉。 

　　○刘文靖词朴厚 

　　余徧阅元人词，最服膺刘文靖，以谓元之苏文忠可也。文忠词，以才情博大胜。文靖以性情朴厚胜。其《菩萨蛮·王利夫寿》云：“吾乡先友今谁健？西邻王老时相见。每见忆先公，（“忆”一本作“说”，细审之，似不如“忆”字，与下句尤贯合。）音容在眼中。今朝故人子。为寿无多事。惟愿岁常丰。年年社酒同。”此余尤为心折者也。自余如前调《饮山亭感旧》云：“种花人去花应道。花枝正好人先老。一笑问花枝。花枝得几时。 

　　人生行乐耳。今古都如此。急欲卧莓苔。前邨酒未来。”《清平乐》云：“青天仰面。卧看浮云卷。苍狗白衣千万变。都被幽人窥见。 

　　偶然梦见华胥。觉来花影扶疏。窗下鲁论谁诵，呼来共咏舞雩。”前调《饮山亭留宿》云：“山翁醉也。欲返黄茅舍。醉里忽闻留我者。说道群花未谢。 

　　脱巾就卧松龛。觉来诗思方酣。欲藉白云为墨，淋漓洒遍晴岚。”前调《贺雨》云：“雨靖箫鼓。四野欢声举。平昔饮山今饮雨。来就老农歌舞。 

　　半生负郭无田。寸心万国丰年。谁识山翁乐处，野花嗁鸟欣然。”前调《围棋》云：“棋声清美。盘礴青松底。门外行人遥指示。好个烂柯仙子。 

　　输赢都付欣然。兴阑依旧高眠。山鸟山花相语，翁心不在棋边。”《人月圆》云：“自从谢病修花史，天意不容闲。今年新授，平章（原误作“意”）风月，检校云山。 

　　门前报导，曲生来谒，子墨相看。先生正尔，天张翠盖，山拥云鬟。”前调云：“茫茫大块洪炉里，何物不寒灰。古今多少，荒烟废垒，老树遗台。 

　　太山如砺，黄河如带，等是尘埃。不须更叹，花开花落，春去春来。”《西江月·山亭留饮》云：“看竹何须问主，寻邨遥认松萝。小车到处是行窝。门外云山属我。 

　　张叟［月葛］醅藏久，王家红药开多。相留一醉意如何。老子掀髯曰可。”《玉楼春》云：“西山不似庞公傲。城府有楼山便到。欲将华发染晴岚，千里青青浓可扫。 

　　人言华发因愁早。劝我消愁唯酒好。夜来一饮尽千钟，今日醒来依旧老。”《南乡子·张彦通寿》云：“窗下络车声。窗畔儿童课六经。自种墙东新菜荚，青青。随分杯盘老幼情。 

　　千古董生行。鸡犬升平画不成。应笑东家刘季子，无能。纵饮狂歌不治生。”《鹊桥仙》云：“悠悠万古。茫茫天宇。自笑平生豪举。元龙尽意卧床高，浑占得、乾坤几许。 

　　公家租赋。私家鸡黍。学种东皋烟雨。有时抱膝看青山，却不是、高吟梁父。”《玉漏迟·泛舟东溪》，云：“故园平似掌。人生何必，武陵溪上。三尺蓑衣，遮断红尘千丈。不学东山高卧，也不似、鹿门长往。君试望。远山颦处，白云无恙。 

　　自唱。一曲渔歌，当无复当年，缺壶悲壮。老境羲皇，换尽平生豪爽。天设四时佳兴，要留待、幽人清赏。花又放。满意一篙春浪。”《念奴娇·忆仲良》云：“中原形势东南壮，梦里谯城秋色。万水千山收拾就，一片空梁落月。烟雨松揪，风尘泪眼，滴尽青青血。平生不信，人闲更有离别。 

　　旧约把臂燕然，乘槎天上，曾对河山说。前日后期今日近，怅望转添愁绝。双阙红云，三江白浪，应负肝肠铁。旧游新恨，一生都付长铗。”如右各阕，寓骚雅于冲夷，足秾郁于平淡，读之如饮醇醪，如鉴古锦。涵咏而翫索之，于性灵怀抱，胥有裨益。备录之，不觉其赘也。王半塘云：“《樵庵词》朴厚深醇中有真趣洋溢，是性情语，无道学气。” 

　　○天籁词用坡公句 

　　《天籁词》，《永遇乐·同李景安游西湖》云：“青衫尽付，蒙蒙雨湿，更着小蛮针线。”用坡公《青玉案》句“春衫犹是，小蛮针线，曾湿西湖雨”。而太素语特伤心。其言外之意，虽形骸可土木，何有于小蛮针线之青衫。以坡公之“琼楼玉宇，高处不胜寒”比之，犹死别之与生离也。 

　　○彭巽吾元夕词 

　　彭巽吾《汉宫春·元夕》云：“夜来风雨，摇得杨柳黄深。”此等句便是元词，去南渡诸贤远矣。 

　　○罗壶秋禁酿词 

　　罗壶秋《木兰花慢·禁酿》云：“汉家糜粟诏，将不醉、饱生灵。”语极庄，却极谑。《菩萨蛮慢》云：“怅别后、屏掩吴山，便楼燕月寒，鬓蝉云委。锦字无凭，付银烛、尽烧千纸。”十二分决绝，却十二分缠绵，词人之笔，如是如是。 

　　○李梅溪六幺令 

　　《六幺令》调情娟倩，如髫年碧玉，凝睇含颦，读之令人怅惘。李梅溪《京中清明》云：“淡烟疏雨，香径渺嗁鴂。新晴画帘闲卷，燕外寒犹力。依约天涯芳草，染得春风碧。人间陈迹。斜阳千古，几缕游丝趁飞蝶。 

　　谁向尊前起舞、又觉春如客。翠袖折取嫣红，笑与簪华发。回首青山一点，檐外寒云叠。梨花淡白，柳花飞絮，梦绕阑干一株雪。”此词语淡态浓，笔留神往。初春早花，方其韶令，庶几不负此调。 

　　○赵青山望海潮 

　　“旧话不堪长”，赵青山《望海潮》句。叶“长”字隽。傥易为“详”，则寻常，无韵致矣。可悟用字之法。 

　　○刘起潜菩萨蛮 

　　刘起潜《菩萨蛮·和詹天游》云：“故园青草依然绿。故宫废址空乔木。狐兔穴岩城。悠悠万感生。 

　　胡笳吹汉月。北语南人说。红紫闹东风。湖山一梦中。”仅四十许字，而麦秀黍离之感，流溢行闲。所谓满心而发，颇似包举一长调于小令中。与天游《齐天乐·赠童瓮天兵后归杭》阕，各极慨慷低徊之致。 

　　○陆子方墙东诗余 

　　陆子方《墙东诗余》，《点绛唇·情景》四首，其一云：“玉体纤柔，照人滴滴娇波溜。填词未就。迟却窗前绣。”情景之佳，殆无逾此。《墙东类稿》，《妾陈氏墓志铭略》云：“妾陈氏，暨阳悟空镇人。生而秀慧。里之豪强委禽焉。父靳不与。曰：‘吾女当择才人事之。’父与余外氏同里闬，往来识余，遂与归焉。余闲居八年，素不事生业，左右散去略尽，陈独侍余无倦色。性警悟，颇涉文学。壬午春归寗，父欲夺其志，辄誓不许。曰：吾死陆氏矣。趋之而归。感微疾，卧经旬，容止不类病人。索《坡集》阅之，一夕而卒。年二十有七。”子方《点绛唇》词，疑即为陈氏作。陈涉文学，故能填词。子方词其二云：“齐眉相守。愿得从今后。”其四云：“白头相守。破镜重圆后。”略与归寗趋归情事相合。 

　　○姚牧庵词 

　　姚牧庵文章郢匠，余事填词。《菩萨蛮·中秋夜雨》云：“素娥会把诗人调。衰颜不值圆蟾照。”此题作者伙矣，“衰颜”句未经人道。《浪淘沙·余年七十洪山僧相过言别公十余年面颊益红润赋此晓之》云：“桃花初也笑春风。及到离披将谢日，颜色逾红。”桃花将谢更红，经此词道破，思之信然。体物工细乃尔。 

　　○颜吟竹词 

　　颜吟竹，南渡遗老，与须溪翁唱酬，盖气类之感也。《菩萨蛮》云：“江南古佳丽。只绾年时髻。信手绾将成。从吾懒学人。”此老倔︹，乃不肯作时世妆者。《浣溪沙》云：“天上人闲花事苦，镜中翠压四山低。又成春过据莺嗁。”“据”字未经他人如此用过。 

　　○刘鼎玉词 

　　刘鼎玉《少年游·咏棋》句“意重子声迟”，五字凝炼，如闻子着楸枰声。《蝶恋花·送春》云：“只道送春无送处。山花落得红成路。”则尤信手拈来，自成妙谛。以松秀二字评之，宜。 

　　○元诗余 

　　《凤林书院名儒草堂诗余》，虽录于元代，犹是南宋遗民，寄托遥深，音节激楚。厉太鸿比诸清湘瑶瑟。秦惇夫所云：“标放言之致则怆怏而难怀，寄独往之思又郁伊而易感也。”段宏章《洞仙歌·咏荼蘼》云：“一庭晴雪，了东风孤注。睡起浓香占窗户。对翠蛟盘雨，白凤迎风，知谁见，愁与飞红流处。 

　　想飞琼弄玉，共驾苍烟，欲向人闲挽春住。清泪满檀心，如此江山，都付与、斜阳杜宇。是曾约梅花带春来，又自趁梨花，送春归去。”起调以前人“开到荼蘼花事了”诗意为故国铜驼之感。“睡起”句言南宋湖山歌舞，皆在睡梦中，即南唐史（原误作“宋”）虚白所谓“风雨揭却屋，浑家醉未知”也。“翠蛟白凤”是留梦炎一辈。“飞琼弄玉”，是信国文公及其以次诸贤。“清泪满擅心”，新亭之泪也。歇拍云云，不挥返日之戈，翻落下井之石，为新朝而推刃故国者，方自诩为识时豪杰。哀莫大于心死，读先生此词，犹有天良触发否乎？词能为悱恻，而不能为激昂。盖当是时，南宋无复中兴之望。余生薇葛，歌啸都非。我安适归，忍与终古。安得“琼楼玉宇”，无恙高寒，又安得尺寸干净土，着我铁拨铜琶，唱“大江东去”耶。 

　　○曾允元水龙吟 

　　作慢词起处，必须笼罩全阕。近人辄作景语徐引，乃至意浅笔弱，非法甚矣。元曾允元为《草堂诗余》之殿。其《水龙吟·春梦》起调云：“日高深院无人，杨花扑帐春云暖。”从题前摄起题神。已下逐层意境，自能迤逦入胜。其过拍云：“尽云山烟水，柔情一缕，又暗逐、金鞍远。”尤极远离惝怳，非雾非花之妙。 

　　○曾鸥江点绛唇 

　　曾鸥江《点绛唇》后段云：“来是春初，去是春将老。长亭道。一般芳草。只有归时好。”看似毫不吃力，政恐南北宋名家未易道得。所谓自然从追琢中出也。 

　　○益斋长短句 

　　李齐贤字仲思，辽时高丽国人，有《益斋长短句》。《鹧鸪天》云：“饮中妙诀人如问，会得吹笙便可工。”宋谚谓“吹笙”为“窃尝”。《芦川词》《浣溪沙》序云：“范才元自酿，色香玉如，直与绿萼梅同调，宛然京洛风味也。因名曰萼绿春，且作一首。谚以‘窃尝’为‘吹笙’云。”词后段“竹叶传杯惊老眼，松醪题赋倒纶巾。须防银字暖朱唇。”“窃尝”，尝酒也，故末句云云。仲思居中国久，词用当时谚语，略与张仲宗意同，资谐笑云尔。《织余琐述》云：“乐器竹制者唯笙，用吸气吸之，恒轻，故以喻‘窃尝’。” 

　　○益斋词不愧名家 

　　《益斋词》，《太常引·暮行》云：“灯火小于萤。人不见、苔扉半扃。”《人月圆·马嵬效吴彦高》云：“小颦中有，渔阳胡马，惊破霓裳。”《菩萨蛮·舟次青神》云：“夜深篷底宿。暗浪鸣琴筑。”《巫山一段云·山市晴岚》云：“隔溪何处鹧鸪鸣。云日翳还明。”前调《黄桥晚照》云：“夕阳行路却回头。红树五陵秋。”此等句，置之两宋名家词中，亦庶几无愧色。 

　　○益斋词写景极工 

　　《益斋词》写景极工。《巫山一段云！远浦归帆》云：“云帆片片趁风开。远映碧山来。”笔姿灵活，得帆随湘转之妙。《北山烟雨》云：“岩树浓凝翠。溪花乱泛红。断虹残照有无中。一鸟没长空。”“浓凝”“乱泛”，叠韵对双声，与史邦卿“因风飞絮，照花斜阳”句同，益斋乃无心巧合耳。 

　　○刘云闲词 

　　刘云闲《虞美人·春残念远》云：“子规解劝春归去。春亦无心住。”下句淡而松，却未易道得。并上句“解劝”“解”字，亦为之有精神。窃谓词学自宋迄元，乃至云闲等辈，清妍婉润，未坠方雅之遗。亦犹书法自六朝迄唐，至褚登善、徐季海辈，余韵犹存，风格毋容稍降矣。设令元贤继起者，不为词变为曲，风会所转移，俾肆力于椅声，以语南渡名家，何遽多让。云闲辈所诣止此，岂曰其才限之耶。 

　　○周梅心禁酒词 

　　周梅心《鹧鸪天·为禁酒作》云：“曾唱阳关送客时。临歧借酒话分离。如何酒被多情苦。却唱阳关去别伊。”句中有韵，能使无情有情，且若有甚深之情。是深于情、工于言情者，由意境酝酿得来，非小慧为词之比。 

　　○王山樵阮郎归 

　　王山樵《阮郎归》云：“别时言语总伤心。何曾一字真。”前人或摘为警句。余嫌其说得太尽，且心、真非韵。 

　　○萧汉杰菩萨蛮 

　　萧汉杰《菩萨蛮·春雨》云：“今夜欠添衣。那人知不知。”国朝郭麐《浪淘沙》云：“夹衣刚换又增绵。只是别来珍重意，不为春寒。”何尝不婉丽可喜。古今人不相及，当于此等句参之。 

　　○萧吟所浪淘沙 

　　萧吟所《浪淘沙·中秋雨》云：“贫得今年无月看，留滞江城。”贫字入词伙矣，未有更新于此者。无月非贫者所独，即亦何加于贫。所谓愈无理愈佳。词中固有此一境。唯此等句以肆口而成为佳。若有意为之，则纤矣。《菩萨蛮·春雨》云：“烟雨湿阑干。杏花惊蛰寒。”“惊蛰”入词，仅见，而句乃特韵。 

　　○彭会心念奴娇 

　　彭会心《念奴娇·秋日牡丹》云：“莺燕无情庭院悄，愁满阑干苔积。宫锦尊前，霓裳月下，梦亦无消息。”词旨凄绝。仿佛贞元朝士，白发重来，上阳宫人，青灯拥髻。 

　　○彭会心拜星月慢 

　　彭会心《拜星月慢·祠壁宫姬控弦可念》末段云：“多生不得丹青意，重来又、花锁长门闭。到夜永、笙鹤归时，月明天似水。”去路缥缈中仍收束完密，神不外散，是为斵轮手。世之以空泛写景语为“江上峯青”者，直未喻个中甘苦也。 

　　○虞道园风入松 

　　虞道园《风入松·寄柯敬仲》“画堂红袖倚清酣”阕歇拍“报导先生归也，杏花春雨江南”云云。此词当时传唱甚盛。宋俞国宝“一春长费赏花钱”阕，体格于虞词为近，鲜翠流丽而已，亦复脍炙人口。此文字所以贵入时也。道园别有此调《为莆田寿》云：“频年清夜肯相过。春碧卷红蠃。画檐几度徘徊月，梁园迥、无复鸣珂。门外雪深三尺。窗中翠浅双蛾。 

　　旧家丹荔锦交柯。新玉紫峯驼。长安日近天涯远，行云梦、不到江波。欲度新词为寿，先生待教谁歌。”此词意境较沉淡，便不如前词悦人口耳，奈何。 

　　○宋显夫贺新凉 

　　宋显夫《贺新凉·除复听雨轩》云：“暗度松筠时淅沥，恍吴娃、昵枕传私语。”昔贤听雨词伙矣，此意未经道过。《菩萨蛮·丹阳道中》云：“何处最多情，练湖秋水明。”视杨升庵“塘水初澄似玉容”句，微妙略同，而超逸过之。非慧心绝世，曷克领会到此。《虞美人·雨中观梅》云：“玉人谁使似冰肌。酒罢歌阑，一晌又相思。”句亦清丽绝伦。 

　　○邵词脱化韩诗 

　　韩致尧诗“树头蜂抱花颚落，池面鱼吹柳絮行”，邵复孺词“鱼吹翠浪柳花行”，由韩诗脱化耶。抑与韩闇合耶？刘桂隐《满庭芳·赋萍》云：“乳鸳行破，一瞬沦漪。”非胸次无一点尘，此景未易会得。静深中生明妙矣。邵句小而不纤，最有生气，却稍不逮。桂隐近于精诣入神。 

　　○许有壬圭塘乐府 

　　许文忠（有壬）《圭塘乐府》，元词中上驷也。《沁园春》云：“看平湖秋碧，净随天去。乱峯烟翠，飞入窗来。”又云：“且清尊素瑟，半庭花影。芒鞋竹杖，十里松阴。”又云：“爱朔云边雪，一声寒角。平沙细草，几点飞鸿。”以景胜也。《木兰花慢》云：“扁舟采菱歌断，但一泓寒碧画桥平。”《水龙吟·过黄河》云：“鼓枻茫茫万里，棹歌声，响凝空碧。”《满江红》云：“木落霜清，水底见、金陵城郭。”《石州慢》云：“画出断肠时，满斜阳烟树。”以境胜也。《水龙吟·题贾氏白云楼》云：“本是无心，寗知下士，有人延伫。”《鹊桥仙》云：“长安多少晓鸡声，管不到、江南春睡。”《南乡子》云：“回首林虑千万丈。嶙峋。不效修蛾一点颦。”《满江红·次李沁州韵》云：“有一官更比在家时，添幽寂。”《贺新郎·南城怀古》云：“野水芙蓉香寂寞，犹似当年怨女。”《浣溪沙》云：“闲人庭院甚宜苔。”《沁园春》云：“神仙远，有桃花流水，便到天台。”以意胜也。《水调歌头·即席赠高辛甫》云：“浩荡云山烟水，寥落晨星霜木，如子已无多。”以度胜也。 

　　○蜕巗摸鱼儿 

　　《蜕巗词》，《摸鱼儿·王季境湖亭莲花中双头一枝邀予同赏而为人折去季境怅然请赋》云：“吴娃小艇应偷采，一道绿萍犹碎。”《扫花游·落红》云：“一帘昼永。绿阴阴尚有，绛趺痕凝。”并是真实情景，寓于忘言之顷，至静之中。非胸中无一点尘，未易领会得到。蜕翁笔能达出。新而不纤，虽浅语，却有深致。倚声家于小处规橅古人，此等句即金针之度矣。 

　　○袁静春烛影摇红 

　　袁静春《烛影摇红》云：“凤钗频误踏青期，寂寞墙阴冷。”下句略不刷色，却境静而有韵。《台城路》云：“但诗恼东阳，病添中散。”清姒喜其属对稳称。 

　　○张埜夫清平乐 

　　张埜夫《古山乐府》，《清平乐·春寒》云：“韶光已近春分。小桃犹掯霜痕。”“掯”犹言不放也。与“余寒犹勒一分花”之“勒”略同。“掯”字入词仅见。 

　　○张埜夫满江红 

　　古山《满江红》云：“七碗波涛翻白雪，一枰冰雹消长日。”《水龙吟》云：“茶瓯雪卷，纹楸雹响，醉魂初醒。”以冰雹形容棋声之清脆，颇得其似。曩余有句云：“雪声清似美人琴。”盖《尔雅》所云霄雪也。 

　　○张埜夫太常引 

　　寿词难得佳句，尤易入俗。古山《太常引·寿高丞相自上都分省回》云：“报国与忧时。怎瞒得、星星鬓丝。”《水龙吟·为何相寿》云：“要年年霖雨，变为醇酎，共苍生醉。”此等句浑雅而近朴厚，虽寿词亦可存。 

　　○倪云林太常引 

　　倪云林《太常引·寿彝斋》云：“柳阴濯足水侵矶。香度野蔷薇。芳草绿萋萋。问何事、王孙未归。 

　　一壶浊酒，一声清唱，帘幕燕双飞。风暖试轻衣。介眉寿、遥瞻翠微。”寿词如此着笔，脱然畦封，方雅超逸，“寿”字只于结处一点，可以为法。 

　　○顾仲瑛青玉案 

　　顾仲瑛《青玉案》过拍云：“晴日朝来升屋角。树头幽鸟，对调新语，语罢双飞却。”眼前景物，涉笔成趣，犹在宋人范围之中。歇拍“可恨在狂风空自恶。晓来一阵，晚来一阵，难道都吹落”云云，即堕元词藩篱。再稍纤弱，即成曲矣。元明人词，亦复不无可采，视抉择何如耳。 

　　○萧东父齐天乐 

　　萧东父《齐天乐》云：“软玉分裯，腻云侵枕，犹忆喷兰低语。”稼艳极矣，却不堕恶趣。下云：“如今最苦。甚怕见灯昏，梦游间阻。”极合疏密相闲之法。 

　　○赵待制烛影摇红 

　　《清真词》“最苦梦魂，今宵不到伊行”，“天便教人，霎时相见何妨”等句，愈质愈厚。赵待制《烛影摇红》云：“莫恨蓝桥路远，有心时、终须再见。”略得其似。待制词以婉丽胜，似此句不能有二也。 

　　○赵待制蝶恋花 

　　赵待制《蝶恋花》云：“别久嗁多音信少。应是娇波，不似当年好。”《人月圆》云：“别时犹记，眸盈秋水，泪湿春罗。”并从秦淮海“也应似旧，盈盈秋水，淡淡春山”句也，可谓善于变化。 

　　○贞素斋词 

　　元舒道原（頔），官台州学正，所着《贞素斋词》。《小重山·端午》云：“碧艾香蒲处处忙。论证家儿共女、庆端阳。细缠五色臂丝长。空惆怅，谁复吊沅湘。　　往事莫论量。千年忠义气，日星光。离骚读罢总堪伤。无人解，树转午阴凉。”又有诗云：“湖海半生客，乾坤一布衣。义哉周伯叔，饱食首阳薇。”其寄托如此。其弟士谦（逊）着《可庵诗余》。《木兰花慢·寿贞素兄》云：“回头十年如梦，看园花、灼灼几春妍。争似苍苍松柏，岁寒同保贞坚。”二舒盖元室遗臣抗节不仕者。伏读《四库书目》舒頔《贞素斋集提要》：“《贞素斋集》八卷，元舒頔撰。頔字道原，绩溪人。至元丁丑，江东宪使，辟为贵池教谕。秩满调丹徒。至正庚寅，转台州路学正。以道梗不赴。归隐山中。明兴，屡召不出。名所居曰贞素斋，着自守之志也。所着有《古淡稿》、《华阳集》，今皆不传。此本乃嘉靖中其曾孙旭、玄孙孔昭等所辑，绩溪知县遂寗赵春所刊。其文章颇有法律，诗则纵横排宕，不尚纤巧织组之习。七言古体，尤为擅场。卷首有頔自序及自作小传，均以陶潜自比，而其文乃多公颂明功德。盖元纲失驭，海水群飞，有德者兴，人归天与，原无所容其怨尤。特遗老孤臣，义存故主，自抱其区区之志耳。頔不忘旧国之恩，为出处之正。不掩新朝之美，亦是非之公，固未可与《剧秦美新》一例而论也。”云云。窃谓提要之作，时代距国初未远。以奖许舒頔之言为向化输诚者劝。其实如頔其人，对于新朝歌功诵德，殊可不必。亦如元遗山入元初，其心何尝不可大白于天下。唯是寄书耶律，荐举人材，亦复蛇足。凡此诚不足为盛德累，窃意不如并此而无之。万尤一后人援以自解，乃至变本加厉，讵非二公之遗憾哉。 

　　○龟巢老人词 

　　龟巢老人词，《贺圣朝·和马公振留别》云：“如今相见，衰颜醉酒，似经霜红树。”衰老乱离之感，言之蕴藉乃尔，令人消魂欲绝。 

　　○邱长春磻溪词 

　　邱长春《磻溪词》，十九作道家语，亦有精警清切之句。《无俗念·枰棋》云：“初似海上江边，三三五五，乱鹤群鸦出。打节冲关成阵势，错杂蛟龙蟠屈。”前调《月》云：“露结霜凝，金华玉润，淡荡何飘逸。”其形容棋势，如见开奁落子时。淡荡飘逸，尤能写出月之神韵。向来赋此二题者，殆未曾有。 

　　●卷四 

　　○意内言外 

　　意内言外，词家之恒言也。《韵会举要》引《说文》作“音内言外”，当是所见宋本如是。以训诗词之词，于谊殊优。凡物在内者恒先，在外者恒后。词必先有调，而后以词填之。调即音也。亦有自度腔者，先随意为长短句，后勰以律。然律不外正宫、侧商等名，则亦先有而在内者也。凡人闻歌词，接于耳，即知其言。至其调或宫或商，则必审辨而始知。是其在内之征也。唯其在内而难知，故古云知音者希也。 

　　○唐词三首 

　　唐人词三首，永观堂为余书扇头。《望江南》云：“天上月，遥望似一团银。夜久更阑风渐紧，以（原注：为。）奴吹散月边云。照见附（原注：负。）心人。”前调云：“五梁台上月，一片玉无暇（原注：瑕。）。以里（原注：迤逦。）看归西□去，横云出来不敢遮。叆叇绕天涯。”《菩萨蛮》云：“自从宇宙光戈戟。狼烟处处獯天黑。早晚竖金骓。休磨战马蹄。 

　　淼淼三江小（原注：水。）。半是□（原注：不易辨，似儒字。）生类（原注：泪。）。老尚逐今财。问龙门、何日开。”并识云：“词三阕，书于唐本《春秋后语》纸背，今藏上虞罗氏。《乐府杂录》云：‘《望江南》始自朱岩李太尉镇浙西日，为亡伎谢秋娘所譔。’”《杜阳杂编》亦云：《菩萨蛮》乃宣宗大中初所制。明胡元瑞《笔丛》据之，《太白集》中《菩萨蛮》四词为伪作。然崔令钦《教坊记》末，所载教坊曲名三百六十五中，已有此二调。崔令钦见《唐书·宰相世系表》，乃隋恒农太守宣度之五世孙，是其人当在睿、元二宗之世。其书纪事，讫于开元，亦足略推其时代。据此，则《望江南》、《菩萨蛮》皆开元教坊旧曲。此词写于咸通间，距李赞皇镇浙西时二十余年，距大中末不过数年，而敦煌边地已行此二调，益知段安节与苏鹗之说，非实录也。《蕙风词隐》曰：胡元瑞斥太白《菩萨蛮》四词为伪作，姑勿与辨。试问此伪词孰能作，孰敢作者。未必两宋名家克办。元瑞好驳升庵，此等冒昧之谈，乃与升庵如骖之靳，何耶？ 

　　○顾卞词 

　　《全芳备祖》，顾卞《咏虞美人草》，调《虞美人》云：“帐前草草军情变。月下旌旗乱。褫衣推枕惜离情。远风吹下楚歌声。月三更。 

　　抚鞍欲上重相顾。艳态花无主。手中莲萼凛秋霜。九泉归路是仙乡。恨茫茫。”此词见《碧鸡漫志》（字句小异），不具作者姓名。《花草粹编》署无名氏。苟无肥遯箸录，则顾卞姓名失传矣。卞唐人，抑北宋人，俟考。 

　　○花间集注 

　　《逸老堂诗话》，《花间集》词：“一方卵色楚南天”注：“以卵为泖，非也。”《花间集》注，未之前闻。俞子客所引，作者谁氏不可考。（按：《逸老堂诗话》所引《花间集注》，见宋晁谦之本及明陆元大覆刻本《花间集》。） 

　　○薛昭蕴咏樱花 

　　中国樱花不繁而实。日本樱花繁而不实。薛昭蕴词《离别难》云：“摇袖立。春风急。樱花杨柳雨凄凄。”此中国樱花也。入词殆自此始。此花以不繁，故益见娟倩。日本樱花唯绿者最佳。其红者或繁密至八重，清气反为所掩。唯是气象华贵，宜彼都花王奉之。 

　　○花蕊夫人词 

　　《闻见近录》：“金城夫人得幸太祖，颇恃宠。一日，宴射后苑，上酌巨觥以劝太宗。太宗顾庭下曰：‘金城夫人亲折此花来，乃饮。’上遂命之。太宗引射杀之。”《铁围山丛谈》亦载此事，讹金城作花蕊，遂蒙不白之冤矣。余尝谓花蕊才调冠时，非寻常不栉者流，必无降志辱身之事。被虏北行，制《采桑子》词，题葭萌驿壁云：“初离蜀道心将碎。离恨绵绵。春日如年。马上时时闻杜鹃。”甫就前段，而为军骑促行。后有无赖子足成之云：“三千宫女莲（按：“莲”应作“皆”。）花貌，妾最婵娟。此去朝天。只恐君王恩爱偏。”《太平清话》谓花蕊至宋，尚有“十四万人齐解甲，更无一个是男儿”之句，岂有随昶行而书此败节之语。此词后段，决非花蕊手笔，稍涉倚声者、能辨之。按《郡斋读书志》云：“花蕊夫人俘输织室，以罪赐死。”乌得有宋宫宠幸事。乡于《近录》、《丛谈》所记互异，未定孰是孰非。及证以晁氏之说，始决知误在《丛谈》。而《采桑子》后段之诬，尤不辨自明，而花蕊之冤雪矣。晋王射杀花蕊夫人事，李日华《紫桃轩又缀》谓是“闽人之女，南唐李煜选入宫。煜降，宋祖嬖之”云云。此又一说。据此则亦必非作宫词之花蕊夫人也。 

　　○刘吉甫满庭芳 

　　《阳春白雪》，刘吉甫（颉）《满庭芳》云：“莺老梅黄，水寒烟淡，断香谁与添温。宝初上，花影伴芳尊。细细轻帘半卷，冯阑对、山色黄昏。人千里，小楼幽草，何处梦王孙。 

　　十年羁旅兴，舟前水驿，马上烟邨。记小亭香墨，题恨犹存。几夜江湖旧梦，空凄怨、多少销魂。归鸦被、角声惊起，微雨暗重门。”赵立之云：“此词宛有淮海风味，惜不名世。”陶氏《词综补遗》，刘颉一家，即据《阳春白雪》采录。小传云：“字吉甫。《宋诗纪事》，吉甫入元佑党籍。”陶又按：“《临汉隐居诗话》，载杨文公《谈苑》言，本朝武人多能诗。刘吉甫云：‘一箭不中鹄，五湖归钓鱼。’大年称其豪。据此，则吉甫曾官武职”云云。是合作《满庭芳》词之刘颉、入元佑党籍之刘吉甫、官武职而能诗之刘吉甫为一人矣。考《元佑党籍碑》：余官一百七十七人，刘吉甫次九十三。武臣二十五人，无刘吉甫名。元佑党人传：刘吉甫，元符中累官承务郎致仕。坐元符末应诏上书，言多诋讥，降官，责远小处监当。崇宁三年入党籍邪上第八人（原注：据《宋史纪事本末》）。夫入党籍之刘吉甫，既碻然非武职矣。其官承务郎，乃在元符中。考《宋史·杨亿传》，亿卒于天禧四年，下距元符元年，凡七十八年。彼杨文公者，安得预见刘吉甫之诗而称之乎。可知官武职而能诗之刘吉甫，必非入元佑党籍之刘吉甫矣。而此二人者，又皆非作《满庭芳》词之刘吉甫。何也？彼固名颉字吉甫，非名吉甫也。《元佑党籍碑》断无书字不书名之例。《杨文公谈苑》，本朝武人多能诗句下刘吉甫云句上，有若曹翰句“曾经国难穿金甲，不为家贫卖宝刀”云云。陶案语略而弗具耳。杨于曹既称名，讵于刘独称字。彼二人皆名吉甫，于名颉者奚与焉？陈藏一《话腴》云：“郴之桂阳县东，有庙曰九江王，所祀之思，乃英布、吴芮、共敖也。绍兴间，刘颉为守。乃谓九江王项羽所伪封。芮、敖追义帝，而布杀之。放弑之贼，岂容庙食，遂毁之。”此为郴州守之刘颉，其即作《满庭芳》之刘颉乎。仍未敢据以实小传也。细审《满庭芳》词，风格亦于南宋为近。 

　　○初寮词 

　　毛子晋跋《初寮词》云：“履道由东观入掖垣，由乌府至鳌禁，皆天下第一。或谓其受知于蔡元长，密荐于上，故恩遇如此。”又云：“或云：初为东坡门下士，其后附蔡叛苏。”又《幼老春秋》云：“王安中以文章有时名，交结蔡攸。攸引入禁中，赐燕，作《双飞玉燕》诗。”今就二说考证之。毛跋一曰或谓，再曰或云，殆传疑之词，未可深信。赐燕赋诗，事诚有之，讵必蔡攸引入耶。《宋史》安中本传“有徐禋者，以增广鼓铸之说媚于蔡京。京奏遣禋措置东南九路铜事，且令搜访宝货。禋图绘坑冶，增旧几十倍，且请开洪州严阳山坑，迫有司承岁额数千两。其所烹炼，实得铢两而已。坑术穷，乃妄请得希世珍异与古之宝器，乞归书艺局。京主其言。安中独论坑欺上扰下，宜令九路监司覆之。坑竟得罪。时上方乡神仙之事，蔡京引方士王仔昔以妖术见，朝臣戚里，夤缘关通。安中疏请自今招延山林道术之事，当责所属保任，宣召出入，必令察视其所经由，仍申严臣庶往还之禁。并言京欺君僭上蠹国害民数事。上悚然纳之。已而再疏京罪。上曰：“本欲即行卿章，以近天宁节，俟过此，当为卿罢京。京伺知之，大惧。其子攸日夕侍禁中，泣拜恳祈。上为迁安中翰林学士，又迁承旨”云云。安中对于蔡京，屡持异议，再疏劾京，乃至京惧攸泣，而谓附京结攸者顾如是乎？二家之说，何与史传迥异如是。 

　　○崇宁初无征调 

　　叶少蕴《避暑录话》言：“崇宁初，大乐无征调。蔡京徇议者请，欲补其阙。教坊大使丁仙现云：音已久亡，不宜妄作。京不听，遂使他工为之。逾旬得数曲，即《黄河清》之类。京喜极，召众工试按，使仙现在旁听之。乐阕，问何如。仙现曰：曲甚好，只是落韵。盖末音寄煞他调，俗所谓落腔是也。”按《宋史·乐志》：“政和初，命大晟府政用大晟律，其声下唐乐已两律。然刘昺止用所谓中声八寸七分管为之，又作匏、笙、埙、篪，皆入夷部。至于《征招》、《角招》，终不得其本均，大率皆假之以见征音。然其曲谱颇和美，故一时盛行于天下。然教坊乐工嫉之如雠。其后蔡攸复与教坊用事乐工附会，又上唐谱征、角二声，遂再命教坊制曲。谱既成，亦不克行而止。”云云。今据叶少蕴之言，是当时所制曲，碻有未安，故不克行，非缘教坊乐工嫉之如雠也。 

　　○西施死于水 

　　明杨升庵外集：“世传西施随范蠡去，不见所出。只因杜牧‘西子下姑苏，一舸逐鸱夷’之句而附会也。予窃疑之未有可证，以折其是非。一日，读《墨子》曰：‘吴起之裂，其功也。西施之沉，其美也。’喜曰：‘此吴亡之后，西施亦死于水，不从范蠡去之一证。墨子去吴越之世甚近，所书得其真。然犹恐牧之别有见。后检《修文御览》，见引《吴越春秋》逸篇云：‘吴王亡后，越浮西施于江，令随鸱夷以终。’乃笑曰：此事正与墨子合。杜牧未精审，一时趁笔之过也。盖吴既灭，即沈西施于江。浮，沉也、反言耳。随鸱夷者，子胥之谮死，西施有焉。胥死，盛以鸱夷。今沉西施，所以报子胥之忠，故曰随鸱夷以终。范蠡去越，亦号鸱夷子。杜牧遂以子胥鸱夷为范蠡之鸱夷，乃影譔此事，以坠后人于疑纲也”云云。曩余辑《祥福集》，尝据以辨西施随范蠡游五湖之诬。比阅董仲达（颖）《薄媚西子词》（见《乐府雅词》）其第六歇拍云：“哀诚屡吐，甬东分赐。垂暮日，置荒隅，心知愧。宝锷红委。鸾存凤去，孤负恩怜情，不似虞姬。尚望论功，荣还故里。 

　　降令曰、吴亡赦汝，越与吴何异。吴正怨，越方疑。从公论，合去妖类。蛾眉宛转，竟殒鲛绡，香骨委尘泥。渺渺姑苏，荒芜鹿戏。”此词亦谓吴亡，越杀西施，其曰“鲛绡香骨委尘泥。”又曰“渺渺姑苏”，似亦含有沈之于江之意。与升庵所引《墨子》及《吴越春秋》逸篇之言政合。仲达宋人，如此云云，必有所本。则为西子辨诬，又益一证。当补入《祥福集》。 

　　○生查子误入朱淑真集 

　　欧阳永叔《生查子·元夕》词，误入《朱淑真集》。升庵引之，谓非良家妇所宜。《钦定四库全书提要》辨之详矣。魏端礼《断肠集序》云：“蚤岁父母失审，嫁为市井民妻，一生抑郁不得志。”升庵之说，实原于此。今据集中诗（余藏《断肠集》，鲍渌饮手校本，巴陵方氏碧琳琅馆景元钞本。又从《宋元百家诗》、后邨《千家诗》、《名媛诗归》暨各撰本辑补遗一卷。）及它书考之。淑真自号幽栖居士，钱塘人。（《四库提要》。）或曰海宁人，文公侄女，（《古今女史》。）居宝康巷。（《西湖游览志》：在涌金门内，如意桥北。）或曰钱塘下里人，世居桃邨。（《全浙诗话》。）幼警慧，善读书。（《游览志》。）文章幽艳，（《女史》。）工绘事。（《杜东原集》有朱淑真《梅竹图》题跋。沈石田集有《题淑真画竹诗》。）晓音律。（本诗《答求谱》云：“春醲酽处多伤感，那得心情事管弦。”）父官淛西。绍定三年二月，淑真作《璇玑图记》，有云：家君宦游淛西，好拾清玩。凡可人意者，虽重购不惜也。（《池北偶谈》。）其家有东园、西园、西楼、水阁、桂堂、依绿亭诸胜。（本诗《晚春会东园》云：“红点苔痕绿满枝，举杯和泪送春归。仓庚有意留残景，杜宇无情恋晚晖。蝶趁落花盘地舞，燕随柳絮入帘飞。醉中曾记题诗处，临水人家半掩扉。”《春游西园》云：“闲步西园里，春风明媚天。蝶疑庄叟梦，絮忆谢娘联。蹋草翠茵软，看花红锦鲜。徘徊林影下，欲去又依然。”《西楼纳凉》云：“小阁对芙蕖，嚣尘一点无。水风凉枕簟，雪葛爽肌肤。”《夏日游水阁》云：“澹红衫子透肌肤。夏日初长板阁虚。独自凭阑无个事，水风凉处读残书。”《纳凉桂堂》云：“微凉待月画楼西。风递荷香拂面吹。先自桂堂无暑气，那堪人唱雪堂词。”《夜留依绿亭》云：“水鸟栖烟夜不喧。风传宫漏到湖边。三更好月十分魄，万里无云一样天。”案各诗所云，如长日读书，夜凉待月，碻是家园游赏情景。淑真它作，多思亲念远之意，此独不然。《依绿亭》云“风传宫漏到湖边”，当是寓钱塘作、不在于归后也。］夫家姓氏失考。似初应礼部试，（本诗、《贺人移学东轩》云：“一轩潇洒正东偏，屏弃嚣尘聚简篇。美璞莫辞雕作器，涓流终见积成渊。谢班难继予惭甚，颜孟堪希子勉旃。鸿秸羽仪当养就，飞腾早晚看冲天。”《送人赴礼部试》云：“春闱报罢已三年，又向西风促去鞭。屡鼓莫嫌非作气，一飞当自卜冲天。贾生少达终何寓，马援才高老更坚。大抵功名无早晚，平津今见起甾川。”案二诗似赠外之作。）其后官江南者。（本诗、《春日书怀》云：“从宦东西不自由，亲帏千里泪长流。”《寒食咏怀》云：“江南寒食更风流，丝管纷纷逐胜游。春色眼前无限好，思亲怀土自多愁。”案二诗言亲帏千里，思亲怀土，当是于归后作。）淑真从宦，常往来吴、越、荆、楚间。（本诗、《舟行即事》其六云：“岁暮天涯客异乡，扁舟今又渡潇湘。”《题斗野亭》云：“地分吴楚界，人在斗牛中。”案《舟行即事》其二云：“白云遥望有亲庐。”其四云：“目断亲帏瞻不到。”其七云“庭闱献寿阻传杯。”又，《秋日得书》云：“已有归宁约。”足为于归后远离之碻证。）与曾布妻魏氏为词友，（《御选历代诗余》词人姓氏。）尝会魏席上，赋小鬟妙舞，以飞雪满群山为韵，作五绝句。又宴谢夫人堂有诗，今并载集中。淑真生平大略如此。旧说悠廖，其说有三。其父既曰宦游，又尝留意清玩，东园诸作，可想见其家世，何至下嫁庸夫，一证也。市井民妻，何得有从宦东西之事，二证也。（案本诗，《江上阻风》云：“拨闷喜陪尊有酒，供厨不虑食无钱。”《酒醒》云：“梦回酒醒嚼盂冰，侍女贪眠唤不噟。”《睡起》云：“侍儿全不知人意，犹把梅花插一枝。”淑真诗，凡言起居服御，绝类大家口吻，不同市井民妻。若近日《西青散记》所载贺双卿诗词，则诚邨僻小家语矣。）魏、谢大家，岂友驵妇，三证也。淑真之诗，其词婉而意苦，委曲而难明。当时事迹，别无记载可考。以意揣之，或者其夫远宦，淑真未必皆从。容有窦滔阳台之事，未可知也。（本诗《恨春》云：“春光正好多风雨。恩爱方深柰别离。”《初夏》云：“待封一掬伤心泪，寄与南楼薄幸人。”《梅窗书事》云：“清香未寄江南梦，偏恼幽闺独睡人。”《惜春》云：“愿教青帝长为主，莫遗纷纷点翠苔。”《愁怀》云：“鸥鹭鸳鸯作一池，须知羽翼不相宜。东君是与花为主，一任多生连理枝。”案《愁怀》一首，大似讽夫纳姬之作。近有才妇讽夫纳姬诗云：“荷叶与荷花，红绿两相配。鸳鸯自有群，鸥鹭莫入队。”政与此诗闇合。《游览志余》改后二句作“东君不与花为主，何似休生连理枝。”以为厌薄其夫之左证。何乐为此，其心地殆不可知。）它如《思亲》、《感旧》诸什，意各有指。以证《断肠》之名，（案淑真殁后，端礼辑其诗词，名曰《断肠集》，非淑真自名也。）尤为非是。《生查子词》，今载《庐陵集》第一百三十一卷，（《四库提要》）宋曾慥《乐府雅词》、明陈耀文《花草粹编》，并作永叔。慥录欧词特慎。《雅词》序云：“当时或作艳曲，谬论为公词，今悉删除。”此阕适在选中，其为欧词明甚。余昔校刻《汲古阁未刻本断肠词》，跋语中详记之。兹复箸于篇。 

　　○朱淑真菊花诗 

　　曩余譔词话，辨朱淑真《生查子》之诬，多据集中诗比勘事实。沈匏庐先生《瑟榭丛谈》云：“淑真《菊花诗》‘宁可抱香枝上老，不随黄叶舞秋风’，实郑所南《自题画菊》‘宁可枝头抱香死，何曾吹落北风中’二语所本。志节皦然，即此可见。”其论亦据本诗，足补余所未备，亟记之。 

　　○朱淑真北宋人 

　　朱淑真词，自来选家列之南宋，谓是文公侄女，或且以为元人，其误甚矣。淑真与曾布妻魏氏为词友。曾布贵盛，丁元佑以后，崇宁以前，大观元年卒。淑真为布妻之友，则是北宋人无疑。李易安时代，犹稍后于淑真。即以词格论，淑真清空婉约，纯乎北宋。易安笔情近浓至，意境较沉博，下开南宋风气，非所诣不相若，则时会为之也。《池北偶谈》谓淑真《璇玑图记》，作于绍定三年。绍定当是绍圣之误。绍定、理宗改元，已近南宋末季。浙地隶辇毂久矣。记云：“家君宦游浙西。”临安亦浙西，讵容有此称耶。（按临安府属浙西路，直至宋末未改。） 

　　○朱淑真书有拓本 

　　《玉台名翰》，元题香闺秀翰，檇李女史徐范所藏墨迹。（范为白榆山人贞木女兄，跛足，不字，自号蹇媛。）凡晋卫茂漪、唐吴采鸾、薛洪度，宋胡惠斋、张妙静，元管仲姬，明叶琼章、柳如是八家。旧尚有长孙后、朱淑真、沈清友、曹比玉四家，已佚。卷尾当湖沉彩跋，（彩字虹屏，陆烜妾。）亦残缺，余俱完好。向藏嘉兴冯氏石经阁。道光壬辰，宜兴程朗岑大令（璋）借勒上石。乱后逸亭金氏得之。余顷得标本甚精。并朱淑真书残石别藏某氏者亦得拓本。（正书二十行，不全，字径三分。）淑真书银钩精楷，摘录《世说》“贤媛”一门，涉笔成趣，无非懿行嘉言，而谓驵妇能之乎？“柳梢、月上”之诬，尤不辩自明矣。 

　　○易安居士小像 

　　易安居士三十一岁小像立轴，藏诸城某氏。诸城，古东武，明诚乡里也。余与半塘各得橅本。易安手幽兰一枝，（半塘所藏，改画菊花。）右方政和甲午德父题辞。（“清丽其词，端庄其品，归去来兮，真堪偕隐。”）左方吴宽、李澄中各题七绝一首。按沈匏庐先生（涛）《瑟榭丛谈》：“长白普次云太守（俊），出所藏元人画李易安小照索题，余为赋二绝句”云云，未知即此本否。（易安别有“荼蘼春去”小影。） 

　　○云巢奇石 

　　易安照初临本，诸城王竹吾前辈（志修）旧藏。竹吾又蓄一奇石，高五尺，玲珑透豁，上有“云巢”二字分书。下刻“辛卯九月，德父、易安同记”。见寘王氏仍园竹中。辛卯，政和改元，是年易安二十八岁。 

　　○宋词人遭遇 

　　元以词曲取士，于载籍无征。唯宋时词人遭遇极盛。淳熙间，御舟过断桥，见酒肆屏风上，有《风入松》词。高宗称赏良久，宣问何人所作，乃太学生俞国宝也，即日予释褐。（《中兴词话》。）是真以词取士矣。淳熙十年八月，上奉两殿观潮浙江亭。太上谕令侍宴官各赋《酹江月》一曲。至晚进呈，以吴琚为第一。（《干淳起居注》。）是以词试从臣，且评定甲乙矣。政和癸巳，大晟乐府告成，蔡元长荐晁次膺赴阙下。会禁中嘉莲生，进《并蒂芙蓉》词称旨，充大晟协律。（《能改斋漫录》。）李邴少日作《汉宫春》，脍炙人口。时王黼为首相，忽招至东阁，开宴，延之上坐。出家姬数十人，皆绝色。酒半，羣唱是词侑觞，大醉而归。数日有馆阁之命。不数年，遂入翰苑。（《玉照新志》。）是皆以词得官矣。词衰于元，唯曲盛行。士夫精研宫律者有之，未闻君相之提［龠昌］（不归按：古文“唱”字。）。词曲取士之说，不知何据而云然也。 

　　○望江南词诬欧公 

　　《词苑丛谈》卷十《辨证》有云：“王铚《默记》，载欧阳公《望江南》双调：‘江南柳，叶小未成阴。人为丝轻那忍折，莺怜枝嫩不胜吟。留取待春深。　　十四五，闲抱琵琶寻。堂上簸钱堂下走，恁时相见已留心。何况到如今。’初，欧公有盗甥之疑，上表自白云：‘丧厥夫而无托，携幼女以来归。张氏此时，年方七岁。钱穆父素恨公，笑曰：‘正是学簸钱时也。’愚按欧公词出《钱氏私志》，盖钱世昭因公《五代史》中多毁吴越，故诋之。此词不足信也。”（《丛谈》止此。）按周淙《辇下纪事》云：“德寿宫刘妃，临安人。入宫为红霞帔。后拜贵妃。又有小刘妃者，以紫霞帔转宜春郡夫人。进婕妤。复封婉容，皆有宠。宫中号妃为大刘娘子，婉容为小刘娘子。婉容入宫时，年尚幼。德寿赐以词云：‘江南柳，软绿未成阴。攀折尚怜枝叶小，黄鹂飞上力难禁。留取待春深。’”（《纪事》止此。）德寿之词与《默记》所传欧公之作，仅小异耳。钱世昭《私志》称彭城王钱景臻为先王。景臻追封，当建炎二年，世昭为景臻之孙，愐（景臻第三子。）之犹子。以时代考之，亦南宋中叶矣。（《四库全书提要》、于钱世昭、王铚时代，并未考定详碻。）窃疑后人就德寿词衍为双调以诬欧公，世昭遂录入《私志》，王铚因载之《默记》。唯钱穆父固与欧公同时。然公词既可假托，即自白之表，穆父之言，亦何不可造作之有？窃意欧阳文集中，未必有此表也。（按：欧阳全集中有此表。） 

　　○左誉词 

　　词苑丛谈引王仲言云：“左誉字与言，策名后藉甚宦途。钱唐幕府乐籍有张芸女秾，色艺妙天下，誉颇顾之。如‘盈盈秋水，淡淡春山’、‘帷云翦水，滴粉搓酥’，皆为秾作。后秾委身立勋大将，易姓章，对大国。绍兴中，因觅官行阙，暇日访西湖两山间，忽逢车舆甚盛，一丽人搴帘顾誉而颦曰：‘如今若把菱花照，犹恐相逢是梦中。’视之，秾也。君恍然悟入，即拂衣东渡，一意空门。”按《中兴战功录》：“张俊之爱妾张氏，即杭妓张稼也，颇知书。柘皋之役，俊贻书属以家事，张答书引霍去病、赵云不问家事为言，令勉报国。俊以其书进，上大喜，亲书奖谕赐之。”乃知所谓立勋大将，即俊矣。《中兴战功录》，刻入江阴缪氏《藕香簃丛书》。 

　　○程正伯非东坡中表 

　　杨升庵《词品》云：“程正伯，东坡中表之戚也。”毛子晋《书舟词跋》云：“正伯与子瞻，中表兄弟也。”二家之说，于它书未经见。据王季平《书舟词序》，季平实与正伯同时。东坡卒于建中靖国元年辛巳，季平《书舟词序》作于绍熙五年甲寅。上距东坡之卒，凡九十三年。正伯与东坡，安得为中表兄弟乎。考《东坡诗集》《送表弟程六之楚州》一首，施元之注云：“东坡母成国太夫人程氏，眉山着姓。其侄之才，字正辅，第二。之元字德孺，第六，即楚州。之邵之懿叔，第七。”正伯之字与懿叔约略近似，殆即中表之戚之说所由来欤。子晋不考，遂沿其讹。其不曰中表之戚，而曰中表兄弟，又未知别有所据否矣。升庵述旧之言，本属不尽可信、此其［足炙］（不归按：即古跖字）盭之尤者。 

　　○月中桂子 

　　程珌《洺水词》，《西江月·壬辰自寿》首句“天上初秋桂子”，自注：“今岁七月，月中桂子下。”《织余琐述》谓：“此典绝新，惜语焉弗详。”按宋舒岳祥《阆风集》，有《月中桂子记》，可与程词印证。唯岁月不同。《记》云：“余童丱时，先祖拙斋翁夜课余读书。会中秋，月色浩然。闻瓦上声如撒雹，甚怪之。先祖曰：此月中桂子也，我少时常得之天台山中。呼童子就西厢天井烛之，得二升许。其大如豫章子，无皮，色如白玉，有纹如雀卵。其中有仁，嚼之作脂麻气味。余囊之，杂菊花作枕。其收拾不尽散落砖罅甓缝者，旬日后辄出树。子叶柔长如荔支，其底粉青色，经冬犹在，便可尺余。儿戏不甚爱惜，徙植盆斛，往往失其所在矣。是后未之见也。每遇中秋月明，辄忆此时事。今年五十九，对月怅然。此至清之精英也。今若有此，定汲井花水咽下也。”（原注：是岁为丁丑，宋景炎二年，元至元十四年。）此事唐亦有之。《摭言》云：”垂拱四年三月，桂子降于台州临县界，十余日乃止。司马盖诜、安抚使狄仁杰以闻，编之史册。”《南部新书》云：“杭州灵隐山多桂树。僧曰：月中桂也。至今中秋夜，往往子坠。”《脞说》云：“张君房为钱塘令，宿月轮山。寺僧报曰：桂子下塔。遽登榻望之，纷纷如烟雾。回旋成穗，散坠如牵牛子，黄白相间。”盖屡见不一见，春夜亦有之矣。白香山《忆江南》云：“江南忆，最忆是杭州。山寺月中寻桂子，郡亭枕上看潮头。”又，《虔州天竺寺》诗云：“遥想吾师行道处，天香桂子落纷纷。”皆赋此事。 

　　○旧刻可贵 

　　四印斋所刻《稼轩词》，覆大德广信本。《木兰花慢·席上送张仲固帅兴元》云：“追亡事，今不见，但山川满目泪沾衣。”用《史记·淮阴侯传》“臣追亡者”语。它本“追”并作“兴”，直是臆改。此旧刻所以可贵也。 

　　○辛婿工词 

　　宋陈成父，子汝玉，宁德人。辛弃疾持宪节来闽，闻其才名，罗致宾席，妻以女。有和《稼轩词》《默斋集》，藏于家。见《万姓统谱》。辛婿工词，庶几玉润，惜所作无传。 

　　○紫霞翁题名 

　　临桂白龙洞，有紫霞翁题名，《桂胜名胜志》、《谢志金石略》并未载。象州郑小谷先生（献甫）《补学轩文集》《白龙洞记》云：“壁间有‘白龙洞’三大字，其旁又有紫霞翁题名。”则先生亲见之矣。按宋杨缵，字继翁，号守斋，又号紫霞翁，洞晓律吕，着有《作词五要》，刻入姜白石（按：应为张玉田）《词源》。《浩然斋雅谈》云：“缵本鄱阳洪氏，恭圣太后侄杨石子麟孙早夭，祝为嗣。仕至司农卿、淛东帅。”不闻有迁谪之事，不知何因游吾粤也？周公谨《九日登高》，《征招》换头云：“肠断紫霞深，知音远，寂寂怨琴凄调。”歇拍云：“楚山远，《九辩》难招，更晚烟残照。”吾邑远在楚南，周词云云，可为霞翁游粤之证。 

　　○六幺令 

　　词名《六幺令》，“幺”字近人写作“幺”，一说当作“幺”，作“幺”误。“幺”是宋乐谱字。按白石自制曲《扬州慢》“尽荠麦青青”“荠”字，《长亭怨慢》“绿深门户”“门”字，《淡黄柳》“明朝又寒食”“又”字，旁谱并作“幺”，（它词尚多见。）今“上”字也。“六幺”之“幺”，未知是否即今“上”字之“幺”。然作“幺幺”谊亦未优，不如作“幺”，较近声律家言也。 

　　○通字作去声 

　　梦窗词，《扫花游·赠芸隐》云：“暖逼书床，带草春摇翠露。”《江神子·赋洛北碧沼小庵》云：“不放嗁红流水透宫沟。”“逼”字、“透”字，宋本并作“通”，注“去声”。作“逼”、作“透”，皆后人臆改，不知古音故也。明杨铁崖《东维子集》，《五月八日纪游三十六天洞灵洞诗》云：“牛车望气待箸书，螺女行厨时进供。胡麻留饭阮郎来，林屋刺船毛父通。王生石髓堕手坚，吴客求珠空耳缝。”此诗凡十六韵，皆“送”、“宋”韵。“通”字可作去声，此亦一证。 

　　○尚友录可资考订 

　　明绥安廖用贤《尚友录》，至寻常之书也。闲亦可资考订，信开卷有益矣。《阳春白雪》卷四，有雷北湖《好事近》“梅片作团飞”云云，外集有雷春伯《沁园春·官满作》“问讯故园”云云。钱唐瞿氏刻本《阳春白雪》，卷端词人姓氏爵里，遂误分雷北湖、雷春伯为二人。无论爵里，并其名弗详也。雷应春，字春伯，郴人。以诗擅名，屡官监察御史。首疏时相，继忤权贵，出知全州，弗就。归隐北湖。后知临江军，安静不扰。尝欲城新涂以备不虞，当路阻之。及己未之乱，临江仓卒无备，人始服其先见。所着有《洞庭》、《玉虹》、《日边》、《盟鹤》、《清江》诸集。偶检《尚友录》得之，可以订瞿刻《阳春白雪》之误。 

　　○韩玉有二 

　　竹垞《词综》录金人韩玉词三首，列王特起后，赵秉文前。宋有两韩玉。其一《金史》有传，字温甫，北平人，明昌五年进士，官至河平军节度副使。其一绍兴初由金挈家而南，授江淮都督府计议军事，见叶绍翁《四朝闻见录》，着有《东浦词》。金韩玉字温甫者，未闻其能词也。宋韩玉《东甫词》一卷，刻入《汲古阁六十家词》。竹垞《词综》所录《感皇恩·广东与康伯可》“远柳绿含烟”阕，《减字木兰花·赠歌者》“香檀素手”阕，《贺新郎》“柳外莺声碎”阕，并在卷中。可知竹垞误宋韩玉为金韩玉矣。（金韩玉不应有广东之行，与康伯可唱酬，是亦一证。）［按：韩玉于隆兴初归正，《四朝闻见录》传本误隆兴为绍兴。］ 

　　○渺渺兮予怀望 

　　苏文忠《前赤壁赋》：“桂棹兮兰桨。击空明兮泝流光。渺渺兮予怀。（句）望美人兮天一方。”幼年塾诵，如此断句。比阅刘尚友《养吾斋词》，《沁园春·隐括前赤壁赋》，起调云：“壬戌之秋，七月既望，苏子泛舟。”“七月”句下自注：“‘望’效公予怀望，平读。”始知宋人读此二句，乃于“望”字断句叶韵。句各六字，亟记之，以正幼读之误。尚友，名将孙，入元抗节不仕，须溪之肖子也。 

　　○陈着凤花词 

　　四明陈先生（着）《本堂词》，有《赏凤花》、《庆春泽》二首，《水龙吟》、《声声慢》各一首。此花近今所无。本堂句云：“飞红舞翠欢迎。”又云：“怕惊尘涴却，翠羽红翎。”略可想见花之形色。又云：“杜鹃嗁正忙时，半风半雨春悭霁。酴釄未过，樱甜初熟，梅酸微试。”则开时在暮春矣。元任士林《松乡先生文集》有《凤花赋》云：“花出鹤林。”（当即鹤林寺。）士林字叔寔，亦四明人。 

　　○中州乐府刻本 

　　得九峰书院刻本《中州乐府》，每叶十六行，行十六字，连序跋共九十叶。前有嘉靖十五年汉嘉彭汝寔序，称“《中州乐府》，金尚书令史元遗山集也。凡三十六人，一百二十四首，以其父明德翁终焉。人有小叙志之。蜀左辖俨山陆先生偶得是编，图刻之。嘉定守贵阳高登，遂刻之九峰书院。”后有属吏麻城毛凤韶跋。汲古阁刻《中州集》，据明宏治刻本。刻乐府即据此本。子晋识云：“小传已见诗集，不复赘。”殊不知邓千江、宗室文卿、张信甫、王玄佐、折元沣五人，俱未见诗中。小叙一概删去，未免失检。书贵旧刻，益信。钱塘丁氏善本堂所藏《中州集》，亦弘治刻本，乐府亦即此本。（又一写本，并依毛氏复刻本。）弘治刻《中州集》，未刻乐府。嘉靖刻乐府，不附属《中州集》。毛氏复刻，乃合而为一耳。 

　　○中州元气集 

　　仁和劳氏丹铅精舍校《遗山乐府》，屡引《中州元气集》。钱竹汀先生《补元史艺文志》，《中州元气》十册，在词曲类。是书劳犹及见，当非久佚。唯曰十册，疑是写本未刻，故未分卷。则访求尤不易矣。晚近弁髦风雅，古书时复流通，容犹有得见之望，未可知耳。 

　　○张校本遗山乐府臆改 

　　《遗山乐府》张家薡校本，末附《订误》。其《鹧鸪天》云：“拍浮多负酒家钱。”《订误》云：“钱”，元误“船”，今正。按遗山有《浣溪沙》云：“拍浮争赴酒船中。”可证《鹧鸪天》句“船”字非误。张校臆改，误也。《晋书》毕卓云：“拍浮酒船中，便足了一生。” 

　　○仆散汝弼词 

　　金古斋仆散汝弼，字良弼，官近侍副使。《风流子·过华清作》云：“三郎年少客，风流梦，绣岭蛊瑶环。看浴酒发春，海棠睡暖。笑波生媚，荔子浆寒。况此际，曲江人不见，偃月事无端。羯鼓数声，打开蜀道。霓裳一曲，舞破潼关。　　马嵬西去路，愁来无会处，但泪满关山。赖有紫囊来进，锦袜传看。叹玉笛声沉，楼头月下。金钗信杳，天上人间。几度秋风渭水，落叶长安。”正大三年刻石临潼县。今存。词笔藻耀高翔，极慨慷低徊之致。其“浴酒发春”，“笑波生媚”，句法矜炼，雅近专家。唯起调云“三郎年少客”，则误甚。案唐玄宗生于光宅二年乙酉，而杨妃以天宝四年乙酉入宫。玄宗年已六十一，何得谓“三郎年少”耶。“但泪满关山”，“但”字衬。 

　　○四雨误作四面 

　　苕溪渔隐丛话：“梨花一枝春带雨”，“桃花乱落如红雨”，“小院（按：应作院落。）深沉杏花雨”，“黄梅时节家家雨”，皆古今诗词之警句也。予尝欲作一亭子，四面皆植花一色，榜曰“四雨”，岂不佳哉！《贵耳集》：陈秋塘（善）与林邦翰论诗及四雨句，陈谓“梨花一枝春带雨”似茉莉花，“珠帘暮卷西山雨”似含笑花，“桃花乱落如红雨”似檐葡花，王荆公以为总不如“院落深沉杏花雨”乃似阇提花。邦翰曰：“此论不独诗评，乃花谱也。”彭巽吾词《蝶恋花》云：“四面亭前，面面看花坐。”《读画斋丛书》本元《草堂诗余》，“四面”作“四雨”，当是巽吾用胡元任或陈秋塘语。胡云：“作亭子，榜曰四雨”，尤与彭词合。作“四面”者误也。 

　　○耳重眼花 

　　《汉书·黄霸传》：“霸曰：许丞廉吏，虽老尚能拜起送迎，正颇重听何伤。”“重”，传容切。元刘敏中《中庵诗余》，《南乡子·老病自戏》云：“耳重眼花多。行则［危支］（不归按：同攰，疲极。）危语则讹。”“耳重”即“重听”，读若“轻重”之“重”，仅见。 

　　○安熙题龙首峯 

　　《韩子·通解》：“伯夷哀天下之偷且以强，则服食其葛薇，逃山而死。”元安敬仲（熙）《默庵乐府》，《石州慢·寄题龙首峰》云：“拟将书剑，西山采蕨食薇，自应不属春风管。”“采蕨食薇”改“服食葛薇”，较典雅。 

　　○倚声字之始 

　　渔洋《倚声集序》云：“书成，邹子命曰《倚声》。陆游有言，唐自大中后，诗家日趣浅薄，会有倚声作词者，颇摆落故态，适与六朝跌跌宕意气差近。厥义盖取诸此。”按《唐书·刘禹锡传》：“禹锡斥朗州司马，州接夜郎诸夷，每祠，歌《竹枝》鼓吹。禹锡倚其声，作《竹枝词》十余篇。”“倚声”字始此。 

　　○声家 

　　宋人工词曲者称“声家”，一曰“声党”，见《碧鸡漫志》。词曲曰“韵令”，见《清波杂志》。唐刘宾客《董氏武陵集纪》：“兵兴已还，右武尚功。公卿大夫以忧济为任，不暇器人于文什之间。故其风浸息。乐府协律，不能足（原注：去声。）新词以度曲。夜讽之职，寂寥无纪。”“夜讽”字甚新，殆即新词度曲之谓。刘用入文，必有所本。 

　　○脉脉不得语 

　　古诗“脉脉不得语”，宋词“脉断”字作“脉”，误。 

　　○寒食禁火 

　　寒食禁火，相传因介之推事，犹端午竞渡，因屈原也。洪武本《草堂诗馀》，陆放翁《春游摩诃池》，《水龙吟》“禁烟将近”句注云：“《周礼》：司烜氏，仲春以木铎狥火，禁于国中。”此别一说。 

　　○顾从敬刻草堂诗余 

　　明嘉靖庚寅，上海顾汝所（从敬）所刻《草堂诗余》，虽剞劂未精，其所据依、却是宋刻旧本，未经明人增羼。词后有笺者约十之三四，初学诵习最宜。 

　　●卷五 

　　○明词不尽纤靡伤格 

　　世讥明词纤靡伤格，未为允协之论。明词专家少，粗浅，芜率之失多，诚不足当宋元之续。唯是纤靡伤格，若祝希哲、汤义仍、(义仍工曲，词则敝甚。)施子野辈，偻指不过数家，何至为全体诟病。洎乎晚季，夏节愍、陈忠裕、彭茗斋、王凄斋诸贤，含婀娜于刚健，有风骚之遗则，庶几纤靡者之药石矣。国初曾王孙、聂先辑《百名家词》，多沉着浓厚之作，明贤之流风余韵，犹有存者。词格纤靡，实始于康熙中。《倚声》一集，有以启之。集中所录小慧侧艳之词，十居八九。王阮亭、邹程邨同操选政，程邨实主之，引阮亭为重云尔。而为当代钜公，遂足转移风气。世知阮亭论诗以神韵为宗，明清之间，诗格为之一变。而词格之变，亦自托阮亭之名始，则罕知之。而执明人为之任咎，讵不诬乎？ 

　　○陈大声词 

　　陈大声词、全明不能有二。《坐隐先生草堂余意》，甲辰春，半塘假去，即付手民，盖亦契赏之至。写样甫竞，半塘自扬之苏，婴疾遽歾。元书及样本并失去，不复可求。其词境约略在余心目中，兼《乐章》之敷腴，《清真》之沉着，《漱玉》之绵丽。南渡作者，非上驷未易方驾。明词往往为人指摘，一陈先生推揜百瑕而有余。是书失传，明词之不幸，半塘之隐恫矣。大声名铎，别号七一居士；下邳人，家上元，睢宁伯陈文曾孙。正德间，袭济州卫指挥。有《秋碧轩集》五卷、《香月亭集》、（卷数未详。）《秋碧乐府》二卷、《梨云寄傲词》、《草堂余意》各一卷。（余所得钜帙逾百叶，卷数不复记忆。）并见《千顷堂书目》。大声精研宫律，人称“乐王”。又善谑，尝居京师，戏仿月令云云，见顾起元《客座赘语》。又有《四时曲》，《与徐髯仙联句》。 

　　○杨用修杜撰李后主词 

　　杨用修席芬名阀，涉笔瑰丽。自负见闻赅博，不恤杜譔肆欺。迹其忍俊不禁，信有奇思妙语，非寻常才俊所及。尝云：李后主《捣练子》“深院静”、“云鬓乱”二阕，曩见一旧本，并是《鹧鸪天》：“塘水初澄似玉容。所思犹在别离中。谁知九月初三夜，露似珍珠月似弓。　　深院静，小庭空。断续声随断续风。无奈夜长人不寐，数声和月到帘拢。”“节候虽佳景渐阑。吴绫已暖越罗寒。朱扉日暮无风掩，一树藤花独自看。　　云鬓乱，晚妆残。带恨眉儿远岫攒。斜托香腮春笋嫩，为谁和泪倚阑干。”以“塘水初澄”比方玉容，其为妙肖，匪夷所思。“云鬓乱”阕前段，尤能以画家白描法，形容一极贞静之思妇。绫罗闲之暖寒，非深闺弱质，工愁善感者，体会不到。“一树藤花”，确是人家庭院景物。曰“独自看”，其殆《白华》之诗，无营无欲之旨乎。“扉无风而自掩”，境至清寂，无一点尘。如此云云。可知“远岫眉攒”“倚阑和泪”，皆是至真至正之情，有合风人之旨。即词境词格亦与之俱高。虽重光复起，宜无闲然。或犹讥其响壁虚造，宁非固欤。 

　　○王泰际词 

　　宇内无情物，莫如山水。眼前循山一径，行水片帆，乃至目极不到，即是天涯。古今别离人，何一非山水为之闲阻。明王泰际《浪淘沙》云：“多应身在翠微闲。归看双鸾妆镜里，一样春山。”由无情说到有情，语怨而婉。陈伯阳《如梦令》云：“立马怨江山，何故将人隔限。”亦先得我心。按《苏州府志》：“王泰际，字内三，崇正癸未进士。性至孝，归省，值国变，北望号恸，与同年黄淳耀约偕隐。乙酉兵乱，淳耀兄弟并以身殉。泰际以亲故，遁迹故庐，构堂三楹，曰寿砚。自号砚存老人，闭户著书，足迹不入城市，四十年如一日，卒年七十有七。门人谧曰贞宪。着有《仌抱集》。”内三先生固深于情者，宜其能为情语也。 

　　○王廷相词 

　　明王子衡（廷相）《苏幕遮》云：“意绪几何容易辨。说与无情，只作闲愁怨。”闲愁怨，皆不得已之至情，子衡未会斯旨。王姜斋先生《江城梅花引》云：“飞霜。飞霜。夜何长。有难忘。自难忘。”闲愁怨枨触于不自知，所谓“有难忘自难忘”也。姜斋盖有难忘者。 

　　○弇州山人词 

　　弇州山人《临江仙》后段云：“我笑残花花笑我，此时顦顇休争。来年春到便分明。五原无限绿，难染鬓千茎。”意足而笔能达，出语不涉尖。《春云怨》歇拍云：“未举尊前，乍停杯后，半晌尽堪白首。”极空灵沉着之妙。世俗以纤丽之笔作情语，视此何止上下床之别。 

　　○夏完淳以灵均辞笔为词 

　　明夏节愍完淳，年十七殉国难，词人中未之有也。其《大哀》、《九哀》诸作，庶几趾美楚骚。夫以灵均辞笔为长短句，乌有不工者乎。谢枚如称其所作如猿唳、如鹃嗁，略得其似。唯所举《鹊踏枝》、《千秋岁》二阕及《一斛珠》、《忆王孙》断句，则犹非甚至者。《鱼游春水·春暮》云：“离愁心上住。卷尽重帘推不去。帘前青草，又送一番愁句。凤楼人远箫如梦，鸳枕诗成机不语。两地相思，半林烟树。　　犹忆那回去路。暗浴双鸥催晚渡。天涯几度书回，又逢春暮。流莺已为嗁鹃妒，蝴蝶更禁丝两误。十二时中，情怀无数。”《婆罗门引·春尽夜》云：“晚鸦飞去，一枝花影送黄昏。春归不阻重门。辞却江南三月，何处梦堪温，更阶前新绿，空锁芳尘。　　随风摇曳。云不须兰棹朱轮。只有梧桐枝上，留得三分。多情皓魄，恐明宵、还照旧钗痕。登楼望、柳外销魂。”断句《柳梢青·江泊怀漱广》云：“瞑宿吴江，风灯零乱，一晌相思。”《鹊桥仙·楼夜》云：“猛然听得杜鹃嗁，又早是、一轮残月。” 

　　○夏完淳烛影摇红 

　　节愍词，《烛影摇红》云：“孤负天工，九重自有春如海。佳期一梦断人肠，静倚银釭待。隔浦红兰堪采。上扁舟，伤心欸乃。梨花带雨，柳絮迎风。一番愁债。　　回首当年，绮楼画阁生光彩。朝弹瑶瑟夜银筝。歌舞人潇洒。一自市朝更改。暗销魂、繁华难再。金钗十二，珠履三千，凄凉千载。”声哀以思，与《莲社词》“双阙中天”阕，托旨略同。 

　　○于儒颖句 

　　明于儒颖句：“相守何妨日日愁。”情至语不嫌说尽。若个愁人，几生修得。 

　　○邹枢谈宫律 

　　明邹贯衡（枢）《十美词纪》，《梁昭小传》云：“昭动口箫管，稍低于肉。听之若只知有肉，不知有箫管也者。而箫管精蕴，暗行于肉之中。偷声换字，令听者魂消意尽。”此数语精绝。箫管精蕴，暗行肉中，偷声换字，即在其中。声律之微，可由此悟入。如或问宫调之说，举此答之足矣。盖至此，宫律断无不合，非合宫律，亦断不足语此。能知其神明变化之故，则思过半矣。今日而谈宫调，已与绝学无殊。古之知音，如白石、紫霞诸贤，何惜举例陈义，明白朗鬯，以诏示后人，有非言语所能形容。即言之未易详尽，其委折难期闻者之领会，因而姑置勿论耳。后之知音，不能起前贤为之印证，尤不敢自信自言之。彼邹贯衡亦未必精研宫律，其谈言微中，则夙昔评歌顾曲，阅历之所得深矣。 

　　○汤贻汾词 

　　国朝汤贞愍，名贻汾，字雨生，武进人。世袭云骑尉，官杭州参将。咸丰初，发陷逆金陵，殉难，年逾七十矣。工诗、词、书、画，有《琴隐园集》。明汤胤绩，字公让，凤阳人。初授锦衣百户，亦世职。官延绥参将，殉难。工诗、词，有《东谷遗稿》。两公于四百年间，后先辉映，若合符节，诚佳话也。公让《浣溪沙》云：“燕垒雏空日正长。一川残雨映斜阳。鸬鹚晒翅满鱼梁。　　榴叶拥花当北户，竹根抽笋出东墙。小庭孤坐懒衣裳。”颇清润入格。“拥”字练，能写出榴花之精神。 

　　○明季二陆词 

　　得旧钞本《明季二陆词》，其人其词皆可传，欲授梓未能也。节具传略，并词数阕如左。陆钰，字真如，海宁人。万历戊午举人，改名荩谊，字仲夫，晚号退庵。九上春官不第，键户箸书，足不入城市。甲申遭变，隐居贡师泰之小桃源。曰：吾乃不及祝开美乎。未几，绝食十二日卒。有集十卷。其《射山诗余》，《曲游春·和查伊璜客珠江元韵》云：“问牡丹开未。正乳燕身轻，雏莺声细。共听《霓裳》，看为雨为云，胡天胡帝。与君行乐处，经回首、依稀都记。携来丝竹东山，几度尊前杖底。　　鼙鼓东南动地。见下濑楼船，旌旗无际。未免关情，对楚岭春风，吴江秋水。暗洒英雄泪。更莫问、年来心事。又是午梦惊残，歌声乍起。”前调《再叠韵》云：“渌酒曾笋未？羡肉［月色］丝清，宫浮商细。塞耳休听，任佗雄南越，秦称西帝。青史兴衰处，尽简阅、纷纶难记。不如倚杖临风，一任醉□花底。　　芳草斜阳藉地。看远树天边，归舟云际。曲里新声，怨羌笛关山，陇西流水。又湿青衫泪。那更惜、阑珊春事。却看杨柳梢头，一轮月起。”前调，《三叠韵》云：“晓日还升未？正虬箭犹传，兽烟初细。鸣鸟闲关，痛精卫炎姬，子规川帝。千载人何处。笑符谶、何劳悬记。欣然更拓云蓝，自写新词窗底。　　窗外光阴徧地。纔画角飘残，一声天际。竖子成名，念英雄难问，夕阳流水。独下新亭泪。尽寂寞、闲居无事。谁论江左夷吾，关西伯起。”《浪淘沙》云：“松径挂斜晖。闲叩禅扉。故人踪迹久离违。握手夕阳西下路，未忍言归。　　此地是耶非。千载依依。采香径外越来溪。碧繶缃绚今尚在，歌舞全稀。”前调云：“高阁俯行云。我一相闻。主人几榻迥无尘。世外兴亡弹指劫，一着输君。　　回首太湖濆。断霭纷纷。扁舟应笑馆娃人。比拟子阳西蜀事，话到残曛。”（原注：“子阳，双白语也。盖有所指。”案“双白”意未详。） 

　　○陆宏定词 

　　陆宏定，字紫度，号纶山，别字蓬叟，钰次子。九岁能文工诗。与兄辛斋齐名。(按: 辛斋名嘉淑，字冰修，真如长子.其遗稿未见.有《念奴骄》、《望湘人》各一阕，见《词汇三编》。《汉宫春》见《明词综》。)有“冰轮二陆”之目。宏定一生高洁，有《一草堂》、《爰始楼》、《宁远堂》诸集。其《凭西阁长短句》，首署“东滨陆宏定着，孙式熊钞存。”（案：当无刻本。）《满路花·花朝辑蒲菊繁蔓图悼亡姬》云：“刀尺好谁贻？又是中和节。众芳何处也，催鶗鴂。春迟候冷，别院梅花发。抚景堪愁绝。自入春来，风风雨雨纔歇。　　小庭枯蔓，逗的春消息。新条还护取，穿萝薜。当年记道，纤手亲移植。共倚藤阴月。断人肠，是花期、转眼狼籍。”《望湘人》云：“记归程过半，家住天南，吴烟越岫飘渺。转眼秋冬，几回新月，偏向离人燎皎。急管宵残，疏钟梦断，客衣寒悄。忆临歧、泪染湘罗，怕助风霜易老。　　是尔翠黛慵描，正恹恹顦顇，向予低道。念此去、谁怜冷暖，关山路杳。纔摧手、教款语丁宁，眼底征云缭绕。悔不翦、春雨蘼芜，牵惹愁怀多少。”《虞美人》云：“花原药坞茫锄去。会底天工意。却移双桨傍渔矶。刚被一轮新月、照前溪。　　来霜往露须臾换。都是牵愁案。渐添华发入中年。悔把高山流水、者回弹。”宏定娶周氏，名蓥，字西■（不归按：此字上“金”，下二“王”，乃古文“珍”字），郡文学明辅女。事舅姑至孝，抚侧室子女以慈。好作诗及小词。《别母渡钱塘》云：“未成死别魂先断，欲计生还路恐难。”《咏杏花》云：“萱草北堂迥昼锦，荆花丛地妒娇姿。”《送外入燕》，《减字木兰花》云：“莫便忘家莫忆家。”惜全阕已佚。 

　　○冯西阁词 

　　《冯西阁词》，篇幅增于射山，而风格差逊。射山闲涉侧艳，洎乎晚节，敻然河岳日星，乌又以词定人耶？其《小桃红》歇拍云：“终踌躇，生怕有人猜，且寻常相看。”因忆国初人词有云：“丁宁切莫露轻狂。真个相怜侬自解，妒眼须防。”此不可与陆词并论。词忌做，尤忌做得太过。巧不如拙，尖不如秃，陆无巧与尖之失。 

　　○射山词 

　　《射山词》，《虞美人》云：“可怜旧事莫轻忘。且令三年、无梦到高唐。”余甚喜其质拙。《一斛珠》云：“挑灯且殢同君坐。好向灯前、旧誓重盟过。”《醉春风》云：“泪如铅水傍谁收，记记记。却正烦君，盈盈翠袖，拭英雄泪。”《一络索》云：“一尊衔泪向人倾，拌醉谢、尊前客。”皆佳句。 

　　○屈大均落叶词 

　　明屈翁山（大均）《落叶词》，（《道援堂词》。）余卅年前，即喜诵之。“悲落叶，叶落绝归期。纵使归时花满树，新枝不是旧时枝，且逐水流迟。”末五字含有无限凄惋，令人不忍寻味，却又不容已于寻味。又，“清泪好，点点似珠匀。蛱蝶情多元凤子，鸳鸯恩重是花神。恁得不相亲。”“红茉莉，穿作一花梳。金缕抽残蝴蝶茧，钗头立尽凤凰雏。肯忆故人姝。”哀感顽艳，亦复可泣可歌。 

　　○郑如英词 

　　郑如英，字无美，小字妥娘。工诗、词，与卞赛、寇湄相颉颃也。《桃花扇》传奇《眠香》、《选优》等出，以阿丑之诙谐，作无盐之刻画。肆笔打诨，若瓦巷陋姝，一丁不识者然，殆未深考。虞山《金陵杂题》：“旧曲新诗压教坊。缕衣垂白感湖湘。闲开闰集教孙女，身是前朝郑妥娘。”《板桥杂记》谓：“顿老琵琶，妥娘词曲，祇应天上，难得人闲。”渔洋《秋柳诗》，唐葆年云：“为妥娘作。”风调可想。妥娘诗载《列朝诗选闰集》。所着《红豆词》，《众香集》录五阕。《长相思·寄期莲生》云：“去悠悠。思悠悠。水远山高无尽头。相思何日休。　　见春愁。对春愁。日日春江认去舟。含情空倚楼。”《杨柳枝·游玉隐园》云：“水涨池塘春草生。喜新晴。麦苗风急纸鸢轻。过清明。　　柳丝帘外飘摇起，乱芳英。戏拈红豆打黄莺。费幽情。”《临江仙·芙蓉亭怀郑奇逢》云：“夜半忽惊风雨骤，晓来寒透衾裯。萧条景色懒登楼。衡阳归雁杳，幽恨上眉头。　　台空院废人依旧。月沉云淡花羞。芙蓉寂寞小亭秋。黄花伤晚落，相对倍添愁。”《小传》云：“无美南曲妙姬，丰姿清丽，神采秀发，而气度潇洒，无脂粉态。独处静室，未尝衒容谐俗。其《咏梅诗》曰：‘虚名每被诗家卖，素艳常遭俗眼嗤。开向人闲非得计，倩谁移上白龙池。’得比兴之旨。” 

　　○王渔洋红桥词 

　　渔洋冶春红桥，风流文采，照映湖山。《倚声初集》（渔洋、程邨同辑）录《红桥怀古》，《浣溪沙》十阕，末注云：“红桥词即席赓唱，兴到成篇，各采其一，以志一时胜事。当使红桥与兰亭并传耳。”当时同游十人，渔洋游记未详。《倚声集》传本绝少，亟录以备甄扬故者述焉。“北郭青溪一带流。红桥风物眼中秋。绿扬城郭是扬州。　　西望雷塘何处是。香魂蘦落使人愁。澹烟芳草旧迷楼。”（渔洋三阙存一。）“六月红桥涨欲流。荷花荷叶几时秋。谁翻水调唱凉州。　　更欲放船何处去，平山堂上古今愁。不如歌笑十三楼。”（杜浚。）“清浅雷塘水不流。几声寒笛画城秋。红桥犹自倚扬州。　　五夜香昏残月梦，六宫钗落晓风愁。多情烟树恋迷楼。”（邱象随。）“郭外红桥半酒家。柳阴之下（《词综》作“柳阴阴下”。）有停车。笙歌隐隐小窗纱。　　曲水已无黄篾舫，夕阳何处玉钩斜。绿荷开遍旧时花。”（袁于令。）“紫陌青楼女史家。门前偷下六萌车。驱环双臂绾红纱。　　十二阑干闲倚遍，黄莺嗁上内人斜。隔江愁听《后庭花》。”（蒋阶。原评：数首当以此为绝唱。）“一曲红桥三两家。门前过尽卓金车。碧杨深处纺吴纱。　　疎雨撩风偏细细，晴波受月故斜斜。无情有思隔溪花。”（朱克生。）“狭巷朱楼认妾家。卷帘初下碧油车。东风翠袖曳轻纱。　　岸上莺歌随柳弱，水边燕尾掠波斜。春江流落可怜花。”（张养重。）“绿树阴浓露酒家。小廊回合引停车。银筝娇倚杏儿纱。　　《水调歌头》声未了，曲阑干外月光斜。声声渡口卖荷花。”（刘梁嵩。）“隐隐箫声送画桡。迷楼无影见平桥。不须指点已魂销。　　港口荷花红冉冉，岸边野草碧迢迢。游人依旧弄新潮。”（陈允衡。）“凤舸龙船泛画桡。江都天子过红桥。而今追忆也魂销。　　绣瓦无声春脉脉，罗裙有梦夜迢迢。漫天丝雨咽归潮。”（陈维崧。）安邱曹升六（贞吉）《珂雪词》，亦有追和之作：“几曲清溪泛画桡。绿杨深处见红桥。酒帘歌扇暗香销。　　白雨跳波红冉冉，青山拥髻水迢迢。三生如梦广陵潮。”神韵绝佳，与诸名辈抗手。 

　　○饮水诗 

　　纳兰容若为国初第一词手。其《饮水诗》《填词古体》云：“诗亡词乃盛，比兴此焉记。往往欢娱工，不如忧患作。冬郎一生极顦顇。判与三闾共醒醉。美人香草可怜春，凤蜡红巾无限泪。芒鞋心事杜陵知。祇今惟赏杜陵诗。古人且失风人旨，何怪俗眼轻填词。词源远过诗律近。拟古乐府特加润。不见句读参差《三百篇》，已自换头兼转韵。”容若承平少年，乌衣公子，天分绝高，适承元明词敝甚，欲推尊斯道，一洗雕虫篆刻之讥。独惜享年不永，力量未充，未能胜起衰之任。其所为词，纯任性灵，纤尘不染，甘受和，白受采，进于沉着浑至何难矣。嘅自容若而后，数十年间，词格愈趋愈下。东南操觚之士，往往高语清空，而所得者薄。力求新艳，而其病也尖。微特距两宋若天壤，甚且为元明之罪人。筝琶竞其繁响，兰荃为之不芳，岂容若所及料者哉。 

　　○容若词与顾梁汾齐名 

　　容若与顾梁汾交谊甚深，词亦齐名，而梁汾稍不逮容若，论者曰：失之［月色］。 

　　○饮水词 

　　《饮水词》有云：“吹花嚼蕊弄冰弦。”又云：“乌丝阑纸娇红篆。”容若短调，轻清婉丽，诚如其自道所云。其慢词如《风流子·秋郊即事》云：“平原草枯矣。重阳后，黄叶树骚骚。记玉勒青丝，落花时节，曾逢拾翠，忽听吹箫。今来是，烧痕残碧尽，霜影乱红凋。秋水映空，寒烟如织，皁雕飞处，天惨云高。　　人生须行乐，君知否，容易两鬓萧萧。自与东君作别，刬地无聊。算功名何许，此身博得，短衣射虎，沽酒西郊。便向夕阳影里，倚马挥毫。”意境虽不甚深，风骨渐能骞举，视短调为有进，更进，庶几沉着矣。歇拍“便向夕阳”云云，嫌平易无远致。 


　　○饮水名本五灯会元 

　　“如鱼饮水，冷暖自知。”道明禅师答卢行者语，见《五灯会元》。纳兰容若诗词命名本此。 

　　○梁汾营救汉槎事 

　　梁汾营捄汉槎事，词家纪载綦详。惟《梁溪诗钞》小传注：“北骞既入关，过纳兰成德所，见斋壁大书‘顾梁汾为吴汉槎屈膝处’，不禁大恸。”云云，此说它书未载。昔人交谊之重如此。又《宜兴志·侨寓传》：“梁汾尝访陈其年于邑中，泊舟蛟桥下。吟词至得意处，狂喜，失足堕河。一时传为佳话。”说亦仅见，亟附着之。 

　　○梁汾轶事 

　　《香海棠馆词话》及《薇省词钞》梁汾小传后，载顾、成交谊綦详。阅武进汤曾辂先生（大奎、贞愍之祖。）《炙砚琐谈》一段甚新，为它书所未载，亟录如左。“纳兰成德侍中与顾梁汾交最密。尝填《贺新凉》词为梁汾题照，有云：‘一日心期千劫在，后身缘、恐结他生里。然诺重，君须记。’梁汾答词亦有‘托结来生休悔’之语。侍中歾后，梁汾旋亦归里。一夕，梦侍中至，曰：‘文章知已，念不去怀。泡影石光，愿寻息壤。’是夜，其嗣君举一子。梁汾就视之，面目一如侍中，知为后身无疑也，心窃喜甚。弥月后，复梦侍中别去。醒起，急询之，已卒矣。先是侍中有小像留梁汾处，梁汾因隐寓其事，题诗空方。一时名流，多有和作。像今存惠山草庵贯华阁。云自在龛藏《天香满院图》，容若三十二岁像也。朱邸崝嵘，红阑录曲，老桂十数株，柯叶作深黱色，花如黄雪。容若青袌络缇，伫立如有所忆，貌清癯特甚。禹鸿胪之鼎笔。” 

　　○金风停长词 

　　或问国初词人，当以谁氏为冠。再三审度，举金风亭长对。问佳构奚若。举捣练子云：“思往事，渡江干。青蛾低映越山看。共眠一舸听秋雨，小枕轻衾各自寒。” 

　　○竹垞咏绣鞋 

　　竹垞《静志居琴趣》，《咏绣鞵》云：“假饶无意与人看，又何用明金压绣。”语意深刻，令人无从置辩。罗泌《咏钓台诗》：“一着羊裘便有心。”通于斯恉矣。 

　　○竹垞题玉映楼词 

　　《江湖载酒集》，有《点绛唇·题虞夫人玉映楼词集》，后附原词。虞名兆淑，字蓉城，海盐人。按《鹤征录》：“李秋锦元名虞兆潢，海盐籍。”或蓉城昆弟行也。 

　　○朝鲜越南词 

　　孙恺似布衣，奉使朝鲜，所进书有《朴闇填词》二卷，名《撷秀集》，封达御前，见蒋京少《瑶华集述》。海邦殊俗，亦擅音阕，足征本朝文教之盛。庚寅，余客沪上，借得越南阮绵审《皷枻词》一卷。短调清丽可诵，长调亦有气格。《归自谣》云：“溪畔路，去岁停桡溪上渡。攀花共绕溪前树。　　重来风景全非故。伤心处。绿波春草黄昏雨。”《望江南》十首，录二云：“堪忆处，晓日听嗁莺。百裥细裙偎草坐，半装高屧蹋花行。风景近清明。”“堪忆处，兰桨泛湖船。荷叶罗裙秋一色，月华粉靥夜双圆。清唱想夫怜。”《沁园春·过故宫主废宅》云：“好个名园，转眼荒凉，不似前年。忆雕甍绣闼，芙蓉江上，金尊檀板，悲翠帘前。歌扇连云，舞衣如雪，历乱春花飞半天。曾无几，却平芜牧笛，颓岸渔船。　　悠悠往事堪怜。况日暮经过倍黯然。但夕阳欲落，照残芳树，昏鸦已满，嗁断寒烟。暂驻筇枝，浅斟杯酒，暗祝轻浇废址边。微风里，恍玉箫仿佛，月下遥传。”《玉漏迟·阻雨夜泊》云：“长江波浪急。兰舟叵耐，雨昏烟湿。突兀愁城，总为百忧皆集。历乱灯光不定，纸窗隟、东风潜入。寒气袭。钟残酒渴，诗怀荒涩。　　料想碧玉楼中，也背着阑干，有人悄立。彤管鸾椾，一任侍儿收拾。谁忍相思相望，解甚处、山川都邑。休话及。此宵鹃嗁花泣。”绵审，字仲渊，公爵。 

　　○吴镇松厓词 

　　甘肃人词流传绝少。狄道吴信辰先生（镇）《松厓诗录》，附词一卷。先生由举人官至湖南沅州知府，主讲兰山书院。蚤岁诗学为牛空山入室弟子。其集多名人序跋，如袁简斋、王西庄诸先生，并推许甚至。杨蓉裳跋其词云：“叶脱而孤花明，云净而峭峰出。”余评之曰：“铿丽沉至，是能融五代入南宋者。”《点绛唇·天台》云：“水泛胡麻，人间伉俪仙家爱。春风半载。归去迷年代。　　咫尺天台，回首云霞碍。郎如再。向时娇态。惟有桃花在。”《玉蝴蝶·赤壁怀古》云：“扼腕炎灵，末季中原，大局尽入当涂。犹恃专场爪距，窘迫南乌。不知权、空劳知备，既生亮、可弗生瑜。快斯须。涨天烟火，百万焦枯。　　胡卢。昔年此地，虹销霸气，电扫雄图。折戟沈沙，忽然携酒到髯苏。话三分、江山笑汝，成两赋，风月归吾。问樵渔，鲈肥鹤瘦，毕竟谁输。”（后段字字劲伟。）《意难忘·别人》云：“纔上离筵。怅嘶风五马，踯躅江干。孤帆天共远，双袖泪频弹。别时易，见时难。尽一霎盘桓。更何时，重园燕玉，再护湘兰。　　夕阳无限关山。有凄凉飞雁。水咽云寒。梅花虽吐雪，枫叶尚流丹。心上事，不能宽。是旧怨新欢。且暂教，洞庭明月，两处同看。”（换头稼轩胜处。）《忆少年·题桐阴倚石图》云：“飘飘梧叶，团团纨扇，冷冷罗袖。朱颜易凋歇，叹凉风依旧。　　石上绿罗盘左右。乍相偎，远山即皱。侬心镇常热，任苍苔冰透。”（苏辛却无此娟隽。） 

　　○蜀语入词 

　　蜀语可入词者，四月寒名“桐花冻”，七夕渍绿豆令芽生，名“巧芽”。（桐娟，浙产，生长蜀中，为余言之，不忍忘也。曩岁庚寅，余客羊城，假方氏碧琳琅馆藏书移写。时距桐娟殂化，仅匝月耳。有《鹧鸪天》句云：“殡宫风雨如年夜，薄幸萧郎尚校书。”半老老人最为击节，谓情至语无逾此者，偶忆记之。） 

　　○韩氏磨崖题记 

　　宋大宁夫人韩氏，《游灵岩观音道场题记磨崖》云：“大宁夫人韩氏朝拜东岳回，游灵岩观音道场。四绝之所，崇峰引翠，宛若屏围。而北主峰［山突］然五里之耸，而肩有殿，号曰证明。谓其如来化迹，祈应如响。于是发精确志，不惧巇崄，乘兴而步其上。仰瞻绀像，欣敬不已。及观岩麓，木怪石奇，景与世别。眺寓移时，顿忘尘虑。若□圣力所加。从心之年，焉能至此。于内自省，尤为之幸。仍知名山胜槩，传不诬矣。时政和改元季春念五日，孙男左侍禁曹洙、三班奉职深、右班殿直泾侍行。使女憙奴孙、倩奴乔、□奴□、□奴张、吉奴祝、美奴杨、蘂奴朱、采奴薛、珍奴张、望奴董从行。洙奉命题纪嵓石。”使女名入石刻，于此仅见。惜十泐其二，而倩、蕊二名绝韵。余得拓本，珍弆久之，检付装池，为赋《浣溪沙》云：“捧砚亭亭列十眉。云涯暂驻绛纱帷。苕华名姓好谁题。　　香艳别开金石例，纤秾如见燕环姿。僧弥团扇可无诗。” 

　　○词贵有寄 

　　词贵有寄托。所贵者流露于不自知，触发于弗克自己。身世之感，通于性灵即性灵，即寄托，非二物相比附也。横互一寄托于搦管之先，此物此志，千首一律，则是门面语耳，略无变化之陈言耳。于无变化中求变化，而其所谓寄托，乃益非真。昔贤论灵均书辞，或流于跌宕怪神，怨怼激发，而不可以为训。为非求变化者之变化矣。夫词如唐之《金荃》，宋之《珠玉》，何尝有寄托，何尝不卓绝千古，何庸为是非真之寄托耶。 

　　○佳词宜多读 

　　诵佛经不必求甚解，多诵可也。读前人佳词亦然。昔人言：“客都门者日诣厂肆，循览插架，寓目签题，勿庸幡［夗巾］，辄有无形之进益。”通于斯旨矣。少日读名家词，往往背诵如流。询以作者谁氏，辄复误记。盖心目专注，弗遑旁及。沤尹谓余得力即在是。其知人之言夫。（求甚解即亦可云旁及，此旨至微，盖其所专注，在于甚解之外矣。） 

　　○词调愈填愈佳 

　　词无不谐适之调，作词者未能熟精斯调耳。昔人自度一腔，必有会心之处。或专家能知之，而俗耳不能悦之。不拘何调，但能填至二三次，愈填愈佳，则我之心与昔人会。简淡生涩之中，至佳之音节出焉。难以言语形容者也。唯所作未佳，则领会不到。此诣力，不可强也。 

　　○词要有真气贯注 

　　涩之中有味、有韵、有境界，虽至涩之调，有真气贯注其间。其至者，可使疏宕，次亦不失凝重，难与貌涩者道耳。 

　　○融重大与拙之中 

　　问哀感顽艳，“顽”字云何诠。释曰：“拙不可及，融重与大于拙之中，郁勃久之，有不得已者出乎其中，而不自知，乃至不可解，其殆庶几乎。犹有一言蔽之，若赤子之笑嗁然，看似至易，而实至难者也。” 

　　○词宜有性灵语 

　　信是慧业词人，其少作未能入格，却有不可思议，不可方物之性灵语，流露于不自知。斯语也，即使其人中年深造，晚岁成就以后，刻意为之，不复克办。盖纯乎天事也。苟无斯语，以谓若而人者之作，蒙窃未敢信也。 

　　○咏物先勿涉呆 

　　问：咏物如何始佳？答：“未易言佳，先勿涉呆。一呆典故，二呆寄托，三呆刻画，呆衬托。去斯三者，能成词不易，矧复能佳，是真佳矣。题中之精蕴佳，题外之远致尤佳。自性灵中出佳，从追琢中来亦佳。” 

　　○咏物语须沉着 

　　以性灵语咏物，以沉着之笔达出，斯为无上上乘。 

　　○题咏当有分寸 

　　凡题咏之作，遣词当有分寸。譬如题某女士所画牡丹，某女士系守贞不字者，词中说牡丹之句，必须按切女士身分，不可稍涉轻佻。后段说到女士，亦宜映合牡丹，即画即人，融成一片。如此作来，不但并不见难，而且必有佳句。从侔色揣称中出，它题并挪用不得。 

　　○炼字之法 

　　《唐秣陵崔夫人墓志》，相传即《会真记》之莺莺。拓本甚旧。或作题词，就余商定。有“笺碧凝尘”句。“凝”字未惬，屡易字仍未安，最后得“栖”字，不禁拍案叫绝。此炼字之法也。 

　　●续编卷一 

　　○姚令威忆王孙 

　　姚令威《忆王孙》云：“毵毵杨柳绿初低。淡淡梨花开未齐。楼上情人听马嘶。忆郎归。细雨春风湿酒旗。”与温飞卿“送君闻马嘶”各有其妙，政可参看。 

　　○梅溪喜迁莺 

　　“诗酒尚堪驱使在，未须料理白头人”，少陵句也。《梅溪词》，《喜迁莺》云：“自怜诗酒瘦，难应接、许多春色。”盖反用其意。 

　　○竹山绛都春 

　　《竹山词》，《绛都春》换头云：“姬姹。嚬青泫白，恨玉佩罢舞，芳尘凝榭。”“姻娅”之“娅”，从无作活用者。字典亦无别解。唯《字汇补》注云：“娅[女余]，态也。娅音鸦，幺加切。”蒋词又叶作去声。按《广韵》作“[宀亚][宀余]”，注：“作态貌”。（按：《尊前集》载和凝词已有“娅姹含情娇不语”句。） 

　　○竹山虞美人 

　　《竹山词》，《虞美人·咏梳楼》：“楼儿忒小不藏愁。几度和云飞去、觅归舟。”较“天际识归舟”更进一层。 

　　○寄闲翁词 

　　寄闲翁《风入松》云：“旧巢未着新来燕，任珠帘、不上琼钩。”用“待燕归来始下帘”句意，翻新入妙。《恋绣衾》云：“自不怨东风老。怨东风、轻信杜鹃。”是未经人道语。 

　　○周端臣木兰花慢 

　　宋周端臣《木兰花慢》句云：“料今朝别后，它时有梦，应梦今朝。”吕居仁《减字木兰花》云：“来岁花前。又是今年忆昔年。”命意政同，而遣词各极其妙。（按：此则与《词话》卷二第九一则相类，此稍略。） 

　　○曹元宠品令 

　　曹元宠《品令》歇拍云：“促织儿、声响虽不大，敢教贤、睡不着。”“贤”字作“人”字用，盖宋时方言。至今不嫌其俗，转觉其雅。 

　　○于湖菩萨蛮 

　　《于湖词》，《菩萨蛮》云：“东风约略吹罗幕。一檐细雨春阴薄。试把杏花看。湿红娇幕寒。　　佳人双玉枕。烘醉鸳鸯锦。折得最繁枝。暖香生翠帏。”此词绵丽蕃艳，直逼《花间》。求之北宋人集中，未易多觏。 

　　○侯彦周赖窟词 

　　侯彦周《懒窟词》，《念奴娇·探梅》换头云：“休恨雪小云娇，出群风韵，已觉桃花俗。”颇能为早梅传神。“雪小云娇”四字连用，甚新。又，《西江月·赠蔡仲常侍儿初娇》云：“豆蔻梢头年纪，芙蓉水上精神。幼云娇玉两眉春。京洛当时风韵。”芙蓉句亦妙于传神。“幼云娇玉”四字亦新。 

　　○蒋氏词 

　　《梅磵诗话》：金人犯阙，阳武令蒋兴祖死之。其父被掳至雄州驿，题词于壁，调《减字木兰花》云：“朝云横度。辘辘车声如水去。白草黄沙。月照孤邨三两家。　　飞鸿过也。百结愁肠无昼夜。渐近燕山。回首乡关归路难。”蒋乃靖康间浙西人。词寥寥数十字，写出步步留恋，步步凄恻。当戎马流离之际，不难于慷慨，而难于从容。偶然揽景兴怀，非平日学养醇至不办。兴祖以一官一邑，成二取义，得力于义方之训深矣。雄州，宋隶河北东路，金属中都路，今甘肃宁夏府灵州西南。（按：雄州为河北省雄县，非宁夏。） 

　　（按：惠风所引，与传本《梅磵诗话》颇异。诗话原文云：“靖康间，金人犯阙，阳武蒋令兴祖死之。其女为贼掳去，题字于雄州驿中，叙其本末，仍作《减字木兰花》词云云。蒋令，浙西人。其女方笄，美颜色，能诗词，乡人皆能道之。此词汤岩起《沧海遗珠》所载。”蒋兴祖事见《宋史》卷四百五十二《忠义传》七，与《梅磵诗话》合。惠风误以其女为其父。盖自《词苑丛谈》转引，未检原书。） 

　　○石屏赤壁怀古 

　　《石屏词》，往往作豪放语，绵丽是其本色。《满江红·赤壁怀古》云：“亦壁矶头，一番过、一番怀古。想当时、周郎年少，气吞区宇。万骑临江貔虎噪，千艘烈炬鱼龙怒。卷长波、一鼓困曹瞒，今如许。　　江上渡，江边路。形胜地，兴亡处。览遗踪胜读、诗书言语。几度东风吹世换，千年往事随潮去。间道旁、杨柳为谁春，摇金楼。”歇拍云云，是本色流露处。 

　　○毛子晋跋石屏词 

　　毛子晋跋《石屏词》云：“式之以诗名东南，南渡后天下所称‘江湖四灵’之一也“。‘按宋诗人徐照、徐玑、翁卷、赵紫芝，传唐贤宗法，号称“四灵”。据子晋云云，则又别有“四灵”之目矣。 

　　○宋代曲谱 

　　《四库提要》云：“宋代曲谱，今不可见。《白石词》皆记拍于句旁，莫辨其似波似磔，宛转欹斜，如西域旁行字者，节奏安在。”考《四库存目》箸录宋张炎《乐府指迷》一卷，《提要》云：“其书分词源、制曲、句法、字面、虚字、清空、意趣、用事、咏物、节序、赋情、离情（按：此二字原脱。）、令曲、杂论，十四篇。”即《词源》下卷，不知何所本而以沈伯时《乐府指迷》之名名之。而其上卷，则当时并未经见。故于白石谱字，竟不能辨识也。宋燕乐谱字，流传至今者绝尠。日本贞亨初，（当中国康熙初。）所刻《增类群书类要事林广记》。（吾国西颍陈元靓编辑。）卷八《音乐举要》，有管色指法谱字，与白石所记政同。卷九《乐星图谱》所列《律吕隔八相生图》及《四宫清声律生八十四调》，于诸谱字之阴阳配合，剖析尤详。卷二文艺类有黄钟宫散套曲，为《愿成双令》、《愿成双慢》，（已上系宫拍。）《狮子序》、《本宫破子》、《赚》、《双胜子》、《急三句儿》等名，首尾声完具，节拍分明。读《白石词》者，得此可资印证。 

　　○刘招山一翦梅 

　　词有淡远取神，只描取景物，而神致自在言外，此为高手。然不善学之，最易落套。亦如诗中之假王、孟也。刘招山《一翦梅》过拍云：“杏花时节雨纷纷。山绕孤邨。水绕孤邨。”颇能景中寓情。昔人但称其歇拍三句“一般离思”云云，未足尽此词佳胜。 

　　○潘紫岩南乡子 

　　《潘紫岩词》，余最喜其南乡子一阕，（《后邨诗话》题云：《镡津怀旧》；《花庵绝妙词选》题云：《题南剑州妓馆》。）小令中能转折，便有尺幅千里之势。词云：“生怕倚阑干。阁下溪声阁外山。空有旧时山共水，依然。暮雨朝云去不还。　　相见蹑飞鸾。月下时时认佩环。月又渐底霜又下，更阑。折得梅花独自看。”歇拍尤意境幽瑟。 

　　○张武子西江月 

　　张武子《西江月》过拍云：“殷云度雨井桐凋，雁雁无书又到。”昔人句云：“江头数尽南来雁，不寄西风一幅书。”此词括以六字，弥觉沉顿。 

　　○马古洲海棠春 

　　马古洲《海棠春》云：“护取一庭春，莫弹花闲鹊。”用徐干臣：“闷来弹鹊，又搅碎、一帘花影。”可谓善变。 

　　○马古洲月华清 

　　又，马古洲《月华清》云：“怕里。又悲来老却，兰台公子。”“怕里”，宋人方言，《草窗词》中屡见，犹言恰提防闲，大致如此诠释，尚须就句意活动用之。 

　　○高彦先行香子 

　　高彦先，吾广右宦贤也。《东溪词》，《行香子》云：“瘴气如云。暑气如焚。病轻时、也是十分。沉疴恼客，罪罟萦人。叹槛中猿，笼中鸟，辙中鳞。　　休负文章，休说经纶，得生还、早已因循。菱花照影，筇竹随身。奈沈郎尪、潘郎老、阮郎贫。”盖编管容州时作，极写流离困瘁状态，足令数百年后读者为之酸鼻。曩余自题《菊梦词》句云：“雪虐霜欺，须拌得、鬓边丝。”彦先先生可谓饱经霜雪矣。 

　　○曾苍山谒金门 

　　曾苍山（原一），曾游吾粤。考《粤西金石略》，临桂雉山、隐山、水月洞，并有淳十二年与赵希囿同游题名。《梅磵诗话》云：“苍山年七岁，赋《杨妃袜》云‘万骑西行驻马嵬。凌波曾此堕尘埃。谁知一掬香罗小，踏转开元宇宙来。’盖颖慧绝人者。”其词如《谒金门》云：“梅粉褪。点点雨声春恨。半吐桃花芳意嫩。草痕青寸寸。　　把酒花边低问。莫解寒深红损。等待春风晴得稳。琵琶重整顿。”亦以天事胜也。 

　　○黄雪舟水龙吟 

　　黄雪舟词，清丽芊绵，颇似北宋名作。唯传作无多，殊为憾事。其《水龙吟》云：“柔肠一寸，七分是恨，三分是泪。”盖仿东坡“春色三分，二分尘土，一分流水”之句。所不逮者，以刻镂稍着痕迹耳。其歇拍云：“待问春、怎把千红，换得一池绿水。”亦从“一分流水”句引伸而出。 

　　○方秋岩沁园春序 

　　方秋崖《沁园春》词，櫽括《兰亭序》。有小序“汪强仲大卿，禊饮水西，令妓歌兰亭，皆不能，乃为以平仄度此曲，俾歌之”云云。大抵循声按折，宋人最为擅长。不徒长短句皆可歌，即前人佳妙文字，亦皆可歌。水西羣妓，殆非妙选工歌者。如其工者，则必能歌《兰亭序》矣。它如庾子山《春赋》，梁元帝《荡妇思秋赋》、《采莲赋》，李太白《惜余春赋》、《愁阳春赋》，傥付珠喉，未知若何流美。又如江文通《别赋》，谢希逸《月赋》，鲍明远《芜城赋》，李遐叔《吊古战场文》，欧阳文忠《秋声赋》，苏文忠《前后赤壁赋》，皆可选摘某篇某段而歌之。此类可歌之文，尤不胜偻指。红箫铁板，异曲同工已。 

　　○葛郯信斋词 

　　葛郯《信斋词》，《水调歌头·舟回平望过乌戍值雨向晚复晴》云：“应是阳侯薄相，催我胸中锦绣，清唱和鸣鸥。”“薄相”犹言游戏，吴阊里语曰“白相”，“白”盖“薄”之声转，一作“孛相”。乌程张鉴《冬青馆诗》，《山塘感旧》云：“东风西月灯船散，愁煞空江孛相人。” 

　　○萧闲小重山 

　　萧闲《小重山》云：“得君如对好江山，幽栖约、湖海玉孱颜。”比余《咏梅》［清平乐］云：“玉容依旧。便抵江山秀。”略与昔贤闇合，特言外情感不同耳。 

　　○毛熙震浣溪沙 

　　闺人时妆，鬒发覆额，如黝髹可鉴。以梳之小而绝精者，约正中片发，入其齿中，阔与梳相若，梳齿藏不见，则起为美观。《花间集》毛熙震《浣溪沙》云：“象梳欹鬓月生云。”清姒尝改为“象梳扶鬒云藏月”，盖赋此也。 

　　○程大昌韵令 

　　近人称寿五十一岁曰开六，六十一曰开七。程大昌《韵令》，（按：宋人称词为韵令，此以为调名，仅见。）《硕人生日》云：“寿开八秩，两鬓全青。颜红步武轻。”自注：“白乐天《开六秩诗》自注云：‘年五十岁。即曰开六秩矣。’言自五十一，即为六十纪数之始也。”五十即曰开六，与今小异。（按：《强村丛书》本程大昌《文简公词》载此词自注所引白乐天注为五十一岁，非五十岁。不知惠风所据何本，或非善本，故有夺字。） 

　　○易祓喜迁莺 

　　易祓《喜迁莺》云：“记得年时，胆瓶儿畔，曾把牡丹同嗅。”语小而不纤。极不经意之事，信手拈来，便觉旖旎缠绵，令人低徊不尽。纳兰成德《浣溪沙》云：“被酒莫惊春睡重，赌书消得泼茶香。当时祇道是寻常。”亦复工于写情，视此微嫌词费矣。《喜迁莺》歇拍云：“强消遣，把闲愁推入，花前杯酒。”由“举杯消愁”意翻变而出，亦前人所未有。 

　　○李庄靖乐府 

　　金李用章《庄靖先生乐府》，《谒金门》序云：“西斋得梅数枝，色香可爱，一日为泽倅崔仲明窃去，感叹不已，因赋此调十二章，以写怅望之怀。”直书窃梅人之官位姓字，此序奇绝亦韵绝。其十二章之目曰：《寄梅》、《探梅》、《赋梅》、《叹梅》、《慰梅》、《赏梅》、《画梅》、《戴梅》、《别梅》、《望梅》、《忆梅》、《梦梅》，细审一一，却无言外寄托，只是为梅花作，抑何缠绵郑重乃尔。其《寄梅》歇拍云：“为问花闲能赋客，如何心似铁。”亦悱恻，亦蕴藉，直使窃梅人无辞自解免。其后有《太常引·同知崔仲明生日》云：“太行千里政声扬，同何处、是黄堂。遗爱几时忘。试听取、人歌《召棠》。　　锦衣年少，插花跃马，休负好风光。三万六千场。但暮暮、朝朝醉乡。”召棠遗爱，于插花年少得之。窃花人幸得不恶，不失其为花闲能赋，赖此阕为之解嘲。 

　　○李庄靖谒金门 

　　李庄靖《谒金门》云：“万里无云天绀滑。一轮光皎洁。”“绀滑”二字，未经前人用过，较“雨过天青云破处”，尤为妙于形容。 

　　○眉匠词 

　　《眉匠词》，竹垞少作，丰润丁氏持静斋藏。 

　　○Т庵乐府大江东去 

　　《遯庵乐府》，《大江东去》云：“不如闻早，付它妻子耕织。”《江城子》云：“明日新年，闻早健还家。”《渔家傲》云：“住山活计宜闻早。身世沧溟一沤小。”“闻早”，当是北人方言，《菊轩乐府》中亦两见。（沤尹云：今汴梁城中有此方言，犹言及早。“闻”读若“稳”。）（按：宋人词中，亦颇有用“闻早”二字者。） 

　　○潘元质词 

　　郑谷《贫女吟》：“笑翦灯花学画眉。”潘元质词：“旋翦灯花，两点翠眉谁画。”盖以灯煤碾细代眉黛。王元老《菩萨蛮》云：“留取麝煤残，临鸾学远山。”此用香煤，更韵。 

　　○碧瀣词 

　　曩作《七夕词》，涉寻常儿女语，畴丈尤切诫之，余自此不作七夕词，承丈教也。《碧瀣词》，（刻入《薇省同声集》。）《齐天乐》序云：“前人有言，牵牛象农事，织织女象妇功。七月田功粗毕，女工正殷，天象亦寓民事也。六朝以来，多写作儿女情态，慢神甚矣。丁亥七夕，偶与瑟轩论此事，倚此纠之。”“一从《豳雅》陈民事，天工也垂星彩。稼始牵牛，衣成织女，光照银河两界。秋新候改。正嘉谷初登，授衣将届。春耟秋梭，岁功于此隐交代。　　神灵焉有配偶，藉唐宫夜语，诬蔑真宰。附会星期，描橅月夕，比作人间欢爱。机窗泪洒。又十万天钱，要偿婚债。绮语文人，忏除休更待。”即诫余之恉也。 

　　○菊轩临江仙 

　　菊轩《临江仙》云：“浮生扰扰笑何楼。试看双鬓上，衰疯不禁秋。”按刘贡父《诗话》：“世语虚伪为何楼。盖国初（宋初也。）京师有何家楼，其下卖物多虚伪，故以名之。”菊轩词盖用此。 

　　○明秀集赏荷词 

　　《明秀集》，《乐善堂赏荷词》：“胭脂肤瘦熏沉木，翡翠盘高走夜光。”《滹南老人诗话》云：“莲体实肥，不宜言瘦，似易腻字差胜。”龙壁山人云：“莲本清艳，腻得其貌，未得其神也。”余尝细审之，此字至难稳称，尤须与下云“熏沈水”相贯穿。拟易“润”字、“媚”字、“薄”字，彼胜于此。似乎“薄”字较佳，对下句“高”字亦称。 

　　○须溪百字令 

　　《须溪词》，《百字令》“少微星小”阕自注：“佛以四月八生，见明星悟道，曰‘奇哉’，即《左传》‘星陨如雨’之夕也。”此说绝新。须溪赅博，未审于何书得之。 

　　○雪坡寿词 

　　宋人多寿词，佳句却罕觏。《雪坡词》，《沁园春·寿婺州陈可斋》云：“元佑诸贤，纷纷台省，惟有景仁招不来。”命意高绝。前调《寿陈中书》云：“着身已是瀛洲。问更有长生别药不？”极雅切，极自然。又《寿陶守》云：“春雨悭时，千金斗粟，民仰使君为食天。”民以食为天，寻常语耳。（按见《通鉴》，贾润甫谓李密语。）“为食天”更隽而新。］ 

　　○吴咏贺新郎 

　　吴人呼女曰囡，读若奴顽切。虞山王东溆（应奎）《柳南续笔》：“吾友吴友篁着《太湖渔风》，载渔家日住湖中，自无不肌粗面黑。闲有生女莹白者，名曰白囡，以志其异。渔人户口册中两见之”云云。吴叔永（泳）《鹤林词》，《贺新郎·宣城寿季永弟》云：“爷作嘉兴新太守，囡拜鹗书天府，况哥共、白头相聚。”则宋人已用之入韵语矣。叔永，蜀人，亦作吴语，何耶。囡字编检字书，并未之载。 

　　○吴泳清平乐 

　　《鹤林词》，《清平乐·寿吴毅夫》云：“荔子才丹栀子白，抬贴诞弥嘉月。”“抬贴”字亦方方言，于此仅见。 

　　○吴泳水龙吟 

　　“算一生绕徧，瑶阶玉树，如君样、入闲少。”吴叔永《水龙吟·寿李长孺》句。寿词能为此等语，视寻常歌诵功德，何止仙尘糟玉之别。 

　　○郭遯斋卜算子 

　　叶梦得《避暑录话》：“欧阳文忠公在扬州，作平山堂。每暑时，辄凌晨携客往游。遣人走邵伯，取荷花千余朶，以画盆分插百许盆，与客相闲。遇酒行，即遗妓取花一枝传客，以次摘其叶，尽处则饮酒，往往侵夜戴月而归。”郭遯斋《卜算子》序云：“客有惠牡丹者。其六深红，其六浅红。贮以铜瓶，置之席间，约五客以赏之。仍呼侑尊者六辈。酒半，人簪其一，恰恰无欠余，因赋。”“谁把洛阳花，翦送河阳县。魏紫姚黄此地无，随分红深浅。　　小插向铜瓶，一段真堪羡。十二人簪十二枝，面面交相看。”遯斋词事，与欧公风趣略同。玉溪生以“送钩”、“射覆”入诗，得毋愧此雅故。 

　　○聂胜琼与马琼琼 

　　青泥莲花记：“李之问解长安幕，诣京师改秩。都下聂胜琼，名倡也，质性慧黠，李见而喜之。将行，胜琼送别，饯饮于莲花楼下，唱一词，末句曰：‘无计留春住。奈何无计随君去。”因复留经月。为细君督归甚切，遂饮别。不旬日，聂作一词寄李云：‘玉惨花愁出凤城。莲花楼下柳青青。尊前一唱阳关曲，别个人人第几程。　　寻好梦，几难成。有谁知我此时情？枕前泪共阶前雨，隔个窗儿滴到明。’盖寓调《鹧鸪天》也。之问在中路得之，藏于箧底，抵家，为其妻所得。问之，俱以实告。妻喜其语句清丽，遂出妆奁资夫取归。琼至，即弃冠栉，损妆饰，委曲事主母，终身和悦，未尝少有闲隙焉。”胜琼《鹧鸪天》词，纯是至情语，自然妙造，不假造琢，愈浑成，愈秾粹。于北宋名家中，颇近六一、东山。方之闺帏之彦，虽幽栖、漱玉，未遑多让，诚坤灵闲气矣。之问之妻能赏会胜琼词句，既无见嫉之虞，尤有知音之雅。委曲以事，和悦终身，吾为胜琼庆得所焉。又朱端朝，字廷之，南渡后肄业上庠。与妓马琼琼者，往来久之。及省试优等，授南昌尉。辗转脱琼琼籍，挈之归家。因辟二阁，东阁正室居之，琼琼居西阁。廷之之任南昌，倏经半载，西阁以梅雪扇寄之，后写一词，调《减字木兰花》云：“雪梅妒色。雪把梅花相抑勒。梅性温柔。雪压梅花怎起头。　　芳心欲诉。全仗东君来作主。传语东君。早与梅花作主人。”廷之详味词意，知为东阁所抑，自是坐卧不安，竟托疾解绶。既抵家，置酒会二阁，赋《浣溪沙》一阕云：“梅正开时雪正狂。两般幽韵孰优长。且宜持酒细端相。　　梅比雪花多一出，雪如梅蕊少些香。天公非是不思量。”自是二阁欢好如初。兹事亦韵甚。唯是琼琼所遭，视胜琼稍不逮，胜琼诚胜琼矣。 

　　○顾梁汾序侯刻词 

　　国初锡山侯氏，刻《十名家词》，有顾梁汾序一首，论词见地绝高。江阴金溎（武祥）粟香室重刻本，佚去此序。曩移钞史馆本《顾集》，亦未之载，亟录于此。序云：“异时长短句，自《花间》、《草堂》而外，行世者盖不多见。明末海虞毛氏，始取《花庵》、《尊前》诸集，及宋人词稿，尽付剞劂。其中字句之讹，姓名之混，闲不免焉。虽然，读书而必欲避讹与混之失，即披阅吟讽，且不能以终卷，又安望其畅然拔去抑塞，任为流通也。亦园主人高情逸韵，摆落一切，顾于长短句，独有玄赏。其所刻诗不一，而先之以词。其所刻词不一，而先之以十家之词，皆藏弆善本。集中之为讹且混者绝少，真可补毛氏所未及。抑余更有取焉。今人之论词，大概如昔人之论诗。主格者其历下之摹古乎？主趣者其公安之写意乎？迩者竞起而宗晚宋四家，何异牧斋之主香山、眉山、渭南、遗山？要其得失，久而自定。余则以南唐二主当苏、李，以晏氏父子当三曹，而虚少陵一席，窃比于钟记室独孤常州之云。总让亦园之不执已，不狥人，不强分时代，令一切矜新立异者之废然返也。” 

　　○容若梦江南 

　　容若《梦江南》云：“新来好，唱得虎头词。一片冷香惟有梦，十分清瘦更无诗。标格早梅知。”即以梁汾《咏梅》句喻梁汾词。赏会若斯，岂易得之并世。 

　　○毛满庭芳 

　　宋毛幵，《自宛陵易倅东阳留别诸同寮》［满庭芳］云：”回头笑，浑家数口，又泛五湖舟。”俚语称妻曰“浑家”，屡见坊肆间小说。毛词则举一切眷属言之。 

　　○周必大近体乐府 

　　周必大《近体乐府》，有《点绛唇·七夜赵富文出家姬小琼再赋》。“七夕”作“七夜”，甚新。小琼即范石湖所谓与韩无咎、晁伯如家姬，称为三杰者，见《本事词》注。又《木兰花慢·赠贵游摘阮时得名妾故戏及之》云：“松间玄鹤舞翩翩。山鬼下苍烟。正闭户焚香，捩商泛角，非指非弦。”曩见宋人所绘《九歌图》，山鬼像绝娟倩，所谓“既含睇兮又宜笑，子慕余兮善窈窕”。彼云屏妙姬，能当之无愧色耶？（按：所引《木兰花慢》词，乃元人刘时中作，此误引。） 

　　○中庵诗余鹊桥仙 

　　《中庵诗余》，《鹊桥仙·观接牡丹》云：“栽时白露，开时谷雨，培养工夫良苦。闲园消息阿谁传，算只是、司花说与。　　寒梢一拂，芳心寸许，点破凡根宿土。不知魏紫是姚黄，到来岁、春风看取。”曩见查悔余《得树楼杂钞》，引《黄伐坛集妒芽说》：“客有语予，人有以桃为杏者，名曰接。其法，断桃之本，而易以杏。春阳既作，其枝叶与花皆杏也。桃之萌亦出于其本。蓊然若与杏争盛者。主人命去之，此妒芽也。”云云。接花入题咏，于刘词仅见。吾广右花佣，最擅此技。如以桃接杏，则先植桃于盆，其本必蟠屈有姿致，仅留一二枝条，壮约指许，届清明前则就杏择其枝气在者，壮相若者，与桃之本姿致宜称者，审定长短距离，削去其半，约寸许，同时于桃枝近本处，亦削去其半，亦寸许，速就两枝受削处密切黏合，以苎皮紧束之。外用杏根畔土，调融涂护，勿露削口。若所接杏枝距地较高，则植木为架扌耆桃盆，务令两花高下相若，无稍拗屈强附。迨至夏初，两枝必合而为一。苎皮暂不必解，于杏枝削口稍下，徐徐锯断，俾两花脱离，即将削口稍上之桃枝锯弃，则本桃而花叶皆杏矣。它花接法并同，唯所接皆木本，接时必清明前，如刘词所云。牡丹系草本，白露已深秋，能于深秋接草木花，其技精于今人远甚。唯词歇拍云：“不知魏紫是姚黄，到来岁、春风看取。”当接花时，不能预定其色品，讵昔之接，异于今之接耶。惜其法不可得而考矣。 

　　○王 

回顶端 

胡不归 

论坛元老 

注册时间: 2004-08-24 

文章: 1442 

发表于: 星期四 九月 09， 2004 11:22 pm　　文章主题: 

-------------------------------------------------------------------------------- 

　　○王文简倚声集序 

　　王文简《倚声集》序：“唐诗号称极备。乐府所载，自七朝五十五曲外，不概见。而梨园所歌，率当时诗人之作，如王之涣之《凉州》。白居易之《柳枝》。王维《渭城》一曲流传尤盛。此外虽以李白、杜甫、李绅、张籍之流，因事创调，篇什繁富，要其音节皆不可歌。诗之为功既穷，而声音之秘，势不能无所寄，于是温、韦生而《花闲》作，李、晏出而《草堂》兴，此诗之余而乐府之变也。诗余者，古诗之苗裔也。语其正则南唐二主为之祖，至漱玉、淮海而极盛，高、史其嗣响也。语其变则眉山导其源，至稼轩、放翁而尽变，陈、刘其余波也。有诗人之词，唐、蜀、五代诸人是也。有文人之词，晏、欧、秦、李诸君子是也。有词人之词，柳永、周美成、康与之之属是也。有英雄之词，苏、陆、辛、刘是也。至是，声音之道乃臻极致。而诗之为功，虽百变而不穷。”云云。仅二百数十言，而词家源流派别，了若指掌。是书传本绝鲜，亟节记之。 

　　○宋满江红词镜 

　　倚声之作，石刻闲见着录，金文尤罕觏。宋《满江红》词镜，镜边筛以梅花，词作回文书：“雪共梅花，念动是、经年离折。重会面、玉肌真态，一般标格。谁道无情应也妒，暗香藐没教谁识。却随风偷入傍妆台，萦帘额。　　惊醉眼，朱成碧。随冷燠，分青白。叹朱弦冻折，高山音息。怅望关河无驿使，剡溪兴尽成陈迹。见似枝而喜对杨花，须相忆。”冯晏海（云鹏）得之济南，谓其词类宋人，故定为宋镜。见张诗舲（祥河）《偶忆编》。又曾宾谷（燠）藏宣德铜盘，内刻《锦堂春》词：“映日秾花旖旎。萦风细柳轻盈。游丝十丈重门静，金鸭午烟清。　　戏蝶浑如有意，啼莺还似多情。游人来往知多少，歌吹散春声。”“宣德七年正月十五日。” 

　　○贾文元玉词牌 

　　义州李文石（葆恂）《旧学盦笔记》，记所见金石书画，有宋制贾文元玉词牌。按贾昌朝，字子明，获鹿人。天禧初，赐同进士出身。庆历间，拜同中书门下平章事，加左仆射，卒谥文元。有《木兰花慢》云：“都城水渌嬉游处。仙棹往来人笑语。红随远浪泛桃花，雪散平堤飞柳絮。　　东君欲共春归去。一阵狂风和骤雨。碧油红旆锦障泥，斜日画桥芳草路。”黄花庵云：“公生平唯赋此一词”。未审即玉牌所刻否？ 

　　○盛昱八声甘州 

　　光绪甲午，伯愚学士（志钧）简乌里雅苏台办事。宗室伯希祭酒（盛昱）赋《八声甘州》赠行云：“蓦横吹、意外玉龙哀，乌里雅苏台。看黄沙毳幕，纵横万里，揽辔初来。莫但访原先荒碛，（自注：“同人属拓阙特勤碑。”）尔是勒铭才。直到乌梁海，蕃落重开。　　六载碧山丹阙，几商量出处，拔我蒿莱。怆从今别后，万卷一身薶。约明春、自专一壑，我梦君、千骑雪皑皑。君梦我，一枝榔栗，扶上巗苔。”盖伯愚此行虽之官，犹迁谪也。伯希词甫脱稿，即录示余。小红笺细字绝精。比幡［夗巾］故纸得之。此等词略同杜陵诗史，关系当时朝局，非寻常投赠之作可同日语。因亟箸于编。 

　　○半塘杂文 

　　半塘杂文存者绝少。检敝簏，得其寄番愚冯恩江（永年）手札旧稿。冯为半塘之戚，有《看山楼词》，故语多涉词。“十年阔别，万里相思。往在京华，得《寄南园二子诗钞》，尝置座隅，不时循诵，以当晤言。去秋与家兄会于汉南，又读《看山楼词》，不啻与故人烟语于匡番寒翠闲，麈柄炉香，可彷佛接。尤倾倒者，在言情令引，少游晓风之词，小山苹云之唱，我朝唯纳兰公子，深入北宋堂奥。遗声坠绪，二百年后乃为足下拾得，是何神术，钦佩钦佩。侄溷迹金门，素衣缁尽。闲较倚声之作，谬邀同辈之知。既奖藉之有人，渐踊跃以从事。私心窃比，乃在南宋诸贤，然毕力奔赴，终彳亍于绝潢断涧闲。于古人之所谓康庄亨衢者，不免有望洋向若之叹。天资人力，百不如人，奈何，奈何。万氏持律太严，弊流于拘且杂，识者至訾为痴人说梦，未免过情。然使来者之有人，综羣言于至当，俾倚声一道，不致流为句读不缉之诗，则筚路开基，红友实为初祖。不审高明以为然否？往岁较刻姜、张诸词集，计邀青睐，祈加匡订。此外如周、辛、王、史诸家，皆世人所欲见，又绝无善本单行。本拟雠刊，并公同好。又拟辑录同人好词，为笙盘同音之刻。自罹大故，万事皆灰。加以病竖相缠，精力日苶，不识此志能否克遂。它日残喘稍苏，校刻先人遗书毕，当再鼓握铅之气。足下博闻强识，好学深思，其有关于诸集较切者，幸示一二。盼盼。归来百日，日与病邻。丧葬大事，都未尽心毫末。负諐高厚，尚复何言。饥能驱人，［度攴］门未遂。涉淞渡湖，加载梁园。今冬明春，当返都下，壹是家兄当详述以闻，不再覼缕。白雪曲高，青云路阻。双江天末，瞻企为劳。附呈拙制，祈不吝金玉，启诱蒙陋。风便时锡好音。诸惟为道珍重不备。”又云：“倚声夙昧，律吕尤疏。特以野人击壤，孺子濯缨，天机偶触，长谣斯发。深惭红友之持律，有愧碧山之门风。意迫指訾，遑恤颜厚。兹录辛巳所造，得若干阕就正，嗟夫，樗散空山，大匠不视。桐焦爨下，中郎赏音。得失何常，真赏有在。传曰：‘子今不订吾文，后世谁知订吾文者。’谬附古谊，率辱雅裁，幸甚幸甚。”半塘故后，其生平著作与收藏均不复可问。即其奏稿存否，亦不可知。此手札亦吉光片羽矣。 

　　○遗山妙句 

　　遗山句云：“草际露垂虫响徧。”写出目前幽静之境，小而不纤，妙在“垂”字“响”字，此二字不可易。 

　　○松厓词 

　　松厓词，《竹香子·咏斑竹烟管》云：“莫问吞多咽少，钓诗竿何妨饥齩。”“钓诗竿”可作吃烟典故。 

　　○养蒙先生词 

　　元张师通《养蒙先生词》，《玉漏迟·寿张右丞》云：“端正婵娟，为我玳筵留照。”“端正婵娟”四字，用之寿词，庄雅而宜称。它家词中未之见也。 

　　○王秋涧江神子 

　　“金朝遗风，冬月头雪，令童辈团取，比明，拋亲好家。主人见之，即开宴娱宾，谓之撇雪会。”见王秋涧词《江神子》序。金源雅故，流传绝少，亟记之。 

　　○倪云林踏莎行 

　　倪云林《踏莎行》后段云：“鲁望渔邨，陶朱烟岛，高风峻节为今扫。黄鸡啄黍浊醪香，开门迎笑东邻老。”旧作《锦钱词》，《寿楼春·陶然亭赋》前段云：“登陶然孤亭，问垂杨阅尽，多少豪英。我辈重来携酒，但问黄莺。”后段云：“垂竿叟，浑无营，共闲鸥占断，烟草前汀。一角高城残照，有人闲凭。”盖当时实景。托恉与云林略同。半塘云：“愈含蓄，愈隽永。” 

　　○倪云林人月圆 

　　《云林词》，《人月圆》云：“怅然孤啸，青山故国，乔木苍苔。当时明月，依依素影，何处飞来。”李重光《浪淘沙》云：“晚凉天净月华开。想得玉楼瑶殿影，空照秦淮。”同一不堪回首。 

　　○黄槐卿词 

　　海宁查悔余（慎行）《得树楼杂钞》：“宋史，绍兴五年五月，神武中军统制杨沂中，发卒辇怪石寘太平楼。侍御史张绚劾奏其事，沂中坐罚金。元《黄文献公溍集》有《先居士乐府后记》云：旧传太平楼秦桧所建。按沂中罚金时，桧已去相位。则楼之建，当在桧秉政初。洎桧再相，和议成日，使士人歌咏太平中兴之美，乐府《满庭芳》所由作也。此事《咸淳临安志》不载。”云云。（按：此与元刊本《金华黄先生文集》所载不同。）按《吴兴备志》：“黄溍，字晋卿，本姓丁，世居吴兴。父铸育于义乌之黄。溍登延佑二年进士第，累官翰林学士，谧文献。”据此知溍父名铸。元吴师道《敬乡录》，载宋何茂恭（恪）《跋黄槐卿题太平楼乐府》云：“予友黄槐卿，有胆略之士也。当秦氏侧目磨牙以脔忠肉义骨之际，独不为威惕，成长短句以靡其须。其仇因挟为奇货以控之，且二十年矣。会秦桧下世，遂不及发。其脱于虎口者幸也。”云云。据此，知铸字槐卿。两宋词学极盛，士流束发受书，大都研究宫律。顾其所作幸而得传，钜公华胄而外，十之一二云尔。槐卿《满庭芳》词，具见平生风节，乃竟湮没失传，尤为可惜。宋元已还，小说杂编之属，未见者不少，容或记述及之。俟异日考求焉。《绝妙好词》卷六，有黄铸《秋蕊香令》一首。铸，字晞颜，号乙山，邵武人，官柳州守。乃别是一人。姓名偶同耳。（按：据黄溍《金华黄先生文集》卷三载《记先世墓志铭》一文，太平楼乐府，乃其六世祖所撰。黄溍六世祖，名中辅，见宋濂所撰《金华黄先生行状》。黄溍生于元至元十四年，距南宋初约一百三四十年，其父决不能与秦桧同时。） 

　　○审斋好事近 

　　审斋词，《好事近·和李清宇》云：“归晚楚天不夜，抹墙腰横月。”只一“抹”字，便得冷静幽瑟之趣。 

　　○高竹屋金人捧露盘 

　　高竹屋《金人捧露盘·咏梅》二阕：“念瑶姬，翻瑶佩，下瑶池。冷香梦、吹上南枝。罗浮梦杳，忆曾清晓见仙姿。天寒翠袖，可怜是、倚竹依依。　　溪痕浅，雪痕冻，月痕淡，粉痕微。江楼怨、一笛休吹。芳信待寄，玉堂烟驿雨凄迟。新愁万斛，为春瘦、却怕春知。”又，“楚宫闲。金成屋，玉为阑。断云梦、容易惊残。骊歌几叠，至今愁思怯阳关。清音恨阻，抱哀筝，知为谁弹。　　年华晚，月华冷，霜华重，鬓华斑。也须念、闲损雕鞍。斜缄小字，锦江三十六鳞寒。此情天阔，正梅信、笛里关山。”《绝妙好词》录前一阕。余则谓以风格论，后阕较尤遒上也。 

　　○张芬回文词 

　　评闺秀词，无庸以骨干为言。大都嚼蕊吹香，搓酥滴粉云尔。亦有浚发巧思，新颖绝伦之作。《闺秀正始集》：张芬《寄怀素窗陆姊》七律一首，回文调寄《虞美人》词。诗云：“明窗半掩小庭幽。夜静灯残未得留。风冷结阴寒落叶，别离长望倚高楼。迟迟月影移斜竹，叠叠诗余赋旅愁。欲将断肠随断梦，雁飞连阵几声秋。”词：“秋声几阵连飞雁，梦断随肠断。欲将愁旅赋余诗，叠叠竹斜移影、月迟迟。　　楼高倚望长离别。叶落寒阴结。冷风留得未残灯。静夜幽庭小掩、半窗明。”芬字紫蘩，号月楼，江苏吴县人，箸有《两面楼偶存稿》。 

　　○潘瀛选新荷叶 

　　无名氏（按：或云唐人）《鱼游春水》云：“秦楼东风里。燕子还来寻旧垒。余寒犹峭，红日薄侵罗绮。嫩草方抽碧玉茵。媚柳轻拂黄金缕。莺啭上林，鱼游春水。”李元膺《洞仙歌》云：“雪云散尽，放晓晴庭院。杨柳于人便青眼。更风流多处，一点梅心相映远。约略颦轻笑浅。”词中此等意境，余极喜之。潘瀛选《新荷叶》云：“日丽风柔，水边天气鲜新。闲坐斜桥，数完几折溪痕。酒旗戏鼓，怯余寒、未满前村。　　小红怎乳，莺声一巷纔匀。节过收灯，风光尚未逾旬。粉糁疏篱，谁家香玉粼粼。雏晴嫩霁，似垂髫、好女盈盈。江南烟景，殢人犹在初春。”此词亦韶令可诵。瀛选，顺治朝宜兴人。 

　　○李汝珍行香子 

　　大兴李松石（汝珍）箸《李氏音鉴》，自以三十三字母为词。调《行香子》云：“春满尧天。溪水清涟。嫩红飘、粉蝶惊眠。松峦空翠，鸥鸟盘旋。对酒陶然，便博个醉中仙。”“春满尧天”即“昌茫阳（梯秧切）”下仿此。侄书圃调《青玉案》云：“垂杨低现红桥路。看碧鸟、飞无数。残照平塘人过渡。清尊把酒，迷离秀树，南浦天街暮。”侄安辅调《谢池春》云：“细雨才晴，便踏春泥沽酒，指人家、数条嫩柳。酩酊独醉，把汉书详剖，看闲门、问奇来否。”徐声甫（镛）调《锦缠道》云：“对酒南楼，门掩春花天晓。林边千点苍山小。三桥腾跨纹袅。明镜平铺，舟放人归早。”许石华调《凤凰阁》云：“喜窥巢新燕，低飞屋角。呢喃频对清閟阁。争把柳绵桃蕊，常时衔却。盼将子、数来庭幕。”许月南（音鹄），调《醉太平》云：“春暖莺狂，花团蝶嚷。云岚滋味曾尝。劝君频举觥。　　软饱醉乡。黑甜睡方。悬琴端按宫商。宁知辛苦忙。”各词调皆三十三字，并与字母双声恰合，无一复音。作者非必倚声专家，即亦煞费匠心矣。 

　　○事林广记多雅故珍闻 

　　《群书类要事林广记》，西颍陈元靓编。康熙三十九年版行于日本。（彼国元禄十二年。）凡所记载，起自南宋，迄于元季。涉明初，则续增也。中间雅故珍闻，往往新奇可喜。戊集文艺类《圆社摸场》云：“四海齐云社，当场蹴气球。作家偏着所，圆社最风流。况是青春年少，同辈朋俦。向柳巷花街翫赏，在红尘紫陌追游。脱履挦来冯眼活，认真为有准，杈儿扶住惟口鸣，识踢乃无忧。右搭右花跟，似鸟龙儿摆尾。左侧左虚扢，似丹凤子摇头。下住处全在低美，打着人惟仗推吹。使力藏力，以柔取柔。集闲中名为一绝，决胜负分作三筹。俺也丝鞋罗袴，短帽轻裘。襟沾香汗湿，袜污软尘浮。佩剑仙人时侧目，撺梭玉女巧凝眸。粉钳儿前后仰身，身移不浪。金翦刀往来移步，步过频偷。况乎奢华治世，豪富皇州。春风喧鼓吹。化日沸歌讴。欢笑对吴姬越女，繁华胜桑瓦潘楼。湖山风物，花月春秋。四圣观柳边行乐，三天竺松下优游。乐事赏心，难并四美，胜友良朋，无非五侯。心向闲中着，人于倬里求。凡来踢圆者，必不是方头。”又，《满庭芳》云：“若论风流，无过圆社，拐臁蹬蹑搭齐全。门庭富贵，曾到御帘前。灌口二郎为首，赵皇上、下脚流传。人都道、齐云一社，三锦独争先。　　花前、并月下，全身绣带，偷侧双肩。更高而不远，一搭打秋千。球落处、光臁圆拐，双佩剑、侧蹑相连。高人处，翻身佶料，天下总呼圆。”又云：“十二香皮，裁成圆锦，莫非年少堪收。绿杨深处，恣意乐追游。低拂花梢慢下，侵云汉、月满当秋。堪观处，偷头十字拐，舞袖拂银钩。　　肩尖、并拐搭，五陵公子，恣意忘忧。几回沉醉，低筑傍高楼。虽不遇、文章高贵，分左右、曾对王侯。君知否，闲中第一，占断是风流。”（后有齐云社规，下脚文、球门、球门、社规、齐云入门、白打场户、两人场户、三人场户、四人场户、五人名小出尖、五人场户名皮破、落花流水。六人名大出尖、踢花心各图式。）《遏云要诀》云：“夫唱赚一家，古谓之道赚。腔必真，字必正。欲有墩亢制拽之殊，字有唇喉齿舌之异。抑分轻清重浊之声，必别合口、半合口之字。更忌马嚚［革登］子，俗语乡谈。如对圣案，但唱乐道山居水居清雅之词，切不可以风情花柳艳冶之曲。如此则为渎圣。社条不赛筵会，吉席上寿庆贺不在此限，假如未唱之初，执拍当胸，不可高过鼻。须假鼓板村掇。三拍起引子，唱头一句。又三拍至两片结尾声。三拍煞入序尾。三拍巾斗煞入赚头。一字当一拍，第一片三拍，后仿此。出赚三拍，出声巾斗。又三拍煞尾声。总十二拍。第一句四拍，第二句五拍，第三句三拍煞。此一字不逾之法。”《遏云致语》筵会用《鹧鸪天》云：“遇酒当歌酒满斟。一觞一咏乐天真。三杯五盏陶情性。对月临风自赏心。　　环列处，总佳宾。歌声嘹亮遏行云。春风满座知音者，一曲教君侧耳听。”（后有《圆社市语》、中吕宫《圆里圆》。）驻云主张《满庭芳》集曲名云：“共庆清朝，四时欢会，贺筵开、会集佳宾。风流鼓板，法曲献仙音。鼓笛令无双多丽，十拍板音韵宣清。文序子，双声叠韵，有若瑞龙吟。　　当筵，闻品令，声声慢处，丹凤微鸣。听清风八韵，打拍底、更好精神。安公子、倾杯未饮，好女儿、齐隔帘听。真无比，最高楼上，一曲称人心。”诗曰：“鼓板清音按乐星。那堪打拍更精神。三条犀架垂丝络。两只仙枝击月轮。笛韵浑如丹凤叫。板声有若静鞭鸣。几回月下吹新曲，引得嫦娥侧耳听。”《水调歌头》云：“八蛮朝凤阙，四境绝狼烟。太平无事，超烘聚哨效梨园。笛弄昆仑上品，筛动云阳妙选，画鼓可人怜。乱撒真珠迸，点滴雨声喧。　　韵堪听，声不俗，驻云轩。谐音节奏，分明花里遇神仙。到处朝山拜岳，长是争筹赌赛，四海把名传。幸遇知音听，一曲赞尧天。”诗曰：“鼓似真珠缀玉盘，笛如鸾凤啸丹山。可怜一片云阳水，遏住行云不往还。”（后有全套鼓板棒数。）余尝谓宋人文词，虽游戏通俗诸作，亦不无高异处，盖气格使然。元人即已弗逮。明已下不论也。右词数阕，当时踢球唱赚之法，籍存概略，犹有风雅之遗意焉。犹贤乎已，是之取尔，讵谓今日等于牧奴驵竖所为哉。（按：原本讹字甚多，今以元刊椿庄书院本《事林广记》校正。） 

　　○李淑昭淑慧词 

　　李淑昭《捣练子》云：“桃似锦，柳如烟。莺不停梭蝶不闲。妨却绣窗多少事。尽拋针黹到花前。”妹淑慧和韵云：“收晓雾，散朝烟。邃阁忙人到此闲。绣线未拋针插髻，脚根早已到花前。”淑昭、淑慧，笠翁二女，其词未经选家箸录。 

　　○自然从追琢中出 

　　《韵语阳秋》云：“陶潜、谢朓诗，皆平淡有思致，非后来诗人怵心刿目者所为也。老杜云：‘陶、谢不枝梧，风骚共推激。紫燕自超诣，翠驳谁翦剔。’是也。大抵欲造平淡，当自组丽中来。落其华芬，然后可造平淡之境。如此，则陶、谢不足进矣。梅圣俞赠杜挺之诗，有“作诗无古今，欲造平淡难”之句。李白云：‘清水出芙蓉，天然去雕饰。’平淡而到天然，则甚善矣。”此论精微，可通于词。欲造平淡，当自组丽中来，即倚声家言自然从追琢中出也。 

　　○红友疏于考订 

　　《乐府指迷》云：古曲亦有拗者。盖被句法中字面所拘牵。今歌者亦以为硋，如尾犯“肯把金玉珠珍（别并作珍珠）博”，（耆卿句）《绛园春》：“游人月下归来。”（梦窗《绛都春》句，或当时一名《绛园春》，它本未见。）“金”字“游”字当用去声之类。按《尾犯》如虚斋“殷勤更把茱萸看”，梦窗“满地桂阴人不惜”，“更”、“桂”字并去声。（梦窗“远梦越来溪畔月”，“越”字可作去。）《绛都春》，梦窗别作“更传莺入新年”、“并禽飞上金沙”、“更愁花变梨霙”、“便教移取熏笼”、“便教宴接莺花”，上一字并用去声。红友极重去声字，乃《词律》《尾犯》录柳词，无一旁注。《绛都春》录吴词，竟于“并”守旁注可平，亦疏于考订也。（按：“游人月下归来”《绛都春》非吴文英作。据《草堂诗余》，乃丁仙现词。） 

　　○李福黄梅花词 

　　得旧书画便面数十，其一李子仙（福）自书《黄梅花词》，极入律可诵，书势亦秀浑不俗。检国朝词总集，如韵甫黄氏《词综续编》、杏舲丁氏《词综补》，福词并未箸录。张午桥前辈云：“福，苏州人，曾官翰林。”缪筱珊先生云：“福工制举艺，曾见某选本所录甚多。” 

○探春慢（黄梅花） 

黄叶辞柯，寒香贴干，横斜堪入清供。金尾垂帘，铜盘承泪，肯向东风倚宠。翦剜谁施巧，定难倩、冷蜂僵冻。小窗闲付诗评，素心人自相共。　　不见飞英片片，任怨咽玉龙，听澈三弄。月影昏时，烟痕深处，唤起罗浮幽梦。明是春消息，又底事、丸封珍重。酒熟鹅儿，呼童花下开瓮。 

　　○怀半塘词 

　　余与半塘五兄，文字订交，情逾手足。乙未一别，忽忽四年。《菱景》一集，怀兄之作，几于十之八九。未刻以前，亦未尽寄京师。半塘寓宣武门外教场头巷，畜马一、骡二，皆白。曩余过从抵巷口，见系马辄慰甚。《烛影摇红》云：“诗鬓天涯，倦游情味伤春早。故人门巷玉骢嘶，回首长安道。”情景逼真。又《极相思》云：“玉箫声里，思君不见，祇是黄昏。”看似平易，非深于情不能道。它日当质之半塘。 

　　○周稚圭十六家词 

　　周稚圭中丞撰录《十六家词》，各系一诗。其系孟文一首：“一庭疏雨善言愁。佣笔荆台耐薄游。最苦相思留不得，春衫如雪去扬州。”神韵独绝，与渔洋红桥词“北郭清溪”阕，可称媲美。 

　　●续编卷二 

　　○徐穆词 

　　徐啸竹布衣（穆），甘泉老名士也。丁酉暮春，晤于榕园。时年八十，倾盖如故。越日，赋《高阳台》见贻。旋又录示旧作数阕，及王西御先生论词绝句若干首，意甚郑重。其《莺嗁序》一阕，尤为生平得意之笔也。 

　　○高阳台 

　　扪虱谭雄，射雕手健，十年前早知名。西燕东劳，参差未许将迎。孤尊醉倚悲歌惯，问悲歌、可有人听。缈天涯，满面风尘，双鬓蘦星。　　相逢此日休嫌晚。祇寥寥数语，如见生平。一缕吟思，二分明月同清。尽多湖海元龙气，肯孤它，浩璗鸥盟。且同来，花下分椾，座上飞觥。 

　　当年吟社已沉消。淮海词人半寂寥。今日粤西媚初祖，令人想象海棠桥。 

　　吾扬言词学。以秦氏为山斗。西岩先生有《词学丛书》行世。令子玉生孝廉，有《词系》，未刻。道光季年，曾联淮海词社，不下二十人。见存者，仅穆而已。刻有《意园酬唱集》，收入郡志。《八十自遣》末章，有“颇知明眼交豪士。留取余年读异书。爱听仙韶思雅乐，饱尝世味重园蔬。耄荒自古贻明训。好养心头活水鱼。”可以知其志矣。啸竹又草。 

　　○莺嗁序 

　　越中归棹，成此寄梦玉、沉花溆、劳介甫、倪次郊吴门，秦玉生、符南樵、王西御扬州，六舟禅友，阿絮女道士。 

　　篷窗一宵沤梦，醒连天暮雨。菰蒲外、隐作秋声，中流一任容与。山阴道、此时经过，壶觞空忆兰亭叙。念家山，千里迢遥，暗惊杜宇。　　回首西湖，临水独眺，访逋仙隐处。孤山路、落尽梅花，乱莺嗁遍丛树。绕回阑、青峰满目，胜江上、斜阳凄苦。怎春归、我尚天涯，绿阴如许。　　韶华水逝，客思云孤，放怀觅旧侣。仿佛是、南屏钟动，西竺僧归，金石交亲，断碑披误。鬓丝几缕，茶烟一榻，犀香梅熟休相讯，怕相逢、衣上多尘土。谩嗤啸咏，且教留得题痕，证它鸿迹来去。（时归自京师，净慈主人六舟出所藏《雁足灯》各卷册，索题观款。）　　江湖载酒，炉［木宛］参禅，算一般意趣。尽孤负、烟花三月，佳丽扬州，薄幸司勋，飘蘦词赋。予怀缈缈，知音寥落，千秋事业凭谁会，奈江东罗隐同迟暮。那堪水上琵琶，唱彻潇潇，西兴古渡。 

　　○多丽 

　　旋梦玉摄震泽，曾招宝带桥燕月之举。抚今追昔，情见乎辞。 

　　汤兰桡。湾环宛转长桥。剩西风、湖光万顷，参差吹出琼箫。疏烟抹、黛螺丫髻，冷云罥、莺脰舒翘。乙未亭边，松陵路畔，远山隐约画眉娇。堤上柳丝堪折，离思一条条。更休说、宾鸿尚未，去燕难招。　　忆当年、尊前燕月，多情酒醆诗瓢。庾楼客、珠玑锦织，踏摇娘、绮席竹调。雁齿排连，蟾辉皎洁，三生梦里可怜宵。到而今，渚莲泣露，啼嗁鸟总无聊。文园老，也应羞见，几度回潮。 

　　○陈铎词 

　　得坐隐先生精选《草堂余意》一册于运司街靃记书肆，无序跋，卷首有新都环翠堂字样。词全和《草堂》韵，每音调名下，径题元作者姓名。唯一人两调相连，则第二阕题陈大声名。（黄虞稷《千顷堂书目》云，录前人作，缀以己作，非是。其题前人名者，亦大声作。）按明陈铎，字大声，下邳人，官指挥使。其词超澹疏宕，不琢不率。和何人韵，即仿其人体格。即如淮海、清真、漱玉诸大家，寘本集中，虽识者不能辨。昔人谓词绝于明，观于大声之作，斯言殆未为信。《明词综》仅录《浣溪沙》一阕。 

　　○严廷中扬州好 

　　维扬本莺花薮泽。自昔新城司李，狎主词盟。红桥冶春，香艳如昨。浮湛宦辙，代有名流。如项莲生、蒋鹿潭，并倚声专家，希踪北宋。宜良严秋槎（廷中），亦后来之秀。需次两淮，有《岩泉山人词》、《麝尘集》。其《扬州好》若干阕，尖艳浑雄，各极其妙。充其才力所至，庶几嗣响《水云》。端木子畴前辈评《麝尘集》曰：“天分甚高，下笔有镌镵造物之致。而瑕瑜互见。想见其傲岸自雄，不受切磋处。”然则秋槎固托于狂士以自晦者也。 

○望江南 

扬州好，池馆闹春分。蝶影衣香团作阵，湖光花气酿成阴。画浆荡斜曛。 

扬州好，骨董列粗粗。鹾贾高谭评古玩，酸丁低首检残书。尝鉴各黏涂。 

扬州好，随意破闲愁。名士商量邀合醵，高僧挥霍到缠头。无事不风流。 

扬州好，处处赛神忙。土佛乘舆朝大士，社公肃柬迓城隍。人鬼两荒唐。 

扬州好，叶子鬬输赢。阿嫂偷传灯畔眼，小姑笑数手中星。金钏响轻轻。 

扬州好，午倦教场行。三尺布棚谭命理，四围洋镜觑春情。笼鸟赛新声。 

扬州好，闺阁礼空王。采线紧拴泥偶臂，栴檀浓和美人香。尽彀佛思量。 

扬州好，对岸列金焦。客舫远归京口月，大江横截海门潮。落日送南朝。（以上见《选巷丛谈》） 

　　○陈聂恒词 

　　艺文志词曲类，陈聂恒《栩园词弃稿》四卷，佚。按《栩园词弃稿》，曩余得于海王邨，镂版精绝，前有顾梁汾先生书，于词学盛衰之故，慨乎言之。略云：“自国初辇毂诸公，尊前酒边，借长短句以吐其胸中。始而微有寄托，久则务为诣畅。香岩、倦圃，领袖一时。唯时戴笠故交，担簦才子，并与燕游之席，各传酬和之篇。而吴越操觚家闻风竞起，选者，作者，妍媸杂陈。渔洋之数载广陵，实为斯道总持。二三同学，功亦难泯。最后，吾友容若，其门地才华，直越晏小山而上之。欲尽招海内词人，毕出其奇，远方骎骎，渐有应者，而天夺之年，未几，辄风流云散。渔洋复位高望重，绝口不谈。于是向之言词者，悉去而言诗、古文辞。回视《花间》、《草堂》，顿如雕虫之见耻于壮夫矣。虽云盛极必衰，风会使然。然亦颇怪习俗移人，凉燠之态，浸淫而入于风雅，为可太息。假令今日，更得一有大力者起而倡之，众人幡然从而和之，安知衰者之不复盛邪？故余之于词，不能无感。而于栩园实不能无望。”（书止此。）栩园词格在《饮水》、《弹指》之间。蚤岁抱安仁之戚，有《金缕曲》十阕。梁汾题云：“人因慧极难兼福，天与情多却费才。”余亦美不胜收。随意录数阕如左，可以概全编矣。陈聂疑系复姓。恒字曾起，一字秋田。 

　　○临江仙（人日） 

　　晓色也知晴更好，檐前几朵花新。翦刀声在隔窗闻。钗头双彩燕，切莫便衔春。　　未便有情如七夕，合欢消息难真。东风吹绉小眉痕。不成还是梦，又是隔年人。（恰合分际，不犯刻露，南宋人逊北宋以此。） 

　　○虞美人（寄贺丈天山） 

　　歌筵凄绝方回句。不道愁如许。江南又是熟梅天。负了月楼花院、一番怜。　　闲来寻梦斜阳里。没个忘忧地。偶然弦外两三声，那得吟魂还在、泪团成。 

　　○鹊桥仙（夜泊虎丘） 

　　阖闾城冷，伍胥潮猛，愁绝不如归去。片帆和月出山塘，尚听得、阊门更鼓。　　清歌欲断，遗钿堪拾，寂寞可中亭路。人家卖酒一灯红，且醉向、溪山佳处。 

　　○定风波（题画） 

　　窣地溪声里月流。柳丝拖得一痕秋。旅雁避人飞不起。烟际。片帆稳稳载闲愁。　　忆自采兰人去后。消瘦。不堪重对白苹洲。似此风光都付与。鸥侣。芦花斜覆梦魂幽。（不黏不脱，题画词，斯为合作。） 

　　○表忠录题词 

　　宋和州防御使刘公师勇，庐州人。（《宋史》附《张世杰传》。元王逢《梧溪集》云山东文安县人，误也。）德佑元年，元师逼常州，知州赵汝鉴遁，郡人钱［山言］以城降。师勇以淮兵复常州，固守不屈。后扈王海上，见时事不可为，忧愤卒，葬粤东赤溪听铜鼓山。江阴金同转归溎笙权赤溪同知时，为表章祠墓，并采辑事实，征题咏，为《表忠录》锲行。余为题词，调水龙吟云：“荒江咽遍寒潮，吊忠更酹兰陵酒。英灵如昨，重围矢石，孤城刁斗。画饼偏安，醇醪末路，壮怀空负。说生平意气，题诗射塔，试旋斡、乾坤手。　　炎徼重寻祠墓，瘴云深、鹤归来否。琼崖玉骨，赤溪血泪，蛮神呵守。五百年来，天时人事，淋浪襟袖。听鼓鼙悲壮，愿屠鲸鳄，为将军寿。”（时东北日俄交閧。）“射塔题诗”见金氏所辑《事略》，江阴悟空寺塔也。师勇以纵酒卒，故曰醇醑未路也。 

　　○陈圆圆舞余词 

　　《梅邨诗集》，《圆圆曲》注：钱湘灵曰：本常州奔牛镇人。（即金牛里。）《武阳志摭遗》：圆圆陈姓，其父曰陈货郎。三桂镇云南，问圆圆宗［尚阝］，谬以陈玉汝对，乃使人以千金招致之。玉汝笑曰：“吾明时老孝廉，岂能为人宠姬叔父耶。”谢弗往。陈货郎至，三桂觞之曲房，持玉杯，战栗坠地，厚其赐归之。按它书载圆圆本邢姓，滇南邸中称邢夫人。据志，则实陈姓，非邢姓矣。暇日因捃摭圆圆事实，牵连记之。圆圆名元，（一作沅。）初与某公子有生死盟。田皇亲购得之。公子遣盗劫之江中，误载它姬以还。盗再往，已有备矣。力战易归。已而事露，祸且不测，公子度不能争，遂以献。见《众香集》小传。（华亭王鸿绪、玉峯徐树敏及渔洋、迦陵诸名辈，撰定国朝闺秀词，名《众香集》。）圆圆工倚声，有《舞余词》。《荷叶杯·有所思》云：“自笑愁多欢少。痴了。底事倩传杯。酒一巡时肠九回。推不开。推不开。”《转应曲·送人南还》云：“堤柳。堤柳。不系东行马首。空余吉缕秋霜。凝泪思君断肠。肠断。肠断。又听催归声唤。”《丑奴儿令·梅落》云：“满溪绿涨春将去。马踏星沙。雨打梨花。又有香风透碧纱。　　声声羌笛吹杨柳，月映官衙。懒赋梅花。帘里人儿学唤茶。”见《众香集》。辛酉城破，圆圆自沉于莲花池，即葬池旁。池中曾放并头莲，在城北商山寺。滇中有《商山鸾影》一卷，载圆圆降鸾之诗，见《颐道堂诗》自注。（云伯有《题阮赐卿公子后圆圆曲》七绝十首。赐卿名福，文达公子，曾亲至圆圆墓上访求轶事。所制曲惜陈集未附录。）曩见四印斋藏圆圆像凡三帧，一明珰翠羽，一六珈象服，一缁衣裙练，名人题咏甚伙。 

　　○冯永年看山楼词 

　　番愚冯恩江（永年），半塘之戚也。戊子二月，余自蜀入都，始识半塘，即以《看山楼词》见贻，并云：“斯人甚好名，若有人为之着录，不知其欣慰奚似。”今事隔十七年，半塘之言犹在耳也。冯官江西南康知县。 

　　○壶中天（避乱章江舟次对月）　　 冯永年 

　　惊魂定否？早白沙洲外，清光如雪。恨雨颦烟收拾尽，漫把冰轮推出。千里波光，满天星影，相映俱澄澈。扣舷长啸，天香飞下琼阙。　　为问当日欢场，曾来相照，可是今宵月？一样团圞秋色好。顿判悲欢情节。数点微云，一行慽雁，似我愁难灭。西风料峭，无端寒透诗骨。 

　　○蝶恋花 

　　秋满长江波浩漫。胜迹凋残，屈指何堪算。吊古新添愁一段。娄妃墓侧徐亭畔。　　莫讶萍踪轻聚散。送客江头，多少帆樯乱。南浦西山青不断。年年只见游人换。 

　　○浣溪沙 

　　恼煞嗁鹃不住嗁。一灯如豆夜凄迷。梦中罗袜是耶非？　　若果它生能再合，便将死别当生离。兰因絮果信还疑。 

　　○凤凰台上忆吹箫 

　　金陵陆筱云校书，于癸丑城陷前一夕，约诸姊妹酣歌醉舞，夜遂自经。无锡杨铁士绘影征，为填此解。 

　　碧玉楼前，石头城外，无端烽火生愁。甚镜花留影，荡漾成秋。弱质何堪再误，风流梦、蓦地回头。聊携酒。蹁跹舞袖。宛转歌喉。　　休休。者番醉也，倩罗帕消除，万种温柔。便剩脂零粉，凭付谁收。化作子规嗁血，声声恨、似切同仇。从今后，紫萝红杜，何处遗坵。（此词因其事可传，存之。） 

　　○黄体正词 

　　《粤西词见》二卷，丙申刻于金陵。尝欲辑补遗一卷，今不复从事矣。黄云湄先生词，余出都后，半塘得于海王邨。今年四月，出以示余，属录入《粤西词补》者也。黄先生名体正，桂平人，嘉庆三年乡试第一，官至国子监典籍。有《带江园小草》，附词。 

　　○夏初临（春暮） 

　　皱绿成波，吹红作雨，东风费尽心情。春似游人，悤悤欲动行旌。光阴梦样难醒，绾晴丝，飘去无声。帘栊昼寂，阑干径峭，院落苔青。　　天涯何处，芳草偏多。玉楼烟重，翠袖寒轻。朱颜易老，怎经花事凋蘦。此恨分明，又烦它，燕子叮宁。共谁听。三眠柳上，坐个黄莺。 

　　○琴调相思引（送春） 

　　梦雨愁云负一春。伤心如别有情人。离筵几刻，怎地不销魂。　　蜂蝶过墙红寂寂，园林回首绿深深。手团风絮，扶醉倚黄昏。 

　　○水龙吟（春江闻蘧） 

　　天涯芳草春初，美人何处潇湘隔。离情欲诉，更沉鼍鼓，波寒瑶瑟。蓦地龙吟，一枝竹裂，江南江北。恁迷蒙烟月，声声弄破，缥缈作、关山白。　　吹散梅魂柳魄。忆当年、动人凄恻。高楼醉倚，清笙漫擫，红牙低拍。回首离亭，万条飞絮，十年孤客。到如今试问，紫鸾黄鹤，阿谁骑得。 

　　○太清春东海渔歌 

　　曩阅某词话云，本朝铁岭人词，男中成容若，女中太清春，直窥北宋堂奥。太清春《天游阁诗》写本，岁己丑，余得于厂肆地摊。词名《东海渔歌》，求之十年不可得。仅从沉善宝（钱塘人。武凌云室，有《鸿雪楼词》。）《闺秀词话》中，得见五阕，录其四如左。忆与半塘同官京师时，以不得《渔》、《樵》二歌为恨事。朱希真《樵歌》及《东海渔歌》也。余出都后半塘竟得《樵歌》付梓，而《渔歌》至今杳然。就令它日得之，安能起半塘与共赏会耶。此余所为有椎琴之痛也。 

　　○浪淘沙（春日同夫子慈溪纪游） 

　　花木自成蹊，春与人宜，清流荇藻荡参差。小鸟避人栖不定，扑乱杨枝。　　归骑踏香泥，山影沉西。鸳鸯冲破碧烟飞。三十六双花样好，同浴清溪。 

　　○南柯子（山行） 

　　絺绤生凉意，肩舆缓缓游。连林梨枣缀枝头。几处背阴篱落、挂牵牛。　　远岫云初敛，斜阳雨乍收。牧踪樵径细寻求。昨夜骤添溪水、绕邨流。 

　　○早春怨（春夜） 

　　杨柳风斜。黄昏人静，睡稳栖鸦。短烛烧残，长更坐尽，小篆添些。　　红楼不闭窗纱。被一缕、春痕暗遮。澹澹轻烟，溶溶院落，月在梨花。 

　　○惜分钗（咏空冲） 

　　春将至，晴天气，消闲坐看儿童戏。借天风，鼓其中。结采为绳，截竹为筒。空空。　　人间事。观愚智。大都制器存深意。理无穷。事无终。实则能鸣，虚则能容。冲冲。 

　　○蔡秉衡松下庐词 

　　蔡秉衡，字竟夫，湘士之极落拓者。病甚，以所作《松下庐词》寄子大鄂中，意托以传。余闻而悲之。曩欲撰录国朝词若干家为《蕙风簃词选》，专录孤行冷集，以阐幽为宗旨，而着人弗与焉。如《松下庐词》之类是也。 

　　○浣溪沙诗（孙招集三雅亭禊饮，用子大韵。四首录一。） 

　　簇簇浓阴郁不开。旧游如梦认荒苔。红襟小燕却飞来。　　绮槅双扃双照烛。好春一度一衔杯。曲阑干外水纹回。 

　　○醉落魄（山居） 

　　及时杯酒。十年人事空回首。乞身沤外天容否？随意团茆，风雨半椽彀。杜宇嗁残花信骤。扫花懒缚东风帚。吟床赚梦诗痕瘦。那角斜阳，淡照水杨柳。（澹雅略近宋人。吟床句逊。） 

　　○锁窗寒 

　　瓞孙《竹阴情话图》，瓞孙吴人，曩与其舅氏读书杭州官舍，拟作一图，未果。后别去，再聚于淮南。濒行，其舅补写此图付之。今瓞孙弃经生业，以贰尹来湘，分榷郎州。出图乞题。予适ㄈ装东下，率誁以应。 

　　簟滑邀凉，帘疏听雨，少年吟伴。无端絮别，裂竹一声催远。纪行程、扁舟去来，又向淮南道中见。认带潮酒袂，秋风毷氉，泪痕都满。　　销黯。烛重翦。算洒笋流光，几番轻换。何甥谢舅，更似者情难遣。索柔毫、临歧补图，也抵当时胜游券。傥遥空，问讯平安，共与托飞雁。 

　　○好事近 

　　花腻镜敛春，缕缕香云低亸。曾记人前偶遇，向那厢端坐。　　曲屏深掩月三更，还又洞房锁。未必□宵欢聚，已今宵不果。 

　　○陈铎草堂余意 

　　明陈大声（铎）《草堂余意》，具澹、厚二字之妙，足与两宋名家颉颃。半塘借去未还。筱珊先生急欲付诸剞氏，而元书不可复得。筱珊谓余，可为陈大声一哭。（以上见兰云《菱梦楼笔记》） 

　　○唐山先生词 

　　曩辑《薇省词钞》，屡访颜修来、曹颂嘉、赵云崧三先生词弗获。例言为恨事。比阅《茶余客话》，壬午春王月，偶作《望江南》词二十阕，分咏淮南岁寒食品，王蓬心宸读而艳之，为写《岁朝填词图》云云。唐山先生曾官中书。据此，知先生亦尝填词，惜无从搜访矣。 

　　○屈大均道援堂词 

　　王阮亭《衍波词》，《虞美人》云：“回环锦字写离愁。恰似潇波不断入湘流。”《炙砚琐谈》引陆龟蒙采词：“问人则不屈不宋，说地则非潇非湘。”谓“潇湘”字前人已有分用者。按番禺屈翁山（大均）《道援堂词》，《潇湘神》三首，零陵作。“潇水流。湘水流。三闾愁接二妃愁。潇碧湘蓝虽两色，鸳鸯总作一天秋。”（原注，潇湘二水相合，故名鸳鸯水。）“潇水长。湘水长。三湘最苦是潇湘。无限泪痕班竹上，幽兰更作二妃香。”“潇水深。湘水深。双双流水逐臣心。潇水不如湘水好。将愁送去洞庭阴。”似是阮亭所本。 

　　○兵要望江南词 

　　《兵要望江南词》，武安军左押衙易静譔。起“占委任”，止“占赮”，最五百二十首。词虽不工，具征天水词学之盛。下至方伎曲士，亦觕谙宫商。云自在龛藏旧钞本。（按：晁武公《郡斋读书志后志》卷二云：易静，唐人。） 

　　○藕香簃刻古今黈 

　　《敬斋古今黈》云：“贺方回《东山乐府别集》有《定风波》异名《醉琼枝》者云：‘槛外雨波新涨，门前烟柳浑青。寂寞文园淹卧久，推枕援琴涕自零。无人着意听。　　绪绪风披云幌，骎骎月到萱庭。长记合欢东馆夜，与鲜香罗掩翠屏。琼枝半醉醒。’寻其声律，乃与《破阵子》正同。”按四印斋所刻《东山寓声乐府》，此阕调名正作《破阵子》，不作《定风波》，亦不云异名《醉琼枝》。“半醉醒”三字缺。今据此补足，乃可读，亦快事也。（换头“云幌”，四印作芸。）《古今黈》一书，《四库》及武英殿聚珍版从《永乐大典》录出，并祇八卷。藕香簃所刻，为明万历庚子武陵书室蒋德盛梓行十二卷本，又辑聚珍所存，蒋本所缺，为补遗二卷。 

　　○弹指词名所本 

　　弥勒弹指一声，楼阁门开。善财入已，见百千万亿楼阁，一楼阁内有一弥勒，领诸眷属，并一善财而立其前。自是梁汾词名所本。《湘烟录》，《诗源指诀》：李观作百年歌，王湜请其法，观弹指曰：“遗子爪甲清尘，庶几文思有加。”此又一说。 

　　○香南雪北词名所本 

　　潞府妙媵臻禅师。僧问金粟如来为甚么却降释迦会里。师曰：“香山南，雪山北。”闺秀吴苹香（藻）词名《香南雪北》，本此。 

　　○船子和尚与法常词 

　　船子和尚偈云：“别人祇看采芙蓉。香气长黏绕指风。两岸映。一船红。何曾解染得虚空。”《渔歌子》也。法常首座《渔父词》云：“此事楞严尝露布。梅花雪月交光处。一笑寥寥空万古。风瓯语。迥然银汉横天宇。　　蝶梦南华方栩栩。斑斑谁跨丰干虎。而今忘却来时路。江山暮。天涯目送鸿飞去。”《渔家傲》也。可入宋词总集，又西余师子禅师偈云：“春风触目百花开。公子王孙，日日醺醺醉。唯有殿前陈朝桧。不入时人意。”亦天然长短句。（按：船子和尚乃唐元和间人，非宋人。） 

　　○权贵妃词 

　　高丽人词，李齐贤（元时人）《益斋长短句》一卷，刻入《粤雅堂丛书》，朴誾《撷秀集》二卷，孙恺似布衣（致弥）使还，封达御前。《众香集》载权贵妃词三阕，亦见恺似使草。林下雅音，异邦尤为仅见。《谒金门》云：“真堪惜。锦帐夜长虚掷。挑尽银灯情脉脉。描龙无气力。　　宫女声停刀尺。百和御香扑鼻。帘卷西宫窥夜色。天青星欲滴。”《踏莎行》云：“时序频移，韶光难驻。柳花飞尽宫前树。朝来为甚不钩帘，柳花正满帘前路。　　春赏未阑，春归何遽。问春归向何方去？有情海燕不同归，呢喃独伴春愁住。”《临江仙》云：“花影重帘初睡起，绣鞋着罢慵移。窥妆强把绿窗推。隔花双蝶散，犹似梦初回。　　玉旨传宣呼女监，亲临太液荷池。争将金弹打黄鹂。楼台凌万仞，下有白云飞。” 

　　○红笙与红箫 

　　词人用红箫事，以姜白石侍儿小红善吹箫也。刘宾客《和窦夔州见寄寒食日忆故姬小红吹笙诗》云：“鸾声窈眇管参差。清韵初调众乐随。幽院妆成花下弄。高楼月好夜吹时。忽惊暮槿飘零尽。唯有朝云梦想期。闻道今年寒食日。东山旧路独行迟。”则是红箫之前，又有红笙矣。 

　　○周晋清平乐 

　　宋周晋《清平乐》云：“手寒不了残碁。篝香细勘唐碑。无酒无诗情绪。欲梅欲雪天时。”倚声家为金石学，是鱼与熊掌也。晋字明叔，号萧斋。 

　　○诗词中方言 

　　韩昌黎《盆池》诗：“夜半青蛙圣得知。”刘宾客《和牛相公寓言》：“只恐重重世缘在，事须三度副苍生。”周草窗《西江月》词：“称销不过牡丹情。中半伤春酒病。”王质《渔父词》：“遮些快活有谁知。”“圣得”、“事须”、“称销”、“遮些”，皆唐宋人方言。 

　　○阎苍舒原名安中 

　　宋阎苍舒，元名安中，改名苍舒。何异《中兴百官题名》，东宫官有阎安中，又有阎苍舒，误以为二人也。 

　　○韶音洞诗 

　　余十二岁时，作《韶音洞诗》“桂林多古洞，每以形得名。此洞在城北，不以形以声。泠泠清音发，足以怡性情。恍如奏舜乐，鸟兽皆锵鸣。今我独坐久，神气为之清。”惟此至己前时，常作诗，苦不能入格。己卯已后，沉顿于词滋甚，与诗判为两途矣。 

　　○杂体诗钞 

　　先雨人世父（澍），辑《杂体诗钞》锲行。如《柏梁体》、《梁父吟》、《离合体》、《神智体》、《休洗红》、《两头纤纤》、《自君之出矣》、集词名、药名之类，体凡数十，得二十四卷，分八钜册。余幼时辄每种仿为之。偶忆其一云：“自君之出矣，不复画长眉。眉长似远山，山远君归迟。” 

　　○张诗舲序十六家词 

　　道光季年，祥符周稚圭先生（之琦）开府吾粤，刻《心日斋十六家词录》成。适华亭张诗舲先生（祥河）官藩司，为之序。末云：“公今美成，余惭叔夏。”两贤合并，诚佳话也。 

　　○四印斋所刻词 

　　王幼霞给谏（鹏运），自号半塘老人。（临桂东乡地名半塘尾，幼霞先茔所在也。）清通温雅，初嗜金石，后乃专一于词。其《四印斋》（山谷送张叔和诗，我捉养生之四印，谓忍默平直也。百战百胜，不如一忍。万言万业、不如一默。无可拣择眼界平。不臧秋豪心地直。）所刻词旁搜博采，精采绝伦，虽虞山毛氏弗逮也。王氏在桂林曰燕怀堂，旧有园在城西南隅。修廊百步，镂花墙，纳湖光。墙已外即[扌黏]湖矣。半塘有鼻病，致憎兹多口，然不足为直声才名玷也。 

　　○拋堶之戏 

　　东山词：“揭帘飞瓦雹声焦。”宋世寒食，有拋堶（音陀）之戏，盖儿童飞瓦石也。下云：“九曲池边杨柳陌，香轮轧轧马萧萧。”亦寒食风景。 

　　○干隆写本白石道人集 

　　干隆写本白石道人集，灵鹣阁藏。余曾迻一本。白石自序后，有洪武十年八世孙福四谨志，略云：“公诗一卷，歌曲六卷，早已板行。暮年复加删窜，定为五卷。无雕本，藏于家。经兵火，帖轴无只字，而是编独存。录写两本，一付儿子，一诒犹子通，世世宝之。”又万历二十一年十六世孙螯谨书，略云：“此青坡征君手书，以遗侍御哦客公者。今又二百余年。楮虽蠹落，而字迹犹在。因付匠整顿，且命鲤弟以侧理浆纸照本临出，用时庄诵焉。”又干隆甲子二十世孙虬绿谨书，略云：“公诗初本刻于嘉泰间，晚又涂改删汰，录为定本，藏于家。五六百年世无知者。爰搜取各家刊本，彼此雠勘，附以累朝诗话掌故，有入近代者，并为笺略。独篇什不敢擅为增损。闲有捃拾，谨以附别之。”余藏《白石诗词集》，常熟汲古阁本、江都陆钟辉本、华亭张奕枢本、华亭张奕枢本、歙洪正治本、华亭姜氏祠堂本、临桂倪鸿本、王鹏运本、仁和许增本，许本参互各家，□极精审。除此写本未见外，所据各本与余所藏略同。写本□录所见各本序跋，有康熙庚寅通越诸锦序，康熙戊戌广陵书局刻本，龙溪曾时灿序，为许氏及余所未见。所录诗话、词评、轶闻、故事，亦视刻本为多。闲有虬绿自识，亦极该博。又有姜氏世系、白石年谱，足资考证。（祠堂本姜熙序，以世表无考为恨，亦为见此写本。）附采五绝二首，（《访全老于净林》、《观沉传师碑隆茂宗画》二首，刻本有。）七绝二首，（《和朴翁》一首，刻本有。《三高祠》一首，刻本无，据悼牵牛，《姑苏志》采入首句：“不贪名爵不争势。”）填词二首，（《越女镜心》即《法曲献仙音》，刻本无。）细读两词，虽非集中杰作，然如前阕“雨”、“绪”、“路”，后阕“绮”、“几”、“醉”等韵，自是白石风格，非窜入它人之作也。 

　　○越女镜心二首 

　　风竹吹香，水枫鸣绿，睡觉凉生金缕。镜底同心，枕前双玉，相看转伤幽素。傍绮阁，轻阴度，飞来鉴湖雨。　　近重午。燎银篝、暗熏溽暑。罗扇小、空写数行怨苦。纤手结芳兰，且休歌、《九辩》怀楚。故国情多，对溪山，都是离绪。但一川烟苇，恨满西陵归路。（《别毛席莹》。周颐按：元注题疑有误字。） 

　　檀拨幺弦，象奁双陆，旧日留欢情意。梦别银屏，恨裁兰烛，香篝夜闲鸳被。料燕子、重来地。桐阴锁窗绮。　　倦梳洗。晕芳钿、自羞鸾镜。罗袖冷、疏竹画帘半倚。浅雨渗酴醿，指东风、芳事余几。院落黄昏，怕春莺，笑人顦顇。倩柔红约定，唤起玉箫同醉。（《春晚》） 

　　周颐按，右词二阕，采附《法曲献仙音》“虚阁笼寒”阕后。细审词调，有与《法曲献仙音》小异者。前段“轻阴度”、“重来地”叶，后段“空写数行怨苦”、“疏竹画帘半倚”，“怨”字、“半”字去声是也。有与《法曲献仙音》脗合者，前阕前段“风竹”“竹”字，“鸣绿”字，“睡觉”“觉”字，后段“故国”“国”字。后阕前段“檀拨”“拨”字，“双陆”“陆”字，“旧日”“日”字。后段“院落”“落”字并入声是也。守律若是谨严，自是白石家法。 

　　○和放翁钗头凤 

　　放翁出妻为作《钗头凤》者，姓唐名琬。和放翁《钗头凤》词，见《御选历代诗余词话》及《林下词选》：“世情薄。人情恶。雨送黄昏花易落。晓风干。泪痕残，欲笺心事，独语斜阑。难难难。　　人成各。今非昨。病魂常似秋千索。角声寒。夜阑珊。怕人寻问，咽泪妆欢。瞒瞒瞒。”前后段俱转平韵，与放翁词不同。（《耆旧续闻》云：其妇见而和之，有“世情薄，人情恶”之句，惜不得其全阕。） 

　　○潘瀛选新荷叶 

　　潘仙客(瀛选)《新荷叶》句云：“雏晴嫩霁，似垂髫，小女盈盈。”未经人道。 

　　○周济介庵诗词 

　　校周保绪（济）介庵诗词，多常州耆旧轶闻。汤贞愍官乐清副戎，引疾归，寄保绪春水园。贞愍暨其配双湖夫人，俱擅丹青，有《画梅楼双照》。保绪为题《浣溪沙》词，有“暗香双护玉楼人。旁人刚道是梅魂”之句。贞愍奉命弋捕，改道士装入罗浮，经月乃出。既罢，写其装为《琴隐图》，琴隐图所由名也。又有《十二古琴书屋填词图》。张翰风初名翊，改名与权，后定名琦。陆祁生故宅，有“龙蛇影外风雨声中之轩”，庭中古桧二，后毁于火。 

　　○淑秀澹庵词 

　　徐淑秀，自号昭阳遗孑，前朝南渡时宫人也。甲申后，流落金台，后归泰州邵某。为诗多抑郁哀愤之音，有“昭阳遗孑听渔歌。尔乐波涛我为何”、“入画无人知是我，倚阑看蝶认为花”之句。所着《一叶落》词，《众香集》录四阕。女邵笠，字澹庵，《菩萨蛮》云：“乱莺啼破流苏梦。樱桃露湿花梢重。小婢促梳头。开奁满镜愁。　　 画眉人不在。蹙损双螺黛。淡日上红纱。轻蝉鬓影斜。”《虞美人》后段云：“翠眉一霎愁峯锁。挼碎芙蓉朵。问伊底事忽娇嗔。道是采花、掠乱鬓梢云。”淑秀词视澹蓭稍逊，然“入画”二语，却未经人道。 

　　○尼静照词 

　　尼静照，字月上，宛平人，曹氏良家女，泰昌时选入宫。在掖庭二十五年，作宫词五首。崇祯甲申，祝发为尼。《西江月》云：“午倦恹恹欲睡，篆烟细细还烧。莺儿对对语花梢。平地把人惊觉。　　有恨慵弹绿绮，无情懒整云翘。难禁愁思胜春潮。消减容光多少。”体格雅近北宋。 

　　○成岫词 

　　成岫，字云友，钱塘人。略涉书传，手谈齿句、斗茗弹丝并皆精妙。爱云间董宗伯书画，刻意临抚。每一着笔，辄能乱真。今妩媚而失苍劲者，皆云友作也。戊子春，宗伯留湖上，见云友所仿书画甚伙，自不能辨。后得征士汪然明言其详，即为蹇修，结褵于不系园。时云友年二十二矣。归董后，琴瑟静好，谱入《意中缘》传奇。有《慧香馆集》。《菩萨蛮》云：“绿杨深处黄鹂坐。苍苔门巷无人过。帘卷接湖光。六桥车马忙。　　锦塘花历乱。云拥雷峯暗。触绪抚瑶琴。澄怀一寄心。” 

　　○吴澄临江仙 

　　吴草庐（澄）《临江仙》词：九日舟泊安庆城下，晚歇临江水驿。于时月明风清，水共天碧，情景佳甚。与徐道川、方复斋、况眉吾、方清之，驿亭草酌。以“殊乡又逢秋晚”分韵，得“殊”字：“去岁家山重九日，西风短帽萧疏。如今景物几曾殊。舒州城下月，未觉此身孤。　　胜友二三成草草。只怜有酒无茱。江涵万象碧霄虚。客星何处是，光彩近辰居。”有元一代吾宗故实尤少，亟记之。 

　　○与叔问联句 

　　辛卯、壬辰间，余客吴门，与子芾、尗问，素心晨夕，冷吟闲醉，不知有人世升沉也。某夕，漏未三滴，招子芾燕集，不至。尗问得《浣溪沙》前四句，余足成之。“□样词人天样遥。翠衾贪度可怜宵。（芾姬人名翠翠。）未应笺管换钗翘。　　破面春风防粉爪。（问）画眉新月恋香毫。柳颦花笑奈明朝。（笙）”翼日，有怡园之约，故歇拍云云。今子芾墓木拱矣。王逸少所谓“俯仰之间，已成陈迹。”成容若所谓“当时祇道是寻常”也。 

　　○陈大声戏仿月令 

　　陈大声《草堂余意》不可复得，甚恨事也。大声一字秋碧，精研宫律，当时有乐王之目。又善谑，尝居京师戏仿《月令》二月云：“是月也，壁虱出，沟中臭气上腾，妓鞾化为鞵。”见顾起元《客座赘语》。又有《四时曲》，秋碧与徐髯僊联句。 

　　○玉梅后词 

　　玉梅后词《临江仙》云：“妍风吹坠彩云香。”彩云丽矣，而又有香，且是妍风吹坠，七字三层意。 

　　○杨泽民和清真 

　　杨泽民和清真《蓦山溪》云：“平生强项，未肯轻鱼水。”余亦云然。 

　　○注明宫调词辑 

　　宫调之学，失传久矣。尝欲辑两宋人词注明宫调者，都为一帙。取其相同之调，参互比勘，当有消息可寻。惜尘冗，苦无暇也。 

　　○蓼园词选 

　　余女兄三，某仲适黄，名俊熙，字吁卿。吁卿之曾祖蓼园先生，有词选梓行。（词选无先生名，名待考。）起玄真子《渔歌子》，讫周美成《六丑》，都二百二十四阕。并浑雅温丽，极合倚声消息。每阕有笺，征引赡博。余年十二，女兄于归，诒余是编，如获拱璧。心维口诵，辄仿为之。是余词之导师也。先生选词若是之精，断无不工填词之理，顾所作迄未得见。可知吾粤词人，湮没不彰者伙矣。（黄氏家祠内有《偶彭楼词》，举版贮其上，并可登眺城西山色。女兄以余幼故，请登楼勿许，当时为之惘然。至楼名何，则至今不知）。［以上见《香东漫笔》］ 

　　○后庭花破子 

　　《后庭花破子》，李后主、冯延巳相率为之。“玉树后庭前。瑶草妆镜边。去年花不老。今年月又圆。莫教偏。和月和花，天教长少年。”单调三十二字，见《古今词话·词辨》卷上引陈氏《乐书》。王恽、邵亨贞、赵孟俯并有此词。万氏《词律》不收，谓是北曲，不知南唐已创此调也。（按：宋陈旸《乐书》无此词。） 

　　○贺方回小梅花 

　　贺方回小梅花“城下路”一阕前段，《词综》作金人高宪词，调名《贫也乐》，于“家”韵分段。半塘云：或沿明人选本之讹。（按：《词综》本元好问《中州乐府》。） 

　　○宋谚入词 

　　宋谚：“馋如鹞子。懒如堠子。”稼轩《玉楼春》：“心如溪上钓矶闲，身似道旁官堠懒。”又云：“谢三娘不识四字，罪之头。”吕圣求《河传》：“常把那、目字横书，谢三娘、全不识。” 

　　○杨妹子题画词 

　　杨娃亦称杨妹子，宋宁宗恭圣皇后妹，以艺文供奉内廷。题马远《松院鸣琴》小幅《诉衷情》云：“闲中一弄七弦琴。此曲少知音。多因澹然无味。不比郑声淫。　　松阴静，竹楼深。夜沉沉。清风拂轸。明月当轩。谁会幽心。”按杨娃词各选本未着录，此阕见《韵石斋笔谈》。（按：此首乃宋张抡词。） 

　　○胡与可百字令 

　　黄子由尚书夫人胡氏与可，号惠斋，元功尚书之女也。有文章，兼通书画。尝因几上凝尘，戏画梅一枝，题百字令云：“小斋幽僻，久无人到此，满地狼籍。几案尘生多少憾，玉指亲传踪迹。画出南枝，正开侧面，花蕊俱端的。可怜风韵，故人难寄消息。　　非共雪月交光，这般造化，岂费东君力。只欠清香来扑鼻，亦有天然标格。不上寒窗，不随流水，应不贴宫额。不愁三弄，只愁罗袖轻拂。”按夫人有《满江红灯花词》，见《花草粹编》及《词统》。此阕见董史《皇宋书录》。 

　　○坡词出处 

　　东坡词：“春事阑珊芳草歇。”升庵《词品》引唐刘瑶诗：“瑶草歇芳心耿耿”，《传奇》女郎王丽真诗“燕折莺离芳草歇”，谓是坡词出处。不知谢灵运有“芳草亦未歇”句。此条见古虞朱亦栋《羣书札记》。 

　　○升庵失考 

　　又坡词“游人多上十三楼”，《词品》云：用杜牧诗“婷婷袅袅十三余”句也。案《咸淳临安志》：“十三闲楼在钱塘门外大佛头缆船石山后，东坡守杭时，多游处其上，今为相严院。”又见《武林旧事》、《梦梁录》。郭祥正、陈默并有诗，见《西湖志》。升庵岂未考耶？（按：陈鹄《西塘集耆旧续闻》卷二引东坡此词，已云：“十三闲楼在钱塘西湖北山。”） 

　　○赵意孙词 

　　“僵卧碎璚呼不起，看繁星、历乱如棋走。”赵意孙《舍怀玉题张仲冶雪中狂饮图》《金缕曲》句也。情景逼真，非老于醉乡者不能道。 

　　○怎奈向 

　　淮海词：“怎奈向欢娱，渐随流水。”今本“向”改“何”，非是。“怎奈向”宋时方言，它宋人词亦有用者。 

　　○女词综 

　　《文选楼丛书未刻稿本待购书目》二册，有《女词综》，此书未之前闻。 

　　○清词人生日 

　　曩与筱珊、半塘，约为词社，月祝一词人，合为一集。嗣筱珊有湖北之行，因而中止。考出词人生日，录记于此，它日克践斯约，尚当补所未备。正月初四日黄仲则（景仁）生（见年谱）。十一日李分虎（符）生（见本集）。三月十二日蒋京少（景祈）生（见《罨画溪词》题）。二十五日王西樵（士禄）生（见《名人年谱》）。五月初二日厉樊榭（鹗）生（见本集）。初四日彭羡门（孙遹）生（见《延露词》题）。二十二日项莲生（鸿祚）生（见汪远孙《清尊集》）。六月二十九日李武曾（良年）生（见本集）。七月初七日周稚圭（之琦）生（见《年谱》）。八月二十一日朱竹垞（彝尊）生（见《年谱》）。闰八月二十八日王阮亭（士正）生（见《年谱》）。十月二十八日蒋苕生（士铨）生（见《名人年谱》）。十一月二十二日王德甫（昶）生（见《年谱》）。十二月十二日纳兰容若（成德）生（见高士奇《蔬香词》题）。 

　　●附录 

　　○蕙风词话诠评（不归按：人文本《惠风词话》无此评，乃唐圭璋作。） 

　　临桂况舍人夔笙，最善于论词。虽其所作之词，亦不能尽符其论词之旨，要其所论，类多名言。兹择其《蕙风词话》中之有关作词旨要者，加以扩充阐明。其所说未惬吾意者，亦加以辨正。 

　　作词有三要：曰重、拙、大。南渡诸贤不可及处在是。又曰：重者，沉着之谓在气格不在字句。又引半塘云：“宋人拙处不可及，国初诸老拙处亦不可及。” 

　　按况氏言，重、拙、大为三要，语极精粲。盖重者轻之对，拙者巧之对，大者小之对，轻巧小皆词之所忌也，重在气格。若语句轻，则伤气格矣，故亦在语句。但解为沉着，则专属气格矣。盖一篇词，断不能语语沉着，不轻则可做到也。一篇中欲无轻语，则惟有能拙，而后立得住，此作诗之法。一篇诗，安得全是名句。得一二名句，余皆恃拙以扶持之，古名家诗皆如此也。名家词亦然。北宋词较南宋为多朴拙之气，南宋词能朴拙者方为名家。概论南宋，则纤巧者多于北宋。况氏言南渡诸贤不可及处在是，稍欠分别。况氏但解重拙二字，不申言大字，其意以大字则在以下所说各条间。余谓重、拙、大三字相连系，不重则无拙大之可言，不拙则无重大之可言，不大则无重拙之可言，析言为三名辞，实则一贯之道也。王半塘谓“国初诸老拙处，亦不可及”。清初词当以陈其年、朱彝尊为冠。二家之词，微论其词之多涉轻巧小，即其所赋之题，已多喜为小巧者。盖其时视词为小道，不惜以轻巧小见长。初为词者，断不可学，切毋为半塘一语所误。余以为初学为词者，不可先看清词，欲以词名家者，不可先读南宋词。 

　　张皋文、周止庵辈尊体之说出，词体乃大。其所自作，仍不能如其所说者，则先从南宋词入手之故也。大凡学为文辞，入手门径，最为紧要，先入为主，既有习染，不易涤除。取法北宋名家，然后能为姜、张。取法姜、张，则必不能为姜、张之词矣。止庵谓问涂碧山，歴梦窗、稼轩，以还清真之浑化，乃倒果为因之说，无是理也。 

　　词中求词，不如词外求词，词外求词之道，一曰多读书，二曰谨避俗。俗者，词之贼也。 

　　多读书，始能医俗，非胸中书卷多，皆可使用于词中也。词中最忌多用典故，陈其年、朱彝尊可谓读书多矣，其词中好使用史事及小典故，搬弄家私，最为疵病，亦是词之贼也，不特俗为词之贼耳。 

　　词笔固不宜直率，尤切忌刻意为曲折。以曲折药直率，即已落下乘。昔贤朴厚醇至之作，由性情学养中出，何至蹈直率之失。若错认真率为直率，则尤大不可耳。又曰：词能直，固大佳。顾所谓直，诚至不易，不能直，分也。当于无字处求曲折，切忌有字处为曲折。诗境以直质为上，词境亦然。此云直，当谓直质也。直质者，真之至也。曲直之直，又是一义。此二条措辞甚不明白，当分别说之，方能明显。 

　　词笔不宜直率，尤忌刻意为曲折。以曲折药直率，即已落下乘，曲折须出之自然也。 

　　词求曲折，当于无字处求之。切忌有字处为曲折。曲折在意，不在字句间也。 

　　词能直质为上乘，顾大不易，昔贤朴厚醇至之作，由性情学养中出，故真率之至。真率乃直质也，不可误直率为真率。 

　　如此分别，则语意明显。 

　　词中转折宜圆。笔圆，下乘也。意圆，中乘也。神圆，上乘也。又曰：词不嫌方。能圆见学力，能方见天分。但须一落笔圆，通首皆圆。一落笔方，通首皆方。圆中不见方易，方中不见圆难。 

　　转折笔圆，恃虚字为转折耳。意圆，则前后呼应一贯。神圆，则不假转折之笔，不假呼应之意，而潜气内转。方者，本质，天所赋也。圆者，功力，学所致也。方圆二字，不易解释，梦窗，能方者也。白石、玉田，能圆者也。知此可悟方圆之义。方中不见圆，盖神圆也，惟北宋人能之。子野、方回、耆卿、清真，皆是也。 

　　词过经意，其蔽也斧琢。过不经意，其蔽也褦襶。不经意而经意易，经意而不经意难。又曰：“恰到好处，恰够分量，毋不及，毋太过，半塘老人论词之言也。”又曰：“词太做嫌琢，太不做嫌率，欲求恰如分际，此中消息，正复难言。但看梦窗何尝琢，稼轩何尝率，可以悟矣。” 

　　此三条，反复申明不琢不率之道，乃炉火纯青之功候也。梦窗学清真者，清真乃真能不琢，梦窗固有琢之太过者。稼轩学东坡者，东坡乃真能不率，稼轩则不无稍率者。况氏从南宋词用功，所说多就南宋词立论，前条明方圆之义亦然。真字是词骨。情真景真，所作必佳，且易脱稿。 

　　处当前之境界，枨触于当前之情景，信手拈来，乃有极妙之词出，此其真，乃由外来而内应之。若夫以真为词骨，则又进一层，不假外来情景以兴起，而语意真诚，皆从内出也。 

　　词人愁而愈工。真正作手，不愁亦工，不俗故也。不俗之道，第一不纤。寒酸语，不可作，即愁苦之音，亦以华贵出之，饮水词人，所以为重光后身也。 

　　此二条可互参，皆谓士大夫之词也。读书多，致身为士大夫，自不俗。其所占身分，所居地位，异于寒酸之士，自无寒酸语。然柳耆卿、黄山谷好为市井人语，亦不俗不寒酸。史梅一中书堂吏耳，能为士大夫之词，以笔多纤巧，遂品格稍下。于此可悟不俗不寒酸之故矣。况氏以纤为俗，俗固不止于纤也。 

　　作词最忌一矜字，矜之在迹者，吾庶几免矣。其在神者，容或在所难免，兹事未遽自足也。 

　　矜者，惊露也。依黯与静穆，则为惊露之反。而依黯在情，静穆在神，在情者稍易，在神者尤难。情有迹也，神无迹也。惊露则述情不深而味亦浅薄矣，故必依黯以出之。能依黯，已无矜之迹矣。神不静穆，犹为未至也。 

　　词有穆之一境，静而兼厚、重、大也。淡而穆不易，浓而穆更难。知此可以读《花间集》。 

　　此条与前条互相发明，穆乃词中最高之一境，况氏以读《花间集》明之，可谓要诀。 

　　花间至不易学。其蔽也，袭其貌似，其中空空如也，所谓麒麟楦也。或取前人句中意境，而纡折变化之，而雕琢、钩勒等弊出焉。以尖为新，以纤为艳，词之风格日靡，真意尽漓，反不如国初名家本色语，或犹近于沉着、浓厚也。庸讵知花间高绝，即或词学甚深，颇能窥两宋堂奥，对于花间，犹为望尘却步耶。 

　　花间词全在神穆，词境之最高者也，况氏说此最深。所指近人之弊，确切之至，小令比慢词为难，今初学入手便为小令，便令读花间，从何得其涂径耶。 

　　凡人学词，功候有浅深，即浅亦非疵，功力未到而已。不安于浅而臻饰焉，不恤颦眉、龋齿，楚楚作态，乃是大疵。最宜切忌。 

　　此示初学，亦甚切要。盖凡为文辞，必先令理路清楚。理路既清，逐渐用功，步步增进。若理路未清，而东偷西窃，驳杂无叙，遂永无成就之希望矣。理路清，虽浅无害也。不安于浅，又遂欲描头画角以文之，仍是理路未能彻底清楚耳。 

　　填词先求凝重。凝重中有神韵，去成就不远矣。所谓神韵，即事外远致也。即神韵未佳，而过存之，其足为疵病者亦仅，盖气格较胜矣。若从轻倩入手，至于有神韵，亦自成就，特降于出自凝重者一格。若并无神韵而过存之，则不为疵病者亦仅矣。或中年以后，读书多，学力日进，所作渐近凝重，犹不免时露轻倩本色。则凡轻倩处，即是伤格处，即为疵病矣。天分聪明人，最宜学凝重一路，却最易趋轻倩一路。苦于不自知，又无师友指导之耳。 

　　此条示学者以择取之涂径，至关紧要。盖入手即须不误，误则为终身之疵病，医之不易也。余前言学词不可从清初词入手，即是此意。清初词轻倩者多，未知词之品格高下者，最易喜轻倩一路，以倩易于动人耳。嘉道前词人，喜为姜、张，正是好轻倩之故，即有成就，所谓成就其所成就也。姜、张亦自有凝重之神韵，好轻倩者不知之。姜、张之圆，非轻倩，好轻倩者以为轻倩，此不善学姜、张也，姜、张岂任其咎。 

　　词学程序，先求妥帖、停匀，再求和雅、深秀，乃至精稳、沉着。精稳则能品矣。沉着更进于能品矣。精稳之稳，与妥帖迥乎不同。沈着尤难于精稳。平昔求词词外，于性情得所养，于书卷观其通。优而游之，厌而饫之，积而流焉。所谓满心而发，肆口而成，掷地作金石声矣。情真理足，笔力能包举之。纯任自然，不假锤链，则沉着二字之铨释也。 

　　此程序分作四层，只妥帖停匀一层，为初学者道。后三层，皆已有成就者所由用功之方法。天生词人，固一蹴即至，未有如许程序也。 

　　初学作词，只能道第一义，后渐深入。意不晦，语不琢，始称合作。至不求深而自深，信手拈来，令人神味俱厚，规橅两宋，庶乎近焉。 

　　此补充前条之意耳。意不晦，语不琢，是作词之条件。故初学作词者，须先求妥帖停匀。功夫未到，勿妄求深入。但求意不晦，语不琢，渐渐向和雅深秀一路走。若不安于浅，而颦眉龋齿，楚楚作态，是初学者所最忌。此数条皆是指导初学者之名言。 

　　填词之难，造句要自然，又要未经前人说过。自唐五代以还，名作如林，那有天然好语，留待我辈驱遣。必欲得之，其道有二：曰性灵流露，曰书卷酝酿。性灵关天分，书卷关学力。学力果充，虽天分稍逊，必有资深逢源之一日，书卷不负人也。中年以后，天分便不可恃。苟无学力，日见其衰退而已。江淹才尽，岂真梦中人索还囊锦耶。 

　　作词功力，能渐至于名家，既要天分，亦要学力。有天分而无学力，终不能大成也。譬之于弈，二十岁后，便无国手希望。必在二十岁前，即成国手，此天分也。以后造就至八段九段以上，则系之功力矣。不复用功，亦止于是而已。古今神童，造就有限者，自恃其天资，不求于学力也。 

　　诗词文章，虽前贤名作如林，仍有无穷境界，待后人开发。书卷酝酿，得之于前人者也。性灵流露，则得之于目前之境地，得之于平昔之学养。 

　　作词至于成就，良非易言。即成就之中，亦犹有辨。其或绝少襟抱，无当高格，而又自满足，不善变。不知门径之非，何论堂奥。然而从事于斯，历年多，功候到，成就其所成就，不得谓非专家。凡成就者，非必较优于未成就者。若纳兰容若，未成就者也，年龄限之矣。若厉太鸿，何止成就而已，且浙派之先河矣。 

　　绝少襟抱，无当高格，又自满足，不善变，不知门径之非，干嘉时此类词甚多。盖干嘉人学干嘉词者，不得谓之有成就，尤不得谓之专家，况氏持论过恕。其下以纳兰容若、厉太鸿为喻，则又太刻。浙派词宗姜、张，学姜、张亦自有门径，自有堂奥，姜、张之格，亦不得谓非高格，不过与周、吴宗派异，其堂奥之大小不同耳。 

　　吾词中之意，唯恐人不知，于是乎勾勒。夫其人必待吾勾勒，而后能知吾词之意，即亦何妨任其不知矣。曩吾词成、于每句下注所用典，半塘辄曰：“无庸。”余曰：“奈人不知何。”半塘曰：“傥注矣，而人仍不知，又将奈何。矧填词固以可解不可解，所谓烟水迷离之臻，为无上乘耶。” 

　　勾勒者，于词中转接提顿处，用虚字以显明之也。即张炎《词源》所云：“用虚字呼唤，单字如正、但、任、甚之类，两字如莫是、还又、那堪之类，三字如更能消、最无端、又却是之类。”南宋清空一派，用此勾勒法为多，用之无不得当者，南宋名家是也。干嘉时词，号称学稼轩、白石、玉田，往往满纸皆此等呼唤字，不问其得当与否，遂成滑调一派。吴梦窗于此等处多换以实字，玉田讥为七宝楼台，拆下不成片段，以为质实，则凝涩晦昧。其实两种皆北宋人法，读周清真词，便知之。清真非不用虚字勾勒，但可不用者即不用。其不用虚字，而用实字或静辞，以为转接提顿者，即文章之潜气内转法。今人以清真、梦窗为涩调一派。梦窗过涩则有之，清真何尝涩耶。清真造句整，梦窗以研讨会锦拼合。整者元气浑仑，研讨会拼者古锦斑斓。不用勾勒，能使潜气内转。则外涩内活。白石、玉田一派，勾勒得当，亦近质实，诵之如珠走盘，圆而不滑。二派皆出自清真。及其至，品格亦无高下也。今之学梦窗者，但能学其涩，而不能知其活。拼凑实字，既非研讨会锦，而又捍格不通，其弊等于满纸用呼唤字耳。词固不可多用典，用典充塞，非佳词也。清初竹垞、迦陵犯此弊，后人为之笺注，阅之尚可厌，自注则尤鄙陋。 

　　作词须知暗字诀。凡暗转、暗接、暗提、暗顿，必须有大气真力斡运其间，非时流小惠之笔能胜任也。骈体文亦有暗转法，稍可通于词。 

　　文赋诗词，皆须知此法，即潜气内转也。不知此法，皆非高品。一意相贯，或直下，或倒装，或前后挪移，总由笔气笔力运用之。有转接提顿，而离迹象，行文之妙诀也。 

　　名手作词，题中应有之意，不妨三数语说尽。自余悉以发抒襟抱所寄托，往往委曲而难明。长言之不足，至乃零乱拉杂，胡天胡帝。其言中之意，读者不能知，作者亦不蕲其知。以谓流于跌宕怪神、怨怼激发，而不可以为训，则亦左徒之骚些云尔。夫使其所作，大都众所共知，无甚关系之言，宁非浪费楮墨耶。 

　　高品之词，不必有题，吾意中所欲言，即题也。有题如咏物等，已下于不必有题者一等矣。有题而沾滞于题，直是笨伯。至题目纤小，乃明以后人所为，不惟不足以登大雅之堂，且鄙琐不堪入目。试看宋贤之词，师其制题之雅者。盖有题之词，亦须加以裁制乃雅也。 

　　文辞至极高之境，乃似有神经病人语，故有可解而不可解之喻。然而胡说乱道，其间仍有理路在，但不欲显言，而玄言之。不欲径言。而迂回以言之耳。又往往当言不言，而以不当言者衬出之。其零乱拉杂，只是外表觉得难喻，而内极有叙，非真零乱拉杂也。此境为已有成就而能深入者道，初学者勿足以语此。 

　　初学作词，最宜联句、和韵，始作，取办而已，毋存藏拙嗜胜之见。久之，灵源日浚，机括日熟，名章俊语纷交，衡有进益于不自觉者矣。手生重理旧弹者亦然。离君索居，日对古人，研精覃思，宁无心得，未若取径乎此之捷而适也。 

　　此说余极不以为然。玉田谓词不可强和人韵，若倡之者，曲韵宽平，庶可赓和。倘韵险，又为人所先，则必牵强赓和，句意安能融贯。徒费苦思，未见有全章妥溜者。此语诚然，和韵因韵成句，聊句因人成章，但务为名章俊语而已。初学者成章成句，尚颇费力，为人牵制，安得名俊。以此示初学，误尽苍生。 

　　学填词，先学读词。抑扬顿挫，心领神会。日久，胸次郁勃，信手拈来，自然丰神谐鬯矣。 

　　读词不成腔，不能知词之韵味，不能知腔调音节之要处，故必得读之诀而后可。韵味在表者，见词之字句可知。韵味在内者，非读不悟也。音节之要处，在平仄及四声，在句豆，如一领二、二领一、一领三等等。又凡文义二字相连者，不可离而为二。一领二，不可连而为三，诸如此类是也。平上去入四声，自有分别，音须分清。此非谓填词必墨守四声也，但读词时必须四声不混耳。 

　　佳词作成，便不可改。但可改，便是未佳。改词之法，如一句之中，有两字未勰，试改两字。仍不惬意，便须换意，通改全句。牵连上下，常有改至四五句者。不可守住元来句意，愈改愈滞也。又曰：改词须知挪移法。常有一两句，语意未协，或嫌浅率。试将上下互易，便有韵致。或两意缩成一意，再添一意，更显厚。此等倚声浅诀，若名手意笔兼到，愈平易，愈浑成，无庸临时掉弄也。 

　　一词作成，当前不知其何者须改，粘之壁上，明日再看，便觉有未惬者。取而改之，仍粘壁上。明日再看。觉仍有未惬，再取而改之，如此者数四，此陈兰甫改词法也。郑叔问作词，改之尤勤。常三四易稿，甚至通首另作，于初稿仅留一二句。朱沤尹作词，有数年后取改数字者。作词贵有词友，其未协处，己不能觉，友参指摘之。或商定一二字，则尤有益也。又有因音律不叶，而再三改者，如玉田《词源》，称其先人于所作《瑞鹤仙》之扑字，改为守字。《惜花春起早》之深字，改为幽，又改为明。此则关于音律，不易晓也。 

　　词中对偶，实字不求甚工。草木可对禽虫也，服用可对饮馔也。实勿对虚，生勿对熟，平举字勿对侧串字。深浅浓淡大小重轻之间，务要侔色揣称。昔贤未有不如是精整也。 

　　对偶句要浑成，要色泽相称，要不合掌。以情景相融，有意有味为佳。忌骈文式样，尤忌四六式样。忌尖新，忌板滞，忌褦襶，忌草率。词中对偶最难做，勿视为寻常而后可。又有一句四字，一句七字，上四字相对者。其七字句之下三字要能衔接。五字句七字句对偶，忌如诗句。 

　　近人作词，起处多用景语虚引，往往第二句，方约略到题，此非法也。起处不宜泛写景，宜实不宜虚，便当笼罩全阕，他题便挪移不得。 

　　诗词起句，最关紧要，得势与不得势，全在此处。故一开口，便须笼罩全篇。若以不相干之语，虚引而起，全篇委靡不振矣。 

　　作词不拘说何物事，但能句中有意即佳。意必己出，出之太易或太难，皆非妙造。难易之中，消息存焉矣。唯易之一境，由于情景真，书卷足。所谓满心而发、肆口而成者，不在此例。 

　　有全阕之意，有句中之意，全阕意足，词必脱手而成。情景真，书卷足，是其辅也。句中之意，贵深语浅出，看似易，却甚难。看而觉其出于难，则不能浅出之故。 

　　作咏物咏事词，须先选韵。选韵未审，虽有绝佳之意，恰合之典，欲用而不能用。用其不必用、不甚合得以就韵，乃至涉尖新、近牵强、损风格，其弊与强和人韵者同。 

　　作词选韵，须看是何律调。有宜用支脂韵、鱼虞韵、佳皆韵、萧宵韵、歌戈韵、佳麻韵、尤侯韵者，有宜用东冬韵、江阳韵、真谆韵、元寒韵、庚耕韵、侵韵、覃谈韵者，二类之音响，有抑扬之别。宜抑者用前类，宜扬者用后类。拈调后，参看多数宋人同调之词。诸词惟用一类者，则只可在一类中择之。两类均有用者，则不拘。况氏但就典、就意、择韵，此法未善。尝见今人作律诗，先得一联，于是凑合六句，以成一律，其弊与此同。书卷多，何愁韵不就我。即有好典故，在不宜用时，亦当割爱。必欲塞入，绝非好词也。矧词体本不宜多用典耶。 

　　性情少，勿学稼轩。非绝顶聪明，勿学梦窗。 

　　此说固是，但仍未具足。余更下一转语曰：学梦窗太过者，宜令改学稼轩。学稼轩太过者，宜令改学梦窗。盖善作词者，作涩调，务使之疏宕。作滑调，务使之凝重。 

　　词贵有寄托。所贵者流露于不自知，触发于弗克自己。身世之感，通于性灵。即性灵，即寄托，非二物相比附也。横亘一寄托于搦管之先，此物此志，千首一律，则是门面语耳，略无变化之陈言耳。于无变化中求变化，而其所谓寄托，乃益非真。昔贤论灵均书辞，或流于跌宕怪神，怨怼激发，而不可为训。必非求变化者之变化矣。夫词如唐之《金荃》、宋之《珠玉》，何尝有寄托，何尝不卓绝千古，何庸为是非真之寄托耶。 

　　此论极精。凡将作词，必先有所感触。若无感触，则无佳词。是感触在作词之先，非搦管后横亘一寄托二字于胸中也。时不同，境不同，所感触者随之不同。是感触有变化，不待求而有真寄托矣。若以为词之门面，搜寻寄托，岂不可笑。 

　　词无不谐适之调，作词者未能熟精斯调耳。昔人自度一腔，必有会心之处。或专家能知之，而俗耳不能悦之。不拘何调，但能填至二三次，愈填愈佳，则我之心与昔人会。简淡生涩之中，至佳之音节出焉。难以言语形容者也。唯所作未佳，则领会不到。此诣力，不可强也。 

　　宋时旧调，作者不止一人，大率皆经乐工谱过，自然无不谐适。能自度腔者，必谙音律，亦必无不谐适。有许多调，平仄颇不顺口，多读数遍，始觉其谐适。其初觉得不顺口者，久之觉其有至佳之音节焉。但多读无不能领会者，不必填至数次，始知之也。 

　　涩之中有味、有韵、有境界，虽至涩之调，有真气贯注其间。其至者，可使疏宕，次亦不失凝重，难与貌涩者道耳。 

　　作涩调词，工者能凝重，乃当然之势。能疏宕，则功夫深矣。余谓学梦窗太过者当令学稼轩，即此意也。貌涩者不知此诀。 

　　问哀感顽艳，顽字云何诠释。曰：“拙不可及，融重与大于拙之中，郁勃久之，有不得已者，出乎其中，而不自知，乃至不可解，其殆庶几乎。犹有一言蔽之，若赤子之笑嗁然，看似至易而实至难也。” 

　　顽者，钝也，愚也，痴也。以拙之极为顽之训，亦无不可。譬诸赤子之嗁笑，亦佳。余谓以哀之极不可感化释之，尤确。庄子：“子舆与子桑友，淋雨十日，子舆裹饭而往食之。至子桑之门，则若歌若哭。子舆入，曰：‘子之歌何故若是。’曰：‘吾思夫使我至此极者而不得也。’”可引作哀感顽艳四字之正训。 

　　近人学梦窗，辄从密处入手。梦窗密处，能令无数丽字，一一生动飞舞，如万花为春，非若琱璚蹙绣，毫无生气也。如何能运动无数丽字，恃聪明尤恃魄力。如何能有魄力，唯厚乃有魄力。梦窗密处易学，厚处难学。 

　　此条论梦窗词最精。实字能化作虚字之意使用，静辞能化作动辞使用，而又化虚为实，化动为静，故能生动飞舞。是在笔有魄力，能运用耳。能运用，则不丽之字亦丽，非以艳丽之字，填塞其间也。密在字面，厚在意味。学得厚处难。密固近厚，欲真厚，不得专从密处求之。密而能疏宕，始能真厚也。 

　　重者，沉着之谓。在气格，不在字句，于梦窗词庶几见之。即其芬芳铿丽之作，中间隽句艳字，莫不有沉挚之思，灏瀚之气，挟之以流转，令人玩索而不能尽，则其中之所存者厚。沈著者，厚之发见乎外者也。欲学梦窗之致密，先学梦窗之沉着。即致密、即沉着。非出乎致密之外，超乎致密之上，别有沉着之一境也。梦窗与苏、辛二公，实殊流而同源。其所为不同，则梦窗致密其外耳。其至高至精处，虽拟议形容之，未易得其神似。颖惠之士，束发操觚，勿轻言学梦窗也。 

　　梦窗与东坡、稼轩，实不同源。东坡以诗为词者也，稼轩学东坡，梦窗学清真，东坡、清真不同源也，以二派相互调剂则可，谓之同源则不可。 

　　两宋人词，宜多读多看，潜心体会。某家某某等处，或当学，或不当学，默识吾心目中。尤必印证于良师友，庶收取精用闳之益。洎乎功力既深，渐近成就，自视所作，于宋词近谁氏，取其全帙，研贯而折衷之，如临镜然。一肌一容，宜淡宜浓，一经侔色揣称，灼然于彼之所长，吾之所短安在，因而知变化之所当亟。善变化者，非必墨守一家之言。思游乎其中，精骛乎其外，得其助而不为所囿，斯为得之。当其致力之初，门径诚不可误。然必择定一家，奉为金科玉律，亦步亦趋，不敢稍有逾越。填词智者之事，而顾认筌执象若是乎。吾有吾之性情，吾有吾之襟抱，与夫聪明才力。欲得人之似，先失己之真。得其似矣，即已落斯人后，吾词格不稍降乎。并世操觚之士，辄询余以倚声初步，何者当学，此余无词以对者也。 

　　近来有志于学词者，就问于予，亦辄问予倚声初步，何者当学，此诚难答之问也。况氏此说，深惬乎予心。然两宋人词多矣，令其多读多看，彼必不知从何下手，而亦无从知何者当学，何者不当学也。是答初步者之问，尚缺一层。夫初步读词，当读选本。选本以何者为佳，不能不告之也。故予答来问，必先告以读《草堂诗余》及《绝妙词选》。近人所选者，则告以冯煦所选《宋六十一家词》，及朱沤尹所选《宋词三百首》、龙榆生所选《唐宋名家词选》，并告以应备万红友《词律》及戈顺卿《词林正韵》，以便试做时之参考应用。此虽极浅之言，来学者亦恒有不知，而但知有学校中教师之选本与讲义。其备于案头者，又只《白香词谱》一类，及书店中不知谁何所选词，皆极陋劣之书。稍高者，亦不过有龚定盦、黄仲则等集一部而已。 
