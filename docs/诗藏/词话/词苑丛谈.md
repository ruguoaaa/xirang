　　钦定四库全书　　　　　集部十
　　词苑丛谈　　　　　　　词曲类三【词话之属】提要
　　【臣】等谨案词苑丛谈十二巻
　　国朝徐釚撰釚字电发别号虹亭呉江人康熈已未举博学鸿词授翰林院检讨工于填词所刻菊庄乐府有名于时又撰有南洲草堂词话亦颇足资谈柄已着于録是书専辑词家故实分体制音韵品藻纪事辨证谐谑外编七门采摭繁博援据精详实为论词者总滙与李良年词林纪事足相伯仲惟其间徴引旧文未尽注其所出同时朱彛尊陈维崧等尝议之釚亦自欲补缀而未尽也至纪事一门半取近事宋人诗话此例甚多盖清谈所资无闗褒贬固不必以标榜为嫌矣乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书
　　词苑丛谈巻一
　　翰林院检讨徐釚撰
　　体制
　　梁武帝江南弄云众花杂色满上林舒芳曜彩垂轻阴连手躞蹀舞春心舞春心临岁腴中人望独踟蹰此絶玅好词巳在清平调菩萨蛮之先矣
　　沈约六忆诗其三云忆眠时人眠独未眠解罗不待劝就枕更须牵复恐旁人见娇羞在烛前亦词之滥觞也屈子离骚亦名辞汉武秋风亦名辞词者诗之余也然则词果有合于诗乎曰按其调而知之也殷靁之诗曰殷其雷在南山之阳此三五言调也鱼丽之诗曰鱼丽于罶鲿鲨此二四言调也还之诗曰遭我乎峱之闲兮并驱从两肩兮此六七言调也江汜之诗曰不我以不我以此疉句调也东山之诗曰我来自东零雨其蒙鹳鸣于垤妇叹于室此换韵调也行露之诗曰厌浥行露其二章曰谁谓雀无角此换头调也凡此烦促相宣短长互用以啓后人协律之原岂非三百篇实祖祢哉【药园闲话】
　　唐人张志和自称烟波钓徒常作渔歌子一词极能道渔家之事词云西塞山前白鹭飞桃花流水鳜鱼肥青篛笠绿蓑衣斜风细雨不须归今乐章一名渔父即此调也【西吴记云湖州磁湖镇道士矶即张志和所谓西塞山前也新唐书云志和字子同始名龟龄十六擢明经肃宗特见赏重因赐名后坐事贬南浦尉不复仕居江湖自称烟波钓徒着真子亦以自号每垂钓不设饵志不在鱼也今武昌府志记大冶县东九十里为道士洑即西塞山塞音涩见水经云壁立千仞东北对黄公九矶故名西塞横截江流旋涡沸激舟人过之每为失色张耒诗已逢妩媚散花峡不怕危亡道士矶遂以为即志和所游西塞山也未知孰是】
　　政和中一中贵人使越州囘得词于古碑阴无名无谱不知何人作也录以进御命大晟府填腔因词中语赐名鱼游春水词云秦楼东风里燕子还来寻旧垒余寒犹峭红日薄侵罗绮嫩草方抽碧玉茵媚栁轻拂黄金缕莺啭上林鱼游春水几曲阑干遍倚又是一畨新桃李佳人应怪归迟梅妆泪洗鳯箫声絶沈孤雁望断清波无双鲤云山万重寸心千里
　　艺苑雌黄云寒鸦万点流水绕孤村之句人皆以为少游自造此语殊不知亦有所本予在临安见平江梅知録云隋炀帝诗云寒鸦千万点流水绕孤村少游用此语也又予尝读李义山效徐陵体赠更衣云轻寒衣省夜金斗熨沉香乃知少游词玉笼金斗时熨沉香与夫睡起熨沉香玉腕不胜金斗其语亦有来处
　　李易安云乐府声诗并着最盛于唐开元天宝间有李八郎者能歌擅天下时新及第进士开宴曲江榜中一名士先召李易服隠姓名衣冠故敝精神惨怛与同之宴所曰表弟愿与坐末众皆不顾既酒行乐作歌者进时曹元谦念奴娇为冠歌罢众皆咨嗟称赏名士忽指李曰请表弟歌众皆哂或有怒者及转喉发声歌一曲众皆泣下罗拜曰此李八郎也自后郑卫之声日炽流靡之变日繁亦有菩萨蛮春光好莎鸡子更漏子浣溪沙梦江南渔父等词不可遍也五代干戈斯文道熄独江南李氏君臣尚文雅故有小楼吹彻玉笙寒吹绉一池春水之辞语虽竒甚所谓亡国之音哀以思也逮至本朝礼乐文武大备又涵养百余年始有栁屯田永者变旧声作新声出乐章集大得声称于世虽协音律而词语尘下又有张子野宋子京兄弟沈唐元绛晁次膺軰继出虽时时有妙语而破碎何足名家至晏元献欧阳永叔苏子瞻李际夫人作为小歌词直如酌蠡水于大海然皆句读不葺之诗尔又往往不协音律者何耶葢诗文分平仄而歌词分五音又分五声又分音律又分清浊轻重且如近世所谓声声慢雨中花喜迁莺既平声韵又押入声韵玉楼春本押平声韵又押上去声又押入声本押仄声韵如押上声则协如押入声则不可歌矣王介甫曾子固文章似西汉若作小歌词则人必絶倒不可读也乃知别是一家知之者少后晏叔原贺方回秦少游黄鲁直出始能知之又晏苦无铺叙贺苦少典重秦即专主情致而少故实譬如贫家美女非不妍丽而终乏富贵黄即尚故实而多疵病如良玉有瑕价自减半矣
　　贺方回晚景云鹜外红绡一缕霞淡黄杨栁带栖鸦玉人和月折梅花笑撚粉香归绣戸半垂罗幕防窻纱东风寒似夜来些其起句本王子安滕王阁赋此子可云善盗贺有姬能诗尝荅贺云独倚危阑泪满襟小园春色懒追寻深恩却似丁香结难展芭蕉一寸心句亦可诵
　　复斋漫録云方回词有雁后归云巧剪合欢罗胜子钗头春意翩翩艳歌浅笑拜嫣然愿郎宜此酒行乐驻华年未至文园多病客幽襟凄断堪怜旧游梦挂碧云边人归落雁后思发在花前山谷守当涂方回过焉人日席上作也调本临江仙山谷以方回用薛道衡诗故易以雁后归云
　　苕溪渔隠曰唐初歌词多是五言诗或七言诗初无长短句自中叶以后至五代渐变成长短句及本朝则尽为此体今所存者止瑞鹧鸪小秦王二阕是七言八句诗并七言絶句诗而巳瑞鹧鸪犹依字依歌若小秦王必须杂以虚声乃可歌耳其词曰碧山影里小红旗侬是江南踏浪儿拍手欲嘲山简醉齐声争唱浪婆词西兴渡口帆初落渔浦山头日未欹侬送潮回歌底曲樽前还唱使君诗此瑞鹧鸪也济南春好雪初晴行到龙山马足轻使君莫忘霅溪女时作阳关肠断声此小秦王也皆东坡所作
　　姜尧章号白石道人善吹箫能自制曲淳熙丙申至日过维扬夜雪初霁荠麦弥望入其城则四顾萧条寒水自碧暮色渐起戍角悲吟尧章怆然感慨因自度扬州慢一曲云淮左名都竹西佳处解鞍少驻初程过春风十里尽荠麦青青自邉马窥江去后废池乔木犹厌言兵渐黄昏清角吹寒都在空城杜郎俊赏算如今重到须惊纵荳蔻词工青楼梦好难赋深情二十四桥仍在波心荡冷月无声念桥边红药年年知为谁生尧章又尝载雪诣石湖度新声两曲石湖把玩不已使二妓习之音节谐婉乃命之曰暗香疎影其暗香词云旧时月色算几畨照我梅边吹笛唤起玉人不管清寒与攀摘何逊而今渐老都忘却春风词笔但怪得竹外疎花香冷入瑶席江国正寂寂叹寄与路遥夜雪初积翠尊易泣红蕚无言耿相忆长记曾携手处千树压西湖寒碧又片片吹尽也几时见得其踈影词云苔枝缀玉有翠禽小小枝上同宿客里相逢篱角黄昏无言自倚修竹昭君不惯胡沙逺但暗忆江南江北想佩环月夜归来化作此花幽独犹记深宫旧事那人正睡里飞近蛾緑莫似春风不管盈盈早与安排金屋还教一片随波去又却怨玉龙哀曲等恁时重覔幽香已入小窻横幅【研北】【杂志云小红范成大青衣也有色艺成大请老姜夔诣之一日授简徴新声夔制暗香踈影两曲成大使二妓】【歌之音节清婉成大寻以小红赠之其夕大雪过埀虹赋诗曰自喜新词韵最娇小红低唱我吹箫曲终过尽】【松陵路回首烟波十四桥夔喜自度曲吹洞箫小红輙歌而和之夔卒于苏州范挽诗曰所幸小红方嫁了不】【然啼损马塍花宋时花药出东西马塍皆名人处夔葬此故云】
　　师师令因张子野所制新词赠妓李师师得名也词云香钿宝珥拂菱花如水学妆皆道称时宜粉色有天然春意蜀防衣裳胜未起纵乱霞垂地都城池苑夸桃李问东风何似不须回扇障清歌唇一点小于花蘂正直残英和月队寄此情千里
　　唐主尝制小词云曾宴桃源深洞一曲舞鸾歌凤长记别伊时和泪出门相送如梦如梦残月落花烟重此庄宗自度曲也【古今词话云后唐庄宗修内苑掘得断碑中有三十二字庄宗使乐工入律歌之名曰宴桃源一名忆仙姿】
　　宋陈亚性滑稽常用药名作闺情生查子三首其一曰相思【相思子】意巳深【苡薏】白纸【白芷】书难足字字苦参商【苦参】故要檀郎读【狼毒】分明记得约当归【当归】逺至【逺志】樱桃熟何事菊花时犹未回乡【茴香】曲其二曰小院雨余凉【禹余粮】石竹风生砌罢扇尽从容【苁蓉】半夏【半夏】纱防睡起来闲坐北亭中【栢葶】滴尽珍珠泪为念壻辛勤【细辛】去折蟾宫桂其三曰浪荡去来来踯躅花苹换可惜石榴裙兰麝香将半琵琶闲后理相思必拨【荜茇】朱弦断拟续断朱弦【续断】待这寃家面【代赭】予谓此等词偶一为之可耳毕竟不雅
　　韩文公遣兴诗断送一生惟有酒又赠郑兵曹诗破除万事无过酒山谷各去其一字作劝酒词云断送一生惟有破除万事无过逺山横黛蘸秋波不饮傍人笑我花病等闲痩弱春愁没处遮栏杯行到手莫留残不道月斜人散王阮亭曰黄鲁直竟作歇后郑五何哉庭院深深深几许杨栁堆烟帘幙无重数金勒雕鞍游冶处楼髙不见章台路雨横风狂三月暮门掩梨花无计留春住泪眼问花花不语乱红飞过秋千去欧阳修蝶恋花春慕词也李易安酷爱其语遂用作庭院深深深数阕杨升庵云一句中连三字者如夜夜夜深闻子规又日日日斜空醉归又更更更漏月明中又树树树梢啼晓莺皆善用叠字也
　　宋宣和间掘地得石刻一词唐人作也本无题后人名之后庭宴云千里故乡十年华屋乱魂飞过屏山簇眼重眉褪不胜春菱花知我消香玉双双燕子归来应解笑人幽独断歌零舞遗恨清江曲万树緑低迷一庭红扑簌
　　俞仲茅彦爰园词话曰词全以调为主调全以字之音为主音有平仄多必不可移者间有可移者仄有上去入多可移者间有必不可移者傥必不可移者任意出入则歌时有棘喉澁舌之病故宋时一调作者多至数十人如出一吻今人既不解歌而词家染指不过小令中调尚多以律诗手为之不知孰为音孰为调无怪乎词之亡也
　　又曰唐诗三变愈下宋词殊不然欧苏秦黄足当髙岑王李南渡以后矫矫陡健即不得称中宋晩宋也惟辛稼轩自度梁肉不胜前哲特出竒险为珍错供与刘后村辈俱曹洞旁出学者正可钦佩不必反唇并捧心也周长卿【元】曰古人好词即一字未易弹改子瞻绿水人家绕别本绕作晓为古今词话所赏愚谓绕字虽平然是实境晓字无归着试通咏全章便见少游斜阳暮后人妄肆讥评托名山谷淮海集辨之详矣又有人亲在郴州见石刻是斜阳树树字甚佳犹未若暮字至苕溪渔隠记耆卿鼇山彩结结改作缔益佳不知何佳也若子瞻低绣户低改窥则善矣
　　又曰唐晩五代小令填词用韵多诡谲不成文者聊为之可耳不足多法尊前集载唐庄宗歌头一首为字一百三十六此长调之祖然不能佳
　　张芸叟词云回首夕阳红尽处应是长安人喜诵之乐天题岳阳楼诗云春岸绿时连梦泽夕波红处近长安盖芸叟用此换骨也
　　扪虱新语王元泽词曰露晞向晓帘幙风轻小院闲昼翠迳莺来惊下新红铺绣倚危墙【旧本一作栏】望【一作登】髙榭海棠带雨胭脂透又因循过了清明时候【旧本又因循上有算韶华三字】倦游宴风光满目好景良辰谁共携手恨被榆钱买断两眉长皱忆髙阳人散后落花流水人【一作仍】依旧这情怀对东风尽成消瘦调寄倦寻芳慢今曲中帘幙风柔庭帏昼永海棠带雨胭脂后因循过了清明也等句本诸此
　　六州歌头本鼔吹曲也音调悲壮又以古兴亡事实之闻之使人慷慨良不与艳词同科诚可喜也六州得名葢唐人西边之州伊州梁州石州甘州渭州氐州也宋人大祀大防皆用此调明朝大防则用应天长云刘公防【体仁】词绎曰词有与古诗同义者潇潇雨歇易水之歌也同是天涯麦蔪之诗也又是羊车过也团扇之辞也夜夜岳阳楼中日出当心之志也巳失了春风一半鲵居之讽也琼楼玉宇天问之遗也词有与古诗同妙者如问甚时同赋三十六陂秋色即灞岸之兴也闗河冷落残照当楼即勅勒之歌也危楼云雨上其下水扶天即明月积雪之句也燕子楼空佳人何在空锁楼中燕即平生少年之篇也
　　又曰词起结最难而结尤难于起盖不欲转入别调也呼翠袖为君舞倩盈盈翠袖揾英雄泪正是一法然又须结得有不愁明月尽自有夜珠来之妙乃得
　　又曰稼轩杯汝前来毛頴传也谁共我醉明月恨赋也皆非词家本色
　　又曰夜阑更秉烛相对如梦寐叔原则云今宵剩把银缸照犹恐相逢是梦中此诗与词之分疆也
　　又曰中调长调转换处不欲全脱不欲明粘如画家开合之法须一气而成则神味自足以有意求之不得也又曰长调最难工芜累与痴重同忌衬字不可少又忌浅熟
　　又曰词中对句正是难处莫认作衬句至五言对句七言对句使观者不作对疑尤妙
　　又曰山谷全首用声字为韵注云效福唐独木桥体不知何体也然犹上句不用韵至元美道塲山则句句皆用山字谓之戏作可也词中如效醉翁也字效楚词些字兮字皆不可无一不可有二至櫽括体亦不作可也不独醉翁如嚼蜡即子瞻改琴诗琵琶字不现毕竟是全首说梦
　　词与诗不同词之语句有两字四字至七八字者若惟叠实字读之且不通况付雪儿乎合用虚字呼唤一字如正但任况之类两字如莫是又还之类三字如更能消最无端之类却要用之得其所
　　句法中有字面盖词中有生硬字用不得须是深加锻链字字敲打得响歌诵妥溜方为本色语如贺方回呉梦窻皆美于链字者多于李长吉温庭筠诗中来字面亦词中起眼处不可不留意也
　　词要清空不要质实清空则古雅峭拔质实则凝澁晦昩姜白石如野云孤飞去留无迹吴梦窻如七宝楼台人眼目拆碎下来不成片段此清空质实之说又如声声慢云檀栾金碧婀娜蓬莱游云不蘸芳洲前八字恐亦太澁如唐多令云何处合成愁离人心上秋纵芭蕉不雨也飕飕此词便不质实白石如疎影暗香扬州慢一蕚红琵琶仙探春归淡黄栁等曲不惟清虚又且骚雅读之使人神魂飞越
　　沈东江谦曰承诗启曲者词也上不可似诗下不可似曲然诗与曲又俱可入词贵人自运
　　又曰小调要言短意长忌尖弱中调要骨肉停匀忌平板长调要操纵自如忌粗率能于豪爽中着一二精致语绵婉中着一二激厉语尤见错综
　　又曰白描不可近俗修饰不得太文生香真色在离即之间不特难知亦难言
　　又曰僻词作者少宜浑脱乃近自然常调作者多宜生新斯能振动
　　又曰小令中调有排荡之势者吴彦髙之南朝千古伤心事范希文之塞下秋来风景异是也长调极狎昵之情者周美成之衣染莺黄栁耆卿之晩晴初是也于此足悟偷声变律之妙
　　又曰稼轩词以激扬奋励为工至宝钗分桃叶渡一曲昵狎温柔防消意尽才人伎俩真不可测
　　又曰男中李后主女中李易安极是当行本色如秦少游一向沉吟久大类山谷归田乐引铲尽浮词直抒本色而浅人常以雕绘傲之此等词极难作然亦不可多作
　　又曰徐师川门外重重叠叠山遮不断愁来路欧阳永叔强将离恨倚江楼江水不能流恨去古人语不相袭又能各见所长
　　又曰填词结句或以动荡见竒或以迷离称隽着一实语败矣康伯可正是消魂时候也撩乱花飞晏叔原紫骝认得旧游踪嘶过画桥东畔路秦少游放花无语对斜晖此恨谁知深得此法
　　又曰词要不亢不卑不触不悖蓦然而来悠然而逝立意贵新设色贵雅构局贵变言情贵含蓄如骄马防衔而欲行粲女窥帘而未出得之矣
　　贺黄公【裳】词筌曰词家多翻诗意入词虽名流不免吾常爱李后主一斛珠末句云绣牀斜凭娇无那烂嚼红绒笑向檀郎唾杨孟载春绣絶句云闲情正在停针处笑嚼红绒唾碧窻此却翻词入诗弥子瑕竟效颦于南子
　　又曰词虽以险丽为工实不及本色语之妙如李易安眼波才动被人猜萧淑兰去也不教知怕人留恋伊魏夫人为报归期须及早休误妾一春闲孙光宪留不得留得也应无益严次山一春不忍上髙楼为怕见分携处观此种句觉红杏枝头春意閙尚书安排一个字费许大气力
　　又曰写景之工者如尹鹗尽日醉寻春归来月满身李重光酒恶时拈花蕊嗅李易安独抱浓愁无好梦夜阑犹剪灯花弄刘潜夫贪与萧郎眉语不知舞错伊州皆入神之句
　　又曰词虽宜于艳冶亦不可流于秽防吾极喜康与之满庭芳寒夜一阕真所谓乐而不淫且虽填词小技亦兼词令议论叙事三者之妙首云霜幕风帘闲斋小戸素蟾初上雕笼写其节序景物也继云玉杯醁还与可人同古鼎沉烟篆细玉笋破橙橘香浓梳妆懒脂轻粉薄约畧淡眉峰则陈设之济楚殽核之精良与夫手爪顔色一一如见矣换头云清新歌几许低随慢唱语笑相供道文书针线今夜休攻莫厌兰膏更继明朝又纷冗匆匆则不惟以色艺见长宛然慧心女子小窻中喁喁口角末云酩酊也冠儿未防先把被儿烘一段温存旖旎之致咄咄逼人观此形容节次必非狭斜曲里中人又非望宋窥韩者之事真所云真个怜惜也又曰小词以含蓄为佳亦有作决絶语而妙者如韦庄谁家年少足风流妾拟将身嫁与一生休纵被无情弃不能羞之类是也牛峤须作一生拚尽君今日欢抑亦其次栁耆卿衣带渐寛终不悔为伊消得人憔悴亦即韦意而气加婉矣
　　又曰凡写迷离之况者止须述景如小窻斜日到芭蕉半牀斜月疎钟后不言愁而愁自见因思韩致光空楼雁一声逺屏灯半灭已足色悲凉何必又赘眉山正愁絶耶觉首篇时复见残灯和烟坠金穗如此结句更自含情无限
　　毛稚黄【先舒】曰李易安春情清露晨流新桐初引用世说全句浑妙尝论词贵开宕不欲沾滞忽悲忽喜乍逺乍近所为妙耳如游乐词防须着愁思方不痴肥李春情词本闺怨结云多少游春意更看今日晴未忽尔开拓不但不为题束并不为本意所苦直如行云舒巻自如人不觉耳
　　又曰前半泛写后半专叙盛宋词人多此法如子瞻贺新凉后段只说榴花卜算子后段只说鸣雁周清真寒食词后段只说邂逅乃更觉意长
　　又曰艺苑巵言云填词小技尤为谨严夫词宜可自放而元美乃云谨严知词故难作作词亦未易也柴虎臣云指取温柔词归蕴借昵而闺帷勿浸而巷曲浸而巷曲勿堕而邨鄙又云语境则咸阳古道汴水长流语事则赤壁周郎江州司马语景则岸草平沙晓风残月语情则红雨飞愁黄花比痩可谓雅畅
　　彭羡门【孙遹】曰作词必先选料大约用古人之事则取其新僻而去其陈因用古人之语则取其清隽而去其平实用古人之字则取其鲜丽而去其浅俗不可不知也
　　董文友蓉渡词话曰严给事与仆论词云近日诗余好亦似曲仆谓词与诗曲界限甚分似曲不可似诗仍复不佳譬如拟六朝文落唐音固卑侵汉调亦觉伧父邹程村【只谟】词衷曰今人作诗余多据张南湖诗余图谱及程明善啸余谱二书南湖谱平仄差核而用黑白及半黑半白圈以分别之不无鱼豕之讹且载调太畧如粉蝶儿与惜奴娇本系两体但字数稍同及起句相似遂误为一体恐亦未安至啸余谱则舛误益甚如念奴娇之与无俗念百字謡大江乘贺新郎之与金缕曲金人捧露盘之与上西平本一体也而分载数体燕台春之即燕春台大江乘之即大江东秋霁之即春霁棘影之即疎影本无异名也而误仍讹字或列数体或逸本名甚至错乱句读增减字数而强缀标目妄分韵脚又如千年调六州歌头阳闗引帝台春之类句数率皆淆乱成谱如是学者奉为金科玉律何以迄无驳正者耶
　　又曰俞少卿云郎仁宝【瑛】谓填词名同而文有多寡音有平仄各异者甚多悉无书可证然三人占则从二人取多者证之可矣所引康伯可之应天长叶少蕴之念奴娇俱有两首不独文稍异而多寡悬殊则传流抄录之误也乐章集中尤多其他往往平仄稍异者亦多吾向谓间亦有可移者此类是也又云有二句合作一句一句分作二句者字数不差妙在歌者上下纵横所协此自确论子瞻填长调多用此法他人即不尔至于花间集同一调名而人各一体如荷叶杯诉衷情之类至河传酒泉子等尤甚当时何不另创一名耶殊不可晓愚按此等处近谱俱无定例作词者既用其体即于本题注明亦可
　　俞少卿云花间集内三十二调草堂诸本所无尊前集仅当花间三之一而草堂所无者二十八调内八调与花间同余又皆花间所无有喜迁莺应天长三台名与草堂同而词絶不同又有调同而名异者【忆仙姿即如梦令罗敷艳歌即丑奴儿令】又有调同而防不同者【潇湘神赤枣子之于捣练子一斛珠之于醉落魄】余叵殚述大抵一调之始随人遣词命名初无定准致有纷拏至花草粹编异体怪目不可极或一调而名多至十数殊厌披览后世有述则吾不知愚按此类宋词极多张宗瑞词一巻悉易新名近来名人亦间效此余选悉从旧名而详为考注庶使观者披巻晓然耳又曰阮亭常云词选须从旧名如本草志药一种数名必好称新目无裨方理徒惑观听愚谓好用旧谱之改称者如本草中之别名也又有自立新名按其词则枵然无有者如清异録中药名好竒妄撰者也然间有古名无谓而偶易佳名者如用修易六丑为个侬阮亭易秋思耗为画屏秋色但就本词称之亦不妨小作狡狯又曰词有一体而数名者亦有数体而一名者诠叙字数不无次第参错其一二字之间在于作者研详综变谱中谱外多取唐宋人本词较合便得指南张世文谢天瑞徐伯曾程明善等前后增损繁简俱未尽善沈天羽谓花间无定体不必入体中但就河传酒泉子诸调言耳要非定论前人着令后人为律必谓花间无定体草堂始有定体则作小令者何不短长任意耶中郎虎贲吾善乎俞光禄之言耳
　　又曰词之歌调既巳失传而后人制调创名者亦复不乏如用修之落灯风欵残红元美之小诺臯怨朱弦纬真之水慢声裂石青江仲茅之美人归仲醇之阑干拍以及支机集之琅天乐天台宴等类不识比之乐章大声诸集輙叶律与否文人偶一为之可也
　　又曰宋人诸体亦有不可骤解者如苏长公之皂罗特髻【中调】连用七采菱拾翠字程书舟之四代好【长调】连用八好字刘龙洲之四犯剪梅花【长调】中犯解连环醉蓬莱【二段】雪狮儿等体又如栁屯田乐章集中如倾杯塞孤祭天神诸长调俱不分换头凡此等类未易缕析龙洲之四犯想即如南北曲之有二犯三犯耶或后人所增如刘煇之嫁名欧阳未可知也
　　又曰调名原起之说起于杨用修及都敬而沈天羽掩杨论为已说如蝶恋花取梁元帝翻堦蛱蝶恋花情满庭芳取吴融满庭芳草易黄昏点绛唇取江淹白雪凝琼貌明珠点绛唇鹧鸪天取郑嵎春游鸡鹿塞家在鹧鸪天惜余春取太白赋语浣溪纱取杜陵诗意青玉案取四愁诗语踏莎行取韩翃诗踏莎行草过青溪西江月取卫万诗只今惟有西江月菩萨蛮西域妇髻也苏幕遮【髙昌女子所戴油防】西域妇防也尉迟杯尉迟敬德饮酒必用大杯也兰陵王每入阵必先歌其勇也生查子古槎字张骞乘槎事也潇湘逢故人栁浑诗句也此升庵词品也【即沈天羽所载疏名】又如满庭芳取栁栁州满庭芳草积玉楼春取白乐天诗玉楼宴罢醉和春丁香结取古诗丁香结恨新霜叶飞取杜诗清霜洞庭叶故欲别时飞清都宴取沈隠侯朝上阊阖宫夜宴清都阙又云风流子出文选刘良文选注曰风流言其风美之声流于天下子者男子之通称也荔枝香出唐书贵妃生日命小部奏新曲未有名适进荔枝至因名荔枝香解语花出天宝遗事亦明皇称贵妃语解连环出庄子连环可解也华胥引出列子黄帝昼寝梦游华胥之国如塞垣春塞垣二字出后汉书鲜卑传玉烛新玉烛二字出尔雅此敬南濠诗话也卓珂月又云多丽张均妓名善琵琶者也念奴娇唐明皇宫人念奴也愚按宋人词调不下千余新度者即本词取句命名余俱按谱填缀若一一推凿何能尽符原指安知昔人最始命名者其原词不已失传乎且僻调甚多安能一一傅会载籍自命稽古学者宁失阙疑毋使后人徒资弹射可耳
　　又曰胡元瑞笔丛驳用修处最多其辨词调尤极覼缕如辨词名之本诗者点绛唇青玉案等杨说或协余俱偶合未必尽自诗中满庭芳草易黄昏唐人本形容凄寂词名满庭芳岂应出此生查子谓查即古槎字合之博望意义不通菩萨蛮谓蛮国之人危髻金冠璎络被体故名非专指妇髻也兰陵王入阵曲见北齐史尉迟大杯正史无攷乃误认元人杂剧鹧鸪天谓本郑嵎诗则鸡鹿塞当入何调曲中有黄莺儿水底鱼鬭鹌鹑混江龙等又本何调耶元瑞此论可谓词品董狐矣愚按用修敬俱号综博而过于求新作好遂多琐漏如一满庭芳而用修谓本呉融敬谓本栁州果何所原起欤风流子二字一解尤为可笑词中如赞浦子竹马子之类极多亦男子通称耶则儿字又属何解荔枝香解语花与安公子等类相近似乎可据若连环华胥本之庄列塞垣玉烛本之后汉书尔雅遥遥华胄探河宿海毋乃太逺此俱穿凿附会之过也然元瑞考据精详而于词埋未尽研渉毛稚黄词辨诋驳胡元瑞云词人以所长入诗其七言律非平韵玉楼春则衬字鹧鸪天而玉楼春无平韵者鹧鸪天无衬字者是不知有瑞鹧鸪而以臆说附会也此数调本在眉睫而持论或误信乎博而且精之为难矣　愚又按词品序中云唐七言律即词之瑞鹧鸪也七言仄韵即词之玉楼春也胡岂不知而臆辞若此岂有意避杨语或下笔之偶误邪又曰词品云唐词多縁题所赋临江仙则言水仙女冠子则述道情河渎神则缘祠庙巫山一段云则状巫峡醉公子则咏公子醉也胡元瑞艺林学山云诸词所咏固即词名然词家亦间如此不尽泥也菩萨蛮称唐世诸调之祖昔人著作最众乃无一曲与词名相合余可类推犹乐府然题即词曲之名也声调即词曲音节也宋人填词絶唱如流水孤村晓风残月等篇皆与调名了不闗涉而王晋卿人月圆谢无逸渔家傲殊碌碌无闻则乐府所重在调不在题明矣愚按此论杨固太泥胡亦未尽通方也大率古人由词而制调故命名多属本意后人因调而填词故赋寄率离原词曰填曰寄通用可知宋人如黄莺儿之咏莺迎新春之咏春月下笛之咏笛暗香疎影之咏梅粉蝶儿之咏蝶如此之类其传者不胜屈指然工拙之故原不在是近人偶尔引用巧不累雅若借是名工所谓窦中窥日未见全照耳又曰沈天羽云词名多本乐府然去乐府逺矣南北剧名又本填词然去填词更逺为按南北剧与填词同者青杏儿【中调】即北剧小石调忆王孙【小令】即北剧仙吕调小令之捣练子生查子点绛唇霜天晓角卜算子谒金门忆秦娥海棠春秋蘂香燕归梁浪淘沙鹧鸪天虞美人步蟾宫鹊桥仙夜行船梅花引中调之唐多令一剪梅破阵子行香子青玉案天仙子传言玉女风入松剔银灯祝英台近满路花恋芳春意难忘长调之满江红尾犯满庭芳烛影揺红绛都春念奴娇髙阳台喜迁莺东风第一枝真珠帘齐天乐二郎神花心动宝鼎现皆南剧之引子小令之栁梢青贺圣朝中调之醉春风红林檎近蓦山溪长调之声声慢八声甘州桂枝香永遇乐解连环沁园春贺新郎集贤宾哨遍皆南剧慢词外此鲜有相同者更有南北曲与诗余同名而调实不同者又不能尽数胡元瑞云宋人黄莺儿桂枝香二郎神髙阳台好事近醉花阴八声甘州之类与元人毫无相似若菩萨蛮西江月鹧鸪天一剪梅元人虽用悉不可按腔矣愚按此等九宫谱中悉载然有全体俱似者又有不用换头者至词曲之界本有畦畛不得谓调同而词意悉同竟至儒墨无辨也
　　又曰小调换头长调多不换头间如小梅花江南春诸调凡换韵者多非正体不足取法
　　又曰张玉田谓词不宜和韵葢词语句参错复格以成韵支分驱染欲合得离能如李长沙所谓善用韵者虽和犹如自作乃妙近则香严诸集半用宋韵阮亭称其与和杜诸作同为天才不可学其余名手多喜为此如和坡公杨花诸阕各出新意篇篇可诵但不可如方千里之和片玉张杞之和花间首首强叶纵极肖能如新丰鸡犬尽得故处乎
　　又曰咏物固不可不似尤忌刻意太似取形不如取神用事不若用意
　　又曰词有櫽括体有廻文体廻文之就句廻者自东坡晦庵始也其通体廻者自义仍始也近来公阮文友有一首廻作两调者文人慧笔曲生狡狯此中故有三昧匪徒乞灵窦家余巧也
　　又曰词之纥那曲长相思五言絶句也【俱载尊前集中】栁枝竹枝清平调引小秦王阳闗曲八拍蛮浪淘沙七言絶句也阿那曲鸡呌子仄韵七言絶句也【花间集多收诸体】瑞鹧鸪七言律诗也【载草堂集中】欵残红五言古诗也【杨用修体】体裁易混徴选实繁故当稍别之以存诗词之辨
　　又曰张南湖诗余图谱于词学失传之日创为谱系有荜路蓝缕之功虞山诗选云南湖少从西楼王氏游刻意填词必求合某宫某调某调第几声其声出入第几犯抗坠圆美必求合作则此言似属溢论大约南湖所载俱系习见诸体一按字数多寡韵脚平仄而于音律之学尚隔一尘试观栁永乐章集中有同一体而分大石歇指诸调按之平仄亦复无别此理近人原无见解亦如公防所言徐六担板耳
　　王阮亭【士祯】曰近日云间作者论词有云五季犹有唐风入宋便开元曲故耑意小令冀复古音屏去宋调庶防流失仆谓此论虽髙殊属孟浪废宋词而宗唐废唐诗而宗汉魏废唐宋大家之文而宗秦汉然则古今文章一画足矣不必三坟八索至六经三史不几赘疣乎又云或问诗词曲分界予曰无可奈何花落去似曾相识燕归来定非香籨诗良辰美景柰何天赏心乐事谁家院定非草堂词也
　　词有定名即有定格其字数多寡平仄韵脚较然中有参差不同者一曰衬字文义偶不联畅用一二字衬之宻按其音节虚实间正文自在如南北剧这字那字正字个字郤字之类从来词本即无分别不可不知一曰宫调所谓黄钟宫仙吕宫无射宫中吕宫正宫仙宫调歇指调髙平调大石调小石调正平调越调商调也词有同名而所入之宫调异字数多寡亦因之异者如北剧黄钟水仙子与双调水仙子异南剧越调过曲小桃红与正宫过曲小桃红异之类
　　一曰体制唐人长短句皆小令耳后演为中调为长调一名而有小令复有中调有长调或系之以犯以近以慢别之如南北剧名犯名赚名破之类又有字数多寡同而所入之宫调异名亦因之异者如玉楼春与朩兰花同而以木兰花歌之即入大石调之类又有名异而字数多寡则同如蝶恋花一名凤栖梧鹊桥枝如念奴娇一名百字令酹江月大江东去之类不能殚述矣东坡贺新凉词乳燕飞华屋【云　云】后段石榴半吐红巾蹙以下皆咏榴卜算子缺月挂疎桐【云　云】缥缈孤鸿影以下皆说鸿别一格也
　　调中用事最难要紧着题融化不涩如东坡永遇乐云燕子楼空佳人何在空锁楼中燕用张建封事白石疎影云犹记深宫旧事那人正睡里飞近蛾绿用夀阳事又云昭君不惯胡沙逺但暗忆江南江北想环佩月下归来化作此花幽独用少陵诗此皆用事不为所使李氏晏氏父子耆卿子野美成少游易安至矣词之正宗也温韦艳而促黄九精而刻长公骤而壮幼安辨而竒又其次也词之变体也词体大畧有二一体婉约一体豪放婉约者欲其词调蕴借豪放者欲其气象恢然亦存乎其人如秦少游之作多是婉约苏子瞻之作多是豪放大约词体以婉约为正故东坡称少游为今之词手后山评东坡如教坊雷大使舞虽极天下之工要非本色
　　袁箨庵曰词有三法章法句法字法有此三者方可称词噫难言矣
　　王西樵【士禄】曰菩萨蛮廻文有二体有首尾廻环者如丘琼山秋思汤临川织锦是也有逐句转换者如苏子瞻闺思王元美别思是也然逐句难于通首近时惟丁药园擅此体今録其一篇云下帘低唤郎知也也知郎唤低帘下来到莫疑猜猜疑莫到来道侬随处好好处随侬道书寄待何如如何待寄书
　　菊庄偶笔曰兰陵董文友望梅一调以七字为韵词云奴年两七比陶家八八李家七七风情仙韵知难并自思量可及十分之七郤似天孙几望断新秋初七正闲看北斗遥挂阑干云边横七空有琴丝五七更词名八六歌名一七柰唱回残月晓风难说与韦曲才人栁七简点春风巳花信今番六七怕年华都似顷刻开花殷七虽具慧心巧舌然此体亦不必效颦也
　　尤悔庵【侗】曰词名断宜从旧其更名者乃摘前人词中句为之如东坡念奴娇赤壁词首云大江东去末云一杯还酹江月今人竟改念奴娇为大江东去又名酹江月又名赤壁词如此则有一词即有一词名千百不能尽矣后人讹大江东为大江乘更可笑举一以例其余











　　词苑丛谈巻一
　　钦定四库全书
　　词苑丛谈巻二
　　翰林院检讨徐釚撰
　　音韵
　　沈氏词韵畧【沈谦去矜着毛先舒稚黄括畧并注】
　　东董韵平上去三声【先舒按填词之韵大畧平声独押上去通押然间有三声通押者如西江月少年心之类故沈氏于每部韵俱总统二声而中义明分平仄凡十四部至于入声无与平上去通押之法故后又别为五部云又按唐人作词多从诗韵宋词亦有谨守诗韵不旁通者葢用韵自恶流滥不嫌谨严也】
　　□一东二冬通用【东冬即今诗韵后俱做此】□□一董二肿□一送二宋通用
　　江讲韵平上去三声
　　□三江七阳通用□□三讲二十二养□三绛二十二漾通用
　　支纸韵平上去三声
　　□四支五防八齐十灰半通用【十灰半如回梅催杯之类】□□四纸五尾八荠十贿半□四寘五味八霁九泰半十队半通用【十贿半如悔蕾腿馁之类九泰半如沛防最沫之类十队半如妹碎废吠之类】
　　鱼语韵平上去三声
　　□六鱼七虞通用□□六语七麌□六御七遇通用街蟹韵平上去三声【街属九佳因佳字入麻故用街字作领韵而括畧仍称九佳半者本其旧也】
　　□九佳半十灰半通用【九佳半如鞋牌乖懐之类十灰半知开才来猜之类】□□九蟹半十贿半□九泰半十队半通用【九蟹半如买骇之类十贿半如海宰改采之类九防半如奈蔡卖怪之类十队半如代再赛在之类】
　　眞轸韵平上去三声
　　□十一眞十二文十三元半通用【十三元半如魂昆门尊之类】□□十一轸十二吻十三元半□十一震十二问十三愿半通用【十三阮半如忖本损狠之类十三愿半如顿逊嫩恨类】
　　元阮韵平上去三声
　　□十三元半十四寒十五删一先通用【十三元半如袁烦暄鸳之类】□□十三阮半十四旱十五澘十六铣□十三愿半十四翰十五谏十六霰通用【十三阮半如逺蹇晩反之类十四愿半如怨贩饭建之类】萧篠韵平上去三声
　　□二萧三肴四豪通用□□十七篠十八巧十九皓□十七啸十八效十九号通用
　　歌哿韵平上去三声
　　□五歌独用□□九蟹半二十哿□二十个通用【九蟹半如伙类】
　　佳马韵平上去三声
　　□九佳半六麻通用【九佳半如娲蛙查义之类】□□九蟹半二十一马□九泰半二十一祃通用【九蟹半如罢之类九防半如卦话之类】庚梗韵平上去三声
　　□八庚九青十蒸通用□□二十三梗二十四廻二十五拯□二十三映二十四径二十五证通用
　　尤有韵平上去三声
　　□十一尤独用□□二十六有□二十六宥通用侵寝韵平上去三声
　　□十二侵独用□□二十七寝□二十七沁通用覃感韵平上去三声
　　□十二覃十四盐十五咸通用□□二十八感二十九琰三十豏□二十八勘二十九艳三十陷通用
　　屋沃韵入声
　　□一屋二沃通用
　　觉药韵入声
　　□三觉十药通用
　　质陌韵入声
　　□四质十一陌十二锡十三职十四缉通用
　　物月韵入声
　　□五物六月七曷八黠九屑十六叶通用
　　合洽韵入声
　　□十五合十七洽通用
　　【先舒按此本是括畧未暇条悉然作者先具诗韵而用此谱按之亦可以无谬矣但沈氏着此谱取证古词考据甚博然详而反约唯以名手雅篇灼然无者为凖至于滥通取便者古来自多不为训也】
　　毛稚黄先舒曰去矜手辑词韵一篇旁罗曲证尤极精确谓近古无词韵周德清所编曲韵也故以入声作平上去者约什二三而支思单用唐宋诸词家槩无是例谢天瑞暨胡文焕所録韵虽稍取正韵附益之而终乖古奏索宋元旧本又不可得于是博考旧词裁成独断使古近胪列作者知趋众着为令且同画一焉又曰予读有宋诸公作虽雅号名家篇盈什百若秦观秋闺幔暗累押仲淹怀旧外泪莫辨邦彦美人心云并陈少隠禁烟南天杂押弃絶诸作歌麻通用李景春恨词本支纸韵而中阑入来字其他故未易阖数故知当时便巳縦逸徒以世无通韵之人故传譌迄今莫能弹射而谫才劣手苦于按谱更利其踈漏借以自文其为流祸可胜道哉则去矜此书不徒开絶学于将来且上订数百年之谬矣然卒读之际亦间有抵牾予为附注数条比于贾孔疏经之例焉
　　毛稚黄词韵说云去矜词韵例取范希文苏幕遮词地外二字相叶又取蒋胜欲探春令词处翅住指四字相叶疑于支纸鱼语佳蟹三部韵可以互通先舒按宋词此类仅见数首如辛弃疾南歌子新开河词本佳蟹韵而起韵用时字欧阳修踏莎行离别词本支纸韵而末韵用外字姜夔疎影咏梅词本屋沃韵而中用北字栁耆卿送征衣词本江讲韵而末用遥字当是古人误处未宜遽用为例又如弃疾满江红咏春晩词十七篠与二十六有合用此独毛诗有其法如陈风月出皎皓纠懰受相叶豳风四之日其蚤献羔祭韭之类及他书仅见数条然止数字未必全韵俱通也又在骚赋则宜施之填词尤属创异葢宋词多有越韵者至南渡尤甚此如李杜诸诗间有杂韵晩唐律体首句出韵古人堕法防前类复尔尔未足据以为式也
　　又云沈氏词韵按云古诗韵五歌可以通六麻十一尤可以通六鱼七虞于填词则未尝见岂敢泥古而误今耶若夫十二侵之通真文庚青蒸则诗词并见合并故从之又引古乐府娇女诗北游临河海遥望中菰菱芙蓉发盛花渌水清且澄弦敏奏音节髣髴有余音及毛泽民于飞乐词云惊瓶心譍相叶作据先舒按歌麻二韵鱼虞尤三韵古诗骚乐府俱通而相和曲陌上桑张华轻薄篇尤为可徴至侵韵单用在古亦严即毛诗楚辞止数字叶入如緑衣鼔钟之末章涉江疑秋冬之绪风邸余车兮方林之类而真文合韵庚青合韵汉魏以来自多十蒸间通庚青自晋后亦颇单叶尤可异者此韵校庚青声吻亦不甚差别六经中若螽斯天保无羊繁霜等章以及易升其髙陵三岁不兴记从善如登从恶如崩皆暗同沈韵一字不譌足徴此韵在古严其通入者不过数字耳槩之他字未必尽通大畧古诗辞真文自为一韵庚青自为一韵浸自为一韵蒸则自为一韵而稍离合于庚青之间今词韵以蒸合庚青又以歌麻互通鱼虞尤互通正可施于古诗而不可施于填词其说当已至于侵与真文庚青蒸诸韵不但古当慎之填词亦未宜遽通也又真文之于庚青蒸宋代名手作词亦多区别去矜云云此但举一隅未为通训予故备论其全云
　　又云诗韵唯孙愐唐韵一书稽载详明考韵者当据为正如灰韵一部中亦自别而孙本胪分最清楚如回枚之类自以灰字领韵为一段开哀之类自以咍字领韵为一段又如元韵一部中亦自别孙本如袁烦之类以元字领韵为一段昆门之类以魂字领韵为一段又如队韵一部中亦自别孙本如佩妺之类以队字领韵为一段赛戴之类以代字领韵为一段秽吠之类以废字领韵为一段今词韵有某韵半通之例览者但按孙氏本而攷之亦庶几矣
　　又云古韵之差等有三今韵之差等有四古韵自上世以及先秦其韵最疎而最纯此一等也汉魏用韵稍宻而驳此一等也晋宋齐梁之间韵益宻而亦渐杂此一等也是古韵之差等三也自唐而下则一百六韵之较然此一等也宋人填词韵渐疎而驳此一等也元北曲韵宻矣而实偏故四声不备此一等也明南曲韵雅驳间出而畧在宋词元曲之间有如四声咸备此宋韵也如韵有车遮此元韵也此一等也所谓今韵之差等四也
　　又云沈约韵虽有其书世实未尝遵用之今之所遵唐孙愐韵【一名唐礼部韵】非沈氏韵也盖沈氏之韵最为烦苛总四声凡分二百零六部唐人因而合之为一百七部曰唐韵陈州司马孙愐差次之今所遵承皆是物也若沈氏则废阁久矣岂惟唐人为然即梁陈隋人亦未尝用之也刘孝威行行且游猎篇阳唐合矣阴铿新成安乐宫灰咍合矣王脊七夕诗歌戈合矣不假多证聊举明之耳且岂徒梁陈隋人乎即约亦不能自遵之其昭君词歌与戈合者也酬谢宣城朓诗元与魂合者也新安江诗真与谆合者也故曰沈约虽有其书实未尝有遵用之者也若孙愐唐韵凡一百一十四部而今考唐诗用韵止一百七部是唐人作诗止取裁于一百七部愐韵虽多其七时人亦未尝肯遵之至于中晩用韵渐杂而词韵开矣是李唐一代之中韵亦递变甚矣文人之吻不易画一而韵学之难齐如此
　　又云古韵之差等殆不可分故柴绍炳浑一之为柴氏韵通近体韵则梁有沈韵唐有唐韵宋有中州音韵填词则有沈氏词韵北曲则元有中原音韵【周德清作】明有洪武正韵【宋濂诸臣撰】先舒谨原洪武正韵而撰南曲正韵明吴人范善溱又撰中州全韵臞仙撰琼林雅韵然梁沈韵宋中州音韵明洪武正韵中州全韵琼林雅韵世有其书而诗词曲诸家多不承用
　　毛氏声音韵统论曰夫人欲明韵理者先须晓识声音韵三说葢一字之成必有首有腹有尾声者出声也是字之首孟子云金声而玉振之声之为名葢始事也音者度音也是字之腹字至成音而其字始正矣韵者收韵也是字之尾故曰余韵然三者之中韵居其殿而最为要凡字之有韵如水之趋海其势始定如画之点睛其神始完故古来律学之士于声与音固未尝置于弗讲而于审韵尤兢兢所以沈约孙愐而下所着之书即声音之理未尝弗贯而耑以韵名书也然韵理精防而法烦苛又古今诗骚词曲体制不同因造损益相沿亦异拟为指示益增惑今余姑以唐人诗韵为准而约以六条简之有以统韵之繁精之有以悉韵之变标位明白庻便通晓一曰穿鼻二曰展辅三曰敛唇四曰抵腭五曰直喉六曰闭口穿鼻者口中得字之后其音必更穿鼻而出作收韵也东冬江阳庚青蒸七韵是也展辅者口之两旁角为辅凡字出口之后必展开两辅如笑状作收韵也支防齐佳灰五韵是也敛唇者口半启半闭聚敛其唇作收韵也鱼虞萧肴豪尤六韵是也抵腭者其字将终时以舌抵着上腭作收韵也真文元寒删先六韵是也直喉者收韵直如本音者也歌麻二韵是也闭口者却闭其口作收韵也侵覃盐咸四韵是也凡三十平声巳尽于此上去即可缘是推之唯入声有异余别着唐人四声表以钩稽之斯理尽矣凡是六条其本条之内徃徃可通出其外者即不相借假或有通者必竟作别读廼相通耳古今韵学离合递变原其大略不外于斯能縁是六条极求精诣一贯之悟于是乎在夫自有生人即有此道元音既散舛譌实多余故畧繁举最以相觉悟金石或泐斯谈不渝谓予弗信请质诸神瞽云
　　毛氏七声畧例云阴平阳平上声阴去阳去阴入阳入之七声其音易晓而鲜成谱周德清但分平声阴阳范善溱中州全韵兼分去入而作者不甚承用故鲜见之予今畧举其例每部以四字为准谐声寻理连类可通初涉之士庶无迷缪计凡七部惟上声无阴阳云叙次先阴而后阳亦姑袭周氏之旧尔
　　阴平声　种该笺腰　阳平声　篷陪全潮
　　上声　　无阴阳
　　阴去声　贡玠霰钓　　阳去声　凤卖电庙
　　阴入声　谷七妾鸭　　阳入声　孰亦爇镴
　　邹程村词韵衷云阮亭尝与予论韵谓周挺斋中原音韵为曲韵则范善溱中州全韵当为词韵至洪武正韵斟酌诸书而成其于诗韵有独用并为通用者【东冬清青之属】有一韵拆为二韵者【虞模麻之类】如冬钟并入东韵江并入阳韵挑出元字等入先韵翻字残字等入删韵俱于宋词暗合填词者所当援据议极简核但愚按中州之比中原止省阴阳之别及所收字防寛耳其减入声作三声及分车遮等韵则一本中原尚与词韵有别即阮亭旧作如南乡子卜算子念奴娇贺新郎诸阕所用鱼模仄韵有将入声转叶者俱用中州韵故耳揆诸宋人韵脚所拘借用一二亦转本音竟尔通叶昔人少觏至毛氏南曲韵十九则乃全依正韵分部而又云沈氏词韵中原音韵可以叅用大约词韵寛于诗韵合诸书叅伍以尽变则了如指掌矣
　　沈天羽云曲韵近于词韵而支纸寘上下分作支思齐防两韵麻马祃上下分作家马车遮两韵及减去入声故曲韵不可为词韵胡文焕词韵三声用曲韵而入声用诗韵居然大盲将词韵不亡于无而亡于有深可叹也今有去矜词韵考据该洽部分秩如可为填词之指南但内中如支纸佳蟹二部与周韵齐防皆来近元阮一部与周韵寒山桓欢先天殊周韵平上去声十九部而沈韵平上去声止十四部故通用处较寛然四支竟全通十灰半元寒删先全通用虽宋词苏栁间然毕竟稍滥不如周韵之有别且上去二声宋词上如纸尾语御荠去如寘未遇御霁多有通用近词亦然而平韵如支防鱼虞齐则断无合理似又未能槩以平贯去入葢词韵本无萧画作者遽难曹随分合之间辨极铢黍茍能多引古籍参以神明源流自见
　　宋人词韵有通用至数韵者有忽然出一韵者有数人如一辙者有一首而仅见者后人不察利为轻便一韵偶侵遂延他部数字相引竟及全文此毛氏一人通谱全族通谱之喻为不易也学者但遵成法并举习见者为绳尺自鲜蹉跌
　　宋词多上去通用其来已久考乐府杂录云平声羽七调上声角七调去声宫七调入声商七调又元和韵谱云平声者哀而安上声者厉而举去声者清而逺入声者直而促则昔人歌筵舞袖间何以使红牙毕协其理固不可解
　　入声最难分别即宋人亦错综不齐沈氏词韵当已近柴虎臣古韵则一屋二沃通而三觉半通【三觉半如岳浊角数之类】四质五物通而九屑半通【九屑半如耋拙谲结之类】六月七曷八黠九屑通十药十一陌通而三觉半通【三觉半如翯擢邈朔之类】十二锡十三职通而十一陌半通【十一陌半如辟革易麦之类】十四缉独用十五合十六叶十七洽通毛稚黄曲韵则准洪武正韵而一屋单用二质七陌八缉通用三曷六药通用四辖九合通用五屑十叶通用又屑叶可单用因南曲入声单押而设也与词韵举可参证
　　方子谦韵会小补所载有一字而数音者有一字而古读与古叶各殊者古人用韵参错必有援据今人孟浪引用借以自文惑巳如辛稼轩歌麻通用鲜不疑之毛稚黄云古六麻一部入鱼虞歌三部葢车读如居邪读如徐花读如敷家读如姑麻读如磨他读如拖之类是也填词与骚赋异体自当断以近韵为法
　　沈休文四声韵中如朋与蒸靴与戈车与麻打与等卦画与怪坏之类挺斋升庵俱驳为鴃舌而宋词中至张仲宗呼否为府以叶主舞林外呼为扫以叶老俞克成呼我为袄以叶好词品皆指为闽音其说甚当而毛稚黄谓沈韵本属同文非江淮间偏音挺斋诋之谬已葢自三百篇楚词以迄南曲一系相承俱属为韵统而北曲偏音四声不备为别统故金元人作诗亦用沈韵作词亦不专用周韵从无以入声分叶平上去者又安得以曲韵废词韵且上格诗韵乎
　　菊庄偶笔云古体诗词以及南北曲虽以时递迁一系相承然畦畛既分用韵自别善乎陈其年之言曰使拟赠妇述祖之篇而必押家为姑作吴歈越艳之体而乃激些成乱染指花间而预为车遮劝进耽情南曲而仍为闗郑残客实大雅之罪人抑亦闺襜之别録也沈约之韵未必自合声律而今人守之如金科玉条此无他今之诗学李杜李杜学六朝往往用沈韵故相袭不能革也若作填词自可变通如朋与蒸同押打与等同押卦字画字与怪坏同押乃是鴃舌之病岂可以为法邪元人周德清着中原音韵一以中原之韵为正韪矣然予观宋人填词亦巳有开先者葢真见在人心不约而同耳试举数词于右东坡一斛珠云洛城春晩垂杨乱掩红楼半小池轻浪纹如篆烛下花前曾醉离歌宴自惜风流云雨散闗山有限情无限待君重见寻芳伴为说相思目断西楼燕篆字沈约在上韵本属鴃舌坡特正之也蒋捷七夕女冠子云蕙花香也雪晴池馆如画春风飞到宝钗楼上一片笙箫琉璃光射而今灯谩挂不是暗尘明月那是元夜况年来心嬾意怯羞与閙蛾儿争耍江城人悄初更打问繁华谁解再向天公借剔残红灺但梦里隠隠钿车罗帕吴牋银粉待把旧家风景写成闲话笑绿鬟邻女倚窻犹唱夕阳初下是驳正沈韵画及挂语及打字之谬也吕圣求惜分钗云重帘下防灯挂背阑同说春风话用韵亦与蒋捷同意晁叔用感皇恩云寒食不多时牡丹初卖小院重帘燕飞碍昨宵风雨尚有一分春在今朝犹自得阴晴快熟睡起来宿酲防带不惜罗襟揾眉黛日长梳洗看看花影移改笑指双杏子连枝带此词连用数韵酌古斟今尤妙明初髙季廸石州慢云落了辛彛风雨顿催庭院潇洒春来长恁乐章懒按酒筹慵把辞莺谢燕十年梦断青楼情随栁絮犹萦惹难覔旧知音把琴心重写夭冶忆曾携手鬭草阑边买花帘下看辘轳低转秋千髙打如今何处总有团扇轻衫与谁共走章台马回首暮山青又离愁来也诸公数词可为用韵之式不独绮语之工而巳
　　木兰花慢栁耆卿清明词得音调之正葢倾城盈盈欢情于第二字中有韵近见吴彦髙中秋词亦不失此体余人皆不能今载二词于后栁词云刺桐花烂漫乍疎雨洗清明正艳杏烧林缃桃绣野芳景如屏倾城尽寻春去骤雕鞍绀幰出郊坰风暖繁弦脆管万家齐奏新声盈盈鬭草踏青人艳冶递逢迎向路旁往往遗簪堕珥珠翠纵横欢情对佳丽地任金罍罄竭玉山倾却明朝永日画堂一枕春酲吴词云敞千门万戸瞰沧海烂银盘对沆瀣秋髙储胥雁过坠露生寒阑干眺河汉外送浮云尽出众星干丹桂霓裳缥缈似闻杂佩长安底处髙城人不见路漫漫叹旧日心情如今容鬓痩沈愁潘幽欢纵容易得动是隔年看归去江湖一叶浩然对影垂竿吴词后段起句又异当依栁为正
　　杨复初筑室南山以邨居为号凌彦翀以渔家傲词夀之云采芝步入南山道山深宛似蓬莱岛闻说村居诗思好还被恼苍苔满地无人扫载酒亭前松合抱客来便许同倾倒玉兔巳将灵药捣秋意早月华长似人难老复初和词云当时承望求仙道知薄命如郊岛留得残生犹自好多懊恼尘缘俗虑何时扫子已成童无用抱醉眠任便和衣倒今岁砧声秋未捣凉风早看来只恐中年老瞿宗吉和词云喜来不涉邯郸道愁来不窜沙门岛惟有村居闲最好无事恼苔堦竹径频频扫有酒可斟琴可抱长年拟看三松倒臼内灵砂亲自捣归隠早朝来未放真老宗吉既和此词复序云旧谱皆以仄声起欧公呼范文正为穷塞主首句所谓塞上秋来风景异正此格也他如王荆公之平岸小桥千嶂抱周清真之几日春阴寒恻恻谢无逸之秋水无痕清见底亦皆如是今二公皆以平声易之特着此以俟知音尔
　　毛氏唐词通韵说云唐词多守诗韵然亦有通别韵用之略如宋词韵者偶覩数阕漫记之以备考证东冬通用温廷筠定西番云一枝春艳浓楼上月明三五琐牕中按此词则上之董肿通用去之送宋通用俱可类推他韵上去例亦放此支防齐及十灰前段通用白乐天长相思云深画眉浅画眉蝉鬓鬅鬙云满衣阳台行雨廻巫山髙巫山低暮雨潇潇郎不归空房独守时真文及十三元后段通用韦庄小重山云一闭昭阳春又春夜寒宫漏永梦君恩又温廷筠清平乐云凤帐鸳被徒熏寂寞花鎻千门竞把长门买赋为妾将上明君寒删通用顾夐虞美人云小屏屈曲掩青山翠帏香粉玉罏寒两眉攒又按十三元后段既通入真文则前段应与此韵通用庚青通用李白菩萨蛮云何处是归程长亭更短亭覃咸通用薛昭蕴女冠子云去住岛经三正遇刘郎使启瑶缄语麌通用牛峤玉楼春云小玉牕前嗔燕语红泪滴穿金线缕按此词则鱼虞通用可类推也篠皓通用牛希济生查子云语已多情未了廻首犹重道记得緑罗裙处处怜芳草又尹鹗满宫花云月沉沉人悄悄一炷后庭香袅风流帝子不归来满地禁花慵扫离恨多相见少何处醉迷三岛漏清宫树子规啼愁鎻碧窓春晓按此二辞则萧豪通用可类推也毛氏唐宋词韵互通说云唐白乐天长相思云深画眉浅画眉蝉鬓鬅鬙云满衣阳台行雨回支与微与十灰半通用是宋词韵也宋秦太虚千秋嵗用队韵辛稼轩沁园春用灰韵皆浑用唐韵由是观之唐词亦可用宋韵宋词亦可用唐韵自不必过判区畛耳
　　毛氏词韵不两溷说云客问唐词既多用唐人诗韵而又可用宋人词韵宋词既用宋人词韵而又可用唐人诗韵若然则作者总可以并通唐诗宋词两韵而无或间然者耶余曰不也两韵虽唐宋词人交用之而作者仍须专按一谱如用唐韵则不得更通入宋韵用宋韵者亦不得更通入唐韵倘云直可溷通则用及灰韵者既可借口唐韵而不划开灰咍两段且又将假手宋韵而并通支齐防街矣用及元韵者既可借口唐韵而不划开元魂两段且又将假手宋韵而并通真文寒删先矣不其流易巳甚而太夷疆畛欤且考古词亦罕此滥通法然则词家直是有两様用韵法一唐诗韵也一宋词韵也客曰若然则沈氏词韵何不两载之曰沈氏止着宋法以词则大盛于宋而且欲守唐诗韵者其谱人所共晓故不必更烦笔墨耳








　　词苑丛谈卷二
　　钦定四库全书
　　词苑丛谈卷三
　　翰林院检讨徐釚撰
　　品藻一
　　南唐李后主重光名煜作乌夜啼一词最为凄惋词曰无言独上西楼月如钩寂寞梧桐深院锁清秋剪不断理还乱是离愁别是一般滋味在心头所谓亡国之音哀以思也
　　苏东坡大江东去有铜将军铁绰板之讥栁七晓风残月谓可令十七八女郎按红牙檀板歌之此袁绹语也后人遂奉为美谈然仆谓东坡词自有横槊气防固是英雄本色栁繊艳处亦丽以滛耳况杨栁外句又本魏承班渔歌子窻外晓莺残月只改二字増一字焉得独擅千古今取二词并志于后苏念奴娇赤壁怀古云大江东去浪淘尽千古风流人物故垒西边人道是三国周郎赤壁乱石穿云惊涛拍岸卷起千堆雪江山如画一时多少豪杰遥想公瑾当年小乔初嫁了雄姿英发羽扇纶巾谈笑间楼防灰飞烟灭故国神游多情应笑我早生华发人生如梦一樽还酹江月栁雨霖铃秋别云寒蝉凄切对长亭晩骤雨初歇都门怅饮无绪方留恋处兰舟催发执手相看泪眼竟无语凝咽念去去千里烟波暮霭沉沉楚天濶多情自古伤离别更堪冷落清秋节今朝酒醒何处杨栁岸晓风残月此去经年应是良辰好景虚设便纵有千种风流待与何人说【栁七墓在真州城西仙人掌王阮亭尝有诗云残月晓风仙掌路何人为吊栁屯田亦佳句也】
　　遯庵闲览云张子野【先】郎中以乐章擅名一时宋子京【祁】尚书奇其才先往见之一将命者谓曰尚书欲见云破月来花弄影郎中子野屏后呼曰得非红杏枝头春意閙尚书邪遂出置酒尽欢宋玉楼春词云东城渐觉风光好縠绉波纹迎客棹绿杨烟外晓寒轻红杏枝头春意閙浮生长恨欢娱少肯爱千金轻一笑为君持酒劝斜阳且向花间留晩照张天仙子调云水调数声持酒听午睡醒来愁未醒送春春去几时回临晩镜伤流景往事悠悠空记省沙上并禽池上暝云破月来花弄影重重翠幙宻遮灯风不定人初静明日落红应满径【古今诗话云有客谓子野曰人皆谓公为张三中即眼中泪心中事意中人也子野云何不目之为张三影客不晓子野曰云破月来花弄影娇柔懒起帘压卷花影栁径无人堕飞絮无影此余平生所得意也遂又名张三影　天圣时有两张先皆字子野俱第进士其能诗夀考悉同一博州人号张三影者是也一呉兴人见齐东野语胡氏应麟笔丛所载如此】
　　贺方回【铸】尝作青玉案词云凌波不过横塘路但目送芳尘去锦瑟年华谁与度月台花榭琐窻朱戸惟有春知处碧云冉冉蘅臯暮防笔新题断肠句谁问闲愁都几许一川烟草满城风絮梅子黄时雨山谷最称之有云解道江南肠断句世间只有贺方回仆壬子渡江题北征词亦有句云纵使红盐才一曲也应肠断贺方回【按方回本山阴人徙姑苏之醋坊桥有小筑在横塘尝往来其间一日访僧不遇题絶句云破氷泉脉潄篱根坏衲犹疑挂树猿蜡屐旧痕浑不见东风先为我开门王荆公极爱之诗载龚明之中吴纪闻　周少隠云方回有梅子黄时雨之句人谓之贺梅子方回寡发郭功甫指其髻曰此真贺梅子也　潘子真云冦莱公诗杜鹃啼处血成花梅子黄时雨如雾世推方回所作为絶唱葢用莱公语也】
　　晏叔原为元献公【殊】之暮子自号小山有乐府与珠玉集并行于世庆歴中开封府与棘寺同日奏狱空仁宗于宫中宴集叔原作鹧鸪天词大称上意词曰碧藕花开水殿凉万年枝上转红阳升平歌管随天仗祥瑞封章满御牀金掌露玉炉香岁华方共圣恩长皇州又奏圜扉静十样宫眉捧夀觞
　　舒信道名亶神宗朝御史与李定同陷东坡于罪者尝作菩萨蛮词云江梅未放枝头结江楼巳见山头雪待得此花开知君来未来风帆双画鹢小雨随行色空得郁金裙酒痕和泪痕王阮亭极赏此词常曰钟退谷评闾丘晓诗谓具此手段方能杀王龙标此等语乃出渠軰手岂不可惜仆每读严分宜钤山堂诗至佳处輙作此叹
　　辛稼轩守南徐日每开宴必命侍姬歌其所作贺新凉云甚矣吾衰矣怅平生交游零落只今余几白发空垂三十丈一笑人间万事问何物能令公喜我见青山多妩媚青山见我应如是情与貌畧相似一尊搔首东牕里想渊明停云诗就此时风味江左沉酣求名者岂识浊醪妙理回首呌紫云飞起不恨古人吾不见恨古人不见吾狂耳知我者二三子歌竟拊髀自笑顾问坐客何如既而作永遇乐序北府事云千古江山英雄无覔孙仲谋处舞榭歌台风流总被雨打风吹去斜阳草树寻常巷陌人道寄奴曾住想当年金戈铁马气吞万里如虎元嘉草草封狼居胥赢得仓皇北顾四十三年望中犹记烽火扬州路可堪回首佛貍祠下一片神鸦社鼓凭谁问廉颇老矣尚能饭否特置酒召客使妓迭歌益自撃节徧问客必使摘其疵客多逊谢相台岳珂时年甚少率然对曰童子何知而敢有议然必欲如范文正公以千金求严陵祠记一字之易则晩进尚窃有疑也稼轩喜促膝亟使毕其说珂曰前篇豪视一世独前后二警语差相似新作防觉用事多耳于是大喜酌酒谓座中曰夫君实中予痼乃改其语日数易累月未竟其刻意如此没后百余年邯郸张埜过辛墓有词曰岭头一片青山可能埋得凌云气又曰谩人间留得阳春白雪千载下无人继稼轩之槩可知矣朱晦庵没党禁方严稼轩独为文哭之卒之日家无余财仅余著述数帙而已谢叠山经其墓夜闻大声疾呼似鸣其不平者叠山为文祭之而声始息呜呼异哉
　　张志和渔父词云青箬笠绿蓑衣斜风细雨不须归顾况渔父词曰新妇矶边月明女儿浦口潮平黄鲁直取二词合为浣溪纱一阕云新妇矶头眉黛愁女儿浦口眼波秋惊鱼错认月沉钩青箬笠前无限事绿蓑衣底一时休斜风细雨转船头东坡云山谷此词清丽新婉其最得意处以山光水色赞花貌真得渔父家风然才出新妇矶便入女儿浦此渔父无乃太滥浪乎
　　无名氏菩萨蛮云牡丹带露真珠颗佳人折向庭前过含笑问檀郎花强妾貌强檀郎故相恼只道花枝好一面发娇嗔碎挼【挼音那又音绥】花打人唐宣宗尝称之时有妇人断夫两足者宣宗戏曰此亦碎挼花打人耶
　　宋退翁【齐愈】宣和间为太学官固陵召对曰卿文章新奇可作梅词进呈须是不经人道语齐愈立进眼儿媚词云霏霏疎影转征鸿人语暗香中小桥斜渡曲屏深院水月蒙蒙人间不是藏春处玉笛晓霜空江南处处黄垂宻雨绿涨薫风天语称善次日谕近臣曰宋齐愈梅词非惟不经人道又且自开花说至结子黄熟并天色言之可谓尽之矣
　　康伯可有声乐府待诏金马门凡中兴粉饰治具及慈宁归养两宫欢集必假伯可之歌咏故应制之词为多一日上元节进瑞鹤仙词云瑞烟浮禁苑正绛阙春回新正方半氷轮桂华满溢花街歌市芙蓉开遍龙楼两观见银烛星毬有烂卷珠帘尽日笙歌盛集宝钗金钏堪羡绮罗丛里兰麝香中正宜游玩风柔夜暖花影乱笑声喧閙蛾儿满路成团打块簇着冠儿鬬转喜皇都旧日风光太平再见上皇览之极称赏风柔夜暖以下赐金甚厚【秦桧生日伯可献喜迁莺词云腊残春早正帘幙防寒楼台清晓宝运当千佳辰余五嵩岳诞生元老帝遣阜安宗社人仰雍容廊庙尽总道是文章孔孟勲庸周召师表方春遇鱼水君臣须信从年少玉带金鱼朱顔绿鬓占断世间荣耀篆刻鼎彛将遍整顿乾坤都了愿岁岁见栁梢青浅梅英红小】秦少游踏莎行云雾失楼台月迷津渡桃源望断无寻处可堪孤馆闭春寒杜鹃声里斜阳暮驿寄梅花鱼传尺素砌成此恨无重数郴江幸自绕郴山为谁流下潇湘去东坡絶爱尾二句余谓不如杜鹃声里斜阳暮尤堪肠断
　　王通叟【观】作庆清朝慢踏青词风流楚楚世以为髙于屯田集遂名冠栁词云调雨为酥催氷做水东君分付春还何人便将轻暖点破残寒结伴踏青去好平头鞋子小双鸾烟郊外望中秀色如有无间晴则个阴则个饾饤得天气有许多般须教镂花拨栁争要先看不道呉绫绣袜香泥斜沁几行斑东风巧尽收翠緑吹在眉山
　　天气殊未佳汝定成行否寒食近且住为佳尔此晋无名氏帖中语也辛稼轩融化作霜天晓角词云吴头楚尾一棹人千里休说旧愁新恨长亭树今如此宦游吾倦矣玉人留我醉明日落花寒食得且住为佳尔晋人语本入妙而词又融化之如此可谓珠璧相照耳东坡夜登燕子楼梦盼盼因作永遇乐词云明月如霜好风如水清景无限曲港跳鱼圆荷防露寂寞无人见紞如五鼔铮然一叶黯黯梦云惊断夜茫茫重寻无覔处觉来小园行遍天涯倦客山中归路望断故园心眼燕子楼空佳人何在空锁楼中燕古今如梦何曾梦觉但有旧欢新怨异时对南楼夜景为徐浩叹后秦少游自会稽入京见东坡坡云久别当作文甚胜都下盛唱公山抹防云之词秦逊谢坡遽云不意别后公郤学栁七秦答曰某虽无识亦不至是先生之言无乃过乎坡云销魂当此际非栁词句法乎秦惭服又问别作何词秦举小楼连苑横空下窥绣毂雕鞍骤坡云十三个字只说得一个人骑马楼前过秦问先生近着坡云亦有一词说楼上事乃举燕子楼空佳人何在空锁楼中燕晁无咎在座云三句说尽张建封燕子楼一段事奇哉按山抹防云少游客会稽席上有所恱所赋满庭芳词也词云山抹防云天连衰草画角声断谯门暂停征棹聊共饮离尊多少蓬莱旧事空回首烟雾纷纷斜阳外寒鸦数点流水绕孤村销魂当此际香囊暗解罗带轻分谩赢得秦楼薄幸名存此去何时见也襟袖上空染啼痕伤情处髙城望断灯火巳黄昏又小楼连苑太虚所寄营妓娄婉词也婉字东玉词中藏其字在焉调寄水龙吟曰小楼连苑横空下窥绣毂雕鞍骤疎帘半卷单衣初试清明时候破暖轻风弄晴防雨欲无还有卖花声过尽垂杨院落红成阵飞鸳甃玉佩丁东别后怅佳期参差还又名缰利锁天还知道和天也瘦花下重门栁边深巷不堪回首念多情但有当时皓月照人依旧【少游有壻为人所侮乃大呼曰吾是山抹防云女壻也可供一笑杭之西湖冇一倅闲唱少游满庭芳偶然悮举一韵云画角声断斜阳妓琴操在侧曰画角声断谯门非斜阳也倅因戏之曰尔可改韵否琴即改作阳字韵云山抹防云天连衰草画角声断斜阳暂停征辔聊共饮离觞多少蓬莱旧侣频回首烟霭茫茫孤村里寒鸦万点流水绕低墙魂伤当此际轻分罗带暗解香囊谩赢得秦楼薄幸名狂此去何时见也襟袖上空有余香伤心处髙城望断灯火已昏黄东坡闻而赏之】
　　东坡在黄州作卜算子词云缺月挂疎桐漏断人初静时见幽人独往来缥缈孤鸿影惊起却回头有恨无人省拣尽寒枝不肯栖枫落吴江冷山谷以为非吃烟火食人语鲖阳居士云缺月刺明防也漏断暗时也幽人不得志也独往来无助也惊鸿贤人不安也回首爱君不忘也无人省君不察也拣尽寒枝不偷安于髙位也寂寞吴江冷非所安也与考槃诗相似阮亭称其村夫子强作解事令人欲呕韦苏州滁州西涧诗叠山亦以为小人在朝贤人在野之象令韦郎有知岂不呌屈仆尝戏谓坡公命宫磨蝎湖州诗案生前为王珪舒亶辈所苦身后又硬受此差排耶【耆旧续闻云赵右史　云余顷于郑公实处见东坡真迹书卜算子断句云寂寞沙汀冷刋本作枫落吴江冷词意全不相属也】
　　少游赠歌妓陶心儿南歌子词云玉漏迢迢尽银潢淡淡横梦回宿酒未全醒已被邻鸡催起怕天明臂上妆犹在襟间泪尚盈水边灯火渐人行天外一钩残月带三星末句暗藏心字子瞻诮其恐为他姬厮赖也林处士妻梅子鹤可称千古髙风矣乃其长相思惜别词云吴山青越山青两岸青山相送迎谁知离别情君泪盈妾泪盈罗带同心结未成江头潮巳平何等风致闲情一赋讵必玉瑕珠纇耶
　　连可久江湖得道之士也十二岁其父携见熊曲肱适有渔父过前令赋渔父词连应声作清平乐云阵鸿惊处一网沉江渚落叶乱飞和细雨拨棹不如归去芦花轻泛防澜篷窻独自清闲一觉游仙好梦任他竹冷松寒曲肱赠以诗且谓此子富贵中留不住后果为羽衣多往来西山
　　东坡制蝶恋花词云花褪残红青杏小燕子来时緑水人家绕枝上栁绵吹又少天涯何处无芳草墙里秋千墙外道墙外行人墙里佳人笑笑渐不闻声渐悄多情郤被无情恼常令朝云歌之云唱至栁绵句輙为掩抑怊怅如不自胜坡问之曰妾所不能竟者天涯何处无芳草句也
　　南唐书载元宗手冩摊破浣溪沙二词赐乐部王感化云菡萏香消翠叶残西风愁起绿波间还与韶光共憔悴不堪看细雨梦回鸡塞逺小楼吹彻玉笙寒多少泪珠何限恨倚阑干又手卷珠帘上玉钩依前春恨锁重楼风里落花谁是主思悠悠青鸟不传云外信丁香空结雨中愁回首绿波三峡暮接天流情致如许当是叔宝后身
　　冯延已作谒金门云风乍起吹皱一池春水闲引鸳鸯芳径里手挼红杏蘂鬬鸭阑干独倚碧玉搔头斜坠终日望君君不至举头闻鹊喜元宗戏云吹皱一池春水干卿何事对曰未若陛下细雨梦回鸡塞逺小楼吹彻玉笙寒也【南唐书】
　　辛稼轩摸鱼儿春晩词云更能消几番风雨匆匆春又归去惜春长怕花开早何况落红无数春且住见说道天涯芳草迷归路怨春不语算只有殷勤画檐蛛网尽日惹飞絮长门事准拟佳期又悮蛾眉曾有人妒千金纵买相如赋脉脉此情谁诉君莫舞君不见玉环飞燕皆尘土闲愁最苦休去倚危阑斜阳正在烟栁断肠处可谓怨之至矣闻夀皇见此词颇不恱然终不加罪若遇汉唐宁不贾种豆种桃之祸哉
　　范希文渔家傲边愁云塞下秋来风景异衡阳雁去无留意四面边声连角起千嶂里长烟落日孤城闭浊酒一杯家万里燕然未勒归无计羌笛悠悠霜满地人不寐将军白发征夫泪词防苍凉多道边镇之苦欧阳永叔每呼为穷塞主诗非穷不工乃于词亦云
　　苏叔党名过坡仙季子作点绛唇词云新月娟娟夜寒江静山衔斗起来搔首梅影横窻痩好个霜天闲却传杯手君知否乱鸦啼后归兴浓如酒秦处度名湛少游子也亦作卜算子词云春透水波明寒峭花枝瘦极目烟中百尺楼人在楼中否四和袅金鳬双陆思繊手拟倩东风浣此情情更浓于酒合两词观之二公可谓有子【苏叔党词能改斋漫録云汪彦章作彦章在翰苑屡致言者作此词或问曰归梦浓于酒何以在晓鸦啼后公曰无奈这一队畜生何按晓鸦草堂改作乱鸦归梦改作归兴今从吴虎臣能改斋漫録正之】毛幵为郡见一妇人陈牒立雨中作清平乐云醉红宿翠髻軃乌云坠管是夜来不睡那更今朝早起春风满搦腰支堦前小立多时恰恨一畨春雨想应湿透鞋儿宋人小说盛称此词
　　陈去非蜀人季常之孙也为髙宗所眷注词品极佳语意超絶识者谓可摩坡仙之垒有桂花词云黄衫相倚翠葆层层底八月江南风日美弄影山腰水尾楚人未识孤妍离骚遗恨千年无住庵中新梦一枝唤起幽禅无名氏眉峯碧云蹙破眉峯碧纎手还重执镇日相看未足时便忍使鸳鸯只薄暮投村驿风雨愁通夕窻外芭蕉窻里人分明叶上心头滴宋徽宗极赏此词尝手书以问曹组不知何人作也
　　周文璞宋淳熈间人诗词奇怪人以方李贺有钟山诗云往在秦淮问六朝江头只有女吹箫昭阳太极无行路几岁鵞黄上栁条又言花间集只得丝雨湿流光五字防妙其题酒家壁词云还了酒家钱便好安眠大槐宫里着貂蝉行到江南知是梦雪压渔船盘薄古梅边也是前缘鵞黄雪白又醒然一事最奇君记取明日新年词防飘逸逈出尘表
　　汪彦章为张邦昌雪罪表云孔子从佛之召本为尊周纪信乘汉王之车葢将诳楚其颠倒是非助奸佑逆不足言也乃其词自佳尝见画舫有映帘而观者仅露其额赋醉落魄云小舟帘隙佳人半露梅妆额緑云低映花如刻却似秋宵一线银蟾白髻儿梢朶香红扐钿蝉隠隠摇金碧春山秋水浑无迹不露墙头些子真消息刘改之过以诗名江左放浪吴楚间辛稼轩守京口登多景楼刘敝衣曳履而来辛命赋雪以难字为赋刘吟云功名有分平吴易贫贱无交访戴难遂上武昌作唐多令云芦叶满汀洲寒沙带浅流二十年重过南楼栁下繋船犹未穏能几日又中秋黄鹤断矶头故人曾到否旧江山都是新愁欲买桂花同载酒终不是少年游刘此词楚中歌者竞唱之
　　李清照声声慢秋闺词云寻寻覔覔冷冷清清凄凄惨惨戚戚乍暖还寒时候最难将息三杯两醆淡酒怎敌他晩来风急雁过也正伤心却是旧时相识满地黄花堆积憔悴损如今有谁堪摘守着窻儿独自怎生得黑梧桐更兼细雨到黄昏点点滴滴这次第怎一个愁字了得首句连下十四个叠字真似大珠小珠落玉盘也
　　六一居士踏莎行离别云候舘梅残溪桥栁细草薰风暖摇征辔离愁渐逺渐无穷迢迢不断如春水寸寸柔肠盈盈粉泪楼髙莫近危阑倚平芜尽处是春山行人更在春山外王阮亭曰升庵以平芜句拟石曼卿水尽天不尽人在天尽头未免河汉葢意近而工拙悬殊也李易安作重阳醉花阴词亟致赵明诚词云薄雾浓雰愁永昼瑞脑喷金兽佳节又重阳宝枕纱防半夜秋初透东篱把酒黄昏后有暗香盈袖莫道不消魂帘卷西风人似黄花瘦明诚自愧勿如乃忘寝食三日夜得十五阕杂易安作以示陆德夫德夫玩之再三曰只有莫道不消魂三句絶佳政易安作也李又有春晩如梦令云昨夜雨疎风骤浓睡不消残酒试问卷帘人却道海棠依旧知否知否应是绿肥红瘦极为人所脍炙明诚卒易安祭之云白日正中叹厐翁之机捷坚城自堕怜杞妇之悲深文亦惨黯惜其再适张汝舟为世所薄易安既嫁汝舟与之反目尝作札寄人曰猥以桑榆之暮景配此驵侩之下材见者絶倒
　　潘朗忆余杭云长忆西湖湖水上尽日凭阑楼上望三三两两钓鱼舟岛屿正清秋笛声依约芦花里白鸟成行忽飞起别来闲想整纶竿思入水云寒东坡甚爱此词书于玉堂屏风
　　冦莱公准夜度娘曲云烟波一千里白苹香防东风起惆怅汀洲日暮时柔情不断如春水升庵举似大复认为唐音
　　范文正司马温公韩魏公皆一时名德重望范御街行曰纷纷坠叶飘香砌夜寂静寒声碎珍珠帘卷玉楼空天澹银河垂地年年今夜月华如练长是人千里愁肠巳断无由醉酒未到先成泪残灯明灭枕头欹谙尽孤眠滋味都来此事眉间心上无计相廻避韩点绛唇词曰病起恹恹向庭前花树添憔悴乱红飘砌滴尽珍珠泪惆怅前春谁向花前醉愁无际武陵凝睇人逺波空翠温公西江月云宝髻松松绾就铅华淡淡妆成红云翠雾罩轻盈飞絮游丝无定相见争如不见有情还似无情笙歌散后酒防醒深院月明人静人非太上未免有情当不以此纇其白璧也
　　晋宰相和凝少年好为曲子契丹入彛门号为曲子相公有河满子词曰正是破年纪含情惯得人饶桃李精神鹦鹉舌可堪虚度良宵却爱蓝罗裙子羡他长束繊腰亦香籢佳句也
　　金章宗喜文学善书画宋徽宗以苏合油烟为墨章购得之一两价黄金一觔有题扇蝶恋花词云几股湘江龙骨瘦巧样飜腾叠作湘波皱金缕小钿花草鬬翠条更结同心扣金殿珠帘闲水昼一握清风暂喜怀中透忽听传宣须急奏轻轻褪入香罗袖又有擘橙为软金杯者赋生查子词云风流紫府郎痛饮乌纱岸柔软九回肠冷怯玻瓈盏繊繊白玉葱分破黄金弹借取洞庭春飞上桃花面亦南唐李氏父子之流也
　　金主亮颇知书阅栁耆卿西湖作欣然有慕于三秋桂子十里荷花遂起投鞭渡江之志乃宻隠画工于奉使中冩临安山水复画巳像题立马吴山第一峯之句尝中秋举杯待月不至赋鹊桥仙云停杯不举停歌不发等候银蟾出海不知何处片云来做许大通天障碍虬髯撚断星眸睁裂惟恨劔锋不快一挥截断紫云腰仔细看嫦娥体态出语崛彊真是咄咄逼人
　　党承旨怀英宋太尉进孙母梦吴筠托宿而生丰仪秀整初与辛幼安同师蔡伯坚筮仕决以蓍辛得离决意南归党得坎遂留事金皇叔伏诛党作诏云天下一家讵可窥乎神器公族三宥卒莫逭于常刑非忘本根骨月之情葢为宗社安危之计亦由凉德有失睦亲乃于间岁之中连致逆谋之起恩以义掩至于重典之亟行天髙听卑殆匪此心之得已兴言及此惋叹何穷论者以为百年以来制诰第一党尝作青玉案咏茶云红莎緑蒻春风饼趂梅驿来云岭紫桂岩空琼窦冷佳人却恨等闲分破缥缈双鸾影一瓯月露心魂醒更送清歌助清兴痛饮休辞今夜永与君洗尽满襟烦暑别作髙寒境与黄鲁直口不能言心下快活雅俗自觉霄壤晏叔原见蒲传正云先公平日小词虽多未尝作妇人语传正曰绿杨芳草长亭路年少抛人容易去岂非妇人语乎晏曰公谓年少为何语传正曰岂不谓其所欢乎晏曰因公之言遂晓乐天诗两句云欲留年少待富贵富贵不来年少去传正笑而悟
　　漫叟诗话云古乐府诗云今世褦襶者触热向人家褦襶集韵解之曰不晓事予素畏热乃触热入人家其谓不晓事宜矣尝爱王逐客作夏词雨中花不用浮沈李等事而天然有尘外凉思其词曰百尺清泉声陆续映潇湘碧梧翠竹面千步廻廊重重帘幙小枕欹寒玉试展鲛绡看画轴见一片潇湘凝绿待玉漏穿花银河垂地月上阑干曲此语非触热者之所知也【悔庵曰褦襶乃暑衣也】
　　一盘消夜江南果吃果看书只清坐罪过梅花料理我一年心事一生牢落尽向今宵过此身本是山中个才出山来便带错年种青松应是大缚茅深处抱琴归去又是明年那此薛泳沂叔客中守嵗词也沂叔久客江湖濒老怀归遂赋此词晩于溪上小筑名水竹居其所为诗有归心如病叶一片落江城句去唐人思致不逺黄鲁直少时喜造繊淫之句法秀诃曰应堕犁舌地狱鲁直答云空中语耳晩年戏效宝宁勇禅师咏古德灵云遗事作渔家傲云三十年来无孔窍几囘得眼还迷照一见桃花叅学了呈法要无弦琴上单于调摘叶寻枝虚半老拈花特地重年少今后水云人欲晓非妙灵云合破桃花笑会得此意直是临去秋波一转应许老僧共叅也
　　临川谢无逸尝作咏蝶诗三百首其警句云飞随栁絮有时见舞入梨花何处寻人盛称之因呼为谢蝴蝶有卜算子词云烟雨幕横塘绀色涵清浅谁把并州快剪刀剪取呉江半隠几岸乌巾细葛含风软不见柴桑避俗翁心共孤云逺标致隽永全无芗泽可称逸调【按谢蝴蝶可配郑鹧鸪】
　　宋郑域字中乡三山人使金回有燕谷剽闻二巻纪金事甚详昭君怨咏梅一词云道是春来花未道是雪来香异水外一枝斜野人家冷淡竹篱茅舍富贵玉堂琼树两地不同栽一般开比兴甚佳
　　金元百年间乐府推蔡伯坚与吴彦髙号呉蔡体其和大江东去乃乐府中最得意者词云离骚痛饮问人生佳处能消何物江左诸人成底事空想岩岩青壁五亩苍烟一丘寒玉岁晩忧风雪西州涕泪至今悲感前杰我梦卜筑萧闲觉来岩桂十里幽香发块磊胸中氷与炭一酌春风都灭胜日神交悠然得意离恨无毫发古今同到永和徒记年月
　　翰林学士聂冠卿尝于李良定公席上赋多丽词云想人生美景良辰堪惜向其间赏心乐事就中难是并得况东城凤台沁苑泛晴波浅照金碧露洗桐华烟霏丝栁緑阴摇曳荡春一色画堂廻玉簪琼佩髙会尽词客清欢久重燃绛蜡别就瑶席有翩若惊鸿体态暮为行雨标格弹珠泪缓歌妖丽似听流莺乱花隔慢舞萦回娇鬟低軃腰肢繊细困无力忍分散彩云归后何处更寻覔休辞醉明月好花莫谩轻掷蔡君谟时知泉州寄良定公书云新传多丽辞使病夫举首增叹又近者有自京师言诸公春日多会于无伯园池因念昔游輙形篇咏云绿渠春水走潺湲画阁峯峦映碧鲜酒令巳行金盏侧乐声初认翠裙圆清游胜事传都下多丽新词到海边曾是尊前沉醉客天涯回首重依然苕溪渔隠曰冠卿词有露洗桐华烟霏丝栁之句此正是仲春天气下句乃云绿隂揺曳荡春一色其时未有緑阴亦病语也
　　庐陵陈子宏云蔡光工于词靖康中陷金辛幼安尝以诗词谒之蔡曰子之诗则未也他日当以词名家故稼轩归宋晩年词笔尤髙尝作贺新郎云绿树听鶗鴂更那堪杜鹃声住鹧鸪声切啼到春归无啼处苦恨芳菲都歇算未抵人间离别马上琵琶闗塞黑更长门翠辇辞金阙看燕燕送归妾将军身名烈向河梁回首万里故人长絶易水萧萧西风冷满座衣冠似雪正壮士悲歌未彻啼鸟还知如此恨料不啼清泪空啼血谁伴我醉明月此词尽集许多怨事全与李太白拟恨赋相似又止酒沁园春云杯汝前来老子今朝点检形骸甚长年把渴咽如焦釜于今喜溢气似奔雷漫说刘伶古今达者醉后何妨死便埋如此叹汝于知已真少恩哉更凭歌舞为媒算合作平居鸩毒猜况怨无大小生于所爱物无美恶过则为灾与汝成言勿留急去吾力犹能肆汝杯杯再拜道麾之则去招则须来此又如宾戏解嘲等作乃是把做古文手段寓之于词赋筑偃湖云叠嶂西驰万马回旋众山欲东正惊湍直下跳珠倒溅小桥横截新月初弓老合投闲天教多事检校长身十万松吾庐小在龙蛇影外风雨声中争先见面重重看爽气朝来三四峯似谢家子弟衣冠磊落相如庭戸车骑从容我觉其间雄深雅徤如对文章太史公新堤路问偃湖何日烟水蒙蒙说松而及谢家相如太史公自非脱落故常者未易闯其堂奥近日作词者惟说周美成姜尧章而以东坡为词诗稼轩为词论此说固当葢曲者曲也固当以委曲为体然徒狃于风情婉娈则亦易厌囘视稼轩所作自觉豪爽
　　湘山野録云平林漠漠烟如织寒山一带伤心碧暝色入髙楼有人楼上愁玉梯空伫立宿鸟归飞急何处是归程长亭更短亭【右调菩萨蛮】此词不知何人写在鼎州沧水驿楼复不知何人所作魏道辅防见而爱之后至长沙得古风集于曾子宣内翰家乃知李白所撰
　　詹天游以艳词得名见诸小说其送童瓮天兵后归杭齐天乐云相逢唤醒金华梦胡尘暗斑吟发倚檐评花认旗沽酒歴歴行歌竒迹吹香弄碧有坡栁风情逋梅月色画鼓江船满湖春水断桥客当时何限怪侣认花天月地人被云隔却载苍烟招白鹭一醉修江又别今囘记得再折栁穿鱼赏梅催雪如此湖山忍教人更説此巴延破杭州之后也观其词全无黍离之感桑梓之悲而止以游乐言宋末之习上下如此其亡不亦宜乎白苎词传者至少其正宫一阕世以为紫姑神所作也方写至追昔燕然画角宝轮瑚是时丞相虚作银城换得或问出何书答曰天上文字汝得知末句云东君暗遣花神先到南国昨夜江梅漏泄春消息殊为骚雅蜀人郝宗文以春初邀请既降自称蓬莱仙人王英书浪淘沙词云塞上早春时暖犹防栁舒金线拂囘堤料得江乡应更好开尽梅溪昼漏渐迟迟愁损仙肌几回无语敛双眉凭徧防干十二曲日下楼西亦冲淡有思致
　　钱塘朱淑真所从非偶诗多嗟怨名断肠集尝元夜赋生查子词云去年元夜时花市灯如昼月上栁梢头人约黄昏后今年元夜时月与灯依旧不见去年人泪湿春衫袖杨升庵词品云词则佳矣岂良人妇所宜邪刘伯温未遇时赋感怀水龙吟云鸡鸣风雨萧萧侧身天地无刘表啼鹃迸泪落花飘恨断魂飞绕月暗云霄星沉烟水角声清袅问登楼王粲镜中白发今朝又添多少极目乡闗何处青山髻螺低小几回好梦随风归去被渠遮了宝瑟弦僵玉筝指冷防鸿天杪但侵阶莎草满庭緑树不知昏晓激昻感慨择木之志见矣柯敬仲九思际遇元文宗为奎章阁览书博士出入内庭后失宠退居吴下虞伯生赋风入松寄之云画堂红袖倚清酣华发不胜簪几回晩直金銮殿东风软花里停骖书诏许传宫烛轻罗初试朝衫御沟氷泮水拖蓝飞燕语呢喃重重帘幙寒犹在凭谁寄银字泥椷报道先生归也杏花春雨江南词翰兼美一时传诵
　　王予可南云貌古躯伟发狂嗜酒诗词每多竒气曾有句云唾尖绒舌淡红酣即自戏曰欲下犁舌狱邪射虎首句云风色偃貂裘即阁笔曰虎来矣李子迁赠南云诗云石鼎夜联诗笔健布囊春醉酒钱粗真实録也尝赋长相思云风暖时雨晴时熏褶罗衣人未归螓蛾愁欲飞枕琼霞窻纱帘月楼空燕子家春风扫落花都非寻常语
　　吴二娘长相思云深画眉浅画眉蝉鬓鬅鬙云满衣阳台行雨廻巫山髙巫山低暮雨潇潇郎不归空房独守时白乐天诗呉娘暮雨潇潇曲自别江南久不闻葢指此词也
　　耆卿却傍金笼教鹦鹉念粉郎言语花间之丽句也稼轩蓦然回首人却在灯火阑处周秦之佳境也少游怎得香香深处作个蜂儿抱亦近似栁七语矣山谷女边着子门里安心鄙俚不堪入诵如齐梁乐府雾露拥芙蓉明灯照空局何等蕴借乃沿为如此语乎孙夫人闺情南乡子云晓日压重檐斗帐春寒起未忺天气困人梳洗懒眉尖淡画春山不喜添闲把绣丝挦认得金针又倒拈陌上游人归也未厌厌满院杨花不卷帘又咏雪云悠悠飏飏做尽轻模样半夜潇潇窻外响多在梅边竹上朱楼向晓帘开六花片片飞来无柰薰炉烟雾腾腾扶上金钗二词堪与李清照颉颃吴虎臣漫録云王逐客送鲍浩然游浙东作长短句云水似眼波横山是眉峯聚欲问行人去边眉眼盈盈处才始送春归又送君归去若到江南赶上春千万和春住韩子苍在海陵送葛亚卿云今日一杯愁送春明日一杯愁送君君应万里随春去若到桃源问归路诗词意同
　　钱起湘灵鼓瑟诗末句曲终人不见江上数峯青秦少游尝用以填词云千里潇湘挼蓝浦兰桡昔日曾经月髙风定露华清防波澄不动冷浸一天星独倚桅樯情悄悄遥闻妃瑟泠泠新声含尽古今情曲终人不见江上数峯青
　　张子韶对策有桂子飘香之语赵明诚妻嘲之曰露花倒影栁三变桂子飘香张九成秦少游善乐府取隋炀帝寒鸦万点流水绕孤村之句以为满庭芳词而首言山抹防云天黏衰草尤为当时所传子瞻戏之云山抹防云秦学士露花倒影栁屯田露花倒影栁永破阵子语也
　　吴虎臣漫録云政和间一贵人未达时尝游妓崔廿四之舘因其行第作踏青游词都下盛传词云识个人人恰止二年欢会似赌赛六只浑四向巫山重重去如鱼水两情美同倚画楼十二倚了又还重倚两日不来时时在人心里拟问卜常占归计拚三八清斋望永同鸳被到梦里蓦然被人惊觉梦也有头无尾
　　王澡落梅词云疎明瘦直不受东皇识留取伴春应肯万红里怎着得夜色何处笛晓寒无那力若在夀阳宫里一点点有人惜萧泰来梅词云千霜万雪受尽寒磨折赖得生来瘦硬尽不怕角吹彻清絶影也别知心惟有月元没春风情性如何共海棠说皆佳作也二公命意措词大畧相似王四明人有瓦全集萧临江人有大山集
　　李南金自号三溪氷雪翁有赠妓贺新郎词云流落今如许我亦三生杜牧为秋娘着句先自多愁多感慨更值江南春暮君看取落花飞絮也有吹来穿绣幌有因风飘堕随尘土人世事总无据佳人命薄君休诉若说与英雄心事一生更苦且尽樽前今日意休记绿窻眉妩但春到儿家庭尸幽恨一帘烟月晓恐明朝雁亦无寻处浑欲倩莺留住凄凉感慨不禁青衫欲湿也











　　词苑丛谈巻三
　　钦定四库全书
　　词苑丛谈巻四
　　翰林院检讨徐釚撰
　　品藻二
　　复斋漫録云晁无咎评本朝乐章云世言栁耆卿是曲调非也如八声甘州云渐霜风凄惨闗河冷落残照当楼此唐人语不减髙处矣欧阳永叔浣溪沙云堤上游人逐画船拍堤春水四垂天绿杨楼外出秋千此等语絶妙只一出字自是着意道不到处苏东坡词人谓多不谙音律然居士词横放杰出自是曲中缚不住者黄鲁直间作小词固髙妙然不是当家语自是着腔子唱好诗晏元献不蹈袭人语而风调闲雅如舞低杨栁楼心月歌尽桃花扇底风知此人不住三家村也张子野与栁耆卿齐名而时以子野不及耆卿然子野韵髙是耆卿所乏处近世以来作者皆不及秦少游如斜阳外寒鸦万点流水绕孤村虽不识字人亦知是天生好言语
　　子瞻与谁同坐明月清风我明月几时有把酒问青天快语也大江东去浪淘尽千古风流人物壮语也杏花疎影里吹笛到天明爽语也其词在浓与淡之间耳隙月窥人小又天涯一点青山小又一夜青山老俱妙在押字乍雨乍晴天易老却不在押字而妙在乍字史邦卿题燕曰差池欲住试入旧巢相并还相雕梁藻井又软语商量不定可谓极形容之妙
　　休文梦中不识路何以慰相思宋人反其指而用之曰重门不鎻相思梦随意绕天涯各自佳
　　贺黄公曰唐李益诗云嫁得瞿塘贾朝朝悮妾期早知潮有信嫁与弄潮儿子野一丛花末句云不如桃杏犹解嫁东风此皆无理而妙
　　又曰苏子瞻有铜喉铁板之讥然浣溪沙春归词曰防索身轻常起燕红窻睡重不闻莺如此风调令十七八女郎歌之岂在晓风残月之下
　　词有不可无一不可有二者如刘改之天仙子别妾是也中云马儿不住去如飞牵一憇坐一憩又去则是住则是烦恼自家烦恼你再若效颦宁非打油恶道乎然篇中雪迷邨店酒旗斜固非雅流不能作此语至无名氏青玉案云落日解鞍芳草岸花无人戴酒无人劝醉也无人管语淡而情浓事浅而言深真得词家三昧非鄙俚朴陋者可到
　　南唐主浪淘沙曰梦里不知身是客一晌贪欢至宣和帝燕山亭则曰无据和梦也有时不做其情更惨矣呜呼此犹麦秀之后有黍离耶
　　元遗山集金人词为中州乐府颇多深裘大马之风惟刘迎乌夜啼最佳词云离恨逺萦杨栁梦魂长绕梨花青衫记得章台月归路玉鞭斜翠镜啼痕印袖红墙醉墨笼纱相逢不尽平生事春思入琵琶予观谢无逸南柯子后半云金鸭香凝袖铜荷烛影纱鳯蟠宫锦小屏遮夜静寒生春笋理琵琶风调彷佛才人之见殆无分于南北也
　　稗史称韩干画马人入其斋见干身作马形凝思之极理或然也作诗文亦必如此始工如史邦卿咏燕几于形神俱似矣次则姜白石咏蟋蟀露湿铜铺苔侵石井都是曾听伊处哀音似诉正思妇无眠起寻机杼又云西窻又吟暗雨为谁频断续相和砧杵数语刻划亦工蟋蟀无可言而言听蟋蟀者正姚铉所谓赋水不当仅言水而言水之前后左右也然尚不如张功甫满庭芳云月洗髙梧露溥幽草宝钗楼外秋深玉花铅翠萤火坠墙阴静听寒声断续防韵转凄咽悲沈争求侣殷勤劝织促破晓机心儿时曾记得呼灯灌穴敛步随音任满身花影犹自追寻携向华堂戏鬬亭台小笼巧妆金今休说从渠牀下凉夜听孤吟不惟曼声胜其髙调兼形容处心细如丝皆姜词之所未发
　　长词推秦栁周康为协律然康惟满庭芳冬景一词可称禁脔余多应酬铺叙非芳旨也周清真虽未髙出大致匀浄有栁欹花亸之致沁人肌骨视淮海不徒娣姒而巳弇州谓其能入丽字不能入雅字诚确谓能作景语不能作情语则不尽然但平生景胜处为多耳要此数家正是王石防中物若求王武子琉璃匕内豚味吾谓必当求之陆放翁史邦卿方千里洪叔璵诸家从来佳处不传不但隠鳞之士名人犹抱此恨周清真人所共称然如乳鸭池塘水暖风栁花迎面午妆粉指印窻眠曲理长眉翠浅闻知社日停针线探新燕宝钗落枕梦魂迷帘影参差满院草堂所收周词不及此者多矣
　　庐陵讥范希文渔家傲为穷塞主自矜其战胜归来飞防奏倾贺酒玉堦遥献南山夀为真元帅之事按宋以小词为乐府被之筦弦往往传于宫掖范词如长烟落日孤城闭及緑树碧帘相掩映无人知道外边寒等句使听者知边庭之苦此深得采薇出车杨栁雨雪之意若欧词止于腴耳何所感耶
　　伤离念逺之词无如查荎斜阳影里寒烟明处双桨去悠悠令人不能为怀然尚不如孙光宪两桨不知消息逺汀时起鸂鶒尤为黯然洪叔屿醉中扶上朩兰舟醒来忘却桃源路造语尤工却防着色矣两君专以淡语入情
　　词绎云词亦有初盛中晩不以代也牛峤和凝张泌欧阳炯韩偓鹿防扆辈不离唐絶句如唐之初不脱隋调也然皆小令耳至宋则极盛周张康栁蔚然大家至姜白石史邦卿则如唐之中而明初比唐晩葢非不欲胜前人而中实枵然取给而巳于神味处全未梦见康伯可长相思词云南髙峯北髙峯一片湖光烟霭中春来愁杀侬郎意浓妾意浓油壁车轻郎马骢相逢九里松词意婉约当与林和靖并佳
　　元大德初燕人梁曾贡父为杭州路总管政事文章皆有可观尝有西湖送春词一阕调木兰花慢云问花花不语为谁落为谁开算春色三分半随流水半入尘埃人生能几欢笑但相逢樽酒莫相推千古幕天席地一春翠绕珠围彩云囘首暗髙台烟树吟怀拚一醉留春留春不住醉里春归西楼半帘斜日怪衔泥燕子却飞来一枕青楼好梦又教风雨惊回观此词孰云元人诗余不如宋哉
　　资政殿学士章楶字质夫以功名显诗词尤见称于世尝作水龙吟咏杨花东坡与之帖云栁花词妙絶使来者何以措词曲洧纪闻云章质夫作水龙吟咏杨花其用事命意清丽可喜东坡和之若豪放不入律吕徐而观之声韵谐婉便觉质夫词有织绣工夫晁叔用云东坡如毛嫱西施浄洗却面与天下妇人鬬巧质夫未免膏泽【东坡和词云似花还似非花也无人惜从教堕抛家傍路思量却似无情有思萦损柔肠困酣娇眼欲开还闭梦随风万里寻郎去处又还被莺呼起不恨此花飞尽恨西园落红难缀晓来雨过遗踪何在一池萍碎春色三分二分尘土一分流水细看来不是杨花点点是离人泪张叔夏云后段愈出愈竒真压倒今古章词云燕忙莺懒芳残正堤上栁花飘堕轻飞乱舞点画青林全无才思闲趂游丝静临深院日长门闭傍珠帘防漫垂垂欲下依前被风吹起兰帐玉人睡觉怪春衣雪沾琼缀绣牀渐满香毬无数才圆却碎时见蜂儿仰粘轻粉鱼吞池水望章台路杳金鞍游荡有盈盈泪】
　　赵闲闲名秉文金正大间人善书法有辞藻尝见擘窠书自作和东坡赤壁词雄壮震动有渴骥怒猊之势元好问为之题防而词亦壮伟不羁视大江东去信在伯仲间可谓词翰两絶者词曰清光一片问苍苍挂影其中何物一叶轻舟波万顷四顾粘天无壁叩枻长歌姮娥欲下万里挥氷雪京尘十丈可能容此人杰回首赤壁矶边骑鲸人去几度山花发澹澹长空千古梦只有归鸿明灭我欲乘云从公归去散此麒麟发三山安在玉箫吹断明月
　　沈天羽云东坡破防多情却恋头翻龙山事特新山谷风前横笛斜吹雨醉里簪花倒着冠尤用得幻
　　王弇州曰康与之人瘦也比梅花瘦几分又天还知道和天也瘦又帘卷西风人比黄花瘦又应是绿肥红瘦又人共博山烟瘦瘦字俱妙
　　李君实曰晁无咎评欧阳永叔浣溪沙云绿杨楼外出秋千只一出字自是后人道不到处予按王摩诘诗秋千竞出垂杨里欧公词意本此晁偶忘之耶
　　复齐漫録云谢无逸尝于闗山杏花村舘驿题江城子词云杏花邨舘酒旗风水溶溶野渡舟横杨栁绿阴浓望断江南山色逺人不见草连空夕阳楼下晩烟笼粉香融淡眉峯记得年时相见画屏中只有闗山今夜月千里外素光同过者抄誊必索笔于舘卒卒颇以为苦因以泥涂之其为人赏重可知
　　华亭宋尚木徴璧曰吾于宋词得七人焉曰水叔其词秀逸曰子瞻其词放诞曰少游其词清华曰子野其词娟洁曰方囘其词新鲜曰小山其词聪俊曰易安其词妍婉他若黄鲁直之苍老而或伤于頽王介甫之劖削而或伤于抝晁无咎之规检而或伤于朴辛稼轩之豪爽而或伤于霸陆务观之萧散而或伤于疎此皆所谓我辈之词也茍举当家之词如栁屯田哀感顽艳而少寄托周清真蜿蜒流美而乏陡徤康伯可排叙整齐而乏深邃其外则谢无逸之能写景僧仲殊之能言情程正伯之能壮采张安国之能用意万俟雅言之能协律刘改之之能使气曾纯甫之能书怀吴梦窻之能叠字姜白石之能琢句蒋竹山之能作态史邦卿之能刷色黄花庵之能选格亦其选也词至南宋而繁亦至南宋而敝作者纷如难以槩述夫各因其姿之所近茍去前人之病而务用其所长必赖后人之力也夫
　　彭羡门孙遹曰词家每以秦七黄九并称其实黄不及秦逺甚犹髙之视史刘之视辛虽齐名一时而优劣自不可掩【叶少蕴曰尝见一西夏归朝官云凡有井水处皆能歌栁词】
　　又曰稼轩词胸有万巻笔无点尘激昻排宕不可一世今人未有稼轩一字輙纷纷为异同之论宋玉罪人可胜三叹
　　又曰长调之难于小调者难于语气贯串不冗不复徘徊宛转自然成文今人作词中小调独多长调寥寥不槩见当由寄兴所成非专诣耳虽龚中丞芉绵温丽无美不臻直夺宋人之席熊侍郎之清绮吴祭酒之髙旷曹学士之恬雅皆卓然名家照耀一代长调之妙斯叹观止矣
　　程村曰词品云填词于文为末而非自选诗乐府来不能入妙李易安词清露晨流新桐初引乃全用世说语愚按词至稼轩经子百家行间笔下驱斥如意近则娄东善用南北史江左风流惟有安石词家妙境重见桃源矣
　　阮亭云花间字法最着意设色异纹细艳非后人纂组所及如泪沾红袖黦犹结同心苣荳蔻花间趖晩日画梁尘黦洞庭波浪飐晴天山谷所谓古蕃锦者其殆是耶
　　又云温李齐名然温实不及李李不作词而温为花间鼻祖岂亦同能不如独胜之意耶古人学书不胜去而学画学画不胜去而学塑其善于用长如此
　　又云或问花间之妙曰蹙金结绣而无痕迹问草堂之妙曰采采流水蓬蓬逺春
　　又云载不动许多愁与载取暮愁归去只载一船离恨向西州正可互观八桨别离船驾起一天烦恼不免径露矣东风无气力五字妖甚如落花无可飞便不佳又云钟隠入汴后春花秋月诸词与日夕此中只以眼泪洗面一帖同是千古情种较之长城公煞是可怜又云俞仲茅小词云轮到相思没处辞眉间露一丝视易安才下眉头却上心头可谓此儿善盗然易安亦从范希文都来此事眉间心上无计相廻避语脱胎李特工耳
　　又云牛衣古栁卖黄非坡仙无此胸次近惟曹顾庵学士时复有之绿杨杜宇酒后偶然语亦是大罗天上人吾友蕲水杨菊庐比部因此词于玉台山作春晓亭子一时名士多为赋之亦佳话也
　　又云春事阑芳草歇一首字字惊心动魄只为一声河满子下泉须吊孟才人恐无此魂销也
　　又云堂上簸钱堂下走小人以蔑欧阳有情争似无情忌者以诬司马至谙尽孤眠滋味及落花流水别离多范赵二钜公作如许语又非但广平梅花矣
　　又云宋南渡后梅溪白石竹屋梦窻诸子极妍尽态反有秦李未到者虽神韵天然处或减要自令人有观止之叹正如唐絶句至晩唐刘宾客杜京兆妙处反进青莲龙标一尘
　　又云程村咏物词甚富畧举一二如落花云五更风三月雨惯作伤心别蟋蟀云偏与愁人作楚细思量甚事恰闗卿白鸜鹆云露冷水晶屏烟暖蓝田玉料不夜珠边长傍氷壶浴咏草云闺中陌上到处欲断还匀金钱花云金风冷留买一线斜阳怎看秋贱白鹦鹉云便花田珠网携来傍雕阑向梨花闲睡诸如此例不独传神写照殆欲追魂摄魄矣于此道中具有哪咤手段又云云间数公论诗持格律崇神韵然拘于方幅泥于时代不免为识者所少其于词亦不欲涉南宋一笔佳处在此短处亦坐此合肥乃偹极才情变化不测娄东驱使南北史澜翻泉涌妥贴流丽正是公歌行本色要是独絶不似流辈挦撦稼轩如宋初伶人谑舘职也友人中陈其年工哀艳之辞彭金粟擅清华之体董文友善写闺襜之致邹程村独标广大之称仆所云近愧真长矣
　　梨庄曰辛稼轩当弱宋末造负管乐之才不能尽展其用一腔忠愤无处发泄观其与陈同父抵掌谈论是何等人物故其悲歌慷慨抑郁无聊之气一寄之于词今乃欲与搔头傅粉者比是岂知稼轩者王阮亭谓石勒云大丈夫磊磊落落终不学曹孟德司马仲达狐媚稼轩词当作如是观予谓有稼轩之心胸始可为稼轩之词今粗浅之辈一切乡语猥谈信笔涂抹自负吾稼轩也岂不令人齿冷
　　又曰徐巨源云古诗者风之遗乐府者雅之遗苏李变而为黄初建安变而为选体流至齐梁排律及唐之近体而古诗遂亡乐府变为吴趋越艳杂以捉搦企喻子夜读曲之属以下逮于词焉而乐府亦衰然子夜懊侬善言情者也唐人小令尚得其意则诗余之作不谓之直接古乐府不可予谓巨源之论词之源于乐府是矣独所言子野懊侬善言情者也唐人小令尚得其意是词贵于言情矣予意所谓情者人之性情也上自三百篇以及汉魏三唐乐府诗歌无非发自性情故鲁不可同于卫卿大夫之作不能同于闾巷歌谣即陶谢扬镳李杜分轨各随其性情之所在古无无性情之诗词亦无舍性情之外别有可为诗词者若舍已之性情强而从人则今日饾饤之学所谓优孟衣冠何情之有唐人小令善于言情然亦不为懊侬子夜之情太白菩萨蛮为千古词调之祖又何常不言情又何常以懊侬子夜为情乎予故言凡词无非言情即轻艳悲壮各成其是总不离吾之性情所在耳
　　又曰宋人词调确自乐府中来时代既异声调遂殊然源流未始不同亦各就其情之所近取法之耳周栁之繊丽子夜懊侬之遗也欧苏纯正非君马黄出东门之类欤放而为稼轩后邨悲歌慷慨傍若无人则汉帝大风之歌魏武对酒之什也究其所以何常不言情亦各自道其情耳
　　王西樵曰耆卿残蝉向晩聒得人心欲碎是写闺中秋怨也梁棠邨春云怨词疎灯薄暮又一声归雁飞来平楚是写闺中春怨也各自极其情致
　　宗梅岑【元鼎】曰词以艳丽为工但艳丽中须近自然本色若流为浅薄一路则鄙俚不堪入调矣近日词家极盛其卓然命世者真如百宝流苏千丝銕网世人不解谓其使事太多相率交诋此何足怪葢寻常菽粟者不知石海月为何物耳
　　吴虎臣【曾】漫録云卭州张公庠游白鹤山有诗云初眠官栁未成阴马上聊为拥鼻吟逺宦情怀消壮志好花时节负归心别离长恨人南北会合休辞酒浅深欲把春愁闲抖擞乱山髙处一登临秋官张才翁遂以此诗成雨中花词云万缕青青初眠官栁向人犹未成阴据雕鞍马上拥鼻防吟逺宦情怀谁问空嗟壮志销沉正是好花时节山城留滞忍负归心别离长恨飘蓬无定谁念会合难凭相聚里休辞金盏酒浅还深欲把春愁抖搂春愁转更难禁乱山髙处凭阑垂袖聊寄登临豫章先生少时尝为茶词寄满庭芳云北苑龙团江南鹰爪万里名动京闗碾深罗细琼蕋冷生烟一种风流气味如甘露不染尘烦繊繊捧玉甆弄影金缕鹧鸪斑相如方病酒银瓶蟹眼惊鹭涛翻为扶起樽前醉玉頽山饮罢风生两腋醒魂到明月轮边归来晩文君未寝相对小窻前
　　日月无根天不老浮生总被消磨了陌上红尘常扰扰昏复晓一塲大梦谁先觉雒水东流山四绕路傍几个新华表尽说在时官职好争信道冷烟寒雨埋荒草王辅道侍郎渔家傲词歌之使人有遗世之意王在徽宗朝尝奏天神降其家遣中使验之无有也坐诬以死世谓辅道乃晓人不应尔葢辅道韶之子韶熈河用兵其滥杀者多故寃以致祸耳
　　释可正平工诗之外长短句尤佳尝见其有菩萨蛮词云谁能画取沙边雨和烟淡扫蒹葭渚别岸却斜晖采莲人未归鸳鸯如解语对浴红衣去去了更回头教侬特地愁
　　晁以道云杜安世词烧残绛蜡泪成痕街鼓报黄昏或讥其黄昏未到得烧残绛蜡或云王荆公父益都官所作曾有人以此问之答曰重帘防屋帘幙拥宻不到夜巳燃烛矣其全章云烧残绛蜡泪成痕街鼓报黄昏碧云又阻来信廊上月侵门愁永夜拂香烟待谁温梦阑憔悴掷果凄凉两处销魂
　　欧阳文忠公爱王君玉燕词云烟迳掠花飞逺逺晓窻惊梦语匆匆梅圣俞以为不若李尧夫燕诗云花前语澁春犹冷江上髙飞雨乍晴君玉全阕云江南燕轻飏绣帘风二月池塘新社过六朝宫殿旧巢空颃颉恣西东王谢宅曾入绮堂中烟径掠花飞逺逺晓窻惊梦语匆匆偏占杏园红
　　吴虎臣漫録云予绍兴戊辰至信州铅山见驿壁有题玉楼春云东风杨栁门前路毕竟离鞍留不住柔情胜似岭头云别泪多如花上雨青楼画幕无重数听得楼边车马去若将眉黛染情深真到丹青难画处词甚佳未知何人作也【甲子九月余与虞山孙赤崖道过铅山寻所谓题词驿壁巳在断烟荒草中矣赤崖赋一絶云古渡春风漾酒旗驿亭不见壁间词可怜杨栁门前路依旧青山似黛眉余和云山村斜飏酒家旗古驿曾传防妇词门外青山仍似旧只怜无处问蛾眉】
　　梅圣俞在欧阳公座有以林逋草词金谷年年乱生芳草谁为主为美者圣俞因别为苏幕遮一阕云露堤平烟墅杳乱碧凄凄雨后江天晓独有庾郎年最少窣地春袍嫩色宜相照接长亭迷逺道堪怨王孙不记归期早落尽梨花春又了满地残阳翠色和烟老欧公撃节赏之
　　韩魏公皇祐初镇扬州本事集载公亲撰维扬好词四章所谓二十四桥千步栁春风十里上珠帘者是也其后熈宁初公罢相出镇安阳复作安阳好词十章人多传之今録其一云安阳好形势魏西州曼衍山河环故国升平歌吹沸南楼和气镇飞浮笼画陌乔朩几春秋花外轩窻排逺岫竹间门巷带长流风物更清幽南唐宰相冯延已有乐府一章名长命女云春日宴绿酒一杯歌一遍再拜陈三愿一愿郎君千岁二愿妾身长健三愿如同梁上燕岁岁长相见其后有以其词改为雨中花云我有五重深深愿第一愿且图久逺二愿恰如雕梁双燕岁岁后长相见三愿薄情相顾恋第四愿永不分防五愿奴留收园结果做个人宅院味冯公之词典雅丰容虽置在古乐府可以无愧一遭俗子窜异不惟句意重复而鄙恶甚矣
　　蜀人李久善长短句有莺掷垂杨一点黄金溜识者以为新余旧见王与善蝶恋花词云粉面与花相间鬬星眸一转晴波溜葢出于此王元祐间人其全篇云去岁花前曾记有坐醉嬉游花下携繊手粉面与花相间鬬星眸一转晴波溜一见新花还感旧泪眼逢春忍使看花栁春恨厌厌和永昼寂寞黄昏后又烛影摇红云烟雨江城望中緑暗花枝少惜春长待醉东风却恨春归早纵有幽欢会柰如今风情渐老凤栖何处画栏愁倚天涯芳草
　　宝文阁学士连南夫鹏举罢守泉南李右丞邴汉老送之以词寄玉蝴蝶云壮岁分符方面蕙风香偃禾稼春融报政朝天归去穏步鳌宫望尧蓂九重绛阙颁汉诏五色芝封湛恩浓锦衣玉佩重继三公雍容临岐祖帐绮罗环列冠葢云樷满城桃李书将芳意谢东风栁烟轻万条离恨花露重千点啼红莫匆匆且陪珠履同醉金钟一时妓女都歌之
　　禽名山和尚即山鹊也滇中有虫名水秀才杨用修鹧鸪天云秋水澄清胜酒醅野烟笼树似楼台弹声林鸟山和尚写字寒虫水秀才乘兴去兴阑回夕阳影里记徘徊正思修禊明年约无奈鸣驺得得催此词用字新隽【僧贯休上蜀王建诗一瓶一鉢垂垂老万水千山得得来建呼为得得和尚】












　　词苑丛谈巻四
　　钦定四库全书
　　词苑丛谈巻五
　　翰林院检讨徐釚撰
　　品藻三
　　王阮亭和潄玉词有郎似桐花妾似桐花凤之句长安盛称之遂号为王桐花几令郑鹧鸪不能专美其词云凉夜沈沈花漏冻欹枕无眠渐听荒鸡动此际闲愁郎不共月移窻罅春寒重忆共锦裯无半缝郎似桐花妾似桐花凤往事迢迢徒入梦银筝断絶连珠弄时太仓崔孝廉【华】出阮亭之门有黄叶声多酒不辞之句人亦号为崔黄叶汪钝翁云有王桐花为师正不可无崔黄叶作弟子一时传以为佳话
　　阮亭尝戏谓彭十是艳情当家骏孙辄怫然不受一日彭赋风中栁离别词云槐树阴浓小院晩凉时节别离可奈肠如结歌喉轻转听唱阳闗彻情脉脉几囘呜咽细语叮咛道且自消停这歇灯火髙城更未絶残妆重整送向门前别拌今宵为伊啼血阮亭见之谓曰试以此举似他人得不云吾从众耶彭一笑谢之
　　董文友【以宁】善为情语常有词云倘若负情悰来生左太冲人多传之又赋忆萝月一调云已将身许敢比风中絮可奈檀郎疑又虑未肯信侬言语便将一缕心烟花间敛袵告天若负小窻欢约来生丑似无盐予谓此无盐正堪与太冲作匹
　　阮光禄大铖固是江令一辈人所着燕子笺春灯谜杂剧棃园子弟争唱之尝作减字木兰花云春光渐老流莺不管人烦恼细雨窻纱深巷清晨卖杏花眉峯双蹙画中有个人如玉小立帘前待燕归来始下帘其温丽不减和凝予曾至皖江作杂感一絶句云乱落杨花搅白绵皖江江水绿于烟南朝狎客无人见肠断声声燕子笺
　　黄京作逐妾词凄惋不能多读其自序曰不云遣而云逐者以无故而去之与逐同也执手踌躇情凄此日临岐缱绻缘订他生聊填白苎之词以当青衫之湿词云阳闗低拍红泪青衫滴愁思乱柔肠裂分携空有恨啼笑应无策从今后飘零不作思家客忆昔题笺日凤带连环结囘首处成抛掷多愁偏到我补过原虚说人去也不堪重话牀前月又云逗遛无计薄幸名难避携手地应频记腰随黄菊瘦泪染胭脂腻多少恨深如海水浓如醴欲去还惊悸顷刻休看易须珍重花前意错写鸳鸯字恨煞氤氲吏堪叹是归鸿何处将心寄邹程村和云花檀方拍花泪频频滴紫钗卖乌丝裂玉环悲蜀道铜雀欺孙策东风逆二乔应作漳台客三秋如一日九曲廻肠结空自把韶华掷本非司马窃难对虞侯说凄凉夜举杯自懴当头月又云欷歔无计权且相回避只一念应牢记栁眉休更蹙荑手应还腻堪悲是金尊难下平原醴忆昔多惊悸欢会非容易难忘却当初意原慙金谷主空学庐江吏伊去后泪痕又把红绡寄阮亭谓其同牀各梦羊长史尔时自哭亡妾真堪絶倒【调寄千秋岁】秦淮纪映淮诗人纪映钟之妺有栁枝词云栖鸦流水防秋光爱此萧踈树几行不与行人绾离别赋成谢女雪飞香阮亭秦淮絶句栖鸦流水真萧瑟不见题诗纪阿男谓映淮也
　　吴祭酒梅村撰秣陵春通天台杂剧直夺汤临川之座中有菩萨蛮一调云谢家池舘桐花甃画屏曲屈翘红袖欲剪凤凰衫青虫摇羽簪一枝双荳蔻浅立东风瘦春思逺于山眉痕凡几湾雕艳似温尉
　　泰娘名姬也诗有枫桥泰娘双翠蛾又秋娘容与泰娘娇之句王阮亭和张泌韵云雨后虫丝罥碧纱朝来鹊语鬬檐牙日痕红曙一栏花残梦未遥犹眷恋篆烟初袅半天斜消魂应忆泰娘家徐东痴谓其情事如水诵之果然
　　王西樵司勳咏无题诸诗秀情丽致不减温李所撰燃脂集朱鸟逸史大为彤管纪胜尝赋闺情点绛唇一阕云金井风防香辘轳桐阴漏日晓妆初薄寒犹怯玉肌肤帘幙絮萦双紫燕盆池花衬小红鱼昼长躭阁绣工夫阮亭谓髫时每喜吟紫燕红鱼二语时时成诵今细读之瑶翻碧滟宛似元美江南词也
　　范文光续花间集皆画船歌席题赠之作有赠金陵杨姬捣练子云曲儿髙月儿斜春风塲上说杨家自是调髙难得和误将人面比桃花又赠金陵刘姬桂殿秋云不在艳不湏多尊前一掷与横波梨花着雨春容冷应唤金陵小素娥二词程村载倚声集情致昵人不减前辈风流志之可当东京梦华録也
　　王司理去维扬日作江南好数调云江南好风日近秦邮银甲暂停朱阁午玉笙才度碧云秋扶醉且淹留江南好春暮雨廉繊鱼子天晴初出水鼠姑【牡丹也】风细不钩帘底事恼江淹江南好最好是盂湖何处情人名碧玉谁家亭子号真珠聊为结相于江南好画舫听吴歌万树垂杨青似黛一湾春水碧于罗懊恼是横波江南好又过落花朝玉茗歌残情歴歴金堂人散水迢迢魂去不须招予曾于画船白板上见之清歌宛转似乐天忆西湖诸作
　　董文友一剪梅云惯得相携花下游苏大风流苏小风流而今别况冷于秋燕去南楼人去南楼等闲平判十分愁侬在心头卿在眉头少年心事总悠悠一曲扬州一梦苏州商邱宋牧仲谓其酷似李易安
　　蓬莱令沈留侯内人顾氏雪滩钓叟女兄也尝咏墨绣锦纒道云数尺光绫色相庄严无有看浓抹淡妆浑黝一丝如扫烟霞帚竪眼低眉只在繊繊剖疑携向天孙从何措手问女红更能知否叹金针莫度顽防仗慈悲洪力顶礼勤稽首标格如许何减谢家道韫耶
　　程村少年过南曲中作苏幕遮第二体词云沈真真苏小小旧日知名今日余多少花史新编谁氏了为问青衣可有迦陵鸟闭门羮防门草碧琐红桥未许何郎到流水无声长自绕几朶芙蓉独耐秋霜老按迦陵鸟西方传言之鸟闭门羮唐妓史凤以却下等客防门草出常山人过者则叱之用事谲诞亦词中之长吉也董文友感皇恩咏镜云有福共婵娟相依白首看尽双蛾似垂栁此中何处有个人儿争瘦笑效颦难效肠廻九春尘飞处有时昏黝拂拭红绵劳玉手芙蓉映入疑是潇湘清浏怪东风起处吹难皱阮亭笑曰东风起处吹难皱亦复闗卿何事
　　毛稚黄玉楼春闺晩云闲庭悄立愁时秋色满堦花似绣月明背着陟然惊不信我真如影瘦嘹嘹孤雁丁丁漏又是三咚街鼓后露珠珠泪一般多谁湿银纱衫子袖又踏莎行书来云数防黄花一行衰栁凄其客况秋时候空闺寂寂念相闻书来墨淡知伊瘦心似悬旌人如中酒恹恹最怕黄昏后枕头耳热浪频猜想伊不忍将人呪又临江仙写意云我醉古人千日酒醒来月挂床边仰头大笑看青天胸中无限仄江海总平川鹤背山腰同一瘦且看若个诗仙抱琴抚弄意泠然不思明日事更探杖头钱沈东江嘲曰昔子野称张三影今稚黄可谓毛三瘦矣
　　滹沱河之南栢棠村在焉中有司徒梁苍岩公别墅公秋忆诗城东别业辋川图手种垂杨一万株大麓经秋霜干冷緑烟犹似昔时无正谓此也尝在燕邸作望江南数调云清明细雨晓风和树里青帘春醖美水边红袖丽人多处处醉颜酡家山好春色满平芜花片参差裘马客栁丝摇曳水云图逺浦立鹈鹕东郊外暖日水粼粼一路杏花寻幕燕几行杨栁渡溪人沙细碾车轮踏青去遥指緑阴村斜袅金鞭晴试马髙烧红烛夜开樽芳草滞王孙西村里淼淼水拖蓝一缕虚烟青似织数峯岚色碧于簪可唤小江南情致如许读之顿令人怀想赵郡风物
　　莱阳宋观察荔裳登南京燕子矶望大江作贺新凉云絶壁飞阁倚寒空嶒窈窕是谁雕琢六代兴亡如逝水烟冷千寻铁索梦不到乌衣帘箔结绮临春歌舞散大江流尚绕青山郭悲自语檐边铎滔滔东下风涛作俯层栏鼋鼍出没雪山歕薄况是清秋明月夜何处楼船吹角早惊起南飞乌鹊估客船从巴蜀下看帆樯半向青天落吾欲醉骑黄鹤慷慨激昻彷佛曹公乌鹊南飞之句傥呼铜将军铁绰板与髯仙共唱应使大江鼎沸
　　宋观察如梦令云刚到凤凰台上无骊驹三唱愿作博山炉魂逐沉烟游飏罗幛罗幛髙筑愁城千丈曹学士云罗幛筑愁城从来未有人道真是无聊情至语一伎将落籍阳羡生于席上赋翠楼吟赠之云银甲捱筝珠绦络鼓清歌屈柘如缕人到离筵里尽眉黛愁将碧聚纵横玉筯似緑栁萦烟红兰着露歌雁拄一塲春梦没些情绪他日纵过侯门只光防坊畔樱桃一树奈铜舆催上更糁遍一街丝雨横波重注看斜侧防檐销魂无语红蜡底新官旧主一般胡觑王司勳西樵见之朗吟一絶句云新人桥上着春衫旧主江头侧防檐愿得化为红绶带许教双凤一时衘【阳羡生谓陈其年也】
　　宋荔裳席上听女郎度曲点绛唇词云子夜清歌隔帘疑在青天外琼箫玉管莫把莺喉碍纱防笼头卸却残妆戴娇羞坏广塲无奈初学男儿拜周广庵叹其描神处似韩仆射夜防图
　　丁药园浣溪沙云买断春风榆荚钱抛残红日栁丝鞭王孙归去剧堪怜鹦鹉窥翻双陆局瑚劈乱十三弦昼长无事不教眠杜茶村谓其只言无聊光景所思自在言外此真得词家三昧
　　岭南之役变乱恍忽棠村公衮衣持节宣德威权大体成命而返所着使粤集都道珠江花鸟之胜故余寄公絶句有过岭新词喜乍攀海天归棹泣乌蛮之句广陵邓孝威亦云一别珠江烟雨暗鹧鸪啼煞五羊城今録公归舟所赋洞庭春色词竒彩焕发益知公之能从容定变也词云万里河梁五羊归櫂夹路春风看荔枝洲畔沉香浦外帘开楼阁帆动艨艟载得珠江花鸟去更千步香薰两袖浓斜杨岸正袍侵草绿衣染鹃红簏藏罗浮旧茧早办取舞蝶纱笼问踏歌蛮乐穿花游女寻芳何地拾翠谁从抛却南天烟月暖喜北望长安紫气重骊歌里听兰桡笳鼓惊起鼍宫公自注岭南有千步香草又罗浮茧中出蝶【千步香一名九里香花繁如雪】
　　汪舍人蛟门醉春风词云好事而今乍刬袜移深夜手提金缕小鞋儿怕怕怕犬吠花阴月沉楼角暗中惊诧软玉相凭藉繊指将头卸妾身得教郎怜罢罢罢又听鸡声催人枕畔羞颜娇姹较之南唐主遗小周后词尤觉旖旎
　　金粟顾梁汾舍人风神俊朗大似过江人物无锡严荪友诗曈曈晓日凤城开才是仙郎下直囘绛蜡未消封诏罢满身清露落宫槐其标格如许画侧防投壶图长白成容若题贺新凉一阕于上云德也狂生耳偶然间缁尘京国乌衣门第有酒惟浇赵州土谁会成生此意不信道遂成知已青眼髙歌俱未老向樽前拭尽英雄泪君不见月如水共君此夜须沉醉且由他蛾眉谣诼古今同忌身世悠悠何足问冷笑置之而已寻思起从头翻悔一日心期千刼在后身缘恐结他生里然诺重君须记词防嵚﨑磊落不啻坡老稼轩都下竞相传写于是教坊歌曲间无不知有侧防词者
　　侧防词西郊冯氏园看海棠浣溪沙云谁道飘零不可怜旧游时节好花天断肠人去自今年一片晕红疑着雨晩风吹掠髩云偏倩魂销尽夕阳前葢忆香严词有感作也王俨斋以为柔情一缕能令九转肠廻虽山抹防云君不能道也
　　余旧有菊庄词为呉孝廉汉槎在宁古墖寄至朝鲜有东国会宁都防府记官仇元吉题予词云中朝寄得菊庄词读罢烟霞照海湄北宋风流何处是一声铁笛起相思故阮亭先生有新传春雪咏蛮徼绣弓衣之句益都相国冯公有记载三长矜虎观风流一调动鸡林之句皆一时实録也同时有以成容若侧防词顾梁汾弹指词寄朝鲜者朝鲜人有谁料晓风残月后而今重见栁屯田句惜全首不传
　　王西樵曰丁飞涛最善填词有扶荔集三巻为当世所传诵如锁窻寒东风词入栁非烟弄花无影断肠何处声声慢秋夜词撇得我恁憔悴自已难识欹着枕把泪儿揾住怎得又栁初新词最惜繊腰如楚恐难禁灞桥人去及早和他同倚怕消魂夕阳飞絮又茉莉闺怨词含糊过翻恨成悲细看去都是泪被风吹直向海天云底也知到他那里又品令幽怀词九十春光添做百分憔悴不如扫却今畨慢把相思再理又凤杯旧恨词将抆泪双绡断肠一纸交伊看怎推得无人见又临江仙春睡词栁慵花醉唤不起鹧鸪啼画梁残日依依轻他燕子故双栖湘帘暗下赚得个扑帘飞是愈出愈妍后人驾前人之上真可谓山间明月凤管箫声凄楚廻环伤情欲絶矣
　　徐媛小淑适范副使允临卜筑天平山享园亭诗酒之乐尝赋渔家傲云板屝小隠清溪曲夜月罗浮花覆屋朩笼戞戞摇生糓庄田熟桔橰悬向茅檐宿青山一片芙蓉簇林臯逸韵飘横竹逺浦轻帆低几幅浓睡足笑看小妇双鬟緑妆点农家饶有林下风致又有词云露浥芙蓉茜翠澁枯棠瓣傍踈栁西风几点又云曲曲湖梁一片秋光织句尽佳
　　朱竹垞云休宁汪晋贤【森】居桐乡县治东偏筑裘杼楼积书万巻其上招致周青士沈山子相与讲习诗古文词哲昆周士治别业于鸥波亭北令弟季青侨居雉城往来酬和四方名流企其风尚挐舟至者戸外履满有西溪小筑忆秦娥词云城隅嫩栁浮烟色溪桥一带花遮宅花遮宅晓来风雨最难禁得半篙新涨沙痕碧篱根细糁苍苔迹苍苔迹春泥藜杖到来吴客颇有宋元遗响
　　遂安方渭仁象瑛曰毛会侯文尚遒逸力洗近世肤伪之习宜其不专以绮靡为尚也而顾好为小词其所着映竹轩诗余有冬夜集穉黄宅听歌调清平乐云霜寒如许烛焰红偏吐预借春光来作主听得春莺双语新词幽恨无涯声声鹯落梅花我欲徘徊起舞漫教泪湿琵琶柔情曼调有不可概论者
　　余旧属谢彬画枫江渔父图海寜陈彦升题云梦里一峯青依稀西洞庭平生爱林屋未得隠秋屏白鹭自髙下梅花相杳冥君家在何处招手且虹亭葢予号虹亭故云新城王阮亭先生云十载吴江狎钓丝笔牀茶具似天随朝来宣赐蓬池鲙却忆鲈乡亭畔时施愚山云秋云漠漠水漫漫一色芙蓉十里寛不向长安饥索米那知囘首忆渔竿彭羡门云手结夫须上钓舟霜黄初落潦初収凭谁剪取吴江水并作枫林一派愁严荪友云瑟瑟波中一櫂廻鳬雏相趂小惊猜等闲莫道持竿手消得瑚架笔来闗中李劬庵云休沐归来把芰荷丝纶聊复试清波得鱼换酒频酣卧不畏花砖日影过虞山归孝仪云家住呉江笠泽边短蓑细雨緑杨烟从今预拟闲来徃看到溪山二十年益都冯相国云枫江一棹五湖湾秋月芦花亦等闲谁使金门饥索米更牵魂梦到吴山皆能极道江湖之乐长白成容若为余作渔父词云收却纶竿落照红秋风宁为剪芙蓉人淡淡水蒙蒙吹入芦花短笛中同人以为可与张志和并传浦滨叶苍岩映榴因为余题一絶于后云身随鸥鹭狎烟波十里南湖一棹过月下樵青携斗酒饮酣吹笛撰渔歌以志和善撃鼓吹笛尝撰渔歌也
　　严州毛会侯亦画垂竿小照华亭髙谡园层云赋迈陂塘云讶娥江绿揉千顷吴绡数尺谁谱烟条故踠斜汀外半拂燕梢柔橹风欲度挂三扇低篷写影眠鸥路晩来佳处正野涨平桥轻蓑小笠漠漠一溪雨家长泖我亦烟波旧侣投竿当日情绪酒徒尽覔封侯矣漫向软尘羁旅商去住趂春水桃花倚艓当沙溆逢君何许但茶灶香笼钓筒诗巻相对镜中语髙槎客骞谡园令子为余题枫江渔父小重山云十里青林半欲酡一奁秋色静镜新磨繋人情处此中多裁东绢防缀小烟波我亦两畨过半竿菱叶渡记曾拖朝衫果肯换轻蓑重移艇相向发清歌两词俱极佳识者拟之晏元献父子【谡园着改虫斋词槎客有罗裙集】
　　陈其年妇人集云徐湘苹才锋遒丽生平着小词絶佳盖南宋以来闺房之秀一人而巳其词娣视淑真姒畜清照至道是愁心春带来春又来何处及衰杨霜遍防陵桥何处是前朝等语纒绵辛苦兼撮屯田淮海诸胜【按湘苹名灿海宁陈相国夫人也着拙政园诗余初集今再録其二首西江月云剪烛闲思徃事看花尚记春游侯门东去小红楼曽共翠娥杯酒闻说倾城尚在可如旧日风流匆匆弹指十三秋怎不教人白首水龙吟云合欢花下流连当时曽向君家道悲欢转瞬花还如梦那能长好真个而今台空花尽乱烟荒草筭一畨风月一畨花栁各自闘春风巧休叹花神去杳有题花锦笺香稿红英舒巻緑阴浓淡对人犹笑把酒防吟譬如旧侣梦中重到请从今秉烛看花切莫待花枝老】
　　金沙王朗学博次囘【名彦】女也学博以香奁艳体盛传吴下朗亦生而夙悟诗歌书画靡不精工尤长小词为古今絶调生平着譔极多兵火以来便成遗失尝于扇头见其浪淘沙闺情三首云几日病淹煎昨夜迟眠强移心绪镜台前双鬓淡烟低髻滑也自生怜不贴翠花钿嬾易衣鲜碧油衫子褪红边为怯游人如蚁拥故拣隂天踈雨滴青籢花压重檐绣帏人倦思恹恹昨夜春寒眠不足莫卷湘帘罗袖防掺掺怕拂妆奁兽炉香倩侍儿添为甚双蛾长翠锁自也憎嫌斜倚镜台前长叹无言菱花蚀彩个人蔫分付侍儿收拾去莫拭红绵满砌小榆钱难买春还若为留住艳阳天人去更兼春去也烦恼无边才致如许真所谓却扇一顾倾城无色矣【按朗适梁溪秦氏父彦囘任楚中学博又有学綉青衣闲刺凤自把金针代补翎毛空一词才思雕妍殊为巧妙】
　　虞山吴永汝【字小法】母故某尚书姬也七岁善琴筝十岁工翰染乐府诗歌一见即能诠识人有霍王小女之目其母携之毘陵十二而字邹大程村后为雀角所阻见其诀别词有云质如蒲栁敢耦姬姜年岂桑榆忍甘驵侩念一生其已矣将九死以何之其如梦令一阕云帘外一枝花影月到花梢阴冷夜坐穗灯消寂寂小窻寒寝梦醒梦醒重把离愁细整又蝶恋花半阕云伤心只怕天公逺好运何时薄命应须转西隣姊妺闲相劝抽笺步入桐阴院余俱楚楚可诵邹大有惜分飞四十四阕并制序以悼之【惜分飞序中有云霍王小女母号浄持卫氏少儿父名郑季清风细雨无不讶其针神绮月流云咸共钦其墨妙直为抒冩无遗至云邯郸才人终归厮养左徒弟子空赋娇姿金犊东西不见台边之栁画船南北徒开渡口之桃则千古伤心不独程村为然矣】
　　海盐陈若兰【名端麟】着闺词一百首中有云垂栁依依緑影生芰荷亭上设棊枰局中弹出纵横势笑问檀郎若个嬴又云闺中喜作道家妆云锦裁成緑羽裳学戴星冠簪日月侍儿齐绾髻双双又云一自檀郎赴玉京残灯挑尽泪盈盈黄昏又值芭蕉雨不管人愁滴到明如此吟咏去花蘂夫人不逺【若兰集有绿窻闲咏一帙】
　　康邺【字湘云】直邢台人黄更生内子也所着有临风阁集其菩萨蛮词云倚徙听踈钟临窻愁煞侬又玉楼春词云妾颜自愧石边花君心莫化花边石其警句多如此王西樵【士禄】有赠更生诗云殿前笔札凌云赋楼上莺花织锦妻盖纪康之能文也词载朱鸟逸史
　　李姬【名香】秣陵教坊女也母曰贞丽【一作贞孋】有侠气常一日夜博输千金立尽姬亦侠而慧能辨别士大夫贤否张太史溥夏吏部允彛尤亟称之十三岁从吴人周如松受歌尽得其音节然不轻发也常一日故开府田仰以金三百镒邀姬一见开府向儿事魏奄者又姬常以他事获罪阮怀寜至是喟然叹曰田宁异阮公乎峻却之卒不往语小篇载其题邓彰甫细书虞美人词云相思莫写上杨花恐被风吹愁起满天涯可谓妙絶【陈其年曰姬与归德侯方域善曽以身许方域设誓最苦誓词今尚存湖海楼箧衍中词固贞丽作也】
　　无锡顾文婉自号避秦人诗词极多恒与王仲英相倡和有浣溪沙云风雨妨春苦不寛开帘怕见嫩红残锦屏深防早春寒新嬾一身扶不起愁痕万点镜慵看空拈班管写长叹又云独坐无聊对简编闲题恨字满花笺夕阳西去转凄然掩泪低徊妆阁畔掀帘私语瘦梅前此时试问阿谁怜又云晓日凝妆上翠楼恼人春色遍枝头湘帘风细荡银钩燕子未归寒测测梅花初落恨悠悠重门深锁一天愁句极凄婉词见燃指集中汤畹生【名叔英】长洲人适休宁呉防工诗善奕年仅三十六夭其春暮南乡子云天气最无凭乍雨还晴又做阴时困人三月也清明暗买韶光栁醵金杯酒恣闲吟寂寞春庭鬬草心院落黄昏帘幙峭深深独坐谯门又起更畹生词佳者极多惜散佚不传王西樵补入朱鸟逸史







　　词苑丛谈巻五
　　钦定四库全书
　　词苑丛谈巻六
　　翰林院检讨徐釚撰
　　纪事一
　　唐宣宗爱唱菩萨蛮令狐丞相托温飞卿撰进宣宗使宫嫔歌之词云玉纎弹处真珠落流多暗湿铅华薄春露浥朝花秋波浸晩霞风流心上物本为风流出看取薄情人罗衣无此痕又云南园满地堆轻絮愁闻一霎清明雨雨后却斜阳杏花零落香无言匀睡脸枕上屏山掩时节欲黄昏无憀独倚门又云夜来皓月才当午重帘悄悄无人语深处麝烟长卧时留薄妆当年还自惜往事那堪忆花落月明残锦衾知晓寒又云雨晴夜合玲珑月万枝香嫋红丝拂闲梦忆金堂满庭萱草长绣帘垂防眉黛逺山緑春水渡溪桥凭栏魂欲消又云竹风轻动庭除冷珠帘月上玲珑影山枕隠秾妆緑檀金凤凰两蛾愁黛浅故国吴宫逺春恨正关情画楼残点声
　　韩君平翃以驾部郎知制诰有姬栁氏为沙叱利所得韩作章台栁词寄之云章台栁章台栁往日青青今在否纵使长条似旧垂也应攀折他人手栁答词云杨栁枝芳菲节所恨年年赠离别一叶随风忽报秋纵使君来岂堪折【载唐诗纪事】
　　蜀主衍裹小巾其尖如锥宫妓多衣道服簪莲花冠施胭脂夹脸号醉妆衍作醉妆词云者边走那边走只是寻花栁那边走者边走莫厌金杯酒
　　李后主入国后每怀江南且念妃嫔散落郁郁不自聊赋虞美人词曰春花秋月何时了往事知多少小楼昨夜又东风故国不堪回首月明中雕阑玉砌应犹在只是朱颜改问君都有几多愁恰似一江春水向东流时后主在赐第七夕令故妓作乐声闻于外太宗闻之大怒又传有小楼昨夜又东风及一江春水向东流之句遂被祸按史记南唐徐铉归宋事太宗一日问曾见李煜否铉对曰臣安敢私见之上遂令往铉望门下马一老卒守门徐言愿见太尉卒言有防不得与人接铉云奉旨来卒往报铉入立庭下久之卒取旧椅子相对铉遥谓卒曰但正衙一椅足矣顷间李王纱防道服而出铉方拜遽下堦引其手以上铉辞宾主李曰今日岂有此礼铉引椅少偏乃敢坐李默不言忽长吁叹曰当时悔杀了潘佑李平铉既去有旨召对铉不敢隠遂有秦王赐牵机药之事【牵机药者服之前却头足相就如牵机状也】后贾魏公尹京日忽有人来展刺谒曰前江南国主李煜相见则一清癯道士公曰太师已物故何得及此曰某少探释氏今为狮子国王偶思钟山而来怀中取一诗授公曰异国非所志烦劳殊清闲惊涛千万里无复见钟山读之随手灰灭
　　尧山堂外纪乐曲有念家山后主亲演其声为念家山破识者知其不祥在围城中作长短句未就而城破其词曰樱桃落尽春归去蝶翻轻粉双飞子规啼月小楼西曲阑珠箔惆怅卷金泥门巷寂寥人散后望残烟草低迷有人尝见其残藁点染晦昩心方危窘而不在书也【耆旧续闻云蔡绦作西清诗话载江南李后主临江仙云围城中书其尾不全以余攷之殆不然余家藏李后主七佛戒经又杂书二本皆作梵叶中有临江仙涂注数字未尝不全其后则书太白词数章是平日学书也本江南中书舍人王克正家物归陈魏之孙世功君懋余陈氏壻也其词云樱桃落尽春归去蛱翻轻粉双飞子规啼月小楼西玉钩罗幕惆怅暮烟垂别巷寂寥人防后望残烟草低迷炉香闲袅凤凰儿空持罗带回首恨依依后有苏子由题云凄凉怨慕真亡国之音也余按词统又载此词乃临江仙后三句云何时重听玉骢嘶扑帘飞絮依约梦回时为刘延仲补之未知孰是】
　　南唐主归宋后与金陵旧宫人书云此中日夕只以眼泪洗面又作长短句云帘外雨潺潺春意阑罗衾不暖五更寒梦里不知身是客一饷贪欢独自莫凭栏无限关山别时容易见时难流水落花何处也天上人间含思凄惋未几下世【后主归国临行有词云三十年余家国数千里地山河几曾惯干戈一旦归为臣妾沈腰潘髩销磨最是仓皇辞庙日教坊犹奏别离歌挥泪对宫娥东坡谓后主既为樊若水所卖举国与人故当恸哭于九庙之前谢其民而后行何乃挥泪宫娥听教坊离曲耶】
　　李后主宫中未尝点烛每至夜则悬大宝珠光照一室如日中尝赋玉楼春宫词曰晩妆初了明肌雪春殿嫦娥鱼贯列笙箫吹动水云间重按霓裳歌遍彻临春谁更飘香屑醉拍阑干情未切归时休照烛花红待放马蹄清夜月王阮亭南唐宫词云花下投籖漏滴壶秦淮宫殿浸虚无从兹明月无颜色御阁新悬照夜珠极能道其遗事
　　潘佑与徐铉汤恱张怭俱有文名而佑好直谏后主于宫中作红罗亭四面栽红梅作艳曲歌之佑应命作小词有楼上春寒山四面桃李不须夸烂漫已输了春风一半时巳失淮南故云
　　宣和五年金人来归燕京及涿易檀顺景蓟六州之地都中盛唱小词云喜则喜得入手愁则愁不长久怯则怯我两个厮守怕则怕人来破鬬未几金人犯汴京果有掳二帝之事
　　南唐书载后主继室周后即昭惠后之妺也昭惠感疾后尝在禁中先与后主私后主作菩萨蛮云花明月暗飞轻雾今宵好向郎边去刬袜步香阶手提金缕鞋画堂南畔见一晌偎人颤奴为出来难教郎恣意怜此词遂传播于外巳而纳后大防羣臣韩熙载以下皆为诗讽焉后主不之谴
　　宋徽宗北去遇清明诗云茸母【草名】初生认禁烟无家对景倍凄然帝城春色谁为主遥指乡闗涕泪涟又戏作小词云孟婆孟婆【风名】你做些方便吹个船儿倒转又徽宗北行谢克家作忆君王词云依依宫栁拂宫墙宫殿无人春昼长燕子归来依旧忙忆君王月破黄昏人断肠又郭浩按边至陇口见红白二鹦鹉在树间问上皇安否浩曰崩矣鹦鹉悲鸣不巳浩赋诗曰陇口山深草木荒行人到此断肝肠耳中不忍听鹦鹉犹在枝头说上皇又洪皓祭徽宗文曰叹马角之不生防消雪窖攀龙髯而莫逮泪洒氷天忠愤郁勃使人出涕
　　周邦彦在李师师家闻道君至遂匿床下道君自携新橙一颗云是江南初进遂与师师谑语邦彦悉闻之櫽括成少年游云并刀如水吴盐胜雪纎指破新橙锦幄初温兽香不断相对坐调筝低声问向谁行宿城上已三更马滑霜浓不如休去直是少人行师师因歌此词道君问谁作师师以直对道君大怒因加邦彦迁谪押出国门越一二日道君复幸师师家不遇至更初师师归愁眉泪眼憔悴可掬道君问故师师奏言邦彦得罪去国畧致一杯相别不知得官家来道君问曾有词否李云有兰陵王词道君云唱一遍看李因奉酒歌云栁阴直烟里丝丝弄碧隋堤上曾见几畨拂水飘绵送行色登临望故国谁识京华倦客长亭路年去岁来应折柔条过千尺闲寻旧踪迹又酒趂哀弦灯影离席梨花榆火催寒食愁一箭风快一篙波暖回头迢递便数驿望人在天北凄恻恨堆积渐别浦萦廻津堠岑寂斜阳冉冉春无极记月榭携手露桥闻笛沈思前事似梦里泪暗滴歌竟道君大喜复召邦彦为大晟乐正
　　徽宗北辕后赋燕山亭杏花一阕哀情哽咽髣髴南唐李主令人不忍多听词曰裁剪冰绡轻叠数重冷淡胭脂注新样靓妆艳溢香融羞杀蕋珠宫女易得凋零更多少无情风雨愁苦闲院落凄凉几畨春暮凭寄离恨重重这双燕何曾会人言语天遥地逺万水千山知他故宫何处怎不思量除梦里有时曾去无据和梦也有时不做
　　漫斋杂録云元丰已未廖明畧晁无咎同登科明畧所游田氏者丽姝也一日明畧邀无咎早过田氏遽起对镜理发且盻且语草草妆掠以与客对旡咎以明畧故有意而莫传也因为下水船一阕云上客骊驹至鹦唤银屏睡起困倚妆台盈盈正解螺髻凤钗坠缭绕金环玉指巫山一段云委半窥镜向我横秋水斜领花交镜里淡扫铅华匆匆自整罗绮敛眉翠虽有愔愔意空作江边解佩
　　淳熈九年八月十八日驾诣德夀宫奉迎上皇观潮百戏撮弄各呈技艺上皇喜曰钱唐形胜天下所无上启奏曰江潮亦天下所独宣谕侍臣各赋酹江月一曲至晩呈上以呉琚为第一其词曰玉虹遥挂望青山隠隠恍如一抹忽觉天风吹海立好似春霆初发白马凝空琼鼇驾水日夜朝天阙飞龙舞凤郁葱环拱呉越此景天下应无东南形胜伟观真竒絶好是吴儿飞彩帜蹵起一江秋雪黄屋天临水犀云拥看击中流楫晩来波静海门飞上明月两宫赏赐无限至月上始还
　　绍兴间洪景卢在临安试词科三塲毕与五友同过抱劒术孙氏小楼夜月如昼正临阑凭几两烛结花灿然若连珠孙娼黠慧白坐中者曰今夕桂魄皎洁烛花呈祥五君较艺兰省其髙掇不疑请各赋一词为他日佳话何自明即操笔作浣溪沙一阕云草草杯盘访玉人灯花呈喜坐添春邀郎覔句要清新黛浅波娇情脉脉云轻栁弱意真真从今风月属闲人众传观叹赏独恨其末句失意景卢续临江仙曰绮席留欢欢正洽髙楼佳气重重钗头小篆烛花红直须将喜事来报主人公桂月十分春正半广寒宫殿匆匆姮娥相对曲栏东云梯知不逺平步蹑东风孙满酌一觥相劝曰学士必髙中此瑞殆为君设也巳而洪景卢果奏名赐第余皆不偶
　　范石湖座上客有谈刘媫妤事者公与客约赋词游次公先成公不复作众亦敛手游词云暖霭烘晴籞锁垂杨笼池罩阁万丝千缕池上晓光分宿雾日近羣芳易吐寻并蒂栏边凝竚不信钗头双凤去奈宝刀被妾先留住天一笑万花妬阿娇好在金屋贮甚秋风易得萧踈扇鸾尘污一自昭阳宫闭后墙角土花无数况多病情伤幽素百花台上空雨露望红云杳杳知何处天尺五去无路次公字子明礼部侍郎操之子诗词皆工淳熈间御舟过断桥见酒肆屏风上有风入松词云一春常费买花钱日日醉湖边玉骢惯识西湖路骄嘶过沽酒楼前红杏香中歌舞緑杨影里秋千暖风十里丽人天花压鬓云偏画船载得春归去余情付湖水湖烟明日重扶残醉来寻陌上花钿光尧称赏良久宣问何人所作乃太学生于国宝也重扶残醉原词作重防残酒上笑曰此句不免寒酸气因为改之即日予释褐章丘李生至燕都尝对月独歌曰万里倦行役秋来瘦几分因看河北月忽忆海东云夜静闻邻妇有倚楼而泣者明日访之则宋宫人金德淑也询李曰客非昨暮悲歌人乎李曰歌非已作有同舟人自杭来吟此句故记之耳金泣曰此亡宋昭仪黄惠清所寄汪水云诗当时吾辈数人皆有诗赠汪因举其望江南词曰春睡起积雪满燕山万里长城横缟素六街灯火已阑人立玉楼间后遂委身于李云按宋琴士汪元量号水云从谢后北迁尝教宫人作诗汪水云应是此人或谓瀛国公诗亦水云所教也【湖山类藁载汪水云淮河舟中夜闻宫人弹琴水龙吟词云鼓鼙惊破霓裳海棠亭北多风雨歌阑酒罢玉啼金泣此行良苦驼背糢糊马头匼匝朝朝暮暮自都门燕别龙艘锦缆空载得春归去目断东南半壁怅长淮已非吾土受降城下草如霜白凄凉酸楚粉阵红围夜深人静谁宾谁主对渔灯一点羁愁一搦谱琴中语水云南归又有亡宋旧宫人章丽真赠之词曰呉山秋越山秋吴越两山相对愁长江不尽流风飕飕雨飕飕万里归人空白头南冠泣楚囚袁正真词曰南髙峯北髙峯南北髙峯云淡浓湖山图画中采芙蓉赏芙蓉小小红船西复东相思无路通】
　　南渡初金人追隆祐太后御舟至江西造口不及而还辛稼轩过其地有感赋菩萨蛮词曰郁孤台下清江水中间多少行人泪西北是长安可怜无数山青山遮不住毕竟东流去江晩正愁予山深闻鹧鸪【鹤林玉露云鹧鸪之句谓恢复之事行不得也】
　　天台妓严幼芳尝七夕宴坐有谢元卿者豪士也固命之赋词以已姓为韵酒方行而成鹊桥仙云碧梧初出桂花才吐池上水花防谢穿针人在合欢楼正月露玉盘髙防蛛忙鹊嬾耕慵织倦空做古今佳话人间刚道隔年期想天上方才隔夜元卿为之心醉留其家半载倾囊赠之而归
　　王迈丁丑第四人及第刘后村贺启云声名早着不数黄香之无双科目小低犹压杜牧之第五又赠之词云天壤王郎数人物方今第一谈笑里风霆惊坐云烟生笔落落元龙湖海气琅琅董相天人策其重之如此林宾王荔子杂志曰诗余荔子之咏作者既少遂无擅长独欧阳公浪淘沙一首稍存感慨悲凉耳词云五岭麦秋残荔子初丹绛纱囊里水晶丸可惜天教生处逺不近长安徃事忆开元妃子偏怜一从魂散马嵬关只有红尘无驿使满眼骊山
　　东臯杂録云王定国岭外归出歌者劝东坡酒坡作定风波序云王定国歌儿曰柔奴姓宇文氏眉目娟丽善应对家世住京师定国南迁归予问柔奴广南风土应是不好柔对曰此心安处便是吾乡因为缀一词曰常羡人间琢玉郎天教分付点酥娘自作清歌传皓齿风起雪飞炎海变清凉万里归来年愈少防笑笑时犹带岭梅香试问岭南应不好郤道此心安处是吾乡贾似道作堂曰半闲每治事毕则入堂中打坐有佞人上唐多令词大称其意词曰天上谪星班青牛夜度关幻出蓬莱新院宇花外竹竹边山轩冕倘来间人生闲最难算真闲不到人间一半神仙占取留一半与公闲西湖志云张淑芳樵家女宋理宗选宫嫔贾似道见其美匿为妾似道败芳遂削发为尼结庵九溪栽花种竹以老有更漏子词曰墨痕香灯下泪点点愁人幽思桐花落蓼花残雁声天气寒云栖月青溪坞忖到秋来更苦风淅淅水盈盈淙淙激不平
　　至正丙子正月十八日元兵入杭宋谢全两后以下皆赴北有王昭仪名清惠者题满江红于驿壁云太液芙蓉浑不是旧时颜色曾记得承恩雨露玉楼金阙名播兰簪妃后里晕潮莲脸君王侧忽一朝鼙鼓掲天来繁华歇龙虎散风云灭千古恨凭谁说对山河百二泪沾襟血驿舘夜惊尘土梦宫车晓碾关山月愿嫦娥相顾肯从容随圆缺文丞相读至末句叹曰惜哉夫人于此少商量矣为之代作二首云试问琵琶平沙外怎生风色最苦是姚黄一朶移根僊阙王母欢阑璚宴罢仙人泪满金盘侧听行宫半夜雨霖铃声声歇彩云防香尘灭铜駞恨堪说想男儿慷慨嚼穿龈血回首昭阳离落日伤心铜雀迎新月算妾身不愿似天家金瓯缺其二云燕子楼中又捱过几番秋色相思处青年如梦乘鸾仙阙肌玉暗消衣带缓泪珠斜透花钿侧最无端蕉影上窻纱青灯歇曲池合髙台灭人间事何堪说向南阳阡上满襟清血世态便如翻覆雨妾身原是分明月笑乐昌一段好风流菱花缺予按女史载王昭仪抵上都恳请为女道士号冲华然则昭仪女冠之请与丞相黄冠之志后先合辙从容圆缺语何必遽贬耶
　　淳熈九年八月十五日孝宗过德夀宫起居上皇因留赏月宴香逺堂堂东有万岁桥大池十余亩植千叶白莲南岸列女乐月上箫韶稍止上皇召小刘妃独吹白玉笙霓裳中序侍宴官开府曽觌进百字令词云素颷漾碧看天衢穏送一轮明月翠水瀛壶人不到比似世间秋别玉手瑶笙一时同色小按霓裳叠天津桥上有人偷记新阕当日谁幻银桥阿瞒儿戏一笑成痴絶肯信羣仙髙宴处移下水晶宫阙云海尘清山河影满桂冷吹香雪何劳玉斧金瓯千古无缺上皇大喜曰从来月词不曾用金瓯事可谓新奇赐束带紫畨罗水晶盘上亦赐宝醆更余还宫是夜西兴亦闻天乐事见钱唐旧志予有南宋宫词云官家北内敕吹弹锦繖黄罗雉尾攒怪底云中僊乐响小刘妃奏玉笙寒盖当时人呼德夀宫为北大内也
　　宋驸马杨震有十姬名粉儿者尤胜一日招詹天游宴出诸姬佐觞天游属意粉儿口占浣溪沙词云淡淡青山两点春娇羞一点口儿樱一梭儿玉一緺云白藕香中见西子玉梅花下遇昭君不曾真个也消魂杨遂以粉儿赠之曰请天游真个消魂也
　　慈宁殿赏牡丹时椒房受册三殿极欢上洞达音律自制曲赐名舞杨花停觞命小臣赋词俾贵人歌以侑觞左右皆呼万岁词云牡丹半拆初经雨雕栏翠幙朝阳娇困倚东风差谢了羣芳洗烟凝露向清晓步瑶台月底霓裳轻笑淡拂宫黄浅拟飞燕新妆杨栁啼鸦昼永正秋千庭舘风絮池塘三十六宫簪艳粉浓香慈宁玉庆清赏占东君谁比花王良夜万烛荧煌影里留住年光此康伯可乐府所载夀皇使御前画工写曾海野喜容带牡丹一枝夀王命徐本中作赞云一枝国艳两鬓东风夀皇大喜
　　王昻作状元始壻礼夕妇家立需催妆词昻走笔赋好事近云喜气拥门阑光动绮罗香陌行到紫防花下悟身非凡客不须朱粉汚天真嫌怕太红白留取黛眉浅处画章台春色
　　张表臣过呉江赋菩萨蛮云垂虹亭下扁舟住松江烟雨长桥暮白纻听吴歌佳人泪脸波劝倾金凿落莫作思家恶緑鸭与鲈鱼如何可寄书有客览之曰鸭可寄书耶张不答【垂虹亭在吴江长桥之上四明吴文英梦窻有十二郎词云素天际水浪拍碎冻云不凝记晓叶题霜秋灯吟雨曾繋长桥过艇又是宾鸿重来后猛赋得归才定嗟绣鸭能言香鲈堪钓尚庐人境幽兴争如共载月娥妆镜念倦客依前貂裘茸防重向松江照影酹酒苍茫倚歌平逺亭上玉虹腰冷迎醉面暮雪飞花几点黛愁山暝】
　　文丞相北去时有题张许庙沁园春一调云为子死孝为臣死忠死亦何妨自光岳气分士无全节君臣义缺谁负刚肠骂贼睢阳爱君许逺留得声名万古香后来者无二公之操百链之刚嗟哉人生翕歘云亡好烈烈轰轰做一塲使当时卖国甘心防白受人唾骂安得流芳古庙幽沉遗容俨雅枯朩寒鸦几夕阳邮亭下有奸雄过此子细思量又过金陵诗云草舍离宫转夕晖孤云飘泊欲何依山河风景元无异城郭人民半巳非满地芦花和我老旧家燕子傍谁飞从今别却江南日化作啼鹃带血归
　　曾纯甫及见汴都之盛者庚寅春奉使过汴作金人捧露盘词云记神京繁华地旧游踪正御沟春水溶溶平康巷陌绣鞍金勒跃青骢解衣沽酒醉弦管栁緑花红到如今余霜髩嗟前事梦魂中但寒烟满目飞蓬雕阑玉砌空余三十六离宫塞笳惊起暮天雁寂寞东风贾人女裴玉娥善筝与黄损有婚姻约后为吕用之刼归第赖胡僧神术寻复归损损常赋筝词云无所愿愿作乐中筝得近佳人纎手里砑罗裙上放娇声便死也为荣
　　吴彦髙为米元章之壻会宁府遇老姬善鼓瑟自言梨园旧籍彦髙为赋春从天上来一阕云海角飘零叹汉苑秦宫坠露飞萤梦里天上金屋银屏歌吹竞举青问当时遗谱有絶艺鼓瑟湘灵促哀弹似林莺呖呖山溜泠泠梨园太平乐府醉几度春风鬓变星星舞彻中原尘飞沧海风雪万里龙庭写胡笳幽怨人憔悴不似丹青酒防醒一轩凉月灯火青荧三山郑中卿从张贵谟使北闻尚有歌之者
　　婺州刘鼎臣就试行都其妻制彩花一枝赠之并侑以鹧鸪天词云金屋无人夜剪缯宝钗翻过齿痕轻临行执手殷勤送衬与萧郎两鬓青听属付好看承千金不抵一时情明年宴罢琼林晩酒面微红相映明
　　宋宣和中有王通判妾飞红者貌美能写染有词云花低莺踏红英乱春心重顿成慵懒杨花梦断楚云平空惹起情无限伤心渐觉成牵绊奈愁绪寸心难管深诚无计寄天涯几欲问梁间燕
　　尧山堂外记岳武穆送张紫阳北伐诗有号令风霆迅天声动北陬归来报明主恢复旧神州之句又有小重山词云欲将心事付瑶琴知音少弦断又谁听盖指主和议者多也
　　德祐乙亥太学生作念奴娇云半堤花雨对芳辰消遣无奈情绪春色尚堪描画在万紫千红尘土鹃促归期莺收佞舌燕作留人语绕阑红药韶华留此孤注真个恨煞东风几番过了不似今畨苦乐事赏心磨灭尽忽见飞书传羽湖水湖烟峯南峯北总是堪伤处新塘杨栁小腰犹自歌舞又祝英台近云倚危阑斜日莫蓦蓦甚情绪穉栁娇黄全不禁风雨春江万里云涛扁舟飞渡那更塞鸿无数叹离阻有恨落天涯谁念孤旅满目风尘冉冉如飞雾是何人惹愁来那人何处怎知道愁来不去湖海新闻云三四谓众宫女行五谓朝士去六谓台官默七指太学上书八九谓只陈宜中在东风谓贾似道飞书传羽谓北军至也新塘杨栁谓贾妾穉栁谓幼君娇黄谓太后扁舟飞渡谓北军至塞鸿指流民也人惹愁来谓贾出人何处谓贾去
　　宋人尚词天南地北一调载之词品是绿林之豪亦知柔翰也又李全之子璮有水龙吟云腰刀帕首从军戍楼独倚闲凝眺中原气象狐居兔穴暮烟残照投笔书怀枕戈待旦陇西年少叹光阴掣电易生髀肉不如易腔改调世变沧海成田奈羣生几番惊扰干戈烂漫无时休息凭谁驱扫眼底山河胸中事业一声长啸太平时相将近也穏穏百年燕赵语虽麤豪亦自伉爽全虽叛逆跋扈璮乃尽力于宋其意于此词巳防露矣苕溪渔隠曰贾耘老旧有水阁在苕溪之上景物清旷东坡作守时屡过之题诗画竹于壁间沈会宗又为赋小词云景物因人成胜槩满目更无尘可碍等间帘幙小阑干衣未解心先快明月清风如有待谁信门前车马隘别是人间闲世界坐中无物不清凉山一带水一派流水白云长自在其后小阁屡易主今巳摧毁久矣遗址正与予小阁相近同在一片景物悉如会宗之词故予尝有句云三间小阁贾耘老一首佳词沈会宗无限当时好风月如今总属绩溪翁盖谓此也
　　东臯杂録曰世传温公有西江月一词今复得锦堂春云红日迟迟虚廊转影槐阴迤逦西斜彩笔工夫难状晓景烟霞蝶尚不知春去谩绕幽砌寻花桃李狂风过后纵有残红飞向谁家始知青髩无价叹飘蓬宦路荏苒年华今日笙歌丛里特地咨嗟席上青衫湿透舞弄旧琵琶怎不教人易老多少离愁散在天涯
　　赵鼎字元镇宋中兴名相小词婉媚不减花间兰畹惨结秋阴一首世皆传诵之矣点绛唇一首云香冷金防梦回鸳帐余香嫩更无人问一枕江南恨消瘦休文顿觉春衫褪清明近杏花吹尽薄暮寒成阵
　　张子野减字木兰花云垂螺近额走上红茵初趂拍只恐惊飞拟倩游丝惹住伊文鸳绣履去似风流尘不起舞彻梁州头上宫花鹯未休又晏小山词云垂螺拂黛青楼女又云双螺未学同心绾已占歌名月白风清长倚昭华笛里声又云红窻碧玉新名旧犹绾双螺一寸秋波千斛明珠觉未多按垂螺双螺葢宋时角妓未破时发饰之名今秦中妓及搬演旦色犹有此制西湖志云宋淳熈六年春车驾迎上皇太后游聚景园并乘步辇坐瑶津西轩酒三行都管刘景供进新制泛兰舟曲各赐银绢上亲捧玉酒船上夀酒斟船中人物皆动太上喜至锦壁赏花牡丹千余丛各有牙牌金字别采千朶插水晶玻璃天青汝窑金瓶中置沉香桌列白玉碾花商尊髙三尺径一尺三寸独插照殿红十五枝随驾官各赐两面翠叶滴金牡丹沉香柄金丝御书扇知阁张纶进壶中天一阕云洞天深处赏娇红轻玉髙张云幕国艳天香相竞秀琼花风光如昨露洗妖妍风传馥郁云雨巫山约春色浓于酒五云台榭楼阁圣代道治功成一尘不动四境无鸣柝屡有丰年天助顺基业增隆山岳两世明君千秋万岁永享升平乐东皇呈瑞更无一片花落
　　贾循州虽负乘处非其据然好集文士于馆第时推廖莹中为最其诗文不传虽西湖游览志载数篇皆谀佞语耳不为工也偶见抄本有个侬一词颇富艳其词云恨个侬无奈卖娇眼春心偷掷苍苔花落先印下一双春迹花不知名香才闻气似月下箜篌蒋山倾国半解罗襟蕙兰防度镇宿粉栖香双蝶语态眠情感多情轻怜细阅休问望宋墙髙窥韩路隔寻寻覔覔又暮雨凝碧花迳横烟红霏映月尽一刻千金堪值卸抹薰笼藏灯衣桁任裹臂金斜搔头玉滑更恨檀郎恶怜深惜尽颤袅周旋倾侧软玊香钩怪无端凤珠防脱多少怕听晓钟琼钗暗擘
　　宋开禧中韩侂胄欲立盖世功名以自固乃定议伐金金元帅领兵驻于濠梁时小刘之昻作乐章一阕名上平南大书于濠之倅防壁间一时传诵其词曰虿蜂摇螳螂振旧盟寒恃洞庭彭蠡狂澜天兵小试百蹄一饮楚江干捷书飞上九重天春满长安舜山川周礼乐唐日月汉衣冠洗五州妖气关山已平全蜀风行何用一泥丸有人传喜日边都防先还
　　张安国在建康留守席上赋云长淮望断关塞莽然平征尘暗朔风劲悄边声黯消凝追想当年事殆天数非人力洙泗上弦歌地亦纷争隔水旃乡落日牛羊下瓯脱纵横看名王宵猎骑火一川明笳鼓悲鸣遣人惊念腰间简匣中劔空埃蠧竟何成客易失心徒壮岁将零神京干羽方怀逺静烽燧且休兵冠葢使纷驰骛若为情闻道中原遗老长南望翠葆霓旌遣行人到此忠愤气填膺有泪如倾歌阕魏公为罢席而入【右调六州歌头凡三换头】
　　陈石泉自北行有北人陈叅政者饯之作朩兰花慢云北归人未老喜依旧着南冠正雪暗滹沱云迷芒砀梦落邯郸朝念乡心日行万里幸此身生入玉门关多少秦烟陇雾西湖浄洗征衫燕山望不见吴山回首一征鞍慨故宫离黍故家乔木那忍重看钧天紫防何处问瑶池八骏几时还谁在天津桥上杜鹃声里阑干
　　复斋漫録云张叔夏过钱塘西湖庆乐园赋髙阳台词自序云庆乐园韩平原之南园也戊寅岁过之有碑石在荆棘中惟存古桂百余故末句有犹今视昔之感其词曰古朩迷鸦虚堂起燕欢游转眼惊心南圃东窻酸风扫尽芳尘髩貂飞入平原草最可怜浑是秋阴夜沉沉不信归魂不到花深吹箫踏叶幽寻去任船依断石袖裹寒云老桂悬香瑚击碎无声故园已是愁如许抚残碑又却伤今更关情秋水人家斜照西林予尝读此词不觉为之再三增叹夫花石之盛莫盛于唐之李赞皇读平泉庄记则见之矣宋之艮岳至南渡愈盛而临安园囿如此者不可屈指数也今谁在耶予为童子时见所谓庆乐园其峯磴石洞犹有存者至正德间尽为有力者移去矣
　　能改斋漫録云近有士人常于钱塘江涨桥为狭邪之游作乐府名玉珑云城南路桥南路玉钩帘卷香横雾新相识旧相识浅颦低拍嫩红轻碧惜惜惜刘郎去阮郎住为云为雨朝还暮心相忆空相忆露荷心性栁花踪迹得得得其后朝廷复收河南士人者陷而不返其友作诗寄之且附以龙涎香诗云江涨桥边花发时故人曾共着征衣请君莫唱桥南曲花已飘零人不归士人在河南得诗酬之云认得呉家心字香玉窻春梦紫罗囊余薫未歇人何许洗破征衣更断肠
　　仁宗留意儒雅深斥浮艳虚华之文初进士栁三变好为淫冶讴歌之曲传播四方尝有鹤冲天词云黄金牓偶失龙头望明代暂遗贤如何向未遂风云便争不恣狂荡何须论得防才子词人自是白衣卿相烟花巷陌依约丹青屏障幸有意中人堪寻访且恁偎红翠风流事平生畅青春都一饷忍把浮名换了浅斟低唱栁后改名永景祐元年方及第
　　帝城五夜宴游歇残灯外看残月都来犹在醉乡中听更漏初彻行乐已成闲话说如春梦觉时节大家重约排春行问甚花先发李驸马所撰正月十九滴滴金词也京师上元初放灯止三夕时钱氏纳土进钱买两夜故云五夜
　　贺方回眷一姝别久姝寄诗云独倚危阑泪满襟小园春色懒追寻深恩纵似丁香结难展芭蕉一寸心贺用所寄诗成石州引云薄雨初寒斜照防晴春意空濶长亭栁色才黄逺客一枝先折烟横水际映带几点归鸦东风消尽龙沙雪还记出门来恰而今时节将发画楼芳酒红涙清歌顿成轻别已是经年杳杳音尘都絶欲知方寸共有几许清愁芭蕉不展丁香结枉望断天涯两厌厌风月【能改齐漫録石州引作栁色黄】
　　豫章【黄山谷也】守当涂解印后一日郡中置酒郭功甫在坐豫章为木兰花令以示之云凌歊台上青青麦姑熟堂前余翰墨暂分一印管江南稍为诸公方皂白江山依旧云空碧昨日主人今日客谁分宾主强惺惺问取矶头新妇石
　　蜀人闫侍郎苍舒使北过汴京赋水龙吟云少年闻说京华上元景色烘晴昼朱轮画毂雕鞍玉勒九衢争骤春满鳌山夜沉陆海一天星斗正红毬过了鸣鞘声断廻鸾驭钧天奏谁料此生亲到十五年都城如旧而今但有伤心烟雾萦愁杨栁宝箓宫前綘霄楼下不堪回首愿皇图早复端门灯火照人还又【芦浦笔记】
　　宣德楼前雪未融贺人正见防山红九衢照影纷纷月万井吹香细细风复道逺暗相通平阳主第五王宫凤箫声里春寒浅不到珠帘第二重右调鹧鸪天上元词备述宣政之盛非想像者所能道词多不尽载今録一首当与梦华録并传也
　　耆旧续闻云陆辰州子逸左丞农师之孙太傅公之元孙也晩以疾废卜筑于秀野越之佳山水也公放傲其间不复有荣念对客则终日清谈不倦尤好语及前辈事予尝登门出近作赠别长短句以示公其末句云莫待栁吹绵时杜鹃公爱诵久之是后从游颇宻公尝谓余曰曾看东坡贺新郎词否余对以世所共歌者公云东坡此词人皆知其为佳但后攧用榴花事人少知其意某尝于晁以道家见东坡真迹晁氏云东坡尝作西江月一阕寓意于梅所谓髙情已逐晓云空是也惟榴花独存故其词多及之观浮花浪蘂都尽伴君幽独可见其意矣南歌子词云紫陌寻春去红尘拂面来无人不道看花回惟见石榴新蘂一枝开冰簟堆云髻金樽滟玉醅緑阴青子莫相催留取红中千点照池台意有所属也或云赠王晋卿侍儿未知其然否又云曩见陆辰州语余以贺新郎词用榴花事乃妾名也退而书其语今十年矣亦未尝深考近观顾景蕃续注因悟东坡词中用白团扇瑶台曲皆侍妾故事按晋中书令王珉好执白团扇婢作白团扇歌以赠珉又唐逸史许檀暴卒复寤作诗云晓入瑶台露气清坐中惟见许飞琼尘心未尽俗缘重十里下山空月明复寝惊起改第二句云昨日梦到瑶池飞琼令改之云不欲世间知我也按汉武帝内传所载董双成飞琼皆西王母侍儿东坡用此事廼知陆辰州得榴花之事极鄙俚诚为妄诞澹庵老人胡铨玉音问答云隆兴元年五月三日晩侍上于后殿之内阁时方欲易金人书藁防赐金凤笺就所御玉管笔并龙脑墨凤咮砚又赐以花藤席命某视草毕唤内侍厨司满头花办酒上御玉荷杯某用金鸭杯初醆上令潘妃唱贺新郎令兰香执上所饮玉荷杯上注酒顾某曰贺新郎者朕自贺得卿也酌以玉荷杯者示朕饮食与卿同器也某再拜谢贺新郎有所谓相见了又重午句上曰不数日矣又有所谓荆江旧俗今如故句上曰卿流落海岛二十余年得不为屈原之葬鱼腹者赖天地祖宗留卿以辅朕也某流涕上亦黯然俄而迁坐进八宝羮洗醆再酌上令潘妃执玉荷杯唱万年欢此词乃仁宗亲制上饮讫亲唱一曲名喜迁莺以酌酒且谓某曰朕昨苦声音梢澁朕每在宫不妄作此只是侍太上宴间被上防令唱今夕与卿相会朕意甚欢故作此乐卿意勿嫌某答曰方今太上退闲陛下御宇政当勉志恢复然此乐亦当时有上曰卿真忠臣也汉之汲黯唐之房魏亦不过是上又问某在海南时所为诗词时漏已四下犹侍上凭阑四望顷之天竺钟声池畔栁中鸦噪矣【新城王阮亭有读宋胡忠简公经筵问答絶句云玉荷杯内酌流霞宫漏无声江月斜亲听君王歌一曲南屏钟动栁啼鸦又云御香都染侍臣衣回首神霄是禁闱却忆宣和当日事玉真轩里见安妃】




　　词苑丛谈巻六
　　钦定四库全书
　　词苑丛谈巻七
　　翰林院检讨徐釚撰
　　纪事二
　　苏子瞻守杭时毛泽民为法曹公以众人遇之而泽民与妓琼芳者善秩满辞去作惜分飞词以赠妓云泪湿阑干花着露愁到眉峯碧聚此恨平分取更无言语空相覻细雨残云无意绪寂寞朝朝暮暮今夜山深处断魂分付潮回去子瞻一日宴客闻妓歌此词问谁所作妓以泽民对子瞻叹曰郡僚有词人而不及知某之罪也折简追回欵洽数月
　　宋子京过繁台街逢内家车子有褰帘者曰小宋也子京归遂作鹧鸪天一词曰画毂雕鞍狭路逢一声肠断绣帘中身无彩凤双飞翼心有灵犀一防通金作屋玉为笼车如流水马游龙刘郎巳恨蓬山逺更隔蓬山几万重此词传唱都下达于禁中仁宗知之问内人第几车子何人呼小宋有内人自陈顷侍御宴见宣翰林学士左右内臣曰小宋也时在车子中偶见之呼一声尔上召子京从容语及子京惶惧无地上笑曰蓬山不逺因以内人赐之
　　一树春风万万枝嫩于金色软于丝永丰坊里东南角尽日无人属阿谁此名栁枝词相传白傅为小蛮作也宣宗朝乐工唱之上取永丰栁两枝植禁中白感上意又为诗云定知此后天文里栁宿光中添两星
　　陆放翁之蜀宿一驿中见题壁云玉阶蟋蟀閙清夜金井梧桐辞故枝一枕凄凉眠不得呼灯起作感秋诗询之则驿卒女也遂纳为妾方半载余夫人逐之妾赋一词云只知眉上愁不识愁来路窻外有芭蕉阵阵黄昏雨晓起理残妆整顿教愁去不合画春山依旧留愁住苏子曕倅杭日府僚髙会湖中羣妓毕集有秀兰者后至府僚怒其来迟云必有私事秀兰含泪力辨子曕亦为之解终不释然也适榴花盛开秀兰以一枝借手献座中府僚愈怒责其不恭秀兰进退无据子瞻乃作一曲名贺新凉云乳燕飞华屋悄无人槐阴转午晩凉新浴手弄生绡白团扇扇手一时似玉渐困倚孤眠清熟帘外谁家推绣户枉教人梦断瑶台曲又却是风敲竹石榴半吐红巾蹙待浮花浪蕊都尽伴君幽独秾艳一枝细看取芳心千重似束又恐被秋风惊緑若待得君来向此花前对酒不忍触共粉泪雨簌簌令秀兰歌以侑觞声容絶妙府僚大恱剧饮而罢
　　谢希孟陆象山门人也少豪俊与妓陆氏狎象山责之希孟但敬谢而已他日复为妓造鸳鸯楼象山又以为言希孟谢曰非特建楼且为作记象山喜其文不觉曰楼记云何即占首句云自逊抗机云之死而天地英灵之气不钟于男子而钟于妇人象山默然知其侮也一日希孟在妓所恍然有悟忽起归兴不告而行妓追送江浒悲恋而啼希孟毅然取领巾书一词与之云双桨浪花平夹岸青山鎻你自归家我自归说着如何过我断不思量你莫思量我将你从前与我心付与他人呵孙巨源【洙】元丰间为翰苑与李端愿太尉徃来尤数会一日锁院宣召者至其家则出数十辈踪迹得之于李氏时李新纳妾能琵琶孙饮不肯去而迫于宣命入院几二鼔矣草三制罢作菩萨蛮词寄恨迟明遣示李词云楼头尚有三通鼔何须抵死催人去上马苦匆匆琵琶曲未终回头凝望处那更廉纎雨谩道玉为堂玉堂今夜长【南游纪闻云李邦直在坐颇以卒章非佳语巨源是夕得疾于玉堂后亦同卒】
　　夏子乔【竦】庆歴间所谓一不肖者然文章有名于世景德中水殿按舞时竦翰林内直上遣中使取新词竦援毫立成喜迁莺令以进曰霞散绮月垂钩帘卷未央楼夜凉银汉截天流宫阙锁清秋瑶台树金茎露凤髓香盘烟雾三千珠翠拥宸游水殿按凉州上览之大防称奬
　　太守闾丘公显致仕居姑苏坡公饮其家出后房佐酒有懿卿者善吹笛公赋水龙吟赠之曰楚山修竹如云异材秀出千林表龙须半剪凤膺防涨玉肌匀绕木落淮南雨晴云梦月明风袅自中郎不见桓伊去后知辜负秋多少闻道岭南太守后堂深緑珠娇小绮窻学弄梁州初遍霓裳未了嚼徴含宫泛商流羽一声云杪为使君洗尽蛮风瘴雨作霜天晓
　　宋有陈袭善者游钱塘与营妓周子文狎挟之遍歴湖山后袭善去为河朔掾宿奉髙驿梦子文搴帏嚬蹙挽之不可冉冉悲啼而没久之得故人书云子文死矣按其日则宿奉髙驿时也既归游鹫岭作渔家傲以寄情云鹫岭峯前栏独倚愁眉促损愁肠碎红粉佳人伤别袂情何巳登山临水年年是常记同来今独至孤舟晩飏湖光里衰草斜阳无限意谁与寄西湖水是相思泪皇祐中吕夷简致仕仁宗因问卿去谁可代者夷简乃荐陈尧佐上遂召还大拜吕生日陈携酒过之作踏莎行词曰二社良辰千家庭院翩翩又覩双飞燕凤凰巢稳许为邻潇湘烟暝来何晩乱入红楼低飞绿岸画梁轻拂歌尘转为谁归去为谁来主人恩重珠帘卷吕笑曰只恐卷帘人已老陈曰但得公老于廊庙莫愁调鼎事无功二老相推何等蕴借
　　朝云者姓王氏钱塘名妓也苏子瞻宦钱塘絶爱幸之纳为侍妾朝云初不识字既事子瞻遂学书麤有楷法又学佛亦通大义子瞻贬惠州家妓多防去独朝云依依岭外子瞻甚怜之赠之诗云不似杨枝别乐天恰如通德伴伶阿奴络秀不同老天女维摩总解禅经巻药炉新活计舞衫歌扇旧因缘丹成逐我三山去不作阳台云雨仙未几朝云病且死诵金刚经四句偈而絶葬惠州栖禅寺松下子瞻作咏梅西江月以悼之云玉骨愁瘴雾冰肌自有仙风海仙时过探芳丛倒挂緑毛么凤素面翻嫌粉涴洗妆不褪唇红髙情巳逐晓云空不与梨花同梦
　　栁永为屯田员外郎会太史奏老人星见时秋霁宴禁中仁宗命左右词臣为乐章内侍属栁应制栁方冀进用作醉蓬莱词呈上云渐亭臯叶下陇首云飞素秋初霁华阙中天鎻葱葱佳气嫩菊黄深拒霜红浅近宝阶香砌玉宇无尘金茎有露碧天如水正值升平万几多暇夜色澄鲜漏声迢递南极星中有老人呈瑞此际宸游凤辇何处度管弦声脆太液波翻披香帘卷月明风细上见首有渐字色若不怿读至宸游凤辇何处乃与御制真宗挽词暗合上惨然又读至太液波翻曰何不言波澄投之于地自此不复擢用菊庄曰栁七此遇与孟襄阳卿自弃朕无异始叹才人遭际不偶不如摩诘以郁轮袍为王门伶人通公主关节也
　　曾觌号海野词多感慨上苑初夏侍宴池上双飞新燕掠水而至得旨赋阮郎归曰栁阴亭舘占风光呢喃清昼长碧波新涨小池塘双双蹴水忙萍防漫絮飘扬轻盈体态狂为怜流去落花香啣将归画梁时帝登御舟绕堤闲游知阁臣张抡进栁梢青云栁色初浓月寒似水纎雨如尘一阵东风縠纹防皱碧沼鳞鳞仙娥花月精神奏凤管鸾弦鬬新万岁声中九霞杯内长醉芳春觌和云桃靥红匀梨腮粉薄鸳径无尘凤阁凌虚龙池澄碧芳意鳞鳞清时酒圣花神看内苑风光又新一部仙韶九重鸾仗天上长春各有宣赐自是三殿并醉葢乾道三年也
　　刘祁归潜志云党怀英辛弃疾少同舍属金国初乱辛率数千骑南渡显于宋党在北擢第入翰林二公皆有荣宠后辛退闲有鹧鸪天词云壮岁旌旗拥万夫锦鞯突骑渡江初燕兵夜捉银胡彔汉箭朝飞金仆姑思徃事叹今吾春风不染白髭须都将万事平戎策换得东郊种树书葢纪其少年事也
　　范至能帅蜀陆务观在幕府主宾酬唱人争传诵之常春日游摩诃池作水龙吟词云摩诃池上追游路红緑参差春晩韶光妍媚海棠如醉桃花欲暖挑菜初闲禁烟将近一城丝管看金鞍争道香车飞葢争先占新亭馆惆怅年华暗换黯销魂雨收云散镜奁掩月钗梁拆凤秦筝斜雁身在天涯乱山孤垒危楼飞观叹春来只有杨花和恨向东风满务观又在王忠州席上赋玉蝴蝶词云倦客平生行处坠鞭京洛解佩潇湘此夕何年初赋宋玉髙唐綉帘开香尘乍起莲歩穏银烛分行暗端相燕羞莺妬蝶绕蜂忙难忘芳樽频劝峭寒新退玉漏犹长几许幽情只愁歌罢月侵廊欲归时司空笑问防近处丞相嗔狂断人肠假饶相送上马何妨笑啼不敢描画俱尽
　　呉江三髙祠前作钓雪亭葢渔人之窟宅也卢申之赋贺新郎一词云挽住风前栁问鸱夷当日扁舟近曾来否月落潮生无限事零乱茶烟未久谩留得莼鲈依旧可是功名从来误抚荒祠谁继风流后今古恨一搔首江涵雁影梅花痩四无尘雪飞风起夜窻如昼万里乾坤清絶处付与渔翁钓叟又恰是题诗时候猛拍阑干呼鸥鹭道他年我亦垂纶手飞过我共樽酒【芦浦笔记】刘潜夫在维扬陈师文参议家见舞姬妙絶赋清平乐词云宫腰束素只怕能轻举好筑避风台防取莫遣惊魂飞去一团香味温柔笑颦俱有风流贪与萧郎眉语不知舞错伊州
　　张袆侍郎有爱姬早逝犹子曙代为浣溪沙一词置几上曰枕障薫炉冷绣帏二年终日苦相思杏花明月尔应知天上人间何处去旧欢新梦觉来时黄昏防雨画帘垂袆见之哀恸曰此必阿灰作也阿灰曙小字【北梦琐言】晏元献属意一侍儿每张子野来即令歌子野词侑觞王夫人不容出之子野戏作碧牡丹曲云步障摇红绮晓月堕沉烟砌缓板香檀唱彻伊州新制怨入眉头敛黛峯横翠芭蕉寒雨声碎镜华翳闲照孤鸾戏思量去时容易钿合瑶钗至今冷落轻弃望极蓝桥但暮云千里几重山几重水晏读之怃然曰人生行乐耳何自苦如此即支钱赎取侍儿夫人亦不复谁何也【道山清话】陆放翁恃酒頽放一夕梦故人语曰我为莲花博士镜湖新置官也陆遂赋鹊桥仙感旧词云华灯纵博雕鞍驰射谁记当年豪举酒徒一半取封侯独去作江边渔父轻舟八尺低篷三扇占断苹洲烟雨镜湖元自属闲人又何必官家赐与陆官临安时有小楼一夜听春雨深巷明朝卖杏花之句传入禁中极为思陵称赏何丞相防政和间状元初入舘阁饮于宗戚一贵人家侍儿惠柔者颇丽黠慕何丰标宻解手帕为赠且约牡丹开时再集何归赋虞美人一阕隠其小名贻之云分香帕子揉蓝腻欲去殷勤惠重来约在牡丹时只恐花枝相妒故开迟别来看尽闲桃李日日阑干倚催花无计问东风梦作一双蝴蝶绕芳丛
　　朱晦庵为仓使时某郡太守遭捃摭几为按治忧惶百端未几晦庵易节他路有寄居官署者因召守饮出宠姬歌大圣乐云千朶竒峯半轩防雨晓来初过渐燕子引教雏飞萏菡暗薫芳草池面凉多浅斟琼巵浮緑蚁展湘簟双纹生细波轻纨举动团圆素月仙桂婆娑临风对月恣乐便好把千金邀艳娥幸太平无事击壤鼓腹携手髙歌富贵安居功名天赋争奈皆由时命何休眉锁问朱顔去了还更来麽太守听朱顔去了句不觉起舞
　　宋遣陶谷使江南李献以书抵韩熈载曰五栁公骄甚其善待之谷至果如李言熈载谓所亲曰陶非端介者其守可隳当使诸君一笑因使歌姬秦蒻兰衣衣为驿卒女谷见之而喜遂与私作长短句赠之明日主宴客糓凛然不敢犯主持觥立命蒻兰出歌所赠之曲以侑觞谷大惭而罢词名风光好云好因缘恶因缘祗得邮亭一夜眠别神仙琵琶拨尽相思调知音少再把鸾胶续断弦是何年
　　崇熈四年重九山谷在宜州登郡城楼听边人相语今岁当鏖战取封侯山谷因作南乡子词云诸将说封侯短笛长吹独倚楼万事尽随风雨去休休戏马台南金络头催酒莫迟留酒味今秋似去秋花向老人头上笑羞羞白发簪花不解愁倚阑髙歌若不能堪者是月三十日果不起
　　孙夫人寄外风中栁词云销减芳容端的为郎烦恼髩慵梳宫妆草草别离情绪待归来都告怕伤郎又还休道利锁名缰几阻当年欢笑更堪鳞鸿信杳蟾枝髙折愿从今须早莫辜负镜中人老
　　有名妓侍燕开府一士人访之相候良久遂赋玉楼春一词投诸开府词曰东风捻就腰儿细系得粉帬儿不起看来只惯掌中行怎教在烛花影里酒红应是铅华褪暗蹙损眉峯双翠夜深着防小鞋儿靠那个屏风立地开府见此词喜其纎丽呼士人以妓与之
　　苏子瞻常自谓一生坎防而神宗读其琼楼玉宇髙处不胜寒之句曰苏轼终是爱君此等遭际足令千古艳羡岂止金莲归院为一时竒遇耶词寄水调歌头云明月几时有把酒问青天不知天上宫阙今夕是何年我欲乗风归去又恐琼楼玉宇髙处不胜寒起舞弄清影何似在人间转朱阁低绮户照无眠不应有恨何事长向别时圆人有悲欢离合月有阴晴圆缺此事古难全但愿人长久千里共婵娟
　　陆放翁娶唐氏女伉俪相得弗获于姑陆出之未忍絶为别舘往焉姑知而掩之遂絶后改适同郡宗室赵士程春日出游相遇于禹迹寺南之沈园唐语其夫为致酒肴陆怅然赋钗头凤一词云红酥手黄藤酒满城春色宫墙栁东风恶欢情薄一怀愁绪几年离索错错错春如旧人空瘦泪痕红浥鲛绡透桃花落闲池阁山盟虽在锦书难托莫莫莫唐见而和之未几怏怏卒放翁复过沈园赋诗云落日城头画角哀沈园非复旧池台伤心桥下春波绿曾见惊鸿照影来【耆旧续闻】
　　范仲为相州录事久不归其妻寄伊川令一阕云西风昨夜穿帘幕闺院添萧索最是梧桐零落迤逦秋光过却人情音信难托教奴独自守空房泪珠与灯花共落伊字误作尹字仲答词嘲之有料想伊家不要人之句妻复答云闲将小书作尹字情人不解其中意共伊间别几多时身边少个人儿
　　辛稼轩过长沙道中壁上见妇人题字若有恨者因用其意成减字木兰花云盈盈泪眼往日青楼天样逺秋月春花输与寻常姊妺家水村山驿日暮行云无气力锦字偷裁立尽西风雁不来
　　天台营妓严蕋有才名唐与正为守尝命赋红白桃花蕋作忆仙姿一阕云道是梨花不是道是杏花不是白白与红红别是东风情味曾记曾记人在武陵防醉与正赏之双缣后朱晦庵以节使行部至台欲摭与正之罪指其尝与蕋滥蕋虽备极棰楚而一语不及唐狱吏好言诱之蕋曰身为贱妓纵与太守滥亦不至死罪然是非真伪岂可妄言以汚士大夫也系狱两月声价愈腾至彻阜陵之听未几朱公改除而岳霖为宪怜其无辜猝命作词蕋口占卜筭子云不是爱风尘似被前缘悮花落花开自有时总赖东风主去也终须去住也如何住若得山花插满头莫问奴归处即日判令从良东坡春夜行蕲水中过酒家饮醉乘月至一溪桥上卸鞍曲肱少休及觉已晓乱山葱茏疑非人世因自赋西江月云照野弥弥浅浪横空暧暧防霄障泥未解玉骢骄我醉欲眠芳草可惜一溪明月莫教踏碎琼瑶卸鞍欹枕绿杨桥杜宇数声春晓蕲水杨菊庐比部因此词于玉台山作春晓亭子一时名士多为赋之亦佳话也张泌仕南唐为内史舍人初与邻女浣衣相善作江神子词云浣花溪上见卿卿眼波明黛眉轻髙绾绿云低簇小蜻蜓好是问他来得麽和笑道莫多情后经年不复相见张夜梦之寄絶句云别梦依依到谢家小廊回合曲阑斜多情只有春庭月犹为离人照落花
　　周美成在姑苏与营妓岳楚云相恋后从京师过吴则岳已从人矣饮于太守蔡峦席上见其妺因赋点綘唇寄之云辽鹤西归故人多少伤心事短书不寄鱼浪空千里凭仗桃根说与相思意愁何际旧时衣袂犹有东风泪楚云得词感泣累日【夷坚支志】
　　蔡京既南迁中路有防取所宠姬慕容邢武者三人以金人指名来索也京作诗云为爱桃花三树红年年岁岁惹春风如今去逐他人手谁复尊前念老翁行至浑州赋西江月云八十一年住世四千里外无家如今流落向天涯梦到瑶池阙下玉殿五回命相洞庭几度宣麻止因贪恋此荣华便有如今事也遂穷饿以死门人醵钱葬之老奸到头狼狈至此可快亦可怜【按蔡死时年止八十此必恶之者托名为之也又见宣和遗事亦有此词首句是八十衰年初谢三千里外无家或是京作亦未可定也】
　　少游尝于梦中作好事近词曰山路雨添花花动一山春色行到小溪深处有黄鹂千百飞云当面化龙蛇夭矫挂晴碧醉卧古藤阴下杳不知南北其后南迁北归逗留于藤州光华亭下时方醉起以玉杯汲泉欲饮笑视而化
　　赵真真善唱诸宫词杨立斋见其讴张五牛新编作鹧鸪天以咏之云烟栁风花锦作园霜芽露叶玉为船谁知皓齿纎腰会只在轻衫短防边啼玉靥咽冰弦五牛身去更无传词人老笔佳人口再唤春风到眼前唐干宁三年李茂贞犯京师昭宗欲幸太原韩建请幸华州昭宗勉从之郁郁不乐登城西眺制菩萨蛮词云登楼遥望秦宫殿茫茫只见双飞燕渭水一条流千山与万丘逺烟笼碧树陌上行人去何处是英雄迎侬归故宫见中朝故事
　　古杭杂记云太学郑文秀州人其妻孙氏寄忆秦娥词云花深深一钩罗袜行花阴行花阴闲将栁带试结同心日边消息空沉沉画眉楼上愁登临愁登临海棠开后望到如今一时传播酒楼妓舘皆歌之
　　山谷过泸帅有官妓盼盼帅尝宠之山谷戏以浣溪纱赠之云脚上鞋儿四寸罗唇边朱麝一樱多见人无语但回波料得有心怜宋玉祗因无奈楚襄何今生有分向伊麽【盼盼即筵前唱惜春容词侑酒词云年少看花双髩绿走马章台弦管逐而今老更惜花深终日看花看不足坐中美女顔如玉为我同歌金缕曲归时压得防檐欹头上春风红簌簌】
　　刘弇防爱妾赵德麟为赋清平乐一阕云春风依旧着意隋堤栁搓得鹅儿黄欲就天气清明时候去年紫陌青门今宵雨魄云魂断送一生憔悴能消几个黄昏此语真不堪多诵
　　稼轩有姬曰钱钱年老遣去赋临江仙赠之云一自酒情诗兴懒舞裙歌扇阑好天凉夜月团团杜陵真好事留得一钱看岁晩人欺程不识怎教阿堵流连杨花榆荚雪漫天从今花影下只看绿苔圆
　　韦庄寓蜀有美姬善词翰王建托以教内人强夺去庄作谒金门云空相忆无计得传消息天上嫦娥人不识寄书何处覔新睡觉来无力不忍把伊书迹满院落花春寂寂断肠芳草碧姬闻之不食死【尤悔庵曰予惜其未有和篇因拟为之云休相忆红叶不传消息燕锁雕梁路未识旧巢难再覔风卷杨花无力浪打萍花无迹永巷夜台同寂寂土花和血碧古今词话又载韦荷叶杯词云絶代佳人难得倾国花下见无期一双愁黛逺山眉不忍更思维闲掩翠屏金凤残梦罗幕画堂空碧天无路信难通惆怅旧房栊词意凄惋亦为姬作也】
　　元祐间王齐叟任侠有声娶妻舒氏女亦工篇章无故离絶女归舒家一日行池上作点綘唇云独自临流兴来时把阑干凭旧愁新恨耗却来时兴鹭防鱼潜烟敛风初定波心静照人如镜少个年时影
　　一曲新词酒一杯去年天气旧亭台夕阳西下几时回无可奈何花落去似曾相识燕归来小园香径独徘徊晏元献殊浣溪沙春恨词也初元献赴杭州道过维扬憇大明寺瞑目徐行使吏诵壁间诗戒其勿言姓名终篇者无几又别诵一诗云水调隋宫曲当年亦九成哀音巳亡国废沼尚留名仪凤终陈迹鸣蛙只废声凄凉不可问落日背芜城徐问之乃江都尉王琪所作召至同饮又同游池上春晩巳有落花晏云每得句或弥年未尝强对且如无可奈何花落去至今未能也王应声曰何不云似曾相识燕归来晏大喜由此辟置馆职秦少游赠汴城李师师生查子词云逺山眉黛长细栁腰肢袅妆罢立春风一笑千金少归去凤城时说与青楼道看遍颍川花不似师师好
　　贾秋壑既安置循州有无名氏题似道壁云去年秋今年秋湖上人家乐复忧西湖依旧流吴循州贾循州十五年间一转头人生放下休吴谓履斋也初吴履斋循州安置贾除刘宗申知循州阴使害之后贾亦循州安置经漳州朩棉庵为郑虎臣锤死时贾客赵介如守漳致祭辞云呜呼履斋死蜀死于宗申先生死闽死于虎臣只十八字而哀激之悃无往不复之意悉寓其中可与是词并垂秋壑败师亡国后汤西楼亦有诗云檀板敲残月上花过墙荆棘刺檐牙指麾巳失铁如意赐予宁存玉辟邪破屋春归无主燕空池雨彦在官蛙木棉庵外尤愁絶月黑夜深闻鬼车予客武林寻所谓半闲堂者废址竟无人复问矣故予西湖竹枝词云行人自向岳坟去蟋蟀秋风一半闲葢谓秋也【似道当国行公田关子法民间苦之钱塘叶太白李上书力诋似道怒黥流岭南及赦还而似道有漳州之谪遇诸涂太白赠之词云君来路吾归路来来去去何时住公田关子竟何如国事当时谁与悮雷州戸崖州戸人生会有相逢处客中颇恨乏蒸羊聊赠一篇长短句宋亡叶仕元至中书右丞见西湖志余】
　　中呉纪闻云刘朔齐宣城得代以词别呉履斋末句云緑野堂边刘郎去后谁伴老裴度履斋见之垂泪送金百两当日怜才如此
　　政和癸已大晟乐成蔡元长以姚次膺荐于帝诏乘驿赴阙次膺至都下会禁中嘉莲生异苞合趺夐出天造次膺效乐府体属词以进名并蒂芙蓉其词云太液波澄向镜中照影芙蓉同蒂千柄緑荷深并脸争媚天心眷临圣日殿宇分明敞嘉瑞弄香嗅蕋愿君王夀与南山齐比池边屡回翠辇拥羣仙醉赏凭阑凝思蕚緑揽飞琼共波上游戏西风又看露下更结双双新莲子鬬装竞美问鸳鸯向谁留意上览之称善除大晟乐府协律郎
　　河南丘崈字宗卿有文定公词一巻赋点綘唇云戊子之春同官皆拘文不暇游集春暮皆兴牢落之叹予亦颇叹之因作此词葢三月九日也是日杨花甚盛词云花落花开等闲不管流年度旧游何处浅立空凝竚惊拍阑干忍见春将暮凭风絮为人飞去防作愁无数绵州文本心登第后游西湖一同年戏之曰西蜀有此景否本心即席赋贺新凉曲云一勺西湖水渡江来百年酣醉回首洛阳花世界烟黍离之地更不复新亭堕泪簇乐红妆摇画舫问中流击楫何人是千古恨几时洗余生自负澄清志更有谁磻溪未遇傅岩未起国事如今谁倚仗衣带一江而已便都道江神堪恃借问孤山林处士但掉头笑指梅花蕋天下事可知矣陆敦礼有侍儿名美奴善缀小词出侑觞尝自歌其如梦令云日暮马嘶人去船逐清波东注后夜最髙楼还肯思量人否无绪无绪生怕黄昏疎雨
　　杨诚斋帅某处有教授狎一官妓诚斋怒黥妓之面将遣之教授酌酒与妓别赋眼儿媚云髩边一点似飞鸦莫把翠钿遮三年两载千撋百就今日天涯奈杨花又逐东风去随分落谁家若还忘得除非睡起不照菱花诚斋得词方知教授是文士即举妓送之或曰帅为孟之经教授为陈诜非诚斋也
　　欧阳永叔任河南推官亲一妓时钱文僖为西京留守梅圣俞尹思鲁同在幕下一日宴于后园客集而欧与妓皆不至移时方来钱青妓云末至何也妓云中暑往凉堂睡觉失金钗犹未见钱曰若得欧推官一词当为偿汝欧即席云栁外轻雷池上雨雨声滴碎荷声小楼西角断虹明阑干傍遍只待月华生燕子飞来栖画栋玉钩垂下帘旌凉波不动簟纹平水精双枕倚有堕钗横坐皆击节命妓满斟送欧而令公库偿钗
　　易彦祥潭州人宁宗朝状元以优校为前廊其妻亦善词有一剪梅云染泪缄书寄彦祥贪就前廊忘却回廊功名成遂不还乡石做心肠铁做心肠红日三竿未理妆虚度韶光瘦损容光相思何日得成双羞对鸳鸯懒画鸳鸯
　　金人犯阙武阳令蒋兴祖死之其女被掳至雄州驿题减字木兰花于壁云朝云横度辘辘车声如水去白草黄沙月照孤村三两家飞鸿过也百结愁肠无昼夜渐近燕山回首乡关归路难蒋乃靖康间浙西人又景炎丁丑有过军挟一妇人经长兴和平酒库书沁园春于壁云我生不辰逢此百罹况乎乱离奈恶因缘到不夫不主被擒捉去为妾为妻父母公姑弟兄姊妺流落不知东与西心中事把家书写下分付伊谁越人北向燕支回首望雁峯天一涯奈翠鬟云软笠儿怎带栁腰春细马性难骑缺月疎桐淡烟衰草对此如何不泪垂君知否我生于何处死亦魂归【梅磵诗话】
　　刘过字改之庐陵人能诗词酒酣耳热出语豪纵嘉泰癸酉寓中都时辛稼轩帅越闻其名遣介招之适以事不及行因效辛体作沁园春一词缄往下笔便逼真其词曰斗酒彘肩风雨渡江岂不快哉被香山居士约林和靖与东坡老驾勒吾回坡谓西湖正如西子浓抹淡妆临照台二人者俱棹头不顾只管传杯白云天竺去来看金碧峥嵘图画开更纵横一涧东西水绕两山南北髙下云堆逋曰不然暗香疎影何似孤山先探梅须晴去访稼轩未晩正此徘徊辛得之大喜竟邀之去馆燕弥月赒赠千缗改之竟荡于酒不问也尝以此词语岳侍郎倦翁掀髯有得色岳曰词句固佳但恨无刀圭药疗君白日见鬼症耳举座大噱【郭霄凤江湖纪闻云刘过字改之吉州太和人也性疎豪好施辛稼轩客之稼轩帅淮时改之以母病告归囊槖萧然是夕稼轩与改之防服纵登倡楼适一都吏命乐饮酒不知为稼轩也命左右逐之二公大笑而归即以为有机宻文书唤某都吏其夜不至稼轩欲籍其产而流之言者数十皆不能解遂以五千缗为改之母夀请言于稼轩稼轩曰未也令倍之都吏如数増作万缗稼轩为买舟于岸举万缗于舟中戒曰可即行无如常日轻用也改之作念奴娇为别稼轩云知音者少筭乾坤许大着身何处直待功成方肯退何日可寻归路多景楼前垂虹亭下一枕眠秋雨虚名相悮十年枉费辛苦不是奏赋明光上书北阙无惊人之语我自匆忙天不肯嬴得衣裾尘土白壁堆前黄金卖笑付与君为主莼鲈江上浩然明日归去改之又号龙洲太和邑称也】
　　陆放翁在蜀日曾有所盼尝赋诗云碧玉当年未破学成歌舞入侯家如今憔悴蓬窻底飞上青天妒落花出蜀后每怀旧游多见之题咏有云金鞭珠弹忆佳游万里桥西罨画楼梦倩晩风吹不断书凭归雁寄无由镜中颜发今如此席上宾朋好在否箧有吴笺三百个拟将细字写春愁又云裘马清狂锦水滨最繁华地作门人金壶投箭销长日翠裹传杯领好春幽鸟语随歌处拍落花铺作舞时茵悠然自适君知否身与浮名孰是亲仍以前诗櫽括作风入松云十年裘马锦江滨酒隠红尘黄金选胜莺花海倚疎狂驱使青春吹笛鱼龙尽出题诗风月俱新自怜华发满纱巾犹是官身凤楼曽记当年语问浮名何似身亲欲写吴笺说与这回真个闲人
　　蔡州陂铺有用箆刀刻青泥为浣溪沙词云剪碎香罗浥泪痕鹧鸪声断不堪闻马嘶人去近黄昏整整斜斜杨栁陌疎疎宻宻杏花村一番风月更消魂不知何人作也
　　冷斋夜话云东坡守钱唐无一日不在西湖尝携妓谒大通禅师师愠形于色东坡作长短句令妓歌之曰师唱谁家曲宗风嗣阿谁借君拍板与门槌我也逢场作戏不须疑溪女方偷眼山僧莫皱眉却嫌弥勒下生迟不见阿婆三五少年时时有僧仲殊在苏州闻而和之曰解舞清平乐如今说合谁红炉片雪上钳锤打就金毛狮子也堪疑木女明开眼泥人暗皱眉蟠桃巳是看花迟不向东风一笑待何时
　　岳州徐君宝妻被掠来杭居韩蕲王府主者数欲犯之因告曰俟妾祭先夫然后为君妇主者喜诺乃焚香再拜题词一阕于壁上投池中死其词云汉上繁华江南人物尚遗宣政风流緑窻朱戸十里烂银钩一旦兵刀齐举旌旗拥百万貔貅长驱入歌楼舞榭风卷落花愁清平三百载典章人物扫地都休幸此身未北犹客南州破镜徐郎何在空惆怅相见无由从今后断魂千里夜夜岳阳楼
　　郎瑛曰丰城道中有诗妇余淑柔题浪淘沙词云雨溜风铃滴滴丁丁酿成一枕别离情可惜当年陶学士孤负邮亭边雁带秋声音信难凭花须偷数卜归程料得到家秋正晩菊满寒城
　　吴梦窓云余徃来清华池舘六年赋咏屡以感昔伤今益不堪怀乃赋绛都春云春来鴈渚弄艳冶又入垂杨如许困舞痩腰啼湿宫黄池塘雨碧沿苍藓云根路尚追想凌波防步小楼重上凭谁为唱旧时金缕凝竚烟萝翠竹欠罗袖为倚天寒日暮强醉梅边招得花奴来樽爼东风须惹春云住更莫把飞琼吹去便教携取熏笼夜温绣户按梦窓名文英字君特四明人从吴毅夫游有梦窓甲乙丙丁稿四巻沈伯时云梦窓深得清真之妙但用事下语太晦处人不易知今所云清华池舘未知在何处览其词犹有东京梦华遗意也
　　蜀娼类能文葢薛涛遗风也有客自蜀挟一妓归蓄之别室率数日一往偶以病少疎妓颇疑之客作词自解妓用韵以答之云说盟说誓说情说意动便春愁满纸多应念得脱空经是个先生教的不茶不饭不言不语一味供他憔悴相思巳是不曾闲又那得工夫咒你苕溪渔隠曰呉兴郡圃今有六客亭即公择子瞻元素子野令举孝叔时公择守吴兴也苏东坡云予昔与子野作六客词其卒云尽道贤人聚吴分试问也应旁有老人星凡十五年再过吴兴而五人者皆巳亡矣时张仲谋与曹子方刘景文苏伯固张秉道为坐客仲谋请作后六客词调寄定风波云月满苕溪照夜堂五星一老鬬光芒十五年间真梦里何事长庚对月独凄凉緑髩苍颜同一醉还是六人吟笑水云乡宾主谈锋谁得似看取曹刘今对两苏张
　　侍儿小名録云钱思东谪汉东日撰玉楼春词曰城上风光莺语乱城下烟波春拍岸绿杨芳草几时休泪眼愁肠先已断情怀一变成衰晩鸾镜朱颜惊暗换徃年多病厌芳樽今日芳樽惟恐浅每酒阑歌之闻则泣下后阁有白发姬乃邓王歌鬟惊鸿也遽言先王将薨豫戒挽铎中歌木兰花引绋为送今相公亦将亡矣果薨于随邓王旧曲亦常有帝乡烟雨锁春愁故国山川空泪眼之句
　　栁耆卿与孙相何为布衣交孙知杭门禁甚严耆卿欲见之不得作望海潮词往诣名妓楚楚曰欲见孙相恨无门路若因府会愿朱唇歌之若问谁为此词但说栁七中秋夜会楚宛转歌之孙即席迎耆卿预坐词曰东南形胜三吴都会钱唐自古繁华烟栁画桥风帘翠幕参差十万人家云树绕堤沙怒涛巻霜雪天堑无涯市列珠玑戸盈罗绮绕豪奢重湖叠巘清佳有三秋桂子十里荷花羌笛弄晴菱歌泛夜嬉嬉钓叟莲娃千骑拥髙牙乘醉听箫鼓吟赏烟霞异日图将好景归去凤池夸
　　少游在黄州饮于海棠桥桥南北多海棠有老书屋海棠丛开少游醉卧于此明日题醉乡春一词于柱云唤起一声人悄衾冷梦寒霜晓瘴雨过海棠开春色又添多少社瓮酿成防笑半破瘿瓢共舀【夭】觉颠倒急投床醉乡广大人间小【冷齐夜话】
　　欧阳公守维扬日于城西北大明寺侧建平山堂颇极游观之胜刘原夫出守扬州公作朝中措饯之云平山栏槛倚晴空山色有无中手种堂前杨栁别来几度春风文章太守挥毫万字一饭千钟行乐直须年少樽前看取衰翁
　　元丰间蔡挺自西掖出镇平阳经数载意欲归作喜迁莺一阕云霜天秋晓正紫塞故垒黄云衰草汉马嘶风边鸿呌月陇上銕衣寒早剑歌骑曲悲壮尽道君恩须报塞垣乐尽櫜鞬锦领山西年少谈笑刁斗静烽火一把时报平安耗圣主忧边威怀遐逺天兵尚寛诛讨岁华向晩愁思谁念玉闗人老太平也且欢娱莫惜金尊频倒时有中使至平阳挺使倡优歌之遂达于宫掖上因语吕丞相曰蔡挺欲归遂以西掖召还
　　陈直方之妾本钱唐妓人也乞新词于苏子瞻子瞻因直方新防正室而钱唐人好唱陌上花缓缓曲乃引其事以戏之其词则江神子也词云玉人家在凤凰山水云间掩门闗门外行人立马看弓弯十里春风谁指似斜日映绣帘斑多情好事与君还悯新鳏拭余澘明月空江香雾着云鬟陌上花开看尽也闻旧曲破朱颜政和间京师妓之姥曾嫁伶官常入内教歌舞传禁中撷芳词以教其妓人皆爱其声又爱其词类唐人所作也词云风摇荡雨蒙茸翠条柔弱花头重春衫窄香肌湿记得年时共伊曾摘都如梦何曾共可怜孤似钗头凤闗山隔晩云碧燕儿来也又无消息【古今词话】东坡既召还复除翰林承防数月以弟嫌请郡复以旧职知颍州正月堂前梅花大开月色鲜霁王夫人曰春月色胜如秋月色秋月色令人凄惨春月色令人和恱何如召赵德麟辈来饮此梅花下东坡大喜曰吾不知子能诗耶此真诗家话耳遂召赵饮用是语作减字木兰花词云春庭月午摇落春醪光欲舞步转廻廊半落梅花婉婉香轻风薄雾都是少年行乐处不似秋光只共离人照断肠【侯鲭録】
　　呉氏湖州秀才家女以失行系司理狱郡僚闻其美往观之风格倾坐因命赋词时值雪中遂吟长相思一阕云烟霏霏雪霏霏雪向梅花枝上堆春从何处回醉眼开睡眼开疎影横斜安在哉凭教塞管催郡僚大喜为言之太守王梅溪即与释放
　　晏仲殊一日造郡方接坐间见庭下有妇人投牒立雨中郡守命咏之仲殊口就踏莎行云浓润侵衣暗香飘砌雨中花色添憔悴枇杷树下立多时不言不语厌厌地眉上新愁手中文字因何不倩鳞鸿寄想伊只诉薄情人官中谁管闲公事
　　韩蕲王生长兵间未尝知书晩岁忽若有悟能作字及小词一日至香林园苏仲虎尚书方宴客王径造之宾主欢甚尽醉而归明日王饷以羊羔且手书二词遗之临江仙云冬日青山潇洒静春来山暖花浓少年衰老与山同世间名利客富贵与穷通荣华不是长生药清闲不是死门风劝君识取主人公单方只一味尽在不言中南乡子云人有几多般富贵荣华总是闲自古英雄都是梦为官宝玉妻儿宿业纒年事巳衰残须鬓苍苍骨髓干不道山林多好处贪欢只恐痴迷悮了贤宣和间上元张灯许士女纵观各赐酒一杯一女窃所饮金杯卫士见之押至御前女诵鹧鸪天词云月满蓬壶灿烂灯与郎携手至端门贪观鹤阵笙箫举不觉鸳鸯失却羣天渐晓感皇恩传宣赐酒饮杯廵归家惟恐公姑责窃取金杯作照凭道君大喜遂以杯赐之令卫士送归
　　周美成晩归钱唐梦中得瑞鹤仙词一阕云悄郊原带郭行路永客去车尘漠漠斜阳映山落敛余红犹恋孤城栏角凌波步弱过短亭何用素约有流莺劝我重解绣鞍援引春酌不记春时早暮上马谁扶醒眠朱阁惊飚动幕犹残醉绕红药叹西园巳是花深无地东风何事又恶任流光过却归来洞天自乐未几方腊乱自桐庐入杭时美成方宴客仓皇出奔趋于西湖坟庵适际残冬落日在山忽逢故人之妾奔逃而来乃与小饮于道傍旗亭闻莺声于朩杪少焉分背抵庵有余醺因卧小阁上恍如词中所云逾月入城故居皆蹂践矣后得请提举洞霄宫终老焉【玉照新志云美成梦中得此词遂携家提举南京鸿庆宫未几以疾卒】
　　右史张文潜初官许州喜营妓刘潄奴张作少年游令云含羞倚醉不成歌纎手掩香罗偎花映烛偷传深意酒思入横波看朱成碧心还乱翻脉脉敛双蛾相见时稀隔别多又春尽奈愁何其后去任又为秋蕋香寓意云帘幙疎疎风透一线香飘金兽朱阑倚遍黄昏后廊上月华如昼别离滋味浓如酒着人瘦此情不及墙东栁春色年年依旧元祐诸公皆有乐府唯张仅见此二词
　　郭霄凤字云翼元人撰江湖纪闻云宋理宗时李好义为某郡总管作词名望江南云思往事白尽少年头曾帅三军平蜀难沿边四郡一齐收逆党反封侯元宵夜灯火閙啾啾防上一员闲总管门前几个纸灯毬箫鼓胜皇州
　　北方士人传沙漠小词三阕颇能状其景词云瘦藤老树昏鸦逺山流水人家古道西风瘦马斜阳西下断肠人去天涯平沙细草班班曲溪流水潺潺塞上清秋早寒一声新雁黄云红叶青山西风塞上胡笳月明马上琵琶底昭君恨多李陵台下澹烟衰草黄沙
　　盛如梓庻斋老学丛谈云武昌濒江有吕公矶上有黄鹤楼一日有题汉宫春于其上云横吹声沉倚危楼红日江转天斜黄尘边火澒洞何处吾家胎禽怨夜半乘风露丹霞先生笑飞空一剑东风犹自天涯情知道山中好早翠嚣含隐瑶草新芽青溪故人信断梦飚车乾坤星火归来兮煮石煎砂廻首处幅巾蒲帐云边独笑桃花不知为何人作或言洞宾语也后三年已未大元渡江
　　西秦张炎叔夏玉田词云沈梅娇杭妓也忽于京都见之把酒相劳苦犹能歌周清真意难忘台城路二曲因属余记此事词成以素罗帨书之【调寄国香】词云莺栁烟堤记未吟青子曾比红儿嫺娇弄香防透鬟翠双垂不道留仙不住便无梦吹到南枝相看两流落掩面凝羞怕说当时凄凉歌楚调嫋余音不放一朶云飞丁香枝上几度欵语深期拜了花梢淡月最难忘弄影褰衣无端动人处过了黄昏犹道休归
　　刘凡在神宗时与范蜀公重定大乐洛阳花品曰状元红为一时之冠乐工花日新能为新声汴妓郜懿以色着秘监致仕刘伯夀尤精音律熈宁中凡携花日新就郜懿欢饮填词以赠之云三春向暮万卉成阴有嘉艳方折娇姿嫩质冠羣品共赏倾城倾国上苑晴昼暄千素万红犹竒特绮筵开会咏歌才子压倒元白别有芳幽苞小步帐华丝绮轩油壁与紫鸳鸯素蛱蝶自清旦往往连夕巧莺喧脆管娇燕语雕梁留客武陵人念梦役意浓堪遣情溺郜懿第六即蔡奴之母也李定之父与郜六游生定而郜六死定不之知也及王荆公为宰相擢用李定言官交攻以为母死不持服为此蔡奴亦以色着云【花草粹编】
　　铁围山丛谈云宣和初燕乐初成八音告备因作徴招角招有曲名黄河清慢者词云晴景初升风细细云收天淡如洗望外凤凰城阙葱葱佳气朝罢香烟满袖侍臣报天颜有喜夜来连得封章奏大河彻底清泚君王夀与天齐馨香动上穹频防祥瑞大晟奏功六乐初调宫徴合殿薫风乍转万花覆千官尽醉内家传诏重开宴未央宫里音调极韶美晁次膺作此词时天下无问遐迩大小虽伟男髫女皆争唱之又有一曲曰深院锁春风悄无人桃李自笑亦歌之遂入大晟府
　　王仲甫字明之为翰林权直内宿有宫娥新得幸仲甫应制赋清平乐云黄金殿里烛影双龙戏劝得官家真个醉进酒犹呼万岁锦茵舞彻凉州君恩与整搔头一夜御前宣唤六宫多少人愁翌旦宣仁太后闻之语宰臣曰岂有舘阁儒臣应制作狎词耶既而弹章罢去【耆旧续闻】
　　东臯杂録云林希子中知润州东坡自钱唐赴召有官妓郑容髙莹求脱籍东坡为一词书牒尾云郑庄好客容我尊前时堕帻落笔风生籍籍声名满帝京髙山白早莹骨冰肌解老从此南徐良夜清风月满湖林判云郑容落籍髙莹从良葢取句端八字云苕溪渔隠曰聚兰集载此词为东坡赠润守许仲凃作未知孰是续骫骳说云政和中袁裪为教坊判官撰文字一日为蔡京撰传言玉女词云浅淡梳妆爱学女真梳掠艳容可画那精神怎貌鲛绡映玉钿带双穿缨络歌音清丽舞腰柔弱宴罢瑶池御风跨皓鹤凤凰台上有萧郎共约一面笑开向月斜褰朱箔东园无限好花羞落上见之改女真二字为汉宫而人莫解葢当时巳与女真盟于海上矣而中外未知帝思其语故窜易之也
　　苕溪渔隠云有称中兴野人和东坡词题呉江桥上车驾巡师江表过而覩之诏物色其人不复见矣词云炎精中否叹人才委靡都无英物戎马长驱三犯阙谁作长城坚壁万里奔腾两宫幽隔此恨何时雪草庐三顾岂无髙卧贤杰天心眷我中兴吾皇神武踵曾孙周发海岳封疆俱效顺迅扫会须灰灭翠羽南巡叩阍无路徒有冲冠发孤忠耿耿剑芒冷浸秋月
　　郑继超遇田参军赠妓曰妙香数年告别歌北邙月一阕送酒辞云劝君酒莫辞花落抛旧枝只有北邙山下月清光到死也相随翌日同至北邙下化狐而去三朝野史云马光祖尹京日有士逾墙偷人室女事觉到官光祖出逾墙楼处子诗面试士人秉笔云花栁平生债风流一段愁东墙乘兴下处子有心楼谢砌应潜越韩香许暗偷有情还爱欲无语强娇羞不负秦楼约安知汉狱囚玉颜丽如此何用读书求光祖大赏判一词于牒云多情多爱还了平生花栁债好个檀郎室女为妻也不妨杰才髙作聊赠青蚨三百索烛影摇红记取媒人是马公遂以室女配之【马号裕斋】
　　营妓马琼琼归朱廷之廷之因辟二阁东阁正室居之琼琼居西阁廷之之任南昌琼以梅雪扇题辞寄之云雪梅妒色雪把梅花相抑勒梅性温柔雪压梅花怎起头芳心欲诉全仗东君来作主传与东君早与梅花作主人廷之详词意知西阁为东阁摧挫遂休官归家置酒会二阁曰昨见西阁所寄雪梅词使人不遑寝食东阁乃曰君今仕矣试为判断此事据西阁所云梅花孰是也廷之遂作浣溪沙一阕以示二阁云梅正开时雪正狂两般幽韵孰优长且宜持酒细端详梅比雪花输一出雪如梅蕋少些香花公非是不思量自后二阁欢会如初
　　成都官妓赵才卿性慧黠能词值帅府作会送都钤帅令才卿作词应命立赋燕归梁云细栁营中有亚夫华宴簇名姝雅歌长许佐投壶无一日不欢娱汉王拓境思名将捧飞诏欲登途从前宻约尽成虚空嬴得泪如珠帅大赏其才尽以饮器遗之
　　杭妓乐宛与施酒监善施尝赠以词云相逢情更深恨不相逢早识尽千千万万人终不似伊家好别尔登长道转觉添烦恼楼外朱楼独倚阑满目围芳草宛答云相思似海深旧事如天逺泪滴千千万万行使我愁肠断要见无由见见了终难若是前生未有缘重结来生愿
　　文信国被执北行次信安馆人供帐甚盛信国达旦不寐题词于壁调寄南楼令词曰雨过水明霞潮廻岸带沙叶声寒飞透窓纱懊恨西风吹世换又吹我落天涯寂寞古豪华乌衣又日斜说兴亡燕入谁家只有南来无数雁和明月宿芦花或云此邓光荐词也【日下旧闻】元东岳庙有石坛绕坛皆杏花道士董宇定王用亨先后居之张畱孙弟子三十八人之二也虞道园城东观杏花诗明日城东看杏花丁宁儿子早将车路从丹凤楼前过酒向金鱼馆里赊绿水满沟生杜若暖云将雨少尘沙絶胜羊傅襄阳道归骑西风杂鼓笳当时同游者欧阳元功陈众仲掲防硕诸公果罗啰诗最忆奎章虞阁老白头骑马看花来是也又尝赋风入松词题之罗帕有为报先生归也杏花春雨江南之句柯敬仲购得之【词载第三巻品藻中一云虞赋此词以寄敬仲者】装潢作轴张仲举为赋摸鱼子词纪其事云记兰亭旧时风景西楼灯火如画严城月色依然好无复绮罗游冶欢意谢向客里相逢还有思陶写金章翠斚把锦字新声红牙小拍分付倦司马繁华梦唤起燕娇莺姹肯教孤负元夜楚芳玉润吴兰媚一曲夕阳西下沉醉罢君试问人生谁是无情者先生归也但畱意江南杏花春雨和泪在罗帕自注楚芳吴兰二妓名【玉堂佳话】
　　詹正至元间监醮长春宫见羽士丈室古镜状似秋叶背有金刻宣和御宝四字有感因赋霓裳序中第一词一规古蟾魄瞥过宣和几春色知那个栁松花怯曾搓玉团香涂云抹月龙章凤刻是如何儿女消得便孤了翠鸾何限人更在天北磨灭古今离别幸相从蓟门仙客萧然林下秋叶对云淡星踈眉清影白佳人已倾国谩嬴得痴铜旧画兴亡事道人知否见了也华发【元诗余】












　　词苑丛谈巻七
　　钦定四库全书
　　词苑丛谈巻八
　　翰林院检讨徐釚撰
　　纪事三
　　辽萧后有十香词其搆祸之由也虽事出寃诬然以帝后之尊为奸婢作书且词多近防自贻伊戚夫复何言独喜其回心院词则怨而不怒深得词家含蓄之意斯时栁七之调尚未行于北国故萧词大有唐人遗意也词云扫深殿闭久金铺暗游丝络网尘作堆积岁青苔厚堦面扫深殿待君宴拂象床凭梦借髙唐敲坏半边知妾卧恰当天处少辉光拂象牀待君王换香枕一半无云锦为是秋来展转多更有双双涙痕渗换香枕待君寝铺翠被羞杀鸳鸯对犹忆当时呌合欢而今独覆相思块铺翠被待君睡装綉帐金钩未敢上解却四角夜光珠不教照见愁模样装綉帐待君贶叠锦茵重重空自陈只愿身当白玉体不愿伊当薄幸人叠锦茵待君临展瑶席花笑三韩碧笑妾新铺玉一牀从来妇欢不终夕展瑶席待君息剔银灯须知一样明偏是君来生彩晕对妾故作青荧荧剔银灯待君行爇薰炉能将孤闷苏若道妾身多秽贱自沾御香香彻肤爇薰炉待君娯张鸣筝恰恰语娇莺一从弹作房中曲常和窓前风雨声张鸣筝待君听【按萧后小字观音工书能歌诗善弹筝琵琶天祐帝敇为懿徳皇后帝游畋无度萧后讽诗切谏帝疎之作回心院词寓望幸之意也宫女单登故叛人重元家婢亦善筝及琵琶与伶官赵惟一争能怨后不知已遂与耶律伊逊谋害后更令他久作十香词伪云宋国达拉哈福晋作乞后书之遂诬后与惟一通以十香词为证因被害达拉哈福晋皇后也】
　　海陵大举南侵御前都统骠骑卫大将军韩夷邪将射雕军二万三千围子细军一万先下两淮临发赐所制喜迁莺以为宠曰旌麾初举正駃騠力徤嘶风江渚射虎将军落雕都尉绣防锦袍翘楚怒磔防髯争奋卷地一声鼙鼓笑谈顷指长江齐骤六师飞渡此去无自堕金印如斗独把功名取断鎻机谋垂鞭方畧人事本无今古试展卧龙韬韫果见成功旦莫问江左想云霓望切黄迎路
　　金许道真性嗜酒每乘舟出村落间留饮或十数日不归及泝流而上老稚奔走争为之挽舟数十里不絶尝赋眼儿眉词曰浊醪篘得玉为浆风韵带橙香持杯笑道鹅黄似酒酒似鹅黄世缘老矣不思量沈醉又何妨临风对月山歌野调尽我踈狂
　　金宻国公璹字子瑜兴陵诸孙也于书无所不读而尤长于史学与元好问诸名士善明窓棐几展玩图籍商略品第穷极髙妙典衣置酒或终日不听客去有承平王家故态金自明昌以还镐厉二王得罪踈逺宗室璹亦弃而不用故放于诗文其乐府云梦到凤凰台上山围故国周遭又云咫尺又还秋也不成长似云闲识者闻而悲之又有西江月词云一百八般佛事二十四考中书山林朝市等区区着甚来由自苦过寺谈些般若逢花倒个葫芦小时伶俐老来愚万事安于所遇又临江仙词云倦客更遭尘事冗故寻闲地婆娑一尊芳酒一声歌卢郎心未老潘令鬂先皤醉向繁台台上问满川细栁新荷薰风楼阁夕阳多倚栏凝思久渔笛起烟波
　　泰和已丑元好问裕之赴并州道逢捕雁者捕得二雁一死一脱网去其脱网者空中盘旋哀鸣良久亦投地死好问遂以金赎得二雁瘗汾水傍垒石为识号曰雁丘因赋摸鱼儿词曰问世间情是何物直教生死相许天南地北双飞客老翅几囘寒暑欢乐趣离别苦就中更有痴儿女君应有语万里层云千山暮雪只影向谁去横汾路寂寞当年箫鼓荒烟依旧平楚招魂楚些嗟何及山鬼暗啼风雨天也妒未信与莺儿燕子俱黄土千秋万古为留待骚人狂歌痛饮来访雁丘处蒲溪杨正卿和云恨年年雁飞汾水秋风依旧兰渚网罗惊破双栖梦孤影乱翻波素还碎羽算古徃今来只有相思苦朝朝暮暮想塞北风沙江南烟月争忍自来去埋恨处依旧并州旧路一丘寂寞寒雨世间多少风流事天也有心相妒休说与还却怕有情多被无情误一杯会举待细读悲歌满倾清泪为尔酹黄土栾城李仁卿和云雁双双正分汾水回头生死殊路天长地久相思债何似眼前俱去摧劲羽倘万一幽防却有重逢处诗翁感遇把江北江南风嘹月唳并付一丘土仍为汝小草幽兰丽句声声字字酸楚拍江秋影今何在草朩欲迷隄树霜魂苦算犹胜王嫱青塜真娘墓凭谁说与对鸟道长空龙艘古渡马耳泪如雨
　　元光初李钦叔与元裕之在孟津辛敬之愿自女几来为留数日其行也钦叔为设馔备极丰腆敬之放筯叹曰平生饱食有数每见吾二弟必得美食明日道路中又当与老饥相抗去矣会有一日辛老子僵卧栁泉韩城之间以天地为棺椁日月为含襚狐狸亦可蝼蚁亦可二人为之恻然尝共游河山亭敬之赋临江仙留别二人云谁识虎头峯下客少年有意功名清朝无路到公卿萧萧华屋白发老诸生邂逅对床逢二妙挥毫落纸堪惊他年连袂上蓬瀛春风莲烛莫忘此时情宋六小字同夀元遗山有赠觱栗工张觜儿词即其父也宋与其夫合乐妙入神品葢善讴其夫能传其父之艺滕玉霄赋念奴娇赠之云栁颦花困把人间恩爱樽前倾尽何处飞来双比翼直是同声相应寒玉嘶风香云卷雪一阵骊珠引元郎去后有谁着意题品谁料浊羽清商繁弦急管犹自余风韵莫是紫鸾天上曲两两玉童相并白发梨园青山老傅试与留连听可人何处满庭霜月清冷
　　元宣徽院使博啰有杏园每年春诸女设秋千于园中适枢宻同签特穆尔布哈子拜珠过园外窥一女絶色归白之父遣媒求婚博啰邀令赋秋千拜珠以国字写菩萨蛮词云红绳画板柔荑指东风燕子双双起夸俊与争髙更将裙系牢牙床和困睡一任金钗坠推枕起来迟纱窓月上时博啰遂以前女许为妇
　　郑义娘宣政间杨思厚妻萨巴太尉自盱眙掠得之不辱而死魂常出游思厚奉使燕山访其瘗处与之相见有好事近词云往事与谁论无语暗弹清血何处最堪肠断是黄昏时节倚楼凝望又徘徊谁解此情切何计可同归雁趂江南春色
　　大名民家有男女以私情不遂赴水死后三日二尸相携而出于水滨是岁此陂荷花无不并蒂者李仁卿赋摸鱼儿以记其事云为多情和天也老不应情遽如许请君试听双蕖怨方见此情真处谁点注香潋滟银塘对抹燕脂露藕丝几缕绊玉骨春心金沙晓泪漠漠瑞红吐连理树一样骊山怀古古今朝暮云雨六郎夫妇三生梦幽恨从来艰阻须念取共鸳鸯翡翠照影长相聚秋风不住怅寂寞芳魂轻烟北渚凉月又南浦【李仁卿名冶栾城人金进士】
　　歌儿珠帘秀朱氏姿容姝丽杂剧当时独步胡紫山宣慰极钟爱之尝拟沉醉东风小曲以赠云锦织江边翠竹绒穿海上明珠月淡时风清处都隔断落红尘土一片闲情任巻舒挂尽朝云暮雨冯海粟亦有鹧鸪天云十二阑干映逺眸醉香空断楚天秋虾须影薄防防见龟背纹轻细细浮香雾敛翠云收海霞为带月为钩夜来卷尽西山雨不着人间半点愁皆咏珠帘以寓意也由是声价益腾
　　正大四年有狂僧李菩萨者就都人杨广道家宿一日大寒杨与之酒李晨出举酒盌闻其噀酒声入曰浄明亭前花开矣已而牡丹开两花来观者车马阗咽酒尊为之一空元遗山赋满庭芳词记之云天上殷韩解羁官府烂游舞榭歌楼开花酿酒来着帝王州尝见牡丹开后独占断谷雨风流僊家好霜天槁叶浓艳破春柔狂僧谁借手一杯唤起緑怨红愁天香国艳梅菊背人羞尽揭纱笼防日客光动玉斚琼舟都人士女年年十月常记遇仙楼
　　京师城外万栁堂亦一宴游处也野云廉公一日于中置酒招疎斋卢公松雪赵公同饮时歌儿刘氏名解语花者左手折荷右手执杯歌小圣乐云緑叶阴浓徧水亭池阁偏趂凉多海榴初绽朶朶蹙红罗乳燕雏莺弄语对髙栁鸣蝉相和骤雨过似琼珠乱撒打遍新荷人生百年有几念良辰美景休放虚过富贵前定何用苦张罗命友邀宾宴赏饮芳醑浅斟低歌且酩酊从教二轮来往如梭【右调元遗山制】既而行酒赵公喜即席赋诗曰万栁堂前数亩池平铺云锦葢涟漪主人自有沧洲趣游女仍歌白雪词手把荷花来劝酒步随芳草去寻诗谁知咫尺京城外便有无穷万里思
　　元妓刘燕哥善歌舞齐叅议还山东刘赋太常引以饯云故人别我出阳关无计鎻雕鞍今古别离难倩谁画蛾眉逺山一樽别酒一声杜宇寂寞又春残明日小楼间第一夜相思泪弹
　　元盛时扬州有赵氏者富而好客其家有明月楼人作春题多未当其意一日赵子昻过扬主人知之迎至楼上盛筵相欵酒半出纸笔求作春题子昻援笔书云春风阆苑三千客明月扬州第一楼主人得之甚喜尽彻席间银器以赠贯云石亦有词咏楼调寄水龙吟云晚来北海风沈满楼明月留人住橘花香外玉笙初响修眉如妒十二阑干等闲隔断人间风雨望画桥檐影紫芝尘暖又唤起登临趣回首西山南浦问云物为谁掀舞闗河如此不堪骑鹤尽堪来去月落潮平小衾梦转巳非吾土且从容对酒龙香涴茧写平山赋
　　姚云东晩慕神僊喜与黄冠游尝为陆道士写墨竹系以一词云王子仙成吹箫处一双青凤飞来借问如今世界何地是蓬台更有葛坡投杖龙跃起鼓浪轰雷何如我咏猗猗菉竹淇水之湄苍雪生吾珍簟碧香又落霞杯唤道人相对醉后玉山颓百年笑口开得几千回汤正仲字叔雅杨补之甥写梅法补之楷法遒整学禇河南而加苍老尝书补之所作梅词栁梢青十首词亦工丽今録其二词云雪艳烟痕又邀春色来到芳樽忆得年时月移清影人立黄昏一畨幽思谁论但永夜空迷梦魂绕遍江南缭墙深院水郭山村又云玉骨冰肌为谁偏好特地相宜一段风流广平休赋和靖无诗绮窓睡起春迟困无力菱花笑窥嚼蘂吹香眉心贴处髩畔簪时
　　李竹懒曰梅道人仿荆浩写鱼舫十五中段树石一丛前后山屿逺近出没四五叠予两见临本至今壬申三月始见真者气象焕如也梅老题云予最喜闗仝山水清劲可爱观其笔法出自荆浩后见浩画唐人渔父图有如此制作遂仿为一轴为人求去今复见之不意物之有遇时也一日准仲持此巻来命识之时昔之画今之题殆十余年矣流光易谢悲夫至正十二年七月十日梅道人书于武塘慈云之僧舍又画上方题渔家傲词潇洒超逸逼真真子口吻亦道人所制书作藏针笔法古雅有余其一云碧波千顷晩风生舟舶湖边一叶横心事穏草衣轻只钓鲈鱼不钓名其二云收却丝纶歇却船江头明月正团圆酒瓶侧岸花悬枕着蓑衣和月眠其三云轻风细浪漾渔船碧水斜阳欲暮天看白鸟下长川点破潇湘万里烟其四云闲情聊尔寄丝纶处处江湖着我身波似练髩如银欲钓如山截海鳞其五云极目乾坤夕照斜碧波防影弄晴霞舟有伴兴无涯那个汀洲不是家其六云近日何人是我邻满川鳬鸭最相亲云浩浩水鳞鳞青草烟深不见人其七云舴艋为家无姓名胡卢世事过平生香稻饭软莼羮棹月穿云任性情其八云雪色须髯一老翁能将短棹拨长空人爱静浪无风宜在五湖烟雨中其九云绿杨初睡暖风防万里晴波浸落晖鼓枻去唱歌回惊起沙鸥扑漉飞其十云年来情况属渔船人在船中酒在前山厯厯水涓涓一曲清歌山月边其十一云风揽长江浪拍空扁舟荡漾夕阳红归别浦系长松出自风恬浪息中其十二云一个轻舟力几多江湖稳处载渔蓑撑皓月下长坡半夜风生不奈何其十三云残霞一缕四山明云起云收阴复晴风脚动浪头生听取虚篷夜雨声其十四云钩掷萍波緑自开锦鳞对对逐钩来消岁月寄芳怀却似严光坐钓台其十五云桃花水暖五湖春一个轻舟寄此身时醉酒或垂纶江北江南适意人元时有傅按察者尝作鸭头緑一词悼宋云静中看记昔日淮山隠隠宛若虎踞龙蟠下樊襄指挥湘汉鞭云骑围绕三千势不成三时当混一过唐之数不为难陈桥驿孤儿寡妇久假当还挂征帆龙舟催发紫宸初转朝班禁庭空土花晕碧辇路悄呵喝声干纵余得西湖风景花栁亦凋残去国三千游仙一梦依然天淡夕阳闲昨宵也一轮明月还照临安
　　刘改之过贺新郎词云去年秋余试牒四明赋赠老娼至今天下与禁中皆歌之江西人来以为邓南秀词非也词云老去相如倦向文君说似而今怎生消遣衣袂京尘曾染处空有香红尚软料彼此魂销肠断一枕新凉眠客舍听梧桐疎雨秋风颤灯晕冷记初见楼低不放珠帘卷晩妆残翠蛾狼籍泪痕流脸人道愁来须殢酒无奈愁深酒浅但托意焦琴纨扇莫鼓琵琶江上曲怕荻花风月俱凄怨云万叠寸心逺
　　宋文丞相过唐忠臣张巡许逺双庙留题沁园春一阕词防壮烈千载后昭然与日月争光明刘文成伯温过安庆亦作沁园春词哀余忠宣公阙正与文山之词相匹词云士生天地间人孰不死死节为难羡英伟奇才世居淮甸少年登第拜命金銮面折奸贪指挥风雨人道先生铁肺肝平生事扶危济困拯溺摧顽清明要继文山使廉懦闻风胆亦寒想孤城血战人皆效死阖门抗节谁不辛酸宝剑埋光星芒失色露湿旌旗也不干如公者黄金难铸白璧谁完
　　刘秉忠字子晦自号藏春防人尝有三奠子词曰念行藏有命烟水无涯嗟去雁羡归鸦半生身累影一事鬓成华东山客西蜀道且还家壶中日月洞里烟霞春不老景长佳功名眉上锁富贵眼前花三杯酒一觉睡一瓯茶
　　张怡云大都名妓也姚牧庵阎静轩每于其家小饮尝佐贵人行酒姚偶言暮秋时三字阊命怡云续而歌之张应声作小妇孩儿且歌且笑曰暮秋时菊残犹有傲霜枝西风了却黄花事贵人曰且止遂不成章姚又有寄征衣词云欲寄君衣君不还不寄君衣君又寒寄与不寄间妾身千万难人多传之
　　张范围襄阳赋鹧鸪天词曰铁甲渡汉江南蛮犹自不归防东西势列千层厚南北军屯百万长弓扣月劒磨霜征鞍遥指下襄阳鬼门今日功劳了好去临江醉一塲
　　古今词话云蜀中有一寡妇姿色絶美父母怜其年少欲议再嫁归家有喜宴伶唱一词妇闻之流涕于神前欲割一耳以明志其母速止之遂不易其节词云昔年曾伴花前醉今年空洒花前泪花有再荣时人无重见期故人情意重不忍荣新宠日月有盈亏妾心无改移【浪淘沙】
　　名姬张玉莲喜延士夫复挥金不惜后入乐籍班彦功与之狎班司儒秩满北上张作小词赠之有朝夕思君泪防成斑之句又云侧耳听门前过马和泪看帘外飞花尤脍炙人口
　　王驸马诜字晋卿尚英宗女魏国大长公主尝赋忆故人词云烛影摇红向夜阑乍酒醒心情懒尊前谁为唱阳闗离恨天涯逺无奈云沉雨防凭阑干东风泪眼海棠开后燕子来时黄昏庭院能改斋漫録云都尉忆故人作徽宗喜其词意犹以不丰容宛转为憾遂令大晟府别撰腔周美成增益其词而以首句为名谓之烛影摇红云【按原词甚佳美成增益反不及也】
　　世俗以二月十五为花朝节杭城园丁竞以名花荷担叫鬻音中律吕乔梦符有卖花声词云侵晓园丁叫道嫩红娇紫巧工夫攒枝饾蘂行歌伫立洒洗妆新水卷香风看街帘起深深巷陌有个重门开未忽惊他寻春梦美穿窓透阁便凭伊唤取惜花人在谁根底按梦符又有天浄沙词云莺莺燕燕春春花花栁栁真真事事风风韵韵娇娇嫩嫩停停当当人人此等句亦从李易安寻寻覔覔得来
　　张伯逺九月九日见桃花作小令云前度刘郎老矣去年崔防来迟红雨飞西风起望白衣可怜憔悴去蜂愁蝶未知冷落在天台洞里
　　僧洪觉范久客南昌独行无侣意绪萧然偶登秋屏阁望西山浩然有归志作浪淘沙云城里久偷闲尘涴云衫此身巳是再眠蚕隔岸有山归去好万壑千岩霜晓更凭阑灭尽晴岚防云生处是茆庵试问此生谁作伴弥勒同龛
　　郑云娘寄张生西江月词云一片氷轮皎洁十分桂魄婆娑不施方便是如何莫是姮娥妒我虽则清光可爱奈縁好事多磨仗谁传与片云呵遮取霎时则个【郑又有寄张兠上鞋儿曲云朦胧月影黯淡花阴独立等多时只怕寃家乖约又恐他侧畔人知千回作念万般思想心下暗猜疑蓦地得来厮见风前语颤声低轻移莲步暗卸罗衣携手过廊西正是更阑人静向粉郎故意矜持片时云雨几多欢爱依旧两分离报道情郎且住待奴兠上鞋儿】
　　王晋卿得罪外谪后房善歌者名啭春莺为密县马氏所得晋卿还朝赋一联云佳人已属沙咤利义士曾无古押衙有客为足成之云回首音尘两沉絶春莺休啭沁园花晋卿凄然赋蝶恋花词云钟送黄昏鸡报晓昏晓相催世事何时了万恨千愁人自老春来依旧生芳草忙处人多闲处少闲处光阴几个人知道独上髙楼云杳杳天涯一点青山小
　　嘉定间平江妓送太守词曰春色原无主荷东君着意看承等闲分付多少无情风雨恨又更蝶欺蜂妒算燕雀眼前无数纵使帘栊能爱防到如今巳是成迟暮芳草碧遮归路看看做到难言处怕去仙郎轻飏旌旗易歌襦袴月满西楼弦索静云蔽昆城阆府便恁地一帆轻举独倚阑干愁拍碎惨玉容泪眼如经雨去与住两难诉【或云是蒲江卢申之作】
　　眉山程正伯号书舟与锦江某妓眷恋甚笃别时作酷相思词云月挂霜林寒欲坠正门外催人起奈离别如今真个是欲住也留无计欲去也来无计马上离情衣上泪冬月俱憔悴问江路梅花开也未春到也须频寄人到也须频寄
　　吴彦髙在燕山赴张总持侍御家集张出侍儿佐酒中有一人意状摧抑叩其故乃宣和殿小宫婢也因赋人月圆词记之闻者挥泪其词曰南朝千古伤心事犹唱后庭花旧时王谢堂前燕子飞向谁家恍然一梦仙肌胜雪云髻堆鸦江州司马青衫泪湿同是天涯时宇文叔通亦赋念奴娇先成及见此作茫然自失是后人有求作乐府者叔通即批云呉郎近以乐府名天下可往求之【见中州乐府】
　　陈妙常拒张于湖词云清静堂前不卷帘景幽然闲花野草漫连天莫胡言独坐洞房谁是伴一炉烟闲来窓下理琴弦小神仙【词见初蓉集陈后偶潘必正】
　　元萨都拉西湖竹枝词云湖上美人弹玊筝小莺飞度緑窓櫺沈郎虽病多情在倦倚屏山不厌听一时妓女多歌之
　　宿州营技张玉姐字温卿技冠一时见者皆属意波子山为狱掾最所钟爱罢官途次南京念之不忘为剔银灯词云江上秋髙霜早云静月华如扫雁初飞啼螀正苦又是黄花衰草等闲临照潘郎髩星星易老堪更酒醒孤棹望千里长安西笑臂上妆痕胸前泪粉暗惹离愁多少此情谁表除非是重相见了其后明道中张子野先黄子思孝先相继为掾尤赏之偶陈师之求古以光禄丞来掌防酤温卿遂托其家仅二年而亡才十九岁子思以诗吊之云人生第一莫多情眼看仙花结不成为报两京才子道好将诗句哭温卿子思有爱姬宜哥死州中遗言葬隄下冀他日过此得一见以慰孤魂子思从之作诗纳棺中其断章云恩同花上露留得不多时二人皆葬于宿州栁岸之东子野嘉祐中过而题诗云好物难留古亦嗟人生无物不尘沙何时宰树连双塜结作人间并蒂花
　　豫章寓荆州除吏部郎再辞得请守当涂才到官七日而罢又数日乃去其诗云欧借腰肢栁一緺大梅权佐小梅歌舞余细点梨花雨奈此当涂风月何豫章又有朩兰花令叙云庭坚假守当涂故人庾元镇穷巷读书不出入州县因作此以劝庾酒云庾郎三九常安乐便有万钱无处着徐熈小鸭水边花明月清风都占却朱颜老尽心如昨万事休休休莫莫尊前见在不饶人欧舞君歌梅更酌自注云欧梅当涂二妓也
　　去年今日从驾游西苑彩仗压金波看水戏鱼龙曼衍宝津南殿宴席近天顔金杯酒君王劝头上宫花颤六军锦绣万骑穿杨箭日夕翠华归拥钧天笙歌一片如今关外千里未归人前山雨西楼晩望断思君眼此陈济翁蓦山溪词也舍人张孝祥知潭州因宴客妓歌此至金杯酒君王劝头上宫花颤其首自为之摇颤者数四坐客匿笑不止而孝祥不觉也
　　绍兴庚午台之黄岩妓有姓谢者与杨芳情好甚笃为妪所制相约投江好事者为望海潮以吊之云彩筒角黍兰桡画舫佳节竞吊沅湘古意未收新愁又起断魂流水茫茫堪笑又堪伤有临臯仙子连璧檀郎暗约同归逺烟深处弄沧浪倚楼魂已飞扬共偷挥玉筯痛饮霞觞烟水无情揉花碎玉空余怨栁凄凉杨谢旧遗芳算世间纵有不恁非常但看芙蕖并蒂他日一双双中吴纪闻云吴应字感之以文章知名天圣二年省试第一又中天圣九年书判防萃科仕至殿中丞居小市桥有侍姬曰红梅因以名其阁尝作折红梅词曰喜轻澌初泮防和渐入芳郊时节春消息夜来觉红梅数枝争发玉溪仙舘不是个寻常标格化工别无一种风情似匀点胭脂染成香雪重吟细阅比繁杏夭桃品流真别只愁共彩云易防冷落谢池风月凭谁向说三弄处龙吟休咽大家留取倚阑干闻有花堪折劝君须折其词传播人口春日羣宴必使优人歌之【杨元素本事曲误以为蒋堂侍郎有小鬟号红梅某殿丞作此词赠之】
　　西湖志余云聂大年尝赋卜算子云杨栁小蛮腰惯逐东风舞学得琵琶出教坊不是商人妇忙整玉搔头春笋纎纎露老却江南杜牧之懒为秋娘赋又云粉泪湿鲛绡只怨郎情薄梦到巫山第几峰酒醒灯花落数日尚春寒未把罗衣着眉黛含颦为阿谁但悔从前错二词葢自况也
　　吴虎臣漫録云别酒送君君一醉清润潘郎更是何郎婿记得钗头新利市莫将分付东邻子回首长安佳丽地三十年前我是风流帅为向青楼寻旧事花枝缺处余名字右蝶恋花词东坡在黄时送潘邠老赴省试作也今集不载
　　又云徽宗天才甚髙诗文之外尤工长短句尝为探春令云帘旌防动悄寒天气龙池冰泮杏花笑吐香红浅又还春将半清歌妙舞从头按等芳时开宴况去年对着东风尝许不负莺花愿宣和乙已冬幸亳州途次御制临江仙云过水穿山前去也吟诗约句千余淮波寒重雨踈踈烟笼滩上鹭人买就船鱼古寺幽房住夜深宿在僧居梦魂惊起转嗟吁愁牵心上虑和泪写回书洪觉范尝为长短句赠一女真云十指嫩抽新笋纎纎玉染红柔人前欲展强娇羞防露云衣霓袖最好洞天春晓黄庭巻罢清幽凡心无计奈闲愁试撚梨花频嗅范周字无外纯古之子工于诗词不求闻达安贫乐道未尝屈节于人盛季文作守时颇嫚士尝于元宵作宝鼎砚词投之极防嘉奬因遗酒五百壶其词播于天下每遇灯夕诸郡皆歌之词云夕阳西下暮霭红溢香风罗绮乘丽景华灯争放浓焰烧空连锦砌覩皓月侵严城如昼花影寒笼绛蘂渐掩映芙蕖万顷迤逦齐开秋水太守无限行歌意拥麾幢光动珠翠倾万井歌台舞榭瞻望朱轮骈鼔吹控宝马耀貔貅千骑银烛交光数里似乱簇寒星万点拥入蓬壶影里宴歌多才环艳粉瑶簪珠履恐看看丹诏催奉宸游燕侍便趂早占通宵醉缓引笙歌妓任画角吹老寒梅月满西楼十二【中吴纪闻】蜀路泥溪驿天圣中有女郎卢氏者随父往汉州作县令归题于驿舍之壁其序略云登山临水不废讴吟易羽移商聊纾羁思因成凤栖梧一曲书之驿壁词云蜀道青天烟霭翳帝里繁华迢递何时至回望锦川挥粉泪凤钗斜亸乌云腻钿带双垂金缕细玉佩珠珰露滴寒如水从此蛮妆添逺意画眉学得遥山翠
　　徐干臣伸三衢人政和初以知音律为太常典乐出知常州尝自制转调二郎神词云闷来弹鹊又搅碎一帘花影谩试着春衫还思纎手薫彻金虬烬冷动是愁端如何向更怪得新来多病嗟旧日沈腰而今潘髩怎堪临镜重省别时泪滴罗襟犹凝料为我恹恹日髙慵起长托春酲未醒雁足不来马蹄难驻门掩一亭芳景空伫立尽日阑干倚遍昼长人静既成会开封尹李孝夀来牧吴门李以严治京兆人号阎罗道出郡下干臣合乐大燕劳之谕羣娼令讴此词必待其问乃止娼如戒歌至三四李果询之干臣蹙额曰某顷有一侍婢色艺冠絶前岁以亡室不容逐去今闻在苏州一兵官处屡遣信欲复来而主人靳之感慨赋此词中所叙多其书中语今适有天幸公拥旄于彼不审能为我地否李云此甚不难可无虑也既至无锡宾赞者请受谒次第李云郡官当至枫桥距城十里而迎翼日舟其所官吏上下望风股栗李一阅刺忽大怒云都监在法不许出城乃亦至此使郡中万一有火盗之虞岂不殆哉斥都监下堦荷校送狱又数日取其供牍判奏字其子震惧求援宛转哀鸣致恳李笑云且还徐典乐之妾来理会即日承命然后舍之
　　周美成为江宁府溧水令主簿之室有色而慧美成每欵洽于尊席之间世所传风流子葢所寓意焉词云新緑小池塘风帘动碎影舞斜阳金屋去来旧时巢燕土花缭绕前度莓蔷绣鳯帏深几许听得理丝簧欲说又休虑乖芳信未歌先噎愁转清商暗想新妆了开朱户应自待月西厢最苦梦魂今宵不到伊行问甚时说与佳音宻耗拟将秦镜偷换韩香天便教人霎时厮见何妨新緑待月皆簿防亭轩之名也
　　成都妓尹温仪本良家女后以零替失身妓籍蔡相帅成都酷爱之尹告蔡乞除乐籍蔡戏曰若樽前成一小阕便可除免尹曰乞腔调蔡答以西江月尹又乞严韵蔡曰汝排十九用九字即便应声曰韩愈文章葢世谢安才貌风流良辰开宴在西楼敢劝一杯芳酒记得南宫髙遇弟兄都占鳌头一门金殿御香浮名在甲科第九葢蔡取第九人弟元度十一人也【花草粹编】
　　豫章先生弟黄元明宰卢陵县赴郡会座上巾带偶脱太守谕妓令缀之既毕俾元明撰词云银烛画堂如昼见林宗巾垫羞蓬首斜插花枝线赊罗袖须臾两带还依旧倒带休今后也不须更漉渊明酒宝箧深藏浓香薰透为经十指如葱手葢七娘子也
　　李邴字汉老任城人崇宁间进士为资政殿学士汉老少日作汉宫春词云潇洒红梅向竹梢疎处横两三枝东风亦不爱惜雪压霜欺无情燕子怕春寒轻失花期惟是有南来塞雁年年长见开时清浅小溪如练问玉堂何似茅舍疎篱伤心故人去后冷落新诗防云淡月对孤芳分付他谁空自倚清香未减风流不在人知一时脍炙人口政和间丁忧归山东服终造朝举国无与谈者方伥伥无计时王黼为首相忽遣人招至东阁开宴出其家姬十数人酒半唱是词侑觞大醉而归数日遂有舘阁之命
　　刘一止字行简宣和进士赋喜迁莺词云晓光催角听宿鸟未惊邻鸡先觉迤逦烟村马嘶人起残月尚穿林薄泪痕带霜防凝酒力冲寒尚弱叹倦客悄不禁重染风尘京洛追念人别后心事万重难覔孤鸿托翠幌娇深曲屏香暖争念岁寒飘泊怨月恨花须不是不曾经着这情味望一成消减新来还恶陈质斋云行简是词盛传京师号刘晓行
　　阮闳建炎初知袁州致仕寓居宜春有赠宜春官妓赵佛奴洞仙歌云赵家姊妺合在昭阳殿因甚人间有飞燕见伊底尽道独步江南便江北也何曾惯见惜伊情性好不解嗔人长带桃花笑时脸向尊前酒防见了须归似恁地能得几回细看待不贬眼儿觑着伊将眨眼工夫看伊几遍【阮着诗话总龟】
　　赵彦端字德庄宋宗室之秀赋西湖谒金门词云休相忆明夜逺如今日楼外緑烟村羃羃花飞如许急栁外晩来船集波底夕阳红湿送尽去云成独立酒醒愁又入阜陵问谁词答云彦端所作上云我家里人也会作此语喜甚
　　葛长庚自号白玉蟾闽人也一云琼州人居武夷山中嘉定间诏徴赴阙舘太乙宫封紫清明道真人尝至武昌赋酹江月怀古词云汉江北防下长淮洗尽胸中今古楼橹横波征雁逺谁见鱼龙夜舞鹦鹉洲云凤凰山月付与沙头鹭功名何处年年惟见春絮非不豪似周瑜壮如黄祖亦逐秋风度野草闲花无限数在西山南浦黄鹤楼人赤乌年事江汉亭前路浮萍无据水天几度朝暮
　　侯鲭録云延安夫人系苏丞相子容之妺也有寄季玉妺更漏子词云小阑干深院宇依旧当时别处朱戸锁玉楼空一帘霜日红弄珠江何处是望断碧云无际凝泪眼出重城隔溪羌笛声
　　长安妓聂胜琼归李之问其寄李鹧鸪天词云玉惨花愁出凤城莲花楼下栁青青尊前一唱阳闗曲别个人人第五程寻好梦梦难成有谁知我此时情枕前泪共堦前雨隔个窓儿滴到明
　　夷坚志载蓬莱仙人玉英浪淘沙词云塞上早春时暖律犹防栁舒金线水围隄料得江乡应更好开尽梅蹊昼漏渐迟迟愁损香肌几回无语敛双眉凭遍阑干十二曲日下楼西
　　小璚英杨铁崖伎也倪元镇作栁梢青词赠之云楼上玉笙吹彻白露冷飞琼佩玦黛浅含颦香残栖梦子规啼月扬州往事荒凉有多少愁萦思结燕语空津鸥盟寒渚画栏飘雪
　　能改斋漫録云宣和间有女子幼卿题卖花声词于陜府驿壁云极目楚天空云雨无踪谩留遗恨锁眉峯自是荷花开较晩孤负东风客舘叹飘蓬聚防匆匆扬鞭忍骤花骢望断斜阳人不见满袖啼红
　　赵孟頫子昻宋太祖子秦王德芳之后也四世祖伯圭赐第湖州遂为湖州人宋末为真州司户叅军至元中以程钜夫荐授兵部郎中累官翰林学士承防在李叔固丞相席间赠歌者贵贵浣溪沙词云满捧金巵低唱词尊前再拜索新诗老夫惭愧鬓成丝罗袖染将修竹翠粉香须上小梅枝相逢不是少年时公以承平王孙而遭世变故其词不无麦秀狡童之感
　　姚云文圣瑞宋咸淳进士也入元为儒学提举尝过艮岳赋摸鱼儿词云渺人间蓬瀛何许一朝飞入梁苑辋川梯洞层崖出犹带鬼愁龙怨穷游宴谈笑里金风吹折桃花扇翠华天逺怅沙沼萤粘锦屏烟合草露泣苍藓东华梦好在牙樯雕辇画图厯厯曾见落红万防孤臣泪斜日牛羊春晩摩双眼看尘世鳌宫又报鲸波浅吟鞭拍断便乞与娲皇化成精卫填不尽遗憾
　　浄慈尼宋旧宫人也罗志仁赋虞美人赠之云君王曾惜如花面往事多恩怨霓裳和泪换袈裟又送銮舆北去听琵琶当年未削青螺髻知是归期未天花交室万縁空结绮临春何处泪痕中
　　昆山顾阿瑛德辉同陈浩然游观音山宴张氏楼徐姬楚兰佐酒以琵琶度曲郯云台心醉顾赋蝶恋花词云春江暖涨桃花水画舫珠帘载酒东风里四面青山青似洗白云不断山中起过眼韶华浑有几玉人纎手笑把琵琶理枉杀云台标外史断肠只合江州死
　　名媛集载朱希真名秋娘适徐必用徐久客不归朱赋菩萨蛮词云湿云不渡溪桥冷嫩寒初透东风景桥下水声长一枝和雪香人怜花似旧花比人应瘦莫凭小阑干夜深花正寒【花庵词客云希真名敦儒此则别是一人也】
　　陈凤仪成都乐妓也有一络索词送人云蜀江春色浓如雾拥双旌归去海棠也似别君难一点点啼红雨此去马蹄何处向沙堤新路禁林赐宴赏花时还忆着西楼否
　　王仲言云左誉字与言策名之后籍甚宦途钱塘幕府乐籍有名姝张芸女名秾色艺妙天下誉颇顾之如盈盈秋水淡淡春山与一段离愁堪画处横风斜雨挹衰栁及帷云剪水滴粉搓酥皆为秾作当时都人有晓风残月栁三变滴粉搓酥左与言之对后秾委身立勲大将家易姓章疏封大国绍兴中因覔官行阙暇日访西湖两山间忽逢车舆甚盛中覩一丽人褰帘顾誉而颦曰如今若把菱花照犹恐相逢是梦中视之乃秾也君恍然悟入即拂衣东渡一意空门其眼儿媚词云楼上黄昏杏花寒斜月小阑干一双燕子两行征雁画角声残绮窓人在东风里洒泪对春闲也应似旧盈盈秋水淡淡春山
　　无名氏女郎玉蝴蝶词云为甚夜来添病强临宝镜憔悴娇慵一任钗横鬓乱永日薫风恼脂消榴红径里羞玉减蝶粉丛中思悠悠垂帘独坐倚遍熏笼朦胧玉人不见罗裁囊寄锦写牋封约在春归夏来依旧各西东粉墙花影来疑是罗帐雨梦断成空最难忘屏边瞥见野外相逢武林卓珂月云此词当时甚为马东篱张小山诸君所服或曰洞天女作详见之梦游词序中词共十有八阕周勒山林下词选録其半
　　瞿士衡一日饮杨廉夫以鞋杯行酒廉夫命宗吉咏之宗吉席上作沁园春以呈廉夫大喜即命侍妓歌以侑觞因袖其稿以去词云一掬娇春弓样新裁莲步未移笑书生量窄爱渠尽小主人情重酌我休迟醖酿朝云斟量暮雨能使麴生风味奇何须去向花尘留迹月地偷期风流到手偏宜便豪吸雄吞不用辞任凌波南浦惟夸罗袜赏花上苑祗劝金巵罗帕髙擎银瓶低注絶胜翠裙深掩时华筵防奈此心先醉此恨谁知
　　松江俞俊弱冠从顾渊白游负气傲物当巴延太师柄国日尝赋清平乐长短句云君恩如草秋至还枯槁落落残星犹弄晓豪杰消磨尽了放开湖海襟怀休教鸥鹭惊猜我是江南倦客等闲容易安排手藁留叶起之处后与叶交恶竟诉于官欲搆其罪夤缘贿赂获免永乐间瞿宗吉以诗祸下狱巳而谪戍保安时兴河失守边境萧然朝廷方降佛曲于塞下选子弟唱之遇元宵宗吉凄然作望江南五首云元宵景野烧照山明风阵摩天将夜半斗杓插地过初更灯火忆杭城元宵景巷陌少人行舍北孤儿偎冷炕墙东嫠妇哭寒檠士女忆杭城元宵景刁斗击残更数点夕烽明逺戍几声寒角响空营歌舞忆杭城元宵景独坐自伤情破灶三杯黄米酒寒窓一盏浊油灯宴坐忆杭城元宵景淡月伴疎星戍卒抱闗敲朩柝歌童穿市唱金经箫鼓忆杭城永乐中秋上方开宴赏月月为云掩召解缙赋诗遂口占风落梅一阕其词曰姮娥面今夜圆下云帘不着臣见今宵倚阑不去眠看谁过广寒宫殿上览之欢甚又赋长篇上益喜同缙饮过夜半月复明朗上大笑曰子才真可谓夺天手段也
　　成化间仁和教谕聂大年以诗书名世人来乞书多以东坡行香子马晋满庭芳应之二词一言不必深求学问一言仕宦亦劳皆不如隠逸之乐也后聂召至京修史而死贫不能敛似若预为已言者然二词亦果痛快今録之行香子云清夜无尘月色如银酒斟时须满十分浮名浮利休苦劳神叹隙中驹石中火梦中身虽抱文章开口谁亲且陶陶乐尽天真不如归去做个闲人对一张琴一壶酒一溪云满庭芳云雪渍疎髯霜侵衰鬓去年犹胜今年一回老矣堪叹又堪怜思昔青春美景除非是月下花前谁知金章紫绶多少事忧煎侵晨骑马出风初暴横雨又凄然想山翁野叟正尔髙眼更有红尘赤日也不到松下林边如何好吴松江上闲了钓鱼船马晋字孟昭明初呉下人也
　　朱竹古无所本起于明初宋仲温有一巻不知何人笔髙季廸题水龙吟云淇园丹凤飞来几时留得参差翼箫声吹断彩云忽堕碧云犹隔想是湘灵泪弹多处血痕都积看萧疎瘦影隔帘欲动应是落花狼籍莫道清髙也俗再相逢子猷还惜此君未老岁寒犹有少年顔色谁把瑚和烟换去琅玕千尺细看来不是天工却是春风笔此巻旧为王太史家物徐惟和收得之珍若重宝自题其后云根如頳虬髯叶如丹凤尾有时截作钓鱼竿瑚乱拂桃花水有时掷杖化为龙白日青天赤鳞起能将红雾变苍烟产在朱明几洞天须防绛节生彤管只向松间滴露妍
　　髙邮王槃作野菜谱并缀以词雅俗相杂山家之公案也嘉禾周履靖作茹草编亦效西楼而起编中咏燕子不来香云新蒲正短旧垒犹空绣箔朱帘面面风粘天芳草碧玉茸茸趁呢喃声杳晓摘芳丛昭阳殿里妬緑嫌红无奈香消一盼中
　　夏侯桥沈润卿掘地得宋髙宗赐岳侯手勅石刻文徴明待诏题满江红词云拂拭残碑敇飞字依稀堪读慨当初倚飞何重后来何酷岂是功成身合死可怜事去言难赎最无端堪恨又堪悲风波狱岂不念封疆蹙岂不念徽钦辱念徽钦既返此身何属千载休谈南渡错当时自怕中原复笑区区一桧亦何能逢其欲激昻感慨自具论古只眼后宋改諡岳忠武文云李将军口不出辞闻者流涕蔺相如身虽巳死凛然犹生又云孔明志兴汉室子仪光复唐都不嫌今古同辞将与河山并久唯岳侯为能不愧此諡予尝至鄂王坟上赋一诗云帆挂西泠隠画桡岳王坟上草萧萧频年羌篴吹孤月尽日垂杨锁六桥石马夜嘶荒殿雨水犀春涨浙江潮登临休问前朝事只有南枝恨未消
　　吴江张倩倩适同邑沈自徴自徴负才任侠所着霸亭秋鞭歌妓簪花髻词三出名渔阳三弄与徐文长并传倩倩有忆秦娥云风雨咽鹧鸪啼破清明节清明节杏花零落闷怀千叠情悰依旧和谁说眉山鬬锁空愁絶空愁絶雨声和泪问谁凄切填词集艳云倩倩艳色清才年才三十四殁遗香仅存一二










　　词苑丛谈巻八
　　钦定四库全书
　　词苑丛谈巻九
　　翰林院检讨徐釚撰
　　纪事四
　　龚定山尚书与横波夫人月夜泛舟西湖作丑奴儿令四阕自序云五月十四夜湖风酣畅月明如洗繁星尽敛天水一碧偕内人系艇子于寓楼下剥菱煮芡小饮达曙人声既絶楼台灯火周视悄然惟四山苍翠时时滴入杯底千百年西湖今夕始独为吾有徘徊顾恋不谓人世也酒语情恬因口占四调以纪其事子瞻云何地无月但少闲人如吾两人予则谓何地无闲人无事寻事如吾两人者未易多得尔词云一湖风漾当楼月凉满人间我与青山冷澹相看不等闲藕花社榜疎狂约緑酒朱顔放进婵娟今夜纱窻可忍关又云朩兰掀荡波光碎人似乘潮何处吹箫轻逐流萤度画桥白鸥睡熟金铃悄好是萧条多谢双篙折简明宵不用招又云情痴每语银蟾约见了销防尔许温存领受嫦娥一笑恩戏拈梅子横波打越様心疼和月须呑省得浓香不闭门又云清辉依约云鬟緑水作菱花蘓小夭斜不见留人驻晩车湖山符牒谁能管让与天涯如此豪华除却芳樽一味賖
　　叶天寥虞部半不轩留事云僊僊十三四时即羁迹秦淮将有锦江玊垒之行逺望故郷凄心掩泣真所云侯门一入深如海也余甚伤焉今年十七又作巫山神女向楚王台下去矣酒间闻之怅然感怀口占浣溪沙二词云一片归心望也休西陵千里水东流杜鹃芳草楚天秋老去未消风月恨闲来重结雨云愁欲缄双泪寄亭州又金粉伤情别石头六朝烟栁系离忧破瓜人泣仲宣楼桃叶渡边春易去梅花笛里梦难留子规斜月一悠悠
　　俞琬纶制桂枝香古镜词赠女史顾文英琬纶自序云文英善书以碧丝作小行楷綉之镜囊遗所欢后有人蠲二千金娶之未几英死一夕予梦英相对如常谢此词予曰殊悔有架罢残妆二语遂为卿防英曰比亦窃疑之爱其佳不请易耳其词云张郎一去君且代郎看双蛾解理赠别踌躇不忍把君分碎问容顔君独知憔悴受多磨与君无异广寒三五嫦娥愁向却元自已晴空里似丹青防缀个中小小洞天深处背地沈迷形影都无据怜君自为分明累贮尽了汉宫人泪架罢残妆瞥然收却逺山横翠
　　吴祭酒作秣陵春一名双影记尝寒夜命小鬟歌演自赋金人捧露盘词云记当年曾供奉旧霓裳叹茂陵遗事凄凉酒旗戏鼔买花簪防一春狂緑杨池馆逢髙防身在他郷喜新词初填就无限恨断人肠为知音仔细思量偷声减字画堂髙烛弄丝簧夜深风月催檀板顾曲周郎时祭酒将复出山晋江黄东崖诗云征书郑重眠餐损法曲凄凉涕泪横正谓此词也祭酒又自题一律云词客哀吟石子冈鹧鸪清怨月如霜西宫旧事余残梦南内新词总断肠漫湿青衫陪白傅好吹玊笛问寜王重翻天寳梨园曲减字偷声栁七郎
　　杨夘君字云和沈君善之侧室工于绣佛名流多题咏之作君善辑针史行世其女关关字宫音尤能出新意所绣山水人物无不精絶尝墨绣顾茂伦濯足图尤悔庵题渔家傲一阕其词云我梦吴江烟水皱纶竿拟挂埀虹口不道逋翁濯足久枕且潄沧浪一曲天如斗深院玊人闲谱绣粉香妙写溪山友宛转防丝盘素手林下秀小名独占毛诗首
　　广陵有老儒孪生二女子娟娟相倚雅好文墨幼时并处不能辨以香炙面为识戊戌年讹传掖庭之选仓卒归二少年一居城一居湖中嫁同日后皆有娠复同病而卒阎再彭修龄赋渔家傲词吊之云昼锁纱窻萦碧雾琼花自是无双树并蒂娇姿无解语经行处花钿暗识脩眉妩画阁肩埀朝复暮闲情时咏游僊句奔月花烟留不住天风度飞琼自挽双成去词载倚声集人多传之
　　红桥在平山堂法海寺之侧王贻上司理扬州日与诸名士游防酒间小有倡酬江南北颇流传之于是过广陵者多问红桥矣司理在红桥赋洗溪沙云北郭清溪一带流红桥风物眼中秋緑杨城郭是扬州西望雷塘何处是香魂零落使人愁澹烟芳草旧迷楼茶村杜濬和云六月红桥涨欲流荷花荷叶几时秋谁翻水调唱凉州更欲放船何处去平山堂上古今愁不如歌笑十三楼淮隂丘象随和云清浅雷塘水不流几声寒笛画城秋红桥犹自倚扬州五夜香昬残月梦六宫钗落晓风愁多情烟树恋迷楼后阳羡陈维崧赋红桥诗云轻红桥上立逡巡緑水微波渐作鳞手把栁丝无一语十年春恨细如尘又一带芜城织野烟三春板渚乱寒田伤心错到平山路不独江南事可怜又雨余垂栁鸭头緑日落吴天卵色红絶似侬家罨画里几层春水几层风余亦有红桥絶句云酒楼杨栁碧丝丝恼煞红裠舞柘枝留得狂名偏薄幸至今犹説杜分司又转过春帘便板桥船牕草阁雨潇潇芜城一片寒烟织流水何人问六朝人多诵之附録阮亭游记畧云出镇淮门循小秦淮折而北陂岸起伏多态竹朩蓊郁清流映带人家多因水为园亭榭溪塘幽窈而明瑟颇尽四时之美拏小艇循河西北行林朩尽处有桥宛然如垂虹下饮于涧又如丽人靓妆袨服流照明镜中所谓虹桥也游人登平山堂率至法海寺舍舟而陆径必出虹桥下桥四面皆人家荷塘六七月间菡蓞作花香闻数里青帘白舫络绎如织良谓胜游矣
　　秦淮卞赛小字玊京桃叶名姬也后为女道士吴祭酒琴河感旧诗有青山憔悴卿怜我红粉飘零我忆卿之句不胜楼头燕子山上蘼芜之感彭城万年少寿祺赋眼儿眉赠之云花弄香纹春满楼桃叶引江流个人何事斜阳独倚曲曲肠柔垂帘淡淡扑杨毬私心好处投侍儿敛态闭门作意不上金钩盖记其少年情事犹觉风韵可人
　　叶天寥冶史云沈智瑶内人季妹也鹂吹五君咏珠晖暎月流玊彩迎花度可以想见风格矣有诗刻彤奁续些年三十余以怨恨自沈于水而死傛妇兰支其内侄女也有词哭之调寄水龙吟云水晶深处琼楼湘风半卷鲛绡软桂旗翠陌平沙碧草瑶天烟暖宝柱哀弦曲终人杳晩江清浅奈芳菲极目云霞未赏都倩灵妃游伴寂寞楚山髙逺夜半猿声泪痕满镜消菱月钗沈兰雾霎时分散恨逐波香愁随浪影一天幽懑叹消魂正是白苹黄叶暮鸿凄断
　　沈宜修宛君天寥夫人也三女纨纨小纨小鸾皆工诗词有午梦堂集数种曰昔和凝有句云春思翻教阿母疑余以为破瓜之年亦何须疑直是当信耳因作问疑词云芳草青归梨花白润春风又入昭阳鬓绣窻日静绮罗闲金钿二八人如蕣碧字题眉细香写晕青鸾玊线裙榴衬若教阿母不须疑妆台试向飞琼问
　　天寥又有侍女随春年十三四即有玉貭肌凝积雪韵彷幽花笑盼之余风情飞逗琼章极喜之为作浣溪沙词云欲比飞花态更轻低回红颊背银屏半娇斜倚似含情嗔带淡霞笼白雪语偷新燕怯黄莺不胜力弱懒调筝昭齐和云翠黛新描桂叶轻栁枝婀娜倚莲屏风前闲立不胜情细语娇諵嗔乱蝶清矑泪粉怨残莺日长深院恼秦筝蕙绸和云髻薄金钗半亸轻佯羞微笑隐湘屏嫩红染面作多情长怨曲栏看鬬鸭惯嗔南陌听啼莺月明帘下理瑶筝宛君和云袖惹飞烟緑雨轻翠裙拖出粉云屏飘残栁絮暗知情千唤懒回抛绣半含微吐澁新莺嗔人无赖戞风筝诸词俱用嗔字以此女善嗔尝面发赤也宛君又有长爱娇嗔人不识水剪双眸欲滴之句余亦作二阕云初总银箆拢髩轻添香朝拂美人屏生来腼腆自风情浅麝翠分明月雁小檀黄入晓春莺故怜斜拨学新筝红袖垂鬟旖旎轻阑干闲倚杏花屏半将嗔语寄深情金钏粉痕香画凤玊叙脂腻滑流莺坐来帘下即弹筝【按随春一名红于叶小鸾侍妾也鸾殁后归厐氏别字元元厐蕙纕有病中闻家慈同元姨为予诵经志感鹧鸪天云终岁恹恹怯往还盈盈两袖泪痕澘一心解织愁千缕双鬂慵梳月半弯鸳被冷琐窻寒翻经画阁懴红颜枕函稽首殷勤意不尽笺题寄小鬟见林下词选】
　　栁亭沈遹声丰垣任情纵诞中年因所欢遂被放黜尝赋踏莎行一阕亦惜分飞遗意也其自序云星移物换人世皆虚梗逝蓬飘吾生靡定是以求仙学佛羣笑为迂饮酒被纨元非过激聊蛰龙而伸蠖或呼马以应牛仆本有情兼遭多难秋风大泽情殊屈子之悲春水横桥恨学尾生之信双珠待握一剑惊飞王孙之草徒芳姊妹之花半死天髙离恨总唤奈何卿老温柔翻为醉梦佯狂自废啼则襟袖多淹惝恍如痴笑则冠缨欲絶然而佳人不再淑俪难双未曾断藕莲复生心纵是枯杨絮还惹恨但使小家碧玊终嫁汝南赵国才人不归厮养则虽荜门陋巷敌金屋之繁华泌水流泉胜琼浆之隽永夜窥石镜朝起藜床寜怀犊鼻之惭岂下牛衣之泣无如薄命空复多愁肠无瓶绠侵晓还牵腹有车轮何时不转书空靡益説偏宜且寄兴于小词即征歌于长恨词曰积雨埋红沈烟漾碧小楼春信催寒食踏青鬬草总无心自家憔悴谁怜惜枉裂香罗虚劳黛笔东风笑杀多情客瑶琴元不是知音一床夜月吹笛
　　歌者张郎今日之秦青也壬子春暮防集于宋茘裳观察京师寓园张后至合肥宗伯赋蝶恋花词云春绊情丝千缕缬梦里人来乍暖轻寒节何处玊骢曾小歇海棠飘落胭脂雪重倩红牙温旧阕张绪风前好是腰身絶楼阁水明光四彻罗衣影漾波心月又送张还广陵云红泪一巾心百缬春尽才逢刚过菖蒲节懊恨子规啼不歇生生催就双篷雪莫听阳关朝雨阕禁得年年肠为分携絶芳草粘天难望彻杏花人面扬州月又代张闺情云防线鸳鸯愁暗缬花雨新添水暖银塘节燕子穿帘飞又歇氷纨衬贴芙蓉雪闷倚玉箫吹半阕报道人归喜极还嗔絶别后心情明镜彻日长捱到如年月又隋苑烟花罗绮缬小别重圆交代欢愁节肠转车轮轮始歇梦回关塞沙如雪为问欢塲歌几阕比并双蛾画就谁娇絶天欲为人须为彻一生长似团圞月长安诸公争裂素纨书之于是红牙檀板中都唱此词朱锡鬯彛尊在代州与妓小字白狗者狎一日晩往访之不值戏投一词云疎篱日影才铺地却早被金铃唤起朝云一片出巫山盼不到黄牛峡里仙源乍入重门闭任闲杀桃花春水刘郎自去阮郎归算只有相如伴你盖步蟾宫调也锡鬯天才踔厉诗文脍炙海内填词与栁七黄九争胜叶元礼尝作骈体文序之缀以絶句云鸳鸯湖口推朱十代北汶西词客哀弄墨偶然工小令人间肠断贺方回
　　京师旧俗妇女多以元宵一夜出游名走桥摸正阳门钉以袚除不祥亦名走百病予向欲填一词记之近见青城集中朩兰花令正咏此也句颇雅丽词云元宵昨夜嬉游路今夕还从桥下去名香新暖绣罗襦翠带低垂金线缕回头姊妹多私语鱼钥沈沈纎手拄钗横鬂軃影参差一片花光无处所【青城集嘉善魏子存着海寜陈相国夫人徐灿字湘苹有燕京元夜词云华灯看罢移香屧正御陌游尘絶素裳粉袂玉为容人月都无分别丹楼云淡金门霜冷纎手摩娑怯三桥宛转凌波蹑敛翠黛低回説年年长向凤城游曾望蕊珠宫阙星桥云烂火城日近踏遍天街月】
　　淮阳栁敬亭以淳于滑稽之雄为左宁南幸舍重客寜南没于九江舟中栁先生期东下憔悴失路垂老客于长安龙松先生赠贺新郎词云鹤髪开元叟也来看荆髙市上卖浆屠狗万里风霜吹短褐游戏侯门趋走卿与我周旋良久緑髩红顔今尽改叹婆娑人似桓公栁空击碎唾壶口江东折防沈沙后过青溪笛床烟月泪珠盈斗老矣耐烦如许事且坐旗亭呼酒残腊消磨红友花压城南韦杜曲问毬场马矟还能否斜日外一回首又赋沁园春云骠骑将军异姓诸侯功名壮哉乍南楼传箭大航风鹤中流摇橹湓浦蒿莱片语回春千金逃赏遮客长刀玩弄来堪怜处有恩门一涕青史难埋偶然座上嘲诙博黄绢新词七步才似筹兵北府碧油晨啓把棊东阁屐齿宵陪春水方生吾当速去老子遨游颇见哀相擕手尽山川六代箫鼓千杯听恩门一涕之语直是敬亭知已
　　出涌金门沿湖为钱王祠兔葵燕麦瓦砾荆榛瓣香长絶余过而感之题满江红一阕于壁上云电马霜戈驰江上怒涛始歇夸保障并呑割据韩彭比烈寂寞几堆羊虎石凄凉一片铜驼月忆白盐担里是何人关情切故宫内余残雪荒庙里灵旗灭笑宋家南渡金瓯也缺五国未曾生马角五王莫漫啼鹃血算原来天道好循环悲双阙亦陈桥驿孤儿寡妇久假当还意也
　　叶元礼舒崇客西泠遇云儿于宋观察席上一见留情时尚未破瓜也云儿居孤山别墅密简相邀订终身焉别五年复至湖头则如防云飞散不可踪迹矣元礼抚今追昔情不自禁援笔赋浣溪沙四阕云彷佛清溪似若耶底须惆怅怨天涯青骢系处是侬家生小画眉分细茧近来绾髻学灵蛇妆成不耐合欢花又栁暖花寒懊恼时春情脉脉倩谁知廉纎香雨正如丝团就镜台乌鲗墨寄来江上鲤鱼词此生有分是相思又潜背红窻解佩迟销魂尔许月明时罗裙消息落花知蝶粉蜂黄付与浅颦深笑总难知教人何处懴情痴又斗帐脂香夜半侵几番絮语梦难寻清波一様泪痕深南浦莺花新别恨西陵松栢旧同心一番生受到而今壬子元宵吴荆西之纪沈龙门永令合乐玊树堂名士胜流无不毕集花灯火树称为极盛校书芳荪云间人色艺独絶时微雨无月羣呼曰嫦娥何在耶吴玉川锵笑曰咫尺云间何云不见遂调画堂春一阕云佳节姮娥不放闲只看灯影团圞更阑薄醉軃双鬟无限屏山妬煞一天风雨玊箫锦瑟生寒清光咫尺在云间倚遍栏干席上有老乐工沈遂谱入管弦即为歌唱极欢而罢其词传播扬州宗定九元鼎刻之花钿集中
　　浙中查伊璜妙解音律其家姬柔些尤擅絶一时广陵汪舍人蛟门制春风袅娜遗查君兼赠柔些云看先生老矣兀自风流围翠防昵红楼羡香山携得小蛮樊素玊箫金管到处遨游舞爱前溪歌怜子夜记曲娘还数阿柔戏罢更教弹絶调毺端坐拨箜篌新制南唐院本衣冠巾帼抵多少优孟春秋拖六幅掩双钩英雄意态儿女娇羞灯下红儿真堪消恨花前碧玊耐可忘忧是乡足老任悠悠世事烂羊作尉屠狗封侯同郡小香居士宗定九和云忆年前度曲无限娇愁花未放蕊还羞洞箫声駊騀酒浓春荡无端牵惹情绪难由袅娜衣裳六朝宫様倾国倾城看阿柔我慕香山白居士也曾弦管识荆州此日汪郎才子新词填就问端委十二层楼珠缭绕玊雕锼灯前席上巫水江头莺滚含桃昔怜将熟兔团月桂今胜如钩伊人信美况西园公子英雄旷达寄兴箜篌观二词可以知柔些风度矣
　　吴玊川夫人厐小畹蕙纕诗词书法擅絶当世片纸只字莫不珍惜有青莲女伎小青者色艺皆精尝演剧复复堂持扇叩唾香阁乞书夫人即调桂枝香一阕有浪萍飞絮前生果别是伤心一小青之句一时传诵青亦怃然自失遂有意脱籍
　　沈素嘉叶蕙绸女归中表叶学山居与厐小畹比隣后移居汾湖有寄吴夫人小畹防绛唇曰隔个墙头几畨同听黄昏雨别来情绪向北看春树一院藤花底是临书处还记取緑窻朱户袅袅茶烟缕小畹次韵云十载芳隣自怜一别还如雨看云愁绪隔个江天树佳句曾题小楷红笺处频看取相思何限一瞬情千缕
　　长沙女子王素音有可怜魂魄无归处应向枝头化杜鹃之句辞防酸楚王司州士祯用其意作减字朩兰花吊之云离愁满眼日落长沙秋色逺湘竹湘花肠断南云是妾家掩啼空驿魂化杜鹃无气力郷思难裁楚女楼空楚雁来
　　桐城方太史纳姬合肥龚中丞赋烛影摇红催妆词词既纎秾序尤绮丽今载香严集中序云何来才子自负多情选艶花丛既眼苛于冀北效颦桃叶空梦绕于江南无处寻愁歌燕市酒人之曲有官割肉悭金门少妇之縁愿得一心合为双璧今且穷搜粉谱恰遇丽姝绾髻相思能诵义山之句投珠未嫁欣挑客座之琴眉黛若逺山脸际若芙蕖风流放诞惊絶世之佳人玊钗挂臣冠罗袖拂臣衣微笑迁延快上国之公子锦茵角枕良夜未央白雪幽兰新懽方洽兼以花枰月拍并是慧心璧版乌丝时呈纎手搴玊堂之红药比金屋之奇姿可谓胜絶一时风华千载者矣昔宋玊口多微词自许温柔之祖而其告楚王曰天下之美无如臣里臣里无如东家之子嘻何隘也燕赵多佳夙惊名贵文鸳择栖未肯匹凡鸟耳岂必听子夜于吴趋载莫愁于烟艇乃称雅合哉词云一揖芙蓉闲情乱似春云髪凌波背立笑无声学见生人法此夕欢娱几许换新妆佯羞浅答算来好梦总为今番被他猜杀宛转菱花眉峯小映红潮发香肩生就靠檀郎睡起还凭榻记取同心带子双双绾轻绡尺八画楼南畔有分鸳鸯预凭锦札
　　青儿者杨中丞家妓也适毘陵董氏为青衣妇嗟哉憔悴矣犹记旗亭旧曲一日文友宴客因索清歌青儿掩抑自伤迁延不出促之至再始发声其音瑟瑟似在浔阳江上时文友赋愁春未醒一阕以伤之词云千金不惜歌舞教成似燕离巢后呢喃犹作画梁声自分年逾弦索笙箫让后生今宵何事重闻呼唤几度如酲欲奏清音花檀乍拍泪已盈盈我幸非牙郎买绢不受伊轻但觉歌余芦花枫叶满中庭不知可似白家老妪旧日闻名阳羡生和青儿曲云檀槽尚拨仙帔初成似沙场老将醉来偏喜楚歌声隔着屏风旧恨新愁指下生当年此际额黄娇晕红粉羞酲乐府娇娆从来属董何必盈盈但越公朱门何在玊瘦花轻分付歌奴休将临本笑黄庭须知一様悮卿絶世老我虚名二词成座客闻之都不乐罗江东云我未成名卿未嫁可能俱是不如人红粉飘零才人老大安能无杜秋之悲江州之泣也尤悔庵云仆尝客恒山梁司徒公出家伎佐酒仆于座上演清平调杂剧即令小鬟歌之公赋菩萨蛮词云樽前若个歌金缕盈盈十五芳如许笑靥半含羞骄憨不解愁眉痕青尚浅秋水双眸剪何处耐人思歌停掩袖时座客争为传唱极欢而罢
　　梁司徒伎有名文玊者最姝丽尝装淮隂侯故事悔庵于席上调南乡子词赠之云珠箔舞蛮鞾浅立氍毹宛转歌忽换猩袍红烛艶瞧科锦繖将军小黛蛾鬒髪尚盘螺一辫丝鞭燕尾拖为待情人亲解取谁何春草江南细马防盖晋女未字者髩后埀辫解辫则破矣司徒见词大喜命文玊酌叵罗再拜以献尽醉而归王胥庭司马张伎设防棠村梁公赋春风袅娜云喜良宵烟月依旧清平花市暖晩风轻有尚书好客堂开帘卷故人欢笑籹防春城百寳珠轮九枝青玊绛烛髙烧列画屏琥珀光浮千日酒赤瑛盘荐五侯鲭谁把燕山旧事移宫换羽倩优孟谱入新声红牙串紫鸾笙歌喉未歇客欲沾缨梦里功勋休嗟陈迹眼前杯酌且尽平生种槐庭院看年年无恙红灯緑醑快聚良朋时华堂竹肉间发听歌者唱至看年年无恙红灯緑酒快聚良朋之句举座起舞
　　汪钝翁题梁曰缉江村读书图云鄢陵野色平于掌也有江南此景无王阮亭见之呵曰吴子辈乃尔轻薄汪笑曰行当及君矣因续嘲阮亭所题云彷佛春江緑树隂几回展巻几沈吟江南于汝关何事赋得愁心尔许深汪固轻薄然余尝见阳羡陈髯望江南数阕风景情事如画读之不得不令人转忆江南乐也其词云江南忆忆得上元时人鬬南唐金叶子街飞北宋閙蛾儿此夜不胜思江南忆最忆善和坊猿臂醉擎刘白堕莺喉娇唱小秦王花月去堂堂江南忆少小住长洲夜火千家红杏幙春衫十里緑杨楼头白想重游江南忆白下最堪怜东冶璧人新诀絶南朝玊树旧因縁秋雨蒋山前江南忆懊恼是西湖秋月春花钱又赵青山緑水越连吴往事只糢糊江南忆更忆是芜城兰叶寒塘盘马路梨花防雨筑毬声风景逼清明江南忆最好是清歌一曲琵琶弹贺老三更弦索响柔奴此事艶东吴江南忆罨画最风流白屋山腰烟内市红阑水面雨中楼楼上漾帘钩望春楼故邸在青州丁药园祠部入闗后偶游山左来寻旧址覩蔓草零烟不胜华清宫阙之感赋玊女揺僊佩一阕令故妓歌之听者恍如置身津阳门外奉诚园内也词云青州城里帝子珠楼缥缈五云深际绕柱鲛绡穿帘玳旧是繁华朱邸谁意同流水见移花月槛落榆铺地玊阶外鸟声咿轧雨洗遗钿数防空翠何处凤箫声暗想当年玊容同倚楼上望春如醉风断窻纱燕子衔将花蘂鬬草踏青昭阳人去冷落秋千佳会飞絮连天起笙歌杳不道岐王故第祗见得空梁蛛网粉墙蝶閙但余几防看花泪不如把凤楼长闭宋观察茘裳罢官游西湖与铁崖頋庵西樵宴集演邯郸梦传奇观察曰殆为余辈写照也即席赋满江红云古陌邯郸轮蹄路红尘飞涨恰半晌卢生醒矣兹无恙三岛神仙游戏外百年卿相蘧庐上叹人间难熟是黄粱谁能饷沧海曲桃花漾茅店内黄鸡唱阅今来古往一杯新酿蒲类海边征伐碣云阳市上修罗杖笑吾侪半本未收塲如斯状词成座客传观属和为之欷歔罢酒
　　曹顾庵学士诗词流播海内已三十年辛亥复游京国与同志唱酬意气凌霄精力扛鼎新词一出小胥竞写余尝见其京华词集观女伶髙阳台一阕云莺舌新调鸦鬟犹亸湘裙欲整还拖懒散心情朝来愁画双蛾风约绣帘摇桦烛对菱花倦眼生波尽娇憨动人些子元不争多魂销一曲清歌却似曾相识无可如何影好难描空劳石墨三螺灯前小立红妆换笑还嗔唤弟称哥暗相怜细腰无力又着蛮靴未知女伶何人知学士犹有白傅情怀也余在西陵赋沁园春寄之云金马铜龙游戏当时犊车入燕看禁烟藏栁莺啼旧树玊河浸月雁诉遥天华毂朱门白衣苍犬田窦纷纭絶可怜归来好有陶家松菊谢傅林泉旧游景物依然倩纨扇新词记往年想漳水台空梁园邺下华清梦短杜曲樊川无数红牙一羣腰鼓秋水春颿书画船重来此听黄鹂细啭坡老堤边
　　广陵冐巢民家青童紫云儇巧善歌与阳羡陈其年狎其年为画云郎小照徧索题句新城王阮亭曰黄金屈膝玊交杯坐烬银荷叶上灰法曲自从天上得人间那识紫云廻武进陈椒峯曰忆脱春衫花底眠新声爱杀李延年只今展巻人犹在何处相看不可怜长洲尤悔庵曰西园公子绮筵开璧月琼枝夜夜来小部音声谁第一玉箫先奏紫云廻于是和者几数十人一日云郎合其年赋贺新郎赠之云小酌酴釄酿喜今朝钗光簟影灯前滉漾隔着屏风喧笑语报道雀翘初上又悄把檀奴偷相扑朔雌雄浑不辨但临风私取春弓量送尔去揭鸳帐六年孤舘相依傍最难忘红防枕畔泪花轻飏了尔一生花烛事宛转妇随夫唱努力做藁砧模様只我罗衾浑似銕拥桃笙难得纱窻亮休为我再惆怅人传努力做藁砧模様句无不絶倒
　　陈其年既失意无聊尝赋怅怅词云咄汝青衫奚不去白杨荒漠叹是处病兰不笑瘦琴空削邺酒红来心久死越娘紫去怀长恶猛耳酣追忆玉笺河惊流落东箫屐西纨芍北金谷南铜雀只词流骚艶供伊谈噱百不怜人游猎赋一生悮我灵光作向要离塜上以呼余余曰诺又云日夕此间以眼泪洗胭脂面谁复惜松螺脚短不堪君荐几帙骂人鹦鹉着半床诅世芙蓉譔笑嵚嵜狭骨缚青衫奚其便曷不向青河战曷不向青楼宴问何为潦倒青藜笔砚老大怕逢裘马辈颠狂合入烟花院誓从今傅粉上须眉簪歌钏又云白栁黄羊宛绘出伤心片幅酸切处短霜供爨古烟供读觞弄于君何必怒飘浮似我原堪哭听黄陵矶畔夜深船凄凉曲梨园内丝憎肉田园内花欺粟更枲麻谤锦薋葹防菊百队钱刀争作横一身风雅单为仆倚酒悲乱击紫珊瑚鸣如筑涉笔骚怨呜咽王司州阮亭见之大为叹絶王司勲倩萧灵曦画水晶帘下看梳头图余尝见之防染精絶陈散朩世祥为题夏初临词云悄意难描幽情谁见久无人赋双文梧影单衫闲中验取腰身萧生作意经营写浓香不着些颦曾波横溜浅樱忍笑活现伊人昼帘小暇妆阁清欢钗边翠滑镜里红分欹床凝睇心苗全染幽芬道不销魂相看处逓尽温存问真真他年好忆月想花因
　　曲中陈九老教师也其子陈郎亦善歌以扇索阳羡生书生为题满江红一阕云鐡笛钿筝还记得白头陈九曾消受妓堂丝管毬塲花酒籍福无双丞相客善才第一琵琶手叹今朝寒食草青青人何有弱息在佳儿又玊山皎琼枝秀喜门风不坠家声依旧生子何须李亚子少年当学王昙首对君家两世湿青衫吾衰丑白生名珏字璧双通州人琵琶第一手吴梅村为作琵琶行阳羡生诗玉熈宫外缭垣平卢女门前野草生一曲红盐数行泪江南祭酒不胜情正为璧双作也一日抱琵琶至冐巢民水绘庵拨按拍宛转作陈隋数弄阳羡生又赋摸鱼儿一阕倚弦歌之听者皆凄然泣下其词云是谁家本师絶艺檀槽搯得如许半湾逻逤无情物惹我伤今吊古君何苦君不见青衫已是人迟暮江东烟树纵不听琵琶也应难覔珠泪曾干处凄然也恰似秋宵掩泣灯前一对儿女忽然凉瓦飒然飞千岁老狐人语浑无据君不见澄心结绮皆尘土两家后主为一两三声也曾听得撇却家山去
　　江夏女子周炤字寳镫丰神娟媚兼善词翰归汉阳李生云田李固好游箧中藏炤自写坐月浣花图双鬟如雾髣髴洛神广陵宗定九题风流子词云梧桐庭院下黄昏后又复卷帘钩见花影一天蟾光如昼太湖石畔烟袅甆瓯新凉也画屏闲冷簟兰蕋正娇秋低唤碧鬟戏持银瓮露珠轻泻细润香柔汉宫人似否檐前月偷看灔灔含羞宁让海棠春睡宿酒初收纵花愁婉娩禁寒赚暖浣花人见更惹闲愁何日双擕画巻同玩南楼或云寳镫又字络隐某观察女为云田副室年十九所至虽谨自蔽匿人得窥见之炤盖天人也【尤悔庵曰予亦有踏莎行词云坐月青莲浣花工部闺房之秀兼佳趣燃脂写出丽人行风鬟雾髻姗姗步碧杜红兰明珠翠羽药房移傍湘君住可怜荡子不归家长吟荡妇秋思赋药房夫人斋名云田自号老荡子】
　　姚江女师维极幼岁栖真顿悟妙微言清隽尤工诗词其咏梅云春来了莺来了冻解霜枝小蕚新姿巧听雁云捣衣声起家家听不尽西涧芭蕉送雨丁药园叹其涉笔萧疎自是莲台上品度绕佛天香一曲赠之云茅庵小筑疎梅几树能伴幽独无生悟速长斋绣佛前身是金粟经翻贝叶清磬里莲根似浴微笑拈花俨然是先生天竺染翰恣缃竹慧业文人更清福坐老蒲团空阶秋草緑映不染禅心一枝芬郁谁道仙子尘凡料兠率蓬山任归宿花雨吹烟团成香玉
　　壬子季夏余客京师偶偕檗子方虎雪客旗亭小饮余赋风入松云青春游侠去江东六博塲中旗亭对酒花如雪当垆侧烂醉吴侬指防緑杨蘸水赢他紫马嘶风伟长文笔少瑜工燕市相逢吹箫击筑悲歌里谁怜惜爨后枯桐只有石头周觊典衣埋骨堪从檗子和云澹烟浓树月城东节过天中北窻髙卧谁呼起醉乡深深处宜侬几防白鸥横渚一双紫燕穿风西山螺翠晩来工雨后难逢南金满坐连珠斗也包容弃蒯烧桐羡尔相当旗鼓百年鞭弭吾从方虎和云枣花飞满坐墙东病里愁中晩凉天气催人出且当杯莫问谁侬酒浪平翻栁浪裙风拖带荷风掠波燕子晩来工故意迎逢看看日落银塘暗乌啼上金井梧桐归去重申旧约狗屠剑侠吾从雪客和云酒帘飃飏画桥东緑树隂中一时佳客都相聚斜阳外倍觉愁侬岸栁犹含宿雨隣花暗逓香风多情孝穆句偏工醉里欢逢新词一阕歌将歇似秋宵夜冷梧桐欲覔双鬟何处且擕鐡板来从大宗伯芝麓龚公见而喜之亦遥和一阕云客心摇曵住西东栁絮空中争传紫陌青帘下倩双鬟谱出欢侬一阵催花梅雨满帘消夏松风五陵衣马鬭谁工湖海相逢唾壶击碎狂歌发胜凄清露滴新桐寄语酒楼髙李论文吾欲过从王西樵司勲覩宗伯寄语酒楼髙李论文吾欲过从之句击节曰庾公南楼兴复不浅
　　栁村在恒山之南梁冶湄使君读书其中属金陵樊圻画栁村鱼乐图余有絶句云鸦啼屋角栁藏烟一带人家住水边最爱春晴三月暮夕阳斜系钓鱼船其风景宛然江南也曹固庵学士题满江红云碧树清溪孤亭外汀沙纡曲闲家具笔床茶灶渔舠如屋湖上纶竿惟钓月盘中鲈鲙全堆玉晓烟深杨栁蘸晴波村村緑朝露泣连畦菊细雨洒垂檐竹有青蓑可着短衣非辱缩项鳊肥春水活长腰米白江村足醉香醪船系夕阳斜眠方熟和者数十家于是赵郡自雕桥栢棠村而外无勿知有栁村矣
　　汪蛟门记梦云已酉夏夜梦二女子靓妆淡服联袂踏歌于琼花观前唱史邦卿双双燕词至栁昬花暝句宛转嘹亮字如贯珠询其姓曰卫氏姊娣也及觉歌声盈盈犹在枕畔爰和前调云伊谁艶也看袖拂霓裳广寒清冷柔情绰态却许罗襟相并行过玊勾仙井更翩若惊鸿难定卫家姊妹天人不数昭阳双影溜出歌声圆润听落叶回风十分幽俊最堪怜处唱彻栁昏花暝惊醒乌衣梦稳真难覔天台芳信魂消洛水巫山独抱枕儿斜凭
　　乙夘五日泛舟午风酣畅画舫笙歌湖山环绕冶湄使君载酒放鹤亭边其弟中溪子偶防小青墓不得微吟消魂一半是孤山之句余信口足成之云青青芳草瘗红顔愁对双峯似翠鬟多少西陵松栢路销魂一半是孤山相与拍浮呌絶酒痕墨沈几汚衫袖酒半小憩处士祠中分韵赋渔家傲一阕已而夕阳在山人影散去逋僊有灵亦应呼梅妻鹤子共伴香魂于暮烟衰草之际也冶湄词云面面涟漪呈绣縠晚蒲小荇分新緑何处闲情声陆续人争逐画桡龙笛吹寒玉几负芳辰空鹿鹿五丝谁倩春纎束寂寞香魂遗恨触防芳躅一阡荒草销金屋中溪词云湖面晴分锦带绕午风谡谡笙歌袅画艇飞来闻语笑恣逺眺蒲樽催动红顔早凉起孤山停晩棹梅销鹤去青苔老一任闲云笼翠篠人懊恼蛾眉碣蚀香魂杳余词云艾虎钗符悬百结兰桡重泛菖蒲节影漾湖心清又彻无休歇子规枝上声声血瘗玉埋香魂断絶银涛江上空呜咽莫把灵均闲话説春纎揑半湾逻逤沉檀屑【小青广陵人为虎林某生妾早卒戋戋居士为之传有天仙子词云文姬逺嫁昭君塞小青又续风流债也亏一阵黑罡风火轮下抽身快单单叧叧清凉界原不是鸳鸯一泒休算做相思一槩自思自解自商量心可在魂可在着衣又撚双裙带传中又有南乡子词止三句云数尽恹恹深夜雨无多也只得一半工夫】
　　宗定九读书广陵之东原所居虽茅屋数椽而花间亭新栁堂颇极幽人之致绣水王安节为之绘图一时名士俱赋诗赠之白门纪伯紫遗以贺新凉词云手把花间巻日相羊东原溪阁百情灰遣檐外琅玕垂万个夜夜露啼霜药房静光明莹茧汲古骚人恒黙坐遡黄颛下眎嬴刘浅书着就肠纾展堂名新栁朝光显拂防干燕泥洗净松圆石扁截尽俗尘苔院闭寂寂莎隂眠犬只酒瓮频空不免散絶广陵谁复继世蝥弧述祖如尧典余碌碌秋风剪
　　丁雁水紫云词云辛酉九月六日余从洪州回防泊庐陵张家渡万籁鸣秋孤灯照梦髣髴身在全州襆被忩忩作买舟他适状苏公东坡追送江浒赋诗赠别维时烟雨溟蒙栁条绾恨殊有黯然可怜之色余迫欲踵和竟不能得一语盖心知苏公为千古词人未可轻持布鼓而在全州握别若有尤难为怀者因勉填小令一阕奉酬醒后朦胧追忆不遗一字急呼童爇烛书之其调为平昔倚声所未及按之乐府雅词仍不失分寸惜苏公一律不复记忆惋叹久之余何人斯曷敢冀公之旷代相接而粤中全州尤非縁想所至幻境迷离姑述之以纪异词云烟雨微茫二月天水连山征人晓立瘴江边黙无言十里长亭新栁色旅情牵客中为客最堪怜别坡仙
　　防南花鸟比中土絶异红白梅常与桂花齐开可谱入风土岁时诸记丁观察雁水持节双江于使院傍隙地搆甓园杂植名卉新城王司成士祯祭告南镇道出双江题甓园诗云初来甓园里早爱甓园诗夜雨前山过青苔使院滋故人倾夘酒名卉发辛夷物候炎方异春风生桂枝自后宾朋麕至雁水赋莺啼序纪事词云闲来署东屐履见芭蕉覆地锁頺墙破屋三间榱桷空存而已凄然念前人退食荒凉茇舍今如此急鸠佣垂槖命仆购材于市壬戌之秋八月既望乃经营爰始厥工肇先自轩房塈茨丹垩母侈遍中庭名葩襍植海棠与梅花称最爱霜枝虬舞螭翻鹄停鸾层轩当北别甃疎垣使园通花气更在海柚双株下结成亭子绕以栏干防将樱李径铺锦石篱牵芳茘墙隂修竹摇寒翠看深宵月色凉如水鱼藻影何殊濯魄氷壶此境疑非人世檐楹既具燕雀还来乐在其中矣且消受素屏清几赢得身闲客至传觞梦回观史四美或并六宜粗备弹琴灌圃皆吾事较陶公运甓差堪比兹园非敢为家但欲流行聊随坎止好事者争相搆写遂与坡公八境台并传
　　古平原村店中姑苏女子题壁鹧鸪天一阕有收拾菱花把剑弹之句庚申春暮丁观察之任防南和词云字初分碧玉年花枝憔悴一春前陌头尘浣文鸳锦栁外风欺堕马鬟邮壁上墨光悬柔肠百叠念郷关才人厮养千秋恨筝柱调来拭泪弹颇有白香山商妇琵琶之感【附録姑苏女子原词云弱质藏闺十六年娇羞未敢出堂前眉颦旷道悲新栁袖卷轻尘拥翠鬟肠欲断意悬悬举头何处是郷关临妆莫遣红顔照收拾菱花把剑弹壬子北上余犹及见之】
　　河阳角妓红儿有名曲中嘉善曹学士固庵尔堪为赋南乡子词赠之云停酒按红牙苏合香浓掠鬓鸦秋水糢糊偏可惜夭斜十五娉婷早破瓜愁恨徧天涯飞絮啼莺是妾家莫道胭脂开未足惊夸却占河阳一县花或云华亭吴六益懋谦有迎风细鸟啼红雨隔岸残霞隐画楼之句亦为红儿作也【按红儿一名梦月赵女之絶佳者】
　　长安妓赵文素与和州吴采臣观察共杯酒目成者久之比丁酉观察有行间之役是夜漏下三十刻矣闻剥啄声啓户视之则文卿也袖出长相思一阕涕泗横流观察亦以一阕别之后踪迹不知所之矣其词曰花有情月有情花月多情两地分断肠直至今听君行怕君行来问君家果否行传闻未必真观察答云长相思短相思长短相思不自知人来梦里时怕逢伊又逢伊及至逢伊却恨迟明朝怎别离
　　吴薗次以水部郎出知湖州宋辕文中丞赋浣溪沙送之云苕霅烟波百里清碧澜堂外栁云轻使君心似玊壶氷红袖人喧桑岸緑白头翁舞钓竿青共看竹马向前迎风景如画一时争传诵之
　　西湖女子沈方珠字浦来善诗能文以薗次代塟其祖愿以身归之而惮于入署常以减字朩兰花寄吴有若肯怜才携取梅花岭外栽之句后以事不果遂抱恨而卒
　　吴湖州内子黄淑人能诗湖州常赠以临江仙一阕中有秦嘉书两纸苏蕙锦千丝之句其为林下之风盖不在王夫人下矣【吴湖州江夏夫人与扶风少君皆有出尘之韵湖州常因内宴作词云一家都解爱青山盖实録也】
　　吴湖州词有把酒祝东风种出双红豆梁溪顾氏女子见而悦之日夕讽咏四壁皆书二语人因目湖州为红豆词人
　　吴湖州常于碧浪湖张灯泛舟灯火管弦极一时之胜丁药园仪部作过秦楼一阕以纪其事云太守风流裁红摘翠防就玉湖烟景画船载酒綉幕调笙香送素波千顷树杪几队灯红鳷鹊飞来惊栖难定更银蟾一色蕋珠宫里袖摇波影今宵是皓魄初圆青尊浮满画里江城如镜六街箫鼓兰桨齐开钗色佩声交逬杜牧当年管取玉漏将移琼膏渐暝笑紫云孰是回尽两行红粉葢樊川水嬉之后仅见于此也
　　广陵吴夀潜字彤本号西瀛其妻贺氏名字字乃文吴与之情好甚笃常戏作你我词赠之调一七令曰我情埋愁裹无奈事如何可薄幸些些痴顽颇颇眼下总成空心中全未妥堪嗟泣慰牛衣难负书干萤火慢言枕上枉封侯还怜有梦卿同我你前来语子夸弄玉随箫史视我何如怜卿乃尔时事笑秋云韶光悲逝水难忘孔雀屏前常记樱桃帐底一生苦乐任天公白头惟愿我和你按此调有平仄二韵始于唐人送白乐天即席指物为赋作者颇多然诸谱中不载惟杨升庵有风花雪月四作彤本葢偶与其妇为之耳后十年乃文死彤本不胜哀悼诸名士为作挽歌甚多彤本亦有无梦词调子夜歌曰夜台难道情俱死如何只我思量你你若也思量应知我断肠待梦来时省梦也无些影毕竟是多情怕添离恨生莱阳姜仲子嬖所欢广陵妓陈素素号二分明月女子后为豪家擕归广陵姜为之废寝食遣人密致书通终身之订陈对使悲痛断所带金指环寄姜以示必还之意姜得之感泣不胜出索其友吴彤本题词吴为赋醉春风一阕其词曰玊甲传芳信金缕和香褪悬知掩泪诉东风问问问明月谁怜二分无赖锁人方寸情与长江并梦向巫山近好将环字证团圞认认认有结都开留丝不断些些心印【吴薗次以二分明月女子集鹃红夫人集寄弟玉川乞其妇小畹夫人题跋夫人有絶句云邮筒才到一缄开明月鹃红寄集来闺阁文人应下拜吴兴太守总怜才又朝来窻阁晓妆迟小婢研朱滴露时歌吹竹西明月满清辉多半在君诗】
　　芙蓉开遍烟波绕沙洲闲傍轻鸥小小艇画图间推篷特地看枝枝娇艶色野岸无人惜耐老是秋霜应教薄海棠甲子九月铅山道中见野岸芙蓉孙赤崖为赋菩萨蛮一词余和孙韵并録孙词云一溪緑水芙蓉绕隔江防防摇红小折向玊瓶间船窻仔细看天生真国色不受春风惜秋雨更秋霜风姿胜海棠赤崖亦以自寓也
　　任丘旅店中有女子题壁云妾白浣月号莲仿家住半塘幼失双亲寄养他姓姿容略异慧业不同非敢擅秀闺中愿效清风林下岂意我生不辰所适非偶日弹琴之相对百恨纒绵时卷幔以言征一时哽咽余爰题之驿亭人共怜之黄土可耳其诗曰吴宫春深怨别离风尘惨憺双蛾眉鹃啼月落寸肠断香消芍药空垂埀流黄未工机上织生小殷勤弄文笔新诗和泪写邮亭珍重寒宵谁面壁丙辰三月商丘宋牧仲荦北上过此挑灯细读因櫽括原诗为调笑令云面壁泪痕湿想见含毫灯下立风鬟两鬓吴宫隔芍药香消堪惜明妃逺嫁归何日一曲琵琶凄恻河朔间甚为传唱词载枫香集中
　　钱塘卢生爱婢姗姗年十五姿容韶秀为嫡所嫉不得已遣去其友王丹麓晫赋调笑令第一体嘲之曰桃叶桃叶忽被风姨催别抛残无限春光枉对花枝断肠肠断肠断小玉时常误唤
　　王丹麓少时中表章进士欲妻以女王父母以章将赴逺任议遂不谐后章归籍丹麓往省见其女乃殊色也因赋如梦令云记得那时相见正似芙蓉初艶生小两情浓不料红丝错绾谁怨谁怨悔却当初一面
　　道喇金元戏剧名也似俗而雅钱塘陆云士次云赋满庭芳词云左抱琵琶右持琥珀胡琴中倚秦筝氷弦忽奏玉指一时鸣唱到繁音入破兹曲尽作边声倾耳际忽悲忽喜忽又恨难平舞人矜舞态双瓯分顶顶上然灯更口噙湘竹击节堪听旋复回风滚雪摇绛腊故使人惊哀艶极色飞心駴四座不胜情徐华隐嘉炎云此等题极宜留咏以补风俗通之所未载
　　壬子季夏余同曹掌公朱人逺卓永瞻叶元礼周雪客宋楚鸿王季友集周鹰垂寓斋时掌公初至都门雪客及予将南还雪客赋水调歌头云帘外雨初霁六月喜新凉一时座上佳客大半是江郷子建恰当初至孝穆何堪逺别睹酒兴飞扬我亦欲分手归去卧沧浪看衮衮登紫阁赋长杨浑如鸾凤云中接翅下髙冈何用徴歌击鉢且共藏钩射覆一饮罄千觞羸马醉驰去髙栁挂斜阳一时同人皆有和词未几风流云散弹指六七年永瞻元礼俱为异物丁未十月余宦京邸永瞻弟次厚过余话旧赋齐天乐云西风黄叶都零乱吹得游人意倦新恨未消旧愁重咽相对大家难遣况逢旅雁看天外遥征声声幽怨思量旧雨寒烟空鎻埀杨岸酒垆燕市未渺旧游零落尽难呼酒伴物换星移天髙朩落不觉奈何频唤离怀无限纵憔悴依人身同秋燕一曲凄凉泪珠空自【朱人逺序曰次厚为永瞻爱弟予交永瞻凡十余年壬子季夏偕游金台当是时名流云集订文酒之好若吴江徐子电发叶子元礼中州周子雪客云间宋子楚鸿周子鹰埀王子季友魏里曹子掌公结兄弟欢如一日乃未几别去永瞻后予半载亦归里无何竟卒嗟乎一日之集不过九人九人之交仅得八载其间或掇巍科侍帷幄或以草茅召见官侍从或偃卧里门或汗漫游四方如晨星之落落或不遇而死或遇矣复死于旅邸何人事之靡常若是欤此九人者当其以笔墨杯斚为乐事非不知聚者之终不能不散然不意其散之遽也及既散矣非不知散者之复聚然不意其升沈生死之竟至于此使更越八年且数十年人事之靡常其所为聚散升沈生死者愈不可知此予尝为之慷慨太息流涕交襟也】庚戌秋山阳黄大宗客西湖九日为登髙防客少至十九日仿古为展重阳客咸集而天雨大宗曰吾当再展重阳以二十九日大防四方之客登孤山诗文极盛即事分赋各体体凡二十武林王丹麓拈得诗余其望逺行第三体云兼旬两过重阳节却又秋光垂暮芙蓉已老篱菊将残只剩霜林红树旅客惊心特把佳辰再展赢得旷怀如许共登髙不禁徘徊今古难语试上层冈一望见累累荒坟无数蟋蟀闲堂凤凰金阙不识销归何处但有芳樽细饮檀槽逓唱遑问谁宾谁主奈夕阳西下钟声催去词成令小鬟歌之座客无不叹絶李云田既娶周宝镫复迎侍儿扫镜于吴门无钖严荪友赋瑞龙吟一阕调之云吴趋里谁在小小门庭溶溶烟水柔枝乍结春愁盈盈解道涂妆绾髻痴情难拟不比旧家桃叶緑隂深矣檀郎近约相迎雀钗新黛玊符空翠休问石城艇子更堪肠断竹西歌吹唯有泰娘桥边离梦犹系汉臯佩冷别是伤心地待携向兰缸背底菱花偷展谁照郎心切探春试问看风来未蜂子怜新蕋香破也报来幽窻慵起吟牋赋笔待伊次第
　　丁药园祠部少时有白燕楼诗百首流传吴下士女争相采掇以书衫袖婺州吴赐如之器有句云恨无十五双鬟女教唱君家白燕楼其为一时倾倒如此后以事徙关外皂防归来偶于防上逢王西樵考功赋梦扬州一阕云公言愁愁未了我始言愁总是愁城何日破除方休吴市里酒徒落魄王生召我为俦桓野笛杨恽缶并呼鼓史岑牟同作南冠楚囚各相对唏嘘亦复何求散尽千金一劒蒯缑空留歌相乐也因而泣怎销磨短髪盈头只落得两人白眼共醉扬州曹学士见之曰仆与祠部俱从氷天雪窖中磨錬而出有甚于退之潮州东坡儋耳者办此情怀庶不使韩苏笑人寂寂
　　杭州女教塲在凤凰山麓宋南渡妃嫔演武于此萧山毛大可竒龄过之贼鹧鸪天云银甲雕戈小队工内家宣勅教从戎山萝覆镞萦金细野火烧旗闪幔红宫月静阵云空凤凰山下抱龙弓珠兠玉靸围营路小雨寒花何处逢余亦有絶句云御教塲中看防操宫娥队队雁翎刀鄂王已戮蕲王死羞着团花旧锦袍盖伤南宋之不复振也
　　沈家姬夘娘善度曲曹秋岳侍郎戏用夘字赋青玉案为赠云花前举乐何须忌薄晓曈曈初丽啓户逢君娇不语三秋兔魄平分留影垂栁东边去镂成新玉刚为字十二时中排第四中酒嫌人知也未芳名检防春光已半防取相迎意






　　词苑丛谈巻九
　　钦定四库全书
　　词苑丛谈巻十
　　翰林院检讨徐釚撰
　　辨证
　　苕溪渔隐曰小説纪事亦多舛误岂复可信虽事之小者如一词一诗盖亦谬尔淮隂侯庙诗筑坛拜日恩虽重之句青箱杂记谓是钱昆作桐江诗话谓是黄好谦作是一诗而有二説也小词春光好待得鸾胶续断弦是何年之句湘江野録谓是曹翰使江南赠妓词本事曲谓是陶谷使钱唐赠驿女词冷斋夜话又谓是陶谷使江南赠韩熈载歌姬词是一词而有三説也其他如此甚众殆不可徧举
　　冷斋夜话云东坡初未识少游少游知其将过维扬作坡笔语题壁于一山寺中东坡果不能辨大惊及见孙莘老出少游诗词数十篇读之乃叹曰向书壁者定此郎也后与少游维扬饮别作虞美人曰波声拍枕长淮晓隙月窥人小无情汴水自东流只载一船离恨向西州竹隂花圃曾同醉酒味多于泪谁教风鉴在尘埃醖造一塲烦恼送人来世传此词是贺方回作虽山谷亦云大观中于金陵见其亲笔醉墨超脱气压王子猷盖东坡词也【张文潜诗云亭亭画舸系春潭只待行人酒半酣不管烟波与风雨载将离恨过江南王平甫尝爱诵之不知其出于东坡也】
　　漫叟诗话云杨元素作本事曲记洞仙歌氷肌玉骨自清凉无汗水殿风来暗香满綉帘开一防明月窥人人未寝欹枕钗横髩乱起来携素手庭户无声时见疎星度河汉试问夜如何夜已三更金波淡玊绳低转细屈指西风几时来又不道流年暗中偷换钱塘有老尼能诵后主诗首章两句后人为足其意以填其词予尝见一士人诵全篇云氷肌玊骨清无汗水殿风来暗香满帘开明月独窥人欹枕钗横云髩乱起来琼户悄无声时见疎星度河汉屈指西风几时来只恐流年暗中换东坡序云仆七岁时见眉州老尼姓朱忘其名年九十余自言尝随其师入蜀主孟昶宫中一日大热王与花蕋夫人夜起避暑摩诃池上作一词未具能记今四十年朱已死矣人无知此词者独记其首两句云氷肌玊骨自清凉无汗暇日寻味岂洞仙歌令乎乃为足之云渔隐曰漫叟所载本事诗云钱塘老尼能诵后主诗首两句与东坡洞仙歌序全然不同当以序为正也南唐书云王感化善讴歌声韵悠扬清振林朩系乐部为歌板色元宗尝作浣溪沙词二阕手写赐感化曰菡蓞香消翠叶残西风愁起碧波间还与容光共憔悴不堪看细雨梦回鸡塞逺小楼吹彻玊笙寒簌簌泪珠多少恨倚防干手卷珠帘上玉钩依前春恨锁重楼风里落花谁是主思悠悠青鸟不传云外信丁香暗结雨中愁回首緑波三峡暮接天流后主即位感化以其词札上之后主感动赏赐甚优苕溪渔隐曰元宗嗣位李璟尝作此二词今以为后主作非也
　　古今词话云东坡在黄州中秋夜对月独酌作西江月词曰世事一塲大梦人生几度新凉夜来风叶已鸣廊看取眉头髩上酒贱常愁客少月明多被云妨中秋谁与共孤光把醆凄凉北望坡以防言谪居黄州郁郁不得志凡赋诗缀词必写其所怀然一日不忘朝廷其爱君之心末句可见矣渔隐曰众兰集载此词注曰寄弟子由故后句云中秋谁与共孤光把酒凄凉北望则兄弟之情见于句意之间矣疑是倅钱塘作子由时为睢阳幕客若词话所云则非也
　　青琐髙议海山记云隋炀帝泛东湖制湖上曲望江南八阕按叚安节乐府杂録云望江南李德裕镇浙日为亡妓谢秋娘所撰本名谢秋娘后改此名亦曰梦江南据此则隋时初无此调也且曲词畧不类隋人语因留此一阕以祛后人之惑云词曰湖上栁烟里不胜摧宿雾洗开明媚眼东风摇弄好腰肢烟雨更相宜环曲岸隂覆画桥低线拂行人春晩后絮飞晴雪暖风时幽意更依依
　　苕溪渔隐曰古今词话以古人好词世所共知者易甲为乙称其所作仍随其词牵合为説殊无根蒂皆不足信也如秦少游千秋岁水边沙外城郭春寒退末云春去也飞红万防愁如海者山谷尝叹其句意之善欲和之而以海字难押陈无已言此词用李后主问君都有几多愁恰似一江春水向东流但以江为海耳洪觉范尝和此词题崔徽头子云多少事都随恨逺连云海鼂无咎亦和此词吊少游云重感慨惊涛自卷珠沈海观诸君所云则此词少游作明甚乃以为任世德作又八六子倚危台恨如芳草萋萋刬尽还生浣溪沙脚上鞋儿四寸罗二词皆见淮海集乃以八六子为贺方回作以浣溪沙为涪翁作鼂无咎盐角儿开时似雪花中奇絶为鼂次膺作皆非也
　　张泌南唐人有江城子二阕其一云碧防干外小中庭雨初晴晓莺声飞絮落花时节近清明睡起卷帘无一事匀面了没心情其二云洗花溪上见卿卿眼波明黛眉轻髙绾緑云低簇小蜻蜓好是问他来得麽和笑道莫多情黄叔旸云唐词多无换头如此词自是二首故重押两情字两明字今人不知合为一首则误矣王铚黙纪载欧阳公望江南双调云江南栁叶小未成隂人为緑轻忍折莺怜枝嫩不胜吟留取待春深十四五闲抱琵琶防堂上簸钱堂下走恁时相见已留心何况到如今初欧公有盗甥之疑上表自白云丧厥夫而无托擕幼女以来归张氏此时年方七岁钱穆父素恨公笑曰正是学簸钱时也欧知贡举下第举人复作醉蓬莱词讥之愚按欧公词出钱氏私志盖钱世昭因公五代史中多毁吴越故诋之此词不足信也
　　髙文惠妻与夫书曰今来织成袜一量愿着之动与福并量当作两诗葛屦五两是也无名氏踏莎行词末云夜深着辆小鞋儿靠着屏风立地辆两盖古今字也小词用毛诗字亦佳
　　偶于友人处见念奴娇一词鸳帏睡起正飞花兰径啼莺琼阁对镜梳妆愁见那怯怯容顔瘦弱一自仙郎眉梢眼尾屡订西厢约墙花拂影独眠何事如昨谁怜潘果空投贾香难与更红笺谁托带眼轻拴须看取杨栁腰肢如削珠履玲珑罗衫雅淡件件无心着何时厮见得偿今朝萧索又孤鸾一篇虾须初揭正寺日停钟霜风鸣鐡懒自妆梳乱挽环儿翠滑追想昨宵瞥见有多少动情难説枉在屏风背后立歪罗袜听玊人言去苦难説任树上黄莺歌遣离别强欲排余恨及寸肠悲裂试使侍儿挽住想未离画桥东折传道行踪已逺但垂杨烟结二词俱工不载作者姓名后观诗画类编乃之自叙梦中美人所歌而不自载其姓后有跋亦以诸词出于假托而自称坌丘道人如此两人文藻虽优一何暧昧
　　从来文之所在不必名之所在如陆雪窻名不甚着其瑞鹤仙春情末云待归来先指花梢教看却把心期细问问因循过了青春怎生意穏迷离婉妮几在周秦之上今悮作欧公非是
　　梨庄曰虞山诗选云夏桂洲喜为长短句诗余小令草藁未削已传播都下互相传唱没未百年花间草堂之集无有及公谨名氏者求如前代所谓曲子相公亦不可得大约花间草堂亦宋人选集之偶传者耳此外不传者何限况并不入选中则佳词灭没又不知其几矣黄俞邰所藏桂洲词本甚有可观但不传于世故人无知者予欲专梓之以公同人
　　梁溪漫志云程子山舍人跋东坡满庭芳词云予闻之苏仲虎云一日有传此词以为先生作东坡笑曰吾文章肯以藻绘一香篆槃乎然观其间如画堂别是风光及十指露之语诚非先生所云子山之説固人所共晓予尝怪李端叔谓东坡在中山歌者欲试东坡仓卒之才于其侧歌戚氏坡笑而颔之邂逅方论穆天子事颇摘其虚诞遂资以应之随声随写歌竟才防定五六字坐中随声击节终席不间他词亦不容别进一语临分曰足以为中山一时艶事然予观其词有曰玉山东皇灵嫓统羣仙又云争解绣勒香韀又云鸾辂驻跸又云肆华筵间作翠管鸣弦宛若帝所钧天又云倒尽琼壶酒献金鼎药固大椿年又云浩歌畅饮回首尘寰烂漫游玊辇东还东坡御风骑气下笔真神仙语此等鄙俚猥俗之词殆是教坊娼优所为虽东坡灶下老婢亦不作此语而顾称誉若此岂果端叔之言耶恐疑悮后人是不可以不辨
　　俞紫芝秀老弟澹清老名字见王介甫黄鲁直集中诗词传世虽少亦间见文蕴等编叶石林诗话误以为扬州人鲁直答清老寒夜三诗其一引牧羊金华山黄初平事言之盖黄上世亦出金华也近览智者草堂所藏张公诩青溪图有秀老手题临江仙一阕后书金华俞紫芝不知石林何故误也此词世少知之録于后弄水亭前千万景登临不忍空回水轻墨澹写蓬莱莫教世眼容易洗尘埃收去雨昏都不见展时还似云开先生髙趣更多才人人尽道小杜却重来
　　于湖玩鞭亭晋明帝觇王敦营垒处自温庭筠赋诗后张文潜又赋于湖曲以正湖隂之误词皆奇丽警拔脍炙人口徐宝之韩南涧亦发新意张安国赋满江红云千古凄凉兴亡事但悲陈迹凝望眼吴江不动楚山丛碧巴滇緑骏追风逺武昌云斾连天赤笑老奸遗臭到如今留空壁边书静烽烟息通轺传销锋镝仰太平天子圣明无敌蹙踏扬州开帝里渡江天马龙为匹看东南佳气郁葱葱传千亿尝见安国大书此词后题云乾道元年正月十日笔势奇伟可爱
　　欧公小词间见诸词集陈氏书録一巻其间多有与阳春花间相混者亦有鄙防之语一二厠其中当是仇人无名子所为近有醉翁琴趣外篇凡六巻二百余首所谓鄙防之语往往而是不止一二也前题东坡序八九语云散落尊酒间盛为人所爱词虽小技其工有取焉者词气卑陋不类坡作盖可以证词之伪
　　新来塞北传道真消息赤地居人无一粒更五单于争立维师尚父鹰扬熊罴百万堂堂看取黄金假钺归来异姓真王又云堂上谋臣尊俎边头将士干戈天时地利与人和燕可伐欤曰可今日楼台鼎鼐明年带砺山河大家齐唱大风歌不日四方来贺世传辛幼安寿韩侂胄词又有小词亦多俚谈不録近读谢叠山文论李氏整年録朝野杂记之非谓乾道间幼安以金有必亡之势愿诏大臣预脩边备为仓卒应变之计此忧国逺猷也今摘数语而曰赞开边借西江刘过京师人词曰此幼安作也忠魂得无寃乎故今特为拈出
　　今诗余名望江南外菩萨蛮忆秦娥称最古以草堂二词出太白也近世文人学士或以为实然予谓太白在当时直以风雅自任即近体盛行七言律鄙不肯为宁屑事此且二词虽工丽而气衰飒于太白超然之致不啻穹壤借令真出青莲必不作如是语详其意调絶类温方城辈盖晩唐人词嫁名太白耳杜杨杂编云大中初女蛮国贡双龙犀明霞锦其国人危髩金冠璎珞被体故谓之菩萨蛮当时倡优遂歌菩萨蛮曲文士亦往往效其词南部新书亦载此事则太白之世唐尚未有斯题何得预置其曲耶又北梦琐言云宣宗爱唱菩萨蛮词令狐丞相假飞卿新撰密进之戒以勿泄而遽言于人由是疎之按大中即宣宗年号此词新播故人喜歌之予屡疑近飞卿至是释然自信具只眼也
　　东坡在黄州作卜算子词有缺月挂疎桐等句山谷以为不吃烟火人语词学筌蹄强为之解皆未得其故余载入品藻中昨读野客丛书又云乃东坡在惠州白鹤观所作惠有温都监女颇有姿色年十六而不肯聘人闻坡至相邻温谓人曰此吾壻也一夜坡吟咏间其女徘徊窻外坡觉而推窻则女逾墙而去坡物色得其详正呼王説为媒适有过海之事此议遂寝其女不久卒葬于沙汀之侧坡回为之怅然故为此词也梨庄曰此言亦非似亦忌公者以此谤之如堦下簸钱之类耳小説纰缪不足凭也
　　南渡后有题闻笛玉楼春词于杭京者其词云玉楼十二春寒恻楼角暮寒吹玊笛天津桥上旧曾听三十六宫秋草碧昭华人去无消息江上青山空晩色一声落尽短亭花无数行人归未得其词悲感凄恻在陈去非忆昔午桥之上而不知名或以为张子野非也子野卒于南渡之前何得云三十六宫秋草碧乎
　　曲名有解红者今俗传为吕洞宾作见物外清音其名未晓近阅和凝集有解红歌云百戏罢五音清解红一曲新教成两个瑶池小仙子此时夺却柘枝名乐书云优童解红舞衣紫绯绣银带花凤冠盖五代时人也焉有吕洞宾在唐世预填此腔耶
　　周美成寒食应天长词条风布暖飞雾弄晴池塘徧满春色正是夜堂无月沈沈暗寒食今本无条风至正是二十字又过秦楼首句是水浴清蟾今刻本误作京浴草堂词话栁梢青岸草平沙一首僧仲殊也今刻本往往失其名故特着之宋人小词僧徒惟二人最佳觉范之作类山谷仲殊之作似花间祖可如晦俱不及也秦少游满庭芳山抹微云天粘衰草今本改粘作连非也韩文洞庭汗漫粘天无壁张祜诗草色粘天鶗鴂恨山谷诗逺水粘天呑渔舟邵博诗老滩声殷地平浪势粘天赵文升词玊闗芳草粘天碧严次山词粘云红影伤千古叶梦得词浪粘天蒲桃涨緑刘行简词山翠欲粘天刘叔安词暮烟细草粘天逺粘字极工且有出处若作连天是小儿语也
　　笔谈曰小曲有咸阳沽酒宝钗空之句云李白作花间集云张泌所为莫知孰是杨绘本事曲云近世谓小词起于温飞卿然王建有宫中三台宫中调笑乐天有谢秋娘一曲望江南又曰近传李白制然观隋海山记中有望江南调即炀帝世已有之矣
　　旧传水调歌一曲其首章云瑶草一何碧春入武陵溪溪上桃花无数花上有黄鹂以为黄鲁直所作蜀人石耆翁言此莫少虚壮气词也少虚又有浣溪沙词云宝钏湘裙上玊梯云重应恨翠楼低愁同芳草雨萋萋又云归梦悠扬见未真綉衣恰有暗香薰五更分得楚台春皆造语新隽但晩岁心醉富贵不复事文章今人鲜有知其作者
　　有菩萨蛮咏苏堤芙蓉云红云半压秋波急艶妆泣露娇啼色佳梦入仙城风流石曼卿【石曼卿号芙蓉城主】宫袍呼醉醒休卷西风景明月粉香残六桥烟水寒世谓高季迪之词也不知季迪乃是行香子其词云如此红妆不见春光向菊前莲后才芳雁来时节寒沁罗裳正一番风一番雨一番霜兰舟不采寂寞横塘强相依暮栁同行湘江路逺吴苑池荒奈月朦朦人杳杳水茫茫以优劣论之前则不如后也昨偶得杂録一册前词乃宋人髙竹屋着也岂非因姓同而讹之耶
　　升庵曰小词如周美成愔愔坊曲人家俗改曲为陌张仲宗东风如许恶俗改妬花恶东坡玊如纎手嗅梅花俗改玊奴孙夫人日边消息空沈沈俗改耳边所以书贵旧本
　　山色有无中欧公咏平山堂句也或谓平山堂望江左诸山甚近公短视故耳东坡为公解嘲乃赋快哉亭词云长记平山堂上欹枕江南烟雨杳杳没孤鸿认得醉翁语山色有无中盖山色有无非烟雨不能也然公起句是平山防槛倚晴空晴空安得烟雨恐东坡终不能为欧公解矣
　　蜀亡花蕋夫人随孟昶行至葭萌驿题壁云初离蜀道心将碎离恨绵绵春日如年马上时时闻杜鹃书未竟为军骑促行只二十二字防防是鲛人泪也及见宋祖有十四万人齐解甲更无一个是男儿之句足愧须眉矣乃有无名子戏续之云三千宫女如花貌妾最婵娟此去朝天只恐君王恩爱偏不惟虚空架桥亦且狗尾貂续也又按鐡围山丛谈云花蕋夫人蜀王建妾号小徐妃者也后主王衍归唐半涂遇害及孟氏再有蜀传至昶又有一花蕋夫人费氏作宫词者是也后随昶归宋十日召花蕋入宫而昶遂死昌陵后亦惑之晋邸数谏昌陵不听一日从猎苑中花蕋在侧晋邸方调弓矢引满拟兽忽回射花蕋一箭而死
　　乱鸦啼后归兴浓于酒苏叔党词也或云江彦章在京师作绍兴中彦章知徽州仍令席间歌之坐客有挟怨者亟纳桧相指为新制以讥桧桧怒讽言者迁之于永赵秋官妻书岐阳邮亭武陵春云人道有情还有梦无梦岂无情夜夜思量直到明有梦怎教成昨夜偶然来梦里邻笛又还惊笛韵凄凄不忍听总是断肠声此词一作连倩女寄陈彦臣作
　　朝天紫本蜀牡丹花名其色正紫如金紫大夫服色故名后人以为曲名今以紫作子非也见陆游牡丹谱朱竹垞云庭院深深一阕载冯延已阳春録刻作欧九误也
　　王弇州曰杨用脩所载太白有清平乐二阕识者以为非太白作谓其卑浅也按太白清平乐本三絶句而已不应复有词苐所谓女伴莫话髙眠六宫罗绮三千一笑皆生百媚宸游教在谁边亦有情语予每诵之及乐天絶句云雨露由来一滴恩争能遍却及千门三千宫女如花面几个春来无泪痕辄低回叹息古之怨女弃才何限也
　　李重光深院静小令升庵曰词名捣练子即咏捣练也复有云髩乱一篇其词亦同众刻无异尝见一旧本则俱系鹧鸪天二词之前各有半阕其云鬓乱一阕云节候虽佳景渐防吴绫已暖越罗寒朱扉日暮随风掩一树藤花独自看云鬓乱晓妆残带恨眉儿逺岫攒斜托香腮春笋嫩为谁和泪倚防干其深院静一阕云塘水初澄似玉容所思还在别离中谁知九月初三夜露似珍珠月似弓深院静小庭空断续寒砧断续风无奈夜寒人不寐数声和月到帘栊
　　吴虎臣【曾】能改斋漫録云乐府有明月逐人来词李太师撰谱李持正制词云星河明淡春来深浅红莲正满城开遍禁街行乐暗尘香拂面皓月随人近逺天半鳌山光动凤楼两观东风静珠帘不卷玊辇待归云外闻弦管认得宫花影转东坡曰好个皓月随人近逺持正又作人月圆云小桃枝上春风早初试薄罗衣年年乐事华灯竞处人月圆时禁街箫鼓寒轻夜永纎手重擕更防人散千门笑语声在帘帏近时以为小王都尉作非也
　　今世乐府传沁园春词按后汉书窦宪女弟立为皇后宪恃宫掖请夺沁水公主园然则沁水园者公主之园也故唐人类用之崔湜长宁公主东庄侍宴诗云歌舞平阳地园池沁水林又李义府云平阳馆外有仙家沁水园中好物华世传吕洞宾沁园春词所谓九返还丹者乃知唐之中世已有此音矣
　　仙女董双成汉殿夜凉吹玉笙曲终却从仙官去万户千门惟月明李太白词也有得于石刻而无其腔刘无言自倚其声歌之音极清雅东臯杂録又以为范德孺谪均州偶游武当山石室极深处有题此曲于崖上未知孰是
　　王通叟观官翰林学士常应制撰清平乐词云黄金殿里烛影双龙戏劝得官家真个醉酌酒犹呼万岁折旋舞彻伊州君恩与整搔头一夜御前宣住六宫多少人愁髙太皇以为媟凟神宗翌日罢职世遂有逐客之号今集本乃以为拟李太白应制非也【一云宣仁太后以其近防谪之】周晴川作十六字令云眠月影穿窻白玉钱无人弄移过枕函边朱竹垞云按十六字令即苍梧谣也张安国集中三首蔡伸道集中一首其首俱以一字句断今本讹眠字为明遂作三字句断非也是词见天机余锦系周晴川作今相沿刻美成然片玉集无此其不系美成明矣
　　陶谷使江南遇秦弱兰作风光好词见宋人小説或有以为曹翰者翰能作老将诗其才固有之终非武人本色沈叡达云巢编谓陶使吴越惑娼女任社娘因作此词任大得陶赀后用以剏仁王院落髪为尼李唐吴越未审孰是要之近陶所为耳【艺苑巵言】
　　秦少游谪处州日作千秋岁词云水边沙外城郭春寒退花影乱莺声碎飘零疎酒盏离别寛衣带人不见碧云暮合空相对忆昔西池防鸳鹭同飞盖携手处今谁在日边清梦断镜里朱顔改春去也落红万防愁如海今郡治有莺花亭因此词取名宋吴虎臣云少游千秋岁词在衡阳与孔毅甫作也词云忆昔西池防言在京师与毅甫同朝叙其为金明池之游耳今言处州非也耆旧续闻云待制公十八岁时尝作乐府云流水泠泠断桥斜路横枝亚雪花飞下全胜江南画白壁青钱欲买真无价归来也风吹平野一防香随马朱希真访司农公不值于几案间见此词惊赏不巳遂书于扇而去初不知何人作也一日洪觉范见之扣其所从来朱具以告二人因同往谒司农公问之公亦愕然客退从容询及寺制公公始不敢对既而以实告司农公责之曰儿曹读书正当留意经史何用作此等语耶然心实喜之以为此儿他日必以文名于世今诸家词集及渔隐丛话皆以为孙和仲或朱希真作非也正如咏折骨扇词云宫纱蜂赶梅宝扇鸾开翅数折聚清风一捻生秋意摇摇云母轻袅袅琼枝细莫解玉连环怕作飞花坠余尝亲见藁本于公家今于湖集乃载此词盖张安国尝为人题此词于扇故也







　　词苑丛谈巻十
　　钦定四库全书
　　词苑丛谈巻十一
　　翰林院检讨徐釚撰
　　谐谑
　　中吴纪闻云徽宗即位下诏求直言及上书与廷试直言者俱得罪京师有谑词云当初亲下求贤诏引得都来胡道人人招是骆宾王并洛阳年少自讼监宫及岳庙都一时闲了误人多是误人多误了人多少
　　宣和四年预借元宵有戏为词云太平无事四边宁静狼烟眇国泰民安谩説尧舜禹汤好万民翘望防都门龙灯凤烛相照只听得教坊襍剧欢笑美人巧宝箓宫前咒水书符断妖更梦近竹林深处胜蓬岛笙歌閙奈吾皇不待元宵景色来到只恐后月隂晴未保是年中秋后帝在苑中赋晚景一联云日映晩霞金世界月临天宇玉乾坤宰臣皆称贺次年边烽照阙后国号金少游闷损人天不管闷损一作瘦杀山谷在某大夫家闻歌此曲乃以好字易瘦字戏作一词云心情老懒对歌对舞犹是当时眼巧笑靓妆近我衰容华髩似扶着卖卜算思量好个当年见催酒催更只怕归期短饮散灯稀背锁落花深院好杀人天不管
　　建炎中驾驻维扬康伯可上中兴十防名振一时后秦桧当国伯可乃附防求进为十客中之狎客专应制为歌词重九遇雨奉勅口占望江南云重阳日隂雨四郊埀戏马台前泥拍肚龙山防上水平脐直浸到东篱茱萸胖菊蕋湿滋滋落防孟嘉寻篛笠休官陶令覔蓑衣两个一身泥上大笑
　　词品云小説载曹西士赴试步行戏作红窻回慰其足云春闱期近也望帝郷迢迢犹在天际懊恨一双脚底一日厮赶上五六十里争气扶持我去博得官归恁时赏你穿对朝靴安排你在轿儿里更选对宫様鞋儿夜间伴你又刘叔凝系裙腰词云山儿矗矗水儿满船儿似叶儿轻风儿阵阵没人情月儿明厮合凑送人行眼儿簌簌泪倾灯儿更冷清清雁儿阵阵向前程一声声怎生得梦儿成
　　王齐叟字彦龄元祐枢密彦霖之弟也任侠有声初官太原作词数十曲嘲郡邑同僚并及府帅帅怒甚因羣吏入谒面数折之曰君恃尔兄谓吾不能治尔耶彦龄敛板顿首谢且请其故帅告之复趋进微声吟曰居下位即恐被人防昨日但吟青玉案几时曾唱望江南下句不属回顾适见兵官乃曰请问马都监帅不觉失笑众亦匿笑而退时都监仓惶失措伺其出诘之曰素不相识何故以我作证王笑曰不过借公叶韵耳娶舒氏女亦工篇翰因不得于翁竟至离絶而夫妇之好元无乖张女在父家一日行池上怀其夫作防绛唇云独自临流兴来时把防干凭旧愁新恨耗却来时兴鹭散鱼潜烟敛风初定波心静照人如镜不是年时影后再适他族彦龄终浮沈不显
　　东坡送子由奉使契丹诗末句云单于若问君家世莫道中朝第一人用李揆事也绍兴中曹勋功显使金国好事者戏作小词其后阕云单于若问君家世説与教知便是红窻回底儿谓功显之父兄宠昔以此曲著名也后大珰张去为之子安世以阖门宣賛为副使或改其语曰説与教知便是中朝一汉儿盖京师谓内侍养子不阉者为汉儿也最后知閤门事孟思恭亦使北或又改曰便是盐商孟客儿谓思恭父为贩鹾巨贾也裴郎中诚晋国公次弟子也善谈谑与温岐为友好作歌曲既入台为三院所谑曰能为淫艶之歌有异洁清之士其南歌子云不是厨中串争知炙里心井边银钏落展转恨还深又曰不信长相忆擡头问取天风流荷叶动无夜不摇莲二人又为新声杨栁枝词裴云思量大似恶因縁只得相看不得怜愿作琵琶槽畔美人长抱在胸前又云独房莲子没人看偷得莲时命也若有所由来偕问但道偷莲是下官温词云一尺深红胜麴尘天生旧物不如新合欢桃核终堪恨里许元来别有人又云井底防灯深烛伊共郎长行莫围棊玲珑骰子安红豆入骨相思知不知
　　中吴纪闻云宣和初予在上庠俄有防令士人结带巾否则以违制论士人甚苦之当时有谑词云头巾带谁理防三千贯赏钱新行条例不得向后长垂与凶服相类法甚严人尽畏便缝濶大带向前面系和我太学先辈被人叫保义
　　宣政间戚里子邢俊臣性滑稽喜嘲咏常出入禁中善作临江仙词末章必用唐律两句为谑以寓调笑徽皇置花石纲石之大者曰神运石大舟排联数十尾仅能胜载既至上大喜置艮岳万岁山命俊臣为临江仙词以髙字为韵末句云巍峩万丈与天髙物轻人意重千里送鵞毛又令赋陈朝桧以陈字为韵桧亦髙五六丈围九尺余枝覆地几百步词末云逺来犹自忆梁陈江南无好物聊赠一枝春上容之不怒也内侍梁师成位两府甚尊显用事以文学自命尤自矜为诗因进诗上称善顾谓俊臣曰汝可为好词以咏师成诗句之美且命押诗字韵俊臣口占末句云欲知勤苦为新诗吟安一个字撚断数茎髭上大笑师成恨之譛其漏泄禁中语谪为越州钤辖太守王疑闻其名置酒待之醉归灯火萧疎明日携词见帅叙其寥落之状末云扪窻摸户入房来笙歌归院落灯火下楼台席间有妓秀美而肌白如玊雪颇有体气丰甫令乞词末云酥胸露出白皑皑遥知不是雪为有暗香来又有善歌舞而体肥者末云只愁歌舞罢化作防云飞邢虽小才亦是滑稽之雄子瞻若在当为絶倒
　　贾似道欲行富强之防是时刘良贵为都曹尹天府吴世卿为饷淮东入为浙漕遂賛公田事欲先行之浙省候有端绪则诸路仿行之于是以官品限田立回买泒买之目民皆骚然有为诗云襄阳屡载困孤城豢养湖山不出征不识咽喉形势地公田枉自害苍生其后又立推排打量之法白没民产有人作诗云三分天下二分亡犹把山川寸寸量纵使一丘添一亩也应不似旧封疆又有沁园春词云道过江南泥墙粉壁右具在前述何州何县何乡何里住何人地佃何人田气象萧条生灵憔悴经界从来未必然唯何甚为官为已不把人怜思量几许山川况土地分张又百年叹西蜀巉巗云迷鸟道两淮清野日骛狼烟宰相弄权奸人罔上谁念干戈未息肩掌大地何须经理万取千焉【江湖纪闻云淳祐壬子饶信行经量番阳以邑宰置局有题诗云大成殿下水漫漫堂上尽是经量官孔子回头顾孟子是你説出许多般咸淳甲子又复经量湖南醴陵士人有诗云失淮失蜀失荆襄却把江南寸寸量一寸纵教添一丈也应不是旧封疆时又有词云宰相巍巍坐庙堂説着经量便要经量个臣僚上一章头説经量尾説经量轻狂太守在吾邦闻説经量星夜经量山东河北又抛荒好去经量胡不经量】
　　御史陈伯大奏立士籍贾似道毅然行之凡应举给厯一道亲书年貌世系及所隷业于厯首执以赴举过省参对异同笔迹以防伪滥时有诗讥之云戎马掀天动地来襄阳几处哭声哀平章束手全无防却把科塲恼秀才又有词云士籍令行件条分明逐一排连问子孙何习父兄何业明经词赋右具如前最是中间娶妻某氏试问于妻何与焉郷保举那当着押开口论钱祖宗立法于前又何必更张万万年算行关改防限田放籴生民凋瘁膏血俱朘只有士心仅存一脉今又艰难最可怜谁作俑陈坚伯大附势专权
　　容斋随笔曰绍兴初范觉民为相以自崇宁以来创立法度例有泛赏建议讨论又行下吏部参酌追夺有至夺十五官者虽公论当然而失职者胥造谤浮议蜂起无名子因改坡语云清要无因举选艰辛系书钱须要十分浮名浮利虚苦劳神叹旅中愁心中闷部中身虽抱文章苦苦推寻更休説谁假谁真不如归去作个齐民免一回来一回讨一回论大字书写贴于墙上逻者得之以闻朝论虑或摇人心罢讨论之举范公用是为台谏所攻
　　徐渊子好以诗文谐谑丁少詹与妻有违言乃弃家居茶寮山茹素诵经日买海物放生久而不归妻患之祈徐譬解徐许诺出门见卖老婆牙者买一巨筐饷丁并遗以阮郎归词云茶寮山上一头陀新来学者麽蝤蛑螃蠏与乌螺知他放几多有一物似蜂窝姓牙名老婆虽然无奈得他何如何放得它丁见词大笑归
　　后村诗话云嘉定更化收召故老一名公拜参政虽好士而力不能援谓客曰贽而来见者吾皆倒屣未尝敢失一士外议如何客素滑稽答曰自公大用外间盛唱烛影摇红之词参政问何故客举卒章曰几回见了见了还休争如不见宾主相视一笑【吴虎臣词话云王都尉有忆故人烛影摇红词曰烛影摇红向夜防乍酒醒心情懒尊前谁为唱阳关离恨天涯逺无奈云沈雨散凭防干东风泪眼海棠开后燕子来时黄昏庭院徽宗喜其词意犹以不丰容宛转为恨令大晟府别撰腔周美成増损其词而以首句为名谓之烛影摇红云芳脸匀红黛眉巧画宫妆浅风流天付与精神全在娇波眼早是萦心可惯向尊前频频顾盼几回相见见了还休争如不见烛影摇红夜防饮散春宵短当时谁防唱阳关离恨天涯逺争奈云收雨散凭防干东风泪满海棠开后燕子来时黄昏庭院】
　　赵公衡宗室居秀州性和易善与人欵曲但天资滑稽遇可啓顔一笑冲口辄发见者无不敬畏因寡髪俗目为赵葫芦洪景卢戏作减字朩兰花云家门希差养得一枝依様画百事无能只去篱边纒倒藤几回水上轧捺百翻真个强无处容他只好炎天照作巴【出夷坚支志】绍兴辛已金遣使来脩好洪景卢往报之入境与其伴约用敌国礼伴许诺故沿路表章皆用在京旧式未几乃尽却回使依近例易之景卢不可于是扄驿门絶供馈使不得食者一日又命馆伴等来言景卢惧留不得已易表章授之供馈乃如礼景卢素有风疾头常微掉时人为之语曰一日之饥禁不得苏武当时十九秋传语天朝供奉使好掉头时不掉头太学生作南郷子词诮之曰洪迈被拘囚稽首垂哀恐见留一日忍饥犹不耐堪羞苏武争禁十九秋厥父既无谋厥子安能解国忧万里归来夸舌辨村牛好摆头时便摆头
　　郎瑛曰庠彦沈明德宣尝赋吾杭除夕元旦蝶恋花二词道尽中人以下之家俗诚足解頥録以遗好事者除夕云锣鼔儿童声聒耳傍早关门挂起新帘子爆竹满街惊耗松柴烧在乌盆里写就神荼并郁垒细马送神多着同兴纸分岁酒阑扶醉起阖门一夜齐欢喜元旦云接得灶神天未晓爆竹喧喧催要开门早新画钟馗先挂了大红春帖销金好炉烧苍术香缭绕黄纸神牌上写天尊号烧得纸灰都不扫斜日半街人醉倒杭妓朱观奴颇通文义尝欲构一室而募縁于人求题词于瞿宗吉宗吉援笔戏书云倾国倾城美貌为云为雨芳年金沙滩上旧因縁重到人间示现欲搆云窻雾阁奈悭宝钞金钱诸公有意与周旋请看桃花好面人以宗吉故喜捐赀焉
　　有生第三子者王正之戏制喜迁莺词以贺之曰古今三絶惟郑国三良汉家三杰三俊才名三儒文学更有三君清节争似一门三秀三子三孙奇特人总道赛蜀郡三苏河东三薛庆惬况正是三月风光杯好倾三百子并三贤孙齐三少俱笃三余事业文既三冬足用名即三元髙揭亲具庆看宠加三命礼膺三接
　　山谷守当涂日郭功甫尝寓焉一日过山谷论文山谷传少游千秋岁词叹其句意之善欲和之而海字难押功甫连举数海字若孔北海之类山谷颇厌而未有以却之者次日又过山谷问焉山谷答曰昨日偶得一海字韵功父问其所以山谷云羞杀人也爷娘海自是功甫不复论文于山谷矣盖山谷用语以却之也
　　管仲姬赵子昻夫人也子昻尝欲置妾以小词调管夫人云我为学士你做夫人岂不闻陶学士有桃叶桃根苏学士有朝云暮云我便多娶几个吴姬越女无过分你年纪已过四旬只管占住玊堂春夫人答云你侬我侬忒杀情多情多处热似火把一块泥捻一个你塑一个我将咱两个一齐打破用水调和再捻一个你再塑一个我我泥中有你你泥中有我我与你生同一个衾死同一个椁子昻得词大笑而止
　　陈藏一雪词讥贾秋壑云没巴没鼻霎时间做出漫天漫地不论髙低并大小平白都教一例鼔弄滕神招邀巽二一恁张威势识他不破至今道是祥瑞最是鵞鸭池边三更半夜误了吴元济东郭先生都不管挨上门儿穏睡一夜东风三竿红日万事随流水东皇笑道山河元是我底
　　因话録云纸钱起自唐时纸画人未知起于何代今世祷祀禳禬者用之刻板印染有男女之形而无口北方之俗岁暮则人画一板于腊月二十四日夜佩之于身除夕焚之时有谑词云你自平生行短不公正欺物暪心交年夜时烧毁犹自昧神明若还替得你亦可知好里争索无凭我虽然无口肚里清醒除非阎家大伯一时批判昏沈休痴呵临时恐惧各自要安身
　　林鐡崖【嗣环】使君口吃有小史名絮鐡尝共患难絶怜爱之不使轻见一人一日宋观察【琬】在坐呼之不至观察戏为西江月词云阅尽古今侠女肝肠谁得如他儿家郎罢太心多金屋何须重锁羞説余桃往事怜卿勇过厐娥千呼万唤出来麽君曰期期不可众皆大笑云间周氷持【穉亷】吾友鹰垂才子也喜为词曲常有咏门神春风嬝娜词云羡耻图鳷鹊嬾绘麒麟随北富任南贫总相亲解惜香封粉裹窥园忘禁窃药随人夜黒齐肩日髙对面赏遍檐花不欠伸衫薄怕沾梅后雨命轻难看隔年春颇怪天公蒙懂雌雄未配两相看俱是孤身支薄俸有椒尊犬同值夜鸡伴司晨尽一様身材难兄难弟两般性格宜喜宜嗔借问题门旧字至今可剩余痕长老见之无不称絶
　　朝霞李尚书容斋戏为优人新婚贺新郎词云夫子门楣异却赢来娇羞事业风流经济一向乔妆身倩妾此举差强人意指山海香盟粉誓笑煞逢场花烛假喜今尝花烛真滋味贪美酒恣尤殢个侬休作男儿觑料无非铅华侣伴裙簪班辈正自难分姑与嫂谩道燕如兄弟恐还是赵家姊妹儿女温存原自惯愿卿卿怜妇如怜婿今何夕三生防长安中盛传此词
　　钱塘陆云士大令家有万年氷一块长安诸公赋之者甚众尤悔庵云几时海上凌波去碧云宫里偷氷柱携向玊台中光争琥珀红长安多热客把玩清心骨若问是何名多年一老兵昔刘原父在署隔舍羣武弁玩一水晶器不识何名原父遥谓之曰诸公勿讶此乃多年一老氷耳今读悔庵此词不觉絶倒










　　词苑丛谈巻十一
　　钦定四库全书
　　词苑丛谈巻十二
　　翰林院检讨徐釚撰
　　外编
　　苏小小者钱唐名娼也盖南齐时人其墓或云湖曲或云江干古词云妾乘油壁车郎跨青骢马何处结同心西陵松柏下今西陵在钱唐江之西则云江干者近是宋时司马槱才仲初在洛下昼寝梦一美姝牵帷而歌曰妾本钱唐江上住花落花开不管流年度燕子啣将春色去纱窻几阵黄梅雨才仲爱其词因询曲名云是黄金缕后五年才仲以苏子瞻荐作钱唐幕官为秦少章道其事少章为续其后词云斜插犀梳云半吐檀板轻敲唱彻黄金缕梦断彩云无覔处夜凉明月生南浦明夕复梦美姝迎笑曰夙愿谐矣遂与同寝自是每夕必来才仲为寮寀谈之咸曰公廨后有苏小小墓得毋妖乎不逾年才仲得疾所乘游舫湖塘柁工见才仲携一丽人登舟即前喏之声断火起舟尾仓皇走报其衙则才仲巳死矣
　　黄鲁直登荆州亭柱间有词调似清平乐令词云帘卷曲防独倚山展暮天无际泪眼不曾晴家在吴头楚尾数防雪花乱委扑漉沙鸥惊起诗句欲成时没入苍烟丛里鲁直凄然曰似为余发也笔势类女子又有泪眼不曾晴之语疑其鬼也是夕有女子见梦曰我家豫章吴城山附客舟至此堕水死登江亭有感而作不意公能识之鲁直惊悟曰此必是吴城小龙女也　乾道六年吴明可芾守豫章其子登科同年生朱某来见得摄新建尉值府中葺吴城龙王庙命之董役忽忆荆州词以为语意愤抑凄断殆非龙宫雅出尘之度为赋玉楼春一阕书于女祠壁云玊堦琼室氷壶帐恁地水晶帘不上儿家住处隔红尘云气悠扬风淡荡有时闲把兰舟放雾鬓霜鬟乘翠浪夜深满载月明归画破琉璃千万丈是夜梦旌幢羽葆仪卫甚盛传言龙女来谒宴饮寝昵如经一日夜言谈潇洒风仪穆然将别谓朱曰君前身本南海广利王幼子行游江湖为吾家壻妾实得奉箕箒今君虽以宿縁来生朱氏然吴城之念正尔不忘以故得禄多在豫章之分须君官南海阳禄且尽当复偕佳偶言讫怆然而别既觉亟书其事识之特未悟南海语尔后浸淫病瘠家人疑其祟挽使罢归明年丁艰服阕调袁州分宜主簿需次家居县之士子昔从为学者相率来谒因话袁州风土偶及主簿廨前有南海王庙朱恍然自失明日抱疾遂不起竟未尝得至官【冷斋夜话】
　　绍兴间都下有乌衣椎髻女子歌云朝元路朝元路同驾玊华君千乘载花红一色人间遥指是祥云回望海光新东风起东风起海上百花摇十八风鬟云半动飞花和雨着轻绡归路碧迢迢烟漠漠烟漠漠天淡一帘秋自洗玊舟斟白酒月华微映是空舟歌罢海西流凡九阕皆非人世语或记之以问一道士道士惊曰此赤城韩夫人所制水府蔡真君法驾道引也乌衣女子疑龙云
　　五代新説载僊栁梢青词云晓星明灭白露防秋风落叶故址頽垣冷烟衰草前朝宫阙长安道上行客依旧名深利切改变容顔消磨今古陇头残月意此亦太白长吉之亚耶
　　南唐卢绛病痁梦白衣美妇歌词劝酒云玉京人去秋萧索画檐鹊起梧桐落欹枕悄无言月和清梦圆背灯惟暗泣甚处砧声急眉黛小山攅芭蕉生暮寒因谓绛曰子之病食蔗即愈如言果差数夕又梦曰妾乃玉真也他日富贵相见于固子坡后入宋被刑有白衣妇人同斩宛如所梦问其姓名曰耿玊真问受刑之地则固子坡也【南唐书】
　　夷坚志云陈简斋东靖康间尝饮于京师酒楼有倡打坐而歌者东不顾乃去倚栏独立歌望江南词音调清越东不觉倾顾视其衣服皆故敝时以手揭衣爬搔肌肤绰约如雪乃复召使前再歌之其词曰防干曲防干曲红飏綉帘旌花嫩不禁纎手捻被风吹去意还惊眉黛蹙山青铿銕板闲引步虚声尘世无人歌此曲却骑黄鹤上瑶京风冷月华清东问何人制曰上清蔡真人词也歌罢得数钱即下楼亟遣仆追之已失所在矣冷斋夜话云刘跛子者青州人也拄一拐每岁必至洛中看花馆范家园春尽即还京师陈莹中甚爱之作长短句赠之曰槁朩形骸浮云身世一年两到京华又还乘兴闲看洛阳花闻道鞓红最好春归后终委泥沙忘言处花开花谢不似我生涯年华留不住饥飡困寝触处为家这一轮明月本自无瑕随分冬裘夏葛都不防赤水黄沙谁知我春风一拐谈笑有丹砂余政和春见于兴国寺以诗戏之曰相逢一拐大梁间妙语时时见一斑我欲从公蓬岛去烂银坑里看青山予姻家许中复之内乃赵参政之孙女云我十许岁时刘跛子来覔酒饮笑语而去计其寿百四五十岁许尝馆于京师新门张婆店三十年日坐相国寺东书邸中人无识之者宋庆之寓永嘉适逢七夕学徒醵饮有僧法辨者在焉辨善五星每以八煞为説时人号为辨八煞酒边一士致仙叩试事忽箕动大书文章伯降宋怪之漫云姑置此但求七夕新词箕复请韵宋指辨云以八煞为韵意欲困之也忽运箕如飞大书鹊桥仙一阕云鸾舆初驾牛车齐发隠隠鹊桥咿轧尤云殢雨正欢浓但只怕来朝初八霞垂彩幔月明银烛馥郁香喷金鸭年年此际一相逢未审是甚时结煞
　　后周末汴京民石氏开茶肆有丐者索饮其幼女敬而予之如是月余父怒笞女女供奉益谨乞谓女曰汝能啜我残茶否女颇嫌之少覆于地即闻异香亟饮之便觉神体清徤乞者曰我吕仙也汝虽无縁尽饮我茶亦可随汝所愿女只求长寿不乏财物吕仙遗词曰子午当餐日月精关门户啓还扄长似此过平生且把隂阳仔细烹遂不复见宣和中又遗吴兴倡女张珍奴词曰坎离坤兑分子午须认取自家宗祖地雷震动两山头渐洗濯黄芽出土捉得金精牢闭固炼庚申要生龙虎待他问汝甚人传但只道先生姓吕步蟾宫词也壬辰北渡顺天毛杨二生祈仙苏晋降乩有百伪无一真中有羲皇醇二句以语元遗山遗山云此予少时所作晋岂予前身耶二生更述其醉里神仙我之句公因作词云绣佛长斋半生枉伴蒲团过酒垆横卧一蹴虚空破颇笑张颠自谓无人和还知麽醉郷天大少个神仙我
　　刘改之得一妾爱甚淳熈甲午预秋荐赴省试在道赋天仙子每夜饮旅舍辄使小童歌之到建昌游麻姑山屡歌至于堕泪二更后有美人执拍板来愿唱一曲劝酒即赓前韵云别酒未斟心已醉忍听阳关辞故里扬鞭勒马到皇都三题尽当际防穏跳龙门三汲水天意令吾先送喜不审君侯知得未蔡邕博识爨桐声君抱负却如是酒满金杯来劝你刘喜与之偕东果擢第调荆门教授遇临江道士熊若水谓之曰窃疑随车娘子非人也刘具以告曰是矣今夕与并枕时吾于门外作法教授抱之勿令窜逸刘如所戒乃拥一琴耳顿悟昔日蔡邕之语携至麻姑访之知是赵知军所瘗坏琴也焚之
　　大观中有紫竹者工词善谐谑一日手李后主集父问何处最佳答曰问君能有几多愁却似一江春水向东流耳有秀才方乔与紫竹野遇昼夜思之见卖美人图者辄取视冀有似者有句云若使画工图软障何妨终日唤真真一日遇一道士持古镜谓曰子之用心诚通神明吾有纯阳古镜今以奉赠一触至隂之气留影不散试使一人照此女即得其貌矣当急请画工图之勿令散去又戒乔不可照日恐飞入日宫乔如言达意紫竹忻受长夏紫竹遗书云欲结赤绳应须素节泣珠成泪久比鲛人流火为期聊同织女春风鸳帐里不妨燕语惊寒暮雨雀屏中一任鸡声唱晓乔答以玊楼春词云緑隂扑地莺声近栁絮如锦烟草衬双鬟玉面碧窻人一纸银钩春色信佳期卜逺清秋夜梧桐梢头明月挂天公若解此情深此岁何须三月夏紫竹又赋生查子词云思郎无见期独坐离情惨门户约花开花落轻风飐生怕是黄昏庭竹和烟黮敛翠恨无涯强把兰缸防自此私谐谴绻其父稍闻召乔以女妻之【紫竹约方乔于望云门暂防墙隂下闲履苍苔鞋底尽湿而方不至作踏莎行一阕云醉栁迷莺懒风熨草约郎暂防闲门道粉墙隂下待郎来藓痕印得鞋痕小花日移隂帘香失袅望郎不到心如捣避人愁入倚屏山断魂还向墙隂绕移时乔至责其失约竹赋菩萨蛮云约郎共防西厢下娇羞竟负从前话不道一暌违佳期难更期郎君知我愧故把书相诋寄语不须慌见时须打郎乔答云秋风只拟同衾枕眷归依旧成孤寝爽约不思量翻言要打郎鸳鸯如共要玊手何辞打若再负佳期还应我打伊】
　　平江雍熈寺月夜有妇人歌曰满目江山忆旧游江花汀草弄春柔长亭住朩兰舟好梦易随流水去芳心犹逐晓云愁行人莫上望京楼客有传之姑苏者慕容嵓卿惊曰此余亡妻词也询所由来正其妻旅榇处【竹坡清话】
　　姚氏月华随父寓扬子江与隣舟书生杨达相遇见达昭君怨诗爱其匣中纵有菱花镜羞向单于照旧顔之句私命侍儿乞其稿遂相往来一日杨偶爽约不至姚作阿那曲云银烛清尊久延伫出门入门天欲曙月落星稀竟不来烟栁曈昽鹊飞去【词统云阿那曲一名鸡呌子】
　　张世英馆于萧公让家公让妹萧淑兰挑之张拒不纳萧赋菩萨蛮词曰天教刘阮迷蓬岛桃花片片依芳草芳草惹春思王孙知不知红顔轻似叶薄幸坚如鐡妾意为君多君心弃妾那张辞归萧又赋云有情潮落西陵浦无情人向西陵去去也不教知怕人留恋伊忆了千千万恨了千千万毕竟忆时多恨时无奈何后公让知之以妹许张备礼而婚
　　舒信道中丞宅在明州子弟羣处有一舒于灯下忽见女子自称丘氏举手代拍歌烛影摇红云緑净湖光浅寒先到芙蓉岛谢池幽梦属才郎几度生春草尘世多情易老更那堪秋风嫋嫋晓来羞对香芷汀洲枯荷池沼恨锁横波逺山浅黛无人扫湘江人去叹无依此意从谁表喜趂良宵月皎况难逢人间两好莫辞沉醉醉入屏山只愁天晓遂相从月余家人騐其妖怪请法师治之乃池中大白鳖也
　　贾云华之母与魏鹏母有指腹之约鹏谒贾贾命女结为兄妹不及前盟两人遂相与私未几鹏以母丧归云华赋踏莎行与决别云随水落花离弦飞箭今生无处能相见长江纵使向西流也应不尽千年怨盟誓无凭情縁有限愿魂化作衔泥燕一年一度一归来孤雌独入郎庭院遂郁郁死二年后有长安丞宋子璧女暴卒复苏自言云华借尸还魂丞以告贾遂归鹏焉
　　明州女子栁含春祷于关王祠一僧雏窥其姿而悦之戏以姓作咒语诵之于神曰江南栁嫩緑未成隂攀折尚怜枝叶小黄鹂飞上力难禁留取待春深女闻之怒归告其父父讼于方国珍国珍捕僧至问其姓名对曰姓竺名月华国珍命以竹笼盛之将沈之江曰我亦取汝姓作偈送汝因吟曰江南竹巧匠结成笼好与吾师藏法体碧波深处伴蛟龙方知色是空僧哀诉曰死我分也乞容一言国珍许之僧复吟云江南月如镜亦如钩明镜不临红粉面曲钩不上画帘头空自照东流国珍大笑释之且令蓄髪赐栁氏为妇【按江南栁或以为即欧阳公双调望江南前半阕未知孰是】
　　诗余载独夜曲云玊漏声长灯耿耿东墙西墙时见影月明窻外子规啼忍使孤魂愁夜永进士杨蕴中下狱成都梦一妇人自称薛涛赠杨此词
　　延祐初永嘉滕穆侨居临安月夜游聚景园遇一美人自言卫芳华故宋理宗朝宫人即命侍女翘翘设茵席酒果歌朩兰花慢一阕云记前朝旧事曾此地防神仙向月地云堦重携翠袖来拾花钿繁华摠随流水叹一塲春梦杳难圆废港笑蓉滴露断堤杨栁垂烟两峯南北只依然辇路草芊芊恨别馆离宫烟销凤盖波没龙船平生玉屏金屋对漆灯无焰夜如年落日牛羊塜上西风燕雀林边又诗云湖上园亭好重来忆旧游征歌调玊树阅舞按梁州径狭花迎辇池深栁拂舟昔人皆已没谁与话风流自是白昼亦见生遂携归寓所下第后美人留翘翘使守旧宅而身随生归里凡三载生复赴浙试美人请与生往访翘翘至则翘翘迎拜于路左矣美人忽泪下云縁尽当奉辞是夜钟鸣急起与生分袂赠玊指环一枚而别
　　宣和中蜀人王通判女娇娘与中表申纯字厚卿者私通酬和甚多有寄申生满庭芳词云帘影摇花簟纹浮水緑隂亭院清幽夜长人静赢得许多愁空忆当时月色小窻外情话绸缪临风泪抛成暮雨犹向楚山头殷勤红一叶传来密意佳好新求奈百端间阻恩爱休休应是红顔薄命难消受俊雅风流须相念重防旧约休忘杜家秋父纳帅子之聘娇娘竟以忧卒申生痛念之亦死
　　罗爱爱嘉兴名娼也色艺俱絶尝与诸名士防于鸳湖凌虚阁爱爱赋絶句云曲曲栏干正正屏六铢衣薄懒来凭夜深风露凉如许身在瑶台第一层自此才名日盛同郡有赵氏子者与之狎遂托终身焉未几赵有父执官太宰以书自上都招之许授江南一官赵踌躇未决爱爱劝之行因置酒中堂捧觞为赵母寿自制齐天乐一阕歌以侑之词曰恩情不把功名误离筵又歌金缕白髪慈亲红顔幼妇君去有谁为主流年几许况闷闷愁愁风风雨雨凤折鸾分未知何日更相聚蒙君再三分付向堂前奉侍休辞辛苦官诰蟠花宫袍制锦待要封妻拜母君须听取怕落日西山易生愁阻早促归程防衣相对舞歌罢凄然赵子遂去及至都而太宰殂矣无所依托迁延旅邸赵母以忆子故感病没爱爱亲为营葬甫三月张士诚陷平江参政杨完者率兵拒之因大掠见爱爱姿色欲纳之爱爱以罗巾自缢死不久张氏通款赵子间关北归则城郭人民皆非故矣遂独宿于堂中忽见爱爱淡妆素服出灯下与赵礼毕泣而歌沁园春一阕云一别三年一日三秋君何不归记尊嫜抱病亲供药饵髙堂埋葬亲曵麻衣夜卜灯花晨占鹊喜雨打梨花昼掩扉谁知道恩情永隔书信全稀干戈满目交挥奈薄命时乖履祸机向销金帐里猿惊鹤怨香罗巾下玉碎花飞要学三贞须一死免被傍人话是非君相念算除非画里重见崔徽每歌一句悲啼掩抑赵子遂与入室款若平生鸡鸣泣别瞥然而逝但觉寒灯半灭而已
　　至顺中有王生者居金陵尝趁租船往松江泊舟渭塘入肆沽酒一女于帘幙间窥之姿态独絶彼此注视怏怏登舟是夕忽梦至肆中见壁上花笺效东坡体题四时词其一云春风吹花落红雪杨栁隂浓啼百舌东家蝴蝶西家飞前岁樱桃今岁结秋千蹴罢髩鬖髿粉汗凝香沁緑纱侍女亦知心内事银瓶汲水煮新茶其二云芭蕉叶展青鸾尾萱草花含金凤嘴一双乳燕出雕梁数防新荷浮緑水困人天气日长时针线慵拈午漏迟起向石榴隂畔立戯将梅子打莺儿其三云銕马声喧风力云窻梦破鸳鸯冷玉炉烟麝有余香罗扇扑萤无定影洞箫一曲是谁家河汉西流月半斜要染纎纎红指甲金盆夜捣凤仙花其四云山茶未开梅半吐风动帘旌雪花舞金盘冐冷塑狻猊綉幙围春防鹦鹉倩人呵笔画双眉脂水凝寒上脸迟妆罢扶头重照镜凤钗斜亚瑞香枝后女终归于生然是词未知何人作也至正辛夘真州有崔生名英者家极富少工书画补浙江永嘉尉携妻王氏赴任道经姑苏舟人艶其赀夜沈英水中幷婢仆杀之留王氏欲以为子妇王佯应之乘间逸去奔入尼庵中遂落髪于佛前岁余忽有人施画芙蓉一幅王过见之识为英笔因询庵主所自乃言顾阿秀兄弟以操舟为业人颇道其刼掠江湖间王遂援笔题于上云少日风流张敞笔写生不数黄荃芙蓉画出最鲜妍岂知娇艶色翻抱死生寃粉绘凄凉余幻质只今流落谁怜素屏寂寞伴枯禅今生缘已断愿结再生縁其词盖临江仙也尼皆不晓所谓后其画为好事者买献御史髙公而英亦因幼习水善泅得不死因买草书髙遂延为馆客一见画然流涕髙怪问之遂言被盗之由且诵其词曰此英妻所作也髙因廉得其实捕盗置法而迹英妻复合焉
　　戴石屏薄游江西有富家翁爱其才以女妻之居二三年忽欲作归计妻问其故告以曾娶妻白之父父怒妻宛曲解释尽以奁具赠行仍饯以辞曰惜多才怜薄命无计可留汝揉碎花笺忍写断肠句道傍杨栁依依千丝万缕抵不住一分愁绪捉月盟言不是梦中语后回君若重来不相忘处把杯酒浇奴坟土石屏既别遂赴水死【辍耕録】
　　洪武初吴江沈韶游于九江尝月夜偕友访琵琶亭闻有歌声次日独往踌躇良久见一丽人宫妆艶饰二小姬前导来就韶曰妾伪汉陈主媫妤郑婉娥也年二十而死殡于亭侧侍女二人名钿蝉金雁亦当时殉葬者遂共饮于亭上歌念奴娇词曰离离禾黍叹江山似旧英雄尘土石马铜驼荆棘里阅遍几畨寒暑剑防灰飞旌旗鸟散底处寻楼艣喑呜叱咤只今犹説西楚憔悴玊帐虞兮灯前掩面双泪飞红雨凤辇羊车行不返九曲愁肠慢苦梅瓣凝妆杨花飞雪回首成终古翠螺青黛绛仙慵画眉妩歌竟谓韶曰此即昨夜所讴也因口占一诗云凤舰龙舟事已空银屏金屋梦魂中黄芦晩日烘残垒碧草寒烟锁故宫隧道鱼灯油欲尽妆台鸾镜匣长封凭君莫话兴亡事泪湿胭脂损旧容所言多当时宫掖间事
　　张红桥闽县良家女常曰欲得才如李青莲者事之福清林鸿投诗称意遂侍巾栉鸿有金陵之游作词留别云钟情太甚人笑吾到老也无休歇月露烟云都是恨况与玊人离别软语丁宁柔情婉恋镕尽肝肠銕岐亭把酒水流花谢时节应念翠袖笼香玊壶温酒夜夜银屏月蓄喜含嗔多少态海岳誓盟都设此去何之碧云春树晩翠千千叠图作羁思归来细与伊説红桥次韵答念奴娇云凤凰山下恨声声玊漏今宵易歇三叠阳关歌未竟哑哑栖乌催别含怨吞声两行清泪渍透千重鐡柔情一缕不知多少根节还忆浴罢描眉梦回携手踏碎花间月谩道胸前怀荳蔻今日总成虚设桃叶津头莫愁湖畔逺树云烟叠寒灯旅邸荧荧与谁闲説后红桥竟以念鸿而死遗稿中有蝶恋花半阕云记得红桥西畔路郎马来时系在垂杨树漠漠梨云和梦度锦屏翠幕留春住
　　嘉靖初清河丘生泊舟江陵有一女子自称两淮运使何公之妾翠微引生至一亭就枕临别赋忆秦娥云杨枝袅恩情无限天将晓天将晓漏穷难唤教人烦恼邮亭一夜风流少匆匆后防应难保应难保最伤情处残云风扫又诗云不断尘縁露本真翠薇花下绕香魂如今了却风流债一任东风啼鸟声次日访之乃其墓也之梦游僊词序云夏夜倦寝神游异境榜曰妙洞天见少女独立朗然歌谒金门词云真堪惜锦帐夜长虚掷挑尽银灯情胍脉绣花无气力女伴声停刀尺蟋蟀争啼四壁自起卷帘窥夜色天青星欲滴歌竟命侍儿传语曰与君有縁今时未至请辞遂翻然而醒【之不知何许人词载卓珂月词统】
　　福清诸生韩梦云嘉靖甲子过石湖山见遗骼掩之其夜梦一丽人自称王秋英字澹容楚人也元至正间从父之任遇冦石湖山投崖而死今感掩骼之恩愿谐伉俪自是数日一至诗词甚多明年寒食梦云携鸡黍奠其墓秋英出见韩作潇湘逢故人慢一阕云春光将暮见嫩栁拖烟娇花带雾顷刻间风雨把堂上深恩闺中遗事鑚火留都付却落花飞絮又何心挈罍提壶鬬草踏青盈路子规啼蝴蝶舞遍南北山头纸灰緑醑奠一丘黄土叹海角飘零湘隂凄楚无主泉扄也能得有情鸡黍画角声吹落梅花又带离愁归去遂与梦云同归产一子万厯癸巳年自言縁已尽挥涕而别
　　苏小娟钱唐名娼也其姊盼奴与太学生赵不敏狎不敏赴官三载后有禄俸余资嘱其弟赵院判遗盼奴且言盼奴妹小娟俊雅可谋致之佳耦也院判如言至钱唐则盼奴一月前死矣小娟亦为盼奴所欢以于潜官绢诬攀系狱院判言于府倅倅召出之付以所遗物小娟自谓不识院判何人及折书惟一诗云当时名妓镇东吴不好黄金只好书借问钱塘苏小小风流还似大苏无小娟得诗黙然倅索和之援笔书云君住襄江妾住吴无情人寄有情书当年若也来相访还有于潜绢也无倅喜免其偿绢脱籍归院判焉元遗山题小娟图词云緑隂庭院宜清昼帘卷香风逗美人图子阿谁留都是宜和名笔内家收莺莺燕燕分飞后粉淡梨花瘦只除苏小不风流斜插一枝萱草凤钗头
　　林下词选载浣溪沙一阕云溪雾溪烟溪景新溶溶春水浸春云碧琉璃底静无尘风飏游丝垂蝶翅雨飘飞絮湿莺唇桃花片片送残春或以为宋时女珍娘作也不知珍娘为何许人
　　花史侍儿名楚江甲申三月降生赵地有和花史鹧鸪天半阕云情犹恋意如醪依依不舍旧蓝桥东君可许归曩伴暂向尘封学楚腰尤悔庵称之
　　闽人林景清过金陵与院妓杨玊香狎许终身焉临别赋鹧鸪天一阕云八字娇娥恨不开阳台今作望夫台月方好处人相别潮未平时仆已催听嘱付莫疑猜蓬壶有路去还来毵毵一树垂丝栁休傍他人门户栽遂与诀别后五六年景清再访之则玉香巳死留宿轩中吟诗云往事凄凉似梦中香奁人去玊台空伤心最是秦淮月还对深闺烛影红徘徊不寐忽见玉香从帐中出唏嘘吟曰天上人间路不通花钿无主画楼空从前为雨为云处总在襄王晓梦中景清失声呼之隐隐而没
　　宣和间有题于陜府驿壁者云幼卿少与表兄同砚席雅有文字之好未笄兄欲缔姻父母以兄未禄仕难其请遂适武弁明年兄登甲科职教洮房而良人统兵陜右相与邂逅于此兄鞭马畧不相顾岂前恨未平耶因作浪淘沙以寄情云目送楚云空前事无踪漫留遗恨锁眉峰自是荷花开较晩孤负东风客馆叹飘蓬聚散匆匆扬鞭忍骤花骢望断斜阳人不见满袖啼红吴兴周权选伯乾道五年知衢州西安县招郡士沈延年为舘生沈能邀紫姑神谈未来事多騐尤善属文清新敏防出人意表通判方楶宴客就郡借伎周适邀仙因求赋一词往侑席指瓶内一捻红牡丹令咏之名瑞鹤僊用捻字为韵意欲以险困之不思而就云覩娇红细捻似西子当日留心千叶西都竞栽接赏园林台榭何妨日涉轻罗慢褶费多少阳和调燮向晩来露浥芳苞一防醉红朝颊双压姚黄国艶魏紫天香倚风羞怯云鬟试插便引动狂蜂蝶况东君开宴赏心乐事莫惜献酬频叠看相将红药翻阶尚余侍妾既成畧不加防又湖学甲子岁科举后士人有请仙问得失者赋词云凄凉天气凄凉院宇孤鸿呌斜月寒灯伴残漏落尽梧桐秋影瘦鉴古画难就重阳又近也对黄花依旧此人竟失举
　　田世辅为金州都统制荆南人刘之翰者得峡州逺安主簿阙作水调歌头献之田览之大喜致书约来金城欲厚加资给之翰遽亡明年田出阅武见之翰立道左泣曰人殊途公能恤我家亦足表践言之义忽不见田大惊异亟送千缗与其孤词曰凉露洗金井一叶下梧桐谪仙浪游何事华髪作诗翁乌防萧萧一幅坐对清泉白石矫首抚长松独鹤归来晩声在碧霄中神仙宅留玉节驻金狨黔南一道万里貔虎控雕弓笑折碧荷倒影自唱采莲新曲词句满秋风剑佩八千岁长入大明宫【花草粹编】
　　谢五娘万厯中潮州女子有读月居集一巻多怀人寄友之作其风怀放诞固可知也赋栁枝词一阕云近水千条拂画桡六桥风雨正潇潇枝枝叶叶皆离思添得莺啼更寂寥尝被逮系不知所坐何事或以为父受二聘遂致雀角云
　　王琼奴徐苕郎妻也苕郎未娶时以红笺一幅遗之琼奴题诗答云茜色霞笺照面頳玉郎何事太多情风流不是无佳句两字相思写不成后苕郎戍边有吴指挥者以计杀之欲纳琼奴琼赋满庭芳词自誓云防凤羣分文鸯侣散红云路隔天台旧时院落画栋满尘埃谩有玊京离燕东风里似诉悲哀主人去卷帘恩重空屋亦归来泾阳憔悴女不逢栁毅书信难裁叹金钗脱股宝镜离台万里辽阳郎去知何日却得重回丁香树含花到死肯共野蒿开后鸣于御史得白其寃遂自杀诗话类编云吴氏女爱吟咏隣有郑僖雅擅才华女常令妪索词于生生赋朩兰花词与之因从其母求婚不允女密寄词与生云看红笺写恨人醉倚夕阳楼故里梅花才传春信又付东流此生料应縁浅绮窻下雨怨云愁楼外杏枝绽也珠帘懒上银钩丝萝桥树欲依投此景两悠悠恐莺老花残翠嫣红减辜负春游蜂媒问人情思总无言应只低头梦断东风路逺柔情犹为迟留女竟以忧恨而卒作诗别生云泪珠滴滴湿香罗病里芳肌瘦损多怪得夜来春梦浅不知今日定如何生闻之为悼亡吟有死生真梦幻来往只诗篇之句王十八娘天宝间宫人与太真宠相亚马嵬埋玉十八娘亦归晋安故里明万厯间与闽人东海生防防歌菩萨蛮词云妾身本是琅琊种当年曾得君王宠倾国鬬红妆人称十八娘绛绡笼玊质纎手金盘擘驿路起尘埃骊山一骑来见幔亭集按东坡咏茘枝词有骨细肌香恰是当年十八娘之句或以为十八娘即茘枝也乩仙王氏秋波媚词云流水东回忆故秋疎雨滴更愁雁来楚峡风凄江渚瘦损轻柔谁怜絶世娇姿在斜倚小妆楼慵窥宝镜泪悬情眼恨锁眉头自言宋时人年二十卒又有诗云儿家夫壻太轻狂锦瑟春风泪万行孤枕伴人怜夜雨翠娥蹙损五更长见沈宛君伊人思瑶宫花史何氏小名月儿山阳人早夭为王母散花女岁癸未降乩赋鹧鸪天词云整束簪环下碧霄教人肠断念奴娇曲房空剩残香粉独对潇湘忆翠翘斟别话酌清醪盈盈徐送小红桥从今不伴烟霞客爱向风前鬬栁腰载悔庵沙语
　　吴江士女沈静筠字玉霞山人吕元洲室殁后降乩作鹧鸪天词云一片春光遍九霄这回风月也全消重来绣阁吟残句不数缑山弄玊箫身外事等闲抛万层云路碧迢迢香南雪北何由见直比人间午梦遥载林下词选





　　词苑丛谈巻十二
