复堂词话

清·谭献撰

    ○序
    右录三百四十余人，词一千四十七首。叙曰：“词为诗余，非徒诗之余，而乐府之余也。律吕废坠，则声音衰息。声音衰息，则风俗迁改。乐经亡而六艺不完，乐府之官废，而四始六义之遗，荡焉泯焉。夫音有抗队，故句有长短。声有抑扬，故韵有缓促。生今日而求乐之似，不得不有取于词矣。唐人乐府，多采五七言绝句。自李太白创词调，比至宋初，慢词尚少。至大晟之署，应天长、瑞鹤仙之属，上荐郊廊，拓大厥宇，正变日备。愚谓词不必无公布，而大旨近雅。于雅不能大，然亦非小，殆雅之变者欤。其感人也尤捷，无有远近幽深，风之使来。是故比兴之义，升降之故，视诗较著，夫亦在于为之者矣。上之言志，永言次之。志絜行芳，而后洋洋乎会于风雅。琱琢曼辞，荡而不反，文焉而不物者，过矣靡矣，又岂词之本然也哉。献十有五而学诗，二十二旅病会稽，乃始为词，未尝深观之也。然喜寻其恉于人事，论作者之世，思作者之人。三十而后，审其流别，乃复得先正绪言以相启发。年逾四十，益明于古乐之似在乐府，乐府之余在词。昔云：‘祀失而求之野。’其诸乐失，而求之词乎。靡曼荧眩，变本加厉，日出而不穷，因是以鄙夷焉，挥斥焉。又其为体，固不必与庄语也，而后侧出其言，旁通其情，触类以感，充类以尽。甚且作者之用心未必然，而读者之用心何必不然。言思拟议之穷，而喜怒哀乐之相发，向之未有得于诗者，今遂有得于词。如是者年至五十，其见始定。先是写本朝人词五卷，以相证明。复就二十二岁以来，审定由唐至明之词，始多所弃，中多所取，终则旋取旋弃，旋弃旋取，乃写定此千篇，为复堂词录。前集一卷，正集七卷，后集二卷。［珂谨按：书成于光绪八年九月，未刊行，师归道山矣。］其间字句不同，名氏互异，皆有据依，殊于流俗。其大意则折衷古今名人之论，而非敢逞一人之私言，故以论词一卷附焉。大雅之才三十六，小雅之才七十二，世有其人，则终以词为小道也，亦奚不可之有。［复堂词录叙］
    ○箧中词序
    国朝二百余年，问学之业绝盛，固陋之习盖寡。自六书九数经训文辞篆隶之字，开方之图，推究于汉以后、唐以前者备矣。至于填词，仆少学焉，得本辄寻其所师，好其所未言，二十余年而后写定。就所睹记，题曰箧中。其事为大雅所笑，其旨与凡人或殊。容若、竹垞而后，且数变矣。论具卷中，不覼缕也。李白、温岐，文士为之。昇元、靖康，君王为之。将相大臣范仲淹、辛弃疾为之。文学侍从苏轼、周邦彦为之。志士遗民王沂孙、唐珏之徒，皆作者也。昔人之论赋曰：“惩一而劝百。”又曰：“曲终而奏雅”，丽淫丽则，辨于用心。无小非大，皆曰立言。惟词亦有然矣。［箧中词叙］
    ○词辨跋
    及门徐仲可中翰，录词辨索予评泊，以示榘范。予固心知周氏之意，而持论小异。大抵周氏所谓变，亦予所谓正也，而折衷柔厚则同。仲可比类而观，思过半矣。［周氏止庵词辨跋］
    ○复堂词自序
    周美成云：“流潦妨车毂。”又曰：“衣润费炉烟。”辛幼安云：“不知筋力衰多少，只觉新来懒上楼。”填词者试于此消息之。不佞悦学卅年，稍习文笔，大惭小惭，细及倚声。乡人项生以为“不为无益之事，何以遗有涯之生”，其言危苦，然而知二五而未知十也。［复堂词自叙］
    ○评温庭筠词
    尽头语，单调中重笔，五代后绝响。源出古乐府。百花时三字，加倍法，亦重笔也。［评温庭筠南歌子三阕。首阕起句“手里金鹦鹉”。］犹是盛唐绝句。［评温庭筠梦江南。起句“梳洗罢”。以下均周氏止庵词辨上卷。］
    ○评韦庄词
    亦填词中古诗十九首，即以读十九首心眼读之。强颜作愉快语，怕断肠，肠亦断矣。项庄舞剑，怨而不怒之义。［评韦庄菩萨蛮四阕。首阕起句“红楼别夜堪惆怅”。］
    ○评欧阳炯词
    未起意先改，直下语似顿挫。认得行人惊不起，顿挫语似直下。惊字倒装。［评欧阳炯南乡子。起句“岸远沙平”。］
    ○评冯延巳词
    金碧山水，一片空濛，此正周氏所谓有寄托入、无寄托出也。此阕叙事。行云、百草、千花、香车、双燕，必有所托。宋刻玉玩，双层浮起，笔墨至此，能事几尽。［评冯延巳蝶恋花四阕。首阕起句“六曲阑干偎碧树”。］开北宋疏宕之派。［评冯延巳浣溪沙。起句“马上凝情忆旧游”。］
    ○评晏殊词
    刺词。［评晏殊踏莎行。起句“小径红稀”。］
    ○评晏几道词
    名句千古，不能有二。所谓柔厚在此。［评晏几道临江仙。起句“梦后楼台高锁”。］
    ○评柳永词
    耆卿正锋，以当杜诗。［评柳永倾杯乐。起句“木落霜洲”。］
    ○评秦观词
    淮海在北宋，如唐之刘文房。［评秦观满庭芳。起句“山抹微云”。］
    ○评周邦彦词
    已是磨杵成针手段，用笔欲落不落。此类喷醒，非玉田所知。斜阳七字，微吟千百遍，当入三昧，出三昧。［评周邦彦兰陵王柳。起句“柳阴直”。］但以七言古诗长篇法求之，自司。［评周邦彦罔丑蔷薇谢后作。起句“正单衣试酒”。］丽极而清，清极而婉，然不可忽过“马滑霜浓”四字。［评周邦彦少年游。起句“并刀如水”。］凝望久以下，筋摇脉动。［评周邦彦花犯梅花。起句“粉墙低”。］所谓以无厚入有间，断字残字皆不轻下。本是人去不与春期，翻说是无憀之思。［评周邦彦浪淘沙慢。起句“晓阴重”。
    ○评陈克词
    李义山诗，最善学杜。［评陈克菩萨蛮二阕。首阕起句“赤阑桥尽香街直”。］
    ○评吴文英词
    正面已足。深湛之思，最是善学清真处。［评吴文英忆旧游别黄澹翁。起句“送人犹未苦”。］虽亦是平起，而结响颇遒。［评吴文英齐天乐。起句“烟波桃叶西陵路”。］此是梦窗极经意词，有五季遗响。［评吴文英风入松。起句“听风听雨过清明”。］
    ○评周密词
    南渡词境高处，往往出于清真。［评周密玉京秋。起句“烟水阔”。］层折断续，镕炼沥液。［评周密解语花。起句“暗丝罥蝶”。］
    ○评王沂孙词
    圣与精能，以婉约出之。以诗派律之，大历诸家，去开宝未远。玉田正是劲敌，但士气则碧山胜矣。蹊径显然。［评王沂孙眉妩新月。起句“渐新痕悬柳”。］此是学唐人句法章法，“庾郎先自吟愁赋”，逊其蔚跂。［评王沂孙齐天乐蝉。起句“一襟余恨宫魂断。”］诗品云“反虚入浑”，妙处传矣。［评王沂孙高阳台。起句“残雪庭除”。］剌朋党日繁。［评王沂孙扫花游绿阴。起句“卷帘翠泾”。］
    ○评张炎词
    运掉虚浑。玉田云：“最是过变，不可断了曲意。”［评张炎高阳台西湖春感。起句“接叶巢鸾”。］一气旋折，作壮词，须识此法。白石嘤求稼轩，脱胎耆卿，此中消息，愿与知音人参之。［评张炎甘州饶沈秋江。起句“记玉关踏雪事清游”。］
    ○评唐珏词
    汐社诸篇，当以江淹杂诗法读之。更上则郭璞游仙，元亮读山海经，字字讠失丽，字字珑玲，学者取月，于此梯云。［评唐珏水龙吟白莲。起句“淡妆人更婵娟”。］
    ○评李清照词
    易安居士独此篇有唐调，选家炉冶，遂标此奇。［评李清照浣溪沙。起句“髻子伤春懒更梳”。］
    ○评李后主词
    豪宕。［评李后主玉楼春。起句“晚妆初了明肌雪”。以下均周氏止庵词辨下卷。］濡染大笔。［评李后主相见欢。起句“林花谢了春红”。］“泪眼问花花不语，落红飞过秋千去”，与此同妙。［评李后主清平乐。起句“别来春半”。］雄奇幽怨，乃兼二难，后起稼轩，稍伧父矣。［评李后主浪淘沙。起句“帘外雨潺潺”。］二词终当以神品目之。后主之词，足当太白诗篇，高奇无匹。［评李后主虞美人二阕。首阕起句“风回小院庭芜绿”。］
    ○评鹿虔扆词
    哀悼感愤，终当存疑，当以入正集。［评鹿虔扆临江仙。起句“金锁重门荒苑尽”。珂谨按：正集即词辨上卷。］
    ○评范仲淹词
    大笔振迅。［评范仲淹苏幕遮。起句“碧云天”。］沈雄似张巡五言。［评范仲淹渔家傲。起句“塞下秋来风景异”。］
    ○评苏轼词
    皋文词选，以考槃为比，其言非河汉也。此亦鄙人所谓“作者未必然，读者何必不然”。［评苏轼卜算子雁。起句“缺月挂疏桐”。］颇欲与少陵佳人一篇互证。［评苏轼贺新凉。起句“乳燕飞华屋”。］
    ○评辛弃疾词
    稼轩心胸，发其才气，改之而下则犷。何尝不和婉。［评辛弃疾青玉案元夕。起句“东风夜放花千树”。］大踏步出来，与眉山同工异曲。然东坡是衣冠伟人，稼轩则弓刀游侠。［评辛弃疾念奴娇书东流村壁。起句“野棠花落”。］
    权奇倜傥，纯用太白乐府诗法。［评辛弃疾摸鱼儿，淳熙己亥自湖北潜移湖南，同官王正之置酒小山亭赋。起句“更能消几番风雨”。］裂竹之声，何尝不潜气内转。［评辛弃疾水龙吟旅次登楼。起句“楚天千里清秋”。］起句嫌有犷气。使事太多，宜为岳氏所讥。非稼轩之盛气，勿轻染指也。［评辛弃疾永遇乐京口北固亭怀古。起句“千古江山”。以古文长篇法行之。［评辛弃疾汉宫春立春。起句“春已归来”。］旋撇旋挽。［评辛弃疾蝶恋花元旦立春。起句“谁向椒盘簪采胜”。］
    ○评姜夔词
    白石稼轩，同音笙船。但清脆与镗钅答异响，此事自关性分。［评姜夔淡黄柳，客居合肥城南赤阑桥之西，巷陌凄凉与江左异，惟柳色夹道，依依可怜，因度此曲，以舒客怀。起句“空城晓角”。］石湖咏梅，是尧章独到处。［评凄夔疏影暗香咏梅。首阕起句“旧时月色”。］
    ○评陆游词
    放翁秾纤得中，精粹不少。南宋善学少游者惟陆。［评陆游朝中措。起句“怕歌愁舞懒逢迎”。］
    ○评刘过词
    能用齐梁小乐府意法入填词，便参上乘。［评刘过玉楼春。起句“春风只在园西畔”。］
    ○评蒋捷词
    瑰丽处，鲜妍自在。词藻太密。［评蒋捷贺新凉。起句“梦冷黄金屋”。］
    ○国朝词综补
    阅无锡丁绍仪杏艄公国朝词综补稿本，扬王昶侍郎之波，集中辈行错落，闻见浅陋。予所见近人词，多丁所未见。词综续编，嘉善黄霁青已成数十卷，黄韵珊继之，有成书矣。［复堂日记癸亥］
    ○读柳词
    挑灯读宋人词，至柳耆卿云：“狎兴生疏，酒徒萧索，不似少年时。”语不工，甚可慨也。［复堂日记甲子］
    ○陈实庵词
    阅陈实庵鸳鸯宜福词、吹月词，婉约可歌，有竹山、碧山风味。杭州填词，为姜、张所缚。偶谈五代北宋，辄以空套抹扌杀。百年来，屈指惟项莲生有真气耳。实庵虽未名家，要是好手。［复堂日记乙丑］
    ○选次瑶华集
    选次瑶华集，为予箧中词始事。［复堂日记丙寅］
    ○张玉珊词
    阅嘉兴张玉珊寒松阁诗词稿。诗篇秀绝，未深思耳。词尤婉丽。［复堂日记戊辰］
    ○拟撰箧中词
    阅蒋鹿潭水云楼词，婉约深至，时造虚浑，要为第一流矣。阅项莲生忆云词，篇旨清峻，托体甚高，一扫浙中喘腻破碎之习。莲生仰窥北宋，而天赋殊近南唐。丁稿一卷，遍和五代词，合者果无愧色。有明以来，词家断推湘真第一，饮水次之。其年、竹垞、樊榭、频伽，尚非上乘。近拟撰箧中词，上自饮水，下至水云。中间陈、朱、厉、郭、皋文、翰风、枚庵、稚圭、莲生诸家，千金一冶，殊呻共吟，以表填词正变，无取刻画二窗，皮傅姜、张也。［复堂日记戊辰］
    ○许海秋词
    阅许海秋玉井山房诗余，幽窈绮密，名家之词。［复堂日记戊辰］
    ○吴子律词
    阅吴子律莲子居词话，颇见深微，有功倚声不小。［复堂日记己巳］
    ○定庵诗词
    阅定庵诗词新刻本，诗佚宕旷邈而豪不就律，终非当家。词绵丽沉扬，意欲合周、辛而一之，奇作也。［复堂日记庚午］
    ○绝妙好词笺
    读绝妙好词笺，南宋乐府，清词妙句，略尽于此，高于唐人选唐诗矣。四水潜夫填词名家，善别择，非花间、草堂之繁猥。南宋人词，情语不如景语，而融法使才，高者亦有合于柔厚之旨。［复堂日记庚午］
    ○江秋珊词
    江君秋珊，旌德人，刻愿为明镜室词，来属论定，有婉润之致，不伧劣也。欲为删削，江君固有意重刻。词中一语曰“杨柳当门青倒垂”，七字名隽。［原注：别十余年，秋珊词学大就，能求声音之原，又言词有衬字，辨相传又一体之非，有词学集成六卷。乙酉补注。复堂日记壬申］
    ○前后十家词
    戴园独居，诵本朝人词，悄然于钱葆馚、沈遹声，以为犹有黍离之伤也。蒋京少选瑶华集，兼及云间三子。周稚圭有言：“成容若、欧、晏之流，未足以当李重光。”然则重光后身，惟卧子足以当之。嘉庆时，孙月坡选七家词，为厉樊榭、林蠡槎、吴枚庵、吴穀人、郭频伽、汪小竹、周稚圭，去取精审。予欲广之为前七家，则辕文、葆馚、羡门、渔洋、梁汾、容若、遹声，又附舒章、去矜、其年为十家。后七家则皋文、保绪、定庵、莲生、海秋、鹿潭、剑人，又附翰风、梅伯、少鹤为十家。词自南宋之季，几成绝响。元之张仲举，稍存比兴。明则卧子，直接唐人，为天才。近代诸家，类能祧南宋而规北宋，若孙氏与予所举二十余人，皆乐府中高境，三百年所未有也。［复堂日记壬申］
    ○偶作十六字令
    偶作十六字令云：“寒。燕子辞巢渐欲还。无人处，记取旧红阑。”盖有去乡之志，占此为别。［复堂日记癸酉］
    ○宋四家词选
    九月南还，十月一病几殆。十一月赴官安庆，道出嘉善，金眉生都转招饮。中坐以周保绪宋四家词选见贻，潘侍郎新刻。周先生有词辨十卷，稿本亡失，潘季玉观察刻二卷，版亦毁矣。去年重九，张公束寄我写本甚珍异，尝驰书越中，以托陶子珍。此四家词选为后来定本。陈义甚高，胜于宛邻词选，即潘四农亦无可诋諆矣。以有寄托入，以无寄托出，千古辞章之能事尽，岂独填词为然。［复堂日记甲戌］
    ○为黄襄男题词
    为新城黄襄男题行香子、书定风波二调：“归兴年年厌晓鸦。无风波处也思家。何况风波浑未了。不道。钓竿难觅似黄麻。老去临渊何所羡。一线。残春心事惜飞花。渔弟渔兄无信息。赢得。鸣榔津鼓梦中差。”“雨笠烟蓑两不知。擎杯偷照鬓边丝。无用文章君莫笑。误了。画中人更误伊谁。网得长鱼鳞莫损。还肯。撇波来去寄相思。酒债寻常行处有。记否。冷吟闲醉少年时。”［复堂日记丙子］
    ○王氏词综
    阅王氏词综四十八卷，二集八卷，王侍郎去取之旨，本之朱锡鬯，而鲜妍修饰，徒拾南渡之渖，以石帚、玉田为极轨。不独珠玉、六一、淮海、清真皆成绝响。即中仙、梦窗深处，全未窥见。予欲撰箧中词，以衍张茗柯、周介存之学，今始事王赞所掇者，百一而已。［复堂日记丙子］
    ○黄氏词综续编
    阅黄燮清韵珊选词综续编。填词至嘉庆，俳谐之病已净。即蔓衍阐缓，貌似南宋之习，明者亦渐知其非。常州派兴，虽不无皮傅，而比兴渐盛。故以浙派洗明代淫曼之陋，而流为江湖。以常派挽朱、厉、吴、郭［原注：频伽流寓。］佻染之失，而流为学究。近时颇有人讲南唐、北宋，清真、梦窗、中仙之绪既昌，玉田、石帚渐为已陈之刍狗。周介存有“从有寄托入，以无寄托出”之论，然后体益尊，学益大。近世经师惠定宇、江艮庭、段懋堂、焦里堂、宋于庭、张皋文、龚定庵多工小词，其理可司。［复堂日记丙子］
    ○补箧中词
    箧中词五卷，前年录成，复补数家。潘四农养一斋词，清疏老成而少生气。其持论颇訾议宛陵词选，以北宋之词，当盛唐之时，不为无见。而理路言诠，终非直凑单微之手。何青耜心庵词存，骀宕丽逸，如见六朝入物，与许海秋齐名，不虚也。［复堂日记乙卯］
    ○冯煦词
    阅丹徒冯煦梦华蒙香室词，趋向在清真、梦窗，门径甚正，心思甚邃，得涩意，惟由涩笔。时有累句，能入而不能出，此病当救以虚浑。单调小令，上不侵诗，下不堕曲，高情远韵，少许胜多，残唐北宋后成罕格。梦华有意于此，深入容若、竹垞之室，此不易到。［复堂日记己卯］
    ○取各选删正
    行县，大风雪，舆中闭置，帘隙中阅草堂诗余。是书人以恶札目之，然去柳黄康胡诸俚词，则名篇秀句，大略具在。予欲仿渔洋十种唐诗例，取花间、尊前、草堂、花庵中兴、元儒草堂，各选删正之。周公谨绝妙好词，可以孤行，则不措手。渔洋各还本集，不复緟。予则用明人选唐诗例合编之，注出某选。此付钞胥，十日可成。［复堂日记己卯］
    ○草堂诗余未可废
    村舍点阅草堂诗余，拥鼻微吟，竟忘身作催租吏也。草堂所录，但芟去柳耆卿、黄山谷、胡浩然、康伯可、僧仲殊诸人恶札，则两宋名章迥句，传诵人间者略具，宜共与花间并传，未可废也。诗余续编二卷，不知出何人，择言雅矣。然原选正不讳俗，盖以尽收当时传唱歌曲耳。续采及元人，疑出明代。然卷中录稼轩、白石诸篇，陈义甚高，不随流俗，明世难得此识曲听真之人。［复堂日记庚辰珂谨按：庚申即中华民国九年季春，武进赵君叔雍刊行之蓼园词选，即取材于草堂诗余而汰其近俳近俚诸作者也。每阕后缀小笺，意在引掖后学。蓼园姓黄氏，广西人。叔雍名尊岳，工词。况夔笙前辈周颐尝谓，叔雍微尚清远，盛年驰誉，于倚声之学，尤能研精覃思，发前人所未发也。］
    ○介堂咏镜词
    涑人刺史尊人介堂太守，咏陈拜乡八角陈镜八宝妆词云：“翠箔成尘，银华蚀上，一片南朝月冷。飞上棠梨双蛱蝶，零乱隔江花影。歌残桃叶数声，金陵紫气销沉尽。剩有兴亡遗鉴，芙蓉睡醒。此日绣满苔痕，繁华旧梦，擘笺人在荒梗。念谁伴青碧草，云母画屏犹整。好携去金烟玉水，蟾蜍细细莹珠粉。试照遍秦淮，鞭花怅断胭脂井。”此词绝似元遗山、张伯雨。又有“秋老花新，酒浓人澹”八字，可入词眼。断句云：“绿上眉梢红上颊，酒上心时。黛样青山油样水，花样人儿。”亦当时传唱。［原注：八实妆与谱不协，有脱误。复堂日记庚辰］
    ○黄仲则词
    春光渐老，诵黄仲则词“日日登楼，一换一番春色，者似卷如流春日，谁道迟迟。”不禁黯然。初月侵帘。逡巡徐步，遂出南门旷野舒眺，安得拉竹林诸人，作幕天席地之游。［复堂日记辛巳］
    ○阳春白雪
    阅乐府雅词、阳春白雪，赵立之去取有意，似胜曾忄造。与四水潜夫绝妙好词比肩鼎足者，其凤林书院乎。［复堂日记壬午］
    ○阅历代诗余
    自杭州借高白叔藏历代诗余来，排日阅之，将以补词综所未备。如袁去华、韩氵虎，竹垞所未见者具在。予欲订箧中词全本，今年当首定之。选言尤雅，以比兴为本，庶几大廓门庭，高其墙宇。［复堂日记壬午］
    ○校绝妙好词
    校绝妙好词，往时评泊，与近日所见，义微不同，盖庚午至今十三年矣。［复堂日记壬午］
    ○写定复堂词录
    写定复堂词录，以唐五代为前集一卷，宋集七卷，金元一卷，明一卷为后集。从历代诗余甄采，补朱王二家词综所无，盖十之二。又从丁绍仪听秋声馆词话中，钞得明季钱忠介、张忠烈二词，如获珠船。予选词之志，亦二十余年，始有定本，去取之恉，有叙入集。［复堂日记壬午］
    ○汪时甫词
    唐子愉以绩溪汪时甫藕丝词见贻，清脆婉秀，固是当行，盖王眉叔之友也。［复堂日记癸未］
    ○白香词谱笺
    廉访［珂谨按：廉访即张樵野侍郎荫桓。］亡友谢韦庵有白香词谱笺稿本，网罗亦富，所托未尊，不能追厉笺绝妙好词也，属予校正付刻。［复堂日记甲申］
    ○赵对词
    赵对野航小罗浮阁词，功力颇深，心思婉密，亦尝染指苏、辛，不徒柔腻。惟以兼治散曲，声味不无■入，韵杂律疏，未能多诵。录七首入箧中词，亦云识曲听真矣。族孙念伦懿士有云无心轩遗稿，诗律幽，琢句多姚合、许浑家法，填词不多，亦录一首。［复堂日记甲申］
    ○邓ㄍ筠词
    甘剑侯主讲六安书院，寄邓ㄍ筠督部双研斋词写本，其才气韵度与周稚圭伯仲。然而三事大夫，忧生念乱，竟似新亭之泪，可以觇世变也。［复堂日记乙酉］
    ○宿中庙记
    宿中庙待月，月出，临湖览眺白石词，千顷翠澜，荡人胸臆，姥山中流一螺，殆如浮玉望焦山宅矣。［复堂日记乙酉］
    ○王尚辰词
    谦斋［珂谨按：即王尚辰。］老去填词，吟安一字，往往倚枕按拍，竟至彻晓。固知惟狂若嗣宗，乃为至慎。予自来合州，与谦斋交，改罢长吟，奚童相望，两人有同好也。［复堂日记乙酉］
    ○王严袁三家词
    阅阮亭诗余一卷，与予旧藏写本微异。严修能柯家山馆词，婉约可歌。袁湘湄洮琼馆词，秀润如秋露中牵牛花也。［复堂日记丁亥］
    ○钱谢词
    钱谢微波亭词，一往情深，似谢眺、柳恽诗篇也。［复堂日记丁亥］
    ○校片玉词
    校新刻片玉词尽，记历代诗余、草堂诗余、词综、词律异同，写定考异百余字。［复堂日记丁丑］
    ○审定词律拾遗
    审定词律拾遗，张韵梅校语，精密固多，臆说亦不少。徐君［珂谨按：即徐本立，字诚斋。］拾红友之遗，网罗散失，不无袭谬因讠为。且生涩俗陋之调求备，殆可废也。［复堂日记戊子］
    ○宋于廷序邓ㄍ筠词
    邓ㄍ筠督部双砚斋词，宋于廷序之，忠诚悱恻，咄乎骚人，徘徊乎变雅。将军白发之章，门掩黄昏之句，后有论世知人者，当以为欧范之亚也。［复堂日记戊子］
    ○宗山词
    予闻长白宗山啸梧郡丞名字，由侯鲭词。五家中，吴晋壬为卅年旧交，邓笏臣俞小甫、边竺潭归里后，谈艺甚欢，而宗君已前卒。今者校定遗稿，诗篇秀逸，词旨遥深。杂著文外独绝，言之有味。且嗣宗至慎，颇有见道之语。［复堂日记己丑珂谨按：宗师汉军人。邓师，名嘉纯，江宁人。俞师名廷瑛，吴县人。边师名保枢，任邱人。］
    ○俞小甫词
    俞小甫华室词，雅令夷婉，望而知其深于词者，无腻碎之习，有繁会之音。［复堂日记己丑］
    ○叶衍兰词
    番禺叶南雪太守衍兰，介许迈孙以秋梦★词属予读定，绮密隐秀，南宋正宗。于予论词，颇心折，不觉为之尽言。［复堂日记己丑］
    ○绝妙近词
    孙月坡选绝妙近词三卷，多幽淡怨断之音，可以当中唐人诗矣。［原注：今年游鄂，交关季华，乃知集中有借刻名氏者。庚寅八月记。复堂日记己丑］
    ○谢枚如词
    阅闽中聚红榭雅集诗词，倚声似扬辛、刘之波。惟枚如多振奇独造语，赞轩较和婉入律。［复堂日记己丑］
    ○郑文焯词
    汉军文焯叔问瘦碧词，持论甚高，ゼ藻绮密，由梦窗以跂清真，近时作手，颇难其匹。［复堂日记己丑］
    ○词林纪事
    俞成之来访，谈海盐张宗肃撰词林纪事甚精，刻本传世绝少，记此以求。［复堂日记己丑］
    ○徐仲玉词
    点定徐生仲玉行卷，填词婉约有度，诗篇能为直。骈俪音采凡近，不见体势，情韵则非所长也。［复堂日记辛卯珂谨按：光绪己丑，珂自余姚还杭，应秋试，师方罢官里居，以通家子相见礼上谒时犹字仲玉、明年改字仲可。呈所习骈文诗词就正，皆十八岁前作。师奖勉殷拳，纳之门下。越二年，为辛卯，师点定寄还，即师加墨之行卷也。卷藏行笥，奔走南朔，恒自随。戊戌秋，自小站袁项城幕乞假南旋，遘盗甬东，笥被攫，师之手迹，遂不可复睹。先子印香府君复觅句图，亦是时所失。仅得见之于师之日记矣。辛卯逮今，忽忽三十五载，师墓木久拱。珂五十无闻，且又加七，畴昔所学，曾无寸进之为愧，而又自恨老之将至。七十始可曰老，见礼记为人事所困，未能补读也，落无成，愧负师门矣。乙丑三月，校刊时谨识。］
    ○湘社集
    甯乡程颂万子大，在长沙联湘社唱酬，如二易何王，英英侠少。而吾友江夏郑湛侯，以风尘吏虱其间，刻行湘社集。子大鸥笑集，填词婉密。蛮语集诗卷，才思不匮，趋向亦正。［复堂日记辛卯］
    ○况周颐网罗词家选本
    临杜况夔笙舍人周仪，［珂谨按：仪今改颐。］暂客杭州，闻声过从，锐意为倚声之学。与同官端木子畴、王幼遐、许玉彖唱和，刻薇省同声集，优入南渡诸家之室。夔笙网罗词家选本别集，箧衍盈数百家。秀水女士钱餐霞雨花诗余，予借观，洗炼婉约，得宋人流别。附词话亦殊朗诣。又示予苏汝谦虚谷雪波词写本，唐子实涵通楼师友文钞，附龙王苏三家词。今写本多唐刻所未见。苏君超超，殆翰臣、少鹤两先生所不能掩，予采撷入箧中词续，此事殊未已也。［复堂日记辛卯］
    ○陈朱词
    锡鬯、其年出，而本朝词派始厉。顾朱伤于碎，陈厌其率，流弊亦百年而渐变。锡鬯情深，其年笔重，固后人所难到。嘉庆以前，为二家牢笼者，十居七八。［箧中词］
    ○沈遹骏词
    沈遹骏倚声柔丽，探源淮海、方回，所谓层台缓步，高谢风尘，有竟体芳兰之妙。［箧中词］
    ○厉樊榭词
    太鸿思力可到清真，苦为玉田所累。填词至太鸿，真可分中仙、梦窗之席，世人争赏其窳弱之作，所谓微之识也。乐府补题，别有怀抱。后来巧构形似之言，渐忘古意，竹垞、樊榭不得辞其过。浙派为人诟病，由其以姜张为止境，而又不能如白石之涩，玉田之润，录乾隆以来慎取之。［箧中词］
    ○吴穀人词
    祭酒［珂谨按：即吴穀人祭酒锡麒。］名德清才，矜式后起。诗规渔洋，词学樊榭，可云正宗。而骨脆才张，成就甚小。［箧中词］
    ○郭频伽词
    南宋词敝，琐屑。朱厉二家，学之者流为寒乞。枚庵高朗，频伽清疏，浙派为之一变。而郭词则疏俊少年尤喜之。予初事倚声，颇以频伽名隽，乐于风咏。继而微窥柔厚之旨，乃觉频伽之薄。又以词尚深涩，而频伽滑矣，后来辨之。［箧中词］
    ○孙耀乾词
    休宁孙耀乾，乾隆中与汪西颢交，耔香堂词，雅健有梦窗、草窗遗意。［箧中词］
    ○二张词
    翰风［珂谨按：即张琦。］与哲兄［珂谨按：即张惠言。］同撰宛邻词选，虽町畦未辟，而奥始开。其所自为，大雅遒逸，振北宋名家之绪。其子仲远序同声集有云：“嘉庆以来，名家均从此出。”信非虚语。周止斋益穷正变，潘四农又持异论。要之倚声之学，由二张而始尊耳。［箧中词］
    ○常州词派
    常州词派，不善学之，入于平钝廓落，当求其用意深隽处。［箧中词］
    ○周济词
    茗柯词选［珂谨按：即宛邻词选。］出，倚声之学，日趋正鹄。张氏甥董晋卿，造微踵美。止庵切磋于晋卿，而持论益精。其言曰：“慎重而后出之，驰骋而变化之，胸襟酝酿，乃有所寄。”又曰：“词非寄托不入，专寄托不出。一物一事，引伸触类，意感偶生，假类必达，斯入矣。万感横集，五中无主，赤子随母笑啼，野人缘剧喜怒，能出矣。”以予所见，周氏撰定词辨、宋四家词筏，［珂谨按：即宋四家词选。］推明张氏之旨，而广大之，此道遂与于著作之林，与诗赋文笔同其正变。止庵自为词，精密纯正，与茗柯把臂入林。［箧中词］
    ○潘德舆词
    四农大令，［珂谨按：即潘德舆。］与叶生书略曰：“张氏词选，抗志希古，标高揭己。宏音雅调，多被排摈。五代北宋有自昔传诵，非徒只句之警者，张氏亦多恝然置之。窃谓词滥觞于唐，畅于五代，而意格之闳深曲挚，则莫盛于北宋。词之有北宋，犹诗之有盛唐，至南宋则稍衰矣”云云。张氏之后，首发难端，亦可谓言之有故。然不求立言宗旨，而以迹论，则亦何异明中叶诗人之侈口盛唐耶。宜养一斋词平钝浅狭，不足登大雅之堂也。然其针砭张氏，亦是诤友。［箧中词］
    ○心日斋十六家词
    稚圭中丞［珂谨按：即周之琦］撰心日斋十六家词选，截断众流，金针度与。虽未及皋文、保绪之陈义甚高，要亦倚声家疏凿手也。［箧中词］
    ○汪冬巢词
    冬巢词，［珂谨按：即汪潮生著。］粹美无疵，深入宋贤之室。同时抗手，有王西御秋莲子词。［箧中词］
    ○赵秋ぎ词
    秋ぎ先生［珂谨按：即赵庆喜。］词名甚著，窃尝议其剽滑，不能多录。［箧中词］
    ○戈顺卿词
    顺卿［珂谨按：即戈载。］谨于持律，剖及豪芒。道光间吴越词人从其说者，或不免晦涩窳离，情文不副。然实为声律诤臣，不可就便安而亻面越也。［箧中词］
    ○项莲生词
    莲生［珂谨按：即项鸿祚。］古之伤心人也。荡气回肠，一波三折，有白石之幽涩，而去其俗。有玉田之秀折，而无其率。有梦窗之深细，而化其滞。殆欲前无古人。其乙稿自序“近日江南诸子，竞尚填词，辨韵辨律，翕然同声，几使姜张ぽ首。及观其著述，往往不逮所言”云云，婉而可思。又丁稿序云：“不为无益之事，何以遣有涯之生。”亦可以哀其志矣。以成容若之贵，项莲生之富，而填词皆幽艳哀断，异曲同工，所谓别有怀抱者也。［箧中词］
    ○定公词
    定公［珂谨按：即龚巩祚。］能为飞仙剑客之语，填词家长爪、梵志也。昔人评山谷诗，如食蝤蛑，恐发风动气，予于定公词亦云。［箧中词］
    ○沈传桂词
    以温李诗笔入词，自是精品。［箧中词  珂谨词：此评沈传桂高阳台词。］
    ○周岱龄词
    芥堂先生［珂谨按：即周岱龄。］有“秋老花新，酒浓人淡”八字，可入词眼。［箧中词］
    ○黄曾词
    大令［珂谨按：即黄曾字菊人。］审律甚严，胸襟凡近，词多死句。［箧中词］
    ○许宗衡词
    海秋先生［珂谨按：即许宗衡。］伤心人别有怀抱，胸襟酝酿，非寻常文士。度越少鹤通政，［珂谨按：即王锡振。］为近词一大宗。齐名者有上元何青耜观察。［箧中词］
    ○何兆瀛词
    何先生［珂谨按：即何兆瀛。］词，抗手许海秋，齐名文苑，不虚也。但沉郁稍不逮许，而无海老枯率之失。［箧中词］
    ○陈元鼎词
    编修［珂谨按：即陈元鼎。］鸳鸯宜福词，艳冶缠绵。［箧中词］
    ○姚正镛词
    仲海［珂谨按：即姚正镛。］为词，思力甚刻至，才性均厚，是一作家。［箧中词］
    ○词人之词三家
    文字无大小，必有正变，必有家数。水云楼词，［珂谨按：即蒋春霖著。］固清商变徵之声，而流别甚正，家数颇大，与成容若、项莲生二百年中，分鼎三足。咸丰兵事，天挺此才，为倚声家杜老。而晚唐两宋一唱三叹之意，则已微矣。或曰：“何以与成项并论。”应之曰：“阮亭、葆馚一流，为才人之词。宛邻、止庵一派，为学人之词。惟三家是词人之词。与朱厉同工异曲，其他则旁流羽翼而已。”［箧中词］
    ○丁至和词
    萍绿［珂谨按：丁至和保庵著萍绿词。］与水云齐名，胸襟未必尽同，填词甚有工力。［箧中词］
    ○赵彦俞词
    次梅［珂谨按：即赵彦俞。］六十学词，成就于鹿潭，殊有俊语。［箧中词］
    ○边浴礼词
    袖石方伯［珂谨按：即边浴礼。］填词，刻意南宋，位置在草窗、玉田间。［箧中词］
    ○龚定庵言词出于公羊
    鲁川廉访［珂谨按：即冯志沂。］官比部时，予入都游从，屡过谈艺。一日酒酣，忽谓予曰：“子乡先生龚定庵言词出于公羊，此何说也。”予曰：“龚先生发论，不必由中，好奇而已。第以意内言外之旨，亦差可传会。”鲁翁曰：“然则近代多艳词，殆出于谷梁乎。”盖鲁翁高文绝俗，不屑为倚声，故尊前谐语及此。［箧中词］
    ○聚红榭诗词
    闽中词人，道咸间唱和颇盛。予在闽所识，如刘赞轩、谢枚如辈，皆作手也。社集有聚红榭诗词之刻。［箧中词］
    ○顾翰词
    蒹塘先生［珂谨按：即顾翰。］倚声名家，自成馨逸。朋辈中频迦、伯夔莫能相掩。［箧中词］
    ○赵对词学苏辛
    野航［珂谨按：即赵对。］名隽之才，运思婉密而激楚，亦学苏、辛，倚声可当名家。惟以■入散曲，微茫处未免染指。佳篇不止于此，往往韵杂律疏，未能多诵。［箧中词］
    ○阳羡词流
    往年与庄仲求数乾隆以来阳羡词流，几几人握蛇珠。而董晋卿先生齐物论斋词，迄未过读，颇以为憾。仲求盛称兰石词，予亦未见方立遗书也。［箧中词］
    ○叶英华词
    梦禅居士［珂谨按：即叶英华。］有小游仙词，法驾导引一百首，托兴幽微，辞条丰蔚，谈者与樊榭老人绝句三百首并称，不愧也。［箧中词］
    ○夏玉延词
    夏玉延为郭频伽之甥，所谓山抹微云女婿也。高秀之致，欲度冰清。［箧中词］
    ○刘逢禄辑词雅
    礼部［珂谨按：即刘逢录。］经学渊源皋文、方耕两大师。易书公羊，可云卓尔。而凌云辞赋，揖让马扬。倚声之学，犹复洞究源流。尝撰词雅五卷，八十家、三百首，自叙以为“唐五代宋所传，才士名卿，闳意眇指，正变声律具矣”云云。集中词只七首，亦所谓善易者不言易也。词雅一编，不知传写尚有其人否。［箧中词］
    ○张景祁词
    韵梅［珂谨按：即张丈景祁。］早饮香名，填词刻意姜张，研声寸刂律，吾党六七人，奉为导师。故山兵劫，同好晨星。乱定重见，君已摧锋落机，谢去斧藻。中年哀乐，登科已迟。又复屈承明之著作，走海国之靴板，不无黄钟瓦缶之伤。倚声日富，规制益高，乎北宋之坛宇。江东独秀，其在斯人乎。外集集古，多长篇奇制，如洞仙歌、解连环之组纟川石帚，真无缝铢衣也。［箧中词］
    ○吴唐林词
    晋壬［珂谨按：即吴唐林。］如虹之气，不屑为滴粉搓酥语，而情深一往，无愧古人。［箧中词］
    ○俞廷瑛词
    琼华室词，［珂谨按：即俞小甫师廷瑛著。］熨帖颇近陈西麓。［箧中词］
    ○徐本立撰词律拾遗
    诚庵［珂谨按：即徐本立。］撰词律拾遗，搜采极博，审音矜慎，倚声家功臣也。杜观察［珂谨按：即杜文澜。］踵武成书，校勘益密，张韵梅复正其讠为失云。［箧中词］
    ○许增词
    迈孙［珂谨按：即许丈增。］老去填词，传频伽、蒹塘本师衣钵。频年校刻古今名家词集，千金一冶。而矜慎下笔，一字未安，不欲问世。［箧中词］
    ○陈澧词
    兰甫先生，［珂谨按：即陈澧。］孙卿、仲舒之流，文而又儒。粹然大儒，不废藻咏。填词朗诣，洋洋乎会于风雅。乃使绮靡奋厉两宗，废然知反。［箧中词］
    ○词综补编与续词综
    三十年前各闽，与无锡丁君杏ぎ相识，君方纂词综补编。予告以黄霁青观察属草，已有万书，韵珊大令［珂谨按：即黄燮清。］益之搜讨。乱定以来，铅椠日出，黄氏续词综刻于汉上，丁君书刻于吴中，四十卷中著录千余人。［箧中词］
    ○羊复礼词
    辛楣［珂谨按：即羊复礼。］文采，最近齐梁，运笔倚声，寓意高秀。［箧中词］
    ○孙麟趾辑词
    嘉庆以来五六十年，南国才人，雅词日出。不仅常州流派，大都取材南宋，婉约清超，拍肩挹袖。王侍郎词综成，肤语未濯，而名手以隐秀相尚者，不为所掩。吴人孙麟趾月坡，掉鞅词坛，往往有汐社遗风。分题唱和，不欲为筝琶俗响。尝举樊榭、蠡槎、枚庵、穀人、频伽、小竹、稚圭为七家词选五十五篇，以示揭橥。复辑词综以后作者，撰绝妙近词。去取矜慎，殆可继踵草窗，冲澹幽微，如读中唐七言诗。［箧中词］
    ○杨葆光词
    古酝［珂谨按：即杨丈葆光著苏词录。］老困场屋，仕宦不进，豪情古意，寓于诗文。集中沁园春咏帐四阕，寓言身世，倜傥权奇。［箧中词］
    ○潘鸿词
    凤洲［珂谨按：即潘前辈丈鸿。］逸才微尚，洞明流变，文心诗品，唾地成珠。然而江东兵法，固未肯竟学也。［箧中词］
    ○苏谦与王锡振词
    桂林山水奇丽，唐画宋词之境。苏君［珂谨按：即苏谦］超超，非少鹤丈［珂谨按：即王锡振。］所能掩，亦不负灵区矣。后起有王幼遐、况夔笙，宫商举应，伶翟争传已。［箧中词］
    ○王鹏运词
    袖墨词［珂谨按：即王幼遐前辈鹏运著。］千辟万灌，几无炉锤之述，一时无两。［箧中词］
    ○薇省同声集
    往者，阳湖张仲远，叙绿嘉庆词人为同声集，以继宛陵词选。深美闳约之旨未坠，而佻巧奋末者自熄。顾有以平钝雷同相訾者。近岁中书诸君子，有薇省同声集，作者四人。人各有格，而襟抱同栖于大雅。幼遐絜精，夔笙隐秀，将冶南北宋而一之，正恐前贤畏后生也。［箧中词］
    ○粤三家词
    岭南文学，流派最正，近代诗家张黎大宗，余韵相禅。填词有陈兰甫先生，文儒蔚起，导扬正声。叶南雪为春兰，沈伯眉为秋菊，婆娑二老，并秀一时。约梁君将合二集，益以寓贤汪玉泉，为粤三家词云。［箧中词］
    ○沈昌宇词
    子佩［珂谨按：即沈昌宇。］才人失职，傺不平，身世多感，托诸倚声，填词百篇，皆商声也。［箧中词］
    ○程颂万词
    湘社词人，齐驱掉鞅，子大［珂谨按：即程丈颂万。］芳兰竟体，骚雅★★。［箧中词］
    ○王廷鼎与三多词
    梦薇［珂谨按：即王廷鼎。］通经稽古，发为高文。填词未尝专诣，而骚怨所激，顿折沉扬，颇近晚宋。六桥都尉，［珂谨按：即三副都统多。］学于梦薇，倚声乃冰寒于水。［箧中词］
    ○刘炳照词
    集［珂谨按：即留云借月词。］中强意熨帖，情文相生，完篇雅制，美不胜录。光珊［珂谨按：即刘丈炳照。］自道，有轨循姜、史，制规秦、柳，源溯冯、韦语，既摅心得，亦表正宗，庶乎不愧。［箧中词］
    同心间，吾师促修谭先生，以词名于世，与丹徒庄中白先生或齐名，称谭庄。所著曰复堂词，学者宗之，称之曰复堂先生。时犹未尽知王佑遐、郑叔问、朱古微、况夔笙四先生也。师之论词诸说，散见文集、日记及所篡箧中词，所评周止庵词辨。光绪庚子，珂里居，思辑为专书，请于师曰：“集录绪论，弟子职也。侍教有年，请从事。”师诺，其年冬，书成呈师。师曰：“可名之曰复堂词话。”师归道山久矣，木坏山颓，吾将安仰。今付梓，校诵三复，掩卷泫然。乙丑［中华民国十四年］三月，弟子徐珂谨识于上海寓庐。
 
