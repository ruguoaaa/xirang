---
title: 敦煌歌辞总编
index: true
icon: editor
order: 56
category:
  - 诗藏
  - 剧曲
  - 敦煌歌辞总编
---

敦煌歌辞总编  

任半塘 辑  

## ●目录  

　　卷一　杂曲　云谣集杂曲子  
　　卷二　杂曲　只曲  
　　卷三　杂曲　普通联章  
　　卷四　杂曲　重句联章  
　　卷五　杂曲　定格联章  
　　卷六　杂曲　长篇定格联章  
　　卷七　大曲  
　　补遗　只曲类　组曲类　五七言体  

## ●敦煌歌辞总编卷一  

　　杂曲　云谣集杂曲子  

　　凤归云（征夫数载　二首）  
　　凤归云（鲁女坚贞　二首）  
　　天仙子（五陵泪眼）  
　　天仙子（谁是主　二首）  
　　竹枝子（游荡经年）  
　　竹枝子（萧娘相许）  
　　洞仙歌（今宵恩义）  
　　洞仙歌（戍客流浪）  
　　破阵子（人去潇湘）  
　　破阵子（单于迷虏尘）  
　　破阵子（三边无事）  
　　破阵子（军帖书名）  
　　浣溪沙（五陵恳切　二首）  
　　柳青娘（倚阑人　二首）  
　　倾杯乐（求名宦）  
　　倾杯乐（五陵堪娉）  
　　内家娇（应奉君王）  
　　内家娇（长降仙宫）  
　　拜新月（荡子他州）  
　　拜新月（国泰时清）  
　　抛球乐（五陵负恩）  
　　抛球乐（上阳家）  
　　渔歌子（五陵儿女）  
　　渔歌子（五陵渺渺）  
　　喜秋天（相思破　二首）  
　　喜秋天（捣练千声）  
　　喜秋天（离尘俗）  

　　○凤归云（征夫数载　二首）  

　　征夫数载。萍寄他邦。去便无消息。累换星霜。月下愁听砧杵起。塞雁南行。孤眠鸾帐里。枉劳魂梦。夜夜飞扬。　　想君薄行。更不思量。谁为传书与。表妾衷肠。倚牖无言垂血泪。暗祝三光。万般无奈处。一炉香尽。又更添香。 【 ○○○一】  
　　绿窗独坐。修得君书。征衣裁缝了。远寄边隅。想你为君贪苦战。不惮崎岖。终朝沙碛里。止凭三尺。勇战单于。　　岂知红脸。泪滴如珠。枉把金钗卜。卦卦皆虚。魂梦天涯无暂歇。枕上长嘘。待公卿回故里。容颜憔悴。彼此何如。 【 ○○○二】  

　　○凤归云（鲁女坚贞　二首）  

　　幸因今日。得覩娇娥。眉如初月。目引横波。素胸未消残雪。透轻罗。□□□□□。朱含碎玉。云髻婆娑。　　东邻有女。相料实难过。罗衣掩袂。行步逶迤。逢人问语羞无力。态娇多。锦衣公子见。垂鞭立马。肠断知么。 【 ○○○三】  
　　儿家本是。累代簪缨。父兄皆是。佐国良臣。幼年生于闺阁。洞房深。训习礼仪足。三从四德。针黹分明。　　娉得良人。为国愿长征。争名定难。未有归程。徒劳公子肝肠断。谩生心。妾身如松柏。守志强过。。 【 ○○○四】  

　　○天仙子（五陵泪眼）  

　　燕语莺啼三月半。烟蘸柳条金线乱。五陵原上有仙娥。携歌扇。香烂漫。留住九华云一片。　　犀玉满头花满面。负妾一双偷泪眼。泪珠若得似真珠。拈不散。知何限。串向红丝应百万。 【 ○○○五】  

　　○天仙子（谁是主　二首）  

　　燕语莺啼惊觉梦。羞见鸾台双舞凤。思君别后信难通。无人共。花满洞。羞把同心千徧弄。 【 ○○○六】  
　　叵耐不知何处去。正值花开谁是主。满楼明月夜三更。无人语。泪如雨。便是思君肠断处。 【 ○○○七】  

　　○竹枝子（游荡经年）  

　　罗幌尘生□□□。笙簧无绪理。恨小郎游荡经年。不施红粉镜台前。只是焚香祷祝天。　　屏帏悄悄□□□。□□垂珠泪。点点滴滴成斑。待伊来际共伊言。须改狂来断却颠。 【 ○○○八】  

　　○竹枝子（萧娘相许）  

　　高卷珠帘垂玉牖。公子王孙女。颜容二八小娘。满头珠翠影争光。百步惟闻兰麝香。　　口含红豆相思语。几度遥相许。修书传与萧娘。倘若有意嫁潘郎。休遣潘郎争断肠。 【 ○○○九】  

　　○洞仙歌（今宵恩义）  

　　华烛光辉。深下屏帏。恨征人久镇边夷。酒醒后多风醋。少年夫壻。向绿窗下左偎右倚。拟铺鸳被。把人尤泥。　　须索琵琶重理。曲中弹到。想夫怜处。转相爱几多恩义。却再絮衷鸳衾枕。愿长与今宵相似。 【 ○○一○】  

　　○洞仙歌（戍客流浪）  

　　悲雁随阳。解引秋光。寒蛩响夜夜堪伤。泪珠串滴。旋流枕上。无计恨征人。争向金风飘荡。捣衣嘹亮。　　懒寄回文先往。战袍待纟。絮重更熏香。殷勤凭驿使追访。愿四塞来朝明帝。令戍客休施流浪。 【 ○○一一】  

　　○破阵子（人去潇湘）  

　　莲脸柳眉休晕。青丝罢拢云。暖日和风花带媚。画阁雕梁燕语新。卷帘恨去人。　　寂寞长垂珠泪。焚香祷尽灵神。应是潇湘红粉继。不念当初罗帐恩。抛儿虚度春。 【 ○○一二】  

　　○破阵子（单于迷虏尘）  

　　日暖风轻佳景。流莺似问人。正是越溪花捧艳。独隔千山与万津。单于迷虏尘。　　雪落梅庭愁地。香檀枉注歌唇。拦径萋萋芳草绿。红脸可知珠泪频。鱼笺岂易呈。 【 ○○一三】  

　　○破阵子（三边无事）  

　　风送征轩迢递。参差千里余。目断妆楼相忆苦。鱼雁山川鳞迹疏。和愁封去书。　　春色可堪孤枕。心焦梦断更初。早晚三边无事了。香被重眠比目鱼。双眉应自舒。 【 ○○一四】  

　　○破阵子（军帖书名）  

　　年少征夫军帖。书名年复年。为觅封侯酬壮志。携剑弯弓沙碛边。抛人如断弦。迢递可知闺阁。吞声忍泪孤眠。春去春来庭树老。早晚王师归却还。免教心怨天。 【 ○○一五】  

　　○浣溪沙（五陵恳切　二首）  

　　丽质红颜越众希。素胸莲脸柳眉低。一笑千花羞不坼。懒芳菲。　　□□□□□□□。□□□□□□□。偏引五陵思恳切。要君知。 【 ○○一六】  
　　髻绾湘云淡淡妆。早春花向脸边芳。玉腕慢从罗袖出。捧杯觞。　　纤手令行匀翠柳。素咽歌发绕雕梁。但是五陵争忍得。不疏狂。 【 ○○一七】  

　　○柳青娘（倚阑人　二首）  

　　青丝髻绾脸边芳。淡红衫子掩酥胸。出门斜捻同心弄。意恛惶。故使横波认玉郎。　　叵耐不知何处去。教人几度挂罗裳。待得归来须共语。情转伤。断却妆楼伴小娘。 【 ○○一八】  
　　碧罗冠子结初成。肉红衫子石榴裙。故着胭脂轻轻染。淡施檀色注歌唇。□□含情唤小莺。　　只问玉郎何处去。纔言不觉到朱门。扶入锦帏□□□。□殷勤。因何辜负倚阑人。 【 ○○一九】  

　　○倾杯乐（求名宦）  

　　忆昔笄年。未省离合。生长深闺院。闲凭着绣床。时拈金针。拟貌舞凤飞鸾。对妆台重整娇姿面。知身貌算料。□□岂教人见。又被良媒。苦出言词相诱衒。　　每道说水际鸳鸯。惟指梁间双燕。被父母将儿匹配。便认多生宿姻眷。一旦娉得狂夫。攻书业抛妾求名宦。纵然选得。一时朝要。荣华争稳便。 【 ○○二○】  

　　○倾杯乐（五陵堪娉）  

　　窈窕逶迤。体貌超羣。倾国应难比。浑身挂绮罗。装束□□。未省从天得至。脸如花自然多娇媚。翠柳画蛾眉。横波如同秋水。裙生石榴。血染罗衫子。　　观艳质语软言轻。玉钗缀素绾乌云髻。年二八久锁香闺。爱引猧儿鹦鹉戏。十指如玉如葱。凝酥体雪透罗裳里。堪娉与公子王孙。五陵年少风流壻。 【 ○○二一】  

　　○内家娇（应奉君王）  

　　丝碧罗冠。搔头缀髻。宝妆玉凤金蝉。轻轻敷粉。深深长画眉绿。雪散胸前。嫩脸红唇。眼如刀割。口似朱丹。浑身挂异种罗裳。更熏龙脑香烟。　　屐子齿高。慵移步两足恐行难。天然有□□灵性。不娉凡间。教招事无不会。解烹水银。炼玉烧金。别尽歌篇。除非却应奉君王。时人未可趋颜。 【 ○○二二】  

　　○内家娇（御制林锺商内家娇　长降仙宫）  

　　两眼如刀。浑身似玉。风流第一佳人。及时衣着。梳头京样。素质艳丽青春。善别宫商。能调丝竹。歌令尖新。任从说洛浦阳台。谩将比并无因。　　半含娇态。逶迤缓步出闺门。搔头重慵憁不插。□□□□。□□□□□□。只把同心。千徧捻弄。来往中庭。应长降王母仙宫。凡间略现容真。 【 ○○二三】  

　　○拜新月（荡子他州）  

　　荡子他州去。已经新岁未还归。堪恨情如水。到处辄狂迷。不思家国。花下遥指祝神祇。直至于今。抛妾独守空闺。　　上有穹苍在。三光也合遥知。倚屏帏坐。泪流点滴。金粟罗衣。自嗟薄命。缘业至于斯。乞求待见面。誓不辜伊。 【 ○○二四】  

　　○拜新月（国泰时清）  

　　国泰时清晏。咸贺朝列多贤士。播得羣臣美。卿贰如同鱼水。况当秋景。蓂叶初敷卉。同登新楼上。仰望蟾色光起。　　回顾玉兔影媚。明镜匣参差斜坠。澄波美。犹怯怕半钩衔饵。万家向月下。祝告深深跪。愿皇寿千千。岁登宝位。 【 ○○二五】  

　　○抛球乐（五陵负恩）  

　　珠泪纷纷湿绮罗。少年公子负恩多。当初姊妹分明道。莫把真心过与他。子细思量着。淡薄知闻解好么。 【 ○○二六】  

　　○抛球乐（上阳家）  

　　宝髻钗横缀鬓斜。殊容绝胜上阳家。蛾眉不扫天生绿。莲脸能匀似早霞。无端略入后园看。羞煞庭中数树花。 【 ○○二七】  

　　○渔歌子（五陵儿女）  

　　覩颜多。思梦误。花枝一见恨无门路。声哽噎。泪如雨。见便不能移步。　　五陵儿。恋娇态女。莫阻来情从过与。畅平生。两风醋。若得丘山不负。 【 ○○二八】  

　　○渔歌子（五陵渺渺）  

　　洞房深。空悄悄。虚抱身心生寂寞。 【 读如「帽」。】 待来时。须祈祷。休恋狂花年少。　　淡匀妆。周旋少。只为五陵正渺渺。胸上雪。从君咬。恐犯千金买笑。 【 ○○二九】  

　　○喜秋天（相思破　二首）  

　　潘郎妄语多。夜夜道来过。赚妾更深独弄琴。弹尽相思破。 【 ○○三○】  
　　寂寂坐更深。泪滴炉烟翠。何处贪欢醉不归。羞向鸳衾睡。 【 ○○三一】  

　　○喜秋天（捣练千声）  

　　芳林玉露催。花蕊金风触。永夜严霜万草衰。捣练千声促。 【 ○○三二】  

　　○喜秋天（离尘俗）  

　　谁家台榭深。嘹亮宫商足。暮恨朝愁不忍闻。早晚离尘俗。 【 ○○三三】  

## ●敦煌歌辞总编卷二  

　　杂曲　只曲  

　　捣衣声（三载长征）  
　　定乾坤（征战几时休）  
　　宫怨春（到边庭）  
　　鹊踏枝（征夫早归）  
　　失调名（上战场）  
　　望江南（临池柳）  
　　更漏长（宫怨）  
　　别仙子（调名本意）  
　　菩萨蛮（千般愿）  
　　思越人（美东邻）  
　　思越人（拌不得）  
　　怨春闺（调名本意）  
　　更漏子（秋思）  
　　送征衣（如鱼水）  
　　再相逢（情恨切）  
　　失调名（花发增思）  
　　失调名（六问枕不平）  
　　望江南（负心人）  
　　渔歌子（恨狂夫）  
　　渔歌子（玉郎至）  
　　临江仙（少年夫壻）  
　　南歌子（风流壻）  
　　南歌（奖美人）  
　　菩萨蛮（相思意）  
　　菩萨蛮（抛鞭落）  
　　山花子（难期会）  
　　南歌子（心自偏）  
　　泛龙舟（游江乐）  
　　乐世辞（武阳送别）  
　　秋夜长（在他乡）  
　　秋夜长（远行人）  
　　浣溪沙（远客思归）  
　　菩萨蛮（送行人）  
　　谒金门（上龙门）  
　　生查子（立功勋）  
　　生查子（金殿选）  
　　水调辞（天阙声名）  
　　郑郎子辞（对明主）  
　　菩萨蛮（问龙门）  
　　浣溪沙（为君王）  
　　临江仙（时世参差）  
　　浣溪沙（厌良贤）  
　　浣溪沙（志不迷）  
　　浣溪沙（幽境）  
　　山僧歌（独隐山）  
　　菩萨蛮（却回归）  
　　望江南（娘子面）  
　　失调名（织锦纹）  
　　浣溪沙（开园穿池）  
　　南歌子（赏春）  
　　南歌子（消暑）  
　　菩萨蛮（醉如泥）  
　　破阵乐（破西戎）  
　　定乾坤（修文寰海）  
　　春光好（感恩光）  
　　酒泉子（犯皇宫）  
　　赞普子（蕃家将）  
　　菩萨蛮（回鸾辂）  
　　望江南（敦煌郡）  
　　浣溪沙（合郡人心）  
　　菩萨蛮（敦煌将）  
　　定西蕃（调名本意）  
　　望江南（龙沙塞）  
　　望江南（边塞苦）  
　　献忠心（却西迁）  
　　谒金门（开于阗）  
　　菩萨蛮（在三峯）  
　　菩萨蛮（却回归）  
　　菩萨蛮（忧邦国）  
　　望江南（曹公德）  
　　浣溪沙（献大贤）  
　　失调名（贺当家）  
　　望远行（佐圣朝）  
　　歌乐还乡（调名本意）  
　　鹊踏枝（他邦客）  
　　浣溪沙（不忘恩）  
　　酒泉子（裴氏晖威）  
　　南歌子（对尊颜）  
　　乐世辞（孤雁）  
　　浣溪沙（海燕）  
　　望江南（五凉咏月）  
　　酒泉子（咏马）  
　　酒泉子（咏剑）  
　　浣溪沙（是船行）  
　　菩萨蛮（溪边舞）  
　　失调名（莨菪不归）  
　　红娘子（秋水似天仙）  
　　失调名（楼头饮宴）  
　　水调辞（无谷还逢谷）  
　　失调名（断诸恶）  
　　失调名（见真时）  
　　失调名（一室空）  
　　失调名（劝诸人一偈）  
　　杨柳枝（老催人）  
　　谒金门（朝帝美）  
　　谒金门（仙境美）  
　　临江仙（求仙）  
　　回波乐  
　　失调名（伤蛇曲子）  
　　失调名（多征使）  
　　失调名（阵云收）  
　　失调名（葡萄酒）  
　　喜秋天（送征衣）  
　　失调名（曲子吐萌）  
　　浣溪沙（使风行）  
　　木兰花（春风斩断我）  
　　失调名（花落又重开）  
　　失调名（双泪流）  
　　失调名（归明王）  
　　失调名（苏合香）  
　　失调名（雕梁双燕）  
　　失调名（母恩长）  
　　失调名（佛。母同恩）  
　　失调名（须报恩）  
　　失调名（阿罗汉）  
　　失调名（祥花坠）  
　　失调名（道泰曲子）  

　　○捣衣声（三载长征）  

　　良人去。住边庭。三载长征。万家砧杵捣衣声。坐寒更。添玉漏。懒频听。　　向深闺远闻雁悲鸣。遥望行人。三春月影照阶庭。帘前跪拜。人长命。月长生。 【 ○○三四】  

　　○定乾坤（征战几时休）  

　　塞北征战几时休。罢风流。汝家夫壻□□□。荏苒已经秋。　　寒衣造了无人送。凭□□书将。纱窗孤雁叫。泣泪数千行。 【 ○○三五】  

　　○宫怨春（到边庭）  

　　柳条垂处处。喜鹊语零零。焚香稽首表君情。慕得萧郎好武。累岁长征。向沙场里。轮宝剑。定欃枪。　　去时花欲谢。几度叶还青。相思夜夜到边庭。愿天下销戈铸戟。舜日清平。待功成日。麟阁上。画图形。 【 ○○三六】  

　　○鹊踏枝（征夫早归）  

　　叵奈灵鹊多瞒语。送喜何曾有凭据。几度飞来活捉取。锁上金笼休共语。　　比拟好心来送喜。谁知锁我在金笼里。欲他征夫早归来。腾身却放我向青云里。 【 ○○三七】  

　　○失调名（上战场）  

　　十四十五上战场。手执长枪。低头泪落悔吃粮。步步近刀枪。昨夜马惊辔断。惆怅无人拦障。险径 【 下阙】 【 ○○三八】  

　　○望江南（临池柳）  

　　莫攀我。攀我太心偏。我是曲江临池柳。者人折了那人攀。恩爱一时间。 【 ○○三九】  

　　○更漏长（宫怨）  

　　欧阳炯  
　　三十六宫秋夜永。露华点滴高梧。丁丁玉漏咽铜壶。明月上金铺。　　红线毯。博山炉。香风暗触流苏。羊车一去长青芜。尘镜彩鸾孤。 【 ○○四○】  

　　○别仙子（调名本意）  

　　此时模样。算来似。秋天月。无一事。堪惆怅。须圆阙。穿窗牖。人寂静。满面蟾光如雪。照泪痕何似。两眉双结。　　晓楼钟动。执纤手。看看别。移银烛。猥身泣。声哽噎。家私事。频付嘱。上马临行说。长思忆。莫负少年时节。 【 ○○四一】  

　　○菩萨蛮（千般愿）  

　　枕前发尽千般愿。要休且待青山烂。水面上秤锤浮。直待黄河彻底枯。　　白日参辰现。北斗回南面。休即未能休。且待三更见日头。 【 ○○四二】  

　　○思越人（美东邻）  

　　美东邻。多窈窕。绣裙步步轻抬。独向西园寻女伴。笑时双脸莲开。　　□□分手低声问。怱怱恨阙良媒。怕被颠狂花下恼。牡丹不折先回。 【 ○○四三】  

　　○思越人（拌不得）  

　　一枝花。一盏酒。小争不去□□。□□□□终不醉。无花对酒难□。　　一枝□□□□□。□枝慕我心迷。几度拟拌拌不得。思量且坐□□。 【 ○○四四】  

　　○怨春闺（调名本意）  

　　好天良夜。□月碧霄高挂。羞对文鸾。泪湿红罗帊。时敛愁眉。恨君颠罔。夜夜归来。红烛长流云榭。　　夜久更深。罗帐虚熏兰麝。频频出户。迎取嘶嘶马。含笑觑。轻轻骂。把衣挦撦。叵耐金枝。扶入水精帘下。 【 ○○四五】  

　　○更漏子（秋思）  

　　温庭筠  
　　金鸭香。红蜡泪。偏照画堂秋思。眉翠尽。鬓云残。夜来衾枕寒。　　梧桐树。三更雨。不道离心正苦。一叶叶。一声声。空阶滴到明。 【 ○○四六】  

　　○送征衣（如鱼水）  

　　今世共你如鱼水。是前世因缘。两情准拟过千年。转转计较难。教汝独自眠。　　每见庭前双飞燕。他家好自然。梦魂往往到君边。心专石也穿。愁甚不团圆。 【 ○○四七】  

　　○再相逢（情恨切）  

　　与君别后。何日再相逢。关山阻隔信难通。情恨切。气填胸。连襟泪落重重。　　世通荣贵寿如松。寒雁来过附书踪。谓君憔悴损形容。教儿泪落千重。 【 ○○四八】  

　　○失调名（花发增思）  

　　花未发。增所思。及见花开转益悲。花开未发尚有期。独我情怀无见时。中宵月下空流泪。肠断关山知不知。 【 ○○四九】  

　　○失调名（六问枕不平）  

　　六问枕不平。看似□□□。君从后园去。后园□□□。金钗薄落地。自作一股折。罗带自嫌长。自作同心结。所以枕不平。盖缘郎转歇。君作□□心。莫听闲人说。 【 ○○五○】  

　　○望江南（负心人）  

　　天上月。遥望似一团银。夜久更阑风渐紧。与奴吹散月边云。照见负心人。 【 ○○五一】  

　　○渔歌子（恨狂夫）  

　　春雨微。香风少。帘外莺啼声声好。伴孤屏。无语笑。寂对前庭悄悄。　　当初去。向郎道。莫保青娥花容貌。恨狂夫。不归早。教妾实在烦恼。 【 ○○五二】  

　　○渔歌子（玉郎至）  

　　绣帘前。美人睡。庭前猧子频频吠。雅奴白。玉郎至。扶下骅骝沉醉。　　出屏帏。整云髻。莺啼湿尽相思泪。共别人好。说我不是。得莫辜天负地。 【 ○○五三】  

　　○临江仙（少年夫壻）  

　　少年夫壻奉恩多。霜脸上泪痕多。千回□去自消磨。罗带上鸾凤。拟拆意如何。　　锦帐屏帏多冷落。何处恋娇娥。回来直拟苦过磨。思量□得。还是謌哥哥。 【 ○○五四】  

　　○南歌子（风流壻）  

　　悔嫁风流壻。风流无准凭。攀花折柳得人憎。夜夜归来沉醉。千声唤不应。　　回觑帘前月。鸳鸯帐里灯。分明照见负心人。问道些须心事。摇头道不曾。 【 ○○五五】  

　　○南歌子（奖美人）  

　　翠柳眉间绿。桃花脸上红。薄罗衫子掩酥胸。一段风流难比。像白莲出水中。 【 ○○五六】  

　　○菩萨蛮（相思意）  

　　□□□□□□□。□□□□□□□。□□□□□。□□□□□。　　□□□□□。□□相思意。羞着旧罗裳。双双金凤凰。 【 ○○五七】  

　　○菩萨蛮（抛鞭落）  

　　清明节近千山绿。轻盈士女腰如束。九陌正花芳。少年骑马郎。　　罗衫香袖薄。佯醉抛鞭落。何用更回头。谩添春夜愁。 【 ○○五八】  

　　○山花子（难期会）  

　　去年春日长相对。今年春日千山外。落花流水东西路。难期会。　　西江水竭南山碎。忆得终日心无退。当时只合同携手。悔□□。 【 ○○五九】  

　　○南歌子（心自偏）  

　　争不教人忆。怕郎心自偏。近来闻道不多安。夜夜梦魂间错。往往到君边。　　白日长相见。夜头各自眠。终朝尽日意悬悬。愿作合欢裙带。长绕在你胸前。 【 ○○六○】  

　　○泛龙舟（游江乐）  

　　春风细雨沾衣湿。何时恍忽忆扬州。南至柳城新造口。北对兰陵孤驿楼。回望东西二湖水。复见长江万里流。白鹭双飞出溪壑。无数江鸥水上游。（泛龙舟。游江乐。） 【 ○○六一】  

　　○乐世辞（武阳送别）  

　　沈宇  
　　菊黄芦白雁南飞。羌笛胡琴泪湿衣。见君长别秋江水。一去东流何日归。 【 ○○六二】  

　　○秋夜长（在他乡）  

　　天暮芦花白。秋夜长。庭前树叶黄。旋草霜。　　门前客来了。绣盖裆。夫妻在他乡。泪千行。 【 ○○六三】  

　　○秋夜长（远行人）  

　　一只银瓶子。两手拴。携送远行人。福禄安。　　承闻黄河长。不信宽。身上渡明官。恐怕□。 【 ○○六四】  

　　○浣溪沙（远客思归）  

　　玉露初垂草木雕。雁飞南去燕离巢。寸步如同云水隔。月轮高。　　远客思归砧杵夜。庭前□叶堕银筱。蟋蟀哀鸣阶砌下。恨长宵。 【 ○○六五】  

　　○菩萨蛮（送行人）  

　　昨朝为送行人早。五更未罢金鸡叫。相送过河梁。水声堪断肠。　　唯愁离别苦。努力登长路。驻马再摇鞭。为传千万言。 【 ○○六六】  

　　○谒金门（上龙门）  

　　云水客。书剑十年功积。聚尽荧光凿尽壁。不逢青眼识。　　终日尘驱役饮食。□□泪珠常滴。欲希借力。莫教重点额。 【 ○○六七】  

　　○生查子（立功勋）  

　　三尺龙泉剑。箧里无人见。一张落雁弓。百只金花箭。　　为国竭忠贞。苦处曾征战。先望立功勋。后见君王面。 【 ○○六八】  

　　○生查子（金殿选）  

　　一树涧生松。迥向长林起。劲枝接青霄。秀气遮天地。　　郁郁覆云霞。直拥高峰顶。 【 读如「帝」。】 金殿选忠良。合赴君王意。 【 ○○六九】  

　　○水调辞（天阙声名）  

　　楚江摇曳大川冥。天阙声名发梦思。孤雁北望呈心远。不及南山献寿时。 【 ○○七○】  

　　○郑郎子（辞对明主）  

　　青丝弦。挥白玉。宫商角征羽。五音足。何时得对明主弹。一弦弹却天下曲。 【 ○○七一】  

　　○菩萨蛮（问龙门）  

　　自从宇宙充戈戟。狼烟处处熏天黑。早晚竖金鸡。休磨战马蹄。　　淼淼三江水。半是儒生泪。老尚逐经才。问龙门何日开。 【 ○○七二】  

　　○浣溪沙（为君王）  

　　却挂绿襕用笔章。不藉你马上弄银枪。罢却龙泉身解甲。学文章。　　你取砚筒浓捻笔。迭纸将来书两行。将向殿前报消息。也是为君王。 【 ○○七三】  

　　○临江仙（时世参差）  

　　岸阔临江帝宅赊。东风吹柳西斜。春光催绽后园花。莺啼燕语撩乱。争忍不思家。每恨经年离别苦。等闲抛弃生涯。如今时世已参差。不如归去。归去也。沉醉卧烟霞。 【 ○○七四】  

　　○浣溪沙（厌良贤）  

　　卷却诗书上钓船。身披蓑笠执鱼竿。棹向碧波深处去。几重滩。　　不是从前为钓者。盖缘时世厌良贤。所以将身岩薮下。不朝天。 【 ○○七五】  

　　○浣溪沙（志不迷）  

　　八十颓年志不迷。一竿长地坐磻溪。钓□□□□□□。□清时。　　直道守迟频负命。子鳞何必用东西。我不□□□□□。□□□。 【 ○○七六】  

　　○浣溪沙（幽境）  

　　云掩茅亭书满床。冰川松竹自清凉。幽境不曾凡客到。岂寻常。　　出入每教猿闭户。回来还伴鹤归装。闲至碧溪垂钓处。月如霜。 【 ○○七七】  

　　○山僧歌（独隐山）  

　　闲日居山何似好。起时日高睡时早。山中软草以为衣。斋餐松柏随时饱。　　卧岩龛。石枕脑。一抱乱草为衣袄。面前若有狼藉生。一阵风来自扫了。　　独隐山。实畅道。更无诸事乱相挠。 【 ○○七八】  

　　○菩萨蛮（却回归）  

　　常惭血愿居臣下。明君巡幸恩沾洒。差匠见修宫。竭诚无有终。　　奉国何曾睡。葺治无人醉。克日却回归。愿天涯总西。 【 ○○七九】  

　　○望江南（娘子面）  

　　娘子面。硙了再重磨。昨来忙蓦行车少。盖缘傍畔迸麸多。所以不来过。 【 ○○八○】  

　　○失调名（织锦纹）  

　　仕女鸾凰。齐登金座。匡闲阶□□专心。恳望转加新。金丝线织成鸳凤。□□□□。口得金枝。合蝉野马。竞逐纷纭。□□□□值千金。足蜂蘂攒花满。□□□□。只为无人往达。进入西秦。共练□□□然。织成端疋。遣家僮市卖。不□□□。纱窗每恨织锦纹。报仕女两两三三。□□归邻。从此后更也无人。日夜无效功。 【 ○○八一】  

　　○浣溪沙（开园穿池）  

　　山后开园种药葵。洞前穿作养生池。一架嫩藤花簇簇。雨微微。　　坐听猿啼吟旧赋。行看燕语念新诗。无事却归书阁内。掩柴扉。 【 ○○八二】  

　　○南歌子（赏春）  

　　雪消冰解冻。烟凝地发萌。绿杨红药两分明。万户千门。春色渐舒荣。　　忽覩双飞燕。时闻百啭莺。日惠处处管丝声。公子王孙。赏玩惜芳情。 【 ○○八三】  

　　○南歌子（消暑）  

　　杨柳连堤绿。樱桃向日红。□吟迎气陌秋风。满院残花梜竹。缓缓脱帘栊。　　荷叶排青沼。云峯簇碧空。举杯摇扇画堂中。时听笙歌消暑。思无穷。 【 ○○八四】  

　　○菩萨蛮（醉如泥）  

　　欧阳炯  
　　红炉暖阁佳人睡。隔帘飞雪添寒气。小院奏笙歌。香风簇绮罗。　　酒倾金盏满。兰麝重开宴。公子醉如泥。天街闻马嘶。 【 ○○八五】  

　　○破阵乐（破西戎）  

　　哥舒翰  
　　西戎最沐恩深。犬羊违背生心。神将驱兵出塞。横行海畔生擒。石堡岩高万丈。鵰窠霞外千寻。一唱尽属唐国。将知应合天心。 【 ○○八六】  

　　○定乾坤（修文寰海）  

　　修文寰海圣明君。感皇恩。八方无事妖氛靖。定乾坤。　　君臣道泰如鱼水。衣永挂长新。道属轻山岳。千秋与万春。 【 ○○八七】  

　　○春光好（感恩光）  

　　□□□。□□□。□□□。□□□塞旧戎装。却着汉衣裳。　　家住大杨海□。蛮骞不会宫商。今日得逢明圣主。感恩光。 【 ○○八八】  

　　○酒泉子（犯皇宫）  

　　每见惶惶。队队雄军惊御辇。蓦街穿巷犯皇宫。祗拟夺九重。　　长枪短剑如麻乱。争奈失计无投窜。金箱玉印自携将。任他乱芬芳。 【 ○○八九】  

　　○赞普子（蕃家将）  

　　本是蕃家将。年年在□头。夏月披毡帐。冬天挂皮裘。　　语即令人难会。朝朝牧马在荒丘。若不为抛沙塞。无因拜玉楼。 【 ○○九○】  

　　○菩萨蛮（回鸾辂）  

　　再安社稷垂衣理。寿同山岳长江水。频见老人星。万方休战征。　　良臣安国步。今喜回鸾辂。从此后泰阶清。齐□呼圣明。 【 ○○九一】  

　　○望江南（敦煌郡）  

　　敦煌郡。四面六蕃围。生灵苦屈青天见。数年路隔失朝仪。目断望龙墀。　　新恩降。草木总光辉。若不远仗天威力。河湟必恐陷戎夷。早晚圣人知。 【 ○○九二】  

　　○浣溪沙（合郡人心）  

　　好是身沾圣主恩。紫襕初降耀朱门。合郡人心咸喜贺。拜圣君。　　竭节尽忠扶社稷。指山为誓保乾坤。看着风前双旌拥。贺明君。 【 ○○九三】  

　　○菩萨蛮（敦煌将）  

　　敦煌古往出神将。感得诸蕃遥钦仰。效节望龙庭。麟台早有名。　　只恨隔蕃部。情恳难申吐。早晚灭狼蕃。一齐拜圣颜。 【 ○○九四】  

　　○定西蕃　曲子一首，寄在定西蕃（调名本意）  

　　事从星车入塞。冲沙碛。冒风寒。度千山。　　三载方达王命。岂辞辛苦艰。为布我皇纶綍。定西番。 【 ○○九五】  

　　○望江南（龙沙塞）  

　　龙沙塞。路远隔恩波。每恨诸蕃生留滞。只缘当路寇雠多。抱屈争奈何。　　皇恩溥。圣泽徧天涯。大朝宣差中外使。今因绝塞暂经过。路远合通和。 【 ○○九六】  

　　○望江南（边塞苦）  

　　边塞苦。圣上合闻声。背蕃归汉经数岁。当为大国作长城。金榜有嘉名。　　太傅化。永保更延龄。每抱沈机扶社稷。一人有庆万家荣。早愿拜龙旌。 【 ○○九七】  

　　○献忠心（却西迁）  

　　自从黄巢作乱。直到今年。倾动迁移。每惊天。京华飘飖。因此荒□。空有心。长思恋。明皇□。　　愿圣明主。久居宫宇。臣等默佑。有望□。常输弓剑。更抛涯计。会将銮驾。一步步。却西迁。 【 ○○九八】  

　　○谒金门（开于阗）  

　　开于阗。绵绫家家总满。奉戏生龙及玉椀。将来百姓看。　　尚书座客□典。四塞休征罢战。但□阿郎千秋岁。甘州他自离乱。 【 ○○九九】  

　　○菩萨蛮（在三峯）  

　　千年凤阙争离弃。何时献得安邦计。銮驾在三峰。天同地不同。　　宇宙憎嫌侧。今作蒙尘客。阃外有忠常。思佐圣人王。 【 ○一○○】  

　　○菩萨蛮（却回归）  

　　御园点点红丝挂。因风坠落沾枝架。柳色正依依。玄宫照渌池。　　每思龙凤阙。惟恨累年别。计日却回归。象似南山不动微。 【 ○一○一】  

　　○菩萨蛮（忧邦国）  

　　自从銮驾三峯住。倾心日夜思明主。惯在紫微间。笙歌不暂闲。　　受禄分南北。谁是忧邦国。此夜却回銮。须教社稷安。 【 ○一○二】  

　　○望江南（曹公德）  

　　曹公德。为国拓西关。 【 读如「鹍」。】 六戎尽来作百姓。压坛河陇定羌浑。雄名远近闻。　　尽忠孝。向主立殊勋。靖难论兵扶社稷。恒将筹略定妖氛。愿万载作人君。 【 ○一○三】  

　　○浣溪沙（献大贤）  

　　喜覩华筵献大贤。歌欢共过百千年。长命杯中倾绿醑。满金船。　　把酒愿同山岳固。昔人彭祖等齐年。深谢慈怜兼奬饰。献羌言。 【 ○一○四】  

　　○失调名（般涉调　贺当家）  

　　国泰人安静。风沙向秀□。□□□□□。□地种□□。□宫闹。任船车。　　听海燕。坐金牙。提葫芦帝萨金沙。长垂罗袖拂烟霞。齐拍手。贺我当家。 【 ○一○五】  

　　○望远行（佐圣朝）  

　　年少将军佐圣朝。为国扫荡狂妖。弯弓如月射双鵰。马蹄到处阵云消。　　休寰海。罢枪刀。迎鸾驾上超霄。行人南北尽歌谣。莫把尧舜比今朝。 【 ○一○六】  

　　○歌乐还乡（调名本意）  

　　匈奴扰乱四方。丈夫按剑而王。铁衣年年不脱。龙马岁岁长缰。腰间宝剑常挂。手里遮月恒张。一去扫除荡阵。为须歌乐还乡。为须歌乐还乡。 【 ○一○七】  

　　○鹊踏枝（他邦客）  

　　独坐更深人寂寂。忆念家乡。路远关山隔。寒雁飞来无消息。教儿牵断心肠忆。仰告三光珠泪滴。教他耶娘。甚处传书觅。自叹宿缘作他邦客。辜负尊亲虚劳力。 【 ○一○八】  

　　○浣溪沙（不忘恩）  

　　结草衔珠不忘恩。些些言语莫生嗔。比死共君缘外客。悉安存。　　百鸟相依投林宿。道逢枯草再迎春。路上共君先下拜。遇药伤蛇口含真。 【 ○一○九】  

　　○酒泉子（裴氏晖威）  

　　砂多泉头。伴贼寇枪张怒起。语报恩住裴氏晖威。 【 下阙。】 【 ○一一○】  

　　○南歌子（对尊颜）  

　　获幸相邀命。攀连坐未闲。卑微得接对尊颜。今日同□□□。□□□□□。 【 ○一一一】  

　　○乐世辞（孤雁）  

　　失羣孤雁独连翩。半夜高飞在月边。霜多雨湿飞难进。暂借荒田一宿眠。 【 ○一一二】  

　　○浣溪沙（海燕）  

　　海燕喧呼别绿波。双飞迢遰历山河。坚志一心思旧主。垒新窠。　　出入岂曾忘故室。往来未有不经过。辞主南归声切切。感恩多。 【 ○一一三】  

　　○望江南（五凉咏月）  

　　台上月。一片玉无瑕。迤逦看归西海去。横云出来不敢遮。叆叇绕天涯。 【 ○一一四】  

　　○酒泉子（咏马）  

　　红耳薄寒。摇头弄耳摆金辔。曾经数阵战场宽。用势却还边。　　入阵之时。汗流似血。齐喊一声而呼歇。但则收阵卷旗旛。汗散卸金鞍。 【 ○一一五】  

　　○酒泉子（咏剑）  

　　三尺青蛇。斩新铸就锋刃刚。沙鱼裹欛用银装。宝现七星光。　　曾经长蛇偃月阵。一徧离匣神鬼遁。鸿门会上佑明王。胜用一条枪。 【 ○一一六】  

　　○浣溪沙（是船行）  

　　五两竿头风欲平。张帆举棹觉船行。柔橹不施停却棹。是船行。　　满眼风波多战灼。看山恰似走来迎。子细看山山不动。是船行。 【 ○一一七】  

　　○菩萨蛮　溪边舞（迭字体）  

　　霏霏点点回塘雨。双双只只鸳鸯语。灼灼野花香。依依金柳黄。　　盈盈江上女。两两溪边舞。皎皎绮罗光。轻轻云粉妆。 【 ○一一八】  

　　○失调名　莨菪不归（嵌药名）  

　　莨菪不归乡。经今半夏姜。去他乌头了血傍。□他家附子豪强。父母依意美长短。桂心日夜思量。 【 ○一一九】  

　　○红娘子　秋水似天仙（嵌曲名）  

　　□□□□宣。美人秋水似天仙。红娘子本住□□。蝶儿终日遶花间。　　举头聚落秋□□。悔上采莲船。杨柳枝柔。堕落西番。 【 ○一二○】  

　　○失调名　楼头饮宴（嵌曲名）  

　　【 上阙。】 羊子徧野巫山。醉胡子楼头饮宴。醉思乡千日醺醺。下水船盏酌十分。令筹更打江神。 【 ○一二一】  

　　○水调辞无谷还逢谷  

　　为言无谷还逢谷。将作无山更有山。马困时时索鞍揭。人乏往往捉树攀。 【 ○一二二】  

　　○失调名（断诸恶）  

　　□□断诸恶。细细詃贪嗔。若使如罗汉。即自绝嚣尘。　　将刀且割无明暗。复用利剑断亲姻。究竟涅盘非是远。寻思寂灭即为邻。只是众生不牵致。所以沉沦罪业深。努力遵三宝，何处不全身。 【 ○一二三】  

　　○失调名（见真时）  

　　往日修行时。忙忙为生死。今日见真时。生死寻常事。见他生。见你死。反观自身亦如此。 【 ○一二四】  

　　○失调名（一室空）  

　　五蕴山。山中一室空。来来去去不相逢。一生身。任舍住。至今不识主人翁。 【 ○一二五】  

　　○失调名（劝诸人一偈）  

　　劝君学道莫言说。言说性恒空。不断贪痴爱。坐禅浪用功。　　用功计法数。实是大愚庸。但得无心想。自合太虚空。 【 ○一二六】  

　　○杨柳枝（老催人）  

　　春去春来春复春。寒暑来频。月生月尽月还新。又被老催人。只见庭前千岁月。长在长存。不见堂上百年人。尽总化微尘。 【 ○一二七】  

　　○谒金门（朝帝美）  

　　长伏气。住在蓬莱山里。绿竹桃花碧溪水。洞中常晚起。　　闻道君王诏旨。服裹琴书欢喜。得谒金门朝帝美。不辞千万里。 【 ○一二八】  

　　○谒金门（仙境美）  

　　仙境美。满洞桃花绿水。宝殿琼楼霞阁翠。六铢常挂体。　　闷即天宫游戏。满酌琼浆任醉。谁羡浮生荣与贵。临回看即是。 【 ○一二九】  

　　○临江仙（求仙）  

　　不处嚣尘千百年。我于此洞求仙。坐□行游策杖。策杖也。寻溪听流泉。　　神方求尽愿为丹。夜深长舞炉前。□□□□登云。登云也。□□□□□。 【 ○一三○】  

　　○回波乐  

　　王梵志  
　　回波尔时 【 以下待补。】 【 ○一三一】  

　　○失调名（伤蛇曲子）  

　　听说昔时。隋侯奉命。出使行□。□□伤。临欲丧。眼中光。泪流血染路傍。□开展芝囊。取药封裹。□□□□□□。　　□归日。见玉帝。□□□□。□□□□。□蛇改易。蒙君□□□□。□□□□。其蛇昼夜□□。□□□□□堂。 【 ○一三二】  

　　○失调名（多征使）  

　　□台□化绝胜□。往复任君多征使。愿年年生居定照。□千如日月照无已。 【 ○一三三】  

　　○失调名（阵云收）  

　　四海征□。喜天雨降。□□□□。□□唐尧。鸿恩四溥。海内乐无忧。阵云收。 【 ○一三四】  

　　○失调名（葡萄酒）  

　　葡萄酒金盏。差差差斟未满。□远黑花发。侧先□。明朝看花花满县。　　唤同朋。出□□。三杯以后人尽醉。欢情乐曲陈□。打不涂散。却罗无限。 【 ○一三五】  

　　○喜秋天（送征衣）  

　　厅前夭桃柳线。频为送征衣。年每差良人见。 【 下阙。】 【 ○一三六】  

　　○失调名（曲子吐萌）  

　　【 上阙。】 □吐萌和□ 【 中阙。】 日西山 【 下阙。】 【 ○一三七】  

　　○浣溪沙（使风行）  

　　一队风来一队尘。万里迢迢不见人。堤上无水受却□。使风行。　　□山不□□鸟远。□到□大□□□。□□□□长乐阪。□□□。 【 ○一三八】  

　　○木兰花（春风斩断我）  

　　十年五岁相看过。为道木兰花一朵。九天远地觅将来。移将后院深处坐。　　又见蝴蝶千千个。由住安良不敢做。傍人不必苦相须。恐怕春风斩断我。 【 ○一三九】  

　　○失调名（花落又重开）  

　　飞过尽。不敢抬。今岁中□□望夫来。□花落。又重开。断弦罢却。世总量□尘埃。 【 ○一四○】  

　　○失调名（双泪流）  

　　傍□□禁子频飞眼达花相策□南畔□□□敬途再生人名为能。眼中。 【 ○一四一】  

　　○失调名（归明王）  

　　□我一身却。自家一身当。千万努力归明王。忆着吐蕃通信。上□□□□。 【 ○一四二】  

　　○失调名（苏合香）  

　　兴未□。望休□。迢逍边塞长。青山昏自阴。秋树本来黄。秋树□无叶。鸟来何处藏。日炽蒲桃垂。风吹苏合香。 【 ○一四三】  

　　○失调名（雕梁双燕）  

　　【 上阙】 懒重抄。可怜□。□ 【 中阙】 打破雕梁双燕。 【 下阙】 【 ○一四四】  

　　○失调名（母恩长）  

　　只为长时。驱驰辛苦。形貌精神。都来失绪。一头承侍翁姑。一畔又剸缚男女。日夜不曾闲。往往啼如雨。 【 ○一四五】  

　　○失调名（佛。母同恩）  

　　佛惜众生。母怜男女。一例承情，从头爱护。佛如母意无殊。母似佛心堪谕。今日座中人。分明须会取。 【 ○一四六】  

　　○失调名（须报恩）  

　　今既成人。还须报赛。莫学愚人。反生逆害。约束时只要谛听。嗔骂则莫生祇对。何假生西方。自生极乐界。 【 ○一四七】  

　　○失调名（阿罗汉）  

　　贪嗔皆断。尽是阿罗汉。来往得逍遥。生死难萦绊。慧剑镇。锋■〈金毫〉智。月常圆满。龙天释梵人，见者皆称赞。会中罗好形仪。月面长眉眼。绀青身。挂衲袍。云片片。 【 ○一四八】  

　　○失调名（祥花坠）  

　　声闻菩萨兼龙鬼。浩浩如沙难总记。风雨旋来海角清，神仙乱下祥花坠。满虚空。遍天地。■〈土彦〉罗微尘纤起。 【 ○一四九】  

　　○失调名（道泰曲子）  

　　【 上阙】 君臣道泰愿时清。八方投欵况龙城。兵戈甲马尽 【 下阙】 【 ○一五○】  

## ●敦煌歌辞总编卷三  

　　杂曲　普通联章  

　　捣练子（孟姜女　四首）  
　　捣练子（孟姜女　六首）  
　　长相思（三不归　三首）  
　　三台（十二月辞　二首）  
　　浣溪沙（问江湖　二首）  
　　取性游（岩前笑　四首）  
　　西江月（女伴秋江　三首）  
　　虞美人（海棠开　二首）  
　　定风波（伤寒　三首）  
　　失调名（清明日登张女神郎庙　四首）  
　　失调名（听唱张骞一新歌　九首）  
　　菩萨蛮（归不归　二首）  
　　南歌子（风情问答　二首）  
　　南歌子（长相忆　二首）  
　　苏莫遮（聪明儿　二首）  
　　定风波（儒士定风波　二首）  
　　菩萨蛮（求宦　二首）  
　　失调名（冀国夫人歌辞　七首）  
　　菩萨蛮（三峯下　二首）  
　　献忠心（调名本意　二首）  
　　献忠心（瑞气徧山河　二首）  
　　感皇恩（四海清平　四首）  
　　失调名（当身无敌　二首）  
　　失调名（恩赐西庭　三首）  
　　水鼓子（宫辞　三十九首）  
　　杖前飞（马球　五首）  
　　皇帝感（新集孝经十八章　十八首）  
　　皇帝感（新合千文　皇帝感辞　九首）  
　　十恩德（报慈母十恩德　十首）  
　　十种缘（父母恩重赞　十三首）  
　　孝顺乐（调名本意　十二首）  
　　求因果（孝义　十首）  
　　求因果（悌让　四首）  
　　证道歌（道不贫　二首）  
　　失调名（须大拏太子度男女　十一首）  
　　证无为（太子赞　二十七首）  
　　望月婆罗门（调名本意　四首）  
　　失调名（五台山赞　十八首）  
　　求因果（修善　十一首）  
　　求因果（苦学　二首）  
　　求因果（真悟　八首）  
　　求因果（息争　十首）  
　　长安辞（来生得见五台山　四首）  
　　出家乐（调名本意　二首）  
　　失调名（送师赞　四首）  
　　无相珠（调名本意　十首）  
　　悉昙颂（俗流悉昙章　八首）  
　　悉昙颂（佛说楞伽经禅门悉谈章　八首）  
　　失调名（赞念法华经僧）  
　　空无主（调名本意　八首）  
　　三归依（调名本意　四首）  
　　十偈辞（赞普满塔　十首）  
　　行路难（共住修道　八首）  
　　拨禅关（调名本意　二首）  
　　无如匹（调名本意　二首）  
　　最上乘（顺水流　四首）  
　　取性游（悟真如　四首）  
　　证无为（归常乐　九首）  
　　悉昙颂（神咒　六首）  
　　失调名（迷生死　四首）  
　　失调名（禅唱　二首）  
　　失调名（三嘱歌　三首）  
　　还京乐（斫妖魅　四首）  
　　回波乐（断惑　七首）  
　　隐去来（二首）  

　　○捣练子（孟姜女　四首）  

　　堂前立。拜辞娘。不觉眼中泪千行。劝你耶娘少怅望。为吃他官家重衣粮。 【 ○一五一】  
　　辞父娘了。入妻房。莫将生分向耶娘。君去前程但努力。不敢放慢向公婆。 【 ○一五二】  
　　孟姜女。■〈木巳〉梁妻。一去燕山更不归。造得寒衣无人送。不免自家送征衣。 【 ○一五三】  
　　长城路。实难行。奶酪山下雪纷纷。吃酒只为隔饭病。愿身强健早还归。 【 ○一五四】  

　　○捣练子（孟姜女　六首）  

　　云疑盖。月已升。朦胧不眠已三更。面上褐绫红分散。号咷大哭呼三星。 【 ○一五五】  
　　对白绵。二丈长。裁衣长短尺上量。夜来梦见秋交末。自怕君身上□□。 【 ○一五六】  
　　孟姜女。秦■〈木巳〉梁。声声懊恼小秦王。秦王敢质三边滞。千番万里筑城长。 【 ○一五七】  
　　长城下。哭声哀。感得长城一垛摧。里畔髑髅千万个。十方骸骨不教回。 【 ○一五八】  
　　刃□亮。两拳拳。十个指头血沾根。青竹干投上玄背子。从今以后信和藩。 【 ○一五九】  
　　娘子好。体一言。离别耶娘十数年。早晚到家乡勤饽馓。月尽日交管黄纸钱。少长无□□□□。月尽日交管黄纸钱。 【 ○一六○】  

　　○长相思（三不归　三首）  

　　估客在江西。富贵世间稀。终日红楼上。□□舞着辞。　　频频满酌醉如泥。轻轻更换金巵。尽日贪欢逐乐。此是富不归。 【 ○一六一】  
　　旅客在江西。寂寞自家知。尘土满面上。终日被人欺。　　朝朝立在市门西。风吹□泪双垂。遥望家乡肠断。此是贫不归。 【 ○一六二】  
　　作客在江西。得病卧毫厘。还往□消息。看看似别离。　　村人曳在道傍西。耶娘父母不知。身上剟牌书字。此是死不归。 【 ○一六三】  

　　○三台（十二月辞　二首）  

　　正月年首初春。□□改故迎新。李玄附灵求学。树下乃逢子珍。项托七岁知事。甘罗十二相秦。若无良妻解梦。冯唐宁得忠臣。 【 ○一六四】  
　　二月遥望默林。青条吐叶□□。□□□□□□。□□□□□□。□□□□□□。□□□□□□。□□□□□□。□□□□□□。 【 ○一六五】  

　　○浣溪沙（问江湖　二首）  

　　浪打轻船雨打篷。遥看篷下有渔翁。莎笠不收船不系。任西东。　　即问渔翁何所有。一壶清酒一竿风。山月与鸥长作伴。五湖中。 【 ○一六六】  
　　一阵风起吹黑云。船车撩乱满江津。浩涆洪波长水面。浪如银。　　即问长江来往客。东西南北几时分。一过教人肠欲断。况行人。 【 ○一六七】  

　　○取性游（岩前笑　四首）  

　　只向岩前取性游。每看飞鸟作忙闹。念佛鸟。分明叫。啾啾唧唧撩人笑。 【 ○一六八】  
　　蟒蛇鹿麞作队行。猿猴石上打筋斗。林中鸣。种种有。更有醍酟沽美酒。 【 ○一六九】  
　　寒号常闻受冻声。山鸡攀折起花毦。贪看山。石撅倒。不能却起睡到晓。 【 ○一七○】  
　　时人笑我作痴憨。自作清闲无烦恼。粮木子。衣结草。卤莽贼来无可盗。 【 ○一七一】  

　　○西江月（女伴秋江　三首）  

　　女伴同寻烟水。今宵江月分明。舵头无力一船横。波面微风暗起。　　拨棹乘船无定止。楚词处处闻声。连天江浪浸秋星。误入蓼花丛里。 【 ○一七二】  
　　浩渺天涯无际。旅人船薄孤洲。团团明月照江楼。远望荻花风起。　　东去不回千万里。乘船正值高秋。此时变作望乡愁。一夜苦吟云水。 【 ○一七三】  
　　云散金波初吐。烟迷沙渚沉沉。棹歌惊起乱栖禽。女伴各归南浦。　　船压波光摇夜橹。贪欢不觉更深。楚词哀怨出江心。正值月当南午。 【 ○一七四】  

　　○虞美人（海棠开　二首）  

　　东风吹绽海棠开。香麝满楼台。香和红艳一堆堆。又被美人和枝折。缀金钗。 【 ○一七五】  
　　金钗头上缀芳菲。海棠花一枝。刚被蝴蝶遶人飞。拂下深深红蕊落。污奴衣。 【 ○一七六】  

　　○定风波（伤寒　三首）  

　　阴毒伤寒脉又微。四肢厥冷最难医。更遇盲医与宣泻。休也。头面大汗永分离。时当五六日。头如针刺汗微微。吐逆黏滑脉沈细。胃脉溃。斯须儿女独孤凄。 【 ○一七七】  
　　夹食伤寒脉沈迟。时时寒热汗微微。只为脏中有结物。虚汗出。心脾连胃睡不得。时当八九日。上气喘粗人不识。鼻颤舌焦容颜黑。明医识。垛积千金医不得。 【 ○一七八】  
　　风湿伤寒脉紧沈。徧身虚汗似汤淋。此是三伤谁识别。情切。有风有气有食结。时当五六日。言语惺惺精神出。勾当如同强健日。明医识。喘粗如睡遭沈溺。 【 ○一七九】  

　　○失调名（清明日登张女神郎庙　四首）  

　　苏癿  
　　汧水北。陇山东。汉家神女庙其中。寒食尽。清明旦。远近香车来不断。飞泉直注淙道间。大岫横遮隐天半。 【 ○一八○】  
　　花正新。草复绿。黄莺睍睆迁乔木。汧流活。古树攒。龙坂高高布云端。 【 ○一八一】  
　　水清灵。竹蒙密。拂匣仙潭难延碧。淡楼阁。人画成。翠岭山花天绣生。 【 ○一八二】  
　　尘冥漠。鸟盘桓。争奔陌上声散散。 【 读如「珊珊」。】 公子王孙一队队。管弦歌舞几般般。酌醇醑。舞锦筵。罗帷翠幕掩灵泉。堤上淹留不觉昧。归来明月满秦川。 【 ○一八三】  

　　○失调名（听唱张骞一新歌　九首）  

　　张骞本自欲登仙。汉帝使遣上升天。今朝得遇西王母。驾鹤乘龙上紫烟。 【 ○一八四】  
　　王母一见甚玲珑。花林玉树竞开红。比闻仙桃难可见。不期今日得相逢。 【 ○一八五】  
　　张骞寻河值朦胧。正见药树在月中。鸡鸣三声在日里。独笑三声□虚空。 【 ○一八六】  
　　阎浮太子传精进。欲往西园访花林。唤取鲁班刻车辇。唤取嵇康来抚琴。 【 ○一八七】  
　　张骞寻河甚迟迟。正见织女在罗机。五百交梭一时动。五百钻头并相随。 【 ○一八八】  
　　玉女恒在宝台坐。常共牵牛七月期。七月六日暂相见。七月七日即分离。 【 ○一八九】  
　　织女身向内宫坐。拟共牵牛为夫妇。状似远道昔征辽。水深千丈而难渡。 【 ○一九○】  
　　张骞寻河放逍遥。正见织女摘仙桃。教儿何处觅船舰。织女啼哭苦号咷。 【 ○一九一】  
　　织女啼哭莫号咷。谁能为汝造浮桥。寄语填河乌鹊鸟。年年为汝早填壕。 【 ○一九二】  

　　○菩萨蛮（归不归　二首）  

　　清明时节樱桃熟。卷帘嫩笋初成竹。小玉莫添香。正嫌红日长。　　四肢无气力。鹊语虚消息。愁对牡丹花。不曾君在家。 【 ○一九三】  
　　香消罗幌堪魂断。唯闻蟋蟀吟相伴。每岁送寒衣。到头归不归。　　千行欹枕泪。恨别添憔悴。罗带旧同心。不曾看至今。 【 ○一九四】  

　　○南歌子（风情问答　二首）  

　　斜隐朱帘立。情事共谁亲。分明面上指痕新。罗带同心谁绾。甚人踏破裙。　　蝉鬓因何乱。金钗为甚分。红妆垂泪忆何人。分明殿前实说。莫沉吟。 【 ○一九五】  
　　自从君去后。无心恋别人。梦中面上指痕新。罗带同心自绾。被狲儿踏破裙。　　蝉鬓朱帘乱。金钗旧股分。红妆垂泪哭郎君。妾似南山松柏。无心恋别人。 【 ○一九六】  

　　○南歌子（长相忆　二首）  

　　夜夜长相忆。知君思我无。绣帏红褥玉人铺。深夜不来归舍。薄情是我夫。 【 ○一九七】  
　　漫画眉端柳。虚匀脸上莲。知他心在阿谁边。天天天□□□。因何用意偏。 【 ○一九八】  

　　○苏莫遮（聪明儿　二首）  

　　聪明儿。禀天性。 【 读如「细」。】 莫把潘安。才貌相比并。 【 读如「陛。」】 弓马学来阵上骋。 【 读如「耻」。】 似虎入丘山。勇猛应难比。　　善能歌。打难令。 【 读如「例。」】 正是聪明。处处皆通娴。 【 读如「系」。】 久后策官应决定。 【 读如「第。」】 马上盘枪。辅佐当今帝。 【 ○一九九】  
　　聪明儿。无不会。只为红鳞。未变归沧海。几度龙门点额退。所有红波。绿水归潭再。　　摆金铃。摇玉佩。常有坚心。洒雨乾坤内。稍有行云□顶戴。猛透强波。直向青云外。 【 ○二○○】  

　　○定风波（儒士定风波　二首）  

　　攻书学剑能几何。争如沙塞骋偻罗。手执绿沉枪似铁。明月。龙泉三尺斩新磨。　　堪羡昔时军伍。谩夸儒士德能康。 【 读如「科」。】 四塞忽闻狼烟起。问儒士。谁人敢去定风波。 【 ○二○一】  
　　征服偻罗未是功。 【 读如「锅」。】 儒士偻罗转更加。三策张良非恶弱。谋略。汉兴楚灭本由他。　　项羽翘据无路。酒后难消一曲歌。霸王虞姬皆自刎。当本。便知儒士定风波。 【 ○二○二】  

　　○菩萨蛮（求宦　二首）  

　　自从涉远为游客。乡关迢递千山隔。求宦一无成。操劳不暂停。　　路逢寒食节。处处樱花发。携酒步金堤。望乡关双泪垂。 【 ○二○三】  
　　数年学剑攻书苦。也曾凿壁偷光露。堑云聚飞萤。多年事不成。　　每恨无谋识。路远关山隔。权隐在江河。龙门终一过。 【 ○二○四】  

　　○失调名（冀国夫人歌辞　七首）  

　　岑参  
　　夫人封赏国初开。宝札纶言天上来。翔鹄日边鸾不去。盘龙印处鹊飞回。 【 ○二○五】  
　　柳暗南桥花扑人。红亭独占二江春。为爱锦波清见底。时将罗袜踏成尘。 【 ○二○六】  
　　锦帽红缨紫薄寒。织成团襜钿装鞍。翩翩出向城南猎。几许都人夹道看。 【 ○二○七】  
　　歌声一发世间希。数片晴云不肯归。弱腕醉□歌扇落。误令翻酒污罗衣。 【 ○二○八】  
　　翠羽珊珊金缕裙。清歌时惜世间闻。比来不向巫山住。厌作阳台一片云。 【 ○二○九】  
　　甲士千羣若阵云。一身能出定三军。仍将玉指调金镞。汉北巴东谁不闻。 【 ○二一○】  
　　碎叶氍毹金烛盘。繁弦急管夜将阑。自怜丞相歌锺贵。却笑阳台云雨寒。 【 ○二一一】  

　　○菩萨蛮（三峯下　二首）  

　　李晔  
　　登楼遥望秦宫殿。翩翩只见双飞燕。渭水一条流。千山与万丘。　　野烟遮远树。陌上行人去。何处有英雄。迎归大内中。 【 ○二一二】  
　　飘飖且在三峯下。秋风往往堪沾洒。肠断忆仙宫。朦胧烟雾中。　　思梦时时睡。不语长如醉。何日却回归。玄穹知不知。 【 ○二一三】  

　　○献忠心（调名本意　二首）  

　　臣远涉山水。来慕当今。到丹阙。向龙楼。弃毡帐与弓剑。不归边土。学唐化。礼仪同。沐恩深。　　见中华好。与舜日同钦。垂衣理。教化隆。臣遐方无珍宝。愿公千秋住。感皇泽。垂珠泪。献忠心。 【 ○二一四】  
　　蓦却多少云水。直至如今。陟历山阻。意难任。早晚得到唐国里。朝圣明主。望丹阙。步步泪。满衣襟。　　生死大唐好。喜难任。齐拍手。奏乡音。各将向本国里。呈歌舞。愿皇寿。千万岁。献忠心。 【 ○二一五】  

　　○献忠心（御制曲子　瑞气徧山河　二首）  

　　时清海晏定风波。恩光六塞。瑞气徧山河。风调雨顺。野老行歌。四塞休征罢战。放将士。尽回戈。　　君臣道泰。礼乐燕中和。此时快活感恩多。愿圣寿万岁。同海岳山河。似生佛□。向宫殿里。绝胜兜率大罗。 【 ○二一六】  
　　百花竞发焕青阳。柳院重光。向珠帘□□。万蕊含芳。观园里青青。山川草木异祯祥。万人乐。行歌□。尔时康。　　我□明主□。中□景色在边疆。更将新翻御制□□□。□步元戎。千秋万岁。圣祚得遥长。知存而治。化□□。尧舜禹汤。 【 ○二一七】  

　　○感皇恩（四海清平　四首）  

　　四海天下及诸州。皆言今岁永无忧。长图欢宴在高楼。寰海内。束手愿归投。　　朱紫尽风流。殿前卿相对。列诸侯。叫呼万岁愿千秋。皆乐业。鼓腹满田畴。 【 ○二一八】  
　　当今圣寿比南山。金枝玉叶竞相连。百僚卿相列排班。呼万岁。尽在玉阶前。　　金殿悦龙颜。祥云驾喜悦。两盘旋。休将舜日比尧年。人安泰。真是圣明天。 【 ○二一九】  
　　四海清平遇有年。黔黎歌圣德。乐相传。修文偃革习农田。钦皇化。雨露溉无边。瑞气集诸贤。羣僚趋玉砌。贺龙颜。盘石永固寿如山。梯航路。相向共朝天。 【 ○二二○】  
　　万邦无事减戈鋋。四夷来稽首。玉阶前。龙楼凤阙喜云连。人争唱。福祚比金璇。八水对三川。升平人道泰。帝泽鲜。修文罢武竞题篇。从此后。愿皇帝寿如山。 【 ○二二一】  

　　○失调名（当身无敌　二首）  

　　当身勇猛无敌。自有□志皆从。神兵开山拔海。横行振地威雄。会陵腾空沙漠。终该永克西东。一去由来北地。诸侯谁敢争功。 【 ○二二二】  
　　骤马先驱北地。扬鞭复压西戎。南蛮摽如落叶。东夷卷似飞蓬。塞上曾经提剑。河边几度弯弓。是以名书竹帛。能令万国皆通。 【 ○二二三】  

　　○失调名（恩赐西庭　三首）  

　　十道销戈铸戟。三边罢战休征。銮驾早移东阙。圣人再坐西京。南蛮垂衣顺化。北军伏款钦明。优诏宣流紫塞。兼加恩赐西庭。 【 ○二二四】  
　　皇帝对封徧奬。驲骑已出龙城。昨闻甘州告捷。平善过□邠宁。朔方安西总了。沙州差使祗迎。比至正月十五。球场必见喜声。 【 ○二二五】  
　　尚书加封七百。锦绣恰似撒星。大将巾头匹帛。内臣亲捧来程。百姓总顶帽子。自后必令头轻。大家至须努力。营农休取柴柽。家国仓库盈满。誓愿饭饱无争。 【 ○二二六】  

　　○水鼓子宫辞　三十九首  

　　□□□□□□□。□□□□看新图。教坊因进翻来曲。□□□□□□无。 【 ○二二七】  
　　降诞宫中呼万岁。此时长庆退云飞。银台门外多车马。尽是公卿进御衣。 【 ○二二八】  
　　朝廷赏罚不逡巡。宣事书家出各频。当日进黄闻数纸。即凭酬答有功人。 【 ○二二九】  
　　中书奉敕当时行。尽集朝官入大明。远国戎夷修下礼。圣朝天子得蕃情。 【 ○二三○】  
　　内宴功臣有旧仪。会宁陈设是恩私。伶人奏语龙墀上。如说三皇五帝时。 【 ○二三一】  
　　君王闲静欲听歌。西面银台课事多。恩泽不曾遗草木。朝来三度进熹和。 【 ○二三二】  
　　孔雀知恩无意飞。开笼任性在宫帏。裁人亦见轻罗锦。欲取金毛绣舞衣。 【 ○二三三】  
　　寒更丝竹转泠泠。月过犹残色在庭。坐上司天封状入。南方初见老人星。 【 ○二三四】  
　　掖庭能织御衣人。福尺襟襕尽可身。斗染□□颜色好。水波纹里隐龙鳞。 【 ○二三五】  
　　秋月君王多猎去。飞龙□□□□归。承恩好马香汤洗。犹恐轻尘污御衣。 【 ○二三六】  
　　中使先□□□□。春明楼下马蹄声。宫人各各悬弓箭。欲向君前斗□□。 【 ○二三七】  
　　春天日色正光辉。欲得新鹰近眼飞。珠殿少风尘□□。□□□上绣帘衣。 【 ○二三八】  
　　新候恩光日日临。宫中咒愿意皆深。嫔妃□□□□□。缀着春□当背心。 【 ○二三九】  
　　上方外按收狐兔。教猎宫中贵在□。□□君王□□院。近闻中尉进花鹰。 【 ○二四○】  
　　春时□□宴文王。弄戏千般赏□□。移却御楼东畔屋。少阳宫里斗鸡场。 【 ○二四一】  
　　花开欲幸教□时。桃□□令隔宿知。闻出内家新舞女。翰林别进柘枝词。 【 ○二四二】  
　　新殿中庭索柱□。府家躬进少书□。叶开花展回头望。金作阑干玉砌阶。 【 ○二四三】  
　　美人背看内园中。犹自风流着褪红。为赌金钱争百草。急行遗却玉珑璁。 【 ○二四四】  
　　生衣勿进紧纹纱。当背□连一朵花。宣下当时休遣织。近来宫里断奢华。 【 ○二四五】  
　　日晚中人走马来。宫门处处遣教开。传声亦过排军使。祗候君王打猎回。 【 ○二四六】  
　　新进桥几是黄檀。闻道朝来退玉鞍。不信近人能巧取。天生曲处似龙盘。 【 ○二四七】  
　　春天暖日会妃嫔。各各梳头出样新。鹊语下阶争跪拜。愿令恩泽胜傍人。 【 ○二四八】  
　　中国常依礼乐经。远蕃无不进王庭。昆仑信物犀腰带。尽是通天鸟兽形。 【 ○二四九】  
　　美女承恩赐好梅。银丝笼子不教开。宫棋赢得人将去。却进君王道赌来。 【 ○二五○】  
　　牡丹昨日吐深红。移向新城殿院中。欲得且留颜色好。每窠皆着碧纱笼。 【 ○二五一】  
　　欲得藏钩语少多。嫔妃宫女任相和。每朋一百人为定。遣赌三千疋彩罗。 【 ○二五二】  
　　两朋高语任争筹。夜半君王与打钩。恐欲天明催促漏。赢朋先起舞缠头。 【 ○二五三】  
　　批答封章不再寻。少年宣使称君心。近来暗读羲之帖。学得行书胜翰林。 【 ○二五四】  
　　内家供应万般齐。无故宫门慢检题。尚食为盘三百面。引行先托一株犀。 【 ○二五五】  
　　随他女伴赏春时。走下阶来独自迟。行把短红毛拂子。弄莺抛在百花枝。 【 ○二五六】  
　　夜饮宫人总醉醒。起来逢下在中庭。金炉排火珠帘外。每处昽昽鸟兽形。 【 ○二五七】  
　　尽喜秋时净洁天。爱行寻徧遶宫泉。才人愿得荷花弄。鱼藻池头争上船。 【 ○二五八】  
　　百司供拟甚纷纭。丹凤重修了奏闻。明日禁兵阶立仗。金鹅袄子赐将军。 【 ○二五九】  
　　寒光憔悴暖光繁。推历今朝是岁元。宫里玉钗长一尺。人人头上戴春幡。 【 ○二六○】  
　　先换音声看打球。独教□部在春楼。不排次第排恩泽。把板宫人立上头。 【 ○二六一】  
　　寒食两朋方内宴。朝来排□为清明。飞龙更取□州马。催促球场下踏城。 【 ○二六二】  
　　不出闺闱三四年。卷帘唯见四时天。如今歌舞浑新法。争得君王唤眼前。 【 ○二六三】  
　　君王欲幸九成宫。便着罗衣换水红。闻道□坊新逐鹘。莫教鹦鹉出金笼。 【 ○二六四】  
　　琵琶轮拨紫檀槽。弦管初张鼓调高。理曲徧来双腋弱。教人把箸喂樱桃。 【 ○二六五】  

　　○杖前飞（马球　五首）  

　　时仲春。草木新。□初雨后路无尘。林间往往临花马。楼上时时见美人。 【 ○二六六】  
　　青一队。红一队。敲磕玲珑得人爱。前回断当不赢输。此度若输后须赛。 【 ○二六七】  
　　脱绯紫。着锦衣。银镫金鞍耀日晖。场里尘飞马飞去。空中球势杖前飞。 【 ○二六八】  
　　球似星。杖如月。骤马随风直冲穴。□□□□□□□。□□□□□□□。 【 ○二六九】  
　　人衣湿。马汗流。传声相问且须休。或为马乏人力尽。还须连夜结残筹。 【 ○二七○】  

　　○皇帝感（新集孝经十八章　十八首）  

　　新歌旧曲徧州乡。未闻典籍入歌场。新合孝经皇帝感。聊谈圣德奉贤良。 【 ○二七一】  
　　开元天子亲自注。词中句句有龙光。白鹤青鸾相间错。连珠贯玉合成章。 【 ○二七二】  
　　历代以来无此帝。三教内外总宣扬。先注孝经教天下。又注老子及金刚。 【 ○二七三】  
　　始皇无道焚书尽。赖得仙人壁里藏。拾得故文多损坏。孔生赓续巧相当。 【 ○二七四】  
　　立身行道德扬名。君臣父子礼非轻。事君尽忠事父孝。感得万国总欢情。 【 ○二七五】  
　　爱亲行道普温恭。他亲亦与己亲同。德孝流行徧天下。刑于四海悉皆通。 【 ○二七六】  
　　在上不骄何所危。制节谨度莫行非。一国之财不奢泰。费用约俭有何亏。 【 ○二七七】  
　　上下无怨国中安。保其社稷鬼神欢。为作宫室四时祭。容止可法得人观。 【 ○二七八】  
　　日月星辰天子服。藻火粉米大夫衣。言满天下无怨恶。先王礼服总须知。 【 ○二七九】  
　　资父事母而爱同。夙兴夜寐问温恭。但能三者具备矣。圣人之教必流通。 【 ○二八○】  
　　□□□□□□□。□□□□□□通。皇帝亲耕万物熟。嘉禾合穗至今丰。 【 ○二八一】  
　　□□□□□□□。□□□□□□□。故能安亲行孝道。扬名后世普天和。 【 ○二八二】  
　　上说明王行孝道。下论庶俗事先亲。儒教之中是第一。孝感天地动鬼神。 【 ○二八三】  
　　乾坤两卦顺阴阳。星辰日月耀三光。万圣之中有一主。臣忠子孝在天王。 【 ○二八四】  
　　九经皓汗论今古。书契文字发殷汤。孔子曾参说五孝。讲出开宗第一章。 【 ○二八五】  
　　孝经宗祖仲尼居。孔子讲说及诸徒。子弟总有三千数。达者唯有七十余。 【 ○二八六】  
　　资于事父而爱君。先须孝养有一星。□□□□□□□。一夜五起莫生嗔。 【 ○二八七】  
　　故以孝顺而别□。□□□□□□□。保其禄位仓廪实。居官起职□□□。 【 ○二八八】  

　　○皇帝感（新合千文　皇帝感辞　九首）  

　　帝诏四海赞诸宾。黄金满屋未为珍。虽然某某无才学。且听歌舞说千文。 【 ○二八九】  
　　天宝圣主明三教。追寻隐士访才人。金声玉振恒常妙。近来歌舞转加新。 【 ○二九○】  
　　御注孝经先□唱。又谈千文献明君。一了总于书上读。不是歌里满座听。 【 ○二九一】  
　　天地玄黄辨清浊。笼罗万载合乾坤。日月本来有盈昃。二十八宿共参辰。 【 ○二九二】  
　　宇宙洪荒不可测。节气相推秋复春。四时回转如流电。燕去鸿来愁煞人。 【 ○二九三】  
　　三年一闰是寻常。云腾致雨有风凉。暑往律移秋气至。寒来露结变成霜。 【 ○二九四】  
　　形端表正自将身。四海知识总相亲。祸因恶积行千里。福缘善庆满乡邻。 【 ○二九五】  
　　海水由来有咸味。河水分流入建章。龙鱼带鳞潜戏水。鸳鸯刷羽远遨翔。 【 ○二九六】  
　　剑号巨阙七星文。珠称夜光蛇报恩。菜重芥姜续所贵。李柰甚珍献圣君。 【 ○二九七】  

　　○十恩德（报慈母十恩德　十首）  

　　释愿清  

　　第一怀躬守护恩  
　　第二临产受苦恩  
　　第三生子忘忧恩  
　　第四咽苦吐甘恩  
　　第五乳饱养育恩  
　　第六回干就湿恩  
　　第七洗濯不净恩  
　　第八造作恶业恩  
　　第九远行忆念恩  
　　第十冤憎会悯恩  

　　第一怀躬守护恩  

　　说着气不舒。慈亲身重力全无。起坐待人扶。如恙病。喘息麤。红颜渐觉焦枯。报恩十月莫相辜。佛且劝门徒。 【 ○二九八】  

　　第二临产受苦恩  

　　今日说向君。苦哉母腹似刀分。楚痛不忍闻。如屠割。血成盆。性命只恐难存。劝君问取释迦尊。慈母报无门。 【 ○二九九】  

　　第三生子忘忧恩  

　　说着鼻头酸。阿娘腹肚似刀剜。寸寸断肠肝。闻音乐。无心观。任他罗绮千般。乞求母子面相看。只愿早平安。 【 ○三○○】  

　　第四咽苦吐甘恩  

　　今日各须知。可怜慈母自家饥。贪喂一孩儿。为男女。母饥羸。纵食酒肉不肥。大须孝顺寄将归。甘旨莫教亏。 【 ○三○一】  

　　第五乳饱养育恩  

　　抬举近三年。血成白乳与儿餐。犹恐更饥寒。闻啼哭。坐不安。肠肚万计难翻。任他笙歌百千般。偷眼岂须看。 【 ○三○二】  

　　第六回干就湿恩  

　　干处与儿眠。不嫌污秽及腥膻。慈母卧湿毡。专心缚。怕磨研。不离孩儿体边。记之慈母苦忧怜。恩德过于天。 【 ○三○三】  

　　第七洗濯不净恩  

　　除母更教谁。三冬十月洗孩儿。十指被风吹。慈乌鸟。绕林啼。衔食报母来归。枝头更教百般飞。不孝也应师。 【 ○三○四】  

　　第八造作恶业恩  

　　为男女作姻。杀个猪羊屈闲人。酒肉会诸亲。信果报。下精神。阿娘不为己身。由他造业自难陈。为男为女受沉沦。 【 ○三○五】  

　　第九远行忆念恩  

　　此事实难宣。既为父母宿因缘。肠肚悉钩牵。防秋去。往征边。阿娘魂魄于先。儿身未出到门前。母意过山关。 【 ○三○六】  

　　第十冤憎会悯恩  

　　流泪百千行。爱别离苦继心肠。忆念是寻常。十恩德。说一场。人闻争不悲伤。善男善女审思量。莫教辜负阿耶娘。 【 ○三○七】  

　　○十种缘父母恩重赞　十三首  

　　父母恩重十种缘。第一怀躬受苦难。不知是男还是女。慈悲恩爱与天连。（菩萨子） 【 ○三○八】  
　　第二临产足心酸。命如草上露珠悬。两人争命各怕死。恐怕无常落九泉。（菩萨子） 【 ○三○九】  
　　第三母子足安然。莫忘孝顺养残年。亲情远近皆欢喜。冤家怀抱竞来看。（菩萨子） 【 ○三一○】  
　　第四血入腹中煎。一日二升不屡餐。一年计乳七石二。母身不觉自焦干。（菩萨子） 【 ○三一一】  
　　第五渐渐长成年。愁饥愁渴又愁寒。干处常回儿女卧。湿处母身自家眠。（菩萨子） 【 ○三一二】  
　　第六乳哺恩最难。如饧如蜜与儿餐。母吃家常如蜜味。恐怕儿嫌腥不餐。（菩萨子） 【 ○三一三】  
　　第七洗濯不净衫。腥骚臭秽母向前。除洗不净无徧数。尚恐诸人有谗言。（菩萨子） 【 ○三一四】  
　　第八为避恶业缘。躬亲负重蓦关山。若是长男造恶业。要共小女结成缘。（菩萨子） 【 ○三一五】  
　　第九远行烦恼缘。一回见出母于先。父母心中百计较。眼中流泪似如泉。（菩萨子） 【 ○三一六】  
　　第十怜悯无二般。从头咬取指头看。十指咬着无不痛。教娘争忍两般怜。（菩萨子） 【 ○三一七】  
　　忧愁烦恼道场边。逢人即道损容颜。且母怀躬十个月。常怕起卧不安然。（菩萨子） 【 ○三一八】  
　　儿行千里母行千。儿行万里母于先。一朝母子再相见。犹如破镜却团圆。（菩萨子） 【 ○三一九】  
　　烧香礼拜归佛道。愿值弥勒下生年。各自虔心礼贤圣。此是行孝本根源。（菩萨子） 【 ○三二○】  

　　○孝顺乐（调名本意　十二首）  

　　人生一世大堪伤。浮生如似电中光。道场今日苦相劝。是须孝顺阿耶娘。（孝顺乐。孝顺乐。孝顺阿耶娘。孝顺乐。） 【 ○三二一】  
　　起初第一是怀胎。阿娘日夜数般灾。日夜只忧分离去。思量争不泪漼漼。（孝顺乐。孝顺乐。孝顺阿耶娘。孝顺乐。） 【 ○三二二】  
　　第二临产更艰辛。须臾前看丧其生。好恶只看一晌子。思量争不鼻头辛。（孝顺乐。孝顺乐。孝顺阿耶娘。孝顺乐。） 【 ○三二三】  
　　第三生子得身安。多般苦痛在身边。眼见孩儿生草上。阿娘欢喜□百般。（孝顺乐。孝顺乐。孝顺阿耶娘。孝顺乐。） 【 ○三二四】  
　　第四咽苦更难言。殷勤育养转加难。好物阿娘不吃□。调和香饵与儿餐。（孝顺乐。孝顺乐。孝顺阿耶娘。孝顺乐。） 【 ○三二五】  
　　就中第五更难陈。阿娘日夜受□勤。胜处安排与儿卧。心中犹怕练儿身。（孝顺乐。孝顺乐。孝顺阿耶娘。孝顺乐。） 【 ○三二六】  
　　洗濯第六遇天寒。腥脓不净阿娘看。十指冻来疑欲落。阿娘日夜转焦干。（孝顺乐。孝顺乐。孝顺阿耶娘。孝顺乐。） 【 ○三二七】  
　　须叟第七又凄惶。三年乳哺痛悲伤。吐热免寒台举大。争令辜负阿耶娘。（孝顺乐。孝顺乐。孝顺阿耶娘。孝顺乐。） 【 ○三二八】  
　　苦哉第八长成人。杀害命祸□姻亲。儿大长成娶新妇。女还长大送他门。（孝顺乐。孝顺乐。孝顺阿耶娘。孝顺乐。） 【 ○三二九】  
　　远行第九切心酸。儿行千里母心牵。只见母心随儿去。不见儿身在母前。（孝顺乐。孝顺乐。孝顺阿耶娘。孝顺乐。） 【 ○三三○】  
　　第十男女不思量。高言忤逆阿耶娘。约束将来尽不肯。曾参日夜泪千行。（孝顺乐。孝顺乐。孝顺阿耶娘。孝顺乐。） 【 ○三三一】  
　　并劝面前诸弟子。是须孝顺阿耶娘。愿得今生行孝道。□□□□□□□。（孝顺乐。孝顺乐。孝顺阿耶娘。孝顺乐。） 【 ○三三二】  

　　○求因果（孝义　十首）  

　　一一劝君学好事。孝义存终始。立身礼让最为先。每事学周旋。　　学取每常存义礼。好事人皆美。不得摴蒲学赌钱。非道没良贤。 【 ○三三三】  
　　徧见赌钱无利益。枉费人功力。晓夜驱驱不得眠。一调舍家缘。　　针头料得锄头掷。终是无成益。数回赌得这回输。少智没盈余。 【 ○三三四】  
　　痴心只拟赢千百。福命何曾得。日深月久费功夫。钱物又原无。　　徧见赌钱还赌命。几个心平正。至亲骨肉共铺摊。遍伐也相谩。 【 ○三三五】  
　　斗打两家因此起。各说强词理。忽然村戆不平安。便被两般看。　　既有闲功学好事。日夜看文字。读取先贤内教书。无价碎真珠。 【 ○三三六】  
　　更有三端并六艺。广学多周被。因何我慢学摴蒲。虚使用功夫。　　词中奉劝苦丁宁。有耳总须听。只恐当年小后生。学道切须平。 【 ○三三七】  
　　侍奉尊亲及父母。不得辞辛苦。急须勾当作家生。和慎乐轰轰。　　大家处分便须行。每事莫相争。喏诺齐恭礼莫亏。一一惧严威。 【 ○三三八】  
　　侍奉比来居左右。索唤专祗候。假如出去疾来归。咨告父娘知。　　兄友弟恭存礼义。每事无难易。父慈子孝说言同。和顺好家风。 【 ○三三九】  
　　好即同衣无不耻。大家无拣彼。上和下睦总随从。无事不通同。　　与人交道通还往。先问家尊长。不得迷头自意专。私为不周旋。 【 ○三四○】  
　　曾闻父在观其志。孝义存终始。百年好恶自家看。每事要周旋。　　养子自知身不孝。不是如今道。切须钦敬自家身。孝养要恭勤。 【 ○三四一】  
　　见其寿考要欢喜。终始供甘美。见其衰老病来侵。争得没愁心。　　父母年老皮肉薄。□□筋衰弱。眼暗多饶耳又聋。白发损形容。 【 ○三四二】  

　　○求因果（悌让　四首）  

　　姊妹兄弟如手足。断却难相续。共汝同胞骨肉连。争得不心欢。　　长如今生身强健。兄弟勤相见。一朝生命掩黄泉。难得再团圆。 【 ○三四三】  
　　徧见今时少识智。迷上更加騃。自家骨肉也相欺。恩义不相知。　　彼此不能相忍耐。小事翻为大。为尊人我竞相欺。礼度失尊卑。 【 ○三四四】  
　　如此见知全是错。骨肉原看恶。何如礼让不须争。恩义亦连生。　　恩从上报兄饶弟。礼让多周备。义从下起弟饶兄。至老不相争。 【 ○三四五】  
　　恒山四鸟同窠养。羽翼皆成长。临时队散各东西。长□不能飞。　　空里盘旋三五转。追□□攀恋。悲鸣惨见哭声凄。不忍当头飞。 【 ○三四六】  

　　○证道歌（道不贫　二首）  

　　释真觉  
　　穷释子。口称贫。实是身贫道不贫。贫即身常被缕褐。道即心藏无价珍。 【 ○三四七】  
　　无价珍。用无尽。随物应时时不吝。六度万行体中圆。八解六通心地印。 【 ○三四八】  

　　○失调名（须大拏太子度男女　十一首）  

　　【 魔王外道总降依。□□□□□□□。万岁千秋传圣教。犹如□名自天□。只是众生多有福。得逢诸佛重器时。金刚如是流识论。一切经中戒总日心。　须大拏太子度男女背。】  
　　（儿言）少小皇宫养。万事未曾知。饥亦不曾受。渴亦未受持。（佛子。） 【 ○三四九】  
　　（父言）罗■〈日侯〉一心成圣果。莫学五逆堕阿鼻。生生莫做冤家子。世世长为侥幸儿。（佛子。） 【 ○三五○】  
　　儿答我今随顺哥哥意。只恨娘娘犹未知。放儿暂见娘娘面。须臾还去亦何迟。（佛子。） 【 ○三五一】  
　　（父言）我今为宿持。不用见夫人。夫人心体软。母子最为亲。（佛子。） 【 ○三五二】  
　　（儿答）我今作何罪。令受种种苦。 【 读如「绮」。】 我是公王种。须使作奴婢。（佛子。） 【 ○三五三】  
　　（父言）来日见男女。啼哭苦申陈。我心不许见。退却菩提恩。（佛子。） 【 ○三五四】  
　　（父言）世间恩爱相缠缚。父儿妻子皆暂时。一似路傍相逢着。须臾不免槁分离。（佛子。） 【 ○三五五】  
　　（儿言）身体黑如漆。目伤复面皱。面上三殊泪。唇哆耳尸陋。（佛子。） 【 ○三五六】  
　　（父言）一岁二岁耶娘养。三岁四岁弄婴孩。五岁六岁学人言。七岁八岁辨东西。（佛子。） 【 ○三五七】  
　　（父言）一切恩爱有离别。一切江河有枯竭。拏如拏延好伏侍婆罗门。莫教婆罗门一日嗔。（佛子。） 【 ○三五八】  
　　（儿言）鸟雀羣飞唯失伴。男女恩爱暂时间。拏如拏延好伏侍婆罗门。早晚却见父娘面。（佛子。） 【 ○三五九】  

　　○证无为（太子赞　二十七首）  

　　听说牟尼佛。初学修道时。归宫启告父王知。道我证无为。（释迦牟尼佛） 【 ○三六○】  
　　太子初学道。曾作忍辱仙。五百外道广遮拦。修道几经年。（释迦牟尼佛） 【 ○三六一】  
　　金钱不自用。买花献佛前。瓶中涌出五枝莲。仙人生喜欢。（释迦牟尼佛） 【 ○三六二】  
　　阿蓝从城出。仙人速近前。买花设誓舍金钱。愿得宿因缘。（释迦牟尼佛） 【 ○三六三】  
　　将花供养佛。两枝在肘边。光明毫相照诸天。法雨润心田。（释迦牟尼佛） 【 ○三六四】  
　　好道变泥水。如来涌清泉。付法掩泥不将难。受记结因缘。（释迦牟尼佛） 【 ○三六五】  
　　太子生七日。摩耶欲归天。姨母收养经七年。六艺有三端。（释迦牟尼佛） 【 ○三六六】  
　　恩养亲生子。七岁成文章。六艺周备体无常。生死难抵当。（释迦牟尼佛） 【 ○三六七】  
　　婚娶年十八。嫔后与耶输。更加婇女二千余。美貌世间无。（释迦牟尼佛） 【 ○三六八】  
　　太子无心恋。笙歌不乐观。惟留娱乐意忡忡。只欲游四门。（释迦牟尼佛） 【 ○三六九】  
　　东门见老病。南门见患人。西门见死丑形容。北门见真僧。（释迦牟尼佛） 【 ○三七○】  
　　袈裟常挂体。瓶钵镇随身。常念弥陀转法轮。救度世间人。（释迦牟尼佛） 【 ○三七一】  
　　作瓶来下界。太子乘朱鬃。宫人美女一丛丛。太子出樊笼。（释迦牟尼佛） 【 ○三七二】  
　　耶输焚香火。太子设誓言。三世共汝结姻缘。背我入雪山。（释迦牟尼佛） 【 ○三七三】  
　　不念买花日。奉献释迦前。买花设誓舍金钱。言约过百年。（释迦牟尼佛） 【 ○三七四】  
　　作女如花捺。百国大王求。誓共太子守千秋。同衾亦同丘。（释迦牟尼佛） 【 ○三七五】  
　　雪山成正觉。教我没依头。看花肠断泪交流。荣华一世休。（释迦牟尼佛） 【 ○三七六】  
　　车匿别太子。来时行怱怱。耶输双手抱朱鬃。圣凡何处容。（释迦牟尼佛） 【 ○三七七】  
　　车匿报耶输。太子雪山居。路远人稀烟火无。修道甚清虚。（释迦牟尼佛） 【 ○三七八】  
　　寂净青山好。猛兽共同缘。崚嶒石阁与天连。藤萝绕四边。（释迦牟尼佛） 【 ○三七九】  
　　孤山高万仭。雪岭入层霄。寒多树叶土成条。太子乐逍遥。（释迦牟尼佛） 【 ○三八○】  
　　雪山嵯峨峻。崚嶒□□□。石壁重重近天河。险峻没人过。（释迦牟尼佛） 【 ○三八一】  
　　千年旧雪在。溪谷又冰多。草木崚嶒挂绿萝。石壁险嵯峨。（释迦牟尼佛） 【 ○三八二】  
　　雪岭南面峻。太子坐盘陀。六贼翻作六波罗。修道苦行多。（释迦牟尼佛） 【 ○三八三】  
　　只见飞虫过。夜叉万余多。石壁斑点绣纹窠。树动吹法螺。（释迦牟尼佛） 【 ○三八四】  
　　岭上烟云起。散盖覆山坡。彩画石壁奈人何。太子出娑婆。（释迦牟尼佛） 【 ○三八五】  
　　唯留三乘教。悟者向心求。但行如是舍凡流。成佛是因由。（释迦牟尼佛） 【 ○三八六】  

　　○望月婆罗门（调名本意　四首）  

　　望月婆罗门。青霄现金身。面带黑色齿如银。处处分身千万亿。锡杖拨天门。双林礼世尊。 【 ○三八七】  
　　望月陇西生。光明天下行。水精宫里乐轰轰。两边仙人常瞻仰。鸾舞鹤弹筝。凤凰说法听。 【 ○三八八】  
　　望月曲弯弯。初生似玉环。渐渐团圆在东边。银城周回星流徧。锡杖夺天关。明珠四畔悬。 【 ○三八九】  
　　望月在边州。江东海北头。自从亲向月中游。随佛逍遥登上界。端坐宝花楼。千秋似万秋。 【 ○三九○】  

　　○失调名（五台山赞　十八首）  

　　道场乞请暂时间。至心听赞五台山。毒龙雨降如火海。文殊镇压不能翻。（佛子。大圣文殊师利菩萨。佛子。） 【 ○三九一】  
　　大周东北有五台山。其山高广与天连。东台望见琉璃国。西台还见给孤园。（佛子。大圣文殊师利菩萨。佛子。） 【 ○三九二】  
　　大圣文殊镇五台。尽是龙众尚如来。师子一吼三千界。五百毒龙心胆摧。（佛子。大圣文殊师利菩萨。佛子。） 【 ○三九三】  
　　东台岌岌最清高。四方巡礼莫辞劳。东望海水如观掌。风波泛滥水滔滔。（佛子。大圣文殊师利菩萨。佛子。） 【 ○三九四】  
　　滔滔海水无边畔。新罗王子泛舟来。不辞白骨离乡远。万里持心礼五台。（佛子。大圣文殊师利菩萨。佛子。） 【 ○三九五】  
　　南台窟里甚可憎。里许多饶罗汉僧。吉祥圣鸟时时现。夜夜飞来点圣灯。（佛子。大圣文殊师利菩萨。佛子。） 【 ○三九六】  
　　圣灯焰焰向前行。照耀灵山徧地明。此山多饶灵异鸟。五台十寺乐轰轰。（佛子。大圣文殊师利菩萨。佛子。） 【 ○三九七】  
　　南台南脚灵境寺。灵境寺里圣金刚。一万菩萨声赞叹。圣钟不击自然鸣。（佛子。大圣文殊师利菩萨。佛子。） 【 ○三九八】  
　　佛光寺里不思议。玛瑙珍珠镇奠基。解脱和尚灭度后。结跏趺坐笑微微。（佛子。大圣文殊师利菩萨。佛子。） 【 ○三九九】  
　　清凉寺住半山崖。千重楼阁万重开。一万菩萨声赞叹。如若云中化出来。（佛子。大圣文殊师利菩萨。佛子。） 【 ○四○○】  
　　西台险峻甚嵯峨。一万菩萨徧山坡。文殊长讲维摩语。教化众生出渿河。（佛子。大圣文殊师利菩萨。佛子。） 【 ○四○一】  
　　中台顶上玉华池。宝殿行廊口帀围。四面香花如金色。巡礼之人皆发心。（佛子。大圣文殊师利菩萨。佛子。） 【 ○四○二】  
　　北台顶上有龙宫。雷声极大震山林。娑伽罗龙王宫里坐。小龙护法使雷风。（佛子。大圣文殊师利菩萨。佛子。） 【 ○四○三】  
　　代州都督不信有文殊。飞鹰走狗竞来追。走到北台东侧里。化出地狱草皆无。（佛子。大圣文殊师利菩萨。佛子。） 【 ○四○四】  
　　北台东脚有骆驼岩。密覆盘回屈曲连。有一天女名三昧。积米如山供圣贤。（佛子。大圣文殊师利菩萨。佛子。） 【 ○四○五】  
　　金刚窟里蜜流泉。佛陀波利里中禅。一自入来经数载。如今直至那罗延。（佛子。大圣文殊师利菩萨。佛子。） 【 ○四○六】  
　　不可论中不可论。大圣化作老人身。每每下山受供养。去时还乘五色云。（佛子。大圣文殊师利菩萨。佛子。） 【 ○四○七】  
　　五色云里化金桥。大悲和尚把幡招。有缘佛子桥上过。无缘佛子逆风飘。（佛子。大圣文殊师利菩萨。佛子。） 【 ○四○八】  

　　○求因果（修善　十一首）  

　　□□□□□□□。□□□□□。□□□□□□□。□□□□□。　　□□□□□□□。只为求因果。今生修得累生求。须上涅盘楼。 【 ○四○九】  
　　日日搥钟吹法蠡。修善意轻罗。一前一步踏莲窠。诸佛竞来过。　　此是上方行步处。识者皆来聚。下界凡夫路得么。修善最喽啰。 【 ○四一○】  
　　有福之人登彼岸。免受三途难。无福之人被弃遗。未有出缘期。　　努力回心归善道。地狱无人造。轮回烦恼作菩提。生死离阿鼻。 【 ○四一一】  
　　普劝阎浮世界人。修善莫因循。切须钦敬自家身。莫遣受沉沦。　　今生果报前生种。惭愧生珍重。来生更望此生身。修取后来因。 【 ○四一二】  
　　一失人身万不复。堕在三途狱。万般千种受灾殃。痛苦彻心肠。　　在生不觉分毫善。恶事专心羡。死后轮回受苦忙。自作自身当。 【 ○四一三】  
　　劝君努力自修行。离却淤泥坑。守轨贪生恋世荣。究竟有何成。　　世荣虽好还生老。终是轮回道。学善修禅离死生。诸佛会中行。 【 ○四一四】  
　　劝善比来无恶意。学取如来智。同向菩提会里行。清净了无生。　　但知学善莫狐疑。生死与君期。改除三毒变慈悲。诸佛当时知。 【 ○四一五】  
　　十恶不生名十善。便是如来见。忍辱包含并总齐。便是佛菩提。　　上十二千人众悟。识佛知门户。扫洒堂中修善台。清净没尘埃。 【 ○四一六】  
　　有福之人拱着手。衣食原来有。无福之人终日忙。少食没衣裳。　　今生受苦犹常可。修取来生果。如今不解礼当阳。累劫受灾殃。 【 ○四一七】  
　　怕罪之人心改变。□恶回为善。故犯之人不避殃。自作自身当。　　自从发意礼南宗。终日用心功。一法安心万法通。无不尽消溶。 【 ○四一八】  
　　见说善言并善语。志意思惟取。耳中闻恶便佯聋。走过疾如风。　　今生得达菩提岸。惭愧无头畔。愧要中心作佛人。教得善缘因。 【 ○四一九】  

　　○求因果（苦学　二首）  

　　志心苦学志心求。见性大修由。因循过日累生休。虚度数十秋。　　此是菩提真种子。救度人生死。今生修得累生收。福慧不能休。 【 ○四二○】  
　　大郎虽然不识字。晓会天下事。生生世世说真言。妙法听幽玄。　　见性得超三界外。诸佛为期会。志心修道得生天。地狱永无缘。 【 ○四二一】  

　　○求因果（真悟　八首）  

　　千经万教分明说。善恶同增减。救度阎浮大地人。几个是心真。　　悟人见说生回向。志意求无上。莫似从前蹭蹬行。有眼恰如盲。 【 ○四二二】  
　　贪恋火宅不性悟。终日居迷路。闻其善事却沉吟。地狱沦加深。　　词中莫怪苦丁宁。佛法没人情。任你愚人听不听。悟者自心明。 【 ○四二三】  
　　迷者用心诸处觅。费却千车力。不知身内有如来。门户不曾开。　　佛即是人人是佛。识取真假物。即冰是水水为冰。何处认疏亲。 【 ○四二四】  
　　迷即众生悟是佛。能出或能没。慧日消除冻水冰。本性湛然凝。　　佛即喻如冰水智。智者还如委。迷人心地得星星。回暗却为明。 【 ○四二五】  
　　迷者不知身是佛。恶想何曾没。悟人教道学无为。犹自智狐疑。　　眼见光花诸色相。便即生回向。不解回心但执迷。任性走东西。 【 ○四二六】  
　　悟者自身修个性。比来学究竟。用心洒扫一间房。清寂涅盘堂。　　上下空闲无一物。即见当阳佛。金火银炉烧宝香。经教在傍厢。 【 ○四二七】  
　　性悟不愁衣食薄。终日心头乐。本性原来好唱歌。心里念弥陀。　　自从寻觅善根由。万事总虚休。离居火宅没忧愁。常乐在心头。 【 ○四二八】  
　　迷人终日愁衣食。费却千车力。悟来谁肯受艰辛。忧道不忧贫。　　前生种得今生福。富贵多财禄。今世还修来世因。预办不贫人。 【 ○四二九】  

　　○求因果息争　十首  

　　忆惜当时心未悟。万恶心头聚。如今学善减精神。□耎耎如人。　　自从礼佛归香火。绝得争人我。受若依依胜得狂。自己审思量。 【 ○四三○】  
　　太硬太刚全易折。枉用斤头铁。何如和和少添刚。软硬恰相当。　　徧见豪强争意气。全是凡夫智。不能方便体圆融。刚强作悤悤。 【 ○四三一】  
　　父母发肤何要毁。只为无明嘴。结终两个竞虚空。相骂不成功。　　一身被毁犹尚可。父母何■〈僭，心代日〉过。祖父先灵作骂门。被毁失精神。 【 ○四三二】  
　　恶口秽言相点污。出口难申吐。亲情中内懒听闻。着戁见他人。　　假如有理教申雪。一一当头说。也莫言词抑压人。闪赚自家身。 【 ○四三三】  
　　不能忍辱经官断。不是喽啰汉。因何泼口骂尊亲。笑煞四边人。　　世间好事无心学。志老无知别。出语争强说是非。人我竞相欺。 【 ○四三四】  
　　自若敬他还自敬。大智菩提性。若也欺他也自欺。料算没便宜。　　豪强之人风火性。爱共人争竞。等闲村戆便争论。追领入公门。 【 ○四三五】  
　　无理有钱多破用。官典相原纵。有理无钱吃棒人。自损自家身。　　根本两家全是可。只是争人我。村戆终当不肯休。经县又经州。 【 ○四三六】  
　　枷禁日多全不问。钱物消磨尽。争禁烦恼赌牛知。□□□□□。　　多言多语多有过。多事多饶祸。少祸无过少发言。少事少因缘。 【 ○四三七】  
　　煞缚熟持三五度。也合知甘苦。累经着棒更赔钱。渐渐软如绵。　　识字少年抄取读。长智多风俗。总是南宗内教言。原自善根源。 【 ○四三八】  
　　不学之人无心照。见说何方笑。学者专加女角心。钦敬重如金。　　多饶不共人争竞。忍辱修心性。万般千种发狂心。收在总持林。 【 ○四三九】  

　　○长安辞（来生得见五台山　四首）  

　　天长地阔杳难分。中国众生不可闻。长安帝德承恩报。万国归投拜圣君。 【 ○四四○】  
　　汉家法用令章新。四方取则玉华吟。文章绎络如流水。白马驮经即自临。 【 ○四四一】  
　　故来行险远寻求。谁谓明君不暂留。修身不避关山苦。学问仍须度百秋。 【 ○四四二】  
　　谁知此地却回还。泪下沾衣不觉斑。愿身死作中华鬼。来生得见五台山。 【 ○四四三】  

　　○出家乐（调名本意　二首）  

　　释法照  
　　出家乐。出家乐。无始起。离诸着。今生值善割亲缘。顿舍尘情断众恶。（断众恶。）发身心。依圣学。除于结使下金刀。落发披衣餐宝药。（餐宝药。）　　怀法喜。加踊跃。谁其长夜睡重昏。此日轻身忻大觉。（忻大觉。） 【 ○四四四】  
　　出家安。出家安。一切事。不相干。年登二十逢和尚。敬受尸逻遇净坛。（遇净坛。）修定慧。证非难。悟若瑠璃明内外。妙喻莲华恣总看。（恣总看。）　　称释子。法门宽。出入往来无碍道。解脱逍遥证涅盘。（证涅盘。） 【 ○四四五】  

　　○失调名（送师赞　四首）  

　　入生三五岁。（花林。）父母送师边。（花林。）师今圆寂去。（花林。）舍我逐清闲。（花林。）送师至何处。（花林。）置着宝台间。（花林。） 【 ○四四六】  
　　送师回来无所见。（花林。）唯见师空房。（花林。）举手开师户。（花林。）唯见空绳床。（花林。）低头礼师座。（花林。）泪落数千行。（花林。） 【 ○四四七】  
　　低头整师履。（花林。）踌躇内心悲。（花林。）与师永长别。（花林。）再遇是何时。（花林。）律论今无主。（花林。）有疑当问谁。（花林。） 【 ○四四八】  
　　双灯台上照。（花林。）师去照阿谁。（花林。）愿师早成佛。（花林。）弟子逐师来。（花林。）千千万万□。（花林。）□□□□□。（花林。） 【 ○四四九】  

　　○无相珠（调名本意　十首）  

　　【 　　　　念珠出自王宫宅。旷劫年来人不识。有人识得难凡夫。隐在中山舍卫国。】  
　　无相珠。方丈觅。能青能黄能赤白。玛瑙珊瑚墔合成。慧线穿连无间隔。 【 ○四五○】  
　　悟人收。智人识。常思念念无休息。念过恒沙处处明。始知无量神通力。 【 ○四五一】  
　　智慧珠。明皎洁。上下通明四维彻。念念常思无相珠。须臾灭尽恒沙业。 【 ○四五二】  
　　奉劝人。勤念珠。念珠非有亦非无。非空非实非来去。来去中间一物无。 【 ○四五三】  
　　亦非有。亦非无。常思持念白毫珠。本无即有能空相。离有能无法界居。 【 ○四五四】  
　　朝也念。夕也持。将行坐卧不曾离。为得如来真四句。不北不南不东西。 【 ○四五五】  
　　常持念。不曾言。不忙不急不曾闲。性透河沙三界外。共你众生绝往还。 【 ○四五六】  
　　智为珠。慧为线。穿连悟常纵横徧。遮莫三千及大千。总在如来第一念。 【 ○四五七】  
　　悟人见。心欢喜。识得菩提真妙理。念中真念镇长言。如意宝珠无常体。 【 ○四五八】  
　　无罣碍。更无比。恒沙请佛从心起。有人持念无相珠。即此便是如来体。 【 ○四五九】  

　　○悉昙颂（俗流悉昙章　八首）  

　　释寰中  
　　【 夫悉昙章者。四生六道。殊胜语言。唐国中岳释氏沙门定惠法师翻注。并合秦音鸠摩罗什通韵。鲁流卢楼为首。】  
　　现练现。现练现。第一俗流无利见。饮酒食肉相呼唤。谗言谄为相斗乱。怀挟无明不肯断。鲁流卢楼现练现。　　贪爱愚痴无岸畔。眷属婚姻相继绊。三界牢狱作留难。俗流颠倒共嗟叹。延连现贤扇。努力各相劝。 【 ○四六○】  
　　向浪晃。向浪晃。第二俗流无意况。心中邪佞起欺诳。三毒四倒争势旺。鲁流卢楼向浪晃。　　西方净土不肯向。欲食魔军相闭障。出离牢狱依无相。不生不灭速回向。佯良浪黄赏。各各修无上。 【 ○四六一】  
　　胡鲁喻。胡鲁喻。第三俗流世界住。恋着妻儿及男女。世世生生相嫁娶。鲁流卢楼胡鲁喻。　　窃见俗流怜男女。幽闺内阁深藏举。竞觅荣华选婚主。相见甜言及美语。有人借问佯不许。喻卢胡鲁喻。被他催死去。 【 ○四六二】  
　　何逻何。何逻何。第四俗流愚者多。不自省觉谈说他。夫妻斗争相骂呵。鲁流卢楼何逻何。　　张眉努目喧破锣。牵翁及母怕你么。皆不出离三界坡。将为此苦胜蜜多。那罗逻何。舍此恶法须舍□。 【 ○四六三】  
　　何乐镬。何乐镬。第五俗流广贪托。不知众生三界恶。男女妻子交头乐。积宝陵天不肯博。鲁流卢楼何乐镬。　　春秋冬夏营农作。锄田劚地努筋膊。徧体血汗焦头莫。一朝命断深埋却。阎老前头任裁度。无善因缘可推托。受罪从头只须作。缘牵不用诸绳索。药略镬铄。此言真不错。 【 ○四六四】  
　　何逻真。何逻真。第六俗流处六尘。不超无上清净门。恶业牵来地狱存。鲁流卢楼何逻真。　　俗流者□佛果身。其中修习无苦勤。常业三途地狱因。那罗逻真。随意知心者莫嗔。 【 ○四六五】  
　　何逻移。何逻移。第七俗流多所疑。恒被身中六贼欺。不求解脱不思议。鲁流卢楼何逻移。　　贪求财物养妻儿。勤苦艰辛亦不辞。入门妻儿云索衣。出户王官怪责迟。那何逻移。此苦真难提。 【 ○四六六】  
　　何逻空。何逻空。第八俗流佛性同。三乘演妙会真宗。鲁流卢楼何逻空。　　无为法性妙开通。愚迷众生隔壁聋。容龙洪舂。普劝同燃智灯。 【 ○四六七】  

　　○悉昙颂（佛说楞伽经禅门悉谈章　八首）  

　　释寰中  
　　【 诸佛子等。合掌至心听。我今欲说大乘楞伽悉谈章。悉谈章者。昔大慧在楞伽山。因得菩提达摩和尚。元嘉元年从南天竺国将楞伽经来至东都。跋陀三藏法师奉诏翻译。其经总有五卷。合成一部。文字浩旱。意义难知。达摩和尚慈悲。广济羣品。通经问道。识揽玄宗。穷达本原。皆蒙指受。又嵩山会善沙门定惠翻出悉谈章。广开禅门。不妨慧学。不着文字。并合秦音。亦以鸠摩罗什法师通韵鲁留卢楼为首。】  
　　颇逻堕。颇逻堕。第一舍缘清净坐。万事不起真无我。直进菩提离因果。心心寂灭无殃祸。念念无念当印可。可底利摩。鲁留卢楼颇罗堕。　　诸佛弟子莫懒惰。自劝课。爱河苦海须渡过。忆食不餐常被饿。木头不钻不出火。那逻逻。端坐。娑诃耶。莫卧。 【 ○四六八】  
　　只领盛。只领盛。第二住心常看净。亦见亦闻无视听。生灭两亡犹未证。从师授语方显定。见佛法身无二性。性顶领径。鲁留卢楼只领盛。　　诸佛弟子莫嗔佞。三毒忽起无佛性。痴狂心乱恼贤圣。眼贪色尘耳缚听。背却天堂向恶境。盈令令。修定。娑诃耶。归正。 【 ○四六九】  
　　复浪养。复浪养。第三看心须屏当。扫却垢秽除灾障。即色即空会无想。妄想分别是心量。体上识体实无谤。谤底利谤。鲁留卢楼复浪养。　　诸佛弟子莫毁谤。一切皆有罪业障。他家闻声不相放。三寸舌根作没向。道长说短恼心王。心王不了说短长。求生业道受苦殃。羊良良。屏当。娑诃耶。净扫堂中须供养。 【 ○四七○】  
　　拂栗质。拂栗质。第四八识合六七。看心心本是禅室。法身身法智非一。五眼六通光慧日。言下便悟实无密。密底利密。鲁留卢楼拂栗质。　　诸佛弟子莫放逸。无始已来居暗室。生死流转不得出。只为愚迷障慧日。逸栗密。栗密。娑诃耶。真实。 【 ○四七一】  
　　晓燎曜。晓燎曜。第五实相门中照。一切名字妄呼召。如已等息貌非貌。非因非果无嗔笑。性上看性妙中妙。妙底里要。鲁留卢楼晓燎曜。　　诸佛弟子莫嗔笑。忧悲嗔笑是障道。于此道门无嗔笑。澄心须看内外照。眼中有翳须磨曜。铜镜不磨不中照。遥燎料。作好。娑诃耶。莫恼。 【 ○四七二】  
　　按懒畔。按懒畔。第六心离禅门观。不来不去无岸畔。觉上着觉除定乱。佛与众生同体段。本原清净磨垢散。散底利叹。鲁留卢楼按懒畔。　　诸佛弟子莫慢看。道上大有罗剎唤。愚人来去常系绊。染着色尘心撩乱。行住坐卧无体段。在于众中慢叫唤。得他劝谏即橛难。那逻逻。荼灌。娑诃耶。钝汉。 【 ○四七三】  
　　普路喻。普路喻。第七圆明大慧悟。四门百八离名数。生灭妙有悬通度。三界大师实难遇。生死涅盘不留住。爱河逆上不合渡。即心非心魔自去。去底利去。鲁留卢楼普路喻。　　诸佛弟子常觉悟。一念净心无染污。一切魔军自然去。闾闾屡。专注。娑诃耶。大悟。 【 ○四七四】  
　　嗄略药。嗄略药。第八禅门绝斟酌。不高不下无楼阁。不出不入无城郭。是想显声即初学。生心动念勿令着。久坐用功作非作。无乐可乐是常乐。慧灯一照三千墎。定水常清八万泺。十方诸佛同开觉。觉底利博。鲁留卢楼嗄略药。　　诸佛弟子自在作。莫制约。四维上下不可度。住寂涅盘同门廓。甚安乐。无着。娑诃耶。等觉。 【 ○四七五】  

　　○失调名（赞念法华经僧　二首）  

　　释贯休  
　　【 >空王门下有真子。堪以空王为了使。常持菡萏白莲经。屈指无人得相似。】  
　　长松下。深窗里。历历清音韵宫征。短偈长行主客分。不使闲声挂牙齿。 【 ○四七六】  
　　外人闻。耸双耳。香风袭鼻寒毛起。只见天花落座前。空中必定有神鬼。 【 ○四七七】  
　　【 吾师吾师须努力。年深已是成功积。桑田变海骨为尘。相看长似红莲色。】  

　　○空无主（调名本意　八首）  

　　处众未曾同轰轰。孤独未辞无伴侣。或在深山旷野中。身心无知如灰土。　　空无主。春秋冬夏常不变。寂寞□游无处所。学慈父。四大五蕴腐烂空。誓愿为君作梁柱。 【 ○四七八】  
　　烦恼无本恒清凉。非因非果是真常。愚徒蠢蠢不能解。断常二见乐闲荒。　　戒颠狂。何时觉悟不动智。返波逆流性情香。坐道场。心愿相覆慈悲网。罗取诸子集华堂。 【 ○四七九】  
　　无明造业实难遭。无始浮游水上泡。一切众生望见佛。三毒炽燃善业焦。　　无功劳。何时值遇般若船。生死大河造浮桥。快逍遥。一切烦恼漏已尽。诸结炽火不能烧。 【 ○四八○】  
　　心识本净无价宝。我人寿命牵生老。五欲减水恒浇灌。无始已来常涸燥。　　何时了。涅盘大海解脱桨。般若清凉除烦恼。自开晓。不出不没如虚空。毁誉不动得证道。 【 ○四八一】  
　　诸法本性非亲疏。见闻觉知是三途。非自非他而造业。孳孳荣华六趣奴。　　真空虚。生死涅盘无根本。毕竟清净永如如。真家居。愿上如来大悲船。知识相将入玄都。 【 ○四八二】  
　　身心合散无根棳。阴界诸入常解脱。自在无碍随缘用。冤亲憎爱永以割。　　能通达。涅盘大海为衣钵。清净慧命以自活。断饥渴。周旋往返湛不动。少时何谢佛菩萨。 【 ○四八三】  
　　身心无知如空虚。众生颠倒以为我。善恶是非诸见网。如蚕吐丝自缠裹。　　奇灾祸。何时打破烦恼舍。无碍解脱露地坐。断枷锁。实难可。五阴大贼本清凉。云何不觉火中坐。 【 ○四八四】  
　　诸法本性无自他。邪正缚解常无为。众生愚痴虚妄见。不识烦恼真菩提。　　灾怖奇。增上慢人不信受。诽谤方等乐婴儿。怨何谁。生死涅盘佛菩萨。三事和合甚难知。 【 ○四八五】  

　　○三归依（调名本意）　四首  

　　归依佛。大圣释迦化主。兴慈愿。救诸苦。能宣妙法甚深言。闻者如沾甘露。慈悲主。接引众生。同到净土。 【 ○四八六】  
　　到净土。五色祥云满路。双童引。频伽舞。一回风动响珊珊。闻者轻擂阶鼓。慈悲主。接引众生。同到净土。 【 ○四八七】  
　　归依法。须发四弘誓愿。念经卷。频开转。速须结取未来因。且要频亲月面。闻身健。速须达取。菩提彼岸。 【 ○四八八】  
　　归依僧。手把数珠持课。焚香火。除人我。速须出离舍娑婆。且要频亲法座。消灾祸。速须结取。未来因果。 【 ○四八九】  

　　○十偈辞（赞普满塔　十首）  

　　释圆鉴  
　　【 再庄严普满塔六层囊网。别置两曾板舍。抽换勾栏。及内外泥饰。赤白软亘等部。计料钱一千五百贯文。奉为□国及六军万姓。再修普满塔开赞。请一人为首。转化多人。每人化钱十文足陌。谨课偈词十首。便当疏头。】  

　　第一首  
　　第二首  
　　第三首  
　　第四首  
　　第五首  
　　第六首  
　　第七首  
　　第八首  
　　第九首  
　　第十首  

　　第一首  

　　胜事难逢切要知。敢希聪鉴细寻思。新春法会开张日。四海干戈偃息时。佛事葺修惟在信。君恩酬报更何疑。同装普满浮图意。总在微僧十偈词。 【 ○四九○】  

　　第二首  

　　巍峨长惹瑞烟浓。奇绝般输显盛踪。灿烂金□过百尺。玲珑枓栱迭千重。风高佛寺鸣天乐。雪霁神州耸玉峯。几度曾登瞻宇宙。一层内礼紫金容。 【 ○四九一】  

　　第三首  

　　建立经今二百秋。细寻碑记见因由。通灵圣迹何方遇。冠古神功没处求。岁月渐遥缁侣惜。雨风频历信心忧。殊常胜境摧残后。满国人心总愿修。 【 ○四九二】  

　　第四首  

　　何人逢此不开颜。几度遨游意自闲。里面覩如千圣窟。外边看似八珍山。云程渐喜将身上。月柱仍疑展手攀。每度下来回首望。如从天上到人间。 【 ○四九三】  

　　第五首  

　　崔嵬霄汉出金轮。雁阵冲来到此分。势耸三层百里见。名通十绝八方闻。窗间客至风难立。影里僧居日易曛。经历岁深徽故暗。再修今遇圣明君。 【 ○四九四】  

　　第六首  

　　见说初修罗汉僧。夷门行化显威神。连淮接海求梁栋。似电如雷运斧斤。碑上细微镌盛事。佛前端正塑全身。当时宝塔新修日。此会终无见者人。 【 ○四九五】  

　　第七首  

　　春天曾上看京华。景行吟情到日斜。极目树芳堆锦绣。近城河势曳云霞。箫韶美韵和风散。富贵朱门翠柳遮。西北凰楼连玉殿。紫云深处帝王家。 【 ○四九六】  

　　第八首  

　　修后经今几岁华。恶风狂雨莫能遮。勾栏总落朱胶色。枓栱全消软亘花。近日转加添破碎。是人无不起伤嗟。讲开敢望庄严就。全仗梁园百万家。 【 ○四九七】  

　　第九首  

　　至德年修岁月遥。砖阶经雨滴来坳。画檐坏为多虫穴。丹雘昏缘足鸟巢。尘染御书悬户额。风飘蛛网挂林梢。今开讲会同严饰。施利全凭导首抄。 【 ○四九八】  

　　第十首  

　　十首词章赞不周。其如端正更难俦。高低自有神灵护。昼夜争无圣众游。样好已知通国惜。功多须是大家修。微僧敢劝门徒听。直待庄严就即休。 【 ○四九九】  

　　○行路难（共住修道　八首）  

　　【 贵贱等蒙禅师说偈。兼与五更转。把得寻思。即爱慕禅师。不知为计。留得共住修道。贵贱等各自思维。各作行路难一首。】  

　　第一  
　　第二  
　　第三  
　　第四  
　　第五  
　　第六  
　　第七  
　　第八  

　　第一  

　　丈夫恍忽忆家乡。归去来。归去从来无所住。来去百过空来去。不见一个旧住处。住处皆是枷锁纽。劝君学道须避就。法界平等一如如。理中无有的亲疏。（君不见。行路难。行路难。道上无踪迹。） 【 ○五○○】  

　　第二  

　　始知虚空以为屋宅。大地以为床席。水火毕竟相随。如风无有踪迹。离散各不相知。合即五家共一。既知自身状迹。何处更有亲戚。（君不见。行路难。行路难。道上无踪迹。） 【 ○五○一】  

　　第三  

　　父母皆从贪嗔痴爱生我。祖父先是二十五有眷属。原是色声香味触。妻儿即是色境五欲。万法毕竟相随。微尘以为同学。（君不见。行路难。行路难。道上无踪迹。） 【 ○五○二】  

　　第四  

　　众生大大痴。不肯着。如来衣。常卧无明被。昏昏长夜睡。念念求财色。不觉死时至。空手入三途。何期悔来此。（君不见。行路难。行路难。道上无踪迹。） 【 ○五○三】  

　　第五  

　　众生常被色财缠缚。没溺爱河。沉沦生死。处处经过。八风常动。六识昏波。常念五欲。不念弥陀。　　生天无分。地狱对门。循环六道。回换万身。欲得学道。须舍冤亲。（君不见。行路难。行路难。道上无踪迹。） 【 ○五○四】  

　　第六  

　　常捏龟毛为罝网。磨炼兔角作刀枪。大悲泽里网得鹿。铁围山中捕得羊。　　白牛驾车来运载。干闼婆城中作宴会。二乘门外不忍看。菩萨端坐意气大。　　辟支四果心生疑。声闻缘觉无所知。修道若达此法门。始能行得大慈悲。（君不见。行路难。行路难。道上无踪迹。） 【 ○五○五】  

　　第七  

　　慈悲度脱诸众生。先须持戒不杀生。杀生偷盗皆计罪。地狱门前专相待。不见一法成。亦无一法坏。逆顺平等一如如。是故名为大丈夫。（君不见。行路难。行路难。道上无踪迹。） 【 ○五○六】  

　　第八  

　　身骑精进。忍辱作鞍辔。持戒作枪旛。慈悲为将帅。　　手把禅定弓。身破三十六军贼。获得菩提勋。无心是官职。差作巡境使。四方和六贼。大丈夫自恨无道德。虚食信施供。假名入山谷。忽若得道果。历劫相劳碌。欲得学无为。常须三不足。（君不见。行路难。行路难。道上无踪迹。） 【 ○五○七】  

　　○拨禅关（调名本意　二首）  

　　第一劝汝学参禅。心须坚。禅门禅理性甚玄。悟者少。迷多般。　　欲得学人悟本性。出巡环。不在内外不中间。无住相。徧三千。弥陀佛 【 ○五○八】  
　　第二劝汝平善男。勤勤参。众生世上有二三。一世了。莫贪婪。　　多见众生我着相。物上贪。似与明珠不肯捻。抛却走。一场憨。弥陀佛 【 ○五○九】  
　　【 （下阙）】  

　　○无如匹（调名本意　二首）  

　　隐隐逸逸。天上天下无如匹。左边升。右边没。如山岌岌云中出。 【 ○五一○】  
　　崔崔嵬嵬。天堂地狱一时开。行如雨。动如雷。似月团团海上来。 【 ○五一一】  

　　○最上乘（顺水流　四首）  

　　别无言。别无语。无言无语名不取。无量劫来不思议。即应即舍生净土。 【 ○五一二】  
　　莫谩喜。莫谩愁。欢喜忧愁早晚休。愚者眉头终日皱。达者如鱼顺水流。 【 ○五一三】  
　　放四大。离五欲。浊恶世中足荣辱。不如信运且腾腾。免堕三途入地狱。 【 ○五一四】  
　　最上乘。无可造。不识工力自然了。识心见性又知时。无心便是释迦老。 【 ○五一五】  

　　○取性游（悟真如　四首）  

　　行住坐卧纤毫无。影逐身随移转了。悟真如。没生老。人人尽有菩提道。 【 ○五一六】  
　　口为贪爱逞无明。旷劫轮回受鞭拷。镬汤煎。并碓捣。受罪人人见阎老。 【 ○五一七】  
　　假饶地狱历多年。只为波叱不肯了。劝世人。莫草草。须将智慧内外照。 【 ○五一八】  
　　广求财物为他人。死后三途独自到。业者多。无业少。所以佛说三乘教。 【 ○五一九】  

　　○证无为（归常乐　九首）  

　　金色三十二。八十相好圆。誓于苦海作舟船。运载得生天。 【 ○五二○】  
　　十二部诸经赞。流在阎浮间。明人速悟转读看。尽得出三关。 【 ○五二一】  
　　正向阎浮化。波旬请涅盘。口中发愿不为言。卧在跋提边。 【 ○五二二】  
　　慈父双林灭。魔强转更圆。众生苦海入本源。谁是救你■〈僭，心代日〉。 【 ○五二三】  
　　佛则归圆寂。何日遇法山。犹如孩子没耶娘怜。宿在苦海边。 【 ○五二四】  
　　悟则归常乐。住在法王家。一乘深法没拦遮。乐者请除邪。 【 ○五二五】  
　　七祖遇曹溪。传法破愚迷。暗传心地证菩提。愚者没泥黎。 【 ○五二六】  
　　明灯照里燃。说者便升迁。修行洁净果周圆。必定往西天。 【 ○五二七】  
　　时当第五百。邪法现人间。众生命尽信邪言。不解学参禅。 【 ○五二八】  

　　○悉昙颂（神咒　六首）  

　　【 以上六首阙。】  
　　吁■〈口闾〉路。吁■〈口闾〉路。第七□明涅盘度。皆依般若波罗蜜多悟。观心无罣碍。故无灭无生无恐怖。怖怚路俱。俱怚路怖。鲁留卢楼吁■〈口闾〉路。　　远离颠倒梦想故。究竟涅盘无染污。寂灭凝然绝乖忤。喻■〈口闾〉路怚路。胡输莎呼喻■〈口徒〉俱。 【 ○五二九】  
　　嗄啰啰。嗄啰啰。八明般若幻合和。三世诸佛悉经过。皆依般若波罗深蜜多。证得阿耨多罗波。波怚逻哆。哆怚逻波。鲁留卢楼嗄啰啰。　　三藐三菩提大觉那。亦能自利利于他。悲智圆满俱摩诃。皆依般若成佛陀。耶啰啰怚。逻和奢莎。诃耶茶迦。 【 ○五三○】  
　　嗄啰浪。嗄啰浪。九明般若神咒广。是大明咒能开晃。照耀魔军自除荡。荡怚迦迦怚浪荡。鲁留卢楼嗄啰浪。　　是无上咒无背向。是无等咒无等量。超过日月大圆相。能除一切诸苦妄。真实不虚神咒状。后举流通满十方。令遣诵读遍称扬。扬良浪怚浪。黄饷娑诃扬长逛。 【 ○五三一】  
　　奚利异。奚利异。第十流通神咒世间希。羯谛不思议。波罗羯谛秘深微。波罗僧羯谛会无为。菩萨婆诃间利■〈口垔〉。■〈口垔〉怚例鸡。鸡怚例■〈口垔〉。鲁留卢楼奚利异。　　此之四句甚慈悲。能去邪魔颠倒疑。诵读观照证菩提。流布咸令遣受持。所求之者应心随。得出三界不思议。移离利怚。利奚屣娑。唏移■〈口是〉计。 【 ○五三二】  
　　悉谈悉谈。摩嗄啰耶。如来众行等恒沙。融变三千无有差。各各精心勤结跏。东升西没莫能遮。遮车阇饍惹。鲁留卢楼嗄啰耶。　　神通照用坐莲华。口放净光曜众耶。下至阿鼻上■〈口贰〉咤。咤他茶怚拏。 【 ○五三三】  
　　嗄啰烂。嗄啰烂。光明无殊照世间。见者因光除我慢。各发菩萨离嚣幻。幻怛烂难。难怛烂幻。鲁留卢楼嗄啰烂。 【 下阙。】 【 ○五三四】  

　　○失调名（迷生死　四首）  

　　忽然生。忽然死。四大成身非偶尔。只闻大海变桑田。不见人生得坚有。 【 ○五三五】  
　　居世人。迷生死。生死犹如巡镮蚁。来来去去不停闲。去去来来常如此。 【 ○五三六】  
　　三界中。难出离。出离之人无一二。自从旷劫受波咤。几个为人免生死。 【 ○五三七】  
　　□□□。□□□。□□□□□□□。今生死是未来生。今生生是前生死。 【 ○五三八】  

　　○失调名（禅唱　二首）  

　　般若波罗自不多。谈空说道恋娑婆。欲陈其事无人听。眼对长空口唱歌。 【 ○五三九】  
　　能观自在是禅那。风不垂前水不波。有情欲拨三涂苦。无意将身入乃阿。 【 ○五四○】  

　　○失调名（三嘱歌　三首）  

　　第一嘱甚嘱。发愿耶娘长万福。十月怀躬受苦辛。乳哺三年相养畜。　　貌堂堂。仁义足。可中五逆甘采□。死了掇头入地狱。 【 ○五四一】  
　　第二嘱甚嘱。事须兄弟且和睦。莫听邻里外人言。便即恶发别开口。　　□□□。□□□。□□□□□□□。争打分离自啼哭。 【 ○五四二】  
　　第三嘱甚嘱。作牛马驼驴并六畜。盖缘前生负君财。轻驮少打长君福。　　蹄穿领破。没人知赎。怕死遥闻怨苦声。刀割汤燖望□扑。 【 ○五四三】  

　　○还京乐（斫妖魅　四首）  

　　知道终驱猛勇。世间专。能翻海。解移山。捉鬼不曾闲。 【 ○五四四】  
　　见我手中宝剑。刃新磨。斫妖魅。去邪魔。□鬼了血洴波。 【 ○五四五】  
　　□□□□者鬼。意如何。□□□。□□□。争敢接来过。 【 ○五四六】  
　　小鬼咨言大鬼。□□歌。审须听。□□□。□□□□□。 【 ○五四七】  

　　○回波乐（断惑　七首）  

　　王梵志  
　　回波尔时六贼。不如持心断惑。纵使诵经千卷。眼里见经不识。不解佛法大意。徒劳排文数黑。头陀兰若精进。希望后世功德。持心即是大患。圣道何由可克。若悟生死如梦。一切求心皆息。 【 ○五四八】  
　　法性大海如如。风吹波浪沟渠。我今不生不灭。于中不觉愚夫。憎恶若为是恶。无始流浪三涂。迷人失路但坐。不见六道清虚。 【 ○五四九】  
　　心本无双无只。深难到感捏洪。无来无去不住。独如法性虚空。复能出生诸法。不迟不疾从容。幸颠诸人思持。自然法性通同。 【 ○五五○】  
　　但令但贪但呼。波若法水不枯。醉时安眠大道。谁能向我停居。八苦变成甘露。解脱更欲何须。万法归依一相。安然独坐四衢。 【 ○五五○一】  
　　凡夫有喜有虑。少乐终日怀愁。一朝不报明冥。常作千岁遮头。财□□缘不足。尽夜栖榍规求。如水流向东海。不知何时可休。 【 ○五五○二】  
　　不语谛观如来。逍遥独脱尘埃。合眼任心树下。跏趺端坐花台。不惧前后二际。岂着水火三灾。只遣荣乐静坐。莫恋妻子钱财。称体实衣三事。葬身锡杖一枚。常持智慧刀剑。逢君眼目即开。 【 ○五五○三】  
　　法性本来常存。茫茫无有边畔。安身取舍之中。被他二境回换。敛念之想坐禅。摄意安心觉观。木人挟开修道。何时可到彼岸。忽悟诸法体空。欲似热病得汗。无智人前莫说。打破君头万段。 【 ○五五○四】  

　　○隐去来（二首）  

　　隐去来。寻空空有有。毕竟两无名。二境安心欲何守。不长不短鉴空心。君见空心还是有。空有俱遣法无依。智者融心自安偶。隐去来。勿浪波波走。 【 ○五五○五】  
　　隐去来。隐去游朝市。不离烦恼原。无希真妙理。对境息贪痴。何假求高士。是非不二见。法界同昆季。隐去来。大乐无基地。 【 ○五五○六】  

## ●敦煌歌辞总编卷四  

　　杂曲　重句联章  

　　三冬雪（望寄寒衣　十五首）  
　　千门化（化三衣　七首）  
　　归去来（宝门开　六首）  
　　归去来（归西方赞　十首）  
　　失调名（出家赞文　十首）  
　　十无常（调名本意　十首）  
　　失调名（和菩萨戒文）  
　　化生子（化生童子赞　十首）  
　　驱催老（调名本意　五首）  
　　无常取（调名本意　八首）  
　　愚痴意（调名本意　九首）  
　　为大患（调名本意　六首）  
　　无厌足（调名本意　六首）  
　　先祗备（闻健先祗备　六首）  
　　抛暗号（调名本意　十首）  
　　十空赞（调名本意　十一首）  
　　行路难（无心律　存十二首）  
　　易易歌（解悟成佛　九首）  
　　失调名（阿娘悲泣　三首）  

　　○三冬雪（望寄寒衣　十五首）  

　　【 沙门入言如来典句。盖不虚拈。令护命于九旬。遣加提于一月。是以共邀流辈。同出精蓝。讽宝偈于长街。□深怀于碧磵。希添忍服。望济寒衣。他时猊座。上答酬恩。此日轩阶。略呈雅韵。】  
　　【 平吟远辞萧寺来相谒。总把衷肠斩切说。一回吟了一伤心。一徧言时一气咽。】  
　　话苦辛。申恳切。数个师僧门仭列。只为全无一事衣。如何御彼三冬雪。 【 ○五五一】  
　　或秋深。严凝月。萧寺寒风声切切。囊中青缗一个无。身上故衣千处结。 【 ○五五二】  
　　最伤情。难申说。杖笠三冬皆总阙。寒窗冷慑一无衣。如何御彼三冬雪。 【 ○五五三】  
　　被蝉声。耳边聒。讲席绊萦身又阙。大业鸿名都未成。禅体衣单难可说。 【 ○五五四】  
　　坐更阑。灯残灭。讨义寻文愁万结。抱膝炉前火一星。如何御彼三冬雪。 【 ○五五五】  
　　师僧家。滋味别。不解经营无计设。一夏安居柰苑中。三秋远诣英聪哲。 【 ○五五六】  
　　律藏中。分明说。亲许加提一个月。若不今朝到此来。如何御彼三冬雪。 【 ○五五七】  
　　命同人。相提箧。总向朱门陈恳切。不是三冬总没衣。谁能向此谈扬说。 【 ○五五八】  
　　恨严凝。兼腊月。既是多寒且无热。怕怖忧煎将告来。垂慈御彼三冬雪。 【 ○五五九】  
　　诣英聪。访贤哲。盼望仁慈相允察。退故嫌生惠与僧。教将御彼三冬雪。 【 ○五六○】  
　　尊夫人。也相谒。敬佛敬僧人尽说。背子衫裙百种衣。施交御彼三冬雪。 【 ○五六一】  
　　诸郎君。不要说。记爱打傍兼出热。酒沾墨污损伤衣。施僧御彼三冬雪。 【 ○五六二】  
　　小娘子。娉二八。月下花前避炎热。万般新好污沾衣。施交御彼三冬雪。 【 ○五六三】  
　　阿孩子。怜心切。满箧名衣皆罗列。倘要延年养北堂。施交御彼三冬雪。 【 ○五六四】  
　　苦再三。斩切说。未沐恩光难告别。回身检点箧箱中。施交御彼三冬雪。 【 ○五六五】  
　　【 侧吟秋风忽尔入僧扃。又被蝉吟别树鸣。故国未期愁悄悄。乡关思处泪盈盈。寒衣未放无支拟。便觉秋风意不停。结侣共吟花院侧。遂将肝胆一时倾。】  

　　○千门化（化三衣　七首）  

　　【 侧吟□当星月护含生。恰到秋深怆客情。雨漏再寻金口教。洪衢亲许谒时人。千般琐细阶前说。一种微言砌畔呈。退故嫌生箱捧出。愿同山岳与沧溟。】  
　　【 平吟丱岁离家如幻化。不乐聚沙骑竹马。幸因雪岭得为僧。寒衣佛敕千门化。】  
　　三冬月。九旬罢。护戒金园僧结夏。赏劳施设律留文。三衣佛敕千门化。 【 ○五六六】  
　　久吟经。坐深夜。蟋蟀哀鸣吟砌下。蝉声早响诣朱门。三衣佛敕千门化。 【 ○五六七】  
　　覩碧天。珠露洒。颗颗枝头蜜悬挂。月冷风高渐渐凉。三衣佛敕千门化。 【 ○五六八】  
　　雁来新。燕去也。独对孤灯叹福寡。渐掩茅房下翠微。三衣佛敕千门化。 【 ○五六九】  
　　恋烟萝。不欲舍。只为严霜雕叶下。秋来未有御寒衣。加提佛敕千门化。 【 ○五七○】  
　　入王城。投长者。愿鉴野僧相恳话。不因五利佛留文。缁徒争敢千门化。 【 ○五七一】  
　　虽是僧。性闲暇。唯有炎凉未免也。除非证果离胞胎。这回不向千门化。 【 ○五七二】  
　　【 侧吟佛留明教许加提。受利千门正是时。两两共吟金口偈。三三同演梵音诗。暂离峯顶巡朱户。略出云房下翠微。送福吟经今日至。愿开恩惠赏加提。】  

　　○归去来（宝门开　六首）  

　　释法照  
　　归去来。宝门开。正见弥陀升宝座。菩萨散花称善哉。称善哉。 【 ○五七三】  
　　宝林看。百花香。水鸟树林念五会。哀婉慈声赞法王。赞法王。 【 ○五七四】  
　　共命鸟。对鸳鸯。鹦鹉频伽说妙法。恒叹众生住苦方。住苦方。 【 ○五七五】  
　　归去来。离娑婆。常在如来听妙法。指授西方是释迦。是释迦。 【 ○五七六】  
　　归去来。见弥陀。今在西方现说法。拔脱众生出爱河。出爱河。 【 ○五七七】  
　　归去来。上金台。势至观音来引路。百法明门应自开。应自开。 【 ○五七八】  

　　○归去来（归西方赞　十首）  

　　释法照  
　　归去来。谁能恶道受轮回。且共念彼弥陀佛。往生极乐坐花台。 【 ○五七九】  
　　归去来。娑婆世境苦难裁。急手专心念彼佛。弥陀净土法门开。 【 ○五八○】  
　　归去来。谁能此处受其灾。总劝同缘诸众等。努力相将归去来。且共往生安乐界。持花普献彼如来。 【 ○五八一】  
　　归去来。生老病死苦相催。昼夜须勤念彼佛。极乐逍遥坐宝台。 【 ○五八二】  
　　归去来。娑婆苦处哭哀哀。急须专念弥陀佛。长辞五浊见如来。 【 ○五八三】  
　　归去来。弥陀净剎法门开。但有虚心能念佛。临终决定坐花台。 【 ○五八四】  
　　归去来。昼夜唯闻唱苦哉。努力回心归净土。牟尼殿上礼如来。 【 ○五八五】  
　　归去来。娑婆秽境不堪停。急手须归安乐国。见佛闻法悟无生。 【 ○五八六】  
　　归去来。三途地狱实堪怜。千生万死无休息。多刼常为猛焰燃。声声为念弥陀号。一时闻者坐金莲。 【 ○五八七】  
　　归去来。刀山剑树实难当。饮酒食肉贪财色。长刼将身入镬汤。不如西方快乐处。永超生死离无常。 【 ○五八八】  

　　○失调名（出家赞文　十首）  

　　舍利佛国难为。吾本出家之时。舍却耶娘恩爱。惟有和尚阇棃。 【 ○五八九】  
　　舍利佛国难为。吾本出家之时。舍却亲兄热妹。惟有同学相随。 【 ○五九○】  
　　舍利佛国难为。吾本出家之时。舍却花钗媚子。惟有剃刀相随。 【 ○五九一】  
　　舍利佛国难为。吾本出家之时。舍却胭脂胡粉。惟有澡豆杨枝。 【 ○五九二】  
　　舍利佛国难为。吾本出家之时。舍却罗衣锦绣。惟有覆膊相随。 【 ○五九三】  
　　舍利佛国难为。吾本出家之时。舍却高头绣履。惟有草鞋相随。 【 ○五九四】  
　　舍利佛国难为。吾本出家之时。舍却油毡锦褥。惟有坐具三衣。 【 ○五九五】  
　　舍利佛国难为。吾本出家之时。舍却金盘银盏。惟有镔钵铜匙。 【 ○五九六】  
　　舍利佛国难为。吾本出家之时。舍却高堂瓦舍。惟有草庵相随。 【 ○五九七】  
　　舍利佛国难为。吾本出家之时。舍却金鞍细马。惟有锡杖相随。 【 ○五九八】  

　　○十无常（调名本意）　十首  

　　每思人世流光速。时短促。人生日月暗催将。转茫茫。　　容颜不觉暗里换。已改变。直饶便是转轮王。不免也无常。（堪嗟叹。堪嗟叹。愿生九品坐莲台。礼如来。） 【 ○五九九】  
　　伤嗟生死轮回路。不觉悟。巡环来往几时休。受飘流。　　纵君人世心无善。难劝谏。愚痴不信有天堂。不免也无常。（堪嗟叹。堪嗟叹。愿生九品坐莲台。礼如来。） 【 ○六○○】  
　　人间四相行徒见。贵与贱。文才武艺两般荣。夺人情。　　愚痴恣纵身为乐。心喜作。昔时樊哙及张良。不免也无常。（堪嗟叹。堪嗟叹。愿生九品坐莲台。礼如来。） 【 ○六○一】  
　　少年英雄争人我。能系裹。相呼相唤动笙歌。笑仙娥。　　酒席夸打巢云令。行弄影。及时大是好儿郎。不免也无常。（堪嗟叹。堪嗟叹。愿生九品坐莲台。礼如来。） 【 ○六○二】  
　　夺人眼目芙蓉貌。当年少。凉罗冠子镂金花。扫烟霞。　　风流雅醋能行步。巫山女。千金一笑玩春光。不免也无常。（堪嗟叹。堪嗟叹。愿生九品坐莲台。礼如来。） 【 ○六○三】  
　　愚人不信身虚幻。得久远。英雄将谓没人过。使偻罗。　　纵然劝得教归仰。招毁谤。  
　　直须追到阎罗王。不免也无常。（堪嗟叹。堪嗟叹。愿生九品坐莲台。礼如来。） 【 ○六○四】  
　　劝君切莫为冤恶。用意错。些些少少住心头。免得结冤雠。　　愚情恣纵身无用。如似梦。直饶彭祖寿延长。不免也无常。（堪嗟叹。堪嗟叹。愿生九品坐莲台。礼如来。） 【 ○六○五】  
　　经营财宝人生分。须平稳。荣华富贵足资财。宿将来。　　闻身强健行檀施。作福利。莫待合眼被分张。不免也无常。（堪嗟叹。堪嗟叹。愿生九品坐莲台。礼如来。） 【 ○六○六】  
　　人居浊世逢劫坏。恶世界。星霜暗改几多时。作微尘。 【 读如「驰」。】 　　生居浊世人之苦。须怕怖。饶君铁柜里稳潜藏。不免也无常。（堪嗟叹。堪嗟叹。愿生九品坐莲台。礼如来。） 【 ○六○七】  
　　分明招引经云教。净土好。论情只是胜娑婆。有弥陀。　　直须早作行程路。休遗误。常知佛国寿延长。决定没无常。（堪嗟叹。堪嗟叹。愿生九品坐莲台。礼如来。） 【 ○六○八】  

　　○失调名（和菩萨戒文）  

　　杀生戒  
　　盗戒  
　　邪淫戒  
　　妄语戒  
　　沽酒戒  
　　自说戒  
　　毁他戒  
　　多悭戒  
　　多嗔戒  
　　谤三宝戒  

　　一、杀生戒  

　　诸菩萨。莫杀生。杀生必当堕火坑。杀命来生短命报。世世两目复双盲。劝请道场诸众等。共断杀业不须行。（佛子） 【 ○六○九】  

　　二、盗戒  

　　诸菩萨。莫偷盗。偷盗得物犹嫌少。死后即作畜生身。披毛戴角来相报。终日驱牵不停息。无有功夫食水草。犹恐迷心不觉知。是故殷勤重相报。（佛子） 【 ○六一○】  

　　三、邪淫戒  

　　诸菩萨。莫邪淫。邪淫颠倒罪根深。铁床岌岌来相向。铜柱赫赫竞来侵。举身徧体皆红烂。因何不发菩提心。（佛子） 【 ○六一一】  

　　四、妄语戒  

　　诸菩萨。莫妄语。妄语由来堕恶趣。不见言见诈虚言。铁棃耕舌并解锯。为利名誉惑众生。欺诳师僧及父母。若能忏悔正思维。当来必离波咤苦。（佛子） 【 ○六一二】  

　　五、沽酒戒  

　　诸菩萨。莫沽酒。沽酒洋铜来灌口。足下火出焰连天。狱卒持鉾斩两手。总为昏痴颠倒人。身作身当身自受。仍被驱将入阿鼻。铁壁千重无处走。（佛子） 【 ○六一三】  

　　六、自说戒  

　　诸菩萨。莫自说。自说喻若汤浇雪。造罪犹如一剎那。长入波咤而闷绝。连明晓夜下长钉。眼耳之中皆泣血。罪因罪果罪根深。乃被牛头来拔舌。不容乞命暂分疏。狱卒持杈使夹膝。（佛子） 【 ○六一四】  

　　七、毁他戒  

　　诸菩萨。莫毁他。毁他相将入奈河。刀剑纵横从后趁。跳入泥水便腾波。混沌犹如镬汤沸。一切地狱尽经过。皮肤血肉如流水。何时得离此波咤。（佛子） 【 ○六一五】  

　　八、多悭戒  

　　诸菩萨。莫多悭。多悭积宝纵似山。见有贫穷来乞者。一针一草不能拌。贪心不识知厌足。当来空手入黄泉。（佛子） 【 ○六一六】  

　　九、多嗔戒  

　　诸菩萨。莫多嗔。多嗔定受蟒蛇身。宛转腹行无手足。为缘前世忿怒因。八万个小虫来噆食。遗留白骨及皮筋。受斯痛苦难堪忍。何时却得复人身。（佛子） 【 ○六一七】  

　　十、谤三宝戒  

　　诸菩萨。莫谤三宝。若谤三宝堕恶道。三百个长钉定钉心。叫唤连天声浩浩。谤佛谤法更加嗔。铜关铁棒来相拷。痛哉苦哉不可论。何时值遇天堂道。（佛子） 【 ○六一八】  

　　○化生子（化生童子赞）　十首  

　　化生童子佛宫生。便得真珠网里行。耳边惟闻念三宝。时时更听树相撑。 【 ○六一九】  
　　化生童子上金桥。五色云擎宝座遥。合掌惟称无量寿。八十亿劫罪根消。 【 ○六二○】  
　　化生童子拂金床。天雨天花动地香。更有诸方共献果。委花■〈木逐〉被鸟衔将。 【 ○六二一】  
　　化生童子食天厨。百味馨香各自殊。无限天人持宝器。瑠璃钵饭似真珠。 【 ○六二二】  
　　化生童子见飞仙。花落空中左右旋。微妙歌音云外听。尽言极乐胜诸天。 【 ○六二三】  
　　化生童子问冬春。自到西方未见分。极乐国中无昼夜。花开花合辨朝昏。 【 ○六二四】  
　　化生童子道心强。衣裓盛花供十方。恰到斋时还本国。听经念佛亦无妨。 【 ○六二五】  
　　化生童子舞金钿。鼓瑟箫韶半在天。舍利鸟吟常乐韵。迦陵齐唱离攀缘。 【 ○六二六】  
　　化生童子本无情。尽向莲花朵里生。七宝池中洗尘垢。自然清净是修行。 【 ○六二七】  
　　化生童子自相夸。为得如来许出家。短发天然宜剃度。空披荷叶作袈裟。 【 ○六二八】  

　　○驱催老（调名本意　五首）  

　　【 且人生一世。喻若漂蓬。贵贱虽殊。无常一概。上自帝王。下及庶民。富贵即有高低。无常且还一种。故无常经云。上生非想处云云。】  
　　上三皇。下四皓。番岳美容彭祖少。将谓红颜一世中。也遭白发驱催老。 【 ○六二九】  
　　文宣王。五常教。夸骋文章丽词藻。将谓他家得久长。也遭白发驱催老。 【 ○六三○】  
　　说西施。妲己貌。在日红颜夸窈窕。只留名字在人间。也遭白发驱催老。 【 ○六三一】  
　　或是僧。或是道。清净莲台持释教。将谓无常免得身。也遭白发驱催老。 【 ○六三二】  
　　或经营。或工巧。文样尖新呈妙好。假饶富贵似石崇。也遭白发驱催老。 【 ○六三三】  

　　○无常取（调名本意　八首）  

　　强闻经。相取语。幻化之身无正主。假饶贪恋色兼声。限来却被无常取。 【 ○六三四】  
　　金轮王。四洲主。统领万方养黎庶。国王富贵没人过。限来也被无常取。 【 ○六三五】  
　　树提伽。石崇富。世代传名至今古。思量荣贵暂时间。限来也被无常取。 【 ○六三六】  
　　说恒娥。谈洛浦。美貌人间难比喻。端严将谓百千年。限来也被无常取。 【 ○六三七】  
　　大丈夫。实风措。欲行弄影勤回顾。少年休更骋偻罗。限来也被无常取。 【 ○六三八】  
　　或是僧。伽蓝住。古貌漫漫如龙虎。清霄寺宇好安身。限来也被无常取。 【 ○六三九】  
　　或入道。求仙侣。烧炼长生炉里煮。饶君多有驻颜方。限来也被无常取。 【 ○六四○】  
　　【 不论贵贱与高低。拣甚僧尼及道侣。除却牟尼一个人。余残总被无常取。】  
　　讲多时。言有据。日色偏斜留不住。高声念佛且须归。只向阶前领偈去。 【 ○六四一】  

　　○愚痴意（调名本意　九首）  

　　不修行。悟经义。逐色躭声迷与醉。人生一世瞥然间。不修实是愚痴意。 【 ○六四二】  
　　或贫穷。或富贵。第一身心行自利。无常忽到一生休。不修实是愚痴意。 【 ○六四三】  
　　有钱财。不布施。更拟贪婪于自己。忽然擘手向两边头。不修实是愚痴意。 【 ○六四四】  
　　大蒙头。分明利。五妾三妻心里喜。前程一一自家躭。不修实是愚痴意。 【 ○六四五】  
　　兄弟居。男幼稚。莫便分张非与是。同胞共乳长为人。不修实是愚痴意。 【 ○六四六】  
　　不修行。求出离。百岁人生如梦寐。波咤一一自家当。不修实是愚痴意。 【 ○六四七】  
　　世间情。终不耻。托手心头勤比试。忽然失脚落三途。不修实是愚痴意。 【 ○六四八】  
　　来劝化。总须听。 【 读如「悌」。】 各各自家须使意。到家各自省差殊。相劝直论好底事。 【 ○六四九】  
　　说多时。日色蔽。珍重门徒从座起。明日依时早听来。念佛阶前领取偈。 【 ○六五○】  

　　○为大患（调名本意　六首）  

　　人生一世。瞥尔之间。如石火电光。非能久住。奉劝门徒。速求出离。  
　　劝门徒。修福善。休爱春光堪赏玩。思量能得几多时。毕竟于身为大患。 【 ○六五一】  
　　眷属多。难相管。前路自家尝苦难。闲来托手自思量。也是于身为大患。 【 ○六五二】  
　　恋西施。慕月面。多倾美容生敬善。敛心净意试思量。也是于身为大患。 【 ○六五三】  
　　杀猪羊。羞玉馔。屈命亲情恣欢宴。烹炰宰杀自家尝。也是于身为大患。 【 ○六五四】  
　　懈慢心。难诱劝。拣点师僧论贵贱。说凡道圣有偏颇。也是于身为大患。 【 ○六五五】  
　　生死心。夸修善。口转经时心不转。佛言如此阐提人。也是于身为大患。 【 ○六五六】  

　　○无厌足（调名本意　六首）  

　　【 五千经卷佛标录。要悟人生时急速。百岁何殊石火光。一生大似风中烛。】  
　　既尽知。须打扑。休更头头起贪欲。直垛黄金北斗齐。心中也是无厌足。 【 ○六五七】  
　　垒珍珠。堆白玉。满库绫罗有千束。有人更与送将来。心中也是无厌足。 【 ○六五八】  
　　买庄田。修舍屋。买尽人家好林木。直饶满眼是生涯。心中也是无厌足。 【 ○六五九】  
　　溢仓圌。收麦粟。万石千车冬收蓄。诸人种莳总将来。心中也是无厌足。 【 ○六六○】  
　　趁穿坑。尽构束。开得眼来行谄曲。纵教你似石崇家。心中也是无厌足。 【 ○六六一】  
　　怕日斜。恨时促。只为家中多骨肉。教你骑马着绫罗。心中也是无厌足。 【 ○六六二】  

　　○先祗备（闻健先祗备　六首）  

　　枉施为。没计避。一点点冤家相逢值。所以如来劝世人。不如闻健日先祗备。 【 ○六六三】  
　　望儿孙。嘱神鬼。把阎王巾登子千回跪。直饶你跪得一千双。不如闻健日先祗备。 【 ○六六四】  
　　望儿孙。趁烧纸。相共冥间出道理。贼过后张弓虚费工。也不如闻健先祗备。 【 ○六六五】  
　　望儿孙。行孝义。报塞我一生错使意。饶你报塞总无骞。也不如闻健先祗备。 【 ○六六六】  
　　望儿孙。羞饭味。累七修斋兼远忌。饶你累七总周旋。也不如闻健先祗备。 【 ○六六七】  
　　望儿孙。行施舍。铸像写经虚相为。饶你铸得一千躯。也不如闻健先祗备。 【 ○六六八】  

　　○抛暗号（调名本意　十首）  

　　休夸似玉如花貌。年去年来数便老。须知浮世片时间。莫作久长千岁调。　　劈面言。劈面道。劈面道时合醒早。头上缘何白发多。只这个是无常抛暗号。 【 ○六六九】  
　　经营克扣生机梏。分定不由人计料。富贵须知宿种来。如今必定难回拗。　　逞聪明。夸计较。计较得成身已老。更念眼暗达身边。只这个是无常抛暗号。 【 ○六七○】  
　　莫趁年时夸窈窕。斗艳争辉呈面俏。酒市茶庄尽恣情。见说讲开却失笑。　　劫时光。且觅好。阿谁听你闲经教。看看面皱尚觅强梁。犹不悟无常抛暗号。 【 ○六七一】  
　　休趁闲行兼不绍。不绍教君沉恶道。如今尽枉乱施为。冥司业镜分明照。　　那么时。无拗较。一任磨磨兼碓捣。况今情绪顿昏沉。犹不悟无常抛暗号。 【 ○六七二】  
　　人生百岁寻常道。阿那个得七十身不夭。纔亡三日早安排。送向荒郊看古道。　　送回来。男女闹。为分财物不停怀懊恼。看看此事到头来。犹不悟无常抛暗号。 【 ○六七三】  
　　火宅驱牵长煎炒。千头万绪何时了。恰到病来卧在床。一无支准前途道。　　心恛惶。生热恼。冤恨随时不预造。转眼艰难声唤频。犹不悟无常抛暗号。 【 ○六七四】  
　　为人却要心明了。莫学掠虚多谛了。莫慕贪婪没尽期。也须支准前程道。　　莫恣怀。尽乱造。病来不怕君年少。只不病时耆年也耳聋。犹不悟无常抛暗号。 【 ○六七五】  
　　如今世上多颠倒。莫便准承他幼小。他缘寿命各差殊。影响于身先自夭。　　却孤穷。无依靠。终日冤嗟怀懊恼。更添腰曲在身边。犹不悟无常抛暗号。 【 ○六七六】  
　　富贵奢华未是好。财多害己招烦恼。影响因兹堕劫身。只为贪求心不了。　　遇干戈。被鞭拷。地下深藏与他道。一一君亲眼见来。犹不悟无常抛暗号。 【 ○六七七】  
　　见他荣贵休生恼。富贵贫穷由宿造。但知稳审用身心。衣食自然长恰好。　　慢佛僧。轻神道。争使这身久安乐。直须折得形骸鬼不如。犹不悟无常抛暗号。 【 ○六七八】  
　　【 十般道理与君宣。侧耳摩心静莫喧。总是门徒身上事。速须打扑锁心猿。若依前不肯抛贪爱。定没轮回去不还。倘若今朝相取语。西方必见礼金仙。】  

　　○十空赞（调名本意　十一首）  

　　难思努力现真宗。色声香味染尘蒙。大般若广言六百卷。讲劝人间多少空。 【 ○六七九】  
　　上论色界诸天子。下至轮王福最雄。七宝镇随千子遶。福尽然知也是空。 【 ○六八○】  
　　三皇五帝立先宗。伏羲少昊与神农。造化世间多少事。古往今来也是空。 【 ○六八一】  
　　羲之善写笔神踪。善财童子世间聪。多留草创人传说。世界寻论也是空。 【 ○六八二】  
　　宋玉每每夸端正。西施一笑值千金。潘安尚总归于土。美貌寻思也是空。 【 ○六八三】  
　　无盐貌陋心贤女。说尽渐台万万功。宣王遂纳为皇后。豹变多荣也是空。 【 ○六八四】  
　　汉王项主争天下。楼烦一喝势龙钟。一朝自刎乌江死。盖代雄名也是空。 【 ○六八五】  
　　日从东出还西没。月复西升渐向东。旦夜暗催人自老。不免无常也是空。 【 ○六八六】  
　　澄澄四海深无底。屹屹须弥不见峯。一朝劫火三灾至。海纳须弥也是空。 【 ○六八七】  
　　唯言般若波罗蜜。众生与佛体性同。愿逢法教开心地。成佛因缘不是空。 【 ○六八八】  
　　万事从来总是空。如何修道出樊笼。若恋娑婆浊恶世。犹如花在淤泥中。 【 ○六八九】  

　　○行路难（无心律　存十二首）  

　　【 第一至第四原本全阙。】  

　　第五  
　　第六  
　　第七  
　　第八  
　　第九  
　　第十  
　　第十一  
　　第十二  
　　第十三  
　　第十四  
　　第十五  
　　第十六  

　　第五  

　　君不见。无心□□□。□□□□□□□。　　□□□□□□□。□口日口□□□心。□□□□□□□。□□□□任浮沉。动心□□□□□。□□□□□□□。□□□前身心得。□□□□□□□。□□□□□□□。□□希承授记音。幸愿唯须弃狂药。无劳空方□□□。如如非有非不有。动念即是为魔侵。　　行路难。行路难。无心甚清高。一切诸法如阳炎。何须学□□□□。 【 ○六九○】  

　　第六  

　　君不见。无心无自他。法界虚融□□□。　　和乃无和无彼此。得一即泛法流河。一亦非一缠□□。□□□一转生多。为灭一多之邪见。故说般若修多罗。□□虚融同一海。缘起犹如海上波。波□□□□□□。□□□净本同窠。劝君迷路诸人□。□□□□□□□。若也忘怀绝诸见。便能树下证弥陀。　　行路难。行路难。无心甚洹洹。君等若其不信者。□□□□□□□。 【 ○六九一】  

　　第七  

　　君不见。无心甚微细。□□□□□□□。　　□□虚通唯一心。一心非心乃真谛。真谛□□□□□。为许痴计之所眯。八难三途□□□。□□□□□□□。□□□□想睡者。于中自■〈言阎〉□□□。□□□□□□□。□□□□登真□。□□□□□□□。勿更怀疑自沉滞。□□□□□□□。□□□□□羁制。　　行路难。行路难。无心□□□。□□□□□□□。□□失路漫西东。 【 ○六九二】  

　　第八  

　　君不见。无心□□□。非无非有绝称量。　　一切虚融□□□。□□□无□□□。□□起灭如影响。影响非□□□□。虑谁非真如幻梦。幻梦非断复非常。可□□□□觉等。采花拔刺浪栖遑。讵解忘怀绝诸见。□□之理自然彰。大圣悟此称真觉。八风五欲不能当。如来无心得自在。所以号为诸法王。　　行路难。行路难。无心空□□。和氏连城非不美。所叹唯逢楚国人。 【 ○六九三】  

　　第九  

　　君不见。无心无楷约。小智下愚难准度。　　昔日教人练八斋。今乃自身行十恶。惑者见之言是谬。达士了然恒不错。见善见恶本由心。不□□□□所作。于个善恶纔兴念。即是烦恼深基脚。迷人空里漫寻花。终日驱驱自缠缚。若悟此中深趣者。触处朗然无所著。自在犹如不系舟。得胜逍遥甚清廓。　　行路难。行路难。无心无谬失。善□□□空里花。那能舍一而求一。 【 ○六九四】  

　　第十  

　　君不见。无心□所见。万法混齐忘贵贱。　　法性虚融徧十方。十方非徧非不徧。法本不生亦不灭。如幻如梦因缘□。□□之法离有无。迷者于中生着恋。岂悟本来非异体。连羣总入魔王罥。大圣弘誓起慈悲。鹿野园中演花线。示善示恶令修舍。盖是扬弃权方便。若于此教执不移。何殊狗逐雷声转。　　行路难。行路难。无心妙且深。叹许守相迷人辈。争采黄叶弃真金。 【 ○六九五】  

　　第十一  

　　君不见。无心之大施。旷然忘怀绝衰利。　　随缘聚散任五家。不计彼此之差二。开门任取不为限。缘起即住非关自。三事由来不预怀。岂简福田之渐次。一切无求无所欲。任运无施无不施。无心之心超世间。故得称为施中至。无心之心通法界。法界平等非殊异。若能悟此一体檀。即是无碍檀那地。　　行路难。行路难。无心甚奇特。不见福田之是非。深达无利无功德。 【 ○六九六】  

　　第十二  

　　君不见。无心大木叉。绝虑忘怀超正邪。　　无心之心无异体。法界虚通混一家。十恶十善源无异。八邪八正本非差。迷人邪相随心执。犹如空里简狂花。流浪轮回曾不悟。躭荒五欲着骄奢。大圣弘慈巧方便。制诸律戒设开遮。余今既学无心律。超过彼律出尘沙。安能更学声闻志。狭小门内顾羊车。　　行路难。行路难。无心甚微细。制戒本意为防心。非有心人何所制。 【 ○六九七】  

　　第十三  

　　君不见。无心之大忍。埋名晦迹殊幽隐。　　灰心讷辨示愚庸。闭智塞聪韬锐敏。旷然忘怀绝彼此。苦对怨憎自平泯。侵陵逼恼若空花。空花无实无根本。骂辱讥诃如影响。影响何曾有亏损。但能朗然无所缘。一切忍行无不尽。赠言同志诸人辈。幸勿空中浪生愤。若悟此身同化人。烦恼魔军自然殒。　　行路难。行路难。无心百事好。无心无碍若虚空。知复何人能触恼。 【 ○六九八】  

　　第十四  

　　君不见。无心之大勤。绝思绝念始殷殷。　　殷殷无念无不念。无念无勤无不勤。如盲对色不见见。如聋遇响不闻闻。法性本来恒寂灭。迷者生心存所存。栖遑遶塔求功德。昼夜辛苦事云云。岂悟所作唯迷倒。乃更深机生死根。修善虽言得胜果。地狱天堂恒对门。唯有不念归真寂。魔王卷迹自亡魂。　　行路难。行路难。深是难思法。迷人梦里见三祇。学者那应超九劫。 【 ○六九九】  

　　第十五  

　　君不见。无心之大禅。无缘无相离中边。　　无相非相非无相。无缘非缘非不缘。冲徽寂寞同真际。虚凝冥杳契幽玄。超过一切诸三昧。乃号无名无碍禅。若人离念深通达。判知五欲不能牵。五欲之中能自在。即是摩诃第一仙。寄语恓遑穷子辈。入于父舍直来前。勿怖威严便自鄙。淤泥之内乃生莲。　　行路难。行路难。无心甚高良。既得幸承慈父命。那更窥觎除粪行。 【 ○七○○】  

　　第十六  

　　君不见。无心之大慧。廓廓落落无边际。　　无碍虚融离有无。微妙疏通含一切。一切疏通忘彼此。如如平等论非是。非是是是号空空。空空亦空乃法尔。法尔空空无他自。慧眼明照恒不二。不二无知无不知。无知不知称大智。大智非明非不明。不明非明无明明。无明之照不照照。不照之照乃无生。　　行路难。行路难。无心甚清泰。涅盘生死不关怀。荡荡如空无罣碍。 【 ○七○一】  

　　○易易歌（解悟成佛　九首）  

　　解悟成佛易易歌。不劳持诵外求他。若能扬簸贪嗔却。高升彼岸出泥河。 【 ○七○二】  
　　解悟成佛易易歌。轻贱自身贵重他。恭敬一切常行是。谘陈含识舍娑婆。 【 ○七○三】  
　　解悟成佛易易歌。无为无诤任从他。调心行是常为好。见闻欢喜若弥陀。 【 ○七○四】  
　　解悟成佛易易歌。不行寸步出娑婆。观身自见心中佛。明知极乐没弥陀。 【 ○七○五】  
　　解悟成佛易易歌。是心是佛没弥陀。是心作佛无别佛。明知极乐是娑婆。 【 ○七○六】  
　　解悟成佛易易歌。不劳辛苦漫多罗。销镕烦恼为船筏。还将运渡死生河。 【 ○七○七】  
　　解悟成佛易易歌。不行极乐厌娑婆。一念无依百种足。何须净土觅弥陀。 【 ○七○八】  
　　解悟成佛易易歌。调心理念语温和。出言中煞皆合道。见闻回向顺伏他。 【 ○七○九】  
　　解悟成佛易易歌。雕镂贪嗔作释伽。庄严一切周圆足。见闻归命受教诃。 【 ○七一○】  

　　○失调名（阿娘悲泣　三首）  

　　【 前言　　经道：「儿行千里，母心千里。」云。男女成长已后，各须仕宦经营，总出他州，母心相逐。朔方征戍，三年而目断长城；剑岭兴生，半岁而魂归锦水。书云：「父母之年，不可不知。」思量我等生身母。终日忧怜男与女。为儿子抛出外边。阿娘悲泣无情绪。】  
　　或仕宦。或职务。离别耶娘经岁数。见四时八节未归来。阿娘悲泣。 【 ○七一一】  
　　或经营。逐利去。或住他乡或道路。儿子虽然向外安。阿娘悲泣。 【 ○七一二】  
　　或在都。或镇戍。三载防边受辛苦。信息希疏道路遥。阿娘悲泣。 【 ○七一三】  

## ●敦煌歌辞总编卷五  

　　杂曲　定格联章  

　　五更转（七夕相望　五首）  
　　五更转（缘名利　七首）  
　　十二月（辽阳寒雁　十二首）  
　　十二月（边使戎衣　十二首）  
　　十二时（咏史　十二首）  
　　五更转（识字　五首）  
　　十二时（发愤勤学　十二首）  
　　十二时（天下传孝　十二首）  
　　十二时（行孝文　十二首）  
　　百岁篇（丈夫　十首）  
　　百岁篇（女人　十首）  
　　百岁篇（垄上苗　十首）  
　　百岁篇（池新荷　十首）  
　　百岁篇（一生身　十首）  
　　十二时（劝凡夫　十二首）  
　　十二时（佛性成就　十二首）  
　　百岁篇（缁门　十首）  
　　十二时（禅门　十二首）  
　　十二时（法体　十二首）  
　　十二时（学道　十二首）  
　　五更转（假托禅师各转　十首）  
　　五更转（顿见境　五首）  
　　五更转（南宗赞　五首）  
　　五更转（南宗定邪正　五首）  
　　五更转（无相　五首）  
　　五更转（太子入山修道赞　十五首）  
　　五更转（太子成佛　五首）  
　　十二时（圣教（佛本行赞）　十二首）  
　　五更转兼十二时（维摩托疾　二十八首）  
　　十二时（劝学　八首）  
　　十二时（求宦　四首）  
　　五更转（警世　二首）  

　　○五更转（七夕相望　五首）  

　　一更每年七月七。此时受□日。在处敷座结交□。献供数千般。　　□晨达天暮。一心待织女。忽若今夜降凡间。乞取一交言。 【 ○八○一】  
　　二更仰面碧霄天。参次众星前。月明夜□□周旋。□□□□□。　　诸女彩楼畔。烧取玉炉烟。不知牵牛在那边。望得眼睛穿。 【 ○八○二】  
　　三更女伴近彩楼。顶礼不曾休。佛前灯暗更添油。礼拜再三求。　　会甚□北斗。渐觉更星候。月落西山欻星流。将谓是牵牛。 【 ○八○三】  
　　四更缓步出门听。直走到街庭。今夜斗末见流星。奔逐向前迎。　　此时为将见。发却千般愿。无福之人莫怨天。皆是少因缘。 【 ○八○四】  
　　五更敷设了□□。处分总教收。五个姮娥结彩楼。那个见牵牛。　　看看东方动。来把秦筝弄。黄针拨镜再梳头。遥遥到来秋。 【 ○八○五】  

　　○五更转（缘名利　七首）  

　　一更初夜坐调琴。欲奏相思伤妾心。每恨狂夫薄行迹。一过抛人年月深。 【 ○八○六】  
　　君自去来经几春。不传书信绝知闻。愿妾变作天边雁。万里悲鸣寻访君。 【 ○八○七】  
　　二更孤帐理秦筝。若个弦中无怨声。忽忆狂夫镇沙漠。遣妾烦怨双泪盈。 【 ○八○八】  
　　当本只言今载归。谁知一别音信稀。贱妾犹自姮娥月。一片贞心独守空闺。 【 ○八○九】  
　　三更寂寞取箜篌。叹狂夫□□□□□。□□□□□□□。□□□□□□□。 【 ○八一○】  
　　尔为君王效忠节。都缘名利觅封侯。愿君早登丞相位。妾亦能孤守百秋。 【 ○八一一】  
　　四更丛竹弄宫商。每恨贤夫在渔阳。池中比目鱼游戏。海鸥双□□□□。 【 ○八一二】  

　　○十二月（辽阳寒雁　十二首）  

　　正月孟春春渐暄。狂夫一别□□□。无端嫁得长征壻。教妾寻常独自眠。 【 ○八一三】  
　　二月仲春春未热。自别征夫实难掣。贞君一去到三秋。黄鸟窗边唤新月。也也也也。 【 ○八一四】  
　　三月季春春极暄。忽念辽阳愁转添。贱妾思君肠欲断。君何无行不归还。 【 ○八一五】  
　　四月孟夏夏渐热。忽忆贞君无时节。妾今犹存旧日意。君何不忆妾心结。也也也也。 【 ○八一六】  
　　五月仲夏夏盛热。忽忆贞夫愁更发。一步一望陇山东。忽见君□愁似结。 【 ○八一七】  
　　六月季夏夏共同。妾亦情如对秋风。□容日日□胡月。后园春树□□□。 【 ○八一八】  
　　七月孟秋秋已凉。寒雁南飞数万行。贱妾思君肠欲断。□□□□□□□。 【 ○八一九】  
　　八月仲秋秋已阑。日日愁君行路难。妾愿秋胡速相见。□□□□□□□。 【 ○八二○】  
　　九月季秋秋欲末。忽忆贞君无时节。鸳鸯锦被冷如水。与向将□□□□。 【 ○八二一】  
　　十月孟冬冬渐寒。今尚纷纷雪敷山。寻思别君尽憔悴。愁君作客在□□。 【 ○八二二】  
　　十一月仲冬冬严寒。幽闺犹坐绿窗前。战袍缘何不开领。愁君肌瘦恐嫌宽。 【 ○八二三】  
　　十二月季冬冬极寒。昼夜愁君卧不安。枕函褥子无人见。忽忆贞君□□□。 【 ○八二四】  

　　○十二月（边使戎衣　十二首）  

　　正月孟春春渐暄。一别狂夫经数年。□□□□□□□。遣妾寻常独自眠。 【 ○八二五】  
　　二月仲春春盛暄。深闺独坐绿窗前。□□□□□□赖。教儿夫壻远防边。 【 ○八二六】  
　　三月季春春极暄。花开处处竞争鲜。花□□□□□笑。贱妾看花双泪涟。 【 ○八二七】  
　　四月孟夏夏初热。为忆狂夫难可彻。□□□□□秦筝。更取瑶琴对明月。 【 ○八二八】  
　　五月仲夏夏盛热。狂夫归否问时节。庭□□□□□□。□见莺啼声哽咽。 【 ○八二九】  
　　六月季夏夏共同。妾心恨如对秋风。□□□□□□改。教儿憔悴只缘公。 【 ○八三○】  
　　七月孟秋秋渐凉。教儿独寝守空房。君在寻常嫌夜短。君无恒觉夜能长。 【 ○八三一】  
　　八月仲秋秋已凉。寒雁南飞数万行。贱妾犹存旧日意。君何无幸不还乡。 【 ○八三二】  
　　九月季秋秋欲末。狂夫一去独难活。愿营方便觅归□。使妾愁心暂时豁。 【 ○八三三】  
　　十月孟冬冬渐寒。为君捣练不辞难。莫怪裁衣不开领。愁君肌瘦恐嫌宽。 【 ○八三四】  
　　十一月仲冬冬雪寒。戎衣造得数般般。见今专访巡边使。寄向君边着后看。 【 ○八三五】  
　　十二月季冬冬已极。寒衣欲送愁情逼。莫怪裁缝针脚粗。为忆啼多竟无力。 【 ○八三六】  

　　○十二时（咏史　十二首）  

　　夜半子。干将造剑国无二。臣剑安在石松间。为父报雠不惜死。 【 ○八三七】  
　　鸡鸣丑。子胥乃别平王走。会稽山中眉间赤。龙泉宝剑腰下吼。 【 ○八三八】  
　　平旦寅。昔日巢父尧时人。许由不羡九州长。临河洗耳不许臣。 【 ○八三九】  
　　日出卯。五帝三皇原智巧。神农为人辨五谷。涉历山川尝百草。 【 ○八四○】  
　　食时辰。夫子东行厄在陈。九曲明珠难可任。悔不桑间问女人。 【 ○八四一】  
　　隅中巳。昔日秦王造地市。一心拟捉张子房。人死为名复为利。 【 ○八四二】  
　　正南午。王莽殿前悬布鼓。路上行人皆来打。一心拟捉汉光武。 【 ○八四三】  
　　日昳未。荆轲报雠燕太子。不杀秦王为仁义。如今反作秦地鬼。 【 ○八四四】  
　　晡时申。齐晏虽小大国臣。二桃何为杀三士。田疆接冶丧其身。 【 ○八四五】  
　　日入酉。昔日秦坑能消酒。项王不取范增言。转信投降汉王走。 【 ○八四六】  
　　黄昏戌。萧何相国能造律。张良谋计无人过。韩信管兵不输失。 【 ○八四七】  
　　人定亥。项伯投门多敬爱。项庄舞剑杀汉王。乃得张良教樊哙。 【 ○八四八】  

　　○五更转（识字　五首）  

　　一更初。自恨长养枉身躯。耶娘小来不教授。如今争识文与书。 【 ○八四九】  
　　二更深。孝经一卷不曾寻。之乎者也都不识。如今嗟叹始悲吟。 【 ○八五○】  
　　三更半。到处被他笔头算。纵然身达得官职。公事文书争处断。 【 ○八五一】  
　　四更长。昼夜常如面向墙。男儿到此屈折地。悔不孝经读一行。 【 ○八五二】  
　　五更晓。作人已来都未了。东西南北被驱使。恰如盲人不见道。 【 ○八五三】  

　　○十二时（发愤勤学　十二首）  

　　【 自从塞北起烟尘。礼乐诗书总不存。不见父兮子不子。不见君兮臣不臣。暮闻战鼓雷天动。晓看带甲似鱼鳞。只是偷生时暂过。谁知久后不成身。愿得再逢尧舜日。圣朝偃武却修文。勤学不辞贫与贱。发愤长歌十二时辰。】  
　　平旦寅。少年勤学莫辞贫。君不见朱买臣未得贵。犹自行歌背负薪。 【 ○八五四】  
　　日出卯。人生在世须臾老。男儿不学读诗书。恰似园中肥地草。 【 ○八五五】  
　　食时辰。偷光凿壁事殷勤。丈夫学问随身宝。白玉黄金未足珍。 【 ○八五六】  
　　隅中巳。专心发愤寻诗史。每忆贤人羊角哀。求学山中并粮死。 【 ○八五七】  
　　正南午。读书不得辞辛苦。如今圣主召贤才。用尔中华长去武。 【 ○八五八】  
　　日昳未。暂时贫贱何羞耻。昔日相如未遇时。凄惶卖卜于廛市。 【 ○八五九】  
　　晡时申。悬头刺股是苏秦。贫病即令妻嫂弃。衣锦还乡争拜秦。 【 ○八六○】  
　　日入酉。金罇多泻蒲桃酒。劝君莫弃失途人。结交承仕须朋友。 【 ○八六一】  
　　黄昏戌。琴书独坐茅庵室。天子不将印信迎。誓隐山林终不出。 【 ○八六二】  
　　人定亥。君子虽贫礼常在。松柏纵然经岁寒。一片贞心长不改。 【 ○八六三】  
　　夜半子。莫言屈滞长如此。鸿鸟只思羽翼齐。点翅飞腾千万里。 【 ○八六四】  
　　鸡鸣丑。莫惜黄金结朋友。蓬蒿岂得久荣华。飘飖万里随风走。 【 ○八六五】  

　　○十二时（天下传孝　十二首）  

　　平旦寅。叉手堂前咨二亲。耶娘约束须领受。检校好恶莫生嗔。 【 ○八六六】  
　　日出卯。情知耶娘渐觉老。子父恩怜没多时。递户相劝须行孝。 【 ○八六七】  
　　食时辰。尊重耶娘生尔身。未曾孝养归泉路。来报生中不可论。 【 ○八六八】  
　　隅中巳。耶娘渐觉无牙齿。起坐力弱须人扶。饮食吃得些些子。 【 ○八六九】  
　　正南午。董永卖身葬父母。天下流传孝顺名。感得织女来相助。 【 ○八七○】  
　　日昃未。入门莫取外壻意。六亲破却不须论。兄弟惜他断却义。 【 ○八七一】  
　　晡时申。孝养父母莫生嗔。第一温言不可得。处分小语过于珍。 【 ○八七二】  
　　日入酉。父母在堂少饮酒。阿阇世王不是人。杀父害母生禽兽。 【 ○八七三】  
　　黄昏戌。五■〈木适〉之人何处出。空里唤向百街头。恶业牵将不拣足。 【 ○八七四】  
　　人定亥。世间父子相怜爱。怜爱亦没得多时。不保明朝阿谁在。 【 ○八七五】  
　　夜半子。独坐思维一段事。纵然妻子三五房。无常到来不免死。 【 ○八七六】  
　　鸡鸣丑。败坏之身应不久。纵然子孙满堂前。但是恩爱非前后。 【 ○八七七】  

　　○十二时（行孝文　十二首）  

　　白居易  
　　平旦寅。早起堂前参二亲。处分家中送菽水。莫教父母唤声频。 【 ○八七八】  
　　日出卯。立身之本须行孝。甘脆盘中莫使空。时时奉上知饥饱。 【 ○八七九】  
　　食时辰。居家治务最须勤。无事等闲莫外宿。归来劳费父娘嗔。 【 ○八八○】  
　　隅中巳。终孝之心不合二。竭力勤酬乳哺恩。自得名高上史记。 【 ○八八一】  
　　正南午。侍奉尊亲莫辞诉。回干就湿长成人。如今未合论辛苦。 【 ○八八二】  
　　日昳未。在家行孝兼行义。莫取妻言兄弟疏。却教父母流双泪。 【 ○八八三】  
　　晡时申。父母堂前莫动尘。纵有些些不称意。向前小语善咨闻。 【 ○八八四】  
　　日入酉。但愿父母得长寿。身如松柏色坚贞。莫学愚人多饮酒。 【 ○八八五】  
　　黄昏戌。下帘拂床早教毕。安置父母卧高堂。睡定然后抽身出。 【 ○八八六】  
　　人定亥。父母年高须保爱。但能行孝向尊亲。喜得扬名于后代。 【 ○八八七】  
　　夜半子。孝养父母存始终。百年恩爱暂时间。莫学愚人不欢喜。 【 ○八八八】  
　　鸡鸣丑。高楼大宅安得久。常劝父母发慈心。孝传题名终不朽。 【 ○八八九】  

　　○百岁篇（丈夫　十首）  

　　一十香风绽藕花。弟兄如玉父娘夸。平明趁伴争球子。直到黄昏不忆家。 【 ○八九○】  
　　二十容颜似玉珪。出门骑马乱东西。终日不解忧衣食。锦帛看如脚下泥。 【 ○八九一】  
　　三十堂堂六艺全。纵非亲友亦相怜。紫藤花下倾杯处。醉引笙歌美少年。 【 ○八九二】  
　　四十看看欲下坡。近来朋友半消磨。无人解到思量处。祗道春光没有多。 【 ○八九三】  
　　五十强谋几事成。一身何足料前程。红颜已向愁中改。白发那堪镜里生。 【 ○八九四】  
　　六十驱驱未肯休。几时应得暂优游。儿孙稍似堪分付。不用闲忧且自愁。 【 ○八九五】  
　　七十三更眼不交。只忧闲事未能抛。无端老去令人笑。衰病相牵似拔茅。 【 ○八九六】  
　　八十谁能料此身。忘前失后少精神。门前借问非时鬼。梦里相逢是故人。 【 ○八九七】  
　　九十残年实可悲。欲将言语泪先垂。三魂六魄今何在。霹雳头边耳不知。 【 ○八九八】  
　　百岁归原起不来。暮风骚屑石松哀。人生不外非虚计。万古空留一土堆。 【 ○八九九】  

　　○百岁篇（女人　十首）  

　　一十花枝两斯兼。优柔婀娜复嬮孅。父娘怜似瑶台月。寻常不许出朱帘。 【 ○九○○】  
　　二十笄年花蕊春。父娘娉许事功勋。香车暮逐随夫壻。如同萧史晓从云。 【 ○九○一】  
　　三十朱颜美少年。纱窗揽镜整花钿。牡丹时节邀歌伴。拨棹乘船采碧莲。 【 ○九○二】  
　　四十当家主计深。三男五女恼人心。秦筝不理贪机织。祗恐阳乌昏复沉。 【 ○九○三】  
　　五十连夫怕被嫌。强相迎接事嬮孅。寻思二八多轻薄。不愁姑嫂阿家严。 【 ○九○四】  
　　六十面皱发如丝。行步龙钟少语词。愁儿未得婚新妇。忧女随夫别异居。 【 ○九○五】  
　　七十衰羸争奈何。纵饶闻法岂能多。明晨若有微风至。筋骨相牵似打罗。 【 ○九○六】  
　　八十眼暗耳偏聋。出门唤北却呼东。梦中常见亲情鬼。劝妾归来逐逝风。 【 ○九○七】  
　　九十余光似电流。人间万事一时休。寂然卧枕高床上。残叶雕零待暮秋。 【 ○九○八】  
　　百岁山崖风似颓。如今身化作尘埃。四时祭拜儿孙在。明月长年照土堆。 【 ○九○九】  

　　○百岁篇（垄上苗　十首）  

　　一十一。春禾垄上苗初出。东园桃李花渐红。西苑垂杨更齐密。 【 ○九一○】  
　　二十二。苍鹰出笼毛爪利。四岁马寒初搭鞍。狐狸并得相逢值。 【 ○九一一】  
　　三十三。开筵美酒正初含。弯弓直向单于北。仗剑仍过瀚海南。 【 ○九一二】  
　　四十四。蛾眉镜里无青翠。红颜夜夜改常仪。蝉鬓朝朝不相似。 【 ○九一三】  
　　五十五。林野东西徧道路。鬓边白发如素丝。颊上青颜若秋露。 【 ○九一四】  
　　六十六。寒暑无端来逼逐。妻儿男女伴愁容。冤家肯教寡情欲。 【 ○九一五】  
　　七十七。寿年乡党无人匹。童仆朝扶暮坐看。眼中冷泪连珠出。 【 ○九一六】  
　　八十八。力弱形枯垂鹤发。骨瘦穷秋怯夜风。身老霜天愁尽日。 【 ○九一七】  
　　九十九。临崖摧残一株柳。新生白发头上无。映日红颜更何有。 【 ○九一八】  
　　一百终。寂寂泉台掩夜空。闭骨不知寒暑变。月明长照垄头松。 【 ○九一九】  

　　○百岁篇（池新荷　十首）  

　　一十一。池上新荷行花出。珠弹近追黄雀年。玉襁初纟青春日。 【 ○九二○】  
　　二十二。专为英侠交豪贵。箜篌筚篥杨柳花。青丝玉镫浮云骑。 【 ○九二一】  
　　三十三。武略文章陌上谈。十月角弓鸣塞北。五花骏马猎城南。 【 ○九二二】  
　　四十四。草木山川动杀气。风光渐渐不依依。物色那堪太憔悴。 【 ○九二三】  
　　五十五。前王后帝何堪数。寂寂春光愁不明。凛凛寒风来入户。 【 ○九二四】  
　　六十六。日月迅走如奔蝮。鬓边白发竞相催。手中拄杖仍嫌曲。 【 ○九二五】  
　　七十七。举头斜望西山日。皇王纵有金马迎。伛偻那堪玉堂出。 【 ○九二六】  
　　八十八。筋疲力尽如枯札。毡褥从君坐万重。还如独卧寒江雪。 【 ○九二七】  
　　九十九。临崖垂藤挂枯柳。百年之事俄尔间。金玉满堂非我有。 【 ○九二八】  
　　一百终。坟前几树凌霜松。千秋不见蛾眉态。万岁空留狐兔踪。 【 ○九二九】  

　　○百岁篇（一生身　十首）  

　　释悟真  
　　【 河西都僧统赐紫沙门悟真。年逾七十。风疾相兼。动静往来。半身不遂。思忆一生所作。有为实事。难竟寸阴。无为理中。窃行缺少。独被习气。系在轮回。自责身心。裁诗十首。维非佳妙。狂简斐然。散虑摅怀。暂时解闷。鉴识君子。矜勿诮焉。】  
　　幼龄割爱愿投真。未报慈颜乳哺恩。子欲养而亲不待。孝亏终始一生身。 【 ○九三○】  
　　从师陶染向空门。惟忻温故乐知新。冰谨专行入正路。犹恐辜负一生身。 【 ○九三一】  
　　盛年躭读骋风云。披检车书要略文。学缀五言题四句。务存篇叶一生身。 【 ○九三二】  
　　丰衣足食苦辞贫。得千望万费心神。徒劳蓄积为他有。孤嗟役计一生身。 【 ○九三三】  
　　男儿特达建功勋。万里崎岖远赴秦。对策圣明天子喜。承恩至立一生身。 【 ○九三四】  
　　□情往往显名闻。奢心数数往来亲。衣着绮罗贪锦绣。矜装瓌器一生身。 【 ○九三五】  
　　迷情颠倒气贪嗔。还曾自赞毁他人。口过闲谈轻小罪。如今追悔一生身。 【 ○九三六】  
　　绍继传灯转法轮。三车引喻炫迷津。智海常流功德水。些须浮泛一生身。 【 ○九三七】  
　　圆明正觉学无尘。罪根福性人齐均。森罗动植皆非相。无过返照一生身。 【 ○九三八】  
　　岁有荣枯秋复春。千般老病苦相奔。从兹更莫回顾恋。好去千万一生身。 【 ○九三九】  

　　○十二时（劝凡夫　十二首）  

　　夜半子。夜半子。众生重重萦俗事。不能禅定自观心。何日得悟真如理。　　豪强富贵暂时间。究竟终归不免死。非论我辈是凡夫。自古君王亦如此。 【 ○九四○】  
　　鸡鸣丑。鸡鸣丑。不分年贬侵蒲柳。忽然明镜照前看。顿觉红颜不如旧。　　眼暗尫羸渐加愁。头鬓苍茫面复皴。不觉无常日夜催。即看强梁那可久。 【 ○九四一】  
　　平旦寅。平旦寅。智慧莫与色为亲。断除三障及三业。远离六贼及六尘。　　金玉满室非是宝。忍辱最是无价珍。男子女人行此事。不染生死免沉沦。 【 ○九四二】  
　　日出卯。日出卯。浊恶世界多烦恼。欲得当来证果因。弃舍荣华急修道。　　随时麻褐且充体。锦铺罗衣莫将好。如来尚自入涅盘。凡夫宿业谁能保。 【 ○九四三】  
　　食时辰。食时辰。六贼轮回不识珍。自恨生长阎浮提。恒为冤魔会须勤。　　众生在俗须眼利。莫着沉沦守迷津。跋提河边洗罪垢。菩提树下证成真。 【 ○九四四】  
　　隅中巳。隅中巳。所恨流浪共生死。法船虽达涅盘城。二鼠四蛇从后至。　　人身犹如水上泡。无常煞鬼忽然至。三日病卧死临头。善恶二业终难避。 【 ○九四五】  
　　正南午。正南午。人命犹如草头露。火急努力勤修福。第一莫贪自迷误。　　阎罗司命难求嘱。积宝陵天无用处。若其放慢似寻常。历劫哀哉自受苦。 【 ○九四六】  
　　日昳未。日昳未。众生禀性惟求利。孰知猛火逼燃来。不解将身远相避。　　无心诵读大乘经。执着悭贪怀思意。一朝病卧死王催。腾身直入到焦热地。 【 ○九四七】  
　　晡时申。晡时申。慈悲喜舍最为珍。被他打骂恒忍辱。当来获得菩提因。　　皮骨肉  
　　髓终莫惜。法水时时得润身。一切烦恼渐轻微。解脱逍遥出六尘。 【 ○九四八】  
　　日入酉。日入酉。观看荣华实不久。劫石尚自化为尘。富贵那能得长有。　　愚人不悟守迷津。专爱杀生并好酒。无常不肯与人期。地狱刀山长劫受。 【 ○九四九】  
　　黄昏戌。黄昏戌。冥路幽深暗如漆。牛头狱卒把铁杈。罪人一入无时出。　　智者闻声心胆惊。幸者思量莫输失。欲得当来避险路。勤修般若波罗蜜。 【 ○九五○】  
　　人定亥。人定亥。罪福总是天曹配。善因恶业自相随。临渴掘井终难悔。　　荣华恰似风中烛。眼里贪色大痴昧。一朝冷落卧黄沙。百年富贵知何在。 【 ○九五一】  

　　○十二时（佛性成就　十二首）  

　　平旦寅。了了轮回受苦辛。含全□□□□□。意识参杂有数人。 【 ○九五二】  
　　日出卯。令□□□□□□。门外三车不用论。□□□□□□□。 【 ○九五三】  
　　食时辰。无明花发几时新。□声□□□□□。随运贪生恣苦因。 【 ○九五四】  
　　隅中巳。□□□□□□□。故知击浪风势惊。□□□□□□□。 【 ○九五五】  
　　正南午。般若之船能救苦。得达彼岸舍□船。□□□□□□□。 【 ○九五六】  
　　日昳未。将知二境如□□。毁誉不动如须弥。□□□□□□□。 【 ○九五七】  
　　晡时申。终取如来□□□。火威停炉□□□。□□□□□□□。 【 ○九五八】  
　　日入酉。世谛荣华应不久。但拯无明不染心。则与诸佛为心首。 【 ○九五九】  
　　黄昏戌。自有心中如慧日。但知识得涅盘城。则是般若波罗蜜。 【 ○九六○】  
　　人定亥。众生久被无明盖。一往沉沦苦海中。此度出离生死海。 【 ○九六一】  
　　夜半子。发愿无明心不起。欲除烦恼是菩提。则是火宅离生死。 【 ○九六二】  
　　鸡鸣丑。故知佛性人人有。若知万象悉皆空。则知佛性得成就。 【 ○九六三】  

　　○百岁篇（缁门　十首）  

　　一十辞亲愿出家。手携经榼学煎茶。驱乌未解从师教。往往抛经摘草花。 【 ○九六四】  
　　二十空门艺卓奇。沾恩剃发整威仪。应法心师堪羯磨。五年勤学尽毗尼。 【 ○九六五】  
　　三十精通法论全。四时无暇复无眠。有心直拟翻龙藏。岂肯因循过百年。 【 ○九六六】  
　　四十幽玄总揽知。游巡天下入王畿。经论一言分擘尽。五乘八藏更无疑。 【 ○九六七】  
　　五十恩延入帝宫。紫衣新赐意初浓。谈经御殿倾雷雨。震齿潜波卧窟龙。 【 ○九六八】  
　　六十人间置法船。广开慈谕示因缘。三车已立门前路。念念无常劝福田。 【 ○九六九】  
　　七十连宵坐结跏。观空何处有荣华。匡心直乐求清净。永离沾衣染着花。 【 ○九七○】  
　　八十虽存力已残。梦中时复到天关。还遇道人邀说法。请师端坐上金坛。 【 ○九七一】  
　　九十之身朽不坚。犹蒙圣力助轻便。残灯未灭光辉薄。时见迎云在目前。 【 ○九七二】  
　　百岁归原逐晚风。松楸叶落几春冬。平生意气今朝尽。聚土如山总是空。 【 ○九七三】  

　　○十二时（禅门　十二首）  

　　平旦寅。发意断贪嗔。莫教心散乱。虚度一生身。 【 ○九七四】  
　　日出卯。取镜当心照。明知内外空。更莫生烦恼。 【 ○九七五】  
　　食时辰。努力早出尘。莫念时时苦。回向涅盘因。 【 ○九七六】  
　　隅中巳。火宅难居止。专修解脱身。莫着求名利。 【 ○九七七】  
　　正南午。四大无梁柱。须知假合空。万物皆无主。 【 ○九七八】  
　　日昳未。造恶相连累。恒将败坏身。流浪生死地。 【 ○九七九】  
　　晡时申。须见未来因。自躯终不保。终归一微尘。 【 ○九八○】  
　　日入酉。观身非长久。念念不离心。数珠恒在手。 【 ○九八一】  
　　黄昏戌。归依须暗室。无明亦无际。何时逢慧日。 【 ○九八二】  
　　人定亥。吾今早已悔。驱驱不暂停。万物皆失坏。 【 ○九八三】  
　　夜半子。减睡还须起。端坐正观心。掣却无明蔽。 【 ○九八四】  
　　鸡鸣丑。擿木看窗牖。明来暗自除。佛性心中有。 【 ○九八五】  

　　○十二时（法体　十二首）  

　　平旦寅。洗足烧香礼世尊。胡跪虔诚齐发愿。努力修取未来因。 【 ○九八六】  
　　日出卯。凭案寻经传圣教。过去之佛舍轮王。妻儿眷属何须乐。 【 ○九八七】  
　　食时辰。纵然被骂莫生嗔。徧体脓血流不尽。总是皮囊虚坏身。 【 ○九八八】  
　　隅中巳。析食持斋莫贪利。暂时清净能护持。即获弥陀珍宝器。 【 ○九八九】  
　　正南午。努力勤修存防护。六根之际用功夫。莫教外境来相误。 【 ○九九○】  
　　日昳未。众生须作出罪意。莫言出家空剃头。不得随风逐浪去。 【 ○九九一】  
　　晡时申。若能观行最为珍。一切善法从心起。十方诸佛不离身。 【 ○九九二】  
　　日入酉。莫学渴鹿驱焰走。空□功夫漫波波。法水何时得入口。 【 ○九九三】  
　　黄昏戌。智慧明灯暗中出。千罗万绮归舍者。文殊师利方丈室。 【 ○九九四】  
　　人定亥。普劝众生莫造罪。释迦犹自入涅盘。岂有凡夫得长在。 【 ○九九五】  
　　夜半子。铜钟鸣晓即须去。不如闻早学修行。一宝之身不空去。 【 ○九九六】  
　　鸡鸣丑。四大之身应不久。剎那造罪即无常。三途地狱没人救。 【 ○九九七】  

　　○十二时（学道　十二首）  

　　夜半子。荫中真如止。观心超有无。寂然俱空理。 【 ○九九八】  
　　鸡鸣丑。实相离空有。但作不住观。熏成无量寿。 【 ○九九九】  
　　平旦寅。学道事须贫。了无卓锥地。会合涅盘因。 【 一○○○】  
　　日出卯。佛性除烦恼。正念知色空。可得菩提道。 【 一○○一】  
　　食时辰。勤息除我人。善了平等性。当证法王身。 【 一○○二】  
　　隅中巳。伏折内魔使。外境自然除。圆成调御士。 【 一○○三】  
　　正南午。身中有净土。澄心离断常。佛性自然覩。 【 一○○四】  
　　日昳未。识性如鼎沸。定慧圆三空。当成四无畏。 【 一○○五】  
　　晡时申。法性契于尘。善作无住相。生灭体为真。 【 一○○六】  
　　日入酉。色心应非久。内外若不安。觉道中为首。 【 一○○七】  
　　黄昏戌。须诠能所律。与般若相应。湛然离入出。 【 一○○八】  
　　人定亥。蕴中真如在。但悟八识源。自成七觉海。 【 一○○九】  

　　○五更转（假托禅师各转　十首）  

　　一更静坐观剎那。生灭妄想徧娑婆。客尘烦恼积成劫。成劫除劫转更多。 【 一○一○】  
　　二更静坐息心神。喻若日月去浮云。未识心时除妄想。只此妄想本来真。 【 一○一一】  
　　真妄原来同一体。一物两名难合会。合会不二大丈夫。历劫相随今始解。 【 一○一二】  
　　三更静坐入禅林。息妄归真达本心。本心清净无个物。只为无物悉包融。 【 一○一三】  
　　包融一切含万境。色空不异何相得。故知万法一心如。却将法财施一切。 【 一○一四】  
　　四更念定悟总持。无明海底取莲藕丝。取丝出水花即死。未取丝时花即萎。 【 一○一五】  
　　二疑中间难启会。劝君学道莫懈怠。念念精进须向前。菩提烦恼难了解。 【 一○一六】  
　　了解烦恼是痴人。心心法数不识真。一物不念始合道。说即得道是愚人。 【 一○一七】  
　　五更隐在五荫山。丛林陡暗侵半天。无想道师结跏坐。入定虚凝证涅盘。涅盘生死皆是幻。无有此岸非彼岸。 【 一○一八】  
　　三世共作一剎那。影见世间出三界。若人达此理真如。行住坐卧皆三昧。 【 一○一九】  

　　○五更转（顿见境　五首）  

　　释神会  
　　一更初。涅盘城里见真如。妄想是空非有实。不言为有不言无。　　非垢净。离空虚。莫作意。入无余。了性即知当解脱。何劳端坐作功夫。 【 一○二○】  
　　二更催。知心无念是如来。妄想是空非实有。□□山上不劳梯。　　顿见境。佛门开。寂灭乐。是菩提。□□□灯恒普照。了见馨香无去来。 【 一○二一】  
　　三更深。无生□□坐禅林。内外中间无处所。魔军自灭不来侵。　　莫作意。勿凝心。任自在。离思寻。般若本来无处所。作意何时悟法音。 【 一○二二】  
　　四更阑。□□□□□□□。□□共传无作法。愚人造化数数般。　　寻不见。难□难。□祋似。本来禅。若悟剎那应即见。迷时累劫暗中观。 【 一○二三】  
　　五更分。净体由来无我人。黑白见知而不染。遮莫青黄寂不论。　　了了见。的知真。随无相。离缘因。一切时中常解脱。共俗和光不染尘。 【 一○二四】  

　　○五更转（南宗赞　五首）  

　　一更长。一更长。如来智慧化中藏。不知自身本是佛。无明障闭自慌忙。　　了五蕴。体皆亡。灭六识。不相当。行住坐卧常作意。则知四大是佛堂。 【 一○二五】  
　　一更长。二更长。有为功德尽无常。世间造作应不久。无为法会体皆亡。　　入圣位。坐金刚。诸佛国。徧十方。但知十方原贯一。决定得入于佛行。 【 一○二六】  
　　二更长。三更严。坐禅习定苦能甜。不信诸天甘露蜜。魔军眷属出来看。　　诸佛教。实福田。持斋戒。得生天。生天终归还堕落。努力回心取涅盘。 【 一○二七】  
　　三更严。四更阑。法身体性本来禅。凡夫不念生分别。轮回六趣心不安。　　求佛性。向里看。了佛意。不觉寒。广大劫来常不悟。今生作意断悭贪。 【 一○二八】  
　　四更阑。五更延。菩提种子坐红莲。烦恼泥中常不染。恒将净土共金颜。　　佛在世。八十年。般若意。不在言。夜夜朝朝恒念经。当初求觅一言诠。 【 一○二九】  

　　○五更转（南宗定邪正　五首）  

　　释神会  
　　一更初。妄想真如不异居。迷则真如是妄想。悟则妄想是真如。　　念不起。更无余。见本性。等空虚。有作有求非解脱。无作无求是功夫。 【 一○三○】  
　　二更催。大圆宝镜镇安台。众生不了攀缘病。由斯障闭心不开。　　本自净。没尘埃。无染着。绝轮回。诸行无常是生灭。但观实相见如来。 【 一○三一】  
　　三更侵。如来智慧本幽深。唯佛与法乃能见。声闻缘觉不知音。　　处山窟。住禅林。入空定。便凝心。一坐还同八万劫。只为担麻不重金。 【 一○三二】  
　　四更阑。法身体性不劳看。看则住心便作意。作意还同妄想抟。　　放四体。莫攒顽。任本性。自观看。善恶不思即无念。无念无思是涅盘。 【 一○三三】  
　　五更分。菩提无住复无根。过去舍身求不得。吾师普遂不忘恩。　　施法药。大张门。去障膜。豁浮云。顿与众生开佛眼。皆令见性免沉沦。 【 一○三四】  

　　○五更转（无相　五首）  

　　一更浅。众要诸缘何所遣。但依正观且□□。念念真如方可显。 【 一○三五】  
　　二更深。菩提妙理誓探寻。旷彻清虚无去住。证得如如平等心。 【 一○三六】  
　　三更半。宿昔尘劳从此断。先除过现未来因。栰喻成规超彼岸。 【 一○三七】  
　　四更迁。定慧双行出盖缠。了见色空圆净体。澄如戒月莹晴天。 【 一○三八】  
　　五更催。佛日凝然妙境开。超透四禅空寂处。相应一念见如来。 【 一○三九】  

　　○五更转（太子入山修道赞　十五首）  

　　一更夜月凉。东宫建道场。幡花伞盖日争光。烧宝香。 【 一○四○】  
　　共奏天仙乐。龟兹韵宫商。美人无奈手颐忙。声绕梁。 【 一○四一】  
　　太子无心恋。闭目不形相。将身不作转轮王。只是怕无常。 【 一○四二】  
　　二更夜月明。音乐堪人听。美人纤手弄秦筝。貌轻盈。 【 一○四三】  
　　姨母专承事。耶输相逐行。太子无心恋色声。岂能听。 【 一○四四】  
　　轮回三恶道。六趣在死生。从来改却这般名。只是换身形。 【 一○四五】  
　　三更夜月亭。嫔妃睡不醒。美人梦里作音声。往相迎。 【 一○四六】  
　　出家时欲至。天王号作瓶。宫中闻唤太子声。甚叮咛。 【 一○四七】  
　　我是四天王。故来远自迎。朱鬃便蹑紫云腾。共去夜逾城。 【 一○四八】  
　　四更夜月偏。乘云到雪山。端身正坐欲向前。坐禅延。 【 一○四九】  
　　寻思父王忆。每当姨母怜。耶输忆我向门看。眼应穿。 【 一○五○】  
　　便即唤车匿。分付与衣冠。将吾白马却归还。传我言。 【 一○五一】  
　　五更夜月交。帝释度金刀。毁形落发绀青毫。鹊奠 【 读如『帝』。】 巢。 【 一○五二】  
　　牧女献牛乳。长者奉香茅。誓当作佛苦海峤。眉间放白毫。 【 一○五三】  
　　日食一麻麦。六载受勤劳。因充果满自逍遥。三界超。 【 一○五四】  

　　○五更转（太子成佛　五首）  

　　一更初。太子欲发坐寻思。奈知耶娘防守到。何时度得雪山川。 【 一○五五】  
　　二更深。五百个力士睡昏沉。遮取黄羊及车匿。朱鬃白马同一心。 【 一○五六】  
　　三更满。太子腾空无人见。宫里传闻悉达无。耶娘肝肠寸寸断。 【 一○五七】  
　　四更长。太子苦行万里香。一乐菩提修佛道。不藉你世上作公王。 【 一○五八】  
　　五更晓。大地上众生行道了。忽见城头白马踪。则知太子成佛了。 【 一○五九】  

　　○十二时（圣教（佛本行赞）　十二首）  

　　夜半子。摩耶夫人诞太子。步步足下生莲花。九龙齐吐温和水。 【 一○六○】  
　　鸡鸣丑。昔日诸亲本自有。黄羊车匿圈东西。不那千人自心有。 【 一○六一】  
　　平旦寅。太子因中是佛身。本有三十二相好。神通智慧异诸人。 【 一○六二】  
　　日出卯。出门忽逢病死老。即知此戒正堪修。便是回心求佛道。 【 一○六三】  
　　食时辰。本性持戒断贪嗔。不羡世间为国主。唯求涅盘成佛因。 【 一○六四】  
　　隅中己。库藏金银尽布施。怜贫恤老又慈悲。每有苦灾今日是。 【 一○六五】  
　　正南午。太子修行实辛苦。每日持斋一麻麦。舍却悭贪及父母。 【 一○六六】  
　　日昳未。太子神通实智慧。眉间放光照十方。救拔众生出五趣。 【 一○六七】  
　　晡时申。太子广开妙法门。降得魔王及外道。莎罗林里见世尊。 【 一○六八】  
　　日入酉。阎浮提众生难化诱。愿求世尊陀罗尼。若有人闻诵持受。 【 一○六九】  
　　黄昏戌。佛闻双林无有失。阿难合掌白佛言。文殊来问维摩诘。 【 一○七○】  
　　人定亥。十大弟子来忏悔。佛说西方净土国。见闻自消一切罪。 【 一○七一】  

　　○五更转兼十二时（维摩托疾　二十八首）  

　　一更初。一更初。医王设教有多途。维摩权疾徙方丈。莲花宝相坐街衢。 【 一○七二】  
　　二更浅。二更浅。金粟如来巧方便。室包干象掌擎山。示有妻儿常厌患。 【 一○七三】  
　　三更深。三更深。释迦演法语同音。听闻随类皆得解。观根为说称人心。 【 一○七四】  
　　四更至。四更至。月面毫光千道起。有学无学万余人。助佛弘宣一大事。 【 一○七五】  
　　五更晓。五更晓。将明佛国先有兆。一盖之中千土呈。十方世界俱能照。 【 一○七六】  
　　夜半子。夜半子。□□□□□□□。□□□□□□□。□□□□□□□。 【 一○七七】  
　　【 此处阙辞一首。】  
　　鸡鸣丑。鸡鸣丑。宝积发心中夜后。启问如来不独行。五百之中为上首。 【 一○七八】  
　　天将曙。命无垢。与君今为不请友。言谈尚未成宝经。所以相印传金口。 【 一○七九】  
　　平旦寅。平旦寅。毘耶长者半千人。俱持宝盖来相诣。维摩托疾有其因。 【 一○八○】  
　　从托疾。何所因。将明佛土有灵真。料取世尊必问疾。从此折服大声闻。 【 一○八一】  
　　日出卯。日出卯。声闻弟子如来告。汝往维摩问疾因。出来皆说无词报。 【 一○八二】  
　　有何遇。无词报。舍利林间岂为道。呵嗔原是大菩提。何须宴坐除烦恼。 【 一○八三】  
　　食时辰。食时辰。迦叶头陀偏乞贫。须菩提持钵见居士。舍贫从富被呵嗔。 【 一○八四】  
　　一从富。一从贫。两皆住着心不匀。但知取食无高下。自然即是法真身。 【 一○八五】  
　　隅中已。隅中已。文殊忽然承圣旨。往问维摩疾何因。相逢皆不谈真理。 【 一○八六】  
　　谈真理。问善喜。不来而来何届此。二士法性原本同。无所从来复无至。 【 一○八七】  
　　正南午。正南午。文殊问疾维摩与。维摩说疾贪爱生。众生疾损我还愈。 【 一○八八】  
　　妄有疾。真无愈。不要寻思始觉悟。本性原来无损增。祗为迷愚有言语。 【 一○八九】  
　　日昳未。日昳未。居士室中天女侍。声闻神变不知他。舍利怀惭花不坠。 【 一○九○】  
　　花不落。心有畏。无明相中妄生二。将知未晓法性空。滞此空花便为耻。 【 一○九一】  
　　晡时申。晡时申。光明童子到城门。借问道场何所是。维摩报到直心人。 【 一○九二】  
　　佛亲侍。阿难云。如来有疾要医身。持钵乞乳呵令去。慎莫教他外道闻。 【 一○九三】  
　　日入酉。日入酉。须菩提解空不着有。尼干是汝本来师。尘劳与魔共一手。 【 一○九四】  
　　不着空。不着有。不断贪嗔不离垢。不见佛僧可取食。若能如此无诤咎。 【 一○九五】  
　　黄昏戌。黄昏戌。问疾还到阿那律。稽首推辞我不任。天眼不真被呵叱。 【 一○九六】  
　　维摩诘。问弥勒。一生受记何时得。未来未至不住今。正位之中无歇息。 【 一○九七】  
　　人定亥。人定亥。湍波澄澄清净海。更不回流生死河。永别泥棃辞渴爱。 【 一○九八】  
　　辞渴爱。归妙海。取舍之心俱窒碍。不空不有不处中。若能如此真三昧。 【 一○九九】  

　　○十二时（劝学　八首）  

　　平旦寅。□□□□未安身。奉劝有男须入学。莫推言道我家贫。　　从小父娘□□□。到大偻罗必越人。纵然未得一官职。笔下方圆养二亲。 【 一一○○】  
　　日出卯。□□□□□衣巧。不言官职作曹同。天下相钦酒饭饱。　　村坊每每人□□。□□□□□□□。人夫丛里得轻行。纸笔在身当役了。 【 一一○一】  
　　食时辰。□□□□□□□。□□□宁心莫慢。逢人礼节切须存。　　□□□□□□□。□□□□用胜人。会得先贤经典义。何愁到处不安身。 【 一一○二】  
　　隅中巳。有子须教识文字。共人两递定英雄。把笔思惟获道理。　　远近称传到姓名。遥闻谈说人皆美。世人不敢苦欺凌。都为文章有纲纪。 【 一一○三】  
　　正南午。读书便是随身宝。高官卿相在朝廷。幼时入学曾辛苦。　　□□□□□□□。□□□□□□□。假如未遇在中间。时人岂敢来轻侮。 【 一一○四】  
　　日昳未。□□□□莫辞废。然如日下涉劬劳。成名还有凌云志。　　□□□□□□□。□□□□□□□。他时若得高官职。百里之成作伟器。 【 一一○五】  
　　晡时申。劝君教子胜留银。不见昔时勤学仕。衣锦还乡朱买臣。　　名播其传天下说。□□父母不及亲。但教十年冬夏读。不搂变作一贫人。 【 一一○六】  
　　日入酉。常行好事劝朋友。东舍遥呼去吃茶。西舍用留去饮酒。　　□□□□□□□。□□□□□□□。羡他德义美三端。遐方四海相知久。 【 一一○七】  
　　【 下阙四首。】  

　　○十二时（求宦　四首）  

　　【 上阙八首。】  
　　黄昏戌。官职比来从此出。文章争不多勤学。有志勿令生愧悔。 【 一一○八】  
　　人定亥。先王典籍合敬爱。若能读得百家书。万劫千生名价在。 【 一一○九】  
　　夜半子。春榜即写才文字。朝廷上下骋词章。万个之中无有二。 【 一一一○】  
　　鸡鸣丑。权隐在尘非长久。一朝肥马衣轻裘。富贵荣华万物有。 【 一一一一】  


　　○五更转（警世　二首）  

　　一更初。少年光景暂时无。一世之间何足度。谁知四大是空虚。人皆恒作千年调。谓将不死镇安居。有钱不解修功德。沽酒买肉事凶粗。终日贪生不觉老。鬓边白发实难除。面上红颜千道皱。腰疼脊曲项筋□。眼暗耳聋□不辨。头昏脑转手专□。□中牙齿并落尽。皮肉瘦损□身枯。出门入户着弱杖。坐卧欲起觅人扶。村舍追随不能去。亲情故旧往还疏。丈夫一朝身如此。与死无别有何殊。 【 一一一二】  
　　二更分。阎浮众生不可论。终日悤悤望富贵。谁先□业受饥贫。当时梳头镜里照。如今一拢永无因。被他将衣面上盖。合眼瞑瞑不解睁。从你男女头前哭。千呼万唤耳不闻。脚着纸靴常不脱。眼索衣裳遮莫嗔。终归不免深埋却。□□□□□□□。 【 一一一三】  
　　【 下阙三首。】  

## ●敦煌歌辞总编卷六  

　　杂曲　长篇定格联章  

　　十二时（普劝四众依教修行　一百三十四首）  

　　释智严  

　　鸡鸣丑（八首）  
　　平旦寅（十二首）  
　　日出卯（十首）  
　　食时辰（十二首）  
　　隅中巳（十二首）  
　　日南午（十首）  
　　日昳未（十首）  
　　晡时申（十三首）  
　　日入酉（十首）  
　　黄昏戌（十二首）  
　　人定亥（九首）  
　　夜半子（十首）  
　　总结（六首）  

　　○鸡鸣丑（八首）  

　　鸡鸣丑。鸡鸣丑。曙色纔能分户牖。富者高眠醉梦中。贫人已向尘埃走。 【 一二○一】  
　　或城隍。或村薮。矻矻波波各营构。下床开眼是欺谩。举意用心皆过咎。 【 一二○二】  
　　或刀尺。或秤斗。增减那容夸眼手。只知劳役有为身。不曾戒约无厌口。 【 一二○三】  
　　吃腥膻。饮醲酒。业障痴心难化诱。也知寺里讲筵开。却趁寻春玩花柳。 【 一二○四】  
　　命亲邻。屈朋友。抚掌高歌饮醲酎。为言恩爱永团圆。将谓荣华不衰朽。 【 一二○五】  
　　妻子情。终不久。只是生存诈亲厚。未容三日病缠绵。隈地憎嫌百般有。 【 一二○六】  
　　嘱亲情。托姑舅。房卧资财暗中袖。更若夫妻气不和。乞求得病谁相救。 【 一二○七】  
　　兄弟亡。男女幼。财物是他为主首。每逢斋七尚推忙。更肯追修添福佑。 【 一二○八】  

　　○平旦寅（十二首）  

　　平旦寅。天渐晓。钟鼓满城惊宿鸟。万户千门悉喧喧。九陌六街人浩浩。 【 一二○九】  
　　或公私。或营讨。不拣高低皆扰扰。一生多是聚眉愁。百年少见开颜笑。 【 一二一○】  
　　只知生。不知老。忧活忧家常苦恼。不信头中白发生。凭君自把青铜照。 【 一二一一】  
　　火宅忙。何日了。朽树临崖看即倒。只忧闲事不忧身。蹉跎不觉无常到。 【 一二一二】  
　　葬荒郊。安宅兆。古柏寒松荫荒草。津梁险路一无凭。合眼沉沦三恶道。 【 一二一三】  
　　大丈夫。自支料。不用教人再三道。七十岁人犹自稀。何须更作千年调。 【 一二一四】  
　　莫任运。要思忖。也须自觅些些稳。如今一向为生涯。前程将甚为支准。 【 一二一五】  
　　要慈悲。莫悭吝。小小违情但含忍。听法闻经勉力为。持斋念佛加精进。 【 一二一六】  
　　今日言。是衷恳。万计头头相接引。就中孤露要安存。切是临危莫相损。 【 一二一七】  
　　自知非。须识分。步步无常渐相近。自家身事自家修。别人谁肯相哀悯。 【 一二一八】  
　　抱忠贞。行孝顺。无利之谈休话论。但将好事让他人。早晚偻罗胜百钝。 【 一二一九】  
　　见师僧。要参问。莫慢身心须戒慎。信喻之人若到来。为君雪出轮回本。 【 一二二○】  

　　○日出卯（十首）  

　　日出卯。人浩浩。丹焰金烟生浩渺。纔将曙色衬三山。渐朏微明光八表。 【 一二二一】  
　　动行人。飞宿鸟。初烁峯峦渐溪沼。生成万物力能深。开坼千花功不小。 【 一二二二】  
　　利虽多。害不少。说着门徒须痛恼。能令绿鬓作苍筤。巧使红颜成墓草。 【 一二二三】  
　　孕者生。寿者夭。壮者衰残小者老。古来美丽与英雄。谁免无常暗侵耗。 【 一二二四】  
　　上三皇。下四皓。潘岳美容彭祖老。八元八俊葬丘陵。三杰三良掩荒草。 【 一二二五】  
　　斗文才。逞词藻。三箧五车何足讨。尽推松柏有坚贞。也被消磨见枯槁。 【 一二二六】  
　　实愁人。作甚好。只有回心归圣道。慈悲喜舍离悭贪。忍辱柔和除倨傲。 【 一二二七】  
　　少诛求。莫奸巧。业报总由心所造。但断贪嗔及痴慢。便合如来无漏教。 【 一二二八】  
　　见善人。相仿效。利益之门须爱乐。 【 读如「要」。】 贪财嗜色险巇人。也莫嫌他莫嘲笑。 【 一二二九】  
　　自恬和。舍喧闹。息意忘缘真要妙。依前不改旧时心。万劫轮回何日了。 【 一二三○】  

　　○食时辰（十二首）  

　　食时辰。若时节。善女善男听我说。不论店肆与人家。多是烹炮啖腥血。 【 一二三一】  
　　或猪羊。或鱼鳖。尽向此时遭剸割。鳍鳞剉落口犹开。肝肚携来气全热。 【 一二三二】  
　　或浑炮。或细切。尽逞无明恣餐啜。教他忍苦受刀砧。犹嫌不美情无悦。 【 一二三三】  
　　痛一般。命无别。争不教他抱冤结。业镜无情下待君。此时巧口难分雪。 【 一二三四】  
　　阎魔王。亲断决。一一招当敢抵揭。不论铢两总还他。如此相雠几时歇。 【 一二三五】  
　　纵为人。神气劣。短命多灾形困惙。争如蔬素遣饥肠。免被冤家随后撮。 【 一二三六】  
　　况此身。如聚沫。终是无常归坏灭。暂时光腻与肥充。两日不安瘦如刮。 【 一二三七】  
　　中和年。闰三月。饥饿人民递相杀。或是父子相窥图。到此恩亲皆断绝。 【 一二三八】  
　　饥火侵。难制遏。道俗僧尼无拣别。若非尖刃陌心穿。即是长枪胸上剟。 【 一二三九】  
　　热油浇。沸汤泼。号诉求他谁睬聒。贪饕之意若豺狼。毒恶之心似罗剎。 【 一二四○】  
　　我此言。虽碜粝。只要人闻心改彻。自兹直到佛涅盘。洗涤身心交净洁。 【 一二四一】  
　　罪谁无。要猛决。一忏直教如沃雪。求生净土礼弥陀。九品花中常快活。 【 一二四二】  

　　○隅中巳（十二首）  

　　隅中巳。时最善。胜事皆从此时办。一是如来持钵时。二当天众经行散。 【 一二四三】  
　　纯陀供。香积饭。法会斋筵陈供献。州州梵剎扣金钟。处处道场排玉馔。 【 一二四四】  
　　或平安。或追荐。肃肃高僧离竹院。起草簇成鸾凤台。霜笺镂作莲花椀。 【 一二四五】  
　　备果花。悬盖伞。玉像金容光焕烂。神祇之类沐珍羞。鸦鸟已来皆饱满。 【 一二四六】  
　　利存亡。益家眷。凡是有求皆满愿。不唯禳却万般灾。兼乃蠲除千户难。 【 一二四七】  
　　宾头卢。大罗汉。应供此时天下徧。如斯施设益羣生。总是如来巧方便。 【 一二四八】  
　　弥陀国。兜率院。要去何人为障难。十斋八戒有功劳。六道三途无系绊。 【 一二四九】  
　　佛法中。须用意。得此人身岂容易。若落边方下贱中。佛法师僧永难值。 【 一二五○】  
　　难后人。须庆喜。百分之中无一二。幸于乱世遇弥陀。又喜残年逢舍利。 【 一二五一】  
　　学持斋。究经义。亲近大乘生慧智。夜夜长燃照佛灯。朝朝勤换淹花水。 【 一二五二】  
　　念观音。持势至。一串数珠安袖里。目前灾难不能侵。临终又如眠相睡。 【 一二五三】  
　　利益言。须切记。功果教君不虚弃。若非净土礼弥陀。定向天宫覩慈氏。 【 一二五四】  

　　○日南午（十首）  

　　日南午。日南午。赫赫红轮当万户。晦明缘隔浅深云。延促游行南北路。 【 一二五五】  
　　奋金乌。迅玉兔。旋绕不离南赡部。潜移红脸作桑榆。暗换青丝为柳絮。 【 一二五六】  
　　立三才。经万古。多少英雄似狼虎。咸随落日影魂销。尽溺游波无觅处。 【 一二五七】  
　　潘岳容。石崇富。美丽西施并洛浦。死王谁怕镜前花。煞鬼徒劳掌中舞。 【 一二五八】  
　　春复秋。旦复暮。改变桑田易朝祚。三皇五帝总成空。四皓七贤皆作土。 【 一二五九】  
　　虚幻身。无正主。假托众缘成荫聚。一朝缘散气归空。又把形骸葬堆阜。 【 一二六○】  
　　母哭儿。儿哭母。相送人间几千度。升沉瞥瞥似浮沤。来往憧憧如镇戌。 【 一二六一】  
　　少颜回。老彭祖。前后虽殊尽须去。无常一件大家知。争奈人心不惊悟。 【 一二六二】  
　　减功夫。抛世务。勤听弥陀亲法宇。看看四大逼来时。何事安然不忧惧。 【 一二六三】  
　　泡幻形。岂坚固。一失人身难再遇。劝君取语早修行。前程免受波咤苦。 【 一二六四】  

　　○日昳未（十首）  

　　日昳未。日昳未。幻世浮生如梦寐。红颜潜去没人知。白发暗来何处避。 【 一二六五】  
　　贫穷人。若布施。实是教他力难置。若是生涯幸且充。不解用心修善事。 【 一二六六】  
　　设深机。窥小利。恨不剜挑人脑髓。饱餐腥血饮杯觞。恣长无明生意气。 【 一二六七】  
　　少谦和。没仁义。兄弟何曾如手臂。亲生父母似闲人。未省晨昏畧看侍。 【 一二六八】  
　　恣荒唐。逞奢侈。一日光阴半朝醉。思量能得几多时。眼前便见成枯悴。 【 一二六九】  
　　或腰疼。或冷痹。只道偶然乖摄理。寻求处士访灵丹。嘱托往还回药饵。 【 一二七○】  
　　年命衰。灾祸至。积善缠绵难起止。蹉跎不遇善亲情。劝杀猪羊祭神鬼。 【 一二七一】  
　　长冤家。招祸祟。转转前程不如意。门庭寥落管弦休。车马稀疏往还弃。 【 一二七二】  
　　死魔来。相貌异。男女妻儿皆怖畏。七魄俄成北斗云。一身遽掩东流水。 【 一二七三】  
　　漫搥胸。徒下泪。前路茫茫没依倚。争如预自作津梁。免向三途永沉坠。 【 一二七四】  

　　○晡时申（十三首）  

　　晡时申。日将晏。残景难留如急箭。不论贫富与公私。尽为生涯走疲倦。 【 一二七五】  
　　役心神。失茶饭。溪壑之心何日满。逢人只道没功夫。何处更曾修福善。 【 一二七六】  
　　劝诸人。莫放慢。火宅驱忙无际限。别人吃物自家饥。功德直须自家办。 【 一二七七】  
　　莫多罗。觅闲散。广置妻房多系绊。虚忙恰似采花蜂。自缚何殊蚕作茧。 【 一二七八】  
　　女若多。费绫绢。好物不可教觑见。红罗帐上间银泥。绯绣床帏蹙金雁。 【 一二七九】  
　　凤凰钗。鹦鹉盏。枕盝妆函金花钿。搬将送与别人家。任你耶娘卖家产。 【 一二八○】  
　　拜别时。日将晚。欲去佯寻诈悲恋。父边螫咬觅零银。母处含啼乞钗钏。 【 一二八一】  
　　得即欣。阻即怨。欢喜冤家相恼乱。去后搜寻房卧中。点检生涯无一半。 【 一二八二】  
　　杀猪羊。修品馔。聚集亲情作光显。为他男女受波咤。争似随时谋嫁遣。 【 一二八三】  
　　死到来。不相管。父母与他当苦难。思量眷属暂同居。毕竟终身成大患。 【 一二八四】  
　　释迦尊。巧方便。说出莲花经八卷。火宅门外设三车。欲使门徒登彼岸。 【 一二八五】  
　　强闻经。勤发愿。煞鬼任君钱巨万。直饶宅舍徧寰中。身谢得木头三四片。 【 一二八六】  
　　着绮罗。挂绫绢。殓入棺中虚坏烂。分毫善事不曾修。实即令人哀悯见。 【 一二八七】  

　　○日入酉（十首）  

　　日入酉。日入酉。落照残霞不长久。林间宿鸟乱分飞。路上归人争步走。 【 一二八八】  
　　罢治生。休运构。凡是工人悉停手。随时饭了略跧头。晓鼓纔明又依旧。 【 一二八九】  
　　使府君。食香糗。须念樵农住山薮。旱涝忍苦自耕耘。美饭不曾沾一口。 【 一二九○】  
　　体单寒。面尘垢。火焙烟熏形黑瘦。你辈城隍聚落居。人间苦事须知有。 【 一二九一】  
　　遇清平。永福佑。要者运来皆得就。不能知分感天恩。厌贱粮储轻粟豆。 【 一二九二】  
　　养鸡鹅。喂猪狗。雀鼠穿窬圌囤漏。撮来抛向粪堆头。日蒸雨烂成蛆臭。 【 一二九三】  
　　抛掷多。损君寿。现世令人福不厚。或时种作遇风霜。纵得成苗多稗莠。 【 一二九四】  
　　嫌善人。亲恶友。习狎熏莸行乖丑。交关多使七成钱。籴粜无非两般斗。 【 一二九五】  
　　年既秋。渐蒲柳。起坐呻吟力衰朽。闻经业重睡昏昏。买肉脚轻行走走。 【 一二九六】  
　　齿渐疏。皮渐皱。行动原来一依旧。不须目下骋偻罗。波咤总在无常后。 【 一二九七】  

　　○黄昏戌（十二首）  

　　黄昏戌。有可说。鼓罢长街人不出。莫言遇夜得身闲。算钱彻曙犹啾唧。 【 一二九八】  
　　还往来。露妻室。半夜烹炮餐未毕。台盘脚下酒滂沱。经像面前多碎骨。 【 一二九九】  
　　醉昏昏。迷兀兀。将为长年保安吉。忽然福尽欲乖张。寒暑交侵成卧疾。 【 一三○○】  
　　死王来。去仓卒。前路茫茫黑如漆。业绳牵入铁城中。万柜千箱阿谁物。 【 一三○一】  
　　舍华堂。埋土窟。一善不修身已卒。有亲男女为追斋。七分之中唯得一。 【 一三○二】  
　　若姑姨。或弟侄。一分之中也兼失。争如少健自家修。闲来更念弥陀佛。 【 一三○三】  
　　清信男。清信女。听我今朝相劝语。曩生曾早结缘来。此时方得相逢遇。 【 一三○四】  
　　戒身心。少嗔妒。遮莫身为家长主。百般谗佞耳边来。冤恨且为含容取。 【 一三○五】  
　　行无伤。言有据。凡事酌量须得所。姿妆粉黛莫奢华。衣服绫罗须俭素。 【 一三○六】  
　　或子孙。或儿妇。衣食恩怜须徧布。丈夫慈善性恬和。儿女娇痴轻诫谕。 【 一三○七】  
　　蕴贤和。作规矩。小大安存如子母。欲无口业免人嫌。儿大钥匙分付与。 【 一三○八】  
　　自修行。辨前路。吃着残年能几许。更饶富似石崇家。谁免身为坟下土。 【 一三○九】  

　　○人定亥（九首）  

　　人定亥。人定亥。尽日驱驰夜方在。聚头灯下饮杯觞。促膝盘中啜纤鲙。 【 一三一○】  
　　或公私。或买卖。陶染结交多聚会。终年迷醉长无明。肯信佛门堪倚赖。 【 一三一一】  
　　纵发心。无忍耐。拣点师僧论过罪。虽逢善境暂回心。忽遇违缘还却退。 【 一三一二】  
　　少蹉跎。老追悔。纵强闻经筋力败。将钱布施男女嗔。用物设斋妻子怪。 【 一三一三】  
　　劝莫忙。教且待。方便意图为窒碍。何如少健自支分。莫教直到年衰迈。 【 一三一四】  
　　眼目昏。耳沉聩。渐觉心神转蒙昧。寝寐长逢过往人。神魂已入幽冥界。 【 一三一五】  
　　后生时。恣痴爱。终日留情声色内。三科法境没坚牢。五荫形躯终破坏。 【 一三一六】  
　　不聪明。少知解。噉食众生结冤害。涅盘正路此时迷。生死病源何日瘥。 【 一三一七】  
　　弥陀佛。功力大。能为劳生除障盖。猛抛家务且勤求。看看被送荒郊外。 【 一三一八】  

　　○夜半子（十首）  

　　夜半子。夜半子。时刻循环有终始。始终终始始还终。有世界来只如此。 【 一三一九】  
　　死又生。生又死。出没憧憧何日已。或前或后即差殊。一例无常归大地。 【 一三二○】  
　　夜既阑。天似水。斗转河回人尽睡。有时却坐草堂中。悲见人间无限事。 【 一三二一】  
　　悲囚徒。牢狱里。夜静领来力拷捶。杖鞭绳缚苦难任。皮肉酸疼连骨髓。 【 一三二二】  
　　悲病人。久尪悴。四体沉沉难起止。床头一盏寂寥灯。枕畔两行酸楚泪。 【 一三二三】  
　　悲孕妇。日将至。停烛焚香告天地。性命惟忧顷刻间。浑家大小专看侍。 【 一三二四】  
　　悲孤孀。没依倚。发鬓茸茸雪相似。霜天寒夜自嗟吁。骨冷衣单多怨怼。 【 一三二五】  
　　悲行人。抛幼累。恨别愁明啼不寐。少妻灯下坐支颐。老母堂前愁啮指。 【 一三二六】  
　　或富豪。或贫匮。各自前生缘果异。或藏草舍避惊忧。或卧红楼整沉醉。 【 一三二七】  
　　或佳期。或失意。聚散悲欢事难纪。思量一夜百千家。几户忧愁几家喜。 【 一三二八】  

　　○总结（六首）  

　　昼属人。夜属鬼。睡是人间之小死。身即冥冥枕上眠。魂魄悠悠何处去。 【 一三二九】  
　　夜复晓。晓复夜。昼夕递迁何日罢。镜中霜发逐时添。颊上桃花随日谢。 【 一三三○】  
　　足轩车。多宅舍。兰室屏帏纯绣画。一朝禄尽死王来。生事落然难顾藉。 【 一三三一】  
　　善要修。罪须怕。不是虚言相诳謼。阎王未肯受分疏。煞鬼岂能容谄诈。 【 一三三二】  
　　火宅忙。须割舍。自古无常谁免者。暂寄浮生白日中。终归永卧黄泉下。 【 一三三三】  
　　更拟讲。日将西。计想门徒总待归。念佛一时归舍去。明日依时莫教迟。 【 一三三四】  

## ●敦煌歌辞总编卷七  

　　大曲  

　　阿曹婆辞（镇陇西　三首）  
　　斗百草辞（喜去觅草　四首）  
　　何满子辞（长城侠客　四首）  
　　剑器辞（上秦王　三首）  
　　苏莫遮（五台曲子　六首）  

　　○阿曹婆辞（镇陇西　三首）  

　　第一  
　　第二  
　　第三  

　　第一  

　　昨夜春风入户来。动人怀。祗见庭前花欲发。半含咍。　　直为思君容貌改。征夫镇在陇西坏。正见庭前双鹊喜。君在塞外远征回。梦先来。 【 一五○一】  

　　第二  

　　独坐幽闺思转多。意如何。秋夜更长难可度。慢怜他。　　每恨狂夫薄行迹。一从征出镇蹉跎。直为思君容貌改。疆场还道□□□。□□□。 【 一五○二】  

　　第三  

　　当本祗言三载归。灼灼期。朝暮啼多淹损眼。信音稀。　　妾守空闺恒独寝。君在塞北亦应知。懊恼无辞呈肝胆。留心会合待明时。□□□。 【 一五○三】  

　　○斗百草辞（喜去觅草　四首）  

　　第一  
　　第二  
　　第三  
　　第四  

　　第一  

　　建寺祈长生。花林摘浮郎。有情离合花。无风独摇草。喜去喜去觅草。色数莫令少。 【 一五○四】  

　　第二  

　　佳丽重名城。簪花竞斗新。不怕西山白。惟须东海平。喜去喜去觅草。觉走斗花先。 【 一五○五】  

　　第三  

　　望春希长乐。南楼对百花。但看结李草。何时染缬花。喜去喜去觅草。斗罢且归家。 【 一五○六】  

　　第四  

　　庭前一株花。芬芳独自好。欲摘问旁人。两两相捻笑。喜去喜去觅草。灼灼其花报。 【 一五○七】  

　　○何满子辞（长城侠客　四首）  

　　第一  
　　第二  
　　第三  
　　第四  

　　第一  

　　半夜秋风凛凛高。长城侠客逞雄豪。手执钢刀利如雪。腰间恒挂可吹毛。 【 一五○八】  

　　第二  

　　秋水澄澄深复深。喻如贱妾岁寒心。江头寂寞无音信。薄暮惟闻黄鸟吟。 【 一五○九】  

　　第三  

　　城傍猎骑各翩翩。侧坐金鞍调马鞭。胡言汉语真难会。听取胡歌甚可怜。 【 一五一○】  

　　第四  

　　金河一去路千千。欲到天边更有天。马上不知时历变。回来未半早经年。 【 一五一一】  

　　○剑器辞（上秦王　三首）  

　　第一  
　　第二  
　　第三  

　　第一  

　　皇帝持刀强。一一上秦王。斗贼勇勇勇。拟欲向前汤。应手三五个。万人谁敢当。从家缘业重。终日事三郎。 【 一五一二】  

　　第二  

　　丈夫气力全。一个拟当千。猛气冲心出。视死亦如眠。弯弓不离手。恒日在阵前。譬如鹘打雁。左右悉皆穿。 【 一五一三】  

　　第三  

　　排备白旗舞。先自有由来。合如花焰秀。散若电光开。喊声天地裂。腾踏山岳摧。剑器呈多少。浑脱向前来。 【 一五一四】  

　　○苏莫遮（大唐五台曲子六首，寄在苏莫遮。）  

　　第一  
　　第二  
　　第三  
　　第四  
　　第五  
　　第六  

　　第一  

　　大圣堂。非凡地。左右盘龙。为有台相倚。岭岫嵯峨朝雾已。花木芬芳。菩萨多灵异。　　面慈悲。心欢喜。西国真僧。远远来瞻礼。瑞彩时时岩下起。福祚当今。万古千秋岁。 【 一五一五】  

　　第二  

　　上东台。过北斗。望见扶桑。海畔神龙斗。雨雹相和惊林薮。雾卷云收。化现千般有。　　吉祥鸣。师子吼。闻者狐疑。怕往罗筵走。纔念文殊三两口。大圣慈悲。方便潜身救。 【 一五一六】  

　　第三  

　　上北台。登险道。石径崚嶒。缓步行多少。徧地名花微异草。定水潜流。一日三回到。　　骆驼崖。风袅袅。来往巡游。须是身心好。罗汉岩头观渿河。 【 读如「号」。】 不得久停。为有神龙懆。 【 一五一七】  

　　第四  

　　上中台。盘道远。万仭迢迢。髣髴回天半。宝石巉岩光灿烂。异草名花。似锦堪游玩。　　玉华池。金沙畔。冰窟千年。到者身心颤。礼拜虔诚重发愿。五色祥云。一日三回现。 【 一五一八】  

　　第五  

　　上西台。真圣境。阿耨池边。好似金桥影。两道圆光明似镜。一朵香山。崪屼堪吟咏。　　师子踪。深印定。八德池边。甘露常清净。菩萨行时龙众请。居士谈扬。为有天人听。 【 一五一九】  

　　第六  

　　上南台。林岭别。净境孤高。岩下观星月。远眺遐方情思悦。或听神钟。感愧捻香爇。　　蜀锦花。银丝结。供养诸天。菡萏无人折。往日尘劳今消灭。福寿延长。为见真菩萨。 【 一五二○】  

## ●敦煌歌辞总编补遗  

　　只曲类  
　　组曲类  
　　五七言体  

　　（一）只曲类  

　　失调名（发箭到长安）  
　　失调名（一家归）  
　　失调名（男儿出外）  
　　浣溪沙（黄莺）  
　　失调名（问安）  
　　失调名（草头霜冷）  
　　临江仙（大王处分）  
　　望江南（大丈夫汉）  
　　失调名（远征行）  
　　浣溪沙（山头水道）  
　　失调名（抛我一生）  
　　浣溪沙（万里迢停）  
　　失调名（耶娘老）  

　　○失调名（发箭到长安）  

　　□□射立甚分明。忙把金弓接画簳。四围百姓看。脚踏□白□坛。发箭到长安。　　适□面。从来合有动停君。恰似前过□。侧耳听。只似觉凄声。 【 补○○一】  

　　○失调名（一家归）  

　　一家归。□年尽。日渐西。□□上诣开云道。专使请事大王□。生死说一场。自身受甚苦。观音也合知。　　自身坐处无罪过。三边使来不。发遣一封书。青天也合知。 【 补○○二】  

　　○失调名（男儿出外）  

　　男儿出外径前行。路上慎莫逢贼兵。两家排阵便该斗。三棱凿子乱纵横。夺目云中落羽翰。相隈莫效鸦鹊争。 【 补○○三】  

　　○浣溪沙（黄莺）  

　　一只黄莺薄天飞。空中罗网嗟长悬。唤取家中好恩眷。叹人言。　　高意郎君劳□□。忽然得夺旋高天。悔不当初人心负。□你两个没因缘。 【 补○○四】  

　　○失调名（问安）  

　　问安分明不似潘。绕欢。贱妾□口女□□至五更寒。外看。远闻孤山风动晓。心酸。□手两□酒家钱。皇天。愿作江河变澄川。将身航海没波澜。 【 补○○五】  

　　○失调名（草头霜冷）  

　　草头霜冷误中年。误中年。先须学取礼仪全。誓愿莫归还。　　脱却皮裘蕃汉国。蕃汉国。多应养马上胭脂山。泪眼仰青天。 【 补○○六】  

　　○临江仙（大王处分）  

　　大王处分靖烽烟。山路阻隔多般。寒风切切贱于丹。行路远。正见一条天。　　愿我早晚夺山川。大王尧舜团圆。自今以后把枪攒。卸金甲。高唱快活年。 【 补○○七】  

　　○望江南（大丈夫汉）  

　　大丈夫汉。为国莫思身。单枪匹马抢排阵。尘飞草动便须行。以后敬家军。　　两阵壁。隐微处莫潜身。腰间四围十三□。龙泉宝剑靖妖雰。举将来献明君。 【 补○○八】  

　　○失调名（远征行）  

　　上却沙场别却妻。教我儿壻远征行。乃可巾鹿古鞍弟汉壻。大王不容许女人妆。　　女人束妆有何妨。妆束出来似神王。乃可刀头剑下死。夜夜不愿守空房。 【 补○○九】  

　　○浣溪沙（山头水道）  

　　忽见山头水道堙。鸳鸯环甲被金鞍。马上弯弓搭箭射。塞门看。　　为报乞寒王子大。胭脂山下战场宽。丈夫儿出来须努力。觅取策三边。 【 补○一○】  

　　○失调名（抛我一生）  

　　抛我一生却。自家一身当。归汉路。千万忆君。若在生之时。不谓人死。卿卿意着。早去过。日落西下得相见。 【 补○一一】  

　　○浣溪沙（万里迢停）  

　　万里迢停不见家。一条黄路绝鸣沙。自忆家乡心意乱。日长斜。　　海水亲圌来往□。远闻孤雁转思多。惆怅年年归北路。曲子催送浪淘沙。 【 补○一二】  

　　○失调名（耶娘老）  

　　一不愿耶娘老。二不愿梵公生。三不愿无弟兄。四不愿自身当。　　燕子云中鸟。下来绕此堂。同席温美酒。且以唱歌人。 【 补○一三】  

　　（二）组曲类  

　　高兴歌（酒赋　二十一首）  
　　胡笳十八拍又一拍  

　　○高兴歌酒赋二十一首  

　　王公特达越今古。六尺堂堂善文武。但令朝夕醉如泥。不惜钱财用如土。 【 补一○一】  
　　远近咸知用度惯。轻弃隋珠召玉环。绿酒长令能涨海。黄金不用积如山。 【 补一○二】  
　　嵇叔夜。阮仲容。冰玉琢。成千锺。为与刘伶千日酒。醉卧南山百尺松。 【 补一○三】  
　　一言道合即知音。酒如泉水肉如林。有胆浑沦天许大。泰山团作小于心。 【 补一○四】  
　　瘿木杯。犀酒角。长餔抵唇声瀺灂。白日林里访山涛。夜向瓮前寻毕卓。 【 补一○五】  
　　珊瑚杓。金叵罗。倾酒淙淙如龙涡。酒若悬流注不歇。口如沧海吸黄河。 【 补一○六】  
　　鹅儿黄。鸭头绿。桑落蒲桃看不足。相令唯忧日势斜。吟欢只怕时光促。 【 补一○七】  
　　挑金灯。爇玉烛。绿珠姮娥送歌曲。遮莫酒如黑黯湫。终须欲入■〈山含〉巉谷。 【 补一○八】  
　　点清酒。如竹叶。沾着唇。甜入颊。罇中湛湛旁人怯。酒熏花色赤翩翩。面上紫光凝■〈聂欠〉■〈聂欠〉。 【 补一○九】  
　　凤凰杯。玛瑙盏。左旋右旋大虫眼。千车鹿脯作资财。百只枪筹是家产。 【 补一一○】  
　　无劳四字犯章程。不明不快酒满盛。银碗浑擎张口泻。君听且作瀺灂声。 【 补一一一】  
　　筝笛相和声沸天。更将新曲入繁弦。为听十拍黄花酒。打折一条白玉鞭。 【 补一一二】  
　　新开九酝气氛氲。嫌何昔日孟尝君。壶觞百杯徒浪饮。章程不许李稍云。 【 补一一三】  
　　彻晓天明坐不起。酕醄酩酊芳筵里。回头吐出莲花杯。浮萍草盖泛香水。 【 补一一四】  
　　暖淳淳。本无骨。咽入喉中声嗗嗗。 【 补一一五】  
　　纳面酒。嗢勃桃。拨醅尝却三五瓢。心头旧酒逢新酒。半似含消半未消。 【 补一一六】  
　　今年九月寒应早。高幡百度尊前倒。人醉何愁不得归。马识酒家来去道。 【 补一一七】  
　　入凝冬。香满室。红地炉。相厌膝。银铛乱点野駞酥。罍罍酒消鱼眼出。户外多应冻栗寒。筵中不若三春日。 【 补一一八】  
　　孔夫子。并颜渊。古今高哲称大贤。辩士甲乙鲁仲连。何晏马融老郑玄。桃花园里看无地。走入壶中却有天。 【 补一一九】  
　　璨然可观辞赋客。兴治文章光惮赫。人生一代不荣华。彭祖徒劳年七百。 【 补一二○】  
　　醉眠更有何所忧。衣冠身外复何求。但得清罇消日月。莫愁红粉老春秋。 【 补一二一】  

　　○胡笳十八拍又一拍  

　　刘商  

　　第一拍  
　　第二拍  
　　第三拍  
　　第四拍  
　　第五拍  
　　第六拍  
　　第七拍  
　　第八拍  
　　第九拍  
　　第十拍  
　　第十一拍  
　　第十二拍  
　　第十三拍  
　　第十四拍  
　　第十五拍  
　　第十六拍  
　　第十七拍  
　　第十八拍  
　　胡笳第十九拍  

　　第一拍  

　　汉室将衰兮四夷不宾。动干戈兮征战频。哀哀父母生育我见离乱兮当此辰。纱窗对镜未经事。将谓珠帘能蔽身。一朝胡骑入中国。苍黄处处逢胡人。忽将薄命委锋镝。可惜红颜随虏尘。 【 补一二二】  

　　第二拍  

　　马上将余向绝域。厌生求死死不得。戎羯腥膻岂是人。豺狼喜怒难姑息。行尽天山足霜霰。风土萧条近胡国。万里重阴鸟不飞。寒沙莽莽无南北。 【 补一二三】  

　　第三拍  

　　如羇囚兮在缧绁。忧虑万端无处说。使余刀兮剪余发。食余肉兮饮余血。诚知杀身愿如此。以余为妻不如死。早被蛾眉累此身。空悲弱质柔如水。 【 补一二四】  

　　第四拍  

　　山川路长谁记得。何处天涯是乡国。自从惊怖少精神。不觉风霜损颜色。夜中归梦来又去。朦胧岂解传消息。漫漫胡天叫不闻。明明汉月应相识。 【 补一二五】  

　　第五拍  

　　水头宿兮草头坐。风吹汉地衣裳破。羊脂沐发长不梳。羔子皮裘领仍左。狐襟貉袖腥复膻。昼披行兮夜披卧。毡怅时移无定居。日月长兮不可过。 【 补一二六】  

　　第六拍  

　　怪得春光不来久。胡中风土无花柳。天翻地覆谁得知。如今正南看北斗。姓名音信两不通。终日经年常闭口。是非取与在指撝。言语传情不如手。 【 补一二七】  

　　第七拍  

　　男儿妇人带弓箭。塞马蕃羊卧霜霰。寸步东西岂自由。偷生乞死非情愿。龟兹觱篥愁中听。碎叶琵琶夜深怨。竟夕无云月上天。故乡应得重相见。 【 补一二八】  

　　第八拍  

　　忆昔私家恣娇小。远取珍禽学驯扰。如今沦弃念故乡。悔不当初放林表。朔风萧萧寒日暮。星河寥落胡天晓。旦夕思归不得归。愁心想似笼中鸟。 【 补一二九】  

　　第九拍  

　　当日苏武单于问。道是宾鸿解传信。学他刺血写得书。书上千重万重恨。髯胡少年能走马。弯弓射飞无远近。遂令边雁转怕人。绝域何由达方寸。 【 补一三○】  

　　第十拍  

　　恨凌辱兮恶腥膻。憎胡地兮怨胡天。生得胡儿欲弃捐。及生母子情宛然。貌殊语异憎还爱。心中不觉常相牵。朝朝暮暮在眼前。腹生手养宁不怜。 【 补一三一】  

　　第十一拍  

　　日来月往相催迁。迢迢星岁欲周天。无冬无夏卧霜霰。水冻草枯为一年。汉家甲子有正朔。绝域三光空自悬。几回鸿雁来又去。肠断蟾蜍亏复圆。 【 补一三二】  

　　第十二拍  

　　破瓶落井空永沈。故乡望断无归心。宁知远使问姓名。汉语冷冷传好音。梦魂几度到乡国。觉后翻成哀怨深。如今果是梦中事。喜过悲来情不任。 【 补一三三】  

　　第十三拍  

　　童稚牵衣双在侧。将来不可留又忆。还乡惜别两难分。宁弃胡儿归旧国。山川万里复边戍。背面无由得消息。泪痕满面对残阳。终日依依向南北。 【 补一三四】  

　　第十四拍  

　　莫以胡儿可羞耻。恩情亦各言其子。手中十指有长短。截之痛惜皆相似。还乡岂不见亲族。念此飘零隔生死。南风万里吹我心。心亦随风度辽水。 【 补一三五】  

　　第十五拍  

　　叹息襟怀无定分。当时怨来归又恨。不知愁怨情若何。似有锋铓扰方寸。悲欢并行情未快。心意相尤自相问。不缘生得天属亲。岂向仇雠结恩信。 【 补一三六】  

　　第十六拍  

　　去时只觉天苍苍。归日始知胡地长。重阴白日落何处。秋雁所向应南方。平沙四顾自迷惑。远近悠悠随雁行。征途未尽马蹄尽。不见行人边草黄。 【 补一三七】  

　　第十七拍  

　　行尽胡天千万里。唯见黄沙白云起。马饥跑雪衔草根。人渴敲冰饮流水。燕山髣髴辨烽戍。鼙鼓如闻汉家垒。努力前程是帝乡。生前免向胡中死。 【 补一三八】  

　　第十八拍  

　　归来故乡见亲族。田园半芜春草绿。明烛重燃煨烬灰。寒泉更洗沈泥玉。载持巾栉礼仪好。一弄丝桐生死足。出入关山十二年。哀情尽在胡笳曲。 【 补一三九】  

　　胡笳第十九拍  

　　毛押衙  
　　去年骨肉悲□□。不似今年苦为客。失土翻□落水瓶。归蕃永作投河石。他乡人物稀相识。独有夫君沉怜惜。岁暮态情生百端。不觉愁牵加一拍。 【 补一四○】  

　　（三）五七言体  

　　五七言情词（闺情　二首）  
　　五七言禅诗（断诸恶　二首）  
　　五七言禅诗（光明崖　五首）  

　　○五七言情词（闺情二首）  

　　千回万转梦难成。万遍千回梦里惊。总为相思愁不寐。纵然愁寐忽天明。 【 补一四一】  

　　○五七言禅诗（断诸恶二首）  

　　□□断诸恶。细细詃贪嗔。若使如罗汉，即自绝嚣尘。 【 补一四三】  
　　将刀且割无明暗。复用利剑断亲姻。究竟涅盘非是远。寻思寂灭即为邻。只是众生不牵致，所以沉沦罪业深。努力遵三宝，何虑不全身。 【 补一四四】  

　　○五七言禅诗（光明崖五首）  

　　光明崖中常贪爱。（努力）五阴城□□□□。（难识）□□□林极险峻。（努力）终朝恒被四魔牵。（难识） 【 补一四五】  
　　圣教□□□□□。（努力）□□□走恋攀缘。（难识）轮回六趣如圆观。（努力）净土人稀不肯前。（难识） 【 补一四六】  
　　有求皆有苦。（努力）少欲必心安。（难识）冤亲悉平等。（努力）世乐暂时间。（难识）眷属相结伴。（努力）历劫受饥寒。（难识）恩爱如泡影。（努力）贪者不归还。（难识） 【 补一四七】  
　　善知识一言难可喻。（努力）决定坚修须向前。（难识）居山甚奇妙。（努力）勤心作意看。（难识）渴饮无生水。（努力）饥食法喜餐。（难识）忍辱大随体。（努力）不羡世间官。（难识） 【 补一四八】  
　　莲华本从淤泥出。（努力）智者无心趣涅盘。（难识）法性如空像兔角。（努力）普愿含识逢真源。（难识） 【 补一四九】
