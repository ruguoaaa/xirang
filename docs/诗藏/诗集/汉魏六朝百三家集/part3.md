---
title: 第3部分
index: true
icon: editor
order: 3
category:
  - 诗藏
  - 诗集
  - 汉魏六朝百三家集
tag:
  - 钦定四库全书
  - 集部八
  - 总集类
  - 张溥
  - 明
---

## 汉魏六朝百三家集卷十二目录  

汉崔骃集题词  

汉肃宗好崔亭伯文章称于窦宪有真龙之目宪遂揖为上客自古文人遭时遇主未或无因而前赵良嬖人长卿狗监作合之始不辞污泥亭伯以四颂结知天子躬亲荐达贵臣曳履迎门其荣重亦百世一时也窦氏骄恣屡献规诫忤意见疎乐浪小邑竟长甘肥遯披其文词十过杜钦之説王凤矣亭伯少与班傅齐名未遑仕进时或讥其静乃作达防以匹解嘲立言之致初若符节及其终也子云抱恨于投阁亭伯成名于辽隂文之为文非言之难行之难也崔氏显人西汉代有崔发谄事王莽官至司空崔篆羞之闭门荥阳重自伤悼而赋慰志言及建新其耻同于氓诗之垝垣复关也亭伯处士年少箴刺贵戚翻然髙蹈无忝先子此之谓乎何必铭昆吾之鼎勒景襄之钟然后名得意哉  

目録  

赋  

反都赋【`有序`】  

大将军西征赋【`有序`】  

大将军临洛观赋  

著述  

达防  

书  

与窦宪书  

牋  

与窦宪牋  

又  

又  

箴  

太尉诸箴  

司徒箴  

大理箴  

虎贲中郎箴  

河南尹箴  

酒箴  

铭  

仲山父鼎铭  

车左铭  

车右铭  

车后铭  

樽铭  

袜铭  

缝铭  

刀劎铭  

又  

刻漏铭  

六安枕铭  

扇铭  

颂  

上四巡颂表  

西巡颂【`有序`】  

南巡颂【`有序`】  

东巡颂  

北巡颂  

汉明帝颂  

北征颂  

杖颂  

议  

章帝諡议  

论  

博徒论  

又  

七  

七依  

杂文  

婚礼结言  

诗  

安封侯诗  

七言诗  

## 汉魏六朝百三家集卷十二  

明　张溥　辑  

汉崔骃集  

赋  

反都赋【`有序`】  

汉厯中絶京师为墟光武受命始迁洛都客有陈西土之富云洛邑小故畧陈祸败之机不在险也  

建武龙兴奋旅西驱虏赤睂讨髙明斩铜马破骨都收翡翠之驾据天下之图上帝受命将昭其烈濳龙初九真人乃发上贯紫宫裵徊天阙掘狼狐蹈参伐陶以乾坤始分日月观三代之余烈察殷汤之遗风背崤函之固即周雒之中兴四郊建三雍禅梁父封岱宗  

大将军西征赋【`有序`】  

主簿骃言愚闻昔在上世义兵所克工歌其诗贤陈其颂书之庸器列在明堂所以显武功也  

于是袭孟秋而西征跨雍梁而逺踪陟陇阻之峻坂升天梯以髙翔旗旐翼如游风羽毛纷其覆云金光皓以夺目武鼓铿而雷震  

大将军临洛观赋  

濵曲洛而立观营髙壤而作庐处崇显以闲敞超絶邻而特居列阿阁以环匝表髙台而起楼歩辇道以周流临轩楹以观鱼于是迎夏之末春之垂桃枝夭夭杨栁猗猗既乃日垂卥阳中曜内光防衔纵策逸如奔飏  

著述  

达防  

或説已曰易称备物致用可观而有所合故能扶阳以出顺隂而入春发其华秋收其实有始有极爰登其质今之韫椟六经服膺道术厯世而游髙谈有日俯钩深于重渊仰探逺乎九干穷至赜于幽微测濳隐之无源然下不步卿相之廷上不登王公之门进不党以赞已退不黩于庸人独师友道德合符曩真抱景特立与士不羣葢髙树靡隂独木不林随时之宜道贵从凡于时太上运天德以君世宪王僚而布官临雍泮以恢儒疏轩冕以崇贤率惇德以厉忠孝扬茂化以砥仁义选利器于良材求镆铘于明智不以此时攀台阶闚紫闼据髙轩望朱阙夫欲千里而咫尺未发防窃惑焉故英人乘斯时也犹逸禽之赴深林蝱蚋之趣大沛胡为嘿嘿而乆沉滞也答曰有是言乎子茍欲勉我以世路不知其跌而失吾之度也古者隂阳始分天地初制皇纲亡绪帝纪乃设传序厯数三代兴灭昔大庭尚矣赫胥防识淳朴散离人物错乖髙辛攸降厥趣各违道无常稽与时张防失仁为非得义为是君子通变各审所履故士或掩目而渊濳或盥耳而山栖或草耕而仅饱或木茹而长饥或重聘而不来或屡黜而不去或冒询以干进或望色而斯举或以役夫发梦于王公或以渔父见兆于元若夫纷繷塞路凶虐播流人有昏垫之戹主有畴咨之忧条垂藟蔓上下相求于是乎贤人授手援世之灾防渉赴俗急斯时也昔尧含慼而臯陶谟髙祖叹而子房虑祸不散而曹绛奋结不解而陈平权及其策合道从克乱弭冲乃将镂珪册显功铭昆吾之冶勒景襄之钟与其有事则褰裳濡足冠挂不顾人溺不拯则非仁也当其无事则躐缨整襟规矩其步德让不修则非忠也是以险则救俗平则守礼举以公心不私其体今圣上之育斯人也朴以皇质雕以唐文六合怡怡比屋为仁壹天下之众异齐品类之万殊参差同量坏冶一陶羣生得理庶绩其凝家家有以乐和人人有以自优威械藏而爼豆布六典陈而九刑厝济兹兆庶出于平易之路虽有力牧之畧尚父之厉伊皋不论奚事范蔡夫广厦成而茂木畅逺求存而良马絷隂事终而水宿藏场功毕而大火入方斯之际处士山积学者川流衣裳被宇冠葢云浮譬犹衡阳之林岱隂之麓伐寻抱不为之稀蓺拱把不为之数悠悠防极亦各有得彼采其华我收其实舍之则藏已所学也故进动以道则不辞执珪而秉柱国复静以理则甘糟糠而安藜藿夫君子非不欲仕也耻夸毗以求举非不欲室也恶登墙而搂处呌呼鬻县旌自表非随和之宝也暴智燿世因以干禄非仲尼之道也游不伦党茍以狥已汗血竞时利合而友子笑我之沉滞吾亦病子屑屑而不已也先人有则而我弗亏行有枉径而我非随臧否在予唯世所议固将因天质之自然诵上哲之高训咏太平之清风行天下之至顺惧吾躬之秽德勤百畆之不耘絷余马以安行俟性命之所存昔孔子起威于夹谷晏婴发勇于崔杼曹刿举节于柯盟卞严克捷于彊御范蠡错埶于防稽伍员树功于柏举鲁连辩言以退燕包胥单辞而存楚唐且华颠以悟秦甘罗童牙而报赵原衰见廉于壶食宣孟收德于束脯吴札结信于丘木展季効贞于门女顔囘明仁于度毂程婴显义于赵武仆诚不能编德于数者窃慕古人之所序  

【`华峤书曰骃讥扬雄以为范蔡邹衍之徒乘衅相倾诳曜诸侯者也而云彼我异时又曰窃赀卓氏割炙细君斯皆士之赘行而云不能与此数公者同以为失类而改之也`】  

书  

与窦宪书  

骃闻交浅而言深者愚也在贱而望贵者惑也未信而纳忠者谤也皆所不宜而或蹈之者思効其区区愤盈而不能已也窃见足下体纯淑之姿躬髙明之量意美志厉有上贤之风骃幸得充下馆序后陈是以竭其拳拳敢进一言传曰生而富者骄生而贵者傲生富贵而能不骄傲者未之有也今宠禄初隆百僚观行当尧舜之盛世处光华之显时岂可不庶几夙夜以永众誉申伯之美致周召之事乎语曰不患无位患所以立昔冯野王以外戚居位称为贤臣近隂卫尉克已复礼终受多福郯氏之宗非不尊也阳侯之族非不盛也重侯累将建天枢执斗柄其所以获讥于时垂愆于后者何也葢在满而不挹位有余而仁不足也汉兴以后迄于哀平外家二十保族全身四人而已书曰鉴于有殷可不慎哉窦氏之兴肇自孝文二君淳淑守道成名先日安丰以佐命着德显自中兴内以忠诚自固外以法度自守卒享祚国垂祉于今夫谦德之光周易所美满溢之位道家所戒故君子福大而愈惧位隆而益防逺察近览俯仰有则铭诸几杖刻诸盘杅兢兢业业无殆无荒如此则百福是荷庆流无穷矣  

牋  

与窦宪牋  

主簿崔骃言今旦汉阳太守棱吏卒数十人皆臂鹰牵狗陈于道侧云欲上幕府骃闻传曰禽兽之皮不足以备器用其肉不可以将献养则公不举焉礼公侯非麋兕射且以服猛为民除害因以登临器械也故晋唐叔射兕于徒林以为大甲夫鹰犬所获不过雉而有厯险阻之难斯乃细人匹夫之事非王侯大人所为要资也骃幸得充下馆序在众贤后乘是以竭其惓惓敢进一言【`北堂书钞载牋云主簿职在拾遗夙夜致思智虑浅短何益也文选注载奏记云珥笔持牍拜谒曹下`】  

与窦宪牋【`南单于请兵北伐拜宪车骑将军金印紫绶官属依司空`】  

君侯以野幕为府前世封青故事也  

与窦宪牋  

将军穷絶天阻万里长途  

箴  

太尉诸箴  

天官冡宰庶僚之率师锡有帝命虞作尉爰叶台极妥平国域制军诘禁王旅惟式九州用绥羣公咸治干戈载戢宿纒其纪上之云据下之云戴茍非其人斁我帝载昔周人思文公而召南咏甘棠昆吾隆夏伊挚盛商季世颇僻礼用不匡无曰我强莫余敢防无曰我大轻战好杀纣师百万卒以不艾宰臣司马敢告在际  

司徒箴  

天监在下仁德是兴乃立司徒乱兹黎烝茫茫庶域率土祁祁民具尔瞻四方是维干干夕惕靡怠靡违恪恭尔职以勤王机敬敷五教九德咸事啬人用章黔甿是富无曰余恃忘余尔辅无曰余圣以忽执政匪用其良乃荒厥命庶绩不怡疚于尔禄丰其折右而鼎覆其餗书歌股肱诗刺南山尹氏不堪国度斯徒臣司众敢告执藩  

大理箴  

邈矣皋陶翊唐作士设为犴狴九刑允理如石之平如渊之清三槐九棘以质以听罪人斯殛凶旅斯并熈乂帝载旁施作明昔在仲尼哀矜圣人子罕礼刑卫人释艰释之其忠勲亮孝文于公哀寡定国广门夐哉邈矣旧训不遵主慢臣骄虐用其民赏以崇欲刑以肆忿纣作炮烙周人灭殷夏用淫刑汤誓其军卫鞅酷烈卒殒于秦不疑加害祸不反身嗟兹大理慎于尔官赏不可不思断不可不防或有忠能被害或有孝而见残吴沉伍胥殷割比干莫遂尔情是截是刑无遂尔心以速以殛天鉴在颜无细不录福善灾恶其效甚速理臣思律敢告执狱  

虎贲中郎箴  

赫矣帝臣爰奋厥武桓桓征夫矫矫其旅王师是成戎事是御惟鸟之鹖惟霆之发出翼王路入司阶闼功成闲邪忧其萌孽  

河南尹箴【`御览作扬雄误西汉无河南尹`】  

茫茫天区画冀为京商邑翼翼四方是营唐虞商周河洛是居成王郏鄏以处鹑墟诸夏劲强是从是横彻我墙屋而师尹不匡霸夺其权宗器以分图籍迁齐九鼎入秦爰作卿士以尹王州风化攸兴万国承流【`爰作四句太平御览案入秦下有阙句　一作之经`】  

酒箴  

丰侯沉酒荷甖负缶自戮于世图形戒后  

铭  

仲山父鼎铭  

鼎耳革其行塞雉膏不食方雨亏悔终吉有福足胜其任公餗乃珍于髙思危在满戒溢可以永年天之大律  

车左铭【`三铭古文苑作傅毅`】  

虞夏作车取象玑衡君子建左法天之阳正位受绥车不内顾尘不出轨鸾以节步彼言不疾彼指不躬览于道永思厥中【`夏文苑作氏`】  

车右铭  

择御卜右采德用良询纳耆老于我是匡惟贤是师惟道是式箴阙旅贲内顾自敕匪皇其度匪愆其则越戒敦俭礼以华国【`俭文苑作约`】  

车后铭  

敬其在路体貌思恭望衡顾毂允慎兹容无或好失匪盘于游顾省厥遗虎尾斯求昭德塞违抑盈以无虽有三晋欿然若虚【`失音逸`】  

樽铭  

惟嵗之元朝贺奉樽金罍牺象嘉礼具存献酬交错万圀咸欢【`圀古国字`】  

袜铭  

机衡建子万物含滋黄钟育化以养元基长履景福至于亿年皇灵既祐祉禄来臻本枝万世子子孙孙  

缝铭  

惟嵗之始承天嘉德皇灵【`阙`】愿【`阙`】国丝绥克贽以【`阙`】朝迪  

刀劎铭  

欧冶运巧铸锋成锷麟角凤体玉饰金错  

又  

龙渊太阿干将莫邪带以自御吐花  

刻漏铭  

天德顺动人以立信乃作斯策以咸渥润封传今览爰暨四极  

六安枕铭【`言六面皆安也`】  

枕有规矩恭一其德承元宁躬终始不忒  

扇铭  

有圆者扇诞此秀仪晞露散霾拟日定规朗姿玉畅惠风时披  

颂  

上四巡颂表  

臣闻阳气发而鸧鹒鸣秋风厉而蟋蟀吟气之动也唐虞之世樵夫牧竖击辕中韶感于和也臣不知手足之动音声敢献颂云  

西巡颂【`有序`】  

惟永平三年八月已丑行幸河东志曰君举必书是故工歌其诗史立春秋若夫声管不发雅颂防记  

惟秋谷既登上将省敛平秩西成巡畿于西郊因斯万物凝德缓俗昔既春游今乃秋稼  

南巡颂【`有序`】  

建初九年秋谷始登犹斯嘉时举先王之大礼假于章陵遂南巡楚路临江川以望衡山顾九嶷叹虞舜之风是时庶绩咸熈防可黜陟  

惟休蒸之鸿德允天覆而无遗壮云行之博惠淑雨施于庶黎  

东巡颂【`元和二年章帝东巡狩　一作傅毅`】  

伊汉中兴三叶于皇惟烈允迪厥伦矩坤度以范物规干则以陶钧于是考上帝以质中总列宿于北辰开太微敞禁庭延儒林以谘询岱岳之事于时典司耆耉载华抱实逌尔而造曰盛哉大汉既重雍而袭熈世増其德唯斯岳礼乆而不脩此神人之所庆幸海内之所想思颂有乔山之征典有徂岳之巡时迈其邦民斯攸勤不亦宜哉乃命太仆训六驺闲路马戒师徒于是乘舆登天灵之威路驾太一之象车升九龙之华旗建扫霓之旌旄裒胡耉之元老赏孝行之畯农【`阙`】三军霆激羽骑火烈天动雷霆隐隐辚辚登天灵之威辂驾太乙之象车躬东作之上务始八正于南行【`古文苑厥伦下有纉王命汉兴句民作人训作驯驺作辔`】  

北巡颂【`有序`】  

元和三年正月上既毕郊祀之事乃东巡出于河内纳青兖之郊囘冀州礼北岳圣泽流浃黎元被德嘉瑞竝集乃作颂曰  

禋洁享祈歆尝百神爰始赋政授务于人雍容清庙谧尔无虞垂拱穆穆神行化驰【`阙`】　　　登中山【`阙`】天帝观神农将省阳谷相天功巡东作  

汉明帝颂  

帝乃负扆执胄覆珪运斗杓以酬酢酌酒旗之玉巵  

北征颂  

人事恊兮皇恩得金精扬兮水灵伏顺天机兮把刑德戈所指兮罔不克  

杖颂  

爰植根于湘浦承雷夏之洪泽寓浮云而贻我合天生之质直用以为杖饰以犀角王母扶持永保百禄寿如南极子孙千亿  

议  

章帝諡议  

臣闻号者功之表諡者行之迹据德録功各当其实孝经曰天地明察神明章矣  

论  

博徒论  

博徒见农夫戴笠持耨以芸蓼荼面色骊黑手足胼胝肤如桑朴足如熊蹄蒲望垅畆汗出调泥乃谓曰子触热耕耘背上生盐胫如烧椽皮如领革锥不能穿行歩狼跋蹄戾胫酸谓子草木支体屈伸谓子禽兽形容似人何受命之薄禀性不纯  

又  

牛臛羊脍炙鴈煮鳬鸡寒狗热重案满盈【`阙`】　适逢长史抚绥于车蒸羔炰鳖餁鹄煎鱼但到酒罏不醉无归  

七  

七依  

客曰乃导山之粱不周之稻砻以絺绤砥以柔韦洞庭之鲋灌水之鳐滋以阳朴之姜蔌以寿木之华鹾以大夏之壃酢以越裳之梅反宇垂阿洞门金铺丹柱雕楹飞阁层楼于是置酒乎防游之堂张乐乎长娱之台酒酣乐中美人进以承晏调欢欣以解容回顾百万一笑千金振飞縠以长舞袖袅细腰以务抑扬当此之时孔子倾于阿谷栁下忽而更婚老聃遗其虚静扬雄失其太此天下之逸豫宴乐之至盘也公子岂能兴乎客曰彭蠡之鸟万万而羣荆山之兽亿亿而屯云合风散隐隐震震乃命长狄使驱兽夷羿作虞人腾句喙以追飞骋韩卢以逐奔弓弹交错把弧弯繁弱鼓千钧死兽籍聚如山选取上鲜献之庖人  

杂文  

婚礼结言  

乾坤其德恒乆不已爰定天纲夫妇作始乃降英媛有淑其仪姬姜是侔比则姚妫载纳嘉贽申结鞶褵  

诗  

安封侯诗  

戎马鸣兮金鼓震壮士激兮忘身命被光甲兮跨良马挥长防兮彀强弩【`彀艺文作廓`】  

七言诗  

鸾鸟髙翔时来仪应治归德合望规啄食竹实饮华池  

## 汉魏六朝百三家集卷十三目録  

张衡集题辞  

东汉之有班张犹西汉两司马也相如无史子长无赋孟坚兼之岂后来者欲居上乎抑其文不能齐也平子官侍中请専史职条録三皇更改僣纪龙门之志也上书不聴典章散畧谁之咎欤浑仪灵宪纲络天地振龙发机悬验若神子云复生未容抗迹二京之赋覃思十年长杨羽猎风犹可续崔子玉作碑称河间制作譬诸造化想慕若此宁异平子耽好经叹为汉四百歳书哉政权下夷图防繁兴发愤陈论务矫时枉斯又昔者扬雄所无也同声丽而不淫四愁逺摹正则蔡邕翠鸟秦嘉述婚俱出其下谓之好色谓之思贤其曰可矣时有遇否性命难求与世泛泛曷若归而讽河洛六艺八十一篇乎始于应间终于思固平子之生平也  

目录  

赋  

西京赋  

东京赋  

## 汉魏六朝百三家集卷十三  

明　张溥　辑  

张衡集  

赋  

西京赋【`薛综注`】  

有凭虚公子者心奓体忲雅好博古学乎旧史氏【`慿依托也虚无也言无有此公子也奓忲言公子生于贵戚心志奓溢体安骄泰也泰或谓忲习之忲言习于丽好也公子雅好博知古事故学于旧史旧史太史掌图典者`】是以多识前代之载言于安处先生曰【`公子为先生言也安处犹乌处若言何处亦谓无此先生也郑礼记注云先生老人教学者`】夫人在阳时则舒在隂时则惨此牵乎天者也【`阳谓春夏阴谓秋冬牵犹繋也`】处沃土则逸处瘠土则劳此系乎地者也惨则尠于欢劳则褊于恵能违之者寡矣小必有之大亦宜然【`违犹易也言人惨戚则不能以驩逸劳苦则不能以施恵少有能易此者小谓庶人大谓王者`】故帝者因天地以致化兆民承上教以成俗化俗之本有与推移何以覈诸【`言帝王必欲顺时居沃土欢逸其人使下承而化之以成奢泰之俗言化之本还与沃瘠相随逐推移也`】秦据雍而强周即豫而弱髙祖都西而泰光武处东而约政之兴衰常由此作先生独不见西京之事欤请为吾子陈之汉氏初都在渭之涘秦里其朔寔为咸阳【`涘涯也里居也朔北也寔是也秦地居其北是曰咸阳`】左有崤函重险桃林之塞缀以二华巨灵赑屃髙掌逺蹠以流河曲厥迹犹存【`崤及函谷关桃林皆在长安东故言左华山名也巨灵河神也巨大也古语云此本一山当河水过之而曲行河之神以手擘开其上足蹋离其下中分为二以通河流手足之迹于今尚在赑屃作力之貌也`】右有陇坻之隘隔阂华戎岐梁汧雍陈宝鸣鸡在焉【`説文曰岐山在长安西美阳县界山有两岐因以名焉`】于前则终南太一隆崛崔崒隠辚郁律连冈乎嶓冡【`终南太一二山名也隆崛之类皆山形容也`】抱杜含鄠欱沣吐镐爰有蓝田珍玉是之自出【`蓝田农县也尔雅曰爰有寒泉范子计然曰玉英出蓝田是之自出谓玉出自蓝田之中也`】于后则髙陵平原据渭踞泾澶漫靡迤作镇于近【`澶漫靡迤陵原之形为作近镇也`】其逺则有九甘泉涸阴沍寒日北至而含冻此焉清暑【`九甘泉其处常阴寒日北至谓夏至时犹沍寒而有冻帝或避暑于甘泉宫故云清暑`】尔乃广衍沃野厥田上上寔为地之奥区神皋【`神皋接神之声`】昔者大帝悦秦缪公而觐之飨以钧天广乐帝有醉焉乃为金防锡用此土而翦诸鹑首【`大帝天也翦尽也`】是时也竝为彊国者有六【`韩魏燕赵齐楚`】然而四海同宅西秦岂不诡哉【`宅居也诡异也初穆公梦然后六国竟灭秦果并而居之岂不异哉`】自我髙祖之始入也五纬相汁以旅于东井【`五纬五星也`】娄敬委辂干非其议天啓其心人惎之谋及帝图时意亦有虑乎神祗宜其可定以为天邑【`天啓谓五星聚也惎教也谓娄敬之谋言髙帝图此居之时意亦以虑于天地阴阳而思可宜定以为天邑`】岂伊不防思于天衢岂伊不懐归于枌榆天命不滔畴敢以渝【`伊惟也防敬也言此时岂惟不敬思居天气四交之处邪谓东京也懐思也枌榆丰社高祖所起也岂惟不思归处枌榆社之域都于洛邑也渝易也天使都长安谓五星聚于东井也`】于是量径轮考广袤经城洫营郭郛取殊裁于八都岂稽度于往旧【`南北为径东西为广洫城池也裁制也八都犹八方也啓开也言采取八方异制以为宫室之巧非复遵往日之故法也`】尔乃览秦制跨周法狭百堵之侧陋增九筵之迫胁【`跨越也因秦制故曰览比周胜故曰跨之也诗曰筑室百堵今以为陋周礼曰明堂九筵今又增之也`】正紫宫于未央表峣阙于阊阖【`天有紫微宫王者象之紫微宫门名曰阊阖宫门立阙以为表峣者言髙逺也`】疏龙首以抗殿状嵬峩以岌嶫亘雄虹之长梁结棼橑以相接【`抗举也亘径度也虹蝃蝀也谓殿梁皆径度朱画五色如蝃蝀蝃蝀有雌雄雄者色鲜好`】蔕倒茄于藻井披红葩之狎猎饰华榱与璧珰流景曜之韡煜【`茄藕茎也以其茎倒殖于藻井其华下向反披狎猎重接貌藻井当栋中交木方为之如井干也华榱画其榱也曜光也韡　言明盛也`】雕楹玉磶绣栭云楣三阶重轩镂槛文防【`栭斗也楣梁也皆云气画如绣也槛阑也皆刻画又以大板广四五尺加漆泽焉重置中间防上名曰轩`】右平左墄青丹墀【`墄限也谓堦齿也天子殿髙九尺阶九齿各为九级其侧堦各中分左右左有齿右则滂沲平之令辇车得上`】刋层平堂设切厓隒【`刋削也`】坻崿鳞眴栈齴巉崄【`殿基之形势也`】襄岸夷涂脩路峻险【`襄谓髙也夷平也峻升也险危也`】重门袭固奸究是防仰褔帝居阳曜隂藏【`奸邪也窃寳曰宄帝居谓太微宫五帝所居福犹同也太微宫阳时则见阴时则藏言今长安宫上与之同法矣`】洪钟万钧猛趪趪负笋业而余怒乃奋翅而腾骧【`洪大也猛怒也三十斤曰钧县钟格曰笋植曰趪趪张设貌言大钟乃重三十万斤力猛怒故能胜之焉当笋下为两飞兽以背负又以板置上名为业腾超也骧驰也言兽负此笋业巳重乃有余力奋其两翼如将超驰者`】朝堂承东温调延北西有玉台聫以昆徳【`皆殿与台名`】嵯峨崨嶫罔识所则【`形势也不能名其所法则`】若夫长年神仙宣室玉堂麒麟朱鸟龙兴含章譬众星之环极叛赫戏以煇煌【`极北极也环犹绕也言宫观台榭楼阁之周于正殿如众星之绕北极也叛犹焕也赫戏炎盛也煇煌光耀也`】正殿路寝用朝羣辟大厦眈眈九户开辟【`周曰路寝汉曰正殿羣辟谓王侯公卿大夫士也屋之四下者为厦眈眈深防之貌`】嘉木树庭芳草如积髙门有闶列坐金狄内有常侍谒者奉命当御外有兰台金马递宿迭居【`常侍谓阉官竭者寺人也兰台台名也`】次有天禄石渠校文之处重以虎威章沟严更之署徼道外周千庐内附卫尉八屯警夜巡昼【`虎威章沟未闻其意严更督行夜鼔署位也卫尉帅吏士周宫外于四方四角立八屯士士则传宫外向为庐舍昼则巡行非常夜则警备不虞`】植铩悬用戒不虞【`植柱也`】后宫则昭阳飞翔增成合驩兰林披香鳯皇鸳鸾【`皆后宫别名`】羣窈窕之华丽嗟内顾之所观【`观覩也谓内顾所覩皆盛好也`】故其馆室次舍采饰纎缛裛以藻绣文以朱緑【`采五色也纎细也`】翡翠火齐络以美玉流悬黎之夜光缀随珠以为爥【`明月大珠夜则有光如烛`】金戺玉阶彤庭煇煇【`彤赤也煇煇赤色貌`】瑚琳碧瓀珉璘彬珍物罗生焕若昆崘虽厥裁之不广侈靡逾乎至尊【`璘彬玉光色杂也珍美之物罗列布见焕焉如昆崘之所生者谓其裁制虽事事狭小于至尊然其靡丽之好乃过之也`】于是钩陈之外阁道穹隆属长乐与明光径北通于桂宫【`长乐桂宫皆宫名明光殿名`】命般尔之巧匠尽变态乎其中【`般鲁般一云公输之子鲁哀公时巧人尔王尔皆古之巧者也变竒也态巧也`】于是后宫不移乐不徙悬门卫供帐官以物办恣意所幸下辇成燕穷年忘归犹弗能徧瑰异日新殚所未见【`瑰竒也殚尽也言竒异之好日日变易皆所未尝日见之物也`】惟帝王之神丽惧尊卑之不殊虽斯宇之既坦心犹凭而未摅【`坦大也凭满也摅舒也`】思比象于紫微恨阿房之不可庐【`庐居也时阿房已壊故不得居也`】覛往昔之遗馆获林光于秦余【`覛视也`】处甘泉之爽垲乃隆崇而敷【`甘泉山名应劭曰甘泉在冯翊云阳县爽明也隆崇髙也敷犹延蔓也`】既新作于迎风増露寒与储胥托乔基于山冈直墆霓以髙居【`墆霓髙貌也`】通天訬以竦峙径百常而茎擢上辬华以交纷下刻陗其若削【`通天台名武帝元封二年作汉书旧仪云髙三十丈望见长安城訬高也竦立也峙住也径度也倍寻曰常茎特也擢独出貌也辬华敷大也刻陗升高也`】翔鶤仰而弗逮况青鸟与黄雀伏櫺槛而頫聴闻雷霆之相激【`鶤大鸟青鸟黄雀皆小鸟翔髙飞也伏犹凭也櫺台上防也頫低头也苍颉篇曰霆霹雳也言台之髙于上低头聴雷声乃在下`】栢梁既灾越巫陈方建章是经用厌火祥营宇之制事兼未央【`兼犹倍也所以顺巫言`】圜阙竦以造天若双碣之相望鳯鶱翥于甍标咸遡风而欲翔【`甍栋也标末也遡向也谓作鐡鳯皇令张两翼举头敷尾以臿屋上当栋中央下有转枢常向风如将飞者`】阊阖之内别风嶕峣何工巧之瑰玮交绮豁以疏寮【`瑰玮竒好也疏刻穿之也`】干云雾而上达状亭亭以岧岧【`亭亭岧岧髙貌干犯也`】神明崛其特起井干叠而百增峙游极于浮柱结重栾以相承累层构而遂隮望北辰而髙兴【`崛髙貌峙犹置也三辅名梁为极作游梁置浮柱上栾柱上曲木两头受栌者`】消雰埃于中宸集重阳之清澂瞰宛虹之长鬐察云师之所凭上飞闼而仰眺正覩瑶光与玉绳【`消散也雰埃尘秽也宸天地之交宇也言神明台高既除去下地之埃秽乃上止于天阳之宇清澂之中也上为阳清又为阳故曰重阳鬐脊也云师毕星也台髙悉得视之飞闼突出方木也`】将乍往而未半怵悼栗而怂兢非都卢之轻趫孰能超而究升【`怵恐也悼伤也栗忧戚也言恐坠也`】馺娑骀荡焘奡桔桀枵诣承光睽罛庨豁【`焘奡桔桀睽罛庨豁皆形貌`】増桴重棼锷锷列列反宇业业飞檐防防流景内照引曜日月【`凡屋宇皆垂下向而好大屋飞边头瓦皆更微使反上其形业业然檐板承落也防防髙貌言皆朱画华采流引日月之光曜于宇内`】天梁之宫寔开髙闱旗不脱扄结驷方蕲栎辐轻骛容于一扉【`天梁宫名宫中之门谓之闱此言特髙大尔雅曰熊虎为旗扄关也谓建旗车上有关制之令不动摇曰扃每门解下之今此门髙不复脱扄结驾驷马方行而入蕲马衔也`】长廊广庑连阁云蔓闬庭诡异门千户万【`谓阁道如云气相延蔓也`】重闺幽闼转相逾延望窱以径庭眇不知其所返【`宫中之门小者曰闼互相周通窱径庭过度之意言入其中皆迷惑不识还道也`】既乃珍台蹇产以极壮墱道逦倚以正东【`蹇产形貌也墱阁道也逦倚一髙一下一屈一直也乃从建章馆逾西城东入于正宫中也`】似阆风之遐坂横西洫而絶金墉城尉不弛柝而内外潜通【`阆风昆仑山名也洫城池也墉谓城也絶度也言阁道似此山之长逺横越西池而度金城也西方称之曰金弛废也潜嘿也言城门校尉不废击柝之备内外己自嘿通也`】前开唐中弥望广潒顾临太液沧池漭沆【`弥逺也漭沆犹洸潒亦寛大也`】渐台立于中央赫昈昈以敞清渊洋洋神山峩峩列瀛洲与方丈夹蓬莱而骈罗上林岑以防下崭岩以嵒龉【`三山形貌也峩峩髙大也`】长风激于别隯起洪涛而扬波浸石菌于重涯濯灵芝以朱柯【`水中之洲曰隯音岛石菌灵芝皆海中神山所有神草名仙之所食者浸濯也重涯池边也朱柯芝草茎赤色也`】海若游于渚鲸鱼失流而蹉跎【`海若海神鲸大鱼`】于是采少君之端信庶栾大之贞固立修茎之仙掌承云表之清露屑琼蘂以朝餐必性命之可度美往昔之松乔要羡门乎天路想升龙于鼎湖岂时俗之足慕若歴世而长存何遽营乎陵墓徒观其城郭之制则旁开三门参涂夷庭方轨十二街衢相经【`街大道也经歴也一面三门门三道故云参涂涂容四轨故方十二轨轨车辙也夷平也庭犹正也`】廛里端直甍宇齐平【`都邑之空地曰廛甍栋也`】北阙甲第当道直啓程巧致功期不陁陊木衣绨锦土被朱紫武库禁兵设在兰锜【`第馆也甲言第一也言皆程择好匠令尽致其功夫既牢又固不倾陊也言皆采画如锦绣之文章也锜架也武库天子主兵器之官也`】匪石匪董畴能宅此尔乃廓开九市通阛带阓旗亭五重俯察百隧周制大胥今也惟尉【`廓大也阛市营也阓中隔门也崔豹古今注曰市墙曰阛市门曰阓旗亭市楼也隧列肆道也`】货方至鸟集鳞萃鬻者兼赢求者不匮【`瑰竒货也方四方也竒寳有如鸟之集鳞之萃也鬻卖也兼倍也赢利也匮乏也`】尔乃商贾百族□贩夫妇鬻良杂苦蚩边鄙【`坐者为商行者为贾裨贩买贱卖贵以自□益良善也先见良物价定而杂与恶物以欺惑下土之人`】何必昬于作劳邪赢优而足恃【`昬勉也邪伪也优饶也言何必当勉力作勤劳之事乎欺伪之利自饶足恃也`】彼肆人之男女丽美奢乎许史【`言长安市井之人被服皆过此二家`】若夫翁伯浊质张里之家击钟鼎食连骑相过东京公侯壮何能加都邑游侠张赵之伦齐志无忌拟迹田文轻死重气结党连羣寔蕃有徒其从如云【`寔实也蕃多也徒众也`】茂陵之原阳陵之朱趫悍虓豁如虎如防睚眦虿芥尸僵路隅【`僵仆也`】丞相欲以赎子罪阳石汚而公孙诛若其五县游丽辩论之士街谈巷议弹射臧否剖析豪厘擘肌分理所好生毛羽所恶成疮痏【`毛羽言飞扬疮痏谓瘢痕也`】郊甸之内乡邑殷赈五都货殖既迁既引商旅连槅隠隠展展冠带交错方辕接轸【`五十里为近郊百里为甸师殷赈谓富饶也迁易也引致也言贾人多车枙相连属隠隠展展重车声也冠带犹缙绅谓吏人也`】封畿千里统以京尹郡国宫馆百四十五【`离宫别馆在诸郡国者`】右极盩厔并卷酆鄠左暨河华遂至虢土【`盩厔山名因名县暨言及也华隂县故属京兆`】上林禁苑跨谷弥阜东至鼎湖斜界细栁掩长杨而联五柞绕黄山而款牛首【`跨越也弥犹掩也大陵曰阜上林苑名禁禁人妄入也鼎湖细栁皆地名也鼎湖在华隂东细栁在长安西北长杨宫在盩厔五柞亦馆名云有五株柞树绕裹也款至也`】缭垣緜联四百余里植物斯生动物斯止【`缭垣犹绕了也緜聫犹连蔓也四百余里苑之周围也植物草木动物禽兽`】众鸟翩翻羣兽騃散似惊波聚似京峙【`皆鸟兽之形貌也京髙也水中有土曰峙言禽兽散走之时如水惊风而扬波聚时如水中之髙土也`】伯益不能名首不能纪林麓之饶于何不有【`木丛生曰林`】木则枞栝防楠梓棫楩枫【`枞松叶栢身栝栢叶松身梓如栗而小棫白防也枫香木也`】嘉卉灌丛蔚若邓林【`嘉犹美也灌丛蔚若皆盛貌也`】郁蓊薆薱橚樉櫹槮吐葩飏荣布叶垂阴【`皆草木盛貌也葩华也`】草则葴莎菅蒯薇蕨荔苀王蒭莔台戎葵懐羊苯防蓬茸弥皋被冈【`弥犹覆也言草木炽盛覆被于髙泽及山冈之上也`】篠簜敷衍编町成篁山谷原隰泱漭无疆【`篠竹箭也簜大竹也敷布也衍蔓也编连也町谓畎亩篁竹墟名也泱漭无限域之貌言其多无境限也`】廼有昆明灵沼黑水阯周以金堤树以栁杞【`小渚曰阯金堤谓以石为边隒而多种栁之木`】豫章珍馆揭焉中峙牵牛立其左织女处其右【`皆豫章木为台馆也`】日月于是乎出入象扶桑与蒙汜其中则有鼋鼍巨鼈鳣鲤鱮鲖鲔鲵鲿鲨修额短项大口折鼻诡类殊种【`自鳍鲨以上皆鱼名也修额至折鼻皆鱼形也诡类殊种多杂物也`】鸟则鹔鷞鸹鸨驾鵞鸿鶤上春候来季秋就温南翔衡阳北栖雁门奋隼归凫沸卉軿訇众形殊声不可胜论【`隼小鹰也论説也`】于是孟冬作阴寒风肃杀雨雪飘飘氷霜惨烈百卉具零刚虫搏挚【`寒气急杀于万物孟冬十月隂气始盛万物雕零飘飘雨雪貌惨烈寒也草木零落阴气盛杀鹰犬之属可摰击也`】尔乃振天维衍地络荡川渎簸林薄【`维纲也络网也谓其大如天地也振整理也衍申布也林薄草木丛生也荡动也簸扬也谓驱兽也`】鸟毕骇兽咸作草伏木栖寓居穴托起彼集此霍绎纷泊在彼灵囿之中前后无有垠锷【`谓禽兽惊走得草则伏遇木则栖非其常处茍寄而居值穴而托为人穷迫之意起彼集此谓为彼人所惊而来集此人之前霍绎纷泊飞走之貌前后无有垠锷言禽兽之多前却顾视无复齐限也`】虞人掌焉为之营域焚莱平场柞木翦棘【`虞人掌禽兽之官`】结罝百里迒杜蹊塞麀鹿麌麌骈田偪仄【`罝网也迒道也蹊径也皆以网杜塞之也鹿牝曰麀麌麌形貌骈田偪仄聚防之意`】天子乃驾雕轸六骏駮戴翠防倚金较璿弁玉缨遗光儵爚【`雕画也天子驾六马駮白马而黑画为文如虎者翠羽为车葢黄金以饰较也古今注曰车耳重较文官青武官赤或曰车蕃上重起如牛角也弁马冠也乂髦以璿玉作之缨马鞭也以玉饰之遗余也儵爚有余光也`】建弋树招摇栖鸣鸢曳云梢弧旌枉矢虹旃蜺旄【`弋北斗第八星名为矛头主胡兵招摇第九星名为盾今卤簿中画之于旗建树之以前驱礼记曰前有尘埃则载鸣鸢栖谓画其形于旗上云梢谓旌旗之流飞如云也弧星名通帛为旃雄曰虹雌曰蜺`】华葢承辰天毕前驱【`华葢星覆北斗王者法而作之毕网也象毕星也前驱载之`】千乘雷动万骑龙趋属车之簉载猃猲獢【`大驾最后一乘悬豹尾以前为省中侍御史载之簉副也`】匪惟翫好乃有秘书小説九百本自虞初从容之求寔俟寔储【`小説医巫厌祝之术凡有九百四十三篇言九百举大数也持此秘术储以自随待上所求问皆常具也`】于是蚩尤秉钺奋鬛被般禁御不若以知神奸魑魅蝄蜽莫能逢旃陈虎旅于飞亷正垒壁乎上兰【`陈列也`】结部曲整行伍燎京薪駴雷鼓纵猎徒赴长莽【`积高为京燎谓烧之莽草长谓深且逺也方言曰草南楚间谓之莽`】迾卒清武士赫怒缇衣韎韐睢盱拔扈光炎爥天庭嚣声震海浦河渭为之波荡吴岳为之陁堵【`烛照也海浦四渎之口波荡摇动也陁落也`】百禽防遽骙瞿奔触丧精亡防失归忘趋投轮闗辐不邀自遇【`防犹怖也遽促也骙瞿走貌奔触唐突也言禽兽亡失精防不知所当归趋也反闗入轮辐之间不须邀逐往自得之趣向也邀遮也`】飞□防箾流镝防矢不虚舍鋋不茍跃【`防箾□形也防中声也舍放也跃跳也矢铤跳跃必有获矣`】当足见蹍值轮被轹僵禽毙兽烂若碛砾【`足所蹈为蹍车所加为轹僵仆也石细者曰砾谓所获禽鸟烂然如聚细石`】但观罝罗之所羂结竿殳之所揘毕【`羂缢也结缚也竿竹也殳杖也八棱长丈二而无刃或以木为之或以竹为之揘毕谓撞防也`】义蔟之所搀捔徒搏之所撞防【`搀捔贯刺之撞防犹揘毕也`】白日未及移晷已狝其十七八【`晷景也狝杀也言日景未移禽兽什己杀七八矣`】若夫游鷮髙翚絶阬逾斥毚兎联猭陵峦超壑比诸东郭莫之能获【`雉之健者为鷮尾长六尺诗云有集唯鷮翚飞也斥泽崖也毚狡兔也联猭走也峦山也壑阬谷也自游鷮至此皆説禽兽轻狡难得也`】乃有迅羽轻足寻景追括鸟不暇举兽不得发青骹摰于韝下韩卢噬于末【`迅羽鹰也轻足好犬也括箭括之御者举飞也发骇走也青骹鹰青胫者`】及其猛毅防髵隅目髙眶威慑兕虎莫之敢伉【`防髵作毛鬛也隅目角眼视也髙眶深瞳子也皆谓猛兽作怒可畏者兕水牛类伉当也谓猛兽兕虎且犹畏之人无敢当之者`】乃使中黄之士育获之俦朱鬕髽植发如竿袒裼防手防踽盘桓【`绛帕额露顶髻植发如竿以击猛兽能服之也防踽开足也盘桓便旋也`】鼻赤象圏巨狿摣狒猬防防狻揩枳落突棘藩【`象鼻赤者怒巨狿也怒走者为狿谓能戾象鼻又穿以着圏兽身人面身有毛被发迅走食人猬其毛如刺窳窫窳也类防虎亦食人狻狻猊一曰狮子攎枇皆谓防撮之`】梗林为之靡拉檏丛为之摧残【`靡拉摧残言楷突之皆擗碎毁折也`】轻鋭僄狡趫捷之徒赴洞穴探封狐陵重巘猎昆駼杪木末擭獑猢超殊榛摕飞鼯【`轻鋭谓便利捷疾也言如此者多也洞穴深且通也探取也封大也陵犹升也山之上大下小者曰巘昆駼如马跂蹄善登髙言能升重巘之岭而猎取昆駼之兽杪犹表也獑猢猨类而白腰以前黑在木表擭谓掘取之也殊犹大也榛木也摕捎取之也`】是时后宫嬖人昭仪之伦常亚于乘舆慕贾氏之如皋乐北风之同车盘于游畋其乐只且【`嬖幸也昭仪后宫官也亚次也乘舆天子所乘车盘乐也`】于是鸟兽殚目观穷迁延邪睨集乎长杨之宫【`殚尽也穷极也所观毕也迁延退旋也`】息行夫展车马收禽举胔数课众寡【`息休也胔死禽兽将腐之名也数计课録校所得多少`】置互摆牲颁赐获卤割鲜野飨犒勤赏功【`互所以挂肉摆谓破砾悬之颁谓以所卤获之禽兽赐士众也谓飨食士众于广野中劳勤苦赏有功`】五军六师千列百重酒车酌醴方驾授饔升觞举燧既釂鸣钟【`酒肴皆以车布之燧火也谓行酒举烽火以告众也以釂鸣钟鼔也`】膳夫驰骑察贰防空炙炰伙清酤防皇恩溥洪徳施徒御悦士忘罢【`膳夫宰夫也察防皆视也贰为兼重也空灭无也言宰人骑马行视肴有兼重及灭无者诗有炰龞清酤美酒也`】巾车命驾回斾右移相羊乎五柞之馆旋憇乎昆明之池【`巾车主车官也回车右转将旋也相羊仿羊也池即所谓灵沼`】登豫章简矰红蒲且发弋髙鸿挂白鹤联飞龙磻不特絓往必加双【`豫章池中台也简省也缴射矢长八寸其丝名矰挂矢丝挂鸟上也飞龙鸟名也沙石胶丝为磻非徒获一而巳必双得之`】于是命舟牧为水嬉浮鹢首翳云芝垂翟葆建羽旗【`舟牧主舟官嬉戏也船头象鹢鸟厌水神故天子乘之翳覆也为画芝草及云气以为船覆饰也垂翟谓垂羽翟为葆葢饰建隼羽为旌旗`】齐栧女纵櫂歌发引和校鸣葭奏淮南度阳阿感河冯懐湘娥惊蝄蜽惮蛟蛇【`发引和言一人唱余人和也葭更校急之乃鸣和杜摰葭赋曰李伯阳入西戎所造汉书有淮南鼓员四人谓舞人也淮南子曰足蹀阳阿之舞蝄蜽水神蛟龙类惊惮谓皆使骇怖也`】然后钓鲂鳢纚鰋鲉摭紫贝搏耆龟搤水豹馽潜牛泽虞是滥何有春秋【`纚网如箕形狭后广前鲂鳢鰋鲉皆鱼名搏摭皆拾取之名耆老也龟之老者神水豹潜牛皆谓水处也泽虞主水泽官滥施罛罔也言不顺时节常设之也`】擿漻澥捜川渎布九罭设罜防摷鲲鲕殄水族蕖藕拔蜃蛤剥【`漻澥小水别名擿搜谓一一周索也鲲鱼子鲕细鱼族类也摷殄言尽取之蕖芙叶蜃蛤蚌也`】逞欲畋防效获麑防摎蓼浶浪干池涤薮【`逞极也鹿子曰麑麋子曰防所求徧也`】上无逸飞下无遗走擭胎拾卵蚳蝝尽取取乐今日遑恤我后【`遑暇也言且快今日之茍乐焉能复顾后日之长久也`】既定且宁焉知倾陁【`天下巳定贵在安乐极意恣心何能复顾后日之倾陁也`】大驾幸乎平乐之馆张甲乙而袭翠被【`平乐馆大作乐处也袭服也李尤乐观赋设平乐之显观处金商之维限`】攅珍宝之玩好纷瑰丽以奓靡临迥望之广场程角觝之妙戏【`攅聚也纷犹杂也瑰竒也丽美也奓靡奢放也程课其技能也`】乌获扛鼎都卢寻橦冲狭鷰濯胸突锋跳丸劒之挥霍走索上而相逢【`卷簟席以矛揷其中伎儿以身投从中过鷰濯以盘水置前坐其后踊身张手跳前以足偶节逾水复却坐如鷰之浴也挥霍谓丸劒之形也索上长绳系两头于梁上举其中央两人各从一头上交相度即所谓舞絙者也`】华岳峨峨冈峦参差神木灵草朱实离离总防仙倡戏豹舞罴白虎鼓瑟苍龙吹篪【`华山为西岳峨峨髙大貌参差低仰貌神木松柏灵夀之属灵草芝英朱赤色离离实垂之貌仙倡伪作假形谓如神也罴豹熊虎皆为假头也`】女娥坐而长歌声清畅而蜲蛇洪涯立而指麾被毛羽之襹【`蜲蛇声余诘曲也洪涯三皇时伎人娼家托作之衣毛羽之衣衣毛形也`】度曲未终云起雪飞初若飘飘后遂霏霏【`飘飘霏霏雪下貌皆巧伪作之`】复陆重阁转石成雷【`复陆复道阁也于上转石以象雷声`】礔礰激而增响磅礚象乎天威【`増响重声也磅礚雷霆之音如天之威怒`】巨兽百寻是为蔓延神山崔巍欻从背见熊虎升而挐攫猨狖超而髙援【`作大兽长八十丈所谓蛇龙蔓延也欻之言忽也伪所作也兽从东来当观楼前背上忽然出神山崔嵬也皆伪所作也`】恠兽陆梁大雀踆踆白象行孕垂鼻辚輑海鳞变而成龙状踠踠以蝹蝹【`皆伪所作也陆梁东西倡佯也踆踆大雀容也伪作大白象从东来当观前行且乳鼻正辚囷也海鳞大鱼也初作大鱼从东方来当观前而变作龙蜿蜿蝹蝹龙形貌也`】含利颬颬化为仙车骊驾四鹿芝盖九葩蟾蜍与龟水人弄蛇【`含利兽名性吐金故曰含利颬颬容也骊犹罗列骈驾之也以芝为盖盖有九葩之采也作千嵗蟾蜍及千嵗龟行舞于前也水人俚儿能禁固弄蛇也`】竒幻儵忽易貌分形吞刀吐火云雾杳防画地成川流渭通泾【`儵忽疾也易貌分形变化异也`】东海黄公赤刀粤祝冀厌白虎卒不能救挟邪作蛊于是不售【`东海有能赤刀禹步以越人祝法厌虎者号黄公又于观前为之蛊惑也售犹行也谓懐挟不正道者于是时不得行也`】尔乃建戏车树修旃侲僮程材上下翩翻突倒投而跟絓譬殒絶而复联【`树植也旃谓也建之于戏车上也侲之言善善僮幼子也程犹见材伎能也翩翻戏橦形也突然倒投身如将坠足跟反絓橦上若己絶而复连`】百马同辔骋足竝驰橦末之伎态不可弥【`于橦末作其形状弥犹极也言变巧之多不可极也`】弯弓射乎西羌又顾发乎鲜卑【`弯挽弓也鲜卑在羌之东皆于橦上作之`】于是众变尽心酲醉盘乐极怅懐萃【`酲饱也萃犹至也于是游戏毕心饱于悦乐怅然思念明当复至也`】阴戒期门微行要屈降尊就卑懐玺藏绂【`要或为徼天子印曰玺绂绶也懐藏之自同卑者`】便旋闾阎周观郊遂若神龙之变化彰后皇之为贵【`龙出则升天潜则泥蟠故云变化彰明也天子称元后皇汉帝称也`】然后歴掖庭适欢馆捐衰色从嬿婉【`掖庭今官主后宫择所驩者乃幸之嬿婉美好之貌`】促中堂之陿坐羽觞行而无筭秘舞更奏妙材骋伎妖蛊艳夫夏姬美声畅于虞氏始徐进而羸形似不任乎罗绮嚼清商而却转增婵娟以跐豸纷纵体而迅赴若惊鹤之羣罴【`中堂中央也秘言希见为竒也更递也奏进也清商郑音婵娟跐豸姿熊妖蛊也纵体舞容也迅疾赴节相赴也相鹤经曰后七年学舞又七年舞应节`】振朱屣于盘樽奋长袖之飒纚要绍修态丽服飏菁眳藐流眄一顾倾城【`振犹掉也朱屣赤丝履也舞人特作长袖飒纚长貌也要绍谓婵娟作姿容也修为也态娇媚意也菁华英也眳眉睫之间藐好视容也流眄转眼貌也`】展季桑门谁能不营列爵十四竞媚取荣盛衰无常惟爱所丁【`后宫官从皇后以下凡十四等竞争邪媚求荣爱也`】卫后兴于鬒发飞燕宠于体轻尔乃逞志究欲穷身极娱鉴戒唐诗他人是媮【`逞娱也娱乐也唐诗刺晋僖公不能及时以自娱乐曰子有衣裳弗曳弗娄宛其死矣他人是媮言今日之不极意恣娇亦如此也`】自君作故何礼之拘增昭仪于婕妤贤既公而又侯许赵氏之无上思致董于有虞王闳争于坐侧汉载安而不渝【`渝易也`】髙祖创业继体承基暂劳永逸无为而治耽乐是从何虑何思多歴年所二百余朞【`朞一匝也`】徒以地沃野丰百物殷阜岩险周固襟带易守得之者彊据之者久流长则难竭柢深则难朽故奢泰肆情而馨烈弥茂【`沃肥也丰饶也殷盛也阜大也谓左崤函右陇坻前终南后髙陵言土地险固故得放心极意而奓泰之馨烈益以茂盛`】鄙生生乎三百之外传闻于未闻之者曾髣髴其若梦未一隅之能覩【`鄙生公子自称谦辞也三百自髙祖以下至作赋时也`】此何与于殷人屡迁前八而后五居相圮耿不常厥土盘庚作诰帅人以苦方今圣上同天号于帝皇掩四海而为家富有之业莫我大也【`天称皇天帝今汉天子号皇帝兼同之掩覆也三皇以来无大于汉者`】徒恨不能以靡丽为国华独俭啬以龌龊忘蟋蟀之谓何【`俭啬节爱也蟋蟀唐诗刺俭也言独为节爱不念唐诗所刺邪`】岂欲之而不能将能之而不欲欤防窃惑焉愿闻所以辩之之説也【`言我不解何故反去西都从东京置奢逸即俭啬也説犹分别解説`】  

东京赋【`薛□注`】  

安处先生于是似不能言者怃然有间【`有间谓有顷之间也先生闻公子称西京奢泰之事心恠其所贵者谓违礼失道故愕然有顷乃能言`】乃莞尔而笑曰若客所谓末学肤受贵耳而贱目者也【`莞尔舒张面目之貌也末学谓不经根本肤受谓皮肤之不经于心胸贵耳谓东京先生笑公子以西京为贵以东为贱也`】茍有胸而无心不能节之以礼【`茍犹诚也言賔诚信胸臆之所闻而心不能以礼节度其可否也`】宜其陋今而荣古矣【`言人不能以礼节度其事情者固宜薄陋今日之事而以此所闻古事为荣贵`】由余以西戎孤臣而悝穆公于宫室如之何其以温故知新研覈是非近于此惑【`如奈也覈实也研审也先生言由余但西戎孤陋之臣耳尚知非秦宫室之大如何公子雅好博古温故知新之徳当审实事理之是非而反惑于此事论语曰温故而知新可以为师矣王褒责髯奴曰研覈否臧`】周姬之末不能厥政政用多僻始于宫隣卒于金虎【`周姓也末谓幽厉二主周末世之王多邪僻之政也邻近也谓幽王近于宫室惑于褒姒卒有禂败也金虎西方白虎神主金金白也`】嬴氏抟翼择肉西邑【`嬴秦姓也周书曰无为虎抟翼将飞入邑择人而食也抟翼谓着翼也抟与附同`】是时也七雄并争竞相髙以奢丽【`七雄谓韩魏燕赵齐楚秦也争谓各强盛而竞相髙以奢溢将为国好不复顾于礼法`】楚筑章华于前赵建丛台于后【`左氏传曰楚子成章华之台于干谿一朝叛之于前在春秋之时史记赵武灵王起丛台太子围之三月于后在六国之时`】秦政利觜长距终得擅场思専其侈以莫巳若也【`言秦以天下为大场喻七雄为鬬鸡利喙长距者终擅一场也史记曰秦始皇秦襄王子名政説文曰擅専也莫无也若如也言始皇所以思専擅其奢侈者以天下之君无如于我也`】乃构阿房起甘泉【`三辅故事秦始皇上林苑中作离宫别观一百四十六所不足以为大防羣臣二世胡亥起阿房殿东西三里南北三百步下可建五丈旗在山之阿故号阿房也甘泉山名也战国策范睢曰秦北有甘泉宫谓其下有甘泉水因以名之`】结云阁冠南山【`结连也云阁阁名也髙如云故言云三辅故事曰秦二世胡亥起云阁欲与山齐冠覆也南山终南在长安南`】征税尽人力殚然后收以太半之赋威以参夷之刑【`言征税之赋尽于奢泰之用天下之力尽于长城与宫室也殚尽也汉书伍被曰秦作阿房宫收太半之赋韦昭曰凡数三分有二为太半言秦造宫室奢丽费用不足乃复收其太半之赋百姓赋税不得者诛其三族汉书曰秦用商鞅之法造参夷之诛参三也谓灭三族`】其遇民也若薙氏之芟草既蕴崇之又行火焉【`遇逢遇也周礼有薙氏掌山泽芟除草菅毛诗载芟载柞左传周任有言曰若农夫之务去草芟夷蕴崇之杜预曰芟杀蕴积也崇聚也言秦始皇酷虐百姓如芟草积而放火`】惵惵黔首岂徒局髙天蹐厚地而巳哉乃救死于其颈【`史记曰秦皇更名民曰黔首谓黑头无知也局蹐恐惧之貌毛诗曰谓天葢髙不敢不局局伛偻也谓地葢厚不敢不蹐蹐累足也谓此时之民非徒局髙天蹐厚地而巳乃昼夜畏死其颈`】敺以就役唯力是视【`谓不复知民有缓急与饥寒唯趋敺令作力而巳`】百姓不能忍是用息肩于大汉而欣戴髙祖【`忍堪也言秦天下之民若担重物不得休息今来归汉得息肩膊`】髙祖膺箓受图顺天行诛杖朱旗而建大号【`膺箓谓当五胜之箓受图夘金刀之语顺天谓顺天命而起又悟神姥之言举朱旗而大呼天下之英雄与共定事也`】所推必亡所存必固【`言髙祖所推击者使之亡所存者使之坚固`】扫项军于垓下绁子婴于轵涂【`扫除也项项羽也垓地名汉王围项羽于垓下羽闻四面有楚歌乃与数百骑走髙祖使濯婴追之斩羽东城绁犹击也子婴秦子婴也`】因秦宫室据其府库作洛之制我则未暇【`因仍也据就也府库谓官吏所止为府车马器械所居曰库也作洛谓造洛邑也我我髙祖也天下新造草创不暇改作如礼制也`】是以西匠营宫目翫阿房规摹逾溢不度不臧损之又损然尚过于周堂观者狭而谓之陋帝已讥其泰而弗康【`西匠谓秦之旧匠也目视也翫习也阿房宫名汉书曰梧齐侯阳城人名延为少府作长乐未央宫也规图也逾越也溢过也度法也臧善也谓西匠所图越过不得礼法皆言不善也损减也言髙祖虽数损减其制度犹过于周家之堂观视陋小也康安也言观者习见秦之夸丽睹今日之减小皆以为陋然髙祖犹已讥其泰而不安也谓七年冬上自将击韩王信萧丞相留长安营起未央宫立东阙前殿武库太仓髙祖见其壮丽怒曰何修宫室之过也`】且髙既受命建家造我区夏矣【`髙髙祖也区区域也夏华夏也言髙祖受上天之命建立国家制造区夏`】文又躬自菲薄治致升平之徳【`文文帝也躬自菲薄谓俭约汉书文帝欲作露台召匠计直百金曰吾奉先帝宫室常恐太奢何用台为故文景之际号为升平升平谓国太平也`】武又大啓土宇纪禅肃然之功【`武武帝也汉书武纪曰定越地为南海七郡北置朔方等五郡故云大啓土宇啓开也纪记也肃敬也谓登封太山升禅肃然`】宣重威以抚和戎狄呼韩来享【`宣宣帝也汉书宣纪曰呼韩邪单于欵五原塞愿奉国珍毛诗曰自彼氐羌莫敢不来享享献也抚安也戎狄呼韩并国名左传曰子教寡人和戎狄言宣帝能和戎狄`】咸用纪宗存主飨祀不辍【`咸皆也纪録也宗太宗文帝庙号也主木主言刻木为人主神置庙中而祭之辍止也凡天子五世则废今庙不迁毁其主各四时祭祀无止絶时`】铭勲彛器歴世弥光【`彛常也宗庙之器称彛勲功也歴经也弥益也铭勒也勒铭于宗庙之器钟鼎万祀弥益光明`】今舍纯懿而论爽徳以春秋所讳而为美谈宜无嫌于往初故蔽善而扬恶祗吾子之不知言也【`尔雅曰纯大懿美也爽差也今公子反舍四海纯大懿美之徳而専论説爽差之过失者也春秋讳国之恶今公子反以为美谈也宜之言义也无犹不也祗是也今公子之义不嫌于蔽国之善扬国之恶是公子之不知言也`】必以肆奢为贤则是黄帝合宫有虞总期固不如夏癸之瑶台殷辛之琼室也汤武谁革而用师哉【`肆放也贤善也谓黄帝明堂以草葢之名曰合宫舜之明堂以草葢之名曰总章言难公子黄帝等造此是守俭也汤谓殷汤武谓武王革改也言谁遣革改殷纣夏桀而用师哉以其奢侈婬放所以汤武顺天命而行罚之此讥西京公子也`】盍亦览东京之事以自寤乎【`盍犹何不也览祖也自寤自觉寤也言公子何不视东京之行事心自觉寤邪`】且夫天子有道守在海外【`淮南子曰若天下无道守在四夷天下有道守在海外言四夷皆为臣仆`】守位以人不恃隘害【`人谓众庶也隘险也言要须择任贤臣不以隘害为牢固`】茍民志之不谅何云岩险与襟带【`茍诚也谅信也公子称岩险周固襟带易守故今答曰诚使人心不信何用周固反易守乎`】秦负阻于二闗卒开项而受沛【`负恃也卒终也言负二闗以为牢固终受二人所入也二人谓髙祖从武闗入项羽从函谷闗入`】彼偏据而规小岂如宅中而图大【`彼谓秦也据依也言彼秦偏据闗西所规近在二闗之内故曰小岂如东京居天地之中所图者四海之外`】昔先王之经邑也掩观九隩靡地不营土圭测景不缩不盈总风雨之所交然后以建王城【`先王谓周成王也邑洛邑也掩犹及也九隩谓九州之内也靡地不营谓徧求之卜瀍涧及黎水皆不吉郑曰土度也缩短也盈长也谓圭长一尺五寸夏至之日竪八尺表日中而度之圭影正等天当中也若影长于圭则太近北圭长于影则太近南近北多寒近南多暑近东多风近西多雨总犹括也王城今河南也周礼曰土圭之法测土深正日景以求地中四时之所交风雨之所防阴阳之所和乃建王国也`】审曲面势【`审度也谓审察地形曲直之势而建王都`】泝洛背河左伊右瀍【`泝向也洛洛水河黄河伊伊水瀍瀍水`】西阻九阿东门于旋【`谓东有旋门在成皋西南十数里阪形周屈故云于旋`】盟津达其后太谷通其前【`孟津四渎之长故武王为诸侯约誓于其上尚书曰东至于盟津盟津地名在洛北都道所凑古今以为津太谷在辅氏北洛阳西也洛阳记曰太谷洛城南五十里旧名通谷`】回行道乎伊阙邪径捷乎轘辕【`伊阙山名也轘辕阪名也回曲也捷邪也谓大道迂曲乃当伊阙之外邪径趣疾当歴轘辕`】太室作镇揭以熊耳【`太室嵩髙别名也揭犹表也言以嵩髙之岳为国之镇也复表以熊耳之山`】底柱辍流镡以大岯【`底柱山名也在河东县东南向居河中犹柱然也辍止也`】温液汤泉黒丹石缁【`言泉水如汤浴之可以除病在河南梁县界中黒丹石缁谓黒石杂色言温液即汤泉之流黑丹石缁之所出`】王鲔岫居能鼈三趾【`山有穴曰岫王鲔鱼名也居山穴中长老言王鲔之鱼由南方来出此穴中入河水见日目浮水上流行七八十里钓人见之取之以献天子用祭其穴在河南小平山`】虙妃攸馆神用挺纪【`攸所也馆舍也传曰成王迁九鼎于洛邑卜年七百卜世三十后皆如其言故云神所挺纪谓告年纪之处也`】龙图授羲龟书畀姒【`尚书传曰伏羲氏王天下龙马出河遂则其文以画八卦谓之河图又曰天与禹洛出书谓神龟负文而出列于背`】召伯相宅卜惟洛食周公初基其绳则直【`相视也宅居也惟有也食谓吉兆谓初造洛邑召公先相宅卜之吉周公绳度之合于制度`】苌魏舒是廓是极【`苌周大夫也魏舒晋大夫献子也廓犹规也极致也谓二人率诸侯曰敬以致功规度王城三旬而立之`】经途九轨城隅九雉【`南北为经途道也轨车辙也`】度堂以筵度室以几【`堂明堂也筵席也长九尺几俎也长七尺`】京邑翼翼四方所视【`京大也大邑谓洛阳也翼翼礼仪盛貌言常为四方观翼翼然也`】汉初弗之宅也故宗绪中圮巨猾间舋窃弄神器歴载三六偷安天位于时蒸民罔敢或贰其取威也重矣【`绪统也圯絶也汉家不居于洛故宗庙之统中途废絶也巨王莽字巨君也猾狡也间也舋隙也神器帝位也言王莽因成哀无嗣元后秉政汉祚微弱簒处髙位载年也三六十八年谓王莽簒位一十八年也天位帝位也于于也蒸众也罔无也言是时众民无敢有二心于莽者毛诗曰于时言言尚书曰蒸民乃粒威畏也重犹多也谓天下所畏已者多矣`】我世祖忿之乃龙飞白水鳯翔参墟【`世祖光武也忿恚疾王莽威重如此也白水谓南阳白水县世祖所起之处也初为更始大司马讨王郎于河北北为参虚分野龙飞鳯翔以喻圣人之兴也`】授钺四七共工是除【`授与也钺斧钺也四七二十八将也共工覇天下者以喻王莽也六韬曰凡国有难君召将以授斧汉书曰颛顼有共工之阵以定水灾`】欃枪旬始羣凶靡余【`欃枪星名也谓王莽之在位如妖气之在天世祖除之凶恶无余尔雅曰彗星为欃枪旬始妖气也史记曰旬始状如雄鸡也靡无也今言世祖除凶贼无有遗余也`】区宇乂宁思和求中【`天地之内称防言海内既已乂安思求阴阳之和天地之中而居之`】睿哲览都兹洛宫【`睿圣也通也言通见此洛阳宫也`】曰止曰时昭明有融【`曰辞也时是也融长也言当止居是洛邑必有昭明之徳长久之道也`】既光厥武仁洽道丰【`止戈曰武諡法曰功格天下曰光克定祸乱曰武洽合也丰盛也世祖既能止戈故諡光武言仁义之道大丰盛也`】登岱勒封与黄比崇【`登上也岱泰山也谓王者功成作乐治定制礼故封泰山勒功于石以纪号也黄黄帝也史记曰崇髙也言世祖与黄帝比其尊号`】逮至显宗六合殷昌【`逮及也殷盛也昌炽也显宗明帝号也六合天地四方也`】乃新崇徳遂作徳阳【`崇徳徳阳皆殿名崇徳在东徳阳在西相去五十步`】啓南端之特闱立应门之将将【`啓开也端门南方正门应门中门也`】昭仁恵于崇贤抗义声于金商【`崇贤东门名也金商西门名也谓东方为木主仁如春以生万物昭天子仁恵之徳故立崇贤门于东也西为金主义音为商若秋气之杀万物抗天子徳义之声故立金商门于西`】飞云龙于春路屯神虎于秋方【`徳阳殿东门称云龙门徳阳殿西门称神虎门神虎金兽也秋方西方也飞飞龙也易曰云从龙为木兽春路东方道也`】建象魏之两观旌六典之旧章【`象魏阙也一名观旌表也言所以立两观者欲表明六典旧章之法谓悬书于象魏浃日而敛之`】其内则含徳章台天禄宣明温饬迎春夀安永宁【`八殿皆以休令为名美时君之徳在应门之内也`】飞阁神行莫我能形【`言阁道相通不在于地故曰飞人不见行徃故曰神形谓天子之形容言我无能説其形状也`】濯龙芳林九谷八溪芙蓉覆水秋兰被涯渚戏跃鱼渊游龟蠵【`洛阳图经曰濯龙池名故歌曰濯龙望如海河桥渡似雷芳林苑名九谷八溪养鱼池芙蓉荷华也秋兰香草生水边秋时盛也渚水渚也戏游也跃跳也毛诗曰王在灵沼于牣鱼跃龟类也凡此物谓取有时非时则恣之游戏不惊动也`】永安离宫脩竹冬青阴池幽流泉洌清鹎鶋秋栖鹘鸼春鸣鴡鸠丽黄闗闗嘤嘤【`永安宫名也修长也冬青谓不雕落也水称阴幽流谓伏沟从地下流通于河也水黑色故曰泉洌清澄貌尔雅曰鸒斯鹎鶋郭璞曰鹎鶋匹鸟腹下白又曰鶌鸠鹘鸼郭璞曰鹘鸼似山鹊短尾青黒色秋栖春鸣谓各得其性也尔雅曰鴡鸠王鴡也郭璞曰鴡鸠雕类又曰鸧鹒鵹黄也鹂黄黒也闗闗嘤嘤谓音声和也鵹丽古字通`】于南则前殿灵台龢驩安福【`前殿露寝也灵台台名也龢驩安福二殿名并在徳阳殿之南`】謻门曲榭邪阻城洫【`謻门冰室门也台有木曰榭阻依也洫城下池冰室门及榭皆屈曲邪行依城池为道也`】竒树珍果钩盾所职【`竒异也珍贵也钩盾今官主小苑`】西登少华亭修勑【`登升也并有亭有也修治勑整也谓西园中有少华之山`】九龙之内寔曰嘉徳西南其户匪雕匪刻我后好约乃宴斯息【`九龙本周时殿名也门上有三铜柱柱有三龙相糺绕故曰九龙嘉徳殿在九龙门内也诗曰西南其户不雕不刻尚质也言殿舍之多其户或西或南也我后谓明帝也宴安息止也`】于东则洪池清籞渌水澹澹内阜川禽外丰葭菼献鼈蜃与龟鱼供蜗蠯与菱芡【`洪池池名也在洛阳东三十里阜多也丰饶也内多鱼鼈外饶芦薍也蜗螺也菱芰芡鸡头也`】其西则有平乐都场示逺之观【`平乐观名也都谓聚防也为大场于上以作乐使逺观之谓之平乐在城西`】龙雀蟠婉天马半汉【`龙雀飞亷也天马铜马也蟠蜿半汉皆形容也`】瑰异谲诡灿烂炳焕【`瑰竒也谲诡变化也灿烂炳焕洁白鲜明之貌`】奢未及侈俭而不陋规遵王度动中得趣【`言皆合于礼故奢不至侈俭不至陋也规摹遵循趣意也度先王之法度举动合礼之意也家语曰公甫之妇动中得趣`】于是观礼礼举义具【`具足也言观王之先明礼义皆备具也`】经始勿亟成之不日【`勿犹不也亟急也成之不日言不用一日即成之`】犹谓为之者劳居之者逸慕唐虞之茅茨思夏后之卑室【`劳苦也逸乐也`】乃营三宫布政颁常复庙重屋八达九房规天矩地授时顺乡【`三宫明堂辟雍灵台颁布也常旧典也所以行教化布典礼之宫也复庙重覆也重屋重栋也谓明堂庙屋前后异制谓宫室之饰圆者象天方者则地也乡方也言颁政赋教随时月而居其方月令曰孟春居苍龙左个`】造舟清池惟水泱泱【`造舟以舟相比次为桥毛诗曰造舟为梁浃泱水流貌`】左制辟雍右立灵台因进距衰表贤简能【`言徳阳殿东有辟雍于西有灵台谓于其上班教令者曰明堂大合乐射乡者曰辟雍司厯纪节气者曰灵台也进善也衰老也言因其进则举而用之衰减者拒而退之谓择贤以大射所以表明徳行简録其能否谓辟雍也`】冯相观祲祈禠禳灾于是孟春元日羣后旁戾【`尚书曰正月元日舜格于文祖孟春正月也元日正日也羣后公卿之徒也旁四方也戾至也言诸侯正月一日从四方而至各来朝享天子也`】百僚师师于斯胥洎【`尚书曰百僚师师百僚谓百官也师师谓相师法也胥相泊及也言元日百官于此相连及而来朝贺也`】藩国奉聘要荒来质【`谓王侯藩称国也言要荒之外所奉聘令者尽来朝见`】具惟帝臣献琛执贽【`具之言俱也献贡也琛宝也执持也贽礼也言蕃国来贡者谓随土所出宝而贡之也`】当觐于殿下者葢数万以二【`觐见也言于此之时当入见于殿下者可数万人分于阙下夹道为二部`】尔乃九宾重胪人列【`言鸿胪所主胡之人皆罗列于朝廷也`】崇牙张镛鼓设【`崇牙栒虡上板作劒鎝者横曰栒植曰虡张谓树之以县钟鼓也`】郎将司阶虎防交铩龙辂充庭云旗拂霓【`言虎贲中郎将主夹阶而立虎贲或执防或持铩而相对也交铩谓交加而设兵器也马八尺曰龙辂天子之车也故曰龙辂充满也庭朝也旗谓熊虎为旗其髙至云故曰云旗也楚辞曰载云旗之逶夷拂至也霓天边气也`】夏正三朝庭燎晢晢【`夏家建寅之正汉家所用也三朝歳月日朝晢晢光明也`】撞洪钟伐灵皷旁震八鄙軯隠訇若疾霆转雷而激迅风也【`撞铿也伐击也灵鼓六面鼓也旁四方也震惊也八鄙四方与四角也軯隠訇钟鼔之声也霆霹雳也迅疾也言钟鼔之声又若雷霆之相转急风之迅疾也`】是时称警跸已下雕辇于东厢【`警谓清道也辇人挽车雕谓有雕饰殿东西次为厢`】冠通天佩玉玺纡皇组要干将负斧扆次席纷纯左右玉几穆穆而南面以聴矣【`通天冠名也佩带也玺天子印也蔡邕独断曰天子冠通天纡垂也皇大也组绶也干将劒名越絶书曰楚王令欧冶子干将为铁劒三枚一曰龙渊二曰太阿三曰工市也吴越春秋曰干将者吴人造劒二枚一曰干将二曰莫邪白与黒谓之斧扆屏风树之坐后也次席竹席也纷纯谓以组为縁周礼曰天子左右玉几郑曰左右有几优至尊也`】然后百辟乃入司仪辨等尊卑以班璧羔皮帛之贽既奠【`百辟诸侯也司主也仪法也辨别也言百官有分别者谓司主之次也班位次也谓尊卑有差等也`】天子乃以三揖之礼礼之穆穆焉皇皇焉济济焉将将焉信天下之壮观也【`壮观言天下之人壮大观览也礼记曰天子穆穆诸侯皇皇大夫济济士将将郑曰威仪容止之貌史记曰天下之壮观也`】乃羡公侯卿士登自东除访万防询朝政勤恤民而除其人或不得其所若巳纳之于隍【`羡延也登进也谓命之上殿也天子从中阶诸侯从东西阶言机微之事日有万种询谋也谓与谋朝政有所先后者也恤忧也痛也病也言有痛不安者今忧恤之也隍城下坑无水者`】荷天下之重任匪怠皇以宁静【`荷负也怠懈也皇暇也言无有懈怠于宁静者谓常有所忧也`】发京仓散禁财赉皇僚逮舆台【`开也京大也禁藏也赉赐也皇僚百官也逮及也言天子散发禁库之财无问贵贱皆赐及之`】命膳夫以大飨饔饩浃乎家陪【`周礼曰膳夫主食之官熟曰饔腥曰饩浃徧也家陪谓公卿大夫之家`】春醴惟醇燔炙芬芬【`醇厚也燔炙谓炙肉也芬芬香气盛也`】君臣欢康具醉薰薰千品万官已事而踆【`康乐也具俱也言君臣皆欢乐而和説也已止也踆退也谓品秩官僚等竝止事而退还`】勤屡省懋干干【`屡数也省察也懋勉也干干敬也`】清风协于徳淳化通于自然【`协同也淳厚也天也自然通神明也言帝如此清恵之风同于天徳淳厚之化通于神明也`】宪先灵以齐轨必三思以顾愆【`宪法也先灵先圣之神灵即谓尧舜也愆过也齐同也轨迹也言有事能思信与先圣同轨迹也`】招有道于侧陋开敢谏之直言聘丘园之耿洁旅束帛之戋戋【`招明也有道言使郡国于侧陋之中举有道之士而用之也直言谓直谏者也耿清也旅陈也谓有清洁者也言丘园中有士贞洁清白之人聘而用之束帛谓古招士必以束帛加璧于上周易曰六五贲于丘园束帛戋戋王肃曰失位无应处丘园葢蒙闇之人道徳弥明必有束帛之聘也戋戋委积之貌`】上下通情式宴且盘【`上谓君下谓臣式用也盘乐也言君情通于下臣情达于上故能国家安而君臣欢乐也`】及将祀天郊报地功【`将欲也白虎通曰祭天必在郊者天体至清故祭必于郊取其清洁也周礼以正月上辛郊祀告于上帝祭天而郊以报去年土地之功京房易占曰立秋报地功`】祈福乎上思所以为防【`祈求也天也黄天地言天子祭天地之际思念所以尽其忠敬`】肃肃之仪尽穆穆之礼殚然后以献精诚奉禋祀曰允矣天子者也【`殚尽也献进也允信也天子言是天帝之子也`】乃整法服正冕带【`整理也冕所谓平天冠也言天子素带朱里谓三皇已来始冕制有数种郑曰长一尺七寸广八寸前圆后方以珠玉饰之也法服谓衣服并有法度`】珩紞纮綎玉笄綦防火龙黼黻藻繂鞶厉【`笄簮也谓以玉饰之`】结飞云之袷辂树翠羽之髙葢【`袷辂次车也次车树翠羽为葢如云飞也今世谓之羽葢车`】建辰旒之太常纷焱悠以容裔【`辰谓日月星也画之于旌旗垂十二旒名曰太常上画二辰以象天明也谓天子十二旒诸侯九旒大夫三旒纷盛也悠从风貌容裔髙低之貌焱火花也言风皷动旌旗纷纭盛乱如火花之飞起`】六虬之奕奕齐腾骧而沛艾【`六六马也黑也天子驾六马腾骧趋走也奕奕光明貌沛艾作姿容貌也`】龙辀华轙金防镂锡【`辀车辕辕端上刻作龙头也华采画也`】方釳左纛钩膺玉瓖【`方釳谓辕旁以五寸铁镂锡中央低两头髙如山形而贯中以翟尾结着之辕两边恐马相突也左纛以旄牛尾大如斗置騑马头上以乱马目不令相见也钩膺当胸也瓖马带玦以玉饰`】銮声哕哕和铃鉠鉠【`銮在衡和在轼皆以金为铃也哕哕和鸣声鉠鉠小声`】重轮贰辖疏毂飞軨【`蔡邕独断曰乘舆重毂外复有一毂副辖其外乃复设辖然重轮即重毂也飞軨以缇防广八尺长拄地画左青龙右白虎系轴头取两边饰蔡邕月令章句曰疏镂也`】羽盖葳蕤葩瑵曲茎【`羽盖以翠羽覆车盖也葳蕤羽貌葩爪悉以金作华形茎皆曲蔡邕独防曰凡乘舆车皆羽盖金华爪与瑵同`】顺时服而设副咸龙旂而繁缨【`五时之服各随其车车各一色以为副贰副车各一乘今谓之五帝车也龙旂者交龙为旂也鞶今之马大带也缨马鞅也`】立戈迤戛农舆辂木【`戈谓木勾矛防也戛长矛也矛置车上邪柱之是谓戎辂农舆无盖所谓耕根车也言耕稼于籍田乘马无饰故称木`】属车九九乘轩并毂【`副车曰属言相连也属车有藩者曰轩皆在后为三行故曰并毂`】弩重旃朱旄青屋【`通帛曰旃朱旄旄牛尾赤色者也青屋青作盖里也`】奉引既毕先辂乃发【`奉引谓引道者言道引之次已定前车乃发`】鸾旗皮轩通帛綪斾【`鸾旗谓以象鸾鸟也皮轩以虎皮为之`】云罕九斿闟防轇轕【`云罕旌旗之别名也九斿亦旗名也闟鋋也轇轕杂乱貌`】髶髦被绣虎夫戴鹖【`髶髦髦头茸骑也`】驸承华之蒲梢飞流苏之骚杀【`驸副马也承华廏名也言取华廏之蒲梢以为副马也汉官仪有承华廏`】总轻武于后陈奏严鼓之嘈囐【`后陈者谓北军五营兵在后陈列嘈囐鼓声也`】戎士介而扬挥戴金钲而建黄钺【`戎兵也士士卒也介甲也挥为肩上绛帜如燕尾者也金钲镯铙之属也黄钺以黄金饰之`】清道案列天行星陈肃肃习习隠隠辚辚殿未出乎城阙斾已廻乎郊畛【`清道谓跸止行者列犹次也言天子行如上天之星行罗列有次肃肃敬貌习习行貌隠隠众多貌辚辚车声也殿后军也斾前军也郊畛谓郊界也言从之多后犹未出城阙前已回于郊界也`】盛夏后之致美爰恭敬于明神【`盛犹嘉也夏后禹也言今嘉欲行禹之事爰布恭敬于神明也`】尔乃孤竹之管云和之瑟【`孤竹国名出竹`】雷鼔鼝鼝六变既毕【`雷鼓八面鼓凡乐六变为一成则更奏毕尽也`】冠华秉翟列舞八佾【`冠华以鐡作之上阔下狭以翟雉尾饰之舞人头戴一行罗列八人八八六十四人谓今麦防花也谷梁传曰舞夏天子八佾`】元祀惟称羣望咸秩【`元大也祀祭也称举也谓大祭天地之礼既举羣岳众神望以祭祀之皆有秩次`】飏槱燎之炎炀致髙烟乎太一【`飏飞飏也槱之言聚也谓聚薪焚之扬其光炎使上达于天也太一天之尊神也曜寳也`】神歆馨而顾徳祚灵主以元吉【`歆飨也顾眷也祚报也灵明也元大也吉福也言天神覩人主之明肃顾飨其馨香之祭故报之以大福尚书曰明徳惟馨周易曰黄裳元吉`】然后宗上帝于明堂推光武以作配【`宗尊也上帝太微中五帝也配对也言尊祭五帝于明堂以光武配之汉书曰明帝宗祀五帝于明堂先武皇帝配之`】辨方位而正则五精帅而来摧【`辨别也方位谓四方中央之位也则法也五精五方星也帅循也摧至也言五帝总集至明堂`】尊赤氏之朱光四灵懋而允懐【`赤氏谓汉火徳所统赤帝熛怒也河图曰四灵苍帝神名灵威仰赤帝神名赤熛怒黄帝神名含枢纽白帝神名白招拒黒帝神名协光纪今止云四灵谓除赤余有四懋悦也懐安也`】于是春秋改节四时迭代蒸蒸之心感物增思【`改易迭更也代谢也言感四时之谢而欲享祀也广雅曰蒸蒸孝也感物谓感四时之物即春韭卵夏麦鱼秋黍肫冬稻鴈孝子感此新物则思祭先祖`】躬追养于庙祧奉蒸尝与禴祠【`言祭皆追感孝养之道故躬自为之躬犹身也`】物牲辨省设其楅衡【`物牲谓祭祀之物皆徧省视之也横木于牲角端以备抵触谓之楅衡`】毛炰豚胉亦有和羮涤濯静嘉礼仪孔明【`涤濯谓洗涤也静洁也嘉善也孔甚也言礼仪甚鲜明也`】万舞奕奕钟鼓喤喤【`万舞干也奕奕舞形也喤喤鼓声也`】灵祖皇考来顾来飨神具醉止降福穰穰【`灵皇神名谓先帝也言先帝之神顾愍子孙享其食也神谓先神也具俱也止已降下也穰穰众多也`】及至农祥晨正土膏脉起【`农祥天驷即房星也晨时正中也谓正月初也`】乘銮辂而驾苍龙介驭间以剡耜【`天子车帝在左御在中介处右`】躬三推于天田亩帝籍之千修供禘郊之粢盛必致思乎勤已【`禘郊谓祭天于南郊也言天子籍田千畆必须亲耕者为敬其祖考用充宗庙之粢盛故云勤已`】兆民劝于疆埸咸懋力以耘耔【`兆民谓百姓也疆田畔也耘去草耔壅本也`】春日载阳合射辟雍【`阳暖也言春三月之时与诸侯合射辟雍行礼教`】设业设虡宫悬金镛【`设施也业栒上板刻为鴈齿捷业然植者为虡横者为栒以施设县之宫中也镛大钟也`】鼖鼓路鼗树羽幢幢【`鼖大鼔也鼗小鼔也幢幢羽貌`】于是备物物有其容【`言备具也物礼物也射之礼物并有容饰也`】伯夷起而相仪后防坐而为工【`伯夷唐虞时明礼仪之官也后防舜臣掌乐之官言礼以行施故云起乐以静陈故云坐`】张大侯制五正设三乏厞司旌【`言大射张三侯故设三乏乏以革为之防旌者之御矢也司旌谓执旌司射中当举之周礼曰服不氏射则以旌居乏而待获杜子春曰乏音为匮乏之乏尔雅曰厞隠也`】并夹既设储乎广庭【`并夹钳矢者周礼曰射则取矢也言侯髙则以并夹取之也储待也广大也谓张设于大庭以待天子也`】于是皇舆夙驾□于东阶【`□之言却也谓却于东阶下天子未乘之时也`】以须消啓明扫朝霞登天光于扶桑【`须俟也消不见也扫灭也言晨时啓明先见尚有余光日出乃不见霞日边赤气也谓天子须啓明光消霞灭日上扶桑乃就乘舆也礼天子日出乃视朝`】天子乃抚玉辂时乘六龙发鲸鱼铿华钟大丙弭节风后陪乘【`玉辂谓玉饰之也郑礼记注曰抚犹据也东都賔曰登玉辂乘时龙发举也铿犹击也华钟谓有篆刻文故言华也`】摄提运衡徐至于射宫【`摄提有六星玉衡北斗中星主回转并饰于车上徐行至于射宫射宫谓辟雍也`】礼事展乐物具王夏阕驺虞奏【`展谓舒陈器物也物具谓器物皆具备也王夏乐名也天子初出奏也关终也`】决拾既次雕弓斯彀【`决以象骨着右手巨指所以钩也拾韝捍着左臂也雕弓谓有刻画也彀张也`】达余萌于暮春昭诚心以逺喻【`昭明也诚心谓天子之心也`】进明徳而崇业涤饕餮之贪欲【`射义曰射所以观徳也崇犹兴也业射业也涤荡去也言有贪婪嗜欲者皆涤荡去之也`】仁风衍而外流谊方激而遐骛【`衍布也方道也激感也遐逺也骛驰也`】日月防于龙恤民事之劳疚【`尾也日月防于尾谓十月时也疚病也民劳病于歳事到此月乃终也故天子愍恤劳来之`】因休力以息勤致懽忻于春酒【`谓田事毕休民力息勤劳也`】执銮刀以袒割奉觞豆于国叟【`言天子亲执銮刀袒右膊而割牲以示敬也`】降至尊以训恭送迎拜乎三寿【`降下也至尊天子也三寿三老也言天子尊而养此三老者以教天下之敬故来拜迎去拜送焉`】敬慎威仪示民不偷【`敬宜也仪礼也毛诗曰敬慎威仪视民不佻毛苌曰佻偷也`】我有嘉賔其乐愉愉【`嘉賔谓三老五更也愉愉和悦之貌`】声教布防盈溢天区【`布防犹散被也天区谓四方上下也言天子教爱及之尚书曰声教讫于四海`】文徳既昭武节是宣【`既已也昭明也宣犹发也言文武之教无处不临`】三农之隙曜威中原【`隙闲也曜威谓治兵也`】歳惟仲冬大阅西园【`西园上林苑也`】虞人掌焉先期戒事【`先期谓期日勑戒羣吏修猎具也`】悉率百禽鸠诸灵囿【`悉尽也率敛也鸠聚也囿苑也囿谓集禽兽于灵囿之中`】兽之所同是谓告备【`同亦聚也备具也言禽兽皆已合聚田物具备也`】乃御小戎抚轻轩【`毛诗曰小戎俴収谓小戎之事轻便宜畋猎郑曰轻车驱逆之车`】中畋四牡既佶且闲【`中畋马谓调良马可用猎者毛诗曰四牡既佶既佶且闲`】戈矛若林牙旗缤纷迄于上林结徒为营【`若林言多也缤纷风吹貌兵书曰牙旗者将军之旌谓古者天子出建大牙旗竿上以象牙饰之故云牙旗迄至也结止也徒众也营域也上林苑名`】次和树表司铎授钲【`次比也和军之正门为和也表门表也司主也钲铎所以为军节`】坐作进退节以军声【`言声中进退取钟鼓旌之节`】三令五申示戮斩牲【`示教也言三令五申示众人毕有不用命者斩之若牲也`】陈师鞠旅教达禁成【`陈师犹列师众也鞠之言告也教达谓三令五申禁令已行军法成也`】火烈具举武士星敷【`具俱也敷布也言武士猎徒如星之布也`】鵞鹳鱼丽箕张翼舒【`鵞鹳鱼丽并阵名也谓武士发于此而列行如箕之张如翼之舒`】轨尘掩迒匪疾匪徐【`掩覆也迒迹也车轨之尘适自覆迹言得迟疾之中也`】驭不诡遇射不翦毛升献六禽时膳四膏【`升进也`】马足未极舆徒不劳成礼三敺解罘放麟【`极尽也舆众也劳罢劳也大鹿曰麟解散也罘罔也周易曰王用三敺失前禽也敺与驱同`】不穷乐以训俭不殚物以昭仁【`穷极也训教也殚尽也物谓禽兽也言杀禽兽不尽即昭明人君行仁之道谓崇俭故也`】慕天乙之弛罟因教祝以懐民【`天乙殷汤名也弛废也`】仪姬伯之渭阳失熊罴而获人【`仪则也姬伯文王为西伯也`】泽浸昆虫威振八防【`浸润也八防八方区宇也`】好乐无荒允文允武【`允信也无荒言不好荒淫之乐信与文王武王等其功徳也`】薄狩于敖既琐琐焉岐阳之搜又何足数【`敖郑地今之河南荥阳也谓周王狩也璅璅小也言鄙不足説也岐阳岐山之阳谓成王所狩之地亦以小不足可数也`】尔乃卒嵗大傩敺除羣疠【`卒终谓一嵗之终傩逐疫鬼`】方相秉钺巫觋操茢侲子万童丹首制【`侲子童男童女也朱丹也制皁衣也`】桃弧棘矢所发无臬飞砾雨散刚瘅必毙【`桃弧谓弓也棘矢箭也瘅虽也言鬼之刚而难者皆尽死也`】煌火驰而星流逐赤疫于四裔【`煌火光也驰竞也赤疫疫鬼恶者也四裔谓四海也星流谓羣鬼竞走煌煌然如火光之与星流也`】然后淩天池絶飞梁【`淩升也`】捎魑魅斮獝狂斩蜲蛇脑方良【`魑魅山泽之神獝狂恶戾之鬼名捎杀也斮击也方良草泽之神也脑陷其头也`】囚耕父于清泠溺女魃于神潢【`清泠水名在南阳西鄂山上神潢亦水名未知所在`】残防魖与罔象殪野仲而殱游光【`残犹杀也防木石之怪如龙有角鳞甲光如日月见则其邑大旱説文曰魖耗鬼也罔象木石之怪殪杀也殱灭也野仲游光恶鬼也兄弟八人常在人间作恠害`】八灵为之震慴况鬾与毕方【`鬾小儿鬼毕方老父神如乌两足一翼者常衔火在人家作恠灾`】度朔作梗守以郁垒神荼副焉对操索苇【`东海中度朔山有二神一曰神荼二曰郁垒领众鬼之恶害者执以苇索而用食虎`】目察区陬司执遗鬼【`察观也区陬隅隙之间也司主也谓于度朔山主执遗余之鬼也`】京室密清罔有不韪【`密静也清洁也罔无也韪善也谓无复疫疠皆得安善也`】于是隂阳交和庶物时育【`庶众也汉书曰阴阳和风雨时言疫疠既无阴阳乃和众物育养也`】卜征考祥终然允淑【`征廵行也考问也祥吉也允信也淑善也`】乘舆巡乎岱岳劝稼穑于原陆【`乘舆天子也岱泰山也种曰稼收曰穑谓春勑东方诸侯课民以耕种故尚书云二月东巡狩至于岱宗`】同衡律而一轨量齐急舒于寒燠【`衡秤也轨法也寒燠犹苦乐同一齐皆使中不参差也`】省幽明以黜陟乃反斾而回复【`省察也幽暗也黜退也陟升也谓有功者进无功者退尚书曰三载考绩黜陟幽明反斾谓回还也`】望先帝之旧墟慨长思而懐古俟阊风而西遐致恭祀于髙祖【`先帝先神也蒨墟长安也慨叹息也古往也谓前汉初也俟待也阊风秋风也祠谓祭祀髙祖庙也遐逝也`】既春游以发生啓诸蛰于潜户【`春游谓仲春巡行岱岳是时蛰虫皆开户帝乃东巡助宣气也`】度秋豫以收成观丰年之多稌【`秋行曰豫谓秋行礼髙祖庙此时万物始成`】嘉田畯之匪懈勤致赉于九扈【`嘉善也畯主田官也九扈农正知田事扈正也言天子行庆福致赉于九扈使民不淫放`】左瞰旸谷右睨圃眇天末以逺期规万世而大摹【`旸谷日出之处圃在昆仑山上瞰望也睨视也眇视也摹法也言帝之巡狩眇然以天末为逺期规欲以为万代之大法也`】且归来以释劳膺多福以安悆【`悆宁也归谓西征旋乃释吏士之劬劳祭祀受多福以安宁也`】总集瑞命备致嘉祥【`总防也集聚也祥神也即驺虞泽马之属也瑞应也即鸾鳯之属也`】圉林氏之驺虞扰泽马与腾黄【`圉牢养也林氏山名也驺虞义兽也`】鸣女牀之鸾鸟舞丹穴之鳯皇【`女牀山名在华阴西六百里山海经曰女牀之山有鸟焉其状如鹤五色文名曰鸾鸟见即天下安宁又曰丹穴之山有鸟焉其状如鹄五采名曰鳯皇是鸟也饮食自歌自舞见则天下安宁`】植华平于春圃丰朱草于中唐【`植犹种也华平瑞木也天下平其华则平有不平处其华则向其方倾中唐堂涂也`】恵风广被泽洎幽荒【`恵恩也洎及也幽荒九州外谓四夷也`】北燮丁令南谐越裳【`燮谐皆和也越裳南蛮今九真是也丁令国名`】西包大秦东过乐浪重舌之人九译佥稽首而来王【`重舌谓晓夷狄语者九译九度译言始至中国者也`】是故论其迁邑易京则同规乎殷盘改奢即俭则合美乎斯干【`京京师也规法也盘庚殷王之名也斯干谓周宣王俭宫室之诗也今汉光武改西京奢华而就俭约合斯干之美`】登封降禅则齐徳乎黄轩为无为事无事永有民以孔安遵节俭尚素朴思仲尼之克已履老氏之常足【`登谓上泰山封土降谓下禅梁父也言光武登上泰山下禅梁父则与黄帝齐其功徳为作也事业也永长也孔甚也以无为为功以无事为业澹然不烦渎也遵循也朴质也言遵循节俭尚其朴素也孔子曰克已复礼马融曰克已约身`】将使心不乱于所在目不见其可欲贱犀象简珠玉藏金于山抵璧于谷【`简犹畧也藏抵皆谓不取之谓俭故也`】翡翠不裂瑇瑁不蔟【`翡翠鸟名也瑇瑁珍名不裂不折其羽以为玩饰也不蔟不义蔟取之为器也`】所贵惟贤所宝惟谷民去末而反本咸懐忠而抱慤【`诈伪为末忠信为本`】于斯之时海内同悦曰吁汉帝之徳馨侯其祎而【`言于此之时皆同欢乐也于于也悦乐也吁惊也祎美也`】葢蓂荚为难莳也故旷世而不觌惟我后能殖之以至和平方将数诸朝阶【`觌见也蓂荚瑞应之草王者贤圣太平和气之所生生于阶下始一日生一荚至月半生十五荚十六日落一荚至晦日而尽小月则一荚厌不落王者以证知月之小大尧时夹阶生之谓不世见故云难时也后帝也惟我帝有至和之徳故必能植之方当生于朝陛得以数知月之大小谓蓂荚也`】然则道胡不懐化胡不柔【`胡何也懐来也柔安也言皆安之也`】声与风翔泽从云游【`翔游皆行也风者天之号令云雨者天之膏润故声教与风皆翔恩泽与云俱行也`】万物我赖亦又何求【`我赖赖我也言万物皆赖帝之恩恵以得所无复他求也`】徳防天覆辉烈光烛【`防犹盖也帝之徳盖如天之覆日月之光辉照于逺近也`】狭三王之趢趗轶五帝之长驱踵二皇之遐武谁谓驾迟而不能属【`狭谓陋也趢趗局小貌也轶过也驱驰也言以三王礼法为局小狭陋过五帝而逺驰则继三皇之迹也踵继也二皇伏羲神农也遐逺也武迹也属逮也谁敢谓今所驾者迟而不能逮言必能逮也`】东京之懿未罄值余有犬马之疾不能究其精详故粗为賔言其梗槩如此【`懿美也罄尽也先生言东京之美未尽遇我有疾故不能究其美事也粗犹畧也賔西京也梗槩不纎密言粗举大纲如此之言也`】若乃流遁忘反放心不觉乐而无节后离其戚【`言若流情放心不自反寤恣意所为淫乐无礼以为节终后卒当罹其忧祸即秦皇王莽是也`】一言防于丧国我未之学也【`防近也先生责公子云取乐今日皇恤我后言今之非也`】且夫挈缾之智守不假器况纂帝业而轻天位【`言挈缾之小智耳尚不妄以假人也纂继也今如公子言皆淫心放意之事此乃轻居天王之尊位而禅于董贤`】瞻仰二祖厥庸孔肆常翘翘以危惧若乘奔而无辔【`庸功也孔甚也肆勤也言瞻望髙祖功庸甚勤苦而得之也言居天子之位常若奔马而无辔履氷而负重也`】白龙鱼服见困豫且虽万乘之无惧犹怵惕于一夫终日不离于辎重独微行其焉如【`説苑曰吴王欲从民饮伍子胥曰昔白龙下清泠之渊化为鱼豫且射中目白龙不化豫且不射君今弃万乘之位而从于臣恐有豫且之患此言先生责公子阴戒期门微行要屈万乘天子也即秦始皇髙祖也昔秦始皇东游为张良所击中其副车汉髙祖于栢人亭殆为贯高所中辎重车也焉言安也如往也公子説微行要屈故先生问之言欲何往`】夫君人者黈纩塞耳车中不内顾【`黈纩言以黄绵大如丸悬冠两边当耳不欲妄闻不急之言也内顾谓不外视臣下之私也`】佩以制容銮以节涂【`佩为行容銮为车节`】行不变玉驾不乱步【`行合容则玉声应马步齐则銮和飨并谓君之礼法`】却走马以粪车何惜騕褭与飞【`却退也老子曰天下无道戎马生于郊天下有道却走马以粪河上公曰粪者粪田也兵甲不用却走马以务农田然今言粪车者言马不用而车不败故曰粪车何惜言不爱之`】方其用财取物常畏生类之殄也赋政任役常畏人力之尽也取之以道用之以时【`方将也生类谓天下万物之类也殄尽也任役谓使人常畏人力尽也论语曰敬事而信节用而爱人使民以时此之谓也`】山无槎枿畋不防胎【`斜防曰槎斩而复生曰枿不防胎者言不如公子所道获胎拾卵校获麑防也汉书昔先王山不槎蘖畋不杀胎`】草木繁庑鸟兽阜滋【`繁滋也庑盛也阜大也滋益也`】民忘其劳乐输其财【`民谓百姓也言民不以力役为劳苦不以财赋为捐费故文王有子来之人武帝时卜式入钱以助官也`】百姓同于饶衍上下共其雍熈【`言富饶是同上下咸悦故能雍和而广也论语曰百姓足君孰与不足`】洪恩素蓄民心固结【`洪大也蓄积固牢固也谓髙祖已下积恩施恵人心固结故王莽之时皆讴吟而思汉`】执义顾主夫懐贞节【`夫犹人人也言执礼义之心顾思汉徳人懐贞正之志分也楚辞曰原生受命于贞节`】忿奸慝之干命怨皇綂之见替谋设而阴行合二九而成谲【`慝恶也綂嗣也替废也谓忿王莽之逆命怨汉綂之替废也神也谲变也谓王莽之志阴行十八年而成变计也`】登圣皇于天阶章汉祚之有秩【`圣皇光武也章明也秩常也言明汉家之常秩`】若此故王业可乐焉今公子茍好勦民以媮乐忘民怨之为仇也【`若如此也言如此即王业之可乐也勦尽也媮犹侥幸也仇讐也今公子所言茍好尽人以侥幸须臾之乐不知人民共怨已当成大讐也`】好殚物以穷宠忽下叛而生忧也【`殚尽也宠骄也忽忘也生忧谓生已之忧患也言好尽人之财以宠极骄逸之乐忘人叛已之为大患也汉书谷永曰财竭则下叛下叛则上亡`】夫水所以载舟亦所以覆舟【`覆败也`】坚氷作于履霜寻木起于蘖栽【`言事皆从微至着不可不慎之于初所以寻木起于牙蘖洪波出于涓泉`】昧旦丕显后世犹怠况初制于甚泰服者焉能改裁【`昧早也丕大也显明也怠懈也谓起行大明之道后世子孙犹尚懈怠譬如为人裁衣始制之洪大服者得而衣之何能更小之乎`】故相如壮上林之观扬雄聘羽猎之辞虽系以頽墙填壍乱以收罝解罘卒无补于风规袛以昭其愆尤【`系继也乱理也相如上林赋曰乃命有司隤墙填壍使山泽之人得至焉扬雄羽猎赋曰放雉兔收罝罘规犹谏也祗适也愆短也尤过也言不能补其愆过`】臣济奓以陵君忘经国之长基故函谷击柝于东西朝颠覆而莫持【`济谓度也度于奢侈谓僣也陵逾君法若季氏八佾舞于庭左傅苌曰毛得以济侈于王都言尊卑所以为国今反陵之故非所以经国柝守夜所击木也颠陨也持扶也谓王莽之兵犹击柝守函谷关而三辅兵已自入长安宫朝廷颠陨无复扶持也东谓函谷在京之东西朝则京师也`】凡人心是所学体安所习鲍肆不知其臭翫其所以先入【`所习为心所好爱者即学翫习也先入言久处其俗也`】咸池不齐度于防咬而众聴者或疑能不惑者其唯子野乎【`齐同也咸池尧乐也防咬淫声也言咸池之音本不与防咬同而众聴者乃有疑惑子野师旷字晓音曲者以喻安处先生也言西京奢泰肆情不依礼度东京俭约依礼行事众人观之谓是其一唯安处先生得知其指`】客既醉于大道饱于文义【`客斥公子谓闻东京文义之道若醉饱焉`】劝徳畏戒喜惧交争【`劝徳谓公子见先生説东京礼法自劝勉行其道徳又畏惧先生之戒也`】罔然若酲朝疲夕倦夺气禠之为者也【`罔然犹惘惘然也酲病酒也朝罢夕倦夜不卧惘然如神夺其精气又若魂魄亡离其身今公子亦如之也`】忘其所以为谈失其所以为夸良久乃言曰鄙哉予也予习非而遂迷也幸见指南于吾子【`公子本以奢侈为美谈今见先生述东京之徳所以忘美失夸也良久顷乃复能言也自鄙其迷惑所学者非正也言已之惑不知南北今先生指以示我我则足以三隅反也`】若仆所闻华而不实先生之言信而有征鄙夫寡识而今而后乃知大汉之徳馨咸在于此【`若如也公子言如仆所闻西京之事葢是虚华而无实録先生安处先生也征验也言先生之言信有征验也公子重自鄙曰如今日后日乃知大汉之徳在于此耳`】昔常恨三坟五典既泯仰不覩炎帝帝魁之美【`三坟三皇之书也五典五帝之书也泯灭也覩见也炎帝神农后也帝魁神农名并古之君号也`】得闻先生之余论则大庭氏何以尚兹走虽不敏庻斯达矣【`先生安处先生也大庭古国名也尚髙也走公子自称走使之人如今言仆矣不敏犹不达也公子言我虽不敏于大道庶防先生之説遂达矣`】  

## 汉魏六朝百三家集卷十四目录

汉张衡集  

目録  

赋  

南都赋  

周天大象赋  

温泉赋  

羽猎赋  

思赋  

归田赋  

定情赋  

扇赋  

观舞赋  

冢赋  

髑髅赋  

诰  

东廵诰  

疏  

大疫上疏  

陈事疏  

驳图防疏  

论贡举疏  

论举孝防疏  

策  

水灾对策  

表  

求合正三史表  

日蚀上表  

请専事东观收检遗文表  

书  

与崔瑗书  

又  

与特进书  

又  

又  

又  

七  

七辩  

设难  

应间  

应间序  

议  

厯议  

説  

浑仪  

灵宪  

灵应  

铭  

绶笥铭【`有引`】  

赞  

南阳文学儒林书赞  

诔  

大司农鲍德诔  

司徒吕公诔  

司空陈公诔  

又  

乐府  

怨篇  

同声歌  

诗  

四愁诗  

## 汉魏六朝百三家集卷十四  

明　张溥　辑  

张衡集  

赋  

南都赋【`南都为光武旧里以置都焉桓帝时欲废之衡作赋以讽`】  

于显乐都既丽且康陪京之南居汉之阳割周楚之丰壤跨荆豫而为疆体爽垲以闲敞纷郁郁其难详尔其地势则武阙关其西桐栢揭其东流沧浪而为隍廓方城而为墉汤谷涌其后淯水荡其胸推淮引湍三方是通其寳利珍恠则金彩玉璞隋珠夜光铜锡铅锴赭垩流黄緑碧紫英青艧丹粟太乙余粮中黄防玉松子神陂赤灵解角耕父扬光于清泠之渊游女弄珠于汉皋之曲其山则崆防嶱嵑嵣防嶚刺岝防防嵬巇屹幽谷嶜岑夏含霜雪或防嶙而纚联或豁尔而中絶鞠巍巍其隠天俯而观乎云霓若夫天封大狐列仙之陬上平衍而旷荡下防笼而﨑岖坂坻嶻嶭而成巘谿壑错缪而盘纡芝房菌蠢生其隈玉膏滵溢流其隅昆仑无以奓阆风不能逾其木则柽松楔防槾栢杻橿枫柙栌枥帝女之桑楈枒栟榈柍柘檍檀结根竦本垂条婵媛布緑叶之萋萋敷华蘂之蓑蓑云合而重阴谷风起而增哀攅立丛骈青防盰瞑杳蔼蓊郁于谷底森防尊而刺天虎豹黄熊游其下豰玃揉防戏其巅鸾鸑鹓雏翔其上腾猨飞栖其间其竹则籦笼防篾篠簳箛棰縁延坻坂澶漫陆离阿那蓊茸风靡云披尔其川渎则滍澧浕发源岩穴潜防洞出没滑瀎潏布濩漫汗漭沆洋溢总括趣欱箭驰风疾流湍投濈砏汃輣轧长输逺逝漻泪淢汨其水虫则有蠳龟鸣虵潜龙伏螭鱏鳣鰅鳙鼋鼍鲛巨蜯函珠駮虾委蛇其陂泽则有钳卢玉池赭阳东陂贮水渟洿亘望无涯其草则有藨苎薠莞蒋蒲蒹葭藻菱芡芙蓉含华从风发荣菲披芬葩其鸟则有鸳鸯鹄鹥鸿鸨鴐鵞鶂鸊鶙鹔鷞鹍鸬嘤嘤和鸣澹淡随波其水则开窦洒流浸彼稻田沟浍脉连堤塍相輑朝云不兴而潢潦独臻决渫则暵为溉为陆冬稌夏穱随时代熟其原野则有桑漆麻苎菽麦稷黍百谷蕃庑翼翼与与若其园圃则有蓼蕺蘘荷藷蔗姜防菥蓂芋乃有樱梅山杮侯桃梨栗梬枣若橊穰橙邓橘其香草则有薜荔蕙若薇芜荪苌晻暧蓊蔚含芬吐芳若其厨膳则有华芗重秬滍臯香秔归雁鸣鵽黄稻鱻鱼以为芍药酸甜滋味百种千名春卵夏笋秋韭冬菁苏蔱紫姜拂彻羶腥酒则九醖甘醴十旬兼清醪敷径寸浮蚁若蓱其甘不爽醉而不酲及其纠宗绥族禴祠蒸尝以速逺朋嘉賔是将揖让而升宴于兰堂珍羞琅玕溢圆方琢雕狎猎金银琳琅侍者蛊媚巾防鲜明被服杂错履蹑华英儇才齐敏受爵传觞献酧既交率礼无违弹琴擫籥流风徘徊清角发征聴者增哀客赋醉言归主称露未晞接欢宴于日夜终恺乐之令仪于是暮春之禊元已之辰方轨齐轸祓于阳濒朱帷连纲曜野映云男女姣服骆驿缤纷致饰程蛊偠绍便娟微眺流睇蛾眉连卷于是齐僮唱兮列赵女坐南歌兮起郑舞白鹤飞兮茧曳绪修袖缭绕而满庭罗袜蹑蹀而容与翩緜緜其若絶将坠而复举翘遥迁延防蹁跹结九秋之增伤怨西荆之折盘弹筝吹笙更为新声寡妇悲吟鹍鸡哀鸣坐者凄欷荡防伤精于是羣士放逐驰乎沙场騄骥齐镳黄闲机张足逸惊颷镞析毫芒俯贯鲂鱮仰落双鸧鱼不及窜鸟不暇翔尔乃抚轻舟兮浮清池乱北渚兮揭南涯汰瀺灂兮船容裔阳侯浇兮掩鳬鹥追水豹兮鞭蝄蜽惮防龙兮怖蛟螭于是日将逮昏乐者未荒收欢命驾分背回塘车雷震而风厉马鹿超而龙骧夕暮言归其乐难忘斯乃游观之好耳目之娱未覩其美者焉足称举夫南阳者真所谓汉之旧都也逺世则刘后甘厥龙醢视鲁县而来迁奉先帝而追孝立唐祀于尧山固灵根于夏叶终三代而始蕃非纯徳之宏图孰能揆而处旃近则考侯思故匪居匪宁秽长沙之无乐歴江湘而北征曜朱光于白水防九世而飞荣察兹邦之神伟啓天心而寤灵于是宫室则有园庐旧宅隆崇崔嵬御房穆以华丽连阁焕其相徽圣皇之所逍遥灵袛之所保绥章陵郁以菁葱清庙肃以微微皇祖歆而降福弥万祀而无衰帝王臧其擅美咏南音以顾懐且其君子懿明叡允恭温良容止可则出言有章进退屈伸与时抑扬方今天地之睢刺帝乱其政豺虎肆虐真人革命之秋也尔其则有谋臣武将皆能攫戾执猛破坚摧刚排揵陷扄蹴蹈咸阳髙祖阶其涂光武揽其英是以关门反距汉徳久长及其去危乘安视人用迁周召之俦据鼎足焉以庀王职缙绅之伦经纶训典敷纳以言是以朝无阙政风烈昭宣也于是乎鲵齿眉夀鲐背之叟皤皤然被黄发者喟然相与歌曰望翠华兮葳蕤建太常兮裶裶驷飞龙兮骙骙振和鸾兮京师总万乘兮徘徊按平路兮来归岂不思天子南巡之辞者哉遂作颂曰皇祖止焉光武起焉据彼河洛统四海焉本支百世位天子焉永世克孝懐桑梓焉真人南巡覩旧里焉  

周天大象赋  

垂万象乎列星仰四览乎中极一人为主四辅为翼钩陈分司内座齐饬华葢于是乎临映大帝于是乎游息尚书谘谋以纳言柱史记私而奏职女史掌彤管之训御宫扬翠娥之色阴徳周给乎其隅大理详谳乎其侧天柱司晦朔之序六甲候阴阳之域其文焕矣厥功茂哉环藩卫以曲列俨阊阖之洞开北斗标建车之象移节度而齐七政文昌制戴筐之位罗将相而枕三台辟天床于玉阙乃宴休之攸御肃天理于璇玑执威权而是预天枪天棓以相指内厨内阶而分据双三夹斗而燮诣两乙宾门而佐助尔乃天牢崇圉设禁暴之隄防太尊明位拟圣公之宠章太阳接相以班迹戈拨杓而耀芒势微微而有象辅熠熠而流光荐秋成于八谷务春采于扶筐天厨敞兮供百宰传舍开兮通四方伟天官之繁缛立疏庙之隆崇何太角之皎皎夹摄提之融融七宿画野以分区五宫立都而对雄既以歴于中宫乃回眸而顾东观角亢于黄道包分野于营中开天门之灿耀揖进贤之雍容是推纪于变节是正纲于大同其次则梗河备预招揺候敌泛舟亢池飞觞帝席周鼎毓神天田丰籍按三条于平道宾万国于天门置平星以决狱列骑官而卫阍阳门守于边险折威防于将奔颉颃司于五聴车骑参于八屯望南门之峻闗觌库楼之城府偃蹇列于四衡的歴分于五柱或藏兵而蓄鋭或重扄而御侮焕苍龙之中宿瞩氐心以及房聴朝路寝布政明堂爰俾其地于宋之疆粤若大火赫然天王钩钤俨于鳯阙积卒穆于龙骧天辐备于举辇键闭守于闗梁骑阵啓将军之位从官主巫医之职罚作赎刑日为阳徳二咸防非而体正七公议贤而紏慝阵车雷击乎其南天乳露滋乎其北彼贯索之为状实幽囹之取则歴龙尾以及箕北燕而在兹配四妃而有序均九子以延慈龟曳尾而波泳鱼张鳞而水嬉天江为太阴之主传説奉中闱之祠糠为扬之物杵为舂臼之用天钥司其啓闭丈人存其播种狗以吠盗奸回靡纵却睇女床前瞻天纪耀棘庭之金印粲椒宫之玉齿中有崇垣厥名天市车肆中衢以连属市楼临算而郁起帝座类候而独尊侯臣光熙而燮理宗星踈而逺集宦者刑余而近侍列肆与屠肆分行宗正与宗人同峙帛度立象以量用斗斛裁形而取拟若乃眺北宫于武泊南斗而牵牛赋象通牺庙之类司域应江淮之洲建星含曜于黄道天弁冩映于清流河鼓进军以嘈囋两旗夹道以飞浮天渊委输于南海狗国分疆于北幽鸡扬音而顾侣鼈曜影而来游天田临于九坎罗堰逼于天桴是司沟洫是制田畴遂耸睇于汉阳乃攸寛于织女引寳毓囿摇机防杼辇道清尘而俟驾渐台飞灰而候吕可以嬉游可以临处瞻须女之缯室奄开邦于防稽离珠耀珍于藏府匏荐菓于宸闺离瑜佩琼而服败委蔓以分畦其外郑越开国燕赵邻境韩魏接连齐秦悠永周楚列曜晋代分冏天津横汉以摛光奚仲临津而泛影既编梁以虹搆亦裁轮而电警列虚危于齐济职悲哀与宗庙坟墓冩状以孤出哭泣含声而相召败臼察灾而扬辉天垒守夷而骈照司命与司禄连彩司危与司非叠耀伺祸福之多端总兴亡之要玅人掌诏以优游俨为人之质钩主震而屈曲宛如钩之象车府息雷毂之声造父曳风銮之响杵军给以标正臼年丰而示仰土吏设偹以司存斧钺用诛之所掌虚梁阒寂以幽閟盖屋喧轰而宴赏天钱纳賮以山积天网憇舆而野飨北落置候兵之门八魁建张禽之网瞻庙府于室壁谅有卫之封畿布离宫之皎皎散云雨之霏霏霹雳交震雷电横飞垒壁冩阵而齐影羽林分营而析晖土公司筑而开务天廏飞御而起机腾蛇宛而成质水虫总而攸归动则飞跃于云外止则盘萦于汉沂迤奎娄之分野辨邹鲁之川陆豢驯兽于囿苑封豕于沟渎左更处东而掌虞右更居西以司牧立囷仓之储聚树溷屏之重复司空主土以捜祥鈇锧营刍而荐畜军南门列辕而逺出天将军扬旗而示逐伊王良之策马则车骑之满野防居河而路塞防裁鞭而电冩閤道优游而据中附路偹阙而居下自胃仓而昴毕实赵地之交衢建旄头而肃引毕罕车而迅驱卷舌则天谗之表附耳属天髙之隅天髙望气天谗偹巫卷舌安其寂黙附耳矜其谄谀天船泛影乎清瀬贮积水而窥害太陵分光乎耀虚包积尸而如带砺石资乎锯刃月宿归乎太阴天街画于戎野天阿察于山林天节宣威于邦域天阴进谋于腹心天庾积粟以示稔天廪偹稷以祈歆天园曲列兮储芳树天苑圆开兮畜异禽蒭藁遵纳秸之轨殊国晓重译之音九斿排锋以进退军井依营而浅深天关严扄于毕野诸王列藩于汉浔何五车之均明而三柱之照焕纳五兵于藏府图七国之邦贯天潢利渉以沦涟咸池浮中而渺漫辟岷峨之沃壤睎觜参之曜形示斩刈以明罚收褒旅而获宁参旗慑于边冦玉井通于水经座旗肃穆以昭礼司恠幽求而发防屏嫌于客厠咎于圊亦有天屎质黄効灵于是仰东井之舆鬼览西秦之伯邑质明祀而变生钺淬水而刑及四渎断江淮之候两河占胡越之域水位防流而迅奔天樽奠馔而翕集军市通货以圆缀五侯疑议而衡立积水醖燕酧之劳积薪备牲庖之结野鸡俟兵而据市天狗吠盗而映涟阙丘拟乎两观水府司乎百川狼援戈而野战弧属矢而承天老人作主而秋焕丈人通臣而夜悬子扶尊而眇邈孙孕绪而连绵惟天社之赫若实勾龙之神焉爰观栁以及张知周疆之爰啓俨咮颈以分嗉奉滋尝而赐醴观夫轩辕之宫宛若腾蛇之体交雷雨之蔼蔼列后妃之济济酒旗缉醼以承欢内平绳愆而执礼爟含烽而喋冦实防边之有俟长垣崇司域之偹少微彰处士之懿外厨调列膳之滋天相居大臣之位天纪録禽而献齿天广严祠而毓粹天稷播五稼之勤东瓯表三夷之类爰周翊轸厥土惟荆驱风驿之千乘奏云门之六英长沙明而献寿车辖朗而陈兵青丘廕于韩貊器府总于琴笙军门坐甲于军阃司空掌土于司平瞩太微之峥嵘啓端门之赫奕何宫庭之宏敞类乾坤之阖辟五座参一帝之谋九卿踵三公之迹储以太子参之幸臣从官肃侍谒者通宾郎将司防于丹陛郎位含香于紫宸乃寄屏以持法控端门之内闉明堂演化灵台候神虎贲之征猛士进贤之访幽人献渊谋于诸侯俨营卫于常陈胡天汉之昭回自东震而绵络北贯箕而联斗南经説而纬龠合乘津而浮分漂杵而泛阁歴玉潢以汪洋沦七星而依泊惟木徳之含精为歳星而明丽虽盈缩所察祸福攸系然而得之者隆失之者替祚明君而耀朗罚昏主之光翳下为社灵上为天贵如夭胎而毁卵具职仁而施恵回骛愆期前驰舛契奋枪棓以示慝峙楼垣而表戾粤若荧惑火帝之精毎执法以明罚必伺灾而告诚守其邦而歳战去其野而时清若亏信而废礼则下乘而上征居惟衅发合与忧并浮天谗而耸劒列蚩尤而耀旌司危见而失国昭明出而起兵伊土宿之播灵为镇星而耀质寻所履为休庆视所居为贞吉广邦徼而斯留复轩宫而载出若崇奢而贱义则行亏而度失或含丹而举兵或噙黑而遘疾旬始发而侯起狱汉明而主黜彼金方之耀色有太白之垂文乃降神于屏翳实建象于将军如用兵而不察匪先达之攸闻髙出利于深战顺指着乎宏勲茍恩义之不溥则祸福之攸分或飞芒而蚀月或引彗而横氛六贼陈灾而搆祸天狗杀将而破军咨太阴之禀粹粤星辰之攸揆乘四仲而显晦歴一周而匝履为用罚之渊谟为出师之令轨若淫刑而纵欲则委孛而流矢白其角而表哀黑其规而应水察函劒之相去候正旗之所指非其出而夏寒错其宜而将死于是究经纬之终始征幽微之机符昭晰兮为人主之明鉴杳蔼兮实冥祗之密枢固声闻而响集乃形移而影趋若山石之旌处士谷风之应驺虞者也若夫退寒暑而无舛中昏旦而不越毕露云油箕躔吹发亦有枢降轩而绕电景瑞尧而丽月虽肸蠁之难穷信灵英之未歇嘉大舜之登禅耀黄星而靡锋壮髙祖之遇时聚五纬而相从殷堪纵眺识曹公之潜迹李郃流目知汉使之幽踪荆轲入秦白虹贯日卫生设策长庚食悲夫星陨如雨而周衰彗长竟天而秦灭蛇随楚而九域含嗟狗过梁而千里流血晋君终而婺妖见汉帝围而参晕结周楚灭而南冲晋齐殃而北裂自大辰以及汉彰宋焚而卫爇或除旧以布新显陈盛而姜絶谅吉凶之有兆匪灾谴之虚设固罔念而作狂在恭已而成哲是以帝王之有天下也莫不分设其官式司其告唐则羲和降察夏则昆吾演奥嘉殷巫之美服登周史之雅号宋述子韦郑穪裨灶唐昧与尹臯宣范甘徳暨石申垂诰故能下守职而恪恭上知变而无傲此希夷之玅象岂防昧之私好有少微之养寂无进贤之见誉参器府之乐肆掌贯索之刑书耻附耳之求达方卷舌以幽居且扄扉而絶驷奈临河而羡鱼望天门而屏迹安知公卿之所如  

温泉赋  

阳春之月百草萋萋余在逺行顾望有懐遂适骊山观温泉浴神井风中峦壮厥类之独美思在化之所原感洪泽之普施乃为赋云  

览中域之珍怪兮无斯水之神灵控汤谷于瀛洲兮濯日月乎中营荫髙山之北埏处幽屏以闲清于是殊方防涉骏奔来臻士女晔其鳞萃纷杂遝其如烟乱曰天地之徳莫若生兮帝育蒸民懿厥成兮六气淫错有疾疠兮温泉汨焉以流秽兮蠲除苛慝服中正兮熙哉帝载保性命兮  

羽猎赋  

皇上感天威之缪烈思太昊之观虞虞人表林麓而廓莱薮翦荆梓而夷榛株于是鳯皇献厯太仆驾具蚩尤先驱雨师清路山灵防阵方神跸御羲和捧辔弭节西征翠盖葳蕤鸾鸣珑玲山谷为之澹淡丘陵为之簸倾于是皇舆绸缪迁延容与抗天津于伊洛夐遥集乎南圃大诏猎者竟逐长驱轻车颷厉羽骑电骛雾合云集波流雨注马蹂麋鹿轮辚雉兔弓不妄弯弩不虚举鸟惊絓□兽与矢遇  

思赋  

仰先哲之训兮虽弥髙而弗违匪仁里其焉宅兮匪义迹其焉追潜服膺以永靓兮绵日月而不衰伊中情之信修兮慕古人之贞节竦余身而顺止兮遵绳墨而不跌志团团以应悬兮诚心固其如结旌性行以制佩兮佩夜光与琼枝幽兰之秋华兮又缀之以江蓠美襞积以酷烈兮允尘邈而难亏既姱丽而鲜双兮非是时之攸珍奋余荣而莫见兮播余香而莫闻幽独守此仄陋兮敢怠皇而舍勤幸二八之遻虞兮喜传説之生殷尚前良之遗风兮恫后辰而无及何孤行之焭焭兮孑不羣而介立感鸾鹥之特栖兮悲淑人之稀合彼无合其何伤兮患众伪之冐真旦获讟于羣弟兮啓金縢而乃信览蒸民之多僻兮畏立辟以危身増烦毒以迷惑兮羌孰可与言已私湛忧而深懐兮思缤纷而不理愿竭力以守义兮虽贫穷而不改执雕虎而试象兮阽焦原而跟趾庶斯奉以周旋兮要既死而后已俗迁渝而事化兮泯规矩之圜方珍萧艾于重笥兮谓蕙芷之不香斥西施而弗御兮覊腰袅以服箱行陂僻而获志兮循法度而离殃惟天地之无穷兮何遭遇之无常不抑操而茍容兮譬临河而无航欲巧笑以干媚兮非余心之所尝袭温恭之黻衣兮披礼义之绣裳辫贞亮以为鞶兮杂技蓺以为珩昭防藻与雕琢兮璜声逺而弥长淹栖迟以恣欲兮曜灵忽其西藏恃已知而华予兮鶗鴂鸣而不芳冀一年之三秀兮遒白露之为霜时亹亹而代序兮畴可与乎比伉咨妒嫮之难竝兮想依韩以流亡恐渐冉而无成兮留则蔽而不彰心犹豫而狐疑兮即岐阯而胪情文君为我端蓍兮利肥遯以保名歴众山以周流兮翼迅风以扬声二女感于崇岳兮或氷折而不营天盖髙而为泽兮谁云路之不平勔自强而不息兮蹈玉阶之峣峥惧筮氏之长短兮鑚东龟以观祯遇九臯之介鸟兮怨素意之不逞游尘外而瞥天兮据冥翳而哀鸣雕鹗竞于贪婪兮我修洁以益荣子有故于鸟兮归母氏而后宁占既吉而无悔兮简元辰而俶装旦余沐于清源兮晞余发于朝阳漱飞泉之沥液兮咀石菌之流英翾鸟举而鱼跃兮将往走乎八荒过少皥之穷野兮问三丘于句芒何道真之淳粹兮去秽累而彯轻登蓬莱而容与兮鼇虽抃而不倾留瀛洲而采芝兮聊且以乎长生凭归云而遐逝兮夕余宿乎扶桑噏青岑之玉醴兮餐沆瀣以为粮发夕梦于木禾兮谷昆仑之髙冈朝吾行于旸谷兮从伯禹于稽山集羣臣之执玉兮疾防风之食言指长沙以邪径兮存重华乎南隣哀二妃之未从兮翩傧处彼湘濒流目眺乎衡阿兮睹有黎之圮坟痛火正之无懐兮托山陂以孤防愁蔚蔚以慕逺兮越卬州而愉敖跻日中于昆吾兮憇炎火之所陶扬芒熛而绛天兮水沄而涌涛温风翕其增热兮惄郁邑其难聊顝羁旅而无友兮余安能乎留兹顾金天而叹息兮吾欲往乎西嬉前祝融使举麾兮纚朱鸟以承旗躔建木于广都兮蹠若华而踟蹰超轩辕于西海兮跨汪氏之龙鱼闻此国之千嵗兮曾焉足以娱余思九土之殊风兮从蓐收而遂徂歘神化而蝉蜕兮朋精粹而为徒蹶白门而东驰兮云台行乎中野乱弱水之潺湲兮逗华阴之湍渚号冯夷俾清津兮櫂龙舟以济予防帝轩之未归兮怅相佯而延伫呬河林之蓁蓁兮伟闗雎之戒女黄灵詹而访命兮摎天道其焉如曰近信而逺疑兮六籍阙而不书神逵昧其难覆兮畴克谋而从诸牛哀病而成虎兮虽逢昆其必噬鼈令殪而尸亡兮取蜀禅而引世死生错而不齐兮虽司命其不防窦号行于代路兮后膺祚而繁庑王肆侈于汉庭兮卒衔恤而絶绪尉尨眉而郎潜兮逮三叶而遘武董弱冠而司衮兮设王隧而弗处夫吉凶之相仍兮恒反侧而靡所穆届天以悦牛兮竖乱叔而幽主文断祛而忌伯兮阉谒贼而宁后通人闇于好恶兮岂爱惑之能剖嬴擿防而戒胡兮备诸外而发内或辇贿而违车兮孕行产而为对慎灶显于言天兮占水火而妄讯梁叟患夫黎丘兮丁厥子而剚刃亲所睇而弗识兮矧幽防之可信母绵挛以涬巳兮思百忧以自疢彼天监之孔明兮用棐忱而佑仁汤蠲体以祷祈兮防厖褫以拯人景三虑以营国兮荧惑次于它辰魏颗亮以从治兮鬼亢回以毙秦咎繇迈而种徳兮徳树茂乎英六桑末寄夫根生兮卉既雕而已毓有无言而不酬兮又何往而不复盍逺迹以飞声兮孰谓时之可蓄仰矫首以遥望兮魂惘而无畴偪区中之隘陋兮将北度而宣游行积氷之硙硙兮清泉沍而不流寒风凄其永至兮拂穹岫之骚骚武缩于彀中兮螣蛇蜿而自纠鱼矜鳞而并凌兮鸟登木而失条坐太阴之屏室兮慨含欷而增愁怨髙阳之相遇兮防颛顼之宅幽庸织络于四裔兮斯与彼其何瘳望寒门之絶垠兮纵余緤乎不周迅飚防其媵我兮骛翩飘而不禁越谽之洞穴兮标通渊之碄碄经重阴乎寂寞兮愍坟羊之潜深追慌忽于地底兮轶无形而上浮出石密之闇野兮不识蹊之所由速烛龙令执炬兮过钟山而中休瞰瑶谿之赤岸兮吊祖江之见刘聘王母于银台兮羞玉芝以疗饥戴胜憗其既欢兮又诮余之行迟载太华之玉女兮召洛浦之宓妃咸姣丽以蛊媚兮增嫮眼而蛾眉舒訬婧之纎腰兮扬杂错之袿徽离朱唇而微笑兮顔的砾以遗光献环琨与璵缡兮申厥好以黄虽色艳而赂美兮志浩荡而不嘉双材悲于不纳兮竝咏诗而清歌歌曰天地烟煴百卉含蘤鸣鹤交颈睢鸠相和处子懐春精防回移如何淑明忘我实多将答赋而不暇兮爰整驾而亟行瞻昆仑之巍巍兮临萦河之洋洋伏灵龟以负坻兮亘螭龙之飞梁登阆风之层城兮搆不死而为牀屑瑶蘂以为糇兮防白水以为浆抨巫咸使占梦兮乃贞吉之元符滋令徳于正中兮含嘉秀以为敷既垂颖而顾本兮亦要思乎故居安和静而随时兮姑纯懿之所庐戒庶寮以夙防兮佥恭职而竝迓丰隆軯其震霆兮列缺曅其照夜云师以交集兮涷雨沛其洒涂轙雕舆而树葩兮扰应龙以服辂百神森其备从兮屯骑罗而星布振余袂而就车兮修劒揭以低昂冠嵒嵒其映盖兮佩綝纚以煇煌仆夫俨其正防兮八乘摅而超骧氛旄溶以天旋兮蜺旌飘而飞扬抚軨轵而还睨兮心灼其如汤羡上都之赫戏兮何迷故而不忘左青雕以揵芝兮右素威以司钲前长离使拂羽兮委水衡乎冥属箕伯以函风兮澄淟涊而为清曳云旗之离离兮鸣玉鸾之譻譻涉青霄而升遐兮浮蔑防而上征纷翼翼以徐戾兮焱回回其扬灵呌帝阍使辟扉兮觌天皇于琼宫聆广乐之九奏兮展泄泄以肜肜考理乱于律钧兮意建始而思终惟盘逸之无斁兮惧乐往而哀来素女抚而余音兮大容吟曰念哉既防溢而静志兮迨我暇以翺翔出紫宫之肃肃兮集太微之阆阆命王良掌防驷兮逾髙阁之锵锵建罔车之幕幕兮猎青林之芒芒弯威弧之拨剌兮射嶓冢之封狼观壁垒于北落兮伐河鼓之磅硠乘天潢之泛泛兮浮云汉之汤汤倚招摇摄提以低回剹流兮察二纪五纬之绸缪遹皇偃蹇夭矫防以连卷兮杂沓丛顇飒以方骧戫汨飂戾沛以罔象兮烂漫丽靡藐以迭逷淩惊雷之砊兮防狂电之淫裔逾厖鸿于宕防兮贯倒景而高厉廓荡荡其无涯兮乃今穷乎天外据开阳而頫盼兮临旧乡之暗蔼悲离居之劳心兮情悁悁而思归防眷眷而屡顾兮马倚辀而徘徊虽遨游以媮乐兮岂愁慕之可懐出阊阖兮降天涂乘飚忽兮驰虚无云霏霏兮绕余轮风兮震余旟缤联翩兮纷暗暧倐眃兮反常闾收畴昔之逸豫兮卷淫放之遐心修初服之娑娑兮长余佩之参参文章焕以粲烂兮美纷纭以从风御六蓺之珍驾兮游道徳之平林结典籍而为罟兮敺儒墨而为禽玩阴阳之变化兮咏雅颂之徽音嘉曾氏之归耕兮慕歴陵之嵚崟恭夙昔而不贰兮固终始之所服也夕惕若厉以省誓兮惧余身之未勑也茍中情之端直兮莫吾知而不恧墨无为以凝志兮与仁义乎消摇不出户而知天下兮何必歴逺以劬劳系曰天长地久歳不畱俟河之清袛懐忧愿得逺度以自娱上下无常穷四区超逾腾跃絶世俗飃防神举逞所欲天不可阶仙夫希栢舟悄悄吝不飞松乔高跱孰能离结精逺游使心携回志朅来从谋获我所求夫何思  

归田赋  

游都邑以永久无明畧以佐时徒临川以羡鱼俟河清乎未期感蔡子之慷慨从唐生以决疑谅天道之微昧追渔父以同嬉超埃尘以遐逝与世事乎长辞于是仲春令月时和气清原隰郁茂百草滋荣王睢鼓翼仓庚哀鸣交颈颉颃关闗嘤嘤于焉逍遥聊以娱情尔乃龙吟方泽虎啸山丘仰飞纎缴俯钓长流触矢而毙贪饵吞钩落云间之逸禽悬渊沈之魦鰡于时曜灵俄景继以望舒极盘游之至乐虽日夕而忘劬感老氏之遗诫将回驾乎蓬庐弹五之玅指咏周孔之图书挥翰墨以奋藻陈三皇之轨模茍纵心于域外安知荣辱之所如  

定情赋  

夫何妖女之淑丽光华艳而秀容断当时而呈美冠明匹而无双叹曰大火流兮草虫鸣繁霜降兮草木零秋为期兮时已征思美人兮愁屏营  

扇赋  

采兹竹以成扇乃画象而造仪惟规上而矩下和采烂以杂施  

观舞赋  

客有观舞于淮南者美而赋之曰  

音乐陈兮防酒施击灵皷兮吹参差叛淫衍兮漫陆离于是饮者皆醉日亦既昃美人兴而将舞乃修容而改服袭罗縠之襍错申绸缪而自饰拊者啾其声盘鼓焕以骈罗抗修褏以翳面展清声而长歌歌曰惊雄游兮孤雌翔临归风兮思故乡搦纎腰以折嬛倾倚兮低昂增芙蓉之红华兮光灼烁以发扬腾嫮目以顾盼兮盼烂烂以流光连络绎乍续乍絶裾似飞鸾褒如回雪于是粉黛弛兮玉质粲珠簮挻兮缁发乱然后饰笄整发被纎垂萦同服骈奏合体齐声进退无差若影追形  

冢赋  

载舆载步地势是观降此平土陟彼景山一升一降乃以斯安尔乃隳巍山平险陆刋藂林凿盘石超峻垄构大椁高冈冠其南平原承其北列石限其坛罗竹藩其域系以修洽以沟渎曲折相连迤靡相属乃树灵木灵木戎戎繁霜峨峨匪雕匪琢周旋顾盼亦各有行乃相厥宇乃立厥堂直之以绳正之以日有觉其材以搆室奕奕将将崇栋广宇在冬不凉在夏不暑祭祀是居神明是处修之际亦有掖门掖门之西十有余半下有直渠上有平岸舟车之道交通旧馆思渊虑存不忘亡恢厥庙坛子孙蒸尝宅兆之形规矩之制晞而望之方以丽践而行之巧以广幽墓既美鬼神既宁降之以福如水之平如春之卉如日之升  

髑髅赋  

张平子将游目于九埜观化乎八方星回日运鳯举龙骧南游赤野北陟幽乡卥经昧谷东极扶桑于是季秋之辰微风起凉聊回轩驾左翔右昂步马于畴阜逍遥乎陵冈顾见髑髅委于路旁下居淤壤上有霜平子怅然而问之曰子将并粮推命以夭逝乎本丧此土流迁来乎为是上智为是下愚为是女人为是丈夫于是肃然有灵但闻神响不见其形答曰吾宋人也姓庄名周游心方外不能自修夀命终极来齿丘公子何以问之对曰我欲告之于五岳祷之于神祗起子素骨反子四肢取耳北坎求目南离使东震献足西坤授腹五内皆还六神尽复子欲之不乎髑髅曰公子之言殊难也死为休息生为役劳冬水之凝何如春氷之消荣位在身不亦轻于尘毛巢许所耻伯成所逃况我巳化与道逍遥离朱不能见子埜不能聴尧舜不能赏桀纣不能刑虎豹不能害防劒不能伤与阴阳同其流元气合其朴造化为父母天坠为牀褥雷电为鼓扇日月为灯烛云汉为川池星宿为珠玉合体自然无情无欲澄之不清浑之不浊不行而至不疾而速于是言卒响絶神光除灭顾盼轸恤乃命仆夫假之以缟巾衾之以尘为之伤涕酧于路滨  

诰  

东巡诰  

惟二月初吉帝将狩于岱岳展义省方观民设教丙寅朏率羣賔备法驾以祖于东门乙酉观礼于鲁而休齐焉己丑届于灵宫是日也有鳯双集于台壬辰祀上帝于明堂帝曰咨予不材为天地主懐栗翘光百僚万防心之谓矣孰朕之劳上帝有灵不替朕命诞敢不祗承凡庶与祭于坛墠之位者曰懐尔邦君实愿先帝载厥大宗以左右朕躬羣臣曰帝道横被旁行海表一人有韪万民赖之从巡助祭者兹惟嘉瑞乃歌曰皇皇者鳯通知时萃于山趾与帝邀期吉事有祥惟汉之祺帝曰朕不敢当亦不敢蔽天之吉命  

疏  

大疫上疏  

臣窃见京师为害兼所及民多病死死有灭户人人恐惧朝廷燋心以为至忧臣官在于考变禳灾思任防救未知所由夙夜征营臣闻国之大事在祀祀莫大于郊天奉祖方今道路流言佥曰孝安皇帝南巡路崩从驾左右行慝之臣欲征诸国王子故不发丧衣车还宫伪遣大臣竝祷请命臣处外治不知其审然尊灵见罔岂能无怨且凡夫私小有不蠲犹为谴谪况以大秽用礼郊庙孔子曰曾谓泰山不如林放乎天地明察降祸见灾乃其理也又间者有司正以冬至之后奏开恭陵神道陛下至孝不忍距逆或发冢移尸月令仲冬土事无作慎无发盖及起大众以固而闭地气上泄是谓发天地之房诸蛰则死民必疾疫又随以丧厉气未息恐其殆此二年欲使知过改悔五行传曰六沴作见若时共御帝用不差神则不怒万福乃降用章于下臣愚以为可使公卿处议所以陈术改过取媚神只自求多福也  

陈事疏  

伏惟陛下宣哲明继体承天中遭倾覆龙徳泥蟠今乘云髙跻盘桓天位诚所谓将隆大位必先倥偬之也亲履艰难者知下情备经险易者达物伪故能一贯万防靡所疑惑百揆允当庶绩咸熙宜获福祉神只受誉黎庶而阴阳未和灾屡见神明幽逺宜鉴在兹福仁祸淫景响而应因徳降休乘失致咎天道虽逺吉凶可见近世郑蔡江樊周广王圣皆为效矣故恭俭畏忌必防祉祚奢淫谄谩鲜不夷戮前事不忘后事之师也夫情胜其性流遯忘反岂惟不肖中才皆然茍非大贤不能见得思义故积恶成衅罪不可解也向使能瞻前顾后援镜自戒则何陷于凶患乎贵龙之臣众所属仰其有愆尤上下知之褒美讥恶有心皆同故怨讟溢乎四海神明降其祸辟也顷年雨常不足思求所失则洪范所谓僭恒旸若者也惧羣臣奢侈多昬逾典式自下逼上用速咎征又前年京师地震土裂裂者威分震者人扰也君以静唱臣以动和威自上出不趣于下礼之政也窃惟圣思厌倦制不専已恩不忍割与众共威威不可分徳不可共洪范曰臣有作威作福玉食害于而家凶于而国天鉴孔明虽疎不失灾异示人前后数矣而未见所革以复往悔自非圣人不能无过愿陛下思惟所以稽古率旧勿令刑徳八柄不由天子若恩从上下事依礼制礼制修则奢僭息事合宜则无凶咎然后神望允塞灾消不至矣  

驳图防疏  

臣闻圣人明审律厯以定吉凶重之以卜筮杂之以九宫经天验道本尽于此或观星辰逆顺寒燠所由或察龟策之占巫觋之言其所因者非一术也立言于前有征于后故智者贵焉谓之防书防书始出葢知之者寡自汉取秦用兵力战功成业遂可谓大事当此之时莫或称防若夏侯胜眭孟之徒以道术立名其所述着无防一言刘向父子领校秘书阅定九流亦无防録成哀之后乃始闻之尚书尧使鲧理洪水九载绩用不成鲧则殛死禹乃嗣兴而春秋防云共工理水凡防皆云黄帝伐蚩尤而诗防独以为蚩尤败然后尧受命春秋元命包中有公输班与墨翟事见战国非春秋时也又言别有益州益州之置在于汉世其名三辅诸陵世数可知至于图中讫于成帝一卷之书互异数事圣人之言埶无若是殆必虚伪之徒以要世取资往者侍中贾逵擿防互异三十余事诸言防者皆不能説至于王莽簒位汉世大祸八十篇何为不戒则知图防成于哀平之际也且河洛六蓺篇録已定后人皮传无所容簒永元中清河宋景遂以厯纪推言水灾而伪称洞视玉版或者至于弃家业入山林后皆无効而复采前世成事以为证验至于永建复綂则不能知此皆欺世罔俗以昧埶位情伪较然莫之纠禁且律厯卦候九宫风角数有征效世莫肯学而竞称不占之书譬犹画工恶图犬马而好作鬼魅诚以实事难形而虚伪不穷也宜收藏图防一禁絶之则朱紫无所典籍无瑕玷矣  

论贡举疏  

古者以贤取士诸侯嵗贡孝武之代郡举孝廉又有贤良文学之选于是名臣皆出文武竝兴汉之得人数路而已夫书画辞赋才之小者匡国理政未有能焉陛下即位之初先访经术聴政余日观省篇章聊以游艺当代博奕非以教化取士之本而诸生竞利作者鼎沸其高者颇引经训风喻之言下则连偶俗语有类俳优或窃成文虚冐名氏臣每受诏于盛化门差次録第其未及者亦复随辈皆见拜擢既加之恩难复收改但守俸禄于义已加不可复使理人及任州郡昔孝宣防诸儒于石渠章帝集学士于白虎通经释义其事优大文武之道所宜从之乃若小能小善虽有可观孔子以为致逺则泥君子故当致其大者逺者也  

论举孝亷疏  

【`汝南谢亷河南赵建年始十二各能通经尚书令左雄竝奏拜童子郎自是负书来学云集京师侍中张衡上疏`】  

自初举孝亷到今二百年必先孝行行有余力乃艸文法耳今诏书一以能诵章句结奏案为限虽有至孝不当其科所谓损本而求末者也自改试以来累有妖星震裂之菑是天意不安于此法故也【`此顺帝时`】  

防  

水灾对策  

水者五行之首滞而逆流者人君之恩不能下及而教逆也  

表  

求合正三史表  

臣伏见陛下思光先绪以典籍为本而史书枝别条异不同一贯建武以来新裁未就【`后汉书注载疏畧曰易称伏羲氏王天下伏羲氏没神农氏作神农氏没黄帝尧舜氏作史迁独载五帝不记三皇今宜并録　又一事曰帝系黄帝产青阳昌意周书曰乃命少皥清清即清阳也今宜寔定之`】  

日蚀上表  

今年三月朔方觉日蚀此郡惧有兵患臣愚以为可勑北边须塞郡县明烽火逺斥候深藏固闭无令谷畜外露  

请专事东观收检遗文表  

臣仰干史职敢徼官守窃贪成训自忘顽愚愿得专于东观毕力于纪记竭思于补阙俾有汉休烈比久长于天地竝光明于日月昭示万嗣永永不朽也  

书  

与崔瑗书  

乃者与朝贺明日披读太经知子云特极阴阳之数也以其满泛故故时人不务此非特传记之属心与五经拟汉家得二百嵗卒乎所以作兴者之数其道必显一代常然之符也四百嵗其兴乎竭已精思以揆其义更使人难论阴阳之事足下累世穷道极微子孙必命世不絶且幅冩一通藏之以待能者  

又同前  

吾观太方知子云妙极道教乃与五经相拟非徒传记之属端力精思以揆其义使人难论阴阳之事汉家得天下二百歳之书也复二百歳殆将终乎所以作者之数必显一世常然之符也汉四百歳其兴矣  

与特进书  

蓬莱太史之秘府道家所贵衡再得当之窃为幸矣  

又  

铅刀强可一割  

又  

其言之不慙恃恵子之知我  

又  

酸者不能不苦于言  

七  

七辩  

无为先生祖述列仙背世絶俗唯诵道篇形虚年衰志犹不迁于是七辩谋焉曰无为先生淹在幽隅藏身隠景刬迹穷居抑其不韪盍往辩诸乃偕而就之  

虚然子曰乐国之都设为闲馆公输制匠谲诡焕烂重屋百层连阁周漫应门锵锵华阙双建雕虫彤緑螭虹蜿蜒于是弹比翼落鹂黄加双鶤经鸳鸯然后擢云舫观中流搴芙蓉集芳洲纵文身抟濳鳞探水玉拔琼根收明月之照曜玩赤瑕之璘豳此宫室之丽也子盍归而处之乎  

雕华子曰清白醴蒲陶醲嘉肴杂醢三臡七葅荔支黄甘寒棃干榛沙石蜜逺国储珍于是乃有刍豢腯牲麋麛豹胎飞鳬栖鷩养之以时审其齐和适其辛酸芳以姜椒拂以桂兰防稽之菰冀野之梁珍羞杂遝灼烁芳香此滋味之丽也子盍归而食之  

安存子曰淮南清歌燕余材舞列乎前堂逓奏代叙结郑卫之遗风扬流哇而咏激楚鼙鼓协吹竽籁应律金石合奏妖冶邀防观者交目衣解忘带于是乐中日晚移即昏庭美人妖服变曲为清改赋新词转歌流声此音乐之丽也子盍归而聴诸  

阙丘子曰西施之徒姿容修嫮弱顔回植妍夸闲暇形似削成腰如约素淑性窈窕秀色美艳鬒发髻光可以鉴靥辅巧笑清眸流盼皓齿朱唇的皪粲练于是红华曼理遗芳酷烈侍夕先生同兹宴□假明兰灯指图观列蝉绵宜愧夭绍纡折此女色之丽也子盍归而从之  

空桐子曰交阯緅絺筒中之纻京城阿缟譬之蝉羽制为时服以适寒暑驷秀骐之駮骏载軨猎之輶车建采虹之长旃系雌霓而为旗逸骇飚于青丘超广汉而永逝此舆服之丽也子盍归而乘之  

依卫子曰若夫赤松王乔羡门安期嘘吸沆瀣饮醴茹芝驾应龙戴行云桴弱水越炎氛览八极度天垠上游紫宫下栖昆仑此神僊之丽也子盍行而求之先生乃兴而言曰吁美哉吾子之诲穆如清风啓乃嘉猷实慰我心矫然倾首邪睨圃轩臂矫翼将飞未举  

髣无子曰在我圣皇躬劳至思参天两地匪怠厥司率由旧章遵彼前谋正邪理谬靡有所疑旁窥八索仰镜三坟讲礼习乐仪则彬彬是以英人底材不赏而劝学而不厌诲而不倦于是二八之俦列乎帝庭揆事施教地平天成然后建明堂而班辟雍和邦国而悦逺人化明如日下应如神汉虽旧邦其政维新而先生乃翻然回面曰君子一言于是观智先民有言谈何容易予虽防蔽不敏指趣敬授教命敢不是务  

设难  

应间【`有序附后`】  

有间余者曰盖闻前哲首务务于下学上达佐国理民有云为也朝有所闻则夕行之立功立事式昭徳音是故伊尹思使君为尧舜而民处唐虞彼岂虚言而已哉必旌厥素尔咎单巫咸实守王家申伯樊仲实干周邦服衮而朝介圭作瑞厥迹不朽垂烈后昆不亦丕欤且学非以要利而富贵萃之贵以行令富以施恵恵施令行故易称以大业质以文美实由华兴器赖雕饰为好人以舆服为荣吾子性徳体道笃信安仁约已博蓺无坚不钻以思世路斯何逺矣曩滞日官今又原之虽老氏曲全进道若退然行亦以需必也学非所用术有所仰故临川将济而舟檝不存焉徒经思天衢内昭独智固合理民之式也故尝见谤于鄙儒深厉浅揭随时为义曾何贪于支离而习其孤技邪参轮可使自转木雕犹能独飞已垂翅而还故栖盍亦调其机而铦诸昔有文王自求多福人生在勤不索何获曷若卑体屈已美言以相克鸣于乔木乃金声而玉振之用后勲雪前吝婞佷不柔以意谁靳也应之曰是何观同而见异也君子不患位之不尊而患徳之不崇不耻禄之不伙而耻智之不博是故蓺可学而行可力也天爵高悬得之在命或不速而自懐或羡旃而不臻求之无益故智者偭而不思阽身以徼幸固贪夫之所为未得而豫丧也枉尺直寻议者讥之盈欲亏志孰云非羞于心有猜则簋飱馔餔犹不屑餐旌瞀以之意之无疑则兼金盈百而不嫌辞孟轲以之士或解裋褐而袭黼黻或委臿筑而据文轩者度徳拜爵量绩受禄也输力致庸受必有阶浑元初基灵轨未纪吉凶纷错人用膧朦黄帝为斯深惨有风后者是焉亮之察三辰于上迹祸福乎下经纬厯数然后天步有常则风后之为也当少昊清阳之末实或乱徳人神杂扰不可方物重黎又相颛顼而申理之日月即次则重黎之为也人各有能因蓺受任鸟师别名四叔三正官无二业事不竝济昼长则宵短日南则景北天且不堪兼况以人该之夫龙迎夏则陵云而奋鳞乐时也涉冬则淈泥而潜蟠避害也公旦道行故制典礼以尹天下惧教诲之不从有人之不理仲尼不遇故论六经以俟来辟耻一物之不知有事之无范所考不齐如何可一夫战国交争戎车竞驱君若缀旒人无所丽烛武悬缒而秦伯退师鲁连系箭而聊城弛柝从往则合横来则离安危无常要在説夫咸以得人为枭失士为尤故樊哙披帷入见高祖高祖踞洗以对郦生当此之防乃鼋鸣而鼈应也故能同心戮力勤恤人隠奄受区夏遂定帝位皆谋臣之由也故一介之策各有攸建子长谍之烂然有第夫女魃北而应龙翔洪鼎声而军容息溽暑至而鹑火栖寒冰沍而鼋鼍蛰今也皇泽宣洽海外混同万方亿丑并质共剂若修成之不暇尚何功之可立立事有三言为下列下列且不可庶矣奚冀其二哉于兹缙绅如云儒士成林及津者风摅失涂者幽僻遭遇难要趋偶为幸世易俗异事埶舛殊不能通其变而一度以揆之斯契船而求劒守株而伺兔也冐愧逞愿必无仁以继之有道者所不履也越王勾践事此故厥绪不永捷径邪至我不忍以投步干进茍容我不忍以歙肩虽有犀舟劲檝犹人渉卬否有须者也姑亦奉顺敦笃守以忠信得之不休不获不吝不见是而不惽居下位而不忧允上徳之常服焉方将师天老而友地典与之乎高睨而大谈孔甲且不足慕焉称殷彭及周与世殊技固孤是求子忧朱泙曼之无所用吾恨轮扁之无所教也子覩木雕独飞愍我垂翅故栖吾感蠧鼃附鸱悲尔先笑而后号也斐豹以毙督燔书礼至以掖国作铭高以牛饩退敌墨翟以萦带全城贯高以端辞显义苏武以秃节效贞蒲且以飞矰逞巧詹何以沈钩致精奕秋以棊局取誉王豹以清讴流声仆进不能参名于二立退又不能羣彼数子愍三坟之既頽惜八索之不理庶前训之可钻聊朝隠乎柱史且韫椟而待价踵顔氏以行止曾不慊夫晋楚敢告诚于知已  

应闲序  

闲者观余去史官五载而复还非进取之势也唯衡内识利钝操心不改或不我知者以为失志矣用为间余余应之以时有遇否性命难求因兹以露余诚焉名之应间云  

议  

厯议  

【`延光二年谒者亶诵言当用甲寅元河南梁丰言当复用太初尚书郎张衡周兴皆能厯数难诵丰或不对或言失误衡兴参案仪注考往校今以为九道法最宻诏下公卿详议太尉恺等上侍中施延等议太初过天日一度望失正月以晦见西方食不与天相应元和改从四分四分虽宻于太初皆不可用甲寅元与天相应合图防可施行博士黄广大行令任佥议如九道河南尹祉等议即用甲寅元当除元命苞天地开辟获麟中百一十四歳推闰月六直其日或朔晦望二十四气宿度不相应者非一用九道为朔月有比三大二小皆疏逺元和变厯以应保干图三百嵗斗厯改宪之文四分厯本起图防最得其正不宜易恺等议宜从太初尚书令忠上奏诸从太初者徒以世宗攘夷廓境享国久长为辞或云孝章改四分灾异率甚未有善应臣伏惟汉祖受命因秦之纪违于帝典太宗遵修三阶以平哀平之际同承太初妖孽累仍疴祸非一议者不以成数相参泛采妄説归福太初致咎四分漏见曲论未可为是臣辄复重难衡兴议云云上然其言遂改厯事`】  

五纪论推步行度当时比诸术为近然犹未稽于古及向子歆欲以合春秋横断年数损夏益周考之表纪差谬数百两厯相课六千一百五十六嵗而太初多一日冬至日直斗而云在牵牛迂濶不可复用昭然如此史官所共见非独衡兴前以为九道宻近今议者以为有阙及甲寅元复多违失皆未可取正昔仲尼顺假马之名以崇君之义况天之厯数不可任疑从虚以非易是  

説  

浑仪  

赤道横带浑天之腹去极九十一度十分之五黄道斜带其腹出赤道表里各二十四度故夏至去极六十七度而强冬至去极百一十五度亦强也然则黄道斜截赤道者则春分秋分之去极也今此春分去极九十少秋分去极九十一少者就夏厯景去极之法以为率也上头横行第一行者黄道进退之数也本当以铜仪日月度之则可知也以仪一嵗乃竟而中间又有阴雨难卒成也是以作小浑尽赤道黄道乃各调赋三百六十五度四分之一从冬至所在始起令之相当值也取北极及衡各诚防之为轴取薄竹篾穿其两端令两穿中间与浑半等以贯之令察之与浑相切摩也乃从减半起以为八十二度八分之五尽衡减之半焉又中分其篾拗去其半令其半之际正直与两端减半相直令篾半之际从冬至起一度一移之视篾之半际夕多黄赤道防也其所多少则进退之数也从北极数之则元极之度也各分赤道黄道为二十四气一气相去十五度十六分之七毎一气者黄道进退一度焉所以然者黄道直时去南北极近其处地小而横行与赤道且等故以篾度之于赤道多也设一气令十六日皆常率四日差少半也令一气十五日不能半耳故使中道三日之中若少半也三气一节故四十六日而差今三度也至于差三之时而五日同率者一其实节之间不能四十六日也今残日居其策故五日同率也其率虽同先之皆强后之皆弱不可胜计取至于三而复有进退者黄道稍斜于横行不得度故也春分秋分所以退者黄道始起更斜矣于横行不得度故也亦毎一气一度焉三气一节亦差三度也至三气之后稍逺而直故横行得度而稍进也立春立秋横行稍退矣而度犹云进者以其所退减其所进犹有盈余未尽故也立夏立冬横行稍进矣而度犹退者以其所进增其所退犹有不足未毕故也以此论之日行非有进退而以赤道重广黄道使之然也本二十八宿相去度数以赤道为强耳故于黄道亦进退也冬至在斗二十一度少半最逺时也而此厯斗二十度俱百一十五强矣冬至宜与之同率焉夏至在井二十一度半强最近时也而此厯井二十三度俱六十七度强矣夏至宜与之同率焉  

灵宪  

昔在先王将步天路用之灵轨寻绪本元先凖之于浑体是为正仪立度而皇极有逌建也枢运有逌稽也乃建乃稽斯经天常圣人无心因兹以生心故灵宪作兴曰太素之前幽清净寂寞防黙不可为象厥中惟灵厥外惟无如是者永久焉斯谓溟涬葢乃道之根也道根既建自无生有太素始萌萌而未兆并气同色浑沌不分故道志之言云有物浑成先天地生其气体固未可得而形其迟速固未可得而纪也如是者又永久焉斯谓厐鸿葢乃道之干也道干既育有物成体于是元气剖判刚柔始分清浊异位天成于外地定于内天体于阳故圆以动地体于阴故平以静动以行施静以合化堙郁搆精时育庶类斯谓太元盖乃道之实也在天成象在地成形天有九位地有九域天有三辰地有三形有象可效有形可度情性万殊旁通感薄自然相生莫之能纪于是人之精者作圣实始纪纲而经纬之八极之维径二亿三万二千三百里南北则短减千里东西则广增千里自地至天半于八极则地之深亦如之通而度之则是浑已将覆其数用重钩股悬天之景薄地之义皆移千里而差一寸得之过此而往者未之或知也未之或知者宇宙之谓也宇之表无极宙之端无穷天有两仪以儛道中其可覩枢星是也谓之北极在南者不着故圣人弗之名焉其世之遂九分而减二阳道左回故天运左行有验于物则人气左羸形左缭也天以阳回地以阴淳是故天致其动禀气舒光地致其静承施候明天以顺动不失其中则四序顺至寒暑不减致生有节故品物用生地以灵静作合承天清化致养四时而后育故品物用成凡至大莫如天至厚莫若地地至质者曰地而已至多莫若水水精为汉汉用于天而无列焉思次质也地有山岳以宣其气精种为星星也者体生于地精成于天列居错跱各有逌属紫宫为皇极之居太微为五帝之廷明堂之房大角有席天市有坐苍龙连蜷于左白虎猛据于右朱雀奋翼于前灵龟圏首于后黄神轩辕于中六扰既畜而狼蚖鱼鼈罔有不具在野象物在朝象官在人象事于是备矣悬象着明莫大乎日月其径当天周七百三十六分之一地广二百四十二分之一日者阳精之宗积而成鸟象乌而有三趾阳之类其数竒月者阴精之宗积而成兽象兔阴之类其数耦其后有慿焉者羿请无死之药于西王母姮娥窃之以奔月将往枚筮之于有黄有黄筮之曰吉翩翩归妹独将西行逢天晦芒毋惊毋恐后且大昌姮娥遂托身于月是为蟾蜍夫日譬犹火月譬犹水火则外光水则含景故月光生于日之所照生于日之所蔽当日则光盈就日则光尽也众星被耀因水转光当日之冲光常不合者蔽于地也是谓闇虚在星星微月过则食日之薄地其明也繇暗视明明无所屈是以望之若火方于中天天地同明繇明瞻暗暗还自夺故望之若水火当夜而扬光在昼则不明也月之于夜与日同而差微星则不然强弱之差也众星列布其以神着有五列焉是为三十五名一居中央谓之北斗动变挺占实司主命四布于方为二十八宿日月运行歴示吉凶五纬经次用告祸福则天心于是见矣中外之官常明者百有二十四可名者三百二十为星二千五百而海人之占未存焉微星之数葢万一千五百二十庶物蠢蠢咸得系命不然何以总而理诸夫三光同形有似珠玉神守精存丽其职而宣其明及其衰神歇精斁于是乎有陨星然则奔星之所坠至则石文曜丽乎天其动者七日月五星是也周旋右回天道者贵顺也近天则迟逺天则速行则屈屈则畱回畱回则逆逆则迟迫于天也行迟者觌于东觌于东属阳行速者觌于西觌于西属阴日与月此配合也摄提荧惑地侯见晨附于日也太白辰星见昬附于月也二阴三阳参天两地故男女取焉方星巡镇必因常度茍或盈缩不逾于次故有列司作使曰老子四星周伯王逢苪各一错乎五纬之间其见无期其行无度实妖经星之所然后吉凶宣周其祥可尽  

灵应  

昆仑东南有赤县之州风雨有时寒暑有节茍非此州南则多暑北则多寒东则多阳西则多阴故圣王不处焉  

铭  

绶笥铭【`有引`】  

南阳太守鲍徳有诏所赐先公绶笥传世用之时徳更理笥衡时为徳主簿作铭曰  

懿矣兹笥爰藏寳珍冠缨组履文章日信皇用我赐俾作帝臣服其令服鸾封艾缗天祚明徳大赉福仁垂光厥世子孙克神厥器维旧中实维新周公惟事七涓有隣  

賛  

南阳文学儒林书赞  

南阳太守上党鲍君愍文学之弛废懐儒林之陵迟乃命匠修而新之崇肃肃之仪扬济济之化  

诔  

大司农鲍徳诔  

昔君烈祖平显奕世敬叔生牙美管交赖至于中叶种徳以迈种徳伊何去虚适参建旄屯留其茂如林降及我君总角有声遗防万谷宠禄斯丁守约勤学克劳其形濬哲之资日就月成业业学徒童防求我舍厥往着去风即雅济济京河实为西鲁昔我南都惟帝旧乡同于郡国殊于表章命亲如公弁冕鸣璜若惟允之实耀其光导以仁恵教以义方习射矍相飨老虞庠羌髠作虐艰我西邻君斯整旅耀武月频蠢蠢戎虏是慴是震知徳者鲜惟君克举既厌帝心将处台辅命有不永时不我与天实为之孰其能御股肱或毁何痛如之国丧遗爱如何无思  

司徒吕公诔  

昔吕皇祖帝尧之绪伯夷秩唐唐宗允叙四岳在虞传士佐禹克厌帝心姓姜氏吕登是南邦以家以处降及于周穆侯作辅亲于九族九族用宁登受八命衮职靡倾黄耳金铉公餗以盈绰兮其寛皦兮其清既明且哲式保令名斿旍从风驷牡超骧去此宁防归于幽堂室防防修夜弥长  

司空陈公诔  

敬仲初育发繇卜筮鳯飞观国流光末裔天祚明徳徳茂于公入孝出友爰肃爰邕兼学多识穷理知防徳音孔昭翻尔灰飞赋政二城还集皇闱公实省之亹亹庶绩公实静之蔼蔼百僚公实愍之乃陟司空纂禹之迹导扬徽庸致训京畿恊和万邦万邦既恊殊服来同眇论前绩莫与比踪  

又  

后作鸿胪职掌九賔辑宁侯卫懐柔逺人  

乐府  

怨篇【`文心雕龙云张衡怨篇清曲可诵`】  

猗猗秋兰植彼中阿有馥其芳有黄其葩虽曰幽深厥美弥嘉之子之【`一作云`】逺我劳如何  

同声歌【`诗谱云寄兴髙逺遣辞自妙`】  

邂逅承际防得充君后房情好新交接恐栗若探汤不才勉自竭贱妾职所当绸缪主中馈奉礼助蒸尝思为莞蒻席在下蔽匡牀愿为罗衾帱在上卫风霜洒扫清枕席鞮芬以狄【`一作秋`】香重户结金扄高下华灯光衣解巾粉缷列图陈枕张素女为我师仪态盈万方众夫所希见天老教轩皇乐莫斯夜乐没齿焉可忘【`西溪丛语云陶渊明闲情赋必有自乃出张衡同声歌`】  

诗  

四愁诗【`并序`】  

【`竹林诗评云张衡四愁遥衷耿慕犹风骚之遗韵也艺苑巵言云平子四愁千古絶唱傅拟之致不足言大是笑资耳`】  

张衡不乐久处机密出为河间相能内察属县奸猾行巧刼皆密知名下吏收捕尽服擒诸豪侠游客悉惶惧逃出境郡中大治争讼息狱无系囚时天下渐弊郁郁不得志为四愁诗效屈原以美人为君子以珍寳为仁义以水深雪雰为小人思以道术为报贻于时君而惧谗邪不得以通其辞曰  

一思曰我所思兮在太山欲往从之梁父艰侧身东望涕沾翰美人赠我金错刀何以报之英琼瑶路逺莫致倚逍遥何为懐忧心烦劳  

二思曰我所思兮在桂林欲往从之湘水深侧身南望涕霑襟美人赠我金【`五臣作琴`】琅玕何以报之双玉盘路逺莫致倚惆怅何为懐忧心烦伤  

三思曰我所思兮在汉阳欲往从之陇阪长侧身西望涕霑裳美人赠我貂襜褕何以报之明月珠路逺莫致倚踟蹰何为懐忧心烦纡  

四思曰我所思兮在雁门欲往从之雪雰雰侧身北望涕霑巾美人赠我锦绣段何以报之青玉案路逺莫致倚增叹何为懐忧心烦惋  

## 汉魏六朝百三家集卷十五目录

汉李尤集题词  

后汉书文苑二十人李伯仁与其选亦兰台文章之杰也传云着诗赋铭诔颂七叹哀典凡二十八篇今诔颂哀典俱不见七叹无传惟有七欵岂叹字之讹耶其文寂寥非枚叔比也诗有九曲歌间属阙文赋五首微质雅拟之上林长杨则泰山丘垤也当时荐者称其文有相如扬雄风何哉铭八十余多体要之作及所匠意于子云百官箴得其深矣摰仲治讥以秽病屈诸王莽鼎铭之下抑文家以少言为贵而多者难于见工也  

目録  

赋  

函谷闗赋  

平乐观赋  

东观赋  

徳阳殿赋  

辟雍赋  

七  

七欵  

铭  

函谷关铭  

孟津铭  

河铭  

洛铭  

鸿池陂铭  

井铭  

明堂铭  

太学铭  

辟雍铭  

永安宫铭  

徳阳殿铭  

阙铭  

云台铭  

京师城门铭  

正阳城门铭  

高安馆铭  

平乐馆铭  

东观铭  

堂铭  

门铭  

中东门铭  

上西门铭  

上东门铭  

关阳城门铭  

津城门铭  

旄城门铭  

广阳门铭  

雍城门铭  

夏城门铭  

谷城门铭  

室铭  

楹铭  

牖铭  

琴铭  

钟簴铭  

漏刻铭  

鼎铭  

古鼎铭  

屏风铭  

舟楫铭  

寳劒铭  

笛铭  

车铭  

天軿车铭  

经桡铭  

读书枕铭  

笔铭  

墨砚铭  

冠帻铭  

文履铭  

错佩刀铭  

金马书刀铭  

弧矢铭  

弩铭  

弹铭  

盾铭  

钲铭  

书案铭  

牀几铭  

铠铭  

良弓铭  

辔铭  

鞍铭  

马棰铭  

卧牀铭  

麈尾铭  

薰罏铭  

安哉铭  

羮魁铭  

丰侯铭  

箕铭  

权衡铭  

匮匣铭  

武库铭  

围棋铭  

盘铭  

樽铭  

杯铭  

印铭  

镜铭  

灵夀杖铭  

金羊灯铭  

灶铭  

席铭  

鞠城铭  

序  

几铭序  

诗  

九曲歌  

## 汉魏六朝百三家集卷十五  

明　张溥　辑  

汉李尤集  

赋  

函谷闗赋  

惟皇汉之休烈兮包八极以据中混无外之荡荡兮惟唐典之极崇万国喜而洞洽兮何天衢以流通襟要约之险固兮制闗键以擒并其南则有苍梧荔浦离水谢沐涯浦零中以穷海陆于北则有萧居天井壶口石经贯越伐朔以临胡庭縁边邪指阳防玉门凌测龙堆或置于西则有随龙武夷白水江零沔汉阻曲路繇山泉旧水辽滥沐落是经乃周览以泛观兮歴众闗以游目惟夸濶之宏丽兮羌莫盛于函谷施雕砻以作好建峻敞之坚重殊中外以隔别翼巍巍之髙崇命尉臣以执钥统羣类之所从严固守之猛厉操戈钺而普聪蕃镇造而惕息侯伯过而震惶惟函谷之初设险前有姬之苗流嘉尹喜之望气知真人之西游爰物色以遮道为著书而肯畱自周辙之东迁秦虎眎乎中州文驰齐而惧追谲鸡鸣于狗偷睢背魏而西逝托衾衣以免捜大汉承弊以建徳革厥旧而运修准令宜以就制因兹势以立基葢可以诘非司邪括执喉咽季末荒戌堕阙有年天闵羣黎命我圣君稽符皇干孔适河文中兴再授二祖同勋永平承绪钦明奉循上罗三闗下列九门防万国之玉帛徕百蛮之贡琛冠葢纷其云合车马动而雷奔察言服以有讥捐繻传而勿论于以廓襟度于神圣法易简于乾坤  

平乐观赋  

乃设平乐之显观章秘玮之竒珍习禁武以讲捷厌不羁之遐邻徒观平乐之制欝崔嵬以离娄赫岩岩其崟岭纷电影以盘纡弥平原之博敞处金商之维陬大厦累而鳞次承岧嶤之翠楼过洞房之转闼歴金环之华铺南切洛濵北陵苍山龟池泱漭果林榛榛天马沛艾鬛尾布分尔乃大和隆平万国肃清殊方重译絶域造庭四表交防抱珍逺并杂遝归谊集于春正翫屈竒之神怪显逸才之捷武百僚于时各命所主方曲既设秘戏连叙逍遥俯仰节以鼗鼓戏车髙橦驰骋百马连翩九防离合上下或以驰骋覆车颠倒乌获扛鼎千钧若羽吞刃吐火燕跃鸟跱陵高履索踊跃旋舞飞丸跳剑沸渭回扰色渝隈一逾肩相受有仙驾雀其形蚴虬骑驴驰射狐兔惊走侏儒巨人戏谑为耦禽鹿六駮白舄朱首鱼龙防延防□山阜龟螭蟾蜍挈琴鼓缶  

东观赋  

敷华实于雍堂集干质于东观东观之萟孽孽洋洋上承重阁下属周廊步西蕃以徙倚好緑树之成行歴东厓之敞坐庇蔽芾之甘棠前望云台后匝徳阳道无隠而不显书无阙而不陈览三代而采宜包郁郁之周文  

徳阳殿赋  

开三阶而参防错金银于两楹入青阳而窥总章歴户牖之所经连璧组之润漫杂虬文之蜿蜒尔乃周阁回匝峻楼临门朱阁岩岩嵯峨槩云青琐禁门廊庑翼翼华虫诡异宻采珍缛达兰林以西通中方池而特立果竹郁茂以蓁蓁鸿雁沛裔而来集徳阳之北斯曰濯龙葡萄安石蔓延防笼橘柚含桃甘果成丛文防曜水光映煌煌  

辟雍赋  

辟雍岩岩规矩圆方阶序牖闼双观四张流水汤汤造舟为梁神圣班悳由斯以匡王公羣后卿士具集攅罗鳞次差池襍遝延忠信之纯徳兮列左右之貂珰三后八蕃师尹羣卿加休庆徳称夀上觞戴甫垂毕其仪跄跄是以乾坤所周八极所要夷狄蛮羌儋耳哀牢重译响应抱珍来朝南金大璐玉象犀龟  

七  

七欵  

竒宫闲馆回洞庭门井干广望重阁柘因夏屋渠渠嵯峨合连前临都街后据流川梁王【`一作上`】青黎【`一作丽`】卢橘是生白华緑叶扶疎冬荣与时代序孰不堕零黄景林曜封金衣素里【`一作紫`】班白内滋味伟异淫乐无穷副以芋柘丰诞节纎液玉津防于饮蜜  

铭  

函谷闗铭  

函谷险要襟带喉咽尹从李老畱作二篇孟尝离秦奔骛东征夜造稽疑谲以鸡鸣范睢将入自盛以囊元鼎辈移错之新安舍彼西阻东即高原长墉重闗闲固不逾简易易从与干合符  

孟津铭  

洋洋河水赴宗于海经自中州龙图所在黄函白神赤符以信昔有周武集防孟津鱼入王舟乃往克殷【`赴水经注作朝`】  

河铭  

洋洋河水赴宗于海经自中州龙图所在昔周武诸侯防于孟津鱼入王舟乃往尅殷大汉承绪懐附遐邻邦事来济各贡厥珍  

洛铭  

洛出熊耳东流防集夏禹导疏经于洛邑元赤字汉符是立帝都通路建国南乡万乘终济造舟为梁三都五州贡篚万方广视逺聴审任贤良元首昭明庶类是康  

鸿池陂铭【`水经注`】  

鸿泽之陂圣王所规开水东注出自城池  

井铭  

井之所尚寒泉冽清法律取象不槩自平多取不损少汲不盈执宪若斯何有邪倾  

明堂铭  

布政之室上圆下方体则天地在国正阳窓闼四设流水洋洋顺节行化各居其房春恤幼孤夏进贤良秋厉武人冬谨闗梁  

太学铭  

汉遵礼典崇兴六艺修周之理埽秦之弊褒建儒宫广置异记开延学者劝以爵位  

辟雍铭  

惟王所建方中圆外清流四匝荡涤浊秽  

永安宫铭  

合欢黄堂中和是遵蒨庐懐本前果畅春【`前一作新`】候台集道俾司星辰丰业广徳以协天人万福来助嘉娱永欣  

徳阳殿铭  

皇穹垂象以示帝王紫微之侧让【`一作诞`】弥【`一作尔`】光大汉体天承以徳阳崇高丽苞【`一作包`】受万方内宗【`一作综`】朝贡外示【`一作供`】遐荒  

阙铭  

皇上尊严万姓载依国都攸处建设端闱表树两观双阙巍巍  

云台铭  

周氏旧居惟汉袭因崇台嶒峻【`一作嘈嗷`】上拟苍云垂示亿载俾率旧章人修【`一作循`】其行而国其昌  

京师城门铭  

天险匪登地险丘陵帝王设险乾坤是承  

正阳城门铭【`雒阳城十二门`】  

平门督司午位处分外临僚侍内达帝宫正阳南面炎暑赫融【`后汉书注平城司午厥位处中`】  

髙安馆铭  

巍巍高安明圣是修嶕峣丽馆窓闼列周长除临起櫺槛相承圣朝明察同保休征  

平乐馆铭  

乃兴平乐敞丽光层楼通阁禁闼洞房棼梁照曜朱华饰珰骋武舒秘以示幽荒如荣普覆然后来王  

东观铭  

周氏旧区皇汉寔循房闼内布疏绮外陈升降三除贯啓七门是谓东观书籍林林列侯雅治掌萟文  

堂铭  

因邑致宅爰兴殿堂夏屋渠渠高敞清凉家以师礼修奉烝尝延宾西阶主近东厢宴乐嘉客吹笙鼓簧  

门铭  

门之设张为宅表防纳善闭邪击柝防害  

中东门铭  

中东处仲月位当仓庚有声隼鹰匿爪除去桎梏讼狱勿考  

上西门铭  

上西在季位月惟戌菊黄豹察号令严悉  

上东门铭  

上东少阳厥位在寅条风动物月值孟春  

闗阳城门铭【`闗一作开`】  

闗阳在孟位月惟已清门【`一作明`】冠节太阳进起  

津城门铭  

津名自定位月在未【`一作名有定位惟月在未`】温风郁暑鹰鸟习鸷  

旄城门铭【`一作耗误`】  

旄门值季位月在辰顺阳布恵贫乏是振  

广阳门铭  

广阳位孟厥月在申凉风从时白露已纷  

雍城门铭  

雍门处中位月在酉盲风寒浊鷰【`一作雁`】归山阜  

夏城门铭  

夏门值孟位月在亥阴阳不通蝃蝀匿彩迎冬北坛从阴所在  

谷城门铭  

谷门北中位当于丑太阴主刑杀伐为首【`丑后汉书注作子为一作事首一作子`】  

室铭  

室以安宁寝息幽闲室寒空隟遮遏风寒无曰寂寞屋漏昭然  

楹铭  

干强体正虽重不移上下相安高而不危  

牖铭  

天设窓牖开光照阴施于明堂以象八风  

琴铭  

琴之在音荡涤邪心虽有【`一作存`】正性其感亦深存雅却郑浮侈是禁条畅和止【`一作乐`】乐而不淫  

钟簴铭  

周因殷礼损益可知汉因于周犹若重规人曰秦器事有可施鸿钟怒簴物得其宜声扬逺闻文耀委迤漏刻铭【`玉海摘昏明数句为晋李铭注云艺文有后汉李尤铭又有李铭今攷艺文两载并作尤`】  

昔在先圣配天垂则仰厘七曜俯顺神徳力【`一作乃`】建日官俾立漏刻昏明既序景曜不忒唐命羲和敬授人时悬象着明序以崇熈季末不防徳衰于兹挈壶失职【`一作节`】刺流在诗圣哲稽古帝则是钦尺璧非寳重此寸阴昧旦丕显敬聴漏音思我王度如玉如金  

鼎铭  

五鼎大和滋味集具虽快其口损之为务  

古鼎铭  

王命尸臣官此拘邑赐尔和鸾黼黻雕弋尸臣拜手曰敢对扬天子丕显休命  

屏风铭  

舍则潜避用则设张立必端直处必亷方雍阏风雅雾露是抗奉上蔽下不失其常  

舟楫铭  

舟楫之利譬犹舆马载【`一作辇`】重歴逺以济天下相风视波穷究川野安审惧慎终无不可  

寳劒铭  

五材并用谁能去兵龙渊耀竒太阿飞名陆断犀兕水截鲵鲸搢绅咸服翼宣仪刑岂徒振武义合金声  

笛铭  

出自卥南流离浩荡  

车铭  

圆葢象天方轸【`一作舆`】则地轮法阴阳动不相离合【`一作轸`】之嗛虚疏达开通两辎障邪尊卑是从輗軏之用信义所同  

天輧车铭【`御览作轺车`】  

奚氏本造后裔饰雍轮以代步屏以蔽容轮軿并合出入周通追仁赴义惟礼是恭  

经桡铭  

瞻之在前忽焉在后进新习故不舍于口子在川上逝者如斯及年广学无问不知  

读书枕铭  

聴政理事怠则览书倾倚偃息随体兴居寤心起意由愈宴娱  

笔铭  

笔之强志【`一作忍`】庶事分别七术虽众犹可解説投足【`一作口无`】择言驷不及舌笔之过误愆尤不灭  

墨砚铭  

书契既造砚墨乃陈烟石附笔以流以申篇籍永垂纪志功勲  

冠帻铭  

冠为元服帻为首服君子敬慎自强不忒  

文履铭  

乃制兹履文质武斌允显明哲卑以牧身步此堤道絶彼埃尘  

错佩刀铭  

佩之有错抑武扬文岂为丽好将戒其身  

金马书刀铭  

巧冶錬刚金托于刑贡文错镂兼勒工名淬以清流砺以越石【`一本无淬以二句`】  

弧矢铭  

木为弧剡木为矢弧矢协并八极同纪【`一作协并八极四方同纪`】  

弩铭  

放自近古发意所覩前圣制方后世建弩机牙发矢执破丑虏获虽屡犹不可常忘战者危极武者伤  

弹铭  

昔之造弹起意木以丸为矢合竹为朴漆饰以霑不用筋角丸弹之利以弋鳬鹜晋灵骄悖羣臣是弹乐其如跃趋如避丸  

盾铭  

吴旂鲁戎兵特颁进则避刃爰以卫躯  

钲铭  

申严号令誓饰师旅以肃纪律万众是聴  

书案铭  

居则致乐承顔接宾承奉奏记通达诏制尊上答下道合仁义  

牀几铭  

虚左致贤设坐来宾筵牀对几盛养已陈殽仁饭义枕典席文道可醉饱何必清醇西伯善养二老来游  

铠铭  

甲铠之施扞御锋矢尚其坚刚或用犀兕内以存身外不相害有似仁人厥道广大好徳者宁好战者危专智恃力君子不为  

良弓铭  

弓矢之作爰自曩时乡射【`一作材`】载礼招命在诗玅【`一作力`】称顔高巧【`一作功`】发晋师【`一作由基`】不争之美亦以辨仪【`一作详疑`】  

辔铭  

辔衔在手急缓必时赏罚在心中和是思马知良衔进取道理人知善政令行禁止  

鞍铭  

駈骛驰逐腾跃覆被虽其捷习亦有颠沛井羸其瓶罔不斯败  

马棰铭  

御者棰策示有威怒东野之败督责过度  

卧牀铭  

体之所安寝处和欢夕惕敬慎崇徳逺奸  

麈尾铭  

防成徳柄言为训辞鉴彼逸傲念兹末兹  

薰罏铭  

上似蓬莱吐气委虵芳烟布绕遥冲紫微  

安哉铭【`陶器`】  

安哉令名甘防是盛埏埴之巧甄陶所成食彼美珍思此鹿鸣  

羮魁铭  

羊羮不徧驷马长驱  

丰矦铭  

丰侯荒缪醉乱迷逸乃象其形为礼戒式后世传之固无止説  

箕铭  

神农植谷以养蒸民箕主簸扬糠粃及陈  

权衡铭  

夫审轻重莫若权衡欲正是非其唯贤明  

匮匣铭  

国有都邑家有匣匮货贿之用我之利器  

武库铭  

搏噬爪牙锋距之先毒螫芒刺矛矢以存圣人垂象五兵已陈  

围棋铭  

诗人幽忆感物则思志之空闲翫弄游意局为宪矩棊法阴阳道为经纬方错列张  

盘铭  

或以承觞或以受物既举清觞又成口实  

樽铭  

樽设在堂以俟俊乂三山共承雕琢错带  

杯铭  

小之为杯大之为閜杯閜之用无施不可以饮以享慎斯得正周公之美骄为病  

印铭  

赤绂在报非印不明棨传符节非印不行纽犊鼻用尔作程  

镜铭  

铸铜为鉴整饰容顔修尔法服正尔衣冠  

灵夀杖铭  

亭亭竒干寔曰灵夀甘泉润根清露流茎乃制为杖扶危定倾既凭其实亦贵其名  

金羊灯铭  

贤哲勉务惟日不足金羊载耀作明以续  

灶铭  

燧人造火灶能以兴五行接备阴阳相承  

席铭  

施席接賔士无愚贤值时所有何必羊豚  

鞠城铭  

圆鞠方墙仿象阴阳法月衡对二六相当建长立平其例有常不以亲疎不有阿私端心平意莫怨其非鞠政由然况乎执机  

序  

几铭序  

黄帝轩辕仁智恭恕恐事之有阙作舆几之法  

诗  

九曲歌  

年歳晩暮时已斜安得力士翻日车【`阙`】  

## 汉魏六朝百三家集卷十六目录

汉马融集题词  

汉世通儒并推季长卢涿郡郑北海咸出其门家世贵戚居养丰泽即坐高堂施绛帐著书授生徒以老亦足以传何汲汲荣仕也广成一颂雕镂万物名虽讽諌邓氏意在炫才感众宁知适逢彼怒乎东巡颂质古简言似季长韬光之作安帝见而竒之召拜郎中文之遇不遇岂人意所及哉西羌反叛马贤胡畴畱兵不进季长懐河上之忧上书求効又陈星孛参毕戎狄将起观其抚时奋发诚耻儒冠同腐草木乃心惩邓氏恐怖梁冀既颂将军西第又诬奏李太尉于死代人匠斵防染名贤斯文坠地百身莫赎矣季长注孝经云忠犹有阙述仲尼之説而作忠经其文常人耳及读本传并未云季长作忠经然则忠经果马氏之书欤予不敢信也范史讥融虑深垂堂不及胥靡予亦哀其儒者风流自陨汉阳之节重负南山摰季直矣  

目録  

赋  

长笛赋  

围棋赋  

摴蒱赋  

琴赋  

疏  

上安帝请厐参等书  

上论日蚀疏  

上顺帝乞自効疏  

颂  

广成颂  

东巡颂  

书  

为梁冀诬奏太尉李固书  

与谢伯世书  

与窦伯向书  

序  

忠经序  

著述  

忠经  

## 汉魏六朝百三家集卷十六  

明　张溥　辑  

汉马融集  

赋  

长笛赋【`有序`】  

融既博览典雅精覈数术又性好音律能鼓琴吹笛而为督邮无留事独卧郿县平阳坞中有雒客舎逆旅吹笛为气出精列相龢融去京师逾年蹔闻甚悲而乐之追慕王子渊枚乘刘伯康傅武仲等箫琴笙颂唯笛独无故聊复备数作长笛赋其辞曰  

惟籦笼之奇生兮于终南之阴崖托九成之孤岑兮临万仞之石磎特箭槀而茎立兮独聆风于极危秋潦潄其下趾兮冬雪椯封乎其枝巅根跱之槷刖兮感回颷而将頽夫其面旁则重巘増石简积頵砡兀防倾昃倚伏庨窌巧老港洞坑谷嶰壑浍防窞岩运裛窏洝冈连岭属林箫蔓荆森槮柞朴于是山水猥至渟涔障溃顄淡滂流碓投瀺穴争湍苹萦汨活澎濞波澜鳞沦窊隆诡戾瀑喷沫犇遯砀突摇演其山动杌其根者嵗五六而至焉是以间介无蹊人迹罕到猨蜼昼吟鼯防夜呌寒熊振颔特麚昏髟山鸡晨羣野雉朝雊求偶鸣子悲号长啸由衍识道噍噍讙噪经涉其左右哤聒其前后者无昼夜而息焉夫固危殆险巇之所迫也众哀集悲之所积也故其应清风也纎末奋铮鐄謍嗃若絙瑟促柱号钟髙调于是放臣逐子弃妻离友彭胥伯竒哀姜孝已攅乎下风收精注耳靁叹頽息搯膺擗摽泣血流交横而下通旦忘寐不能自御于是乃使鲁般宋翟搆云梯抗浮柱蹉纎根防篾缕膺峭阤腹陉阻逮乎其上匍匐伐取挑截本末规摹彠矩防襄比律子野协吕十二毕具黄钟为主矫揉斤械剸剡度拟鏓硐隤坠程表朱里定名曰笛以观贤士陈于东阶八音俱起食举雍彻劝侑君子然后退理乎黄门之髙廊重丘宋灌名师郭张工人巧士肄业修声于是游闲公子暇豫王孙心乐五声之龢耳比八音之调乃相与集乎其庭详观夫曲之繁防丛杂何其富也纷葩烂漫诚可喜也波散广衍实可异也牚距劫遌又足怪也啾咋嘈啐似华羽兮绞灼激以转切震郁怫以冯怒兮耾砀骇以奋肆气喷勃以布覆兮乍跱蹠以狼戾靁叩锻之岌峇兮正浏漂以风冽薄凑防而凌节兮驰趣期而赴踬尔乃听声类形状似流水又象飞鸿泛滥溥漠浩浩洋洋长矕逺引旋复回皇充屈郁律瞠菌碨柍酆琅磊落骈田磅唐取予时适去就有方洪杀衰序希数必当微风纎妙若存若亡荩滞抗絶中息装奄忽灭没晔然复扬或乃聊虑固护専美擅工漂凌丝簧覆冒鼓钟或乃植持縼纒佁儗寛容箫管备举金石竝隆无相夺伦以宣八风律吕既龢哀声五降曲终阕尽余更兴繁手累发宻栉叠重踾踧攅仄蜂聚蚁同众音猥积以送厥终然后少息暂怠杂弄间奏易听骇耳有所摇演安翔骀荡从容阐缓惆怅怨怼窳圔窴聿皇求索乍近乍逺临危自放若頽复反蚡緼蟠纡緸寃蜿蟺笢笏抑隐行入诸变绞槩汨湟五音代转挼拏捘臧递相乗邅反商下徴每各异善故聆曲引者观法于节奏察度于句投以知礼制之不可逾越焉听簉防者遥思于古昔虞志于怛惕以知长戚之不能闲居焉故论记其义协比其象彷徨纵肆旷瀁敞罔老荘之概也温直优毅孔孟之方也激朗清厉随光之介也牢刺拂戾诸贲之气也节解句断管商之制也条决缤纷申韩之察也繁缛络绎范蔡之説也剺栎铫防晢龙之惠也上拟法于韶箾南籥中取度于白雪渌水下采制于延露巴人是以尊卑都鄙贤愚勇惧鱼鼈禽兽闻之者莫不张耳鹿骇熊经鸟伸鸱视狼顾拊噪踊跃各得其齐人盈所欲皆反中和以美风俗屈平适乐国介推还受禄澹台载尸归臯鱼节其哭长万辍逆谋渠弥不复恶蒯瞆能退敌不占成节鄂王公保其位隐处安林薄宦夫乐其业士子世其宅鱏鱼喁于水裔仰驷马而舞鹤于斯时也绵驹吞声伯牙毁瓠巴聑柱磬襄弛悬留眎瞠眙累称屡赞失容坠席搏拊雷抃焦眇睢维涕洟流漫是故可以通灵感物写神喻意致诚效志率作兴事溉盥污秽澡雪垢滓矣昔庖羲作琴神农造瑟女娲制簧暴辛为埙倕之和钟叔之离磬或铄金砻石华睆切错丸梴雕琢刻镂鑚笮穷妙极巧旷以日月然后成器其音如彼唯笛因其天姿不变其材伐而吹之其声如此葢亦简易之义贤人之业也若然六器者犹以二皇圣哲黈益况笛生乎大汉而学者不识其可以禆助盛美忽而不赞悲夫有庶士丘仲言其所由出而不知其妙其辞曰近世双笛从羌起羌人伐竹未及已龙吟水中不见已截竹吹之声相似剡其上孔通洞之裁以当簻便易持易京君明识音律故本四孔加以一君明所加孔后出是谓商声五音毕  

【`督邮官名主诸县罚负殿纠摄之也邬里名又营居曰邬气出精列古曲名刘字伯康作簧赋籦笼竹名九成九重也箭干谓之槀椯与团古字通聚也巅根根生于巅也刖危貌感触也頽坠也面旁正面侧旁也山之下小上濶者曰巘简大也頵砡石齐头貌兀防狋峻险貌庨窌巧老深空貌港洞相通也小山别大山曰嶰浍防嶰壑深平貌即坎也窞坎中小坎也窟也良注曰嶰壑浍防寛大而相连也□岩山下深闇窟穴也运裛回旋相纒也窏洝卑下也向注运裛隂阳运气裛之也窏洝气之润湿也林箫小竹蔓荆柞朴皆木名森槮长貌竹与诸物杂生也此言笛所产之地也猥众也渟涔池也障隄也溃壊也顄淡滂流水摇荡广大貌碓舂也瀺穴水注成穴也言水似舂之投瀺穴也争湍急水苹萦回旋也汨活疾貌澎濞波声鳞沦相次貌窊隆高下貌诡戾犹竒异也瀑沸涌也蜼似猕猴鼯防一名夷一名飞生声如人呼颔頥也昏视也髟鬛也回视而起鬐鬛也由衍行貌哤乱声与稍同动也铮鐄大声謍小声嗃大呼也絙急也号钟琴名言风动竹声如急促柱鸣琴髙调也彭彭咸谏纣不从而奔胥伍子胥伯竒尹吉甫之子听后妻言逐之自伤无罪投河而死哀姜鲁文公夫人子不得立而被杀归齐过市而哭孝已殷中宗子事亲一夜五起听后妻言逐之搯膺叩心也擗摽拊心貌言竹未成笛时水荡其根风动其梢而有此感人也陁落也岸峭者必陁言险也陉断山也以膺服于峭阤而腹突于陉阻也彠饰也防后防襄师襄子野师旷字十二六律六吕也黄钟宫声也宫为君故以为主矫揉者以火矫之斤械者以斧理之剸裁也剡鋭也锪大凿中木也谓以木通节中也硐磨也隤坠竹节之屑坠落也翰注云硐以刀通节中也程示也程表外不加饰也朱里以朱涂其内也以其涤秽故可观士黄门署名习乐之处重丘地名宋灌郭张四姓汉时善乐者重丘所出也善注曰曲也济注曰曲长曰也纷葩烂熳声散而多波散广衍声散而逺牚柱也逆触也啾咋声众而大也嘈啐声貌鹖冠子曰南方万物华羽焉故调以羽谓南方火其声烈也绞灼激声相绕激也凭怒大怒也耾声貌砀突也气喷勃气结笛中声不散也布覆气通而四覆也跱蹠其声跱立如有所蹠履也锻椎也岌峇叩椎之声浏漂风冽声随风而清寒也薄凑防声相集凑而防合也节曲之节其声溢出故曰凌节驰疾也期亦节也踬下也疾趣则其声散而赴于下也琴道曰伯夷操似鸿雁之音故云象飞鸿矕善注视也翰注被也言似流水飞鸿相被逺引不絶也旋复回皇去住不定髙下不常貌充屈二句善注众声郁积竞出貌济注郁结不散貌酆琅二句众声宏大四布貌衰序差其次序也荩与烬同余也抗极也装束也更装者谓中道息声更调理而次之也抗絶则奄忽而灭更装则又复扬也聊虑精心也固防坚志也漂凌谓过之覆冒谓掩之也縼绳也植立而相引持似縼纒也佁儗寛闲貌八风八方之风降罢退也言声成五降而息也余弦笛声似击之余响也宻栉宻如栉也踾踧迫蹙也攅仄攅聚也踾踧二句正众音猥积之状曲将终众音毕出而送之也揺演心神清貌安翔骀荡从容阐缓皆声初发或起或伏寛容闲缓也窳圔声下貌窴声缓也聿皇疾貌求索相合击也蚡蝹蟠纡声相糺纷也緸寃蜿蟺盘屈摇动貌笢笏抑隐手寻笛孔也绞槩汨湟声相切磨也挼拏捘臧谓索持而推抑之也邅邅回也反商下征变调也引亦曲也投与逗古通犹章句也簉弄小曲也翰云簉杂也长戚长忧也间居独处也节奏句逗之中有礼制此正声也簉弄则繁杂小声矣故逺想古人心虞怛惕也旷瀁敞罔寛大间幽也牢刺牢落乖刺也缤乱也纷五臣作理乱而能理也栎铫防分别节制之貌晢龙邓晢公孙龙皆辩士也南籥以籥舞也文王之乐白雪渌水古曲名延露巴人小曲也鹿性多惊故云骇熊经如熊之攀树而引气也鸟伸引颈也鸱视举首而视狼顾反顾也各得其齐言得其分齐不相逾也屈平以下言各反其常性也左传曰介之推从晋文公出亡后赏从亡者推不言禄隐而死博物志曰澹台子溺于江弟子欲收之曰蝼蚁何亲鱼鳖何仇弟子曰何夫子之不慈乎曰生为吾子死非吾鬼遂不收诗传曰孔子出游闻哭声甚悲则臯鱼也问其故曰吾少好学周流天下吾亲死一失也髙尚其志不事庸君而晚仕无成二失也少择交游寡亲友老无所托三失也树欲静而风不寜子欲养而亲不待立哭而死左传曰南宫长万弑宋闵公又曰郑伯将以髙渠弥为卿昭公恶之固諌不听昭公立弑之又曰蒯瞆卫太子登铁丘望郑师众自投车下诗传曰陈不占齐人崔杼弑庄公不占将徃赴之食则失哺上车失轼其仆曰敌在数百里外而惧怖如此虽徃其益乎不占曰死君之难义也无勇私也至公门外闻钟鼓声骇而死喁鱼口上见也鱼喁水裔即伯牙鼓琴鱼出听也仰秣即瓠巴鼓瑟驷马仰秣也尚书大传曰虞舜歌乐曰和伯之乐舞鹤聑安也瞠直视也眙惊貌搏拊举手也雷抃同拊手也焦眇睢维目开合之貌暴辛周时诸侯埙土乐烧土为之大如鸡卵三孔倕舜时人丘仲汉武时人不见已不见其身也声相似与龙吟相似也剡削也簻马策也易京京房也字君明武帝时人修易故曰易京尤好音律知五声笛本四孔少商声房加孔于下为商也`】  

椯【`团`】槷【`臬`】飇【`标`】頵【`氲`】砡【`玉`】防【`篓`】狋【`宜`】【`凝`】庨【`嚣`】窌【`炮`】防【`兑`】【`坎`】窞【`淡`】【`伏`】窏【`污`】洝【`遏`】槮【`参`】柞【`乍`】顄【`憾`】【`学`】砀【`唐`】蜼【`位`】颔【`憾`】麚【`加`】髟【`标`】噍【`啾`】謍【`荣`】絙【`亘`】阤【`褫`】彠【`画`】鏓【`悤`】硐【`同`】遌【`迕`】耾【`宏`】峇【`渴`】矕【`蛮`】縼【`愁恋切`】佁【`翅`】儗【`毅`】窳【`窊`】圔【`盍`】【`赧`】緸【`因`】蟺【`善`】笢【`泯`】挼【`嗺`】簉【`初救切`】剺【`棃`】防【`获`】鱏【`寻`】聑【`跕`】眙【`翅`】睆【`患`】梴【`抽延切`】笮【`凿`】黈【`偷上声`】簻【`挝`】  

围棋赋  

略观围棋兮法于用兵三尺之局兮为战鬬场陈聚士卒兮两敌相当拙者无功兮弱者先亡自有中和兮请説其方先据四衜兮保角依旁缘邉遮列兮往往相望离离马首兮连连雁行踔度闲置兮裵徊中央违阁奋翼兮左右翺翔道狭敌众兮情无逺行棋多无笧兮如聚羣羊骆驿自保兮先后来迎攻寛击虚兮跄跭内房利则为时兮便则为强厌于食兮坏决垣墙堤溃不塞兮泛滥逺长横行阵乱兮敌心骇惶迫兼棋鸡兮颇弃其装巳下险口兮凿置清坑穷其中罫兮如防入囊收死卒兮无使相迎当食不食兮反受其殃胜负之策兮于言如髪乍缓乍急兮上且未别白黑分乱兮于约如葛杂乱交错兮更相度越守规不固兮为所唐突深入贪地兮杀亡士卒狂攘相救兮先后并没上下离遮兮四面隔闭围合罕散兮所对哽咽韩信将兵兮难通易絶自陷死地兮设见权谲诱敌先行兮往往一窒损褰委食兮三将七卒驰逐爽问兮转相周宻商度地道兮期相盘结蔓延连阁兮如火不灭扶疎布散兮左右流溢浸淫不振兮敌人愳栗迫役踧踖兮惆怅自失计功相除兮以时早讫事留变生兮收拾欲疾营惑窘乏兮无令诈出深念逺虑兮胜乃可必  

摴蒱赋  

昔通先生游于京都衜悳既备好此摴蒱伯阳入戎以斯消忧枰则素旃紫罽出乎西邻縁以缋绣紩以绮文桮则揺木之干出自昆山矢则蓝田之石卞和所攻含精玉润不细不洪马则犀象牙是磋是礲桮为上将木为君副齿为号令马为翼距筹为策动天法卒数于是芬葩贵戚公侯之俦坐华榱之髙殿临激水之清流排五木散九齿勒良马取衜里是以战无常胜时有逼逐临敌攘围事在将帅见利电发纷纶滂沸精诚一呌十卢九雉磊落踸踔并来猥至先名所射应声纷溃胜贵欢悦负者沈悴  

琴赋  

惟梧桐之所生在衡山之峻陂于是遨闲公子中道失志孤茕特行褱闵抱思昔师旷三奏而神物下降鹤二八轩舞于庭何琴徳之深哉  

疏  

上安帝请厐参等书  

【`元初中参为护羌校尉击先零羌为其所败乃称病引兵还坐诈征下狱校书郎中马融上书请之书奏赦参等`】  

伏见西戎反叛冦钞五州陛下愍百姓之伤痍哀黎元之失业单竭府库以奉军师昔周宣猃狁侵镐及方孝文匈奴亦略上郡而宣王立中兴之功文帝建太宗之号非惟两主有明叡之资抑亦扞城有虓虎之助是以南仲赫赫列在周诗亚夫赳赳载于汉策窃见前护羌校尉厐参文武昭备智略逺既有义勇果毅之节兼以博雅深谋之姿又度辽将军梁慬前统西域勤苦数年逺留三辅功効克立间在北边单于降服今皆幽囚陷于法网昔荀林父败绩于邲晋侯使复其位孟明视丧师于崤秦伯不替其官故晋景并赤狄之土秦穆遂覇西戎宜逺览二君使参慬得在寛宥之科诚有益于折冲毗佐于圣化  

上论日蚀疏  

【`延光四年三月戊午朔日有蚀之在胃十二度陇西酒泉朔方各以状上史官不觉是时融为许令上书`】  

伏读诏书陛下深惟禹汤罪已之义归咎自责寅畏天戒详延百僚博问公卿知变所自审得厥故修复往术以答天命臣子逺近莫不延颈企踵茍有隙空一介之知事愿自效贡纳圣听臣伏见日蚀之占自昔典籍十月之交春秋传记汉注所载史官占候羣臣宻对陛下所观览左右所讽诵可谓详悉备矣虽复广问陷在前志无以复加乃者茀气于参臣前得敦朴之人后三年二月对防北宫端门以为参者西方之位其于分野并州是也殆谓西戎北狄其后种羌叛戾乌桓犯上郡并凉动兵验略效矣今复见大异申诫重谴于此二城海内莫见三月一日合辰在娄娄又西方之宿众占显明者羌及乌桓有悔过之辞将吏策勲之名臣恐受任典牧者茍脱目前皆粗圗身一时之权不顾为国百世之利论者美近功忽其逺则各相不大疢病伏惟天象不虚老子曰圗难于其易也为大于其细也消灾复异宜在于今诗曰日月告凶不用其行四国无政不用其良传曰国无政不用善则自取谪于日月之灾故政不可不慎也务三而巳一曰择人二曰安民三曰从时臣融伏惟方今有道之世汉典设张侯甸采卫司民之吏案绳循墨虽有殿最所差无防其陷罪辟身自取祸百姓未被其大伤至边郡牧御失和吉之与凶败之与成优劣相悬不诫不可审择其人上以应天变下以安民窃见列将子孙生长京师食仰租奉不知稼穑之艰又希遭阨困故能果毅轻财施与孤弱以获死生之用此其所长也不拘法禁奢泰无度功劳足以宣威逾滥足以伤化此其所短也州郡之士出自贫苦长于检柙难専赏罚不敢越溢此其所长也拘文守法遭遇非常狐疑无断畏首畏尾威恩纎薄外内离心士卒不附此其所短也必得将兼有二长之材无二短之累参以吏事任以兵法有此数姿然后能折冲厌难致其功实转灾为福孔子曰十室之邑必有忠信如丘者焉以天下之大四海之众云无若人臣以为诬矣宜特选详誉审得其真镇守二方以应用良择人之义以塞大异也  

上顺帝乞自効疏  

【`融阳嘉中大将军梁商表为从事中郎转武都太守时西羌反叛征西将军马贤与护羌校尉胡畴征之稽迟不进融知其将败上疏乞自効朝廷不能用`】  

今杂种诸羌转相钞盗宜及其未并亟遣深入破其支党而马贤等处处留滞羌胡百里望尘千里听声今逃匿避囘漏出其后则必侵冦三辅为民大害臣愿请贤所不可用闗东兵五千裁假部队之号尽力率厉埋根行道以先军士三旬之中必克破之臣少习学蓺不更武职猥陈此言必受诬罔之辜昔毛遂厮养为众所蚩终以一言克定从要臣惧贤等专守一城言攻于西而羌出于东且其将士必有高克溃叛之变  

颂  

广成颂  

【`融拜校书郎中诣东观典校秘书是时邓太后临朝骘兄弟辅政谓文徳可兴武功宜废遂寝搜狩之礼息战陈之法故猾贼从横乘此无备融乃感激以为文武之道圣贤不坠五才之用无或可废元初二年上广成颂以讽谏颂奏忤邓氏滞于东观十年不调`】  

臣闻孔子曰奢则不逊俭则固奢俭之中以礼为界是以蟋蟀山枢之人并刺国君讽以太康驰驱之节夫乐而不荒忧而不困先王所以平和府藏頥养精神致之无疆故戛击鸣球载于虞谟吉日车攻序于周诗圣主贤君以增盛美岂徒为奢淫而巳哉伏见元年以来遭值戹运陛下戒惧灾异躬自菲薄荒弃禁苑废弛乐悬勤忧潜思十有余年以过礼数重以皇太后体唐尧亲九族笃睦之徳陛下履有虞烝烝之孝外舍诸家每有忧疾圣恩普劳遣使交错稀有旷絶时时寜息又无以自娱乐殆非所以逢迎太和裨助万福也臣愚以为虽尚颇有蝗虫今年五月以来雨露时澍祥应将至方涉冬节农事间隙宜幸广成览原隰观宿麦劝收藏因讲武校猎使寮庶百姓复覩羽旄之美闻钟鼓之音欢欣喜乐鼓舞疆畔以迎和气招致休庆小臣蝼蚁不胜区区职在书籍谨依旧文重述搜狩之义作颂一篇并封上浅陋鄙薄不足观省臣闻昔命师于鞬櫜偃伯于灵台或人嘉而称焉彼固未识夫雷霆之为天常金革之作昬明也自黄炎之前传道罔记三五以来越可略闻且区区之酆郊犹廓七十里之囿盛春夏之苗诗咏圃草乐奏驺虞是以大汉之初基也宅兹天邑总风雨之防交隂阳之和揆厥灵囿营于南郊徒观其坰场区宇恢旷荡藐夐勿罔寥豁郁泱骋望千里天与地莽于是周阹环渎右矕三涂左概嵩岳面据衡隂箕背王屋浸以波溠夤以荥洛金山石林起乎其中峨峨硙硙锵锵隆穹槃囘嵎峗错崔神泉侧出丹水涅池怪石浮磬燿焜于其陂其土毛则防牧荐草芳茹甘荼茈萁芸蒩昌本深蒲芝荋堇荁蘘荷芋蕖桂荏鳬葵格韮菹于其植物则林包竹藩陵蔽京珍林嘉树建木丛生椿梧栝柏柜栁枫杨丰彤对蔚崟頟槮爽翕习春风含津吐荣铺于布濩蓶扈蘣荧恶可殚形至于阳月阴慝害作百草毕落林衡戒田焚莱柞木然后举天网顿八纮揫敛九薮之动物缳槖四野之飞征鸠之乎兹囿之中山敦云移羣鸣胶胶鄙騃噪讙子野听耸离朱目首策乱陈子筹昏于时营围恢廓充斥川谷罦罝罗羉弥纶阬泽臯牢陵山校队案部前后有屯甲乙相伍戊巳为坚乘舆乃以吉月之阳朔登于疏镂之金路六骕騻之龙建雄虹之旌夏揭鸣鸢之修橦曳长庚之飞髾载日月之太常栖招摇与弋注枉矢于天狼羽毛纷其髟鼬扬金防而拖玉瓖屯田车于平原播同徒于髙冈旃旝掺其如林错五色以摛光清氛埃扫野场誓六师搜隽良司徒勒卒司马平行车攻马同教达戒通伐鼛鼓撞华钟猎徒纵赴榛丛徽婳霍奕别骛分奔骚扰聿皇往来交舛纷纷囘囘南北东西风行云转匈隐訇黄尘勃滃闇若雾昬日月为之笼光列宿为之翳昧僄狡课才劲勇程气狗马角逐鹰鹯竞鸷骁骑旁佐轻车横厉相与陆梁聿皇于中原绢猑蹏鏦特肩脰完羝防介鲜散毛族梏羽羣然后飞鋋电激流矢雨坠各指所质不期俱殪窜伏扔轮发作梧轊祋殳狂击头陷颅碎兽不得猭禽不得瞥或夷繇未殊颠狈顿踬蝡蝡蟫蟫充衢塞隧葩华蓱布不可胜计若夫鸷兽毅虫倨牙黔口大匈哨后緼巡欧纡负隅依阻莫敢婴御乃使郑叔晋妇之徒暌孤刲刺裸裎袒裼冒柘搓棘枳穷浚谷底幽嶰暴斥虎搏狂兕狱熊抾封狶或轻訬趬悍廋疏防领犯歴嵩峦陵乔松履修樠踔攳枝杪标端尾苍蜼掎元猨木产尽寓属单罕罔合部罾弋同曲类行竝驱星布丽属曹伍相保各有分局矰碆飞流纤罗络縸游雉羣惊晨鳬辈作翚然云起霅尔雹落尔乃观髙蹈改乘囘辕泝恢方抚冯夷策句芒超荒忽出重阳厉云汉横天潢导鬼区径神场诏灵保召方相驱厉疫走蜮祥捎罔两拂游光枷天狗緤坟羊然后缓节舒容裴囘安步降集波籞川衡泽虞矢鱼陈罟兹飞宿沙田开古蛊翚终葵扬闗斧刋重氷拨蛰户测潜鳞踵介旅逆猎湍濑渀薄汾挠沦灭潭渊左挈防龙右提蛟鼍春献王鲔夏荐鼈鼋于是流览徧照殚变极态上下究竟山谷萧条原野嵺愀上无飞鸟下无走兽虞人植旍猎者效具车弊田罢旋入禁囿栖迟乎昭明之观休息乎高光之榭以临乎宏池镇以瑶台纯以金堤树以蒲柳被以緑莎防漾沆漭错紾槃委天地虹洞固无端涯大明生东月朔西陂乃命壶涿驱水蛊逐罔螭灭短狐簎鲸鲵然后方余皇连舼舟张云防施蜺帱靡飔风陵迅流发棹歌纵水讴淫鱼出蔡浮湘灵下汉女游水禽鸿鹄鸳鸯鸥鹥鸧鸹鸬鹢鹭鴈防鷉乃安斯寝戢翮其涯鲂鱮鱏鳊鰋鲤鲿鯋乐我纯徳腾踊相随虽灵沼之白鸟孟津之跃鱼方斯蔑矣然犹咏歌于伶萧载陈于方防岂不哀哉于是宗庙既享庖厨既充车徒既简器械既攻然后摆牲班禽淤赐犒功羣师叠伍伯校千重山罍常满房俎无空酒正案队膳夫巡行清醪车凑燔炙骑将鼔骇举爵钟鸣既觞若乃阳阿衰斐之晋制阐鼃华羽之南音所以洞荡匈臆发明耳目疏越蕴慉骇恫底伏锽锽鎗鎗奏于农郊大路之衢与百姓乐之是以明徳耀乎中夏威灵畅乎四荒东隣浮巨海而入享西旅越葱岭而来王南徼因九译而致贡朔狄属象胥而来同葢安不忘危治不忘乱道在乎兹斯固帝王之所以曜神武而折遐冲者也方今大汉收功于道徳之林致平于仁义之渊忽搜狩之礼阙槃虞之佃闇昧不覩日月之光聋昬不闻雷霆之震于今十二年为日久矣亦方将刋禁台之秘藏发天府之官常繇质要之故业率典刑之旧章采清原嘉岐阳登俊杰命贤良举淹滞防幽荒察淫侈之华誉顾介特之实功聘畎亩之羣雅宗重渊之潜龙乃储精山薮歴思河泽目矖鼎俎耳听康衢营傅说于胥靡求伊尹于庖厨索胶鬲于鱼盐听戚于大车俾之昌言而宏议轶越三家驰骋五帝悉览休祥总括羣瑞遂栖凤皇于髙梧宿麒麟于西园纳僬侥之珍羽受王母之白环永逍遥于宇内与二仪乎无疆贰造化于后土参神施于昊干超特达而无俦焕巍巍而无原丰千亿之子孙歴万载而永延礼乐既阕北辕反斾至自新城背伊阙反洛京  

东巡颂  

【`安帝亲政召融还郎署复在讲部出为河间王廐长时车驾东巡岱宗融上东巡颂帝竒其文召拜郎中`】  

允廸在昔绍烈陶唐天衷克摇光若时则运琼衡敷六典经八成肆类乎上帝实柴乎三辰禋祀乎六宗祗燎乎羣神遂发号羣司申戒百工卜筮称吉袭从南征有时冯相告祥清夷道而后行曜四国而扬光展圣义于巡狩喜圻畤而咏八荒指宗岳以为期固岱神之所望散斋既毕越翼良辰棫槱増搆烈火燔燃晖光四炀炎烂薄天萧香肆升青烟冒云珪璋峩峩犠牲洁纯郁鬯宗彜明氷樽空桑孤竹咸池云门六八匝变神祗竝存【`太平御览经八成下有变和万殊总领神明二句`】  

书  

为梁冀诬奏太尉李固书  

【`质帝初立梁太后委任宰辅固多所匡正冀每相忌疾遂诬奏固时融在座为冀章草冀长史吴祐面责融曰李公之罪成于卿手冀怒起入祐亦竟去书奏太后不听`】  

臣闻君不稽古无以承天臣不述旧无以奉君昔尧殂之后舜仰慕三年坐则见尧于墙食则覩尧于羮斯所谓聿追来孝不失臣子之节者太尉李固因公假私依正行邪离间近戚自隆支党至于表举荐达例皆门徒及所辟召靡非先旧或富室财赂子壻婚属其列在官牒者凡四十九人又广选贾防以补令史募求好马临窻呈试出入逾侈辎軿曜日大行在殡路人掩涕固独胡粉饰貌搔头防姿槃旋偃仰从容冶步曾无惨怛伤悴之心山陵未成违矫旧制善则归已过则归君斥逐近臣不得侍送作威作福莫固之甚臣闻台辅之位实和隂阳璇玑不平冦贼奸轨则责在太尉固受任之后东南防扈两州数郡千里萧条兆人伤损大化陵迟而诋疵先主茍肆狂狷存无廷争之忠没有诽谤之説夫子罪莫大于累父臣恶莫深于毁君固之过衅事合诛辟  

与谢伯世书  

顷愦愦愁思犹不解怀思在竹间放狗逐麋晚秋涉冬大仓出笼黄棘下莵芼以干葵以送余日兹乐而已【`蓺文类聚　愦愦尺牍作愤愤误以送一作自送`】  

与窦伯向书  

【`章字伯向好学有文与马融崔瑗同好更相推荐融与章书`】  

孟陵奴来赐书见手迹欢喜何量次于面也书虽两纸八行行七字七八五十六字百一十二言耳【`马融集后汉志注马融对防曰大中之道在天为北辰在地为人君`】  

序  

忠经序  

忠经者葢出于孝经也仲尼説孝者所以事君之义则知孝者俟忠而成之所以答君亲之恩明臣子之分忠不可废于国孝不可弛于家孝既有经忠则犹阙故述仲尼之説作忠经焉今皇上含庖轩之姿韫勋华之徳弼贤俾能无逺不举忠之与孝天下攸同臣融岩野之臣性则愚朴沐浴徳泽其可默乎作为此经庻少禆补虽则辞理薄陋不足以称焉忠之所存存于劝善劝善之大何以加于忠孝者哉夫定高卑以章目引诗书以明纲吾师于古曷敢徒然其或异同者变易之宜也或对之以象其意或迁之以就其类或损之以简其文或益之以备其事以忠应孝亦着为十有八章所以洪其至公勉其至诚信本为政之大体陈事君之要道始于立徳终于成功此忠经之义也谨序  

忠经  

天地神明章第一  

昔在至理上下一徳以徴天休忠之道也天之所覆地之所载人之所履莫大乎忠忠者中也至公无私天无私四时行地无私万物生人无私大亨贞忠也者一其心之谓矣为国之本何莫繇忠忠能固君臣安社稷感天地动神明而况于人乎夫忠兴于身着于家成于国其行一焉是故一于其身忠之始也一于其家忠之中也一于其国忠之终也身一则百禄至家一则六亲和国一则万人理书云惟精惟一允执厥中  

圣君章第二  

圣君以圣徳监于万邦自下至上各有尊也故王者上事于天下事于地中事于宗庙以临于人则人化之天下尽忠以奉上也是以兢兢戒慎日增其明禄贤官能式敷大化惠泽长久黎民咸怀故得皇猷丕显行于四方扬于后代以保社稷以光祖考葢圣君之忠也诗云昭事上帝聿怀多福  

冢臣章第三  

为臣事君忠之本也本立而后化成冢臣于君可谓一体下行而上信故能成其忠夫忠者岂惟奉君忘身狥国忘家正色直辞临难死节已矣在乎沈谋潜运正国安人任贤以为理端委而自化尊其君有天地之大日月之明阴阳之和四时之信圣徳洋溢颂声作焉书云元首明哉股肱良哉庶事康哉  

百工章第四  

有国之建百工惟才守位谨常非忠之道故君子之事上也入则献其谋出则行其政居则思其道动则有仪秉职不囘言事无惮茍利社稷则不顾其身上下用成故昭君徳葢百工之忠也诗云靖共尔位好是正直  

守宰章第五  

在官惟明莅事惟平立身惟清清则无欲平则不曲明能正俗三者备矣然后可以理人君子尽其忠能以行其政令而不理者未之闻也夫人莫不欲安君子顺而安之莫不欲富君子教而富之笃之以仁义以固其心导之以礼乐以和其气宣君徳以大其化明国法以至于无刑视君之人如观乎子则人爱之如爱其亲葢守宰之忠也诗云岂弟君子民之父母  

兆人章第六  

天地泰宁君之徳也君徳昭明则隂阳风雨以和人赖之而生也是故只承君之法度行孝悌于其家服勤稼穑以供王赋此兆人之忠也书云一人元良万邦以贞  

政理章第七  

夫化之以徳理之上也则人日迁善而不知施之以政理之中也则人不得不为善惩之以刑理之下也则人畏而不敢为非也刑则在省而中政则在简而能徳则在博而久徳者为理之本也任政非徳则薄任刑非徳则残故君子务于徳修于政谨于刑固其忠以明其信行之匪懈何不理之人乎诗云敷政优优百禄是遒  

武备章第八  

王者立武以威四方安万人也淳徳布洽戎夷禀命统军之帅仁以怀之义以厉之礼以训之信以行之赏以劝之刑以严之行此六者谓之有利故得师尽其心竭其力致其命是以攻之则克守之则固武备之道也诗云赳赳武夫公侯干城  

观风章第九  

惟臣以天子之命出于四方以观风听不可以不聪视不可以不明聪则审于事明则辨于理理辨则忠事审则公君子去其私正其色不害理以伤物不惮势以举任惟善是与惟恶是除以之而陟则有成以之而出则无怨夫如是则天下敬职万邦以宁诗云载驰载驱周爰谘诹  

保孝行章第十  

夫惟孝者必贵于忠忠茍不行所率犹非其道是以忠不及之而失其守匪惟危身辱及亲也故君子行其孝必先以忠竭其忠则福禄至矣故得尽爱敬之心以养其亲施及于人此之谓保孝行也诗云孝子不匮永锡尔类  

广爲章第十一  

明主之为国也任于正去于邪邪则不忠忠则必正有正然后用其能是故师保道徳股肱贤良内睦以文外威以武被服礼乐隄防政刑故得大化兴行蛮夷率服人臣和悦邦国平康此君能任臣下忠上信之所致也诗云济济多士文王以宁  

广至理章第十二  

古者圣人以天下之耳目为视听天下之心为心端旒而自化居成而不有斯可谓至理也已矣王者思于至理其逺乎哉无为而天下自清不疑而天下自信不私而天下自公贱珍则人去贪彻侈则人从俭用实则人不伪崇让则人不争故得人心和平天下淳质乐其生保其夀优游圣徳以为自然之至也诗云不识不知顺帝之则  

扬圣章第十三  

君徳圣明忠臣以荣君徳不足忠臣以辱不足则补之圣明则扬之古之道也是以虞有徳咎繇歌之文王之道周公颂之宣王中兴吉甫咏之故君子臣于盛明之时必扬之盛徳流满天下传于后代其忠矣夫  

辨忠章第十四  

大哉忠之为用也施之于迩则可以保家邦施之于逺则可以极天地故明王为国必先辨忠君子之言忠而不佞小人之言佞而似忠而其闻之者鲜不惑矣夫忠而能仁则国徳彰忠而能知则国政举忠而能勇则国难清故虽有其能必由忠而成也仁而不忠则私其恩知而不忠则文其诈勇而不忠则易其乱是虽有其能以不忠而败也此三者不可不辨也书云旌别淑忒其是谓乎  

忠谏章第十五  

忠臣之事君也莫先于谏下能言之上能聴之则王道光矣谏于未形者上也谏于已彰者次也谏于既行者下也违而不谏则非忠臣夫谏始于顺辞中于抗议终于死节以成君休以宁社稷书云木从绳则正后从谏则圣  

证应章第十六  

惟天监人善恶必应善莫大于作忠恶莫大于不忠忠则福禄至焉不忠则刑罚加焉君子守道所以长守其休小人不常所以自陷其咎休咎之征也不亦明哉书云作善降之百祥作不善降之百殃  

报国章第十七  

为人臣者官于君先后光庆皆君之徳不思报国岂忠也哉君子有无禄而益君无有禄而已者也报国之道有四一曰贡贤二曰献猷三曰立功四曰兴利贤者国之干猷者国之规功者国之将利者国之用是皆报国之道惟其能而行之诗云无言不酬无徳不报况忠臣之于国乎  

尽忠章第十八  

天下尽忠淳化行也君子尽忠则尽其心小人尽忠则尽其力尽力者则止其身尽心者则洪于逺故明王之理也务在任贤贤臣尽忠则君徳广矣政教以之而美礼乐以之而兴刑罚以之而清仁恵以之而布四海之内有太平音嘉祥既成告于上下是故播于雅颂传于无穷  

## 汉魏六朝百三家集卷十七目録  

荀悦集题词  

西豪荀氏楚兰陵令后裔也季和八龙名称极盛诸孙若仲豫文若并为时所知然文若娶妇中官依身逆贼夀春饮药进退触藩虽何颙目以王佐曹操诩为子房徒虚声耳岂及仲豫周旋故君志存献替哉文若佐操举事擒吕布破袁绍奉迎车驾徙都许昌咸出其谋以彼英才説诗书论礼乐言论满堂宁逊北海而掌握从横疲精军旅鸿毛一死铜雀先驱万世而下竟无一卷足传者仲豫性沈静好著述隐居托疾不入阉官网罗及事献帝谈论近省愤曺氏之执政哀天子之恭已旣作申鉴复撰汉纪余观立典五志知其永懐西京悁悁不寐也诸论上仿过秦下儗骠骑较班马挹讳其辞直矣髙阳才子徳业世济能立言者慈明仲豫耳余于此益悲敬侯之无年也  

目録  

序  

汉纪序  

又  

后序  

论赞  

郦食其谋立六国论  

家令説太公论  

贯髙张敖论  

髙祖赞  

立张氏为恵帝后论  

列侯论  

禄制论  

灾异论  

髙后赞  

时务论  

立制度论  

除田租  

冯唐论  

文帝遗诏短丧论  

文帝赞  

景帝赐江都王非天子旌旗论  

髙帝封王侯约论  

封匈奴徐卢等论  

三游论  

丞相封侯论  

神怪论  

斩任安论  

昌邑王论  

王吉请改正尚主之礼论  

单于朝位论  

石显论  

赦论  

矫制立功论  

汉治迹论  

经籍论  

王商论  

立定陶王昕为太子论  

成帝赞  

罢司空官论  

州牧论  

阿保乳母论  

原涉论  

郑崇论  

哀帝赞  

著述  

申鉴大略  

又  

又  

## 汉魏六朝百三家集卷十七  

明　张溥　辑  

荀悦集  

序  

汉纪序  

凡汉纪十二世十一帝通王莽二百二十九年一祖三宗髙祖定天下孝恵髙后值国家无事百姓安集太宗升平世宗建功中宗治平昭景称治元成哀平歴世陵迟莽遂簒国也凡祥瑞黄龙见凤凰集麒麟臻神马出神鸟翔神雀集白虎仁兽获寳鼎升寳磬神光见山称万嵗甘露降芝艸生嘉禾茂稷降醴泉涌木连理凡灾异大者日蚀五十六地震十六天开地裂五星集于东井各一太白再经天星孛二十四山崩三十四陨石十一星陨如雨二星昼见三火灾二十四河汉水大泛溢为人害十河泛一冬雷五夏雪三冬无氷二天雨血雨艸雨鱼死人复生男子化为女子嫁为人妇生子枯木更生大石自立建安元年上巡省幸许昌以镇万国外命元辅征讨不庭内齐七政允亮圣业综练典籍博览传记其三年诏给事中秘书监荀悦抄撰汉书略举其要假以不直尚书给纸笔虎贲给书吏悦于是约集旧书撮序表志总为帝纪通比其事例系年月其祖宗功勲先帝事业国家纲纪天地灾异功臣名贤竒策善言殊徳异行法式之典凡在汉书者本末体殊大略麄举其纪传所遗阙者差少而表志势有所不能尽繁重之语凡所行之事出入省要删畧其文凡为三十卷数十余万言作为帝纪省约易习无妨本书有便于用其防云尔防悦迁为侍中其五年书成乃奏记云四百有一十六载谓书奏之嵗嵗在庚辰防晋之乘楚之梼杌鲁之春秋虞夏商周之书其揆一也皆古之令典立之则成其法弃之则坠于地瞻之则存忽焉则废故君子重之汉书纪其义同矣凡汉纪有法式焉有监戒焉有废乱焉有持平焉有兵略焉有政化焉有休祥焉有灾异焉有华夏之事焉有四夷之事焉有常道焉有权变焉有策谋焉有诡説焉有术艺焉有文章焉斯皆明主贤臣命世立业羣后之盛勳髦俊之遗事是故质之事实而不诬通之万方而不泥可以兴可以治可以动可以静可以言可以行惩恶而劝善奬成而惧败兹亦有国之常训典籍之渊林虽云撰之者陋浅而本末存焉尔故君子可观之矣  

又序  

昔在上圣唯建皇极经纬天地观象立法乃作书契以通宇宙扬于王庭厥用大焉先王以光演大业肆于时夏亦惟翼翼以监厥后永世作典夫立典有五志焉一曰达道义二曰彰法式三曰通古今四曰着功勲五曰表贤能于是天人之际事物之宜粲然显著罔不能备矣世济其轨不殒其业损益盈虚与时消息虽臧否不同其揆一也是以圣上穆然惟文之防瞻前顾后是绍是维臣悦职监秘书摄官承乏秖奉明诏窃惟其宜谨约撰旧书通而叙之总为帝纪列其年月比其时事撮要举凡存其大体防少所务从省约以副本书以为要纪未克厥中亦各其志如其得失以俟君子焉  

后序  

凡汉纪其称年本纪表志传者书家本语也其称论者臣悦所论粗表其大事以参得失以广视听也惟汉四百一十有六载皇帝拨乱反正统武兴文永惟祖宗之洪业思光启于万嗣阐综大猷命立国典以及羣籍于是乃作考旧通连体要以述汉纪易称多识前言往行以畜其徳诗云古训是式中兴以前一时之事明主贤臣防模法则得失之轨亦足以监矣撰汉书百篇以综往事庻几来者亦有监乎此其辞曰  

茫茫上古结绳而治书契爰作典谟云备明徳惟馨光于万祀其在中叶实有陶唐丕显伊则配天惟明荡荡厥猷有焕其章至于有周对日重光于赫大汉綂辟元功穆穆惟秪二祖六宗明明皇帝纂承洪绪遭国闵凶困于荼蓼实天生徳应运建主矫矫俊臣惟国作辅绥我思成有徳思祜拨乱反正大建惟序武功既列乃替斯文礼惟前轨命我小臣爰着典籍以立旧勳综往昭来永监后昆侍中悦上  

论赞  

郦食其谋立六国论  

夫立策决胜之术其要有三一曰形二曰势三曰情形者言其大体得失之数也势者言其临时之宜也进退之机也情者言其心志可否之意也故策同事等而功殊者何三术不同也初张耳陈余説陈涉以复六国自为树党郦生亦説汉王所以説者同而得失异者陈涉之起也天下皆欲亡秦而楚汉之分未有所定时天下未必欲亡项也且项羽率从六国攻灭强秦之时势则不能矣故立六国于陈涉所谓多巳之党而益秦之敌也且陈涉未能専天下之地也所谓取非其有以与人行虚恵而获实福也立六国于汉王所谓割已之有以资敌设虚名而受实祸也此同事而异形也及宋义待秦赵之毙与昔卞庄刺虎同説者也施之战国之时隣国相攻无临时之急则可也战国之立其日久矣一战胜败未必以存亡也其势非能急于亡敌国也进乘利退自保故累力待时乘敌之毙其势然也今楚赵所起其与秦势不竝立安危之机呼吸成变进则成功退则受祸此同事而异势者也伐赵之役韩信军于泜水之上而赵不能败彭城之难汉王战于濉水之上士卒皆赴入濉水而楚兵大胜何则赵兵出国迎战见可而进知难而退懐内顾之心无必死之计韩信军孤于水上士卒必死无有二心此信之所以胜也汉王深入敌国饮酒髙防士卒逸豫战心不固楚以强大之威而丧其国都项羽自外而入士卒皆有愤激之气救败赴亡之急以决一旦之命此汉之所以败也且韩信选精兵以守而赵以内顾之士攻之项羽选精兵以攻而汉以怠惰之卒应之此同事而异情者也故曰权不可预设变不可先圗与时迁移应物变化设策之机也  

家令説太公论  

孝经云故虽天子必有尊也言有父也王者必父事三老以示天下所以明有孝也无父犹设三老之礼况其存者乎孝莫大于严父故后稷配天尊之至也禹不先鲧汤不先契文王不先不窋古之道子尊不加于父母家令之言于是过矣  

贯高张敖论  

贯髙首为乱谋杀主之贼虽能证明其王小亮不塞大逆私行不赎公罪春秋之义大居正罪无赦赵王掩高之逆心失将而必诛之义使髙得行其谋不亦殆乎无藩国之义减死可也侯之过欤  

高祖赞  

髙祖起于布衣之中奋劒而取天下不繇唐虞之禅不阶汤武之王龙行虎变率从风云征乱伐暴廓清帝宇八载之间海内克定遂何天之衢登建皇极上古已来书籍所载未尝有也非雄俊之才寛明之畧厯数所授神祗所相安能致功如此夫帝王之作必有神人之助非徳无以建业非命无以定众或以文昭或以武兴或以圣立或以人崇焚鱼斩蛇异功同符岂非精灵之感哉书曰天工人其代之易曰汤武革命顺乎天而应乎人其斯之谓乎故观秦项之所亡察大汉之所兴得失之验可见于兹矣太史公曰夏政忠政忠之弊野故承之以敬以敬之弊鬼故周承之以文以文之弊薄救薄莫若忠三王之道周而复始周秦之间可谓文弊秦不改文酷刑汉承秦弊得天綂矣  

立张氏为恵帝后论  

夫妇之际人道之大伦也诗称刑于寡妻至于兄弟以御于家邦易称正家道家道正而天下大定矣姊子而为后昏于礼而黩于人情非所以示天下作民则也羣臣莫敢谏过哉  

列侯论  

诸侯之制所繇来尚矣易曰先王建万国亲诸侯孔子作春秋为后世法讥世卿不改世侯昔者圣王之有天下非所以自为所以为民也不得専其权利与天下同之唯义而已无所私焉封建诸侯各世其位欲使亲民如子爱国如家于是为置贤卿大夫考绩黜陟使有分土而无分民而王者总其一统以御其政故有暴礼于其国者则民叛于下王诛加于上是以计利虑害劝赏畏威各兢其力而无乱心及至天子失道诸侯正之王室微弱则大国辅之虽无道不得虐于天下贤人君子有所周流上下左右皆相夹辅凡此所以辅相天地之宜以左右民者也故民主两利上下俱便是则先王之所以能永有其世也然古之建国或小或大监前之弊变而通之夏殷之时葢不过百里故诸侯微而天子强桀纣得肆其虐纣脯鄂侯而醢九侯以文王之上徳不免于羑里周承其弊故大国方五百里所以崇宠诸侯而自抑损也至其末流诸侯强大更相侵伐周室卑微祸乱用作秦承其弊不能正其制以求其中而遂废诸侯改为郡县以一威权以専天下其意主以自为非以为民深浅之虑徳量之殊岂不逺哉故秦得擅其海内之弊无所拘忌肆行奢淫暴虐天下然十四年而灭亡故人主失道则天下遍被其害百姓一乱则鱼烂土崩莫之匡救贤人君子复无息肩众庶无所迁徙此民主俱害上下两危汉兴承周秦之弊故兼而用之六王七国之难作者诚失之于强大非诸侯治国之咎其后遂皆郡县治民而絶诸侯之权矣当时之制未必百王之法也  

禄制论  

先王之制禄也下足以代耕上足以祀故食禄之家不与下民争利所以厉其公义塞其私心其或犯逾之者则绳以政法是以君子劝慕小人无怨若位茍禄薄外而不忧匮是防所求不赡则私利之智萌矣放而听之则贪利之心滥矣以法绳之则下情怨矣故位必称徳禄必称爵故一物而不称则乱之本也今汉之赋禄薄而吏非员者众在位者贪于财产规夺官民之利则殖货无厌夺民之利不以为耻是以清节毁伤公义损缺富者比公室贫者匮朝夕非所为济俗也然古今异制爵赋不同禄亦如之虽不及古度时有可嘉也  

灾异论  

凡三光精气变异此皆隂阳之精也其本在地而上发于天也政失于此则变见于彼犹影之象形响之应声是以明王见之而悟勑身正已省其咎谢其过则祸除而福生自然之应也诗云上天之载无声无臭其详难得而闻矣岂不然乎灾祥之报或应或否故称洪范咎徴则有尧汤水旱之灾称消灾复异则有周宣云汉寜莫我听称易积善有庆则有顔冉夭疾之凶善恶之效事物之类变化万端不可齐一是以视听者惑焉若乃禀其自然之数揆性命之理稽之经典挍之古今乘其三势以通其精撮其两端以御其中参伍以变错综其纪则可以髣髴其畧矣夫事物之性有自然而成者有待人事而成者有失人事不成者有虽加人事终身不可成者是谓三势凡此三势物无不然以小知大近取诸身譬之疾病不治而以瘳者有治之则瘳者有不治则不瘳者有虽治而终身不可愈者岂非类乎昔虢太子死扁鹊治而生之鹊曰我非能治死为生也能使可生者生耳然太子不遇鹊亦不生矣若夫膏肓之疾虽毉和亦不能治矣故孔子曰死生有节又曰不得其死然又曰幸而免死生有节其正理也不得其死未可以死而死幸而免者可以死而不死凡此皆性命三势之理推此以及教化则亦如之何哉人有不教而自成者待教而成者无教化则不成者有加教化而终身不可成者故上智下愚不移至于中人可上下者也是以推此以及天道则亦如之灾祥之应无所谬矣故尧汤水旱者天数也洪范咎徴人事也鲁僖澍雨乃可救之应也周宣旱应难变之势也顔冉之凶性命之本也犹天回日转大运推移虽日遇祸福亦在其中矣今人见有不移者因曰人事无所能移见有可移者因曰无天命见天人之殊逺者因曰人事不相干知神气流通者因曰天人共事而同业此皆守其一端而不究终始易曰有天道焉有地道焉有人道焉言其异也兼三才而两之言其同也故天人之道有同有异据其所以异而责其所以同则成矣守其所以同而求其所以异则弊矣孔子曰好智不好学其弊也荡末俗见其纷乱事变乖错则异心横出而失其所守于是放荡反道之论生而诬神非圣之义作夫上智下愚虽不移而教之所以移者多矣大数之极虽不变然人事之变者亦众矣且夫疾病有治而未瘳瘳而未平平而未复教化之道有教而未行行而未成成而有败故气类有动而未应应而未终终而有变迟速深浅变化错于其中矣是故参差难得而均矣天地人物之理莫不同之凡三势之数深不可识故君子尽心力焉以任天命易曰穷理尽性以至于命其此之谓乎  

高后赞  

本纪称孝恵高后之时海内得离战争之苦君臣俱无为故恵帝拱已髙后女主制政不出房闼而天下宴然刑罚罕用民务稼穑衣食滋殖及福祚诸吕大过渐至纵横杀戮鸩毒生于豪强赖朱虚周陈惟社稷之重顾山河之誓殱讨簒逆匡救汉祚岂非忠哉王陵之徒精洁心过于丹青矣  

时务论  

论曰圣王之制务在纲纪明其道义而已矣若夫一切之计必推其公义度其时宜不得已而用之非有大故则不由之  

立制度论  

先王立政以制为本三正五行服色厯数承天之制经国序民列官布职疆理品类辨方定物人伦之度自上已下降杀有序上有常制则政不颇下有常制则民不二官无淫度则事不悖民无淫制则业不废贵不専宠富不独奢民虽积财无所用之故世俗易足而情不滥奸究不兴祸乱不作此先王所以纲纪天下綂成大业立徳兴功为政之徳也故曰谨权量审法度修废官四方之政行矣本传曰先王之制自天子公侯卿大夫已下至于抱闗击柝者其爵禄奉养死生之制各有差别小不得僭大贱不得逾贵夫然故上下有序而民志悉定于是裂土地之宜教之种殖畜养以时而用之有节艸木未落斤斧不入于山林豺獭未祭罗网不布于野泽鹰隼未击罾弋不施于蹊隧既顺时而取物然而山不槎孽田不伐夭防鱼麛卵咸有常禁所以顺时宣气蕃阜庶物畜足功用如此之备然后从四民因其土宜任其智力安其居乐其业甘其食而美其服欲寡而事节财足而不争及至周室道衰礼法隳坏诸侯刻桷丹楹大夫山节藻棁其流至于士庶莫不离制度稼穑之人少商贾之人多谷不足而货有余陵迟至于桓文之后礼义大坏上下相冐国异政家殊俗奢靡不制僭差无极于是商通难得之货工作无用之器士设反道之行以追时好而取世资伪民倍实而要名奸夫犯难而求利簒杀取国者为王公刧夺成家者为侯伯礼义不足以制君子刑戮不足以威小人富者木土被文绣犬马餧菽粟贫者短褐不完食疏饮水俱为编户齐民而以财力相窘虽为仆虏犹无愠色故夫饰变诈为奸轨自足乎一世之间守道随理不免乎饥寒之患其化自上兴繇法度之无限也故易曰君以财成辅相天地之宜以左右民备物致用立象成器以为天下利立制度之谓也  

除田租  

古者什一而税以为天下之中正也今汉氏或百一而税可谓鲜矣然豪强富人占田逾侈输其赋太半官收百一之税民收太半之赋官家之恵优于三代豪强之暴酷于亡秦是上恵不通威福分于豪强也今不正其本而务除租税适足以资富强夫土地者天下之本也春秋之义诸侯不得専封大夫不得専地今豪民占田或至数百千顷富过王侯是自専封也买卖繇巳是自专地也孝武时董仲舒尝言宜限民占田至哀帝时乃限民占田不得过三十顷虽有其制卒不得施行然三十顷有不平矣且夫井田之制宜于民众之时地广民稀勿为可也然欲废之于寡立之于众土地既富列在豪强卒而规之竝有怨心则生纷乱制度难行繇是观之若髙帝初定天下及光武中兴之后民人稀少立之易矣就未悉备井田之法宜以口数占田为立科限民得耕种不得买卖以赡民弱以防兼并且为制度张本不亦宜乎虽古今异制损益随时然纪纲大略其致一也  

冯唐论  

以孝文之明也本朝之治百寮之贤而贾谊见逐张释之十年不见省用冯唐白首屈于郎署岂不惜哉夫以綘侯之忠功存社稷而犹见疑不亦痛乎夫知贤之难用人不易忠臣自古之难也虽在明世且犹若兹而况乱君闇主者乎然则屈原赴湘水子胥鸱夷于江安足恨哉周勃质朴忠诚高祖以为安刘氏者必勃也既定汉室建立明主眷眷之心岂有异哉狼狈失据块然囚执俛首抚襟屈于狱吏岂不愍哉夫忠臣之于其主犹孝子之于其亲尽心焉尽力焉进而喜非贪位退而忧非懐宠结志于心慕恋不已进得及时乐行其道故仲尼去鲁曰迟迟而行孟轲去齐三宿而后出境彼诚仁圣之心夫贾谊过湘水吊屈原恻怆恸懐岂徒忿怨而已哉与夫茍患失之者异类殊意矣及其傅梁王梁王薨哭泣而从死岂可谓不忠乎然人主不察岂不哀哉及释之屈而思归冯唐困而后达有可悼也此忠臣所以泣血贤俊所以伤心也  

文帝遗诏短丧论  

论曰书云高宗谅闇三年不言孔子曰古之人皆然三年之丧天下之通丧繇来者尚矣今而废之以亏大化非礼也虽然以国家之重慎其权柄虽不谅闇存其大体可也  

文帝赞  

赞曰本纪称孝文皇帝宫室苑囿车马御服无所增益有不便辄弛以利民身衣弋绨慎夫人虽幸衣不曳地帏帐无文绣以示敦朴爱费百金不为露台及治覇陵皆瓦器不得以金银铜锡为饰因其山不起坟南越王尉佗自立为帝以徳懐之匈奴背约令守边备不发兵深入无动劳百姓吴王诈病不朝赐以几杖羣臣袁盎等諌説虽切常假借之张武等受赂金钱重加赏赐以愧其心专务以徳化民是以海内殷富兴于礼义断狱数百几致刑措登显洪业为汉太宗甚盛矣哉扬雄有言文帝亲屈帝尊以申亚夫之军令曷为不能用颇牧彼将有所感激云尔  

景帝赐江都王非天子旌旗论  

江都王赐天子旌旗过矣夫唯盛徳元功有天子之勳乃受异物则周公其人也凡功者有赏而巳孔子曰必也正名乎唯器与名不可以假人人君之所司也夫名设于外实应于内事制于始志成于终故王者慎之  

髙帝封王侯约论  

高皇帝刑白马而盟曰非刘氏不王非有功不侯不如约者当天下共击之是教下犯上而兴兵乱之阶也若后人不修是盟约不行也书曰法惟上行不惟下行若以为典未可通也  

封匈奴徐卢等论  

论曰春秋之义许夷狄者不一而足也若以利害繇之则以功封其逋逃之臣赏有等差可无列土矣  

三游论  

世有三游徳之贼也一曰游侠二曰游説三曰游行立气势作威福结私交以立强于世者谓之游侠饰辨辞设诈谋驰逐于天下以要时势者谓之游説色取仁以合时好连党类立虚誉以为权利者谓之游行此三游者乱之所繇生也伤道害徳败法惑世失先王之所慎也国有四民各修其业不繇四民之业者谓之奸民奸民不生王道乃成凡此三防之作生于季世周秦之末尤甚焉上不明下不正制度不立纲纪废弛以毁誉为荣辱不核其真以爱憎为利害不论其实以喜怒为赏罚不察其理上下相冐万事乖错是以言论者计薄厚而吐辞选举者度亲疎而举笔善恶谬于众声功罪乱于王法然则利不可以义求害不可以道避也是以君子犯礼小人犯法奔走驰骋越职潜度饰华废实竞趋时利简父兄之尊而崇宾客之礼薄骨肉之恩而笃朋友之爱忘修身之道而求众人之誉割衣食之业以供飨宴之好苞苴盈于门庭聘问交于道路书记繁于公文私务众于官事于是流俗成矣而正道坏矣游侠之本生于武毅不挠久要不忘平生之言见危授命以救时难而济同类以正行之者谓之武毅其失之甚者至于为盗贼也游説之本生于使乎四方不辱君命出境有可以安社稷利国家则専对解结辞之绎矣民之莫矣以正行之者谓之辨智其失之甚者至于为诈绐徒众矣游行之本生于道徳仁义泛爱容众以文防友和而不同进徳及时乐行其道以立功业于世以正行之者谓之君子其失之甚者至于因事害私为奸轨矣其相去殊逺岂不哀哉故大道之行则三游废矣是以圣王在上经国序民正其制度善恶要于公罪而不淫于毁誉听其言而责其事举其名而指其实故实不应其声者谓之虚情不覆其貌者谓之伪毁誉失其真者谓之诬言事失其类者谓之罔虚伪之行不得设诬罔之辞不得行有罪恶者无侥幸无罪过者不忧惧请谒无所行货赂无所用民志定矣民志既定于是先之以德义示之以好恶奉业劝功以用本务不求无益之物不畜难得之货絶靡丽之饰遏利欲之巧则淫流之民定矣而贪秽之俗清矣息华文去浮辞禁伪辨絶淫智放百家之纷乱一圣人之至道则虚诞之术絶而道徳有所定矣尊天地而不渎敬鬼神而逺之除小忌去淫祀絶竒怪正人事则妖伪之言塞而性命之理得矣然后百姓上下皆反其本人人亲其亲尊其尊修其身守其业于是养之以仁恵文之以礼乐则风俗定而大化成矣  

丞相封侯论  

丞相始拜而封非典也夫封必以功不闻以位孔子曰如有可誉必有所试矣誉必待试况于赏乎易曰鼎折足覆公餗其刑渥凶若不胜任覆乱鼎实刑将加之况于封乎  

神怪论  

易称有天道焉有地道焉有人道焉各当其理而不相乱也过则有故气变而然也若夫大石自立僵栁复起此形神之异也男子化为女死人复生此含气之异也鬼神髣髴在于人间言语音声此精神之异也夫岂形神之怪异哉各以类感因应而然善则为瑞恶则为异瑞则生吉恶则生祸精气之际自然之符也故逆天之理则神失其节而妖神妄兴逆地之理则形失其节而妖形妄生逆中和之理则含血失其节而妖物妄生此其大防也若夫神君之类精神之异非求请所能致也又非可以求福而禳灾矣且其人不自知其所然而然况其能为神乎凡物之怪亦皆如之春秋传曰作事不时怨讟起于民则有非言之物而言者当武帝之世赋役烦众民力凋弊加以好神仙之术迂诞妖怪之人四方竝集皆虚而无实故无形而言者至矣于洪范言僭则生时妖此葢怨讟所生时妖之类也故通于道正身以应万物则精神形气各返其本矣  

斩任安论  

论曰任安之斩也是开后人遂恶而无变计也易曰不逺复无只悔元吉  

昌邑王论  

昌邑之废岂不哀哉书曰殷王纣自絶于天易曰斯其所取灾言自取之也故曰有六主焉有王主有治主有存主有衰主有危主有亡主体正性仁心明志固动以为人不以为已是谓王主尅已恕躬好问力行动以从义不以纵情是谓治主勤事守业不敢怠荒动以先公不以先私是谓存主悖逆交争公私并行一得一失不纯道度是谓衰主情过于义私多于公制度殊限政令失常是谓危主亲用防邪放逐忠贤縦情遂欲不顾礼度出入游放不拘仪禁赏赐行私以越公用忿怒施罚以逾法制遂非文过知而不改忠信拥塞直谏诛戮是谓亡主故王主能兴平治主能行其政存主能保其国衰主遭无难则庻几得全有难则殆危主遇无难则幸而免有难则亡亡主必亡而已矣夫亡主为人而后已利焉治主从义而后情得焉存主先公而后私立焉故遵亡主之行而求存主之福行危主之政而求治主之业蹈衰主之迹而求王主之功不可得也夫为善之至易莫易于人主立业之至难莫难于人主至福之所隆莫大于人主至祸之所加莫深于人主夫行至易以立至难便计也兴至福而隆至祸厚实也其要不逺在乎所存而已矣虽在下才可以庶防然迹观前后中人左右多不免于乱亡何则沈于宴安诱于谄导放于情欲不思之咎也仁逺乎哉存之则至是以昔者明王战战兢兢如履虎尾劳谦日昃夙夜不怠诚达于此理也故有六主亦有六臣有王臣有良臣有直臣有具臣有嬖臣有佞臣以道事君匪躬之故达节通方立功兴化是谓王臣忠顺不失夙夜匪懈顺理处和以辅上徳是谓良臣犯顔逆意抵失不挠直谏遏非不避犯罪是谓直臣奉法守职无能徃来是谓具臣便辟茍容顺意从防是谓嬖臣倾险防害诬下惑上専权擅宠唯利是务是谓佞臣或有君而无臣或有臣而无君同善则治同恶则乱杂则交争故明主慎所用也六主之有轻重六臣之有简易其存亡成败之机在于是矣可不尽而深览乎  

王吉请改正尚主之礼论  

尚公主之制人道之大伦也昔尧降厘二女于妫汭嫔于虞易曰帝乙归妹以祉元吉春秋称王姬归于齐古之达礼也男替女凌则淫暴之变生矣礼自上降则昏乱于下者众矣三纲之首可不慎乎夫成大化者必稽古立中务以正其本也凡吉所言古之道也  

单于朝位论  

春秋之义王者无外欲一于天下也书曰西戎即序言皆顺从其序也道里辽逺人物介絶人事所不至血气所不沾不告谕以文辞故正朔不及礼义不加非导之也其势然也王者必则天地天无不覆地无不载故盛徳之主则亦如之九州之外谓之藩国蛮夷之君列于五服诗云自彼氐羌莫敢不来王故要荒之地必奉王贡若不供职则有辞让号令加焉非敌国之谓也故逺不间亲狄不乱华轻重有序赏罚有章此先王之大礼故舞四夷之乐于四门之外不备其礼故不见于先祖献其志意音声而已望之欲待以不臣之礼加之以王公之上僭度失序以乱天常非礼也若以权时之宜则异论矣【`时萧望之议故云`】  

石显论  

夫佞臣之惑君主也甚矣故孔子曰逺佞人非但不用而巳乃逺而絶之隔塞其源戒之极也察观其言行未必合于道者必此人也此亦察人情之一端也伪生于多巧邪生于多欲是以君子不尚也礼与其奢也寜俭事与其烦也宁畧言与其华也宁质行与其防也宁朴孔子曰政者正也夫要道之本正已而巳矣平直真实者正之主也故德必核其真然后授其位能必核其真然后授其事功必核其真然后授其赏罪必核其真然后授其刑行必核其真然后贵之言必核其真然后信之物必核其真然后用之事必核其真然后修之一物不称则荣辱赏罚从而绳之故众正积于上万事实于下先王之道如斯而巳矣  

赦论  

夫赦者权时之宜非常典也汉兴承秦兵革之后大愚之世比屋可刑故设三章之法大赦之令荡涤秽流与民更始时势然也后世承业袭而不革失时宜矣若恵文之世无所赦之若孝景之时七国皆乱异心并起奸邪非一及武帝末赋役繁兴羣贼竝起加太子之事巫蛊之祸天下纷然百姓无聊人不自安及光武之际拨乱之后如此之比宜无赦矣君臣失礼政教陵迟犯法者众亡命流窜而不擒获前后相积布满山野势穷刑蹙将为羣盗或刑政失中猛暴横作怨枉繁多天下忧惨羣役奸昏难得而治承此之后宜为赦也或赦大逆或赦轻罪或赦一方或赦天下期于应变济时也  

矫制立功论  

成其功义足封追録前可也春秋之义毁泉台则恶之舍中军则善之各繇其宜也夫矫制之事先王之所慎也不得已而行之若矫大而功小者罪之可也矫小而功大者赏之可也功过相敌如斯而已可也权其轻重而为之制宜焉  

汉治迹论  

自汉兴以来至于兹祖宗之治迹可得而观也髙祖开建大业綂辟元功度量防矩不可尚也时天下初定庶事草创故韶夏之音未有闻焉孝文皇帝克已复礼躬行默遂至升平而刑罚防措时称古典未能悉备制度雅礼乐之风阙焉故太平之功不兴孝武皇帝防恢万世之业安固后嗣之基内修文学外耀武威延天下之士济济盈朝兴事创制无所不施先王之风灿然复存矣然犹好其文不尽其实发其始不要其终奢侈无限穷兵极武百姓空竭万民疲弊当此之时天下骚动海内无聊而孝文之业衰矣孝宣皇帝任法审刑综核名实听断精明事业修理下无隐情是以功光前世号为中宗然不甚用儒术孝元皇帝从諌如流下善斋肃宾礼旧老优容寛直其仁心文徳足以为贤主矣而佞臣石显用事隳其大业明不照奸决不断恶岂不惜哉昔齐桓公任管仲以霸任防刁以乱一人之身唯所措之夫万事之情常立于得失之原治乱荣辱之机可不惜哉杨朱哭多岐墨翟悲素丝伤其本同而末殊孔子曰逺佞人诗云取彼防人投畀豺虎疾之深也若夫石显可以痛心泣血矣岂不疾之哉初宣帝任刑法元帝谏之劝以用儒术宣帝不听乃叹曰乱我家者必太子也故凡世之论政治者或称教化或称刑法或言先教而后刑或言先刑而后教或言教化宜详或曰教化宜简或曰刑法宜畧或曰刑法宜重【`此处有衍文已删去`】皆引为政之一方未究治体之终始圣人之大徳也圣人之道必则天地制之以五行以通其变是以博而不泥夫徳刑并行天地常道也先王之道上教化而下刑法右文徳而左武功此其义也或先教化或先刑法所遇然也拨乱抑强则先刑法扶弱绥新则先教化安平之世则刑教并用大乱无教大治无刑乱之无教势不行也治之无刑时不用也教初必简刑始必畧则其渐也教化之隆莫不兴行然后责备刑法之定莫不避罪然后求宻未可以备谓之虐教未可以宻谓之峻刑虐教伤化峻刑害民君子弗繇也设必违之教不量民力之未能是陷民于恶也故谓之伤化设必犯之法不度民情之不堪是陷民于罪也故谓之害民莫不兴行则豪毛之善可得而劝也然后教备莫不避罪则纎芥之恶可得而禁也然后刑宻故孔子曰不严以莅之则民不敬也严以莅之动之不以礼未善也是言礼刑之竝施也吾末如之何言教之不行也可以胜残去杀矣言刑之不用也周礼曰治新国用轻典畧其初也春秋之义贬纎芥之恶备至宻也孔子曰行有余力则可以学文简于始也绘事后素成有终也夫通于天人之理达于变化之数故能达于道故圣人则天贤者法地考之天道参之典经然后用于正矣  

经籍论  

经称立天之道曰隂与阳立地之道曰柔与刚立人之道曰仁与义隂阳之节在于四时五行仁义之大体在于三纲六纪上下咸序五品有章淫则荒越民失其性于是在上者则天之经因地之义立度宣教以制其中施之当时则为道徳垂之后世则为典经皆所以总綂纲纪崇立王业及至末俗异端并生诸子造谊以乱大伦于是微言絶羣议缪焉故仲尼畏而忧之咏叹斯文是圣人笃文之至也若乃季路之言何必读书然后为学棘子成曰君子质而巳矣何以文为夫潜地窟者而不覩天明守冬株者而不识夏荣非通照之术也然博览之家不知其秽兼而善之是大田之莠与苗并兴则良农之所悼也质朴之士不择其美兼而弃之是昆山之玉与石俱捐则卞和之所痛也故孔子曰博学于文约之以礼亦可以弗畔矣夫孝武皇帝时董仲舒推崇孔氏抑绌百家至刘向父子典校经籍而新义分方九流区别典籍益彰矣自非至圣之崇孰能定天下之疑是以后贤异心各有损益中兴之后大司农郑众侍中贾逵各为春秋左氏传作解注孝桓帝时故南郡太守马融着易解颇生异説及臣悦叔父故司徒爽着易传据爻象承应隂阳变化之义以十篇之文解说经意繇是兖豫之言易者咸传荀氏学而马氏亦颇行于世爽又着诗传皆附正义无他説又去圣久逺道义难明而古之尚书毛诗左氏春秋周官通人学者多尚好之然希各得立于学官也  

王商论  

王商言水不至非以见智也非以伤凤也将欲忠主安民事不得已而凤以为慨恨冯婕妤之当熊非欲见勇也非欲求媚也非以髙左右也恻怛于心将以救上而传昭仪以为隙皆至于死真可痛乎夫独智不容于世独行不畜于时是以昔人所以自退也虽退犹不得自免是以离世深藏以天之高而不敢举首以地之厚而不敢投足诗云谓天葢高不敢不局谓地葢厚不敢不蹐哀今之人胡为虺蜴本不敢立于人间况敢立于朝乎自守犹不免患况敢守于时乎无过犹见诬枉而况敢有罪乎闭口而获诽谤况敢直言乎虽隐身深藏犹不得免是以武子佯愚接舆为狂困之至也人无狂愚之虑者则不得自安于世是以屈原怨而自沈鲍焦愤而矫死悲之甚也虽死犹惧形骸之不深魂神之不逺故徐衍负石入海申屠狄蹈瓮之河痛之极也悲夫以六合之大匹夫之微而一身无所容焉岂不哀哉是以古人畏患茍免以计安身挠直为曲斵方为圎秽素丝之洁摧亮直之心是以羊舌职受盗于王室蘧伯玉可卷而懐之以死易生以存易亡难乎哉  

立定陶王昕为太子论  

圣人立制必有所定所以防忿争一綂序也春秋之义立嫡以长立子以贵是以言嫡无二也贵有常也以弟及兄则贵有常矣兄弟之子非一也不可以为典虽立其长犹非正也且兄弟近而亲所以继父也兄弟子疎而卑所以承亡也俱非正綂舍亲取疎废父立子非顺也以弟继父近于义矣春秋传曰太子亡则立母弟无则立长立均以顺义均则卜之道也  

成帝讃  

讃曰本纪称孝成帝善修容仪陞车正立不内顾不疾言不亲指临朝渊黙尊严若神可谓穆穆天子之容貌也博览古今容受直言公卿称职威仪可述遭世承平上下和睦然沈于酒色赵氏内乱外家擅朝言之可为于邑建始已后王氏始执国命迄于哀平莽遂簒位葢其威福所繇来渐矣刘向朱云之忠信明矣若得而用之福祚未已张禹不吐直言佞于垂死亦可痛哉  

罢司空官论  

论曰丞相三公之官而数变易非典也初丞相秦之制本次国命卿故置左右丞相无三公之官诗云夙夜匪懈以事一人一人者谓天子也自上已下必参而成位易曰鼎足以喻三公所以参事统职立官定制三公葢其宜也  

州牧论  

州牧数变易非典也古者诸侯之国百里而已故易曰震惊百里以象诸侯之国也夫国小人众易统也古诸侯皆久其位视民如子爱国如家于是建诸侯之贤者以为牧故以考绩黜陟不统其政不御其民恵无所绩权无所并故牧伯之位宜合古也惟周制为不然大国不过五百里而公侯伯子男以次小焉今汉废诸侯之制以郡县治民者本以强干弱枝一统于上使权柄不分于下也今之州牧号为万里总郡国威尊势重与古之牧伯同号异势当周之末天下战国十有余而周室寥矣今牧伯之制是近于战国之迹而无治民之实刺史令为监御史出督州郡而还奏事可矣  

阿保乳母论  

夫内宠嬖近阿保御竖之为乱自古所患故寻及之【`李寻上言也`】孔子曰唯女子与小人为难养性不安于道智不周于物其所以事上也唯欲是从唯利是务饰便假之容供耳目之好以姑息为忠以茍容为智以伎巧为材以佞谀为美而亲近于左右翫习于朝夕先意承防因间随隙以惑人主之心求赡其私欲虑不逺图不恤大事人情不能无懈怠或忽然不察其非而从之或知其非不忍割之或以为小事而聴之或心迷而笃信之或曜而不疑之其事皆始于纎微终于显著反乱大其为害深矣其伤徳甚矣是以明主唯大臣是任惟正直是用内宠便辟请求之事无所聴焉事有损之而益益之而损物有善而不居恶而不可避甘醴有鸩毒药酒有治病是以君子以道折中不肆心焉不纵体焉惟义而后已  

原涉论  

天子建国诸侯立家自卿大夫已下至于士庶人为有等差是以民服其上而下无觊觎孔子曰天下有道政不在大夫百官有司奉治令以修所职失职有诛侵官有罪夫然故上下相顺庶事治焉周室既衰礼乐征伐自诸侯出桓文之后大夫世权陪臣执国命陵迟以至于战国合从连衡易政争强繇此列国公子魏有信陵赵有平原楚有春申齐有孟尝皆借王公之势竞为游侠鸡鸣狗盗无不宾礼而赵相虞卿弃国捐君以周穷交拔魏齐之厄信陵无忌窃符矫命杀将专师以赴平原之急皆取重诸侯显名天下搤腕游谈者以四豪为称首于是背亲死党之义成守职奉上之道废矣及汉兴禁网疎濶未之匡正是以代相陈豨从车千乘而吴濞淮南皆有宾客以千数外戚魏其武安之徒皆竞逐于京师布交游于天下剧孟郭解之徒皆驰骛于闾阎权行州郡力折公卿众庶觊其名迹荣而慕之虽陷刑辟自为杀身成名若季路仇牧死而不悔也故曾子曰上失其道民散久矣非明王在上示之以好恶齐之以礼法民何繇知禁而反正乎古之正法五伯三王之罪人也六国五伯之罪人也夫四豪六国之罪人也况郭解之伦以匹夫之细窃生杀之权罪已不容于诛矣然观其温良泛爱赒急谦不伐亦有絶异之资惜乎不入道徳茍放纵于末流杀身亡宗非不幸也自魏其武安淮南之徒天子切齿至于卫霍改节然郡国豪杰处处皆有京师亲戚冠葢相望亦古今之常莫足言者唯王氏五侯宾客为盛而楼防为师诸公之间陈遵为雄桀闾里之侠独涉为魁首  

郑崇论  

夫臣之所以难言者何也其故多矣言出于口则咎悔及身举过扬非则有干忤之祸劝励教诲则有刺上之讥下言而当则以为胜已不当贱其鄙愚先已而明则恶其夺已之明后已而明则以为顺从违下从上则以为谄谀违上从下则以为雷同与众共言则以为专美言而浅露则简而薄之深玅逺则不知而非之特见独知则众以为葢已虽是而不见称与众同之则以为附随虽得之不以为功据事而尽理则以为専必谦让不争则以为易穷言不尽则以为懐隠尽説竭情则为不知量言而不効则受其怨责言而事効则以为固当或利于上不利于下或便于左不便于右或合于前而忤于后或应事当理决疑定功超然独见值所欲闻不害上下无妨左右言立防成终无咎悔若此之事百不一遇其知之所见万不及一也且犯言致罪下之所难言也怫防忤情上之所难闻也以难言之臣干难闻之主以万不及一之时求百不一遇之知此下情所以不上通非但君臣而凡言百姓亦如之是乃仲尼所以愤叹予欲无言也  

哀帝赞  

赞曰本纪称孝哀自为藩王及太子文辞博敏幼有令闻雅性不好声色时览卞射武戏覩孝成之世禄去公室权柄外移是故临朝务揽主威以则武宣然董贤用事大臣诛伤有覆餗栋挠之凶自初即位有痿痹之疾末年寖剧享国不永乱臣乘间岂不哀哉世主览此足以见成败之基收后族之权清俭爱民可垂统也  

著述  

申鉴大略  

夫道之本仁义而已矣五典以经之羣籍以纬之咏之歌之之舞之前监既明后复申之故古之圣王其于仁义也申重而已致政之术先屏四患乃崇五政一曰伪二曰私三曰放四曰奢伪乱俗私壊法放越轨奢败制四者不除则政末繇行矣夫俗乱则道荒虽天地不得保其性矣法壊则世倾虽人主不得守其度矣轨越则礼亡虽圣人不得全其道矣制败则欲肆虽四表不得充其求矣是谓四患兴农桑以养其性审好恶以正其俗宣文教以章其化立武备以秉其威明赏罚以统其法是谓五政人不畏死不可惧以罪人不乐生不可劝以善虽使契布五教皋陶作士政不行焉故在上者先丰人财以定其志帝耕籍田后桑蚕宫国无游人野无荒业财不贾用力不妄加以周人事是谓养生君子之所以动天地应神明正万物而成王化者必本乎真定而已故在上者审定好丑焉善恶要乎功罪毁誉効于凖验聴言责事举名察实无或诈伪以荡众心故事无不覈物无不切善无不显恶无不章俗无奸怪民无淫风百姓上下覩利害之存乎已也故肃恭其心慎脩其行内不回惑外无异望则民志平矣是谓正俗君子以情用小人以刑用荣辱者赏罚之精华也故礼教荣辱以加君子化其情也桎梏鞭扑以加小人治其刑也君子不犯辱况于刑乎小人不忌刑况于辱乎若教化之废推中人而坠于小人之域教化之行引中人而纳于君子之涂是谓章化小人之情缓则骄骄则恣恣则怨怨则叛危则谋乱安则思欲非威强无以惩之故在上者必有武备以戒不虞以遏冦虐安居则寄之内政有事则用之军旅是谓秉威赏罚政之柄也明赏必罸审信慎令赏以劝善罸以惩恶人主不妄赏非徒爱其财也赏妄行则善不劝矣不妄罸非矜其人也罸妄行则恶不惩矣赏不劝谓之止善罸不惩谓之纵恶在上者能不止下为善不纵下为恶则国法立矣是谓统法四患既蠲五政又立行之以诚守之以固简而不怠疎而不失无为为之使自施之无事事之使自交之不肃而成不严而化垂拱揖让而海内平矣是谓为政之方  

又  

尚主之制非古厘降二女陶唐之典归妹元吉帝乙之训王姬归齐宗周之礼以阴乘阳违天以妇陵夫违人违天不祥违人不义  

又  

古者天子诸侯有事必告于庙朝有二史左史记言右史书事事为春秋言为尚书君举必记善恶成败无不存焉下及士庶茍有茂异咸在载籍或欲显而不得或欲隠而名章得失一朝而荣辱千载善人劝焉淫人惧焉宜于今者备置史官掌其典文纪其行事每于歳尽举之尚书以助赏罸以法教  
