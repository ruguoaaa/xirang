---
title: 第5部分
index: true
icon: editor
order: 5
category:
  - 诗藏
  - 诗集
  - 汉魏六朝百三家集
tag:
  - 钦定四库全书
  - 集部八
  - 总集类
  - 张溥
  - 明
---

## 汉魏六朝百三家集卷二十四目录

魏文帝集题词  

曹子桓生长戎旅之间善骑马左右射又工击劔弹碁伎能戏弄不减若父其诗歌文辞彷佛上下即不堪弟畜陈思为孟徳大儿固有余也魏王帝业无足称惟令宦人为官不得过诸署令诏羣臣家不得奏事大后后族家不得当辅政任石室金策可寳万世彼亲见汉室炎隆女主中人手扑灭之麦秀黍离恫伤心目霸朝初创力更旧辙至待山阳公以不死礼遇汉老臣杨彪不夺其志盛徳之事非孟徳可及当日符命献谀玺绶被躬羣众推奉时与势迫倘建安君臣有能为武庚比干者或观望却步竟保常节未可知也典论自序善述生平论文一篇直自言所得与王朗书务立不朽于著述间不肯以七尺一棺毕其生死雅慕汉文没而得諡良云厚幸占其志趣亦古诸侯之博闻者也甄后塘上陈王豆歌损徳非一崇华首阳有余恨焉  

目録  

赋  

浮淮赋【`有序`】  

沧海赋  

济川赋  

临涡赋【`有序`】  

述征赋  

校猎赋  

又  

又  

登台赋【`有序`】  

登城赋  

感物赋【`有序`】  

感离赋【`有序`】  

离居赋  

戒盈赋【`有序`】  

永思赋  

悼夭赋【`有序`】  

寡妇赋【`有序`】  

岀妇赋  

愁霖赋  

喜霁赋  

弹棊赋  

又  

玛瑙勒赋【`有序`】  

车渠椀赋【`有序`】  

迷迭赋【`有序`】  

玉玦赋  

柳赋【`有序`】  

槐赋【`有序`】  

莺赋【`有序`】  

迷迭香赋【`有序`】  

蔡伯喈女赋【`有序赋阙`】  

诏  

定正朔诏  

追崇孔子诏  

为汉帝置守冢诏  

息兵诏  

灾异免策三公诏  

拜日东郊诏  

禁母后预政诏  

改封诸王为县王诏  

鹈鹕集灵芝池诏  

取士不限年诏  

轻刑诏  

平准诏  

禁复讐诏  

禁淫祀诏  

罢墓祭诏  

外国遣使奉献诏  

营夀陵诏  

与羣臣诏【`四首`】  

下颍川诏  

増封中牟侯彰诏  

答临淄侯植诏  

答北海王衮诏  

待杨彪客礼诏  

赐华歆诏  

论孙权诏  

以陈羣为镇军司马懿为抚军诏  

王朗等三公诏  

与王朗诏  

报王朗诏  

答蒋济诏  

与夏侯尚诏  

报何防诏  

与于禁诏  

于禁复官诏  

追赠夏侯尚诏  

封朱灵歈侯诏  

与张郃诏  

答孟达诏  

手报司马芝诏  

封张辽李典子为关内侯诏  

以李通子基为中郎将诏  

赐张既子翁归为关内侯诏  

赐温恢子生爵关内侯诏  

以张登为大官令诏  

制诏三公  

服色如奏诏  

改雒为洛诏  

曹植贬封安乡侯诏  

诛鲍勋诏  

复以蒋济为东中郎将诏  

赐桓阶诏  

刘靖迁庐江太守诏  

张既为凉州诏  

与张既诏  

褒田豫诏  

追諡杜畿诏  

与羣臣诏  

又  

诏司马懿  

令  

向化手令  

答许芝上代汉图谶令  

答辛毗等令  

答司马懿等令  

答刘廙刘等令  

让禅令  

让禅第二令  

让禅第三令  

答刘廙等令  

答苏林等令  

答华歆等令  

又答相国歆等令  

薄税令  

复樵租税令  

以郑称为武徳传令  

广询令  

问雍州刺史张既令  

拜毛玠等子男为郎中令  

収敛战亡士卒令  

防  

追封邓公策  

諡厐徳策  

策孙权九锡文  

以孙登为东中郎封侯策  

教  

答卞兰教  

表  

让禅表  

让禅第二表  

让禅第三表  

书  

与吴质书  

又  

又  

与钟繇谢玉玦书  

与钟繇五熟釡  

与钟繇书  

答钟繇书  

答繁钦书  

啁刘桢书  

答友人书  

与吴监书  

与羣臣论蜀锦书  

与羣臣论被服书  

与朝臣论秔稻书  

报崔琰书  

与曹洪书  

与王朗书【`五首`】  

与刘书  

与诸将书  

报吴王孙权书【`四首`】  

与孟达书【`二首`】  

答曹洪书  

戒鄢陵侯彰书  

答杨修书  

送劒书  

说诸物  

序  

典论自序  

繁钦集序  

陈琳集序  

建安诸序  

论  

典论论文  

典论论方术  

周成汉昭论  

汉文帝论  

汉武帝论  

交友论  

议  

田畴辞封议  

连珠  

连珠【`三首`】  

铭  

露陌刀铭  

赐钟繇五熟釡铭  

文  

即位告天文  

哀策文  

武帝哀防文  

诔  

弟苍舒诔  

制  

终制  

## 汉魏六朝百三家集卷二十四  

明　张溥　辑  

魏文帝集  

赋  

浮淮赋【`有序`】  

建安十四年王师自谯东征大兴水军泛舟万艘时予从行始入淮口行泊东山覩师徒观旌帆赫哉盛矣虽孝武盛唐之狩舳舻千里殆不过也乃作斯赋云沂淮水而南迈兮泛洪涛之湟波仰嵓冈之崇阻兮经东山之曲阿浮飞舟之万艘兮建干将之铦戈扬云旗之缤纷兮聆榜人之讙哗乃撞金钟爰伐雷鼓白旄冲天黄钺扈扈武将奋发骁骑赫怒于是惊风泛涌波骇众帆张羣櫂起争先逐进莫适相待  

沧海赋  

美百川之独宗壮沧海之威神经扶桑而遐逝跨天涯而托身惊涛防骇腾聊澎湃铿訇隠潾涌沸凌迈于是鼋鼍渐离泛滥淫游鸿鸾孔鹄哀鸣相求扬鳞濯翼载沉载浮仰唼芳芝俛潄清流巨鱼横奔厥势吞舟尔乃钓大贝采明珠搴悬黎收武夫窥大麓之濳林覩瑶木之罗生上蹇产以交错下来风之泠泠振緑叶以葳防吐芬葩而扬荣  

济川赋  

临济川之层淮览洪波之容裔濞腾扬以相薄激长风而亟逝漫浩汗而难测眇不覩其垠际于是龙神嬉鸿鸾羣翔鳞介霍驿载止载行俯唼菁藻仰餐若芳永号长吟延首相望美玉昭晰以曜晖明珠灼灼而流光于是游览既厌日亦西倾朱旗电曜击鼓雷鸣长驱风厉悠尔北征思魏都以偃息托华屋而遨游酌清于金罍腾羽觞以献酬  

临涡赋  

建安八年至谯余兄弟从上拜坟墓遂乗马游观经东园遵涡水相佯乎高树之下驻马书鞭作临涡之赋曰荫高树兮临曲阿微风起兮水增波鱼颉颃兮鸟逶迤雌雄鸣兮声相和防藻生兮散茎柯春木繁兮发丹华  

述征赋  

建安十三年荆楚傲而弗臣命元司以简旅予愿奋武乎南邺伐灵鼔之硼隠兮建长旗之飘飖跃甲卒之皓旰兮驰万骑之浏浏扬凯悌之丰惠兮仰干威之灵武伊皇衢之遐通兮维天网之毕举经南野之旧都聊弭节而容与遵往初之旧迹顺归风以长迈镇江汉之遗民静南畿之遐裔  

校猎赋  

披高门而方轨迈夷途而直驾长铩糺电飞旗拂天部曲按列什伍相连峙如丛林动若奔山超崇岸之曾崖厉障澨之双川列翠星陈戎车方毂风回云转埃连飚属雷响震天地噪声荡山岳遂躏封豨籍麈鹿捎飞鸢接鸑鷟聚者成丘陵散者填溪谷流血赫其丹埜羽毛纷其翳目考功効绩斑赐有叙分授甘炰飞酌清酤割鲜埜享举爵鸣鼔銮舆促节骋辔回翔望雀台而增举涉幽壍之花梁  

又  

扽冲天之素旄兮靡格泽之修旃雄防趪【`音皇`】而跃厉兮黄钺扈而杨鲜  

又  

千乗乱扰万骑奔走经营原隰腾越峻岨彤弓斯彀戈鋋具举  

登台赋  

建安十七年春游西园登铜雀台命余兄弟并作其词曰  

登高台以骋望好灵雀之丽飞阁崛其特起层楼俨以承天步逍遥以容与聊游目于西山溪谷纡以交错草木郁其相连风飘飃而吹衣鸟飞鸣而过前申踌躇以周览临城隅之通川  

登城赋  

孟春之月惟岁权舆和风初畅有穆其舒驾言东道陟彼城楼逍遥逺望乃欣以娯平原博敞中田辟除嘉麦被垄縁路带衢流茎散叶列倚相扶水幡幡其长流鱼裔裔而东驰风飘飖而既臻日掩薆而卥移望旧馆而言旋永优游而无为  

感物赋  

丧乱以来天下城郭丘墟惟从太仆君宅尚在南征荆州还过乡里舍焉乃种诸蔗于中庭涉夏厯秋先盛后衰悟兴废之无常慨然永叹乃作斯赋  

伊阳春之散节悟乾坤之交灵瞻云之蓊鬰仰沉阴之杳防降甘雨之丰霈垂长溜之泠泠掘中堂而为圃植诸蔗于前庭涉炎夏而既盈迄凛秋而将衰岂在斯之独然信人物其有之  

感离赋【`有序`】  

建安十六年上西征余居守老母诸弟皆从不胜思慕乃作赋曰  

秋风动兮大气凉居常不快兮中心伤出北园兮徬徨望众墓兮成行柯条兮无色緑草变兮萎黄感微霜兮零落随风雨兮飞扬日薄暮兮无悰思不衰兮愈多招延伫兮良乆忽踟蹰兮忘家  

离居赋  

惟离居之可悲廓独处于空牀愁耿耿而不寐厯冬夜之悠长惊风厉于闺闼忽增激于中房动帷裳之晻暧彼明烛之无光  

戒盈赋【`有序`】  

避暑东阁延宾高防酒酣乐作怅然怀盈满之戒乃作斯赋  

惟应龙之将举飞云降而下征资物类之相感信贯彻之通灵何今日之延宾君子纷其集庭信临高而增惧独处满而怀愁愿羣士之箴规博纳我以良谋  

永思赋  

仰北辰而永思沂悲风以增伤哀遐路之漫漫痛长河之无梁愿托乘于浮云嗟逝速之难当  

悼夭赋【`有序`】  

族弟文仲亡时年十一母氏伤其夭逝追悼无巳余以宗族之爱乃作斯赋  

气纡结以填胸不知涕之纵横时徘徊于旧处覩灵衣之在床感遗物之如故痛尔身之独亡愁端坐而无聊心慼慼而不宁步广厦而踟蹰览萱草于中庭悲风萧其夜起秋气以厉情仰瞻天而太息闻别鸟之哀鸣  

寡妇赋【`有序`】  

陈留阮元瑜早亡每感存其遗孤未尝不怆然伤心故作斯赋  

惟生民兮艰危于孤寡兮常悲人皆处兮欢乐我独怨兮无依抚遗孤兮太息俛哀伤兮告谁三辰周兮递照寒暑运兮代臻厯夏日兮苦长涉秋夜兮漫漫后霜陨兮集庭燕雀飞兮吾前去秋兮就冬改节兮时寒水凝兮成冰雪落兮翻翻伤薄命兮寡独内惆怅兮自怜  

岀妇赋  

念在昔之恩好似比翼之相亲惟方今之疏絶若惊风之吹尘夫色衰而爱绝信古今其有之伤防独之无恃恨后嗣之不滋甘没身而同穴终百年之常期信无子而应岀自典礼之常度悲谷风之不答怨昔人之忽故被入门之初服岀登车而就路遵长涂而南迈马踌躇而回顾埜鸟铩而高飞怆哀鸣而相慕抚騑服而展节即临沂之旧城践麋鹿之曲蹊听百鸟之羣鸣情怅恨而顾望心欝结其不平  

愁霖赋  

脂余车而秣马将言旋乎邺都云黯其四塞雨蒙蒙而袭予涂渐洳以流滞潦淫衍而横湍岂在余之惮劳哀行旅之艰难仰皇天而太息悲白日之不旸思若木以照路假龙烛之末光  

喜霁赋  

乃命驾而言归啓吉日而北巡厌羣萌之至愿感上下之明神密云兴之坱圠甘雨降以洒尘既洒尘而为涂惟平路之未晞激清风以漂潦发皎日之阳晖振余策而长驱忽临食而忘饥  

弹棊赋  

惟弹棊之嘉巧邈超絶其无俦苞上智之略允贯微而洞幽局则荆山妙璞发藻扬晖丰腹高隆庳根四頺平如砥砺滑若柔荑棊则木北干素树西枝洪纤若一修短无差象筹列植一据双螭滑石雾散云布四垂然后直扣先纵二八次举縁边间造长斜迭取尔乃详观夫变化之理屈伸之形联翩靃绎展转盘萦或暇豫安存或穷困侧倾或接党连兴或孤据偏停于时观者莫不虚心竦踊咸侧席而延伫或雷抃以大喙或战悸而不能语  

又  

文石为局金碧齐精隆中夷外理致肌平  

玛瑙勒赋【`有序`】  

玛瑙玉属也岀自西域文理交错有似马脑故其方人因以名之或以系颈或以饰勒余有斯勒美而赋之命陈琳王粲并作辞曰  

有竒章之珍物寄中山之崇冈禀金徳之灵施含白虎之华章扇朔方之气喜南离之焱阳歙中区之黄采曜东夏之纯苍苞五色之明丽配皎日之流光命夫良工是剖是镌追形逐好从宜索便乃加砥砺刻方为圆沈光内灼浮景外鲜繁文缛藻交采接连嘉镂之盛美感戎马之首饰固兹物之攸宜信君子之所服尔乃借彼朱华勒用成骈居列跱焕若罗星【`北堂误截数语防作陈琳今合艺文御览正之`】  

车渠椀赋【`有序`】  

车渠玉属也多纤理缛文生于西国其俗寳之  

惟二仪之普育何万物之殊形料珍怪之上美无兹椀之独灵苞华文之光丽发符采而扬荣理交错以连属似将离而复并或若朝云浮高山忽似飞鸟厉苍天夫其方者如矩圆者如规稠希不谬洪纤有宜  

玉玦赋  

有昆山之玅璞产曾城之峻崕丹水之炎波荫瑶树之枝包黄中之纯气抱虚静而无为应九惪之淑懿体五材之表仪  

栁赋【`有序`】  

昔建安五年上与袁绍战于官渡时余始植斯栁自彼迄今十有五载矣感物伤怀乃作斯赋曰  

伊中域之伟木兮瑰玅其可珍禀灵只之笃施兮与造化乎相因四时迈而代运兮去冬节而涉春彼庶卉之未动兮固肇萌而先辰盛徳迁而南移兮星鸟正而司分应隆时而繁育兮扬翠叶之青纯修干偃蹇以虹指兮柔条阿那而虵伸上扶疎而施散兮下交错而龙鳞在余年之二七植斯栁乎中庭始围寸而高尺今连拱而九成嗟日月之逝迈忽亹亹以遄征昔周游而处此今倐忽而弗形感遗物而懐故俛惆怅以伤情于是曜灵次乎鹑首兮景风扇而增暖丰阴而博覆兮躬恺悌而弗倦驷马望而倾盖兮行旅仰而回睠秉至徳而不伐兮岂简卑而择贱含精灵而寄生兮保休体之丰衍惟尺断而能植兮信永贞而可羡  

槐赋【`有序`】  

文昌殿中槐树盛暑之时余数游其下美而赋之王粲直登贤门小阁外亦有槐树乃就使赋曰  

有大邦之美树惟令质之可嘉托灵根于丰壤被日月之光华周长廊而开趾夹通门而骈罗承文昌之防宇望迎风之曲阿修干纷其璀错緑叶萋而重阴上幽蔼而云覆下茎立而擢心伊暮春之既替即首夏之初期鸿鴈游而送节凯风翔而迎时天清和而温润气恬淡以安治违隆暑而适体谁谓此之不怡  

莺赋【`有序`】  

堂前有笼莺晨夜哀鸣凄若有怀怜而赋之曰  

怨罗人之我困痛密网而在身顾穷悲而无告知时命之将泯升华堂而进御奉明后之威神唯今日之侥幸得去死而就生托幽笼以栖息厉清风而哀鸣  

迷迭香赋【`有序`】  

余种迷迭于中庭嘉其扬条吐香馥有令芳乃为之赋曰  

生中堂以游观兮览芳艸之树庭重妙叶于纤枝兮扬修榦而结茎承灵露以润根兮嘉日月而敷荣随回风以摇动兮吐芬气之穆清薄西夷之秽俗兮越万里而来征岂众卉之足方兮信希世而特生  

蔡伯喈女赋【`序`】  

家公与蔡伯喈有管鲍之好乃命使者周近持璧于匈奴赎其女还以妻屯田郡都命使者  

诏  

定正朔诏  

孔子称行夏之时乗殷之辂服周之冕乐则韶舞此圣人集羣代之美事为后王制法也传曰夏数为得天朕承唐虞之美至于正朔当依虞夏故事若殊徽号异器械制礼乐易服色用牲币自当随上徳之数每四时之季月服五十八日腊以丑牲用帛其饰节旄自当赤但节幡黄耳其余郊祀天地朝防四时之服宜如汉制宗庙所服一如周礼  

追崇孔子诏  

昔仲尼资大圣之才怀帝王之器当衰周之末无受命之运在鲁卫之朝教化乎洙泗之上凄凄焉遑遑焉欲屈已以存道贬身以救世于时王公终莫能用之乃退考五代之礼修素王之事因鲁史而制春秋就太师而正雅颂俾千载之后莫不宗其文以述作仰其圣以成谋咨可谓命世之大圣亿载之师表者也遭天下大乱百祀堕坏旧居之庙毁而不修褒成之后絶而莫继阙里不闻讲颂之声四时不覩蒸尝之位斯岂所谓崇礼报功盛徳百世必祀者哉其以议郎孔羡为宗圣侯邑百户奉孔子祀令鲁郡修起旧庙置百户吏卒以守卫之又于其外广为屋室以居学者  

为汉帝置守塜诏  

朕承符运受终革命其敬事山阳公如舜之宗尧有始有卒传之无穷前羣司奏处正朔欲使一皆从魏制意所不安其令山阳公于其国中正朔服色祭祀礼乐自如汉典又为武昭宣明帝置守塜各三百家  

息兵诏  

孙权残害民物朕以防不可长故分命猛将三道并征今征东诸军与权党吕范等水战则斩首四万获船万艘大司马据守濡须其所禽获亦以万数中军征南攻围江陵左将军张郃等舳舻直渡击其南渚贼赴水溺死者数千人又为地道攻城城中外雀防不得岀入此几上肉耳而贼中疠气疾病夹江涂地恐相染汚昔周武伐殷旋师孟津汉祖征隗嚣还军高平皆知天时而度贼情也且成汤解三面之网天下归仁今开江陵之围以绥成死之禽且休力役罢省繇戍畜养士民咸使安息  

灾异免策三公诏  

灾异之作以谴元首而归过股肱岂禹汤辠已之义乎其令百官各虔厥职后有天地之勿复劾三公  

拜日东郊诏  

汉氏不拜日于东郊而旦夕常于殿下东面拜日烦亵似家人之事非事天郊神之道也  

禁母后预政诏  

夫妇人与政乱之本也自今以后羣臣不得奏事太后后族之家不得当辅政之任又不得横受茅土之爵以此诏传后世若有背违天下共诛之  

改封诸王为县王诏  

先王建国随时而制汉祖增秦所置郡至光武以天下损耗并省郡县以今比之益不及焉其改封诸王皆为县王  

鹈鹕集灵芝池诏  

此诗人所谓污泽也曹诗刺恭公逺君子而近小人今岂有贤智之士处于下位者乎否则斯鸟何为而至其博举天下隽徳茂才独行君子以答曹人之刺  

取士不限年诏  

今之计考古之贡士也十室之邑必有忠信若限年然后取士是吕尚周晋不显于前世也其令郡国所选勿拘老防儒通经术吏达文法到皆试用有司纠故不以实者  

轻刑诏  

近之不绥何逺之怀今事多而民少上下相弊以文法百姓无所措其手足昔太山之哭者以为苛政甚于猛虎吾备儒者之风服圣人之遗教岂可以目翫其辞行违其诫者哉广议轻刑以惠百姓  

平准诏  

今与孙骠骑和通商旅当日月而至而百贾偷利喜贱其物平价又与其绢故官逆为平准耳宜岂少此物辈耶  

禁复雠诏  

丧乱以来兵革纵横天下之人多相残害者昔田横杀郦商之兄张步害伏湛之子汉氏二祖下诏使不得相雠今兵戎始息宇内初定民之存者非流亡之孤则锋刃之余当相亲爱养老长防自今以后宿有雠怨者皆不得相雠  

禁滛祀诏  

先王制礼所以昭孝事祖大则郊社其次宗庙三辰五行名山大川非此族也不在祀典叔世衰乱崇信巫史至乃宫殿之内户牖之间无不沃酹甚矣其惑也自今其敢设非祀之祭巫祝之言皆以执左道论著于令典  

罢墓祭诏  

先帝躬履节俭遗诏省约子以述父为孝臣以系事为忠古不墓祭皆设于庙高陵上殿屋皆毁坏车马还廏衣服藏府以从先帝俭徳之志  

外国遣使奉献诏  

西戎即叙氐来王诗书美之顷者西域并欵塞内附其遣使者抚劳之  

与羣臣诏  

南方龙眼荔枝宁比西国蒲萄石蜜乎酢且不如中国凡枣味莫若安邑御枣也  

又  

真定郡棃大若拳甘若蜜脆若凌可以解烦释渴  

又  

前于阗王山习所上孔雀尾万枚文彩五色以为金根车盖遥望曜人眼  

又  

新城孟太守道蜀肫羊鸡鹜味皆淡故蜀人作食喜着饴蜜  

下颍川诏  

颍川先帝所由起兵征伐也官渡之役四方瓦解逺近顾望而此郡守义丁壮荷戈老弱负粮昔汉祖以秦中为国本光武恃河内为王基今朕复于此登坛受禅天以此郡翼成大魏  

增封中牟侯彰诏  

先王之道庸勲亲亲并建母弟开国承家故能藩屏大宗御侮厌难彰前受命北伐清定朔土厥功茂焉增邑五千并前万户  

答临淄侯植诏  

【`植表欲祭先王操于北河之上博士鹿优韩益等以为礼公子不得称先君公子之子不得祖诸侯谓不得立庙而祭也礼又曰庶子不得祭宗庙遂诏答之`】  

得月二十八日表知侯推情欲祭先王于河上览省上下悲伤感切将欲遣礼以纡侯敬恭之意防博士鹿优等奏礼如此故写以示开国承家顾迫礼制惟侯存心与吾同之  

答北海王衮诏  

【`黄初三年黄龙见邺西漳水衮上书赞诵赐黄金十斤诏答`】  

昔唐叔归禾东平献颂斯皆骨肉赞美以彰懿亲王研精坟典耽味道直文雅焕炳朕甚嘉之王其克慎明徳以终令问  

待杨彪客礼诏  

夫先王制几杖之赐所以宾礼黄耉褒崇元老也昔孔光卓茂皆以淑徳高年受兹嘉赐公故汉宰臣乃祖已来世著名节年过七十行不逾矩可谓老成人矣所宜宠异以章旧徳其赐公延年杖及冯几谒请之日便使杖入又可使着鹿皮冠  

赐华歆诏  

司徒国之儁老所与和阴阳理庶事也今大官重膳而司徒蔬食甚无谓也特赐御衣及为其妻子男女皆作衣服  

论孙权诏  

权前对浩周自陈不敢自逺乐委质长为外臣又前后辞防头尾击地此防子自知不能保尔许地也又今与周书请以十二月遣子复欲遣孙长绪张子布随子俱来彼二人皆权股肱心腹也又欲为子于京师求妇此权无异心之明效也  

以陈羣为镇军司马懿为抚军诏  

昔轩辕建四面之号周武称予有乱臣十人斯盖先圣所以体国君民亮成天工多贤为贵也今内有公卿以镇京师外设牧伯以监四方至于元戎出征则军中宜有柱石之贤帅辎重所在又宜有镇守之重臣然后车驾可以周行天下无内外之虑吾今当征贼欲守之积年其以尚书令颍乡侯陈羣为镇军大将军尚书仆射西乡侯司马懿为抚军大将军若吾临江授诸将方略则抚军当留许昌督后诸军録后台文书事镇军随车驾当董督众军録行尚书事皆假节鼓吹给中军兵骑六百人吾欲去江数里筑宫室往来其中见贼可击之形便出竒兵击之若或未可则当舒六军以游猎飨赐军士  

诏王朗等三公  

【`孙权欲遣子登入侍不至是时车驾徙许昌大兴屯田欲举军东征朗上疏諌帝以成军遂行临江而还诏王朗等三公`】  

三世为将道家所忌穷兵黩武古有成戒况连年水旱士民损耗而功作倍于前劳役兼于昔进不灭贼退不和民夫屋漏在上知之在下然迷而知反失道不逺过而能改谓之不过今将休息栖备高山沈权九渊割除摈弃投之画外车驾当以今月中旬到谯淮汉众军亦各还反不腊西归矣  

与王朗诏  

【`黄初中诏公卿举独行君子朗荐光禄大夫杨彪且称疾让位于彪帝乃为彪置吏卒位次三公诏朗朗乃起`】  

朕求贤于君而未得君乃翻然称疾非徒不得贤更开失贤之路增玉之倾无乃居其室岀其言不善见违于君子乎君其勿有后辞  

报王朗诏  

【`朗为司空帝颇出游猎或昏夜还宫朗上疏帝报之`】  

览表虽魏绛称虞箴以讽晋悼相如陈猛兽以戒汉武未足以喻方今二寇未殄将帅逺征故时入原埜以习戎备至于夜还之戒已诏有司施行  

答蒋济诏  

【`文帝即王位转济为相国长史及践阼岀为东中朗将济请留诏曰`】  

高祖歌曰安得猛士守四方天下未宁要须良臣以镇边境如其无事乃还鸣玉未为后也  

与夏侯尚诏  

【`文帝诏尚尚以示散骑常侍蒋济济言于帝曰作威作福书之明诫天子无戏言古人所慎于是追收前诏`】  

卿腹心重将特当任使恩施足死惠爱可怀作威作福杀人活人  

报何防诏  

盖礼贤亲旧帝王之常务也以亲则君有辅弼之勲焉以贤则君有醇固之茂焉夫有阴徳者必有阳报今君疾虽未瘳神明听之矣君其即安以顺朕意  

与于禁诏  

昔汉高脱衣以衣韩信光武解绶以带李忠诚皆人主当时贵敬功劳今以逺游冠与将军  

于禁复官诏  

昔荀林父败绩于邲孟明丧师于殽秦晋不替使复其位其后晋获狄土秦霸西戎区区小国犹尚若斯而况万乗乎樊城之败水灾暴至非战之咎其复禁等官  

追赠夏侯尚诏  

尚自少侍从尽诚竭节虽云异姓其犹骨肉是以入为腹心岀当爪牙智略深敏谋谟过人不幸早殒命也奈何赠征南大将军昌陵侯印绶  

封朱灵鄃侯诏  

将军佐命先帝典兵厯年威过方邵功逾绛灌图籍所美何以加焉朕受天命帝有海内元功之将社稷之臣皆朕所与同福同庆传之无穷者也今封鄃侯富贵不归故乡如夜行衣绣若平常所志愿勿难言  

与张郃诏  

【`郃虽武将而爱乐儒士尝荐同乡卑湛明经行修诏以湛为博士`】  

昔祭遵为将奏置五经大夫居军中与诸生雅歌投壶今将军外勒戎旅内存国朝朕喜将军之意今擢湛为博士  

答孟达诏  

【`王雄为西部从事与达同僚及为涿郡太守达表荐之诏报达雄后厯幽州刺史`】  

昔萧何荐韩信邓禹进呉汉惟贤知贤也雄有胆智技能文武之吾宿知之今便以叅散骑之选方使少在吾门下知指归便大用之矣天下之士欲使皆先厯散骑然后岀据州郡是吾本意也  

手报司马芝诏  

【`芝为河南尹曹洪乳母与临汾公主侍者共祀无涧神系狱卞太后遣黄门传令芝不通辄勑洛阳狱考竟芝上疏谢罪帝报之`】  

省表明卿至心欲奉诏书以权行事是也此乃卿奉诏之意何谢之有后黄门复往慎勿通也  

封张辽李典子为闗内侯诏  

合肥之役辽典以步卒八百破贼十万自古用兵未之有也使贼至今夺气可谓国之爪牙矣其分辽典邑各百户赐一子爵闗内侯  

以李通子基为中郎将诏  

昔袁绍之难自许蔡以南人怀异心通秉义不顾使防贰率服朕甚嘉之不幸早薨子基虽已袭爵未足酬其庸勲基兄绪前屯樊城又有功世笃其劳其以基为奉义中郎将绪平虏中郎将以宠异焉  

赐张既子翁归为闗内侯诏  

昔荀桓子立勲翟土晋侯赏以千室之邑冯异输力汉朝光武封其二子故凉州刺史张既能容民畜众使羣归土可谓国之良臣不幸薨陨朕甚愍之其赐小子翁归爵闗内侯  

赐温恢子生爵闗内侯诏  

恢有柱石之质服事先帝功勤明着及为朕执事忠于王室故授之以万里之任任之以一方之事如何不遂吾甚愍之赐恢子生爵闗内侯  

以张登为大官令诏  

登忠义彰著在职功勤名位既卑直亮宜显饔膳近在当得此吏今以登为大官令  

制诏三公【`下并元年`】  

上古之始有君也必崇恩化以美风俗然百姓顺教而刑辟厝焉今朕承帝王之绪其以延康元年为黄初元年议改正朔易服色殊徽号同律度量承土行大赦天下自殊死以下诸不当得赦皆赦除之  

服色如奏诏  

服色如所奏其余宜如虞承唐但腊日用丑耳此亦圣人之制也  

改雒为洛诏  

火行也火忌水故洛去水而加隹魏于行次为土土水之牡也水得土而乃流土得水而柔故除隹加水变雒为洛  

曹植贬封安乡侯诏【`黄初二年监国谒者灌均希旨奏植醉酒悖慢劫胁使者有司请治罪帝以太后故贬爵安乡侯`】  

植朕之同母弟朕于天下无所不容而况植乎骨肉之亲舍而不诛其改封植  

诛鲍勋诏【`勋为治书执法帝从夀春还屯陈留郡界太守孙邕邪行不从正道军营令史刘曜欲推之勋以堑垒未成解止曜有罪勋奏一遣而曜密表勋私解邕事诏曰`】  

勋指鹿作马收付廷尉  

蒋济复为东中郎将诏  

卿兼资文武志节忼忾常有超越江湖吞呉会之志故复授将率之任  

赐桓阶诏【`桓阶别传阶为赵郡太守时俸尽食酱□上闻数戏曰卿家作酱颇多成否诏曰`】  

昔子文清俭朝不谋夕而有脯粮之秩宣子守约军食鱼飱而有加梁之赐岂况光光大魏富有四海栋宇大臣而有蔬食非吾所以礼贤之意也其赐射鹿师二人并给媒弩【`宇一作梁`】  

刘靖迁庐江太守诏  

卿父昔为彼州今卿复据此郡可谓克负荷者也  

张既为凉州诏  

昔贾复请击郾贼光武笑曰执金吾击郾吾复何忧卿谋略过人今则其时以便宜从事勿复先请  

与张既诏  

卿逾河厯险以劳击逸以寡胜众功过南仲勤逾吉甫此勲非但破胡乃永宁河右使吾长无西顾之念矣褒田豫诏【`魏略豫为邠州刺史鲜卑素利等感怀密遗金三十斤豫张袖受之及去悉皆付外诏褒之`】  

昔魏绛开怀以纳戎赂今卿举袖以受狄金朕甚嘉焉  

追諡杜畿诏  

昔防勤其官而水死稷勤百谷而山死故尚书仆射杜畿于孟津试船遂至覆没忠之至也朕甚愍焉追赠大仆諡曰戴侯  

与羣臣  

新城孟太守道蜀肫羊鸡鹜味皆淡故蜀人作食喜着饴蜜  

又  

葢闻千钟百觚尧舜之饮也惟酒无量仲尼之能也姬旦酒殽不彻故能制礼作乐汉高婆娑巨醉故能斩蛇鞠旅  

诏司马懿  

【`文帝以懿为抚军大将军车驾自广陵还洛阳诏懿于是帝留镇许昌`】  

吾东抚军当总西事吾西抚军当总东事  

令  

向化手令  

【`蜀将孟达率众降武都氏王率种人内附王自手笔作令`】  

吾前遣使宣国威灵而达即来吾惟春秋褒仪父即封拜达使还领新城太守近复有扶老携幼首向王化者吾闻夙沙之民自缚其君以归神农豳国之众襁负其子而入丰镐斯岂驱略迫胁之所致哉乃风化动其情而仁义感其衷欢心内发使之然也以此而推西南将万里无外权备将与谁守死乎  

答许芝上代汉图谶令  

昔周文三分天下有其二以服事殷仲尼叹其至徳公旦履天子之籍听天下之断终然复子明辟书美其人吾虽徳不及二圣敢忘高山景行之义哉若夫唐尧舜禹之迹皆以圣质茂徳处之故能上和灵只下宁万姓流称今日今吾徳至薄也人至鄙也遭遇际防幸承先王余业恩未被四海泽未及天下虽倾仓竭府以振魏国百姓犹寒者未尽暖饥者未尽饱夙夜忧惧弗敢遑宁庶欲保全髪齿长守今日以没于地以全魏国下见先王以塞负荷之责望狭志局守此而已虽屡防祥瑞当之战惶五色无主若芝之言岂所闻乎心栗手悼书不成字辞不宣口吾问作诗曰丧乱悠悠过纪白骨纵横万里哀哀下民靡恃吾将佐时整理复子明辟致仕庶欲守此辞以自终卒不虚言也宜宣示逺近使昭赤心  

答辛毗等令  

下四方以明孤欵心是也至于览余辞岂余所谓哉宁所堪哉诸卿指论未若孤自料之审也夫虚谈谬称鄙薄所弗当也且闻比来东征经郡县厯屯田百姓面有饥色衣或裋褐不完辠皆在孤是以上慙众瑞下愧士民由斯言之徳尚未堪偏王何言帝者也宜止息此议无重吾不徳使逝之后不愧后之君子  

答司马懿等令  

世之所不足者道义也所有余者茍妄也常人之性贱所不足贵所有余故曰不患无位患所以立孤虽寡徳庶自免于常人之贵夫石可破而不可夺坚丹可磨而不可夺赤丹石微物尚保斯质况吾托士人之末列曽受教于君子哉且于陵仲子以仁为富柏成子高以义为贵鲍焦感子贡之言弃其蔬而槁死薪者讥季札失辞皆委重而弗视吾独何人昔周武大圣也使叔旦盟胶鬲于四内使召公约微子于共头故伯夷叔齐相与笑之曰昔神农氏之有天下不以人之坏自成不以人之卑自高以为周之伐殷以恭也吾徳非周武而义慙夷齐庶欲逺茍妄之失道立丹石之不夺迈于陵之所富蹈相成之所贵执鲍焦之贞至遵薪者之清节故曰三军可夺帅匹夫不可夺志吾之斯志岂可夺哉  

答刘廙刘煜等令  

犂牛之驳似虎莠之幼似禾事有似是而非者今日是已覩斯言事良重吾不徳于是尚书仆射宣告官寮咸使闻知  

让禅令  

当奉还玺绶为让章吾岂奉此诏承此贶邪昔尧让天下与许由子州支甫舜亦让于善卷石户之农非人无择或退而耕颍之阳或辞以幽忧之疾或逺入山林莫知其处或携子入海终身不反或以为辱自投深渊且顔歜惧太朴之不完守知足之明分王子搜乐丹穴之濳处被重而不出栁下惠不以三公之贵易其介曾参不以晋楚之富易其仁斯九士者咸高节而尚义轻富而贱贵故书名千载于今称焉求仁得仁仁岂在逺孤独何为不如哉义有蹈东海而逝不奉汉朝之诏也亟为上章还玺绶宣之天下使咸闻焉  

让禅第二令  

昔柏成子高辞夏禹而匿埜顔阖辞鲁币而逺迹夫以王者之重诸侯之贵而二子忽之何则其节高也故列士狥荣名义夫高贞介虽蔬食瓢饮乐在其中是以仲尼师王骀而子产嘉申徒今诸卿皆孤股肱腹心足以明孤而今咸若斯则诸卿游于形骸之内而孤求为形骸之外其不相知未足多怪亟为上章还玺授勿复纷纷也  

让禅第三令  

夫古圣王之治也至徳合乾坤惠泽均造化礼教优乎昆虫仁恩洽乎草木日月所照戴天履地含气有生之类靡不被服清风沐浴徳是以金革不起苛慝不作风雨应节祯祥触类而见今百姓寒者未暖饥者未饱鳏者未室寡者未嫁权备尚存未可舞以干戚方将整以齐斧戎役未息于外士民未安于内耳未闻康哉之歌目未覩击壤之戏婴儿未可托于高巢余粮未可以宿于田畆人事未备至于此也夜未曜景星治未通真人河未岀良马山未出象车蓂荚未植阶庭萐莆未生庖防王母未献白环渠搜未见珍裘灵瑞未效又如彼也昔东尸季子容成大庭轩辕赫胥之君咸得以此就功勒名今诸卿独不可少假孤精心竭虑以和天人以格至理使彼众事备羣瑞效然后安乃议此乎何遽相愧相迫之如是也连为让章上还玺绶无重吾不徳也  

答刘廙等令  

天下重器王者正统以圣徳当之犹有惧心吾何人哉且公卿未至乏主斯岂小事且宜以待固让之后乃当更议其可耳  

答苏林等令  

凡斯皆宜圣徳故曰茍非其人道不虚行天瑞虽彰须徳而光吾徳薄之人胡足以当之今让冀见听许外内咸使闻知  

答华歆等令  

以徳则孤不足以时则戎虏未灭若以羣贤之灵得保首领终君魏国于孤足矣若孤者胡足以辱四海至乎天瑞人事皆先王圣徳遗庆孤何有焉是以未敢闻命  

又答相国歆等令  

昔者大舜饭糗茹草将终身焉斯则孤之前志也及至承尧禅被珍裘妻二女若固有之斯则顺天命也羣公卿士诚以天命不可拒民望不可违孤亦曷以辞焉  

薄税令  

闗津所以通商旅池苑所以御灾荒设禁重税非所以便民其除池籞之禁轻闗津之税皆复什一  

复樵租税令  

先王皆乐其所生礼不忘其本谯霸王之邦真人本岀其复谯租税二年  

以郑称为武徳傅令  

龙渊太阿岀昆吾之金和氏之璧由井里之田砻之以砥砺错之以他山故能致连城之价为命世之寳学亦人之砥砺也称笃学大儒勉以经学辅侯宜旦夕入侍曜明其志  

广询令  

轩辕有明台之议放勋有衢室之问皆所以广询于下也百官有司其务以职尽规谏将率陈军法朝士明制度牧守申政事缙绅考六艺吾将兼览焉  

问雍州刺史张既令  

【`苏则为金城太守西平麴演叛则勒兵讨之演乞降文帝时袭王位令问既既答之加则防羌校尉赐爵闗内侯后演复结旁郡为乱则诱斩之`】  

试守金城太守苏则既有绥民平夷之功闻又岀军西定湟中为河西作声势吾甚嘉之则之功效为可加爵邑未邪爵重事故以问卿密白意且勿宣露也  

拜毛玠等子男为郎中令【`下并元年`】  

故尚书仆射毛玠奉常王修凉茂郎中令袁涣少府谢奂万潜中尉徐奕国渊等皆忠直在朝履蹈仁义并早即世而子孙陵迟恻然愍之其皆拜子男为郎中  

收敛战亡士卒令  

诸将征伐士卒死亡者或未收敛吾甚哀之其告郡国给槥椟殡敛送致其家官为设祭  

策  

追封邓公策  

惟黄初二年八月丙午皇帝曰咨尔邓哀侯冲昔皇天钟美于尔躬俾聪哲之才成于弱年当永享显祚克成厥终如何不禄早世夭昏朕承天序享有四海并建亲亲以藩王室惟尔不逮斯荣且葬礼未备追悼之怀怆然攸伤今迁葬于高陵使使持节兼谒者仆射郎中陈承追赐号曰邓公祠以大牢魂而有灵休兹宠荣  

諡厐徳策  

昔先轸丧元王蠋絶脰陨身狥节前代美之惟侯式昭果毅蹈难成名声溢当时义高在昔寡人愍焉諡曰壮侯  

策孙权九锡文  

盖圣王之法以徳设爵以功制禄劳大者禄厚徳盛者礼丰故叔旦有夹辅之勲太公有鹰扬之功并启土宇并受备物所以表章元功殊异贤哲也近汉高祖受命之初分裂膏腴以王八姓斯则前世之懿事后王之元也朕以不徳承运革命君临万国秉统天机思齐先代坐而待旦惟君天资忠亮命世作佐深覩厯数达见废兴逺遣行人浮于濳汉望风影附抗疏称藩兼纳纤絺南方之贡普遣诸将来还本朝忠肃内发欵诚外昭信着金石义盖山河朕甚嘉焉今封君为呉王使使持节太常高平侯贞授君玺绶策书金虎符第一至第五左竹使符第一至第十以大将军使持节督交州领荆州牧事锡君青土苴以白茅对扬朕命以尹东夏其上故骠骑将军南昌侯印绶符策今又加君九锡其敬听后命以君绥安东南纲纪江外民夷安业无或擕贰是用锡君大辂戎辂各一牡二驷君务财劝农仓库盈积是用锡君衮冕之服赤舄副焉君化民以徳礼教兴行是用锡君轩县之乐君宣导休风怀柔百越是用锡君朱户以居君运其才谋官方任贤是用锡君纳陛以登君忠勇并奋清除奸慝是用锡君虎贲之士百人君振威陵迈宣力荆南枭灭凶丑辠人斯得是用锡君鈇钺各一君文和于内武信于外是用锡君彤弓一彤矢百玈弓十玈矢千君以忠肃为基恭勤为徳是用锡君秬鬯一卣圭瓒副焉钦哉敬敷训典以服朕命以朂相我国家永终尔显烈  

册孙登为东中郎封侯策  

盖河洛写天意符谶述圣心昭晰着明与天谈也故易曰河岀图洛岀书圣人则之孙将军归心国朝忠亮之节同功佐命而其子当为魏将军着在图谶犹汉光武受命李氏为辅王梁孙咸并见符纬也斯乃皇天啓祐大魏永令孙氏仍世为佐其以登为东中郎将封县侯万户昔周嘉公旦祚流七汉礼萧何一门十侯今孙将军亦当如斯若夫长平之荣安丰之宠方斯蔑如  

教  

答卞兰教  

赋者言事类之因附也颂者美盛徳之形容也故作者不虚其辞受者必当其实兰此赋岂吾实哉昔吾丘寿王一陈寳鼎何武等徒以歌颂犹受金帛之赐兰事虽不谅义足嘉也今赐牛一头  

表  

让禅表  

皇帝陛下奉被今月乙卯玺书伏听册命五内惊震精爽散越不知所处臣前上还相位退守藩国圣恩听许臣虽无古人量徳度身自定之志保已存性实其私愿不寤陛下猥损过谬之命发不世之诏以加无徳之臣且闻尧禅重华举其克谐之徳舜授文命采其齐圣之美犹下咨四岳上观璿玑今臣徳非虞夏行非二君而承厯数之谘应选授之命内自揆抚无徳以称且许由匹夫犹拒帝位善卷布衣而逆虞诏臣虽鄙蔽敢忘守节以当大命不胜至愿谨拜章陈情使行相国永寿少府粪土臣毛宗奏并上玺绶  

让禅第二表  

奉今月戊戌玺书重被圣命伏听册告肝胆战悸不知所措天下神器禅代重事故尧将禅舜纳于大麓舜之命禹圭告功烈风不迷九州攸平询事考言然后乃命而犹执谦让于徳不嗣况臣顽固质非二圣乃应天统受终明诏敢守微节归志箕山不胜大愿谨拜表陈情使并奉上玺绶  

让禅第三表  

臣闻舜有宾于四门之勲乃受禅于陶唐禹有存国七百之功乃承禄于有虞臣以防蔽徳非二圣猥当天统不敢闻命敢屡抗疏略陈私愿庶章通紫庭得全微节情达宸极永守本志而音重复衔命申制诏臣臣实战不发玺书而音迫于严诏不敢复命愿陛下驰传骋驿召音还台不胜至诚  

书  

与呉质书  

【`质为朝歌长迁元城令太祖西征太子南在孟津小城与质书`】  

五月二十八日丕白李重无恙涂路虽局官守有限愿言之怀良不可任足下所治僻左书问致简益用增劳每念昔日南皮之游诚不可忘既妙思六经逍遥百氏弹棊间设终以六博高谈娯心哀筝顺耳驰骛北塲旅食南馆浮甘于清泉沈朱李于寒水白日既匿继以朗月同乗并载以游后园舆轮徐动宾从无声清风夜起悲笳微吟乐往哀来怆然伤怀余顾而言斯乐难常足下之徒咸以为然今果分别各在一方元瑜长逝化为异物每一念至何时可言方今防賔纪时景风扇物天意和暖众果具繁时驾而游北遵河曲从者鸣笳以啓路文学托乗于后车节同时异物是人非我劳如何今遣骑到邺故使枉道相过行矣自爱丕白  

又与呉质书  

【`魏志云阮瑀以十七岁卒徐干陈琳应玚刘桢以二十二年卒质时为元城令太子与书`】  

二月三日丕白岁月易得别来行复四年三年不见东山犹叹其逺况又过之思何可支虽书疏往返未足解其其劳结昔年疾疫亲故多离其灾徐陈应刘一时俱逝痛可言邪昔日游处行则连舆止则接席何曾须臾相失每至觞酌流行丝竹并奏酒酣耳热仰而赋诗当此之时忽然不自知乐也谓百年已分长共相保何图数年之间零落略尽言之伤心顷撰其遗文都为一集观其姓名已为鬼録追思昔游犹在心目而此诸子化为粪壤可复道哉观古今文人类皆不防细行鲜能以名节自立而伟长独怀文抱质恬淡寡欲有箕山之志可谓彬彬君子矣着中论二十余篇成一家之言辞义典雅足传于后此子为不朽矣徳琏常裴然有述作意其才学足以著书美志不遂良可痛息间者厯览诸子之文对之抆泪既痛逝者行自念也孔璋章表殊徤微为繁富公干有逸气但未遒耳至其五言诗之善者妙絶时人元瑜书记翩翩致足乐也仲宣独自善于辞赋惜其体弱不足起其文至于所善古人无以逺过也昔伯牙絶于钟期仲尼覆醢于子路愍知音之难遇伤门人之莫逮也诸子但为未及古人自一时之儁也今之存者已不逮矣后生可畏来者难诬然吾与足下不及见也年行巳长大所懐万端时有所虑至乃通夕不瞑志意何时复类昔日已成老翁但未白头耳光武言年已三十余在军十岁所更非一吾徳虽不及年与之齐以犬羊之质服虎豹之文无众星之明假日月之光动见瞻观何时易邪恐永不复得为昔日游也少壮真当努力年一过往何可攀援古人思秉烛夜游良有以也顷何以自娯颇复有所造述否东望于邑裁书叙心丕白  

又与呉质书  

【`初曹真曹休与质等俱在渤海游处及太子即王位休真以宗亲并受封爵出为列将而质故为长史王顾质有望故称二人以慰之`】  

南皮之游存者三人烈祖龙飞或将或侯今惟吾子栖迟下仕从我游处独不及门缾罄罍耻能无怀愧路不云逺今复相闻  

与钟繇谢玉玦书  

【`太祖征汉中太子在孟津闻繇有玉玦密使临淄侯因人说之繇遂送焉太子与繇书`】  

丕白良玉比徳君子珪璋见美诗人晋之垂棘鲁之璠璵宋之结緑楚之和璞价越万金贵重都城有称畴昔流声将来是以垂棘岀晋虞虢双禽和璧入秦相如抗节窃见玉书称美玉白如截肪黑譬纯漆赤拟鸡冠黄侔蒸栗侧闻斯语未覩厥状虽徳非君子义无诗人高山景行私所慕仰然四寳邈焉已逺秦汉未闻有良比也求之旷年不遇厥真私愿不果饥渴未副近日南阳宗惠叔称君侯昔有美玦闻之惊喜笑与抃防当自白书恐传言未审是以令舍弟子建因荀仲茂时从容喻鄙防乃不忽遗厚见周称邺骑既到寳玦初至捧匣跪发五内震骇绳穷匣开烂然满目猥以防鄙之姿得覩希世之寳不烦一介之使不损连城之价既有秦昭章台之观而无蔺生诡夺之诳嘉贶益腆敢不钦承谨奉赋一篇以赞扬丽质丕白  

与钟繇五熟釡书  

【`繇为相国以五熟鼎范因太子铸之釡成太子与繇书`】  

昔有黄三鼎周之九寳咸以一体使调一味岂若斯釡五味时芳葢鼎之烹饪以飨上帝以养圣贤昭徳祈福莫斯之美故非大人莫之能造故非斯器莫宜盛徳今之嘉釡有逾兹美夫周之尸臣宋之考父卫之孔悝晋之魏颗彼四臣者并以功徳勒名钟鼎今执事寅亮大魏以隆圣化堂堂之徳于斯为盛诚太常之所宜铭彛器之所宜勒故作斯铭勒之釡口庶可赞扬洪美垂之不朽  

与钟繇九日送菊书  

岁往月来忽逢九月九日九为阳数而日月并应俗嘉其名以为宜于长久故以享宴高防是月律中无射言羣木百草无有射地而生惟芳菊纷然独荣非夫含乾坤之纯和体芬芳之淑气孰能如此故屈平悲冉冉之将老思餐秋菊之落英辅体延年莫斯之贵谨奉一束以助彭祖之术  

与钟繇书  

【`荀闳字仲茂为太子文学掾时有甲乙疑论闳与锤繇王朗袁涣议各不同文帝与繇书`】  

袁王国士更为唇齿荀闳劲悍往来锐师真君侯之勍敌左右之深忧也  

答钟繇书  

【`孙权称臣太子书报繇繇答书太子又答之`】  

得报知喜南方至于荀公之清谈孙权之娬媚执书嗢噱不能离手若权复黠当折以汝南许邵月旦之评权优游二国俯仰荀许亦巳足矣  

答繁钦书  

披书欢笑不能自胜竒才妙伎何其善也顷守官王孙世有女曰琐年始九岁梦与神通寤而悲吟哀声激切涉厯六载于今十五近者督将具以状闻是日博延众贤遂奏名倡曲极数弹欢情未逞乃令从官引内世女须臾而至厥状甚美素顔发皓齿丹唇详而问之云善歌舞于是提袂徐进扬蛾微眺芳声清激逸足横集然后修容饰妆改曲变度斯可谓声恊钟石气应风律今之妙舞莫巧于绛树清歌莫激于宋臈岂能上乱灵祗下变庶特漂悠风云横厉无方若斯也哉固非车子喉啭长吟所能逮也吾链色知声雅应此选谨卜良日纳之闲房  

啁刘桢书  

【`太子初赐桢廓落带其后师死欲借取为像因书啁桢桢答之`】  

夫物因人为贵故在贱者之子不御至尊之侧今虽取之勿嫌其不反也  

荅友人书【`御览作答刘先主然意义絶不相贯姑阙姓名`】  

获累纸之命兼美之贶他既备善双钩尤妙前后之惠非贤兄之贡则执事之贻也来若川流聚成山积其充匮笥顿府藏者固已无数矣  

与呉监书  

中国珍果甚多且复为说蒲萄当其朱夏涉秋尚有余暑醉酒宿酲掩露而食甘而不防脆而不酸冷而不寒味长汁多除烦解倦又酿以为酒甘于麴糵善醉而易醒道之固以流羡咽嗌况亲食之邪南方有橘酢正裂人牙时有甜耳即逺方之果宁有匹者乎  

与羣臣论蜀锦书  

前后每得蜀锦殊不相比适可讶而鲜卑尚复不爱也自吾所织如意虎头连璧锦亦有金薄蜀薄来至洛邑皆下恶是为下工之物皆有虚名  

与羣臣论被服书  

三世长者知被服五世长者知饮食此言被服饮食难晓也夫珍玩必中国夏则缣总绡繐其白如雪冬则罗绮縠衣叠鲜文未闻衣布服葛也  

与朝臣论秔稻书  

江表惟长沙名有好米何得比新城秔稻邪上风炊之五里闻香  

报崔琰书  

昨奉嘉命惠示雅数欲使燔翳捐褶翳已坏矣褶亦去焉后有此比防复诲诸  

与曹洪书  

今鲁罪兼苖桀恶稔厉莽纵使宋翟妙机械之巧田单骋奔牛之诳孙呉勒八阵之变犹无益也  

与王朗书  

【`帝初在东宫疫疠大起时人雕伤帝深感叹与大理王朗书故论撰所着典论诗赋百余篇集诸儒于肃城门内讲论大义侃侃无倦`】  

人生有七尺之形死为一棺之土惟立徳扬名可以不朽其次莫如着篇籍疫疠数起士人雕落余独何人能全其寿  

又  

【`宋仲子之子与魏讽谋反伏诛太子答朗书`】  

昔石厚与州吁游父碏知其与乱韩子昵田苏穆子知其好仁故君子游必有方居必就士诚有以也嗟乎宋忠无石子先识之明老罹此祸今虽欲愿行灭亲之诛立纯臣之节尚可得邪  

又  

孙权重遣使称臣奉贡明珠百筐黄金千镒驯象二头或牝或牡扰禽鹦鹉其他珍玩盈舟溢航千类万品  

又  

丕白不爱江汉之珠而爱巴蜀之钩此言难得之贵寳不若易有之贱物  

又  

蚤虱虽细虑于安寝鼷防至微犹毁郊牛也  

与刘书  

刘生防裁两段制微不长有似里父之服今防所当着  

与诸将书  

刘备既孤老智穷势极正使欲与死争则诸将军便当就穴中捋取之尔  

报呉王孙权书  

【`权上书说刘备支党四万人马二三千匹岀秭归请往扫扑以克捷为效帝报之`】  

昔隗嚣之弊祸发栒邑子阳之禽变起扞闗将军其亢厉威武勉蹈竒功以称吾意  

又报孙权书  

前使于禁郭及夫所道吾纤骊马本欲使禁自致之念将军傥欲速得今故以付徐奉往此二马朕之常所自乘甚调良善走数万匹之极选者乗之真可乐也中国虽饶马其知名絶足亦时有之耳  

又  

【`权以使聘魏具上破备获印绶及首级所得土地并表将吏功勤宜加爵赏文帝报使致鼲子裘明光铠騑马又以素书所作典论及诗赋与权诏答之`】  

老虏边窟越险深入旷日持久内迫罢弊外困智力故见身于鸡头分兵拟西陵其计不过谓可转是前迹以摇动江东根未着地摧折其支虽未刳备五藏使身首分离其所降诛亦足使虏部众凶惧昔呉汉先烧荆门后发夷陵而子阳无所逃其死来歙始袭略阳文叔喜之而知隗嚣无所施其巧今讨此虏正似其事将军勉建方略务全独克  

又报孙权书  

【`权外托事魏而诚心不欵魏遣侍中辛毗尚书桓阶往与盟誓并徴任子登辞让不受魏乃命曹休等数道攻吴时扬越蛮夷多末平复内难未弭权卑辞上书求自解厉若必不见置当奉还土地寄命交州帝报之`】  

君生于扰攘之际本有从横之志降身奉国以享兹祚自君策名已来贡献盈路讨备之功国朝仰成埋而掘之古人之所耻朕之与君大义已定岂乐劳师逺临江汉廊庙之议王者所不得专三公上君过失皆有本末朕以不明虽有曽母投杼之疑犹冀言者不信以为国福故先遣使者犒劳又遣尚书侍中践修前言以定任子君遂设辞不欲使进议者怪之又前都尉浩周劝君遣子乃实朝臣交谋以此卜君君果有辞外引隗嚣遣子不终内喻窦融守忠而已世殊时异人各有心浩周之还口陈指麾益令议者发明众嫌终始之本无所据杖故遂俛仰从羣臣议今省上事款诚深至心用慨然凄怆动容即日下诏勑诸军但深沟高垒不得妄进若君必效忠节以解疑议登身朝到夕召其还此言之诚有如大江  

与孟达书  

【`延康元年达率部曲四千余家归魏时文帝初即王位既宿知有逹闻其来甚恱逆与达书达至拜散骑常侍领新城太守后反诛`】  

近日有命未足达防何者昔伊掣背商而归周百里去虞而入秦乐毅感鸱夷以蝉蜕王遵识逆顺以去就皆审废兴之符效知成败之必然故丹青画其形容良史载其功勲闻卿姿度纯茂器量优絶当聘能明时收名传记今者翻然濯鳞清流甚相嘉乐虚心西望依依若旧下笔属辞欢心从之昔虞卿入赵再见取相陈平就汉一觐参乘孤今于卿情过于往故致所御马物以昭忠爱  

又与孟达书  

今者海内清定万里一统三垂无边尘之警中夏无狗吠之虞以是弛罔濶禁与世无疑保官空虚初无资任卿来相就当明孤意慎勿令家人缤纷道路以亲骇疎也若卿欲来相见且当先安部曲有所保固然后徐徐轻骑来东  

报呉王孙权书  

知已送择见船最大樟林者六艘受五百石从沔水送付樊口  

又  

今因赵咨致文马一匹白鼲子裘一领  

送剑书  

仆有剑一枚明珠标首蓝玉饰靶用给左右以除妖氛  

序  

典论自序  

初平之元董卓杀主鸩后荡覆王室是时四海既困中平之政兼恶卓之凶逆家家思乱人人自危山东牧守咸以春秋之义卫人讨州吁于濮言人人皆得讨贼于是大兴义兵名豪大侠富室强族飘扬云防万里相赴兖豫之师战于荥阳河内之甲军于孟津卓遂迁大驾西都长安而山东大者连郡国中者婴城邑小者聚阡陌以还相吞并防黄巾盛于海岳山防暴于并冀乗胜转攻席卷而南乡邑望烟而奔城郭覩尘而溃百姓死亡暴骨如莾予时年五岁上以世方扰乱教予学射六岁而知射又教余骑马八岁而知骑射矣以时之多故每征余常从建安初上南征荆州至宛张绣降旬日而反亡兄孝亷子修从兄安民遇害时余年十岁乗马得脱夫文武之道各随时而用生于中平之季长于戎旅之间是以少好弓马于今不衰逐禽辄十里驰射常百歩日多体徤心每不厌建安十年始定冀州濊貊贡良弓燕代献名马时岁之暮春勾芒司节和风扇物弓燥手柔草浅兽肥与族兄子丹猎于邺西终日手获麞鹿九雉兎三十后军南征次曲蠡尚书令荀彧奉使犒军见余谈论之末彧言闻君善左右射此实难能余言执事未覩夫项发口纵俯马蹄而仰月支也彧喜笑曰乃尔余曰埒有常径的有常所虽每发辄中非至妙也若驰平原赴丰草要狡兽截轻禽使弓不虚弯所中必洞斯则妙矣时军谋祭酒张京在坐顾彧拊手曰善予又学击劒阅师多矣四方之法各异唯京师为善桓灵之间有虎贲王越善斯术称于京师河南史阿言昔与越游具得其法余从阿学之精熟尝与平虏将军刘勲奋威将军邓展等共饮宿闻展善有手臂晓五兵又称其能空手入白刃余与论劔良久谓言将军法非也余顾尝好之又得善术因求与余对时酒酣耳热方食竿蔗便以为杖下殿数交三中其臂左右大笑展意不平求更为之余言吾法急属难相中面故齐臂耳展言愿复一交余知其欲突以取交中也因伪深进展果寻前余却脚勦正截其颡坐中惊视余还坐笑曰昔阳庆使淳于意去其故方更授以秘术今余亦愿邓将军捐弃故伎更受要道也一坐尽欢夫事不可自谓已长余少晓持复自谓无对俗名双防为坐铁室镶楯为蔽木戸后从陈国袁敏学以单攻复每为若神对家不知所出告曰若逢敏于狭路真决耳余于他戏弄之事少所喜唯弹棊略尽其巧少为之赋昔京师先工有马合乡侯东方安世张公子常恨不得与彼数子者对上雅好诗书文籍虽在军旅手不释卷每每定省从容常言人少好学则思専长则善忘长大而能勤学者唯吾与袁伯业耳余是以少诵诗论及长而备厯五经四部史汉诸子百家之言靡不毕览  

繁钦集序  

上西征余守谯繁钦从时薛访车子能喉啭与笳同音钦牋还与余盛叹之虽过其实而其文甚丽  

陈琳集序  

上平定汉中族父都防还书与余盛称彼方土地形势观其辞如陈琳所叙为也  

建安诸序  

维建安二十四年二月丙午魏太子丕造刀三其二曰含章彩似丹霞　又曰造百辟寳劒三其二曰流彩虹李尤字伯宗少有文章贾逵荐尤有相如扬雄之风拜兰台令史与刘桢等共撰汉记  

王粲长于词赋陈琳阮瑀之章表书记今之俊也建安二十四年二月壬午魏太子丕造百辟寳劒长四尺二寸选兹良金令彼国工精而链之至于百辟淬以清漳砺以礛诸光似流星名曰飞景  

余好击劒命彼国工以为寳器饰以文玉表以通犀余好击劒善以短乗长精而链之其始成也五色骇鑪巨槖自鼔云物髣髴飞鸟翔舞  

昔周鲁寳雍狐之防屈卢之矛孤父之戈徐氏匕首凡斯皆上世名器君子虽有文事必有武备矣  

魏太子造百辟匕首三其一理似坚冰名曰清刚其二曜似朝日名曰扬文其三状似龙文名曰龙鳞  

昔者周鲁寳赤刀孟劳  

丕造百辟寳刀其一文似灵名曰灵寳其二彩似丹霞名曰含章其三锋似崩霜刀身劒铗名曰素质又作露陌刀一名龙鳞  

酒以成礼过则败徳孝灵之末朝政堕废官司并湎于酒贵戚尤甚流俗沈荒故作酒诲以戒  

孝灵帝末羣官百司并湎于酒斗酒至千钱  

论  

典论论文  

文人相轻自古而然傅毅之于班固伯仲之间耳而固小之与弟超书曰武仲以能属文为兰台令史下笔不能自休夫人善于自见而文非一体鲜能备善是以各以所长相轻所短里语曰家有敝帚享之千金斯不自见之患也今之文人鲁国孔融文举广陵陈琳孔璋山阳王粲仲宣北海徐干伟长陈留阮瑀元瑜汝南应玚徳琏东平刘桢公干斯七子者于学无所遗于辞无所假咸以自骋骥騄于千里仰齐足而并驰以此相服亦良难矣盖君子审已以度人故能免于斯絫而作论文王粲长于辞赋徐干时有齐气然粲之匹也如粲之初征登楼槐赋征思干之猿漏巵圆扇橘赋虽张蔡不过也然于他文未能称是琳瑀之章表书记今之儁也应玚和而不壮刘桢壮而不密孔融体气高妙有过人者然不能持论理不胜辞至于杂以嘲戏及其所善杨班俦也常人贵逺贱近向声背实又患闇于自见谓已为贤夫文本同而末异盖奏议宜雅书论宜理铭诔尚实诗赋欲丽此四科不同故能之者偏也唯通才能备其体文以气为主气之清浊有体不可力彊而致譬诸音乐曲度虽均节奏同检至于引气不齐巧拙有素虽在父兄不能以遗子弟葢文章经国之大业不朽之盛事年寿有时而尽荣乐止乎其身二者必至之常期未若文章之无穷是以古之作者寄身于翰墨见意于篇籍不假良史之辞不托飞驰之势而声名自传于后故西伯幽而演易周旦显而制礼不以隠约而不务不以康乐而加思夫然则古人贱尺璧而重寸阴惧乎时之过已而人多不彊力贫贱则慑于饥寒富贵流于逸乐遂营目前之务而遗千载之功日月逝于上体貌衰于下忽然与万物迁化斯亦志士大痛也融等已逝唯干著论成一家言  

典论论方术  

颍川郤俭能辟谷饵伏苓甘陵甘始亦善行气老有少容庐江左慈知补导之术并为军吏初俭之至市伏苓价暴数倍议郎安平李覃学其辟谷餐伏苓饮寒水中泄利殆至陨命后始来众人无不鸱视狼顾呼吸吐纳军谋祭酒农董芬为之过差气闭不通良久乃苏左慈到又竞受其补导之术至寺人严峻往从问受阉竖真无事于斯术也人之逐声乃至于是光和中北海王和平亦好道术自以当僊济南孙邕少事之从至京师防和平病死邕因葬之东陶有书百余卷药数囊悉以送之后弟子夏荣言其尸解邕至今恨不取其寳书僊药刘向惑于鸿寳之说君游于子政之言古今愚谬岂惟一人哉  

周成汉昭论  

或方周成王于汉昭帝佥高成而下昭余以为周成王体上圣之休气禀贤妣之胎诲周召为保傅吕尚为太师口能言则行人称辞足能履则相者导仪目厌威容之美耳饱仁义之声所谓沈渍流而沐浴清风者矣犹有咎悔聆二叔之谤使周公东迁皇天赫怒显明厥咎犹啓诸金縢稽诸国史然后乃悟不亮周公之圣徳而信金縢之教言岂不暗哉夫孝昭父非武王母非邑姜养惟盖主相则桀光体不承圣化不胎育保无仁孝之质佐无隆平之治所谓生于深宫之中长于妇人之手然而徳与性成行与体并年在二七早智夙达发燕书之诈亮霍光之诚岂将有啓金縢信国史而后乃悟哉使夫昭成均年而立易世而化贸臣而治换乐而歌则汉不独少周不独多也  

汉文帝论  

昔有苖不宾重华舞以干戚尉佗称帝孝文抚以恩徳呉王不朝锡之几杖以抚其意而天下赖安能三章之教恺悌之化欲使曩时累息之民得濶步高谈无危惧之心若贾谊之才敏筹画国政特贤臣之器管晏之姿岂若孝文大人之量哉【`帝集诸儒于肃城门内讲论大义尝嘉汉文寛仁黙务欲以徳化民有贤圣之风时诸儒或以孝文虽贤其通达国体不如贾谊帝由是着太宗论`】  

汉武帝论  

孝武帝承累世之遗业遇中国之殷阜府库余钱帛仓廪畜腐米因此有意平灭匈奴而廓清边境矣故即位之初从王恢之书设马邑之谋自元光以迄征和四十五载之间征匈奴四十余举逾广漠絶梓岭封狼居胥禅姑峄梁北河观兵瀚海刈单于之旗勦阏氏之首探符离之窟扫五王之庭纳休屠毘耶之附获祭天金人之寳名王以十数馘首虏以万计既穷追其败亡又摧破其积聚虏不暇于救死扶伤疲于孕重堕殡元封初躬执武节告以天子自将惧以两越之诛易彼符号可为威震匈奴矣  

交友论  

夫阴阳交万物成君臣交邦国治士庶交徳行光同忧乐共富贵而友道备矣易曰上下交而其志同繇此观之交乃人伦之本务王道之大义非特士友之志也白虎通曰朋友之道有四近则正之逺则称之乐则思之患则死之扬子法言曰朋而不心面朋也友而不心面友也说苑曰魏文侯叹田子方曰自友方也君臣益亲百姓益附吾是以知友士之功焉  

议  

田畴辞封议  

昔防敖逃禄传载其美所以激浊世励贪夫贤于尸禄素餐之人也故可得而小不可得而毁至于田畴方斯近矣免官加刑于法为重  

连珠  

连珠三首  

盖闻琴瑟高张则哀弹发节士抗行则荣名至是以申胥流音于南极苏武扬声于朔裔  

盖闻四节异气以成岁君子殊道以成名故微子奔走而显比干剖心而荣  

盖闻驽蹇服御良乐咨嗟铅刀剖截欧冶叹息故少师幸而季梁惧宰嚭任而伍员忧  

铭  

露陌刀铭  

于铄良刀胡炼亶时譬诸麟角靡所任兹不逢不若永世寳持利用卫身以威弗治  

赐钟繇五熟釡铭  

于赫有魏作汉藩辅厥相惟钟实干心膂靖防夙夜匪遑安处百寮师师楷兹度矩  

文  

即位告天文  

皇帝臣丕敢用牡昭告于皇皇后帝汉厯世二十有四践年四百二十有六四海困穷三纲不立五纬错行灵祥并见推术数者虑之古道咸以为天之历数运终兹世凡诸嘉祥民神之意比昭有汉数终之极魏家受命之符汉主以神器宜授于臣宪章有虞致位于丕丕震畏天命虽休勿休羣公庶尹六事之人外及将士洎于蛮夷君长佥曰天命不可以辞拒神器不可以久旷羣臣不可以无主万机不可以无统丕只承皇象敢不钦承卜之守兆有大横筮之三易兆有革兆谨择元日与羣寮登坛受帝玺绶告类于尔大神唯尔有神尚飨永吉兆民之望祚于有魏世享  

哀策文  

武帝哀策文  

痛神曜之幽潜哀鼎俎之虚置舒皇徳而咏思遂腷臆以涖事矧乃小子夙遭不造防防在疚呜呼皇考产我曷晩弃我曷早羣臣子辅夺我哀愿猥抑奔墓俯就权变卜葬既从大隧既通漫漫长夜窈窈宫有晦无明曷有所穷卤簿既整三官骈罗前驱建旗方相执戈弃此宫庭陟彼山阿  

诔  

弟苍舒诔  

【`曹冲字苍舒文帝之弟也少聪察岐嶷有成人之智年十三病卒曹公哀甚为聘甄氏亡女与合葬赠骑都尉印绶`】  

惟建安十有五年五月甲戌童子曹苍舒卒呜呼哀哉乃作诔曰  

于惟淑弟懿矣纯良诞丰令质荷天之光既哲且仁爰柔克刚彼徳之容兹义肇行猗欤公子终然允臧宜逢介祉以永无疆如何昊天雕斯俊英呜呼哀哉惟人之生忽若朝露役役百年亹亹行暮矧尔夙夭十三而忘何辜于天景命不遂兼悲增伤侘傺失气永思长怀哀尔罔极贻尔良妃襚尔嘉服越以乙酉宅彼城隅增丘峩峩寝庙渠渠姻媾云防充路盈衢悠悠羣司岌岌其车倾都荡邑爰迄尔居魂而有灵庶可以娯呜呼哀哉  

制  

终制  

礼国君即位为椑存不忘亡也昔尧塟谷林通树之禹塟会稽农不易亩故葬于山林则合乎山林封树之制非上古也吾无取焉寿陵因山为体无为封树无立寝殿造园邑通神道夫葬也者藏也欲人之不得见也骨无痛痒之知冢非栖神之宅礼不墓祭欲存亡之不黩也为棺椁足以朽骨衣衾足以朽肉而已故吾营此丘墟不食之地欲使易代之后不知其处无施苇炭无藏金银铜铁一以瓦器合古涂车刍灵之义棺但漆际会三过饭含无以珠玉无施珠襦玉匣诸愚俗所为也季孙以璵璠敛孔子厯级而救之譬之暴骸中原宋公厚葬君子谓华元乐莒不臣以为弃君于恶汉文帝之不发霸陵无求也光武之掘园陵封树也霸陵之完功在释之原陵之掘罪在明帝是释之忠以利君明帝爱以害亲也忠臣孝子宜思仲尼丘明释之言鉴华元乐莒明帝之戒存于所以安君定亲使魂灵万载无危斯则贤圣之忠孝矣自古及今未有不亡之国亦无不掘之墓也丧乱以来汉氏诸陵无不发掘至乃烧取玉匣金镂骸骨并尽是焚如之刑岂不重痛哉祸由乎厚葬封树桑霍为我戒不亦明乎其皇后及贵人以下不随王之国者有终没皆葬涧西前又以表其处矣盖舜葬苍梧二妃不从延陵葬子逺在嬴博魂而有灵无不之也一涧之间不足为逺若违今诏妄有所变改造施吾为戮尸地下戮而重戮死而重死臣子为蔑死君父不忠不孝使死者有知将不福汝其以此诏藏之宗庙副在尚书秘书三府  

## 汉魏六朝百三家集卷二十五目録  

魏文帝集  

目録  

乐府【`卷二`】  

临高台  

钓竿  

十五  

陌上桑  

短歌行  

猛虎行  

燕歌行【`二首`】  

秋胡行【`二首`】  

善哉行【`二首`】  

同前【`二首`】  

丹霞蔽日行  

折杨栁行  

饮马长城窟行  

上留田行  

大墙上蒿行  

艳歌何尝行  

煌煌京洛行  

月重轮行  

诗  

黎阳作【`二首`】  

黎阳作  

于谯作  

孟津  

芙蓉池作  

于武陂作  

至广陵于马上作  

杂诗【`二首`】  

清河作  

清河见挽船士新婚与妻别作  

黎阳作  

寡妇  

令诗  

于明津作  

失题  

见挽船士兄弟辞别诗  

补遗  

夏日诗  

游猎诗  

歌辞  

董逃行  

遗句  

## 汉魏六朝百三家集卷二十五  

明　张溥　辑  

魏文帝集  

乐府  

【`诗品云文帝诗源出于李陵颇有仲宣之体则所计百许篇率皆鄙质如偶语惟西北有浮云十余首殊羙瞻可翫始见其工矣不然何以铨衡羣彦对扬厥弟者耶诗谱云自然浮俊后山诗话云魏文帝曰文以意为主以气为辅以词为卫子桓不足以及此其能有所传乎艺苑巵言云子桓小藻自是乐府本色`】  

临髙台【`诗纪云此曲三叚辞不相属鹄欲南游以下乃古辞飞鹄行也汉曲大略意同`】  

临台行髙髙以轩下有水清且寒中有黄鹄往且翻行为臣当尽忠愿令皇帝陛下三千岁宜居此宫鹄欲南游雌不能随我欲躬衔汝口噤不能开欲负之毛衣摧頽五里一顾六里徘徊  

钓竿【`崔豹古今注云钓竿者伯常子避仇河濵为渔者其妻思之而作也毎至河侧輙之后司马相如作钓竿诗遂传为乐曲汉辞今亡`】  

东越河济水遥望大海涯钓竿何珊珊鱼尾何簁簁行路之好者芳饵欲何为  

十五【`古今乐録云十五文帝辞后改歌瑟调西山此似未全`】  

登山而逺望谿谷多所有楩柟千余尺众草芝盛茂华叶耀人目五色难可纪雉雊山鸡鸣虎啸谷风起号罴当我道狂顾动牙齿  

陌上桑  

弃故乡离室宅逺从军旅万里客披荆棘求阡陌侧足独窘步路局苲虎豹嘷动鸡惊禽失羣鸣相索登南山奈何蹈盘石树木丛生鬰差错寝蒿草荫松栢涕泣雨靣霑枕席伴旅单稍稍日零落惆怅窃自怜相痛惜短歌行【`古今乐録云王僧防技録曰短行仰瞻一曲此曲声制最羙辞不可入乐府`】  

仰瞻帷幕俯察几筵其物如故其人不存【`一解`】神灵倐忽弃我遐迁靡瞻靡恃泣涕连连【`二解`】呦呦游鹿衔草鸣麑翩翩飞鸟挟子巢栖【`三解`】我独孤焭怀此百离忧心孔疚莫我能知【`四解`】人亦有言忧令人老嗟我白髪生一何蚤【`五解`】长吟永叹怀我圣考曰仁者寿胡不是保【`六解　右一曲魏晋乐所奏　魏遗令节朔奏乐魏文制此辞自抚筝和者云贵官弹筝此也`】  

猛虎行  

与君媾新欢托配于二仪充列于紫微升降焉可知梧桐攀鳯翼云雨散洪池  

燕歌行  

秋风萧瑟天气凉草木摇落露为霜【`一解`】羣防辞归鴈南翔念君客游多思肠【`二解`】慊慊思归恋故乡君何淹留寄他方【`三解`】贱妾焭焭守空房忧来思君不敢忘【`四解`】不觉泪下霑衣裳援琴鸣弦发清商【`五解`】短歌微吟不能长明月皎皎照我牀【`六解`】星汉西流夜未央牵牛织女遥相望尔独何辜限河梁【`七解　多思肠一作思断肠右一曲晋乐所奏`】  

同前  

别日何易防日难山川悠逺路漫漫郁陶思君未敢言寄声浮云往不还涕零雨面毁容顔谁能怀忧独不叹展诗清歌聊自寛乐往哀来摧肺肝耿耿伏枕不能眠披衣出户步东西悲风清厉秋气寒罗帏徐动经秦轩仰看星月观云闲飞鸧晨鸣声可怜留连顾怀不能存【`右一曲夲辞`】  

秋胡行  

尧任舜禹当复何为百兽率舞鳯皇来仪得人则安失人则危唯贤知贤人不易知歌以咏言诚不易移鸣条之役万举必全明徳通灵降福自天  

泛泛緑池中有浮萍寄身流波随风靡倾芙蓉含芳菡蓞垂荣朝采其实夕佩其英采之遗谁所思在庭防鱼比目鸳鸯交颈有羙一人婉如清扬知音识曲善为乐方【`右曲一作浮萍篇有羙四句又见善哉行`】  

同前  

朝与佳人期日夕殊不来嘉肴不尝防酒停杯寄言飞鸟告余不能俯折兰英仰结桂枝佳人不在结之何为从尔何所之乃在大海隅灵若道言贻尔明珠企予望之步立踌躇佳人不来何得斯须  

善哉行  

上山采薇薄暮苦饥溪谷多风霜露沾衣【`一解`】野雉羣雊猿猴相追还望故乡郁何垒垒【`二解`】髙山有崖林木有枝忧来无方人莫之知【`三解`】人生如寄多忧何为今我不乐岁月如驰【`四解`】汤汤川流中有行舟随波回转有似客游【`五解`】防我良马被我轻裘载驰载驱聊以忘忧【`六解　岁一作日如一作其`】  

其二  

有羙一人婉如清扬妍姿巧笑和媚心膓知音识曲善为乐方哀弦微妙清气含芳流徴激楚度宫中商感心动耳绮丽难忘离鸟夕宿在彼中洲延颈鼓翼悲鸣相求眷然顾之使我心愁嗟尔昔人何以忘忧  

同前【`初学记载第一解题云于讲堂作`】  

朝日乐相乐酣饮不知醉悲激新声长笛吐清气【`一解`】弦歌感人膓四坐皆欢悦寥寥髙堂上凉风入我室【`二解`】持满如不盈有徳者能卒君子多苦心所愁不但一【`三解`】慊慊下白屋吐握不可失众賔饱满归主人苦不悉【`四解`】比翼翔云汉罗者安所羇冲静得自然荣华何足为【`五解`】  

同前【`艺文类聚作铜雀园诗`】  

朝游髙台观夕宴华池阴大酋奉甘醪狩人献嘉禽【`一解`】齐倡发东舞秦筝奏西音有客从南来为我弹清琴【`二解`】五音纷繁防抚者激微吟滛鱼乗波听踊跃自浮沈【`三解`】飞鸟翻翔舞悲鸣集北林乐极哀情来寥亮摧肝心【`四解`】清角岂不妙徳薄所不任大哉子野言弭且自禁【`五解右二曲魏晋乐所奏`】  

丹霞蔽日行  

丹霞蔽日采虹垂天谷水潺潺木落翩翩孤禽失羣悲鸣云间月盈则冲华不再繁古来有之嗟我何言  

折杨柳行【`艺文作游仙诗古乐府作长歌行`】  

西山一何高高髙殊无极上有两仙僮不饮亦不食与我一丸药光耀有五色【`一解`】服药四五日身轻生羽翼轻举椉浮云倐忽行万亿流览观四海茫茫非所识【`二解`】彭祖称七百悠悠安可原老耼适西戎于今竟不还王乔假虚辞赤松垂空言【`三解`】逹人识真伪愚夫好妄传追念往古事愦愦千万端百家多迂怪圣道我所观【`四解右一曲魏晋乐所奏　古今诗话云相州栖霞谷乔顺二子服飞龙药十年不饥`】  

饮马长城窟行【`此阙未全`】  

浮舟横大江讨彼犯荆虏武将齐贯錍征人伐金鼓长防十万队幽冀百石弩发机若雷电一发连四五  

上留田行  

居世一何不同上留田富人食稻与粱上留田贫子食糟与糠上留田贫贱亦何伤上留田禄命悬在苍天上留田今尔叹息将欲谁怨上留田  

大墙上蒿行【`古今乐録云王僧防技録有大墙上蒿行今不歌`】  

阳春无不长成草木羣类随大风起零落若何翩翩中心独立一何焭四时舍我驱驰今我隠约欲何为人生居天壤闲忽如飞鸟栖枯枝我今隠约欲何为适君身体所服何不恣君口腹所尝冬被貂鼲温暖夏当服绮罗轻凉行力自苦我将欲何为不及君少壮之时乗坚车防肥马良上有仓浪之天今我难得久来视下有蠕蠕之地今我难得久来履何不恣意遨游从君所喜带我寳劒今尔何为自低卬悲丽平壮观白如积雪利若秋霜駮犀标首玉琢中央帝王所服辟除凶殃御左右奈何致福祥呉之辟闾越之步光楚之龙泉韩有墨阳苖山之铤羊头之钢知名前代咸自谓丽且羙曽不知君剑良绮难防青云之崔嵬纎罗为缨饰以翠翰既羙且轻表容仪俯仰垂光荣宋之章甫齐之髙亦自谓羙葢何足观排金铺坐玉堂风尘不起天气清凉奏桓瑟舞赵倡女娥长歌声协宫商感心动耳荡气回肠酌桂酒绘鲤鲂与佳人期为乐康前奉玉巵为我行觞今日乐不可防乐未央为乐常苦迟岁月逝忽若飞何为自苦使我心悲  

艳歌何尝行【`宋书作古辞乐府作文帝`】  

何尝快独无忧但当饮醇酒炙肥牛【`一解`】长兄为二千石中兄被貂裘【`二解`】小弟虽无官爵鞍马□□徃来王侯长者游【`三解`】但当在王侯殿上快独摴蒱六博坐对弹碁【`四解`】男儿居世各当努力防迫日暮殊不久留【`五解`】少小相触抵寒苦常相随忿恚安足诤吾中道与卿共别离约身奉事君礼节不可亏上慙仓浪之天下顾黄口小儿奈何复老心皇皇独悲谁能知【`少小下为趋曲前为艳`】  

煌煌京洛行【`古今乐録云王僧防技録云煌煌京洛行歌文帝园桃一篇乐府解题云晋乐奏文帝夭夭园桃`】  

夭夭园桃无子空长虚羙难假偏轮不行【`一解`】淮阴五刑鸟尽弓藏保身全名独有子房大愤不收襃衣无带多言寡诚只令事败【`二解`】苏秦之说六国以亾倾侧卖主车裂固当贤矣陈轸忠而有谋楚懐不从祸卒不救【`三解`】祸夫吴起智小谋大西河何徤伏尸何劣【`四解`】嗟彼郭生古之雅人智矣燕昭可谓得臣峩峩仲连齐之髙士北辞千金东蹈沧海【`五解`】  

月重轮行  

三辰垂光照临四海焕哉何煌煌悠悠与天地久长愚见目前圣覩万年明闇相絶何可胜言  

诗  

黎阳作二首  

朝发邺城夕宿韩陵霖雨载涂舆人困穷载驰载驱沐雨栉风舍我髙殿何为泥中在昔周武爰暨公旦载主而征救民涂炭彼此一时惟天所赞我独何人能不靖乱  

其二  

殷殷其雷蒙蒙其雨我徒我车涉此艰阻遵彼洹湄言刈其楚班之中路涂潦是御辚辚大车载低载昻嗷嗷仆夫载仆载僵蒙涂冐雨沾衣濡裳  

黎阳作  

千骑随风靡万骑正龙骧金鼓震上下干戚纷纵横白旄若素霓丹旗发朱光追思太王徳胥宇识足臧经厯万岁林行行到黎阳  

于谯作  

清夜延贵客明烛发髙光丰膳漫星陈防酒盈玉觞弦歌奏新曲游响拂丹梁余音赴迅节慷慨时激扬献酬纷交错雅舞何锵锵罗缨从风飞长劒自低昂穆穆众君子和合同乐康【`余一作系`】  

孟津  

良辰启初节髙防构欢娱通天拂景云俯临四达衢羽爵浮象樽珍膳盈豆区清歌发妙曲乐正奏笙竽曜灵忽西迈炎烛继望舒翊日浮黄河长驱旋邺都  

芙蓉池作  

乗辇夜行游逍遥步西园防渠相溉灌嘉木绕通川卑枝拂羽葢修条摩苍天惊风扶轮毂飞鸟翔我前丹霞夹明月华星出云间上天垂光彩五色一何鲜寿命非松乔谁能得神仙遨游快心意保巳终百年  

于武陂作  

兄弟共行游驱车出西城野田广开辟川渠互相经黍稷何郁郁流波激悲声菱茨覆緑水芙蓉发丹荣柳垂重荫緑向我池边生乘渚望长洲羣鸟讙哗鸣萍藻泛滥浮澹澹随风倾忘忧共容与畅此千秋情  

至广陵于马上作【`外编云广陵观兵魏志黄初六年十月行幸广陵故城临江观兵戎卒十余万旌旗数百里帝于马上为诗是岁大寒水舟不得入江乃引还`】  

观兵临江水水流何汤汤戈矛成山林甲耀日光猛将怀暴怒胆气正纵横谁云江水广一苇可以航不战屈敌虏戢兵称贤良古公宅岐邑实始翦殷商孟献营虎牢郑人惧稽颡充国务耕殖先零自破亡兴农淮泗间筑室都徐方量宜运权略六军咸恱康岂如东山诗悠悠多忧伤【`僧晈然云魏文军至扬子见洪涛浪汹叹曰固天所以隔南北也赋诗而还魏文集无此诗且魏文雄才智畧本非庸主如何有此示弱于孙权取笑于刘备陈寿谬矣按夀正史但云引还不言赋诗魏书注载此诗未尝示弱也岂客子常畏人邪襍诗魏书不载`】  

襍诗二首【`集云枹中作下篇云于黎阳作吕延济以此诗未即位方为汉征伐李善云当时实至广陵则此与马上诗为同时矣今观弃置诗与天隔南北意合或近是耳`】  

漫漫秋夜长烈烈北风凉展转不能寐披衣起彷徨彷徨忽巳久白露沾我裳俯视清水波仰防明月光天汉回西流三五正纵横草虫鸣何悲孤鴈独南翔郁鬰多悲思绵绵思故乡愿飞安得翼欲济河无梁向风长叹息断絶我中肠  

其二  

西北有浮云亭亭如车葢惜哉时不遇适与飘风防吹我东南行行行至吴防呉防非我乡安得久留滞弃置勿复陈客子常畏人【`艺苑巵言云读子桓客子常畏人及答呉朝歌钟大理书似少年羙资负才性而好货好色且当不得恒享者桓灵寳技艺差相埓而气尚过之子桓乃得七年天子都所不解`】  

清河作  

方舟戯长水湛澹自浮沈弦歌发中流悲响有余音音声入君怀凄怆伤人心心伤安所念但愿恩情深愿为晨风鸟防飞翔北林【`湛澹艺文作澹澹悲响有余音一作悲风漂余音`】  

清河见挽船士新婚与妻作别【`艺文作徐干为挽船士与新娶妻别玉台作文帝今从之`】  

与君结新婚宿昝当别离凉风动秋草蟋蟀鸣相随洌洌寒蝉吟蝉吟抱枯枝枯枝时飞扬身体忽迁移不悲身迁移但惜岁月驰岁月无穷极防合安可知愿为防黄鹄此翼戯清池  

黎阳作  

奉辞讨辠遐征晨过黎山巉峥东济黄河金营北观故宅顿倾中有髙楼亭亭荆棘绕蕃丛生南望果园青青霜露惨凄宵零彼桑梓兮伤情  

寡妇  

【`友人阮元瑜早亡伤其妻孤寡为作此诗`】  

霜露纷兮交下木叶落兮凄凄侯鴈呌兮云中归燕翩兮徘徊妾心感兮惆怅白日急兮西頽守长夜兮思君魂一夕兮九乖怅延伫兮仰视星月随兮天迥徒引领兮入房窃自怜兮孤凄愿从君兮终没愁何可兮久怀【`思君一作君思`】  

令诗【`汉献帝传云太史丞许芝条上魏王代汉圗防王下令辞其诗在令中`】  

丧乱悠悠过纪白骨从横万里哀哀下民靡恃吾将佐时整理复子明辟致仕  

于明津作  

遥遥山上亭皎皎云间星逺望使心怀游子恋所生驱车出北门遥望河阳城【`古辞长行与此同后有六句云凯风吹长棘夭夭枝叶倾黄鸟飞相追咬咬防音声竚立望西河泣下沾罗缨`】  

失题【`见艺文麞部`】  

巾车出邺宫挍猎东桥津重置施密网防毕飘如云弯弓忽髙驰一发连双【`后阙`】  

见挽船士兄弟辞别诗  

舍我故乡客将适万里道妻子牵衣落泪霑怀抱【`后阙`】  

## 汉魏六朝百三家集卷二十六目录

魏曹植集题词  

余读陈思王责躬应诏诗然悲之以为伯竒履霜崔子渡河之属既读升天逺逰仙人飞龙诸篇又何翩然遐征览思方外也王初防宠爱几为太子任性章衅中受拘挛名为懿亲其朝夕纵适反不若一匹夫徒步慷慨请试求通亲戚贾谊奋节于匈奴刘胜低首于闻乐斯人感概岂空云尔哉司马氏睥睨神器魏忽不祀彼所绸缪者藩防而取代者他族思王之言不再世而验然则审举诸文固魏宗之磐石也集备羣体世称绣虎其名不虚即自然深致少逊其父而才大思丽兄似不如人但见文帝居髙陈王伏地遂谓帝王人臣文体有分恐淮南中垒不为武成受屈也黄初二令省愆悔过诗文怫郁音成于心当此时而犹泣金枕赋感甄必非人情论者又云禅代事起子建发服悲泣使其嗣爵必终身臣汉若然则王之心其周文王乎余将登箕山而问许由焉  

目録  

赋  

登台赋  

节游赋  

临观赋  

游观赋  

东征赋【`有序`】  

借田赋  

述行赋  

感节赋  

娱賔赋  

潜志赋  

畅赋【`有序`】  

闲居赋  

九愁赋  

叙愁赋【`有序`】  

离思赋【`有序`】  

释思赋【`有序`】  

幽思赋  

愁思赋  

怀亲赋【`有序`】  

慰子赋  

静思赋  

归思赋  

洛神赋【`有序`】  

愍志赋【`有序`】  

出妇赋  

感婚赋  

大暑赋  

愁霖赋  

又  

喜霁赋  

寳刀赋【`有序`】  

九华扇赋【`有序`】  

迷迭香赋  

车渠椀赋  

酒赋【`有序`】  

植橘赋  

芙蓉赋  

槐赋  

神赋【`有序`】  

白鹤赋  

鹦鹉赋  

离鴈赋【`有序`】  

鹖赋【`有序`】  

鹞雀赋  

蝉赋  

蝙蝠赋  

迁都赋【`序`】  

骚  

九咏  

令  

黄初五年令  

黄初六年令  

写灌均上事令  

表  

求自试表  

求通亲亲表  

陈审举表  

諌取诸国士息表  

谏伐辽东表  

庆文帝受禅表  

庆受禅上礼表  

龙见贺表  

初封安乡侯表  

封甄城王谢表  

转封东阿王谢表  

谢妻改封陈妃表  

谢入觐表  

又  

谢周观表  

谢明帝赐食表  

谢赐柰表  

谢鼓吹表  

答明帝诏表  

上责躬诗表  

上卞太后诔表  

上先帝赐铠表  

冬至献袜履表  

献璧表  

献马表  

献牛表  

请招降江东表  

请用贤表  

望恩表  

请祭先王表  

请赴元正表  

作车帐表  

乞田表  

猎表  

欧冶表  

上银鞍表  

谢赐谷表  

章  

改封陈王谢章  

封二子为公谢恩章  

书  

与杨德祖书  

与吴质书  

与司马仲达书  

与陈琳书  

与丁敬礼书  

答崔文始书  

序  

前録自序  

桞颂序  

郦生颂序  

七  

七啓  

七咨  

论  

魏德论  

汉二祖优劣论  

成王汉昭论  

相论  

辩道论  

又  

令禽恶鸟论  

仁孝论  

辅臣论  

征蜀论  

又魏德论略  

説  

籍田説【`二首`】  

髑髅説  

画説  

説疫气  

又  

讴  

魏德论讴  

甘露  

连理木  

谷  

禾  

鹊  

鸠  

碑  

制命宗圣侯孔羡奉家祀碑  

颂  

皇子生颂  

承露盘颂【`有序`】  

孔庙颂【`有序`】  

社颂【`有序`】  

汤妃颂  

姜后颂  

俗颂  

冬至献袜颂  

宜男花颂  

赞  

画赞【`有序`】  

庖牺赞  

女娲赞  

神农赞  

黄帝赞  

黄帝三鼎赞  

少昊赞  

颛顼赞  

帝喾赞  

帝尧赞  

帝舜赞  

夏禹赞  

禹治水赞  

禹渡河赞  

殷汤赞  

汤祷桑林赞  

周文王赞  

周文王赤雀赞  

周武王赞  

周公赞  

周成王赞  

汉髙帝赞  

汉文帝赞  

汉景帝赞  

汉武帝赞  

姜嫄简狄赞  

禹妻赞  

班媫妤赞  

吹云赞  

巢父赞  

务光赞  

商山四皓赞  

长乐观画赞  

古冶子等赞  

铭  

寳刀铭  

文  

诰咎文【`有序`】  

释愁文  

诔  

武帝诔  

文帝诔  

卞太后诔  

任城王诔  

大司马曹休诔  

光禄大夫荀侯诔  

王仲宣诔  

平阳懿公主诔  

苍舒诔  

哀辞  

仲雍哀辞  

金瓠哀辞  

行女哀辞  

## 汉魏六朝百三家集卷二十六  

眀　张溥　辑  

魏曹植集  

赋  

登台赋  

从眀后而嬉游兮登层台以娱情见太府之广开兮观圣徳之所营建髙门之嵯峨兮浮双阙乎太清立中天之华观兮连飞阁乎西城临漳水之长流兮望园果之滋荣仰春风之和穆兮聴百鸟之悲鸣天云恒其既立兮家愿得而获呈扬仁化于宇内兮尽肃恭于上京虽桓文之为盛兮岂足方乎圣眀休矣美矣恵泽逺扬翼佐皇家兮寜彼四方同天地之矩量兮齐日月之辉光永贵尊而无极兮等年夀于东王  

节游赋  

览宫宇之显丽实大人之攸居建三台于前处飘飞陛以凌虚连云阁以逺径营观榭于城隅亢髙轩以迥眺缘云霓而结疏仰西岳之崧岑临漳滏之清渠观靡靡而无终何而难殊亮灵后之所处非吾人之所庐于是仲春之月百卉丛生萋萋蔼蔼翠叶朱茎竹林青葱珍果含荣凯风发而时鸟讙微波动而水虫鸣感气运之和顺乐时泽之有成遂乃浮素盖御骅驑命友生携同俦诵风人之所叹遂驾言而出逰歩北园而驰骛庶翺翔以解忧望洪池之滉瀁遂降集乎轻舟浮沈蚁于金罍行觞爵于好仇丝竹发而响厉悲风激于中流且容与以尽观聊永日而忘愁嗟羲和之奋迅怨曜灵之无光念人生之不永若春日之微霜谅遗名之可纪信天命之无常愈志荡以淫防非经国之大纲罢曲宴而旋服遂言归乎旧房  

临观赋  

登髙墉兮望四泽临长流兮送逺客春风畅而气通灵草含干兮木交茎丘陵崛兮松栢青南园薆兮果载荣乐时物之逸豫悲予志之长违叹东山之遡勤歌式微以咏归进无路以効功退无隠以营私俯无鳞以逰遁仰无翼以飜飞  

游观赋  

静闲居而无事将逰目以自娱登北观而啓路陟云际之飞除从罴熊之武士荷长防而先驱罢若云归防如雾聚车不及回尘不获举奋袂成风挥汗如雨  

东征赋【`有序`】  

建安十九年王师东征吴寇余典禁兵卫宫省然神武一举东夷必克想见振旅之盛故作赋一篇  

登城隅之飞观兮望六师之所营幡旗转而心异兮舟楫动而伤情顾身微而任显兮愧责重而命轻嗟我愁其何为兮心遥思而悬旌师旅凭皇穹之灵佑兮亮元勲之必举挥朱旗以东指兮横大江而莫御循戈橹于清流兮泛云梯而容与禽元帅于中舟兮振灵威于东野  

借田赋  

营畴万畆厥田上上竒栁夹路名果被园司农实掌是谓公田  

述行赋  

寻曲路之南隅观秦政之骊坟哀黔首之罹毒酷始皇之为君濯余身于秦井伟汤液之若焚  

感节赋  

携友生而游观尽宾主之所求登髙墉以永望冀消日以忘忧欣阳春之潜润乐时泽之恵休望雁之翔集想鸟之来游嗟征夫之长勤虽处逸而怀愁惧天河之一回没我身乎长流岂吾鄊之足顾恋祖宗之灵丘唯人生之忽过若凿石之末燿慕牛山之哀泣惧平仲之我笑折若华之翳日庶朱光之常照愿寄躯于飞蓬乗阳风而逺飘亮吾志之不从乃拊心以叹息青云郁其西翔飞鸟翩而上匿欲纵体而从之哀余身之无翼大风隠其四起扬黄尘之防防鸟兽惊以求羣草木纷其扬英见游鱼之涔灂感流波之悲声内纡曲而潜结心怛惕以中惊匪荣德之累身恐年命之早零慕归全之明义庻不忝乎所生  

娱宾赋  

遂衎宾而髙防兮丹帏晔以四张办中厨之丰膳兮作齐郑之妍倡文人骋其玅说兮飞轻翰而成章谈在昔之清风兮总贤圣之纪纲欣公子之髙义兮徳芬芳其若兰扬仁恩于白屋兮逾周公之弃餐聴仁风以忘忧兮美酒清而肴甘  

潜志赋  

潜大道以逰志希往昔之遐烈矫贞亮以作矢当苑囿乎呈艺驱仁义以为禽必忠信而后发退隠身以防迹进出世而取容且摧刚而和谋接防肃以静恭亮知荣而守辱惟天路以为通  

畅赋【`有序`】  

夫富者非财也贵者非寳也或有轻爵禄而重荣声者或有反性命而狥功名者是以孔老异情杨墨殊义聊作斯赋名曰畅  

夫何希世之大人罄天壤而作皇该仁圣之上义据神位以统方补五常之漏阙缀三代以维纲侥余生之幸禄遘九二之嘉祥上同契于稷卨降合頴于伊望思荐寳以继佩怨和璞之始镌思黄钟以协律怨伶防之不存嗟所图之莫合怅蕴结而延伫希鹏举以抟天蹶青云而奋羽舎余驷而改驾任中才之展御望前轨而致防顾后乗而安驱匪逞迈之短修取全贞而保素道徳以为宇筑无怨以作藩播慈恵以为圃耕柔顺以为田不媿景而惭魄信乐天之何欲逸千载而流声超遗黎而度俗  

闲居赋  

何吾人之介特去朋匹而无俦出靡时以娱志入无乐以消忧何嵗月之若骛复生民之无常感阳春之发节聊轻驾而逺翔登髙丘以延企时薄暮而起雨仰归云以载犇遇兰蕙之长圃冀芬芳之可服结春蘅以延伫入虚廊之闲馆歩生风之髙庑践密迩之修除即蔽景之宇翡翠翔于南枝鹤鸣于北野青鱼跃于东沼白鸟戯于西渚遂乃背通谷对緑波借文菌翳春华丹毂更驰羽骑相过  

九愁赋  

嗟离思之难忘心惨毒而含哀践南畿之末境越引领之徘徊眷浮云以太息顾攀登而无阶匪狥荣而愉乐信旧都之可怀恨时王之谬聴受奸枉之虚辞扬天威以临下忽放臣而不疑登髙陵而反顾心怀愁而荒悴念先宠之既隆哀后施之不遂虽危亡之不豫亮无逺君之心刈桂兰而秣马舎余车于西林愿接翼于归鸿嗟髙飞而莫攀因流景而寄言响一絶而不还伤时俗之趋险独怅望而长愁感龙鸾而匿迹如吾身之不留窜江介之旷野独渺渺而泛舟思孤客之可悲愍予身之翩翔岂天监之孔眀将时运之无常谓内思而自防筭乃昔之愆殃以忠言而见黜信无负于时王俗参差而不齐岂毁誉之可同竞昏瞀以营私害予身之奉公共朋党而妬贤俾予济乎长江嗟大化之移易悲性命之攸遭愁慊慊而继怀怛惨惨而情挽旷年载而不回长去君兮悠逺御飞龙之蜿蜒扬翠霓之华旌絶紫霄而髙骛飘弭节于天庭披轻云而下观览九土之殊形顾南郢之邦壤咸芜秽而倚倾骖盘桓而思服仰御骧以悲鸣纡予而长涕仆夫感以失声履先王之正路岂淫径之可遵知犯君之招咎耻干媚而求亲顾旋复之无軏长自弃于遐滨与麋鹿以为羣宿林薮之葳蓁野萧条而极望旷千里而无人民生期于必死何自苦以终身寜作清水之沈泥不为浊路之飞尘践蹊隧之危阻登岧嶤之高岑见失羣之离兽觌偏栖之孤禽怀愤激以切痛苦回忍之在心愁戚戚其无为逰绿林而逍遥临白水以悲啸猿惊聴而失条亮无怨而弃逐乃余行之所招  

叙愁赋【`有序`】  

时家二女弟故汉皇帝聘以为贵人家母见二弟愁思故令予作赋曰  

嗟妾身之微薄信未逹乎义方遭母氏之圣善奉恩化之弥长迄盛年而始立修女职于衣裳承师保之眀训诵六列之篇章观图像之遗形窃庶几乎英皇委微躯于帝室充末列于椒房荷印绂之令服非陋才之所望对牀帐而太息慕二亲以増伤扬罗袖以掩涕起出户而彷徨顾堂宇之旧处悲一别之异乡  

离思赋【`有序`】  

建安十六年大军西讨马超太子留监国植时从焉意有忆恋遂作离思赋云  

在肇秋之嘉月将曜师而西旗余抱疾以宾从扶衡轸而不怡虑征期之方至伤无阶以告辞念慈君之光恵庶没命而不疑欲毕力于旌麾将何心而逺之愿我君之自爱为皇朝而寳巳水重深而鱼悦林修茂而鸟喜  

释思赋【`有序`】  

家弟出养族父郎中伊予以兄弟之爱心有恋然作此赋以赠之  

彼朋友之离别犹求思乎白驹况同生之义絶重背亲而为踈乐鸳鸯之同池羡比翼之共林亮根异其何戚痛别干之伤心  

幽思赋  

倚髙台之曲隅处幽僻之闲深望翔云之悠悠羌朝霁而夕隂顾秋华而零落感嵗暮而伤心观跃鱼于南沼聆鸣鹤于北林搦素笔而慷慨扬大雅之哀吟仰清风以叹息寄余思于悲信有心而在逺重登髙以临川何余心之烦错寜翰墨之能传  

愁思赋  

四节更王兮秋气悲遥思惝怳兮若有遗原野萧条兮烟无依云髙气静兮露凝玑野草变色兮茎叶稀鸣蜩抱木兮雁南飞归室解裳兮歩庭前月光照怀兮星依天居一世兮芳景迁松乔难慕兮谁能仙长短命也兮独何愆  

怀亲赋【`有序`】  

济阳南泽有先帝故营遂停马住驾造斯赋焉  

猎平原而南骛覩先帝之旧营歩壁垒之常制识旌麾之所停在官曹之典列心髣髴于平生回骥首而永防赴修途以寻逺情眷恋而顾怀魂须防而九反  

慰子赋  

彼凡人之相亲小离别而怀恋况中殇之爱子乃千秋而不见入空室而独倚对孤帏而切叹痛人亡而物在心何忍而复观日晼晚而既没月代照而舒光仰列星以至晨衣霑露而含霜惟逝者之日逺怆伤心而絶肠  

静思赋  

夫何美女之烂妖红顔而流光卓特出而无匹呈才好其莫当性通畅以聪恵行孊密而妍详防髙岑以翳日临绿水之清流秋风起于中林离鸟鸣而相求愁惨惨以増伤悲予安能乎淹留  

归思赋  

背故乡而迁徂将遥憩乎北滨经平常之旧居感荒坏而莫振城邑寂以空虚草木秽而荆蓁嗟乔木之无隂处原野其何为信乐土之足慕忽并日之载驰  

洛神赋【`有序`】  

黄初三年余朝京师还济洛川古人有言斯水之神名曰宓妃感宋玉对楚王神女之事遂作斯赋其词曰余从京师言归东藩背伊阙越轘辕经通谷陵景山日既西倾车殆马烦尔廼税驾乎蘅臯秣驷乎芝田容与乎阳林流眄乎洛川于是情移神骇忽焉思散俯则未察仰以殊观覩一丽人于岩之畔廼援御者而告之曰尔有觌于彼者乎彼何人斯若此之艳也御者对曰臣闻河洛之神名曰宓妃则君王之所见也无乃是乎其状若何臣愿闻之余告之曰其形也翩若惊鸿婉若游龙荣曜秋菊华茂春松髣髴兮若轻云之蔽月飘飖兮若流风之回雪逺而望之皎若太阳升朝霞迫而察之灼若芙蕖出渌波秾纎得中修短合度肩若削成腰如约素延颈秀项皓质呈露芳泽无加铅华不御云髻峩峩修眉聨娟丹唇外朗皓齿内鲜明眸善睐靥辅承权姿艳逸仪静体闲柔情绰态媚于语言竒服旷世骨像应图披罗衣之璀粲兮珥瑶碧之华琚戴金翠之首饰缀眀珠以耀躯践逺游之文履曳雾绡之轻裾微幽兰之芳蔼兮歩踟蹰于山隅于是忽焉纵体以遨以嬉左倚采旄右防桂旗攘皓腕于神浒兮采湍濑之芝余情悦其淑美兮心振荡而不怡无良媒以接欢兮托微波而通辞愿诚素之先达兮解玉佩而要之嗟佳人之信修兮羌习礼而明诗抗琼珶以和予兮指潜渊而为期执眷眷之欵实兮惧斯灵之我欺感交甫之弃言兮怅犹豫而狐疑收和顔而静志兮申礼防以自持于是洛灵感焉徙倚傍徨神光离合乍隂乍阳竦轻躯以鹤立若将飞而未翔践椒涂之郁烈歩蘅薄而流芳超长吟以永慕兮声哀厉而弥长尔乃众灵杂遝命俦啸侣或戏清流或翔神渚或采眀珠或拾翠羽从南湘之二妃携汉滨之游女叹匏瓜之无匹咏牵牛之独处扬轻袿之绮靡翳修袖以延伫体迅飞鳬飘忽若神陵波微歩罗韈生尘动无常则若危若安进止难期若往若还转盼流精光润玉顔含辞未吐气若幽兰华容婀娜令我忘餐于是屏翳收风川后静波冯夷鸣鼓女娲清歌腾文鱼以警乗鸣玉鸾以偕逝六龙俨其齐首载云车之容裔鲸鲵踊而夹毂水禽翔而为卫于是越北沚过南冈纡素领回清扬动朱唇以徐言陈交接之大纲恨人神之道殊怨盛年之莫当抗罗袂以掩涕兮泪流襟之浪浪悼良防之永絶兮哀一逝而异乡无微情以效爱兮献江南之眀珰虽潜处于太隂长寄心于君王忽不悟其所舎怅神宵而蔽光于是背下陵髙足往神留遗情想像顾望怀愁冀灵体之复形御轻舟而上泝浮长川而忘反思緜緜而増慕夜耿耿而不寐霑繁霜而至曙命仆夫而就驾吾将归乎东路揽騑辔以抗防怅盘桓而不能去【`记曰植初求甄逸女不遂后太祖回与五官中郎将植昼思夜想废寝与食黄初中入朝帝示植甄后玉镂金带枕植见之不觉泣下时已为郭后防死帝仍以枕赉植植还度轘辕息洛水上因思甄氏忽若有见遂述其事作感甄赋后眀帝见之改为洛神赋燮按植在黄初猜嫌方剧安敢于帝前思甄泣下帝又何至以甄枕赐植此国章家典所无也若事因感甄而名托洛神间有之耳岂待眀帝始改皆傅防者之过矣`】  

愍志赋【`有序`】  

或人有好邻人之女者时无良媒礼不成焉彼女遂行适人有言之于子者予心感焉乃作赋曰  

窃托音于往昔迄来春之不从思同逰而无路情壅隔而靡通哀莫哀于永絶悲莫悲于生离岂良时之难俟痛予质之日亏登髙楼以临下望所欢之攸居去君子之清宇归小人之蓬庐欲轻飞而从之廹礼防之我拘  

出妇赋  

以才薄之陋质奉君子之清尘承顔色以接意恐疏贱而不亲悦新婚而忘妾哀爱恵之中零遂摧頽而失望退幽屏于下庭痛一旦而见弃心忉忉以悲惊衣入门之初服背床室而出征攀仆御而登车左右悲而失声嗟寃结而无诉乃愁苦以长穷恨无愆而见弃悼君施之不终  

感婚赋  

阳气动兮淑清百卉郁兮含英春风起兮萧条蛰虫出兮悲鸣顾有怀兮妖娆用搔首兮屏营登清台以荡志伏髙轩而游情悲良媒之不顾惧欢媾之不成慨仰首而太息风飘飘以动缨  

大暑赋  

炎帝掌节祝融司方羲和按辔南雀舞衡蛇折鳞于灵窟龙解角于皓苍遂乃温风赫戏草木垂榦山折海沸沙融砾烂飞鱼跃渚潜鼋浮岸鸟张翼而近栖兽交游而云散于时黎庶徙倚棊布叶分机女絶综农夫释耘背暑者不羣而齐迹向隂者不防而成羣于是大人迁居宅幽绥神育灵云屋重构闲房肃清寒泉涌流木奋荣积素氷于幽馆气飞结而为霜奏白雪于琴瑟朔风感而増凉  

愁霖赋  

迎朔风而爰迈兮雨微微而逮行悼朝阳之隠曜兮怨北辰之潜精车结辙以盘桓兮马踯躅以悲鸣攀扶桑而仰观兮假九日于天皇瞻沈云之泱漭兮哀吾愿之不将  

又愁霖赋  

夫季秋之淫雨兮既弥日而成霖瞻云之晻晻兮聴长空之淋淋中宵卧而叹息起饰带而抚琴  

喜霁赋  

禹身逝于旸旰卒锡圭而告成汤感旱于殷时造桑林而敷诚动玉朝而云披鸣銮铃而日阳指北极以为期吾将倍道而兼行  

寳刀赋【`有引`】  

建安中家父魏王乃命有司造寳刀五枚三年乃就以龙虎熊马雀为识太子得一余及余弟饶阳侯各得一焉其余二枚家王自仗之赋曰  

有皇汉之眀后思潜达而通飞文藻以博致扬武备以御凶乃炽火炎炉铁融挺英乌获奋椎欧冶是营扇景风以激气飞光鉴于天庭爰告祠于太乙乃感梦而通灵然后砺以五方之石凿以中黄之壤规员景以定环摅神思而造象垂华纷之葳蕤流翠采之晃□陆斩犀革水断龙角轻击浮截刅不瀐削逾南越之巨阙超有楚之太阿寔真人之攸御永天禄而是荷  

九华扇赋【`有引`】  

昔吾先君常侍得幸汉桓帝赐尚方扇不方不圆其中结成文名曰九华其辞曰  

有神区之名竹生不周之髙岑对绿水之素波背涧之重深体虚畅以立榦播翠叶以成林形五离而九折牦解而缕分效虬龙之蜿蜒法虹霓之氤氲因形致好不常厥仪方不应矩圆不中规随皓腕以徐转发恵风之微寒时气清以方厉纷飘动兮绮纨  

迷迭香赋  

播西都之丽草兮应青春而凝晖流翠叶于纎柯兮结微根于丹墀信繁华之速实兮弗见凋于严霜方暮秋之幽兰兮丽昆仑之芝英既经时而收采兮遂幽杀以増芳去枝叶而特御兮入绡縠之雾裳附玉体以行止兮顺微风而舒光  

车渠椀赋  

惟新椀之所生于凉风之浚湄采金光之定色拟朝阳而发辉丰素之暐晔带朱荣之葳防蕴丝纶以肆采藻繁布以相追翩飘飖而浮景若惊鹄之双飞隠神璞于西野弥百叶而莫希于时乃有笃厚神后广被仁声夷慕义而重使献兹寳于斯庭命公输之巧匠穷妍丽之殊形华色灿烂文若防成郁蓊云蒸蜿蜒龙征光如激电影若浮星何神怪之巨伟信一览而九惊虽离朱之聪目内耀而失精何明丽之可悦超羣寳而特章俟君子之闲燕酌甘醴于斯觥既娱情而可贵故永御而不忘  

酒赋【`有序`】  

余览扬雄酒赋辞甚瑰玮颇戏而不雅聊作酒赋粗究其终始赋曰  

嘉仪氏之造思亮兹美之独珍仰酒旗之景曜协嘉号于天辰穆生以醴而辞楚侯嬴感爵而轻身其味有宜城醪醴苍梧缥清或秋藏冬发或春醖夏成或云沸潮涌或素蚁浮萍尔乃王孙公子游侠翺翔将承欢以接意防陵云之朱堂献酬交错宴笑无方于是饮者并醉纵横諠哗或扬袂屡舞或扣剑清歌或嚬噈辞觞或奋爵横飞或歌骊驹既驾或称朝露未晞于斯时也质者或文刚者或仁卑者忘贱窭者忘贫于是矫俗先生闻之而叹曰噫夫言何容易此乃淫荒之源非作者之事若耽于觞酌流情纵逸先王所禁君子所斥  

植橘赋  

有朱橘之珍树于鹑大之遐乡禀太阳之烈气嘉杲日之休光体天然之素分不迁徙于殊方播万里而遥植列铜爵之园庭背江洲之暖气处朔之肃清邦换壤别爰几丧生处彼不凋在此先零朱实不御焉得素荣惜寒暑之不均嗟华实之永乖仰凯风以倾叶冀炎气之可怀飏鸣条以流响希越鸟之来栖夫灵徳之所感物无微而不和神盖幽而易激信地道之不讹既萌根而弗干谅结叶而不华渐化而弗变非彰徳于邦家拊微条以叹息哀草木之难化  

芙蓉赋  

览百卉之英茂无斯华之独灵结修根于重壤泛清流而擢茎其始荣也皦若夜光寻扶桑其扬晖也晃若九阳出旸谷芙蓉蹇产菡萏星属丝条垂珠丹荣吐绿焜焜韡韡烂若龙烛观者终朝情犹未足于是狡童媛女相与同逰擢素手于罗袖接红葩于中流  

槐赋  

羡良木之华丽爰获贵于至尊慿文昌之华殿森列峙乎端门观朱欀以振条据文陛而结根畅沈隂以溥覆似明后之垂恩在季春以初茂践朱夏而乃繁覆阳精之炎景散流耀以増鲜  

神赋【`有序`】  

夀千嵗时有遗余者数日而死肌肉消尽唯甲存焉余感而赋之曰  

嘉四灵之建徳各潜位乎一方苍龙虬于东岳白虎啸于西冈武集于寒门朱雀栖于南鄊顺仁风以消息应圣时而后翔嗟神之竒物体乾坤之自然下夷方以则地上规隆而法天顺隂阳以呼吸藏景曜于重泉餐飞尘以实气饮不竭于朝露歩容趾以俯仰时鸾回而鹤顾忽万载而不恤周无疆于太素感白龙之翔翥卒不免乎豫且虽见珍于宗庙罹刳剥之重辜欲愬怨于上帝将等愧乎防鱼惧沈泥之逢殆赴芳莲以巢居安云而好静不淫翔而改度昔严周之抗节援斯灵而托喻嗟禄运之屯蹇终遇获于江滨归笼槛以幽处遭淳美之仁人昼顾瞻以终日夕抚顺而接晨遘淫灾以殒越命勦絶而不振天道昧而未分神明幽而难烛黄氏没于空泽乔松化于株木蛇折鳞于平臯龙蜕骨于深谷亮物类之迁化疑斯灵之解殻  

白鹤赋  

嗟皓丽之素鸟兮含竒气之淑祥薄幽林以屏处兮防重景之余光狭单巢于弱条兮惧冲风之难当无沙棠之逸志兮欣六翮之不伤承邂逅之侥幸兮得接翼于鸾凰同毛衣之气类兮信休息之同行痛美防之中絶兮遘严灾而逢殃共太息而祗惧兮抑吞声而不扬伤本规之违忤怅离羣而独处恒窜伏以穷栖独哀鸣而戢羽冀大网之难结得奋翅而逺游聆雅琴之清韵记六翮之末流  

鹦鹉赋  

美中州之令鸟越众类之殊名感阳和而振翼遁太隂以存形遇旅人之严网殊六翮之无遗身挂滞于重笼孤雌鸣而独归岂予身之足惜怜众雏之未飞分糜躯以润镬何全济之敢希蒙含育之厚徳奉君子之光辉怨身轻而施重恐徃恵之中亏常戢心以怀惧虽处安其若危永哀鸣其报徳庶终来而不疲  

离缴雁赋【`有引`】  

余游于武陵中有雁离缴不能复飞顾命舟人追而得之故怜而赋焉  

怜孤雁之偏特情惆焉而内伤寻淑类之殊异兮禀上天之休祥含中和之纯气赴四节而征行逺冬于南裔兮避炎夏于朔方白露凄以飞兮秋风发乎西商感节运之复至兮假魏道而翺翔接羽翮以南北兮情逸豫而永康望范氏之发机兮播纎缴以凌云挂微躯之轻翼兮忽頽落而离羣旅暗惊而鸣逝兮徒矫首而莫闻甘充君之下厨膏函牛之鼎镬防生全之顾覆何恩施之隆博于是纵躯归命无虑无求饥食稻粱渇饮清流  

鹖赋【`有引`】  

鹖之为禽猛气共鬭终无胜负期于必死遂赋之焉美遐圻之伟鸟生太行之岩阻体贞刚之烈性亮金徳之所辅戴毛角之双立扬黄之劲羽其沈陨而重辱有节侠之仪矩降居檀泽髙处保岑游不同岭栖必异林若有翻雄骇逝孤雌惊翔则长鸣挑敌鼓翼専场逾髙越壑双不只僵阶侍斯珥俯耀文墀成武官之首饰増庭燎之髙辉  

鹞雀赋  

鹞欲取雀雀自言雀微贱身体些小肌肉瘠瘦所得盖少君欲相噉实不足饱鹞得雀言初不敢语顷来轗轲资粮乏旅三日不食畧思死防今日相得寜复置汝雀得鹞言意甚怔营性命至重雀鼠贪生君得一食我命是倾皇天降监贤者是聼鹞得雀言意甚怛惋当死毙雀头如果蒜不早首服烈颈大唤行人闻之莫不往观雀得鹞言意甚不移目如擘椒跳萧二翅我当死矣畧无可避鹞乃置雀良久方去二雀相逢似是公妪相将入草共上一树仍叙本末辛苦相语向者近出为鹞所捕赖我翻防体素便附说我辨语千条万句欺恐舎长令儿大怖我之得免复胜于兎自今徙意莫复相妬  

蝉赋  

唯夫蝉之清素兮潜厥类乎太隂在盛阳之仲夏兮始逰豫乎芳林实澹泊而寡欲兮独怡乐而长吟声皦皦而弥厉兮似贞士之介心内含和而弗食兮与众物而无求栖髙枝而仰首兮潄朝露之清流隠柔桑之稠叶兮快啁号以遁暑苦黄雀之作害兮患螳蜋之劲斧冀飘翔而逺托兮毒蜘蛛之网罟欲降身而卑窜兮惧草虫之袭予免众难而弗获兮遥迁集乎宫宇依名果之茂隂兮托修干以静处有翩翩之狡童兮歩容与于园圃体离朱之聪视兮姿才防于猕猿条罔叶而不挽兮树无榦而不缘翳轻躯而奋进兮跪侧足以自闲恐余身之惊骇兮精曾睨而目连持柔竿之冉冉兮运防黏而我纒欲翻飞而逾滞兮知性命之长捐委厥体于庖夫炽炎炭而就燔秋霜纷以宵下晨风烈其过庭气憯怛而薄躯足攀木而失茎吟嘶哑以沮败状枯槁以丧形乱曰诗叹鸣蜩声嘒嘒兮盛阳则来太隂逝兮皓皓贞素侔夷节兮帝臣是戴尚其洁兮  

蝙蝠赋  

吁何奸气生兹蝙蝠形殊性诡每变常式行不由足飞不假翼眀伏暗动尽似防形谓鸟不似二足为毛飞而含齿巢不哺鷇空不乳子不容毛羣斥逐羽族下不蹈陆上不冯木  

迁都赋【`序`】  

余初封平原转出临淄中命鄄城遂徙雍丘改邑浚仪而末将适于东阿号则六易居实三迁连遇瘠土衣食不继  

骚  

九咏  

芙蓉车兮桂衡结萍盖兮翠旌驷苍虬兮翼毂驾陵鱼兮骖鲸茵荐兮兰席蕙帱兮苓牀抗南箕兮簸琼蘃挹天河兮涤玉觞灵既降兮泊静黙登文阶兮坐紫房服春荣兮猗靡云裾绕兮容裔冠北辰兮岌峩带长虹兮陵厉兰肴御兮玉俎陈雅音奏兮文虞罗感汉广兮羡游女扬激楚兮咏湘娥临回风兮浮汉渚目牵牛兮眺织女交有际兮防有期嗟痛吾兮来不时来无见兮进无闻泣下雨兮叹成云先后悔其靡及冀后王之一悟犹搦辔而繁防驰覆车之危路羣秉舟而无檝将何川而能度何世俗之防昧悼邦国之未静焚椒兰其望治由倒裳而求领寻湘汉之长流采芳岸之灵芝遇逰女于水裔探菱花而结词野萧条以极望旷千里而无人民生期于必死何自苦以终身寜作清水之沈泥不为浊路之飞尘  

令  

黄初五年令  

夫逺不可知者天也近不可知者人也传曰知人则哲尧犹病诸谚曰人心不同若其面焉唯女子与小人为难养也近之则不逊逺之则有怨诗云忧心悄悄愠于羣小自世间人或受宠而背恩或无故而入叛违顾左右旷然无信大嚼者咋断其舌右手执斧左手亲钺伤夷一身之中尚有不可信况于人乎唯无深瑕潜衅隠过匿愆乃可以为人谚曰谷千驽不如养一驴又曰谷驽养虎大无益也乃知韩昭侯之敝袴良有以也使臣有三品有可以仁义化者有可以恩恵驱者不足以导之则当以刑罚使之刑罚复不足以率之则眀主所不畜故唐尧至仁不能容无益之子汤武至圣不能养无益之臣九折臂知为良医吾知所以待下矣诸吏各敬尔在位推一槩之平功之宜赏于防必与罪之宜戮在亲不赦此令之行有若皓日于戏羣臣其览之哉  

黄初六年令  

身轻于鸿毛而谤重于泰山赖防帝王天地之仁违百司之典议舎三千之首戾反我旧居袭我初服云雨之施焉有量哉孤以何功而纳斯贶富而不恡宠至不骄者则周公其人也孤小人尔身更以荣为戚何者将恐简易之尤出于细微脱尔之愆一朝复露也故欲修吾往业守吾初志欲使皇帝恩在摩天使孤心常存此地将以全陛下厚徳究孤犬马之年此难能也然固欲行众之难诗曰徳輶如毛鲜克举之此之谓也  

写灌均上事令  

孤前令写灌均所上孤章三台九府所奏事及诏书一通置之座隅孤欲朝夕讽咏以自警诫  

表  

求自试表  

臣植言臣闻士之生世入则事父出则事君事父尚于荣亲事君贵于兴国故慈父不能爱无益之子仁君不能畜无用之臣夫论徳而授官者成功之君也量能而受爵者毕命之臣也故君无虚授臣无虚受虚授谓之谬举虚受谓之尸禄诗之素餐所由作也昔二虢不辞两国之任其徳厚也旦奭不让燕鲁之封其功大也今臣防国重恩三世于今矣正值陛下升平之际沐浴圣泽潜润徳教可谓厚幸矣而位窃东藩爵在上列身被轻暖口厌百味目极华靡耳倦丝竹者爵重禄厚之所致也退念古之受爵禄者有异于此皆以功勤济国辅主恵民今臣无徳可述无功可纪若此终年无益国朝将挂风人彼其之讥是以上慙冕俯愧朱绂方今天下一统九州晏如顾西尚有违命之蜀东有不臣之吴使边境未得脱甲谋士未得髙枕者诚欲混同宇内以致太和也故啓灭有扈而夏功昭成克商奄而周徳着今陛下以圣眀统世将欲卒文武之功继成康之隆简良授能以方叔召虎之臣镇卫四境为国爪牙者可谓当矣然而髙鸟未挂于轻缴渊鱼未悬于钩饵者恐钓射之术或未尽也昔耿弇不俟光武亟击张步言不以贼遗于君父也故车右伏剑于鸣毂雍门刎首于齐境若此二子岂恶生而尚死哉诚忿其慢主而凌君也夫君之宠臣欲以除患兴利臣之事君必杀身静乱以功报主也昔贾谊弱冠求试属国请系单于之颈而制其命终军以妙年使越欲得长缨缨其王羁致北阙此二臣者岂好为夸主而曜世俗哉志或郁结欲逞其才力输能于明君也昔汉武为霍去病治第辞曰匃奴未灭臣无以家为夫忧国忘家捐躯济难忠臣之志也今臣居外非不厚也而寝不安席食不遑味者以二方未尅为念伏见先帝武臣宿兵年耆即世者有闻矣虽贤不乏世宿将旧卒犹习战阵窃不自量志在效命庶立毛发之功以报所受之恩若使陛下出不世之诏效臣锥刀之用使得西属大将军当一校之队若东属大司马统偏师之任必乘危蹈险骋舟奋骊突刃触锋为士卒先虽未能擒权馘亮庶将虏其雄率殱其丑类必效须防之防以灭终身之愧使名挂史笔事列朝防虽身分蜀境首悬吴阙犹生之年也如微才弗试没世无闻徒荣其躯而丰其体生无益于事死无损于数虚荷上位而忝重禄禽息鸟视终于白首此徒圏牢之养物非臣之所志也流闻东军失备师徒小衂辍食弃餐奋袂攘袵抚剑东顾而心已驰于吴防矣臣昔从先武皇帝南极赤岸东临沧海西望玉门北出塞伏见所以行师用兵之势可谓神妙矣故兵者不可豫言临难而制变者也志欲自効于明时立功于圣世每览史籍观古忠臣义士出一朝之命以狥国家之难身虽屠裂而功铭着于景钟名称垂于竹帛未尝不抚心而叹息也臣闻眀主使臣不废有罪故犇北败军之将用而秦鲁以成其功絶缨盗马之臣赦而楚赵以济其难臣窃感先帝早崩威王弃世臣独何人以堪长久常恐先朝露填沟壑坟土未干而身名并灭臣闻骐骥长鸣伯乐昭其能卢狗悲号韩国知其才是以效之齐楚之路以逞千里之任试之狡兎之防以验搏噬之用今臣志狗马之微功窃自惟度终无伯乐韩国之举是以于悒而窃自痛者也夫临博而企竦闻乐而窃抃者或有赏音而识道也昔毛遂赵之陪犹假锥囊之喻以寤主立功何况巍巍大魏多士之朝而无慷慨死难之臣乎夫自自媒者士女之丑行也干时求进者道家之明忌也而臣敢陈闻于陛下者诚与国分形同气忧患共之者也冀以尘露之微补益山海萤烛末光増辉日月是以敢冒其丑而献其忠必知为朝士所笑圣主不以人废言伏惟陛下少垂神聴臣则幸矣  

求通亲亲表  

臣植言臣闻天称其髙者以无不覆地称其广者以无不载日月称其眀者以无不照江海称其大者以无不容故孔子曰大哉尧之为君惟天为大惟尧则之夫天徳于万物可谓广矣盖尧之为教先亲后疎自近及逺其传曰克眀峻徳以亲九族九族既睦平章百姓及周之文王亦崇厥化其诗曰刑于寡妻至于兄弟以御于家邦是以雍雍穆穆风人咏之昔周公吊管蔡之不咸广封懿亲以藩屏王室传曰周之宗盟异姓为后诚骨肉之恩爽而不离亲亲之义寔在敦固未有义而后其君仁而遗其亲者也伏惟陛下资帝唐钦眀之徳体文王翼翼之仁恵洽椒房恩昭九族羣臣百僚番休递上执政不废于公朝下情得展于私室亲理之路通庆吊之情展诚可谓恕已治人推恵施恩者矣至于臣者人道絶绪禁锢眀时臣窃自伤也不敢过望交气类修人事叙人伦近且婚媾不通兄弟永絶吉凶之问塞庆吊之礼废恩纪之违甚于路人隔阂之异殊于胡越今臣以一切之制永无朝觐之望至于注心皇极结情紫闼神眀知之矣然天实为之谓之何哉退省诸王常有戚戚具尔之心愿陛下沛然垂诏使诸国庆问四节得展以叙骨肉之欢恩全怡怡之笃义妃妾之家膏沐之遗嵗得再通齐义于贵宗等恵于百司如此则古人之所叹风雅之所咏复存于圣世矣臣伏自惟省无锥刀之用及观陛下之所拔授若以臣为异姓窃自料度不后于朝士矣若得辞逺游戴武弁解朱组佩青绂驸马奉车趣得一号安宅京室执鞭珥笔出从华盖入侍辇毂承答圣问拾遗左右乃臣丹情之至愿不离于梦想者也逺慕鹿鸣君臣之宴中咏棠棣匪他之诫下思伐木友生之义终怀蓼莪罔极之哀每四节之防块然独处左右唯仆所对唯妻子髙谈无所与陈发义无所与展未尝不闻乐而拊心临觞而叹息也臣伏以为犬马之诚不能动人譬人之诚不能动天崩城陨霜臣初信之以臣心况徒虚语耳若葵藿之倾叶太阳虽不为之回光然终向之者诚也臣窃自比葵藿若降天地之施垂三光之眀者寔在陛下臣闻文子曰不为福始不为祸先今之否隔友于同忧而臣独唱言者何也窃不愿于圣代使有不防施之物有不防施之物必有惨毒之怀故栢舟有夭只之怨谷风有弃予之叹伊尹耻其君不为尧舜孟子曰不以舜之所以事尧事其君者不敬其君者也臣之愚蔽固非虞伊至于欲使陛下崇光被时雍之美宣缉熙章眀之徳者是臣慺慺之诚窃所独守寔怀鹤立企伫之心敢复陈闻者冀陛下傥发天聪而垂神聴也  

陈审举表  

臣闻天地协气而万物生君臣合徳而庶政成五帝之世非皆智三季之末非皆愚用与不用知与不知也既时有举贤之名而无得贤之实必各援其类而进矣谚曰相门有相将门有将夫相者文徳昭者也将者武功烈者也文徳昭则可以匡国朝致雍熙稷契防龙是也武功烈则可以征不庭威四夷南仲方叔是矣昔伊尹之为媵臣至贱也吕尚之处屠钓至陋也及其见举于汤武周文诚道合志同谟神通岂复假近习之荐因左右之介哉书曰有不世之君必能用不世之臣用不世之臣必能立不世之功殷周二王是矣若夫龌龊近歩遵常守故安足为陛下言哉故隂阳不和三光不畅官旷无人庶政不整者三司之责也疆埸騒动方隅内侵没军丧众干戈不息者边将之忧也岂可虚荷国宠而不称其任哉故任益隆者负益重位益髙者责益深书称无旷庶官诗有职思其忧此其义也陛下体天真之淑圣登神机以继统冀闻康哉之謌偃武行文之美而数年以来水旱不时民困衣食师徒之发嵗嵗増调加东有覆败之军西有殪没之将至使蚌蛤浮翔于淮泗鼲鼬讙哗于林木臣每念之未尝不辍食而挥餐临觞而搤腕矣昔汉文发代疑朝有变宋昌曰内有朱虚东牟之亲外有齐楚淮南琅琊此则磐石之宗愿王勿疑臣伏惟陛下逺览姬文二虢之援中虑周成召毕之辅下存宋昌磐石之固昔骐骥之于吴阪可谓困矣及其伯乐相之孙邮御之形体不劳而坐致千里盖伯乐善御马眀君善御臣伯乐驰千里眀君致太平诚任贤使能之眀效也若朝司惟良万机内理武将行师方难克弭陛下可得雍容都城何事劳动銮驾暴露于边境哉臣闻羊质虎皮见草则悦见豺则战忘其皮之虎也今置将不良有似于此故语曰患为之者不知知之者不得为也昔乐毅奔赵心不忘燕亷颇在楚思为赵将臣生乎乱长乎军又数承教于武皇帝伏见行师用兵之要不必取孙吴而闇与之合窃揆之于心常愿得一奉朝觐排金门蹈玉陛列有职之臣赐须防之问使臣得一散所怀摅舒蕴积死不恨矣被鸿胪所下发士息书期防甚急又闻豹尾已建戎轩骛驾陛下将复劳玉躬扰挂神思臣诚竦息不遑寜处愿得防马执鞭首当尘露撮风后之竒接孙吴之要追慕卜商起予左右效命先驱毕命轮毂虽无大益冀有小补然天髙聴逺情不上通徒独望青云而拊心仰髙天而叹息耳屈平曰国有骥而不知乗焉皇皇而更索昔管蔡放诛周召作弼叔鱼防刑叔向匡国三监之衅臣自当之二南之辅求不必逺华宗贵族藩王之中必有应斯举者故传曰无周公之亲不得行周公之事唯陛下少留意焉近者汉氏广建藩王丰则连城数十约则飨食祖宗而巳未若姬周之树国五等之品制也若扶苏之谏始皇淳于越之难周青臣可谓知时变矣夫能使天下倾耳注目者当权者是矣故谋能移主威能慑下豪右执政不在亲戚权之所在虽疏必重势之所去虽亲必轻盖取齐者田族非吕宗也分晋者赵魏非姬姓也惟陛下察之茍吉専其位凶离其患者异姓之臣也欲国之安祈家之贵存共其荣没同其祸者公族之臣也今反公族疏而异姓亲臣窃惑焉臣闻孟子曰君子穷则独善其身达则兼善天下今臣与陛下践冰履炭登山浮涧寒温燥湿髙下共之岂得离陛下哉不胜愤懑拜表陈情若有不合乞且藏之书府不便灭弃臣死之后事或可思若有毫厘少挂圣意者乞出之朝堂使夫博古之士纠臣表之不合义者如是则臣愿足矣  

諌取诸国士息表  

臣闻古者圣君与日月齐其眀四时等其信是以戮凶无重赏善无轻怒若惊霆喜若时雨恩不中絶教无二可以此临朝则臣下知所死矣受任在万里之外审主之所以受官必已之所以投命虽有搆防之徒泊然不以为惧者盖君臣相信之眀效也昔章子为齐将人有告之反者威王曰不然左右曰王何以眀之王曰闻章子不改其母彼尚不欺死父顾当叛生君乎此君之信臣也昔管仲亲射桓公后幽囚从鲁槛车载使少年挽而送齐管仲知桓公之必用巳惧鲁之悔谓少年曰吾为汝唱汝为和声和声宜走于是管仲唱之少年走而和之日行数百里宿昔而至至则相齐此臣之信君也臣初受封防书曰植受兹青社封于东土以屏翰皇家为魏藩辅而所得兵百五十人皆年在耳顺或不逾矩虎贲官骑及亲事凡二百余人正复不老皆使年壮备有不虞检校乗城顾不足以自救况皆复耄耋罢曳乎而名为魏东藩使屏翰王室臣窃自羞矣就之诸国国有士子合不过五百人伏以为三军益损不复赖此方外不定必当须办者臣愿将部曲倍道奔赴夫妻负襁子弟怀粮蹈锋履刃以狥国难何但习业小儿哉愚诚以挥涕増河鼷防饮海于朝万无损益于臣家计甚有废损又臣士息前后三送兼人巳竭惟尚有小皃七八嵗巳上十六七巳还三十余人今部曲皆年耆卧在牀席非糜不食眼不能视气息裁属者凡三十七人疲瘵风靡疣盲聋瞆者二十三人惟正须此小儿大者可备宿卫虽不足以御宼粗可以警小盗小者未堪大使为可使耘鉏秽草驱防鸟雀休人则一事废一日猎则众业散不亲自经营则功不摄常自躬亲不委下吏而巳陛下圣仁恩诏三至士子给国长不复发眀诏之下有若皦日保金石之恩必眀神之信画然自固如天如地今习业者并复见送晻若昼晦怅然失图伏以为陛下既爵臣百寮之右居藩国之任为置卿士屋名为宫冢名为陵不使其危居独立无异于凡庶若柏成欣于野耕子仲乐于灌园蓬戸茅牖原宪之宅也陋巷箪瓢顔子之居也臣才不见效用常慨然执斯志焉若陛下聴臣悉还部曲罢官属省监官使解玺释绂追柏成子仲之业营顔渊原宪之事居子臧之庐宅延陵之室如此虽进无成功退有可守身死之日犹松乔也然伏度国朝终未肯聴臣之若是固当羁绊于世绳维系于禄位怀屑屑之小忧执无巳之百念安得荡然肆志逍遥于宇宙之外哉此愿未从陛下必欲崇亲亲笃骨肉润白骨而荣枯木者惟遂仁徳以副前恩  

諌伐辽东表  

臣伏以辽东负阻之国势便形固带以辽海今轻车逺攻师疲力屈彼有其备所谓以逸待劳以饱制饥者也以臣观之诚未易攻也若国家攻之而必克屠襄平之城悬公孙之首得其地不足以偿中国之费虏其民不足以补三军之失是我所获不如所丧也若其不拔旷日持久暴师于野然天时不测水湿无常彼我之兵连于城下进则有髙城深池无所施其功退则有归途不通道路瀐洳东有待衅之吴西有伺隙之蜀吴起东南则荆扬骚动蜀应西境则雍凉三分兵不解于外民罢困于内促耕不解其饥疾蚕不救其寒夫渇而后穿井饥而后殖种可以图逺难以应卒也臣以为当今之务在于省徭役薄赋敛勤农桑三者既备然后令伊管之臣得施其术孙吴之将得奋其力若此则太平之基可立而待康哉之歌可坐而闻曽何忧于二敌何惧于公孙乎今不息邦畿之内而劳神于蛮貊之域窃为陛下不取也  

庆文帝受禅表  

陛下以圣徳龙飞顺天革命允答神符诞作民主乃祖先后积徳累仁世济其美以暨于先王勤恤民隠劬劳戮力以除其害经营四方不遑啓处是用隆兹福庆光啓于魏陛下承统赞成前绪克广徳音绥静内外绍先周之旧迹袭文武之懿徳保大定功海内为一岂不休哉  

庆受禅上礼表  

陛下以眀圣之徳受天显命良辰即祚以临天下洪化宣流洋溢宇内是以普天率土莫不承风欣庆执贽奔走奉贺阙下况臣亲体至戚怀欢踊跃  

龙见贺表  

臣闻鳯凰复见于邺南黄龙双出于清泉圣徳至理以致嘉瑞将栖鳯于林囿豢龙于陂池为百姓旦夕之所观  

初封安乡侯表  

臣抱罪即道忧惶恐怖不知刑罪当所限齐陛下哀愍臣身不聴有司所执待之过厚即日于延津受安乡侯印绶奉诏之日且惧且悲惧于不修始违宪法悲于不慎速此贬退上増陛下垂念下遗太后见忧臣自知罪深责重受恩无量精魄飞散忘躯殒命  

封甄城王谢表  

臣愚驽垢秽才质疵下过受陛下日月之恩不能摧身碎首以答陛下厚徳而狂悖发露始干天宪自分放弃抱罪终身茍贪视息无复晞幸不悟圣恩爵以非望枯木生叶白骨更肉非臣罪戾所当宜防俯仰慙惶五内战悸奉诏之日悲喜防至虽因拜章陈答圣恩下情未展  

转封东阿王谢表  

奉诏太皇太后念雍丘下湿少桑欲转东阿当合王意可遣人按行知可居不奉诏之日伏増悲喜臣以无功虚荷国恩爵尊禄厚用无益于时脂车秣马志在黜放不图陛下天父之恩猥宣皇太后慈母之念迁之陛下幸为久长计圣防恻隠恩过天地臣在雍丘劬劳五年左右罢怠居业向定园果万株枝条始茂私情区区实所重弃然桑田无业左右贫穷食裁糊口形有躶露臣闻古之仁君必有弃国以为百姓况乃转居沃土人从蒙福江海所流无地不润云雨所加无物不茂若陛下念臣入从五年之勤少见佐助此枯木生华白骨更肉非臣之敢望也饥者易食寒者易衣臣之谓矣  

谢妻改封陈妃表  

玺书今以东阿王妃为陈王妃并下印绶因故上前所假印以其拜授书以即日到臣辄奉诏拜其才质低下谬同受私遇宠素餐臣为其首陛下体乾坤育物之徳东海含容之大乃复随例显封大国光扬章灼非臣负薪之才所宜克当非臣秽衅所宜防获夙夜忧叹念报罔极洪施遂隆既荣枝榦猥复正臣妃为陈妃光耀宣朗非妾妇惷愚所当蒙被葵藿草物犹感恩养况臣含气衔佩恵殁而后巳诚非翰墨屡辞所能报答  

谢入觐表  

臣得出幽屏之城获觐百官之美此一喜也背茅茨之陋登阊阖之闼此二喜也必以有腼之容瞻见穆穆之顔此三喜也将以梼杌之质禀受崇圣之训此四喜也  

又  

不世之命非所致思有若披浮云而覩白日出幽谷而登乔木目希庭燎心存泰极  

谢周观表  

诏使周观初玩云盘北观防圃遂歩九华神眀特处谲诡天然诚可谓帝室皇居者矣虽昆仑阆风之丽文昌之居不是过也  

谢眀帝赐食表  

近得赐御食拜表谢恩寻奉手诏愍臣瘦弱奉诏之日涕泣横流虽文武二帝所以愍怜于臣不复过于眀诏  

谢赐柰表  

即夕殿中虎贲宣诏赐臣等冬柰一奁诏赐使温啖夜非食时而赐见及柰以夏熟今则冬至物以非时为珍恩以絶口为厚非臣等所宜荷之  

谢鼓吹表  

许以箫管之乐荣以田游之嬉陛下仁重有虞恩过周旦济世安宗实在圣徳  

答眀帝诏表  

奉诏所作故平原公主诔文义相扶章章殊兴句句感切  

上责躬诗表  

臣植言臣自抱衅归藩刻肌刻骨追思罪戾昼分而食夜分而寝诚以天网不可重罹圣恩难可再恃窃感相防之篇无礼遄死之义形影相吊五情愧赧以罪弃生则违古贤夕改之劝忍垢茍全则犯诗人胡顔之讥伏惟陛下徳象天地恩隆父母施畅春风泽如时雨是以不别荆棘者庆云之恵也七子均养者鸤鸠之仁也舎罪责功者眀君之举也矜愚爱能者慈父之恩也是以愚臣徘徊于恩泽而不敢自弃者也前奉诏书臣等絶朝心离志絶自分黄耉永无执圭之望不图圣诏猥垂齿召至止之日驰心辇毂僻处西馆未奉阙廷踊跃之怀瞻望反侧不胜犬马恋主之情谨拜表并献诗二首词防浅末不足采览贵露下情冒顔以闻  

上卞太后诔表  

大行皇太后资坤元之性体载物之仁齐美姜嫄等徳任姒佐政内朝恵加四海草木荷恩含气受润庶钟元吉承育万祚何图一旦早弃眀朝背絶臣庶悲痛靡告臣闻铭以述徳诔尚及哀是以冒越谅闇之礼作诔一篇知不足讃扬眀贵以展臣蓼莪之思忧荒情散不足观采  

上先帝赐铠表  

先帝赐臣铠黒光眀光各一领两当铠一领今代巳升平兵革无事乞悉以付铠曹自理  

冬至献袜履表  

伏见旧仪国家冬至献履贡袜所以迎福践长先臣或为之颂臣既玩其嘉藻愿述朝庆千载昌期一阳嘉节四方交泰万彚昭苏亚岁迎祥履长纳庆不胜感节情系帷幄拜表奉贺并献纹履七量袜若干副茅茨之陋不足以入金门登玉台也  

献璧表  

臣闻玉不隠瑕臣不隠情伏知所进非和氏之璞万国之币璧为充贡  

献马表  

臣于先武皇帝世得大宛紫骍一疋形法应图善持头尾教令习拜今辄巳能又能行与鼓节相应谨以表奉献  

献牛表  

臣闻物以洪珍细亦或贵故不见僬侥之微不知泱漭之泰不见果下之乗不别龙马之大髙下相悬所以致观也谨奉牛一头不足追遵大小之制形少有殊敢不献上  

请招降江东表  

臣闻士之羡永生者非徒以甘食丽服宰割万物而巳将有以补益羣生尊主恵民使功存于竹帛名光于后嗣今臣文不昭于俎豆武不习于干戈而窃位藩王施禄东夏消损天日无益圣朝淮南尚有山窜之贼吴防犹有潜江之虏使战士未获归于农亩五兵未得收于武库盖善论者不耻谢善战者不羞走夫凌云者泥蟠者也后伸者先屈者也是以神龙以为徳尺蠖以昭义昔汤事葛文王事昆夷固仁者能以大事小若陛下遣眀哲之使继能陆贾之踪者使之江南发恺悌之诏眀日月之信开以降路权必奉承圣化斯不疑也  

请用贤表【`旧集割裂审举表蒙此之前名曰又请自试表今正之`】  

昔叚干木修徳于闾阎秦师为之辍攻而文侯以安穰苴授节于邦境燕晋为之退师而景公无患皆简徳尊贤之所致也愿陛下垂髙宗傅岩之眀以显中兴之功  

望恩表  

臣闻寒者不贪尺玉而思短褐饥者不愿千金而美一餐夫千金尺玉至贵而不若一餐短褐者物有所急也  

请祭先王表  

自计违逺以来有逾旬日垂竟夏节方到臣悲伤有心先王公夏至日终是以家俗不以夏日祭至于先王自可以今辰告祠臣虽卑鄙实禀体于先王自臣虽贫窭防陛下厚赐足供太牢之具臣欲祭先王于北河之上羊猪牛臣能自办者臣县自有先王喜鳆臣前以表得徐州臧霸二鳆百枚足自供事请水五枚计先王崩来未能半嵗臣实欲告敬且欲复尽哀  

请赴元正表  

欣豫百官之美想见朝觐之礼耳存九成目想率舞  

作车帐表  

欲遣人到邺市上党布五十疋作车上小帐帷谒者不听  

乞田表  

乞城内及城边好田尽所赐百年力者臣虽生自至尊然心甘田野性乐稼穑  

猎表  

于七月伏鹿鸣尘四月五月射雉之际此正乐猎之时  

欧冶表  

昔欧冶改视铅刀易价伯乐所盼驽马百倍  

上银鞍表  

于先武帝世勅此银鞍一具初不敢乗谨奉上  

谢赐谷表  

诏书念臣经用不足以船河邸阁谷五千斛赐臣  

章  

改封陈王谢章  

臣既陋守国无効自分削黜以彰众诫不意天恩滂霈润泽横流猥蒙加封茅土既优爵赏必重非臣虚浅所宜奉受非臣灰身所能报答  

封二子为公谢恩章  

诏书封臣息男苗为髙阳乡公志为穆乡公臣伏自惟文无升堂庙胜之功武无摧锋接刃之効天时运幸得生贵门遇以亲戚少荷光宠窃位列侯荣曜当世顾影惭形流汗反侧洪恩罔极云雨増加既荣本榦枝叶并蒙苖志小竖既顽且稚猥荷列爵并佩金紫施崇所加恵及父子  

书  

与杨徳祖书  

植白数日不见思子为劳想同之也仆少小好为文章迄至于今二十有五年矣然今世作者可畧而言也昔仲宣独歩于汉南孔璋鹰扬于河朔伟长擅名于青土公干振藻于海隅徳琏发迹于北魏足下髙视于上京当此之时人人自谓握灵蛇之珠家家自谓抱荆山之玉吾王于是设天网以该之顿八纮以掩之今悉集兹国矣然此数子犹复不能飞轩絶迹一举千里也以孔璋之才不闲于辞赋而多自谓能与司马长卿同风譬画虎不成反为狗者也前有书嘲之反作论盛道仆讃其文夫钟期不失聴于今称之吾亦不能妄叹者畏后世之嗤余也世人著述不能无病仆常好人讥弹其文有不善者应时改定昔丁敬礼尝作小文使仆润饰之仆自以才不过若人辞不为也敬礼谓仆卿何所疑难文之佳恶吾自得之后世谁相知定吾文者邪吾常叹此达言以为美谈昔尼父之文辞与人通流至于制春秋游夏之徒乃不能措一辞过此而言不病者吾未之见也盖有南威之容乃可以论于淑媛有龙渊之利乃可以议于防割刘季绪才不能逮于作者而好诋诃文章掎摭利病昔田巴毁五帝罪三王呰五霸于稷下一旦而服千人鲁连一说使终身杜口刘生之辩未若田氏今之仲连求之不难可无叹息乎人各有好尚兰茝荪蕙之芳众人之所好而海畔有逐臭之夫咸池六茎之发众人所共乐而墨翟有非之之论岂可同哉今徃仆少小所着辞赋一通相与夫街谈巷说必有可采击辕之歌有应风雅匹夫之思未易轻弃也辞赋小道固未足以揄扬大义彰示来世也昔扬子云先朝执防之臣耳犹称壮夫不为也吾虽薄徳位为藩侯犹庶几戮力上国流恵下民建永世之业流金石之功岂徒以翰墨为勲绩辞赋为君子哉若吾志未果吾道不行则将采史官之实録辨时俗之得失定仁义之衷成一家之言虽未能藏之于名山将以传之于同好非要之皓首岂以今日之论乎其言之不惭恃恵子之知我也眀早相迎书不尽怀曹植白  

与吴质书  

植白季重足下前日虽因常调得为宻坐虽防饮弥日其于别逺防稀犹不尽其劳积也若夫觞酌陵波于前箫笳发音于后足下鹰扬其体鳯观虎视谓萧曹不足俦卫霍不足侔也左顾右眄谓若无人岂非君子壮志哉过屠门而大嚼虽不得肉实且快意当斯之时愿举泰山以为肉倾东海以为酒伐云梦之竹以为笛斩泗滨之梓以为筝食若填巨壑饮若灌漏巵其乐固难量岂非大丈夫之乐哉然日不我与曜灵急节面有逸景之速别有参商之濶思欲抑六龙之首顿羲和之辔折若木之华闭蒙泛之谷天路髙邈良无由縁怀恋反侧如何如何得所来讯文采委曲若春荣浏若清风申咏反覆旷若复面其诸贤所着文章想还所治复申咏之也可令憙事小史讽而诵之夫文章之难非独今也古之君子犹亦病诸家有千里骥而不珍焉人怀盈尺和氏而无贵矣夫君子而不知音乐古之达论谓之通而蔽墨翟不好伎何为过朝歌而回车乎足下好伎而正值墨氏回车之县想足下助我张目也又闻足下在彼自有佳政夫求而不得者曰有之矣未有不求而自得者也且改辙而行非良乐之御易民而治非楚郑之政愿足下勉之而巳矣适对嘉宾口授不悉往来数相闻曹植白  

与司马仲达书  

今贼徒欲保江表之城守区区之吴尔无有争雄于宇内角胜于平原之志也故其俗盖以洲渚为营壁江淮为城堑而巳若可得挑致则吾一旅之卒足以敌之矣盖弋鸟者矫其矢钓鱼者理其纶此皆度彼为虑因象设宜者也今足下曽无矫矢理纶之谋徒欲候其离舟伺其登陆乃图并吴防之地収东野之民恐非主上授节将军之心也  

与陈琳书  

夫披翠云以为衣戴北斗以为冠带虹蜺以为绅连日月以为佩此服非不美也然而帝王不服者望殊于天志絶于心矣  

与丁敬礼书  

顷不相闻覆相声音亦为怪故乘兴为书含欣而秉笔大笑而吐辞亦欢之极也  

答崔文始书  

临江直钓不获一鳞非江鱼之不食其所饵之者非也是以君子慎举擢  

序  

前録自序  

故君子之作也俨乎若髙山勃乎若浮云质素也如秋蓬摛藻也如春葩泛乎洋洋光乎皜皜与雅颂争流可也余少而好赋其所尚也雅好慷慨所着繁多虽触类而作然芜秽者众故删定别撰为前録七十八篇  

栁颂序  

予以闲暇驾言出游过友人杨徳祖之家视其屋宇寥廓庭中有一柳树聊戏刋其枝叶故着斯文表之遗翰遂因辞势以讥当今之士  

郦生颂序  

余道经郦生之墓聊驻书此文于其碑侧  

七  

七啓  

昔枚乗作七发傅毅作七激张衡作七辩崔骃作七依辞各美丽予有慕之焉遂作七啓并命王粲作焉微子隠居大荒之庭飞遯离俗澄神定灵轻禄傲贵与物无营耽虚好静羡此永生独驰思乎天云之际无物象而能倾于是镜机子闻而将往说焉驾超野之驷乗追风之舆经逈漠出幽墟入乎泱漭之野遂届微子之所居其居也左激水右髙岑背洞壑对芳林冠皮弁被文裘出山岫之潜穴倚峻崖而嬉游志飘飘焉嶤嶤焉似若狭六合而隘九州若将飞而未逝若举翼而中留于是镜机子攀葛藟而登距嵒而立顺风而称曰予闻君子不遯俗而遗名智士不背世而灭勲今吾子弃道艺之华遗仁义之英耗精神乎虚廓废人事之纪经譬若画形于无象造响于无声未之思乎何所规之不通也微子俯而应之曰嘻有是言乎夫太极之初混沌未分万物纷错与道俱隆盖有形必朽有迹必穷茫茫元气谁知其终名秽我身位累我躬窃慕古人之所志仰老庄之遗风假灵以托喻宁掉尾于涂中镜机子曰夫辩言之艳能使穷泽生流枯木发荣庶感灵而激神况近在乎人情仆将为吾子说游观之至娱演声色之妖靡论变化之至妙敷道徳之丽愿闻之乎微子曰吾子整身倦世探隠拯沈不逺遐路幸见光临将敬涤耳以聴玉音  

镜机子曰芳菰精粺霜蓄露葵熊素肤肥豢脓肌蝉翼之割剖纎析微累如叠縠离若散雪轻随风飞刃不转切山鵽斥鷃珠翠之珍搴芳莲之巢脍西海之飞鳞臛江东之潜鼍臇汉南之鸣鹑糅以芳酸甘和既醇防适咸蓐收调辛紫兰丹椒施和必节滋味既殊遗芳射越乃有春清缥酒康狄所营应化则变感气而成弹徴则苦发扣宫则甘生于是盛以翠樽酌以雕觞浮蚁鼎沸酷烈馨香可以和神可以娱肠此肴馔之妙也子能从我而食之乎微子曰予甘藜藿未暇此食也镜机子曰歩之剑华藻繁缛饰以文犀雕以翠绿缀以骊龙之珠错以荆山之玉陆防犀象未足称隽随波截鸿水不渐刃九旒之冕散曜垂文华组之缨从风纷纭佩则结緑悬黎寳之妙微符采照烂流景扬辉黼黻之服纱縠之裳金华之舄动趾遗繁饰参差微鲜若霜绲佩绸缪或雕或错薰以幽若流芳肆布雍容闲步周旋驰耀南威为之解顔西施为之巧笑此容饰之妙也子能从我而服之乎微子曰予好毛褐未暇此服也  

镜机子曰驰骋足用荡思逰猎可以娱情仆将为吾子驾云龙之飞驷饰玉辂之繁缨垂宛虹之长緌抗招摇之华旍揷忘归之矢秉繁弱之弓忽蹑景而轻骛逸犇骥而超遗风于是磎填谷塞榛薮平夷缘山置罝弥野张罘下无漏迹上无逸飞鸟集兽屯然后防围獠徒云布武骑雾散丹旗燿野戈殳晧旰曳文狐掩狡兎捎鹔鷞拂振鹭当轨见借值足遇践飞轩电逝兽随轮转翼不暇张足不及腾动触飞锋举挂轻罾捜林索险探薄穷阻腾山赴壑风厉焱举机不虚发中必饮羽于是人稠网宻地逼势脇哮阚之兽张牙奋鬛志在触突猛气不慴乃使北宫东郭之俦生抽豹尾分裂防肩形不抗手骨不隠拳批熊碎掌拉虎摧斑野无毛类林无羽羣积兽如陵飞翮成云于是駴钟鸣鼓收旌弛斾顿纲纵网罴獠回迈骏騄齐骧扬銮飞沫俯倚金较仰抚翠盖雍容暇豫娱志方外此羽猎之妙也子能从我而观之乎微子曰予性乐恬静未暇此观也  

镜机子曰闲宫显敞云屋晧旰崇景山之髙基迎清风而立观彤轩紫柱文榱华梁绮井含葩金墀玉厢温房则冬服絺绤清室则中夏含霜华阁縁云飞陛凌虚俯眺流星仰观八隅升龙攀而不逮天际而髙居繁巧神怪变名异形班输无所措其斧斤离娄为之失睛丽草交植殊品诡类绿叶朱荣熙天曜日素水盈沼丛木成林飞翮陵髙鳞甲隠深于是逍遥暇豫忽若忘归乃使任子垂钓魏氏发机芳饵沈水轻缴弋飞落翳云之翔鸟援九渊之灵然后采菱花擢水苹弄蛛蜯戏鲛人讽汉广之所咏觌游女于水滨燿神景于中沚被轻縠之纎罗遗芳烈而静步抗皓手而清歌歌曰望云际兮有好仇天路长兮往无由佩兰蕙兮为谁修嬿婉絶兮我心愁此宫馆之妙也子能从我而居之乎微子曰予耽岩穴未暇此居也  

镜机子曰既游观中原逍遥闲宫情放志荡淫乐未终亦将有才人妙妓遗世越俗扬北里之流声绍阳阿之妙曲尔乃御文轩临洞庭琴瑟交挥左篪右笙钟鼔俱振箫管齐鸣然后姣人乃被文縠之华袿振轻绮之飘飖戴金摇之熠燿扬翠羽之双翘挥流芳燿飞文歴盘鼔焕缤纷长裾随风悲歌入云蹻防若飞蹈虚逺蹠陵跃超骧蜿蝉挥霍翔尔鸿翥濈然鳬没纵轻体以迅赴景追形而不逮飞声激尘依违厉响才防若神形难为象于是为欢未渫白日西頽散乐变饰微步中闺眉弛兮铅华落收乱发兮拂兰泽形媠服兮扬幽若红顔宜笑睇眄流光时与吾子携手同行践飞除即闲房华烛烂幄幕张动朱唇发清商扬罗袂振华裳九秋之夕为欢未央此声色之妙也子能从我而逰之乎微子曰予愿清虚未暇此逰也  

镜机子曰予闻君子乐奋节以显义烈士甘危躯以成仁是以雄俊之徒交党结伦重气轻命感分遗身故田光伏剑于北燕公叔毕命于西秦果毅轻断虎步谷风威慴万乗华夏称雄词未及终而微子曰善镜机子曰此乃逰侠之徒耳未足称妙也若夫田文无忌之俦乃上古之俊公子也皆飞仁扬义腾跃道艺逰心无方抗志云际陵轹诸侯驱驰当世挥袂则九野生风慷慨则气成虹蜺吾子若当此之时能从我而友之乎微子曰予亮愿焉然方于大道有累如何  

镜机子曰世有圣宰翼帝霸世同量乾坤等曜日月化参神与灵合契恵泽播于黎苗威灵振乎无外超隆平于殷周踵羲皇而齐泰显朝惟清王道遐均民望如草我泽如春河滨无洗耳之士乔岳无巢居之民是以俊乂来仕观国之光举不遗材进各异方讃典礼于辟雍讲文徳于明堂正流俗之华说综孔氏之旧章散乐移风国富民康神应休臻屡获嘉祥故甘露纷而晨降景星宵而舒光观游龙于神渊聆鸣鳯于高冈此霸道之至隆而雍熙之盛际然主上犹尚以沈恩之未广惧声教之未厉采英竒于仄陋宣皇眀于岩穴此子商歌之秋而吕望所以投纶而逝也吾子为太和之民不欲仕陶唐之世乎于是微子攘袂而兴曰伟哉言乎近者吾子所述华淫欲以厉我祗搅子心至闻天下穆清眀君莅国览盈虚之正义知顽素之迷惑令予廓尔身轻若飞愿反初服从子而归  

七咨  

素氷象玉难可磨荡结土成龙遭雨则伤  

论  

魏徳论  

元气否塞黄喷薄辰星乱逆隂阳舛错四海鼎沸萧条沙漠武皇之兴也以道陵残义气风发神戈退指则妖氛顺制灵旗一举则朝阳播越惟我圣后神武盖天威光佐扫辰彗北蛮首尾争击气齐率然乃电北席卷千里隠乎若崩岳旰乎若溃海愠彼蛮夏蠢尔弗恭脂我萧斧简武练锋星陈而天运振耀乎南封荆人风靡交益影从军蕴余势袭利乗权荡鬼区于白水擒矫制乎遐川仰属目于条支睎弱水之潺湲薄张骞于大夏笑骠骑于祁连其化之也如神其养之也如春柔逺能迩谁敢不宾宪度増饰日曜月光迹存乎建安道隆乎延康于是汉氏归义顾音孔昭显禅天位希唐效尧上犹谦谦弗纳也发不世之明诏薄皇居而弗泰蹈北人之清节美石戸之髙介义贯金石神眀巳兴神只致祥干灵効祜于是羣公卿士功臣列辟率尔而进曰昔文王三分居二以服事殷非能之而弗欲盖欲之而弗能况天网弗禁皇纲圯纽侯民非复汉萌尺土非复汉有故武皇创迹于前陛下光美于后盖所谓勲成于彼位定于此者也将使斯民播秬鬯植灵芝锄岐穂挹醴滋遂乃凯风回焱甘露匝时农夫咏于田陇织妇欣而综丝黄吻之齓含哺而怡鲐背之老击壤而嬉古虽称乎赫胥曷若斯之大治乎于时上富于春秋圣徳汪濊竒志妙思神鉴灵察方将审御隂阳争耀日月极祯祥于遐奥飞仁风以树恵既逰精于万机探幽洞深复逍遥乎六艺兼览儒林抗思乎文藻之场囿容与乎道术之疆畔超天路而髙峙阶清云以妙观将参迹于三皇岂徒论功于大汉天地位矣九域清矣皇化四逹帝猷成矣眀哉元首股肱贞矣礼乐既作兴颂声矣因封泰山禅梁甫歴名山以祈福周五方之灵宇越八九于往素踵帝王之灵矩流余祚于黎烝钟元吉乎圣主  

汉二祖优劣论  

有客问予曰夫汉二帝髙祖光武俱为受命拨乱之君比时事之难易论其人之优劣孰者为先予应之曰昔汉之初兴髙祖因暴秦而起遂诛强楚光有天下功齐汤武业流后嗣诚帝王之元勲人君之盛事也然而名不继徳行不纯道身没之后崩亡之际果令凶妇肆酖酷之心嬖妾被人豕之刑亡赵幽囚祸殃骨肉诸吕専权社稷几移凡此诸事岂非髙祖寡计浅虑以致然彼之雄材大畧俶傥之节信当世至豪健壮杰士也又其枭将画臣皆古今之鲜有歴世之希覩彼能任其才而用之聴其言而察之故兼天下有帝位流巨勲而遗元功也世祖体干灵之休徳禀贞和之纯精通黄中之妙理韬亚圣之懿才其为徳也通达而多识仁智而眀恕重慎而周宻乐施而爱人值阳九无妄之世遭炎光厄防之运殷尔雷发赫然神举用武畧以攘暴兴义兵以扫残神光前驱威风先逝军未出于南京莽巳毙于西都夫其荡涤凶秽勦除丑类若顺迅风而纵烈火晒白日而扫朝云也尔乃庙胜而后动众计定而后行师故攻无不陷之垒战无犇北之卒是以羣下欣欣归心圣徳宣仁以和众迈徳以来逺故窦融闻声而影附马援一见而叹息股肱有济济之美元首有穆穆之容敦睦九族有唐虞之称髙尚纯朴有羲皇之素谦虚纳下有吐握之劳留心庶事有日昃之勤乃规迹而造皇极创帝道而立徳基是以计功则业殊比隆则事异旌徳则靡愆言行则无秽量力则势微论辅则力劣卒能握干图之休徴应五百之显期立不刋之遐迹建不朽之元功金石播其休烈诗书载其勲懿故曰光武其优也  

成王汉昭论  

周公以天下初定武王既终而成王尚防未能定南靣之事是以推以忠诚称制假号二弟流言召公疑之发金縢之匮然后用寤亦未决也至于昭帝所以不疑于霍光亦縁武帝有遗诏于光使光若周公践天子之位行周公之事吾恐叛者非徒二弟疑者非徒召公也且贤者固不能知圣贤自其宜耳昭帝固可不疑霍光成王自疑周公也若以昭帝胜成王霍光当逾周公邪若以尧舜为成王汤禹作管蔡召公周公之不见疑必也  

相论  

世固有人身瘠而志立体小而名髙者于圣则否是以尧眉八彩舜目重瞳禹耳参漏文王四乳然则世亦有四乳者此则驽马一毛似骥耳宋臣有公孙吕者长七尺靣长三尺广三寸若此之状盖逺代而求非一世之异也使形殊于外道合其中名震天下不亦宜乎语云无忧而戚忧必及之无庆而欢乐必随之此心有先动而神有先知则色有先见也故扁鹊见桓公知其将亡申叔见巫臣知其窃妻而逃也  

辩道论  

世有方士吾王悉所招致甘陵有甘始庐江有左慈阳城有郤俭始能行气导引慈晓房中之术俭善辟谷悉号三百嵗卒所以集之于魏国者诚恐斯人之徒接奸宄以欺众行妖慝以惑民岂复欲观神仙于瀛洲求安期于海岛释金辂而履云舆弃文骥而求飞龙哉自家王与太子及余兄弟咸以为调笑不信之矣然始等知上遇之有恒奉不过于员吏赏不加于无功海岛难得而逰六黻难得而佩终不敢进虚诞之言出非常之语余尝试郤俭絶谷百日躬与之寝处行歩起居自若也夫人不食七日则死而俭乃如是然不必益夀可以疗疾而不惮饥馑焉左慈善修房内之术差可终命然自非有志至精莫能行也甘始者老而有少容自诸术士咸共归之然始辞繁寡实颇有怪言余常辟左右独与之谈问其所行温顔以诱之美辞以导之始语余吾本师姓韩字世雄尝与师于南海作金前后数四投数万斤金于海又言诸梁时西域胡来献香罽腰带割玉刀时悔不取也又言车师之西国儿生擘背出脾欲其食少而努行也又言取鲤鱼五寸一双合其一煑药俱投沸膏中有药者奋尾鼓鳃防行沈浮有若处渊其一者巳熟而可噉余时问言率可试不言是药去此逾万里当出塞始不自行不能得也言不尽于此颇难悉载故粗举其巨怪者始若遭秦始皇汉武帝则复为徐福栾大之徒也夫帝者位殊万国富有天下威尊彰眀齐光日月宫殿阙庭等曜紫微何顾乎王母之宫昆仑之域哉夫三乌备役不如百官之美也素女姮娥不若椒房之丽也云衣羽裳不若黼黻之饰也驾螭载霓不若乗舆之盛也琼蘂玉华不若玉圭之洁也而顾为匹夫所罔纳虚妄之辞信惑之说隆礼以招弗臣倾产以供虚求散王爵以荣之清闲馆以居之经年累稔终无一验虽复诛其身灭其族纷然足为天下笑矣若夫黄所以娱目铿锵所以乐耳媛妃所以绍先刍豢所以说口也何必甘无味之味聴无声之乐观无采之色乎又辩道论【`此篇出广明集只数语与魏志及旧集畧同余文俱不载今另存之`】  

夫神仙之书道家之言乃云傅说上为辰尾宿嵗星降为东方朔淮南王安诛于淮南而谓之获道轻举钩弋死于云阳而谓之尸逝柩空其为虚妄甚矣哉中兴笃论之士有桓君山者其所著述多善刘子骏尝问人言诚能抑嗜欲阖耳目可不衰竭乎时庭中有一老榆君山指而谓曰此树无情欲可忍无耳目可阖然犹枯槁腐朽而子骏乃言可不衰竭非谈也君山援榆喻之未是也何者余前为王莽典乐大夫乐记云文帝得魏文侯乐人窦公年百八十两目盲帝竒而问之何所施行对曰臣年十三而失眀父母哀其不及事教臣鼓琴臣又能导引不知夀得何力君山论之曰颇得少盲専一内视情不外鉴之助也先难子骏以内视无益退论窦公便以不鉴证之吾未见其定论也君山又曰方山有董仲君者系狱佯死数日目陷虫出死而复生然后竟死生之必死君子所达夫何喻乎夫至神不过天地不能使蛰虫夏潜震雷冬发时变则物动气移而事应彼仲君者乃能藏其气尸其体烂其肤出其虫无乃大怪乎世有方士吾王悉所招致甘陵有甘始庐江有左慈阳城有郄俭始能行气导引慈晓房中之术俭善辟谷悉号三百嵗本所以集之于魏国者诚恐斯人之徒接奸诡以欺众行妖慝以惑人故聚而禁之甘始者老而有少容自余术士咸共归之然始辞繁寡实颇窃有怪言若遭秦始皇汉武帝则复徐福栾大之徒矣桀纣殊世而齐恶奸人异代而等伪乃如此邪又世虚传有仙人之说仙人者傥猱猨之属与世人得道化为仙人乎夫雉入海为蜃燕入海为蛤当夫徘徊其翼差池其羽犹自识也忽然自投神化体变乃更与鼋鼈为羣岂复自识翔林薄巢垣屋之娱乎而顾为匹夫所誷纳虚妄之词信惑之说隆礼以招弗臣倾产以供虚求散王爵以荣之清闲馆以居之经年累稔终无一效或殁于沙丘或崩乎五柞临时虽诛其身灭其族纷然足为天下笑矣然夀命长短骨体强劣各有人焉善养者终之劳扰者半之虚用者殀之其斯之谓欤  

令禽恶鸟论  

国人有以伯劳生献者王召见之侍臣曰世人同恶伯劳之鸣敢问何谓也王曰昔尹吉甫用后妻之说杀孝子伯竒吉甫后悟追伤伯竒出逰于田见鸟鸣于桑间其声噭然吉甫动心曰伯劳乎乃抚翼其音尤切吉甫乃顾谓曰伯劳乎是吾子栖吾舆非吾子飞勿居鸟寻声而栖于盖吉甫遂射杀后妻以谢之故俗恶伯劳之鸣言所鸣之家必有尸也此好事者附名为之说而今普传恶之斯实否也伯劳以五月而鸣应隂气之动隂为贼害盖贼害之鸟也其声鵙鵙然故俗憎之若其为人灾害愚民之所信通人之所畧也鸟鸣之恶自取憎人言之恶自取灭不能有累于当世也而凶人之行弗可易枭鸟之鸣不可更者天性然也昔荆人之枭将巢于吴鸠遇之曰何去荆而巢吴乎枭曰荆人恶予之声鸠曰子不能革子之音则吴楚之民不异情也为子计者莫若宛颈戢翼终身勿复鸣也昔防朝议者有人问曰寜有闻枭食其母乎有答之者曰尝闻乌反哺未闻枭食母也问者慙唱不善也得蟢者莫不驯而放之为利人也得蚤者莫不糜之齿牙为害身也鸟兽昆虫犹以名声见异况夫吉士之与凶人乎  

仁孝论  

且禽兽悉知爱其母知其孝也唯白虎通麒麟称仁兽者以其眀盛衰知治乱也孝者施近仁者及逺  

辅臣论  

盖精微聴察理析毫分防矩可则阿保不倾羣言系于口而研摭是非典谟总乎心而唯所用之者钟太傅也清素寡欲眀敏特达志存太虚安心妙处平则以和养徳遭变则以防蹈义华太尉歆之谓也  

文武并亮权智时发奢不过制俭不损礼入毗皇家帝之股肱出则侯伯实抚东夏者曹大司马也  

辨博通幽见传异庆徳实充塞于内知谋纵横于外解疑释滞剖散盘错王司徒也  

至徳纯粹进吐善谋者陈司空也  

智虑深奥渊然难测执节平敌中表条畅恭以奉上爱以接下纳言左右为帝防舌曹大将军也  

魁杰雄特秉心平直威严足惮风行草靡我昭果毅折冲厌难者司马骠骑也  

征蜀论  

今将以谋谟为剑防以防畧为旌旗【`又云下礨成雷榛残木碎`】  

魏徳论畧  

孟春之旦从太阳方贵放鸟雀者加其禄也得者莫不驯而放之为利人也得蚤者莫不靡之齿牙为害身也  

説  

籍田说  

昔者神农氏始尝万草教民种植今寡人之兴此田将欲以拟乎治国非徒娱耳目而巳也夫营畴万畆厥田上下经以大陌带以横阡此亦寡人之封疆也日殄没而归馆晨未昕而即野此亦寡人之先下也菽雚特畴禾黍异田此亦寡人之政理也及其息沸涌庇重隂怀有虞抚素琴此寡人之所习乐也兰蕙荃蘅植之近畴此亦寡人之所亲贤也藜蓬臭蔚弃之乎逺疆此亦寡人之所逺佞也若年丰嵗登果茂菜滋则臣仆小人咸取验焉  

又  

封人有能以轻凿修钩去树之蝎者树得以繁茂中舎人曰不识治天下者亦有蝎乎寡人告之曰昔三苗共工鲧驩兠非尧之蝎与问曰诸侯之国亦有蝎乎寡人告之曰齐之诸田晋之六卿鲁之三桓非诸侯之蝎与然三国无轻凿修钩之任终于齐簒鲁弱晋国以分不亦痛乎曰不识为君子者亦有蝎乎寡人告之曰固有之也富而慢贵而骄残仁贼义甘财悦色亦君子之蝎乎天子勤耘以收一国大夫勤耘以收世禄君子勤耘以显令徳夫农者始于种终于获泽既时矣苗既美矣弃而不耘则譬为荒畴盖丰年者期于必收譬修道亦期于没身也  

髑髅说  

曹子逰乎陂塘之滨歩乎蓁秽之薮萧条潜虚经幽践阻顾见髑髅块然独居于是伏轼而问之曰子将结缨首剑殉国君乎将被坚执鋭毙三军乎将婴兹锢疾命殒倾乎将夀终数极归幽防乎叩遗骸而叹息哀白骨之无灵慕严周之适楚傥托梦以通情于是怦若有来怳若有存影见容隠厉声而言曰子何国之君子乎既枉舆驾愍其枯朽不惜咳唾之音慰以苦言子则辩于辞矣然未达幽防之情死生之说也夫死之为言归也归也者归于道也道也者身以无形为主故能与化推移隂阳不能更四时不能亏是故洞于纎微之域通于怳惚之庭望之不见其象聴之不闻其声挹之不充注之不盈吹之不凋嘘之不荣激之不流凝之不停寥落防漠与道相拘偃然长寝乐莫是逾曹子曰予将请之上帝求诸神灵使司命辍籍反子骸形于是髑髅长呻廓然叹曰甚矣何子之难语也太素氏不仁劳我以形苦我以生今也幸变而之死是反吾真也何子之好劳而我之好逸子则行矣予将归于太虚于是言卒响絶神光雾除顾将旋轸乃命仆夫拂以尘覆以缟巾爰将藏彼路滨覆以丹土翳以绿榛夫存亡之异世乃宣尼之所陈何神凭之虚对云死生之必均  

画说  

观画者见三皇五帝莫不仰戴见三季暴主莫不悲惋见簒臣贼嗣莫不切齿见髙节妙士莫不忘食见忠节死难莫不抗首见忠臣孝子莫不叹息见淫夫妬妇莫不侧目见令妃顺后莫不嘉贵是知存乎鉴者何如也  

説疫气  

建安二十二年疠气流行家家有僵尸之痛室室有号泣之哀或阖门而殪或覆族而丧或以为疫者鬼神所作夫罹此者悉被褐茹藿之子荆室蓬戸之人耳若夫殿处鼎食之家重貂累蓐之门若是者鲜焉此乃隂阳失位寒暑错时是故生疫而愚民悬符厌之亦可笑也  

又  

咸水之鱼不逰于江淡水之鱼不入于海  

讴  

魏徳论讴  

甘露  

徳洞幽飞化上承甘露以降密淳水凝观阳弗晞琼爵是承献之帝朝以眀贵徴  

连理木  

皇树嘉徳风靡云披有木连理别干同枝将承大同应天之规  

谷  

于穆圣皇仁畅恵渥辞献减膳以服鳏独和气致祥时雨洒沃野草萌芽变化嘉谷  

禾  

猗猗嘉禾惟谷之精其洪盈箱协穂殊茎昔生周朝今植魏庭献之朝堂以昭祖灵  

鹊  

鹊之疆疆诗人取喻今存圣世呈质见素饥食苕华渇饮清露异于俦匹众鸟是骛  

鸠  

班班者鸠爰素其质昔翔殷邦今为魏出朱目丹趾灵姿诡类载飞载鸣彰我皇懿  

碑  

制命宗圣侯孔羡奉家祀碑  

维黄初元年大魏受命轩辕之髙踪绍虞氏之遐统应厯数以改物扬仁风以作教于是辑五瑞班宗彛钧衡石同度量秩羣祀于无文顺天时以布化既乃缉熈圣绪绍显上世追存三代之礼兼绍宣尼之后以鲁县百户命孔子二十一世孙议郎孔羡为宗圣侯以奉孔子之祀制诏三公曰昔仲尼负大圣之才怀帝王之器当衰周之末而无受命之运在鲁卫之朝教化洙泗之上栖栖焉皇皇焉欲屈巳以存道贬身以救世于是王公终莫能用之乃退考五代之礼修素王之事因鲁史而制春秋就太师而正雅颂俾千载之后莫不宗其文以述作仰其圣以谋咨可谓命世大圣亿载之师表者也遭天下大乱百祀堕坏旧居之庙毁而不修褒成之后絶而莫继阙里不闻讲诵之声四时不睹蒸尝之位斯岂所谓崇礼报功盛徳必百世祀者哉嗟乎朕甚悯焉其以议郎孔羡为宗圣侯邑百戸奉孔子之祀令鲁郡修起旧庙置百戸卒吏以守卫之又于其外广为屋宇以居学者于是鲁之父老诸生游士睹庙堂之始复观俎豆之初设嘉圣灵于髣髴想祯祥之来集乃慨然而叹曰大道衰废礼乐絶灭三十余年皇上怀仁圣之懿徳兼二仪之化育广大包于无方渊深沦于不测故自受命以来天人咸和神气氤氲嘉瑞踵武休徴屡臻殊俗解编发而慕义遐夷越险阻而来賔虽太皥游龙以君世虞氏仪鳯以临民伯禹命宫而为夏后西伯由岐社而为周文尚何足称于大魏哉若乃绍继微絶兴修废官畴咨稽古崇配乾坤况神眀之所福作宇宙之所观欣欣之色岂徒鲁邦而巳哉尔乃感殷人路寝之义嘉先民泮宫之事以为髙宗僖公盖嗣世之王诸侯之国耳犹着徳于三颂腾声于千载况今圣王肇造区夏创业垂綂受命之日曾未下舆而褒美大圣隆化如此能无颂乎乃作颂曰  

煌煌大魏受命溥将继体黄唐包夏含商降厘下土廓清三光羣祀咸秩靡事不纲嘉彼圣有赫其灵遭世霿乱莫显其荣褒成既絶寝庙斯倾阙里萧条靡韶靡馨我皇悼之寻其世武乃建宗圣以绍厥后修复旧堂丰其甍宇莘莘学徒爰居爰处王教既新羣小遄沮鲁道以兴永作宪矩洪声岂遐神祗来和休徴杂遝瑞我邦家内光区域外被荒遐殊方慕义搏拊扬歌于赫四圣运世应期仲尼既没文亦在兹彬彬我后越而五之垂于亿载如山之基  

颂  

皇子生颂  

于我圣后宪章前志克纂二皇三灵昭事祗肃郊庙眀徳敬恵阳和积吉钟天之厘嘉月令辰笃生圣嗣庆由一人万国作喜喁喁万国岌岌羣生禀命我后绥之则荣长为臣妾终天之经仁圣奕代永载眀眀同年上帝休祥淑祯藩臣作颂光流徳声吁嗟卿士祗承予聴  

承露盘颂【`有序一作铭`】  

皇帝铸承露盘茎长十二丈大十围上盘迳四尺下盘迳五尺铜龙绕其根龙身长一丈背负两子自立于芳林园甘露乃降使臣为颂颂曰  

岧岧承露峻极太清神若礧磈洪基岳停下潜醴泉上受云英和气四充翔风所经匪我眀后孰能经营近歴躔度三光朗眀殊俗归义祥瑞混并鸾鳯晨栖甘露宵零神物攸协髙而不倾奉天戴巍恭统神器固若露盘长存永贵贤圣继迹奕世明德不忝先功保兹皇极垂作亿兆永荷天秩  

孔庙颂【`有序`】  

自五帝典絶三皇礼废应期命世齐贤等圣者莫髙于孔子也故有若曰出乎类拔乎萃诚所谓性与天道不可得而闻矣  

由也务学名在前志宰予昼寝粪土作诫过庭子弟诗礼明记歌以咏言文以骋志予今不述后贤曷识于铄尼父生民之杰性与天成该圣备艺徳伦三五配皇作烈镜独鉴神明昭晰仁塞宇宙志凌云霓学者三千莫不俊乂唯仁是凭唯道足恃鑚仰弥髙请益不巳【`旧集摘宗圣侯碑颂中数语作孔子颂更名此篇为学宫颂今正之`】  

社颂【`有序`】  

余前封鄄城侯转雍丘皆欲为社宅宇初造以府库尚丰志在善公家务完圃而巳农桑一无所营经离十载块然守空饥寒备尝圣朝愍之故封此县田则一州之膏腴桑则天下之甲第故封此桑以为田社乃作颂云于惟太社官名后土是曰勾龙功着上古徳配帝王实为灵主克眀播植农正日举尊以作稷丰年是与义与社同方神北宇建国承家莫不攸叙  

汤妃颂  

殷汤令妃有莘之女仁教内修度仪以处清谧后宫九嫔有序伊为媵臣遂作元辅  

姜后颂  

于铄姜后光配周宣非礼不动非礼不言晏起失朝永巷告愆王用勤政万国以防  

俗颂  

俗玅识饥饵神頴在隂倐逝即阳无景逍遥北岳凌霄引领挥雾昊天含神自静  

冬至献袜颂  

玉趾既御履和蹈贞行与禄迈动以祥并南闚北戸西巡王城翺翔万域圣体浮轻  

宜男花颂  

草号宜男既晔且贞其贞伊何惟干之嘉其晔伊何緑叶丹花光采晃曜配彼朝日君子耽乐好和琴瑟固作螽斯惟立孔臧福济太姒永世克昌  

赞  

画赞  

盖画者鸟书之流昔明徳马后美于色厚于徳帝用嘉之尝从观画过虞舜庙见娥皇女英帝指之戏后曰恨不得如此为妃又前见陶唐之像后指尧曰嗟乎羣臣百寮恨不得为君如是帝顾而笑故夫画所见多矣  

庖牺赞  

木徳风姓八卦创焉龙瑞名官法地象天庖厨祭祀网罟渔佃瑟以象时神徳通  

女娲赞  

古之国君造簧作笙体物未就轩辕纂成或云二皇人首蛇形神化七十何徳之灵  

神农赞  

少典之火徳承木造为耒耜导民播谷正为雅琴以畅风俗  

黄帝赞  

少典之孙神明圣哲土徳承火赤帝是灭服牛乗马衣裳是制氏云名官功冠五帝  

黄帝三鼎赞  

鼎质之精古之神器黄帝是铸以像太乙能轻能重知凶识吉世衰则隠世和则出  

少昊赞  

祖自轩辕青阳之裔金徳承土仪鳯帝世官鸟号名殊职别系农正扈氏各有品制  

颛顼赞  

昌意之子祖自轩辕始诛九黎水徳统天以国为号风化神宣威畅八极靡不祗防  

帝喾赞  

祖自轩辕嚣之裔生言其名木徳帝世抚寜天地神圣灵察教弥四海明并日月  

帝尧赞  

火徳统位父则髙辛克平共工万国同尘调适隂阳其恵如春巍巍成功配天则神  

帝舜赞  

颛顼之族重瞳神圣克协顽瞽应唐涖政除凶举俊以齐七政应厯受禅显天之命  

夏禹赞  

吁嗟天子拯世济民克卑宫室致孝鬼神疏食薄服黻冕乃新厥徳不回其诚可亲亹亹其徳温温其仁尼称无间何徳之纯  

禹治水赞  

嗟夫夏禹实劳水功西凿龙门疏河道江梁岐既辟九州以同天锡圭奄有万邦  

禹渡河赞  

禹济于河黄龙负船舟人并惧禹叹仰天予受大运勤功恤民死亡命也龙乃弭身  

殷汤赞  

殷汤伐夏诸侯振仰放桀鸣条南面以王桑林之祷炎灾克偿伊尹佐治可谓贤相  

汤祷桑林赞  

惟殷之世炎旱七年汤祷桑林祈福于天剪发离爪自以为牲皇灵感应时雨以零  

周文王赞  

于赫圣徳实惟文王三分有二犹服事商化加虞芮旁开四方王业克昭武嗣遂光  

周文王赤雀赞  

西伯积徳天命攸顾赤雀衔书爰集昌户瑞为天使和气所致嗟尔后王昌期而至  

周武王赞  

桓桓武王继世灭殷咸任尚父且作商臣功冒四海救世济民天下宗周万国是宾  

周公赞  

成王即位年尚幼稚周公居摄四海慕利罚叛柔服祥应乃至诵书反政达天忠义  

周成王赞  

成王继武圣贤保傅年虽幼稚岐嶷有素初疑周公终焉克寤旦奭佐治遂致刑错  

汉髙帝赞  

屯云斩蛇灵母告祥朱旗既抗九野披攘禽婴克羽扫灭英雄承机帝世功着武汤  

汉文帝赞  

孝文即位爱物俭身骄吴抚越匈奴和亲纳諌赦罪以徳让民殆至刑错万国化淳  

汉景帝赞  

景帝眀徳继文之则肃清王室克灭七国省役薄赋百姓殷昌风移俗易齐美成康  

汉武帝赞  

世宗光光文武是攘威振百蛮恢拓土疆简定律歴辩修旧章封天禅土功越百王  

姜嫄简狄赞  

喾有四妃子皆为王帝挚且崩尧承天纲鸟大迹殷周美祥稷契既生翊化虞唐  

禹妻赞  

禹娶涂山土功是急闻啓之生过门不入女能达义眀勲是执成长圣嗣天禄以袭  

班媫妤赞  

有徳有言实惟班媫盈冲其骄穷其厌恱在夷贞艰在晋正接临飚端干冲霜振叶  

吹云赞  

天地变化是生神物吹云吐润浮气蓊郁  

巢父赞  

尧禅许由巢父是耻秽其溷聴临河洗耳池主是让以水为浊嗟此三士清足厉俗  

务光赞  

汤将伐桀谋于卞子既闻让位随以为耻薄于殷世着自污巳自投颍水清风邈矣  

商山四皓赞  

嗟尔四皓避秦隠形刘项之争养志弗营不应朝聘保节全贞应命太子汉嗣以寜  

长乐观画赞  

玅哉平生才巧若神辞赋之作华若望春  

古冶子等赞  

齐姜接子勇节狥名虎门之博忽晏置衅矜而日伐轻死重分  

铭  

宝刀铭  

造兹宝刀既砻既砺匪以尚武予身是卫麟角是触鸾距匪蹶  

文  

诰咎文【`有序`】  

五行致灾先史咸以为应政而作天地之气自有变动未必政治之所兴致也于时大风发屋拔木意有感焉聊假天帝之命以诰咎祈福辞曰  

上帝有命风伯雨师夫风以动气雨以润时隂阳协和气物以滋亢阳害苗暴风伤条伊周是遇在汤斯遭桑林既祷庆云克举偃禾之复姬公去楚况我皇徳承天统民礼敬川岳祈肃百神享兹元吉厘福日新至若炎旱赫曦颷风扇发嘉卉以委良木以拔何谷宜填何山应伐何灵宜论何神宜谒于是五灵振悚皇祗赫怒招揺惊怯抢奋斧河伯典泽屏翳司风回呵飞亷顾叱丰隆息颷遏暴元勑华嵩庆云是兴效厥年丰遂乃沈隂坱圠甘泽微微雨我公田爰暨于私黍稷盈畴芳草依依灵禾重穗生彼邦畿年登岁丰民无馁饥  

释愁文  

予以愁惨行吟路边形容枯悴忧心如醉有灵先生见而问之曰子将何疾以至于斯答曰吾所病者愁也先生曰愁是何物而能病子乎答曰愁之为物惟惚惟恍不召自来推之弗徃寻之不知其际握之不盈一掌寂寂长夜或羣或党去来无方乱我情爽其来也难退其去也易追临餐困于哽咽烦寃毒于酸嘶加之以粉饰不泽饮之以兼肴不肥温之以金石不消麾之以神膏不希授之以巧笑不悦乐之以丝竹增悲医和絶思而无措先生岂能为我蓍乎先生作色而言曰予徒辩子之愁形未知子愁所由而生我独为子言其发矣方今大道既隠子生末季沉溺流俗惑名位濯缨弹冠谘趣荣贵坐不安席食不终味遑遑汲汲或憔或悴所鬻者名所拘者利良由华薄凋损正气吾将赠子以无为之药给子以淡薄之汤刺子以虚之针炙子以淳朴之方安子以恢廓之宇坐子以寂寞之床使王乔与子遨游而逝黄公与子咏歌而行荘子与子具养神之撰老聃与子致爱性之方趣避路以栖迹乗轻云以翺翔于是精骇魂散改心回趣愿纳至言仰崇防众愁忽然不辞而去  

诔  

武帝诔  

于惟我王乗运之衰神武震发羣雄戡夷拯民于下登帝太微徳美旦奭功越彭韦九徳光备万国作师寝疾不兴圣体长违华夏饮泪黎庶含悲神翳功显身沈名飞敢扬圣徳表之素旗乃作诔曰  

于穆我王胄稷周贤圣是绍元懿允休先侯佐汉实维平阳功成绩着徳昭二皇民以宁一兴咏有章我王承统天姿特生年在志学谋过老成奋臂旧邦翻身上京袁与我王兵交若神张陈背誓傲帝虐民拥徒百万虎视朔滨我王赫怒戎车列陈武卒虓阚如雷如震抢北扫举不浃辰绍遂犇北河朔是宾振旅京师帝嘉厥庸乃位丞相总摄三公光受上爵君临魏邦九锡昭备大路火龙鉴灵察探幽洞微下无伪情奸不容非敦俭尚古不玩珠玉以身先下民以纯朴圣性严毅平修清一惟善是嘉靡疏靡昵怒过雷霆喜逾春日万国肃防望风震栗既总庶政兼览儒林穷着雅颂被之瑟琴茫茫四海我王康之微微汉嗣我王匡之羣杰扇动我王服之喁喁黎庶我王育之光有天下万国作君防奉本朝徳美周文以寛克众每征必举四夷宾服功夷圣武翼帝王世神武鹰扬左钺右旄威凌伊吕年逾耳顺体愉志肃干干庻事气过方叔宜并南岳君国无穷如何不吊祸钟圣躬弃离臣子背世长终兆民号咷仰愬上穹既以约终令节不衰既即梓宫躬御缀衣玺不存身唯绋是荷明器无饰陶素是嘉既次西陵幽闺启路羣臣奉迎我王安厝窈窕宇三光不晰幽闼一扄尊灵永蛰圣上临穴哀号靡及羣臣陪临伫立以泣去此昭昭于彼防防永弃兆民下君百灵千代万叶曷时复形  

文帝诔  

惟黄初七年五月七日大行皇帝崩鸣呼哀哉于时天震地骇崩山陨霜阳精薄景五纬错行百姓吁嗟万国悲悼若丧考妣恩过慕唐擗踊郊埜仰想穹苍佥曰何辜早世陨丧呜呼哀哉悲夫大行忽焉光灭永弃万民云徃雨絶承问慌惚惛懵哽咽袖锋抽刅欲自僵毙追慕三良甘心同穴感彼南风惟以郁滞终于偕没指景自誓考诸先纪寻之哲言生若浮寄惟徳可论朝闻夕逝孔志所存皇虽殪殁天禄永延何以述徳表之素旃何以咏功宣之管  

乃作诔曰皓皓太素两仪始分中和产物肇有人伦爰暨三皇实秉道真降逮五帝继以懿纯三代制作踵武立勲季嗣不纲网漏于秦崩乐灭学儒坑礼焚二世而殱汉氏乃因弗求古训嬴政是遵王纲帝典閴尔无闻末光幽昧道究运迁乾坤回厯简圣授贤乃眷大行属以黎元龙飞启祚合契上正行定纪改号革年明明赫赫受命于天风偃物化徳以礼宣详惟圣质岐嶷防龄研几六典学于过庭潜心无妄亢志清防才秀藻朗如玉之莹听察无响瞻睹未形其刚如金其贞如琼如氷之洁如砥之平爵功无重戮违无轻心镜万机鉴照下情思良股肱嘉昔伊吕搜扬侧陋举汤代禹防才岩穴取士蓬户惟徳是萦弗拘襧祖宅土之中道义是图弗营厥险六合是虞齐契共检导下以纯恢拓规矩克绍前人科条品制褒贬以因乗殷之辂行夏之辰金根黄屋翠葆龙鳞绋冕崇丽衡紞维新尊肃礼容瞩之若神方牧妙举钦于恤民虎将荷节镇彼四隣朱旗所勦九壤被震畴克不若孰敢不臣县旌海表万里无尘虏备罔彻鸟殪江岷摧若涸鱼干腊脯鳞肃慎纳贡越裳效珍条支絶域献欵内宾徳济先王功侔太古上灵降瑞黄初俶祜河龙洛陵波逰下平均应绳神鸾翔舞数荚阶除系风扇暑皓兽素禽飞走郊野神钟宝鼎形自旧土云英甘露瀐涂被宇灵芝冒沼朱华防渚回回凯风祁祁甘雨稼穯丰登我稷我黍家佩恵君户防慈父图致太和洽徳全义将登泰山先皇作俪镌石纪勲兼録众瑞方隆封禅归功天地宾礼百灵勲命视规望祭四岳燎封奉柴肃于南郊宗祀上帝三牲既供夏禘秋尝元侯佐祭献璧奉璋鸾舆幽蔼龙旂太常爰迄太庙钟鼓锽锽颂徳咏功八佾锵锵皇祖既飨烈考来享神具醉止降兹福祥天地震荡大行康之三辰暗昩大行光之皇纮絶维大行纲之神器莫统大行当之礼乐废弛大行张之仁义陆沉大行扬之潜龙隠凤大行翔之疏狄遐康大行匡之在位七载元功仍举将永太和絶迹三五宜作物师长为神主夀终金石等算束父如何奄息摧身后土俾我防防靡瞻靡顾嗟嗟皇穹胡宁忍务呜呼哀哉明监吉凶体达存亡深垂典制申之嗣皇圣上防奉是顺是将乃创宇基于首阳拟迹谷林追尧纂唐合山同陵不树不疆涂车刍灵珠玉靡蔵百神警侍来宾幽堂耕禽田兽望魂之翔于是俟大隧之致功兮练元辰之淑祯潜华体于梓宫兮冯正殿以居灵顾皇嗣之号咷兮存临者之悲声悼晏驾之既徃兮感容车之速征浮飞魂于轻霄兮就黄墟以蔵形背三光之昭晣兮归宅之防防嗟一徃之不返兮痛閟闼之长扄咨逺臣之眇眇兮成凶讳以恒惊心孤絶而靡告兮纷流涕而交颈思恩荣以横奔兮阂阙塞之嶤峥顾衰绖以轻举兮念闗防之我婴欲高飞而遥憩兮惮天网之逺经遥投骨于山足兮报恩养于下庭慨拊心而自悼兮惧施重而命轻嗟微躯之是效兮甘九死而忘生几司命之役籍兮先黄髪而陨零天葢高而察卑兮冀神明于我聴独郁伊而莫告兮追顾景而怜形奏斯文以写思兮结翰墨以敷诚呜呼哀哉  

卞太后诔【`失表`】  

率土喷薄三光改度陵頽谷踊五行错互皇室萧条羽檄四布百姓欷歔婴儿号慕若丧考妣天下缟素圣者知命殉道宝名义之攸在亦弃厥生敢扬后徳表之旐旌光垂罔极以慰我情乃作诔曰  

我皇之生坤灵是辅作合于魏亦光圣武笃生文帝绍虞之绪龙飞紫宸奄有九土详惟圣善岐嶷秀出徳配姜嫄不忝先哲览万机兼才备艺泛纳容众含垢蔵疾仰奉诸姑降接俦列隂处阳潜外明内察乃践大位母养万国温温其人不替明徳悼彼边氓未遑宴息恒劳庻事兢兢翼翼亲桑蚕馆为天下式樊姬霸楚书载其庸武王有乱孔叹其功我后齐圣克畅丹聪不出房闼心照万邦年逾耳顺干干匪倦珠玉不玩躬御绨练日旰忘饥临乐勿防去奢即俭旷世作显慎终如始蹈和履贞防事神祗昭奉百灵局天地祗畏神明敬微慎独报礼幽防防肃宗庙蠲荐三牲降福无疆祝云其诚宜享斯祜防祉自天何图凶咎不免斯年尝祷尽礼有笃无痊岂命有终神食其言遗孤在疚承讳东藩擗踊郊甸洒泪中原追号皇妣弃我何迁昔垂顾复今何不然空宫寥廓栋宇无烟巡省阶涂髣髴櫺轩仰瞻帷幄俯察几筵物不毁故而人不存痛莫酷斯彼苍者天遂臻魏都游魂旧邑大隧开涂灵魄斯戢叹息雾兴挥泪雨集徘徊輀柩号咷弗及神光既幽伫立以泣  

任城王诔  

昔二虢佐文旦奭翼武于休我王魏之元辅将崇懿迹等号齐鲁如何奄忽命不是与仁者悼没兼彼殊类矧我同生能不憯悴目想宫墀心存平素彷佛魂神驰情陵墓凡夫爱命逹者狥名王虽薨徂功着丹青人谁不没徳有遗声乃作诔曰  

防有令徳光耀珪璋孝殊闵氏义逹参商温温其恭爰柔克刚心存建业王室是匡矫矫元戎雷动雨徂横行燕代威慴北胡奔虏无窜还战高栁王率壮士常为军首宜究长年永保皇家如何奄忽景命之遐同盟饮泪百寮咨嗟  

大司马曹休诔  

于穆公侯魏之宗室明徳继踵奕世纯粹阐泛爱仁以接物艺以为华体斯亮实年没弱冠志在雄英高揖名师发言有章东夏翕然称曰龙光贫而无怨孔子为难嗟我公侯屡空是安不耽世禄亲悦为欢好彼蓬枢甘此瓢箪味道忘忧逾宪超顔矫矫公侯不挠其厄呵叱三军躬奋雉防足蹴白刃手按飞镝终弭淮南保我疆埸  

光禄大夫荀侯诔  

如氷之清如玉之洁法而不威和而不爇百寮欷歔天子霑缨机女投杼农夫辍耕轮结辙而不转马悲鸣而倚衡  

王仲宣诔  

建安二十二年正月二十四日戊申魏故侍中闗内侯王君卒呜呼哀哉皇穹神察喆人是恃如何灵祗殱我吉士谁谓不痛早世即防谁谓不伤华繁中零存亡分流夭遂同期朝闻夕没先民所思何用诔徳表之素旗何以赠终哀以送之遂作诔曰  

猗欤侍中逺祖弥芳公高建业佐武伐商爵同齐鲁邦祀絶亡流裔毕万勲绩惟光晋献赐封于魏之疆夭开之祚末胄称王厥姓斯氏条分叶散世滋芳烈扬声秦汉防遭阳九炎光中曚世祖拨乱爰建时雍三台树位履道是钟宠爵之加匪惠惟恭自君二祖为光为龙佥曰休哉宜翼汉邦或统太尉或掌司空百揆惟叙五典克从天静人和皇教遐通伊君显考奕叶佐时入管机密朝政以治出临朔代庻绩咸熈君以淑懿继此洪基既有令徳材技广宣强记洽闻幽赞防言文若春华思若涌泉发言可咏下笔成篇何道不洽何艺不闲棊局逞巧博奕惟贤皇家不造京室陨颠宰臣专制帝用西迁君乃羁旅离此阻艰翕然凤举逺窜荆蛮身穷志逹居鄙行鲜振冠南岳濯缨清川濳处蓬室不干势权我公奋钺耀威南楚荆人或违陈戎讲武君乃义发算我师旅高尚霸功投身帝宇斯言既发谋夫是与是与伊何向我明徳投戈编郡稽颡汉北我公实嘉表扬京国金紫绶以彰勲则勲则伊何劳谦靡已忧世忘家殊畧卓峙乃署祭酒与君行止算无遗防画无失理我王建国百司俊又君以显举秉机省闼戴蝉珥貂朱衣皓带入侍帷幄出拥华葢荣耀当世芳风晻蔼嗟彼东夷凭江阻湖骚扰边境劳我师徒光光戎辂霆骇风徂君侍华毂辉耀王涂思荣懐附望彼来威如何不济运极命衰寝疾弥留吉徃凶归呜呼哀哉翩翩孤嗣号恸崩摧发轸北魏逺迄南淮经厯山河泣涕如颓哀风兴感行云徘徊游鱼失浪归鸟忘栖呜呼哀哉吾与夫子义贯丹青好和琴瑟分过友生庻防遐年携手同征如何奄忽弃我夙零感昔宴防志各高厉予戯夫子金石难弊人命靡常吉凶异制此欢之人孰先陨越何寤夫子果乃先逝又论死生存亡数度子犹懐疑求之明据傥独有灵游魂泰素我将假翼飘飖高举超登景云要子天路丧柩既臻将反魏京灵輀回轨白骥悲鸣虚廓无见蔵影蔽形孰云仲宣不闻其声延首叹息雨泣交颈嗟乎夫子永安幽防人谁不殁逹士狥名生荣死哀亦孔之荣呜呼哀哉  

平阳懿公主诔  

俯振地纪仰错天文悲风激兴霜猋雪雰凋兰夭蕙良榦以冺于惟懿主瑛瑶其质协防应期含英秀出岐嶷之姿实朗实极在生十旬察人识物仪同圣表声协音律骧眉识徃俛瞳知来求顔必笑和音则该阿保接手侍御充傍常在襁褓不停帏牀专爱一宫取玩圣皇何图奄忽罹天之殃魂神迁移精爽翺翔号之不应聴之不聆帝用吁嗟呜呼哀哉怜尔早没不逮隂光改封大郡惟帝旧疆建土开家邑移藩王琨佩惟鲜朱绂斯煌国号既崇哀尔孤独配尔君子华宗贵族爵以列侯银艾优渥成礼于宫灵輀交毂生虽异室殁同山岳爰构宫玉石交连朱房皓壁晧曜电鲜饰终备卫法生象存长埏缮修神闺掩扉二柩并降双魂孰依人谁不殁怜尔尚微阿保激摧上圣伤悲城阙之诗以日逾岁况我爱子神光长灭扃闗一阖曷其复晰  

苍舒诔  

建安十二年五月甲戍童子曹苍舒卒乃作诔曰于惟淑弟懿矣纯良诞丰令质荷天之光既哲且仁爰柔克刚彼徳之容兹我聿行宜逄分祚以永无疆如何昊天凋斯俊英呜呼哀哉惟人之生忽若朝露促促百年亹亹行暮矧尔既夭十三而卒何辜于天景命不遂  

哀辞  

仲雍哀辞  

曹喈字仲雍魏太子之仲子也三月而生五月而亡昔后稷之在寒氷鬭谷之在楚泽咸依鸟冯虎而无风尘之灾今之绨文茵无寒氷之惨罗帏绮帐暖于翔鸟之翼幽房闲宇密于云夣之野慈母良保仁乎鸟虎之情卒不能延期于暮载虽六旬而夭殃彼孤兰之亮成干其毕荣哀绵绵之弱子早背世而濳形且四孟之未周将愿足乎一龄隂云回于素葢悲风动其扶轮临埏闼以欷歔泪流射而沾巾  

金瓠哀辞  

金瓠予之首女虽未能言固已授色知心矣生十九旬而夭折乃作此辞辞曰  

在襁褓而抚育尚孩笑而未言不终年而夭絶何见罚于皇天信吾罪之所招悲弱子之无諐去父母之懐抱灭微骸于粪土天长地久人生几时先后无觉从尔有期  

行女哀辞  

行女生于季秋而终于首夏三年之中二子频丧伊上帝之降命何短修之难裁或华髪以终年或懐姙而逢灾感前哀之未阕复新殃之重来方朝华而晚敷比辰露而先晞感逝者之不追怅情忽而失度天葢高而无阶懐此恨其谁诉  

## 汉魏六朝百三家集卷二十七目录

曹植集  

目録  

乐府  

箜篌引  

薤露行  

惟汉行  

平陵东  

鰕防篇  

吁嗟篇  

豫章行【`二首`】  

蒲生行  

浮萍篇  

当来日大难  

丹霞蔽日行  

野田黄雀行  

门有万里客  

防山梁甫行  

怨诗行  

怨歌行  

鼙舞歌【`五首有序`】  

圣皇篇  

灵芝篇  

大魏篇  

精防篇  

孟冬篇  

桂之树行  

当墙欲髙行  

当欲游南山行  

当事君行  

当车以驾行  

妾薄命【`二首`】  

名都篇  

美女篇  

白马篇  

苦思行  

升天行【`二首`】  

五游篇  

远游篇  

仙人篇  

飞龙篇  

鬭鸡篇  

磐石篇  

驱车篇  

种葛篇  

弃妇篇  

诗  

上责躬书  

应诏诗  

朔风诗  

矫志诗  

元防诗  

闺情  

公防诗  

侍太子坐  

赠徐干  

赠丁仪  

赠王粲  

又赠丁仪王粲  

赠丁翼  

赠白马王彪  

送应氏诗【`二首`】  

三良诗  

游仙诗  

襍诗【`六首`】  

闺情【`一作襍诗`】  

七哀诗  

情诗  

喜雨诗  

七歩诗  

失题  

离友诗  

妒诗  

髑髅诗  

艳歌  

乐府  

芙蓉池  

言志  

襍诗  

补遗  

正防诗  

乐府歌  

古词  

乐府  

苦热行  

结客篇  

乐府歌辞  

陌上桑  

襍诗  

遗句  

## 汉魏六朝百三家集卷二十七  

明　张溥　辑  

曺植集  

乐府  

【`诗品云植诗源出于国风骨气竒髙词彩华茂情兼怨雅体被文质粲溢今古卓尔不羣嗟乎陈思之于文章也譬人伦之有周孔鳞羽之有龙鳯音乐之冇琴笙女工之有黼黻俾尔怀铅吮墨者抱篇章而景慕映余辉以自烛故孔氏之门如有诗则公升堂思王入室景阳潘陆自可坐于廊庑之间矣皓然诗评云邺中七子陈王最髙刘郎辞气偏正得其中不拘对属偶或有之语与兴骈势逐情起不由作意气格自髙十九首其流一也诗谱云斵削精洁自然沈健竹林诗评云曹子建之作亦正亦变骎骎乎大雅之制焉兰庄诗话云子建诗质朴浑厚春容隽永风调非后人易到陈子昂李太白慕以为宗信乎晋以下鲜其俪也予每读其诗洒然有千古之想无名氏云选中子建诗恳恻慷慨颇有风人遗意李梦阳序云植其音宛其情危其言愤切而有余悲殆处危疑之际者乎艺苑巵言云子建天才流丽虽誉冠千古而实避父兄何以故材太髙辞太华又书云子建才敏于父兄然不如其父兄质汉乐府之变自子建始`】箜篌引  

置酒髙殿上亲友从我游中厨办丰膳烹羊宰肥牛秦筝何慷慨齐瑟和且柔阳阿奏竒舞京洛出名讴乐饮过三爵缓带倾庶羞主称千金寿宾奉万年酬久要不可忘薄终义所尤谦谦君子徳磬折欲何求惊风飘白日光景驰西流盛时不可再百年忽我遒生存华屋处零落归山丘先民谁不死知命复何忧  

薤露行【`乐府解题云曹植拟薤露行为天地`】  

天地无穷极隂阳转相因人居一世间忽若风吹尘愿得展功勤输力于明君懐此王佐才慷慨独不羣鳞介尊神龙走兽宗麒麟虫兽犹知徳何况于士人孔氏删诗书王业粲巳分骋我径寸翰流藻垂华芬  

惟汉行【`魏武帝薤露诗云惟汉二十世所任诚不良`】  

太极定二仪清浊始以形三光炤八极天道甚着明为人立君长欲以遂其生行仁章以瑞变故诫骄盈神髙而聴卑报若响应声明主敬细防三季瞢天经二皇称至化盛哉唐虞庭禹汤继厥徳周亦致太平在昔懐帝京日昃不敢宁济济在公朝万载驰其名  

平陵东  

阊阖开天衢通被我羽衣椉飞龙椉飞龙与仙期东上蓬莱采灵芝灵芝采之可服食年若王父终无极【`若一作与`】  

鰕防篇【`一曰鰕防篇按乐府解题云曹植拟长歌行为鰕防`】  

鰕防游潢不知江海流燕雀戏藩柴安识鸿鹄游世士此诚明大徳固无俦驾言登五岳然后小陵丘俯观上路人势利惟是谋讐髙念皇家逺懐柔九州抚剑而雷音猛气纵横浮泛泊徒嗷嗷谁知壮士忧  

吁嗟篇【`选诗拾遗作瑟调飞蓬篇按乐府解题云曹植拟苦寒行为吁嗟魏志云植每欲求别见独谈及时政幸冀试用终不能得时法制待藩国峻迫植十一年而三徙都常汲汲无欢`】  

吁嗟此转蓬居世何独然长去本根逝宿夜无休闲东西经七陌南北越九阡卒遇回风起吹我入云间自谓终天路忽然下沈泉惊飚接我出故归彼中田当南而更北谓东而反西宕宕当何依忽亡而复存飘飘周八泽连翩歴五山流转无恒处谁知吾苦艰愿为中林草秋随野火燔糜灭岂不痛愿与根荄连【`臬一作渊根一作林`】  

豫章行二首【`乐府解题云曹植拟豫章行为穷达`】  

穷达难豫图祸福信亦然虞舜不逢尧耕耘处中田太公未遭文渔钓终渭川不见鲁孔丘穷困陈蔡间周公下白屋天下称其贤【`终一作经`】  

其二  

鸳鸯自朋亲不若比翼连他人虽同盟骨肉天性然周公穆康叔管蔡则流言子臧让千乘季札慕其贤  

蒲生行浮萍篇  

浮萍寄清水随风东西流结发辞严亲来为君子仇恪勤在朝夕无端获罪尤在昔蒙恩惠和乐如瑟琴何意今摧頺旷若商与参茱茰自有芳不若桂与兰新人虽可爱无若故所欢行云有反期君恩傥中还慊慊仰天叹愁心将何愬日月不恒处人生忽若寓悲风来入懐泪下如垂露发箧造裳衣裁缝防与素【`懐一作帷裳一作新　谈艺録云诗不能受瑕工拙之间相去无几顿自絶殊如塘上行云莫以贤豪故弃捐素所爱莫以鱼肉贱弃捐葱与薤莫以麻枲贱弃捐菅与蒯浮萍篇则曰茱茰自有芳不若杜与兰新人虽可爱无若故所欢本自伦语然佳不如塘上行艺苑巵言云洛神赋王右军大令各书数十本当是晋人极推之耳清彻圆防神女之流陈王诸赋皆小言无及者然此赋始名感甄又以蒲生当其塘上际此忌兄而不自匿讳何也蒲生实不如塘上令洛神见之未免笑子建伧父耳`】  

当来日大难【`乐府解题云曹植拟善哉行为日苦短`】  

日苦短乐有余乃置玉樽办东厨广情故心相于阖门置酒和乐欣欣游马后来辕车解轮今日同堂出门异乡别易防难各尽杯觞  

丹霞蔽日行【`魏文帝诗云丹霞蔽日采虹垂天明帝歩出夏门行亦云`】  

纣为昏乱虐残忠正周室何隆一门三圣牧野致功天亦革命汉祚之兴阶秦之衰虽有南面王道陵夷炎光再幽殄灭无遗  

野田黄雀行  

髙树多悲风海水扬其波利剑不在掌结友何须多不见篱间雀见鹞自投罗罗家得雀喜少年见雀悲防剑捎罗网黄雀得飞飞飞飞摩苍天来下谢少年【`谈艺録云气本尚壮亦忌鋭逸魏祖云老骥伏志在千里烈士暮年壮心不已犹暧暧也思王野田黄雀行譬如锥出囊中大索露矣`】  

门有万里客  

门有万里客问君何乡人褰裳起从之果得心所亲挽裳对我泣太息前自陈本是朔方士今为吴越民行行将复行去去适西秦  

泰山梁甫行  

八方各异气千里殊风雨剧哉边海民寄身于草野妻子象禽兽行止依林阻柴门何萧条狐兔翔我宇  

怨诗行  

明月照髙楼流光正徘徊上有愁思妇悲叹有余哀【`一解`】借问叹者谁自云荡子妻夫行逾十载贱妾常独栖【`二解`】念君过于渴思君剧于饥君作髙山栢妾为浊水泥【`三解`】北风行萧萧烈烈入吾耳心中念故人泪堕不能止【`四解`】浮沈各异路会合当何谐愿作东北风吹我入君懐【`五解`】君懐常不开贱妾当何依恩情中道絶流止任东西【`六解`】我欲竟此曲此曲悲且长今日乐相乐别后莫相忘【`七解百一作桐　右一曲晋乐所奏七哀此篇本辞　吕氏童防训云读古诗十九首及曹子建诸诗如明月照髙楼流光正徘徊之类皆思深远而有余意言冇尽而意无穷也学者当以此等诗常自涵养自然下笔髙妙`】  

怨歌行【`伎録乐府解题作古辞郭茂倩乐府作曹植`】  

为君既不易为臣良独难忠信事不显乃有见疑患周公佐成王金縢功不刋推心辅王室二叔反流言待辠居东国泣涕常流连皇灵大动变震雷风且寒防树偃秋稼天威不可干素服开金縢感悟求其端公旦事既显成王乃哀叹吾欲竟此曲此曲悲且长今日乐相乐别后莫相忘【`右一曲晋乐所奏`】  

鼙舞歌五首  

序曰汉灵帝西园鼓吹有李坚者能鞞舞遭乱西随段频先帝闻其旧有技召之坚既中废兼古曲多谬误故改作新歌五篇【`古今乐録云汉曲五篇一曰闗东有贤女二曰章和二年中三曰乐久长四曰四方皇五曰殿前生桂树并章帝造魏曲五篇一明明魏皇帝二大和有圣帝三魏厯长四天生烝民五为君既不易并明帝造以代汉曲其辞并亡陈思王又有五篇一圣皇篇以当章和二年中二灵芝篇以当殿前生桂树三大魏篇以当汉吉昌四精防篇以当闗中有贤女五孟冬篇以当狡兔按汉曲无汉吉昌狡兔二篇疑乐久长四方皇是也隋书乐志云鞞舞汉巴渝舞也按乐録隋志并以鞞舞为巴渝今考汉魏二篇歌辞各异本不相乱葢因梁陈之世于鞞舞前作巴渝弄遂云一舞二名殊不知二舞亦容合作犹巾舞以白纻送岂得便谓白纻为巾舞邪失之逺矣`】  

圣皇篇  

圣皇应厯数正康帝道休九州咸宾服威徳洞八幽三公奏诸公不得久淹留蕃位任至重旧章咸率由侍臣省文奏陛下体仁慈沈吟有爱恋不忍聴可之廹有官典宪不得顾恩私诸王当就国玺绶何累缞便时舍外殿宫省寂无人主上增顾念皇母懐苦辛何以为赠赐倾府竭寳珍文钱百亿万采帛若烟云乘舆服御物锦罗与金银龙旂垂九旒羽盖参班轮诸王自计念无功荷厚徳思一效筋力糜躯以报国鸿胪拥节卫副使随经营贵戚并出送夹道交辎軿车服齐整设韚晔耀天精武骑卫前后鼓吹箫笳声祖道魏东门泪下霑冠缨扳葢因内顾俛仰慕同生行行将日暮何时还阙庭车轮为徘徊四马踌躇鸣路人尚酸鼻何况骨肉情  

灵芝篇  

灵芝生王地朱草被洛滨荣华相晃耀光采晔若神古时有虞舜父母顽且嚚尽孝于田垅烝烝不违仁伯瑜年七十防衣以娱亲慈母笞不痛歔欷涕霑巾丁兰少失母自伤蚤孤防刻木当严亲朝夕致三牲暴子见陵侮犯罪以亡形丈人为泣血免戾全其名董永遭家贫父老财无遗举假以供养佣作致甘肥责家填门至不知何用归天灵感至徳神女为秉机嵗月不安居呜呼我皇考生我既已晚弃我何其早蓼莪谁所兴念之令人老退咏南风诗洒泪满袆袍乱曰圣皇君四海徳教朝夕宣万国咸礼让百姓家肃防庠序不失仪孝弟防中田戸有曾闵子比屋皆仁贤髫齓无夭齿黄发尽其年陛下三万嵗慈母亦复然【`困学纪闻云陈思王灵芝篇云伯瑜年七十防衣以娱亲今人但知老莱子之事而不知伯瑜`】  

大魏篇  

大魏应灵符天禄方甫始圣徳致泰和神明为驱使左右为供养中殿宜皇子陛下长寿考羣臣拜贺咸悦喜积善有余庆宠禄固天常众喜填门至臣子防福祥无患及阳遂辅翼我圣皇众吉咸集防凶邪奸恶并灭亡黄鹄游殿前神鼎周四阿玉马乘舆芝葢树九华白虎戏西除舍利从辟邪骐骥蹑足舞凤皇拊翼歌丰年大置酒玉樽列广庭乐饮过三爵朱顔暴已形式宴不违礼君臣歌鹿鸣乐人舞鼙鼓百官雷抃讃若惊储礼如江海积善若陵山皇嗣繁且炽孙子列曾羣臣咸称万嵗陛下长寿乐年御酒停未饮贵戚跪东厢侍人承顔色奉进金玉觞此酒亦真酒福禄当圣皇陛下临轩笑左右咸欢康杯来一何迟羣僚以次行赏赐累千亿百官并富昌  

精防篇  

精防烂金石至心动神明杞妻哭死夫梁山为之倾子丹西质秦乌白马角生邹衍囚燕市繁霜为夏零闗东有贤女自字苏来卿壮年报父仇身没垂功名女休逢赦书白刅几在颈俱上列仙籍去死独就生太仓令有罪逺徴当就拘自悲居无男祸至无与俱缇萦痛父言荷担西上书盘桓北阙下泣泪何涟如乞得并姊弟没身赎父躯汉文感其义肉刑法用除其父得以免辩义在列图多男亦何为一女足成居简子南渡河津吏废舟船执法将加刑女娟拥櫂前妾父闻君来将涉不测渊畏惧风波起祷祝祭名川备礼飨神只为君求福先不胜釂祀诚至今犯罚艰君必欲加诛乞使知罪諐妾愿以身代至诚感苍天国君髙其义其父用赦原河激奏中流简子知其贤归聘为夫人荣宠超后先辩女解父命何况健少年黄初发和气明堂徳教施治道致太平礼乐风俗移刑措民无枉怨女复何为圣皇长寿考景福常来仪  

孟冬篇  

孟冬十月隂气厉清武官诫田讲旅统兵元袭吉元光着明蚩尤跸路风弭雨停乘舆启行鸾鸣幽轧虎贲采骑飞象珥鹖钟鼓铿卫箫管嘈喝万骑齐镳千乘等葢夷山填谷平林涤薮张罗万里尽其飞走趯趯狡兔扬白跳翰猎以青骹掩以脩竿韩卢宋鹊呈才骋足噬不尽緤牵麋掎鹿魏氏发机养基抚都卢寻髙捜索猴猨庆忌孟贲蹈谷超峦张目决眦发怒穿冠顿熊扼虎蹴豹搏防气有余势负象而趋获车既盈日侧乐终罢役解徒大飨离宫乱曰圣皇临飞轩论功校猎徒死禽积如京流血成沟渠明诏大劳赐大官供有无走马行酒醴驱车布肉鱼鸣鼓举觞爵击钟釂无余絶纲纵麟麑弛罩出凤雏收功在羽校威灵振鬼区陛下长欢乐永世合天符【`纲一作网襍曲`】  

桂之树行  

桂之树桂之树桂生一何丽佳扬朱华而翠叶流芳布天涯上有栖鸾下有盘螭桂之树得道之真人咸来防讲仙教尔服食日精要道甚省不烦淡泊无为自然乘蹻万里之外去留随意所欲存髙髙上际于众外下下乃穷极地天  

当墙欲髙行  

龙欲升天须浮云人之仕进待中人众口可以铄金谗言三至慈母不亲愦愦俗间不辩伪真愿欲披心自説陈君门以九重道逺河无津  

当欲游南山行  

东海广且深由卑下百川五岳虽髙大不逆垢与尘良木不十围洪条无所因长者能博爱天下寄其身大匠无弃材船车用不均锥刀各异能何所独郤前嘉善而矜愚大圣亦同然仁者各寿考四坐咸万年  

当事君行  

人生有所贵尚出门各异情朱紫更相夺色雅郑异音声好恶随所爱憎追举逐声名百心可事一君巧诈宁拙诚  

当车以驾行  

欢坐玉殿防诸贵客侍者行觞主人离席顾视东西厢丝竹与鞞铎不醉无归来明灯以继夕  

妾薄命二首  

携玉手喜同车北上云阁飞除钓台蹇产清虚池塘观沼可娱仰泛龙舟绿波俯擢神草枝柯想彼宓妃洛河退咏汉女湘娥【`观一作灵`】  

其二  

日月既逝西藏更防兰室洞房华灯步障舒光皎若日出扶桑促樽合坐行觞主人起舞□盘能者穴触别端腾觚飞爵防干同量等色齐顔任意交属所欢朱顔发外形兰袖随礼容极情妙舞僊僊体轻裳解履遗絶缨俛仰笑喧无呈览持佳人玉顔齐举金爵翠盘手形罗袖良难腕弱不胜珠环坐者叹息舒顔御金裛粉君傍中有霍纳都梁鸡舌五味襍香进者何人齐姜恩重爱深难忘召延亲好宴私但歌杯来何迟客赋既醉言归主人称露未晞【`日月既逝艺文作日既逝矣华灯步障舒光玉台作花烛步怅煇煌举玉台作接`】  

名都篇【`歌録云名都美女白马并齐瑟行也皆以首句名篇`】  

名都多妖女京洛出少年寳剑直千金被服丽且鲜鬬鸡东郊道走马长楸间驰骋未能半双兔过我前揽弓防鸣镝长驱上南山左挽因右发一纵两禽连余巧未及展仰手接飞鸢观者咸称善众工归我妍归来宴平乐美酒斗十千脍鲤臇胎鰕炮鼈炙熊蹯鸣俦啸匹侣列坐竟长筵连翩击鞠攘巧防惟万端白日西南驰光景不可攀云散还城邑清晨复来还【`复斋谩録云曹植诗鬬鸡东郊道走马长楸间陈沈炯边马有归心诗弥意长楸道金鞍背落晖杜子美玉腕骝诗顿骖飘赤汗局踳顾长楸画马图诗霜蹄蹴踏长楸间苕溪渔隠云文选注古人种楸于道故曰长楸野客丛书云歴阳郭次象多闻尝与仆论唐酒价郭谓前辈引老杜诗速令相就饮一斗恰有三百青铜钱以此知当时酒价然白乐天与刘梦得沽酒间饮诗云共把十千沽一斗相看七十欠三年当刘白之时酒价何太不亷哉仆谓不然十千一斗乃诗人□古此曹子建乐府中语耳唐人引此甚多如李白诗曰金罇沽酒斗十千王维诗曰新丰美酒斗十千崔国辅诗云与沽一斗酒恰用十千钱许浑诗云十千沾酒留君醉权徳舆诗云十千斗酒不知贵陆防诗云若得奉君欢十千沽一斗唐人言十千一斗类然一斗三百钱独见子美所云故引以定当时之价然诗人所言出于一时又未知果否一斗三百别无可据唐食货志云徳宗建平三年禁民酤以佐军费置四酿酒斛收直三千此可騐乎又观杨松玠谈薮北齐卢思道尝云长安酒贱斗价三百杜诗引此亦未可知仆因谓郭曰曽知汉酒价否郭无以应仆谓汉酒价每斗一千郭谓出于何书仆曰此见典论云考灵帝末年百司酒酒一斗直千文此可证也丹铅余録云古书不可妄改聊举一端如曹子建名都篇脍鲤臇胎虾寒鼈炙熊蹯此旧本也五臣妄改作炰鳖文选李善注云今之时饷谓之寒葢韩国馔用此法盐铁论羊淹鸡寒崔骃传亦有鸡寒曹植文寒鸧蒸麑刘熙释名韩鸡为正古字寒与韩通也按丹铅此论诚为有据然诗有云炰鼈脍鲤炰亦通`】  

美女篇  

美女妖且闲采桑岐路间柔条纷冉冉落叶何翩翩攘袖见素手皓腕约金环头上金爵钗腰佩翠琅玕明珠交玉体珊瑚间木难罗衣何飘飖轻裾随风还顾盼遗彩长啸气若兰行徒用息驾休者以忘餐借问女安居乃在城南端青楼临大路髙门结重闗容华耀朝日谁不希令顔媒氏何所营玉帛不时安佳人慕髙义求贤良独难众人徒嗷嗷安知彼所观盛年处房室中夜起长叹  

白马篇  

白马饰金羁连翩西北驰借问谁家子幽并游侠儿少小去乡邑扬声沙漠垂宿昔秉良弓楛矢何参差控破左的右发摧月支仰手接飞猱俯身散马蹄狡防过猴猿勇剽若豹螭边城多警急胡骑数迁移羽檄从北来厉马登髙隄长驱蹈匈奴左顾陵鲜卑弃身锋刃端性命安可懐父母且不顾何言子与妻名编壮士籍不得中顾私捐躯赴国难视死忽如归  

苦思行  

绿萝缘玉树光曜粲相晖下有两真人举翅飜髙飞我心何踊跃思欲攀云追郁郁西岳颠石室青葱与天连中有耆年一隠士须发皆皓然防杖从吾游教我要忘言  

升天行二首【`乐府解题云曹植又有上仙箓与神游五游龙欲升天等篇皆伤人世不永俗情险艰当求神仙翺翔六合之外与飞龙仙人二游篇前缓声歌同意`】  

乘蹻追术士逺之蓬莱山灵液飞素波兰桂上参天豹游其下翔鹍戏其颠乘风忽登举彷佛见众仙  

其二  

扶桑之所出乃在朝阳谿中心陵苍昊布叶葢天涯日出登东干既夕没西枝愿得纡阳辔回日使东驰  

五游篇  

九州不足步愿得凌云翔逍遥八纮外游目歴遐荒披我丹霞衣袭我素霓裳华葢纷晻蔼六龙仰天骧曜灵未移景倐忽造昊苍阊阖启丹扉双阙曜朱光徘徊文昌殿登陟太防堂上帝休西櫺羣后集东厢带我琼瑶佩漱我沆瀣浆踟蹰玩灵芝徙倚弄华芳王子奉仙药羡门进竒方服食享遐纪延寿保无疆  

逺游篇【`楚辞逺游章云悲时俗之迫阨兮愿轻举而逺游质菲薄而无因兮马托乘而上浮王逸云逺游者屈原之所作也屈原履方直之行不容于世困于谗佞无所告诉乃思与仙人俱逰戏周歴天地无所不至马`】  

逺游临四海俯仰观洪波大鱼若曲陵承浪相经过灵鼇戴方丈神岳俨嵯峨仙人翔其隅玉女戏其阿琼蕋可疗饥仰首吸朝霞昆仑本吾宅中州非我家将归谒东父一举超流沙鼓翼舞时风长啸激清歌金石固易敝日月同光华齐年与天地万乘安足多  

仙人篇【`乐府广题云秦始皇三十六年使博士为仙真人诗逰行天下令乐人歌之曹植仙人篇曰仙人揽六着言人生如寄当养羽翼徘徊九天以从韩终王乔于天衢也齐陆瑜又有仙人揽六着篇葢出扵此`】  

仙人揽六着对博太山隅湘娥抚琴瑟秦女吹笙竽玉樽盈桂酒河伯献神鱼四海一何局九州安所如韩终与王乔要我于天衢万里不足步轻举凌大虚飞腾逾景云髙风吹我躯回驾观紫防与帝合灵符阊阖自嵯峨双阙万丈余玉树扶道生白虎夹门枢驱风游四海东过王母庐俯观五岳间人生如寄居潜光养羽翼进趣且徐徐不见昔轩辕升龙出鼎湖徘徊九天上与尔长相须  

飞龙篇【`楚辞离騒云为余驾飞龙兮襍瑶象以为车曹植飞龙篇亦言求仙者乘飞龙而升天与楚辞同意`】  

晨游泰山云雾窈窕忽逢二童顔色鲜好乘彼白鹿手翳芝草我知真人长跪问道西登玉堂金楼复道授我仙药神皇所造教我服食还精补脑寿同金石永世难老  

鬬鸡篇【`春秋左氏传云季郈之鸡鬭季氏介其鸡郈氏为之金距杜预云捣芥子播其羽也或云以胶沙播之为介鸡邺都故事云魏明帝太和中筑鬬鸡台赵王石虎亦以芥羽漆砂鬬鸡于此故曹植诗云鬬鸡东郊道走马长楸间是也`】  

游目极妙伎清聴厌宫商主人寂无为众宾进乐方长筵坐戏客鬬鸡观闲房羣雄正翕赫双翅自飞扬挥羽邀清风悍目发朱光觜落轻毛散严距往往伤长鸣入青云扇翼独翺翔愿防狸膏助常得擅此场  

盘石篇  

盘盘山巅石飘飖涧底蓬我本太山人何为客淮东蒹葭弥斥土林木无分重岸岩苦崩缺湖水何汹汹蚌蛤被滨涯光彩如锦虹髙彼凌云霄浮气象螭龙鲸脊若丘陵须若山上松呼吸吞船欐澎濞戏中鸿方舟寻髙价珍寳丽以通一举必千里乘飔举帆幢经危履险阻未知命所钟常恐沈黄垆下与鼋鼈同南极苍梧野游眄穷九江中夜指参辰欲师当定从仰天长太息思想懐故邦乘桴何所志吁嗟我孔公  

驱车篇  

驱车掸驽马东到奉髙城神哉彼太山五岳专其名隆髙贯云霓嵯峨出太清周流二六堠间置十二亭上有涌醴泉玉石扬华英东北望吴野西眺观日精魂神所系属逝者感斯征王者以归天效厥元功成歴代无不遵礼记有品程探策或长短唯徳享利贞封者七十帝轩皇元独灵凔霞潄沆瀣毛羽被身形发举蹈虚廊径庭升窈防同夀东父年旷代永长生  

种葛篇  

种葛南山下葛藟自成隂与君初婚时结髪恩义深欢爱在枕席宿昔同衣衾窃慕棠棣篇好乐和瑟琴行年将晼暮佳人懐异心恩纪旷不接我情遂抑沈出门当何顾徘徊步北林下有交颈兽仰见双栖禽攀枝长叹息泪下沾罗襟良马知我悲延颈代我吟昔为同池鱼今为商与参往古皆欢遇我独困于今弃置委天命悠悠安可任  

弃妇篇  

石榴植前庭绿叶摇缥青丹华灼烈烈璀彩有光荣光荣晔流离可以处淑灵有鸟飞来集拊翼以悲鸣悲鸣夫何为丹华实不成拊心长叹息无子当归宁有子月经天无子若流星天月相终始流星没无精栖迟失所宜下与瓦石并忧懐从中来叹息通鸡鸣反侧不能寐逍遥于前庭踟蹰还入房肃肃帷幕声搴帷更摄带抚调鸣筝慷慨有余音要妙悲且清收泪长叹息何以负神灵招摇待霜露何必春夏成晚获为良实愿君且安宁  

上责躬应诏诗【`魏书云植文帝弟建安中封平原侯徙临菑侯既以才见异而丁仪丁廙杨脩等为之羽翼太祖狐疑几为太子者数矣而植任性而行不自雕励饮酒不节文帝御之以术矫情自饰故遂定为嗣文帝即王位诛丁仪丁廙植与诸侯并就国黄初二年监国谒者灌均希指奏植醉酒悖慢劫胁使者有司请治罪帝以太后故贬爵安郷侯其年改封鄄城侯三年立为鄄城王四年徙封雍丘王其年朝京都上疏并献诗又冇应诏诗帝嘉其词义优诏答勉之`】  

臣自抱衅归藩刻肌刻骨追思罪戾昼分而食夜分而寝诚以天网不可重离圣恩难可再恃窃感相防之篇无礼遄死之义形影相吊五情愧赧以罪弃生则违古贤夕改之劝忍垢茍全则犯诗人胡顔之讥伏惟陛下徳象天地恩隆父母施畅春风泽如时雨是以不别荆棘者庆云之惠也七子均养者尸鸠之仁也舍罪责功者明君之举也矜愚爱能者慈父之恩也是以愚臣徘徊于恩泽而不能自弃者也前奉诏书臣等絶朝心离志絶自分黄耉无复执珪之望不图圣诏猥垂齿召至止之日驰心辇毂僻处西馆未奉阙庭踊跃之懐瞻望反侧谨拜表献诗二篇其辞曰  

于穆显考时惟武皇受命于天宁济四方朱旗所拂九土披攘化滂流荒服来王超商越周与唐比踪笃生我皇奕世载聪武则肃烈文则时雍受禅于汉君临万邦万邦既化率繇旧则广命懿亲以藩王国帝曰尔侯君兹青土奄有海滨方周于鲁车服有辉旗章有叙济济隽乂我弼我辅伊予小子恃宠骄盈举挂时网动乱国经作藩作屏先轨是隳傲我皇使犯我朝仪国有典刑我削我绌将寘于理元凶是率明明天子时惟笃类不忍我刑暴之朝肆违彼执宪哀予小臣改封兖邑于河之滨股肱弗置有君无臣荒淫之阙谁弼予身防防仆夫于彼冀方嗟予小臣乃罹斯殃赫赫天子恩不遗物冠我冕要我朱绂光光大使我荣我华剖符受玉玉爵是加仰齿金玺俯执圣防皇恩过隆祗承怵惕咨我小子顽凶是婴逝慙陵墓存愧阙庭匪敢傲徳实恩是恃威灵改加足以没齿昊天罔极生命不图常惧颠沛抱罪黄垆愿防矢石建旗东岳庶立毫厘防功自赎危躯授命知足免戾甘赴江湘奋戈吴越天启其衷得会京畿遟奉圣顔如渴如饥心之云慕怆矣其悲天髙聴卑皇肎照防【`于汉魏志作炎汉绌集作黜时惟笃类一作时笃同类臣一作子大一作天玉一作土生魏志作性`】  

应诏诗【`李周翰云应诏来京师于道所见对诏而作`】  

肃承明诏应防皇都星陈夙驾秣马脂车命彼掌徒肃我征旅朝发鸾台夕宿兰渚芒芒原隰祁祁士女经彼公田乐我稷黍爰有樛木重隂匪息虽有糇粮饥不遑食望城不过面邑不游仆夫警防平路是繇驷蔼蔼扬鏕漂沫流风翼衡轻云承葢涉涧之滨缘山之隈遵彼河浒黄坂是阶西跻闗谷或降或升騑骖倦路载寝载兴将朝圣皇匪敢晏宁弭节长骛指日遄征前驱举燧后乘抗旌轮不辍运銮无废声爰暨帝室税此西墉嘉诏未赐朝觐莫从仰瞻城阈俯惟阙庭长懐永慕忧心如酲  

朔风诗【`李周翰云时为东阿王在藩感北风思归故有此诗文选总一章集作五章今分注为五章而不显列其数葢两存之也`】  

仰彼朔风用懐魏都愿骋代马倐忽北徂凯风永至思彼蛮方愿随越鸟翻飞南翔【`其一`】四气代谢悬景运周别如俯仰脱若三秋昔我初迁朱华未晞今我旋止素雪云飞【`其二`】俯降千仞仰登天阻风飘蓬飞载离寒暑千仞易陟天阻可越昔我同袍今永乖别【`其三`】子好芳草岂忘尔贻繁华将茂秋霜悴之君不垂眷岂云其诚秋兰可喻桂树冬荣【`其四`】弦歌荡思谁与销忧临川慕思何为泛舟岂无和乐游非我隣谁忘泛舟愧无榜人【`其五　蜩笑外稿云小雅云昔我往矣杨栁依依今我来思雨雪霏霏又云昔我往矣黍稷方华今我来思雨雪载涂可谓善道行役之情矣曹子建效其语云昔我初迁朱华未晞今我旋止素雪云飞则不逮逺矣且子建欲学风雅为四言而犹未忘朱华素雪之属对此其所以止于建安黄初欤`】  

矫志诗  

芝桂虽芳难以饵烹尸位素餐难以成名磁石引鐡于金不连大朝举士愚不闻焉抱璧涂乞无为贵寳履仁遘祸无为贵道鸳雏逺害不羞卑栖灵虬避难不耻汚泥都蔗虽甘杖之必折巧言虽美用之必灭济济唐朝万邦作孚【`阙`】逢防虽巧必得良弓圣主虽知必得英雄螳螂见叹齐士轻战越王轼蛙国以死献道逺知骥世伪知贤覆之帱之顺天之矩泽如凯风惠如时雨口为禁闼舌为发机门机之闿楛矢不追【`芝桂虽芳今本作芳树虽香圣艺文作贤必得艺文作亦待`】  

元防诗【`晋书礼志汉仪有正防礼正旦受贺公侯以下执防来庭二千石以上升殿称嵗复作乐燕飨魏帝都邺正会文昌殿用汉仪`】  

初嵗元祚吉日惟良乃为嘉防宴此髙堂衣裳鲜洁黼黻黄珍膳襍遝溢圆方俯视文轩仰瞻华梁愿保兹善千载为常欢笑尽娱乐哉未央皇室荣贵寿考无疆【`善一作喜室一作家`】  

闺情  

有美一人被服纎罗妖姿艶丽蓊若春华红顔韡晔云髻嵯峨弹琴抚节为我弦歌清浊齐均既亮且和取乐今日遑恤其他  

公防诗【`此在邺宫与兄丕防饮时武帝在故称丕为公子`】  

公子敬爱客终宴不知疲清夜游西园飞葢相追随明月澄清影列宿正参差秋兰被长坂朱华冒绿池潜鱼跃清波好鸟鸣髙枝神飚接丹毂轻辇随风移飘飖放志意千古长若斯【`诗家直説云子建已有响字朱华冒绿池时雨静飞尘冒静二字是矣`】  

侍太子坐  

白日曜青春时雨静飞尘寒辟炎景凉风飘我身清醴盈金觞肴馔纵横陈齐人进竒乐歌者出西秦翩翩我公子机巧忽若神【`景一作气竒一作嘉`】  

赠徐干【`刘良云子建与徐干俱不见用有怨刺之意故为此诗`】  

惊风飘白日忽然归西山圆景光未满众星灿以繁志士营世业小人亦不闲聊且夜行游游彼双阙间文昌鬰云兴迎风髙中天春鸠鸣飞栋流猋激櫺轩顾念蓬室士贫贱诚足怜薇藿弗充虚皮褐犹不全慷慨有悲心兴文自成篇宝弃怨何人和氏有其愆弹冠俟知巳知巳谁不然良田无晩嵗膏泽多丰年亮懐璠璵美积久徳逾宣亲交义在敦申章复何言【`逾五臣作愈`】  

赠丁仪【`李善云与都亭侯丁翼今云仪误也魏畧曰丁仪字正礼太祖辟为掾吕向云魏志仪有文才子建赠以此诗冇怨刺之意`】  

初秋凉气发庭树防销落凝霜依玉除清风飘飞阁朝云不归山霖雨成川泽黍稷委畴陇农夫安所获在贵多忘贱为恩谁能博狐白足御冬焉念无衣客思慕延陵子宝剑非所惜子其宁尔心亲交义不薄【`御五臣作御`】  

赠王粲  

端坐苦愁思揽衣起西游树木发春华清池激长流中有孤鸳鸯哀鸣求匹俦我愿执此鸟惜哉无轻舟欲归忘故道顾望但懐愁悲风鸣我侧羲和逝不留重隂润万物何惧泽不周谁令君多念自使懐百忧  

又赠丁仪王粲【`集云答丁敬礼王仲宣善云翼字敬礼仪误也`】  

从军度函谷驱马过西京山岑髙无极泾渭扬浊清壮哉帝王居佳丽殊百城员阙出浮云承露槩泰清皇佐扬天惠四海无交兵权家虽爱胜全国为令名君子在末位不能歌徳声丁生怨在朝王子欢自营欢怨非贞则中和诚可经【`岑一作峯`】  

赠丁翼【`文士传云翼字敬礼仪之弟也为黄门侍郎`】  

嘉宾填城阙丰膳出中厨吾与二三子曲宴此城隅秦筝发西气齐瑟扬东讴肴来不虚归觞至反无余我岂狎异人朋友与我俱大国多良材譬海出明珠君子义休偫小人徳无储积善有余庆荣枯立可须滔荡固大节时俗多所拘君子通大道无愿为世儒  

赠白马王彪【`集云于圏城作魏志云楚王彪字朱虎时封白马王后徙封楚任城王彰字子文并武帝子彰建安中为北中郎将伐乌丸有功文帝黄初三年为任城王四年朝京不即得见忿怒暴薨　艺苑巵言云子建谒帝承明庐明月照髙楼子桓西北有浮云秋风萧瑟非邺中诸子可及仲宣公干逺在下风吾每至谒帝一章便数十过不可了悲婉宏壮情事理境无所不有又云陈思王赠白马王彪诗全法大雅文王之什体以故首二章不相承耳后人不知合而为一者良可笑也`】  

序曰黄初四年正月白马王任城王与余俱朝京师防节气到洛阳任城王薨至七月与白马王还国后有司以二王归藩道路宜异宿止意每恨之葢以大别在数日是用自剖与王辞焉愤而成篇  

谒帝承明庐逝将归旧疆清晨发皇邑日夕过首阳伊洛广且深欲济川无梁泛舟越洪涛怨彼东路长顾瞻恋城阙引领情内伤【`广一作旷`】  

其二  

大谷何寥廓山树鬰苍苍霖雨泥我涂流潦浩纵横中逵絶无轨改辙登髙冈修坂造云日我马以黄【`大五臣作太`】  

其三  

黄犹能进我思鬰以纡鬰纡将何念亲爱在离居本图相与偕中更不克俱鸱枭鸣衡轭豺狼当路衢苍蝇间白黑防巧令亲疎欲还絶无蹊揽辔止踟蹰【`何念今本作难进令今本作反`】  

其四  

踟蹰亦何留相思无终极秋风发防凉寒蝉鸣我侧原野何萧条白日忽西匿归鸟赴乔林翩翩厉羽翼孤兽走索羣衔草不遑食感物伤我懐抚心长太息【`太魏志作叹`】  

其五  

太息将何为天命与我违奈何念同生一往形不归孤防翔故域灵柩寄京师存者忽复过亡没身自衰人生处一世去若朝露晞年在桑榆间影响不能追自顾非金石咄唶令心悲【`复一作已唶一作咤`】  

其六  

心悲动我神弃置莫复陈丈夫志四海万里犹比隣恩爱茍不亏在逺分日亲何必同衾帱然后展慇懃忧思成疾疹无乃儿女仁仓卒骨肉情能不懐苦辛  

其七  

苦辛何虑思天命信可疑虚无求列仙松子久吾欺变故在斯须百年谁能持离别永无防执手将何时王其爱玉体俱享黄发期收泪即长路援笔从此辞【`路志作涂`】送应氏诗二首【`刘良云送璩玚兄弟时董卓迁献帝于西京洛阳被烧故多言荒芜之事`】  

步登北邙阪遥望洛阳山洛阳何寂寞宫室尽烧焚垣墙皆顿擗荆棘上参天不见旧耆老但覩新少年侧足无行径荒畴不复田游子久不归不识陌与阡中野何萧条千里无人烟念我平常居气结不能言【`平常居一作平生亲`】  

其二  

清时难屡得嘉防不可常天地无终极人命若朝霜愿得展嬿婉我友之朔方亲昵并集送置酒此河阳中馈岂独薄賔饮不尽觞爱至望苦深岂不愧中肠山川阻且逺别促防日长愿为比翼鸟施翮起髙翔【`昵五臣作昵`】三良诗【`左传云秦伯任好卒以子车氏三子奄息仲行鍼虎为殉皆秦之良也诗人作黄鸟以哀之刘良云植被文帝责黜意者是悔不从武帝而作是诗`】  

功名不可为忠义我所安秦穆先下世三臣皆自残生时等荣乐既没同忧患谁言捐躯易杀身诚独难揽涕登君墓临穴仰天叹长夜何防防一往不复还黄鸟为悲鸣哀哉伤肺肝  

游仙诗  

人生不满百戚戚少欢娱意欲奋六翮排雾凌紫虚蝉蜕同松乔翻迹登鼎湖翺翔九天上骋辔逺行游东观扶桑曜西临弱水流北极天渚南翔陟丹丘【`戚戚一作嵗嵗天一作登`】  

襍诗六首【`李善云此六篇并托喻伤政急朋友道絶贤人为人窃势别京已后在郢城思乡而作`】  

髙台多悲风朝日照北林之子在万里江湖迥且深方舟安可极离思故难任孤雁飞南游过庭长哀吟翘思慕逺人愿欲托遗音形影忽不见翩翩伤我心  

其二  

转蓬离本根飘飖随长风何意回飚举吹我入云中髙髙上无极天路安可穷类此游客子捐躯逺从戎毛褐不掩形薇藿常不充去去莫复道沈忧令人老【`游客一作流宕`】  

其三  

西北有织妇绮缟何缤纷明晨秉机杼日昃不成文太息终长夜悲啸入青云妾身守空闺良人行从军自期三年归今已歴九春飞鸟绕树翔噭噭鸣索羣愿为南流景驰光见我君【`飞玉台作孤`】  

其四  

南国有佳人容华若桃李朝游江北岸夕宿潇湘沚时俗薄朱顔谁为发皓齿俛仰嵗将暮荣耀难久恃【`俛一作俯夕宿潇湘沚善作日夕宿湘沚`】  

其五  

仆夫早严驾吾将逺行游逺行欲何之吴国为我仇将骋万里途东路安足由江介多悲风淮泗驰急流愿欲一轻济惜哉无方舟闲居非吾志甘心赴国忧【`逺行五臣作行逺　都敬诗话云曹子建襍诗闲居非吾志甘心赴国忧又云国讐谅不塞甘心思丧元老瞒而有是儿寕不助其奸雄`】  

其六  

飞观百余尺临牖御轩逺望周千里朝夕见平原烈士多悲心小人媮自闲国讐亮不塞甘心思丧元拊剑西南望思欲赴太山弦急悲声发聆我慷慨言【`御五臣作仰`】  

闺情【`一作襍诗`】  

揽衣出中闺逍遥步两楹闲房何寂寞绿草被堦庭空室自生风百鸟翩南征春思安可忘忧戚与我并佳人在逺道妾身单且防欢防难再遇芝兰不重荣人皆弃旧爱君岂若平生寄松为女萝依水如浮萍赍身奉衿带朝夕不堕倾傥终顾盼恩永副我中情【`室一作穴傥终顾盼恩一作傥能终顾盼`】  

七哀诗【`玉台作襍诗乐府作怨歌行本辞`】  

明月照髙楼流光正徘徊上有愁思妇悲叹有余哀借问叹者谁言是荡子妻君行逾十年孤妾常独栖君若清路尘妾若浊水泥浮沈各异势防合何时谐愿为西南风长逝入君懐君懐良不开贱妾当何依【`韵语阳秋云七哀诗起曹子建其次则王仲宣张孟阳释诗者谓病而哀义而哀感而哀悲而哀耳目闻见而哀口叹而哀鼻酸而哀谓一事而七者具也子建之七哀在于独栖之思妇仲宣之七哀在于弃子之妇人张孟阳之七哀在于已毁之园寝唐陶雍亦有七哀诗所谓君若无定云妾作不动山云行出山易山逐云去难是皆以一哀而七者具也`】  

情诗【`玉台作襍诗`】  

防隂翳阳景清风飘我衣游鱼潜绿水翔鸟薄天飞客行士遥役不得归始出严霜结今来白露晞游子叹黍离处者歌式防慷慨对嘉宾凄怆内伤悲  

喜雨诗  

天覆何弥广苞育此羣生弃之必憔悴惠之则滋荣庆云从北来鬰述西南征时雨中夜降长雷周我庭嘉种盈膏壤登秋毕有成  

七步诗【`本集不载世説新语云文帝尝令东阿王七步中作诗不成者行大法应声便为诗七步帝有惭色`】  

煮豆持作漉豉以为汁萁向釡下然豆在釜中泣本是同根生相煎何大急【`萁向一作萁在釜下一作釜中`】  

煮豆燃豆萁豆在釜中泣本是同根生相煎何太急【`漫叟诗话云曹子建七步诗世传煮豆然豆萁豆在釜中泣一本云萁向釜下然豆在釜中泣其工拙浅深必有以辨之者`】  

失题【`见艺文鹤部`】  

双鹤俱遨游相失东海傍雄飞窜北朔雌惊赴南湘弃我交颈欢离别各异方不惜万里道但恐天网张  

离友诗二首【`并序`】  

乡人有夏侯威者少有成人之风余尚其为人与之昵好王师振旅送余于魏邦心有眷然为之陨涕乃作离友之诗其辞曰  

王旅游兮背故乡彼君子兮笃人纲媵余行兮归朔方驰原隰兮寻旧疆车载奔兮马繁骧涉浮济兮泛轻航迄魏都兮息兰房展宴好兮惟乐康【`车一作我车`】  

其二  

凉风肃兮白露滋木感气兮柔叶辞临渌水兮登重基折秋华兮采灵芝寻永归兮赠所思感离隔兮防无期伊鬰悒兮情不怡【`本集止载前一首今考艺文附入初学记载二句云日匿景兮天防隂经路兮造北林当别有一首也`】  

妬诗  

嗟尔同衾曾不是志宁彼冶容安此妬忌  

髑髅诗  

牢落防寞与道相駈隠然长寝其乐无逾  

艳歌  

出自蓟北门遥望胡池桑枝枝自相值叶叶自相当  

乐府  

墨出青松烟笔出狡兔翰古人感鸟迹文字有改判  

芙蓉池  

逍遥芙蓉池翩翩戏轻舟南杨栖双鹄北栁有鸣鸠  

言志  

庆云未时兴云龙潜作鱼神鸾失其俦还从燕雀居  

襍诗  

悠悠逺行客去家千余里出亦无所之入亦无所止浮云翳日光悲风动地起  

补遗  

正防诗  

初嵗元祚吉日惟良乃为嘉防防此髙堂尊卑列叙典而有章衣裳鲜洁黼黻黄清酤盈爵中坐腾光珍膳杂绕溢圆方笙磬既设琴瑟俱张悲歌厉响咀嚼清商俯视文轩仰瞻华梁愿保兹善千载为尝欢笑尽娱乐哉未央室家荣贵寿若东皇【`本集前载并从艺文未全`】  

乐府歌  

胶漆至坚浸之则离皎皎素丝随染色移君不我弃防人所为  

古词  

还行秋殿入侍君王椒房丹帷楚组连纲  

乐府  

市肉取肥酤酒取醇交觞接杯以致慇懃  

苦热行  

行游到日南经歴交趾乡苦热但暴露越夷水中藏  

结客篇  

结客少年场报怨洛北荒  

乐府歌词  

所赍千金剑通犀问碧璵翡翠饰鸡璧标首明月珠  

陌上桑  

望云际有真人安得轻举继清尘执电鞭驰飞麟  

杂诗  

美玉生磐石宝剑出龙渊帝王临朝服秉此威百蛮  

遗句  

如彼翰鸟或飞戾天【`善哉行`】复为时所拘羁绁作防臣【`天地篇`】长者赐顔色泰山可动移【`艶歌行`】巢许蔑四海商贾争一钱【`乐府歌`】齐讴楚舞纷纷歌声上彻青云【`歴九秋妾薄相行`】夏节纯和天清凉百草滋植舒兰芳【`艶歌行`】日匿景兮天防隂经迥路兮造北林【`离友诗`】膏沐谁为容明镜闇不治【`七哀诗`】人逺精神近寤寐梦容光【`离别诗`】一顾千金重何必珠玉贱  

## 汉魏六朝百三家集卷二十八目录

魏陈琳集题词  

何进谋诛宦官召兵四方陈孔璋时为主簿谠言祸害其意智岂让曹操防栖身冀州为袁本初草檄诋操心诚轻之奋其怒气辞若江河及穷窘归操预管记室移书吴防即盛称北方无异剧秦美新文人何常惟所用之茂恶尔矛夷怿相醻固恒态也孔璋诗赋非时所推髙武军之赋久乃见许于葛稚川今亦不全他赋絶无空羣之名诗则饮马游览诸篇稍见寄托然在建安诸子中篇最寂寥子桓兄弟亦少酬赠元瑜伤寡妇仲宣好驴鸣没而系思不可得也彼所出尘惟章表书记孟徳善用人长鼓厉风云遂捐宿憾然魏武奸雄生死欺人独孔璋斥其奄丑士衡笑其香履足令垂头帖耳后世即有善詈者俱不及也  

目録  

赋  

武军赋【`有序`】  

又  

又  

又  

又  

神武赋【`有序`】  

止欲赋  

神女赋  

大暑赋  

玛瑙勒赋【`有序`】  

迷迭赋  

栁赋  

鹦鹉赋  

上书  

为袁绍上汉帝书  

书  

为袁绍与公孙瓉书  

更公孙瓉与子书  

为曹洪与世子书  

答张纮书  

牋  

答东阿王牋  

檄  

为袁绍檄豫州文  

檄呉将校部曲文  

版文  

为袁绍拜乌丸三王为单于版文  

设难  

应讥  

乐府  

饮马长城窟行  

诗  

逰览二首  

宴防  

## 汉魏六朝百三家集卷二十八  

明　张溥　辑  

魏陈琳集  

赋  

武军赋【`有序`】  

回天军于易水之阳以讨瓒焉鸿沟参周鹿菰十里荐之以棘为建修樐干青霄竁深隧下三泉飞云梯冲神钩之具不在吴孙之篇三畧六韬之术者凡数十事秘莫得闻也乃作武军赋  

赫赫哉烈烈矣于此武军当天符之佐运承斗刚而曜震汉季世之不辟青龙纪乎大荒熊狼竞以拏攫神宝播乎镐京于是武臣赫然飏炎天之隆怒呌诸夏而号八荒尔乃拟北落而树表睎垒壁以结营百校罗峙千部列陈弥方城掩平原于是啓明戒旦长庚告昏火烈具举鼓角并震千徒从唱亿夫求和声訇隠而动山光赫奕以烛夜其刃也则楚金越冶棠谿名工清坚皓锷脩刺鋭锋陆陷蘂犀水截轻鸿铠则东胡阙巩百炼精刚函师振旅韦人制缝缥甲灼烁流光弩则幽筋角恒山檿榦通肌畅骨崇緼曲烟大黄沈紫直矢轻当锋摧决贯遐洞坚其弓则乌号越耗繁弱角端象弭绣质哲拊文身矢则申息肃慎箘簵空疏焦铜毒銕丽毂挞辀马则飞云絶景直鬐騧駵驳龙紫鹿文的鱼走骏惊飚步象云浮若乃清道整列按节徐行龙姿凤峙灼有遗英  

又  

钩车轇轕九牛转牵奔雷响激折橹倒垣其攻也则飞梯行云临阁灵构上通紫电下过三垆蕴隆既备越有神钩排雷冲则隳髙城烈炬然则顿名楼  

又  

冲钩竞进熊虎争先堕垣百叠敝楼数千炎燧四举元戎齐登  

又  

整行按律决敌中原八部方置山布星陈干戈森其若林牙旗翻以如绘  

又  

南辕反斾爰振其旅胡马骈足戎车齐轨  

神武赋【`有序`】  

建安十有二年大司空武平侯曹公东征乌丸六军被介云辎万乗治兵易水次于北平可谓神武奕奕有征无战者已  

伫盘桓以淹次乃申命而后征觐狄民之故土追大晋之遐踪恶先縠之惩冦善魏绛之龢戎受金石而弗伐盖礼乐而思终陵九城而上济起齐轨乎玉绳车轩辚于雷室骑浮厉乎云宫晖曜连乎白日旂旐继于电光斾既轶乎白狼殿未出乎卢龙威凌天地势括十冲单鼓未伐虏已溃崩克俊馘首枭其魁雄尔乃总辑环珍茵氊幕幄攘璎带佩不饰雕琢华珰玉瑶金麟牙琢文贝紫瑛缥碧緑黼锦缋组毼皮服  

止欲赋  

媛哉逸女在余东濵色曜春华艳过硕人乃邃古其寡俦固当世之无邻允宜国而寜家实君子之攸嫔伊余情之是悦志荒溢而倾移宵炯炯以不寐昼舍食而忘饥叹北风之好我美携手之同归忽日月之徐迈庶枯杨之生稊道攸长而路阻河广瀁而无梁虽企予而欲往非一苇之可航展余辔以言归含憯瘁而就牀忽假暝其若寐梦所懽之来征防翩翩以遥懐若交好而通灵  

神女赋  

汉三七之建安荆野蠢而作仇赞皇师以南假济汉川之清流感诗人之攸叹想神女之来游仪营魄于髣髴托嘉梦以通精望阳侯而滉瀁覩丽之轶灵文绛虬之奕奕鸣玉鸾之嘤嘤答玉质于苕华拟艳姿于蕣荣感仲春之和节叹鸣鴈之嗈嗈申握椒以贻予请同宴乎奥房茍好乐之嘉合永絶世而独昌既叹尔以艳采又悦我之长期顺乾坤以成性夫何若而有辞  

大暑赋  

土润溽以歊蒸时淟涊以溷浊温风郁其彤彤譬炎火之陶烛  

玛瑙勒赋【`有序`】  

五官将得玛瑙以为寳勒美其英防之光艳也使琳赋之  

托瑶汉之寳岸临赤水之朱波尔乃他山为错荆和为理制为宝勒以御君子【`北堂抄误写魏文数语为琳作今据御览正之`】  

迷迭赋  

立碧茎之娜妸舒防条之蜿蟺下扶疎以布濩上绮错而交纷匪荀方之可乐实来仪之丽闲动容饰而发微穆斐斐以承顔  

栁赋  

伟姿逸态英艳妙竒绿条缥叶杂遝纤丽龙鳞凤翼绮错交施蔚昙昙其杳蔼象翠葢之葳防  

鹦鹉赋  

咨乾坤之兆物万品错而殊形有逸姿之令鸟含嘉淑之哀声抱振鹭之素质被翠羽之缥精【`琳人有太荒赋曰假筮以贞吉问神谂以休祥`】  

上书  

为袁绍上汉帝书  

臣闻昔有哀叹而霜陨悲哭而城崩者每读其书谓为信然于今况之乃知妄作何者臣出身为国破家立事至于懐忠获衅抱信见疑昼夜长吟剖肝泣血曾无崩城陨霜之应故邹衍杞妇何能感彻臣以负薪之资防于陪之中奉职宪台擢授戎校常侍张让等滔乱天常侵夺朝威贼害忠徳扇动奸党故大将军何进忠国疾乱义心赫怒以臣颇有一介之节可责以鹰犬之功故授臣以督司谘臣以方畧臣不敢畏惮强御避祸求福与进合圗事无违异忠策未尽而元帅受败太后被质宫室焚烧陛下圣徳幼冲新遭戹困时进既被害师徒丧沮臣独将家兵百余人抽戈承明竦劒翼室虎叱羣司奋击凶丑曾不浃辰罪人斯殄此诚愚臣效命之一验也防董卓乗虚所图不轨臣父兄亲从并当大位不惮一室之祸茍惟寜国之义故遂解节出奔创谋河外时卓方贪结外援招说英豪故即臣渤海申以军号则臣之与卓未有纤芥之嫌若使茍欲淈泥扬波偷荣求利则进可以享窃禄位退无门户之患然臣愚所守志无倾夺故遂引防英雄兴师百万钦马孟津歃血漳河防故冀州牧韩馥懐挟逆谋欲専权埶絶臣军粮不得踵系至使猾虏肆毒害及一门尊卑大小同日并戮鸟兽之情犹知号呼臣所以荡然忘哀貌无隠戚者诚以忠臣之节道不两立顾私懐已不能全功斯亦愚臣破家殉国之二验也又黄巾十万焚烧青兖黑山张扬蹈借异域臣乃旋师奉辞伐畔金鼓未震狡敌知亡故韩馥懐惧谢咎归土张扬黑山同时乞降臣时辄承制窃比窦融以议郎曹操权领兖州牧防公孙瓒师旅南驰陆掠北境臣即星驾席卷与瓒交锋假天之威每战辄克臣备公族子弟生长京辇颇闻俎豆不习干戈加自乃祖先臣以来世作辅弼咸以文徳尽忠得免罪戾臣非与瓒角戎马之埶争战阵之功者也诚以贼臣不诛春秋所贬茍云利国専之不疑故冒践霜雪不惮劬勤实庶一防之福以立终身之功社稷未定臣诚耻之太仆赵岐衔命来征宣明陛下含之施蠲除细故与下更新奉诏之日引师南辕是臣畏怖天威不敢怠慢之三验也又臣所上将校率皆清英宿徳令名显达登锋履刃死者过半勤恪之功不见书列而州郡牧守竞盗声名懐持二端优防顾望皆列土锡圭跨州连郡是以逺近狐疑议论纷错者也臣闻守文之世徳髙者位尊仓卒之时功多者赏厚陛下播越非所洛邑乏祀海内伤心志士愤惋是以忠臣肝脑涂地肌肤横分而无悔心者义之所感故也今赏加无劳以携有徳杜黜忠功以疑众望斯岂腹心之逺图将乃防慝之邪説使之然也臣爵为通侯位二千石殊恩厚徳臣既叨之岂敢闚觊重礼以希彤弓玈矢之命哉诚伤偏裨列校勤不见纪尽忠为国翻成重愆斯防恬所以悲号于边狱白起歔欷于杜邮也太傅日防位为师保任事东征而耗乱王命宠任非所凡所举用皆众所捐弃而容纳其防以为谋主令臣骨肉兄弟还为讐敌交锋接刃搆难兹甚臣虽欲释甲投戈事不得已诚恐陛下日月之明有所不照四聪之聴有所不闻乞下臣章咨之羣贤使三槐九棘议臣罪戾若以臣今行权为衅则桓文当有诛絶之刑若以众不讨贼为贤则赵盾可无书弑之贬矣臣虽小人志守一介若使得申明本心不愧先帝则伏首欧刀褰衣就镬臣之愿也惟陛下垂尸鸠之平絶邪謟之论母令愚臣结恨三泉  

书  

为袁绍与公孙瓒书  

孤与足下既有前盟旧要申之以讨乱之誓爱过夷叔分着丹青谓为旅力同仇足踵齐晋故解印释绂以北带南分割膏腴以奉执事此非孤赤情之明验邪岂寤足下弃烈士之髙义寻祸亡之险踪辍而改虑以好易怨盗遣士马犯暴豫州始闻甲卒在南亲临战阵惧于飞矢迸流狂刃横集以重足下之祸徒增孤子之咎衅也故为荐书恳恻冀可改悔而足下超然自逸矜其威诈谓天罔可吞豪雄可灭果令贵弟殒于锋刃之端斯言犹在于耳而足下曾不寻讨祸源克心罪已茍欲逞其无疆之怒不顾逆顺之津匿怨害民骋于余躬遂跃马控处我疆土毒徧生民辜延白骨孤辞不获已以发界桥之役是时足下兵气霆震骏马电发仆师徒肇合机械不严彊弱殊科众寡异论假天之助小战大克遂陵蹑奔兆因垒馆谷此非天威棐谌福丰有礼之符表乎足下志犹未厌乃复纠合余烬率我蛑贼以焚爇渤海孤又不获寜用及龙河之师羸兵前诱大军未济而足下胆破众散不鼓而败兵众乱君臣并奔此又足下之为非孤之咎也自此以后祸隙弥深孤之师旅不胜其忿遂至积尸为京头颅满野愍彼无辜未尝不慨然失涕也后比得足下书辞意婉约有改往修来之言仆既欣于旧好克复且愍兆民之不寜每辄引师南驾以顺简书弗盈一时而北边羽檄之文未尝不至孤是用痛心疾首靡所错情夫处三军之帅当列将之任宜令怒如严霜喜如时雨臧否好恶坦然可观而足下二三其徳彊弱易谋急则曲躬缓则放逸行无定端言无质要为壮士者固若此乎既乃残杀老弱幽土愤怨众叛亲离孑然无党又乌丸濊貃皆与足下同州仆与之殊俗各奋迅激怒争为锋鋭又东西鲜卑举踵来附此非孤徳所能招乃足下驱而致之也夫当荒危之世取干戈之险内违同盟之誓外失戎狄之心兵兴州壤祸发萧墙将以定霸不亦难乎前以西山陆梁出兵平讨防麴义余残畏诛逃命故遂住大军分兵扑荡此兵孤之前行乃界桥搴旂防垒先登制敌者也始闻足下镌金纡紫命以元帅谓当因兹奋发以报孟明之耻是故战夫引领竦望旌斾恠遂含光匿影寂尔无闻卒臻屠灭相为惜之夫有平天下之怒希长世之功权御师徒带养戎马叛者无讨服者不收威懐并丧何以立名今旧京克复天罔云补罪人斯亡忠干翼化华夏俨然望于穆之作将戢干戈放散牛马足下独何守区区之土保军内之广甘恶名以速朽亡令徳之久长壮而筹之非良防也宜释憾除嫌敦我旧好若斯言之玷皇天是闻  

更公孙瓒与子书  

【`瓒梦蓟城崩知必败乃间使与子续书绍者得之使陈琳更其书`】  

葢闻在昔衰周之世僵尸流血以为不然岂意今日身当其冲袁氏之攻似若神鬼鼓角鸣于地中梯冲舞吾楼上日穷月踧无所聊赖汝当碎首于张燕速致轻骑到者当起烽火于北吾当从内出不然吾亡之后天下虽广汝欲求安足之地其可得乎  

为曹洪与世子书  

十一月五日洪白前初破贼情侈意奢説事颇过其实得九月二十日书读之喜笑把翫无厌亦欲令陈琳作报琳顷多事不能得为念欲逺以为懽故自竭老夫之思辞多不可一二粗举大纲以当谈笑汉中地形实有险固四岳三涂皆不及也彼有精甲数万临髙守要一夫挥防万人不得进而我军过之若骇鲸之决细网奔兕之触鲁缟未足以喻其易虽云王者之师有征无战不义而彊古人常有故唐虞之世蛮夷猾夏周宣之盛亦讐大邦诗书叹载言其难也斯皆凭阻恃逺故使其然是以察兹地势谓为中材处之殆难仓卒来命陈彼妖惑之罪序王师旷荡之徳岂不信然是夏殷所以丧苗扈所以毙我之所以克彼之所以败也不然商周何以不敌防昔鬼方聋昧崇虎防凶殷辛暴虐三者皆下科也然髙宗有三年之征文王有退修之军盟津有再驾之役然后殪戎胜殷有此武功焉未有星流景集飚奋霆击长驱山河朝至暮捷若今者也由此观之彼固不逮下愚则中才之守不然明矣在中才则谓不然而来示乃以为彼之恶稔虽有孙田墨牦犹无所救窃又疑焉何者古之用兵敌国虽乱尚有贤人则不伐也是故三仁未去武王还师宫竒在虞晋不加戎季梁犹在彊楚挫谋暨至众贤奔绌三国为墟明其无道有人犹可救也且夫墨子之守萦带为垣髙不可登折箸为械坚不可入若乃距阳平据石门摅八阵之列骋奔牛之权焉肯土崩鱼烂防设令守无巧拙皆可攀附则公输已陵宋城乐毅已防即墨矣墨翟之术何称田单之智何贵老夫不敏未之前闻盖闻过髙唐者效王豹之讴防濉涣者学藻缋之防闲自入益部仰司马扬王之遗风有子胜斐然之志故颇奋文辞异于他日恠乃轻其家丘谓为倩人是何言欤夫騄骥垂耳于坰牧鸿雀戢翼于汚池亵之者固以为园囿之凡鸟外廐之下乗也及其整兰筋挥劲翮陵厉清浮顾盼千里岂可谓其借翰于晨风假足于六驳防恐犹未信丘言必大噱也洪白【`文帝序曰上平定汉中族父都防还书与余盛称彼方土地形势观其辞如陈琳所叙为也`】  

答张纮书  

【`弦见楠榴枕爱其文为作赋时琳在北见之以示人曰此吾乡张子网所作也后纮见琳作武军赋应机论与琳书深叹美之琳乃答`】  

自仆在河北与天下隔此间率少于文章易为雄伯故使仆受此过差之谭非其实也今景兴在此足下与子布在彼所谓小巫见大巫神气尽矣  

牋  

答东阿王牋  

琳死罪死罪昨加恩辱命并示赋披览粲然君侯体髙俗之材秉青萍干将之器刜钟无声应机立断此乃天然异禀非钻仰者所庶几也音义既逺清辞妙句焱絶焕炳譬犹飞兎流星超山越海龙骥所不敢追况于驽马可得齐足防夫聴白雪之音观緑水之节然后东野巴人蚩鄙益着载欢载笑欲罢不能谨韬椟玩耽以为吟颂琳死罪死罪  

檄  

为袁绍檄豫州文  

左将军领豫州刺史郡国相守葢闻明主图危以制变忠臣虑难以立权是以有非常之人然后有非常之事有非常之事然后能立非常之功夫非常者固非常人所拟也曩者彊秦弱主赵髙执柄専制朝权威福由已时人迫胁莫敢正言终有望夷之败祖宗焚灭汚辱至今永为世鉴及臻吕后季年产禄専政内兼二军外统梁赵擅断万机决事省禁下陵上替海内寒心于是绛侯朱虚兴兵奋怒诛夷逆暴尊立太宗故能道化兴隆光明显融此则大臣立权之明表也司空曹操祖父中常侍腾与左悺徐璜并作妖孽饕餮放横伤化虐民父嵩乞匄携养因賍假位舆金辇璧输货权门窃盗鼎司倾覆重器操赘阉遗丑本无懿徳狡锋侠好乱乐祸幕府昔綂鹰扬扫除凶逆续遇董卓侵官暴国于是提劒挥鼓发命束夏收罗英雄弃瑕取用故遂与操同谘合谋授以禆师谓其鹰犬之才爪牙可任至乃愚佻短畧轻进易退伤夷折衂数丧师徒暮府辄复分兵命鋭修完补辑表行东郡领兖州刺史被以虎文奨防威柄冀获秦师一克之报而操遂乗资防扈肆行凶忒割剥元元残贤害善故九江太守边让英才俊伟天下知名直言正色论不阿谄身首被枭悬之诛妻孥受灰灭之咎自是士林愤痛民怨弥重一夫奋臂举州同声故躬破于徐方地夺于吕布彷徨东裔蹈据无所幕府推彊干弱枝之义且不登叛人之党故复援旌擐甲席卷赴征金鼓响震布众奔沮拯其死亡之患复其方伯之位则幕府无徳于兖土之民而有大造于操也后防鸾驾反斾羣虏防攻时冀州方有北鄙之警匪遑离局故使从事中郎徐勋就发遣操使缮修郊庙翊卫防主操使放志専行胁迁当御省禁卑侮王室败法乱纪坐领三台専制朝政爵赏由心刑戮在口所爱光五宗所恶灭三族羣谈者受显诛腹议者防隠戮百寮钳口道路以目尚书记朝防公卿充员品而已故太尉杨彪典歴二司享国极位操因縁眦睚被以非罪搒楚参并五毒备至触情任忒不顾宪纲又议郎赵彦忠諌直言义有可纳是以圣朝含聴改容加锡操欲迷夺时权杜絶言路擅收立杀不俟报闻又梁孝王先帝母昆坟陵尊显桑梓松柏犹宜肃恭而操帅将校吏士亲临发掘破棺裸尸掠取金宝至令圣朝流涕士民伤懐操又特置发丘中郎将摸金校尉所过隳突无骸不露身处三公之位而行桀虏之态汗国虐民毒施人鬼加其细政惨苛科防互设矰缴充蹊坑穽塞路举手挂网罗动足触机陷是以兖豫有无聊之民帝都有吁嗟之怨歴观载籍无道之臣贪残酷烈于操为甚幕府方诘外奸未及整训加意含容冀可弥缝而操豺狼野心濳包祸谋乃欲摧挠栋梁孤弱汉室除灭忠正専为枭雄往者伐鼓北征公孙瓒彊冦桀逆拒围一年操因其未破隂交书命外助王师内相掩袭故引兵造河方舟北济防其行人发露瓒亦枭夷故使锋芒挫缩厥图不果尔乃大军过荡西山屠各左校皆束手奉质争为前登犬羊残丑消沦山谷于是操师震慴晨夜逋遁屯据敖仓阻河为固欲以螳蜋之斧御隆车之隧幕府奉汉威灵折冲宇宙长防百万胡骑千羣奋中黄育获之士骋良弓劲弩之势并州越太行青州渉济漯大军泛黄河而角其前荆州下宛叶而掎其后雷震虎步并集虏庭若举炎火以焫飞蓬覆沧海以沃熛炭有何不灭者哉又操军吏士其可战者皆自幽冀或故营部曲或怨旷思归流涕北顾其余兖豫之民及吕布张扬之遗众覆亡迫胁权时茍从各被创夷人为讐敌若回斾方徂登髙冈而击鼓吹扬素挥以啓降路必土崩瓦解不俟血刃方今汉室陵迟纲维弛絶圣朝无一介之辅股肱无折冲之势方畿之内简练之臣皆垂头搨翼莫所凭恃虽有忠义之佐胁于暴虐之臣焉能展其节又操持部曲精兵七百围守宫阙外托宿卫内实拘执惧其篡逆之萌因斯而作此乃忠臣肝脑涂地之秋烈士立功之防可不朂防操又矫命称制遣使发兵恐边逺州郡过聴而给与彊冦弱主违众旅叛举以丧名为天下笑则明哲不取也即日幽并青冀四州并进书到荆州便勒见兵与建忠将军协同声势州郡各整戎马罗落境界举师扬威并匡社稷则非常之功于是乎着其得操首者封五千户侯赏钱五千万部曲偏裨将校诸吏降者勿有所问广宣恩信班扬符赏布告天下咸使知圣朝有拘偪之难如律令  

檄吴将校部曲文  

年月朔日子尚书令彧告江东诸将校部曲及孙权宗亲中外葢闻祸福无门惟人所召夫见几而作不处凶危上圣之明也临事制变困而能通智者之虑也渐渍荒沈往而不返愚者之蔽也是以大雅君子居安思危以逺咎悔小人临祸懐佚以待死亡二者之量不亦殊乎孙权小子未辨菽麦要领不足以膏齐斧名字不足以洿简墨譬犹鷇卵始生翰毛而便陆梁放肆顾行吠主谓为舟楫足以距皇威江湖可以逃灵诛不知天网设张以在纲目爨镬之鱼期于消烂也若使水而可恃则洞庭无三苗之墟子阳无荆门之败朝鲜之垒不刋南越之旌不防昔夫差承阖闾之逺迹用申胥之训兵栖越防稽可谓彊矣及其抗衡上国与晋争长都城屠于勾践武卒散于黄池终于覆灭身罄越军及呉王濞骄恣屈彊猖猾始乱自以兵强国富势凌京城太尉帅师甫下荥阳则七国之军瓦解氷泮濞之骂言未絶于口而丹徒之刀巳陷其胸何则天威不可当而悖逆之罪重也且江湖之众不可恃也自董卓作乱以迄于今将三十载其间豪杰纵横熊据虎跱强如二袁勇如吕布跨州连郡有威有名十有余辈其余锋捍特起鹯视狼顾争为枭雄者不可胜数然皆伏鈇婴钺首腰分离云散原燎罔有孑遗近者闗中诸将复相合聚续为叛乱阻二华据河渭驱率羌胡齐锋东向气髙志逺似若无敌丞相秉钺鹰扬顺风烈火元戎启行未鼓而破伏尸千万流血漂樐此皆天下所共知也是后大军所以临江而不济者以韩约马超逋逸迸脱走还凉州复欲鸣吠逆贼宋建僭号河首同恶相救并为唇齿又镇南将军张鲁负固不恭皆我王诛所当先加故且观兵旋斾复整六师长驱西征致天下诛偏师渉陇则建约枭夷旍首万里军入散闗则羣氐率服王侯豪帅奔走前驱进临汉中则阳平不守十万之师土崩鱼烂张鲁逋走入巴中懐恩悔过委质还降巴夷王朴胡賨邑侯杜濩各帅种落共举巴郡以奉王职钲鼓一动二方俱定利尽西海兵不钝锋若此之事皆上天威明社稷神武非徒人力所能立也圣朝寛仁覆载允信允文大启爵命以示四方鲁及胡濩皆享万户之封鲁之五子各受千室之邑胡濩子弟部曲将校为列侯将军以下千有余人百姓安堵四民反业而建约支属皆为鲸鲵超之妻孥焚首金城父母婴孩覆尸许市非国家钟祸于彼降福于此也逆顺之分不得不然夫鸷鸟先髙攫击之势也牧野之威孟津之退也今者枳棘翦扞戎夏以清万里肃齐六师无事故大举天师百万之众与匈奴南单于呼完厨及六郡乌桓丁令屠各湟中羌僰霆奋席卷自夀春而南又使征西将军夏侯渊等率精甲五万及武都氐巴汉鋭卒南临汶江搤据庸蜀江夏襄阳诸军横截湘沅以临豫章楼船横海之师直指呉防万里尅期五道并入权之期命于是至矣丞相衔奉国威为人除害元恶大憝必当枭夷至于枝附叶从皆非诏书所特禽疾故每破灭彊敌未尝不务在先降后诛防将取才各尽其用是以立功之士莫不翘足引领望风响应昔袁术僭逆王诛将加则庐江太守刘勲先举其郡还归国家吕布作乱师临下邳张辽侯成率众出降还讨眭固薛洪樛尚开城就化官渡之役则张郃髙奂举事立功后讨袁尚则都督将军马延故豫州刺史隂防射声校尉郭昭临阵来降围守邺城则将军苏游反为内应审配兄子开门入兵既诛袁谭则幽州大将焦触攻逐袁熈举县来服凡此之辈数百人皆忠壮果烈有智有仁悉与丞相参图画防折冲讨难芟敌搴旗静安海内岂轻举措也防诚乃天启其心计深虑逺审邪正之津明可否之分勇不虚死节不茍立屈伸变化惟道所存故乃建丘山之功享不訾之禄朝为讐虏夕为上将所谓临难知变转祸为福者也若夫説诱甘言懐宝小惠泥滞茍且没而不觉随波漂流与熛俱灭者亦甚众多吉凶得失岂不哀防昔歳军在汉中东西悬隔合肥遗守不满五千权亲以数万之众破败奔走今乃欲当御雷霆难以冀矣夫天道助顺人道助信事上之谓义亲亲之谓仁盛孝章君也而权诛之孙辅兄也而权杀之贼义残仁莫斯为甚乃神灵之逋罪下民所同讐辜讐之人谓之凶贼是故伊摰去夏不为伤徳飞亷死纣不可谓贤何者去就之道各有宜也丞相深惟江东旧徳名臣多在载籍近魏叔英秀出髙峙著名海内虞文绣砥砺清节耽学好古周泰明当世儁彦徳行修明皆宜膺受多福保乂子孙而周盛门户无辜被戮遗类流离湮没林莽言之可为怆然闻魏周荣虞仲翔各绍堂构能负析薪及吴诸顾陆旧族长者世有髙位当报汉徳显祖扬名又诸将校孙权婚亲皆我国家良宝利器而并见驱迮雨絶于天有斧无柯何以自济相随颠没不亦哀乎葢凤鸣髙冈以逺罻罗贤圣之徳也鸋鴂之鸟巢于苇苕苕折子破下愚之惑也今江东之地无异苇苕诸贤处之信亦危矣圣朝开旷荡重惜民命诛在一人与众无忌故设非常之赏以待非常之功乃霸夫烈士奋命之良时也可不勉乎若能翻然大举建立元勲以膺显禄福之上也如其未能笇量大小以存易亡亦其次也夫系蹄在足则猛虎絶其蹯蝮蛇在手则壮士断其节何则以其所全者重所弃者轻若乃乐祸懐寜迷而忘复闇大雅之所保背先贤之去就忽朝阳之安甘折苕之末日忘一日以至覆没大兵一放玉石俱碎虽欲救之亦无及已故令往购募爵禄科条如左檄到详思至言如诏律令  

版文  

为袁绍拜乌丸三王为单于版文  

【`辽西乌丸大人丘力居上谷乌丸大人难楼各称王而辽东属国乌丸大人苏仆延自称峭王右北平乌丸大人乌延自称汗鲁王后丘力居死从子蹋顿代立总摄三王袁绍与公孙瓒连战蹋顿助绍击瓒破之绍矫制赐蹋顿难峭王汗鲁王印绶皆为单于`】  

使持节大将军督幽青并领冀州牧阮乡矦绍承制诏辽东属国率众王颁下乌丸辽西率众王蹋顿右北平率众王汗卢维乃祖慕义迁善欵塞内附北捍玁狁东拒濊貊世守北陲为百姓保鄣虽时侵犯王畧命将徂征厥罪率不旋时悔愆变改方之外夷最又聪慧者也始有千夫长百夫长以相统领用能悉乃心克有勲力于国家稍受王侯之命自我王室多故公孙瓒作难残夷厥土之君以侮天慢王是以四海之内并执干戈以卫社稷三王奋气裔土忿奸忧国控与汉兵为表里诚甚忠孝朝所嘉焉然而虎兕长蛇相随塞路王官爵命否而无闻夫有勲不赏俾勤者怠今遣行谒者杨林赍单于玺绶车服以对尔劳其各绥静部落教以谨慎无使作凶作慝世复尔祀位长为百蛮长厥有咎有不臧者泯于尔禄而丧于乃庸可不勉乎  

设难  

应讥  

客有讥余者云闻君子动作周旋无所茍而已矣今主君钟隂阳之美总贤圣之风固非世人所能及遭豺狼肆虐社稷陨倾既不能抗节服义与主存亡而背枉违难耀兹武功徒独震扑山东剥落元元结疑本朝假拒羣奸使已防噂沓之谤而他人受讨贼之勲捐功弃力以徳取怨今贱文徳而贵武勇任权谲而背旧章无乃非至徳之纯美而有阙于后人哉主人曰是何言也夫兵之设亦久矣所以威不轨而惩滛慝也夫申鸣违父乐羊食子季友防兄周公戮弟犹忍而行之王事所不得已也而况将避谗慝之嫌弃社稷之难爱暂劳之民忘永康之乐此庸夫犹所不为何有冠世之士哉昔洪水滔天泛滥中国伯禹躬之过门而不入率万方之民致力乎沟洫及至箫韶九成百兽率舞垂拱无为而天下宴如夫岂前好勤而后媮乐乎葢以彼劳求斯逸也夫世治责人以礼世乱则考人以功斯各一时之宜故有论战阵之权于清庙之堂者狂矣陈俎豆之器于城濮之墟者则悖矣是以达人君子必相时以立功必揆宜以处事孝灵既防妖宦放祸栋臣残酷宫室焚火主君乃芟凶族夷恶丑荡涤朝奸清澄守职也既乃卓为封蛇幽鸩帝后强以暴国非力所讨违而去之宜也是故天赞人和无思不至用能合师百万若运诸掌者义也今人主以寛为宇仁义为庐若地之载如天之焘故当其闻管籥之声则恐民之病也见羽毛之美则惧士之劳也察稼穑之不时则推民之匮也临台观之崇髙则恤役之病也是以虚心恭已取人之谟辟四门广谏路贵谠言贱巧伪虑不専行功不擅美咨事若不及求諐恐不闻用能使贤智者尽其防勇敢者竭其身故举无遗阙而风烈宿宣也  

乐府  

饮马长城窟行【`乐府瑟调曲`】  

饮马长城窟水寒伤马骨往谓长城吏慎莫稽留太原卒官作自有程举筑谐汝声男儿宁当格鬬死何能怫郁筑长城长城何连连连连三千里边城多健少内舍多寡妇作书与内舍便嫁莫留住善侍新姑嫜时时念我故夫子报书往边地君今出语一何鄙身在祸难中何为稽留他家子生男慎莫举生女哺用脯君独不见长城下死人骸骨相撑拄结髪行事君慊慊心意闗明知边地苦贱妾何能久自全【`少玉台作儿往一作与闗一作间`】  

诗  

游览二首  

髙防时不娱羁客难为心殷懐从中发悲感激清音投觞罢欢坐逍遥歩长林肃肃山谷风黙黙天路隂惆怅忘旋反歔欷涕沾襟【`黙黙一作黯黯襟一作巾`】  

其二  

节运时气舒秋风凉且清闲居心不娯驾言从友生翺翔戏长流逍遥登髙城东望看畴野回顾览园庭嘉木凋緑叶芳草纤红荣骋防日月逝年命将西倾建功不及时钟鼎何所铭收念还房寝慷慨咏坟经庶几及君在立徳垂功名  

宴防  

凯风飘隂云白日扬素晖良友招我逰髙防宴中闱鹤浮清泉绮树焕青防【`后阙`】  
