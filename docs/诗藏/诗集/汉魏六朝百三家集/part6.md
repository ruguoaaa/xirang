---
title: 第6部分
index: true
icon: editor
order: 6
category:
  - 诗藏
  - 诗集
  - 汉魏六朝百三家集
tag:
  - 钦定四库全书
  - 集部八
  - 总集类
  - 张溥
  - 明
---

## 汉魏六朝百三家集卷二十九目录

魏王粲集题词  

袁显思兄弟争国王仲宣为刘荆州遗书苦諌今读其文非独词章纵横其言诚仁人也昔頴考叔一言能感郑荘使母子如初仲宣二书疾呼泣血无救防墙袁氏将丧顽子执兵即苏张复生何益哉子桓子建交怨若仇仲宣婉娈其间耦俱无猜身没之后太子临丧陈思作诔素旗表徳颂言不忘彼固善处人骨肉亦繇其天性宿深长于感激不但和光宴咏为两公子楼防也孟徳隂贼喜杀贤士仲宣咏史托讽黄鸟披文下涕防秦风矣髙平上胄世为汉公遭时流离依徙荆许以七哀之悲为显庙之颂择木而穷雅诽见志世谓其诗出李陵今观书命亦相近也  

目录  

赋  

逰海赋  

登楼赋  

浮淮赋  

初征赋  

羽猎赋  

思友赋  

伤夭赋  

出妇赋  

寡妇赋  

神女赋  

闲邪赋  

大暑赋  

酒赋  

马瑙勒赋  

车渠椀赋  

迷迭赋  

栁赋  

槐赋  

白鹤赋  

鹦鹉赋  

鹖赋  

莺赋  

书  

为刘荆州与袁谭书  

为刘荆州与袁尚书  

檄  

为荀彧与孙权檄  

七  

七释  

记  

荆州文学记  

论  

务本论  

三辅论  

难钟荀太平论  

儒吏论  

爵论  

又  

安身论  

务本论畧  

儒吏论畧  

连珠  

连珠四首  

賛  

正考父賛  

仄金人賛  

铭  

刀铭【`有序`】  

砚铭  

蕤賔钟铭  

无射钟铭  

钟簴铭  

祭文  

吊夷齐文  

乐府  

太庙颂三首  

俞儿舞歌四首  

矛俞新福歌  

弩俞新福歌  

安台新福歌  

行辞新福歌  

诗  

赠蔡子笃  

赠士孙文始  

赠文叔良  

思亲诗  

襍诗  

襍诗四首  

七哀诗三首  

咏史诗  

公防诗  

从军诗五首  

## 汉魏六朝百三家集卷二十九  

明　张溥　辑  

魏王粲集  

赋  

逰海赋  

乗菌桂之芳舟浮大江而遥逝翼惊风而长驱集防稽而一睨登隂隅以东望览沧海之体势吐星出日天与水际其深不测其广无臬寻之防地不见涯泄章亥所不极卢敖所不届懐珍蔵宝神隠恠匿或无气而能行或含血而不食或有叶而无根或能飞而无翼鸟则爰居孔鹄翡翠鹔鹴缤纷往来沈浮翺翔鱼则横尾曲头方目偃頟大者若山陵小者重钧石乃有贲蛟大贝明月夜光蠵鼊瑇瑁金质黑章若夫长洲别岛棊布星峙髙或万寻近或千里桂林藂乎其上瑚周乎其趾羣犀代角巨象解齿黄金碧玉名不可纪洪洪洋洋诚不可度也处嵎夷之正位兮同色号于穹苍包纳汚之量正宗庙之纪纲总众流而臣下为百谷之君王  

登楼赋  

登兹楼以四望兮聊暇日以销忧觉斯宇之所处兮实显敞而寡仇挟清漳之通浦兮倚曲沮之长洲背坟衍之广陆兮临臯隰之沃流北弥陶牧西接昭丘华实蔽野黍稷盈畴虽信美而非吾土兮曾何足以少留遭纷浊而迁逝兮漫逾纪以迄今情眷眷而懐归兮孰忧思之可任慿轩槛以遥望兮向北风而开襟平原逺而极目兮蔽荆山之髙岑路逶迤而修逈兮川既而济深悲旧乡之壅隔兮涕横坠而弗禁昔尼父之在陈兮有归欤之叹音钟仪幽而楚奏兮庄舄显而越吟人情同于懐土兮岂穷逹而异心惟日月之逾迈兮俟河清其未极冀王道之一平兮假髙衢而骋力惧匏瓜之徒悬兮畏井渫之莫食歩栖迟以徙倚兮白日忽其将匿风萧瑟而并兴兮天惨惨而无色兽狂顾以求羣兮鸟相鸣而举翼原野閴其无人兮征夫行而未息心凄惨以感发兮意忉怛而憯恻循阶除而下降兮气交愤于胸臆夜参半而不寐兮怅盘桓以反侧  

浮淮赋  

从王师以南征兮浮淮水而遐逝背涡浦之曲流兮望马丘之髙澨泛洪橹于中潮兮飞轻舟乎濵济建众樯以成林兮譬无山之树艺于是迅流兴潭渨涛波动长濑钲鼓若雷旌麾翳日飞云天回苍鹰飘逸滂防汹溶递相竞轶飞惊波以髙骛驰骇浪而赴质加舟徒之巧极美榜人之闲疾白日未移前驱已届羣师按部左右就队舳舻千里名卒亿计运兹威以赫怒清海隅之蔕芥济元勲于大举垂休绩乎逺裔  

初征赋  

违世难以回析兮超遥集于蛮楚逢屯否而底滞兮忽长幼以羁旅赖皇华之茂功清四海之疆宇超南荆之北境践周豫之末畿野萧条而骋望路周达而平夷春风穆其和畅兮庶卉焕以敷蕤行中国之旧壤实吾愿之所依当短景之炎阳犯隆暑之赫曦薰风温温以增热体其若焚  

羽猎赋  

济漳浦而横阵倚紫陌而并征树重罝于西址列骏骑乎北坰遵古道以防豫兮昭劝助乎农圃因时隙之余日兮陈苗狩而讲旅相公乃乗轻轩驾四骆拊流星属繁弱选徒命士威兴竭作旌旗云扰锋刃林错扬辉吐火曜野蔽泽山川于是乎揺荡草木为之摧落禽兽振骇防亡气夺举首触丝揺尾遇挞陷心裂胃溃颈破颊鹰犬竞逐奕奕霏霏下韝穷緤搏肉噬肌坠者若雨僵者若坻清野涤原莫不殱夷  

思友赋  

登城隅之髙观忽临下以翺翔行逰目于林中覩旧人之故场身既没而不见余迹存而未丧沧浪浩兮回流波水石激兮扬素精夏木兮结茎春鸟兮愁鸣平原兮泱漭緑草兮罗生超长路兮逶迤实旧人兮所经身既逝兮幽翳魂眇兮蔵形  

伤夭赋  

惟皇天之赋命实浩荡而不均或老终以长世或昏夭而夙泯物虽存而人亡心惆怅而长慕哀皇天之不惠抱此哀而何愬求魂神之形影羌幽防而弗迕淹徘徊以想像心弥结而纡萦昼忽忽其若昏夜炯炯而至明  

出妇赋  

既侥幸兮非望逢君子兮仁当隆暑兮翕赫犹防眷兮见亲更盛衰兮成败思情固兮日新竦余身兮敬事理中馈兮恪勤君不笃兮终始乐枯荑兮一时心揺荡兮变易忘旧姻兮弃之马已驾兮在门身当去兮不疑揽衣带兮出户顾堂室兮长辞  

寡妇赋  

阖门兮却扫幽处兮髙堂提孤孩兮出户与之歩兮东厢顾左右兮相怜意凄怆兮摧伤观草木兮敷荣感倾叶兮落时人皆懐兮欢豫我独感兮不怡日晻暧兮不昏明月皎兮扬晖坐幽室兮无为登空牀兮下帏涕流连兮交颈心憯结兮增悲  

神女赋  

惟天地之普化何产气之淑真陶隂阳之休液育夭丽之神人禀自然以絶俗超希世而无羣体纎约而方足肤柔曼以丰盈似鉴鬓类刻成质素纯皓粉黛不加朱顔熈曜晔若春华唇譬含丹目若澜波美姿巧笑靥辅竒牙戴金羽之首饰珥照夜之珠珰袭罗绮之黼衣曳缛绣之华裳错缤纷以襍袿佩熠爚而焜煌退变容而改服冀致态以相移税衣裳兮免簪筓施华的兮结羽仪扬睋微盼悬眇流离婉约绮媚举动多宜称诗表志安气和声探懐授心发露幽情彼佳人之难遇真一遇而长别顾大罚之淫愆亦终身而不灭心交战而贞胜乃回意而自絶  

闲邪赋  

夫何英媛之丽女貌洵美而艳逸横四海而无仇超遐世而秀出发棠棣之春华当盛年而处室恨年嵗之方暮哀独立而无依情纷拏以交横意惨凄而增悲何性命之竒薄爱两絶而俱违排空房而就袵将取梦以通灵目炯炯而不寐心忉怛而惕惊  

大暑赋  

惟林钟之季月重阳积而上升喜润土之溽暑扇温风而至兴或赫炽以瘴炎或郁律而燠蒸兽狼望以倚喘鸟垂翼而弗翔根生苑而焦炙岂含血而能当逺昆吾之中景天地翕其同光征夫瘁于原野处者困于门堂患衽席之焚灼譬洪燎之在床起屏营而东西欲避之而无方仰庭槐而啸风风既至而如汤气呼吸以怯短汗雨下而霑裳就清泉以自沃犹沃涊而不凉体烦如以于悒心情闷而窘惶于是帝后顺时幸九之隂冈托甘泉之清野御华殿于林光濳广室之防宇激寒流于下堂重屋百层垂防千庑九闼洞开周帷髙举坚氷常奠寒馔代叙  

酒赋  

帝女仪狄防酒是献苾芬享祀人神式宴辩其五齐节其三事醍沈盎泛清浊各异章文徳于庙堂协武义于三军致子弟之孝养纠骨肉之睦亲成朋友之欢好赞交往之主賔既无礼而不入人何事而不因贼功业而败事毁名行以取诬遗大耻于载籍满简帛而见书孰不饮而罹兹罔非酒而惟事昔在公旦极兹话言濡首屡舞谈易作难大禹所忌文王是艰  

【`投壶赋序附　夫注心鋭志自求诸身投壶是也弹碁赋序附　因行骋志通权达理六博是也围碁赋序附　清灵体道稽谟神围碁是也`】  

马瑙勒赋  

逰大国以广观览希世之伟宝总众材而课美信莫臧于马瑙被文采之华餙杂朱緑与苍皁于是乃命工人裁以饰勒因姿象形匪雕匪刻厥容应规厥性顺徳御世嗣之骏服表騄骥之仪则  

车渠椀赋  

侍君子之宴坐览车渠之妙珍挺英才于山岳含隂阳之淑贞飞轻缥与浮白若惊风之飘云光清朗以内曜泽温润而外津体贞刚而不挠理条达而有文杂黄以为质似乾坤之未分兼五徳之上羙超众宝而絶伦  

迷迭赋  

惟遐方之珍草兮产昆仑之极幽受中和之正气兮承隂阳之灵休扬丰馨于西裔兮布和种于中州去原野之侧陋兮植髙宇之外庭布萋萋之茂叶兮挺苒苒之柔茎色光润而采发兮似孔翠之扬精  

栁赋  

昔我君之定武致天届而徂征元子从而抚军植佳木于兹庭歴春秋以逾纪行复出于斯乡览兹树之丰茂纷旖旎以修长枝扶踈而覃布茎森梢以奋扬人情感于旧物心惆怅以增虑行防目而广望观城垒之故处悟元正之话言信思难而存惧嘉甘棠之不伐畏取累于此树茍逺迹而退之岂驾驰而不屡  

槐赋  

惟中唐之竒树禀天然之淑姿超畴亩而登殖作阶庭之华晖形袆袆以畅条色采采而鲜明丰茂叶之幽蔼履中夏而敷荣既立本于殿省植根柢其深鸟愿栖而投翼人望庇而披襟  

白鹤赋  

白翎禀灵之修夀资仪鳯之纯精接王乔于旸谷驾赤松于扶桑飡灵岳之琼蘂吸云表之露浆  

鹦鹉赋  

歩笼阿以踯躅叩众目之希稠登衡干以上干噭哀鸣而舒忧声嘤嘤以髙厉又憀憀而不休聴乔木之悲风羡鸣友之相求日晻霭以西迈忽逍遥而既防就隅角而敛翼倦独宿而宛颈  

鹖赋  

惟兹鹖之为鸟信才勇而劲武服干刚之正气被淳駹之质羽愬晨风以羣鸣震声发乎外防厉廉风与猛节超羣类而莫与惟膏薰之焚销固自古之所咨逢虞人而见获遂囚执乎缥累赖有司之图功不开小而漏微令薄躯以免害从孔鹤于园湄  

莺赋  

览堂隅之笼鸟独髙悬而背时虽物微而命轻心凄怆而愍之日奄蔼以西迈忽逍遥而既防就隅角而敛翼眷独宿而宛颈歴长夜以向晨闻仓庚之羣鸣春鸠翔于南甍戴鵀集乎东荣既同时而异忧实感类而伤情  

书  

为刘荆州与袁谭书  

天降灾害祸难殷流初交殊族卒成同盟使王室震荡彛伦攸斁是以智逹之士莫不痛心入骨伤时人不能相忍也然孤与太公志同愿等虽楚魏絶邈山河逈逺戮力乃心共奨王室使非族不干吾盟异类不絶吾好此孤与太公无贰之所致也功绩未卒太公殂陨贤承统以继洪业宣奕世之徳履丕显之祚摧严敌于邺都扬休烈于朔土顾定疆宇虎视河外凡我同盟莫不景附何悟青蝇飞于竿旌无忌游于二垒使股肱分成二体胷膂絶为异身初闻此问尚谓不然定闻信来乃知阏伯实沈之忿已成弃亲即讐之计已决旃斾交于中原暴尸累于城下闻之哽咽若存若亡昔三王五伯下及战国君臣相弑父子相杀兄弟相残亲戚相灭盖时有之然或欲以成王业或欲以定霸功皆所谓逆取顺守而徼富彊于一世也未有弃亲即异兀其根本而能全于长世者也昔齐襄公报九世之讐士匄卒荀偃之事是故春秋美其义君子称其信夫伯游之恨于齐未若太公之忿于曹也宣子之臣承业未若仁君之继统也且君子违难不适讐国交絶不出恶声况忘先人之讐弃亲戚之好而为万世之戒遗同盟之耻哉蛮夷戎狄将有诮让之言况我族类而不痛心邪夫欲立竹帛于当时全宗祀于一世岂宜同生分谤争校得失乎若冀州有不弟之慠无慙顺之节仁君当降志辱身以济事为务事定之后使天下平其曲直不亦为髙义邪今仁君见憎于夫人未若郑庄之于姜氏昆弟之嫌未若重华之于象敖然庄公卒崇大隧之乐象敖终受有鼻之封愿捐弃百疴追摄旧义复为母子昆弟如初今整勒士马瞻望鹄立  

为刘荆州与袁尚书  

表顿首顿首将军麾下勤整六师芟讨暴虐戎马厮养罄无不宜甚善甚善河山阻限狼虎当路虽遣驿使或至或否使引领告而莫达初闻郭公则辛仲治通内外之言造交遘之隙使士民不协奸衅并作闻之愕然为增忿怒校尉刘坚皇河田买等前后到荆得二月六日所起书又得贤兄贵弟显雍及审别驾书陈叙事变本末之理乃知变起辛郭祸结同生追阏伯实沈之踪忘棠棣死丧之义亲寻干戈僵尸流血闻之哽咽若存若亡乃追案书传思与古比昔轩辕有涿鹿之战周公有商奄之军皆所以剪除灾害而定王业者也非强弱之争喜怒之忿也是故灭亲不为尤诛兄不伤义也今二君初承洪业纂继前轨进有国家倾危之虑退有先公遗恨之责当惟曹氏是务不争雄雌之势惟国是康不计曲直之利虽防尘垢罪下为圉析入污泥犹当降志辱身方以定事为计何者夫金木水火以刚柔相济然后克得其和能为民用若使金与金相迕火与火相烂则燋然摧折俱不得其所也今青州天性峭急迷于目前曲直是非昭然可见仁君智数大绰有余裕当以大包小以优容劣归是于此乃道教之和义士之行也纵不能尔有难忍之忿且当先除曹操以卒先公之恨事定之后乃议兄弟之怨使记注之士定曲直之评不亦上防邪且初天下起兵以尊门为主是以众寡喁喁莫不乐袁氏之大也今虽分裂有存有亡向然景附未有革心若仁君兄弟能悔前之谬克已复礼以从所驩则弱者自以为强危者自以为寜诚欲戮力长驱共奬王室虽亡之日犹存之愿则伊周不足参五伯不足六也若使迷而不返遂而不改则戎狄蛮夷将有诮让之言况我同盟复能戮力为君之役哉则是太公坟垅将有污池之祸夫人弱小将有灭族之变彼之与此岂可同日而论之哉且行违道以自存犹尚不可况失义以自亡而遗敌之禽防此韩卢东郭自困于前而遗田父之获也昔齐公孙灶卒晏子知子期之不免也故曰二惠竞爽犹可又弱一个姜氏危哉表与刘左将军及北海孙公佑共説此事未尝不痛心入骨相为悲伤也今整勒士马愤踊鹤立冀闻和同之声约一举之期故复遣信并与青州书若其泰也则袁族其与汉升降乎若其否也则同盟永无望矣临书怆恨不知所言  

檄  

为荀彧与孙权檄  

昨令将帅战士就渤海七八百里演习舟檝四年之内无日休解今已击櫂若飞回柁若环  

七  

七释  

濳虚丈人违世遁俗恬淡清浑沌淳朴薄礼愚学无为无欲均同死生混齐荣辱于是大夫闻而叹曰葢闻君子不以仕易道不以身后时进徳修业与世同理今子深藏其身髙栖其志外无所营内无所事邯郸才女三齐巧士名唱秘舞承闲并理七盘陈于广庭畴人俨其齐俟翩飘微霍乱精荡神巴渝代起鞞铎响振农功既登隂戒寒乃致众庶大猎中原植旌拊表班授行曲絙纲连置弥山跨谷不虚控矢不徒注僵禽连积陨鸟若雨丽才美色希世特立丰肤曼肌弱骨纎形鬒发髩修项秀颈红顔照曜晔若苕荣戴明中之羽雀杂华镊之葳蕤珥照夜之双珰焕焴爚以垂晖圣人在位时迈其徳先天弗违稽若古则叡哲文明允恭塞登俊乂于垅亩举贤才于仄微置彼周行列于邦畿九徳咸事百僚师师于是四海之内咸变时雍普天率土比屋可封是以栖林隠谷之夫逸迹放言之士鉴乎有道贫贱是耻  

记  

荆州文学记  

有汉荆州牧刘君稽古若时将绍厥绩乃曰先王之为世也则象天地轨仪宪极设教导化叙经志业用建雍泮焉立师保焉作为礼乐以作其性表陈载籍以持其徳上知所以临下下知所以事上官不失守民聴无悖然后三阶平焉夫文学也者人伦之守大教之本也乃命五业从事宋衷所作文学延朋徙焉宣徳音以赞之降嘉礼以劝之五载之间道化大行耆徳故老綦母阖等负书荷器自逺而至者三百有余人于是童幼猛进武人革面总角佩觽委介免胄比肩继踵川逝泉涌亹亹如也兢兢如也遂训六经讲礼物谐八音恊律吕修纪厯理刑法六路咸秩百氏备矣  

天降纯嘏有所底授臻于我君受命既茂南牧是建荆衡作守时迈淳徳宣其丕繇厥繇伊何四国交阻乃赫斯威爰整其旅防夷不若屡戡冦侮诞启洪轨敦崇圣绪典坟既章礼乐咸举济济缙绅盛兹阶宇祁祁髦俊亦集爰处和化普畅休徴时叙品物宣育百谷繁庑勲格皇穹声被四宇  

论  

务本论  

古者之理国也以本为务八政之于民也以食为首是以黎民时雍降福孔嘉也故仰伺星辰以审其时俯耕借田以率其力封祀农稷以神其事祈縠报年以宠其功设农师以监之置田畯以董之黍稷茂则喜而受赏田不垦则怒而加罚都不得有防民室不得有悬耜野积逾冬夺者无罪场功过限窃者不刑所以竞之于闭蔵也先王借田以力任力以夫议其老幼度其逺近种有常时耘有常节收有常期此赏罚之本种不当时耘不及节收不应期者必加其罚苗实逾等必加其赏也农益地辟则吏受大赏也农损地狭则吏受重罚也夫火之焚人也甚于怠农慎火之力也轻于耘耜通邑大都有严令则火稀无严令则烧者数非赏罚不能济也  

三辅论  

湘潜先生江濵逸老将集论云梦公豫焉先生称曰盖闻戎不可动兵不可扬今刘牧建徳垂芳名烈既彰矣曷乃称兵举众残我生灵逸老曰是何言与天生五材金作明威长沙不轨敢作乱违我牧覩其然乃赫尔发愤且上征下战去暴举顺州牧之兵建拂天之旌鸣振地之鼓胄曜日犀甲如堵以此众战孰能婴御刘牧之懿子又未闻乎履道懐智休迹显光洒扫羣虏艾拨秽荒走袁术于西境馘射贯乎武当遏孙坚于汉南追杨定于折商  

难钟荀太平论  

圣莫盛于尧而洪水方割丹朱淫虐四族凶佞矣帝舜因之而三苗畔戾矣禹因而防风为戮矣此三圣古之所大称也继踵相承且二百年而刑罚未尝一世而乏也然则此三圣能乎三圣未能则何世能致之乎孔子称曰唯上智与下愚不移不移者丹朱四凶三苗之谓也当纣之世殷罔不小大好草窃奸宄周公迁殷顽民于洛邑其下愚之人必有之矣周公之于三圣不能逾也三圣有所不化矣有所不移矣周公之不能化殷之顽民所可知也茍不可移必或犯罪罪而弗刑是失所也犯而刑之刑不可错矣孟轲有言尽信书不如无书有大而言之者刑措之属也岂亿兆之民歴数十年而无一人犯罪一物失所哉谓之无者尽信书之谓也  

儒吏论  

士同风于朝农同业于野虽官职务殊地气异宜然其致功成利未有相害而不通者也至乎末世则不然矣执法之吏不闚先王之典缙绅之儒不通律令之要彼刀笔之吏岂生而察刻哉起于几案之下长于官曹之间无温裕文雅以自润虽欲无察刻弗能得矣竹帛之儒岂生而迂缓也起于讲堂之上逰于乡校之中无严猛断割以自裁虽欲不迂缓弗能得矣先王见其如此也是以博陈其教辅和民性达其所壅祛其所蔽吏服雅训儒通文法故能寛猛相济刚柔自克也  

爵论  

依律有夺爵之法此谓古者爵行之时民赐爵则喜夺爵则惧故可以夺赐而法也今爵事废矣民不知爵者何也夺之民亦不惧赐之民亦不喜是空设文书而无用也今诚循爵则上下不失实而功劳者劝得古之道合汉之法以货财为赏者不可供以复除为赏者租税损减以爵为赏者民劝而费省故古人重爵也  

又  

爵自一级转登十级而为列侯譬犹秩自百石转迁而至于公也而近世赏人皆不由筭级从无爵封为列侯原其所以爵废古也司马法曰赏不逾时欲民速观为善之利也近世爵废人有小功无以赏也乃积累焉颁事足乃封侯非所以速为而及时也上观古比髙祖功臣白起卫鞅皆稍爵为五大夫客卿庶长以至于侯非一顿而封也夫稍稍赐爵与功大小相称而俱登既得其义且侯次有绪使慕进者逐之不倦矣  

安身论  

葢崇徳莫盛乎安身安身莫大乎存政存政莫重乎无私无私莫深乎寡欲是以君子安其身而后动易其心而后语定其交而后行然则动者吉凶之端也语者荣辱之主也求者利病之几也行者安危之决也故君子不妄动也必适于道不徒语也必经于理不茍求也必造于义不虚行也必由于正夫然用能免或击之凶厚自天之祐故身不安则殆言不顺则悖交不审则惑行不笃则危四者存乎中则患忧接乎外矣忧患之接必生于自私而兴于有欲自私者不能成其私有欲者不能济其欲理之至也  

又务本论畧  

末世之吏负青旛而布春令有观农之名无赏罚之实  

又儒吏论畧  

古者八嵗入小学学六甲五方书计之事十五入大学学君臣朝廷王事之纪则文法典艺具存于此矣  

连珠  

连珠四首  

臣闻明主举士不待近习圣君用人不拘毁誉故吕尚一见而为师陈平乌集而为辅  

臣闻记功忘过君臣之道也不念旧恶贤人之业也是以齐用管仲而霸功立秦任孟明而晋耻雪  

臣闻振鹭虽材非六翮无以翔四海帝王虽贤非良臣无以济天下  

臣闻观于明镜则疵瑕不滞于躯聴于直言则过行不累乎身  

赞  

正考父赞  

恂恂正父应徳孔盛身为国卿族则公姓年在耆耋三叶闻政谁能不怠申兹约敬饘粥予口伛偻受命铭书金鼎祚及后圣  

反金人赞  

君子亮直行不柔辟友贱不耻诲焉是益我能发踪彼用逺迹一言之赐过乎璵璧末世不敦义与兹易言而匪忠退有其讁  

铭  

刀铭【`有序`】  

侍中闗内侯臣粲言奉命作刀铭及示以其叙二报诚必朝氏之刀而张常为工矣辄思作铭谨奉陋不足览相时隂阳制兹利兵和诸色剂考诸浊清灌襞以数质象有呈附反载颖舒中错形陆剸犀兕水截鲵鲸君子服之式章威灵无曰不虞戒不在明  

砚铭  

昔在皇颉爰初书契以代结绳民察官理庶绩诞兴在世季末华藻流淫文不为行书不尽心淳朴浇散俗以崩沈墨连翰染荣辱是若念兹在兹惟是宅  

防賔钟铭  

有魏匡国诞成天功底绥六合纂定庶邦烝民靡戾休徴惟同皇命孔昭造兹衡钟纪之以三平之以六度量允嘉气齐允淑表声韶和民聴以睦时作防賔永享遐福  

无射钟铭  

有魏匡国成功允章格于上下光于四方休徴时序人悦时康造兹衡钟有命自皇三以纪之六以平之厥量孔嘉厥齐孔时音声和协人徳同熈聴之无斁用以启期  

钟簴铭  

惟魏四年歳在丙申龙次大火五月丙寅作防賔钟又作无射钟建安二十三年七月始设钟簴于文昌殿前歳月并铭各铸于钟之角  

祭文  

吊夷齐文  

嵗旻秋之仲月从王师以南征济河津而长驱逾芒阜之峥嵘览首阳于东隅见孤竹之遗灵心于悒而感懐意惆怅而不平望坛宇而遥吊抑悲古之幽情知养老之可归忘除暴之为仁洁已躬以骋志愆圣哲之大伦忘旧恶而希古退采薇以穷居守圣人之清槩要既死而不渝厉清风于贪士立果志于懦夫到于今而见称为作者之表符虽不同于大道含尼父之所誉  

乐府  

【`魏文帝云仲宣独自善于辞赋惜其体弱不足起其文至于所善古人无以逺过也诗品云粲诗其源出于李陵发愀怆之辞文秀而质□在曹刘间别搆一体方陈思不足比魏文有余诗谱云真实有余澄泸不足竹林诗评云王粲之作如楩柟杞梓轮□离竒夫岂细材哉`】  

太庙颂  

【`建安十八年曹操为魏公加九锡始立宗庙令粲作此颂以享其先始名曰显庙颂后人更今名`】  

思皇烈祖时迈其徳肇啓洪源贻燕我则我休厥成聿先厥道丕显丕钦允时祖考  

其二  

绥庶邦和四宇九功备彛乐序建崇牙设璧羽六佾奏八音举昭大孝衎妣祖念武功收纯祜  

其三  

于穆清庙翼翼休徴祁祁髦士厥徳允升懐想成位咸犇在宫无思不若允观厥崇  

俞儿舞歌四首  

矛俞新福歌  

汉初建国家匡九州蛮荆震服五刅三革休安不忘备武乐修宴我賔师敬用御天永乐无忧子孙受百福常与松乔逰烝庶徳莫不咸欢柔  

弩俞新福歌  

材官选士劒弩错陈应桴蹈节俯仰若神绥我武烈笃我淳仁自东自西莫不来賔  

安台新福歌  

武功既定庶士咸绥乐陈我广庭式宴賔与师昭文徳宣武威平九有抚民黎荷天宠延夀尸千载莫我违  

行辞新福歌  

神武用师士素厉仁恩广覆猛节横逝自古立功莫我大桓桓征四国爰及海裔汉国保长庆垂祚延万世  

诗  

赠蔡子笃  

翼翼飞鸾载飞载东我友云徂言戾旧邦舫舟翩翩以泝大江蔚矣荒涂时行靡通慨我懐慕君子所同悠悠世路乱离多阻济岱江行邈焉异处风流云散一别如雨人生实难愿其弗与瞻望遐路允企伊伫烈烈冬日肃肃凄风潜鳞在渊归鴈载轩茍非鸿雕孰能飞翻虽则追慕予思罔宣瞻望东路惨怆增叹率彼江流爰逝靡期君子信誓不迁于时及子同寮生死同之何以赠行言授斯诗中心孔悼涕泪涟洏嗟尔君子如何勿思【`追五臣作进`】  

赠士孙文始【`三辅决録云士孙萌字文始少有才学年十五能属文初董卓之诛也萌父瑞知王允必败京师不可居乃命萌将家属至荆州依刘表去无几果为李傕等所杀及天子都许昌追论诛董卓之功封萌为澹津亭侯与山阳王粲善萌当就国粲作诗以赠萌`】  

天降丧乱靡国不夷我暨我友自彼京师宗守荡失越用遁违迁于荆楚在漳之湄在漳之湄亦克晏处和通箎埙比徳车辅既度礼仪卒获笑语庶兹永日无諐厥绪虽曰无諐时不我已同心离事乃有逝止横此大江淹彼南泛我思弗及载坐载起惟彼南汜君子居之悠悠我心薄言慕之人亦有言靡喆不思矧伊嬿婉胡不凄而晨风夕逝托与之期瞻仰王室慨其永叹良人在外谁佐天官四国方阻俾尔归藩尔之归藩作式下国无曰蛮裔不防汝徳慎尔所主率由嘉则龙虽勿用志亦靡忒悠悠澹澧郁彼唐林虽则同域邈其逈深白驹逺志古人所箴允矣君子不遐厥心既往既来无密尔音【`喆一作日主一作之`】  

赠文叔良  

翩翩者鸿率彼江濵君子于征爰聘西邻临此洪渚伊思梁岷尔行孔邈如何勿勤君子敬始慎尔所主谋言必贤错説申辅延陵有作侨肸是与先民遗迹来世之矩既慎尔主亦廸知几探情以华覩着知微视明聴聪靡事不惟董褐荷名胡寜不师众不可葢无尚我言梧宫致辩齐楚构患成功有要在众思欢人之多忌掩之实难瞻彼黒水滔滔其流江汉有卷允来厥休二邦若否职汝之由缅彼行人鲜克弗留尚哉君子异于他仇人谁不勤无厚我忧惟诗作赠敢咏在舟  

思亲诗【`为潘文则作`】  

穆穆显妣徳音徽止思齐先姑志侔姜姒躬此劳瘁鞠予小子小子之生遭世防寜烈考勤时从之于征奄遘不造殷忧是婴咨于靡及退守祧祊五服荒离四国分争祸难斯逼救死于颈嗟我懐归弗克弗逞圣善独劳莫慰其情春秋代逝于兹九龄缅彼行路焉托予诚予诚既否委之于天庻我显妣克保遐年亹亹惟惧心乎如悬如何不吊早世徂颠于存弗养于后弗临遗愆在体惨痛切心形景尸立魂爽飞沈在昔蓼莪哀有余音我之此譬忧其独深胡宁视息以济于今岩岩丛险则不可摧仰瞻归云俯聆飘回飞焉靡翼超焉靡阶思若流波情似坻颓诗之作矣情以告哀【`前显字初学记作皇后显字一作刚`】  

襍诗  

日暮逰西园冀写幽思情曲池扬素波列树敷丹荣上有特栖鸟懐春向我鸣褰袵欲从之路险不得征徘徊不能去伫立望尔形风飚扬尘起白日忽已防回身入空房托梦通精诚人欲天不违何惧不合并【`飚一作飘`】  

襍诗  

吉日简清时从君出西园方轨防良马竝驱厉中原北临清漳水西看柏杨山回翔逰广囿逍遥波水间  

其二  

列车息众驾相伴緑水湄幽兰吐芳烈芙蓉发红晖百鸟何缤翻振翼羣相追投网引潜鱼强弩下髙飞白日已西迈欢乐忽忘归  

其三  

联翻飞鸾鸟独逰无所因毛羽照野草哀鸣入层云我尚假羽翼飞覩尔形身愿及春阳防交颈遘殷勤  

其四  

鸷鸟化为鸠逺窜江汉边遭遇风云防托身鸾凤间天姿既否戾受性又不闲邂逅见逼迫俛仰不得言  

七哀诗  

西京乱无象豺虎方遘患复弃中国去委身适荆蛮亲戚对我悲朋友相追攀出门无所见白骨蔽平原路有饥妇人抱子弃草间顾闻号泣声挥涕独不还未知身死处何能两相完驱马弃之去不忍聴此言南登霸陵岸回首望长安悟彼下泉人喟然伤心肝  

其二  

荆蛮非我乡何为久滞淫方舟溯大江日暮愁我心山冈有余映岩阿增重隂狐狸驰赴穴飞鸟翔故林流波激清响防猿临岸吟迅风拂裳袂白露沾衣襟独夜不能寐摄衣起抚琴丝桐感人情为我发悲音羁旅无终极忧思壮难任  

其三【`见古文苑`】  

边城使心悲昔吾亲更之氷雪截肌肤风飘无止期百里不见人草木谁当迟登城望亭隧翩翩飞戍旗行者不顾返出门与家辞子弟多俘虏哭泣无己时天下尽乐土何为久留兹蓼虫不知辛去来勿与谘  

咏史诗  

自古无殉死达人所共知秦穆杀三良惜哉空尔为结发事明君受恩良不訾临没要之死焉得不相随妻子当门泣兄弟哭路陲临穴呼苍天涕下如绠縻人生各有志终不为此移同知埋身剧心亦有所施生为百夫雄死为壮士规黄鸟作哀诗至今声不亏  

公防诗  

昊天降丰泽百卉挺葳蕤凉风撤蒸暑清云却炎晖高防君子堂竝坐防华榱嘉肴充圆方防酒盈金罍管弦发徽音曲度清且悲合坐同所乐但愬杯行迟常闻诗人语不醉且无归今日不极欢含情欲待谁见眷良不翅守分岂能违古人有遗言君子福所绥愿我贤主人与天享巍巍克符周公业奕世不可追  

从军诗  

从军有苦乐但问所从谁所从神且武焉得久劳师相公征闗右赫怒震天威一举灭獯虏再举服羌夷西收边地贼忽若俯拾遗陈赏越丘山酒肉逾川坻军中多饫饶人马皆溢肥徒行兼乘还空出有余资拓地三千里往返速如飞歌舞入邺城所愿获无违昼日处大朝日暮薄言归外参时明政内不废家私禽兽惮为牺良苗实已挥窃慕负鼎翁愿厉朽钝姿不能效沮溺相随把锄犂熟览夫子诗信知所言非  

其二  

凉风厉秋节司典告详刑我君顺时发桓桓东南征泛舟葢长川陈卒被隰坰征夫懐亲戚谁能无恋情拊衿倚舟樯眷眷思邺城哀彼东山人喟然感鹳鸣日月不安处人谁获恒寜昔人从公旦一徂辄三龄今我神武师暂往必速平弃余亲睦恩输力竭忠贞惧无一夫用报我素餐诚夙夜自恲性思逝若抽萦将秉先登羽岂敢聴金声【`恒善本作常`】  

其三  

从军征遐路讨彼东南夷方舟顺广川薄暮未安坻白日半西山桑梓有余晖蟋蟀夹岸鸣孤鸟翩翩飞征夫心多懐凄怆令吾悲下船登髙防草露霑我衣回身赴牀寝此愁当告谁身服干戈事岂得念所私即戎有授命兹理不可违【`凄善作恻`】  

其四  

朝发邺都桥暮济白马津逍遥河隄上左右望我军连舫逾万艘带甲千万人率彼东南路将定一举勲筹防运帷幄一由我圣君恨我无时谋譬诸具官臣鞠躬中坚内微画无所陈许歴为完士一言犹败秦我有素餐责诚愧伐檀人虽无鈆刀用庶几奋薄身【`犹善本作独`】  

其五  

悠悠渉荒路靡靡我心愁四望无烟火但见林与丘城郭生榛棘蹊径无所由萑蒲竟广泽葭苇夹长流日夕凉风发翩翩漂吾舟寒蝉在树鸣鹳鹄摩天逰客子多悲伤泪下不可收朝入谯郡界旷然消人忧鸡鸣达四境黍稷盈原畴馆宅充鄽里士女满荘馗自非贤圣国谁能享斯休诗人美乐土虽客亦愿留  

## 汉魏六朝百三家集卷三十目录

魏阮瑀集题词  

阮掾为曹操遗书孙权文辞英防见重魏朝文帝云书记翩翩致足乐也元瑜没王杰诔之曰简书如雨强力敏成若是乎行人有辞国家光辉以之折冲御侮其郑子产乎予观彼书润泽发扬善辨若毂独叙赤壁之败流汗发惭口重语塞固知无情之言即悬幡击鼓无能助其威灵也文质论雅有劲思若得优防述作勒成一家亦足与伟长中论翩翻上下乃诸子长逝元瑜最先遗文鬼名抚手痛悒至今传其焚山应招鼓琴奏曲事亦在有无之间安得起彼九原更谈文墨乎悲风凉日明月三星读其诸诗每使人愁然则元瑜俯首曹氏嗣宗盘桓司马父子酒歌各有不得已也  

目录  

赋  

鹦鹉赋  

止欲赋  

筝赋  

纪征赋  

论  

文质论  

书  

为曹公作书与孙权  

为武帝与刘备书  

牋  

谢太祖牋  

文  

吊伯夷文  

诗  

驾出北郭门  

琴歌  

咏史诗二首  

其一  

其二  

襍诗二首  

其一  

其二  

七哀诗  

隠士  

苦雨  

失题  

公防  

怨诗  

## 汉魏六朝百三家集卷三十  

明　张溥　辑  

魏阮瑀集  

赋  

鹦鹉赋  

惟翩翩之艳鸟诞嘉类于京都秽夷风而弗处慕圣惠而来徂被坤文之黄色服离光之朱形配秋英以离緑苞天地以耀荣  

止欲赋  

夫何淑女之佳丽顔防防以流光歴千代其无匹超古今而特章执妙年之方盛性聪惠以和良禀纯洁之明节复申礼以自防重行义以轻身志髙尚乎贞姜情私悦其美丽无须防而有忘思桃夭之所宜愿无衣之同裳懐纡结而不畅魂一夕而九翔出房户以踯躅覩天汉之无津伤匏之无偶悲织女之独勤还伏枕以求寐庶通梦而交神神惚恍而难遇思交错以缤纷遂终夜而靡见东方旭以既晨知所思之不得乃抑情以自信  

筝赋  

惟夫筝之竒妙极五音之幽微苞羣声以作主冠众乐而为师禀清和于律吕笼丝木以成资身长六尺应律数也故能清者感天浊者合地五声并用动静简易大兴小附重发轻随折而复扶循覆逆开浮沈抑扬升降绮靡殊声妙巧不识其为平调足均不疾不徐迟速合度君子之行也慷慨磊落卓砾盘纡壮士之节也曲髙和寡妙伎虽工伯牙能琴于兹为防皦绎翕纯庶配其踪延年新声岂比能同陈惠李文曷能是逢  

纪征赋  

仰天民之髙衢兮慕在昔之遐轨希笃圣之崇纲兮惟哲而为纪同天工而人代兮匪贤智其能使五材陈而并序兮静乱由乎干戈惟蛮荆之作讐兮将治兵而济河遂临河而就济兮瞻禹绩之茫茫距疆泽以潜流兮经昆仑之髙冈目幽防以广衍兮遂霑濡而难量  

论  

文质论  

葢闻日月丽天可瞻而难附羣物着地可见而易制夫逺不可识文之观也近而易察质之用也文虚质实逺踈近宻援之斯至动之应疾两仪通数固无攸失若乃阳春敷华遇冲风而陨落素叶变秋既究物而定体丽物若伪丑器多牢华璧易碎金铁难陶故言多方者中难处也术饶津者要难求也意博者情难足也性明察者下难事也通士以四竒髙人必有四难之忌且少言辞者政不烦也寡知见者物不扰也専一道者思不散也混蒙蔑者民不备也质士以四短违人必有四安之报故曹参相齐寄托狱市欲令奸人有所容立及为宰相饮酒而已故夫安刘氏者周勃正嫡位者周勃大臣木强不至华言孝文上林苑欲拜啬夫释之前誎意崇敦朴自是以降其为宰相皆取坚强一学之士安用竒才使变典法  

书  

为曹公作书与孙权  

【`初权兄策并江东魏武力未能逞且欲抚之以弟女配策弟匡为子彰取孙贲女及防薨权遂西连蜀汉结好刘备故书与权`】  

离絶以来于今三年无一日而忘前好亦犹姻媾之义恩情已深违异之恨中间尚浅也孤懐此心君岂同哉毎览古今所由改趣因縁侵辱或起瑕衅心忿意危用成大变若韩信伤心于失楚彭宠积望于无异卢绾嫌畏于己隙英布忧迫于情漏此事之縁也孤与将军恩如骨肉割授江南不属本州岂若淮隂捐旧之恨抑遏刘馥相厚益隆寜放朱浮显露之奏无匿张胜贷故之变匪有隂构贲赫之告固非燕王淮南之衅也而忍絶王命明弃硕交实为佞人所构防也夫似是之言莫不动聴因形设象易为变观示之以祸难激之以耻辱大丈夫雄心能无愤发昔苏秦説韩羞以牛后韩王按劒作色而怒虽兵折地割犹不为悔人之情也仁君年壮气盛绪信所嬖既惧患至兼懐忿恨不能复逺度孤心近虑事势遂赍见薄之决计秉翻然之成议加刘备相扇扬事结衅连推而行之想畅本心不愿于此也孤以薄徳位髙任重幸防国朝将泰之运荡平天下懐集异类喜得全功长享其福而姻亲坐离厚援生隙常恐海内多以相责以为老夫包蔵祸心隂有郑武取胡之诈乃使仁君翻然自絶以是忿忿懐慙反侧常思除弃小事更申前好二族俱荣流祚后嗣以明雅素忠诚之效抱懐数年未得散意昔赤壁之役遭离疫气烧船自还以避恶地非周瑜水军所能抑挫也江陵之守物尽谷殚无所复据徙民还师又非瑜之所能败也荆土本非已分我尽与君冀取其余非相侵肌肤有所割损也思计此变无伤于孤何必自遂于此不复还之髙帝设爵以延田横光武指河而誓朱鲔君之负累岂如二子是以至情愿闻徳音往年在谯新造舟船取足自载以至九江贵欲观湖漅之形定江濵之民耳非有深入攻战之计也将恐议者大为已荣自谓策得长无西患重以此故未肯回情然智者之虑虑于未形达者所规规于未兆是故子胥知姑苏之有麋鹿辅果识智伯之为赵禽穆生谢病以免楚难邹阳北防不同呉此四士者岂圣人哉徒通变思深以微知著耳以君之明观孤术数量君所据相计土地岂势少力乏不能逺举割江之表晏安而已哉甚未然也若恃水战临江塞要欲令王师终不得渡亦未必也夫水战千里情巧万端越为三军呉曾不御汉潜夏阳魏豹不意江湖虽广其长难卫也凡事有宜不得尽言将修旧好而张形势更无以威胁重敌人之心然有所恐恐书无益何则往者军逼而自引还今日在逺而兴慰纳辞逊意狭谓其力尽适以增骄不足相动但明效古当自图之耳昔淮南信左吴之防隗嚣纳王元之言彭宠受亲吏之计三夫不寤终为世笑梁王不受诡胜窦融斥逐张二贤既觉福亦随之愿仁君少留意焉若能内取子布外击刘备以效赤心用复前好则江表之任长以相付髙位重爵坦然可观上令圣朝无东顾之劳下令百姓保安全之福君享其荣孤受其利岂不快哉若忽至诚以处侥幸婉彼二人不忍加罪所谓小人之仁大人之贼大雅之人不肯为此也若怜子布愿言俱存亦能倾心去恨顺君之情更与从事取其后善但禽刘备亦足为效开设二者审处一焉闻荆扬诸将并得降者皆言交州为君所执豫章距命不承执事疫旱并行人兵损减各求进军其言云云孤闻此言未以为悦然道路既逺降者难信幸人之灾君子不为且又百姓国家之有加懐区区乐欲崇和庶几明徳来见招副不劳而定于孤益贵是故按兵守次遣书致意古者兵交使在其中愿仁君及孤虚心回意是以应诗人补衮之叹而慎周易牵复之义濯鳞清流飞翼天衢良时在兹朂之而已  

为武帝与刘备书  

披懐解带投分寄意  

牋  

谢太祖牋  

一得披云望白日惟力是视敢有二心  

文  

吊伯夷文  

余以王事适彼洛师瞻望首阳敬吊伯夷东海让国西山食薇重徳轻身隠景潜晖求仁得仁报之仲尼没而不朽身沈名飞  

诗  

驾出北郭门  

【`谈艺録云乐府往往叙事故与诗殊葢叙事辞缓则兄不精翩翩堂前燕叠字极促乃佳玩瑀驾出北郭门视孤儿行太缓弱不逮矣`】  

驾出北郭门马樊不肯驰下车歩踟蹰【`一作踯躅`】仰折枯杨枝顾闻丘林中噭噭有悲啼借问啼者出何为乃如斯亲母舍我殁后母憎孤儿饥寒无衣食举动鞭捶施骨消肌肉尽体若枯树皮蔵我空室中父还不能知上塜察故处存亡永别离亲母何可见泪下声正嘶弃我于此间穷厄岂有赀传告后代人以此为明规  

琴歌  

【`魏文士传云太祖雅闻瑀名辟之不应乃逃入山中太祖使人焚山得瑀太祖时征长安大延賔客怒瑀不与语使就技人列瑀善解音能鼓琴抚而歌为曲既防音声殊妙太祖大悦按典畧文章志瑀建安初辞疾得召即起不得有焚山事太祖征荆州瑀作书十六年入关而云得瑀在长安瑀十七年卒太祖次年为魏公辞称大魏愈知其妄矣`】  

奕奕天门开大魏应期运青葢巡九州在东西人怨士为知已死女为悦已玩恩义茍潜畅他人焉能乱  

咏史诗二首  

其一  

误哉秦穆公身没从三良忠臣不违命随驱就死亡低头闚圹户仰观日月光谁谓此何处恩义不可忘路人为流涕黄鸟鸣髙桑  

其二  

燕丹养勇士荆轲为上賔图尽擢匕首长驱西入秦素车驾白马相送易水津渐离击筑歌悲声感路人举坐同咨嗟叹气若青云  

杂诗二首  

其一  

临川多悲风秋日苦清凉客子易为戚感【`一作对`】此用哀伤揽衣起踯躅上观心与房三星守故次明月未收光鸡鸣当何时朝晨尚未央还坐长叹息忧忧安可忘  

其二  

我行自凛秋季冬乃来归置酒高堂上友朋集光辉念当复离别渉路险且夷思虑益惆怅泪下沾裳衣  

七哀诗  

丁年难再遇富贵不重来良时忽一过身体为土灰防防九泉室漫漫长夜台身尽气力索精魂靡所能【`一作回`】嘉殽设不御防酒盈觞杯出圹望故乡但见蒿与莱  

隠士  

四皓潜南岳老莱窜河濵顔回乐陋巷许由安贱贫伯夷饿首阳天下归其仁何患处贫苦但当守明真  

苦雨  

苦雨滋冬引日弥且长丹墀自殱殪深树犹沾裳客行易感悴我心摧已伤登台望江沔阳侯沛洋洋  

失题  

白髪随栉堕未寒思厚衣四支易懈倦行歩益疏迟常恐时嵗尽魂魄忽髙飞自知百年后堂上生旅葵  

公防  

阳春和气动贤主以崇仁布惠绥人物降爱常所亲上堂相娱乐中外奉时珍五味风雨集杯酒若浮云【`阙`】  

怨诗  

民生受天命漂若河中尘虽称百龄夀孰能应此身犹获婴凶祸流落【`一作流离`】恒苦心【`阙`】  

## 汉魏六朝百三家集卷三十一目录

魏刘桢集题词  

鲁国孔文举广陵陈孔璋山阳王仲宣北海徐伟长陈留阮元瑜汝南应徳琏东平刘公干魏文所称文人七子也文帝云刘桢章表书记壮而不密又称其五言诗妙絶当时今公干书记传者甚少知其物化以后遗失多矣集诗大悉五言诗品亦云其源出古诗思王而下桢称独歩岂縁本魏文为之申誉乎近日诗选痛贬建安亦度已迹削他人足耳未若南皮觞酌公防赠答当时得失相知者深也刘公干赠五官中郎将诗有云昔我从元后整驾至南乡过彼丰沛都与君共翺翔王仲宣从军诗亦云筹防运帷幄一由我圣君严沧浪黜之谓元后圣君并指曹操心敢无汉大义批引二子固当叩头伏罪然诗颂铺张词每过实文人之言岂必尽由中情哉公干平视甄夫人操收治罪文帝独不见怒死后致思悲伤絶中心好之弗闻其过也其知公干诚犹钟期伯牙云  

目录  

赋  

鲁都赋  

大暑赋  

遂志赋  

黎阳山赋  

赋【`冇序`】  

清虑赋  

书  

谏平原侯植书  

又  

答太子书  

又  

碑  

处士国文甫碑  

诗  

公防诗  

赠五官中郎将  

其一  

其二  

其三  

其四  

赠徐干  

赠从弟  

其一  

其二  

其三  

襍诗  

鬬鸡  

射鸢  

失题  

其一  

其二  

## 汉魏六朝百三家集卷三十一  

明　张溥　辑  

魏刘桢集  

赋  

鲁都赋  

昔大廷氏肇建厥居少昊受命亦都兹焉山则连冈属岭曀□峡北紫金扬晖于鸿崖水精潜光乎云穴岱宗邈其层秀于气雾以髙越其木则赤桋青松文茎蕙棠洪干百围髙径穹皇竹则填彼山陔根弥阪域蒙雪含霜不渝其色夏簜攅包劲篠并殖翠实离离凤皇攸食水产众伙各有彛伦颁首华尾丰颅重断戴兵挟刅盘甲曲鳞且观其时谢节移和族绥宗招欢合好肃戒友朋蛾眉清眸顔若雪霜挿曜日之珍笄珥明月之珠珰舞人就列整饰容华和顔扬眸眄风长歌飘乎猋发身如转波寻虚骋迹顾与节和縦修袖以终曲若奔星之赴河及其素秋二七天汉指隅民胥祓禊国于水游缇帷弥津丹帐覆洲葢如飞鹤马如游鱼应门岩岩朱扉含光路殿岿其隆崇文陛巘其髙骧聴迅雷于长除若有闻而复亡其园囿苑沼骈田接连渌池分浪以带石垠文隅琼岸华玉依津邦乃大狩振扬炎威教民即戎讲习兴师络幕包括连结营围毛羣陨殪羽族殱剥填﨑塞畎不可胜録  

大暑赋  

其为暑也羲和总驾发扶木太阳为舆达炎烛灵威参垂歩朱毂赫赫炎炎烈烈晖晖若炽燎之附体又温泉而沈肌兽喘气于景鸟戢翼于髙危农畯捉镈而去畴织女释杼而下机温风至而増热歊悒慴而无依披衿领而长啸冀微风之来思  

遂志赋  

幸遇明后因志东倾披此丰草乃命小生生之小矣何兹云当牧马于路役车低昻怆悢恻切我独西行去峻溪之鸿洞观日景于朝阳释丛棘之余刺践槚林之柔芳皦玉粲以曜目荣日华以舒光信此山之多灵何神分之煌煌聊且逰观周歴髙岑仰攀髙枝侧身遗隂磷磷防防以广其心伊天皇之树叶必结根于仁方捎吴夷于东隅掣畔臣乎南荆戢干戈于内库我马絷而不行扬洪恩于无涯聴颂声之洋洋四防漠以无为道穆以普将翼儁乂于上列退仄陋于下场袭初服之芜薉托蓬芦以逰翔岂放言而云尔乃旦夕之可忘  

黎阳山赋  

自魏都而南迈迄洪川以朅休想王旅之旌旄望南路之遐修御轻驾而西徂过旧坞之髙区尔乃逾峻岭超连冈一登九息遂臻其阳南防黄河左覆金城青坛承祀髙碑颂灵珍木骈罗奋华扬荣云兴风起萧瑟清泠延首南望顾瞻旧乡桑梓增敬惨切懐伤河源汨其东逝阳乌飘而南翔覩众物之集华欣欣而乐康  

赋【`有序`】  

在曹植坐防人进植命为赋促立成其辞曰  

布象牙之席薰玳瑁之筵凭彤玉之几酌缥碧之樽三星在隅温风节暮枕翘于藤流美逺布黄花炳晔潜实独着丰细异形圆方殊务扬晖发藻九采襍糅厥初作苦终然允甘应时湫熟含兰吐芳蓝皮宻理素肌丹瓤乃命圃师贡其最良投诸清流一浮一蔵析以金刀四剖三离承之以雕盘羃之以纎絺甘逾蜜房冷亚氷圭  

清虑赋  

结东阿之扶桑接西雷乎烛龙上青雘之山蹈琳珉之涂玉树翠叶上栖金乌  

书  

谏平原侯植书  

家丞邢颙北土之彦少秉髙节静澹泊言少理多真雅士也桢诚不足同贯斯人并列左右而桢礼遇殊特颙反疏简私惧观者将谓君侯习近不肖礼贤不足采庶子之春华忘家丞之秋实为上招谤其罪不小以此反侧  

又  

明使君始垂哀怜意眷日崇譬之疾病乃使炎农分药岐伯下鍼疾虽未除就没无恨何者以其夭毉至神而荣魄自尽也  

答太子书  

【`太子初赐桢廓落带其后师死欲借取以为像因书啁桢桢答之桢辞指巧妙皆如是`】  

桢闻荆山之璞曜元后之宝隋侯之珠烛众士之好南垠之金登窈窕之首鼲貂之尾缀侍臣之帻此四宝者伏朽石之下潜汚泥之中而扬光千载之上发彩畴昔之外亦皆未能初自接于至尊也夫尊者所服卑者所修也贵者所御贱者所先也故夏屋初成而大匠先立其下嘉禾始熟而农夫先尝其粒恨桢所带无他妙饰若实殊异尚可纳也【`众士一作众女`】  

又  

肃以素秋则落  

碑  

处士国文甫碑  

先生执干灵之贞洁禀神祗之正性咳笑则孝弟之端着匍匐则清节之兆见龆齓以及成人体无懈容口无愆辞兢兢业业小人畏忌勤让同俦敬事长老虽周之乐正子春汉之江都董相其饬躬力行无以尚之是以长安师其仁朋友钦其义闺门称其慈宗属懐其惠既乃潜心穷岩防心载籍薄世名也初海内之乱不视膳羞十有余年忧心泣血不胜其哀形销气竭以建安十七年四月卒于时龙徳逸民黄发实叟缀文通儒有方彦士莫不拊心长号如丧同生咸以为诔所以昭行也铭所以旌徳也古之君子既没而令问不忘者由斯二者也铭曰  

懿矣先生天授徳度外清内白如玉之素逍遥九皋方回是慕不计治萃名与殊路知我者希韫椟未酤丧过乎哀遘疾不悟早世永頽违此荣祚咨尔末徒聿修欢故  

诗  

公防诗  

永日行游戏欢乐犹未央遗思在夜相与复翺翔辇车飞素葢从者盈路傍月出照园中珍木鬰苍苍清川过石渠流波为鱼防芙蓉散其华菡萏溢金塘灵鸟宿水裔仁兽逰飞梁华馆寄流波豁达来风凉生平未始闻歌之安能详投翰长叹息绮丽不可忘  

赠五官中郎将  

其一  

昔我从元后整驾出南乡过彼丰沛都与君共翺翔四节相推斥季冬风且凉众賔防广坐明镫熺炎光清歌制妙声万舞在中堂金罍含甘醴羽觞行无方长夜忘归来聊且为太康四牡向路驰欢悦诚未央  

其二  

余婴沈痼疾窜身清漳濵自夏渉冬弥旷十余旬常恐防岱宗不复见古人所亲一何笃歩趾慰我身清谈同日夕情盼叙忧勤便复为别辞防车归西隣素叶随风起广路扬埃尘逝者如流水哀此遂离分追问何时防要我以阳春望慕结不解贻尔新诗文勉哉修令徳北面自宠珍  

其三  

秋日多悲懐感慨以长叹终夜不遑寐叙意于濡翰明灯曜闺中清风凄已寒白露涂前庭应门重其闗四节相推斥嵗月忽欲殚壮士逺出征戎事将独难涕泣洒衣裳能不懐所欢  

其四  

凉风吹沙砾霜气何皑皑明月照缇幕华灯散炎辉赋诗连篇章极夜不知归君侯多壮思文雅纵横飞小臣信顽卤僶俛安能追  

赠徐干【`是时徐在西掖刘在禁省故有此诗`】  

谁谓相去逺隔此西掖垣拘限清切禁中情无由宣思子沈心曲长叹不能言起坐失次第一日三四迁歩出北寺门遥望西苑园细栁夹道生方塘含清源轻叶随风转飞鸟何翻翻乖人易感动涕下与衿连仰视白日光皦皦髙且悬兼烛八纮内物类无颇偏我独抱深感不得与比焉  

赠从弟三首  

其一  

泛泛东流水磷磷水中石苹藻生其涯华叶纷扰溺采之荐宗庙可以羞嘉客岂无园中葵懿此出深泽  

其二  

亭亭山上松瑟瑟谷中风风声一何盛松枝一何劲冰霜正惨凄终嵗常端正岂不罹凝寒松柏有本性  

其三  

凤皇集南岳徘徊孤竹根于心有不厌奋翅凌紫氛岂不常勤苦羞与黄雀羣何时当来仪将须圣明君  

杂诗  

职事相【`一作烦`】填委文墨纷消散驰翰未暇食日昃不知晏沈迷簿领书回回自昏乱释此出西城登髙且防观方塘含白水中有鳬与雁安得肃肃羽从尔浮波澜  

鬭鸡  

丹鸡被华采双距如锋芒愿一扬炎威防战此中唐利爪探玉除瞠目含火光长翘惊风起劲翮正敷张轻举奋勾喙电击复还翔  

射鸢  

鸣鸢防双翼飘飘薄青云我后横怒起意气凌神仙发机如惊猋三发两鸢连流血洒墙屋飞毛从风旋庶士同声賛君射一何妍  

失题  

其一  

昔君错畦畤东土有素木条柯不盈寻一尺再三曲隠生寘翳林倥偬自迫束得托芳兰苑列植髙山足【`后阙`】  

其二  

青青女萝草上依髙松枝幸防庇养恩分惠不可赀风雨虽急疾根株不倾移【`后阙`】  

## 汉魏六朝百三家集卷三十二目录

魏应玚应璩集题词  

徳琏集鲜书记世所传者止报厐公一牍耳休琏书最多俱秀絶时表列诸辞令之科陈孟公王景兴其人也徳琏善赋篇目颇多取方弟书文藻不敌诗虽比肩亦觉百一为长休琏火攻良可畏也魏祖二十二年徐陈应刘一时俱逝曹子桓辄申痛惜徳琏周旋时主年位较逺规讽曹爽殷勤指谕忧患存焉汝南应氏世济文雅徳琏幸遇子桓时可著书忽化蒿莱美志不遂休琏歴事二主防舌可舒而世无赏音义存优孟嗟乎命也机云着声入洛载协齐名王府原其风流二应为始低囘建章仰送朝鴈予犹善其足传尔  

目录  

赋  

慜骥赋  

迷迭赋  

灵河赋  

正情赋  

征赋  

驰射赋  

鹦鹉赋  

愁霖赋  

西狩赋  

车渠椀赋  

杨柳赋  

书  

报厐惠恭书  

论  

文质论  

杂文  

奕势  

檄文  

诗  

报赵淑丽  

公防  

侍五官中郎将建章台集诗  

别诗  

其一  

其二  

鬪鸡  

## 汉魏六朝百三家集卷三十二  

明　张漙　辑  

魏应玚集  

赋  

慜骥赋  

慜良骥之不遇兮何屯否之多抱天飞之神号兮悲当世之莫知赴谷之渐涂兮陟髙冈之峻崖惧仆夫之严防兮载悚栗而奔驰懐殊姿而困遇兮愿逺迹而自舒思奋行而骧首兮叩繮緤之纷挐牵繁辔而増制兮心慉结而盘纡涉通逵而方举兮迫舆仆之我拘抱精诚而不畅兮郁神足而不摅思筛翁于西土兮望伯氏于东隅愿浮轩于千里兮曜华轭乎天衢瞻前轨而促节兮顾后乘而踟蹰展心力于知巳兮甘迈逺而亡劬哀二喆之殊世兮时不遘乎良造制衔辔于常御兮安获骋于遐道  

迷迭赋  

列中堂之严宇跨阶序而骈罗建茂茎以竦立擢脩干而承阿烛白日之炎阴承翠碧之繁柯朝敷条以诞节夕结秀而垂华振纎枝之翠粲动防叶之莓莓舒芳香之酷烈乘清风以徘徊  

灵河赋  

咨灵川之遐源兮于昆仑之神丘凌増城之阴隅兮赖后土之潜流冲种石之重险兮披山麓之溢浮蹶龙门而南迈兮纡鸿体而东流渉津洛之坂泉播九道之中洲纷澒涌而腾骛兮恒亹亹而徂征肇乘髙而迅逝兮阳侯沛而震惊有汉中叶兮金隄隤而瓠子倾兴万乘而亲务兮董羣后而来营下淇园之丰篠兮投璧玉而沈星若夫长杉峻槚茂栝芬橿扶疏灌列暎水防防隆条动而畅清风白日显而曜殊光  

正情赋  

夫何媛女之殊丽兮姿温惠而明哲应灵和以挺质体兰茂而琼洁方徃载其鲜双曜来今而无列发朝阳之鸿晖流精睇而倾泄既荣丽而冠时援申女而比节余心嘉夫淑美愿结欢而靡因承窈窕之芳美情踊跃乎若人魂翩翩而夕游甘同梦而交神昼彷徨于路侧宵耿耿而逹晨清风厉于序凉飚逝于中唐听云鴈之翰鸣察列宿之华辉南星晃而电陨偏雄肃而特飞冀腾言以俯音嗟激迅而难追伤佳禽之无偶悼流光之不归愍伏辰之方逝哀吾愿之多违歩便旋以永思情憀慓而伤悲还幽室以假寐固展转而不安神以潜翔恒存游乎所观仰崇夏而长息动哀响而余叹气浮踊而云馆膓一夕而九烦  

征赋  

奋皇佐之丰烈将亲戎乎幽邻飞龙旂以云曜披广路而北巡崇殿郁其嗟峨华宇烂而舒光摛云藻之雕餙流辉采之浑黄辞曰  

烈烈征师寻遐庭兮悠悠万里临长城兮周览郡邑思既盈兮嘉想前遗风声兮  

驰射赋  

于是阳春嘉日讲肄余暇将逍遥于郊埜聊娱游于骋射延宾鞠旅星言夙驾树应鞞于路左建丹旂于表路羣骏笼于衡首咸皆騕褭与飞兔尔乃结翻伍齐伦匹良乐授马孙膑调驷筹筭克明班次均一左揽繁弱右接湛卫控满流睇应飞碎旝动鼓震噪声雷溃重破累□流景倐忽纷纭络驿次授二八骅骝激骋神足奔越终节三驱矢不虗发进截飞鸟顾摧月支须纡六钧口挛七规观者屏气而倾竦咸侧企而腾移尔乃萦囘盘厉按节和旋翩翩神厉体若飞仙奕奕骍牡既佶且闲扬骊沛艾蠖略相连  

鹦鹉赋  

何翩翩之丽鸟表众艶之殊色被光耀之鲜羽流黄之华饰苞明哲之虑从阴阳之消息秋风厉而潜形苍神发而动翼  

愁霖赋  

听屯雷之恒音兮闻左右之叹声情惨愦而含欷兮起披衣而游庭三辰幽而重关苍曜隐而无形云暧暧而周驰雨蒙蒙而雾零排房帐而北入振葢服之沾衣还空牀而寝息梦白日之余晖中寤而不效兮意凄悷而増悲  

西狩赋  

伊炎汉之建安飞龙耀乎天衢皇宰逸而陶运树匡翼而大摹荡无妄之氛秽扬威灵乎八区开九土之旧迹暨声教于海隅旹霜凄而淹埜寒风肃而川逝草木纷而揺荡鸷鸟别而髙厉既乃拣吉日练嘉辰清风矢戒屏翳收尘于是魏公乃乘雕辂驷飞黄拥箫钲建九斿按辔清途飒沓风翔于是围网周合雷鼓天震千乘长罗万表星陈双翼伉旌八挍祖分长燧电举髙烟蔽云尔乃徒舆并兴方轨连质惊飚四骇冲禽惊溢骋兽塞埜飞鸟蔽日尔乃赴谷陵崇峦俯掣奔猴仰防飞猿云幕被于广埜京燎照乎平原醴炰充给洪施普宣  

车渠椀赋  

惟兹椀之珍玮诞灵岳而竒生扇不周之芳烈浸琼露以润形防碧条以纳曜噏朝霞而发荣纷黄以彤裔晔豹变而龙华象蛇虹之辅体中含曜乎云波若其众色鳞聚卓度诡常絪緼襍错乍圆乍方蔚术繁兴散列成章扬丹流缥碧玉飞黄华气承朗内外齐光  

杨柳赋  

赴阳春之和节植纎柳以承凉摅丰节而广布纷欝勃以敷阳三春倐其奄过景日赫其垂光振横条而逺翳回云葢于中唐  

书  

报厐惠恭书  

夫萧艾之歌发于信宿子衿之思起于【`一作宁不`】嗣音况实三载能不有懐虽萱草树背苏在侧悒愤不逞秪以増毒朝隐之官宾不徃来乔木之下旷无休息抱劳而已足下剖符南面振威千里行人子羽朝夕相继曽不枉咫尺之路问蓬室之旧过意赐书辞不半纸慰藉轻于缯缟讥望重于丘山是角弓之诗所以为刺也植鹭羽于宛丘骋骏足于株林发明月之辉光照妖人之窈窕斯亦所以耳目之视听亡声命于知友者也  

论  

文质论  

葢皇穹肇载阴阳初分日月运其光列宿耀其文百谷丽于土芳华茂于春是以圣人合徳天地禀气淳灵仰观象于表俯察式于羣形穷神知化万物是经故否泰易趋道无攸一二政代序有文有质若乃陶唐建国成周革命九官咸乂济济休令火龙黼黻暐韡于廊庙衮冕旂旒舄奕乎朝廷冠徳百王莫叅其政是以仲尼叹焕乎之文从郁郁之盛也夫质者端一静俭啬潜化利用承清泰御平业循轨量守成法至乎应天顺民拨乱夷世摛藻奋权赫奕丕烈纪禅协律礼仪焕别覧坟丘于皇代建不刋之洪制显宣尼之典敎探防言之所若乃和氏之明璧轻縠之袿裳必将游玩于左右振饰于宫房岂争牢伪之势金布之刚乎且少言辞者孟僖所以答郊劳也寡智见者庆氏所以困相鼠也今子弃五典之文闇礼义之大信管望之小寻老氏之蔽所谓循规常趍未能释连环之结也且髙帝龙飞丰沛虎据秦楚唯徳是建唯贤是与陆郦摛其文辨良平奋其权谞萧何创其章律叔孙定其庠序周樊展其忠敎韩彭列其威武明逹天下者非一士之术营造宫庙者非一匠之矩也逮至髙后乱徳损我宗刘朱虗轸其虑辟疆释其忧曲逆规其模郦友诈其游袭据北军实赖其畴冢嗣之不替实四老之由也夫諌则无议以陈问则服汗沾濡岂若陈平敏对叔孙据书言辨国典辞定皇居然后知质者之不足文者之有余  

杂文  

奕势  

葢棊奕之制所由来尚矣有像军戎战阵之纪旌旂既列权虑蜂起骆驿雨集鱼鳞雁峙奋维阖翼固卫边鄙或饰遁伪旋卓轹軿列羸师延敌一乘虗絶归不得合两见擒灭淮阴之谟防旗之势也或匡设无常寻变应危宼动北垒备在南麾中棊既防四表自亏亚夫之智耿弇之竒也或假道四布周爰繁昌云合星罗侵偪郊场师弱众寡临据孤方披扫强御广略土疆昆阳之威官渡之方也挑诱既战见欺敌对纷拏相救不量进退羣聚俱殒力行唐突瞠目恚愤覆局崩溃项将之咎楚懐之悖也时或失谬取奔摄北还自保固完聚补塞见可而进先负后尅燕昭之贤齐顷之徳也长驱驰逐见利忘害轻敌寡备所防弥大临疑犹豫筭虑不详茍贪少获不知所亡当断不断还为所谋项羽之失呉王之尤也持棊相守莫敢先动由楚汉之兵相拒索巩也  

檄文  

长防百万胡马千羣  

诗  

报赵淑丽  

朝云不归夕结成阴离羣犹宿永思长吟有鸟孤栖哀鸣北林嗟我懐矣感物伤心  

公防  

巍巍主人徳佳防被四方开馆延羣士置酒于斯堂辨论释欝结援茟兴文章穆穆众君子好合同安康促坐褰重帷传满腾羽觞  

侍五官中郎将建章台集诗【`公子以下疑别一首`】  

朝鴈呜云中音响一何哀问子游何乡戢翼正徘徊言我塞门来将就衡阳栖徃来翔北土今冬客南淮逺行蒙霜雪毛羽日摧頽常恐伤肌骨身陨沈黄泥简珠堕沙石何能中自谐欲因云雨防濯翼陵髙梯良遇不可値伸眉路何阶公子敬爱客乐饮不知疲和顔既已畅乃肯顾细防赠诗见存慰小子非所宜且为极欢情不醉其无归凡百敬尔位以副饥渇懐  

别诗二首  

朝云浮四海日暮归故山行役懐旧土悲思不能言悠悠渉千里未知何时旋  

其二  

浩浩长河水九折东北流晨夜赴沧海海流亦何抽逺适万里道归来未有由临河累【`一作竟`】太息五内懐伤忧  

闘鸡  

戚戚懐不乐无以释劳勤兄弟游戏场命驾迎众宾二部分曹伍羣鸡焕以陈双距解长防飞踊超敌伦芥羽张金距连战何缤纷从朝至日夕胜负尚未分专场驱众敌刚防逸等羣四坐同休赞宾主懐悦欣博奕非不乐此戏世所珍  

## 汉魏六朝百三家集卷三十三目录

魏应璩集  

目录  

牋  

与武帝荐贲琳牋  

荐和模牋  

与曹公牋  

与曹昭伯牋  

与刘靖牋  

书  

与满炳书  

与侍郎曹长思书  

与广川长岑文瑜书  

与西阳令孔德琰书  

与从弟君苖君胄书  

与刘公干书  

与韦仲将书  

与董仲连书  

与尚书诸郎书  

又与尚书诸郎书  

答韩文宪书  

与许子俊书  

又与许子俊书  

报东海相梁季然书  

与阴夏书  

与阴中夏书  

与程文信书  

与梁州刺史刘文爽书  

与刘文逹书  

与夏侯孝智书  

与洛阳令杜伟忠书  

与王子雍书  

与母丘仲恭书  

与厐惠恭书  

报燕中尉樊彦皇书  

报平陆长贲伟伯书  

与崔瑗书  

与人书  

与赵叔濳书  

书  

与王将军书  

与刘孔才书  

书【`海録碎事`】  

诗  

百一诗三首  

杂诗三首  

三叟  

又百一诗【`一名新名`】  

又  

又  

又  

又  

遗句  

## 汉魏六朝百三家集卷三十三  

明　张漙　辑  

魏应璩集  

牋  

与武帝荐贲琳牋  

璩闻景云浮则应防翔治道明则儶义臻是故良哉之歌兴于唐尧之世多士之颂形于周文之朝窃见太子舎人贲琳字玮伯禀性纯和体素清【`阙`】宜授以千里之涂任以列曹之职  

荐和模牋  

璩闻唐尧因羣士以兴治齐桓假众能以定业是故八元进则太平之化成六贤用则九合之功立窃见同郡和模字虑则质性纯粹体度贞正履仁蹈义动循轨礼方今海内企踵欣慕捉髪之徳山林投褐思望旌弓之招实英竒叙用之时贤达进致之良秋也今夜光之璧显价于和氏之肆千里之足定功于伯乐之庭庻有以宣明大道光益时化  

与曹公牋  

昔汉光武与戴子髙有抚尘之好  

与曹昭伯牋【`曹爽`】  

空城寥廓所闻者悲风所见者鸟雀昔陈司空为邑宰所在幽闲独坐愁思幸頼游蚁以娯其意以今况之知不虗矣损书及逺若从云坠  

与刘靖牋  

【`靖沛国相人历大司农卫尉　靖馥子御覧云馥字子靖璩书与子靖悮靖时由尚书出为河南尹璩为散骑常侍与靖书`】  

入作纳言出临京任富民之术日引月长藩落髙峻絶穿窬之心五种别出逺水火之灾农器必具无失时之阙蚕麦有苫备之用无雨湿之虞封符指期无流连之吏鳏寡孤独防廪振之实加之以明擿幽防重之以秉宪不挠有司供承王命百里垂拱仰辨虽昔赵张三王之治未足以方也  

书  

与满炳书  

【`炳字公琰为别部司马见贾弼之山公注炳前曰曽过璩至明日欲遣书谢値炳又使人来召璩璩别事不得徃故为报炳父宠为太尉璩尝事之故呼曰郎君`】  

昨者不遗猥见照临虽昔侯生纳顾于夷门毛公受眷于逆旅无以过也外嘉郎君谦下之徳内幸顽才见诚知巳欢欣踊跃情有无量是以奔骋御仆宣命周求阳昼喻于詹何扬倩说于范武故使鲜鱼出于【`一作自`】濳渊芳防发自幽巷繁爼绮错羽爵蜚腾牙旷髙徽义渠哀激当此之时仲孺不辞同产之服孟公不顾尚书之期徒恨宴乐始酣白日倾夕骊驹就驾意不宣展追惟耿介迄于明发适欲遣书防承来命知诸君子复有漳渠之防夫漳渠西有伯阳之馆北有旷野之望髙树翳朝云文禽蔽緑水沙场夷敞清风肃穆是京台之乐也得无流而不反乎适有事务须自经营不获侍坐良増邑邑因白不悉璩白  

与侍郎曹长思书【`选注云长思书传所不载`】  

璩白足下去后甚相思想叔田有无人之歌闉阇有匪存之思风人之作岂虗也哉王肃以宿徳显授何曽以后进见防皆鹰扬虎眎有万里之望薄援助者不能追叅于髙妙复敛翼于故枝块然独处有离羣之志汲黯乐在郎署何武耻为宰相千载揆之知其有由也徳非陈平门无结驷之迹学非扬雄堂无好事之客才劣仲舒无下帷之思家贫孟公无置酒之乐悲风起于闺闱【`一作□`】红尘蔽于几榻幸有袁生时歩玉趾樵苏不防清谈而已有似周党之过闵子夫皮朽者毛落川涸者鱼逝春生者繁华秋荣者零悴自然之数岂有恨哉聊与大弟陈其苦懐耳想还在近故不益言璩白  

与广川长岑文瑜书【`文瑜因时旱祈雨不能得璩书戏之`】  

璩白顷者炎旱日更増甚沙砾销铄草木焦卷处凉台而有郁蒸之烦浴寒氷而有灼烂之惨宇宙虽广无阴以憇云汉之诗何以过此土龙矫首于寺泥人鹤立于阙里修之历旬静无徴效明劝敎之术非致雨之备也知恤下民躬自暴露拜起灵坛勤亦至矣昔夏禹之解阳旴【`一作盱`】殷汤之祷桑林言未发而水旋流辞未卒而泽滂沛今者云重【`一作既`】积而复散雨垂落而复收得无圣贤殊品优劣异姿割须宜及肤翦爪宜侵肌乎周征殷而年丰卫伐邢而致雨善否之应甚于影响未可以为不然也想雅思所未及谨书起予应璩白  

与西阳令孔徳琰书  

嘉麦祯祥惟日未久不图飞蝗一旦至止知恤蒸庶念存良苗亲发赫斯爰整其旅鲐背之叟皓首之嫠莫不负戈奔走于道路旌表曜于白日鼋鼍震于雷动以此扫敌必将席卷况于防虫能无惊骇卓茂治宻恭在中牟时虽有灾未若斯勤亦犹子贱鸣琴巫马出入劳逸有殊立功惟一重云北兴不防灵雨丽此二灾忧心忡惙逐蝗之道谨闻敎矣不审致禳将以何物文王修徳以厌地震汤祷桑林致克丰雨宜修善政以慰民望  

与从弟君苖君胄书【`璩欲归田故报二从弟`】  

璩报间者北游喜欢无量登芒济河旷若发防风伯埽涂雨师洒道按辔清路周望山野亦既至止酌彼春酒接武茅茨凉过大夏扶【`一作肤`】寸肴脩味逾方丈逍遥陂塘之上吟咏菀柳之下结春芳以崇佩折若华以翳日弋下髙云之鸟饵出深渊之鱼蒲且赞善便嬛称妙何其乐哉虽仲尼忘味于虞韶楚人流遁于京台无以过也班嗣之书信不虗矣来还京都块然独处营宅濵洛困于嚣尘思乐汶上毎发于寤寐昔伊尹辍耕郅恽投竿思致君于有虞济蒸人于涂炭而吾方欲秉耒耜于山阳沈钩【`一作钓`】缗于丹水知其不如古人逺矣然山父不贪天下【`一作地`】之乐曽参不慕晋楚之富亦其志也前者邑人念弟无巳欲令州郡崇礼官师【`一作师官`】授邑诚美意也歴观前后来入军府至有皓首犹未遇也徒有饥寒骏奔之劳俟河之清人寿几何且宦无金张之援游无子孟之资而图富贵之荣望殊意之宠是陇西之游越人之射耳幸頼先君之灵免负担之勤追踪丈人畜鸡种黍濳精坟籍立身扬名斯为可矣无惑【`一作或`】游言以増邑邑郊牧之田宜以为意广开土宇吾将老焉刘杜二生想数徃来朱明之期巳复至矣相见在近不复为言【`一作书`】愼夏【`疑作盛夏`】自爱璩报【`一作白`】  

与刘公干书  

鹑鷃栖翔鳯之条鼋鼍游升龙之渊识真者所为愤结也  

与韦仲将书【`韦诞`】  

夫以原宪悬磬之居而値皇天无已之雨室宇渐而作漏堂馆洽而为泥薪蒭既尽旧谷亦倾【`一作谷亦倾匮`】屠蘓发撤机防见谋进无顔子不改之志退无扬雄晏然之情是以懐慼良不可堪人非神仙须仰衣食方今体寒心饥忧在旦夕而欲东希许昌治生之物西望陵县厨食之禄诚恐将为牛蹄中鱼卒鲍氏之肆矣  

与董仲连书【`魏尚书`】  

谷籴惊踊告求周怜【`一作邻`】日获【`一作给`】数升【`一作斗`】犹复无薪可以熟之虽孟轲困于梁宋宣尼饥【`一作困`】于陈蔡无以过此夫挟管晏之智者不有厮役之劳懐陶朱之虑者不居贫贱之地出防讥于恤防入见谪于嫔息忽便邑愤不知处世之为乐也  

与尚书诸郎书  

夫秋节凉和霁雨清闲正髙防之盛时饮宴之良日也而陋巷之居无髙宻之宇壁立之室无旬朔之资流潦浸于北堂隟漏霑于衣服藁蒸单竭儋石倾罄中馈告乏役者莫兴饭玉炊桂犹尚优防虽欣皇天之降润亮水车之思雨私懐慼额良不可言想诸夫子亦斯困也夫否防潜升葢由昏明二三执事以龙虎之姿遭风云之防方将飞腾阊阖振翼紫微运筹帷幄显扬丰积岂久沈滞于下职契濶于贫悴哉  

又  

檀氏园葵菜繁茂藷蔗瓜芋亦离离尚萌未知三生复何种植  

荅韩文宪书  

昔公孙皓首入学顔涿鄹十五始涉师门朝闻夕殒圣人所贵足下之年甫在不惑加以学艺何晩之有若能上迨南荣忘食之乐下踵寜子黒夜之勤穷文尽义无防不综规富贵之荣取金紫之爵是夏侯胜拾芥之谓也  

与许子俊书  

足下以方刚之盛年应不覊之劲勇将发虓虎之威致霜雪之诛擒呉枭蜀定功万里而刘备不下山孙权不出水武力不奋猛气畜勇其毒如何  

又  

前别仓卒情意不悉追懐万恨  

报东海相梁季然书  

足下顿弥天之纲收万仭之鱼罣之以谿谷数之以陔兆何其壮乎观夫任公子之所钓此为防虾未足为君【`一作吾`】子道之  

与阴夏书  

从田来见南野之中有徒歩之士怪而问之乃知郎君顿有防疴告祠社神将以祈福闻之怅然以増叹息虗社髙树能有灵应哉  

与阴中夏书【`此与前疑一人`】  

体正者则检于人质弱者则陋于众  

与程文信书  

是以忽此苏子带郭之业求彼孙叔寝丘之地故求逺田在关之西南临洛水北据邙山托崇岫以为宅因茂林以为荫【`谢灵运山居赋注　灵运山居赋云昔仲长愿言流水髙山应璩作书邙阜洛川今宋书谢赋注无是以二句`】  

与梁州刺史刘文爽书  

足下内挹叔夷之清节外播二南之惠政徳敎加于百姓要道过于侏国之卿也【`北堂书钞末句有误一作刘文爽与应璩书`】  

与刘文达书  

仆顷倦游谈之事欲修无为之术不能与足下齐镳骋辔争千里之表也  

与夏侯孝智书  

遭値有道之世免致贫贱之患援鍳自照髩巳半白殊可惧也  

与洛阳令杜伟忠书  

羊寄虎穴托鹰巢心懐怵愓岂其任哉  

与王子雍书  

卿校之从有职之事足下著书不起草占授数万言言不改定事合古典莫不叹息之矣  

与母丘仲恭书  

客馆不留賔官曹无停事  

与厐惠恭书  

顷见所上利民之术植济南之榆栽汉中之漆  

报燕中尉樊彦皇书  

祛登舆北践燕路当方化银以为黄变青组以为紫  

报平陆长贲玮伯书  

从此辞矣何敢复飞蝉于惠文鸣玉于缟组哉  

与崔援书【`今木作卢璩与崔元书误`】  

岂有乱首抗巾以入都城衣不在体而以适人乎昔戴叔鸾箕坐见边文礼此皆衰世之慢行也  

与人书  

知杨生翻然遂登纳言虽有所越亦其宜也传说弃版筑而为殷相吕望投竿而为周师卓茂起闾里而为汉宰若此翁者乃竒才耳琐琐尚书执宪之吏曷以为异哉  

与赵叔潜书  

入侍华幄出典禁闱  

书  

左执屋卢之劲矛右秉干将之雄防髙冠拂云长剑耿介箫管振音厥声载路冯轼虎视清风震叠可谓堂堂乎难与竝为仁也【`太平御览未否为书`】  

与王将军书【`阙文附録`】  

雀防虽微犹知徽烈  

与刘孔才书  

聴广陵之清散  

海録碎事引璩书  

清猿与壶人争旦  

诗  

百一诗三首  

【`野客丛书云石林诗话梁钟嵘论渊明出于应璩应璩诗不多见惟文选载其百一诗一篇所谓下流不可处君子愼厥初与陶诗不类五臣注引文章録云曺爽多违法应璩作诗以刺在位若百分有补于一者杂体诗集百一诗凡五首不止一篇所谓百一云者又不止文章録一説凡有数説张方贤楚国先贤传云应休琏作百一诗讥切时事徧以示在位者咸皆怪愕以为应焚弃之何晏独无怪也李充翰林论曰应休琏作五言诗百数十篇有诗人之防孙盛晋阳秋云应璩作诗百三十篇言时事颇有补益七志云应璩谓之新诗以百言为一篇谓之百一诗乐府广题云百者数之终一者数之始士有百行终始如一故云百一应璩为曹爽大将军长史前后为诗百余篇以讽爽揉以习俗之言傅防其意名曰百一爽卒不悟以及于祸百一诗序云时谓曹爽曰公今闻周公巍巍之称安知百虑有一失乎文章録云曺爽多违法璩为是诗以讽焉意者以为百分有一补于时政唐艺文志应璩有百一诗八卷丹阳集云应璩作百一诗讥切时事徧以示任事者皆恠愕以为应焚弃之及观文选所载百一篇畧不及时事何耶又观郭茂倩载百一诗五篇首篇言马子侯解音律而以陌上桑为鳯将雏二篇伤翳桑二老无以妻子而巳无宣孟之徳可以赒其急三篇言老人自知桑榆之景斗酒自劳不肯为子孙积财末篇即文选所载第四篇似风諌所为苟欲娯耳目快心乐腹肠我躬不悦欢安能虑死亡此岂非所谓应焚弃之诗乎后何逊亦有拟百一体所谓灵辄困桑下于陵拾李螬其诗一百十字恐出于或者之説然璩诗每篇字数各不同第不过四十字尔`】  

下流不可处君子愼厥初名髙不宿着易用受侵诬前者隳官去有人适我闾田家无所有酌醴焚枯鱼问我何功徳三入承明庐所占于此土是谓仁智居文章不经国筐箧无尺书用等称才学徃徃见叹誉避席自陈贱子实空虗宋人遇周客慙媿靡所如  

其二【`室广以下疑别一首`】  

年命在桑榆东岳与我期长短有常防遅速不得辞斗酒多为乐无为待来兹室广致凝阴台髙来积阳奈何季世人侈靡在宫墙饰巧无穷极土木被朱光徴求倾四海雅意犹未康  

其三  

子弟可不愼愼在选师友师友必长徳中才可进诱  

杂诗三首【`广文选作应玚今依艺文作应璩`】  

细微可不愼隄溃自蚁穴腠理早从事安复劳鍼石哲人覩未形愚夫闇明白曲突不见賔燋烂为上客思愿献良规江海倘不逆狂言犹寡善犹有如鸡跖鸡跖食不已齐王为肥泽【`穴一作隟跖一作肋`】  

其二  

散骑常师友朋夕进规献侍中主喉舌万机无不乱尚书统庻事官人乘法宪彤管弭纳言貂珰表武弁出入承明庐车服一何焕三寺齐荣秩百僚所瞻愿  

其三  

少壮面目泽长老顔色麤麤丑人所恶防白自洗苏  

三叟  

古有行道人陌上见三叟年各百余歳相与锄禾莠住车问三叟何以得此寿上叟前致辞内中妪貌丑中叟前致辞量腹节所受下叟前致辞夜卧不覆首要哉三叟言所以能长久【`古一作昔内中一作室内`】  

百一诗【`一名新`】  

汉末桓帝时郎有马子侯自谓识音律请客鸣笙竽为作陌上桑反言鳯将雏左右伪称善亦复自揺头【`马子侯为人颇痴自谓晓音律黄门乐人更徃嗤诮子侯不知名陌上桑反言鳯将雏辄揺头欣喜多赐左右钱帛无复慙色`】  

又  

郡国募将士驰骋习弓防虽妙未更事难用应卒迫  

又  

人材不能备各有偏短长称可小入中便辟必知芒  

又  

秋日苦作短遥夜邈绵绵贫士感此时慷慨不能眠  

又  

茍欲娯耳目快心乐腹肠我躬不悦欢安能虑死亡  

遗句  

贞伪各有分驽骥不齐镳　灶下炊牛矢甑中装豆飱醉酒巾帻落顶秃赤如狐　革带绳为绩履舄穿无  

底　岚山寒折骨面目尽生疮　丰隆穷美味独食有何甘　有酒流如川有肴积如岑【`此二句亦作应瑗侍公晏诗`】  

## 汉魏六朝百三家集卷三十四目录

魏阮籍集题词  

嗣宗论乐史迁不如通易达庄则王弼郭象二注皆其环内也以此三论垂诸艺文六家指要网罗精濶曹氏父子词坛虎歩论文有余言理不足嗣宗视之犹轻尘于泰岱岂特其人裈虱哉诸赋大言小言清风穆如间览赋苑长篇争丽两京三都读未终卷触屏欲睡展观阮作则一丸消疹胸懐荡涤恶可谓世无萱草也晋王九锡公卿劝进嗣宗制词婉而善讽司马氏孤雏人主豺声震怒亦无所加正言感人尚愈寺人孟子之诗乎咏懐诸篇文隐指逺定哀之际多微辞葢斯类也履朝右而谈方外羁仕宦而慕眞仙大人先生一传宁子虚亡是公耶歩兵厨人可以索酒邻家当罏可以醉卧哭兵家之亡女恸穷途之车迹处魏晋间如是足矣叔夜日与酣饮而文王复称至愼人与文皆以天全者哉  

目录  

赋  

东平赋  

元父赋  

首阳山赋  

清思赋  

猕猴赋  

鸠赋  

牋  

为郑冲劝晋王牋  

奏记  

辞蒋太尉辟命奏记  

又  

书  

与晋王荐卢播书  

答伏义书  

论  

乐论  

通易论  

达庄论  

通老论  

传  

大人先生传  

賛  

老子賛  

诔  

孔子诔  

帖  

搏赤猿帖  

文  

吊某公文  

诗  

咏懐诗三首  

咏懐八十二首  

采薪者歌  

大人先生歌  

## 汉魏六朝百三家集卷三十四  

明　张溥　辑  

魏阮籍集  

赋  

东平赋  

夫九州有方圆九野有形势区域髙下物有其制开之则通塞之则否流之则行壅之则止崇之则成丘陵污之则为薮泽逶迤漫衍绕以大壑及至分之国邑树之表物四时仪其象阴阳畅其气傍通回荡有形有徳云升雷动一叫一黙或由之安乃用斯惑若观夫隅隈之缺幽荒之涂沕漠之域穷野之都竒伟谲诡可以胜图乃有徧游之士浩养之雅凌惊飚蹑浮霄清浊俱逝吉凶相招是以伶伦游鳯于昆仑之阳邹子噏温于黍谷之阴伯髙登降于尚季之上羡门逍遥于三山之岑上遨圃下游邓林鳯鸟自歌翔鸾自舞嘉谷蕃殖匪我稷黍其阨陋则有横术之场鹿豕之墟匪脩洁之攸丽于秽累之所如西则首仰阿甄傍通戚蒲桑间濮上滛荒所庐三晋纵横郑卫纷敷豪俊凌厉徒属畱居是以强御横于戸牖怨毒奋于牀隅仍欲而作慝岂待久而发诸厥土惟中刘王是聚髙危临城穷川带宇叔氏婚族实在其湄背险向水垢污多私是以其州闾鄙邑莫言或非殪情戾虑以殖厥资其土田则原壤芜荒树艺失时畴亩不辟荆棘不治流潢余溏洋溢靡之东当三齐西接邹鲁长涂千里受兹商旅力间为率师使以辅骄仆纎邑于焉斯处川泽防径洞庭荆楚遗风过焉是径是宇由而绍俗靡则靡观非夷罔式导斯作残是以其唱和矜势背理向奸尚气逐利因畏惟愆其居处壅翳蔽塞窕邃弗章倚以陵墓带以曲房是故居之则心昏言之则志哀悸罔徙易靡所寤懐其外有浊河萦其溏清济荡其樊其北有连冈崺﨑山陵崔巍云电相干长风振厉萧条太原其南则浮汶湛湛行潦成池深林茂树蓊郁参差羣鸟翔天百兽交驰虽黔首之不淑兮傥山泽之足弥古哲人之攸贵兮好政敎之有仪彼眞之所寳兮乐寂寞之无知咨闾阎之散感兮因回风以扬声瞻荒榛之芜秽兮顾东山之葱青甘丘里之旧言兮发新诗以慰情信严霜之未滋兮岂丹木之再荣北门悲于殷忧兮小弁哀于独诚鸥端一而慕仁兮何淳朴之靡逞彼羽仪之感志兮矧伊人之匪灵时悃以遥思兮飚飘飖以欲归钦丕游于陵顚兮举斯羣而竞飞物脩化而神乐兮宁遐观之可追乘松舟以载险兮虽无维而自絷骋骅驑于狭路兮顾蹇驴而弗及资章甫以游越兮见犀光而先入被文绣而贾戎兮识旃裘之必袭奉淳徳之平和兮孰斯邦之可集将言归于美俗兮请王子与俱游漱玉液之滋怡兮饮白水之清流遂虚心而后已兮又何懐乎患忧重曰嘉年时之淑清兮美春阳以肇夏托飔飚而载行兮因形骸以成驾遵间维而长驱兮问迷罔于苑风云兴而四周兮寒雨沦而下降忽一寤而丧轨兮蹈空虚而遂征扶揺蔽于合墟兮咸池照乎増城欣煌熠之朝显兮喜太阳之炎精测虚舟以逞思兮聊逍遥于清溟谨眞之谌训兮想至人之有形绣靡覩其纷错兮虑弥逺而度逼竝旋轸于畎浍兮若空桑之可即言淫衍而莫止兮心绵绵而未息集舒诰以鉴戒兮赐众诲之难测神遥遥以抒归兮畏双环之在侧咨禽鸟之不羣兮悼悠悠之无极感藜藿之易脩兮摄左右之相誉惧从风而永去兮托颛顼于鲋隅虽琴瑟之毕存兮岂声曲之复舒虑遨游以觏竒兮彼上腾其焉如纷晻暧以乱错兮漫浩瀁而未静理都缪而改据兮竦端委而自整制防矩以仪衡兮占我以观省眺兹舆之所彻兮实斯近而匪逺岂三年之无问兮将一徃而九反顾杲日之初开兮驰曲陵而饰容时零落之飘飖兮试枯菀之必从释辽遥之阔度兮习约结之常契巡襄城之闲收兮诵纯一之遗誓被风雨之沾濡兮安敢轩翥而游署窃悄悄之眷贞兮泰恬淡而永世岂淹畱以为感兮将易貌乎殊方乃择髙以登栖兮永欣欣而乐康  

元父赋  

吾尝游元父登其城使人愁思作赋以记之言不足乐也  

元父者九州之穷地先代之幽墟者也故其城郭卑小局促危隘不遐其土田则污除渐淤泥湿槃洿方池边属兮容水滂沱秽菜惟产兮不食实多地下沉阴兮受气匪和太阳不周兮殖物靡嘉故其人民顽嚚梼杌下愚难化其区域壅絶断塞分迫旋渊终始同贯本末相牵畴昔讫今旷世厯年钜野潴其后穷济尽其前甽浍不畅垢浊实臻不肖羣聚屋空无贤故其民放散淆乱薮窜泽居比迹麋鹿齐志豪防是以其原壤不辟树艺希疏苋苇弥臯蚊防惨肤也于其逺险则右金乡而左髙平崇陵崔巍深溪峥嵘美类不处熊虎是生故人民被害嚼齧禽性兽情尔之近阻则鸣鸠廕其前曲城发其后防枭羣翔狐狸万口故其人民狼风豺气电无厚南望春申东瞻孟尝袤界薛邑境边山阳逆旅行舎奸盗所藏北临平陆齐之西封防径燕赵逃遯逍遥故其人民侧匿颇僻隐蔽不公懐私抱诈爽慝是从礼义不设淳化匪同先哲遗言有昭有聋如何君子栖迟斯邦  

首阳山赋  

正元元年秋余尚为中郎在大将军府独徃南墙下北首阳山赋曰  

在兹年之末歳兮端旬首而重阴风飘回以曲至兮雨旋转而纎襟蟋蟀鸣乎东房兮鶗鴂号乎西林时将暮而无俦兮虑凄怆而感心振沙衣而出门兮缨緌絶而靡寻歩徙倚以遥思兮喟叹息而防吟将脩饬而欲徃兮众而笑人静寂寞而独立兮亮孤植而靡因懐分索之情一兮秽羣伪之射真信可实而弗离兮宁髙举而自傧聊仰首以广頫兮瞻首阳之冈岑树丛茂以倾倚兮纷萧爽而扬音下﨑岖而无薄兮上洞彻而无依鳯翔过而不集兮鸣枭羣而竝栖飏遥逝而逺去兮二老穷而来归寔囚轧而处斯兮焉暇豫而敢诽嘉粟屏而不存兮故甘死而采薇彼背殷而从昌兮投危败而弗迟此进而不合兮又何称乎仁义肆寿夭而弗豫兮竞毁誉以为度察前载之是云兮何美论之足慕茍道求之在细兮焉子诞而多辞且清虚以守神兮岂慷慨而言之  

清思赋  

余以为形之可见非色之美音之可闻非声之善昔黄帝登仙于荆山之上振咸池于南岳之冈鬼神其幽而防牙不闻其章女娃耀荣于东海之濵而翩翻于洪西之旁林石之陨从而瑶台不照其光是以微妙无形寂寞无听然后乃可以覩窈窕而淑清故白日丽光则季后不歩其容钟鼓闛鞳则延子不扬其声夫清虚寥廓则神物来集飘飖恍忽则洞幽贯防氷心玉质则皦洁思存恬澹无欲则泰志适情伊衷虑之遒好兮又焉处而靡逞寒风迈于黍谷兮诲子而游防申孺悲而毋归兮呉鸿哀而象生兹感激以达神岂浩瀁而弗营志不觊而神正心不荡而自诚固秉一而内脩堪粤止之匪倾惟清朝而夕晏兮指蒙泛以永宁是时羲和既頽夜始扄望舒整辔素风来征轻帷连飏华防肃清彭蚌微吟蝼蛄徐鸣望南山之崔巍兮顾北林之葱菁太阴潜乎后房兮明月耀乎前庭廼申展而缺寐兮忽一悟而自惊焉长灵以遂寂兮将有歙乎所之意流荡而改虑兮心震动而有思若有来而可接兮若有去而不辞心恍忽而失度情散越而靡治岂觉察而明眞兮诚云梦其如兹惊竒声之异造兮鉴殊色之在斯闻丹山之琴瑟兮聆崇陵之参差始徐唱而微响兮情悄慧以蜲虵遂招云以致气兮乃振动而大骇声飂飂以洋洋若登昆仑而临西海超遥茫不能究其所在心瀁瀁而无所终薄兮思悠悠而未半邓林殪于大泽兮钦邳悲于瑶防徘徊夷由兮猗靡广衍游平圃以长望兮乘脩水之华旂长思肃以永至兮涤平衢之大夷循路旷以径通兮辟闺闼而洞闱羡要眇之飘游兮倚东风以扬晖沐洧渊以淑密兮体清洁而靡讥厌白玉以为面兮披丹霞以为衣袭九英之曜精兮佩瑶光以发微服儵煜以缤纷兮綷众采以相绥色熠熠以流烂兮纷杂错以葳蕤象朝云之一合兮似变化之相依麾常仪使先好兮命河女以胥归歩容与而特进兮盼两楹而升墀振瑶谿而鸣玉兮播陵阳之婓婓蹈消漺之危迹兮蹑离散之轻微释安朝之朱履兮践席假而集帷敷斯来之在室兮乃飘忽之所晞馨香发而外扬兮媚顔灼以显姿清言窃其如兰兮辞婉娩而靡违托精灵之运防兮浮日月之余晖假淳气之精微兮幸备嬿以自私愿申爱于今夕兮尚有访乎是非被芬芳之夕畅兮将暂徃而永归观悦怿而未静兮言未究而心悲嗟云霓之可凭兮翻挥翼而俱飞弃中堂之局促兮遗戸牖之不处帷幕张而靡御兮几筵设而莫拊载云舆之奄霭兮乘夏后之两龙折丹木以蔽阳兮竦芝盖之三重翩翼翼以左右兮纷悠悠以容容瞻朝霞之相承兮似美人之懐忧采色杂以成文兮忽离散而不留若将言之未发兮又气变而飘浮若垂髦而失鬋兮饰未集而形消目流盼而自别兮心欲来而貌辽纷绮靡而未尽兮先列宿之防矩时傥莽而阴曀兮忽不识乎旧宇迈黄妖之崇台兮雷师奋而下雨内英哲与长年兮笞离伦与膺贾摧魍魉而折鬼神兮直径登乎所期厯四方而纵懐兮谁云顾乎或疑超髙跃而疾骛兮至北极而放之援间维以相示兮临寒门而长辞既不以万物累心兮岂一女子之足思  

猕猴赋  

昔禹平水土而使益驱禽涤荡川谷兮栉梳山林是以神奸形于九鼎而异物来臻故丰狐文豹释其表间尾驺虞献其珍夸父独鹿袚其豪青马三骓弃其羣此以其壮而残其生者也夫熊狚之游临江兮见厥功以乘危防负渊以肆志兮杨震声而衣皮处间旷而或昭兮何幽隐之罔随鼷畏逼以潜身兮穴神丘之重深终或饵以求食兮乌凿之而能禁诚有利而可欲兮虽希觌而为禽故近者不称歳逺者不厯年大则有称于万年细者则为笑于目前夫猕猴直其微者也犹系累于下陈体多似而匪类形乖殊而不纯外察慧而内无度兮故人面而兽心性褊浅而干进兮似韩非之囚秦扬睂额而骤呻兮似巧言而为真藩从后之繁众兮犹伐树而丧邻整衣冠而伟服兮懐项王之思归躭嗜欲而盼视兮有长卿之妍姿举头吻而作态兮动可増而自新沐兰汤而滋秽兮匪宋朝之媚人终蚩弄而处泄兮虽近习而不亲多才伎其何为固受垢而貌侵姿便防而好技兮超超腾跃乎岑嵒既投林以东避兮遂中冈而被寻婴徽纆以拘制兮顾西山而长吟縁榱桷以容与兮志岂忘乎邓林庻君子之嘉惠设竒视以尽心且须防以永日焉逸豫而自矜斯伏死于堂下长灭没乎形神  

鸠赋  

嘉平中得两鸠子常食以黍稷后卒为狗所杀故为作赋  

伊嘉年之茂惠洪肇恍忽以发防有期缘之竒鸟以鸣鸠之攸同翔雕木以胎隅寄増巢于裔松噏云雾以消息游朝阳以相从旷逾旬而育类嘉七子之修容始戢翼而树羽遭金风之萧瑟既顚覆而靡救又振落而莫弼陵恒山以徘徊临旧乡而思入扬哀鸣以相送悲一徃而不集终飘揺以流离伤弱子之悼栗何依恃以育养赖兄弟之亲戚背草莱以求仁托君子之静室甘黍稷之芳饎安戸牖之无疾洁文襟以交颈抗华丽之艳溢端妍姿以鉴饰好威仪之如一聊俛仰以逍遥求爱媚于今日何飞翔之羡慕愿投报而忘毕値狂犬之暴怒加楚害于防躯欲残没以糜灭遂捐弃而沦失  

牋  

为郑冲劝晋王牋  

冲等死罪伏见嘉命显至窃闻明公固让冲等眷眷实有愚心以为圣王作制百代同风褒徳赏功有自来矣昔伊尹有莘氏之媵臣耳一佐成汤遂荷阿衡之号周公借已成之势据既安之业光宅曲阜奄有防吕尚磻磎之渔者耳一朝指麾乃封营丘自是以来功薄而赏厚者不可胜数然贤哲之士犹以为美谈况今自先相国以来世有明徳翼辅魏室以绥天下朝无阙政人无谤言前者明公西征灵州北临沙漠榆中以西望风震服羌戎东驰回首内向东诛叛逆全军独尅禽阖闾之将斩轻鋭之卒以万万计威加南海名摄三越宇内康宁苛慝不作是以殊俗畏威东夷献舞故圣王览乃昔以来礼典旧章开国光宅显兹太原明公宜承圣防受兹介福允当天人元功盛勳光光如彼国土嘉祚巍巍如此内外恊同靡諐靡违由斯征伐则可朝服济江扫除呉防西塞江源望祀岷山回戈弭节以麾天下逺无不服迩无不肃大魏之徳光于唐虞明公盛勳超于桓文然后临沧洲而谢支伯登箕山以揖许由岂不盛乎至公至平谁与为邻何必勤勤小让也哉冲等不通大体敢以陈闻  

奏记  

辞蒋太尉辟命奏记  

籍死罪死罪伏惟明公以含一之徳据上台之位羣英翘首俊贤抗足开府之日人人自以为掾属辟书始下下走为首子夏处西河之上而文侯拥篲邹子居黍谷之阴而昭王陪乘夫布衣穷居韦带之士王公大人所以屈体而下之者为道存也籍无邹卜之德而有其陋猥烦大礼何以当之方将耕于东臯之阳输黍稷之税以避当涂者之路负薪疲病足力不彊补吏之召非所克堪乞回谬恩以光清举  

又  

违由鄙钝学行固野进无和俗崇誉之髙无静黙恬冲之操猥见显饰非所被荷旧素尫瘵守病委劣谒拜之命未敢堪任昔荣期带索仲尼不易其三乐仲子守志楚王不夺其灌园贪荣塞贤昧进负讥忧望交集五情相愧明公侔踪鲁卫勳隆桓文广延俊杰恢崇大业乞降期防以避清路毕愿家巷惟防于许  

书  

与晋王荐卢播书  

葢闻兴化济治在于得人收竒防异圣贤髙致是以八士归周周道以隆虞舜登庸元凯咸事伏惟明公公侯皇灵诞秀九徳光被应期作辅论道敷化开辟四门延纳羽翼贤士以赞雍熈是以英俊之士愿排皇闼防名委质眞荐之徒辐辏大府诚以邓林昆吾翔鳯所栖悬黎和肆垂棘所集防见鄙州别驾同郡卢播年三十二字景宣少有才秀之异长懐淑茂之量躭道悦礼仗义依仁研精坟典升堂覩奥聪鉴物理【`阙`】通妙贞固足以干事忠敬足以肃朝明断足以质疑机宻足以应权临烦不惑在急弥明若得佐时理物则政事之器衔命聘享则专对之才潜心图籍文学之宗敷藻载良史之表然而学不为人行不求达故久沉沦未阶太清诚后门之秀伟当时之利器宜防旌命和味鼎孔子曰如有所誉必有所试播之所能着在巳効不敢虚饰取谤大府  

答伏义书  

籍白承音览防有心翰迹夫九苍之髙迅羽不能寻其巅四溟之深幽鳞不能测其底矧无毛分所能论哉且云无定体应龙不常仪或朝济夕卷翕忽代兴或泥潜天飞晨降宵升舒体则八维不足畅迹促节则无间足以从容是又瞽夫所不能瞻璅虫所不能解也然则脩渊邈者非近力所能究矣灵变神化者非局器所能察矣何吾子之区区而吾真之务求乎人力势不能齐好尚舛异鸾鳯凌云汉以舞翼鸠鹓悦蓬林以翺翔螭浮八濵以濯鳞鼈娯行潦而羣逝斯用情各从其好以取乐焉据此非彼胡可齐乎夫人之立节也将舒网以笼世岂樽樽以入罔方开模以范俗何暇毁质以适检若良运未恊神机无准则腾精抗志邈世髙超荡精举于区之表摅妙节于九垓之外而翺翔之乘景跃踸踔陵忽慌从容与道化同逌逍遥与日月竝流交名虚以齐变及英祗以等化上乎无上下乎无下居乎无室出乎无门齐万物之去留随六气之虚盈总纲于太极抚天一于寥廓飘埃不能扬其波飞尘不能垢其洁徒寄形躯于斯域何精神之可察虽业无不闻略无不称而明有所逮未可怪也观吾子之趋欲倾城之金求百钱之售制造天之礼儗肤寸之检劳玉躬以役物守臊秽以自毕沈牛迹之浥薄愠河汉之无根其陋可愧其事可悲亮规略之悬逾信大道之幽且局歩于常衢无为思逺以自愁比连疹愦力喻不多阮籍白  

论  

乐论  

刘子问曰孔子云安上治民莫善于礼移风易俗莫善于乐夫礼者男女之所以别父子之所以成君臣之所以立百姓之所以平也为政之具靡先于此故安上治民莫善于礼也夫金石丝竹钟皷管之音干戚羽旄进退俯仰之容有之何益于政无之何损于化而曰移风易俗莫善于乐乎阮先生曰善哉子之问也昔者孔子着其都乎且未举其略也今将为子论其凡而子自备详焉夫乐者天地之体万物之性也合其体得其性则和离其体失其性则乖昔者圣人之作乐也将以顺天地之体成万物之性也故定天地八方之音以迎阴阳八风之声均黄钟中和之律开羣生万物之情气故律吕恊则阴阳和音声适而万物类男女不易其所君臣不犯其位四海同其观九州一其节奏之圜山而天神下奏之方岳而地只上天地合其徳则万物合其生刑赏不用而民自安矣乾坤易简故雅乐不烦道徳平淡故五声无味不烦则阴阳自通无味则百物自乐日迁善成化而不自知风俗移易而同于是乐此自然之道乐之所始也其后圣人不作道德荒壊政法不立智慧扰物化废欲行各有风俗故造始之敎谓之风习而行之谓之俗楚越之风好勇故其俗轻死郑卫之风好淫故其俗轻荡轻死故有火焰赴水之歌轻荡故有桑间濮上之典各歌其所好各咏其所为歌之者流涕闻之者叹息背而去之无不慷慨懐永日之娱抱长夜之叹相聚而合之羣而习之靡靡无已弃父子之亲弛君臣之制匮室家之礼废耕农之业忘终身之乐崇淫纵之俗故江淮之南其民好残漳汝之间其民好奔呉有双剑之节赵有扶琴之客气发于中声入于耳手足飞扬不觉其骇好勇则犯上淫放则弃亲犯上则君臣逆弃亲则父子乖乖逆交争则患生祸起祸起而意愈异患生而虑不同故八方殊风九州异俗乖离分背莫能相通音异气别曲节不齐故圣人立调适之音建平和之声制便事之节定顺从之容使天下之为乐者莫不仪焉自上以下降杀有等至于庶人咸皆闻之歌謡者咏先王之徳頫仰者习先王之容器具者象先王之式度数者应先王之制入于心沦于气心气和洽则风俗齐一圣人之为进退頫仰之容也将以屈形体服心意便所脩安所事也歌咏诗曲将以宣平和着不逮也钟皷所以节耳羽旄所以制目听之者不倾视之者不衰耳目不倾不衰则风俗移易故移风易俗莫善于乐也故八音有本体五声有自然其同物者以大小相君有自然故不可乱大小相君故可得而平也若夫空桑之琴云和之瑟孤竹之管泗濵之磬其物皆调和淳均者声相宜也故必有常处以大小相君应黄钟之气故必有常数有常处故其器贵重有常数故其制不妄贵重故可得以事神不妄故可得以化人其物系天地之象故不可妄造其凡似逺物之音故不可妄易雅颂有分故人神不杂节防有数故曲折不乱周旋有度故頫仰不惑歌咏有主故言语不悖导之以善绥之以和守之以持之以久散其羣比其文扶其夭助其寿使去风俗之偏习归圣王之大化先王之为乐也将以定万物之情一天下之意也故使其声平其容和下不思上之声君不欲臣之色上下不争而忠义成夫正乐者所以屏淫声也故乐废则淫声作汉哀帝不好音罢省乐府而不知制正礼乐法不脩淫声遂起张放淳于长骄纵过度丙疆景武富溢于世罢乐之后下移逾肆身不是好而淫乱愈甚者礼不设也刑教一体礼乐外内也刑弛则敎不独行礼废则乐无所立尊卑有分上下有等谓之礼人安其生情意无哀谓之乐车服旌旗宫室饮食礼之具也钟磬鞞鼓琴瑟歌舞乐之器也礼逾其制则尊卑乖乐失其序则亲疎乱礼定其象乐平其心礼治其外乐化其内礼乐正而天下平昔卫人求繁缨曲悬而孔子叹息盖惜礼壊而器崩也夫钟者声之主也县者钟之制也钟失其制则声失其主主制无常则怪声竝出盛衰之代相及古今之变若一故圣教废毁则聪慧之人竝造竒音景王喜大钟之律平公好师延之曲公卿大夫拊手嗟叹庻人羣生踊跃思闻正乐遂废郑声大兴雅颂之诗不讲而妖淫之曲是寻延年造倾城之歌而孝武思孊嫚之色雍门作松栢之音愍王念未寒之服故猗靡哀思之音发愁怨偷薄之辞兴则人后有纵欲奢侈之意人后有内顾自奉之心是以君子恶大凌之歌憎北里之舞也昔先王制乐非以纵耳目之观崇曲房之嬿也必通天地之气静万物之神也固上下之位定性命之眞也故清庙之歌咏成功之绩賔飨之诗称礼让之则百姓化其善异俗服其徳此淫声之所以薄正乐之所以贵也然礼与变俱乐与时化故五帝不同制三王各异造非其相反应时变也夫百姓安服淫乱之声残壊先王之正故后王必更作乐各宣其功徳于天下通其变使民不倦然但改其名目变造歌咏至于乐声平和自若故黄帝咏云门之神少昊歌鳯鸟之迹咸池六英之名既变而黄钟之宫不改易故达道之化者可与审乐好音之声者不足与论律也舜命防龙典乐教胄子以中和之徳也诗言志歌咏言声依咏律和声八音克谐无相夺伦神人以和又曰予欲闻六律五声八音在治曶以出纳五言女听夫烦手淫声汨湮心耳乃忘平和君子弗听言正乐通平易简心澄气清以闻音律出纳五言也防曰戛击鸣球搏拊琴瑟以咏祖考来格虞賔在位羣后徳让下管鼗皷合止柷敔笙镛以间鸟兽跄跄箫韶九成鳯凰来仪防曰于予击石拊石百兽率舞庻尹允谐诗言志歌咏言操磬鸣琴以声依律先王之徳故祖考之神来格也笙镛以间正乐声希治脩无害故繁毓跄跄然也乐有节适九成而已阴阳调达和气均通故逺鸟来仪也质而不文四海合同故击石拊石百兽率舞也言天下治平万物得所音声不哗漠然未兆故众官皆和也故孔子在齐闻韶三月不知肉味言至乐使人无欲心平气定不以肉为滋味也以此观之知圣人之乐和而巳矣自西陵青阳之乐皆取之竹听鳯凰之鸣尊长风之象采大林之【`阙`】当时之所不见百姓之所希闻故天下懐其德而化其神也夫雅乐周通则万物和质静则听不淫易简则节制全神静重则服人心此先王造乐之意也自后衰末之为乐也其物不真其器不固其制不信取于近物同于人间各求其好恣意所存闾里之声竞髙永巷之音争先童儿相聚以咏富贵蒭牧负戴以歌贱贫君臣之职未废而一人懐万心也当夏后之末舆女万人衣以文绣食以粱肉端噪晨歌闻之者忧戚天下苦其殃百姓伤其毒殷之季君亦奏斯乐酒池肉林夜以继日然咨嗟之音未絶而敌国已收其琴瑟矣满堂而饮酒乐奏而流涕此非皆有忧者也则此乐非乐也当王居臣之时奏新乐于庙中闻之者皆为之悲咽桓帝闻楚琴凄怆伤心倚房而悲慷慨长息曰善哉乎为琴若此一而已足矣顺帝上恭陵过樊衢闻鸟鸣而悲泣下横流曰善哉鸟声使左右吟之曰使丝声若是岂不乐哉夫是谓以悲为乐者也诚以悲为乐则天下何乐之有天下无乐而有阴阳调和灾害不生亦已难矣乐者使人精神平和衰气不入天地交泰逺物来集故谓之乐也今则流涕感动嘘唏伤气寒暑不适庻物不遂虽出丝竹宜谓之哀奈何俛仰叹息以此称乐乎昔季流子向风而琴听之者泣下沾襟弟子曰善哉鼔琴亦已玅矣季流子曰乐谓之善哀谓之伤吾谓哀伤非为善乐也以此言之丝竹不必为乐歌咏不必为善也故墨子之非乐也悲夫以哀为乐者胡亥躭哀不变故愿为黔首李斯随哀不返故思逐狡兎呜呼君子可不鉴之哉  

通易论  

阮子曰易者何也乃昔之眞徃古之变经也庖牺氏当天地一终値人物憔悴利用不存法制夷昧神明之徳不通万物之情不类于是始作八卦引而伸之触类而长之分阴阳序刚柔积山泽连水火杂而一之变而通之终于未济六十四卦尽而不穷是以天地象而万物形吉凶着而悔吝生事用有取变化有成南面听断向明而治结绳而为网罟致日中之货脩耒耜之利以敎天下皆得其所黄帝尧舜应时当务各有攸取穷神知化则天序庖牺氏布演六十四卦之变后世圣人观而因之象而用之禹汤之经皆在而上古之文不存至乎文王故系其辞于是归藏氏逝而周典经兴上下无常刚柔相易不可为典要惟变所适故谓之易易之为书也本天地因阴阳推盛衰出自幽微以致明着故乾元初潜龙勿用言大人之徳隐而未彰潜而未达待时而兴循变而发天地既设屯防始生需以待时讼以立义师以聚众比以安民是以先王以建万国亲诸侯收其心也原而积之畜而制之是以上下和洽裁成天地之道辅相天地之宜以左右民顺其理也先王既没徳法乖易上凌下替君臣不制刚柔不和天地不交是以君子一类求同遏恶扬善以致其大谦而光之裒多益寡崇圣善以命雷出于地于是大人得位明圣又兴故先王作乐荐上帝昭明其道以答天贶于是万物服从随而事之子遵其父臣承其君临驭统一大观天下是以先王以省方观民设教仪之以度也包而有之合而含之故先用之以明罚勅法自上乃下贵复其贱美成亨尽时极日至先王闭关商旅不行后不省方以静民也季叶既衰非谋之获应运顺天不妄其作故先王茂对时育万物施仁布泽以树其徳也万物归随如法流承养善反恶利积生害刚过失柄习坎以位上失其道下丧其羣于是大人继明照于四方显其徳也自乾元以来施平而明盛衰有时刚柔无常或得或失一阴一阳出入吉凶由闇察彰文明以止有翼不飞随之乃存取之者归施之以若用之在微贵变愼小与物相追非知来藏徃者莫之能审也易之为书也覆焘天地之道囊括万物之情道至而反事极而改反用应时改用当务应时故天下仰其泽当务故万物恃其利泽施而天下服此天下之所以顺自然惠生类也富贵侔天地功名充六合莫之能倾莫之能害者道不逆也天地易之主也万物易之心也故虚以受之感以和之男下女上通其气也柔以承刚久其类也顺而持之遁而退之上隆下积刚动大壮正大必用力盛则望明升惟进光大则伤聚以处身异以成类乖离既解缓以为失损益有时察以主使扬于王庭乘五马败刚既决柔上索下合令臣遭明君以柔遇刚品物咸亨刚据中正天下大行是以后用施命诰四国贵离教也于是天地萃聚百姓合同升而不已届极及下井养不穷卑不能通不可弗革改以成器尊卑有分长防有序主之以震守之以威动不可终敌应而行渐以进之为人求位君子之欲进者也臣之求君阴之从阳委之归诚乃得其所归而应之专而一之阳徳受归道丰位大也贤人君子有众以成其大也穷侈丧大夫之位羣而靡容容而无所卑身下意利见大人巽以申命柔顺乎刚入而説之説而教之顺天应人涣然成章风行水上有文有光男行不穷女位乎外众阴承五上同在中从初更始乘木有功故先王以享于帝立庙奉天建国也刚柔分适得中节之以制其道不穷信爱结内刚得中位诚发于心庻物惟类大得则亏甚徃则过既应于逺默则不利故君子是以行重乎恭丧重乎哀笃伪薄也小过下泰不宜于上下止上动有飞鸟之象焉初六坎下上六离体飞鸟以凶是以灾也柔处中刚失位利与时行过而欲遂小亨正象阴皆乘阳阳刚凌替君臣易位乱而不已非中之谓故君子思患而豫防之虑其败也通变无穷周败又始刚未出阴在中柔济不遗遂度不穷则象河洛神物设教而天下服愼辨居方阴阳相求初与之道逺作之由也卦体开阖干以一为开坤以二为阖乾坤成体而刚柔有位故木老于未水生于申而坤在西南火老于戍木生于亥而干在西北刚柔之际也故谓之父母阳承震动发而相承专制遂行万物以兴故谓之长男水老于辰金生于已一气存之终而复起故巽为长女震发于风阴徳有纪火中鵙鸣母道将始故离为中女又在西北徤战将升季阴幼昧衰而不胜故兑为少女仓中防留肇幽为阳在中未达含而未彰故坎为中男周流接合万物既终造微更始明而未融故艮为少男干圆坤方女柔男刚徤柔时推而祸福是将循化知生从变见亡故吉凶成败不可乱也大过何也栋桡莫辅大者过也先王之驭世也刑设而不犯罚着而不施习坎刚中惟以心亨王正其徳公守厥职上下不疑臣主无惑纳约自牖非戸何咎车骑中门剑防在闼虽寘丛棘凶已三歳上六失道刑决也故髙宗伐鬼方柔道中也三年有赏徳乃丰也同人先号思其终也旅上之美乐其穷也是以失刑者严而不检丧徳者髙而不尊故君子正义以守位固法以威民何衢则亨灭耳而凶也小过何也逾位凌上害正危身小者过也既济初六终乱何也水加日上三阴乘阳以力求济不止必亡故初吉终乱也未济上六饮酒无咎何也过而莫改危而弗间谁咎之也无妄何也无望而至非防合阴阳之违行也六三无妄之灾或系之牛行人得之邑人灾何也有国而不收其民有众而不脩其器行人得之不亦灾乎九五之疾勿药何也非常之厚离以为同无妄之疾灾以除凶天时成败何疾之功勿药有喜不成何试也龙者何也阳徤之类盛徳尊贵之喻也配天之厚盛徳莫髙之谓尊贵大人受命处中当阳徳之至也亢龙有悔何也继守承贵有因而徳不充者也欲大而不顾其小甘侈而不思其匮居正上位而无卑有贵劳而无据丧志危身是以悔也先王何也大人之功也故建万国亲诸侯树其义也作乐荐上帝正其命也省方观民施其令也明罚勅法督其政也闭关不行静乱民也茂时育徳应显其福也亨帝立庙昭其禄也称圣王所造非承平之谓也后者何也成君定位据业脩制保敎守法畜履治安者也故自然成功济用已至大通后成天地之道以左右民也成化理决施令诰方因统绍衰中处将正之务非应初受命之事也上者何也日月相易盛衰相及致饰则利之未防受故王后不称君子不错上以厚下道自然也君子者何也佐圣扶命翼教明法观时而行有道而臣人者也因正徳以理其义察危废以守其身故经纶以正盈果行以遂义饮食以须时辩义以作事皆所以章先王之建国辅圣人之神志也见险虑难思患豫防别物居方愼初敬始皆人臣之行非大君之道也大人者何也龙徳潜达贵贱通明有位无称大以行之故大过灭示天下幽明大人发辉重光继明照于四方万物仰生合徳天地不为而成故大人虎变天徳兴也君子曰易顺天地序万物方圆有正体四时有常位事业有所丽鸟兽有所萃故万物莫不一也阴阳性生性故有刚柔刚柔情生情故有爱恶爱恶生得失得失生悔悔着而吉凶见八卦居方以正性蓍圆通以索情情性交而利害出故立仁义以定性取蓍以制情仁义有偶而祸福分是故圣人以建天下之位定尊卑之制序阴阳之适别刚柔之节顺之者存逆之者亡得之者身安失之者身危故犯之以别求者虽吉必凶知之以守笃者虽穷必通故寂寞者德之主恣睢者贼之原进徃者反之初终尽者始之根也是以未至不可坼也已用不可越也纣有天下之号而比匹夫之类郊周处小侯之细而享于西山之賔外内之徳已施而贵贱之名未分何也天道未究善恶未淳也是以明夫天之道者不欲审乎人之徳者不忧在上而不凌乎下处卑而不犯乎贵故道不可逆徳不可拂也是以圣人独立无闷大羣不益释之而道存用之而不可既由此观之易以通矣  

达庄论  

伊单阏之辰执除之歳万物权舆之时季秋遥夜之月先生徘徊翺翔迎风而游徃遵乎赤水之上来登乎隐坌之丘临乎曲辕之道顾乎泱漭之州恍然而止忽然而休不识曩之所以行今之所以畱怅然而无乐愀然而归白素焉平昼闲居隐几而弹琴于是缙绅好事之徒相与闻之共议撰辞合句啓所当疑乃闚鉴整饬嚼齿先引推年蹑踵相随俱进奕奕然步防防然视投迹蹈阶趋而翔至差肩而坐恭袖而检犹豫相临莫肯先占有一人是其中雄桀也乃怒目击势而大言曰吾生乎唐虞之后长乎文武之裔游乎成康之隆盛乎今者之世诵乎六经之敎习乎吾儒之迹被裒衣冠飞翮垂曲裙扬双鶂有日矣而未闻乎至道之要有以异之于斯乎且大人称之细人承之愿闻至教以发其疑先生曰何哉子之所疑者客曰天道贵生地道贵贞圣人脩之以建其名吉凶有分是非有经务利髙势恶死重生故天下安而大功成也今庄周乃齐祸福而一死生以天地为一物以万类为一指无乃激惑以失眞而自以为诚是也于是先王乃抚琴容与慨然而叹俛而微笑仰而流盼嘘噏精神言其所见曰昔人有欲观于阆峰之上者资端冕服骅驑至乎昆仑之下没而不反端冕者常服之饰骅驑者凡乘之耳非所以矫腾増城之上游圃之中也且烛龙之光不照一堂之上钟山之口不谈曲室之内今吾将堕崔巍之髙杜衍谩之流言子之所由几其寤而获及乎天地生于自然万物生于天地自然者无外故天地名焉天地者有内故万物生焉当其无外谁谓异乎当其有内谁谓殊乎地流其燥天抗其湿月东出日西入随以相从解而后合升谓之阳降谓之阴在地谓之理在天谓之文蒸谓之雨散谓之风炎谓之火凝谓之氷形谓之石象谓之星朔谓之朝晦谓之防通谓之川回谓之渊平谓之土积谓之山男女同位山泽通气雷风不相射水火不相薄天地合其徳日月顺其光自然一体则万物经其常入谓之幽出谓之章一气盛衰变化而不伤是以重阴雷电非异出也天地日月非殊物也故曰自其异者视之则肝胆楚越也自其同者视之则万物一体也人生天地之中体自然之形身者阴阳之精气也性者五行之正性也情者游魂之变欲也神者天地之所以驭者也以生言之则物无不寿推之以死则物无不夭自小视之则万物莫不小由大观之则万物莫不大殇子为寿彭祖为夭秋毫为大泰山为小故以死生为一贯是非为一条也别而言之则须睂异名合而説之则体之一毛也彼六经之言分处之教也庄周之云致意之辞也大而临之则至极无外小而理之则物有其制夫守什五之数审左右之名一曲之説也循自然性天地者寥廓之谈也凡耳目之官名分之施处官不易司举奉其身非以絶手足裂肢体也然后世之好异者不顾其本各言我而已矣何待于彼残生害性还为雠敌断割肢体不以为痛目视色而不顾耳之所闻耳所听而不待心之所思心奔欲而不适性之所安故疾疢萌则生意尽祸乱作则万物残矣至人者恬于生而静于死生恬则情不惑死静则神不离故能与阴阳化而不易从天地变而不移生究其寿死循其宜心气平治消息不亏是以广成子处峝之山以入无穷之门轩辕登昆仑之阜而遗珠之根此则潜身者易以为活而离本者难以永存也冯夷不遇海若则不以已为小云将不失于鸿蒙则无以知其少由斯言之自是者不章自建者不立守其有者有据持其无者无执月则满日朝则袭咸池不留阳谷之上而悬车之后将入也故求得者丧争明者失无欲者自足空虚者受实夫山静而谷深者自然之道也得之道而正者君子之实也是以作智造巧者害于物明着是非者危其身脩饰以显洁者惑于生畏死而荣生者失其眞故自然之理不得作天地不泰而日月争随朝夕失期而昼夜无分竞逐趋利舛倚横驰父子不合君臣乖离故复言以求信者梁下之诚也克已以为人者郭外之仁也窃其雉经者亡家之子也刳腹割肌者乱国之臣也曜菁华被沆瀣者昏世之士也履霜露蒙尘埃者贪冐之民也洁已以尤世脩身以明洿者诽谤之属也繁称是非背质追文者迷罔之伦也成非媚悦以容求孚故被珠玉以赴水火者桀纣之终也含菽采薇交饿而死顔夷之穷也是以名利之涂开则忠信之诚薄是非之辞着则醇厚之情烁也故至道之极混一不分同为一体得失无闻伏羲氏结绳神农教耕逆之者死顺之者生又安知贪洿之为罚而贞白之为名乎使至徳之要无外而已大均淳固不貮其纪清净寂寞空豁以俟善恶莫之分是非无所争故万物反其所而得其情也儒墨之后坚白竝起吉凶连物得失在心结徒聚党辩説相侵昔大齐之雄三晋之士尝相与瞠目张胆分别此矣咸以为百年之生难致而日月之蹉无常皆盛仆马脩衣裳美珠玉饬帷墙出媚君上入欺父兄矫厉才智竞逐纵横家以慧子残国以才臣亡故不终其天年而大自割系其于世俗也是以山中之木本大而莫相吹万数窍相和忽焉自已夫鴈之不存无其质而浊其文死生无变而之见寳知吉凶也故至人清其质而浊其文死生无变而未始有云夫别言者壊道之谈也折辩者毁徳之端也气分者一身之疾也二心者万物之患也故夫装束冯轼者行以离支虑在成败者坐而求敌逾阻攻险者赵氏之人也举山塡海者燕楚之人也庄周见其若此故道徳之妙叙无为之本寓言以广之假物以延之聊以娯无为之心而逍遥于一世岂将以希咸阳之门而与稷下争辩也哉夫善接人者导焉而已无所逆之故公孟季子衣绣而见墨子弗攻中山子牟心在魏阙而詹子不距因其所以来用其所以至循而泰之使自居之发而开之使自舒之且庄周之书何足道哉犹未闻夫太始之论古之微言乎直能不害于物而形以生物无所毁而神以清形神在我而道徳成忠信不离而上下平兹客今谈而同古齐説而意殊是心能守其本而口发不相须也于是二三子者风揺波荡相视防脉乱次而退跌失迹随而望之耳后颇亦以是知其无实丧气而慙愧于衰僻也  

通老论  

圣人明于天人之理达于自然之分通于治化之体审于大愼之训故君臣垂拱完太素之朴百姓熙怡保性命之和  

道者法自然而为化侯王能守之万物将自化易谓之太极春秋谓之元老子谓之道  

三皇依道五帝仗徳三王施仁五霸行义强国任智盖优劣之异薄厚之降也  

传  

大人先生传  

大人先生盖老人也不知姓字陈天地之始言神农黄帝之事昭然也莫知其生年之数尝居苏门之山故世或谓之间养性延寿与自然齐光其视尧舜之所事若手中耳以万里为一歩以千岁为一朝行不赴而居不处求乎大道而无所寓先生以应变顺和天地为家运去势隤魁然独存自以为能足与造化推移故黙探道徳不与世同自好者非之无识者怪之不知其变化神微也而先生不以世之非怪而易其务也先生以为中区之在天下曾不若蝇蚊之着帷故终不以为事而极意乎异方竒域游鉴观乐非世所见徘徊无所终极遗其书于苏门之山而去天下莫知其所如徃也或遗大人先生书曰天下之贵莫贵于君子服有常色貌有常则言有常度行有常式立则磬折拱若抱皷动静有节趋歩商羽进退周旋咸有规矩心若懐氷战战栗栗束身脩行日愼一日择地而行唯恐遗失诵周礼之遗训叹唐虞之道徳唯法是脩唯礼是克手执珪璧足履绳墨行欲为目前检言欲为无穷则少称乡闾长闻邦国上欲图三公下不失九州牧故挟金玉垂文组享尊位取茅土扬声名于后世齐功徳于徃古奉事君上牧养百姓退营私家育长妻子卜吉宅虑乃亿祉逺祸近福永坚固已此诚士君子之髙致古今不易之美行也今先生乃被髪而居巨海之中与若君子者逺吾恐世之叹先生而非之也行为世所笑身无由自达则可谓耻辱矣身处困苦之地而行为世俗之所笑吾为先生不取也于是大人先生乃逌然而叹假云霓而应之曰若之云尚何通哉夫大人者乃与造物同体天地并生逍遥浮世与道俱成变化散聚不常其形天地制域于内而浮明开达于外天地之永固非世俗之所及也吾将为汝言之徃者天尝在下地尝在上反覆顚倒未之安固焉得不失度式而常之天因地动山陷川起云散震壊六合失理汝又焉得择地而行趋歩商羽徃者羣气争存万物死虑支体不从身为泥土根防枝殊咸失其所汝又焉得束身脩行磬折抱鼔李牧功而身死伯宗忠而世絶进求利以丧身营爵赏而家灭汝又焉得挟金玉万亿祗奉君上而全妻子乎且汝独不见夫虱之处于禈中逃乎深缝匿乎壊絮自以为吉宅也行不敢离缝际动不敢出禈裆自以为得绳墨也饥则囓人自以为无穷食也然炎丘火流焦邑灭都羣虱死于禈中而不能出汝君子之处区内亦何异夫虱之处禈中乎悲夫而乃自以为逺祸近福坚无穷已亦观夫阳鸟游于尘外而鹪鹩戏于蓬艾小大固不相及汝又何以为若君子闻于予乎且近者夏丧于商周播之刘耿薄为墟丰镐成丘至人来一顾而世代相酬厥居未定他人已有汝之茅土将谁与久是以至人不处而居不脩而治日月为正阴阳为期岂情乎世系累于一时来东云驾西风与阴守雌据阳为雄志得欲从物莫之穷又何不能自达而畏夫世笑哉昔者天地开辟万物竝生大者恬其性细者静其形阴藏其气阳发其精害无所避利无所争放之不失收之不盈亡不为夭存不为寿福无所得祸无所咎各从其命以度相守明者不以智胜闇者不以愚败弱者不以迫畏强者不以力尽盖无君而庻物定无臣而万事理保身脩性不违其纪惟兹若然故能长久今汝造音以乱声作色以诡形外易其貌内隐其情懐欲以求多诈伪以要名君立而虐兴臣设而贼生坐制礼法束缚下民欺愚诳拙藏智自神强者睽眠而凌暴弱者憔悴而事人假廉以成贪内险而外仁罪至不悔过幸遇则自矜驰此以奏除故循滞而不振夫无贵则贱者不怨无富则贫者不争各足于身而无所求也恩泽无所归则死败无所竒声不作则耳不易听淫色不显则目不改视耳目不相易改则无以乱其神矣此先世之所至止也今汝尊贤以相髙竞能以相尚争势以相君宠贵以相加驱天下以趣之此所以上下相残也竭天地万物之至以奉声色无穷之欲此非所以养百姓也于是惧民之知其然故重赏以喜之严刑以威之财匮而赏不供刑尽而罚不行乃始有亡国戮君溃败之祸此非汝君子之为乎汝君子之礼法诚天下残贼乱危死亡之术耳而乃目以为美行不易之道不亦过乎今吾乃飘飖于天地之外与造化为友朝飡汤谷夕饮西海将变化迁易与道周始此之于万物岂不厚哉故不通于自然者不足以言道闇于昭昭者不足与达明子之谓也先王既申若言天下之喜竒者异之忼忾者髙之其不知其体不见其情猜耳其道虚伪之名莫识其真弗达其情虽异而髙之与向之非怪者蔑如也至人者不知乃贵不见乃神神贵之道存乎内而万物运于外矣故天下终而不知其用也逌乎有宗扶揺之野有隐士焉见之而喜自以为均志同行也曰善哉吾得之见而舒愤也上古质朴淳厚之道已废而未枝遗华竝兴豺虎贪虐羣物无辜以害为利殒性亡躯吾不忍见也故去而处兹人不可与为俦不若与木石为邻安期逃乎蓬山角李潜乎丹水鲍焦立以枯稿莱维去而逌死亦由兹夫吾将抗志显髙遂终于斯禽生而兽死埋形而遗骨不复反余之生乎夫志均者相求好合者齐顔与夫子同之于是先生乃舒虹霓以蕃尘倾雪盖以蔽明倚瑶厢而徘徊总众辔而安行顾而谓之曰泰初真人唯大之根専气一志万物以存退不见后进不覩先发西北而造制启东南以为门微道而以徳久娯乐跨天地而处尊夫然成吾体也是以不避物而处所覩则宁不以物为累所逌则成彷徉足以舒其意浮腾足以逞其情故至人无宅天地为客至人无主天地为所至人无事天地为故无是非之别无善恶之异故天下被其泽而万物所以炽也若夫恶彼而好我自是而非人忿激以争求贵志而贱身伊禽生而兽死尚何显而获荣悲夫子之用心也薄安利以忘生要求名以丧体诚与彼其无诡何枯槁而逌死子之所好何足言哉吾将去子矣乃扬睂而荡目振袖而抚裳今缓辔而纵防遂风起而云翔彼人者瞻之而垂泣自痛其志衣草木之皮伏于岩石之下惧不终夕而死先生过神宫而息潄呉泉而行回乎逌而游览焉见薪于阜者叹曰汝将焉以是终乎哉薪者曰是终我乎不以是终我乎且圣人无懐何其哀夫盛衰变化常不于兹藏器于身伏以俟时孙刖足以擒厐睢折脇而乃休百里困而相嬴牙既老而弼周既顚倒而更来兮固先穷而后收秦破六国并兼其地夷灭诸侯南面称帝姱盛色崇靡丽凿南山以为关表东海以为门门万室而不絶图无穷而永存美宫室而盈帷防击钟皷而扬其章广苑囿而深池沼兴渭北而建咸阳欐木曽未及成林而荆棘已藂乎阿房时代存而迭处故先得而后亡山东之徒虏遂起而王天下由此视之穷达讵可知耶且圣人以道徳为心不以富贵为志以无为用不以人物为事尊显不加重贫贱不自轻失不自以为辱得不自以为荣木根挺而枝逺叶繁茂而华零无穷之死犹一朝之生身之多少又何足营因叹而歌曰日没不周方月出丹渊中阳精蔽不见阴光代为雄亭亭在须臾厌厌将复东离合云雾兮徃来如飘风富贵俛仰间贫贱何必终留侯起亡虏威武赫夷荒召平封东陵一旦为布衣枝叶托根柢死生同盛衰得志从命升失势与时隤寒暑代征迈变化更相推祸福无常主何忧身无归推兹由斯理负薪又何哀先生闻之笑曰虽不及大庻免小矣乃歌曰天地解兮六合开星辰霣兮日月隤我腾而上将何懐衣弗袭而服美佩弗饰而自章上下徘徊兮谁识吾常遂去而遐浮肆云轝兴气盖徜徉回翔兮漭瀁之外建长星以为旗兮击雷霆之礚开不周而出车兮歩九野之夷泰坐中州而一顾兮望崇山而廻迈端余节而飞旃兮纵心虑乎荒裔释前者而弗脩兮驰防间而逺逌弃世务之众为兮何细事之足頼虚形体而轻举兮精微玅而神丰命夷羿使寛日兮召忻来使缓风攀扶桑之长枝兮登扶揺之隆崇跃潜飘之防昧兮洗光曜之昭明遗衣裳而弗服兮服云气而遂行朝造驾乎汤谷兮夕息马乎长泉时而易气兮辉若华以照防左朱阳以举麾兮右阴以建旗变客饰而改度遂腾窃以脩征阴阳更而代迈四时奔而相逌惟仙化之倐忽兮心不乐乎久留惊风奋而遗乐兮虽云起而忘忧忽电消而神逌兮歴寥廓而遐游佩日月以舒光兮登徜徉而上浮压前进于彼逌兮将歩足乎虚州扫紫宫而陈席兮坐帝室而忽防酬萃众音而奏乐兮声惊而悠悠五帝舞而再属兮六神歌而代周乐啾啾肃肃洞心达神超遥遥茫茫心徃而忘反虑大而志矜粤大人微而弗复兮扬云气而上陈召大幽之玉女兮接上王之美人体云气之逌畅兮服太清之淑真合欢情而微授兮先艳溢其若神华姿以俱发兮采色焕其竝振倾髦而垂鬓兮曜红顔而自新时暧曃而将逝兮风飘飖而振衣云气解而雾离兮霭奔散而永归心惝惘而遥思兮廻目而弗睎扬清风以为旟兮翼旋轸而反衍腾炎阳而出疆分命祝融而使遣驱防以摄坚兮蓐收秉而先戈勾芒奉毂浮惊朝霞寥廓茫茫而靡都兮邈无俦而独立倚瑶厢而一顾兮哀下土之憔悴分是非以为行兮又何足与比类霓旌飘兮云旂霭乐游兮出天外大人先生被髪飞鬓衣方离之衣绕绂阳之带含竒芝嚼甘华噏浮雾飡霄霞兴朝云飏春风奋乎太极之东游乎昆仑之西遗辔隤防流盼乎唐虞之都惘然而思怅尔若忘慨然而叹曰呜呼时不若歳歳不若天天不若道道不若神神者自然之根也彼勾勾者自以为贵夫世矣而恶知夫世之贱乎兹哉故与世争贵贵不足尊与世争富富不足先必超世而絶羣遗俗而独徃登乎太始之前覧乎沕漠之初虑周流于无外志浩荡而自舒飘飖于四运飜翺翔乎八隅欲从肆而彷佛滉瀁而靡拘细行不足以为毁圣贤不足以为誉变化移易与神明扶廓无外以为宅周宇宙以为庐强八维而处安据制物以永居夫如是则可谓富贵矣是故不与尧舜齐徳不与汤武竝功王许不足以为匹阳丘岂能与比纵天地且不能越其寿广成子曽何足与竝容激八风以扬声蹑元吉之髙踪被九天以开除兮来云气以驭飞龙专上下以制统兮殊古今而靡同夫世之名利胡足以累之哉故提齐而踧楚挈赵而蹈秦不满一朝而天下无人东西南北莫之与隣悲夫子之脩饰以余观之将焉存乎于兹先王乃去之纷泱莽轨沕洋防衍溢厯度重渊跨青天顾而逌览焉则有逍遥以永年无存忽合散而上臻霍分离荡瀁瀁洋洋飚涌云浮达于揺光直驰骛乎太初之中而休息乎无为之宫太初何如无后无先莫究其极谁识其根邈绵绵乃反复乎大道之所存莫畅其究谁晓其根辟九灵而九索曾何足以自隆登其万天而通观浴大始之和风逍遥以逺逌遵大路之无穷遗太乙而弗使陵天地而径行超蒙鸿而逺迹左荡莽而无涯右幽悠而无方上遥听而无声下脩视而无章施无有而宅神永太清乎敖翔崔巍髙山勃云朔风横厉白雪纷积水若陵寒伤人阴阳失位日月隤地坼石裂林木摧火冷阳凝寒伤懐阳和微弱隆阴竭海冻不流绵絮折呼噏不通寒伤裂气并代动变如神寒倡热随害伤人熙与真人懐太清精神専一用意平寒暑勿伤莫不惊忧患靡由素气宁浮雾凌天恣所经徃来微玅路无倾好乐非世又何争人且皆死我独生真人游驾八龙曜日月载云旗徘徊逌乐所之真人游太阶夷原辟天门开雨蒙蒙风登黄山出栖遅江河清洛无埃云气消真人来真人来唯乐哉时世易好乐隤真人去与天回反未央延年寿独敖世望我何时反趈澷澷路日逺先生从此去矣天下莫知其所终极盖陵天地而与浮明遨游无始终自然之至真也鸜鹆不逾济貉不渡汶世之常人亦由此矣曾不通区域又况四海之表天地之外哉若先生者以天地为卵耳如小物细人欲论其长短议其是非岂不哀也哉  

赞  

老子赞  

阴阳不测变化无伦飘飖太素归虗反真  

诔  

孔子诔  

养徒三千升堂七十潜神演思因使作书考混元于无形本造化于太初  

帖  

搏赤猿帖  

防不想歘尔梦搏赤猿其力甚于貔虎良久反覆余乃观天背地覩穹亦当不爽但仆之不达安得不忧吉乎报我凶乎详告三月阮籍白繇君  

文  

吊某公文  

沈渐荼酷仁义同违如何不吊玉碎氷摧  

诗  

【`诗品云阮籍诗其源出于小雅无雕虫之功而咏懐之作可以陶性灵发幽思言在耳目之内情寄八荒之表洋洋乎会于风雅使人忘其鄙近自致逺大颇多感慨之词厥防渊放归趣难求顔延之注解怯言其志诗谱云天识清虗礼法疎短竹林诗评云阮籍之作如剡溪雪夜孤楫沿流乘兴而来兴尽而已严沧浪云黄初之后惟阮籍咏懐之作极为髙古有建安风骨艺苑巵言云阮公咏懐逺近之间遇境即际兴穷即止坐不着论宗佳耳人乃谓陈子昻胜之何必子昂宁无感兴乎哉`】  

咏懐诗三首  

天地絪緼元精代序清阳曜灵和风容与明月映天甘露被宇蓊郁髙松猗那长楚草虫哀鸣鸧鹒振羽感时兴思企首延伫于赫帝朝伊衡作辅才非允文器非经武适彼沅湘托分渔父优哉游哉爰居爰处  

其二  

月明星稀天髙气寒桂旗翠旌佩玉鸣鸾濯缨醴泉被服蕙兰思从二女适彼湘沅灵幽听微谁观玉顔灼灼春华绿叶含丹日月逝矣惜尔华繁  

其三  

清风肃肃脩夜漫漫啸歌伤懐独寐寤言临觞拊膺对食忘餐世无萱草令我哀叹鸣鸟求友谷风刺愆重华登庸帝命凯元鲍子倾葢仲父佐桓回濵嗟虞敢不希顔志存明防匪慕弹冠我心伊何其芳若兰  

咏懐八十二首【`顔延年云阮公身事乱朝常恐遇祸因兹咏懐虽志在讥刺而文多隐避百代之下难以情测故粗明大意畧其幽防也诗纪云阮集传之既久颇存譌阙校録者徃徃肆为补缀作者之防淆乱甚焉今以诸本校其义稍优`】  

夜中不能寐起坐弹鸣琴薄帷鍳明月清风吹我衿孤鸿号外野翔鸟鸣北林徘徊将何见忧思独伤心  

其二  

二妃游江濵逍遥顺风翔交甫懐环佩婉娈有芬芳猗靡情欢爱千载不相忘倾城迷下蔡容好结中膓感激生忧思萱草树兰房膏沐为谁施其雨怨朝阳如何金石交一旦更离伤  

其三  

嘉树下成蹊东园桃与李秋风吹飞藿零落从此始繁华有憔悴堂上生荆驱马舎之去去上西山趾一身不自保何况恋妻子凝霜被野草歳暮亦云已  

其四  

天马出西北由来从东道春秋非有托富贵焉常保清露被臯兰凝霜霑野草朝为媚少年夕暮成丑老自非王子晋谁能常美好【`媚五臣作美`】  

其五  

平生少年时轻薄好歌西游咸阳中赵李相经过娯乐未终极白日忽蹉跎驱马复来归反顾望三河黄金百镒尽资用常苦多北临太行道失路将如何【`丹铅余録云阮籍咏懐诗西游咸阳市赵李相经过顔延年以为赵飞燕李夫人刘防孟谓安知非实有此人不必求其谁何也不详诗意咸阳赵李谓游侠近侍之俦汉谷永传小臣赵李从微贱贵宠成帝常与微行籍用赵李字正出此若如顔延年之説赵飞燕李夫人岂可言经过如刘防孟言当时实有此人唐王维诗亦有日夜经过赵李家岂唐时亦实有此人乎乃知读书不详考深思虽如延年之博学防孟之精鍳亦不免失之况下此者耶诗话补遗云按汉书乃赵季李欵`】  

其六  

昔闻东陵近在青门外连畛距阡陌子母相钩带五色曜朝日嘉賔四面防膏火自煎熬多财为患害布衣可终身宠禄岂足頼  

其七  

炎暑惟兹夏三旬将欲移芳树垂绿叶青云自逶迤四时更代谢日月逓参差徘徊空堂上忉怛莫我知愿覩卒欢好不见悲别离【`参差一作差驰`】  

其八  

灼灼西隤日余光照我衣回风吹四壁寒鸟相因依周周尚衔羽蛩蛩亦念饥如何当路子磬折忘所归岂为夸誉名憔悴使心悲宁与燕雀翔不随黄鹄飞黄鹄游四海中路将安归【`誉一作与`】  

其九  

歩出上东门北望首阳岑下有采薇士上有嘉树林良辰在何许凝霜霑衣襟寒风振山冈云起重阴鸣鴈飞南征鶗鴂发哀音素质游商声凄凄伤我心  

其十  

北里多竒舞濮上有微音轻薄闲游子俯仰乍浮沈防径从狭路僶俛趋荒淫焉见王子乔乘云翔邓林独有延年术可以慰我心【`以五臣作用`】  

其十一  

湛湛长江水上有枫树林臯兰被径路青骊逝骎骎逺望令人悲春气感我心三楚多秀士朝云进荒淫朱华振芬芳髙蔡相追寻一为黄雀哀涙下谁能禁  

其十二  

昔日繁华子安陵与龙阳夭夭桃李花灼灼有辉光悦怿若九春磬折似秋霜流盼发姿媚言笑吐芬芳携手等欢爱宿昔同衣裳愿为双飞鸟比翼共翺翔丹青着明誓永世不相忘  

其十三  

登髙临四野北望青山阿松栢翳冈岑飞鸟鸣相过感慨懐辛酸怨毒常苦多李公悲东门苏子狭三河求仁自得仁岂复叹咨嗟  

其十四  

开秋兆凉气蟋蟀鸣牀帷感物懐殷忧悄悄令心悲多言焉所告繁辞将诉谁微风吹罗明月耀清晖晨鸡鸣髙树命驾起旋归  

其十五  

昔年十四五志尚好诗书被褐懐珠玉顔闵相与期开轩临四野登髙望所思丘墓蔽山冈万代同一时千秋万岁后荣名安所之乃悟羡门子噭噭令自蚩  

其十六  

徘徊蓬池上还顾望大梁绿水扬洪波旷野莾茫茫走兽交横驰飞鸟相随翔是时鹑火中日月正相望朔风厉严寒阴气下微霜羇旅无俦匹俛仰懐哀伤小人计其功君子道其常岂惜终憔悴咏言着斯章  

其十七  

独坐空堂上谁可与欢者出门临永路不见行车马登髙望九州悠悠分旷野孤鸟西北飞离兽东南下日暮思亲友晤言用自写  

其十八  

悬车在西南羲和将欲倾流光耀四海忽忽至夕防朝为咸池晖蒙汜受其荣岂知穷达士一死不再生视彼桃李花谁能久荧荧君子在何许旷世未合并瞻仰景山松可以慰吾情【`知集作放旷世一作叹息`】  

其十九  

西方有佳人皎若白日光被服纎罗衣左右佩双璜脩容耀姿美顺风振微芳登髙眺所思举袂当朝阳寄顔云霄间挥袖凌虗翔飘飖恍惚中流眄顾我傍悦怿未交接晤言用感伤【`当集作向`】  

其二十  

杨朱泣岐路墨子悲染丝揖让长离别飘飖难与期岂徒燕婉情存亡诚有之萧索人所悲祸衅不可辞赵女媚中山谦柔愈见欺嗟嗟涂上士何用自保持  

其二十一  

于心懐寸阴羲阳将欲防挥袂抚长剑仰观浮云征云间有鹤抗志扬哀声一飞冲青天旷世不再鸣岂与鹑鷃游连翩戏中庭【`京师曹氏家藏阮歩兵诗一卷唐人所书与世所传多异其一篇云放心懐寸阴羲和将欲防挥抚长剑仰观浮云行云间有立鹄抗首扬哀声一飞冲青天疆世不再鸣安与鹑鷃徒翩翩戏中庭孔宗翰亦有本与此多同`】  

其二十二  

夏后椉灵舆夸父为邓林存亡从变化日月有浮沈鳯凰鸣参差伶伦发其音王子好箫管世世相追寻谁言不可见青鸟明我心  

其二十三  

东南有射山汾水出其阳六龙服气舆云葢切天纲仙者四五人逍遥晏兰芳寝息一纯和呼噏成露霜沐浴丹渊中炤燿日月光岂安通灵台游瀁去髙翔【`切一作覆通集作迩`】  

其二十四  

殷忧令志结惕常若惊逍遥未终宴朱华忽西倾蟋蟀在戸牖蟪蛄号中庭心肠未相好谁云亮我情愿为云间鸟千里一哀鸣三芝延瀛洲逺游可长生  

其二十五  

防剑临白刃安能相中伤但畏工言子称我三江旁飞泉流玉山悬车栖扶桑日月径千里素风发微霜势路有穷达咨嗟安可长【`势外编作世`】  

其二十六  

朝登洪坡顚日久望西山荆棘被原野羣鸟飞翩翩鸾鹥时栖宿性命有自然建木谯能近射干复婵娟不见林中葛延蔓相勾连【`时集作特`】  

其二十七  

周郑天下交街术当三河妖冶闲都子焕燿何芬葩髪发朱顔睇眄有光华倾城思一顾遗视来相夸愿为三春游朝阳忽蹉跎盛衰在须防离别将如何【`发一作照夸初学作周`】  

其二十八  

若花燿西海扶桑翳瀛洲日月经天涂明暗不相讐穷达自有常得失又何求岂效路上童携手共遨游阴阳有变化谁云沈不浮朱鼈跃飞泉夜飞过呉洲俛仰运天地再抚四海流系累名利场驽骏同一辀岂若遗耳目升遐去殷忧【`花一作木西一作四讐集作侔`】  

其二十九  

昔余游大梁登于黄华顚共工宅防髙台造青天幽荒邈悠悠凄凄懐所怜所怜者谁子明察自照妍应龙沈冀州妖女不得眠肆侈陵世俗岂云永厥年【`自照妍一作应自然侈一作佞　诗话补遗云阮籍诗昔余游大梁登于黄华顚应龙沈冀州妖女不得眠按战国防赵武灵西至河登黄华之上梦处女鼓琴歌诗因纳呉广女娃嬴孟姚其先七世而兆于简子之梦及入宫而夺嫡乱国岂非妖女乎张平子应问曰女魃兆而应龙翔合而观之可见其微意盖当是时魏明帝郭后毛后妬宠相杀正类武灵王事故隐语怪説亦春秋定哀多微辞意也`】  

其三十  

驱车出门去意欲逺征行征行安所如背弃夸与名夸名不在已但愿适中情单帷蔽皎日髙榭隔微声防邪使交疎浮云令昼嬿婉同衣裳一顾倾人城从容在一时繁华不再荣晨朝奄复暮不见所欢形黄鸟东南飞寄言谢友生  

其三十一  

驾言发魏都南向望吹台箫管有遗音梁王安在哉战士食糟糠贤者处蒿莱歌舞曲未终秦兵已复来夹林非吾有朱宫生尘埃军败华阳下身竟为土灰【`世説新语云桓西下入石头外白司马梁王奔叛时事形已济在平乗上笳鼓并作直髙咏云箫管有遗音梁王安在哉文昌襍録云东京记天清寺繁台梁孝王按歌吹之台阮公诗云驾言发魏都南向望吹台箫管有余晋梁王安在哉后有繁氏居其侧里人呼为繁台`】  

其三十二  

朝阳不再盛白日忽西幽去此若俯仰如何似九秋人生若尘露天道邈悠悠齐景升丘山涕泗纷交流孔圣临长川惜逝忽若浮去者余不及来者吾不留愿登太华山上与松子游渔父知世患乘流泛轻舟  

其三十三  

一日复一夕一夕复一朝顔色改平常精神自损消胸中懐汤火变化故相招万事无穷极知谋苦不饶但恐须防间魂气随风飘终身履薄氷谁知我心焦【`极一作理`】  

其三十四  

一日复一朝一昏复一晨容色改平常精神自飘沦临觞多哀楚思我故时人对酒不能言凄怆懐酸辛愿耕东臯阳谁与守其真愁苦在一时髙行伤微身曲直何所为龙蛇为我隣  

其三十五  

世务何缤纷人道苦不遑壮年以时逝朝露待太阳愿揽羲和辔白日不移光天阶路殊絶云汉邈无梁濯髪旸谷濵逺游昆岳傍登彼列仙岨采此秋兰芳时路乌足争太极可翺翔  

其三十六  

谁言万事囏逍遥可终生临堂翳华树悠悠念无形彷徨思亲友倐忽复至防寄言东飞鸟可用慰我情  

其三十七  

嘉时在今辰零雨洒尘埃临路望所思日夕复不来人情有感慨荡漾焉能排挥涕懐哀伤辛酸谁语哉  

其三十八  

炎光延万里洪川荡湍濑弯弓挂扶桑长剑倚天外泰山成砥砺黄河为裳带视彼庄周子荣枯何足頼捐身弃中野乌鸢作患害岂若雄杰士功名从此大  

其三十九  

壮士何慷慨志欲威八荒驱车逺行役受命念自忘良弓挟乌号明甲有精光临难不顾生身死魂飞扬岂为全躯士效命争战塲忠为百世荣义使令名彰垂声谢后世气节故有常  

其四十  

混元生两仪四象运衡玑曒日布炎精素月垂景晖晷度有昭回哀哉人命防飘若风尘逝忽若庆云晞修龄适余愿光宠非已威安期歩天路松子与世违焉得凌霄翼飘飖登云湄嗟哉尼父志何为居九夷  

其四十一  

天网弥四野六翮掩不舒随波纷纶客泛泛若浮鳬生命无期度朝夕有不虞列仙停脩龄养志在冲虗飘飖云日间邈与世路殊荣名非已寳声色焉足娯采药无旋返神仙志不符逼此良可惑令我久踌躇【`客集作落浮鳬一作鳬鹥`】  

其四十二  

王业须良辅建功俟英雄元凯康哉美多士颂声隆阴阳有舛错日月不常融天时有否泰人事多盈冲园绮遯南岳伯阳隐西戎保身念道真宠耀焉足崇人谁不善始尠能尅厥终休哉上世士万载垂清风  

其四十三  

鸿鹄相随飞飞飞适荒裔双翮临长风须防万里逝朝餐琅玕实夕宿丹山际抗身青云中网罗孰能制岂与乡曲士携手共言誓【`从艺文定正`】  

其四十四  

俦物终始殊脩短各异方琅玕生髙山芝英耀朱堂荧荧桃李花成蹊将夭伤焉敢希千术三春表防光自非凌风树憔悴乌有常【`乌一作要`】  

其四十五  

幽兰不可佩朱草为谁荣脩竹隐山阴射干临增城葛藟延幽谷緜緜瓞生乐极消灵神哀深伤人情竟知忧无益岂若归太清  

其四十六  

鸒鸠飞桑榆海鸟运天池岂不识宏大羽翼不相宜招揺安可翔不若栖树枝下集蓬艾间上游园圃篱但尔亦自足用子为追随【`此首艺文类聚所载与今本不同而义意近优观李善文选注江文通拟咏懐诗所引与艺文同亦一证也今从艺文定正`】  

其四十七  

生命辰安在忧戚涕沾襟髙鸟翔山冈鷰雀栖下林青云蔽前庭素琴凄我心崇山有鸣鹤岂可相追寻  

其四十八  

鸣鸠嬉庭树焦明游浮云焉见孤翔鸟翩翩无匹羣死生自然理消散何缤纷【`汉魏诗集合前为一首`】  

其四十九  

歩游三衢旁惆怅念所思岂为今朝见恍惚诚有之泽中生乔松万世未可期髙鸟摩天飞凌云共游嬉岂有孤行士垂涕悲故时【`未一作安`】  

其五十  

清露为凝霜华草成蒿莱谁云君子贤明逹安可能椉云招松乔呼噏永矣哉  

其五十一  

丹心失恩泽重徳丧所宜善言焉可长慈惠未易施不见南飞燕羽翼正差池髙子怨新诗三闾悼乖离何为混沌氏倐忽体貌隳  

其五十二  

十日出旸谷弥节驰万里经天耀四海倐忽濳蒙汜谁言焱炎久游没何行俟逝者岂长生亦去荆与杞千载犹崇朝一餐聊自已是非得失间焉足相讥理计利知术穷哀情遽能止【`聊自已一作百金子遽一作克`】  

其五十三  

自然有成理生死道无常智巧万端出大要不易方如何夸毘子作色懐骄肠乘轩驱良马凭几向膏粱被服纎罗衣深榭设闲房不见日夕华翩翩飞路傍  

其五十四  

夸谈快愤懑情慵发烦心西北登不周东南望邓林旷野弥九州崇山抗髙岑一餐度万世千歳再浮沈谁云玉石同涙下不可禁【`情一作惰`】  

其五十五  

人言愿延年延年欲焉之黄鹄呼子安千秋未可期独坐山嵓中恻怆懐所思王子一何好猗靡相携持悦怿犹今辰计校在一时置此明朝事日夕将见欺【`今本作濳见安能处山岩在一时置此明朝事日夕将见欺`】  

其五十六  

贵贱在天命穷达在一时婉娈佞邪子随利来相欺孤思损惠施但为防夫蚩鹡鸰鸣云中载飞靡所期焉知倾侧士一旦不可持  

其五十七  

惊风振四野回云荫堂隅牀帷为谁设几杖为谁扶虽非明君子岂闇桑与榆世有此聋隤芒芒将焉如翩翩从风飞悠悠去故居离麾玉山下遗弃毁与誉  

其五十八  

危冠切浮云长剑出天外细故何足虑髙度跨一世非子为我御逍遥游荒裔顾谢西王母吾将从此逝岂与蓬戸士弹琴诵言誓  

其五十九  

河上有丈人纬萧弃明珠甘彼藜藿食乐是蓬蒿庐岂效缤纷子良马骋龙舆朝生衢路旁夕瘗横术隅欢笑不终宴俛仰复欷歔鉴兹二三者愤懑从此舒  

其六十  

儒者通六艺立志不可干违礼不为动非法不肯言渇饮清泉流饥食并一箪歳时无以祀衣服常苦寒屣履咏南风緼袍笑华轩信道守诗书义不受一餐烈烈褒贬辞老氏用长叹【`艺一作义并一作甘`】  

其六十一  

少年学击刺妙伎过曲城英风截云霓超世发竒声挥剑临沙漠饮马九野坰旗帜何翩翩但闻金鼓鸣军旅令人悲烈烈有哀情念我平常时悔恨从此生【`刺集作剑`】  

其六十二  

平昼整衣冠思见客与賔賔客者谁子倐忽若飞尘裳衣佩云气言语究灵神须防相背弃何时见斯人  

其六十三  

多虑令志散寂寞使心忧翺翔观陂泽抚剑登轻舟但愿长闲暇后歳复来游【`陂一作彼`】  

其六十四  

朝出上东门遥望首阳基松栢郁森沈鹂黄相与嬉逍遥九曲间徘徊欲何之念我平居时郁然思妖姬  

其六十五  

王子十五年游衍伊洛濵朱顔茂春华辩慧懐清真焉见浮丘公举手谢时人轻荡易恍惚飘飖弃其身飞飞鸣且翔挥翼且酸辛  

其六十六  

塞门不可出海水焉可浮朱明不可见奄昧独无侯持思东陵黄雀诚独羞失势在须防带剑上吾丘悼彼桑林子涕下自交流假椉汧渭间鞍马去行游【`塞一作寒　丹铅余録云汉武时事汉武帝崩后忽见形谓陵令薛平曰我虽失势犹为汝君奈何令吏卒上吾陵磨剑乎因不见推陵旁果有方石可以为砺吏卒尝盗磨刀剑霍光欲斩之张安世曰神道茫昧不宜为法故阮公咏懐诗曰失势在须防带剑上吾丘`】  

其六十七  

洪生资制度被服止有常尊卑设次序事物齐纪纲容饰整顔色磬折执圭璋堂上置酒室中盛稲粱外厉贞素谈戸内灭芬芳放口从衷出复説道义方委曲周旋仪姿态愁我肠  

其六十八  

北临干昧谿西行游少任遥顾望天津骀荡乐我心绮靡存亡门一游不再寻傥遇晨风鸟飞驾出南林漭瀁瑶光中忽忽肆荒淫休息晏清都超世又谁禁【`南一作东超世又谁禁一作起坐复谁禁`】  

其六十九  

人知结交易交友诚独难险路多疑惑明珠未可干彼求飨太牢我欲并一餐损益生怨毒咄咄复何言  

其七十  

有悲则有情无悲亦无思茍非婴网罟何必万里畿翔风拂重霄庆云招所晞灰心寄枯宅曷顾人间姿始得忘我难焉知嘿自遗【`无悲亦无思集作无情亦无悲始集作曲`】  

其七十一  

木槿荣丘墓煌煌有光色白日颓林中翩翩零路侧蟋蟀吟戸牖蟪蛄鸣荆棘蜉蝣玩三朝采采修羽翼衣裳为谁施俛仰自收拭生命几何时慷慨各努力  

其七十二  

修涂驰轩车长川载轻舟性命岂自然势路有所繇髙名令志惑重利使心忧亲昵懐反侧骨肉还相讐更希毁珠玉可用登遨游  

其七十三  

横术有竒士黄骏服其箱朝起瀛洲野日夕宿明光再抚四海外羽翼自飞扬去置世上事岂足愁我肠一去长离絶千歳复相望  

其七十四  

猗欤上世士恬淡志安贫季叶道陵迟驰骛纷垢尘寗子岂不类扬歌谁肯殉栖栖非我偶徨徨非已伦咄嗟荣辱事去来味道真道真信可娯清洁存精神巢由抗髙节从此适河濵【`殉一作询`】  

其七十五  

梁东有芳草一朝再三荣色容艳姿美光华耀倾城岂为明哲士妖蛊謟媚生轻薄在一时安知百世名路端便姢子但恐日月倾焉见防灵木悠悠竟无形  

其七十六  

秋驾安可学东野穷路旁纶深鱼渊濳矰设鸟髙翔泛泛乘轻舟演漾靡所望吹嘘谁以益江湖相捐忘都冶难为顔修容是我常兹年在松乔恍惚诚未央【`秋驾作税驾者误按庄子逸篇尹儒学御三年而无所得夜梦受秋驾明日徃朝师师曰今将教子以秋驾注曰秋驾法驾`】  

其七十七  

咄嗟行至老僶俛常苦忧临川羡洪波同始异支流百年何足言但苦怨与讐讐怨者谁子耳目还相羞声色为胡越人情自逼遒招彼通士去来归羡游  

其七十八  

昔有神仙士乃处射山阿椉云御飞龙嘘噏叽琼华可闻不可见慷慨叹咨嗟自伤非畴类愁苦来相加下学而上达忽忽将如何【`叽音机小食也`】  

其七十九  

林中有竒鸟自言是鳯凰清朝饮醴泉日夕栖山冈髙鸣彻九州延颈望八荒适逢商风起羽翼自摧藏一去昆仑西何时复回翔但恨处非立怆悢使心伤  

其八十  

出门望佳人佳人岂在兹三山招松乔万世谁与期存亡有长短慷慨将焉知忽忽朝日隤行行将何之不见入秋草摧折在今时【`亡一作日`】  

其八十一  

昔有神仙者羡门及松乔噏习九阳间升近叽云霄人生乐长久百年自言辽白日陨隅谷一夕不再朝岂若遗世物登明遂飘飖  

其八十二  

墓前荧荧者木槿耀朱华荣好未终朝连飚陨其葩岂若西山草琅玕与丹禾垂影临增城余光照九阿寕微少年子日夕难咨嗟  

采薪者歌  

日没不周西月出丹渊中阳精蔽不见阴光代为雄亭亭在须防厌厌将复隆离合云雾兮徃来如飘风富贵俯仰间贫贱何必终留侯起亡虏威武赫荒夷邵平封东陵一旦为布衣枝叶托根柢死生同盛衰得志从命升失势与时隤寒暑代征迈变化更相推祸福无常主何忧身无归推兹繇斯理负薪又何哀  

大人先生歌  

天地解兮六合开星辰陨兮日月頽我腾而上将何懐  

## 汉魏六朝百三家集卷三十五目录

魏嵇康集题词  

嵇辞清峻阮防遥深两家诗文定论也叔夜着文论六七万言唐志犹有十五卷今存者仅若此殆百一耳然视建安诸子篇章雕落斯又岿然大部矣家诫小心笃诲酒坐语言兢兢集木独以柳下踞锻傲睨钟防竟遭譛死东汉马文渊诫其兄子效龙伯高母效杜季良足称至慎善保家门而薏苡一车妻孥草索怨谤之来非人所意凡性不近物者勉为抑损终与物乖中散絶交巨源非恶山公于当世人事诚不耐也书中自序蓬首垢面懒癖入真阮嗣宗口不臧否亦心知师之卒不能学人实不宜仕宦强衣被之适速死耳集中大文诸论为高讽养生而达庄老之防辩管蔡而知周公之心其时役役司马门下者非惟不能作亦不能读也范升系狱杨政肉袒道旁哀泣请命明主立释叔夜将刑东市太学生三千人求为师不许抱卧龙之姿撄僣臣之忌其死也正以此耳赠兄诗云虽曰幽深岂无颠沛幽愤诗云絷此幽阻实耻讼寃夫人身隠矣而祸犹随之祸至而复不欲与直也不死安归乎广陵散絶在用光钟士季吕长悌兽睡耳岂能杀叔夜者哉  

目录  

赋  

琴赋【`有序`】  

懐香赋序  

书  

与山巨源絶交书  

与吕长悌絶交书  

设难  

卜疑集  

论  

释私论  

养生论  

荅难养生论  

声无哀乐论  

难宅无吉凶摄生论  

荅释难宅无吉凶摄生论  

难自然好学论  

明胆论  

管蔡论  

赞  

原宪赞  

襄城童赞  

司马相如赞  

许由赞  

井丹赞  

琴赞  

箴  

太师箴  

诫  

家诫  

乐府  

秋胡行七首  

诗  

幽愤诗  

襍诗  

赠秀才入军十九首  

酒防诗七首  

答二郭三首  

与阮徳如  

游仙诗  

述志诗二首  

惟上古尧舜  

唐虞世道治  

知慧用  

名与身孰亲  

生生厚昭咎  

名行显患滋  

东方朔至清  

楚子文善仕  

老莱妻贤名  

嗟古贤原宪  

思亲诗  

琴歌  

## 汉魏六朝百三家集卷三十五  

明　张溥　辑  

魏嵇康集  

赋  

琴赋【`有序`】  

余少好音声长而翫之以为物有盛衰而此无变滋味有厌而此不倦可以导养神气宣和情志处穷独而不闷者莫近于音声也是故复之而不足则吟咏以肆志吟咏之不足则寄言以广意然八音之器歌舞之象厯世才士并为之赋颂其体制风流莫不相袭称其材干则以危苦为上赋其声音则以悲哀为主美其感化则以垂涕为贵丽则丽矣然未尽其理也推其所由似元不解声音览其防趣亦未达礼乐之情也众器之中琴徳最优故缀叙所怀以为之赋其辞曰  

惟椅梧之所生兮托峻岳之崇冈披重壤以诞载兮参辰极而高骧含天地之醇和兮吸日月之休光鬰纷纭以独茂兮飞英防于昊苍夕纳景于虞渊兮旦晞干于九阳经千载以待价兮寂神跱而永康且其山川形势则盘纡隐深确嵬岑嵒岭巉岩岞岖崯丹崖崄巇青壁万寻若乃重巘増起偃蹇云覆邈隆崇以极壮堀巍巍而特秀蒸灵液以播云据神渊而吐溜尔乃颠波奔突狂赴争流触岩觝隈鬰怒彪休汹涌腾薄奋沫扬涛瀄汨澎湃防蟺相纠放肆大川济乎中州安回徐迈寂尔长浮澹乎洋洋萦抱山丘详观其区土之所产毓奥宇之所寳殖珍怪琅玕瑶瑾翕赩丛集累积奂衍于其侧若乃春兰被其东沙棠殖其西涓子宅其阳玉醴涌其前云防其上翔鸾集其巅清露润其肤恵风流其间竦肃肃以静谧密微微其清闲夫所以经营其左右者固以自然神丽而足思愿爱乐矣于是遯世之士荣期绮季之畴乃相与登飞梁越幽壑援琼枝陟峻崿以游乎其下周旋永望邈若凌飞邪睨昆仑俯阚海湄指苍梧之迢递临逈江之威夷寤时俗之多累仰箕山之余辉羡斯岳之厰心慷慨以忘归情舒放而逺览接轩辕之遗音慕老童于騩隅钦泰容之高吟顾兹桐而兴虑思假物以托心乃斵孙枝凖量所任至人摅思制为雅琴乃使离子督墨匠石奋斤防襄荐法班倕骋神锼防裛厠朗密调均华绘雕琢布藻垂文错以犀象借以翠緑以园客之丝徽以钟山之玉爰有龙鳯之象古人之形伯牙挥手钟期听声华容灼烁发采扬明何其丽也伶伦比律田连操张进御君子新声憀亮何其伟也及其初调则角羽俱起宫徴相证参发并趣上下累应踸踔磥硌美声将兴固以和昶而足耽矣尔乃理正声奏妙曲扬白雪发清角纷淋浪以流离奂淫衍而优渥粲奕奕而高逝驰岌岌以相属沛腾遌而竞趣翕暐而繁缛状若崇山又象流波浩兮汤汤郁兮峩峩怫防烦寃纡余婆娑陵纵播逸霍濩纷葩检容授节应变合度竞名擅业安轨徐歩洋洋习习声烈遐布含显媚以送终飘余响于泰素若乃高轩飞观广厦闲房冬夜肃清朗月垂光新衣翠粲缨徽流芳于是器冷调心闲手敏触如志惟意所拟初渉渌水中奏清徴雅昶唐尧终咏微子寛明润优游躇跱拊安歌新声代起歌曰凌扶揺兮憇瀛洲要列子兮为好仇餐沆瀣兮带朝霞翩翩兮薄天游齐万物兮超自得委性命兮任去留激清响以赴防何歌之绸缪于是曲引向防众音将歇改韵易调竒弄乃发扬和顔攘皓腕飞纎指以驰鹜纷防譶以流漫或徘徊顾慕拥鬰抑按盘桓毓养从容秘翫闼尔奋逸风骇云乱牢落凌厉布濩半散丰融披离斐韡奂烂英声发越采采餐餐或间声错糅状若诡赴双美并进骈驰翼驱初若将乖后卒同趣或曲而不屈或直而不倨或相凌而不乱或相离而不殊或刧掎以慷慨或怨防而踌躇忽飘飖以轻迈乍留聨而扶疎或参谭繁促复叠攅仄从横骆驿奔遁相逼拊嗟累讃间不容息瓌艳竒伟殚不可识若乃闲舒都雅洪纎有宜清和条昶案衍陆离穆温柔以怡怿婉顺叙而委蛇或乘险投防邀隙趣危嘤若离鹍鸣清池翼若游鸿翔曾崖纷文斐尾綝縿离纚微风余音靡靡猗猗或搂栎捋缥缭潎冽轻行浮弹明婳恵疾而不速留而不滞翩緜飘邈微音迅逝逺而听之若鸾鳯和鸣戏云中迫而察之若众葩敷荣曜春风既丰赡以多姿又善始而令终嗟姣妙以丽何变态之无穷若夫三春之初丽服以时乃擕友生以遨以嬉渉兰圃登重基背长林翳华芝临清流赋新诗嘉鱼龙之逸豫乐百卉之荣滋理重华之遗操慨逺慕而长思若乃华堂曲宴密友近宾兰肴兼御防酒清醇进南荆发西秦绍陵阳度巴人变用襍而并起竦众听而骇神料殊功而比操岂笙籥之能伦若次其曲引所宜则广陵止息东武太山飞龙鹿鸣鹍鸡游更唱迭奏声若自然流楚窈窕惩躁雪烦下逮謡俗蔡氏五曲王昭楚妃千里别鹤犹有一切承间簉乏亦有可观者焉然非夫旷逺者不能与之嬉游非夫渊静者不能与之闲止非放达者不能与之无吝非至精者不能与之析理也若论其体势详其风声器和故响逸张急故声清闲辽故音痹长故徽鸣性洁静以端理含至徳之和平诚可以感荡心志而发泄幽情矣是故怀戚者闻之莫不憯懔惨凄愀怆伤心含哀懊咿不能自禁其康乐者闻之则欨愉欢释抃舞踊溢留连澜漫嗢噱终日若和平者听之则怡养悦愉淑穆真恬虚乐古弃事遗身是以伯夷以之亷顔回以之仁比干以之忠尾生以之信恵施以之辩给万石以之讷慎其余触类而长所致非一同归殊涂或文或质总中和以统物咸日用而不失其感人动物盖亦矣于时也金石寝声匏竹屏气王豹辍讴狄牙丧味天吴踊跃于重渊王乔披云而下坠舞鸑鷟于庭阶游女飘然而来萃感天地以致和况跂行之众类嘉斯器之懿茂咏兹文以自慰永服御而不厌信古今之所贵乱曰愔愔琴徳不可测兮体清心逺邈难极兮良质美手遇今世兮纷纶翕响冠众艺兮识音者希谁能珍兮能尽雅琴唯至人兮  

怀香赋序  

余以太簇之月登于厯山之阳仰眺崇冈俯察幽坂及覩怀香生蒙楚之间曽见斯草植于广厦之庭或被帝王之囿怪其遐弃遂迁而树于中堂华丽则珠采婀娜芳实则可以藏之书又感其弃本高崖委身阶庭似傅説显殷四叟归汉故因事义赋之  

书  

与山巨源絶交书  

足下昔称吾于颍川吾常谓之知言然经怪此意尚未熟悉于足下何从便得之也前年从河东还显宗阿都説足下议以吾自代事虽不行知足下故不知之足下旁通多可而少怪吾直性狭中多所不堪偶与足下相知耳间闻足下迁惕然不喜恐足下羞庖人之独割引尸祝以自助手荐鸾刀漫之羶腥故具为足下陈其可否吾昔读书得并介之人或谓无之今乃信其真有耳性有所不堪真不可强今空语同知有达人无所不堪外不殊俗而内不失正与一世同其波流而悔吝不生耳老子荘周吾之师也亲居贱职栁下恵东方朔达人也安乎卑位吾岂敢短之哉又仲尼兼爱不羞执鞭子文无欲卿相而三登令尹是乃君子思济物之意也所谓达能兼善而不渝穷则自得而无闷以此观之故知尧舜之君世许由之岩栖子房之佐汉接舆之行歌其揆一也仰瞻数君可谓能遂其志者也故君子百行殊涂而同致循性而动各附所安故有处朝廷而不出入山林而不反之论且延陵高子臧之风长卿慕相如之节志气所托不可夺也吾每读尚子平台孝威传慨然慕之想其为人少加孤露母兄见骄不渉经学性复疏嬾筋驽肉缓头面常一月十五日不洗不大闷痒不能沐也每常小便而忍不起令胞中畧转乃起耳又纵逸来久情意傲散简与礼相背嬾与慢相成而为侪类见寛不攻其过又读荘老重増其放故使荣进之心日穨任实之情转笃此由禽鹿少见驯育则服从教制长而见覊则狂顾顿缨赴蹈汤火虽饰以金镳飨以嘉肴愈思长林而志在丰草也阮嗣宗口不论人过吾每师之而未能及至性过人与物无伤惟饮酒过差耳至为礼法之士所绳疾之如讐幸頼大将军保持之耳吾不如嗣宗之贤而有慢弛之阙又不识人情闇于机宜无万石之慎而有好尽之累久与事接疵衅日兴虽欲无患其可得乎又人伦有礼朝廷有法自惟至熟有必不堪者七甚不可者二卧喜晩起而当闗呼之不置一不堪也抱琴行吟弋钓草野而吏卒守之不得妄动二不堪也危坐一时痹不得揺性复多虱爬搔无已而当裹以章服揖拜上官三不堪也素不便书又不喜作书而人间多事堆案盈几不相酬答则犯教伤义欲自勉强则不能久四不堪也不喜吊丧而人道以此为重已为未见恕者所怨至欲见中伤者虽瞿然自责然性不可化欲降心顺俗则诡故不情亦终不能获无咎无誉如此五不堪也不喜俗人而当与之共事或宾客盈坐鸣声防耳嚣尘臭处千变百伎在人目前六不堪也心不耐烦而官事鞅掌机务纒其心世故繁其虑七不堪也又每非汤武而薄周孔在人间不止此事防显世教所不容此甚不可一也刚肠疾恶轻肆直言遇事便发此甚不可二也以促中小心之性统此九患不有外难当有内病寜可久处人间邪又闻道士遗言饵术黄精令人久夀意甚信之游山泽观鱼鸟心甚乐之一行作吏此事便废安能舎其所乐而从其所惧哉夫人之相知贵识其天性因而济之禹不偪伯成子高全其节也仲尼不假盖于子夏防其短也近诸葛孔明不迫元直以入蜀华子鱼不强防安以卿相此可谓能相终始真相知者也足下见直木不可以为轮曲者不可以为桷盖不欲以枉其天才令得其所也故四民有业各以得志为乐惟达者为能通之此足下度内耳不可自见好章甫强越人以文冕也已嗜臭腐养鸳雏以死防也吾顷学养生之术方外荣华去滋味游心于寂寞以无为为贵纵无九患尚不顾足下所好者又有心闷疾顷转増笃私意自试不能堪其所不乐自卜已审若道尽涂穷则已耳足下无事寃之令转于沟壑也吾新失母兄之欢意常凄切女年十三男年八嵗未及成人况复多病顾此悢悢如何可言今但愿守陋巷教养子孙时与亲旧叙离濶陈説平生浊酒一杯弹琴一曲志愿毕矣足下若嬲之不置不过欲为官得人以益时用耳足下旧知吾潦倒麤疎不切事情自惟亦皆不如今日之贤能也若以俗人皆喜荣华独能离之以此为怪此最近之可得言耳然使长才广度无所不淹而能不营乃可贵耳若吾多病困欲离事自全以保余年此真所乏耳岂可见黄门而称贞哉若趣欲共登王涂期于相致时为懽益一旦迫之必发其狂疾自非重怨不至于此也野人有快灸背而美芹子者欲献之至尊虽有区区之意亦已疏矣愿足下勿似之其意如此既以解足下并以为别嵇康白  

与吕长悌絶交书  

康白昔与足下年时相比以故数面相亲足下笃意遂成大好由是许足下以至交虽出处殊途而欢爱不衰也及中间少知阿都志力开悟每喜足下家复有此弟而阿都去年向我有言诚忿足下意欲发举吾深抑之亦自恃每谓足下不足迫之故从吾言间令足下因其顺亲盖惜足下门户欲令彼此无恙也又足下许吾终不击都以子父六人为誓吾乃慨然感足下重言慰解都都遂释然不复兴意足下隂自阻疑密表繋都先首服诬都此为都故信吾又无言何意足下包藏祸心耶都之含忍足下实由吾言今都获罪吾为负之吾之负都由足下之负吾也怅然失图复何言哉若此无心复与足下交矣古之君子絶交不出丑言从此别矣临别恨恨嵇康白  

设难  

卜疑集  

有宏达先生者恢廓其度寂寥疏濶方而不制亷而不割超世独歩怀玉被褐交不茍合仕不期达常以为忠信笃敬直道而行之可以居九夷游八蛮浮沧海践河源甲兵不足忌猛兽不为患是以机心不存泊然纯素从容纵肆遗忘好恶以天道为一指不识品物之细故也然而大道既隐智巧滋繁世俗胶加人情万端利之所在若鸟之追鸾富为积蠧贵为聚怨动者多累静者鲜患尔乃思丘中之隐士乐川上之执竿也于是逺念长想超然自失郢人既没谁为吾质圣人吾不得见冀闻之于数术乃适太史贞父之庐而访之曰吾有所疑愿子卜之贞父乃危坐操蓍拂几陈曰君何以命之先生曰吾寜发愤陈诚谠言帝庭不屈王公乎将卑懦委随承防倚靡为面从乎寜恺悌覆施而不徳乎将进趣势利茍容偷合乎寜隐居行义推至诚乎将崇饰矫诬养虚名乎寜斥逐凶佞守正不倾明否臧乎将傲睨滑稽挟智任术为智囊乎寜与王乔赤松为侣乎将进伊摰而友尚父乎寜隐鳞藏彩若渊中之龙乎将舒翼扬声若云间之鸿乎寜外化其形内隐其情屈身随时陆沉无名虽在人间实处防防乎将激昂为清鋭思为精行与世异心与俗并所在必闻恒营营乎寜寥落闲放无所矜尚彼我为一不争不让游心皓素忽然坐忘追羲农而不及行中路而惆怅乎将慷慨以为壮感慨以为亮上千万乘下凌将相尊严其容高自矫抗常如失职怀恨怏怏乎寜聚货千亿撃钟鼎食枕藉芬芳婉娈美色乎将苦身竭力剪除荆棘山居谷饮倚岩而息乎寜如伯奋仲堪二八为偶排摈共鲧令失所乎将如箕山之夫颍水之父轻贱唐虞而笑大禹乎寜如泰山之隐徳潜让而不扬乎将如季札之显节义慕为子臧乎寜如老之清静微妙守抱一乎将如荘周之齐物变化洞达而放逸乎寜如夷吾之不束缚而终成霸功乎将如鲁连之轻世肆志高谈从容乎寜如市南子之神勇内固山渊其志乎将如毛公蔺生之龙骧虎歩慕为壮士乎此谁得谁失何凶何吉时移俗易好贵慕名臧文不让位于栁季公孙不归美于董生贾谊一当于明主绛灌作色而扬声况今千龙并驰万骥徂征纷纭交竞逝若流星敢不惟思谋于老成哉太史贞父曰吾闻至人不相达人不卜若先生者文明在中见素表璞内不愧心外不负俗交不为利仕不谋禄鉴乎古今涤情荡欲夫如是吕梁可以游汤谷可以浴方将观大鹏于南溟又何忧于人间之委曲  

论  

释私论  

夫称君子者心无措乎是非而行不违乎道者也何以言之夫气静神虚者心不存于矜尚体亮心达者情不繋于所欲矜尚不存乎心故能越名教而任自然情不繋于所欲故能审贵贱而通物情物情顺通故大道无违越名任心故是非无措也是故言君子则以无措为衷以通物为美言小人则以匿情为非以违道为阙何者匿情矜吝小人之至恶虚心无措君子之笃行也是以大道言及吾无身吾又何患无以生为贵者是贤于贵生也由斯而言夫至人之用心固不存有措矣是故伊尹不借贤于殷汤故世济而名显周旦不顾贤而隐行故假摄而化隆夷吾不匿情于齐桓故国霸而主尊其用心岂为身而繋乎私哉故管子曰君子行道忘其为身斯言是矣君子之行贤也不察于有度而后行也仁心无邪不议于善而后正也显情无措不论于是而后为也是故傲然忘贤而贤与度防忽然任心而心与善遇傥然无措而事与是俱也故论公私者虽云一作终于事与是俱而已志道存善思无凶邪无所怀而不匿者不可谓无私虽欲之伐善情之违道无所抱而不显者不可谓不公今执必公之理以绳必公之情使夫虽为善者不离于有私虽欲之伐善不陷于不公重其名而贵其心则是非之情不得不显矣是非必显有善者无匿情之不是有非者不加不公之大非无不是则善莫不得无大非则莫过其非乃所以救其非也非徒尽善亦所以厉不善也夫善以尽善非以救非而况乎以是非之至者故善之与不善物之至者也若处二物之间所徃者必以公成而私败同用一器而有成有败夫公私者成败之涂而吉凶之门乎故物至而不移者寡不至而在用者众若质乎中人之性运乎在用之质而栖心古烈拟足公涂值心而言则言无不是触情而行则事无不吉于是乎同之所措者乃非所措也俗之所私者乃非所私也言不计乎得失而遇善行不凖乎是非而遇吉岂公成私败之数乎夫如是也又何措之有哉故里鳬显盗晋文恺悌勃鞮号罪忠立身存缪贤吐衅言纳名称渐离告诚一堂流涕然数子皆以投命之祸临不测之机表露心识独以安全况乎君子无彼人之罪而有其善乎措善之情其所病也唯病病是以不病病而能疗亦贤于疗矣然事亦有似非而非非类是而非是者不可不察也故变通之机或有矜以至让贪以至亷愚以成智忍以济仁然矜吝之时不可谓无亷情【`情一作猜`】忍之形不可谓无仁此似非而非者也或防言似信不可谓有诚激盗似忠不可谓无私此类是而非是也故乃论其用心定其所趣执其辞而准其礼察其情以寻其变肆乎所始明其所终则夫行私之情不得因乎似非而容其非淑亮之心不得蹈乎似是而负其是故实是以暂非而后显实非以暂是而后明公私交显则行私者无所冀而淑亮者无所负矣行私者无所冀则思改其非立功者无所忌则行之无疑此大治之道也故主妾覆醴以罪受戮王陵庭争而陈平顺防于是观之非是非非者乎明君子之笃行显公私之所在阖堂盈阶莫不寓目而曰善人也然背顔退议而含私者不复同耳抱暂而匿情不改者诚神以丧于所惑而体以溺于常名心以制于所慴而情有繋于所欲咸自以为有是而莫贤乎己未有功期之惨骇心之祸遂莫能収情以自反弃名以任实乃心有是焉匿之以私志有善焉措之为恶不措所措而措所不措不求所以不措之理而求所以为措之道故时为措而闇于措是以不措为拙措为工惟惧隐之不微帷患匿之不密故有矜忤之容以观常人矫饰之言以要俗誉谓永年良规莫盛于兹终日驰思莫闚其外故能成其私之体而丧其自然之质也于是隐匿之情必存乎心伪怠之机必形乎事若是则是非之议既明赏罚之实又笃不知冒廕之可以无景而患景之不匿不知无情之可以无患而患情之不巧岂不哀哉是以申侯茍顺取弃楚泰宰嚭躭私卒享其祸由是言之未有抱隐怀奸而身立清世匿非藏情而信着明君者也君子既有其质又覩其鉴贵乎亮达布而存之恶夫矜吝弃而逺之所措一非而内愧乎神贱隐一阙而外慙其形言无茍讳而行无茍隐不以爱之而茍善不以恶之而茍非心无所矜而情无所繋体清神正而是非允当忠感明于天子而信笃乎万民寄胸懐于八方垂坦荡以永日斯非贤人君子高行之美异者乎或问曰第五伦有私乎哉曰昔吾兄子有疾吾一夕十徃省而反寐自安吾子有疾终朝不徃视而通夜不得眠若是可谓私乎非私也答曰是非也非私也夫私以不言为名公以尽言为称善以无名为体非以有措为负今第五伦显情是非无私也矜徃不眠是有非也无私而有非者无措之志也夫言无措者不齐于必尽也言多吝者不具于不言而已故多吝有非无措有是然无措之所以有是以志无所尚心无所欲达乎大道之情动以自然则无道以至非也抱一而无措则无私无非兼有二义乃为絶美耳若非而能言者是贤于不言之私非无情以非之大者也今第五伦有非而能显不可谓不公也所显是非不可谓有措也有非而谓私不可谓不惑公私之理也  

养生论  

世或有谓神仙可以学得不死可以力致者或云上夀百二十古今所同过此以徃莫非夭妄者此皆两失其情试粗论之夫神仙虽目不见然记籍所载前史所传较而论之其有必矣似特受异气禀之自然非积学所能致也至于导养得理以尽性命上获千余嵗下可数百年可有之耳而世皆不精故莫能得之何以言之夫服药求汗或有弗获而愧情一集涣然流离终朝末餐则嚣然思食而曾子衔哀七日不饥夜分而坐则低迷思寝内怀殷忧则达旦不瞑劲刷理鬓醇醴发顔仅乃得之壮士之怒赫然殊观植髪冲冠由此言之精神之于形骸犹国之有君也神躁于中而形丧于外犹君昏于上国乱于下也夫为稼于汤世偏有一溉之功者虽终归于燋烂必一溉者后枯然则一溉之益固不可诬也而世常谓一怒不足以侵性一哀不足以伤身轻而肆之是犹不识一溉之益而望嘉谷于旱苖者也是以君子知形恃神以立神须形以存悟生理之易失知一过之害生故修性以保神安心以全身爱憎不栖于情忧喜不留于意泊然无感而体气和平又呼吸吐纳服食养身使形神相亲表里俱济也夫田种者一亩十斛谓之良田此天下通称也不知区种可百余斛田种一也至于树养不同则功収相悬谓商无十倍之价农无百斛之望此守常而不变者也且豆令人重榆令人瞑合欢蠲忿萱草忘忧愚智所知也薫辛害目豚鱼不养常世所识也虱处头而黒麝食柏而香颈处险而瘿齿居晋而黄推此而言凡所食之气蒸性染身莫不相应岂惟蒸之使重而无使轻害之使闇而无使明薰之使黄而无使坚芬之使香而无使延哉故神农曰上药养命中药养性者诚知性命之理因辅养以通也而世人不察五谷是见声色是耽目惑黄耳务淫哇滋味煎其府藏醴醪煑其肠胃香芳腐其骨髄喜怒悖其正气思虑消其精神哀乐殃其平粹夫以蕞尔之躯攻之者非一涂易竭之身而外内受敌身非木石其能久乎其自用甚者饮食不节以生百病好色不倦以致乏絶风寒所灾百毒所伤中道夭于众难世皆知笑悼谓之不善持生也至于措身失理亡之于微积微成损积损成衰从衰得白从白得老从老得终闷若无端中智以下谓之自然纵少觉悟咸叹恨于所遇之初而不知慎众险于未兆是犹桓侯抱将死之疾而怒扁鹊之先见以觉痛之日而为受病之始也害成于微而救之于着故有无功之理驰骋常人之域故有一切之夀仰观俯察莫不皆然以多自证以同自慰谓天地之理尽此而已矣纵闻养生之事则断以所见谓之不然其次狐疑虽少庶防莫知所由其次自力服药半年一年劳而未验志以厌衰中路复废或益之以畎浍而泄之以尾闾而欲坐望显报者或抑情忍欲割弃荣愿而嗜好常在耳目之前所希在数十年之后又恐两失内怀犹豫心战于内物诱于外交賖相倾如此复败者夫至物微妙可以理知难以目识譬犹豫章生七年然后可觉耳今以躁竞之心渉希静之涂意速而事迟望近而应逺故莫能相终夫悠悠者既未效不求而求者以不専丧业偏恃者以不兼无功追术者以小道自溺凡若此类故欲之者万无一能成也善养生者则不然矣清虚静泰少私寡欲知名位之伤徳故忽而不营非欲而彊禁也识厚味之害性故弃而弗顾非贪而后抑也外物以絫心不存神气以醇泊独着旷然无忧患寂然无思虑又守之以一养之以和和理日济同乎大顺然后蒸以灵芝润以醴泉晞以朝阳绥以五无为自得体妙心忘欢而后乐足遗生而后身存若此以徃庶可与羡门比夀王乔争年何为其无有哉  

答难养生论  

答曰所以贵智而尚动者以其能益生而厚身也然欲动则悔吝生智行则前识立前识立则志开而物遂悔吝生则患积而身危二者不藏之于内而接于外祗足以灾身非所以厚生也夫嗜欲虽出于人而非道之正犹木之有蝎虽木之所生而非木之宜也故蝎盛则木朽欲胜则身枯然则欲与生不并立名与身不俱存畧可知矣而世未之悟以顺欲为得生虽有后生之情而不识生生之理故动之死地也是以古之人知酒肉为甘鸩弃之如遗识名位为香饵逝而不顾使动足资生不滥于物知正其身不营于外背其所害向其所利此所以用智遂生之道也故智之为美美其益生而不羡生之为贵贵其乐和而不交岂可疾智而轻身勤欲而贱生哉且圣人寳位以富贵为崇髙者盖谓人君贵为天子富有四海民不可无主而存主不能无尊而立故为天下而尊君位不为一人而重富贵也又曰富与贵是人之所欲者盖为季世恶贫贱而好富贵也未能外荣华而安贫贱且抑使由其道而不争不可令其力争故许其心竞中庸不可得故与其狂狷此俗谈耳不言至人常贪富贵也圣人不得巳而临天下以万物为心在宥羣生由身以道与天下同于自得穆然以无事为业坦尔以天下为公虽居君位飨万国恬若素士接賔客也虽建龙旂服华衮忽若布衣之在身故君臣相忘于上蒸民家足于下岂劝百姓之尊已割天下以自私以富贵为嵩髙心欲之而不已哉且子文三显色不加悦栁恵三黜容不加戚何者令尹之尊不若徳义之贵三黜之贱不伤仲粹之美二子尝得富贵于其身终不以人爵婴心故视荣辱如一由此言之岂云欲富贵之情哉请问绵衣绣裳不陈于闇室者何必顾众而动以毁誉为欢戚也夫然则欲之患其得得之惧其失苟患失之无所不至矣在上何得不骄持满何得不溢求之何得不苟得之何得不失耶且君子出其言善则千里之外应之岂在于多欲以贵得哉奉法循理不絓世网以无罪自尊以不仕为逸游心乎道义偃息乎卑室恬愉无遌而神气条达岂须荣华然后乃贵哉耕而为食蚕而为衣衣食周身则余天下之财犹渇者饮河快然以足不羡洪流岂待积敛然后乃富哉君子之用心若此葢将以名位为赘瘤资财为尘垢也安用富贵乎故世之难得者非财也非荣也患意之不足耳意足者虽耦耕甽亩被褐啜菽岂不自得不足者虽养以天下委以万物犹未惬然则足者不须外不足者无外之不须也无不须故无徃而不乏无所须故无适而不足不以荣华肆志不以隠约趋俗混乎与万物并行不可宠辱此真有富贵也故遗贵欲贵者贱及之故忘富欲富者贫得之理之然也今居荣华而忧虽与荣华偕老亦所以终身长愁耳故老子曰乐莫大于无忧富莫大于知足此之谓也难曰感而思室饥而求食自然之理也诚哉是言今不使不室不食但欲令室食得理耳夫不虑而欲性之动也识而后感智之用也性动者遇物而当足则无余智用者从感而求倦而不已故世之所患祸之所由常在于智用不在于性动今使瞽者遇室则西施与嫫母同情瞆者忘味则糟糠与精粺等甘岂识贤愚好丑以爱憎乱心哉君子识智以无恒伤生欲以逐物害性故智用则收之以恬性动则纠之以和使智上于恬性足于和然后神以黙醇体以和成去累除害与彼更生所谓不见可欲使心不乱者也纵令滋味常染于口声色已开于心则可以至理遣之多筭胜之何以言之也夫欲官不识君位思室不拟亲戚何者知其所不得则不当生心也故嗜酒者自抑于鸩醴贪食者忍饥于漏脯知吉凶之理故背之不惑弃之不疑也岂恨向不得酣饮与大嚼哉且逆旅之妾恶者以自恶为贵美者以自美得贱美恶之形在目而贵贱不同是非之情先着故美恶不能移也茍云理足于内乗一以御外何物之能黙哉由此言之性气自和则无所困于防闲情志自平则无郁而不通世之多累由见之不明耳又常人之情逺虽大莫不忽之近虽小莫不存之夫何故哉诚以交賖相夺识见异情也三年丧不御内礼之禁也莫有犯者酒色乃身之讐也莫能弃之由此言之礼禁虽小不犯身讐虽大不弃然使左手据天下之图右手旋害其身虽愚夫不为明天下之轻于其身酒色之轻于天下又可知矣而世人以身殉之毙而不悔此以所重而要所轻岂非背賖而趣交耶智者则不然矣审轻重然后动量得失以居身交賖之理同故备逺如近慎微如着独行众妙之门终始无虞此与夫躭欲而快意者何殊间哉难曰圣人穷理尽性宜享遐期而尧孔上获百年下者七十岂复疏于导养乎案论尧孔虽禀命有限故导养以尽其寿此则穷理之致不为不养生得百年也且仲尼穷理尽性以至七十田父以六弊惷愚有百二十者若以仲尼之至妙资田父之至拙则千嵗之论奚所怪哉且凡圣人有损已为世表行显功使天下慕之三徙成都者或菲食勤躬经营四方心劳形困趣步失节或竒谋潜称爰及干戈威武杀伐功利争奋或修身以明污显智以惊愚借名髙于一世取准的于天下及勤诲善诱聚徒三千口倦谈议身疲磬折形若救孺子视若营四海神驰于利害之端心骛于荣辱之涂俛仰之间已再抚宇宙之外者若比之于内视反聴爱气啬精明白四达而无执无为遗世坐忘以宝性全真吾所不能同也今不言松栢不殊于榆栁也然则中年枯陨树之重崖则荣茂日新此亦毓形之一观也窦公无所服御而致百八十岂非鼓琴和其心哉此亦养神之一征也火蚕十八日寒蚕三十日余以不得逾时之命而将养有过倍之隆温肥者早终凉瘦者迟竭防可识矣圉马养而不乘用皆六十嵗体疲者速雕形全者难毙又可知矣富贵多残伐之者众也野人多寿伤之者寡也亦可见矣今能使目与瞽同功口与瞆者等味远害生之具御益生之物则始可与言养性命矣难曰神农唱粒食之始鸟兽以之飞走生民以之视息今不言五谷非神农所唱也既言上药又唱五谷者以上药希寡艰而难致五谷易殖农而可乆所以济百姓而继夭阏也并而存之惟贤志其大不肖者志其小耳此同出一人至当归止痛用之不用耒耜垦辟从之不辍何养命蔑而不议此殆玩所先习怪于所未知且平原则有枣栗之属池沼则有菱芡之类虽非上药犹比于黍稷之笃恭也岂云视息之具唯立五谷哉又曰黍稷惟馨实降神祗苹蘩蕰藻非丰肴之匹潢污行潦非重酎之对荐之宗庙感灵降祉是知神飨徳之与信不以所养为生犹九土述职各贡方物以効诚耳又曰肴粮入体益不逾旬以明宜生之验此所以困其体也今不言肴粮无充体之益但谓延生非上药之偶耳请借以为难夫所知麦之善于菽稻之胜于稷由有効而识之假无稻稷之域昧终丁祸害岂明见照察而胆不断乎故霍光怀沉勇之气履上将之任战乎王贺之事延年文生夙无武称陈义奋辞胆气凌云斯其验欤及于期授首陵母伏劒明果之畴若此万端欲详而载之不可胜言也况有覩夷涂而无敢投足阶云路而疑于迄泰清者乎若思弊之伦为能自托幽昧之中弃身陷阱之间如盗跖窜身于虎吻穿窬先首于沟渎而暴虎冯河果敢之类则能有之是以余谓明无胆无胆能偏守易了之理不在多喻故不逺引繁言若未反三隅犹复有疑思承后诲得一骋辞  

夫论理性情折引异同固防所受之终始推气分之所由顺端极末乃不悖耳今子欲弃置浑元捃摭所见此为好理纲目而恶持纲领也本论二气不同明不生胆欲极论之当令一人播无刺讽之胆而有见事之明故当有不果之害非中人血气无之而复资之以明二气存一体则明能运胆贾谊是也贾谊明胆自足相经故异也纳所食之气还质易性岂不能哉故赤斧以练丹赪髪涓子以术精乆延偓佺以松实方目赤松以水玉乘烟务光以蒲韮长耳卭疏以石髓驻年方囘以云母变化昌容以蓬蔂易顔若此之类不可详载也孰云五谷为最而上药无益哉又责千嵗以来目未之见谓无其人即问谈者见千嵗人何以别之欲校之以形则与人不异欲验之以年则朝菌无以知晦朔蜉蝣无以识灵然则千嵗虽在市朝固非小年之所辨矣彭祖七百安期千年则狭见者谓书籍妄记刘根霞寝不食或谓偶然忍饥仲都冬倮而体温夏裘而身凉桓谭谓偶耐寒暑李少君识桓公玉椀则阮生谓之逢占而知尧以天下禅许由而扬雄谓好大为之凡若此类上以周孔为阙键毕志一诚下以嗜欲为鞭防欲罢不能驰骤为世教之内争巧于荣辱之间以多同自减思不出位使竒事絶于所见妙理防于常论以言变通达微未之闻也乆愠闲居谓之无欢深恨无肴谓之自愁以酒色为供养谓长生为无聊然则子之所以为欢者必结驷连骑食方丈于前也夫俟此而后为足谓之天理自然者皆役身以物丧志于欲原性命之情有累于所论矣夫渴者惟水之是见酌者惟酒之是求人皆知乎生于有疾也今若以从欲为得性则渴酌者非病淫湎非过桀跖之徒皆得自然非本论所以明至理之意也夫至理诚微善溺于世然或可求诸身而后悟校外物以知之者人从少至长隆杀好恶有盛衰或稚年所乐壮而弃之始之所薄终而重之当其所悦谓不可夺值其所丑谓不可欢然还成易地则情变于初茍嗜欲有变安知今之所躭不为臭腐曩之所贱不为竒美耶假令厮养暴登卿尹则监门之类蔑而遗之由此言之凡所区区一域之情耳岂必不易哉又饥飡者于将获所欲则悦情注心饱满之后释然疏之或有厌恶然则荣华酒色有可疏之时蚺蛇珍于越土中国遇而恶之黼黻贵于华夏裸国得而弃之当其无用皆中国之蚺蛇裸国之黼黻也以大和为至乐则荣华不足顾也以恬澹为至味则酒色不足钦也茍得意有地俗之所乐皆粪土耳何足恋哉今谈者不覩至乐之情甘减年残生以从所愿此则李斯背儒以殉一朝之欲主父发愤思调五鼎之味耳且鲍肆自玩而贱兰茝犹海鸟对太牢而长愁文侯闻雅乐而塞耳故以荣华为生具谓济万世不足以喜耳此皆无主于内借外物以乐之外物虽丰哀亦备矣有主于中以内乐外虽无钟鼔乐已具矣故得志者非轩冕也至乐者非充屈也得失无以累之耳且父母有疾在困而瘳则忧喜并用矣由此言之不若无喜可知也然则乐岂非至乐耶故顺天和以自然以道徳为师友玩隂阳之变化得长生之永久任自然以托身并天地而不朽者孰享之哉养生有五难名利不灭此一难也喜怒不除此二难也声色不去此三难也滋味不絶此四难也神虑转发此五难也五者必存虽心难老口诵至言咀嚼英华呼吸太阳不能不回其操不夭其年也五者无于胸中则信顺日济徳日全不祈喜而有福不求夀而自延此养生大理之所效也然或有行逾曾闵服膺仁义动由中和无甚大之累便谓人理已毕以此自臧而不荡喜怒平神气而欲郤老延年者未之闻也或抗志希古不荣名位因自高于驰鹜或运智御世不婴祸故以此自贵此于用身甫与乡党鲵齿耆年同耳以言存生盖阙如也或弃世不羣志气和粹不絶谷茹芝无益于短期矣或琼糇既储六气并御而能含光内观凝神复朴栖心于冥之崖含气于莫大之涘者则有老可却有年可延也凡此数者合而为用不可相无犹辕轴轮辖不可一乏于舆也然人皆偏见各备所患单豹以营内致毙张毅以趣外失中齐以诫济西取败秦以备戎狄自穷此皆不兼之祸也积善履信世屡闻之慎言语节饮食学者识之过此以徃莫之或知请以先觉语将来之觉者  

声无哀乐论  

有秦客问于东野主人曰闻之前论曰治世之音安以乐亡国之音哀以思夫治乱在政而音声应之故哀思之情表于金石安乐之象形于管也又仲尼闻韶识虞舜之徳季札听知众国之风斯已然之事先贤所不疑也今子独以为声无哀乐其理何居若有嘉讯今请闻其説主人应之曰斯义久滞莫肯拯救故念【`或作令`】厯世滥于名实今防啓导将言其一隅焉夫天地合徳万物贵生寒暑代徃五行以成故章为五色发为五音音声之作其犹臭味在于天地之间其善与不善虽遭遇浊乱其体自若而不变也岂以爱憎易操哀乐改度哉及宫商集化声音克谐此人心至愿情欲之所钟古人知情不可恣欲不可极因其所用每为之节使哀不至伤乐不至淫斯其大较也然乐云乐云钟皷云乎哉哀云哀云哭泣云乎哉因兹而言玉帛非礼敬之实歌舞非悲哀之主也何以明之夫殊方异俗歌哭不同使错而用之或闻哭而欢或听歌而感然而哀乐之情均也今用均一之情而发万殊之声斯非音声之无常哉然声音和比感人之最深者也劳者歌其事乐者舞其功夫内有悲痛之心则激切哀言言比成诗声比成音杂而咏之聚而听之心动于和声情感于苦言嗟叹未絶而泣涕流涟矣夫哀心藏于苦心之内遇和声而后发和声无象而哀心有主夫以有主之哀心因乎无象之和声其所觉悟惟哀而己岂复知吹万不同而使其自已哉风俗之流遂成其政是故国史明政教之得失审国风之盛衰吟咏情性以讽其上故曰亡国之音哀以思也夫喜怒哀乐爱憎惭惧凡此八者生民所以接物传情区别有属而不可溢者也夫味以甘苦为称今以甲贤而心爱以乙愚而情憎则爱憎宜属我而贤愚宜属彼也可以我爱而谓之爱人我憎而谓之憎人所喜则谓之喜味所怒则谓之怒味哉由此言之则内外殊用彼我异名声容自当以善恶为主则无闗于哀乐哀乐自当以情感则无系于声音名实俱去则尽然可见矣且季子在鲁采诗观礼以别风雅岂徒任声以决臧否哉又仲尼闻韶叹其一致是以咨嗟何必因声以知虞舜之徳然后叹美耶今麤明其一端亦可思过半矣秦客难曰八方异俗歌哭万殊然其哀乐之情不得不见也夫心动于中而声出于心虽托之于他音寄之于余声善听察者要自觉之不使得过也昔伯牙理琴而钟子知其所志人撃磬而子产识其心哀鲁人晨哭而顔渊审其生离夫数子者岂复假智于常音借验于曲度哉心戚者则形为之动情悲者则声为之哀此自然相应不可得逃惟神明者能精之耳夫能者不以声众为难不能者不以声寡为易今不可以未遇善听而谓之声无可察之理见方俗之多变而谓声音无哀乐也又云贤不宜言爱愚不宜言憎然则有贤然后爱生有愚然后憎成但不当共其名耳哀乐之作亦有由而然此为声使我哀音使我乐也茍哀乐合声更为有实何得名实俱去耶又云季子采诗观礼以别风雅仲尼叹韶音之一致是以咨嗟是何言欤且师襄奉操而仲尼覩文王之容师涓进曲而子野识亡国之音寜复讲诗而后下言习礼然后立评哉斯皆神妙独见不待留闻积日而已综其吉凶矣是以前史以为美谈今子以区区之近知齐所见而为恨无乃诬前贤之识微负夫子之妙察耶主人答曰难云虽歌哭万殊善听察者要自觉之不假智于常音不借验于曲度钟子之徒云云是也此为心悲者虽谈笑鼓舞情欢者虽拊膺咨嗟犹不能御外形以自匿诳察者于疑似也以为就令声音之无常犹谓当有哀乐耳又曰季子听声以知众国之风师襄奉操而仲尼覩文王之容案如所云此为文王之功徳与风俗之盛衰皆可象之于声音声之轻重可移于后世襄涓之巧能得之于将来若然者三皇五帝可不絶于今日何独数事哉若此果然也则文王之操有常度韶武之音有定数不可杂以他变操以余声也则向所谓声音之无常钟子之触类于是乎踬矣若声音无钟子触类其果然耶则仲尼之识微季札之善听固亦诬矣此皆俗儒妄记欲神其事而追为耳欲令天下惑声音之道不言理自尽此而惟使神妙难知恨不遇竒听于当时慕古人而自叹所以大罔后生也夫推类辨物当先求之自然之理理已定然后借古义以明之耳今末得之于心而多恃前言以为谈证自此以徃恐巧厯不能纪又难云哀乐之作犹爱憎之由贤愚此为声使我哀而音使我乐茍哀乐由声更为有实矣夫五色有好丑五声有善恶此物之自然也至于爱与不爱人情之变统物之理惟止于此然皆无豫于内待物而成耳至夫哀乐自以事防先遘于心但因和声以自显发故前论已明其无常今复假此谈以正名号耳不谓哀乐发于声音如爱憎之生于贤愚也然和声之感人心亦犹酒醴之发人情也酒以甘苦为主而醉者以喜怒为用其见欢戚为声发而谓声有哀乐不可见喜怒为酒使而谓酒有喜怒之理也秦客难曰夫观气采色天下之通用也心变于内而色应于外较然可见故吾子不疑夫声音气之激者也心应感而动声从变而发心有盛衰声亦隆杀同见役于一身何独于声便当疑耶夫喜怒章于色诊哀乐亦宜形于声音声音自当有哀乐但闇者不能识之至钟子之徒虽遭无常之声则頴然独见矣今蒙瞽面墙而不悟离娄照秋毫于百寻以此言之则明闇殊然矣不可守咫尺之度而疑离娄之察执中庸之听而猜钟子之聪皆谓古人为妄记也主人答曰难云心应感而动声从变而发心有盛衰声亦隆杀哀乐之情必形于声音钟子之徒虽遭无常之声则頴然独见矣必若所言则浊质之饱首阳之饥卞和之寃伯竒之悲相如之含怒不占之怖秪千变百态使各发一咏之歌同啓数弹之微则钟子之徒各审其情矣尔为听声者不以寡众易思察情者不以大小为异同出一身者期于识之也设使从下则子野之徒亦当复操律鸣管以考其音知南风之盛衰别雅郑之淫正也夫食辛之与甚噱薰目之与哀泣同用出泪使狄牙尝之必不言乐泪甜而哀泪苦斯可知矣何者肌液肉汗踧笮便出无主于哀乐犹簁酒之囊漉虽笮同不同而酒味不变也声俱一体之所出何独当含哀乐之理也且夫咸池六茎大章韶夏此先王之正乐所以动天地感鬼神今必云声音莫不象其体而传其心此必为至乐不可托之于瞽史必须圣人理其管尔乃雅音得全也舜命防撃石拊石八音克谐神人以和以此言之至乐虽待圣人而作不必圣人自执也何者音声有自然之和而无系于人情克谐之音成于金石至和之声得于管弦也夫纎毫自有形可察故离瞽以明闇异功耳若以水济水孰异之哉秦客难曰虽众喻有隐足招攻难然其大理当有所就若葛卢闻牛鸣知其三子为牺师旷吹律知南风不竞楚师必败羊舌母听闻儿啼而审其丧家凡皆数事皆效于上世是以咸见録载推此而言则盛衰吉凶莫不存乎声音矣今若复谓之诬罔则前言徃记皆为弃物无用之也以言通论未之或安若能明其所以显其所由设二论俱济愿重闻之主人答曰吾谓能反三隅者得意而忘言是以前论畧而未详今复烦循环之难敢不自一竭耶夫鲁牛能知牺厯之丧生哀三子之不存含悲经年诉怨葛卢此为心与人同异于兽形耳此又吾之所疑也且牛非人类无道相通若谓鸟兽皆能有言葛卢受性独晓之此为称其语而论其事犹译传异言耳不为考声音而知其情则非所以为难也若谓知者为当触物而达无所不知今且先议其所易者请问圣人卒入胡域当知其所言否乎难者必曰知之知之之理何以明之愿借子之难以立鉴识之域或当与闗接识其言耶将吹律鸣管校其音耶观气采色知其心耶此为知心自由气色虽自不言犹将知之知之之道可不待言也若吹律校音以知其心假令心志于马而误言鹿察者固当由鹿以马也此为心不系于所言言或不足以证心也若当闗接而知言此为孺子学言于所师然后知之则何贵于聪明哉夫言非自然一定之物五方殊俗同事异号举一名以为摽识耳夫圣人穷理谓自然可防无微不照理蔽则虽近不见故异域之言不得强通推此以徃葛卢之不知牛鸣得不信乎又难云师旷吹律知南风不竞楚多死声此又吾之所疑也请问师旷吹律之时楚国之风耶则相去千里声不足达若正识楚国来入律中耶则楚南有吴越北有梁宋苟不见其原奚以识之哉凡隂阳愤激然后成风气之相感触地而发何得发楚庭来入晋乎且又律吕分四时之气耳时至而气动律应而灰移皆自然相待不假人以为用也上生下生所以均五声之和叙刚柔之分也然律有一定之声虽冬吹中吕其音自满而无损也今以晋人之气吹无韵之律楚风安得来入其中与为盈缩耶风无形声与律不通则校理之地无取于风律不其然乎岂独师旷多识博物自有以知胜败之形欲固众心而托以神微若伯常骞之许景公夀哉又难云羊舌母听闻儿啼而审其丧家复请问何由知之为神心独悟闇语而当耶尝闻儿啼若此其大而恶今之啼声似昔之啼声故知其丧家耶若神心独悟闇语之当非理之所得也虽曰听啼无取验于儿声矣若以尝闻之声为恶故知今啼当恶此为以甲声为度以校乙之啼也夫声之于音犹形之于心也有形同而情乖貌殊而心均者何以明之圣人齐心等徳而形状不同也茍心同而形异则何言乎观形而知心哉且口之激气为声何异于籁籥纳气而鸣耶啼声之善恶不由儿口吉凶犹琴瑟之清浊不在操者之工拙也心能辩理善谈而不能令籁籥调利犹瞽者能善其曲度而不能令器必清和也器不假妙瞽而良籥不因慧心而调然则心之与声明为二物二物之诚然则求情者不留观于形貌揆心者不听观于声音也察者欲因声以知心不亦外乎今晋母未得之于老成而専信昨日之声以证今日之啼岂不误中于前世好竒者从而称之哉秦客难曰吾闻败者不羞走所以全也吾心未厌而言难复更从其余今平和之人听筝笛琵琶则形躁而志越闻琴瑟之音则听静而心闲同一器之中曲用毎殊则情随之变奏秦声则叹羡而慷慨理齐楚则情一而思専肆姣弄则欢放而欲惬心为声变若此其众茍躁静由声则何为限其哀乐而但云至和之声无所不感托大同于声音归众变于人情得无知彼不明此哉主人答曰难云琵琶筝笛令人躁越又云曲用每殊而情随之变此情所以使人常感也琵琶筝笛间促而声高变众而节数以高声御数节故更形躁而志越犹铃铎警耳钟鼓骇心故闻鼓鞞之音思将帅之臣盖以声音有大小故动人有猛静也琴瑟之体闻辽而音埤变希而声清以埤音御希变不虚心静听则不尽清和之极是以听静而心闲也夫曲用不同亦犹殊器之音耳齐楚之曲多重故情一变妙故思専姣弄之音挹众声之美防五音之和其体赡而用博故心侈于众理五音防故欢放而欲惬然皆以单复高埤善恶为体而人情以躁静而容端此为声音之体尽于舒疾情之应声亦止以躁静耳犬曲用每殊而情之处变犹滋味异美而口辄识之也五味万殊而大同于美曲变虽众亦大同于和美有甘和有乐然随曲之情尽于和域应美之口絶于甘境安得哀乐于其间哉然人情不同自师所解则发其所怀若言平和安乐正等则无所先发故终得躁静若有所发则是有主于内不为平和也以此言之躁静者声之功也哀乐者情之主也不可见声有躁静之应因谓哀乐皆由声音也且声音虽有猛静猛静各有一和和之所感莫不自发何以明之夫防宾盈堂酒酣奏琴或忻然而欢或惨尔而泣非进哀于彼导乐于此也其音无变于昔而欢慽并用斯非吹万不同耶夫惟无主于喜怒无主于哀乐故欢慽俱见若资偏固之音含一致之声其所发明各当其分则焉能兼御众理总发众情耶由是言之声音以平和为体而感物无常心志以所俟为主应感而发然则声之与心殊涂异轨不相经纬焉得染太和于欢慽缀虚名于哀乐哉秦客难曰论云猛静之音各有一和和之所感莫不自发是以酒酣奏琴而欢慽并用此言偏并之情先积于内故怀欢者值哀音而发内慽者遇乐声而感也夫音声自当有一定之哀乐但声化迟缓不可仓卒不能对易偏重之情触物而作故令哀乐同时而应耳虽二情俱见则何损于声音有定理耶主人答曰难云哀乐自有定声但偏重之情不可卒移故怀慽者遇乐声而哀耳即如所言声有定分假使鹿鸣重奏是乐声也而令慽者遇之虽声化迟缓但当不能使变令欢耳何得更以哀耶犹一爝之火虽未能温一室不宜复增其寒矣夫火非隆寒之物乐非增哀之具也理高堂而欢慽并用者真主和之发滞导情故令外物所感得自尽耳难云偏重之情触物而作故令哀乐同时而应耳夫言哀者或见几杖而泣或覩舆服而悲徒以感人亡而物存痛事显而形潜其所以防之皆自有由不为触地而生哀当席而泪出也今见几杖以致感听和声而流涕者斯非和之所感莫不自发也秦客难曰论云酒酣奏琴而欢慽并用欲通此言故答以偏情感物而发耳今且隐心而言明之以成效夫人心不欢则慽不慽则欢此情志之大域也然泣是慽之伤笑是欢之用盖闻齐楚之曲者惟覩其哀涕之容而未曾见笑噱之貌此必齐楚之曲以哀为体故其所感皆应其度量岂徒以多重而少变则致情一而思専耶若诚能致泣则声音之有哀乐断可知矣主人答曰虽人情感于哀乐哀乐各有多人又哀乐之极不必同致也夫小哀容坏甚悲而泣哀之方也小懽顔悦至乐心愉乐之理也何以明之夫至亲安豫则恬若自然所自得也及在危急仅然后济则抃不及儛由此言之儛之不若向之自得岂不然哉至夫笑噱虽出于懽情然自然应声之具也此为乐之应声以自得为主哀之应感以垂涕为故垂涕则形动而可觉自得则神合而无忧是以观其异而不识其同别其外而未察其内耳然笑噱之不显于声音岂独齐楚之曲耶今不求乐于自得之域而以无笑噱谓齐楚体哀岂不知哀而不识乐乎秦客问曰仲尼有言移风易俗莫善于乐即如所论凡百哀乐皆不在声即移风易俗果以何物耶又古人慎靡靡之风抑慆耳之声故曰放郑声逺佞人然则郑卫之音撃鸣球以协神人敢问郑雅之体隆弊所极风俗移易奚由而济幸重闻之以悟所疑主人应之曰夫言移风易俗者必承哀弊之后也古之王者承天理物必崇简易之教御无为之治君静于上臣顺于下化潜通天人交泰枯槁之类浸育灵液六合之内沐浴鸿流荡涤尘垢羣生安逸自求多福黙然从道怀忠抱义而不觉其所以然也和心足于内和气见于外故歌以叙志儛以宣情然后文之以采章昭之以风雅播之以八音感之以太和导其神气养而就之迎其性情致而明之使心与理相顺和与声相应合乎防通以济其美故凯乐之情见于金石含光大显于音声也若以徃则万国同风芳荣齐茂馥如秋兰不期而信不谋而成穆然相爱犹舒锦防而粲炳可观也大道之隆莫盛于兹太平之业莫显于此故曰移风易俗莫善于乐乐之为体以心为主故无声之乐民之父母也至八音防谐人之所悦亦总谓之乐然风俗移易不在此也夫音声和比人情所不能已者也是以古人知情之不可放故抑其所遁知欲之不可絶故因其所自为可奉之礼制可导之乐口不尽味乐不极音揆终始之宜度贤愚之中为之检则使逺近同风用而不竭亦所以结忠信着不迁也故乡校庠塾亦随之变丝竹与爼豆并存羽毛与揖让俱用正言与和声同发使将听是声也必闻此言将观是言也必崇此礼礼犹宾主升降然后酧酢行焉于是言语之节声音之度揖让之仪动止之数进退相须共为一体君臣用之于朝庶士用之于家少而习之长而不怠心安志固从善日迁然后临之以敬持之以久而不变然后化成此又先王用乐之意也故朝宴聘享嘉乐必存是以国史采风俗之盛衰寄之乐工宣之管使言之者无罪闻之者足以自诫此又先王用乐之意也若夫郑声是音声之至妙妙音感人犹美色惑志耽槃荒酒易以丧业自非至人孰能御之先王恐天下流而不反故具其八音不渎其声絶其太和不穷其变捐窈窕之声使乐而不淫犹大羮不和不极勺药之味也若流俗浅近则声不足悦又非所欢也若上失其道国丧其纪男女奔随婬荒无度则风以此变俗以好成尚其所志则羣能肆之乐其所习则何以诛之托于和声配而长之诚动于言心感于和风俗一成因而名之然所名之声无甚于淫邪也淫之与正同乎心雅郑之体亦足以观矣  

难宅无吉凶摄生论  

夫神祗遐逺吉凶难明虽中人自竭莫得其端而易以感道故夫子寝答于来问终慎神怪而不言是以古人显仁于物藏用于身知其不可众所共非故隐之彼非所明也吾无意于庶防而足下师心陋见断然不疑繋决如此足以独断思省来论防多不通谨因来言以生此难方推金木未知所在莫有食治世无自理之道法无独善之术茍非其人道不虚行礼乐政刑经常外事犹有所疏况乎幽微者耶纵欲辨明神微祛惑起滞立端以明所由而断以检其要乃为明微若但撮提羣愚【`缺`】　蚕种忿而弃之因谓无隂阳吉凶之理得无似噎而怨粒稼溺而责舟檝者耶论曰百年之宫不能令殇子夀孤逆魁冈不能令彭祖夭又曰许负之相条侯英布之黥而后王皆性命也应曰此为命有所定夀有所在祸不可以智逃福不可以力致英布畏痛卒罹刀锯亚夫忌馁终有饿患万物万事凡所遭遇无非相命也然唐虞之世命何同延长平之卒命何同短此吾之所疑也即如所论虽慎若曾顔不得免祸恶若桀跖故当昌炽吉凶素定不可推移则古人何言积善之家必有余庆履信思顺自天祐之必积善而后福应信着而后祐来犹罪之招罚功之致赏也茍先积而后受报事理所得不为闇自遇之也若皆谓之是相此为决相命于行事定吉凶于知力恐非本论之意此又吾之所疑也又云多食不消必须黄丸茍命自当生多食何畏而服良药若谓服药是相之所一宅岂非是一耶若谓虽命犹当须药自济何知相不须宅以自辅乎若谓药可论而宅不可説恐天下或有説之者矣既曰夀夭不可求甚于贵贱而复曰善求夀强者必先知灾疾之所自求然后可防也然则夀夭果可求耶不可求也既曰彭祖七百殇子之夭皆性命自然而复不知防疾致夀去夭求实于虚故性命不遂此为夀夭之来生于用身性命之遂得于善求然则夭短者何得不谓之愚夀延者何得不谓之智茍夀夭成于愚智则自然之命不可求之论奚所措之凡此数者亦雅论之矛楯矣论曰専气致柔少私寡欲直行情性之所宜而合养生之正度求之于怀抱之内而得之矣又曰善养生者和为尽矣诚哉斯言匪谓不能但谓全生不尽此耳夫危邦不入所以避乱政之害重门撃柝所以避狂暴之灾居必爽垲所以逺风毒之患凡事之所患能为害者此未足以尽其数也安在守一和而可以为尽乎夫専静寡欲莫若单豹行年七十而有童孺之色可谓柔和之用矣而一旦为虎所食岂非恃内而忽外耶若谓豹相正当给虎虽智不免则寡欲何益而云养生可得若单豹以未尽善而致灾则辅生之道不止于一和茍合未足保生则外物之为患者吾未知其所齐矣论曰师占成居则有验使造新则无徴请问占成居而有验者为但占墙屋耶占居者之吉凶耶若占居者而知盛衰此自占人非占成居也占成居而知吉凶此为宅自有善恶而居者从之则当吉之人受灾于凶宅妖逆无道获福于吉居尔为吉凶之致惟宅而己更令由人也新便无徴耶若吉凶故当由人则虽成居何得而云有验耶若此果可占耶不可占耶果有宅耶其无宅也论曰宅犹卜筮可以知吉凶而不能为吉凶也应曰此相似而不同卜者吉凶无豫待物而应将来之地也相宅不问居者之贤愚惟观已然有传者己成之形也犹覩龙顔而知当贵见纵理而知饿死然各有由不为闇中也今见其同于得吉凶因谓相宅与卜不异此犹见琴而谓之箜篌非但不知琴也纵如论宅与卜同但能知而不能为则吉凶已成虽知何益卜与不卜了无所在而古人将有为必曰问之筮吉以定所由差此岂徒也哉此复吾之所疑也武王营周则云考卜惟王宅是镐京周公迁邑乃卜涧瀍终惟洛食又曰卜其宅兆而安厝之古人修之于昔如彼足下非之于今如此不知谁定可从论曰为三公宅而愚民必不为三公可知也或曰愚民必不得久居公侯宅然则果无宅也应曰不谓吉宅能独成福但谓君子既有贤才又卜其居复顺积徳乃享元吉犹夫良农既怀善艺又择沃土复加耘耔乃有盈仓之报耳今见愚民不能得福于吉居便谓宅无善恶何异覩种田之无十千而谓田无壤塉耶良田虽美而稼不独茂卜宅虽吉而功不独成相须之理诚然则宅之吉凶未可惑也今信徴祥则弃人理之所宜守卜相则絶隂阳之吉凶持知力则忘天道之所存此何异识时雨之生物因垂拱而望嘉谷乎是故疑怪之论生偏是之议兴所托不一乌能相通若夫兼而善之者得无半非冢宰耶论曰时日谴祟古盛王无之季王之所好听此言善矣顾其不尽然汤祷桑林周公秉圭不知是谴祟非也吉日惟戊既伯既祷不知是时日非也此皆足下家事先师所立而一朝背之必若汤周未为盛王幸更详之又当知二贤何如足下耶论曰贼方至以疾走为务食不消以黄丸为先子徒知此为贤于安须更与求乞胡而不知制贼病于无形事功幽而无跌也夫救火以水虽自多于抱薪而不知曲突之先物矣况乎天下微事言所不能及数所不能分是以古人存而不论神而明之遂知来物故能独观于万物之前収功于大顺之后百姓谓之自然而不知所以然若此岂常理之所逮耶今形象着明有数者犹尚滞之天地广逺品物多方智之所知未若所不知者众也今执辟谷之术谓养生已备至理已尽驰心极观齐此而还意所不及皆谓无之欲据所见以定古人之所难言得无似蟪蛄之议氷耶欲以所识而定古人之所弃得无似戎人问布于中国覩麻种而不事耶吾怯于専断进不敢定祸福于卜相退不敢谓家无吉凶也  

答释难宅无吉凶摄生论  

夫先王垂训开端中人言之所树贤愚不违事之所由古今不忒所以致教也若机神妙不言之化自非至精孰能与之故善求者观物于微触类而长不以已为度也按如所论甚有则愚甚无则诞今使小有便得不愚耶了无乃得离之也若小有则不愚吾未知小有其限所止也若了无乃得离之则甚无者无为谓之诞也又曰私神立则公神废然则恶夫私之害公邪之伤正不为无神也向墨子立公神之情状不甚有之説使董生托正忌之涂执不甚无之言二贤雅趣可得合而一两无不失耶今之所辨欲求实有实无以明自然不诡持论有工拙议教有精粗也防雅论之指谓河洛不诚借助鬼神故为之宗庙以神其本不答子贡以求其然则足下得不为托心无鬼而齐契于董生耶而复显古人之言惧无鬼之弊貌与情乖立从公废私之论欲弥缝两端使不愚不诞两讥董墨谓其中央可得而居恐辞辨虽巧难可俱通又非所望于覈论也故吾谓古人合徳天地动应自然经世所立莫不有徴岂匿设宗庙以期后嗣空借鬼神以誷将来耶足下将谓吾与墨不殊今不辞同有鬼但不偏守一区明所当然使人鬼同谋幽明并济亦所以求衷所以为异耳论曰钧疾而祷不同故于臣弟则周公请命亲其身则尼父不祷所谓礼为情貌者也难曰若于臣子则宜修情貌未闻舜禹有请君父也若于身则否未闻武王阏祷之命也汤祷桑林复为君父耶推此而言宜以祷为益则汤周用之祷无所行则孔子不请此其殊涂同归随时之义也又曰时日先王所以诫不怠而劝从事足下前论云时日非盛王所有故吾问惟戊之事今不答惟戊果是非而曰所诫劝此复两许之言也纵令惟戊尽于诫劝寻论按名当言有日耶无日耶又曰俗之时日顺妖忌而逆事理按此言以恶夫妖逆故去之未为盛王了无日也夫时日用于盛世而来代袭以妖惑犹先王制雅乐而季世继以淫哇也今愤妖忌因欲去日何异恶郑卫而灭韶武耶不思其本见其所弊辄疾而欲除得不为遇噎溺而迁怒耶足下既已善卜矣乾坤有六子支干有刚柔统以隂阳错以五行故吉凶可得而时日是其所由故古人顺之焉有善其流而恶其源者吾未知其可也至于河洛宗庙则谓匿而不信类祃祈祷则谓伪而无实时日刚柔则谓假以为劝此圣人専造虚诈以欺天下匹夫之谅且犹耻之今议古人得无不可乃尔也凡此数事犹陷于诬妄冡宅之见伐不亦宜乎前论曰若许负之相条侯英布之黥而后王一栏之羊宾至而有死者性命之自然也今论曰隆凖龙顔公侯之相不可假求此为相命自有一定相所当成人不能坏相所当败智不能救陷常生于众险虽可惧而无患抑当贵于厮养虽辱贱而必贵薄姬之困而后昌皆不可为不可求而闇自遇之全相之论必当若此乃一途得通本论不滞耳吾适以信顺为难则便曰信顺者成命之理必若所言命以信顺成亦以不信顺败矣若命之成败取足于信顺故是吾前难夀天成于愚智耳安得有性命自然也若信顺果成相命请问亚夫由防恶而得饥英布修何徳以致王生羊积防善以获存死者负何罪以逢灾耶既持相命复惜信顺欲饰二论使得并通恐似矛楯无俱立之势非辩言所能两济也论曰论相命当辨有无无疑众寡茍一人有命则长平皆一矣又曰知命者不立岩墙之下吾谓知命者当无所不顺乃畏岩墙知命有在立之何惧若岩墙果能有害不择命之长短则知与不知立之有祸避之无患也则何知白起非长平之岩墙而云千万皆命无疑众寡耶若谓长平虽同于岩墙故是相命宜值之则命所当至期于必然不立之诫何所施耶若此果有信也此复吾之所疑也又曰长平不得系于命将系宅耶则唐虞之世宅何同吉本疑前论无非相命故借长平之异同以难相命之必然广求异端以明事理岂必吉宅以质之耶又前论已明吉宅之不独行今空抑此言欲以谁难又曰长平之卒宅何同凶茍大同足嫌足下愚于吾也适至守相便言千万皆一校以至理负情之对于是乎见既虚立吉宅求而无获欲救相命而情以难显故云如此可谓善战矣论曰卜之尽盖理所以成相命者也此复吾所疑矣前论以相命为主而防益以信顺此一离娄也今复以卜成之成命之具三而犹不知相命竟须防个为足也若惟信顺于理尚少何以谓成命之理耶若是相济则卜何所补于卜复曰成命耶请问卜之成命使单豹行卜知将有虎灾则隐居深宫严备自卫若虎犹及之为卜无所益也何云成相耶若谓豹卜而得脱本无厄虎相也卜为妄语矣若谓凡有命皆当由卜乃成则世有终身不卜者皆失相夭命耶若谓卜亦相也然则卜是相中一物也安得云以成相耶若此不知卜筮故当与相命通相成为不当各自行也论曰无故而居可占犹龙顔可相也设为吉宅而后居以幸福报无异假顔凖而望公侯也然则人实徴宅非宅制人也按如所言无故而居可占者必谓当吉人之暝目而前推遇任命以闇营宅自然遇吉也然则岂独吉人凡有命者皆可以闇动而自得正是前论命自然不可增减者也骤以可为之信顺卜筮成不可增减之命矣奚独禁可为之宅不尽相命惟有闇作乃是真宅耶若瞑目可以得相开目亦无所加也智者愈当职之周公营居何故踌躇于涧瀍问筮而食洛耶若筮果有助于为宅则知闇作可有不尽善之理矣茍闇作有不尽则不闇岂非求之术耶若必谓筮不能尽相于闇徃想亦不失相于考卜也则卜与不卜为与不为皆期于自得自得茍全则善占者所遇当识何得无故则能知有故则不知也然贞宅之异假顔贵夫无故识之贞宅之与设为其形不同以功成俱是吉宅也但无故为贞宅授吉于闇遇设为减福于用知尔然则吉凶之形果自有理可以为故而得故前论有占成之验也然则占成之形何以言之必遂逺近得宜堂帘有制坦然殊观可得而别利人以福故谓之吉害人以祸故谓之凶但公侯之相闇与吉防尔然则宅与性命虽各一物犹农夫良田合而成功也设公侯迁后方乐其吉而徃居之吉宅岂选能而后纳择善而后福哉茍宅无情于择贤不惜吉于设为则屋不辞人田不让耕其所以为吉凶薄厚何得不均前吉者不求而遇后闻吉而徃同于居吉宅而有求与不求矣何言诞而不可为也由是言之非从人而徴宅亦成人明矣若挟顔状则英布黥相不减其贵隆凖见劓不减公侯之标是知顔凖是公侯之标识非所以为公侯质也故标识者非公侯质也吉名宅宇与吉者宅实也无吉徴而自宅以徴假见难可也若以非质之标识难有徴之吉宅此吾所不敢许也子阳无质而镂其掌即知当自长耳巨君簒宅而运其魁即偏恃之福非所以为难也至公侯之命禀之自然不可陶易宅是外物方圆由人有可为之理犹西施之洁不可为而西施之服可为也黼黻芳华所以助夫吉宅而家所以成相故世无人方而有卜宅是以知人宅不可相喻也安得以不可作之人絶可作之宅耶至刑徳皆同此一家非本论占成居而得吉凶者也且先了此乃议其余论曰猎夫从林所遇或禽或虎虎凶禽吉卜者筮而知之非能为安知所言地之善恶犹禽吉虎凶猎夫先筮故择而从禽如择居故避凶而从吉吉地虽不可为而可择处犹禽虎虽不可变而可择从茍卜筮所以成相虎可卜而地可择何为半信而半不信耶又云地之吉凶有若禽虎不得宫姓则无害商则为灾也案此为怪所不解而以为难似未察宫商之理也虽此理之吉而或长于养宫短于毓商犹良田虽美而稼有所宜何以言之人姓有五音五行有相生故同姓不昏恶不殖也人诚有之地亦宜然故古人仰凖隂阳俯协刚柔中识性理使三才相善同防于大通所以穷理而尽物宜也夫同声相应同气相求自然之分也音不和则比不动声同则虽逺相应此事虽着而犹莫或识茍有五音各有宜土气有相生则人宅犹禽虎之类岂可见宫商之不同而谓之地无吉凶也论曰天下或有能説之者子而不言谁与能之难曰足下前论以云有能占成居者此即能説之矣故吾曰天下当有能者今不求之于前论而复责吾难之于能言亦当知冡宅有吉凶也又曰药之已病为一也实而宅之吉凶为一也诬既曰成居可占而复曰诬耶药之已病其验又见故君子信之宅之吉凶其报賖遥故君子疑之今若以交賖为虚财恐所以求物之地鲜矣吾见沟浍不疑江海之大覩丘陵则知有泰山之高也若守药则弃宅见交则非賖是海人所以终身无山山客曰无大鱼也论曰智之所知未若所不知不可妄论也难曰智所不知相必亦未知也今暗许便多于所知者何耶必生于本谓之无而彊以验有也彊有之验将不盈于数矣而并所成验者谓之多于所知耳茍知然果有未还之理不因见求隐防论究绪由子辰而得夘未夫防端之理犹猎师以得禽也纵使防迹时有无获然得禽曷尝不由之哉今吉凶不先定则谓不可求何异鸟兽不期则不敢讯举气未足坐守无根也由此而言探颐索隐何谓为妄  

难自然好学论  

夫民之性好安而恶危好逸而恶劳故不扰则其愿得不逼则其志从洪荒之世大朴未亏君无文于上民无竞于下物全理顺莫不自得饱则安寝饥则求食怡然鼓腹不知为至徳之世也若此则安知仁义之端礼律之文及至人不存大道陵迟乃始作文墨以传其意区别羣物使有类族造立仁义以婴其心制其名分以检其外劝学讲文以神其教故六经纷错百家繁炽开荣利之途故奔骛而不觉是以贪生之禽食园池之梁菽求安之士乃诡志以从俗操笔执瓢足容苏息积学明经以代稼穑是以困而后学学以致荣计而后习好而习成有似自然故令吾子谓之自然耳推其原也六经以抑引为主人性以从欲为欢抑引则违其愿从欲则得自然然则自然之得不由抑引之六经全性之本不须犯情之礼律故仁义务于理伪非养真之要术亷让生于争夺非自然之所出也由是言之则鸟不毁以求驯兽不羣而求畜则人之真性无为正当自然躭此礼乐矣论又云嘉肴珍膳虽所未尝尝必美之适于口也处在闇室覩烝烛之光不教而悦得于心况以长夜之防得照太阳情变鬰陶而发其蒙虽事以末来情以本应则无损于自然好学难曰夫口之于甘苦身之于痛痒感物而动应事而作不须学而后能不待借而后有此必然之理吾所不易也今子以必然之理喻未必然之好学则恐似是而非之议学如一粟之论于是乎在也今子立六经以为凖仰仁义以为主以规矩为轩冕以讲论为哺乳由其涂则通乖其路则滞游心极视不覩其外终年驰骋思不出位聚族献议唯学为贵孰书摘句俛仰咨嗟使服膺其言以为荣华故吾子谓六经为太阳不学为长夜耳今若以讲堂为丙舎以诵讽为鬼语以六经为芜秽以仁义为臰腐覩文籍则目瞧修揖让则变伛袭章服则转筋谭礼典则齿龋于是兼而弃之与万物为更始则吾子虽好学不倦犹将阙焉则向之不学未必为长夜六经未必为太阳也俗语曰乞儿不辱马医若遇上有无文之始可不学而获安不勤而得志则何求于六经何欲于仁义哉以此言之则今之学者岂不先计而后学茍计而后动则非自然之应也子之云云恐故得菖蒲葅耳  

明胆论  

有吕子者精义味道研覈是非以为人有胆可无明有明便有胆矣嵇先生以为明胆殊用不能相生论曰夫元气陶铄众生禀焉赋受有多少故才性有昬明惟至人特钟纯美兼周外内无不毕备降此已徃盖阙如也或明于见物或勇于决断人情贪亷各有所止譬诸草木区以别矣兼之者博于物偏受者守其分故吾谓明胆异气不能相生明以见物胆以决断専明无胆则虽见不断専胆无明则违理失机故子家软弱陷于弑君左师不断见逼华臣皆智及之而决不行也此理坦然非无疑滞故畧举一隅想不重疑  

吕子曰敬览来论可谓海亦不加者矣析理贵约而尽情何尚浮秽而迂诞哉今子之论乃引浑元以为喻何辽辽而坦谩也故直答以人事之切要焉汉之贾生陈切直之防奋危言之至行之无疑明所察也忌鵩作赋暗所惑也一人之胆岂有盈缩乎盖见与不见故行之有果否也子家左师皆愚惑浅弊明不彻达故惑于瞹昧终丁祸害岂明见照察而胆不断乎故霍光怀沉勇之气履上将之任战乎王贺之事延年文生夙无武称陈义奋辞胆气凌云斯其验欤及于期授首陵母伏劒明果之畴若此万端欲详而载之不可胜言也况有覩夷涂而无敢投足阶云路而疑于迄泰清者乎若思弊之伦为能自托幽昧之中弃身陷阱之间如盗跖窜身于虎吻穿窬先首于沟渎而暴虎冯河果敢之类则能有之是以余谓明无胆无胆能偏守易了之理不在多喻故不逺引繁言若未反三隅犹复有疑思承后诲得一骋辞  

夫论理性情折引异同固防所受之终始推气分之所由顺端极末乃不悖耳今子欲弃置浑元捃摭所见此为好理纲目而恶持纲领也本论二气不同明不生胆欲极论之当令一人播无刺讽之胆而有见事之明故当有不果之害非中人血气无之而复资之以明二气存一体则明能运胆贾谊是也贾谊明胆自足相经故能济事谁言殊无胆独任明以行事者乎子独自作此言以合其论也忌鵩闇惑明所不周何害于胆乎明既以见物胆能行之耳明所不见胆当何断进退相扶可谓盈缩就如此言贾生陈防明所见也忌鵩作赋闇所惑也尔为明彻于前而闇惑于后有盈缩也茍明有进退胆亦何为不可偏乎子然霍光有沉勇而战于废王有所挠也而子言一人胆岂有盈缩此则是也贾生闇鵩明有所塞也光惧废立勇有所挠也夫惟至能无所亏耳茍自非若此谁无弊损乎但当总有无之大畧而致论之耳夫物以实见为主延年奋发勇义凌云此则胆也而云夙无武称此为信宿称而疑成事也延年处议明所见也壮气腾厉勇之决也此足以观矣子又曰言明无胆无胆能偏守案子之言此则有専胆之人亦为胆特自一气矣五才存体各有所生明以阳曜胆以隂凝岂可为有阳而生隂可无阳耶虽相须以合徳要自异气也凡余杂説于期陵母暴虎云云万言致一欲以何明耶幸更详思不为辞费而己矣  

管蔡论  

或问曰案记管蔡流言叛戾东都周公征讨诛以凶逆顽恶显著流名千里且明父圣兄曾不鉴凶愚于防稚觉无良之子弟而乃使理乱殷之弊民显荣爵于藩国使恶积罪成终遇祸害于理不通心无所安愿闻其説答曰善哉子之问也昔文武之用管蔡以实周公之诛管蔡以权权事显实事沇【`一作沉`】故令时人全谓管蔡为顽凶方为吾子论之夫管蔡皆服教殉义忠诚自然是以文王列而显之发旦二圣举而任之非以情亲而相私也乃所以崇徳礼贤济殷弊民绥辅武庚以兴顽俗功业有绩故旷世不废名冠当时列为藩臣逮至武卒嗣诵防冲周公践政率朝诸侯思光前载以隆王业而管蔡服教不达圣权卒遇大变不能自通忠疑乃心思在王室遂乃抗言率众欲除国患翼存天子甘心毁旦斯乃愚诚愤发所以徼福也成王大悟周公显复一化齐俗义以断恩虽内信如心外体不立称兵叛乱所惑者广是以隐忍授刑流涕行诛示以赏罚不避亲戚荣爵所显必钟盛徳戮挞所施必加有罪斯乃为教之正今之朝议管蔡虽怀忠抱诚要为罪诛罪诛己显不得复理内必幽伏罪恶遂章幽章之路大殊故令奕世未防发起然论者诚名信行便以管蔡为恶不知管蔡之恶乃所以令三圣为不明也若三圣未为不明则圣不佑恶而任顽凶不容于时世则管蔡无取私于父兄而见任必以忠良则二叔故为淑善矣今若本三圣之用明思显授之实理推忠贤之闇权论为国之大纪则二叔之良乃显三圣之用也以流言之故有縁周公之诛是矣且周公居摄邵公不悦推此言则管蔡怀疑未为不贤而忠贤可不达权三圣未为用恶而周公不得不诛若此三圣所用信良周公之诛得宜管蔡之心见理尔乃大义得通外内兼叙无相伐负者则时论亦得释然而大解也  

賛  

原宪賛  

原宪味道财寡义丰栖迟荜门安贱固穷歌自乐体逸心冲进应子贡邈有清风  

襄城童賛【`水经注云黄帝尝遇牧童于襄城之野故稽叔夜賛曰`】  

竒矣难测襄城小童倦游六合来憇兹邦  

司马相如賛  

长卿慢世越礼自放犊鼻居市不耻其状托疾避官蔑此卿相乃赋大人超然莫尚  

许由賛  

许由养神宅于箕阿徳贞体全择日登遐  

井丹賛  

井丹高洁不慕荣贵抗节五王不交非类显讥辇车左右失气披褐长揖义陵羣萃  

琴賛  

惟彼雅器载璞灵山体其徳真清和自然澡以春雪澹若洞泉温乎其仁玉润外鲜  

箴  

太师箴  

浩浩太素阳曜隂凝二仪陶化人伦肇兴厥初防昩不虑不营欲以物开患以事成犯机触害智不救生宗长归仁自然之情故君道自然必托贤明茫茫在昔罔或不寜赫胥既徃绍以皇羲黙静无文太朴未亏万物熙熙不夭不离爰及唐虞犹笃其绪体资易简应天顺矩絺褐其裳土木其宇物或失性惧若在予畴咨熙载终禅舜禹夫统之者劳仰之者逸至人重身弃而不恤故子州称疚石户乘桴许由鞠躬辞长九州先王仁爱愍世忧时哀万物之将頽然后莅之下逮徳衰大道沉沦智恵日用渐私其亲惧物乖离参错擘仁利巧愈竞繁礼屡陈刑教争施夭性丧真季世陵迟继体承资凭尊恃势不友不师宰割天下以奉其私故君位益侈臣路生心竭智谋国不吝灰沉赏罚虽存莫劝莫禁若乃骄盈肆志阻兵擅权矜威纵虐祸防丘山刑本惩暴今以胁贤昔为天下今为一身下疾其上君猜其臣丧乱多国乃殒颠故殷辛不道首缀素旗周朝败度彘人是谋楚灵极暴干谿溃叛晋厉残虐栾书作难主父弃礼鷇胎不宰秦皇荼毒祸流四海是以亡国继踵今古相承丑彼推灭而袭其亡徴初安若山后败如崩临刃振锋悔何所增故居帝王者无曰我尊慢尔徳音无曰我彊肆于骄淫弃彼佞幸纳此遌顔谀言顺耳染徳生患悠悠庶类我控我告唯贤是授何必亲戚顺乃造好民实胥效治乱之原岂无昌教穆穆天子思问其虚心导人兄求谠言师臣司训敢告在前  

诫  

家诫  

人无志非人也但君子用心所欲凖行自当量其善者必拟议而后动若志之所之则口与心誓守死无二耻躬不逮期于必济若心疲体懈或牵于外物或累于内欲不堪近患不忍小情则议于去就议于去就则二心交争二心交争则向所见役之情胜矣或有中道而废或有不成一篑而败之以守则不固以之攻则怯弱与之誓则多违与之谋则善泄临乐则肆情处逸则极意故虽繁华熠熠无结秀之勲终年之勤无一旦之功斯君子所以叹息也若夫申胥之长吟夷齐之全洁展季之执信苏武之守节可谓固矣故以无心守之安而体之若自然也乃是守志之盛者可耳所居长吏但宜敬之而己矣不当极亲密不宜数徃徃当有时其众人又不当宿留所以然者长吏喜问外事或时发举则怨或者谓人所説无以自免也若行寡言慎备自守则怨责之路解矣其立身当清逺若有烦辱欲人之尽命托人之请求当谦辞□谢其素不预此辈事当相谅耳若有怨急心所不忍可外违拒密为济之所以然者上逺宜适之机中絶常人淫辈之求下全束修无玷之称此又秉志之一隅也凡行事先自审其可不差于宜宜行此事而人欲易之当説宜易之理若使彼语殊佳者勿羞折遂非也若其理不足而更以情求来守人虽复云云当坚执所守此又秉志之一隅也不须行小小束修之意气若见穷乏而有可以赈济者便见义而作若人从我欲有所求先自思省若有所损废多于今日所济之义少则当权其轻重而拒之虽复守辱不已犹当絶之然大率人之告求皆彼无我有故来求我此为与之多也自不如此而为轻竭不忍面言彊副小情未为有志也夫言语君子之机机动物应则是非之形着矣故不可不慎若于意不善了而本意欲言则当惧有不了之失且权忍之后视向不言此事无他不可则向言或有不可然则能不言全得其可矣且俗人传吉迟传凶疾又好议人之过阙此常人之议也坐言所言自非高议但是动静消息小小异同但当高视不足和答也非义不言详静敬道岂非寡悔之谓人有相与变争未知得失所在慎勿预也且黙以观之其非行自可见或有小是不足是小非不足非至竟可不言以待之就有人问者犹当辞以不解近论议亦然若防酒坐见人争语其形势似欲转盛便当亟舎去之此将鬬之兆也坐视必见曲直党不能不有言有言必是在一人其不是者方自谓为直则谓曲我者有私于彼便怨恶之情生矣或便获悖辱之言正坐视之大见是非而争不了则仁而无武于义无可当逺之也然大都争讼者小人耳正复有是非共济汗漫难胜可足称哉就不得逺取醉为佳若意中偶有所讳而彼必欲知者若守大不已或刼以鄙情不可惮此小辈而为所引以尽其言今正坚语不知不识方为有志耳自非知旧邻比庶防已下欲请呼者当辞以他故勿徃也外荣华则少欲自非至急终无求欲上美也不须作小小卑恭当大谦裕不须作小小亷耻当全大让若临朝让官临义让生若孔文举求代兄死此忠臣烈士之节凡人自有公私慎勿强知人知彼知我知之则有忌于我今知而不言则便是不知矣若见窃语私议便舎起勿使忌人也或时逼迫强与我共説若其言邪险则当正色以道义正之何者君子不容伪薄之言故也一旦事败便言某甲昔知吾事以宜备之深也凡人私语无所不有宜预以为意见之而走者何哉或偶知其私事与同则可不同则彼恐事泄思害人以灭迹也非意所钦者而来戏调蚩笑人之阙者但莫应从小共转至于不共而勿大氷矜趋以不言答之势不得久行自止也自非所监临相与无他宜适有壶榼之意束修之好此人道所通不须逆也过此以徃自非通穆匹帛之馈车服之赠当深絶之何者常人皆薄义而重利今以自竭者必有为而作鬻货徼欢施而求报其俗人之所甘愿而君子之所大恶也【`阙`】又愦不须离搂强劝人酒不饮自己若人来  

劝已辄当为持之勿诮勿逆也见醉薫薫便止慎不当至困醉不能自裁也  

乐府  

【`诗品云颇似魏文过为峻切讦直露才伤渊雅之致然托论清逺良有鉴裁亦未失高流矣诗谱云人品胸次高自然流出艺苑巵言云诗少渉矜持更不如嗣宗`】  

秋胡行七首  

富贵尊荣忧患谅独多富贵尊荣忧患谅独多古人所惧丰屋蔀家人害其上兽恶网罗惟有贫贱可以无他歌以言之富贵忧患多  

其二  

贫贱易居贵盛难为工贫贱易居贵盛难为工耻佞直言与祸相逢变故万端俾吉作凶思牵黄犬其计莫从歌以言之贵盛难为工【`其计莫从乐府作其莫之从`】  

其三  

劳谦寡悔忠信可久安劳谦寡悔忠信可久安天道害盈好胜者残彊梁致灾多事招祸患欲得安乐独有无愆歌以言之忠信可久安【`害一作恶一无事字愆集作`】  

其四  

役神者弊极欲疾枯役神者弊极欲疾枯顔回短折不及童乌纵体淫恣莫不蚤徂酒色何物今自不辜歌以言之酒色令人枯  

其五  

絶智弃学游心于黙絶智弃学游心于黙遇过而悔当不自得垂钓一壑所乐一国被髪行歌和者四塞歌以言之游心于黙  

其六  

思与王乔椉云游八极思与王乔椉云游八极凌厉五岳忽行万亿授我神药自生羽翼呼吸太和链形易色歌以言之思行游八极  

其七  

徘徊钟山息驾于层城徘徊钟山息驾于层城上防华盖下采若英受道王母遂升紫庭逍遥天衢千载长生歌以言之徘徊于层城  

诗  

幽愤诗【`晋书云东平吕安服康高致康友而善之后安为兄所枉诉以事繋狱辞相证引遂复収康康谨言行一旦缧絏乃作幽愤诗按钟防有憾于康时吕安兄巽奸通安妻巽为大将军长史遂搆诬将害安钟防为大将军所善因劝大将军诛康康又有与吕长悌絶交书甚详其间曰阿都开悟每喜足下有此弟足下许吾不撃都以子父六人为誓吾乃感足下重言慰解都都遂释然何意足下包藏祸心密表撃都今都获罪吾为负之吾之负都由足下之负吾也盖安尝为安致解于其兄兄绐其和密致其罪康悔因为是书与其兄絶交遂牵连入狱幽愤之诗正志其事所以有内负宿心外恧良朋之语魏氏春秋谓吕巽诬其弟安不孝安引康为证康义不负心保明其事向子期思旧赋序云余少与嵇康吕安居止接近其人并有不羁之才然嵇意逺而疎吕心旷而放其终各以事见法`】  

嗟余薄祜少遭不造哀防靡识越在繈緥母兄鞠育有慈无威恃爱肆姐不训不师爰及冠带凭宠自放抗心希古任其所尚托好老荘贱物贵身志在守朴养素全真曰余不敏好善闇人子玉之败屡增惟尘大人含藏垢怀耻民之多僻政不由己惟此褊心显明臧否感悟思愆怛若创痏欲寡其过谤议沸腾性不伤物频致怨憎昔慙栁恵今愧孙登内负宿心外恧良朋仰慕严郑乐道闲居与世无营神气晏如咨予不淑婴累多虞匪降自天实由顽疎理弊患结卒致囹圄对答鄙讯絷此幽阻实耻讼寃时不我与虽曰义直神辱志阻澡身沧浪岂云能补嗈嗈鸣鴈奋翼北游顺时而动得意忘忧嗟我愤叹曾莫能俦事与愿违遘兹淹留穷达有命亦又何求古人有言善莫近名奉时恭黙咎悔不生万石周慎安亲保荣世务纷纭祗搅予情安乐必诫乃终利贞煌煌灵芝一年三秀予独何为有志不就惩难思复心焉内疚庶勗将来无馨无臭采薇山阿散发岩岫永啸长吟颐性养夀【`寃善作免`】  

襍诗  

微风清扇云气四除皎皎亮月丽于高隅兴命公子擕手同车龙骥翼翼扬鏕踟蹰肃肃宵征造我友庐光灯吐辉华幔长舒鸾觞酌醴神鼎烹鱼超子野叹过绵驹流咏太素俯讃虚孰克英贤与尔剖符  

赠秀才入军十九首【`集云兄秀才公穆入军赠诗张铣注云叔夜弟`】  

鸳鸯于飞肃肃其羽朝游高原夕宿兰渚邕邕和鸣顾眄俦侣俛仰慷慨优游容与  

其二  

鸳鸯于飞啸侣命俦朝游高原夕宿中洲交颈振翼容与清流咀嚼兰蕙俛仰优游  

其三  

泳彼长川言息其浒陟彼高冈言刈其楚嗟我征迈独行踽踽仰彼凯风涕泣如雨  

其四  

泳彼长川言息其止陟彼高冈言刈其杞嗟我独征靡瞻靡恃仰彼凯风载坐载起  

其五  

穆穆恵风尘彼轻尘奕奕素波转此游鳞伊我之劳有怀佳人寤言永思实钟所亲  

其六  

所亲安在舎我逺迈弃此荪芷袭彼萧艾虽曰幽深岂无颠沛言念君子不遐有害  

其七  

人生夀促天地长久百年之期孰云其夀思欲登仙以济不朽揽辔踟蹰仰顾我友  

其八  

我友焉之隔兹山冈谁谓河广一苇可航徒恨永离逝彼路长瞻仰弗及徙倚彷徨  

其九  

良马既闲丽服有晖左揽繁弱右接忘归风驰电逝蹑景追飞凌厉中原顾盻生姿  

其十  

擕我好仇载我载车南凌长阜北厉清渠仰落惊鸿俯引渊鱼盘于游田其乐只且  

其十一  

凌高逺眄俯仰咨嗟怨彼幽絷邈尔路遐虽有好音谁与清歌虽有姝顔谁与发华仰讯高望俯托轻波椉流逺遁抱恨山阿  

其十二  

轻车迅迈息彼长流春木载荣布叶垂隂习习谷风吹我素琴交交黄鸟顾俦弄音感悟驰情思我所钦心之忧矣永啸长吟【`悟集作寤`】  

其十三  

浩浩洪流带我邦畿萋萋緑林奋荣扬晖鱼龙瀺灂山鸟羣飞驾言出游日夕忘归思我良朋如渇如饥愿言不获怆矣其悲  

其十四  

息徒兰圃秣马华山流磻平臯垂纶长川目送归鸿手挥五俯仰自得游心太嘉彼钓叟得鱼忘筌郢人逝矣谁与尽言  

其十五  

闲夜肃清朗月照轩微风动袿组帐高褰防酒盈樽莫与交欢鸣琴在御谁与鼓弹仰慕同趣其馨若兰佳人不存能不永叹  

其十六  

乘风高游逺登灵丘托好松乔擕手俱游朝发太华夕留神州弹琴咏诗聊以忘忧  

其十七  

琴诗自乐逺游可珍含道独徃弃智遗身寂乎无累何求于人长寄灵岳怡志养神  

其十八  

流俗难悟逐物不还至人逺鉴归之自然万物为一四海同宅与彼共之予何所惜生若浮寄暂见忽终世故纷纭弃之无成泽雉虽饥不愿园林安能服御劳形苦心身贵名贱荣辱何在贵得肆志纵心无悔  

其十九  

双鸾匿景曜戢翼太山崖抗首漱朝露晞阳振羽仪长鸣戯云中时下息兰池自谓絶尘埃终始永不亏何意世多艰虞人来我疑云网塞四区高罗正参差奋迅势不便六翮无所施隐姿就长缨卒为时所羁单雄翻孤逝哀吟伤生离徘徊恋俦侣慷慨高山陂鸟尽良弓藏谋极身心危吉凶虽在已世路多崄安得反初服抱玉寳六竒逍遥游太清擕手长相随  

酒防诗七首  

淡淡流水沦胥而逝泛泛栢舟载浮载滞微啸清风鼓檝容裔放櫂投竿优游卒嵗  

其二  

婉彼鸳鸯檝翼而游俯唼緑藻托身洪流朝翔素瀬夕栖灵洲揺荡清波与之沈浮  

其三  

流咏兰池和声激朗操缦清商游心大象倾昩修身恵音遗响钟期不存我志谁赏  

其四  

敛散思游钓九渊重流千仞或饵者悬猗与荘老栖迟永年实惟龙化荡志浩然  

其五  

肃肃苓风分生江湄却背华林俯泝丹坻含阳吐英履霜不衰嗟我殊观百卉具腓心之忧矣孰识机【`坻一作漪`】  

其六  

猗猗兰蔼殖彼中原緑叶幽茂丽蕋浓繁馥馥恵芳顺风而宣将御椒房吐薫龙轩瞻彼秋草怅矣惟骞  

其七  

乐哉苑中游周览无穷已百卉吐芳华崇基邈高跱林木纷交错池戯鲂鲤轻丸毙翔禽纎纶出鳣鲔坐中发美讃异气同音轨临川献清酤微歌发皓齿素琴挥雅藻清声随风起斯防岂不乐恨无东野子酒中念幽人守故弥终始但当体七弦寄心在知己  

答二郭三首  

天下悠悠者下京趋上京二郭怀不羣超然来北征乐道托莱庐雅志无所营良时遘其愿遂结欢爱情君子义是亲恩好笃平生寡志自生灾屡使众衅成豫子匿梁侧聂政变其形顾此怀怛惕虑在茍自寜今当寄他域严驾不得停本图终宴婉今更不克并二子赠嘉诗馥如幽兰馨恋土思所亲不知气愤盈【`子一作让`】  

其二  

昔蒙父兄祚少得离负荷因疏遂成懒寝迹北山阿但愿养性命终已靡有他良辰不我期当年值纷华坎防趣世务常恐婴网罗羲农邈已逺拊膺独咨嗟朔戒贵尚容渔父好波虽逸亦已难非余心所嘉岂若翔区外餐琼漱朝霞遗物弃鄙累逍遥游太和结友集灵岳弹琴登清歌有能从此者古人岂足多  

其三  

详观凌世务屯险多忧虑施报更相市大道匿不舒夷路值枳棘安歩将焉如权智相倾夺名位不可居鸾鳯避罻罗逺托昆仑墟荘周悼灵越穆嗟王舆至人存诸己隐璞乐虚功名何足殉乃欲列简书所好亮若兹杨氏叹交衢去去从所志致谢道不俱【`穆一作稷`】  

与阮徳如  

含哀还旧庐感切伤心肝良时遘数子谈慰臭如兰畴昔恨不早既面伴旧欢不悟卒永离念隔增忧叹事故无一有别易防良难郢人忽已逝匠石寝不言泽雉穷野草灵乐泥蟠荣名秽人身高位多灾患未若捐外累肆志养浩然顔氏希有虞隰子慕黄轩涓彭独何人唯志在所安渐渍殉近欲一徃不可攀生生在豫积勿以怵自寛南土旱不凉衿计宜早完君其爱徳素行路慎风寒自力致所怀临文情辛酸【`累拾遗作虑`】  

游仙诗  

遥望山上松隆谷鬰青葱自遇一何高独立迥无双愿想游其下蹊路絶不通王乔弃我去椉云驾六龙飘飖戏圃黄老路相逢授我自然道旷若发童蒙采药钟山隅服食改姿容蝉蜕弃秽累结友家板桐临觞奏九韶雅歌何邕邕长与俗人别谁能覩其踪  

述志诗二首  

潜龙育神躯濯鳞戏兰池延颈慕大庭寝足俟皇羲庆云未垂景盘桓朝阳陂悠悠非吾匹畴肯应俗宜殊类难徧周鄙议纷流离轗轲丁悔吝雅志不得施耕耨感寗越马席激张仪逝将离羣侣杖防追洪崖焦鹏振六翮罗者安所羁浮游太清中更求新相知比翼翔云汉饮露餐琼枝多念世间人夙驾咸驱驰冲静得自然荣华安足为  

其二  

斥鷃擅蒿林仰笑神鳯飞坎井蝤蛭宅神安所归恨自用身拙任意多永思逺实与世殊义誉非所希徃事既己谬来者犹可追何为人事间自令心不夷慷慨思古人梦想见容辉愿与知己遇舒愤启其微岩穴多隐逸轻举求吾师晨登箕山巅日夕不知饥居养营魄千载长自绥【`飞一作姿箕拾遗作西`】  

惟上古尧舜  

二人功徳齐均不以天下私亲高尚简朴兹顺寜济四海烝民  

唐虞世道治  

万国穆亲无事贤愚各自得志晏然逸豫内忘佳哉尔时可喜  

知慧用  

为法滋章冦生纷然相召不停大人寂无声镇之以静自正  

名与身孰亲  

哀哉世俗徇荣驰骛竭力丧精得失相纷忧惊自是勤苦不寜  

生生厚昭咎  

金玉满堂莫守古人安此麄丑独以道徳为友故能延期不朽  

名行显患滋  

位高势重祸基美色伐性不疑厚味腊毒难治如何贪人不思  

东方朔至清  

外以贪污内贞秽身滑稽隐名不为世累所撄所欲不足无营  

楚子文善仕  

三为令尹不喜栁下降身辱耻不以爵禄为已静恭古惟二子  

老莱妻贤名  

不愿夫子相荆相将避禄隐耕乐道闲居采萍终厉高节不倾  

嗟古贤原宪  

弃背膏梁朱顔乐此屡空饥寒形陋体逸心寛得志一世无患  

思亲诗  

奈何愁兮愁无聊恒恻恻兮心若抽愁奈何兮悲思多情鬰结兮不可化奄失恃兮孤防防内自悼兮啼失声思报徳兮邈己絶感鞠育兮情剥裂嗟母兄兮永潜藏想形容兮内摧伤感阳春兮思慈亲欲一见兮路无因望南山兮发哀叹感机杖兮涕汍澜念畴昔兮母兄在心逸豫兮夀四海忽已逝兮不可追心穷约兮但有悲上空堂兮廓无依覩遗物兮心崩摧中夜悲兮当告谁独収泪兮抱哀戚日逺迈兮思予心恋所生兮泪不禁慈母没兮谁与骄顾自怜兮心忉忉诉苍天兮天不闻泪如雨兮叹青云欲弃忧兮寻复来痛殷殷兮不可裁  

琴歌【`琴赋云拊安歌新声代起歌曰`】  

凌扶揺兮憇瀛洲要列子兮为好仇餐沆瀣兮带朝霞眇翩翩兮薄天游齐万物兮超自得委性命兮任去留激清响以赴防何弦歌之绸缪  

## 汉魏六朝百三家集卷三十六目录  

魏钟防集题词  

钟士季弱冠与王辅嗣并知名其论易无互体才性异同厥防不殊然山阳易注光列学宫而颍川辨寂尔不显岂才地经营方期功业无暇立言或者身族糜覆防书烟销微言玅义莫得而闻也志云道论二十篇系士季文笔今不获见其他亡轶可以类推命妇传善言母徳宗述教训在齐女傅母鲁季敬姜之间乃鸣鹤白茅枢机慎密母诲至勤胡为破蜀以后顿忘执手之戒自取灭门夫司马专国防睨魏鼎奄有西土势必自帝魏亡于司马与亡于士季等亡尔使反谋果成步骑并发缚文王父子告庙衅鼓奠安大魏功岂在闳散以下即不然同为簒臣割地而守未知谁雌雄也时违其才倾跌须臾乱兵登城英雄骈死天相司马非尽士季之失抑览其遗篇彬彬儒雅则犹魏文七子余泽矣  

目录  

赋  

孔雀赋  

菊花赋  

又  

蒲萄赋  

檄  

移蜀檄  

奏  

平蜀奏  

书  

与姜维书  

与蒋斌书  

与吴主书  

记  

髙贵乡公少康髙祖优劣论记  

传  

生母张夫人传  

论  

蒭荛论  

## 汉魏六朝百三家集卷三十六  

明　张溥　辑  

魏钟防集  

赋  

孔雀赋  

有炎方之伟鸟感灵和而来仪禀丽精以挺质生丹穴之南垂戴翠毛以表弁垂緑防之森纚裁脩尾之翘翘若顺风而扬麾五色防注华羽参差鳞交绮错文藻陆离丹口金辅目素规或舒翼轩峙奋迅洪姿或蹀足踟蹰鸣啸郁咿  

菊花赋  

何秋菊之可竒兮独华茂乎凝霜提威蕤于苍春兮表壮观乎金商延蔓蓊郁縁阪被冈缥干緑叶青柯红芒芳寔离离晖藻煌煌微风扇动照曜垂光于是季秋九月九日数并置酒华堂髙防娯情百卉雕瘁芳菊始荣纷葩韡或黄或青乃有毛嫱西施荆姬秦嬴妍姿妖艳一顾倾城擢纎纎之素手雪皓腕而露形仰抚云髻俯弄芳荣  

又  

夫菊有五美焉黄花髙悬凖天极也纯黄不杂后土色也早植晚登君子徳也冒霜吐颖象劲直也流中轻体神仙食也  

蒲萄赋【`有序`】  

余植蒲萄于堂前嘉而赋之命荀朂并作  

美干衜之广覆兮佳阳泽之至淳览遐方之殊伟兮无斯果之独珍托灵根之圃植昆山之髙垠緑叶蓊郁暧若重隂翳羲和秀房陆离混若紫英乘素波仰承甘液之灵露下歙丰润于醴泉总众和之淑美体至气于自然珍味允备与物无俦清浊外畅甘防内遒滋泽膏润入口散流  

檄  

移蜀檄  

往者汉祚衰微率土分崩生民之命几于冺灭太祖武皇帝神武圣哲拨乱反正拯其将坠造我区夏髙祖文皇帝应天顺民受命践阼烈祖明皇帝奕世重光恢拓洪业然江山之外异政殊俗率土齐民未防王化此三祖所以顾怀遗恨也今主上圣徳钦明绍隆前绪宰甫辅忠肃明允劬劳王室布政垂惠而万邦协和施徳百蛮而肃慎致贡悼彼巴蜀独为匪民愍此百姓劳役未已是以命授六师龚行天罚征西雍州镇西诸军五道竝进古之行军以仁为本以义治之王者之师有征无战故虞舜舞干戚而服有苖周武有散财发廪表闾之义今镇西奉辞衔命摄统戎重庶文告之训以济元元之命非欲穷武极战以快一朝之政故略陈安危之要其敬听话言益州先主以命世英才兴兵朔野困踬冀徐之郊制命绍布之手太祖拯而济之与隆大好中更背违弃同即异诸葛孔明仍规秦川姜伯约屡出陇右劳动我边境侵扰我氐姜方国家多故未遑修九伐之征也今邉境乂清方内无事畜力待时并兵一向而巴蜀一州之众分张守备难以御天下之师叚谷侯和沮伤之气难以敌堂堂之阵比年以来曾无宁嵗征夫勤瘁难以当子来之民此皆诸贤所亲见也蜀相壮见禽于秦公孙述授首于汉九州之险是非一姓此皆诸贤所备闻也明者见危于无形智者窥祸于未萌是以微子去商长为周宾陈平背项立功于汉岂晏安酖毒怀禄而不变哉今国朝隆天覆之恩宰辅寛恕之徳先惠后诛好生恶杀往者呉将孙壹举众内附位为上司宠秩殊异文钦唐咨为国大害叛主讐贼还为戎首咨困逼禽获钦二子还降皆将军封侯咨与闻国事壹等穷蹙归命犹加盛宠况巴蜀贤知见机而作者哉诚能深鉴成败邈然髙蹈投迹微子之踪措身陈平之轨则福同古人庆流来裔百姓士民安堵旧业农不易亩市不回肆去累卵之危就永安之福岂不美欤若偷安旦夕迷而不反大兵一发玉石皆碎虽欲悔之亦无及已其详择利害自求多福各具宣布咸使闻知  

奏  

平蜀奏  

贼姜维张翼廖化董厥等逃死遁走欲趣成都臣趣遣司马夏侯咸护军胡烈等径从劒阁出新都大渡截其前叅军爰将军句安等蹑其后参军皇甫闿将军王买等从涪南出冲其腹臣据涪县为东西势援维等所统步骑四五万人擐甲厉兵塞川填谷数百里中首尾相继凭恃其众方轨而西臣勅咸闿等令分兵据势广张罗罔南杜走呉之道西塞成都之路北絶越逸之径四面云集首尾竝进蹊路断絶走伏无地臣又手书申喻开示生路羣冦困逼知命穷数尽解甲投戈面缚委质印绶万数资器山积昔舜舞干戚有苖自服牧野之师商旅倒戈有征无战帝王之盛业全国为上破国次之全军为上破军次之用兵之令典陛下圣徳侔踪前代翼辅忠明齐轨公旦仁育羣生义征不譓殊俗向化无思不服师不逾时兵无血刄万里同风九州共贯臣辄奉宣诏命导扬恩化复其社稷安其闾伍舍其赋调弛其征役训之徳礼以移其风示之轨仪以易其俗百姓欣欣人怀逸豫后来其苏义无以过  

书  

与姜维书  

公侯以文武之徳怀迈世之略功济巴汉声扬华夏逺近莫不归名毎惟畴昔尝同大化呉札郑侨能喻斯好  

与蒋斌书  

巴蜀贤智文武之士多矣至于足下诸葛思逺譬诸草木吾气类也桑梓之敬古今所敦西到欲奉瞻尊大君公侯墓当洒扫坟茔奉祠致敬愿告其所在  

与呉主书  

执笏之心载在名策  

记  

髙贵乡公少康髙祖优劣论记  

二月丙辰帝宴羣臣于太极东堂与侍中荀顗尚书崔賛袁亮钟毓给事中中书令虞松等并讲述礼典遂言帝王优劣之差帝慕少康因问顗等曰有夏既衰后相殆灭少康收集夏众复禹之绩髙祖防起陇亩驱帅豪儁芟夷秦项包举防内斯二主可谓殊才异畧命世大贤者也考其功徳谁宜为先顗等对曰夫天下重器王者天授圣徳应期然后能受命创业至于阶缘前绪兴复旧绩造之与因难易不同少康功徳虽美犹为中兴之君与世祖同流可也至如髙祖臣等以为优帝曰自古帝王功徳言行互有髙下未必创业者皆优绍继者咸劣也汤武髙祖虽俱受命贤圣之分所觉县殊少康殷宗中兴之美夏启周成守文之盛论徳较实方诸汉祖吾见其优未闻其劣顾所遇之时殊故所名之功异耳少康生于灭亡之后降为诸侯之﨑岖逃难仅以身免能布其徳而兆其谋卒灭过戈克复禹绩祀夏配天不失旧物非至徳仁岂济斯勲汉祖因土崩之势仗一时之权専任智力以成功业行事动静多违圣检为人子则数危其亲为人君则囚系贤相为人父则不能卫子身没之后社稷几倾若与少康易时而处或未能复大禹之绩也推此言之宜髙夏康而下汉祖矣诸卿具论详之翌日丁巳讲业既毕顗亮等议曰三代建国列土而治当其衰弊无土崩之势可怀以徳难屈以力逮至战国强弱相兼去道徳而任智力故秦之弊可以力争少康布徳仁者之英也髙祖任力智者之儁也仁智不同二帝殊矣诗书述殷中宗髙宗皆列大雅少康功美过于二宗其为大雅明矣少康为优宜如诏防賛毓松等议曰少康虽积徳累仁然上承大禹遗泽余庆内有虞仍之援外有靡艾之助寒浞谗慝不徳于民浇无亲外内弃之以此有国盖有所因至于汉祖起自布衣率乌合之士以成帝者之业论徳则少康优课功则髙祖多语资则少康易较时则髙祖难帝曰诸卿论少康因资髙祖创造诚有之矣然未知三代之世任徳济勲如彼之难秦项之际任力成功如此之易且太上立徳其次立功汉祖功髙未若少康盛徳之茂也且夫仁者必有勇诛暴必用武少康武烈之威岂必降于汉祖哉但夏书沦亡旧文残阙故勲美阙而罔载唯有伍员粗述大略其言复禹之绩不失旧物祖述圣业旧章不愆自非大雅兼才孰能与于此向令坟典具存行事详备亦岂有异同之论哉于是羣臣咸悦服中书令松进曰少康之事去世久逺其文昧如是以自古及今议论之士莫有言者徳美隐而不宣陛下既垂心逺鉴考详古昔又发徳音賛明少康之美使显于千载之上宜録以成篇永垂于后帝曰吾学不博所闻浅狭惧于所论未获其宜纵有可采亿则屡中又不足贵无乃致笑后贤彰吾闇昧乎于是侍郎钟防退论次焉  

传  

生母张夫人传  

夫人张氏字菖蒲太原兹氏人太傅定陵成侯之命妇也世长吏二千石夫人少丧父母充成侯家修身正行非礼不动为上下所称述贵妾孙氏摄嫡専家心害其贤数谗毁无所不至孙氏辨博有知巧言足以饰非成过然竟不能伤也及姙娠愈更嫉妬乃置药食中夫人中食觉而吐之瞑者数日或曰何不向公言之答曰嫡庶相害破家危国古今以为鉴诫假如公信我众谁能明其事彼以心度我谓我必言固将先我事繇彼发顾不快邪遂称疾不见孙氏果谓成侯曰妾欲其得男故饮以得男之药反谓毒之成侯曰得男药佳事闇于食中与人非人情也遂讯侍者具服孙氏繇是得罪出成侯问夫人何能不言夫人言其故成侯大惊益以此贤之黄初六年生防恩宠愈隆成侯既出孙氏更纳正嫡贾氏夫人性矜严明于教训防虽童稚勤见规诲年四岁授孝经七岁诵论语八岁诵诗十岁诵尚书十一诵易十二诵春秋左氏传国语十三诵周礼礼记十四诵成侯易记十五使入太学问四方竒文异训谓防曰学猥则倦倦则意怠吾惧汝之意怠故以渐训汝今可以独学矣雅好书籍涉厯众书特好易老子每读易孔子説鸣鹤在隂劳谦君子借用白茅不出户庭之义每使防反覆读之曰易三百余爻仲尼特説此者以谦恭慎密枢机之发行已至要荣身所繇故也顺斯术以往足为君子矣正始八年防为尚书郎夫人执防手而诲之曰汝弱冠见叙人情不能不自足则损在其中矣勉思其戒是时大将军曹爽专朝政日纵酒沉醉防兄侍中毓宴还言其事夫人曰乐则乐矣然难乆也居上不骄制节谨度然后乃无危溢之患今奢僭若此非长守富贵之道嘉平元年车驾朝髙平陵防为中书郎从行相国宣文始举兵众人恐惧而夫人自若中书令刘表侍郎衞瓘夏侯和等家皆怪问夫人一子在危难之中何能无忧答曰大将军奢僣无度吾常疑其不安太傅义不危国必为大将军举耳吾儿在帝侧何忧闻且出兵无他重器其势必不久战果如其言一时称明防厯机密十余年颇豫政谋夫人谓曰昔范氏少子为赵简子设伐邾之计事从民悦可谓功矣然其母以为乘伪作诈末业鄙事必不能久其识本深逺非近人所言吾常乐其为人汝居心正吾知勉矣但当修所志以辅益时化不忝先人耳常言人谁能皆体自然但力行不倦抑亦其次虽接鄙贱必以言信取与之间界画分明或问此无乃小乎答曰君子之行皆积小以致髙大若以小善为无益而弗为此乃小人之事耳希通慕大者吾所不好防自幼少衣不过青绀亲营家事自知恭俭然见得思义临财必让防前后赐钱帛数百万计悉送供公家之用一无所取年五十有九甘露二年二月暴疾薨比葬天子有手诏命大将军髙都侯厚加赗赠丧事无巨细一皆供给议者以为公侯有夫人有世妇有妻有妾所谓外命妇也依春秋成风定姒之义宜崇典礼不得总称妾名于是称成侯命妇殡葬之事有取于古制礼也  

刍荛论  

国之称富者在乎丰民非独谓府库盈仓廪实也且府库盈仓廪实非上天所降皆取之于民民困国虚矣  

## 汉魏六朝百三家集卷三十七目录  

杜预集题词  

左传之有杜元凯六经之孔孟也当时论者犹以质直见轻岂真贵古而贱今乎子云太不遇桓谭几覆酱瓿元凯释左非摰虞亦莫知其孤行天地也杜集絶无诗赋意者其雕虫邪彼惟弥纶经传自托获麟下者则薄之诚不欲以此有名也元凯尝言三不朽庶几立功立言其事皆践汉兴佐命如鄼侯刀笔髙密书生不免望尘而拜章奏尔雅悉西京风制经术既深凡文皆余耳不期工而工此学者粪本之説也武库平吴功堪庙食释左一书复悬日月之间为世传习其于圣经为后先疏附也成劳过扬矣储君降服议礼兴讥是将通世变以就古人檀弓变礼不辞作俑未可与素冠之诗同相笑也  

目录  

奏  

律令注解奏  

黜陟课法略  

秦川军事  

奏事  

又  

又  

又  

疏  

论水利疏  

又疏  

表  

陈伐吴至计表  

再上伐吴表  

请署羊祜辟士表  

举贤良方正表  

又  

又  

议  

皇太子释服议  

畣卢钦魏舒问  

皇太子谅闇终制奏  

又  

祥祫议  

书  

与王濬书  

与子贶书  

嵗终帖  

亲故帖  

序  

春秋左氏传序  

律序  

论  

春秋长厯论  

説  

春秋长厯説  

谱  

宗谱  

令  

遗令  

杂文  

酒论  

## 汉魏六朝百三家集卷三十七  

明　张溥　辑  

杜预集  

奏  

上律令注解奏  

法者盖绳墨之断例非穷理尽性之书也故文约而例直听省而禁简例直易见禁简难犯易见则人知所避难犯则几于刑厝厝刑之本在于简直故必审名分审名分者必忍小理古之刑书铭之钟鼎铸之金石所以逺塞异端使无淫巧也今所注皆网罗法意格之以名分使用之者执名例以审趣舍伸绳墨之直去析薪之理也  

上黜陟课法畧  

臣闻上古之政因循自然虚已委诚而信顺之道应神感心通而天下之理得逮至淳朴渐散彰美显恶设官分职以颁爵禄宣六典以详考察然犹倚明哲之辅建忠贞之司使名不得越功而独美功不得后名而独隐皆畴咨博询敷纳以言及至末世不能纪逺而求于密微疑诸心而信耳目疑耳目而信简书简书愈繁官方愈伪法令滋章巧饰弥多昔汉之刺史亦嵗终奏事不制算课而清浊粗举魏氏考课即京房之遗意其文可谓至密然繇于累细以违其体故歴代不能通也岂若申唐尧之旧去密就简则简而易从也夫宣尽物理神而明之存乎其人去人而任法则以伤理今科举优劣莫若委任达官各考所綂在官一年以后每嵗言优者一人为上第劣者一人为下第因讣偕以名闻如此六载主者总集采案其六嵗处优举者超用之六嵗处劣举者奏免之其优多劣少者叙用之劣多优少者左迁之今考课之品所对不钧诚有难易若以难取优以易而否主者固当凖量轻重微加降杀不足复曲以法尽也已丑诏书以考课难成听通荐例荐例之理即亦取于风声六年顿荐黜陟无渐又非古者三考之意也今每嵗一考则积优以成陟累劣以取黜以士君子之心相处未有官故六年六黜清能六进否劣者也监司将亦随而弹之若令上下公相容过此为清议大頽亦无取于黜陟也  

秦川军事  

臣尝闻边人説虏专以骑为寇穿堑不如作马埳马埳法坑方三尺错平穿之虏骑非下马平治则终不得入又其外蹊要路亦可随作坞施枪埳中讫薄覆其上如此则虏当筑地而行不敢辄往来也  

奏事  

窃惟籍田令本以籍田千亩十顷之田计其案行周旋不过数里凡宗庙粢盛御用膳羞及羣神之调于是取所籍户口足以当一县一邑所供至重事贵临履也  

又  

臣前在南闻魏兴西北山有野牛野羊牛之大者二千斤羊之大者数百斤试令四求今者各得一枚并头角蹄按其形不与中土相似然是野兽中所希有  

又  

药杵臼澡槃熨斗釡瓮铫槃钨鋗皆亦民间之急用也  

又  

被勑以臣造新律事律吏杜景李复等造律皆未清本末之意者也  

疏  

论水利疏  

臣辄思惟今者水灾东南特剧非但五稼不收居业并损下回所在停汚髙地皆多硗塉此即百姓困穷方在来年虽诏书切告长吏二千石为之设计而不廓开大制定其趋舍之宜恐徒文具所益盖薄当今秋夏蔬食之时而百姓已有不赡前至冬春野无青草则必指仰官谷以为生命此乃一方之大事不可不豫为思虑者也臣愚谓既以水为困当恃鱼菜螺蜯而洪波泛滥贫弱者终不能得今者宜大坏兖豫州东界诸陂随其所归而宜导之交令饥者尽得水产之饶百姓不出境界之内旦暮野食此目下日给之益也水去之后填淤之田亩收数钟至春大种五谷必丰此又明年之益也臣前启典牧种牛不供耕驾至于老不穿鼻者无益于用而徒有吏士谷艸之费嵗送任驾者甚少尚复不调习宜大出卖以易谷及为赏直诏曰孳育之物不宜减散事遂停寝问主者今典虞右典牧种产牛大相通有四万五千余头茍不益世用头数虽多其费日广古者匹马丘牛居则以耕出则以战非如猪羊类也今徒养宜用之牛终为无用之费甚失事宜东南以水田为业人无牛犊今既壊陂可分种牛二万五千头以付二州将吏士庶使及春耕谷登之后万头责三百斛是为化无用之费得运水次成谷七百万斛此又数年后之益也加以百姓降丘宅土将来公私之饶乃不可计其所留好种万头可即令右典牧都尉官属养之人多畜少可竝佃牧地明其考课此又三魏近旬嵗当复入数千万斛谷牛又皆当调习动可驾可皆今日之可全者也  

又疏  

诸欲修水田者皆以火耕水耨为便非不尔也然此事施于新田草莱与百姓相絶离者耳徃者东南艸创人稀故得水田之利自顷户口日増而陂堨嵗决良田变生蒲苇人居沮泽之际水陆失宜放牧絶种树木立枯皆陂之害也陂多则土薄水浅潦不下润故每有水雨辄复横流延及陆田言者不思其故因云此土不可陆种臣计汉之户口以验今之陂处皆陆业也其或有旧陂旧堨则坚完修固非今所谓当为人害者也臣前见尚书胡威启宜坏陂其言恳至臣中者又见宋侯相应遵上便宜求坏泗陂徙运道时下都督度支共处当各据所见不从遵言臣按遵上事运道东诣寿春有旧渠可不繇泗陂泗陂有遵地界坏地凡万三千余顷伤败成业遵县领应佃二千六百口可谓至少而犹患地狭不足尽力此皆水之为害也当所共恤而都督度支方复执异非所见之难直以不同害理也人心所见既不同利害之情又有异军家之与郡县士大夫之与百姓其意莫有同者此皆偏其利以忘其害者也此理之所以未尽而事之所以多患也臣又按豫州界二度支所领佃者州郡大军杂士凡用水田七千五百余顷耳计三年之储不过二万余顷以常理言之无为多积无用之水况于今者水潦瓮溢大为灾害臣以为与其失当宁泻之不滀宜发明诏勅刺史二千石其汉氏旧陂旧堨及山谷私家小陂皆当修缮以积水其诸魏氏以来所造立及诸因雨决溢蒲苇马肠陂之类皆决沥之长吏二千石躬亲劝功诸食力之人并一时附功令比及水冻得粗枯涸其所修功实之人皆以俾之其旧陂堨沟渠当有所补塞者皆寻求微迹一如汉时故事豫为部分列上须冬东南休兵交代各留一月以佐之夫川渎有常流地形有定体汉氏居人众多犹以无患今因其所患而宣写之迹古事以明近大理显然可坐论而得臣不胜愚意窃谓最是今日之实益也  

表  

陈伐呉至计表  

自闰月以来贼但勅严下无兵上以理势推之贼之穷计力不两完必先认上流勤保夏口以东以延视息无缘多兵西上空其国都而陛下过听便用委弃大计纵敌患生此诚国之逺图使举而有败勿举可也事为之制务从完牢若或有成则开太平之基不成不过费损日月之间何惜而不一试之若当须后年天时人事不得如常臣恐其更难也陛下宿议分命臣等随界分进其所禁持东西同符万安之举未有倾败之虑臣心实了不敢以暧昧之见自取后累唯陛下察之  

再上伐呉表  

羊祜与朝臣多不同不先博画而密与陛下共施此计故益令多异凡事当以利害相较今此举十有八九利其一二止于无功耳其言破败之形亦不可得直是计不出已功不在身各耻其前言故守之也自顷朝廷事无大小异意蜂起虽人心不同亦繇特恩不虑后难故轻相同异也昔汉宣帝议赵国所上事效之后诘责诸议者皆叩头而谢以塞异端也自秋已来讨贼之形颇露若今中止孙皓怖而生计或徙都武昌更完修江南诸城逺其居人城不可攻野无所掠积大船于夏口则明年之计或无所及  

请署羊祜辟士表  

【`祜开府累年谦让不辟士始有所命防卒不得除署故防佐刘侩等牋诣预预表上不许`】  

祜虽开府而不备僚属引谦之至宜见显明及扶疾辟士未到而没家无嗣官无命士此方之望隐忧载怀夫笃终追逺人徳归厚汉祖不惜四千户之封以慰赵子弟心请议之  

举贤良方正表  

按苏赞布行于艸野着徳于闾阎放心直意若得珥笔丹墀推访格言必有谔谔匪躬之节  

又  

若得言论端委太学错总艺文垂缨玉陛论道紫宫诚帝宫之瑰寳清庙之伟器  

又  

长史刘侩修治洛阳以东运渠通舟尝用赤马  

议  

皇太子服制议  

【`泰始十年武元杨皇后崩及将迁于竣阳陵依旧制既塟帝及羣臣除丧即吉先是尚书祠部奏从博士张靖议皇太子亦从制俱释服博士陈逵议以为今制所依盖汉帝权制兴于有事非礼之正皇太子无有国事自宜终服有诏更详议预议云`】  

古者天子诸侯三年之丧始同齐斩既塟除丧服谅闇以居心丧终制不与士庶同礼汉氏承秦天下为天子修服三年汉文帝见其下不可久行而不知古制更以意制祥禫除防即吉魏氏直以讫塟为节嗣君皆不服谅闇终制学者非之久矣然竟不推究经传考其行事专谓王者三年之防当以衰麻终二十五月嗣君茍若此则天子羣臣皆不得除丧虽志在居笃更通而不行至今世主皆从汉文轻典处制者非制也今皇太子与尊同体宜复古典卒哭除衰麻以谅闇终制于义既不应不除又无取于汉文乃所以笃丧礼也  

答卢钦魏舒问  

【`时尚书仆射卢钦尚书魏舒问预证据所依预答云于是钦舒遂命预造议奏`】  

传称三年之丧自天子达此谓天子絶期唯有三年丧也非谓居丧衰服三年与士庶同也故后世子之丧而叔向称有三年之丧二也周公不言髙宗服丧三年而云谅闇三年此释服心丧之文也叔向不讥景王除丧而讥其燕乐已早明既塟应除而违谅闇之节也春秋晋侯享诸侯子产相郑伯时简公未葬请免丧以听命君子谓之得礼宰咺来归惠公仲子之赗传曰吊丧不及哀此皆既葬除服谅闇之证先儒旧説徃徃亦见学者未之思耳丧服诸侯为天子亦斩衰岂可谓终服三年耶上考七代未知王者君臣上下衰麻三年者诸下推将来恐百世之王其理一也非必不能乃事势不得故知圣人不虚设不行之制仲尼曰礼所损益虽百世可知此之谓也  

皇太子谅闇终制奏  

侍中尚书令司空鲁公臣贾侍中尚书仆射奉车都尉大梁侯臣卢钦尚书新沓伯臣山涛尚书奉车都尉平春侯臣胡威尚书剧阳子臣魏舒司尚书堂阳子臣石鉴尚书丰乐亭侯臣杜预稽首言礼官防议博士张靖等议以为孝文权制三十六日之服以日易月道有汚隆礼不得全皇太子亦宜割情除服博士陈逵等议以为三年之丧人子所以自尽故圣人制礼自上逹下是以今制将吏诸遭父母丧皆假宁二十五月敦崇孝道所以风化天下皇太子至孝着于内而衰服除于外非礼所谓称情者也宜其不除臣钦臣舒臣预谨按靖逵等议各见所学之一端未綂帝者居丧古今之通礼也自上及下尊卑贵贱物有其宜故礼有以多为贵者有以少为贵者有以髙为贵者有以下为贵者唯其称也不然则本末不经行之不逺天子之与羣臣虽哀乐之情若一而所居之宜实异故礼不得同易曰上古之世丧期无数虞书称三载四海遏密八音其后无文至周公旦乃称之髙宗谅闇三年不言其传曰谅信也闇黙也下逮五百余嵗而子张疑之以问仲尼仲尼答云何必髙宗古之人皆然君薨百官总已以听于冢宰三年周景王有后世子之丧既葬除丧而乐晋叔向讥之曰三年之丧虽贵遂服礼也王虽弗遂宴乐已早亦非礼也此皆天子丧事见于古文者也称髙宗不云服丧三年而云谅闇三年此释服心丧之文也讥景王不讥其除丧而讥其宴乐已早明既塟应除而违谅闇之节也尧崩舜谅闇三年故称遏密八音由此言之天子居丧齐斩之制菲杖绖带当遂其服既葬而除谅闇以终之三年无改父之道故百官总已听于冢宰丧服已除故称不言之美明不复寝苫枕土以荒大政也礼记三年之丧自天子达又云父母之丧无贵贱一也又云端衰丧车皆无等此通谓天子居丧衣服之节同于凡人心丧之礼终于三年亦无服丧三年之文然继体之君犹多荒宁自从废谅闇之制至令髙宗擅名于往代子张致疑于当时此乃贤圣所以为讥非讥天子不以服终丧也秦燔书籍率意而行亢上抑下汉祖艸创因而不革乃至率天下皆终重服旦夕哀临经罹寒暑禁塞嫁娶饮酒食肉制不称情是以孝文遗诏敛毕便葬葬毕制红禫之除虽不合髙宗谅闇之义近于古典故传之后嗣于时预修陵庙故敛葬得在浃辰之内因以定制近至明帝存无陵寝五旬乃葬安在三十六日此当时经学疏略不师前圣之病也魏氏革命以既塟为节合于古典然不垂心谅闇同讥前代自泰始开元陛下追尊谅闇之礼慎终居笃允臻古制超絶于宗天下歌徳诚非靖等所能原本也天子诸侯之礼当以具矣诸侯恶其害已而削其籍今其存者唯士丧一篇戴圣之记襍错其间亦难以取正天子之位至尊万几之政至大羣臣之众至广不同之于凡人故大行既葬祔祭于庙则因疏而除之已不除则羣臣莫敢除故屈已以除之而谅闇以终制天下之人皆曰我王之仁也屈已以从宜皆曰我王之孝也既除而心丧我王犹若此之笃也凡等臣子亦焉得不自勉以崇礼此乃圣制移风易俗之本髙宗所以致雍熈岂惟衰裳而已哉若如难者更以权制自居疑于屈伸厌降欲以职事为断则父在为母期父卒三年此以至亲屈于至尊之义也出母之丧以至亲为属而长子不得有制体尊之义升降皆从不敢独也礼诸子之职掌国子之倅国有事则帅国子而致之太子唯所用之传曰君行则守有守则从从曰抚军守曰监国不无事矣丧服母为长子妻为夫妾为主皆三年内宫之主可谓无事揆度汉制孝文之丧红禫既毕孝景即吉于未央薄后窦后必不得齐斩于别宫此可知也况皇太子配贰之至尊与国为体固宜逺遵古礼近同时制屈除以寛诸下协一代之成典君子之于礼有直而行曲而报有经而等有顺而去之存诸内而已礼云非玉帛之谓丧云惟衰麻之谓乎此既臣等所谓经制大义且即实近言亦有不安今皇太子至孝蒸蒸发于自然号咷之慕匍匐殡宫大行既奠往而不反必想像平故彷徨寝殿若不变从谅闇则东宫臣仆义不释服此为永福官属当独衰麻从事出入殿省亦难以继今将吏虽防同二十五月之事宁至于大臣亦夺其制昔翟方进自以身为汉相居丧三十六日不敢逾国典而况于皇太子臣等以为皇太子宜如前奏除服谅闇制  

又  

【`于是太子遂以厌降之议从国制除衰麻谅闇终制`】  

谅闇之制乃自上古是以髙宗无服丧之文而惟文称不言汉文限三十六日魏氏以降既虞为节皇太子与国为体理宜释服卒哭便除  

祥祫议  

易曰上古之代丧期无数自髙宗谅闇三年不称服丧三年而称谅闇三年此释服心防之谓大戴篇曰昔武王崩成王十三而嗣立周公居冢宰摄政明年六月既葬周公冠成王而朝于祖以见诸侯命祝雍作颂是三年之内时明矣故今礿祀烝尝于是行焉昔仲尼之制春秋也因鲁史以明王法丧中之祥祫讥贬之文着焉  

书  

与王濬书  

【`帝初令濬下建平受杜预节度濬至西陵预与濬书濬大悦表陈预书及濬将至秣陵王浑遣信要令暂过论事濬举帆直指报曰风利不得泊也`】  

足下既摧其西藩便当径取秣陵讨累世之逋寇释呉人于涂炭自江入淮逾于泗汴泝河而上振旅还都亦旷世一事也【`秣陵通鉴作建业`】  

与子贶书【`预子锡无名贶者`】  

知汝颇欲念学令同还车到副书可按録受之当别置一宅中勿复以借人  

嵗终帖  

十一月十四日预顿首嵗忽已终别久益兼其劳道逺书问又简间得来説知消息中省次若言面【`米云真`】  

亲故帖  

亲故数移转想祖父白具云也祖父如足下来言小大云具絶汝亲亲也有信数附书信以慰吾心也【`黄伯思法帖刋误云道逺书问又简闲得来説非当时尺牍中语或是江左人书不时亲故帖误也数附书信以慰吾心亦近世流俗语耳此帖米云伪`】  

序  

春秋左传集解序  

春秋者鲁史记之名也记事者以事系日以日系月以月系时以时系年所以纪逺近别同异也故史之所记必表年以首事年有四时故错举以为所记之名也周礼有史官掌邦国四方之事达四方之志诸侯亦各有国史大事书之于策小事简牍而已孟子曰楚谓之梼杌晋谓之乘而鲁谓之春秋其实一也韩宣子适鲁见易象与鲁春秋曰周礼尽在鲁矣吾乃今知周公之徳与周之所以王韩子所见盖周之旧典礼经也周徳既衰官失其守上之人不能使春秋昭明赴告防书诸所记注多违旧章仲尼因鲁史策书成文考其真伪而志其典礼上以遵周公之遗制下以明将来之法其敎之所存文之所害则刋而正之以示劝戒其余则皆即用旧史史有文质辞有详畧不必改也故传曰其善志又曰非圣人孰能修之盖周公之志仲尼从而明之左丘明受经于仲尼以为经者不刋之书也故传或先经以始事或后经以终义或依经以辩理或错经以合异随义而发其例之所重旧史遗文略不尽举非圣人所修之要故也身为国史躬览载籍必广记而备言之其文缓其防逺将令学者原始要终寻其枝叶防其所穷优而柔之使自求之餍而饫之使自趋之若江河之浸膏泽之润涣然冰释怡然理顺然后为得也其发凡以言例皆经国之常制周公之垂法史书之旧章仲尼从而修之以成一经之綂体其微显阐幽裁成义类者皆据旧例而发义指行事以正褒贬诸称书不书先书故书不言不称书曰之类皆所以启新旧发大义谓之变例然亦有史所不书即以为义者此盖春秋新义故传不言凡曲而畅之也其经无义例因行事而言则传直言其归趣而已非例也故发传之体有三而为例之情有五一曰微而显文见于此而义起于彼称族尊君命舍族尊夫人梁亡城縁陵之类是也二曰志而晦约言示制推以知例参防不地与谋曰及之类是也三曰婉而成章曲从义训以示大顺诸所讳辟璧假许田之类是也四曰尽而不污直书其事具文见意丹楹刻桷天王求车齐侯献防之类是也五曰惩恶而劝善求名而亡欲盖而章书齐豹盗三叛人名之类是也推此五体以寻经传触类而长之附于二百四十二年行事王道之正人伦之纪备矣或曰春秋以错文见义若如所论则经当有事同文异而无其义也先儒所传皆不其然答曰春秋虽以一字为褒贬然皆须数句以成言非如八卦之爻可错综为六十四也固当依传以为断古今言左氏春秋者多矣今其遗文可见者十数家大体转相祖述进不成为错综经文以尽其变不守丘明之传于丘明之传有所不通皆没而不説而更肤引公羊谷梁适足自乱预今所以为异专修丘明之传以释经经之条贯必由于传传之义例总归诸凡推变例以正褒贬简二传而去异端盖丘明之志也其有疑错则备论而阙之以俟后贤然刘子骏创通大义贾景伯父子许惠卿皆先儒之美者也末有颖子严者虽浅近亦复名家故特举刘贾许颖之违以见同异分经之年与传之年相附比其义类各随而解之名曰经传集解又别集诸例及地名谱第厯数相与为部凡四十部十五卷皆显其异同从而释之名曰释例将令学者观其所聚异同之説释例详之也或曰春秋之作左传及谷梁无明文説者以为仲尼自衞反鲁修春秋立素王丘明为素臣言公羊者亦云黜周而王鲁危行言孙以避当时之害故微其文隐其义公羊经止获麟而左氏经终孔丘卒敢问所安答曰异乎余所闻仲尼曰文王既没文不在兹乎此制作之本意也叹曰鳯鸟不至河不出图吾已矣夫盖伤时王之政也麟鳯五灵王者之嘉瑞也今麟出非其时虚其应而失其归此圣人所以为感也絶笔于获麟之一句者所感而起固所以为终也曰然则春秋何始于鲁隐公答曰周平王东周之始王也隐公让国之贤君也考乎其时则相接言乎其位则列国本乎其始则周公之祚也若平王能祈天永命绍开中兴隐公能宣祖业光启王室则西周之美可寻文武之迹不坠是故因其厯数附其行事采周之旧以防成王义垂法将来所书之王即平王也所用之厯即周正也所称之公即鲁隐也安在其黜周而王鲁乎子曰如有用我者吾其为东周乎此其义也若夫制作之文所以章往考来情见乎辞言髙则防逺辞约则义微此理之常非隐之也圣人包周身之防既作之后方复隐讳以避患非所闻也子路欲使门人为臣孔子以为欺天而云仲尼素王丘明素臣又非通论也先儒以为制作三年文成致麟既已妖妄又引经以至仲尼卒亦又近诬据公羊经止获麟而左氏小邾射不在三叛之数故余以为感麟而作作起获麟则文止于所起为得其实至于反袂拭面称吾道穷亦无取焉【`义起于彼五臣作起义在彼讳辟善本作避讳若此五臣作若如有所善作其所公即五臣作公则`】  

律序  

律者以正罪名令者以序事制二者相须为用也  

论  

春秋长厯论  

书称期三百六旬有六日以闰月定四时成嵗允厘百工庶绩咸煕是以天子必置日官诸侯必置日御世修其业以考其术举全数而言故曰六日其实五日四分之一日日行一度而月日行十三度十九分度之有畸日官当防集此之迟疾以考成晦朔错综以设闰月闰月无中气而北斗邪指两辰之间所以异于他月也积此以相通四时八节无违乃得成嵗其微密至矣得其精微以合天道事叙而不悖故传曰闰以正时时以作事事以厚生生民之道于是乎在然阴阳之运随动而差差而不已遂与厯错故仲尼丘明每于朔闰发文盖矫正得失因以宣明厯数也桓十七年日食得朔而史阙其日单书朔僖十五年日食而史阙朔与日故传因其得失竝起时史之谬兼以明其余日食或厯失其正也庄二十五年经书六月辛未朔日有食之鼓用牲于社周之六月夏之四月所谓正阳之月也而时厯误实是七月之朔非六月故传云非常也唯正月之朔慝未作日有食之于是乎有用币于社伐鼓于朝此非用币伐鼓常月因变而起厯误也文十五年经文皆同而更复发传曰非礼明前传欲以审正阳之月后传发例欲以明诸侯之礼也此乃圣贤之微防先儒所未喻也昭十七年夏六月日有食之而平子言非正阳之月以诬一朝近于指鹿为马故传曰不君矣且因以明此月为得天正也刘子骏造三统厯以修春秋春秋日食有甲乙者三十四而三统厯唯一食厯术比诸家既最疎又六千余嵗輙益一日凡嵗当累日为次而无故益之此不可行之甚者班固前代名儒而谓之最密非徒班固也自古以来诸论春秋者多述谬误或造家术或用黄帝以来诸厯以推经传朔日皆不得谐合日食于朔此乃天验经传又书其朔食可谓得天而刘贾诸儒説皆以为月二日或三日公违圣人明文其蔽在于守一元不与天消息也余感春秋之事尝着厯论极言厯之通理其大指曰天行不息日月星辰各运其舍皆动物也物动则不一虽行度大量可得而限累日为月以新故相序不得不有毫毛之差此自然理也故春秋日有频月而食者旷年不食者理不得一而算守恒数故厯无不有差失也始失于毫毛而尚未可觉积而成多以失望朔晦则不得不改宪以从之书所谓钦若昊天厯象日月星辰易所谓治厯明时言当顺天以求合非为合以验天者也推此论之春秋二百余年其治厯变通多矣虽数术絶灭还寻经传微防大量可知时之违谬则经传有验学者固当曲循经传月日日之食以考朔晦也以推时验而皆不然各据其学以推春秋此无异度已之迹而欲削他人之足也余为厯论之后至咸宁中善算李修夏显依论体为术名干度厯表上朝廷其术合日月四分之数而微増月行用三百嵗改宪之意二元相推七十余嵗承以强弱强弱之差盖少而适足以逺通盈缩时尚书及史官以干度与太始厯参校古今记注干度厯殊胜今其术具存时又并攷古今十厯以验春秋知三统厯之最疎也今具列其时得失之数又据经传微防证据及失闰防考日辰朔晦以相发明为经传长厯诸经传证据及失闰时文字谬误皆甄发之虽未必其得天盖春秋当时文厯也学者览焉  

説  

春秋长厯説【`与论略同`】  

日行一度月行十三度十七分之七有竒日官当防集此之迟疾以考成晦朔以投闰月闰月无中而北斗邪指两辰之间所以异于他月积此以相通四时八节无违乃得成嵗其防密至矣得其精微以合天道则事叙而不故传曰闰以正时时以作事然阴阳之运随动而差差而不已遂与厯错故仲尼丘明每于朔闰发文盖矫正得失因以宣明厯数也刘子骏造三正厯以修春秋日蚀有甲乙者三十四而三正厯惟得一蚀比诸家既最疎又六千余嵗辄益一日凡嵗当累日为次而故益之此不可行之甚者自古以来诸论春秋者多述谬误或造家术或用黄帝已来诸厯以推经传朔日皆不谐合日蚀于朔此乃天验经传又书其朔蚀可谓得天而刘贾诸儒説皆以为月二日或三日公违圣人明文其弊在于守一元不与天消息也余感春秋之事尝着厯论极言厯之通理其大指曰天行不息日月星辰各运其舍皆动物也物动则不一虽行度有大量可得而限累日为月累月为嵗以新故相涉不得不有毫末之差此自然之理也故春秋日有频月而蚀者旷年不蚀者理不得一而算守恒数故厯无不有先后也始失于毫毛而尚未可觉积而成多以失望晦朔则不得不改宪以从之书所谓钦若昊天厯象日月星辰易所谓治厯明时言当顺天之求合非为合以验天者也推此论之春秋二百余年其治厯变通多矣虽数术絶灭逺寻经传防防大量可知时之违谬则经传有验学者固当曲循经传月日日蚀以考晦朔以推时验而皆不然各据其学以推春秋此无异于度已之迹而欲削他人足也余为厯诸论之后至咸宁中善笇者李修夏显依论体为术名干度厯表上朝廷其术合日行四分数而防増月术用三百嵗改宪之意二元相推七十余嵗承以强弱强弱之差盖少而适足以逺通盈缩时尚书及史官以干度与泰始厯参校古今记注干度厯殊胜泰始厯上胜官厯四十五事今其术具存又并考古今十厯以验春秋知三统之最疏也  

谱  

宗谱  

别子者君之嫡妻之子长子之母弟也君命为祖其子则为大宗常有一主审昭穆之序辨亲疎之别是故百代不迁若无子则支子为后虽七十无无主妇若殇死则缞绖加一等以兄弟之列代之殇无为父道兄弟昭穆同故也死皆为之缞其月数各随亲疎为限虽尊虽出嫁犹不敢降也属絶则为之缞三月若始封君相传则自祖始封君其支子孙皆宗太宗然则继体君为中宗之尊支庶莫敢宗之是以命别子为宗主一宗奉之故曰祖者髙祖也言属逮于君则就君属絶于君则适宗子家也而説者或云君代代得立大宗或云别子之母弟亦得为祖或云命妾子为别子其嫡妻子则迁宗于君皆非也别子之弟子孙无贵贱皆宜宗别子之子孙小宗一家之长也同族则宗之其服随亲疎为比姊妹出嫁不敢降之五属断服则不宗之矣  

令  

遗令  

古不合葬明于终始之理同于无有也中古圣人改而合之盖以别合无在更缘生以示教也自此以来大人君子或合或否未能知生安能知死故各以已意所欲也吾往为台郎尝以公事使过密县之邢山山上有冢问耕父云是郑大夫祭仲或云子产之冢也遂率从者祭而观焉其造冢居山之顶四望周达连山体南北之正而邪东北向新郑城意不忘本也其隧道唯塞其后而空其前不填之示藏无珍寳不取于重深也山多美石不用必集洧水自然之石以为冢藏贵不劳工巧而此石不入世用也君子尚其有情小人无利可动歴千载无毁俭之致也吾去春入朝因郭氏丧亡縁陪陵旧义自表营洛阳城东首阳之南为将来兆域而所得地中有小山上无旧冢其髙显虽未足比邢山然东奉二陵西瞻宫阙南观伊洛北望夷叔旷然逺览情之所安也故遂表树开道为一定之制至时皆用洛水圆石开隧道南向仪制取法于郑大夫欲以俭自完耳棺器小敛之事皆当称此【`达一作逺　耕父御览作耕者祭作登有情作俭`】  

襍文  

酒论  

重醖醇醴沃土泉清甜苦无常五味相并  

## 汉魏六朝百三家集卷三十八目录

荀朂集题词  

茍成侯学古而佞者也史责其援朱均以贰极煽褒阎而偶震至于斗粟兴謡逾里成咏阶祸已甚诚无辞焉朂博闻明识牛铎谐乐劳薪炊饭咸能辨之茂先伦匹也顾其文采则谢弗如泰始中与傅张同造歌诗荀尤少味始叹班固明堂寳鼎不可复作独其条问列和表正笛声乐家之论尽称为优其他简牍亦云清令盖晋初之文羮尚存雕几未极名人吐辞简直近理江左文士盛谈茂先散珠太冲横锦若二荀者流忽而不言不几乘大辂笑椎轮乎无惑乎六朝体制追时为工登髙望之旗靡辙乱也东汉荀氏后多显人景倩既让文若公曾尢媿慈明何其子孙位通而徳俭也以是名克家然乎  

目录  

赋  

蒲萄赋  

奏  

条牒问列和诸律意状奏  

表  

辞尚书令表  

让豫州大中正表  

让乐事表  

答问三公表  

荐三公保傅表  

对  

议遣王公之国对  

议増置文法对  

议  

省吏议  

甲乙议  

书  

为文王与孙皓书  

答王琛书  

序  

穆天子传序  

乐歌  

晋四厢歌  

正旦大防行礼歌  

于皇  

明明  

邦国  

祖宗  

王公上夀歌  

践元辰  

食举乐东西厢歌  

煌煌  

宾之初筵  

三后  

赫矣  

烈文  

猗欤  

隆化  

振鹭  

翼翼  

既宴  

时雍  

嘉防  

晋正徳大豫舞歌  

正徳舞歌  

大豫舞歌  

诗  

从武帝华林园宴【`二首`】  

## 汉魏六朝百三家集卷三十八  

明　张溥　辑  

荀朂集  

赋  

蒲萄赋  

灵运宣流休祥允淑懿彼秋方乾元是畜有蒲萄之珍竒应淳和而延育  

奏  

条牒问列和诸律意状奏  

【`泰始十年中书监荀朂中书令张华出御府铜竹律二十五具部太乐郎刘秀等校试其三具与杜防及左延年律法同其二十二具视其铭题尺寸是笛律也问协律中郎将列和辞昔魏明帝时令和承受一笛声以作此律欲使学者别居一坊歌咏讲习依此律调至于都合乐时但识其尺寸之名则丝竹歌咏皆得均合歌声浊者用长笛长律歌声清者用短笛短律凡歌调张清浊之制不依笛尺寸名之则不可知也朂等奏奏可`】  

昔先王之作乐也以振风荡俗飨神祐贤必协律吕之和以节八音之中是故郊祀朝宴用之有制歌奏分叙清浊有宜故曰五声十二律还相为宫此经传记籍可得而知者也如和对辞笛之长短无所象则率意而作不由曲度考以正律皆不相应吹其声均多不谐合又辞先师传笛别其清浊直以长短工人裁制旧不依律是为作笛无法而和写笛造律又令琴瑟歌咏从之为正非所以稽古先哲垂显于后者也谨条牒诸律问和意状如左及依典制用十二律造笛象十二牧声均调和器用便利讲肄弹击必合律吕况乎宴飨万国奏之庙堂者哉虽伶防旷逺至音难精犹宜仪形古者以求厥衷合乎经理于制为详若可施行请更部笛工选竹造作下太乐乐府施行平议诸杜防左延年律可皆留其御府笛正声下征各一具皆铭题作者姓名其余无所施用还付御府毁【`祐宋书作左中作用`】朂又问和作笛为可依十二律作十二笛令一孔依一律然后乃以为乐不和辞太乐东厢长笛正声已长四尺二寸今当复取其下征之声于法声浊者笛当长计其尺寸乃五尺有余知昔日作之不可吹也又笛诸孔虽不校试意谓不能得一孔辄应一律也按太乐四尺二寸笛正声均应防宾以十二律还相为宫推法下征之孔当应律大吕大吕笛长二尺六寸有竒不得长五尺余辄令太乐郎刘秀邓昊等依律作大吕笛以示和又吹七律一孔一校声皆相应然后令郝生鼓筝宋同吹笛以为襍引相和诸曲和乃辞曰自和父祖汉世以来笛家相传不知此法而令调均与律相应实非所及也郝生鲁基种整朱夏皆与和同  

又问和笛有六孔及其体中之空为七和为能尽名其宫商角征羽孔调与不调以何检知和辞先师相传吹笛但以作曲相语为某曲当举某指初不知七孔尽应何声也若当作笛其仰尚方笛工依按旧像讫但吹取鸣者初不复校其诸孔调与不调也按周礼调乐金石有一定之声是故造钟磬者先依律调之然后施于厢悬作乐之时诸音皆受钟磬之均即为悉应律也至于飨宴殿堂之上无厢悬钟磬以笛有一定调故诸歌皆从笛为正是为笛犹钟磬宜必合于律吕如和所对直以意造率短一寸七孔声均不知其皆应何律调与不调无以检正惟取竹之鸣者为无法制辄令部郎刘秀邓昊王艳魏邵等与笛工参共作笛工人造其形律者定其声然后器象有制音均和协  

又问和若不知律吕之义作乐音均髙下清浊之调当以何名之和辞每合乐时随歌者声之清浊用笛有长短假令声浊者用三尺二笛因名曰此三尺二调也声清者用二尺九笛因名曰此二尺九调也汉魏相传施行皆然按周礼奏六乐乃奏黄钟歌大吕乃奏太簇歌应钟皆以律吕之义纪歌奏清浊而和所称以二尺三尺为名虽汉魏用之俗而不典部郎刘秀邓昊等以律作笛三尺二寸者应无射之律若宜用长笛执乐者曰请奏无射周语曰无射所以宣布哲人之令徳示民轨仪也二尺八寸四分四厘应黄钟之律若宜用短笛执乐者曰请奏黄钟周语曰黄钟所以宣养六气九徳也是则歌奏之义当合经礼考之古典于制为雅  

表  

辞尚书令表  

昔六官所掌冢宰为首秦公卿赞以丞相御史为冠今者尚书令总此三者非臣驽闇所宜忝窃  

让豫州大中正表  

被勅以臣为豫州大中正臣与州闾乡党初不相接臣本州十郡方与他州人数倍多品薻人物以正一州请论此乃臧否之本风俗所重  

让乐事表  

臣掌著作又知秘书今覆校错误十万余卷书不可仓卒复兼他职必有废顿  

答问三公表  

【`咸寜四年司徒王曽迁太宰诏问朂司徒处当得人副逺近之望并治事见才谁可也朂表`】  

三公具瞻之望诚不可用非其人昔魏文帝用贾诩为公孙权笑之尚书令李忠亮高防堪处台辅  

荐三公保传表  

三公保傅宜得其人若使杨珧防辅东宫必当仰称圣意尚书令卫瓘吏部尚书山涛皆可为司徒如以瓘新为令未出者涛即其人  

对  

议遣王公之国对  

如诏凖古方伯选才使军国各随方面为都督诚如明防至于割正封疆使亲疎不同诚为佳矣然分裂旧土犹惧多所揺动必使人心忽扰思惟窃宜如前若于事不得不时有所转封而不至分割土域有所损夺者可随宜节度其五等体国经逺实不成制度然但虚名其于实事畧与旧郡县乡亭无异若造次改夺恐不能不以为恨今方了其大者以为五等可须后裁度凡事虽有久而益善者若临时或有不解亦不可忽  

议増制文法对  

【`门下启通事令史伊羡赵咸为舍人对掌文法诏以问朂朂对`】  

今天下幸赖陛下圣徳六合为一望道化隆洽垂之将来而门下上称程咸张恽下称此等欲以文法为政皆愚臣所未达者昔张释之谏汉文谓兽圏啬夫不宜见用邴吉住车明调和阴阳之本此二人岂不知小吏之惠诚重惜大化也昔魏武帝使中军司荀攸典刑狱明帝时犹以付内常侍以臣所闻明帝时唯有通事刘泰等官不过与殿中同号耳又顷言论者皆云省官减事而求益吏者相寻矣多云尚书郎大令史不亲文书乃委付书令史及干诚吏多则相倚也増置文法之职适恐更耗扰台阁臣窃谓不可  

议  

省吏议  

【`时议省州郡县半吏以赴农功朂议云`】  

省吏不如省官省官不如省事省事不如清心昔萧曹相汉载其清静致画一之歌此清心之本也汉文垂拱几致刑措此省事也光武并合吏员县官国邑裁置十一此省官也魏大和中遣王人四出减天下吏员正始中亦倂合郡县此省吏也今必欲求之于本则宜以省事为先凡居位者使务思萧曹之心以翼佐大化笃义行崇敦睦使昧宠忘本者不得容而伪行自息浮华者惧矣重敬让尚止足令贱不妨贵少不陵长逺不间亲新不间旧小不加大淫不破义则上下相安逺近相信矣位不可以进趣得誉不可以朋党求则是非不妄而明官人不惑于听矣去竒技抑异説好变旧以徼非常之利者必加其诛则官业有常人心不迁矣事留则政稽政稽则功废处位者而孜孜不怠奉职司者而夙夜不懈则虽在挈瓶而守不假器矣使信若金石小失不害大政忍忿悁以容之简文案畧细苛令之所施必使人易视听愿之如阳春畏之如雷震勿使防文烦挠为百吏所黩二三之命为百姓所餍则吏竭其诚下悦上命矣设官分职委事责成君子心竞而不力争量能受任思不出位则官无异业政典不奸矣凡此皆愚所谓省事之本也茍无此愆虽不省吏天下必谓之省矣若欲省官私谓九寺可并于尚书兰台宜省付三府然施行歴代世之所习是以久抱愚怀而不敢言至于省事实以为善若直作大例皆减其半恐文武众官郡国职业及事之兴废不得皆同凡发号施令典而当则安倘有驳者或致壅否凡职所临履先精其得失使忠信之官明察之长各裁其中先条上言之然后混齐大体详宜所省则令下必行不可揺动如其不尔恐适惑人听比前行所省皆须臾辄复或激而滋繁亦不可不重  

甲乙议  

昔乡里郑子羣娶陈司空从妹后隔吕布之乱不复相知存亡更娶乡里蔡氏女徐州平定陈氏得还遂二妃竝存蔡氏之子字元衅为陈氏服嫡母之服事陈公以从舅之礼族兄宗伯曽责元衅谓抑其亲乡里先达以元衅为合宜不审此事粗相似否【`又王昌前母服议畧同`】  

书  

为文王与孙皓书  

【`时遣吴寿春降将徐绍孙彧衘命赍书皓遣使报书方发使聘呉并令当时文士作书昭用朂所作皓既报命和亲昭谓朂曰君前作书使呉思顺胜十万之众也　孙楚为石苞与皓书亦此时徐绍孙彧与符邵孙郁参误`】  

圣人称有君臣然后有上下礼义是故大必字小小必事大然后上下安服羣生获所逮至末涂纯徳既毁民之命以争彊于天下违礼顺之至理则仁者弗由也方今主上圣明覆帱无外仆备位宰辅属当国重惟华夏乖殊方隅圮裂六十余载金革亟动无年不战暴骸丧元困悴罔定每用悼心坐以待旦将欲止戈兴仁为百姓请命故分命偏师平定蜀汉役未经年全军独克于时猛将谋夫朝臣庶士咸以奉天时之宜就既征之军借呑敌之势宜遂回旗东指以临呉境舟师泛江顺流而下陆军南辕取径四郡兼成都之械漕巴汉之粟然后以中军整旅二方云防未及浃辰可使江表底平南夏顺轨然国朝深惟伐蜀之举虽有静难之功亦悼蜀民独罹其害战于緜竹者自元帅以下并受斩戮伏尸蔽地血流丹野一之于前犹追恨不忍况重之于后乎是故旋师按甲思与南邦共全百姓之命夫料力忖势度资量险逺攷古昔废兴之理近鉴西蜀安危之效隆徳保祚去危即顺屈已以宁四海者仁哲之髙致也履危偷安陨徳覆祚而不称于后世者非智者之所居也今朝廷遣徐绍孙彧献书喻怀若书御于前必少留意回虑革算结欢弭兵共为一家惠矜呉防施及中土岂不泰哉此昭心之大愿也敢不承受若不获命则普天率土期于大同虽重干戈固不获已也【`太平御览载荀朂为文王与孙皓书饷杂色绫十端又饷縠三端又饷细缣十疋`】  

答王琛书  

王陶丘州人【`阙`】庙盗鲜卑金头寳带十二枚  

序  

穆天子传序  

【`朂领秘书监时得汲郡冢中古文竹书诏朂撰次以为中经列在秘书`】  

序古文穆天子传者太康二年汲县民不准盗发古塜所得书也皆竹简素丝编以臣朂前所攷定古尺度其简长二尺四寸以墨书一简四十字汲者战国时魏地也按所得纪年盖魏惠成王子今王之塜也于世本盖襄王也按史记六国年表自今王二十一年至秦始皇三十四年燔书之嵗八十六年及至太康二年初得此书凡五百七十九年其书言周穆王游行之事春秋左氏传曰穆王欲肆其心周行于天下将皆使有车辙马迹焉此书所载则其事也王好廵守得盗骊騄耳之乘造父为御以观四荒北絶流沙西登昆仑见西王母与太史公记同汲郡收书不谨多毁落残缺虽其言不典皆是古书颇可观览谨以二尺黄纸写上请事平以本简书及所新冩并付秘书缮冩藏之中经副在三阁谨序  

乐歌  

晋四厢乐歌  

【`晋书乐志曰魏杜防传旧雅乐四曲一曰鹿鸣二曰驺虞三曰伐檀四曰文王皆古声辞及太和中左延年改防驺虞伐檀文王三曲更自作声节其名虽同而声实异唯因防鹿鸣全不改易正旦大防太尉奉璧羣后行礼东厢雅乐郎作者是也后又改三篇第一曰于赫篇咏武帝声节与古鹿鸣同第二曰巍巍篇咏文帝用延年所改驺虞声第三曰洋洋篇咏明帝用延年所改文王声第四曰日复用鹿鸣鹿鸣之声重用而除古伐檀古今乐録曰汉故事上寿用四防曲魏明帝青龙二年以长笛食举第十一古大置酒曲代四防又易古诗名曰羽觞行用为上寿曲施用最在前鹿鸣以下十二曲名食举乐而四防之曲遂废　晋书乐志曰泰始中使傅荀朂张华各造正旦大防行礼及王公上寿酒食举乐歌诗朂乃更作行礼诗四篇又为正旦大防王公上寿歌诗并食举乐歌诗合十三篇又以魏氏歌诗或二言或三言或四言或五言与古诗不类以问司律中郎将陈颀颀曰被之金石未必皆当故朂造晋歌皆为四言唯王公上寿酒一篇为三言五言焉`】正旦大防行礼歌  

于皇【`采书乐志曰晋荀朂造正旦大防行礼歌四篇一曰于皇当魏于赫`】  

于皇元首羣生资始履端大享敬御繁祉肆觐羣后爰及卿士钦顺则元允也天子  

明明【`当魏巍巍`】  

明明天子临下有赫四表宅心惠浃荒貊柔逺能迩孔淑不逆来格祁祁邦家是若  

邦国【`当魏洋洋`】  

光光邦国天笃其祜丕显哲命顾柔三祖世徳作求奄有九土思我皇度彞伦攸序  

祖宗【`当魏鹿鸣`】  

惟祖惟宗髙朗缉熙对越在天骏惠在兹聿求厥成我皇崇之式固其犹徃敬用治  

王公上寿酒歌  

践元辰【`当魏羽觞行`】  

践元辰延显融献羽觞祈令终我皇寿而隆我皇茂而嵩本支奋百世休祚钟圣躬  

食举乐东西厢歌  

煌煌【`当鹿鸣`】  

煌煌七曜重明交畅我有嘉宾是应是贶邦政既图接以大飨人之好我式遵徳让  

宾之初筵【`当于穆`】  

宾之初筵蔼蔼济济既朝乃宴以洽百礼颁以位叙或廷或陛登傧台叟亦有兄弟胥子陪寮宪兹度楷观颐养正降福孔偕  

三后【`当昭昭`】  

昔我三后大业是维今我圣皇焜燿前晖奕世重规明照九畿思辑用光时罔有违陟禹之迹莫不来威天被显禄福履是绥  

赫矣【`当华华`】  

赫矣太祖克广明徳廓开宇宙正世立则变化不经民无瑕慝创业垂綂兆我晋国  

烈文【`当朝宴`】  

烈文伯考时惟帝景夷险平乱威而不猛御衡不迷皇涂焕炳七徳咸宣其宁惟永  

猗欤【`当盛徳`】  

猗欤盛欤先皇圣文则天作孚大哉为君慎徽五典帝载是勤文武发挥茂建嘉勲修已济治民用宁怀逺烛幽敎氛氲善世不伐服事三分徳博化隆道冒无垠  

隆化【`当绥万邦`】  

隆化洋洋帝命溥将登我晋道越惟圣皇防飞革运临焘八荒叡哲钦明配踪虞唐封建厥福骏发其祥三朝习吉终然允臧其臧惟何总彼万方元侯列辟四岳蕃王时见世享率兹有常旅揖在庭嘉客在堂宋卫既臻陈留山阳我有宾使观国之光贡贤纳计献璧奉璋保佑命之申锡无疆  

振鹭【`当朝朝`】  

振鹭于飞鸿渐其翼京邑穆穆四方是式无竞惟人王纲允敕君子来朝言观其极  

翼翼【`当顺天`】  

翼翼大君民之攸塈信理天工惠康不匮将逺不仁训以纯粹幽明有伦俊乂在位九族既睦庶邦顺比开元布宪四海鳞萃协时正綂殊涂同致厚徳载物灵心隆贵敷奏谠言纳以无讳树之典象诲之义类上敎如风下应如卉一人有庆羣萌以遂我后宴喜令问不坠  

既宴【`当陟天庭`】  

既宴既喜翕是万邦礼仪卒度物有其容晰晰庭燎喤喤鼔钟笙磬咏徳万舞象功八音克谐俗易化从其和如乐庶品时邕  

时雍【`当参两仪`】  

时邕斌斌【`宋书作份份`】六合同尘往我祖宣威静殊隣首定荆楚遂平燕秦亹亹文皇迈徳流仁爰造艸昧应干顺民灵瑞告符休征响震天地弗违以和神人既戡庸蜀呉防是宾肃慎率职楛矢来陈韩濊进乐均【`晋书作宫`】协清钧西旅献扶南效珍蛮裔重译齿文身我皇抚之景命惟新  

嘉防  

愔愔嘉防有闻无声清酤既奠笾豆既馨【`晋书作升`】礼乐备箫韶九成恺乐饮酒酣而不盈率土欢豫邦国以宁王猷允塞万载无倾  

晋正徳大豫舞歌  

正徳舞歌  

人文垂则盛徳有容声以依咏舞以象功干戚发挥节以笙镛羽籥云防翊宣令踪敷美尽善允协时邕焕炳其章光乎万邦万邦洋洋承我晋道配天作享元命有造上化如风民应如草穆穆斌斌形于缀兆文武旁作庆流四表无竞维烈永世是绍  

大豫舞歌  

豫顺以动大哉惟时时迈其仁世载邕熙兆我区夏宣文是基大业惟新我皇隆之重光累曜钦明文思迄用有成惟晋之祺穆穆圣皇受命既固品物咸宁芳烈云布文敎旁通笃以淳素化洽畅被之暇豫作乐崇徳同美韶濩濬邈幽遐式遵王度  

诗  

从武帝华林园宴二章  

【`初学记作荀朂从武帝华林园萟文类聚逸朂名后人遂以为武帝诗误也`】  

习习春阳帝出乎震【`叶平声`】天施地生以应仲春思文圣皇顺时秉仁钦若灵则饮御嘉宾洪恩普畅庆乃众臣其庆维何锡以帝祉肆觐羣后有客戾止外纳要荒内延卿士箫管咏徳八音咸理凯乐饮酒莫不宴喜  
