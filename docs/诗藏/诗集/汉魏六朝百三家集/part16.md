---
title: 第16部分
index: true
icon: editor
order: 16
category:
  - 诗藏
  - 诗集
  - 汉魏六朝百三家集
tag:
  - 钦定四库全书
  - 集部八
  - 总集类
  - 张溥
  - 明
---

## 汉魏六朝百三家集卷九十目录

丘迟集题词  

南史文学传首呉兴丘氏灵鞠在宋孝武时献殷贵妃挽歌特防嗟赏希范于梁王践祚之日劝进殊礼専典文字父子曲笔非东南之蹇蹇者也然灵鞠面折褚彦囘语颇强切东观祭酒自谓终身不恨仕宦情浅蓬髪迟钝无媿名士希范少挫抑即献责躬诗志在求进出守永嘉负乘腾刺令非武帝怜才为寝白简维鹈濡翼能长有鞶帯乎革命诸文连珠唱和世不多见其最有声者与陈将军伯之一书耳隗嚣反背安丰责让杨广附逆伏波晓劝咸出腹心之言示涕泣之意不能发其顺心使之囘首独希范片纸强将投戈松柏坟墓池台爱妾彼虽有情不可谓文章无与其英灵也钟仲伟诗评云希范取贱文通秀于敬子余未唯唯或其时尚循沈诗任笔之称遂轻髙下耳  

目録  

赋  

还林赋【`有序`】  

思贤赋  

表  

为王博士谢表  

为范尚书拜表  

为范卫军让梁台侍中表  

为何尚书重让侍中领骁骑表  

为栁仆射让光禄表  

啓  

答举秀才啓  

为范云谢示毛啓  

教  

永嘉郡敎  

书  

与陈伯之书  

铭  

砚铭  

诔  

侍中吏部尚书何府君诔  

诗  

九日侍宴乐游苑  

侍宴乐游苑送张徐州应诏诗  

旦发渔浦潭  

夜发宻岩口  

敬酬栁仆射征怨  

答徐侍中为人赠妇  

赠何郎  

题琴朴【`一作材`】奉栁呉兴  

芳树  

望雪  

玉堦春草  

## 汉魏六朝百三家集卷九十  

眀　张溥　辑  

丘迟集  

赋  

还林赋【`有序`】  

爰自京师言归旧岭今风古辙毎动寸衷因事而书不觉成卷非谓为文聊记行途所经云尔  

太皥弭节祝融耸驾炎钟泛响青籥静吹丘子税辕畿路总舳川湄禠魂故岭结梦旧墀揆身世而载懐镜古今而兴辞验难停于杨辙昭易改于墨丝匪追举而辩命岂适尹而问蓍担簦无白璧之想负书靡黒貂之悲防解山潮首顾京澨仰绛堞之纷回与素津之容裔荃桡往来芰盖经过依俙子陵之钓髣髴沧浪之謌出入风霞游息云露阶迥禽飞髙月度踟蹰七教徘徊五礼永翦帯于关上长缉巾乎林底  

思贤赋  

岂顾问哉相然信死斯则结深念于抚翼跂雄飞而但起知我于财利之间何足多于鲍子目击而道存至味其如水未见其人吾闻其理矣夫子长之托意甘执鞭于异世在慈眀之慕义聊慙驭而追税况至徳之可师无兼裘以共弊有乐安之任子伟羣才而称杰备百行之髙致该九流之洪艺谅可杂而非染迹毎同而常别墙易入而难窥关无键而有闭思若神而泉涌翰如云而积袂沈潜于懐抱之间萧散于天人之际日下愧其未双关西慙于上喆纷吾既有此固陋荷君子之渥恵尘非府而分深叶未移而好结寻宿草之宴处歴三纪于兹日性有同于杞梓心获变于丹漆文何属而不辩理何疑而匪质问不休而钟扣答无穷而座谧  

表  

为王博士谢表  

臣闻抚臆可以言心量能则知所止是故矫亲鲁门简业事亡杂吹齐雅分声遽逝臣才行过汚文质无亷疏达谢于谷杜浃洽乖夫刘杨非除部养之勤岂通掌故之业  

为范尚书拜表  

昔滕公移晷于泗亭陈遂留权于博进禄止一守官穷九列臣获照秋阳取沃淮海发蒙去巳若松乔匪富伊荣须防至此赏参十乱穷越五水歴覧前载孰与为匹  

为范卫军让梁台侍中表  

是以懐铅蚤岁不以陨获累心蹑履晩坐岂以充诎在念易农伊泰仕焉已幸遂复分竹九嶷拥旄百越值天地中开神武再廓麻丝是蓄菅蒯靡遗今霸运肇基四海眀目枢规献实在得人况处庸微何用膺荷  

为何尚书重让侍中领骁骑表  

臣擢自散辈之中寘彼周行之上既慙伯蒙使天下慎选又乖平叔令内外得人且玉壶独掌见荣昌期当天可参必简英俊  

为栁仆射让光禄表  

窃闻敬孙以规献为职彞品常贵飞翠鸣玉升降禁眀臣以痁疾岂伊或忝匪称其服终朝三褫近取诸身皎日非喻臣之庸薄久尘物论假以克壮报効无阶而婴离沈痼日月滋甚圣朝留簪履之旧愍降帷葢之余矜荣不徒行事存宠渥  

啓  

答举秀才啓  

方今八友盈庭五承在幄七教毕修九功具举犹乃物色关屠梦想岩钓故巳天不爱寳野无遗贤辄仰宣皇猷俯罄愚蔽觇察衡阎询事茅草如有片言入善一介可题谨闻绛阙恭奏青蒲  

为范云谢示毛啓  

甲应于姬渚青髯符于夏室翺翔卷耳之隂浮游莲叶之上藏采千载献状一朝斯诚陛下至徳动天穷神为化寳瑞开圗珍祥映谍懐星抱月负字衔书间出蕃畿继踵郊甸  

教  

永嘉郡教  

贵郡控帯山海利兼水陆实东南之沃壤一都之巨防而曝背拘牛屡空于亩绩麻治丝无闻于窐巷其有耕灌不修桑榆靡树遨游里酣酺卒嵗越伍乖邻流宕忘返才异相如而四壁独立髙惭仲蔚而三径没人虽谢文翁之正俗庶几龚遂之移风  

书  

与陈伯之书  

迟顿首陈将军足下无恙幸甚幸甚将军勇冠三军才为世出弃燕雀之小志慕鸿鹄以髙翔昔因机变化遭遇时主立功立事开国称孤朱轮华毂拥旄万里何其壮也如何一旦为奔亡之虏闻鸣镝而股战对穹庐以屈膝又何劣邪寻君去就之际非有他故直以不能内审诸巳外受流言沈迷猖獗以至于此圣朝赦罪责功弃瑕録用推赤心于天下安反侧于万物此将军之所知非假仆一二谈也朱鲔渉血于友于张绣剚刃于爱子汉主不以为疑魏君待之若旧况将军无昔人之罪而勲重于当代夫迷途知反往哲是与不逺而复先典攸高主上屈法申恩吞舟是漏将军松柏不剪亲戚安居髙台未倾爱妾尚在悠悠尔心亦何可言今功臣名将雁行有序佩紫懐黄讃帷幄之谋乘轺建节奉疆之任竝刑马作誓传之子孙将军独腼顔借命驰驱毡裘之长寜不哀哉夫以慕容超之强身送东市姚之盛面防西都故知霜露所均不育异类姬汉旧邦无取杂种北虏僭盗中原多歴年所恶积祸盈理至燋烂况伪孽昏狡自相夷戮部落携离酋豪猜贰方当系颈蛮邸悬首藁街而将军鱼游于沸鼎之中燕巢于飞幕之上不亦惑乎暮春三月江南草长杂花生树羣莺乱飞见故国之旗鼓感生平于畴日抚弦登陴岂不怆恨所以亷公之思赵将吴子之泣西河人之情也将军独无情哉想早励良规自求多福当今皇帝盛眀天下安乐白环西献楛矢东来夜郎滇池解辫请职朝鲜昌海蹶角受化惟北狄野心崛强沙塞之间欲延嵗月之命耳中军临川殿下眀德茂亲摠兹戎重方吊民洛汭伐罪秦中若遂不改方思仆言聊布往懐君其详之丘迟顿首  

铭  

砚铭  

诔  

侍中吏部尚书何府君诔  

逺量夷雅淹姿英茂进德方新循名以旧分镳先达争驱俊秀匪直羽仪实惟领袖知人斯哲在帝之难佥谓往谐是则能官园阿望币钓屿投竿金张之贵允兹七侍有美一人柔貂三珥服冕乘轩鸣玉飞翠不贪为宝贵而能贫唯静是悦惟寂是珍履信兹从积善方庆如何斯德曾是知命彼髙者天与人焉咏望周行式瞻林壑洒沃纷埃摈扬流俗言必逺神唯珠玉色恬喜愠心岂荣辱  

诗  

九日侍宴乐游苑  

朱眀已谢蓐収司礼爰理秋祓备扬旌棨奉璋峩峩金貂济济上林宏敞离宫非一防殿回风丹楼映日随珠甲怅屯卫周悉晬容徐动天仪澄谧云物游飏光景髙丽枯叶未落寒花委砌丝桐激舞楚雅闲慧参差繁响殷勤流诣  

侍宴乐游苑送张徐州应诏诗  

诘旦阊阖开驰道闻鳯吹轻荑承玉辇细草借龙骑风迟山尚响雨息云犹积巢空初鸟飞荇乱新鱼戏实为北门重匪亲孰为寄参差别念举肃穆恩波被小臣信多幸投生岂酬义  

旦发渔浦潭  

渔潭雾未开赤亭风已飏櫂歌发中流鸣鞞响沓障【`一作嶂`】村童忽相聚野老时一望诡怪石异象崭絶峰殊状森森荒树齐析析寒沙涨藤垂岛易陟崖倾屿难傍信是永幽栖岂徒暂清旷坐啸昔有委卧治今可尚  

夜发宻岩口  

弭棹才假寐击汰已争先敞朗朝霞澈惊明晓魄悬万寻仰危石百丈窥重泉丛枝上防防崩溜下填填  

敬酬柳仆射征怨  

清歌自信妍雅舞空僊僊耳中解眀月头上落金钿雀飞且近逺暮入绮前鱼戏虽南北终还荷叶邉惟见君行久新年非故年  

答徐侍中为人赠妇  

丈夫吐然诺受命本遗家糟糠且弃置蓬首乱如麻侧闻洛阳客金葢翼高车谒帝时来下光景不可奢幽房一洞啓二八尽芳华罗裙有长短翠鬓无低斜长眉横玉脸皓腕卷轻纱俱看依井蝶共取落檐花何言征戍苦抱膝空咨嗟  

赠何郎  

向夕秋风起野马杂尘埃忧至犹如绕讵是故人来檐际落黄叶堦前网緑苔遥情不入酒望美信难哉  

题琴朴【`一作材`】奉栁呉兴  

边山此嘉树揺影出云垂清心有素体直干无曲枝凡耳非所别君子特见知不辞去根本造膝仰光仪  

芳树  

芳叶已漠漠嘉宾复离离发景傍云屋凝晖覆华池轻蜂掇浮頴弱鸟隠深枝一朝容色茂千春长不移  

望雪  

氛氲发紫汉杂沓被朱城倐忽银台搆俄顷玉树生绵绵九轨合昭昭四区眀  

玉堦春草  

发溜始参差扶堦方沃若杂叶半藏蜻丛花未隠雀葳蕤乱碧紫苍黄间浓薄  

## 汉魏六朝百三家集卷九十一目录

梁任昉集题词  

王僧孺之传任敬子也曰少孺速而未工长卿工而未速孟坚辞不逮理平子意不及文孔璋伤于健仲宣病于弱集论尚书穷文质之敏驻马停信极亹亹之功莫尚斯焉异哉贬前修而昻任君其东海之溢美乎江南文胜古学日微方轨词苑代有名人大抵采死翟之毛抉焚象之齿生意尽矣居今之世为今之言违时抗往则声华不立投时取妍则尔雅中絶求其俪体行文无伤逸气者江文通任彦升庶防近之然后知僧孺所称非尽谬也彦升在齐朝纡意梅虫儿捷入中书既委诚梁武专典禅让文诰谔谔之节岂彼任哉然服官清俭儿妾食麦卒于新安浣衣敛体有足多者齐台初建褚彦囘王仲宝称首翊运身没皆无余财论人当日其大者死生去就尔廉名非所难也昭明文选载彦升令表序状弹文生平笔长可悉推见辎軿击轊坐客恒满有以夫  

目録  

赋  

答陆倕知已赋  

静思堂秋竹赋  

赋体  

诏  

为武帝初封功臣诏  

求荐士诏  

为武帝追封丞相长沙王诏  

为武帝追封永阳王诏  

追封衡阳王桂阳王诏  

封临川安兴建安三王诏  

为齐帝禅位梁王诏  

玺书  

禅梁玺书  

册  

禅梁册  

令  

为齐宣徳皇后答梁王令  

宣徳皇后再敦劝梁王令  

为宣徳皇后重敦劝梁王令  

教  

为齐竟陵王世子临防稽郡教  

表  

为齐明帝让宣城郡公表  

为范尚书让吏部封侯表  

为褚谘议蓁让代兄袭封表一  

为褚谘议蓁让代兄袭封表二  

为褚谘议蓁让代兄袭封表  

为王思逺让侍中表  

为皇太子求一日一入朝表  

请祀郊庙备六代乐表  

为范始兴求为太宰立碑表  

为梁公请刋改律令表  

为萧扬州作荐士表  

为萧侍中拜袭封表  

为吏部谢表  

弹文  

奏弹曹景宗  

奏弹刘整  

奏弹范缜  

奏弹萧頴达  

啓  

上萧太傅固辞夺礼啓  

求为刘瓛立馆啓  

奉勅示七夕诗啓  

为王金紫谢齐武帝示太子律序啓  

为卞彬谢修卞忠贞墓啓  

牋  

到大司马记室牋  

梁国府僚劝进牋  

府僚重请牋  

书  

为庾杲之与刘居士虬书  

答何书  

与江革书  

与沈约书  

吊乐永世书  

防文  

天监三年防秀才文三首  

序  

王文宪集序  

文章缘起序  

议  

齐明帝諡议  

哀防文  

王贵嫔哀策文  

碑  

丞相长沙宣武王碑  

桓宣城碑  

墓铭  

抚军桂阳王墓铭  

刘先生夫人墓铭  

行状  

齐竟陵文宣王行状  

齐司空曲江公行状  

吊文  

吊刘文范文  

诗  

为王嫡子侍皇太子释奠宴  

赠王僧孺  

答刘居士  

九日侍宴乐游苑  

奉和登景阳山  

泛长溪  

落日泛舟东溪  

济浙江  

赠郭桐庐出谿口见余既未至郭仍进村维舟乆之郭生方至  

答何徴君  

赠徐徴君  

答刘孝绰  

答到建安饷杖  

寄到溉  

别萧谘议  

厉吏人讲学  

苦热  

同谢朏花雪  

出郡传舍哭范仆射三首  

严陵濑  

咏池边桃  

聨句  

清暑殿聨句栢梁体  

## 汉魏六朝百三家集卷九十一  

明　张溥　辑  

梁任昉集  

赋  

答陆倕知巳赋  

原知已之时义故相知之信然乃贪亷之异贯奈勇怯之相悬贪在物而成累怯在我而可甄既自得于为御复甘心于执鞭矧相知其如此独揽涕而潺湲虽有望于已知更非谓其知巳信伟人之世笃本侯服于陆乡缅风流于道素袭衮衣与绣裳逮伊人而世载并三骏而龙光过龙津而一息望鳯条而载翔彼白玉之虽洁此幽兰之信芳思在物之取譬非升斛而能量匹耸峙于东岳比凝厉于秋霜不一饭以忘过每三钱以投渭匪防袂之敢嗟岂沟壑之能衣既蕴借其有余又澹然而无味得意同乎卷懐违方似乎仗气类平叔而靡雕似子云之不朴冠众善而贻操综羣言而名学折髙戴于后台异邹顔乎董幄探三诗于河间访九师于淮曲术兼口传之书艺广铿锵之乐时坐睡而悬梁裁据梧而锥幄既文过而意深又理胜而辞缛咨余生之荏苒追嵗暮而伤情测徂隂于堂下听鸣钟于洛城惟忘年之陆子定一遇于班荆余获田苏之价尔得海上之名信落魄而无产终长勤于短生饥虚表于徐步逃责显于疾行子比我于叔则又方余于耀卿心照情交流言靡惑万类闇求千里悬渴言象可废筌蹄自黙居非连栋行则同车冬夜不长夏日靡余肴核非饵丝竹岂娯我未舍驾子已廻舆中饮相顾怅然动色邦壤虽殊离防难测存异山阳之居没非要离之侧以胶投漆中离娄岂能识  

静思堂秋竹赋  

静思堂连洞房临曲沼夹脩篁竹宫丰丽于甘泉之右竹殿敞于神嘉之傍緑条发丹槛翠叶映雕梁入房扫文石傍檐拂象牀常生偶兰桂结实值鸳凰逢性与之至道偶斯文之在兹欢柏梁之有赋恨相如之异时  

赋体  

俶征侣兮舣行舟奉君命兮不俟驾属轩轨之易循值尧民之可化慙孺雉之声朝恶细鱼之在夜奉玉检之陆离待金罍之云舍  

诏  

为武帝初封功臣诏  

草昧权舆事深缔搆康俗成务义在庇民自非羣才并轨文武宣翼将何以启兹景祚此帝图或运筹帷帐经启王业或攻城略埜殉义忘生或腹心爪牙折冲御侮忠勤茂徳夷险一致并宜建国开宇蕃屏王室山河之誓永永无穷  

求荐士诏  

夫进贤茂赏蔽善明罚前王盛则咸必由之朕纂綂鸿业寅畏大寳思求俊异协賛雍熈歴听九功物色舆皂而白驹盈谷苌楚未刈是以临朝永叹日昃伊伫便可博询卿士各举所知将量才授能擢以不次庶同则哲之明称朕急贤之防  

为武帝追封丞相长沙王诏  

夫褒崇名器率由旧章光昭徳祀永世作则亡兄道被如仁功深防管悬诸日月乆而弥新故能拯玉于已毁导涸源于将塞今理运维新贤戚并建感惟永逺触目崩心可追封长沙郡王  

为武帝追封永阳王诏  

亡兄徳履冲粹识业深通徽声善誉风流借甚道长世短清尘缅邈感惟既徃永慕恸心可追封永阳郡王  

追封汝阳王桂阳王诏  

亡弟畅风标秀物器体淹朱方之役尽勤王事防出无方物惟不赏亡弟融业行清简风度闲绰蚤优名軰夙广令闻朕应天绍命君临万防祚启郇滕感兴鲁卫事徃运来永懐伤切畅可追封衡阳郡王融可桂阳郡王  

封临川安兴建安三王诏  

神州帝城冠冕列岳渚宫樊邓形胜是归居中作卫翼宣戎重隆兹宠号实允旧章并非亲勿居惟贤斯授宏朕之介弟早富徳誉董一蕃政缉是嘉庸国礼家情瞻寄隆重季风頴儁迈诚业标简任居蕃翰政以化成伟体韵淹穆神防凝正经纶夷险参賛王业  

为齐帝禅位梁王诏  

夫五徳更始三正迭兴驭物资贤登庸启圣故帝迹所以代昌王度所以改耀革晦以明由来尚矣齐徳沦防危亡荐袭隆昌凶虐实违天地永元昬暴取紊人神三光再沈七庙如缀鼎业几移含识知冺我髙明之祚眇焉将坠永惟屯难氷谷载懐相国梁王天诞睿哲神纵灵武徳格祗功均造物止宗社之横流反生民之涂炭扶倾颓构之下拯溺逝川之中九区重缉四维更纽絶礼还纪崩乐复张文馆盈绅戎亭息警浃海防以驰风罄轮裳而禀朔八表呈祥五灵效祉岂止鳞羽祯竒云星瑞色而巳哉勲茂于百王道昭乎万代固以明配上天光华日月者也河岳表革命之符图防纪代终之运乐推之心幽显共积讴颂之诚华裔同着昔水政既微木徳升绪天之厯数实有所归握镜琁枢允集明哲朕虽庸蔽闇于大道永鉴崇替为日巳乆敢忘列代之髙义神祗之至愿乎今便敬禅于梁即安姑孰依唐虞晋宋故事  

玺书  

禅梁玺书  

夫生者天地之大徳人者含生之通称并首同本未知所以异也而禀灵造化贤愚之情不一托性五常强柔之分或舛羣后靡一争犯交兴是故建君立长用相司牧非谓尊骄在上以天下为私者也兼以三正迭改五运相迁緑文赤字徴河表洛在昔勋华深逹兹义眷求明哲授以蒸人迁虞事夏本因心于百姓殷化为周实受命于苍昊爰自汉魏罔不率由降及晋宋亦遵斯典我髙皇所以格文祖而抚归运畏上天而恭寳歴者也至于季世祸乱荐臻王度纷纠奸囘炽积亿兆夷人刀爼为命已然之逼若线之危局天蹐地逃形无所羣凶挟煽志逞残戮将欲先殄衣冠次移鼎衡保周召并列宵人巢幕累卵方此非切自非英圣逺图仁为巳任则鸱枭厉吻翦焉巳及惟王崇髙则天博厚仪地镕铸六合陶甄万有烽驿交驰振灵武以遐畧云雷方扇鞠义旅以勤王扬旍斾于逺路戮奸宄于魏阙徳冠徃初功无与二济艰难缉熈王道懐柔万姓经营四方举直错枉较如画一待旦同乎殷后日昃过于周文风化肃穆礼乐交畅加以赦过宥罪神武不杀盛徳昭于景纬至义感于鬼神若夫纳彼大麓膺此归运烈风不迷乐推攸在治五韪于已乱重九鼎于既轻自声教所及车书所至革面回首讴吟徳泽九山灭祲四渎安流祥风扇起淫雨静息甲游于芳荃素文驯于郊苑跃九川于清汉鸣六象于髙冈灵瑞杂沓符昭著至于星孛紫宫水效孟月飞鸿满埜长彗横天取新之应既昭革故之徴必显加以天表秀特轩状尧姿君临之符谅非一揆书云天监厥徳用集大命诗云文王在上于昭于天所以二仪乃眷幽明允叶岂惟宅是万邦缉兹讴讼而已哉朕是用拥琁沈首属懐圣哲昔水行告厌我太祖既受命代终在日天禄云谢亦以木徳而传于梁逺寻前典降惟近代百辟遐迩莫违朕心今遣使持节兼太保侍中中书监兼尚书令汝南县开国侯亮兼太尉散骑常侍中书令新呉县开国侯志奉皇帝玺绂受终之礼一依唐虞故事王其陟兹元后君临万方式传烈以答上天之休命  

册  

禅梁册  

咨尔梁王惟昔邃古之载肇有生人皇雄大庭之辟赫胥尊卢之后斯并龙图鸟迹以前慌忽杳防之世固无得而详焉洎乎农轩炎皥之代放勲重华之主莫不以大道君万姓公器御八纮居之如执朽索去之若捐重负一驾汾阳便有窅然之志蹔适箕岭即动让王之心故知戴黄屋服玉玺非所以示贵称尊乗大辂建斾旌葢欲令归趣有地是故忘已而字兆人狥物而君四海及于精华内竭畚橇外劳则抚兹归运惟能是与况兼乎笙管革文威图启瑞摄提夜朗荣光昼发者哉四百告终有汉所以髙揖黄徳既谢魏氏所以乐推爰及晋宋亦斯典我太祖握河受歴应符起运二叶重光三圣系轨嗣君防徳昬弃纪度毁紊天纲凋絶地纽茫茫九域翦为仇讐溥天相顾命悬晷刻斮涉刳孕于事已轻求鸡徴杖曾何足譬是以谷满川枯山飞鬼哭七庙已危人神无主惟王体兹上哲明圣在躬禀灵五纬明并日月彛伦攸序则端冕而协邕熈时难孔棘则摧锋而拯涂炭功逾造物徳济苍生泽无不渐仁无不被上逹苍昊下及川泉文教与鹏翼齐举武功与日车并运固以幽显宅心讴讼斯属岂徒桴鼓播地卿云丛天而已哉至如昼覩争明夜飞枉矢土沦彗刺日既星亡除旧之徴必显更姓之符允集是以义师初践芳露凝甘仁风既被素文自扰北阙藁街之使风车火徼之民膜拜稽首愿为臣妾钟石毕变事表于迁虞蛟鱼并出义彰于事夏若夫长人御众为之司牧本同已于万物乃因心于百姓寳命无常主帝王非一族今仰祗乾象俯借人愿敬禅神噐授帝位于尔躬大祚告穷天禄永终于戏王允执其中式遵前典以副昊天之望禋上帝而临亿兆格文祖而膺大业以传无疆之祚岂不盛欤  

令  

为齐宣徳皇后答梁王令  

承固兹谦挹未膺大典敬复雅防良有怃然夫至寂难原言象所絶教思有律感通斯在所以异人者神明同人者用舍王诞兹上睿对越天行徳冠二仪化周羣动生民以来一人而巳但逹节道每濡迹于中庸神照惟几不抑心于钻仰范宣既让其下取则况圣图睿范歌思是归亷约虽庆赏遂替诚贤者悦义长难进之风不肖者矜功阻竭力之效劝阻之间所差巳逺王何得不暂纡雅尚允答天人使朕夜艾以安早朝有豫今遣率兹百辟申荐诚欵万致一涂烦言可畧  

宣徳太后再敦劝梁王令  

宣徳皇后敬问具位夫功在不赏故庸勲之典葢阙施侔造物则谢徳之途已寡要不得不强为之名使荃宰有寄公实天生徳齐圣广渊不改参辰而九星仰止不易日月而二仪贞观在昔晦明隠鳞戢翼博通羣籍而让齿乎一卷之师剑气凌云而屈迹于万夫之下辩折天口而似不能言文擅雕龙而成輙削槀爰在弱冠首应弓旌客游梁朝则声华籍甚荐名宰府则延誉自髙隆昌季年勤王始着建武维新缔构斯在功隆赏薄嘉庸莫畴一马之田介山之志愈厉六百之秩大树之号斯存及拥旄司部代马不敢南牧推毂樊邓胡尘罕尝夕起惟彼狡童穷凶极虐衣冠泯絶礼乐崩防既而鞠旅誓众言谋王室白羽一麾黄鸟底定甲既鳞下车亦瓦裂致天之届拱揖羣后丰功厚利无得而称是以祥光总至休气四塞五老游河飞星入昴元功茂勲若斯之盛而地狭乎四履势卑乎九伯帝有恧焉輶轩萃止今遣某位某甲等率兹百辟人致其诚庶匪席之防不逺而复  

为宣徳太后重敦劝梁王令  

朕闻匹夫好仁义在磨踵君子行道逹斯兼济未有尽器穷神蕴徽章乎天植髙奠中樽覩倾罍而弗拯惟王徳冠徃初功无与二四时等契两曜齐明拟度天行取则干健而运距艰季道极百王援义而起一戎大定罗山革草防不率从用使商庭产周阙树梓倾宫既散鹿台靡蓄盛徳大业巍巍若此日者事岐之号爰发帝言殊物备礼率由寡昧虽复云防载路清跸启行昭徳报功未臻其极而髙揖天休逺存克让俾予未忘兴慙日昃今遣率兹百辟人致诚情庶有感睿心霈然降志  

教  

为齐竟陵王世子临防稽郡教  

富人兼并前史共蠧大姓侵威徃哲攸嫉而权豪之族擅割林池势富之家专利山海至乃水称峻岩严我君后崇墉增仞内通神明出符大顺火炎昆岗神岳崩溃兰艾同烬玉石俱碎哲人遭命哀有余慨  

表  

为齐明帝让宣城郡公表  

【`明帝作相令昉革让封表沿故事也昉濡写恳廹情事太露故帝愠之`】  

臣鸾言被台司召以臣为侍中中书监骠骑大将军开府仪同三司扬州刺史録尚书事封宣城郡开国公食邑三千户加兵五千人臣本庸才智力浅短太祖髙皇帝笃犹子之爱降家人之慈世祖武皇帝情等布衣寄深同气武皇大渐实奉话言虽自见之明庸近所蔽愚夫一至偶识量已实不忍自固于缀衣之末拒违于玉几之侧遂荷顾托导扬末命虽嗣君弃常获罪宣徳王室不造职臣之由何者亲则东牟任惟博陆徒懐子孟社稷之对何救昌邑争臣之讥四海之议于何逃责陵土未干训誓在耳家国之事一至于斯非臣之尤谁任其咎将何以肃拜髙寝防奉武园悼心失图泣血待旦宁容复徼荣于家耻宴安于国危骠骑上将之元勲神州仪刑之列岳尚书古称司防中书实管王言且虚饰宠章委成御侮臣知不惬物谁谓宜但命轻鸿毛责重山岳存没同归毁誉一贯辞一官不减身累增一职已黩朝经便当自同体国不为饰让至于功均一匡赏同千室光宅近甸奄有全邦殒越为期不敢闻命亦愿曲留降鉴即垂听许钜平之恳诚必固永昌之丹慊获申乃知君臣之道绰有余裕茍曰易照敢守难夺故可庶心议酌巳亲物者矣不胜荷惧屏营之诚谨附某官某甲奉表以闻  

为范尚书让吏部封侯表  

臣云言被尚书召以臣为散骑常侍吏部尚书封霄城县开国侯食邑千户奉命震惊心顔无措臣云顿首顿首死罪死罪臣素门凡流轮翮无取进谢中庸退慙狂狷固尝钻厉求学而一经不治篆刻为文而三冬靡就负书燕魏空殚菽粟蹑屩齐楚徒知贫贱既而分虎出守以囊被见嗤持斧作牧以薏苡兴谤赭衣为虏见狱吏之尊除名为民知井臼之逸百年上寿既曰徒然如其诚説亦以过半乱离斯瘼欲以安归闭门荒郊再离寒暑兼以东臯数畆控带朝夕闗外一区怅望钟阜虽室无赵女而门多好事禄微赐金而欢同娯老折芰燔枯此焉自足陛下应期万世接綂千祀三千景附八百不谋臣衅等离心功慙同徳泥首在顔舆棺未毁缔搆草昧敢叨天功狱讼讴歌示同民志而隆器大名一朝总集顾巳反躬何以臻此政当以接闬白水列宅旧丰忘舍讲之尤存诸公之费俯拾青紫岂待明经臣云顿首顿首死罪死罪夫铨衡之重闗诸隆替逺惟则哲在帝犹难汉魏以降逹识继轨雅俗所归唯称许郭防十得五尚曰比肩其余得失未闻偶察童幼天机暂发顾无足算在魏则毛玠公方居晋则山涛识量以臣况之一何辽落齐季陵迟官方淆乱鸿都不纲西园成市金章有盈笥之谈华貂深不足之叹草创惟始义存改作恭已南面责成斯在岂宜妄加宠私以乏王事附蝉之饰空成宠章求之公私授受交失近世侯者功绪参差或足食闗中或成军河内或制胜帷幄或门人加亲或与时抑扬或隠若敌国或防定禁中或功成埜战或盛徳如卓茂或师道如桓荣或四姓侍祀已无足纪五侯外戚且非旧章而臣之所附唯在恩泽既义异畴庸实荣乖儒者虽小人贪幸岂独无心臣本自诸生家承素业门无富贵易农而仕乃祖平道风秀世爰在中兴仪刑多士位裁元凯任止牧伯髙祖少连夙秉髙尚所富者义所乏者时薄宦东朝谢病下邑先志不忘愚臣是庶且去嵗冬初国学之老博士耳今兹首夏将亚司虽千秋之一月九迁荀爽之十旬逺至方之微臣未为速逹臣虽无识唯利是视至于亏名损实为国为身知其不可不敢妄冒陛下不弃菅蒯爱同丝麻傥平生之言犹在听览宿心素志无复贰辞矜臣所乞特回宠命则彛章载穆微物知免臣今在假不容诣省不任荷惧之至谨奉表以闻  

为褚谘议蓁让代兄袭封表一  

臣昨被司徒符印称诏防许臣兄贲所请以臣绍封南康郡公臣世属启圣运偶时来尚徳畴庸先锡土宇臣贲载世承家允居长徳而量巳夙退内事园蔬以臣行逹幽明早酷荼苦贲天伦防至友爱淳深非直引瘠推温故能逃迹让位鞠育提养以及人次事死让生尚均脱屣取信十室本若锱铢乃逺谬推恩近霑庸薄能以国让义有归匹夫难夺守以弗二昔武始廹家臣之防陵阳感鲍子之言张以诚请丁为理屈且大宗絶绪命臣出缵傍綂禀承在昔理絶终天永懐情事触感崩裂伏惟陛下俯权孤门哀荣之重爰夺臣贲一至之轻察其丹欵特赐停絶至公允穆微臣克幸  

为褚谘议蓁让代兄袭封表二  

近冒披欵庶防哀亮奉被还诏未垂矜允伏读周遑防寘心诚臣本凡劣身名不限标一善不足以验风流存小让不足以进止若乃富埒千驷贵有邦家二者之来不期而止中人犹其趦趄凡近固宜勉朂直以门绪有归长徳无二若使贲髙延陵之风臣忘子臧之节是废徳举岂曰能贤陛下留心孤门特深追逺故臣穷必呼天凭威咫尺贲婴疾沉固公私废礼逢不世之恩遂良已之志确然难夺有理存焉臣既承先防出缵傍綂受命有资反身何奉叙心感悼义迫穷诚贲息霁年将志学礼及趋拜且私门世适二三攸序若天眷无已必降殊私乞臣霁奉膺珪社伏愿陛下圣慈曲垂矜慎如防哀允施重含育  

为褚谘议蓁让代兄袭封表  

臣蓁言昨被司徒符仰称诏防许臣兄贲所请以臣袭封南康郡公臣门籍勲防光锡土宇臣贲世载承家允膺长徳而深鉴止足脱屣千乗遂乃逺谬推恩近萃庸薄能以国让义有归匹夫难夺守以勿贰昔武始迫家臣之防陵阳感鲍生之言张以诚请丁为理屈且先臣以大宗絶绪命臣出纂傍綂禀承在昔理絶终天永惟情事触目崩陨若使贲髙延陵之风臣忘子臧之节是废徳举岂曰能贤陛下察其丹欵特赐停絶不然投身草泽茍遂愚诚耳不任丹慊之至谨诣阙拜表以闻臣诚惶诚恐【`此篇出文选与艺文所载二表中有异同恐是后人裒合为一今并载之`】  

为王思逺让侍中表  

行则六尺之内陪接天光语则亲玺申命诚信区宇献可替否出纳惟几敷奏于声华之上进让于玉堂之下金迁七贵之茂王粲二公之孙虽复仲尉孤绪元卿末裔未有不阶民誉妄承典私者也  

为皇太子求一日一入朝表  

臣闻内竖告安姬昌怡色鸣鸡戒旦周发冠履或以凉燠之候晨昏异宜膳羞之和鼎饪殊节一辰三朝称情犹简终日承顔在理斯惬且长寿之对抚循无巳驰道未穷顾懐不辍岂直下动天性固亦上结慈衷自顷半旬乃朝遂为通制事谕信次义乖晨省一日万机不敢三尘御省每旦改宿特乞一至寝门  

请祀郊庙备六代乐表  

据魏王肃议周礼賔客皆作备乐况天地宗庙事之大者周官以下六律六吕五声八音六舞大合乐致鬼神以和邦国请依王肃祀祭郊庙备六代乐  

为范始兴求为太宰立碑表  

臣云言原夫存树风猷没着徽烈既絶故老之口必资不刋之书而藏诸名山则陵谷迁贸府之延阁则青编落简然则配天之迹存乎泗水之上素王之道纪于沂川之侧由是崇师之义拟迹于西河尊主之情致之于尧禹故精庐妄启必穷镌勒之盛君长一城亦尽刋刻之美况乎甄陶周召孕育伊顔故太宰竟陵文宣王臣某与存与亡则义形社稷严天配帝则周公其人体国端朝出藩入守进思必告之道退无茍利之专五教以伦百揆时序若夫一言一行盛徳之风琴书艺业述作之茂道非兼济事止乐善亦无得而称焉人之云亡忽移嵗序鸱鸮东徙松槚成行六府臣僚三藩士女人蓄油素家懐铅笔瞻彼景山徒然望慕昔晋氏初禁立碑魏舒之亡亦从班列而阮畧既冺故首冒严科为之者竟免刑戮置之者反防嘉叹至于道被如仁功参微管本宜在常均之外故太宰渊丞相嶷亲贤并轨即为成规乞依二公前例赐许刋立宁容使长想九原樵苏防识其禁驻跸长陵輶轩不知所适臣里闾孤贱才无可甄值齐网之弛賔客之禁防名委质忽焉二纪虑先犬马厚恩不答而弊帷毁葢未蓐蝼蚁珠襦玉匣遽饰幽泉陛下奬名教不隔微物使臣得骏奔南浦长号北陵既曲逢前施实仰觊后泽傥验杜预山顶之言庶存马骏必拜之感临表悲愳言不自宣  

为梁公请刋改律令表  

臣闻淳源既逺天讨是因画衣象服以致刑厝草缨艾韠民不能犯及淳徳下衰运距浇季汤刑禹政不足禁奸九法三章无以息讼所以赭衣塞路圄犴成市凝脂已疎秋荼未苦奸吏为市生杀并用可为恸哭岂徒一绪夫肖貎天地禀灵川岳受体爱敬髪肤为重流矢影风顾有忧色而当妄加刳斮金衣为伍且夫刻木不对画地不入畏避若是而动贻非命王道为亏良在于此法开二门为政之蠧生杀多绪谁其适从  

为萧扬州作荐士表  

臣王言臣闻求贤暂劳垂拱永逸方之疏壤取类导川伏惟陛下道隠旒纩信符玺六飞同尘五让髙世白驹空谷振鹭在庭犹愳隠鳞卜祝藏器屠保物色闗下委裘河上非取制于一狐谅求味于兼采而五声倦响九工是询寝议庙堂借听舆皂臣位任隆重义兼家邦实欲使名实不违徼幸路絶势门上品犹当格以清谭英俊下僚不可限以位貎窃见秘书丞琅琊王暕年二十一字思晦七叶重光海内冠冕神清气茂允廸中和叔寳理遣之谭彦辅名教之乐故以晖映先逹领袖后进居无尘杂家有赐书辞赋清新属言逺室迩人旷物疎道亲养素丘园台阶虚位庠序公朝万夫倾望岂徒荀令可想李公不亡而巳哉前晋安郡候官令东海王僧孺年三十五理尚栖约思致恬敏既笔耕为养亦佣书成学至乃集萤映雪编蒲缉栁先言徃行人物雅俗甘泉遗仪南宫故事画地成图抵掌可述岂直鼮防有必对之辩竹书无落简之谬暕坐镇雅俗益已多僧孺访对不休质疑斯在并东序之秘寳瑚琏之茂器诚言以人废而才实世资临表悚战犹愳未允不任下情  

为萧侍中拜袭封表  

诏书拜臣袭封竟陵郡王臣以凡庸素乏才植皇朝尚徳诏爵惟贤遂复出脩职贡入颁卿士但有道之守海外重扄藩篱近甸无劳击柝仰阅旧章俯增私感报国承家岂云万一  

为吏部谢表  

郎官之重千金非譬爰在前世实光选造清通为首终遂弗居深识为度累荐无获承乏摄官顾知其望方今皇明御宇升长咸亨泾渭缙绅无谬衡石抑扬庶品亦候能官顾巳循涯孰用祗荷惟知死所未识所报  

弹文  

奏弹曹景宗  

御史中丞臣任昉稽首言臣闻将军死绥咫步无却顾望避敌逗挠有刑至乃赵母深识乞不为坐魏王着令抵罪巳轻是知败军之将身死家戮爰自古昔明罚斯在臣昉顿首顿首死罪死罪窃寻獯猃侵轶蹔扰疆陲王师薄伐所向风靡是以淮徐献防河兖凯归东闗无一战之劳涂中罕千金之费而司部悬隔斜临防境故使狡虏凭陵淹移嵗月故司州刺史蔡道恭率励义勇奋不顾命全城守死自冬徂秋犹转战无穷亟摧丑虏方之居延则陵降而恭守比之疎勒则耿存而蔡亡若使郢部救兵微接声援则单于之首乆悬北阙岂直受降可筑涉安启土而巳哉实由郢州刺史臣景宗受命致讨不时言迈故使猬结蚁聚水草有依方复按甲盘桓缓救资敌遂令孤城独守力屈凶威虽然犹应固守三闗更谋进取而退师延颈自贻亏衂疆侵骇职是之由不有严刑诛赏安寘景宗即主臣谨案使持节都督郢司二州诸军事左将军郢州刺史湘西县开国侯臣景宗擢自行间遘兹多幸指纵非拟获兽何勤赏茂通侯荣髙列将负担裁弛钟鼎遽列和戎莫效二八巳陈自顶至踵功归造化润草涂源岂获自已且道恭云逝城守累旬景宗之存一朝弃甲生曹死蔡优劣若是惟此人斯有腼面目昔汉光命将坐知千里魏武置法案以从事故能出必以律锱铢无爽伏惟圣武英挺畧不世出料敌制变万里无差奉而行之实庙算惟此庸固理絶言提自逆冦纵逸乆患诸夏圣朝乃顾将一车书愍彼司氓致辱非所早朝永叹载懐矜恻致兹亏防何所逃罪宜正刑书肃明典宪臣谨以劾请以见事免景宗所居官下太常削爵土收付廷尉法狱治罪其军佐职僚偏裨将帅絓诸应及咎者别摄治书侍御史随违续奏臣谨奉白简以闻臣昉诚惶诚恐顿首顿首死罪死罪  

奏弹刘整  

御史中丞臣任昉稽首言臣闻马援奉嫂不冠不入泛毓字孤家无常子义士节夫闻之有立千载美谈斯为称首臣昉顿首顿首死罪死罪谨案齐故西阳内史刘寅妻范诣台诉列称出适刘氏二十许年刘氏防亡抚养孤弱叔郎整恒欲伤害侵夺分前奴教子当百并已入众又以钱婢姊妹弟温仍留奴自使又夺寅息逡婢緑草私货得钱并不分逡寅第二庶息师利去嵗十月徃整田上经十二日整便责范米六斗哺食米未展送忽至户前隔箔攘拳大骂突进房中屏风上取车帷准米去二月九日夜婢采音偷车栏夹杖龙牵范问失物之意整便打息逡整及母并奴婢等六人来共至范屋中髙声大骂婢采音举手查范臂求摄检如诉状輙摄整父旧使奴海蛤到台辩问列称整亡父兴道先为零陵郡得奴婢四人分财以奴教子乞大息寅寅亡后第二弟整仍夺教子云应入众整便留自使婢姊及弟各准钱五千文不分逡其奴当百先是众奴整兄弟未分财之前整兄寅以当百贴钱七千共众作田寅罢西阳郡还虽未别火食寅以私钱七千赎当百仍使上广州去后寅防亡整兄弟后分奴婢惟余婢緑草入众整复云寅未分财赎当百又应属众整意贪得当百推緑草与逡整规当百行还拟欲自取当百遂经七年不返整拟已死亡不迥更夺取婢緑草货得钱七千整兄弟及姊共分此钱又不分逡寅妻范云当百是亡夫私赎应属息逡当百天监二年六月从广州还至整复夺取云应众准雇借上广州四年夫直今在整处使进责整婢采音刘整兄寅第二息师利去年十月十二日忽徃整墅停住十二日整就兄妻范求米六斗哺食范未得还整怒仍自进范所住屏风上取车帷为质范送米六斗整则纳受范今年二月九日夜云失车栏子夹杖龙牵等范及息逡道是采音所偷整闻声仍打逡范唤问何意打我儿整母子尔时便同出中庭隔箔与范相骂婢采音及奴教子楚玉法志等四人于时在整母子左右整语采音其道汝偷车校具汝何不进里骂之既进争口举手误查范臂车栏夹杖龙牵实非采音所偷进责寅妻范奴茍奴列称娘去二月九日夜失车栏夹杖龙牵疑是整婢采音所偷茍奴与郎逡徃津阳门籴米遇见采音在津阳门卖车栏龙牵茍奴登时欲捉取逡语茍奴已尔不湏复取茍奴隠避少时伺视人买龙牵售五千钱茍奴仍随逡归宅不见度钱并如采音茍奴等列状粗与范诉相应重覈当百教子列称被夺今在整处使悉与海蛤列不异以事诉法令史潘僧尚议整若輙畧兄子逡分前婢货卖及奴教子等私使若无官令輙收付近狱测治诸所连逮继应洗之原委之狱官悉以法制从事如法所称整即主臣谨案新除中军参军臣刘整闾阎阘茸名教所絶直以前代外戚仕因纨袴恶积衅稔亲旧侧目理絶通问而妄肆丑辞终夕不寐而谬加大杖薛包分财取其老弱髙鳯自秽争讼寡嫂未见孟尝之深心唯效文通之伪迹昔人睦亲衣无常主整之抚侄食有故人何其不能折契钟庾而襜帷交质人之无情一何至此实教义所不容绅冕所共弃臣等参议请以见事免整所除官輙勒外付廷尉法狱治罪诸所连逮应洗之源委之狱官悉以法制从事婢采音不欵偷车栏龙牵请付狱测实宗长及地界职司初无纠举及诸连逮请不足申尽臣昉诚惶诚恐顿首顿首死罪死罪稽首以闻  

奏弹范缜  

臣闻息夫歴诋汉有正刑白褒一奏晋以明罚况乎附下讪上毁誉自口者哉风闻尚书左丞臣范缜自晋安还语人云我不诣余人惟诣王亮不饷余人惟饷王亮輙收缜白从左右万休到台辩问与风闻符同又今月十日御饯梁州刺史臣珍国宴私既洽羣臣并已谒退时诏留侍中臣昻等十人访以政道缜不答所问而横议沸腾遂贬裁司徒臣朏褒举庶人王亮臣于时预奉恩留肩随并立耳目所接差非风闻窃寻王有游豫亲御轩陛义深推毂情均湛露酒防宴罢当扆正立记事在前记言在后轸早朝之念深求瘼之情而缜言不逊妄陈褒贬伤济济之风缺侧席之望不有严裁宪准将頺缜即主臣谨案尚书左丞臣范缜衣冠绪余言行舛駮夸谐里落喧诟周行曲学謏闻未知去代弄口鸣舌祗足饰非乃者义师近次缜丁罹艰棘曾不呼门墨让景附颇同先觉实奉龙顔而今党协衅余飜为矛楯人而无恒成兹奸诐日者饮至策勲功微赏厚出守名邦入司管辖苞篚防遗而假称折辕衣裙所弊防激失所许与疵废廷辱民宗自居枢宪纠奏寂寞顾望纵容无至公之议恶直丑正有私讦之谈宜寘之徽纆肃正国典臣等参议请以见事免缜所居官輙勒外收付廷尉法狱治辠应诸连逮委之狱官以法制从事缜位应黄纸臣輙奉白简以闻  

奏弹萧颖逹  

臣闻贫观所取穷视不为在于布衣穷居介然之行尚可以激贪厉俗淳此薄夫况乎伐氷之家争鸡豚之利衣绣之士受贾人之服风闻征虏将军臣萧颖逹启乞鱼军税輙摄颖逹宅督彭难当到台辩问列称寻生鱼典税先本是邓僧琰启乞限讫今年五月十四日主人颖逹于时谓非新立仍启乞接代僧琰即防降许登税与史法论一年收直五十万知其列状则与风闻符同颖逹即主臣谨按征虏将军太子左卫率作唐县开国侯臣颖逹备位大臣预闻执宪私谒亟陈至公寂寞屠门之志异乎鲍肆之求鱼餐之资不俟潜有之数遂复申兹文二追彼十一风体若兹凖绳斯在陛下惜勲良每为曲法臣当官执宪敢不直绳臣等参议请以见事免颖逹所居官以侯还第  

启  

上萧太傅固辞夺礼启  

昉启近启归诉庶谅穷欵奉被还防未垂哀察悼心失图泣血待旦君于品庶示均镕造干禄祈荣更为自防亏教废礼岂闗视听所不忍言具陈兹启昉往从末宦禄不代耕饥寒无甘防之资限役废晨昏之半膝下之欢已同过隙几筵之慕几何可凭且奠酹不亲如在安寄晨暮寂寥閴若无主所守既无别理穷咽岂及多喻明公功格区宇感通有涂若霈然降临赐寝严命是知孝治所被爰至无心类所及匪徒教义不任崩迫之情谨以启事陈闻谨启  

求为刘瓛立馆启  

昔在魏中爰及晋始书贵虚人悦陶纵瑚琏废泗上之容樽俎恣林下之适春干秋羽委旷而弗陈西序东胶寂寥而谁仰所以金鸡忘晓玉羊失驭神器毁于獯戎寳厯迁于干越岂不悲欤刘瓛澡身浴徳脩行明经贱珪璧于光隂竟松筠于嵗晩贫不陨获其心穷不二三其操而困无居止浮寓亲游垣栋倾替窐衢垫侧有朋自逺无用栖凭皆负笈担簦栉风沐露瓛之器学无谢前脩輙欲与之周旋开馆招屈臣第西偏官有闲地北拒晋山南望通邑虽曰人境实少浮喧广轮裁盈数畆布以施立黉塾薄艺桑麻粗创茨宇  

奉勅示七夕诗启  

臣昉启奉勅并赐示七夕五韵窃惟帝迹多绪俯同不一托情风什希世罕工虽汉在四世魏称三祖宁足以继想南风克谐调露性与天道事絶称言岂其多幸亲逢旦暮臣早奉龙潜与贾马而入室晩属天飞比严徐而待诏惟君知臣见于纳言之防取求不疵表于辩才之戏谨輙牵率庸陋式酬天奨拙速虽效蚩鄙已彰临启惭恧防识所寘谨启  

为王金紫谢齐武帝示太子律序启  

臣闻化澄上业草缨垂典教清中世艾服惩刑自礼失宗周俗反炎汉张冯导其迹贾杜浚其流仲舒之得情孔子之博约故以义该徃哲尽美前王而年世浸逺篇牍讹误朽编落简见诬前淑侮文擅议取弊后昆立不倚衡遂均鸿毛之殒伤足居忧忘贻髪肤之痛岂所以临河永叹含育最灵者也伏惟陛下施博天地泽深禹汤温舒之策优游虚授卫展之议宁失弗经削秋荼之法解凝脂之网  

为卞彬谢修卞忠贞墓启  

臣彬启伏见诏书并郑义泰宣勅当赐修理臣亡髙祖晋故骠骑大将军建兴忠贞公壸坟茔臣门绪不昌天道所昧忠构身危孝积家祸名教同悲隠沦惆怅而年世贸迁孤裔沦塞遂使碑表芜灭丘树荒毁狐兎成穴童牧哀歌感慨自哀日月纒迫陛下宣教义非求效于方今壸余烈不泯固陈力于异世但加等之渥近阙于晋典樵苏之刑逺流于皇代臣亦何人敢谢斯幸不任悲荷之至谨奉启以闻谨启  

牋  

到大司马记室牋  

记室参军事任昉死罪死罪伏承以今月令辰肃膺典册徳显功髙光副四海含生之伦庇身有地况昉受教君子将二十年咳唾为恩眄睐成饰小人懐惠顾知死所昔承嘉宴属有绪言提挈之防形乎善谑岂谓多幸斯言不渝虽情谬先觉而迹沦骄饵汤沐具而非吊大厦构而相贺明公道冠二仪勲超防古将使伊周奉辔桓文扶毂神功无纪作物何称府朝初建俊贤翘首维此鱼目唐突璠璵顾巳循涯实知尘忝千载一逢再造难答虽则陨越且知非报不胜荷戴屏营之至谨诣防奉白牋谢闻昉死罪死罪  

梁国府僚劝进牋  

伏承嘉命显至伫策明公逡廵盛礼斯实谦尊之防未穷逺大之致何者嗣君弃常自絶宗社国命民生翦为仇讐折栋崩榱压焉自及卿士懐脯斮之痛黔首惧比屋之诛明公亮格天之功拯水火之切再躔日月重缀参辰反玉于涂泥济斯民于阬防使夫匹妇童叟羞言伊吕乡校里塾耻谈五霸而位卑乎阿衡地狭于曲阜庆赏之道尚其未洽夫大寳公器非要非距至公至平当仁推让明公宜只奉天人允膺大礼无使后予之歌同彼胥怨兼济之仁飜为独善  

府僚重请牋  

近以朝命蕴策冒奏丹诚奉被还令未防虚受搢绅颙颙深所未逹葢闻受金于府通人之致髙蹈海隅匹夫之小节是以履乗石而周公不以为疑赠玉璜而太公不以为让况世哲继轨先徳在民经纶草昧叹深微管加以朱方之役荆河是依班师振旅大造王室虽复累茧救宋重胝存楚居今观古曾何足云而惑甚盗钟功疑不赏皇天后土不胜其酷是以玉马骏奔表微子之去金版出地告龙逢之怨明公据鞍辍哭厉三军之志独居掩涕激义士之心故能使海若登祗罄图效祉山戎孤竹束马景从伐罪吊民匡时靖乱匪叨天功实勤濡足且明公本自诸生取乐名教道风素论坐镇雅俗不习孙呉遘兹神武驱尽诛之民济必封之俗玉不毁谁之功与独为君子将使伊周何地某等不逹通变实有愚诚不任悾欵悉心重谒伏愿特膺典策式副民望  

书  

为庾杲之与刘居士虬书  

自别荆南迄将二纪杲之牵滞形有推迁物役丈人没志外身超然独善虽心悬咫尺而事阻山河悠悠白云依然有道金凉伫运想恒纳宜冲明在襟履候无爽体道为用蹈理则和杲之牵缀疲朽愧心已多访徳则山林窅然观道则风云自逺嵗暮之期指涂衡岳神虚气惄无待怡和江湖相望安事行李司徒竟陵王懋于神者言象所絶接乎事者遐迩所宗钟石非礼乐之本缨褐岂朝埜之谓想闇投之懐不以形骸为阻一日通籍梁邸亲奉话言梦想清尘为嵗巳积以丈人非羔鴈所荣故息蒲帛之典胜寄防通谅有风期之迟君王卜居郊郭荣带川阜显不狥功晦不标迹从容乎人野之间以穷二者之致且防为心广孚真俗思闻系表共剖众妙比日式筵山阿虚馆川涘实望贲然少詶侧迟昔东平乐善旌君大于东阁今王爱素致吾子于西山岂不盛欤百龄飘骤凝滞自物千载一期为仁由巳且零雪戒涂非灭迹之郊鸿钟在御岂销声之道巳标异人之迹故有同物之劳夫山水无情应之以防爱闲在我触目萧条衡岳何亲钟岭何薄想思有在不俟繁言  

答何书  

得书知便逺追疎董超然髙蹈虽朝防殷勤而轻棹已逺供饯莫申瞻言增慨善保嘉猷比致音息懐人望古怅乆之  

与江革书  

【`建安王为雍州刺史革为记室参军与弟观少长共居苦求同行乃以观行参军兼记室时沈约任昉并相赏重昉与革书`】  

此段雍府妙选英才文房之职总卿昆季可谓驭二龙于长途骋骐骥于千里  

与沈约书  

范仆射遂不救疾范侯淳孝睦友在家必闻直道正色立朝斯着一金之俸必徧亲伦钟庾之秩散之故旧佐命兴王心力俱尽谋猷忠允谅诚匪躬破产而字死友之孤开门而延故人之殡则惟其常无得而称矣器用车马无改平生之素凭论欵对不易布素之交若斯人者岂云易遇昉将莅此邦务在遄迈虽解驾流连再贻欵顾将乖之际不忍告别无益离悲祗增今恨永念平生忽焉畴曩追寻笑绪皆成悲端  

吊乐永世书  

永世孝友之至发自天真皎防之操曾非矫饰意有所固白刃不移理有所托淄渑自辨余息虽存视隂无几终始之托方寄祁侯岂谓乐生反先朝露以理遣滞鄙识未晓以事寻悲哀楚交至松槚可拱悲绪无穷  

策文  

天监三年策秀才文三首  

问秀才朕长驱樊邓直指商郊因借时来乗此厯运当扆永念犹懐慙徳何者百王之敝齐季斯盛衣冠礼乐扫地无余斵雕刓方经纶草昧采三王之礼冠履粗分因六代之乐宫判始辨而百度草创仓廪未实若终畆不税则国用靡资百姓不足则恻隠深虑每时入刍槀嵗课田租愀然疚懐如怜赤子今欲使朕无满堂之念民有家给之饶渐登九年之蓄稍去闗市之赋子大夫当此三道利用賔王斯理何从伫闻良説  

问朕本自诸生弱龄有志闭户自精开卷独得九流七畧颇尝观览六艺百家庶非墙面虽一日万几早朝宴罢听览之暇三余靡失上之化下草偃风从惟此虚寡弗能动俗昔紫衣贱服犹化齐风长缨鄙好且变邹俗虽徳慙徃贤业优前事且夫搢绅道行禄利然也朕倾心骏骨非愳真龙辎軿青紫如拾地芥而惰游废业十室而九鸣鸟蔑闻子衿不作奨之路斯既然矣犹其寂寞应有良规  

问朕立谏鼔设谤木于兹三年矣比虽辐凑阙下多非政要日伏青蒲罕能切直将齐季多讳风流遂徃将谓朕空然慕古虚受弗然自君临万防介在民上何尝以一言失防转徙朔方睚眦有违论输左校而使直臣杜口忠谠路絶将恐长之道别有未周悉意以陈极言无隠  

序  

王文宪集序  

公讳俭字仲寳琅琊临沂人也其先自秦至宋国史家牒详焉晋中兴以来六世名徳为海内冠冕古语云仁人之利天道运行故吕防归其佩刀郭璞筮以淮水若离翦之止杀吉骏之诚感葢有助焉公之生也诞受命世体三才之茂典践得二之庶几信乃昴宿垂芒徳精降祉有一于此蔚为帝师况乃渊角殊祥山庭异表望衢罕窥其术观海莫际其澜宏览载籍博游才义若乃金版玉匮之书海上名山之防沉鬰澹雅之思离坚合异之谈莫不总制清衷递为心极斯固通人之所包非虚明之絶境不可穷者其惟神用者乎然检镜所归人伦以表云屋天构匠者何工自函洛不守宪章中辍贺生逹礼之宗蔡公儒林之亚阙典未补大备兹日至若齿危髪秀之老含经味道之生莫不北面人宗相同资敬性托夷逺少屏尘杂自非可以奨风流增益标胜未尝留心也期嵗而孤叔父司空简穆公早所器异年始志学家门礼训折衷于公孝友之性岂伊桥梓夷雅之体无待韦汝郁之幼挺淳至黄琬之早标聪察曾何足尚年六嵗袭封豫宁侯拜日家人以公尚幼弗之先告既袭珪组对扬王命因便感咽若不自胜初宋明帝居藩与公母武康公主素不协及即位有诏毁发旧茔投弃棺柩公以死固请誓不遵奉表启酸切义感人神太宗闻而悲之遂无以夺也初拜秘书郎迁太子舍人以选尚公主拜驸马都尉元徽初迁秘书丞于是采公曾之中经刋度之四部依刘歆七畧更撰七志葢尝赋诗云稷契匡虞夏伊吕翼商周自是始有应务之迹生民属心矣时司徒袁粲有髙世之度脱落尘俗见公弱龄便望风推服叹曰衣冠礼乐尽在是矣时粲位亚台司公年始弱冠年势不侔公与之抗礼因赠粲诗要以嵗暮之期申以止足之戒粲答诗云老夫亦何寄之子照清襟服阕拜司徒右长史出为义兴太守风化之美奏课为最还除给事黄门侍郎旬日迁尚书吏部郎参选昔毛玠之公清李重之识防兼之者公也俄迁侍中以愍侯始终之职固辞不拜补太尉右长史时圣武定业肇基王命寤寐风云实资人杰是以宸居膺列宿之表图纬着王佐之符俄迁左长史齐台既建以公为尚书右仆射领吏部时年二十八宋末艰虞百王浇季礼紊旧宗乐倾恒轨自朝章国纪典彛备物奏议符策文辞表记素意所不蓄前古所未行皆取定俄顷神无滞用太祖受命以佐命之功封南昌县开国公食邑二千户建元二年迁尚书左仆射领选如故自营郃分司卢钦兼掌誉望所归允集兹日寻表解选诏加侍中又授太子詹事侍中仆射如故固辞侍中改授散骑常侍余如故太祖崩遗诏以公为侍中尚书令镇国将军永明元年进号卫将军二年以本官领丹阳尹六辅殊风五方异俗公不谋声训而楚夏移情故能使解剑拜仇归田息讼前郡尹温太真刘真长或功铭鼎彛或徳标素尚臭味风云千载无爽亲加吊祭表荐孤遗逺协神期用彰世祀时简穆公薨以抚养之恩特深恒慕表求解职有诏不许国学初兴华夷慕义经师人表允资望实复以本官领国子祭酒三年解丹阳尹领太子少傅余悉如故挂服捐驹前良取则卧辙弃子后予胥怨皇太子不矜天姿俯同人范师友之义穆若金兰又领本州大中正顷之解职四年以本号开府仪同三司余悉如故谦光愈逺大典未申六年又申前命七年固辞选任帝所重违诏加中书监犹参掌选事长舆追专车之恨公曾甘鳯池之失夫奔竞之途有自来矣以难知之性协易失之情必使无讼事深诱公提衡惟允一纪于兹防竒取异兴微继絶望侧阶而容贤候景风而式典春秋三十有八七年五月三日薨于建康官舍皇朝轸恸储伤情有识衔悲行路掩泣岂直舂者不相工女寝机而巳哉故痛深衣冠悲纒教义岂非功深砥砺道迈舟航没世遗爱古之益友追赠太尉侍中中书监如故给节加羽葆鼓吹增班剑六十人諡曰文宪礼也公在物斯厚居身以约玩好絶于耳目布素表于造次室无姬姜门多长者立言必雅未尝显其所长持论从容未尝言人所短长风流许与气类虽单门后进必加善诱朂以丹霄之价以青防之期公铨品人伦各尽其用居厚者不矜其多处薄者不怨其少穷涯而反盈量知归皇朝以治定制礼功成作乐思我民誉缉熈帝图虽张曹争论于汉朝荀挚竞爽于晋世无以仰模渊防取则后昆每荒服请罪逺夷慕义宣威授防实寄畧理积则神无忤徃事感则悦情斯来无是已之心事隔于容謟罕爱憎之情理絶于毁誉造理常若可干临事每不可夺约巳不以亷物量不以容非攻乎异端归之正义公生自华宗世务简隔至于军国逺图刑政大典既道在廊庙则理擅民宗若乃明练庶务鉴逹治体悬然天得不谋成心求之载籍翰牍所未纪讯之遗老耳目所不接至若文案自环主者百数皆深文为吏积习成奸畜笔削之刑懐轻重之意公乗理照物动必研几当时嗟服若有神道岂非希世之儁民瑚琏之宏器昉行无异操才无异能得奉名节迄将一纪一言之誉东陵侔于西山一盼之荣郑璞逾于周寳士感知巳懐此何极出入礼闱朝夕旧馆瞻栋宇而兴慕抚身名而悼恩公自幼及长述作不倦固以理穷言行事该军国岂直雕章缛采而已哉若乃綂体必善缀赏无地虽楚赵羣才汉魏众作曾何足云昉尝以笔札见知思以薄技效徳是用缀缉遗文永贻世范为如干卷所撰古今集记今书七志为一家之言不列于集集録如左  

文章縁起序  

六经素有歌诗书诔箴铭之类尚书帝庸作歌毛诗三百篇左传叔向贻子产书鲁哀公孔子诔孔悝鼎铭虞人箴此等自秦汉以来圣君贤士防着为文章名之始故因暇録之凡八十四题抑以新好事者之目云尔  

议  

齐明帝諡议  

以为穷神之迹无继于成名教思所宗言归于有称是以则天为大义尽于翼善武功受命理贯于斯文伏惟功髙五让道冠三极爱敬始于扬名孝飨终乎严配寥廓大度诞君人之符闺庭小节应轨物之训歴试允谐纳揆时序贻厥之寄义均负图榱栋惟新压焉将及于是承制宣徳定策公卿登嗣后于西钟反独夫于侯服既而主幼时艰仍离屯蹇应当璧之祥注息肩之愿立徳以长绍开中兴拟度天行取则干健日昃罢朝幽枉必逹官曹寂寞圄犴空虚虎门肆义大足协律岩廊有缙绅之谈乡塾无横议之士既富而教此孝治遂使家无荡子埜有栖畆置天下于掌握览八荒于户牖宠防金穴之家恩絶椒风之馆天应民和祥符总暨故能上变云物下漏深泉若乃清丘丹陵之国黄银紫玉之瑞幽符逺萃询徳报功方将驰道日观清宫鸣泽为而不恃髙揖成功百川所以朝宗参辰于焉取正岂所谓中衢均奠悬衡共轨者欤  

哀策文  

王贵嫔哀策文  

游衣戒节轜车命服永去椒华长辞嘉福笥缄遗组筵委尘鞠将命启期实惟嘉数佩空响其何节姆下当其谁傅殡宫既毁祖馈斯撤爰命史臣宣美来裔坤载既厚内徳云助轩五有姬十斯豫诞兹邦淑选自良家爰登六列象服委虵青絇丹繶辰衣素纱肃雍妇职佥曰俞佳赞景望舒方娠明两心前轨庆轩中增朗与括不愆朏魄无爽式陪玺观有事蚕宫降舆访道基我王风宣礼撤豆缉乐房中居贵能降在盈思冲仁者必寿彼苍者穹如何不淑万化齐终荐车告途殡穸既办黼翣璀以陆离帷幌纷其舒卷出桂宫而北行经未央以西转池绋顾而徐前服马嘶而不践霜霏微而初被埜空笼而始雕促虞泉于薤露抚悲翁于短箫母以子贵义前哲申襄齐削以从疑革麻縓之轻杀逹副君之天至赋白华之无缺庶清庙之微微非寿原之未翳  

碑  

丞相长沙宣武王碑  

玉映蓝田金铉之望已集木秀邓林轮辕之用先表值戎防贪惏覊縻失道慿陵雉堞逼迫濠湟都防之威既弛副尉之策巳谢斧松晨析易子朝餐乞师援絶飞书路阻公内定不战之竒外骋必胜之畧神功倐忽有同拾遗南下牧马既寝折胶之术北遯燕然将空漠南之地加以广平简惠信赏必罚增赀就赋夷歌成章  

桓宣城碑  

君器量髙濬神气披朗商畧雅俗隐括真伪擢竒取异不轨常流固以凖的当时拟议郭许矣处身立朝不峻功名俯仰显黙之际优游可否之间迹卑而道不污身屈而志不屑矣铭曰  

于穆我后禀兹纯爽虚豁髙畅萧条迈上风任外舒卓鉴内朗神栖冲慎形同俯仰将登槐棘宏振纲网令仪早徂徳音永响  

墓铭  

抚军桂阳王墓铭  

于昭帝绪擅美前王緑图丹纪金简玉筐世载台鼎地居鲁卫沛易前传楚诗将説桐圭谁戏甘棠何憩  

刘先生夫人墓铭  

既称莱妇亦曰鸿妻复有令徳一与之齐实佐君子簮蒿杖藜欣欣负戴在冀之畦居室有行亟闻义让禀训丹阳风丞相借甚二门风流逺尚肇允才淑阃徳斯谅芜没郑乡寂寥扬参差孔树毫末成拱暂起荒埏长扄幽陇夫贵妻尊匪爵而重  

行状  

齐竟陵文宣王行状  

公道亚生知照隣几庶孝始人伦忠为令徳公实体之非毁誉所至天才博赡学综该明至若曲台之礼九师之易乐分龙赵诗析齐韩陈农所未究河间所未辑有一于此防不兼综者欤昔沛献访对于云台东平齐声于扬史淮南取贵于食时陈思见称于七步方斯蔑如也初沈攸之防扈上流称乱陜服宋镇西晋熈王南中郎邵陵王并镇盆口世祖毗赞两藩而任总西伐公时从在军镇西府版宁朔将军军主南中郎版补行参军署法曹于时景烛云火风驰羽檄谋出股肱任切书记迁左军邵陵王主簿记室参军既允焚林之求实兼仪刑之寄刀笔不足宣功风体所以益除邵陵王友又为安南邵陵王长史东夏形胜闗河重复选众而举敦悦斯在除使持节都督防稽东阳临海永嘉新安五郡诸军事辅国将军防稽太守太祖受命广树藩屏公以髙昭武穆惟戚惟贤封闻喜县开国公食邑千户又以奏课连最进号冠军将军越人之巫覩正风而化俗篁竹之酋感义让而失险邪叟忘其西昃龙丘狭其东臯防武穆皇后崩公星言奔波泣血千里水浆不入于口者至自禹穴逮衣裳外除心哀内疚礼屈于厌降事迫于权夺而茹慼肌肤沉痛创钜故知钟鼔非乐云之本缞麄非隆杀之要改授征虏将军丹阳尹良家入徙戚里内属政非一轨俗备五方公内树寛明外施简惠神臯载穆毂下以清武帝嗣位进封竟陵郡王食邑如千户复授使持节都督南徐兖二州诸军事镇北将军南徐州刺史迁使持节侍中都督南兖徐北兖青冀五州诸军事征北将军南兖州刺史兖徐接壤素渐河润未及下车仁声先洽玉闗靖柝北门寝扄朝防以董司岳牧敷兴邦教方任虽重比此为轻徴防军将军兼司徒侍中如故又授车骑将军兼司徒侍中如故即授司徒侍中又如故上穆三能下敷五典辟闱以阐化寝鸣钟以体国翼亮孝治缉熈中教夺金耻讼蹊田自嘿不雕其朴用晦其明声化之有伦繄公是赖庠序肇兴仪刑国胄师氏之选允归人范以本官领国子祭酒固辞不拜八座初启以公补尚书令式是敷奏百揆时序夫国家之道互为公私君亲之义递为隐犯公二极一致爱敬同归亮诚尽规谋猷逺矣又授使持节都督扬州诸军事扬州刺史本官悉如故旧惟淮海今则神牧编户殷阜氓俗滋繁不言之化若门到户説矣顷之解尚书令改授中书监余悉如故献纳枢机丝纶允缉武皇晏驾寄深负图公仰惟国典俛遵遗托俯擗天伦踊絶于地居处之节复如居武穆之忧圣主嗣兴地居旦奭有诏策授太傅领司徒余悉如故坐而论道动以观徳地尊礼絶亲贤莫二又诏加公入朝不趋赞拜不名剑履上殿萧傅之贤曹马之亲兼之者公也复以申威重道增崇徳綂进督南徐州诸军事余悉如故并表疏累上身没让存天不憖遗梁岳頽峻某年某月日薨春秋三十有五诏给温明秘噐敛以衮章备九命之礼遣大鸿胪监防防事朝夕奠祭大官供给礼也故以恸极津门感长乐岂徒舂人不相倾防罢肆而巳哉乃下诏曰褒崇庸徳前王之令典追逺尊戚防情之所隆故使持节都督扬州诸军事中书监太傅领司徒扬州刺史竟陵王新除进督南徐州体睿履正神监渊邈道冠民宗具瞻惟允肇自弱龄孝友光备爰及赞契协升景业爕和台曜五教克宣敷奏朝端百揆惟穆寄重先顾任均负图谅以齐徽二南同规徃哲方凭保佑永翼雍熈天不憖遗奄见薨落哀慕抽割震动于厥心今先逺戒期谋袭吉茂崇嘉制式风猷可追崇假黄侍中都督中外诸军事太宰领大将军扬州牧緑綟绶具九锡服命之礼使持节中书监王如故给九旒銮辂黄屋左纛輼辌车前后部羽葆鼓吹挽歌二部虎贲班剑百人葬礼一依晋安平献王孚故事公道识虚逺表里融通渊然万顷直上千仞仆妾不覩其喜愠近侍莫见其倾弛他人之善若巳有之民之不臧公实贻耻诱接恂恂降以顔色方于事上好下规巳而亷于殖财施人不倦帝子储季令行禁止国网天宪寘诸掌握未尝鞠人于轻刑锢人于重议人有不及内恕诸巳非意相干每为理屈任天下之重体生民之俊华衮与緼同归山藻与蓬茨俱逸良田广宅符仲长之言邙山洛水协应叟之志丘园东国锱铢轩冕乃依林搆宇傍巗拓架清猨与壶人争旦缇幙与素瀬交辉置之虚室人埜何辨髙人何防蹑蹻于钟阿徴士刘虬献书于衡岳赠以古人之服以度外之礼屈以好士之风申其趋王之意乃知大春屈巳于五王君大降节于宪后致之有由也其卉木之竒泉石之美公所制山居四时序言之巳详文皇帝养徳东朝同符作者爰造九言实该百行遵衿褵于未萌申炯戒于兹日非直旦暮千载故乃万世一时也命公注解卫将军王俭缀而序之山宇初搆超然独徃顾而言曰死者可归谁与入室尚想前良俾若神对乃命画工图之轩牖既而缅属英贤傍思才淑匹妇之操亦有取焉有客游梁朝者从容而进曰未见好徳愚窃惑焉即命刋削投杖不暇公以为出言自口骥騄不追听受一谬差以千里所造箴铭积成卷轴门阶户席寓物垂训先是震于外寝匠者以为不祥将加治葺公曰此天谴也无所改脩以记吾过且令戒愳不怠从谏如顺流虚已若不足至于言穷药石若味滋防信必由中貌无外悦贵而好礼怡寄典坟虽牵以物役孜孜无怠乃撰四部要畧浄住子并勒成一家悬诸日月洙泗之风阐迦维之化大渐弥留话言盈耳黜殡之请至诚恳恻岂古人所谓立言于世没而不朽者欤易名之典请遵前烈谨状  

齐司空曲江公行状  

公禀灵景宿擅气中和一匮初登东岳之功可监埏埴在器瑚琏之姿先表岂惟荆南有圣童之目襄城着孔甫之称而已哉故以羽仪宗家冠葢后进路叔之一日千里北海之称美共治方斯蔑如也志学之年徧治经记登隆十载网罗百氏藻斵赡逸蔚为词宗延贾谊而升堂携相如而入室加以翰牍精辩发言有章持论从容辞无矜尚自河洛丘墟歴载二百俾我逢掖遂沦左袵晋宋所以遗恨宗祖是用顾懐公自荷方任志在尅复将欲使功遂之日身退有所爰乃卜居金陵萦带林壑用辞聊城之赏以为疏韩之馆人谢运徃遂辍逺图  

吊文  

吊刘文范文  

余与先生虽年世相接而荆呉数千未尝膝行下风禀承余论岂值发愤当年固亦恨深终古然叔夜之叙黔娄韩卓之慕巨伸未必接光尘承风彩正复希向逺理长想千载然其人自髙假使横经拥箒日夜扫门防不暏千仞之一咫万顷之涓浍终于对面万古莫能及门故以此弭千载之恨  

诗  

为王嫡子侍皇太子释奠宴【`以下四言`】  

在昔归运阻乱多夷山制宇荡海为家风云改族日月增华钦圣兹逺懐道兹冲践言动俗果行移风进徃一篑启惑三防氷实因水金亦在镕惟神知化在物立言乐正雅颂咸被后昆告奠明祀观道圣门日月不息师表常尊  

赠王僧孺  

【`王僧孺由治书侍御史出为唐令初僧孺与昉文学友防及是将之县昉赠诗`】  

惟子见知惟余知子观行视言要终犹始敬之重之如兰如芷形应影随曩行今止百行之首立人斯着子之有之谁毁谁誉脩名既立老至何遽谁其执鞭吾为子御刘畧班艺虞志荀録伊昔有懐交相欣朂下帷无倦升髙有属嘉尔晨灯惜余夜烛  

答刘居士  

君子之道亦有其四髙行絶俗盛徳出类才同文锦学非书肆望之可阶即之难至辍精天理躔象少微人与俗异道与人违庭飞熠燿室满伊威行无辙迹理絶心机  

九日侍宴乐游苑【`以下五言`】  

帝徳峻韶夏王功书颂平共贯防五胜独道迈三英我皇抚归运时乗信告成一唱华钟石再抚被丝笙黄草归雒木梯山荐玉荣时来浊河变瑞起温洛清物色动宸眷民豫降皇情  

奉和登景阳山  

物色感神游升髙怅有阅南望铜駞街北走长楸埒别涧宛沧溟疏山驾瀛碣奔鲸吐华浪司南动轻枻日下重门照云开九华澈观阁隆旧恩奉图愧前哲  

泛长溪  

狥禄聚归粮依隐谢覊勒絶物甘离羣长懐思去国长溪永东舍震区穷水域道遇垂纶叟聊访问津惑弭檝申九言无为累牵纆长泛沧浪水平明至曛黒  

落日泛舟东溪  

黝黝桑柘繁芃芃麻麦盛交柯溪易隂反景澄余映吾生虽有待乐天庶知命不学梁甫吟惟识沧浪咏田荒我有役秩满余谢病  

济浙江  

昧旦乗轻风江湖忽来徃或与归波送乍逐翻流上近岸无暇目逺峯更兴想緑树悬宿根丹崖頽乆壤赠郭桐庐出谿口见候余既未至郭仍进村维舟乆之郭生方至  

朝发富春渚蓄意忍相思涿令行春返冠葢溢川坻望乆方来萃悲懽不自持沧江路穷此湍险方自兹叠嶂易成响重以夜猿悲客心幸自弭中道遇心期亲好自斯絶孤游从此辞  

答何徴君  

散诞羁鞿【`一作靮`】外拘束名教里得性千乗同山林亦朝市勿以耕蚕贵空笑易农士宿昔仰髙山超然絶尘轨倾壶巳等乐命管亦齐喜无为叹独游若终【`一作路`】方同止  

赠徐徴君【`外编作呉均者非`】  

促生悲永路早交伤晩别自我隔容徽于焉徂嵗月情非山河阻意似江湖悦东臯有儒素杳与荣名絶曾是违赏心曷用箴余缺焉追平生尘书废不阅信此伊能巳懐抱岂暂辍何以表相思贞松擅严节  

答刘孝绰  

【`孝绰绘之子年十四父党沈约任昉等闻其名命驾造焉昉尤相赏爱天监初孝绰起家著作佐郎为归沐诗赠昉昉报曰`】  

阅水既成澜藏舟遂移壑彼美洛阳子投我懐秋作乆敬类诚言吹嘘似嘲谑兼称夏云尽复陈秋树索讵慰耋嗟人徒深老夫托【`一作徒然老夫诺`】直史兼褒贬辖司专疾恶九折多美疢匪报庶良药子其崇锋頴春耕励秋获  

答到建安饷杖  

故人有所赠称以冐霜筠定是湘妃泪潜洒遂璘彬扶危复防噎事归薄暮人劳君尚齿意矜此杖乡辰复资后坐【`一作生`】彦候余方欠伸献君千里笑纾我百忧嚬坐适虽有噐卧游苦无津何由乗此竹直见平生亲  

寄到溉  

【`到溉为建安太守昉寄诗求二彩段`】  

铁钱两当一百易代名实为惠当及时无待凉秋日  

别萧谘议  

离烛有穷辉别念无终绪岐言未及申离目已先举揆景巫衡阿临风长楸浦浮云难嗣音徘徊怅谁与傥有闗外驿聊访狎鸥渚  

厉吏人讲学  

暮烛迫西榆将落诫南畆曰余本疎惰颓暮积榆栁践境渴师臣临政钦益友旰食愿横经终朝思拥帚虽欣辨兰艾何用辟蒿莠  

苦热  

旭日烟云卷烈景入东轩倾光望转蕙斜日照西垣既卷蕉梧叶复倾葵藿根重簟无冷气挟石似懐温霡霂类珠缀喘吓状雷奔  

同谢朏咏雪  

土膏候年动积雪表晨暮散葩似浮玉飞英若总素东序皆白珩西雝尽翔鹭山经陋宻荣骚人贬琼树  

出郡传舍哭范仆射三首  

平生礼数絶式瞻在国桢一朝万化尽犹我故人情待时属兴运王佐俟民英结懽三十载生死一交情携手遁衰孽接景事休明运阻衡言革时防玉阶平濬冲得茂彦夫子值狂生伊人有泾渭非余扬浊清将乖不忍别欲以遣离情不忍一辰意千龄万恨生  

已矣平生事咏歌盈箧笥兼复相嘲谑常与虚舟值何时见范侯还叙平生意  

与子别几辰经涂不盈旬弗覩朱顔改徒想平生人宁知安歌日非君撤瑟辰巳矣余何叹辍舂哀国均  

严陵瀬  

羣峯此峻极参差百重嶂清浅既涟漪激石复奔壮神物徒有造终然莫能状  

咏池边桃  

已谢西王苑复揖绥山枝聊逢赏者爱栖趾傍莲池开红春灼灼结实夏离离  

聨句  

清暑殿聨句栢梁体  

居中负扆寄缨绂【`梁武帝`】言慙辐辏政无术【`新安太守任昉`】至徳无垠愧违弼【`侍中徐勉`】燮赞京河岂微物【`丹阳丞刘泛`】窃侍两宫慙枢密【`黄门侍郎栁憕`】清通简要臣岂汩【`吏部郎中谢览`】出入帷扆滥荣秩【`侍中张卷`】复道龙楼歌楙实【`太子中庶子王峻`】空班独坐慙羊质【`御史中丞陆杲`】嗣以书记臣敢匹【`右军主簿陆倕`】谬参和鼎讲画一【`司徒主簿刘治`】鼎味参和臣多匮【`司徒左西属江曹`】  

## 汉魏六朝百三家集卷九十二目录

王僧孺集题词  

南史言王僧孺中年遭踬有桑濮之疑而梁书顾称南康王典籖汤道愍怨僧孺裁抑彼宠遂行谤讼余以其生平攷之出守南海不取越装入参大选杜絶请谒节槩若此岂不堪托色者哉南史言非也致书何炯自明已意忧患之余文辞危恻子长流连于少卿文通呌号于建平有同情乎僧孺书藏异本富埒沈任文用新事人多未见今集中诸篇杼轴云霞激越钟管新声代变于此称极文人不博不能致竒硕学之効其班班者访砭石譔谱事特豹半耳江侍中少孤贫采薪而得貂蝉竟成休征王中丞幼避卤簿堕沟后乃鸣驺清道二事相类虎鼠湏防诚达观者可付之东暾西秉电画水乎  

目録  

赋  

赋体  

表  

吏部郎表  

为临川王让太尉表  

为南平王让仪同表  

为韦雍州致仕表  

为南平王妃拜改封  

谢厯表  

牋  

逮诣南司辞府牋  

启  

谢除吏部郎启  

谢赐于陁利国所献槟榔启  

谢齐竟陵王使撰众书启  

为萧监利求入学启  

答释法云启  

教  

南海郡求士教  

书  

与何烱书  

答江琰书  

与陈居士书  

序  

詹事徐府君集序  

临海伏府君集序  

碑  

中寺碑  

栖寺云法师碑  

墓志铭  

豫州墓志铭  

传  

太常敬子任府君传  

诔  

从子永宁令诔  

祭文  

祭禹庙文  

佛事文  

礼佛唱导发愿文  

懴悔礼佛文  

初夜文  

乐府  

朱鹭  

鼓瑟曲有所思  

白马篇  

古意  

登髙台  

湘夫人  

诗  

侍宴  

又  

落日登髙  

中川长望  

赠顾仓曹  

秋日愁居答孔主簿  

至牛渚忆魏少英  

寄何记室  

忽不任愁聊示固逺  

为何库部旧姬拟蘼芜之句  

何生姬人有怨  

为人伤近而不见  

月夜咏陈南康新有所纳  

咏捣衣  

与司马治书同闻隣妇夜织  

为人述梦  

侍宴景阳楼  

春日寄乡友  

夜愁示诸宾  

送殷何两记室  

春闺怨  

秋闺怨  

咏宠姬  

在王晋安酒席数韵  

为人宠姬有怨  

为姬人自伤  

为人有赠  

见贵者初迎盛姬聊为之咏  

伤乞人  

春思絶句  

为徐仆射妓作  

## 汉魏六朝百三家集卷九十二  

明　张溥　辑  

王僧孺集  

赋  

赋体  

杂防兮翠旌容与兮龙驾新桐兮始华孔雀兮初化思治兮终朝求人兮仄夜竟大徳之未酬何飞光之徒舍  

表  

吏部郎表  

臣生轻飞箨品细疏壤寂寞州闾取沦窐窦不自求于善管宁许人以能官从班随牒自安疎逺岂望翰飞终知迹滞一逢浸漉几闻昭晋假拙为心变竒成偶宁为天覆地长复与雨露相滋秋成春发必如暄寒无爽自变泥涂多超嵩邓屡考固其比越在累诚于可闻方愧朱紫永懵钧衡固惟许李终非王毕取其清尚同所经企求之碎宻宁可庶几  

为临川王让太尉表  

臣闻一匹以长望千里而成累空轮易聘触三尺而不豋茍曰违方难用适逺安车驷马望髙阙而朝至绣服缇麾康衢而暮返行瞻畵虎居对苍龙陛下海涵春育日镜云伸追大道之无私惜防臣之宜极  

为南平王让仪同表  

臣闻石瓠难剖用谢缾罍瘣木云疵事乖丹艧逢圣徼天一朝赏至非能声均呉楚誉埒梁陈故以神梦紫霄心飞丹掖品同仪比愧莫殊  

为韦雍州致仕表  

一旦攀附遂无涯限排云矫汉飞捧待翼陆离蝉组照灼旛旗受脤推毂执珪奉酎变狭室于髙门改小冠于侯服况复还周纽其六印归齐列其五鼎常惧轮轻载积基薄墉髙噐覆巵倾人指鬼瞰老与年并疾随衰及途遥齿截漏迫钟鸣髙舂之景一斜不周之风忽至菌蟪夕隂倐驶无几堇蕣朝采飘零已及仰朱阙而掩涕俯蒙谷而自悲岂复式瞻拱黙仰接钟鼓傥帷葢未亲东岳稍驻击壤鼓腹其赐犹多  

为南平王妃拜改封表  

拜妾为南平王妃奉命震慙有灼丹寸妾瞻丝望帨且或多慙镜史观图是焉知愧以兹薄有俪蕃仪紃组不闻饘葢阙不悟造曲被徽渥愈臻改服递名事华品贵恩深外邸荣照下庭岂期輶弱所能胜荷  

谢厯表  

窃以龙驭不爽靡见侵薄鳯职是司曾无昃朓璧聨珠灿轮映阶平义实明时事惟均政固以先天候其余始执杓验其平分九瀛仰化万防依朔  

牋  

逮诣南司辞府牋  

下官不能避溺山隅而正冠李下既贻疵辱方致徽绳解箓收簮且归初服窃以董生伟噐止相骄王贾子上才爰傅卑主下官生年有值谬仰清尘假翼西雍窃步东阁多慙袨服取乱长裾髙榻相望直居坐右长阶如画独在僚端备其从容之词假以寛和之色恩礼逺过申白荣望多厠应徐厚徳难逄小人易説方谓离肠陨首不足以报一言露胆披诚何能以酬屡顾宁谓罻罗裁举防禽先落阊阖始吹细草仍坠一辞九畹方去五云纵天网是漏圣恩可恃亦复孰寄心骸何施眉目方当横潭乱海就鱼鼈而为羣披榛扪树从虺虵而相伍岂复仰听金声式瞻玉色顾步髙轩悲如霰委踟蹰下席泪若绠縻  

启  

谢除吏部郎启  

自一遇休明多逄渥泽出斯沟壤置之霄汉清涂华辙叨厠累仍显职名阶俄来倐至而智効必其无取尤怠忽焉已彰不意涵养更滋霶霈愈此始职枢华纷体恒选知非腆族必待俊民何言贱劣所或叨假循涯测限生所不胜瞻恩奉徳死何能报  

谢赐于陁利国所献防榔启  

窃以文轨一覃充仞斯及入侍请朔航海梯山献琛奉贡充庖盈府故其取题任赋多述俞书萍实非甘荔葩慙美  

谢齐竟陵王使撰众书启  

伏惟殿下铜爵始成早摛从后之句柏梁初搆首属骖驾之辞楚史所受曾不云述沛献斯陈良未足采徒以愿托后车以望西园之客摄齐下坐有糅南皮之游谬服同于鲁儒窃吹等乎齐乐  

为萧监利求入学启  

窃以矫首伺飞不如脩弋踠足念逺莫若驱镳故朴斲成于丹雘篠簜资于栝羽敢因莩末有志庠均为山资于一篑学海渐其防流  

答释法云启  

辱告惠示并主上所答羣臣仰谘神防论伏览循环载深钻奉发防袪蔽朗若披云窃以事蕴难形非圣莫阐理寂区位在愚成惑若非神超系表思越机前岂能烛此防言若开金石洞兹玅境曾靡榛蹊喻之以必荐示之以如在使夫持论者不终泥于遥辙专谬者无永沈于惑海预奉渊謩孰不懽肃裁此酬白不申击舞王僧孺呈  

教  

南海郡求士教  

文举下车寤梦于根矩长孙入境明发于龙丘此境三闽奥壤百越旧都汉开呉别分星画部风序泱泱衣簮斯盛其川岳所产岂直明珠大贝桂蠧翠羽而巳哉孝实人经则有罗威唐颂学惟业本又闻陈元士爕至于髙尚独徃相望于巗懐仁抱义继踪于前史  

书  

与何烱书  

近别之后将隔暄寒思子为劳未能忘弭昔季叟入秦梁生适越犹懐怅恨且或吟謡况岐路之日将离严网辞无可怜罪有不测葢画地刻木昔人所恶丛棘既累于何可闻所以握手恋恋离别珍重弟爱同邹季滛滛承睫吾犹复抗手分背羞学妇人素钟肇节金飚戒序起居无恙动静履宜子云笔札元瑜书记信用既然可乐为甚且使目明能祛首疾甚善甚善吾无昔人之才而有其病癫屡动消渴频增委化任期故不复呼医饮药但恨一旦离大辱蹈明科去皎皎而非自污抱欝结而无谁告丁年蓄积与此销亡徒窃髙价厚名横叨公噐人爵智能无所报筋力未之酬所以悲至抚膺泣尽而继之以血顾惟不肖文质无所底葢困于衣食迫于饥寒依隐易农所志不过钟庾乆为尺板斗食之吏以从皂衣黒绶之役非有竒才絶学雄略髙谟吐一言可以匡俗振民动一议可以固邦兴国全璧归赵飞矢救燕偃息藩魏甘卧安郢脑日逐髓月支拥十万而横行提五千而深入将使执圭裂壤功勒景钟锦绣为衣朱丹被毂斯大丈夫之志非吾曹之所能及巳直以章句小才虫篆末艺含吐缃缥之上翩跹罇爼之侧委曲同之鍼缕繁碎譬之米盐孰致显荣何能至到加性疎澁拙于进取未尝去来许史遨游梁窦俛首胁肩先意承防是以三叶靡遘不与运并十年未徙孰非能薄及除旧布新清晷方旦抱乐衔图讼讴有主而犹限一吏于岑石隔千里于泉亭不得奉板中涓预衣裳之防提戈后劲厠龙豹之谋及其投劾归来恩均旧升文石豋玉陛一见而降顔色再覩而接话言非借左右之容无劳羣公之助又非同席共研之夙逄笥饵巵酒之早识一旦陪武帐仰文陛备佚之柱下充严朱之席上入班九棘出专千里据操撮之雄官参人伦之显职虽古之爵人不次取士无名未有蹑景追风奔骤之若此者也葢基薄墙髙涂遥力踬倾蹷必然颠匐可俟竟以福过灾生人指鬼瞰将均宥噐有验倾巵是以不能早从曲影遂乃取疑邪径故司懔懔思得应譬县厨之兽如离缴之鸟将充庖鼎以饵鹰鹯虽事异钻皮文非刺骨犹复因兹舌杪成此笔端上可以投畀北方次可以论输左校变为丹赭充彼舂薪幸圣主留善贷之徳纡好生之施解网祝禽下车泣罪愍兹恚诟怜其觳加肉朽胔布叶枯株辍薪止火得不销烂所谓还魂斗极追气泰山止复除名为民幅巾家巷此五十年之后人君之赐焉木石感隂阳犬马识厚薄员首方足孰不戴天而窃自有悲者葢士无贤不肖在朝见嫉女无美恶入宫见妬家贫无苞苴可以事朋类恶其乡原耻彼戚施何以从人何以狥物外无奔走之友内乏强近之亲是以构市之徒随相媒蘖及一朝捐弃以快怨者之心呼悲可矣葢先贵后贱古富今贫季伦所以发此哀音雍门所以和其悲曲又迫以严秋杀气具物多悲长夜展转百忧俱至况复霜销草色风揺树影寒虫夕呌合轻重而同悲秋叶晩伤杂黄紫而俱坠蜘蛛络幕熠燿争飞故无车辙马声何闻鸣鸡吠犬俛眉事妻子举手谢賔游方与飞走为隣永用蓬蒿自没忾其长息忽不觉生之为重素无一防之田而有数口之累岂曰匏而不食方当长为佣保糊口寄身溘死沟渠以实蝼蚁悲夫岂复得与二三士友抱接膝之欢履足差肩摛绮縠之清文谈希防之道徳唯呉冯之遇夏馥范彧之值孔嵩愍其留赁怜此行乞耳傥不以垢累时存寸札则虽先犬马犹松乔焉去矣何生髙树芳烈裁书代面笔涙俱下  

答江琰书  

猥惠嘉音用蠲疾首发函伸纸朗若披云等嶰谷之清音比洞庭之髙曲辞则美矣而拟其非伦譬享海鸟以醇醪嘉膳栖林狖以崇楹曾拱茍非其实立有惊怖况复以一离诉弃賔实漼然岂复能使一笥可轻八厨斯引且豋清汉乍弃黄污望影析支争涂再楫其或蹲林卧石籍卉班荆不过田畯野老渔父樵客酌醴焚枯呜呜相劳藜含糗果然满腹宁有幡旗贵客车马大賔献书尽先贤之徳作颂罄前皇之美岂不俯拾青紫坐享大夫况复咏髙梧而赋脩竹背清淮而游长苑留东閤以从容豋石室而髙视岂与夫身没名陨同年而共毁誉哉  

与陈居士书  

云波遥夐燕越数千行云欝术征禽难使用隔巾车未能搦札引领南望怅矣心飞幸因劣薄懐章贵壤依然谷口觉子真之咫尺静睇岩滩信子陵之非逺巳入虚白之室用披蓬蒿之径禀纷纶之髙论承希防之妙防虚徃实归用祛尘惑  

序  

詹事徐府君集序  

君禀灵川岳悬精辰象早照珪璋夙表岐嶷孝睦天禀友爱防深故以事显家庭声着同族年十八见召为国子生曳裾持卷实华庠璧有均闭户靡因余灶每摄齐函丈左右属目蓄以邻几之性加以入神之资闻一知二师逸功倍游魏阙而不殊江海入朝廷而靡异山林未尝投刺权门驱车戚里遨游梁董去来贾郭时春秋犹少人爵未崇而清风嘉誉震灼朝野非直俯致贵仕故可坐享通侯而緤马悬车闭门髙枕耻为诡遇试此行藏及皇运聿兴重氛载廓君藏噐待时合犹符契陵扶揺而髙骛排阊阖而容与故位随徳显任与事隆重以姿仪端润趋眄淹华寳佩呜风丰貂映日从容帷扆绰有余辉自绸缪轩陛十有余载温树靡答露事不詶省中之言无漏席下之迹不疑故以主圣臣贤应同玺以石投水如鳞纵壑行称表缀言成模楷犹复忘彼丰愉安兹素薄衣同屡补食等三杯车服不事鲜明室宇畏其雕奂九徳无遗百行备举至于专心六典精赜必深泛游羣籍菁华无弃搦札含毫必靡丽摛绮縠之思鬰风霞之情质不伤文丽而有体  

临海伏府君集序  

袁粲领袖一时仪形物右声逾裴乐誉出王刘士有懐道蕴义望尘而趋者或三年而未识乍四旬而一见与君道合神遇投分披衿敷文研理匪晨伊暮至于神经怪牒緑笥丹筒金版玉箱锦文缇帙并藏诸灵府秘在瑶台而君莫不徧探防赜具阅局检常以前贤徃学亟与圣违贾马卢郑非无纰越荀郭何王弥多蹐谬二义可辨未值髙卿之疑九事非难不逢平叔之问其诗赋铭诔所作犹多  

碑  

中寺碑  

夫玉律追天故躔次之期不变缇室候景则发敛之气防逾是以忘言种觉絶累于后心寄像声形启机于前教兼真假之双烛均空有而两忘蕴三明而过十地圆万行而包四等道周百亿化起大千奨羣有滋濡万类是用发广大心吐防妙理将同商主取喻医王开方便门示真实相固以濯之慈水销以慧刀永言六趣用均一子中寺者晋太元五年防稽王司马道子之所立也斜出旗亭事非湫隘傍超璧水望异狭斜天监十五年上坐僧慈等更揆日禘架赫然霞立信以填金可埒引绳斯拟写妙金楼模丽琼阁岧嶤偃蹇故三休而可至窱周流方中宿而斯尽万楹百拱合防相持绣棁玉题分光争映烛龙夭矫将举复还威鳯铿锵如鸣更戢旁攀镂槛斜豋钿砌煜爚金铺玲珑绮欂无风自响不沸而净耽耽肃肃信息心之胜地穆穆愔愔固忘想之嘉所铭曰  

黄虽弭权舆未测生防相轮成壊不极箧虵争赴藤防无息情尘莫舍心火方赫是用三明实开五力湛寂无方示现多所踟蹰吉树殷勤禅渚斯道谁匡蒸哉我王施逾寳鉢供等檀牀萧宫改构梵宇方壮阶飞瑞采地起泥香日流闪烁风度清锵道逾厥极固与天长  

栖寺云法师碑  

大家茫茫真朴多沦爱有莫辩尘测猗欤息心言髙理邈居之匪绚得之靡学刻情几种厉想觉且説且定以披以握来遵北渚至依西岳西岳峩峩北渚廻波庭栖弱羽檐挂轻萝甘麤衣恶弃厚安薄防意嚣湫寄心寥廓  

墓志铭  

豫州墓志铭  

自姬发系因魏传绪留路在赵名贤世袭相秦将汉英雄系踵忘宠辱无愠喜靡矜夸慎嗜欲其行军用武动合竒正乃治边御众威裕兼行常懔懔然以中原为巳任或欲十万而横行乍思五千而深入尅反旧京饮马函渭然后髙卧闲帷晤言空谷思鲁连之辞赏慕田畴之髙蹈而火传川逝长途巳迫虽景钟良史有功必书刻板镂石宜兼不朽铭曰  

髙勲蔼蔼长旌髙斾入作爪牙出司襟帯民謡不息王言有防功为上等政称九最日隆宠秩方豋逺大义辔难留蒙水易收秘丘户杳杳悠悠  

传  

太常敬子任府君传  

耻一物之不知惜寸隂之徒靡下帷闭户投斧悬梁虽晏书滛文胜经溢康成之忽忘所徃公叔之颠坠硎岸无以异也若夫天才卓尔动称絶妙辞赋极其精深笔记尤尽典实若闻金石似注河海少孺速而未工长卿工而未速孟坚辞不逮理平子意不及文孔璋伤于健仲宣病于弱其有集论借书穷文质之敏驻马停信极亹亹之功莫尚于斯焉君职等曹张声髙左陆时乃髙辟雪宫广开云殿秋春户冬燠夏清九醖斯浮百羞并荐云销月朗聿兹游客朋来旅见辞人才子辩圃学林莫不含毫咀思争髙竞敏乃整袂端襟翰飞纸落豪人贵仕先逹后进莫不心服貎惭神气将殚顾余不敏厠夫君子之末可称防契是为神交二三君子唯以从游日暮亭号昭仁庶子云咫尺康成斯在借此嘉言将无絶乎千载  

诔  

从子永宁令诔  

余之从子谦字防光以昭阳纪嵗蕤賔旅月启足闽喁瞑目泉岫是殱才子实防俊民若其孝亲睦友故非天堕地出异才絶学如有鬼告神授玉懐瑕而可指桂含蠧其取伤孰与九徳彰于造次百行动为表徴【`一作缀`】吐论含毫宣赴钟琯标心用巳悬符矩彠惠响栖道清心可镜和而靡屈简而周爽防若凝云洁如止水无慙座右不愧屋漏苍苔绕路素尘满席萧索庭户靡事鲜明沉沦典籍将絶吊贺室如夏甫状等安期所有清尘唯不能忘懐艺而巳斯美宜乆宜长而骥騄之步中徂鸾鷟之翅未矫一归寥廓长反虚无虽东隅再瞑钳丙之御无及北顾相望首之数不尽而怛化非常人所不免况风云万里间此山川客思故乡次房之念何极轻棺反蜀允南之思可知而魂兮扁舟靡靡生人之望已防死归之期又阻痛心伤目岂伊一事无以少寄辛伤故复诔之云尔  

昭昭洪胄映策光书违嬴避项从卫迁徐基忠践孝抱约懐虚有显而黙匪屈伊舒如兹邴魏譬彼董踈入豋髙阙出启精庐瞻星画野望阃推车履仁不匮蹈道有余九世盛矣七叶光诸徃弼睿主来傅英储峨峨三祖罗室并居前瞻紫阙傍望白渠髙轩霞被四马龙攎温温司武皎皎秘书义髙松竹价重璠璵元昆世父重规叠矩容与学丘徘徊词府青紫巳拾大夫斯取盛藩徃相名畿来抚晖光不巳惊生之子谡谡万寻昻昻千里实鳯匪杂真龙非似均情蘧寗得意荘李室有虚白门无嚣滓遗心沮劝忘懐愠喜贫靡斯摄富其无耻险而不峭方而能理徳有润身学斯为巳逸羽难集孤易峙南迈瑶琨西逾杞梓人亦有言名为实使誉倾邦国价鶱州里崇兰自芳珏玉自光汪汪巨壑暧暧重墙靡造靡请不迎不将乆而愈敬狎而愈荘即无矫资此有循常黙非蓄短显弗用长岂伊坠岸如彼悬梁唯学巳聚待问则强偏在三箧兼下五行亦税其巾于彼王吏如龙宫楚有斯内侍蕴此上才安兹下位储扉始辟传府初开尔其戻止辟彼昔才从斯简帝仍此追陪何以【`阙`】　自兹翰飞傍佐戎列来摄儒衣儒衣济济访对斯归是义防惑唯礼无违悠悠越嶂泱泱闽海薄言铜墨蒲宻斯在孰云识吏政均旧宰循猛是兼韦无怠补袍方服治情莫改增赀匪课归民自倍十郡为则百城斯采化日未逢政称异等斯痛斯伤防善殱良妖同武担疾甚清漳阖棺陋邑掩榇芜乡呜呼哀哉轻舻悠悠长涂风生阊阖日去昆吾空归故国宁识旧都水鸣秋鹤岸集寒乌寒不夜哭惟独呱呱茫茫大块杳杳墟呜呼哀哉伊吾与尔大别唯名肥泉犹接瓞未轻义虽子道思实友生欢忧共日险泰均情如菊有芬如兰有薫别唯慕类居实呼羣尽日持论遥夜披文渐渍羲老祖述渊云唯昏及旦自旭徂曛人道实难譬彼徂湍驱车崤嶝执手河干三川萦薄七岭悠漫自兹不见心譬廻澜嵗伫防面日望音翰欢无一绪悲有万端蒙隂遽戢扶景易残即斯大暮为此一棺山足难晓垄首易寒秋虫相呌暮羽来抟宿草行没宰树方攒昭涂长巳大夜斯安孰知防黙徒此泛澜呜呼哀哉  

祭文  

祭禹庙文  

惟帝禀图上昊贻则下民五声穷听四乗兼徃轻璧惜景既舍冠履爱人忘我不顾胼胝下车以泣事深罪已慿舟靡惧义存拯物盛业方来遗神如在爱被昆虫理有好生之徳事安菲素固无厚味之求是用黍稷非馨苹蘩以荐克诚斯享慿心可答  

佛事文  

礼佛唱导发愿文  

夫至觉湛本絶声言妙虑虚通固略筌象虽事絶百非而有来斯应理亡四句故无感不烛皇上道照机前思超系表凝神汾水则心谢寰中屈道轩丘则形劳宇内斯乃法忍降迹示现阎浮之境大权住地俯应娑婆之域故欲洗防万有度脱羣生濯浄水于寳池防髙枝于道树折伏摄受之仁遇縁而咸拯苦言软语之徳有感而斯唱日用不知利益莫限众等相与增到奉逮至尊五体归敬礼【`云　云`】仰愿皇帝陛下至道与四时并运风与八埏共广反淳源于三古舍浇波于九代至治已覩于今日大道复属于此时虎豹蹈而不惊虺蛇蹍而莫噬埋金坻玉毁契焚文嘉禾生醴泉出金车玉马自相晖曜鹤丹鳯飞鸣来徃光景之所照烛舟车之所驱泛若不屈膝系颈廻首革音入侍藁街迎拜渭水与天地而长乆等金石而逾固中岳可转长河有清而我圣皇愈温愈晬不言而化行无为而教肃  

夫道备监抚望表元良察逺知防贯宗勾极不劳斧藻无待审谕况复静悟空有同观贞俗能行能説既信既持众等齐诚奉逮储君殿下归命敬礼【`云　云`】仰愿皇太子殿下厚徳体于苍莾广载侔于磻礴前星照曜东离焕炳淑闻自逺和气熏天异才争入端人并至玉体怡清金声妙越  

夫茂实英声道周徳广秉珪袭衮之贵坐槐憇棠之尊犹应共惜东暾俱吝西悟蕉芦之非实知镜月之虚衒信秉电之不留鉴画水之随合惟宜照之智炬灌以寳澜增此睿根成斯妙植又各增到奉逮太尉等诸王殿下归命敬礼【`云　云`】仰愿诸王既明且哲声跨于河楚令闻令望道均于旦奭徳贯右戚义蔼周亲作铉则与二曜相终临岳则与四维等固若彭涓之遐永譬松筠之贞悦  

夫天枝峻宻帝叶英芬莫不玉震兰揺金锵桂缛覩寸文而验锦观一毛而测鳯并能才髙铜爵词富云台彬彬亹亹超超灼灼以斯胜善奉逮诸王殿下归命敬礼【`云　云`】仰愿诸王殿下穆穆与清风并扇英英将白云共朗永钟清祉长享元吉出牧则声髙民上入朝则誉光物右徳重山王智超海藏铿锵丽于珠树皎镜光于玉田  

夫道流云幄徳感椒闱必以前借胜因宿禀嘉数况重霑法雨更披慧日虽异姜后解珥请罪于周王不待樊姬舍肉有激于荆后而遵恭俭去嗜欲雕玑撤靡丽了心不滞正见无疑众等齐诚奉为六宫眷属归命敬礼【`云　云`】愿六宫眷属业华姬日声丽妫辰震彩镌图传芳诗史位齐寳印行等月光具六神通得四无碍夫禀闲明之徳懐深妙之心岂非脩习有本故能依止无倦义兴等诸公主忘斯华重甘此翘到并宿世之所记别故现前所以信了影响至真寤寐极人各增到仰为诸公主归命敬礼【`云　云`】愿诸公主日增智性弥长慧根四摄四依已遵巳蹈七善七定靡退靡辍盛此王姬光兹帝女长享汤沐与河山而同固永服缇绮贯寒暑而无穷  

夫三相雷奔八苦电激或方火宅乍拟驶河故以尺波寸景大力所不能驻月御日车雄才莫之能遏其间饮苦餐毒抱痛衘悲身口为十使所由意思乃八疵之主众等相与彼我齐到懴悔业纒无始巳来至于今日所为十恶自作教他见善不赞闻恶随善焚林涸泽走犬扬鹰穷郑卫之响极甘防之味戏笑为恶倐忽成非侮慢形像陵践塔寺不敬方等毁离和合自定权衡弃他斗斛愧心负理昧主欺亲虽七尺非他方寸在我而能性其情在人未易恣此心口众罪所集各运丹恳五体自投归命敬礼【`云　云`】愿现前众等身口清浄行愿具足消三障业朗三逹智五眼六通得意自在  

懴悔礼佛文  

夫有非自有有取所以有无非自无无着所以无故有取之惑兴倐成万累无着之念起一超九刼是知道之所贵空有兼忘行之所重真假双照禀气含灵莫闻斯本肖形赋影靡测由来故发兹识窟犹绵防其莫辨导此愚相尚窈防而未悟茫茫有同暗海幽幽实在危城业风萦薄三有长骛惑水邅廻二死相属以苦舍苦从暗入暗寻本不离色心即事莫非生防是用抱此纒葢轮廻生死恣其六爱兴其八邪或徂诈而克昌乍仁义而溘死或才均智等此贱彼豪或共日并时人升我坠唯言报施寂寥不知因对皎彻曩縁今果过现殖成有如符契不谬毫髪而欲以促生运其长术浮命廻其防数当知刹那交谢瞬息不留东榑才吐西崦巳仄譬阅川之驶流若栖叶之轻露伪城易弛毒树自攻若非假实两明真俗俱辨岂能写诚廻向刻意脩习不退不没愈坚愈固南平大王殿下含辰象之正气畜海岳之淳灵宿侍八恒早游七觉借妙因于永刼招胜果于兹地若真金之愈蓥美玉之载琢是用未积已散不藏而舍故今式招灵指仰屈神仪建此齐肃譬兹闗楗盛来缁素济济洋洋名香遍室寳华覆地髙梵宛转宁止震木遏云清桴遥奕非直腾鱼御马仰愿四部至诚五体归命东方【`云　云`】愿大王殿下五畏内遣十力外扶百福荘严万祉周集愕梦无忤其虑甘有恬其神更辟寳衢愈兴慧业  

夫极凝淡非学者所窥妙本难思岂恒人能测是以十地云覩有罗縠之疑三乗见称懐狂羊之惑自非鉴穷机觉照极防虚穷理尽性体元含一安能济世仁寿拯物阽危道包碧海声髙赤县昔尧曜唯在即世舜黒不兼来果四廵疲于禹迹六事倦于汤身并域中之勤劳方内之成益岂有度元元于苦海防冗冗于畏途运神刀震法吼究香城之妙理穷金河之奥説慧髙龙树智出马鸣必欲洗濯臣民奨导缁白天覆地养水产陆生咸降慈悲悉防平等奉为皇帝陛下储君太子归命敬礼【`云　云`】仰愿皇帝陛下景祚与七政相齐皇基与二曜均永地平天成乐和礼洽玉烛道正氛氤无爽条风祥雨膏润相属却马偃伯铸防销戈南泊北临西被东渐洒甘雨布慧云唯绳可结在冠巳尽唐哉皇哉为导为首又愿皇太子殿下睿业清晖与贞明而并烛粹范温仪从嵩霍而俱峻声出姬诵道越汉荘永沐智水长照慧日上妙居身至仁在巳自双树八枝潜光匿曜寳城不辟慧扇方掩而圣后骛法轮于长路棹寳舟于遥壑道浃人只福隆祧墠肃事园寝防奉宗祏借斯妙果奉逮七庙圣灵归命敬礼【`云　云`】仰愿重明累圣僾然如在腾神浄国总驾天宫托化金蕖遨游寳殿  

夫诚心内恻则至觉如在形力外殚则法身咫步众等相与增到为诸王兄弟妃主戚属归命敬礼【`云　云`】愿诸王殿下裂壤盛于诸姬磐石过于隆汉徳髙鲁卫义重间平论道则百辟依风作翰则羣黎仰化阐至教绍隆季像第内少长并膺此多福若百华之春丽譬万寳之秋成信解坚深翘向无怠  

夫小乗志劣事唯一巳大士意均乃包六趣今日檀主信等明珠无劳傍镜质同挺玉不待外光常欲物我均心怨亲等观众等各归诚为二十八天四王释梵人间贫病地狱辛楚敬礼尊仪灵像菩提寳塔【`云　云`】大乗奥藏妙法深经大身无边身大力无量力四向四果八贤八圣愿六气氛氤四序熈穆至治光万宇化洞九幽袭介披鳞湿生卵化八苦六穷三涂五道俱防惠利并识遵依刀林辍刃剑树揺险迷域开道直指四衢闇室生明大启三曜俱向道塲同豋种觉  

初夜文  

夫逺自无始至于有身生死轮骛尘轹莫之比明暗递来薪火不能譬逝水非驶千月难保蓼虫习苦桂蠧喜甘大睡剧于据梧长昏甚于枕麯义非他召事实巳招曾不知禀此形骸所由而至将斯心识竟欲何归唯以势位相髙争骄华于一旦车徒自盛竞驰骛于当年莫不恃其雄心壮齿红顔缁髪口恣肥醲身安轻靡繁促柱极滔湮而不厌玉牀象席穷靡曼而无已谓悲泉若木出没曾不闗人蹲鸟顾兎升落常自在彼殊不知命均脆草身为苦噐何异犬羊之趣屠肆麋鹿之入膳厨秋蛾拂焰而不疑春蚕萦丝而靡悟未辨先对不识因习及其一触畏途孟门非险轘裂肢解方斯不臻其痛断趾凿肩比兹未极其苦轮廻起伏杳杳悠悠是以天中之天降悲提引壅夏河之长泻扑秋原之猛燎或同商主乍等医王形遍三千教传百亿或恣其神力或寂诸梵境言则三涂离苦笑则四生受乐乃应病投机解纷説理制之日夜称为八闗以八正钥为法闗楗斯实出世之妙津在家之雄行众等相与运诚奉逮南平王殿下归命敬礼【`云　云`】仰愿大王殿下睿业清晖与南岳而相固贞心峻节等东溟而共广万累烟消百灾雾防巧幻所不惑彊魔莫能娆逐惨舒而适体随暄凉而得性自禀仪天之气永固膳卫之道得六神通力具四无碍智夫日在昆吾则虑繁事扰景落蒙泛则神静志怡璧月珠星含华相照轻云薄雾朗然自戢鸣钟浮响光灯吐辉法幢卷舒拂髙轩而徐薄名香郁馥出重檐而轻转金表含映珠柱洞色况复天尊端嶷威光四照焕发青莲容与珂雪觉只卫之咫尺若林园之斯在大招离垢之賔广集应真之侣清梵含吐一唱三叹宻义抑扬连环不辍南平王体得机之敏资入神之防抱徳含和经仁纬义善无细而不穷累有轻而必舍受同虚籥照如悬镜忘鲁卫之尊髙略柎蕚之华重建希有之胜席临难遇之法场相与五体归命敬礼【`云　云`】仰愿大王殿下入不二门豋一相道徳阶不动智超逺行洋溢惠声与八风而共逺优游玉体等六律而相调餐雪山之良药挹露城之甘味衮服瓛珪与四时而永乆朱轮缇帜贯千祀而常然  

乐府  

朱鹭  

因风弄玉水映日上金堤犹持畏罗缴未得异鳬鹥闻君爱白雉兼因重碧鸡未能声似鳯聊变色如珪愿识昆明路乗流饮复栖  

鼓瑟曲有所思  

夜风吹熠燿朝光照昔耶【`昔耶瓦松也一作辟邪`】几销防芜叶空落蒲桃【`一作萄`】花不堪长织素谁能独浣沙光隂复何极望促反成赊知君自荡子奈妾亦倡家  

白马篇  

千里生冀北玉鞘黄金勒散蹄去无巳揺头意相得豪气发西山雄风擅东国飞鞚出秦陇长驱绕岷棘承谟若有神禀筭良不惑瀄汨河水黄参差嶂云黒安能对儿女垂帷弄毫墨兼弱不称雄后得方为特此心亦何巳君恩良未塞不许夸天山何由报皇徳  

古意  

青丝控燕马紫艾饰呉刀朝风吹锦帯落日映珠袍陆离闗右客照耀山西豪虽非学诡遇终是任逢遭人生防有死得处如鸿毛宁能偶鸡骛寂寞隐蓬蒿  

豋髙台  

试出金华殿聊豋铜雀台九路平如掌【`一作砥`】千门洞已开轩车映日过箫管逐风来若非邯郸美便是洛阳才  

湘夫人  

桂栋承薜帷川之湄白苹徒可望緑芷竟空滋日暮思公子衔意嘿无辞  

诗  

侍宴  

丽景属春余清隂澄夏首交枝隐脩迳廻流影遥阜徙帷轹轻筠移銮拂髙栁去矣劳茂绩勉哉报嘉诱小臣良不才涓尘愧所守何用胜雕斵譬木良如朽  

又  

廻舆避暑宫下辇迎风馆散漫轻烟转霏防商云散蔓草亘岩垂髙枝起天半回风稍惊水落光渐斜岸妙儛驻行云清歌入层汉晬顔畅有怿徳音良已粲  

落日豋髙  

慿髙且一望目极不能舍东北指青门西南见白社轸轸河梁上纷纷渭桥下争利亦争名驱车复驱马宁访蓬蒿人谁怜寂寞者  

中川长望  

长川杳难即四望四无极安流宁可值愤风方未息危帆渡中悬孤光岩下昃岸际树难辨云中鸟易识莫恨东复西谁知迂且直故乡相思者当春爱顔色独写千行涙谁同万里忆  

赠顾仓曹  

洛阳十二门楼阙似西昆暧暧罘罳下相望隔画垣画垣向阿阁栖鳯复栖鸳五曹均趋奏六尚等便烦朝炉何馥馥夜锦有余温日中驱上驷骧首遍京宛晨趋魏公子夕宿韩王孙夙昔今何在生平弃不论譬如菤葹草心谢叶空存谁复三乗睫独念九飞魂  

秋日愁居答孔主簿  

首秋云物善昼暑旦犹清日华随水泛树影逐风轻依帘野马合当户昔耶生物我一无际人鸟不相惊傥过北山北聊访法髙卿  

至牛渚忆魏少英  

枫林暧似画沙岸浄如扫空笼望悬石回斜见危岛緑草闲游蜂青葭集轻鸨徘徊洞初月浸滛溃春潦非愿嵗物华徒用风光好  

寄何记室  

思君不得见望望独长嗟夜风入寒水晩露拂秋花何由假日御暂得寄风车  

忽不任愁聊示固逺  

去秋客旧呉今春投故越涙逐东归水心挂西斜月未应嵗贬顔直以忧残髪  

为何库部旧姬拟蘼芜之句  

出户望兰薫褰帘正逄君敛容裁一访新知讵可闻新人含笑近故人含涙隐妾意在寒松君心逐朝槿  

何生姬人有怨  

寒树栖羁雌月映风复吹逐臣与弃妾零落心可知寳琴徒七兰灯空百枝颦容不足效啼妆拭复垂同衾成楚越异国非仳离  

为人伤近而不见  

嬴女鳯凰楼汉姬栢梁殿讵胜仙将死音容犹可见我有一心人同乡不异县异县不成隔同乡更胍胍胍胍如牛女何由得一语  

月夜咏陈南康新有所纳  

二八人如花三五月如镜开帘一种色当户两相映重价出秦韩髙名入燕郑十城屡请易千金几争聘君意自能专妾心本无竞  

咏捣衣  

足伤金管遽多怆缇光促露团池上紫风飘庭里緑下机骛西眺鸣砧遽东旭芳汗似兰汤雕金辟龙烛散度广陵音冩渔阳曲别鹤悲不已离鸾断还续尺素在鱼肠寸心慿鴈足  

与司马治书同闻隣妇夜织  

洞房风巳激长廊月复清蔼蔼夜庭广飘飘晓帐轻杂闻百虫思偏伤一鸟声鸟声长不息妾心复何极犹恐君无衣夜夜当织  

为人述梦  

工知想成梦未信梦如此皎皎无片非的的一皆是以亲芙蓉褥方开合欢被雅步极娇妍含辞恣委靡如言非倐忽不意成俄尔及寤尽空无方知悉虚诡  

侍宴景阳楼  

金铺烁可镜桂栋俨临云沾觞均饮徳服道验朝闻讵论禹无间非耻尧为君小臣亦何者短翮屡追羣  

春日寄乡友  

旅心巳多恨春至尚离羣翠枝结斜影緑水散圆文戏鱼两相顾游鸟半藏云何时不悯黙是日思君  

夜愁示诸賔  

檐露滴为珠池水合成璧万行朝涙泻千里夜愁积孤帐闭不开寒膏尽复益谁知心眼乱看朱忽成碧  

送殷何两记室  

掩袖出南浦驱车送上征飘飘晓云驶瀁瀁旦潮平不肖余何惜无赀尔勿轻倘有还书便一言访死生  

春闺怨  

愁来不理鬓春至更攒眉悲看蛱蝶粉泣望蜘蛛丝月映寒蛩褥风吹翡翠帷飞鳞难托意驶翼不衔辞  

秋闺怨  

斜光隐西璧暮雀上南枝风来秋扇屏月出夜灯吹深心起百际遥涙非一垂徒劳妾辛苦终言君不知  

咏宠姬  

及君髙堂还值妾妍妆罢曲房褰锦帐廻廊步珠屣玉钗时可挂罗襦讵难解再顾连城易一笑千金买  

在王晋安酒席数韵  

窈窕宋华容但歌有清曲转盼非无以斜眉幸相瞩讵减许飞琼多【`玉台作絶`】胜刘碧玉何因送欵欵半饮杯中醁  

为人宠姬有怨  

可怜独立树枝轻根易揺已为露所挹复为风所飘锦衾襞不开端坐夜及朝是妾愁成瘦非君重细腰  

为姬人自伤  

自知心里恨还向影中羞廻持昔慊慊变作今悠悠还君与妾扇【`一作钗`】归妾奉君裘断犹可续心去最难留  

为人有赠  

碧玉与緑珠张卢复双女曼声古难匹长袂世无侣似出鳯凰楼言发潇湘渚幸有褰裳便含情寄一语  

见贵者初迎盛姫聊为之咏  

乆想专房丽未见倾城者千金访繁华一朝遇容冶家本蓟门外来戏丛台下长卿幸未匹文君复新寡  

伤乞人  

少年空扶辙白首竟填沟苇蓆何由足菽藿不能周自顾非好乞行且欲包羞劳君欵曲问冒此殷勤酬  

春思絶句  

雪罢枝即青氷开水便緑复闻黄鸟声全作相思曲  

为徐仆射妓作  

日晩应归去上客强盘桓稍知玉钗重渐见罗襦寒  

## 汉魏六朝百三家集卷九十三目录

陆倕集题词  

陆佐公为任乐安小友声誉日进因作感知已赋投赠序怀后奉命出淮泗以诗代书寄京邑僚友刘兄殷弟诸子戚戚漼然于李郭同舟潘夏方驾余每读之未尝不重其笃友生厚朋亚也漏刻石阙二铭见美髙祖勅称佳作昭明宴阑思旧诗云佐公持文介才学罕为俦既没元帝为其墓铭曰词锋颷竪逸气云浮一人之身荣知三主亦云遇矣南国兴运敦尚诗书梁武起自文人尤勤气类曲水清漳同逰并唱当时作者但患无才尔长卿凌云孟阳劒阁宁多慕哉陆集二十卷不能尽见兹所辑録皆丽而能则斯人也斯文也生有兰台之聚死传青镂之管即谓至今存可也  

目録  

赋  

感知已赋  

思田赋  

赋体  

表  

为豫章王庆太子出宫表  

除詹事表  

拜吏部郎表  

为王光禄转太常让表  

为张缵谢兄尚书諡靖子表  

章  

授浔阳太守章  

教  

为豫章王拜后赦教  

未至浔阳郡教  

又  

书  

与徐仆射荐沈峻书  

答释法云书  

启  

为张侍中谢启  

为息纉谢勅赐朝服启  

迁吏部郎启  

谢勅使行江州事启  

铭  

新漏刻铭  

石阙铭  

蠡杯铭  

碑  

天光寺碑  

墓铭志  

志法师墓志铭  

祭文  

释奠祭孔子文  

请雨赛蒋王文  

诗  

和昭明太子钟山解讲  

以诗代书别后寄赠京邑僚友  

赠任昉诗  

## 汉魏六朝百三家集卷九十三  

明　张漙　辑  

陆倕集  

赋  

感知已赋  

夜申旦而不寐独匡坐而怨咨命仆夫而夙驾指南馆而为期学穷书府文究辞林既耳闻而存口又目见而豋心似临淄之借书类东武之飞翰轸工迟于长卿逾巧速于王粲固乃度平子而越孟坚何论孔璋而与公干或欲涉其涯涘求其界畔则浩浩淃淃彪彪涆涆譬长铗于韒中若龙渊与蜀汉济济冠葢祁祁儁逸有窃风以味道咸交臂而屈膝或望路以窥门空升堂而入室彼春兰及秋菊尚芜絶于众芳矧重仁与袭义信辽辽兮未央言追意而不逮辞欲尽而复忘窃仰髙而希骥忽脂车而秣马既一顾之我隆亦东璧之余假似延州之如旧同伯喈之倒屣附苍蝇于骥尾托明镜于朝光谓虚无而为有布籍甚于游扬于是柔条飒其成劲白露变而为霜嵗忽忽而遒尽忧与爱兮未忘聚落茎于虚室听羁雀于枯杨忳鬰悒其谁语独抚抱而增伤托异人以蠲忧赖竒文而愈疾索黄琼之寄居造安仁之狭室车出门其巳欢无论衔桮与促膝譬邹子之唫松故未寒而能栗徒纳壤以作髙漏吞舟而为网值墨子之爱兼逄太丘之道广陪九万以齐征激三千而同上识公沙于杵臼防孝相于无名非夫人之为感孰云感于余情指北邙以作誓期鬰鬰于佳城  

思田赋  

嵗聿忽其云暮庭草飒以萎黄风飗飗以吹隟灯黯黯而无光独展转而不寐何增叹而自伤于是踟蹰徙倚顾景兴懐魂防防以至曙缀予想于田莱彼五畆其焉在乃爰洎乎江隈出郭门而东骛入溆浦而南廻尔乃观其水陆物产原隰形便林薮挺直丘陵帯面临九曲之廻江对千里之平甸风去苹其已开日豋桑而先见听啁唽之寒鸡弄差池之春燕临场圃以筑馆对櫺轩而凿池集游泳于阶下引朝派于堂垂瞻巨石之前却玩激水之推移杂青莎之靃靡拂细栁之长枝感风烛与石火嗟民生其如寄茍有胸而无心必行难而言易幸少私而寡欲兼絶仁以弃智忽学步而学趾又追飞而厉翅瞻鹿苑而窃髙仰疆台而慕义歴四时于逝水驰三稔于申□望归流而载懐情欝挹其何寘  

赋体  

奉钦明之睿后沐隆平之化参挀鹭之充庭侍长徒之曾舍冀无恨于终南豫告成于芝驾虽就列而陈力终胡顔于长夜  

表  

为豫章王庆太子出宫表  

臣闻周固本支寔资明两汉启磐石必系元良所以阐祚鼎光崇守噐伏惟皇太子道契生知照均天纵不借审谕之功无待温文之辅而冬书秋记夙表睿资春诵夏防彰神度虽复直门守令长寿察防魏赞多容汉称寛博不足以连辉茂则匹景令图甲观惟新桂宫告始朱班徙次翠葢移隂华裔式瞻人祗蹈舞  

除詹事表  

中阳白水徒庇防躯送珥抱薪未□成绩陈席不弃故剑无遗遂宣时髦升降清显尊官厚秩无因而至陋卷荜门鬰成爽垲储端华重实异恒司南章马宫已择儒雅窦婴许商爰取姻戚自兹巳降名噐日隆歴选才贤若何叨越  

拜吏部郎表  

铨衡庶品歴选賔寮阮咸贞素屡荐未豋陆亮忠心裁居拜职自非季重清识李毅恬正则何以区分管库式鉴胥史  

为王光禄转太常让表  

昔者楚徳方盛孙叔濯衣汉道克隆王阳结绶故拜命无辞受爵不让况宗卿清重歴选所难汉晋以降莫非素范辞爵则桓郁张奋让封则丁鸿刘恺潘尼之文雅深纯华表之从容退黙自此迄兹风流继轨以臣况之曾无等级  

为张缵谢兄尚书谥靖子表  

亡兄夙搆皇慈早邀灵庆立言著绩未酧天宠门衰祚寡遽辞昌运拊心摧恨私懐防极日月告时幽埏浸逺王人猥集佳册光临荣溢里庭恩深松槚  

章  

授浔阳太守章  

镂氷雕脂不见大龙之象课虚叩寂宁闻驾辩之音徒荷容葢空班推择不能使府庭生梓横阁诵经俯睨朱辎仰瞻缯葢漏上严辨伏轼多慙  

教  

为豫章王拜后赦教  

夫议狱缓着在令图疑罪惟轻闻之雅诰是以虞经恻隐流涕冬决钟意垂仁哀矜寒送吾以虚薄夙颁宠章光宅襟险奄有全粤非有沛献矜严空纡青组东平智思徒举赤帷思所以仰述皇猷导扬泽遵彼下车譬兹解网  

未至浔阳郡教  

第五伦之临防稽躬斩马草邓伯道之莅呉郡自运家粮故能使吏作颂歌民胥兴咏太守薄徳谬叨组窃愿巴祗闇坐接客思匹呉隐被絮对賔常药自随式瞻无逺单车入境窃所庶几旧湏发民治道及戍逻揄樵采诸如此类一皆省息  

又  

太守家本诸生伏膺典记光武灵台之籍较涉根基张华聚土之书略见庭户贵郡图载具存方策挍以山经参诸括象原野城寺宛在心目龙泉鹤岭不易穷豋所撰郡图可勿亲用公孙陛防既似井蛙延寿执戈实同儿戏  

书  

与徐仆射荐沈峻书  

五经博士庾季逹湏换计公家必欲详择其人凡圣贤可讲之书必以周官立义则周官一书实为羣经源本此学不传多歴年世北人孙详蒋显亦经听习而音革楚夏故学徒不至惟助教沈峻特精此书比日时闻讲肄羣儒刘嵓沈宏沈熊之徒并执经下坐北面受业莫不叹服人无间言弟谓宜即用此人命其专此一学周而复始使圣人正典废而更兴累世絶业传于学者  

答释法云书  

辱告惠示至尊所答臣下审神灭论防者异学争途孟子抗周公之法小乗乱道龙树陈释迦之教于是杨墨之党舌举口张六师之徒辙乱旗靡言神灭者可谓学僻而坚南路求燕北辕首楚以斯适道千里而遥圣上愍其迷途爰奋天藻钩深致逺尽化知神俾此困防均斯氷释陈兹要道同彼月照弟子并以凡薄沾窃恩纪缨冕则天之朝飡捉稽古之论赞幸之诚独知踊跃猥颁告逮谨用书绅陆倕呈  

啓  

为张侍中谢啓  

陈力就列不能者止实欲强饭据鞍自穷心力濡足摩顶少报洪私徒课虚无空延钟箭不悟爰降曲慈复叨清显职司近切任掌总纶魏选异才汉求髙徳官次恪居鲜非民誉仰瞻内省无一可阶  

为息缵谢勑赐朝服启  

冕素帯出自禁财朱绂青緺隆于皇府辉烛邻党震耀街衢姻族移听朋侪改瞩非臣隟弱所能陈报  

迁吏部郎启  

臣噐均濩落材同拥肿效非积山勤乖附地自叨荣秩列裁移气序而坐延曲私遂被洪造自非割蚌识珠覩石知玉宁可以获名理俗见操就教  

谢勑使行江州事启  

封畛遐旷防井奥实陆海神臯偏属兹境兼以茂亲明徳维翰作镇宣述条教匡赞盛猷自非问望兼逄宁可擢膺嘉举  

铭  

新漏刻铭  

夫自天观象昏旦之刻未分治厯明时盈缩之度无凖挈壶命氏逺哉义用揆景测辰徼宫戒井守以水火分兹日夜而司亡官畴人废业孟陬殄灭摄提无纪卫宏载传呼之节较而未详霍融叙分至之差详而不密陆机之赋虚握灵珠孙绰之铭空擅昆玉度遗篇承天垂防布在方册无彰噐用譬彼春华同夫海枣宁可以轨物字民作范垂训者乎且今之官漏出自防稽积水违方导流乖则六日无辨五夜不分嵗躔阉茂月次姑洗皇帝有天下之五载也乐迁夏谚礼变商俗业类补天功均柱地河海夷晏风云律吕坐朝晏罢每旦晨兴属传漏之音听鸡人之响以为星火谬中金水违用时乖启闭箭异锱铢爰命日官草创新噐于是俯察旁罗豋台升库测于地四参以天一建武遗蠧咸和余舛金筒方圆之制飞流吐纳之规变律改经一皆惩革天监六年太嵗丁亥朔十六日壬寅漏成进御以考辰正晷测表候隂不谬圭撮无乖黍累又可以校运算之暌合分天地之邪正察四气之盈虚课六律之踈密永世贻则传之无穷赫矣焕乎无徳而称也昔嘉量防物盘盂小噐犹且昭徳记功载在铭典况入神之制与造化合符成物之能与坤元等契勲倍楹席事百巾杋宁可使多谢曾水有陋昆吾金字不传银书未勒者哉乃诏小臣为其铭曰  

一暑一寒有明有晦神道无迹天工罕代乃置挈壶是惟载气均衡石晷正权槩世道交防礼术销亡遽迁水火争倒衣裳击刁舛次聚木乖方爰究爰度时惟我皇方壶外次圆流内袭洪杀殊等髙卑异级灵虬承注隂虫吐噏倐徃忽来鬼出神入防若抽茧逝如激电耳不辍音眼无留眄铜史司刻金徒抱箭履薄非兢临深防战授受靡諐豋降弗爽唯精唯一可法可象月不遁来日无藏徃分似符契至犹影响合昏暮卷蓂荚晨生尚辨天意犹测地情况我神造通幽洞灵配皇等极为世作程  

石阙铭  

昔在舜格文祖禹至神宗周变商俗汤黜夏政虽格命殊乎因袭揖让异于干戈而晷纬防合天人启惎克明峻徳大庇生民其揆一也在齐之季昏虐君临威侮五行怠弃三正刑酷然炭暴逾膏柱民怨神怒众叛亲离蹐地无归瞻乌靡托于是我皇帝拯之乃操斗极把钩陈翼百神禔万福龙飞黒水虎步西河雷动风驱天行地止命旅致屯云之应豋坛有降火之祥筮协从人祗响附穿胸露顶之豪箕坐推髻之长莫不援旗请奋执鋭争先夏首凴固庸岷负阻协彼离心抗兹同徳帝赫斯怒秣马训兵严鼔未通凶渠泥首舸连轴巨舰接舻铁马千羣朱旗万里折简而禽庐九传檄以下湘罗兵不血刃士无遗镞而樊邓威懐巴黔底定于是流汤之党握炭之徒守似藩篱战同枯朽革车近次师营商牧华夷士女冠葢相望扶老擕防一旦云集壶浆塞野箪食盈涂似夏民之附成汤殷士之窥周武安老懐少伐罪吊民农不迁业市无易贾八方入计四隩奉图羽檄交驰军书狎至一日二日非止万机而尊严之度不諐于师旅渊黙之容无改于行阵计如投水思若转规策定帷幄谋成几案曾未浃辰独夫授首乃焚其绮席弃彼寳衣归璇台之珠反诸侯之玉指挥而四海隆平下车而天下大定拯兹涂炭救此横流功均天地明并日月于是仰协三灵俯从亿兆受昭华之玉纳龙叙之图类帝禋宗光有神噐升中以祀羣望摄袂而朝诸夏布教都畿班政方外谋协上策刑从中典南服缓耳西羁反舌剑骑穹庐之国同川共穴之人莫不屈膝交臂厥角稽颡凿空万里攘地下都幕南罢鄣河西无警于是治定功成迩安逺肃忘兹鹿骇息此狼顾乃止六乐治五礼改章程创法律置博士之职而着録之生若云开集雅之馆而欵闗之学如市兴建庠序启设郊丘一介之才必记无文之典咸秩于是天下学士靡然向风人识亷隅家知礼让教臻侍子化洽期门区宇人安方面静息役休务简嵗阜民和代规模前王典故莫不芟夷翦截允执厥中以为象阙之制其来巳逺春秋设旧章之教经礼垂布宪之文戴记显游观之言周史书树阙之梦北荒明月西极流精海岳黄金河庭紫贝苍龙武之制铜爵铁鳯之工或以听穷省寃或以布治悬法或以表正王居或以光崇帝里晋氏寖弱宋厯威夷礼经旧典寂寥无记鸿规盛烈湮没罕称乃假天阙于牛头托逺图于博望有欺耳目无补宪章乃命审曲之官选明中之士陈圭置臬瞻星揆地兴复表门草创华阙于是嵗次天纪月旅太簇皇帝御天下之七载也构兹盛则兴此崇丽方且趋以表敬观而知法物覩双碣之容人识百重之典作范垂训赫矣壮乎爰命下臣式铭盘石其辞曰  

惟帝建国正位辨方周营洛涘汉啓岐梁居因业盛文以化光爰有象阙是惟旧章青葢南洎黄旗东指悬法无闻藏书弗纪大人造物龙徳休否建此百常兴兹双起伟哉偃蹇壮矣巍巍旁映重叠上连翠微布教方显浃日初辉悬书有附委箧知归欝崛重轩穹隆反宇形耸飞栋势超浮柱色法上圆制模下矩周望原隰俛临烟雨前賔四防却背九房北通二辙南凑五方暑来寒徃地久天长神哉华观永配无疆  

蠡杯铭  

用迈羽杯珍逾渠椀实同蠡测形均扑满伊我疲病独居无伴所不此挹谁诮谁缓  

墓志铭  

志法师墓志铭  

法师自説姓朱名寳志其生縁桑梓莫能知之齐故特进呉人张绪兴皇寺僧释法义并见法师于宋太始初出入钟山来都邑年可五六十嵗未知其异也齐宋之交稍显灵迹被髪徒跣负杖挟镜或徴索酒肴或数日不食预言未兆悬识他心一时之中分身数处天监十三年即化于华林门之佛堂先是忽移寺之金刚像出置户外语僧众云菩萨当去尔后旬日无疾而殒沉舟之痛有切皇心殡葬资湏事丰供厚望方坟而陨涕瞻白帐而拊心爰诏有司式刋景行辞曰  

欲化毗城金粟降灵猗欤大士权迹帝京绪胄莫详邑居罕见譬彼涌出犹如空现哀兹景像愍此风电将导舟梁假我方便形烦心寂外荒内辩观徃测来覩防知显动足墟立发言风偃业穷难诏因谢弗援慧云昼歇慈灯夜昏  

碑  

天光寺碑  

法云旦聚则浸润被乎重沙慧日晨豋则晖光烛于有顷皇帝乃把神珠握灵镜击天鼔撞地钟驱日月之师勒星辰之阵九流外借五明内兴鸟策余文龙宫遗教莫不神游房奥迹徧门墙思洞希防言穷名象珉陛凌虚琼篱鬰起可使龙城愧饰雁墖慙珍日宇夺晖月宫掩丽防者姬水寿丘载纪山川之目丹陵负夏仅传乡党之名歌酒故邑赐复穷乎身世壎箎旧里髙防止于当年铭曰  

被物如露偃民犹草解髻传珠抽衣受寳化违宅火功超河岸舍我神居兴兹灵馆八袭丰殿四柱髙廊并陈金璧旁逹玉箱从横杂树间厠众芳  

祭文  

释奠祭孔子文  

于惟上徳是曰圣真克明克峻知化穷神研几善诱藏用显仁利同道济成俗教民道尊功倍徳漙化光离经辨志济济洋洋  

请雨赛蒋王文  

陆周祚钟岳降精聪明正直得一居贞无方无体不疾不行化驰九县位冠百灵东掩屡西郊巳戢偶龙矫首泥人鹤立神听孔殷灵应挥霍儵覩翻伊俄闻倒洛乐周祈毕恩洽酒阑灵谈抗袖鬼笑投柈推兹且引于万斯欢  

诗  

和昭明太子钟山解讲  

终南邻汉阙髙掌跨周京复此亏山岭穹窿距帝城当衢启珠馆临下搆山楹南望穷淮溆北眺尽沧溟步檐时中宿飞阶或上征网户图云气龛室畵仙灵副君怜世网广命萃人英道筵终后説銮辔出郊坰云响流吹松野映风旌睿心嘉杜若神藻茂琳琼多谢先成敏空颁后乗荣  

以诗代书别后寄赠京邑僚友  

余本水乡士闭门江海隅时逄世道泰蹇足步髙衢名成宦虽立效防功日踈入仕乗肥马出守拥髙车闗门游昔吏迁亭有故书江派资贤牧宗英出建旟不劳王布鼓无赖露田车弼政非责实求名巳课虚长卿病犹在脩龄疾未袪讵知亭长肉宁挂府丞鱼不能未能止内讼惭诸巳僶俛从王事纚舟出淮泗朋故逺追寻瞑宿清江隂明旦一分手翻飞各异林归舟随岸曲犹闻歌棹音行者日超逺谁见别离心夕次洌洲岸明登慈姥岑水流多廻复余归良未寻江闗【`一作中`】寒事早夜露伤秋草心属姑苏台目送邯郸道葭苇日苍苍亲知慎早凉刘兄消渴病休摄戒无良殷弟癫疾行止避风霜刘侯有余洽宜饵陟【`一作休`】厘方伏子多风咳门冬幸易将率更爱雅体体弱思自强吏曹勉玉润讽议朂金相比部多暇日奚用肆龙章建徳何为者无堕无人乡记室朋从暇露蝎附行商议曹坐朝罢尺板嗣徽芳双栖成独宿俱飞忽异翔眷言思亲友沉思结中肠追惟畴昔时朝府多欢暇薄暮尘埃静飞葢遥相迓李郭或同舟潘夏时方驾娯欢追美景敷文永清夜促膝岂异人戚戚皆朋【`一作姻`】娅今者一乖离漼然心事差山川望犹近便似隔天涯玉躬子加防昭质余未亏八行思自勉一札望来仪  

赠任昉诗  

【`昉为御史中丞后进皆宗之时有彭城刘孝绰刘苞刘孺呉郡陆倕张率陈郡殷芸沛国刘显及到溉到洽车轨日至号曰兰台聚`】  

和风杂美气下有真人游壮矣荀文若贤哉陈太丘今则兰台聚万古信为俦任君本逹识张子复清脩既有絶尘到复见黄中刘  

## 汉魏六朝百三家集卷九十四目录

梁刘峻集题词  

刘孝标见任彦升诸子流离行路旧交莫恤则着广絶交论与中山刘明信友善书命往反明信没复为报章追答之念其慇勤死友寄怀寂寞一篇之中郈成季札遗风在焉孝标淄右名种期月孤露魏师南侵防身奴虏既知书学播迁缁素韩非入秦李陵去汉岂若是困厄哉多闻不达逃还江南亦爰适乐土不欲累北人豢养也魏佛助作魏书好诋南士妄谓孝标兄弟疎薄遭弃殆越人之笑章甫乎栖学东阳享年六十靖先生宁云夭折独其一世书淫南北并踬上有好文之君朝多同学之彦而引见无阶山栖竟老徳祖见忌于曹操敬通觖望于光武岂非命邪辩论六蔽善言天人自序三同四异悲愤交集遇主若此而又重以悍室司晨若敖将馁诗穷而工其然乎  

目录  

啓  

送橘啓  

书  

与宋玉山元思书  

与举法师书  

答刘之遴借类苑书  

追答刘沼书  

答郭峙书  

称族子訏歊书  

序  

相经序  

自序  

志  

东阳金华山栖志  

论  

辨命论【`有序`】  

广絶交论  

诗  

登郁洲山望海  

自江州还入石头诗  

始营山居  

出塞  

## 汉魏六朝百三家集卷九十四  

明　张溥　辑  

梁刘峻集  

啓  

送橘啓  

南中橙甘青鸟所食始霜之旦采之风味照座劈之香雾噀人皮薄而味珍胍不粘肤食不留滓甘逾萍实冷亚氷壶可以熏神可以芼鲜可以渍蜜氊乡之果宁有此邪  

书  

与宋玉山元思书  

驱马金张之馆飞盖许史之庐习匡鼎之説诗骋谷云之雕篆宾徒波涌舆轮靡息当是时也乐可言哉然静思夫君愀焉轸叹何则方凿圆柄鉏铻难从翔鸟游奂蹉跎不狎是以贾生怀琬琰而挫翮冯子握璵璠而铩羽天诞英逸独擅民秀心贞筠箭徳润珪璋信人之水镜一性之镕范而荆南雄曲高音鲜和河西名骥灭没谁赏故若先生者进有三难退有三乐窃观先生未能鸿翔鸾起腾霞跻汉将由囿空桑麻田无负郭俛眉翕肩以斯故耳今贤弟宾从抗鳞奋翼或衣绣江塘或鸣驺洛渚连骑方驱击钟乃食蕚跗若是吾子复何忧哉惟当纂两仲之微迹袭二疎之风流生与渔父同嬉死葬要离墓侧金石可碎声华无寂斯道坦坦先生幸其朂与  

与举法师书  

闻诸行李高谈徽徳逖听风声心飞魂竦无异蕲仙之望石髓太阴之思龙烛苍星昏昃凉云送秋道胜则肥固应頥摄衣裳虹蚬帷幕霄露铒黄菊之落蘂酌清涧之毖流旦归鴈晨鳬暮听羁雌独鹤神彯彯尔盖象萧史之骑鸣鳯列子之御长风虽荆卿旁若无人孝然坚卧氷雪沈沈隐隐何以尚之哉至于驰骛经囿翺翔书圃极龙宫之妙典殚石室之鸿记道生伏其天真曼倩谢其辨物若乃习是童子措志雕虫藻思内流英华外发葳蕤秋竹照曜春松爵颂息明珠之誉长门滥黄金之赏盛矣美矣焕其丽乎昔旅浙河尝观组缋不觉纸爇笔焚魂魄斯尽自兹厥后两絶珪璧意睠睠于菁华肠廻廻于九逝夫日御停照不逾隙穴海若濆涌莫限隈嵎以玉抵鹊昔传余宝冀阅清徽用瘳疾然越民非鬻冠之所齐国岂奏韶之地望与其进无贻责焉  

答刘之遴借类苑书  

九冬有隟三余暇时多游书圃代树萱苏若夫采亹亹于缃纨阅微言于残竹嗢饫膏液咀嚼英华不知地之为舆天之为葢靡测廻塘莫辨舆马乌足以言乎是用周流坟素详观图谍搦管联册纂兹英奇蛩蛩之谋止于善草周周之计利在衔翼故鸠集斯文盖自缀其漏耳岂冀藏山之名播于士大夫哉  

追答刘沼书  

刘侯既重有斯难值予有天伦之慼竟未之致也寻而此君长逝化为异物绪言余论蕴而莫传或有自其家得而示余者余悲其音徽未沬而其人已亡青简尚新而宿草将列然不知涕之无从也虽隙驷不留尺波电谢而秋菊春兰英华靡絶故存其梗槩更酬其防若使墨翟之言无爽宣室之谈有征冀东平之树望咸阳而西靡葢山之泉闻歌而赴节但悬剑空垅有恨如何  

答郭峙书  

闻君子旧矣但人非豕鹿转加迟滞波驳雨滞动间山川故无由交羽觞荐杂佩睨浮云以搔首临清风而浩歌变燧廻星亦云劳止  

称族子訏歊书  

【`刘訏字彦度兄歊字士光并履高操共卜筑钟山宋熈寺东涧有终焉之志族祖孝标与书称之`】  

訏超超越俗如半天朱霞歊矫矫出尘如云中白鹤皆俭歳之梁稷寒年之纎纩  

序  

相经序  

夫命之与相犹聋之与响声动乎几响穷乎应虽夀夭参差贤愚不一其间大较可得闻矣若乃生而神睿弱而能言八彩光眉四瞳丽目斯实天姿之特达圣人之符表洎乎日角月偃之竒龙栖虎踞之美地静镇于城纒天关运于掌防金槌玉枕磊落相望代犀起葢隐辚交映井宅既兼食匮已实抑亦帝王卿相之明効也及其深目长颈頽顔慼齃虵行鸷立猳喙鸟咮筋不束体血不华色手无春夷之柔髪有寒蓬之悴或先吉而后凶或少长乎穷乏不其悲欤至如姬公凝负图之容孔父栖遑之迹丰本知其有后黄中明其可贵其间或跃马膳珍或飞而食肉或皂晩侯初形未正铜岩无以饱生玉馔终乎饿死因斯以观何事非命  

自序  

峻字孝标平原人也生于秣陵县朞月归故乡八歳遇桑梓颠覆身充仆圉齐永明四年二月逃还京师后为崔豫州刑狱参军梁天监中诏峻东掌石渠阁以病乞骸骨隐东阳金华山余尝自比冯敬通而有同之者三异之者四何则敬通雄才冠世志刚金石余虽不及之而节亮慷慨此一同也敬通值中兴明君而终不试用余逢命世英主亦摈斥当年此二同也敬通有忌妻至于身操井臼余有悍室亦令家道轗轲此三同也敬通当更始之世手握兵符跃马食肉余自少迄长戚戚无欢此一异也敬通有子仲文官成名立余祸同伯道永无血此二异也敬通膂力刚强老而益壮余有犬马之疾溘死无时此三异也敬通虽芝残蕙焚终填沟壑而为名贤所慕其风流郁烈芬芳久而弥盛余声尘寂寞世不吾知魂魄一去将同秋草此四异也所以力自为序遗之好事云  

志  

东阳金华山栖志  

夫鸟居山上层巢木末鱼濳渊下窟穴泥沙岂好异哉葢性自然也故有忽白璧而乐垂纶负玉鼎而要卿相行藏纷紏显晦踳驳无异火炎水流圆动方息斯则庙堂之与江海蓬户之与金闺并然其所然悦其所悦乌足毛羽疮痏在其间哉予生自原野善畏难狎心骇云台朱屋望絶高葢青组且霑濡雾露弥愿闲逸每思濯清瀬息椒丘寤寐永怀其来尚矣蚓专噬壤民欲从天爰洎二毛得居岩穴所居东阳郡金华山东阳实防稽西部是生竹箭山川秀丽臯泽坱鬰若其郡峰叠起则接汉连霞乔林布濩则春青冬绿廻溪映流则十仞洞底肤寸云合必千里雨防信卓荦爽垲神居奥宅是以帝鸿游斯铸鼎师寄此乘烟故涧勒赤松之名山贻缙云之号近代江治中奋迅泥滓王征士高防风尘龙盘鳯栖咸萃兹地良由碧湍素石可致幽人者哉金华山古马鞍山也蕴灵藏圣列名仙谍左元放称此山云可免洪水五兵可合神丹九转金华之□有紫岩山山色红紫因此为称靡迤坡陀下属深渚防岏嶾嶙上亏日月登自山渐高渐峻垄路廹隘鱼贯而升路侧有絶涧闸閜庨豁俯窥木杪焦原石邑匪独危悬至山将半便有广泽大川臯陆隐赈予之葺宇实在斯焉所居三面皆廻山周绕有象郛郭前则平野萧条目极通望东西带二涧四时飞流泉清澜微霔滴沥生响白波跳沬汹涌成音并漕渎通引交渠绮错悬溜防于轩甍激湍廻于阶砌供帐无绠汲盥潄息瓶盆枫栌椅枥之树梓柏桂樟之木分形异色千族万种结朱实包绿果杌白蔕抽紫茎橚矗苯尊捎清风鸣籁垂条櫩户布叶房栊中谷涧滨华蘂攅列至于青春缓谢萍生泉动则有都梁含馥怀香送芬长乐负霜宜男露芙蕖红华照水臯苏缥叶从风慿轩永眺蠲忧亡疾丘阿陵曲众药灌丛地髓抗茎山筋抽节金盐重于素璧玉豉贵于明珠可以养性消疴还年驻色不借崔文黄防勿用负局紫丸翺翺羣鳯风胎雨鷇绿翼红毛素缨翠鬛肃肃毛羽关关好音皆驯狎园池旅食鸡鹜若乃防日伺辰响类钟鼓鸣蚿候曙声像琴瑟猨薄雾清啭飞防乘烟吟咏嘈囋嘹亮悦心娱耳谅所以跨蹑管籥韬轶笙簧宅东起招提寺背岩面壑层轩引景邃宇临崖博敞闲虚纳祥生白左瞻右睇仁智所居故硕德名僧振锡云萃调心七觉诋诃五尘郁列戒香浴滋定水至于熏鑪夜爇法鼓旦闻予则跕躔抠衣躬行顶礼询道哲人钦和至教每闻此河纷梗彼岸永寂熈熈然若登春台而出宇宙唯善是乐岂伊徒言寺东南有道观亭亭崖侧下望云雨蕙楼榭隐映林篁飞观列轩玲珑烟雾日止却粒之氓歳集神仙之客饵星髓吸流霞将乃云衣霓裳乘龙驭鹤观下有石井耸峙中测雕琢刻削颇类人工跃流□泻渀涌泱咽电击雷吼骇目惊魂寺观之前皆植修竹擅栾萧瑟被陵縁阜竹外则有良田区畛通接山泉膏液郁润肥腴郑白决漳莫之能拟致红粟流溢鳬鴈充厌春鳖防膳碧鸡冬蕈味珍霜鵽縠巾取于丘岭短褐出自中园□蒋逼侧于池湖菅蒯骈填于原隰养给之资生生所用无不阜实藩篱充牣崖巘歳始年季农隙时闲浊醪初防醥清新熟则田家野老提壶共至班荆林下陈鐏置酌酒酣耳热屡舞諠呶盛论箱庾高谈縠稼嗢噱讴歌举杯相抗人生乐耳此欢岂訾若夫蚕而衣耕而食日出而作日入而息晚食当肉无事为贵不求于世不忤于物莫辨荣辱匪知毁誉浩荡天地之间心无怵惕之警岂与稽生齿劒杨子坠阁较其优劣者哉  

论  

辩命论【`有序`】  

主上尝与诸名贤言及管辂叹其有竒才而位不达时有在赤墀之下预闻斯议归以告余余谓士之穷通无非命也故谨述天防因言其致云尔  

臣观管辂天才英伟珪璋特秀实海内之名杰岂日者卜祝之流乎而官止少府丞年终四十八天之报施何其寡欤然则高才而无贵仕饕餮而居大位自古所叹焉独公明而已哉故性命之道穷通之数夭阏纷纶莫知其辩仲任蔽其源子长阐其惑至于鹖冠瓮牖必以悬天有期鼎贵高门则曰唯人所召譊譊讙咋异端斯起萧逺论其本而不畅其流子语其流而未详其本尝试言之曰夫道生万物则谓之道生而无主谓之自然自然者物见其然不知所以然同焉皆得不知所以得鼓动陶铸而不为功庻类混成而非其力生之无亭毒之心死之岂防刘之志坠之渊泉非其怒升之霄汉非其悦荡乎大乎万寳以之化确乎纯乎一化而不易化而不易则谓之命命也者自天之命也定于防兆终然不变鬼神莫能预圣哲不能谋触山之力无以抗倒日之诚弗能感短则不可缓之于寸阴长则不可急之于箭漏至徳未能□上智所不免是以当放勲之世浩浩襄陵天乙之时焦金流石文公防其尾宣尼絶其粮颜囘败其丛兰冉耕歌其芣苢夷叔毙淑媛之言子舆困臧仓之诉圣贤且犹若此而况庸庸者乎至乃伍员浮尸于江流三闾沉骸于湘渚贾大夫沮志于长沙冯都尉皓髪于郎署君山鸿渐铩羽仪于高云敬通鳯起摧迅翮于风穴此岂才不足而行有遗哉近世有沛国刘瓛瓛弟璡并一时秀士也瓛则关西孔子通渉六经循循善诱服膺儒行璡则志烈秋霜心贞昆玉亭亭高竦不杂风尘皆毓徳于衡门并驰声于天地而官有微于侍郎位不登于执防相次殂落宗祀无飨因斯两贤以言古则昔之玉质金相英髦秀达皆摈斥于当年韫竒才而莫用候草木以共雕与麋鹿而同死膏涂平原骨填川谷堙灭而无闻者岂可胜道哉此则宰衡之与皂容彭之与殇子猗顿之与黔娄阳文之与敦洽咸得之于自然不假道于才智故曰死生有命富贵在天其斯之谓矣然命体周流变化非一或先号后笑或始吉终凶或不召自来或因人以济交错紏纷廻环倚伏非可以一理征非可以一途验而其道宻微寂寥忽恍无形可以见无声可以闻必御物以效灵亦慿人而成象譬天王之冕旒任百官以司职而或者覩汤武之龙跃谓戡乱在神功闻孔墨之挺生谓英睿擅竒响视韩彭之豹变谓鸷猛致人爵见张桓之朱绂谓明经拾青紫岂知有力者运之而趋乎故言而非命有六蔽焉余请陈其梗槩夫靡顔腻理哆□顣頞形之异也朝秀晨终龟鹄千歳年之殊也闻言如响智昏菽麦神之辩也固知三者定乎造化荣辱之境独曰由人是知二五而未识于十其蔽一也龙犀日角帝王之表河目龟文公侯之相抚镜知其将刑压纽显其膺录星虹枢电昭圣徳之符夜哭聚云鬰兴王之瑞皆兆发于前期涣汗于后叶若谓驱貔虎奋尺剑入紫薇升帝道则未达窅防之情未测神明之数其蔽二也空桑之里变成洪川歴阳之都化为鱼鳖楚师屠汉卒睢河鲠其流秦人坑赵士沸声若雷震火炎昆岳砾石与琬琰俱焚严霜夜零萧艾与芝兰共尽虽游夏之英才伊颜之殆庶焉能抗之哉其蔽三也或曰明月之珠不能无纇夏后之璜不能无考故亭伯死于县长相如卒于园令才非不杰主非不明也而碎结绿之鸿辉残悬黎之夜色抑尺之量有短哉若然者主父偃公孙对防不升第歴説而不入牧豕淄原见弃州部设令忽如过隙溘死霜露其为诟耻岂崔马之流乎及至开东閤列五鼎电照风行声驰海外宁前愚而后智先非而终是将荣悴有定数天命有至极而谬生姸蚩其蔽四也夫虎啸风驰龙兴云属故重华立而元凯升辛受生而飞廉进然则天下善人少恶人多闇主众明君寡而薰莸不同器枭鸾不接翼是使浑敦梼杌踵武于云台之上仲容廷坚耕耘于岩石之下横谓废兴在我无系于天其蔽五也彼戎狄者人面兽心宴安鸩毒以诛杀为道徳以蒸报为仁义虽大风立于青丘凿齿奋于华野比于狼戾曽何足喻自金行不竞天地版荡左带沸唇乘间电发遂覆瀍洛倾五都居先王之桑梓窃名号于中县与三皇竞其萌黎五帝角其区宇种落繁炽充牣神州呜呼福善祸淫徒虚言耳岂非否防相倾盈缩逓运而汨之以人其蔽六也然所谓命者死生焉贵贱焉贫富焉治乱焉祸福焉此十者天之所赋也愚智善恶此四者人之所行也夫神非舜禹心异朱均才絓中庸在于所习是以素丝无恒黄代起鲍鱼芳兰入而自变故季路学于仲尼厉风霜之节楚穆谋于潘崇成悖逆之祸而商臣之恶盛业光于后嗣仲由之善不能息其结缨斯邪正由于人吉凶在乎命也或以鬼神害盈皇天辅徳故宋公一言法星三徙殷帝自翦千里来云若使善恶无征未洽斯义且于公高门以待封严母扫墓以望丧此君子所以自强不息也如使仁而无报奚为修善立名乎斯径廷之辞也夫圣人之言显而晦微而婉幽逺而难闻河汉而不测或立教以进庸怠或言命以穷性灵积善余庆立教也鳯鸟不至言命也今以其片言辨其要趣何异乎夕死之类而论春秋之变哉且荆昭徳音丹云不卷周宣祈雨珪璧斯罄于叟种徳不逮勋华之高延年残犷未甚东陵之酷为善一为恶均而祸福异其流废兴殊其迹荡荡上帝岂如是乎诗云风雨如晦鸡鸣不已故善人为善焉有息哉夫食稻梁进刍豢衣狐貉袭氷纨观窈之竒儛听云和之琴瑟此生人之所急非有求而为也修道德习仁义敦孝弟立忠贞渐礼乐之腴润蹈先王之盛则此君子之所急非有求而为也然则君子居正体道乐天知命明其无可奈何识其不由智力逝而不召来而不距生而不喜死而不慼瑶台夏屋不能悦其神土室编蓬未足忧其虑不充诎于富贵不遑遑于所欲岂有史公董相不遇之文乎  

广絶交论  

客问主人曰朱公叔絶交论为是乎为非乎主人曰客奚此之问客曰夫草虫呜则阜螽跃雕虎啸而清风起故絪缊相感雾涌云蒸嘤鸣相召星流电激是以王阳登则贡公喜罕生逝而国子悲且心同琴瑟言鬰郁于兰茝道恊胶漆志婉娈于埙篪圣贤以此镂金版而鑴盘盂书玉牒而刻钟鼎若乃匠人辍威风之妙巧伯子息流波之雅引范张欵欵于下泉尹班陶陶于永夕络绎纵横烟霏雨防巧厯所不知心计莫能测而朱益州汨彜叙越谟训捶直切絶交游比黔首以鹰鹯嫓人灵于豺虎蒙有猜焉请辨其惑主人听然而笑曰客所谓抚徽音未达燥湿变响张罗沮泽不覩鸿雁云飞葢圣人握金镜阐风烈龙骧蠖屈从道污隆日月联璧赞亹亹之致云飞电薄显棣华之微防若五音之变化济九成之妙曲此朱生得珠于赤水谟神睿而为言至夫组织仁义琢磨道徳欢其愉乐恤其陵夷寄通灵台之下遗迹江湖之上风雨急而不辍其音霜雪零而不渝其色斯贤达之素交歴万古而一遇逮叔世民讹徂诈颷起谿谷不能逾其险鬼神无以防其变竞毛羽之轻趋锥刀之末于是素交尽利交兴天下蚩蚩鸟惊雷骇然利交同源派流则异较言其略有五术焉若其宠钧董石权压梁窦雕刻百工鑪锤万物吐漱兴云雨呼噏下霜露九域耸其风尘四海叠其熏灼靡不望影星奢借响川骛鸡人始唱鹤盖成阴高门旦开流水接轸皆愿摩顶至踵隳胆抽肠约同要离焚妻子誓徇荆卿湛七族是曰势交其流一也富埒陶白赀巨程罗山擅铜陵家藏金穴出平原而联骑居里闬而鸣钟则有穷巷之宾防枢之子冀宵烛之末光邀润屋之微泽鱼贯鳬跃防沓鳞萃分雁鹜之稻梁霑玉斚之余沥衘恩遇进欵诚援青松以示心指白水而旌信是曰贿交其流二也陆大夫防喜西都郭有道人伦东国公卿贵其籍甚搢绅羡其登僊加以顩頥防頞涕唾流沬骋黄马之剧谈纵碧鸡之雄辩叙温燠则寒谷成暄论严苦则春丛零叶飞沈出其顾指荣辱定其一言于是有弱冠王孙绮纨公子道不挂于通人声未遒于云阁攀其鳞翼丐其余论附骐骥之旄端轶归鸿于碣石是曰谈交其流三也阳舒阴惨生民大情忧合欢离品物恒性故鱼以泉涸而煦沬鸟因将死而哀鸣同病相怜缀河上之悲曲恐惧寘怀昭谷风之盛典斯则断金由于湫隘刎颈起于苫葢是以伍员濯溉于宰嚭张王抚翼于陈相是曰穷交其流四也驰骛之伦浇薄之俗无不操权衡秉纎纩衡所以揣其轻重纩所以属其鼻息若衡不能举纩不能飞虽顔冉龙翰鳯雏曽史兰薰雪白舒向金玉渊海卿云黼黻河汉视若游尘遇同土梗莫肯费其半菽罕有落其一毛若衡重锱铢纩微彯撇虽共工之搜慝驩兠之掩义南荆之防扈东陵之巨猾皆为匍匐逶迤折枝防痔金膏翠羽将其意脂韦便辟导其诚故轮葢所游必非夷惠之室苞苴所入实行张霍之家谋而后动毫芒寡忒是曰量交其流五也凡斯五交义同贾鬻桓谭譬之于阛阓林囘谕之于甘醴夫寒暑递进盛衰相袭或前荣而后悴或始富而终穷或初存而末亡或古约而今防循环翻覆迅若波澜此则徇利之情未尝异变化之道不得一由是观之张陈所以凶终萧朱所以隙末断焉可知矣而翟公方规规然勒门以箴客何所见之晩乎因此五交是生三衅败徳殄义禽兽相若一衅也难固易携讐讼所聚二衅也名防饕餮贞介所羞三衅也古人知三衅之为梗惧五交之速尢故王丹威子以槚楚朱穆昌言而示絶有防哉近世有乐安任昉海内髦杰早绾银黄夙昭民誉遒文丽藻方驾曹王英特俊迈联横许郭类田文之爱客同郑庄之好贤见一善则盱衡扼腕遇一才则扬眉抵掌雌黄出其唇吻朱紫由其月旦于是冠葢辐辏衣裳云合辎輧击轊坐客恒满蹈其阃阈若升阙里之堂入其奥隅谓登龙门之阪至于顾盼増其倍价翦拂使其长鸣彯组云台者摩肩趋走丹墀者叠迹莫不缔恩狎结绸缪想庄惠之清尘庶羊左之徽烈及瞑目东粤归骸洛浦繐帐犹悬门罕渍酒之彦坟未宿草野絶动轮之宾藐尔诸孤朝不谋夕流离大海之南寄命瘴疠之地自昔把臂之英金兰之友曽无羊舌下泣之仁宁慕郈成分宅之徳呜呼世路崄巇一至于此太行孟门岂曰崭絶是以耿介之士疾其若斯裂裳裹足弃之长骛独立高山之顶欢与麋鹿同群皎皎然絶其雰浊诚耻之也诚畏之也  

诗  

登郁洲山望海  

沧潦联霄岫层岭郁防崱下盘盐海底上转灵鸟翼滇防非可辨鸿溶信难测轻尘久弭飞惊浪终不息云锦曜石屿罗绫文水色  

自江州还入石头诗【`艺文作刘峻英华次元帝后而逸其名或以为元帝诗非也`】  

鼓枻浮大川延睇洛城观洛城何郁郁杳与云霄半前望苍龙门斜瞻白鹤舘槐垂御沟道桞缀金堤岸迅马晨风趋轻舆流水防高歌【`一作唱`】梁尘下絙瑟荆禽乱我思江海游曾无朝市玩忽寄灵台宿空轸及关叹仲子入南楚伯鸾出东汉何能栖树枝取毙王孙弹  

始营山居  

自惜厌諠嚣执志好栖息啸歌弃城市归来事耕织凿户闚嶕峣轩望嶃崱激水檐前溜修竹堂阴植香风鸣紫鸎高梧巢绿翼泉胍洞杳杳流【`一作沈`】波下不极髣髴玉山隈想像瑶池侧夜诵神仙记旦吸云霞色将驭六龙舆行从三鸟食谁与金门士抚心论胷臆  

出塞  

蓟门秋气清飞将出长城絶漠冲风急交河夜月明防敌摐金鼓催锋扬斾旌去去无终极日暮动邉声  

## 汉魏六朝百三家集卷九十五目录

梁王筠集题词  

沈隐侯之知王元礼犹蔡伯喈之知王仲宣当日两人情好相得诗文互赏郊居佳句惟元礼能读好诗弹丸非隐侯莫为知音也隐侯遗文颇广元礼则寥寥鲜存无论洗马以来诸集断阙即传中所称芍药赋与草木十咏俱归乌有因叹治乱异数彼此一时国门洛下之书空井寒灰之泣其文传不传亦各有命也昭明哀防中朝嗟赏然辞丽寡哀风人致短东汉以后文尚声华渐爽情实诔死之篇应诏公庭尤矜组练即颜延年哀宋元后谢晖哀齐敬后一代名作皆文过其质何怪后生学步者哉楚妃吟句法虽异未备古体行路难善叙缝妇抑诗所谓掺掺女手也元礼笔法似诗优于文七叶重光人人有集若此者诚足为世家标准矣  

目录  

赋  

蜀葵花赋  

表  

为第六叔让重除吏部尚书表  

为从兄让侍中表  

为王仪同莹初让表  

上太极表  

牋  

答湘东王示忠臣传牋  

书  

与诸儿论家世集书  

与长沙王别书  

与东阳盛法师书  

与云僧正书  

答释法云书  

与瑗律师书  

序  

自序  

记  

云阳记  

碑  

善寺碑  

国师草堂寺智者约法师碑  

哀策文  

昭明太子哀策文  

乐府  

有所思  

陌上桑  

侠客篇  

三妇艳  

杂曲二首  

行路难  

楚妃吟  

诗  

侍宴饯临川王北伐应诏  

早出廵行瞩望山海  

北寺寅上人房望岫翫前池  

和衞尉新渝侯廵城口号  

寓直中庶坊赠萧洗马  

奉和皇太子懴悔应诏【`有序`】  

和皇太子懴悔  

和吴主簿六首  

春日二首  

秋夜二首  

游望二首  

代牵牛答织女  

苦暑  

五日望采拾  

奉酬从兄临川桐树  

摘安石榴赠刘孝威  

东南射山  

春游  

春日  

向晓闺情  

望夕霁  

和孔中丞雪里梅花  

摘园菊赠谢仆射举  

答元金紫饷朱李  

咏轻利舟应临汝侯教  

咏灯檠  

咏蜡烛  

和萧子范入元襄王第  

闺情  

东阳还经严陵濑赠萧大夫  

游望  

## 汉魏六朝百三家集卷九十五  

明　张溥　辑  

梁王筠集  

赋  

蜀葵花赋  

惟兹竒草迁花西道凌金坂之威夷跨玉津之浩浩值油云之广临属光风之长扫仰椒屋而敷荣值兰房而舒藻迈众芳而秀出冠杂卉而当闱既扶疎而云蔓亦灼烁而星微布濩交加蓊葺纷葩疏茎宻叶翠萼丹华  

表  

为第六叔让重除吏部尚书表  

臣闻剸犀截鴈必俟昆吾之锋逐日追风信资伯乐之骏未有骖驾蹇足而方骋遥涂采艺铅刀而求其断割伏惟则哲为体事艰歴代明别攸寄义重前王必使玉石薰莸区别靡杂泾渭黄条流不爽自非伯豪之天下能称仲子之时人归徳孝先之防真抑伪巨源之黜恶举善然后可以铨镜流品平均衡石  

为从兄让侍中表  

至如元勲旧儒之胄积徳累仁之基九世七叶之华相韩事汉之资不然则子骏之学洞古今平子之思侔造化仲宣之辩识无滞次重之解经不穷然后可以喻防公卿问对帷扆陪六尺之舆通四方之意求之微臣此涂顿隔  

为王仪同莹初让表  

执玉献金卒先五等亲冕迎轺光导百辟坐阶逺大遂致隆满自位升朝首职冠礼闱辞满之愿将际致仕之请方奏而思渥恩皆昭奬必被宠章爰降朝野惊瞩是以安石归禾固请元规终以致让况臣才质空疎器量庸浅而可以妄参席腼貎槐庭  

上太极殿表  

四海为家义存威重万国来朝事惟壮观宪北辰之居所正南面之尊贵绣栭镂槛延曜光辉虬柱虹梁杳防云雾非许邺之敢伦岂雍豫之能拟且工徒乐业庶民日竞一劳永逸不日而成信可以宴飨百神朝觐羣后者矣臣过荷宠劳禄秩优润谨率丹欵上夫一千不足微申鳬跃伏深慙悚  

牋  

答湘东王示忠臣传牋  

窃以孝实天经忠为令徳百行攸先一心靡忒昔淮南鸿烈事无的准沛王通论义止儒术东平获誉良为片言临淄见称文辞小道孰若理冠君亲义兼臣子谨当宣示遐迩光扬徳音  

书  

与诸儿论家世集书  

史传称安平崔氏及汝南应氏并累世有文才所以范蔚宗世擅雕龙然不过父子两三世耳非有七叶之中名德重光爵位相继人人有集如吾门世者也沈少传约语人云吾少好百家之言身为四代之史自开辟已来未有爵位蝉联文才相继如王氏之盛者也汝等仰观堂构思各努力  

与长沙王别书  

筠顿首顿首高秋凄爽体中何如愿比胜纳承入东礼拜用倾仰昔藩后遨游不无是事或龙舟水嬉或临川送逺摐金飞斾泛此安流犹复见重良书以为盛徳未有选日简辰归诚系念寻法城之游逗祗园之聚翘心赞叹无以譬説仆夙昔増瘵蹇废蓬门不获执离弥深倾懑愿敬朂白书不次王筠顿首顿首  

与东阳盛法师书  

菩萨戒弟子王筠灋名慧炬稽首和南问讯东阳盛法师弟子昔因多幸早蒙觐接嵗月推流逾三十载钦慕风徳独盈怀抱间以山川无由礼敬司马参军仰述存眷曲垂访忆既荷录旧之情兼佩慇懃之防欢欣顶戴难为譬説仰承垂和履福享年九十有四绛人之未高同殷宗之遐夀且耳长直已过顶齿刚防不先落延华驻彩怡神辅性自非宿殖善因何以招斯胜果尊年尚齿之诚怀徳敦旧之欵依风慕道之深欣羡景仰之至兴居在念寤寐载怀弟子恨此樊笼迫兹缨缫无由问道抚躬如失庶心期防防咫尺江山道术相忘弃置形迹惟愿敬朂保此期頥赤松朱髪复何足贵飞锡腾躯真在旦夕指陈丹欵殊未伸畅傥惠一言岂不幸甚弟子筠稽首和南  

与云僧正书  

弟子孤子筠顿首稽首和南弟子衅结幽明备婴荼蓼攀援崩踊肌髓糜溃寻绎烦寃肝膓寸断号天叩地永隔精诚舍命捐躯终无补益思欲仰福广为灋事以伸罔极之痛少寄追慕之诚铸像度僧仰遵法教建斋设防务依经典敷説大乘诱度羣生其福不浅仰惟大正法师道心纯淑至徳凝深智包空有照通真俗多闻不穷机辩无硋一代师匠四海推崇弟子宿值善因早蒙亲眷情同骨肉义等金兰外书所谓防契神交内典则为善友知识敬借微缘敢陈大愿来歳夏中欲仰请讲説法之情既无彼此眷爱之深特希降屈公私道俗要请既多故预谘闻必愿允遂岂图一旦忽有斯白临纸崩衂厝言无次弟子孤子王筠顿首顿首稽首和南  

答释法云书  

筠和南辱告垂示上答臣下审神灭论窃闻僾然有见礼典之格言今则不灭法教之防但妙相虚神功凝静自非体道者岂能黙领其宗不有知机者无由防应其防圣主迹同万机心游七净哀愍羣生妪煦庶物涤彼葢纒朂以解慧祛其蒙惑跻之仁夀信大哉为君善于智度者也弟子世奉法言家传道训而学浅行疎封累犹轸既得餐禀圣教预闻诱一音得解万善可偕抃跃之情无以譬説弟子王筠和南  

与瑗律师书  

筠和南至节过念哀慕深至情不可任寒凝道体何如想比清豫弟子羸劳每恶惙何理眷请勤御比日来叙遣白王筠和南  

序  

自序  

余少好书老而弥笃虽遇见瞥观皆即疏记后重省览懽欣弥深习与性成不觉笔倦自年十三四齐建武二年乙亥至梁大同六年四十载矣幼年读五经皆七八十遍爱左氏春秋吟讽常为口实广畧去取凡三过五抄余经及诸官仪礼国语尔雅山海经本草并再抄子史诸集皆一遍未尝倩人假手并躬自抄录大小百余卷不足传之好事葢以备遗忘而已  

记  

云阳记  

车箱阪下有黎园一顷树数百株青翠繁密望如车盖  

碑  

善寺碑  

玅门关键辟之者既难法海波澜游之者未易是以轩称俊圣尧曰钦明韶濩有美善之风文武致时雍之业地平天成惟事即世移风易俗匪止今身至如访道峒山乘风独逺凝神汾水窅然自丧或宗仰黄老之谈景慕神僊之术斯盖不度羣生事局诸已笃而为论道有未熏风璚露防馥流甘璧月珠星联华飏叶修旛绕于云根和铃响于天外玉池动而扬文寳树揺而成乐铭曰  

亭亭忉汉耿介凌烟层薨霞耸飞栋星悬  

国师草堂寺智者约法师碑  

结宇山椒疏壤幽岫蓄云泄雨霭映房栊浴日涵星飜光池沼震居暇豫留思幽微研精经藏探求法寳香城实相之谈金河常乐之説防竟微妙洞达幽掖庭为道心之宫华林构重云之殿师子之座高广于灯王听法之筵众多于方丈开寳函之奥典阐金字之微言显证一乘宣扬三慧辩才无阂游戏神通莫不皆悟无生咸知忘想随类得解俱防真如铭曰  

形在江湖心超祗鹫思恊风云量包宇宙轩瞰苍波承翠岭须枕烟露掔持光景  

哀策文  

昭明太子哀策文  

蜃辂俄轩龙骖局歩羽翿前驱云旂北傃皇帝哀继明之寝耀痛嗣徳之殂芳御武帐而凄恸临甲观而増伤式稽令典载扬鸿烈诏撰徳于旌旒永传徽于舞缀其辞曰  

式载明两实惟少阳既称上嗣且曰元良仪天比峻俪景腾光奉祀延福守器传芳睿哲膺期旦暮斯在外庄肃内含和恺识洞机深量苞瀛海立徳不器至公弗宰寛绰居心温恭成性循时孝友率由严敬咸有种徳惠和齐圣三善逓宣万国同庆轩纬掩精阴羲弛位纒哀在疚殷夏衔恤孺泣无时蔬饘不溢禫遵逾月哀号未毕实惟监抚亦嗣郊禋问安肃肃视膳恂恂金华玉璪驷斑轮隆家干国主祭安民光奉成务万机是理矜慎庶狱勤恤关市诚存隐恻容无愠喜殷勤博施绸缪恩纪爰初敬业离经断句奠爵崇师卑躬待傅宁资导习匪劳审谕博约是司时敏斯务辩究空微思探几赜驰神图纬硏精爻画沉吟典礼优游方册餍饫膏腴含咀肴核括囊流略包举艺文遍该缃素殚极丘坟幐帙充积儒墨区分瞻河阐训望鲁扬芬吟咏性灵岂惟薄伎属辞婉约缘情绮靡字无防窜笔不停纸壮思泉流清漳云委总览时才网罗英茂学穷优洽辞归繁富或擅谈丛或称文囿四友推徳七子慙秀望苑招贤华池爱客托乘同舟连舆接席摛文掞藻飞觞泛醳恩隆置醴赏逾赐璧徽风遐被盛业日新仁器非重徳輶易遵泽流兆庶福降百神四方慕义天下归仁云物告征祲沴褰象星霾恒耀山頺朽壤灵仪上宾徳音长往具僚无荫谘承安仰呜呼哀哉皇情卓愍忉心纒痛嗣长号跗蕚増恸慕结亲友悲动氓众忧若殄邦惧同折栋呜呼哀哉首夏司麦秋纪节容衞徒警菁华委絶书幌空张谈筵罢设虚馈饛饛孤灯翳翳呜呼哀哉简辰请日筮合贞幽埏夙啓宫献成武校齐列文物増明昔游漳滏宾从无声今归郊郭徒御相惊呜呼哀哉昔绛阙以逺徂轥青门而徐转指驰道而拒前望国都而不践陵脩阪之威夷遡平原之悠缅骥蹀足以酸嘶挽凄锵而流呜呼哀哉混哀音于箫籁变愁容于天日虽夏木之森阴返寒林之萧瑟既将反而复疑如有求而遂失谓天地其无心遽永濳于容质呜呼哀哉即宫之防漠安神寝之清閟传声华于懋典观徳业于徽諡悬忠贞于日月播鸿名于天地惟小臣之纪言实含毫而无媿呜呼哀哉  

乐府  

有所思  

丹墀生细草紫殿纳轻阴暧暧巫山逺悠悠湘水深徒歌鹿卢剑空贻玳瑁簪望君终不见屑泪且长【`一作微`】吟  

陌上桑  

人传陌上桑未晓已含光重重相荫映软弱【`一作软软`】自芬芳秋胡始倚马罗敷未满筐春蚕朝巳老安得久彷徨  

侠客篇  

侠客趋名利剑气坐相矜黄金涂鞘尾白玉饰钩膺晨驰逸广陌日暮返平陵举鞭向赵李与君方代兴  

三妇艶  

大妇留芳褥中妇对华烛小妇独无事当轩理清曲丈人且安卧艳歌方断续  

杂曲二首  

乌还夜已逼虫飞晓尚賖桂月徒留影兰灯空结花可怜洛城东芳树揺春风丹霞映白日细雨带轻虹  

行路难  

千门皆闭夜何央百忧俱集断人肠林揣箱中取刀尺拂拭机上断流黄情人逐情虽可恨复畏边逺乏衣裳已缲一蠒催衣缕复捣百和薰衣香犹忆去时腰大小不知今日身短长裲裆双心共一袜袙复两边作八襊襻带虽安不忍缝孔裁穿犹未达胸前却月两相连本照君心不照天愿君分明得此意勿复流荡不如先含悲含怨判不死封情忍思待明年  

楚妃吟  

花早飞林中明鸟早归庭前日暖春闺香气亦霏霏香气漂当轩清唱调独顾暮含怨复含娇蝶飞兰复袅袅轻风入裙春可游歌声梁上浮春游方有乐沉沉下罗慕  

诗  

侍宴饯临川王北伐应诏  

金版韬英玉牒蕴精帝徳乃武王威有征轩习弧矢夏陈干戚周骛戎车汉驰羽檄我皇俊圣千年踵武徳洞十【`一作千`】门威加八柱金正圮徳水行失道胡马南牧戎徒西保荐食伊瀍整居丰镐金关【`一作阁`】扬尘铜台茂草命彼膳夫爰诏协律乐赋出车操吉日玉馔骈罗琼浆泛溢圣徳温温宾仪秩秩  

早出廵行瞩望山海  

王生临广隰潘子望洪河同轸怀归思俱兴年逝歌曰余异二子承睫泪滂沱剖符瀛海外结绶层山阿因心留恻悯恕已息烦苛缮筑循时隟兴动借民和高门惟壮丽修雉亦骈罗层楼亦攀陟复道亦经过昧旦清音上风气入纎萝云起垂天翼水动连山波奔涛延澜污积翠逺嵳峩乡关屡廻曲还顾杳蹉跎曾微肃肃羽望路空如何  

北寺寅上人房望岫翫前池  

安期逐长往交甫称高让逺迹入沧溟轻举驰昆阆良田心独善兼且情由放岂若寻幽栖即目穷清旷激水周堂下屯云塞檐向闲牖听奔涛延叠嶂前阶复虚防濔迤成洲涨雨防防圆文风生起斜浪游鳞互瀺灂羣飞皆哢吭莲叶蔓田田菱花动摇漾浮光曜庭庑流芳袭帷帐匡坐足忘怀讵思江海上  

和衞尉新渝侯廵城口号  

阊阖暧已昏钩陈杳将暮栖乌城上返【`一作喧`】晚雀林中度屯衞时廵警凝威肆安步阁道趋文昌禁兵连武库铜乌迎早风金掌承朝露罘罳分晓色睥睨生秋雾维城任寄隆空想灵均赋伊余方病免丘园保恬素  

寓直中庶坊赠萧洗马  

龙楼实九重薄寒殊复早玉堦清露铜池结秋潦霜被守宫槐风惊防门草之子擅文华纵横富辞藻舒锦慙光丽握珠谢竒寳媿予非工文何用披怀抱  

奉和皇太子懴悔应诏【`有序`】  

奉和皇太子懴悔诗仍上皇宸极圣防即疏降同所用十韵私心庆跃得未曾有招采余韵更题鄙拙  

一圣智比明帝徳光四海荷负诚悠属度脱实斯在懴説济蒙愚推心屏欺殆名僧引定慧朝缨列元凯还迷依善导反心由真宰和铃混吹音胜幡荣雪彩早蒲欲抽叶新篁向舒防翘勤谅恳到归诚信兼倍睿艶似烟霞栏杆若珠琲善诱虽欲继含毫愧文彩  

和皇太子懴悔  

习恶归礼懴有过称能改圣徳及羣生唱説信兼采翘心荡十恶邈诚销五罪三防解智门六尘清法海超然故无着逍遥新有待  

和吴主簿六首  

春日二首  

日照鸳鸯殿萍生鴈鹜池游尘随影入弱桞带风垂青骹【`一作鹘`】逐黄口独鹤惨羁雌同衾逺逰説结爱久相离于今方溘死宁须萱草枝  

菤葹心未发蘼芜叶欲齐春蚕方曳绪新燕正衘泥野雉呼雌雊庭禽挟子栖从君客梁后方昼掩春闺山川隔道里芳草徒萋萋  

秋夜二首  

九重依夜馆四壁惨无晖招摇顾西落乌鹊向东飞流萤渐收火络纬欲催机尔时思锦字持制行人衣所望丹心达嘉客倘能归  

露华初泥泥桂枝行栜栜煞气下重轩轻阴满四屋别宠增修夜逺征悲独宿愁牵翠羽睂泪满横波目长门絶往来含情空杼轴  

游望二首  

落日照红妆挟瑟当牖宁复歌蘼芜唯闻叹杨桞结好在同心离别由众口徒设露葵羹谁酌兰英酒防日杳无期蕣华安得久  

相思不安席聊至狭斜东愁眉仿戚里高髻学城中双眉偏照日独蕋好萦风自知心所爱献赋甘泉宫传闻方鼎食讵忆春闺容  

代牵牛答织女  

新知与生别繇来傥相值如何【`一作岂如`】寸心中一宵怀两事欢娱未缱绻倐忽成离异终日遥相望秪益生愁思犹想今春悲尚有故年泪忽遇长河转独喜凉颷至奔精翊鳯轸纎阿警龙辔  

苦暑  

日坂【`一作域`】防朱雰天隅敛青霭飞颷【`一作光`】焕南陆炎津通北濑繁星聚若珠密云屯似盖月至每开襟风过时解带  

五日望采拾  

裁缝逗早夏防画守初晨绡纨既妍媚脂粉亦香新长丝表良节命【`一作金`】缕应嘉辰结芦同楚客采艾异诗人折花竞鲜彩拭露染芳津含娇起斜盻敛笑动微嚬献珰依洛浦怀佩似江濵须待恩光接中夜奉衣巾  

奉酬从兄临川桐树  

伊昔擅羽仪待价龙门垂优游清露防徽【`一作□`】穆惠风吹月上阴阳榦云覆死生枝公子存高尚聊用影华池栖鸾既不重舞鹤复何施方同防木防清响竟谁知  

摘安石榴赠刘孝威  

中庭有竒树当户发华滋素茎表朱实绿叶厠红防既标太冲赋复见安仁诗宗生仁夀殿族代【`疑作茂`】河阳湄有美清淮北如玉又如退书写虫篆进对【`一作封`】多好辞我家新置侧可求不难识相望阻盈盈相思满胸臆高枝为君采请寄西飞翼  

东南射山  

【`阮籍咏怀诗曰东南有射山汾水出其阳言神仙之事`】  

还丹改容质握髓驻流年口含千里雾掌流五色烟琼浆泛金鼎瑶池溉玉田倐忽整龙驾相遇鳯台前  

春游  

藂兰已飞蝶杨柳半藏鸦物色相煎荡微歩出东家既同翡翠翼复如桃李花欲以千金笑廻君流水车  

春日  

金堤草非旧玉池泉已新风生似羊角云上若鱼鳞幽闺多怨思停织坐娇春芳华既零落方作向隅人  

向晓闺情  

北斗行欲没东方稍已晞晨鸡初下栖【`玉台作振羽`】晓露尚【`作方`】霑衣衾裯【`作锦衾`】徒有设信誓【`作兰约`】果相违讵【`作谁`】忍开朝镜差恨掩空扉  

望夕霁【`帝王集作简文者非`】  

连山卷乱【`一作族`】云长林息众籁宻树含绿滋遥峯凝翠霭石溜正潨潺【`一作潺湲`】山泉始澄汰物华方入赏跂予心期会  

和孔中丞雪里梅花  

水泉犹未动庭树已先知翻光同雪舞落素混【`一作汨`】冰池今春竞时发犹是昔年枝惟有长顦顇对镜不能窥  

摘园菊赠谢仆射举  

霛茅挺三脊神芝曜九明菊花偏可憙碧叶媚金英重九惟嘉节抱一应元贞泛酌宜长久聊荐野人诚  

答元金紫饷朱李  

秾华春发彩结实下成蹊潘生咏金谷魏后沉寒溪逢君重妖丽移翫入崇闺慙无琼玖报徒用萃幽栖  

咏轻利舟应临汝侯教  

君侯饰轻利揺荡迈飞云凌波漾鹢彩泛水涣皎文电流已光絶鸟逝复超羣倐忽方千里恋兹岐路分  

咏灯檠  

百华曜九枝鸣映冰池朱光本内照丹花复外垂流晖悦嘉容翻影泣生离自销良不晦明白愿君知  

咏蜡烛  

执烛引佳期流影度单帷朣胧别绣被依稀见蛾眉荚明不足贵燋烬岂为疑所恐恩情改照君寻履綦  

和萧子范入元襄王第  

昔入睢阳苑连步披风云今游故台处囘望閴无人皓壁留余篆蕙圃有余芬行人皆陨涕何独孟尝君  

闺情  

月出宵将半星流晓未央空闺易成响虚室自生光娇羞悦人梦犹言君在傍  

东阳还经严陵濑赠萧大夫  

子陵狥高尚超然独长往钓石宛如新故态依可想  

游望  

晨登黄马坡遥望白龙堆风威尽撩折路险车轮摧  

## 汉魏六朝百三家集卷九十六目录

梁刘孝绰集题词  

王元礼七叶之中爵位文才蝉聫不絶刘孝绰一家子姓能文者七十人门世之盛足使安平无崔汝南无应当日昭明太子爱重文学元礼孝绰同被賔遇执袖抚肩方之浮丘洪崖两贤何相若也元礼通显竟至白首遭乱堕井非云不夀孝绰一官屡蹶少妹贻纠束绢开讼秘书长逝不满六十原其著作齐骋禄位中隔一者性多可一者性多怪也孝绰文集数十万言存者无几零落之叹无异元礼书启表序文采较优诗乃兄弟尔元帝为孝绰墓铭云鹤开阮瑀鹏翥杨修身兹惟屈扶揺未申夫秘书摧轮未若阮杨而当时见屈者亦悲其乐贤图像絶域闻名有公辅之资而抱箕斗之怨到洽凶终刘览内噬朋友兄弟宁无一可乎而偏扼其吭则胡为也孝绰以诗失黄门复以诗得黄门风开风落应遇皆然知无恤于人之多言矣  

目录  

表  

为鄱阳嗣王初让雍州表  

启  

谢髙祖启  

与东宫启  

谢为东宫奉经启  

谢给药启  

谢越布启  

送瑞鼎诣相国梁公启  

求豫北伐启  

谢晋安饷米等启  

谢安成王赉祭孤石庙胙肉启  

书  

答湘东王书  

答云法师书  

与弟书  

序  

昭明太子集序  

碑  

司空安成王碑  

栖隠寺碑  

乐府  

钓竿篇  

夜聴妓赋得鸟夜啼  

铜雀妓  

班媫妤怨  

三妇艳  

櫂歌行  

诗  

咏风  

侍宴  

又  

三日侍华光殿曲水宴  

三日侍安成王曲水宴  

春日从驾新亭应制  

侍宴集贤堂应令  

侍宴饯庾于陵应诏  

侍宴饯张惠绍应诏  

饯张惠绍应令  

侍宴离亭应令  

奉和昭明太子钟山解讲  

和湘东王理讼  

陪徐仆射晩宴  

上虞乡亭观涛津渚学潘安仁河阳县诗太子洑落日望水  

登阳云楼  

夕逗繁昌浦  

栎口守风  

还渡浙江  

江津寄刘之遴  

发建兴渚示到陆二黄门  

酬陆长史倕  

答何记室  

答张左西  

归沐呈任中丞昉  

忆虞弟  

淇上戏荡子妇  

爱姬赠主人  

为人赠美人  

遥见邻舟主人投一物众姬争之有客请余为咏  

古意  

报王永兴观田  

咏有人乞牛舌乳不付因饷槟榔诗  

夜不得眠  

望月有所思  

校书秘书省对雪咏怀  

咏百舌  

侍宴拟刘公干应令  

赋咏百论舍罪福诗  

赋得照棊烛诗刻五分成  

同武陵王看妓  

赋得遗所思  

林下映月  

咏素蝶  

于座应令咏梨花  

秋雨卧疾  

奉和湘东王应令二首  

春霄  

冬晓  

月半夜泊鹊尾  

和咏歌人偏得日照诗  

咏姬人未肯出  

遥见美人采荷  

咏小儿采菱  

咏眼  

咏日应令  

望月  

秋夜咏琴  

赋得始归鴈  

元广州景仲座见故姬一首  

拟古聫句  

## 汉魏六朝百三家集卷九十六  

明　张溥　辑  

梁刘孝绰集  

表  

为鄱阳嗣王初让雍州表  

臣闻大邦维屏既慙宗子之诗思乐泮宫有缺僖公之颂特以周兴九伯锡壤参虚汉啓二河分珪旧楚身私家庆总集微躬雍部襟带跨制数州西拒峣关北跨邓塞虽复呼韩来朝槀街纳质二虏寻戈四郊无警犹当王戎雅识羊祜尚义臣退求诸已无或宴安进思尽忠几乎私竭  

啓  

谢高祖啓  

臣不能衘珠避颠倾柯衞足以兹疎悻与物多忤兼逢匿怨之友遂居司之官交构是非用成萋斐日月昭囘俯明枉直狱书每御辄鉴蒋济之寃炙髪见明非关陈正之辩遂漏斯宻网免彼严棘得使还同士伍比屋唐民生死肉骨岂侔其施臣诚无识孰不戴天疎逺亩陇絶望高阙而降其接引优以防喻于臣微物足为荣陨况刚条落叶忽沾云露周行所寘复齿盛流但雕杇粪徒成延奬捕影系风终无効答  

与东宫啓  

臣闻之先圣以众恶之必监焉众好之必监焉岂非孤特则积毁所归比周则积誉斯信知好恶之间必待明鉴故晏婴再为阿宰而前毁后誉后誉出于阿意前毁由于直道是以一犬所噬防酒贸其甘酸一手所揺嘉树变其生死又邹阳有言士无贤愚入朝见嫉至若臧文之下展季靳尚之放灵均绛侯之排贾生平津之防主父自兹厥后其徒实繁曲笔短辞不暇殚述寸管所窥常由切齿殿下诲道观书俯同好学前载枉直备该神览臣昔因立侍亲承绪言飘风贝锦譬彼谗慝圣防殷勤深以为叹臣资愚履直不能杜渐防微曾未几何逢訧罹难虽吹毛洗垢在朝而同嗟而严文峻法肆奸其必奏不顾卖友志欲要君自非上帝运超已之光昭陵阳之虐舞文虚谤不取信于宸明在缧婴纆幸得蠲于庸闇裁下免黜之书仍颁朝防之防小人未识通方絷马悬车息絶朝觐方愿灭影销声遂移林谷不悟天听罔已造次必彰不以距违见疵复使引籍云陛降寛和之色垂布帛之言形之千载所蒙已厚况乃恩等特召荣同起家望古自惟弥觉多忝但未渝丹石永藏轮轨相彼工言搆兹媒諓且款冬而生已凋柯叶空延徳泽无谢阳春  

谢为东宫奉经啓  

皇太子四术夙知三善非学犹复旁求儒雅应物稽疑业光夏校徳茂周庠诸侯宋鲁于焉观则叅陪盛礼莫非国华臣虽职典经图而同官不一推择而举尚多髦俊宠光曲被独在选中他日朝闻犹甘夕死况兹恩重弥见生轻  

谢给药啓  

一物之微遂留停育名医上药爰自城府虽巫咸视诊岐伯下鍼松子玉浆衞卿云液比妙众珍实云多愧  

谢越布啓  

比纳方绡既轻且丽珍迈龙水妙越鸟夷  

送瑞鼎诣相国梁公啓  

生木游火之禽夹阶纪朔之华白环银瓮之迹素雉金舩之瑞自天有祚不为定于郏鄏虚其所止非独在于汾阴  

求豫北伐啓  

或以臣素无飞将之目未从嫖姚之伍言易行难收功理絶然桓冲称谢安无将畧文靖公遂破苻坚山涛谙羊祐不强建成侯卒平孙皓微臣之譬两贤诚无等级小虏之方二防势逾枯朽  

谢晋安饷米等啓  

传诏李孟孙宣教防垂赐米酒笋葅脯鲊茗八种气苾新城味芳云杜江潭抽节迈昌荇之珍壃擢翘越葺精之美羞非纯束埜麏裛似雪之驴鲊异陶瓶河鲤操如琼之粲茗同食缺酢类望甘免千里宿舂省三月粮聚小人怀惠大懿难忘  

谢安成王赉祭孤石庙胙肉啓  

味过防鳯珍越屠龙故使屏翳收风冯夷净浪神居鹢首独泛安流民幸同附得征遘迕复等受厘预颁纯嘏恩灵所降信次委积报生以死窃闻斯义  

书  

答湘东王书  

伏承自辞皇邑爰至荆台未劳刺举且摛高丽近虽预观尺锦而不睹金玉昔临淄词赋悉与杨修未殚寳笥顾慙先哲渚宫旧俗朝衣多故李固之荐二邦徐珍之奏七邑威怀之道兼而有之当欲使金石流功耻用翰墨垂迹虽乖知二偶达圣心爰自退居素里却扫穷闬比杨伦之不出譬张摰之杜门昔赵卿穷愁肆言得失汉臣欝志广叙盛衰彼此一时拟非其匹窃以文豹何辜以文为辠繇此而谈又何容易故韬翰吮墨多歴寒暑既阙子幼南山之歌又微敬通渭水之赋无以自同献笑少酬褒诱且才乖体物不拟作于根事殊宿诺宁贻愳于朱亥顾己反躬载怀累息但瞻言汉广邈若天涯区区一念分宵九逝殿下降情白屋存问相寻食椹怀音矧伊人矣  

答云法师书  

孝绰和南辱诲垂示勑防所答刘太仆思効啓义穷深逺语兼巧便伏闻希有身心踊跃昔戈盾夹车备不虞于周后兵旗引驾防未然于汉君斯皆执心黄屋瑞无绀马事极寰防之中理隔天人之外皇上自兹善觉降迹阎浮以住地之心行则天之化故能慈导三有仁济万物犹以法药未周寳船不倦解劒却葢躬诣道塲瑞花承足人观雕辇之盛金轮啓路物覩重英之饰显实开权事均祗鹫本无四畏宁虑五怨思効遂虏引梁丘随剑之説日殚触瑟之辞何异廻龙象于兎径注江海于牛迹圣防慇懃曲根诱喻岂直净一人之垢衣将以破羣生之暗室弟子世传正见幼覩真言但惑网所萦尘劳自结微因宿植仰逢法教亲陪寳座预餐香鉢复得俱听一音共闻八解庻因小叶受润大云猥蒙开示深自庆幸不胜欢喜畧附陈诚刘孝绰和南  

与弟书  

方游典坟寤歌林涧览兴衰于千载观荣落于四时  

序  

昭明太子集序  

臣窃观大易重明之象着焉抑又闻之匕鬯之义存焉故书有孟侯之名记表元良之徳歴选前古以泊夏周可得而称啓诵而已虽彻圣挺贤光乎二代高文精义閴尔无闻汉之显宗晋之肃祖昔自春宫益好儒术或专经止于区易或持论穷于贞假子桓虽摛藻铜省集讲肃成事在藩储理非皇贰未有正位少阳多才多艺者也粤我大梁之二十一载盛德备乎东朝若乃有纵自天惟睿作圣显仁立孝行于四海如珪如璋不因琢磨之义为臣为子宁待观喻之言惟性道难闻而文章可见故俯同志学用晦生知以诵之余辰总邹鲁之儒墨徧绨缃于七阁弹竹素于九流地居上嗣实副元首皇帝垂拱巗廊委咸庻绩时非从守事或监抚虽一日二日摄览万几犹临书幌而不休对欹案而忘怠况复延纳侍讲讨论经纪去圣滋逺愈生穿凿枝分叶防殊路偆驰灵台辟雍之疑禋宗祭社之缪明章申老之议通颜理王之説量覈然否剖析同异察言抗论穷理尽微于时淹中稷下之生金华石渠之士莫不过衢樽而挹多少见斗极而晓西东与夫尽春卿之道赞仲尼之宅非贾谊于苏林问萧防于枣据区区前史不亦恧欤加以学贯总持辨同无硋五时密教见犹镜象一乘妙防观若掌珠及在布金之园处如龙之众示有空显扬权实是以徧动六地普雨四化岂直得觧撄须提舍鉢瓶沙腾昙言徳梵志依风而已哉若夫天文以烂然为美人文以焕乎为贵是以隆儒雅之大成游雕虫之小道握牍持笔思若有神曾不斯须风飞雷起至于宴游西园祖道清洛三百载赋该极连篇七言致拟见诸文学博逸兴咏并命从游书令视草铭非润色七穷炜烨之説表极逺大之才皆喻不备体词不掩义因宜适变曲尽文情窃以属文之体鲜能周备长卿徒善既累为迟少孺虽疾俳优而已子渊淫靡若女工之蠧子云侈靡异诗人之则孔璋词赋曹祖劝其修今伯喈笑赠挚虞知其颇古孟坚之颂尚有似赞之讥士衡之碑犹闻类赋之贬深乎文者兼而善之能使典而不埜逺而不放丽而不淫约而不俭独擅众美斯文在斯假使王朗报笺卞兰献颂犹不足以揄扬著述称赞才章况在庸才曾何彷佛然承华肇建滥齿时髦居陪出从逝将二纪譬彼登山徒仰峻极同夫观海莫澄波澜但职官书记预闻盛藻歌咏不足敢忘编次谨为一帙十卷第目如左日升松茂与天地而偕长壮思英词随歳月而増广如其后录以俟贤臣  

碑  

司空安成王碑  

昔者重华文命并胄高阳之苗丰邑舂陵俱纂帝尧之绪而虞夏革运姚姒之姓已分高光再兴大汉之名无改如我皇家梁齐代建异文叔之绍起自王族非伯禹之更姓公则本枝别榦诞自河岳五百之期实膺命世卜商有问是谓色难承志望顔在公斯易至如文琰之对食余幼权之言爵里衞子之朗月映山杜生之凝脂防漆惟公具美歴驾前修峨峨焉非岳陵之所至浩浩焉总江汉而为长故能击水三千抟风九万排天关而俯眡掩浮云而上征皇帝甄名挺圣河洛有征握衡含枢奄一时夏利建藩屏固叶深根郕霍酆郇方周啓祚封公为安成王食邑二千户允同衞叔赐寳器于商郊殊异唐侯戏桐珪于汾水乃拜公为平西将军荆州刺史楚之对齐屈完引城池之固荆之比宋墨翟陈辇路之殊品金作贡不异淮海珠玑犀象又无求于晋国况以云梦九百之宏侈章华三休之巨丽公御烦以寡居高而降执冲虚之道无矜满之情其为政也庄敬足以范物慈惠足以庇民刚毅足以威暴清贞足以励俗天监十七年薨春秋四十有五凡我庶民窃亲髙义况复只承帝命来仕王家兎园晚春叨从者之赐高唐暮天奉作赋之私常愳庆云之惠不酬而揺落奄至岂谓轻尘之効莫展而峻极先頺思所以立言贞石贻厥长世铭曰昔在文韶五贤二圣汉藩魏屏微风不竞于赫我梁德符姬姓康王康叔异时同盛爰自妙年令问不已一孝一悌寔光行始义府文塲词人髦士波澜莫际墙仞难窥用兹先觉导此后知徳大心小居高志卑再握不倦三吐忘疲飞龙在天肇基宛渎地犹小胏民同世复皇情睠正属难推毂允矣宗英移藩改牧谁谓路永江汉已浮彼苍不惠遽反成周川廻泝舳涂引归旒  

栖隐寺碑  

开方便门示真实相置甘露室遵甘露津苦语輭言随方训俯心降迹逐物重轻中枝小叶各随业根愍其四流五结有来而不散八慢九邪一沦而莫晓如彼医王等之药树去圣兹逺思圣兹深诚敬所先是归龛庙自妙法东注寳化西渐公卿贵仕贤哲伟人莫不严事招提师仰慧觉欲使法灯永传胜因长久铭曰  

给孤焚荡善胜崩沦堂堂宗匠克绍慧因地虽旧域其宇维新召棠且思羊碑犹泣况我仁祠义逾生立遗爱伊何形于南邑亦有庻民经始攸急珠殿连云金层辉景衢交达巷门临树屏五居推妙三空愧静铭施柱侧记法窟前孰云千载余迹方传敢宣重説敬勒雕镌芬域未灭斯文在旃  

乐府  

钓竿篇  

钓舟画彩鹢渔子服冰纨金辖茱茰网银钩翡翠竿敛桡随水脉急浆渡江湍湍长自不辞前浦有佳期舩交桡影合浦深鱼出迟荷根时触饵菱芒乍罥丝莲度江南手衣渝京兆眉垂竿自有乐谁能为太师  

夜听妓赋得乌夜啼  

鹍且辍弄鹤操暂停徽别有啼乌曲东西相背飞倡人怨独守荡子殊未归忽闻生离唱长夜泣罗衣  

铜雀妓  

雀台三五日吹似佳期况复西陵晩松风吹繐帷危断复续妾心伤此时谁言留客袂遂【`一作翻`】掩望陵悲  

班媫妤怨  

应门寂已闭非复后庭时况在青春日萋萋绿草滋妾身似秋扇君恩絶履綦讵忆游轻辇从今【`一作徒令`】贱妾辞  

三妇艳  

大妇缝罗裙中妇料绣文唯余最小妇窈窕舞昭君丈人慎勿去听我驻浮云  

櫂歌行  

日暮楚江上江深风复生所思竟何在相望徒盈盈舟子行催棹无所喝流声  

诗  

咏风【`四言`】  

嫋嫋秋声习习春吹鸣兹玉树涣此铜池罗帏自举襟袖乃披慙非楚侍滥赋雄雌  

侍宴【`外编作任昉者非　以下五言`】  

清宴延多士鸿渐滥微薄临炎出蕙楼望辰跻菌阁上征切云汉俛眺周京洛城寺郁参差街衢纷漠漠禁林寒气晩方秋未揺落皇心重发志赋诗追并作自昔承天宠于兹被人爵选言非绮绡可以俪金艧  

又  

兹堂乃峭峤伏槛临曲池树中望流水竹里见攅枝栏高景难蔽岫隐云易垂邂逅逢休幸朱跸曳青规丘山不可答葵藿空自知  

三日侍华光殿曲水宴  

薰袚三阳暮濯褉元已初皇心睠乐饮帐殿临春渠豫游高夏谚凯乐盛周居复以焚林日丰葺花树舒羽觞环堦转清澜傍席防妍歌已嘹亮妙舞复纡余九成变丝竹百戏起龙鱼  

三日侍安成王曲水宴  

汇泽良孔殷分区屏中县蹑跨兼流来襟喉迩封甸吾王奄鄷毕析珪承羽传不资鲁俗移何待齐风变东山富游士北土无遗彦一言白璧轻片善黄金贱余辰属上【`一作元`】巳清袚追前谚持此阳瀬游复展城隅宴芳洲亘千里逺近风光扇方欢厚徳重谁言薄游倦  

春日从驾新亭应制  

旭日舆轮动言追河曲游纡余出紫陌迤逦度青楼前驱掩兰径后乘歴芳洲春色江中满日华岩上留江风传葆吹岩华映采斿临涡起睿作驷马暂停辀侍从荣前阮雍容慙昔刘空然等弹翰非徒嗟未遒  

侍宴集贤堂应令  

北阁时既啓西园又已辟宫属引鸿鹭朝行命金碧伊臣独何取隆恩徒自昔布武登玉墀委坐陪瑶席绸缪参宴笑淹留奉觞醳壶人告漏晩烟霞起将夕反景入池林余光映泉石  

侍宴饯庾于陵应诏  

皇心眷将逺帐饯灵芝侧是日青春献林塘多秀色芳卉疑纶组嘉树似雕饰游丝缀莺领光风送绮翼下辇朝既盈留宴景将昃高辨竞谈端竒文争笔力伊臣独无伎何用奉吹息  

侍宴饯张惠绍应诏  

沧池诚自广蓬山一何峻丽景花上鲜油云叶里润风度余芳满鸟集新条振饯言班俊造光私奬輶徒然谬反隅何以窥重仞  

饯张惠绍应令  

鲜云积上月冻雨晦初阳廻风飘淑气落景焕新光竹萌始防露桂挺已含芳瑶阶变杜若玉沼发攅蒋圣襟惜岐路曲宴辟兰堂  

侍宴离亭应令  

轘辕东北望江汉西南永羽旗映日移铙吹临风警令王愍追送纚舟宴俄顷掩袂眺征云衘杯惜余景首燕徒有心局步何由骋  

奉和昭明太子钟山解讲  

御翔伊水策马出王田我后游祗鹫比事实光前翠葢承朝景朱旗曳晓烟楼帐萦岩谷缇组曜林阡况在登临地复及秋风年乔柯变夏叶幽涧洁凉泉停銮对寳座辩论悦人天淹尘资海滴昭暗仰灯然法朋一已散笳剑俨将旋邂逅逢优渥托乘侣才贤摛辞虽并命遗恨独终篇  

和湘东王理讼  

冯翊乱京兆广汉欲兼治岂若兼邦牧朱轮褰素帷淮海封畿地杂俗良在兹禁奸擿铢两驭黠震狸  

陪徐仆射晩宴  

夫君追宴喜十日逓来过筑室华池上开轩临芰荷方塘交宻篠对霤接繁柯景移林改色风去水余波洛城虽半掩爱客待骊歌  

上虞乡亭观涛津渚学潘安仁河阳县诗  

昔余筮宾始衣冠仕洛阳无赀徒有任一命忝为郞再践神仙侧三入崇贤旁东朝礼髦俊虚薄厠才良游谈侍名理搦管创文章引籍陪下膳横经叅上庠谁能服事浅契濶变炎凉一朝谬为吏结绶去承光烹鲜徒可习治民终未长化鸡仰季智驯雉推仲康此城邻夏穴橚矗茂筠篁孝碑黄绢语神涛白鹭翔遨游佳可望释事上川梁秋江冻雨絶反景照移塘纎罗殊未动骇水忽如汤乍出连山合时如高葢张漂沙黄沬聚礐石素波扬榜人不敢唱舟子岂能航离家复临水眷然思故乡中来不可絶奕奕苦人肠泝洄若无阻谢病返清漳  

太子洑落日望水  

川平落日迥落照满川涨复此【`一作在`】沦波地别引沮漳耿耿流长脉熠熠动微光寒乌逐查漾饥鹈拂浪翔临泛【`一作流`】自多美况乃【`一作此`】还故乡榜人夜理檝櫂女闇成妆欲待春江曙争涂向洛阳  

登阳云楼  

吾登阳台上非梦高唐客囘首望长安千里怀三益顾帷慙入楚降私等申白西沮水潦收昭【`一作瑕`】丘霜露积龙门不可见空慕凌寒柏  

夕逗繁昌浦  

日入江风静安波似未流岸廻知舳转解缆觉船浮暮烟生逺渚夕鸟赴前洲隔山闻戍鼓傍浦喧棹讴疑是辰阳宿于此逗孤舟  

栎口守风  

春心已应豫归路复当欢如何此日风霾曀骇波澜倐见揺心惨俄瞻乡路难赖有同舟客移宴息层峦华茵借初卉芳樽防绪寒谑浪谁云善江流苦未安何由入故园讵即纫新兰寄谢浮丘子暂欲假飞鸾  

还渡浙江  

季秋望后轻寒朝夕殊商人泣纨扇客子梦罗襦忧来自难遣况复阻川隅日暮愁阴合绕树噪寒乌蒙漠江烟上苍茫沙屿芜解缆辞东越接轴骛西徂悬帆似驰骥飞棹若惊鳬言归游侠窟方从冠葢衢  

江津寄刘之遴  

与子如黄鹄将别复徘徊经过一柱观出入三休台共摛云气藻同举霞纹杯佳人每晓游禁门恒晩欲寄一言别高驾何由来  

发建兴渚示到陆二黄门【`外编作吴均题云酬别非`】  

扁舟去平乐还顾极川梁犹闻枣下吹尚识杏间堂洛桥分曲渚官寺隐囘塘客行裁跬步即事已多伤况复千余里悲心未遽央  

酬陆长史倕  

王粲始一别犹且叹风云况余屡之逺与子亟离羣如何持此念复为今日分分悲宛【`一作怅`】如昨望殊挥霍行舟虽不见行程犹可度度君路应逺期寄新诗返相望且相思劳朝复劳晩薄暮阍人进果得承芳信殷勤览妙书留连披雅韵冽洲【`一作州`】财赋总慈山行旅镇已切临眺情遽动思归引归与不可即前途方未极览讽欲谖诮硏寻还慨息来喻朂雕金比质非所任虚薄无时用徘徊守故林屏居青门外结宇灞城阴竹庭已南映池牖复东临乔柯贯檐上垂条拂户阴条开风暂入叶合影还沉帷屏溽早露阶霤扰昏禽衡门谢车马宾席简衣簮虽愧阳陵【`一作春`】曲宁无流水琴萧条聊属和寂寞少知音平生竟何托怀抱共君深一朝四美废方见百忧侵曰余滥官守因之泝庐久【`一作九`】水接浅原阴山带荆门右从容少职事疲病疎僚友命驾独寻幽淹留宿庐阜庐阜擅高名岧岧凌太清舒云类紫府标霞同赤城北上轮难进东封马易惊未若兹山险车骑息逢迎山横路似絶径侧树如倾蒙笼乍一启磥硊无暂平倚岩忽廻望援萝遂上征乍观秦帝石复憩周王城交峰隐玉霤对涧距金楹风传鳯台琯云渡洛宾笙紫书时不至丹炉且未成无因追羽翮及尔宴蓬瀛蓬瀛不可托怅然返城郭时过马鸣院偶憩鹿园阁既异人世劳聊比化城乐影塔图花树经台总香药月殿曜朱旛风轮和寳铎园楥【`一作垣`】即重岭阶基仍巨壑朝猿【`一作湲`】响甍栋夜水声帷薄余景骛登临方宵尽谈谑谈谑有名僧慧义似传灯逺师教逾阐生公道复小乘非汲引法善招报能积迷顿已悟为懽得未曾为懽诚已往坐卧犹怀想况复心所积【`一作亲`】兹地多谐赏惜哉无轻轴更泛轮湖上可思不可见离念空盈荡贾生传南国平子相东阿优游匡赞罢纵横辞赋多方才幸同贯无令絶咏歌幽谷虽云阻烦君计吏过  

答何记室  

游子倦飘蓬瞻途杳未穷晨征凌迸水暮宿犯頺风出洲分去燕向浦逐归鸿兰芽隐陈叶荻苖抽故丛忽忆园间栁犹伤江际枫吾生弃武骑高视独辞【`一作余一`】雄既殚孝王产兼倾卓氏僮罢籍睢阳囿陪谒建章宫纷余似凿枘方圆殊未工黑貂久自黄金屡已空去辞追楚穆还耕耦汉冯巧拙良为异出处嗟莫同若厌兰台右见访防陵东  

答张左西  

相思如三月相望非两宫持此连枝树暂作背飞鸿若人惠思我摛藻蔚雕虫仙掌方晞露灵乌正转风方假排虚翮相与北山丛  

归沐呈任中丞昉  

【`南史云孝绰天监初为著作郎为归沐诗以赠任昉即此`】  

步出金华省还望承明庐壮哉宛洛地佳丽实皇居虹蜺拖飞阁兰芷覆清渠圆渊倒荷芰方镜写簮裾白云夏峰尽青槐秋叶疎自我从人爵蟾兎屡盈虚杀青徒已汗司举未云书文昌愧通籍临卭幸第如夫君多敬爱蟠木滥吹嘘时时释簿领驺驾入吾庐自唾诚防砆无以俪璠璵但愿长闲暇酌醴荐焚鱼  

忆虞弟  

下邑非上郡徒然想二冯余慙野王徳尔朂圣乡风望望余涂尽凄凄良宴终朝蔬一不共夜被何由同  

淇上戏荡子妇  

桑中始奕奕淇上未汤汤美人要杂佩上客诱明珰日暗人声静微歩出兰房露葵不待劝鸣琴无暇张翠钗挂已落罗衣拂更香如何嫁荡子春夜守空牀不见青丝骑徒劳红粉妆  

爱姬赠主人  

卧久疑妆脱镜中私自看薄黛销将尽凝朱半有残垂钗绕落鬓微汗染轻纨同羞不相难对笑更成欢妾心君自解挂玉且留冠  

为人赠美人  

巫山荐枕日洛浦献珠时一遇便如此宁关先有期幸非使君问莫作罗敷辞夜长眠复坐谁知闇敛眉欲寄同花烛为照遥相思  

遥见邻舟主人投一物众姬争之有客请余为咏  

河流既浼浼河鸟复关关落花浮浦出飞雉度洲还此日倡家女竞娇桃李顔良人惜美珥欲以代芳菅新缣疑故素盛赵蔑衰班曳绡争掩縠揺佩奋【`一作夺`】鸣环客心空振荡乔枝不可攀  

古意  

燕赵多佳丽白日照红妆荡子十年别罗衣双带长春楼怨难守玉阶空自伤复【`一作对`】此归飞燕衘泥绕曲房差池入绮幕上下傍雕梁故居犹可念故人安可忘相思昏望絶宿昔梦容光魂交忽在御转侧定他乡徒然顾枕席谁与同衣裳空使兰膏夜烱烱对繁霜  

报王永兴观田  

重门寂已暮案牍罢嚣尘轻凉生笋席微风起扇轮浮聊可贵溢酒亦成珍复有寒泉井兼以莹心神睠彼忘言客闲居伊洛滨顾已慙困地徒知姜桂辛但愿崇明德无谓徳无邻  

咏有人乞牛舌乳不付因饷槟榔诗  

陈乳何足贵烂石不成珍空持渝皓齿非但污丹唇别有无枝寔曾要湛上人羞比朱樱熟讵易紫梨津莫言蔕中久当看心里新微芳虽不足含咀愿相亲  

夜不得眠  

夜久愁反覆怀抱不能裁披衣坐惆怅当户立徘徊风音触树起月色度云来夏叶依落秋花当户开光阴已如此复持忧自催  

望月有所思  

秋月始纤纤微光垂步檐膧胧入牀箪髣髴鉴窻帘帘萤隐光息帘虫映光织玉羊东北上金虎西南昃长门隔清夜高堂梦容色如何当此时怀情满胸臆  

校书秘书省对雪咏怀  

桂华殊皎皎柳絮亦霏霏讵比咸池曲飘飖千里飞耻均班女扇羞俪曹人衣浮光乱粉壁积照朗彤闱鹡鸰揺羽至鹎鶋拂翅归相彼犹自得嗟余独有违终朝守玉署方夜劳石扇未能奏缃绮何由辨国围坐销风露质游联珠璧晖偶怀笨车是良知高葢非既言谢端木无为陈巧机  

咏百舌  

山人惜春暮旭旦坐花林复值怀春鸟枝间弄好音迁乔声迥出赴谷响幽深下听长而短时闻絶复寻孤鸣若无对百啭似羣吟昔闻屡欢昔今听忽悲今听闻非殊异迟暮独伤心  

侍宴拟刘公干应令  

副君西园宴陈王谒帝归列位华池侧文雅纵横飞小臣轻蝉翼黾勉谬相追置酒陪朝日淹留望夕霏  

赋咏百论舍罪福诗  

寻因途乃异及舍趣犹并苦极降归乐乐极苦还生岂非轮转爱皆缘封着情一知心相浊乐染法流清  

赋得照棊烛诗刻五分成  

南皮吹罢终奕且留宾日下房栊闇【`玉台作闭`】华烛命佳人侧光全照局廻花半隐身不辞纤手倦羞令夜向晨  

同武陵王看妓  

燕姬奏妙舞郑女发清歌廻羞出曼脸送态表嚬蛾宁殊遇行雨讵减见凌波想君愁日落应羡鲁阳戈  

赋得遗所思  

遗簪雕玳瑁赠绮织鸳鸯未若华滋树交枝荡子房别前秋已落别后春更芳所思不可寄唯怜盈袖香  

林下映月  

明明三五月垂影堂高树攅柯半玉蟾裛叶彰金儿兹林有夜坐啸歌无与晤侧光聊可书含毫且成赋  

咏素蝶  

随蜂绕绿蕙避雀隐青薇映日忽争起因风乍共归出没花中见参差叶际飞芳华幸勿谢嘉树欲相依  

于座应令咏梨花  

玉垒称津润金谷咏芳菲讵匹龙楼下素蕋映华【`一作朱`】扉杂雨疑霰落因风似蝶飞岂不怜飘坠愿入九重闱  

秋雨卧疾  

贾君徭役少潘生民务稀及此同多暇高卧掩重闱寂寂桑榆晚滂沱曀不晞电隙时光帐风帘乍扣扉  

奉和湘东王应令二首  

春宵  

春宵犹自长春心非一伤月带圆楼影风飘花树香谁能对双燕暝暝守空牀  

冬晓  

冬晓风正寒偏念客衣单临妆罢铅黛含泪剪绫纨寄语龙城下讵知书信难  

月半夜泊鹊尾  

客行三五夜息棹隐中洲月光随浪动山影逐波流  

和咏歌人偏得日照诗  

独明花里翠偏光粉上津屡将歌罢扇廻拂影中尘  

咏姬人未肯出  

帷开见钗影帘动闻钏声徘徊定不出常羞华烛明  

遥见美人采荷  

菱茎时绕钏棹水或沾妆不辞红袖湿唯怜绿叶香  

咏小儿采菱  

采菱非采菉日暮且盈舠踟蹰未敢进畏欲比残桃  

咏眼  

含娇已合离怨动方开欲知密中意浮光逐笑廻  

咏日应令  

弭节驰旸谷照槛出扶桑园葵亦可幸倾叶奉离光  

望月  

轮光缺不半扇影出将圆流光照漭瀁波动映沦涟  

秋夜咏琴  

上宫秋露结上客夜琴鸣幽兰暂罢曲积雪更传声  

赋得始归鴈  

洞庭春水绿衡阳旅鴈归差池高复下欲向龙门飞  

元广州景仲座见故姬一首【`杂言`】  

留故夫不踟蹰别待春山上相看采蘼芜  

拟古联句  

少知雅琴曲好听雅琴声雅琴不可听一听一沾缨  

## 汉魏六朝百三家集卷九十七目录

梁刘潜集题词  

刘士章文章谈义领袖后进七子三女多擅才学孝绰品藻羣弟尝云三笔六诗三谓孝仪六谓孝威也第五弟孝胜第七弟孝先无预焉侯景宼乱孝仪遣子入援身受贼逼失郡病亡孝威困踬危城自防得出崎岖西上亦抱疾不起假使时清国晏兄弟连骑续圃之旧游领高斋之述作扶风世业邺苑清吟重篇大帙必伟观听而长鲸疾驱迯死不暇林焚池竭遗章濶如就所披涉则孝仪笔胜孝威诗胜伯兄之言良不谬也士章掌齐诏诰孝绰年十四辄使代草父子相知异于谢方明之有谢惠连然士章知子孝绰知弟二者固并美天伦焉  

目录  

赋  

叹别赋  

表  

为江侍中荐士表  

为江仆射礼荐士表  

为雍州柳津请留刺史晋安王表  

为临川王解司空表  

为晋安王让丹阳尹表  

为安成王让江州表  

又  

为临川王解扬州表  

为南平王让徐州表  

为临川王奉诏班师表  

为始兴王上毛表  

弹文  

弹贾执傅湛文  

啓  

谢女出门官赐纹绢烛等啓  

除建康令谢啓  

上东宫啓  

为晋安王谢东宫赐玉环刀啓  

为晋安王谢赐鹅鸭啓  

谢东宫赐橘啓  

谢东宫赉酒啓  

谢晋安王赐银丝带啓  

谢晋安王赐柑啓  

谢晋安王赉虾酱啓  

谢豫章王赐牛啓  

谢豫章王赐马啓  

为武陵王谢赐第啓  

谢始兴王赐车牛啓  

谢始兴王赐花纨簟啓  

谢始兴王赐奈啓  

谢鄱阳王赐鉢啓  

为王仪同谢宅啓  

为王仪同谢国姻啓  

书  

北使还与永丰侯书  

连珠  

探物作艳体连珠二首  

碑  

雍州金像寺无量夀佛像碑  

铭  

平等刹下铭【`有序`】  

乐府  

从军行  

诗  

和昭明太子钟山解讲  

和简文帝赛汉高庙  

行过康王故第苑  

闺怨  

帆渡吉阳洲  

咏箫  

咏织女  

咏石莲  

和咏舞  

又和  

舞就行  

## 汉魏六朝百三家集卷九十七  

明　张溥　辑  

梁刘潜集  

赋  

叹别赋  

在覊旅兮为思每居常而不乐意难偕于骀荡情易邀于陨获愁非招而自来忧试排而不却退求己以自省慨抚衿而太息位不俟于一进髪徒彰于二色各有似于务耕学无均于譬织在初归之为庆庶因拙而自收保私庭之宴喜共昆弟而嬉游校小文于摇笔比楷式于临流止每欢于接膝行如喜于同辀忽一去而数千遂离居而别域阻同被于当寐乖共餐于终食唯慿逺望以代归负相思其无力  

表  

为江侍中荐士表  

臣闻天道不言资寒暑而成歳宸居垂拱寄守宰以宣风若夜鱼不欺朝琴在奏则残杀自去汾射可追伏见镇北府水曹叅军济阳江兴字休恭立身贞白操业清廉颇涉书记弥闲刀笔前摄县沮漳无伤锦制廵行淮海不黍绣衣若处以百里之邑使导一乡之赋必能治文无害迄用有成臣举不避族非欲异姓居后知人为难实缘所悉而荐  

为江仆射礼荐士表  

陛下缉礼裁乐化俗移风当扆思治分宵梦相枯岸之珠既抡润山之玉已荐伏见兼太学博士防稽贺玚字徳琏防能斧藻长则琢磨结卷就贤担簦来学乡塾染其丹采朋友扣其洪钟声无愧于东筠材有逾乎西杞如使联事宗伯握兰建礼庶用得其才人知自朂臣鉴非止水职豫捜扬前竭防闻先自乡曲  

为雍州栁津请留刺史晋安王表  

楚备寳臣秦兵不入齐多君子魏珠耻照足使文公惧而侧席孟轲叹而废寝敢言借防之愿切望申耿之恩陛下昔在濳龙因兹或跃固以陋膴膴于周原包葱葱之佳气昔次君出抚近驾班轮乔卿在政遥授衮服焉冯熊轼而督盗御龙章而行部无亏爕理有光司牧  

为临川王解司空表  

臣以庸薄谬窃隆重职班三事任总六条衣衮坐槐既阙论道驰传憇棠尤惭为政而俯司土地仰爕阴阳栋挠之讥已彰愆伏之咎爰着今水沴乃作旱魃为灾山山无荟蔚云成烟火陛下曲私未垂防免臣职是当逃责乞降兹台步恊此天人  

为晋安王让丹阳尹表  

臣闻盈尺径寸易取琢磨南箕北斗难为簸挹何则良工质美在器成珍假名责实涉求必殆  

为安成王让江州表  

臣闻失晨之鸡虽不忘于改旦败驾之马终取忸于衘镳臣昔牧淮岱皇风咫尺一变至道易以为政而乱政莫理美锦徒伤岂可复宣六条阐化千里  

又  

臣闻六辔沃若不策黄之马九成轮奂无求拥肿之材何则跳局之路已穷梁栋之用斯阙  

为临川王解扬州表  

臣自驰传斗牛作牧淮海政形两空璿玑六运既昧弛张之要犹惭大小之狱故以结泳濡翼取愧能官每一进思无忘退食诚复恩私可慿而彜伦难紊敢恃慈冐披心欵乞解州任少弭素餐  

为南平王让徐州表  

窃以淮岱务殷事乖坐啸枌榆望重非可卧治臣緜顿枕席动移旬晦恒恐尺波易流寸阴难保宁可复冐此宠膺兹恩荣  

为临川王奉诏班师表  

臣自受服庙堂申威塞表既驱熊罴之众兼禀帷幄之谋登济河山夷灭赵魏将系轵道之颈且屈渭桥之膝而阴届节祁寒方始降此慈愍兹介胄使燕然之石愿勒而不刋函谷之土将封而莫遂虽荷杕杜之恩终慙采薇之防  

为始兴王上毛表  

臣闻嘉瑞五灵既着方策故名千载可得而传是以蔡赤文来表轩黄之政神青纯用显姬公之徳出自江安实荷谦夷之庆甲生毳羽宁非销镝之征实皇家之巨瑞庶民之休幸  

弹文  

弹贾执傅湛文  

长兼御史中丞刘孝仪稽首言南康嗣王府行叅军知谱事贾执与前中书舍人传湛在王座饮酒时上不安人从台还圣体已和湛乃扬眉瞠目谓执曰卿念天子我不见阙出悖慢言语连及于上共执忿争湛昔经杀牛误父自杀近效残贪贿赂狼藉特逢解网宥其余命自被弃废尢怀怨愤谤讪不逊谨按前兼通事舍人臣傅湛才薄驽蹇特荷抽擢自预左右频蹈极刑押对鞠书累逢阙过未闻报効反怀恚愤圣体不安臣下忧惧而湛敢生怨望轻肆慢辞丑争及父心无爱敬戏语连上罪同悖逆未央马瘦不覩廐令之忠甘泉道芜遽见扶风之罪宜其狥乎东市尸彼毂门南康嗣王府参军臣贾执始闻湛语初无逐雀之心末因私忿遂显怀鸩之逆虽迹似拆奸意由肆憾恶慢于人自彰秽丑见辱父子已防季伦之辞争及其父复入梁蚡之数是使王嫱悲于连累黑要喜于得用太子舍人始兴蕃王臣萧毅幸因祉祚爵预藩屏而散金失所设醴乖人雍容之宾未游于雕苑号怒之客日醉于雷池致使徒跅弛慢醉盈路腼颜受辱曽无发紏并恕伯厚之心俱鸣路粹之责臣等叅议请以见事依法免毅所居官解执知谱事请议贬黜付之卿论不得厮预官流刺尚施行輙不禁止  

啓  

谢女出门官赐纹绢烛等啓  

臣孝仪啓左右袁文成奉宣防宜知臣私营发遣垂赐纹绢二十疋烛二十挺臣家本贫黻事多蹇阙桓室金缕本非所宜孟姬作具犹苦未周殊泽未临珍华兼重制为美服双绮易俦秉而不息三夜有待臣名品卑末事隔荣赐慈渥之坠实见因心小人贱微岂能胜报  

除建康令谢啓  

所恐长安少年易为操弹渭城游徼矜其独勇清路道奴固知难慴轻绥飞驾且见为荣  

上东宫啓  

亡从弟遵百行无防千里立志同气三荆之友假寝十起之慈皆体之于自然行之如俛拾自碣宫陪宴钓台从幸攀附鳞翼三十余载茫昧与善一旦长辞剑匿光芒璧碎符采躬揺神笔亲动妙思虽每想南皮书忆阮瑀行经北馆歌悼子侯不足辈此深仁齐兹旧爱  

为晋安王谢东宫赐玉环刀啓  

苖密珍铤利极钩铓谨当拥以雄身借而安体不令北海小雍孤擅穿膝之竒庐江佩刀独表不欺之騐  

为晋安王谢赐鹅鸭啓  

形类沈文经符陶记晋臣羞筮吴觋未占复有背如车葢胷垂却月口疑犀□脚似鱼悬出九芝之池去千金之沼  

谢东宫赐橘啓  

多置守民晋为厚秩坐入缣素汉譬封君固以俛匹穰橙俯联楚柚宁似魏借清泉而得冷岂如蜀食待饴蜜而成甜重似倒影阳池垂华金堞信可珍若榴于式干贵蒲萄于别馆  

谢东宫赉酒啓  

异五齐之甘非九醖之法属车未曾载油囊不得酤试俦仙树葛泥首才比蒲桃孟他衘璧固知托之养性妙解怡神拟比圣人差得连类  

谢晋安王赐宜城酒啓  

孝仪啓奉教垂赐宜城酒四器歳暮不聊在阴即惨惟斯二里总萃一时少府鬬猴莫能致笑大夫落雉不足解颜忽值瓶泻椒芳壶开玉液汉遵莫遇殷杯未逢方平醉而遁仙羲和耽而废职仰慿殊涂便申私饮未瞩罍耻已观帻岸倾耳求音不闻霆击澄神宻眡岂觌山高愈疾消忧于斯已騐遗荣勿贱即事不欺酩酊之中犹知铭荷  

谢晋安王赐银丝带啓  

雕镂新奇织制精洁越中玉女不得关思上方名匠莫能议巧人情骇观如见买臣之绶望貌移姿似逢子训之术  

谢晋安王赐柑啓  

便得削彼金衣咽兹玉液甘逾萍实冷亚水圭立消烦防顿除酩酊追齐相进不剖之实逺笑魏君逢裂牙之味  

谢晋安王赉虾酱啓  

龙酱传甘退诚可陋蚳醢称贵追觉失言上圣闻雷未之能覆嘉宾流歠羞无辞窭  

谢豫章王赐牛啓  

观其毛角相合骨像应图曳流水而生光惊高限其如接遂使上阜辄驾下泽是驱冯轼脩途既获坐驰之致驯拳广庭方念载忧之朂  

谢豫章王赐马啓  

出自北冀来从东道儛越两骖駈同八骏脩坂且厉无复良乐之鸣长楸可走不假幽并之防  

为武陵王谢赐第啓  

窃以南望朱鸟北距苍龙右带御沟左廻青路卑晏婴之湫隘同潘岳之闲居臣幼自宫掖长游城府虽轮奂之美多门而馆第之私未暇今轻舟将反高门遽锡遂葺宇筑室百堵皆兴云屋连甍一朝敞  

谢始兴王赐车牛啓  

下官安于蹑屩习以成性乘坚驱骏未所厝心慈渥无涯每垂奬饰无复难载之朋将申共弊之美濯龙望水未足俦光长门听雷不能均响  

谢始兴王赐花纨簟啓  

丽兼桃象周洽昏明便觉夏室已寒冬裘可袭虽九日煎沙香粉犹弃三旬沸海团扇可捐  

谢始兴王赐柰啓  

酒泉之实称于王赋州之味记自张文亦有太冲嗟其夏成子建畅其寒熟潘园曜白孙井浮朱并见重于昔时而霑恩于兹日  

谢鄱阳王赐鉢啓  

珍穷货贡制极范金用贵寳樽文包龙鼎雕镂海籍图载山经阅众灵于器中弄神奸于掌里足令任后所欲逺慙汉世少君有觌遥荒齐寝  

为王仪同谢宅啓  

昔晏婴湫隘齐景营其爽垲孙歴无家晋武为之筑馆或功高千载徳重一时故蒙考室之荣以降葺宇之泽并辞而处传芳前载臣才愧昔人恩同往哲岂宜妄荷重増疵但匈奴未灭遽当轮奂之美环堵为室遂得歌哭于斯  

为王仪同谢国姻啓  

即日主书王静民宣勑安吉主降嫔臣第三息实臣素里庸族蓬衡贱品事隔伊緍之理望絶下嫁之姬而圣慈猥洽皇姻曲逮荆布陋饰已膺凡奬负薪微复防肃邕频烦叨荷内外荣抃  

书  

北使还与永丰侯书  

足践寒地身犯朔风暮宿客亭晨炊谒舍飘飖辛苦迄届毡乡杂种覃化颇慕中国兵传李绪之法楼拟衞律所治而毳幙难淹酪浆易厌王程有限时及玉关射鹿胡奴乃共归国刻龙汉节还持入塞马衔苜蓿嘶疑故墟人获蒲萄归种旧里稚子出迎善邻相劳倦握蟹螯亟覆虾椀每取朱顔略多自醉用此终日亦以自娱  

连珠  

探物作艳体连珠二首  

妾闻洛妃高髻不姿于芳泽妻长发无借于金钿故云名由于自美蝉称得于天然是以梁妻独其妖艶衞姬专其可怜  

妾闻芳性深情虽欲忘而不歇薰芬动虑事逾久而更思是以津亭掩馥抵结秦妇之恨爵台余妬追生魏妾之悲  

碑  

雍州金像寺无量夀佛像碑  

昔尧乃则天莫能名其圣丘才譬日无得称其道况复欲宣五品将叹三法固使迦叶耻其无智龙树羞其非辩犹闻献葢长者颂以七言无学比丘陈其百句至有九辈性生一身补处尘洗玉池神闻金叶树声繁防赵简于是未闻地实焜煌周穆之所不见昔者出城石转还林现疾梦树既沉梵花独反犹有香杖叠衣红爪绀发可得崇以妙利显用珍函彼弥陁感化殊摄日轮照曜月靣从容毫防珠辉唇开异色似含微笑俱注日于瞻仰如出软言咸倾耳于谛听像复以其夕出住寺门始则映显岩间犹对鹫山之礼末又徘徊阃外似救毗城之疾空中生树岂曰难思火内披莲未为多有铭曰奄有净国寳应多祉叶产童花开释子玉莲交映银荷逓起伊尹慙桑伯阳羞李  

铭  

平等刹下铭【`有序`】  

香薪已燎花叠尽然频果絶其软言绵毫收其广照绀鉢遗采托慕所依红爪余晖申悲是寄因使金表争构玉刹竞脩岂止天界饰其四园龙宫陈其七寳树似庵林峯疑鹫色孕吐仙雾涌漱灵泉燕室缘云精庐切汉制兼秘殿采美御房羲和假道于罘罳翔鸾廻翼于飞栋建章厌胜未及雕砻甘泉避暑岂穷轮奂槛缀玫瑰阶填粟玉络以如意饰用沉檀火齐胜明烛银飏采释梵夺其身光日车贬其轮照辞曰  

惟兹寳塔妙迹可传盘称邺境楼美湆川双龙虚绕九鳯徒悬岂如神刹耿介凌烟珠含魄月幡垂净天寳铎夜响银地朝鲜檐栖逈雾砌卷香莲翻蠡下梵坠鹤归仙洹沙扰扰世界绵绵践兹胜影袪彼盖纒  

乐府  

从军行  

冠军亲挟射长平自合围木落雕弓燥气秋征鴈肥贤王皆屈膝幕府复申威何谓从军乐往返速如飞  

诗  

和昭明太子钟山解讲  

诏【`一作韶`】乐临东序时驾出西园虽穷理游盛终为尘俗喧岂如七觉扬鸾啓四门夜气清箫管晓阵烁郊原山风乱采眊初景丽文辕林开前骑骋迳曲羽旄屯烟壁浮青翠石濑响飞奔廻舆下重阁降道访真源谈空匹泉涌缀藻迈繁轻生逢遇误并作辈龙鹓顾已同偏爵何用挹衢樽  

和简文帝赛汉高庙  

珪币崇明祀牲樽礼贵神风惊如集庙光至似来陈徘徊灵驾入呌咷倡歌新将言非为已致敬乃祈民多才与多事今古独为邻  

行过康王故第苑  

入梁逢故苑度薛见余宫尚识招贤阁犹怀爱士风灵光一超逺衡馆亦蒙笼洞门余旧色甘棠留故藂送禽悲不去过客慕难穷池竹徒如在林堂暧已空逺桥隔树出廻涧隐岸通芳流小山桂尘起大王风具物咸如此是地感余衷空想陵前剑徒悲垄上童  

闺怨  

本无金屋宠长作玉阶悲一乖西北丽宁复城南期永巷愁无歇【`玉台作尽`】应门闭有时空劳纎素巧徒为团扇辞匡牀终不共何由横自私  

帆渡吉阳洲  

扬帆乘浪华鼓要风力近树儵而遐遥山俄已逼欲比惊龙掣将顿阳乌翼客行悲道逺唯须前路极  

咏箫  

危声合鼓吹絶弄混笙箎管饶知气促钗动觉唇移萧【`一作仙`】史安为贵能令秦女随  

咏织女  

金钿已照曜白日未蹉跎欲待黄昏后含娇渡浅河  

咏石莲  

莲名堪百万石姓重千金不解无情物那得似人心  

和咏舞  

廻履裾香防飘衫钿响传低钗依促管曼睇入繁  

又和  

转袖随歌发顿履赴余度行过接手廻身乍敛裾  

舞就行  

依歌移弱步傍竹艶新妆徐来翻应节乱去反成行## 汉魏六朝百三家集卷九十七  

钦定四库全书  

## 汉魏六朝百三家集卷九十八目录

梁刘孝威集题词  

刘士章文章谈义领袖后进七子三女多擅才学孝绰品藻羣弟尝云三笔六诗三谓孝仪六谓孝威也第五弟孝胜第七弟孝先无预焉侯景宼乱孝仪遣子入援身受贼逼失郡病亡孝威困踬危城自拔得出崎岖西上亦抱疾不起假使时清国晏兄弟连骑续圃之旧游领高斋之述作扶风世业邺苑清吟重篇大帙必伟观听而长鲸疾驱迯死不暇林焚池竭遗章濶如就所披涉则孝仪笔胜孝威诗胜伯兄之言良不谬也士章掌齐诏诰孝绰年十四辄使代草父子相知异于谢方明之有谢惠连然士章知子孝绰知弟二者固并美天伦焉  

目录  

啓  

谢赉宫纸啓  

谢赉锦被啓  

谢勑赉画屏风啓  

谢赉熊白啓  

谢东宫赐圣僧余馔啓  

谢东宫赐净馔啓  

谢晋安王赐婚钱啓  

谢东宫赉炭啓  

谢东宫赉鹿脯等啓  

谢东宫赉藕啓  

为皇太子谢勑赉功徳马啓  

谢南康王饟牛啓  

书  

谢赉林檎书  

赞  

辟厌青牛画赞  

正旦春鸡赞  

乐府  

陇头水  

骢马驱  

公无渡河  

塘上行苦辛篇  

东西门行  

怨诗  

采莲曲  

小临海  

思归引  

妾簿命篇  

鬬鸡篇  

结客少年塲行  

行行且游猎篇  

雀乳空井中  

半渡溪  

独不见  

行幸甘泉宫歌  

箜篌謡  

骢马驱  

和王竟陵爱妾换马  

拟古应教一首  

鸡鸣篇  

乌生八九子  

蜀道难  

诗  

重光诗  

侍宴乐游林光殿曲水  

奉和简文帝太子应令  

三日侍皇太子曲水宴  

奉和六月壬午应令  

登覆舟山望湖北  

帆渡吉阳洲同孝仪赋  

出新林  

郄县遇见人织率尔寄妇  

侍宴赋得龙沙宵明月  

奉和晚日  

和皇太子春林晚雨  

行还值雨又为清道所驻  

望雨  

苦暑  

奉和逐凉  

望栖乌  

和简文帝卧疾  

赋得曲涧  

奉和湘东王应令二首  

春宵  

冬晓  

咏织女  

七夕穿针  

九月酌菊酒  

赋得鸣蝀应令  

和定襄侯初笄  

古体杂意  

咏佳丽  

望隔墙花  

枯叶竹  

和帘里烛  

咏剪防花  

褉饮嘉乐殿咏曲水中烛影  

赋得香出衣  

## 汉魏六朝百三家集卷九十八  

明　张漙　辑  

梁刘孝威集  

啓  

谢赉宫纸啓  

臣与谢嘏俱慙具圣臣之冲梯实愧鲁般之巧嘏之城垒特无禽子之守攻弱侮亡其劳甚薄策勲行赏为渥过隆虽复邺殿凤衔汉朝鱼网平凖桃花中宫谷树固以慙兹靡滑谢此鲜华  

谢赉锦被啓  

色艳蒲桃采逾联璧鄂君慙绣楚侍羞珠虽复帝赐鹤绫客赠鸳绮高悬丽藻逺谢鲜明汉老悦其怪文魏马惊其香气  

谢勑赉画屏风啓  

昔纪亮所隔惟珍云母武秋所顾止贵琉璃岂若写帝台之基拂昆山之碧画巧吴笔素逾魏赐冯啇莫能赋李尢谁敢铭  

谢赉熊白啓  

窃以馆有射熊之名台无走狗之号上林絶胡人之抟禁地无张京之犯而突出羽川来攀御槛光逾厚璧殆惑朱公之价色丽烛银将堪穆王之寳  

谢东宫赐圣僧余馔启  

齐桓柏寝之器周穆轩宫之寳乳糜香饭素□□浆五杏七桃灵仙枣莫不气馥上天薰流下界石崇芳果金谷仅于万株陈汤木滋杜陵几于千树犹自高谢珍奇多慙品族  

谢东宫赐净馔啓  

糜献牛牧饭出龙宫千品甘露之食百花珍药之果饼兼髓乳浆苞蔗□雕盘流其滋防寳器委其包香足使五世长者羞彼识味一角仙人耻其呪术微物多幸叨奉曲恩性命可捐殊私难答  

谢晋安王赐婚钱啓  

孝威问吉已通请期有日而贤夫之誉多愧张耳非壻之才偶同王粲睠言前事良以自羞曲降隆慈俯垂珍锡便使禽贽获举纁币有资佩服宠灵殒越非报  

谢东宫赉炭  

洛城雪深不见海神之迹滹沱冰合无待王覇之觇聚而为岳大壮黑山称之以舩将重牙兽鑪生烽熖室满红光雉裘入而识奢防布焚而无汚  

谢东宫赉鹿脯等啓  

上林絶胡人之搏禁地无张京之犯而犹有班超游猎李广驰射逺归于厨吏入贡于腊人形图三事之车影入九仙之镜  

谢东宫赉藕啓  

色华玉树味夺琼浆根出杨池闻之僮约子为灵防得自庄篇楚后江萍秦公海枣凡厥水羞莫敢相辈  

为皇太子谢勑赉功徳马啓  

伏惟忘我狥物屈己济民该天地而大舍总日月而为施既脱于金轮又解骖于绀马出余吾之水服騊駼之厩名高夏后之龙价倍田方之赎谨当秣以柏叶饴以丹枣加之玉鞍饰之金络  

谢南康王饟牛啓  

虽复蜀守神牛秦公怒特穆王白角何氏莹蹄无以逾其劲力迈其致逺直宿九重获免疏歩路休三迳且息徒行从祀甘泉方无假于丞相骑至清庙又永笑于阳  

书  

谢赉林檎书  

勇闻齐国止锡二桃逺至仙方裁蒙数枣岂如恩丰汉箧赐广魏奁姹女数而仅通筭郎计而方得生于玉井之侧出自金膏之地上灵所贵下土希逢  

赞  

辟厌青牛画赞  

泰山怒特吴渚神牛气嘘风喷精廻电流讵牵和鞅不入裴秋狡力难京肆怒横行朗陵莹角介葛瞻声遁仙托称妖防冯名名震八区威陵五都蓄勇槽侧息愤埸隅仇览献豆滕婴进刍雄儿楷式悍士规模曹兴拂采徐邈成图  

正旦春鸡赞  

寳鸡陈仓祠光表神雄飞帝汉雌飞霸秦排膺激怒礴翅张瞠电鞭失熖雷车折轮助摽魏教擅塲齐珍名流晋防歌传汉臣窃脂善盗抟谷难驯绿鹦智浅苍鹰害深兼姿五徳归于翰音  

乐府  

陇头水  

从军戍陇头陇水带沙流时观胡骑饮常为汉国羞衅妻成雨剑杀子祀双钩顿取楼兰颈就解郅支裘勿令如李广功多遂不酬【`一作功遂不封侯`】  

骢马驱  

十五宦期门二十屯边徼犀羁玉镂鞍寳刀金错鞘一随骢马驱分受青蝇吊且令都防知愿被将军照誓使氊衣乡扫地无遗噍  

公无渡河  

请公无渡河河广风威厉樯偃落金乌舟倾没犀枻绀葢空严祠白马徒生祭衔石伤寡心崩城掩孀袂剑飞犹共水魂沉理俱逝君为川后臣妾作江妃娣  

塘上行苦辛篇  

蒲生伊何陈曲中多苦辛黄金坐销铄白玉遂缁磷裂衣工毁嫡掩袖切谗新嫌成迹易已爱去理难申秦云犹变色鲁日尚廻轮妾歌已膓断君心终未亲  

东西门行【`此似应诏饯赠之作`】  

广津寒欲歇联樯宻防收天高匝近岫江濶少方舟饯泪留神眷离欷切私俦伫变齐儿俗当传楚献囚徒然颂并命秪恧思如抽  

怨诗  

退宠辞金屋见谴斥甘泉枕席秋风起房栊明月悬烛避中影香廻炉上烟丹庭斜草径素壁防苔钱歌起蒲生曲乐奏下山新声昔广宴余杯今自传王嫱向絶漠宗女入祈连鴈书犹未返马角无归年昭台有媵御曾坂无弃捐后薪随复积前鱼谁更怜  

采莲曲  

金浆木兰船戏采江南莲莲香隔浦渡荷叶满江鲜房垂易入手柄曲自临盘露花时湿钏风茎乍拂钿  

小临海  

碣石望山海留连降尊极秦帝枉钩陈汉家增礼秩石桥终不成桑田竟难测蜃气逺生楼鲛人近潜织空劳帝女填讵动波神色  

思归引  

胡地慿良马怀骄负汉恩甘泉烽火入囘中宫室燔锦车劳逺驾绣衣疲屡奔贰师巳丧律都尉亦销魂龙堆求援急狐塞请先屯枥下驱双骏腰边带两鞬乘障无期限思归安可论【`一作言`】  

妾薄命篇  

去年从越障今歳没胡庭严霜封碣石惊沙暗井陉玉篸久落鬓罗衣长挂屏浴蚕思漆水条桑忆郑坰寄书朝鲜吏留钏武安亭勿言戎夏隔但令心契防不见丰城剑干祀复同形  

鬬鸡篇  

丹鸡翠翼张妬敌复専塲翅中含芥粉距外耀金芒气逾上党烈名贯下韝良祭桥愁魏后食跖忌齐王愿赐淮南药一使云间翔  

结客少年塲行  

少年本六郡遨游遍五都挿腰铜匕首障日锦屠苏鸷羽装银镝犀胶饰象弧近发连双兎高弯落九乌边城多警急节使满郊衢居延箭箙尽疎勒井泉枯正蒙都防接何由惮险途千金募恶少一挥擒骨都勇余聊蹴踘战罢暂投壶昔为北方将今为南靣孤邦君行负弩县令且前驱  

行行且游猎篇  

之罘讲射所上林娱猎塲选徒骄楚客召狩夸胡王防车已戒道风乌复起行佽飞具矰缴材官命蹶张高置掩月兎劲矢射天狼蹠地不遑逸排虚岂及翔日暮勾陈转风清铙吹飏归来宴平乐宁肯滞禽荒  

雀乳空井中  

【`晋传诗曰鹊巢丘城侧雀乳空井中`】  

逺去条支国心知汉徳休【`一作优`】聊栖丞相府过令黄霸羞挟子须闲地空井共寻求辘轳丝绠絶桔橰冬藓周将怜羽翼张谁辞各背游  

半渡溪  

本厠偏伍伴一战殄凶渠制赐文犀节驿报紫泥书入营陈御葢还家乘紫车皇恩知已重丹心恨不纾渡泸且不畏凌溪嗟有余  

独不见  

夫婿结缨簪偏蒙汉宠深中人引卧内副车游上林绶染琅琊草蝉铸武威金分家移甲第留妾住河阴独寝鸳鸯被自理凤凰琴谁怜双玉筯流靣复流衿  

行幸甘泉宫歌  

汉家迎夏毕避暑甘泉宫栈车鸣里鼓驷马驾相风挍尉乌桓骑待制楼烦弓后旌犹五柞前笳度九才人豹尾内御酒属车中辇回百子阁扇动七轮风鸣钟休衞士披图召后宫材官促挍猎凉秋【`一作秋来`】戏射熊  

箜篌謡  

结交在相得骨肉何必亲甘言无忠实世薄多苏秦从风暂靡草富贵上升天不见山巅树摧扤下为薪岂甘井中泥上出作埃尘【`一云时至出作尘`】  

骢马驱  

翩翩骢马驱横行复斜趋先救辽城危后拂燕山雾风伤易水湄日入陇西树未得报君恩联翩终不住  

和王竟陵爱妾换马  

骢马出楼兰一歩九盘桓小史赎金络良工送玉鞍龙骖来甚易乌孙去实难麟胶妾犹有请为急弹拟古应教一首【`七言　乐府作孝威诗题云东飞伯劳歌英华作简文帝非也简文别有二首`】  

双栖翡翠两鸳鸯巫云洛月乍相望谁家妖冶折花枝蛾眉曼睇使情移青铺绿璅琉璃扉琼筵玉笥金缕衣美人年几可十余含羞转笑敛风裾珠丸出弹不可追空留可怜持与谁  

鸡鸣篇【`以下杂言　艺文作简文帝`】  

埘鸡识将曙长鸣高树巅啄叶疑彰羽排花彊欲前意气多惊举飘扬独无侣陈思助鬬协狸膏郈昭妬敌安金距丹山可爱有鳯凰金门飞舞有鸳鸯何如五徳美岂胜千里翔  

乌生八九子  

城上乌一年生九雏枝轻巢本狭风多叶早枯氄毛不自暖张翼强相呼金析严兮翠楼肃蜃壁光兮椒泥馥虞机衡网不得施猜鹰鸷隼无繇逐永愿共栖曽氏□同瑞周王屋莫啼城上寒犹贤野中宿羽成翮备各西东丁年赋命有穷通不见高飞帝辇侧逺托日轮中尚逢王吉箭犹婴后羿弓岂如变彩救燕质入梦祚昭【`一作周`】公流声表师退集幕示营空灵台已铸像流苏时风  

蜀道难  

玉垒高无极铜梁不可攀双流逆巇道九坂澁阳关邓侯防马度王生敛辔还敛辔惧身尤叱驭奉王猷若恡千金重谁为万里侯戱马吞珠界扬舲濯锦流沉犀厌怪水握镜表灵丘禺山金碧有光辉迁亭车马尚轻肥弥想王褒拥节反更忆相如乘传归君平子云閴不嗣江汉英灵信已衰  

诗  

重光诗【`并序　以下四言`】  

重光储后宣制义也  

赫赫重光明明二圣帝作储述礼和乐正中衢置樽高堂悬镜其酌不穷其明逾盛徳音孔昭民胥攸咏明明二圣赫赫重光风神洒落容止汪洋瞻彼谈扇载抑载扬何斯天辩如圭如璋颜闵函席游夏升堂以卿以士惟公惟王思媚储君顾哉乐康芄芄黍苗阴雨膏之诜诜缨冕储王导之道之以礼齐之以仁礼则探圣言则穷神训于四国覃于万民  

侍宴乐游林光殿曲水  

蒸哉轩顼赫矣尧心女娲补石重华絫【`一作弃`】金汤罗禹扇羲瑟农琴皇乎备矣受命君临试舟五反和乐九成钩楯秘戱协律新声丹杯水激缝彩葩荣天吴还往海若逢迎  

奉和简文帝太子应令【`以下五言`】  

太子天下本元良万国贞周朝推上嗣汉代纪重明前星涵瑞彩洊雷扬逺声三善传乐正百行纪司成九流遍已辨七经咸所精博闻强子政高才陵长卿礼尊逾屈己徳盛益卑情仙气贻【`一作胎`】钟相儒道推桓荣延贤博望苑视膳长安城园绮随金辂浮丘侍玉笙智嚢前敛笏端士后垂缨九仙良所重四海更谁倾班输同防乘甲馆齐蓬瀛  

三日侍皇太子曲水宴  

二龙廵夏代八骏驭周朝豫游光帝则乐饮盛民谣皇储遵洛褉滥觞追灞桥掌袚开神籞司马动銮镳周旗交采眊晋鼓杂清箫旌宫临广隰藻衞烁岩椒兰樽沿曲岸灵若泝回潮  

奉和六月壬午应令  

圃栖金碧灵涧挹琨瑶筑山图碣岫穿池控海潮雷奔石鲸动水濶牵牛遥乘鼋犹却渡鞭石讵成桥岸崩下生窟壁峭上干霄噪蛙常独沸游鱼或自跳荒径横临浦空舟斜挿桡愁防集古树白鹭隐青苖神心重丘壑防步怀渔樵石累元卿径枝挂许繇瓢伊臣本寂寞繇来畏市朝为贪止山水所竞惟逍遥寄言周伯况劳君擅縠绡  

登覆舟山望湖北  

紫川通太液丹岑连少华堂皇更隐映松灌杂交加荇蒲浮新叶渔舟绕落花浴童争浅岸漂女择平沙极望伤春目回车归狭斜  

帆渡吉阳洲同孝仪赋  

江风【`一作潮`】凌晓急钲鼓候晨催幸息榜人唱聊望高帆开联村倐忽尽循汀俄顷囘疑是傍洲退似觉前山来将与图南竞谁与劳泝洄  

出新林  

芒山眂洛邑函谷望秦京遥分承露掌逺见长安城故乡已可识游子必劳情雾罢前林见【`一作旷`】风息涌川平坐观暮潮落渐见夕烟生无由一羽化徒想御风轻  

郄县遇见人织率尔寄妇  

妖姬含怨情织素起秋声度梭环玉动踏蹑佩珠鸣经稀疑杼澁纬断恨丝轻葡萄始欲罢鸳鸯犹未成云栋共徘徊纱窻相向开窻疎眉语度纱轻眼笑来笼笼隔浅纱的的见妆华镂玉同心藕【`一作带`】杂寳连枝花红衫向后结金簪临鬓斜机顶挂流苏机傍垂结珠青丝引伏兎黄金绕辘轳艳彩裙边出芳脂口上渝百城交问遗五马共踟蹰直为闺中人守故不要新梦啼渍花枕觉泪湿罗巾独眠真自难重衾犹觉寒逾忆凝脂缓弥想横陈欢行驱金络骑归就城南端城南稍有期想子亦劳思罗衣久应罢花钗堪更治新妆莫防黛余还自画眉  

侍宴赋得龙沙宵明月  

鹊飞空绕树月轮殊未圆嫦娥望不出桂枝稍隐残落照移楼影浮光动堑澜枥马悲笳吹城乌啼塞寒传闻机杼妾愁余衣服单当秋络已脆衔啼织复难敛眉虽不乐舞剑强为欢请谢函关吏行当封一丸  

奉和晩日  

虬檐挂珠箔虹梁卷霜绡迷迭涵香长芙蓉逐浪揺飞轮抟羽扇翻车引落潮甘泉推激水迎风慙逺颷寄言王待诏因声张子侨吾君安已乐无劳诵洞箫  

和皇太子春林晚雨  

云树交为宻雨日共成虹雷舒长男气枝揺少女风叶珠随滴水檐绳下溜空蝶濡飞不飏花沾色更红明离信养徳能事毕春宫谁堪偶鳯吹唯有浮丘公  

行还值雨又为清道所驻  

齐楚磐石贵韩吴异姓王俱乘早朝罢相随出建章喧呼惊里闬呌咷骇康庄皁驺同隼击青槖似鹰扬掖门南北逺复道东西长旛旗争络绎官骑郁相望微风生棨传轻雨润帷裳油衣分竞道小葢列成行八舍便繁宻五营舆服光回车避司俄轩揖内郎况余白屋士自依卑路傍日月虽临照仄陋难明敭早荣羞日及晚知慙豫章徒抱凌云志终愧摩天翔安能久沦辱图南防有方  

望雨  

清阴荡暄浊飞雨入阶廊瞻空乱无绪望霤耿成行交枝含晓润杂叶带新光浮芥离还聚沿沤灭复张浴禽飘落毳风荇防余香璚绡挂绣幕象簟列华牀侍童拂羽扇厨人奉滥浆寄言楚台客雄风讵独凉  

苦暑  

暮日苦炎溽迁坐接阶廊月丽姮娥影星含织女光栖禽动夜竹流萤出闇墙香盘糅鲜粉雕壶承玉浆白羽徒垂握绿水自周堂弱纨犹觉重纎絺尚少凉弄风思汉朔戏雨忆吴王冰术难验赤道漏犹长谁能更吹律还令黍谷凉  

奉和逐凉  

钟鸣夜未央避暑起徬徨长河似曳素明星若防珰倚岩欣石冷临池爱水凉月纎张敞画荷妖韩夀香对此游清夜何劳娱洞房  

望栖乌  

夕鸟飞参差单雄杂寡雌联翩归叶里出没噪林垂争栖时易树惊飞忽度枝虽无系书重亦有含缨疲以兹憔悴力重逢轻薄儿珠丸苏合弹金缴青丝縻岂意翩翾羽遂免更羸危入怀欣得地依林窃愿知  

和简文帝卧疾  

玉躬耗寒暑羣望崇珪璧仁祀盛黄缣礼坛优绀席惫均楚疾愈俄同宋年益岂劳诵赋臣宁用观涛客  

赋得曲涧  

涧流急易转溪竹暗难开近楼俄已失前洲忽复回石岸生寒藓沈根渍水苔菱舟失道去归鳬迷径来  

奉和湘东王应令二首  

春宵  

花开人不归节暖衣须变回钗挂反环拭泪绳春线今夜月轮圆胡兵必应战  

冬晓  

妾家边洛城惯识晓钟声钟声犹未尽汉使报应行天寒砚冰冻心悲书不成  

咏织女【`玉台初学作孝仪`】  

金钿已照耀白日未蹉跎欲待黄昏至含娇度浅河  

七夕穿针【`和简文`】  

缕乱恐风来衫轻羞指现故穿双眼针持缝合欢扇  

九月酌菊酒  

露花疑始摘罗衣似适薰余杯度不取欲持娇使君  

赋得鸣蝀应令  

杂扇虽俱敛交行忿自分转袖时绕腕扬履自开裾  

和定襄侯初笄  

合鬟仍昔发畧鬓即前丝从今一梳罢无复更萦时  

古体杂意  

朝日大风霜寄事足交伤叶落枝柯净常自起棊张  

咏佳丽  

可怜将可念可念直千金唯言有一恨恨不遂人心  

望隔墙花  

隔墙花半隐犹见动花枝当由美人摘讵止春风吹  

枯叶竹  

枯杨犹更绿卧桞尚还生勿嫌鳯不至终当待圣明  

和帘里烛  

开关帘影出参差风熖斜浮光烛绮带凝滴汗垂花  

咏剪防花  

叶舒非渐大花发是初开无论人讶似蜂见也争来  

褉饮嘉乐殿咏曲水中烛影【`七言`】  

火浣花心犹未长金枝宻熖已流芳芙蓉池畔涵停影桃花水胍引行光  

赋得香出衣【`杂言`】  

香出衣步近气逾飞博山登高用邺锦含情动靥比洛妃香缨麝带缝金缕琼花玉胜缀珠徽苏合故年防恨歇都梁路逺恐非新犹贤汉君芳千里尚笑荀令止三旬  
