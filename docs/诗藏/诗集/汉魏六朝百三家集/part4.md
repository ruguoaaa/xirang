---
title: 第4部分
index: true
icon: editor
order: 4
category:
  - 诗藏
  - 诗集
  - 汉魏六朝百三家集
tag:
  - 钦定四库全书
  - 集部八
  - 总集类
  - 张溥
  - 明
---

## 汉魏六朝百三家集卷十八目录

汉蔡邕集题词  

董卓狼戾贼臣折节名士陈留蔡中郎时已六十许人令称疾坚卧偃蹇遇害不犹愈昔日死洛阳狱乎勉强受官侍中封侯噫叹之下身名并陨虽王司徒轻戮善人识者知其不长然周厯三台鼓琴賛事杜钦谷永之诮终不能为中郎解也余揣其徙朔方遯江海囚形毁貌不覩天日几十五年骤登大官隆遇殆非不欲奋其拳拳之忠补益国家当日公卿满朝栖迟危乱金章赤芾岂独中郎但识不鉴于比匪谋不出于讨贼噤口牢狱爱莫能助伯喈旷世逸才余独伤其读春秋未尽善耳汉史未成愿就黥刖子长岂出孟坚下哉若家门清白三世同居却五侯之招陈六事之本忧心虹蜺抵触禁近抱子政之悃愊蹈京房之祸患又班生所望景先逝矣  

目録  

赋  

述行赋【`有序`】  

汉津赋  

协和婚赋  

捡逸赋  

协初赋  

青衣赋  

短人赋【`有序`】  

瞽师赋  

又  

笔赋  

琴赋  

又  

又  

弹棊赋  

又  

团扇赋  

胡栗赋  

蝉赋  

疏  

陈政要七事疏  

幽冀刺史久阙疏  

上汉书十志疏  

为陈畱县上孝子状  

表  

上始加元服与羣臣上寿表  

荐皇甫规表  

荐太尉董卓表  

让髙阳侯印绶符防表  

再让髙阳侯印绶符防表  

让尚书乞在闲冗表  

巴郡太守谢表  

尚书诘状自陈表  

表贺录换误上章谢罪  

辞金龟紫绂表【`阙`】  

书  

与何进荐边让书  

徙翔方报杨复书  

徙朔方报羊月书  

辞郡辟让申屠蟠书  

与袁公书  

又与人书  

又与人书  

论  

明堂月令论  

正交论  

铭论  

桓彬论  

议  

谏伐鲜卑议  

厯数议  

宗庙迭毁议  

答斋议  

和熹邓后谥议  

朱公叔谥议  

对问  

答诏问灾异八事  

封事  

设论  

释诲  

月令问答  

连珠  

广连珠  

颂  

东巡颂【`有序`】  

南巡颂  

胡广黄琼颂  

京兆樊恵渠颂  

陈畱太守行小黄县颂  

考城县颂  

祖徳颂【`有序`】  

麟颂  

五灵颂  

賛  

太尉陈公賛  

焦君賛  

琴賛  

## 汉魏六朝百三家集卷十八  

明　张溥　辑  

汉蔡邕集  

赋  

述行赋【`冇序`】  

延熹二年秋霖雨逾月是时梁冀新诛而徐璜左悺五侯擅贵于其处又起显明苑于城西人徒冻饿不得其命者甚众白马令李云以直言死鸿胪陈君以救云抵罪璜以余能鼓琴自朝廷敕陈畱郡守遣余到偃师病不前得归心愤此事遂托所过述而成赋  

余有行于京洛兮遘淫雨之经时涂迍邅其蹇连兮潦污滞而为灾马桀蹈而不进兮心郁悒而愤思聊虑以存古兮宣幽情而属词久余宿于大梁兮诮无忌之称神哀晋鄙之无辜兮忿朱亥之簒军歴中牟之旧城兮憎佛肹之不臣问寗越之裔胄兮藐髣髴而无闻经圃田而瞰北境兮晤衞康之封疆迄管邑而増感叹兮愠叔氏之啓商过汉祖之所隘兮吊纪信于荥阳降虎牢之曲隂兮路丘墟以盘萦勤诸侯之逺戍兮侈申子之美城稔涛涂之复恶兮防夫人以大名登长坂以凌髙兮陟葱山之嶤崤建抚体而立洪髙兮经万世而不倾廻峭峻以降阻兮小阜寥其异形冈岑纡以连属兮谿谷夐其杳防迫嵯峨以乖邪兮廓岩壑以峥嵘攒棫朴而杂榛楛兮被浣濯而罗布菼薁与台莔兮縁层崖而结茎行游目以南望兮览太室之威灵顾大河于北垠兮瞰洛汭之始并追刘定之攸仪兮羙伯禹之所营悼太康之失位兮愍五子之歌声寻修轨以増举兮邈悠悠之末央山风泊以飚涌兮气懆懆而厉凉云郁术而四塞兮雨蒙蒙而渐唐仆夫疲而劬瘁兮我马虺頽以黄格莽丘而税驾兮隂曀曀而不阳哀衰周之多故兮眺濒隈而増感忿子带之淫逆兮唁襄王于坛坎悲宠嬖之为梗兮心恻怆而懐懆乘舫舟而泝湍流兮浮清波以横厉想宓妃之灵光兮神幽隐以濳翳实熊耳之泉液兮总伊瀍与涧瀬通渠源于京城兮引职贡乎荒裔操吴榜其万艘兮充王府而纳最济西溪而容与兮息巩都而后逝愍简公之失师兮疾子朝之为害云黯以凝结兮集零雨之溱溱路阻败而无轨兮涂泞溺而难遵率陵阿以登降兮赴偃师而释勤壮田横之奉首兮义二士之夹坟伫淹畱以候霁兮感忧心之殷殷并日夜而遥思兮宵不寐以极晨风云之体势兮天牢湍而无文弥信宿而后阕兮思逶迤以东运见阳光之颢颢兮懐少弭而有欣命仆夫其就驾兮吾将徃乎京邑皇家赫而天居兮万方徂而并集贵宠扇以弥炽兮佥守利而不戢前车覆而未逺兮后乘驱而竞入穷变巧于台榭兮民露处而寝湿清嘉谷于禽兽兮下糠粃而无粒寛裕于便辟兮紏忠谏其骎急懐伊吕而黜逐兮道无因而获入唐虞眇其旣逺兮常俗生于积习周道鞠为茂草兮哀正路之日淴观风化之得失兮犹纷挐其多违无亮采以匡世兮亦何为乎此畿甘衡门以宁神兮咏都人而思归爰结踪而廻轨兮复邦族以自绥乱曰防渉遐路艰以阻兮终其永懐窘隂雨兮歴观羣都寻前绪兮考之旧闻厥事举兮登髙斯赋义有取兮则善戒恶岂云茍兮翩翩独征无俦与兮言旋言复我心胥兮  

汉津赋  

夫何大川之浩浩兮洪流淼以清配名位乎天汉披厚土而载形登源自乎嶓冢引漾澧而东征纳阳谷之所吐兮兼汉沔之殊名总畎浍之羣液兮演西土之隂精过曼山以左廻兮旋襄阳而南萦切大别之东山兮与江湘乎通灵嘉清源之体势兮澹澶湲以安流鳞甲育其万类兮蛟龙集以嬉游明珠胎于灵蚌兮夜光濳乎洲杂神寳其充盈兮岂鱼之足收于是游目骋观南援三州北集京都上控陇坻下接江湖导财运货懋迁有无旣乃风飚萧瑟勃焉并兴阳侯沛以犇骛洪涛涌而沸腾愿乘流以上下穷沧浪乎三澨观朝宗之形兆瞰洞庭之交防  

协和婚赋  

惟情性之至好欢莫伟乎夫妇受精灵之造化固神明之所使事深微以妙实人伦之肇始考邃初之原本览隂阳之纲纪乾坤和其刚柔艮兊感其脢腓葛覃恐其失时摽梅求其庶士唯休和之盛代男女得乎年齿婚姻协而莫违播欣欣之繁祉良辰旣至婚礼已举二族崇饰威仪有序嘉宾僚党祁祁云聚车服照路骖騑如舞旣臻门屏结轨下车阿傅御竪鴈行蹉跎丽女盛饰晔如春蕐  

检逸赋  

夫何姝妖之媛女顔炜而含荣普天壤其无俪旷千载而特生余心恱于淑丽爱独结而未并情防冩而无主意徙倚而左倾昼骋情以舒爱夜托梦以交灵  

协初赋  

其在近也若神龙采鳞翼将举其旣逺也若披云縁汉见织女立若碧山亭亭竪动若翡翠奋其羽众色燎照眎之无主面若明月辉似朝日色若莲葩肌如凝蜜  

青衣赋  

金生砂砾珠出蚌泥叹兹窈窕产于卑微盼倩淑丽皓齿蛾眉髪光润领如螬蛴纵横接发叶如低葵修长冉冉硕人其颀绮防丹裳蹑蹈丝扉盘跚蹀坐起低昻和畅善笑动扬朱唇都冶娬媚卓跞多姿精慧小心趋事如飞中馈裁割莫能双追关雎之洁不蹈邪非察其所履世之鲜希宜作夫人为众女师伊何尔命在此贱防代无樊姬楚荘晋妃感昔郑季平阳是私故因锡国歴尔邦畿虽得嬿娩舒写情懐寒雪缤纷充庭盈阶兼裳累鎭展转倒頽昒昕将曙鸡鸣相催饬驾趣严将舍尔乖蒙冒蒙冒思不可排停停沟侧噭噭青衣我思逺逝尔思来追明月昭昭当我户扉条风狎猎吹予牀帷河上逍遥徙倚庭阶南瞻井柳仰察斗机非彼牛女隔于河维思尔念尔惄焉且饥  

短人赋【`有序`】  

侏儒短人僬侥之后出自外域戎狄别种去俗归义慕化企踵遂在中国形貌有部名之侏儒生则象父唯有晏子在齐辨勇匡景拒崔加刄不恐其余尫么劣厥偻窭防啧怒语与人相拒蒙昧嗜酒喜索罚举醉则扬声骂詈恣口众人患忌难与并侣是以陈赋引譬比偶皆得形象诚如所语其词曰  

雄荆鸡兮鹜防鹈鹘鸠鶵分鹑鷃雌冠戴胜兮啄木儿观短人兮形若斯热地蝗兮芦蝍且蠒中蛹兮蚕蠕蠕视短人兮形若斯木门阃兮梁上柱敝凿头兮断柯斧鞞鼓兮补履朴脱椎枘兮捣薤杵视短人兮形如许  

瞽师赋  

夫何蒙昧之瞽兮心穷忽以郁伊目防防而无睹兮嗟求烦以愁悲抚长笛以摅愤兮气轰锽而横飞  

又  

何此声之悲痛怆然泪以隐恻类离鹍之孤鸣起妇之哀泣咏新诗之悲歌舒滞积而宣郁  

笔赋  

惟其翰之所生于季冬之狡兎性精亟以慓悍体遄迅以骋歩削文竹以为管加漆丝之纒束形调抟以直端染墨以定色画乾坤之隂阳赞宓皇之洪勲叙五帝之休徳扬荡荡之典文纪三王之功伐兮表八百之肆觐传六经而缀百氏兮建皇极而序彛伦综人事于晻昧兮赞幽防于明神象类多喩靡施不协上刚下柔乾坤位也新故代谢四时次也圎和正直规矩极也首黄管天地色也  

琴赋  

尔乃言求茂木周流四埀观彼椅桐层山之陂丹炜炜绿叶参差甘露润其末凉风扇其枝鸾鳯翔其顚鹤巢其岐考之诗人琴瑟是宜爰制雅噐协之钟律通理治性恬淡清溢尔乃清声发兮五音举韵宫商兮动角羽曲引兴兮繁弦抚然后哀声旣发秘防乃开左手抑扬右手徘徊指掌反覆抑案藏摧于是繁弦旣抑雅韵乃扬仲尼思归鹿鸣三章梁甫悲吟周公越裳青雀西飞别鹤东翔饮马长城楚曲明光楚姬遗叹鸡鸣高桑走兽率舞飞鸟下翔感激歌一低一昻  

又  

间关九出入律吕屈伸低昻十指如雨  

又  

于是歌人恍惚以失曲舞者乱节而忘形哀人塞耳以惆怅辕马蹀足以悲鸣  

弹棊赋  

荣蕐灼烁蕚不韡韡于是列象雕逞丽丰腹敛边中隐四企轻利调博易使驰骋然后我制兵綦夸惊防风飃波动若飞若浮不迟不疾如行如畱放一六功无与俦  

又  

夫张局陈棋取法武备因嬉戯以肄业托欢娱以讲事设兹矢石其夷如破采若锦缋平若停水肌理光泽滑不可屡乘色行巧据险用智  

团扇赋  

裁帛制扇陈象应矩轻彻妙好其輶如羽动角扬徴清风逐暑春夏用事秋冬濳处  

胡栗赋  

人有折蔡氏祠前栗者故作斯赋  

树遐方之嘉木兮于灵宇之前庭通二门以征行兮夹堦除而列生弥霜雪而不雕兮当春夏而滋荣因本心以诞节兮凝育蘖之绿英形猗猗以艳茂兮似翠玉之清明何根茎之丰美兮将蕃炽以悠长适祸贼之灾人兮嗟夭折以摧伤  

蝉赋  

白露凄其夜防秋风肃以晨兴声嘶嗌以沮败体枯燥以氷凝虽期运之固然独濳类乎大隂要眀年之中夏复长鸣而扬音  

疏  

陈政要七事疏  

臣伏读圣防虽周成遇风讯诸执事宣王遭旱密勿祗畏无以或加臣闻天降灾异绿象而至霹雳数发殆刑诛繁多之所生也风者天之号令所以敎人也夫昭事上帝则自懐多福宗庙致敬则鬼神以着国之大事实先祀典天子圣躬所当恭事臣自在宰府及备朱衣迎气五郊而车驾稀出四时致敬屡委有司虽有解除犹为疎废故皇天不恱显此诸异洪范传曰政悖徳隐厥风发屋折木坤为地道易称安贞隂气愤盛则当静反动法为下叛夫权不在上则雹伤物政有苛暴则虎狼食人贪利伤民则蝗虫损稼去六月二十八日太白与月相迫兵事恶之鲜卑犯塞所从来逺今之出师未见其利上违天文下逆人事诚当博览众议从其安者臣不胜愤懑谨条宜所施行七事表左  

一事明堂月令天子以四立及季夏之节迎五帝于郊所以导致神气祈福丰年清庙祭祀追徃孝敬养老辟雝示人礼化皆帝者之大业祖宗所祗奉也而有司数以蕃国踈防宫内产生及吏卒小污屡生忌故窃见南郊斋戒未尝有废至于他祀辄兴异议岂南郊卑而他祀尊哉孝元皇帝防书曰礼之至敬莫重于祭所以竭心亲奉以致肃祗者也又元和故事复申先典前后制书推心恳恻而近者以来更任太史忘礼敬之大任禁忌之书拘信小故以亏大典礼妻妾产者斋则不入侧室之门无废祭之文也所谓宫中有卒三月不祭者谓士庶人数堵之室共处其中耳岂谓皇居之旷臣节之众哉自今斋制宜如故典庶答风霆灾妖之异  

二事臣闻国之将兴至言数闻内知已政外见民情是故先帝虽有圣明之资而犹广求得失又因灾异援引幽隐重贤良方正敦朴有道之选危言极谏不絶于朝陛下亲政以来频年灾异而未闻特举博选之防诚当思省述修旧事使抱忠之臣展其狂直以解易传政悖徳隐之言  

三事夫求贤之道未必一涂或以徳显或以言扬顷者立朝之士曾不以忠信见赏恒被谤讪之诛遂使羣下结口莫圗正辞郎中张文前独尽狂言圣聼纳受以责三司臣子旷然众庶解恱臣愚以为宜擢文右职以劝忠謇宣声海内博开政路  

四事夫司校尉诸州刺史所以督察奸枉分别白黒者也伏见幽州刺史杨憙益州刺史厐芝凉州刺史刘防各有奉公疾奸之心憙等所纠其効尤多余皆枉挠不能称职或有抱罪懐瑕与下同疾纲网弛纵莫相举察公府台阁亦复黙然五年制书议遣八使又令三公谣言奏事是时奉公者欣然得志邪枉者忧悸失色未详斯议所因寝息昔刘向奏曰夫执狐疑之计者开羣枉之门飬不断之虑者来防邪之口今始闻善政旋复变易足令海内测度朝政宜追定八使纠举非法更选忠清平章赏罚三公嵗尽差其殿最使吏知奉公之福营私之祸则众灾之原庶可塞矣  

五事臣闻古者取士必使诸侯嵗贡孝武之世郡举孝亷又有贤良文学之选于是名臣軰出文武并兴汉之得人数路而已夫书画辞赋才之小者匡国理政未有其能陛下即位之初先渉经术听政余日观省篇章聊以游意当代博奕非以为敎化取士之本而诸生竞利作者鼎沸其高者颇引经训风喩之言下则连偶俗语有类俳优或窃成文虚冒名氏臣每受诏于盛化门差次録第其未及者亦复随軰皆见拜擢旣加之恩难复收改但守俸禄于义已不可复使理人及仕州郡昔孝宣防诸儒于石渠章帝集学士于白虎通经释义其事优大文武之道所宜从之若乃小能小善虽有可观孔子以为致逺则泥君子固当志其大者  

六事墨绶长吏职典理人皆当以惠利为绩日月为劳褒责之科所宜分明而今在任无复能省及其还者多召拜议郎郎中若噐用优美不宜处之冗散如有衅故自当极其刑诛岂有伏罪惧考反求迁转更相仿效臧否无章先帝旧典未尝有此可皆断絶以覈眞伪七事伏见前一切以宣陵孝子为太子舍人臣闻孝文皇帝制防服三十六日虽继体之君父子至亲公卿列臣受恩之重皆屈情从制不敢逾越今虚伪小人本非骨肉旣无幸私之恩又无禄仕之实恻隐思慕情何缘生而羣聚山陵假名称孝行不安心义无所依至有奸轨之人通容其中恒思皇后祖载之时东郡有盗人妻者亡在孝中本县追捕乃伏其辜虚伪杂秽难以胜言又前至得拜后軰被遗或经年陵次以暂归见漏或以人自代亦蒙宠荣争讼怨恨汹汹道路太子官属宜搜选令徳岂有但取丘墓凶丑之人其为不祥莫与大焉宜遣归田里以明诈伪  

幽冀刺史乆阙防  

臣闻国家置官以职建名臣愚浅小才窃假阶级官以议为名职以郎为贵智浅谋陋无所献替夙夜寤叹忧悸怛惕臣邕顿首死罪伏见幽州奕骑冀州强弩为天下精兵国家赡仗四方有事军师奋攻未尝不办于二州也顷者以来连年馑荒谷价一斛至六七百钱故防乌桓校尉夏育出征鲜卑无功而还士马死伤者万数弓兵散亡几尽生民之本守御之备无一可恃百姓元元流离沟壑防贼軰起莫能禁讨长吏寒心朝不守夕卒有他方之急则役之不可驱使自为防虏则诛之不可擒制岂非可忧之难三府选幽冀二州刺史逾月不定臣恠问其故云避三互十一州有禁当取二州而已二州之中少素有威名之士或拘限嵗年不应选用狐疑迟淹两州空悬万里萧条无所管系每冀州长吏初除诏书治严不过五日今者刺史数旬不选诚非其理愚以为三互之禁禁之薄者以陛下威灵申眀禁令在人岂不戒惧而当坐设三互自生畱阂邪昔孝景时梁人韩安国坐事被刑起徒中为内史武帝患东越数反拜故待诏防稽朱买臣宣帝时患冀州有盗贼故京兆尹张敞有罪逃命上使使就家召为冀州刺史安国徒买臣郡民皆还治其国张敞亡命擢授剧州岂顾三互拘官簿得救时之便也卒获其用遗芳不防此先帝不误已然之事三公明知二州之要尤宜拣选当越禁取能以救时而不顾争臣之议茍避轻防之科窃见日月拘忌选既稽滞又未必审得其人则二部蠢蠢将为忧念愿陛下上则先帝用三臣之法蠲除近禁其诸州刺史噐用可换者无拘日月三互以差厥中臣慺慺瞽言惟陛下畱神再省三省  

【`伏见幽冀旧壤铠马所出比年兵饥渐至空耗今者百姓虚县万里萧条阙职经时吏人论者云避三互十一州有禁当取二州而已又二州之士或复限以嵗月狐疑迟淹以失事防愚以为三互之禁禁之薄者今但申以威灵明其宪令在任之人岂不戒惧而当坐设三互自生畱闭邪昔韩安国起自徒中朱买臣出于幽贱并以才宜还守本邦又张敞亡命擢授剧州岂复顾循三互继以末制乎三公明知二州之要所宜速定当越禁取能以救时敝而不顾争臣之义茍避轻防之科选用稽滞以失其人臣愿陛下上则先帝蠲除近禁其诸州刺史噐用可换者无拘日月三互以差厥中`】  

上汉书十志疏  

朔方髠钳徒臣邕稽首再拜上书皇帝陛下臣邕被受陛下宠异大恩初由宰府备数典城以亲父故依叔父卫尉质时以尚书召拜中郎受诏诣东观著作遂与羣儒并拜议郎沐浴恩泽承答圣问前后六年质奉机密趋走陛下遂由端右出相外藩还尹辇毂旬日之中豋蹑上列父子一门兼受恩宠不能输冩心力以効丝发之功一旦被章陷没辜戮陛下天地之徳不忍刀锯截臣首领得就平罪父子家属徙充边方完全躯命喘息相随非臣无状所敢复望非臣罪恶所当复蒙非臣辞笔所能复陈臣初决罪洛阳诏狱生出牢戸顾念元初中故尚书郎张俊坐漏泄事当伏重刑已出毂门复听续鞠诏书驰救一等输作左校俊上书谢恩遂以转徙臣为郡县促遣迫于吏手不得顷息含辞抱无由上达既到徙所乘塞守烽职在望忧怖焦灼无心复能操笔成草致章阙庭诚知圣朝不责臣谢但懐愚心有所不竟臣自在布衣常以为汉书十志下尽王莽而止世祖以来唯有纪传无续志者臣所师事故太傅胡广知臣颇识其门戸畧以所有旧事与臣虽未备悉粗见首尾积累思惟二十余年不在其位非外吏庶人所得擅述天诱其得备著作郎建言十志皆当撰录遂与议郎张等分受之其难者皆以付臣先治律厯以筹为本天文为验请太史田注考校连年徃徃颇有差舛当有增损乃可施行为无穷法道至深微不可独议郎中刘洪密于用故臣表上洪与共参思圗牒寻绎度数适有头绪防臣被罪逐放边野臣窃自痛一为不善使史籍所阙胡广所校二十年之思中道废絶不得究竟慺慺之情犹以结心不能自逹臣初欲须刑竟乃因县道具以状闻今年七月九日匈奴攻盐池县其时鲜卑连犯云中五原一月之中火不絶不意西夷相与合谋所圗广逺恐遂为变不知所济郡县咸悄悄不知所守且臣所在孤危悬命锋镝湮灭土灰呼吸无期诚恐所懐随躯腐朽抱恨黄泉遂不设施辄先顚踣科条诸志臣欲删定者一所当接续者四前志所无臣欲著者五及经典羣书所宜捃摭本奏诏书所当依据分别首目并书章左臣初考逮妻子迸窜亡失文书无所按请加以惶怖愁恐思念荒散十分不得识一所识者又恐谬误触冒死罪披沥愚情愿下东观推求诸奏参以玺书补缀遗阙昭明国体章闻之后虽肝脑流离白骨剖破无所复恨惟陛下畱神省察谨因临戎长霍圉封上臣顿首死罪稽首再拜以闻  

为陈畱县上孝子状  

臣前到官博门掾史孝行卓异者臣门下掾申屠敻称孝子平丘程未年十四嵗时祖父叔病殁未抱伏叔尸号泣悲哀口干气少喘息才属舅偃哀其羸劣嚼枣肉以哺之未见食唏不能吞咽麦饭寒水间用之舅偃诱劝哽咽益甚是后精美异味遂不过口常在柩旁耳闻叔名目应以泪前太守文穆召署孝义童云以叔未不能至府舍臣辄核问掾史邑子殷盛宿彦等辞验皆合臣即召来见未年十四嵗顔色瘦小应对甚详臣问乐为吏否垂泣求去白归丧所臣为设食但用麦饭寒水不食肥腻舅本以田作为事家无典学者其至行发于自然非耳目闻见所仿效也虽成人之年知礼识义之士恐不能及伏唯陛下体因心之徳当中兴之运躬秉万几建用皇极神纪骋于无方淑畅洽于羣生故醇行感时而生美义因政以出清风奋扬休徴诞漫太平之萌昭验已着臣诚伏见幸甚臣闻鲁侯能孝命于夷宫张仲孝友侯在左右周宣之兴实始于此且乌以反哺托体太阳羔以跪乳为贽国卿禽鸟之防犹以孝宠况未禀纯粹之精爽立百行之根源其人隠瘁而徳曜弥其族益章臣不胜愿防使未美昭显本朝谨陈状臣邕顿首  

表  

上始加元服与羣臣上寿表  

防惟陛下应天淑灵丁期中兴诞在防龄圣硕义威仪孔备俯仰龙光顔如日星言稽典谟动蹈规矩缉熈光明思齐周成早智夙就参美显宗令月吉日始加元服进御帻结以章天休臣妾万国遐迩大小同喜逸豫式歌且舞臣等不胜踊跃鳬藻谨奉生头酒九钟稽首再拜上千万寿陛下享兹吉福永守皇极通遵太和靖绥六合宜民宜人受禄于天书曰一人有庆兆民赖之其宁惟永诗曰颙颙昻昻如珪如璋令闻不忘万寿无疆  

荐皇甫规表  

臣闻唐虞以师师成熈周文以济济为宁区区之楚犹用贤臣为寳卫多君子季札知其不危由此言之忠臣贤士国家之元社稷之桢固也昔孝文愠匈奴之生事思李牧于前代孝宣忿奸邪之不散举张敞于亡命况在于当时谦虚为罪而可遗弃臣伏见防羗校尉皇甫规少明经术道为儒宗修身力行忠亮阐着出处抱义皦然不汚藏噐林薮之中以辞徴召之宠先帝嘉之羣公归徳盗发东岳莫能撄讨即起家拜为太山太守屠斩桀黠绥抚防弱青兖之郊迄用康乂自是以来方外有事戎狄猾进简前勲连见委任仗节举麾威灵盛行演化凶悍使为慤愿爱财省穑每有余资飬士御众恱以亡死论其武劳则汉室之干城课其文徳则皇家之腹心诚宜试用以广振鹭西廱之美臣以顽愚忝汚显列辄流汗墨不堪之责不胜区区执心所见越职瞽言罪当殊死唯陛下畱神省察臣邕顿首顿首  

荐太尉董卓表  

臣某等闻周有流彘之乱而宣王以兴汉有昌邑之难而中宗以昭由此观之天生神圣特以靖乱整残丕诞洪业辅佐重臣国之楹栋生应期运禀气山岳是故申伯山甫列于大雅萧曹丙魏载于史籍国遭奸臣孽妾制防主权累叶相继六十余载火炽流沸浸以不振威移羣下福在防臣海内嗷嗷被其伤毒故大将军愼侯何进尽忠出身圗议荡涤以清季朝羣凶遘难兵起乱作元舅上卿先防受害祸至执辱社稷倾危太尉郿侯卓起自东土封畿之外义勇愤发旋赴京师先陈便宜列表奸猾羣慝情状辞意激切感物悟灵精兵虎臣承持卓势奋击丑类漏刻之间靡有孑遗卓闻乗舆已趋河津身率轻骑长驱邙阜上解国家播越之危下救兆民涂炭之祸然后黜废顽凶爰立圣哲天心聿得万国赖祉及至差功行赏辞多受少近臣幸臣一人之封戸至万数今者受爵十有一人总合戸数千不当一封今月七日卓又上书辞疾让位乞就国土上违圣主嘉宠之至下乖羣生瞻仰之望非所以褒功赏勲也惟陛下益隆委任数加访问厚其爵赏责以相业之成臣等不胜大愿  

让高阳侯印绶符防表  

诏制左中郎将蔡邕今封邕陈畱雍丘髙阳乡侯下印绶符防假限食五百戸嵗五十万谷臣稽首受诏怔营喜惧精魄播超恍惚如梦不敢自信臣伏惟糠粃小生学术虚浅少窃方正长歴宰府备数典城著作东观无状取罪捐弃朔野蒙恩徙还退伏畎畆复阶朝谒进察宪台遂充机密令守巴郡还备侍中车驾西还执鞭跨马及看轮毂升舆下轸扶接圣躬既至旧京出备郎将中外所疑对越省闼羣臣之中特见褒异讫无鸡犬鸣吠之用常以汗墨愧负恩宠诚不意悟猥与公卿以下录功受赏命服金紫爵至通侯非臣草莱功劳微薄所当被防臣十四世祖肥如侯佐命高祖以受爵赏统嗣旷絶除在匹庶臣孑遗苖裔复蒙显封前功轻重不侔惭惶累息无心怡宁唐虞之朝犹美三让臣者何人受而不让臣不胜战悼怵惕诣阙拜章上所假高阳侯印绶符防伏受罪诛臣得微劳被受爵邑光宠荣耀熠祖祢非臣小族陋宗噐量狭所能堪胜非臣力用勤劳有所当受诚无安宁甘恱之情国宪上行下不敢逆茍顺恩防退省金紫绂之餙非臣容体所当服佩中读符策诰戒之诏非臣才量所能祗奉歴日弥久震惧益甚臣闻高祖受命元功翊徳者与共天下爵土故曰使黄河若带太山若砺国以永存爰及苖裔夫山河至大犹谓之小重功轻赏如此其至也是以战攻之事大有陷坚破敌斩将搴旗之功小有馘截级履伤渉血之难勤苦军旅连年累嵗首如蓬葆体如漆干劳瘁辛苦如此其重也以受爵土谁曰不宜今者圣朝迁都应顺天人犇走之役臣仆职分宜然臣事轻葭莩功薄蝉翼恐史官録书臣等在功臣之列陷恩泽之科垂名后叶作戒末嗣非本朝之徳政御臣之长防臣是以宵寝晨兴叩膺増叹心烦虑乱喘呼息吸且鹪鹩巢林不过一枝鼯防饮河不过满腹小人之情求足而已臣不胜大愿  

再让髙阳侯印绶符防表  

臣沗自参省资非哲人藩屏之用噐非殿邦佐君之才忧心灼煊耳目昏冒忪防蔽防累息屏气臣闻稷契之俦以徳受命功徳靡堪让所不如晋之范匄不忘礼让其下化之春秋采焉臣虽小丑不足朂励以蹑髙踪以诗人斯亡之戒观见符策君国之诲两印双绂并在鞶带至徳元功噐量大犹且踧踖无心宁止况臣蝼蚁无功徳而散怠茸阘何以居之且晏婴辞殿之邑张良辞三万之户书籍纪之以为异美夫人君无防戯之言宪法有诬罔之劾臣不敢违戾饬虚以距上防疑确之诚与神明通谨奉章诣阙顿敢固以请息伏惟畱省  

让尚书乞在闲冗表  

臣流离藏窜十有二年陛下应期中兴龙飞践祚奸臣嬖孽一时殄尽憎疾臣者随流埋没太尉郿侯卓收拾洗濯上臣高第补侍御史转治书御史陛下天地之大徳听纳大臣扶饰文举遂用臣邕充备机密三月之中充厯三台光荣显著非臣愚蔽不才所当盗窃非臣碎首糜躯所能补报臣邕顿首顿首死罪死罪闻世宗之时田千秋有神明感动一言以悟圣听昭发上心故有一日九迁臣邕草莱小臣思谋愚浅生非千秋职不狎练加以新来入朝不更郎署摄省文书其犹面墙陛下统继大业委政冢宰大傅隗以旧典入録机密事尚书令日防先辈旧齿徳更上公仆射允故司校尉河南尹某尚书张憙已厯九列侍中鲁旭牧守宣藩剖符数郡唯臣官位微贱特单轻匹此六臣臣当自知况于论者将谓臣何是以夙夜寤叹寐息屏营无顔以居无心以宁眀时阶级人所劝慕乞在他署抱关执钥以守漏刻则臣之心厌饫足矣降荣于悴退显于进臣不胜区区疑戒不敢肃饰  

巴郡太守谢表  

臣尚书邕免冠顿首死罪臣猥以顽闇连値盛时超自羣吏入登机宻未及输力尽心日下五府举臣任巴郡太守陛下不复参论府举入奏惊惶失守非臣敢安怔营累息不知所措臣邕顿首死罪知纳言任重非臣所得久沗今月丁丑一章自闻乞在闲冗抱关执籥不意录符银青授任千里求退得进后上先迁为众所恠不合事宜愿乞还诏命尽力他役死而后已臣猥以愚闇盗窃眀时周旋三台充列机衡出入省闼登踏丹墀承随同位与在行列以受酒醴嘉币之赐诏书前后赐石镜奁礼经素字尚书章句白虎议奏合成二百一十二卷及唾壷弹棋石枰莲香瓠子黎汁噐围卢诸物诚念及下锡恵周至每敇勿谢前后重叠虽父母之于子孙无以加此未得因縁有事答称万一不意卒迁荷受非任临时自陈未蒙省许惨结屏营踧踖受拜命服银青光宠休显上耀祖先下荣昆裔诚非所望且巴土长逺江山修隔顷来未悉辑睦刘焉抚宁有方柔逺功着臣以顽蒙不闲职政宣畅圣化道遵和风非臣才力所能供给必以黍辱烦汚圣朝幸循旧职当竭肝胆从事肋絶骨破以命继之臣邕顿首死罪  

尚书诘状自陈表  

议郎粪土臣邕顿首再拜上书皇帝陛下今月十三日臣被尚书召问臣以大鸿胪刘郃前为济隂太守臣属史张宛长休百日郃为司又托河内郡吏李竒为州书佐及营防故河南尹羊陟侍御史胡母班郃不为用致怨之状臣怔营怖悸肝胆涂地不知死命所在窃自寻按实属宛竒不及陟班凡休假小吏皆非结恨之本与陟姻家岂敢申助私党如臣父子欲相伤陷当明言台阁具陈恨状所縁内无寸事而谤书外发宜以臣对与郃参验臣得以学问特蒙褒异执事秘馆操管御前姓名貌状微简圣心今年七月召诣金商门问以变异赍诏申防诱臣使言臣实愚戆惟识忠荩出命忘躯不顾后患讥切公卿内及宠近区区欲答上问救恠异为陛下圗康宁之计而已预知所言者当必怨臣陛下不念忠臣直言宜加掩蔽诽谤卒至便用疑恠岂不负尽忠之吏哉每有灾异辄令百官各上封事欲以改政息谴除凶致吉而言者不蒙延纳之福旋被陷破之祸羣臣杜口以臣为戒谁敢复为陛下尽忠者乎臣季父质连见拔擢位在上列臣被蒙恩渥数见访问言事者因此欲陷臣父子破臣门户非复发紏奸伏补益国家者也臣年四十有六孤特一身前无立男得尽节王室托名忠臣死有余荣然恐陛下不复闻至言矣臣愚以凡冗招致祸患自臣职耳臣对问时质为下邳相不闻臣谋今日横见逮及使质恨以衰老白首随臣摧没并内坑陷以快言事厌副其心诚寃诚痛陛下仁笃之心必不忍此思之未至耳臣一入牢槛当为棰楚所迫趣饮章辞情何縁复逹臣死期垂至冒昧自陈乞身当辜戮免质并坐臣死之日则生之年也唯陛下加餐为百姓自爱臣邕死罪  

表贺录换误上章谢罪  

今月十八日臣以相国兵讨逆贼故河内太守王匡等屯陈破壊斩获首级诣朝堂上贺臣邕奉贺録故羽林郎将李参迁城门校尉而署名羽林左监右卫尉杜衍在朝堂而称不在録咎在臣不详省按使参以亡为存衍以存为亡错奏谬录不可行侍御史劾臣不敬当赐刑书惩戒不恪陛下天地之徳不辱收戮丙辰诏书以一月俸赎罪臣邕怔营慙怖屏气累息不知所自投处臣邕顿首死罪臣不惟石庆数马之误简忽校雠不谨之愆虽见原宥仰愧先臣伤肌入骨不胜忪蒙流汗臣邕顿首死罪  

书  

与何进荐边让书  

明将军以申甫之徳当中兴之隆建上将之任膺秉国之权妖防作孽震惊京师运筹帷幄定防庙胜先擒马元归近之变天兵致诛兖豫以清冀荆用次云消席卷克厌众心王室以宁万国兆民莫不赖祉伏惟幕府初开博选清英髪旧徳并为元成功立事莫不毕举虽振鹭之集西廱济济之在周庭无以或加伏见陈畱边让字文礼天授逸才聪明贤知纂成伐柯不逺之则龆齓夙孤不坠家训始任学问便就大业闲不游嬉初覧诸经见本知义寻端极绪受者不能答其问章句不能遂其意诗书易礼先通大义业以次举众传篇章无术不综心通性逹剖纎入冥口辨辞长而节之以礼度安详审固守持内定非礼勿动非法不言若狐疑之论定嫌审之分经典交至检括并合众夫嘉焉莫之能夺使让生于先代在唐虞则元凯之比当仲尼则顔冉之亚岂徒世俗之凡偶兼混是非讲论而已哉才艺言行卓逸不羣阶级名位亦宜超然不以常制为限长防为拘若复軰从此郡选举非所以彰瓌玮之髙价昭大知之絶明也传曰函牛之鼎一旦立之以烹鸡多汁则澹而不可食少汁则焦而不可熟大噐之于小用固有所不宜也邕诚窃悁悒怪此寳鼎未受犠牛大之和久佐煎熬脔胾之间愿明将军回谋守虑思垂采纳就让疾病所亲察之更以属缺招延表贡行状列于正府跻之宗伯纳之机宻展其力用副其噐量若夫以年齿为嫌则顔渊不得冠徳行之首子竒不得纪治阿之功茍能其事古今一也宻疏特表及期而行邦国其昌邕寝羸匍匐拜寄不敢须通  

徙朔方报杨复书  

防此徙者故城门校尉梁伯喜南郡太守马季长防至三嵗近者嵗余多得旋返自甘罪戾不敢慕此  

徙朔方报羊月书  

幸得无恙遂至徙所自城以西惟青紫盐也  

辞郡辟让申屠蟠书  

【`蟠家贫佣为漆工邕深重蟠及被州辟乃辞让之`】  

申屠蟠禀气玅性敏心通防亲尽礼几于毁防至行美谊人所鲜能安贫乐濳味道守眞不为燥湿轻重方之于邕以齿则长以徳则贤  

与袁公书  

朝夕游谈从学防饮酌麦醴燔干□欣欣焉乐在其中矣  

又与人书  

家祖居常言客有三当死夜半蚕时至人室家也今者一行而犯其两  

又与人书  

邕薄祐早丧二亲年逾三十鬓髪二色叔父亲之犹若防童陆则对坐食则比豆  

论  

明堂月令论  

明堂者天子太庙所以崇礼其祖以配上帝者也夏后氏曰世室殷人曰重屋周人曰明堂东曰青阳南曰眀堂西曰总章北曰堂中央曰太室易曰离也者眀也南方之卦也圣人南靣而听天下向明而治人君之位莫正于此焉故虽有五名而主以明堂也其正中皆曰太庙谨承天顺时之令昭令徳宗祀之礼明前功百辟之劳起养老敬长之义显敎防诲穉之学朝诸侯选造士于其中以眀制度生者乘其能而至死者论其功而祭故为大教之宫而四学具焉官司备焉譬如北辰居其所而众星拱之万象翼之政敎之所由生变化之所由来眀一统也故言眀堂事之大义之深也取其宗祀之貌则曰清庙取其正室之貌则曰太庙取其尊崇则曰太室取其向明则曰明堂取其四门之学则曰太学取其四面周水圆如璧则曰辟雝异名而同事其实一也春秋因鲁取宋之奸赂则显之太庙以明圣王建清庙明堂之义经曰取郜大鼎于宋戊申纳于太庙传曰非礼也君人者将昭徳塞违故昭令徳以示子孙是以清庙茅屋昭其俭也夫德俭而有度升降有数文物以纪之声明以发之以临照百官百官于是乎戒惧而不敢易纪律所以眀大敎也以周清庙论之鲁太庙皆明堂也鲁禘祀周公于太庙明堂犹周宗祀文王于渎庙明堂也礼记檀弓曰王斋禘于清庙明堂也孝经曰宗祀文王于眀堂礼记眀堂位曰太庙天子曰明堂又曰成王防弱周公践天子位以治天下朝诸侯于明堂制礼作乐颁度量而天下大服成王以周公有大勲劳于天下命鲁公世世禘祀周公于大庙以天子之礼升歌清庙下管象舞所以异鲁于天下也取周清庙之歌歌于鲁太庙明鲁之太庙犹周之清庙也皆所以昭文王周公之徳以示子孙也易传太初篇曰天子旦入东学昼入南学暮入西学太学在中央天子之所自学也礼记保傅篇曰帝入东学上亲而贵仁入西学上贤而贵徳入南学上齿而贵信入北学上贵而尊爵入太学承师而问道与易传同魏文侯孝经传曰太学者中学明堂之位也礼记古大明堂之礼曰膳夫是相礼日中出南阐见九侯反问于相日侧出西闱视五国之事日入出北闱视帝节猷尔雅曰宫中之门谓之闱王居眀堂之礼又别隂阳门东南称门西北称闱故周官有门闱之学师氏敎以三徳守王门保氏敎以六艺守王闱然则师氏居东门南门保氏居西门北门也知掌敎国子与易传保傅王居明堂之礼参相发明为学四焉文王世子篇曰凡大合乐则遂养老天子至乃命有司行事兴秩节祭先师先圣焉始之养也适东序释奠于先老遂设三老五更之席位言敎学始之于养老由东方嵗始也又春夏学干戈秋冬学羽籥皆习于东序凡祭与养老乞言合语之礼皆小乐正诏之于东序又曰大司成论説在东序然则诏学皆在东序东序东之堂也学者聚焉故称诏太学仲夏之月令祀百辟卿士之有徳于民者礼记太学志曰礼士大夫学于圣人善人祭于眀堂其无位者祭于太学礼记昭穆篇曰祀先贒于西学所以敎诸侯之徳也即所以显行国礼之处也太学明堂之东序也皆在明堂辟雝之内月令记曰明堂者所以眀天气綂万物明堂上通于天象日辰故下十二宫象日辰也水环四周言王者动作法天地徳广及四海方此水也礼记盛徳篇曰明堂九室以茅葢屋上圎下方此水名曰辟雝王制曰天子出征执有罪反释奠于学以讯馘告乐记曰武王伐殷荐俘馘于京太室诗鲁颂云矫矫虎臣在泮献馘京镐京也太室辟雝之中明堂太室也与诸侯泮宫俱献馘焉即王制所谓以讯馘告者也礼记曰祀乎明堂所以敎诸侯之孝也孝经曰孝悌之至通于神明光于四海无所不通诗云自西自东自南自北无思不服言行孝者则曰明堂行悌者则曰太学故孝经合以为一义而称镐京之诗以明之凡此皆明堂太室辟雝太学事通文合之义也其制度数各有所法堂方百四十四尺坤之策也屋圜屋径二百一十六尺干之策也太庙明堂方三十六丈通天屋径九丈隂阳九六之变也圜葢方载六九之道也八闼以象八卦九室以象九州十二宫以应辰三十六戸七十二牖以四戸九牖乘九室之数也戸皆外设而不闭示天下不藏也通天屋髙八十一尺黄钟九九之实也二十八柱列于四方亦七宿之象也堂髙三丈以应三统四乡五色者象其行外广二十四丈应一嵗二十四气也四周以水象四海王者之大礼也月令篇名曰因天时制人事天子发号施令祀神受职每月异礼故谓之月令所以顺隂阳奉四时効气物行王政也成法具备各从时月藏之明堂所以示承祖考神明明不敢泄渎之义故以明堂冠月令自天地定位有其象圣帝明君世有绍袭葢以裁成大业非一代之事也易正月之卦曰泰其经曰王用享于帝吉孟春令曰乃择元日祈谷于上帝颛顼厯衡曰天元正月巳已朔日立春日月俱起于泰建宫室制度月令孟春之月日在营室尧典曰乃命羲和钦若昊天厯象日月星辰敬授人时令曰乃命太史守典奉法司天日月星辰之行易曰不利为防利用御防令曰兵戎不起不可从我始书曰嵗二月同律度量衡中春令曰日夜分则同度量钧衡石凡此合于大厯唐政其类不可尽称戴礼夏小正传曰隂阳生物之后王事之次则夏之月令也殷人无文及周而备文义所説传衍深逺宜周公之所着也官号职司与周官合周书七十二篇而月令第五十三古者诸侯朝正于天子受月令以归而藏诸庙中天子藏之于明堂每月告朔朝庙出而行之周室既衰诸侯怠于礼鲁文公废告朔而朝仲尼讥之经曰閠月不告朔犹朝于庙刺舍大礼而徇小仪也自是告朔遂阙而徒用其羊子贡非废其令而请去之仲尼曰赐也尔爱其羊我爱其礼庶明王复兴君人者昭而明之稽而用之耳无逆听令无逆政所以臻乎大顺隂阳和年谷丰太平洽符瑞由此而至矣秦相吕不韦著书取月令为纪号淮南王安亦以取为第四篇改名曰时则故偏见之徒或云月令吕不韦作或云淮南皆非也  

正交论  

闻之前训曰君子以朋友讲习而正人无有滛朋是以古之交者其义敦以正其誓信以固逮夫周徳始衰颂声旣寝伐木有鸟鸣之刺谷风有弃予之怨自此以降弥以凌迟或阙其始终或彊其比周是以搢绅患其然而论者谆谆如也疾浅薄而懐携贰者有之恶朋党而絶交游者有之其论交也曰富贵则人争趋之贫贱则人争去之是以君子愼人所以交已审已所以交人富贵则无暴集之客贫贱则无弃旧之賔矣原其所以来则知其所以去见其所以始则观其所以终彼贞士者贫贱不待夫富贵富贵不骄乎贫贱故可贵也葢朋友之道有义则合无义则离善则久耍不忘平生之言恶则忠告善诲之否则止无自辱焉故君子不为可弃之行不患人之遗巳也信有可归之徳不病人之逺巳也不幸或然则躬自厚而薄责于人怨其逺矣求诸巳而不求诸人咎其稀矣夫逺怨稀咎之机咸在乎躬莫之致也子夏之问人问交于子张而二子各有闻乎夫子然则以交诲也商也寛故告之以拒人师也褊故诲之以容众各从其行而矫之至于仲尼之正敎则泛爱众而亲仁故非善不喜非仁不亲交游以方防友以文可无贬也谷梁赤曰心志既通名誉不闻友之罪也今将患其流而塞其源病其未而刈其本无乃未若择其正而黜其邪与与其彼农皆黍而独稷焉夫黍亦神农之嘉谷与稷并为粢盛也使交可废则黍其愆矣括二论而言之则刺薄者博而洽断交者贞而孤孤有羔羊之节与其不获巳而矫时也走将从夫孤焉  

铭论  

春秋之论铭也曰天子令徳诸侯言时计功大夫称伐昔肃愼纳贡铭之楛矢所谓天子令徳者也若黄帝有巾几之法孔甲有盘盂之诫殷汤有甘誓之勒冕鼎有丕显之铭武王践祚咨于太师作席几楹杖之铭十有八章周庙金人鍼口以愼亦所以劝导人主朂于令徳者也吕尚作周大师封于齐其功铭于昆吾之冶获寳鼎于美阳仲山甫有补衮阙诚百辟之功周礼司勲凡有大功者铭之太常所谓诸侯言时计功者也有宋大夫正考父三命滋益恭而莫侮卫孔悝之祖荘叔随难汉阳左右献公卫国赖之皆铭乎鼎晋魏颗获杜回于辅氏铭功于景钟所谓大夫称伐者也钟鼎礼乐之噐昭徳纪功以示子孙物不朽者莫不朽于金石故也近世以来咸铭之于碑  

桓彬论  

【`彬麟之子少与蔡邕齐名仕尚书郎厉志操以忤宦党免官卒邕等共论序其志乃树碑而颂焉`】  

彬有过人者四夙智早成岐嶷也学优文丽至通也仕不茍禄絶髙也辞隆从窳絜操也  

议  

谏伐鲜卑议  

【`熹平六年夏防乌桓校尉育上言鲜卑犯诸郡自春三十余发请徴诸郡兵击之一冬春足以扫灭时故防羗校尉田晏以他论刑被原行贿王甫求为将诏书遂用为破鲜卑中郎将使匈奴中郎将以下与育晏三道并出大臣多以为不便召百官议中郎蔡邕议曰`】  

书戒猾夏易伐鬼方周宣王命南仲吉甫攘猃狁威蛮荆汉有卫霍□顔瀚海窦宪燕然之事征讨之作所由尚矣然而时有同异势有可否故谋有得失事有成败不可齐也自汉兴以来匈奴常为边害而未闻鲜卑之事昔谋臣竭精武夫戮力而所见常异其设不战之计守御之因者皆社稷之臣永乆之策也孝武皇帝因文景之畜用度饶衍南伐越北伐胡西征大宛东并朝鲜兵出数十年帑藏空竭官民俱匮乃兴盐鐡酤之利设告缗重税之令民不堪命及盗贼羣起关东纷然道路不通绣衣直指之使奋鈇钺而并出然后仅得宁息旣而觉悟乃封丞相为富民侯故主父偃曰夫务战胜穷武事未有不悔者也夫世宗神武将卒良猛财赋充实所拓广逺而犹有悔况无彼时地利人财之备而欲轻动此其不可一也鲜卑种众新盛自匈奴北遁以来据其故地称兵十万弥地千里意智益生才力劲徤加以禁网漏泄善金良鐡出者莫察汉人逋逃为其谋主兵利马疾过于匈奴防叚颎良将习兵善战经营西羗犹十余年今育晏欲以三年之期专胜必克育晏策虑未能过颎鲜卑种众又不弱于西羗也乃欲张设近期诱戏朝廷三年不成必迫于害祸结兵连不得中休转运粮饟不可胜给天无丰嵗官见殚财民人流移于四方不能还其骸骨以此时兴议横发一发不巳必至再三诸夏之内弱者伏尸强者作防边邮之患手足之疥瘙也中国之困胸背之瘭疽也其不可二也育云自春以来三十余发方今郡县盗贼刼摽人财攻犯官民日月有之冠带之圻吏调政密犹不能絶况此丑虏羣类抵冐心不受仁胆不畏威而可使断无盗窃昔者髙祖乃忍平城之耻吕后甘弃嫚书之诟方之于今何者为甚是其不可三也天设山河秦筑长城汉起塞垣所以别内外异殊俗也其外则介之夷狄其内则任之良吏后嗣遵业愼奉所遗茍无蹙国内侮之患岂与虫螘之虏较徃来之数哉乃欲越幕逾域度塞出攻得地不可耕农得民不可冠带破之不可殄尽而本朝必为之旰食四海必为之焦枯其不可四也夫煎尽府帑之蓄以恣轻事之人专胜者必未克挟疑者必未败众所谓危圣人不任朝议有嫌明主不行是其不可五也按育一战所获不如所失昔淮南王安谏伐越曰天子之兵有征无战言其莫敢校也使越人蒙死徼幸以逆执事厮舆之卒有一不备而归者虽得越王之首犹为大汉之羞威化不行则欲伐之狐疑避难则守为长宜通乎时变且忧万人饥饿与蛮夷之不讨何者为大宗庙之祭凶年不备况避不逊之辱哉今关东大困无以相赡又议动兵非但劳人凶年随之其罢敝有不可胜言者此先帝所以发徳音也夫防民救患虽成郡列县尚犹弃之况以障塞之外未尝为人居者乎臣愚以为宜止征伐之计令诸营甲士循行塞垣屯守冲要以坚牢不动为务若乃守边之术李牧开其原严尤申其要遗业犹在文章具存循二子之策守先帝之规臣曰可矣臣邕愚戆议不足采臣邕顿首顿首  

【`书戒猾夏易伐鬼方周有猃狁蛮荆之师汉有阗顔瀚海之事征讨殊所由尚矣然而时有同异埶有可否故谋有得失事有成败不可齐也武帝情存逺畧志闗四方南诛百越北讨彊胡西伐大宛东并朝鲜因文景之蓄借天下之饶数十年间官民俱匮乃兴盐鐡酒之利设告缗重税之令民不堪命起为盗贼闗东纷扰道路不通绣衣直指之使奋鈇钺而并出既而觉悟乃息兵罢役封丞相为富民侯故主父偃曰夫务战胜穷武事未有不悔者也夫以世宗神武将帅良猛财富充实所拓广逺犹有悔焉况今人财并乏事劣昔时乎自匈奴遁逃鲜卑彊盛据其故地称兵十万才力劲健意智益生加以辟塞不严禁网多漏精金良鐡皆为贼有汉人逋逃为之谋主兵利马疾过于匈奴昔叚颎良将习兵善战有事西羗犹十余年今育晏才策未必过颎鲜卑种众不弱于曩时而虚计二载自许冇成若祸结兵连岂得中休当复征发众人转运无已是为耗竭诸夏并力蛮夷夫边埀之患手足之疥掻中国之团胷背之瘭疽方今郡县盗贼尚不能禁况此丑虏而可伏乎昔髙祖忍平城之耻吕后弃慢书之诟方之于今何者为甚天设山河秦筑长城汉起塞垣所以别内外异殊俗也茍无防国内侮之患则可矣岂与虫螘狡防计争徃来哉虽或破之岂可殄尽而方令本朝为之旰食乎夫专胜者未必克挟疑者未必败众所谓危圣人不任朝议有嫌明主不行也昔淮南王安谏伐越曰天子之兵有征无战言其莫敢校也如使越人防死以逆执事厮舆之卒有一不备而归者虽得越王之首而犹为大汉羞之而欲以齐民易丑虏皇威辱外夷就如其言犹巳危矣况乎得失不可量邪昔珠厓郡反孝元皇帝纳贾捐之言而下诏曰珠厓背畔今议者或曰可讨或曰弃之朕日夜惟思羞威不行则欲诛之通于时变复忧万民夫万民之饥与逺蛮之不讨何者为大宗庙之祭凶年犹有不备况避不嫌之辱哉今关东大困无以相赡又当动兵非但劳民而已其罢珠厓郡此元帝所以发徳音也夫防民救急虽成郡列县尚犹弃之况障塞之外未尝为民居者乎守边之术李牧善其畧保塞之论严尤申其要遗业犹在文章具存循二子之策守先帝之规臣曰可矣`】  

厯数议  

【`熹平四年五官郎中冯光沛相上计掾陈晃言厯元不正故妖民叛冦益州盗贼相续为厯用甲寅为元而用庚申图纬无以庚为元者近秦所用代周之元太史治厯郎中郭香刘固意造妄説乞与本庚申元经纬有明受虚欺重诛乙卯诏书下三府与儒林明道者详议务得道真以羣臣防司徒府议太尉耽等以邕议劾光晃不敬正鬼薪法诏勿治罪`】  

厯数精防去圣久远得失更迭其术无常是以承秦厯用颛顼元用乙卯百有二嵗孝武皇帝始改正朔厯用太初元用丁丑行之百八十九嵗孝章皇帝改从四分元用庚申今光晃各以庚申为非甲寅为是按厯法黄帝颛顼夏殷周鲁凡六家各自有元光晃所据则殷厯元也他元虽不明于图防各家术皆当有效于其当时武帝始用太初丁丑之元有六家纷错争讼是非太史令张寿王挟甲寅元以非汉厯杂清台课在下第卒以疏阔连见劾奏太初效验无所漏失是则虽非图防之元而有效于前者也及用四分以来考之行度宻于太初是又新元效于今者也延光元年中谒者亶诵亦非四分庚申上言当用命厯序甲寅元公卿百寮参议正处竟不施行且三光之行迟速进退不必若一术家以筭追而求之取合于当时而巳故有古今之术今之不能上通于古亦犹古术之不能下通于今也元命苞干凿度皆以为开辟至获麟二百七十六万嵗及命厯序积获麟至汉起庚子蔀之二十三嵗竟已酉戊子及丁卯蔀六十九嵗合为二百七十五嵗汉元年嵗在乙未上至获麟则嵗在庚申推此以上上极开辟则不在庚申防虽无文其数见存而光晃以为开辟至获麟二百七十五万九千八百八十六嵗获麟至汉百六十二嵗转差少一百一十四嵗云当满足则上违干凿度元命苞中使获麟不得在哀公十四年下不及命厯序获麟汉相去四蔀年数与秦记谱注不相应当今厯正月癸亥朔光晃以为乙丑朔乙丑之与癸亥无题勒款识可与众共别者须以望晦朔光魄亏满可得而见者考其符验而光晃厯以考灵曜二十八宿度数及冬至日所在与今史官甘石旧文错异不可考校以今浑天圗仪检天文亦不合于考灵曜光晃诚能自依其术更造望仪以追天度逺有验于圗书近有效于三光可以易夺甘石穷服诸术者实宜用之难问光晃但言圗防所言不服元和二年二月甲寅制书曰朕闻古先圣王先天而天不违后天而奉天时史官用太初邓平术冬至之日日在斗二十二度而厯以为牵牛中星先立春一日则四分数之立春也而以折狱断大刑于气巳迕用望平和葢亦逺矣今改行四分以遵于尧以顺孔圣奉天之文是始用四分厯庚申元之诏也深引河洛圗防以为符验非史官私意独所兴搆而光晃以为固意造妄説违反经文谬之甚者昔尧命羲和厯象日月星辰舜叶时月正日汤武革命治厯明时可谓正矣且犹遇水遭旱戒以蛮夷猾夏防贼奸宄而光晃以为隂阳不和奸臣盗贼皆元之咎诚非其理元和二年乃用庚申至今九十二嵗而光晃言秦所用代周之元不知从秦来汉三易元不常庚申光晃区区信用所学亦妄虚无造欺语之愆至于改朔易元徃者寿王之术巳课不效亶诵之议不用元和诏书文备义着非羣臣议者所能变易【`刘昭曰不有君子其能国乎观蔡邕之议可以言天机矣贤明在朝益逺哉公卿结正足惩浅妄之徒诏书勿治亦盍各之致`】  

宗庙迭毁议  

汉承亡秦灭学之后宗庙之制不用周礼每帝即位輙立一庙不止于七不列昭穆不定迭毁孝元皇帝皆以功徳茂盛尊崇庙称孝文曰太宗孝武曰世宗孝宣曰中宗时忠正大臣夏侯胜犹执议欲出世宗至孝成帝议犹不定太仆王舜中垒校尉刘歆据经传义谓不可毁上从其议古人考据慎重不敢私其君父若此其至也后遭王莽之乱光武皇帝受命中兴庙称世祖孝明皇帝圣徳聪明政参文宣庙称显宗孝章皇帝至孝烝烝仁恩溥大海内赖祉庙称肃宗比方前事得礼之宜自此以下政事多衅权移臣下嗣帝殷勤各欲褒崇至亲而已臣下懦弱莫能执夏侯之直故遂衍溢无有方限今圣朝遵古复礼以求厥中诚合事宜礼传封仪自依家法今不知国家旧有宗仪圣主贤臣所共创定欲就六庙黜损所宗违先帝旧章未可施行臣谨按礼制七庙三昭三穆与太祖七孝元皇帝世在第八光武皇帝世在第九故以元帝为考庙尊而奉之孝明遵制亦不敢毁元帝于今朝九世以七庙言之则非所宗八月报酬可出元帝主比惠景昭成哀平帝五年一致祭孝章皇帝孝安皇帝孝桓皇帝亲在三昭孝和皇帝孝顺皇帝孝灵皇帝亲在三穆庙亲未尽四时常陈孝明以下穆宗敬宗恭宗之号皆宜省去以遵先典殊异祖宗不可参并之义今又总就一堂崇约尚省不复改作惟主及几筵应改而已正数世之所阙为无穷之常典稽礼制之旧则合神明之欢心臣愚戆议不足采臣邕顿首顿首  

答斋议  

诏召尚书问立春当斋迎气东郊尚书左丞冯方殴杀指挥使于尚书西祠可斋否得无不宜具对  

议郎臣蔡邕博士任敏死罪对按礼上帝之祠无所为废斋者所以致斋不敢涣散其意宫室至大指使至防不在斋洁之处元和诏礼无免斋宜以自洁静交神明本无嫌间祠室又寛可斋无疑诗云唯此文王小心翼翼昭事上帝聿懐多福夫斋以恭奉明祀文王所以懐福无所不宜臣邕敏愚戆死罪  

和熹邓后諡议  

孝和邓皇后崩羣臣谋諡于是尚书陈忠上言以为乡党叙孔子威仪俯仰无所遗彤管记君王纎防大小无不举是以徳着圗籍名垂于后伏惟大行皇后规干则坤兼包日月厥初作合允有休烈贯鱼之次加于小媵中馈之叙昭于帷幄遭家不造三元之厄孝殇防冲国祚中絶海内纷然羣臣累息加以洪流为灾札荒为害西戎蠢动武威侵侮并凉猾夏作防振惊渤碣家有采薇之思人懐殿防之声皇太后叅圗考表求人之瘼度越平原建立圣主垂畴咨之问遵六事之求劳谦克躬菲薄为务是以尚官损服衣不粲英饔人彻羞膳不过择黄门阙乐鱼龙不作织室絶伎纂组不经尚方抑巧雕镂不为离宫罕幸储峙不施遐方断篚侏离不贡罢出宫妾免遣宗室没入者六百余人以纾郁滞奉率旧礼交飨祖庙以展孝子承欢之敬蠲正宪法六十余事以顺汉氏三百之期经艺乖舛恐史阙文命众儒考校东观阁学博士一缺广选十人何有伐檀茅茹不防屡举方直显擢孝子遵忠孝之纪啓大臣防亲之哀疾贪吏受取为奸纠増旧科之罚恶长吏虗伪锢之十年追崇世祖功臣国土或有断絶封植遗苖以奉其祀爵髙兰诸国子以绍三王之后事不稽古不以为政政不恵和不圗于策犹不自专传谋逺暨允求厥中刑之所加不阿近戚赏之所及不遗侧陋终朝反侧明发不寝徒以百姓为忧不以天下为乐圣诚着于禁闼而徳教被于万国故自昏垫迄于康乂叛虏蜂集贼害边陲永元之世以为遗诛今畏服威灵稽颡即毙徼外絶国慕义重译来献其琛史官咸贺请作主颂却而不听郡国咸上瑞应寖而不宣允恭抑损密勿在勤遭疾不豫垂念臣子御辇在殿顾命羣司流恩布泽大赦天下有始有卒同符先圣昔书契所载虞帝二妃夏后涂山高阳有辛姬氏任母徒以正身率内思媚周京为髙未有如大行皇后勤精劳思笃继国之祚正三元之衡康百六之防消无妄之运者也功徳巍巍诚不可及汉世后氏无諡至于明帝始建光烈之称是后转因帝号加之以諡髙下优劣混而为一违礼大行受大名小行受小名之制諡法有功安人曰熹帝后諡礼亦宜同大行皇太后宜諡为和熹皇后上稽典训之正下协先帝之称  

朱公叔諡议  

汉益州刺史南阳朱公叔卒门人陈季珪等议所諡云宜曰忠文子陈畱蔡邕议曰  

昔在圣人之制諡也将以劝善彰恶俾民兴行贤愚臧否依事从实虽文武之美幽厉之秽防不具存自王公以降至于列国大夫皆用配号传于无穷秦以世言溢而黜其事汉兴以来惟天子与五等之爵然后有之公卿大臣其礼阙焉歴世弥乆莫之或修益州府君贯综典术率由旧章始与诸儒考礼定议加陈畱府君以益州之諡是后覧之者亦无间焉今子亶纂袭前业不忘遗则孝既至矣礼实宜之谨覧陈生之议思忠文之意参之羣典稽之諡法夫万类莫贵乎人百行莫美乎忠故夏后氏正以人统教以忠徳然则忠也者人徳之至也而犹有三焉孔子曰进思尽忠又曰臣事君以忠奉上之忠也曰为人谋而不忠乎又曰忠焉能勿诲乎谋诲之忠也春秋左传曰小大之狱必以情情忠之属也又曰上思利人曰忠抚下之忠也三者人之则而忠行乎其中益州府君自始事至没身忠言不辍乎口忠谋不已乎心其在帝室正身危行言如砥矢防合神明蹇蹇之谏文章俱存奉上忠矣其在部臣匡救善导出自一心疑不我听者果有踬覆不测之祸谋诲忠矣爰牧冀州时值凶荒劳心苦思勤恤度事诛毙贪暴纠戢责党虽则强御当官能行夫岂滛刑将有利也发墓盗柩议而不罪夫岂漏奸察以情也抚下忠矣位在牧伯职据纳言秉权食禄实有年数而居无畜好财货不益旧粝食布衾槩谓之精丽者昔鲁季孙行父卒宰庀家噐无衣帛之妾无食粟之马君子曰相三君矣而无私积可不谓忠乎而諡曰文子春秋外传曰忠文之实也然则文忠之彰也忠以为实文以彰之事通议合两名一致是贞俭之称文也邾子籧篨卜迁于绎史曰利于民不利于君公曰民茍利矣孤亦与焉于是迁而遂卒諡曰文公是危身利民之称文也卫大夫孔圉諡曰文子子贡疑焉惟敏而好学不耻下问仲尼与之是勤学好问之称文也府君所在屡以忤违阽以深患茍除民害死生以之前后三黜一罹疾废于身危矣兼包六典命世作师犹复宗事赵叟示有攸尊能下问矣有一于此犹可以称况乃忠兼三义文备三徳于古志不悖而諡法亦曰宜矣本议曰忠文子按古之以子配諡者鲁之季文子孟懿子衞之孙文子公叔文子皆诸侯之臣也至于王室之卿大夫其尊与诸侯并故以公配春秋曰刘卷卒刘文公公羊传曰刘卷者何天子大夫也经又曰王子虎卒左传曰王叔文公卒而如同盟礼也此皆天子大夫得称公礼与同盟诸侯敌体故也又礼縁臣子咸欲尊其君父故虽侯伯子男之臣自称其君咸得曰公及其卒也异国之人称之皆然是以邾子许男称公以春秋之正义也以例言之则府君王室亚卿也有王叔刘氏之比以臣子之辞言之则有邾许称公之文虽无土而其位是也今曰公犹可若称子则降等多矣惧礼废日久将诡时听周有仲山甫伯阳嘉父优老之称也宋有正考父鲁有尼父配諡之称也春秋曰孔父子曰伯某父亡之称也父虽非爵号与天子诸侯咸用优贤礼同顺乎门人臣子所称之宜可于公父之中择一处焉使不得称子而已  

对问  

答诏问灾异八事  

光和元年七月十日诏书尺一召光禄大夫杨赐谏议大夫马日防议郎张蔡邕太史令单飏诣金商门引入崇徳殿署门内南辟帏中为都座漏未尽三刻中常侍育阳侯曹节冠军侯王甫从东省出就都座东靣十门刘宠厐训北靣赐南面日防蕐邕飏西面受诏书各一通尺一木板草书两常侍又谕防朝廷以灾异忧惧特防密问政事所变改施行务令分明赐等称臣再拜受诏书起就坐五人各一处给笔砚为对臣学识浅薄心虑愚暗不足以答圣问情变易怔营怖悸谨列状上臣邕顿首顿首  

诏问去月二十九日有黒气堕温徳殿东庭中黒如车葢降气奋势五色有头体长十余丈形状似龙似虹蜺邕对虹着于天而防施于庭以臣所闻则所谓天投蜺者也不见尾足者不得称龙易曰蜺之比无徳以色亲也濳潭巴曰虹出后妃隂胁主又曰五色蜺迭至照于宫殿有兵革之事演孔圗曰蜺者斗之精气也失度投蜺见态主惑于毁誉合防圗曰天子外苦兵威内夺臣无忠政变不虚生占不虚言意者陛下关机之内袵席之上独有以色见进陵尊逾制以招变象若羣臣有所毁誉圣意低回未知谁是兵戎不息威权浸移忠言不闻则虹蜺所生也抑内宠任忠贤决毁誉分直邪各得其所严守卫整武备威权之机不以假人则其救也易传曰阳感天不旋日书曰惟辟作威惟辟作福臣或为之谓之凶害是以明主尤务焉  

诏问正月三日有白衣入徳阳殿门辞称伯夏教我上殿与中黄门桓贤晤言相徃来不得入遂亡去不知姓名臣闻凡人为恠皆皇极道失下或谋上故其传曰皇之不极是谓不建则有下谋上之病孝成绥和二年八月男子王褒衣小冠带劒入北司马殿东门上殿入室解帷组佩之招前殿署王业等曰天帝命我居此业收缚考问褒故公车卒病狂不自知入宫乃下狱死是时王莽为司马遂为簒乱亦卒诛臣窃思之与绥和时相似而有异被服既不同来入云龙门而称伯夏敎入殿里与桓贤言伯夏即故大将军梁商商子冀冀子不疑等皆以罪受戮残余非天所祐以徃况今将狂狡之人为王氏之祸未至殿省而觉亡不久伏诛夫诚仰见上帝之厚徳也濳潭巴曰有人走入宫不知其名大水为戒天子惊羣隂太隆羣下并凑强盛也建大中之道举贤良而宠禄之则其救也经曰皇建其有极敛时五福用敷锡厥庶民惟时厥庶民于汝极锡汝保极  

诏问南宫侍中寺雌鸡欲化为雄尾身毛已似雄头尚未变臣闻凡鸡为恠皆貎之失也传曰貎之不恭是谓不肃时即有鸡祸孝宣黄龙元年未央宫辂轸中雌鸡化为雄不鸣无距是时元帝初即位将立妃王氏为后至初元元年丞相史家雌鸡化为雄距而鸣是嵗封后父禁为平阳侯而后正位王氏之宠始盛哀帝晏驾后摄政王莽以后兄子为大司马由是为乱昔武王伐纣曰牝鸡之晨惟家之索易传曰妇人专政国不静牝鸡雄鸣主不荣夫牝鸡但雄鸣尚有索家不荣之名况乃隂阳易体名实变改此诚大异臣窃以意推之头为元首人君之象今鸡身已变未至于头而圣主知之访问其故是将有其事而不遂成之象也若应之不精诚无所及头冠或成卽为患灾敬愼威仪动作之容断娶御改兴政之原则其救也夫以匹夫顔氏之子有过未尝不知知之未尝复行易曰不逺复无祗悔元吉  

诏问即祚以来灾屡见顷嵗月蚀地动风雨不时疾疠流行迅风折树河洛盛溢臣闻阳胜则震隂胜则食思乱则风貌失则雨视闇则疾疠流行简宗庙则水不润下河流满溢明君正上下抑隂尊阳修五事于圣躬致精虑于供御则其救也  

诏问星辰错谬臣窃见荧惑变色入太微西门太白正昼而见臣闻荧惑示变主当精明其徳而有休庆之色太白当昼而见是隂阳争明强国弱弱国强皆有失政又失道而见是为嬴长侯王不荣荧惑主礼太白主兵谨礼事治兵政审察中外之言申明守御之令以杜渐防萌则其救也昔宋景公小国诸侯三有徳言而荧惑为之退舍  

诏问蝗虫冬出臣闻易传曰大作不时天防灾厥咎蝗虫来河圗秘徴篇曰帝贪则政暴吏酷则诛深而蝗虫出息不急之作省役赋之费进清仁黜贪虐介损求安屈省别藏以赡国用则其救也易曰得臣无家言有天下者何私家之有  

诏问平城门及武库屋各损壊臣愚以为平城门正阳之门郊祀法驾所从出门之最尊者也武库禁兵所藏国家之本兵也变此二处异于凡屋易传曰小人在位上下咸悖厥妖城门内崩濳潭巴曰出宫瓦自隳诸侯强陵主易传曰一柱泥故法弃其咎宫室倾圮小人在显位者黜之以尊上整下去暴悖之愆抑诸侯强凌主之渐率由旧章以变柱泥弃法之咎则其救也洪范传曰六沴作见若时共御帝用不羞神则不怒五福乃降用彰于下  

又特诏问朝廷焦心闻灾恐惧每访羣公卿士皆各括囊迷国莫肯建忠规阙以邕博学深奥退食在公故特密问宜披演所懐指陈政要所先后勿有依违顾忌以经术分别皂囊封上勿漏所闻臣邕伏惟陛下圣徳允明深悼变异徳音恳诚褒臣末学特埀访及非臣蝼蚁所能堪副亦臣输冩肝胆出命之秋岂可顾患避害复使陛下不闻至戒哉臣邕顿首死罪伏思诸异各应皆亡国之恠也天于大汉殷勤不巳赤帝之精辅或未衰故屡出妖变以当责让因以感觉则危可为安凶可作吉假使大运已移岂有谴告哉春秋鲁定哀公之时周徳巳絶故数十年无有日蚀此人为天所弃故也至于今者灾之发不于他所逺则门垣近在寺署纷降目前欲使陛下豁然大悟可谓至切矣幸陛下深问臣敢不尽情以对蜺堕鸡化皆妇人干政之所致也即祚以来宫中无地逸窜而乳母赵娆贵重赫赫生则赀富侔于帑藏死则丘墓逾越园陵两子受封兄弟典郡续以永乐门史霍玉依阻城社大为奸祸盗宠窃权藏晦惑之罪事必积浸然后成形虹蜺集庭雌鸡变化岂不谓是今者道路纷纷复云有程大人者察其风声将为国患宜髙其隄防明其禁限深惟赵霍以为至戒论者疑太尉张颢为玉所进暗昩巳成非外臣所能审处如诚有之近者不治无以正逺倾邪在官当有所惩光禄勲伟璋所在尤贪浊九列之中岂宜有此牧守数十选代既不尽由本朝反有异軰无以示四方圣意勤勤欲清流荡浊扶正黜邪不得但以州郡无课而已长水校尉赵玹屯骑校尉葢升其贵已足其富已优当以见灾之故为陞下先羣臣引退以解易传所载小人在位之咎伏见廷尉郭禧敦重纯厚国之老成光禄大夫桥聪逹方直有山甫之姿故太尉刘宠忠实守固悃愊刚正并宜为谋主数见访问夫宰相大臣君之四体委任责成优劣已分春秋之义以贵治贱逺间亲小加大引在六逆陛阶増则堂髙辅位重则上尊不宜听纳小吏雕琢大臣也又尚方工技之作洪都篇赋之文宜且消息以示忧惧诗云畏天之怒不敢戏豫天戒诚不可戏也宰府孝亷士之髙选但当察其眞伪以加黜陟近者每以辟召不愼切责三公乃并以书疏小文一介之技超取选举开请托之门违明王之典众心不厌莫之敢言臣愿陛下听纳忠言忍而絶之侧身踊跃思惟万几以答天望以导嘉应圣朝旣自约厉以身率人左右近臣亦宜戮力从化人自抑损天道亏满鬼神福谦久髙不危常满不溢羣公之福诸侯凌主之戒不可不察也臣邕愚戆感激忘身敢触忌讳手书具对夫君臣不密上有漏言之戒下有失身之祸臣安敢漏所问愿寝臣表无使尽忠之吏受怨奸仇  

封事  

臣闻天降灾异縁象而至霹雳数发殆刑诛繁多之所生  

设论  

释诲  

有务世公子诲于顚胡老曰盖闻圣人之大寳曰位故以仁守位以财聚人然则有位斯贵有财斯富行义逹道士之司也故伊挚有负鼎之仲尼设执鞭之言寗子有清商之歌百里有豢牛之事夫如是则圣哲之通趣古人之明志也夫子生清穆之世秉醇和之灵覃思典籍韫椟六经安贫乐贱与世无营沈精重渊抗志髙防包括无外综析无形其已久矣曾不能拔萃出羣扬芳飞文登天庭序彛伦扫六合之秽慝清宇宙之埃尘连光芒于白日属炎气于景云时逝嵗暮黙而无闻小子惑焉是以有云方今圣上寛明辅弼贤知崇英逸伟不坠于地徳者建宰相而裂土才羡者荷荣禄而防赐盍亦回涂要至俛仰取容辑当世之利定不防之功荣家宗于此时遗不灭之令踪夫独未之思邪何为守彼而不通此胡老慠然而笑曰若公子所谓覩暧昧之利而忘昭晳之害专必成之功而忽蹉跌之败者已公子谡尔敛而兴曰胡为其然也胡老曰居吾将释汝昔自太极君臣始基有羲皇之洪宁唐虞之至时三代之隆亦自缉熈五伯扶微勤而抚之于斯已降天网纵人纮防王涂壊太极陁君臣土崩上下瓦解于是智者骋诈辩者驰説武夫奋畧战士讲鋭电骇风驰雾散云披变诈乖诡以合时宜或画一策而绾万金或谈崇朝而锡瑞珪连衡者六印磊落合从者骈组流离隆贵翕习积富无崖据巧蹈机以忘其危夫离蔕而萎条去干而枯女冶容而滛士背道而辜人毁其满神疾其邪利端始萌害渐亦芽速速方谷夭夭是加欲丰其屋乃蔀其家是故天地否闭圣哲濳形石门守晨沮溺耦耕顔歜抱璞蘧瑗保生齐人归乐孔子斯征雍渠骖乘逝而遗轻夫岂慠主而背国乎道不可以倾也且我闻之日南至则黄钟应融风动而鱼上氷蕤賔统则防隂萌蒹葭苍而白露凝寒暑相推隂阳代兴运极则化理乱相承今大汉绍陶唐之洪烈荡四海之残灾隆隐天之髙拆絙地之基皇道惟融帝猷丕显泜泜庶类含甘吮滋检六合之羣品济之乎雍熈羣僚恭巳于职司圣主垂拱乎两楹君臣穆穆守之以平济济多士端委缙綎鸿渐盈阶振鹭充庭譬犹钟山之玉泗滨之石累珪璧不为之盈采浮磬不为之索曩者洪源辟而四隩集武功定而干戈戢猃狁攘而吉甫宴城濮防而晋凯入故当其有事也则蓑笠并载擐甲扬锋不给于务当其无事也则舒绅缓佩鸣玉以歩绰有余裕夫世守阀子御之族天隆其祐主丰其禄抱膺从容爵位自从摄须理髯余官委贵其进取也顺倾转圆不足以喻其便逡巡放屣不足以况其易夫夫有逸羣之才人人有优赡之智童子不问疑于老成瞳蒙不稽谋于先生心恬澹于守髙意无为于持盈粲乎煌煌莫非荣明哲泊焉不失所宁狂滛振荡乃乱其情贪夫殉财夸者死权瞻仰此事体躁心烦闇谦盈之効迷损益之数骋驽骀于脩路慕骐骥而増驱卑俯乎外戚之门乞助乎近贵之誉荣显未副从而顚踣下获熏胥之辜髙受灭家之诛前车已覆袭轨而骛会不鍳祸以知畏惧予惟悼哉害其若是天髙地厚局而蹐之怨岂在明患生不思战战兢兢必愼厥尤且用之则行圣训也舍之则藏至顺也九河盈溢非一凷所防带甲百万非一勇所抗今子责匹夫以清宇宙宁可以水旱而累尧汤乎惧烟炎之燬何光芒之敢扬哉且夫地将震而枢星直井无景则日隂食元首寛则望舒朓侯王肃则月侧匿是以君子推微逹着寻端见绪履霜知冰践露知暑时行则行时止则止消息盈冲取诸天纪利用遭泰可与处否乐天知命持神任已羣车方奔乎险路安能与之齐轨思危难而自豫故在贱而不耻方将骋驰乎典籍之崇涂休息乎仁义之渊薮槃旋乎周孔之庭宇揖儒墨而与为友舒之足以光四表収之则莫能知其所有若乃丁千载之运应神灵之符闿阊阖乘天衢拥蕐葢而奉皇枢纳策于圣徳宣太平于中区计合谋从已之圗也勲绩不立予之辜也鳯山翳雾露不除踊跃草莱秪见其愚不我知者将谓之迂修业思眞弃此焉如静以俟命不斁不渝百嵗之后归乎其居幸其获称天所诱也罕漫而已非已咎也昔伯翳综声于鸟语葛卢辩音于鸣牛董父受氏于豢龙奚仲洪徳于衡辀倕氏兴政于巧工造父登御于骅驑非子享土于善圉狼瞫取右于禽囚弓父毕精于筯角佽飞明勇于赴流寿王创基于格五东方要幸于谈优上官効力于执葢羊据相于运筹仆不能参迹于若人故抱璞而优游于是公子仰首降阶忸怩而避胡老乃扬衡含笑援琴而歌歌曰练余心兮浸太清涤秽浊兮存正灵和液畅兮神气宁情志泊兮心亭亭嗜欲息兮无由生踔宇宙而遗俗兮翩翩而独征  

月令问答  

问者曰子何为着月令説也予防读记以为月令体大经同不宜与记书杂録并行而记家记之又畧及前儒特为章句者皆用其意传非其本防又不知月令徴验布在诸经周官左传实与礼记通他议横生纷纷久矣光和元年余被谤章罹重罪徙朔方内有猃狁敌冲之衅外有防虏锋镝之艰危险凛凛死亡无日过被学者闻家就而考之亦自有所觉悟庶几颇得事情而讫未有注记着于文字也惧顚蹶陨坠无以示后同于朽腐窃诚思之书有隂阳升降天文厯数事物制度可假以为本敦辞托説审求厯象其要者莫大于月令故遂于忧怖之中昼夜宻勿昧死成之旁贯五注叅互羣书至及国家律令制度遂定厯数尽天地三光之情辞繁多而蔓衍非所谓理约而逹也道长日短危殆兢惕取其心尽而已故不能复加删省葢所以探赜辨物庶几多识前言徃行之流茍便学者以为可览则余死而不朽也  

问者曰子説月令多类周官左传假无周官左传月令为无説乎曰夫根柢植则枝叶必相从也月令与周官并为时王政令之记异文而同体官名百职皆周官解月令甲子沈子所谓似春秋也若夫太昊蓐収勾芒祝融之属左传造义立説生名者同是以用之  

问者曰既用古文于厯数乃不用三统用四分何也曰月令所用叅诸厯象非一家之事传之于世不晓学者宜以当时所施行夫宻近者三统巳踈濶废弛故不用也  

问者曰既不用三统以惊蛰为孟春春中雨水为二月节皆三统法也独用之何曰孟春月令曰蛰虫始震在正月也中春始雨水则雨水二月也以其合故用之问者曰厯云小暑季夏节也而今文见于五月何也曰今不以厯节言据时始暑而记也厯于大雪小雪大寒小寒皆去十五日然则小暑当去大暑十五日不得及四十五日不以节言据时暑也  

问者曰中秋令不用牺牲以圭璧更皮币不牺牲何也曰是月献羔以太牢祝髙禖宗庙之祭以中月安得用牺牲祈者求之祭也着令者豫设水旱疫疠当祷祈用牺牲者是用之助生养传祈以币代牲章因于髙禖之事乃造説曰更者刻木代牲如庙有祧更此説自欺极矣经典传记无刻木代牲之説葢书有转误三豕渡河之类也  

问者曰中冬令曰奄尹申宫令谨门闾今曰门闱何也曰阉尹者内官也主宫室出入宫中宫中之门曰闱阉尹之职也闾里门非阉尹所主知当作闱也  

问者曰令曰七驺咸驾今曰六驺何也曰本官职者莫正于周官周官天子马六种种别有驺故知六驺左氏传晋程郑为乘马御六驺属焉无言七者知当为六也问者曰令以中秋筑城郭于经传为非其时诗曰定之方中作于楚宫定营室也九月十月之交西南方中故传曰小昏正而栽筑即营室也昏正者昏中也栽筑者栽木而始筑也今文在前月不合于经传也  

问者曰子説三难皆以日行为本古论周官礼记説以为但逐恶而已独安所取之曰取之于月令而已四时通等而夏无难文由日行也春行少隂秋行少阳冬行太隂隂阳背使不于其类故冬春难以助阳秋难以逹隂至夏节太阳行太隂自得其类无所扶助独不难取之于是也  

问者曰反令毎行一时转三旬以应行三月政也春行夏令则雨水不时谓孟夏也草木蚤枯中夏也国乃有恐季夏也今总合为一事不分别施之于三月何也曰説者见其三旬不得传注而为之説有所滞碍不得通矣孟春反令行冬令则草木枯后乃大水败其城郭即分为三事后乃大水在谁后也城郭为独自坏非水所为也季冬令曰行春令则胎夭多伤民多蛊疾命之曰逆即分为三事行季冬令为不感灾异但命之曰逆也知不得断絶分应一月也其类皆如此令之所述畧举其尤者也  

问春食麦羊夏食菽鸡秋食麻犬冬食黍豕之属但以为时味之宜不合于五行月令服食噐械之制皆顺五行者也説所食独不以五行不已畧乎曰葢亦思之矣凡十二辰之禽五时所食者必家人所畜丑牛未羊戍犬酉鸡亥豕而已其余龙虎以下非食也春木王木胜土土王四季四季之禽牛属季夏犬属季秋故未羊可以为春食也夏火王火胜金故酉鸡可以为夏食也季夏土王土胜水故食豕而食牛土五行之尊者牛五畜之大者四行之牲无足以配土徳者故以牛为季夏食也秋金王金胜木寅虎非可食者犬齿而无角虎属也故以犬为秋食也冬水王水胜火当食马而礼不以马为牲故以其类而食豕也然则麦为木菽为金麻为火黍为水各配其牲为食也虽有此説而米盐精粹不合于易卦所为之禽及洪范传五事之畜近似卜筮之术故予畧之不以为章句聊以应问见有説而已  

问记曰三老五更子独曰五叟周礼曰八十一御妻今曰御妾何也曰字误也叟长老之称其字与更相似书者转误遂以为更嫂字女旁瘦字从叟今皆以为更矣立字法者不以形声何得以为字以嫂瘦推之知是更为叟也妻者齐也惟一适人称妻其余皆妾位最在下是以不得言妻云也  

连珠  

广连珠  

臣闻目瞤耳鸣近夫小戒也狐鸣犬嘷家人小妖也犹忌愼动作封镇书符以防其祸是故天地示异灾变横起则人主恒恐惧而修政  

道为知者设马为御者良贤为圣者用辨为知者通  

颂  

东巡颂【`有序`】  

窃见巡狩岱宗柴望山川宗祀明堂上稽帝尧中述世宗遵奉光武礼仪备具动自圣心是以神眀屡应休徴乃防不胜狂简之情谨上岱宗颂一篇  

曰若稽古在汉迪哲聿修厥徳宪章丕烈翿六龙较五辂齐百僚陶质素命南重以司厯厥中月之六辰备天官之列卫盛舆服而东巡【`按艺文及古文苑俱称班固作而旧刻中集亦载是篇姑两存之`】  

南廵颂  

惟汉再受命系叶十一协景和则天经郊髙宗光六幽通神眀既禘祖于西都又将祫于南庭是时圣上运天官之法驾建日月之旃旌【`旧集不载此篇而艺文云蔡邕作姑并存之`】  

胡广黄琼颂  

岩岩山岳配天作辅降臣有周生申及甫允兹汉室诞育二后曰胡曰黄方轨齐武惟道之渊惟徳之薮股肱元首代作心膂天生蒸人有则有类我胡我黄钟厥纯懿巍巍特进仍践其位赫赫三事七佩其绂奕奕四牡沃若六辔衮职龙章其文其蔚叅曜干台穷宠极贵功加八荒羣生以遂超哉邈乎莫与为二  

京兆樊恵渠颂  

洪范八政一曰食周礼九职一曰农有生之本于是乎出货殖财用于是乎在九土上沃为大田多稔然而地有埆塉川有垫下溉灌之便行趍不至明哲君子创业农事因髙卑之宜驱自行之势以尽水利而富国饶人自古有焉若夫西门起邺郑国行秦李氷在蜀信臣治穰皆此道也阳陵县东其地衍隩土气辛螫嘉谷不植草莱焦枯而泾水长流溉灌维首编戸齐氓庸力不供牧人之吏谋不假给葢常兴役犹不克成光和五年京兆尹樊君讳陵字徳云勤恤人隠悉心政事茍有可以恵斯人者无闻而不行焉遂谘之郡吏申于政府佥以为因其所利之事者不可已者也乃命方畧大吏麴遂令伍琼揣度计虑揆程经用以事上闻付在三府司农遂取财于豪冨借力于黎元树柱累石委薪积土基跂工坚体势强壮折湍流欵旷陂防之于新渠防水门通窬渎洒之于畎畆清流浸润泥潦浮游昔日卤田化为甘壤稉黍稼穑之所入不可胜筭农民熈怡恱豫相与讴谈疆畔斐然成章谓之樊恵渠云其歌曰  

我有长流莫或遏之我有沟浍莫或达之田畴斥卤莫修莫厘饥馑困悴莫恤莫思乃有樊君作人父母立我畎畆黄潦膏凝多稼茂止恵乃无疆如何勿喜我壤旣营我疆斯成泯泯我人旣富且盈为酒为酿蒸彼祖灵贻福恵君寿考且宁  

陈畱太守行小黄县颂  

大颢为政建时春阳我君勤止戾兹小黄济济羣吏摄齐升堂乃训乃厉示之宪方原罪以心察狱以情钦于刑滥惟务求轻有辜小罪放死从生化洽矣黔首用宁惟以作颂式昭徳声  

考城县颂  

瞹瞹路北至考城劝兹穑民东作是营农桑之业为国之经我君勤心徳音邈成率尔苖民慎不敬听女执伊筐男执其耕申戒羣僚务在寛平罪人赦宥囹圄用清  

祖徳颂【`有序`】  

昔文王始受命武王定祸乱至于成王太平乃洽祥瑞毕降夫岂后徳熈隆渐浸之所通也是以易嘉积善有余庆诗称子孙保之非特王道然也贤人君子修仁履徳者亦其有焉昔我烈祖暨于予考世载孝友重以明徳率礼莫违是以灵只降之休瑞兎扰驯以昭其仁木连理以象其义斯乃祖祢之遗灵盛徳之所贶也岂我童防孤稚所克任哉乃为颂曰  

穆穆我祖世笃其仁其徳克明惟懿惟醇宣慈恵和无竞伊人岩岩我考莅之以荘增崇丕显克构其堂是用祚之休征惟光厥征伊何于昭于今园有甘棠别榦同心坟有扰兎宅我栢林神不可诬伪不可加析薪之业畏不克荷矧贪灵贶以为已华惟予小子岂不是欲于有先功匪荣伊辱  

麟颂  

皇矣大角降生灵兽视明礼修麒麟来孚春秋既书尔来告就庶士子鉏获诸西狩  

五灵颂  

大梁乗精白虎用生思叡信立绕于垣坰  

賛  

太尉陈公賛  

公在百里有西产之恵赐命方伯分陜余庆余庆伊何兆民其观少者是懐老者是安纲纪文王文王用平东督京辇京辇用清乃登三事三事攸宁契稷之佐具干尧庭今则由古于穆诞成  

焦君賛  

猗欤焦君常比墨衡门之下栖迟偃息泌之洋洋乐以忘食鹤鸣九臯音亮帝侧廼征廼用将受衮职昊天不吊贤人遘慝不遗一老屏此四国如何穹苍不照斯域惜哉朝廷防兹旧徳恨兹学士将何法则  

琴赞  

惟彼雅噐载璞灵山体其徳真清和自然澡以春雪澹若洞泉温乎其仁玉润外鲜  

## 汉魏六朝百三家集卷十九目录

汉蔡邕集  

目录  

箴  

衣箴  

铭  

黄钺铭  

东鼎铭  

中鼎铭  

西鼎铭  

朱公叔鼎铭  

胡太傅祠前铭  

京兆尹樊徳云铭  

樽铭  

盘铭  

警枕铭  

碑  

太尉桥公庙碑  

太尉桥公碑  

太傅文恭矦胡公碑  

太傅胡公碑  

胡公碑  

太尉汝南李公碑  

太尉杨公碑  

司空文烈矦杨公碑  

汉太尉杨公碑  

文烈矦杨公碑  

司空房桢碑  

司空袁逄碑  

荆州刺史庾矦碑  

朱公叔坟前石碑  

陈畱太守胡公碑  

太守胡公碑  

陈太丘碑  

陈太丘庙碑  

文范先生陈仲弓碑  

郭有道林宗碑  

贞节先生范史云碑  

彭城姜伯淮碑  

翟先生碑  

汝南周巨胜碑  

处士圂叔则碑  

光武济阳宫碑  

王子乔碑  

伯夷叔齐碑  

九疑山碑  

陈畱东昏库上里社碑  

琅琊王傅蔡公碑  

文先生李子材碑  

郡掾史张祠堂碑  

袁满来墓碑  

童防胡根碑  

眞定直父碑  

灵表  

太傅胡公夫人灵表  

司徒袁公夫人马氏灵碑  

诔  

济北相崔君夫人诔  

神诰  

汉交趾都尉胡公夫人黄氏神诰  

哀赞  

议郎胡公夫人哀赞  

祝辞  

宗庙祝嘏辞  

九祝辞  

祝社文  

祖饯祝文  

禊文  

吊文  

吊屈原文  

文  

篆势  

势  

九惟文  

诗  

饮马长城窟行  

答对元式诗  

答卜元嗣诗  

翠鸟  

## 汉魏六朝百三家集卷十九  

明　张溥　辑  

汉蔡邕集  

箴  

衣箴  

今人务在奢严志好美饰帛必薄细衣必轻暖或一朝之晏再三易衣私居移坐不因故服  

铭  

黄钺铭  

孝桓之季年鲜卑入塞盗起匈奴左部梁州叛羗逼迫兵诛滛衍东夷高句丽嗣子百固逆谋并发三垂骚然为国忧念西府表桥公昔在凉州柔逺能迩不烦军师克定及在上谷汉阳连在营郡膂力方刚明集士众征拜度辽将军始受旄钲鼓之任扞御三垂公以吏士频年在外勤于犇命人马疲羸挠钝请且息州营横发之役以补困惫朝廷许之于是储廪丰饶室罄不悬人逸马畜弓劲矢利而经用省息官有余资执事无放散之尤簿书有进入之赢治兵示威戎士踊跃旌旗耀日金鼓雷奋守有山岳之固攻有必克之势羌戎授首于西疆百固氷散于东邻鲜卑収迹烽燧不举眎事三年马不带鈌弓不受彄是用镂石作兹钲军鼓陈之东阶以昭公文武之勋焉铭曰  

帝命将军秉兹黄威灵振耀如火之烈公之在位羣狄斯柔齐斧防设人士斯休  

东鼎铭  

维建宁三年秋八月丁丑延公于玉堂前廷乃诏曰其以大鸿胪桥为司空再拜稽首以让帝曰俞徃哉三让然后受命公乃防恭夙夜帝采勤施八方旁作穆穆以对扬天子丕显休命越在先民毗于天子罔不着其股肱毕其思心式率天行式昭徳音公亦克绍厥猷鍳于法防敢不法宪于诫罔敢不诫用总是羣后保乂帝家勋在方册民咸曰休哉惟帝念功越若来二月丁丑迁于司徒  

中鼎铭  

维建宁四年三月丁丑延公登于玉堂前廷乃制诏曰其以司空桥为司徒公拜稽首以让帝曰俞徃哉三让然后受命公允廸厥徳宣力肆勤战战兢兢以役帝事率夫百辟媚于天子天子曰都慎厥身修思永同寅恊恭以和天徳则昭之违则塞之回乃不敢不弼枉乃不敢不匡股肱之事既充三事之繇允备灾作见乃引其责曰凡庶征不若彛伦不叙是惟臣之职祗以疾告表越十月庚午记此  

西鼎铭  

维光和元年冬十二月丁巳延公入崇徳殿前乃制诏曰其以光禄大夫为太尉公拜稽首曰臣闻之三让莫或克从臣不敢辞臣犬马齿七十可以生可以死其戮力闲私悉心在公以尽为臣之节于时侍从陛阶与闻公之昌言者莫不惕厉如履薄氷既乃碑表百代  

朱公叔鼎铭  

忠文朱公名穆字公叔有殷之胄微子啓以帝乙元子周武王封诸宋以奉成汤之祀至元子啓生公子朱其孙氏焉后自沛迁于南阳之宛遂大于宋爵位相袭烈祖尚书令肃宗之世守于临淮考曰实为陈畱太守乃及忠文克慎明徳以绍服祖祢之遗风悉心臣事用媚天子显允其勲迹寻综六艺契濶驰思所以啓前惑而觉后疑者亹亹焉虽商偃其犹病诸初举孝亷除郎中尚书侍郎独念运际存亡之要乃陈五事谏谋深切退处畎畆以察天象验应着焉孝顺晏驾贼发江淮时辟大将军府实掌其事用拜宛陵令非其好也遂以疾辞复辟大将军再拜博士髙第作侍御史明司国宪以齐百僚矫枉董直罔肯阿顺以黜其位濳于郎中羣公并表乃迁议郎登于东观纂业前司于时冀州凶荒年馑民匮而贪婪之徒乘之为虐锡命作牧静其方隅乃摅洪化奋灵武昭令徳塞羣违贞良者封植残戾者芟夷去恶除盗无俾比而作慝用防于非辜复征拜议郎病免官征拜尚书清一以考其素正直以醇其徳出纳帝命乃无不允虽龙作纳言山甫喉舌靡以尚之享年六十有四汉皇二十一世延熹六年夏四月乙巳卒于官天子痛悼诏曰尚书朱穆立节忠亮世笃尔行防恪机任守死善道不幸而卒朝廷悯焉今使权谒者中郎杨贲赠穆益州刺史印绶魂而有灵嘉其宠荣呜呼哀哉肆其孤用作兹寳鼎铭载休功俾后裔永用享祀以知其先之徳  

胡太傅祠前铭  

天鍳有汉山岳降灵于肃文恭应期诞生好是懿徳柔恵且贞爰在初服皇嘉其声纳于机宻机宻恪清守于三邦三邦事宁越尹三卿百揆时序七受帝命作此元辅左右六世靖绥土宇蠢彼羣生保赖亶叙绍迹龙夷继轨山甫遭国不造仍世短祚援立圣嗣得公之谟帝曰文恭朕嘉君功为邑安乐以祐其庸登位特进干异羣公休命丕显光宠克章公拜稽首是对是扬蔼蔼惟公民斯攸望春秋既暮倐尔乃防不憖是遗俾屏于皇新庙奕奕于以蒸尝子子孙孙承嗣无疆  

京兆尹樊徳云铭  

于显哲尹诞徳孔彰膺帝休命谓笃不忘爰纳忠式规悟圣皇钦崇园邑大孝允光九命车服昭示采章轩轺四牡承祀蒸尝多士时贡徭役永息道路孔夷民清险棘同体诸旧兆氓防福恵垂无疆守以罔极  

樽铭  

酒以成礼弗愆以滛徳将无醉过则荒沈盈而不冲古人所箴尚鍳兹噐懋朂厥心  

盘铭  

华盘就用以享嘉宾内纳其实外若真  

警枕铭  

应龙蟠蛰濳徳保灵制噐象物示有其形哲人降鍳居安闻倾  

碑  

太尉桥公庙碑  

桥氏之先出自皇帝帝于桥山子孙之绍基立姓者咸以为氏汉兴世以礼乐为业高祖讳仁位至大鸿胪列名于儒林祖侍中广川相考东莱太守公禀性贞纯防有姿刚而不虐威而不猛闻仁必行睹义斯居文以典术守以纯固弱冠从政当官而行刺史周公辟举从事所部二千石受取有验公纠发赃罪致之于理时有椒房桂戚之托周公累息公不为之动史鱼之劲直山甫之不阿于是始形举孝亷除郎中洛阳左尉特进颍王梁不疑为河南尹当事以对是时畏其权宠而为屈辱者多矣公不折节解印绶去辟司徒举髙第补侍御史以诏书考司校尉赵祁事廷尉郭贞私与公书非接使御命之宜公封书以闻贞以文章得用鬼薪公离司防辟大将军梁公幕府屡以救正干其隆指将军嘉之无言不酬又以髙第补侍御史在职旬月羌戎匪茹震惊陇汉西府举公拜凉州刺史威名克宣凶虏革心清风席卷至则无事车师后部阿罗多卑君相与争国兴兵作乱公遣从事牛称何传举轻骑奉辞责罪収阿罗多卑君系炖煌正处以闻阿罗多为王卑君侯称以奉使副指除侯部不动干戈挥鞭而定西域之事人以为美谈又值馑荒诸郡饥馁公开仓廪以贷救其命主者以旧典宜先请公曰若先请民已死廪讫乃上之诏报曰边谷不得妄出擅出于是有汲黯忧民之心后不以为常公达于事情剖断不疑皆此类也迁齐相视民如保赤子讨恶若赴水火刑明赏遂民知劝惧临淄令赂财赃多罪正受鞠就刑没齿无怨竟以不先请免官徴拜上谷太守民有父子俱行凶人人恶言当道晓之不止其子杀人而捕得公以其见悔辨直不举文书以遇赦令蕃县有帝舜庙以故事斋祠戸曹史张机有惩罚货祠巫自托以舜命约公云不得谴公觉其奸态収考首伏即日伏辜迁汉阳太守上邽令皇甫祯赃罪明审収考髠钳死于冀市后以病去征拜议郎司徒长史循王悝桓帝同产以懐逆谋黜封瘿陶王以公长于带拜钜鹿太守悝畏怖明宪检于静息自将作大匠征未到而章谤先入故转拜议郎遂用免官征度辽将军迁河南尹少府大鸿胪司徒司空托病而去悉引众灾虽非巳负公皆以自劾逊位嵗余拜尚书令时河间相葢升以朝廷在藩国时隣近旧恩歴河南太守太中大夫在郡受取数亿以上创毒深刻公表升贪放狼籍不顾天罔损辱国家为上招怨当肆市朝以谢兆民幸遇赎令罪除恶在可免升官禁锢终身没入财赂非法之物以充帑藏惩戒羣下连表上不纳而升迁为侍中公称病辞徙拜光禄大夫复拜太尉如前逊位复拜少府病不就职拜太中大夫凡所获禄皆公府所特表选临难受位自九列之后乃以丕貤公纪纲张弛勇决不回是非明作速于察机燕居从容申申夭夭和乐寛裕爱士亲仁凡见公容貌闻公声音莫不熈怡恱怿思乐模则来者忘归去者愿还雅性谦克不吝于利欲虽众子羣孙并在仕次曽无顺媚一言之求身没之日无获大位在百里者莫得好县比方公孙未有若兹者也初公为舍于旧里弟卒推与其孤至于即世柩殡无所清俭仁与之効于斯为着巍巍乎若徳允世之表仪也已公讳字公祖少辟孝亷辟司徒大将军府为侍御史牧一州典五郡出将边营入掌机宻歴三卿同三司享年七十五光和七年夏五月甲寅以太中大夫薨于京师朝廷所以吊赠如前传之仪九月乙酉葬于某所三孤故臣门人相与述公言行咨度礼制文徳铭于三鼎武功勒于钲官簿次第事之实録书于碑隂俾尔昆裔永有仰于碑隂云铭曰  

光光烈考伊汉元公克明克哲实叡实聪如渊之浚如岳之嵩威壮虓虎文繁雕龙抚柔疆垂戎狄率从敷敎中夏五典攸通帝谓我后朕嘉君功命君三事时亮天工公拜稽首翼翼惟恭左右天子祗厥勲庸庶绩既熈黎民时雍上下谧宁八方和同丕显伊徳作宪万邦  

大尉桥公碑  

公讳字公祖梁国睢阳人也大鸿胪之曾孙广川相之孙东莱大守之元子也膺受纯性诞有特表岐嶷而超等总角而逸羣至于初绅髙明卓异为众杰雄其性疾华尚朴有百折不挠临大节而不可夺之风经艺传记周覧博渉瑰竒在前靡所不识当世是以服重噐归髙名州郡交请待以访断歴端首则义可行处爪牙而威以布察孝亷除郎中洛阳左尉以公事去辟司徒举髙第侍御史直道而徃用光其任辟大将军西府表拜凉州刺史迁齐相以公事去诏书印绶即家拜上谷太守迁汉阳太守征拜议郎司徒长史钜鹿太守被诏书为将作大匠为受罚者所章拜议郎即征拜度辽将军迁河南尹少府大鸿胪遂陟司空司徒托疴逊位起家拜尚书令以疾笃请拜光禄大夫后拜太尉乆病自替复为少府太中大夫春秋七十五光和七年五月甲寅薨公性质直不惮强御在宪台则有尽规之忠领州郡则有虎胗之威其拔贤如旋流讨恶如霆击每所临向清风先翔逺近豫震兹可谓超越众庶彰于逺迩者已于是故吏司徒博陵崔烈廷尉河南吴整等以为至徳在已扬之由人茍不皦述夫何考焉乃共勒嘉石永昭芳烈遂作颂曰  

赫矣桥公秉文握武内为宗榦出为藩辅在宪弹枉竟由厥矩允牧于凉刈彼裔土爰将度辽亦用齐斧敷敎四畿旋统京宇敦兹五服众庶是与膺践七命翼我哲圣登空补衮陟徒训敬尹尉清宸熈帝之政终始为贞典章以定遗爱在民皇哀其命立石刋铭莫遁斯听魂而有灵万亿其盛  

太傅文恭侯胡公碑  

公讳广字伯始交趾都尉之元子也公应天淑灵履性贞固九徳咸修百行毕备遭家不造童而夙孤上奉继亲下慈弱弟﨑岖俭约之中以尽孝友之道及至入学从训歴观古今生而知之闻一覩十兼以周覧六经博总羣议旁贯宪法通识国典年二十七察孝亷除郎中尚书侍郎尚书左丞尚书仆射干练机事绸缪枢极忠亮唯允简于帝心智畧周宻冠于庶事迁济隂太守其为政也寛裕足以容众和柔足以安物刚毅足以威暴体仁足以劝俗故禁不用刑劝不用赏其下望之如日月从之如影响思不可忘度不可革遗爱结于人心超无穷而垂则征拜大司农遂作司徒迁太尉以援立之功封安乐乡侯録尚书事称疾屡辞防赐就第复拜司空功成身退俾位特进又拜太尉复以特进致命休神又拜太尉逊位归爵旋于旧土征拜太中大夫尚书令太仆太常司徒永康之初以定防元功复封前邑録尚书事疾病就第又授太傅入叅机衡五蹈九列七统三事谅闇之际三据冢宰和神人于宗伯理水土于下台训五品于司徒耀三辰于上阶弼六世歴载三十自汉兴以来鼎臣元辅耋袠老成勲被万方与国终始未有若公者焉春秋八十二建宁五年三月壬戍薨于位天子悼惜羣后伤懐诏五官中郎将任崇奉册赠以太傅安乐乡侯印绶拜室家子一人郎中赐东园秘噐赐丝帛含敛之备中谒者董诩吊祠防防钱布赙赐率礼有加赐諡曰文恭昭显行迹四月丁酉塟于洛阳茔故吏济阴池喜感公之义率慕黄鸟之哀推寻雅意彷徨旧土休绩丕烈宜宣于此乃树石作颂用扬徳音词曰于皇上徳懿铄孔纯大孝昭备思顺履信膺期命世保兹旧门渊泉休茂彪炳其文爰賛天机翼翼唯恭夙夜出纳绍迹虞龙赋政于外神化通普被汝南越用熈雍帝曰休哉命公三事乃耀柔嘉式是百司股肱元首庶绩咸治二气爕雍五征来备勲格皇天泽洽后土封建南藩受兹介祜玉藻在冕毳服艾辅骆车雕骖四牡修扈赞事上帝祗祀宗祖陟降盈亏与时消息既明且哲保身遗则同轨旦奭光充区域生荣死哀流统罔极  

太傅胡公碑  

维汉二十有一世建宁五年春三月既生魄八日壬戌太传安乐乡侯胡公薨越若来四月辛酉塟我君文恭侯于是掾太原王允鴈门毕整属扶风曾宙颍川殷歴等佥谓公之徳也柔而不犯威而不猛文而不实而不朴静而不滞动而不躁总天地之中和覧生民之上操聪明肤敏兼质先觉渉观宪法契阔文学睹臯陶之闱阃探孔子之房奥然而约之以礼守之以恭寛之以纳众泛爱多容其诱人也恂恂焉怡怡焉能使防惑开析伪戻优顺逸惰勤信及其创基发迹机宻圣朝其知其能夙夜惟寅以允帝命是以频繁机极三升而不出焉乃还谭其旧章弥纶古训贯万品研精防用补前臣之所阙十年而无愆强记同乎富平周慎过于博士偶山甫乎喉舌匹虞龙而纳言唯帝命公以二郡其为政也导人以徳帅物以已敦以忠肃励以知耻人悦其化天乐其和士相勉于公朝民劝行于私家徽纆萦而靡系鞭朴弃而无加洋洋乎若徳岂直严以为威寛以为福而已哉五作卿士七蹈相位大仆司农太傅司空各一司徒特进各二太常太尉各三光辅六世歴载三十有余其致治也通水泉于润下蕃后土于稼穑训五品于羣黎叅人物于区域耀三辰于浑元协大中于皇极傅圣徳于防冲率旦奭于旧职譬彼四时功成则退在盈思中升隆以顺建封域于南土践殊号于特进荣祚统业垂乎来公自二郡及登相位凡所辟用遂至大位者故司徒中山祝括其余登堂阁据赋政防勲树功流化者葢不可胜载唯我末臣顽蔽无闻仰慕羣贤恶乎可及自公寝疾至于薨毙叅与尝祷列位防位虽庶物戮力不愆于礼进暏坟茔几筵空设退顾堂庑音仪永阙感悼伤懐心肝若割相与累次徳行撰举功勲刋之于碑用慰哀思其词曰  

焕文徳伊朝后应期运作汉辅嘉中兴膏民庶泽洪渟亶攸序亘地区充天宇辚髙达踵遐武扬景烈垂不朽仰邃古耀昆后  

胡公碑  

公讳广字伯始南郡华容人也其先自妫姓建国南土曰胡子春秋书焉列于诸侯公其后也考以徳行纯懿官至交趾都尉公寛裕仁爱覆载博大研道知几穷理尽性凡圣哲之遗敎文武之末坠罔有不综年二十七察孝亷除郎中尚书侍郎左丞尚书仆射内正机衡允厘其职文敏畅乎庶事宻静周乎枢机帝用嘉之迁济隂太守公乃布恺悌宣柔嘉通神化导灵和扬恵风以飬真激清流以荡邪取忠肃于不言消奸宄于爪牙是以君子勤礼小人知耻鞠推息于官曹刑戮废于朝市余货委于路衢余种栖于畎畆迁汝南大守増修前业考绩既明入作司农实掌金谷之渊薮和均关石王府以充遂作司徒昭敷五敎进作太尉宣畅浑元人伦辑睦日月重光遭国不造帝祚无主援立孝桓以绍宗绪用首谋定防封安乐乡侯戸邑之数加于羣公入録机事听纳总巳致位就第复拜司空敷土导川俾顺其性功遂身退告疾固辞乃为特进爰以休息又拜太常典司三礼敬恭禋祀神明嘉歆永世丰年聿懐多福复拜太尉寻申前业又以特进逍遥致位又拜太常遘疾不夷逊位归爵迁于旧都徴拜太中大夫延熹末年圣主革正幸臣诛毙引公为尚书令以二千石居官委以阃外之事厘改度量以新国家纲既整衮阙以补乃拜太仆车正马闲六驺习驯迁太常司徒成宗晏驾推建圣嗣复封故邑与叅机宻寝疾告退复拜太傅録尚书事于时春秋髙矣继亲在堂朝夕定省不违子道旁无几杖言不称老居防致哀率礼不越其接下答宾虽幼贱降等礼从谦厚尊而弥恭劳思万机身勤心苦虽老莱子婴儿其服方叔克壮其猷公旦纳于台屋正考父俯而循礼曷以尚兹夫蒸蒸至孝徳本也体和履忠行极也博闻周覧上通也勤劳王家茂功也用能七登三事笃受介祉亮皇业于六王嘉丕绩于九有穷生人之光宠享黄耉之遐纪蹈明徳以保身与福禄乎终始年八十有二建宁五年春壬戌薨于位天子悼痛赠防赐诔諡曰文恭如前传之仪而有加焉礼也故吏司徒许诩等相与钦慕崧髙蒸民之作取言时计功之则论集行迹铭诸琬琰其词曰  

伊汉元辅时惟文恭聪明叡哲思心瘁容毕力天机帝休其庸赋政于外有邈其踪进作卿士粤登上公百揆时序五典克从万拜黎献共唯时雍勲烈既建爵土乃封七被三事作特进唯防冲作傅以训赫赫猗公邦家之镇泽被华夏遗爱不伦日与月与齐光并运存荣亡显没而不泯  

太尉汝南李公碑  

公讳咸字元卓汝南西平人盖秦将李信之后孝武大将军广之胄也枝流叶布家于兹土文武继踵世为着姓曾祖父江夏太守伯父东郡太守公受纯懿之资萃忠清之节夙夜严栗孝配大舜敦诗书而悦礼乐观天文而察地理动与神合契叶干行操迈伯夷徳追孔父举孝亷除郎中光禄茂才迁衞国公相受髙宻令勤恤民隠政成功简迁徐州刺史百司震肃饕餮风靡恶直丑正恭事法宫帝念其勤屡被荣命渔阳太守还迁度辽将军协徳魏綘和戎绥邉征河南尹母忧乞行服阕奔命孝和皇帝时机宻久缺百僚佥允诏拜尚书歴仆射令纳言危行不绌以公事去民神愤怒羣公荐之帝曰俞哉征作将作大匠大司农大鸿胪大仆射公所莅任宪天心以敎胄激垢浊以扬清懿铄之美昭登于上丕显之化宣闻于下及迁台司位太尉补衮阙叙彛伦天人交格终始无疵虽元凯翼虞周召辅姬未之或逾功遂身退以疾自逊求归田里告老致仕七十有六熹平四年薨海内咨嗟莫不恻焉故吏颍川太守张温等相与叹曰名莫隆于不朽徳莫盛于万世铭勒显于钟鼎清烈光于来裔刋石立碑徳载不泯词曰  

天垂三台地建五岳降生我公应鼎之足奕世载徳名昭圗録既文且武桓桓绍续外则折冲内则大麓惟清惟敏品物以熈告老悬车天人靡欺曾不百龄圯我国基人之云亡八极悼思申徳作颂光宠宣流镌纪斯石鸿烈显休  

太尉杨公碑  

公讳秉字叔节农华隂人其先葢周武王之穆晋唐叔之后也末叶以支子食邑于杨因氏焉周室既防裔胄无绪暨汉兴烈祖杨喜佐命征伐封赤泉侯嗣子业绂冕相继公之丕考以忠蹇亮弼辅孝安登司徒太尉公承夙绪世笃儒敎以欧阳尚书京氏易诲授四方学者自逺而至葢逾三千初辟司空举髙第拜侍御史迁豫州兖州刺史任城相征入劝讲拜太中大夫左中郎将尚书出补右扶风畱拜光禄大夫遭权嬖贵盛六年守静外戚火燔乃迁太仆寺卿公事绌位浃辰之间俾位河南愤疾豪强见遘奸党用婴疾废起家复拜太常遂陟三司沙汰虚冗料简贞实抽援表达与之同兰芳任鼎重从驾南廵为朝硕徳然知权过于宠私富侔国大臣苛察望变复还条表以闻啓导上怒其时所免州牧郡守五十余人饕戾是黜英才是列善否有章京夏清肃在位七载年七十有四延熹八年五月丙戌薨朝廷惜焉宠赐有加公自奉严敕动遵礼度量材授任当官而行不为义绌疾是苛政益固其守厨无宿肉噐不镂雕夙防嫔俪妾不嬖御可谓立身无过之地正直清俭该备者矣昔仲尼尝垂三戒而公免焉故能匡朝尽直献可去奸忠侔前后声塞宇宙非黄中纯白穷达一致其恶能立功立事敷闻于下昭升于上若兹巍巍者乎于是门人学徒相与刋石树碑表勒鸿勲讃懿徳传亿年于戏公唯岳灵天挺徳翼赤精气絪緼仁哲生应台任作邦桢帝钦亮访典刑道不惑迄有成光遐迩穆其清  

司空文烈侯杨公碑  

曰汉有国师司空文烈侯杨公公唯司徒之孙太尉公之子皇祖考以懿徳胥及肄勤式建休勲啓洪范公祗服业克丕堂构小乃不敢不慎大亦不敢不戒用罔有择言失行在于其躬洎在辟举先志载言罔不攸该乃自宰臣以从王事立功不有用辞其禄逮作御史允执国宪纳于侍中在帝左右爰董武事王师孔闲羣公以旧徳硕儒道通术明宜建师保延入华侍宴露寝敷典诰之精防达圣王之聪叡帝以机宻齐栗常伯剧任鲜克知臧以厘其采命公再作少府俾率其属以熈庶绩天地作险国家丕承军门祛禁式遏防虐命公再作光禄勲总其熊罴之士不贰心之臣保乂帝家岩岩大理惟制民命命公作廷尉惟刑之恤旁施四方惟明折狱蔽罪于宪之中亦惟三礼六乐国之元干命公作太常明徳惟馨八音克谐神人以和永世丰年溥天率土而众莫外命公作司空公唯戢之翊明其政时惟休哉惟天隂隲下民彛伦所由顺序命公作司徒而敬敷五敎以亲百姓父义母慈兄友弟恭子孝时惟休哉昭敎于辟雍命公作三老帝躬以祗敬遵有虞于上庠茫茫大运垂光烈曜命公作太尉璇玑运周七精循轨时惟休哉帝欲宣力于四方公则翼之辟道或违公则弼之防恭夙夜不敢荒宁用对扬天子丕显休命天子大简其勲用授爵赐封侯于临晋功成化洽景命有倾帝乃震恸执书以泣命于左中郎将郭仪作防赐公骠骑将军临晋侯印绶兼号特进谥以文烈宠命毕备而后即世肆其孤彪敢仪古式昭铭景烈铭曰  

天鍳有汉诞生元辅世作三事勋在王府乃及伊公克光前矩悉心毕力其祖武化洽羣生泽霑区宇帝曰文烈朕嘉君功为邑河渭建兹土封申备九锡以祚其庸位此特进于异羣公昔在申吕匡佐周宣崧髙作颂大雅扬言今我文烈帝载用熈参光日月比功四时身殁名存永世慕思  

汉太尉杨公碑  

公讳赐字伯猷农华隂人姬姓之国有杨侯者公其后也其在汉室赤泉侯佐髙丞相翼宣咸以盛徳防于前朝祖司徒考太尉继迹宰司咸有勋烈公承家崇轨受天醇素钦承奉构闲于伐柯烈风维变不易其趣文艺典籍寻道入奥操清行朗濳晦幽闲不答州郡之命辟大将军府不得已而应之迁陈仓令公乃因是行退居庐公车特征以病辞司空举髙第拜侍中越骑校尉帝笃先业将问故训公以羣公之举进授尚书于禁中迁少府光禄勲敬揆百事莫不时序庶尹知恤阊阖推清列作司空地平天成隂阳不忒功遂身避托疾告退又以光禄大夫受命司徒敬敷五品宣洽人伦爕和化理股肱耳目之任靡不克明及至太尉四时顺动三光耀润羣生丰遂太和交薄三作六卿五蹈三阶受爵开国应位特进非盛徳休功假于天人孰能该备宠荣兼包令锡如公之至者乎公体资明哲长于知见凡所辟选升诸帝朝者莫非瑰才逸秀并叅诸佐惟我下流二三小臣秽损清风愧于前人乃纠合同寮各述所审纪公勲绩刋石立铭以慰永懐铭曰  

天降纯嘏笃生柔嘉俾祖考光辅国家三业在服帝载用和粤暨我公尤执忠贞在栋伊隆于鼎斯宁徳被宇宙华夏以清受兹介福履祚孔成为邑河渭衮冕绂珽以佐天子祗事三灵丕显伊徳万邦作程爰铭爰賛式昭懿声  

文烈侯杨公碑  

公讳赐字伯猷兼通五典周覧篇籍以为尚书帝王之要政有国之大本也是以三叶相承研其精义五代之防言王政之约纲罔不寻其端源究其条贯凛乎其见圣人之情防也葢以蹈腾余踪思髙游夏初濳山泽授诲童冠后生赖以发袪防蔽文其材素者葢不可胜数乃由宰府遂作帝臣于时圣防将入学羣公以公温故知新徳宜师保乃以越骑校尉援侍华光之内帝坐巳北面以纳大诲其敎人善诱则恂恂焉罔不伸也引情致喻则訚訚焉防不释也迄用有成缉熈光明惟帝念功六在九卿三事勋假皇天泽充区域疆土建封申増戸邑人臣之极位兼而有之然处丰益约九命滋恭可谓髙朗令终有始有卒者已于是门生大将军何进等瞻仰洙泗公防之礼纠合朋徒稽诸典制佥以为匡弼之功政事之实诏防之文则史臣志其详若夫道术之美授之方防则是门人二三小子所特贯综敢竭不才譔録所审言于碑乃申颂曰  

巍巍圣猷匪师不昭士子困防匪师不敎于皇文父邈哉伊超如玉之固如岳之乔鑚之斯坚仰之弥髙示我显徳授我无隠正席传道承帝之问诲兹一人万邦作顺防防我徒实赖遗训文武作式元勋既奋光启爵土垂统末存荣亡哀没而不泯  

司空房植碑  

公言非法度不出于口行非至公不萌于心治身则伯夷之洁也俭啬则季文之约也尽忠则史鱼之直也刚平则山甫之励也总兹四徳式是百辟夙夜匪懈以事一人枉丝髪树私恩不为也讨无礼当彊御弗避也是以功隆名显在世孤特不获恺悌寛厚之誉享年垂老至于积世门无立车堂无宴客衣不变裁食不兼味虽易之贞厉诗之羔羊无以加也  

明明在公实惟皇后诞应正徳式作汉辅邪慝是仇直亭是与刚则不吐柔则不茹媚兹天子以靖土字  

司空袁逢碑  

凡所临君明而先觉故能敎不肃而化成政不严而事治其恵和也晏晏然其博大也洋洋焉信可谓兼三才而该刚柔无射于人斯矣铭曰  

天鉴有汉赐兹世辅显允厥徳昭休序峩峩雍宫礼乐备举穆穆天子孝敬允叙降拜屏着奉馈西序威仪聿修化溢区宇乃尹京邑总齐禁旅  

荆州刺史庾侯碑  

君资天地之正气含太极之纯精明洁鲜于白珪贞操厉乎寒松视鍳出于自然英风发乎天受事亲以孝则行侔于曾闵结交以信则契明于黄石温温然裕虚引落落然髙风起世信荆山之良寳灵川之明珠也爰在弱冠英风固以扬于四海矣拜为荆州刺史仗冲静以临民施仁义以接物恩恵着于万里诚信畅于殊俗由是抚乱以治绥扰以静帝嘉其功锡以车服方将扫除防逆清一宇宙廓天歩之艰难宁陵夷之屯否  

朱公叔坟前石碑  

维汉二十一世延熹六年粤四月丁巳忠文公益州刺史朱君名穆字公叔卒于京师其五月丙申于宛邑北万嵗亭之阳旧兆域之南其孤野受顾命曰古者不崇坟不封墓祭服虽三年无不于寝今则易之吾不取也尔其无拘于俗无废予诫野钦率遗意不敢有违封坟三板不起栋宇乃作祠堂于邑中南阳旧里备噐铸鼎铭功载徳惧坟封弥久夷于平壤于是依徳像縁雅则设兹方石镇表灵域用慰其孤罔极之懐乃申词曰歆惟忠文时惟朱父实天生徳丕承洪绪弥纶典术允廸圣矩好是贞厉疾彼强御断刚若仇柔亦不茹仍用明夷遘难受侮帝曰休哉朕嘉乃功命汝纳言汝祖踪父拜稽首翼翼惟恭笃棐不忘夙夜在公昊天不吊防兹残殃不遗一父俾屏我皇我皇悼心锡诏孔伤位以益州赠之服章用刋彛噐宣昭遗光子子孙孙永载寳藏  

陈畱太守胡公碑  

君讳硕字季叡交趾都尉之孙太傅安乡侯少子也其先与楚同姓别封于胡以国为氏臻乎汉奕世载徳不替旧勲君防有嘉表克岐克嶷不见异物习与性成孝于二亲飬色宁意蒸蒸雍雍虽曾闵顔莱无以尚也总角入学治孟氏易欧阳尚书韩氏诗博综古文周覧篇籍言语造次必以经纶加之行已忠俭事施顺恕公体所安与众共之骄吝不萌于内喜愠不形于外可谓无竞伊人温恭淑慎者也初以公在司徒除郎中宿衞十年遭叔父忧以疾自免州郡交辟皆不就后以大将军髙第拜侍御史迁谏议大夫以将军事免官举贤良方正不诣公车建宁元年召拜议郎纳忠尽规匪懈于位迁侍中虎贲中郎将是年遭疾屡上印绶诏书聴许以侍中飬疾其年七月被尚书召不任应命诏使谒者刘悝赍印绶即拜陈畱太守君闻使者至加朝服拖绅使者致诏君以手自击陈辞谢恩其明二十一日遣吏奉章报谢意气精朗是日疾大渐刻漏末分奄忽而卒时年四十一天子悯悼诏使者王谦送以中牢具祠赐钱五万布百疋赠谷三十斛同位毕至赴吊云集生荣未艾没有余哀于是遐迩搢绅爰暨门人相与叹述君徳追痛不寘恒切情憭无不永懐行由已作名自人成先民既迈頼兹颂声嗟我明哲如何勿铭乃作辞曰猗欤懿徳令闻有彰祗服其训克构克堂孝思唯则文艺丕光敦厚忠恕众悦其良绥弱以仁不云我强爰自登朝进退以方见几而作如鸿之翔乃位常伯恪处左右兼掌虎贲禁戎允理遘兹虐疴帝用悼止俾守陈畱庶笃其祉王人既诏景命不俟呜呼昊天殱我英士如何赎也命不自已哀哉永伤万年是纪  

太守胡公碑  

君讳硕字季叡交趾都尉之孙太傅安乐侯之子也顺帝时为郎中桓帝时遭叔父忧以疾自免荆州将军每辟輙辞疾后以髙等拜侍御史迁谏议大夫举贤良方正病不诣公车建宁元年七月拜陈畱太守病剧不任应召诏使谒者刘悝即授印绶二十一日卒诏遣使者王谦以中牢具祠特赐钱五万布一百疋赠谷三十斛俦类赴送逺近鳞集于时陈畱主簿髙吉蔡轸等咸以郡选充备官属来迎者三十四人奔惊跋渉愿承清化逢天之戚不获延祚痛心絶望忉怛永慕乃相与衰经庭位号咷灵柩将窆申敕脩仪疚在舆服寮御部引各执其职路人感怆观者叹息遂树碑作铭以表令徳铭曰  

于藐下国瞻仰俊乂钦见我君爰绥我恵式昭绩恩有劳其悴昊天不吊景命颠坠悠悠蒸黎惆怅防气政虽未宣古之遗爱祁祁我君习习冠葢修诚以迓曾不东迈灵魂徘徊靡所瞻逮惟其伤矣胸肝摧碎勒铭告哀传千万代  

陈太丘碑  

先生讳实字仲弓颍川许昌人也含元精之和应期运之数兼资九徳总修百行于乡党则恂恂焉斌斌焉善诱善导仁而爱人使夫少长咸安懐之其为道也用行舍藏进退可度不徼讦以干时不迁贰以临下四为郡功曹五辟豫州六辟三府再辟大将军宰闻喜半嵗太丘一年徳务中庸敎敦不肃政以礼成化行有谧防遭党事禁锢二十年乐天知命澹然自逸交不谄上爱不黩下见几而作不俟终日及文书赦宥时年已七十遂隠丘山悬车告老四门备礼闲心静居大将军何公司徒袁公前后招辟使人晓谕云欲特表便可入践常伯超补三事纡佩金紫光国垂勲先生曰絶望已久饰巾待期而已皆遂不至农杨公东海陈公每在衮职羣僚贺之皆举手曰颍川陈君命世絶伦大位未跻惭于文仲窃位之负故时人髙其徳重于公相之位也年八十有三中平三年八月丙子遭疾而终临没顾命畱塟所卒时服素棺椁财周榇防事唯约用过乎俭羣公百僚莫不咨嗟岩薮知名失声挥涕大将军吊祠锡以嘉諡曰征士陈君禀岳渎之精苞灵曜之纯天不憖遗一老俾屏我王梁崩哲萎于时靡宪缙绅儒林论徳谋绩諡曰文范先生传曰郁郁乎文哉书曰洪范九畴彛伦攸叙文为徳表范为士则存诲没号不亦宜乎三公遣令史祭以中牢刺史敬吊太守南阳曹府君命官作诔曰赫矣陈君命世是生含光醇徳为士作程资始既正守终有令奉礼终没休矣清声遣官属掾吏前后赴防刋石作铭府丞与比县防塟荀慈明韩元长等五百余人缌麻设位哀以送之逺近防塟千人以上河南尹种府君临郡追叹功徳述録髙行以为逺近鲜能及之重部大掾以成斯铭可谓存荣没哀死而不朽者也乃作铭曰  

峩峩崇岳吐符降神于皇先生抱寳懐珍如何昊穹既防斯文微言圮絶来者曷闻交交黄鸟爰集于棘命不可赎哀何有极  

陈太丘庙碑  

维中平五年春三月癸未豫州刺史典以褒功述徳政之大经是以作諡封墓兴于周礼衞鼎晋铭其昭有实故太丘长颍川许昌陈实字仲弓含圣哲之清和尽人才之上美光明配于日月广大资乎天地辟四府宰三城神化着于民物形表圗于丹青巍巍乎其不可尚也洋洋乎其不可测也俭约违时悬车致仕征辟交至遂不屑就春秋八十有三寝疾而终大将军赐諡羣后建碑国人立庙先生有二子季方元方皆命世希有继期特立季方盛年早亡亦圗容加諡元方在防毁瘁消形呕血纯孝过哀率礼不越于时嘉异画像郡国钦盛徳之休明懿钟鼎之硕义乃树碑镌石垂世宠光词曰于皇先生冠耀八荒阐徳之宇探道之纲继期立表以训四方惟亮天工羣生之望髙明允实有馥其芳载徳奕世休有烈光钦慕在人旧有宪章过牧斯州庶奉清尘弃予而迈靡瞻靡闻嗟哉懐矣曷所咨询告哀金石式昭其勤  

文范先生陈仲弓碑  

君讳实字仲弓颍川许人也其先出自有虞氏中叶当周之盛徳有妫满者武王配以太姬而封诸太昊之墟是为陈胡公春秋之末失其爵土遂以国氏焉世笃懿徳令闻不显君膺皇灵之清和受明哲之上资凭先民之遐迹秉妙之淑行投足而袭其轨施舍而合其量夫其仁爱温柔足以孕育羣生广大寛裕足以包覆无方刚毅强固足以威暴矫邪正身体化足以陶冶世心先生有四徳者故言斯可象静斯可效是以邦之子弟遐方后生莫不同情瞻仰由其模范从其趣尚戾很斯和争讼化让虽严威猛政迫以刑戮未若先生潜导之速也其立朝事上也恭顺贞厉含章方直无显谏以彰直不割髙而引长常干州郡腹心之任义则进之以达道否则退之以光操然后徳立名宣盖于当世辟司徒府纳规陈谋匡弼三事人用昭明台阶允宁迁闻喜长清风畅于所渐俭节溢于监司郡政有错争之不从即解绶去复辟太尉府迁太丘长民之治情敛欲反于端懿者犹草木之偃于翔风百卉之挺于春阳也以所执不协所属色斯举矣不俟终日辟大将军府道之行废有分于命乃罹宻纲以就禁锢濳伏不试十有八年大忌蠲除举贤良方正大将军司徒并辟君曰七十有悬车之礼况我过诸遂不应其命容止法度老而弥壮凡所履行事类博审不可胜数畧举首目具实録记在乎其传春秋八十有三中平三年八月丙子卒大将军三公使御属徃吊祠防作诔諡曰文范先生刺史太守树碑颂徳许令以下至于国人立庙旧邑四时蒸尝欢哀承祀具如祖祢先生存获重称亡歆血食修行于巳得斯于人固上世之所罕有前哲之所不过也孤嗣纪御恤在疚敢録言行终始所守乃有二三友生咨度礼则咸曰君化道神速行于有国法施于民祀典所宗乡人之祠非此遗孤所得专也昔者先生甚乐兹土筑室讲诲精灵所宁纪顺奉雅意遂定兆域宜有铭勒表坟墓俾后生之歌咏徳音者如丘封之存斯也乃作铭曰于熈文考天授造渊其深巍峩其髙刚而无虐柔而不挠诞铺模宪示世作敎君之诲矣民胥効矣道行斯进废乃斯止鲜我显防既多幽否舍荣取辱湼而不缁徳之休明贱不为耻超邈其猷莫与方轨  

郭有道林宗碑  

先生名泰字林宗太原界休人也其先出自有周王季之穆有虢叔者实有懿徳文王咨焉建国命氏或谓之郭即其后也先生诞膺天衷聪叡明哲孝友温恭仁笃慈惠夫其噐量深姿度广大浩浩焉汪汪焉奥乎不可测已若乃砥节励行直道正辞贞固足以干事隠括足以矫时遂考覧六籍探综圗纬周流华夏防集帝学収文武之将坠拯防言之末絶于时缨緌之徒绅佩之士望形表而景附聆嘉声而响和者犹百川之归巨海鳞介之宗龙也尔乃濳隐衡门收朋勤诲童防赖焉用祛其蔽州郡闻徳虚已备礼莫之能致羣公休之遂辟司徒掾又举有道皆以疾辞将蹈洪崖之遐迹绍巢由之絶轨翔区外以舒翼超天衢以髙峙禀命不融享年四十有三以建宁二年正月乙亥卒凡我四方同好之人永懐哀悼靡所置念乃相与推先生之徳以图不朽之事佥以为先民既没而徳音犹存者亦赖之于纪述也今其如何而阙斯礼于是建碑表墓昭铭景行俾芳烈奋乎百世令闻显于无穷其词曰  

于休先生明徳通纯懿淑灵受之自天崇壮幽濬如山如渊礼乐是恱诗书是敦匪惟摭华乃寻厥根宫墙重仞允得其门懿乎其纯确乎其操洋洋搢绅言观其髙栖迟泌丘善诱能敎赫赫三事几行其招委辞召贡保此清妙降年不永民斯悲悼爰勒兹铭摛其光耀嗟尔来世是则是效  

贞节先生范史云碑  

先生讳丹字史云陈畱外黄人陶唐氏之后也其在周室有士防者为晋大夫以受范邑遂以为氏汉文景之际爰自南阳来家于成安生恵延熹二年官至司农廷尉君则其后也君受天正性志髙行洁在乎防弱固已藐然有烈节矣时人未之或知屈为县吏亟从仕进非其好也退不可得乃托死遁去亲戚莫知其谋遂隠窜山中渉五经覧书传尤笃易与尚书学立道通久而后归游集太学知人审友茍非其类无所容纳介操所在不顾贵贱其乡党也事长惟敬飬稚惟爱言行举动斯为楷式郡县请召未尝屈节其有备礼招延虚已迓止亦为谋奏尽其忠直以处士举孝亷除郎中莱芜长未出京师防母行服故事服阕后还郎中君遂不从州郡之政凡其事君过则弼之阙则补之通清夷之路塞邪枉之门举善不拘阶次黜恶不畏强御其事繁多不可详载雅性谦俭体勤能苦不乐假借与从事荷负徒行人不堪劳君不胜其逸辟太尉府俄而冠带或以羣党见嫉时政用受禁锢君罹其罪闭门静居九族中表莫见其面晩节禁寛困于屡空而性多检括不治产业以为卜筮之术得因吉凶道治民情以受薄偿且无咎累乃鬻卦于梁宋之域好事者觉之应时輙去禁既蠲除太尉张公司徒崔公前后四辟皆不就仕不为禄故不牵于位谋不茍合故特立于时是则君之所以立节明行亦其所以后时失途也年七十有四中平二年四月卒太尉张公兖州刘君陈畱太守淳于君外黄令刘君佥有休命使诸儒叅按典礼作诔着谥曰贞节先生昭其功行録记所履谋于耆旧刋石树铭光示来世铭曰  

于显贞节天授懿度诞兹明哲允廸徳誉如渊之清如玉之素溷之不浊湼之不污用行思忠舍藏思固伯夷是师史防是慕荣贫安乐不恡穷迕甘死善道遗名之故身没誉存休声载路  

彭城姜伯淮碑  

先生讳肱字伯淮彭城广戚人也其先出自帝在皇唐葢与四岳共叶能礼于神舜命秩宗爰封于吕其裔吕望佐周克殷俾侯齐国姓有姜氏即其后也髙祖祖父皆豫章太守颍隂令先生既蹈先世之纯徳体英妙之髙姿立性纯固百行修备故其平生所能事亲惟孝如大舜五十而慕友于兄弟有棠棣之华蕚韡之度体恵理和有上徳之素安静守约恩及婴儿至操动信邑中化之外戸不闭治藏无隐及其学而知之者三坟五典八索九丘俯仰占候推歩隂阳有名物定事之能独见先覩之効然犹学而不厌诲人不倦童冠自逺方而集者葢千余人夫水盈而流徳交而形是故徳行外着洪声逺布华夏同称名振当世凡十辟公府九举贤良方正公车特徴纁礼聘又家拜犍为太守大中大夫先生盘桓育徳莫之肯就不陨获于贫贱不充诎于富贵防乎其萃出乎其类生民之杰也年七十有七熹平二年四月辛巳卒于是从游弟子陈留申屠蟠等悲悼伤懐惧防言之欲絶感絶伦之盛事乃建碑于墓甄述景行铭曰邈矣先生应天淑灵孝友是备上徳是经此文艺耽怡是宁恂恂善诱童冠来诚有其誉有焕其声显显羣公并加辟命赫赫圣皇仍获其聘委防避国守此静绰乎其裕确乎其操畴昔洪崖双名并髙嗟乎殒没搢绅永悼依依我徒靡则靡效勒铭金石弥逺益曜【`旧本蔡中郎集载伯淮碑误书建安二年卒宋人谓邕建安前已先逝因疑此碑为伪不知后汉书伯淮之没盖熹平二年也在邕为先辈大儒此碑实出邕笔今改正建安二字为熹平可耳`】  

翟先生碑  

世以仁义为质学问为业爰暨先生固天纵徳应运立言继期五百实行形于州里明哲与圣合契该通五经兼洞坟籍为万里之场圃九隩之林泽挹之若江湖仰之若华岳焉测之则无源汪汪焉酌之则不竭可谓生民之英者巳国失元传学失表式凡百搢绅哀矣泣血人百其身匪云来复于是乡党乃相与豋山伐石而勒铭曰  

邈矣先生厥徳孔贞腹心道深髙入神王锡三命观国之宾其视富贵忽若浮云既不降志亦不辱身  

汝南周巨胜碑  

君讳勰字巨胜陈畱太守之孙光禄勲之子也君应坤干之淳灵继命世之期运懿清朗贞厉精粹体仁足以长人嘉徳足以合礼总六经之要括河洛之几援天心以立钓赞幽明以揆时沉静防宻沦于无内寛裕博含乎无外巨细洪纎罔不总也是以实繁于华徳盈乎誉初以父任拜郎中疾去官察孝亷是时郡守梁氏外戚贵宠非其好也遂以病辞太守复察孝亷乃俯而就之以明可否然犹私存衡门讲诲之乐不屑已也又委之而旋故大将军梁冀专国作威海内从风世之雄材优逸之徒莫不委质从命而颠覆者葢亦多矣闻君洪名前后三辟卒不降身由是搢绅归髙羣公事徳太尉司徒再辟三辟察贤良方正州举孝亷皆病不就扰攘之际灾仍发圣上询谘师锡防命公车特征君仰瞻天象俯察人事世路多险进非其时乃托疾杜门静居里巷外无人迹庭生蓬蒿如此者十余年强御不能夺其守王爵不能滑其虑至延熹二年乃更辟门延宾享宴娱乐及秋而梁氏诛灭十二月君卒然则识几知命可观于斯矣洋洋乎若徳虽崇山千仞重渊百尺未足以喻其髙究其深也夫三精垂耀处者有表爰在上世作者七人焉有该百行备九徳齐光日月洞灵神明如君之至者与亶所谓天明之秀也享年五十不登期考遐迩叹悼痛心失圗乃相与建碑勒铭以旌休美其辞曰  

厥初生民天赐之性有厐有醇有否有圣伊惟周君允卜其政诞兹明徳自贻哲命焕乎其文如星之布确乎不拔如山之固追踪先绪应期作度濳心大猷覃思徳谟遁世无闷屡辞王寮洋洋泌丘于以逍遥蔑尔童防是训是敎瞻彼荣宠譬诸云霄优哉游哉侔此髙名振华夏光耀昆苖清风丕扬徳音孔昭  

处士圂叔则碑  

伊汉二十有一世处士有圂典字叔则者夫其生也天真淑性清理条畅精防周宻包括道要致思无形深总厯部纎入艺文藻分葩列如春之荣守根据穷不虚其声伟徳若兹惟世之英乃遂隐身髙薮稼穑孔勤童防来求彪之用文不义富贵譬诸浮云州郡礼招休命交集徒加名位而已莫之能起也博士征举至孝耻已处而复出若有初而无终洁耿介于丘园慕七人之遗风年七十有五建宁二年六月卒临没顾命曰知我者其蔡邕乃为铭载书休美俾来世昆裔永有讽诵于先生之徳其辞曰  

民之齐敏卓时挺生思心精叡综物通灵术有妙于时游情闻道睹异惕然若惊守死善操与世无营浑其若浊徐然后清绰其若焕终其益贞有恒实难独秉其经嗟尔来世是瞻是听  

光武济阳宫碑  

惟汉再受命曰世祖光武皇帝考南顿君初为济阳令济阳有武帝行过宫常封闭帝将生考以令舍下湿开宫后殿居之建平元年十二月甲子夜帝生时有赤光室中皆明使卜者王长卜之长曰此善事不可言嵗有嘉禾一茎生九穂长于凡禾因为尊讳王室中微哀平短祚奸臣王莽偷有神噐十有八年罪盈恶熟天人致诛帝乃龙见白水渊跃昆滍破前队之众殄二公之师収兵畧地经营河朔戮力戎功翼戴更始义不即命帝位阙焉于是羣公诸将据河洛之文叶符瑞之珍佥曰厯数在帝践祚允宜乃以建武元年六月乙未即位鄗县之阳五成之陌祀汉配天不失旧物享国三十六年方内乂安蛮夷率服巡狩泰山禅梁父皇代之遐迹帝者之上仪罔不毕举道徳余庆延于无穷先民有言乐乐其所自生而礼不忘其本是以虞称妫汭姬美周原皇天乃眷神宫实始于此厥迹邈哉所谓神丽显融越不可尚小臣河南尹巩玮先祖银艾封侯歴世卿尹受汉厚恩玮以商箕余烈郡举孝亷为大官丞来在济阳顾见神宫追惟桑梓褒述之义用敢作颂颂曰  

赫矣炎光爰耀其辉笃生圣皇贰汉之防稽度防则诞育灵姿黄孽作慝簒握天机帝赫斯怒爰整其师应期濳见扶阳而飞祸乱克定羣凶殄夷匡复帝载万国以绥巡于四岳展义省方登封防禅升于中皇爰兹初基天命孔彰子子孙孙保之无疆  

王子乔碑  

王孙子乔者葢上世之真人也闻其僊旧矣不知兴于何代博问道家或言颍川或言彦防初建斯域则具斯丘传承先人曰王氏墓绍不继荒而不祠歴载弥年莫之能纪暨于永和元年十有二月当腊之夜上有哭声其音甚哀附居者徃闻而恠之明则登其墓察焉时天洪雪下无人踪见一大鸟迹有祭祀之处左右或以为神其后有人着绛冠大衣杖竹防立冢前呼樵孺子尹秃谓曰我王子乔也尔勿复取吾先人墓前树也须防忽然不见时令太山万熈稽古老之言感精瑞之应咨访其验信而有征乃造灵庙以休厥神于是好道之俦自逺来集或歌以咏太一或谈思以歴丹田其疾病尫瘵者静躬祈福即获祚若不防恪輙颠踣故知至徳之宅兆真人之先祖也延熹八年秋八月皇帝遣使者奉牺牲以致祀只惧之敬肃如也相国东莱王章字伯义以为神圣所兴必有铭表昭示后世是以頼乡仰伯阳之踪关民慕尹喜之风乃防长史边干访及士遂树石纪遗烈俾志道者有所覧焉词曰  

伊王君徳通灵含光耀秉纯贞应大道羡久荣弃世俗飞神形翔云霄浮太清乘螭龙载鹤軿戴华笠奋金龄挥羽旗曳霓旌懽罔极寿亿龄昭笃孝念所生嵗终阕发丹情存墓冢舒哀声遗鸟迹觉旧城被绛衣垂紫缨呼孺子告姓名由此悟感怖惊修祠宇反几筵馈饎进甘香陈时倾顾馨明禋匡流祉熈帝庭祐邦国相黔民光景福耀无垠  

伯夷叔齐碑  

熹平五年天下大旱祷请名山求获答应时处士平阳蘓腾字成梦陟首阳有神马之使在道明觉而思之以其梦陟状上闻天子开三府请雨使者与郡县戸曹掾吏登山升祠手书要曰君况我圣主以洪泽之福天寻兴云即降甘雨因树碑为铭曰  

惟君之质体清良分昔佐殷姬忠孝彰兮委国捐爵谏国亡兮讥武伐纣欲喻匡兮时不可救歴运苍兮追念先侯受命皇兮忧懐感兮虽没不朽名字芳兮  

九疑山碑  

岩岩九疑峻极于天触石肤合兴播连云时风嘉雨浸润下民芒芒南土实頼厥勋逮于虞舜圣徳光明克谐顽傲以孝蒸蒸师锡帝世尧乃授征受终文祖璇玑是承泰阶以平人以有终遂九疑解体而升登此崔嵬托灵神仙  

陈留东昏库上里社碑  

社祀之建尚矣昔在圣帝有五行之官而共工子勾龙为后土及其没也遂为社祀故曰社者土地之主也周礼建为社位左宗庙右社稷戎丑攸行于是受脤土膏恒动于是祈农又颁之于兆民春秋之中命之供祠故自有国至于黎庶莫不祀焉惟斯库里古阳武之戸牖乡也春秋时有子华为秦相汉兴陈平由此社宰遂佐高帝克定天下为右丞相封曲逆侯永平之世虞延为太尉司空封公至延熹中延弟曾孙放字子卿为尚书令外戚梁冀乘宠作乱首防诛之王室以绩封召都亭侯太仆大常司空毗天子而维四方克措其功徃烈有常于是司监爰暨邦人佥以为宰相继踵咸出斯里秦一汉三而虞氏世焉虽有积善余庆修身之致亦斯社之所相也乃相与树碑作颂以示后昆云  

唯王建祀明事百神乃顾斯社于我兆民明徳惟馨其庆聿彰自嬴及汉四辅代昌爰我虞宗乃世重光元勲既立锡兹土疆乃公乃侯帝载用康神人协祚且巨且长凡我里人尽受嘉祥刋铭金石永世不忘  

琅琊王传蔡公碑  

君讳朗字仲明葢仓颉之精姬稷之末胄也昔叔度文王之昭建侯于蔡以国氏焉迄于平襄周祚防缺王室遂卑齐晋交争强楚侵陵昭侯徙于州来公族分迁氏家于圉奕叶载徳常歴官尹以逮于兹君雅操明允威厉不猛履孝悌之性懐文艺之才包洞典籍刋摘沉秘知几达要通含神契既讨三五之术又采二南之业以鲁讨敎授生徒云集莫不自逺并至栖迟不易其志箪食曲肱不改其乐心栖清虚之域行在玉石之间是以徳行儒林智周当代四岳称名帝曰予闻元和元年征拜博士舒演奥秘赞理阙文所立卓尔度蹑云踪其选士也抑顽错枉进圣擢伟极遗逸于九臯扬明徳于侧陋拔茅以彚幽滞用济加以清敏广平好是正直规诲之防日谏王庭忠谠着烈令闻流行圣朝以藩国贵胄先帝遗体或以继絶袭位正于阿保未洽雅训骄盈僣差或蹈宪理非直硕儒莫能匡弼蔡君审行修徳进退可度迁河间中尉琅琊王传乃从经术之方示以棐谌之威率礼莫违其国用靖虽安国之辅梁孝仲舒之相江都靡以加焉勲绩既盛帝简其功将授上位迁于紫宫赋寿不永遘此疾凶年五十八永兴六年夏卒呜呼哀哉凡百君子咨痛罔极殷懐伤悼含涕流恻如何昊天丧我师则爰勒斯铭式昭其徳  

天敏明哲于赫我君含光大览孔真潜乐教思韫玉衡门云龙感应养徒三千珠藏外耀鹤鸣闻天若时徴庸登祚王臣综彼前疑定此典文参佐七徳俾相大藩身没称显永遗令勲表行扬名垂示后昆  

文先生李子材碑  

文先生名休字子材南阳宛人也其祖李伯阳周柱下史觌衰世而遁焉其后雄俊豪杰徃徃崛出自战国及汉名臣继踵支胄散逸其迁于宛尚矣王莽窃位汉祚中移考翼佐世祖匡复郊庙锡封茅土卿相牧守于时相逐休少以好学游心典谟既宗七经又精羣纬钩深极奥穷覧妙防居则玩其辞动则察其变云物不显必考其占故能独见前识以先神意若古今常难疑义错缪前人所希论后学所不覧休尽剖判剥散幽暗靡不昭烂犹发愤于目所不覩体所不闲遂登东岳观百王遗风习容阙里以协礼退而讲诲童冠仰焉僔僔如也郡署五官掾功曹司空胡公显以儒誉特进大鸿胪仍优礼固请秉让执虚辞此三命不为利回不为义疚临宠审已不动其守可谓纯洁皓素绰有余裕者已其于乡党细行敦睦九族笃信交友不可得而详也初娶配出后配未字年既五十苖不嗣以永寿二年夏五月乙未卒凡其亲昭朋徒相与大防而之鼎爼之礼节文曲备时令戴君临防命谥郡遣丞掾冠葢咸届既定而后罢焉于是故好朋旧佥以仲尼既没文不在兹韫椟美玉防莫贾之求而无继慺尔永思乃刋斯石懿徳是丕  

吁兹先生秉徳恭勤天启哲心其学孔纯经纬是综雅丽是分行已守道匪礼不遵处约不戚闻宠不欣荣不能华威不能震天淑厥命以让以仁有惠云载惟邦之珍按典考谥谥以文身没名彰配黔作隣遗誉防极丕昭亿年呜呼哀哉  

郡掾史张祠堂碑  

掾讳字伯雅河南偃师人也其先张仲者实以孝友为名左右周室大汉初兴张苍为丞相封北平侯其后自河内迁于兹土世为显姓掾天姿恭恪宣慈恵和允恭博敏恻隠仁恕正身履道以恊闺庭损用节财以赡疏族动中规矩言合典式不知名彰不饰行着可谓仁粹淑贞自然之素者已论者嘉之州郡礼招署致掾史沉静寡欲不求荣禄是以丰于天爵薄于人位某月日遭疾而卒掾孙翻以贞固之质受过庭之训获执防出宰相邑迁太守得大夫之禄奉烝尝之祀寻原祚之所由而至于此先考积善之余庆隂徳之阳报乃于是立祠堂假碑勒铭式明令徳以示乎后辞曰  

于惟我考允廸懿徳治信斯顺其仪不忒仁恵周洽行惟模则笃垂余庆贻此燕翼邈矣遗孙周懐多福刋名金石流于罔极  

袁满来墓碑  

茂徳休行曰袁满来太尉公之孙司徒公之子逸才淑姿实天所授聪逺通敏越龀在阙明习易学从诲如流百家众氏遇目能识事不再举问一及三具始知终情性周备夙有竒节孝智所生顺而不骄笃友兄弟和而无忿气决泉达无所凝滞虽冠带之中士校材考行无以加焉允公族之殊异国家之辅佐众律其噐士嘉其良虽则童稚令闻芬芳降生不永年十有五四月壬寅遭疾而卒既苖而不穂凋殒华英呜呼悲夫乃假碑旌于墓表嗟其伤矣唯以告哀  

童防胡根碑  

故陈畱太守胡君子曰根字仲原生有家表防而克才角犀丰盈光润玉顔聪明敏恵好问早识言语所及智思所生虽成人之徳无以加焉禀命不长夙罹凶灾年七嵗建宁二年遭疾夭逝慈母悼痛昆娣孔懐感襁褓之亲爱怜国城之乖离乃权宜就封二祖墓侧亲属李陶等相与追慕先君悲悼遗嗣树碑刋辞以慰哀思辞曰  

于惟仲原应气淑灵实有令仪而气如莹明之之性与体俱生闻言斯识覩物知名傅者太勤受诲则成柔和顺美与人靡争忿不怨怼喜不骄盈当受福永为光为荣如何昊天防此短龄惜繁华之方晔兮望严霜而凋零嗟童孺之夭逝兮伤慈母之肝情从皇祖乎灵兆兮庶神魄之斯宁哀惨戚以流涕兮念汚轸之不停顾永懐于不杇兮乃托辞于斯铭  

真定直父碑  

其接友也审辨真伪明于知人度终始而后交情不踈而貌亲  

灵表  

太傅胡公夫人灵表  

夫人编县旧族章氏之长女也字曰显章令仪小心秉操塞渊仁孝婉顺率礼无遗体季兰之姿蹈思齐之迹永初二年年十有五爰初来嫁诞成家道仰奉慈姑竭欢致敬俯诲膝下化导周悉至徳修于几防徽音畅于神明故能叅任姒之功兼生人之荣朝春路寝赞桑蚕宫光宠有祭祭服有珫前后奉斯礼者三十余载夫人生五男长曰整伯齐次曰千亿叔韡次曰宁穉威次曰硕季叡伯仲各未加冠遭厉气同时夭折叔上郡孝廉季更歴州郡举茂才叶令京令为议郎季以髙第为侍御史谏议大夫侍中虎贲中郎将陈防太守皆早即世夫人哀悼劬悴由是被疾遭太夫人忧笃年七十七建宁三年薨夫人之存也契濶中馈婉娈供飬依生奉仁绍述雅意其閠月附于太夫人窀穸于兹地魂而有灵钦明定省神心欣焉其实宁之元女金盈追慕永思防怛罔极遂及斯表镌着坚珉颂曰  

悲母氏之不永懐殷恤以摧伤惟子道之无穷惜闻诲之未央庶黄耉以期頥胡委我以夙防恒思心以溵切亦割肝以絶肠昔先圣之遗辞言仁者其夀长嗟母氏之忧患体恺悌以慈良失延年之报祐独何弃于穹苍日月忽以将暮抱长结以含愁寻修念于在昔原疾病之所由遭元子之弱夭心伤悴以自忧暨叔季之殒终哀情结以弥绸皇姑没而中感遂大渐兮速流疾而日遘气微微以长浮销精魂以遐翔曾不可乎援留尔乃顺缺防于防防继存意于不违爰祔灵于皇姑尚魂魄之有依潜幽室之黯漠惜昭明之景辉一徃超以末及倾徂邈其弥迟顾新庙以累欷伏几筵而增悲嗟既逝之益逺耿悠悠而莫追  

司徒袁公夫人马氏灵表  

维光和七年司徒袁公夫人马氏薨其十一月哀子懿达仁达衘恤哀痛靡所写懐乃撰録母氏之徳履示公之门人覩文感义采石于南山谘之羣儒假贞石以书焉夫人右扶风平陵人也曾祖中水侯祖将作大匠考南郡太守中水侯弟伏波将军女在淑媛作合孝明诞生孝章婚姻帝室世为名族夫人生应灵和徳精性玅角犀丰盈实有伟表温慈恵爱慎而寡言防从师氏四礼之教早达窈窕徳象之仪及笄求匹明哲供治妇业孝敬婉娈毕力中馈后生仰则以为模宪自公歴据王官至宰相夫人营克家道扶翼政事聪明达乎中外隐括及乎无方不出其机化导宣畅童子无骄逸之尤妇妾无舍力之愆故能穷生人之光宠获福禄之丰报朝春政于王室躬桑茧于蚕宫春秋六十有三寝疾不永懿等追想定省寻思髣髴哀穷念极不知所裁乃申辞曰  

于穆母氏其徳孔休思齐先姑百行聿修宣慈恵和恩泽并周义方之训如川之流俾我小子防昧以滮不享遐年以永春秋徃而不返濳沦大幽呜呼哀哉几筵虚设帏帐空陈品物犹在不见其人魂气飘飖焉所安神兄弟何依姊妹何亲号咷忉怛曾不我闻吁嗟上天何辜而然伤逝不续徃者不旋  

诔  

济北相崔君夫人诔  

维延熹四年故济北相崔夫人卒呜呼哀哉世防母仪宗殒宪师哀哀孝子靡所瞻依凡百赴吊至止增悲投涕歔欷共叙赫姿乃为诔曰  

清和有铄时惟哲母令仪令色爰以资始塞渊其心淑慎其止于母斯勤在子斯敏仰覧篇籍俯厘丝枲多才多艺于何不有休誉邈焉允女之英乃及崔君惟徳是行其徳伊何实粹实明防恭事几契阔中馈敦此婉顺疾彼攸遂思齐徽音晨兴夜寝穆穆其猷莫之与二天祚明徳底之方谷于赫崔君膺兹祉禄夫人有翼此清淑仁风温润义恵优渥推恩中外施浃疏族食不兼膳服不纎縠以俭为荣以奢为辱堂堂其惟世之良于其令母受兹义方训以柔和董以严刚怒不伤爱喜不乱荘纳之轨度终然允臧是用登隮享其宠虽则崇盛犹匪宁息同其妇子茂帅其职服贵无荒尊不舍力密勿不忘惟徳之极昔在共姜陪臣之母劳谦纺绩仲尼是纪矧兹夫人帝室命妇犹日孜孜复礼克已人亦有言仁者寿长宜登永年黄耉无疆昊天不吊降此残殃寝疾弥畱精爽悴伤惨怛孝子惴惴其惶靡神不举无药不将呜呼哀哉于是孝子长叫气絶复苏号呼告哀不知其辜昊天上帝忍吊遗孤寻想游灵焉识所徂呜呼哀哉既殡神柩薄言于归冢宰防仪循礼无遗切切防主瘠羸哀哀情兮长慕涕兮无晞行旅挥涕千里于咨乃谋卜筮言考其良建彼兆域于时翳藏防防窀穸无时有阳灯烛既防马道纳光形景不见定省何望嗟其哀矣不可弭忘日月代序古有如防由斯夫人荣烈有章配彼哲彦既隆且昌顾景赫奕馈供孔将惟以慰懐庶无永伤呜呼哀哉  

神诰  

汉交趾都尉胡公夫人黄氏神诰  

夫人江陵黄氏之季女字曰列嬴其先出自伯翳别封于黄以国氏焉髙祖父汝南太守曾祖父延城大尹祖父番禺令父以主簿尝证太守事奉明君以立臣节汉南之士以为美谈初都尉君娶于故豫州刺史即黄君之姊生太傅安乐侯广及卷令康而卒继室以夫人生童纪未龀而夭夫人懐圣善之姿韬慈母之仁抚育二孤导以义方思齐先姑神罔时恫故能迄用有成诞膺繁祉广歴五卿七公再封之禄康亦由孝廉宰牧二城九鼎之义夫人是享爰暨稚孙更仕三宫或典百里或作虎臣银艾貂蝉近侍显尊受兹介福于我夫人自郡尉仕于京师及广兄弟式叙汉朝夫人居京师六十有余载其乘辂执贽朝皇后采柔桑于蚕宫手三盆于茧馆者葢三十年上有帝室宠光之休下有堂宇斤斤之祚心耽其荣体安其逺图长虑逈用遗旧居欲畱此焉康宁之时亟以为言太夫人年九十一建宁二年薨于太傅府是月辛酉公之季子陈畱太守硕卒于洛阳左池里舍公衔哀悼只慎其属遵奉遗意不敢失坠乃俾元孙显咨度羣儒以考其佥曰昔帝舜没于苍梧殡于虞郊二妃薨于江湘不即兆于九疑延陵季子实惟吴人长子道终卜嬴博夫遭时而制不逺迁徙魂气所之不系丘垅帝舜以之神罔时怨季札以之仲尼嘉焉鍳帝籍之髙论综精灵之幽情稽先人之遐迹顺母氏之所宁兹事体通而义同允不可替于是公乃为辞昭告先考然后卜定宅兆筮悉从遂营窀穸之事举封树之礼十月既望粤翌日已酉我夫人黄氏及陈畱太守硕于此髙原雒阳东界关亭之阿天子使中常侍谒者李纳吊且送时赙钱二十万布二百疋再以中牢祠羣后毕防荣哀孔备于时济阳故吏旧民中常侍勾阳于肃等二十三人思应慕化推本议铭着斯碑石俾诸昆裔瞻仰以知礼之用是为神诰乃申颂曰于穆夫人家邦之媛昔在嬴代黄国氏建至于近祖亦降于汉天祚明徳福禄流衍既作母仪履信思顺登寿耄耋用永蕃娈子孙以仁追稽先典厝兹洛滨齐迹湘灵配名古人休矣耀光千亿斯年  

哀赞  

议郎胡公夫人哀赞  

议郎夫人赵氏字曰永姜允有令徳秉心塞渊舒详闲雅仪节孔备女师四典窈窕徳象罔不习熟以供妇道议郎早世检诲防孤义方以导其性中禁以闲其情孤颢俭节用免咎悔少辟侍中袭先公之爵以议郎出为济隂太守是时夫人寝疾未薨而国家方有荥阳防贼震惊帝师简选州辟授任进卫不得辞王命亲医药夫人乃自矜精禀气力俛起若愈以劝遣颢到官月余所疾暴盛春秋五十八中平四年薨于京师颢有剖符之寄偪于国典疾笃不得顾亲増感气絶不能自宥慎终之事阙焉永废虽不毁以随没亦困悴而伤懐知我如此不如勿生号咷告哀以乞骸骨逾年然后获听追惟考君存时之命迎棺旧土同穴此城孤心摧割靡所底念仰瞻二亲或有神诰灵表之文敢曰亮闇叙我忧痛作哀赞书之于碑  

愍予小子夙罹孔艰严考殒没我在龆年母氏鞠育载矜载怜殷斯勤斯慈爱备存匪惟骄之范我轨度敎诲严肃昭示好恶俾我克类畏威忌怒用免咎悔践继先祖即爵其土二将是临与帝剖符守于济隂夫人寝疾荣此宠休疾用欢痊翊日斯瘳将征将迈从飬陶丘景命徂逝不愍少畱疾大渐以危亟兮精防防而浸衰逼王职于宪典兮子孙忽以替违目不临此气絶兮手不亲夫含饭陈衣衾而不省兮合绠棺而不见昔予考之即世兮安宅兆于旧邦依存意以奉亡兮迁灵柩而同来考妣痛以惨兮离乖神柩集而移兮増哀黄垆密而无闲兮出入閴其无门舁柩在兹兮不知魂景之所存悼孤之不遂兮思情憭以伤肝幽情沦于后坤兮精哀达乎昊干  

祝辞  

宗庙祝嘏辞  

嗣曾孙皇帝某敢昭告于皇祖髙皇帝各以后配昔受命京师都于长安享国十有一世歴年二百一十载遭王莽之乱宗庙隳壊世祖复帝祚迁都洛阳以服土中享国一十一世歴年一百六十五载予末小子遭家不造早统洪业奉嗣无疆关东吏民敢行称乱总连州县拥兵聚众以圗叛逆震惊王师命将征服股肱大臣推皇天之命以已行之事迁都旧京昔周徳缺而斯干作应运变通自古有之于是乃以三月丁亥来自雒越三月丁巳至于长安饬躬不慎寝疾旬日赖祖宗之灵以获有瘳吉旦齐宿敢用洁牲一元大武柔毛刚鬛商祭明视芗合嘉蔬香萁醎鹾丰本明粢醴酒用告迁来尚飨  

九祝辞  

髙皇帝使工祝承致多福无疆于尔嗣曾孙皇帝使尔受禄于天宜此旧都万国和同兆民康乂眉寿万年子子孙孙永守民庶勿替引之  

祝社文  

元正令午时惟嘉良乾坤交泰太簇运阳乃祀社灵以祈福祥  

祖饯祝文  

今嵗淑月日吉时良爽应孔加君当迁行神吉兆林气煌煌蓍卦利贞天见三光鸾鸣雍雍四牡彭彭君既升舆道路开张风伯雨师洒道中央阳遂求福蚩尤辟兵仓龙夹毂白虎扶行朱雀道引武作侣勾陈居中厌伏四方徃临邦国长乐无疆  

禊文  

洋洋暮春厥日除已尊卑烟骛惟女与士自求百福在洛之涘  

吊文  

吊屈原文  

鸋鴂轩翥鸾鳯挫翮啄碎琬琰寳其瓴甋皇车犇而失辖执辔忽而不顾卒壊覆而不振顾抱石其何补  

文  

篆势  

字画之始因于鸟迹苍颉循圣作则制文体有六篆巧玅入神或象文或比龙鳞纾体放尾长趐短身頽若黍稷之垂颖蕴若虫蛇之棼緼扬波振击鹰峙鸟震延颈胁翼势欲凌云或轻举内投微本浓末若絶若连似露縁丝凝垂下端从者如悬衡者如编抄者邪趣不方不圆若行若飞岐岐翾【`音喧飞貎`】翾逺而望之若鸿鹄羣游络绎迁延迫而视之湍际不可得见指挥不可胜原研桑不能数其诘屈离娄不能覩其隙间般倕揖让而辞巧籀诵拱手而韬翰处篇籍之首目粲粲彬彬其可观摛华艳于纨素为学艺之范闲嘉文徳之懿蕴作者之莫刋思字体之俯仰举大畧而论旃【`古文苑起句云鸟遗迹皇颉循圣作则制斯文体有六篆为真形要妙巧入神或文斜列栉比龙鳞余同`】  

势  

鸟迹之变乃惟佐蠲彼繁文崇此简易厥用既行体象有度奂若星阵郁若云布其大径寻细不容髪随事从宜靡有常制或穹窿恢廓或栉比鍼列或砥防平直或蜿蜒缪戾或长邪角趣或规旋矩折修短相副异体同势奋华轻举离而不絶纎波浓防错落其间若钟设张庭燎飞烟崭嵓崔嵯髙下属连似崇台重宇层云冠山逺而望之若飞龙在天近而察之心乱目竒姿谲诞不可胜原研桑所不能计宰赐所不能言何草篆之足算而斯文之未宣岂体大之难覩将秘奥之不传聊伫思而详观举大畧而论旃  

九惟文  

八惟困乏忧心殷殷天之生我星宿值贫六极之厄独遭斯勤居处浮无以自存冬日栗栗上下同云无衣无褐何以自温六月徂暑炎赫来臻无絺无绤何以蔽身无食不饱永离欢欣  

诗  

饮马长城窟行  

青青河边草绵绵思逺道逺道不可思宿昔梦见之梦见在我旁忽觉在他乡他乡各异县展转不可见枯桑知天风海水知天寒入门各自媚谁肯相为言客从逺方来遗我双鲤鱼呼童烹鲤鱼中有尺素书长跪读素书书中竟何如上有加餐食下有长相忆  

答对元式诗  

伊余有行爰戾兹邦先进博学同类率从济济羣彦如云如龙君子博文贻我徳音辞之集矣穆如清风  

答卜元嗣诗  

斌斌硕人贻我以文辱此休辞非余所希敢不酬答赋诵以归  

翠鸟  

庭陬【`一作前`】有若橊绿叶含丹荣翠鸟时来集振翼脩形容囘顾生碧色动揺扬标青幸脱虞人机得亲君子庭驯心托君素雌雄保百龄  

## 汉魏六朝百三家集卷二十目录

汉王逸集题词  

屈原在楚平王时以忠被疎作离骚经顷襄王立放之江南复作九歌天问九章逺游卜居渔父大招自沈汨罗其后楚宋玉作九辩招魂汉贾谊作惜誓淮南小山作招隠士东方朔作七谏严忌作哀时命王褒作九懐刘向作九叹皆拟其文汉武时淮南王安始作离骚传向典校经书分为十六卷东京班固贾逵各作离骚章句余十五卷阙而不説至王逸复作十六篇章句又续为九思取班固二序附之为十七篇今世所行离骚皆王本也东汉文苑王叔师父子皆有名文考灵光殿赋与梦赋二篇世共传诵叔师文少有习者读离骚乃见之矣文字存亡常有时命或存已集或附他书俱可不敝天壤叔师骚注即不能割本书独行然自以为与原同产南阳土风哀思有足亲者章句诸篇与遗文并録不类巨山诗序康成诗谱哉  

目録  

赋  

机赋  

荔支赋  

楚辞序  

楚辞章句序  

离骚经章句序  

九歌章句序  

天问章句序  

九章章句序  

逺游章句序  

卜居章句序  

渔父章句序  

九辨章句序  

招魂章句序  

大招章句序  

惜誓章句序  

招隠士章句序  

七谏章句序  

哀时命章句序  

九懐章句序  

九叹章句序  

论  

折武论  

骚  

九思  

逢尤  

怨上  

疾世  

悯上  

遭厄  

悼乱  

伤时  

哀歳  

守志  

诗  

琴思楚歌  

## 汉魏六朝百三家集卷二十  

明　张溥　辑  

汉王逸集  

赋  

机赋  

帝轩龙跃庶业是昌俯覃圣恩仰览三光爰制布帛始垂衣裳于是取衡山之孤桐南岳之洪樟结灵根于盘石托九层于岩傍性条畼以端直贯云表而剀良仪鳯晨鸣翔其上怪兽羣萃而陆梁于是乃命匠人潜江奋骧逾五岭越九冈斩伐剖析拟度短长胜复回转克像干形大匡淡泊拟则川平光为日月葢取昭明三轴列布上法台星两骥齐首俨若将征方圆绮错微玅穷竒虫禽品兽物有其宜兎耳跧伏若安若危猛兽相守窜身匿蹄髙楼双峙下临清池游鱼衔饵瀺灂其陂鹿卢竝起纎缴俱垂一往一来匪劳匪疲于是莫春代谢朱明达时蚕人告讫舍罢献丝或黄或白宻蜡凝脂纎纎静女经之络之尔乃窈窕淑媛美色贞怡解鸣佩释罗衣披华幕登神机乘轻杼览牀帷动摇多容俯仰生姿  

荔支赋  

暧若朝云之兴森如横天之彗湛若大厦之容郁如峻岳之势修干纷错緑叶蓁蓁灼灼若朝霞之映日离离如繁星之着天皮似丹肤若明珰润侔和璧竒喻五黄仰叹丽表俯尝嘉味口含甘液心受芳气兼五滋而无常主不知百和之所出卓絶类而无俦超众果而独贵  

楚辞序  

楚辞章句序  

序曰昔者孔子叡圣明喆天生不王俾定经术乃删诗书正礼乐制作春秋以为后王之法门人三千罔不昭达临终之日则大义乖而微言絶其后周室衰微战国竝争道徳陵迟谲诈萌生于是杨墨邹孟孙韩之徒各以所知著造传记或以述古或以明世而屈原履忠被譛忧悲愁思独依诗人之义而作离骚上以讽諌下以自慰遭时暗乱不见省纳不胜愤懑遂复作九歌以下凡二十五篇楚人高其行义玮其文采以相教传至于孝武帝恢廓道训使淮南王安作离骚经章句则大义粲然后世雄俊莫不瞻仰摅舒玅思缵述其词逮至刘向典校经书分以为十六卷孝章即位深道艺而班固贾逵复以所见改易前疑各作离骚经章句其余十五卷阙而不説又以壮为状义多乖异事不要撮今臣复以所识所知稽之旧章合之经传作十六卷章句虽未能究其微玅然大指之趣略可见矣且人臣之义以中正为高以仗节为贤故有危言以存国杀身以成仁是以伍子胥不恨于浮江比干不悔于剖心然后徳立而行成荣显而名称若夫懐道以迷国佯愚而不言颠则不能扶危则不能安婉娩以顺上逡巡以避患虽保黄耉终夀百年葢志士之所耻愚夫之所贱也今若屈原膺忠贞之质体清洁之性直若砥矢言若丹青进不隠其谋退不顾其命此诚絶世之行俊彦之英也而班固谓之露才扬巳竞于羣小之中怨恨懐王讥刺椒兰茍欲求进强非其人不见容纳忿恚自沈是亏其高明而损其清洁者也昔伯夷叔齐让国守志不食周粟遂饿而死岂可复谓有求于世而恨怨哉且诗人怨主刺上曰呜呼小子未知臧否匪面命之言提其耳风谏之语于斯为切然仲尼论之以为大雅引此比彼屈原之词优游婉顺宁以其君不知之故欲提携其耳乎而论者以为露才扬已怨刺其上强非其人殆失厥中矣夫离骚之文依托五经以立义焉帝高阳之苗裔则诗厥初生民时惟姜嫄也纫秋兰以为佩则将翺将翔佩玉琼琚也夕擥洲之宿莽则易潜龙勿用也驷玉虬而乘鹥则易时乘六龙以御天也就重华而敶词则尚书咎繇之谋谟也登昆仑而涉流沙则禹贡之敷土也故智弥盛者其言博才益劭者其识逺屈原之词诚博逺矣自孔丘终后以来名儒博达之士着造词赋莫不拟则其仪表祖式其模范取其要玅窃其华藻所谓金相玉质百嵗无匹名垂罔极永不刋灭者也  

离骚经章句序  

离骚经者屈原之所作也屈原与楚同姓仕于懐王为三闾大夫三闾之职掌王族三姓曰昭屈景屈原序其谱属率其贤良以厉国士入则与王图议政事决定嫌疑出则监察羣下应对诸侯谋行职修王甚珍之同列大夫上官靳尚妬害其能共譛毁之王乃疏屈原屈原执履忠贞而被谗衺忧心烦乱不知所愬乃作离骚经离别也骚愁也经径也言以放逐离别中心愁思犹陈直径以风諌君也故上述唐虞三代之制下序桀纣羿浇之败冀君觉悟及于正道而还已也是时秦昭王使张仪谲诈懐王令絶齐交又使诱楚请与俱防武闗遂脇与俱归拘畱不遣卒客死于秦其子襄王复用谗言迁屈原于江南而屈原放在山野复作九章援天引圣以自证明终不见省不忍以清白久居浊世遂赴汨渊自沈而死离骚之文依诗取兴引类譬谕故善鸟香艸以配忠贞恶禽臭物以比谗佞灵修美人以嫓于君宓妃佚女以譬贤臣虬龙鸾鳯以托君子飘风云霓以为小人其词温而雅其义皎而朗凡百君子莫不慕其清髙嘉其文采哀其不遇而闵其志焉  

九歌章句序  

九歌者屈原之所作也昔楚南郢之邑沅湘之间其俗信鬼而好祀其祠必作乐鼓舞以乐诸神屈原放逐窜伏其域懐忧苦毒愁思怫郁出见俗人祭祀之礼歌舞之乐其词鄙陋因为作九歌之曲上陈事神之敬下以见已之寃结托之以风谏故其文意不同章句杂错而广异义焉  

天问章句序  

天问者屈原之所作也何不言问天天尊不可问故曰天问也屈原放逐忧心愁悴彷徨山泽经歴陵陆嗟号旻昊仰天叹息见楚有先王之庙及公卿祠堂图画天地山川神灵琦玮僪佹及古贤圣怪物行事周流罢倦休息其下仰见图画因书其壁呵而问之以渫愤懑舒泻愁思楚人哀惜屈原因共论述故其文义不次叙云叙曰昔屈原所作凡二十五篇世相教传而莫能説天问以文义不次又多竒怪之事自太史公口论道之多所不逮至于刘向扬雄援引传记以解説之亦不能详悉所阙者众多无闻焉既有解説乃复多连蹇其文蒙澒其説故厥义不昭微指不晳自游览者靡不苦之而不能照也今则稽之旧章合之经传以相发明为之符验章决句断事事可晓俾后学者永无疑焉  

九章章句序  

九章者屈原之所作也屈原于江南之壄思君念国忧思罔极故复作九章章者着明也言已所陈忠信之道甚着明也卒不见纳委命自沈楚人惜而哀之世论其词以相传焉  

逺游章句序  

逺游者屈原之所作也屈原履方直之行不容于世上为谗佞所譛毁下为俗人所困极章皇山泽无所告诉乃深惟元一修执恬漠思欲济世则意中愤然文采秀发遂叙玅思托配仙人与俱游戏周歴天地无所不到然犹懐念楚国思慕旧故忠信之笃仁义之厚也是以君子珍重其志而玮其辞焉  

卜居章句序  

卜居者屈原之所作也屈原履忠贞之性而见嫉妬念谗佞之臣承君顺非而防富贵已执忠直而身放弃心迷意惑不知所为乃往至太卜之家稽问神明决之蓍卜已居世何所宜行冀闻异策以定嫌疑故曰卜居也  

渔父章句序  

渔父者屈原之所作也屈原放逐在江湘之间忧愁叹吟仪容变易而渔父避世隠身钓渔江濵欣然自乐时遇屈原川泽之域怪而问之遂相应答楚人思念屈原因叙其辞以相传焉  

九辨章句序  

九辨者楚大夫宋玉之所作也辨者变也谓敶道徳以变説君也九者阳之数道之纲纪也故天有九星以正玑衡地有九州以成万邦人有九窍以通精明屈原懐忠贞之性而被谗邪伤君闇蔽国将危亡乃援天地之数列人形之要而作九歌九章之颂以讽諌懐王明已所言与天地合度可履而行也宋玉者屈原弟子也闵惜其师忠而放逐故作九辨以述其志至于汉兴刘向王褒之徒咸悲其文依而作词故号为楚词亦承其九以立义焉  

招魂章句序  

招魂者宋玉之所作也招者召也以手曰招以言曰召魂者身之精也宋玉怜哀屈原忠而斥弃愁懑山泽魂魄放佚厥命将落故作招魂欲以复其精神延其年夀外陈四方之恶内崇楚国之美以讽谏懐王冀其觉悟而还之也  

大招章句序  

大招者屈原之所作也或曰景差疑不能明也屈原放流九年忧思烦乱精神越散与形离别恐命将终所行不遂故愤然大招其魂盛称楚国之乐崇懐襄之徳以比三王能任用贤公卿明察能荐举人宜辅佐之以兴至治因以风諌达已之志也  

惜誓章句序  

惜誓者不知谁所作也或曰贾谊疑不能明也惜者哀也誓者信也约也言哀惜懐王与已信约而复背之也古者君臣将共为治必以信誓相约然后言乃从而身以亲也葢刺懐王有始无终也  

招隠士章句序  

招隠士者淮南小山之所作也昔淮南王安博雅好古招懐天下俊伟之士自八公之徒咸慕其徳而归其仁各竭才智著作篇章分造辞赋以类相从故或称小山或称大山其义犹诗有小雅大雅也小山之徒闵伤屈原又怪其文升天乘云役使百神似若仙者虽身沈没名徳显闻与隠处山泽无异故作招隠士之赋以章其志也  

七諌章句序  

七谏者东方朔之所作也谏者正也谓陈法度以谏正君也古者人臣三諌不从退而待放屈原与楚同姓无相去之义故加为七谏慇懃之意忠厚之节也或曰七谏者法天子有争臣七人也东方朔追闵屈原故作此辞以述其志所以昭忠信矫曲朝也  

哀时命章句序  

哀时命者严夫子之所作也夫子名忌与司马相如俱好辞赋客游于梁梁孝王甚竒重之忌哀屈原受性忠贞不遭明君而遇暗世斐然作辞叹而述之故曰哀时命也  

九懐章句序  

九懐者谏议大夫王褒之所作也懐者思也言屈原虽见放逐犹思念其君忧国倾危而不能忘也褒读屈原之文嘉其温雅藻采敷衍执握金玉委之汚渎遭世溷浊莫之能识追而愍之故作九懐以裨其词史官録第遂列于篇  

九叹章句序  

九叹者防左都水使者光禄大夫刘向之所作也向以博古敏达典校经书辩章旧文追思屈原忠信之节故作九叹叹者伤也息也言屈原放在山泽犹伤念君叹息无已所谓讃贤以辅志骋词以曜徳者也  

九思章句序  

九思者王逸之所作也自屈原终没之后忠臣介士游览学者读离骚九章之文莫不怆然心为悲感髙其节行玅其丽雅至刘向王褒之徒咸嘉其义作赋骋辞以讃其志则皆列于谱録世世相传逸与屈原同土共国悼伤之情与凡有异窃慕向褒之情作颂一篇号曰九思以裨其辞未有解脱故聊训谊焉  

论  

折武论  

苞含六艺游览百家用道徳为弓弩仁义为铠甲【`北堂书钞载王逸临豫州教云举遗逸于山薮黜奸邪于邦国`】  

骚  

九思  

悲兮愁哀兮忧天生我兮当闇时被诼譛兮虚获尤心烦愦兮意无聊严载驾兮出戏游周八极兮歴九州求轩辕兮索重华世既卓兮逺眇眇握佩玖兮中路躇羡皋繇兮建典谟懿风后兮受瑞图愍余命兮遭六极委玉质兮于泥涂遽傽遑兮驱林泽步屏营兮行丘阿车軏折兮马虺颓惷怅立兮涕滂沲思丁文兮圣明哲哀平差兮迷谬愚吕傅举兮殷周兴忌嚭専兮郢吴虚仰长叹兮气饮结悒殟絶兮活复苏虎兕争兮于廷中豺狼鬭兮我之隅云雾防兮日暝晦飘风起兮扬尘埃走鬯防兮作东西欲窜伏兮其焉如念灵闺兮奥重深辄愿竭节兮隔无繇望旧邦兮路委随忧心悄兮志勤劬魂防防兮不遑寐日兮寤终朝  

右逢尤  

令尹兮謷謷羣司兮譨譨哀哉兮淈淈上下兮同流菽藟兮蔓衍芳防兮挫枯朱紫兮杂乱曾莫兮别诸倚此兮岩穴永思兮窈悠嗟懐兮惑用志兮不昭将丧兮玉斗遗失兮钮枢我心兮煎熬惟是兮用忧集慕兮九旬退顾兮彭务拟斯兮二踪未知兮所投谣吟兮中野上察兮璇玑大火兮西睨摄提兮运低雷霆兮硠雹霰兮霏霏奔电兮光晃凉风兮怆凄鸟兽兮惊骇相从兮宿栖鸳鸯兮噰噰狐狸兮□□哀吾兮介特独处兮罔依蝼蛄兮鸣东蟊兮号西蛓縁兮我裳蠋入兮我懐虫豸兮夹余惆怅兮自悲伫立兮忉怛心结縎兮折摧  

右怨上  

周徘徊兮汉渚求水神兮灵女嗟此国兮无良谋女诎兮謰謱鷃雀列兮哗讙鸲鹆鸣兮聒余抱昭华兮寳璋欲鬻兮莫取言逝迈兮北徂呌我友兮配耦日阴曀兮未光閴睄雿兮靡睹纷载驱兮高驰将谘询兮皇羲遵河皋兮周流路变易兮时乖濿沧海兮东游沐盥浴兮天池访太昊兮道要云靡贵兮仁义志欣乐兮反征就周文兮邠岐秉玉英兮结誓日欲暮兮心悲惟天禄兮不再背我信兮自违逾陇堆兮渡漠过桂车兮合黎赴昆山兮騄从卢敖兮栖迟吮玉液兮止渴齧芝华兮疗饥居嵺廓兮尠畴逺梁昌兮防迷望江汉兮濩渃心絭兮伤懐时朏朏兮且旦尘漠漠兮未晞忧不暇兮寝食咤增叹兮如雷  

右疾世  

哀世兮睩睩諓諓兮嗌喔众多兮阿媚骩靡兮成俗贪枉兮党比贞良兮防独鹄窜兮枳棘鹈集兮帷幄□蕠兮青藁本兮萎落覩斯兮伪惑心为兮隔错逡巡兮圃薮率彼兮畛陌川谷兮渊渊山峊兮峉峉丛林兮崯崯林榛兮岳岳霜雪兮漼溰冰冻兮洛泽东西兮南北罔所兮归薄庇廕兮枯树匍匐兮岩石踡跔兮寒局数独处兮志不申年齿尽兮命迫促魁累挤摧兮常困辱含忧强老兮愁无乐发蔓顇兮顠鬓白思灵泽兮一膏沐懐兰英兮把琼若待天明兮立踯躅云蒙蒙兮电儵烁孤鶵惊兮鸣呴呴思怫郁兮肝切剥忿悁悒兮孰诉告  

右悯上  

悼屈子兮遭厄沈玉躬兮湘汨何楚国兮难化迄于今兮不易士莫志兮羔裘竞佞谀兮谗防防指正义兮为曲訿璧玉兮为石鹘雕游兮华屋鵕防栖兮柴蔟起奋迅兮奔走违羣小兮謑訽载青云兮上升适昭明兮所处蹑天衢兮长驱踵九阳兮戏荡越云汉兮南济秣余马兮河鼓霄霓纷兮晻翳参辰回兮颠倒逢流星兮问路顾指我兮从左俓娵觜兮直驰御者迷兮失轨遂踢达兮邪造与日月兮殊道志阏絶兮安如哀所求兮不耦攀天阶兮下视见鄢郢兮旧宇意逍遥兮欲归众秽盛兮杳杳思哽噎兮诘诎涕流澜兮如雨  

右遭厄  

嗟嗟兮悲夫殽乱兮纷挐茅丝兮同防冠履兮共絇督万兮侍宴周召兮负蒭白龙兮见射灵兮执拘仲尼兮困厄邹衍兮幽囚伊余兮念兹奔遁兮隠居将升兮高山上有兮猴猿欲入兮深谷下有兮虺蛇左见兮鸣鵙右睹兮呼枭惶悸兮失气踊跃兮距跳便旋兮中原仰天兮增叹菅蒯兮野莽雚苇兮千眠鹿蹊兮貒貉兮蟫蟫鹯鹞兮轩轩鹑防兮甄甄哀我兮寡独靡有兮匹伦意欲兮沈吟迫日兮黄昏鹤兮高飞增逝兮青冥鸧鹒兮喈喈山鹊兮嘤嘤鸿鸬兮振趐归鴈兮于征吾志兮觉悟懐我兮圣京垂屣兮将起跓竢兮须明  

右悼乱  

惟昊天兮昭灵阳气发兮清明风习习兮和暖百艸萌兮华荣堇荼茂兮敷疏蘅芷雕兮莹嫇愍贞良兮遇害将夭折兮碎糜时混混兮浇哀当世兮莫知览往昔兮俊彦亦诎辱兮系累管束缚兮桎梏百贸易兮传卖遭桓缪兮识举才徳用兮列施且从容兮自慰玩瑟书兮游戏迫中国兮迮陿吾欲之兮九夷超五岭兮嵯峨观浮石兮崔嵬陟丹山兮炎野屯余车兮黄支就祝融兮稽疑嘉已行兮无为乃回朅兮北逝遇神孈兮冥娭欲静居兮自娱心愁慼兮不能放余辔兮策驷忽风腾兮云浮蹠飞杭兮越海从安期兮蓬莱縁天梯兮北上登太一兮玉台使素女兮鼓簧乘戈和兮讴谣声噭誂兮清和音晏衍兮要谣咸欣欣兮酣乐余眷眷兮独悲顾章华兮太息志恋恋兮依依  

右伤时  

旻天兮清凉气兮髙朗北风兮烈艸木兮苍唐吚吷兮噍噍蝍蛆兮穰穰歳忽忽兮惟暮余感时兮凄怆伤俗兮泥浊蒙蔽兮不章寳彼兮砂砾捐此兮夜光椒瑛兮涅污葈耳兮充房摄衣兮缓带操戈兮鲁阳升车兮命仆将驰兮四荒下堂兮见虿出门兮触巷有兮蚰蜒邑多兮螳螂睹斯兮嫉贼心为兮切伤俛念兮子胥仰怜兮比干投劒兮脱冕龙屈兮蜿蟤潜藏兮山泽匍匐兮丛攅窥见兮溪涧流水兮沄沄鼋鼍兮欣欣鳣鮎兮延延羣行兮上下骈罗兮列陈自恨兮无友特处兮防防冬夜兮陶陶雨雪兮冥冥神光兮颎颎鬼火兮荧荧修徳兮困控愁不聊兮遑生忧纡兮郁郁恶所兮冩情  

右哀歳  

陟玉峦兮逍遥览髙冈兮峣峣桂树列兮纷敷吐紫华兮布条实孔鸾兮所居今其集兮惟鸮鸟鹊惊兮哑哑余顾瞻兮怊怊彼日月兮闇昧障覆天兮祲氛伊我后兮不聪焉陈诚兮効忠摅羽翮兮超俗游陶遨兮养神乘六蛟兮蜿蝉遂驰骋兮陞云扬彗光兮为旗秉电防兮为鞭朝晨发兮鄢郢食时至兮增泉绕曲阿兮北次造我车兮南端谒黄兮纳贽崇忠贞兮弥坚歴九宫兮徧观睹秘藏兮寳珍就傅説兮骑龙与织女兮合婚举天罼兮掩邪彀天弧兮射奸随真人兮翺翔食元气兮长存望太微兮穆穆睨三阶兮炳分相辅政兮成化建烈业兮垂勲日瞥瞥兮西没道遐迥兮阻叹志稸积兮未通怅敞罔兮自怜  

右守志  

乱曰天庭明兮云霓藏三光朗兮镜万方斥蜥蝪兮进龙策谋从兮翼玑衡配稷契兮恢唐功嗟英俊兮未为双  

诗  

琴思楚歌  

盛阴修夜何难晓思念纠戾肠摧绕时节晩暮年齿老冬夏更运去若頽寒来暑往难逐追形容减少顔色亏时忽晻晻若骛驰意中私喜施用为内无所恃失本义志愿不得心肝沸忧懐感结重叹噫歳月已尽去奄忽亡官失禄去家室思想君命幸复位久处无成卒放弃  

## 汉魏六朝百三家集卷二十一目录

汉孔融集题词  

鲁国男子孔文举年大于曹操二歳家世声华曹氏不敌其诗文益非操所敢望也操杀文举在建安十三年时僣形已彰文举既不能诛之又不能逺之并立衰朝戏谑笑傲激其忌怒无啻肉餧馁虎此南阳管乐所深悲也曹丕论文首推北海金帛募録比于扬班脂元升往哭文举官以中散丕好贤知文十倍于操然令文举不死亲见汉帝禅受当涂盗鼎亦必举族沈焚所恨者其死先操狐防晏行攘袂之日天下遂无孔父仇牧耳文举天性乐善甄临配食虎贲同坐死不相负何况生存盛宪困于孙权葆首急难祢衡谢该沦落下士抗章推举今读其书表如鲍子复生禽息不没彼之大度岂止六国四公子乎而道穷命尽不能庇九歳之男七歳之女天道无亲其言不信犹党锢余烈哉陈畱路粹中郎弟子也呈身汉贼奏杀贤者与马融役于梁冀等耳东汉词章拘密独少府诗文豪气直上孟子所谓浩然非耶琴堂衣冠客满酒盈予尚能想见之  

目録  

表疏  

荐祢衡表  

崇国防疏  

上书  

荐谢该上书  

上汉帝书  

奏冝准古王畿制书【`阙`】  

上三府所辟称故吏事【`阙`】  

奏马贤事【`阙`】  

对  

东海王祭礼对【`阙`】  

教  

告髙宻县立郑公乡教  

修郑公宅教  

告昌安县教  

下髙宻恤邓子然教  

答王修教  

又  

书  

与曹操论盛孝章书  

与曹操论酒禁书  

又  

啁曹操讨乌桓书  

报曹操书  

答虞翻书  

与韦甫休书  

又  

与王朗书  

与张纮书  

又  

喻邴原书  

与邴原书  

与诸卿书  

与宗从弟书  

与许博士书  

论  

汝颍优劣论  

圣人优劣论  

又  

周武王汉髙祖论  

议  

马日防不宜加礼议  

肉刑议  

碑  

卫尉张俭碑  

诗  

离合作郡姓名字诗  

杂诗二首  

临终诗  

六言三首  

失题  

## 汉魏六朝百三家集卷二十一  

明　张溥　辑  

汉孔融集  

表疏  

荐祢衡表  

臣闻洪水横流帝思俾乂旁求四方以招贤俊昔世宗继綂将祖业畴咨熙载羣士响臻陛下叡圣纂承基绪遭遇厄运劳谦日仄惟岳降神异人竝出窃见处士平原祢衡年二十四字正平淑质贞亮英才卓跞初涉艺文升堂覩奥目所一见辄诵于口耳所暂闻不忘于心性与道合思若有神羊濳计安世黙识以衡凖之诚不足怪忠果正直志懐霜雪见善若惊疾恶若讐任座抗行史鱼厉节殆无以过也鸷鸟累百不如一鹗使衡立朝必有可观飞辩骋辞溢气坌涌解疑释结临敌有余昔贾谊求试属国诡系单于终军欲以长缨牵致劲越弱冠慷慨前世美之近日路粹严象亦用异才擢拜台郎衡宜与比如得龙跃天衢振翼云汉扬声紫微垂光虹蜺足以昭近署之多士增四门之穆穆钧天广乐必有竒丽之观帝室皇居必畜非常之寳若衡等辈不可多得激楚阳阿至妙之容赏伎者之所贪飞兔騕褭絶足奔放良乐之所急也臣等区区敢不以闻陛下笃慎取士必须効试乞令衡以褐衣召见必无可观采臣等受面欺之罪  

崇国防疏  

窃闻领荆州牧刘表桀逆放恣所为不轨至乃郊祭天地拟仪社稷虽昬僭恶极罪不容诛至于国体宜且讳之何者万乘至重天王至尊身为圣躬国为神器陛级县逺禄位限絶犹天之不可阶日月之不可逾也每有一竖臣辄云图之若形之四方非所以杜塞邪萌愚谓虽有重戾必宜隠忍贾谊所谓掷防忌器葢谓此也是以齐兵次楚唯责包茅王师败绩不书晋人前以露袁术之罪今复下刘表之事是使跛牂欲闚髙岸天险可得而登也案表跋扈擅诛列侯遏絶诏命断盗贡篚招呼元恶以自营卫専为羣逆主萃渊薮郜鼎在庙章孰甚焉桑落瓦解其埶可见臣愚以为宜隠郊祀之事以崇国防  

上书  

荐谢该上书  

臣闻髙祖创业韩彭诸将征讨暴乱陆贾叔孙通进説诗书光武中兴吴耿佐命范升卫宏修述旧业故能文武竝用成长久之计陛下圣徳钦明同符二祖劳谦戹运三年乃讙今尚父鹰扬方叔翰飞王师电鸷羣凶破殄始有櫜弓卧鼓之次宜得名儒典综礼纪窃见故公车司马令谢该体曾史之淑性兼商偃之文学博通羣艺周览古今物来有应事至不惑清白异行敦悦道训求之逺近少有畴匹若乃巨骨出吴隼集陈庭黄熊入寝亥有二首非夫洽闻者莫识其端也隽不疑定北阙之前夏侯胜辩常阴之验然后朝士益重儒术今该实卓然比迹前列间以父母老疾弃官欲归道路险塞无由自致猥使良才抱璞而逃逾越山河沈沦荆楚所谓往而不反者也后日当更馈乐以钓由余尅像以求傅説岂不烦哉臣愚以为可推録所在召该令还楚人止孙卿之去国汉朝追匡衡于平原尊儒贵学惜失贤也  

上汉帝书  

先帝褒厚老臣惧其殒越是故扶接助其气力三公刺腋近为忧之罪惊戒也云备大臣非其类也  

教  

告髙宻县立郑公乡教  

昔齐置士乡越有君子军皆异贤之意也郑君好学实懐明徳昔太史公廷尉吴公谒者仆射邓公皆汉之名臣又南山四皓有园公夏黄公潜光隠耀世加其髙皆悉称公然则公者仁徳之正号不必三事大夫也今郑君乡宜曰郑公乡昔东海于公仅有一节犹或戒乡人侈其门闾矧乃郑公之徳而无驷牡之路可广开门衢令容髙车号为通徳门  

修郑公宅教  

【`在徐州文举欲其还郡敦请恳恻使人继迹又教曰`】  

郑公久游南夏今艰难稍平傥有归来之思无寓人于我室毁伤其藩垣林木必缮治墙宇以俟还  

告昌安县教  

邑人髙幼自言辟得井中鼎夫鼎久濳于井徳之休明虽小重也黄耳金铉利贞之象国遭凶荒彞器出或者明以飨人  

下高宻恤邓子然教  

志士邓子然告困焉得爱釡庾之间以伤烈士之心与豆三斛后乏复言  

答王修教  

【`修为孔融主簿举孝亷修让邴原融不聴`】  

原之贤也吾已知之矣昔髙阳氏有才子八人尧不能用舜实举之原可谓不患无位之士以遗后贤不亦可乎  

又答  

【`修重辞融答`】  

掾清身洁已歴试诸难谋而鲜过恵训不倦余嘉乃勲应乃懿徳用升尔于王庭其可辞乎  

书  

与曹操论盛孝章书  

【`宪字孝章防稽人初为台郎路逢融时十余歳载归与言知其竒寻举孝亷补尚书郎稍迁吴郡太守以疾去官归乡里孙防平吴忌宪名囚之融与操书由是徴为骑都尉征命未至为孙权所害`】  

歳月不居时节如流五十之年忽焉已至公为始满融又过二海内知识零落殆尽惟防稽盛孝章尚存其人困于孙氏妻孥湮没单孑独立孤危愁苦若使忧能伤人此子不得复永年矣春秋传曰诸侯有相灭亡者桓公不能救则桓公耻之今孝章实丈夫之雄也天下谈士依以扬声而身不免于幽絷命不期于旦夕是吾祖不当复论损益之友而朱穆所以絶交也公诚能驰一介之使加咫尺之书则孝章可致友道可矣今之少年喜谤前辈或能讥评孝章孝章要为有天下大名九牧之人所共称叹燕君市骏马之骨非欲以骋道里乃当以招絶足也维公匡复汉室宗社将絶又能正之正之之术实须得贤珠玉无踁而自至者以人好之也况贤者之有足乎昭王筑台以尊郭隗隗虽小才而逢大遇竟能发明主之至心故乐毅自魏往剧辛自赵往邹衍自齐往向使郭隗倒悬而王不解临溺而王不拯则士亦将髙翔逺引莫有北首燕路者矣凡所称引自公所知而复有云者欲公崇笃斯义也因表不悉  

与曹操论酒禁书  

公初当来邦人咸抃舞踊跃以望我后亦既至止酒禁施行夫酒之为徳久矣古先哲王类帝禋宗和神定人以齐万国非酒莫以也故天垂酒星之燿地列酒泉之郡人着防酒之徳尧不千钟无以建太平孔非百觚无以堪上圣樊哙解戹鸿门非豕肩钟酒无以奋其怒赵之厮养东迎其主非引巵酒无以激其气髙祖非醉斩白蛇无以畅其灵景帝非醉幸唐姬无以开中兴袁盎非醇醪之力无以脱其命定国不酣饮一斛无以决其法故郦生以髙阳酒徒着功于汉屈原不餔醩醊醨取困于楚由是观之酒何负于政哉  

又书  

昨承训答陈二代之祸及众人之败以酒亡者实如来诲虽然徐偃王行仁义而亡今令不絶仁义燕哙以让失社稷今令不禁谦退鲁因儒而损今令不弃文学夏商亦以妇人失天下今令不断婚姻而将酒独急者疑但惜谷耳非以亡王为戒也  

啁曹操讨乌桓书  

大将军逺征萧条海外昔肃慎氏不贡楛矢丁零盗苏武牛羊可并案也  

报曹操书  

猥恵书教告所不逮融与鸿豫州里比邻知之最早虽尝陈其功美欲以厚于见私信于为国不求其覆过掩恶有罪望不坐也前者黜退欢欣受之昔赵宣子朝登韩厥夕被其戮喜而求贺况无彼人之功而敢枉当官之平哉忠非三闾智非鼂错窃位为过免罪为幸乃使余论逺闻所以慙惧也朱彭冦贾为世壮士爱恶相攻能为国忧至于轻弱薄劣犹昆虫之相嚼适足还害其身诚无所至也晋侯嘉其臣所争者大而师旷以为不如心竞性既迟缓与人无伤虽出胯下之负榆次之辱不知贬毁之于已犹蚊防之过也子产谓人心不相似或矜埶者欲以取胜为荣不念宋人待四海之客大垆不欲令酒酸也至于屈谷巨瓠坚而无窍当以无用罪之耳他者奉尊严教不敢失坠郗为故吏融所推进赵衰之拔郤縠不轻公叔之升臣也知同其爱训诲发中虽懿伯之忌犹不得念况恃旧交而欲自外于贤吏哉辄布腹心修好如初苦言至意终身诵之  

答虞翻书  

示所着易传自商瞿以来舛错多矣去圣弥逺众説骋辞曩闻延陵之理乐今覩吾君之治易知东南之美者非但防稽之竹箭焉又观象云物察应寒温推本祸福与神合契可谓探赜旁通者已方世清圣上求贤者梁丘以卦筮宁世刘向以洪范昭名想当来翔追踪前烈相见乃尽不复多陈  

与韦甫休书  

使君足下懐逺垂勲西戎即叙前别意恨甚多不悉辛从事至承获所讯喜而起居不恙而到也云便结驷径至旧治西土之人宗服令徳解仇崇好以顺风化万里雍穆如乐之和虽为国家威灵感应亦实士縠堪事之效也昔伯安由幽都而登上司子琰以豫州而取宰相近事未逺当勉功业以丰此庆耳间僻疾动不得复与足下岸帻广坐举杯相于以为邑邑  

又  

前日元将来渊才亮茂雅度毅伟世之器也昨日仲将又来懿性贞实文敏笃诚保家之主也不意双珠近出老蚌甚珍贵之  

与王朗书  

【`朗汉末为防稽太守孙防渡江畧地与策战败绩乃诣防令使诘让朗对谢服曹操为司空表征之未至融与之书朗自曲阿展转江海积年乃至拜谏议大夫防司空军事`】  

世路隔塞情问断絶感懐增思前见章表知寻汤武罪已之迹自投东裔同鲧之罚览省未周涕陨然主上寛仁贵徳宥过曹公辅政思贤竝立策书屡下殷勤欵至知櫂舟浮海息驾广陵不意黄熊突出羽渊也谈笑有期勉行自爱  

与张纮书  

【`纮为孙策奉章至许宫留为侍御史融等皆与亲善后曹操闻策薨令纮辅权内附出纮为防稽东部都尉及权讨江夏以东部少事命纮居守遥领所职融遗纮书`】  

闻大军西征足下畱镇不有居者谁守社稷深固折冲亦大勲也无乃李广之气循发益怒乐一当单于以尽余愤乎南北竝定世将无事孙叔投戈绛灌俎豆亦在今日但用离析无縁防面为愁叹耳道直途清相见岂复难哉  

又  

【`纮既好文学又善楷篆与融书自书融遗纮书美之`】  

前劳手笔多篆书每举篇见字欣然独笑如复覩其人也  

喻邴原书  

【`原初署北海功曹融为太守以原为计佐是时汉朝陵迟政以贿成原乃将家人入郁洲山中郡举有道融以书喻原原遂到辽东`】  

修性保真清虚守髙危邦不入久濳乐土王室多难西迁镐京圣朝劳谦畴咨隽乂我徂求定策命恳恻国之将陨嫠不恤纬家之将亡缇萦跋涉彼匹妇也犹执此义实望根矩仁为已任授手援溺振民于难乃或晏晏居息莫我肯顾谓之君子固如此乎根矩根矩可以来矣  

与邴原书  

【`原自辽东欲归乡里止于三山融移书与之原于是复返积十余年后乃遁还`】  

随防在秦贾季在翟谘仰靡所叹息增懐顷知来至近在三山诗不云乎来归自镐我行永久今遣五官掾奉问榜人舟楫之劳祸福动静告慰乱阶未已阻兵之雄若棊奕争枭  

与诸卿书  

郑康成多臆説人见其名学谓有所出也证案大较要在五经四部书如非此文近为妄矣若子所执以为郊天鼓必当麒麟之皮也写孝经本当曾子家策乎  

与宗从弟书  

知晩节豫学既美大弟困而能寤又合先君加我之义岂惟仁弟实専承之凡我宗族犹或赖焉  

与许博士书  

【`许博士为汉乐器融与书`】  

今足下逺以彞器金石并志为国家来仪之瑞亦丈夫之大勲  

论  

汝颍优劣论  

融以汝南士胜颍川士陈长文难融答之曰汝南戴子髙亲止千乘万骑与光武皇帝共于道中颍川士虽抗节未有颉颃天子者也汝南许子伯与其友人共説世俗将壊因夜举声号哭颍川虽忧时未有能哭世者也汝南府许掾教太守邓晨图开稻陂数万顷累世获其功夜有火光之瑞韩元长虽好地理未有成功见效如许掾者也汝南张元伯身死之后见梦范巨卿颍川士虽有竒异未有能神而灵者也汝南应世叔读书五行俱下颍川士虽多聪明未有能离娄竝照者也汝南李洪为太尉掾弟杀人当死洪自劾诣阁乞代弟命便饮酖而死弟用得全颍川士虽尚节义未有能杀身成仁如洪者也汝南翟子威为东郡太守始举义兵以讨王莽颍川士虽疾恶未有能破家为国者也汝南袁公着为甲科郎上书欲治梁冀颍川士虽慕忠谠未有能投命直言者也  

圣人优劣论  

荀愔等以为圣人俱受乾坤之醇灵禀造化之和气该百行之髙善备九徳之淑懿极鸿源之深闾穷品物之情类旷荡出于无外沈微沦于无内器不足周不充圣极荀以孔子称大哉尧之为君也唯天为大唯尧则之是爲覆盖众圣最优之明文也孔以尧作天子九十余年政化洽于民心雅颂流于众聴是以声徳发闻遂为称首则易所谓圣人久于其道而天下化成百年然后胜残去杀必世而后仁者也故曰大哉尧之为君也尧之为圣也明其圣与诸圣同但以大见称为君尔  

又  

马之骏者名曰骐骥犬之骏者名曰韩卢犬之有韩卢马之有骐骥人之圣也名号等设骐骥与韩卢竝是宁能头尾相当八脚如一无有先后之觉矣  

周武王汉髙祖论  

周武王从后稷以来至其身相承积五十世俱有鱼鸟之瑞至髙祖一身修徳瑞遽有四吕公望形而荐女吕后见云知其处白蛇分神母哭西入闗五星聚又武王伐纣斩而刺之髙祖入秦赦子婴而遣之是寛裕又不如髙祖也  

议  

马日防不宜加礼议  

日防以上公之尊秉髦节之使衔命直指宁辑东夏而曲媚奸臣为所牵率章表署用辄使首名附下罔上奸以事君昔国佐当晋军而不挠宜僚临白刃而正色王室大臣岂得以见胁为辞又袁术僭逆非一朝一夕日防随从周旋歴歳汉律与罪人交闗三日已上皆应知情春秋鲁叔孙得臣卒以不发扬襄仲之罪贬不书日郑人讨幽公之乱斵子家之棺圣上哀矜旧臣未忍追案不宜加礼  

肉刑议  

古者敦厐善否区别吏端刑清治无过失百姓有罪皆自取之末世凌迟风俗壊乱政挠其俗法害其民故曰上失其道民散久矣而欲绳之以古刑投之以残弃非所谓与时消息者也纣斮朝涉之胫天下谓为无道夫九牧之地千八百君若各刖一人是天下常有千八百纣也求世休和弗可得已且被刑之人虑不念生志在思死类多趋恶莫复归正夙沙乱齐伊戾祸宋赵髙英布为世大患不能止人遂为非也适足絶人还为善耳虽忠如鬻拳信如卞和智如孙膑寃如巷伯才如史迁达如子政一罹刀锯没世不齿是太甲之思庸穆公之霸秦南睢之骨立卫武之初筵陈汤之都赖魏尚之守边无所复施也汉开改恶之路凡为此也故明徳之君逺度深惟弃短就长不茍革其政者也  

碑  

卫尉张俭碑  

其先张仲实以孝友左右周室晋主夏盟而张老延君誉于四方君禀乾纲之正性蹈髙世之殊轨氷洁渊清介然特立虽史鱼之励操叔向之正色未足比焉中常侍同郡侯览専权王命豺虎肆虐威震天下君以西都督邮上览祸乱凶国之罪鞫没赃奸以巨万计俄而制书案验部党君为览所陷亦章名捕逐当世英雄授命殒身以籍济君厄者葢数十人故克免斯艰旋宅旧宇众庶懐其徳王公慕其声州宰争命辟大将军幕府公车特就家拜少府皆不就也复以卫尉征明诏严切勅州郡乃不得已而就之铭曰  

桓桓我君应天淑灵皓素其质允迪忠贞肆志直道进不为荣赴防骄臣发如震霆凌刚摧坚视危如宁  

诗  

离合作郡姓名字诗  

渔父屈节水潜匿方【`离鱼字`】与峕进止出行施张【`离日字鱼日合成鲁`】吕公矶钓阖口渭傍【`离口字`】九域有圣无土不王【`离或字口或合为国`】好是正直女回于匡【`离子字`】海外有截隼逝鹰扬【`当离乚字恐古文与今文不同合成孔也`】六翮将奋羽仪未彰【`离鬲字`】虵龙之蛰俾也可忘【`离虫字合成融`】珉琁隠曜美玉韬光【`去玉成文不须合`】无名无誉放言深藏【`离与字`】按辔安行谁谓路长【`离才字合成举`】  

杂诗二首  

岩岩钟山首赫赫炎天路高明曜云门逺景灼寒素昻昻累世士结根在所固吕望老匹夫茍为因世故管仲小囚臣独能建功祚人生有何常但患年歳暮幸托不肖躯且当猛虎步安能苦一身与世同举厝由不慎小节庸夫笑我度吕望尚不希夷齐何足慕  

逺送新行客歳暮乃来归入门望爱子妻妾向人悲闻子不可见日已潜光辉孤坟在西北常念君来迟褰裳上墟丘但见蒿与薇白骨归黄泉肌体乘尘飞生时不识父死后知我谁孤魂游穷暮飘飖安所依人生图孠息尔死我念追俛仰内伤心不觉泪沾衣人生自有命但恨生日希  

临终诗  

言多令事败器漏苦不宻河溃蚁孔端山壊由猿穴涓涓江汉流天窻通防室谗邪害公正浮云翳白日靡辞无忠诚华繁竟不实人有两三心安能合为一三人成市虎浸渍解胶漆生存多所虑长寝万事毕  

六言诗三首  

汉家中叶道微董卓作乱乘衰借上虐下専威万官惶怖莫违百姓惨惨心悲  

郭李分争为非迁都长安思归瞻望闗东可哀梦想曹公归来  

从洛到许巍巍曹公忧【`一作辅`】国无私减去厨膳甘肥羣僚率从祈祈虽得俸禄常饥念我苦寒心悲  

失题  

归家酒债多问客粲防【`一作成`】行髙谈满四座一日倾千觞  

## 汉魏六朝百三家集卷二十二目录

汉诸葛亮集题词  

诸葛梁甫吟古今讽诵然遥望荡阴懐齐三士此不过好勇轻死者流何闗管乐神明悲吟不止或云梁甫泰山下小山也人君有徳则封东岳诸葛王佐才思封禅而不得见躬耕陇亩歌谣托志田疆之伦岂所慕哉出师二表逺匹伊训正议两篇亦汤誓大诰之遗余则赫蹏数字能使憾夫解雠壮士刎颈开诚布公集思广益一生靖献之本施于僚佐贤愚悉心所自然耳戒子书云学以广才静以成学周孔之教也晋世有写其辞徧朂诸子者其理学始基乎后主暗弱黄皓阴狡武乡复亲督师旅不居宻勿而君臣鱼水常如先帝时东山金縢似反逊之志则同也郭坞星陨鱼复遗恨国势三分臣心无二讨贼而死始答顾命岂自违隆中之言哉陈夀立评未极能事崔浩致诘无当论功唐裴晋公葢非之矣  

目録  

诏  

为后主伐魏诏  

表  

羣下上汉帝请先主为汉中王表  

请宣大行遗诏表  

前出师表  

后出师表  

荐吕凯表  

弹李平表  

弹廖立表  

又  

临终遗表  

举蒋琬宻表  

奏  

上言追尊甘夫人为昭烈皇后  

疏  

街亭自贬疏  

上事疏  

公文  

公文上尚书  

教  

与羣下教  

又  

答蒋琬教  

作斧教  

黜来敏教  

与张裔教  

称姚伷  

教  

又  

与防军掾属教  

教  

又  

书  

与闗云长书  

与杜微书  

答杜微书  

答李严书  

又  

与张裔书  

与张裔蒋琬书  

又  

又  

与蒋琬董允书  

与孟达论李严书  

与李丰书  

与刘巴书  

与孟达书  

与陆逊书  

与步隲书  

与兄瑾书  

又  

又  

又  

又  

又  

又  

又  

又  

诫子书  

又  

诫外生  

又与刘巴论张飞书  

书  

与吴王书  

上先主书  

牋  

牋  

又  

逺涉帖  

议  

正议  

絶盟好议  

法  

作木牛流马法  

论  

交论  

记  

黄陵庙记  

碑  

司马季主墓碑  

南中纪功碑阴铭  

令  

军令  

又  

又  

军令  

兵军要诫  

诗  

梁甫吟  

## 汉魏六朝百三家集卷二十二  

明　张溥　辑  

汉诸葛亮集  

诏  

为后主伐魏诏  

朕闻天地之道福仁而祸淫善积者昌恶积者丧古今常数也是以汤武修徳而王桀纣极暴而亡曩者汉祚中微网漏凶慝董卓造难震荡京畿曹操阶祸窃执天衡残剥海内懐无君之心子丕孤竖敢寻乱阶盗据神器更姓改物世济其凶当此之时皇极幽昧天下无主则我帝命陨越于下昭烈皇帝体明叡之徳光演文武应乾坤之运出身平难经营四方人鬼同谋百姓与能兆民欣戴奉顺符防建位易号丕承天绪补兴衰存复祖业膺诞皇纲不坠于地万国未静早世遐殂朕以幼冲继綂鸿基未习保傅之训而膺祖宗之重六合壅否社稷不建永惟所以念在匡救光载前绪未有攸济朕甚惧焉是以夙兴夜寐不敢自逸每从菲薄以益国用劝分务穑以阜民财授才任能以参其聴断私降意以养将士欲奋剑长驱指讨凶逆朱旗未举而丕复陨丧斯所谓不然我薪而自焚也残类余丑又支天祸恣睢河洛阻兵未弭诸葛丞相毅忠壮忘身忧国先帝托以天下以朂朕躬今授之以旄钺之重付之以専命之权统领步骑二十万众董督元戎龚行天伐除患宁乱克复旧都在此行也昔项籍总一疆众跨州兼土所务者大然卒败垓下死于东城宗族如焚为笑千载皆不以义陵上虐下故也今贼效尤天人所怨奉时宜速庶凭炎精祖宗威灵相助之福所向必克吴王孙权同恤灾患濳军合谋掎角其后凉州诸国王各遣月支康居胡侯支富康植等二十余人诣受节度大军北出便欲率将兵马奋戈先驱天命既集人事又至师贞势并必无敌矣夫王者之兵有征无战尊而且义莫敢抗也故鸣条之役军不血刃牧野之师商人倒戈今旍麾首路其所经至亦不欲穷兵极武有能弃邪从正箪食壶浆以迎王师者国有常典封宠大小各有品限及魏之宗族支叶中外有能规利害审逆顺之数来诣降者皆原除之昔辅果絶亲于智氏而防全宗之福微子去殷项伯归汉皆受茅土之庆此前世之明验也若其迷沈不反将助乱人不式王命戮及妻孥罔有攸赦广宣恩威贷其元帅吊其残民他如诏书律令丞相其露布天下俾称朕意焉  

表  

羣下上汉帝请先主为汉中王表  

昔唐尧至圣而四凶在朝周成仁贤而四国作难髙后称制而诸吕窃命孝昭幼冲而上官逆谋皆冯世宠借履国权穷凶极乱社稷防危非大舜周公朱虚博陆则不能流放禽讨安危定倾伏惟陛下诞姿圣徳统理万邦而遭厄运不造之艰董卓首难荡覆京畿曹操阶祸窃执天衡皇后太子鸩杀见害剥乱天下残毁民物久令陛下蒙尘忧厄幽处虚邑人神无主遏絶王命厌昧皇极欲盗神器左将军领司校尉豫荆益三州牧宜城亭侯备受朝爵秩念在输力以殉国难覩其机兆赫然愤发与车骑将军董承同谋诛操将安国家克宁旧都防承机事不宻令操游防得遂长恶残泯海内臣等每惧王室大有阎乐之祸小有安定之变夙夜惴惴战栗累息昔在虞书敦序九族周监二代封建同姓诗着其义歴载长久汉兴之初割裂疆土尊王子弟是以卒折诸吕之难而成太宗之基臣等以备肺腑枝叶宗子藩翰心存国家念在弭乱自操破于汉中海内英雄望风蚁附而爵号不显九锡未加非所以镇卫社稷光昭万世也奉辞在外礼命断絶昔河西太守梁统等值汉中兴限于山河位同权均不能相率咸推窦融以为元帅卒立效绩摧破隗嚣今社稷之难急于陇蜀操外吞天下内残羣寮朝廷有萧墙之危而御侮未建可为寒心臣等辄依旧典封备汉中王拜大司马董齐六军纠合同盟扫灭凶逆以汉中巴蜀广汉犍为为国所署置依汉初诸侯王故典夫权宜之制茍利社稷専之可也然后功成事立臣等退伏矫罪虽死无恨  

请宣大行遗诏表  

伏惟大行皇帝迈仁树徳覆焘无疆昊天不吊寝疾弥留今月二十四日奄忽升遐臣妾号咷若丧考妣乃顾遗诏事惟太宗动容损益百寮发哀满三日除服到期后如礼其郡国太守相都尉县令长三日便除服臣亮亲受勅戒震畏神灵不敢有违臣请宣下奉行  

前出师表  

臣亮言先帝创业未半而中道崩殂今天下三分益州疲敝此诚危急存亡之秋也然侍卫之臣不懈于内忠志之士忘身于外者葢追先帝之殊遇欲报之于陛下也诚宜开张圣聴以光先帝遗徳恢志士之气不宜妄自菲薄引喻失义以塞忠谏之路也宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之治不宜偏私使内外异法也侍中侍郎郭攸之费祎董允等此皆良实志虑忠纯是以先帝简拔以遗陛下愚以为宫中之事事无大小悉以咨之然后施行必能裨补阙漏有所广益也将军向宠性行淑均晓畅军事试用于昔日先帝称之曰能是以众议举宠以为督愚以为营中之事事无大小悉以谘之必能使行阵和穆优劣得所也亲贤臣逺小人此先汉所以兴隆也亲小人逺贤臣此后汉所以倾頽也先帝在时每与臣论此事未尝不叹息痛恨于桓灵也侍中尚书长史防军此悉贞亮死节之臣也愿陛下亲之信之则汉室之隆可指日而待也臣本布衣躬耕南阳茍全性命于乱世不求闻达于诸侯先帝不以臣卑鄙猥自枉屈三顾臣于草庐之中谘臣以当世之事由是感激遂许先帝以驱驰后值倾覆受任于败军之际奉命于危难之间尔来二十有一年矣先帝知臣谨慎故临崩寄臣以大事也受命以来夙夜忧勤恐付托不效以伤先帝之明故五月渡泸深入不毛今南方已定甲兵已足当奬率三军北定中原庶竭驽钝攘除奸凶兴复汉室还于旧都此臣所以报先帝而忠陛下之职分也至于斟酌损益进尽忠言则攸之祎允之任也愿陛下托臣以讨贼兴复之效不效则治臣之罪以告先帝之灵若无兴徳之言则戮允等以章其慢陛下亦宜自谋以谘诹善道察纳雅言深追先帝遗诏臣不胜受恩感激今当逺离临表涕泣不知所云  

后出师表  

先帝虑汉贼不两立王业不偏安故托臣以讨贼也以先帝之明量臣之才故知臣伐贼才弱敌强也然不伐贼王业亦亡惟坐而待亡孰与伐之是故托臣而弗疑也臣受命之日寝不安席食不甘味思惟北征宜先入南故五月渡泸深入不毛并日而食臣非不自惜也顾王业不可得偏全于蜀都故冒危难以奉先帝之遗意也而议者谓为非计今贼适疲于西又务于东兵法乘劳此进趋之时也谨陈其事如左髙帝明并日月谋臣渊深然涉险被创危然后安今陛下未及髙帝谋臣不如良平而欲以长计取胜坐定天下此臣之未解一也刘繇王朗各据州郡论安言计举引圣人羣疑满腹众难塞胸今歳不战明年不征使孙策坐大遂并江东此臣之未解二也曹操智计殊絶于人其用兵也髣髴孙吴然困于南阳险于乌巢危于祁连偪于黎阳防败北山殆死潼关然后伪定一时耳况臣才弱而欲以不危而定之此臣之未解三也曹操五攻昌霸不下四越巢湖不成任用李服而李服图之委夏侯而夏侯败亡先帝每称操为能犹有此失况臣驽下何能必胜此臣之未解四也自臣到汉中中间朞年耳然丧赵云阳羣马玉阎芝丁立白夀刘郃邓铜等及曲长屯将七十余人突将无前賨叟青羌散骑武骑一千余人此皆数十年之内所纠合四方之精鋭非一州之所有若复数年则损三分之二也当何以图敌此臣之未解五也今民穷兵疲而事不可息事不可息则住与行劳费正等而不及虚图之欲以一州之地与贼持久此臣之未解六也夫难平者事也昔先帝败军于楚当此时曹操拊手谓天下已定然后先帝东连吴越西取巴蜀举兵北征夏侯授首此操之失计而汉事将成也然后吴更违盟关羽毁败秭归蹉跌曹丕称帝凡事如是难可逆见臣鞠躬尽力死而后已至于成败利钝非臣之明所能逆覩也【`此表亮集所无出张俨黙记`】  

荐吕凯表  

【`吕凯为永昌郡吏雍闿降吴吴署闿为永昌太守凯与府丞王伉帅厉吏民闭境拒闿亮南征上表防凯为叛夷所杀以其子祥嗣侯`】  

永昌郡吏吕凯府丞王伉等执忠絶域十有余年雍闿髙定偪其东北而凯等守义不与交通臣不意永昌风俗敦直乃尔以凯为云南太守封阳迁亭侯  

弹李平表  

自先帝崩后平所在治家尚为小恵安身求名无忧国之事臣当北出欲得平兵以镇汉中平穷难纵横无有来意而求以五郡为巴州刺史去年臣欲西征欲令平主督汉中平説司马懿等开府辟召臣知平鄙情欲因行之际偪臣取利也是以表平子丰督主江州隆崇其遇以取一时之务平至之日都委诸事羣臣上下皆怪臣待平之厚也正以大事未定汉室倾危伐平之短莫若褒之然谓平情在于荣利而已不意平心颠倒乃尔若事稽留将致祸败是臣不敏言多增咎  

弹廖立表  

长水校尉廖立生自贵大臧否羣士公言国家不任贤达而任俗吏又言万人率者皆小子也诽谤先帝疵毁众臣人有言国家兵众简练部伍分明者立举头视屋愤咤作色曰何足言凡如是者不可胜数羊之乱羣犹能为害况立托在大位中人以下识真伪邪  

又  

立奉先帝无忠孝之心守长沙则开门就敌领巴郡则有闇昧闟茸其事随大将军则诽谤讥诃侍梓宫则挟刃断人头于梓宫之侧陛下即位之后普增职号立随比为将军面语臣曰我何宜在诸将军中不表我为卿上当在五校臣答将军者随大比耳至于卿者正方亦未为卿也且宜在五校自是之后怏怏懐恨  

临终遗表  

伏念臣赋性拙直遭时艰难兴师北伐未获全功何期病在膏肓命垂旦夕伏愿陛下清心寡欲约已爱民达孝道于先君布仁心于寰宇提防逸隠以进贤良屛黜奸谗以厚风俗臣家成都有桑八百株薄田十五顷子孙衣食自有余饶臣身在外别无调度随时衣食悉仰于官不别治生以长尺寸臣死之日不使内有余帛外有盈财以负陛下也  

举蒋琬宻表  

臣若不幸后事宜以付琬  

奏  

上言追尊甘夫人为昭烈皇后【`廿后先主章武二年追谥皇思夫人先主薨亮上言追尊为后`】  

皇思夫人履行修仁淑慎其身大行皇帝昔在上将嫔配作合载育圣躬大命不融大行皇帝存时笃义垂恩念皇思夫人神柩在逺飘飖特遣使者奉迎防大行皇帝崩今皇思夫人神柩已到又梓宫在道园陵将成安厝有期臣辄与太常臣赖恭等议礼记曰立爱自亲始教民孝也立敬自长始教民顺也不忘其亲所繇生也春秋之义母以子贵昔髙皇帝追尊太上昭灵夫人为昭灵皇后孝和皇帝改其母梁贵人尊号曰恭懐皇后孝愍皇帝亦改其母王夫人尊号曰灵懐皇后今皇思夫人宜有尊号以慰寒泉之思辄与恭等案諡法宜曰昭烈皇后诗曰谷则异室死则同穴故昭烈皇后宜与大行皇帝合臣请太尉告宗庙布露天下具礼仪别奏  

疏  

街亭自贬疏  

臣以弱才叨窃非据亲秉旄钺以厉三军不能训章明法临事而惧至有街亭违命之阙箕谷不戒之失咎皆在臣授任无方臣明不知人料事多闇春秋责帅臣职是当请自贬三等以督厥咎  

上事疏  

臣先遣孟琰据武功水东司马懿因渭水涨以二十日出骑万人来攻琰营臣作车桥越水射之贼见桥垂成便引兵退  

公文  

公文上尚书  

平为大臣受恩过量不思忠报横造无端危耻不办迷罔上下论狱弃科导人为奸挟情志狂若无天地自度奸露嫌心遂生闻军临至西向托疾还沮漳军临至沮复还江阳平防军胡忠勤諌乃止今簒贼未灭社稷多难国事惟和可以克捷不可苞含以危大业辄与行中军师车骑将军都乡侯臣刘琰使持节前军师征西大将军领凉州刺史南郑侯臣魏延前将军都亭侯臣袁綝左将军领荆州刺史高阳乡侯臣吴壹督前部右将军乡侯臣髙翔督后部后将军安乐亭侯臣吴班领长史绥军将军臣杨仪督左部行中监军扬武将军臣邓芝行前监军征南将军臣刘巴行中防军偏将军臣费祎行前防军偏将军汉成亭侯臣许允行左防军笃信中郎将臣丁咸行右防军偏将军臣刘敏行防军征南将军当阳亭侯臣姜维行中典军讨虏将军臣上官雝行中防军昭武中郎将臣胡济行防军建义将军臣阎晏行防军偏将军臣爨习行防军裨将军臣杜义行防军武畧中郎将臣杜祺行防军绥戎都尉臣盛勃领从事中郎武畧中郎将臣樊岐等议辄解平任免官禄节传印绶符策削其爵土  

教  

与羣下教  

夫参署者集众思广忠益也若逺小嫌难相违覆旷阙损矣违覆而得中犹弃蹻而获珠玉然人心苦不能尽惟徐元直处兹不惑又董幼宰参署七年事有不至至于十反来相啓告茍能慕元直之十一幼宰之殷勤有忠于国则亮可少过矣  

又  

昔初交州平屡闻得失后交元直勤见啓诲前防军于幼宰每言则尽后从事于伟度数有谏止虽姿性鄙暗不能悉纳然与此四子终始好合亦足以明其不疑于直言也  

答蒋琬教  

【`亮开府辟琬为东曹举茂才琬固让亮答之`】  

思惟背亲舍徳以殄百姓众人既不隠于心实又使逺近不解其义是以君宜显其功举以明此选之清重也  

作斧教  

前后所作斧都不可用前到武都鹿角壊刀斧千余枚赖贼已走间自令作部刀斧百枚用之百余日初无壊者尔乃知彼主者无意宜收治之非小事也若临敌败人军事矣  

黜来敏教  

将军来敏对上官显言新人有何功徳而夺我荣资与之邪诸人共憎我何故如是敏年老狂悖生此怨言昔成都初定议者以为来敏乱羣先帝以新定之际故遂含容无所礼用后刘子初选以为太子家令先帝不悦而不忍拒也今上即位吾闇于知人遂复擢为将军祭酒违议者之审见背先帝所疎外自谓能以敦厉薄俗帅之以义今既不能表退职使闭门思愆  

与张裔教  

去妇不顾门萎韮不入园以妇人之性草莱之情犹有所耻想忠壮者意何所之  

称姚伷  

忠益者莫大于进人进人者各务其所尚今姚掾并存刚柔以广文武之用可谓博雅矣愿诸掾各希此事以属其望  

教  

昔孙叔敖乘马三年不知牝牡称其贤也  

又  

若贼骑左右来至徒行以战者陟岭不便宜以车防阵而待之地狭者以锯齿而待之  

与防军掾属教  

任重才轻故多阙漏前防军董幼宰毎言辄尽数有諌止虽性鄙薄不能悉纳幼宰叅署七年事有不至至于十反【`阙`】有忠于国如亮可以少其过也  

教  

作部作匕首五百枚以给骑士  

又  

勅作部皆作五折刚铠十折矛以给之  

书  

答关云长书  

孟起兼资文武雄烈过人一世之杰黥彭之徒当与益徳并驱争先犹未及髯之絶伦逸羣也  

与杜微书  

【`微先为刘璋从事以疾去官先主定蜀微称聋闭门不出亮领益州牧选迎皆妙简旧徳以微为主簿微固辞轝而致之亮以微不闻人语于坐上与书`】  

服闻徳行饥渴歴时清浊异流无縁咨觏王元泰李伯仁王文仪杨季休丁君干李永南兄弟文仲寳等每叹髙志未见如旧猥以空虚统领贵州徳薄任重惨惨忧虑朝廷主公今年始十八天姿仁敏爱徳下士天下之人思慕汉室欲与君因天顺民辅此明主以隆季兴之功着勲于竹帛也以谓贤愚不相为谋故自割絶守劳而已不图自屈也  

答杜微书  

【`微自乞老病求归亮又与书答之拜谏议大夫以从其志`】  

曹丕簒弑自立为帝是犹土龙刍狗之有名也欲与羣贤因其邪伪以正道灭之怪君未有相诲便欲求还于山野丕又大兴劳役以向吴楚今因丕多务且以闭境勤农育养民物并治甲兵以待其挫然后伐之可使兵不战民不劳而天下定也君但当以徳辅时耳不责君军事何为汲汲欲求去乎  

答李严书  

【`严与亮书劝亮宜受九锡进爵称王亮答之`】  

吾与足下相知久矣可不复相解足下方诲以光国戒之以勿拘之道是以未得黙已吾本东方下士误用于先帝位极人臣禄赐百亿今讨贼未效知已未答而方宠齐晋坐自贵大非其义也若灭魏斩叡帝还故居与诸子并升虽十命可受况于九邪  

又  

吾受赐八十斛今蓄财无余妾无副服  

与张裔书  

【`亮北住汉中欲用裔为留府长史问杨洪对曰裔天姿明察性不公平恐不可専任不如畱向朗初裔子为洪吏微过受罚裔以为恨时或疑洪自欲作长史或知裔自嫌不愿裔处要职后裔与司盐校尉岑述不和至于忿恨亮与裔书论者由是明洪无私`】  

君昔在陌下营壊吾之用心食不知味后流迸南海相为悲叹寝不安席及其来还委付大任同奬王室自以为与君古之石交也石交之道举讐以相益割骨肉以相明犹不相谢也况吾但委噫于元俭而君不能忍邪  

与张裔蒋琬书  

【`亮辟姜维为仓曹掾加奉义将军与畱府长史张裔防军蒋琬书`】  

姜伯约忠勤时事思虑精宻考其所有永南季常诸人不如也其人凉州上士也  

又  

须先教中虎步兵五六千人姜伯约甚敏于军事既有胆义深解兵意此人心存汉室而才兼于人毕教军事当遣诣宫觐见主上  

又  

令史失赖厷掾属丧杨颙为朝中损益多矣  

与蒋琬董允书  

【`李平坐诬罔废亮与长史蒋琬侍中董允书`】  

孝起前临至吴为吾説正方腹中有鳞甲乡党以为不可近吾以为鳞甲但不当犯之耳不图复有苏张之事出于不意可使孝起知之  

与孟达论李严书  

部分如流趣舍罔滞正方性也  

与李丰书  

【`初亮以李严子丰为江州都督命严以中都防署府事严改名平亮军祁山平催督运事值天霖雨运粮不继呼亮来还军退乃更阳惊军粮饶足何以便归又表后主説军诈退欲以诱贼亮出其前后书疏表废为民又教与平子丰后闻亮卒发病死平常冀亮当自补复防后人不能故以激愤也`】  

吾与君父子戮力以奬汉室此神明所闻非但人知之也表都防典汉中委君于东关者不与人议也谓至心感动终始可保何图中乖乎昔楚卿屡诎亦乃克复思道则福应自然之数也愿寛慰都防勤追前阙今虽解任形业失故奴婢賔客百数十人君以中郎防军居府方之气类犹为上家若都防思负一意君与公琰推心从事者否可复通逝可复还也详思斯戒明吾用心临书长叹涕泣而已  

与刘巴书  

刘公雄才葢世据有荆土莫不归徳天人去就已可知矣足下欲何之  

与孟达书  

【`达与刘封不和叛归魏为新城太守亮南行归至汉阳县降人李鸿诣亮言孟达适许见王冲从南来言往者达之去就明公切齿欲诛达妻子赖先主不聴耳达尽不信冲言委仰明公无复已已亮将北伐欲诱达为外援乃与达书达得书数相交通欲叛魏魏遣司马懿征之即斩达`】  

往年南征嵗未及还适与李鸿防于汉阳承知消息慨然永叹以存足下平素之志岂徒空托名荣贵为乖离乎呜呼孟子斯实刘封侵陵足下以伤先主待士之义又鸿道王冲造作虚语云足下量度吾心不受冲説寻表明之言追平生之好依依东望故遣有书  

与陆逊书  

【`恪为亮兄瑾之子孙权置节度官典掌军粮将用恪亮与逊书逊以白权即转恪领兵`】  

家兄年老而恪性疎今使防主粮谷粮谷军之要最仆虽在逺窃用不安足下特为启至尊转之  

与步隲书  

仆前军在五丈原原在武功西十里马冢在武功东十余里有髙势攻之不便是以畱耳  

与兄瑾书  

兄嫌白帝兵非精练到所督则先主帐下白眊西方上兵也嫌其少也当复部分江州兵以广益之  

又  

【`蜀志赵云本传云亮驻汉中出军扬声由斜谷道令赵云与邓芝往拒曹真而身攻祁山云芝兵败敌强失利于箕谷又赵云别传云云败退有军资余绢亮使分赐将士云曰军士无利何为有赐其物请悉入赤岸府库须十月为冬赐按与瑾此二书似即其事也`】  

前赵子龙退军烧壊赤岸以北阁道縁谷一百余里其阁梁一头入山腹其一头立柱于水中今水大而急不得安柱此其穷极不可彊也  

又  

顷大水暴出赤岸以南桥阁悉壊时赵子龙与邓伯苖一戍赤岸屯田一戍赤岸口但得縁岸与伯苗相闻而已  

又  

【`渭水又东与阳溪合上承斜水水自斜谷分注绥阳溪北届陈仓入故亮与兄瑾书`】  

有绥阳小谷虽山崖絶重谿水纵横难用行军者逻往来要道通人今使前军斫治此道以向陈仓足以扳连贼势使不得分兵东行者也  

又  

【`震为防尉入吴贺孙权践祚亮与瑾书`】  

孝超忠纯之性老而益笃及其赞述东西欢乐和合有可贵者  

又  

【`孙松字子乔权弟子为射声校尉卒亮与瑾书`】  

既受东朝厚遇依依于子弟又子乔良器为之恻怆见其所与亮器物感用流涕  

又  

【`殷礼字往嗣吴郡云阳人通占张温以入蜀亮见叹曰东吴菰芦中乃有竒伟如此人与瑾书`】  

殷往嗣秀才今之侨肸者也  

又  

【`乔字伯松亮兄瑾之子亮先未有子求乔为嗣拜驸马都尉`】  

乔本当还成都今诸将子弟皆得传运思惟宜同荣辱今使乔督五六百兵与诸子弟传于谷中  

又  

【`亮子瞻字思逺建兴中亮出武功与瑾书瞻后为衞将军赴邓艾战死`】  

瞻今已八嵗聪慧可爱嫌其早成恐不为重器耳  

诫子书  

夫君子之行静以修身俭以养徳非澹薄无以明志非宁静无以致逺夫学欲静也才欲学也非学无以广才非静无以成学慆慢则不能研精险躁则不能理性年与时驰意与日去遂成枯落多不接世悲守穷庐将复何及  

又  

夫酒之设合礼致情适体归性礼终而退此和之至也主意未殚賔有余倦可以至醉无致于乱  

诫外生  

夫志当存高逺慕先贤絶情欲弃凝滞使庶几之志掲然有所存恻然有所感忍屈伸去细碎广咨问除嫌吝虽有淹留何损于美趣何患于不济若志不彊毅意不慷慨徒碌碌滞于俗黙黙束于情承窜伏于凡庸不免于下流矣  

又与刘巴论张飞书  

张飞虽实武人敬慕足下主公方今收合文武以定大事足下虽天素高亮宜少降意也  

书  

吾心如秤不能为人作轻重  

与呉王书  

所送白眊薄少重见辞谢益以増慙  

上先主书  

【`先主自涪攻雒城亮遣马良上先主书已而军师厐统中流矢死`】  

亮筭太乙数今年嵗次癸已罡星在西方又观乾象太白临于雒城之分主于将帅多凶少吉【`太乙飞钤`】  

牋  

牋  

朝发南郑暮宿黒水四五十里  

又  

汉嘉金朱提银采之不足以自食  

逺涉帖  

师徒逺涉道路甚艰自及褒斜幸皆无恙使还驰此不复具  

议  

正议  

昔在项羽起不由徳虽处华夏秉帝者之势卒就汤镬为后永戒魏不审鉴今次之矣免身为幸刑在子孙而二三子各以耆艾之齿承伪指而进书有若崇竦称莽之功亦将逼于元祸茍免者邪昔世祖之创迹旧基奋羸卒数千摧莽彊旅四十余万于昆阳之郊夫据道讨滛不在众寡及至孟徳以其谲胜之力举数十万之师救张郃于阳平势穷虑悔仅能自脱辱其锋鋭之众遂丧汉中之地深知神器不可妄获旋还未至感毒而死子桓滛逸继之以簒纵使二三子多逞苏张诡靡之説奉进驩兠滔天之辞欲以诬毁唐帝讽解禹稷所谓徒丧文藻烦劳翰墨者矣夫大人君子之所不为也又军诫曰万人必死横行天下昔轩辕氏整卒数万制四方定海内况以数十万之众据正道而临有罪有得而碍者哉  

絶盟好议  

权有僭逆之心乆矣国家所以畧其衅情者求犄角之援也今若加显絶讐我必深便当移兵东戍与之角力须并其土乃议中原彼贤才尚多将相辑穆未可一朝定也顿兵相持坐而须老使北贼得计非策之上者昔孝文卑辞匈奴先帝优与呉盟皆应权通变思逺益非匹夫之为分者也今议者咸以权利在鼎足不能并力且志望已满无上岸之情推此皆似是而非也何者其智力不侔故限江自保权之不能越江犹魏贼之不能渡汉非力有余而利不取也若大军致讨彼土当分裂其地以为后规下当畧民广境示武于内非端坐者也若就其不动而睦于我我之北伐无东顾之忧河南之众不得尽西此之为利亦已深矣权僭之罪未易明也  

法  

作木牛流马法  

木牛者方腹曲头一脚四足头入领中舌着于腹载多而行少宜可大用不可小使特行者数十里羣行者二十里也曲者为牛头双者为牛脚横者为牛领转者为牛足覆者为牛背方者为牛腹垂者为牛舌曲者为牛肋刻者为牛齿立者为牛角细者为牛鞅摄者为牛秋轴牛仰双辕人行六尺牛行四歩载一嵗粮日行二十里而人不大劳流马尺寸之数肋长三尺五寸广三寸厚二寸二分左右同前轴孔分墨去头四寸径中二寸前脚孔分墨二寸去前轴孔四寸五分广一寸前杠孔去前脚孔分墨二寸七分孔长二寸广一寸后轴孔去前杠分墨一尺五分大小与前同后脚孔分墨去后轴孔三寸五分大小与前同后杠孔去后脚孔分墨二寸七分后载克去后杠孔分墨四寸五分前杠长一尺八寸广二寸厚一寸五分后杠与等板方囊二枚厚八分长二尺七寸高一尺六寸五分广一尺六寸每枚受米二斛三斗从上杠孔去肋下七寸前后同上杠孔去下杠孔分墨一尺三寸孔长一寸五分广七分八孔同前后四脚广二寸厚一寸五分形制如象靬长四寸径面四寸三分孔径中三脚杠长二尺一寸广一寸五分厚一寸四分同杠耳  

论  

交论  

势力之交难以经逺士之相知温不増华寒不改叶能贯四时而不衰歴夷险而益固  

记  

黄陵庙记  

仆躬耕南阳之畆遂防刘氏顾草庐势不可郤计事善之于是情好日密相拉总师趋蜀道履黄牛因覩江山之胜乱石排空惊涛拍岸敛巨石于江中崔嵬巑岏列作三峯平治洚水顺遵其道非神扶助于禹人力岂能致此耶仆纵步环览乃见江左大山壁立林麓峯峦如画熟视于大江重复石壁间有神像影现焉髪须眉冠裳宛然如彩画者前竪一旌旗右驻一黄犊犹如董工开导之势古传所载黄龙助禹开江治水九载而功成信不诬也惜乎庙貌废去使人太息神有功助禹开江不事凿斧顺济舟航当庙食兹土仆复而兴之再建其庙号目之曰黄牛庙以显神功  

碑  

司马季主墓碑  

漠太寂混合隂阳天地交泮万品滋彰先生理着分别柔刚鬼神以观六度显明  

南中纪功碑隂铭  

万嵗后胜我者过此  

令  

军令  

敌以来进持鹿角兵悉却在连冲后敌已附鹿角里兵但得进踞以矛防刺之不得此住起住妨弩壊  

又  

连衡阵狭而厚也  

又  

荆非少人也而着籍者寡平居发调即人心不悦凡有游户皆使自实因録以一众可也  

军令  

始出营竖矛防舒旛旗鸣鼔角三里辟矛防结旛旗鸣鼓角未至营三里复竖矛防舒旛旗鸣鼓角复结旛旗鸣鼔角违令者髠  

兵军要诫  

枝叶彊大比居同势各结朋党竞进憸人有此不去是谓败徴  

诗  

梁甫吟  

【`晏子云公孙防田开疆古冶子事景公勇而无礼晏子言于公餽之二桃曰三子计功而食桃公孙防曰吾再拜隠虎功可以食田曰吾杖兵而御三军者再功可以食古冶子曰君当济河鼋衔左骖冶潜行水底逆流百步从流九里得鼋颈功可以食二子曰吾勇不若子功不违子取桃不让是贪也然而不死无勇也刎颈而死冶曰二子死之冶独不逮又刎颈而死`】  

步出齐城门遥望荡隂里里中有三坟累累正相似问是谁家墓田疆古冶子力能排南山又能絶地纪一朝被谗言二桃杀三士谁能为此谋国相齐晏子【`沧浪诗评云孔明梁甫吟步出齐东门遥望荡隂里乐府解题作追望隂阳里青州有隂阳里田疆古冶子解题作田强固野子西溪丛语云李善陆诗注蔡邕琴颂云梁父悲吟不知名为梁父吟何义张衡四愁诗云欲往从之梁父艰注云泰山东岳也君有徳则封此山愿辅佐君王致于有徳而为小人谗邪之所阻梁父泰山下小山名诸葛亮好为梁父吟恐取此意`】  

## 汉魏六朝百三家集卷二十三目录

魏武帝集题词  

孟徳瑞应黄星志窥汉鼎世遂谓梁沛真人天下莫敌究其初一名孝亷也曹嵩为长秋养子生出莫审官登太尉经董卓之乱避难琅琊陶徐州戮之直扑杀常侍儿耳孟徳奋跳当涂大振易汉而魏虽附防曹参难洗宗耻间读本集苦寒猛虎短歌对酒乐府称絶又助以子桓子建帝王之家文章瑰玮前有曹魏后有萧梁然曹氏居最矣孟徳御军三十余年手不舍书兼草书亚崔张音乐比桓蔡围棋埓王郭复好养性解方药周公所谓多才多艺孟徳诚有之使彼不称王谋簒获与周旋昼讲武策夜论经传或登高赋诗被之管弦又观其射飞鸟擒猛兽殆可终身忘老乃竟甘心作贼者谓时不我容耳汉末名人文有孔融武有吕布孟徳实兼其长此两人不死杀孟徳有余述志一令似乎欺人未尝不抽序心腹慨当以慷也  

目録  

令  

春祠令  

述志令  

军谯令  

严败军令  

重功徳令  

建学令  

求贤令  

举士令  

选举令  

选令  

又  

求逸才令  

求直言令  

封功臣令  

分给诸将令  

掾属进得失令  

効力令  

让礼令  

抑兼并令  

禁比周令  

存恤令  

给贷令  

慎刑令  

禁絶火令  

禁鲜饰令  

百辟刀令  

修卢植坟墓令  

褒泰山太守吕防令  

表封田畴令  

下田畴让封令  

与张范令  

徐晃假节令  

劳徐晃令  

下州郡美杜畿令  

赐杜畿令  

与辛毗令  

与邴原令  

辟王必令  

拜高柔为理曹掾令  

下诸侯长吏令  

诸儿令  

列孔融罪状令  

丁防阳令  

表青州刺史刘琮令  

夀陵令  

遗令  

蠲河北租赋令  

更始令  

让九锡令  

遣使令  

褒赏令  

军防令  

又  

又  

鼓吹令  

论将令  

设官令  

赐夏侯惇伎乐名倡令  

褒夏侯渊令  

论功行封二荀令  

称荀攸令  

又  

请钟繇叅军令  

诛崔琰令  

省西曹令  

徐奕为中尉手令  

诸子选官属令  

蒋济为扬州别驾令  

蒋济为丞相西曹属令  

枣祗子处中封爵令  

褒杜畿令  

原刘廙令  

议复肉刑令  

禁用诽谤令  

报和洽论毛玠令  

杜袭为留府长史令  

内诫令  

又  

临淄侯曹植犯禁令  

遗命诸子令  

与卫臻令  

请钟繇叅军令  

教  

议田畴让封教  

授崔琰东曹掾教  

征吴教  

复教  

与张辽等教  

赐袁涣家谷教  

表  

上言破袁表  

让费亭侯表  

又让封表  

让增封武平侯表  

让增封表  

让还司空印绶表  

让九锡表  

谢袭费亭侯表  

领兖州牧表  

陈损益表  

拜九锡谢表  

请封荀彧为万嵗亭侯表  

请增封荀彧表  

请封田畴表  

请恤郭嘉表  

获宋金生表  

请封荀攸表  

请增封郭嘉表  

麋竺领嬴郡太守表  

上献帝器物表  

奏事  

破袁尚上事  

上九醖酒法奏  

上杂物疏  

防  

立卞王后防  

书  

与少府孔融书  

与太尉杨文先书  

与王修书  

与荀彧书  

报荀彧书  

与荀彧悼郭嘉书【`二首`】  

与钟繇书  

与荀攸书  

与阎行书  

报蒯越书  

答朱灵书  

报杨阜书  

报刘廙书  

答袁绍书  

答吕布书  

遗孙权书【`二首`】  

与王芬书  

为兖州牧上书  

尺牍  

报荀彧  

与荀彧  

又  

又  

又  

与诸葛亮  

序  

孙子兵法序  

祭文  

祀桥太尉文  

乐府  

气出唱【`三首`】  

精列  

度闗山  

薤露  

蒿里行  

对酒  

陌上桑  

短歌行【`二首`】  

苦寒行  

秋胡行【`二首`】  

善哉行【`二首`】  

郤东西门行【`一作步出东西门行`】  

碣石篇【`四首`】  

观沧海  

冬十月  

土不同  

虽夀  

謡俗词  

董卓歌词  

## 汉魏六朝百三家集卷二十三  

明　张溥　辑  

魏武帝集  

令  

春祠令  

议者以为祠庙上殿当解履吾受赐命带劒不解履上殿今有事于庙而解履是尊先公而替王命敬父祖而简君主故吾不敢解履上殿也又临祭就洗以手拟水而不盥夫盥以洁为敬未闻拟向不盥之礼且祭神如神在故吾亲受水而盥也又降神礼讫下阶就幕而立须奏乐毕竟似若不愆烈祖迟祭不速讫也故吾坐俟乐阕送神乃起也受胙纳神以授侍中此为敬恭不终实也古者亲执祭事故吾亲纳于神终抱而归也仲尼曰虽违众吾从下诚哉斯言也  

述志令  

孤始举孝亷年少自以本非岩穴知名之士恐为海内人之所见凡愚欲为一郡守好作政教以建立名誉使世士明知之故在济南始除残去秽平心选举违迕诸常侍以为彊豪所忿恐致家祸故以病还去官之后年纪尚少顾视同嵗中年有五十未名为老内自图之从此却去二十年待天下清乃与同嵗中始举者等耳故以四时归乡里于谯东五十里筑精舎欲秋夏读书冬春射猎求低下之地欲以泥水自蔽絶宾客徃来之望然不能得如意后徴为都尉迁典军校尉意遂更欲为国家讨贼立功欲望封侯作征西将军然后题墓道言汉故征西将军曹侯之墓此其志也而遭值董卓之难兴举义兵是时合兵能多得耳然常自损不欲多之所以然者多兵意盛与彊敌争倘更为祸始故汴水之战数千后还到扬州更募亦复不过三千人此其本志有限也后领兖州破降黄巾三十万众又袁术僭号于九江下皆称臣名门曰建号门衣被皆为天子之制两妇预争为皇后志计己定人有劝术使遂即帝位露布天下答言曹公尚在未可也后孤讨禽其四将获其人众遂使术穷亡解沮发病而己及至袁绍据河北兵势彊盛孤自度势实不敌之但计投死为国以义灭身足垂于后幸而破绍枭其二子又刘表自以为宗室包藏奸心乍前乍却以观世事据有当州孤复定之遂平天下身为宰相人臣之贵已极意望己过矣今孤言此若为自大欲人言尽故无讳耳设使国家无有孤不知当几人称帝几人称王或者人见孤彊盛又性不信天命之事恐私心相评言有不逊之志妄相忖度每用耿耿齐桓晋文所以垂称至今日者以其兵势广大犹能奉事周室也论语云三分天下有其二以服事殷周之徳可谓至徳矣夫能以大事小也昔乐毅走赵赵王欲与之图燕乐毅伏而垂泣对曰臣事昭王犹事大王臣若获戾放在他国没世然后已不忍谋赵之徒况燕后嗣乎胡亥之杀防恬也恬曰自吾先人及至子孙积信于秦三世矣今臣将兵三十余万其势足以背叛然自知必死而守义者不敢辱先人之教以忘先王也孤每读此二人书未尝不怆然流涕也孤祖父以至孤身皆当亲重之任可谓见信者矣以及子桓兄弟过于三世矣孤非徒对诸君説此也常以语妻妾皆令深知此意孤谓之言顾我万年之后汝曹皆当出嫁欲令传道吾心使他人皆知之孤此言皆肝鬲之要也所以勤勤恳恳叙心腹者见周公有金縢之书以自明恐人不信之故然欲孤便尔委捐所典兵众以还执事归就武平侯国实不可也何者诚恐已离兵为人所祸也既为子孙计又已败则国家倾危是以不得慕虚名而处实祸此所不得为也前朝恩封三子为侯固辞不受今更欲受之非欲复以为荣欲以为外援为万安计孤闻介推之避晋封申胥之逃楚赏未尝不舎书而叹有以自省也奉国威灵仗钺征伐推弱以克彊处小而禽大意之所图动无违事心之所虑何向不济遂荡平天下不辱主命可谓天助汉室非人力也然封兼四县食户三万何徳堪之江湖未静不可让位至于邑土可得而辞今上还阳夏柘苦三县户二万但食武平万户且以分损谤议少减孤之责也  

军谯令  

吾起义兵为天下除暴乱旧土人民死丧畧尽国中终日行不见所识使吾凄怆伤怀其举义兵已来将士絶无后者求其亲戚以后之授土田官给耕牛置学师以教之为存者立庙使视其先人魂而有灵吾百年之后何恨哉  

严败军令  

司马法将军死绥故赵括之母乞不坐括是古之将者军破于外而家受罪于内也自命将征行但赏功而不罚罪非国典也其令诸将出征败军者抵罪失利者免官爵  

重功徳令  

议者或以军吏虽有功能徳行不足堪任郡国之选所谓可与适道未可与权管仲曰使贤者食于能则上尊鬬士食于功则卒轻于死二者设于国则天下治未闻无能之人不鬬之士并受禄赏而可以立功兴国者也故明君不官无功之臣不赏不战之士治平尚徳行有事赏功能论者之言一似管窥虎欤  

建学令  

丧乱已来十有五年后生者不见仁义礼让之风吾甚伤之其令郡国各修文学县满五百户置校官选其乡之俊造而教学之庶几先王之道不废而有以益于天下  

求贤令  

自古受命及中兴之君曷尝不得贤人君子与之共治天下者乎及其得贤也曾不出闾巷岂幸相遇哉上之人不求之耳今天下尚未定此特求贤之急时也孟公绰为赵魏老则优不可以为滕薛大夫若必亷士而后可用则齐桓其何以霸世今天下得无有被褐怀玉而钓于渭滨者乎又得无盗姨受金而未遇无知者乎二三子其佐我明扬仄陋唯才是举吾得而用之  

举士令  

夫有行之士未必能进取进取之士未必能有行也陈平岂笃行苏秦岂守信邪而陈平定汉业苏秦济弱燕由此言之士有偏短庸可废乎有司明思此义则士无遗滞官无废业矣  

选举令  

国家旧法选尚书郎取年未五十者使文笔真草有才能谨慎典曹治事起草立义文以草呈示令仆讫乃付令史书之耳书讫共省读内之事本来台郎统之令史不行知也书之不好令史坐之至于谬误读省者之责若郎不能为文书当御令史是为牵牛不可以服箱而当取辩于茧角也  

选令  

谚曰失晨之鸡思补更名昔季阐在白马有受金取婢之罪弃而弗问后以为济北相以其能故  

选令  

今诏书省宫钟校尉司材智决洞通敏先觉可上请叅军事以辅闇政  

求逸才令  

昔伊挚傅説出于贱人管仲桓公贼也皆用之以兴萧何曹参县吏也韩信陈平负汗辱之名有见笑之耻卒能成就王业声着千载吴起贪将杀妻自信散金求官母死不归然在魏秦人不敢东向在楚则三晋不敢南谋今天下得无有至徳之人放在民间及果勇不顾临敌力战若文俗之吏高才异质或堪为将守负污辱之名见笑之行或不仁不孝而有治国用兵之术其各举所知勿有所遗  

求直言令  

夫治世御众建立辅弼诫在面从诗称听用我谋庶无大悔斯实君臣恳恳之求也吾充重任每惧失中频年以来不闻嘉谋岂吾开延不勤之咎邪自今以后诸掾属治中别驾常以月旦各名其失吾将览焉  

封功臣令  

吾起义兵诛暴乱于今十九年所征必克岂吾功哉乃贤士大夫之力也天下虽未悉定吾当要与贤士大夫共定之而専飨其劳吾何以安焉其促定功行封于是大封功臣二十余人皆为列侯其余各以次受封反复死复之孤轻重各有差  

分给诸将令  

昔赵奢窦婴之为将也受赐千金一朝散之故能济成大功永世流声吾读其文未尝不慕其为人也与诸将士大夫共从戎事幸頼贤人不爱其谋羣士不遗其力是以夷险平乱而吾得窃大赏户邑三万追思窦婴散金之义今分所受租与诸将掾属及故戍于陈蔡者庶以畴答众劳不擅大恵也宜差死事之孤以租谷及之若年殷用足租奉毕入将大与众人悉共飨之  

掾属进得失令  

自今诸掾属侍中别驾常以月朔各进得失纸书函封主者朝常给纸函各一  

効力令  

今清时但当尽忠于国効力王事虽私结好于他人用千疋绢万石谷犹无所益  

让礼令  

里谚曰让礼一寸得礼一尺斯合经之要矣  

抑兼并令  

有国有家者不患寡而患不均不患贫而患不安袁氏之治也使豪彊擅恣亲戚兼并下民贫弱代出租赋鬻家财不足应命审配宗族至乃藏匿罪人为逋逃主欲望百姓亲附甲兵彊盛岂可得邪其収田租亩四升户出绢二匹绵二斤而已他不得擅兴发郡国守相明检察之无令彊民有所隐藏而弱民兼赋也  

禁比周令  

阿党比周先圣所疾也闻冀州俗父子异部更相毁誉昔直不疑无兄世人谓之盗嫂第五伯鱼三娶孤女谓之挝妇翁王鳯擅权谷永比之申伯王商忠议张匡谓之左道此皆以白为黑欺天罔君者也吾欲整齐风俗四者不除吾以为羞  

存恤令  

自顷已来军数征行或遇疫气吏士死亡不归家室怨旷百姓流离而仁者岂乐之哉不得已也其令死者家无家业不能自存者县官勿絶廪长吏存防抚循以称吾意  

给贷令  

去冬天降疫疠民有凋伤军兴于外垦田损少吾甚忧之其令吏民男女女年七十已上无夫子若年十二已下无父母兄弟及目无所见手不能作足不能行而无妻子父兄产业者廪食终身防者至十二止穷穷不能赡者随口给贷老耄须待养者年九十己上复不事家一人  

慎刑令  

夫刑百姓之命也而军中典狱者或非其人而仕以三军死生之事吾甚惧之其选明达法理者使持典刑  

禁絶火令  

闻太原上党四河鴈门冬至后百五日皆絶火寒食云为介子推且北方沍寒之地老少羸弱将有不堪之患令到人不得寒食若犯者家长半嵗刑主吏百日刑令长夺一月俸  

禁鲜饰令  

孤不好鲜饰严具用新皮苇笥以黄苇緑中遇乱世无苇笥乃更作方竹严具以皂韦衣之比孤平常之用者也内中妇曾置严具于时为之摧坏令方竹严具緑漆甚华好  

百辟刀令  

百链利器以辟不祥摄服奸宄者也徃嵗作百辟刀五枚适成先以一与五官将其余四吾诸子中有不好武而好文学者将以此与之  

修卢植坟墓令  

故北中郎将卢植名著海内学为儒宗士之楷模乃国之桢干也昔武王入殷式商容之闾郑丧子产而仲尼陨涕孤到此州嘉其余风春秋之义贤者之后有异于人敬遣丞掾修坟墓并致薄醊以彰厥徳  

褒泰山太守吕防令  

夫有其志以成其事盖烈士之所徇也卿在郡以来禽奸讨暴百姓获安躬蹈矢石所征辄克昔防恂立名于汝颍耿弇建策于青兖古今一也  

表封田畴令  

蓚令田畴至节高尚遭值州里戎夏交乱引身深山研精味道百姓从之以成都邑袁贼之盛命召不屈慷慨守志以徼真主及孤奉诏征定河北遂服幽都将定胡防时加礼命畴即受署陈建攻胡蹊路所由率齐山民一时向化开塞导送供承使役路近而便令敌不意斩蹋顿于白狼遂长驱于栁城畴有力焉及军入塞将图其功表封亭侯食邑五百而畴恳恻前后辞赏出入三载厯年未赐此为成一人之高甚违王典失之多矣宜从表封无久留吾过  

下田畴让封令  

昔伯成弃国夏后不夺将欲使高尚之士优贤之主不止于一世也其听畴所执  

与张范令  

邴原名高徳大清规邈世魁然而峙不为孤用闻张子颇欲学之吾恐造之者富随之者贫也  

徐晃假令节  

【`晃拒刘备于阳平备遣陈式等絶马鸣阁道晃别破之太祖喜假晃节令曰`】  

此阁道汉中之险要咽喉也刘备欲断絶外内以取汉中将军一举克夺贼计善之美者也  

劳徐晃令  

【`晃振旅还太祖迎晃七里置酒大防举酒劝晃曰全樊襄将军之功也`】  

贼围堑鹿角十重将军致战全胜遂陷贼围多斩首虏吾用兵三十余年及所闻古之善用兵者未有长驱径入敌国者也且焚襄阳之在围过于莒即墨将军之功逾孙武穰苴  

下州郡美杜畿令  

昔仲尼之于顔子每言不能不叹既情爱发中又宜率马以骥今吾亦冀众人仰高山慕景行也  

赐杜畿令  

昔萧何定闗中防恂平河内卿有其功间将授卿以纳言之职顾念河东吾股肱郡充实之所足以制天下故且烦卿卧镇之  

与辛毗令  

【`太祖攻邺克之表毗为议郎久之遣都防曹洪平下辨使毗与曹休参之令曰`】  

昔高祖贪财好色而良平匡其过失今佐治文烈忧不轻矣  

与邴原令  

【`文帝为五官中郎将太祖转原五官长史令曰`】  

子弱不才惧其难正贪欲相屈以匡励之虽云利贤能不恧恧  

辟王必令  

领长史王必是吾披荆棘时吏也忠能勤事心如铁石国之良吏也蹉跌久未辟之舍骐骥而弗乘焉遑遑而更求哉故教辟之己署所宜便以领长史统事如故  

拜高柔为理曹掾令  

夫治定之化以礼为首拨乱之政以刑为先是以舜流四凶族臯陶作士汉祖除秦苛法萧何定律掾清识平当明于宪典勉恤之哉  

下诸侯长史令  

诸侯长史及帐下吏知吾出辄将诸侯行意否从子建私开司马门来吾都不复信诸侯也恐吾适出便复私出故摄将行不可恒使吾尔谁为心腹也  

诸儿令  

今夀春汉中长安先欲使一儿各徃督领之欲择慈孝不违吾令儿亦未知用谁也虽儿小时见爱而长大能善必用之吾非有二言也不但不私臣吏儿子亦不欲有所私  

列孔融罪状令  

大中大夫孔融既伏其罪矣然世人多采其虚名少于核实见融浮艳好作变异其诳诈不复察其乱俗也此州人説平原祢衡受传融论以为父母与人无亲譬若缻器寄盛其中又言若遭饥馑而父不肖寜赡活余人融违天反道败伦乱理虽肆市朝犹恨其晩更以此事列上宣示诸军将校掾属皆使闻见  

丁防阳令  

昔吾同县有丁防阳者其人衣冠良士又学问材器吾爱之后以忧恚得狂疾即差与徃来故当共宿止吾常遣谓之曰昔狂病傥发作持兵刃我畏汝俱共大笑辄遣不与共宿  

表青州刺史刘琮令  

楚有江汉山川之险后服先彊与秦争衡荆州则其故地刘镇南久用其民矣身没之后诸子鼎峙虽终难全犹可引曰青州刺史琮心高志洁智深虑广轻荣重义薄利厚徳蔑万里之业忽三军之众笃中正之体敦令名之誉上耀先君之遗尘下图不朽之余祚鲍永之弃并州窦融之离五郡未足以喻也虽封列侯一州之位犹恨此宠未副其人而比有牋求还州监史虽尊秩禄未优今听所执表琮为谏议大夫参同军事  

夀陵令  

古之葬者必居瘠薄之地其规西门豹祠西原上为夀陵因高为基不封不树周礼冡人掌公墓之地凡诸侯居左右以前卿大夫居后汉制亦谓之陪陵其公卿大臣列将有功者宜陪夀陵其广为兆域使足相容  

遗令  

天下尚未安定未得遵古也葬毕皆除服其将兵屯戍者皆不得离屯部有司各率乃职敛以时服无藏金玉珍寳  

蠲河北租赋令【`下并九年`】  

河北罹袁氏之难其令无出今年租赋  

更始令【`下并十年`】  

其与袁氏同恶者与之更始  

让九锡令【`建安十八年夏五月献帝使御史大夫郗虑策命大祖为魏公加九锡公下令前后三让乃受命`】  

夫受九锡广开土宇周公其人也汉之异姓八王者与高祖俱起布衣剏定王业其功至大吾何可比之  

遣使令  

夫遣人使于四方古人所慎择也故仲尼曰使乎使乎言其难也  

褒赏令  

别部司马请立齐桓公神堂使记室阮瑀议之  

军防令  

夏侯渊今月贼烧却鹿角鹿角去本营十五里渊将四百兵行鹿角因使士补之贼山上望见从谷中卒出渊使兵与鬬贼遂绕出其后兵退而渊未至甚可伤渊本非能用兵也军中呼为白地将军为督帅尚不当亲战况补鹿角乎  

又  

孤先在襄邑有起兵意与工师共作卑手刀时北海孙宾硕来孤讥孤曰当慕其大者乃与工师共作刀耶孤答曰能小复能大何害  

又  

袁本初铠万领吾大铠二十领本初马铠三百具吾不能有十具见其少遂不施也吾遂出竒破之是时士卒练不与今时等也  

鼓吹令【`书钞令云孙子用兵常以少敌众`】  

孤所以能常以少兵敌众者常念増战士忽余事是以徃者有鼓吹而使歩行为战士爱马也不多乐署吏为战士爱粮也  

论将令  

赵奢窦婴之为将也受赐千金一朝散之故能济大功永代流声吾读其文未尝不慕其为人也  

设官令  

魏诸官印各以官为名印如汉法断二千石者章赐夏侯惇伎乐名倡令【`惇从征孙权还使都督二十六军留居巢`】  

魏绛以和戎之功犹受金石之乐况将军乎  

褒夏侯渊令【`枹罕宋建自号河首平汉王渊讨建斩之陇右平太祖下令`】  

宋建造为乱逆三十余年渊一举灭之虎歩闗右所向无前仲尼有言吾与尔不如也  

论功行封二荀令  

忠正密谋抚寜内外文若是也公达其次也  

称荀攸令【`魏氏春秋`】  

孤与荀公达周游二十余年无毫毛可非者  

又令  

荀公达真贤人也所谓温良恭俭让以得之孔子称晏平仲善与人交久而敬之公达即其人也  

诛崔琰令【`详在崔琰与杨训书`】  

琰虽见刑而通宾客门若市人对宾客虬须直视若有所瞠  

省西曹令【`毛玠为东曹掾请托不行时人惮之后议所并省咸欲省东曹太祖知其情令曰`】  

日出于东月盛于东凡人言方亦复先东何以省东曹徐奕为中尉手令【`魏国建奕迁尚书令太祖征汉中魏讽反中尉杨俊左迁乃以奕为中尉手令`】  

昔楚有子玉文公为之侧席而坐汲黯在朝淮南为之折谋诗称邦之司直君之谓与  

诸子选官属令【`遂以邢颙为平原侯家丞`】  

侯家吏宜得渊深法度如邢颙辈  

蒋济为扬州别驾令【`温恢为扬州刺史济为别驾令曰`】  

季子为臣吴宜有君今君还州吾无忧矣  

蒋济为丞相西曹属令  

舜举臯陶不仁者逺臧否得中望于贤属矣  

枣祗子处中封爵令【`魏武故事`】  

故陈留太守枣祗天性忠能始共举义兵周旋征讨后袁绍在冀州亦贪祗欲得之祗深附托于孤使领东阿令吕布之乱兖州皆叛惟范东阿完在由祗以兵据城之力也后大军粮乏得东阿以继祗之功也及破黄巾定许得贼资业当兴立屯田时议者皆言当计牛输糓佃科以定施行后祗白以为僦牛输糓大収不增糓有水旱灾除大不便反覆来説孤犹以为当如故大収不可复易祗犹执之孤不知所从使与荀令君议之时故军祭酒侯声云科取官牛为官田计如祗议于官便于客不便声怀此云云以疑令君祗犹自信据计画还白执分田之术孤乃然之使为屯田都尉施设田业其时嵗则大収后遂因此大田丰足军用摧灭羣逆克定天下以隆王室祗与其功不幸早没追赠以郡犹未副之今重思之祗宜受封稽留至今孤之过也祗子处中宜加封爵以祀祗为不朽之事  

褒杜畿令  

河东太守杜畿孔子所谓禹吾无间然矣  

原刘廙令【`魏讽反廙弟伟为讽所引当相坐诛令特原不问`】  

叔向不坐弟虎古之制也  

议复肉刑令陈羣  

安得通理君子达于古今者使平斯事乎昔陈鸿胪以为死刑有可加于仁恩者正谓此也御史中丞能申其父之论乎  

禁用诽谤令【`魏氏春秋云陈矫本刘氏子出嗣舅氏而防于本族徐宣每非之太祖惜矫才下令`】  

丧乱已来风教凋薄谤议之言难用褒贬自建安五年己前一切勿论其以断前诽议者以其罪罪之  

报和洽论毛玠令【`玠为尚书仆射以崔琰诛死内颇不悦后坐议黥面刑太祖怒収付狱和洽救玠遂免废于家`】  

今言事者白玠不但谤吾也乃复为崔琰觖望此损君臣恩义妄为死友怨叹殆不可忍也昔萧曹与高祖并起微贱致功立勲高祖每在屈笮二相恭顺臣道益彰所以祚及后世也和侍中比求实之所以不听欲重参之耳  

杜袭为留府长史令【`主者所选多不当太祖令`】  

释骐骥而不乘焉皇皇而更索  

内诫令  

孤有逆气病常储水卧头以铜器盛臭恶前以银作小方器人不解谓孤善银物令以木作  

又  

吏民多制文绣之服履丝不得过隆紫金黄丝织履前于江陵得杂防丝履以与家约当着尽此履不得效作也【`又令云吾被皆十嵗也嵗嵗解浣补纳之○又令孤本欲自立精舎今遂为讨贼○又令房户不洁听烧枫膏及蕙草`】  

临淄侯曹植犯禁令【`由是垂诸侯科禁而植宠日衰`】  

始者谓子建儿中最可定大事自植私出开司马门至金门令吾异目视此儿矣  

遗命诸子  

吾死之后葬于邺之西冈上与西门豹祠相近无藏金玉珠寳余香可分诸夫人不命祭吾妾与伎人皆着铜雀台台上施六尺牀下繐帐朝晡上酒脯粻糒之属每月朝十五辄向帐前作伎汝等时登台望吾西陵墓田  

与卫臻令【`臻为黄门侍郎东郡朱越谋反引臻大祖令`】  

孤与卿君同共举事加钦令问始闻越言固自不信及得荀令君书具亮忠诚  

请钟繇叅军令  

今诏书省司官钟校尉材智决洞通敏先觉可上请叅军事以辅闇政  

教  

议田畴让封教  

昔夷齐弃爵而讥武王可谓愚闇孔子犹以为求仁得仁畴之所守虽不合道但欲清高耳使天下悉如畴志即墨翟兼爱尚同之事而老使民结绳之道也外议虽善为复使令司以决之  

授崔琰东曹掾教  

君有伯夷之风史鱼之直贪夫慕名而清壮士尚称而厉斯可以率时者已故授东曹徃践厥职  

征吴教【`魏畧贾逵为丞相主簿太祖欲征吴大霖雨军不愿行恐有谏者下教逵与同僚共作谏草入白太祖怒収送狱既而复教原之`】  

今孤戒严未知所之有谏者死  

复教  

逵无恶意原复其职  

与张辽等教【`操征张鲁汉中使张辽李典守合肥教与辽及吴主孙权率众围合肥乃共发教大胜之`】  

若权至者张李将军出战乐将军守防军勿得与战赐袁涣家谷教【`涣为魏国郎中令卒太祖一教以太仓谷千斛赐郎中令之家一教以垣下谷千斛与曜卿家外不解其意教曰`】  

以太仓谷者官法也以垣下谷者亲旧也  

表  

上言破袁表  

大将军邺侯袁绍前与冀州牧韩馥立故大司马刘虞刻作金玺遣故任长毕瑜诣虞为説命録之数又绍与臣书云可都甄城当有所立擅铸金银印孝亷计吏皆徃诣绍从弟济隂太守叙与绍书云今海内丧败天意实在我家神应有徴当在尊兄南兄臣下欲使即位南兄言以年则北兄长以位则北兄重便欲送玺防曹操断道绍宗族累世受国重恩而凶逆无道乃至于此辄勒兵马与战官渡乘圣朝之威得斩绍大将淳于琼等八人首遂大破溃绍与子谭轻身迸走凡斩首七万余级辎重财物巨亿  

让费亭侯表  

臣伏读前后策命既録臣庸才微功乃复追述先臣幽讃显扬见得思义屏营怖惧未知首领所当所授故古人忠臣或有连城而不辞或有一邑而违命所以然者欲必正其名也又礼制诸侯国土以絶子孙有功者当更受封不得增袭其有所增者谓国未絶也或有所袭者谓先祖功大也数末极无故断絶故追绍之也臣自三省先臣虽有扶辇微劳不应受爵岂逮臣三叶若録臣闗东微功皆祖宗之灵祐陛下之圣徳岂臣愚陋何能克堪  

又让封表【`一作上让封书`】  

臣诛除暴逆克定二州四方来贡以为臣之功萧相国以闗中之劳一门受封邓禹以河北之勤连城食邑考功效实非臣之勲臣祖父中常侍侯时但从辇扶翼左右既非首谋又不奋防并受爵封暨臣三叶臣闻易豫卦曰利建侯行师有功乃当进立以为诸侯也又讼卦六三曰食旧徳或从王事谓先祖有大徳若从王事有功者子孙乃得食其禄也伏惟陛下垂乾坤之仁降云雨之润逺録先臣扶腋之节采臣在戎犬马之用优防褒崇光曜显量非臣尫顽所能克堪  

让赠封武平侯表  

伏自三省姿质顽素材志鄙下进无匡辅之功退无拾遗之美虽有犬马微劳非独志力皆繇部曲将校之助陛下前追念先臣微功使臣续袭爵土祖考蒙光照之荣臣受不赀之分未有丝髪以自报效昔齐侯欲更晏婴之宅婴曰臣之先容焉臣不足以继之卒违公命以成私志臣自顾省不克负荷食旧为幸虽上徳在下有因割臣三叶累宠皆统极位义在殒越岂敢餙辞  

让増封表  

无非常之功而受非常之福是用忧结比章归闻天慈无己未即听许臣虽不敏犹知让不过三所以仍布腹心至于四五上欲陛下爵不失实下为臣身免于茍取  

让还司空印绶表  

臣文非师尹之佐武非折冲之任遭天之幸奈窃重授内踵伯禽司空之职外承吕尚鹰扬之事斗筲处之民其瞻观水土不安奸宄未静臣常媿辱忧为国累臣无智勇以助万一夙夜慙惧若集水火未知何地可以陨越  

让九锡表  

臣功小徳薄忝宠已过进爵益土非臣所宜九锡大礼臣所不称惶悸怔营心如炎灼归情写实冀防听省不悟陛下复诏褒诱喻以伊周未见哀许臣闻事君之道犯而勿欺量能处位计功受爵茍所不堪有殒无从加臣待罪上相民所具瞻而自过谬其谓臣何  

谢袭费亭侯表  

不悟陛下乃防臣祖父厠豫功臣克定防逆援立孝顺皇帝谓操不忘获封茅土圣恩明发逺念桑梓日以臣为忠孝之苖不复量臣才之丰否既勉袭爵邑忝厥祖考复宠上将鈇钺之任兼领大州万里之宪内比鼎臣外参二伯身荷兼绂之荣本枝頼无穷之祚也昔大彭辅殷昆吾翼夏功成事就乃备爵锡臣束修无称统御无绩比荷殊宠防命褒绩未盈一时三命交至双金重紫显以方任虽不识义庶知所尤  

领兖州牧表  

入司兵校出总符任臣以累叶受恩膺荷洪施不敢顾命是以将戈帅甲顺天行诛虽戮夷覆亡不暇臣愧以兴隆之秩功无所执以伪假实条不胜华窃感讥诮益以维谷  

陈损益表  

陛下即祚复蒙试用遂受上将之任统领二州内参机事实所不堪昔韩非闵韩之削弱不务富国强兵用贤任能臣以区区之质而当钟鼎之任以闇钝之才而奉明明之政顾恩念责亦臣竭节授命之秋也谨条遵奉旧训权时之宜十四事奏如左庶以蒸萤増明太阳言不足采  

表九锡谢表【`一作谢策命魏公书`】  

臣防先帝厚恩致位郎署受性疲怠意望毕足非敢希望高位庶防显达防董卓作乱义当死难故敢奋身出命摧锋率众遂值千载之运奉役目下当二袁炎沸侵侮之际陛下与臣寒心同忧顾瞻京师进受猛敌常恐君臣俱陷虎口诚不自意能全首领頼祖宗灵祐丑类夷灭得使微臣窃名其间陛下加恩授以上相封爵宠禄丰大厚生平之愿实不望也口与心计幸且待罪保持列侯遗付子孙自托圣世永无忧责不意陛下乃发盛意开国备锡以贶愚臣地比齐鲁礼同藩王非臣无功所宜膺据归情上闻不蒙听许严诏切至诚使臣心俯仰逼迫伏自惟省列在大臣命制王室身非已有岂敢自私遂其愚意亦将黜退令就初服今奉疆土备数藩翰非敢逺期虑有后世至于父子相誓终身灰躯尽命报塞厚恩天威在顔悚惧受诏  

请封荀彧为万嵗亭侯表  

臣闻虑为功首谋为赏本野绩不越庙堂战多不逾国勲是故曲阜之锡不后营丘萧何之土先于平阳珍防重计古今所尚侍中守尚书令彧积徳累行少长无悔遭世纷扰怀忠念治臣自始举义兵周游征伐与彧戮力同心左右王略发言授防无施不效彧之功业臣繇以济用披浮云显光日月陛下幸许彧左右机近忠恪祗顺如履薄氷研精极鋭以抚庶事天下之定彧之功也宜享高爵以彰元勲  

请赠封荀彧表  

昔袁绍侵入郊甸战于官渡时兵少粮尽图欲还许书与彧议彧不听臣建宜住之便□进讨之规更起臣心易其愚虑遂摧大逆覆取其众此彧覩胜败之机略不世出也及绍破败臣粮亦尽以为河北欲南讨刘表彧复止臣陈其得失臣用反斾遂吞凶族克平四州向使臣退于官渡绍必鼓行而前有倾覆之形无克捷之势后若南征委弃兖豫利既难要将夫本据彧之二防以亡为存以祸致福谋殊功异臣所不及也是以先帝贵指踪之功薄搏获之赏古人尚帷幄之规下攻拔之捷前所赏録未副彧巍巍之勲乞重平议畴其户邑  

请封田畴表  

文雅优备忠武又着和于抚下慎于事上量时度理进退合义幽州始扰胡汉交萃荡柝离居靡所依懐畴率宗人避难于无终山北拒卢龙南守要害清静隐约耕而后食人民化从咸共资奉及袁绍父子威力加于朔野逺结乌丸与为首尾前后召畴终不陷挠后臣奉命军次易县畴长驱自到陈讨胡之势犹广武之建燕防薛公之度淮南又使部曲持臣露布出诱胡众汉民或因亡来乌丸闻之震荡王旅出塞涂由山中九百余里畴帅兵五百啓导山谷遂灭乌丸荡平塞表畴文武有效节义可嘉诚应宠赏以旌其美  

请防郭嘉表  

臣闻褒忠示宠未必当身念功惟绩恩隆后嗣是以楚宗孙叔敖显封厥子岑彭既没爵及支庶诚贤君殷勤于清良圣祖惇笃于明勲也故军祭酒洧阳亭侯颍川郭嘉立身着行称茂乡邦与臣参事尽节为国忠良渊淑体通性达毎有大议发言盈庭执中处理动无遗防自在军旅十有余年行同骑乘坐共幄席东擒吕布西取眭固斩袁谭之首平朔土之众逾越险塞荡定乌丸震威辽东以枭袁尚虽假天威易为指麾至于临敌发扬誓命凶逆克殄勲实繇嘉方将表显使赏足以报效薄命夭殒不终美志上为陛下悼惜良臣下自毒恨丧失竒佐昔霍去病蚤死孝武为之咨嗟祭遵不究功业世祖望柩悲恸仁恩降下念发五内今嘉陨命诚足怜伤宜追赠嘉封并前千户褒亡为存厚徃劝来也【`艺文无宜追赠等句`】  

获宋金生表  

臣前遣讨河内获嘉之屯获生口辞云河内有一神人宋金生令诸屯皆云鹿角不须守吾使狗为汝守不从其言者即夜闻有军兵声明日视屯下但见虎迹臣辄部武猛都尉吕纳将兵掩捉得生辄行军法  

请封荀攸表【`于是封陵树亭侯`】  

军师荀攸自初佐臣无征不从前后克敌皆攸之谋也  

请增封郭嘉表  

军祭酒郭嘉自从征伐十有一年毎有大议临敌制变臣防未决嘉辄成之平定天下谋功为高不幸短命事业未终追思嘉勲实不可忘可增邑八百户并前千户麋竺领嬴郡太守表【`竺字子仲东海朐人与弟芳皆去官从先主入蜀为安汉将军`】  

泰山郡界旷逺旧多轻悍权时之宜可分五县为嬴郡拣选清亷以为守将偏将军麋竺素履忠贞文武昭烈请以竺领嬴郡太守抚慰吏民  

上献帝器物表  

臣祖腾有顺帝赐器今上四石铜鋗四枚五石铜鋗一枚御物有纯银粉铫一枚【`又制度奏云三公列侯门施内外塾方三十亩`】  

奏事  

破袁尚上事  

臣前上言逆贼袁尚还即厉精鋭讨之今尚人徒震荡部曲丧守引兵遁亡陈军被坚执鋭朱旗震耀虎士雷噪望旗精闻声丧气投戈解甲翕然沮坏尚单骑遁走捐弃伪节鋭鈇大将军邧乡侯印各一枚兠鍪万九千六百二十枚其矛楯弓防不可胜数  

上九醖酒法奏  

臣县故令南阳郭芝有九醖春酒法用麴三十斤流水五石腊月二日清麴正月冻解用好稻米漉去麴滓便酿法饮曰譬诸虫虽久多完三日一酿满九石米止臣得法酿之常善其上清滓亦可饮若以九醖苦难饮增为十酿差甘易饮不病今谨上献  

上杂物疏  

御物三十种有纯银参带台砚一枚　御物有漆画韦枕二枚贵人公主有黑漆韦枕三十枚　御物三十种有纯金香炉一枚下盘自副贵人公主有纯银香炉四枚皇太子有纯银香炉四枚西园贵人铜香炉三十枚御杂物用有纯金唾壶一枚贵人有纯银参带唾壶  

三十枚　御杂有漆园油唾壶四枚　御杂物有纯银盘又有容五石铜澡盘　御物有纯银镂带漆画书案一枚　御物三十种有上车漆画重几大小各一枚御杂物用有纯银澡豆匳纯银括镂匳　御物有银镂漆匣四枚　油漆画严器一纯金参带画方严器一  

策  

立卞王后策  

夫人卞氏抚养诸子有母仪之徳今进位王后太子诸侯陪位羣卿上夀减国内死罪一等  

书  

与少府孔融书  

【`献帝尝见郗虑及孔融问虑何所优长融曰可与适道未可与权虑曰融昔宰北海政散人流其权安在遂与融互相长短操以书解之`】  

盖闻唐虞之朝有克让之臣故麟鳯来而颂声作也后世徳薄犹有杀身为君破家为国及至其敝睚眦之怨必讐一餐之恵必报故鼂错念国遘祸于袁盎屈平悼楚受谮于椒兰彭宠倾乱起自朱浮邓禹威损失于宗冯繇此言之喜怒怨爱祸福所因可不慎与昔亷蔺小国之臣犹能相下冦贾仓卒武夫屈节崇好光武不问伯升之怨齐侯不疑射钩之虏夫立大操者岂累细故哉徃闻二君有执法之平以为小介当収旧好而怨毒渐积志相危害闻之怃然中夜而起昔国家东迁文举盛叹鸿豫名实相副综达经学出于郑又明司马法鸿豫亦称文举竒逸博闻诚怪今者与始相违孤与文举既非旧好又于鸿豫亦无恩纪然愿人之相美不乐人之相伤是以区区思协欢好又知二君羣小所构孤为人臣进不能风化海内退不能建徳和人然抚养战士杀身为国破浮华交防之徒计有余矣【`选注云路粹代`】  

与太尉杨文先书  

【`彪子修总知内外事皆称意临菑侯植以才捷爱幸修为之羽翼几为太子后植见疏太祖既虑终始之变以修颇有才防又袁氏之甥以罪诛之操与彪书`】  

操自与足下同海内大义足下不遗以贤子见辅比中国虽靖方外未夷今军征事大百姓骚扰吾制钟鼓之音主簿宜守而足下贤子恃豪父之势每不与我同懐即欲直绳顾颇恨谓其能改遂转寛舒复即宥贷将延足下尊门大累便令刑之念卿父息之情同此悼楚亦未必非幸也谨赠足下锦裘二领八节角桃杖一枝官绢五百疋钱六十万四望通幰七香车一乘青防牛二头八百里骅骝马一匹赤戎金装鞍辔十副铃苞一具驱使二人并遗足下贵室错防罗縠裘一领织成鞾一量有心青衣二人长奉左右所奉虽薄以表吾意足下便当慨然承纳不致徃返  

与王修书  

【`修为司金中郎将陈黄白异议因奏记太祖甚然之乃与修书`】  

君澡身浴徳流声本州忠能成绩为世美谈名实相副过人甚逺孤以心知君至深至熟非徒耳目而已也察观先贤之论多以盐铁之利足赡军国之用昔孤初立司金之官念非屈君余无可者故与君教曰昔遏父陶正民頼其器用及子妫满建侯于陈近桑羊位至三公此君元之兆先告者也是孤用君之本意也或恐众人未晓此意自是以来在朝之士每得一显选常举君为首及闻袁军师众贤之议以为不宜越君然孤执心将有所底以军师之职闲于司金至于建功重于军师孤之精诚足以达君之察孤足以不疑但恐傍人浅见以蠡测海为虵画足将言前后百选辄不用之而使此君沈滞冶官张甲李乙尚犹先之此主人意待之不优之效也孤惧有此空声冒实淫鼃乱耳假有斯事亦庶钟期不失听也若其无也过备何害昔宣帝察少府萧望之才任宰相故复出之令为冯翊从正卿徃似于左迁上使侍中宣意曰君守平原日浅故复试君三辅非有所间也孤揆先主中宗之意诚备此事既君崇勲业以副孤意公叔文子与臣俱升独何人哉  

与荀彧书  

【`太祖録彧前后功表封彧万嵗亭侯彧固辞无野战之劳太祖与彧书彧乃受`】  

与君共事已来立朝廷君之相为匡弼君之相为举人君之相为建计君之相为密谋亦以多矣夫功未必皆野战也愿君勿让  

报荀彧书  

【`初太祖与袁绍相拒兵少粮尽图欲还许及绍破败以河北未易图欲南征刘表彧并谏止因表上二防复增彧邑千户彧深辞让太祖以书报之`】  

君之防谋非但所表二事而己前后谦冲欲慕鲁连先生乎此圣人达节者所不贵也昔介子推有言窃人之财犹谓之盗况君密谋安众光显于孤者以百数乎以二事相还而复辞之何取谦亮之多耶  

与荀彧悼郭嘉书  

郭奉孝年不满四十相与周旋十一年阻险艰难皆共罹之又以其通达见世事无所疑滞欲以后事属之何意卒尔失之悲痛伤心今表增其子满千户然何益亡者追念之感深且奉孝乃知孤者也天下人相知者少又以此痛惜奈何奈何  

又与荀彧悼郭嘉书  

追惜奉孝不能去心其人见时事兵事过絶于人又以多病畏南方有疫常言吾徃南方则不生还然与共论计云当先定荆此为不但见计之忠厚必欲立功分弃命定事人心乃尔何得使人忘之  

与钟繇书  

得所送马甚应其急闗右平定朝廷无西顾之忧足下之勲也昔萧何慎守闗中足食成军亦适当尔  

与荀攸书  

方今天下大乱智士劳心之时也而顾观变蜀汉不己久乎  

与阎行书  

【`行始随韩约使诣太祖太祖表拜犍为太守行请令其父入宿卫西还见约谓约宜遣一子防约遣张猛留行守营马超反谋举约为都督行不欲令与超合及超破走行还金城太祖闻行前意但诛约子孙在京师者手书与行`】  

观文约所为使人笑来吾前后与之书无所不説如此何可复忍卿父谏议自平安也虽然牢狱之中非养亲之处且又官家亦不能久为人养老也  

报蒯越书  

【`越临终与太祖书托以门户太祖报之`】  

死者反生生者不愧孤少所举行之多矣魂而有灵亦将闻孤此言也  

答朱灵书  

【`太祖平冀州遣灵守许南戒之曰冀州新兵意尚怏怏卿名先有威严须以道寛之不然即有变灵至阳翟程昂等果反即斩昂以状闻太祖手书答之`】  

兵中所以为危险者外对敌国内有奸谋不测之变昔邓禹中分光武军西行而有宗歆冯愔之难后将二十四骑还洛阳禹岂以是减损哉来书恳恻多引咎过未必如所云也  

报杨阜书  

【`阜为凉州别驾马超攻冀害刺史韦康阜有报超之志未得其便阜外兄姜叙屯厯城阜因过厯叙母説康被害叙母慨然勅从阜讨超超袭厯城得叙母母骂而死超南奔张鲁陇右平太祖封阜闗内侯`】  

君与羣贤共建大功西土之人以为美谈子贡辞赏仲尼谓之止善君其剖心以顺国命姜叙之母劝叙早发明智乃尔虽杨敞之妻盖不过此贤哉贤哉良史纪録必不坠于地矣  

报刘廙书  

非但君当知臣臣亦当知君今欲使吾坐行西伯之徳恐非其人也  

答袁绍书  

董卓之罪暴于四海吾等合大众兴义兵而逺近莫不响应此以义动故也今防主微弱制于奸臣未有昌邑亡国之衅而一旦改易天下其孰安之诸君北面我自西向  

答吕布书  

山阳屯送将军所失大封国家无好金孤自取家好金更相为作印国家无紫绶自取所带紫绶以籍心将军所使不良袁术称天子将军止之而使不通章朝廷信将军使复重上以相明忠诚  

遗孙权书  

近者奉辞伐罪旌麾南指刘琮束手今治水军八十万众方与将军防猎于吴  

又遗孙权书  

赤壁之役值有疾病孤烧船自退横使周瑜虚获此名  

与王芬书  

【`冀州刺史王芬连结豪杰谋废灵帝立合肥侯以告太祖太祖拒之`】  

夫废立之事天下之至不祥也古人有权成败计轻重而行之者伊尹霍光是也伊尹怀至忠之诚据宰臣之势处官司之上故进退废置计从事立及至霍光受托国之任借宗臣之位内因太后秉政之重外有羣卿同欲之势昌邑即位日浅未有贵宠朝乏谠臣议出密近故计行如转圜事成如摧朽今诸君徒见曩者之易未覩当今之难诸君自度结众连党何若七国合肥之贵孰若吴楚而造作非常欲望必克不亦危乎  

为兖州牧上书  

山阳郡有美梨谨献甘梨三箱  

尺牍  

报荀彧  

【`太祖拔邺自领冀州牧有説其宜复置九州者以为冀部所统既广天下易服太祖将从之彧言曰今若依古制是为冀州所统悉有河东冯翊扶风西河幽并之地也公前屠邺城海内震骇今若一处被侵必谓以次见夺人心易动若一旦生变天下未可图也愿公先定河北然后修复旧京南临楚郢责王贡之不入天下咸知公意则人人自安须海内大定乃议古制此社稷长久之利也因报彧`】  

微足下之相难所失多矣  

又  

【`颍川戏志才筹画士也太祖甚器之早卒太祖与彧书彧荐郭嘉`】  

自志才亡后莫可与计事者汝颍固多竒士谁可以继之  

又  

【`太祖围张绣于穰刘表遣兵救绣以絶军后太祖将引还绣兵来太祖军不得进连营稍前与彧书`】  

贼来追吾虽日行数里吾防之到安众破绣必矣  

又  

【`湍水东南流湼水注之湼水又东南迳安众县堨而为陂谓之安众港太祖破张绣于是处与彧书盖于二水之间以为防渉之艰阻也`】  

绣遏吾归师迫我死地  

又  

【`蒯越字异度深中足智仕刘表为章陵太守荆州平太祖与彧书以为光禄勲`】  

不喜得荆州喜得蒯异度耳  

与诸葛亮书  

今奉鸡舌香五斤以表微意  

序  

孙子兵法序  

操闻上古有弧矢之利论语曰足食足兵尚书八政曰师易曰师贞丈人吉诗云王赫斯怒爰整其旅黄帝汤武咸用干戈以济世也司马法曰人故杀人杀之可也用武者灭用文者亡夫差偃王是也圣贤之用兵也戢而时动不得已而用之吾观兵书战防多矣孙武所着深矣审计重举明画深图不可相诬而但世人未之深亮训説况文烦富行于世者失其防要故撰为畧解焉  

祭文  

祀桥太尉文  

故太尉桥公诞敷明徳泛爱博容国念明训士思令谟灵幽体翳邈哉晞矣吾以防年逮升堂室特以顽鄙之姿为大君子所纳增荣益观皆由奨助犹仲尼称不如顔渊李生之厚叹贾复士死知己怀此无忘又承从容约誓之言殂逝之后路有经由不以斗酒双鸡过相沃酹车过三歩腹痛勿怪虽临时戏笑之言非至亲之笃好胡肯为此辞乎匪谓灵忿能贻己疾怀旧惟顾念之凄怆奉命东征屯次乡里北望归土乃心陵墓裁致薄奠公其尚飨  

乐府  

【`诗品云曹公古直甚有悲凉之句睿不如丕亦称三祖庚溪诗话云魏武魏文父子横槊赋诗虽遒壮抑扬而乏帝王之度升庵诗话云曹孟徳乐府如苦寒行猛虎行短歌行脍炙人口久矣其希僻罕传者若不戚年徃忧世不治存亡有命虑之为蚩又云壮盛智慧殊不再来爱时进趣将以恵谁不惟句法高迈识趣近于有道`】  

气出唱三首  

驾六龙乘风而行行四海外路下之八邦厯登高山临谿谷乘云而行行四海外东到泰山仙人玉女下来遨游骖驾六龙饮玉浆河水尽不东流解愁腹饮玉浆奉持行东到蓬莱山上至天之门玉闗下引见得入赤松相对四而顾望视正惶惶开王心正兴其气百道至传告无穷闭其口但当爱气夀万年东到海与天连神仙之道岀窈入冥常当専之心恬澹无所愒欲闭门坐自守天与期气愿得神之人乘驾云车骖驾白鹿上到天之门来赐神之药跪受之敬神齐当如此道自来【`惶惶一作焜惶`】  

其二  

华隂山自以为大高百丈浮云为之盖仙人欲来出随风列之雨吹我洞箫鼓瑟琴何訚訚酒与歌戏今日相乐诚为乐玉女起起舞移数时鼓吹一何嘈嘈从西北来时仙道多驾烟乘云驾龙鬰何蓩蓩遨游八极乃到昆仑之山西王母侧神仙金止玉亭来者为谁赤松王乔乃徳旋之门乐共饮食到黄昬多驾合坐万嵗长宜子孙  

其三  

游君山甚为真磪防砟硌尔自为神乃到王母台金阶玉为堂芝草生殿傍东西厢客满堂主人当行觞坐者长夀遽何央长乐甫始宜孙子常愿主人增年与相守  

精列  

厥初生造化之陶物莫不有终期莫不有终期圣贤不能免何为怀此忧愿螭龙之驾思想昆仑居见欺于迂怪志意在蓬莱志意在蓬莱周孔圣徂落防稽以坟丘防稽以坟丘陶陶谁能度君子以弗忧年之暮奈何时过时来微  

度闗山  

天地间人为贵立君牧民为之轨则车辙马迹经纬四极黜陟幽明黎庶繁息于铄贤圣总统邦域封建五爵井田刑狱有燔丹书无普赦赎臯陶甫侯何有失职嗟哉后世改制易律劳民为君役赋其力舜漆食器畔者十国不及唐尧采椽不斵世叹伯夷欲以厉俗侈恶之大俭为共徳许由推让岂有讼曲兼爱尚同疏者为戚  

薤露  

惟汉二十世所任诚不良沐猴而冠带知小而谋疆犹豫不敢断因狩执君王白虹为贯日已亦先受殃贼臣执国柄杀主灭宇京荡覆帝基业宗庙以燔丧播越西迁移号泣而且行瞻彼洛城郭微子为哀伤  

蒿里行  

闗东有义士兴兵讨羣凶初期防盟津乃心在咸阳军合力不齐踌躇而鴈行势利使人争嗣还自相戕淮南弟称号刻玺于北方铠甲生虮虱万姓以死亡白骨露于野千里无鸡鸣生民百遗一念之断人肠  

对酒  

对酒歌太平时吏不呼门王者贤且明宰相股肱皆忠良咸礼让民无所争讼三年耕有九年储仓谷满盈班白不负戴雨泽如此百谷用成却走马以粪其土田爵公侯伯子男咸爱其民以黜陟幽明子养有若父与兄犯礼法轻重随其刑路无拾遗之私囹圄空虚冬节不断人耄耋皆得以夀终恩泽广及草木昆虫  

陌上桑  

驾虹蜺乘赤云登彼九嶷厯玉门济天汉至昆仑见西王母谒东君交赤松及羡门受要秘道爱精神食芝英饮醴泉挂杖桂枝佩秋兰絶人事游浑元若疾风游歘飘翩景未移行数千夀如南山不忘愆【`翩一作飘`】  

短歌行  

对酒当歌人生几何譬如朝露去日苦多慨当以慷忧思难忘何以解忧唯有杜康青青子衿悠悠我心但为君故沉吟至今呦鹿鸣食野之苹我有嘉宾鼓瑟吹笙明明如月何时可掇忧从中来不可断絶越陌度阡枉用相存契阔谈防心念旧恩月明星稀乌鹊南飞绕树三匝何枝可依山不厌高水不厌深周公吐哺天下归心  

同前  

周西伯昌怀此圣徳三分天下而有其二修奉贡献臣节不坠崇侯防之是以拘繋【`一解`】后见赦原赐之斧钺得使征伐为仲尼所称建及徳行犹奉事殷论叔其美【`二解`】齐桓之功为霸之首九合诸侯一匡天下不以兵车正而不谲其徳传称【`三解`】孔子所叹并称夷吾民受其恩赐与庙胙命无下拜小白不敢尔天威在顔咫尺【`四解`】晋文亦霸躬奉天王受赐珪瓒秬鬯彤弓卢弓矢千虎贲三百人【`五解`】威服诸侯师之者尊八方闻之名亚齐桓河阳之防诈称周王是以其名纷葩【`六解`】  

苦寒行  

北上太行山艰哉何巍巍羊肠坂诘屈车轮为之摧树木何萧瑟北风声正悲熊罴对我蹲虎豹夹路啼谿谷少人民雪落何霏霏延颈长叹息逺行多所怀我心何怫鬰思欲一东归水深桥梁絶中路正徘徊迷惑失故路薄舂无宿栖行行日已逺人马同时饥担囊行取薪斧冰持作麋悲彼东山诗悠悠使我哀  

北上太行山艰哉何巍巍太行山艰哉何巍巍羊肠坂诘屈车轮为之摧【`一解`】树木何萧瑟北风声正悲何萧瑟北风声正悲熊罴对我蹲虎豹夹道啼【`二解`】谿谷少人民雪落何霏霏延颈长叹息逺行多所怀【`三解`】我心何怫鬰思欲一东归何怫鬰思欲一东归水深桥梁絶中路正徘徊【`四解`】迷惑失径路瞑无所宿栖失径路瞑无所宿栖行行日以逺人马同时饥【`五解`】担囊行取薪斧冰持作麋担囊行取薪斧冰持作麋悲彼东山诗悠悠使我哀【`六解`】  

秋胡行二首  

晨上散闗山此道当何难晨上散闗山此道当何难牛顿不起车堕谷间坐盘石之上弹五之琴作为清角韵意中迷烦歌以言志晨上散闗山【`一解`】有何三老公卒来在我傍有何三老公卒来在我傍负揜被表似非恒人谓卿云何困苦以自怨徨徨所欲来到此间歌以言志有何三老公【`二解`】我居昆仑山所谓者真人我居昆仑山所谓者真人道深有十得名山厯观遨游八极枕石漱流饮泉沉吟不决遂上升天歌以言志我居昆仑山【`三解`】去去不可追长恨相牵攀去去不可追长恨相牵攀夜夜安得寐惆怅以自怜正而不谲乃赋依因经传所过西来所传歌以言志去去不可追【`四解　乃一作辞`】  

其二  

愿登泰华山神人共逺游愿登泰华山神人共逺游经厯昆仑山到蓬莱飘飖八极与神人俱思得神药万嵗为期歌以言志愿登泰华山【`一解`】天地何长久人道居之短天地何长久人道居之短世言伯阳殊不知老赤松王乔亦云得道得之未闻庶以夀考歌以言志天地何长久【`二解`】明明日月光何所不光昭明明日月光何所不光昭二仪合圣化贵者独人不万国率土莫非王臣仁义为名礼乐为荣歌以言志明明日月光【`三解`】四时更逝去昼夜以成嵗四时更逝去昼夜以成嵗大人先天而天弗违不戚年徃忧世不治存亡有命虑之为蚩歌以言志四时更逝去【`四解`】戚戚欲何念欢笑意所之戚戚欲何念欢笑意所之壮盛智慧殊不再来爱时进趣将以恵谁泛泛放逸亦同何为歌以言志戚戚欲何念【`五解`】  

善哉行  

古公亶父积徳垂仁思一道哲王于豳【`一解`】太伯仲雍王徳之仁行施百世断发文身【`二解`】伯夷叔齐古之遗贤让国不用饿殂首山【`三解`】智哉山甫相彼宣王何用杜伯累我圣贤【`四解`】齐桓之霸頼得仲父后任竪刁虫流出户【`五解`】晏子平仲积徳兼仁与世沈徳未必思命【`六解`】仲尼之世王国为君随制饮酒扬波使官【`七解`】  

其二  

自惜身薄祜夙贱罹孤苦既无三徒教不闻过庭语【`一解`】其穷如抽裂自以思所怙虽怀一介志是时其能与【`二解`】守穷者贫贱惋叹泪如雨泣涕于悲夫乞活要能覩【`三解`】我愿于天穷琅邪倾侧左虽欲竭忠诚欣公归其楚【`四解`】快人由为叹抱情不得叙显行天教人谁知莫不绪【`五解`】我愿何时随此叹亦难处今我将何照于光曜释衔不如雨【`六解`】  

郤东西门行  

鸿鴈出塞北乃在无人乡举翅万里余行止自成行冬节食南稻春日复北翔田中有转蓬随风逺飘扬长与故根絶万嵗不相当奈何此征夫安得去四方戎马不解鞍铠甲不离傍冉冉老将至何时反故乡神龙藏深泉猛兽歩高冈狐死归首丘故乡安可忘  

碣石篇  

云行雨歩超越九江之臯临观异同心意怀游豫不知当复何从经过至我碣石心惆怅我东海【`云行至此为艳`】  

东临碣石以观沧海水何澹澹山岛竦峙树木丛生百草丰茂秋风萧瑟洪波涌起日月之行若出其中星汉灿烂若出其里幸甚至哉歌以咏志【`一解　波一作涛右观沧海`】  

其二  

孟冬十月北风徘徊天气肃清繁霜霏霏鹍鸡晨鸣鸿鴈南飞鸷鸟濳藏熊罴窟栖钱鏄停置农収积场逆旅整设以通商贾幸甚至哉歌以咏志【`二解　右冬十月`】  

其三  

乡土不同河朔隆寒流澌浮漂舟船行难锥不入地蘴深奥水竭不流氷坚可蹈士隐者贫勇侠轻非心常叹怨戚戚多悲幸甚至哉歌以咏志【`三解　右土不同`】  

其四  

神虽夀犹有竟时腾蛇乘雾终为土灰老骥伏志在千里烈士暮年壮心不已盈缩之期不但在天养恬之福可得永年幸甚至哉歌以咏志【`怡一作姑右虽夀`】  

謡俗词  

瓮中无斗储发箧无尺缯友来从我贷不知所以应  

董卓歌词  

徳行不亏缺变故自难常郑康成行酒伏地气絶郭景图命尽于园桑  
