---
title: 第14部分
index: true
icon: editor
order: 14
category:
  - 诗藏
  - 诗集
  - 汉魏六朝百三家集
tag:
  - 钦定四库全书
  - 集部八
  - 总集类
  - 张溥
  - 明
---

## 汉魏六朝百三家集卷八十四  

梁元帝集题词  

间读梁元帝与武陵王书言兄肥弟瘦让枣推梨上林闻鸟宣室披图友于之情三复流涕汉明东海词无以加乃纵兵六门参夷流血同室之鬬甚于宼雠外为可怜之言内无急难之痛狡人好语固难以尝测也荆南定跸强虏叩城地非王气自速其灾然召师覆国祸发岳阳帝好杀家人卒杀之者家人也骊山之火君子缓诛申戎而先咎幽王有以哉帝不好声色颇有高名独为诗赋婉丽多情妾怨廻文君思出塞非好色者不能言而徐娘角枕垂刺金楼内教之阙不能谓当璧无过也释典诸文雕镂匠意威鳯绀马增其烂熳顾湼槃徳宗让悟父兄道心三降其风薄矣诏令书表咄咄火攻挟陈思之才攘子桓之坐眇僧化身固一神物哉  

目録  

赋  

览赋  

言志赋  

春赋  

秋兴赋  

临秋赋  

对烛赋  

采莲赋  

鸳鸯赋  

荡妇秋思赋  

诏  

即位诏  

蠲免力田诏  

次建业诏  

諡王佥诏  

诏赠杜崱  

诏封王僧辩  

诏裒庾诜与刘之遴  

令  

答劝进羣下令  

复答  

又答王僧辩等  

答南平王恪等令  

解严令  

课耕令  

下四方令  

赦余党令  

勅  

勅报司徒王僧辩  

别勅王僧辩  

勅杜龛  

敎  

召学生敎  

表  

荐鲍防表  

请于州置学挍表  

荐顾协表  

上忠臣传表  

迁荆州输江州节表  

啓  

东宫荐石门侯啓  

庆东耕啓  

庆南郊啓  

谢东宫赐白牙镂管笔啓  

谢勅送齐王瑞像还啓  

上东官古迹啓  

谢上画防勅裒赏啓  

谢东宫赉陆探徴画啓  

谢东宫赐弹棊局啓  

谢敕赐第啓  

为妾夏玉安丰谢东宫赉锦啓  

谢东宫赉辟邪子锦白褊等啓  

谢东宫赉貂蝉啓  

谢勅赐褥啓  

谢东宫赉寳枕啓  

谢东宫赉花钗啓  

上谷充军粮啓  

谢东宫赉啓  

为妾夜姝谢东宫赉合心花钗啓  

谢晋安王赐马啓  

谢东宫赉蒸栗牛啓  

谢赉车螯蛤蜊啓  

谢东宫赉尘尾锦帔团扇等啓  

谢赐功徳净馔一头啓  

又谢赉功徳食一头啓  

书  

与萧议等书  

答广信侯书  

答齐国双马书  

又  

与学生书  

答晋安王叙南康简王薨书  

答刘缩求述制旨义书  

与萧挹书  

与武陵王书  

又  

与魏书  

与刘孝绰书  

与刘智藏书  

与武陵王书  

又  

与鲍泉  

与刘璠  

报顔之仪献神洲颂  

遗周直书  

与周正书  

答王僧辩书  

下荆州  

遗王僧辩书  

与王僧辩帛书  

檄  

讨侯景檄  

论  

全徳志论  

郑众论  

议  

高祖武皇帝谥议  

序  

简文帝法寳联璧序  

内典碑铭集林序  

职贡图序  

忠臣传序  

忠臣传死节篇序  

孝徳传序  

全徳志序  

丹阳尹传序  

懐旧志序  

洞林序  

庐山碑序  

忠臣传谏诤篇序  

扬州梁安寺碑序  

赠张纉诗【`存序`】  

赞  

忠臣传寄托篇赞  

忠臣传谏争篇赞  

忠臣传执法篇赞  

孝徳传皇王篇赞  

孝徳传天性篇赞  

职贡图赞  

铭  

漏刻铭  

东宫后堂仙室山铭  

香炉铭  

梁安寺刹下铭  

碑  

皇太子讲学碑  

钟山飞流寺碑  

旷野寺碑  

郢川晋安寺碑  

摄山栖霞寺碑  

归来寺碑  

南岳衡山九贞舘碑  

青谿山舘碑  

隐居先生陶景碑  

荆州长沙寺何育王像碑  

庄严寺僧旻法师碑  

光宅寺大僧正法师碑  

圃牛渚矶碑  

善觉寺碑  

荆州放生亭碑  

墓志  

庾先生承先墓志  

特进萧琛墓志铭  

中书令庾肩吾墓志铭  

侍中新渝侯墓志铭  

黄门侍郎刘孝绰墓志铭  

散骑常侍裴子野墓志铭  

太常卿陆倕墓志铭  

侍中吴平光侯墓志铭  

祭文  

祭东耕文  

释奠祭孔子文  

祭顔子文  

骚  

秋风揺落  

乐府  

长歌行  

芳树  

巫山高  

关山月  

陇头水  

折杨柳  

洛阳道  

长安道  

紫骝马  

骢马驱  

刘生  

飞来双白鹤  

班媫妤  

半路谿  

采莲曲  

呉趋行  

燕歌行  

乌栖曲  

其二  

其三  

其四  

诗  

登隄望水  

赴荆州泊三江口  

藩难未静述懐  

和刘尚书兼明堂斋宫  

和刘尚书侍五明集  

和鲍常侍龙川舘  

登顔园故阁  

代旧姬有怨  

夕出通波阁下观妓  

去丹阳尹尹荆州  

又  

示吏民  

后临荆州  

别荆州吏民  

宫殿名诗  

县名诗  

姓名诗  

将军名诗  

屋名诗  

车名诗  

船名诗  

歌曲名诗  

药名诗  

铁宂名诗  

兆名诗  

兽名诗  

鸟名诗  

树名诗  

草名诗  

相名诗  

望江中月影  

咏雾  

春日篇  

纳凉  

赋得渉江采芙蓉  

赋得兰泽多芳草  

咏石榴  

看摘蔷薇  

赋得竹  

从军行【`一作王僧辩从军`】  

咏池中烛影  

晩栖乌  

登江州百花亭懐荆楚  

泛芜湖  

早发龙巢  

夜宿栢斋  

落日射熊  

后园看骑马  

春日【`一作和刘上黄`】  

戏作艳诗  

和林下咏姬应令【`和昭明`】  

闺怨  

祀伍相庙  

咏风  

咏雾  

赋得蒲生我池中  

咏云阳楼檐柳  

五言诗  

晩景游后园  

逰后园  

古意  

杂咏二首  

秋夜  

寒闺  

和弹筝人  

其二  

出江陵县还  

其二  

咏歌  

赠到溉洽  

遗武陵王诗  

别荆州吏目  

其二  

细雨  

望春诗  

绿栁  

咏梅  

宜男草  

细草  

赋得春荻  

咏萤火  

离合  

后园作廻文诗  

赋登山马  

古意咏烛  

春别应令六首  

其二  

其三  

其四  

其五  

其六  

送西归内人  

宴清言殿作栢梁体  

幽逼诗四首  

其二  

其三  

其四  

## 汉魏六朝百三家集卷八十四目录

明　张溥　辑  

梁元帝集  

赋  

览赋  

岁次旃蒙月建司空变凌阴之吕扇广莫之风萧子褰帷九水作牧三宫乃盱衡而言曰惟天为大惟尧则之惟地盖厚惟王国之粤我皇之握镜实乃神而乃圣陈六联于八则九职于三令运璇枢而御宇执玉衡而齐政大矣广矣无徳而称俯齱齵于轩羲谅斗筲于子姒包河图与洛书括龙官乎鳯纪超大徳于百王髙鸿名于万祀惟天纵于副后逾唘诵而惟首既伦儒于肃成复断狱于长夀岂止丕庄屈膝将令班郑捧箒譬衢樽而待酌若悬钟之须扣前逾系象之外声髙洙泗之右伊俯已之颛愚谬联蕚于天衢筮东门而画野创南国而分墟诏伯宗以为傧诰内史而防书用分兹于茅社从侯服而俾予类金兽以封建非桐珪以锡处尔其湘水之东即我防魏甘露而分邑呉太平而定中镇麟山之崔嵬傍龙迹其穹窿金城髙而相属石燕起而依风岂连鏕于分陜羡追纵于二公彼琅台之作守有彭泗之嘉名殊并海之分地异鱼石之所城经沈子之髙墉盖水运之堤封谢礼乐之干橹阅武骑之輣冲轼锦车而前骛驱鱼轩而继踪无复鸾歌鳯舞唯对緑栁青松留呉宫之宿鷰响平陵之夜钟飞余辔而西征戍太真之旧营鸣节鼓之金镯屯戎车于石城戮滔天之封豕斩横海之长鲸每辍书而叹息景树徳之风声从王役于镜中浮文鹢而载鸿经谢亭而帐饮想彦伯之髙风度五城而骋望见三冀之无穷故以飞云苍隼白鳢青桐金吾舎利鸣鹤紫宫眺方岳乎云间望赤坂之朱殷想真长之送别懐思旷之还山此桧檝而方逺彼松舟而未闲倦旅泊于新丘同渭水之不流或千人而并唱乍万人之相钩毁桥由于瑗度凿空资扵仲谋睇三茅之灵秘懐九转之仙记紫台石室之文青首银函之字独有披雾之心弥轸凌云之志扪殷碑之怆望挹延州之髙让井觱沸而防蟺势崎岖而低昻见传巴之度曲开安歌之浩唱想观乐乎朝阳忆纡衣乎夕张回余舲之美风耸余棹乎云阳彼桑梓之必敬况枌榆之旧乡将游目于五湖乃浩览于姑苏临阊门之跨水耸重阙而开都睇太伯之卜祀爰避国于勾呉去西浒之乐政尊东夷之楷模时渡谷水之阳尚想嘉禾之方壮庆亭于吴后雄檇李于越王观泉亭之涌波崖巍巍而峩峩张素盖而萦洲屿驰白马而越江沲鼓洪涛于万里曾未动于纎罗及戾止乎东瓯登玉笥与铜牛山东武而遥集雁南海而飞浮岩亭亭其似盖气苕苕其若楼登舜桥而延首瞰禹井而淹留御史之状犹在督防之门不修虽滥同于借宼愧人瘼之何求皇览揆余之忠诚诏入谒于承明既摄州于淮海且作尹乎中京慕张生之擿伏挹边延之励精珥金貂而待问鸣玉佩而趋庭兼三河及三辅惣九纬乎九经扬王庭之俊选闻褎然于前则时滥假于中台掌邦教之观国乍南宫而荐士且右乡而表徳判辟雍之乐语辨金马之儒墨驱安居以骋望壮天居之丽极详夫皇王爰处本无定所尧都平阳舜在冀方王居亳成周卜洛故知黄旗紫盖域中为天地之所合风雨之所会荫美气之葱葱浮卿云之霭霭耸梁山而成阙萦长淮而似带昔者甘泉晖章平乐未央凌霄飞雨麒麟鳯凰九华仁夀百福明光玉阶紫闱雕柱锦墙木兰为栋文杏为梁温台冬燠秋夏凉甲乙之帐庚辛之枋未有秖园之右齐之仁夀用拟舟航长为称首日殿月宫金池珠丛七重迢逓千柱玲珑虹桥左跨雁苑南通紫绀之堂临水青莲之台带风及夫皦光未旭更筹曙促犹然阳燧之火尚执骊龙之烛或带桃花之绶乍响山之玉爰八命而建旟诚非亲而勿居应鸣鞞于龙角覆缇幕于熊车开辕门于淮渚泛艅皇之容与吟紫骝之长歌奏云之叠鼓开右座而纳文设左广而投武既风起而云飞复摧班而拉虎泛楼船而郁纡忆霸楚之雄图悲骓马之不逝忘逐鹿之长驱岂乌江之天险资赤帝之神符于是途经灌垒水分当利彼呉王之连和延魏后之交质赵将军之建节辛侍中之奉使亮鼎足其何言限修江而为二泊九井而问津盖六服之都会方函谷之设险譬鲁阳之襟带观弃繻之裂帛见髙车之辅轪顾濡须之故巘每当食而忘饭鬭二虎于江干争两龙于修坂既凯防而来旋遂鸣铙而独返彼铜山之可伤何骄容之无方已筑长洲之苑复实海陵之仓遂称兵而内侮宜朝起而夕亡原西陵以肇基始冲梯于士治载为前茅之首实表勤王之师同薏苡之兴谤成贝锦之深疑良弓藏而髙鸟尽入不谦而出不辞游雷中而徜徉遇日吉而辰良祀公瑾以桂酒荐忠肃以椒浆实讨曹之英防盖谋桓之秘方衣披披而屡舞神欣欣而乐康吊刘安于下雉聊载懐于惇史或防杖而龙飞或叱石而羊起将鸡鸣于天上遂埋魂于蒿里匪仙道之云伪盖为仁其由已经钓台而髙迈过鄂渚而西浮变青门之三袭为黄尘之一丘城逶迤而中断阶坂陁而半留分沙羡而唘镇即开蕃于夏州星尚连于翼轸舎兼分于斗牛丽沧浪之水清良信美乎濯缨嗟其钓而非钓复何虑而何营羗有愿而不获拂兰桡而上征冬已谢而春辞聊方舟而水嬉防白沙而似雪望却月而成眉临石渚其如镜玩弱栁其犹丝停赤壁而延伫聊怆望而方思吴水乡之舟檝魏陆产之皋貔本呉长而魏短况地利与天时结愤风而炎上燎原火于惊飔灰雾霏而击马箭参差而丽成班车之逸气碎当途于鹿麋分洞庭于呉上限东益于巴丘如淄渑之相别似泾渭之分流虽滔滔而直泻终耿耿而横浮想兰香之荐枕懐娥皇之夜游若夫子瑜设险之记阎遨游泳之地既下车而践境早询求于方志晓泊鬻拳之津夕瞻荒谷之寺居栁下而布徳坐棠阴而髙视班六条于宰邑贤十部于从事每题舆于仲举岂虚名乎叔治借务隙于登临乃纷吾之本志时复设羽盖扬旌斾乗雕玉从贝带浮云起登髙唐泛枉渚望涔阳荆棘生于龙门之下狐兎穴于马牧之旁临章华而流盼见旧楚之凄凉试极目乎千里何春心之可伤其旧渚宫也夹江带阡布防井田通达交道髙门接连人要水心之剑家有给耕之田既追随而得性实燕处而超然若平台之中观阁相通雄梁渡水壮翼临空金堤之路铜鞮之宫阁写凌霄楼布丽谯横走马而为观拟牵牛而作桥尔乃树之榛栗椅桐梓漆三色黄甘千户朱橘桃荫井而成蹊萍浮江而泛实蝉鸣枝而稻范飞冠而吐蜜复有水底石髪山筋地骨书带新抽屏风互发反魂长生灵夀女贞金盐玉豉尧韭舜荣交让之目代谢之名忘忧长乐枇杷鼔筝竹则筼筜緑篆交战策皮泪沾虞后龙还葛陂便娟防露檀栾夹池聊右书而左琴且继踵于华阴彼门人之问道各家求而有心先铅擿于鱼鲁乃纷定于陶阴识三家之云谬知五门之可防时仰禀于皇猷计巴濮于禆鯈乃棱威于华墨出车槛之云脩观月窟之入附覩日勒之来游既虎牙而成号又龙额而为侯仰皇徳之洪深疑朱离于侏任见白题之蹋鼓防乌孙之学琴献桂条之良賮奉桃枝之怪琛嗤聚米于马援哂画地于臧旻彼蠢尔之为鲠伊慿陵而未静异黄巾于黒山非緑林于青岭余喟然以指踪实济寛而持猛负歩光之文剑惊汉阳之夕景麾灵琚之左转光玳簮而右篸白云生而阵合红尘起而军暗于是驱骕骦命蹶张回翠盖之金临绛宫之玉堂拟都防之戊巳模荆尸之甲裳作齐军之减灶斆燕师之卧墙观田畯于虞泽命车右而前驱犹从戎于细栁若驱马于长榆矜猿鸣之抱木伤兎走之依株每愀然而作色方载驰而转轼阅放麑而兴悯对乱鳞而动恻矧髙宴于城隅驻五马而踟蹰乃有青琴碧玉绛树緑珠西河王豹东野绵驹兰缸夕然合璧斜天照流风之回雪映出水之初莲非吾心之所悦曾未始而流连滥叨荣于分陜逾一纪之星躔子既生而冠字嗟留滞以回邅罢临边之瑞节观楚黎之卧辙向秋野之苍茫对寒江之幽咽散归云之郁蓊吐长风之飉□闻笛之哀怨听胡笳之凄切惨余袂兮泪成行攀余辕兮不忍别奉信珪而入朝驱驷马而乗轺既总司于戎旅亦兼饰于丰貂登贙踞而目极忽平原之巳超带方逵之九轨接驰道之三条彼重门之击析冯霞起以建标杂丹楼以藻井间青山于绮寮瞰落星之嵸巃覩防火之迢绕郁如蓬莱之临沧海憬如昆仑之出绛霄函夏之所觌江汉之所朝若夫天不爱道地不爱寳賔连紫达华平朱草麒麟五色飞兎双翼集我君圃之旁游我帝梧之侧于斯时也天子郊禘于员丘髙玉简于东汉迈金版于西周奏苍璧而服大裘乐有云翘之舞牲非蠒栗之牛设黄琮而礼地望方泽乎神州节会咸池之琯冕无繁露之旒观三农乎九谷荐黍稷之穜稑命甸师而清尘诏封人而出宿敬青坛而致虞动翠耜而祈谷时季春之上巳临祓禊乎沼沚杏花发于露寒棘实浮于蒙泛爰长久之御节采日精于山趾天策夜而动星钩陈朝而按轨予是时也陪玉轪饰金羁驱騄駬跃翠罴乗倜傥控权奇寳劒昭晰防□陆离乍俯马足时仰月支见灵乌之占防观司南之离习执鞭而珥笔虽日夕而忘疲奥重明堂地景已乎正阳乃八牕而四达开上圆而下方置阴鉴之明水设珪瓉而盈觞谇天官乎冢宰服端委而辩方防植物之蕴藻鄙将飨之牛羊借鸿私而置传复推毂而懐方沂蛟川于汇泽防鹄塞于浔阳何蠡川之浩浩而匡岫之苍苍其匡岫也盘纡崷崪嶾嶙郁律峻极于天干霄秀出岑嵚崎乌兎蔽亏防岈豁闿背原靣野喷飞流于天末鼓雷霆于岩下耸髙馆于云中联藂祠于星社雕甍绮阁吁可畏其欲落云雾杳防萦万岭而俱青照曜山庄岧嶤石梁雁门余帐隆安故床镜临江而分影炉衔光而共香若乃羽族徘徊察风应雷鸳鸯感梦干鹊知来露华挟雌而肃侣衔环带垄而含猜孔接影而防飏防交颈而毰毸尔其彭蠡际天用长百川沸渭渝溢潋淡连延大则浩汗滉漾细则浇灌潺湲遇神颷之沸爽彼所报之无且搏揺以九万乍髙颷而三千其中则有瀺灂嘉鱼鷰羽龙须戴星含石蒲身雉躯乍浮圆镜时泛明珠报荡子之长信送仙人之短书耻观鱼而为乐解舒雁于髙缴必冀孔愉之当如哙参之鹤忾冲冠而发愤嗟吾人之施薄观进退于我生每笃靖而居贞羞为金谷之富不矫石闾之清每鞠躬而遵节借王道之既平贵静者人所便予得之于自然非三百之不足惜五十于丰年笑汗斜之行潦喜甘雨于石田飞新梅于倡粉拂轻絮于房绵月芝抽而晓落灯花开而夜燃菊从风而金散荷带水而珠圆已寤歌于折栁复行吟而采莲课七分与六日推两地于参天夕章程而钩股亦刺注而参连防坟借以自娯迄方今而不渝云气芝英之简悬针倒薤之书缄乎蒸栗之帙饰乎酸枣之珠拟河献之留真希淳儒之席珍笑彭耼之下士聊重义而自欣凿户牖而长望混水雁而兼陈嗟今来而古徃方絶笔于获麟  

言志赋  

天文既表人文可观知负扆之未易信握镜之云难差立极而补天验璧合而珠连有庖牺之八索称朱襄之五弦闻夏王之铸鼎重农皇之播田虽车轨之未同亶弥媿于栋隆戮封豕于海内斩长狄于区中懐宿昔之璵璠并来游于莵园悲元瑜之已逝叹灵光之独存想延賔之北阁因寘酒于南轩闻莺鸣而懐友听长笛其何言夙有尚于清静叨再人于鄢郢东窥文命之穴南望鸿崖之井遂抚运而登庸谬垂旒而卷领虽有愧于前英每求衣于未明召司烜而照夜观执珪而满庭诚虽休以勿休寔防酒之忘忧絶何杨之妙舞废绵驹之善讴彼知止与知足复何营而何欲柱何用于黄金案宁劳于青玉尔乃髙步北园用荡嚣烦桂偃蹇而临栋石穹隆而架门对灌木之修耸观激水之飞奔涧不风而自响天无云而昼昏闻賔鸿之夜飞想过沛而霑衣况登楼而作赋望淮海而思归  

春赋  

洛阳小苑之西长安大道之东苔染池而尽緑桃含山而并红露霑枝而重叶网萦花而曵风  

秋兴赋  

秋何兴而不尽兴何秋而不伤伤二情之本背更同来而匪方复有登山望别临水送归洞庭之叶初下塞外之草前衰攸征人与行子必承脸而霑衣纷吾闲居有怡优游多暇乃息书幌之劳以命北园之驾尔乃从玩池曲迁坐林间淹留而荫丹岫徘徊而搴木兰为兴未巳升彼悬崖临风长想冯髙俯窥察游鱼之息涧怜惊禽之换枝听夜籖之响殿闻悬鱼之扣扉将据梧于芳杜欲连留而不归  

临秋赋  

火歇兮秋气生风起兮秋潦清览时兴而自得聊飞辔而娯情遵二条之广路背九仞之髙城尔乃登长坂息余骥揽笔舒情沈吟属思草色杂而相同树影齐而花异遥峰迢逓萦沙断絶云出山而相似水含天而难别  

对烛赋  

月似金波初映空云如玉叶半从风恨九重兮夕掩怨三秋兮不同尔乃传芳醁扬清曲长袖留賔待华烛烛烬落烛华明花抽珠渐落珠悬花更生风来香转散风度焰还轻本知龙烛应无偶复讶鱼灯有旧名烛火灯光一双炷讵照谁人两处情  

采莲赋  

紫茎兮文波红莲兮芰荷绿房兮翠盖素实兮黄螺于时妖童媛女荡舟心许鹢首徐回兼传羽杯棹将移而藻挂船欲动而萍开尔其纎腰束素迁延顾歩夏始春余叶嫩花初恐沾裳而浅笑畏倾船而敛裾故以水溅兰桡芦侵罗菊泽未反梧台逈见荇湿霑衫菱长绕钏泛柏舟而容与歌采莲于江渚歌曰碧玉小家女来嫁汝南王莲花乱脸色荷叶杂衣香因持荐君子愿袭芙蓉裳  

鸳鸯赋  

青田之鹤昼夜俱飞日南之雁从来共归双飞兮不息自怜兮何极一别兮经年相去兮防千雄飞入兎雌去往朱鸢岂如鸳鸯相逐俱栖俱宿胜林鸟之同心迈池鱼之比目朝浮兮浪华夜集兮江沙萍随流而傅防网因风而缀花见虹梁之春色复相鸣而戢翼兰渚兮相依同盛兮同衰魂上相思之树文生新市之机金鸡玉鹊不成羣紫鹤红雉一生分愿学鸳鸯鸟连翩恒逐君  

荡妇秋思赋  

荡子之别十年倡妇之居自怜登楼一望惟见逺树含烟平原如此不知道路防千天与水兮相逼山与云兮共色山则苍苍入汉水则涓涓不测谁复堪见鸟飞悲鸣双翼秋何月而不清月何秋而不明况乃倡楼荡妇对此伤情于时露萎庭蕙霜封阶砌坐视带长转防腰细重以秋水文波秋云似罗日黯黯而将暮风骚骚而渡河妾怨回文之锦君思出塞之歌相思相望路逺如何髩飘蓬而渐乱心懐愁而转叹愁萦翠眉敛啼多红粉漫已矣哉秋风起兮秋叶飞春花落兮春日晖春日迟迟犹可至客子行行终不归  

诏  

即位诏  

夫树之以君司牧黔首帝尧之心岂贵黄屋诚弗获已而临莅之朕皇祖太祖文皇帝积徳岐梁化行江汉道应在田具瞻斯属皇考髙祖武皇帝明并日月功格区宇应天从民惟睿作圣太宗简文皇帝地侔啓诵方符文景羯寇凭凌时难孔棘朕大拯横流克复宗社羣公卿士百辟庶僚咸以皇灵睠命归运斯及天命不可以久淹宸极不可以久旷粤若前载宪章令范畏天之威算隆寳厯用集神器于予一人昔虞夏商周年无嘉号汉魏晋宋因循以久朕虽云拨乱且非创业思得上系宗祧下惠亿兆可改太清六年为承圣元年逋租宿责并许贷孝子义孙可悉赐爵长徒鏁士特加原宥禁锢夺劳一皆旷荡  

蠲免力田诏  

食乃民天农为治本垂之千载贻诸百王莫不敬授民时躬耕帝籍是以稼穑为寳周颂嘉其乐章禾麦不成鲁史书其方册秦人有农力之科汉氏开屯田之利顷岁屯否多难荐臻干戈不戢我则未暇广田之令无闻于郡国载师之职有陋于官方今元恶殄歼海内方一其大庇黔首庶拯横流一防旷务劳心日灰一夫废业泻卤无遗国富刑清家给民足其力田之身在所蠲免外既宣勒称朕意焉  

次建业诏  

夫爰始居亳不废先王之都受命于周无改旧邦之颂顷戎旃既息关析无警去鲁兴叹有感宵分过沛殒涕实劳夕寐仍以潇湘作乱庸蜀阻兵命将受律指期克定今八表乂清四郊无垒宜从青盖之典言归白水之乡江湘委输方船连舳巴峡舟舰精甲百万先次建业行实京师然后六军遄征九旂扬斾拜谒茔陵修复宗社主者详依旧典以时宣力  

諡王佥诏  

贤而不伐曰恭諡恭子  

诏赠杜崱  

崱京兆旧姓元凯苗裔家传学业世载忠贞自驱传江渚政号廉能推毂浅源实闻清静奄致殒丧恻怆于懐可赠车骑将军加鼓吹一部諡曰武  

诏封王僧辩  

赞俊遂贤称于秦典自上安下闻之汉制所以仰协台曜俯佐图使持节侍中司徒尚书令都督杨南徐东扬三州诸军事镇卫将军扬州刺史永宁郡开国公僧辩器宇凝深风格详逺行为士则言表身文学贯九流武该七畧顷岁征讨自西徂东师不疲劳民无怨讟王业艰难实兼夷险宜其燮此中台膺兹上将寄之经野匡我朝猷加太尉车骑大将军余悉如故  

诏褎庾诜与刘之遴  

荆南信多君子虽美归田鳯清属桓阶赏徳标奇未过此子  

令  

答劝进羣下令  

【`大寳二年太宗崩王僧辩累表劝即尊位世祖答让`】  

孤以不徳天降之灾枕戈饮胆扣心泣血风树之酷万始不追霜露之哀百忧总萃甫闻伯升之祸弥切仲谋之悲若封豕既殱长蛇即戮方欲追延陵之逸轨继子臧之髙让岂资秋亭之坛安事繁阳之石侯景项借也萧栋殷辛也赤泉未赏刘邦尚曰汉王白旗弗悬周发犹称太子飞龙之位孰谓可跻附鳯之徒既闻来议羣公卿士其谕孤之志无忽  

复答  

省示复具一二孤闻天生蒸民而树之以君所以对扬天休司牧黔首摄提合雒以前栗陆骊连之外书契不传无得称也自阪泉彰其武功丹陵表其文徳有人民焉有社稷焉或歌谣所归或惟天所相孤遭家多难大耻未雪国贼则蚩尤弗剪同姓则有扈不賔卧而思之坐以待旦何以应寳厯何以嗣龙图庶一戎既定罪人斯得祀夏配天方申来议也  

又答王僧辩等  

【`大寳三年二月王僧辩众军发自防阳世祖驰檄告四方及僧辩等平侯景传其首于江陵又奉表劝即尊位世祖答之`】  

省表复具一二羣公卿士亿兆夷人咸以皇天睠命归运所属用集寳位于予一人文叔金吾之官事均往愿孟徳征西之位且符前説今淮海长鲸虽云授首襄阳短狐未全革靣太平玉烛尔乃议之  

答南平王恪等令  

数钟阳九时惟百六鲸鲵未剪寤寐痛心周粤天官秦称相国东至于海西至于河南次朱鸢北渐塞率兹小宰斯大徳将何用继踪曲阜拟迹桓文终建一匡肃其五拜虽义属随时事无虚纪传称皆让象着鸣谦瞻言前典再懐哽恧  

解严令  

军容不入国国容不入军虽子产献防戎服从事亚夫弗拜义止将兵今凶丑歼夷逆徒殄溃九有既截四海乂安汉官威仪方陈盛礼卫多君子寄是式瞻便可觧严以时宣勒  

课耕令  

军国多虞戎旃未静青领虽炽黔首宜安时惟星鸟表年祥于东秩春纪宿龙歌岁取于南畯况三农务业尚防夭桃敷水四人有令犹及落杏飞花化俗移风常在所急劝耕且战弥须自许岂直燕垂寒谷积黍自温宁可堕此苖坐餐红粒不植鷰□空蝉鸣可悉深耕溉种安堵复业无弃民力并分地利班勒州郡咸使遵承  

下四方令  

大壮承干明夷垂翼璿度亟移玉律屡徙四岳频遣劝进九棘比者表闻谯沛未复茔陵永逺于居于处寤寐疚懐何心何顔抚兹归运自今表奏所由并断若有唘疏可写此令施行  

赦余党令  

君子赦过着在周经圣人解网闻之汤令自猃狁孔炽长蛇荐食赤县阽危黔黎涂炭终宵不寐志在雪耻元恶稽诛本属侯景王伟是其心膂周石珍负背恩义今并烹诸鼎镬肆之市朝但比屯邅冦扰为岁已积衣冠旧贵被逼偷生猛士勲豪和光茍免凡诸恶侣谅非一族今特阐以王泽削以刑书自太清六年五月二十日昧爽以前咸使惟新  

勅  

勅报司徒王僧辩  

【`僧辩先下辟书引孔奂为左西曹掾除丹阳左丞元帝于荆州即位徴奂及沈烱僧辩累表请留帝手勅报之`】  

孔沈二士今且借公  

别勅王僧辩  

【`承圣三年十月西魏相宇文黒獭遣兵及岳阳王众合五万将袭江陵世祖遣主书李膺徴僧辩于建康为大都督荆州刺史别勅僧辩`】  

黑獭背盟忽便举斧国家猛将多在下流荆陜之众悉非劲勇公宜率貔虎星夜就路倍道兼行赴倒悬也  

勅杜龛  

【`顔晃字元明琅琊临沂人承圣初为中书侍郎龛为呉兴太守专好勇力其所部多轻险少年世祖患之乃使晃管其书翰仍勅龛`】  

卿年时尚少习读未既顔晃文学之士使相毗佐造次之间必宜谘禀  

教  

召学生教  

阁下昔楚王好诗沛王传易犹且传之不朽以为盛事况吾亲承天防闻礼闻诗方欲化行南国被于西楚  

表  

荐鲍防表  

臣闻思皇多士仄陋所以明敭畴咨熙载髦俊所以并作斯固殷殿初基拾龙渊之寳虞祠始构献鳯管之玉旌蒲出鲁贲帛归齐颂声既兴盛业斯在伏惟陛下则天纬地乗正驭才沙汰八风澄明六合叶登梦之客日贲于丘园韦毂投钧之臣相望于魏阙故以物无遗寳矣振鹭有庭之讴白驹罕空谷之咏洋洋济济无得而称者焉臣诚愧知才识职非选举窃以进贤上赏蔽贤显戮敢縁斯义用举所知伏见鲍防门庭雍睦立身贞退博渉文史颇闲刀笔忠公抗直出宰廉平雅志深安贫专静解巾入仕三十余年自游臣府一纪于兹前宰东邑实有二鲁之风近处南台欲尊两鲍之则伏揆天严已当简在脱蒙显居良局登以清贯将齐毛玠古人之服实同呉隠酌水之廉昔丁隈牧州陈顾翟之好礼徐靖为郡荐袁涣之笃学桓范驱传先举管宁朱则剖符亦称董直臣才非往哲识愧前修轻尘听览伏待斧钺  

请于州置学校表  

臣闻公宫之南四术四教司乐成均六诗六律韶濩既舞羽籥之道行焉党塾兹备离经之志辩焉故不升嵩霍岂识干行之峻不临溟渤安知地载之厚洎乎秦焚金篆周亡玉镜羣言争乱诸子相腾书则夏侯欧阳易则神输道训诗乃齐鲁毛韩传称周左张夹礼有曲台王史之异乐有龙徳赵定之殊伏惟陛下抚五辰而建五长播九徳而道九州容成为厯兴景云之瑞伶伦吹律应黄钟之琯拨乱反正经武也制礼作乐纬文也若非六经庖厨百家异馔三坟为瑚琏五典为笙簧岂能暴以秋旸纡就望之景濯以江汉播垂天之泽  

荐顾协表  

臣闻贡玉之士归之润山论珠之人出于枯岸是以刍荛之言择于廊庙者也臣府兼记室参军呉郡顾协行称乡闾学兼文武服膺道素雅量防逺安贫专静奉公抗直傍阙知已志不自营年方六十家无妻子臣欲言于官人申其屈滞协必苦执贞退立志难夺可谓东南之遗寳矣伏惟陛下未明求衣思贤如渇爰发明诏各举所知臣识非许郭虽无知人之鉴若守固无言惧贻蔽贤之咎昔孔愉表韩缵之才庾亮荐翟汤之徳臣虽未齿二臣协实无慙两士  

上忠臣传表  

资父事君实曰严敬求忠出孝义兼臣子是以冬温夏凊尽事君之节进思将美懐出奉之义羲轩改物殷周受命三能十乱九棘五臣靡不夙夜在公忠为令徳若使缙云得姓之子姬昌鲁卫之臣是知理合君亲孝忠一体性与率由因心致极臣连华霄汉慿晖日月三握再吐夙奉紫庭之慈春诗秋礼早蒙丹扆之训宣帝褒徳麟阁画充国之形显宗念功云台图仲华之像  

迁荆州输江州节表  

周有掌节之职汉有符节之令所以子孙慷慨忠肃勤劬无絶终古有髙前载臣自拥麾鹤塞执兹龙节幸逮银山自溢玉烛调年虽免茂之讥竟微辛毗之勇  

唘  

东宫荐石门侯唘  

窃以鳯鸣朝阳必资蓝田之寳龙门防额亦俟堂溪之珍是以紫玉见称黄金为贵文传梦鸟学重灵蛇防漆凝脂事逾卫玠浑金璞玉才匹山涛昔翟阳隠逸见称庾亮陈平器局被荐无知以人废言诚增竦詟进贤上赏伏待慈照  

庆东耕唘  

伏惟陛下敬授民时造幄借圃汉之元鳯未足捧覊晋之太始非堪扶毂但承明侍从即事末由周南留滞伏恋仰  

庆南郊唘  

大裘而冕陶匏以质黄钟既奏云门斯舞乐谐六变歌陈九徳感天动神式展诚敬  

谢东宫赐白牙镂管笔唘  

春坊漆管曲降深恩北宫象牙猥防霑逮雕镌精巧似辽东之仙物图写奇丽笑蜀郡之儒生故知稽赋非工王铭未善昔伯喈致赠才属友人葛龚所酬止闻通识岂若逺降鸿慈曲覃庸陋方觉瑠璃无当隋珠过侈但有羡卜商无因则削徒懐曹植恒愿执鞭  

谢勅送齐王瑞像还唘  

臣闻非晦非明法身凝寂有感有见渴仰赴防伏惟陛下百姓为心宜观种觉十方皆见普照王畿将使化行南国乃睠西顾江水安流大川利渉鲜云靉叇暂掩晨离甘雨霏微犹藏宿雾髙明可仰与天花而俱落清梵腾空杂埙篪以相韵顶礼最胜敬谒法王瞻彼堵墙不足为喻立处针锋弗云易拟臣身持净戒心抃法流接足道周膜拜路左得未曾有喜跃充遍  

上东宫古迹唘  

师宜八分之巧元常三体之妙史籕李斯之篆梁鸿曹喜之书莫不总萃桂宫盈满甲馆窃以鸾惊之势既闻之于索靖鹰跱之巧又显之于蔡邕是以游雾重云传敬礼之法鸟颉鱼颃表杨泉之赋颇好六文多慙三礼尚方大篆既其牢落柱下方书何曾彷佛空慕河间之聚书竟微东平之献表齐攸尺牍顾已缺然北海楷终成难拟  

谢上画蒙勅褒赏唘  

臣簿领余暇窃爱丹青云台之像终微髣髴宣室之图更难拟议成蝇罕术画马疎文人非世将恩深晋帝之赏迹愧景山宠逾魏皇之诏  

谢东宫赉陆探微画唘  

工逾画马巧迈图龙试应玉池即防鱼动还傍金屏复疑蝇集史迁暂覩悬识留侯之貌汉帝一瞻便见王嫱之像  

谢东宫赐弹棊局唘  

绎本慙游艺弥愧拂巾鳯峙鹰扬信难议拟鸟跂星悬曾何髣髴莲花未易玉屑不工縁边之法庶遵细栁之阵徘徊之势方希明月之楼子桓有锡闻于邃古季绪蒙赐即事可传  

谢敇赐第唘  

窃以汉赐五伦实云清吏魏宠卫臻用旌庸直未如灵光轮奂睢阳爽垲北连城阙有似甄侯之舍东望市荣深豫章之圃昔狼望未平冠军辞宅马池犹隔雍丘让邸臣慙霍曹逺志但识君命无违再思庸陋九殒非答  

为妾夏玉安丰谢东宫赉锦唘  

舒将并石堪来暮雨荣持结缆剰可荡舟秦川书字妙能八体邺县登髙真堪九日宋姬赠马未足为荣冯媛乗车方兹非宠  

谢东宫赉辟邪子锦白楄等唘  

江波可濯岂借成都之水登髙为艳取映鳯凰之文至如鲜洁齐纨声髙赵縠色方蓝浦光譬灵山试以照花含银烛之状将持比月乱含璧之晖  

谢东宫赉貂蝉唘  

挹娄之毳曲防鸿恩丽水之珍复蒙殊奬东平紫貂之赐非闻暖额中山黄金之锡岂曰附蝉坐变仲尼之容增晖允南之貌  

谢勅赐褥唘  

昔汉后锡貂魏君送褥未有兎来王黄龙作贡便觉肃眘非遥挹娄无逺  

谢东宫赉寳枕唘  

泰山之药既使延龄长生之枕能令益夀黄金可化岂直刘向之书阳燧含火方得葛洪之説况复重安玳瑁独胜瑰材方松非匹称榴未拟  

谢东宫赉花钗唘  

茝乱九衢花含四照田文之珥慙于寳叶王粲之咏恧此乗莲九官之珰岂直黄香之赋三珠之钗敢髙崔瑗之説况以丽玉澄晖逺过玳瑁之饰精金曜首髙践翡翠之名  

上谷充军粮唘  

臣闻金城千仞必资守粟革车千乗其在馈实愿武车绥旌列飞鸿之行陈奉辞受赈掩挚兽于防虎贾逵渠水虽曰难踪梁习劝农窃知自勉  

谢东宫赉瓜唘  

金荣始荐琼蘂载珍味夺蔗浆甘逾石蜜  

为妾夜姝谢东宫赉合心花钗唘  

未得投壶先应含笑不因鸾鳯自能歌舞夜姝昔往阳台虽逢四照曾游沣浦惯识九衢未有仍伐爵钗还胜翠羽饰以南金装兹丽玉修靡夫人本分章华之里中山孺子独荷春宫之恩有志当熊无期投阁  

谢晋安王赐马唘  

绎武媿仲都遂防大骊之锡儒谢春卿空颁名马之赉故以取方驎友自匹龙媒不待景公婉如齐画无劳马援翻等汉铜岂有灭没黑龙连翩白马钱文见重津名取贵相彼骐骥犹深恋主矧伊伏枥弥结懐恩  

谢东宫赉蒸栗牛唘  

色似秘府之书毛类陈王之玉骍角未奇莹蹄非贵  

谢赉车螯蛤蜊唘  

车螯味髙食部名陈物志蛤蜊声重前论见珍若士并东海波臣西王母药雀文始化羽燕犹在体润珠胎形随月减  

谢东宫赉麈尾锦帔团扇等唘  

杨雄口讷夲贵谈端田蚡貌寝终于丽饰始兴之扇方斯非拟邺中之锦匹此为轻方愿此仁风既动承华之气服兹懐防复比文若之香  

谢赐功徳浄馔一头唘  

瑶器自满金鼎流味浆含都蔗味资石蜜  

又谢赉功徳食一头唘  

天厨浄馔庵罗法果  

书  

与萧谘议等书  

盖闻圆光七尺上映真珠之云靣门五色傍临瑚之地化为金案夺丽水之珍变同珂雪髙霜之彩岂不有机则感感而遂通有神则智智而必断故碧玉之楼升堂未易紫绀之殿入室为难必须五根之信以信为首六度之擅以檀为上故能舍财从信去有即空率斯而谈良可知矣窃以瑞像放光倐将旬日蹈舞之深形于寤寐抃跃之诚结于兴寝稍觉十字之蒸嗤何曾之馔五鼎之味笑主偃之辞鼋羮麟脯空闻其説羊酪猩唇曷足云也困于酒食未若过中不餐螺蚳登俎岂及春蔬为净欲吾于三日洁斋自寅至戌一中而已自有米如玉鋭盐类虎形云梦之芹辽东之藻十斤之棃千树之橘青笋紫姜固栗霜枣适口充肠无索弗获八功徳水并入法流四土俱至偕让道同志为友岂不盛欤  

答广信侯书  

王白仰承比往开善听讲湼槃纵赏山中游心人外青松白雾处处可悦奇峰怪石极目忘归加以法水晨流天华夜落往而忘返有会昔言王率物从务无由独往仰此髙踪寸心如结  

答齐国双马书  

名重桂条形图栁谷襄阳地穴近求未易滇池水里逺访犹难价匹龙媒声齐骥子河精曜采似伏波之铸铜震象飞文笑东瀛之刻玉加以控斯银勒利此金衔鞍揭镂衢光含两月纒萦紫缕色丽双丝方嗤晋后恒乗郑国之驷更鄙曹君经饷蜀王之马  

又答齐国双马书  

于戏马之为用逺矣大矣斯所以干为脊马震为馵足有是哉有是哉何则泮涣而驰可以及日踌躇而蹀可以追风赤兎之腾声的卢之济主陈王有照羁之説班生有缰绊之谈抑闻斯美逺劳此费懐哉懐哉老生不云乎虽有拱璧以先驷马良用此道中心藏之何日忘之  

与学生书  

吾闻斵玉为器喻乎知道惟山出泉譬乎从学是以执射执御虽圣犹然为弓为箕不无以矣抑又闻曰汉人流麦晋人聚萤安有挟防读书不觉风雨以至朗月章奏不知爝火为微所以然者良有以夫可久可大莫过乎学求之于巳道在则尊  

答晋安王叙南康简王薨书  

南康兄器宇冲贵风神英挺魏之中山徒闻退让晋之扶风虽号师范用今方昔若吞云梦及防阳私疾孝感神明殆不胜丧扶而后起犹冀天道可期岂谓福善虚説且分违易久嘉会难逢绸缪宫阃不过纨绮之事离羣作镇动回星纪之厯志异双鸾之集遽切四鸟之悲松茂柏悦夙昔欢忭芝焚蕙叹今用呜咽  

答刘缩求述制防义书  

学山学海未臻其极为龙为光或从王事所赖昔经陜服颇足良书凭凡据梧静供游目枕中之记即用为枕帷前之帙仍可为帷对此自娯敬而待命叩而必应已谢悬镜汲而无竭复乖井养  

与萧挹书  

濶别清顔忽焉已久未复音信劳望情深暑气方隆恒保清善握兰云阁解绂龙楼允膺妙选良为幸甚想同僚多士方驾连曹雅歩南宫容与自玩士衡已后唯在兹日唯昆与季文藻相晖二陆三张岂独擅美比暇日无事时复含毫颇有赋诗别当相简但衡巫峻极汉水悠长何时把袂共披心腹  

与武陵王书  

蜀中斗絶易动难安弟可镇之我自当灭贼  

又  

地拟孙刘各安境界情深鲁卫书信恒通  

与魏书  

【`武陵王纪帅兵东下梁主绎甚惧与魏书宇文泰曰取蜀制梁在兹一举遣尉迟回自散关伐蜀下之`】  

子纠亲也请君讨之  

与刘孝绰书  

【`孝绰为廷尉正携妾入府被劾免官时世祖为湘东王出镇荆州与孝绰书孝绰答之`】  

君屏居多暇差得肆意典坟吟咏情性比复希数古人不以委约而能不技痒且虞卿史迁由斯而作想摛属之兴益当不少洛地纸贵京师名动彼此一时何其盛也近在道务闲微得防翰虽无纪行之作颇有懐旧之篇至此已来众诸屑役小生之诋恐取辱于庐江遮道之奸虑兴谋于从事方且搴帷自厉求瘼不休笔墨之功曾何暇豫至于心乎爱矣未尝有歇思乐惠音清风靡闻譬夫梦想温玉饥渴明珠虽愧卞随犹为好事新有所制想能示之勿等清虑徒虚其请无由赏悉遣此代懐数路计行迟还芳札  

与刘智藏书  

菩萨萧法车置邮大士刘智藏侍者自林宗遄反度言归以结元礼之心弥益真长之叹故以临风望美对月懐贤有劳寤寐无忘兴寝方今防在节岁聿云遒日似青缇云浮红蘂清台炭重北宫井溢想禅説为娯稍符九次成诵之功转探三宻山间芳杜自有松竹之娯岩穴鸣琴非无薜萝之致修徳之暇差足乐也昔韩梅两福求羊二仲郑林腾名于冯翊周党传芳于太原或有百镒可捐千金非贵松子为餐蒲根是服未有髙蹈真儒归宗法海梵王四鹤集林籞而相鸣帝释千马经丘园而局歩有一于此犹或称奇兼而总之何其盛也故知南临之水已类吕梁之川北眺之山弥同武安之岭岂复还思溆浦尚想彊台睠彼汉池载懐荒谷以此相求心可知矣仆乆厌尘邦本懐人外加以服膺常住讽咏了因弥用思齐每增求友常欲登却月之岭荫偃盖之松挹璇玉之源解莲华之劔藩维有限脱屣无由每坐向诩之牀恒思管宁之榻梦匡山而太息想桓亭而延伫白云间之苍江不极未因扺掌我劳如何想无金玉数在邮示弱水难航犹致书于青鸟流川弗逺伫芳音于赤玉鹤望还信以待萱苏得志忘言此宁多述法车叩头叩头  

与武陵王书  

皇帝敬问假黄钺太尉武陵王自九黎侵轶三苗宼扰天常丧乱獯丑慿陵防刘象魏黍离王室朕枕戈东下泣血西浮殒爱子于二方无诸侯之八百身被属甲手贯流矢俄而风树之酷万恨始纒霜露之悲百忧继集扣心饮胆志不图全直以宗社缀旒鲸鲵未剪尝胆待旦龚行天讨独运四聪坐挥八柄虽复结坛待将褰帷纳士拒赤壁之兵无谋于鲁肃烧乌巢之米不访于荀攸才智将殚金贝殆竭傍无寸助险阻备尝遂得斩长狄于驹门挫蚩尤于枫木怨耻既雪天下无尘经营四方专资一力方与岳牧同兹清静隆暑炎赫弟比如何文武具僚当有劳弊今遣散骑常侍光州刺史郑安忠指宣徃懐  

又与武陵王书  

甚苦大智季月烦暑流金铄石聚蚊成雷封狐千里以兹王体辛苦行阵乃眷西顾我劳如何自獯丑慿陵羯胡叛涣吾年为一日之长属有平乱之功膺此乐推事归当璧傥遣使乎良所迟也如曰不然于此投笔友于兄弟分形共气兄肥弟瘦无复相见之期让枣推梨永罢欢愉之日上林静拱闻四鸟之哀鸣宣室披图嗟万始之长逝心乎爱矣书不尽言  

与鲍泉  

靣如冠玉还疑木偶须似猬毛徒劳绕喙  

与刘璠  

邓禹文学尚或执戈葛洪书生且云破贼前修无逺属望良深  

报顔之仪献神洲颂  

枚乘二叶俱得游梁应贞两世并称文学我求才子鲠慰良深  

遗周直书  

适有都信贤兄博士平安但京师缙绅无不附逆王克巳为家臣陆缅身充卒伍唯有周生确乎不拔言及西军潺湲掩泪恒思吾至如望岁焉松柏后凋一人而已  

与周正书  

獯丑逆乱寒暑亟离海内相识零落畧尽韩非之智不免秦狱刘歆之学犹亡新音尘不嗣每以耿灼常欲访山东而寻子云间西关而求伯起遇有今信方附相闻迟比来衔慰其延伫  

答王僧辩书  

昔文康献橘十有二子用今方古彼有慙色今景之凶恶既稔凯歌之声已及嘉瑞逺臻但増鲠慰  

下荆州  

处士河东韩懐明南平韩望南郡庾承先河东郭麻并脱落风尘髙蹈其事两韩之孝友纯深庾郭之形骸枯槁或橡饭菁羮惟日不足或葭墙艾席乐在其中昔伯武贞坚就仕河内史云孤劭屈志陈留岂曰塲苗实惟攻玉可加引辟并遣喻意既同魏侯致礼之请庶无辟疆三缄之叹  

遗王僧辩书  

【`僧辩等讨侯景军至巴陵闻郢州陷因留戍之湘东王绎遗僧辩书`】  

贼既乗胜必将西下不劳逺击但守巴丘以逸待劳无虑不克  

与王僧辩帛书  

【`西魏兵伐江陵于谨令筑长围中外信命殆絶元帝裂帛为书趣王僧辩入援`】  

吾忍死待公可以至矣  

檄  

讨侯景檄  

夫剥极生灾乃及龙战师贞终吉方制豮豕岂不以侵阳荡薄源之者乱阶定戡艰难成之者忠义故羿浇灭于前莽卓诛于后是故使桓文之勲复兴于周代温陶之绩弥盛于金行粤若梁兴五十余载平一宇内徳惠悠长仁育苍生义征不服左伊右瀍咸皆仰化浊泾清渭靡不向风建翠鳯之旗则六龙骧首击灵鼍之鼓则百神警肃风牧方邵之贤卫霍辛赵之将羽林黄头之士兽贲缇骑之夫叱咤则风云兴起鼓动则嵩华倒拔自桐栢以北孤竹以南碣石之前流沙之后延颈举踵交臂屈膝胡人不敢牧马秦士不敢弯弓协和万邦平章百姓十尧九舜曷足云也贼臣侯景匈奴叛臣鸣镝余噍悬弧空城本非国寳夀春畿要赏不逾月开海陵之仓赈常平之米檄九府之费锡三官之钱冒干货贿不知纪极敢兴逆乱梗我王畿贼臣正徳阻兵安忍日者结怨江逺适单于简牍屡彰彭生之魂未弭聚敛无度景卿之诮已及为兽传翼逺相招致防刘我生民离散我兄弟我是以董率皋貔躬擐甲胄霜戈照日则晨离夺晖龙骑蔽野则平原掩色信与江水同流气与寒风俱愤凶丑畏威委命下吏乞活淮肥茍存徐兖涣汗既行丝纶爰被我是以班师凯归休牛息马贼犹不悛遂复矢流王屋兵躔象魏总章之观非复听讼之堂甘泉之宫永乖避暑之地坐召宪司卧制朝宰矫托天命伪作符书重増赋敛肆意裒剥生者逃窜死者暴尸道路以目庶僚钳口刑戮失衷爵赏由心老弱波流士女涂炭臧获之人五宗及赏缙绅之士三族见诛谷粟腾踊自相吞噬惵惵黔首路有衔索之哀蠢蠢黎民家有陨山之泣偃师南望无复储胥露寒河阳北临或有穹庐氊帐南山之竹未足言其愆西山之兎不足书其罪外监陈莹之至伏承先帝登遐宫车宴驾奉讳惊号五内摧裂州寃本毒无地容身景阻饥既甚民且狼顾遂侵轶我彭蠡慿陵我郢邑窃据我江夏掩袭我巴丘我是以义勇争先忠贞尽力斩馘凶渠不可称算沙同赤岸水若绛河任约泥首于安南化仁面缚于汉口子仙乞活于鄢郢希荣败绩于柴桑侯景奔窜十鼠争穴郭黙清夷晋熙附义计穷力屈反杀后主毕原酆郇并离祸患凡蒋邢茅皆伏鐡锧是可忍也孰不可容幕府据有上流实惟分陕投袂荷戈志在毕命昔周依晋郑汉有虚牟彼惟末属犹能如此况联华日月天下不贱为臣为子兼国兼家者哉咸以义旗既建宜须总一共推幕府实用主盟粤以不佞谬董连率逺惟国艰不遑宁处中权后劲龚行天罚提戈蒙险陨越以之天马千羣长防百万驱贲获之士资智勇之力大楚逾荆山浅源度彭蠡舳舻泛水以犄其南辎軿委输以冲其北华夷百濮赢粮景从雷震风骇直指建业按剑而叱江水为之倒流抽戈而挥皎日为之退舎方驾长驱百道俱入夷山殄谷充原蔽野挟辀曵牛之侣拔距磔石之夫骑则逐日追风弓则吟猿落雁捧昆仑而压卵倾渤海而灌萤如驷马之载鸿毛若奔牛之触鲁缟以此众战谁能御之脱复蜂虿若毒兽穷则鬬谓山盖髙则四郊多垒谓地盖逺则三千弗违如彼怒蛙譬诸鼷防岂费万钧无劳百镒加以日临黄道兵起绛宫三门既唘五将咸发举整整之旗扫亭亭之气故以临机宻运非贼所解奉义而诛何罪不服今遣使持节大都督征东将军开府仪同三司江州刺史尚书令长宁县开国侯王僧辩率众十万直扫金陵鸣鼓聒天摐金振地朱旗夕建如赤城之霞起戈船夜动若沧海之奔流计其同恶不盈一族君子在野小人比周荷挍灭耳匪朝伊夕舂长狄之喉系郅支之颈今司宼明罚锧鈇所诛止侯景而已黎元何辜一无所问诸君或世树忠贞身荷宠爵羽仪鼎族书勲王府俛眉滑竖无由自效岂不下慙泉壤上愧皇天失忠与义难以日立悬诚南风乃眷西顾因变立功转祸为福有能缚侯景及送首者封万户开国公绢布五万匹有能率动义众以应官军保全城邑不为贼用上赏方伯下赏剖符并裂山河以纡青紫昔由余入秦礼同卿佐日防降汉且珥金貂必有其才何防无位若执迷不反拒逆王师大军一临刑兹罔赦孟诸焚燎芝艾俱尽宣房河决玉石同沈信赏之科有如皎日黜陟之制事均白水檄布逺近咸使知闻  

论  

全徳志论  

物我俱忘无贬廊庙之器动寂同遣何累经纶之才虽坐三槐不妨家有三径但接五侯不妨门垂五栁使良园广宅面水带山饶甘果而足花卉葆筠篁而玩鱼鸟九月肃霜时飨田畯三春捧茧乍酬蚕妾酌升酒而歌南山烹羔豚而击西缶或出或处并以全身为贵优之游之咸以忘懐自逸若此众君子可谓得之矣  

郑众论  

汉世衔命匈奴困而不辱者二人而已子卿手持汉节卧伏冰霜仲师固无下拜隔絶水火况复风生稽落日隠龙堆翰海飞沙皋兰走雪岂不酸鼻痛心忆雒阳之宫陛屑泣横悲想长安之城阙直以为臣之道义不为生事君之节生为义尽岂望拔幽泉出重仞经长乐抵未央及还望塞亭来依火傍观上郡侧眺云中虽在已之愿自隆而于时之报未尽  

议  

髙祖武皇帝諡议  

臣闻翼善传圣曰尧仁圣盛明曰舜受禅成功曰禹除虐去残曰汤諡者行之迹号者功之表虽贱不诔贵卑不诔尊而彰乎名者盛徳之嘉号也被于物者治定之实録也斯所以声名焕乎钟石昭晰备于管者焉伏惟天纵钦明惟睿作圣功超三五声逾七十仰之弥髙就之弥逺载潜载跃乃武乃文先是木运告终羣后改属干维罔搆地纽如崩桃纪阽危公卿旰食九牧有沦胥之悲八表兴横流之叹乃凝威黑水表瑞丹陵云合景从表里禔福受终文祖允恭克让知黔首不可以无归苍生不可以无主降汾阳之逺志不得已而临之于是类帝禋宗革命创制禘郊式展殷荐斯洁临兹大寳化与和气俱宣扇此王风政与秋霜并肃言悬日月功格区宇不以紫宸为贵不以黄屋为尊政谧刑措民殷国阜虹旌式卷堡燧载清胥象相因环楛无旷天衢亨泰王道升平南海风东溟奉贡膏露凝枝庆云触石山开苍璧地出珪骠骑把钺则休屠欵塞大尉抗旌则名王蹷角声教所渐浃灵蛇之都威令所行通烛龙之外开庠建序布濩于成均正俗移风氛氲于司乐虚纳十乱引谅直之规广辟四门招贤之徳青衿知击壤之性黄髪恣鼔腹之欢加以鑚味微言研精至道文终所牧之典史倚所读之书无辍万机日且千遍驰郁郁之声表干干之徳允所谓皇哉日用而不知者矣方且告成岱岳镂升平之玉简昭事梁甫秘礼首之金绳而文王明夷事侔往册黄帝桥山痛深前典万有沦伤三辰掩曜人只轸慕山海含悲恸切陟方哀深遏宻烦荼毒贯切心髓风树不静陟岵何期思所以钦若九功仰稽七徳  

序  

简文帝法寳联璧序  

窃以观乎天文日月所以贞丽观乎人文藻火所以昭发况复玉毫朗照出天人之表金牒空解生文章之外虽境智防焉言语斯絶咏歌作焉可畧谈矣粤乃书称汤诰篇陈梦説昔则王畿居亳今则帝业维扬功施天下我之自出岂与姚墟石纽谯城温县御龙居夏唐杜入周而已哉皇帝垂衣负扆辨方正位车书之所会同南暨交趾风云之所沾被西渐流沙武实止戈秉宜生之劒乐彰治定减庖牺之瑟相兼二八知微知彰将称四七如貔如虎宁俟容成翠屋之游广成石室之防故以宗心者忘相归慿者常乐昔转轮获法南宫有金龙之瑞梵天请道东朝开寳盖之祥尽善尽美独髙皇代古者所以出师入保冬羽秋籥实以周颂防冲用资端士汉盈末学取慿通议大传之论孟侯小戴之谈司业山川珍异俟郊迎而可知帷幄后言借垦田而求騐以今方昔事则不然我副君业迈宣尼道髙唘筮之作声超姬发宁假卞兰之颂譬衡华之峻极如渤澥之波澜显忠立孝行修言道博施尚仁动微成务智察舞鸡爻分封蚁爰初登仕明试以功徳加三辅威行九流董师虎据操铍蝉冕津乡沈济物仰平分之恩沂岱卭岷民思后来之政陈仓留反裘之化淮海髙墨帻之声威渐黄支化行赤谷南通舜玉北平尧栁朝鲜航海夜郎款塞然后体道方震雨施云行汉用戊申晋维庚午增晖前曜独擅元贞恩若春风惠加冬日履道为舆策贤成驷降意韦编留神缃帙许商算术王围射谱南异説东驰杂赋任良奕棊羡门式法箴兴琴劒铭自盘盂无不若指诸掌防泾辩渭重以鳯艶风飞鸾文颷防纎者入无伦大者含元气韵调律吕藻震黄岂俟取赞彦先询闻雅主至于鹿苑深义龙宫奥説逺命学徒亲登讲肆词为宪章言成楷式往复王粲事轶魏储酬答蔡谟道髙晋两似悬钟之应响犹衢尊之待酌率尔者踵武逖听者风声是使金坚闭法寳防夕梦无懐不灭华胥夜感自非建慧桥明智劒薫戒香沐定水何以空积忽微尘贤劫而终现黍累回榦蕴珠藏而方传加以大秦之籍非符八体康居之篆有异六爻二乗始辟譬马传兎一体同归弃犀崇象润业滋多见思平积本有凝邈了正相因虽谈假绩不摄单影即此后心还踪初焰俱宗出倒莲华起乎淤泥并会集藏明珠曜于贫女性相常空般若无五时之説不生烦恼湼槃为万徳之宗无不酌其菁华撮其防要采彼玳鳞拾兹翠羽润珠随水抵玉昆山每至鹤关旦唘黄绮之俦朝集鱼灯夕烂陈呉之徒晩侍皆仰禀神规躬承睿防爰锡嘉名谓之联璧联含珠而可拟璧与日而俱升以今岁次摄提星在监徳百法明门于兹总备千金不刋独髙斯典合二百二十卷号曰法寳联璧虽玉杯繁露若傍兼葭金台凿楹似吞云梦绎自伏枥西河摄官南国十回鳯琯一奉龙光笔削未勤徒荣卜商之序稽古盛则文慙安国之制谨抄纂爵位陈诸左右  

使持节平西将军荆州刺史湘东王绎年二十七字世诚  

侍中国子祭酒南兰陵萧子显年四十八字景畅散骑常侍御史中丞彭城刘溉年五十八字茂灌散骑常侍歩兵挍尉东官侍南琅邪王修年四十二字彦逺  

吴郡太守前中庶子南琅邪王规年四十三字威明都官尚书领右军将军彭城刘孺年五十五字孝穉太府卿歩兵挍尉河南褚球年六十三字仲寳  

中军长史前中庶子陈郡谢侨年四十五字国美中庶子彭城刘遵年四十七字孝陵  

中庶子南琅邪王穉年四十五字孺通  

宣城王友前仆射京兆韦棱年五十五字威直  

前御史中丞河南褚澐年六十字士洋  

北中郎长史南兰陵太守陈郡袁君正年四十六字世忠  

中散大夫金华宫家令呉郡陆襄年五十四字师卿中散大夫琅邪王借年五十五字文海  

新安太守前家令东海徐摛年六十四字士缋  

前尚书左丞沛国刘显年五十三字嗣芳  

中书侍郎南兰陵萧防年四十四字徳  

云麾长史防阳太守前仆射东海徐喈年四十二字彦邕前国子博士范阳张绾年四十三字孝卿  

轻车长史南兰陵萧子范年四十九字景则  

庶子吴郡陆罩年十八字洞元  

庶子南兰陵萧瑱年四十字文唘  

秘书丞前中舎人南琅邪王许年二十五字防仁宣城王文学南琅邪王训年二十五字懐范  

洗马权兼太府卿彭城刘孝仪年四十九字子仪洗马陈郡谢禧年二十六字休度  

中军録事前洗马彭城刘蕴年三十三字懐芬  

前洗马吴郡张孝总年四十二字孝总  

南徐州治中南兰陵萧子开年四十四字景发  

平西中录事参军典书通事舎人南郡庾肩年四十八字子慎  

北中记室参军颍川庾仲容年五十七字仲容  

宣惠记室参军南兰陵萧滂年三十二字希  

舎人南兰陵萧清年二十七字元专  

宣惠主簿前舍人陈郡谢嘏年二十五字茂范  

尚书都官郎陈郡殷劝年三十字善  

安北兵曹参军彭城刘孝威年三十九字孝威  

前尚书殿中郎南兰陵萧恺年二十九字元才  

内典碑铭集林序  

夫法性空寂心行处断感而遂通随力引接故鹊园善诱马苑宣白林将谢青树已列是宣金牒方寄银身自象教东流化行南国吴主至诚歴七霄而光曜晋王画像经五帝而弥新次道孝伯嘉賔度斯数子者亦一代名人或脩理止于伽蓝或归心尽扵谈论铭颂所称兴公而已夫披文相质博约温润吾闻斯语未见其人班固硕学尚云讃颂相似陆机钩深犹闻碑赋如一唯伯喈作铭林宗无媿徳祖能诵元常善书一时之盛莫得系踵况般若渊真如妙宻触言成累系境非真金石何书铭颂谁阐然建塔纪功招提立寺或兴造有由或誓愿所记故镌之立石传诸不朽亦有息心应供是曰桑门或谓智囊或称印手髙座擅名预伊师之席道林见重陪飞龙之座峩眉庐阜之贤邺中苑邓之哲昭哉史册可得而详故碑文之兴斯焉尚矣夫世代亟改论文之理非一时事推移属词之体或异但防则伤弱率则恨省存华则失体从实则无味或引事虽博其意犹同或新意虽奇无所倚约或首尾伦帖事似牵课或【`阙`】复博渉体制不工能使艶而不华质而不野博而不繁省而不率文而有质约而能润事随意转理逐言深所谓菁华无以间也予防好雕虫长而弥防游心释典寓目词林顷常搜聚有懐著述譬诸法海无让波澜亦等须弥同归一色故不择髙卑唯能是与倘未详悉随而足之名为内典碑铭集林合三十卷庶将来君子或禆观见焉  

职贡图序  

窃闻职方氏掌天下之图四夷八蛮七闽九貉其所由来久矣汉氏以来南旅距西域慿陵创金城开玉关絶夜郎讨日逐覩犀甲则建朱崖闻蒲萄则通大宛以徳懐逺异乎是哉皇帝君临天下之四十载垂衣裳而赖兆民坐岩廊而彰万国梯山航海交臂屈膝占云望日重译至焉自塞以西万八千里路之狭者尺有六寸髙山防云深谷絶景雪无冬夏与白云而共色冰无早晩与素石而俱贞逾空桑而歴昆吾度青丘而跨丹穴炎风弱水不革其心身热头痛不改其莭故以明珠翠羽之珍细而弗有龙文汗血之骥郤而不乘尼丘乃圣犹有图人之法晋帝君临实闻乐贤之象甘泉冩阏氏之形后宫玩单于之图臣以不佞推毂上游夷歌成章胡人遥集欵开蹶角沿泝荆门瞻其容貌防其风俗如有来朝京辇不渉汉南别加访采以广闻见名为贡职图云尔  

忠臣传序  

夫天地之大徳曰生圣人之大寳曰位因生所以尽孝因位所以立忠事君事父资敬之理宁异为臣为子率由之道斯一忠为令徳窃所景行且孝子烈女逸民咸有别传至于忠臣曾无述制今将发箧陈书备加论讨  

忠臣传死节篇序  

自非识君臣之大体鉴生死之分何以能灭七尺之躯殉一顾之感然平路康衢从容之道进危涂险径忠贞之节兴登平路者易为功渉险涂者难为力从容之用世不乏人忠贞之概时难屡有  

孝徳传序  

夫天经地义圣人不加原始要终莫逾孝道能使甘泉自滔邻火不焚地出黄金天降神女感通之至良有可称  

全徳志序  

老子言全徳归厚荘周云全徳不刑吕览称全徳之人故以全徳创其名也此志隆大夫为首伊人有学有辩不夭不贫寳剑在前鼓琴从后连环灸輠雍容卒岁驷马髙车优游宴喜既令公侯踞掌复使要荒蹶角入室生光岂非盛矣若乃河宗九防事等神钩阳雍双璧理归感南阳樊重髙阁连云北海公沙门人成市咨此八龙各传一艺夹河两郡家有万石人生行乐止足为先但使樽酒不空坐客恒满宁与孟尝问琴承睫泪下中山听乐悲不自禁同年而语也  

丹阳尹传序  

传曰大夫受郡汉书曰尹者正也及其用人实难授受广汉和顔接下子髙自辅经术孙寳行严霜之诛袁安留冬日之爱自二京板荡五马南渡固乃上烛天文下应地理尔其地势可得而言东以赤山为成皋南以长淮为伊洛北以钟山为华阜西以大江为黄河既变淮海为神州亦即丹阳为京尹虽得人之盛颇愧前贤而眄遇之深多用宰辅皇上受图负扆寳厯惟新制礼以告成功作乐以彰治定岂直四三皇六五帝孕夏陶周而已哉若夫位以徳叙徳以位成每念忝莅京河兹焉四载以入安石之门思勤王之政坐真长之室想清谈之风求瘼余晨颇多暇景今缀采英贤为丹阳尹传  

懐旧志序  

吾自北守琅台东探禹穴观涛广陵面金汤之设险方舟宛委眺玉笥之干霄临水登山命俦啸侣中年承乏摄牧神州戚里英贤尚冠髦俊荫真长之弱栁观茂之舞鹤清酒继进甘果徐行长安郡公为其延誉扶风长者刷其羽毛于是驻伏熊回结驷命邹湛召王祥顾而言曰斯乐难长诚有之矣日月不居零露相半素车白马徃矣不追春华秋实懐哉何已独轸魂交情深宿草故备书爵里陈懐旧焉  

洞林序  

盖闻枵之野鬼方难测朱鸟之舍神道莫知而缇幔晓披既辩黄钟之气灵台夕望便知玉井之色复以谈乎天者虽絶名言之外存乎我者还居称谓之中余防学星文多歴岁稔海中之书畧皆寻究巫咸之説偏得研求虽紫微迢逓如观掌握青龙显晦易乎窥览羡门五将亟经玩习韩终六王常所寳爱至如周王白雉之筮殷人飞燕之卜蓍名聚雪非关地极之山卦有宻云能拥西郊之气爻通七圣世经三古山阳王氏真解谈河东郭生才能射覆兼而两之窃自许矣  

庐山碑序  

夫日月丽天皇穹所以贞观川岳带地后土所以维宁庐山者亦南国之徳镇虽林石异势而云霞共色长风夜作则万流俱响晨鼯晓吟则百岭齐应东瞻洪井识曵白之在兹西望石梁见指寳之可拾诚复慕类易悲山中难久攀萝结桂多见淹留  

忠臣传諌诤篇序  

富贵宠荣人所不能忘也刑戮流放人所不能甘也而士有冐雷霆犯顔色吐一言终知自投鼎镬取离刀锯而曾不避者其故何也盖伤茫茫禹迹毁于一朝赫赫宗周灭成禾黍何者百世之后王化渐頽钦若之信既尽解网之仁已冺徒以继体所及守器攸归出则清警传路处则慿玉负扆事无暂舛意有必从所谓生于深宫之中长于妇人之手未尝知忧未尝知惧况惑褒人之巧笑迷阳阿之妙舞重之以刳斮用之以逋逃亦有倾天灭地汗宫潴社之罪拔本塞源裂冠毁冕之衅于是防名委质守死不二之臣以刚膓疾恶之心确乎贞一之性不忍见霜露麋鹿栖于宫寝麦穗黍离被于宗庙故沥血抽诚披胸见欵赴焦烂于危年甘灭亡于昔日冀桐宫有返道之明望夷无不言之恨而九重悬逺百雉严絶丹心莫亮白刃先指见之者掩目闻之者伤心然后鸣条有不収之魂商郊至白旗之戮  

扬州梁安寺碑序  

窃以阳之有宗者莫拟于灵鸟夜之有光者孰逾于阴兎故以日门见羲和之色月殿望奔娥之象而合璧迢递丈尺犹且莫量朗镜悠逺积空之所不算复有紫鳯青龙之水却月朝霞之山白珪璧饯瑶池之上银阙金宫出瀛州之下空台四柱随仙衣而俱飏寳壍三重映瑞园而涵影旃檀散馥无复圆觉之风地涌神龛皆成多寳之塔  

与张缵诗序  

简宪之为人也不事王侯负才任气见余则申旦达夕不能已巳懐夫人之徳何日忘之  

赞  

忠臣传寄托篇赞  

太真英挺投袂勤王伯猷蹈节身殒名扬嶷嶷景倩主亡与亡嗟乎尚矣惟国之良  

忠臣传諌诤篇赞  

子政铿铿诚存社稷朱云折槛遂其婞直  

忠臣传执法篇赞  

设官分职咸曰师师彼已之子邦之直司豺狼当路安问狐狸昏明有世直道无时  

孝徳传皇王篇赞  

天子之孝曰圣与仁重瞳表徳参漏通神皇矣髙祖连镳舜禹天经地义重规沓矩道逾七十声超三五  

孝徳传天性篇赞  

生之育之长之畜之顾我复我答施何时欲报之徳不可方思涓尘之孝河海之慈废书叹息泣下涟洏  

职贡图赞  

北通兎南渐朱鸢交河悠逺合浦回邅兹海无际阴山接天遐哉鸟穴永矣鸡田  

铭  

漏刻铭  

玉衡称物金壶博施司南司火未符兹义帝曰钦哉纳隍斯譬实惟简在穷神体智宫槐晩合月桂宵晖清台莫爽解谷胥依七分六日五祀三微事齐幽赞乃会通防碧海有干绛川犹竭飞流五色涓涓靡絶龙首旁注仙衣俯裂箭不停晷声无暂辍用天之贞分地之平如斯直如渭斯清  

东宫后堂仙室山铭  

太华削成本擅奇声峰如雪委岭若莲生云除紫盖霞通赤城金坛是箓玉记题名鳯依桐树鹤听琴声殿接南箕桥连北斗秋河从带春禽衔绶朱鸟安牕青龙作牖  

香炉铭  

蘓合氤氲非烟若云时秾更薄乍聚还分火微难尽风长易闻孰云道力慈悲所薰  

梁安寺刹下铭  

阿阁峞洞房防窕似灵光之金扇类景福之银铺垂琬琰之文珰饰琅玕之仙寳神童戾止亟连翩于威鳯萨埵来游屡徘徊于绀马有识之所防仰无着之所招提观慧楼而下拜望天街而兴善辞曰尘沙无始造色无先飞蛾不息萦蚕自纒箧蛇未断藤鼠方縁苦流长泛爱火仍燃髻珠孰晓懐寳讵宜挺兹灵觉时惟天仙真借表圣化乳称权寳刹千道髙翻四悬鳯楼含日龙台吐烟紫山翠羽红水青莲雪宫月殿晨晖夜圆宵长梵响风逺钟传仙衣有拂灵刹无边  

碑  

皇太子讲学碑  

皇太子洊雷种徳重离作两业冠孟侯道髙上嗣宫墙累仞髙山仰止承华之闱更似通徳之门博望之园反类华阴之市家丞庶子并入四科洗马后车俱通六学转金路而下辟雍晬玉容而经槐市详其悬镜髙堂衢樽待酌瞻后忽前博文约礼将使东极长男之宫不独铭于银牓南皮太子之序岂徒擅于金碑  

钟山飞流寺碑  

清梵夜闻风传百常之观寳铃朝响声扬千秋之宫同符上陇望长安之城阙有类偃师瞻洛阳之台殿瞰连薨而如绮杂卉木而成帷铭曰  

云聚峰髙风清钟彻月如秋扇花疑春雪极目千里平原迢逓  

旷野寺碑  

云楣胶葛桂栋阴崇刻虬龙于洞房倒莲花于绮井月殿朗而相晖雪宫穆以华壮防防璇题虹梁生扵暮雨嶫嶫银牓飞观入乎云中铭曰  

圆珰旦辉方诸夜朗金盘曜色寳铃成响  

郢川晋安寺碑  

鳯凰之岭芊绵映色莲花之洞照曜增晖山云黄鹤疑钧天之夜响城称却月似轻云之霄蔽铭曰  

虹梁紫柱螭桷丹墙绮井飞栋华榱璧珰应龙若动威鳯疑翔玉磶霄润金池夕光朱城却税紫陌潜通堑栁朝緑江晖暝红落霞将暮鲜云夕布峰下阳乌林生阴兎分佩隔浦皇樯隠雾俱听法钟同观寳聚  

摄山栖霞寺碑  

金池无底已通寳壍之侧玉树生风傍临防船之上七重栏楯七寳莲花通风承露含香映日铭曰  

苔依翠屋树隠丹楹涧浮山影山传涧声风来露歇日度霞轻三灾不毁得一而贞  

归来寺碑  

幡影飏于绛台梵声依于应塔三相不留萧蚕终壊八苦遐长灯蛾未巳铭曰  

铃随风振盘依露丹桂无枝朱杨自剪九苑萌枯三昧叶卷疏树揺落翻流清浅  

南岳衡山九贞馆碑  

箫鼓腾空烟霞相接星辰夺采灯烛非明风牖云梁千门万户楼施九柱已同濑乡之地山带五城复类州之所玉版之经犹蕴金丹之处存焉上月台而遗爱登景云而忘老欣欣然不知所以而然日晖石瓦东眺灵夀之峰月荫玉牀西瞻华盖之岭竹类黄金既葳防而防露木似红莲且芬披而拂日杯传九醖隠沦之车晨至堂开四扇西楹之钟夜响  

青谿山馆碑  

原夫法象莫过于天地着明莫过扵日月鼓之以雷电润之以风雨咸秩无文所以名山致祭峻极于天青谿山者荆南之中岳也隠隠干霄亭亭无际云盖三层如在帝台之侧桂林八树非异景山之傍轻霞亘起影落照于阳谿清风逺至响猿鸣于巫峡西临百丈之穴南带千仞之水洪源湛淡长波萦复  

隠居先生陶景碑  

昔太和中有许逺游者乃云霄之胜賔太虚之选客先生规同矩合实踵髙歩曩基先搆即驾胥宇千防危耸慿牖以望奔星百拱髙悬倚櫺而观朝日飞流界道似天汉之横波触石起云若奇峰之出岫铭曰  

肇彼黙翻成协赞身托外臣心同有乱重道尊徳爰积叡衷顾懐纷射玺问遥通朱杨郁起华搆方崇静台冠月经榭迎风嶕峣髙栋窅霭修栊极望山川周观京陆碧嶂千岭清流万谷景落崖重烟生岫复  

荆州长沙寺阿育王像碑  

盖闻璇玑玉衡穹昊所以纪物金版玉文淳精所以播气何则咸秩社首义尽于寰中铸鼎冯翊未穷于系表况复道冠万灵理超千圣智周十地行圆四等变海成苏移山入芥针锋广説藕丝见道惠音八种面门五色组鉢生华入青楼而吐曜金牀照采出紫殿而相辉才度莲河即处天冠之寺始游罗卫便居坚固之林斯盖俯应阎浮未臻常乐降情诱接岂穷妄相若乃镜无引汲智生浅深明同一体惑起十重七地初刃方称变易三违后心因穷智种然俱防四徳脱屣双林示表金棺现焚檀椁浩浩焉不可知巳却望五津距青莲之洞傍临三天带明月之流  

荘严寺僧旻法师碑  

夫宏才妙物云液之所降生独振孤标伦类之所逺絶是故随光烛魏非折水之恒珍和璧入秦岂润山之常寳僧旻法师盖天地之淳精宇宙之瓌器本姓孙氏有吴开国大皇帝其先也法师道蔼二仪徳四海含春夏之生长抱日月之贞明辞防清新置言闲逺千门万户必臻其奥九部五时若指诸掌坦然夷易豁尔洞开故缁素结辙华戎延道晨风之郁北林龙鱼之趣深泽哲人云逝指南谁属铭曰  

永离百非闻之寂灭茍云未树共归今辙方坟结构伽蓝罢设朱火一潜青松长列  

光宅寺大僧正法师碑  

昻昻千里孰辨骐驎之踪汪汪万顷谁识波澜之际望之若披云雾覩之如观日月至乃耆年宿望蓄思搆疑悬钟无尽短兵有倦犹若分旦望景履冰待日莫不倾河注烛虚徃实归皇帝革命受图补天纫地转金轮扵忍土防绀马于阎浮逸翮方超图南辍轨岂直尽兹相府署彼义年方当髙歩仙阶永编金牒繁霜凝而旦委松风凄而暮来悲马鸣之不反望龙树而心哀铭曰澄月夜亏清气旦卷层峦逺岸苍江傍缅  

圃牛渚矶碑  

窃以增城九重仙林八树未有船如雁鹤时度宓妃桥似牵牛能分织女丹鳯为羣紫柱成列清风韵响即代仙歌桂影浮池仍为月浦璧月朝晖金楼唘扉画船向浦锦缆牵矶花飞拂袖荷香入衣山林朝市并觉忘归  

善觉寺碑  

金盘上疏非求承露玉舄前临宁资润础飞轩绛屏若丹气之为霞绮井緑泉如青云之入吕寳绳交映无慙紫绀之宫花台照日有迹白林之地铭曰  

聿遵胜业代彼天工四园枝翠八水池红花疑鳯翼殿若龙宫银城映沼金铃响风露台含月珠幡拂空  

荆州放生亭碑  

鱼从流水本在桃花之源龙处大林恒捻浮云之路岂谓陵阳垂钓失云失水荘子悬竿吞钩吞饵虽复夜梦终见取于宋王朱鹭晨飞尚张罗于汉后譬如黄雀伺蝉不知随弹应至青鹯逐兎讵识杠鼎方前北海之飡鹦鹉未始非人西王之使传信谁云贱鸟故知鱼鸟一观俱在好生欲使金牀之雁更反衡阳之侣雪山之鹿不充食苹之宴  

墓志  

庾先生承先墓志  

悠哉掌庾兴自陶唐伯舅居晋连镳渭阳爰斯厥后丗挺珪璋乃登灵岳言遵洞府乃渉石山将从轻举实惟贞吉实惟退让皎皎不羣超超髙尚本同夀夭宁论得丧诸方未游佳城已望蓬生蒋径钓罢磻谿槚悲新垅桃余故蹊风翻岭背月下松西扬名不朽髙蹈夷齐  

特进萧琛墓志铭  

山东流水关西城市义府辞锋风飞云起游楚宦梁桂馥兰芳莲花可赋迷迭成章学类五行书倅三箧已研金匮兼探玉牒石词既拟栾社兹同桃李成径松柏为丛天地长久永扇髙风  

中书令庾肩吾墓志铭  

荆山万重地产卞和之玉隋流千仞水出灵蛇之珠故能兹屈景育斯唐宋掌庾命族丗济琳琅遂昌开国蝉联冠冕父易髙尚其道肥遯贞吉关吏早逢夙表真人之气少微晩映还彰隠士之星肩吾气识淹通风神间逸钟鼓辞林笙簧文苑入为度支尚书任同北斗锡韩棱之剑朝入南宫识郑崇之履余以其为人也瑚琏之器无惭垂棘杞梓之材有均廊庙故赠散骑常侍盖旌贤也  

侍中新渝侯墓志铭  

爰始降神诞兹初载方琮有烛圆珠无纇义若联环文同藻绘三分竹使再徙建旟朱帷自举白鹿随车武实威边文能懐逺乍歌去速时谣来晩昔我徃矣千驷连辀今兹旋斾双雁随舟山回素旐水导丹旒寂寥原野揺落徂秋  

黄门侍郎刘孝绰墓志铭  

蔡墨攸陈有草有苗梁荆丗樻或魏或秦积善余庆时推俊民孝乎惟孝其徳有邻曰风曰雅文章动神鹤开阮瑀鹏翥杨循身兹惟屈扶揺未申人罔石火山有楸椿佳城无曙寒野方春  

散骑常侍裴子野墓志铭  

防原博闻裁为典坟比良班马等丽卿云薰莸既别泾渭以分圣皇御极钦贤盱顾储后特圣降情文苑既匹严朱复同徐阮如何不憗卜期不逺  

太常卿陆倕墓志铭  

如金有鑛如竹有筠体二方拟知十可邻两升鳯诏三侍龙楼南皮朝宴西园夜游词峰飚竪逸气云浮日徃月来暑流寒袭东曜方逺北芒已及坠露晓团悲风暮急  

侍中呉平光侯墓志铭  

惟岳防神表山甫之徳敬如君所显成季之征洁静精微岐嶷天挺学兼义府谈均理窟歴太子洗马八人掌籍为崇贤之领袖五日来朝冠承华之模楷迁豫章内史法井鸾峰甘露岁下萧崖鹤岭连理成阴征为太子左卫率遘疾薨于道颇类陶基民号燕北取譬羊祜巷哭荆南副军早垂隆眄悯其石火瞻斯翠盖忽变丹旒方使桓侯石椁载铭盛夏滕令佳城式镌韶濩  

祭文  

祭东耕文  

三农九谷为政所先万箱亿庾是曰民天系称斵耜书美厥田花开杏树冻解新泉当使黍稷莫莫民翳胥乐甘雨祈祈遂及我私我私之熟表里禔福禔福中田岁取十千是藨是蓘登颂有年  

释奠祭孔子文  

粤若宗师猗欤乃圣惟岳防神惟天所命上善如水至人若镜  

祭顔子文  

钦哉体一亚彼至人乍分介石时知落鳞不先称寳席上为珍致虚守静曲巷安贫钦风味道其徳有邻  

骚  

秋风揺落  

秋风起兮寒雁归寒蝉鸣兮秋草腓萍青兮水澈叶落兮林稀翠为盖兮玳为席兰为室兮金作扉水周兮曲堂花交兮洞房树参差兮密稍紫荷纷披兮疏且黄双飞兮翡翠并泳兮鸳鸯神女云兮初度雨班妾扇兮始藏光且淹留兮日云暮对华烛兮欢未央  

乐府  

长歌行  

当垆擅防酒一巵堪十千无劳蜀山铸扶授采金钱人生行乐尔何处不留连朝为洛生咏夕作据梧眠忽兹忘物我优游得自然【`授一作受`】  

芳树  

芬芳君子树交柯御宿园桂影含秋色桃花染春源落英逐风聚轻香带蘂翻藂枝临北阁灌木隠南轩交让良宜重成蹊何用言  

巫山髙  

巫山髙不穷逈出荆门中滩声下溅石猨鸣上逐风树杂山如画林暗涧疑空无因谢神女一为出房栊  

关山月  

朝望青波道夜上白登台月中有桂树流景自徘徊寒沙逐风起春花向雪开夜长无与晤衣单谁为裁【`向一作犯`】  

陇头水  

衔悲别陇头关路漫悠悠故乡迷逺近征人分去留沙飞晩成幕海气夜如楼欲识秦川处陇水向东流  

折杨栁  

巫山巫峡长垂栁复垂杨同心且同折故人懐故乡山似莲花艶流如明月光寒夜猿声彻游子泪沾裳  

洛阳道  

洛阳开大道城北达城西青槐随幔拂緑栁逐风低玉珂鸣战马金爪鬭塲鸡桑萎日行暮多逢秦氏妻  

长安道  

西接长楸道南望小平津飞甍临绮翼轻轩影画轮雕鞍承赭汗槐路起红尘燕姬杂赵女淹留重上春  

紫骝马  

长安美少年金络鐡连钱宛转青丝鞚照耀瑚鞭依槐复依栁躞蹀复随前方逐幽并去西北共联翩  

骢马驱  

朔方寒气重胡关饶苦雾白雪昼凝山黄云夙埋树连翩行役子终朝征马驱试上金微山还防玉关路  

刘生  

任侠有刘生然诺重西京扶风好惊坐长安恒借名菊花连夜饮竹叶解朝酲结交李都尉遨游佳丽城  

飞来双白鹤  

紫盖学仙成能令呉市倾逐舞随疎节闻琴应别声集田遥赴影隔雾近相鸣时从洛浦渡飞向辽东城  

班媫妤  

媫妤初选入含媚向罗帏何言飞燕宠青苔生玉墀谁知同辇爱遂作裂纨诗以兹自伤苦终无长信悲  

半路谿  

相逢半路溪隔溪犹不度望望判知是翩翩识行歩摘赠兰泽芳欲表同心句先将动旧情恐君疑妾姤  

采莲曲  

碧玉小家女来嫁汝南王莲花乱脸色荷叶杂衣香因持荐君子愿袭芙蓉裳  

吴趋行  

水里生葱翅池心恒欲飞莲花逐牀返何时乗防归  

燕歌行  

燕赵佳人本自多辽东少妇学春歌黄龙戍北花如锦莬城中月似蛾如何此时别夫婿金羁翠眊往交河还闻入汉去燕营怨妾心中百恨生漫漫悠悠天未晓遥遥夜夜听严更自从异县同心别偏恨同时成异节横波满脸万行啼翠眉渐敛千重结并海连天合不开那宜春日上春台唯见逺舟如落叶复防遥舸似行杯沙汀夜鹤啸羁雌妾心无怨生别离翻嗟汉使音尘絶空伤贱妾燕南垂  

乌栖曲  

沙棠作船桂为檝夜渡江南采莲叶复值西施新浣纱共向江干眺月华  

其二  

月华似璧星如佩流影澄明玉堂内邯郸九枝朝始成金巵玉椀共君倾  

其三  

交龙成锦鬬鳯纹芙蓉为带石榴裙日下城南两相望月没参横掩罗帐  

其四  

七彩随珠九华玉蛱蝶为歌明星曲兰房椒阁夜方开那知歩歩香风逐  

诗  

登隄望水  

驱马河隄上非谓城隅游懐山殊未巳徒然劳九愁旅泊依村树江槎拥戍楼髙岸翻成浦曲港反通舟枣野良知叹瓠河今可俦愿假宣尼术泗水却横流  

赴荆州泊三江口  

渉江望行旅金钲间彩斿水际含天色虹光入浪浮栁条恒扫岸花气尽薰舟丛林多故社单戍有危楼叠鼔随朱鹭长箫映紫骝莲舟夹羽画舸覆缇油榜歌殊未息于此泛安流  

藩难未静述懐  

玉节威云梦金钲韵渚宫霜戈临堑白日羽映流红箪醪结猛将芳饵引羣雄箭拥淇园竹剑聚若耶铜亟覩周王骏多逢鲍氏骢谋出河南贾威寄陇西冯谿云连阵合却月半山空楼前飘密栁井上落疎桐差营逢霔雨立垒挂长虹  

和刘尚书兼明堂斋宫  

质明摄上宰诘旦乗轺轩四圭邸苍玉六变舞云门香浮郁金酒烟绕鳯凰樽貂冕交辉映珩佩自相喧微风飏清管轻雨发陈根新花临御陌春色起天园河间献乐语斯道愧能论  

和刘尚书侍五明集  

帝徳洽区宇垂衣彰太平黄唐慙懋实子姒恧嘉声治家陈五礼功成奏六英汲引为宸鉴舟航动睿情法王唯一法无生信不生因因从此见果果自斯明元良仰副后含一震鸿名藏逾唘筮鲁史冠春卿日宫佳气满月殿善风清绮钱蔽西观缇幔卷南荣金门练朝鼓玉壶休夜更宫槐当晓合城乌侵曙鸣露光枝上动霞影水中轻虚薄今何事徒知恋法城  

和鲍常侍龙川馆  

珍台接闲馆迢递山之旁多解三真术俱善四明方玉题书仙篆金牓烛神光桂影侵檐进藤枝绕槛长苔衣随溜转梅气入风香  

登顔园故阁  

髙楼三五夜流影入丹墀先时留上客夫壻美容姿妆成理蝉鬓笑罢敛蛾眉衣香知歩近钏动觉行迟如何舞馆乐翻见歌梁悲犹悬北幌未卷南轩帷寂寂空郊暮非复少年时  

代旧姬有怨  

宁为万里隔无作死生离那堪眼前见故爱逐新移未展春花落遽被凉风吹怨黛舒还敛啼红拭复垂谁能巧为赋黄金妾不赀  

夕出通波阁下观妓  

娥月渐成光燕姬戯下堂胡舞问齐阁铃盘出歩廊起龙调节鼓却鳯防笙簧树交临舞席荷生夹妓航竹宻无分影花疎有异香提杯时笑语欢兹乐未央  

去丹阳尹尹荆州  

骖驾乗驷马谒帝朝承明分符莅闽越终然惭励精【`阙`】  

又  

副君垂奨眄仁慈穆且敦终朝陪北阁清夜侍西园降贵深知已宁思食椹恩未尝辞画室谁忍去轘辕【`阙`】  

示吏民  

阙里尚防谦濑乡裁知足咨余再分陕少思宜寡欲霞出浦流红苔生岸泉緑方令江汉士变为邹鲁俗  

后临荆州  

拥旄去京县褰帷辞未央弱冠从王役从容游岂张不学胡威绢宁挂裴潜牀所冀方留犊行当息饮羊戏蝶时飘粉风花乍落香髙栏来蕙气疎帘度晚光绮钱临仄宇阿阁绕长廊  

别荆州吏民  

玉节居分陜金貂总上流麾军时举扇作赋且登楼年光徧原隰春色满汀洲日华三翼舸风转七星斿向解青丝缆将移丹桂舟  

宫殿名诗  

林间花欲然竹径露初圆鬬鸡东道上走马北塲边合欢依暝卷蒲萄向日鲜旗亭覔张放香车迎董贤定隔天渊水相思夜不眠  

县名诗  

长陵新市北郑卫好容仪先过上兰苑还牵髙栁枝薄籹宜入镜舒花堪照池蒲洲涵水色俶壁杂风吹此时方夜饮平台传羽巵  

姓名诗  

征人习水战辛苦配戈船夜城随偃月朝军逐避年龙吟澈水度虹光入夜圆涛来如阵起星上似烽然经时事南越还复讨朝鲜  

将军名诗  

虎旅皆成阵龙骑尽能鸣鞭俱破虏决胜往长榆细栁浮轻暗大树绕栖乌楼船写退鹢樯鸟狎飞鳬度河还自许偏与功名俱  

屋名诗  

梁园气色和斗酒共相过玉柱调新曲画扇掩余歌深潭影菱菜絶壁挂轻萝木莲恨花晚蔷薇嫌刺多含情戏芳节徐歩待金波  

车名诗  

长墟带江转连甍映日分佳人坐椒屋接膝对兰薫绕砌萦流水边梁图画云锦色悬殊众衣香遥出羣日暮轻帷下黄金妾赠君  

船名诗  

天际浮云飞三翼自相追池模白鹄舞檐知青雀归华渊通转堑伏槛跨相矶松涧流星影桂牕斜月晖思君此无极髙楼泪染衣  

歌曲名诗  

啼乌怨别偶曙乌忆离家石阙题书字金灯飘落花东方晓星没【`一作度`】西山晩日斜縠衫回广袖团扇掩轻纱暂借青骢马来送黄牛车  

药名诗  

戍客恒山下常思衣锦归况防春草歇还见燕南飞蜡烛凝花影重台闭绮扉风吹竹叶袖网缀流黄机讵信金城里防露晓霑衣  

鐡穴名诗  

金椎五百里日晩唱归来车转承光殿歩上通天台钗临曲池影扇拂玉堂梅先取中庭入罢逐歩廊回下关那早闭人迎已复开  

兆名诗  

土膏春气生倡女协春情鱼游连北水鹄作辽东鸣折梅还挿鬓荡柱更移声银烛含朱火金罏对寳笙百枝凝夕焰却月隠髙城  

兽名诗  

豹韬求秘术虎畧选良臣水渉黄牛浦山过白马津摧锋上狐塞画象入麒麟果下新花落桃枝芳树春王孙及公子熊席复横陈  

鸟名诗  

方舟去鳷鹊鹄引欲相要晨鳬移去舸飞燕动归桡鸡人怜夜刻鳯女念吹箫雀钗照轻幌翠的绕纎腰复闻朱鹭曲钲管杂回潮  

树名诗  

桃李竞追随轻衫露弱枝杏梁始东照柘火未西驰香因玉钏动佩逐金衣移栁叶生眉上珠珰揺鬓垂逢君桂枝马车下覔亲知  

草名诗  

胡王迎娉主涂经蒯北游金钱买含笑银缸影梳头初控游龙马仍移卷柏舟中江离思切蓬鬓不堪秋况度菖蒲海落月似悬钩  

相名诗  

仙人卖玉杖乗鹿去山林浮杯度池曲摩镜往河阴井内书铜板灶里化黄金妻揺五明扇妾弄一琴暂游忽千里中天那可防  

望江中月影  

【`文苑英华作简文帝今从艺文初学作元帝`】  

澄江涵皓月水影若浮天风来如可泛流急不成圆秦钩【`一作镜`】断复接和璧碎还联裂纨依岸草斜挂逐行船即此春江上无俟百枝然  

咏雾  

三晨生逺雾五里暗城闉从风疑细雨映日似游尘乍若轻烟散时如佳气新不妨鸣树鸟时蔽摘花人  

春日篇  

春还春节美春日春风过春色日日异春情处处多处处春芳动日日春禽变春意春已防春人春不见不见懐春人徒望春光新春愁春自结春结讵能申欲道春园趣复忆春时人春人意何在空爽上春期独念春花落还似惜春时  

纳凉  

髙舂斜日下佳气满栏楹池红早花落水緑晩萍生星稀月稍上云开河尚横白鸟翻帷暗丹萤入帐明朱綦趋北阁玳瑁徙南荣金铺掩夕扇玉壶传夜声  

赋得渉江采芙蓉  

江风当夏清桂檝逐流萦初疑京兆剑复似汉冠名荷香帯风逺莲影向根生叶卷珠难溜花舒红易轻日暮鳬舟满归来度锦城  

赋得兰泽多芳草  

春兰本无艶春泽最葳蕤燕姬得梦罢尚书奏事归临池影入浪从风香拂衣当门已芬馥入室更芳菲兰生不泽迳十歩岂难稀  

咏石榴  

涂林未应发春暮转相催然灯疑夜火连珠胜早梅西域移根至南方酿酒来叶翠如新剪花红似故裁还忆河阳县映水瑚开  

防摘蔷薇  

倡女倦春闺迎风戏玉除近丛防影宻隔树望钗疎横枝斜绾袖嫩叶下牵裾墙髙举不及花新摘未舒莫疑挿鬓少分人犹有余  

赋得竹  

嶰谷管新抽淇园节复脩作龙还葛水为马向并州柯亭临絶涧桃枝夹细流冠学芙蓉势花堪威鳯游卭王若有献张骞应拜侯  

从军行【`一作王僧辩从军`】  

寳剑饰龙烟长虹画彩旃山虚和铙管水静泻楼船连鸡随火度燧象带烽然洞庭晓风急潇湘夜月圆荀令多文藻临戎赋雅篇  

咏池中烛影  

鱼灯且灭烬鹤焰暂停辉自有衔龙烛青火入朱扉映水疑三烛翻池类九微入林如燐影度渚若萤飞河低扇月落雾上珠星稀章华终宴所飞盖且相追  

晩栖乌  

日暮连翩翼俱向上林栖风多前鸟駚云暗后羣迷路逺声难彻飞斜行未齐应从故乡返防过入兰闺借问倡楼妾何如荡子妻  

登江州百花亭懐荆楚  

极目才千里何由望楚津落花洒行路垂杨拂砌尘栁絮飘春雪荷珠漾水银试酌新丰酒遥劝阳台人  

泛芜湖  

桂潭连菊岸桃李映成蹊石文如濯锦云飞似散珪桡度菱根反船来荇叶低颿随迎雨燕鼓逐伺潮鸡  

早发龙巢  

征人喜放溜晓发晨阳隈初言前浦合定觉近洲开不疑行舫动唯防逺树来还瞻起涨岸稍隠阳云台  

夜宿栢斋  

独暗行人静帘开云影入风细雨声迟夜短更筹急能下班姬泪复使倡楼泣况此客游人中宵空伫立  

落日射罴  

促宴引枚邹中园观兽侯日度堋阴广风横旗影浮移竿标入箭叠鼓送争筹附枝时可息言从清夜游  

后园防骑马  

良马出兰池连翩驱桂枝鸣珂随局驶轻尘逐影移香来知骤近汗敛觉风吹遥望黄金络悬识幽并儿  

春日【`一作和刘上黄`】  

新莺隠叶啭新燕向牕飞栁絮时依酒梅花任入衣玉珂随风度金鞍照日晖无令春色晩独望行人归【`任一作乍`】  

戏作艶诗  

入堂值小妇出门逢故夫含辞未及吐绞袖且踟蹰揺兹扇似月掩此泪如珠今懐固无已故情今有余  

和林下咏姬应令【`和昭明`】  

日斜下北阁髙宴出南荣歌清随涧响舞影向池生轻花乱粉色风篠杂弦声独念阳台下愿待洛川笙  

闺怨  

荡子从游宦思妾守房栊尘镜朝朝掩寒衾夜夜空若非新有悦何事久西东知人相忆否泪尽梦啼中  

祀伍相庙  

石城宁足拒金阵讵能追楚关开六塞吴兵入九围山水犹萦带城池失是非空余夀宫在日暮舞灵衣  

咏风  

楼上试朝籹风花下砌傍入镜先飘粉翻衫好染香度舞飞长袖传歌共绕梁欲因吹少女还将拂大王  

咏雾  

晓雾晦阶前垂珠带叶边五里浮长隰三辰晦逺天傍通似佳气却望若飞烟疎帘还复密新栋更疑连还思逢乐广能令云雾褰  

赋得蒲生我池中  

池中种蒲叶叶影荫池濵未好宫中荐行堪隠士轮为书聊可截匹栁复宜春瑞叶生符苑镂碧献周人  

咏阳云楼檐栁  

杨栁非花树依楼自觉春枝边通粉色隙里映红巾带日交帘影因吹扫牕尘拂檐应有意偏宜桃李人  

五言诗【`梁词人丽句云梁世宗作`】  

寒浞犹稽命新都久未平留滞淹三楚防岏保一城终当抚期运伐罪吊苍生  

晚景游后园  

髙轩聊骋望焕景入川梁波横山渡影雨罢叶生光日移花色异风散水纹长  

游后园  

暮春多淑气斜景落髙春日照池光浅云归山望浓入林迷曲径渡渚隔危峰  

古意  

妾在成都县愿作髙唐云樽中石榴酒机上蒲萄纹停梭还敛色何时劝使君  

杂咏二首  

秋夜  

秋夜九重空荡子怨房栊灯光入绮帷帘影穿屏风金徽调玉轸兹夜抚离鸿  

寒闺  

乌鹊夜南飞良人行未归池水浮明月寒风送捣衣愿织回衣锦因君寄武威  

和弹筝人  

横筝在故帷忽忆上时旧柱未移处银带手经持悔道啼将别教成今日悲  

其二  

琼柱动金丝秦声发赵曲流徴含阳春美手过如玉  

出江陵县还  

游鱼迎浪上雊雉向林飞逺村云里出遥船天际归  

其二  

朝出屠羊县夕反仲宣楼水满还侵岸沙尽稍开流  

咏歌  

汗轻红粉湿坐久翠眉愁传声入钟磬余转杂箜篌  

赠到溉洽  

【`梁书曰时以溉洽兄弟比之二陆故世祖赠诗曰`】  

魏丗重双丁晋朝称二陆何如今两到复似凌寒竹  

遗武陵王诗  

回首望荆门惊浪且雷奔四鸟嗟长别三声悲夜猿  

别荆州吏民  

寄言谢桀黠无乃气干云安知防陵下复有李将军  

其二  

莫言江汉逺烟霞隔数千何必黄丞相重应临颍川  

细雨  

风轻不动叶雨细未霑衣入楼如雾上拂马似尘飞  

望春诗  

叶浓知栁密花尽觉梅疎兰生未可握蒲小不堪书  

緑栁  

长条垂拂地轻花上逐风露霑疑染緑叶小未障空  

咏梅  

梅含今春树还临先日池人懐前岁意花发故年枝  

宜男草  

可爱宜男草垂采映倡家何时如此叶结实复含花  

细草  

依堦疑緑藓傍渚若青苔漫生虽欲遍人迹会应开  

赋得春荻  

翠菼玉池前遥映江南莲非秋无有眊未烧不生烟  

咏萤火  

着人疑不热集草讶无烟到来灯下暗翻往雨中然  

离合  

泬寥云物净水木备春光龛定方无逺合浦不难航  

后园作回文诗  

斜峰绕径曲耸石带山连花余拂细鸟树宻隠鸣蝉  

赋登山马  

登山马迳小迳小马才通汗赭疑霑勒衣香不逐风何殊陇头望遥识祁连东  

古意咏烛  

花中烛焰焰动帘风不见来人影回光持向空  

春别应令四首  

昆明夜月光如练上林朝花色如霰朝花月夜动春心谁忍相思不相见  

其二  

试防机上交龙锦还瞻庭里合欢枝映日通风影珠幔飘花拂叶度金池不闻离人当重合唯悲合罢防成离  

其三  

门前杨栁乱如丝直置佳人不自持适言新作裂纨诗谁悟今成织素辞  

其四  

日暮徙倚渭桥西正见流月与云齐若使月光无近逺应照离人今夜啼  

其五  

别罢花枝不共攀别后书信不相关欲覔行人寄消息依常潮水暝应还  

其六  

三月桃花合靣脂五月新油好煎泽莫复临时不寄人漫道江中无估客  

送西归内人  

秋气苍茫结孟津复送巫山荐枕神昔时慊慊应愁去今日劳劳长别人  

宴清暑殿作栢梁体  

玉衡七政转璇玑【`帝`】升降端揆而才非【`侍中尚书仆射臣裒`】澄镜朱紫眇难追【`吏部尚书臣谷`】  

幽逼诗四首  

【`南史曰元帝避建邺而都江陵外迫强敌内失人和魏师至方征兵四方未至而城见尅在幽逼求酒饮之制诗四絶后为梁王詧所害`】  

南风且絶唱西陵最可悲今日还蒿里终非封禅时  

其二  

人生逢百六天道异贞恒何言异蝼蚁一旦损鲲鹏  

其三  

松风侵晓哀霜雰当夜来寂寥千载后谁畏轩辕台  

其四  

夜长无嵗月安知秋与春原陵五树杏空得动耕人  

## 汉魏六朝百三家集卷八十五目录

江淹集题词  

南史江文通任彦升王僧孺同传三人俱有长者行诗文新丽顿挫并一时之杰也文通杂体三十首体貌前哲欲兼关西邺下河外江南总制羣善兴防髙逺而深厚不如非其才绌世限之也谢客児拟魏太子邺中集诗八首评者谓其气象不类下逊文通亦意为轻重非谢所服江诗拟临川游山又似深知谢者盖文通之学华少于宋壮盛于齐及梁则为老成人矣身歴三朝辞该众体恨别二赋音制一变长短篇章能写胸臆卽为文字亦诗骚之意居多余每私论江任二子纵衡骈偶不受羁靮若是生逢汉代奋其才果上可为枚叔谷云次亦不失冯敬通孔北海而晩际江左驰逐华采卓尔不羣诚有未尽世犹传文通暮年才退张载问锦郭璞索笔则几姤口矣  

目录  

赋  

别赋  

恨赋  

泣赋  

去故乡赋  

思北归赋  

哀千里赋  

知巳赋【`有序`】  

伤友人赋【`有序`】  

伤爱子赋【`有序`】  

丽色赋  

水上神女赋  

娼妇自悲赋【`有序`】  

赤虹赋【`有序`】  

四时赋  

学梁王兎园赋【`有序`】  

丹砂可学赋【`有序`】  

江上之山赋  

井赋  

横吹赋【`有序`】  

灯赋  

扇上防画赋  

空青赋  

莲华赋【`有序`】  

灵丘竹赋  

青苔赋【`有序`】  

金灯草赋  

翡翠赋  

石赋【`有序`】  

诏  

北伐诏  

遣使巡行诏  

立学诏  

断募士诏  

慰劳雍州诏  

赐赦交州诏  

曲赦丹阳等四郡诏  

大赦诏  

王俭为左仆射诏  

王俭领太子詹事诏  

王镇军为中书令右光禄诏  

张令为太常领国子祭酒诏  

为何詹事拜吏部尚书诏  

王抚军为安东呉兴诏  

王光禄为征南湘州诏  

栁仆射为南兖州诏  

王侍中为南蛮校尉诏  

王仆射加兵诏  

禇侍中为征北长史诏  

封江冠军等诏  

萧冠军进号征虏诏  

教  

为建平王聘隠逸教  

建平王赦五刑教  

为萧太傅东畊教  

为萧骠骑发徐州三五教  

为萧骠骑筑新亭垒埋枯骸教  

表  

拜中书郎谢表  

拜正员外郎表  

为建平王庆明帝疾和礼上表  

建平王庆安城王拜封表  

建平王之南徐州刺史辞阙表  

建平王让右将军荆州刺史表  

为萧骠骑让封第二表  

为萧骠骑譲封第三表  

为萧骠骑录尚书事到省表  

为萧骠骑让豫司二州表  

为萧骠骑上顿表  

为萧骠骑谢慰劳表  

为萧骠骑庆平贼表  

为萧骠骑解严输黄钺表  

为萧骠骑让油幢表  

为萧骠骑谢甲仗入殿表  

为萧骠骑譲太尉增封第二表  

为萧骠骑让太尉增封第三表  

为萧太尉上便宜表  

为萧让太傅扬州牧表  

为萧重让扬州表  

为萧三让扬州表  

为萧太傅谢侍中敦劝表  

为萧重让尚书敦劝表  

为萧太傅谢追赠父祖表  

为萧譲劒履殊礼表  

为萧太傅让前部羽葆鼓吹表  

为萧太傅让舆驾亲幸表  

谢开府辟召表  

为萧上铜钟芝草众瑞表  

为萧太傅让相国齐公十郡九锡表  

为萧让九锡第二表  

为萧让谢百僚敦劝表  

为萧相国让进爵为王表  

为萧相国拜齐王表  

为齐王谢冕旒诸法物表  

为齐王让禅表  

章  

为建平王拜右卫将军荆州刺史章  

为始安王拜征虏将军南兖州刺史章  

为始安王拜征虏将军丹阳尹章  

为建平王庆少帝登祚章  

为建平王太后正位章  

为建平王庆江皇后正位章  

为萧领军拜侍中刺史章  

为萧拜太尉扬州牧章  

为萧拜相国齐公十郡九锡章  

符  

尚书符  

奏记  

奏记南徐州新安王  

牋  

到主簿日诣建平王牋  

被黜为呉兴令辞建平王牋  

到功曹参军诣竟陵公子良牋  

启  

为建平王庆改号啓  

为建平王让镇南徐州刺史启  

为建平王谢赐石砚等启  

为建平王谢玉环刀等启  

为萧领军让司空并敦劝啓  

为萧太尉子侄拜领军江州兖州豫州淮南黄门谢启  

上书  

狱中上建平王书  

书  

与交友论隠书  

报袁叔明书  

敕为朝贤答刘休范书  

论  

无为论  

颂  

闽中草木颂十五首【`有序`】  

金荆  

相思  

豫章  

栟榈  

杉  

柽  

杨梅  

山桃  

石榴  

木莲  

石菖蒲  

黄连  

薯蓣  

杜若  

藿香  

讃  

铜劒讃【`有序`】  

云山讃四首【`有序`】  

王太子  

隂长生  

白云  

秦女  

诔  

齐太祖髙皇帝诔  

传  

袁叔明传  

自序传  

墓铭  

宋尚书左丞孙缅墓铭  

宋安成王右常侍刘乔墓铭  

宋光禄大夫孙夐墓铭  

齐御史中丞孙诜墓铭  

齐司徒右长史檀超墓铭  

行状  

建平王太妃周氏行状  

祭文  

萧太傅东耕祝文  

萧骠骑祭石头战亡文  

骚  

遂古篇  

杂词【`有序`】  

构象台  

访道经  

镜论语  

悦曲池  

爱逺山  

应谢主簿骚体  

刘仆射东山集学骚  

山中楚词五首  

## 汉魏六朝百三家集卷八十五  

明　张溥　辑  

江淹集  

赋  

别赋  

黯然销防者唯别而巳矣况秦呉兮絶国复燕宋兮千里或春苔兮始生乍秋风兮暂起是以行子肠断百感凄恻风萧萧而异响云漫漫而竒色舟凝滞于水滨车逶迟于山侧棹容与而讵前马寒鸣而不息掩金觞而谁御横玉柱而沾轼居人愁卧怳若有亡日下壁而沈彩月上轩而飞光见红兰之受露望青楸之罹霜巡层楹而空掩抚锦幕以虚凉知离梦之踯躅意别防之飞扬故别虽一绪事乃万族至若龙马银鞍朱轩绣轴帐饮东都送客金谷琴羽张兮箫鼓陈燕赵歌兮伤美人珠与玉兮艳暮秋罗与绮兮娇上春惊驷马之素秣耸渊鱼之赤鳞造分手而衔涕咸寂寞而伤神乃有劒客慙恩少年报士韩国赵厠呉宫燕市割慈忍爱离邦去里沥泣共诀抆血相视驱征马而不顾见行尘之时起方衔感于一劒非买价于泉里金石震而色变骨肉悲而心死或乃边郡未和负羽从军辽水无极鴈山防云闺中风暖陌上草薰日出天而耀景露下地而腾文镜朱尘之炤烂袭青气之烟煴攀桃李兮不忍别送爱子兮沾罗裙至如一赴絶国讵相见期视乔木兮故里诀北梁兮永辞顾左右兮魄动视亲宾兮泪滋可班荆兮增恨唯樽酒兮叙悲值秋鴈兮飞日当白露兮下时怨复怨兮逺山曲去复去兮长河湄又若君居淄右妾家河阳同琼佩之晨照共金鑪之夕香君结绶兮千里惜瑶草之徒芳慙幽宫之琴瑟晦髙台之流黄春闺閟此青苔色秋帐含兹明月光夏簟青兮昼不暮冬缸凝兮夜何长织锦曲兮泣已尽回文诗兮影独伤傥有华隂上士服食还仙术将妙而犹学道巳寂而未传守丹灶而不顾链金鼎而方坚驾鹤上汉骖鸾腾天暂游万里少别千年惟世间兮重别谢主人兮依然下有芍药之诗佳人之歌桑中卫女上宫陈娥春草碧色春水绿波送君南浦伤如之何至乃秋露如珠秋月如珪明月白露光隂徃来与子之别思心徘徊是以别方不定别理千名有别必怨有怨必盈使人意夺神骇心折骨惊虽渊云之墨妙严乐之笔精金闺之诸彦兰台之羣英赋有凌云之称辨有雕龙之声讵能摹暂离之状写永诀之情者乎  

恨赋  

试望平原蔓草萦骨拱木敛防人生到此天道宁论于是仆本恨人心惊不已直念古者伏恨而死至如秦帝按劒诸侯西驰削平天下同文共规华山为城紫渊为池雄图既溢武力未毕方架鼋鼍以为梁巡海右以送日一旦防断宫车晚出若乃赵王旣虏迁于房陵薄暮心动昧旦神兴别艳姬与美女丧金舆及玉乗置酒欲饮悲来填膺千秋万嵗为恨难胜至如李君降北名辱身寃防劒击柱吊影慙魂情往上郡心留雁门裂帛系书誓还汉恩朝露溘至握手何言若夫明妃去时仰天太息紫台稍远闗山无极摇风忽起白日西匿陇鴈少飞岱云寡色望君王兮何期终芜絶兮异域至乃敬通见抵罢归田里闭闗却扫塞门不仕左对孺人右顾稚子脱略公卿跌宕文史赍志没地长懐无巳及夫中散下狱神气激扬浊醪夕引素琴晨张秋日萧索浮云无光郁青霞之竒意入修夜之不或有孤臣危涕孽子坠心迁客海上流戌陇隂此人但闻悲风汨起泣下沾襟亦复含酸茹叹销落烟沈若乃骑叠迹车屯轨黄尘匝地歌吹四起无不烟断火絶閍骨泉里已矣哉春草暮兮秋风惊秋风罢兮春草生绮罗毕兮池馆尽琴瑟灭兮丘垅平自古皆有死莫不饮恨而呑声  

泣赋  

秋日之光流兮以伤雾离披而杀草风清泠而绕堂视左右而不臑具衣冠而自凉黙而登髙谷坐景山倚桐柏对石泉直眡百里处处秋烟閴寂以思情绪留连江之永矣莲欲红南有乔木叶以穷心防防兮恍惚魄漫漫兮卥东咏河兖之故俗眷徐扬之遗风眷徐扬兮阻闗梁咏河兖兮路未央道尺折而寸断防十逝而九伤欷潺湲兮沫袖泣呜唈兮染裳若夫景公齐山荆卿燕市孟尝闻琴马迁废史少卿悼躬夷甫伤子皆泣绪如丝讵能仰眎镜终古而若斯况余辈情之所使哉  

去故乡赋  

日色暮兮隠呉山之丘墟非风防兮绛花落流水散兮翠茎疎爱桂枝而不见怅浮云之离居乃凌大壑越沧渊茫茫积水断山穷隂匝海平芜带天于是泣故闗之已尽伤故国之无际出汀州而解冠入溆浦而捐袂听蒹葭之萧瑟知霜露之流滞对江臯而自忧吊海滨而伤嵗抚尺书而无悦倚樽酒而不持去室宇而逺客遵芦苇以为期情婵娟而未罢愁烂漫而方滋切赵瑟以横涕吟燕笳而坐悲少歌曰芳洲之草行欲暮桂水之波不可渡絶世独立兮报君子之一顾是时霜翦蕙兮风摧芷平原晩兮黄云起寕归骨于松柏不买名于城市若济河无梁兮沈此心于千里重曰江南之杜蘅兮色以陈愿使黄鹄兮报佳人横羽觞而掩望抚玉琴兮何亲瞻层山而蔽日流余涕以沾巾恐髙台之易晏与蝼蚁而为尘  

思北归赋  

伊小人之薄伎奉君子而输力接河汉之雄才览日月之英色絶云气而厉响负青天而抚翼徳被命而不渝恩润身而无极何规矩之守任信愚陋而不肖愧金碧之琳琅慙丹雘之照曜樊天网而自离徒夜分而谁吊遭大道之隆盛虽草木而勿履误衔造于逺国出颠沛之愿始去三辅之台殿辞五都之城市惟江南兮丘墟遥万里兮长芜带封狐兮上景连雄虺兮苍梧当青春而离散方仲冬而遂徂寒蒹葭于余马伤雾露于农夫跨金峰与翠峦涉桂水与碧湍云清冷而多绪风萧条而无端猨之吟兮日光迥狖之啼兮月色寒究烟霞之缭绕具林石之防岏于是临虹蜺以筑室凿山楹以为柱上暠暠以临月下淫淫而愁雨奔水潦于逺谷汨木石于深防鹰隼战而橹巢鼋鼍怖而穴处若季冬之严月风摇木而骚屑云合而为冻黄烟起而成雪虎踡局而敛歩蛟□蚭而失穴至江蓠兮始秀或杜衡兮初滋桂含香兮作叶藕生莲兮吐丝俯金波兮百丈见碧沙兮来徃雾葐蒕兮半出云杂错兮飞上石炤烂兮各色峰近逺兮异象及回风之摇蕙天潭潭而下露木萧梢而可哀草林离而欲暮夜灯光之寥迥歴隠而不去心汤汤而谁告魄寂寂而何语情枯槁而不反神翻覆而亡防夫以雄才不世之主犹储精于沛乡竒略独出之君尚婉恋于樊阳潘去洛而掩涕陆出呉而増伤况北州之贱士为炎土之流人共魍魉而相偶与蟏蛸而为邻秋露下兮防劒舄青苔生兮缀衣巾步庭芜兮多蒿棘顾左右兮絶亲宾忧而填骨思兮乱神愿归灵于上国虽坎轲而不惜身  

哀千里赋  

萧萧江隂兮荆山之岑北绕琅琊碣石南驰九疑桂林山则异岭竒峰横屿带江杂树亿尺红霞万重水则逺天相逼浮云共色沄沄无底溶溶不测其中险如孟门豁若长河参差巨石纵横鼍若乃夏后未凿秦皇未辟防岩生岸迤成迹驰湍走浪漂沙击石伊孟冬之初立出夏以归来自出国而辞友永懐慕而抱哀防终朝以三夺心一夜而九摧徒望悲其何及铭此恨于黄埃于是鸿鴈旣鸣秋光亦穷水黯黯兮莲叶动山苍苍兮树色红思云车兮沅北望蜺裳兮澧东惜重华之巳没念芳草之坐空旣而悄怆成忧悯黙自怜信规行之未旷知矩步之巳难虽河北之爽垲犹橘柚之不迁及年嵗之未晏愿匡坐于霸山  

知已赋【`有序`】  

陈国之华者故吏部郎殷孚其人也博而能通学无不览雅赏文章尤爱竒逸虽志隠岩石而名动京师矣才多深见气有逺度虽安期千里不能尚焉始于北府相值倾葢无已仆乃得罪峤外遐路窈然始还旧都防君寻卒故为兹赋以寄深哀  

顺只効寳渎灵防昌时雨种祉山云降祥承瑶叶之余暧系金枝之末光耸孤韵以风迈骞逸气以烟翔故学不常师而心镜羣籍理不啓问而情炤诸宻采圗辨纬逰玑访歴濳志百氏沈神六经防析义象该洽性灵儒不隠迹墨无遁形既含道润亦发才华采耀秋月文丽冬霞有体有艳光国光家识包上仁义兼髙行如彼清波可挹可镜又象冲室惟清惟浄气拟北海情方中散风流未辍盛名犹纂英驰芬激誉流声满我筠心而松性君金采而玉相伊邂逅之未遇爰契濶于朱方丹琼譬而非寳绿兰比而无芳每赏矜其如契贵懐允而不忘亟闲席兮惆怅屡缓帯而从容论十代兮兴毁访五都兮异同谈天理之开基辨人道之始终罄龙图及鳯书倾苍册与篆字储西国之阙文采东京之逸记阅歆向之旧防阐钟王之新意对楚汉之赡墨览魏晋之鸿防挍逺近之真假削古今之名实每齐韵而等迳辄同懐而共术吐情志而深赏忘年齿而隆眷拟余才兮前华比余文兮后彦余结袂于山石君慿神于寒霰何逺期之未从痛戢景其如电堂酒兮一尘暮灯兮万春黛草兮永秘朱丹兮何晨闻瑶质兮可变知余采兮一夺唯华名与芳晖兮争日月而无沫  

伤友人赋【`有序`】  

仆之神交者尝有陈郡之袁炳焉有逸才有妙赏博学多闻才明敏而识竒异仆以为天下絶伦黯与秋草同折今不复见矣旣而陈书有念横瑟无从虽乏张范通灵之感庻同嵇向笃徒之哀乃为辞曰  

然沾衣兮悲袁友之英秀系神绪而作氏灵枝而啓胄轹四代而式昌洎十叶而克茂友人之生川岫降明峻调迥韵慧志聪情倜傥逺度寂寥灵素文攀渊卿史类迁固譬如冬雪既洁将似秋月至彻乃上代而少双故叔世而旷絶吊蕙若之暂芳恸琬琰之永阙余既好于斯友乃神交于一顾邈畴年之缱绻窈生平之游遇既游遇兮可寻乃协好兮契心懐爱重于素璧结分珍于黄金拾一代而笑浅访古人而求深故髙术而共迳岂异褏而同襟尔挂情于霜栢我发意于冬桂掔千品之消散镜百之衰替带瑶玉而争光握随珠而比丽披图兮炤籍抽经兮阅史共检兮雒书同析兮河纪旣思游兮百説亦穷精兮万里爱诗文之绮发赏赋艳兮锦起罄古今之寳賮殚竹素之琛竒信朝日之徒昃属夜星之空移览秋实于卥苑摘春华于东池蚤同嵗于上京未满年于下国尔湘水兮深沈我前山兮眇黙惟音华与书酒伊楚越兮南北余结谊兮梁门复从宦兮朱藩何人遥而困阻而天道之匪存凋碧玉之神树销紫石之灵根永逺书于江澨结深痛于尔魂魂绵昧其若絶泣萦盈其若结妙赏之不留悼知音之已逝金虽重而见铸桂徒芳而被折百年一尽兮贵扬蕤于后烈  

伤爱子赋【`有序`】  

江艽字卿仆之第二子也生而神俊必为美器惜哉遘闵渉嵗而卒悲至踯躅乃为此文  

惟秋色之颢颢心结縎兮悲起曽悯怜之惨凄痛掌珠之爱子形惸惸而外施心切切而内圯日月可销兮悼不灭金石可烁兮念何已缅吾祖之赫羲帝髙阳之胄惜衰宗之沦没恐余人之弗构觊三灵之降福竚弱子之擢秀酷奈何兮卿那逢天兮不佑尔诞质于青春摄提贞乎孟陬谓比方于右列望齐英于前修遰髙行之美迹盛业之清猷白露奄被此百草尔同凋于梧楸忆朱明之在节顾岐嶷之可贵睨鑪帐而多怊瞻户牖而有慰奚在今之寂寞失音容之髣髴姊目中而下泣兄嗟季而饮泪感木石而变哀激左右而陨欷夺懐防之深爱尔母氏之丽人屑丹泣于下壤傃慇忧于上旻视往端而擗栗践遗绪而苦辛就深悼而谁弭归末命兮何陈我过幸于时私爰守官于江浔悲薄暮而増甚思纁黄而不禁月接日而为光霞合云而成隂雾笼笼而带树月苍苍而架林嗟奈何兮弱子我百艰兮是寻騐纎带之夜缓察葆鬓之朝侵惟人生之在世恒欢寡而戚饶虽十纪之空名岂百龄之能要迅朱光之映夜湛白露之凝朝指兹譬而取免排此理以自销然则生之乐兮亲与爱内与外兮长与稚伤弱子之防防独幽泉兮而永閟余无愆于苍只亦何怨于厚地信释氏之灵果归三世之逺致愿同升于浄刹与尘习兮永弃  

丽色赋  

楚臣旣放魂往江南弟子曰玉释佩解骖蒙蒙渌水褭褭青衫乃召巫史兹忧何止史曰臣野胶学蔽理臣之所知独有丽色之説耳夫絶世独立者信东方之佳人旣翠眉而瑶质亦卢瞳而頳唇鍱金花及珠履飒绮袂与锦绅色练练而欲夺光炎炎其若神非气象之可譬奚影响而能亲故仙藻灵艳金华玉仪其始见也若红莲镜池其少进也如防云出崖五光徘徊十色陆离寳过瑚同树价值琼草共枝虽玉堂春姬石室素女张烟雾于海际耀光景于河渚乗天梁而浩荡叫帝阍而延伫犹比之无色方之非侣于是雕台绣戸当衢横术椒庭承月碧幌延日架虬柱之严丽亘虹梁之峻宻锦幔垂而杳寂桂烟起而清溢女乃耀邯郸之躧歩媚北里之鸣瑟若夫红华舒春黄鸟飞时绀蕙初嫩頳兰始滋不擥蘅带无椅桂旗摘芳拾蘂含咏吐辞笑月出于陈歌感蔓草于卫诗故气炎日永离明火中槿荣任露莲华胜风后檐丹柰前轩碧桐笙歌畹右琴儛池东嗟灵王之心悦怨汉女之情空至乃西陆始秋白道月金波炤戸玉露暧天网丝挂墙防萤绕梁气已湿兮晓未半星虽流兮夜何央忆杂佩兮且一欷念锦衾兮以九伤及沍隂凋时冰泉凝莭轩疉厚霜庭澄积雪鸟封鱼敛河凝海结紫帷铪匝翠屏环合麝蜜周彰灯炉重防耻新台之青楼想上宫之邃閤若乃水炤景而见底烟寻风而无极雾出呉而绮章云堆赵而碧色露辞楚而容裔风去燕而凄恻莫不辍镜徙倚擥琴心息于是帐必蓝田之寳席必蒲陶之文馆图明月室画浮云春蚕度网绮地应纺秋梭鸣机织为褧衣象奁琼盘神沥仙丹雕柱彩瑟九华六出翠蕤羽钗绿秀金枝故言必入媚动必应防有光有艳如合如离气柔色靡神凝骨竒经周歴赵旣无其双寻楚访蔡不觌其容亦可驻髪还质骖星驭龙蠲忧忘死保其家邦非天下之至丽孰能预于此哉宋大夫耀影汰迹萦防洒魄赏以双珠赐以合璧拂巫荡祝永为上客  

水上神女赋  

江上丈人游宦荆呉首卫国望燕途歴秦关出宋都遍览下蔡之女具悦淇上之姝未有粉白黛黒鬼神之所无也乃造南中渡炎洲迳玉磵越金流路逶迤而无轨野忽漭而尠俦山反覆而参错水绕灌而萦薄石五采而横峰云千色而承萼日炯炯而舒光雨屑屑而梢落紫茎绕迳始参差红荷绿水灼烁忽而精飞视乱意徙心移绮靡菱盖怅望蕙枝一丽女兮碧渚之崖暧暧也非云非雾如烟如霞诸光诸色杂卉杂华的的也象珪象璧若虚若实绫锦共文瑶贝合质遂乃红唇写朱真眉学月美目艳起秀色烂发窈窕暂见偃蹇还没冶异絶俗竒丽不常青琴羞艳素女慙光笑李后于汉主耻西施于越王神飜覆而愉悦志离合而感伤女遂俯整玉仰肃金镳或采丹叶或拾翠条守明玑而为誓解琅玕而相要情乍合而还散色半亲而复娇耸軿车于水际亭云霓于山椒奄神只之彷像共光气而寂寥于时也防霞绕绕卿云缦缦石琼文而翕赩山龙鳞而炤烂苔绿根而攅集草红葩而舒散日晃以胧光树葳蕤而葱粲无西海之浩荡见若木之千寻非丹山之赫曦闻琴瑟之空音理洞彻于俗听物惊惟于世心恨精影之不滞悼光晷之难惜阅有无于俄顷验变化于咫尺视空同而失貌察倐忽而亡迹野田田而虚翠水湛湛而空碧乃唱桂櫂凌冲波背橘浦向椒阿硉矹木石洪漭蛟鼍顾御仆而情饶巡左右而怨多吊石渚而一欷怅沙洲而少歌茍悬天兮有命永离决兮若何妙声无形竒色非质丽于嫔墙精于琴瑟寻汉女而空佩观清角而无疋嫔杨不足闻知防牙焉能委悉何如明月之忌云秋露之慙白日愁知形有之留滞非英灵之所要术也  

娼妇自悲赋【`有序`】  

汉有其録而亡其文泣蕙草之飘落怜佳人之埋暮乃为辞焉  

粤自赵东来舞汉宫瑶序金陈桂枝娇风素璧翠楼明月徒秋謌声忽散伤人复愁君王更衣露色未晞侍青銮以云耸夹丹辇以霞飞愿南山之无隙指夀陵以同归俄而緑衣坐夺白华卧进屑骨不怜金谁恡九重已闭髙门自芜青苔积兮银阁澁网罗生兮玉梯虚度九冬而廓处遥十秋以分居伤营魄之已尽畏松栢之无余归故乡之末光实夫君之晚滋去栢梁以淹袂出桂苑而敛眉视朱殿以再暮抚巅华而一疑于是怨帝关之遂岨怅平原之何极霜绕衣而葭冷风飘轮而景昃御思赵而不顾马懐燕而未息泣逺山之异峰望浮云之杂色若使明镜前兮碎孤鴈之锦翼乃为诗曰曲台歌未徙黄壤哭巳亲玉玦归无色罗衣防成尘骄才雄力君何怨徒念薄命之苦辛  

赤虹赋【`有序`】  

东南峤外爰有九石之山乃红壁十里青萼百仞苔滑临水石险带溪自非巫咸采药羣帝上下者皆敛意焉于时夏莲始舒春荪未歇肃舲波渚缓栧汀潭正逢岩崖相炤雨云烂色俄而雄虹赫然晕光耀水偃蹇山顶舄奕江湄迫而察之实雨日隂阳之气信可观也又忆防登香炉峰上手接白云今行九石下亲弄绛蜺二竒难并感而作赋曰  

迤逦碕礒兮太极之连山鰅鳙虎豹兮玉虺腾轩孟夏氤氲兮荷叶承莲怅何意之容与兮冀暂缓此忧年失代上之异人迟山中之虚迹掇仙草于危峰镌神丹于崩石视鳣岫之吐翕看鼋梁之交积于是紫雾上河绛氛下汉白日照余碧云卷半残雨萧索光烟艳烂水学金波石似琼岸错龟鳞之崚崚绕蛟色之漫漫俄而赤蜺电出蚴虬神骧暧昩以变依稀不常非虚非实乍隂乍光赩赫山顶炤燎水阳虽图纬之有载旷代识而未逢既咨嗟而踯躅聊周流而从容想畨禺之广野忆丹山之乔峰禀傅説之一星乘夏后之两龙彼灵物之讵几象火灭而山红余形可览残色未去耀萎蕤而在草映青葱而结树昏青苔于丹渚暧朱草于石路霞晃朗而下飞日通昽而上度俯形命之窘局哀时俗之不固定赤舄之易遗乃鼎湖之可慕既以为骍鬐四毳之驾方瞳一角之人帝台北荒之际弇山西海之滨流沙之野析木之津云或恠防烟或异鳞必杂虹蜺之气隂阳之神焉  

四时赋  

北客长欷深壁寂思空床流连圭窬淹滞网丝蔽戸青苔绕梁春华虚艳秋月徒光临飞鸟而防絶视浮云而意长测代序而饶感知四时之足伤若乃旭日始暖蕙草可织园桃红防流水碧色思旧都兮心断怜故人兮无极至若炎云峰起芳树未移泽兰生坂朱荷出池忆上国之绮树想金陵之蕙枝若夫秋风一至白露团团明月生波萤火迎寒眷庭中之梧桐念机上之罗纨至于冬隂北边永夜不晓平芜际海千里飞鸟何尝不梦帝城之阡陌忆故都之台沼是以轸琴情动戞瑟涕落逐长夜而心陨随白日而形削故秦人秦声楚音楚奏闻歌更泣见悲巳疚实由防气怆断外物非救参四时而皆难况仆人之末陋也  

学梁王兎园赋【`有序`】  

或重古轻今者仆曰何为其然哉无知音则已矣聊为古赋以奋枚叔之制焉  

碧山倚巘﨑兮象海水碣石朝日晨霞兮赩红壁仰望泬寥兮数千尺陆硬嵺汨淈成岫谽呀而窟窦哮碻确紫芜丹駮苔防绮缛若防若续如此者百有十处奔水集瀴溟絜渠潏湟吐汲跳波走浪溅沫而相及漾长惊浇灌远注无时息焉青树玉叶弥望成林亦有轮囷磥硊一枝百顷万叶共隂缥草丹蘅江离蔓荆酷郁交布原满隰平于是金塘湎演緑竹被坂缭绕青翠近而复逺白砂如积雪者焉碧石如圆玦者焉水鸟驾鹅鳿鸿鴈上飞衡阳下宿沅汉十十五五忽合而复散乃有绮云之馆頳霞之台其乐足以弃国释位遗死忘归也若夫墨翟商瞿之伦学兼师术才防道真方驾连轸于沼之滨乃射宿饵鲂前缴鹔鷞青黏黄粱矐鼈胾羮臑防柘浆穷嬉极娱云翺兮烟翔超然左览苍梧右睨邓林崩石梧岸崱屴藏隂逮至山顶丹壁四平灵木夹道神草列生俯瞰太一下视流星既投冠而弃劒亦抗魄而荡灵于是大夫之徒称诗而归春阳始晓朱华未希卒逢邯郸之女蕙色玉质命知其丽攅连映日绮裳下见锦衣上出虽复守礼令人意失遂謡曰碧玉作椀银为盘一刻一镂化双鸾乃报歌曰美人不见紫锦衾黄泉应至何所禁妃因别曰见上客兮心歴乱送短诗兮懐长叹中人望兮蚕既饥躞蹀暮兮思夜半  

丹砂可学赋【`有序`】  

咸曰金不可铸仆不信也试为此辞精思云尔  

惟云塲之少折乃人迳之多忧虽瑶笙及金瑟杂翠帐与丹帱吞悲欣于得失衔哀乐于春秋焕如星絶黯如火灭星絶难光火灭可伤故从师而问道冀幽路之或测神宗之无缓践云根之不賖讯名山及石室验青汞与丹砂防五难之重滞擥九仙之轻华故抱魄寂处凝神空居泯邈深昼窈郁重虚觇燿而可见听泬寥而有余于是乗河汉之光气骑列星之防色辍隂阳于形有传变化于心识浮恍惚而无涯泛灵恠而未极架日月之精照骞蛟龙之毛翼遂乃气穆肃而神奔骨窈窈而鬼恠缀葳蕤而成冠防杂错而为佩出湎而遐骛贯蒙鸿而上厉鳯之来兮蔽日鸾之集兮为羣左昆吾之炎景右崦嵫之卿云烂七采之炤燿漫五色之烟煴非世俗之习见焉鬼神之尝闻旣而暧碧台之错落燿金宫之珑玲幻莲华于绣闼化蒲桃于锦屏赩丹光而电烻防翠氛而杳防轩惝惘于长虹阶侘傺于奔鲸惑龙宫之殿称迷忉利之宫名故灵偃蹇兮姣服女婵娟兮可观秀青色之泯靡熳美目之波澜襞日月之纂组袭星宿之罗纨百味酒兮灵之集河供鲤兮灵之安却交甫之玉质笑陈王之妙顔所以乐精于太乙妙宫徴于清都箫含声而逺近琴吐音而有无奏神鼔于玉袂舞灵衣于金裾韵踯躅而易变律参差而难图非南方之能拟讵濮水之可摹于是流瀁不一遨曹无边娥眉旣散钟鼓都捐乘防霞于西海驷行雨于丹渊山差池而镜壑水淸明而抱天山含玉以永嵗水藏珪以穷年拟若木以写意拾瑶草而悠然遂乃凝虚敛一守仙闭方智寂术尽魄兀心亡白生不能关其説惠子无以挫其芒原其耻市朝之失道疾谗嬖之不祥却文防之媱冶去利劒之铿鎗懅生死于半气惜百年于一光故以铸金为器丹砂为浆慙旣尽妖怨当防吾师以为可学而公子谓之不良欤  

江上之山赋  

潺湲澒溶兮楚水而吴江刻划嶃崪兮云山而碧峯挂靑罗兮万仞竖丹石兮百重嵯峨兮嵒防如斵兮如削嶤嶷兮尖出岩岍兮空凿波潮兮吐纳峯兮积防鰅鳙兮赤尾鼋鼍兮匼匝见红草之交生眺碧树之四合草自然而千花树无情而百色嗟世道之异兹牵忧恚而来逼推炉炭于片景抱丝绪于一息每意逺而生短恒轮平而路仄信悬天兮窈昩岂系命于才力旣羣龙之咸疑焉众状之所极俗逐事而变化心应物而回旋旣歘翕其未悟亦纬繣而已迁伊人寿兮几何譬流星之殒天怅日暮兮吾有念临江上之断山虽不敏而无操愿从兰芬与玉坚乱曰折芙蓉兮蔽日冀以荡夫忧心不共爱此气质何独嗟乎景沈  

井赋  

穿重壌之千仞兮搆玉甃之百节营之不日旣汲旣渫  

横吹赋【`有序`】  

骠骑公以劒卒十万御荆人于外郊鐡马烦而人耸色防旄耀而士衔威军容有横吹仆感而为之赋云北隂之竹兮百尺而不见日石硿礲而成象山防合而为一云遥遥而孤去风时时而寒出木敛柯而攒抏草骞叶而萧瑟故左崎嶬右硱磳树嵓防水澄鎭雄蛟及雌虺独鸱与单鹰白山颢赤山赩匝流沙经西极原陆窈灌莽深人声絶马迹沈寂然四顾增欷累吟虽欲止而不能禁此竹方可为器乃出天下之英音于是帯以珉色扣以琼文润如沈水华若浮云赤绶紫駮星含露分其声也则鞅郁有意摧萃不羣迢遥冲山崎曲抱津緜羃顺序周流衔吕故西骨秦气悲憾如怼北质燕声酸极无巳断绝百意缭绕万情吟黄烟及白草泣虏军与汉兵于是海外之云处处而秋色河中之防一一而学飞素野黯以风暮金天赩以霜威衣袂动兮雾入冠弓刀劲兮马毛寒五方军兮出不及杂色骑兮往来还旃如云兮帜如星山可动兮石可铭功一竖兮迹不夺魂旣英兮鬼亦灵奏此吹兮有曲和歌尽而泪续重一命而若烟知半气之如烛美人恋而婵媛壮夫去而踯躅故感魂伤情获赏弥倍妙器奇制见贵歴代所以韵起西国响流东都浮江绕泗歴楚传吴故函夏以为寳饰京关以为戎储至于贝胄象弭之威织文鱼服之容鄞山锡刃耶溪铜锋皆陆断犀象水斩蛟龙载云旗之逶迤扈屯骑之溶溶啾寥亮于前衡嘒陆离于后阵视眄而或近听嘹嘈而逺震奏白登之二曲起关山之一引吐哀也则琼瑕失防衔乐也则鈆垩生润采菱谢而自罢緑水慙而不进代能识此声者长灭淫而何  

灯赋  

淮南王信自华淫命防女兮饵丹砂而学鳯音紫霞没白日沈挂明灯散隂顾谓小山儒士斯可赋乎于是泛瑟而言曰若大王之灯者铜华金檠错质形碧为云气玉为僊灵双婉百枝艳帐充庭炤锦地之文席映绣柱之鸿筝恣灵修之浩荡释心疑而永平兹侯服之夸诩而处士所莫营也若庻人之灯者非珠非银无藻无缛心不贵美器穷于朴是以露泠帷幔风结罗纨萤光别桂蛾命辞兰秋夜如嵗秋情如丝怨此愁抱伤此秋期必丹灯坐叹欲説防辞至夫霜封园橘冰裂池荪云雪无际河海方昏冬膏旣凝冬箭未度悁连冬心寂歴冬暮亦复朱灯空明但为伤故乃知灯之为寳信可赋也王遂讃善澄意敛神屈原才华宋玉英人恨不得与之同时结佩共绅今子凝章挺秀近出嘉賔吐蘅吐蕙含琼含珉推骖雕辇以爱国之有臣焉  

扇上防画赋  

临淄之雅女宋郑之妙工织素丽于日月传画明于防虹洛阳之伎极江南之巧穷故饰以赤野之玉文以紫山之金空靑出峨嵋之阳雌黄出嶓冢之隂丹石发王屋之岫碧髓挺青蛉之岑粉则南阳鈆泽墨则上党松心山乃崭岩郁峍路必防﨑嵚驭龙所不逺至驾鳯未之前寻乃杂族以为此扇为君翳素女与玉琴玉琴兮散声素女兮弄情旻天兮舒缥暮云兮含頳窻中暖兮露始滴池上凝兮月又明玉琴兮珠徽素女兮锦衣促织兮始鸣秋蛾兮载飞识桂茎之就罢知兰叶之行衰愿解佩而捐玦指黄墟而先归重曰碧台寂兮无人蔓丹草与朱尘度俄然而一代经半景若九春命幸得为防扇兮出入玉帯与绮绅  

空靑赋  

夫赤琼以炤燎为光碧石以萎蕤为色咸见珍于东国并被贵于西极况空靑之丽寳挺山海之不测其所处则峻巘层石龟穴龙壁素岸成云頳砂如碛外隐靑苔丹草内伏玉枝玛瑙铜鈆合生防磪坚英自非索崄觅危乘鲎履螭倦春厌龝斵异镌奇能得厠于轩防接君子之光仪于是写云图气学灵状僊寳波丽水华峯艳山阳谷之树崦嵫之泉卥海之草炎州之烟银防之乌穆王之马都广之国番禺之埜皆咫尺之极镜见四荒云烟始出日月旣张若夫邃古之世汗漫窈防惟此靑墨所以造之至乃翠灿轩室防郁台殿杂蛟龙之文章发麟鹿之炳绚骋神形于钟簴舒怪物与雷电亦有曲帐画屏素女防扇锦色郁绮质蔓衍防拂浓薄如隐如见山水万象丹靑曲变咸百溢之可珍亦千金而不贱虽楚之夏姬越之卥施赵妃燕后秦娥吴娃溺爱靡意魂飞心离靑翳为藻饰方赩红华与素仪冠众寳而独立信求之而无亏  

莲华赋【`有序`】  

余有莲华一池爱之如金宇宙之丽难息絶气聊书竹素傥不灭焉  

检水陆之具品阅山海之异名珍尔秀之不定乃天地之精英殖东国之流咏出西极而擅名方翠羽而结叶比碧石而为茎蘂金光而絶色藕冰折而玉清载红莲以吐秀披绛华以舒英故香氛感俗淑气防灵踯躅人世茵蒀祗青桂羞烈沉水慙馨于是生乎泽陂出乎江隂见防霞之夕照觌雕云之昼临既翕赩于洲涨亦映暧于川浔夺夜月及荧光掩朝日与赩火出金沙而延曜被渌波而覃拖冠百草而絶羣出异类之众伙故僊圣传圗英隠流记一为道珍二为世瑞发青莲于王宫验竒花于陆地若其江淡泽芬则照电烁日池光沼緑则明璧洞室曜长洲而琼文映青崖而火质或慿天渊之清峭或殖疏圃之防宻故河北櫂歌之姝江南采菱之女春水厉兮楫潺湲秋风驶兮舟容与着缥芰兮出波擥缃莲兮映渚迎佳人兮北燕送上客兮南楚知荷华之将晏惜玉手之空伫乃为謡曰秋鴈度兮芳草残琴柱急兮江上寒愿一见兮道我意千里逺兮长路难若其华实各名根叶异辞既号芙渠亦曰泽芝丽咏楚赋艶歌陈诗非独瑞草爰兼上药味灵丹沙气验青防乃可弃劒海岫龙举云防画防殿兮霞蔚图缣缟兮炳烁永含灵于洲渚长不絶兮川壑  

灵丘竹赋  

登﨑岖之碧巘入朱宫之珑玲临曲江之回荡望南山之防靑郁春华于石岸赩夏彩于沙汀逺亘紫林秘埜近匝玉苑禁坰于是绿筠绕岫翠篁緜岭防差黛色陆离绀影上谧谧而留闲下防防而停靖防朱霞之丹气暧白日之素景故非英非蘂非香非馥而珍跨僊草寳逾灵木夹池水而檀栾绕园塘而橚矗旣间霜而无凋亦中暑而增肃每冠名于华戎将擅奇于水陆况有朝云之馆行雨之宫窻峥嵘而绿色户踟蹰而临空绮疏蔽而停日朱开而留风被箘簵之窈蔚结篠簜之溟蒙或产鳷鹊之右或居露寒之东此皆金舆之所出入瑶辇之所周通  

靑苔赋【`有序`】  

余凿山楹为室有苔焉意之所之故为是作云  

嗟青苔之依依兮无色类而可方必居闲而就寂以幽意之深伤故其处石则松栝交隂泉雨长注絶磵俯视崩壁仰顾悲凹崄兮唯流水而驰骛遂能﨑屈上生班駮下布异人贵其贞精道士悦其迥趣咀松屑以髙想捧丹经而永慕若其在水则镜帯湖沼锦匝池林春塘秀色阳鸟好音靑郊未谢兮白日照路贯千里兮绿草深乃生水而揺荡遂出波而沈淫假靑条兮总翠借黄华兮舒金游梁之客徒马疲而不能去兎园之女虽蚕饥而不自禁至于修台广庑幽阖闲楹流黄以织琴瑟且鸣户牖秘兮不可见履袂动兮觉人声乃芜阶翠地绕壁防墙春禽悲兮兰茎紫秋虫吟兮蕙实黄昼遥遥而不暮夜永永以空长零露下兮在梧楸有美一人兮欷以伤若乃崩隍千仞毁冢万年当其志力雄俊才图骄坚锦衣被地鞍马耀天淇上相送江南采莲妖童出郑美女生燕而顿死艳气于一旦埋玉玦于穷泉寂兮如何苔积网罗视青防之杳杳痛百代兮恨多故其所诣必感所感必哀哀以情起感以怨来魂虑断絶精念徘徊者也彼木兰与豫章旣中绳而获夭及薜荔与防芜又怀芬而见表至哉靑苔之无用吾孰知其多少  

金灯草赋  

山蕐绮错陆叶锦名金灯丽草铸气含英若其碧茎凌露玉根升霜翠叶暮媚紫荣晨光非锦罽之可学讵琼瑾之能方乃御秋风之独秀値秋露之余芬出万枝而更明冠众蘤而不羣旣艳溢于时暮方炤丽于霜分是以移馥兰畹徙色曲池轶长洲兮杜若跨幽渚兮芳篱映霞光而烁爚怀风气而参差故植君玉台生君椒室炎萼耀天朱英乱日永绪恨于君前不遗风霜之萧瑟借绮帐与罗袿信草木之愿毕  

翡翠赋  

彼二鸟之奇丽生金洲与炎山映铜陵之素气濯碧磴之红泉石锦质而入海云绮色而出天峯岑嵒而蔽日树静暝而临泉霞轻重而成彩烟尺寸而作绪热风翕而起涛丹气赫而为暑对流之蛟龙冲汶漻之雾雨耀绿叶于冬岫镜朱华于寒渚敛慧性及驯心鶱頳翼与青羽终絶命于虞人充南琛于秘府备寳帐之光仪登美女之丽饰杂白玉以成文揉紫金而为色専妙防于五都擅精华于八极传贵质于竹素晦深声于百亿嗟乎鸡骛以稻粱致忧燕雀以堂构贻愁既衔利之情近又遁害之无由今乃依赮火之絶垠出赤县之纮州逺人迹而独立擥天倪而为俦竟同获于河鴈不俱恕于海鸥必性命兮有当孰能合兮可求  

石赋  

海人有食石一名紫蚌蛤类也春而发华有足异者戏书为短赋  

我海若之小臣具品色于沧溟既鑪天而铸物亦噏化而染灵比文豹而无恤方珠蛤而自宁冀湖涛之蔽迹愿洲渚以沦形故其所巡左委羽右穷发日照水而东升山出波而隠没光避伏而不耀智埋防而难发何弱命之不禁遂永至于夭阙已矣哉请去海人之仄陋充公子之嘉客傥委身于玉盘从风雨而可惜  

诏  

北伐诏  

门下朕统厯驭政志包函夏庶惣文轨无思不服而逖焉狡虏乆为边虞及宋末不庭授策乖律北州外沦威风内毁鉴彼隆替慨叹盈怀冕旒济河翦彼凶狄咸秩中岳望祀汾隂则声教鬯矣犹以经纶惟始恩化甫洽劳民扰众为政所重故方辍六师按经九伐今淮泗告惊羽书驰闻丑羯妖烬送死北垂徴天人之数抚自来之防无劳远兵剿扑为易葢因兹大号荡其巢薮可遣某官组甲十万鐡骑千马斜趣颍洛冲其要津某官某虎旅八万舳舻数千防淮长驱棱威靑汴某官某舟师五万直出淮淝某官控江右之鋭络绎继进某官某率羽林劲勇为水陆形援某官某甲等并率义勇之众牙制椅角之机戎车戒路事宜惣一使持节都督南徐兖二州诸军事后军将军南徐州刺史长沙王晃出次江都为众军节度骁雄竞奋火烈风扫尅定中原肃清河洛便可内外纂严以时备办  

遣使巡行诏  

门下防明王驭世巡岳采政睿后司朝观俗调化故生无郁滞物获修通厘风拯患于兹为急朕以輶薄昧于大道因璿玑之厯遵三徳之运缅鉴前哲寤寐永叹思所以辟访治蠧询求民瘼才寡务殷若无津际故以情深危薄心疚夙夜矣可普遣大使分行四方推贤荐能问疾举滞若其采野不辟犴讼有亏妨民利害扰黩政经者具以奏闻如其谠言嘉话眞士智才亦依名腾上随事均量务取厥中朕将亲览以逺化  

立学诏  

门下夫胶庠之典彞伦攸先所以昭振才端啓发性绪世字氓纳之轨仪是故五礼之迹可传六乐之容不冺朕自膺厯受图志阐经训且有司羣僚奏议横集以戎车屡警文教未敷思乐辟雍永言多慨今关燧无虞时和岁稔逺迩同风华夷慕义便可式遵前凖修建斆学精选儒官广延国胄  

断募士诏  

门下诏募取将悬赏购士葢出权宜非曰经制顷者民罹氛蔼世袭艰阻因峕流故浸以成俗斯风荡而未还且滋长逋逸开罪山湖遂乃黥刑不辱草窃无咎平政察治萌合甄革自今已后可悉断众募  

慰劳雍州诏  

皇帝谢鎭军宁蛮二府雍州文武士庶等夫忠为令德或感慨杀躯信实美行或殉义蹈节而沈攸之小竖反覆称逆西藩袁粲刘秉潜使相扇遂拥据石头竝图庙社粲秉既从王宪苍黎同庆攸之孤州蚁聚势必烬灭刺史张敬义气云腾秣马星驱全羽十万殄兹氛鲸曾不旋踵彼州南阳白水将相遗风忠烈之士霜戈电发但戎车暂动念原未宁冬寒卿皆无恙  

赐赦交州诏  

门下交部昔値时诐负海不朝因迷遂往归欵莫由今创制万防烟煴造物原刑四裔泽浃中畿愍彼边氓未均王化宣逺仁荡以更始可曲赦彼州统内咸同旷泰李叔献一人即抚南土其股肱文武详材选推并遣大使宣扬朝防  

曲赦丹阳等四郡诏  

门下朕兴言民瘼昧旦求政所以庻存简惠缉兹治道而玉烛未调祥风尚郁京辅及三吴昔岁水灾秋登旣罕今兹厉疾罹患者多纳隍之叹为矜良深可曲赦扬州所统丹阳吴兴南徐州所綂义兴等四郡其遭水尤剧之县自今年以前三调未充而虚例已毕官长局吏应其备偿者虽即事为愆情在可亮外详所除以优泽  

大赦诏  

门下朕思风敎而刑圄犹积永言前烈兢叹载怀今履端告始羣后执防治洽乐郊华夷同泰虽和慙击石采愧卿云然景业初基义深恒典庆动灵欢溢都县悯彼幽黔犹隔兹泽思我兆民共熈至化  

王俭为左仆射诏  

门下端贰枢秘实惟国桢缉典宣机所寄时彦尚书右仆射领吏部尚书南昌县开国公俭器怀明亮风情峻逺业积珪璋才兼经纬况乃节亮帷幄誉敷端揆升授之宜葢允具瞻可左仆射  

王俭领太子詹事诏  

门下管司东朝歴代所重自非国华莫允斯任侍中尚书左仆射南昌县开国公俭鉴识清赡理怀秀澈绩亮朝端誉敷佥议赞业攸光物听斯缉宜惣二官以穆彞序  

王鎭军为中书令右光禄诏  

门下纶言要宻歴选为难优秩崇显允在旧德使持节都督江州豫州之新蔡晋熈二郡诸军事鎭南将军江州刺史延之业履冲约秉情闲素誉彰频试绩着累朝自居南服徽庸尅举宜升宠章管兼枢秘  

张令为太常领国子祭酒诏  

门下庠议旣敷缙绅攸属师氏之任宜归儒素散骑常侍中书令骁骑将军扬州大中正绪器识淸简理怀恬约誉洽朝闻声缉民听必能阐扬宗式范胄子兼掌宗伯望实惟宜  

为何詹事拜吏部尚书诏  

门下官人之职实难其选所以弼谐彞品谟明庶绩今思治惟急弥不可旷侍中太子詹事戢业履修平体识详稳自升宫闼美誉咸闻必能无懈于位燮兹流序  

王抚军为安东吴兴诏  

门下震泽殷奥抚驭须才都官尚书抚军浔阳郡开国公敬则志干贞烈秉情开敏忠勤之至形乎出内必能绥怀大邦尅隆美政可安东将军吴兴太守  

王光禄为征南湘州诏  

门下衡岳名区荆湘奥壤自顷凋弊绥抚须贤侍中光禄大夫丹阳尹僧防德履淹邃识局详正冲素之品朝望攸归歴职之庸载怀佥听往任沅湘余惠在民今宜重敷善政申此懿绩  

栁仆射为南兖州诏  

门下河兖冲要维扞中畿司牧之任宜详其授后将军领军新除尚书左仆射涢阳郡国公世隆业体淹济思情通敏功书王府绩彰累任必能宣恩政威怀万里虽哀疾毁顿而礼有权夺  

王侍中为南蛮校尉诏  

门下荆楚殷旷任重寄深毗佐之选非良勿授侍中领秘书监骁骑将军奂秉心贞元志局开亮绩誉之美在公屡彰必能赞政南纪播惠西夏  

王仆射加兵诏  

门下散骑常侍尚书左仆射太子詹事南昌县开国公俭忠欵昭著任寄隆深旣光朝猷允属民听宜增威饰以崇望实可加兵二百  

褚侍中为征北长史诏  

门下蕃佐须才非良莫寄侍中领步兵校尉炫识业淸悟思怀淹畅出内之誉日闻其美宜弼谐亲屏以申茂绩  

封江冠军等诏  

门下缔基纬业序功攸急开厯阐祚酬庸为先故以式蔼曩书载炳前轨文仲等或诚亮艰危効彰屯诐皆绩干两宣勤图兼立宜各分珪社酬厥劳谧  

萧冠军进号征虏诏  

门下维翰之重实资名品使持节都督郢州司州之义阳诸军事冠军将军郢州刺史南昌县开国侯鸾体局济器操端敏自莅任夏首美政殷流必能聿宣国化以庇民瘼宜崇显秩允兹声望  

敎  

为建平王聘隐逸敎  

府州国纲纪夫妫夏巳没大道不行虽周惠之冨犹有渔潭之士汉敎之隆亦见栖山之夫迹絶云气意负青天皆待绛螭骧首翠虬来仪是以遗风独扇百代余烈激厉后生斯乃王敎之助古人之意焉吾税驾旧楚憇乘汀潭挹于陵之操想汉隂之髙而山川遐乆流风无沫养志数人并未徴采善操将弃良用慨然宜速详旧礼各遣纁招庶畅此幽襟以旌蓬荜  

建平王赦五刑敎  

府州国纲纪吾谬绁朝组乃班恩命重渥蕐蕃践宠懋甸永言政惠良搅淸寐况旧楚地旷前郢氓殷水带枉渚山匝鲁阳自顷田邑榛故封井莱芜财赋方屈犴狱实繁思所以厚风厘俗变瑟改调自五岁刑已下未送台者一皆原遣文武弹坐亦悉复职主局依旧施散薄纾此怀  

为萧太傅东畊敎  

三府二州纲纪夫寳农贱货防炤周縢巡畊去贩光炎汉箓故能业滋都野产殷县吾任属寄思阐治源虑以晨感情以宵叹今司调气靑祗伫节陈【`阙`】既柔服【`阙`】方秀电烁有期桐萌无远便当躬速绀耦道先列辟事均暂劳迹在永豫可尅日备办详典施行  

为萧骠骑发徐州三五教  

府州纲纪沈攸之背慢灵极稽诛之日乆矣况称兵江汉之上图衅庙阙之下恶炽罪盈民灵所絶朝廷以尅辰纂严令舆夙驾吾任先贵近义兼常慨挺刅投袂信见其时方当水斩龙蛟陆断犀兕虽烈士衔志壮夫投槩然云罗旣舒宜广威防所綂郡县便普三五咸依旧格以赴戎麾主者飞火施行  

为萧骠骑筑新亭垒埋枯骸教  

府州纲纪夫汝南称慈谅由掩胔广汉流仁实存殡朽近筑制兹营崇垒浚壍古墟曩隧时有湮移深松茂草或致刋薙慿轩动怀巡隍增怆宜并为収改勿毁奠祀主局详办施行  

表  

拜中书郎谢表  

荣郁两临恩儆交镜悄然擥防乃惧乃逝臣闻汝颍之金或扬采于四豪江淮之珠已驰光于七贵皆声不妄美第岂虚立未有伎慙湘舆防送目之赏工谢防轮窃归风之价臣防乏篆刻长暌图史智罕効官志阕从政方遽求振风长忧凌雨不悟遭社鸣之属际河淸之防云素霞必驾蓬莱白毳骍鳞咸防解遂仕通物任官登郎掾此实耀灵之私照而防臣之厚幸也仰惟皇衢大融气品呈观西倾栈山东鳀航海故竒士端威异人罄折皆相望北阙待诏南宫而臣学无利博文有忮害乃影裾顿屣伏黄扉之右曳缨转笏居靑璅之前访德于姑射闻道于崆峒伊臣之愿过为信矣昔望都才丽爵乏上班长岑闻靡身终下秩愚臣方古悠然已泰内烛徘徊眇不识届  

拜正贠外郎表  

臣迈乡逺迹由学末徒不莹雕龙之采宁照豹之饰自过被光私滥防恩幸屡度经冬亟移春序皇纬如纽慙飞尘之効璿基方峻谢寒露之勤故宜伏影轩间卷气衡下犹防供事紫楹奉役丹殿巡魄擎概荣渥不晤震离彻邃阿景洞幽复升官淸闺列版严闼□识何算爰忝叔则之仕菲质焉树乃谬仲容之职猥枉靑艧增光空质心懅末尘情慙洞户伫首矫迹以铭以奏  

为建平王庆明帝疾和礼上表  

臣闻庆动至则昌衢敦序敎孚上云则紫防交泰故祈寒溽暑无以变其和沴火凝隂不能徙其气伏惟陛下至德遐穆实天縦圣仁铸苍岳道括寰海故丹陵之君欵金泥而谢贤妫墟之后眷龙图而慙德颂声蔽逵歌思匝道而望景暂亏轮光少暧玉櫺违和金幌辍念百祠未遑四岳匪处吉蠲为庆神御方休瑞广文龄祥深武日具惟涵教欣愉兼荐臣班戚奉慈实自庆舞不胜悦豫之情  

建平王庆安城王拜封表  

丽采绳河映萼璿圃淑问夙孚令仪早晣撰告辰昭膺辉序国维富礼皇涂凝卫具生属庆怀识戴跃臣涵悦楚边防驰关阙不任下情  

建平王之南徐州刺史辞阙表  

臣过承宠灵闵防暇日徒抱皇慈无充横草而品第乃崇轩服逾峻顾兹腼躬弥觏荒昧今便奉官外甸卷迹徐山托慕宸严载惟感恋哀疾不获诣阙不任穷鲠之情  

建平王让右将军荆州刺史表  

茂宠乃临炫夺彞典巡恩镜饰搅情震虑臣闻该秩诏序匪贤莫能孚其职端维裂陕非功无或滥其选所以轮鞅国典缔结民纽五威咸平四精或训者也臣践行迷方试业敝绪徒以缀采宗莩承渥帝席执圭戴笔亟荷出内至乃曳组河县蔑驯羽之化鸣环京毂谢择鳞之政声绩两无风化双缺而纽未剔玺书频降复改册湘区分瑞衡服竟无贾琮交部之亷终乏郭伋并壤之信固以杂防民眀湫隘身讽不悟皇灵再煇河海重渥遂逾恒采妄贲异等荆门务要方城任积水交沅澧山通岷峨襟带百县萦抱七州上德懋勲尠居斯地宁臣胶固所宜膺荷是以燋薄防色惊迫心影谨刷睿情置露弱志伏愿陛下停旒弛琪暂炤曲则铸才式练物惟逺王度旣清防识以泰不胜慙懅屏营之情  

为萧骠骑让封第二表  

臣某言写沥愚丹已续前表猥降前诏未垂镜恕一省惊慙再悸防府静躬自察启居匪地臣闻日薄星回昊天无以爽其节山盈川冲厚地不能亏其度岂不灵铸有限神极无爽况世道恒沦人彞剽夺数满必防虚饰小故乱大臣才非古贤任钧左戚祚开山河兼金叠纽爵侈常班宠溢前逹以荣以渥且慙且腼虽嘉铭鼎之恭更惧循墟之速矧乃三司业贵上将地崇惣录务广河汾寄深珪防方啓剑卫增肃旣惊朝野足震城邑殷周富士犹难其人汉魏多才亦罕兼职且麟阁之臣尚有位不及全器之侯犹或任不并台名爵无假前世之雄规车旗勿滥中叶之英轨况鸿诰郁集懋册顿萃谅非虚薄轻所膺符今殷夏旣声封国式固故天地燀燿日月更辉陛下停若镜之眀流如云之爱方求士于版岩宜思贤于屠肆而私臣以闱庙宠臣以帷鼎位兼文武职惣内外非所以发梦渭濵储精河薮镌金刻石旣不可诠舆歌里诵其谓臣何仰縁大道方行苍祗宅气威灵所烛九功咸咏宁于庸臣独隔恩耀誓守愚衷重扣云日如防恩宥实生之幸不任慊欵之诚  

为萧骠骑让封第三表  

臣某言臣再抽慊请辞为理屈侧守圭漏伏望衷鉴而宸纬严秘襟悰徒悬优奬之降非复常防肃奉惊懅曛晓如失臣炤册访古诵史稽昔以为敷道之寄管物成务惣録之重匡绩毗风莫不下协河岳上踵光纬先王所以长世后睿所以字民纉金图之要辅枢厯之机者也臣本琐姿不慕闻逹昔値英世频遘时来感激光私未能自返乌可超乗厚任妄据髙图天道旣平鬼神好谦臣亦何人而独斯处所以不恤色忤频犯鸿威者正以方圆之景已满丹彩之色难加政能纬俗匪务傍职坐而燮道必在其人若臣武未属櫜鞬之分文不蔼樽俎之间德非时秀道乖物宗虚饰疲伍空贻上位则天变彰于飞流地见于震压惊荡民听芜沮物议纶言之出不追金石之谬巳逺岂惟败锦伤经毁鼎覆餗而已哉自非西京上绩东都名勲河右羣贤江左诸彦宁有诬叨天爵以为已功者也昔南楚偏君鄢郢小政执珪柱国尚不轻授况车轨共文四溟同宅而以鄙蔽超居金殊任郁起臣心忧魄悚视丹如绿伏愿陛下暂停冕纩少察愚实鉴臣腼情愍臣孤志广天下之惠可匹夫之谅则国步永清门下永无谬悮不任忧骇之情  

为萧骠骑録尚书事到省表  

臣某言臣自妄防异宠轻荷殊爵昼昃犹耸夜艾方惊诚以设器瑶陛取监冲满悬魄金波征验亏阙兹乃天数去盈人经好退后所以裁成万品下所以各愼百司未有违才易贯克负永业者也且量力之诰实炯前书辞科之诲且昭昔牒况臣徒竭弱质忠贞未对犹叨今恩山岳非重故慙属交丧频烦表疏必谓巡崖之慊不忽俟河之淸可期不悟皇眀神邈鸿奬弥深虽守丹愚竞絶蠲恕今辄燿缨上序锵佩中轩德轻施重左右生华志尽输谢终愧报効不任下情  

为萧骠骑让豫司二州表  

臣某言臣倾心驻气不防睿感忧詟交镜中寐再惊臣闻国厯惟燿则藩伯缉其才朝纬伊序则方率司其度用能璿纽弗亏民教可变者也臣自少器业无闻大误变燕鼎超慿吴舟托翰负组假翼要琼质图素文写青艧爵富诸公任髙羣彦铨梁旣失辐诮所凑虽仄影毗道狥身賛德朝徽不昭民听具溢岂非性力知限鉴度有崖乗兹而处犹惧紊辱之耻况此以任何堪涌溢之赐且董督条兴皆非盛古至乃河襄初授或体兼上才江表广任或功为物首臣绩陋于国不勤睿朝宠集若是非所克取终抱寸襟重露愚见伏愿天铸广裁地灵厚载特垂蠲渥使不矜盈则藿质蓬性庶无矫夺不任匪晏之情  

为萧骠骑上顿表  

臣某言伏见眀诏銮舆便御亲六师臣又谬惣羣帅窃闻金火告燿昏眀代卷云电漑凑经纶相袭所以草昩县防昭晰区宙况乃逆徒阻兵器掩西服虽蚁众防窃势必褫散然寻仞难贷原烟易灭臣受算内楹棱威外阃按甲视夕沾襟待旦翦此凶渠庻匪旷旬但遂玉辂躬临云跸亲驾悚慨交心实百常愤今便严率所綂尅此月二十六日出次戎郊故巳望江源以轸叹想荆山而增厉矣进止之宜更听勅防不任悚企匪宁之心  

为萧骠骑谢慰劳表  

臣某言即日侍中秘书监臣戢至奉宣诏防慰劳便受毂中帷练甲外垒旍旄蔽景舆徒竞气人怀秋严士蓄霜断晦防巳掩氛竖未悬稽竚威寝兴震慨今玉人临郊皇蕐降庭煇燿望实将激威武戴鹖之夫迎光蹀恩投石之师攀炤竦惠楚纩越醪方兹慙润臣忝属阃私弥抱渥洽不任下情  

为萧骠骑庆平贼表  

臣某言狂贼沈攸之弃天犯纪毁礼灭纬外陵南畿内奰西夏禀血涵气咸百雠愤頼皇威遐制璿图广驭四海竞顺其会如林仰缀宗稷之灵俯辑士民之効故严勅裁交妖锋折首凯期旣屇乐饮在晨斯乃紫厯方永苍氓同庆臣僃符宠私时深抃舞不任踊跃之情  

为萧骠骑解严输黄表  

臣某言逆沴电炽凶妖雾舒志大禋天情已类社故乃驰羽江郊骛燧山甸虽藏智审其黥戮涵识判其奔沮然兵扈难轻义险宜备故膺宠无辞奉不譲今元凶旣殪丑徒自紊朝霭方卷郢氛已廓乐琯登肆礼衣曳朝不宜复假殊服取缺彞则辄上还王府永戢秘馆  

为萧骠骑让油幢表  

臣某言奉诏赐车一乘窃以国容方穆旗章式序朝礼永清仪服咸贯故象革建鏕尚炯周图朱箱盖犹炤汉篆皆旌羽勿差功庸匪滥臣忝爵山重防荣海深袭恩祗册已慙初筮浮禄素位方疚心路鉴古以巡世罔然不宜假文丹幰空饰皁轓仰思至道俯恤物僭伏愿圣逺特停华渥书愚上请追深累惧不任下情  

为萧骠骑谢甲仗入殿表  

臣某言臣即日被勅赐给甲仗五十人入禁仪武殿饰冠畴典局荷此盛恩五情铭载臣闻国之利器在祀与戎兰锜之设实允储方故官骑辰居羽林天部瞰城龙塞言伏鬼方臣股肱之力不足以染丹靑横草之勤宁可以镂金石而鱼服象弭一旦虚授诞锡金珪方兹为绚黄河如带比今非赏故异宠之袭心魄共惊不世之服苍祗同灼虽攀灵河汉骏奔眀哲慙迹骇衷无情以处  

为萧骠骑让太尉增封第二表  

臣某言以铉司崇贵衮位渊严非德非功无忝无溢故誓魂肆请舒衷仰谒不能曲流慈炤遂乃徒洽恩奬周览未交灵爽以惧臣歴古防图循逺访绘未尝不丽选衮台妙简槐采者也鲁郑之贤戚曹萧之勲彦吴邓之盛功王钟之素业孔眀之居蜀茂之在晋佥曰伊人是以处无懦色臣官逢昌世运渐时眀频烦紫渥绸缪璿命身薄施厚感厉愈深遂负机绳之托猥集衡梁之任风轨不树徽猷罕宣无以式翦寇兆载弭奸萌致虹沴阻于上京蜺妖扇于下国实頼藩伯鞠旅侯甸入守欃枪旬始烟袪雾卷故皇道威棱之由神纬昭昌之効臣岂有探夐察幽之智攻城野战之力哉今迹无小功事贻大赏愧寤终朝慙梦流夜咨此庸弱何以任忝伏惟淮泗犹梗赵魏未宾中原乆芜神州方翳思乐盛猷愿厉声颂将陪云骖以北狩扈朝服以济师乃为少雪庸诚防谢天眷耳宁容遽窃茂爵轻颁鸿名者乎伏愿圣渥遐覃赐以矜宥霈焉垂仁穆然惠徳血祈旦亮慊志夕满虽蹈疵戾犹深抃跃  

为萧骠骑让太尉增封第三表  

臣某言撰心求私精衷请亮情不感神理无动天诏饰旣降辞表是絶朱绂方臻金未宥魄虑再驰诜然改席臣局志乆战浅防已领具烦寸管备黩尺史旷旬浃景祈指遂宜犹谓设品分职实以仰铨璧纬列宠县荣故乃俯酌瑶陛迹聨盈缺道协兴降上睿所以佥举前英所以详能今若第随私贵爵与私富紊荡邦经断折民纪岂可还风中叶逖听遐代者也臣才乏往贤绩谢古烈妖锋孽火将炎天地幸郊甸或静江山以閟文轩华剑旣荣既峻侯封桂食又盈又满禄髙诮厚任重责深弱节兼诚誓思不浅伏愿隆慈特垂眀愍臣奉国犹家虑公若私秉轴之钧心希在治不任恳恳之情  

为萧太尉上便宜表  

臣公言臣闻经邦纬治去华为急体国字民循素乃安圣诰遗风具腾丹册贤言流沫僃宣靑史何尝不翦削浮奢销遗文绘然后颂音载兴泽洽式广楚驾百马民杂国雕秦修万骑敎亡业坠刻桷丹楹礼有常序朱轓皂盖古无滥秩缥衣纶绶汉置前制奇服怪物周设常刑皆节俗约训反朴还风肃政黎心厘一民志故礼奢宁俭宣尼之髙风以义止利孟轲之宏规若乃文采利剑道鉴其元雕虫篆刻世炤其浅虽儒墨异学名法各治至于遵本舍末其槩一也故荀韩之立典管晏之制书贾陆之鸿笔严徐之博辞食货兴志盐铁生论莫不异説而同俭乖议而共治然世沦物起道缺事迁盖源起西秦波被东汉一魏不变二晋未革所从来者逺矣洎高祖武皇帝业髙县防化格区宙菲躬谦度方追重华纳麓之勤约情防操乃取文命卑宫之义去金锦之巧无帷帐之饰唯修逺图绥国之术祈劝力耕济世之防是以政平刑偃紫阶斯廓太祖文皇帝恭巳眀台之上听政衢室之下九官咸静万绩惟凝亦复务抑华诩思裁奓太舆马翠翟之丽尠登乎外禁瑶碧绮组之玩罕设于内宫故大德立而五路谧鸿名建而四民宁者也自顷政敎日替敦叙月亏谁惟歴稔亦曰淹纪至乃帝防倾海外之寳王城尽天下之秘象席珠履一蹑而卽収镂琴防瑟再抚而已损褧衣随尘而罢罗袂从风而弃百民染其声奢万姓被其驰荡故阛阓之里富者窃梁楚之乗伎巧之家豪者袭王公之服于是有文靡虚丽骄邪不典之器精纎空饰妙蛊非常之玩农夫勤耨不充浮伎之资蚕女务织无给防刻之费将恐去实就华未知所届背源从流不识其止求国富兵强宁可得乎今江南所宅止汉魏两州之地户口所检裁文景三郡之民旧齐故鲁鞠为茂草全赵盛魏豺狼所嘷陛下方欲鸣銮中土朝服济河不改斯术则未见其可也臣谬属大任窃同忧泰日晏宵分实防饥寝草治其莠职此为先辄具条便宜可以安邦利民者事事如右率以闻见谨简圣听若其咸允谨请勅付外施行  

为萧让太傅扬州牧表  

崇絶之宠降自白日殊甚之礼坠于靑云祗畏验盛若夺魂鉴巡席无容当轩改色臣闻天地之大德曰生圣人之大寳曰位将以啓廓灵纬崇树神纪百司备列贵贱之分旣炳九官咸賛升降之际可眀故皇极不爽国歩斯泰虽金妫各政姬华异治未有革序变伦而能流英发耀者也臣才慙右贤功愧上烈平赵夷魏之气无宣于国书济河登山之威未亮于左史旣罕龙韬金匮之効又乏楹间帷中之绩卫主宁谓提横流匡危不足生细民故小节时显于艰难大勲无纪乎廊庙而乗轺服冕荷萧张之赏开城裂域受曹邓之爵不能翊教缉政厘济氓隠賛邦化饰整朝辉是以德少宠多舆人立规才薄位厚处士兴议故玉烛未调道治犹郁者臣之为媿也不悟陛下复停日月之华凝烟露之润擢臣姿鉴臣陋诚前恩未旷后宠已袭上公秘钺声振都鄙文劒雕舄礼殊轩殿深褒之逮方今为絶大赉之降比古为超臣亦何功当处斯忝复愿道邈先帝理镜众寂被气顺方涵生获庆特辍策书时停鸿册则人歌佥平物抱至欢  

为萧重让扬州表  

臣某言臣以功狭赏峻世诰所讟才弱宠隆道经所讳故写防誓胆庻留天瞩图骄虑满防守私吝不能靑苹引风阳燧要景复降纶册徽采兼明影迹交战水烟相薄窃闻周夏异章素各礼儒道二宗名墨两教咸以裕俗为急佥以得人为寳于是尊官上品乃贻玉振之贤鸿等懋列为取金声之彦或有济世夷难之略煇燿内区导江疏山之勤纒结中防深德衍溢大功振惊然后超居国右郁处朝端故九职惟宣六典式序丹靑所以传其蔼磬管所以扬其音也臣才蔽识浅非集誉于乡曲荣降宠臻乃假翼于皇极遂事等话言之寄任钧负图之重职惣表里地聨机务位班昔良知阙前修居官不闻其风处秩焉见其政寰域之治未缉街县之讼方兴缯贩之士无荐管库之家寂寞四维不阐五教罕敷安可以底慎财赋交正庶土者也今辍和毗道仄身赞业尚据晦晓获毗璇图况异礼更饰襃命复崇名超列辟爵拟羣后上仁居之犹涵慙德臣实空儒伊何以胜旣诬人文将黩纬凌历飞流之惧失正和晦裂蜺雾之灾且滥世物臣是以寤寐永叹忧国虑私者也伏闻陛下裁天赋品制地平施使旷世之典不遂臻于末躬迥代之轨无顿被于兹日素心丹魄皦然靡疚矣不任忧迫之情  

为萧三譲扬州表  

臣公言臣再辞非谦重譲靡饰实以爵髙中世歴古所难宠冠上台緜代谁易详图辨箴如镜如水检崖览志匪雕匪文防祈梦请驻心挂气陛下犹降以玺书之荣被以丹碧之采顿然变容一虑九逝臣以为寒暑繇乎平分晦明验乎天道咎誉起于防薄得吝生于小疵故金衡旣陈错髪之异必县铜墨咸设分撮之殊巳倾圣哲不能爽鬼神莫由避况臣鄙槩早盈陋才乆溢第超庻后礼絶羣班仰賛东序之宾平参北宫之政穷盈极满于斯为甚鉴兹隆替渊冰非譬所以坐洞房而不悟下轻帷而叹息也古之驭教当有道焉量能而受赏撰智而锡位深乃裂组逺故分珪前人以为称首昔贤以为美咏自非上德横乎天地髙绩格于区宇烈誉馥于一时茂名郁乎当世者岂有降今日而莫先哉臣爰防殊寄六稔遂交及荷惣任二燿忽周未能塞谤生民获免僮讼何盛勲之足题讵深烈之可铭乎而因委忝滥逾溢伦等朱轩跃马光出电入貂冠紫绶宠霭霞炤臣闻阖宗奉国犹非报殉方将身侍銮华雪齐鲁之侵地手执羁勒骛燕赵之逺郊然后追迹范张濯缨汾射臣之志也华爵盛典非所敢宁伏炤古巡将流圣察无使匹槩血诚不谅于璿扆宏芬英猷遂芜于里听岂伊庸臣独防其庇亦曰海隅咸被其利焉  

为萧太傅谢侍中敦劝表  

臣公言即日侍中臣惠基给事黄门侍郎臣僧珍至朱葢乘云轩肃雾坠髙天之防集防臣之躯神爽矍然敛影无地臣初长血心未啓素槩辞从意空言随事尽不能降陛下一时之恩借俄顷之炤遂枉近侍貂簮轼庭臣自亮无庸何以集此退咎慊诚悲枉埀光进戒朝训亏兹盛序感虑踯躅荣结梦寐臣检古少例巡令逾疑岂有妄叨天功虚窃上赏近谬国华坐取隆贵人见其过外惜皇猷内畏私昔西京鼎秩汉世权家丹墀网户击钟连骑何尝不以骄满贻戾谦冲要福者哉臣不能遵烟洲而谢支伯迎云山而揖许由激昂荣华之间沈濳珪组之内光饰旣超宠灵亦逺江左已来罕见其伦今位冠朝端通侯万户结象弭于前衡奏金管于后阵都野宗其荣盛视听惊其炎贵臣一旦居之谁以为不忝者乎而陛下犹崇以异礼者是增臣之戾也况复肃延华劝实深窘迫伏愿俯矜单志赐遂前请则世寝横议臣防缓责  

为萧重让尚书敦劝表  

臣公言臣五写丹翘宜防凝炤一降王人遂无蠲察复遣尚书臣岱兼侍中臣奂等奉宣慈灵重赐勉诲镜伏回环悯黙失图心魄交懅渊谷匪譬臣自初被诏迄于今时载慙载疑以悚以厉岂非深惧鸿典永忧末躬故琴瑟徒鸣不传广乐之响灯烬空举焉续景星之耀何则卓乎小者不足以任大守于蔽者不可以语通臣器乏渊源识暗机务伦济夷险每慿璿歴之逺龛拆氛蜺辄资羣才之効臣宁有采奇鉴隐之能网国提民之功乎不谓过延渥洽谬攀河汉荣宗蒕葐宠华暐映籍声探议共知其幸况傅保之崇殷周特贵牧司之寄魏晋称重上昭妙德次拟英勲有逾兹序尠不紊裂今陛下方辟金门之听调绣扆之政何得去礼废雅近于臣始旣无前章孰表后世臣才孤位峻待罪无日矣情哀理感事尽于斯伏愿一运天景防见藿心则物不逃形臣何恨焉不胜燋忧狼狈之至  

为萧太傅谢追赠父祖表  

臣公言即日兼谒者仆射姓名奉宣诏书追赠臣亡祖某太常卿亡父某为散骑常侍特进左光禄大夫宠煇泉扄恩凝松石奉渥铭心祗光恸虑臣行阻祗躬早荼棘如创之痛昃日不遑终身之恤霜露弥慼虽慙曾舆乔木之敬实抱仲路华毂之哀自谬借珪金空贻组绂爵侈于公禄盈于私何尝不静欷其结黙慕交深不悟睿孝动天昭性旷古惠被逺纪泽演庆世丹情靡谅峻册愈凝大荣集身尚惊异施况宠洽山栢特振殊造销骨沥命犹不胜谢不任鲠泗荷佩之诚  

为萧让剑履殊礼表  

臣公言近仰局威灵辞移理夺故欲冒忝传识必避殊礼不悟复凝令诏雕饰非常镜睇未周金火交虑臣闻宠以昭贤不滥才外之华荣以丽身岂谋分表之渥哲后所以佥授贞臣所以慎荷故行珪行玉尚无轻颁一爵一号犹宜详品况剑舄升陛赞唱异仪殆为对越神体抗礼天极汉魏旧载唯斯称重虽英衮簉朝贤武满世防此典者乃旷古特降耳谅由功饶赏结名髙器深金蝉緑绶未足蔼其采琼佩朱绂不足宣其荣方加以履殿优以勿趋虽至第为上公贵为皇王伫望兹礼犹邈如也臣何燀业宠兼昔人受以惧覆悔岂有及复闻殊防增其忧迮抱此愚欵以宾为请伏愿天鉴顺臣所守则虽殁九幽传荣万叶矣  

为萧太傅譲前部羽葆鼔吹表  

臣闻国容军礼旌羽昭其华品骑第乘鸾蕤蔼其饰所以炎耀仙都崇丽神境世教以之垂彩民听以之流文故勒岫铭海之功鞞革写其咏龛难夷邦之业箫管凝其声朱鹭云旣锡上德华山芳树以颁奇勲爰及台贤位髙藩戚名防恩炤宠垂私赏皆为发吹后阵岂曰兼奏前轩兹典罕行此礼实旷臣窃服巳叨光无限才局秩逺常衔炯耀安可二葆同整双弄顿惊览躬然特贻厚谬伏愿眀烁日月靡忘情鉴将停盛饰遂臣慊心则涵惠旣饶恭多矣  

为萧太傅谢舆驾亲幸表  

臣公言近以神舆将降昌啓丹辞重被还防未垂闿允谦尊弥光褒优愈临慙疚旣积敢忘谦请臣乗幸借私岂曰无僭攀霞镜月非复常所此必让德信在于兹但恩严交泊固守莫从免黙恭典伊荣加戚宁容爰枉鸾驾式惊臣府访心验巳谅以不夷求物校迹誓无此义且古今异饰紫靑变礼取诸臣躬未觌其安伏愿陛下赐止冕辂时停云驾则俗践知方臣蹈厚泰  

谢开府辟召表  

臣公言近被诏防赐令臣府自辟僚贤窃闻治以才为寳教以人为贵激风扬蕤实资山东之英凝华重馥良在关西之彦近以阐耀世经发丽朝序而州防郡聘兹礼尚堙台召铉辟斯文亟暧岂非盛美难嗣故旷寂先芬者哉臣谬赞国机职宜冰鉴未能澄形炤艺荐品任官旣乖覆业弥慼深寄仰属皇心遥覃察政洞俗此懿典崇臣逺宠辄仰睿恩谨宣岩壑庻幽居之士萝薜可卷奇武异文无絶于古  

为萧上铜钟芝草众瑞表  

臣公言臣闻象际通岂以眀昩岨运幽崖遥镜不以人灵异谋威书璧诰旣信其防緑鳞丹字弥验其文是以业蔼鸿经则烟露呈炤精昭景纬则川岳发华故寳鼎白云瑞集轩世芝房赤鴈祥委汉年石鸿钟逺炳晋室玉璧器近耀皇宗自大眀乗规泰始叠矩朱鬐素毳之至史不絶书奇叶珍柯之献府无虚月今懋厯啓图灵基再固顷歳以来祯应四塞近获豫州刺史刘懐珍解称所綂建宁郡建宁县昌村民于万山中采药忽闻异响从石上得铜钟一枚长二尺一寸逺象古铸近乖今制又州界之内树生连理二木隔涧縢枝相通越壑跨水合为一榦方之旧説弥复为贵宣城所綂临城县山中获草一株交柯攒茎紫葢黄里贞润暐晔自然天华采辍歴时质色不变【`阙`】　　炳据有征近获呉兴太守臣王奂云十一月二十九日解所綂长城县令臣张防解称其月二十五日甘露降县东界下山之阴又东太守臣脑解所綂武进令臣纪法宗云十一月十日解称其月二十四日甘露降于彭山松树至九日又降如初臣以祥纬杂防星烛波连斯乃灵迹深覃睿衷夐感理应写顺祗无涵秘稽往征古佥欣升泰瑶光日阐玉绳永休谨拜表遣兼长史防军臣姓名奉铜钟芝草以闻  

为萧太傅让相国齐公十郡九锡表  

非常之册分天而降冠古之典开河而出遥然以慙防交象魏臣闻日月权舆二仪所以克灵君臣设极三綂所以式固惟生与位谓之大寳辨诸文而尊卑旣炳观羣龙而贵贱可正虽复殷因于夏王资于帝至乎建侯分职体国经野其揆一焉是以二周之始山河逾广两汉之初封赏弥盛然表东海者实牧野之日瞻鲁邦者乃负图之辰西都英相信命世之功关中上宰亦龛乱之力秬鬯彤弓本西伯之赏虎贲戎路又晋公之典若乃衣裳盟会九合一匡犹慙德斯礼也臣实鄙才靡识大体徒以忠贞为槩而劳不足铭虽以丹素为诚而功无可勒岂有经天纬地之畧探隐炤寂之智哉抑亦何术以堪盛休是以览云际而怀古慿轩榥而未宁也伏惟陛下神华驭世理无不镜赐臣待谤今职守其私满则天下有道庶人不议矣  

为萧让九锡第二表  

臣公言臣近厉心罄辞写情毕议眇望神藻鉴见丹襟而帝阍以秘纶诰方明中外卷容左右轸虑臣以为丽天秉经君上之彝宪仪地执纬臣下之恒轨故皇极载凝庻士交愼昔者重黎効官裁居炎之职羲叔能任方掌日月之序至乎御龙勤夏未闻冠俗之爵大彭翼商岂见超世之典以古先哲后如兹之愼赏也臣乃谬贻国寄志在靖难若夫野战虹蜺伏顺者易为威城攻鲸虺奉国者理必全云气薄蚀下民咸贵更明恃险舆马舟中皆可异议故昌邑有归邸呉楚无旋师斯激芬杨蕤物同其幸焚恶去丑世共其庇实为仰慿俯顺之効臣亦何力之有焉窃谓禄为十郡必俟禹迹之勤锡以九命乃须周公之美况吕梁不凿而器重珪越裳未献而赋拟千乘京闗识其崇贵畿服知其忝冒镜前修而慙形觌往德而耸虑畏崖之请取譬深水审量之祈呈炤皦景伏愿陛下逺牵雄范近览英规凭霞停诏临风辍恩岂伊愚臣方被昌化具日遗氓咸防其赖矣  

为萧谢百僚敦劝表  

臣公言臣欵诚素履频载缣翰天饰髙奬累降史笔即日尚书臣某等至重宣诏防猥辱百僚省睇未交心灵巳悸臣闻良宰谋朝不必惜威贞臣卫主修已则足故骄满之失取镜函关谦侧之美见炤伊阙臣本庸人识无逺度值开辟之辰遭欃枪之运奸回内奰则戮力琼都诸侯放命则抗节瑶祀秉号仗义幸不辱威皆爲冕旒遥鉴之明羣士画图之助臣宁望伊挚叔旦之爵吕牙申甫之赏哉方欲谢簮东都濯冠汾阳不悟盛礼华典复臻于兹静黙回环祗畏踯躅犹谓遇聪明之朝当时雍之世陛下咏尧风之化歌卿云之诗日月华采万方获性叠虑仰祈必防题品而威严窈絶斯冀遂阻銮舆玉驾复许敦幸重臣愆悔无地自安便当谨恭鸿命竭身爲限  

萧相国譲进爵爲王表  

臣结虑归请三辰未镜倾防仰视九天弥阻重炳徽防再晰光诰理晦情震若涉严渊臣业不出世绩未逮古谬借明政陈力就列艰多智寡翊赞罔树若乃洪范不修钟缀旒之日九黎乱政当摧轴之辰虽沥命奉时祸提下亟防明之陋贻慙昔人杜险之蔽取愧前英故十万之师无集槀街之邸千金之贵恒单白藏之府戈船发于江湖戎车出于石城然后云彻席卷防刘巨祸臣实恧焉不悟上赏亟降华爵必集虽延首紫局翘意宸居执爲守约之志旣谢简鉴避贤辞智之请终无开允故受任専征逺迩知宠肇封四履侯甸推礼昔虞思勤夏不列殊物之锡晋叔匡周岂颁上公之典燕藩懿亲裁防衮舄之荣梁国戚属方忝旌旗之贵而臣包括庶揆惣纳仪刑葢出近古非三代之逺体也乃逾九命爰超五等域中之称丽天作则探情顾抱岂所允安者哉伏愿陛下一检丹崖遂臣慊心无使怵迫深贻疵戾  

爲萧相国拜齐王表  

臣无佐夏匡殷之功威晋服楚之绩业不题于宗器声靡记于彝典而超居上礼邈乘峻爵静念隆替焦原非譬臣以爲众官咸事帝谟所以式序羣后克譲王猷所以载穆况臣访德语勤未洎伊稷之能借灵懐宠仍滥周邵之秩故驻防仰请沥意归闻理竭素牒事罄丹史具徽太防备简玉防而才輶志浅隔景絶照朱轮之使日月亟防金銮之尊旦夕将拂巡情览识岂伊宁处今便肃典内轩恭服外屏大夫有命古或无违王假有庙今臣爲叨三省空懦震据于心  

爲齐王谢冕旒诸法物表  

臣王言以轩冕云跸旣非常之饰宫悬玉戚乃配天之礼故呈襟効虑必期蠲亮重被还防芳讯愈越镜伏殊私情影逺震昔大啓营丘未修树羽之赏光宅曲阜始兼龙旂之贵况道狭庆隆身薄器尊粉绣争辉藻火竞耀夫太常图列星之采华葢观古人之情所以耸絶百县崇隔万防鳯阁因此而神琼都由兹而丽故丑功慙德违议避荣诚不遥孚理无夐达遂贻器诰爰断辞表惊栗迟回祈鉴何地便当肃对王休敬昭异宠佩服盛文以慨以惧  

爲齐王让禅表  

陛下逺规唐虞永揖之典近暮汉魏高谢之礼旣览金水昏明之数又协云雷隆替之征激风太上扇采至公闻命惊爽心灵殒越臣闻天地草昩而树之君所以平对二仪显临万国膺符受厯惣明司幽轩辕陟祈首出庻物颛顼登庸作爲民纪虽五德迭兴十代继运非贤非睿莫预斯位若乃与能之交禅锡之会岂伊虚薄所可遵拟昔傅岩佐商秩终上公磻溪翼周名极列伯臣才非半古功愧逮圣狱讼不往讴歌宁归河乏马图之寳天无乘龙之锡元首股肱誓不可异而旷乘之轨忽臻于兹慙慨忧灼罔识其际伏愿陛下遗舜禹之心臣守巢由之节则道耀日月泽浸飞泳声振开辟仁动今古四三王而六五帝不亦休哉  

章  

为建平王拜右卫将军荆州刺史章  

珪册停徽车旗写曜袭礼炫衷迎恩震色臣闻爵以能委命以绩降亦有云结吹褎成熏之厚朱箱累辙崇试宰之髙而臣纽组颁守要玉备政绩废江区声隘河部浮荣旷年叨光賖日谅以具察舆歌取镜民诮不悟皇德至凝亭物帷幄复使承官楚封袛秩漳土任班河冀事亚崤陕横术辐凑殷民讼积宁曰明哲畴克胜寄虽沥丹局终惧防咎不任铭戴匪处之情  

爲始安王拜征虏将军南兖州刺史章  

绚服腾炤懋册凝芬夤对迷坠慙泣交集臣职右南阳谢蒲鞭之政任重临淄无遣狱之化自分金帝阙参风尹讼璧纬裁复圭露讵淹不悟旻灵拂采霄景汰色复交书河楚置传呉江环章淸润旂文肃路宠艳内维荣外圉方梗名虑有陋莩识冲生腼气安以输谢不胜荒震屏营之情  

爲始安王拜征虏将军丹阳尹章  

旣耀轩礼涵蕤龚恩爽泗腼黙臣少识犹晦哀辛方袭借以毓采上霄搏华中汉饮惠延光偭爵假息不悟瑶离降映绳河低文遂翊言关禁徙第京部进宪防浅尘紊徒盈还迷懅悚风制罔树循伏忧欷灭虑燋衷不胜荷佩之情  

爲建平王庆少帝登祚章  

上书皇帝陛下伏承肇嗣天震云飞璿极戎夏归服民灵以戴臣闻黄旗纡藻瑞益于姬帝紫云垂葢効异于刘后实乃深赐天衷广映祗迹伏惟陛下骞英驾圣涵灵纵睿矩心明裁绳道喆时遥裔雒符杂防河纪是以膺符寳宫辑命珍殿谊洗云密德徽嬀夏濬发鸿原长禘伟业方绚声金图腾华玉厯波渰下氓炎躔上汉臣防莩缔宠诚兼亲屏礼升之日守官楚甸不获勉躬储外奉颛行间防泣江郊心京国不任悲仰哽慰之情  

爲建平王庆王太妃正位章  

上书王太妃殿下伏承以令日淑辰曾光枢景庆芬祗外礼蔚寰中臣闻道懋第昌业广祉盛藻秩攸臻宪章斯饰伏惟殿下柔明固天夙资龚懿芬惠翔声端简散誉冠采摰姙腾燿徽姒丹陵蕴德丘栖圣烟煴国牒衍溢民听涵道席教且咏且洽臣忝任蕃圉无由随例阙廷不胜荒情  

爲建平王庆江皇后正位章  

上书皇后殿下伏承以嘉月蕙时膺曜宸正翠珩炤品褕组在饰休遍函夏誉殷灵昩伏惟殿下岳曜静德式懐谦顺升降图传左右诗史夙镜茂资早摛芳训故以腾馥秘闺写问中帷今灵纬载升崇正辉典衍教紫庭丽轨华屋声激绮组风偃家邦黎凑仁云祗宅庆逺迩有闻莫不倾渥臣限外任无由恭列轩屏不胜荒情  

爲萧领军拜侍中刺史章  

上书皇帝陛下即日诏书以臣爲侍中骠骑大将军开府仪同三司班剑三十人等持节都督如故峻命在庭光册充轩虹骖耸服朱轓伫葢夤对以懅心影若倾臣功乏至道不足以题象魏绩非振民无可以书庙阁半漏未晏中钟而惊实忌防庸起乘盛服窃疑国宠顿萃末躬今寰海顺典琼都咸光调御惟新镕制就始良宜整变献经诠明典纬九河式耀三辰载晰不悟陛下皇灵曲溢大赉斯降而鸿赏之行乃于臣始非所以腾振遥风激昂品流舆人之诵具闻其黩频露慊祈未叨鉴顺今便防礼靑轩谨躬丹墀忧符怵愓慙属兼轸不任屏营之情  

爲萧拜太尉扬州牧章  

文旣降雕牒增辉礼谒前英宠华昔典仰震威容俯慙陋识心防战栗若殒若殡臣景能验才无假外镜撰已练志乆恻内涯故譲不饰迹辞非谦距寸亮尺素频触瑶纩丹情实理备尘珠冕而神居寂阻九重严絶徒懐汉臣伏阙之诚曾无鲁人回日之感所以回惧鸿威后奔殊令者也旣而永鉴隆魏缅思宏晋国之大政在功与位故治民纽乱不处舆防之下去勲舍德宁班衮司之上咸以休对性业裁成器灵讵有移风变范尅耀伦序者乎臣绩不炤朝忠岂宜国名爵赫曦僶俛优忝陛下乆超异礼之荣越次殊常之秩虽寝寐矜战曲垂哀亮而玺册冲正愈赐砥砺今便肃顺天诰恭闻睿典审躬酌私必防危挠将恐民俗由此方扰轨训以之交芜臣岂不勉智罄忠未知所以报奉渊圣输感霄极取诸防躬长爲慙荷  

爲萧拜相国齐公十郡九锡章  

殊命寳典郁降云天采诏绮轩光流城御震惊华礼神气交越臣才谢深英气慙逺度进寡兵车召陵之盟退靡朝歌河内之防无束马山戎之绩悬车流沙之功故望宠未安践荣加惧况纳陛朱户事絶羣班金玺緑绶仪参鸿典闻命屏营以忧以坠近申防欵日月之鉴旣阻方惧难慊兰芳之旨愈峻遂致百辟卿后踟蹰于卫阙銮辂旗旂方幸于臣府怅然遥虑将贻厚戾文章徒单迄无蠲省而天威咫尺丹懐防固辄肃恭文物翘拜荣礼违距以深追憎怵迫德輶宠盛于斯爲防非臣鄙虚所能酬对  

符  

尚书符  

侍御史大夫尊冠贱履君臣斯位爱顺恶逆成败可晓未有凭凌我江郊侵轶我河县而不流防漂骨丹宗血祀者也沈攸之寂寥无闻起自甲卒邀我百战之军乗彼一防之幸镌山裂地纽紫要金拥旗藩伯便无北面之礼受符方屏即有专征之衅箕赋深敛毒被南郢枉墨矫绳害着西荆鬼怪其性故从始而遂终狼戾其志乃沿少而得老山陵不奔移殃爲庆践祚无贺按剑称予遂乃关驰逆书亭炤妖火此而可賖孰不可宥今遣陈承叔彭文之等敢劲三万前驱电跃吕安国任侯伯桓崇祖曹虎头等楼舰五万射蛟中流荀元宾郭文孝程隐隽等轻舸二万髙旗蔽日周盘龙张文嘉薛道渊等鐡马五千龙骧后阵凡此诸帅莫不气薄日月精变虹蜺或饮羽石梁或超逾亭楼索鐡拔距孤视万旅顾盼则前后生风喑呜则左右激电然銮戎薄临骁虎百万六军徐轨五辂迟斾丹舰发炤素甲生波楼烦白羽投鞍成岳渔阳黑骑浴鐡爲云于是髙山与深谷共湮紫芝与白艾同灭不亦惜乎符至之日幸加三省其驱逼寝手之人锋阵坞壁之主若有投命军门一无所问或能因罪立绩赏不示私斩祛射袂唯功是与购募之科具列如上信如白水皦然无二台明详防飞火普加宣下文书千里驰驿  

奏记  

奏记南徐州新安王  

伏惟明公殿下列誉椒璧蜚声冲汉爰求儒雅傍招异人削赤野之玉翦燕山之金至如淹者东国之徒步耳方敛影逃形匡坐编蓬之下遂遭烟露余彩日月末光惟恩知泰变色薫心淹闻齐石旣抚无待巴人之唱柏台巳构宁俟不才之木淹防乏乡曲之誉长匮芹藻之德岂宜璞郑氏献鳯楚门哉愿避职吏缓其召书  

牋  

到主簿日诣建平王牋  

淹乃庸人素非奇士旣慙邹鲁儒生之德又谢燕赵侠客之节徒以结髪卫次暂闻仁义常欲永辞冠劒弋钓畎壑而身轻恩重猥奉末光枉白璧之惠降黒貂之私因兹感激未能自反负金羁于淮吴从后车于河楚竟不能曜丹艧腾英声絶白云负苍梧至可知矣不谓咸池再晖瑶光重照开髙天之慈布厚地之施承命以惊巡走且失淹闻古人爲报常有意焉至乃一説之効齐王动色一剑之感赵王解衣孤心回槩有殒自天  

被黜爲吴兴令辞建平王牋  

淹本迁徙之徒非有儒墨之能亦以转命沟间待殡岩下误得步修榥循髙轩伏层槛坐曲池承翠河之润降璇日之光载笔奉后盛饰立朝于山东百姓亦已殊甚虽蓐蝼蚁拭黄尘不足以塞惠而小人狼狈爲鬼爲蜮山渊所容衣剑不贷黥赭幽圉皆非报责仰遭大道之行草木勿践辍镬敛火吹防拾骨濯以河汉之流曝以秋阳之景丛然黔首岂不载天窃思伏皁九载齿録八年以春以秋且恩且顾竟不能抑黒质扬赤文抽精胆报慈光而自爲拥肿之异木卒成踊跃之妖金所谓孽由已作匪降自天犹沐造化余灵宥以遐邑方防被霜露裹粮洲岛缺凿山楹爲室永与鼋鼍爲羣犹蹶者不忘起肓者不忘视况罪溢朔方尚驻一等之刑咎过朱崖犹缓再重之施金石无知何以识答昔河济荆吴必获陪从京辅关毂长奉帷席德音在耳话言如昨淹乃梁昌自投东极晨鸟不蜚迁骨何日一辞城濠旦夕就逺白云在天山川间之眷然西顾涕下若屑  

到功曹防军诣竟陵公子良牋  

窃惟明使君钺下道耀神源德铸灵极诞涵天听资河炤圣誉拂纮外芳激震中故衡梁孕秀璿玑流品变瑶光之晖赞玉烛之色功迈翊殷绩起匡汉是以赤瑕琼寳之文睇影而夐集青龙遗风之乘晞光而逺至如民者葢不足筭所志不出缯贩所学不遗祝筮业异儒墨行乖曾史旣乏修短之术又慙啓塞之辨不能伏轼蹲衡惊燕赵之郊黄金横帯驰渑淄之币语黙罕绪圆方靡树谬以一气之防徼百载之会躬奉英睿身防青艧故以润厚累望恩重兼金不悟悬黎降景灵河泻润复获执羁兰陈迎笏桂序漏越之琴窃庄文之价缺齧之剑盗项襄之名心羞秦媵志虑楚犊抱魄踊跃忧集如熏镌感何日铭报焉期  

啓  

鸟建平王庆改号啓  

窃以皇衢永谧则玉厯惟祯国庆方夷则绳泽式茂故五鳯协年甘露应号况今道润衍溢颂祉载繁嘉生蠲庆风云瑞节旣觏昭晨方铸昌化延守一隅无以自届不胜荒情  

爲建平王譲鎭南徐州刺史啓  

臣言臣誓惟殃衅频写曲折慊慊狂愚冀蒙哀吊而圣防悬严便赐断表神乖意失音影何地吞悲茹号情胆载絶臣荒昩神气爰自防禀分逾鼎贵秩髙外州臣乏素能或所不任况在忧年必取黜辱特爲开非常之恩借权制之义紊礼灭经实翦治本臣又能身祈命请一感天地踯躅表啓心容巳腼犹疑大道之行墨缞不兴孝治天下通丧获遂陛下覆被仁明品物无漏岂于防臣独不蠲鉴燋鲠在躬辄复尘触伏愿暂辍听览少怜苫草则臣死之日犹生之年临啓恍惚防识无主不胜殒越怵息之心  

爲建平王谢赐石砚等啓  

臣言奉勅赐石砚及法书五卷天防又以臣书小进更使勤习敬阅籀篆侧观砚功张卫慙奇金琼羞丽臣夙乏翰能素谢篇伎空贲恩辉徒隆慈饰方停烟墨永砥学玩仰结圣造伏铭私荷不任下情  

爲建平王谢玉环刀等啓  

奉勅赐玉环刀等五种珍噐赆【`缺`】伏防猥降饰轶采朱跨影悬魄昆冈归琛关山慙寳谨袭缇素以充握睇垂光旣深铭佩更积不任下情  

爲萧领军让司空并敦劝啓  

臣某言臣防心之请丹识以倾诏防冲挹便赐断表伏闻当遣王人猥垂奬劝仰天光休俯增惊厉【`中谢`】臣以爲槐之任百王攸先具司是属冠冕式瞻化曜昌煇连基政务事深崇替迹豫兴衰故道富一时则风行明令才乏通权则山摧河泣旣浇汨苍祗将紊毁身国臣进退惟疑再三自顾实以陋情悲忘宠极但畏轶超疲伍乃防鼎轴无德而贵岂敢偷存才怯任重物所不恕故弱识褊槩频布前辞枯木朽株永隔蠲恕岂特大车方尘小雅有废而已哉将据致寇之悔取鉴于兹矣且皇华之命居上之鸿私鳯举之招爲下之殊荣国勲必书史不谬牍况臣连牧圉岳董率职方旣铄近古垂耀中叶揆望揣实爲泰巴甚而乃复降朱轮之使方枉青册之劝寤寐悁灼谅无以任辄重素诚冒觊神炤伏愿皇灵特垂开愍赐停正台之职并免敦劝之使余所荣忝誓不敢辞肃恭外屏祈回恩授则于臣慊欵复爲惠造不任忧戴匪惶之情  

爲萧太尉子侄拜领军江州兖州豫州淮南黄门谢啓  

臣公言臣频结崇宠亟延上爵休恩动俗烈荣振古鸿品清饰巳蔼金图秀鼎号铭共茂瑶篆永言戚虑鉴寐殷心况乃秩洽朝门庆霑国佩弱息臣讳嶷映晃等文不昭典武不定功出内帷阃升降貂绶或振迹领候职赞禁锜或腾光江甸任钧屏翼河兖冲要旣滥北门之管淮豫险捍又谬西偏之寄兄子臣鸾忝守近畿嫡孙臣某载华省闼皆倐怱晷景频烦升荷虽咸罄愚识恪居匪替岂足以少塞神渥裁酬皇眷嚣黩一盈慙厉弥积谈天之辨不能爲臣陈辞雕龙之文无以爲臣饰愧静然肃念徘徊交集不任忧感沐浴之情  

上书  

狱中上建平王书  

昔者贱臣叩心飞霜击于燕地庶女告天振风袭于齐台下官每读其书未尝不废卷流涕何者士有一定之论女有不易之行信而见疑贞而爲戮是以壮夫义士伏死而不顾者也下官闻仁不可恃善不可依谓徒虗语乃今知之伏愿大王蹔停左右小加怜察下官本蓬户桑枢之民布衣韦带之士不饰诗书以惊愚进不买名声于天下日者谬得升降承明之阙出入金华之殿何尝不局影凝严侧身扄禁者乎窃慕大王之义复爲门下之賔备鸣盗浅术之余豫三五贱伎之末大王惠以恩光顾以顔色实佩荆卿黄金之赐窃感豫让国士之分常欲结缨伏剑少谢万一剖心摩踵以报所天不图小人固陋坐贻谤迹坠昭宪身限幽圄履影吊心酸鼻痛骨下官闻亏名爲辱亏形次之每一念来忽若有遗加以涉旬月迫季秋天光沈隂左右无色身非木石与狱吏爲伍此少卿所以仰天捶心泣尽而继之以血者也下官虽乏乡曲之誉然尝闻士君子之行矣其上则隐于肆之间卧于岩石之下次则结绶金马之庭髙议云防之上次则虏南越之君系单于之颈俱啓丹册并图青史宁当争尺寸之末竞锥刀之利哉下官闻积毁销金积谗糜骨逺则直生取疑于盗金近则伯鱼被名于不义彼之二子犹或如是况在下官焉能自免昔上将之耻绛侯幽狱名臣之羞史迁下室至于下官当何言哉夫以鲁连之智辞禄而不返接舆之贤行歌而防归子陵闭关于东越仲蔚杜门于西秦亦良可知也若使下官事非其虚罪得其实亦当钳口吞舌伏匕首以殒身何以见齐鲁奇节之人燕赵悲歌之士乎方今圣厯钦明天下乐业靑云浮洛荣光塞河西洎临洮狄道北距飞狐阳原莫不浸仁沭义昭景饮醴而下官抱痛圜门含愤狱户一物之防有足悲者仰惟大王少垂明白则梧丘之防不愧于沈首鹄亭之鬼无恨于灰骨不任肝胆之切敬因执事以闻此心旣照死且不朽  

书  

与交友论隐书  

淹者海濵窟穴弋钓爲伍自度非奇力异才不足闻见于诸侯每承梁伯鸾卧于防稽之墅髙伯逹坐于华隂之山心常慕之而未能及也尝感子路之言不拜官而仕无青组紫绂纽虎符之志但欲史厯巫卜爲世俗贱事耳而彯然十载竟不免衣食之败何则性有所短不可韦者有五一则体本疲缓卧不肻起二则人间应修酷嬾作书三则宾客相对口不能言四则性甚畏动事絶不行五则愚婞妄发辄被口语有五短而无一长岂可处人间耶知短而不可易者所谓轮椎分定也犹如鸡鹜之有毛不能得鸾鳯之光采矣况今年已三十白髪杂生长夜辗转乱忧非一以溘至之命如星殒天促光半路不攀长意徒自欺取筋驽髓冷殊多灾恙心顽质坚偏好黙旣信神农服食之言乆固天竺道士之説守清净炼神丹心甚爱之行善业度一世意甚美之今但愿拾薇藿诵诗书乐天理性敛骨折步不践过失之地耳犹以妻孥未夺桃李须隂望在五畆之宅半顷之田鸟赴檐上水匝堦下则请从此隐长谢故人若乃登峩嵋度流沙飱金石读僊经尝闻其验非今日之所言也谁谓难知靑鸟明之贵布笔墨然亦焉足道哉  

报袁叔明书  

仆知之矣髙臯为别执手未期浮云色晓怅然防飞前辱赠书知命仆息心越地采乐稽山友人幸甚去歳迫名茂才冬尽不获有报引领于邑情讵可及足下推仆者不一二谈也仆闻狂士之行有三窃尝志之其奇者则以紫天为宇环海爲池倮身大笑被髪行歌其次则坚坐崩岸僵卧深窟朝飡松屑夜诵仙经其下则辞荣城市耕岩谷塞迳絶賔杜墙不出然者皆羞爲西山之饿夫东国之黜臣而况其乡党乎或有社稷之士入而防归则争论南宫之前卫主于邪伏身北阙之下纳君于治至乃一説之奇惊畏左右一剑之功震栗邻国夫能者惟横议汉庭怒髪燕路且犹不数而况于邻里乎若仆之行止已无可言矣材不肖文质无所直徒以结发防学备闻士大夫言曰在国忠处家孝取与亷交友义故拂衣于梁齐之馆抗手于楚赵之门且十年矣容貌不能动人智谋不足自逺竟慙君子之恩卒离饥寒之祸近亲不言左右莫教凉秋隂隂独立闲馆轻尘入户飞鸟无迹命保琴书而守妻子其可得哉故国史小官也而子长爲之执防下位也而子云居之仆非有轻车骠骑之畧交河云险之功幸以盗窃文史之末因循卜祝之间故俛首求衣敛眉寄食耳若十口之去爲饥寒从疾旧里斥归故乡箕坐髙视举酒极望虽五侯交书羣公走币仆亦在南山之南矣此可爲智者道难与俗士言也方今仲秋风飞平原彯色水鸟立于孤洲苍葭变于河曲寂然渊视忧心辞矣独念贤明蚤世英华殂落仆亦何人以堪乆长一旦松栢被地坟垄刺天何时复能衔杯酒者乎忽忽若狂愿足下自爱也  

勅爲朝贤答刘休范书  

昔嬀道鼎昌干羽未能戢姬德昭宣长旌犹卷舒焚衣毁冕有自来矣皇宋灵武诞命圣道郁宏三后连光四圣防轨或经天纬地搆紫灵之符调风偃海隆黄旗之祚莫不颂满金石声彯宇宙者也曁我太宗明皇帝惟岳降圣重耀函夏延礼壁台访道衢室平阳之后卷迹慙灵空同之君敛功谢德是以彩云祥风之瑞布濩区中梯山栈火之俗欵徼请吏跨商轶夏洗周涤汉道泽优衍犹不道封禅遐灵在天余惠无冺主上文明金相穆然玉色履璧之祯获珪之应着在纪嵗仁浸污河惠爱秋草想亦君之所闻也重以先帝灵畧潜通英辔逺驭受话言必忠贞方肃之臣奉风声必防恭匪懈之士明时琴瑟鼎铉之盛且被于宁世而忽觌来书以惋以慨君爲齐梁楚越之主鼎贵一时金玉满堂文马千驷爵授汤沭冠盖于道惟名尊崇谁与爲雄而出言效尤吐音入戾举旗类社志窃神禁称兵敛众遂窥外关今朝无阙政顿搆凌上之节室无防竖坐生莫大之叠鸱枭赭衣号兴徒党主萃渊薮宁滋之甚不臧不轨不忠不义未有若斯者也宗枝之衅逺则吴楚见禽于一壁盘石之嬖近则江荆面缚于小将成败兰艾之鉴又亦君之所知也闻彼虹饮防舞之异早见物徴河北陇上之謡已露童咏所谓妖由人作孽不可逃然桓侯之患良助寒心今羽林黄头络驿争引熊渠佽飞首尾电发伏波楼船掩江蔽泛渡辽甲卒充野布隰加以先天葢世之畧荡海拔山之威任辅沛陈羽林鹢鸼露动龙骧精骑风驱然后六师云起九军星连蜺旌外江虹艗中水金甲映平陆鐡马炤长原蹵南岳而永慨瞰九沠而懐恐伐罪吊民复验于兹甫刑三千唯此为大仆才等不羁志沥丹欵故奏祸福行矣怅然袁楮刘萧等疏  

论  

无为论  

吾曾回向正觉归依福田友人劝吾仕吾志不改故着无为论焉  

有奕叶公子者聨蝉七代冠冕组望多素纨黼衣绣裳负长剑而耿耿佩鸣玉而锵锵时游稷下或客于梁间英雄而豹变听利害以龙骧乃动朱履而驰寳马振玉勒而曜金羁之无为先生之门问曰先生智徳光融嵩华无得以方其峻道义清逺溟海不足以喻其深无学不窥无事不逹容仪闲静言笑温雅至如释迦三藏之典李君道徳之书宣尼六艺之文百氏兼该之术靡不详其津要而采摭冲焕乎若覩于境中炳乎若明于掌内余闻天地之大徳曰生何以聚人曰财是故老以为柱史庄周以为园吏东方持防而不倦尼父执鞭而不耻实万古之师范一时之髙士先生嘉遁卷迹飬徳不仕乃列子之所待非通天下之至理虽江海以为荣实缙绅之所鄙先生倐尔笑而应之曰富之与贵谁不欲哉乃运而不通也夫忠孝者国家之急务也申生伍贠不得志也懐道抱徳风之所尚扬雄东方其职未髙也其大学者不过儒墨亦栖栖遑遑多有不遂也子所引之士者情虽欲之志不行也忧喜不移其情故可为道者也过此已往焉足言哉吾闻大人降迹广树慈悲破生死之樊笼登湼槃之彼岸阐三乘以诱物去一相以归真有智者不见其去来有心者莫知其终始使得湛然常住永絶殊涂无变无迁长祛百虑恬然飬神以安志爲业欲使自天祐之吉无不利舒卷随取进退自然遁逸无闷幽居永贞亦何荣乎亦何鄙乎子其得之吾何失之尘内方外于是乎着公子恧然而有慙德逡巡而退  

颂  

闽中草木颂十五首【`有序`】  

仆一命之防遭万代之幸不能镌心砺骨以报所事擢翼骧首自致丹梯爰乃恭承嘉惠守职闽中且仆生人之乐乆已尽矣所爱两株树十茎草之间耳今所凿处前峻山以蔽日后幽晦以多阻饥猨搜索石瀬戋戋庭中有故池水常决虽无鱼梁钓防处处可坐而叶饶冬荣花有夏色兹赤县之东南乎何其奇异也结茎吐秀数千余类心所怜者十有五族焉各爲一颂以写劳防  

金荆  

江南之山连障连天旣抱紫霞亦潄绛烟金荆嘉树涵云宅仙姱节讵及幽意谁传  

相思  

竦枝碧涧卧根石林日月断色雾雨恒隂緑秀八炤丹实四临公子不至山客徒寻  

豫章  

伊南有材匪桂匪椒下贯金壤上笼赤霄盘薄广结捎瑟曾乔七年乃识非曰终朝  

栟榈  

异木之生疑竹疑草攅丛石迳森苁山道烟岫相珍云壑共寳不华不缛何避工巧  

杉  

桐梓旧丽松栝称奇焉如兹品独秀青崖羣木敛望杂草不窥长入烟气永参鸾螭  

柽  

木贵冬荣柽实寒色停黛峯顶插翠石侧碧叶庵蔼頳柯翕赩方陋筠槚逺笑荆棘  

杨梅  

寳跨荔枝芳轶木兰怀蘂挺实涵黄糅丹镜日绣壑炤霞绮峦爲我羽翼委君玉盘  

山桃  

惟园有实惟山有丛丹蘤惊露紫荣绕风引雾如电映烟成虹伊春之秀乃华之宗  

石榴  

美木艶树谁望谁待缥叶翠萼红华绛采炤列泉石芬披山海奇丽不移霜雪空改  

木莲  

迸采泉壑腾光渊丘缃丽碧巚红艶桂洲山人结侣灵俗共游时至不采爲子淹留  

石菖蒲  

乐实灵品爰乃辅性却疴卫福蠲邪飬正缥色外妍金光内映草经所珍仙图是咏  

黄连  

黄连上草丹砂之次御孽辟妖长灵乆视骖龙行天驯鳯匝地鸿飞以仪顺道则利  

薯蓣  

华不可炫叶非足怜防根傥饵弃剑爲仙黄金共寿青艧争年君谓无妄我验衡山  

杜若  

山中杜若嘉尔翠质不奇不俗载华载实同衘夕露共炯朝日夷陂无二沈防如一  

藿香  

桂以过冽麝以太芬摧阻天夀夭折人文讵及藿香防馥防薫摄灵百仞飬气靑雰  

赞  

铜剑赞【`有序`】  

永明初始造旧官凿东北之地皆平冈迤陇尤多古冢墓有人得铜剑长尺五寸余旣借看叹其古异客有谓余曰古时乃以铜爲兵乎其可得而闻不余笑而应曰此证据甚多殆不俟言卿旣欲知辄具言之余按山海经曰昆吾之山其上多赤铜郭璞注曰此山出金如火以之切玉如割泥也周穆王时西戎献之尸子所谓昆吾之剑也越絶书曰赤堇之山破而出锡若邪之谿涸而出铜欧冶铸以爲纯钩之剑又汲冢中得一铜剑长三尺五及今所记干将者亦皆非鐡眀古者以铜锡爲兵器也周书称穆王时征犬戎得昆吾之剑火浣布长尺有咫又有链铜赤刀割玉如泥焉又左传僖公十八年郑伯始朝于楚楚赐之金旣而悔之盟曰无以铸兵故以铸三钟杜预注云楚金利故也古者以铜爲兵故禹贡云荆扬贡金三品余以爲古者语质而难解今者语文而易了独诗云元龟象齿其实象牙也书云厥包橘柚乃黄柑也金品上则黄中则赤下则黒黒金是鐡赤金是铜黄金是金黄金可爲寳赤金可爲兵黒金可爲器韩子称昔智伯繇之伐赵襄子初晋阳襄子金将尽问于张孟谈孟谈对曰吾闻董安于治晋阳也公室悉以铜爲柱质君可发而用之于是发之有余金矣谓此据葢可知焉又昔夏后氏使九牧贡金铸九鼎于荆山之下于昆吾氏之墟白若甘搀之地图其山川奇怪以形于鼎使民知神奸不逢其害以定其祥鼎成三足而方不炊而自沸不舁而自藏不迁而自行九鼎旣成定之国都桀有昏德鼎迁于商殷纣暴虐鼎迁于周每人主休明鼎虽小而重其奸囘昏乱虽大而轻及周显王三十二年姬德大衰乃沦入泗水秦始皇之初见于彭城二十七年始皇东游大发徒出之而不能得焉后汉武帝宾礼百神于汾阴得大鼎时人以爲九鼎其祥不可得而审也且荆轲刺秦王之日匕首击铜柱铜柱火出则古者非直以铜爲匕首亦以爲殿柱也且始皇之世长狄十二见于临洮身长三丈足迹六尺于是始皇敛天下之兵铸而象之故西京赋云髙门有闶列坐金狄是也又造阿房之宫其门悉用磁石磁石噏鐡以防外兵之入焉以此推之明知春秋迄于战国战国至于秦时攻争纷乱兵革互兴铜旣不充给故以鐡足之铸铜旣难求鐡甚易是故铜兵转少鐡兵转多年甚一年岁甚一岁渐染流迁遂成风俗所以鐡工比肩而铜工稍絶二汉之世逾见其防及汉建安二十四年魏文帝爲太子时铸三寳刀二匕首天下百錬之精利而悉是铸鐡不能复铸铜矣按张华博物志亦称铸铜之工不复可得唯蜀地羌中时有解者由此言之斯玅乆絶余谓不复能铸铜者正当不能使利如霜雪光如云霞陆斩犀兕水断蛟龙岂复不能铸铜鑪鋺灯耶然今太极殿前两大铜镜卽周景王铸也制作精巧独絶晚世今之作必不及古犹今镜不及古镜今钟不及古钟矣昔余爲吴兴令凿池又获铜箭镝数十枚时有人复于彼山中伐木得铜斧一口古铜铸爲兵岂爲一据故备言其详以发子之防矣古贵铜贱鐡非独此事按皇览帝王冢墓记称呉王阖闾冢铜椁三重汞池六尺玉凫之流扁诸之剑三盘郢鱼肠之剑在焉秦始皇冢亦以铜椁水银爲江河关东贼发之至铜椁而取铜深大不可多得因此穴塞汉【`阙`】思王时奢侈皆生取爱幸奴婢蓄谷爲铜以通殉者气息兼以水火守给呼召数十年乃不复闻声矣晩世之葬无复此例然犹自大奢大富大盛或倾一国之财或竭一家之寳或争爲宏丽或竞相髙尚前汉奢于后汉魏时富于晋世中原旣夷至于江左时天下凋丧制度日衰富贵之家犹或厚葬然论古论曩亦减损千万倍矣世愈贫狭哀礼愈薄又往古之事棺皆不用钉悉用细腰其细腰之法长七寸广三寸厚二寸五分状如木秤两头大而中央小仍凿棺际而安之因普漆其外一棺凡用细腰五十四枚大畧如此亦可谓至巧矣其法旣絶亦有铜钉铜钉之体皆如今柘钉形也铜钉旣滑多被发掘自义熈以来乃以柘代铜爰及明器之属亦多减省必不得已乃用乌牙焉相与皆用素棺不得施漆及自棺之外一无所设旣由贫富之悬兼以避患之及耳故爲此赞以明古今铜鐡之兵刃葬送之事焉乃成赞曰  

悠悠开辟或圣或贤蚩尤铸铜为兵几年天生五才实此为先既古既曩谁测谁传纷纶百代事无不异况乃金铁国之利器风胡专精欧冶玅思于防则出于今则秘闻之释经万物澹薄在古必厚在今必恶徒侈徒异徒铲徒削聊举一槩以明鸿略  

云山赞四首【`有序`】  

壁上有襍画皆作山水好势仙者五六云气生焉怅然防意题为小赞云  

王太子  

子乔好轻举不待錬银丹控鹤去窈窕学鳯对防岏山无一春草谷有千年兰云衣不踯躅龙驾何时还  

隂长生  

隂君惜灵骨珪璧讵爲寳日夜名山侧果得金丹道忧伤永不至光顔如碧草若渡西海时致意三靑鸟  

白云  

紫烟世不觌赤鳞庖所捐白云亦海外葐蒀起三山萧瑟玉池上容裔帝防前欲知青都里乘此乃登天  

秦女  

靑琴旣旷世緑珠亦絶羣犹不及秦女十五乘防云璧质人不见琼光俗讵闻愿使洛灵往爲我道竒芬  

诔  

齐太祖高皇帝诔  

日月郁华风云黯色伤动紫防悲匝璇极呜呼哀哉粤夏四月辛卯将迁座于泰安陵龙銮旣整羽卫以陈深酸旧物掩咽故臣嗣皇帝永诀丹掖叫号靑墀攀神光之一絶恸逺迩之何期弓剑有慕纂德写辞佥曰若稽古圣璿图灵镜星驱发祥电光啓命诞惟弱龄惠志聪情如金如璧爰秀爰英于铄冠岁腾蕐流艺允文允武克眀克睿聿尚登学严道尊师宣敷五礼优游六诗上炫旧滞旁镜前疑才罄艶采笔尽丽辞在友斯悌于亲伊孝俭泰共色夷阻一貌游情勰矩纵心蹈教乡术式慕州闾是效业优登仕先哲攸懋矧乃寥廓渊防邃构官府天地舟舆宇宙龙静鳯戢敛奇揜秀昔在帝刘王室放命狡焉僞诞晦朔陵正锋车北轶爟火南盛太祖时乘爰兹发迹塞井灭勲夷灶龛敌赏镂王图功蕤帝册乃厉中叶天未敛难兵百袁曹祸十楚汉吴地前崩越壤首乱街号燿盛火列金断聚甲如陵献俘爲观北楚倔强曾未屈膝云屯被野鱼丽亘日庙勇旣消国图方匮神册天开雄畧世出凶剑鳞沈丑戈羽逸只骑不还踦轮无匹厥庸戾止离佩委他荣郁阊阖宠重山河皇彞有文朝采方蔼频烦金纽左右缇葢毗戎肃禁参辇侍斾誉馥区中道薆氓外河济国险淮泗邦尘要藩重设匪贤则亲亦旣推軷拥土庇民声棱絶俗威赡殊隣宋主陵遐紫殿遏宻话言之诏贻在英粹寅亮大寳敷纶妙秘世识机鉴物宗渊懿无夐匪链靡奥不洎三阶既驯五精惟至彭蠡九江地尽襟制亦有刘范衣缨是絶跃马山岫泛舟河澨缟镝星流红旗电结鸩翼竞扇豺牙争砺祸纒紫禁兵交丹卫瑶祀若菸金扆如缀朝野倾仪咸归上德实赖至公泻家提国懐险实泰危亡必克机簉朝旦功定曛黑妙物更配具章重则深居防外遥栖緜黙髙秩方臻元礼有序王曰念哉煇宠是与职褒宫閤任卷文武饰华丽貂萦金疉组宏猷溢俗曾芬冠古憬彼朱方亦惟宗秩隂图食昴潜谋贯日征轮未誓偏旗衔律原燎旣寂世嚣伊谧爰崇爰贵以望以实鴈县告静象郡无虞杳郁逺域淸丽琼都国塡氓负朝委事虚实翳哲相岳曜神居功美旣损道富去益再纽契训重匡禹迹方同范张濯情汾射散簮山郊解佩松石頳霞拂朝苍烟懵夕韵属经恩流金液灵厌霸德少帝告衅灭慈灭飬抵仁抵信枉狱炎鑪滛刑霜刃刲忠翦义樊稚斵榇惵惵万氓曰怨曰震妖蜺将崩灾裂昊苍况乃鼎国资涤资匡临朝阐命遏昬立纲事緜毗汉义缔翼商旣绥地职亦懋天工权舆典纬俾作司空黼黻雕戈祐宇升庸徒赐先衮爰永渥冲实曰骠骑卷迹辞功寰防睦政畿甸纶风沈氏滔天勃逆旧楚气蹂黄池志轹柏举裂礼紊度毁经弃序黒骑黔山朱旗頳渚短兵相接长铩爲羣颢如海岸矗似蒸云合乃雾激离则霰分荆国旣轶郢县方焚袁刘二戾猋驰炜发聨谋制外储兵袭内衅激琼殿势崩金阙志乘玺图矫秘钺鸿妖逝星髙祲弃月惟时诸侯上脱下竞图服淆荡实缀仁圣煇燿国灵导扬主命曾防近晰深謩逺镜左轮朱頳表里斯定七德饰歌九功綷咏乃陟上宠文方辉诞锡有秩防吹旌旗赞政瑶光翊教太防实曰太傅爰登相国缉民以礼综祗以德景福咸凑芳猷允塞羽泳式造纮县是则金汤无险轨书攸同迥迥宠迹窈窈睿功寳珪黛壤俾王于东绚册是敷懋物旣崇设业设簴丹悬碧镛于穆显相黎元时邕冰州炎徼来献其琛鴈海龙关亦柔好音梁鼋栈鼍越险浮深逺戎皆觐上灵必临山吐石靑野降寳露瑞芝丽草珍柯烂树人崩俗缔纬幽数睠此妙德跂我王度簉滞炎旻旣变至公萎蕤嬀华文祖受终大宋有训髙防万邦容豫庆云游衍南风正服寳位圆光玉绳御绣懐古负黼夙兴丘碍必静渊漪咸澄勋扆有作黔牖其义矜卑广慈合贱兼爱缀机剟贼轻章削罚迹去繁奓情归素一轩靡龙刻楹无丹宻越贱申椒楚辍灵橘陵寝起邑池藻谁悬遥馆罕御离房空荐惇教路宫淹神正殿斟酌信义左右律礼莹彼皇维兹国体胄业旣树璧流方启汉求金岫吴寳铜堑宁若睿德让驷却剑实才爲贵唯功是念火职咸允云官亦熈旣臯乃益匪稷伊防无巡风宁竢辩诗玉烛调文英最节乘山呈瑞航海归阙不旷景册靡空歳月受纬机衡兼甄诗史孙韩各辨庄墨异理昭政往蔼洗铄前轨逍遥星斗徙倚凉云春飚方舞秋鸿初分式謡式咏载绩载文邈哉我后沦泳贤圣整品作号尽物归政苍黎汰欢灵刷庆永戬嘉祉方寅景命缔详有文飏沛将掩理昩人诐道悬世险夐畧遗图忌华徇俭文闇陈几翌明告渐蜺僪鬬食日月朏精矧在乘舆宇折宙倾祲纒鸾掖悲赴紫扄去璇防之照袭珠殡之呜呼哀哉帷宫低景辇路巇光恻柏门之黯黯泣松帐之茫茫上宫擗而诏御咽羣后慕而侍卫伤攅灵旣俨逺日以筮鬰鬯旣奠龙酹方撤素月夜横翠烟晓结摐虚金而下欷吟空箫而增絶呜呼哀哉于是飒天驾而从绮舆澁神行而抚文辇傍建春而南跸径宜阳而东践尚葐蒀而未散乍眇黙而不转睇千乘之共啜盼万骑之相悲魏后之恋谯恻汉主之懐沛辞金陵之义降云阳之杳蔼风奇响而驻轩烟异色而低斾怨街邑之防骖吊原野之缟葢挽夫怆而征马凝痛萦盈其如带呜呼哀哉复林油云重山减日御房清凄神路谧昭徒肃纛幽祗竦跸攀光洒恸临泉澍泗璪座长严雕宫永閟寂帐寂兮寂已逺夜釭夜兮夜何邃呜呼哀哉  

传  

袁叔眀传  

友人袁炳字叔眀陈郡阳夏人其人天下之士防有异才学无不览文章俶傥清赡出一时任心观书不爲章句之学其笃行则信义惠和意整如也常念防松柏咏诗书志气跌宕不与俗人交俛眉暂仕歴国常侍员外郎府功曹临湘令粟之入者悉散以赡亲其爲节也如此数百年未有此人焉至乃好妙赏文独絶于世也又撰晋史奇功未遂不幸卒官春秋二十有八与余有青云之交非直衔杯酒而已嗟乎斯才也斯命也天之报施善人何如哉何如哉  

自序传  

淹字文通济阳考城人防传家业六歳能属诗十三而孤邈过庭之训长遂博览羣书不事章句之学颇防精于文章所诵咏者葢二十万言而爱奇尚异深沈有逺识常慕司马长卿梁伯鸾之徒然未能悉行也所与神游者唯陈防袁叔眀而已弱冠以五经授宋始安王刘子真畧传大义爲南徐州新安王从事奉朝请始安之薨也建平王刘景素闻风而悦待以布衣之礼然少年尝倜傥不俗或爲世士所嫉遂诬淹以受金者将及抵罪乃上书见意而免焉寻举南徐州桂阳王秀才对策上第转巴陵王左常侍右军建平王主簿宾待累年雅以文章见遇而宋末多阻宗室有忧生之难王初欲羽檄徴天下兵以求一旦之幸淹尝从容晓谏言人事之成败毎曰殿下不求宗庙之安如信左右之讣则复见麋鹿霜栖露宿于姑苏之台矣终不以纳而更疑焉及王移鎭朱方也又爲鎭军参军事领东海郡丞于是王与不逞之徒日夜搆议淹知祸机之将发又赋诗十五首畧明性命之理因以爲讽王遂不悟乃慿怒而黜之爲建安吴兴令地在东南峤外闽越之旧境也爰有碧水丹山珍木灵草皆淹平生所至爱不觉行路之逺矣山中无事与道书爲偶乃悠然独往或日夕忘归放浪之际颇着文章自娱在邑三载朱方竟败焉复还京师値世道已昏守志闲居不交当轴之士俄皇帝始有大功于四海闻而访召之爲尚书驾部郎骠骑竟陵公参军事当沈攸之起兵西楚也人懐危惧髙帝尝顾而问之曰天下纷纷若是君谓如何淹对曰昔项强而刘弱袁众而曹寡羽号令诸侯竟受一剑之辱绍跨蹑四州终爲奔北之虏此所谓在德不在鼎公何疑焉帝曰闻此言者多矣其试爲我言之淹曰公雄武有奇畧一胜也寛容而仁恕二胜也贤能毕力三胜也民望所归四胜也奉天子而伐逆叛五胜也攸之志鋭而器小一败也有威而无恩二败也士卒解体三败也搢绅不懐四败也悬兵数千里而无同恶相济五败也故豺狼十万而终爲我获焉帝笑曰君谈过矣是时军书表记皆爲草具逮东霸城府犹掌笔翰相府始置仍爲记室参军事及让齐王九锡备物凡诸文表皆淹爲之受禅之后又爲骠骑豫章王记室参军鎭东武令参掌诏册并典国史旣非雅好辞不获命寻迁正员散骑侍郎中书侍郎淹尝云人生当适性爲乐安能精意苦力求身后之名哉故自少及长未尝著书惟集十卷谓如此足矣重以学不爲人交不茍合又深信天竺縁果之文偏好老氏淸净之术仕所望不过诸卿二千石有耕织伏腊之资则隐矣常愿幽居筑宇絶弃人事苑以丹林池以緑水左倚郊甸右带瀛泽靑春爰谢则接武平臯素秋澄景则独酌虚室侍姬三四赵女数人不则逍遥经纪弹琴咏诗朝露几间忽忘老之将至淹之所学尽此而已矣  

墓铭  

宋尚书左丞孙缅墓铭  

光灵维周肇祀伊卫炤分上代镜华中世睿诞降明秀芳嗣烈学惟物范行实士节容与书林优游史艺素巾峩冠朱绂累辙来访诗逸入询礼缺丽名文质齐影儒喆庆履匪舒沴气遽结殡帷兮旣晦泉火兮巳闭暧遗波于遥绪飒流馨于逺嵗  

宋安成王右常侍刘乔墓铭  

丹阳韫圣丰乡降贤玉叶旣积金徽方乃毓伊人尅广克宣腾芬中属飞藻上年杳杳虚素永永冲关云意霜拍琼立冰坚家寳以莹国才未甄参错报善茫昧云敛防幽石委气空山肤若流波身如絶烟芳菲一逝美懋徒镌  

宋光禄大夫孙夐墓铭  

川祗効镜岳祥献眀碧叶独秀瑶源自淸幼炳器誉夙燿才名体兼迁云学备儒史紫阁咸趋朱轩旣履贵交慕尘素游企轨腾藻上京振彩下国如彼緑兰秉芬四塞欷人迳之不平叹天路之防黙贵夫君之爲美播灵均与正则  

齐御史中丞孙诜墓铭  

筠以霜霭兰以风薫深哉若人实好斯文系绪承冑激蘤惊芬才基魏粲学参汉云览志上载洽镜前闻腾名冠俗扬采絶羣方勰明世式賛睿君如何不淑天道难分敢雕窆石永晰幽坟  

齐司徒右长史檀超墓铭  

惟金有铣惟玉有瑶君实渊哉行爲世标髙志洒落逸气寂寥奥学内溢深文外昭嘉采籍誉登国振朝亦旣有美筠伤蕙凋人迩运旷世促道辽永矣仁矣流芳无浇  

行状  

建平王太妃周氏行状  

窃闻侯服之誉非黄冠能敷玉食之门宁皂衣所述谅畏襃虚美于君后被空名于鼎贵然有汉臣诔行晋史书德者亦云实而巳焉伏见国太妃禀灵惟岳集庆自逺世擅淮汝族冠畴代故以载曜声书式炳縢牒矣太妃诞巽离之正和函云露之中气凝采龆嵗贲章笄年若乃彤管女图之学纂组绮缟之工升降处谦之仪柔静居顺之节莫不中道若性不严而成故誉满闱阈声闻轩殿以元嘉某年归于故司徒宣简王旣而第髙恒伦秩逾外品青轩华毂用光国辉素壁丹墀实隆家贵具惟姻娣靡不式瞻而居尊以简训卑以躬谨兰闺身防椒第若卫娥之炯行樊嬴之英操方之蔑如也大明二年宣简王薨太妃借悲用礼抚孤用慈柔懿之德愈彰肃敬之问日被虽文伯之母言不逾阈莒相之主行存乎勤无以过也大明某年拜建平王太妃是时今王春秋方冨德业未隆借兹金响终能玉播故绮襦出宰弱冠升朝者亦太妃劬劳之训也谓天葢髙降年不永以大豫元年二月三日薨于荆州之内寝凡厥逺迩以哀以叹今祖行有期泉穸无逺素旂望路防旌思归所以垂宣徽容髣髴金石者谨详牒行状具以申言  

文  

萧太傅东耕祝文  

敬祝先穑曰摄提方春黍稷未华灼烁发云昭燿开霞地煦景暧山艶水波侧闻农政实惟民天竞秬献嵗务畎上年有渰疏润兴雨导泉崇耕巡索均逸共劳命彼倌人税于靑臯羽旗衔蕤雄防燿毫呈典缁耦献礼翠坛宜民宜稼克降祈年愿灵之降解佩停銮神之行兮气为軷神之坐兮烟为葢使嘉谷与鬯永争光而无沫哉  

萧骠骑祭石头战亡文  

咸告忠贞之魂曰义为行首雄实士节嗟尔骁惊禀才蹈烈守玉不渝懐冰可折气彰靡旗情皦乱辙髙墉摧坚巨丑挫鋭深痛克矜寃灵及雪隆恩殊悼临尔以欷千秋同尽百龄一世魂而有知咸无逺迩呜呼哀哉  

骚  

遂古篇  

仆尝为造化篇以学古制今触类而广之复有此文兼象天问以游思云尔  

问之遂古大火然兮水亦溟涬无涯边兮女娲炼石补苍天兮共工所触不周山兮河洛交战宁深渊兮黄炎共鬬涿鹿川兮女妓九子为氏先兮蚩尤铸兵几千年兮十日并出尧之间兮羿乃毙日事岂然兮嫦娥奔月谁所传兮丰隆骑云为灵仙兮夏开乘龙何因縁兮傅説托星安得宣兮夸父邓林义亦艰兮建木千里乌易论兮穆王周流往复旋兮河宗王母可与言兮青鸟所解路诚亶兮五色玉石出西偏兮昆仑之墟海此间兮去彼宗周万二千兮山经古书乱编篇兮郭释有两未精坚兮上有刚气道家言兮日月五星皆虚悬兮倒景去地出云烟兮九地之下如有天兮土伯九约宁若先兮西方蓐収司金门兮北极禺强爲常存兮帝之二女游湘沅兮霄明烛光向焜煌兮太一司命鬼之元兮山鬼国殇爲游魂兮迦维罗卫道最尊兮黄金之身谁能原兮恒星不见颇可论兮其説彬炳多圣言兮六合之内心常浑兮幽明诡性令智惽兮河图洛书爲信然兮孔甲豢龙古共传兮禹时防风处隅山兮春秋长狄生何边兮临洮所见又何縁兮蓬莱之水浅于前兮东海之波爲桑田兮山崩邑沦宁几千兮石生土长必积年兮汉凿昆明灰炭全兮魏开济渠螺蚌坚兮白日再中谁使然兮北斗不见藏何间兮建章鳯阙神光连兮未央钟簴生华鲜兮铜爲兵器秦之前兮丈夫衣防六国先兮周时女子出世间兮班君丝履游泰山兮人鬼之际有隐沦兮四海之外孰方圆兮沃沮肃愼东北边兮长臂两面赤乘船兮东南倭国皆文身兮其外黒齿次裸民兮侏儒三尺并为邻兮西北丁零又乌孙兮车师月支种类繁兮马蹄之国善腾奔兮西南乌弋及罽宾兮天竺于阗皆胡人兮条支安息西海漘兮人迹所极至大秦兮瑚明珠铜金银兮琉璃玛瑙来离陈兮砗磲水精莫非真兮雄黄雌石出山垠兮靑白莲华被水滨兮宫殿楼观并七珍兮穷陆溟海又有民兮长股深目岂君臣兮丈夫女子及三身兮结胸反舌一臂人兮跂踵交胫与羽民兮不死之国皆何因兮茫茫造化理难循兮圣者不测况庸伦兮笔墨之暇为此文兮薄暮雷电聊以防忧又示君兮  

杂词【`有序`】  

予上国不才黜为闽山长吏待罪三载究识烟霞之状旣对道书官又无职笔墨之势聊为后文  

构象台  

曰上妙兮道之精道之精兮俗为名名可宗兮圣风立立圣风兮兹教生写经记兮寄图刹画影象兮在丹靑起净法兮出西海流梵音兮至东溟纲紫宙兮洽万品冠璇防兮济羣生余汨阻兮至南国迹巳徂兮心未扄立孤防兮山岫架半室兮江汀累靑杉于涧构积红石于林櫺云八重兮七色山十影兮九形金灯兮江蓠环轩兮匝池相思兮豫章戴雪兮抱霜栽异木而同秀种杂草而一香苔癣生兮绕石户莲花舒兮绣池梁伊日月之寂寂无人音与马迹躭禅情于云迳守息心于端石永结意于鹫山长憔悴而不惜  

访道经  

百学兮异文锦兮绮分珍君之言兮皦无际悦子之道兮迥不羣澹深韵于白水俨髙意于浮云轨贤豪于后学轶望识于前文兹道兮可传可传兮皓然挟兹心兮赴絶国懐此书兮坐空山空山隐辚兮穷翠防水散漫兮涵素壑海外隂兮气昙昙江上月兮光灼灼东南出兮不一山西北来兮乃双鹤池中莲兮十色红窗前树兮万叶落四壁深兮乃泬防左右虚兮如寂寞寂寞兮山室德经兮道袠荡魂兮刷气掩忧兮静疾信若人兮先觉聊与子兮如一  

镜论语  

廵靑史之残诰览朱管之遗册惟鲁滨之一叟信衔道而探寂世艰险而多阻君英明而不革讲业兮齐卫论精兮洙泗子之説兮义已秘成贾郑之雄理考黄何之壮思惜古人之取才瞰靑云而靖意意惆怅兮有端才嶒崚兮可观宪嬀禹而析法袭仁谊而求安不嬿婉于戚施宁踸踔于马兰俾后生之庶士鉴明德之音翰惟山中兮寂寞沉忧思兮无从石红靑兮百疉山浓淡兮万重日下兮【`阙`】　月出兮铜峰竹色兮拂户水气兮绕窗味哲人之遗珍折片句兮防老嘉石门之埋名怜栁子之躭道书吴伯于衣袖镂顔子于心抱筹出处之叔仲酌言黙之多少若妙行与上灵非积学之所绍至游夏以升降幸砥心而勿夭  

悦曲池  

北山兮黛栢南江兮頳石頳峯兮若虹黛树兮如画暮云兮十里朝霞兮千尺千尺兮緜緜靑气兮往旋桐之叶兮蔽日桂之枝兮刺天百谷多兮泻乱波杂磵饶兮鹜丛泉竟长洲兮匝东岛萦曲防兮绕西山山峦岏兮水环合水环合兮石重防林中电兮雨江上风兮木飒飒盟淸泠兮适潺湲白云起兮吊石莲客子思兮心断絶心断絶兮愁无闲歩东池兮夜未艾卧西窗兮月向山引一息于魂内扰百绪于眼前意春兰与秋若愿不絶于江边  

爱逺山  

伯鸾兮巳远名山兮不返逮绀草之可结及朱蕐之未晚緤余马于椒阿漾余舟于沙衍临星朏兮树闇防日烁兮霞浅浅霞兮駮云一合兮一分映壑兮为饰缀涧兮成文碧色兮婉转丹秀兮葐蒀深林寂以窈窈上猨狖之所羣羣猨兮防山大林兮蔽天枫岫兮筠岭兰畹兮芝田紫蒲兮光水红荷兮艳泉香枝兮嫩叶翡累兮翠疉非郢路之辽逺实寸忧之相接欷美人于心底愿山与川之可涉若溘死于汀潭哀时命而自惬  

应谢主簿骚体  

山櫺静兮悲凝凉涧轩掩兮酒涵霜层风激兮緑苹断积石闭兮紫苔伤芝原寂少色筠庭黯无光沐予冠于极浦驰予佩兮江阳吊秋冬之巳暮忧与忧兮不防使杜蘅可翦而弃夫何贵于芬芳  

刘仆射东山集学骚  

含秋一顾然山中檀栾循石便姢来风木瑟瑟兮气葐蒀石戋戋兮水成文擿江崖之素草窥海岫之青云愿芙蓉兮未晦遵江波兮待君  

山中楚辞五首  

靑春素景兮白日出之蔼蔼吾将弭节于江夏见杜若之始大结雕鳞以成车悬杂羽而为盖草色緑而马声悲欷防袖以流带  

予将礼于太一乃雄剑兮玉钩日华粲于芳阁月金披于翠楼舞燕赵之上色激河淇之名讴荐西海之异品倾东岳之庻羞乗文鱼兮锦质要灵人兮中洲  

入橘浦兮容与心惘兮迷所识视烟霞如一色深秋窈以亏天上列星之所极桂之生兮山之峦纷可爱兮柯团团谿﨑兮石架阻防防飕兮木道寒烟色闭兮乔木桡岚气闇兮幽篁难忌蟪蛄之蚤吟惜王孙之晚还信于邑兮白露方天病兮秋兰  

石簁簁兮蔽泉雪疉疉兮薄树车萧条兮山逼舟容与兮水路愍晨夜之摧挫感春秋之欲暮征夫辍而在傍御者局而载顾  

魂兮归来异方不可以亲蝮蛇九首雄虺戴鳞炎穴一光骨烂魂伤狐曳尾赤象为梁至日归来无往此异方  
