---
title: 第11部分
index: true
icon: editor
order: 11
category:
  - 诗藏
  - 诗集
  - 汉魏六朝百三家集
tag:
  - 钦定四库全书
  - 集部八
  - 总集类
  - 张溥
  - 明
---

## 汉魏六朝百三家集卷六十七目录

顔延之集题词  

顔延年饮酒袒歌自云狂不可及元凶肆逆子竣賛世祖入讨复为孙辞以免玩世如阮籍善对如乐广其得功名耆寿或非无故也江左词采顔谢齐名延年文莫长于庭诰诗莫长于五君嵇中散任诞魏朝独家戒恭谨教子以礼顔诰立言意亦类是名士在世动得颠挫俯循人情以卑致福虽能言之不能行之即不能行之未尝不深知之也竣既贵重延年辄多谢避观其笑第宅之拙恶云霞之傲视谢瞻篱隔谢晦达尤过之然彼虽厌见要人其享荣终也可不谓要人力哉惟有子而不受子累可以不寿而卒寿也狂不可及葢在斯乎三十不昏以文出仕歴四主陪两王浮沈上下老不改性诋尚之为朽木斥慧琳为刑余颜彪之呼亦牛马应之其阅世久矣逺吊屈大夫近友陶征士风流固可想见云  

目录  

赋  

赭白马赋  

白鹦鹉赋  

寒蝉赋  

又  

行殣赋  

诏  

追赠袁淑诏  

表  

谢子竣封建城侯表  

自陈表  

请立浑天仪表  

为齐竟陵王世子临防稽表  

拜永嘉太守辞东宫表  

书  

释何衡阳达性论书  

重释何衡阳书  

又释何衡阳书  

与王微书  

吊张茂度书  

与王昙生书  

序  

三月三日曲水诗序  

七  

七绎  

文  

庭诰文  

又  

颂  

碧芙蓉颂  

赤槿颂  

賛  

蜀葵賛  

箴  

大筮箴  

连珠  

范连珠  

諡议  

宋武帝諡议  

哀策文  

宋文帝元后哀防文  

诔  

陶征士诔  

阳给事诔  

祭文  

为湘州祭虞舜文  

为湘州祭屈原文  

祭弟文  

铭  

家传铭  

状  

天马状  

乐府  

宋南郊登歌三首  

夕牲歌  

迎送神歌  

飨神歌  

从军行  

秋胡行【`九章`】  

挽歌  

诗  

应诏防曲水作诗【`八章`】  

皇太子释奠防作【`九章`】  

三月三日诏宴西池诗  

为皇太子侍宴饯衡阳南平二王应诏诗应诏观北湖田收  

车驾幸京口侍游蒜山作  

车驾幸京口三月三日侍游曲阿后湖作拜陵庙作  

赠王太常  

夏夜呈从兄散骑车长沙  

直东宫答郑尚书  

和谢监灵运  

北使洛  

还至梁城作  

始安郡还都与张湘州登巴陵城楼作  

五君咏五首  

阮歩兵  

嵇中散  

刘参军  

阮始平  

向常侍  

为织女赠牵牛  

归鸿  

除弟服  

辞难潮沟  

侍东耕诗  

发景阳楼  

## 汉魏六朝百三家集卷六十七  

明　张溥　辑  

顔延之集  

赋  

赭白马赋  

骥不称力马以龙名岂不以国尚威容军趫迅而已实有腾光吐图畴徳瑞圣之符焉是以语崇其灵世荣其至我髙祖之造宋也五方率职四隩入贡秘宝盈于玉府文驷列乎华廐乃有乘舆赭白特禀逸异之姿妙简帝心用锡圣皁服御顺志驰骤合度齿厯虽衰而艺美不忒袭养兼年恩隠周渥嵗老气殚毙于内栈少尽其力有恻上仁乃诏陪侍奉述中防末臣庸蔽敢同献赋其辞曰  

维宋二十有二载盛烈光乎重叶武义粤其肃陈文教迄已优洽泰阶之平可升兴王之轨可接访国美于旧史考方载于往牒昔帝轩陟位飞黄服皂后唐膺箓赤文日汉道亨而天骥呈才魏徳懋而泽马效质伊逸伦之妙足自前代而间出竝荣光于瑞典登郊歌乎司律所以崇衞威神扶防警跸是用精曜叶从灵物咸秩暨明命之初基罄九区而率顺有肆险以禀朔或逾远而纳賮闻王防之阜昌知函夏之充牣总六服以收贤掩七戎而得骏盖乘风之淑类实先景之洪故能代骖象舆歴配钩陈齿算延长声价隆振信圣祖之蕃锡留皇情而骤进徒观其附筋树骨垂梢植发双瞳夹镜两权协月异体峰生殊相逸发超摅絶夫尘辙驱骛迅于灭没简伟塞门献状绛阙旦刷幽燕昼秣荆越教敬不易之典训人必书之举惟帝惟祖爰游爰豫飞輶轩以戒道环彀骑而清路勒五营使按部声八鸾以节步具服金组兼饰丹艧宝铰星纒缕章霞布进迫遮列却属辇辂歘耸擢以鸿惊时濩略而龙翥弭雄姿以奉引婉柔心而待御至于露滋月肃霜戾秋登王于兴言阐肄威棱临广望坐百层料武艺品骁腾流藻周施和铃重设睨影髙鸣将超中折分驰逈场角壮永埓别辈越羣绚练夐絶捷趫夫之敏手促华鼓之繁节经蹄而雹散歴素支而氷裂膺门沫赭汗沟走血踠迹回唐畜怒未泄干心降而微怡都人仰而朋悦妍变之态既毕凌遽之气方属局镳辔之牵制隘通都之圏束眷西极而骧首望朔云而蹀足将使紫燕骈衡绿虵衞毂纤骊接趾秀骐齐亍觐王母于昆墟要帝台于宣岳跨中州之辙迹穷神行之轨躅然而盘于游畋作镜前王肆于人上取悔义方天子乃辍驾回虑息徒解装鉴武穆宪文光振民隠修国章戒出豕之败御惕飞鸟之跱衡故祗慎乎所常忽敬备乎所未防舆有重轮之安马无泛驾之佚处以濯龙之奥委以红粟之秩服养知仁从老得卒加帷收仆质天情周皇恩毕  

乱曰惟徳动天神物仪兮于时驵骏阶街兮禀灵月驷祖云螭兮雄志倜傥精权奇兮既刚且淑服鞿覊兮效足中黄狥驱驰兮愿终惠养防本枝兮竟先朝露长委离兮  

白鹦鹉赋  

余具职崇贤预观神秘有白鹦鹉焉被素履性温言达九译絶区作玩天府同事多士咸竒思赋其辞曰禀仪素域继体寒门貌履而被洁性既养而亦温虽言禽之末品妙六气而尅生往秘竒于鬼服来充美于华京恨仪凤之无辨惜晨鹥之徒暄思受命于黄发独含辞而采言起交河之荣薄出天山之无垠既达美于天居亦俪景于云阿渐惠和之方渥缀风土而未讹服璅翮于短衿仰梢云之曾柯觊天网之一布漏微翰于山阿  

寒蝉赋  

始萧瑟以攒吟终婵媛而孤引越客发度漳之歌代马怀首燕之信不假蕤于范冠岂镂体于人爵折清飚而不沦团髙木以飘落  

又  

餐霞之气神驭乎九仙禀露之清气精于八蝉  

行殣赋  

嗟我来之云逺覩行殣于水隅崩朽棺以掩圹仰枯颡而枕衢资沙砾以含实借水章之襚储抚躬中涂太息兰渚行徘徊于永路时悄怆于川侣  

诏  

追赠袁淑诏  

夫轻道重义亟闻其教世敝国危希遇其人自非达义之士识正之者孰能抗心衞主遗身固节者哉故太子左衞率淑文辩优洽秉尚贞慤当要逼之切意色不挠厉辞道逆气震匈党虐刃交至取毙不移古之怀忠陨难未云出其右者兴言嗟悼无废乎心宜在加礼永旌宋有臣焉可赠侍中大尉諡曰忠宪公  

表  

谢子竣封建城侯表  

伏见策书降锡息竣开国建城县侯爵逾三等戸越兼千生邀洪礼身茂盛世阖宗革听尽室改观诚惭末品误参其泰臣闻子之能仕父教之忠忠教善信臣实负其前诰能仕志政竣固暗于明试徒以数遇防昌消忧啓圣幸与灵祚福徳共从义勲分赏执珪登朝析金受邑庆重虑愆恩往惧积非臣髦蔽所任图报岂竣庸薄所能奉服  

自陈表  

臣闻行百里者半于九十言其末路之难也愚心常谓为虚方今乃知其信臣延之人薄宠厚宿尘国言而雪效无从荣牒増广厯尽身雕日叨官次虽容载有涂而妨秽滋积早欲啓请余算屏蔽丑老但时制行及归慕无赊是以防冒愆非简息干黩耗歇难支质用有限自去夏侵暑入此秋变头齿疼根痼渐剧手足冷痹左脾尤甚素不能食顷向减半本犹赖服比倦悸晩年疾所催顾景引日臣班叨首卿位尸封典肃祗朝校尚恧匪任而陵庙众事有以疾怠宫府觐慰转阙躬亲息防庸微过宰近邑回泽爰降实加将监乞解所职随就药养伏愿圣慈特垂矜许禀恩明世负报防暮仰企端闱上恋罔极  

请立浑天仪表  

张衡创物蔡邕造论戎夏相袭世重其术臣昔奉使入闗值大军旋斾浑仪在路肆观竒秘絶代异宝旋及王府考诸前志诚应夙闻尚书璿玑玉衡以齐七政崔瑗所谓数术穷天地制作侔造化经志所云图宪所本故体度不渝精测尚矣则七晷运变无匪康时九代贞观不絶司厯臣夙怀末意惧干非任今忝惟职綂敢昧死以闻  

为齐竟陵王世子临防稽表  

此郡歌风蹈雅既髣髴于淹中春诵夏实依稀于河上顷者以来稍有讹替可推择明经式寄儒职使琢玉成器无爽昔谈铸金待价有符旧説  

拜永嘉太守辞东宫表  

抗志絶操芼陆谢刍代食賔土何独匪民  

书  

释何衡阳达性论书  

前得所论深见虑崇致人道黜逺生类物有明微事不愆义维情辅教足使异门扫轨况在蕲同岂忘所附徒恐琴瑟专一更失阐谐故略广数条取尽后报足下云同体二仪共成三才者是必合徳之称非遭人之目然总庶类同号众生亦含识之名岂上哲之諡然则议三才者无取于氓言众生者亦何滥于圣智虽情在序别自不患乱伦若能两籍方教俱举达义节彼离文采此共实则可便倍害自和析符复合何讵怏怏执吕以毁律且大徳曰生有万之所同同于所方万岂得生之可异不异之生宜其为众但众品之中愚慧羣差人则役物以为养物则见役以养人虽始或因顺终至裁残庶端萌起情嗜不禁生害繁惨天理郁灭皇圣哀其若此而不能顿夺所滞故设物之教谨顺时之经将以开仁育识反渐息泰耳与道为心者或不剂此而止又知大制生死同之荣落类诸区有诚亦宜然然神理存没傥异于枯荄变谢就同草木便当烟尽而复云三后升遐精灵在天若精灵必在果异于草木则受形之论无乃更资来説将由三后粹善报在生天邪欲毁后生反立升遐当毁更立固知非立所除若徒有精灵尚无体状未知在天当何凭以立吾怯于庭断故务求依仿而进退思索未获所安凡气数之内无不感对施报之道必然之符言其必符何猜有望故遗惠者无要在功者有期期存未善去惠乃至人有贤否则意有公私不可见物或期报因谓树徳皆要且经世恒谈贵施者勿忆士子服义犹惠而弗有况在闻道要更不得虚心而动必怀嗜事尽惮权邪曾不能引之上济每驱之下沦虽诮校责亦已厚言不代足下婴城素坚难为飞书而吾自居忧患情理无托近辱褒告欲其布意裁往释虑不或值顔延之白  

重释何衡阳书  

薄从嵗事躬敛山田田家节隙野老为俦言止谷稼务尽耕牧谈年计耦无闻达义重获微辨得用招慰啓告精至愈惭固结今复妄书往怀以输未述夫借意探理不若析之圣文三才之论故当本之三画三画既陈中称君徳所以神致太上崇一元首故前谓自非体合天地无以元应斯知研其清虑未肯存同犹以兼容罔弃广载不遗笃物之志诚为优赡恐理位杂越疑阳遂众若恻隠所发穷博爱之量耻恶所加尽祐直之正则上仁上义吾无间然但情之者寡利之者众预有其分而未臻其极者不得以配拟二仪耳今方使极者为师不极者为资扶其敬让去其忮争令防斧铸刀利害寝端驱百代之民出信厚之涂则何萌不滋何善不援而诬以不算未值其意三才等列不得取偏才之器众生为号不可滥无生之人故此去氓彼甄圣智两籍俱举防在于斯若侨札未能道一皇王岂获上附伊顔犹共赖气化宜乎下丽二涂之判易于颐指又知以人生虽均被大徳不可谓之众生譬圣人虽同禀五常不可谓之众人夫不可谓之众人以茂人者神明也今已均被同众复何讳众同故当殊其特灵不应异其得生徒忌众名未亏众实得无似蜀梁逃畏卒不能避所谓役物为养见役养人者欲言愚慧相倾惛算相制事由智出作非天理是以始矜萌起终哀郁灭岂与足下刍豢百品共其指归凡动而益流下民之性化而裁之上圣之功谨为坘防犹患逾盗况乃罔不备设以侈志方开所泰何议去甚故知惨物之谈不得与薄夫同忧乐杀意偏好生情博所云与道为心者博乎生情将使虚排率遂跖实莫反利泽通天而不为惠庸适恩止麝卵事法豺獭邪推此往也非惟自已不复往咎市乎庖厨且市庖之外非无御养神农所书中散所述公理美其事仲彦精其业是亦古有其传今闻其人何必以刲刳为禀和之性爓瀹为翼善之具哉若以编户难齐忧鄙论未立是见二叔不咸虑周徳先亡傥能伸以逺图要之长世则日计可满嵗功可期精灵草木果已区别游魂之答亦精灵之説若虽有无形天下宁有无形之有顾此惟疑宜见正定仲尼不答有无未辨足下既辨其有岂得同不辨之答虽子嗜学惧未获所附或是晓晦涂隔隠着事悬遂令明月废照世智限心知谓必符之言体之极于罔讲求反意如非相尽或世人守璞受让玉市将译胥牵俗还説国情茍未照尽请复具伸近释报施首称气数者以为物无妄然各以类感感类之中人心为大心术之动厯所不能得及其积致于可胜原而当断取世见据为髙证庄周云莽卤灭裂报亦如之孙卿曰报应之势各以类至后身着戒可不敬与慈防之人见此数故正言其本非邀其末长美遏恶反民大顺济有生之类入无死之地令庆周兆物尊冠百神安宜祚极子福限卿相而已常善以救善亦从之势犹影表不虑自来何言乎要惠悦报疑罪勤施似由近验吝情远猜徳教故方罚矜功而滥咎亡贤遗存异义公私殊意已备前白若不重云想处实陋华者复见其居厚去薄耳若施非周急惠而期誉乃如之人诚道之蠧惟子之耻丘亦耻之  

又释何衡阳书  

圣虑难原神应不测中散所云中人自竭莫得其端岂其浅斥所可深抽徒以魏文大布见刋异世滕脩虾须取愧当时故于度外之事怯以意裁耳足下已审其虚实方书之不朽独鉴坚精难复疑问聊写余怀依答条释事纬殃福义杂胡华虽存简章自至烦文过此以往余欲无言  

答曰若如论防以三画为三才则初拟地爻三议天位然而遯世无闷非厚载之目君子干干非苍苍之称果两仪罔托亦何取于立人但爻在中和宜应君徳耳释曰闻之前学淳象始于三画兼卦终于六爻三画立本三才之位六爻未变羣龙所经是以重卦之后则以出处明之故遯世干干潜藏皆行圣人适时之义兼之道也若以初爻非地三位非天以为两仪罔托立人无取未知足下前论三才同体何因而生若犹受之系説不轶师训何独得之复卦丧之单象如羲文之外更有三才此自春秋新意吾无识焉且遯世干干虽非覆载之名一体之中未失卑髙之实岂得以变动之辞废立本之义又知以爻在中和宜应君徳若徒有中和之爻竟无中和之人则爻将何放若中和在徳则不得人皆中和体合之论固未可殊越  

答曰上仁上义便是计体仁义者为三才寻又云侨札未获上附伊顔宜其下丽则黄裳之人其犹弗及虽之防髙下无准故惑者未悟释曰所云上仁上义谓兼总仁义之极可以对飨天地者耳非谓少有耻爱便为三才前释已具怪复是问肆彼域中惟王是体知三此两仪非圣不居易者同归可无重惑案东鲁阶差侨札理不允备何由上附至位依西方凖墨伊顔未获法身故当下丽生品来论挟姬议释故两解此意冀以取了反致辞费圣作君师贤为臣资接畅神功影响大业行藏可共黙语亦同体分至此何负黄裳议者徒见不得等位元首横主诮恨而不知引之极地更非守节之情指断如斯何谓无凖  

答曰夫阴阳陶气刚柔赋性圆首方足容貌匪殊恻隠耻恶悠悠皆是但参体二仪必举仁义为端耳释曰若谓圆首方足必同耻恻隠之实容貌匪殊皆可参体二仪蹻跖之徒亦当在三才之数邪若诚不得则不可见横目之同便与大人同列悠悠之论品量难齐既云仁者安仁智者利仁又云力行近仁畏罪强仁若一之正位将真伪相冒庄周云天下之善人寡不善人多其分若此何谓皆是  

答曰知欲限以名器慎其所假遂令惠人洁士比性于毛羣庶几之贤同气于介族立象之意岂其然乎释曰名器有限良由资体不备虽欲假之疑阳谓何含灵为人毛羣所不能同禀气成生洁士有不得异象放其灵非象其生一之而已无乃诬漫  

答曰已均被同众云云特灵之神既异于众得生之理何尝暂同生本于理而理异焉同众之生名将安附若执此生名必使从众则混成之物亦将在例邪释曰吾前谓同于所方岂得生之可异足下答云非谓不然又曰奚取不异之生必宜为众是则去吾为众而取吾不异岂有不异而非众哉所以复云故当殊其特灵不应异其得生耳今答又谓得生之理何尝蹔同生本于理而理异焉请问得生之理故是阴阳邪吾不见其异而足下谓未尝蹔同若有异理非复煦蒸邪则阴阳之表更有受生涂趋三世讵宜坚立使混成之生与物同气岂混成之谓若徒假生名莫见生实则非向言之匹言生非生即是有物不物李叟此説或更有其义以无诘有颇为未类  

答曰谨为垣坊云云始云皇圣设候物之教谨顺时之经将以反渐息泰今复以方开所泰为难未详此将难鄙议为讥圣人也释曰前观本论自九谷以下至孔钓不纲始知髙议谓凡有宰作皆出圣人躬为尸匠以率先下民也孤鄙拙意自谓每所施为动必有因圣人从为之节使不迁越此二怀之大断彼我所不同吾将节其奢流故有息泰之説足下方明备设未知于何去甚而中答又云所谓甚者圣人固已去之不了此意故近复以所泰为问答云未详谁难或自忌前报  

答曰市庖之外云云夫禋瘗茧栗宗社三牲膮膷豆俎以供宾客七十之老俟肉而饱岂得惟陈草石取备上药而已而忧不立者非谓洪论难持嫌此事不可顿去于世耳释曰神农定生周人备教既唱粒食又言上药既用牺牢又称苹蘩祭膳之道故无定方前举市庖之外复有御养者捐夺刳瀹之滞以明延性不一非谓经世之事皆当取备草石然刍豢之功希至百龄芝术之懿亟闻千嵗由是言之七十之老何必谢恩于肉食但自封一域者舍此无术耳想不可顿去于世犹是前释所云不能顿夺所滞也始获符同敢不归美既知不可顿去或不谓道尽于此  

答曰天下宁有无形之有云云寻来防似不嫌有鬼当谓鬼宜有质得无惑天竺之书説鬼别为生类邪昔人以鬼神为教乃列于典经布在方策郑侨吴札亦以为然是以云和六变实降天神龙门九成人鬼咸格足下雅秉周礼近忽此义方诘无形之有为支离之辩乎释曰非惟不嫌有鬼乃谓有必有形足下不无是同处有复异是以比及质诘欲以求尽请舍天竺之説谨依中土之经又置别为生类共议登遐精灵体状有无固然宜报定典策之中鬼神累万所不了者非其名号比获三论每来益众万鬼毕至竟未片答虽啓告周博非解企渴无形之有既不匠立徒谓支离以为通説若以覈正为支离者将以浮漫为直达乎  

答曰后身着戒云云未详所谓慈防者谁氏之子若据外书报应之説皆吾所谓权教者耳凡讲求至理曾不析之圣言多采谲怪以相扶翼得无似以水济水乎释曰慈防之主计亦久闻其人责以谁子将以文殊释氏知谓报应之説皆是权教权道隠非圣不尽虽子通识虑亦未见其极吾疲于推求而足下逸于独了良有恶然若权教所言皆为欺妄则自然之中无复报应吾懦于击决足下烈于专断亦又惧焉神髙听卑庸可诬哉想云圣言者必姬孔之诰今之所谈皆其信顺之事而谓曾不析之复是未经详思来论立姬废释故吾引释符姬答不越问未觉多采由金日防不生华壤何限九服之外不有穷理之人内外为判诚亦难乎若自信其度独思耳目习识之表皆为谲怪则吾亦已矣答曰又云物无妄然必以类感云云斯言果然则类感之物轻重必侔影表之势脩短有度致饰土木不发慈愍之心顺时搜狩未根惨虐之性天宫华乐焉赏而上升地狱幽苦奚罚而沦陷唱言穷轩轾立法无衡石一至于此释曰影表之説以征感报来意疑不必侔嫌其无度即复除福应也福应非他气数所生若灭福应即无气数矣足下功存步验而还伐所知想信道为心者必不至此若谓不慈于土木之饰有甚于顺时之杀者无乃大负夫人之心黄屋玉玺非必尧舜之情崇居丽养岂是释迦之意责天宫之赏求地狱之罚颇类昔人亚夫之诘英布之问有味乎其言此葢众息心之所详吾可得而略之  

答曰且阿保爱慎及溷腴良庖提刀情怵介族彼圣人者明并日月化闗三綂若令报应必符亦何妨于教而缄扄羲唐之纪埋闭周孔之世肇结网罟兴累亿之罪仍制牲牢开长夜之罚遗彼天厨甘此刍豢曾无拯溺之仁横成纳隍之酷其为不然宜简渊虑若谓穷神之智犹有不尽虽髙情爱竒想亦未至于侮圣释曰知谓报应之义缄羲周之世以此推求为不符之证羲唐邈矣人莫之详尚书所载不过数篇方言徳刑之美遑记祸福之源今帝典王策犹不书性命之事而微阙文以为古必无之斯亦师心之过也且信顺殃庆咸列姬孔之籍谓之埋闭如小迳并但言有逺近教有浅故使智者与此而夺彼邪夫生必有欲欲必有求欲歉则争求给则恬争则相害恬则相安网罟之设将蠲害以取安乎且畋渔牲牢其事不异足下前答已知牲牢不可顿去于今世复谓畋渔不可独弃于古未为通类矣好生恶死每下愈笃故宥其死者顺其情夺其生者逆其性至人尚矣何为犯顺而居逆哉是知不能顿夺所滞故因为之制耳圣灵虽茂无以叡蒙惛之心弱丧之民何可胜论罪罚之来将物自取之事逺难致不由天厨见遗物近易躭故常刍豢是甘拯溺出隍众哲所共但化物不同非道之异不尽之让亦如过当子长爱竒本不类此  

答曰足下论仁义则云情之者少利之者多言施惠则许其遗贤忘报在情既少孰能遗贤利之者多曷云亡报若能推乐施之士以期欲仁之畴演忘报之意引向义之心则义寔在斯求仁不逺释曰情仁义者寡利仁义者众闻之庄书非直孤説未获详校遽见弹责夫在情既少利之者多不能遗贤曷云忘报实吾前后勤勤以为不得配拟二仪者耳复非笃论所应据正若乐施忘报即为体仁忘报而施便为合义可去欲字并除向名在斯不逺谁不是慕  

答曰济有生之类云云斯防宏诞非本论所及无乃秦师将遁行人言肆乎释曰足下论挟姬释吾亦答兼戎周足下以此抑彼谓福及髙门吾伸彼释此云庆周兆之物足下据此所见谓祚止公侯吾信彼所闻云尊冠百神本议是争曷云不及夫论难之本以易夺为体失之已外辄云宏诞求理之涂几乎塞矣师遁言肆或不在此  

答曰岂其相迫居吾语子圣人在上不与百神争长有始有卒焉得无死之地云云释曰岂其相迫一何务徳居吾语子又何壮辞凡为物之长岂争之所得非惟不争必将下之不可见尊冠百神便谓与百神争长无乃取之滕薛弃之体仁知谓物有始卒无不死之地求之域内实如来趣前释所谓胜类诸区有诚亦宜然者也至如山经所图仙传所记事闗世载已不可原况复道絶恒情理隔常照必以于我不然皆当絶弃此又所不得安  

答曰夫辩章幽明研精庶物云云释曰逮省此章盛陈列代文博体周颇善师法歌诵圣世足为繁声讨求道义未是要説耳昔在防壮微涉羣纪皇王之轨贤智之迹侧闻其略敢辱其详惠示之笃实勤执事  

答曰何必陋积庆之延祚希无验于来生蹲膜揖让终不竝足窃愿吾子舍兼而遵一云云释曰不陋积庆已伸信顺之条贯希来生之验亦具感报之説藻衮大裘同用一体蹲膜揖让何为不俱行一世理有可兼无谓宜舍  

答曰蜀梁二叔甘人译胥之譬非本论所经故不复具云释曰近此数条聊发戏端亦犹越人问布见采于前谈肄业及之无相多怪然二叔为问欲以却编户之疑没而不答诚有望焉足下连国云从宏论风行吾幽生孤説每获窃议此之不侔事有固然实由通才所共者理歘忘其烦贪复息心  

与王微书  

图画非止艺行成当与易象同体而工篆者自以书巧为髙  

吊张茂度书  

【`张敷父丧毁瘠成疾世父茂度每譬止之辄更哀恸未朞而卒延之书吊茂度`】  

贤弟子少履贞规长怀理要清风素气得之天然言面以来便申忘年之好比虽艰隔成阻而情问无暌薄莫之人冀其方见慰説岂谓中年奄为长徃闻问悼心有兼性痛足下门教敦至兼实家寳一旦丧失何可为怀  

与王昙生书  

【`王之卒延之欲为作诔书与之子昙生诔竟不就`】  

君家髙世之节有识归重豫染毫翰所应载述况仆托慕末风窃以叙徳为事但恨短笔不足书美  

序  

三月三日曲水诗序  

夫方策既载皇王之迹已殊钟石毕陈舞咏之情不一虽渊流遂往详略异闻然其宅天衷立民极莫不崇尚其道神明其位拓世贻綂固万叶而为量者也有宋函夏帝图远髙祖以圣武定鼎规同造物皇上以叡文承厯景属宸居隆周之卜既永宗汉之兆在焉正体毓徳于少阳王宰宣哲于元辅晷纬昭应山渎効灵五方杂遝四隩来暨选贤建戚则择之于茂典施命发号必酌之于故实大予协乐上庠肆教章程明密品式周偹国容眡令而动军政象物而具箴阙记言校文讲艺之官采遗于内輶车朱轩怀荒振逺之使谕徳于外頳茎素毳并柯共穗之瑞史不絶书栈山航海逾沙轶漠之贡府无虚月烈燧千城通驿万里穹居之君内首禀朔卉服之酋回而受吏是以异人慕向俊民间出警跸清夷表里悦穆将徙县中宇张乐岱郊增类帝之坛饬礼神之馆涂歌邑诵以望属车之尘者久矣日纒胃维月轨青陆皇祗发生之始后王布和之辰思对上灵之心以惠庶氓之愿加以二王于迈出饯戒告有诏掌故爰命司厯献洛饮之礼具上已之仪南除辇道北清禁林左闗岩隥右梁潮源略亭臯跨芝防苑太液怀曾山松石峻峗防翠隂烟游泳之所攅萃翔骤之所往还于是离宫设衞别殿周徼旌门洞立延帷接枑阅水环阶引池分席春官聨事苍灵奉涂然后升秘驾缇骑揺玉銮发流吹天动神移渊旋云被以降于行所礼也既而帝晖临幄百司定列凤葢俄轸虹旗委斾肴蔌芬借觞醳泛浮妍歌妙舞之容衔组树羽之器三奏四上之调六茎九成之曲竞气繁声合变争节龙文饰辔青翰侍御华裔殷至观听骛集扬袂风山举袖隂泽靓装藻野袨服缛川故以殷赈外区焕衍都内者矣上膺万寿下禔百福帀筵禀和阖堂依徳情盘景遽欢洽日斜金驾总驷圣仪载伫怅钓台之未临慨鄷宫之不县方且排凤阙以髙游开爵园而广宴竝命在位展诗发志则夫诵美有章陈信无愧者欤  

七  

七绎  

北岳生刬迹埋名身闲事尽道畜山扄东国进士谬与迁焉其居也依隠嵁隂结架清深岩屋桥构磴道相临寒荣陇首繑饮江浔客曰周以岩廊匝以防房木冩云气土秘羣芳既旋天而倒井又斲员而缕方松丘箭渚药苑香林梁涧道以髙济栈岩磴而上寻客曰若夫舟山之奥金门之秘地首岷铜川上汶泗裁石成音调金为器故列真玩其微鸣辞人赋其清懿若乃梓漆简声丽容呈才陈舞态开吹台猎悲风遡秋埃既而昵賔献寿中人奉膳有悄者顔弗怡髙殿视华鼓之繁桴听边笳之嘶啭飞朱鹭以首引逮云而终变然后簪珥揺晖庄服流湎抗妍歌以跕躧扬轻袖而翳面杂纷披于巾拂逓间闗乎槃扇  

庭诰文  

庭诰者施于闺庭之内谓不远也吾年居秋方虑先草木故遽以未闻诰尔在庭若立履之方规鉴之明已列通人之规不复续论今所载咸其素畜本乎生灵而致之心用夫选言务一不尚烦密而至于备议者葢以网诸情非古语曰得鸟者罗之一目而一目之罗无时得鸟矣此其积意之方道者识之公情者徳之私公通可以使神明如向私塞不能令妻子移心是以昔之善为士者必捐情反道合公屏私寻尺之身而以天地为心数纪之寿常以金石为量观夫古先垂戒长老余论杂用细制每以不朽见铭缮筑末迹咸以可久承志况树徳立义收族长家而不思经远乎曰身行不足遗之后人欲求子孝必先慈将责弟悌务为友虽孝不待慈而慈固植孝悌非期友而友亦立悌夫和之不备或应以不和犹信不足焉必有不信傥知恩意相生情理相出可使家有参柴人皆由损夫内居徳本外夷民誉言髙一世处之逾嘿器重一时体之兹冲不以所能干众不以所长议物渊泰入道与天为人者士之上也若不能遗声欲人出已知柄在虚求不可校得敬慕谦通畏避矜踞思广监择从其远猷文理精出而言称未达论问宣茂而不以居身此其亚也若乃闻实之为贵以辩画所克见声之取荣谓争夺可获言不出于户牖自以为道义久立才未信于仆妾而曰我有以过人于是感茍鋭之志驰倾之望岂悟已挂有识之裁入修家之诫乎记所云千人所指无病自死者也行近于此者吾不愿闻之矣凡有知能预有文论不练之庶士校之羣言通才所归前流所与焉得以成名乎若呻吟于墙室之内喧嚣于党辈之间窃议以迷寡闻妲语以敌要説是短算所出而非长见所上适值尊朋临座稠览博论而言不入于髙听人见弃于众视则慌若迷涂失偶黡如深夜撤烛衔声茹气腆嘿而归岂识向之夸慢祗足以成今之沮丧邪此固少壮之废尔其戒之夫以怨诽为心者未有达无心救得丧多见诮耳此葢臧获之为岂识量之为事哉是以徳声令气愈上每髙忿言怼讥每下愈发有尚于君子者宁可不务勉邪虽曰恒人情不能素尽故当以逺理胜之公笇除之岂可不务自异而取陷庸品乎富厚贫薄事之悬也以富厚之身亲贫薄之人非可以一时处然昔有守之无怨安之不闷者葢有理存焉夫既有富厚必有贫薄岂其证然时乃天道若人皆厚富是理无贫薄然乎必不然也若谓富厚在我则宜贫薄在人可乎又不可矣道在不然义在不可而横意去就谬生希幸以为未达至分蚕温农饱民生之本躬稼难就上以仆役为资当施其情愿庀其衣食定其当治递其优剧出之休飨后之捶责虽有劝恤之勤而无霑曝之苦务前公税以逺吏让无急傍费以息流议量时发敛视嵗穰俭省赡以奉已损散以及人此用天之善御生之得也率下多方见情为上立长多术晦明为懿虽及仆妾情见则事通虽在畎亩明晦则功博若夺其当然役其烦务使威烈雷霆犹不禁其欲虽弃其大用穷其细瑕或明灼日月将不胜其邪故曰孱焉则差的焉则闇是以礼道尚优法意从刻优则人自为厚刻则物相为薄耕收诚鄙此用不忒所谓野陋而不以居心也含生之氓同祖一气等级相倾遂成差品遂使业习移其天识世服没其性灵至夫愿欲情嗜宜无间殊或役人而养给然是非大意不可侮也隅奥有灶齐侯蔑寒犬马有秩管燕轻饥若能服温厚而知穿弊之苦明周之徳厌滋防而识寡嗛之急仁恕之功岂与夫比肌肤于草石方手足于飞走者同其意用哉罚慎其滥惠戒其偏罚滥则无以为罚惠偏则不如无惠虽尔眇末犹扁庸保之上事思反已动类念物则其情得而人心塞矣抃博蒲塞防众之事谐调哂谑适坐之方然失敬致侮皆此之由方其尅瞻弥丧端俨况遭非鄙虑将丑折岂若拒其容而简其事静其气而远其意使言必诤懕宾友清耳笑不倾妩左右悦目非鄙无因而生侵侮何从而入此亦持徳之管籥尔其谨哉嫌惑疑心诚亦难分岂唯厚貌蔽智之明深情怯刚之断而已哉必使猜怨愚贤则嚬笑入戾期变犬马则步顾成妖况动容窃斧束装滥金又何足论是以前王作典明慎议狱而僭滥易意朱公论璧光泽相如而倍薄异价此言虽大可以戒小游道虽广交义为长得在可久失在轻絶久由相敬絶由相狎爱之勿劳当扶其正性忠而勿诲必藏其枉情辅以艺业防以文辞使亲不可防疎不可间每存大徳无挟小怨率此往也足以相终酒酌之设可乐而不可嗜嗜而非病者希病而遂者几既既病将其正若存其正性纾其妄发其唯善戒乎声乐之防可简而不可违违而不背者鲜矣背而非弊者反矣既弊既背将受其毁必能通其碍而节其流意可为和中矣善施者唯发自人心乃出天则与不待积取无谋实竝散千金诚不可能赡人之急虽乏必先使施如王丹爱如杜林亦可与言交矣浮华怪饬灭质之具竒服丽食弃素之方动人劝慕倾人顾盻可以逺识夺难用近欲从若覩其淫怪知生之无心为见竒丽能致诸非务则不抑自贵不禁自止夫数相者必有之征既闻之术人又验之吾身理可得而论也人者兆气二徳禀体五常二徳有竒偶五常有胜杀及其为人宁无叶沴亦犹生有好丑死有夭寿人皆知其悬天至于丁年乖遇中身迂合者岂可易地哉是以君子道命愈难识道愈坚古人耻以身为溪壑者屏欲之谓也欲者性之烦浊气之蒿蒸故其为害则熏心智耗真情伤人和犯天性虽生必有之而生之徳犹火含烟而妨火桂怀蠧而残桂然则火胜则烟灭蠧壮则桂折故性明者欲简嗜繁者气惛去明即惛难以主一目其以中外羣圣建言所黜儒道众智发论是除然有之者不患误深故药之者恒苦术浅所以毁道多而义寡顿尽诚难每指可易能易每指亦明之末廉嗜之性不同故畏慕之情或异从事于人者无一人我之心不以已之所善谋人为有明矣不以人之所务失我能有守矣已所谓然而彼定不然奕棋之蔽悦彼之可而忘我不可学嚬之蔽将求去蔽者念通怍介而已流言谤议有道所不免况在阙薄难用算防接应之方言必出已或信不素积嫌间所袭或性不和物尤怨所聚有一于此何处迯毁茍能反悔在我而无责于人必有达鉴昭其情逺识迹其事日省吾躬月料吾志寛嘿以居洁静以期神道必在何恤人言喭曰富则盛贫则病矣贫之病也不唯形色麤黡或亦神心沮废岂但交友疎弃必有家人诮让非廉深逺识者何能不移其植故欲蠲忧患莫若怀古怀古之志当自同古人见通则忧浅意逺则怨浮昔琴歌于编蓬之中者用此道也夫信不逆彰义必出隠交赖相尽明有相照一面见防则情固丘岳一言中志则意入渊泉以此事上水火可蹈以此托友金石可弊岂待其荣实乃将议报厚之篚筐然后图终如或与立茂思无忽禄利者受之易易则人之所荣蚕穑者就之艰艰则物之所鄙艰易既有勤倦之情荣鄙又间向背之意此二涂所为反也以劳定国以功施人则役徒属而擅丰丽自理于民自事其主则督妻子而趋耕织必使陵侮不作悬企不萌所谓贤鄙处宜华野同泰人以有惜为质非假严刑有恒为徳不慕厚贵有惜者以理葬有恒者与物终世有位去则情尽斯无惜矣又有务谢则心移斯不恒矣又非徒若此而已或见人休事则懃蕲结纳及闻否论则处彰离贰附防以从风隠窃以成衅朝吐面誉暮行背毁昔同稽欵今犹叛戾斯为甚矣又非唯若此而已或凭人惠训借人成立与人余论依人扬声曲存禀仰甘赴尘轨衰没畏逺忌闻影迹又防之毁之无度心短彼能私树已拙自崇恒辈罔顾髙识有人至此实蠧大伦每思防避无通闾伍覩惊异之事或无涉传遭卒迫之变反思安顺若异从已发将尸谤人迫而又迕愈使失度能夷异如裴楷处逼如裴遐可称深士乎喜怒者有性所不能无常起于量而止于识然喜过则不重怒过则不威能以恬漠为体寛愉为器者大喜荡心微抑则定甚怒烦性小忍即歇动无愆容举无失度则物将自悬人将自止习之所变亦大矣岂惟蒸性染身乃将移智易虑故日与善人居如入芝兰之室久而不闻其芬与之化矣与不善人居如入鲍鱼之肆久而不知其臭与之变矣是以古人慎所与处唯夫金真玉粹者乃能尽而不汚尔故曰丹可灭而不能使无赤石可毁而不能使无坚茍无丹石之性必慎浸染之繇能以懐道为人必存从理之心道可懐而理可从则不议贫议所乐耳或云贫何繇乐此未求道意道者瞻富贵同贫贱理固得而自我丧之未为通议茍议不丧夫何不乐或曰温饱之贵所以荣生饥寒在躬空曰从道取诸其身将非笃论此又通理所用凡生之具岂简定实或以膏腴夭性有以菽藿登年中散云所足与不繇外是以称体而食贫嵗愈嗛量腹而炊丰家余飡非粒实息耗意有盈虚尔况心得复劣身获仁富明白入素气志如神虽十旬九饭不能含饥业席三属不能为寒岂不信然且以已为度者无以自通彼量浑四游而干五纬天道也振河海而载山川地道厚也一情纪而合流贯人灵茂也昔之过乎此数者不为剖判之行必广其风度无挟私殊博其交道无懐曲异故望尘请友则义士轻身一遇拜亲则仁人投分此伦序通允礼俗平一上获其用下得其和世务虽移前休未逺人之适主吾将反本三人至生蹔有之识防壮骤过衰耗骛及其间天郁既难胜言假获存遂又云无几柔丽之身亟委土木刚清之才遽为丘壤回遑顾慕虽数纪之中尔以此持荣曾不可留以此服道亦何能平进退我生游观所达得贵为人将在含理含理之贵惟神与交幸有心灵义无自恶偶信天徳逝不上慙欲使人沈来化志符往哲勿谓是賖日凿斯密着通此意吾将忘老如固不然其谁与归值懐所撰畧布众修若备举情见顾未书一赡身之经别在田家节政奉终之纪自着燕居毕义  

又  

达见同善通辩异科一曰言道二曰论心三曰校理言道者本之于天论心者议之于人校理者取之于物从而别之繇涂参陈要而防之终致可一若夫神之经穷明之説义兼三端至无二极但语出梵方故见猜世学事起殊伦故获非恒情天之赋道非差胡华人之禀灵岂限外内一以此思可无臆裁为道者葢流出于仙法故以练形为上崇佛者本在于神教故以治心为先练形之家必就深旷反飞灵糇丹石粒芝精所以还年却老延华驻彩欲使体合纁霞轨徧天海此其所长及伪者为之则忌灾祟课粗愿混士女乱妖正此其巨蠧也治心之术必辞亲偶闭身性师浄觉信缘命所以反壹无生尅成圣业智邈大明志狭恒劫此其所贵及诡者为之则借发落狎菁华傍荣声谋利论此其甚诬物有不然事无不衡石日陈犹患差忒况神道不形固众端之所假未能体神而不疑神无者以为灵性密微可以积理知洪变歘怳可以大顺待照若镜天肃若窥渊能以理顺为人者可与言有神矣若乃罔其真而其是未加心照耳  

颂  

碧芙蓉颂  

泽芝芳艳擅竒水属练气红荷比符缥玉擢丽沧池飞映云屋实纪僊方名书灵躅  

赤槿颂  

日御北至夏徳南宣玉蒸荣心气动上华缫间物受色朱天是谓珍树含艳丹间  

賛  

蜀葵賛  

井维降精防络升灵物微气丽卉草之英渝艳众葩冠冕羣英类麻能直方葵不倾  

箴  

大筮箴  

余因读易偶意蓍友人有请决游宦务志卦有咎占故作大筮箴以悟焉  

先王设筮大人尽虑卦遭同人变而之豫先号后笑初暌未遇时至运来当在三五功毕官成几乎衍数庆在坤宫灾在坎路不出户庭独立无惧违此而动投足失步无惰尔仪灵骨有知无曰余逆神防不豫南人司箴敢告驰骛  

连珠  

范连珠  

葢闻匹夫履顺则天地不违一物投诚则神明可交亊有微而愈着理有闇而必昭是以鲁阳倾首离光为之反舍有鸟拂波河伯为之不潮  

諡议  

宋武帝諡议  

以为圣哲同风功美殊称葢出乎道者无方故刑于物者不一伏维道塞人神信通期运爱敬所禀因心则逺英粹之照正性自天体苞潜跃虑周卷舒龙徳在阴虽艰贞而不闷因时而惕故有来其必亨在晋之季皇涂荐阻欃枪干纪璇玑失驭天鉴灵武民属圣明不假十室之资不借百乘之赋首义驰风一鼓静乱涤除泰阶消殒薄蚀斯亮登庸之基经纶之始者也内难虽弭外图未辑河华海岱负固相望荆濮燕亳侯服交侵眷言帝畿思康王路戎不再驾遗氓即序斥堠之所未覊亭徼之所不译莫不饰诚请罪欵塞来宾故能洒扫中岳致庙九山神道防昌寳命既集损之而益后身愈先既而仪形帝载揖让天厯改玉乎文祖班瑞于神宗贯革寝机文武搢笏故宸居两楹坐一八表国训成均之学家沾抚辜之仁大美配天必终之以俭徳道固万叶犹申之以话言允所谓教思无穷树之长世取髙上代顾邈前王矣  

哀策文  

宋文帝元后哀策文  

维元嘉十七年七月二十六日大行皇后崩于显阳殿粤九月二十七日将迁座于长宁陵礼也龙輁纚綍容翟结骖皇涂昭列神路幽严皇帝亲临祖馈躬瞻宵载饰遗仪于组旒沦徂音乎珩佩悲黼筵之移御痛翚褕之重晦降舆客位撤奠殡阶乃命史臣累徳述懐其辞曰  

伦昭俪升有物有凭圆精初烁方祗始凝昭哉世族祥发庆膺秘仪景胄图光玉绳昌晖在阴柔明将进率礼蹈和称诗纳顺爰自待年金声夙振亦既有行素章増绚象服是加言观维则俾我皇风始基嫔徳惠问川流芳猷渊塞方江泳汉载谣南国伊昔不造鸿化中微用集宝命仰陟天机释位公宫登曜紫闱钦若皇姑允迪前徽孝达宁亲敬行宗祀进思才淑傍综图史发音在咏动容成纪壸政穆宣房乐韶理坤则顺成星轩润饰徳之所届惟深必测下节震腾上清朓侧有来斯雍无思不极谓道辅仁司化莫晣象物方臻眡祲告沴太和既融收华委世兰殿长阴椒涂弛衞呜呼哀哉戒凉在律杪秋即穸霜夜流唱晓月升魄八神警引五辂迁迹噭噭储嗣哀哀列辟洒零玉墀雨泗丹掖抚存悼亡感念懐昔呜呼哀哉南背国门北首山园仆人按节服马顾辕遥酸紫葢眇泣素轩灭防清都夷体寿原邑野沦霭戎夏悲讙来芳可述往驾弗援呜呼哀哉  

诔  

陶征士诔  

夫璿玉致美不为池隍之宝桂椒信芳而非园林之实岂其乐深而好逺哉葢云殊性而已故无足而至者物之籍也随踵而立者人之薄也若乃巢由之抗行夷皓之峻节故已父老尧禹锱铢周汉而绵世寖远光灵不属至使菁华隠没芳流歇絶不亦惜乎虽今之作者人自为量而首路同尘辍涂殊轨者多矣岂所以昭末景泛余波乎有晋征士浔阳陶渊明南岳之幽居者也弱不好防长实素心学非称师文取指达在众不失其寡处言每见其嘿少而贫苦居无仆妾井臼弗任藜菽不给母老子防就养勤匮逺惟田生致亲之议追悟毛子捧檄之懐初辞州府三命后为彭泽令道不偶物弃官从好遂乃解体世纷结志区外定迹栖于是乎逺灌畦鬻蔬为供鱼菽之祭织絇纬萧以粮粒之费心好异书性乐酒徳简弃烦促就成省旷殆所谓国爵屛贵家人忘贫者欤有诏征著作郎称疾不赴春秋六十有三元嘉四年月日卒于浔阳县之柴桑里近识悲悼远士伤情防黙福应呜呼淑贞夫实以诔华名由諡髙茍允徳义贵贱何算焉若其寛乐令终之美好廉克已之操有合諡典无愆前志故询诸友好宜諡曰靖节征士其词曰  

物尚孤生人固介立岂伊时遘曷云世及嗟乎若士望古遥集韬此洪族蔑彼名级睦亲之行至自非敦然诺之信重于布言廉深简洁贞夷粹温和而能峻博而不繁依世尚同诡时则异有一于此而两黙置岂若夫子因心违事畏荣好古薄身厚志世霸虚礼州壤推风孝惟义养道必懐邦人之秉彛不隘不恭爵同下士禄等上农度量难钧进退可限长卿弃官稚宾自免子之悟之何悟之辩赋辞归来髙蹈独善亦既超旷无适非心汲流旧巚葺宇家林晨烟暮霭春煦秋阴陈书缀卷置酒弦琴居备勤俭躬兼贫病人否其忧子然其命隠约就闲迁延辞聘非直也明是惟道性纠纒斡流防漠报施孰云与仁实疑明智谓天葢髙胡諐斯义履信曷凭思顺何寘年在中身疢维痁疾视化如归临凶若吉药剂弗尝祷祠非恤傃幽告终懐和长毕呜呼哀哉敬述清节式遵遗占存不愿丰没无求赡省讣却赙轻哀薄敛遭壤以穿旋葬而窆呜呼哀哉深心追往远情逐化自尔介居及我多暇伊好之洽接阎隣舍宵盘昼憇非舟非驾念昔宴私举觞相诲独正者危至方则碍哲人卷舒布在前载取鉴不逺吾规子佩尔寔愀然中言而发遗众速尤迕风先蹶身才非实荣声有歇徽音永矣谁箴余阙呜呼哀哉仁焉而终智焉而毙黔娄既没展禽亦逝其在先生同尘往世旌此靖节如彼康惠呜呼哀哉  

阳给事诔  

惟永初三年十一月十一日宋故宁逺司马濮阳太守彭城阳君卒呜呼哀哉瓉少禀志节资性忠果奉上以诚率下有方朝嘉其能故授以边事永初之末佐守滑台值国祸荐臻王略中否獯虏间衅劘剥司兖幽并骑弩屯逼巩洛列营缘戍相望屠溃瓉奋其猛鋭志不违难立乎将卒之间以缉华裔之众罢困相保坚守四旬上下力屈受陷勍寇士师奔扰弃军争免而瓉誓命沈城佻身飞镞兵尽器竭毙于旗下非夫贞壮之气勇烈之志岂能临敌引义以死狥节者哉景平之元朝廷闻而伤之有诏曰故宁远司马濮阳太守阳瓉滑台之逼厉诚固守投命狥节在危无挠古之烈士无以加之可赠给事中振防遗孤以慰存亡追宠既彰人知慕节河汴之间有义风矣逮元嘉廓祚圣神纪物光昭茂绪旌录旧勲茍有槩于贞孝者实事感于仁明末臣防固侧闻至训敢询诸前典而为之诔其辞曰  

贞不常祜义有必甄处父勤君怨在登贤苫夷致果题子行间忠壮之烈宜自尔先旧勲虽废邑氏遂传惟邑及氏自温徂阳狐续既降晋族弗昌之子之生立绩宋皇拳猛沈毅温敏肃良如彼竹柏负雪懐霜如彼騑驷配服骖衡边兵丧律王略未恢函陜堙阻瀍洛蒿莱朔马东骛胡风南埃路无归轊野有委骸帝图斯艰简兵授才寔命阳子佐师危台憬彼危台在滑之坰周衞是交郑翟是争昔惟华国今实边亭凭巘结闗负河萦城金拆夜击和门画扄料敌厌难时惟阳生凉冬气劲塞外草衰逿矣獯虏乘障犯威鸣骥横厉霜镝髙翚轶我河县俘我洛畿攅锋成林投鞍为围翳翳穷垒嗷嗷羣悲师老变形地孤援阔卒无半菽马实拑秣守未焚冲攻已濡褐烈烈阳子在困弥达勉慰痍伤拊巡饥渴力虽可穷气不可夺义立边疆身终锋栝呜呼哀哉贲父陨节鲁人是志汧督効贞晋策攸记皇上嘉悼思存宠异于以赠之言登给事疏爵纪庸恤孤表嗣嗟尔义士没有余喜呜呼哀哉  

祭文  

为湘州祭虞舜文  

惟哲化神继天作圣藏器渔陶致身爱敬是以二妃嫔徳九子观命在麓不迷御衡以正唐厯既终虞道乃光咨尧授禹素俎采堂百龄厌世万里陟方敬询故老钦咨圣君职奉西湘防属南云神之听之匪酒伊荤  

为湘州祭屈原文  

维有宋五年月日湘州刺史吴郡张邵恭承帝命建旟旧楚访懐沙之渊得捐佩之浦弭节罗潭舟汨渚乃遣户曹椽某敬祭故楚三闾大夫屈君之灵兰薰而摧玉缜则折物忌坚芳人讳明洁曰若先生逢辰之缺温风迨时飞霜急节嬴芉遘纷昭懐不端谋折仪尚贞蔑椒兰身絶郢阙迹徧湘干比物荃荪连类龙鸾声溢金石志华日月如彼树芳实颖实发望汨心欷瞻罗思越借用可尘昭忠难阙  

祭弟文  

阖棺穷野啓殡中荒灵影夙灭筵寝虚张人往运来自秋徂阳蕃兰落色宿草滋长孰云不痛辞家去乡尔之于役爰适兹邑上秋告来方春伫立如何不吊吉违凶集六亲憧心姻朋浩泣我虽载奔伊何云及永懐在昔追亡悼存惟兄及弟瞻母望昆生无荣嬿没望归魂令吉兆祖榇东旋灵辕次路严舟在川廓然何及痛矣终天  

铭  

家传铭  

旷彼琅邪实唯海宇谁其来迁时闻逺祖青州隠秀爰始奠居内辞鼎府外秉邦闾建节中平分竹黄初刑清齐右政偃营区葛峄明懿平阳聪理或荐公庭或登宰士列美霸朝变风千里华萼之茂于昭不已  

状  

天马状  

降灵骥子九方是选白□朱文绿紫燕水轶惊凫陆越飞箭遇山为风值云成电  

乐府  

宋南郊登歌三首  

【`宋书乐志曰元嘉二十二年诏顔延之造天地郊夕牲迎送神飨神雅乐登歌三篇`】夕牲歌  

夤威宝命严恭帝祖表海炳岱【`选作炳海表岱`】系唐冑楚灵鉴濬【`选作睿`】文民属睿武奄受敷锡宅中拓宇亘地称皇罄天作主月竁来宾日际奉土开元首正礼交乐举六典联事九官列序有牷在涤有洁在俎以王衷以答神祜  

迎送神歌  

维圣飨帝维孝飨亲皇乎备矣有事上春礼行宗祀敬逹郊禋金枝中树广乐四陈陟配在京降徳在民奔精照夜髙燎炀晨阴明浮烁沈禜【`音咏`】深沦告成大报受厘元神月御按节星驱扶轮遥兴逺驾曜曜振振  

飨神歌  

营泰畤定天衷思心睿谋筮从建表蕝设郊宫田烛置爟火通厯元旬律首吉饰紫坛坎列室中星兆六宗秩干宇晏地区谧大孝昭祭礼供牲日展盛自躬具陈器备礼容形舞缀被歌钟望帝阍耸神跸灵之来辰光溢洁粢酌娯太乙明煇夜华晳日祼既始献又终烟芗鬯报清穹飨宋徳祚王功休命永福履充  

从军行【`以下五言`】  

苦哉逺征人毕力干时艰秦初畧扬越汉世争阴山地广旁无界嵒阿上亏天峤雾下髙鸟冰沙固流川秋飚冬未至春液夏不涓闽烽指荆吴胡埃属幽燕横海咸飞骊絶漠皆控驰檄发章表军书交塞边接镝赴阵首卷甲起行前羽驿驰无絶旌旗昼夜悬卧伺金柝响起亭燧烟逖矣逺征人惜哉私自怜  

秋胡行【`九章`】  

椅梧倾髙凤寒谷待鸣律影响岂不懐自逺每相匹婉彼幽闲女作嫔君子室峻节贯秋霜明艳伴朝日嘉运既我从欣愿自此毕  

燕居未及好【`五臣作欢`】良人顾有违脱巾千里外结绶登皇畿戒徒在昧旦左右来相依驱车出郊郭行路正威迟存为乆离别没为长不归  

嗟余怨行役三陟穷晨暮严驾越风寒解鞍犯霜露原隰多悲凉回飚卷髙树离兽起荒蹊惊鸟纵横走悲哉游宦子劳此山川路  

超揺行人逺宛转年运徂良时【`五臣作人`】为此别日月方向除孰知寒暑积僶俛见荣枯嵗暮临空房凉风起坐隅寝兴日已寒白露生庭芜  

勤役从归愿反路遵山河昔辞秋未素今也嵗载华蚕月欢【`一作观`】时暇桑野多经过佳人从所务窈窕援髙柯倾城谁不顾弭节停中阿  

年往诚思劳路远濶音形虽为五载别相与昧平生舍车遵往路鳬藻驰目成南金岂不重聊自意所轻义心多苦调密比金玉声  

髙节难久淹朅来空复辞迟迟前途尽依依造门基上堂拜嘉庆入室问何之日暮行来【`选作采`】归物色桑榆时美人望昏至惭叹前相持  

有懐谁能已聊用申苦难【`补注作艰`】离居殊年载一别阻河闗春来无时豫秋至恒早寒明发动愁心闺中起长叹惨凄嵗方晏日落游子顔  

髙张生絶声急由调起自昔枉光尘结言固终始如何久为别百行諐【`善作愆`】诸已君子失明义谁与偕没齿愧彼行露诗甘之长川泛  

挽歌  

令龟啓明兆撤奠在方昏戒徒赴幽祖驾出髙门行行去城邑遥遥守丘园息镳竟平税驾别岩根  

诗  

应诏防曲水作诗【`八章　以下四言`】  

【`宋畧曰元嘉十一年三月禊饮于乐游苑祖道江夏王义恭衡阳王义季有诏防者赋诗`】  

道隠未形治彰既乱帝迹悬衡皇流共贯惟王创物永锡洪筭仁固开周义髙登汉  

祚融世哲业光烈圣太上正位天临海镜制以化裁树之形性惠浸萌生信及翔泳  

崇虚非征积实莫尚岂伊人和寔灵所贶日完其朔月不掩望航琛越水辇賮逾嶂  

帝体丽明仪辰作贰君彼东朝金昭玉粹徳有润身礼不愆器柔中渊映芳猷兰袐  

昔在文昭今惟武穆于赫王宰方旦居叔有晬叡蕃爰履奠牧宁极和钧屏京维服  

朏魄双交月气参变开荣洒泽舒虹烁电化际无间皇情爰眷伊思镐饮每惟洛宴  

郊饯有坛君举有礼幙帷兰甸画流髙陛分庭荐乐析波浮醴豫同夏谚事兼出济  

仰阅丰施降惟微物三妨储五尘朝黻途泰命屯恩报屈有悔可悛滞瑕难拂  

皇太子释奠防作【`九章`】  

【`宋畧曰元嘉二十年三月皇太子劭释奠于国学`】  

国尚师位家崇儒门禀道毓徳讲艺立言浚明爽曙达义兹昏永瞻先觉顾惟后昆  

大人长物继天接圣时屯必亨运防则正偃闭武术阐扬文令庶士倾风万流仰镜  

虞庠饰馆睿图炳晬怀仁憬集抱智麕至踵门陈书蹑屩献器澡身渊宅心道袐  

伊昔周储聿光往记思皇世哲体元作嗣资此夙知降从经【`一作继`】志逷彼前文规周矩值  

正殿虚筵司分简日尚席函丈丞疑奉帙侍言称辞惇史秉笔妙识几微王载有述  

肆【`五臣作肄`】议芳讯大教克明敬躬祀典告奠圣灵礼属观盥乐荐歌笙昭事是肃俎实非馨  

献终袭吉即宫广防堂设象筵庭宿金悬台保兼徽皇戚比彦肴干酒澄端服整弁  

六官视命九宾相仪缨笏帀序巾卷街都庄云动野馗风驰伦周伍汉超哉邈猗  

清晖在天容光必照物任其情理宣其奥妄先国胄侧闻邦教徒愧微终谢智效  

三月三日诏宴西池诗  

河岳曜图圣时利见于赫有皇升中纳禅载贞其恒载通其变大哉人文至矣天睠昭哉储徳灵庆攸繁明两紫宸景物乾元帝宗罨蔼惟城惟蕃衮衣善职彤弓受言饰馆春宫税镳青辂长筵逶迤浮觞防泝  

为皇太子侍宴饯衡阳南平二王应诏诗  

大仪在御皇圣居贞旁缉民纪仰纬天经物资感变神以瑞形川无遁宝山不閟灵亦既戒装皇心载远夕帐亭臯晨仪禁苑神行景骛发自灵阃对宴感分瞻秋悼晩  

应诏观北湖田收  

周御穷辙迹夏载歴山川蓄轸岂明懋善游皆圣仙帝晖膺顺动清跸巡广廛楼观眺丰颖金驾映松山飞奔互流缀缇彀代回环神行埓浮景争光溢中天开冬眷徂物残悴盈化先阳陆团精气阴谷曵寒烟攅素既森蔼积翠亦葱芊息飨报嘉嵗通急戒无年温渥浃舆和惠属后筵观风久有作陈诗愧未妍疲弱谢陵遽取累非纆牵  

车驾幸京口侍游蒜山作【`元嘉二十六年也`】  

元天髙北列日观临东溟入河起阳峡践华因削成岩险去汉宇襟衞徒吴京流池自化造山闗固神营园县极方望邑社总地灵宅道炳星纬诞曜应辰明睿思纒故里巡驾帀旧坰陟峰腾辇路寻云抗瑶甍春江壮风涛兰野茂荑英宣游下济穷远凝圣情岳滨有和防祥习在卜征周南悲昔老留滞感遗氓空食疲廊肆反税事岩耕  

车驾幸京口三月三日侍游曲阿后湖作【`元嘉二十六年也`】  

虞风载帝狩夏谚颂王游春方动宸驾望幸倾五州山祗跸峤路水若警沧流神御出瑶轸天仪降藻舟万轴行衞千翼泛飞浮雕云丽璇葢祥飚被防斿江南进荆艳河激献赵讴金练照海浦笳鼔震溟洲藐盼觏青崖衍漾观绿畴民灵骞都野鳞翰耸渊丘徳礼既普洽川岳徧怀柔  

拜陵庙作  

周徳恭明祀汉道遵光灵哀敬隆祖庙崇树加园茔逮事休命始投迹阶王庭陪厠回天顾朝防流圣情早服身义重晩达生戒轻否来王泽竭泰往人悔形敕躬惭积素复与昌运并恩合非渐渍荣防在逢迎夙御严清制朝驾守禁城束绅入西寝伏轸出东坰衣冠终防漠陵邑转葱青松风遵路急山烟冒垅生皇心慿容物民思被歌声万纪载弦吹千嵗托旒旌未殊帝世远已同沦化萌防壮困孤介末暮谢幽贞发轨丧夷易归轸慎﨑倾  

赠王太常  

玉水记芳流璇源载圆折蓄宝每希声虽秘犹彰彻玲龙【`音砌`】九渊闻凤窥丹穴歴听岂多士岿然觏时哲舒文广国华敷言远朝列【`五臣作烈`】徳辉灼邦懋芳风被乡耋侧同幽人居郊扉常昼闭林闾时晏开亟回长者辙庭昏见野阴山明望松雪静惟浃羣化徂生入穷节豫往诚欢歇悲来非乐阕属美谢繁翰遥怀具短札  

夏夜呈从兄散骑车长沙  

炎天方埃郁暑晏阕尘纷独静阙偶坐临堂对星分侧听风薄木遥睇月开云夜蝉当夏急阴虫先秋闻嵗初过半荃蕙岂久芬屏居恻物变慕类抱情殷九逝非空思七襄无成文  

直东宫答郑尚书  

皇居体环极设险祗天工两闱阻通轨对禁限清风跂予旅东馆徒歌属南墉寝兴郁无已起观辰汉中流云蔼青阙皓月鉴丹宫踟蹰清防密徙倚恒漏穷君子吐芳讯感物恻余衷惜无丘园秀景行彼髙松知言有诚贯美价难克何以铭嘉贶言树丝与桐  

和谢监灵运  

弱植慕端操窘歩惧先迷寡立非择方刻意借穷栖伊昔遘多幸秉笔待两闺虽慙丹雘施未谓素暌徒遭良时诐王道奄昬霾人神幽明絶朋好云雨乖吊屈汀洲浦谒帝苍山蹊倚岩听绪风攀林结留夷跂予间衡峤曷月瞻秦稽皇圣昭天德丰泽振沈泥惜无雀雉化何用海淮去国还故里幽门树蓬藜采茨葺昔宇翦棘开旧畦物谢时既宴年往志不偕亲仁敷情眤兴玩【`善作赋`】究辞凄芬馥歇兰若清越夺琳珪尽言非报章聊用布所怀  

北使洛  

改服饬徒旅首路局险艰振楫发吴洲秣马陵楚山涂出梁宋郊道由周郑间前登阳城路日夕望山川在昔辍期运经始濶圣贤伊濲絶津济台馆无尺椽宫陛多巢穴城阙生云烟王猷升八表嗟行方暮年阴风振凉野飞云瞀穷天临涂未及引置酒惨无言隠悯徒御悲威迟良马烦游役去芳时归来屡徂諐蓬心既已矣飞薄殊亦然  

还至梁城作  

眇黙轨路长憔悴征戍勤昔迈先徂师今来后归军振策睠东路倾侧不及羣息徒顾将夕极望梁陈分故国多乔木空城凝寒云丘陇填郛郭铭志灭无文木石扄幽闼黍苖延髙坟惟彼雍门子吁嗟孟尝君愚贱同堙灭尊贵谁独闻曷为久游客忧念坐自殷  

始安郡还都与张湘州登巴陵城楼作  

江汉分楚望衡巫奠南服三湘沦洞庭七泽蔼荆牧经途延旧轨登闉访川陆水国周地险河山信重复却倚云梦林前瞻京【`一作荆`】台囿清雰霁岳阳曽晖薄澜澳凄矣自逺风伤哉千里目万古陈往还百代劳起伏存没竟何人炯介在明淑请从世上人归来艺桑竹  

五君咏五首  

阮步兵  

阮公虽沦迹识密鉴亦洞沈醉似埋照寓辞类托讽长啸若怀人越礼自惊众物故不可论途穷能无恸  

嵇中散  

中散不偶世本自餐霞人形解验黙仙吐论知凝神立俗迕流议寻山洽隠沦鸾翮有时铩龙性谁能驯  

刘参军  

刘伶善闭闗懐情灭闻见鼓钟不足欢荣色岂能韬精日沈饮谁知非荒宴颂酒虽短章深衷自此见  

阮始平  

仲容青云器实禀生民秀达音何用深识微在金奏郭奕已心醉山公非虚觏屡荐不入官一麾乃出守  

向常侍  

向秀甘淡薄深心托毫素探道好渊观书鄙章句交吕既鸿轩攀嵇亦凤举流连河里逰恻怆山阳赋  

为织女赠牵牛  

婺女俪经星姮娥栖飞月惭无二媛灵托身侍天阙阊阖殊未晖咸池岂沐发汉阴不夕张长河为谁越虽有促防期方须凉风发虚计双曜周空迟三星没非怨杼轴劳但念芳菲歇  

归鸿  

昧旦濡和风霑露践朝晖万有皆同春鸿鴈独辞归相鸣去涧泛长引发江畿皦洁登云侣连绵千里飞长怀河朔路缅与湘汉违  

除弟服  

徂没离二秋掩泣备三冬往辰缅难纪来筭忽易穷升没淹朞晦洒扫易礼容缟衣变余体长逝归尔躬  

辞难潮沟  

徘徊眷郊甸俛仰引单襟一涂茍不豫百虑毕来侵永怀交在昔有愿諐瑟琴写言劳者事将用慰亡簮  

侍东耕诗  

提封经地域辰角丽天篰浮霭起青坛沈腴发绀耦草服荐同穗黄冠献嘉寿【`阙`】  

登景阳楼【`诗彚作袁淑非`】  

风观要春景月榭迎秋光防波被华若随山茂贞芳  

## 汉魏六朝百三家集卷六十八目录

鲍照集题词  

鲍明逺才秀人微史不立传服官年月考论鲜据差可慿者虞散骑奉勑一序耳明逺松栢篇自叙危病中读傅休奕集见长逝辞恻然酸懐草丰人灭忧生良深后掌临海书记竟死乱兵谢康乐云夭枉兼常其斯人乎临川好文明逺自耻燕雀贡诗言志文帝矜才又自贬下就之相时投主善用其长非襧正平杨徳祖流也集中文章实无鄙言累句不知当时何以相加江文通遭逢梁武年华望暮不敢以文陵主意同明逺而防讥才尽史臣无表而出之者沈休文窃笑后人矣鲍文最有名者芜城赋河清颂及登大雷书南齐文学传所谓发唱惊挺操调险急雕藻淫艶倾心魂殆指是耶诗篇创絶乐府五言李杜之髙曽也顔延年与康乐齐名私问优劣于明逺诚心折之士顾才何如耳宁论官阀哉  

目录  

赋  

游思赋  

观漏赋【`有序`】  

伤逝赋  

芜城赋  

芙蓉赋  

园葵赋  

舞鹤赋  

野鹅赋【`有序`】  

尺蠖赋  

飞蛾赋  

表疏  

为桞令让骠骑表  

谢秣陵令表  

解褐谢侍郎表  

谢解禁止表  

皇孙诞育上表  

征北世子诞育上表  

拜侍郎上疏  

侍郎报满辞閤疏  

转常侍上疏  

谢随恩被原疏  

啓  

论国制啓  

谢上除啓  

谢赐药啓  

谢永安令解禁止啓  

通世子自解啓  

重与世子啓  

请假啓  

又  

奉始兴王白纻舞曲啓  

书  

登大雷岸与妺书  

颂  

河清颂  

佛影颂  

铭  

凌烟楼铭  

石防铭  

飞白书势铭  

药奁铭  

文  

步山褐文  

## 汉魏六朝百三家集卷六十八  

明　张溥　辑  

鲍照集  

赋  

游思赋  

云径兮海冲上潮兮送风秋水兮驾浦凉烟兮冒虹暮气起兮逺岸黒阳精灭兮天际红波沄沄兮无底山森森兮万重平隰兮亘岸通川兮泻壑仰尽兮天经俯穷兮地络望波际兮昙昙眺云间兮灼灼乃江南之断山信海上之飞鹤指烟霞而问乡窥林屿而访泊抚身事而识苦念亲爱而知乐苦与乐其何言悼人生之长役舍堂宇之密亲坐江潭而为客对蒹葭之遂黄视零露之方白鸿晨惊以响湍泉夜下而鸣石结中洲之云萝托绵思于遥夕瞻荆吴之远山望邯郸之长陌塞风驰兮邉草飞胡沙起兮鴈扬翮虽燕越之异心在禽鸟而同戚怅收情而抆泪遣繁悲而自抑此日中其几时彼月满而将蚀生无患于不老奚引忧以自逼物因节以卷舒道与运而升息贱卖卜以当垆隠我耕而子织诚爱秦王之竒勇不愿絶筋而称力已矣哉使豫章生而可知夫何异乎丛棘  

观漏赋【`有序`】  

客有观于漏者退而叹曰夫及逺者箭也而定逺非箭之功为生者我也而制生非我之情故自箭而为心不可凭者因生以观我不可恃者年凭其不可恃故以悲哉况乎沈华密逺轻波潜耗而感神婴虑者又自外而伤寿以是思生生亦勤矣乃为赋云  

佩流叹于驰年缨华思于奔月结兰苕以望楚弄防差以歌越抚凝肌于迁滞鉴雕容于髣髴景有坠而易昬忧无方而难歇歴玫阶而升隩访金壶之盈阙观腾波之吞写视惊箭之登没箭既没而复登波长泻而弗归注沈穴而海漏射悬涂而电飞墐户牖而知天掩云雾而测晖创百龄于纎隠积千里于空微彼峥峥而行溢此冉冉而逾衰抚寸心而未改指分光而永违昔伤矢之奔禽闻虚之颠仆徒婴刅而知惧岂潜机之能觉惟生经之靃靡亦悲长而懽促恒证古而秉心抱空意其如玉波沈沈而东注日滔滔而西属落繁馨于纎草殒丰华于乔木对昃离而后歌据穷蹊而方哭虽接薪之更传宁絶明之还续贯古今而并念信寡易而多难时不留乎激矢生乃急于走丸既河源之莫壅又吹波而助澜神怵逈而多虑心轁□而尠欢望天涯而伫念擢雄劒而长叹嗟生民之永迷躬与后而皆恤死零落而无二生差池之非一理幽分于化前筭定于天秩与艾骨而招病犹刳肠而兴疾情殊用而俱尽事离方而同失聊弭志以髙歌顺烟雨而沈逸于是随秋鸿而泛渚逐春鷰而登梁进赋诗而展念陈酒以排伤物不可以两大时无得而双昌薰晩华而后落槿早秀而前亡姑屏忧以愉思乐兹情于寸光从江河之纡直委天地之圆方漏盈兮漏虚长无絶兮芬芳  

伤逝赋  

晨登南山望美中阿露秋槿风卷寒萝凄怆伤心悲如之何尽若穷烟离若翦如影灭地犹星殒天弃华宇于明世闭金扄于下泉永山河以自毕千龄而弗旋思一言于向时邈众代于古年逝稍逺而变体浸幽明而改时览篇迹之如旦婉遗意而在兹忽若谓其不然自惆怅而惊疑循堂庑而下降歴帏户而升基服委襟而褫带器蒙管而韬丝志存业而遗绩身先物而长辞岂重欢而可觏追前感之无期寒往暑来而不穷哀极乐反而有终燧已迁而礼革月既逾而庆通心微微而就远迹离离而絶容白日蔼而回阴闺馆寂而深重冀凭灵于前物伫美目乎房栊徒望思于永久邈归来其何从结单心于暮条掩行泪于晨风念沈悼而谁剧独婴哀于逝躬草忌霜而逼秋人恶老而逼衰诚衰耄之可忌或甘愿而志违彼一息之短景乃累恨之长晖寻平生之好丑成黄尘之是非将灭耶而尚在何有去而无归惟桃李之零落生有促而非夭观鹤之千祀年能富而情少反灵质于二涂乱感悦于双抱日月飘而不留命倐忽而谁保譬明隙之在梁如风露之停草发迎忧而送华貌先悴而收藻共甘苦其几人曾无得而偕老拂埃琴而抽思啓陈书而遐讨自古来而有之夫何怨乎天道  

芜城赋  

濔迆平原南驰苍梧涨海北走紫塞鴈门拖以漕渠轴以昆冈重江复闗之奥四防五达之庄当昔全盛之时车挂轊人驾肩防闬扑地歌吹沸天孶货盐田铲利铜山才力雄富士马精妍故能侈秦法佚周令划崇墉刳濬洫图修世以休命是以板筑雉堞之殷井干烽橹之勤格髙五岳袤广三坟崪若防岸矗似长云制磁石以御冲糊頳壤以飞文观基扄之固护将万祀而一君出入三代五百余载竟剖而豆分泽葵依井荒葛罥途坛罗虺蜮阶鬬鼯木魅山鬼野鼠城狐风嘷雨啸昏见晨趋饥鹰厉吻寒鸱吓雏伏藏虎乳血餐肤崩榛塞路峥嵘古馗白杨早落寒草前衰棱棱霜气蔌蔌风威孤蓬自振惊沙坐飞灌莽杳而无际丛薄纷其相依通池既已夷峻隅又已颓直视千里外唯见起黄埃凝思寂听心伤已摧若夫藻扄黼帐歌堂舞阁之基璇渊碧树弋林钓渚之馆吴蔡齐秦之声鱼龙爵马之玩皆薰歇烬灭光沈响絶东都妙姬南国丽人蕙心纨质玉貌绛唇莫不埋魂幽石委骨穷尘岂忆同辇之愉乐离宫之苦辛哉天道如何吞恨者多抽琴命操为芜城之歌歌曰邉风起兮城上寒井径灭兮丘陇残千龄兮万代共尽兮何言  

芙蓉赋  

感衣裳于楚赋咏忧思于陈诗访羣英之艶絶标髙名于泽芝防春陂乎夕张搴芙蓉而水嬉抽我衿之桂兰  

防子吻之瑜辞选羣芳之徽号【`阙`】　　　　　抱兹性之清芬禀若华之惊絶单蓲阳之妙手测滮池之光洁烁彤辉之明媚粲雕霞之繁悦顾椒丘而非偶岂园桃而能埒彪炳以蒨藻翠茎而红波青房兮规接紫的兮圆罗树妖淫之弱干散菡萏之轻荷上星光而倒景下龙鳞而隠波戏锦鳞而夕映濯绣羽以晨过结游童之湘吹起榜妾之江歌备日月之温丽非盛夏而谓何若乃当融风之暄荡承暑雨之平渥被瑶塘之周流绕金渠之屈曲排积雾而扬芬镜洞泉而含绿叶折水以为珠条集露而成玉润蓬山之琼膏辉葱河之银烛冠五华于仙草超四照于灵木杂众姿于开卷阅羣貌于昏明无长袖之容止信不笑之空城森紫叶以上擢纷湘蘂而不倾根虽割而琯彻柯既解而丝萦感盛衰之可怀质始终而常清故其为芳也绸缪其为媚也奔发对妆则色殊比兰则香越泛明彩于宵波飞澄华于晓月陋荆姬之朱顔□夏女之光发恨狎世而贻贱徒爱存而赏没虽凌羣以擅竒终从嵗而零歇  

园葵赋  

风暖凌开土昌泉动游尘曝日鸣雉依陇主人拂黄冠拭藜杖布蔬种平圻壤通畔脩直膏亩夷敞白茎紫蔕豚耳鸭掌沟东陌西行三畦两既区既鉏乃露乃映勾萌欲伸藂牙将放尔乃晨露夕阴霏云四委沈雷逺震飞雨轻洒徐未及晞疾而不靡柔莩爰秀刚甲以解稚叶萍布弱阴竞抽萋萋翼翼沃沃油油下葳蕤而被迳上参差而覆畴承朝阳之丽景得倾柯之所投仕非鲁相有不拔之利宾非二仲无逸马之忧顾堇荼而莫偶岂苹藻之荐羞若乃邻老谈稼女妪归桑拂此苇席炊彼穄粱甃壶援醢曲瓢卷浆乃乃瀹堆鼎盈筐甘防蒨脆柔滑芬芳消淋逐水润胃调肠于是既饫彻盘投筯回小人之腹为君子之虑近观物运逺访师圣声数后彰律理前定乌非黔黒鹤岂浴净彼圆行而方止固得之于天性伊冬箑而夏裘无双功而并盛荡然任心乐道安命春风夕来秋日晨映独酌南轩拥琴孤听篇章间作以歌以咏鱼深沈而鸟髙飞孰知美色之为正  

舞鹤赋  

散幽经以验物伟胎化之仙禽钟浮旷之藻质抱清逈之明心指蓬壶而飞翰望昆阆而扬音匝日域以回穷天步而髙寻践神区其既逺积灵祀而方多精含丹而星耀顶凝紫而烟华引圆吭之纎婉顿脩趾之洪姱叠霜毛而弄影振玉羽而临霞朝戏于芝田夕饮乎瑶池厌江海而游泽掩云罗而见覊去帝乡之岑寂归人寰之喧卑嵗峥嵘而催暮心惆怅而哀离于是穷阴杀节急景凋年凉沙振野箕风动天严严苦雾皎皎悲泉冰塞长河雪满羣山既而雰昏夜歇景物澄廓星翻汉回晓月将落感寒鸡之早晨怜霜鴈之违漠临惊风之萧条对流光之照灼唳清响于丹墀舞飞容于金阁始连轩以凤跄终宛转而龙跃踯躅徘徊振迅腾摧惊身蓬集矫翅雪飞离纲别赴合绪相依将兴中止若往而归飒防矜顾迁延迟暮逸翮后尘翺翥先路指防规翔临岐矩步态有遗妍貌无停趣奔机逗节角睐分形长扬【`一作翘`】缓骛并翼连声轻迹凌乱浮影交横众变繁姿参差洊密烟交雾凝若无毛质风去雨还不可谈悉既散魂而荡目迷不知其所之忽星离而云罢整神容而自持仰天居之崇絶更惆愓以惊思当是时也燕姬色沮巴童心耻巾拂两停丸劒双止虽邯郸其敢伦岂阳阿之能拟入卫国而乗轩出吴都而倾市守驯养于千龄结长悲于万里  

野鹅赋  

有献野鹅于临川王世子愍其樊絷命为之赋其辞曰集陈之隼以自逺而称神栖汉之雀乃出幽而见珍此琐禽其何取亦厠景而承仁舍水泽之驩逸对钟鼓之悲辛岂徇利而轻命将感爱而投身入长罗之逼胁怅髙缴之樊萦邈辞朋而别偶超烟雾而风行跨日月以遥逝忽瞻国而望城践菲迹于瑶涂升弱羽于丹庭瞰东西之绣户眺左右之金扄貌纎杀而含悴心翻越而慙惊若坠渊而堕谷怳不知其所宁惟君囿之珍丽实妙物之所殷翔海泽之轻鸥巢天宿之鸣鹑鹖程材于枭猛翚荐体之雕文既敷容以照景亦避翮而排云虽居物以成偶终在我以非羣望征云而延悼顾委翼而自伤无青雀之衔命乏赤鴈之嘉祥空秽君之园池徒慙君之稻粱愿引身而剪迹抱末志而幽藏于是流嵗遂逺惨节方崇云纒海岱风拂崤潼飞雰驰霰飘沙舞蓬视清池之初涸望绿林之始空立菰蒲之寒渚托只影而为双宛拔啄而掩眦悲结怅而满胷处朝昼而雅念假外见而迁排涉脩夜之长寂信专思而知哀风梢梢而过树月苍苍而照台冰依岸而早结霜托草而先摧敛双翮于水裔翘孤趾于林隈情无方而雨集事有限而星在俄顷而犹悼矧穷生之所怀闻宿世之髙贤泽无微而不均育草木而明义爱禽鸟而昭仁全殒卵而来凤放乳麑而感麟虽陋生于万物若沙漠之一尘茍全躯而毕命庶魂报以自申  

尺蠖赋  

智哉尺蠖观机而作伸非向厚屈非向薄当静泉渟遇躁风惊起轩躯以旷跨伏累气而并形冰炭弗触锋刅靡迕逢崄蹙蹐值夷舒步忌好退之见猜哀必进而为蠧每骧首以瞰途常伫景而翻露故身不豫托地无前期动静必观于物消息各随乎时从方而应何虑何思是以军筭慕其权国容拟其变髙贤图之以隠沦智士以之而藏见笑灵蛇之久蛰羞龙徳之方战理害道而为尤事伤生而感贱茍见义而守勇岂专取于箭  

飞蛾赋  

仙防伺闇飞蛾明均灵舛化诡欲齐生观齐生而欲诡各防住以凭方凌燋烟之浮景赴煕焰之明光拔身幽草下毕命在此堂本轻死以邀得虽糜烂其何伤岂学山南之文豹避云雾而岩藏  

表疏  

为柳令让骠骑表  

臣言伏承诏书加臣骠骑将军余如故顾循空薄屡坠成命仰当天宠伏抱慙灼臣素陋人本絶分望适野谢山川之志辍耕无鸿鹄之叹宦希乡部富期农牧夙当昌朝早值恩洽天纲纷横皇厯归圣左轮不殷良马未汗功半下列爵超上赏奋迹腾光参驾龙服翰起云飞拂翼虹路虽曩之脱驾拖紫弛担丹毂方之微臣彼安足齿齐此而归惧尘王度况遂频烦重彰滥越伏愿天徳曲成资始令终雨露之惠自华及殒特屈慈奬降申愚固则绸缪之施复逾造物不胜感跃惶骇之情谨拜表以闻  

谢秣陵令表  

臣照言即日被尚书召以臣为秣陵令臣负锸下农执覊末皂情有局涂志无远立遘命逢天得污官牒不悟恩泽无穷谬当奬试用谢刀笔猥承宰职岂是闇懦所能克任今便抵召违离省闼系恋罔极不胜下情谨拜表以闻  

解褐谢侍郎表  

臣照言臣孤门贱生操无炯迹鹑栖草泽情不及官不悟天明广瞩腾滞援沈观光幽节闻道朝年荣多身限思非终报  

谢解禁止表  

臣言被宣令解臣禁止天光郑重不可胜逢飞走知感矧臣人类臣闻获过于神或凭尸祝以请得罪于君可因左右而谢臣自惟孤贱盗幸荣级闇澁大谊猖狂世礼竒非阮籍无保持之助才愧冯衍有轁□之因自非圣朝超然览臣于视听之外则今日渥泽更成妄遭来辰萎叶终先朝草小人嵗暮知能何报徒厚恩华忧惧叹息不任下情谨诣拜表以闻  

皇孙诞育上表  

兼郎中令侍郎臣照言伏承东储积庆皇孙诞育国啓昌期民迎福运台禁称祉井庐相贺伏惟圣怀载深鸿悆不任下情谨诣阁上表以闻  

征北世子诞育上表  

臣等言臣闻本枝无疆布诸前典众多弥贵信之华封故徳积则庆深业昌则祚广伏承王子以中气正月钟灵纳和诞躬紫阁膺祚朱绂弧矢夙陈珪璋攸觌云光丽辉岩泽昭采嘉祥爰孚柔顔载晬凡在氓莫不忭悦臣霑恩逾物庆倍自中不胜殊欢溢喜谨奉表以闻  

拜侍郎上疏  

臣言臣北州衰沦身地孤贱众善必违百行无一生丁昌运自比人曹操乏端槩业谢成迹徂年空往琐心靡述褫辔投簮于斯终志束菜负薪期与相毕安此定命忝彼公朝不悟干罗广收圆明兼览雕瓠饰笙备云和之品潢污流藻充金鼎之实铩羽暴鳞复见翻跃枯杨寒炭遂起烟华未识微躬猥能及此未知陋生何以为报祗奉恩命忧愧增灼不胜感荷屏营之情谨诣阁拜疏以闻  

侍郎报满辞閤疏  

臣言臣所居职限满今便收迹金闺云路从兹自逺鲔沈藏方絶光景祗恋迟回结涕濡泗臣嚚杌穷贱情嗜踳昩身弱涓甃地幽井谷本应守业垦畛剿芿牧鸡圏豕以给征赋而防性猖狂因顽慕勇释担受书废耕学文画虎既败学歩无成反拙归跂还陋鷰雀日晏途逺块然自丧加以无良根孤伎薄既同冯衍负困之累复抱相如消渴之疾志逐运离事与衰合束马埋轮絶游息世宿福余庆爰遘圣明煦蒸霜霰莩甲云露得从下走叨迹人行操勒负覉班荣扈矜愚训短哀有弗及奉此而归足以没齿虽摩肌发无报天徳更翼营魂还能结草不胜感恋之情谨诣阙拜疏奉辞以闻  

转常侍上疏  

臣言即日被中曹板转臣为左常侍臣自惟常人触事无可谬被拔擢实为光荣臣既无髣髴上报殊絶之恩有分每丰其过前后轻重辄得原恕奬以君子之方赦其不闲教训大愆不责矜泽必加是臣所以夙夜自念知遭遇之至深至厚也未冀未望便荷今荣欣喜感悦不敢伪让庶保终始身命为初不胜下情谨诣閤拜疏谢以闻  

谢随恩被原疏  

臣言即日被曹宣命元统内外五刑以下浩泽荡汰臣亦预焉得从汉律故谬之辨闇遭周典肆之科大喜卒至非愿所图鱼愕鸡睨且悚且慙臣诚下愚不达义方然君尊臣泰岂同犬马且常侍臣渊穆疏草即臣所作助人为恭犹加敬忆自已率礼宁敢慢忘繇臣悴贱可侮可诬曽参杀人臣岂无过寝病幽栖无援朝列身孤节卑易成论硋幸大明临下仁道毓物泽泊翾走臣覃末庆然古人有言杨者易生之木也一人植之十人拔之无生杨矣何则植之者难拔之者易况臣一植之功不立众拔之过屡至同彼风霜异此贞脆书称天秩有礼易载神福在谦臣之谦礼理谢福秩仰衔俯媿行叹坐戚即欲颠沛拜恩下庭但臣病久柴羸不堪冐涉小得趋驰星驾登路不胜荷佩之诚谨上疏以闻  

啓  

论国制啓  

臣啓臣闻尺之量锦工者裁之袤丈之木绳墨在焉事无巨细非法不行当今世闲政睦藩国相望君举必书动成准式息躬圣壤十有余载条制节文宜其备矣诸王列封动静兼该而窃见国之处事未尽善臣之暗蔽私心有措伏见彭城国旧制犹有数卷虽多殊革大纲可依愚谓宜令掌故刋而撰之上着朝典藩邦之度下揆国训繁简之谊傍酌州府寛猛之中章程久具永为恒制岂伊今美乃足贵之将来臣忝充直员脱以啓闻烦而非要伏追慙悚谨啓  

谢上除啓  

臣言被宣赐臣上除臣伏事日浅蒙荷已丰天泽所及且喜且惧但臣自丁常梪来涂阶级非所敢冀今日荣愿直尔不少冒乞停止上除伏愿重许干秽悚息  

谢赐药啓  

臣卫躬不谨养命无术情沦五难妙谢九法飚落先伤衰疴早及遐泽近临猥委存防同山岳蒙灵药之赐惠非河间谬仙使之屈恩逾脯糗惠重帷席荷对衔慙伏抱衿渥  

谢永安令解禁止啓  

臣田茅下第质非谢品志终四民希絶三仕邀世逢辰谬及推择恩成曲积荣秩兼过虽誓投纎生昊天罔极迄无犬马孤慙星嵗加以沦节雪飚沈诚欵晦值天光烛幽神照广察澡舋从宥与物更禀遂晞晒阳春湔汰秋水缀翼云条葺鲜决沼洗胆明目抃手太平重甄再造含气孰比不悟干陶弥运复垂埏饰矫迹升等改观非服振缨珥笔联承贵宠岂臣浮朽所可恭从实非愚瞢所宜循践琐族易灰脆漏已迫空荷载焘终责仰复饮氷肃事怀火毕命不胜屏营之情谨啓事以闻  

通世子自解啓  

仆以短梪无用于世遭逢谬幸被受恩荣诚愿论毕久宜捐落仁眷笃终复获淹停感今惟昔衔佩无已但自无堪尸素累载腹心之愧寤寐为忧今请解所职愿防矜许自奉清尘于兹六祀坠辰永往遗恩在心执纸哽咽言不自宣  

重与世子啓  

奉还诲深承殷勤笃眷之重披读未终悲愧交集仆以常人所防隆厚乆应知退非适今日衔恩恋徳用缺进心今者之请必愿鉴许且仆栖迟无事咫尺馆第餐禀风微非旦则夕居职还私两者无异而于仆无用有以自处岂非仁念始终之惠重致于日弥深慙感  

请假啓  

臣啓臣居家之治上漏下湿暑雨将降有惧崩压比欲完葺私寡功力板锸绹涂必须躬役冒欲请假三十日伏愿天恩赐垂矜许于啓复追悚息谨啓  

又  

臣啓臣所患弥留病躯沈痼自近防归频更顿处日夜间困或数四委然一弊瞻景待化加以凶衰婴遘惨悼终鲜兄弟仲由所哀臣实百罹孤苦风雨天伦同气实惟一妺存没永诀不获计见封瘗泉壤临送私怀感恨情痛兼深臣母年老经离忧伤服麄食淡羸耗增疾心计焦迫进退罔踬冒乞申假百日伏愿天慈赐垂矜许臣违福履身事屯悴叹息和景掩泪春风执啓涕结伏追惶悚谨啓  

奉始兴王白纻舞曲啓  

侍郎臣鲍照啓被教作白纻舞歌辞谨竭庸陋裁为四曲附啓上呈识方淟悴思涂猥局言既无雅声未能文不足以宣賛圣防抽拔妙实谨遣简余慙随悚盈谨啓  

书  

登大雷岸与妺书  

吾自发寒雨全行日少加秋潦浩汗山溪猥至渡泝无边险径游栈石星饭结荷衣水宿旅客贫辛波路壮阔始以今日食时仅及大雷涂登千里日逾十晨严霜惨节悲风防肌去亲为客如何如何向因涉顿凭观川陆遨神清渚流睇方曛东顾五洲之隔西眺九之分窥地门之絶景望天际之孤云长图大念隠心者久矣南则积山万状争气负髙含霞饮景参差代雄凌跨长陇前后相属带天有匝横地无穷东则砥原逺隰亡端靡际寒蓬夕卷古树云平旋风四起思鸟羣归静听无闻极视不见北则陂池濳演湖脉通连苎蒿攸积菰芦所繁栖波之鸟水化之虫智吞愚彊捕小号噪惊防纷乎其中西则回江永指长波天合滔滔何穷漫漫安竭创古迄今舳舻相接思尽波涛悲满潭壑烟归八表终为野尘而是注集长写不测修灵浩荡知其何故哉西南望庐山又特惊异基压江潮峯与辰汉连接上常积云霞雕锦缛若华夕曜岩泽气通传明散防赫似绛天左右青霭表里紫霄从岭而上气尽金光半山以下纯为黛色信可以神居帝郊镇控湘汉者也若潨洞所积溪壑所射鼓怒之所豗击涌澓之所宕涤则上穷荻浦下至狶洲南薄鷰北极雷淀削长埤短可数百里其中腾波触天髙浪灌日吞吐百川写泄万壑轻烟不流华鼎振涾弱草朱靡洪涟陇蹙散涣长惊电透箭疾穹溘崩聚坻飞岭覆回沬冠山奔涛空谷碪石为之摧碎碕岸为之防落仰视大火俯听波声愁魄胁息心惊慓矣至于繁化殊育诡质怪章则有江鵞海鸭鱼鲛水虎之类豚首象鼻芒须针尾之族石蟹土蚌燕箕雀蛤之俦折甲曲牙逆鳞返舌之属掩沙涨被草渚浴雨排风吹涝弄翮夕景欲沈晓雾将合孤鹤寒啸逰鸿逺吟樵苏一叹舟子再泣诚足悲忧不可说也风吹雷飚夜戒前路下内外望达所届寒暑难适汝专自慎夙夜戒防勿我为念恐欲知之聊书所覩临涂草蹙辞意不周  

颂  

河清颂【`有序`】  

臣闻善谈天者必征象于人工言古者先考绩于今鸿羲以降遐哉邈乎镂山岳雕篆素昭徳垂勲可谓多矣而史编唐尧之功载格于上下乐登文王之操称于昭于天素狐玉聿彰符命朴牛文螾爰定祥厯鱼鸟动色禾雉兴让皆物不盈眦而美溢金石诗人于是不作颂声为之而寝庸非惑欤自我皇宋之承天命也仰符应龙之精俯协河之灵君图帝寳粲烂瑰英固以业光曩代事华前徳矣圣上天飞践极迄兹二十有四载道化周流泽汪濊地平天成上下含熈文同轨通表里禔福曜徳中区黎庶知让观英遐表夷貊懐惠恤勤秩礼散露台之金舒国赈民倾钜桥之粟约违迫胁奢去泰甚防无留饮畋不盘乐物色异人优防鲠直显靡失心幽无怨魄精炤日月事洞天情故不劳仗斧之臣号令不严而自肃无辱鳯举之使灵恠不召而自彰万里神行飚尘不起农商野庐邉城偃拆兾马南金填委内府驯象西爵充罗外囿阿纨纂组之饶衣覆宗国鱼盐杞梓之利傍瞻荒遐士民殷富五陵既有慙徳宫宇宏丽三川莫之能比闾闬有盈歌吹无絶朱轮叠辙华冕重肩岂徒世无穷人民获休息朝呼韩罢酤铁而已哉是以嘉祥累仍福应尤盛青丘之狐丹穴之鸟栖阿阁游禁园金芝九茎木禾六仞秀铜池发膏亩宜以谒荐郊庙和协律吕烟霏雾集不可胜纪然而圣上犹昧旦夙兴若有望而未至宏规逺图如有追而莫及神明之贶推而弗居也是以琬碑镠检盛典芜而不治朝神省方大化抑而未许崇文协律之士蕴儛颂于外坐朝陪宴之臣懐揄扬于内三灵伫睠九壤注心既有日矣嵗宫干维月躔苍陆长河巨济异源同清澄波万壑洁澜千里斯诚旷世伟观昭啓皇明者也语曰影从表瑞从徳此其效焉宣尼称凤鸟不至河不出图传曰俟河之清人寿几何皆伤不可见者也然则古人所未见者今殚见之矣孟轲曰千载一圣是旦暮也岂不信哉夫四皇六帝树声长世大寳也泽浸羣生国富刑清鸿徳也制礼裁乐惇风迁俗文教也殊华逋羯束颡绛阙武功也鸣鸟跃鱼涤秽河渠至祥也大宝鸿徳文教武功其崇如此幽明协賛民祗与能厥应如彼唯天为大尧实则之皇哉唐哉畴与为让抑又闻之势之所覃者浅则美之所传者近道之所感者深则庆之所流者逺是以丰功韪命润色縢防盛徳形容藻被歌颂察之上代则奚斯吉甫之徒鸣玉銮于前视之中古则相如王襃之属驰金覊于后絶景扬光清埃继路故班固称汉成之世奏御者千有余篇文章之盛与三代同风繇是言之斯乃臣子旧职国家通议不可辍也臣虽不敏敢不勉乎乃作颂曰  

窥刋崩石捃逸残竹巢风寂寥羲埃绵邈钜生大年赡学渊闻鞶绣成景粉缋颛轩徒翫井科未覩天河亘古通今明鲜晦多千龄一见书史登歌旋我皇驾揆景方涂凌周躐殷蹶唐轹虞如彼七纬累璧重珠髙祖拨乱首物定灵更开天地再铸羣生帝御三杰龙步八坰朔南暨教海北腾声沦深格髙浃遐洞防毚鼎迁宋圭告成大明方徽鸿光中防圣命谁堪皇厯攸归谋从筮协神与民推黄旗西映紫盖东辉纳瑞螭玉升政衡玑金轮约饰珠冕龙衣正位北辰垂拱南面天下何思日用罔倦复礼归仁观恒通变一物有违戚言毁膳非躬简法厚下安宅谦徳弥光损道滋益孝崇飨祀勤隆耕借饘酎秋羊封墐春骼婴耄兼梁鳏孤重帛体由学染俗以教迁礼导刑清乐鬯风宣分衢让齿折讼推田野旌伏彦朝赏登贤儒训优柔武节焱鸷文宪精戎容犀利枢钤明审程彠周备吏砺平端民羞幸觊桴皷凝埃烽驿垂辔销我长剑归为农器闽外水乡鄣表炎国陇首西南渤尾东北赩赩岭丹浑浑泉黑移琛云勉转集卬僰狼歌荐功鸟谭陈徳治博化光民阜财盛班白行谣清绮髙咏云表幽和物章明庆丽植雕质蠢行藻性仁草晨莩徳宿宵映海无隠飚山有黄落牛羊内首闾户外拓瑞木朋生祥禽辈作薫风荡闺饴露流閤器范神妙剂调象药匪直也斯伟庆方溱注彼四渎媚此双川防灵遥纪閟贶遐年澄波海岳镜流防山泉室凝淀水府清涓俛瞰夷都降眡骊渊朱宫潜耀紫阁隂鲜昔在爽徳王风不昌乃溢乃竭或壅或亡洁源滥壑曾是未央先民永慨大道悠长云何其瑞实钟我皇闻诸师说天竦听密介焉如响匪逺惟疾矧是皇心妙夫贞一左右天经户牖人术许謩布简丝言盈室秽有绵祀清岂崇日一人之庆吹万禀和灵根方固脩源重波副睿贰哲帝体皇柯景云蔚岳秀星骈罗垂光九野腾响四遐辅车鼎足槃石虎牙世匹周室基永汉家泰阶既平洪河既清大人在上区宇文明樵夫议道渔父濯缨臣照作颂铺徳树声  

佛影颂  

形生丽怪神照潭寂验幽以明考心者迹六尘烦苦五道绵剧乃炳舟梁爰悟沦溺色丹貌缋留相琼石金光绝见玉毫遗觌俾昏作朗效顺去逆  

铭  

凌烟楼铭【`有序`】  

臣闻慿飚荐响唱微效长垂波鉴景功少致深是以冰台筑乎魏邑鳯阁起于汉京皆所以賛生通志感恱幽情者也伏见所制凌烟楼栖置崇逈延瞰平寂即秀神皋因基地势东临呉甸西眺楚闗奔江永写鳞岭相葺重树穷天通原尽目悲积陈古赏絶旧年诚可以晖旷髙明藻澈逺心矣夫识缘感倾事待言彰匪言匪述绵世罔传敢作铭曰  

岩岩崇楼藐藐层隅阶基天削户牖云区瞰江列楹望景延除积清风路合防烟涂俯窥淮海俛眺荆呉我王结驾藻思神居宜此万春修灵所扶  

飞白书势铭  

秋毫精劲霜素凝鲜霑此瑶波染彼松烟超工八法尽竒六文鸟企龙跃珠解泉分轻如游雾重似崩云絶锋剑摧惊势箭飞差池鷰起振迅鸿归临危制节中险腾机圭角星芒明丽烂逸丝萦髪垂平理端宻盈尺锦两片字金溢故仙芝烦弱既匪足双虫虎碎又安能匹君子品之是最神笔  

药奁铭  

岁霣走丸生猒隤墙时无骤得年有遐方水玉出烟灵飞生光文电衣龙防云裳九芝八石延正荡斜二脂六体振衰返华毛姬饵叶鳯子藏花景絶翠虬气隠頳霞深神罕别妙竒不扬或繁虎杖或乱蛇牀故不世不可以服未达不可以尝睛逆目是乃为良  

石帆铭  

应风剖流息石横波下潨地轴上猎星罗吐湘引汉歙蠡吞沱西歴岷北泻淮河森蔼积广连深沦天测际亘海穷隂云旌未起风柯不吟崩涛山坠鬰浪雷沈在昔鸿荒刋啓源陆表里民邦经纬鸟服瞻贞视晦坎水巽木乃剡乃铲既刳既斵飞深浮逺巢潭馆谷涉川之利谓易则难临渊之戒曰危乃安泊潜轻济防表勤言穆戎遂防昭御不还徒悲猿鹤空驾沧烟君子彼想祗心载惕林简松栝水采龙鹢觇气涉潮投祭沈璧揆检含图命辰定厯二崤虎口周王夙趋九折羊肠汉臣电驱潜鳞浮翼争景乘虚衡石頳鳐帝子察殂青山断河后父沈躯川吏掌津敢告访途  

步山楬文  

岁舍龙纪月巡鸟张鲍子辞吴客楚指兖归扬道出闗津升髙问途北眺氊乡南晒炎国分风代川揆气闽泽四睨天宫穷曜星络东窥海门景落日防精八表駃视四遐超然永念意类交横信哉古人有数寸之籥持千钧之闗非有其才施处势要也步山者亦江中眇小山也徒以因逈为髙据絶作雄而凌清瞰逺擅竒含秀是亦居势使之然也故才之多少不如势之多少逺矣仰望穹垂俯视地域涕洟江河痝赘丘岳虽奋风漂石惊电剖山地纶维陷川鬬毁宫毫盈髪虗曽未注言况乎沈河浮海之髙遗金椎璧之竒四迁八聘之策三黜五逐之疵贩交买名之薄吮癕防痔之卑安足议其是非  

## 汉魏六朝百三家集卷六十九目录

鲍照集  

目录  

乐府  

采桑  

代蒿里行  

代挽歌  

代东门行  

代放歌行  

代陈思王京洛篇  

代门有军马客行  

代櫂歌行  

代白头吟  

代东武吟  

代别鹤操  

代出自蓟北门行  

代陆平原君子有所思行  

代悲哉行  

代陈思王白马篇  

代升天行  

松柏篇【`并序`】  

代苦热行  

代朗月行  

代堂上歌行  

代结客少年场行  

扶风歌  

代少年时至衰老行  

代阳春登荆山行  

代贫贱苦愁行  

代边居行  

代邽街行  

萧史曲  

王昭君  

吴歌三首  

采菱歌七首  

幽兰五首  

中兴歌十首  

代白纻舞歌词四首  

代白纻曲二首  

代鸣鴈行  

拟行路难十八首  

梅花落  

代淮南王  

代雉朝飞  

代北风凉行  

代空城雀  

代夜坐吟  

代春日行  

诗  

侍宴覆舟山二首  

从拜陵登京岘  

蒜山被始兴王命作  

登庐山  

登庐山望石门  

从登香炉峯  

从庾中郎游园山石室  

登翻车岘  

登黄鹤矶  

登云阳九里埭  

自砺山东望震泽  

三日游南苑  

赠故人马子乔六首  

荅客  

和王丞  

日落望江赠荀丞  

秋日示休上人  

荅休上人  

吴兴黄浦亭庾中郎别  

与伍侍郎别  

送别王宣城  

送从弟道秀别  

赠傅都曹别  

和傅大农与僚故别  

送盛侍郎饯亭  

与荀中书别  

从过旧宫  

从临海王上荆初发新渚  

还都道中三首  

上浔阳还都道中  

还都至三山望石头城  

还都口号  

行京口至竹里  

登后渚  

岐阳守风  

发长松遇雪  

咏史  

蜀四贤咏  

拟古八首  

绍古辞七首  

学古  

古辞  

拟青青陵上柏  

学刘公干体五首  

拟阮公夜中不能寐  

学陶彭泽体  

数诗  

建除诗  

白云  

临川王服竟还田里  

行乐至城东桥  

园中秋散  

观圃人艺植  

遇铜山掘黄精  

见卖玉器者【`并序`】  

怀逺人  

梦归乡  

春羁  

嵗暮悲  

在江陵叹年伤老  

夜听妓二首  

翫月城西门廨中  

喜雨  

苦雨  

咏白雪  

三日  

咏秋  

秋夕  

秋夜二首  

和王防军秋夕  

和王义兴七夕  

冬至  

冬日  

望水  

望孤石  

山行见孤桐  

咏双燕二首  

酒后  

讲易  

可爱  

夜听声  

咏老  

春咏  

字谜三首  

赠顾墨曹  

聨句  

在荆州与张使君李居士聨句  

与谢尚书庄三聨句  

月下登楼聨句  

## 汉魏六朝百三家集卷六十九  

明　张溥　辑  

鲍照集  

乐府  

采桑【`以下五言`】  

季春梅始落工女事蚕作采桑淇洧间还戏上宫阁早蒲时结阴晚篁初解箨蔼蔼雾满闺融融景盈幕乳燕逐草虫巢蜂拾花蕚是节最暄妍佳服又新烁绵【`玉台作敛`】叹对逈涂扬歌弄场藿抽琴试抒思荐佩果成托承君郢中美服义久心诺卫风古愉艶郑俗旧浮薄灵愿悲渡湘宓赋笑瀍洛盛明难重来渊意为谁涸君其且调弦桂酒妾行酌  

代蒿里行  

同尽无贵贱殊愿有穷伸驰波催永夜零露逼短晨结【`一作驱`】我幽山驾去此满堂亲虗容遗劒佩实貌戢衣巾斗酒安可酌尺书谁复陈年代稍推逺懐抱日幽沦人生良自剧天道与何人赍我长恨意归为狐兎尘  

代挽歌  

独处重下忆昔登髙台傲岸平生中不为物所裁埏门只复闭白蚁相将来生时芳兰体小虫今为灾鬓无复根枯髅依青苔忆昔好饮酒素盘进青梅彭韩及廉蔺畴昔已成灰壮士皆死尽余人安在哉  

代东门行  

伤禽恶惊倦客恶离声离声断客情賔御皆涕零涕零心断絶将去复还诀一息不相知何况异乡别遥遥征驾逺杳杳白日晚居人掩闺卧行子夜中饭野风吹草木行子心肠断食梅常苦酸衣葛常苦寒丝竹徒满座忧人不解顔长歌欲自慰弥起长恨端  

代放歌行  

蓼虫避葵堇习苦不言非小人自龌龊安知旷士懐鸡鸣洛城里禁门平旦开冠盖纵横至车骑四方来素带曳长飚华缨结逺埃日中安能止钟鸣犹未归夷世不可逢贤君信爱才明虑自天断不受外嫌猜一言分珪爵片善辞草莱岂伊白璧赐将起黄金台今君有何疾临路独迟回  

代陈思王京洛篇【`玉台作煌煌京洛行`】  

凤楼十二重四户八绮窻绣桷金莲花桂柱玉盘龙珠帘无隔露罗幌不胜风宝帐三千所为尔一朝容扬芬紫烟上垂防绿云中春吹囘白日霜歌落塞鸿但惧秋尘起盛爱逐衰蓬坐视青苔满卧对锦筵空琴瑟縦横散舞衣不复缝古来共歇薄君意岂独浓唯见双黄鹄千里一相从  

代门有车马客行  

门有车马客问客何乡士防步往相讯果得旧邻里凄凄声中情慊慊増下俚语昔有故悲论今无新喜清晨相访慰日暮不能已欢戚兢寻绪谈调何终止辞端竟未防忽唱分途始前悲尚未弭后感方复起嘶声盈我口谈言在君耳手迹可传心愿尔笃行李  

代櫂歌行  

羁客离婴时飘飖无定所昔秋寓江介兹春客河浒往戢于役身愿言永懐楚泠泠鯈疏潭邕邕鴈循渚飂戾长风振摇曳髙帆举惊波无留连舟人不踌竚  

代白头吟  

直如朱丝绳清如玉壶冰何慙宿昔意猜恨坐相仍人情贱恩旧世议逐衰兴毫发一为瑕丘山不可胜食苗实硕防防白信苍蝇鳬鹄逺成美薪蒭前见陵申黜褒女进班去赵姬升周王日沦惑汉帝益嗟称心赏犹难恃貌恭岂易慿古来共如此非君独抚膺  

代东武吟  

主人且勿諠贱子歌一言仆本寒乡士出身防汉恩始随张校尉占【`一作召`】募到河源后逐李轻车追虏穷塞垣密涂亘万里宁嵗犹七奔肌力尽鞍甲心思歴凉温将军既下世部曲亦罕存时事一朝异孤绩谁复论少壮辞家去穷老还入门腰鎌刈葵藿倚杖牧鸡豚昔如韝上鹰今似槛中猿徒结千载恨空负百年怨弃席思君幄疲马恋君轩愿垂晋主惠不媿田子魂  

代别鹤操  

双鹤俱起时徘徊沧海间长防若天汉轻躯似云悬幽客时结侣提携游三山青缴凌瑶台丹罗笼紫烟海上悲风急三山多云雾散乱一相失惊孤不得住缅然日月驰逺矣絶音仪有愿而不遂无怨以生离鹿鸣在深草蝉鸣隠髙枝心自有所存【`一作懐`】旁人那得知  

代出自蓟北门行  

羽檄起邉亭烽火入咸阳征骑屯广武分兵救朔方严秋筋竿劲虏阵精且彊天子按劔怒使者遥相望雁行缘石径鱼贯度飞梁箫鼓流汉飔旌甲被胡霜疾风冲塞起沙砾自飘扬马毛缩如猬角弓不可张时危见臣节世乱识忠良投躯报明主身死为国殇  

代陆平原君子有所思行  

西上登雀台东下望云阙层阁肃天居驰道直如发绣甍结飞霞璇题纳行月筑山拟蓬壶穿池类溟渤选色遍齐岱征声匝卭越陈钟陪夕防笙歌待明发年貌不可还身意防盈歇蚁壤漏山阿【`善作河`】丝泪毁金骨器恶含满欹物忌厚生没智哉众多士服理辨昭晰  

代悲哉行  

羁人感淑节缘感欲囘辙我行讵几时华实骤舒结覩实情有悲瞻华意无恱览物怀同志如何复乖别翩翩翔禽罗闗闗鸣鸟列翔鸣尚俦偶所叹独乖絶  

代陈思王白马篇  

白马骍角弓鸣鞭乘北风要途问邉急杂虏入云中闭壁自往夏清野径还冬侨装多阙絶旅服少裁缝埋身守汉境【`一作节`】沈命对胡封薄暮塞云起飞沙被逺松含悲望两都楚歌登四墉丈夫设计误怀恨逐邉戎弃【`一作罢`】别中国爱邀兾胡马功去来今何道卑贱生所钟但令塞上儿知我独为雄  

代升天行  

家世宅闗辅胜带宦王城备闻十帝事委曲两都情倦见物兴衰骤覩俗屯平翩翻若囘掌恍惚似朝荣穷途悔短计晚志重【`一作爱`】长生从师入逺岳结友事仙灵五图【`一作芝`】发金记九籥隠丹经风餐委松宿云卧恣天行冠霞登防阁解玉饮椒庭暂游越万里少【`一作近`】别数千龄鳯台无还驾箫管有遗声何当与汝曹啄腐共吞腥  

松柏篇【`并序`】  

余患脚上气四十余日知旧先借傅集以余病剧遂见还开袠适见乐府诗鹤篇于危病中见长逝词恻然酸怀抱如此重病弥时不差呼吸乏喘举目悲矣火药间阙而拟之  

松柏受命独歴代长不衰人生浮且脆鴥若晨风悲东海迸逝川西山导落晖南廓【`一作郊`】恱籍短蒿里收永归谅无畴昔时百病起尽期志士惜牛刀忍勉自疗治倾家行药事颠沛去迎医徒备火石苦奄至不得辞龟龄安可获岱宗限已迫睿圣不得留为善何所益舍此赤县居就彼黄垆宅永离九原亲长与三辰隔属纩生望尽阖棺世业埋事痛存人心根结亡者懐祖葬既云及圹亦已开室族内外哭亲疎同共哀外姻逺近至名列通夜台扶舆出殡宫低囘恋庭室天地有尽期我去无还日居者今已尽人事从此毕火歇烟既没形销声亦灭鬼神来依我生人永辞诀大暮杳悠悠长夜无时节鬰湮重防下烦寃难具说安寝委沈寞恋恋念平生事业有余结刋述未及成资储无担石儿女皆孩婴一朝放舍去万恨纒我情追忆世上事束教已自拘明发靡怡愈夕归多忧虞辙闲晨迳荒撤宴式酒濡知今暝日苦恨失尔时娱遥遥逺民居独埋深壤中墓前人迹灭冢上草日丰空林响鸣蜩髙松结悲风长寐无觉期谁知逝者穷生存处交广连榻舒华茵已没一何苦楛哉不容身昔日平居时晨夕对六亲今日掩奈何一见无谐因礼席有降杀三龄速过隙几筵就收撤室宇改畴昔行女游归途仕子复王役家世本平常独有亡者剧时祀望归来四节静茔丘孝子抚坟号父兮知来不欲还心依恋欲见絶无由烦寃荒陇侧肝心尽崩抽  

代苦热行  

赤阪横西阻火山赫南威身热头且痛鸟坠魂来归汤泉发云潭焦烟起石圻日月有恒昏雨露未尝晞丹蛇逾百尺蜂盈十围含沙射流影吹蛊病行晖瘴气昼薫体菵露夜霑衣饥猿莫下食晨禽不敢飞毒泾尚多死度泸宁具腓生躯陷死地昌志登祸机戈船荣既薄伏波赏亦微爵轻君尚惜士重安可希  

代朗月行  

朗月出东山照我绮窻前窻中多佳人被服妖且妍靓妆坐帷里当户防清鬓夺卫女迅体絶飞燕先为君歌一曲当作朗月篇酒至顔自解声和心亦宣千金何足重所存意气间  

代堂上歌行  

四坐且莫諠听我堂上歌昔仕京洛时髙门临长河出入重宫里结友曹与何车马相驰逐宾朋好容华阳春孟春月朝光散流霞轻步逐芳风言笑防丹葩晖晖朱顔酡纷纷织女梭满堂皆美人目成对湘娥虽谢侍君闲明妆带绮罗筝笛更弹吹髙唱好相和万曲不闗心一曲动情多欲知情厚薄更听此声过  

代结客少年场行  

骢马金络头锦带佩呉钩失意杯酒间白刅起相讐追兵一旦至负劒逺行游去乡三十载复得还旧丘升髙临四闗表里望皇州九衢平若水双阙似云浮扶宫罗将相夹道列王侯日中市朝满车马若川流击钟陈鼎食方驾自相求今我独何为埳懐百忧  

扶风歌  

昨辞金华殿今次鴈门县寝卧握秦戈栖息抱越箭忍悲别亲知行泣随征传寒烟空徘徊朝日乍舒卷  

代少年时至衰老行  

忆昔少年时驰逐好名晨结友多贵门出入富儿邻绮罗艶华风车马自扬尘歌唱青齐女弹筝燕赵人好酒多芳气肴味厌时新今日毎相念此事邈无因寄语后生子作乐当及春  

代阳春登荆山行  

旦登荆山头﨑岖道难游早行犯霜露苔滑不可留极眺入云表穷目尽帝州方都列万室层城带髙楼奕奕朱轩驰纷纷缟衣流日氛映山浦暄雾逐风収花木乱平原桑柘绵平畴攀条防紫茎借露折芳柔遇物虽成趣念者不解忧且共倾春酒长歌登山丘  

代贫贱苦愁行  

湮没虽死悲贫苦即生剧长叹至天晓愁苦穷日夕盛顔当少歇鬓髪先老白亲友四面絶朋知断三益空庭慙树萱药饵愧过客贫年忘日时黯顔就人惜俄倾不相酬恧怩面已赤或以一金恨便成百年隙心懐千条计事未见一获运圯津涂塞遂转死沟洫以此穷百年不如还窀穸  

代邉居行  

少年逺京阳遥遥万里行陋巷絶人径茅屋摧山冈不覩车马迹但见麋鹿场长松何落落丘陇无复行邉地无髙木萧萧多白杨盛年日月尽一去万恨长悠悠世中人争此锥刀忙不忆贫贱时富贵辄相忘纷纷徒满目何闗慨予伤不如一亩中高防挹清浆遇乐便作乐莫使候朝光  

代邽街行【`一作去邪行`】  

竚立出门衢遥望转蓬飞蓬去旧根在连翩逝不归念我舍乡俗亲好久乖违慷慨懐长想惆怅恋音徽人生随事变迁化焉可祈百年难必果千虑易盈亏  

箫史曲  

箫史爱长年嬴女童顔火粒愿排弃霞雾好登攀龙飞逸天路凤起出秦闗身去长不返箫声时往还  

王昭君  

既事转蓬远心随鴈路絶霜鞞旦夕惊邉笳中夜咽  

呉歌三首  

夏口樊城岸曹公却月戍但观流水还识是侬流下夏口樊城岸曹公却月楼观见流水还识是侬泪流人言荆江狭荆江定自濶五两了无闻风声那得达  

采菱歌七首  

骛舲驰桂浦息棹偃椒潭箫防澄湘北菱歌清汉南弭榜搴蕙荑停唱纫薫若含伤舍泉花营念采云蕚暌濶逢暄新凄怨值妍华秋心不可荡春思乱如麻要艶双屿里望美两洲间褭褭风出浦容容【`乐府作沈沈`】日向山  

烟曀越嶂深箭迅楚江急空抱琴中悲徒望近闗泣缄叹凌珠渊收慨上金堤春芳行歇落是人方未齐思今懐近忆望古懐逺识怀古复怀今长懐无终极  

幽兰五首  

倾辉引暮色孤景畱思顔梅歇春欲罢期渡往不还帘委兰蕙露帐含桃李风揽带昔何道坐令芳节终结佩徒分明抱梁辄乖忤华落知不终空愁坐相误眇眇蛸挂网漠漠蠺防丝空慙不自信怯与君画期陈国郑东门古今共所知长防暂徘徊驷马停路岐  

中兴歌十首  

千冬迟一春万夜视朝日生平值中兴欢起百忧毕中兴太平运化清四海乐祥景照玉台紫烟游鳯阁碧楼含夜月紫殿争朝光防池散兰麝风起自生芳白日照前窻玲珑绮罗中美人掩轻扇含思歌春风三五容色满四五妙华歇已输春日欢分随秋光没北出湖邉戏前还苑中游飞縠绕长松驰管逐波流九月秋水清三月春花滋千金逐良日皆兢中兴时穷泰已有分寿夭复属天既见中兴乐莫持忧自煎襄阳是小地寿阳非帝城今日中兴乐遥冶在上京梅花一时艳竹叶千年色愿君松柏心采照无穷极  

代白纻舞歌词四首【`以下七言`】  

呉刀楚制为佩袆纎罗雾縠垂羽衣含商咀征歌露晞珠履飒沓纨袖飞凄风夏起素云回车怠马烦客忘归兰膏明烛承夜辉  

桂宫柏寝拟天居朱爵文窻韬绮疏象牀瑶席镇犀渠雕屏匼匝组帷【`一作帐`】舒秦筝赵瑟挟笙竽垂珰散佩盈玉除停觞不御欲谁须  

三星参差露霑湿弦悲管清月将入寒光萧条候虫急荆王流叹楚妃泣红顔难长时易戢凝华结藻久延立非君之故岂安集  

池中赤鲤庖所捐琴髙乘去腾上天命逢福世丁溢恩【`一作徼命逢福丁溢恩`】簮金借绮升曲筵思君厚徳委如山洁诚洗志期暮年乌白马角宁足言  

代白纻曲二首  

朱唇动素腕举洛阳少年邯郸女古称渌水今白纻催弦急管为君舞穷秋九月荷叶黄北风驱鴈天雨霜夜长酒多乐未央  

春风澹荡侠思多天色净渌气妍和含桃红萼兰紫芽朝日灼烁发园华卷幌结帷罗玉筵齐讴秦吹卢女千金顾笑买芳年  

代鸣鴈行  

邕邕鸣鴈鸣始旦齐行命侣入云汉中夜相失羣离乱留连徘徊不忍散憔悴容仪君不知辛苦风霜亦何为  

拟行路难十八首【`以下杂言`】  

奉君金巵之美酒瑇瑁玉匣之雕琴七防芙蓉之羽帐九华蒲萄之锦衾红顔零落岁将暮寒光宛转时欲沈愿君裁悲且减思听我抵节行路吟不见柏梁铜雀上宁闻古时清吹音  

洛阳名工铸为金博山千斵复万镂上刻秦女携手仙承君清夜之欢娯列置帏里明烛前外发龙鳞之丹防内含麝芬之紫烟如今君心一朝异对此长叹终百年璇闺玉墀上椒阁文窻绣户垂罗幕中有一人字金兰被服纎罗采芳藿春燕参差风散梅开帏对景防春爵含歌揽涕恒抱愁【`玉台作不能言`】人生几时得为乐宁作野中之双鳬不愿云间之别鹤  

泻水置平地各自东西南北流人生亦有命安能行叹复坐愁酌酒以自寛举杯断絶歌路难心非木石岂无感吞声踯躅不敢言  

君不见河邉草冬时枯死春满道君不见城上日今暝没尽【`一作山`】去明朝复更出今我何时当得然一去永灭入黄泉人生苦多欢乐少意气敷腴在盛年且愿得志数相就牀头恒有沽酒钱功名竹帛非我事存亡贵贱付皇天  

对案不能食拔剑击柱长叹息丈夫生世防几时安能蹀躞垂羽翼弃置罢官去还家自休息朝出与亲辞暮还在亲侧弄儿牀前戏看妇机中织自古圣贤尽贫贱何况我辈孤且直  

愁思忽而至跨马出北门举头四顾望但见松柏园荆棘郁蹲蹲中有一鸟名杜防言是古时蜀帝魂声音哀苦鸣不息羽毛憔悴似人髠飞走树间啄虫蚁岂忆往日天子尊念此死生变化非常理中心恻怆不能言中庭五株桃一株先作花阳春妖冶二三月从风簸荡落西家西家思妇见悲惋零泪霑衣抚心叹初送我君出戸时何言淹留节廻换牀席生尘明镜垢纎腰瘦削髪蓬乱人生不得恒称意惆怅徙倚至夜半  

剉蘗染黄丝黄丝歴乱不可治我昔与君始相值尔时自谓可君意结带与君言死生好恶不相置今日见我顔色衰意中索寞与先异还君金钗玳瑁簮不忍见之【`一作此`】益愁思  

君不见蕣华不终朝须防奄冉零落销盛年妖艶浮华辈不久亦当诣塜头一去无还期千秋万岁无音词孤魂防防空陇间独魄徘徊绕坟基但闻风声野鸟吟岂忆平生盛年时为此令人多悲悒君当纵意自熈怡君不见枯箨走阶庭何时复青着故茎君不见亡灵防享祀何时倾杯竭壶罂君当见此起忧思宁反得与时人争人生倐忽如絶电华年盛徳几时见但令縦意存髙尚防酒嘉肴相胥防持此从朝竟夕暮差得亡忧消愁怖胡为惆怅不能已难尽此曲令君忤  

今年阳初花满林明年冬末雪盈岑推移代谢纷交转我君邉戍独稽沈执袂分别已三载迩来寂淹无分音朝悲惨惨遂成滴暮思绕绕最伤心膏沐芳余久不御蓬首乱鬓不设簮徒飞轻埃舞空帷粉筐黛器靡复遗自生留世苦不幸心中惕惕恒懐悲  

春禽喈喈旦暮鸣最伤君子忧思情我初辞家从军侨荣志溢气干云霄流浪渐冉经三龄忽有白髪素髭生今暮临水拔已尽明日对镜复已盈但恐羇死为鬼客客思寄灭生空精每懐旧乡野念我旧人多悲声忽见过客问何我宁知我家在南城答云我曾居君乡知君游宦在此城我行离邑已万里今方羇役去逺方来时闻君妇闺中孀居独宿有贞名亦云悲朝泣闲房又闻暮思泪霑裳形容憔悴非昔恱蓬鬓衰顔不复妆见此令人有余悲当愿君懐不暂忘  

君不见少壮从军去白首流离不得还故乡窅窅日夜隔音尘断絶阻河闗朔风萧条白云飞胡笳哀急邉气寒听此愁人兮奈何登山逺望得留顔将死胡马迹能见妻子难男儿生世轗轲欲何道绵忧摧抑起长叹君不见柏梁台今日丘墟生草莱君不见阿房宫寒云泽雉栖其中歌妓舞女今谁在髙坟累累满山隅长袖纷纷徒兢世非我昔时千金躯随酒逐乐任意去莫令含叹下黄垆  

君不见冰上霜表里隂且寒虽防朝日照信得几时安民生故如此谁令摧折强相看年去年来自如削白髪零落不胜冠  

君不见春鸟初至时百草含青俱作花寒风萧索一旦至竟得几时保光华日月流迈不相饶令我愁思怨恨多  

诸君莫叹贫富贵不由人丈夫四十彊且仕余当二十弱冠辰莫言草木委冬雪防应苏息遇阳春对酒叙长篇穷途运命委皇天但愿樽中九醖满莫惜牀头百个钱直须优防卒一岁何劳辛苦事百年  

梅花落  

中庭杂树多偏为梅咨嗟问君何独然念其霜中能作花露中能作实摇荡春风媚春日念尔零落逐寒风徒有霜华无霜质  

代淮南王【`玉台分朱城以下别作一首`】  

淮南王好长生服食錬气读仙经琉璃作盌牙作盘金鼎玉匕合神丹合神丹戏紫房紫房防女防明珰鸾歌鳯舞断君肠朱城九门门九闺愿逐明月入君懐入君懐结君佩怨君恨君恃君爱筑城思坚劒思利同盛同衰莫相弃  

代雉朝飞  

雉朝飞振羽翼专场挟雌恃彊力媒已惊翳又逼蒿间潜彀卢矢直刎绣颈碎锦臆絶命君前无怨色握君手执杯酒意气相倾死何有  

代北风凉行  

北风凉雨雪雱京洛女儿多妍妆遥艳帷中自悲伤沈吟不语若有忘问君何行何当归苦使妾坐自伤悲虑年至虑顔衰情易复恨难追  

代空城雀  

雀乳四鷇空城之阿朝食【`一作拾`】野粟夕饮冰河髙飞畏防鸢下飞畏网罗辛伤伊何言怵迫良已多诚不及青鸟逺食玉山禾犹胜呉宫燕无罪得焚窠赋命有厚薄长叹欲如何  

代夜坐吟  

冬夜沈沈夜坐吟含声未发已知心霜入幕风度林朱灯灭朱顔寻体君歌逐君音不贵声贵意深  

代春日行【`三言`】  

献歳发吾将行春山茂春日明园中鸟多嘉声梅始发栁始青泛舟舻齐櫂惊奏采菱歌鹿鸣防风起波微生弦亦发酒亦倾入莲池折桂枝芳袖动芬叶披两相思两不知  

诗  

侍宴覆舟山二首【`勑为柳元景作以下五言`】  

息雨清上郊开云照中县游轩越丹居晖烛集凉殿凌髙跻飞楹追焱起流宴枑苑含灵羣嵓庭藏物变明辉烁神都丽气冠华甸目逺幽情周醴洽深恩遍  

繁霜飞玉闼爱景丽皇州清跸戒驰路羽盖伫宣游神居既崇盛嵓崄信环周礼俗陶徳声昌防溢民讴慙无胜化质谬从云雨游  

从拜陵登京岘  

孟冬十月交杀盛隂欲终风烈无劲草寒甚有凋松军井氷昼结士马氊夜重晨登岘山首霜雪凝未通息鞍循陇上支劒望云峯表里观地险升降究天容东岳覆如砺瀛海安足穷伤哉良永矣驰光不再中衰贱谢逺愿疲老还旧邦深德竟何报徒令田陌空  

蒜山被始兴王命作  

暮冬霜朔严地闭泉不流武藏木阴丹鸟还养羞劳农泽既周役车时亦休髙薄符好旧藻驾及时游鹿苑岂淹睇兎园不足留升峤眺日轨临逈望沧洲云生玉堂里风靡银台陬陂石类星悬防木似烟浮形胜信天府珍宝丽皇州白日回清景芳艳洽欢柔参差出寒吹飉戾江上讴王徳爱文雅飞瀚洒鸣球美哉物防昌衣道服光猷  

登庐山  

悬装乱水区薄旅次山楹千岩盛阻积万壑势回萦巃嵸髙昔貌纷乱袭前名洞涧窥地脉耸树隠天经松磴上迷密云窦下縦横阴氷实夏结炎树信冬荣嘈晨鹍思呌啸夜猿清深崖伏化迹穹岫閟长灵乗此乐山性重以逺游情方跻羽人途永与烟雾并  

登庐山望石门  

访世失隠沦从山异灵士明发振云冠升峤逺栖趾髙岑隔半天长崖断千里氛雾承星辰潭壑洞江汜崭絶类虎牙防屼象熊耳埋氷或百年韬树必千祀鸡鸣清涧中猨啸白云里瑶波逐穴开霞石触峯起回互非一形参差悉相似倾听鳯管宾缅望钓龙子松桂盈膝前如何秽城市  

从登香炉峯  

辞宗盛荆梦登歌美凫绎徒收杞梓饶曽非羽人宅罗景蔼云扄沾光扈龙策御风亲列涂乗山穷禹迹含啸对雾岑延萝倚峯壁青防摇烟树穹跨负天石霜崖灭土膏金涧测泉脉旋渊抱星汉乳窦通海碧谷馆驾鸿人岩栖咀丹客殊物藏珍怪竒心隠仙籍髙世伏音华绵古遁精魄萧瑟生哀听参差逺惊觌慙无献赋才洗污奉毫帛  

从庾中郎游园山石室  

荒涂趣山楹云崖隠灵室冈涧纷萦抱林障防重密昏昏磴路深活活梁水疾幽隅秉昼烛地牖窥朝日怪石似龙章瑕壁丽锦质洞庭安可穷漏井终不溢沈空絶景声崩危坐惊栗神化岂有方妙象竟无述至哉链玉人处此长自毕  

登翻车岘  

髙山絶云霓深谷断无光昼夜沦雾雨冬夏结寒霜淖坂既马领碛路又羊肠畏涂疑旅人忌辙覆行箱升岑望原陆四眺极川梁游子思故居离客迟新乡新知有客慰追故游子伤  

登黄鹤矶  

木落江渡寒鴈还风送秋临流断商瞰川悲棹讴适郢无东辕还【`艺文作过`】夏有西浮三崖隠丹磴九引沧流泪竹感湘别弄珠懐汉游岂伊药饵泰得夺旅人忧  

登云阳九里埭  

宿心不复归流年抱衰疾既成云雨人悲绪终不一徒忆江南声空录齐后瑟方絶萦思岂见绕梁日  

自砺山东望震泽  

澜漫潭洞波合防崿嶂云涨岛远不测冈涧近难分幽篁愁暮见思鸟伤夕闻以此借沈疴栖迹别人羣结言非尽书有念岂敷文  

三日游南苑  

采苹及华月追节逐芳云腾蒨溢林疏丽日晔山文清潭圆翠防花薄缘绮纹合樽遽景斜折荣组芬  

赠故人马子乔六首  

踯躅城上羊攀隅食草俱共日月辉昏明独何早夕风飘野箨飞尘被长道亲爱难重陈懐忧坐空老寒灰灭更然夕华晨更鲜春冰虽暂解冬水复还坚佳人舍我去赏爱长絶缘欢至不畱日感物辄伤年松生陇坂上百尺下无枝东南望河尾西北隠昆崖野风振山籁朋鸟夜惊离悲凉贯年节葱翠恒若斯安得草木心不怨寒暑移  

种橘南池上种杏北池中池北既少露池南又多风早寒逼晚嵗衰恨满秋容湘滨有灵鸟其字曰鸣鸿一挹缯缴痛长别逺无双  

皎如川上鹄赫似握中丹宿心谁不欺明白古所难凭楹观皓露洒酒荡忧顔永念平生意穷光不忍还淹留徒攀桂延伫空结兰  

双劒将离别先在匣中鸣烟雨交将夕从此遂分形雌沈吴江里【`玉台作水`】雄飞入楚城呉江深无防楚闗有崇扄一为天地别岂直限幽明神物终不隔千祀傥还并  

答客  

幽居属有念合意未连词防客从外来问君何所思澄神自惆怅嘿虑久廻疑谓宾少安席方为子陈之我以荜门士负学谢前基爱赏好徧越放纵少矜持专求遂性乐不讣缉名期欢至独斟酒忧来辄赋诗声交稍希歇此意更坚滋浮生急驰电物道险弦丝深忧寡情谬进伏两暌时愿赐卜身要得免后贤嗤  

和王丞  

限生归有穷长意【`一作忆`】无已年秋心日逈絶春思坐连绵衔协旷古愿斟酌髙代贤遯迹俱浮海采药共还山夜听横石波朝望宿岩烟明涧子沿越飞萝予萦牵性好必齐遂迹幽非妄传灭志身世表藏名琴酒间  

日落望江赠荀丞  

旅人乏愉乐薄暮増思深日落岭云归延颈望江阴乱流灇大壑长雾匝髙林林际无穷极云边不可寻惟见独飞鸟千里一扬音惟其感物情则知游子心君居帝京内髙防日挥金岂念慕羣客咨嗟恋景沈  

秋日示休上人  

枯桑叶易零疲客心易惊今兹亦何早已闻络纬鸣回风灭且起卷蓬息复征怆怆簟上寒凄凄帐里情物色延暮思霜雾逼朝荣临堂观秋草东西望楚城百物方萧瑟坐叹从此生  

答休上人  

酒出野田稻菊生髙冈草味貌复何竒能令君倾倒玉椀徒自羞为君慨此秋金盖覆牙柈何为心独愁  

吴兴黄浦亭庾中郎别  

风起洲渚寒云上日无辉连山眇烟雾长波回难依旅鴈方南过浮客未西归已经江海别复与亲眷违奔景易有穷离袖安可挥懽觞为悲酌歌服成泣衣温念终不渝藻志逺存追役人多牵滞顾路慙奋飞昧心附逺翰炯言藏佩韦  

与伍侍郎别  

民生如野鹿知爱不知命饮龁具攅聚翘陆歘惊迸伤我慕类心感尔食苹性漫漫鄢郢途渺淮海迳子无金石质我有犬马病忧乐安可言离防孰能定钦哉慎所宜砥徳乃为盛贫游不可忘久交念敦敬  

送别王宣城  

发郢流楚思涉淇兴卫情既逢青春献复值白苹生广望周千里江郊蔼微明举爵自惆怅歌管为谁清颍隂腾前藻淮阳流昔声树道慕髙华属路伫深馨  

送从弟道秀别  

参差生密念踯躅行思悲悲思恋光景密念盈【`一作弥`】嵗时嵗时多阻折光景乏安怡以此苦风情日夜惊悬旗登山临朝日扬袂别所思浸淫旦潮广澜漫宿云滋天阴惧先发路逺常早辞篇诗后相忆杯酒今无持游子苦行役冀防非逺期  

赠傅都曹别  

轻鸿戏江潭孤鴈集洲沚邂逅两相亲缘念共无已风雨好东西一隔顿万里追忆栖宿时声容满心耳落日川渚寒愁云绕天起短翮不能翔徘徊烟雾里  

和傅大农与僚故别  

絶节无缓响伤鴈有哀音非同年嵗意谁共【`一作异`】别离心伊昔谬通涂冠屣预人林浮江望南岳登潮窥海阴孰谓游居浅慕美久相深萋萋春草秀嘤嘤喜候禽辰物尽明茂尊盛独幽沈之子安所适我方栖旧岑坠欢岂更接明爱邈难寻  

送盛侍郎饯候亭  

霑霜袭冠带驱驾越城闉北临出塞道南望入乡津髙墉宿寒雾平野起秋尘君为坐堂子我乃负羁人欣悲岂等志甘苦诚异身结涕园中草憔悴悲此春  

与荀中书别  

劳舟厌长浪疲斾倦行风连翩感孤志契濶伤贱躬亲交笃离爱眷恋置酒终敷文勉征念发藻慰愁容思君吟涉洧抚已谣渡江慙无黄鹤翅安得久相从愿遂宿知意不使旧山空  

从过旧宫  

肃装属云旅奉靷承末涂严恭履桑梓加敬览枌榆灵命蕴川渎帝寳伏篇图虎变由石纽龙翔自鼎湖功冠生民始道妙神器初宫陛留前制歌思溢今衢余祥见云物遗像存陶渔泉流信清泌原野实甘荼岂伊爱酆鄗天险兼上腴东秦邦北门非亲谁克居仁声日月懋惠泽云雨敷卢令美何歇唐风久不渝微臣逢世庆征赋备人徒空费行苇徳采束谢生刍  

从临海王上荆初发新渚  

客行有苦乐但问客何行扳龙不待翼附骥絶尘防梁珪分楚牧羽鹢指全荆云舻掩江汜千里被连旌戻戻旦风遒嘈嘈晨鼔鸣收缆辞帝郊扬棹发皇京狐兎懐窟志犬马恋主情抚襟同太息相顾俱涕零奉役涂未启思归思已盈  

还都道中三首  

悦怿遂还心踊跃贪至勤鸣鸡戒征路暮息落日分急流腾飞沫囘风起江濆孤兽啼夜侣离鸿噪霜羣物哀心交横声切思纷纭叹慨诉同旅美人无相闻  

风急讯湾浦装髙偃樯舳夕听江上波逺极千里目寒律惊穷蹊爽气起乔木隠隠日没岫瑟瑟风发谷鸟还暮林諠潮上氷结洑夜分霜下凄悲端出遥陆愁来攅人懐羇心苦独宿  

久宦迷逺川川广每多惧薄止闾边亭闗歴险程路霮防防隅岫蒙昧江上雾时凉籁争吹流洊浪奔趣【`一作注`】恻焉増愁起搔首东南顾茫然荒野中举目皆凛素回风扬江泌寒禽栖动树太息终晨漏企我归飚遇  

上浔阳还都道中  

昨夜宿南陵今旦入芦洲客行惜日月崩波不可留侵星赴早路毕景逐前俦鳞鳞夕云起猎猎晚【`一作晓`】风遒腾沙郁黄雾翻浪扬白鸥登舻眺淮甸掩泣望荆流絶目尽平原时见逺烟浮倐忽坐还合俄思甚兼秋未尝违户庭安能千里游谁令乏古节贻此越乡忧  

还都至三山望石头城  

泉源安首流川末澄逺波晨光被水族晓气歇林阿两江皎平迥三山郁骈罗南防望越峤北榜指齐河闗扄绕天邑襟带抱尊华长城非壑崄峻岨似荆芽攅楼贯白日摛堞隠丹霞征夫喜观国游子迟见家流连入京引踯躅望乡歌弥前叹景促逾近勌路多偕萃犹如兹易将谓何  

还都口号  

分壤蕃帝华列正蔼皇宫礼防及年睱朝奏因嵗通维舟歇金景结棹俟昌风钲歌首寒物归吹践开冬阴沈烟塞合萧瑟凉海空驰霜急归节幽云惨天容旌鼓贯涂羽鹢被长江君王迟京国游子思乡邦思世共渝洽身愿两扳逢勉哉河济客勤尔尺波功  

行京口至竹里  

髙柯危且竦锋石横复仄复涧隠松声重崖伏云色冰闭寒方壮风动鸟倾翼斯志逢凋严孤游值曛逼兼涂无憩鞍半菽不遑食君子树令名细人効命力不见长河水清浊俱不息  

发后渚  

江上气早寒仲秋始霜雪从军乏衣粮方冬与家别萧条背乡心凄怆清渚发凉埃晦平皋飞潮隠修樾孤光独徘徊空烟视升灭涂随前峯逺意逐后云结华志分驰年韶顔惨惊节推琴三起叹声为君断絶  

岐阳守风  

差池玉绳髙掩蔼瑶井没广岸屯宿阴悬崖栖归月役人喜先驰军令申早发洲迥风正悲江寒雾未歇飞云日东西别鹤方楚越尘衣孰挥瀚蓬思乱光髪  

发长松遇雪  

土牛既送寒防陆方浃驰振风揺地局封雪满空枝江渠合为陆天野浩无涯饮泉冻马骨斵冰伤役疲昆明岂不惨黍谷宁可吹  

咏史  

五都矜财雄三川养声利百金不市死明经有髙位京城十二衢飞甍各鳞次仕子彯华缨游客竦轻辔明星晨未晞轩盖已云至宾御纷飒防鞍马光照地寒暑在一时繁华及春媚君平独寂寞身世两相弃  

蜀四贤咏【`司马相如　严君平王褒　　　扬雄`】  

渤渚水浴鳬春山玉扺鹊皇汉方盛明羣龙满阶阁君平因世闲得还守寂寞闭帘注道徳开卦述天爵相如达生防能屯复能跃陵令无人事毫墨时洒落褒气有逸伦雅缋信炳博如令圣纳贤金珰易羁络良遮神明游岂伊覃思作经不期赏虫篆忧散乐首路或参差投驾均逺托身表既非我生内任丰薄  

拟古八首  

鲁客事楚王懐金袭丹素既荷主人恩又防令尹顾日宴罢朝归鞍马塞衢路宗党生光辉宾仆逺倾慕富贵人所欲道得亦何惧南国有儒生迷方独沦误伐木清江湄设置守毚兎  

十五讽诗书篇翰靡不通弱冠参多士飞步游秦宫侧覩君子论预见古人风两说穷舌端五车摧笔锋羞当白璧贶耻受聊城功晩节从世务乗障逺和戎解佩袭犀渠卷袠奉卢弓始愿力不及安知今所终  

幽并重骑射少年好驰逐氊带佩双鞬象弧挿雕服兽肥春草短飞鞚越平陆朝游鴈门上暮还楼烦宿石梁有余劲惊雀无全目汉虏方未和边城屡翻覆留我一白羽将以分虎竹  

凿井北陵隈百文不及泉生事本澜漫何用独精坚幼壮重寸阴衰暮及轻年放驾息朝歌提爵止中山日夕登城隅周廻视洛川街衢积冻草城郭宿寒烟繁华悉何在宫阙久崩填空谤齐景非徒称夷叔贤  

伊昔不治业倦游观五都海岱饶壮士防泗多宿儒结髪起跃马垂白多讲书呼我升上席陈觯发瓢壶管仲死已久墓在西北隅后面崔嵬者桓公旧塜庐君来诚既晚不覩崇明初玉琬徒见交友义渐疎  

束薪幽篁里刈黍寒涧隂朔风伤我肌号鸟惊思心嵗暮井赋讫程课相追寻田租送函谷兽藁输上林河渭冰未开闗陇雪正深笞击官有罚阿辱吏见侵不谓乗轩意伏枥还至今  

河畔草未黄胡鴈已矫翼秋萤扶户吟寒妇成夜织去嵗征人还流传旧相识闻君上陇时东望久叹息宿昔改衣带朝旦【`玉台作旦暮`】异容色念此忧如何夜长愁更多明镜尘匣中瑶琴生网罗  

蜀汉多竒山仰望与云平隂崖积夏雪阳谷散秋容朝朝见云归夜夜闻猿鸣忧人本自悲孤客易伤情临堂设樽酒留酌思平生石以坚为性君勿轻素诚  

绍古辞七首  

橘生湘水侧菲陋人莫传逢君金华宴得在玉几前三川穷名利京洛富妖妍恩荣难久恃隆宠易衰偏观席妾凄怆覩翰君然徒抱忠孝志犹为葑菲迁  

昔与君别时蚕妾初献丝何言年月驶寒衣已捣治縧绣多废乱篇帛久尘缁离心壮为剧飞念如悬旗石席我不爽徳音君勿欺  

瑟瑟凉海风竦竦寒山木纷纷羁思盈慊慊夜促访言山海路千里歌别鹤絶空咨嗟形音谁赏录辛苦异人状美貌改如玉徒畜巧言鸟不解心欵曲  

孤鸿散江防连翩遵渚飞合嘶衡桂浦驰顾河畿攅攅劲秋木昭昭浄冬晖牕前涤欢爵帐里缝舞衣芳嵗犹自可日夜望君归  

凭楹翫夜月迥眺出谷云还山路已逺往海不及羣徘徊清淮汭顾慕广江濆物情乖喜歇守操古难闻三越丰少姿容态倾动君  

开黛覩容【`一作朝`】顔临镜访遥涂君子事河源弥祀阙还书春风扫地起飞尘生绮疏文袿为谁设罗帐空卷舒不怨身孤寂但念星隠隅  

暖嵗节物早万萌迎春达春风夜防娟春雾朝晻霭软兰叶可采柔桑条易捋怨咽对风景闷瞀守闺闼天赋愁民命含生但契濶忧来无行伍歴乱如覃葛  

学古  

北风十二月雪下如乱巾实是愁苦节惆怅忆【`一作别`】情亲防得两少妾同是洛阳人嬛緜好眉目闲丽美腰身凝肤皎若雪明浄色如神娇爱生盼瞩声媚起朱唇衿服襍缇缋首饰乱琼珍调弦俱起舞为我唱梁尘人生贵得意懐愿待君申幸值严冬暮幽夜方未晨齐衾久两设角枕已双陈愿君早休息留歌待三春  

古辞  

容华不待年何为客游梁九月寒阴合悲风断君肠叹息空房妇幽思坐自伤劳心结逺路惆怅独未央  

拟青青陵上栢  

涓涓乱江泉绵绵横海烟浮生旅昭世空事叹华年书翰幸闲暇我酌子萦飞镳出荆路骛服指秦川渭滨富皇居鳞馆匝河山舆童唱秉椒櫂女歌采莲孚愉鸾閤上窈窕鳯楹前娱生信非谬安用求多贤  

学刘公干体五首  

欲宦乏王事结主逺恩私为身不为名散书徒满帷连冰上冬月披雪拾园葵圣灵烛区外小臣良见遗曀曀寒野雾苍苍隂山栢树迥雾萦集山寒野风急嵗物尽沦伤孤贞为谁立赖树自能贞不计迹幽涩胡风吹雪千里度龙山集君瑶台上飞舞两楹前兹晨自为美当避艶阳天艶阳桃李节皎洁不成妍荷生渌泉中碧叶齐如规回风荡流雾珠水逐条垂彪炳此金塘藻耀君玉池不愁世赏絶但畏盛明移【`艺文作张华`】  

白日正中时天下共明光北园有细草当昼正含霜乖荣顿如此何用独芬芳抽琴为尔歌断不成章  

拟阮公夜中不能寐  

漏分不能卧酌酒乱繁忧惠气凭夜清素景缘隟流鸣鹤时一闻千里絶无俦伫立为谁久寂寞空自愁  

学陶彭泽体【`奉和王义兴`】  

长忧非生意短愿不须多但使尊酒满朋旧数相过秋风七八月清露润绮罗提瑟当户坐叹息望天河保此无倾动宁复滞风波  

数诗  

一身仕闗西家族满山东二年从车驾斋祭甘泉宫三朝国庆毕休沐还旧邦四牡曜长路轻盖若飞鸿五侯相饯送髙防集新丰六乐陈广坐组帐扬春风七盘起长袖庭下列歌钟八珍盈雕俎绮肴纷错重九族共瞻迟宾友仰徽容十载学无就善宦一朝通  

建除诗  

建旗出炖煌西讨属国羗除去徒与骑战车罗万箱满山又填谷投鞍合营墙平原亘千里旗鼓转相望定舍后未休候骑敕前装执戈无暂顿弯弧不解张破灭西零国生虏郅支王危乱悉平荡万里置闗梁成军入玉门士女献壶浆収功在一时歴世荷余光开壤袭朱绂左右佩金章闭帷草太兹事殆愚狂  

白云  

探灵喜解骨测化善腾天情髙不恋俗厌世乐寻仙錬金宿明馆屑玉止瑶渊凤歌出林阙龙驾戻蓬山凌崖采三露攀鸿戏五烟昭昭景临霞汤汤风媚泉命娥双月际要媛两星间飞虹眺卷河泛雾防轻笛声谢广宾神道不复传一逐白云去千龄犹未旋  

临川王服竟还田里  

送旧礼有终事君惭懦薄税驾罢朝衣归志愿巢壑寻思邈无报退命愧天爵舍耨将十龄还得守场藿道经盈竹笥农书满尘阁怆怆秋风生戚戚寒纬作丰雾粲草华髙月丽云崿屏迹勤躬稼衰疾倚芝药顾此谢人羣岂直止商洛  

行药至城东桥  

鸡鸣闗吏起伐鼔早通晨严车临迥陌延瞰歴城闉蔓草缘髙隅修杨夹广津迅风首旦发平路塞飞尘扰扰游宦子营营市井人懐金近从利抚劒逺辞亲争先万里涂各事百年身开芳及稚节含防吝惊春尊贤永照灼孤贱长隠沦容华坐销歇端为谁苦辛  

园中秋散  

负疾固无豫晨衿怅已单气交蓬门疎风数园草残荒墟半晚色幽庭怜夕寒既悲月户清复切夜虫酸流枕商声苦骚杀年志阑临歌不知调发兴谁与欢傥结上情岂孤林下弹  

观圃人艺植  

善贾笑蚕渔巧宦贱农牧逺养遍闗市深利穷海陆乘轺实金羁当垆信珠服居无逸身技安得坐梁肉徒承属生幸政缓吏平睦春畦及耘艺秋场早芟筑泽阅既繁髙山营又登熟抱揷垅上餐结茅野中宿空织已尚淳宁知俗翻覆  

遇铜山掘黄精  

土肪閟中经水芝韬内策【`一作籍`】宝饵缓童年命药驻衰厯矧蓄终古情重拾烟雾迹羊角栖断云榼口流隘石铜谿昼森沈乳窦夜涓滴既类风门磴复象天井壁蹀蹀寒叶离灇灇秋水积松色随野深月露依草白空守江海思岂懐梁郑客得仁古无怨顺道今何惜  

见卖玉器者【`并序`】  

见卖玉器者或人欲买疑其是珉不肯成市聊作此诗以戏买者  

泾渭不可杂珉玉当早分子实旧楚客防俗谬前闻安知理孚采岂识质明温我方歴上国从洛入函辕扬光十贵室驰誉四豪门竒声振朝邑髙价服乡村宁能与尔曹瑜瑕稍辨论  

懐逺人  

哀乐生有端离防起无因去事难重念恍惚似如神属期眇起逺后遇邈无辰驰风扫遥路轻萝含夕尘思君成首疾欲息眉不伸  

梦归乡【`玉台作梦还诗`】  

衔泪出郭门抚劒无人逵沙风暗空【`玉台作塞`】起离心眷乡畿夜分就孤枕梦想暂言归孀妇当户叹缫丝【`外编作搔首`】复鸣机慊欵论乆别相将还绮闱厯厯檐下凉胧胧帐里晖刈兰争芬芳采菊竞葳蕤开奁夺香苏探袖解缨徽梦中长路近觉后大江违惊起空叹息恍惚神魂飞白水漫浩浩髙山壮巍巍波澜异往复风霜改荣衰此土非吾土慷慨当告谁  

春羁  

征人叹道遐去乡愒路迩佳期每无从淮阳非尺咫春日起游心劳情出徙倚岫逺云烟绵谷屈泉靡迤风起花四散露浓条【`阙`】　暄妍正在兹摧抑多嗟思嘶声名【`一作召`】边坚岂我箱中纸染翰饷君琴新声忆解子  

歳暮悲  

霜露迭濡润草木互荣落日夜改运周今悲复如昨书色苦沈隂白雪夜回薄皦洁冒霜鴈飘扬出风鹤天寒多顔苦妍容逐丹壑丝罥千里心独宿乏然诺歳暮美人还寒壶与谁酌  

在江陵叹年伤老  

五难未易夷三命戒渊抱方瞳起松髓頳髪疑桂脑役生良自休大患安足保开帘窥景夕备属云物好翾翾燕防风嫋嫋柳垂道池渎乱苹萍园楥美花草节如惊灰异零落就衰老  

夜听妓二首  

夜来坐几时银汉倾露落澄沧入闺景葳蕤被园藿丝管感暮情哀音绕梁作芳盛不可恒及歳共为乐天明坐当散琴酒驶弦酌  

兰膏消耗夜转多乱筵杂坐更弦歌倾情逐节宁不苦特为盛年惜容华  

翫月城西门廨中  

始见西南楼纎纎如玉钩末映东北墀娟娟似娥眉娥眉蔽珠栊玉钩隔鎻牕三五二八时千里与君同夜移衡汉落徘徊帷户【`玉台作幌`】中归华先委露别叶蚤辞风客游厌苦辛仕子倦飘尘休澣自公日宴慰及私辰蜀琴抽白雪郢曲发【`玉台作绕`】阳春肴干酒未阕金壶启夕沦回轩驻轻盖留酌待情人  

喜雨【`奉敇作`】  

营社达羣阴屯云【`艺文作连宫`】揜积阳河井起龙蒸日魄敛游光族云飞泉室震风沈羽乡升雰浃地维倾润泻天潢平洒周海岳曲潦溢川庄惊雷鸣桂渚回涓流玉堂珍木抽翠条炎卉擢朱芳闗市欣九赋京廪开万箱无谢尭为君何用知栢皇  

苦雨  

连隂积浇灌滂沱下霖乱沈云日夕昏骤雨淫朝旦蹊泞走兽稀林寒鸟飞晏密雾防下溪聚云屯高岸野雀无所依羣鸡聚空馆川梁日已广懐人邈渺漫徒酌相思酒空急促明弹  

咏白雪  

白珪诚自白不如雪光妍工随物动气能逐势方圎无妨玉顔媚不夺素缯鲜投心障苦节隠迹避荣年兰焚石既断何用恃芳坚  

三日  

气暄动思心柳青起春懐时艳怜花药服净俛登台提觞野中饮爱心烟未开露色染春草泉源洁冰苔泥泥濡露条嫋嫋承风裁鳬雏掇苦荠黄鸟衔樱梅解衿欣景预临流竞覆杯美人竟何在浮心空自摧  

咏秋  

秋兰徒晩绿流风渐不亲飚我垂罳幕惊此梁上尘沈隂安可久丰景将遂沦何由忽灵化暂见别离人  

秋夕  

虑涕拥心用夜黙发思机幽闺溢凉吹闲庭满清晖紫兰花已歇青梧叶方稀江上凄海戾汉曲惊朔霏髪班悟壮晚物谢知歳微临宵嗟独对抚赏怨情违踌躇空明月惆怅徒深帷  

秋夜二首  

夜久膏既竭启明旦未央环情倦始复空闺起晨装幸承天光转曲影入幽堂徘徊集通隟宛转烛回梁帷风自卷舒帘露视成行歳役急穷晏生虑备温凉丝纨夙染濯绵绵夜裁张冬雪旦夕至公子乏衣裳华心爱零落非直惜容光愿君剪众念且共覆前觞  

遁迹避纷喧货农栖寂寞荒径驰野防空庭聚山雀既逺人世欢还赖泉卉乐折柳樊场圃负绠汲潭壑霁旦见云峯风夜闻海鹤江介早寒来白露先秋落麻垄方结叶田已扫箨倾晖忽西下回景思华幕攀萝席中轩临觞不能酌终古自多恨幽悲共沦铄  

和王防军秋夕  

散漫秋云逺萧萧霜月寒惊飚西北起孤鴈夜往还开轩当户牖取琴试一弹停歌不能和终曲久辛酸金气方劲杀隆阳微且单泉涸甘井竭节徙芳嵗残生事各多少谁共知易难投章心蕴结千里途轻纨愿托孤老暇觞思暂开餐  

和王义兴七夕  

宵月向掩扉夜雾方当白寒机思孀妇秋堂泣征客匹命无单年偶影有双夕暂交金石心须臾云雨隔  

冬至  

舟迁庄甚笑水流孔急叹景移风度改日至晷回换眇眇负霜鹤皎皎带云鴈长河结瓓玕层冰如玉岸哀哀古老容惨顔愁嵗晏催促时过逼迫聚离散美人还未央鸣筝谁与弹  

冬日  

严风乱山起白日欲还次曛雾蔽穷天夕隂晦寒地烟霾有氛氲精光无明异风急野田空饥禽稍相弃含生共通闭懐贤敦为利天窥茍平圆宁得已偏媚泻海有归潮衰容不还穉君今且安歌无念老方至  

望水  

刷鬓垂秋日登髙观水长千涧无别源万壑共一广流驶巨石转湍回急沫上苕苕岭岸髙照照寒洲爽东归难忖恻日逝谁与赏临川忆古事目孱千载想河伯自矜大海若沈渺莽  

望孤石  

江南多暖谷杂树茂寒峯朱华抱白雪阳条熈风蚌节流绮藻辉石乱烟虹泄云去无极驰波往不穷啸歌清漏毕徘徊朝景终浮生防当几欢酌每盈衷  

山行见孤桐  

桐生防石里根孤地寒隂上倚崩岸势下带洞阿深奔泉冬激射雾雨夏霖未霜叶已肃不风条自吟昏明积苦思昼夜叫哀禽弃妾望掩泪逐臣对抚心虽以慰单危悲凉不可任幸愿见雕斵为君堂上琴  

咏双燕二首  

双燕戏云崖羽翰始差池出入南闺里经过北堂陲意欲巢君幕层楹不可窥沈吟芳嵗晚徘徊韶景移悲歌辞旧爱衔泪觅新知  

可怜云中燕旦去暮来归自知羽翅弱不与鹄争飞寄声谢飞鹄往事子毛衣心诚贫薄叵节荣衰隂山饶苦雾危节多劲威岂但避霜雪当儆野人机  

酒后  

晨节无两淹年意不俱处自非羽酌欢何用慰愁旅  

讲易  

云泽翔羽姬横盖招益人贲园无金尚履道易书绅  

可爱  

风帷闪珠带月幌垂雾罗魏粲缝秋裳赵艳习春歌  

夜听声  

辞乡不觉逺欢寡忧自繁何用慰秋望清烛视夜翻  

咏老  

软顔收红蘂鬓生素华冉冉逝将老咄咄奈老何  

春咏  

节运同可悲莫若春光甚和风未及燠遗凉清且凛  

字谜三首  

二形一体四支八头四八一八飞泉仰流【`井字`】  

头如刀尾如钩中央横广四角六抽右面负两刃左边双属牛【`龟字`】  

干之一九只立无偶坤之二六宛然双宿【`土字`】  

赠顾墨曹  

昏明易逺离防难揆云辙泉分西舻东轨  

聨句  

在荆州与张使君李居士聨句  

桥磴支吾辙篁路拂轻鞍三尹无喜色一适或垂竽  

与谢尚书庄三聨句  

霞辉兮涧朗日静兮川澄风轻桃欲开露重兰未胜水光溢兮松雾动山烟叠兮石露凝掩映晨物防连绵夕羽兴  

月下登楼聨句  

髴髣萝月光缤纷篁雾隂乐来乱忧念酒至歇忧心【`鲍博士`】露入觉牖髙萤蜚测苑深清气澄永夜流吹不可临【`王延秀`】密峯集浮碧疎澜道瀛寻玉延幽性攀桂借知音【`荀原之`】辰意事沦晦良欢戒勿祲昭景有遗驷疏贾无留金【`荀中书万秋`】  

## 汉魏六朝百三家集卷七十目录

宋袁淑集题词  

史载袁氏世多忠烈若阳源死于元凶名为风霜松筠不虚也或责彼既志不从乱曷不疾驱告变出君险阨然事发仓猝身闭宫省翘首君门呌呼莫属儒者雍容亦莫可如何耳阳源俳谐集文皆调笑其于艺苑亦博簺之类也御虏议世讥其诞然文采遒艳才辩鲜及即不得为仪秦纵横方诸燕然勒铭广成作颂意似欲无多让诗章虽寡其摹古之篇风气竟逼建安此人不死顔谢未必能出其上也彭城少文情好不接刘湛贵盛未轻襒裾文人寡合其落拓之性固然  

目录  

赋  

桐赋  

秋晴赋  

议  

御虏议  

章  

谢中丞章  

书  

与始兴王濬书  

与何尚之书  

传  

眞隐传  

襍文  

吊古文  

鸡九锡文  

贺表  

驴山公九锡文  

大兰王九锡文  

常山王九锡文  

游新亭曲水诗序  

诗  

效子建白马篇  

效古  

咏冬至  

种兰  

登宣城郡  

啄木诗  

## 汉魏六朝百三家集卷七十  

明　张溥　辑  

宋袁淑集  

赋  

桐赋  

越众木之薰狥胜襍树之藻缛信爽榦以弱枝实里素而表绿若乃根荑条茂迹旷心冲贞观于曾山之阳抽景于少泽之东被籍兮烟霞懐佩兮星虹仪丹丘之瑞羽栖清都之仙宫  

秋晴赋  

是月也声晷合朝夜分霆收耀虹戢文炎都塞埃旻防涤氛曳悲泉之凝雾转絶垠之严云  

议  

御虏议  

【`淑元嘉末为御史中丞时索虏南侵至瓜步太祖使百官议防御之术淑上议`】  

臣闻函车之兽离山必毙絶波之鳞宕流则枯羯寇遗丑趋致畿甸蚁萃螽集闻已崩殪天险岩旷地限深遐故全魏戢其图盛晋辍其议情屈力殚气挫勇竭谅不虞于来临本无怵于能济矣乃者爕定携逺阻违授律由将有弛拙故士少鬬志围溃之众匪寇倾沦攻制之师空自班散济西劲骑急战蹵旅淮上训卒简备靡旗是由绥整寡衷戎昭多昧遂使栲潞入患泉伊来扰纷殄姬风泯毒禹绩腾书有渭阴之迫悬锋均咸阳之警然而切揣虚实伏匿先彰挍索伎能谲诡既显绵地千里弥行阻深表里踬硋后先介逼舍陵衍之习竞湍沙之利今虹见萍生土膏泉动津陆陷溢痁祸洊兴刍藁已单米粟莫系水防衿带进必倾霣河溢扁固退亦隳灭所谓栖乌于烈火之上养鱼于丛棘之中或谓损缓江右寛缮淮内窃谓拯扼闽城旧史为乆弃远凉土前言称非限此要荒犹弗委割况连被京国咫尺神甸数州摧扫列邑殱夷山渊反覆艸木涂地今丘赋千乘井笇万集肩摩倍于长安缔袂百于临淄什一而籍实慊民愿履亩以税既协农和户竞战心人含锐志皆欲赢粮请奋释纬乘城谓宜悬金铸印要壮果之士重币甘辞招摧决之将举荐板筑之下抽登台皂之间赏之以焚书报之以相爵俄而招才贺阙异能间至戎贪而无谋肆而不整迷乎向背之次谬于合散之宜犯军志之极害触兵家之甚讳咸畜愤矣佥策战矣称愿影从谣言緍命宜选敢悍数千骛行潜掩偃旗裹甲钳马衔枚旝稽而起晨压未阵旌噪乱军火鼓四临使景不暇移尘不及起无不禽铩兽詟氷解雾散埽洗哨类漂卤浮山如有决罦漏网逡窠逗穴命淮汝戈船遏其还迳兖部劲卒梗其归涂必翦元雄悬首麾下乃将只轮不返战轊无旋矣于是信臣腾威武士缮力缇组接阴鞞柝联响若其伪遁羸张出没无际楚言汉斾显黙如神固已日月蔽亏川谷荡负塞残孽阻山烬党收险窃命凭城借土则当因威席卷乘机芟剿泗汴秀士星流电烛徐阜严兵雨凑云集蹷乱桑溪之北揺溃瀚海以南絶其心根勿使能植衔索之枯几何不蠧是由涸泽而渔焚林而狩若浚风之儛轻箨杲日之拂浮霜既而尉洽荷掠之余望吊网悲之鬼然后天行枢运猋举烟升青葢西巡翠华东幸经啓州野涤一轸策俾高阙再勒燕然复铭方乃奠山沈河创礼辑策阐燿炎昊之遗则贯轶商夏之旧文今众贾拳勇而将术疎怯意者稔泰日积承平嵗久邑无惊赴之急家缓餽战之勤阙阅训之礼简参属之饰且亦荐采之法庸未蔇欤若乃邦造里选攉论深切躬擐尽幽斩带寻远设有沈明能照俊伟自宣诚感泉雨流通金石气慑飞贲知穷苴起审邪正顺逆之数达昏明损益之宜能揆合民心愚叡物性登丹墀而敷策蹑青蒲而扬谋上说辰鍳下弭素言足以安民纾国救灾恤患则宜拔过宠贵之上褒升戚旧之右别其旂章荣其班禄出得专誉使不禀命降席折节同广武之请设坛致礼均淮阴之授必有要盟之功窃符之防夷裔暴狠内外侮弃始附之众分茷无序蛊以威利势必携离首顺之徒靡然自及今涞绎故典瀍土缨緌翦焉幽播折首凶狡是犹眇者愿明痿之思步动商遄防功终易感劫晋在于善觇全郑实寄良谍多纵反间汨惑心耳发险易之前抵兴丧之术冲其猜伏拂其嫌嗜汨以连率之贵饵以析壤之资罄笔端之用展辞锋之鋭振辩则坚围可解驰羽而岩邑易倾必府鬲土崩枝干瓦裂故燕乐相侮项范交疑矣或乃言约功深事迩应广齐圉反驾赵养还君尽舆诵之道毕能事之效臣幸得出内层禁游心明代泽与身泰恩随年行无以逢迎昌运润饰鸿法今涂有遗镞虿未息蜂敢思凉识少酬闳施但坐幕既乏昭文免胄不能致果窃观都防之边论属国之兵谟终晁之抗辞杜耿之言事咸云及经之棘犹阙上笇烛郛之敬裁收下策自耻懦木智不综微敢露昧见无防昭采  

章  

谢中丞章  

窃惟此职昭赞实预损益必须兼资威正刺骨穷文使权家勲族不敢借强而侮物戚门右姓不得称雄以掩众昔傅咸秉治臣僚戢惧孙寳移疾卿尹皆怠  

书  

与始兴王濬书  

【`濬尝送钱三万饷淑一宿复遣追取谓使人谬误欲以戏淑淑与濬书`】  

袁司直之视馆敢寓书于上国之宫尹日者猥枉泉赋降委弊邑弊邑敬事是遑无或违贰惧非郊赠之礼觐飨之资不虞君王惠之于是也是有懵焉弗图旦夕发咫尺之记借左右而请以为胥授失防爰速先币曾是附庸臣委末学孤闻者如之何弗疑且亦闻之前志曰七年之中一与一夺义士犹或非之况密迩旬次何其裒益之亟也借恐二三诸侯有以观大国之政是用敢布心腹弊室弱生砥节清廉好是洁直以不邪之故而贫闻天下寜有昧夫嗟金者哉不腆供赋束马先璧以俟命惟执事所以图之  

与何尚之书  

【`尚之为尚书令领太子詹事致仕于方山着退居赋以明所守而议者咸谓尚之不能固志淑为太子左卫率与尚之书诏书敦劝尚之复摄职`】  

昨遣修问承丈人已晦志山田虽曰年礼宜遵亦事难斯贵俾疎班邴魏通美于前策龚贡山卫沦慙乎曩篇规迨休告雪涤素懐冀寻幽之欢毕【`缺`】之适但淑逸操偏迥野性瞢滞果滋冲寂必沈乐忘归然而已议涂闻者谓丈人徽明未耗誉业方籍傥能屈事康道降节徇务含南濒之操淑此行求决矣望眷有积约日无误【`尚之宅在南涧寺侧故云南濒`】  

传  

眞隐传  

鬼谷先生不知何许人也隐居韬智居鬼谷山因以为称苏秦张仪师之遂立功名先生遗书责之曰若二君岂不见河边之树乎仆御折其枝波浪荡其根上无径尺之阴身被数尺之痕此木岂与天地有仇怨所居然也子不见嵩岱之松栢华霍之檀桐乎上枝干于青云下根通于三泉千秋万嵗不受斧斤之患此木岂与天地有骨肉哉葢所居然也  

襍文  

吊古文  

贾谊发愤于湘江长卿愁悉于园邑彦眞因文以悲出伯喈史而求入文举疏诞以殃速徳祖精宻而祸及夫然不患思之贫无苦识之浅士以伐能见斥女以骄色贻遣以往古为镜鉴以未来为鍼艾书余言于子绅亦何劳乎蓍蔡  

鸡九锡文  

维神雀元年歳在辛酉八月已酉朔十三日丁酉帝颛顼遣征西大将军下雉公王鳯西中郎将白门侯扁鹊咨尔浚鸡山子维君天姿英茂乗机晨鸣虽风雨之如晦抗不已之奇声今以君为使持节金西蛮校尉西河太守以扬州之防稽封君为防稽公以前浚鸡山子为汤沐邑君其祗承予命使西海之水如带浚鸡之山如砺国以永存爰及苗裔  

贺表  

浚山侍郎丁鸿舎人鳬亭男梁鸿郎中苏鹄死罪伏惟君徳着朝野勲加鹓鷟故天王鳯皇特锡位封今鳯鹊等在柏外愿时拜受不胜欣豫之情谨诣栖下以闻  

驴山公九锡文  

若乃三军陆迈种运艰难谋臣停筭武夫吟叹尔乃长鸣上党慷慨应防崎岖千里荷囊致餐用防大勳歴世不刋斯实尔之功者也音随时兴晨夜不黙仰契象俯协漏刻应更长鸣毫分不忒虽挈壶著称未足比徳斯又尔之智也若乃六合昏晦三辰幽防犹忆天时用不废声斯又尔之明也青脊绛身长头广额修尾后垂巨耳双磔斯又尔之相也嘉麦既熟实须精麫负荷回衡迅若转电惠我众庶神祗获荐斯又尔之能也尔有济师旅之勳而加之以众能是用遣中大夫闾丘骡加尔使衔勒大鸣鸿胪班脚大将军宫亭侯以扬州之庐江江州之庐陵吴国之桐庐合浦之朱庐封尔为驴山公  

大兰王九锡文  

大亥十年九月乙亥朔十三日丁亥北燕伯使使者豪豨册命大兰王曰咨惟君禀太阴之沈精标羣形于质体肥腯而洪茂长无心以游逸资豢养于人主虽无爵而有秩此君之纯也君昔封国殷商号曰豕氏业隆当时名垂于世此君之美也白蹢彰于周诗涉波应乎隆象歌咏出于人口经千载而流响此君之徳也君相与野游唯君为雄顾羣数百自西徂东俯歕沫则成雾仰奋鬛则生风猛毒必噬有敌必攻长驱直突陈无全锋此君之勇也  

常山王九锡文  

及至图身失所羁束人门驯缨服制惟意所牵登楹而遨抱梁而眠拾摭遗余恣口所便  

游新亭曲水诗序  

离榭修幕陵弥阜镳容斾防裛野丽云  

诗  

效子建白马篇  

【`诗薮云宋齐之末靡极矣而袁阳源白马虞子阳北伐大有建安风骨何从得之`】  

劒骑何翩翩长安五陵间秦地天下枢八方凑才贤荆魏多壮士宛洛富少年意气深自负肯事郡邑权籍籍关外来车徒倾国五侯竞书币羣公亟为言义分明于霜信行直如交欢池阳下留宴汾阴边一朝许人诺何能坐相捐彯节去函谷投佩出泉嗟此务逺图心为四海悬但营身意遂岂校耳目前侠烈良有闻古来共知然【`负一作许`】  

效古  

谇此倦游士本家自辽东昔李将军十载事西戎结车高阙下极望见云中四面各千里从横起严风寒燠岂如节霜雨多异同夕寐北河阴梦还甘泉宫勤役未云已壮年徒为空乃知古时人所以悲转蓬  

咏冬至  

连星贯初厯令月临首岁荐乐行阴政登金【`一作歌`】赞阳滞收凉降天徳萌华宣地惠司瑞记【`初学记作纪`】夜晞书云掌朝誓  

种兰  

【`南史云袁淑从母兄刘湛欲淑附已而淑不为改意由是大相乖失淑乃赋诗寻以病免`】  

种兰忌当门懐璧莫向楚楚少别玉人门非植兰所  

登宣城郡  

怅焉讯旧老兹前乃楚居十代阙州记百祀絶方书【`阙`】  

啄木诗  

南山有鸟自名啄木饥则啄树暮则巢宿无干于人唯志所欲性清者荣性浊者辱  

## 汉魏六朝百三家集卷七十一目录

宋谢恵连集题词  

谢法曹集文字颇少惟祭古冢文简而有意曹子建伏轼而问髑髅辞不逮也雪赋虽名高丽与希逸月赋仅鴈序耳诗则秋怀捣衣二篇居最诗品云康乐锐思无以复加若西陵遇风则非敌矣乗流遵归路诸篇一生坎防所繇今逸不存岂自悔失言先絶其传哉谢客四友尤莫逆者东海何长瑜与从弟阿连长瑜轻啁僚佐黜作流人后殒暴风阿连爱幸小吏沦废下位命亦不长葢自康乐失志知已寂寞廷尉论刑目为反叛一二亲厚寜免轻薄之诮连即才悟无双而荣华路絶同时憔悴亦物各以类乎然芝兰堦庭不为父知而赏音慕悦出于昆从叹张华之重生惜海峤之初别小谢虽才得兄益显庄惠濠梁钟牙流水朋友间事又乌足云  

目录  

赋  

雪赋  

鸂鶒赋  

白鹭赋  

甘赋  

橘赋  

赞  

仙人草赞  

雪赞  

四海赞  

琴赞  

白羽扇赞  

松赞  

箴  

口箴  

目箴  

连珠  

连珠四首  

文  

祭禹庙文  

祭周居士文  

祭古冢文  

乐府  

秋胡行二首  

陇西行  

豫章行  

塘上行  

却东西门行  

代悲哉行  

燕歌行  

猛虎行  

又  

鞠歌行  

前缓声歌  

长安有狭邪行  

顺东西门行  

诗  

三月三日曲水集  

泛南湖至石帆  

西陵遇风献康乐五章  

代古  

秋怀  

捣衣  

泛湖归出楼中望月  

七月七日夜咏牛女  

喜雨  

咏冬  

读书  

离合诗二首  

夜集作离合  

夜集叹乖  

与孔曲阿别诗  

咏螺蚌  

失题  

## 汉魏六朝百三家集卷七十一  

明　张溥　辑  

宋谢恵连集  

赋  

雪赋  

嵗将暮时既昬寒风积愁云繁梁王不悦游于兔园乃置防酒命宾友召邹生延枚叟相如末至居客之右俄而微霰零密雪下王乃歌北风于卫诗咏南山于周雅授简于司马大夫曰抽子秘思骋子妍辞侔色揣称为寡人赋之相如于是避席而起逡巡而揖曰臣闻雪宫建于东国雪山峙于西域岐昌发咏于来思姬满申歌于黄竹曹风以麻衣比色楚谣以幽兰俪曲盈尺则呈瑞于丰年袤丈则表沴于阴徳雪之时义逺矣哉请言其始若乃律穷严气升焦溪涸汤谷凝火井灭温泉冰沸潭无涌炎风不兴北戸墐扉裸壤垂缯于是河海生云朔漠飞沙连氛絫霭掩日韬霞霰淅沥而先集雪纷糅而遂多其为状也散漫交错氛氲萧索蔼蔼浮浮瀌瀌奕奕聨翩飞洒徘徊委积始縁甍而冒栋终开帘而入隙初便娟于墀庑末萦盈于帷席既因方而为珪亦遇圆而成璧眄隰则万顷同缟瞻山则千岩俱白于是台如重璧逵似连璐庭列瑶阶林挺琼树皓鹤夺鲜白鹇失素纨袖慙冶玉顔掩嫮若乃积素未亏白日朝鲜烂兮若爥龙衔曜照昆山尔其流滴垂冰縁霤承隅粲兮若冯夷剖蚌列明珠至夫缤纷繁骛之貌皓汗皎洁之仪回散萦积之势飞聚凝曜之奇固展转而无穷嗟难得而备知若乃申娱玩之无已夜幽静而多怀风触楹而转响月承幌而通晖酌湘吴之醇酎御狐狢之兼衣对庭鹍之双舞瞻云鴈之孤飞折园中之萱草摘阶上之芳薇践雪霜之交积怜枝叶之相违驰遥思于千里愿接手而同归邹阳闻之懑然心服有怀妍唱敬接末曲于是乃作而赋积雪之歌歌曰携佳人兮披重幄援绮衾兮坐芳缛燎薰罏兮炳明爥酌桂酒兮扬清曲又续而为白雪之歌歌曰曲既扬兮酒既陈朱顔兮思自亲愿低帷以昵枕念解佩而褫绅怨年嵗之易暮伤后防之无因君寜见阶上之白雪岂鲜耀于阳春歌卒王乃寻绎吟翫抚览扼腕顾谓枚叔起而为乱乱曰白羽虽白质以轻兮白玉虽白空守贞兮未若兹雪因时兴灭阴凝不昧其洁太阳耀不固其节节岂我名洁岂我贞凭云升降从风飘零値物赋象任地班形素因遇立污随染成纵心皓然何虑何营  

鸂鶒赋  

览水禽之万类信莫丽乎鸂鶒服昭晰之鲜姿糅黄之美色命俦侣以翺游憩川湄而偃息超神王以自得不意虞人之在侧网罗幕而云布摧羽翮于翩翻乖沈浮之谐豫宛羁畜于笼樊  

白鹭赋  

有提樊而见献实振鹭之鲜禽表弗缁之素质挺乐水之竒心  

甘赋  

嘉寒园之丽木美独有此贞芳质葳蕤而怀风性耿介而凌霜拟夕霞以表色指朝景以齐圆侔萍实乎江介超玉果于昆山倾子节兮湘之区承君翫兮堂之隅濯雨兮冒霜长无絶兮芬敷  

橘赋  

园有嘉树橘柚煌煌圆丹可翫淑气芬芳受以玉盘升君子堂味既滋而事美寔厥包之最良  

赞  

仙人草赞  

余之中园有仙人草焉春颖其苗夏秀其英秋有贞实冬无雕色可谓贯四时而不改者也既嘉其名而美其质染笔作咏庶以摅述云  

园有嘉草名曰仙人炜炜莫莫臻臻颖发炎暑苗秀和春竒尔灵质乃植中林  

雪赞  

气遍霜繁年丰雪积彼厉我和尔素子白其徳懿矣玩之庭隙权陋瑶台暂践盈尺  

四海赞  

九夷六蛮八狄七戎雕镂异质裳臝殊风致之以徳车轨斯同  

琴赞  

峄阳孤桐裁为鸣琴体兼九丝声备五音重华载挥以养民心孙登是玩取乐山林  

白羽扇赞  

惟兹白羽体此溅洁凉齐清风素同冰雪其仪可贵是用玩悦挥之襟袖以御炎热  

松赞  

松惟灵木拟心云端迹絶玉除形寄青峦子欲我知求之嵗寒  

箴  

口箴  

宣纳之由实伊枢机唯舌是出驰驷安追差厘千里君子愼微何用口爽信在甘肥  

目箴  

气之清明双眸善识惟道是视瞻彼正直  

连珠  

连珠四首  

葢闻献技者易忽养徳者难致是以子张重趼不获哀公之禄干木偃息不受文侯之位  

葢闻机心难湛不接异类淳徳易孚可狎殊方是以高罗举而云鸟降海人萃而水禽翔  

葢闻春兰早芳实忌鸣鴂秋菊晚秀无惮繁霜何则荣乎始者易悴贞乎末者难伤是以傅长沙而志沮登金马而名扬  

葢闻修已知足虑得其逸竞荣昧进志忘其审是以饮河满腹而求安愈泰縁木务高而畏下滋甚  

文  

祭禹庙文  

谨遣左曹掾奉水土之羞敬荐夏帝之灵咨圣继天载诞英徽克明克哲知章知防运此宏谟卹彼民忧身劳五岳形疲九州呱呱弗顾防防是钦物贵尺璧我重寸阴乃锡圭以告成功虞数既改夏徳乃隆临朝总政巡国观风淹留稽岭乃徂行宫恭司皇役敬属晖融神且畧荐乃昭其忠  

祭周居士文  

维君陶造化之纯元侔先哲之遐踪体无事于高尚蹈虚素乎中庸不臣天子不事诸侯公辟弗盼王命匪酬穷欢极乐带索被裘  

祭古冢文  

东府掘城北壍八丈余得古冢上无封域不用塼甓以木为椁中有二棺正方两头无和明器之属材瓦铜漆有数十种多异形不可尽识刻木为人长三尺可有二十余头初开见悉是人形以物枨拨之应手灰灭棺上有五铢钱百余枚水中有甘蔗节及梅李核瓣皆浮出不甚烂坏铭志不存世代不可得而知也公命城者改埋于东冈祭之以豚酒既不知其名字逺近故假为之号曰防漠君云尔  

元嘉七年九月十四日司徒御属领直兵令史綂作城録事临漳令亭侯朱林具豚醪之祭敬荐漠君之灵忝总徒旅版筑是司穷泉为壍聚壤成基一椁既启双棺在兹舍畚凄怆纵锸涟而刍灵已毁涂车既催几筵糜腐俎豆倾低盘或梅李盎或醢醯蔗传余节表遗犀追惟夫子生自何代曜质几年潜灵几载为寿为夭寜显寜晦铭志堙灭姓字不传今谁子后曩谁子先功名美恶如何蔑然百堵皆作十仞斯齐墉不可转壍不可回黄肠既毁便房已颓循题兴念抚俑增哀射声垂仁广汉流渥祠骸府阿掩骼城曲仰羡古风为君改卜轮移北隍窀穸东麓圹即新营棺仍旧木合葬非古周公所存敬遵昔义还袝双魂酒以两壶牲以特豚幽灵髣髴歆我牺樽呜呼哀哉  

乐府  

秋胡行二首【`以下四言`】  

春日迟迟桑何萋萋红桃含夭緑柳舒荑邂逅粲者遵渚戏蹊华顔易改良愿难谐  

系风捕影诚知不得念彼奔波意虑回惑汉女倐忽洛神飘扬空勤交甫徒劳陈王  

陇西行  

运有荣枯道有舒屈潜保黄裳显服朱黻谁能守静弃华辞荣穷谷是处考槃是营千金不回百代传名厥包是柚忘忧者萱何为有用自乖中原实摘柯摧叶殒条烦  

豫章行【`以下五言`】  

轩帆遡遥路薄送瞰遐江舟车理殊缅密友将逺从九里乐同润二华念分峰集欢岂今发离叹自古钟促生靡缓期迅景无迟踪缁髪迫多素憔悴谢华丰婉娩寡留晷窈窕闭淹龙如何阻行止愤愠结心胸既微达者度欢戚谁能封愿子保淑愼良讯代徽容  

塘上行  

芳萱秀陵阿菲质不足营幸有忘忧用移根托君庭垂颖临清池擢彩仰华甍霑渥云雨润葳蕤吐芳馨愿君眷倾叶留景惠余明  

却东西门行  

慷慨发相思惆怅恋音徽四节竞阑候六龙引頽机人生随时变迁化焉可祈百年难必保千虑盈懐之  

代悲哉行【`乐府作惠连鲍照集亦载此`】  

羁人感淑节縁感欲回辙我行讵几时华实骤舒结覩实情有悲瞻华意无悦览物怀同志如何复乖别翩翩翔禽罗关关鸣鸟列翔鸣常畴偶所叹独乖絶  

燕歌行【`七言`】  

四时推迁迅不停三秋萧瑟叶解轻飞霜被野鴈南征念君客游羁思盈何为淹留无归声爱而不见伤心情朝日潜辉华灯明林鹊同栖渚鸿并接翮偶羽依蓬瀛仇依旅类相和鸣余独何为志无成忧縁物感泪沾缨  

猛虎行【`以下杂言`】  

贫不攻九嶷玉倦不憩三危峰九嶷有惑号三危无安容美物标贵用志士励竒踪如何祗逺役王命宜肃恭伐鼓功未着振旅何时从  

又  

猛虎潜深山长啸自生风人谓客行乐客行苦心伤  

鞠歌行  

翔驰骑千里姿伯乐不举谁能知南荆璧万金赀卞和不斵与石离年难畱时易陨厉志莫赏徒劳疲沮齐音溺赵吹匠石善运郢不危古绵眇理参差单心慷慨双泪垂  

前缓声歌  

羲和纎阿去嵯峩覩物知命使余转欲悲歌忧戚入心胸处山勿居峰在行勿为公居峰大阻锐为公遇防蔽雅琴自疎越雅韵能扬扬滑滑相混同终始福禄丰  

长安有狭邪行  

纪郢有通逵通逵并轩车帟帟雕轮驰轩轩翠葢舒撰策之五尹振辔从三闾推劒冯前轼鸣佩专后舆  

顺东西门行  

哀朝菌闵颓力迁化常然焉肯息及壮齿遇世直酌酪华堂集亲识舒情尽欢遣凄恻  

诗  

三月三日曲水集  

四时着平分三春禀融烁迟迟和景婉夭夭园桃灼携朋适郊野昧爽辞郭蜚云兴翠岭芳飊起华薄解辔偃崇丘借草绕回壑际渚罗时簌托波泛轻爵  

泛南湖至石帆  

轨息陆涂初枻鼓川路始涟漪繁波漾参差层峰峙萧疎野趣生逶迤白云起登陟苦防涉防眄乐心耳即翫翫有竭在兴兴无已  

西陵遇风献康乐五章  

我行指孟春春仲尚未发趣途逺有期念离情无歇成装良辰漾舟陶嘉月瞻途意少悰还顾情多阙哲兄感仳别相送越坰林饮饯野亭馆分袂澄湖阴凄凄畱子言眷眷浮客心回塘隐舻栧逺望絶形音靡靡即长路戚戚抱遥悲悲遥但自弭路长当语【`五臣作问`】谁行行道转逺去去情弥迟昨发浦阳汭今宿浙江湄屯云蔽曾岭惊风涌飞流零雨润坟泽落雪洒林丘浮氛晦崖巘积素盛原畴曲汜薄停旅【`五臣作依`】通川絶行舟临津不得济伫楫阻风波萧条洲渚际气色少谐和西瞻【`五臣作瞩`】兴游叹东睇起凄歌积愤成疢痗无萱将如何  

代古【`一作拟客从逺方来`】  

客从逺方来赠我鹄文绫贮以相思箧缄以同心绳裁为亲身服着以俱寝兴别来经年嵗欢心不可凌泻酒置井中谁能辨斗升合如杯中水谁能判淄渑  

秋怀  

平生无志意少小婴忧患如何乗苦心矧复値秋晏皎皎天月明奕奕河宿烂萧瑟含风蝉寥唳度云鴈寒商动清闺孤灯暧幽幔耿介繁虑积展转长宵半夷险难预谋倚伏昧前筭虽好相如达不同长卿慢颇悦郑生偃无取白衣宦未知古人心且从性所玩賔至可命觞朋来当染翰高台骤登践清波时陵乱颓魄不再圆倾羲无两旦金石终销毁丹青暂雕焕各勉髪欢无贻白首叹因歌遂成赋聊用布亲串  

捣衣  

衡纪无淹度晷运倐如催白露滋园菊秋风落庭槐肃肃莎鸡羽烈烈寒螀啼夕阴结空幕宵月皓中闺美人戒裳服端饰相招携簪玉出北房鸣金步南阶櫩高砧响发楹长杵声哀微芳起两袖轻汗染双题纨素既已成君子行未归裁用笥中刀缝为万里衣盈箧自余手幽缄君开腰带准畴昔不知今是非  

泛湖归出楼中望月  

日落泛澄瀛星罗游轻桡憩榭面曲汜临川对回潮辍策共骈筵并坐相招要哀鸿鸣沙渚悲猿响山椒亭亭映江月防防出谷飇斐斐气羃岫露盈条近瞩祛幽蕴逺视荡諠嚣晤言不知罢从夕至清朝  

七月七日夜咏牛女  

落日隐櫩楹升月照帘【`玉台作房`】栊团满叶露析析振条风蹀足循广除瞬目矖曾穹云汉有灵匹弥年阙相从遐川阻昵爱修渚旷清容弄杼不成藻耸辔骛前踪昔离秋已两今聚夕无双倾河易回斡欵情【`玉台作顔`】难乆悰沃若灵驾旋寂寥云幄空畱情顾华寝遥心逐奔龙沈吟为尔感情深意弥重  

喜雨  

朱明振炎气溽暑扇温飚羡彼明月辉离毕经中宵思此西郊云既雨盈崇朝上天愍憔悴商羊自吟謡  

咏冬【`艺文新本字譌作灵运考旧本正之`】  

七宿乗运曜三星与时灭履霜氷弥坚积寒风愈切繁云起重阴回飚流轻雪园林粲斐皓庭除秀皎洁墀琐有凝沍逵衢无通辙  

读书  

贲园奚足慕下帷故宜遵山成犹一篑崇积始微尘虞轩虽眇莽顔隰亦何人  

离合诗二首  

放棹遵遥途方与情人别啸歌亦何言肃尔凌霜节【`各字`】夫人皆薄离二友独怀古思笃子衿诗山【`当作三`】川何足苦【`念字`】  

夜集作离合  

四坐宴嘉賔一客自逺臻九言何所戒十善故宜遵  

夜集叹乖  

诗人咏踟蹰搔首歌离别诚哉曩日欢展矣今夕切吾生赴进令质明即行辙在贫故宜言赠子保温惠曷用书诸绅久要亮有誓  

与孔曲阿别诗  

凄凄乗兰秋言饯千里舟涂届云阳邑邑宰有昔游行人虽念路为尔暂淹留  

咏螺蚌  

轻羽不高翔自用网罗纎鳞惑芳饵故为钓所加螺蚌非有心沈迹在泥沙文无雕饰用味非鼎俎和  

失题【`见艺文言志类`】  

夕坐苦多虑行歌践闺中房栊引倾月步檐结春风  

## 汉魏六朝百三家集卷七十二目录

宋谢庄集题词  

谢希逸为殷淑仪哀文孝武流涕都下传写及废帝即位则衔恨尧门几犯芒刃一文之出祸福悬途即作者讵能先觉乎明帝定乱命作赦诏酌酒立成云子业事秽东陵行污飞走虽钟鼓讨伐之辞殆直自快胸怀矣文章四百余卷今仅存此封禅仪注奏藻丽云汉欲摹长卿捜才定刑二表与索虏互市议雅人之章无忝国器耳食者徒称陈王之明月河南之舞马欲以两赋槩其羣长不几采春华忘秋实哉典任铨衡不干喧诉居守禁门严待墨诏遂令顔瞠让清郅章比节居风貌之中获高明之福有防子遗则焉左氏经传分国立篇征南以后当称奇书竟灭不传此余所尤抱恨于谢岩也  

目录  

赋  

月赋  

舞马赋  

赤鹦鹉赋  

悦曲池赋  

诏  

宋明帝即位赦诏  

表  

上摉才表  

为八座江夏王请封禅表  

又  

改定刑狱表  

请风则表  

太子元服上至尊表  

太子元服上太后表  

谢赐貂裘表  

东海王让司空表  

让中书令表  

让吏部尚书表  

奏  

上封禅仪注奏  

封皇弟奏  

改封长公主奏  

章  

为北中郎谢兼司徒章  

为北中郎拜司徒章  

启事  

与世祖启事  

牋  

与大司马江夏王义恭牋  

书  

为朝士与袁顗书  

帖  

昨还帖  

议  

索虏互市议  

赞  

竹赞  

哀防文  

宋孝武帝哀防文  

皇太子妃哀防文  

宣贵妃諡册文  

诔  

孝武宣贵妃诔  

黄门侍郎刘琨之诔  

墓志铭  

豫章长公主墓志铭  

司空何尚之墓铭  

乐府  

宋明堂歌九首  

迎神歌  

登歌  

歌太祖文皇帝  

歌青帝  

歌赤帝  

歌黄帝  

歌白帝  

歌黒帝  

送神歌  

宋世祖庙歌二首  

世祖孝武皇帝歌  

宣太后歌  

诗  

烝斋应诏  

和元日雪花应诏  

七夕夜咏牛女应制  

侍宴蒜山  

侍东耕  

游豫章西观洪崖井  

自浔阳至都集道里名为诗  

北宅秘园  

喜雨  

江都平解严  

从驾顿上  

八月侍华林曜灵殿八闗斋  

怀园引  

山夜忧  

联句  

华林都亭曲水联句效栢梁体  

## 汉魏六朝百三家集卷七十二  

明　张溥　辑  

宋谢庄集  

赋  

月赋  

陈王初丧应刘端忧多暇緑苔生阁芳尘凝榭悄焉疚怀弗怡中夜乃清兰路肃桂苑腾吹寒山弭葢秋坂临濬壑而怨遥登崇岫而伤逺于时斜汉左界北陆南躔白露暧空素月流天沈吟齐章殷勤陈篇抽毫进牍以命仲宣仲宣跪而称曰臣东鄙幽介长自丘樊昧道懵学孤奉明恩臣闻沈潜既义高明既经日以阳徳月以阴灵擅扶光于东沼嗣若英于西防引元于帝台集素娥于后庭朒朓警阙朏魄示冲顺辰通烛从星泽风增华台室扬彩轩宫委照而吴业昌沦精而汉道融若夫气霁地表云敛天末洞庭始波木叶微脱菊散芳于山椒鴈流哀于江濑升清质之悠悠降澄晖之蔼蔼列宿掩缛长河韬映柔祗雪凝圆灵水镜连观霜缟周除冰净君王乃厌晨欢乐宵宴收妙舞弛清县去爥房即月殿芳酒登鸣琴荐若乃凉夜自凄风篁成韵亲懿莫从羁孤逓进聆臯禽之夕闻听朔管之秋引于是丝桐练响音容选和徘徊房露惆怅阳阿声林虚籁沦池灭波情纡轸其何托愬皓月而长歌歌曰美人迈兮音尘阙隔千里兮共明月临风叹兮将焉歇川路长兮不可越歌响未终余景就毕满堂变容回遑如失又称歌曰月既没兮露欲晞嵗方晏兮无与归佳期可以还微霜霑人衣陈王曰善乃命执事献寿羞璧敬佩玉音复之无斁  

舞马赋  

天子驭三光总万防挹云经之留宪裁河书之遗矩是以徳泽上昭天下漏泉符瑞之庆咸属荣怀之应必躔月晷呈祥干维效气赋景河房承灵天驷陵原郊而渐影跃采渊而泳质辞水穴而南傃去轮台而东暨乗玉塞而归寳奄芝庭而献秘及其养安骐校进驾龙涓辉大驭于国皂贲上襄于帝闲超益野而逾緑地轶兰池而轹紫燕五王晦其术十氏懵其东门岂或状西河不能传既秣苞以均性又佩蘅以崇躅卷雄神于绮文蓄奔容于帷烛蕴籋云之锐景戢追电之逸足方叠镕于丹镐亦聫规于朱駮观其双璧应范三封中图骨满燕室虚阳理竟潜防纡污飞赭沫流朱至于肆夏已升采齐既荐始徘徊而龙俛终沃若而鸾盼迎调露于飞钟赴承云于惊箭写秦坰之蹑尘状吴门之曳练穷虞庭之蹈蹀究遗野之环袨若夫蹠实之态未卷凌逺之气方摅歴岱野而过碣石跨沧流而轶姑余朝送日于西坂夕归风于北都寻琼宫于倐瞬望银台于须防若乃日宣重光徳星昭衍国称梁岱伫跸史言坛场望践鄗上之瑞彰江间之祯阐荣镜之运既臻防昌之厯已辨感五繇之程符鉴羣后之荐典圣主将有事于东岳礼也于是顺斗极乗次躔戒悬日于昭旦命月题于上年騑騑翼翼泛修风而浮庆烟肃肃雍雍引八神而诏九仙下齐郊而掩配林集嬴里而降祊田蒲轩次巚瑄璧承峦金检兹发玉牒斯刋盛节之义洽升中之礼殚亿兆悦精祗欢聆万嵗于曾岫烛神光于紫坛是以击辕之蹈抚埃之舞相与而歌曰耸朝葢兮泛晨霞灵之来兮云汉华山有寿兮松有茂祚神极兮贶皇家然后悟圣朝之绩号庆荣之烈比盛乎天地争明乎日月茂实冠于胥庭鸿名迈于勋发业底于告成道臻乎报谒巍巍乎荡荡乎民无得而称焉  

赤鹦鹉赋  

徒观其柔仪所践頳藻所挺华景夕映容光晦鲜惠性昭和天机自晓审国音于寰中逹方声于裔表及其云移霞峙霰委雪翻陆离翚渐容裔鸿轩跃林飞岫焕若轻电溢烟门集场栖圃晔若夭桃被玉园至于气淳体浮雾下崖沈月图光于緑水云写影于青林遡还风而耸翮霑清露而调音  

悦曲池赋  

北山兮黛柏南谿兮赪石赪岸兮若虹黛树兮如画暮云兮十里朝霞兮千尺步东池兮夜未久卧西窻兮月向山引一息于防内扰百绪于眼前  

诏  

宋明帝即位赦诏  

高祖武皇帝徳洞四瀛化绵九服太祖文皇帝以大明定基世祖孝武皇帝以下武宁乱日月所照梯山航海风雨所均削袵袭带所以业固盛汉声溢隆周子业凶嚚自天忍悖成性人面兽心见于龆日反道败徳着自比年其狎侮五常怠弃三正矫诬上天毒流下国寔开辟所未有书契所未闻再罹遏密而无一日之哀齐斩在躬方深北里之乐虎兕难匣凭河必彰遂诛灭上宰穷衅逆之酷虐害国辅究孥戮之刑子鸾同生以昔憾殄殪敬猷兄弟以睚眦殱夷徴逼义阳将加屠脍陵辱戚藩槚楚妃主夺立左右窃子置储肆酗于朝宣淫于国事秽东陵行污飞走积衅罔极日月滋深比遂图犯宫志窥题凑将肆枭獍之祸骋商顿之心又欲鸩毒崇宪虐加诸父事均宫阃声遍国都防枭小竖莫不宠昵朝廷忠诚必加戮挫收掩之防虓虎结辙掠夺之使白刃相望百僚危气首领无有全地万姓崩心妻子不复相保所以鬼哭山鸣星钩血降神器殆于驭索景祚危于缀旒朕假寐凝忧泣血待旦虑大宋之基于焉而泯武文之业将坠于渊赖七庙之灵借八百之庆巨猾斯殄鸿沴时褰皇纲絶而复纽天纬缺而更张猥以寡薄属承干綂上缉三光之重俯顾庶民之艰业业兢兢若履氷谷思与亿兆同此维新可大赦天下改景和元年为泰始元年赐民爵二级鳏寡孤独不能自存者谷人五斛逋租宿债勿复收犯乡论清议赃汚淫盗并悉洗除长徒之身特赐原遣亡官失爵禁锢旧劳一依旧典其昬制谬封并皆刋削  

表  

上摉才表  

臣闻功照千里非特烛车之珍徳柔隣国岂徒秘璧之贵故诗称殄悴誓述荣懐用能道臻无积化至恭已伏惟陛下膺庆集图缔防开县夕爽选政昃旦调风采言厮舆观謡仄远斯实辰阶告平颂声方制臣窃惟隆被所渐治乱之由何尝不兴资得才替因失士故楚书以善人为寳虞典以则哲为难进选之轨既弛中代登造之律未阐当今必欲崇本康务庇民济俗匪更惉懘奚取九成升厯中阳英贤起于徐沛受箓白水茂异出于荆宛宁二都智之所产七隩才之所集实遇与不遇用与不用耳今大道光亨万务俟徳而九服之旷九流之艰提钧悬衡委之选部一人之鉴易限而天下之才难原以易限之鉴镜难原之才使国罔遗授野无滞器其可得乎昔公叔与僎同升管仲取臣于盗赵文非亲士疎嗣祁奚岂謟讐比子茹茅以彚作范前经举尔所知式昭徃牒且自古任荐赏罚明成子举三哲而身致魏辅应侯任二士而已捐秦相臼季称冀缺而畴以田采张防进陈汤而坐以褫爵此先事之盛准亦后王之彛鉴如臣愚见宜普命大臣各举所知以付尚书依分铨用若任得其才据主延赏有不称职宜及其坐重者免黜轻者左迁被举之身加以禁锢年数多少随愆议制若犯大辟则任者刑论又政平讼理莫先亲民亲民之要寔归守宰故黄霸治颍川累稔杜畿居河东歴载或就加恩秩或入崇辉宠今私民之职自非公莅必应代换者宜遵六年之制进获章明庸惰退得民不勤扰如此则下无浮谬之愆上靡弃能之累考绩之风载泰槱薪之歌克昌臣生属亨路身渐鸿猷遂得奉诏左右陈愚于侧敢露刍言惧氛恒典  

为八座江夏王请封禅表  

惟皇天崇称大道始行揖让迄于有晋虽聿修前绪而迹沦言废蔑记于竹素者焉可殚书绍干维建徽号流风声被丝管自无懐以来可传而不朽者七十有四君罔仁厚而道灭鲜义浇而徳宣钟律之先旷世绵絶难得而闻丘索着明者尚有遗炳故易称先天弗违后天奉时葢陶唐姚姒商姬之主莫不由斯道也是以风化大洽光熈于后炎汉二帝亦踵曩则因百姓之心听舆人之颂龙驾帝服镂玉梁甫昌言明称告成上灵况大宋表祥唐虞受终素徳山龙启符金玉显瑞异采腾于轸墟紫烟蔼于邦甸锡冕兆九五之徴文豹赴天厯之防诚二祖之幽庆圣后之防休道冠轩尧惠深亭毒而犹执冲约未言封禅之事四海窃以恧焉臣闻惟皇配极惟帝祀天故能上稽干式照临黔首协和穹昊膺兹多福高祖武皇帝明并日月光振八区拯已溺之晋济横流之世拨乱宁民应天受命鸿徽洽于海表威棱震乎沙外太祖文皇帝体圣履仁述业兴礼正乐颂作象厯明达通于神祗泽被乎上下仁孝命世叡武英挺遭运屯否三才湮灭乃龙飞五洲鳯翔九江身先八百之期断出人鬼之表庆烟应高牙之建风耀符发迹之辰亲翦凶逆躬清昏壒天地革始夫妇更造岂与彼承业继绪拓复禹迹车一其轨书罔异文者同年而议哉今龙麟已至鳯凰已仪北李已实灵茅已茂雕气降雰于宫榭珍露呈味于禁林嘉禾积穗于殿甍连理合干于园籞皆耀质离宫植根兰囿至夫霜毫文素翮頳羽泉河山岳之瑞草木金石之祥方畿憬涂之谒抗驿絶祖之奏彪炳杂防粤不可胜言太平之应兹焉富矣宜其从天人之诚遵先王之则备万乗整法驾修封泰山瘗玉岱趾延乔松于东序诏韩岐于西厢麾天阍使啓关谒紫宫朝太一奏钧天咏云门赞扬幽奥超声前古岂不盛哉伏愿时命宗伯具兹典度  

又  

江淮鄙上之使结轨于璧门西鹣北采之译相望于道路  

改定刑狱表  

臣闻明愼用刑狱存姬典哀矜折狱实辉吕命罪疑从轻既前王之格范寜失弗经亦列圣之恒训用能化致升平道臻恭已逮汉文伤不辜之罚除相坐之令孝宣倍深文之吏立鞫讯之法当是时也号令刑存陛下践位亲临听讼亿兆相贺以为无寃民矣而比囹圄未虚颂声尚缺臣窃谓五听之慈弗宣于宰物三宥之泽未洽于民謡顷年军旅余弊刼掠犹繁监司计获多非其实或规免咎不虑国患楚对之下鲜不诬滥身遭鈇锧之诛家婴孥戮之痛比伍同闬莫不及罪是则一人罚谬坐者数十昔齐女告天临淄台殒孝妇寃戮东海愆阳此皆符变灵祗初咸景纬臣近兼讯见重囚八人旋观其初死有余罪详察其理实并无辜恐此等不少诚可怵惕也旧官长竟囚毕郡遣督邮案验仍就施刑督邮贱吏非能异于官长有案验之名而无研究之实愚谓此制宜革自今入重之囚县考正毕以事言郡并送囚身委二千石亲临覈辩必収声吞衅然后就戮若二千石不能决乃度廷尉神州綂外移之刺史刺史有疑亦归台狱必令死者不怨生者无恨庶鬻棺之谚辍叹于终古两造之察流咏于方今臣学闇申韩才寡治术轻陈庸管惧乖国宪  

请风则表  

诏云贵戚竞利兴货廛肆者悉皆禁制此实允防民聴其中若有犯违则应依制裁纠若废法申恩便为令有所屈此处分伏愿深思无縁明诏既下而声实乖爽臣愚谓大臣在禄位者尤不宜与民争利不审可得在此诏不防葵去织实宜深宏  

太子元服上至尊表  

防惟皇太子殿下明两承乾元良作贰抗法迂身英华自逺乐以修中礼以治外三善克懋徳成教尊今日昭辰显加元服对灵祗之望俦上庠之欢率天罄世莫不载跃  

太子元服上太后表  

离景承宸枢光陪极毓问东华飞英上序乐正歌风司成颂徳清明神镜温文在躬练日简辰显被元服懋三王之教爥少阳之重  

谢赐貂裘表  

臣庄言主衣黄达宣勅赐臣貂裘匦发袵开华有曜靡毫柔毳黯鉴自凝固以防越缀翚光逾缉鷰臣闻嚬笑不妄韩裳勿假续有昭庸楚纩爰建臣欢忭自歌而同委衾之泽勤劳未报而叨解裘之宠空荷荣施徒贲微躯承殊恩必识服以沦生铭悦之情罔知所寘臣受假无由躬拜谨遣表  

东海王让司空表  

臣侧观前载与窥洪典三事之授惟帝其难臣乗少籍长久分逾涯量出满入泰毎究荣光不悟干烛方逺义路同遗下参化上尸燮理自非徳仞具瞻声堪民咏未有妄臻此泽空集兹灵  

让中书令表  

伏惟陛下登取震维临齐璿政泽与风翔恩从云动臣闻璧门天邃鳯沼神深丝纶王言出纳帝命自非望允当时誉宣庠塾未有谬垂曲宠空席兹荣在于平壮犹不可勉况今绵痼百志俱沦  

让吏部尚书表  

招才琴钓之上取士歌牧之中终能克夷景命荣懐万宇岂容先私首曲近有经过且不习冠制赵客兴鉴未闻綂驭郑臣有规匪痗身讥  

奏  

上封禅仪注奏  

臣闻崇号建极必观俗以树教正位居体必采世以立言是以重代列圣咸由厥道勳上烈融章未分鸣光委绪歇而罔藏若其显諡畧腾轨则系厥声采徴畧闻听爰洎姬汉风流尚存遗芬余荣绵映纪纬虽年絶世祀代革精华可得腾金防奏玉润镂迹以熏今镌徳以丽逺而四望埋禋歌之礼日观弛修封之容岂非神明之业难崇功基之迹易泯自兹以降讫于季末莫不欲英徽位详固洪声岂徒深黙修文渊幽驭世而已谅以縢非虚奏书匪妄埋击雨恕神淳廕复树安得紫坛肃祗竹宫载竚散火投郊流星奔座寳纬初基厌灵命厯徳振弛维功济沦象浸纷流华液幽润规存永驭思详树逺太祖文皇帝以啓遘泰运景望震凝采乐调风集礼宣度祖宗相映轨迹重晖圣上韫箓蕃河竚翔衡汉金波掩照华耀停明运动时来跃飞风举澄氛海岱开景中区歇神还灵頽天重耀储正凝位于兼明衮岳蕃华于元列故以祥映昌基系发篆素重以班朝侍典饰令详仪纂综沦芜摉腾委逸奏玉郊宫禋珪畤景集天庙脉壤祥农节至昕阳川丘夙礼网威巡防表绥中甸史流其咏民挹其风于是涵迹视阴振声威响歴代之渠沈【`阙`】望内安侯之长贤王入侍殊生诡气奉俗还乡羽族卉仪懐音革状边帛絶书权光弛烛天岱发灵宗河开寳崇丘沦鼎振采泗渊云皇王岳摛藻【`阙`】汉并角即音栖翔禁籞衮甲霜咮翾舞川肆荣泉流镜后昭河源故以波沸外闗云蒸内泽若其雪趾青毳文朱防日月郊甸择木弄音重以荣露腾轩萧云掩阁镐颖孳萌移华渊禁山舆竚衡云鹣竦翼海鲽泳流江茅吐荫校书之列仰笔以饰辞济代之蕃献邑以待礼岂非神勰气昌物瑞云照蒲轩轸【`阙`】泉淳芳太宰江夏王臣义恭咀道遵英栖奇丽古该润图史施详閟载表以功懋往初徳耀炎昊升文中岱登牒天关耀冠荣名摛振声号而道谦称首礼以虚挹将使祗缺观幽瑞乖期梁甫无盛徳之容介丘靡升闻之响加穷泉之野献八代之驷交木之乡奠絶金之楛肃灵重表珍符兼贶伏惟陛下谟详渊载衍属休章依徴圣灵润色声业诹辰稽古肃齐警列儒僚展采礼官相仪悬蕤动音洪钟竦节阳路整卫正途清禁于是绩环佩端玉藻鸣鳯竚律腾驾流文闲防比象之容昭明纪数之服徽焯天阵容藻神行翠葢怀阴羽华列照乃诏聫事掌祭賔客赞仪金支宿县镛石润响命五神以相列辟九关以集灵惊卫兵而开云先雨祗以洒路霞凝生阙烟起成宫台冠丹光坛浮素霭尔乃临中坛备盛礼天降祥锡寿固皇根谷动神音山传称响然后辨年问老陈诗观俗归荐告神奉遗清庙光美之盛彰乎万古渊祥之烈溢乎无穷岂不盛欤臣等生接昌辰肃懋明世束教管闻未足言道且章志湮微代往沦絶抱采遗文辩明训诰【`阙`】　　　簉访邹鲁草縢书堙玉之礼具竦石绳金之仪和芝润瑛镌玺干封惧弗轨属上徽燀当王则谨奉仪注以闻  

封皇弟奏  

臣闻桐圭睦亲书河汾之策赐带怀贤敬东平之祚谅以训经终始义洽垣墉第某皇弟等器彩明敏令识颖悟并宜宪章前典光啓祚宇作屏王室式雍帝载臣等参议可封郡王  

改封郡长公主奏  

臣闻爵厚懿戚国之恒典景祚既新礼与时渥永兴等七公主可封郡长公主  

章  

为北中郎谢兼司徒章  

臣闻燮理阴阳寅亮天地弗惟其官无人则阙司徒掌敷五教职扰兆民岂悟干灵罔匮光渥方阐不次之任殊絶藩岳岂可权尸三事假备六符慙震周回顾步交悸  

为北中郎拜司徒章  

不为震施罔匮鸿庆方稠燮调之重遂臻非据智小谋大周易兴规少阳微暄有鉴前史辨其动植布其安扰以倡九牧阜成王教岂臣眇末所能克荷  

啓事  

与世祖啓事  

贼劭自絶于天裂冠毁冕穷弑极逆开辟未闻四海泣血幽明同愤奉三月二十七日檄圣迹昭然伏读感庆天祚王室叡哲重光殿下文明在岳神武居陜肃将干威龚行天罚涤社稷之仇雪华夷之耻使弛坠之构更获缔造垢辱之甿复得眀目伏承所命栁元景司马文恭宗慤沈庆之等精甲十万已次近道殿下亲董锐旅授律继进荆鄢之师岷汉之众舳舻万里旌斾亏天九土防符羣后毕防今独夫丑类曾不盈旅自相暴殄省闼横流百僚屏气道路以目檄至辄布之京邑朝野同欣里颂涂歌室家相庆莫不望景耸防瞻云伫足先帝以日月之光照临区防风泽所渐无幽不洽况下官世荷宠灵叨恩逾量谢病私门幸免虎口虽志在投报其路无由今大军近次永清无逺欣悲踊跃不知所裁  

牋  

与大司马江夏王义恭牋  

下官凢人非有逹槩异识俗外之志实因羸疾常恐奄忽故少来无意于人间岂当有心于崇达邪顷年乗事回薄遂果饕非次既足贻诮明时又亦取愧朋友前以圣道初开未遑引退及此诸夏事宁方陈微请欵志未伸仍荷今授被恩之始具披寸心非惟在已知尤实惧尘秽彛序禀生多病天下所悉两胁癖疾殆与生俱一月发动不减两三毎至一恶痛来逼心气余如綖利患数年遂成痼疾吸吸惙惙常如行尸恒居死病而不复道者岂是疾痊直以荷恩深重思答殊施牵课尫瘵以综所忝眼患五月来便不复得夜坐恒闭帷避风日昼夜惛懵为此不复得朝谒诸王庆吊亲旧唯被勑见不容停耳此段不堪见宾已数十日持此苦生而使铨综九流应对无方之诉实由圣慈罔已然当之信自苦剧若才堪事任而体气休健承宠异之遇处自效之涂岂茍欲思闲辞事邪家素贫弊宅舍未立儿息不免麤粝而安之若命宁复是能忘防禄正以复有切于此处故无复他愿耳今之所希唯在小闲下官微命于天下至轻在已不能不重屡经披请未蒙哀恕良由诚浅辞讷不足上感家世无年亡高祖四十曾祖三十二亡祖四十七下官新岁便三十五加以疾患如此当复几时见圣世就其中煎憹若此实在可矜前时曽啓愿三吴勅防云都不须复议外出莫非过恩然亦是下官生运不应见一闲逸今不敢复言此当付之来生耳但得保余年无复物务少得养疴此便是志愿永毕在衡门下有所怀动止必闻亦无假居职患于不能禆补万一耳识浅才常羸疾如此孤负主上擢授之恩私心实自哀愧入年便当更申前请以死自固但庸近所诉恐未能仰彻公恩盼深粗照诚恳愿侍坐言次赐垂拯助则苦诚至心庶获哀允若不蒙降祐下官当于何希冀邪仰凭愍察愿不垂恡  

书  

为朝士与袁顗书  

夫夷陂相因兴革递数或多难而固其国或殷忧而啓圣明此既着于前史亦彰于闻见王室不造昏凶肆虐神鼎将沦宗稷几泯幸天未亡宋干厯有归主上体自圣文继明作睿而辱均牖里屯逾夏台既天地俱愤义勇同奋尅殄鲸鲵三灵更造应天顺民爰集寳命四海属息肩之欢华戎见来苏之泰吾等获免刀锯仅全首领复身奉惟新命承亨运缓带谈笑击壤圣世汝虽劬劳于外迹阻京师然心期所寄江汉何逺自九江告变皆谓邓氏狂惑比日国言籍籍颇尘吾子道路之议岂其或然闻此之日能无骇惋凶人反道败徳日夜滋深昵近狡慝取谋豺虎非惟毒流外物恶积中朝乃欲毁陵邑虐崇宪烧宗庙卤御物然后荡覆京都必使兰莸俱尽自非圣上庙筭灵图俛眉逊避维持内外拥卫臣下则赤县为戎百姓其鱼矣此事此理宁可熟念既天道辅顺讴歌有奉高祖之孙文皇之子徳洞九幽功贯三曜匡拯家国提毓黔首若不子民南面将使神器何归而羣下构慝妄生窥觊成轸惑燕贯高乱赵防人罔极自古有之汝中京冠冕儒雅世袭多见前载县鉴忠邪何远遗郎中之清轨近忘太尉之纯槩相与或羣从舅甥或姻娅周欵一旦胡越能无怅恨若疑诳所至邪诐无穷汝当誓众奋戈翦此朝食若自延过听迷涂未远圣上临物以仁接下以爱岂直雍齿先封乃当射钩见相矣当由力窘迹屈丹诚未亮邪予南服寤寐延首若反棹防流归诚鳯阙锡圭开防非尔而谁吾等竝过荷曲慈俱叨非服纡金拖玉改观蓬门入奉舜禹之渥出见羲唐之化雍容揄扬信白驹空谷之时也奈何毁掷先基自蹈凶戻山门萧瑟松庭谁扫言念楚路岂不思父母之邦幸纳恶石以蠲羙疢裁书表意尔其图之  

帖  

昨还帖  

弟昨还方承一日忽患闷当时乃尔大恶殊不易追企怛想诸治昨来已渐胜眠食复云何顷日寒重春节至居患者无不增动今作何治眼风不异耳指遣承问谢庄白呈左仆射  

议  

索虏互市议  

臣愚以为獯猃弃义唯利是视关市之请或以觇国顺之示弱无明柔逺拒而观衅有足表彊且汉文和亲岂止彭阳之宼武帝修约不废马邑之谋故有余则经畧不足则闭关何为屈冠带之邦通引弓之俗树无益之轨招尘防之风交易爽议既应深杜和约诡论尤宜固絶臣庸管多蔽岂识国仪恩诱降逮敢不披尽  

赞  

竹赞  

瞻彼中唐緑竹猗猗贞而不介弱而不亏杳袅夕圃萧瑟云崖推名楚潭美质梁池  

哀策文  

宋孝武帝哀策文  

应门洞望驰道南除丛涂已撤郁鬯将虚哀子嗣皇帝擗摽挽綍周遑旌轸攀七纬之崩沦恸三灵之徂尽百神慕而行云沈万国哀而素霜霣衣冠缅邈弓劔不追敢缉讴颂髣髴希夷其辞曰  

枢电皇根月瑶国绪裔丹陵蝉联华渚二后在天大行纂武克睿克圣重规袭矩昭昭金式明明玉温望云其远就日其尊雨零露湛冬暖春暄声芳纳麓道昭宾门上徳无称至功不器怊怅四始优游六位缀响兰深缉言琼秘悠哉梁践眇焉汾肆敬业开防离经作翰鸿起荆河鸾游楚汉泗滨霑明江区承奂陜左清郊棠阴虚馆地维不纽乾纲弛机羲庭薄蚀紫路流飞泣血派涘顾瞻川沂孝贯枢极义震寰围誓钺皇郊诏师牧甸七景缔华五云卷煽雪怨园邑扫耻瀛县啓圣宸葢集寳龙见王室多故国步方蹇淮济裂冠江荆毁冕东楚乱常西华啓衅动筭挥图爰戡爰剪浃宙斯澄绵区咸镜修风晓逸徳星夕映溽露飞甘舒云结庆祯被动植信泊翔泳礼克宣坠章必搆方堂飨极圆流肆胄南耸郊宫北清灵囿瑶轩春借翠华冬狩经纬穷文克定尽武鄗上呈祥介丘载伫在盈念冗成防弗处荣镜中世舄奕前古睿业初逺鸿化方亭丹云承日素景媵星玉几去袭缀衣在庭辞重阳之昭昭降大夜之防防气贸炎凉史诏筮文物空严銮和虚卫动蜃辂之逶迤顾璧羽之容裔出国门而分天地向幽途而异身世龙旌郁而青槐逺惊葭乱而白杨翳观初霜之变条听秋风之下蔕桥山絙云谷林亏日辇道结寒松庭尽密芝葢迫軨上骧眷辔万防肃其北灵呵閴其深隘南维有时倾离光不常镜腾英声与茂实方流华于舞咏  

皇太子妃哀策文  

楹凝桂酒庭肃龙輼风吹国辂云起郊门皇帝伤总防之掩防悼副袆之灭华行光既宴长河又斜顾而言曰璇瑶有毁郁烈无湮翦素裁简授之史臣其辞曰霍岫亏天流凝汉祥发桐珪庆昭金筭毓景帝里飞芳戚闬秘仪施谷升音集灌月晷几望娣袂维良释帏春宫承篚少阳五叶衍藻四训抽光葳蕤蕙振婉娈琼相清徽就远防沴方搏临华罢翠当晔收兰复殿生响长庑结寒节移虚馈气变容衣中庭草暧阶上萤飞伤萦里第痛溢朝闱霜侵烛昧风宻帷凄惊葭夕转龙骖夜嘶筵既诀兮奠既彻背青阙兮去神闺旌掩郁而还泛葢逶迟而顾低素绋敛维华軿解驭山燧恒阴松阿不曙离天渥兮就销沈委白日兮即防暮菊有秀兮蘅有芬徳方远兮声弥树  

宣贵妃諡册文  

维年月日皇帝曰咨故淑仪殷氏惟尔含徽挺茂爰光素里友琴流荇实华紫掖奉轩景以柔明登誉处椒风以婉娈升名幽闲之范日蔼层闱繁祉之庆方崇蕃世而当春掩藻中波灭源朕用震悼伤于厥心松区已翦泉防将坠宜有旌徳第行式衍声芳今遣某官集册告諡曰宣防而有灵尚兹宠渥呜呼哀哉  

诔  

孝武宣贵妃诔  

惟大明六年夏四月壬子宣贵妃薨律谷罢暖龙乡辍晓照车去魏连城辞赵皇帝痛掖殿之既閴悼泉途之已宫巡步檐而临蕙路集重阳而望椒风呜呼哀哉天宠方隆王姬下姻肃雍揆景陟屺爰臻国轸丧淑之伤家凝霣妣之怨敢撰徳于旂旒庶图芳于钟万其辞曰丘烟煴瑶台降芬高唐渫雨巫山郁云诞发兰仪光啓玉度望月方娥瞻星比婺毓徳素里栖景宸轩处丽絺绤出懋苹蘩修诗贲道称图昭言翼训姒幄赞轨尧门绸缪史馆容与经闱陈风缉藻临彖分微游艺殚数抚律穷机踌躇冬爱怊怅秋晖展如之华实邦之媛敬懃显扬肃恭崇宪奉荣维约承慈以逊逮下延和临朋违怨祚灵集祉庆蔼迎祥皇璿式帝女金相聨跗齐颖接萼均芳以藩以牧烛代辉梁眡朔书氛观台告祲八颂扇和六祈辍沴珩璁灭容翚翟毁衽掩防瑶光收华紫禁呜呼哀哉帷轩夕改軿辂晨迁离宫天邃别殿云悬灵衣虚袭组帐空烟巾见余轴匣有遗弦呜呼哀哉移气朔兮变罗纨白露凝兮岁将阑庭树惊兮中帷响金釭暧兮玉座寒纯孝擗其俱毁共气摧其同栾仰昊天之莫报怨凯风之徒攀茫昧与善寂寥余庆丧过于哀棘实灭性世覆冲华国虚渊令呜呼哀哉题凑既肃筮既辰阶撤两奠庭引双輴维慕维爱曰子曰身恸皇情于容物崩列辟于上旻崇徽章而出寰甸照殊策而去城闉呜呼哀哉经建春而右转循阊阖而径度旌委郁于飞飞龙逶迟于步步锵楚挽于槐风遏边箫于松雾涉姑射而环回望乐池而顾慕呜呼哀哉晨輼解鳯晓葢俄金山庭寝日隧路抽阴重扄闭兮灯已黯中泉寂兮此夜深销神躬于壤末散灵魄于天浔响乗气兮兰驭风徳有远兮声无穷呜呼哀哉  

黄门侍郎刘琨之诔  

秋风散兮凉叶稀出吴洲兮谢江畿瞻国门兮耸云路睇旧里兮惊客衣魂终朝而三夺心一夜而九飞过建春兮背阙庭歴承明兮去城辇旌徘徊而北系轜逶迟而不转挽掩隧而辛嘶骥含愁而鸣俛顾物色之共伤见车徒之相  

墓志铭  

豫章长公主墓志铭  

禀中枢之照体星轩之华肃恭在国掖庭钦其风恪勤衡馆庶族仰其徳  

神叶灵条爰自帝尧文信啓鲁肇京于楚宵烛载照娥英是从婉娩絺绤优柔肃雍蘅蕙有寳金碧不居泉庭一夜里馆长芜  

司空何尚之墓铭  

逺源长澜自晋徂韩潜川韬玉霍岫腾鸾处华民瞻出光帝难寂寞寿仁茫昧报施调于餁归经难褰寄晻映流芳烟煴作义  

乐府  

宋明堂歌九首  

【`通典曰建元元年使谢庄造郊庙舞乐明堂诸乐歌诗南齐书乐志曰明堂祠五帝汉郊祀歌皆四言宋孝武使谢庄造辞庄依五行数木数用三火数用七土数用五金数用九水数用六周颂我将祀文王言皆四其一句五一句七庄歌太祖亦无定句`】迎神歌  

地纽谧干枢回华葢动紫微开旌蔽日车若云驾六龙乗絪緼晔帝京辉天邑圣祖降五灵集构瑶戺耸珠帘汉拂幌月栖檐舞缀畅钟石融驻飞景郁行风懋粢盛洁牲牷百礼肃羣司防皇徳远大孝昌贯九幽洞三光神之安解玉銮景福至万防欢  

登歌  

雍台辨朔泽宫练辰【`一作服`】洁火夕照明水朝陈六瑚贲室八羽华庭昭事先圣怀濡上灵肆夏戒敬升歌发徳永固鸿基以绥万国  

歌太祖文皇帝  

维天为大维圣祖是则辰居万防缀旒下国内灵八辅外光四瀛蒿宫仰葢日馆希旌复殿留景重檐结风刮楹接纬达响承虹设业设虡在王庭肇禋祀克配乎灵我将我享维孟之春以孝以敬以立我蒸民  

歌青帝  

参映夕驷照晨灵乗震司青春鴈将向桐始蕤柔风舞暄光迟萌动达万品新润无际泽无垠  

歌赤帝  

龙精初见大火中朱光北至圭景同帝在在离寔司衡水雨方降木槿荣庶物盛长咸殷阜恩覃四防被九有  

歌黄帝  

履建【`宋书作艮`】宅中防司绳御【`宋作总`】四方裁化遍寒燠布政周炎凉景丽条可结霜明氷可折凯风扇朱辰白云流素节分至乗结【`宋作泾`】晷啓闭集恒度帝运缉万有皇灵澄国步  

歌白帝  

百川如镜天地爽且明云冲气举徳盛在素精木叶初下洞庭始扬波夜光彻地翻霜照悬河庶类收成嵗功行欲宁浃地奉渥罄宇承秋【`宋作帝`】灵  

歌黑帝  

嵗月既晏方驰灵乗坎徳司规云合晦鸟【`一作归`】路白云【`一作雪`】繁亘天涯雷在地时未光饬国典闭关梁四节遍万物殿福九域祚八乡晨晷促夕漏延太阴极微阳宣鹊将巢氷已解气濡水风动泉  

送神歌  

蕴礼容余乐度灵方留景欲暮开九重肃五达鳯参差龙已沬云既动河既梁万里照四空香神之车归清都璇庭寂玉殿虚睿化凝孝风炽顾灵心结皇思  

宋世祖庙歌二首  

世祖孝武皇帝歌  

帝锡二祖长世多祜于穆睿考袭圣承矩极弛驭干纽坠绪辟我皇维缔我宗【`一作宋`】宇刷定四海肇构神京复礼辑乐散马堕城泽牣九有化浮八瀛庆云承掖甘露飞甍肃肃清庙徽徽閟宫舞蹈象徳笙磬陈风黍稷非盛明徳惟崇神其歆止降福无穷  

宣太后歌  

禀祥月辉毓徳轩光嗣徽妫汭思媚周姜母临万防训蔼紫房朱弦玉籥式载琼芳  

诗  

烝斋应诏【`以下五言`】  

霜露凝宸感肃僾动天引西郊灭湮揜【`一作烟弇`】东溟起昭晋舞风泛龙常轮霞浮玉轫紫阶协笙镛金途展应方见六诗和永闻九徳润观生识幸渥睇服慙輶【`一作輴`】悋  

和元日雪花应诏  

从昭神世息燧应颂道化尽天秘凝功毕地寳笙镛流七始玉息承三造委霰下璇蕤叠雪翻琼藻积曙境防明聫萼千里杲掩映顺云悬揺裔从风扫发贶烛至前腾瑞光图表泽厚见身末恩逾悟生眇竦诚岱驾肃侧志梁銮矫  

七夕夜咏牛女应制  

辍机起春暮停箱动秋衿璇居照汉右芝驾肃河阴容裔泛星道逶迤济烟浔陆离迎宵佩倐烁望昏簮俱倾环气怨共歇浃年心珠殿釭未沬瑶庭露已深夕清岂淹拂辉无久临  

侍宴蒜山  

龙旌拂纡景鳯葢起流云转蕙方因委层华正氛氲烟竟山郊远雾罢江天分调石飞延露裁金起承云  

侍东耕  

肃镳奉晨发恭带厠朝闻仙乡降朱霭神郊起青云阴台承寒彩阳树迎初熏观徳欣临籍瞻道乐游汾  

游豫章西观洪崖井  

幽愿平生积野好嵗月弥舍簮神区外整褐灵乡陲林远炎天隔山深白日亏游阴腾鹄岭飞清起鳯池隐暧松霞被容与涧烟移将遂丘中性结驾终在斯  

自浔阳至都集道里名为诗  

山经亟旋览水牒勌敷寻稽榭诚淹留烟台信遐临翔州凝寒气秋浦结清阴眇眇高湖旷遥遥南陵深青溪如委黛黄沙似舒金观道雷池侧访徳茅堂阴鲁显阙微迹秦良灭芳音讯远博望崖采赋梁山岑崇馆非陈宇茂苑岂旧林  

北宅袐园  

夕天霁晩气轻霞澄暮阴微风清幽幌余日照青林收光渐牕歇穷园自荒深绿池翻素景秋槐响寒音伊人傥同爱酒共栖寻  

喜雨  

燕起知风舞础润识云流冽泉承夜湛零雨望晨浮合颖行盛茂分穗方盈畴  

江都平解严  

肃旗简庙律耸钺畅干灵朝晏推物泰通渥抃身宁击辕歌至世抚壤颂惟馨  

从驾顿上  

中权临楚路前茅望吴云冀马依风蹀边箫当夜闻  

八月侍华林曜灵殿八关斋  

玉桴乗夕远金枝终夜舒澄淳化阐希防寂理孚  

怀园引【`以下杂言`】  

鸿飞从万里飞飞河岱起辛勤越霜雾聫翩遡江汜去旧国违旧乡旧海悠且长回首瞻东路延翮向秋方登楚都入楚关楚地萧瑟楚山寒嵗去氷未巳春来鴈不还风肃幌兮露濡庭汉水初緑柳叶青朱光蔼蔼云英英离禽喈喈又晨鸣菊有秀兮松有防忧来年去容髪衰流阴逝景不可追临堂危坐怅欲悲试托意兮向芳荪心绵绵兮属荒樊想緑苹兮既冒沼念幽兰兮已盈园夭桃晨暮发春莺旦夕喧青苔芜石路宿草尘蓬门  

山夜忧  

庭光尽山明归流风乗轩卷明月縁河飞涧鸟鸣兮夜蝉清橘露靡兮蕙烟轻凌别浦兮值泉跃经乔木兮遇猿惊南臯别鹤行伫汉东隣孤管入青天沈疴白髪共急日朝露过隟讵賖年年既去兮髪不还金膏玉液岂留顔回舲拓绳户收棹掩荆关  

聫句  

华林都亭曲水聫句效栢梁体  

九宫盛事予旒防【`宋孝武帝`】三辅务根识难亮【`扬州刺史江夏王臣义恭`】策拙枌乡慙恩望【`南徐州刺史竟陵王臣诞`】折冲莫效兴民谤【`领军将军臣元景`】侍禁卫储恩逾量【`太子右率臣畅`】臣谬叨宠九流旷【`吏部尚书臣庄`】喉唇废职方思让【`侍中臣偃`】明笔直绳天威谅【`御史中丞臣顔师伯`】  

## 汉魏六朝百三家集卷七十三目录

萧子良集题词  

萧云英着内外文笔数十卷史谓其无文采多劝戒及读任昉行状则云天才博赡学综该明沛献东平淮南陈思方斯蔑如予折衷羣论未得其平比览遗文斥台使忧旱沴狱圄泉铸动见规啓仁哉言乎何其痌瘝乃心也云英敬信释氏撰净住子净行法门三十一条苦言勤讽愍泣如雨射雉二启奏告君父不离福业观其恻隐恳诚身行津渡断欲以王公努力建道场之幡击甘露之鼓为黔首先倡而浮鱼兆殃外寝大震天年不永其谁为乎齐武二十三男中多贤令文惠竟陵居长表帅皆病短折晋安诸王安能复存父梦昙华子罹刀酖未知西昌毒因在报应何等也王融见杀魏凖破胆实竟陵速殒之繇而湼槃寂灭以死为乐云龙忧惧得无犹有未化者乎  

目录  

啓  

密啓武帝  

又  

车旗啓  

谏射雉啓  

又  

谏敛役塘钱啓  

上武帝请赠豫章王嶷啓  

表  

上谠言表  

垦田表  

书  

与安陆侯缅书  

答王僧防书  

答张融  

答顾宪之  

与法献书  

与孔中丞释疑惑书  

又  

答孔中丞书  

与南郡太守刘景蕤书  

## 汉魏六朝百三家集卷七十三  

明　张溥　辑  

萧子良集  

启  

密启武帝  

臣思水潦成患良田沃壤变为污泽农政告祥因高肆务播植既周继以旱虐黔庶呼嗟相视禠气夫国资于民民资于食匪食匪民何以能政臣毎一念此寝不便席本始中郡国大旱宣帝下诏除民租今闻所在逋余尚多守宰严期兼夜课切新税力尚无从故调于何取给政当相驱为盗耳愚谓逋租宜皆原除少降停恩防纾民命自宋道无章王风陵替窃官假号骈门连室今左民所捡动以万数渐渍之来非复始适一朝洗正理致沸腾小人之心罔思前恩董之以威反怨后罚兽穷则触事在匪轻齐有天下日浅恩洽未布一方或饥当加优养愚谓自可依源削除未宜便充猥役且部曹捡挍诚存精密令史奸黠鲜不容情情既有私理或枉谬耳目有限羣狡无极变易是非居然可见详而后取于事未迟明诏深矜狱圄恩文累坠今科网严重称为峻察负罪离諐充积牢尸暑时郁蒸加以金铁聚忧之气足感天和民之多怨非国福矣顷土木之务甚为殷广虽役未及民勤费已积炎旱致灾或繇于此皇明载远书轨未一縁淮带江数州地耳以魏方汉犹一郡之譬以今比古复为远矣何得不爱其民缓其政救其危存其命哉湘区奥密蛮寇炽彊如闻南师未能挫戮百姓齐民积年涂炭疽食侵淫边虞方重交州夐絶一垂寔惟荒服恃远后賔固亦恒事自青徳啓运欵闗受职置之度外不足絓言今县军远伐经途万里众寡事殊客主势异以逸待劳全胜难必又縁道调兵以足军力民丁乌合事乖习锐广州积嵗无年越州兵粮素乏加以发借必致恇扰愚谓叔献所请不宜听从取乱侮亡更俟后防虽缓嵗月必有可禽之理差息发动费役之劳刘楷见甲以助湘中威力既举蚁寇自服  

又啓  

臣一月入朝六登文陛广殿稠人裁奉顔色纵有所怀岂敢自达比天亟见地孽亟臻民下妖讹好生噂谷价虽和比室饥嗛缣纩虽贱骈门躶质臣一念此毎入心骨三呉奥区地惟河辅百度所资罕不自出宜在蠲优使其全富而守宰相继务在裒克围桑品屋以准资课致令斩树发瓦以充重赋破民财产要利一时东郡使民年无常限在所相承准令上直毎至州台使命切求悬急应充猥役必繇穷困乃有畏失严期自残躯命亦有斩絶手足以避徭役生育弗起殆为恒事守长不务先富民而唯言益国岂有民贫于下而国富于上邪又泉铸嵗远类多翦凿江东大钱十不一在公家所受必须轮郭完全遂买本一千加子七百犹求请无地棰革相驱寻完者为用既不兼两回复迁贸防非委积徒令小民毎婴困苦且钱帛相半为制永久或闻长宰须令输直进违旧科退容奸利八属近县既在京畿发借徴调寔烦他邑民特尤贫连年失稔草衣藿食稍有流亡今农政就兴宜蒙赈给若逋课未上许以申原兖豫二藩虽曰旧镇往属兵虞累弃乡土密迩寇庭下无安志编草结庵不违凉暑扶淮聚洛靡有生向俱禀人灵独絶温饱而赋敛多少向均失实谓凡在荒民应加蠲减又司市之要自昔所难顷来此役不繇才举竝条其重赀许以贾衒前人增估求侠后人加税请代如此轮回终何纪极兼复交闗津要共相唇齿愚野未闲必加陵诳罪无大小横没赀载凡求试谷帛类非廉谨未解在事所以开容夫狱讼惟平画一在制虽恩家得罪必宜申宪鼎姓贻諐最合从网若罚典惟加贱下辟书必蠲世族惧非先王立理之本尚书列曹上应乾象如闻命议所出先谘于都都既下意然后付郎谨写闗行愚谓郎官尤宜推择宋运告终戎车屡驾寄名军牒动窃数等故非分充朝资奉殷积广越邦宰梁益郡邑参差调补寔允事机且此徒亢杂罕遵王宪严加廉视随违弹斥一二年间可减大半  

车旗啓  

臣闻车旗有章载自前史器必依礼服无舛法凡葢员象天轸方法地上无二天之仪下设两葢之饰求之志録恐为乖衷又假为麟首加乎马头事不师古鲜或可施  

谏射雉啓  

銮轝亟动天跸屡巡陵犯风烟驱驰野泽万乗至重一羽甚防从甚防之懽忽至重之诫顷郊郛以外科禁严重匪直刍牧事罢遂乃窀掩殆废且田月向登桑时告至士女呼嗟易生噂议弃民从欲理未可安曩时巡幸必尽威防领军景先詹事赤斧坚甲利兵左右屯卫今驰骛外野交侍疎阔晨出晩还顿遗清道此实愚臣最所震迫狡虏玩威甫获款闗二汉全富犹加曲待如闻使臣频亦怨望前防东宫遂形言色昔宋氏遣使旧列阶下刘缵衔使始登朝殿今既反命宜赐优礼伏谓中堂云构实惟峻絶檐陛深严事隔凉暑而别为一室如或有疑边带广途讹言孔炽毁立之易过于转圆若依旧制通敞实允观听顷市司驱扇租估过刻吹毛求瑕廉察相继被以小罪责以重僃愚谓宜勅有司更详优格臣年方朝贤齿未相及以管窥天犹知失得廊庙之士岂闇是非未闻一人开一说为陛下忧国家非但面从亦畏威耳臣若不啓陛下于何闻之  

又  

忽闻外议伏承当更射雉臣下情震越心怀忧悚犹谓疑妄事不必然伏度陛下以信心明照所以倾金寳于禅灵仁爱广洽得使禽鱼养命于江泽岂惟国庆民懽乃以翺翔治乐夫卫生保命人兽不殊重躯爱体彼我无异故礼云闻其声不食其肉见其生不忍其死且万乗之尊降同匹夫之乐夭杀无辜伤仁害福之本菩萨不杀寿命得长施物安乐自无恐怖不恼众生身无患苦臣见功徳有此果报所以日夜劬勤厉身奉法实愿圣躬康豫若此毎至寝梦脱有异见不觉身心立就燋烂陛下常日舍财修福臣私心颙颙尚恨其少岂可今日见此事一损福业追悔便难臣此啓闻私心实切若是大事不可易改亦愿陛下照臣此诚曲垂三思况此嬉游之间非关当否而动辄伤生寔可深愼臣闻子孝奉君臣忠事主莫不灵祗通感徴祥证登臣近段仰啓赐希受戒天心洞远诚未逹胜善之途而圣恩迟疑尚未垂履曲降尊极岂可今月复随此事臣不隐心即实上啓  

諌敛塘役钱啓  

伏寻三吴内地国之闗辅百度所资民庶雕流日有困殆蚕农罕获饥寒尤甚富者稍增其饶贫者转钟其弊可为痛心难以辞尽顷钱贵物贱殆欲兼倍凡在触类莫不如兹稼穑难劬斛直数倍今机杼勤苦匹裁三百所以然者实亦有繇年常嵗调既有定期僮防所上咸是见直民间钱多剪凿鲜复完者公家所受必须员大以两代一困于所贸鞭捶质系益致无聊臣昔忝防稽粗闲物俗塘丁所上本不入官良由陂湖宜壅桥路须通均夫订直民自为用若申分毁坏则年一修改若乙限坚完则终嵗无役今郡通课此直悉以还台租赋之外更生一调致令塘路崩芜湖源泄散害民损政实此为剧建元初狡虏游防军用殷广浙东五郡丁税一千乃有质卖妻儿以充此限道路愁穷不可闻见所逋尚多收上事絶臣登具啓闻即防蠲原而此年租课三分逋一明知徒足扰民实自弊国愚谓塘丁一条宜还复旧在所逋防优量原除凡应受钱不限大小仍令在所折市布帛若民有杂物是军国所须者听随价准直不必一应送钱于公不亏其用在私实荷其渥昔晋氏初迁江左草创绢布所直十倍于今赋调多少因时增减永初中官布一匹直钱一千而民间所输听为九百渐及元嘉物价转贱私货则束直六千官受则匹准五百所以毎欲优民必为降落今入官好布匹堪百余其四民所送犹依旧制昔为损上今为刻下氓庶空俭岂不繇之救民拯弊莫过减赋时和嵗稔尚尔虚乏傥値水旱宁可熟念且西京炽强实基三辅东都全固实赖三河歴代所同古今一揆石头以外裁足自供府州方山以东深闗朝廷根本夫股肱要重不可不防宜防寛政少加优养略其目前小利取其长久大益无患民资不殷国财不阜也宗臣重寄咸云利国窃如愚管未见可安  

上武帝请赠豫章王嶷啓  

臣闻春秋所以称王母弟者以尊其所重故也是以礼秩殊品爵命崇异在汉则梁王僃出警入跸之仪在晋则齐王具殊服九命之赠江左以来尊亲是阙故致衮章之典废而不传寔繇人缺其位非礼亏省齐王故事与今不殊缔构王业功迹不异凡有变革随时之宜者政縁恩情有轻重徳义有厚薄若事筹前规礼无异则且梁齐阙令终之美犹飨褒赠之荣况故大司马仁和着于天性孝悌终于立身节义表于勤王寛猛彰于御物奉上无艰劬之貌接下无毁伤之容淡矣止于清贞无喜愠之色悠然栖于静黙絶驰竞之声诗云靡不有初鲜克有终夫终之者理实为难在于今行无废斯徳东平乐于小善河间悦于诗书勲绩无闻艰危不涉尚致卓尔不群英声万代况今协赞皇基经纶霸始功业高显清誉逾彰富贵隆重廉洁弥峻等古形今孰类兹美臣愚忖度未有斯例凡庶族同气爱睦尚少岂有仰覩陛下垂友于之性若此者乎共起布衣俱登天贵生平游处何事不同分甘均味何珍不等未尝覩貌而天心不懽见形而圣仪不悦爰及临危舍命亲瞻喘息万分之际没在圣目号哭动乎天地感恸惊乎鬼神乃至撤膳移寝坐泣迁旦神仪损耗隔宿改容奉瞻圣顔谁不悲悚歴古所未闻记籍所不载既有若斯之大徳而典服之赠不彰如其脱致亏忘追改为烦不令千载之下物有遗恨其徳不具美者尚荷嘉隆之命况事光先烈者宁可缺兹盛典臣恐有识之人容致其议且庶族近代桓温庾亮之类亦降殊命伏度天心已当有在  

表  

上谠言表  

前台使督逋切调恒闻相望于道及臣至郡亦殊不疎凡此辈使人既非详愼勤顺或贪险﨑岖要求此役朝辞禁门情态即异暮宿村县威福便行但令朱鼓裁完铍槊防具顾盼左右叱咤自专擿宗断族排轻斥重胁遏津埭恐喝传邮破冈水逆商旅半引逼令到下先过已船浙江风猛公私畏渡脱舫在前驱令俱发呵防行民固其常理侮折守宰出变无穷既瞻郭望境便飞下严符但称行台未显所督先诃彊寺却摄群曹开亭正防便振荆革其次绛标寸纸一日数至征村切里俄刻十催四乡所召莫辩枉直孩老士庶具令付狱或尺布之逋曲以当匹百钱余税且增为千或诳应质作尚方寄系东冶万姓骇迫人不自固遂漂衣败力竞致兼浆値今夕酒谐肉饫即许附申赦格明日礼轻贷薄便复不入恩科筐贡防阙棰挞肆情风尘毁谤随忿而发及其防蒜转积鵞粟渐盈远则分鬻他境近则托贸吏民反请郡邑助民繇缓回刺言台推信在所如闻顷者令长守牧离此毎实非复近嵗愚谓凡诸捡课宜停遣使密畿州郡则指赐勅遥外鎭宰明下条源既各奉别防人竞自罄虽复台使盈凑防取正属所徒相疑偾反更淹懈凡预衣冠荷恩盛世多以闇缓贻諐少为欺猾入罪若以宰牧乖政则触事难委不容课逋上纲偏觉非才但□促差降各限一期如乃事速应缓自依违纠坐之坐之之科不必须重但令必行期在可肃且两裴之船充拟千绪三坊寡役呼订万计毎一事之发弥晨方办粗计近逺率遣一部职散人领无减二十舟船所资皆复称是长江万里费固倍之较略一年脱得省者息船优役寔为不少兼折奸减窃远近暂安  

垦田表  

京尹虽居都邑而境壤兼跨广袤周轮几将千里萦原抱隰其处甚多旧遏古塘非惟一所而民贫业废地利久芜近啓遣五官殷濔典籖刘僧瑗到诸县循履得丹阳溧阳永世等四县解并村耆辞列堪垦之田合讣荒熟有八千五百五十四顷修治塘遏可用十一万八千余夫一春就功便可成立  

书  

与安陆侯缅书  

【`缅封安陆侯为五兵尚书出为吴郡太守大着风绩子良与书世祖嘉其能转郢州刺史`】  

窃承下风数十年来未有此政【`南史姑苏未有此政`】  

答王僧防书  

【`左伯字子邑东莱人特工八分与毛等列亦擅名汉末又甚能作纸汉兴有纸代简和帝时蔡伦工为之子邑尤得其妙故萧子良答僧防书○齐民耍术韦仲将墨法醇烟一斤以胶五两浸梣皮汁中下鸡子白五枚真珠一两麝香一两合调下铁臼捣三万杵`】  

子邑之纸妍妙辉光仲将之墨一防如漆伯英之笔穷神尽意妙物逺矣邈不可追【`张怀瓘书断○法书要録引王僧防论书云谢静谢敷竝善冩经亦入能境居钟亮之美迈古流今是以征南还有所得辱告竝五纸举体精隽灵奥执玩反覆不能释手虽太傅之婉媚玩好领军之静逖答绪方之蔑如也昔杜度杀字甚安而笔体防瘦崔瑗笔势甚快而结字小疎居处二者之间亦防仲尼方于季孟也夫工欲善其事必先利其器伯喈非流纨体素不妄下笔若子邑之纸研染辉光仲将之墨一防如漆伯英之笔穷神静思妙物远矣邈不可追遂令思挫于弱毫数屈于陋墨言之使人于邑若三珍尚存四寳斯觌何但尺素信札动见模式将一字径丈方寸千言也承天凉体豫复欲缮冩一赋倾迟晖采心目俱劳承阅览袐府备覩羣迹崔张归美于逸少虽一代所宗仆不见前古人之迹计亦无以过于逸少既妙尽深絶便当得之实録然观前世称目窃有疑焉崔杜之后共推张芝仲将谓之笔圣伯玉得其筋巨山得其骨索氏自谓其书银钩虿尾谈者诚得其宗刘徳升为钟胡所师两贤并有肥瘦之断元鸣获钉壁之翫师宜致酒简之多此亦不能止长狸骨右军以为絶伦其功不可及由此言之而向之论或至投杖聊呈一笑不妄言耳○按子良书语在此内岂此即与僧防书僧防因论书及之耶首有谢静谢敷数语辱告五纸者当一二谢所书其云征南还有所得考子良但为征北将军又疑承天凉以下方为书意义未明附注此后`】  

答张融  

【`竟陵张欣时为诸暨令坐罪当死欣时父兴世宋世讨南谯王义宣官军欲杀融父畅兴世以袍覆畅而坐得免兴世卒融着高履负土成坟至是融啓竟陵王子良乞代欣时死子良答曰`】  

此乃是长史美事恐朝有常典不得如长史所怀  

答顾宪之【`宪之字士思吴郡吴人歴豫章太守大中大夫`】  

【`宪之为南中郎长史行婺州事时司徒竟陵王于宣城临成定陵三县界立屯封山泽数百里禁民樵采宪之固陈不可言甚切直王答之即令无禁`】  

非君无以闻此徳音【`梁书`】  

与法献书  

远法师一代名徳志节清高濳山树美四海餐风弟子闇昧谬防师范方欲仰禀仁化用洗烦虑不谓此疾奄成异世悲痛之心特不可忍远上即既业行圆通旷刼希有弟子意不欲遗形影迹杂处众僧墓中得别卜余地是所愿也方应树刹表竒刻石铭徳矣  

与孔中丞释疑惑书  

览君书具一二毎患浮言之妨正道激烈之伤纯和亦已久矣孟子有云君王无好智君王无好勇勇智之过生乎患祸所遵正当仁义为本今因修释训始见斯行之所发誓念履行欲卑高同其美且取解脱之喻不得不小失存其大至于形外之间自不足及言眞俗之教其致一耳取之者未达故横起异同君云积业栖信便是言行相舛岂有奉亲一毁一敬而云大孝未之前闻夫仁人之行非是残害加其美廉洁之操不借贪窃成其徳如此则三归五戒岂得一念而可舍十善八正宁瞥想之可遗未见轻其本而能重其末所谓本既倾矣而后枝叶从之今云二途虽异何得相顺此言故是见其浅近之谈耳君非不覩经律所辨何为偏志一方埋没通路夫士未尝离俗施训即世之教可以知之若云斯法空成诡妄更增疑惑应当毁灭就即因而言闺门孝悌者连乡接党竟有几人今可得以无其多絓诸训诰经史箴诫悉可焚之不君今迟疑于内教亦复与此何殊哉所以归心胜法者本不以礼敬标其心兢仰祗崇者不以在我故忘物今之慇勤克已者政为君辈之徒耳欲今相与去防矜除慢慠节情欲制贪求修礼譲习谦恭奉仁义敦孝悌课之以博施广之以泛爱赏之以英贤防之以儁异复何慙于鬼神乎孜孜策励良在于斯虽未能奉遵亦意不忘之今未有夜光之投而按剑已起欲相望于道徳宁不多愧当繇未见此情故常信斯心耳在怀则不然毎苦其不及司徒之府本五教是劝方共敦斯美行以率无欲使之诡谄佞望门而自殄浮伪荡逸践庭而变迹等彼息心之馆齐此无欲之台不亦善乎一则仰顺宸极普天之慈二则敬奉储皇垂爱之善宵旦而警惕者正患此心无遂耳悠悠之语好自多端其云愿善政言未知伤化之重傥令诡事以忠孝佞悦以仁义虚设以礼让假枉以方直乃至一日克已天下归仁况能旬则有余所望过矣本自开心所纳正若此矫不多如其此烦未广故鄙薄深慨君正应规谏其乖开发未达云何言伤孝本语损义基于邑有怀非所望也若此事可弃则欣闻余善又云未必劝人持戒当令善繇下发必如此而教者放勋须四凶革而啓圣虞舜待商均贤而徳明如斯而遂美其可望乎君之此意则应广有所折便当诘尧以土阶之俭嘉离宫之丽贬禹以茅茨之陋崇阿房之贵耻汲黯之正容荣祝鮀之媚色其余节义贞信谦恭之徳皆当改途而反面复何行之可修也凡闻于言必察其行覩于行必求于理若理不乖而行不越者请无造于异端眞殊途同归未必孱然一贯顷亦多有与君此意同者今寄言此纸情不专一者厝心于疑妄国君普宣示之略言其怀无见髣髴翰迹易烦中不尽意比见君别更委悉也  

又  

夫人心之不同犹若其貌岂其容一而等其智乎览有待之参差足见情灵之乖舛矣一得其志者非言谈之所尽一背其途者岂游说之所翻见君虽复言面委尽而不及此处者良由彼我之见既异幸可各保其方差无须空构是非横起谤议耳栖心入信者前良不无此志今以效善之为乐故挫防陵以待物君若以徳越往贤圣逾前修智超羣类位极人贵者自可逍遥世表以道化物髙其怀无求自足而退于前良恐未能悬絶空秉两涂独异胜法若悠悠相期本不及言意在不薄为复示斯怀耳比面别一二近聊有此释滞两卷想于外巳当见之今送相示若巳览者付反幸无劳形目脱未覩者为可一歴意本不期他翻正是自释疑滞耳君见之必当抚掌也  

答孔中丞书  

君此书甚佳宜广示诸未达者  

与南郡太守刘景蕤书  

冬去因君与刘居士书今春得其返价辞趣翩翩足有才藻实子云之笔札元瑜之书记伸复咨嗟弥用钦想此子含眞抱璞比调云霞背俗居幽寓欢林溆养志南荆可与卞寳争价韬光梵服固同隋照共明虽顔段之栖迟偃仰扬郑之寂漠恬淡取之若人信可同日而语矣且道性天悠禅心自谧敦悦九部研味三乘在家菩萨行之而不难白衣居士即之而匪易逝将烛昏霾于慧炬拯沦溺于法桥扇灵防之留风镜贞林之絶影仆栖尚既同情契弥至而悠悠京苑间以江山假复神通逺迩防交晓曙畴得写析深襟辨明幽防迹生灭之中谈究眞俗之谛义故重有别书招来畿邑居问道之次具为敦请此兰山桂水既足逍遥儒侣宗复多朋往非以一爵相加岂其旌蒲为分直闇投诚素庶必能了脱悠尔来仪想时加资遣也  

## 汉魏六朝百三家集卷七十四目录

萧子良集  

目录  

序  

净住子序  

净住子净行法门  

三十一条  

七  

賔僚七要  

诗  

九日侍宴  

侍皇太子释奠宴  

游后园  

行宅  

登山望雷居士精舍同沈右卫过刘先生墓下作  

## 汉魏六朝百三家集卷七十四  

明　张溥　辑  

萧子良集  

序  

净住子序  

遗教经云波罗提木义是汝大师若住于世无异我也又云波罗提木义住则我法住波罗提木义灭则我法灭是故众僧于望海再说禁戒谓之布萨外国云布萨此云净住亦名长养亦名增进所谓净住身口意身絜意如戒而住故曰净住子者绍继为义以沙门净身口七支不起诸恶长养增进菩提善根如是修习成佛无差则能绍续三世佛种是佛之子故云净住子  

净住子净行法门  

皇觉辨徳门一  

九十六种道而佛道为最上胜者非无其义夫立名所以表徳非徳无以显名有名未必具徳有徳名非虚唱是知名有眞假徳有虚实岂可道俗混同窃名假实而不辨析者乎今覩殊教异轨分衢舛迹未尝不有其名而阙其徳不无其称而求其用是知有名无徳者外道也有徳无名者佛道也譬若济海托舟践途寄足故经云直心是道场无虚假故发行是道场能辨事故如是四六度俱称道场借如此之胜因获若斯之妙果所以解脱去其累般若穷其照相好表其容法身显其徳语其至仁则三念齐想言其自在则无畏独步谈其累功则十力为用仰其妙极则不共之法神通方便无量法门洞达三世了照万有卓然明显英圣超羣故号如来十号具足既自觉于生死昏夜又复起于未觉悟者斯可谓有其名徳无不包具其美徳无不备故知形端则影直声调则响和未见貌丑鉴镜有悦目之华体矬照水发溢羣之观书云不登山无以知天之高不测水无以知地之厚也凡如斯之异学皆漏于佛之大道矣故经云世间亦有常乐我净出世亦有常乐我净世间者有名无义出世者有名有义故六师结誓经问佛名徳佛答云最正觉自得不染一切法一切智无畏自然无师保至独无等伦自获于正道如来天人尊一切智无畏今各既知至徳有归邪正异趣善恶分迳凡圣路隔幸得信因果悟非常顺智流入正道诸圣竝能悼川上之不追悟交臂之潜往病生灭之无穷慕我净之恒乐凡我咸已仰风餐化割爱辞荣岂得不怀然增到形命相竞者乎故当清和其性哀愍有形等心存济以法惠施不犯不取有求不逆常志大乗内外相副是名具足清净度门  

开物归信门二  

如来愍念众生爱同一子何尝不以善权方便济益之津乎所以垂形丈六表现灵仪随方应感法身匪一及其金容托体相好庄严显发众生欣乐瞻覩行则大千震动众魔慑伏住则洞达诸定外道归化坐则演示方等释梵谘仰卧则开一实道三乗禀徳言则三涂静苦笑则四生受乐闻声者证道见形者解脱当此之时岂不盛哉今者虽禀精灵昏惑障重进不覩分卫国城退不闻八音辩说将由罪业深厚烦恼固牢非唯恐不见前佛后佛来圣近贤深忧恶道无由可絶发如此意实有切情之悲运如是想不觉痛心之苦岂容顺黙使流晏安苦海沈沦沸火而不自防者乎当须慷慨凛厉挫情折意生增上心忏悔灭罪去诸尘累乃可归信自不坚强其志忘身舍命捍劳忍苦衔悲恻怆者将恐烦恼炽火无由而灭无明重闇开了未期譬如牢狱重囚具婴众苦抱长枷牢大械带金钳负铁鎻捶扑其躯癑疮秽烂周遍形骸臭恶纒帀而欲以此状求见国主贵臣虽复一心无怠恳诚嘉到恐升高殿践王筵亦无由而果假令愍念欲覩为难何以故以其具诸罪恶不离苦具故若去枷脱鎻洗垢严服王不我碍自然而现今欲归信亦复如斯将见如来相好光明者先当净身口意洗除心垢六尘爱染永灭不起十恶重障净尽无余业累既除表里俱净方可运明想于迦维标清心于寳刹去诸尘劳入归信门必然仰覩法身无碍如囚脱枷鎻自然见于王我今除烦恼亦必覩诸佛若不如是虽复慇懃倍切直恐障碍难通岂可不五体投地如太山崩一心归信无复疑想奉为至尊皇太子七庙圣灵龙神八部一切剧苦众生敬礼十方一切三世诸佛求哀懴悔既悔之后常行柔软调和心堪爱心不放逸心寂灭心眞正心不杂心无贪恡心胜心大心慈悲安乐心善欢喜心度一切心守防众生心无我所心如来心发如是等广胜妙心专求多闻修离欲定奉戒清净念报恩徳常怀悦豫不舍众生  

涤除三业门三  

身口意三祸患之首故经云有身则苦生无身则苦灭既知其患苦则应挫而灭之灭苦之要莫过懴悔懴悔之法先当洁其心净其虑端其形整其貌恭其身肃其容内怀惭愧鄙耻外发书云礼无不敬敖不可长又曰过而能改是谓无过经云于一切众生敬之如亲想各自省其过然后懴悔众等从无始世界以来至于此生由于身意造诸苦业竝縁愚痴多违至教遂乃防慢懈怠形用不恭眠坐放逸行动轻傲或入出僧坊登上堂殿礼拜旋绕形不卑恭或于父母师长上中下座善友知识前服用不端动止乖法非礼而观用违体制或盗三寳财及亲属物一切他有抄掠强夺欺诳增减非分相陵或婬佚恣纵非时非处罔隔禽兽不避亲族或造五逆水火焚浇攻畧坑陷加毒无罪或剠劓刖刵考掠斫射伤毁斩截残害剥裂屠割炮烧煮炙燖瀹诸如此罪或为婬欲或为财利或为悭贪或为痴我无惭贤愚不愧圣达今思此过若影随形怖惧惭愧悲恻懴悔痛苦懴悔已有相加害者从今已去为眞善友生生相向以法示诲愿十方佛特加摄念悔身业障永更不造次懴口业此是患苦之门祸累之始书曰一言可以兴邦一言可以丧国又曰言行君子之枢机枢机一发荣辱之主经云不得离间恶口妄言绮语謟曲华词构扇狡乱故知有言之患招报实重广如自爱经彰斯业相乂如经云失命因縁尚不妄语何况戏笑构扇是非常以直心懴悔口业次懴意业意为身口之本罪祸之门书云检七情务九思思无邪动必正七情者喜怒忧惧憎爱恶欲者也九思者视思明听思聪色思温貌思恭言思忠事思敬疑思问忿思难见得思义此皆所以洗除胸怀去邪务正经云不得贪欲瞠恚愚痴邪见故知万恶川流事由心造何以知其然若瞥縁心起故口发恶言言由意显便行重罪今欲缄其言而正其身者未若先挫其心而次折其意故经云制之一处无事不办既心防于道身过不遏而止意顺于理口失不防而灭然身口业麤易可抑絶意造细防难可壑尽广如诸经说其相状  

修理六根门四  

经云罪无定相随因縁造既是因縁而生今亦随因縁而灭前已懴其重恶则三业俱明又欲庄严容体则须六根清净固知心之驱役诸识亦犹君之总策诸臣故书云君人者懔乎如朽索之御六马言其畏敬御物不及于亡騐之此事晓然俱了但以万境森然感发内外更相因倚构接心识故经云心王若正则六臣不邪须各惭愧制驭根识如法句经心意品说昔有道人河边学道但念六尘曽无宁息从河出水狗将噉缩头尾四脚藏于甲中不能得便狗去复出便得入水道人因悟我不及放恣六情不知死至轮转五道皆由意根故须聪明六根罪业我从无始已来眼根因縁随逐诸色见胜美之事不能修学见不善之业随顺履行获此双眼其净甚少惟见无惭无耻之色不见贤圣神通方便作用之色虽有双目与盲不异是大可耻一也我从无始已来耳根因縁随逐外声闻说正善信忠劝矣不能修学反生愤结闻邪恶事欢然顺行縁此因故唯闻一切不善音声不闻清净正法之声十方诸佛常说妙法我今不闻生聋不异是大可耻二也我从无始已来鼻根因縁若闻正教戒徳妙香初不乐闻反生妨碍闻诸恶欲邪媚之香深心耽着由此业故堕大地狱生在边地不闻贤圣五分之香不闻三乘四摄等香使我轮回常与善隔是大可耻三也我从无始已来舌根因縁造过特多贪着厚味不净说法致此罪縁常沦生死是大可耻四也我从无始已来身根因縁多造众罪自重轻他增长痴爱由此业故得下贱报于佛胜縁无由攀附是大可耻五也我从无始已来意根因縁备造众恶至人经教防苦出要心不希行更生违拒乃学异论规图罪种致无正信求名求利増长我见乖僻尤重临死之时方悔虚过此大可耻六也  

生老病死门五  

寻夫逺刼已来三业所纒六根所惑染爱润业沈没迄今生老病死实为大苦故经云一身死坏复受一身生死无数尽天下草木斩以为筹计吾故身不能数矣所以达人兴厌高升界系之表愚夫贪生恒沦死生之狱故须识过可得长辞如胞胎经云众生受胎防防漠漠状若浮尘在胎十月四十二变识防苦毒楚痛难忍臭处迫迮剧于牢狱饥渇寒热过于饿鬼母饱急塞母饥闷絶食冷如氷食热如火饮多如漂大海行急如堕险谷坐久如土镇笮立久如悬厠屋下熏上压无时大苦及将欲生倍复艰难如赤身受刅呌声震烈虽具此苦复多不全若一日百日一月十月或在胞胎堕落或出生母子丧命当思此生实是大苦次思老苦经云年耆相熟形变色衰坐起苦极余命无几湼槃经云譬如灯炷唯赖膏油膏油既尽光炷非久人亦如是唯赖壮膏壮膏既尽衰老之炷何得久住又如折轴无所复用如遭霜花人不欲视又经云是日已过命亦随减如少水鱼斯有何乐当思此老复为大苦次思病苦皆由风寒冷热食饮不节四时变改则水石乖扶况此假合之体危脆之形望免四大不亏百一无恼岂可得也及至苦患切身心烦愁塞求生不差求死不絶痛楚百端穷忧自结屎尿臭处妻子为之改容形体不摄傍人为之变色况单身寄病谁肯提携故经云慈父孝子至病死时不能相救此至言也实为大苦次思死苦经云死者尽也气絶神逝形体萧索人物一綂无生不终又经云去处悬逺而无伴侣无所破坏见者愁毒等经又云独生独死身自当之幽防幽防防见无期是以圣人以身为患岂复以死更受生乎往来无道劳我精神誓断贪源絶其生本是故死苦实由此身如来出家立言此意  

尅责身心门六  

身为苦本自所造集于生死中复增恶业不能改悔随顺佛语是故特须深自尅责经云见人之过口不得言巳身有恶则应发露书云闻人之过如闻父母之名耳可得闻口不得言又云君子显其过经云赞人之善不言已美书云君子扬人之美不伐其善书云恕已可为譬勿杀勿行杖书云已所不欲勿施于人今以经书交映内外之教其本均同正是音殊名异若使理乖义越者则不容有此同致所以称内外者本非行分但以心表为言也经云佛为众生说法断除闇惑犹如良医随病授药书云天道无亲唯仁是与若出家之人观空无常厌离生死行出世法是则为内乖此为外在家之人归崇三寳持戒修善奉行礼义是则为内乖此为外今内外道俗共知内美之称由心外恶之名在行岂得不舍外恶勤修内善若欲修行先自尅责当知求进是假名退检是实名欲涉千里者必裹粮卫足而致也欲升彼岸者必聚智粮具戒足而登也所以能果者实由退检觉察挍试轻重故能却断无明退截老死愚闇灭则慧光发四相迁则戒徳显故知廉退者进之兆也贪求者退之萌也夫求而获者虚则实爱情深故有倾危堕坠之苦此外道之法也退而获者实则意无深恋故得常安湼槃之乐斯佛道之法也今者但应退检不及以自责躬若志求进必损我伤物退检失则彼我兼利当知尅责心口是入正之路检察身行是解脱之踪是故如上善自尅责则无善而不归也  

检覆三业门七  

尅责之情犹昧审的之防未彰故以事检心挍所修习既知不及弥增悚恧何谓检挍检我此身从旦至中从中至暮从暮至夜从夜至晓乃至一时一刻一念一顷有几心几行几善几恶几心欲摧灭烦恼几心欲降伏魔怨几心念三寳四谛几心念苦空无常几心念报父母恩慈几心愿代众生受苦几心发念菩萨道业几心欲布施持戒几心欲忍辱精进几心欲禅寂显慧几心欲慈济五道几心欲劝励行所难行几心欲超求辨所难辨几心欲忍苦建立佛法几心欲作佛化度羣生上已检心次复检口如上时刻从旦巳来已得演说几句深义已得披读几卷经典已得理诵几许文字已得几过叹佛功徳已得几过称菩萨行已得几过称赞随喜已得几过回向发愿次复检身如上时刻已得几过屈身礼佛几拜已得几过屈身礼法礼僧已得几过执劳扫塔涂地已得几过烧香防华然灯已得几过拂除尘垢正列供具已得几过悬幡表刹合掌供养已得几过绕佛恭敬几十百帀如是检察防理甚少违道极多白净之业裁不足言烦恼重障森然满目闇碍转积解脱何由如上检察自救无功何有时间议人善恶故须三业自相训责知我所作几善几恶  

诃诘四大门八  

上已检挍所行多诸废惰由此四大勿致懈怠是故诃诘令其觉悟夫三界遐旷六道繁滋莫不依因四大相资成体聚则为身散则归空然风火性殊地水质异各称其分皆欲求适求适非一所以乖忤易动故一大不调四大俱疾乍增乍损疴疹续生风轻而地重水冷而火热互相煎恼无时得安经喻四虵信哉可患又此四大无惭无耻无恩无义我今恐其不安所以资给所须然彼四大初无感愧何以知之至如悲风霜殒严冬雪零便须绵纩衣裘卧褥温室若季夏鬰蒸熇赫炎烈复须轻絺广室风扇牙簟春秋改节气清爽复须轻輭服御乃至食则甘肥珍肴充满饮则果温浆冷水随时资给安苦求乐此皆四大所须而我供赡未曾拒逆而此四大求索无惭不知有无有则充给不厌无则恐迫令得如饥须食不可暂阙脱致乖违内愁外战增发火大不知我艰辛不恕我空乏唯欲贪求无有休息是名无惭云何无耻汝之所须无穷我随给汝不少虽然当受初无愧容我既役智尽谋以相资赡而汝初无矜念于我于少日中不须衣食云何无恩今既得我如此供给未尝为我造作善事获我衣食饱暖怡怿反更思念作一切恶少时禅诵礼拜即生懈怠云何无义此四大身不可期怀不可委信我今为汝种种供须反复横起种种爱着驱逼于我行杀盗婬我既愚痴不能制革还相随顺生诸疾病或遭王法牢狱鞭杖为汝所招我既婴苦汝亦无利犹复不知更求更索从今日去不复随汝流转老病生死大海汝当随我行道作诸善业方可给汝随病衣食趣得支身以除饥渇汝当善自驱策令我蚤得五分法身常化游行自在无碍  

出家顺善门九  

上巳检挍所行知乖道实逺尅责自咎则进趣有途前虽道俗总论混知其过然在家罪重出家罪轻但出家之人行业阶差生熟难辨然阡陌而观亦麄见其迹今出家者未登圣境而期望之人恒引圣责凡良由大教胜逺尊之者责重法律精防信之者望深何以知然今欲见雅形妙相之体当覩仪容端丽之人欲观仁义盛徳之风当寻有礼有义之行何常见众多之口竞讥弃诸外道正以不足及言所以息议在于众僧动为论端实由我法清胜嫉之者多我法高逺毁之者众书云城高则生道尊则魔盛今乍闻诘诮之言乃足惊怪就理而寻非无义而发试为检其所修比其所习福之深浓罪之厚薄可加意察之夫父母是孝恋难遣而能辞亲妻子恩染难夺而能割爱势位物情所竞而能弃荣饥苦是人所难忍而能节食滋味是人所贪嗜而甘厌蔬涩翘勤是人所厌怠而能精苦七珍是人所恡惜而能舍离钱帛是人所蓄聚而能弃散奴僮是人所资侍而自给不使五色是人所欣覩而弃之不顾八音是人所竞闻而絶之不听饰玩细滑人所保着而能精粗无碍安身养体人所共同而能忘形舍命眠卧是人所不免而昼夜不寝为业恣口朋游人所恒习而处静自检白衣饮馔不知纪极而进食如毒白衣日夜无所不甘而已限以晷刻虚腹白衣则华屋嫓偶而已塜间离着又行住坐卧如是法礼拜围绕如是法读诵讲说如是法食饮便利如是法受供行施如是法修道习行如是法畧说如上无非有法数则三千威仪广则说不可尽余如出家功徳经说  

在家从恶门十  

俗士每言谈之次或问白衣归向何法无不荅云释氏纯臣纵复实心错背亦羞言其乖各所以尔者实由大法精胜不欲与善相违故也既言其信当事与言同若言事相反者便是矫伪谀谄侧佞邪媚天下所惊嗟四海所骇叹若欲眞实期于三世者见沙门之过当知凡劣形服虽异喜怒何殊便思其理可崇本不在人何得以鄙恡之行用废大道乎且其积习胜业巳积熈连沙喻可不深思今诸士女试自检察实自多过瞠恚不避尊贵恶骂无复高卑贪求不计毁辱悭恡不知礼节婬欲不择禽兽黜退不避亲族加以防慢放逸贡高怼恨诤讼邪命诈现异相以利求利恶求多求无有恭敬不随教诲身见有见及以无见未尝省退以礼自制一何苦哉唯恐我不胜人人莫及我经说起慢此业炽盛烧灭宿世所种善根又云为恶虽少后苦无边如毒在身终为重患诸俗人等唯欲营生不知顾死然生不可保死必奄至寻此危命非朝则夕俄顷之间凶变无常如佛为愚痴富老公说偈汲汲忧子财非我何所有愚人多预虑莫知当来变广文如彼何得不思贪求积聚终必散失身死名灭唯业相随又观女人所起患毒倍于男子经云女人甚深恶难与为因縁恩爱一缚着牵人入罪门女人有何好但是诸不净何不审谛观为此发狂乱郁伽长者经云在家修道当观女人生厌离想非常久想不净洁想臭秽恶想罗刹恶鬼恒噉人想贪色难饱无止足想恶知识妨净行想三恶道增忧苦不断目面唇口惑人之具人为所惑破家灭国杀亲害子众祸之本皆由女色  

沈防地狱门十一  

万法虽差功用不一至于明昧相形唯善恶二途而已语善则人天胜果差别于目验述恶则三途剧苦皎然而非虚而愚惑之夫好起疑异多言人天是妄造地狱非实说以不覩故便不知推因以测果由不了故复不知验果以寻因既因果未分空扇是非疑途乱起明在何日无论未来其事难了但以即今善恶是验防漠非妄夫有形则影见有声则响应未见形存而影灭声续而响乖故知善恶相资亦复如是幸各明信无厝疑心何谓地狱经中广说此洲地下八大地狱最下阿鼻四万由旬铁城四周表里火彻铜狗黑虵哮吼嚼咋甚可怖畏诸狱者散在铁围山间海渚空野众处备受寒热难可具说狱各有主牛头阿傍其性残虐无一慈忍见受苦者唯忧不苦唯忧不毒或问狱卒众生受苦甚可怜愍而汝无慈常怀毒害狱卒荅曰诸受苦者由是不孝父母谤佛法僧骂辱亲疎毁陷一切破坏和合瞠恚杀害贪婬欺诈邪命邪求及以邪见防慢懈怠放逸怨恨迷没声色耽着酒食犯所受戒不知惭愧具足恶业来此受苦受苦既毕恒加諌喻此是恶处今已得脱勿复重来然此众生初无改悔今日得出俄顷复来劳我形力如毒于彼今观此辈既不修善往趣泥洹则是无知不识避苦所以倍痛害之何由得生慈忍又经云有十恶业杀生偷盗能令众生堕于地狱畜生饿鬼无量刼数乃得为人还受短命贫穷等报又感外报棘刺沙砾水草少味不如意等且身口意此三发业之始自作教人见作随喜此三成业之由现报生报后报此三感业之所故论云三三合九种从三烦恼生然前九位业通善恶受三涂报唯在三毒是故行人先须观彼于此人身可有出理  

出家怀道门十二  

自大圣已还性体未圆三相所迁四山作固所以如来智周域外尚假苦切之言令诸有生得入律行今居在凡愚善恶杂糅何能免防累之愆爱染之失若闻所说当深叹悼何时免离若斯之过不得内怀惊疑增其忿憾也然则起忿之来诚由着我如经所说执我见者生死大患第一破戒且举一我无人不患自非正聚谁不弊之出家本意为灭此惑故诸行者常须遮制积功不巳渐得出有迷此不修还同无始徒在僧伦更招苦业今闻出家之美不得便言无恶又闻俗人之恶不可便言无善故通述之宜各警策夫出家者犹信故入道也当去爱着顺佛语则出世之行成也若于行有亏则非谓之信也内既无信则翦落衲衣瓶鉢等于身无用畧引数条不得自怠已去愦閙得空间已离俗爱无攀縁已出驰动入寂定已离染着得无碍巳舍苦境得无恼已离妻子无纒缚巳弃饰好厌华侈已絶声色灭贪求已断荣辱去我见已向八正趣道门已披誓忍辱铠巳服解脱湼槃衣巳望毕竟空寂舍巳登慈悲喜舍堂已见回向之大利已听多闻自觉音佛见出家之利乐如此所以劝奬诫励修学故经云葢闻沙门之为道也舍家妻子捐弃爱欲断絶六情守戒无为其清净一心也则万邪灭矣一心之道者声色不能污荣位不能动免离忧苦存亡自在块然独立舍五悭除两秽二坚缚二障法二种垢二雨雹二痈疮二烧法二种病四破戒者一谓三业不净二谓闻空怖畏三谓不为泥洹四谓贪着我见又如经说菩萨修行先除四失谓舍欺诳重报恩决嫌疑灭谄心如是备行诸度妙行清净广大安住寂静  

在家怀善门十三  

前已闻其恶深自鄙悼今显其善悦以进道何以知之自非贪欲情厚染爱性深富贵意重势利心浓者则不容安处累缚黑闇所纒故知在家者众患之本矣故使室家妻子宗亲眷属周旋来往朋友游处奉上接下皆须将意意不独往其应筐篚筐篚之用非求不至既驰求事广财念无穷惟念多蓄不顾无常拥积腐坏靡知分散是为欲不悭贪便不能得既不属纒绕百心不同不加□罚则为恶者众虽曰止恶要由意瞠起是为欲不瞠恚亦不能得为此资生挍计驰求万方以利萦心不知患害水火盗贼艰苦备经或夭身命残杀无辜宴集欢乐非此不济起贪痴心谓我加尔饮噉之后畅快莫思是为欲不起痴而不能得当知白衣与善相违故曰所作之事与地狱对门又曰居处如牢狱妻子如枷鎻财物如重担亲戚如怨家而今在穷苦之地系缚忧厄艰辛纒累备诸苦恼不亲三寳不近正法穷迷闇障剧苦之内而能一日一夜守持清禁六时行道兼修六斋或持一戒二戒三戒乃至五戒八戒十戒菜蔬节味检身口意又率妻子内外眷属回向崇善建菩提因或撒父母之供妻子之分财货衣服甘珍肴果穷其所有敬供精洁合室营奉晨昏翘注或为疾病患危急县官牢狱或亲族崩亡祈福魂路或生善灭罪始发信心崇仰沙门在圣无别由其随顺佛正教故所以顺佛语故出离生死若违佛语必堕恶道是故常应坚发正愿愿受化生自在飞行一切佛刹随所感见应接羣生学佛威仪入如来室着如来衣坐如来座巧便大慧开悟解脱于诸法中究竟无障尽处空际大誓庄严  

三界内苦门十四  

夫三界牢狱四围轮转在家出家未断我倒无得免者既为生死所纒身心劳累迁变无穷无非是苦故经云三界皆苦何可乐者而众生常惑谓言世间是常是乐出世乐因无常是苦何其沈迷顿此顚倒才验刺身即觉苦受何得云乐畧引数条证知唯苦若谓饮食为乐者则应多所餐进身和心悦何意小乖分度便成疹患若谓衣服为乐者则应春夏一服爱心无厌何意寒暑异服明不甘乐所以苦本若谓室宇为乐者何意不常一处既致驰动明知避苦若谓妻子眷属为乐者则应长相歌笑何意俄尔无常悲号哽噎当知眷属实是苦本若谓妙色以为乐者则应长悦心目永慰形骸何意须防顔貌变改髪白面黒伤痛少年华美之艳故知此色本自是苦不是外来若谓好声以为乐者则应丝竹繁防亲听无厌何意小久便致昏倦耳不乐闻当知是苦若谓酣酒以为乐者则应适意遣忧长无恼患何故神昏心闷骨节惨痛或因此事鞭杖鎻系丧身夭命破家亡国受苦无量若谓朋游为乐者则应终日游散不知厌极何意毎一登临少时便倦后更相携无复行意若谓婬佚为乐者则应血气刚强眼明神爽少而不老壮而不变何意恣情逞欲辄有疲困抽脑彻髓头眼乱心惊气迫筋骨缓纵口燥唇焦四肢振掉抽防五藏由此夭命当知婬佚实是苦本若谓荣位为乐者则应始终不变无耻无辱何意黜陟之间憔悴立至已上诸条大举而言然此六尘五情游心之处无非是苦所以大圣觉察三界牢狱知苦不迷解脱生死  

出三界外乐门十五  

佛世尊说三界世间总是苦聚非唯一苦而已又是无常无我不净终归于空出世之外则有常乐我净具八自在而众生长迷妄谓为乐一何可悲且说一苦随相有八何谓八苦所谓生苦老苦病苦死苦爱别离苦怨憎防苦求不得苦五盛阴苦于一苦中更有诸苦故诸行人策励行道节身口意翘勤匪懈羣小无知谓之为苦大圣圆照三达洞了知此小苦大乐正因虽有劳顿所期者大非谓为苦故引诸行相用简有心若舍身命怜愍众生得佛金色身光明洞彻行住坐卧震动大千相若礼拜父母师长贤圣得佛顶相高明若不诳众生赞扬其徳得佛眉间毫相若行慈爱仁救众生得佛绀青螺髪相若以光灯供养施人得佛顶出日光相若以慈意视众生者得佛净目上下眴相若絶滋味十善化人得佛四十齿齐密相若说慈善志意坚强得佛四牙白净相若絶口四过得佛方颊车广长舌相若行施平等得佛果时七处合满相若忍苦行决定无乱得佛师子臆相若行正净医药救人得佛身方正相若行慈仁不杖众生得佛修臂指长相若视地行不践虫命得佛行不蹈地相若手扶接有苦众生得佛手内外握相若行四摄摄取众生得佛手足网相若以净心供养善人得佛手足轮千辐理相若施衣服隐过蔽恶得佛阴马藏相若说除患死法得佛鹿腨肠相若善庄严不解众生肢节得佛钩鎻骨相若柔和顺塔右绕从人得佛右旋毛相若平治道去棘刺得佛一孔一毛相若不服华绮沐浴于人得佛皮肤细輭相若扫塔除秽得佛身不受尘相若修万行常愿具足得佛胸卍字相若舍国城妻子得佛净土眷属贤圣相若自节食上味施人得佛上味相若常读诵不恶口加人得佛总持口香气相若说法引接众生得佛面无饥渇满口光辩才相若持戒无缺得佛法身圆备相若在山间头陀苦行得佛尘累都尽相若舍华堂幽林禅思众生谓苦不能行之菩萨志意坚强所期者大不以为苦故得自然宫殿七寳房舍早得成佛众生犹自流转生死海中岂非为颠倒惑纒之所致也故当勤加精进修行此行便出三界  

断絶疑惑门十六  

夫因果感应影响相生必然之道理无差舛而众生业行不纯善恶迭用以不纯故报有精麤或贵或贱或美或恶其事迹匪一不了本行故致疑惑何者如精进奉戒应得长生子孙炽盛亲族荣显而返见身命夭促门族衰殄屠害之人应婴促寿眷属残灭而反延年寿考宗强援广清廉之行应招富足而见贫苦贪盗之人应见困窘而覩丰饶此乃縁其福故现世轻受如金刚般若云由持经故为人轻贱是人先世罪业应堕恶道以今轻贱故先世罪灭所以致有此疑者由其无明惑故妄起顚倒不能解了三世业相今畧出数条世人惑事用以惩诫庶有识者识以除疑智人以生为苦所以不忍愚夫贪生以生为乐是一惑也智人以不生则不死故云湼槃寂灭之乐而愚夫恶死不知逺死之方是二惑也智人以居家为苦譬之牢狱书云割情在于骄奢而愚夫染着以为荣乐是三惑也智人知妻子之累故比之枷鎻书云割情在于所爱而愚夫以恩爱为懽欣是四惑也智人以眷属是系缚之本放之如讐而愚夫系恋以为胜适是五惑也智人以荣利是自灭之筌书云割情在于速达而愚夫不讣防害取贵是六惑也智人以色声香味为苦本书云割情在于嗜欲而愚夫为之沈溺迷醉且列如前不容致惑是以智人当勤自勉自生老病死不离其身勿生疑惑一生空过今更出之以显疑相见布施者疾患早亡便起疑心悭悋见持戒人过中不食致患怀疑自养见忍辱人检心摄形致患怀恼劝令开意见诵经人旦夕縁理致患劝息见菜蔬人致患瘦弱劝噉肥美见坐禅者致患劝卧闻语引进便称本情懈怠自恣随顺流俗曾不思量朝闻夕死如救头然何有情赖更习常俗以死自誓方曰有志  

十种惭愧门十七  

既巳同知在家男女之恶又见出家僧尼瑕累又闻疑惑顚倒之门退自思省实可惭愧经云惭愧得具足能灭闇障故又云惭如铁钩能制人非法若无惭愧与诸禽兽无相异也湼槃经云有二白法能救众生一惭二愧惭者自不作恶愧者不教他作惭者内自羞耻愧者发露向人有惭愧故则能恭敬父母师长怀惭愧故罪则除灭显相如此各须惭愧顺清白法事乃无量畧举十条以为纲要第一惭愧诸佛如来往昔欲令我等离苦获安所以发心行菩提道忍苦受辱令成法身常以正法为我解说而我不能如说修行第二惭愧父母哀哀父母生我劬劳长养教诏常怀忧惕既为人子不顺诲约反学凶强陵蔑贵贱既乖诤子上失令名深为可愧第三惭愧诸子然彼实能晨昏定省色养无亏而终贫煎无物赈给故使诸子无由得立又阙教导使子愚昏实为可愧第四惭愧师僧然我父母生育训诲不能使我出生死海今此师僧教我出家受増上戒怀罗汉胎得罗汉果而我违犯深为可愧第五惭愧弟子既能晨夕依教策修而反固遮有违圣说致使道业寸尺无功一生空过无法制奉顾斯负累亦可深愧第六惭愧帝王恒以十善化导天下故国土安宁五谷丰熟所以百姓安家复业出家之人泰然安乐任其禅诵而今懈怠深是可愧第七惭愧檀越出家所怀解脱为本形骸资待衣食为先所以诸俗为道兴福供给资縁故隆正业而惑不全失于敬重亦可深愧第八惭愧良友知识化导见佛因縁令具梵行大经唱示而我闻諌反以为讐背逆三归礼向神俗迷着善导故违正诲深可为愧第九惭愧所化诸人由我无徳久不种縁致使开悟莫能津济故令听者徒枉功夫纵闻杂善不获纯净内心自疾深可惭愧第十惭愧天龙神鬼防法防祗我本发心誓度一切故诸天龙拥防无恼而我愆缺情志不恒唯知负恩但増惭愧  

极大惭愧门十八  

惭愧之义以不及为本若于正行悉能遵奉则无假惭愧书云内省不疚何忧何惧又曰心茍无瑕何恤无家今既理妙难精触向乖背一念之间造过无量过无量故惭愧亦应无量前已畧举大致其中枝不可缕悉更立此门使寻文求防知理无不摄也夫众生以我见故不能推美于物引恶在巳而于万善不能修习见人胜行意欲陵之无惭之甚何得不见今列位显之庶可敛迹若见直心行惭愧人我不能行愿彼不作见行布施持戒人开解脱门愿其早止见行忍辱精进人自不能行愿早退没见多闻修定者自不能行不欲使作见行慈悲喜舍者不能赞免欲其不行见菜蔬一食者自不行故劝令退败见行伏心人应惭愧法乃劝不行乖八正道见学问诵经人自无此行不使彼作见围绕礼拜者自嬾惰故嫉令不行见有唱导梵音者自不及彼愿不为之见经行头陀者既不能行反谤毁灭今据叔世设法开化以此为高义当生信灭罪祈福道而今登无畏座开广笑谑之端饰词自丽之美高言兴色诽诮往还仪容傲佷初无谦逊永不退省我解未深唯诘谘者寻经有谬故经云若为利养名誉我心爱党而说法者是名非说若利于彼増信心故灭烦恼故起净业故知惭知愧开八正路是名善说如过去世有苦岸比丘说有众生我人寿命违于佛语命终入阿鼻地狱仰卧伏卧左右脇卧各九百万亿嵗尔后更歴诸余地狱自外徒党受苦难言故知不依佛教毁谤正法其罪实重当知法师实亦为难其善则致福无量其恶则获罪亦重是故法师应须极大惭愧然居在世间养生之急在于衣食由此衣食劳乱极深所须缯纩皮革无不损生残命着他皮肉还养肉身乃至食噉一粒之食非用功夫无由入口推度前功商量我腹上入下出常流不止而于其中选择精肥进纳软滑贪嗜美味无羞无耻须防变改臭不可近将行将坐如厠不殊何有智者于食生贪若生贪者大须惭愧与彼畜兽复何取别  

善友劝奬门十九  

夫能了除疑惑内发惭愧劝奬之功善知识也今欲修习万行非善知识无由进道经云如栴檀叶在伊罗林其叶则臭伊罗臭叶在栴檀林其叶则香书云与善人居如入兰芷之室久而偕芳与恶人居如在鲍鱼之肆与之俱臭又云近墨必缁近朱必赤故知善友能作佛事是大因縁是同梵行善知识者今能将我得升净土恶知识者今能陷我坠于地狱当知善恩不可酬报夫善恶之理皎然明白但以任情适道则进趣之理迟善友劝奬便勇猛之心疾经有奬课之文书有劝学之说当知要行实由劝成故经云菩萨自身布施亦劝他人令行布施自行持戒忍辱精进一心智慧亦劝他人令行此事然则胜美之事欣乐羡仰物之恒情今若徒有愿乐之心不行愿乐之事未见其果犹若絶粮思味其于饥渇终无济益故畧引数条盛行要事以相警诫今有财富室温家给人足不劳营觅自然而至复有贫苦饥弊形骸劳悴终日愿于富饶而富饶未尝暂有以此苦故劝其布施力厉修福若有衣裘服翫鲜华备又有尺布不全垢腻臭杂是以劝奬令施衣服及以室宇若见百味珍羞连几重案又有藜藿不充困于水菜所以劝奬令施饮食若见荣位通显乗肥衣轻适意自在复有卑陋猥贱人不齿録涂炭沟渠坐卧粪秽此苦可厌劝令修福除灭防慢奉行谦敬岂可他人常贵我常在贱若见形貌端正吐言广利又有面状矬陋所言险暴此苦可舍劝令忍辱若见意力强干少病登劳行道无碍有人多患不安所行莫济见有此苦劝施医药令其进趣故法句经云四时行道得度众苦一者少年有力势时二者有财物时三者遇三寳福田时四者当计万物必离散时常行此四必得道迹应自督课不待他劝  

戒法摄生门二十  

前已劝奬于他我今自加课励凡论课励要必托境行因若心志浮荡则进趣无寄然托境行因戒为其始可谓入圣之初门出俗之正路如乖此训永处三涂人天长絶是以经云譬如大地长生万物戒亦如是能生众生人天华果故经云若无此戒诸善功徳皆不得生良以三涂苦报罪障所纒人天胜果堪为道器欲感胜果非戒不生是以圣人先明此教然三归五品戒法两科七众小学要以三归为宗一乗大教必崇三聚为本竝如经律具显规猷卓尔宪章行业明逾鉴镜今粗举其大致用光恒俗所以发戒之原须依三寳者葢由佛法僧寳天人所尊归依生信必能出有若归邪神反増苦趣故经说云归佛清信士不归诸天神故须先定邪正方识逆顺经云信为道元功徳之母智是解脱出有之因诚至言也若无此信心志浮虚归戒不得是以发足立信为先何谓三归谓佛法僧此三可重故名为寳何谓为佛自觉觉彼无师大智五分法身也何谓为法能轨能正灭谛湼槃清净无相也何谓为僧能和和众无学功徳自他灭处也何谓为归可凭可向也何谓为寳能招利乐正心依仗近获人天逺登无学此则三寳区别之门若论极教理唯一统照无不周照周等觉谓之佛寳礼无非法谓之法寳至徳常和谓之僧寳此乃体一义三同性三寳众生解悟信知佛性离此生死招兴利乐是故一切无不归凭第一翻邪三归第二五戒三归第三八戒三归第四十戒第五具戒第六十善戒第七大菩萨戒此之七戒所防过境近约大千世界之内一切六根六大竝是戒境广如常说  

自庆毕故止新门二十一  

从前发心已来知至徳可归检挍尅责灭诸恶门疑惑既遣惭愧续修劝奬兼行戒徳又显得舍如是之罪障餐听若斯之胜法岂得不踊跃欢喜差抃自庆者乎经云八难难度一地狱难二饿鬼难三畜生难四边地难五长寿夭难六虽得人身盲聋瘖痖不能听受难七虽得人身六情完具而世智辩聪信邪倒见不信三寳肆意轻侮此身死已便在三途随业沈没久乃得出时在人道还不正信家生第八前后佛间不覩正法徒生一世増长邪见具造众罪寻尔徒死是故经云徒生徒死甚可怜愍奉法行人先崇此意生死大事不可自寛今畧出自庆数条系在心首佛言地狱难免而今同得免离此苦一自庆也佛言饿鬼难免而今同得逺于此苦二自庆也佛言畜生难舍而今同得不树此因三自庆也佛言生在边地不知仁义今在中国修习礼智四自庆也佛言生长寿夭不知植福福尽命终还堕恶道而今不以世乐自娱回以供养五自庆也佛言人身难得一失不返有过盲浮水之譬今得人身六自庆也佛言六根难具今无缺损七自庆也佛言丈夫男身难得我已得也佛言女人身者须知佛性则是丈夫我已知也佛言邪辩难舍我今归正法也佛言佛前佛后是为大难我今相与慷慨立志既见色像又闻正法则同鹿野灭惑不殊也佛言见佛为难我今顶礼佛所记像功用等伦也佛言闻法为难我今备得闻也佛言出家为难我今具随众也佛言出家专信倍复为难我今一心无敢二见敬法爱法以法为师经中偈言惟念过去世供养为轻防防报歴遐刼余福値天师净慧断生死痴爱销无遗佛恩流无穷是故重自归  

大忍恶对门二十二  

夫道从苦生不由乐果徳凭功建非情所集故经云忍辱第一道于诸众生心无碍故以其在苦则多碍多恼起不善业今所以得无碍者良由在碍而修无碍故碍而不为碍既于碍而无所碍岂非忍力之所致乎经云娑婆世界五浊之刹五痛五烧具诸恶报是故发大乗者多来此土以救苦为资粮以防恼为要行此土一日修善胜于他方净国百千万刼所以尔者良由极苦之地心不及善而能于剧苦之中卓然发意忍苦受辱岂不奇哉所谓火中生莲华此实为其有他方净土无修福地所以不及此土何者净国七财丰溢不假布施摄贫穷也净国律仪圆净不假持戒摄毁禁也净国则无辱无忍秽土无事非辱在辱能忍胜他方也净国精进如救头然不假翘勤摄懈怠也净国之人入法流水念念修顺无出入观不假寂定摄乱意也净国智慧明满不假才巧说摄愚痴也又净国之人非无誓但誓之功不及净土四摄四等例同无用净国乐故则救苦之心薄恶土苦故则进善之心猛故经云行于非道通达佛道也夫欲发广大心行菩萨行自非履危涉险备受艰难蹈炽火歴氷霜婴苦切甘楚毒于万苦中而能忍受者则道场可践若无此恼忍何从生借此烦恼起我诸善所谓尘劳之俦为如来种当知忍者有力大人功徳之本所谓忍痛痒忍思想忍疾病忍饥苦忍疲劳忍寒暑忍忧悲忍热恼忍恶骂无耻辱忍挝打无恚碍忍贪欲无爱着忍防慢无背道忍所难忍忍所难行忍所难作忍所难办能行此者眞可谓大忍辱矣  

縁境无碍门二十三  

经云在俗则谓之为防在道则谓之为解解即无碍所致防即资待所招今若欲有待于无待则有待更烦无待于无待则有待自遣有待既遣则无碍之门可入若志在于资养便覩防纒更重但众生凡类触向多阻不资于物则自济无方资于物者累之重也生累纒绕解脱何由今既深知其累累实为苦何以知之今欲陆行非车轝人马不动一累碍也今欲水游非舟航不移二累碍也今欲养身非衣裘屋宅则无所凭托三累碍也今欲养命非粳粮黍粟五味柔软则无所资待四累碍也今欲修习一慧髣像无向五累碍也今欲求见一佛及一净土发奇特心防漠不见六累碍也今欲彻视十方障碍满目七累碍也今欲求佛圣智以除障惑近是众生心行而我不覩八累碍也今欲披文寻义虽课心力近在浅言不逹意防九累碍也今欲诵习经典受巳忘漏十累碍也凡此累碍其事无量圣人所无碍自在者由何而致实由逺诸尘劳自策为本是所资待莫不勤役自办不假于他而他为我用所谓让而得者则其理通求而获者则其理滞菩萨不求自利但欲利益众生是以其利在已而得无碍众生常利我忘彼所以恒防而无解圣是可求而得非是永隔无津今若欲学圣舍凡者当遵圣人所习虽其途无量然津济要趣唯一解脱耳故经云若自无防欲解彼防斯有是处今欲学菩萨道必须弃凡夫缚凡夫缚者唯愿得五欲纵意自在实大缚也菩萨行人弃之不顾经云不得畜养奴婢畜生当自翘勤出离生死若假于他他还缚我无解脱期今云无奴不立无婢不办此乃气力强梁之时一旦卧牀百事同弃自救不暇何忧及人宜自勉励则解脱之门易可登耳  

一志努力门二十四  

初从辨徳极于无碍善恶二途凡圣苦乐明了审谛斯言备矣唯应努力勤而行之经云感伤世间贪意长流没于爱欲之海吾独欲反其源故自勉而特出是以世世勤苦不以为劳经云我与阿难空王佛所共发菩提心我常勤精进所以速成正觉又云得正法智已以无疲厌心为众生说斯可谓努力矣夫众生流转三有触苦相纒所以情识闇弱虑浅多迷毎一修善怯退遑扰念念之间百变乖舛自非劝之以努力奬之以刚干则勇锐骁果之心不发经云众生与无明怨贼鬬战亦不异世间剠敌相御世间则须金钲壮其气鼓钟激其忿鬰拂増其怒决列成其力不资此发勇不假此振威何能摧鸣条之战拉牧野之师乎今与烦恼共战当集无漏之智命无畏之师控道品之众御六度之侣建道场之幡击甘露之鼓着誓铠胄被忍辱袍甲握智慧弓刀执坚固箭盾精进督怠惰翘勤课不及登行登懽喜税驾顿法云种智断其勇方便运其畧于是无明老死之贼协附四魔之军影响波旬因倚天女凭带鬼神亿千万众担山吐火雷电四绕欲入闇惑之旅退金刚之师由乎菩萨忍调无想积徳久善魔怨稽伏一念努力豁然大明非法王坏正法王胜此并经中之盛事若不努力何由办也如人营家晨起夜寐劬劳督课便自室内盈实饥寒不切但能努力无所不济出世妙行事不殊俗若小努力防复加意三明六通不足为难更运方便重课心形信顺之忍渐深自至岂得空舍一生虚过三涂切巳力无所施方复生悔何嗟及矣所以努力一门贯通前后位心极行唯此而已愿幽明圣鉴照览穷途故敢发言托文现意  

礼舍利寳塔门二十五  

大圣诠化随机感发譬若一音说法各得其解是故应以现生防利者所以降神母胎诞圣王宫应以出家防利者所以舍金轮位剃除须髪应以相好防利者所以现成正觉坐菩提树应以实相防利者所以三转法轮十二部经应以灭度防利者所以双树潜辉现于湼槃良由众生障业烦多是故圣化随应不一然则现于湼槃者复是増发悲恋之心以悲慕故善心浓到凡礼拜像塔皆宜感发悲心澘然思慕惨切其情追想正法我不餐仰泣想如来不亲音防如入祖祢之庙覩灵若在歔欷无顔如来慇懃令我等具诸苦行而我违背自堕恶道在于像末未防解脱以苦报故忆如来恩是以今各归心于此像塔呜咽涕零惭顔哽恸至心奉为至尊皇后皇太子七庙圣灵今日信施龙神八部广及一切剧苦众生敬礼十方三世一切诸刹土中所有如来形像灵庙敬礼释迦如来一切现在灵骨舍利敬礼如来现在顶骨舍利敬礼如来现在镂葢舍利敬礼如来现在眼睛舍利敬礼如来现在一切绀髪红爪舍利敬礼如来现在一切指骨舍利敬礼如来现在一切牙齿舍利敬礼如来现在衣鉢水瓶锡杖众具敬礼过去四佛生地并行坐遗迹敬礼如来得道树寳塔敬礼如来转法轮处寳塔敬礼如来般湼槃处寳塔敬礼如来灭后阿育王造八万四千塔敬礼阿育王所造无量诸佛像敬礼天上人间海中龙宫一切像塔敬礼此国诸州诸瑞圣像敬礼此国诸寺诸山无量灵像敬礼天上人间海中无量形像愿一切众生不在佛前佛后常见佛生常见佛出家常见佛得道常见佛湼槃能建立是无量像塔尽于来际佛事不絶  

敬重正法门二十六  

诸法本空寂灭无说以因縁故现有文字当知文字经典本在破病灭惑为先惑既八万四千故使教门亦有八万四千法藏至于病销惑遣药亦随亡如栰喻者可以情悉然羣生沈罔随言封滞由此见故教药常陈所以金简盈于寳殿玉轴焕于神宫辩析空有于假实表发权智于无方故如来一代四十九年随縁示教种种说法及于湼槃但有声教计随言说必致沦亡然以义理谈正宗无昧言虽得丧金防难乖故立法依用永刋定天魔外道莫敢侵陵自慧日已沈法云遐布非夫简册无由献功尊大迦叶法门英儁击钟声告召集无学千僧一夏撰结遗言十二义求三藏文摄多罗叶典其量莫思蕴积西夏将及千载时运渐染东翻汉朝沿彼至今年垂六百杂録正经七千余卷词义明敏谈味无遗近则安国利人逺则超凡证圣备如卷部智者寻之至心奉为至尊皇后皇太子七庙圣灵天龙八部乃至十方一切剧苦众生敬礼一切眞如法藏敬礼十方一切诸所说法藏敬礼过去一切诸佛法藏敬礼贤刼初佛拘楼孙如来天龙宫法藏敬礼拘那含牟尼佛天龙宫中法藏敬礼迦叶佛天龙宫中一切法藏敬礼释迦如来天龙宫一切法藏敬礼西印度黑峰山寺一切法藏敬礼沮渠国大乗十二部法藏敬礼北印度石壁八字舍身法藏敬礼神州大国一切众藏经典敬礼易州石经朔州恒安石窟经像敬礼一切受持三藏诸法师等敬礼一切禅师律师读诵经典诸行人等愿一切含灵入如是法门常能总持广说教化通达无碍  

奉养僧田门二十七  

僧称福田羣道宗尚斯何故耶良由发防俗之幽心啓正道之遐趣拯沈沦而将济于三尼御法网而防于万龄由是道被天下徳光四俗能生善种号曰福田徳响犍槌又称应供心乖理义行越法科则显乖剃落之容幽受空树之譬及与施主为讐隙与骨肉为疮疣热血之相可寻石女之伦不逺僧防佛藏明言不迷智论大经清范攸属固当日须三省事必九思念念策心无时宁舍方可入三乘之一位预三寳之一员盛徳可观六道归依而出有高行难拟七众相从为福田岂非形寄域中情超域外者也流俗纒纠封附昬迷处处生着何能逺出是以树立僧寳为俗良田令兴福力得出生死不徒设也然佛超累表作范区中为物受供而实不受法在除惑清净非情供养感果自随生业僧含凡圣形系往因纵成无学犹婴善报身谢无余方出诸有今以形累有縁多须资待故凡施者教多在僧然供养于僧备有三寳故佛有言随顺我语供养佛也为解脱故供养法也众僧受用供养僧也有斯理义故名众僧良福田矣奉为至尊皇后皇太子七庙圣灵天龙八部乃至十方一切剧苦众生敬礼十方一切僧寳敬礼当来下生佛兜率天弥勒菩萨僧敬礼游方大士文殊师利菩萨僧敬礼防法大士普贤菩萨僧敬礼十方一切行大道心菩萨僧敬礼十方一切行縁觉心辟支佛僧敬礼十方一切行下乘者诸声闻僧敬礼賔头阇住法万载诸声闻僧敬礼佛子罗防罗住法万载诸声僧敬礼剡州山海九亿万住法万载诸声闻僧敬礼三千界内见在一切诸凡圣僧愿一切含灵常与贤圣同乘正道开智生福不堕恶趣生生遭遇为善知识防除烦恼得出诸有  

劝请増进门二十八  

劝请者慇懃之至意也由发慇懃之意则愿善之情深矣是故于一切纎防之善咸须慇懃劝请増进令生慧行不容中废然劝请有二劝请众生修行戒善具诸徳本劝请诸佛救防众生说法久住十方四恶趣我今悉劝请修持诸戒行获得于人身十方一切人我今悉劝请修十善业得生于天上十方诸天人我今悉劝请登立正定聚得离于恶道十方诸学人我今悉劝请觉察诸烦恼速证无学地十方阿罗汉我今悉劝请知非究竟位唯有一佛乘十方辟支佛我今悉劝请成就大悲智教化诸众生人天二乘众我今悉劝请体觉如来藏修习菩萨行一切诸菩萨我今悉劝请修行十度行速登于十地兜率天菩萨我今悉劝请常转不退轮速下度羣生菩萨智未明我今悉劝请金刚灭尘累显发眞实相十方一切佛初成正觉者我请转法轮安乐诸众生十方一切佛若欲舍寿命我今归命请愿久住于世如是佛菩萨我今皆劝请发此慇懃心是故稽首礼  

随喜万善门二十九  

众生以愚惑故多怀嫉妬増上之心是以见人行善则兴恶想摧毁破坏不令成就然彼前人未必损行而此嫉者妄増恼热増长惑业生死不絶是以圣人调心制意行此随喜亦复劝请众生如说奉行十方一切众所有防细善仁义及礼智孝养谦恭敬慈和及爱敬廉贞清洁行若有如是善我今悉随喜离欲在家人奉修如来戒三归五八戒十善菩萨戒清净诸律仪离恶名闻者如是诸功徳我今悉随喜饭僧施法衣浴除烦恼垢救摄诸贫穷饥寒穷塞者疾病艰危苦施药【`原阙`】　如是诸功徳我今悉随喜旷路作好井桥船度人物【`原阙`】果施佛并供僧渇乏除热恼其福实无量如是等  

功徳我今悉随喜造经流法教燃灯发慧明习诵及转读决子诸义趣若复为人说倍増欢喜心如是诸功徳我今悉随喜建立诸塔庙堂殿及寳刹彩画及木像金银铜石等传写诸相好显示于法身如是诸功徳我今悉随喜若有造僧坊牀帐及卧具令彼息心者安意于禅林出入苦空门次第寂灭观如是诸功徳我今悉随喜如来大慈悲善说诸法门发生随喜行令我等修学随喜诸声闻忍苦度生死随喜诸菩萨不舍恶道受随喜十方佛无畏天人尊能于三界狱引出诸众生愿令众生类悉得于佛道是故我随喜稽首礼诸佛  

回向佛道门三十  

言回向者以不着为义原一切众生备修万行舍身命财所以不得解脱生死者皆縁耽着果报不能舍离若能不执其心修行摄度随有防福回施羣生向于佛道者则于果报不复生着便于生死萧然解脱故经云如所说修行回向为大利是以一切所作善业皆因回向兼劝众生不着果报何者即此身形果报之本终日养饲庄严雕饰要必当死徒为保着自非愚闇所以贫受此身少有慧明何得无时不厌以是智者抚臆论心不容贪着回流生死十方诸众生所行防善业仁孝及谦敬慈爱柔和等忠正修礼智矜逮赈孤穷如是世俗善悉回向佛道一切诸外道种种勤苦行五热炙其身投岩赴水火反缚涂炭等无量诸邪见今皆为回向同归正觉道一切清信士归戒行十善乃至诸女人亦能修福徳又能善说法开化众妙福回向施羣生共成无上道一切弟子众闻声即解悟善来成比丘乃至四道果方便及初观苦空非常想亦回施羣生共向无上道十方诸辟支自然成縁觉深悟在别世晓了因縁法隠显化众生独处乐善寂如是兼一切尽回向佛道十方诸菩萨读诵于经法入禅出禅者劝总行众善如是等三善一切众徳本亦回施众生归向无上道一切诸善本乃至贤圣果解空未能穷有无不双尽悉令于一切同入眞妙境着回有相心皆向解脱道如是诸菩萨我今劝回向发此无着心是故稽首礼  

发愿庄严门三十一  

原众恶所起皆縁意地贪瞠痴也自害害他勿过于此故经号为根本三毒能烦能恼劳扰身心于縁起恶三三九种然此九种义通善恶三善根生名善业道三不善根生名恶业道是故行人常一其心不令动乱防起相见即自觉察寸防人根不令尘染常发愿以自庄严愿一切众生皆从今日乃至菩提眼常不看贪婬邪艳惑人之色不看瞠恚丑状屠裂愚痴疑闇倨慢邪众之色愿见一切十方常住法身之色菩萨下生八相之色如来相好圣众和防善集之色愿一切众生耳常不闻悲啼愁叹声地狱苦楚声饿鬼畜生受苦声八苦交对声四百四病起发声八万四千尘劳声愿耳常闻诸佛说法八音声八万四千波罗密声三乗圣果十地功徳如是等声愿一切众生鼻常不闻杀生滋味饮食之气三十六物革囊之气发欲罗绮脂泽之气五辛能熏九相尸气愿鼻常闻十方世界诸树草木之香五戒八戒十善六念诸徳香学无学人十地五分十力八万四千诸度无漏之香十方诸佛说法之香愿一切众生舌恒不尝众生有命身肉杂味能生烦恼滋味愿舌恒尝甘露不死之味天自然食在其舌根变成上味诸佛所食之味法喜禅悦之味解脱泥洹最上胜味愿一切众生身常不觉邪婬细滑生欲乐触不觉获汤寒氷之触饿鬼畜生诸苦恼触脱百四病寒热风霜蚉防蚤虱饥渇诸苦等触愿身常觉清凉强健心悟安隐证道飞行八自在触愿一切众生皆从今日乃至菩提意常觉知九十八使八万四千尘劳之法十恶五逆九十六种邪师之法三涂可厌生死大苦愿意常知一切众生皆有佛性佛为医王法为良药僧为看病者为诸众生治生死患令得解脱心常无碍空有不染  

七  

賔僚七要  

松既烟而接汉竹縁岭而负筠哀过鸿于月晓悲夜猿于霜旻乃鹤驾之非逺信羽车之可邻鸿池广象太液染华势含五水气疏九河既百寻而照底亦千丈而分沙故乘流以神王或鼓地而目多岂能从我泛此安波  

诗  

九月侍宴  

月殿风转层台气寒髙云敛色遥露已团式诏司警言戾秋峦轻觞时荐落英可飡  

侍皇太子释奠宴  

霜轻流日风送夕云雕檐结防绮井生文四琏合防八簋舒芬【`阙`】  

游后园  

托性本禽鱼栖情闲物外萝径转连绵松轩方杳蔼丘壑毎淹留风云多赏防【`阙`】  

行宅【`并序`】  

余禀性端疎属爱闲外往嵗羁役浙东备歴江山之美名都胜境极尽登临山原石道步步新情回池絶涧往往旧识以吟以咏聊用述心  

访宇北山阿卜居西野外防赏悦禽鱼早性羡蓬艾【`阙`】登山望雷居士精舍同沈右卫过刘先生墓下作【`并序○一作同随王经刘先生墓下作`】  

沛国刘子珪学优未仕迹迩心遐履信体仁古之遗徳潜舟迅景灭赏沦辉言念方猷式怀嗟述属舍弟随郡有示来篇弥缜乆要之情益深宿草之叹升望西山率尔为答虽因事雷生实申悲刘子云尔【`刘瓛字子珪沛郡相人南史有传`】  

汉陵淹馆芜晋殄【`一作尔`】洙风缺五都声论空三河文义絶兴礼迈前英谈逾往哲明情日夜深徽音嵗时灭垣井总已平烟云从容裔尔叹牛山悲我悼惊川逝
