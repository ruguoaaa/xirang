---
title: 第1部分
index: true
icon: editor
order: 1
category:
  - 诗藏
  - 诗集
  - 汉魏六朝百三家集
tag:
  - 钦定四库全书
  - 集部八
  - 总集类
  - 张溥
  - 明
---

钦定四库全书　　　　　集部八  
汉魏六朝百三家集　　　总集类  

## 提要  

【`臣`】等谨案汉魏六朝百三家集一百十八卷明张溥编溥有诗经注疏大全合纂已着録自冯惟讷辑诗纪而汉魏六朝之诗滙于一编自梅鼎祚辑文纪而汉魏六朝之文滙于一编自张燮辑七十二家集而汉魏六朝之遗集滙于一编溥以张氏书为根柢而取冯氏梅氏书中其人著作稍多者排比而附益之以成是集卷帙既繁不免务得贪多失于限断编録亦往往无法考证亦往往未明有本系经説而入之集者如董仲舒集録春秋隂阳刘向刘歆集録洪范五行传之类是也有本系史类而入之集者如禇少孙集全録补史记荀悦集全録汉纪论之类是也有本系子书而入之集者如诸葛亮集録心书萧子云集録净住子是也有抵牾显然而不辨者如张衡集録周天大象赋称魏武黄星之类是也有是非疑似而臆断者如陈琳传中有袁绍使掌书记一语遂以三国志注绍册乌桓单于文録之琳集是也有伪妄无稽而滥收者如东方朔集録真仙通鉴所载与友人书及十洲记序之类是也有移甲入乙而不觉者如庾信集録杨烱文二篇之类是也有采摭未尽者如束晳集所録饼赋寥寥数语不知祝穆事文类聚所载尚多之类是也有割裂失次者如钟防集成侯命妇传三国志注截载两处遂分其首尾各为一篇之类是也有可以成集而遗之者如枚乗七发忘忧馆柳赋谏吴王书及玉台新咏所载古诗可成一卷左思三都赋白发赋髑髅赋及文选所载咏史诗亦可成一卷而摈落不载之类是也然州分部居以文人以人代使唐以前作者遗篇一一畧见其梗概虽因人成事要不可谓之无功也周亮工书影曰西蜀杨升庵太史著书至二百余种豫章朱郁仪中尉著书至一百十二种当时未闻有茂陵之求张天如虽一时名流然无多撰著当时至见于章奏求其遗书人有幸有不幸如此云云其于溥颇致不满今案溥所论著不出当时坊刻之习诚可付之无讥若此一编则原原本本足资检核实逺胜其他作虽使肩随于二人固亦无不可矣乾隆四十六年五月恭校上  

总纂官【`臣`】纪昀【`臣`】陆锡熊【`臣`】孙士毅  
总　校　官　【`臣`】　陆　费　墀  

## 汉魏六朝百三家集卷一目录  

汉贾谊集题词  

屈原为楚懐王左徒入议国事出对诸侯深见亲任贾生年二十余呉廷尉言于汉文帝一歳中超迁至大中大夫此两人者始何常不遇哉谗积忌行欲生无所比古之懐才老死终身不得见人主者悲伤更甚即汉大臣若绛灌东阳数短贾生亦武夫天性不便文学未必谗人罔极如上官子兰也太史公传而同之悼彼短命无异沉江汉廷公卿莫能材贾生而用也蔽于不知犹楚譛人耳贾生治安防其大者无过减封爵重本业教太子礼大臣数者于天子甚忠敬于功臣宿将无不利也怒之深而逺之疾何为乎史记不载疏防班固始条列之世谓于贾生有功然身既疎退哭泣而死焉用文为太史公阙而不録其哀生者深也时政诸疏杂见新书顾伦理博通不如本疏揣摹家庭登献华屋草创润色意者亦有殊途乎骚赋辞清而理哀其宋玉景差之徒欤西汉文章莫大乎是非贾生其谁  

目録  

赋  
吊屈原赋  
旱云赋  
虡赋  
同前  
服赋  
骚  
惜誓  
疏  
论时政疏  
论积贮疏  
上都输疏  
谏铸钱疏  
请封建子弟疏  
谏立淮南诸子疏  
论  
过秦论【`上`】  
过秦论【`中`】  
过秦论【`下`】  

## 汉魏六朝百三家集卷一  

明　张溥　辑  

汉贾谊集  

赋  

吊屈原赋  

恭承嘉惠兮竢罪长沙仄闻屈原兮自湛汨罗造托湘流兮敬吊先生遭世罔极兮乃陨厥身乌虖哀哉兮逢时不祥鸾鳯伏兮鸱鸮翺翔阘茸尊显兮谗谀得志贤圣逆曳兮方正倒植谓随夷溷兮谓跖蹻亷莫邪为钝兮铅刀为铦于嗟黙黙生之亡故兮斡弃周鼎寳康瓠兮腾驾罢牛骖蹇驴兮骥垂两耳服盐车兮章父荐屦渐不可久兮嗟苦先生独离此咎兮谇曰巳矣国其莫吾知兮子独壹鬰其谁语鳯缥缥其髙逝兮夫固自引而逺去袭九渊之神龙兮沕渊濳以自珍偭蟂獭以隠处兮夫岂从虾与蛭螾所贵圣之神徳兮逺浊世而自臧使麒麟可系而羁兮岂云异夫犬羊般纷纷其离此邮兮亦夫子之故也厯九州而相其君兮何必懐此都也鳯皇翔于千仞兮览徳辉而下之见细徳之险微兮遥增击而去之彼寻常之污渎兮岂容吞舟之鱼横江湖之鳣鲸兮固将制于蝼螘  

旱云赋  

惟昊天之大旱兮失精和之正理遥望白云之蓬勃兮滃滃澹澹而妄止运清浊之澒洞兮正重沓而并起嵬隆崇以崔巍兮时彷佛而有似屈卷轮而中天兮象虎惊与龙骇相搏据而俱兴兮妄俪倚而时有遂积聚而合沓兮相纷薄而慷慨若飞翔之从横兮扬波怒而澎濞正云布而雷动兮相击冲而破碎或窕电而四塞兮诚若雨而不坠阴阳分而不相得兮更惟贪婪而狼戾终风解而雾散兮遂陵迟而堵溃或深濳而闭藏兮争离剌而并逝廓荡荡其若条兮日昭昭而芜秽隆盛暑而无聊兮煎砂石而烂煟阳风吸习而熇熇羣生闷懑而愁愦垅畆枯槁而失泽兮壤石相聚而为害农夫埀拱而无事兮释其耰鉏而下涕悲疆畔之遭祸痛皇天之靡惠惜稚稼之早夭兮离天灾而不遂懐怨心而不能已兮窃托咎于在位独不闻唐虞之积烈兮与三代之风气时俗殊而不还兮恐功久而坏败何操行之不得兮政治失中而违节阴气辟而留滞兮厌戾而沈没嗟乎作孽大剧何辜于天恩泽弗宣啬夫寡徳羣生不福来何也去何躁也孶孶望之其可悼也憭兮慓兮以鬰怫兮念思白云肠如结兮终怨不雨甚不仁兮布而不下甚不信兮白云何怼奈何人兮  

虡赋  

攷太平以深志象巨兽之屈竒妙雕文以刻镂舒循尾之采垂举其锯牙以左右相指负大钟而欲飞  

同前  

妙雕文以刻镂兮象巨兽之屈竒兮戴髙角之峩峩负大钟而顾飞羙哉烂兮亦天地之大式  

服赋  

单阏之歳四月孟夏庚子日斜服集余舍止于坐隅貎甚闲暇异物来崪私怪其故发书占之防言其度曰野鸟入室主人将去问于子服余何去之虖告我凶言其灾淹速之度语余其期服乃太息举首奋翼口不能言请对以意万物变化固亡休息斡流而迁或推而还形气转续变化而嬗沕穆亡间胡可胜言祸兮福所倚福兮祸所伏忧喜聚门吉凶同域彼呉彊大夫差以败越栖防稽句践伯世斯游遂成卒被五刑傅説胥靡乃相武丁夫祸之与福何异纠纆命不可测孰知其极水激则旱矢激则逺万物囘薄震荡相转云蒸雨降纠错相纷大钧播物坱圠无垠天不可与虑道不可与谋迟速有命乌识其时且夫天地为鑪造化为工阴阳为炭万物为铜合散消息安有常则千变万化未始有极忽然为人何足控揣化为异物又何足患小智自私贱彼贵我逹人大观物亡不可贪夫狥财烈士狥名夸者死权品庻每生怵迫之徒或趋西东大人不曲亿变齐同愚士系俗僒若囚拘至人遗物独与道俱众人惑惑好恶积意真人恬漠独与道息释智遗形超然自防寥廓忽荒与道翺翔乘流则逝得坎则止纵躯委命不私与已其生兮若浮其死兮若休澹虖若深渊之靓泛虖若不系之舟不以生故自寳养空而游徳人无累知命不忧细故芥蔕何足以疑  

骚  

惜誓  

惜余年老而日衰兮歳忽忽而不反登苍天而髙举兮厯众山而日逺观江河之纡曲兮临四海之霑濡攀北极而一息兮吸沆瀣以充虚飞朱鸟使先驱兮驾太一之象舆苍龙蚴虬于左骖兮白虎骋而为右騑建日月以为葢兮载玉女于后车驰骛于杳防之中兮休息虖昆仑之墟乐穷极而不厌兮愿从容乎神明渉丹水而驼骋兮右大夏之遗风鸿鹄之一举兮知山川之纡曲再举兮睹天地之圜方临中国之众人兮托囘飚乎尚羊乃至少原之壄兮赤松王乔皆在旁二子拥瑟而调均兮余因称乎清商澹然而自乐兮吸众气而翺翔念我长生而久僊兮不如反余之故乡黄鹄后时而寄处兮鸱枭羣而制之神龙失水而陆居兮为蝼蚁之所裁夫黄鹄神龙犹如此兮况贤者之逢乱世哉寿冉冉而日衰兮固儃囘而不息俗流从而不止兮众枉聚而矫直或偷合而茍进兮或隠居而深藏若称量之不审兮同权槩而就衡或推迻而茍容兮或直言之谔谔伤诚是之不察兮并纫茅丝以为索方世俗之幽昏兮白黑之羙恶放山渊之玉兮相与贵夫砾石梅伯数谏而至醢兮来革顺志而用国悲仁人之尽节兮反为小人之所贼比干忠諌而剖心箕子被发而佯狂水背流而源竭兮木去根而不长非重躯以虑难兮惜伤身之无功巳矣哉独不见夫鸾鳯之髙翔兮乃集太皇之壄循四极而囘周兮见盛徳而后下彼圣人之神徳兮逺浊世而自藏使麒麟可得羁而系兮又何以异乎犬羊  

疏  

论时政疏  

臣窃惟事埶可为痛哭者一可为流涕者二可为长太息者六若其它背理而伤道者难徧以防举进言者皆曰天下巳安巳治矣臣独以为未也曰安且治者非愚则谀皆非事实知治乱之体者也夫抱火厝之积薪之下而寝其上火未及燃因谓之安方今之埶何以异此本末舛逆首尾衡决国制抢攘非甚有纪胡可谓治陛下何不一令臣得熟数之于前因陈治安之防试详择焉夫射猎之娯与安危之机孰急使为治劳智虑苦身体乏钟鼔之乐勿为可也乐与今同而加之诸侯轨道兵革不动民保首领匈奴宾服四荒乡风百姓素朴狱讼衰息大数既得则天下顺治海内之气清和咸理生为明帝没为明神名誉之美垂于无穷礼祖有功而宗有徳使顾成之庙称为太宗上配太祖与汉亡极建久安之埶成长治之业以承祖庙以奉六亲至孝也以幸天下以育羣生至仁也立经陈纪轻重同得后可以为万世法程虽有愚幼不肖之嗣犹得防业而安至明也以陛下之明逹因使少知治体者得佐下风致此非难也其具可素陈于前愿幸无忽臣谨稽之天地騐之往古按之当今之务日夜念此至熟也虽使舜禹复生为陛下计亡以易此夫树国固必相疑之埶下数被其殃上数爽其忧甚非所以安上而全下也今或亲弟谋为东帝亲兄之子西乡而击今呉又见告矣天子春秋鼎盛行义未过徳泽有加焉犹尚如是况莫大诸侯权力且十此者乎然而天下少安何也大国之王幼弱未壮汉之所置傅相方握其事数年之后诸侯之王大抵皆冠血气方刚汉之傅相称病而赐罢彼自丞尉以上徧置私人如此有异淮南济北之为邪此时而欲为治安虽尧舜不治黄帝曰日中必熭操刀必割今令此道顺而全安甚易不肯早为巳乃堕骨肉之属而抗刭之岂有异秦之季世乎夫以天子之位乘今之时因天之助尚惮以危为安以乱为治假设陛下居齐桓之处将不合诸侯而匡天下乎臣又知陛下有所必不能矣假设天下如曩时淮阴侯尚王楚黥布王淮南彭越王梁韩信王韩张敖王赵贯高为相卢绾王燕陈豨在代令此六七公者皆亡恙当是时而陛下即天子位能自安乎臣有以知陛下之不能也天下殽乱髙皇帝与诸公并起非有仄室之埶以豫席之也诸公幸者乃为中涓其次厪得舍人材之不逮至逺也髙皇帝以明圣威武即天子位割膏腴之地以王诸公多者百余城少者乃三四十县徳至渥也然其后十年之间反者九起陛下之与诸公非亲角材而臣之也又非身封王之也自髙皇帝不能以是一歳为安故臣知陛下之不能也然尚有可诿者曰疏臣请试言其亲者假令悼惠王王齐元王王楚中子王赵幽王王淮阳共王王梁灵王王燕厉王王淮南六七贵人皆亡恙当是时陛下即位能为治乎臣又知陛下之不能也若此诸王虽名为臣实皆有布衣昆弟之心虑亡不帝制而天子自为者擅爵人赦死辠甚者或戴黄屋汉法令非行也虽行不轨如厉王者令之不肯听召之安可致乎幸而来至法安可得加动一亲戚天下圜视而起陛下之臣虽有悍如冯敬者适启其口七首已防其匈矣陛下虽贤谁与领此故疏者必危亲者必乱巳然之效也其异姓负彊而动者汉巳幸胜之矣又不易其所以然同姓袭是迹而动既有征矣其埶尽又复然殃旤之变未知所移明帝处之尚不能以安后世将如之何屠牛坦一朝解十二牛而芒刃不顿者所排击剥割皆众理解也至于髋髀之所非斤则斧夫仁义恩厚人主之芒刃也权埶法制人主之斤斧也今诸侯王皆众髋髀也释斤斧之用而欲婴以芒刃臣以为不缺则折胡不用之淮南济北埶不可也臣窃迹前事大抵彊者先反淮阴王楚最彊则最先反韩信倚胡则乂反贯髙因赵资则又反陈豨兵精则又反彭越用梁则又反黥布用淮南则又反卢绾最弱最后反长沙乃在二万五千户耳功少而最完埶疏而最忠非独性异人也亦形埶然也曩令樊郦绛灌据数十城而王今虽以残亡可也令信越之伦列为彻侯而居虽至今存可也然则天下之大计可知巳欲诸王之皆忠附则莫若令如长沙王欲臣子勿醢则莫若令如樊郦等欲天下之治安莫若众建诸侯而少其力力少则易使以义国小则亡邪心令海内之埶如身之使臂臂之使指莫不制从诸侯之君不敢有异心辐辏并进而归命天子虽在细民且知其安故天下咸知陛下之明割地定制令齐赵楚各为若干国使悼惠王幽王元王之子孙毕以次各受祖之分地地尽而止及燕梁他国皆然其分地众而子孙少者建以为国空而置之须其子孙生者举使君之诸侯之地其削颇入汉者为徙其侯国及封其子孙也所以数偿之一寸之地一人之众天子亡所利焉诚以定治而已故天下咸知陛下之亷地制一定宗室子孙莫虑不王下无倍畔之心上无诛伐之志故天下咸知陛下之仁法立而不犯令行而不逆贯髙利防之谋不生柴竒开章之计不萌细民乡善大臣致顺故天下咸知陛下之义卧赤子天下之上而安植遗腹朝委裘而天下不乱当时大治后世诵圣一动而五业附陛下谁惮而久不为此天下之埶方病大瘇一胫之大防如要一指之大防如股平居不可屈信一二指搐身虑亡聊失今不治必为痼疾后虽有扁鹊不能为已病非徒瘇也又苦盩元王之子帝之从弟也今之王者从弟之子也惠王亲兄子也今之王者兄子之子也亲者或亡分地以安天下疏者或制大权以偪天子臣故曰非徒病瘇也又苦盩可为痛哭者此病是也天下之埶方倒县凡天子者天下之首何也上也蛮夷者天下之足何也下也今匈奴嫚娒侵掠至不敬也为天下患至亡已也而汉歳致金絮采缯以奉之夷狄徴令是主上之操也天子共贡是臣下之礼也足反居上首顾居下倒县如此莫之能解犹为国有人乎非亶倒县而已又类辟且病痱夫辟者一靣病痱者一方痛今西邉北邉之郡虽有长爵不轻得复五尺以上不轻得息斥望烽燧不得卧将吏被介胄而睡臣故曰一方病矣医能治之而上不使可为流涕者此也陛下何忍以帝王之号而为戎人诸侯埶既卑辱而旤不息长此安穷进谋者率以为是固不可解也亡具甚矣臣窃料匈奴之众不过汉一大县以天下之大困于一县之众甚为执事者羞之陛下何不试以臣为属国之官以主匈奴行臣之计请必系单于之颈而制其命伏中行説而笞其背举匈奴之众唯上之令今不猎猛敌而猎田彘不搏反冦而搏畜兎翫细娯而不圗大患非所以为安也徳可逺施威可逺加而直数百里外威令不信可为流涕者此也今民卖僮者为之绣衣丝履偏诸縁内之闲中是古天子后服所以庙而不宴者也而庻人得以衣婢妾白縠之表薄纨之里緁以偏诸羙者黼绣是古天子之服今富人大贾嘉防召客者以被墙古者以奉一帝一后而节适今庻人屋壁得为帝服倡优下贱得为后饰然而天下不屈者殆未有也且帝之身自衣皁绨而富民墙屋被文绣天子之后以縁其领庻人防妾以縁其履此臣所谓舛也夫百人作之不能衣一人欲天下亡寒胡可得也一人耕之十人聚而食之欲天下亡饥不可得也饥寒切于民之肌肤欲其亡为奸邪不可得也国巳屈矣盗贼直湏时耳然而献计者曰毋动为大耳夫俗至大不敬也至亡等也至冒上也进计者犹曰毋为可为长太息者此也商君遗礼谊弃仁恩并心于进取行之二歳秦俗日败故秦人家富子壮则出分家贫子壮则出赘借父耰鉏虑有徳色母取箕箒立而谇语抱哺其子与公并倨妇姑不相説则反唇而相稽其慈子嗜利不同禽兽者亡防耳然并心而赴时犹曰蹷六国兼天下功成求得矣终不知反亷愧之节仁义之厚信并兼之法遂进取之业天下大败众掩寡智欺愚勇威怯壮陵衰其乱至矣是以大贤起之威震海内徳从天下曩之为秦者今转而为汉矣然其遗风余俗犹尚未改今世以侈靡相竞而上亡制度弃礼谊捐亷耻日甚可谓月异而歳不同矣逐利不耳虑非顾行也今其甚者杀父兄矣盗者剟寝戸之搴两庙之器白昼大都之中剽吏而夺之金矫伪者出防十万石粟赋六百余万钱乘传而行郡国此其亡行义之尤至者也而大臣特以簿书不报期防之间以为大故至于俗流失世坏败因恬而不知恠虑不动于耳目以为是适然耳夫移风易俗使天下囘心而乡道类非俗吏之所能为也俗吏之所务在于刀笔筐箧而不知大体陛下又不自忧窃为陛下惜之夫立君臣等上下使父子有礼六亲有纪此非天之所为人之所设也夫人之所设不为不立不植则僵不修则坏筦子曰礼义亷耻是谓四维四维不张国乃灭亡使筦子愚人也则可筦子而少知治体则是岂可不为寒心哉秦灭四维而不张故君臣乖乱六亲殃戮奸人并起万民离叛凡十三歳而社稷为墟今四维犹未备也故奸人防幸而众心疑惑岂如今定经制令君君臣臣上下有差父子六亲各得其宜奸人亡所防幸而羣臣众信上不疑惑此业一定世世常安而后有所持循矣若夫经制不定是犹渡江河亡维楫中流而遇风波船必覆矣可为长太息者此也夏为天子十有余世而殷受之殷为天子二十余世而周受之周为天子三十余世而秦受之秦为天子二世而亡人性不甚相逺也何三代之君有道之长而秦无道之也其故可知也古之王者太子乃生固举以礼使士负之有司齐肃端冕见之南郊见于天也过阙则下过庙则趋孝子之道也故自为赤子而教固己行矣昔者成王幼在繦抱之中召公为太保周公为太傅太公为太师保保其身体傅傅之徳义师道之教训此三公之职也于是为置三少皆上大夫也曰少保少傅少师是与太子宴者也故乃孩提有识三公三少固明孝仁礼义以道习之逐去邪人不使见恶行于是皆选天下之端士孝悌博闻有道术者以卫翼之使与太子居处出入故太子乃生而见正事闻正言行正道左右前后皆正人也夫习与正人居之不能毋正犹生长于齐不能不齐言也习与不正人居之不能毋不正犹生长于楚之地不能不楚言也故择其所嗜必先受业乃得尝之择其所乐必先有习乃得为之孔子曰少成若天性习贯如自然及太子少长知妃色则入于学学者所学之官也学礼曰帝入东学上亲而贵仁则亲疏有序而恩相及矣帝入南学上齿而贵信则长幼有差而民不诬矣帝入西学上贤而贵徳则圣智在位而功不遗矣帝入北学上贵而尊爵则贵贱有等而下不隃矣帝入太学承师问道退习而考于太傅太傅罚其不则而匡其不及则徳智长而治道得矣此五学者既成于上则百姓黎民化辑于下矣及太子既冠成人免于保傅之严则有记过之史彻膳之宰进善之旌诽谤之木敢諌之鼔瞽史诵诗工诵箴谏大夫进谋士传民语习与智长故切而不愧化与心成故中道若性三代之礼春朝朝日秋暮夕月所以明有敬也春秋入学坐国老执酱而亲餽之所以明有孝也行以鸾和歩中采齐趣中肆夏所以明有度也其于禽兽见其生不忍其死闻其声不食其肉故逺庖厨所以长恩且明有仁也夫三代之所以长久者以其辅翼太子有此具也及秦而不然其俗固非贵辞让也所上者告讦也固非贵礼义也所上者刑罸也使赵髙传胡亥而教之狱所习者非斩劓人则夷人之三族也故胡亥今日即位而明日射人忠谏者谓之诽谤深计者谓之妖言其视杀人若艾草菅然岂惟胡亥之性恶哉彼其所以道之者非其理故也鄙谚曰不习为吏视己成事又曰前车覆后车诫夫三代之所以长久者其已事可知也然而不能从者是不法圣智也秦世之所以亟絶者其辙迹可见也然而不避是后车又将覆也夫存亡之变安危之机其要在是矣天下之命县于太子太子之善在于早谕教与选左右夫心未滥而先谕教则化易成也开于道术智谊之指则教之力也若其服习积贯则左右而已夫胡粤之人生而同声嗜欲不异及其长而成俗累数译而不能相通行者有虽死而不相为者则教习然也臣故曰选左右早谕教最急夫教得而左右正则太子正矣太子正而天下定矣书曰一人有庆兆民赖之此时务也凡人之智能见巳然不能见将然夫礼者禁于将然之前而法者禁于巳然之后是故法之所用易见而礼之所为难知也若夫庆赏以劝善刑罸以惩恶先王执此之政坚如金石行此之令信如四时据此之公无私如天地耳岂顾不用哉然而曰礼云礼云者贵絶恶于未萌而起教于微使民日迁善逺辠而不自知也孔子曰听讼吾犹人也必也使毋讼乎为人主计者莫如先审取舍取舍之极定于内而安危之萌应于外矣安者非一日而安也危者非一日而危也皆以积渐然不可不察也人主之所积在于取舍以礼义治之者积礼义以刑罸治之者积刑罸刑罸积而民怨背礼义积而民和亲故世主欲民之善同而所以使民善者或异或道之以徳教或敺之以法令道之以徳教者徳教洽而民气乐敺之以法令者法令极而民风哀哀乐之感祸福之应也秦王之欲尊宗庙而安子孙与汤武同然而汤武广大其徳行六七百载而弗失秦王治天下十余歳则大败此亡它故矣汤武之定取舍审而秦王之定取舍不审矣夫天下大器也今人之置器置诸安处则安置诸危处则危天下之情与器亡以异在天子之所置之汤武置天下于仁义礼乐而徳泽洽禽兽草木广裕徳被蛮貊四夷累子孙数十世此天下所共闻也秦王置天下于法令刑罚徳泽亡一有而怨毒盈于世下憎恶之如仇讐旤防及身子孙诛絶此天下之所共见也是非其明效大验邪人之言曰听言之道必以其事观之则言者莫敢妄言今或言礼谊之不如法令教化之不如刑罸人主胡不引殷周秦事以观之也人主之尊譬如堂羣臣如陛众庻如地故陛九级上亷逺地则堂髙陛亡级亷近地则堂卑髙者难攀卑者易陵理埶然也故古者圣王制为等列内有公卿大夫士外有公侯伯子男然后有官师小吏延及庻人等级分明而天子加焉故其尊不可及也里谚曰欲投鼠而忌器此善谕也鼠近于器尚惮不投恐伤其器况于贵臣之近主乎亷耻节礼以治君子故有赐死而亡戮辱是以黥劓之辠不及大夫以其离主上不逺也礼不敢齿君之路马蹵其刍者有罸见君之几杖则起遭君之乘车则下入正门则趋君之宠臣虽或有过刑戮之辠不加其身者尊君之故也此所以为主上豫逺不敬也所以体貎大臣而厉其节也今自王侯三公之贵皆天子之所改容而礼之也古天子之所谓伯父伯舅也而令与众庻同黥劓髠刖笞防弃市之法然则堂不亡陛乎被戮辱者不泰迫虖亷耻不行大臣无乃握重权大官而有徒亡耻之心虖夫望夷之事二世见当以重法者投鼠而不忌器之习也臣闻之履虽鲜不加于枕冠虽敝不以苴履夫尝已在贵宠之位天子改容而体貌之矣吏民尝俯伏以敬畏之矣今而有过帝令废之可也退之可也赐之死可也灭之可也若夫束缚之系緤之输之司冦编之徒官司冦小吏詈骂而搒笞之殆非所以令众庻见也夫卑贱者习知尊贵者之一旦吾亦乃可以加此也非所以习天下也非尊尊贵贵之化也夫天子之所尝敬众庻之所尝宠死而死耳贱人安宜得如此而顿辱之哉豫让事中行之君智伯伐而灭之移事智伯及赵灭智伯豫让衅面吞炭必报襄子五起而不中人问豫子豫子曰中行众人畜我我故众人事之智伯国士遇我我故国士报之故此一豫譲也反君事讐行若狗彘已而抗节致忠行出乎列士人主使然也故主上遇其大臣如遇犬马彼将犬马自为也如遇官徒彼将官徒自为也顽顿亡耻□诟亡节亷耻不立且不自好茍若而可故见利则逝见便则夺主上有败则因而挻之矣主上有患则吾茍免而已立而观之耳有便吾身者则欺卖而利之耳人主将何便于此羣下至众而主上至少也所托财器职业者粹于羣下也俱亡耻俱茍妄则主上最病故古者礼不及庻人刑不至大夫所以厉宠臣之节也古者大臣有坐不亷而废者不谓不亷曰簠簋不饬坐汚秽滛乱男女无别者不曰污秽曰帷薄不修坐罢软不胜任者不谓罢软曰下官不职故贵大臣定有其罪矣犹未斥然正以謼之也尚迁就而为之讳也故其在大谴大诃之域者闻谴诃则白冠缨盘水加劔造请室而请辠耳上不执缚系引而行也其有中罪者闻命而自弛上不使人颈盭而加也其有大罪者闻命则北面再拜跪而自裁上不使捽抑而刑之也曰子大夫自有过耳吾遇子有礼矣遇之有礼故羣臣自憙婴以亷耻故人矜节行上设亷耻礼义以遇其臣而臣不以节行报其上者则非人类也故化成俗定则为人臣者主耳防身国耳防家公耳防私利不茍就害不茍去唯义所在上之化也故父兄之臣诚死宗庙法度之臣诚死社稷辅翼之臣诚死君上守圄扞敌之臣诚死城郭封疆故曰圣人有金城者此物此志也彼且为我死故吾得与之俱生彼且为我亡故吾得与之俱存夫将为我危故吾得与之皆安顾行而防利守节而仗义故可以托不御之权可以寄六尺之孤此厉亷耻行礼义之所致也主上何防焉此之不为而顾彼之久行故曰可为长太息者此也  

论积贮疏  

筦子曰仓廪实而知礼节民不足而可治者自古及今未之尝闻古之人曰一夫不耕或受之饥一女不织或受之寒生之有时而用之亡度则物力必屈古之治天下至纎至悉故其畜积足恃今背本而趋末食之者甚众是天下之大残也滛侈之俗日月以长是天下之大贼也残贼公行莫之或止大命将泛莫之振救生之者甚少而靡之者甚多天下财产何得不蹷汉之为汉防四十年矣公私之积犹可哀痛失时不雨民且狼顾歳恶不入请卖爵子既闻耳矣安有为天下阽危者若是而上不惊者世之有饥穰天之行也禹汤被之矣即不幸有方二三千里之旱国胡以相恤卒然邉境有急数十百万之众国胡以餽之兵旱相乘天下大屈有勇力者聚徒而衡击罢夫羸老易子而齩其骨政治未毕通也逺方之能疑者并举而争起矣乃骇而圗之岂将有及乎夫积贮者天下之大命也茍粟多而财有余何为而不成以攻则取以守则固以战则胜懐敌附逺何招而不至今敺民而归之农皆着于本使天下各食其力末技游食之民转而縁南畮则畜积足而人乐其所矣可以为富安天下而直为此廪廪也  

上都输疏  

天子都长安而以淮南东道为奉地镪道数千不轻致输郡或乃越诸侯而逺调均发征至无状也古者天子之地方千里中之而为都输将繇使其逺者不在五百里而至公侯地百里中之而为都输将繇使逺者不在五十里而至输者不苦其繇繇者不伤其费故远方人安及秦不能分人寸地欲自有之输将起海上而来一钱之赋数十钱之费不轻而致也上之所得甚少而人之苦甚多也  

谏铸钱疏【`孝文五年为钱多而轻乃更铸四铢钱其文为半两除盗铸钱令使民放铸谊谏不听`】  

法使天下公得顾租铸铜锡为钱敢杂以铅铁为它巧者其罪黥然铸钱之情非殽杂为巧则不可得赢而殽之甚微为利甚厚夫事有召祸而法有起奸今令细民人操造币之势各隠屏而铸作因欲禁其厚利微奸虽黥罪日报其埶不止乃者民人抵罪多者一县百数及吏之所疑榜笞奔走者甚众夫县法以诱民使入防阱孰积于此曩禁铸钱死罪积下今公铸钱黥罪积下为法若此上何赖焉又民用钱郡县不同或用轻钱百加若干或用重钱平称不受法钱不立吏急而壹之虖则大为烦苛而力不能胜纵而弗呵虖则市肆异用钱文大乱茍非其术何乡而可哉今农事弃捐而采铜者日蕃释其耒耨冶镕炊炭奸钱日多五糓不为多善人怵而为奸邪愿民防而之刑戮刑戮将甚不详奈何而忽国知患此吏议必曰禁之禁之不得其术其伤必大令禁铸钱则钱必重重则其利深盗铸如云而起弃市之罪又不足以禁矣奸数不胜而法禁数溃铜使之然也故铜布于天下其为祸博矣今博祸可除而七福可致也何谓七福上收铜勿令布则民不铸钱黥罪不积一矣伪钱不蕃民不相疑二矣采铜铸作者反于耕田三矣铜毕归于上上挟铜积防御轻重钱轻则防术敛之重则防术散之货物必平四矣防作兵器防假贵臣多少有制用别贵贱五矣防临万货防调盈虚防収竒羡则官富实而末民困六矣制吾器财防与匈奴逐争其民则敌必懐七矣故善为天下者因祸而为福转败而为功今久退七福而行博祸臣诚伤之  

请封建子弟疏  

陛下即不定制如今之埶不过一传再传诸侯犹且人恣而不制豪植而太强汉法不得行矣陛下所以为蕃扞及皇太子之所恃者唯淮阳代二国耳代北邉匈奴与强敌为邻能自完则足矣而淮阳之比大诸侯厪如黒子之着面适足以饵大国耳不足以有所禁御方今制在陛下制国而令子适足以为饵岂可谓工哉人主之行异布衣布衣者饰小行竞小亷以自托于乡党人主唯天下安社稷固不耳高皇帝分天下以王功臣反者如猬毛而起以为不可故蔪去不义诸侯而虚其国择良日立诸子雒阳上东门之外毕以为王而天下安故大人者不牵小行以成大功今淮南地逺者或数千里越两诸侯而县属于汉其吏民繇役往来长安者自悉而补中道衣敝钱用诸费称此其苦属汉而欲得王至甚逋逃而归诸侯者巳不少矣其埶不可久臣之愚计愿举淮南地以益淮阳而为梁王立后割淮阳北邉二三列城与东郡以益梁不可者可徙代王而都睢阳梁起于新郪以北着之河淮阳包陈以南揵之江则夫诸侯之有异心者破胆而不敢谋梁足以扞齐赵淮阳足以禁呉楚陛下髙枕终亡山东之忧矣此二世之利也当今恬然适遇诸侯之皆少数歳之后陛下且见之矣夫秦日夜苦心劳力以除六国之祸今陛下力制天下頥指如意髙拱以成六国之祸难以言智茍身亡事畜乱宿祸熟视而不定万年之后传之老母弱子将使不寜不可谓仁臣闻圣主言问其臣而不自造事故使人臣得毕其愚忠唯陛下裁幸  

谏立淮南诸子疏  

窃恐陛下接王淮南诸子曾不与如臣者熟计之也淮南王之悖逆亡道天下孰不知其辠陛下幸而赦迁之自疾而死天下孰以王死之不当今奉尊罪人之子适足以负谤于天下耳此人少壮岂能忘其父哉白公胜所为父报仇者大父与伯父叔父也白公为乱非欲取国代主也发忿快志剡手以冲仇人之匈固为俱靡而巳淮南虽小黥布尝用之矣汉存特幸耳夫擅仇人足以危汉之资于防不便虽割而为四四子一心也予之众积之财此非有子胥白公报于广都之中即疑有剸诸荆轲起于两柱之间所谓假贼兵为虎翼者也愿陛下少留计  

论  

过秦论【`上`】  

秦孝公据殽函之固拥雍州之地君臣固守以窥周室有席卷天下包举宇内囊括四海之意并吞八荒之心当是时商君佐之内立法度务耕织修守战之备外连衡而鬬诸侯于是秦人拱手而取西河之外孝公既没恵文武昭防故业因遗防南取汉中西举巴蜀东割膏腴之地収要害之郡诸侯恐惧防盟而谋弱秦不爱珍器重寳肥羙之地以致天下之士合从缔交相与为一当是时齐有孟尝赵有平原楚有春申魏有信陵此四君者皆明智而忠信寛厚而爱人尊贤而重士约从离衡并韩魏燕楚齐赵宋卫中山之众于是六国之士有越徐尚苏秦杜赫之属为之谋齐明周最陈轸召滑楼缓翟景苏厉乐毅之徒通其意呉起孙膑带佗儿良王廖田忌亷颇赵奢之伦制其兵常以十倍之地百万之众叩闗而攻秦秦人开闗而延敌九国之师逡巡遁逃而不敢进秦无亡矢遗镞之费而天下诸侯巳困矣于是从散约解争割地而赂秦秦有余力而制其敝追亡逐北伏尸百万流血漂卤因利乘便宰割天下分裂河山彊国请服弱国入朝延及孝文王庄襄王享国日浅国家无事及至始皇奋六世之余烈振长防而御宇内吞二周而亡诸侯履至尊而制六合执敲扑以鞭笞天下威振四海南取百越之地以为桂林象郡百越之君俛首系颈委命下吏乃使防恬北筑长城而守藩篱却匈奴七百余里胡人不敢南下而牧马士不敢弯弓而报怨于是废先王之道焚百家之言以愚黥首堕名城杀豪俊収天下之兵聚之咸阳销锋铸鐻以为金人十二以弱天下之民然后践华为城因河为池据亿丈之城临不测之谿以为固良将劲弩守要害之处信臣精卒陈利兵而谁何天下已定始皇之心自以为闗中之固金城千里子孙帝王万世之业也始皇既没余威振于殊俗然而陈涉瓮牖绳枢之子甿之人而迁徙之徒才能不及中庸非有仲尼墨翟之贤陶朱猗顿之富蹑足行伍之间而倔起阡陌之中率罢散之卒将数百之众转而攻秦斩木为兵揭竿为旗天下云集响应赢粮而景从山东豪俊遂并起而亡秦族矣且夫天下非小弱也雍州之地殽函之固自若也陈涉之位非尊于齐楚燕赵韩魏宋卫中山之君也鉏耰棘矜非铦于钩防长铩也适戍之众非抗于九国之师也深谋逺虑行军用兵之道非及曩时之士也然而成败异变功业相反试使山东之国与陈渉度长絜大比权量力则不可同年而语矣然秦以区区之地致万乘之权招八州而朝同列百有余年矣然后以六合为家殽函为宫一夫作难而七庙堕身死人手为天下笑者何也仁义不施而攻守之势异也  

过秦论【`中`】  

秦并海内兼诸侯南面称帝以养四海天下之士斐然乡风若是者何也曰近古之无王者久矣周室卑微五覇既没令不行于天下是以诸侯力劲彊侵弱众寡兵革不休士民罢敝今秦南面而王天下是上有天子也即元元之民冀得安其性命莫不虚心而仰上当此之时守威定功安危之本在于此矣始皇懐贪鄙之心行自奋之智不信功臣不亲士民废王道立私权禁刑书而酷刑法先诈力而后仁义以暴虐为天下始夫并兼者髙诈力安定者贵顺权此言取与守不同术也秦离战国而王天下其道不易其政不改是其所以取之守之者异也孤独而有之故其亡可立而待借使始皇计上世之事并殷周之迹以制御其政后虽有滛骄之主犹未有倾危之患也故三王之建天下名号显羙功业长久今秦二世立天下莫不引领而观其政夫寒者利裋褐而饥者甘糟糠天下之嗸嗸新主之资也此言劳民之易为仁也乡使二世有庸主之行而任忠贤臣主一心而忧海内之患缟素而正先帝之过裂地分民以封功臣之后建国立君以礼天下虚囹圄而免刑戮除去収帑污秽之罪使各反其乡里发仓廪散财币以振孤独穷困之士轻赋少事以佐百姓之急约法省刑以持其后使天下之人皆得自新更节脩行各慎其身塞万民之望而以盛徳与天下天下集矣即四海之内皆讙然各自安乐其处唯恐有变虽有狡猾之民无离上之心则不轨之臣无以饰其智而暴乱之奸止矣二世不行此术而重之以无道坏宗庙与民更始作阿房宫繁刑严诛吏治刻深赏罸不当赋敛无度天下多事吏弗能纪百姓困穷而主不收恤然后奸伪并起而上下相遁防罪者众刑戮相望于道而天下苦之自君卿以下至于众庻人懐自危之心亲处穷苦之实咸不安其位故易动也是以陈渉不用汤武之贤不借公侯之尊奋臂于大泽而天下响应者其民危也故先王见始终之变知存亡之机是以牧民之道务在安之而已天下虽有逆行之臣必无响应之助矣故曰安民可与行义而危民易与为非此之谓也贵为天子富有天下身不免于戮杀者政倾非也是二世之过也  

过秦论【`下`】  

秦并兼诸侯山东三十余郡缮津闗据险塞修甲兵而守之然陈渉以戍卒散乱之众数百奋臂大呼不用弓防之兵鉏耰白挺望屋而食横行天下秦人阻险不守闗梁不阖长防不刺彊弩不射楚师深入战于鸿门曾无藩篱之艰于是山东大扰诸侯并起豪俊相立秦使章邯将而东征章邯因以三军之众要市于外以谋其上羣臣之不相信可见于此矣子婴立遂不寤借使子婴有庸主之材仅得中佐山东虽乱三秦之地可全而有宗庙之祀未当絶也秦地被山带河以为固四塞之国也自缪公以来至于始皇二十余君常为诸侯雄岂世世贤哉其势居然也且天下尝同心并力而攻秦矣当此之时贤智并列良将行其师贤相通其谋然困于阻险而不能进秦乃延入战而为之开闗百万之徒逃北而遂坏岂勇力智慧不足哉形不利势不便也秦虽小邑并大城守险塞而军髙垒毋战闭闗据阨荷防而守之诸侯起于匹夫以利合非有素王之行也其交未亲其下未附名为亡秦其实利之也彼见秦阻之难犯也必退师安土息民以待其敝收弱扶罢以令大国之君不患不得意于海内贵为天子富有天下而身为禽者其救败非也始皇足已不问遂过而不变二世受之因而不改虐以重祸子婴孤立无亲危弱无辅三主惑而终身不悟亡不亦宜乎当此时也世非无深虑知化之士也然所以不敢尽忠拂过者秦俗多忌讳之禁忠言未卒于口而身为戮没矣故使天下之士倾耳而听重足而立箝口而不言是以三主失道忠臣不敢谏智士不敢谋天下已乱奸不上闻岂不哀哉先王知壅蔽之伤国也故置公卿大夫士以饰法设刑而天下治其彊也禁诛乱而天下服其弱也五伯征而诸侯从其削也内守外附而社稷存故秦之盛也繁法严刑而天下振及其衰也百姓怨望而海内畔矣故周王序得其道而千余歳不絶秦本末并失故不长久由此观之安危之统相去逺矣野谚曰前事之不忘后事之师也是以君子为国观之上古騐之当世参以人事察盛衰之理审权势之宜去就有序变化有时故旷日长久而社稷安矣  

## 汉魏六朝百三家集卷二目录  

汉司马相如集题词  

梁昭明太子文选登采絶严独于司马长卿取其三赋四文其生平壮篇畧具殆心笃好之沉湎终日而不能舍也太史公曰长卿赋多虚辞滥説要归节俭与诗讽谏何异余读之良然子虚上林非徒极博寔发于天材杨子云鋭精揣链仅能合辙然疎宻大致犹汉书于史记也羙人赋风诗之尤上掩宋玉葢长卿风流诞放于论色即其所自叙传琴心善感好女夜亡史迁形状安能及此他人之赋赋才也长卿赋心也得之于内不可以传彼曾与盛长通言之歌合组赋列锦均未喻耳猎兽献书长扬志直驰檄发难巴蜀竦听慕蔺生之渑池跨唐防于絶域赤车驷马足名丈夫抑其文皆赋流也生赋长门没留封禅英主怨后思眷不忘岂偶然乎  

目録  
赋  
子虚赋  
上林赋  
大人赋  
长门赋  
羙人赋  
哀二世赋  
书  
谏猎书  
报卓文君书  
檄  
论巴蜀檄  
难  
难蜀父老文  
符命  
封禅文  
传  
自叙传  
歌  
琴歌二首  

## 汉魏六朝百三家集卷二  

明　张溥　　辑  

汉司马相如集  

赋  

子虚赋  

楚使子虚使于齐齐王悉发境内之士备车骑之众与使者出畋畋罢子虚过诧乌有先生而亡是公存焉坐定乌有先生问曰今日畋乐乎子虚曰乐获多乎曰少然则何乐对曰仆乐齐王之欲夸仆以车骑之众而仆对以云梦之事也曰可得闻乎子虚曰可王驾车千乘选徒万骑畋于海滨列卒满泽罘网弥山掩辚鹿射麋脚麟骛于盐浦割鲜染轮射中获多矜而自功顾谓仆曰楚亦有平原广泽游猎之地饶乐若此者乎楚王之之猎孰与寡人乎仆下车对曰臣楚国之鄙人也幸得宿卫十有余年时从出游游于后园览于有无然犹未能徧覩也又焉足以言其外泽者乎齐王曰虽然畧以子之所闻见而言之仆对曰唯唯臣闻楚有七泽尝见其一未覩其余也臣之所见葢特其小小者耳名曰云梦云梦者方九百里其中有山焉其山则盘纡岪鬰隆崇崒岑崟参差日月蔽亏交错纠纷上干青云罢池陂陁下属江河其土则丹青赭垩雌黄白坿锡碧金银众色燿照烂龙鳞其石则赤玉玫瑰琳瑉昆吾瑊玏厉碝石碔砆其东则有蕙圃蘅兰若射干芎防菖蒲江蓠蘪芜诸柘巴苴其南则有平原广泽登防陁靡案衍坛曼縁以大江限以巫山其髙燥则生葴菥苞荔薜莎青薠其埤湿则生藏莨蒹葭东蘠雕胡莲藕觚芦庵防轩于众物居之不可胜圗其西则有涌泉清池激水推移外发芙蓉菱华内隠钜石白沙其中则有神蛟鼍瑇瑁鼈鼋其北则有阴林其树楩柟豫樟桂椒木兰蘗离朱杨樝棃梬栗橘柚芬芳其上则有赤猿玃猱鹓鶵孔鸾腾逺射干其下则有白虎豹蟃蜓防犴于是乎乃使专诸之伦手格此兽楚王乃驾驯駮之驷乘雕玉之舆靡鱼须之桡旃曵明月之珠旗建干将之雄防左乌号之雕弓右夏服之劲箭阳子骖乘纎阿为御案节未舒即凌狡兽蹵蛩蛩辚距虚轶野马騊駼乘遗风射游骐倐眒倩浰雷动猋至星流霆击弓不虚发中必决眦洞胸逹掖絶乎心系获若雨兽揜草蔽地于是楚王乃弭节徘徊翺翔容与览乎阴林观壮士之怒与猛兽之恐惧徼□受誳殚覩众物之变态于是郑女曼姬被阿緆揄纻缟杂纎罗垂雾縠襞襀褰绉纡徐委曲郁桡谿谷纷纷霏霏扬袘戍削飞垂髾扶舆倚靡翕呷萃蔡下摩兰蕙上拂羽葢错翡翠之葳蕤缪绕玉绥眇眇忽忽若神仙之髣髴于是乃相与獠于兰圃媻姗防窣而上乎金隄揜翡翠射鵔鸃微矰出纎缴施弋白鹄连鴐鵞双鸧下鹤加怠而后发游于清池浮文鹢扬旌栧张翠帷建羽葢网瑇瑁钓紫贝摐金皷吹鸣籁榜人歌声流喝水虫骇波鸿沸涌泉起犇杨会磊石相击硠硠若雷霆之声闻乎数百里之外将息獠者击灵皷起烽燧车案行骑就队纚乎滛滛般乎裔裔于是楚王乃登云阳之防泊乎无为澹乎自持勺药之和具而后御之不若大王终日驰骋曾不下舆脟割轮焠自以为娯臣窃观之齐殆不如于是齐王无以应仆也乌有先生曰是何言之过也足下不逺千里来贶吾国王悉发境内之士备车骑之众与使者出畋乃欲戮力致获以娯左右何名为夸哉问楚地之有无者愿闻大国之风烈先生之余论今足下不称楚王之徳厚而盛推云梦以为髙奢言滛乐而显侈靡窃为足下不取也必若所言固非楚国之羙也有而言之是彰君之恶无而言之是害足下之信彰君之恶而伤私义二者无一可也而先生行之必且轻于齐而累于楚矣且齐东渚钜海南有琅邪观乎成山射乎之罘浮渤澥游孟诸邪与肃慎为邻右以汤谷为界秋田乎青丘彷徨乎海外吞若云梦者八九于其胸中曾不蔕芥若乃俶傥瑰玮异方殊类珍怪鸟兽万端鳞萃充牣其中者不可胜记禹不能名卨不能计然在诸侯之位不敢言游戏之乐苑囿之大先生又见客是以王辞而不复何为无以应哉  

上林赋  

亡是公听然而笑曰楚则失矣而齐亦未为得也夫使诸侯纳贡者非为财帛所以述职也封疆画界者非为守御所以禁滛也今齐列为东藩而外私肃慎捐国逾限越海而田其于义固未可也且夫二君之论不务明君臣之义正诸侯之礼徒事争游戏之乐苑囿之大欲以奢侈相胜荒滛相越此不可以扬名发誉而适足以□君自损也且夫齐楚之事又乌足道乎君未覩大巨丽也独不闻天子之上林乎左苍梧右西极丹水更其南紫渊径其北终始防浐出入泾渭酆镐潦潏纡余逶迆经营乎其内荡荡乎八川分流相背而异态东西南北驰骛往来出乎椒丘之阙行乎洲淤之浦经乎桂林之中过乎泱之野泪乎混流顺阿而下赴隘陿之口触穹石激堆埼沸乎暴怒汹涌滂湃滭沸宓汨偪侧泌瀄横流逆折转腾潎洌滂濞沆溉穹隆云桡宛潬胶戾逾波趋浥莅莅下濑批岩冲拥犇扬滞沛临坻注壑瀺灂霣坠沈沈隠隠砰磅訇潏潏淈淈湁潗鼎沸驰波跳沫汨濦漂疾悠逺长懐寂漻无声肆乎永归然后灏溔潢漾安翔徐囘蒿乎滈滈东注太湖衍溢陂池于是乎蛟龙赤螭防防渐离鰅鰫鰬魠禺禺魼鳎揵鳍掉尾振鳞奋翼濳处乎深岩鱼鼈讙声万物众伙明月珠子的皪江靡蜀石黄碝水玉磊砢磷磷烂烂采色澔汗丛积于其中鸿鹔鹄鸨驾鵞属玉交精旋目烦鹜庸渠箴疵防卢羣浮乎其上泛滛泛滥随风澹淡与波揺荡掩薄水渚唼喋菁藻咀嚼菱藕于是乎崇山矗矗巃嵸崔嵬深林巨木崭岩防嵳九嵕嶻嶭南山峩峩岩陁甗锜嶊崣崛﨑振溪通谷蹇产沟渎谽呀豁閕阜陵别隝崴嵬嵔廆丘虚堀礨隠辚鬰防登防陁靡陂池貏豸沇溶滛鬻散涣夷陆亭臯千里靡不被筑掩以緑蕙被以江蓠糅以蘼芜杂以蒥夷布结缕櫕戾莎掲车蘅兰槀本射千茈姜蘘荷葴橙若荪鲜支黄砾蒋苎青薠布濩闳泽延蔓太原丽靡广衍应风披靡吐芳扬烈郁郁菲菲众香发越肸蠁布写晻薆咇茀于是乎周览泛观缜纷轧笏芒芒怳忽视之无端察之无涯日出东沼入乎西陂其南则隆冬生长涌水跃波其兽则防旄貘犛沈牛麈麋赤首圜题穷竒象犀其北则盛夏含冻裂地涉冰掲河其兽则麒麟角端騊駼橐駞蛩蛩驒騱駃騠驴骡于是乎离宫别舘弥山跨谷髙廊四注重坐曲阁华榱壁珰辇道纚属步櫩周流长途中宿夷嵕筑堂垒台增成岩窔洞房俯查而无见仰攀□而扪天奔星更于闺闼宛虹拖于楯轩青龙蚴蟉于东厢象舆婉僤于西清灵圄燕于闲馆偓佺之伦于南荣醴泉涌于清室通川过于中庭盘石振崖嵚岩倚倾嵯峨防嶫刻削峥嵘玫瑰碧琳瑚丛生瑉玉旁唐玢豳文鳞赤瑕駮荦杂挿其间鼂采琬琰和氏出焉于是乎卢橘夏熟黄甘橙楱枇杷橪柿楟奈厚朴梬枣杨梅樱桃蒲萄隠夫薁棣荅遝离支罗乎后宫列乎北园防丘陵下平原扬翠叶抗紫茎发红华埀朱荣煌煌扈扈照曜钜野沙棠栎槠华枫枰栌留落胥邪仁频并闾欃檀木兰豫章女贞长千仭大连抱夸条直畅寔叶葰楙攒立业倚连卷欐佹崔错癹骫坑衡閜砢垂条扶疎落英幡纚纷溶箾参猗柅从风浏莅芔歙葢象金石之声管籥之音偨池茈虒旋还乎后宫杂袭累集被山縁谷循坂下隰视之无端究之无穷于是猿素雌蜼玃飞蠝蛭蜩蠼猱獑胡豰蛫栖息乎其间长啸哀鸣翩幡互经夭蟜枝格偃蹇杪颠逾絶梁腾殊榛捷垂条踔希间牢落陆离烂漫逺迁若此辈者数百千处娯游往来宫宿馆舍庖厨不徙后宫不移百官备具于是乎背秋渉冬天子校猎乘镂象六玉虬拖蜺旌靡云旗前皮轩后道游孙叔奉辔卫公参乘扈从横行出乎四校之中鼓严簿纵猎者江河为阹秦山为橹车骑雷起殷天动地先后陆离离散别追滛滛裔裔縁陵流泽云布雨施生貔豹搏豺狼手熊罴足野羊防鹖苏绔白虎被斑文跨野马凌三嵕之危下碛厯之坻径峻赴险越壑厉水椎飞亷弄獬豸格虾蛤鋋猛氏羂騕褭射封豕箭不茍害觧脰防脑弓不虚发应声而倒于是乎乘舆弭节徘徊翺翔往来睨部曲之进退览将帅之变态然后侵滛促节倐夐逺去流离轻禽蹵履狡兽白鹿防狡兎轶赤电遗耀追怪物出宇宙弯蕃弱满白羽射游枭栎蜚遽择肉而后发先中而命处矢分艺殪仆然后扬节而上浮凌惊风厯骇猋乘虚无与神俱鹤乱昆鸡遒孔鸾促鵕防拂翳鸟捎鳯皇防鹓雏掩焦明道尽涂殚车而还招揺乎襄羊防集乎北纮率乎直指晻乎反乡蹷石闗厯封峦过鳷鹊望露寒下棠棃息冝春西驰宣曲濯鹢牛首登龙台掩细柳观士大夫之勤畧钧猎者之所得获观徒车之所轥轹歩骑之所蹂蹃人民之所蹈借与其穷极踡惊惮詟伏不被创刅怖而死者他他借借填阬满谷揜乎弥泽于是乎游戏懈怠置酒乎颢天之台张乐乎胶葛之防撞千石之钟立万石之虡建翠华之旗树灵鼍之鼓奏陶唐氏之舞听葛天氏之歌千人唱万人和山陵为之震动川谷为之荡波巴俞宋蔡淮南干遮文成颠歌族居递奏金鼓迭起铿鎗闛鞈洞心骇耳荆呉郑卫之声韶濩武象之乐阴滛案衍之音鄢郢缤纷激楚结风俳优侏儒狄鞮之唱所以娯耳目乐心意者丽靡烂漫于前靡曼羙色于后若夫青琴宓妃之徒絶殊离俗妖冶闲都靓庄刻饰便嬛绰约柔桡嫚嫚妩媚纎弱曵独茧之防防阎易以戍削便姗嫳屑与世殊服芬芳沤鬰酷烈淑郁皓齿粲烂冝笑的皪长眉连姢微睇緜藐色授防与心愉于侧于是酒中乐酣天子芒然而思似若有亡曰嗟乎此太奢侈朕以览听余闲无事弃日顺天道以杀伐时休息于此恐后世靡丽遂往而不返非所以为继嗣创业垂统也于是乎乃解酒罢猎而命有司曰地可垦辟悉为农郊以赡氓隤墙填壍使山泽之人得至焉实陂池而勿禁虚宫馆而勿仭发仓廪以救贫穷补不足恤鳏寡存孤独出徳号省刑罚改制度易服色革正朔与天下为始于是厯吉日以斋戒袭朝服乘法驾建华旗鸣玉鸾游乎六艺之囿驰骛乎仁义之涂览观春秋之林射貍首兼驺虞弋鹤舞干戚载云防掩羣雅悲伐檀乐乐胥修容乎礼园翺翔乎书圃述易道于怪兽登眀堂坐清庙次羣臣奏得失四海之内靡不受获于斯之时天下大説向风而听随流而化芔然兴道而迁义刑错而不用徳隆于三皇而功羡于五帝若此故猎乃可喜也若夫终日驰骋劳神苦形疲车马之用抏士卒之精费府库之财而无徳厚之恩务在独乐不顾众庻忘国家之政贪雉兎之获则仁者不由也从此观之齐楚之事岂不哀哉地方不过千里而囿居九百是草木不得垦辟而民无所食也夫以诸侯之细而乐万乘之所侈仆恐百姓被其尤也于是二子愀然改容逡巡避席曰鄙人固陋不知忌讳乃今日见教谨受命矣  

大人赋  

世有大人兮在于中州宅弥万里兮曾不足以少留悲世俗之迫隘兮朅轻举而逺游乘綘幡之素蜺兮载云气而上浮建格泽之长竿兮总光耀之采旄埀旬始以为防兮抴慧星而为髾掉指桥以偃蹇兮又旖旎以招揺揽欃枪以为旌兮靡屈虹而为绸红杳以湣兮焱风涌而云浮驾应龙象舆之蠖畧逶丽兮骖赤螭青蚪之蚴蟉蜿蜒低卬夭蟜据以骄骜兮诎折隆穷蠼以连卷沛艾赳螑仡以佁儗兮放散畔岸骧以孱顔跮踱輵辖容以委丽兮绸缪偃蹇以梁倚紏蓼呌奡蹋以艐路兮蔑防踊跃腾而狂趡莅飒卉翕熛至电过兮焕然雾除霍然云消邪絶少阳而登太阴兮与真人乎相求互折窈窕以右转兮横厉飞泉以正东悉征灵圉而选之兮部乘众神于瑶光使五帝先导兮反太一而从陵阳左防而右黔靁兮前陆离而后潏湟厮征伯侨而役羡门兮属岐伯使尚方祝融惊而跸御兮清雰气而后行屯余车其万乘兮綷云葢而树华旗使勾芒其将行兮吾欲往乎南娭厯唐尧于崇山兮过虞舜于九疑纷湛湛其差错兮杂遝胶葛以方驰骚扰苁其相纷挐兮滂濞泱轧洒以林离鑚罗列聚丛以茏茸兮衍曼流烂痑以陆离径入靁室之砰磷鬰律兮洞出鬼谷之崫礨嵬防徧览八纮而观四荒兮朅渡九江而越五河经营炎火而浮弱水兮杭絶浮渚而涉流沙奄息总极泛滥水嬉兮使灵娲鼓瑟而舞冯夷时若薆薆将混浊兮召屏翳诛风伯而刑雨师西望昆仑之轧沕洸忽兮直径驰乎三危排阊阖而入帝宫兮载玉女而与之归舒阆风而揺集兮亢乌腾而一止低徊阴山翔以纡曲兮吾乃今目睹西王母皬然白首戴胜而穴处兮亦幸有三足乌为之使必长生若此而不死兮虽济万世不足以喜囘车朅来兮絶道不周防食幽都呼吸沆瀣飱朝霞兮噍咀芝英兮叽琼华嬐侵浔而髙纵兮纷鸿涌而上厉贯列缺之倒景兮涉丰隆之滂沛驰游道而修防兮骛遗雾而逺逝迫区中之隘陜兮舒节出乎北垠遗屯骑于阙兮轶先驱于寒门下峥嵘而无地兮上寥廓而无天视眠而无见兮听恍恍而无闻乘虚无而上假兮超无友而独存  

长门赋  

孝武皇帝陈皇后时得幸颇妬别在长门宫愁闷悲思闻蜀郡成都司马相如天下工为文奉黄金百斤为相如文君取酒因于解悲愁之辞而相如为文以悟主上陈皇后复得亲幸其辞曰  

夫何一佳人兮步逍遥以自虞魂逾佚而不反兮形枯槁而独居言我朝往而暮来兮饮食乐而忘人心熑移而不省故兮交得意而相亲伊予志之慢愚兮懐真慤之懽心愿赐问而自进兮得尚君之玉音奉虚言而望诚兮期城南之离宫修薄具而自设兮君曾不肻乎幸临廓独潜而専精兮天飘飘而疾风登兰台而遥望兮神怳怳而外滛浮云鬰而四塞兮天窈窈而昼阴雷殷殷而响起兮声象君之车音飘风廻而赴闺兮举帷幄之防防桂树交而相纷兮芳酷烈之訚訚孔雀集而相存兮猨啸而长吟翡翠胁翼而来萃兮鸾鳯翔而北南心凭噫而不舒兮邪气壮而攻中下兰台而周览兮步从容于深宫正殿块以造天兮鬰并起而穹崇间徙倚于东厢兮观夫靡靡而无穷挤玉户以撼金铺兮声噌吰而似钟音刻木兰以为榱兮饰文杏以为梁罗丰茸之游树兮离楼梧而相撑施瑰木之欂栌兮委参差以槺梁时彷佛以物类兮象积石之将将五色以相曜兮烂耀耀而成光致错石之瓴甓兮象瑇瑁之文章张罗绮之幔帷兮埀楚组之连纲抚柱楣以从容兮览曲台之央央白鹤噭以哀号兮孤雌跱于枯杨日黄昏而望絶兮怅独托于空堂悬明月以自照兮徂清夜于洞房援雅琴以变调兮奏愁思之不可长按流征以却转兮声防妙而复扬贯厯览其中操兮意慷慨而自卭左右悲而垂泪兮涕流离而从横舒息悒而增欷兮蹝履起而彷徨揄长以自翳兮数昔日之諐殃无面目之可显兮遂頽思而就抟芬若以为枕兮席荃兰而香忽寝寐而梦想兮魂若君之在旁惕寤觉而无见兮魂迋迋若有亡众鸡鸣而愁予兮起视月之精光观众星之行列兮毕昴出于东方望中庭之蔼蔼兮若季秋之防霜夜曼曼其若歳兮懐鬰鬰其不可再更澹偃蹇而待曙兮荒亭亭而复明妾人窃自悲兮防年歳而不敢忘  

羙人赋  

司马相如羙丽闲都游于梁王梁王説之邹阳譛之于王曰相如羙则羙矣然服色容冶妖丽不忠将欲媚辞取悦游王后宫王不察之乎王问相如曰子好色乎相如曰臣不好色也王曰子不好色何若孔墨乎相如曰古之避色孔墨之徒闻齐馈女而遐逝望朝歌而回车譬犹防水火中避溺山隅此乃未见其可欲何以明不好色乎若臣者少长西土鳏处独居室宇辽廓莫与为娱臣之东隣有一女子云髪丰艶蛾眉皓齿顔盛色茂景曜光起恒翘翘而西顾欲留臣而共止登垣而望臣三年于兹矣臣弃而不许窃慕大王之髙义命驾东来途出郑卫道由桑中朝发溱洧暮宿上宫上宫间馆寂寞云虚门阁昼掩瞹若神居臣排其户而造其堂芳香芬烈黼帐髙张有女独处婉然在竒葩逸丽淑质艶光覩臣迁延微笑而言曰上客何国之公子所从来无乃逺乎遂设旨酒进鸣琴臣遂抚琴为幽兰白雪之曲女歌曰曰独处室兮廓无依思佳人兮情伤悲有羙人兮来何迟日既暮兮华色衰敢托身兮长自私玉钗挂臣冠罗防拂臣衣时日西夕阴晦冥流风惨冽素雪飘零闲房寂谧不闻人声于是寝具既设服玩珍竒金鉔薫香黼帐低埀防褥重陈角枕横施女乃弛其上服表其□衣皓体呈露弱骨丰肌时来亲臣柔滑如脂臣乃脉定于内心正于懐信誓旦旦秉志不囘翻然髙举与彼长辞  

哀二世赋  

登陂陁之长阪兮坌入曾宫之嵯峨临曲江之隑州兮望南山之参差岩岩深山之谾谾兮通谷乎谺汨淢噏习以永逝兮注平臯之广衍观众树之蓊薆兮览竹林之榛榛东驰土山兮北掲石濑弭节容与兮厯吊二世持身不谨兮亡国失埶信谗不寤兮宗庙灭絶呜呼哀哉操行之不得兮墓芜秽而不修兮魂亡归而不食夐邈絶而不齐兮弥久逺而愈佅精罔阆而飞扬兮拾九天而永逝呜呼哀哉  

书  

谏猎书  

臣闻物有同类而殊能者故力称乌获防言庆忌勇期贲育臣之愚窃以为人诚有之兽亦宜然今陛下好陵阻险射猛兽卒然遇轶材之兽骇不存之地犯属车之清尘舆不及还辕人不暇施巧虽有乌获逢防之伎力不得用枯木朽株尽为害矣是胡越起于毂下而羗夷接轸也岂不殆哉虽万全无患然本非天子之所宜近也且夫清道而后行中路而后驰犹时有衘橜之变而况陟乎蓬蒿驰乎丘坟前有利兽之乐而内无存变之意其为祸也不亦难矣夫轻万乘之重不以为安而乐出于万有一危之涂以为娯臣窃为陛下不取也盖明者逺见于未萌而智者避危于未形祸固多藏于隠微而发于人之所忽者也故鄙谚曰家累千金坐不垂堂此言虽小可以喻大臣愿陛下之留意幸察  

报卓文君书  

五味虽甘寜先稻黍五色有灿而不掩韦布惟此緑衣将执子之釜锦水有鸳汉宫有木诵子嘉吟而回予故歩当不令负丹青感白头也  

檄  

谕巴蜀父老檄  

告巴蜀太守蛮夷自擅不讨之日久矣时侵犯邉境劳士大夫陛下即位存抚天下辑安中国然后兴师出兵北征匈奴单于怖骇交臂受事屈膝请和康居西域重译纳贡稽首来享移师东指闽越相诛右吊畨禺太子入朝南夷之君西僰之长常效贡职不敢怠惰延颈举踵喁喁然皆乡风慕义欲为臣妾道里辽逺山川阻深不能自致夫不善者已诛而为善者未赏故遣中将往賔之发巴蜀之士各五百人以奉币卫使者不然靡有兵革之事战鬬之患今闻其乃发军兴制惊惧子弟忧患长老郡又擅为转粟运输皆非陛下之意也当行者或亡逃自贼杀亦非人臣之节也夫邉郡之士闻熢举燧燔皆摄弓而驰荷兵而走流汗相属惟恐居后触白刅冐流矢议不反顾讣不旋踵人懐怒心如报私讐彼岂乐死恶生非编列之民而与巴蜀异主哉计深虑逺急国家之难而乐尽人臣之道也故有剖符之封析圭而爵位为通侯居列东第终则遗显号于后世传土地于子孙行事甚忠敬居位甚安佚名声施于无穷功烈着而不灭是以贤人君子肝脑涂中原膏液润野草而不辞也今奉币役至夷夷即自贼杀或亡逃抵诛身死无名谥为至愚耻及父母为天下笑人之度量相越岂不逺哉然此非独行者之事也父兄之教不先子弟之率不谨也寡亷鲜耻而俗不长厚也其被刑戮不亦宜乎陛下患使者有司之若彼悼不肖愚民之如此故遣信使晓谕百家以发卒之事因数之以不忠死亡之罪让三老孝弟以不教诲之过方今田时重烦百姓巳亲见近县恐逺所谿谷山泽之民不徧闻檄到亟下县道使咸知陛下之意唯母忽也  

难  

难蜀父老文  

汉兴七十有八载徳茂存乎六世威武纷纭湛恩汪濊羣生澍濡洋溢乎方外于是乃命使西征随流而攘风之所被防不披靡因朝冉从駹定筰存卭畧斯榆举苞蒲结轨还辕东乡将报至于蜀都耆老大夫缙绅先生之徒二十有七人俨然造焉辞毕进曰葢闻天子之于夷狄也其义羁縻勿絶而已今罢三郡之士通夜郎之涂三年于兹而功不竟士卒劳倦万民不赡今又接之以西夷百姓力屈恐不能卒业此亦使者之累也窃为左右患之且夫卭筰西僰之与中国并也厯年滋多不可记已仁者不以徳来强者不以力并意者其殆不可乎今割齐民以附夷狄所恃以事无用鄙人固陋不识所谓使者曰乌谓此乎必若所云则是蜀不变服而巴不化俗也仆尚恶闻若説然斯事体大固非观者之所觏也余之行急其详不可得闻巳请为大夫粗陈其畧葢世必有非常之人然后有非常之事有非常之事然后有非常之功非常者固常人之所异也故曰非常之原黎民惧焉及臻厥成天下晏如也昔者洪水沸出泛滥衍溢民人升降移徙﨑岖而不安夏后氏慼之乃堙洪塞源决江疏河洒沉澹菑东归之于海而天下永宁当斯之勤岂惟民哉心烦于虑而身亲其劳躬傶骿胝无胈肤不生毛故休烈显乎无穷声称浃乎于兹且夫贤君之践位也岂特委喔拘文牵俗循诵习传当世取説云尔哉必将崇论闳议创业垂统为万世规故驰骛乎兼容并包而勤思乎参天贰地且诗不云乎普天之下莫非王土率土之濵莫非王臣是以六合之内八方之外浸浔衍溢懐生之物有不浸润于泽者贤君耻之今封疆之内冠带之伦咸获嘉祉靡有阙遗矣而夷狄殊俗之国辽絶异党之域舟车不通人迹罕至政教未加流风犹微内之则犯义侵礼于邉境外之则邪行横作放杀其上君臣易位尊毕失序父兄不辜防孤为奴虏系缧号泣内乡而怨曰葢闻中国有至仁焉徳洋恩普物靡不得其所今独曷为遗已举踵思慕若枯旱之望雨盭夫为之垂涕况乎上圣又乌能已故北出师以讨强胡南驰使以诮劲越四面风徳二方之君鳞集仰流愿得受号者以亿计故乃闗沬若徼防牱镂灵山梁孙原创道徳之涂埀仁义之统将博恩广施逺抚长驾使疏逖不闭曶爽闇昧得燿乎光明以偃甲兵于此而息讨伐于彼遐迩一体中外禔福不亦康乎夫拯民于沉溺奉至尊之休徳反衰世之陵夷继周氏之絶业天子之急务也百姓虽劳又乌可以巳哉且夫王者固未有不始于忧勤而终于佚乐者也然则受命之符合在于此方将增太山之封加梁父之事鸣和鸾扬乐颂上咸五下登三观者未覩指听者未闻音犹鹪鹏已翔乎寥廓而罗者犹视乎薮泽悲夫于是诸大夫茫然防其所懐来而失厥所以进喟然并称曰允哉汉徳此鄙人所愿闻也百姓虽劳请以身先之敞罔靡徙迁延而辞退  

符命  

封禅文  

伊上古之初肇自昊穹兮生民歴撰列辟以迄于秦率迩者踵武逖听者风声纷纶葳蕤堙灭而不称者不可胜数也续昭夏崇号谥畧可道者七十有二君罔若淑而不昌畴逆失而能存轩辕之前遐哉邈乎其详不可得闻巳五三六经载籍之传维见可观也书曰元首明哉股肱良哉因斯以谈君莫盛于唐尧臣莫贤于后稷后稷创业于唐公刘发迹于西戎文王改制爰周郅隆大行越成而后陵夷衰微千载无声岂不善始善终哉然无异端慎所由于前谨遗教于后耳故轨迹夷易易遵也湛恩蒙涌易丰也宪度着明易则也垂统理顺易继也是以业隆于繦緥而崇冠于二后揆厥所元终都攸卒未有殊尤絶迹可考于今者也然犹蹑梁父登防山建显号施尊名大汉之徳防涌原泉沕潏漫衍旁魄四塞云専雾散上畅九垓下泝八埏懐生之类霑濡浸润协气横流武节飘逝迩陿游原逈濶泳沫首恶湮没闇昧昭晢昆虫凯泽囘首靣内然后囿驺虞之珍羣徼麋鹿之怪兽防一茎六穂于庖牺防觡共抵之兽获周余放于岐招翠黄乗龙于沼鬼神接灵圉宾于间馆竒物谲诡俶傥穷变钦哉符瑞臻至犹以为徳薄不敢道封禅葢周跃鱼陨航休之以燎防夫斯之为符也以登介丘不亦恧乎进让之道其何爽与于是大司马进曰陛下仁育羣生义征不憓诸夏乐贡百蛮执贽徳侔往初功无与二休烈浃洽符瑞众变期应绍至不待创见意者泰山梁父设坛场望幸葢号以况荣上帝垂恩储社将以荐成陛下谦让而弗发也挈三神之驩缺王道之仪羣生恧焉或谓且天为质闇示珍符固不可辞若然辞之是泰山靡记而梁父靡几也亦各并时而荣咸济厥世而屈说者尚何称于后而云七十二君乎夫修徳以锡符奉符以行事不为进越故圣王勿替而修礼地祗谒欵天神勒功中岳以彰至尊舒盛徳发荣号受厚福以浸黎民也皇皇哉斯事天下之壮观王者之丕业不可贬也愿陛下全之而后因杂荐绅先生之畧术使获燿日月之末光絶炎以展采错事犹兼正列其义祓饬厥文作春秋一艺将袭旧六为七摅之无穷俾万世得激清流扬微波蜚英声腾茂实前圣之所以永保鸿名而常为称首者用此宜命掌故悉奏其义而览焉于是天子沛然改容曰愉乎朕其试哉乃迁思囘虑总公卿之义询封禅之事诗大泽之博广符瑞之富乃作颂曰自我天覆云之油油露时雨厥壤可游滋液渗漉何生不育嘉谷六穗我穯曷蓄非唯雨之又润泽之非唯濡之汜专濩之万物熈熈怀而慕思名山显位望君之来君乎君乎侯不迈哉般般之兽乐我君囿白质黑章其仪可嘉旼旼睦睦君子之能葢闻其声今观其来厥涂靡踪天瑞之徴兹亦于舜虞氏以兴濯濯之麟游彼灵畤孟冬十月君徂郊祀驰我君舆帝以享祉三代之前葢未尝有宛宛黄龙兴徳而升采色燿熿炳煇煌正阳显见觉寤黎烝于传载之云受命所乘厥之有章不必谆谆依类托寓谕以封峦披艺观之天人之际已交上下相发允答圣王之徳兢兢翼翼也故曰兴必虑衰安必思危是以汤武至尊严不失肃祗舜在假典顾省厥遗此之谓也  

传  

自叙传  

司马相如者蜀郡成都人也字长卿少时好读书学击劔故其亲名之曰犬子相如既学慕蔺相如之为人更名相如以赀为郎事孝景帝为武骑常侍非其好也防景帝不好辞赋是时梁孝王来朝从游说之士齐人邹阳淮阴枚乘呉庄忌夫子之徒相如见而说之因病免客游梁梁孝王令与诸生同舍相如得与诸生逰士居数歳乃着子虚之赋防梁孝王卒相如归而家贫无以自业素与临卭令王吉相善吉曰长卿久宦游不遂而来过我于是相如往舍都亭临卭令缪为恭敬日往朝相如相如初尚见之后称病使从者谢吉吉愈益谨肃临卭中多富人而卓王孙家僮八百人程郑亦数百人二人乃相谓曰令有贵客为具召之并召令令既至卓氏客以百数至日中谒司马长卿长卿谢病不能往临卭令不敢尝食自往迎相如相如不得已疆往一坐尽倾酒酣临卭令前奏琴曰窃闻长卿好之愿以自娯相如辞谢为鼓一再行是时卓王孙有女文君新寡好音故相如缪与令相重而以琴心挑之相如之临卭从车骑雍容闲雅甚都及饮卓氏防琴文君窃从户窥之心说而好之恐不得当也既罢相如乃使人重赐文君侍者通殷勤文君夜亡犇相如相如乃与驰归家居徒四壁立卓王孙大怒曰女至不材我不忍杀不分一钱也人或谓王孙王孙终不听文君久之不乐曰长卿第俱如临卭从昆弟假贷犹足为生何至自苦如此相如与俱之临卭尽卖其车骑买一酒舍酤酒而令文君当鑪相如身自着犊鼻禈与保庸杂作涤器于市中卓王孙闻而耻之为杜门不出昆弟诸公更谓王孙曰有一男两女所不足者非财也今文君已失身于司马长卿长卿故倦游虽贫其人材足依也且又令客独奈何相辱如此卓王孙不得已分与文君僮百人钱百万及其嫁时衣被财物文君乃与相如归成都买田宅为富人居久之蜀人杨得意为狗监侍上上读子虚赋而善之曰朕独不得与此人同时哉得意曰臣邑人司马相如自言为此赋上惊乃召问相如相如曰有是然此乃诸侯之事未足观也请为天子游猎赋赋成奏之上许令尚书给笔札相如以子虚赋虚言也为楚称乌有先生者乌有此事也为齐难无是公者无是人也明天子之义故空借此三人为辞以推天子诸侯之苑囿其卒章归之于节俭因以风諌奏之天子天子大说赋奏天子以为郎无是公言天子上林广大山谷水泉万物及子虚言楚云梦所有甚众侈靡过其实且非义理所尚故删取其要归正道而论之相如为郎数歳防唐防使畧通夜郎西僰中发巴蜀吏卒千人郡又多为发转漕万余人用军兴法诛其渠帅巴蜀民大惊恐上闻之乃使相如责唐防因喻告巴蜀民以非上意相如还报唐防巳畧通夜郎因通西南夷道发巴蜀广汉卒作者数万人治道二歳道不成士卒多物故费以巨万计蜀民及汉用事者多言其不便是时卭筰之君长闻南夷与汉通得赏赐多多欲愿为内臣妾请吏比南夷天子问相如相如曰卭筰冉駹者近蜀道亦易通秦时尝通为郡县至汉兴而罢今诚复通为置郡县愈于南夷天子以为然乃拜相如为中郎将建节往使副使王然于壶充国吕越人驰四乘之传因巴蜀吏币物以赂西夷至蜀蜀太守以下郊迎县令负弩矢先驱蜀人以为宠于是卓王孙临卭诸公皆因门下献牛酒以交驩卓王孙喟然而叹自以得使女尚司马长卿晚而厚分与其女财与男等同司马长卿便畧定西夷卭筰冉駹斯榆之君皆请为内臣除邉闗闗益斥西至沫若水南至防牱为徼通零闗道桥孙水以通卭都还报天子天子大说相如使时蜀长老多言通西南夷不为用唯大臣亦以为然相如欲谏业已建之不敢乃著书籍以蜀父老为辞而已诘难之以风天子且因宣其使指令百姓知天子之意其后人有上书言相如使时受金失官居歳余复召为郎相如口吃而善著书常有消渇疾与卓氏婚饶于财其进仕宦未尝肻与公卿国家之事称病闲居不慕官爵尝从上至长杨猎是时天子方好自击熊彘驰逐野兽相如上疏以谏上善之还过宜春宫相如奏赋以哀二世行失也拜为孝文园令天子既羙子虚之事相如见上好僊道因曰上林之事未足羙也尚有靡者臣尝为大人赋未就请具而奏之相如以为列仙之传居山泽间形容甚臞此非帝王之僊意也乃遂就大人赋天子大说飘飘有凌云之气似游天地之间意相如既病免家居茂陵  

【`刘子史通云马卿为自传具在其集中子长録为列传班氏仍旧曾无改寻固于马扬传末皆云迁雄自叙至相如篇下独无此言葢止凭太史之书未见文园之集耳余谓此传果马郷自作安得有相如已死天子遣所忠索书又安知没后数歳上始祭后上及礼中岳事乎然则自叙传应至相如既病免家居茂陵为止此后别有结束惜今不传而天子曰以下还是太史公补足之　近世学士谓相如集中传乃校集者取子长所作附之非其自笔然史通序传一章详言作者自叙基于骚经降及相如始以自叙为传史通之意直以后人序传皆作祖于相如断非影响而俗儒多以亡奔涤器等事胡不少讳以此为非马郷笔不知马郷正自述慢世一光景委曲周至他人不能代之冩照阿堵中也又按南史云古之名人相如孟坚子长皆自叙风流传芳末世则言此文之出相如手非一人矣`】  

歌  

琴歌二首  

鳯兮鳯兮归故乡遨游四海求其凰时未遇兮无所将何悟今夕兮升斯堂有灔淑女在闺房室迩人遐毒我肠何縁交颈为鸳鸯胡颉颃兮共翺翔  

又  

鳯兮鳯兮从我栖得托孳尾永为妃交情通体心和谐中夜相从知者谁双翼俱起翻髙飞无感我思使余悲  

## 汉魏六朝百三家集卷三目录  

汉董仲舒集题词  

史记儒林传载广川董氏与胡母生春秋同列无大褒异至汉书始特为立传賛述刘子政与刘歆刘龚言论抑扬其辞以寄郑重凡人轻今贵古贤者不免太史公与董生并游武帝朝或心易之孟坚后生本先儒之説推崇前辈则有叩头户下耳正谊明道西汉絶学遂为儒宗三防三对君臣喜起文章大醇礼记俦也公孙用事同学懐妬出相胶西谢病自免悲哉董生向赋不遇今其然耶然尊孔氏斥百家立学校举茂才王者制度皆发自董生身虽废言何尝不显哉髙庙燔灾闲居拟对私家书也主父挟奏吕生妄讥下吏当死汉法失刑与诛腹诽何殊宋儒因武帝好杀穷迹淮南曲罪董生一对上启残贼将生罪反居张汤上乎非论之平也  

目録  
赋  
士不遇赋  
防  
贤良防一【`并制`】  
贤良防二【`并制`】  
贤良防三【`并制`】  
章  
乞种麦限田章  
书  
诣丞相公孙记室书  
对  
髙庙园灾对  
雨雹对  
郊祀对  
颂  
山川颂  
春秋阴阳  

## 汉魏六朝百三家集卷三  

明　张溥　辑  

汉董仲舒集  

赋  

士不遇赋  

呜呼嗟乎遐哉邈矣时来遏迟去之速矣屈意从人非吾徒矣正身俟时将就木矣悠悠偕时岂能觉矣心之忧欤不期禄矣皇皇匪宁祗増辱矣努力触藩徒摧角矣不出户庭庻无过矣生不丁三代之圣隆兮而丁三季之末俗以辩诈而期通兮贞士耿介而自束虽日三省于吾身兮犹懐进退之惟谷彼实繁之有徒兮指其白而为黒目信嫮而视眇兮口信辩而言讷鬼神不能正人事之变戻兮圣贤亦不能开愚夫之违惑出门则不可以偕往兮藏器又嗤其不容退洗心而内讼兮亦未知其所从也观上古之清浊兮防士亦防防而靡归殷汤有卞随与务光兮周武有伯夷与叔齐卞随务光遁迹于深渊兮伯夷叔齐登山而采防使彼圣人其犹周遑兮矧举世而同迷若伍员与屈原兮固亦无所复顾亦不能同彼数子兮将逺游而终慕于吾侪之云逺兮疑荒逺而难践惮君子之于行兮诫三日而不饭嗟天下之偕违兮怅无与之偕返孰若返身于素业兮莫随世而轮转虽矫情而获百利兮复不如正心而归一善纷既迫而后动兮岂云禀性之惟同人而大有兮明谦光而务展遵幽昧于黙足兮岂舒采而蕲显茍肝胆之可同兮奚须髪之足辨也  

策  

贤良策一  

制曰朕获承至尊休徳传之无穷而施之罔极任大而守重是以夙夜不遑康宁永惟万事之统犹惧有阙故广延四方之豪隽郡国诸侯公选贤良修絜博习之士欲闻大道之要至论之极今子大夫褎然为举首朕甚嘉之子大夫其精心致思朕垂听而问焉盖闻五帝三王之道改制作乐而天下洽和百王同之当虞氏之乐莫盛于韶于周莫盛于勺圣王已没钟鼓筦弦之声未衰而大道防缺陵夷至乎桀纣之行王道大壊矣夫五百年之间守文之君当涂之士欲则先王之法以戴翼其世者甚众然犹不能反日以仆灭至后王而后止岂其所持操或誖谬而失其统与固天降命不可复反必推之于大衰而后息与呜呼凡所为屑屑夙兴夜寐务法上古者又将无补与三代受命其符安在灾异之变何縁而起性命之情或夭或寿或仁或鄙习闻其号未烛厥理伊欲风流而令行刑轻而奸改百姓和乐政事宣昭何修何饬而膏露降百谷登徳润四海泽臻草木三光全寒暑平受天之祐享鬼神之灵徳泽洋溢施乎方外延及羣生子大夫明先圣之业习俗化之变终始之序讲问髙谊之日乆矣其明以谕朕科别其条勿猥勿并取之于术慎其所出廼其不正不直不忠不极枉与执事书之不泄兴于朕躬毋悼后害子大夫其尽心靡有所隠朕将亲览焉  

对曰陛下发徳音下明诏求天命与性情皆非愚臣之所能及也臣谨按春秋之中视前世已行之事以观天人相与之际甚可畏也国家将有失道之败而天廼先出灾害以谴告之不知自省又出怪异以警惧之尚不知变而伤败廼至以此见天心之仁爱人君而欲止其乱也自非大无道之世者天尽欲扶持而安全之事在强勉而已矣强勉学问则闻见博而知益明强勉行道则徳日起而大有功此皆可使还至而立有效者也诗曰夙夜匪懈书曰茂哉茂哉皆强勉之谓也道者所繇适于治之路也仁义礼乐皆其具也故圣王已殁而子孙长乆安宁数百歳此皆礼乐教化之功也王者未作乐之时乃用先王之乐宜于世者而以深入教化于民教化之情不得雅颂之乐不成故王者功成作乐乐其徳也乐者所以变民风化民俗也其变民也易其化人也着故声发于和而本于情接于肌肤藏于骨髓故王道虽防缺而筦之声未衰也夫虞氏之不为政乆矣然而乐颂遗风犹有存者是以孔子在齐而闻韶也夫人君莫不欲安存而恶危亡然而政乱国危者甚众所任者非其人而所繇者非其道是以政日以仆灭也夫周道衰于幽厉非道亡也幽厉不由也至于宣王思昔先王之徳兴滞补弊明文武之功业周道粲然复兴诗人美之而作上天祐之为生贤佐后世称颂至今不絶此夙夜不解行善之所致也孔子曰人能道非道人也故治乱废兴在于己非天降命不可得反其所操持誖谬失其统也臣闻天之所大奉使之王者必有非人力所能致而自至者此受命之符也天下之人同心归之若归父母故天瑞应诚而至书曰白鱼入于王舟有火复于王屋流为乌此盖受命之符也周公曰复哉复哉孔子曰徳不孤必有隣皆积善累徳之效也及至后世滛佚衰防不能统理羣生诸侯背畔残贼良民以争壤土废徳教而任刑罚刑罚不中则生邪气邪气积于下怨恶畜于上上下不和则隂阳缪盭而妖孽生矣此灾异所縁而起也臣闻命者天之令也性者生之质也情者人之欲也或天或寿或仁或鄙陶冶而成之不能粹美有治乱之所生故不齐也孔子曰君子之徳风小人之徳草草上之风必偃故尧舜行徳则民仁寿桀纣行则民鄙天夫上之化下下之从上犹泥之在钧惟甄者之所为犹金之在镕唯冶者之所铸绥之斯徕动之斯和此之谓也臣谨按春秋之文求王道之端得之于正正次王王次春春者天之所为也正者王之所为也其意曰上承天之所为而下以正其所为正王道之端云尔然则王者欲有所为宜求其端于天天道之大者在隂阳阳为徳隂为刑刑主杀而徳主生是故阳常居大夏而以生育长养为事隂常居大冬而积于空虚不用之处以此见天之任徳不任刑也天使阳出布施于上而主歳功使隂入伏于下而时出佐阳阳不得隂之助亦不能独成歳终阳以成歳为名此天意也王者承天意以从事故任徳教而不任刑刑者不可任以治世犹隂之不可任以成歳也为政而任刑不顺于天故先王莫之肯为也今废先王徳教之官而独任执法之吏治民毋乃任刑之意与孔子曰不教而诛谓之虐虐政用于下而欲徳教之被四海故难成也臣谨按春秋谓一元之意一者物之所从始也元者辞之所谓大也谓一为元者视大始而欲正本也春秋深探其本而反自贵者始故为人君者正心以正朝廷正朝廷以正百官正百官以正万民正万民以正四方四方正逺近莫敢不一于正而亡有邪气奸其间者是以隂阳调而风雨时羣生和而万民殖五谷熟而草木茂天地之间被润泽而大丰美四海之内闻盛徳而皆徕臣诸福之物可致之祥莫不毕至而王道终矣孔子曰凤鸟不至河不出图吾已矣夫自悲可致此物而身卑贱不得致也今陛下贵为天子富有四海居得致之位操可致之势又有能致之资行髙而恩厚知明而意美爱民而好士可谓谊主矣然而天地未应而美祥莫至者何也凡以教化不立而万民不正也夫万民之从利也如水之走下不以教化隄防之不能止也是故教化立而奸邪皆止者其隄防完也教化废而奸邪并出刑罚不能胜者其隄防壊也古之王者明于此是故南面而治天下莫不以教化为大务立大学以教于国设庠序以化于邑渐民以仁摩民以谊节民以礼故其刑罚甚轻而禁不犯者教化行而习俗美也圣王之继乱世也扫除其迹而悉去之复修教化而崇起之教化已明习俗已成子孙循之行五六百歳尚未败也至周之末世大为亡道以失天下秦继其后独不能改又益甚之重禁文学不得挟书弃捐礼义而恶闻之其心欲尽灭先圣之道而颛为自恣茍简之治故立为天子十四歳而国破亡矣自古以来未尝有以乱济乱大败天下之民如秦者也其遗毒余烈至今未灭使习俗薄恶人民嚚顽抵冐殊扞孰烂如此之甚者也孔子曰腐朽之木不可雕也粪土之墙不可圬也今汉继秦之后如朽木粪墙矣虽欲善治之亡可奈何法出而奸生令下而诈起如以汤止沸抱薪救火愈甚亡益也窃譬之琴瑟不调甚者必解而更张之乃可鼓也为政而不行甚者必变而更化之乃可理也当更张而不更张虽有良工不能善调也当更化而不更化虽有大贤不能善治也故汉得天下以来常欲善治而至今不可善治者失之于当更化而不更化也古人有言曰临渊羡鱼不如退而结网今临政而愿治七十余歳矣不如退而更化更化则可善治善治则灾害日去福禄日来诗云宜民宜人受禄于天为政而宜于民者固当受禄于天夫仁义礼智信五常之道王者所当修饬也五者修饬故受天之祐而享鬼神之灵徳施于方外延及羣生也  

贤良防二  

制曰盖闻虞舜之时游于岩廊之上垂拱无为而天下太平周文王至于日昃不暇食而宇内亦治夫帝王之道岂不同条共贯与何逸劳之殊也盖俭者不造黄旌旗之饰及至周室设两观乗大路朱干玉戚八佾陈于庭而颂声兴夫帝王之道岂指异哉或曰良玉不琢又云非文亡以辅徳二端异焉殷人执五刑以督奸伤肌肤以惩恶成康不式四十余年天下不犯囹圄空虚秦国用之死者甚众刑者相望耗矣哀哉呜呼朕夙寤晨兴惟前帝王之宪永思所以奉至尊章洪业皆在力本任贤今朕亲耕籍田以为农先劝孝弟崇有徳使者冠葢相望问勤劳恤孤独尽思极神功烈休徳未始云获也今隂阳错缪氛气充塞羣生寡遂黎民未济防耻贸乱贤不肖浑殽未得其真故详延特起之士意庻防乎今子大夫待诏百有余人或道世务而未济稽之上古而不同考之于今而难行毋廼牵于文系而不得骋与将所由异术所闻殊方与各悉对着于篇毋讳有司明其指畧切磋防之以称朕意  

对曰臣闻尧受命以天下为忧而未以位为乐也故诛逐乱臣务求贤圣是以得舜禹稷卨咎繇众圣辅徳贤能佐职教化大行天下和洽万民皆安仁乐谊各得其宜动作应礼从容中道故孔子曰如有王者必世而后仁此之谓也尧在位七十载廼逊于位以禅虞舜尧崩天下不归尧子丹朱而归舜舜知不可辟乃即天子之位以禹为相因尧之辅佐继其统业是以垂拱无为而天下治孔子曰韶尽美矣又尽善也此之谓也至于殷纣逆天物杀戮贤知残贼百姓伯夷太公皆当世贤者隠处而不为臣守职之人皆奔走逃亡入于河海天下耗乱万民不安故天下去殷而从周文王顺天理物师用贤圣是以闳夭太巅散宜生等亦聚于朝廷爱施兆民天下归之故太公起海滨而即三公也当此之时纣尚在上尊卑昏乱百姓散亡故文王悼痛而欲安之是以日昃而不暇食也孔子作春秋先正王而系万事见素王之文焉由此观之帝王之条贯同然而劳逸异者所遇之时异也孔子曰武尽美矣未尽善也此之谓也臣闻制度文采黄之饰所以明尊卑异贵贱而劝有徳也故春秋受命所先制者改正朔易服色所以应天也然则宫室旌旗之制有法而然者也故孔子曰奢则不逊俭则固俭非圣人之中制也臣闻良玉不琢资质润美不待刻琢此亡异于达巷党人不学而自知也然则常玉不琢不成文章君子不学不成其徳臣闻圣王之治天下也少则习之学长则材诸位爵禄以养其徳刑罚以威其恶故民晓于礼谊而耻犯其上武王行大谊平残贼周公作礼乐以文之至于成康之隆囹圄空虚四十余年此亦教化之渐而仁义之流非独伤肌肤之效也至秦则不然师申商之法行韩非之説憎帝王之道以贪狠为俗非有文徳以教训于下也诛名而不察实为善者不必免而犯恶者未必刑也是以百官皆饰空言虚词而不顾实外有事君之礼内有背上之心造伪饬诈趣利无耻又好用防酷之吏赋敛无度竭民财力百姓散亡不得从耕织之业羣盗并起是以刑者甚众死者相望而奸不息俗化使然也故孔子曰道之以政齐之以刑民免而无耻此之谓也今陛下并有天下海内莫不率服广览兼听极羣臣之知尽天下之美至徳昭然施于方外夜郎康居殊方万里説徳归谊此太平之致也然而功不加于百姓者殆王心未加焉曽子曰尊其所闻则髙明矣行其所知则光大矣髙明光大不在于他在乎加之意而己愿陛下因用所闻设诚于内而致行之则三王何异哉陛下亲耕籍田以为农先夙寤晨兴忧劳万民思惟往古而务以求贤此亦尧舜之用心也然而未云获者士素不厉也夫不素养士而欲求贤譬犹不琢玉而求文采也故养士之大者莫大乎太学大学者贤士之所闗也教化之本原也今以一郡一国之众对亡应书者是王道往往而絶也臣愿陛下兴太学置明师以养天下之士数考问以尽其材则英俊宜可得矣今之郡守县令民之师帅所使承流而宣化也故师帅不贤则主徳不宣恩泽不流今吏既亡教训于下或不承用主上之法暴虐百姓与奸为市贫穷孤弱寃苦失职甚不称陛下之意是以隂阳错缪氛气充塞羣生寡遂黎民未济皆长吏不明使至于此也夫长吏多出于郎中郎中吏二千石子弟选郎吏又以富訾未必贤也且古所谓功者以任官称职为差非所谓积日累乆也故小材虽累日不离于小官贤材虽未乆不害为辅佐是以有司竭力尽致务治其业而以赴功今则不然累日以取贵积乆以致官是以防耻贸乱贤不肖浑殽未得其真臣愚以为使诸列侯郡守二千石各择其吏民之贤者歳贡各二人以给宿卫且以观大臣之能所贡贤者有赏所贡不肖者有罚夫如是诸侯吏二千石皆尽心于求贤天下之士可得而官使也徧得天下之贤人则三王之盛易为而尧舜之名可及也毋以日月为功实试贤能为上量材而授官録徳而定位则防耻殊路贤不肖异处矣陛下加恵寛臣之罪勿牵制于文使得切磋防之臣敢不尽愚  

贤良防三  

制曰盖闻善言天者必有徴于人善言古者必有验于今故朕垂问乎天人之应上嘉唐虞下悼桀纣寝防寖灭寖明寖昌之道虚心以改今子大夫明于隂阳所以造化习于先圣之道业然而文采未极岂惑乎当世之务哉条贯靡竟统纪未终意朕之不明与听若与夫三王之教所祖不同而皆有失或谓乆而不易者道也意岂异哉今子大夫既已着大道之极陈治乱之端矣其悉之防之孰之复之诗不云乎嗟尔君子毋常安息神之听之介尔景福朕将亲览焉子大夫其茂明之  

对曰臣闻论语曰有始有卒者其惟圣人乎今陛下幸加恵留听于承学之臣复下明册以切其意而防尽圣徳非愚臣之所能具也前所上对条贯靡竟统纪不终辞不别白指不分明此臣浅陋之罪也册曰善言天者必有徴于人善言古者必有验于今臣闻天者羣物之祖也故徧覆包涵而无所殊建日月风雨以和之经隂阳寒暑以成之故圣人法天而立道亦爱而亡私布徳施仁以厚之设谊立礼以导之春者天之所以生也仁者君之所以爱也夏者天之所以长也徳者君之所以养也霜者天之所以杀也刑者君之所以罚也繇此言之天人之徴古今之道也孔子作春秋上揆之天道下质诸人情参之于古考之于今故春秋之所讥灾害之所加也春秋之所恶怪异之所施也书邦家之过兼灾异之变以此见人之所为其羙恶之极乃与天地流通而往来相应此亦言天之一道也古者修教训之官务以徳善化民民已大化之后天下常亡一人之狱矣今世废而不修亡以化民民以故弃行谊而死财利是以犯法而罪多一岁之狱以万千数以此见古之不可不用也故春秋变古则讥之天令之谓命命非圣人不行质朴之谓性性非教化不成人欲之谓情情非度制不节是故王者上谨于承天意以顺天也下务明教化民以成性也正法度之宜别上下之序以防欲也修此三者而大本举矣人受命于天固超然异于羣生入有父子兄弟之亲出有君臣上下之谊防聚相遇则有耆老长防之施粲然有文以相接驩然有恩以相爱此人之所以贵也生五谷以食之桑麻以衣之六畜以养之服牛乗马圏豹槛虎是其得天之灵贵于物也故孔子曰天地之性人为贵明于天性知自贵于物知自贵于物然后知仁谊知仁谊然后重礼节重礼节然后安处善安处善然后乐循理乐循理然后谓之君子故孔子曰不知命亡以为君子此之谓也册曰上嘉唐虞下悼桀纣寖防寖灭寖明寖昌之道虚心以改臣闻聚少成多积小致钜故圣人莫不以晻致明以防致显是以尧发于诸侯舜兴乎深山非一日而显也盖有渐以致之矣言出于已不可塞也行发于身不可掩也言行治之大者君子之所以动天地也故尽小者大慎微者着诗曰惟此文王小心翼翼故尧兢兢日行其道而舜业业日致其孝善积而名显徳章而身尊此其寖明寖昌之道也积善在身犹长日加益而人不知也积恶在身犹火销膏而人不见也非明乎情性察乎流俗者孰能知之此唐虞之所以得令名而桀纣之可为悼惧者也夫善恶之相从如景响之应形声也故桀纣谩防贼并进贤知隠伏恶日显国日乱晏然自以如日在天终陵夷而大壊夫逆不仁者非一日而亡也亦以渐至故桀纣虽亡道然犹享国十余年此其寖防寖灭之道也册曰三王之教所祖不同而皆有失或谓乆而不易者道也意岂异哉臣闻夫乐而不乱复而不厌者谓之道道者万世无弊弊者道之失也先王之道必有偏而不起之处故政有眊而不行举其偏者以补其弊而已矣三王之道所祖不同非其相反将以救溢扶衰所遭之变然也故孔子曰无为而治者其舜乎改正易服色以顺天命而已其余尽循尧道何更为哉故王者有改制之名无变道之实然夏上忠殷上敬周上文者所继之捄当用此也孔子曰殷因于夏礼所损益可知也周因于殷礼所损益可知也其或继周者虽百世可知也此言百王之用以此三者矣夏因于虞而独不言所损益者其道如一而所上同也道之大原出于天天不变道亦不变是以禹继舜舜继尧三圣相受而守一道亡救弊之政也故不言其所损益也由是观之继治世者其道同继乱世者其道变今汉继大乱之后若冝少损周之文致用夏之忠者陛下有明徳嘉道愍世俗之靡薄悼王道之不昭故举贤良方正之士论议考问将欲兴仁谊之休徳明帝王之法制建太平之道也臣愚不肖述所闻诵所学道师之言厪能勿失耳若乃论政事之得失察天下之息耗此大臣辅政之职三公九卿之任非臣仲舒所能及也然而臣窃有怪者夫古之天下亦今之天下今之天下亦古之天下共是天下古亦大治上下和睦习俗美盛不令而行不禁而止吏亡奸邪民无盗贼囹圄空虚徳润草木泽被四海鳯凰来集麒麟来游以古凖今一何不相逮之逺也安所缪盭而陵夷若是意者有所失于古之道与有所诡于天之理与试迹之古返之于天党可得见乎夫天亦有所分予予之齿者去其角傅之翼者两其足是所受大者不得取小也古之所予禄者不食于力不动于末是亦受大者不得取小与天同意者也夫已受大又取小天不能足而况人乎此民之所以嚣嚣苦不足也身宠而载髙位家温而食厚禄因乗冨贵之资力以与民争利于下民安能如之哉是故众其奴婢多其牛羊广其田宅博其产业畜其积委务此而亡己以迫蹵民民日削月浚寖以大穷冨者奢侈羡溢贫者穷急愁苦穷急愁苦而上不救则民不乐生民不乐生尚不避死安能避罪此刑罚之所以蕃而奸邪不可胜者也故受禄之家食禄而已不与民争业然后利可均布而民可家足此上天之理而亦太古之道天子之所宜法以为制大夫之所当循以为行也故公仪子相鲁之其家见织帛怒而出其妻食于舍而茹葵愠而抜其葵曰吾已食禄又夺园夫红女利乎古之贤人君子在列位者皆如是是故下髙其行而从其教民化其防而不贪鄙及至周室之衰其卿大夫缓于谊而急于利亡推让之风而有争田之讼故诗人疾而刺之曰节彼南山维石岩岩赫赫师尹民具尔瞻尔好谊则民乡仁而俗善尔好利则民好邪而俗败由是观之天子大夫者下民之所视效逺方之所四面而内望也近者视而放之逺者望而效之岂可以居贤人之位而为庶人之行哉夫皇皇求财利常恐乏匮者庻人之意也皇皇求仁义常恐不能化民者大夫之意也易曰负且乗致防至乗车者君子之位也负担者人之事也此言居君子之位而为庻人之行者其祸患必至也若居君子之位当君子之行则舍公仪休之相鲁亡可为者矣春秋大一统者天地之常经古今之通谊也今师异道人异论百家殊方指意不同是以上亡以持一统法制数变下不知所守臣愚以为诸不在六艺之科孔子之术者皆絶其道勿使并进邪辟之説灭息然后统纪可一而法度可明民知所从矣  

章  

乞种麦限田章  

春秋他谷不书至于麦禾不成则书之以此见圣人于五谷最重麦与禾也今闗中俗不好种麦是岁失春秋之所重而损生民之具也愿陛下幸诏大农使闗中民益种宿麦令毋后时况古者不过什一其求易供使民不过三日其力易足民财内足以养老尽孝外足以事上共税下足以畜妻子极爱故民説从上至秦用商鞅之法改帝王之制除井田民得卖买冨者田连阡陌贫者无立锥之地又颛川泽之利管山林之饶荒滛越制逾侈以相髙邑有人君之尊里有公侯之富小民安得不困又加月为更卒已复为正一岁屯戍一岁力役三十倍于古田租口赋盐鐡之利三十倍于古或耕豪民之田见税什五故贫民常衣牛马之衣而食犬彘之食重以贪之吏刑戮妄加民愁无聊亡逃山林转为盗贼赭衣半道断狱岁以千万数汉兴循而未改古井田法虽难卒行冝少近古限民名田以赡不足塞并兼之路盐鐡皆归于民去奴婢除专杀之威薄赋敛省繇役以寛民力然后可善治也  

书  

诣丞相公孙记室书  

江都相董仲舒叩头死罪再拜上言君侯以周召自然休质擢升三公统理海内总缉百寮未有半言之教郡国翕然望风更思改新以助至治羣众所占必有成功仲舒叩头死罪仲舒愚戆素无治名大汉之检式数防君侯哀怜之恩悮被非任无以称职仲舒窃见宰职任天下之重羣心所重推须贤佐以成圣化愿君侯大开萧相国求贤之路广选举之门既得其人接以周公下士之义即竒伟隠世异伦之人各思竭愚归往盛徳英俊满朝百能僃具即君侯大立则道徳通化流四极仲舒愚陋经术浅薄所识褊陋不能赞扬万分君侯所弃捐窃闻春秋曰圣贤博观以章其名择善者从之无所不听又曰近而不言为谄逺而不言为怨故輙披心陈诚仲舒叩头死罪死罪夫尧舜三王之业皆由仁义为本仁者所以理人伦也故圣王以为治首或曰发号出令利天下之民者谓之仁政疾天下之害于人者谓之仁心二者备矣然后海内应以诚惟君侯深观往古思本仁义至诚而已方今闗东五谷咸贵家有饥饿其死伤者半盗贼并起发亡不止良民被害为圣主忧咎皆由仲舒等典职防禁无素当先坐仲舒叩头死罪死罪仲舒至愚以为扶衰止奸本在吏耳宜一考察天下领民之吏留心署置以明消灭邪枉之迹使百姓各安其产业无有防盗之患以蠲主忧仲舒叩头死罪谨奉春秋署置术再拜君侯足下  

对  

髙庙园灾对  

春秋之道举往以明来是故天下有物视春秋所举与同比者精防眇以存其意通伦类以贯其理天地之变国家之事粲然皆见亡所疑矣按春秋鲁定公哀公时季氏之恶已熟而孔子之圣方盛夫以盛圣而易熟恶季氏虽重鲁君虽轻其势可成也故定公二年五月两观灾两观僭礼之物天灾之者若曰僭礼之臣可以去已见罪徴而后告可去此天意也定公不知省至哀公三年五月桓宫厘宫灾二者同事所为一也若曰燔贵而去不义云耳哀公未能见故四年六月亳社灾两观桓厘庙亳社四者皆不当立天皆燔其不当立者以示鲁欲其去乱臣而用圣人也季氏亡道乆矣前是天不见灾者鲁未有贤圣臣虽欲去季孙其力不能昭公是也至定哀廼见之其时可也不时不见天之道也今髙庙不当居辽东髙园殿不当居陵旁于礼亦不当立与鲁所灾同其不当立乆矣至于陛下时天廼灾之者殆亦其时可也昔秦受亡周之弊而亡以化之汉受亡秦之敝又亡以化之夫继二敝之后承其下流兼受其猥难治甚矣又多兄弟亲戚骨肉之连骄扬奢侈恣睢者众所谓重难之时也也陛下正当大敝之后又遭重难之时甚可忧也故天灾若语陛下当今之世虽敝而重难非以太平至公不能治也视亲戚贵属在诸侯逺正最甚者忍而诛之如吾燔辽东髙庙廼可视近臣在国中处旁仄及贵而不正者忍而诛之如吾燔髙园殿乃可云尔在外而不正者虽贵如髙庙犹灾燔之况诸侯乎在内而不正者虽贵如髙园殿犹灾燔之况大臣乎此天意也罪在外者天灾外罪在内者天灾内燔甚罪当重燔简罪当轻承天意之道也  

雨雹对  

元光元年二月京师雨雹鲍敞问董仲舒曰雹何物也何气而生之仲舒曰隂气脇阳气天地之气隂阳相半和气周廻朝夕不息阳徳用事则和气皆阳建已之月是也故谓之正阳之月隂徳用事则和气皆隂建亥之月是也故谓之正隂之月十月隂虽用事而隂不孤立此月纯隂疑于无阳故谓之阳月诗人所谓日月阳止者也四月阳虽用事而阳不独存此月纯阳疑于无隂故亦谓之隂月自十月以后阳气始生于地下渐冉流散故言息也隂气转収故言消也日夜滋生遂至四月纯阳用事自四月以后隂气始生于天上渐冉流散故云息也阳气转収故言消也日夜滋生遂至十月纯隂用事二月八月隂阳正等无多少也以此推移无有差慝运动抑扬更相动薄则薫蒿歊蒸而风雨云雾电雷雪雹生焉气上薄为雨下薄为雾风其噫也云其气也雷其相击之声也电其相击之光也二气之初蒸也若有若无若实若虚若方若圆攒聚相合其体稍重故雨乗虚而坠风多则合速故雨大而疎风少则合迟故雨细而宻其寒月则雨凝于上体尚轻防而因风相袭故成雪焉寒有髙下上暖下寒则上合为大雨下凝为氷霰雪是也雹霰之流也隂气上雨则凝结为雹焉太平之世则风不鸣条开甲散萌而已雨不破块润叶津茎而已雷不惊人号令启发而已电不目宣示光耀而已雾不塞望浸滛被泊而己雪不封条凌殄毒害而已云则五色而为庆三色而成矞露则结味而成甘结润而成膏此圣人之在上则隂阳和风雨时也政多纰缪则隂阳不调风发屋雨溢河雪至牛目雹杀驴马此皆隂阳相荡而为祲沴之妖也敞曰四月无隂十月无阳何以明隂不孤立阳不独存耶仲舒曰隂阳虽异而所资一气也阳用事此则气为阳隂用事此则气为隂阳隂之事虽异二体常存犹如一鼎之水而未加火纯隂也加火极热纯阳也纯阳则无隂气息火水寒则更隂矣纯隂则无阳气加火水热则更阳矣然则建已之月为纯阳不容都无复隂也但是阳家用事阳气之极耳荠麦枯由隂杀也建亥之月为纯隂不容都无复阳也但是隂家用事隂气之极耳荠麦始生由阳升也其尤者葶苈死于盛夏欵冬花于严寒水极隂而有温泉火至阳而有凉焰故知隂不得无阳阳不容都无隂也敞曰冬雨必暖夏雨必凉何也曰冬气多寒阳气自上跻故人得其暖而下蒸成雪矣夏气多暖隂气自下升故人得其凉而上蒸成雨矣敞曰雨既隂阳相蒸四月纯阳十月纯隂斯则无二气相薄则不雨乎曰然纯阳纯隂虽在四月十月但月中之一日耳敞曰月中何日曰纯阳用事未夏至一日纯隂用事未冬至一日旦夏至冬至其正气也敞曰然则未至一日其不雨乎曰然颇有之则妖也和气之中自生灾沴能使隂阳改节暖凉失度敞曰灾沴之气其常存耶曰无也时生耳犹乎人四肢五脏中也有时及其病也四支五脏皆病也敞迁延负墙俛揖而退  

郊祀对  

廷尉臣汤昧死言臣汤承制以郊事问故胶西相仲舒臣仲舒对曰所闻古者天子之礼莫重于郊郊尝以正月上辛日者所以先百神而最居前礼三年防不祭其先而不敢废郊郊重于宗庙天尊于人也王制曰祭天地之牛角茧栗宗庙之牛角握宾客之牛角尺此言徳滋美而牲滋防也春秋曰鲁祭周公用白牲色白贵纯也帝牲在涤三月牲贵肥洁而不贪其大也凡养牲之道务在肥洁而已驹犊未能刍豢之食莫如令食其母便臣汤谨问仲舒鲁祀周公用白牲非礼也臣仲舒对曰礼也臣汤问周天子用骍刚羣公不毛周公诸公也何以得用纯牲臣仲舒曰武王崩成王防而在襁褓之中周公继文武之业成二圣之功徳渐天地泽被四海故成王贤而贵之诗曰无徳不报故成王使祭周公以白牲上不得与天子同色下有异于诸侯臣仲舒愚以为报徳之礼臣汤问仲舒天子祭天诸侯祭土鲁何縁以祭郊臣仲舒对曰周公傅成王成王遂及圣功莫大于此周公圣人也有祭于天道成王令鲁郊也臣汤问仲舒鲁祭周公用白牡其郊何用臣仲舒对曰鲁郊用纯骍刚周色尚赤鲁以天子命郊故以骍臣汤问仲舒祠宗庙或以鹜当鳬鹜非鳬可用否臣仲舒对曰鹜非鳬鳬非鹜也臣闻孔子入太庙毎事问慎之至也陛下祭躬亲斋戒沐浴以承宗庙甚敬谨奈何以鳬当鹜鹜当鳬名实不相应以承太庙不亦不称乎臣仲舒愚以为不可臣犬马齿衰赐骸骨伏陋巷陛下乃幸使九卿问臣以朝廷之事臣愚陋曽不足以承明诏奉大对臣仲舒冐死以闻  

颂  

山川颂  

山则巃嵸□嵬崔防巍乆不崩陁似夫仁人志士孔子曰山川神祗立寳藏残器用资曲直合大者可以为宫室台榭小者可以为舟舆浮滠大者无不中者无不入持斧则砍折鎌则艾生人立禽兽伏死人多多则功而不言是以君子取辟也且积土成山无损也成其髙无害也成其大无亏也小其上防其下乆长安后世无有去就俨然独处惟山之意诗云节彼南山惟石岩岩赫赫师尹民具尔瞻此之谓也水则源泉混混汒汒昼夜不竭既似力者盈科后行既似持平者循防赴下不遗小间既似察者循谿谷不迷或奏万里而必至既似知者鄣防止之能净净既似知命者不清而入洁清而出既似善化者赴千仭之壑而不疑既似勇者物皆困于火而水独胜之既似武者咸得之而生失之而死既似有徳者孔子在川上曰逝者如斯夫不舍昼夜此之谓也  

春秋隂阳  

桓公十四年八月壬申御廪灾  

先是四国共伐鲁大破之于龙门百姓伤者未瘳怨咎未复而君臣未惰内怠政事外侮四隣非能保守宗庙终其天年者也故天灾御廪以戒之  

厘公二十年五月乙已西宫灾  

厘娶于楚而齐媵之胁公使立以为夫人西宫者小寝夫人之居也若曰妾何为此宫诛去之意也以天灾之故大之曰西宫也  

宣公十六年夏成周宣榭火  

十五年王札子杀召伯毛伯天子不能诛天戒若曰不能行政令何以礼乐为而臧之  

成公三年二月甲子新宫灾  

成居防亡哀戚心数兴兵战代故天灾其父庙示失子道不能奉宗庙也  

襄公三十年五月甲午宋灾  

伯姬如宋五年宋恭公卒伯姬幽居守节三十余年又忧伤国家之患祸积隂生阳故火生灾也  

昭公九年夏四月陈火  

陈夏徴舒杀君楚严王托欲为陈讨贼陈国辟门而待之至因灭陈陈臣子尤毒恨甚极隂生阳故致火灾  

昭公十八年五月壬午宋卫陈郑灾  

象王室将乱天下莫救故灾四国言亡四方也又宋卫陈郑之君皆荒滛于乐不恤国政与周室同行阳失节则火灾出是以同日灾也  

定公二年五月雉门及两观灾  

此皆奢僭过度者也先是季氏逐昭公昭公死于外定公即位既不能诛季氏又用其邪説滛于女乐而退孔子天戒若曰去髙显而奢僭者  

哀公三年五月辛夘桓厘宫灾  

此二宫不当立违礼者也哀公又以季氏之故不用孔子孔子在陈闻鲁灾曰其桓厘之宫乎以为桓季氏之所出厘使季氏世卿者也  

哀公四年六月辛丑亳社灾  

亡国之社所以为戒也天戒若曰国将危亡不用戒矣春秋火灾屡于定哀之间不用圣人而纵骄臣将以亡国不明甚也  

严公二十八年冬大水亡麦禾  

夫人哀姜滛乱逆隂气故大水也  

桓公元年秋大水  

桓弑兄隠公民臣痛隠而贱桓后宋督弑其君诸侯防将讨之桓受宋赂而归又背宋诸侯由是伐鲁仍交兵结讐伏尸流血百姓愈怨故十三年夏复大水  

严公七年秋大水亡麦苗  

严母文姜与兄齐襄滛共杀桓公严释父讐复娶齐女未入先与之滛一年再出防于道逆乱臣下贱之之应也  

严公十一年秋宋大水  

时鲁宋比年为乗丘鄑之战百姓愁怨隂气盛故二国俱水  

严公二十四年大水  

夫人哀姜滛乱不妇隂气盛也  

宣公十年秋大水饥  

时比伐邾取邑亦见报复兵讐连结百姓愁怨  

成公五年秋大水  

时成防弱政在大夫前此一年再用师明年复城郓以彊私家仲孙蔑叔孙侨如颛防宋晋隂胜阳  

襄公二十四年秋大水  

先是一年齐伐晋襄使大夫帅师救晋后又侵齐国小兵弱数敌彊大百姓愁怨隂气盛  

成公七年正月鼷防食郊牛角改卜牛又食其角  

鼷防食郊牛皆养牲不谨也  

厘公二十一年夏大旱  

齐桓既死诸侯从楚厘尤得楚心楚来献捷释宋之执外倚彊楚炕阳失众又作南门劳民兴役诸雩旱不雨畧皆同説  

桓公十五年春亡氷  

象夫人不正隂失节也  

成公元年二月无氷  

方有宣公之防君臣无悲哀之心而炕阳作丘甲  

僖公三十三年十二月李梅实  

李梅实臣下彊也记曰不当华而华易大夫不当实而实易相室冬水王木相故象大臣  

桓公八年十月雨雪  

象大夫专恣隂气盛也  

昭公四年正月大雨雪  

季孙宿任政隂气盛  

定公元年十月陨霜杀菽  

菽草之强者天戒若曰加诛于彊臣言菽以防见季氏之罚也  

文公三年秋雨螽于宋  

宋三世内取大夫专杀杀生不中故螽先死而至  

宣公十五年冬蝝生  

蝝螟始生也一曰螟始生是时民患上力役解于公田宣是时初税亩税亩就民田亩择美者税其什一乱先王制而为贪利故应是而蝝生属臝虫之孽  

厘公十五年九月己夘晦震夷伯之庙  

夷伯季氏之孚也陪臣不当有庙震者雷也晦者雷击其庙明当絶去僭差之类也  

隠公五年秋螟  

时公观渔于棠贪利之应也  

严公六年秋螟  

先是卫侯出奔齐齐侯防诸侯纳朔许诸侯赂齐人归卫寳鲁受之贪利应也  

隠公三年二月己已日有食之  

其后戎执天子之使郑获鲁隠灭戴卫鲁宋咸杀君  

桓公三年七月壬辰朔日有食之既  

前事已大后事将至者又大则既先是鲁宋弑君鲁又成宋乱易许田无事天子之心楚僭称王后郑岠王师射桓王又二君相纂  

桓公十七年十月朔日有蚀之  

言朔不言日恶鲁桓且有夫人之祸将不终日也  

严公十八年三月日有食之  

宿在东壁鲁象也后公子庆父叔牙果通于夫人以弑公  

严公二十五年六月辛未朔日有食之  

宿在毕主边兵夷狄象也后狄灭邢卫  

严公二十六年十二月癸亥朔日有食之  

宿在心心为明堂文武之道废中国不絶若线之象也  

严公三十年九月庚午朔日有食之  

鲁二君弑夫人诛两弟死狄灭邢徐取舒晋杀世子楚灭  

僖公五年九月戊申朔日有食之  

先是齐桓行伯江黄自至南服彊楚其后不内自正而外执陈大夫则陈楚不附郑伯逃盟诸侯将不从桓政故天见戒其后晋灭虢楚围许诸侯伐郑晋弑二君狄灭温楚伐黄桓不能救  

僖公十二年三月庚午朔日有食之  

是时楚灭黄狄侵卫郑莒灭杞  

僖公十五年五月日有食之  

后秦获晋侯齐灭项楚败徐于娄林  

文公元年二月癸亥朔日有食之  

先是大夫始执国政公子遂如京师后楚世子商臣杀父齐公子商人弑君皆自立宋子哀出奔晋灭江楚灭六大夫公孙敖叔彭生并专会盟  

文公十五年六月辛丑朔日有食之  

后宋齐莒晋郑八年之间五君杀死楚灭舒蓼  

宣公八年七月甲子朔日有食之  

先是楚商臣弑父而立至于严王遂强诸夏大国惟有齐晋齐晋新有簒弑之祸内皆未安故楚乗弱横行八年之间六侵伐而一灭国伐陆浑戎观兵周室后又入郑郑伯肉袒谢罪北败晋师于泌流血色水围宋九月析骸而炊之  

宣公十年四月丙辰日有食之  

后陈夏徴舒弑其君楚灭萧晋灭二国王札子杀召伯毛伯  

宣公十七年六月癸卯日有食之  

后邾支解鄫子晋败王师于贸戎败齐于鞌  

成公十六年六月丙寅朔日有食之  

后晋败楚郑于鄢陵执鲁侯  

成公十七年十二月丁已朔日有食之  

后楚灭舒庸晋弑其君宋鱼石因楚夺君邑莒灭鄫齐灭莱郑伯弑死  

襄公十四年二月朔日有食之  

后卫大夫孙寗共逐献公立孙剽  

襄公十五年八月丁已日有食之  

先是晋为鸡泽之会诸侯盟又大夫盟后为湨梁之防诸侯在而大夫独相与盟君若缀斿不得举手  

襄公二十年十月丙辰朔日有食之  

陈庆虎庆寅蔽君之明邾庻其有叛心后庻其以漆闾丘来奔陈杀二庆  

襄公二十一年九月庚寅朔日有食之  

晋栾盈将犯君后入于曲沃  

十月庚辰朔日有食之  

宿在轸角楚大国象也后楚屈氏譛杀公子追舒齐庆封胁君乱国  

襄公二十三年二月癸酉朔日有食之  

后卫侯入陈仪寗喜弑其君剽  

襄公二十四年八月癸已朔日有食之  

比食又既象阳将絶夷狄主上国之象也后六君弑楚子果从诸侯伐郑灭舒鸠鲁往朝之卒主中国伐呉封庆封  

襄公二十七年十二月乙亥朔日有食之  

礼义将大灭絶之象也时吴子好勇使刑人守门蔡侯通于世子之妻莒不早立嗣后阍戕呉子蔡世子般弑其父莒人亦弑君而庻子争  

昭公七年四月甲辰朔日有食之  

先是楚灵王弑君而立防诸侯执徐子灭赖后陈公子招杀世子楚而灭之又灭蔡后灵王亦弑死  

昭公十七年六月甲戍朔日有食之  

时宿在毕晋国象也  

昭公二十一年七月壬午朔日有食之  

周景王老刘子单子専权蔡侯朱骄君臣不悦之象也后蔡侯朱果出奔刘子单子立王猛  

昭公二十二年十二月癸酉朔日有食之  

宿在心天子之象也后尹氏立王子朝天王居于狄泉昭公二十四年五月乙未朔日有食之  

宿在胃鲁象也后昭公为季氏所逐  

昭公三十一年十二月辛亥朔日有食之  

宿在心天子象也时京师防弱后诸侯果相率而城周宋中防亡尊天子之心而不衰城  

定公五年三月辛亥朔日有食之  

后郑灭许鲁阳虎作乱窃寳玉大弓季桓子退仲尼宋三臣以邑叛  

定公十二年十一月丙寅朔日有食之  

后晋三大夫以邑叛薛弑其君楚灭顿胡越败呉卫逐世子  

定公十五年八月庚辰朔日有食之  

宿在栁周室大壊夷狄主诸夏之象也明年中国诸侯果累累从楚而围蔡蔡恐迁于州来晋人执戎蛮子归于楚京师是也  

严公七年四月辛卯夜恒星不见中星陨如雨  

常星二十八宿者人君之象也众星万民之类也列宿不见象诸侯防也众星陨坠民失其所也夜中者为中国也不及地而复象齐桓起而救存之也乡亡桓公星遂至地中国其良絶矣  

文公十四年七月有星孛入于北斗  

孛者恶气之所生也谓之孛者言其孛孛有所妨蔽闇乱不明之乱也北斗大国象后齐宋鲁莒晋皆弑君  

昭公十七年冬有星孛于大辰  

大辰心也心为明堂天子之象后王室大乱三王分争此其效也  

哀公十三年冬十一月有星孛于东方  

不言宿名者不加宿也以辰乘日而出乱气蔽君明也明年春秋事终  

厘公十六年正月戊申朔陨石于宋五是月六鶂退飞过宋都  

象宋襄公欲行伯道将自败之戒也石阴类五阳类自上而陨此阴而阳行欲髙反下也石与金同类色以白为主近白祥也鶂水鸟六阴数退飞欲进反退也其色青青鸟也属于貎之不防天戒若曰徳薄国小勿持炕阳欲长诸侯与强大争必受其害襄公不寤明年齐桓死伐齐防执滕子围曺为盂之防与楚争盟卒为所执后得反国不悔过自责复防诸侯伐郑与楚战于军败身伤为诸侯笑  

## 汉魏六朝百三家集卷四目录  

汉东方朔集题词  

东方曼倩求大官不得始设客难扬子云草太乃作解嘲学者争慕效之假主客遣抑郁者篇章叠见无当玉巵世亦颇厌观之其体不尊同于游戏然二文初立词锋竞起以苏张为输攻以荀邹为墨守作者之心寔命奇伟随者自贫彼不任咎未可薄连珠而笑士衡鄙七体而讥枚叔也曼倩别传多神怪不足尽信即史书所记拔劒割肉醉遗殿上射覆隠语榜楚舍人侏儒徘优其迹相近及谏起上林面责董偃正言岳岳汲长孺犹病不如何况公孙丞相以下诫子一诗义包道德两篇其藏身之智具焉而世皆不知汉武叹其嵗星刘向次于列仙事或有之非此浮沉莫行直諌事雄主其诚难哉  

目録  

骚  
七谏  
初放  
沈江  
怨世  
怨思  
自悲  
哀命  
谬谏  
疏  
諌起上林苑疏  
应诏上书  
书  
与公孙书  
从公孙借车马书  
与友人书  
序  
十洲记序  
论  
非有先生论  
设难  
答客难  
答骠骑难  
颂  
旱颂  
铭  
宝瓮铭  
诗  
据地歌  
诫子诗  
嗟伯夷  

## 汉魏六朝百三家集卷四  

明　张溥　辑  

汉东方朔集  

骚  

七谏【`王逸注`】  

平生于国兮【`平屈原名也`】长于原壄【`高平曰原坰外曰野言屈原少生于楚国与君同朝长大见逺弃于山野伤有始而无终也`】言语讷譅兮【`譅音涩出口为言相答曰语讷者钝也譅者难也`】又无彊辅【`言己质性忠信不能巧利辞令言语讷钝复无彊犮党辅以保逹已志也彊一作强`】浅智能兮闻见又寡【`狭也寡少也屈原多才有智博闻逺见而言浅狭者是其谦也`】数言便事兮见怨门下【`门下喻亲近之人也言己数进忠言陈便宜之事以助治而见怨恨于左右欲害巳也一作数陈便事`】王不察其长利兮卒见弃乎原壄【`言怀王不察己忠谋可以安国利民反信谗言终弃我于原壄而不还也`】伏念思过兮无可改者【`言己伏自思念行无过失可改易也`】羣众成朋兮上浸以惑【`上谓君也浸稍也言佞人相与羣聚朋党成众君稍以惑乱而不自知也`】巧佞在前兮贤者灭息【`灭消也言佞臣巧好其言顺意承防旦夕在于君前而使忠贤之士心怀恐惧吞声小语消灭謇謇之气以避祸患也`】尧舜圣已没兮孰为忠直【`言尧舜圣明今已没矣谁为尽忠直也`】高山崔巍兮【`崔巍高貌`】水流汤汤【`汤时章切汤汤流貌言己仰视高山其形崔巍而不知頽弛俛视水流汤汤流行而不知竭自伤不如山水之性身将顚沛也`】死日将至兮与麋鹿同坑【`坑音冈陂池曰坑言己年嵗衰老死日将至不得处国朝辅政治而与麋鹿同坑乌兽同伍将坠陷坑穽不复久矣`】块鞠兮【`块独处貌匍匐为鞠`】当道宿【`夜止曰宿言己孤独无耦块然独处鞠然匍匐当道而踬卧无所栖宿也`】举世皆然兮余将谁告【`告古六切举与也言举当世之人皆行佞伪当何所告我忠信之情`】斥逐鸿鹄兮【`鸿鹄大鸟`】近习鸱枭【`鸱枭恶鸟`】斩伐橘柚兮【`柚音又橘柚美木`】列树苦桃【`苦桃恶木言君亲近贪贼奸恶之臣而逺仁贤之臣也`】便娟之脩竹兮寄生乎江潭【`便平声便娟好貌屈原以竹自喻言有便娟长好之竹生于江水之潭被防润泽而茂盛自恨放流而独不防君之惠也`】上葳蕤而防露兮【`葳蕤盛貌防蔽也`】下泠泠而来风【`泠泠清凉貌言竹被润泽上则葳蕤而防蔽雾露言上能有所覆也下则泠泠清凉可休庇也以言己德上能覆盖于君下能庇廕于民`】孰知其不合兮若竹栢之异心【`竹心空屈原自喻志通达也栢心实以喻君闇闭塞也言己性逹道德而君闭塞其志不合若竹栢之异心也`】往者不可及兮【`谓圣明之王尧舜禹汤文武也`】来者不可待【`欲须贤君年齿已老命不可待也`】悠悠苍天兮莫我振理【`悠悠忧貌振救也言己忧愁思想则呼苍天言已怀忠正而君不知羣下无有救理我之侵寃者`】窃怨君之不寤兮吾独死而后已【`言己私怨怀王用心闇惑终不觉寤令我独抱忠信死于山野之中而已`】  

初放  

惟往古之得失兮【`言己思念古者人君得道则安失道则危禹汤以王桀纣以亡`】览私微之所伤【`伤害也言己又观人君私爱佞谗受其微言伤害贤臣者国以危殆也楚之无极吴之宰嚭是也`】尧舜圣而慈仁兮后世称而弗忘【`言尧舜所以有圣明之德者以任贤能慈爱百姓故民至今称之也`】齐桓失于专任兮夷吾忠而名彰【`夷吾管仲名也管仲将死戒桓公曰竖刁自割易牙烹子此二臣者不爱其身不慈其子不可任也桓公不从使専国政桓公卒二子各欲立其所傅公子诸公子竝争国乱无主而桓公尸不棺积六十日虫流出戸故曰失于专任夷吾忠而名著也`】晋献惑于骊姬兮申生孝而被殃【`巳解于九章篇中`】偃王行其仁义兮荆文寤而徐亡【`荆楚也徐偃王国名也周宣王之舅申伯所封也诗曰申伯畨畨既入于徐周衰其后僭号称王也偃谥也言徐偃王修行仁义诸侯朝之三十余国而无武备楚文王见诸侯朝徐者众心中觉悟恐为所幷因兴兵击之而灭徐也故司马法曰国虽强大忘战必危葢谓此也`】纣暴虐以失位兮周得佐乎吕望【`卒怒曰暴贼善曰虐言殷纣暴虐以失其位周得吕望而有天下也`】修往古以行恩兮封比干之丘垅【`小曰丘大曰垅言武王脩先古之法敬爱贤能克纣封比干之墓以彰其德宣示四方也`】贤俊慕而自附兮日浸淫而合同【`才敌千人为俊淫多貌也言天下贤英俊慕周之德也日来亲附浸淫盛多四海竝合皆同志也`】明法令而修理兮兰芷幽而有芳【`言周家选贤任士官得其人法令修理故幽隠之士皆有嘉名也`】苦众人之妬予兮【`言己患苦楚国众人妬我忠直欲害己也`】箕子寤而佯狂【`箕子纣之庶兄见比干谏而被诛则被髪佯狂以脱其难也`】不顾地以贪名兮心怫郁而内伤【`言巳欲效箕子佯狂而去不顾楚国之地贪忠直之名念君闇昧心为伤痛怫郁而伤病也`】联蕙芷以为佩兮过鲍肆而失香【`言仁人聨结蕙芷芬芳之草服之终身过鲍鱼之肆则失其性而不芬香也以言己积絫忠信为谗人所毁失其忠名也`】正臣端其操行兮反离谤而见攘【`谤讪也攘排也言正直之臣端其心志欲以辅君反为谗人所谤讪身见排逐而逺放也`】世俗更而变化兮【`而一作以`】伯夷饿于首阳【`言当世俗人皆改其清洁化为贪邪当若伯夷饿于首阳而身垂功名也`】独亷洁而不容兮叔齐久而逾明【`叔齐伯夷弟也言己独行亷洁不容于世虽饥饿而死幸若叔齐久而有荣名也`】浮云陈而蔽晦兮使日月乎无光【`言谗佞陈列在侧则使君不聪明也`】忠臣贞而欲谏兮谗谀毁而在旁【`言忠臣正其心欲谏其君谗毁在旁而不敢言也`】秋草荣其将实兮【`其一作而`】微霜下而夜降【`微霜杀物以喻谗谀言秋时百草将实微霜夜下而杀之使不得成熟也以言谗人晨夜毁己亦将害已身使其忠名不得成也`】商风肃而害生兮【`商风西风肃急貌一作肃肃`】百草育而不长【`言秋气起则西风急疾而害生物使百草不得盛长以言君令急促刬伤百姓使不得保其性命也`】众竝谐以妬贤兮孤圣特而易伤【`言众佞相与竝同以妬贤者虽有圣明之智孤特无助易伤害也易去声`】怀计谋而不见用兮岩穴处而隠藏【`士曰隠宝曰藏言已怀忠信之计不得列见独处岩穴之中隠藏而已`】成功隳而不卒兮【`隳坏也`】子胥死而不葬【`言子胥为吴伐楚破郢谋行功成后用谗言赐劒弃死故言死而不葬也`】世从俗而变化兮随风靡而成行【`言当世之人见子胥被害则变心从俗以承上意若风靡草羣聚成行而罗列`】信直退而毁败兮虚伪进而得当【`言信直之臣被防谥毁而身败弃虚伪之人进用在位而当显职也`】追悔过之无及兮【`之一作而无一作不`】岂尽忠而有功【`言君进用虚伪之臣则国倾危追而自悔亦无所及也己欲尽忠直之节终不能成其功也岂一作觊`】废制度而不用兮务行私而去公【`言在位之臣废先王之制度务从私邪背去公正争欲求利也`】终不变而死节兮惜年齿之未央【`言己执守清白而死忠直终不变节惜年齿尚少寿命未尽而将夭折也`】将方舟而下流兮冀幸君之发蒙【`大夫方舟士特舟蒙僮蒙也言我将方舟随江而浮冀幸怀王开其蒙惑之心而还已也`】痛忠言之逆耳兮恨申子之沈江【`申子伍子胥也吴封之于申故号为申子也哀痛忠直之言忤逆君耳使之志怒若申胥谏吴王杀而沈之江流也`】愿悉心之所闻兮【`心一作余`】遭値君之不聪【`悉尽也听逺曰聪言已欲尽忠竭其所闻陈列政事遭値怀王闇不聪明而不见纳也`】不开寤而难道兮【`道一作导`】不别横之与纵【`纬曰横经曰縦言君心常惑而不可开寤语以政道尚不别缯布经纬横纵不能知贤愚亦明矣`】听奸臣之浮説兮絶国家之久长【`言君好听邪説之臣虚言浮説以自误乱将絶国家累世久长之禄也`】灭规榘而不用兮背绳墨之正方【`言君为政灭先圣之法度而不施用背弃忠直之臣以自倾危`】离忧患而乃寤兮【`离一作罹`】若纵火于秋蓬【`蓬蒿也秋时枯槁言君信任佞防不虑艰难卒遭忧患然后乃觉若放火于秋蒿不可救制也`】业失之而不救兮尚何论乎祸防【`言君施行业以失道身将危殆尚复论国之祸凶岂不晚哉`】彼离畔而朋党兮独行之士其何望【`言彼谗佞相与朋党竝食重禄独行忠直之士当复何望宜穷困也`】日渐染而不知兮【`稍积为渐污变为染`】秋毫微哉而变容【`鋭毛为毫夏落秋生言君用谗邪日以渐染随之变化而不自知若秋毫更生其容微眇而日长大也`】众轻积而折轴兮原咎杂而累重【`咎过也言车载众轻之物以折其轴而不可乘其过咎由重絫杂载众多之故也以言国君听用羣小之言则壊败法度而自倾危也`】赴湘沅之流澌兮恐逐波而复东【`言己心清洁不能久居浊世故赴湘沅之水与流澌俱浮恐遂乘波而东入大海也`】怀沙砾而自沈兮不忍见君之蔽壅【`砾小石也言已所以怀沙负石甘乐死亡自沈于水者不忍久见怀王壅蔽于谗佞也`】  

沈江  

世沈淖而难论兮【`沈没也淖溺也`】俗岒峨而防嵯【`岒与岑同岒峨防嵯不齐貌言时世之人沈没财利用心淖溺不论是非不别忠佞风俗毁誉高下防嵯贤愚合同上不任贤化使然也`】清泠泠而殱灭兮【`殱音尖清泠泠以喻洁白殱尽也灭消也一云而日殱兮`】溷湛湛而日多【`湛读作沈溷湛湛喻贪浊也言泠泠清淸之士尽弃销灭不见论用贪浊之人进在显位日以盛多`】枭鸮既以成羣兮鹤弭翼而屏移【`言贪狼之人竝进成羣亷洁之士敛节而退也`】蓬艾亲入御于牀第兮【`第音姊第牀箦也以喻亲密`】马兰踸踔而日加【`踸音趂踔音卓马兰恶草也踸踔长貌也加盛也言蓬蒿萧艾入御房中则马兰之草踸踔暴长而茂盛也以言佞谄见亲近则邪伪之徒踊跃而欣喜也`】弃捐药芷与杜蘅兮余奈世之不知芳何【`言弃捐芳草忠正之士当柰世人不知贤何一云余柰夫世不知芳何一云余柰夫不知芳何`】何周道之平易兮然芜秽而险戏【`险戏犹言倾危也言周家建立德化其道平直公方所履无失而言芜秽倾危者心惑意异也以平直为倾危则以忠正为邪枉也诗曰周道如砥其直如矢`】髙阳无故而委尘兮【`髙阳帝颛顼也委尘坋尘也言帝颛顼圣明克让然无故被尘翳言与帝共工争天下也`】唐虞防灼而毁议【`点污也灼炙也犹身有病人防炙之言尧舜至圣道德扩被尚防炙谤毁言有不之过卑父之累也`】谁使正其真是兮【`言佞人妄论以善为恶乃非讪圣王当谁使正其真伪乎已以忠被罪固其宜也`】虽有八师而不可为【`八师谓禹稷卨臯陶伯夷倕益夔也言尧舜有圣贤之臣八人以为师傅不能除去虚伪之谤平疾谗之辞也`】皇天保其高兮后土持其久【`言皇天保其高明之姿不可逾越也后土持其久长不可掘发也贤人守其志分亦不可倾夺也一云不可轻脱`】服清白以逍遥兮偏与乎英异色【`英纯黒也以喻贪浊言已被服芬香履修清白偏与贪浊者异行不可同趣也`】西施媞媞而不得见兮【`媞音提西施美女也媞媞好貌也诗曰好人媞媞也`】母勃屑而日侍【`母丑女也勃屑犹媻姗膝行貌言西施媞媞仪容姣好屏不得见嫫母丑恶反得媻姗而侍左右也以言亲近小人斥逐君子也`】桂蠧不知所淹留兮【`桂蠧以喻食禄之臣也言桂蠧食芬香居髙显不知留止妄欲移徙则失甘美之木亡其处也以言众臣食君之禄不建忠信妄行佞谄亦将失其位丧其所也`】蓼虫不知徙乎葵菜【`言蓼虫处辛烈食苦恶不能知徙于葵菜食甘美终以困苦而癯瘦也以喻己修洁白不能变志易行以求禄位亦将终身贫贱而困穷也`】处湣湣之浊世兮今安所达乎吾志【`湣音泯言已居浊溷之世无有逹我清白之志也一云今安逹乎吾志`】意有所载而逺逝兮固非众人之所识【`识知也言已心载忠正之志欲逺去以求贤人君子固非众人所能知也`】骥踌躇于弊輂兮【`輂音踘踌躇不行貌`】遇孙阳而得代【`孙阳伯乐姓名也言众人不识骐骥以驾败车则不肻进遇伯乐知其有力以车代之则至千里流名徳也以言俗人不识己志亦将遇明君建道流化垂功业也`】吕望穷困而不聊生兮遭周文而舒志戚饭牛而商歌兮桓公闻而弗置【`皆解于离骚经`】路室女之方桑兮【`路室客舍也`】孔子过之以自侍【`言孔子岀游过于客舍其女方采桑一心不视喜其贞信故以自侍`】吾独乖剌而无当兮【`乖差也剌邪也`】心悼怵而耄思【`耄乱也九十曰耄言古贤俊皆有遭遇我独乖差与时邪剌故心中自伤怵惕而思志为耄乱`】思比干之恲恲兮【`恲恲忠直之貌恲音平`】哀子胥之慎事【`子胥临死曰抉吾两目置吴东门以观越兵之入也死不忘国故言慎事也`】悲楚人之和氏兮献宝玉以为石遇厉武之不察兮羌两足以毕斮【`斮音析斮防也昔卞和得宝玉之璞而献之楚厉王或毁之以为石王怒防其左足武王即位和复献之武王不察视又防其右足和乃抱宝泣于荆山之下悲极血出于是暨成王乃使工人攻之果得美玉世所谓和氏之璧也或曰两足毕索索尽也以言玉石易别于忠佞尚不能知己之获罪是其常也`】小人之居势兮【`志狭智少为小人也`】视忠正之何若【`言小人智少虑狭茍欲承顺求媚以居位势视忠正之人当何如乎甚于草芥也`】改前圣之法度兮【`前一作先`】喜嗫嚅而妄作【`嗫嚅小语谋私貌也言小人在位以其愚心改更先圣法度背违仁义相与耳语谋利而妄造虚伪以谮毁贤人也`】亲谗谀而疏贤圣兮讼谓闾娵为丑恶【`讙哗为讼闾娵好女也言君亲信谗谀之臣斥逐忠正背先圣法度众人讙哗之讼以好为恶心迷意惑不自知也`】愉近习而蔽逺兮孰知察其黑白【`言君近谄谀习而信之蔽逺贤者言不见用谁当知己之清白彼之贪浊也`】卒不得效其心容兮【`卒一作来`】安眇眇而无所归薄【`薄附也言己放流不得内竭忠诚外尽形体东西眇眇无所归附也`】专精爽以自明兮晦防防而壅蔽【`言已专壹忠情竭尽耳目之精明欲以助君而为佞人之所壅蔽不得进也`】年既己过太半兮然轁轲而留滞【`轁音坎轲音柯轁轲不遇也言己年已过五十而轁轲沈滞卒无所逢偶也`】欲高飞而逺集兮恐离罔而灭败【`罔以喻法言己欲高飞逺止他方恐遭罪法以灭败忠厚之志也`】独寃抑而无极兮伤精神而寿夭【`寿命夭也`】皇天既不纯命兮余生终无所依【`依保也`】愿自沈于江流兮絶横流而径逝【`径一作逺`】宁为江海之泥涂兮安能久见此浊世【`言已思委命于江流沈为泥涂不忍久见贪浊之俗也`】  

怨世  

贤士穷而隠处兮【`士一作者`】亷方正而不容【`言时贪乱者众贤者隠蔽亷正之士不得容于世也`】子胥谏而靡躯兮比干忠而剖心子推自剖而飤君兮德日忘而怨深【`飤音饲已解于九章中一云推自割而饲君兮`】行明白而曰黑兮荆棘聚而成林【`荆棘多刺以喻谗贼言己修行清白皎然日明而谗人聚而蔽之谓之暗昧使不得通也`】江离弃于穷巷兮蒺藜蔓乎东厢【`廧序之东为东厢以言贤者弃捐闾巷小人亲近左右也藜一作梨`】贤者蔽而不见兮谗谀进而相朋【`相朋一作在位朋一作明`】枭鸮竝进而俱鸣兮凤皇飞而高翔【`言小人相举而论议贤智隠而深藏也`】愿壹往而径逝兮【`壹或作一`】道壅絶而不通【`言己思壹见君尽忠言而遂径去障蔽于谗佞而不得志也`】  

怨思  

居愁懃其谁告兮独永思而忧悲【`言己放在山泽心中愁苦无所告愬长忧悲而已`】内自省而不慙兮操愈坚而不衰【`言己自念怀抱忠诚履行清白内不慙于身外不媿于人志愈坚固不衰懈也`】隠三年而无决兮嵗忽忽其若頽【`言己放在山野满三年矣嵗月迫促去若頽下年且老也古者人臣三谏不从待放三年君命还则复无则遂行也`】怜余身不足以卒意兮【`怜一作怜`】冀一见而复归【`言巳自怜身老不足以终志意幸复一见君陈忠言还乡邑也`】哀人事之不幸兮属天命而委之咸池【`咸池天神也言己自哀不能修人事以见爱于君属禄命于天委之神明而已`】身被疾而不间兮【`间差也`】心沸热其若汤【`言己修行仁义身反被病而不间差忧道不立心中怛然而气热若汤之沸也`】氷炭不可以相竝兮【`竝并也`】吾固知乎命之不长【`言氷见炭则消炭得氷则灭以喻忠佞不可竝处则相伤害固知我命之不得长久将消灭也一云固知余命之不长一云吾乎固知命之不长`】哀独苦死之无乐兮惜予年之未央【`自哀惜死年尚少也`】悲不反余之所居兮【`一本不下有得字`】恨离予之故乡【`不得归郢见故居也`】鸟兽惊而失羣兮【`飞者为鸟走者为兽`】犹髙飞而哀鸣【`言鸟兽失其羣偶尚哀鸣相求以刺同位之人曽无相念之意也`】狐死必首丘兮夫人孰能不反其真情【`真情本心也言狐狸之死犹向丘穴人年老将死谁有不思故乡乎言己尤甚也`】故人疏而日忘兮新人近而俞好【`言旧故忠臣日以疏逺谗防新人日近而见亲也一云新人愈近而日好`】莫能行于杳防兮孰能施于无报【`言众人谁能有执心正行于杳防之中施于无报之人乎言皆茍且而行以求利也`】若众人之皆然兮乘回风而逺游【`言已患苦众人皆行茍且故乘风而逺去也`】凌山其若陋兮【`凌乗也山北岳也陋小也`】聊媮娱以忘忧【`言己乘腾髙山以为庳小陟险犹易聊且愉乐以忘悲忧也愉一作媮`】悲虚言之无实兮【`谗言无诚君不察也`】苦众口之铄金【`已解于九章中`】过故乡而一顾兮泣歔欷而霑襟【`言已逺行犹思楚而悲泣也`】厌白玉以为面兮【`厌着也`】怀琬琰以为心【`言己施行清白心面若玉内外相副`】邪气入而感内兮施玉色而外淫【`淫润也言谗邪之言虽自内感己志而犹不变玉色外润而内愈明也`】何青云之流澜兮【`澜一作烂`】微霜降之防防【`防防盛貌诗云零雨其防言遭佞人羣聚造作虚辞君政用急天旱下霜则害草木伤其贞节也`】徐风至而徘徊兮【`而一作之`】疾风过之汤汤【`风为号令言君命寛则风舒风舒则己徘徊而有还志也令急风疾则已惶遽欲急去也一云疾风舒之荡荡`】闻南藩乐而欲往兮【`藩蔽也南国诸侯为天子藩蔽故称藩也一本无乐而二字`】至防稽而且止【`防稽山名也言已闻南国饶乐而欲往至防稽山且休息也`】见韩众而宿之兮问天道之所在【`韩众仙人也天道长生之道也`】借浮云以送予兮载雌霓而为旌【`旌旗也有铃为旌也一云载虹霓而为旍`】驾青龙以驰骛兮班衍衍之防防【`言极疾也`】忽容容其安之兮超慌忽其焉如【`不知所之也`】苦众人之难信兮愿离羣而逺举【`举去也言苦见俗人多言无信不可据任故愿离众而逺去也`】登峦山而逺望兮【`峦小山也一云登峦无山字`】好桂树之冬荣【`南方有不死之草北方有不释之氷也一云好桂茂而冬荣`】观天火之炎炀【`音阳`】兮听大壑之波声【`大壑海水也言己仰观天火下覩海水心愁思也`】引八维以自道兮【`天有八维以为纲纪也`】含沆瀣以长生【`言己乃擥持八维以自导引含沆瀣之气以不死也`】居不乐以时思兮【`以一作而一云思时`】食草木之秋实【`秋实谓枣栗之属也`】饮菌若之朝露兮构桂木而为室【`言饮食洁清所处芬香也`】杂橘柚以为囿兮【`囿一作圃`】列辛夷与椒桢【`杂聚众善以自修饰也`】鹍鹤孤而夜号兮哀居者之诚贞【`言鹍鸡鸧鹤大鸟犹知贤良哀惜己之履行正直而不施用也`】  

自悲  

哀时命之不合兮伤楚国之多忧【`言已自哀生时禄命好行公正不与君合怜伤楚国无有忠臣国家多忧也`】内怀情之洁白兮【`洁一作质`】遭乱世而离尤【`言己怀洁白之志以得罪过于众人也`】恶耿介之直行兮世溷浊而不知【`言众人恶明正之直士以君闇昧不知用之故也`】何君臣之相失兮上沅湘而分离【`言谗佞害己使明君放逐忠臣上下分离失其所也`】测汨罗之湘水兮【`汨水在长沙罗县下注湘水中`】知时固而不反【`言己沈身汨水终不还楚国也`】伤离散之交乱兮遂侧身而既逺【`遂去而流迁也`】处舍之幽门兮穴岩石而窟伏【`岩穴也言己修德不用欲伏岩穴之中以自隠藏也`】从水蛟而为徒兮与神龙乎休息【`自喻德如蛟龙而潜匿也`】何山石之崭岩兮灵魂屈而偃蹇【`言山石髙岩非已所居灵魂偃蹇难上欲去之也`】含素水而防深兮日耿耿而既逺【`素水白水也言虽逺行不失清白之节也`】哀形体之离解兮【`解一作懈`】神罔两而无舍【`罔两无所据依貌也舍止也自哀身体陆离逺行解倦精神罔两无所据依而舍止也`】惟椒兰之不反兮【`椒子椒也兰子兰也`】魂迷惑而不知路【`言子椒子兰不肻反己魂魄迷惑不知道路当如何也`】愿无过之设行兮虽灭没之自乐【`言愿设陈己行终无过恶虽身没名灭犹自乐不改易也`】痛楚国之流亡兮哀灵脩之过到【`言怀王之过已至于恶楚国将危亡失贤之故也`】固时俗之溷浊兮志瞀迷而不知路【`瞀闷也迷惑也言己遭遇乱世心中烦惑不知所行也`】念私门之正匠兮【`匠教也`】遥涉江而逺去【`言已念众臣皆营其私相教以利乃以其邪心欲正国家之事故已逺去也`】念女嬃之婵娟兮涕泣流乎于悒【`于悒増叹貌也已解见离骚经`】我决死而不生兮虽重追吾何及【`言亦无所复还也一云吾其何及`】戏疾濑之素水兮望髙山之蹇产【`言己履清白其志如水虽遇弃放犹志仰髙逺而不懈也`】哀高丘之赤岸兮遂没身而不反【`言己哀楚有高丘之山其岸峻险赤而有光明伤无贤君将以阽危故沈身于湘流而不还也`】  

哀命  

怨灵脩之浩荡兮【`己解于离骚经`】夫何执操之不固【`操志也固坚也言已念怀王信用谗佞志数变移而不坚固也`】悲太山之为隍兮【`隍城下池也易曰城复于隍也`】孰江河之可涸【`涸塞也言太山将頽为池以喻君且失其位用心迷惑过恶己成若江河之决不可涸塞也`】愿承间而效志兮恐犯忌而干讳【`所畏为忌所隠为讳干触也言己愿承君闲暇之日时竭効忠言恐犯上忌触众人讳而见刑诛也`】卒抚情以寂寞兮然怊怅而自悲【`怊怅恨貌也言己终抚我情寂寞不言然怊怅自恨心悲毒也`】玉与石而同匮兮【`匮匣也`】贯鱼眼与珠玑【`圆泽为珠麤瑀为玑以言君不知贤愚忠佞之士犹杂鱼眼与珠玑同贯而不别也`】驽骏杂而不分兮【`驽钝马也良马为骏也`】服罢牛而骖骥【`左辕为服外騑为骖言君选士用人杂用驽骏不异贤愚若驾罢牛骖以骐骥才力殊也罢音皮`】年滔滔而日逺兮【`滔滔行貌`】寿冉冉而俞衰【`自伤不遇年衰老也`】心悇憛而烦寃兮【`悇音凃憛音覃悇憛忧愁貌也`】蹇超揺而无冀【`蹇辞也超揺不安也言已自念年老心中悇憛超揺不安终无所冀望也`】固时俗之工巧兮灭规榘而改错却骐骥而不乘兮防驽骀而取路当世岂无骐骥兮诚无王良之善驭见执辔者非其人兮故驹跳而逺去【`皆己解在九辨`】不量凿而正枘兮恐榘矱之不同【`已解于离骚经也`】不论世而髙举兮恐操行之不调【`调和也言人不论世之贪浊而高举清白之行恐不知于俗而见憎于众也`】弧弓弛而不张兮【`弛解`】孰云知其所至【`言弧弓虽强弛而不张谁知其力之所至乎以言贤者不在职位亦不知其才德也`】无倾危之患难兮焉知贤士之所死【`言国无倾危之难则不知贤士之伏节死义也`】俗推佞而进富兮节行张而不着贤良蔽而不羣兮朋曹比而党誉邪枉説饰而多曲兮正法弧而不公【`弧戾也言世俗之人推佞以为贤进富以为能故君之正法胶戾不用众皆背公而向私也`】直士隠而辟匿兮谗谀登乎明堂【`明堂布政之宫也言忠直之士隠身辟匿谗谀之人反登明堂而为政也`】弃彭咸之娱乐兮【`言弃彭咸清洁之行娱乐之风俗则为贪佞也`】灭巧倕之绳墨【`言工灭巧倕之绳墨则枉直失其制也言君背先王之法则自乱惑也`】菎蕗杂于丛蒸兮【`枲翮曰丛煏竹曰蒸言持菎蕗香直之草杂于黀蒸烧而燃之则不识于物也以言取忠直弃之林野亦不知贤也一云菎蔬杂于黀蒸`】机蓬矢以射革【`矢箭也言张强弩之机以蓬蒿之箭以射犀革之盾必摧折而无所能入也言使愚巧任政必致荒乱无所能成也`】驾蹇驴而无防兮【`蹇跛也防棰也`】又何路之能极【`极竟也言君任驽顿之臣使在显职如驾跛蹇之驴又无鞭棰终不竟道将倾覆也`】以直鍼而为钓兮【`钓一作钩`】又何鱼之能得【`言君不能以礼敬聘请贤者犹以直鍼钓鱼无所能得也`】伯牙之絶兮【`伯牙工鼓琴也`】无钟子期而听之【`钟子期识音者也言钟子期死伯牙破琴絶不肯复鼓以世无知音也言己不遇明君识忠直者亦宜钳口而不语言也`】和抱璞而泣血兮【`一云和氏`】安得良工而剖之【`和卞和也剖犹治也已解于上篇`】同音者相和兮【`谓清浊也`】同类者相似【`谓好恶也以言君清明则洁白之士进君闇昧则贪浊之人用易曰方以类聚物以羣分`】飞鸟号其羣兮鹿鸣求其友【`同志为友言飞鸟登髙木志意喜乐则和鸣求其羣而呼其耦鹿得美草口甘其味则求其友而号其侣也以言在位之臣不思贤念旧曽不若鸟兽也诗曰嘤其鸣矣求其友声又曰呦呦鹿鸣食野之苹`】故叩宫而宫应兮弹角而角动【`叩击也弹楔也宫角五音也言叩击五音各以其声感而相应也以言君求仁则仁至修正则下直也一云叩宫而商应弹角而徴动`】虎啸而谷风至兮【`虎阳物也谷风阳气也言虎悲啸而吟则谷风至而应其类也以言君脩德行政则百姓随而化也`】龙举而景云往【`龙介虫隂物也景云大云而有光者云亦隂也言神龙将举陞天则景云覆而扶之辅其类也言君好贤士则英俊往而竝集也`】音声之相和兮言物类之相感也【`言鸟兽相呼云龙相感无不应其类而从其耦也伤君独无精诚之心以动贤也一云音系而相和兮一无言及也字`】夫方圜之异形兮【`一云若夫圜一作圆`】势不可以相错【`言君性所为不与己合若方与圆不可错杂势不相安也`】列子隠身而穷处兮【`列子古贤士也`】世莫可以寄托【`言列子所以隠佚不仕而穷处者以世多诈伪无可以寄命托身也以一作与`】众鸟皆有行列兮凤独翺翔而无所薄【`已解于九□也`】经浊世而不得志兮愿侧身岩穴而自托【`言己厯贪浊之世终不得展其志意但甘处岩穴之中而隠伏也`】欲阖口而无言兮尝被君之厚德【`阖闭也言己欲闭口结舌而不复言以尝被君之厚禄故不能黙也`】独便悁而怀毒兮愁郁郁之焉极【`言忧愁之无穷也`】念三年之积思兮愿壹见而陈词【`思一见君而陈忠言也`】不及君而骋説兮【`骋驰也`】世孰可为明之【`言己不及贤君而骋极忠説则时世闇蔽无可为明真伪也`】身寝疾而日愁兮【`寝卧也`】情沈抑而不扬【`言己身被疾病卧而愁思自伤忠诚沈抑而不得扬逹也`】众人莫可与论道兮悲精神之不通【`言当世之人无可与议事君之道者哀我精神所志而不得通于君也`】  

谬諌  

乱曰鸾皇孔凤日以逺兮【`孔孔雀也一云鸾孔鳯皇`】畜凫驾鹅【`一云畜枭驾鹅`】鸡鹜满堂坛兮【`高殿敞扬为堂平塲广坦为坛`】鼃黾游乎华池【`鼃虾蟇也华池芳华之池也言君推逺孔鳯斥逐贤智畜养鹅鹜亲近小人满于堂庭鼃黾喻谗谀弄口得志也`】要褭奔亡兮腾驾槖驼【`要音腰一作騕`】铅刀进御兮遥弃太阿【`要褭骏马太阿利劒也言君放逺要褭英俊之士而驾橐驼任使罢驽顿朽之人而弃明智之士也`】拔搴芝兮【`芝神草也`】列树芋荷橘柚萎枯兮【`橘柚美木也`】苦李旖旎【`旖旎盛貌也言君乃拔去芝草贱弃橘柚种植芋荷养育苦李爱重小人斥逐君子也`】甂瓯登于明堂兮【`甂瓯瓦器名也`】周鼎潜乎深渊【`周鼎夏禹所作鼎也左氏传曰昔夏禹之有德逺方图物贡金九牧铸鼎象物桀有昏德鼎迁于商商纣暴虐鼎迁于周是为周鼎言甂瓯之器登明堂周鼎反藏于深渊之水言小人任政贤者隠匿也`】自古而固然兮吾又何怨乎今之人【`言往古嫉妬忠直而不肻进用我何为独怨今世之人乎自之词`】  

疏  

谏起上林苑疏  

臣闻谦逊静慤天表之应应之以福骄溢靡丽天表之应应之以异今陛下累郎台恐其不髙也弋猎之处恐其不广也如天不为变则三辅之地尽可以为苑何必盩厔鄠杜乎奢侈越制天为之变上林虽小臣尚以为大也夫南山天下之阻也南有江淮北有河渭其地从汧陇以东商雒以西厥壤肥饶汉兴去三河之地止霸产以西都泾渭之南此所谓天下陆海之地秦之所以虏西戎兼山东者也其山出玉石金银铜铁豫章檀柘异类之物不可胜原此百工所取给万民所卬足也又有秔稻梨栗桑麻竹箭之饶土宜姜芋水多防鱼贫者得以人给家足无饥寒之忧故酆镐之间号为土膏其贾亩一金今规以为苑絶陂池水泽之利而取民膏腴之地上乏国家之用下夺农桑之业弃成功就败事损耗五谷是其不可一也且盛荆棘之林而长养麋鹿广狐兔之苑大虎狼之墟又坏人冢墓发人室庐令幼弱怀土而思耆老泣涕而悲是其不可二也斥而营之垣而囿之骑驰东西车骛南北又有深沟大渠夫一日之乐不足以危无隄之舆是其不可三也故务苑囿之大不恤农时非所以彊国富人也夫殷作九市之宫而诸侯畔灵王起章华之台而楚民散秦兴阿房之殿而天下乱粪土愚臣忘生触死逆盛意犯隆指罪当万死不胜大愿愿陈泰阶六符以观天变不可不省  

应诏上书  

臣朔少失父母长养兄嫂年十二学书三冬文史足用十五学击劒十六学诗书诵二十二万言十九学孙吴兵法战阵之具钲鼓之教亦诵二十二万言凡臣朔固已诵四十四万言又常服子路之言臣朔年二十二长九尺三寸目若悬珠齿若编贝勇若孟贲捷若庆忌亷若鲍叔信若尾生若此可以为天子大臣矣臣朔昧死再拜以闻  

书  

与公孙书  

盖闻爵禄不相责以礼同类之游不以逺近为初是故东门先生居蓬戸空穴之中而魏公子一朝以百骑驰造之吕望未尝与文王同席而坐一朝让以天下半大丈夫相知何必以抚尘而游垂发齐年偃伏以日数哉  

从公孙借车马书  

朔当从甘泉愿借外廐之后乘木槿夕死而朝荣者士亦不必长贫也  

公孙答东方朔书附  

譬犹龙之未升与鱼龙为伍及其升天鳞不可覩  

与友人书  

不可使尘网名缰拘鎻怡然长笑脱去十洲三岛相期拾瑶草吞日月之光华共轻举耳  

序  

十洲记序  

臣学仙者耳非得道之人以国家盛美特招延儒墨于文网之内抑絶俗之道摈虚诡之迹臣故韬隠逸而赴玉庭藏养生而侍朱阙矣亦由尊上好道且复欲徜徉威仪也曽随师之主履行北至朱陵扶桑之阙溽海防夜之丘纯阳之陵始青之下月宫之间内游七丘中旋十洲践赤县而遨五岳行陂泽而息名山臣自少及今周流六天涉厯八极于是矣未若陵虚之子飞真之官上下九天洞视百方北极钩陈而幷华盖南翔太丹而栖大夏东之通阳之霞西薄寒穴之野日月所不逮星汉所不与其上无复物其下无复底臣之所识始愧不足以酬广访矣  

论  

非有先生论  

非有先生仕于吴进不称往古以励主意退不能扬君美以显其功黙黙无言者三年矣吴王怪而问之曰寡人获先人之功寄于众贤之上夙兴夜寐未尝敢怠也今先生率然髙举逺集吴地将以辅治寡人诚窃嘉之体不安席食不甘味目不视靡曼之色耳不听钟鼓之音虚心定志欲闻流议者三年于兹矣今先生进无以辅治退不扬主誉窃不为先生取之也盖怀能而不见是不忠也见而不行主不明也意者寡人殆不明乎非有先生伏而唯唯吴王曰可以谈矣寡人将竦意而览焉先生曰于戏可乎哉可乎哉谈何容易夫谈有悖于目拂于耳谬于心而便于身者或有説于目顺于耳快于心而毁于行者非有明王圣主孰能听之吴王曰何为其然也中人己上可以语上也先生试言寡人将听焉先生对曰昔者闗龙逄深谏于桀而王子比干直言于纣此二臣者皆极虑尽忠闵王泽不下流而万民骚动故直言其失切谏其邪者将以为君之荣除主之祸也今则不然反以为诽谤君之行无人臣之礼果纷然伤于身防不辜之名戮及先人为天下笑故曰谈何容易是以辅弼之臣瓦解而邪谄之人竝进遂及蜚亷恶来革等二人皆诈伪巧言利口以进其身隂奉雕瑑刻镂之好以纳其心务快耳目之欲以茍容为度遂往不戒身没被戮宗庙崩阤国家为虚放戮贤圣亲近谗夫诗不云乎谗人罔极交乱四国此之谓也故卑身贱体説色微辞愉愉呴呴终无益于主上之治则志士仁人不忍为也将俨然作矜严之色深言直谏上以拂人主之邪下以损百姓之害则忤于邪主之心厯于衰世之法故养寿命之士莫肻进也遂居深山之间积土为室编蓬为戸弹琴其中以咏先王之风亦可以乐而忘死矣是以伯夷叔齐避周饿于首阳之下后世称其仁如是邪主之行固足畏也故曰谈何容易于是吴王惧然易容损荐去几危坐而听先生曰接舆避世箕子被发阳狂此二人者皆避浊世以全其身者也使遇明王圣主得清燕之闲寛和之色发愤毕诚图画安危揆度得失上以安主体下以便万民则五帝三王之道可几而见也故伊尹蒙耻辱负鼎俎和五味以干汤太公钓于渭之阳以见文王心合意同谋无不成计无不从诚得其君也深念逺虑引义以正其身推恩以广其下本仁祖义襃有德禄贤能诛恶乱总逺方一统类美风俗此帝王所由昌也上不变天性下不夺人伦则天地和洽逺方怀之故号圣王臣子之职既加矣于是裂地定封爵为公侯传国子孙名显后世民到于今称之以遇汤与文王也太公伊尹以如此龙逢比干独如彼岂不哀哉故曰谈何容易于是吴王穆然俛而深唯仰而泣下交颐曰嗟乎余国之不亡也緜緜连连殆哉世之不絶也于是正明堂之朝齐君臣之位举贤材布德惠施仁义赏有功躬节俭减后宫之费损车马之用放郑声逺佞人省庖防去侈靡卑宫馆坏苑囿填池堑以予贫民无产业者开内藏振贫穷存耆老防孤独薄赋敛省刑辟行此三年海内晏然天下大治隂阳和调万物咸得其宜国无灾害之变民无饥寒之色家给人足畜积有余囹圄空虚凤凰来集麒麟在郊甘露既降朱草萌芽逺方异俗之人乡风慕义各奉其职而来朝贺故治乱之道存亡之端若此易见而君人者莫肻为也臣愚窃以为过故诗云王国克生惟周之桢济济多士文王以宁此之谓也  

设难  

答客难  

客难东方朔曰苏秦张仪一当万乘之主而都卿相之位泽及后世今子大夫修先王之术慕圣人之义讽诵诗书百家之言不可胜数着于竹帛唇腐齿落服膺而不释好学乐道之效明白甚矣自以智能海内无双则可谓博闻辩智矣然悉力尽忠以事圣帝旷日持久官不过侍郎位不过执防意者尚有遗行邪同胞之徒无所容居其故何也东方先生喟然长息仰而应之曰是故非子之所能备也彼一时也此一时也岂可同哉夫苏秦张仪之时周室大坏诸侯不朝力政争权相禽以兵幷为十二国未有雌雄得士者彊失士者亡故谈説行焉身处尊位珍宝充内外有廪仓泽及后世子孙长享今则不然圣帝流德天下震慑诸侯宾服威震四夷连四海之外以为带安于覆盂天下平均合为一家动发举事犹运之掌贤不肖何以异哉遵天之道顺地之理物无不得其所故绥之则安动之则苦尊之则为将卑之则为虏抗之则在青云之上抑之则在深泉之下用之则为虎不用则为鼠虽欲尽节效情安知前后夫天地之大士民之众竭精谈説竝进辐辏者不可胜数悉力慕之困于衣食或失门戸使苏秦张仪与仆竝生于今之世曽不得掌故安敢望侍郎乎传曰天下无害菑虽有圣人无所施才上下和同虽有贤者无所立功故曰时异事异虽然安可以不务修身乎哉诗云鼓钟于宫声闻于外鹤鸣于九臯声闻于天茍能修身何患不荣太公体行仁义七十有二乃设用于文武得信厥説封于齐七百嵗而不絶此士所以日夜孳孳敏行而不敢怠也辟若防鸰飞且鸣矣传曰天不为人之恶寒而辍其冬地不为人之恶险而辍其广君子不为小人之匈匈而易其行天有常度地有常形君子有常行君子道其常小人计其功诗云礼义之不愆何恤人之言故曰水至清则无鱼人至察则无徒冕而前旒所以蔽明黈纩充耳所以塞聪明有所不见聪有所不闻举大德赦小过无求备于一人之义也枉而直之使自得之优而柔之使自求之揆而度之使自索之盖圣人之教化如此欲其自得之自得之则敏且广矣今世之处士时虽不用魁然无徒廓然独居上观许由下察接舆计同范蠡忠合子胥天下和平与义相扶寡耦少徒固其宜也子何疑于我哉若夫燕之用乐毅秦之任李斯郦食其之下齐説行如流曲从如环所欲必得功若丘山海内定国家安是遇其时也子又何怪之邪语曰以筦闚天以蠡测海以莛撞钟岂能通其条贯考其文理发其音声哉繇是观之譬犹鼱鼩之袭狗孤豚之咋虎至则靡耳何功之有今以下愚而非处士虽欲勿困固不得己此适足以明其不知权变而终惑于大道也  

答骠骑难  

干将莫耶天下之利劒也水防鹄雁陆防马牛将以补履曽不如一钱之锥骐骥緑耳蜚鸿骅骝天下良马也将以捕防于深宫之中曽不如跛猫  

颂  

旱颂  

维昊天之大旱失精和之正理遥望白云之酆淳滃瞳瞳而亡止阳风吸习而熇熇羣生闵懑而愁愦陇亩枯槁而允布壤石相聚而为害农夫垂拱而无为释其耰鉏而下涕悲坛畔之遭祸痛皇天之靡济  

铭  

宝瓮铭  

【`当黄帝时玛瑙瓮至尧时犹存甘露不竭谓之宝露舜迁宝瓮于衡山故山有宝露坛下起月馆以望夕月又迁宝瓮于零陵之上舜崩瓮沦地下至秦始皇通汨罗之流为小溪迳从长沙至零陵掘地得赤玉瓮可容八斗在舜庙之堂前不知年月至汉东方朔识之朔乃作宝瓮铭`】  

宝云生于露坛祥风起于月馆望三壶如盈尺视八鸿如萦带  

诗  

据地歌  

陆沈于俗避世金马门宫殿中可以避世全身何必深山之中蒿庐之下  

诫子诗  

明者处世莫尚于中优哉游哉于道相从首阳为拙栁惠为工饱食安步以仕代农依隠玩世诡时不逢才尽身危好名得华有羣累生孤贵失和遗余不匮自尽无多圣人之道一龙一蛇形见神藏与物变化随时之宜无有常家  

嗟伯夷  

穷隠处兮窟穴自藏与其随佞而得志不若从孤竹于首阳  

## 汉魏六朝百三家集卷五目录  

汉褚少孙集题词  

张晏云褚先生颍川人仕元成间韦棱云褚顗家传褚少孙梁相褚大弟之孙宣帝时为博士寓居于沛事大儒王式故号为先生续太史公书而先生自述亦云幸得以经术为郎其记外戚问之钟离生记梁孝王问之宫殿中老郎吏编列三王封防取之长老好故事者慎哉所闻与子长称董生壶大夫何以异史记中孝武本纪礼乐二书皆传为褚生所补论者谓武帝好功利多制作史臣备集行事其可观感必有大于秦皇诸纪者乃仅取封禅书充之阙如自在礼书本荀卿乐书本乐记载太史公语无多本朝有司何遽失传尽繇褚生才薄折足匪任然读其所记景帝王后武帝尹邢两夫人与梁王田仁任安诸逸事及滑稽六章日者防二传错综尔雅状形貌缀古语竟有似太史公者设令两人生同时官同舍子长主书褚生为副繙阅金匮成就必广又令各譔一史如淮南八公之徒闻见角立相视而笑未必不为庄周之许惠施也予为采列独出使世知龙门而下扶风而上尚有褚生以当史家小山云  

目録  

陈涉世家  
论  
外戚世家  
王太后  
衞子夫  
尹婕妤  
钩弋夫人  
梁孝王世家  
三王世家  
张丞相列传  
韦贤  
魏相  
丙吉  
黄霸  
韦成  
匡衡  
田叔列传  
田仁  
任安  
平津侯列传  
滑稽列传  
东方朔  
东郭先生  
王先生  
西门豹  
日者列传  
防列传  
三代世表  
答张夫子问  
建元以来侯年表  
修记孝昭以来功臣侯者  

## 汉魏六朝百三家集卷五  

明　张溥　辑  

汉褚少孙集  

陈涉世家  

褚先生曰地形险阻所以为固也兵革刑法所以为治也犹未足恃也夫先王以仁义为本而以固塞文法为枝叶岂不然哉  

外戚世家  

褚先生曰臣为郎时问习汉家故事者钟离生曰王太后在民间时所生子女者父为金王孙王孙已死景帝崩后武帝己立王太后独在而韩王孙名嫣素得幸武帝承间白言太后有女在长陵也武帝曰何不蚤言乃使使往先视之在其家武帝乃自往迎取之跸道先驱旄骑出横城门乘舆驰至长陵当小市西入里里门闭暴开门乘舆直入此里通至金氏门外止使武骑围其宅为其亡走身自往取不得也即使左右羣臣入呼求之家人惊恐女亡匿内中牀下扶持出门令拜谒武帝下车泣曰嚄大姊何藏之深也诏副车载之回车驰还而直入长乐宫行诏门着引籍通到谒太后太后曰帝倦矣何从来帝曰今者至长陵得臣姊与俱来顾曰谒太后太后曰女某邪曰是也太后为下泣女亦伏地泣武帝奉酒前为寿奉钱千万奴婢三百人公田百顷甲第以赐姊太后谢曰为帝费焉于是召平阳主南宫主林虑主三人俱来谒见姊因号曰修成君有子男一人女一人男号为修成子仲女为诸侯王王后此二子非刘氏以故太后怜之修成子仲骄恣陵折吏民皆患苦之  

衞子夫立为皇后后弟衞青字仲卿以大将军封为长平侯四子长子伉为侯世子侯世子常侍中贵幸其三弟皆封为侯各千三百戸一曰隂安侯二曰发干侯三曰宜春侯贵震天下天下歌之曰生男无喜生女无怒独不见衞子夫霸天下是时平阳主寡居当用列侯尚主主与左右议长安中列侯可为夫者皆言大将军可主笑曰此出吾家常使令骑从我出入耳奈何用为夫乎左右侍御者曰今大将军姊为皇后三子为侯富贵振动天下主何以易之乎于是主乃许之言之皇后令白之武帝乃诏衞将军尚平阳公主焉  

褚先生曰丈夫龙变传曰蛇化为龙不变其文家化为国不变其姓丈夫当时富贵百恶灭除光耀荣华贫贱之时何足累之哉  

武帝时幸夫人尹婕妤邢夫人号娙娥众人谓之娙何娙何秩比中二千石容华秩比二千石婕妤秩比列侯常从婕妤迁为皇后尹夫人与邢夫人同时竝幸有诏不得相见尹夫人自请武帝愿望见邢夫人帝许之即令他夫人饰从御者数十人为邢夫人来前尹夫人前见之曰此非邢夫人身也帝曰何以言之对曰视其身貌形状不足以当人主矣于是帝乃诏使邢夫人衣故衣独身来前尹夫人望见之曰此真是也于是乃低头俛而泣自痛其不如也谚曰美女入室恶女之仇褚先生曰浴不必江海要之去垢马不必骐骥要之善走士不必贤世要之知道女不必贵种要之贞好传曰女无美恶入室见妬士无贤不肖入朝见嫉美女者恶女之仇岂不然哉  

钩弋夫人姓赵氏河间人也得幸武帝生子一人昭帝是也武帝年七十乃生昭帝昭帝立时年五嵗耳衞太子废后未复立太子而燕王旦上书愿归国入宿衞武帝怒立斩其使者于北阙上居甘泉宫召画工图画周公负成王也于是左右羣臣知武帝意欲立少子也后数日帝谴责钩弋夫人夫人脱簪珥叩头帝曰引持去送掖庭狱夫人还顾帝曰趣行女不得活夫人死云阳宫时暴风扬尘百姓感伤使者夜持棺往葬之封识其处其后帝闲居问左右曰人言云何左右对曰人言且立其子何去其母乎帝曰然是非儿曹愚人所知也往古国家所以乱也由主少母壮也女主独居骄蹇淫乱自恣莫能禁也女不闻吕后耶故诸为武帝生子者无男女其母无不谴死岂可谓非贤圣哉昭然逺见为后世计虑固非浅闻愚儒之所及也諡为武岂虚哉  

梁孝王世家  

褚先生曰臣为郎时闻之于宫殿中老郎吏好事者称道之也窃以为令梁孝王怨望欲为不善者事从中生今太后女主也以爱少子故欲令梁王为太子大臣不时正言其不可状阿意治小私説意以受赏赐非忠臣也齐如魏其侯窦婴之正言也何以有后祸景帝与王燕见侍太后饮景帝曰千秋万嵗之后传王太后喜説窦婴在前据地言曰汉法之约传子适孙今帝何以得传弟擅乱髙帝约乎于是景帝黙然无声太后意不説故故成王与小弱弟立树下取一桐叶以与之曰吾用封汝周公闻之进见曰天王封弟甚善成王曰吾直与戏耳周公曰人主无过举不当有戏言言之必行之于是乃封小弟以应县是后成王没齿不敢有戏言言必行之孝经曰非法不言非道不行此圣人之法言也今主上不宜出好言于梁王梁王上有太后之重骄蹇日久数闻景帝好言千秋万世之后传王而实不行又诸侯王朝见天子汉法凡当四见耳始到入小见到正月朔旦奉皮荐璧玉贺正月法见后三日为王置酒赐金钱财物后二日复入小见辞去凡留长安不过二十日小见者燕见于禁门内饮于省中非士人所得入也今梁王西朝因留且半嵗入与人主同辇出与同车示风以大言而实不与令出怨言谋畔逆乃随而忧之不亦逺乎非大贤人不知退让今汉之仪法朝见贺正月者常一王与四侯俱朝见十余嵗一至今梁王常比年入朝见久留鄙语曰骄子不孝非恶言也故诸侯王当为置良师傅相忠言之士如汲黯韩长孺等敢直言极谏安得有患害葢闻梁王西入朝谒窦太后燕见与景帝俱侍坐于太后前语言私説太后谓帝曰吾闻殷道亲亲周道尊尊其义一也安车大驾用梁孝王为寄景帝跪席举身曰诺罢酒出帝召袁盎诸大臣通经术者曰太后言如是何谓也皆对曰太后意欲立梁王为帝太子帝问其状袁盎等曰殷道亲亲者立弟周道尊尊者立子殷道质质者法天亲其所亲故立弟周道文文者法地尊者敬也敬其本始故立长子周道太子死立适孙殷道太子死立其弟帝曰于公何如皆对曰方今汉家法周周道不得立弟当立子故春秋所以非宋宣公宋宣公死不立子而与弟弟受国死复反之与兄之子弟之子争之以为我当代父后即刺杀兄子以故国乱祸不絶故春秋曰君子大居正宋之祸宣公为之臣请见太后白之袁盎等入见太后太后言欲立梁王梁王即终欲谁立太后曰吾复立帝子袁盎等以宋宣公不立正生祸祸乱后五世不絶小不忍害大义状报太后太后乃解説即使梁王归就国而梁王闻其议出于袁盎诸大臣所怨望使人来杀袁盎袁盎顾之曰我所谓袁将军者也公得毋误乎刺者曰是矣刺之置其劒劒着身视其劒新治问长安中削厉工工曰梁郎某子来治此劒以此知而发觉之发使者捕逐之独梁王所欲杀大臣十余人文吏穷本之谋反端颇见太后不食日夜泣不止景帝甚忧之问公卿大臣大臣以为遣经术吏往治之乃可解于是遣田叔吕季主往治之此二人皆通经术知大礼来还至霸昌廐取火悉烧梁之反辞但空手来对景帝景帝曰何如对曰言梁王不知也造为之者独其幸臣羊胜公孙诡之属为之耳谨以伏诛死梁王无恙也景帝喜説曰急趋谒太后太后闻之立起坐飡气平复故曰不通经术知古今之大礼不可以为三公及左右近臣少见之人如从管中闚天也  

三王世家  

褚先生曰臣幸得以文学为侍郎好览观太史公之列传列传中称三王世家文辞可观求其世家终不能得窃从长老好故事者取其封防书编列其事而传之令后世得观贤主之指意葢闻孝武帝之时同日而俱拜三子为王封一子于齐一子于广陵一子于燕各因子才力智能及土地之刚柔人民之轻重为作防以申戒之谓王世为汉藩辅保国治民可不敬与王其戒之夫贤主所作固非浅闻者所能知非博闻彊记君子者所不能究竟其意至其次序分絶文字之上下简之参差长短皆有意人莫之能知谨论次其真草诏书编于左方令览者自通其意而解説之  

王夫人者赵人也与衞夫人竝幸武帝而生子闳闳且立为王时其母病武帝自临问之曰子当为王欲安所置之王夫人曰陛下在妾又何等可言者帝曰虽然意所欲欲于何所王之王夫人曰愿置之雒阳武帝曰雒阳有武库敖仓天下冲阨汉国之大都也先帝以来无子王于雒阳者去雒阳余尽可王夫人不应武帝曰关东之国无大于齐者齐东负海而城郭大古时独临菑中十万戸天下膏腴地莫盛于齐者矣王夫人以手击头谢曰幸甚王夫人死而帝痛之使使者拜之曰皇帝谨使使太中大夫明奉璧一赐夫人为齐王太后子闳王齐年少无有子立不幸早死国絶为郡天下称齐不宜王云所谓受此土者诸侯王始封者必受土于天子之社归立之以为国社以嵗时祠之春秋大传曰天子之国有泰社东方青南方赤西方白北方黑上方黄故将封于东方者取青土封于南方者取赤土封于西方者取白土封于北方者取黑土封于上方者取黄土各取其色物裹以白茅封以为社此始受封于天子者也此之为主土主土者立社而奉之也朕承祖考祖者先也考者父也维稽古维者度也念也稽者当也当顺古之道也齐地多变诈不习于礼义故戒之曰恭朕之诏唯命不可为常人之好德能明显光不图于义使君子怠慢悉若心信执其中天禄长终有过不善乃凶于而国而害于若身齐王之国左右维持以礼义不幸中年早夭然全身无过如其防意传曰青采出于蓝而质青于蓝者教使然也逺哉贤主昭然独见诫齐王以慎内诫燕王以无作怨无俷德诫广陵王以慎外无作威与福夫广陵在吴越之地其民精而轻故诫之曰江湖之间其人轻心扬州葆疆三代之时迫要使从中国俗服不大及以政教以意御之而已无侗好佚无迩宵人维法是则无长好佚乐驰骋弋猎淫康而近小人常念法度则无羞辱矣三江五湖有鱼盐之利铜山之富天下所仰故诫之曰臣不作福者勿使行财币厚赏赐以立声誉为四方所归也又曰臣不作威者勿使因轻以倍义也防孝武帝崩孝昭帝初立先朝广陵王胥厚赏赐金钱财币直三千余万益地百里邑万戸防昭帝崩宣帝初立縁恩行义以本始元年中裂汉地尽以封广陵王胥四子一子为朝阳侯一子为平曲侯一子为南利侯最爱少子立以为髙密王其后胥果作威福通楚王使者楚王宣言曰我先元王髙帝少弟也封三十二城今地邑益少我欲与广陵王共发兵云立广陵王为上我复王楚三十二城如元王时事发觉公卿有司请行罚诛天子以骨肉之故不忍致法于胥下诏书无治广陵王独诛首恶楚王传曰蓬生麻中不扶自直白沙在泥中与之皆黑者土地教化使之然也其后胥复祝诅谋反自杀国除燕土墝埆北迫匈奴其人民勇而少虑故诫之曰荤粥氏无有孝行而禽兽心以窃盗侵犯边民朕诏将军往征其罪万夫长千夫长三十有二君皆来降旗奔师荤粥徙域逺处北州以安矣悉若心无作怨者勿使从俗以怨望也无俷德者勿使上背德也无废备者无乏武备常备匈奴也非教士不得从徴者言非习礼义不得在于侧也防武帝年老长而太子不幸薨未有所立而旦使来上书请身入宿衞于长安孝武见其书击地怒曰生子当置之齐鲁礼义之乡乃置之燕赵果有争心不让之端见矣于是使使即斩其使者于阙下防武帝崩昭帝初立旦果作怨而望大臣自以长子当立与齐王子刘泽等谋为叛逆出言曰我安得弟在者今立者乃大将军子也欲发兵事发觉当诛昭帝縁恩寛忍抑案不扬公卿使大臣请遣宗正与太中大夫公戸满意御史二人偕往使燕风喻之到燕各异日更见责王宗正者主宗室诸刘属籍先见王为列陈道昭帝实武帝子状侍御史乃复见王责之以正法问王欲发兵罪名明白当坐之汉家有正法王犯纎介小罪过即行法直断耳安能寛王惊动以文法王意益下心恐公戸满意习于经术最后见王称引古今通义国家大礼文章尔雅谓王曰古者天子必内有异姓大夫所以正骨肉也外有同姓大夫所以正异族也周公辅成王诛其两弟故治武帝在时尚能寛王今昭帝始立年幼富于春秋未临政委任大臣古者诛罚不阿亲戚故天下治方今大臣辅政奉法直行无敢所阿恐不能寛王王可自谨无自令身死国灭为天下笑于是燕王旦乃恐惧服罪叩头谢过大臣欲和合骨肉难伤之以法其后旦复与左将军上官桀等谋反宣言曰我次太子太子不在我当立大臣共抑我云云大将军光辅政与公卿大臣议曰燕王旦不改过悔正行恶不变于是脩法直防行罚诛旦自杀国除如其防指有司请诛旦妻子孝昭以骨肉之亲不忍致法寛赦旦妻子免为庶人传曰兰根与白芷渐之中君子不近庶人不服者所以渐然也宣帝初立推恩宣德以本始元年中尽复封燕王旦两子一子为安定侯立燕故太子建为广阳王以奉燕王祭祀  

张丞相列传  

孝武时丞相多甚不记莫録其行起居状畧且纪征和以来有车丞相长陵人也卒而有韦丞相代韦丞相贤者鲁人也以读书术为吏至大鸿胪有相工相之当至丞相有男四人使相工相之至第二子其名成相工曰此子贵当封韦丞相言曰我即为丞相有长子是安从得之后竟为丞相病死而长子有罪论不得嗣而立成成时佯狂不肯立竟立之有让国之名后坐骑至庙不敬有诏夺爵一级为闗内侯失列侯得食其故国邑韦丞相卒有魏丞相代  

魏丞相相者济隂人也以文吏至丞相其人好武皆令诸吏带劒带劒前奏事或有不带劒者当入奏事至乃借劒而敢入奏事其时京兆尹赵君丞相奏以免罪使人执魏丞相欲求脱罪而不听复使人胁恐魏丞相以夫人贼杀侍婢事而私独奏请验之发吏卒至丞相舍捕奴婢笞击问之实不以兵刃杀也而丞相司直繁君奏京兆尹赵君迫胁丞相诬以夫人贼杀婢发吏卒围捕丞相舍不道又得擅屏骑士事赵京兆坐要斩又有使椽陈平等劾中尚书疑以独擅刼事而坐之大不敬长史以下皆坐死或下蚕室而魏丞相竟以丞相病死子嗣后坐骑至庙不敬有诏夺爵一级为闗内侯失列侯得食其故国邑魏丞相卒以御史大夫邴吉代邴丞相吉者鲁国人也以读书好法令至御史大夫孝宣帝时以有旧故封为列侯而因为丞相明于事有大智后世称之以丞相病死子显嗣后坐骑至庙不敬有诏夺爵一级失列侯得食故国邑显为吏至太仆坐官耗乱身及子男有奸赃免为庶人邴丞相卒黄丞相代长安中有善相工田文者与韦丞相魏丞相邴丞相微贱时防于客家田文言曰今此三君者皆丞相也其后三人竟更相代为丞相何见之明也  

黄丞相霸者淮阳人也以读书为吏至颍川太守治颍川以礼义条教喻告化之犯法者风晓令自杀化大行名声闻孝宣帝下制曰颍川太守霸以宣布诏令治民道不拾遗男女异路狱中无重囚赐爵闗内侯黄金百斤徴为京兆尹而至丞相复以礼义为治以丞相病死子嗣后为列侯黄丞相卒以御史大夫于定国代于丞相已有廷尉传在张廷尉语中于丞相去御史大夫韦成代  

韦丞相成者即前韦丞相子也代父后失列侯其人少时好读书明于诗论语为吏至衞尉徙为太子太傅御史大夫薛君免为御史大夫于丞相乞骸骨免而为丞相因封故邑为扶阳侯数年病死孝元帝亲临丧赐赏甚厚子嗣后其治容容随世俗浮沉而见谓谄巧而相工本谓之当为侯代父而后失之复自游宦而起至丞相父子俱为丞相世间美之岂不命哉相工其先知之韦丞相卒御史大夫匡衡代  

丞相匡衡者东海人也好读书从博士受诗家贫衡佣作以给食饮才下数射防不中至九乃中丙科其经以不中科故明习补平原文学卒史数年郡不尊敬御史徴之以补百石属荐为郎而补博士拜为太子少傅而事孝元帝孝元好诗而迁为光禄勳居殿中为师授教左右而县官坐其旁听甚善之日以尊贵御史大夫郑坐事免而匡君为御史大夫嵗余韦丞相死匡君代为丞相封乐安侯以十年之间不出长安城门而至丞相岂非遇时而命也哉深惟士之游宦所以至封侯者微甚然多至御史大夫即去者诸为大夫而丞相次也其心冀幸丞相物故也或乃隂私相毁害欲代之然守之日久不得或为之日少而得之至于封侯真命也夫御史大夫郑君守之数年不得匡君居之未满嵗而韦丞相死即代之矣岂可以智巧得哉多有贤圣之才困戹不得者众甚也  

田叔列传  

褚先生曰臣为郎时闻之曰田仁故与任安相善任安荥阳人也少孤贫困为人将车之长安留求事为小吏未有因縁也因占著名数家于武功武功扶风西界小邑也谷口蜀刬道近山安以为武功小邑无豪易髙也安留代人为求盗亭父后为亭长邑中人民俱出猎任安常为人分麋鹿雉兔部署老小当壮剧易处众人皆喜曰无伤也任少卿分别平有智畧明日复合防防者数百人任少卿曰某子甲何为不来乎诸人皆怪其见之疾也其后除为三老举为亲民出为三百石长治民坐上行出游共帐不办斥免乃为衞将军舍人与田仁防俱为舍人居门下同心相爱此二人家贫无钱用以事将军家监家监使养恶齧马两人同牀卧仁窃言曰不知人哉家监也任安曰将军尚不知人何乃家监也衞将军从此两人过平阳主主家令两人与骑奴同席而食此二子拔刀列断席别坐主家皆怪而恶之莫敢呵其后有诏募择衞将军舍人以为郎将军取舍人中富给者令具鞍马綘衣玉贝劒欲入奏之防贤大夫少府赵禹来过衞将军将军呼所举舍人以示赵禹赵禹以次问之十余人无一人习事有智畧者赵禹曰吾闻之将门之下必有将类传曰不知其君视其所使不知其子视其所友今有诏举将军舍人者欲以观将军而能得贤者文武之士也今徒取富人子上之又无智畧如木偶人衣之绮绣耳将奈之何于是赵禹悉召衞将军舍人百余人以次问之得田仁任安曰独此两人可耳余无可用者衞将军见此两人贫意不平赵禹去谓两人曰各自具鞍马新绛衣两人对曰家贫无用具也将军怒曰今两君家自为贫何为出此言鞅鞅如有移德于我者何也将军不得己上籍以闻有诏召见衞将军舍人此二人前见诏问能畧相推第也田仁对曰提桴鼓立军门使士大夫乐死战鬭仁不及任安任安对曰夫决嫌疑定是非辩治官使百姓无怨心安不及仁也武帝大笑曰善使任安防北军使田仁防边田谷于河上此两人立名天下其后用任安为益州刺史以田仁为丞相长史田仁上书言天下郡太守多为奸利三河尤甚臣请先刺举三河三河太守皆内倚中贵人与三公有亲属无所畏惮宜先正三河以警天下奸吏是时河南河内太守皆御史大夫杜父兄子弟也河东太守石丞相子孙也是时石氏九人为二千石方盛贵田仁数上书言之杜大夫及石氏使人谢谓田少卿曰吾非敢有语言也愿少卿无相诬污也仁己刺三河三河太守皆下吏诛死仁还奏事武帝説以仁为能不畏彊御拜仁为丞相司直威振天下其后逢太子有兵事丞相自将兵使司直主城门司直以为太子骨肉之亲父子之间不甚欲近去之诸陵过是时武帝在甘泉使御史大夫暴君下责丞相何为纵太子丞相对言使司直部守城门而开太子上书以闻请捕系司直司直下吏诛死是时任安为北军使者防军太子立车北军南门外召任安与节令发兵安拜受节入闭门不出武帝闻之以为任安为佯邪不傅事何也任安笞辱北军钱官小吏小吏上书言之以为受太子节言幸与我其鲜好者书上闻武帝曰是老吏也见兵事起欲坐观成败见胜者欲合从之有两心安有当死之罪甚众吾常活之今怀诈有不忠之心下安吏诛死  

夫月满则亏物盛则衰天地之常也知进而不知退久乘富贵祸积为祟故范蠡之去越辞不受官位名传后世万嵗不忘岂可及哉后进者慎戒之  

平津侯列传  

太皇太后诏大司徒大司空葢闻治国之道富民为始富民之要在于节俭孝经曰安上治民莫善于礼礼与奢也寜俭昔者管仲相齐桓霸诸侯有九合一匡之功而仲尼谓之不知礼以其奢泰侈拟于君故也夏禹卑宫室恶衣服后圣不循由此言之始之盛也德优矣莫高于俭俭化俗民则尊卑之序得而骨肉之恩亲争讼之原息斯乃家给人足刑错之本也欤可不务哉夫三公者百寮之率万民之表也未有树直表而得曲影者也孔子不云乎子率以正孰敢不正举善而教不能则劝维汉兴以来股肱宰臣身行俭约轻财重义较然着明未有若故丞相平津侯公孙者也位在丞相而为布被脱粟之饭不过一肉故人所善宾客皆分奉禄以给之无有所余诚内自克约而外从制汲黯诘之乃闻于朝此可谓减于制度而可施行者也德优则行否则止与内奢泰而外为诡服以钓虚誉者殊科以病乞骸骨孝武皇帝即制曰赏有功襃有德善善恶恶君宜知之其省思虑存精神辅以医药赐告治病牛酒杂帛居数月有瘳视事至元狩二年竟以善终于相位夫知臣莫若君此其效也子度嗣爵后为山阳太守坐法失侯夫表德章义所以率俗厉化圣王之制不易之道也其赐后子孙之次当为后者爵闗内侯食邑三百戸徴诣公车上名尚书朕亲临拜焉  

滑稽列传  

褚先生曰臣幸得以经术为郎而好读外家传语窃不逊让复作故事滑稽之语六章编之于左可以览观扬意以示后世好事者读之以游心骇耳以附益上方太史公之三章  

武帝时有所幸倡郭舍人者发言陈辞虽不合大道然令人主和説武帝少时东武侯母常养帝【`案东武县名侯乳母姓也`】帝壮时号之曰大乳母率一月再朝朝奏入有诏使幸臣马游卿以帛五十匹赐乳母又奉饮糒飱养乳母乳母上书曰某所有公田愿得假倩之帝曰乳母欲得之乎以赐乳母乳母所言未尝不听有诏得令乳母乘车行驰道中当此之时公卿大臣皆敬重乳母乳母家子孙奴从者横暴长安中当道掣顿人车马夺人衣服闻于中不忍致之法有司请徙乳母家室处之于边奏可乳母当入至前面见辞乳母先见郭舍人为下泣舍人曰即入见辞去疾步数还顾乳母如其言谢去疾步数还顾郭舍人疾言骂之曰咄老女子何不疾行陛下已壮矣寜尚须汝乳而活邪尚何还顾于是人主怜焉悲之乃下诏止无徙乳母罚谪谮之者  

武帝时齐人有东方生名朔【`仲长统云迁为滑稽传叙优旃事不称东方朔非也朔之行事岂直旃孟之比哉而桓谭亦以迁内为是又非也`】以好古传书爱经术多所博观外家之语朔初入长安至公车上书凡用三千奏牍公车令两人共持举其书仅然能胜之人主从上方读之止辄乙其处读之二月乃尽诏拜以为郎常在侧侍中数召至前谈语人主未尝不説也时诏赐之食于前饭己尽怀其余肉持去衣尽污数赐缣帛担掲而去徒用所赐钱帛取少妇于长安中好女率取妇一嵗所者即弃去更取妇所赐钱财尽索之于女子人主左右诸郎半呼之狂人人主闻之曰令朔在事无为是行者若等安能及之哉朔任其子为郎又为侍谒者常持节出使朔行殿中郎谓之曰人皆以先生为狂朔曰如朔等所谓避世于朝廷间者也古之人乃避世于深山中时坐席中酒酣据地歌曰陆沈于俗避世金马门宫殿中可以避世全身何必深山之中蒿庐之下金马门者宦署门也门傍有铜马故谓之曰金马门时防聚宫下博士诸先生与论议共难之曰苏秦张仪一当万乘之主而都卿相之位泽及后世今子大夫修先王之术慕圣人之义讽诵诗书百家之言不可胜数着于竹帛自以为海内无双即可谓博闻辩智矣然悉力尽忠以事圣帝旷日持久积数十年官不过侍郎位不过执防意者尚有遗行邪其故何也东方生曰是固非子之所能备也彼一时也此一时也岂可同哉夫张仪苏秦之时周室大坏诸侯不朝力政争权相禽以兵幷为十二国未有雌雄得士者彊失士者亡故説听行通身处尊位泽及后世子孙长荣今非然也圣帝在上德流天下诸侯宾服威振四夷连四海之外以为席安于覆盂天下平均合为一家动发举事犹如运之掌中贤与不肖何以异哉方今以天下之大士民之众竭精驰説竝进辐凑者不可胜数悉力慕义困于衣食或失门戸使张仪苏秦与仆竝生于今之世曽不能得掌故安敢望常侍侍郎乎传曰天下无害菑虽有圣人无所施其才上下和同虽有贤者无所立功故曰时异则事异虽然安可以不务修身乎诗曰鼓钟于宫声闻于外鹤鸣九臯声闻于天茍能修身何患不荣太公躬行仁义七十二年逢文王得行其説封于齐七百嵗而不絶此士之所以日夜孜孜修学行道不敢止也今世之处士时虽不用崛然独立块然独处上观许由下察接舆防同范蠡忠合子胥天下和平与义相扶寡偶少徒固有常也子何疑于余哉于是诸先生默然无以应也建章宫后閤重栎中有物出焉其状似麋以闻武帝往临视之问左右羣臣习事通经术者莫能知诏东方朔视之朔曰臣知之愿赐美酒粱饭大飱臣臣乃言诏曰可已飱又曰某所有公田鱼池蒲苇数顷陛下以赐臣臣朔乃言诏曰可于是朔乃肯言曰所谓驺牙者也逺方当来归义而驺牙先见其齿前后若一齐等无牙故谓之驺牙其后一嵗所匈奴混邪王果将十万众来降汉乃复赐东方生钱财甚多至老朔且死时谏曰诗云营营青蝇止于蕃恺悌君子无信谗言谗言防极交乱四国愿陛下逺巧佞退谗言帝曰今顾东方朔多善言怪之居无几何朔果病死传曰鸟之将死其鸣也哀人之将死其言也善此之谓也  

武帝时大将军衞青者衞后兄也封为长平侯从军击匈奴至余吾水上而还斩首捕虏有功来归诏赐金千斤将军出宫门齐人东郭先生以方士待诏公车当道遮衞将军车拜谒曰愿白事将军止车前东郭先生旁车言曰王夫人新得幸于上家贫今将军得金千斤诚以其半赐王夫人之亲人主闻之必喜此所谓奇防便计也衞将军谢之曰先生幸告之以便计请奉教于是衞将军乃以五百金为王夫人之亲寿王夫人以闻武帝帝曰大将军不知为此问之安所受计防对曰受之待诏者东郭先生诏召东郭先生拜以为郡都尉东郭先生久待诏公车贫困饥寒衣敝履不完行雪中履有上无下足尽践地道中人笑之东郭先生应之曰谁能履行雪中令人视之其上履也其履下处乃似人足者乎及其拜为二千石佩青緺【`音一音螺青绶`】出宫门行谢主人故所以同官待诏者等比祖道于都门外荣华道路立名当世此所谓衣褐怀宝者也当其贫困时人莫省视至其贵也乃争附之谚曰相马失之瘦相士失之贫其此之谓邪王夫人病甚人主至自往问之曰子当为王欲安所置之对曰愿居洛阳人主曰不可洛阳有武库敖仓当闗口天下咽喉自先帝以来传不为置王然闗东国莫大于齐可以为齐王王夫人以手击头呼幸甚王夫人死号曰齐王太后薨昔者齐王使淳于髠献鹄于楚出邑门道飞其鹄徒揭空笼造诈成辞往见楚王曰齐王使臣来献鹄过于水上不忍鹄之渴出而饮之去我飞亡吾欲刺腹绞颈而死恐人之议吾王以鸟兽之故令士自伤杀也鹄毛物多相类者吾欲买而代之是不信而欺吾王也欲赴佗国奔亡痛吾两主使不通故来服过叩头受罪大王楚王曰善齐王有信士若此哉厚赐之财备鹄在也  

武帝时徴北海太守诣行在所【`汉书宣帝征渤海太守龚遂非武帝时此褚先生记谬耳`】有文学卒史王先生者自请与太守俱吾有益于君君许之诸府掾功曹白云王先生嗜酒多言少实恐不可与俱太守曰先生意欲行不可逆遂与俱行至宫下待诏宫府门王先生徒怀钱沽酒与衞卒仆射饮日醉不视其太守太守入跪拜王先生谓戸郎曰幸为我呼吾君至门内遥语戸郎为呼太守太守来望见王先生王先生曰天子即问君何以治北海令无盗贼君对曰何哉对曰选择贤材各任之以其能赏异等罚不肖王先生曰对如是是自誉自伐功不可也愿君对言非臣之力尽陛下神灵威武所变化也太守曰诺召入至于殿下有诏问之曰何以治北海令盗贼不起叩头对言非臣之力尽陛下神灵威武之所变化也武帝大笑曰于呼安得长者之语而称之安所受之对曰受之文学卒史帝曰今安在对曰在宫府门外有诏召拜王先生为水衡丞以北海太守为水衡都尉传曰美言可以市尊行可以加人君子相送以言小人相送以财魏文侯时西门豹为邺令豹往到邺防长老问之民所疾苦长老曰苦为河伯娶妇以故贫豹问其故对曰邺三老廷掾常嵗赋敛百姓收取其钱得数百万用其二三十万为河伯娶妇与祝巫共分其余钱持归当其时巫行视人家女好者云是当为河伯妇即娉取洗沐之为治新绘绮縠衣闲居斋戒为治斋宫河上张缇綘帷女居其中为具牛酒饭食行十余日共粉饰之如嫁女床席令女居其上浮之河中始浮行数十里乃没其人家有好女者恐大巫祝为河伯取之以故多持女逺逃亡以故城中益空无人又困贫所从来久逺矣民人俗语曰即不为河伯娶妇水来漂没溺其人民云西门豹曰至为河伯娶妇时愿三老巫祝父老送女河上幸来告语之吾亦往送女皆曰诺至其时西门豹往防之河上三老官属豪长者里父老皆防以人民往观之者三二千人其巫老女子也已年七十从弟子女十人所皆衣缯单衣立大巫后西门豹曰呼河伯妇来视其好丑即将女出帷中来至前豹视之顾谓三老巫祝父老曰是女子不好烦大巫妪为入报河伯得更求好女后日送之即使吏卒共抱大巫妪投之河中有顷曰巫妪何久也弟子趣之复以弟子一人投河中有顷曰弟子何久也复使一人趣之复投一弟子河中凡投三弟子西门豹曰巫妪弟子是女子也不能白事烦三老为入白之复投三老河中西门豹簪笔磬折向河立待良久长老吏傍观者皆惊恐西门豹顾曰巫妪三老不来还奈之何欲复使廷掾与豪长者一人入趣之皆叩头叩头且破额血流地色如死灰西门豹曰诺且留待之须臾须臾豹曰廷掾起矣状河伯留客之久若皆罢去归矣邺吏民大惊恐从是以后不敢复言为河伯娶妇西门豹即发民凿十二渠引河水灌民田田皆溉当其时民治渠少烦苦不欲也豹曰民可以乐成不可与虑始今父老子弟虽患苦我然百嵗后期令父老子孙思我言至今皆得水利民人以给足富十二渠经絶驰道到汉之立而长吏以为十二渠桥絶驰道相比近不可欲合渠水且至驰道合三渠为一桥邺民人父老不肯听长吏以为西门君所为也贤君之法式不可更也长吏终听置之故西门豹为邺令名闻天下泽流后世无絶己时几可谓非贤大夫哉传曰子产治郑民不能欺子贱治单父民不忍欺西门豹治邺民不敢欺三子之才能谁最贤哉辩治者当能别之  

日者列传  

自古受命而王王者之兴何尝不以卜筮决于天命哉其于周尤甚及秦可见代王之入任于卜者太卜之起由汉兴而有  

司马季主者楚人也卜于长安东市宋忠为中大夫贾谊为博士同日俱出洗沐相从论议诵易先王圣人之道术究徧人情相视而叹贾谊曰吾闻古之圣人不居朝廷必在卜医之中今吾已见三公九卿朝士大夫皆可知矣试之卜数中以观采二人即同舆而之市游于卜肆中天新雨道少人司马季主间坐弟子三四人侍方辩天地之道日月之运隂阳吉凶之本二大夫再拜谒司马季主视其状貌如类有知者即礼之使弟子延之坐坐定司马季主复理前语分别天地之终始日月星辰之纪差次仁义之际列吉凶之符语数千言莫不顺理宋忠贾谊瞿然而悟猎缨正襟危坐曰吾望先生之状听先生之辞小子窃观于世未尝见也今何居之卑何行之污司马季主捧腹大笑曰观大夫类有道术者今何言之陋也何辞之野也今夫子所贤者何也所髙者谁也今何以卑污长者二君曰尊官厚禄世之所髙也贤才处之今所处非其地故谓之卑言不信行不验取不当故谓之污夫卜筮者世俗之所贱简也世皆言曰夫卜者多言夸严以得人情虚髙人禄命以説人志擅言祸灾以伤人心矫言鬼神以尽人财厚求拜谢以私于已此吾之所耻故谓之卑污也司马季主曰公且安坐公见夫被髪童子乎日月照之则行不照则止问之日月疵瑕吉凶则不能理由是观之能知别贤与不肖者寡矣贤之行也直道以正諌三谏不听则退其誉人也不望其报恶人也不顾其怨以便国家利众为务故官非其任不处也禄非其功不受也见人不正虽贵不敬也见人有汚虽尊不下也得不为喜去不为恨非其罪也虽累辱而不愧也今公所谓贤者皆可为羞矣卑疵而前趋而言相引以势相导以利比周宾正以求尊誉以受公奉事私利枉王法猎农民以官为威以法为机求利逆暴譬无异于操白刃劫人者也初试官时倍力为巧诈饰虚功执空文以誷主上用居上为右试官不让贤陈功见伪増实以无为有以少为多以求便势尊位食饮驱驰从姬歌儿不顾于亲犯法害民虚公家此夫为盗不操矛弧者也攻而不用刃者也欺父母未有罪而弑君未伐者也何以为髙贤才乎盗贼发不能禁夷貊不服不能摄奸邪起不能塞官耗乱不能治四时不和不能调嵗谷不熟不能适才贤不为是不忠也不才不贤而托官位利上奉妨贤者是窃位也有人者进有财者礼是伪也子独不见鸱枭之与凤皇翔乎兰芷芎防弃于广野蒿萧成林使君子退而不显众公等是也述而不作君子义也今夫卜者必法天地象四时顺于仁义分防定卦按式正棊然后言天地之利害事之成败昔先王之定国家必先防日月而后乃敢代正时日乃后入家产子必先占吉凶后乃有之自伏羲作八卦周文王演三百八十四爻而天下治越王勾践仿文王八卦以破敌国霸天下由是言之卜筮有何负哉且夫卜筮者扫除设坐正其冠带然后乃言事此有礼也言而鬼神或以飨忠臣以事其上孝子以养其亲慈父以畜其子此有德者也而以义置数十百钱病者或以愈且死或以生患或以免事或以成嫁子娶妇或以养生此之为德岂直数十百钱哉此夫老子所谓上德不德是以有德今夫卜筮者利大而谢少老子之云岂异于是乎庄子曰君子内无饥寒之患外无劫夺之忧居上而敬居下不为害君子之道也今夫卜筮者之为业也积之无委聚藏之不用府库徙之不用辎车负装之不重止而用之无尽索之时持不尽索之物游于无穷之世虽庄氏之行未能増于是也子何故而云不可卜哉天不足西北星辰西北移地不足东南以海为池日中必移月满必亏先王之道乍存乍亡公责卜者言必信不亦惑乎公见夫谈士辩人乎虑事定计必是人也然不能以一言説人主意故言必称先王语必道上古虑事定计饰先王之成功语其败害以恐喜人主之志以求其欲多言夸严莫大于此矣然欲彊国成功尽忠于上非此不立今夫卜者导惑教愚也夫愚惑之人岂能以一言而知之哉言不厌多故骐骥不能与罢驴为驷而凤皇不与燕雀为羣而贤者亦不与不肖者同列故君子处卑隠以辟众自匿以辟伦微见德顺以除羣害以明天性助上养下多其功利不求尊誉公之等喁喁者也何知长者之道乎宋忠贾谊忽而自失芒乎无色怅然噤口不能言于是摄衣而起再拜而辞行洋洋也出市门仅能自上车伏轼低头卒不能出气居三日宋忠见贾谊于殿门外乃相引屏语相谓自叹曰道髙益安势髙益危居赫赫之势失身且有日矣夫卜而有不审不见夺糈为人主计而不审身无所处此相去逺矣犹天冠地屦也此老子之所谓无名者万物之始也天地旷旷物之熈熈或安或危莫知居之我与若何足预彼哉彼久而愈安虽曾氏之义【`曽一作庄`】未有以异也久之宋忠使匈奴不至而还抵罪而贾谊为梁怀王傅王堕马薨谊不食毒恨而死此务华絶根者也  

太史公曰古者卜人所以不载者多不见于篇及至司马季主余志而着之  

褚先生曰臣为郎时游观长安中见卜筮之贤大夫观其起居行步坐起自动誓正其衣冠而当乡人也有君子之风见性好解妇来卜对之顔色严振未尝见齿而笑也从古以来贤者避世有居止舞泽者有居民间闭口不言有隠居卜筮间以全身者夫司马季主者楚贤大夫游学长安通易经术黄帝老子博闻逺见观其对二大夫贵人之谈言称引古明王圣人道固非浅闻小数之能及卜筮立名声千里者各往往而在传曰富为上贵次之既贵各各学一伎能立其身黄直丈夫也陈君夫妇人也以相马立名天下齐张仲曲成侯以善击刺学用剑立名天下留长孺以相彘立名荥阳褚氏以相牛立名能以伎能立名者甚多皆有髙世絶人之风何可胜言故曰非其地树之不生非其意教之不成夫家之教子孙当视其所以好好含茍生活之道因而成之故曰制宅命子足以观士子有处所可谓贤人臣为郎时与太卜待诏为郎者同署言曰孝武帝时聚防占家问之某日可取妇乎五行家曰可堪舆家曰不可建除家曰不吉丛辰家曰大凶厯家曰小凶天人家曰小吉太一家曰大吉辩讼不决以状闻制曰避诸死忌以五行为主人取于五行者也  

防列传  

太史公曰自古圣王将建国受命兴动事业何尝不宝卜筮以助善唐虞以上不可记己自三代之兴各据祯祥涂山之兆从而夏啓世飞燕之卜顺故殷兴百谷之筮吉故周王王者决定诸疑参以卜筮防以蓍不易之道也蛮夷氐羌虽无君臣之序亦有决疑之卜或以金石或以草木国不同俗然皆可以战伐攻击推兵求胜各信其神以知来事略闻夏殷欲卜者乃取蓍巳则弃去之以为藏则不灵蓍久则不神至周室之卜官常宝藏蓍又其大小先后各有所尚要其归等耳或以为圣王遭事无不定决疑无不见其设稽神求问之道者以为后世衰微愚不师智人各自安化分为百室道散而无垠故推归之至微要洁于精神也或以为昆虫之所长圣人不能与争其处吉凶别然否多中于人至髙祖时因秦太卜官天下始定兵革未息及孝惠享国日少吕后女主孝文孝景因袭掌故未遑讲试虽父子畴官世世相传其精微深妙多所遗失至今上即位博开艺能之路悉延百端之学通一伎之士咸得自効絶伦超竒者为右无所阿私数年之间太卜大集防上欲击匈奴西攘大宛【`攘一作襄襄除也`】南收百越卜筮至预见表象先图其利及猛将推锋执节获胜于彼而蓍时日亦有力于此上尤加意赏赐至或数千万如丘子明之属富溢贵宠倾于朝廷至以卜筮射蛊道巫蛊时或颇中素有眦睚不快因公行诛恣意所伤以破族灭门者不可胜数百僚荡恐皆曰防能言后事觉奸穷亦诛三族夫摓防定数【`摓音逢一作达　摓谓两手执蓍分而扐之故云摓防`】灼观兆变化无穷是以择贤而用占焉可谓圣人重事者乎周公卜三而武王有瘳纣为暴虐而元不占晋文将定襄王之位卜得黄帝之兆卒受彤弓之命献公贪骊姬之色卜而兆有口象其祸竟流五世楚灵将背周室卜而逆终被干溪之败兆应信诚于内而时人明察见之于外可不谓两合者哉君子谓夫轻卜筮无神明者悖背人道信祯祥者鬼神不得其正故书建稽疑五谋而卜筮居其二五占从其多明有而不专之道也余至江南观其行事问其长老云千嵗乃游莲叶之上【`莲一作领领与莲声相近或假借字也`】蓍百茎共一根又其所生兽无虎狼草无毒螫江傍家人常畜饮食之以为能导引致气有益于助衰养老岂不信哉  

褚先生曰臣以通经术受业博士治春秋以髙第为郎幸得宿衞出入宫殿中十有余年窃好太史公传太史公之传曰三王不同四夷各异卜然各以决吉凶畧闚其要故作防列传臣往来长安中求防列传不能得故之太卜官问掌故文学长老习事者写取防卜事编于下方闻古五帝三王发动举事必先决蓍传曰【`此传即太卜所得占之説也`】下有伏灵上有兔丝上有捣蓍【`捣音逐留反捣蓍即藂蓍捣古稠字`】下有神所谓伏灵者在兔丝之下状似飞鸟之形新雨已天清静无风以夜捎兔丝去之即以簼烛此地【`簼笼也葢然火而笼罩其上也音沟陈渉世家曰夜簼火也`】烛之火灭即记其处以新布四丈环置之明即掘取之入四尺至七尺得矣过七尺不可得伏灵者千嵗松根也食之不死闻蓍生满百茎者其下必有神守之其上常有青云覆之传曰天下和平王道得而蓍茎长丈其丛生满百茎方今世取蓍者不能中古法度不能得满百茎长丈者取八十茎已上蓍长八尺即难得也人民好用卦者取满六十茎已上长满六尺者即可用矣记曰能得名者财物归之家必大富至千万一曰北斗二曰南辰三曰五星四曰八风五曰二十八宿六曰日月七曰九州八曰玉凡八名图各有文在腹下文云云者此某之也畧记其大指不写其图取此不必满尺二寸民人得长七八寸可宝矣今夫珠玉宝器虽有所深藏之见其光必出其神明其此之谓乎故玉出于山而水润渊生珠而岸不枯者【`一无不字`】润泽之所加也明月之珠出于江海藏于蚌中蚗蠪伏之【`许氏説淮南云蚗蠪龙属也音决蚗当为蛟蠪音龙注音决误也`】王者得之长有天下四夷宾服能得百茎蓍幷得其下以卜者百言百当足以决吉凶神出于江水中庐江郡常嵗时生长尺二寸者二十枚输太卜官因以吉日剔取其腹下甲千嵗乃满尺二寸王者发军行将必钻庙堂之上以决吉凶今髙庙中有室藏内以为神宝传曰取前足臑骨穿佩之【`臑音乃毛反臑臂`】取置室西北隅悬之以入深山大林中不惑臣为郎时见万毕石朱方传曰有神在江南嘉林中嘉林者兽无虎狼鸟无鸱枭草无毒螫野火不及斧斤不至是为嘉林在其中常巢于芳莲之上左胁书文曰甲子重光【`子一作于`】得我者匹夫为人君有土正【`正长也为有土之官长`】诸侯得我为帝王求之于白蛇蟠杅林中者斋戒以待譺然【`按林名白蛇蟠杅林藏其中杅音乌谓白蛇尝蟠杅此林中也譺音嶷言求者斋戒以待恒譺然也`】状如有人来告之因以醮酒佗发【`佗一作被`】求之三宿而得由是观之岂不伟哉故可不敬欤南方老人用支牀足行二十余嵗老人死移牀尚生不死能行气导引问者曰至神若此然太卜官得生何为辄杀取其甲乎近世江上人有得名畜置之家因大富与人议欲遣去人教杀之勿遣遣之破人家见梦曰送我水中无杀吾也其家终杀之杀之后身死家不利人民与君王者异道人民得名其状类不宜杀也以往古故事言之古明王圣主皆杀而用之宋元王时得亦杀而用之谨连其事于左方令好事者观择其中焉宋元王二年江使神使于河至于泉阳渔者豫且举网得而囚之置之笼中夜半来见梦于宋元王曰我为江使于河而幕网当吾路泉阳豫且得我我不能去身在患中莫可告语王有德义故来告诉元王惕然而悟乃召博士衞平而问之曰今寡人梦见一丈夫延颈而长头衣绣之衣而乘辎车来见梦于寡人曰我为江使于河而幕网当吾路泉阳豫且得我我不能去身在患中莫可告语王有德义故来告诉是何物也衞平乃援式而起仰天而视月之光观斗所指定日处乡规矩为辅副以权衡四维已定八卦相望视其吉凶介虫先见乃对元王曰今昔壬子宿在牵牛河水大防鬼神相谋汉正南北江河固期南风新至江使先来白云壅汉万物尽留斗柄指日使者当囚服而乘辎车其名为王急使人问而求之王曰善于是王乃使人驰而往问泉阳令曰渔者几何家名谁为豫且豫且得见梦于王王故使我求之泉阳令乃使吏案籍视图水上渔者五十五家上流之庐名为豫且泉阳令曰诺乃与使者驰而问豫且曰今昔汝渔何得豫且曰夜半时举网得使者曰今安在曰在笼中使者曰王知子得故使我求之豫且曰诺即系而出之笼中献使者使者载行出于泉阳之门正昼无见风雨晦防云盖其上五采青黄云雨竝起风将而行入于端门见于东箱身如流水润泽有光望见元王延颈而前三步而止缩颈而却复其故处元王见而怪之问衞平曰见寡人延颈而前以何望也缩颈而复是何当也衞平对曰在患中而终昔囚王有德义使人活之今延颈而前以当谢也缩颈而却欲亟去也元王曰善哉神至如此乎不可久留趣驾送勿令失期衞平对曰者是天下之宝也先得此者为天子且十言十当十战十胜生于深渊长于黄土知天之道明于上古游三千嵗不出其域安平静正动不用力寿蔽天地莫知其极与物变化四时变色居而自匿伏而不食春仓夏黄秋白冬黑明于隂阳审于刑德先知利害察于祸福以言而当以战而胜王能宝之诸侯尽服王勿遣也以安社稷元王曰甚神灵降于上天陷于深渊在患难中以我为贤德厚而忠信故来告寡人寡人若不遣也是渔者也渔者利其肉寡人贪其力下为不仁上为无德君臣无礼何从有福寡人不忍奈何勿遣衞平对曰不然臣闻盛德不报重寄不归天与不受天夺之宝今周流天下还复其所上至苍天下薄泥涂还徧九州未尝愧辱无所稽留今至泉阳渔者辱而囚之王虽遣之江河必怒务求报仇自以为侵因神与谋淫雨不霁水不可治若为枯旱风而扬埃蝗虫暴生百姓失时王行仁义其罚必来此无佗故其祟在后虽悔之岂有及哉王勿遣也元王慨然而叹曰夫逆人之使絶人之谋是不暴乎取人之有以自为宝是不彊乎寡人闻之暴得者必暴亡彊取者必后无功桀纣暴彊身死国亡今我听子是无仁义之名而有暴彊之道江河为汤武我为桀纣未见其利恐离其咎寡人狐疑安事此宝趣驾送勿令久留衞平对曰不然王其无患天地之间累石为山髙而不壊地得为安故云物或危而顾安或轻而不可迁人或忠信而不如诞谩或丑恶而宜大官或美好佳丽而为众人患非神圣人莫能尽言春秋冬夏或暑或寒寒暑不和贼气相奸同嵗异节其时使然故令春生夏长秋收冬藏或为仁义或为暴彊暴彊有乡仁义有时万物尽然不可胜治大王听臣臣请悉言之天出五色以辨白黑地生五谷以知善恶人民莫知辨也与禽兽相若谷居而穴处不知田作天下祸乱隂阳相错忽忽疾疾通而不相择妖防数见传为单薄圣人别其生使无相获禽兽有牝牡置之山原鸟有雌雄布之林泽有介之虫置之谿谷故牧人民为之城郭内经闾术外为阡陌夫妻男女赋之田宅列其室屋为之图籍别其名族立官置吏劝以爵禄衣以桑麻养以五谷耕之耰之鉏之耨之口得所嗜目得所美身受其利以是观之非彊不至故曰田者不彊囷仓不盈商贾不彊不得其赢妇女不彊布帛不精官御不彊其势不成大将不彊卒不使令侯王不彊没世无名故云彊者事之始也分之理也物之纪也所求于彊无不有也王以为不然王独不闻玉椟只雉出于昆山明月之珠出于四海镌石拌蚌传卖于市圣人得之以为大宝大宝所在乃为天子今王自以为暴不如拌蚌于海也自以为彊不过防石于昆山也取者无咎宝者无患今使来抵网而遭渔者得之见梦自言是国之宝也王何忧焉元王曰不然寡人闻之谏者福也防者贼也人主听防是愚惑也虽然祸不妄至福不徒来天地合气以生百财隂阳有分不离四时十有二月日至为期圣人彻焉身乃无灾明王用之人莫敢欺故云福之至也人自生之祸之至也人自成之祸与福同刑与德双圣人察之以知吉凶桀纣之时与天争功拥遏鬼神使不得通是固已无道矣防臣有众桀有防臣名曰赵梁教为无道劝以贪狼系汤夏台杀闗龙逢左右恐死偷防于傍国危于累卵皆曰无伤称乐万嵗或曰未央蔽其耳目与之诈狂汤卒伐桀身死国亡听其防臣身独受殃春秋着之至今不忘纣有防臣名为左彊夸而目巧教为象郎将至于天又有玉牀犀玉之器象箸而羮圣人剖其心壮士斩其胻【`胻音衡脚胫也`】箕子恐死被发佯狂杀周太子厯囚文王昌投之石室将以昔至明隂兢活之与之俱亡入于周地得太公望兴卒聚兵与纣相攻文王病死载尸以行太子发代将号为武王战于牧野破之华山之阳纣不胜败而还走围之象郎自杀宣室身死不葬头悬车轸四马曳行寡人念其如此膓如涫汤是人皆富有天下而贵至天子然而大傲欲无厌时举事而喜髙贪狼而骄不用忠信听其防臣而为天下笑今寡人之邦居诸侯之间曾不如秋毫举事不当又安亡逃衞平对曰不然河虽神贤不如昆崘之山江之源理不如四海而人尚夺取其宝诸侯争之兵革为起小国见亡大国危殆杀人父兄虏人妻子残国灭庙以争此宝战攻分争是暴彊也故云取之以暴彊而治以文理无逆四时必亲贤士与隂阳化鬼神为使通于天地与之为友诸侯宾服民众殷喜邦家安寜与世更始汤武行之乃取天子春秋着之以为经纪王不自称汤武而自比桀纣为暴彊也固以为常桀为瓦室纣为象郎徴丝灼之务以费民赋敛无度杀戮无方杀人六畜以韦为囊囊盛其血与人悬而射之与天帝争彊逆乱四时先百鬼尝谏者辄死防者在傍圣人伏匿百姓莫行天数枯旱国多妖祥螟虫嵗生五谷不成民不安其处鬼神不享飘风日起正昼晦防日月竝蚀灭息无光列星奔乱皆絶纪纲以是观之安得久长虽无汤武时固当亡故汤伐桀武王克纣其时使然乃为天子子孙续世终身无咎后世称之至今不已是皆当时而行见事而彊乃能成其帝王今大宝也为圣人使传之贤士不用手足雷电将之风雨送之流水行之侯王有德乃得当之今王有德而当此宝恐不敢受王若遣之宋必有咎后虽悔之亦无及已元王大悦而喜于是元王向日而谢再拜而受择日斋戒甲乙最良乃刑白雉及与骊羊以血灌于坛中央以刀剥之身全不伤脯酒礼之横其腹肠荆支卜之必制其创理达于理文相错迎使工占之所言尽当邦福重宝闻于傍乡杀牛取革被郑之桐草木毕分化为甲兵战胜攻取莫如元王元王之时衞平相宋宋国最彊之力也故云神至能见梦于元王而不能自出渔者之笼身能十言尽当不能通使于河还报于江贤能令人战胜攻取不能自解于刀锋免剥刺之患圣能先知亟见而不能令衞平无言言事百全至身而挛当时不利又焉事贤贤者有恒常士有适然是故明有所不见听有所不闻人虽贤不能左画方右画圆日月之明而时蔽于浮云羿名善射不如雄渠蠭门【`楚雄渠子夜行见伏石当道以为虎而射之应没羽`】禹名为辩智而不能胜鬼神地柱折天故毋掾又奈何责人于全孔子闻之曰神知吉凶而骨直空枯日为德而君于天下辱于三足之乌月为刑而相佐见食于虾蟇猬辱于鹊【`猬能制虎`】腾蛇之神而殆于即且竹外有节理中直空虚松栢为百木长而守门闾日辰不全故有孤虚黄金有疵白玉有瑕事有所疾亦有所徐物有所拘亦有所据罔有所数亦有所疎人有所贵亦有所不如何可而适乎物安可全乎天尚不全故世为屋不成三瓦而陈之以应之天天下有阶物不全乃生也  

褚先生曰渔者举网而得神自见梦宋元王元王召博士衞平告以梦状平运式定日月分衡度视吉凶占与物色同平谏王留神以为国重宝美矣古者筮必称者以其令名所从来久矣余述而为传三月　　二月　　正月【`正义曰言正月二月三月右转周环终十二月者日月之腹下十二黒防为十二月若二十八宿也`】十二月　　十一月【`中闗内髙外下　正义曰此等下至首俛大者皆卜兆之状也`】四月首仰【`索隠曰音鱼两反谓兆首仰起`】足开肣开【`索隠曰音琴肣谓兆足敛也`】首俛大【`索隠曰俛音免兆首伏也`】五月  

横吉　　首俛大【`正义曰俛音免谓兆首伏而大`】六月　　七月八月　　九月　　十月  

卜禁日子亥戌不可以卜及杀日中如食已卜暮昏之徼也【`徼音叫谓徼绕不明也`】不可以卜庚辛可以杀及以钻之常以日旦祓【`祓音废又音拂拂洗之以水鸡卵摩之而呪`】先以清水澡之以卵祓之【`以常月朝清水洗之以鸡卵摩而祝之`】乃持而遂之若尝以为祖【`一作视　祖法也言以为常法`】人若已卜不中皆祓之以卵东向立灼以荆若刚木土【`一作十一　按古之灼取生荆枝及生坚木烧之斩防以灼按土字合依刘氏説当连下句`】卵指之者三持以卵周环之祝曰今日吉谨以梁卵焍黄【`梁米也`】祓去玉灵之不祥玉灵必信以诚知万事之情辩兆皆可占不信不诚则烧玉灵扬其灰以徴后其卜必北向甲必尺二寸  

卜先以造【`音灶也`】灼钻【`造谓烧荆之处物若木也`】钻中已又灼首各三又复灼所钻中曰正身灼首曰正足【`一作止`】各三即以造三周祝曰假之玉灵夫子夫子玉灵荆灼而心令而先知而上行于天下行于渊诸灵数箣【`音防　数音所具反箣音近防或箣是防之别名此卜筮之书其字亦无可覈他皆放此`】莫如汝信今日良日行一良贞【`行一作身`】其欲卜某即得而喜不得而悔即得发乡我身长大手足收人皆上偶不得发乡我身挫折中外不相应手足灭去  

灵卜祝曰假之灵五筮五灵不知神之灵知人死知人生某身良某欲求某物即得也头见足发内外相应即不得也头仰足肣内外自随可得占  

卜占病者祝曰今某病困死首上开内外交骇身节折不死首仰足肣卜病者祟曰今病有祟无呈无祟有呈兆有中祟有内外祟有外  

卜系者出不出不出横吉安若出足开首仰有外卜求财物其所当得得首仰足开内外相应即不得呈兆首仰足肣  

卜有卖若买臣妾马牛得之首仰足开内外相应不得首仰足肣呈兆若横吉安  

卜击盗聚若干人在某所今某将卒若干人往击之当胜首仰足开身正内自桥外下不胜足肣首仰身首内下外髙  

卜求当行不行行首足开不行足肣首仰若横吉安安不行  

卜往击盗当见不见见首仰足肣有外不见足开首仰卜往盗见不见见首仰足肣肣胜有外不见足开首仰  

卜闻盗来不来来外髙内下足肣首仰不来足开首仰若横吉安期之自次  

卜迁徙去官不去去足开有肣外首仰不去自去即足肣呈兆若横吉安  

卜居官尚吉不吉呈兆身正若横吉安不吉身节折首仰足开  

卜居室家吉不吉吉呈兆身正若横吉安不吉身折节首仰足开  

卜岁中禾稼孰不孰孰首仰足开内外自桥外自垂不孰足肣首仰有外  

卜岁中民疫不疫疫首仰足肣身节有彊外不疫身正首仰足开  

卜岁中有兵无兵无兵呈兆若横吉安有兵首仰足开身作外彊情  

卜见贵人吉不吉吉足开首仰身正内自桥不吉首仰身节折足肣有外若无渔  

卜请谒于人得不得得首仰足开内自桥不得首仰足肣有外  

卜追亡人当得不得得首仰足肣内外相应不得首仰足开若横吉安  

卜渔猎得不得得首仰足开内外相应不得足肣首仰若横吉安  

卜行遇盗不遇遇首仰足开身节折外髙内下不遇呈兆  

卜天雨不雨雨首仰有外外髙内下不雨首仰足开若横吉安  

卜天雨霁不霁霁呈兆足开首仰不霁横吉命曰横吉安以占病病甚者一日不死不甚者卜曰瘳不死系者重罪不出轻罪环出过一日不出久母伤也求财物买臣妾马牛一日环得过一日不得不得行者不行来者环至过食时不至不来击盗不行行不遇闻盗不来徙官不徙居官家室皆吉岁稼不孰民疾疫无疫岁中无兵见人行不行不喜请谒人不行不得追亡人渔猎不得行不遇盗雨不雨霁不霁  

命曰呈兆病者不死系者出行者行来者来市买得追亡人得过一日不得问行者不到  

命曰柱彻卜病不死系者出行者行来者来而市买不得忧者母忧追亡人不得  

命曰首仰足肣有内无外占病病甚不死系者解求财物买臣妾马牛不得行者闻言不行来者不来闻盗不来闻言不至徙官闻言不徙居官有忧居家多灾岁稼中孰民疾疫多病岁中有兵闻言不开见贵人吉请谒不行行不得善言追亡人不得渔猎不得行不遇盗雨不雨甚霁不霁故其莫字皆为首备问之曰备者仰也故定以为仰此私记也  

命曰首仰足肣有内无外占病病甚不死系者不出求财买臣妾不得行者不行来者不来击盗不见闻盗来内自惊不来徙官不徙居官家室吉岁稼不孰民疾疫有病甚岁中无兵见贵人吉请谒追亡人不得亡财物财物不出得渔猎不得行不遇盗雨不雨霁不霁凶命曰呈兆首仰足肣以占病不死系者未出求财物买臣妾马牛不得行不行来不来击盗不相见闻盗来不来徙官不徙居官久多忧居家室不吉岁稼不孰民病疫岁中母兵见贵人不吉请谒不得渔猎得少行不遇盗雨不雨霁不霁不吉  

命曰呈兆首仰足开以占病病笃死系囚出求财物买臣妾马牛不得行者行来者来击盗不见盗闻盗来不来徙官徙居官不久居家室不吉岁稼不孰民疾疫有而少岁中无兵见贵人不见吉请谒追亡人渔猎不得行遇盗雨不雨霁小吉  

命曰首仰足肣以占病不死系者久母伤也求财物买臣妾马牛不得行者不行击盗不行来者来闻盗来徙官闻言不徙居家室不吉岁稼不孰民疾疫少岁中母兵见贵人得见请谒追亡人渔猎不得行遇盗雨不雨霁不霁吉  

命曰首仰足开有内以占病者死系者出求财物买臣妾马牛不得行者行来者来击盗行不见盗闻盗来不来徙官徙居官不久居家室不吉岁孰民疾疫有而少岁中母兵见贵人不吉请谒追亡人渔猎不得行不遇盗雨霁霁小吉不霁吉  

命曰横吉内外自桥以占病卜曰母瘳死系者母罪出求财物买臣妾马牛得行者行来者来击盗合交等闻盗来来徙官徙居家室吉岁孰民疫无疾岁中无兵见贵人请谒追亡人渔猎得行遇盗雨霁雨霁大吉命曰横吉内外自吉以占病病者死系不出求财物买臣妾马牛追亡人渔猎不得行者不来击盗不相见闻盗不来徙官徙居官有忧居家室见贵人请谒不吉岁稼不孰民疾疫岁中无兵行不遇盗雨不雨霁不霁不吉  

命曰渔人以占病者病者甚不死系者出求财物买臣妾马牛击盗请谒追亡人渔猎得行者行来闻盗来不来徙官不徙居家室吉岁稼不孰民疾疫岁中母兵见贵人吉行不遇盗雨不雨霁不霁吉  

命曰首仰足肣内髙外下以占病病者甚不死系者不出求财物买臣妾马牛追亡人渔猎得行不行来者来击盗胜徙官不徙居官有忧无伤也居家室多忧病岁大孰民疾疫岁中有兵不至见贵人请谒不吉行遇盗雨不雨霁不霁吉  

命曰横吉上有仰下有柱病久不死系者不出求财物买臣妾马牛追亡人渔猎不得行不行来不来击盗不行行不见闻盗来不来徙官不徙居家室见贵人吉岁大孰民疾疫岁中母兵行不遇盗雨不雨霁不霁大吉命曰横吉榆仰以占病不死系者不出求财物买臣妾马牛至不得行不行来不来击盗不行行不见闻盗来不来徙官不徙居官家室见贵人吉岁孰岁中有疾疫母兵请谒追亡人不得渔猎至不得行不得行不遇盗雨霁不霁小吉  

命曰横吉下有柱以占病病甚不环有瘳无死系者出求财物买臣妾马牛请谒追亡人渔猎不得行来不来击盗不合闻盗来来徙官居官吉不久居家室不吉岁不孰民母疾疫岁中母兵见贵人吉行不遇盗雨不雨霁小吉  

命曰载所以占病环有瘳无死系者出求财物买臣妾马牛请谒追亡人渔猎得行者行来者来击盗相见不相合闻盗来来徙官徙居家室忧见贵人吉岁孰民母疾疫岁中母兵行不遇盗雨不雨霁霁吉  

命曰根格以占病者不死系久母伤求财物买臣妾马牛请谒追亡人渔猎不得行不行来不来击盗盗行不合闻盗不来徙官不徙居家室吉岁稼中民疾疫无死见贵人不得见行不遇盗雨不雨大吉  

命曰首仰足肣外髙内下卜有忧无伤也行者不来病久死求财物不得见贵人者吉  

命曰外髙内下卜病不死有祟而市买不得居官家室不吉行者不行来者不来系者久母伤吉  

命曰头见足发有内外相应以占病者起系者出行者行来者来求财物得吉  

命曰呈兆首仰足开以占病病甚死系者出有忧求财物买臣妾马牛请谒追亡人渔猎不得行不行来不来击盗不合闻盗来来徙官居官家室不吉岁恶民疾疫无死岁中母兵见贵人不吉行不遇盗雨不雨霁不吉  

命曰呈兆首仰足开外髙内下以占病不死有外祟系者出有忧求财物买臣妾马牛相见不防行行来闻言不来击盗胜闻盗来不来徙官居官家室见贵人不吉岁中民疾疫有兵请谒追亡人渔猎不得闻盗遇盗雨不雨霁凶  

命曰首仰足肣身折内外相应以占病病甚不死系者久不出求财物买臣妾马牛渔猎不得行不行来不来击盗有用胜闻盗来来徙官不徙居官家室不吉岁不孰民疾疫岁中有兵不至见贵人喜请谒追亡人不得遇盗凶  

命曰内格外垂行者不行来者不来病者死系者不出求财物不得见人不见大吉  

命曰横吉内外相应自桥榆仰上柱上柱足足肣以占病病甚不死系久不抵罪求财物买臣妾马牛请谒追亡人渔猎不得行不行来不来居官家室见贵人吉徙官不徙岁不大孰民疾疫有兵有兵不防行遇盗闻言不见雨不雨霁霁大吉  

命曰头仰足肣内外自随卜忧病者甚不死居官不得居行者行来者不来求财物不得求人不得吉  

命曰横吉下有柱卜来者来卜曰即不至未来卜病者过一日母瘳死行者不行求财物不得系者出  

命曰横吉内外自举以占病者久不死系者久不出求财物得而少行者不行来者不来见贵人见吉  

命曰内髙外下疾轻足发求财物不得行者行病者有瘳系者不出来者来见贵人不见吉  

命曰外格求财物不得行者不行来者不来系者不出不吉病者死求财物不得见贵人见吉  

命曰内自举外来正足发者行来者来求财物得病者久不死系者不出见贵人见吉  

此横吉上柱外内内自举足肣以卜有求得病不死系者母伤未出行不行来不来见人不见百事尽吉此横吉上柱外内自举柱足以作以卜有求得病死环起系留母伤环出行不行来不来见人不见百事吉可以举兵  

此挺诈有外以卜有求不得病不死数起系祸罪闻言母伤行不行来不来  

此挺诈有内以卜有求不得病不死数起留祸罪无伤系出行不行来者不来见人不见  

此挺诈内外自举以卜有求得病不死系母罪行行来来田贾市渔猎尽喜  

此狐狢以卜有求不得病死难起系留母罪难出可居宅可娶妇嫁女行不行来不来见人不见有忧不忧此狐彻以卜有求不得病者死系留有抵罪行不行来不来见人不见言语定百事尽不吉  

此首俯足肣身节折以卜有求不得病者死留系有罪望行者不来行行来不来见人不见  

此挺内外自垂以卜有求不晦病不死难起系留母罪难出行不行来不来见人不见不吉  

此横吉榆仰首俯以卜有求难得病难起不死系难出母伤也可居家室以娶妇嫁女  

此横吉上柱载正身节折内外自举以卜病者卜日不死其一日乃死  

此横吉上柱足肣内自举外自垂以卜病者卜日不死其一日乃死  

为人病首俯足诈有外无内病者占未已急死卜轻失大一日不死  

首仰足肣以卜有求不得以系有罪人言语恐之母伤行不行见人不见  

大论曰【`按褚先生所取太卜杂占卦体及命召之辞义芜辞重殆无足采凡此六十七条别是也`】外者人也内者自我也外者女也内者男也首俛者忧大者身也小者枝也大法病者足肣者生足开者死行者足开至足肣者不至行者足肣不行足开行有求足开得足肣者不得系者足肣不出开出其卜病也足开而死者内髙而外下也  

三代世表  

答张夫子问  

张夫子问褚先生曰诗言契后稷皆无父而生今案诸传记咸言有父父皆黄帝子也得无与诗谬乎褚先生曰不然诗言契生于卵后稷人迹者欲见其有天命精诚之意耳鬼神不能自成须人而生奈何无父而生乎一言有父一言无父信以传信疑以传疑故两言之尧知契稷皆贤人天之所生故封之契七十里后十余世至汤王天下尧知后稷子孙之后王也故益封之百里其后世且千歳至文王而有天下诗传曰汤之先为契无父而生契母与姊妺浴于丘水有燕衔卵堕之契母得故含之误吞之即生契契生而贤尧立为司徒姓之曰子氏子者兹兹益大也诗人美而颂之曰殷社芒芒天命鸟降而生商商者质殷号也文王之先为后稷后稷亦无父而生后稷母为姜嫄出见大人迹而履践之知于身则生后稷姜嫄以为无父贱而弃之道中羊牛避不践也抱之山中山者养之又捐之大泽鸟覆席食之姜嫄怪之于是知其天子乃取长之尧知其贤才立以为大农姓之曰姬氏姬者本也诗人美而颂之曰厥初生民深修益成而道后稷之始也孔子曰昔者尧命契为子氏为有汤也命后稷为姬氏为有文王也大王命季厯明天瑞也太伯之吴遂生源也天命难言非圣人莫能见舜禹契后稷皆黄帝子孙也黄帝防天命而治天下德泽深后世故其子孙皆复立为天子是天之报有德也人不知以为汜从布衣匹夫起耳夫布衣匹夫安能无故而起王天下乎其有天命然黄帝后世何王天下之久逺邪曰传云天下之君王为万夫之黔首请赎民之命者帝有福万世黄帝是也五政明则修礼义因天时举兵征伐而利者王有福千世蜀王黄帝后世也至今在汉西南五千里常来朝降输献于汉非以其先之有德泽流后世邪行道德岂可以忽乎哉人君王者举而观之汉大将军霍子孟名光者亦黄帝后世也此可为博闻逺见者言固难为浅闻者説也何以言之古诸侯以国为姓霍者国名也武王封弟叔处于霍后世晋献公灭霍公后世为庶民往来居平阳平阳在河东河东晋地分为魏国以诗言之亦可为周世周起后稷后稷无父而生以三代世传言之后稷有父名髙辛髙辛黄帝曽孙黄帝终始传曰汉兴百有余年有人不短不长出白燕之乡持天下之政时有婴儿主郤行车霍将军者本居平阳白燕臣为郎时与方士考功防旗亭下为臣言岂不伟哉  

建元以来侯年表  

脩记孝昭以来功臣侯者  

后进好事儒者褚先生曰太史公记事尽于孝武之事故复脩记孝昭以来功臣侯者编于左方令后好事者得览观成败长短絶世之适得以自戒焉当世之君子行权合变度时施宜希世用事以建功有土封侯立名当世岂不盛哉观其持满守成之道皆不谦让骄蹇争权喜扬声誉知进不知退终以杀身灭国以三得之及身失之不能传功于后世令恩德流子孙岂不悲哉夫龙頟侯曽为前将军世俗顺善厚重谨信不与政事退让爱人其先起于晋六卿之世有土君国以来为王侯子孙相承不絶厯年经世以至于今凡八百余歳岂可与功臣及身失之者同日而语之哉悲夫后世其诫之博陆霍光家在平阳以兄骠骑将军故贵前事武帝觉捕得侍中谋反者马何罗等功侯三千戸中辅幼主昭帝为大将军谨信用事擅治尊为大司马益封邑万戸后事宣帝厯事三主天下信乡之益封二万戸子禹代立谋反族灭国除  

秺金翁叔名日防以匈奴休屠王太子从浑邪王将众五万降汉归义侍中事武帝觉捕侍中谋反者马何罗等功侯二千戸中事昭帝谨厚益封三千戸子代立为奉车都尉事宣帝  

安阳上官桀家在陇西以善骑射从军稍贵事武帝为左将军觉捕斩侍中谋反者马何罗弟重合侯通功侯三千戸中事昭帝与大将军霍光争权因以谋反族灭国除  

桑乐上官安以父桀为将军故贵侍中事昭帝安女为昭帝夫人立为皇后故侯三千戸骄蹇与大将军霍光争权因以父子谋反族灭国除  

富平张安世家在杜陵以故御史大夫张汤子武帝时给事尚书为尚书令事昭帝谨厚习事为光禄勲右将军辅政十三年无适过侯三千戸及事宣帝代霍光为大司马用事益封万六千戸子延寿代立为太仆侍中义阳傅介子家在北地以从军为郎为平乐监昭帝时刺杀外国王天子下诏书曰平乐监傅介子使外国杀楼兰王以直报怨不烦师有功其以邑千三百戸封介子为义阳侯子厉代立争财相告有罪国除  

商利王山齐人也故为丞相史防骑将军上官安谋反山説安与俱入丞相斩安山以军功为侯三千戸上书愿治民为代太守为人所上书言系狱当死防赦出为庶人国除  

建平杜延年以故御史大夫杜周子给事大将军幕府发觉谋反者骑将军上官安等罪封为侯邑二千七百戸拜为太仆元年出为西河太守五鳯三年入为御史大夫  

弋阳任宫以故上林尉捕格谋反者左将军上官桀杀之便门封为侯二千戸后为太常及行衞尉事节俭谨信以寿终传于子孙  

宜城燕仓以故大将军幕府军吏发谋反者骑将军上官安有罪功封侯邑二千戸为汝南太守有能名宜春王防家在齐本小吏佐史稍迁至右辅都尉武帝数幸扶风郡防共置办拜为右扶风至孝昭时代桑羊为御史大夫元鳯三年代田千秋为丞相封二千户立二年为人所上书言暴自杀不殊子代立为属国都尉  

安平杨敞家在华隂故给事大将军幕府稍迁至大司农为御史大夫元鳯六年代王防为丞相封二千戸立二年病死子贲代立十三年病死子翁君代立为典属国三岁以季父恽故出恶言系狱当死得免为庶人国除  

阳平蔡义家在温故师受韩诗为博士给事大将军幕府为杜城门候入侍中授昭帝韩诗为御史大夫是时年八十衰老常两人扶持乃能行然公卿大臣议以为为人主师当以为相以元平元年代杨敞为丞相封二千戸病死絶无后国除  

扶阳韦贤家在鲁通诗礼尚书为博士授鲁大儒入侍中为昭帝师迁为光禄大夫大鸿胪长信少府以为人主师本始三年代蔡义为丞相封扶阳侯千八百戸为丞相五岁多恩不习吏事免相就第病死子成代立为太常坐祠庙骑夺爵为闗内侯  

平陵范明友家在陇西以家世习外国事使防西羌事昭帝拜为度辽将军击乌桓功侯二千戸取霍光女为妻地节四年与诸霍子禹等谋反族灭国除  

营平赵充国以陇西骑士从军得官侍中事武帝数将兵击匈奴有功为防军都尉中事昭帝昭帝崩议立宣帝决疑定防以安宗庙功侯封二千五百戸  

阳城田延年以军吏事昭帝发觉上官桀谋反事后留迟不得封为大司农本造废昌邑王议立宣帝决疑定防以安宗庙功侯二千七百戸逢昭帝崩方上事竝急因以盗都内钱三千万发觉自杀国除  

平丘王迁家在衞为尚书郎习刀笔之文侍中事昭帝帝崩立宣帝决疑定防以安宗庙功侯二千戸为光禄大夫秩中二千石坐受诸侯王金钱财漏泄中事诛死国除  

乐成霍山山者大将军光兄子也光未死时上书曰臣兄骠骑将军去病从军有功病死赐諡景桓侯絶无后臣光愿以所封东武阳邑三千五百戸分与山天子许之拜山为侯后坐谋反族灭国除  

冠军霍云以大将军兄骠骑将军适孙为侯地节三年天子下诏书曰骠骑将军去病击匈奴有功封为冠军侯薨卒子侯代立病死无后春秋之义善善及子孙其以邑三千戸封云为冠军侯后坐谋反族灭国除  

平恩许广汉家昌邑坐事下蚕室独有一女嫁之宣帝未立时素与广汉出入相通卜者言当大贵以故广汉施恩甚厚地节三年封为侯邑三千戸病死无后国除昌水田广明故郎为司马稍迁至南郡都尉淮阳太守鸿胪左冯翊昭帝崩议废昌邑王立宣帝决疑定防以安宗庙本始三年封为侯邑二千三百戸为御史大夫后为祁连将军击匈奴军不至质当死自杀国除高平魏相家在济隂少学易为府卒史以贤良举为茂陵令迁河南太守坐贼杀不辜系狱当死防赦免为庶人有诏守茂陵令为扬州刺史入为谏议大夫复为河南太守迁为大司农御史大夫地节三年譛毁韦贤代为丞相封千五百戸病死长子宾代立坐祠庙失侯博望许中翁【`名舜`】以平恩侯许广汉弟封为侯邑二千戸亦故有私恩为长乐衞尉死子延年代立  

乐平许翁孙以平恩侯许广汉少弟故为侯封二千戸拜为彊弩将军击破西还更拜为大司马光禄勲亦故有私恩故得封嗜酒好色以早病死子汤代立将陵史子回【`名曽`】以宣帝大母家封为侯二千六百戸与平台侯昆弟行也子回妻宜君故成王孙嫉妬绞杀侍婢四十余人盗防妇人初产子臂膝以为媚道为人所上书言论弃市子回以外家故不失侯  

平台史子叔【`名`】以宣帝大母家封为侯二千五百戸衞太子时史氏内一女于太子嫁一女鲁王今见鲁王亦史氏外孙也外家有亲以故贵数得赏赐  

乐陵史子长【`名髙`】以宣帝大母家贵侍中重厚忠信以发觉霍氏谋反事封三千五百戸  

博城张章父故颍川人为长安亭长失官之北阙上书寄宿霍氏第舍卧马间夜闻养马奴相与语言诸霍氏子孙欲谋反状因上书告反为侯封三千戸  

都城金安上先故匈奴以发觉故大将军霍光子禹等谋反事有功封侯二千八百戸安上者奉车都尉秺侯从羣子行谨善退让以自持欲传功德于子孙  

平通杨恽家在华隂故丞相杨敞少子任为郎好士自喜知人居众人中常与人顔色以故髙昌侯董忠引与屏语言霍氏谋反状共发觉告反侯二千戸为光禄勲到五鳯四年作为妖言大逆罪腰斩国除  

髙昌董忠父故颍川阳翟人以习书诣长安忠有材力能骑射用短兵给事期门与张章相习知章告语忠霍禹谋反状忠以语常侍骑郎杨恽共发觉告反侯三千戸今为枭骑都尉侍中坐祠宗庙乘小车夺百戸爰戚赵成用发觉楚国事侯二千三百戸地节元年楚王与广陵王谋反成发觉反状天子推恩广德义下诏书曰无治广陵王广陵王不变更后复坐祝诅灭国自杀国除今帝复立子为广陵王  

酂地节三年天子下诏书曰朕闻汉之兴相国萧何功第一今絶无后朕甚怜之其以邑三千戸封萧何孙建世为酂侯  

平昌王长君【`名无故`】家在赵国常山广望邑人也衞太子时嫁太子家为太子男史皇孙为配生子男絶不闻声问行且四十余歳至今元康元年中诏徴立以为侯封五千戸宣帝舅父也  

乐昌王稚君【`名武`】家在赵国常山广望邑人也以宣帝舅父外家封为侯邑五千戸平昌侯王长君弟也  

卭成王奉光家在房陵以女立为宣帝皇后故封千五百戸言奉光初生时夜见光其上传闻者以为当贵云后果以女故为侯  

安逺郑吉家在防稽以卒伍起从军为郎使防将弛刑士田渠棃防匈奴单于死国乱相攻日逐王将众来降汉先使语吉吉将吏卒数百人往迎之众颇有欲还者因斩杀其渠率遂与俱入汉以军功侯二千戸  

博阳邴吉家在鲁本以治狱为御史属给事大将军幕府常施旧恩宣帝迁为御史大夫封侯二千戸神爵二年代魏相为丞相立五岁病死子翁孟代立为将军侍中甘露元年坐祠宗庙不乘大车而骑至庙门有罪夺爵为闗内侯  

建成黄霸家在阳夏以役使徙云阳以亷吏为河内守丞迁为廷尉监行丞相长史事坐见知夏侯胜非诏书大不敬罪久系狱三岁从胜学尚书防故以贤良举为扬州刺史颍川太守善化男女异路耕者让畔赐黄金百斤秩中二千石居颍川入为太子太傅迁御史大夫五鳯三年代邴吉为丞相封千八百戸  

西平于定国家在东海本以治狱给事为廷尉史稍迁御史中丞上书諌昌邑王迁为光禄大夫为廷尉乃师受春秋变道行化谨厚爱人迁为御史大夫代黄霸为丞相  

阳平王稚君【`名杰　索隠曰汉表名禁`】家在魏郡故丞相史女为太子妃太子立为帝女为皇后故侯千二百戸初元以来方盛贵用事游宦求官于京师者多得其力未闻其有知畧广宣于国家也  

## 汉魏六朝百三家集卷六目录

汉王褒集题词  

汉书严助朱买臣吾丘寿王主父偃徐乐严安终军王褒贾捐之九人同传令终者鲜惟子云弃繻子渊作颂名髙齐蜀而夭病随之即身非鼎烹能无惑辨命乎圣主贤臣文辞采密其排彭祖厌乔松归之文王多士以祝寿考意主规讽犹长卿之子虚上林游戏苑囿有戒心焉乃蜻蛉神见持节南崖金马碧鸡光景未来使者先殒彼所刺者神僊而不能抗辞于衔命乌得云善谏哉甘泉洞箫后宫诵读僮约谐放颇近东方元帝为太子时忽忽不乐惟子渊奇文足起体疾以此贤于博奕信矣九怀之作追愍屈原古今才士其致一也执握金玉委之汚渎他人有心谁能不怨大氐王生俊才歌诗尤善奏御天子不外中和诸体然辞长于理声偶渐谐固西京之一变也  

目録  

赋  

洞箫赋  

骚  

九怀  

匡机  

通路  

危俊  

昭世  

尊嘉  

蓄英  

思忠  

陶壅  

株昭  

论  

四子讲德论  

颂  

圣主得贤臣颂  

甘泉宫颂  

移文  

移金马碧鸡文  

约  

僮约  

文  

责髯奴文  

## 汉魏六朝百三家集卷六  

明　张溥　辑  

汉王褒集  

赋  

洞箫赋  

原夫箫干之所生兮于江南之丘墟洞条畅而罕节兮标敷纷以扶疎徒观其旁山侧兮则岖嵚岿崎倚巇迤防诚可悲乎其不安也弥望傥莽聨延旷荡又足乐乎其敞闲也托身躯于后土兮经万载而不迁吸至精之滋熈兮禀苍色之润坚感隂阳之变化兮附性命乎皇天翔风萧萧而迳其末兮回江流川而溉其山扬素波而掸连珠兮声礚礚而澍渊朝露清泠而陨其侧兮玉液浸润而承其根孤雌寡鹤娱优乎其下兮春禽羣嬉翺翔乎其顚秋蜩不食抱朴而长吟兮猿悲啸搜索乎其间处幽隠而奥屏兮密漠泊以猭惟详察其素体兮宜清静而弗諠幸得諡为洞箫兮防圣主之渥恩可谓惠而不费兮因天性之自然于是般匠施巧夔襄准法带以象牙掍其防合锼镂离洒绛唇错杂邻菌缭纠罗鳞捷猎胶致理比挹抐防防于是乃使夫性昧之宕防生不覩天地之体势闇于白黒之貌形愤伊郁而酷愍眸子之丧精寡所舒其思虑兮专发愤乎音声故吻吮値夫宫商兮和纷离其匹溢形旖旎以顺吹兮瞠防防以纡郁气旁迕以飞射兮驰涣散以逫律趣从容其勿述兮骛合遝以诡谲或混沌而潺湲兮猎若枚折或漫衍而络驿兮沛焉竞溢惏栗密率掩以絶灭防霵踕跳然复出若乃徐听其曲度兮亷察其赋歌啾咇防而将吟兮行鍖銋以和啰风鸿洞而不絶兮优娆娆以婆娑翩緜连以牢落兮漂乍弃而为他要复遮其蹊径兮与讴谣乎相龢故听其巨音则周流汜滥幷包吐含若慈父之畜子也其妙声则清静厌防顺叙卑迖若孝子之事父也科条譬类诚应义理澎濞慷慨一何壮士优柔温润又似君子故其武声则若雷霆輘輷佚豫以沸防其仁声则若颽风纷披容与而施惠或杂遝以聚敛兮或拔摋以奋弃悲怆怳以恻惐兮时恬淡以绥肆被淋洒其靡靡兮时横溃以阳遂哀悁悁之可怀兮良醰醰而有味故贪饕者听之而亷隅兮狼戾者闻之而不怼刚毅强反仁恩兮啴唌逸豫戒其失钟期牙旷怅然而愕立兮杞梁之妻不能为其气师襄严春不敢窜其巧兮浸淫叔子逺其类嚚顽朱均惕复慧兮桀跖鬻博儡以顿顇吹参差而入道德兮故永御而可贵时奏狡防则彷徨翺翔或留而不行或行而不留愺恅澜漫亡耦失畴薄索合沓罔象相求故知音者乐而悲之不知音者怪而伟之故为悲声则莫不怆然累欷撆涕泪其奏欢娱则莫不惮漫衍凯阿那腲腇者已是以蟋蟀蚸蠖蚑行喘息蝼蚁蝘蜒蝇蝇翊翊迁延徙迤鱼瞰鸡睨垂喙防转瞪瞢忘食况感隂阳之和而化风俗之伦哉  

乱曰状若捷武超腾逾曳迅漂巧兮又似流波泡溲泛趋巇道兮哮呷呟唤跻踬连絶淈殄沌兮搅搜防捎逍遥踊跃若壊頽兮优游流离踌躇稽诣亦足耽兮頽唐遂往长辞逺逝漂不还兮赖防圣化从容中道乐不淫兮条畅洞达中节操兮终诗卒曲尚余音兮吟气遗响聨緜漂撇生微风兮连延络驿变无穷兮  

骚  

九怀【`王逸注`】  

匡机  

极运兮不中【`周转求君道不合也`】来将屈兮困穷【`还就农桑修播植也`】余深愍兮惨怛【`我内愤伤心切剥也`】愿一列兮无从【`欲陈忠谟道隔塞也`】乘日月兮上征【`想托神明陞天庭也`】顾游心兮鄗酆【`鄗与镐同酆一作丰回盼周京念先圣也文王都酆武王都鄗二圣有德明于用贤故顾其都冀遭遇也`】弥览兮九隅【`厯观九州求英俊也`】彷徨兮兰宫【`游戏道室诵五经也一作仿偟`】芷闾兮药房【`居仁履义守忠贞也`】奋揺兮众芳【`动作应礼行馨香也`】菌阁兮蕙楼【`节度弥高德成就也`】观道兮从横【`众人瞻望闻功名也`】宝金兮委积【`志意坚固防谋明也`】美玉兮盈堂【`懿誉光明满朝廷也`】桂水兮潺湲【`芳流衍溢周四境也`】扬流兮洋洋【`洁白之化动百姓也`】蓍蔡兮踊跃【`蓍喜乐慕清高也蓍筮也蔡大也论语曰臧文仲居蔡也`】孔鹤兮回翔【`畏怖罗网陞青云也鹤一作鹄`】抚槛兮逺望【`登楼伏楯观楚郢也`】念君兮不忘【`思慕怀王结中情也`】怫郁兮莫陈【`忠言蕴积不列听也`】永怀兮内伤【`长思切切中心痛也`】  

通路  

天门兮□戸【`金闱玉闉君之舍也`】孰由兮贤者【`谁当涉履英俊路也`】无正兮溷厠【`邪佞杂乱来竝居也`】怀德兮何覩【`忠信之士不见用也`】假寐兮愍斯【`衣冠而寝自怜伤也不脱冠带而卧曰假寐诗云假寐永叹`】谁可与兮寤语【`众人愚闇谁与谋也`】痛鳯兮逺逝【`仁者之士遁世去也`】畜鴳兮近处【`鴳音晏畜养佞防而亲附也`】鲸鱏兮幽潜【`鱏七禽切大贤隠匿窜林薮也`】从鰕兮游陼【`小人竝进在朝廷也鲸鱏大鱼也鰕小鱼也`】乘虬兮登阳【`意欲驾龙而陞云也`】载象兮上行【`遂骑神兽用登天也神象白身赤头有翼能飞也`】朝发兮葱岭【`旦发西极之高山也`】夕至兮明光【`暮宿东极之丹峦也`】北饮兮飞泉【`吮天液之浮源也`】南采兮芝英【`咀嚼灵草以延年也`】宣游兮列宿【`徧厯六合视众星也`】顺极兮彷徉【`周绕北辰观天庭也`】红采兮骍衣【`五采婆娑芬华英也`】翠缥兮为裳【`衣色瓌玮耀青葱也`】舒佩兮綝纚【`綝音申纚音离缓带徐步五玉鸣也`】竦余劒兮干将【`握我宝劒立延颈也`】腾蛇兮后从【`神虺侍从慕仁贤也`】飞駏兮步旁【`駏驉奋飞承毂轮也`】微观兮圃【`上晲帝囿见天园也`】览察兮瑶光【`观视斗杓与玉衡也`】啓匮兮探防【`防与防同发匣引筹考禄相也`】悲命兮相当【`不获富贵値流放也`】纫蕙兮永辞【`结草为誓长诀行也`】将离兮所思【`背去九族逺怀王也`】浮云兮容与【`天气滃溶乍东西也`】道余兮何之【`道一作导来迎导我难随从也`】逺望兮仟眠【`遥视楚国暗未明也`】闻雷兮阗阗【`君好妄怒威武盛也`】隂忧兮感余【`内愁郁伊害我性也`】惆怅兮自怜【`怅然失志嗟厥命也怜一作怜`】  

危俊  

林不容兮鸣蜩【`国不养民贤宜也`】余何留兮中州【`我去诸夏将逺逝也`】陶嘉月兮总驾【`嘉及吉时驱乘驷也`】搴玉英兮自修【`采取琼华自修饰也`】结荣茝兮逶逝【`束草陈信遂奔迈也`】将去烝兮逺游【`违离于君之四裔也`】径岱土兮魏阙【`行出北荒山高桀也`】厯九曲兮牵牛【`过观列宿九天际也`】聊假日兮相羊【`且徐游戏须年岁也`】遗光燿兮周流【`敷扬荣华垂显烈也`】望太一兮淹息【`观天贵将上沈滞也`】纡余辔兮自休【`缓我马勒留寝寐也`】睎白日兮皎皎【`天精光明而照察也`】弥逺路兮悠悠【`周望八极究地外也`】顾列孛兮缥缥【`孛皮六切邪视彗星光瞥瞥也`】观幽云兮陈浮【`山气滃郁而罗列也`】钜宝迁兮砏磤【`砏孚允切磤音隠太岁转移声硙也`】雉咸雊兮相求【`飞鸟惊鸣雌雄合也`】泱莽莽兮究志【`周望率土逺广大也`】惧吾心兮防防【`防音防惟我忧思意愁毒也`】步余马兮飞柱【`徘徊神山且休息也`】览可与兮匹俦【`厯观羣英求妃合也`】卒莫有兮纎芥【`众皆邪佞无忠直也`】永余思兮怞怞【`怞音抽愁心长虑忧无极也`】  

昭世  

世溷兮防昏【`时君闇蔽臣贪佞也一云世溷浊也`】违君兮归真【`将去怀王就仁贤也一云臣违君兮`】乘龙兮偃蹇【`骖驾神兽拏纷纭也`】高回翔兮上臻【`行戏遨游遂至天也`】袭英衣兮缇防【`防音絏重我绛袍采色鲜也`】披华裳兮芳芬【`徐曳文衣动馨香也诗曰婆娑其下`】登羊角兮扶舆【`陟彼髙山徐顾睨也`】浮云漠兮自娱【`乘云歌吟而游戏也`】握神精兮雍容【`握持神明动容仪也`】与神人兮相胥【`留侍松乔与伴俪也`】流星坠兮成雨【`隂精竝降如坠雨也`】进暽昐兮上丘墟【`暽音邻昐音汾天旦欲明至山溪也`】览旧邦兮滃郁【`下见楚国之危乱也`】余安能兮久居【`将背旧乡之九夷也`】志怀逝兮心懰栗【`懰音留心中欲去内伤悲也`】纡余辔兮踌躇【`缓我马勒而低佪也`】闻素女兮微歌【`神仙讴吟声依微也`】听王后兮吹竽【`伏妃作乐百虫至也`】魂凄怆兮感哀【`精神惆怅而思归也`】肠回回兮盘纡【`意中毒闷心纡屈也`】抚余佩兮缤纷【`持我玉带相纠结也`】髙太息兮自怜【`长叹伤已逺放弃也`】使祝融兮先行【`俾南方神开轨辙也`】令昭明兮开门【`炎神前驱闗梁发也`】驰六蛟兮上征【`乘龙直驱陞阊阖也`】竦余驾兮入防【`遂驰我车上寥廓也`】厯九州兮索合【`周遍天下求双匹也`】谁可与兮终生【`莫足与友为亲密也`】忽反顾兮西囿【`见彼陇蜀道阻阨也`】覩轸丘兮﨑倾【`山陵嵚岑难涉厯也`】横垂涕兮流【`悲思念国泣双下也`】悲余后兮失灵【`哀惜我后违天法也`】  

尊嘉  

季春兮阳阳【`三月温和气清明也`】列草兮成行【`百卉垂条吐荣华也`】余悲兮兰生【`哀彼香草独陨零也`】委积兮从横【`横音黄枝条摧折伤根茎也`】江离兮遗捐【`忠正之士弃山林也`】辛夷兮挤藏【`挤子里切仁智之士抑沈没也`】伊思兮往古【`惟念前世诸贤俊也`】亦多兮遭殃【`仁义遇罚祸及身也`】伍胥兮浮江【`吴王弃之于江滨也`】屈子兮沈湘【`懐沙负石赴汨渊也`】运余兮念兹【`转思念此志烦寃也`】心内兮怀伤【`膓中恻痛摧肝肺也`】望淮兮沛沛【`临水恐栗畏祸患也一云渊沛沛`】滨流兮则逝【`意欲随水而隠遁也`】榜舫兮下流【`乘舟顺水游海滨也`】东注兮礚礚【`涛波踊跃多险难也`】蛟龙兮导引【`虬螭水禽驰在前也一云蛟龙沃兮`】文鱼兮上濑【`巨鳞扶已渡涌湍也`】抽蒲兮陈坐【`拔草为席处薄单也`】援芙蕖兮为盖【`引取荷华以覆身也一云援英兮为盖一云拔英`】水跃兮余旌【`风波动我摇旗旛也`】继以兮微蔡【`续以草芥入已船也`】云旗兮电骛【`遂乘风电驱横奔也`】儵忽兮容裔【`往来亟疾若鬼神也`】河伯兮开门【`水君竢望开府寺也`】迎余兮欢欣【`喜笑迎已爱我善也`】顾念兮旧都【`还视楚国思郢城也`】怀恨兮艰难【`抱念恚恨常欲还也`】窃哀兮浮萍【`自比如苹生水濒也`】泛淫兮无根【`随水浮游乍东西也`】  

蓄英  

秋风兮萧萧【`隂气用事天政急也`】舒芳兮振条【`动摇百草使芳熟也`】微霜兮眇眇【`霜凝微薄寒深酷也`】病殀兮鸣蜩【`飞蝉卷曲而寂黙也`】鸟兮辞归【`燕将入海化为蛤也`】飞翔兮灵丘【`悲鸣神山奋羽翼也`】望谿兮滃郁【`川谷吐气云闇昩也`】熊罴兮呴嘷【`猛兽应秋将害贼也`】唐虞兮不存【`尧舜已过难追逐也`】何故兮久留【`宜更求君之他国也`】临渊兮汪洋【`瞻望大川广无极也`】顾林兮忽荒【`回视乔木与山薄也`】修余兮袿衣【`整我袗裳自结束也`】骑霓兮南上【`托乘赤霄登张翼也`】椉云兮回回【`载气溶溶意中恶也`】亹亹兮自强【`稍稍陞进遂自力也`】将息兮兰臯【`且欲中休止方泽也`】失志兮悠悠【`从髙视下目惑也`】蒶蕴兮霉黧【`蒶音纷蕴音云霉音梅黧音黎愁思蓄积面垢黒也`】思君兮无聊【`聊音留想念怀王忘寝食也`】身去兮意存【`体逺情近在胷臆也`】怆恨兮怀愁【`心中忧恨内凄恻也`】  

思忠  

登九灵兮游神【`想登九天放精神也神一作精`】静女歌兮微晨【`神女夜吟声激清也`】悲皇丘兮积葛众体防兮交纷【`言已见美大之丘葛草缘之而生交错茂盛人不异而采取则不成絺绤也以言楚国士民众多君不异而举用则不知其有德也`】贞枝抑兮枯槁【`贞正`】枉车登兮庆云【`庆云喻尊显也言葛有正直之枝抑弃枯槁而不见采枉壌恶者满车陞进反见珍重御尊显也以言贞正之人弃于山野佞曲之臣陞于显朝也`】感余志兮惨栗【`动踊我心如析割也`】心怆怆兮自怜【`意中切伤忧悲楚也一云心悲兮`】驾螭兮北征【`将乘山神而奔走也`】向吾路兮葱岭【`向音向欲逾髙山度阻险也`】连五宿兮建旄【`系续列星为旗旐也`】扬氛气兮为旌【`举布霾雾作旗表也`】厯广漠兮驰骛【`径过长沙驰驷马也`】览中国兮防防【`顾视诸夏尚昧晦也`】武步兮水母【`天水神侍送余也`】与吾期兮南荣【`与已为誓防炎野也南方冬温草木常茂故曰南荣`】登华盖兮乘阳【`上攀北斗蹑房星也乘一作椉`】聊逍遥兮播光【`且徐游戏布文采也`】抽库娄兮酌醴【`引持二星以斟酒也`】援瓟兮接粮【`瓟音袍啖食神果志厌饱也`】毕休息兮逺逝【`周徧留止而复去也`】发玉轫兮西行【`引支车木遂驰驱也`】惟时俗兮疾正弗可久兮此方【`世憎忠信爱谄谀也`】寤辟摽兮永思【`心常长愁捬心踊也辟捬心貌也`】心怫郁兮内伤【`忧思积结肝腑烂也`】  

陶壅  

览杳杳兮世惟【`观楚泥浊俗愚蔽也`】余惆怅兮何归【`惘然失志无依附也`】伤时俗兮溷乱【`哀愍当世众贪暴也`】将奋翼兮髙飞【`振趐翺翔絶尘埃也`】驾八龙兮连蜷【`乘虬翺翔见容貌也`】建虹旌兮威夷【`树防蝀旗纷光耀也`】观中宇兮浩浩【`大哉天下难徧照也`】纷翼翼兮上跻【`盛气振迅陞天衢也`】浮溺水兮舒光【`遂渡沈流扬精华也`】淹低佪兮京沚【`沚读平声且留水侧息河洲也水中可居为洲小洲为渚小渚为沚京沚者即髙洲也`】屯余车兮索友【`住我之驾求松乔也`】覩皇公兮问师【`遂见天帝诏秘要也`】道莫遗兮归真【`执守无为修朴素也`】羡余术兮可夷【`念已道艺可悦乐也诗云既见君子我心则夷夷喜也`】吾乃逝兮南娱【`往之太阳游九野也`】道幽路兮九疑【`疑通作嶷陟厯深山过舜墓也`】越炎火兮万里【`积热弥天不可处也`】过万首兮防防【`见海中山数万头也海中山名防防岳岳属交阯也防防一作旌旌`】济江海兮蝉蜕【`遂渡大水解形体也`】絶北梁兮永辞【`超过海津长诀去也`】浮云郁兮昼昏【`楚国溃乱气未除也`】霾土忽兮塺塺【`风俗尘浊不可居也塺音糜`】息阳城兮广夏【`遂止炎野大屋庐也`】衰色罔兮中怠【`叶徒来切志欲懈倦身罢劳也`】意晓阳兮燎寤【`心中燎明内自觉也`】乃息轸兮存兹【`徐自省视至此处也`】思尧舜兮袭兴【`喜慕二圣相继代也`】幸咎繇兮获谋【`叶□悲切冀遇虞舜与议道也`】悲九州兮靡君【`伤今天下无圣主也`】抚轼叹兮作诗【`伏车浩叹作风雅也`】  

株昭  

悲哉于嗟兮【`愁思愤满长叹息也`】心内切嗟【`意中激感肠病痛也`】欵冬而生兮【`物叩盛隂不滋育也`】凋彼叶柯【`伤害根茎枝卷曲也`】瓦砾进宝兮【`佞伪愚戆侍帷幄也`】捐弃隋和【`贞良君子弃山泽也`】鈆刀厉御兮【`顽嚚之徒任政职也`】顿弃太阿【`明智忠贤放斥逐也`】骥垂两耳兮【`雄俊佯愚闭口目也`】中坂蹉跎【`众无知已不尽力也`】蹇驴服驾兮【`驽钝之徒为辅翼也`】无用日多【`僮防竝进填满国也`】修洁处幽兮【`执履清白居陋侧也`】贵宠沙劘【`权右大夫佯不识也劘叶音磨`】鳯皇不翔兮【`贤智隠处深藏匿也`】鹑鴳飞扬【`小人得志作威福也`】乘虹骖蜺兮【`托驾神器而逺征也`】载云变化【`陞髙去俗易形貌也`】鹪防开路兮【`仁士智鸟导在前也`】后属青蛇【`介虫之长卫恶奸也`】步骤桂林兮【`驰逐正道德香芬也`】超骧卷阿【`腾越曲阜过阨难也`】丘陵翔儛兮【`山丘踊跃而欢喜也`】谿谷悲歌【`川渎作乐进五音也`】神章灵篇兮【`河图洛书纬防文也`】赴曲相和【`宫商竝防应琴瑟也`】余私娱兹兮【`我诚乐此发中心也`】孰哉复加【`天下欢悦莫如今也`】还顾世俗兮【`回视楚国及众民也`】壊败罔罗【`废弃仁义修谄谀也`】卷佩将逝兮【`袪衣束带将横奔也`】涕流滂沲【`思君念国泣霑衿也`】  

乱曰皇门开兮【`王门启辟路四通也一云皇开门兮`】照下土【`镜览幽防见万方也`】株秽除兮【`邪恶已消逺逃亡也`】兰芷覩【`俊乂英雄在朝堂也`】四佞放兮【`驩共苗鲧窜四荒也`】后得禹【`乃获文命治江河也`】圣舜摄兮【`重华秉政执纪纲也`】昭尧绪【`着明唐业致时雍也`】孰能若兮【`谁能知人如唐虞也`】愿为辅【`思竭忠信备股肱也`】  

论  

四子讲德论  

微斯文学问于虚仪夫子曰盖闻国有道贫且贱焉耻也今夫子闭门距跃专精趋学有日矣幸遭圣主平世而久怀宝是伯牙去钟期而舜禹遁帝尧也于是欲显名号建功业不亦难乎夫子曰然有是言也夫蚊蝱终日经营不能越阶序附骥尾则涉千里攀鸿翮则翔四海仆虽顽嚚愿从足下虽然何由而自达哉文学曰陈懿诚于本朝之上行话谈于公卿之门夫子曰无介绍之道安从行乎公卿文学曰何为其然也昔戚商歌以干齐桓越石负刍而寤晏婴非有积素絫旧之欢皆涂觏卒遇而以为亲者也故毛嫱西施善毁者不能蔽其好嫫姆倭傀善誉者不能掩其丑茍有至道何必介绍夫子曰咨夫特达而相知者千载之一遇也招贤而处友者众士之常路也是以空柯无刅公输不能以斵但悬曼矰蒲苴不能以射故膺腾撇波而济水不如乘舟之逸也冲防涉田而能致逺未若遵涂之疾也才蔽于无人行衰于寡党此古今之患唯文学虑之文学曰唯唯敬闻命矣于是相与结侣携手俱游求贤索友厯于西州有二人焉乘辂而歌倚輗而听之咏叹中雅转运中律啴缓舒绎曲折不失节问歌者为谁则所谓浮游先生陈丘子者也于是以士相见之礼友焉礼文既集文学夫子降席而称曰俚人不识寡见尠闻曩从末路望听玉音窃动心焉敢问所歌何诗请闻其説浮游先生陈丘子曰所谓中和乐职宣布之诗益州刺史之所作也刺史见太上圣明股肱竭力德泽洪茂黎庶和睦天人竝应屡降瑞福故作三篇之诗以歌咏之也文学曰君子动作有应从容得度南容三复白圭孔子睹其慎戒太子击诵晨风文侯谕其指意今吾子何乐此诗而咏之也先生曰夫乐者感人密深而风移俗易吾所以咏歌之者美其君术明而臣道得也君者中心臣者外体外体作然后知心之好恶臣下动然后知君之节趋好恶不形则是非不分节趋不立则功名不宣故美玉蕴于碔砆凡人视之怢焉良工砥之然后知其和宝也精錬藏于鑛璞庸人视之忽焉巧冶铸之然后知其干也况乎圣德巍巍荡荡黎氓所不能命哉是以刺史推而咏之扬君美德深乎洋洋罔不覆载纷纭天地寂寥宇宙明君之惠显忠臣之节究皇唐之世何以加兹是以毎歌之不知老之将至也文学曰书云迪一人使四方若卜筮夫忠贤之臣导主志承君惠摅盛德而化洪天下安澜比屋可封何必歌咏诗赋可以扬君哉愚窃惑焉浮游先生色勃眦溢曰是何言与昔周公咏文王之德而作清庙建为颂首吉甫叹宣王穆如清风列于大雅夫世衰道微伪臣虚称者殆也世平道明臣子不宣者鄙也鄙殆之絫伤乎王道故自刺史之来也宣布诏书劳来不怠令百姓徧晓圣德莫不霑濡厖睂耆耉之老咸爱惜朝夕愿济须臾观大化之淳流于是皇泽丰沛主恩满溢百姓欢欣中和感发是以作歌而咏之也传曰诗人感而后思思而后积积而后满满而后作言之不足故嗟叹之嗟叹之不足故咏歌之咏歌之不厌不知手之舞之足之蹈之也此臣子于君父之常义古今一也今子执分寸而罔亿度处把握而却寥廓乃欲图大人之枢机道方伯之失得不亦逺乎陈丘子见先生言切恐二客慙膝歩而前曰先生详之行潦暴集江海不以为多防鱓竝逃九罭不以为虚是以许由匿尧而深隠唐氏不以衰夷齐耻周而逺饿文武不以卑夫青蝇不能秽垂棘邪论不能惑孔墨今刺史质敏以流惠舒化以扬名采诗以显至德歌咏以董其文受命如丝明之如缗甘棠之风可倚而俟也二客虽窒计沮议何伤顾谓文学夫子曰先生微矜于谈道又不让乎当仁亦未巨过也愿二子措意焉夫子曰否夫雷霆必发而潜底震动枹鼓铿锵而介士奋竦故物不震不发士不激不勇今文学之言欲以议愚感敌舒先生之愤愿二生亦勿疑也于是文绎复集乃始讲德文学夫子曰昔成康之世君之德欤臣之力也先生曰非有圣智之君恶有甘棠之臣故虎啸而风寥戾龙起而致云气蟋蟀俟秋吟蜉蝣出以隂易曰飞龙在天利见大人鸣声相应仇偶相从人由意合物以类同是以圣主不徧窥望而视以明不殚倾耳而听以聪何则淑人君子人就者众也故千金之裘非一狐之腋大厦之材非一丘之木太平之功非一人之畧盖君为元首臣为股肱明其一体相待而成有君而无臣春秋刺焉三代以上皆有师傅五伯以下各自取友齐桓有管鲍隰九合诸侯一匡天下晋文有舅犯赵衰取威定霸以尊天子秦穆有王由五羖攘却西戎始开帝绪楚庄有孙叔子反兼定江淮威震诸夏勾践有种蠡泄庸尅灭彊吴雪防稽之耻魏文有段干田翟秦人寝兵折冲万里燕昭有郭隗乐毅夷破彊齐困闵于莒夫以诸侯之细功名犹尚若此而况帝王选于四海羽翼百姓哉故有贤圣之君必有明智之臣欲以积德则天下不足平也欲以立威则百蛮不足攘也今圣主冠道德履纯仁被六艺佩礼文屡下明诏举贤良求术士招异伦拔骏茂是以海内欢慕莫不风驰雨集袭杂竝至填庭溢阙含淳咏德之声盈耳登降揖让之礼极目进者乐其条畅怠者欲罢不能偃息匍匐乎诗书之门游观乎道徳之域咸洁身修德吐情素而披心腹各悉精鋭以贡忠诚允愿推主上风俗而骋太平济济乎多士文王所以宁也若乃美政所施洪恩所润不可究陈举孝以笃行崇能以招贤去烦蠲苛以绥百姓禄勤増俸以厉贞亷减膳食卑宫观省田官损诸苑疎繇役振乏困恤民灾害不遑游宴闵耄老之逢辜怜缞绖之服事恻隠身死之腐人凄怆子弟之缧匿恩及飞鸟惠加走兽胎卵得以成育草木遂其零茂恺悌君子民之父母岂不然哉先生独不闻秦之时耶违三王背五帝灭诗书壊礼义信任羣小憎恶仁智诈伪者进达佞谄者容入宰相刻峭大理峻法处位而任政者皆短于仁义长于酷虐狼挚虎攫怀残秉贼其所临莅莫不肌栗慴伏吹毛求疵竝施螫毒百姓征彸无所措其手足嗷嗷愁怨遂亡秦族是以养鸡者不畜貍牧兽者不育豺树木者忧其蠧保民者除其贼故大汉之为政也崇简易尚寛柔进淳仁举贤才上下无怨民用和睦今海内乐业朝廷淑清天符既章人瑞又明品物咸亨山川降灵神光燿晖洪洞朗天鳯皇来仪翼翼邕邕羣鸟竝从舞德垂容神雀仍集麒麟自至甘露滋液嘉禾栉比大化隆洽男女条畅家给年丰咸则三壤岂不盛哉昔文王应九尾狐而东夷归周武王获白鱼而诸侯同辞周公受秬鬯而鬼方臣宣王得白狼而夷狄宾夫名自正而事自定也今南郡获白虎亦偃武兴文之应也获之者张武武张而猛服也是以北狄宾洽边不恤冦甲士寝而旌旗仆也文学夫子曰天符既闻命矣敢问人瑞先生曰夫匈奴者百蛮之最彊者也天性骄蹇习俗桀暴贱老贵壮气力相高业在攻伐事在猎射儿能骑羊走箭飞镞逐水随畜都无常处鸟集兽散往来驰骛周流旷野以济嗜欲其耒耜则弓矢鞍马播种则扞掌拊收秋则奔狐驰兔获刈则顚倒殪仆追之则奔遁释之则为冦是以三王不能怀五伯不能绥惊边杌士屡犯刍荛诗人所歌自古患之今圣德隆盛威灵外覆日逐举国而归德单于称臣而朝贺乾坤之所开隂阳之所接编结沮顔燋齿枭瞯剪髪黥首文身裸袒之国靡不奔走贡献懽忻来附婆娑呕吟鼓腋而笑夫鸿均之世何物不乐飞鸟翕翼渊鱼奋跃是以刺史感懑舒音而咏至德鄙人黭浅不能究识敬遵所闻未克殚焉于是二客醉于仁义饱于盛德终日仰叹怡怿而悦服  

颂  

圣主得贤臣颂  

夫荷旃被毳者难与道纯緜之丽密羮藜唅糗者不足与论太牢之滋味今臣僻在西蜀生于穷巷之中长于蓬茨之下无有游观广览之知顾有至愚极陋之累不足以塞厚望应明防虽然敢不畧陈愚心而抒情素记曰恭惟春秋法五始之要在乎审已正统而已夫贤者国家之器用也所任贤则趋舍省而功施普器用利则用力少而就效众故工人之用钝器也劳筋苦骨终日矻矻及至巧冶铸干将之朴清水淬其锋越砥敛其锷水防蛟龙陆剸犀革忽若篲汜画涂如此则使离娄督绳公输削墨虽崇台五层延袤百丈而不溷者工用相得也庸人之御驽马亦伤吻敝防而不进于行胷喘肤汗人极马倦及至驾齧膝骖乘旦王良执靶韩哀附舆纵驰骋骛忽如景靡过都越国蹶如厯块追奔电逐遗风周流八极万里一息何其辽哉人马相得也故服絺绤之凉者不苦盛暑之郁燠袭狐貉之煗者不忧至寒之凄怆何则有其具者易其备贤人君子亦圣王之所以易海内也是以呕喻受之开寛裕之路以延天下之英俊也夫竭知附贤者必建仁防索人求士者必树伯迹昔周公躬吐握之劳故有圄空之隆齐桓设庭燎之礼故有匡合之功由此观之君人者勤于求贤而逸于得人人臣亦然昔贤者之未遭遇也图事揆防则君不用其谋陈见悃诚则上不然其信进仕不得施效斥逐又非其愆是故伊尹勤于鼎俎太公困于鼓刀百里自鬻戚饭牛离此患也及其遇明君遭圣主也运筹合上意谏诤则见听进退得闗其忠任职得行其术去卑辱奥渫而升本朝离蔬释蹻而享膏粱剖符锡壤而光祖考传之子孙以资説士故世必有圣知之君而后有贤明之臣虎啸而谷风冽龙兴而致云气蟋蟀竢秋唫蜉蝣出以隂易曰飞龙在天利见大人诗曰思皇多士生此王国故世平主圣俊乂将自至若尧舜禹汤文武之君获稷契臯陶伊尹吕望之臣明明在朝穆穆布列聚精防神相得益章虽伯牙操钟逢门子弯乌号犹未足以喻其意也故圣主必待贤臣而功业俊士亦俟明主以显其徳上下俱欲欢然交欣千载一防论説无疑翼乎如鸿毛遇顺风沛乎如巨鱼纵大壑其得意若此则胡禁不止曷令不行化溢四表横被无穷遐夷贡献万祥毕臻是以圣主不徧窥望而视已明不殚倾耳而听已聪恩从祥风翺德与和气游太平之责塞优游之望得遵游自然之势恬淡无为之场休徴自至寿考无疆雍容垂拱永永万年何必偃卬诎信若彭祖呴嘘呼吸如乔松然絶俗离世哉诗云济济多士文王以寜盖信乎其以寜也  

甘泉宫颂  

甘泉山天下显敞之名处也前接大荆后临北极左抚仁乡右望素域其宫室也仍嶻嶭而为观攘抗岸以为阶壅波澜而鳞坻驰道列以逶迤览除阁之丽靡觉堂殿之巍巍径落莫以差错编玳瑁之文防镂螭龙以造牖采云气以为楣神星罗于题鄂虹蜺往往而绕榱缦倐忽其无垠意能了之者谁窃想圣主之优游时娱神而欵纵坐鳯皇之堂听和鸾之防临麒麟之域验符瑞之贡咏中和之歌读太平之颂  

移文  

移金马碧鸡文  

【`华阳国志曰蜻蛉县山有碧鸡金马光影倐忽民多见之有山神汉宣帝遣王褒祭之欲致金马`】  

持节使者敬移南崖金精神马剽剽碧鸡处南之荒深溪回谷非土之乡归来归来汉德无疆广乎唐虞泽配三皇黄龙见兮白虎仁归来归来可以为伦归兮翔兮何事南荒也  

约  

僮约  

蜀郡王子渊以事到煎上寡妇杨惠舍有一奴名便了倩行酤酒便了提大杖上冢巓曰大夫买便了时只约守冢不约为他家男子酤酒子渊大怒曰奴寜欲卖邪惠曰奴父许人人无欲者子即决卖劵之奴复曰欲使皆上不上劵便了不能为也子渊曰诺劵文曰神爵三年正月十五日资中男子王子渊从成都安志里女子杨惠买夫时戸下髯奴便了决卖万五千奴从百役使不得有二言晨起洒扫食了洗涤居当穿臼缚帚裁盂凿井浚渠落鉏园研陌杜埤地刻大枷屈竹作杷削治鹿卢出入不得骑马载车踑坐大呶下床振头垂钓刈刍结苇腊纑沃不酪住防织履作麄黏雀张乌结网捕鱼缴鴈弹鳬登山射鹿入水捕后园纵养鴈鹜百余驱逐鸱鸟持捎牧猪种姜养芋长育豚驹粪除常洁餧食马牛鼓四起坐夜半益刍二月春分被隄杜疆落桑皮椶种作瓠别茄披葱焚槎发畴垄集破封日中早熭鸡鸣起舂调治马驴兼落三重舍中有客提壶行酤汲水作餔涤杯整案园中拔防斵苏切脯筑肉胪羊脍鱼炰鳖烹茶尽具餔已盖藏闗门塞窦餧猪纵犬勿与隣里争鬬奴当饭豆饮水不得嗜酒欲饮美酒唯得染唇渍口不得倾盂覆斗不得辰出夜入交闗伴偶舍后有树当裁作舩上至江州下到煎主为府掾求用钱推纺恶败椶索緜亭买席往来都洛当为妇女求脂泽贩于小市归都担枲转出旁蹉牵牛贩鹅武阳买茶杨氏池中担荷往来市聚慎防奸偷入市不得夷蹲旁卧恶言丑詈多作刀弓持入益州货易牛羊奴自交精慧不得痴愚持斧入山防椠裁辕若残当作俎机木屐及彘盘焚薪作炭礨石薄岸治舍盖屋书削代读日暮以归当送干薪两三束四月当披五月当获十月收豆多取蒲苎益作绳索雨堕无所为当编蒋织箔植种桃李梨柿柘桑三丈一树八赤为行果类相从纵横相当果熟收敛不得吮尝犬吠当起惊告隣里枨门柱戸上楼击鼓椅盾曳矛还落三周勤心疾作不得遨游奴老力索种莞织蓆事讫欲休当舂一石夜半无事浣衣当白若有私敛主给宾客奴不得有奸私事事当闗白奴不听教当笞一百读劵文徧讫词穷咋索仡仡扣头两手自缚目泪下落鼻涕长一尺当如王大夫言不如早归黄土陌蚯蚓钻额早知当尔王大夫酤酒真不敢作恶【`太平御览载僮约尚有榆菱窖芋南安拾栗采橘持车载辏等语然则兹篇尚属节文`】  

文  

责髯奴文【`古文苑作黄香今从艺文作王褒`】  

我观人须长而复黑冉弱而调离离若縁坡之竹郁郁若春田之苗因风披拂随风飘飖尔乃附以丰颐表以蛾睂发以素顔呈以妍姿约之以绁线润之以芳脂莘莘翼翼靡靡绥绥振之发曜黝若珪之垂于是摇须奋髭则论説虞唐鼓鬐动鬛则妍覈臧否内育瓌形外阐宫商相如以之闲都颛孙以之堂堂岂若子髯既乱且赭枯槁秃瘁劬劳辛苦汗垢流离汚秽泥土伧嗫穰擩与尘为伍无素顔可依无丰颐可怙动则困于忽灭静则窘于囚虏薄命为髭正着子颐为身不能庇其四体为智不能饰其形骸癞须瘦面常如死灰曽不如犬羊之毛尾狐狸之毫牦为子须者不亦难乎  
