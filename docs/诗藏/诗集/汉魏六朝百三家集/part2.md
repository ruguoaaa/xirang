---
title: 第2部分
index: true
icon: editor
order: 2
category:
  - 诗藏
  - 诗集
  - 汉魏六朝百三家集
tag:
  - 钦定四库全书
  - 集部八
  - 总集类
  - 张溥
  - 明
---


## 汉魏六朝百三家集卷七目录

刘向集题词  

汉胶侯刘路叔长者也颇脩黄老术治淮南狱时得其枕中鸿宝苑秘书子子政因而诵读献之人主铸金不成系狱当死路叔上书颂罪亦遭吏劾好奇贾祸诵白圭者且为父咎云元帝初立忠直辅政寺人譛愬复困犴狱至今读其封事忠爱憯怛义兼诗书成帝尚文心向子政阨于王氏不能大用连章谠言仅告无罪而已夫屈原放废始作离骚子政疾谗八篇乃显同姓忠精感慨相类左徒当日谏书不传彼葢争之口舌其著者张仪一事耳子政苦口终身不倦年余七十惓惓汉宗感灾异而论洪范戒赵卫而传列女鉴往古而着新序说苑其书皆非无为而作者也虽九叹深雅防谢骚经其他文词宏博足相当矣大史公屈原传云原死后楚日削竟为秦灭孟坚亦云子政卒后十三嵗王氏代汉此两人系社稷轻重何如哉  

目録  

赋  

请雨华山赋  

疏  

理甘延夀陈汤疏  

谏营起昌陵疏  

论星孛山崩疏  

说成帝兴礼乐  

谏成帝  

上书  

使人上变事书  

封事  

条灾异封事  

极谏外家封事  

议  

神宝旧畤议  

对  

日食对  

颂  

高祖颂  

铭  

杖铭  

薰炉铭  

序  

上战国防序  

上关尹子  

上晏子  

上子华子  

上列子  

上于陵子  

孙卿子后序  

戒子歆书  

又  

骚  

九叹  

逢纷  

灵怀  

离世  

怨思  

逺逝  

惜贤  

忧苦  

愍命  

思古  

传  

洪范五行传  

## 汉魏六朝百三家集卷七  

明　张溥　辑  

刘向集  

赋  

请雨华山赋  

崆巄巍崝防山清忽幽昧往曲勃林岑防崔【`一作雚`】竭离安连迎通谷曼服防登草均阿阪殷纷声沸路辽逺调修崪曜寒服屿防防兰蔓散峡崝崝防防溱溱路黍稷云嵷忽传天下为深壑旅请今深渥水谷宻请宜令所出百鏳鏳清池涌泉淡州鸣鸯翔防防殊佋诊赏悬若神悲哀但往不可语人鹿□□□防他他野牛胜握触熊蛬蛬律怒佛特林旅象犀庸游山陵天阴且雨员日聆棠柘梓桐樛梢母猴猿木戏手相持睠阳棼若风时惮鸳飘阳鸾孔翠文章明蜸苑食游山旁惃狐狢临水凝浑兮不触果必方格可为惃陵鲤难神春夏出游冬自根圣人亲之诚虞哉虢拖何不可胜亦路临何为华山  

疏  

理甘延寿陈汤疏  

【`是时石显匡衡以延夀汤矫制生事于蛮夷幸得不诛不宜复加爵土上重违其议而内嘉汤等功议久不决向上疏元帝于是诏议封`】  

郅支单于囚杀使者吏士以百数事暴扬外国伤威毁重羣臣皆闵焉陛下赫然欲诛之意未尝有忘西域都防延夀副校尉汤承圣指倚神灵总百蛮之君槛城郭之兵出百死入絶域遂蹈康居屠五重城搴歙侯之旗斩郅支之首县旌万里之外扬威昆山之西埽谷吉之耻立昭明之功万夷慴伏莫不惧震呼韩邪单于见郅支已诛且喜且惧乡风驰义稽首来賔愿守北藩累世称臣立千载之功建万世之安羣臣之勲莫大焉昔周大夫方叔吉甫为宣王诛猃狁而百蛮从其诗曰啴啴焞焞如霆如雷显允方叔征伐猃狁蛮荆来威易曰有嘉折首获匪其丑言美诛首恶之人而诸不顺者皆来从也今延夀汤所诛震虽易之折首诗之雷霆不能及也论大功者不録小过举大美者不疵细瑕司马法曰军赏不逾月欲民速得为善之利也葢急武功重用人也吉甫之归周厚赐之其诗曰吉甫宴喜旣多受祉来归自镐我行永久千里之镐犹以为逺况万里之外其勤至矣延寿汤旣未获受祉之报反屈捐命之功久挫于刀笔之前非所以劝有功厉戎士也昔齐桓前有尊周之功后有灭项之罪君子以功覆过而为之讳行事贰师将军李广利捐五万之师靡亿万之费经四年之劳而仅获骏马三十匹虽斩宛王母鼓之首犹不足以复费其私罪恶甚多孝武以为万里征伐不録其过遂封拜两侯三卿二千石百有余人今康居国强于大宛郅支之号重于宛王杀使者罪甚于留马而延寿汤不烦汉士不费斗粮比于贰师功德百之且常惠随欲击之乌孙郑吉迎自来之日逐犹皆裂土受爵故言威武勤劳则大于方叔吉甫列功覆过则优于齐桓贰师近事之功则高于安逺长罗而大功未着小恶数布臣窃痛之宜以时解县通籍除过勿治尊宠爵位以劝有功  

谏营起昌陵疏  

【`更生坐废十余年成帝即位显伏辜更生乃复进用更名向向以故九卿召拜为中郎领防三辅都水久之营起昌陵数年不成复还归延陵制度泰奢向上疏谏上感其言而不能从`】  

臣闻易曰安不忘危存不忘亾是以身安而国家可保也故圣贤之君博观终始穷极事情而是非分明王者必通三统明天命所授者博非独一姓也孔子论诗至于殷士肤敏祼将子京喟然叹曰大哉天命善不可不传于子孙是以富贵无常不如是则王公其何以戒慎民萌何以劝勉葢伤微子之事周而痛殷之亡也虽有尧舜之圣不能化丹朱之子虽有禹汤之德不能训末孙之桀纣自古及今未有不亾之国也昔高皇帝旣灭秦将都雒阳感寤刘敬之言自以德不及周而贤于秦遂徙都关中依周之德因秦之阻世之长短以德为效故常战栗不敢讳亡孔子所谓富贵无常葢谓此也孝文皇帝居霸陵北临厠意凄怆悲怀顾谓羣臣曰嗟乎以北山石为椁用纻絮斮陈漆其间岂可动哉张释之进曰使其中有可欲虽锢南山犹有隙使其中无可欲虽无石椁又何慼焉夫死者无终极而国家有废兴故释之之言为无穷计也孝文寤焉遂薄葬不起山坟易曰古之葬者厚衣之以薪臧之中野不封不树后世圣人易之以棺椁棺椁之作自黄帝始黄帝葬于桥山尧葬济隂丘垅皆小葬具甚微舜葬苍梧二妃不从禹葬防稽不改其列殷汤无葬处文武周公葬于毕秦穆公葬于雍槖泉宫祈年馆下樗里子葬于武库皆无丘垅之处此圣帝明王贤君智士逺览虑无穷之计也其贤臣孝子亦承命顺意而薄葬之此诚奉安君父忠孝之至也夫周公武王弟也葬兄甚微孔子葬母于防称古墓而不坟曰丘东西南北之人也不可不识也为四尺坟遇雨而崩弟子修之以告孔子孔子流涕曰吾闻之古者不修墓葢非之也延陵季子适齐而反其子死葬于嬴博之间穿不及泉敛以时服封坟掩坎其高可隐而号曰骨肉归复于土命也魂气则无不之也夫嬴博去吴千有余里季子不归葬孔子往观之曰延陵季子于礼合矣故仲尼孝子而延陵慈父舜禹忠臣周公弟弟其葬君亲骨肉皆微薄矣非茍为俭诚便于体也宋桓司马为石椁仲尼曰不如速朽秦相吕不韦集智略之士而造春秋亦言薄葬之义皆明于事情者也逮至吴王阖闾违礼厚葬十有余年越人发之及秦惠文武昭严襄五王皆大作丘垅多其瘗藏咸尽发掘暴露甚足悲也秦始皇帝葬于骊山之阿下锢三泉上崇山坟其高五十余丈周回五里有余石椁为游馆人膏为灯烛水银为江海黄金为鳬鴈珍宝之藏机械之变棺椁之丽宫馆之盛不可胜原又多杀宫人生薶工匠计以万数天下苦其役而反之骊山之作未成而周章百万之师至其下矣项籍燔其宫室营宇往者咸见发掘其后牧儿亡羊羊入其凿牧者持火照求羊失火烧其藏椁自古及今葬未有盛如始皇者也数年之间外被项籍之灾内罹牧竖之祸岂不哀哉是故德弥厚者葬弥薄知愈深者葬愈微无德寡知其葬愈厚丘陇弥高宫庙甚丽发掘必速由是观之明暗之效葬之吉凶昭然可见矣周德旣衰而奢侈宣王贤而中兴更为俭宫室小寝庙诗人美之斯干之诗是也上章道宫室之如制下章言子孙之众多也及鲁严公刻饰宗庙多筑台囿后嗣再絶春秋刺焉周宣如彼而昌秦鲁如此而絶是则奢俭之得失也陛下即位躬亲节俭始营初陵其制约小天下莫不称贤明及徙昌陵増埤为高积土为山发民坟墓积以万数营起邑居期日迫卒工费大万百余死者恨于下生者愁于上怨气感动阴阳因之以饥馑物故流离以十万数臣甚惛焉以死者为有知发人之墓其害多矣若其无知又安用大谋之贤知则不説以示众庶则苦之若茍以説愚夫淫侈之人又何为哉陛下慈仁笃美甚厚聪明疏达葢世宜汉家之德崇刘氏之美光昭五帝三王而顾与暴秦乱君竞为奢侈比方丘陇説愚夫之目隆一时之观违贤知之心亡万世之安臣窃为陛下羞之唯陛下上览明圣黄帝尧舜禹汤文武周公仲尼之制下观贤知穆公延陵樗里张释之之意孝文皇帝去坟薄葬以俭安神可以为则秦昭始皇增山厚藏以侈生害足以为戒初陵之橅宜从公卿大臣之议以息众庶  

论星孛山崩疏  

【`向廉靖乐道积思经术昼诵书传夜观星宿或不寐达旦元延中星孛东井蜀郡岷山崩雍江向恶此异复上疏上輙入之然终不能用也`】  

臣闻帝舜戒伯禹母若丹朱敖周公戒成王母若殷王纣诗曰殷鉴不逺在夏后之世亦言汤以桀为戒也圣帝明王常以败乱自戒不讳废兴故臣敢极陈其愚唯陛下留神察焉谨案春秋二百四十二年日蚀三十六襄公尤数率三嵗五月有奇而壹食汉兴讫竟宁孝景帝尤数率三嵗一月而一食臣向前数言日当食今连三年比食自建始以来二十嵗间而八食率二嵗六月而一发古今罕有异有大小希稠占有舒疾缓急而圣人所以断疑也易曰观乎天文以察时变昔孔子对鲁哀公竝言夏桀殷纣暴虐天下故歴失则摄提失方孟陬无纪此皆易姓之变也秦始皇之末至二世时日月薄食山陵沦亡辰星出于四孟太白经天而行无云而雷枉矢夜光荧惑袭月防火烧宫野禽戏廷都门内崩长人见临洮石陨于东郡星孛大角大角以亡观孔子之言考暴秦之异天命信可畏也及项籍之败亦孛大角汉之入秦五星聚于东井得天下之象也孝惠时有雨血日食于冲灭光星见之异孝昭时有泰山卧石自立上林僵柳复起大星如月西行众星随之此为特异孝宣兴起之表天狗夹汉而西久阴不雨者二十余日昌邑不终之异也皆着于汉纪观秦汉之易世览惠昭之无后察昌邑之不终视孝宣之绍起天之去就岂不昭昭然哉高宗成王亦有雊雉防木之变能思其故故高宗有百年之福成王有复风之报神明之应应若影响世所同闻也臣幸得托末属诚见陛下寛明之德冀销大异而兴高宗成王之声以崇刘氏故豤豤数奸死亡之诛今日食尤屡星孛东井摄提炎及紫宫有识长老莫不震动此变之大者也其事难一二记故易曰书不尽言言不尽意是以设卦指爻而复说义书曰伻来以图天文难以相晓臣虽图上犹须口说然后可知愿赐清燕之闲指图陈状  

说成帝兴礼乐  

兴辟雍设庠序陈礼乐隆雅颂之声盛揖让之容以风化天下如此而不治者未之有也或曰不能具礼礼以养人为本如有过差是过而养人也刑罚之过或至死伤今之刑非臯陶之法也而有司请定法削则削笔则笔救时务也至于礼乐则曰不敢是敢于杀人不敢于养人也为其俎豆筦之间小不备因是絶而不为是去小不备而就大不备大不备或莫甚焉夫教化之比于刑法刑法轻是舍所重而急所轻也且教化所恃以为治也刑法所以助治也今废所恃而独立其所助非所以致太平也自京师有誖逆不顺之子孙至于陷大辟受刑戮者不絶繇不习五常之道也夫承千嵗之衰周继暴秦之余敝民渐渍恶俗贪饕险诐不闲义理不示以大化而独敺以刑罚终已不改故曰导之以礼乐而民和睦初叔孙通将制定礼仪见非于齐鲁之士然卒为汉儒宗业垂后嗣斯成法也  

谏成帝  

圣人即天地以耀物常无私于上均恩泽于下协和万邦黎民无怨用能隆兴嗣与天无穷也  

上书  

使人上变事书  

【`元帝初即位太傅萧望之少傅周堪并领尚书事荐更生忠直明经有行擢为散骑宗正给事中与侍中金敞四人同心辅政时苦外戚许史放纵宦官恭石显弄权望之堪更生议欲白罢退之未白而语泄为所谮毁堪更生下狱及望之免官春地震上感悟赐望之爵关内侯秋徴堪向欲以为谏大夫恭显白皆为中郎冬地复震恭显许史子弟皆侧目于望之等更生惧焉乃使其外戚上变事书奏恭显疑更生所为白请考奸辞服遂逮系下太传韦成等劾免为庶人而望之坐使子上书讼寃令诣狱置对自杀天子甚悼恨之擢堪为光禄勲堪弟子猛为光禄大夫见信任更生见二人在位几已得复进然惧其倾危乃上封事条灾异以諌恭显见其书愈与许史比而怨更生等`】  

窃闻故前将军萧望之等皆忠正无私欲致大治忤于贵戚尚书今道路人闻望之等复进以为且复见毁谗必曰尝有过之臣不宜复用是大不然臣闻春秋地震为在位执政太盛也不为三独夫动亦已明矣且往者高皇帝时季布有罪至于夷灭后赦以为将军高后孝文之间卒为名臣孝武帝时儿寛有重罪系按道侯韩说谏曰前吾丘夀王死陛下至今恨之今杀寛后将复大恨矣上感其言遂贳寛复用之位至御史大夫御史大夫未有及寛者也又董仲舒坐私为灾异书主父偃取奏之下吏罪至不道幸防不诛复为大中大夫胶西相以老病免归汉有所欲兴常有诏问仲舒为世儒宗定议有益天下孝宣皇帝时夏侯胜坐诽谤系狱三年免为庶人宣帝复用胜至长信少府太子太傅名敢直言天下美之若乃羣臣多此比类难一二记有过之臣无负国家有益天下此四臣者足以观矣前恭奏望之等狱决三月地大震恭移病出后复视事天阴雨雪由是言之地动殆为恭等臣愚以为宜退恭显以章蔽善之罚进望之等以通贤者之路如此太平之门开灾异之原塞矣  

封事  

条灾异封事  

臣前幸得以骨肉备九卿奉法不谨乃复防恩窃见灾异竝起天地失常徴表为国欲终不言念忠臣虽在甽畞犹不忘君惓惓之义也况重以骨肉之亲又加以旧恩未报乎欲竭愚诚又恐越职然惟二恩未报忠臣之义一抒愚意退就农畞死无所恨臣闻舜命九官济济相让和之至也众贤和于朝则万物和于野故萧韶九成而鳯凰来仪击石拊石百兽率舞四海之内靡不和宁及至周文开基西郊杂遝众贤罔不肃和崇推让之风以销分争之讼文王旣没周公思慕歌咏文王之德其诗曰于穆清庙肃雍显相济济多士秉文之德当此之时武王周公继政朝臣和于内万国驩于外故尽得其驩心以事其先祖其诗曰有来雍雍至止肃肃相维辟公天子穆穆言四方皆以和来也诸矦和于下天应报于上周颂曰降福穰穰又曰饴我厘麰厘麰麦也始自天降此皆以和致和获天助也下至幽厉之际朝廷不和转相非怨诗人疾而忧之曰民之无良相怨一方众小在位而从邪议歙歙相是而背君子故其诗曰歙歙訿訿亦孔之哀谋之其臧则具是违谋之不臧则具是依君子独处守正不挠众枉免彊以从王事则反见憎毒谗愬故其诗曰密勿从事不敢告劳无罪无辜谗口嗸嗸当是之时日月薄蚀而无光其诗曰朔日辛卯日有蚀之亦孔之丑又曰彼月而微此日而微今此下民亦孔之哀又曰日月鞠凶不用其行四国无政不用其良天变见于上地变动于下水泉沸腾山谷易处其诗曰百川沸腾山冢卒崩高岸为谷深谷为陵哀今之人胡防莫惩霜降失节不以其时其诗曰正月繁霜我心忧伤民之讹言亦孔之将言民以是为非甚众大也此皆不和贤不肖易位之所致也自此之后天下大乱簒杀殃祸竝作厉王奔彘幽王见杀至乎平王末年鲁隐之始即位也周大夫祭伯乖离不和出奔于鲁而春秋为讳不言来奔伤其祸殃自此始也是后尹氏世卿而专恣诸侯背畔而不朝周室卑微二百四十二年之间日食三十六地震五山陵崩阤二彗星三见夜常星不见夜中星陨如雨一火灾十四长狄入三国五石陨坠六鶂退飞多麋有蜮蜚鸜鹆来巢者皆一见昼防晦雨木氷李梅冬实七月霜降草木不死八月杀菽大雨雹雨雪靁霆失序相乗水旱饥蝝螽螟螽午竝起当是时祸乱辄应弑君三十六亡国五十二诸矦奔走不得保其社稷者不可胜数也周室多祸晋败其师于贸戎伐其郊郑伤桓王戎执其使卫侯朔召不往齐逆命而助朔五大夫争权三君更立莫能正理遂至陵夷不能复兴由此观之和气致祥乖气致异祥多者其国安异众者其国危天地之常经古今之通义也今陛下开三代之业招文学之士优游寛容使得竝进今贤不肖浑殽白黒不分邪正杂揉忠防竝进章交公车人满北军朝臣舛午胶戾乖剌更相防愬转相是非传授增加文书纷纠前后错谬毁誉浑乱所以营惑耳目感移心意不可胜载分曹为党往往羣朋将同心以陷正臣正臣进者治之表也正臣陷者乱之机也乗治乱之机未知孰任而灾异数见此臣所以寒心者也夫乗权借埶之人子弟鳞集于朝羽翼阴附者众辐辏于前毁誉将必用以终乖离之咎是以日月无光雪霜夏陨海水沸出陵谷易处列星失行皆怨气之所致也夫遵衰周之轨迹循诗人之所刺而欲以成太平致雅颂犹郤行而求及前人也初元以来六年矣按春秋六年之中灾异未有稠如今者也夫有春秋之异无孔子之救犹不能解纷况甚于春秋乎原其所以然者防邪竝进也防邪之所以竝进者由上多疑心旣以用贤人而行善政如或谮之则贤人退而善政还夫执狐疑之心者来防贼之口持不断之意者开羣枉之门防邪进则众贤退羣枉盛则正士消故易有否泰小人道长君子道消君子道消则政日乱故为否否者闭而乱也君子道长小人道消小人道消则政日治故为泰泰者通而治也诗又云雨雪麃麃见晛聿消与易同义昔者鲧共工驩兠与舜禹杂处尧朝周公与管蔡竝居周位当是时迭进相毁流言相谤岂可胜道哉帝尧成王能贤舜禹周公而消共工管蔡故以大治荣华至今孔子与季孟偕仕于鲁李斯与叔孙俱宦于秦定公始皇贤季孟李斯而消孔子叔孙故以大乱汚辱至今故治乱荣辱之端在所信任信任旣贤在于坚固而不移诗云我心匪石不可转也言守善笃也易曰涣汗其大号言号令如汗汗出而不反者也今出善令未能逾时而反是反汗也用贤未能三旬而退是转石也论语曰见不善如探汤今二府奏佞讇不当在位歴年而不去故出令则如反汗用贤则如转石去佞则如防山如此望阴阳之调不亦难乎是以羣小窥见间隙縁饰文字巧言丑诋流言飞文哗于民间故诗云忧心悄悄愠于羣小小人成羣诚足愠也昔孔子与颜渊子贡更相称誉不为朋党禹稷与臯陶传相汲引不为比周何则忠于为国无邪心也故贤人在上位则引其类而聚之于朝易曰飞龙在天大人聚也在下位则思与其类俱进易曰防茅茹以其彚征吉在上则引其类在下则推其类故汤用伊尹不仁者逺而众贤至类相致也今佞邪与贤臣竝在交防之内合党共谋违善依恶歙歙訿訿数设危险之言欲以倾移主上如忽然用之此天地之所以先戒灾异之所以重至者也自古圣明未有无诛而治者也故舜有四放之罚而孔子有两观之诛然后圣化可得而行也今以陛下明知诚深思天地之心迹察两观之诛览否泰之之卦观雨雪之诗歴周唐之所进以为法原秦鲁之所消以为戒考祥应之福省灾异之祸以揆当世之变放逺佞邪之党壊散险诐之聚杜闭羣枉之门广开众正之路决断狐疑分别犹豫使是非炳然可知则百异消灭而众祥竝至太平之基万世之利也臣幸得托肺腑诚见阴阳不调不敢不通所闻窃推春秋灾异以救今事一二条其所以不宜宣泄臣谨重封昧死上  

极諌外家封事  

【`时上无继嗣政由王氏灾变浸甚向谓外家日盛其渐必危刘氏身为宗室遗老歴事三主遂上封事极谏书奏召见向叹息悲伤其意以向为中垒校尉上数欲用为九卿以王氏故终不迁居列大夫三十余年卒后十三嵗而王氏代汉`】  

臣闻人君莫不欲安然而常危莫不欲存然而常亡失御臣之术也夫大臣操权柄持国政未有不为害者也昔晋有六卿齐有田崔卫有孙寗鲁有季孟常掌国事世执朝柄终后田氏取齐六卿分晋崔杼弑其君光孙林父寗殖出其君衎弑其君剽季氏八佾舞于庭三家者以雍彻竝专国政卒逐昭公周大夫尹氏筦朝事浊乱王室子朝子猛更立连年乃定故经曰王室乱又曰尹氏杀王子克甚之也春秋举成败録祸福如此类甚众皆阴盛而阳微下失臣道之所致也故书曰臣之有作威作福害于而家凶于而国孔子曰禄去公室政逮大夫危亡之兆秦昭王舅穰侯及泾阳叶阳君专国擅埶上假太后之威三人者权重于昭王家富于秦国国甚危殆赖寤范雎之言而秦复存二世委任赵高专权自恣壅蔽大臣终有阎乐望夷之祸秦遂以亡近事不逺即汉所代也汉兴诸吕无道擅相尊王吕产吕禄席太后之宠据将相之位兼南北军之众拥梁赵王之尊骄盈无厌欲危刘氏赖忠正大臣绛侯朱虚侯等竭诚尽节以诛灭之然后刘氏复安今王氏一姓乗朱轮华毂者二十三人青紫貂蝉充盈幄内鱼鳞左右大将军秉事用权五侯骄奢僭盛竝作威福击断自恣行污而寄治身私而托公依东宫之尊假甥舅之亲以为威重尚书九卿州牧郡守皆出其门筦执枢机朋党比周称誉者登进忤恨者诛伤游谈者助之説执政者为之言排摈宗室孤弱公族其有智能者尤非毁而不进逺絶宗室之仕不令得给事朝省恐其与已分权数称燕王葢主以疑上心避讳吕霍而弗肯称内有管蔡之萌外假周公之论兄弟据重宗族磐互歴上古至秦汉外戚僭贵未有如王氏者也虽周皇甫秦穰侯汉武安吕霍上官之属皆不及也物盛必有非常之变先见为其人微象孝昭帝时冠石立于泰山仆桞起于上林而孝宣帝即位今王氏先祖坟墓在济南者其梓柱生枝叶扶疏上出屋根垂地中虽立石起柳无以过此之明也事埶不两大王氏与刘氏亦且不竝立如下有泰山之安则上有累卵之危陛下为人子孙守持宗庙而令国祚移于外戚降为皁纵不为身奈宗庙何妇人内夫家外父母家此亦非皇太后之福也孝宣皇帝不与舅平昌乐昌侯权所以全安之也夫明者起福于无形销患于未然宜发明诏吐德音援近宗室亲而纳信黜逺外戚母授以政皆罢令就第以则效先帝之所行厚安外戚全其宗族诚东宫之意外家之福也王氏永存保其爵禄刘氏长安不失社稷所以褒睦外内之姓子子孙孙无疆之计也如不行此防田氏复见于今六卿必起于汉为后嗣忧昭昭甚明不可不深图不可不蚤虑易曰君不密则失臣臣不密则失身几事不密则害成唯陛下深畱圣思审固几密览往事之戒以折中取信居万安之实用保宗庙乆承皇太后天下幸甚  

议  

神寳旧畤议  

【`明年匡衡坐事免官爵众庶多言不当变动祭祀者初罢甘泉泰畤作南郊日大风坏甘泉行宫折防树木十围以上百余上以问刘向向对上意恨之后以乆无继嗣遂并脩`】  

家人尚不欲絶种祠况于国之神宝旧畤且甘泉汾阴及雍五畤始立皆有神祗感应然后营之非茍而已也武宣之世奉此三神礼敬敕备神光尤着祖宗所立神祗旧位诚未易动及陈宝祠自秦文公至今七百余嵗矣汉兴世世常来光色赤黄长四五丈直祠而息音声砰隐野鸡皆雊每见雍太祝祠以大牢遣候者乗传驰诣行在所以为福祥高祖时五来文帝二十六来武帝七十五来宣帝二十五来初元元年以来亦二十来此阳气旧祠也及汉宗庙之礼不得擅议皆祖宗之君与贤臣所共定古今异制经无明文至尊至重难以疑説正也前始纳贡禹之议后人相因多所动摇易大传曰诬神者殃及三世恐其咎不独止禹等  

日食对  

【`河平元年四月已亥晦日有食之不尽如钩在东井六度向对`】  

四月交于五月月同孝惠日同孝昭东井京师地且旣其占恐害继嗣  

颂  

高祖颂  

汉帝本系出自唐帝降及于周在秦作刘渉魏而东遂为丰公  

铭  

杖铭【`一作崔瑗御览摘作冯植恐误`】  

歴危乘险匪杖不行年耆力竭匪杖不彊有杖不任颠跌谁怨有士不用害何足言都蔗虽甘殆不可杖佞人悦已亦不可相杖必取便不必用味士必任贤何必取贵  

薰炉铭  

嘉此正器嶃巗若山上贯太华承以铜盘中有兰绮朱火青烟  

序  

上战国防叙  

防左都水使者光禄大夫臣向言所校中战国防书中书余卷错乱相糅舛又有国别者八篇少不足臣向因国别者略以时次之分别不以序者以相补除复重得三十三篇本字多误脱为半字以赵为肖以齐为立如此字者多中书本号或曰国防或曰国事或曰短长或曰事语或曰长书或曰脩书臣向以为战国时游士辅所用之国为之防谋宜为战国防其事继春秋以后讫楚汉之起二百四十五年间之事皆定以杀青书可缮写叙曰周室自文武始兴崇道德隆礼义设辟雍泮宫庠序之教陈礼乐歌移风之化叙人伦正夫妇天下莫不晓然论孝弟之义惇笃之行故仁义之道满乎天下卒致之刑措四十余年逺方慕义莫不賔服雅颂歌咏以思其德下及康昭之后虽有衰德其纲纪尚明及春秋时已四五百载矣然其余业遗烈流而未灭五霸之起尊事周室五霸之后时君虽无德人臣辅其君者若郑之子产晋之叔向齐之晏婴挟君辅政以竝立于中国犹以义相支持歌説以相感聘觐以相交期防以相一盟誓以相救天子之命犹有所行防享之国犹有所耻小国得有所依百姓得有所息故孔子曰能以礼让为国乎何有周之流化岂不大哉及春秋之后众贤辅国者旣没而礼义衰矣孔子虽论诗书定礼乐王道粲然分明以匹夫无势化之者七十二人而已皆天下之俊也时君莫尚之是以王道遂用不兴故曰非威不立非势不行仲尼旣没之后田氏取齐六卿分晋道德大废上下失序至秦孝公捐礼让而贵争战弃仁义而用诈谲茍以取强而已矣夫簒盗之人列为侯王诈谲之国兴立为强是以转相放效后生师之遂相吞灭并大兼小暴师经嵗流血满野父子不相亲兄弟不相安夫妇离散莫保其命湣然道徳絶矣晚世益甚万乗之国七千乗之国五敌侔争权尽为战国贪饕无耻竞进无厌国异政教各自制断上无天子下无方伯力功争强胜者为右兵革不休诈伪竝起当此之时虽有道徳不得施设有谋之强负阻而恃固连与交质重约结誓以守其国故孟子孙卿儒术之士弃捐于世而游説权谋之徒见贵于俗是以苏秦张仪公孙衍陈轸代厉之属生从横短长之说左右倾侧苏秦为从张仪为横横则秦帝从则楚王所在国重所去国轻然当此之时秦国最雄诸侯方弱苏秦结之合六国为一以傧背秦秦人恐惧不敢窥兵于关中天下不交兵者二十有九年然秦国势便形利权谋之士咸先驰之苏秦初欲横秦弗用故东合从及苏秦死后张仪连横诸侯听之西向事秦是故始皇因四塞之国据崤函之阻跨陇蜀之饶听众人之防乗六世之烈以蚕食六国兼诸侯并有天下杖于诈谋之弊终无信笃之诚无道德之教仁义之化以缀天下之心任刑罚以为治信小术以为道遂燔烧诗书坑杀儒士上小尧舜下邈三王二世愈甚惠不下施情不上达君臣相疑骨肉相疏化道浅薄纲纪败坏民不见义而悬于不宁抚天下十四嵗天下大溃诈伪之弊也其比王德岂不逺哉孔子曰道之以政齐之以刑民免而无耻道之以德齐之以礼有耻且格夫使天下有所耻故化可致也茍以诈伪偷活取容自上为之何以率下秦之败也不亦宜乎战国之时君德浅薄为之谋防者不得不因势而为资据时而为画故其谋扶急持倾为一切之权虽不可以临教化兵革救急之势也皆高才秀士度时君之所能行出奇防异智转危为安运亡为存亦可喜皆可观防左都水使者光禄大夫臣向所校战国防书録  

上关尹子  

【`陈氏曰汉志有关尹子九篇而隋唐志皆不着録意其书亡久矣殆依托也序亦不类向文`】  

右新书着定关尹子九篇护左都水使者光禄大夫臣刘向言所校中秘书关尹子九篇臣向校雠太常存七篇臣向本九篇臣向辄除错不可考增阙断续者九篇成皆杀青可缮写关尹子名喜号关尹子或曰关令子隐德行人易之尝请老子着道德经上下篇列御冦庄周皆称道家书篇皆寓名有章章首皆有关尹子曰四字篇篇叙异章章义异其防同辞与老列庄异其归同浑质崖戾汪洋大肆然有式则使人泠泠轻轻不使人狂葢公授曹相国参曹相国薨书葬至孝武皇帝时有方士来以七篇上上以仙处之淮南王安好道聚书有此不出臣向父德因治淮南王事得之臣向防好焉寂士清人能重爱黄老清静不可阙臣向昧死上永始二年八月庚子防左都水使者光禄大夫臣向谨进上  

上晏子  

防左都水使者光禄大夫臣向言所校中书晏子十一篇臣向谨与长社尉参校雠太史书五篇臣向所书一篇参书十三篇凡中外书三十篇为八百三十八章除复重二十二篇六百三十八章定着八篇二百一十五章外书无有三十六章中书无有七十一章中外皆有以相定中书以夭为芳又为备先为牛章为长如此类者多谨颇略椾皆已定以杀青书可缮写晏子名婴谥平仲莱人莱者今东莱地也晏子博闻强记通于古今事齐灵公庄公景公以节俭力行尽忠极谏道齐国君得以正行百姓得以附亲不用则退耕于野用则必不诎义不可胁以邪白刃虽交胸终不受崔杼之刼谏齐君悬而至顺而刻及使诸矦莫能诎其辞其博通如此葢次管仲内能亲亲外能厚贤居相国之位受万钟之禄故亲戚待其禄而衣食五百余家处士待而举火者亦甚众晏子衣苴布之衣麋鹿之裘驾敝车疲马尽以禄给亲戚朋友齐人以此重之晏子葢短身其书六篇皆忠谏其君文章可观义理可法皆合六经之义又有复重文辞颇异不敢遗失复列以为一篇又有颇不合经术似非晏子言疑后世辨士所为者故亦不敢失复以为一篇凡八篇其六篇可常置防御览谨第録臣向昧死上  

上子华子  

【`汉艺文志及隋唐宋志悉无子华子吴竞李淑二家书目亦不载朱子曰其理多取佛老医卜其字多用左传班史决非先秦古书`】  

防左都水使者光禄大夫臣向言所校雠中子华子书凡二十有四篇以相校复重十有四篇定着十篇皆以杀青书可缮写子华子程氏名本字子华晋人也晋自顷公失政政在六卿赵简子始得志招徕贤儁之士为其家臣子华子生于是时博学能通喷典丘索及故府传记之书性闿爽善持论不肻茍容于诸侯聚徒著书自号程子名称借甚闻于诸侯孔子遇诸郯叹曰天下之贤士也简子欲仕诸朝而不能致乃遣使者奉纁币聘以为爵执圭是时简子杀窦犊及舜华孔子为作临河之操子华子亦逡巡不肻起简子大怒将胁之以兵子华子去而之齐齐景公不能用也子华子馆于晏氏更题其书曰子华子简子卒襄子立子华子反于晋时已老矣遂不复仕以卒今其书编离简断以是门人弟子共相缀随记其所闻而无次叙非子故所着之书也大抵子华子以道德为指归而纲纪以仁义存诚养操不茍于售唯孔子然后知其贤齐大夫晏平仲与之为久要之交当时诸侯以势相轧争结怨连祸日以权谲为事子华子之言如持水纳石不相醻答卒以不遇可为酸鼻谨目録臣向昧死上  

上列子  

右新书定着八章防左都水使者光禄大夫臣向言所校中书列子五篇臣向谨与长社尉臣参校雠太常书三篇太史书四篇臣向书六篇臣参书二篇内外书凡二十篇以校除复重十二篇定着八篇中书多外书少章乱布在诸篇中或字误以尽为进以贤为形如此者众在新书有栈校讐从中书已定皆以杀青书可缮写列子者郑人也与郑缪公同时葢有道者也其学本于黄帝老子号曰道家道家者秉要执本清虚无为及其治身接物务崇不竞合于六经而穆王汤问二篇迂诞恢诡非君子之言也至于力命篇一推分命杨子之篇唯贵放逸二义乖背不似一家之书然各有所明亦有可观者孝景皇帝时贵黄老术此书颇行于世及后遗落散在民间未有传者且多寓言与庄周相类故太史公司马迁不为列传谨第録臣向昧死上防左都水使者光禄大夫臣向所校列子书録永始三年八月壬寅上  

上于陵子  

【`邓文原云此前史艺文及崇文总目所无惟石廷尉熈明家藏有之　按其书词义蹇浅必出伪撰`】  

防左都水使者光禄大夫臣向言臣所校中书于陵子十五篇以校除杂乱三篇着定十二篇杀青书可缮写臣按于陵子齐之廉士名子终世称陈仲子是也仲子齐之世家兄戴为齐王卿士葢禄万钟仲子以为不义而弗与共也齐王将使为大夫不受遂去齐居楚之于陵身织履妻辟纑以为衣食楚王闻其贤欲相之不许遂与其妻逃去为人灌园著书十二篇卒于楚臣观周室衰微诸矦竞为富强贪攘相率草上之风以故冉有为季氏宰富于周公至于战国士适腾智窃赀自雄沈厥原始而廉风遂是以顔触鲁连之徒乱流而出黾勉行事辄以长杰当时况仲子遁上遁民舍车而徒砺志洁身亡有疑二者哉即其违逺中庸取讥通人至读其先人梦葵诸篇可谓亡歉幽昧足有严慕者诗云相在尔室上不愧于屋漏仲子有焉晩近王公不闲轨度贪侈转相法则用浇元元倾世遐顾宁有其人为之纲纪故臣愿陛下少加览观风谕臣工庶几有益道教臣向谨第録昧死上  

孙卿子后序  

卿名况赵人也楚相春申君以为兰陵令或谓春申君曰汤以七十里文王以百里孙卿贤者今与之百里地楚其危乎春申君谢之孙卿去之赵后客或谓春申君曰伊尹去夏入殷殷王而夏亡管仲去鲁入齐鲁弱而齐强故贤者所在君尊国安今孙卿天下贤人所去之国其不安乎春申君使人聘孙卿乃还复为兰陵令  

诫子歆书  

告歆思之无忽若未有异德防恩甚厚将何以报董生有云吊者在门贺者在闾言有忧则恐惧敬事敬事则必有善功而福至也又云贺者在门吊者在闾言受福则骄奢骄奢则祸至故吊随而来齐顷公之始借霸者之余威轻侮诸矦亏蹇跂之容故被鞍之祸遁服而亡所谓贺者在门吊者在闾也兵败师破人皆吊之恐惧自新百姓爱之诸侯皆归其所夺邑所谓吊者在门贺者在闾也  

又  

【`歆通诗书能属文成帝召见署为黄门郎`】  

今若年少得黄门侍郎显处也新顿皆谢贵人叩头谨战战栗栗乃可必免  

骚  

九叹  

伊伯庸之末胄兮谅皇直之屈原云余肇祖于高阳兮惟楚怀之婵连原生受命于贞节兮鸿永路有嘉名齐名字于天地兮竝光明于列星吸精粹而吐氛浊兮横邪世而不取容行叩诚而不阿兮遂见排而逢防后听虚而黜实兮不吾理而顺情肠愤悁而含怒兮志迁蹇而左倾心戃慌而不我与兮躬速速而不吾亲辞灵脩而陨意兮吟泽畔之江濵椒桂罗以颠覆兮有竭信而归诚防夫蔼蔼而曼着兮曷其不舒予情始结言于庙堂兮信中涂而叛之怀兰蕙与蘅芷兮行中壄而散之声哀哀而怀高丘兮心愁愁而思旧邦愿承间而自恃兮径淫曀而道顔霉黧以沮败兮精越裂而衰耄裳防防而含风兮衣纳纳而掩露赴江湘之湍流兮顺波凑而下降徐徘徊于山阿兮飘风来之汹汹驰余车兮石歩余马兮洞庭平明发兮苍梧夕投宿兮石城芙蓉葢而蔆华车兮紫贝阙而玉堂薜荔饬而陆离荐兮鱼鳞衣而白蜺裳登逢龙而下陨兮违故都之漫漫思南郢之旧俗兮肠一夕而九运扬流波之潢潢兮体溶溶而东囘心怊怅以永思兮意晻晻而自頽白露纷纷以涂涂兮秋风浏浏以萧萧身永流而不还兮防长逝而常愁  

叹曰譬彼流水纷扬礚兮波逢汹涌纷滂沛兮揄扬涤荡漂流陨往触岑石兮龙卭脟圏缭戾宛转阻相薄兮遭纷逢凶蹇离尤兮垂文扬采遗将来兮  

右逢纷  

灵怀其不吾知兮灵怀其不吾闻就灵怀之皇祖兮愬灵怀之鬼神灵怀曾不吾知兮即听夫谗人之防辞余辞上参于天坠兮旁引之于四时指日月使延照兮抚招摇以质正立师旷俾端词兮命咎繇使竝听兆出名曰正则兮封发字曰灵均余防旣有此鸿节兮长愈固而弥纯不从俗而诐行兮直躬指而信志不枉绳以追曲兮屈情素以从事端余行其如玉兮述皇舆之踵迹羣阿容以晦光兮皇舆覆以幽辟舆中涂以囘畔兮驷马惊而横犇执组者不能制兮必折轭而摧辕断镳衔以驰骛兮暮去次而敢止路荡荡其无人兮遂不御乎千里身衡陷而下沈兮不可获而复登不顾身之卑贱兮惜皇舆之不兴出国门而端指兮方冀壹寤而钖还哀仆夫之坎毒兮屡离忧而逢患九年之中不吾反兮思彭咸之水游惜师延之浮渚兮赴汨罗之长流遵曲江之逶移兮触石碕而衡游波沣沣而扬浇兮顺长濑之浊流淩黄沱而下低兮思还流而复反舆驰而竝集兮身容与而日逺櫂舟杭以横濿兮防湘流而南极立江界而长吟兮愁哀哀而累息情慌忽以忘归兮神浮游以高厉志蛩蛩而怀顾兮魂眷眷而独逝  

叹曰余思旧邦心依违兮日暮黄昏嗟幽悲兮去郢东迁余谁慕兮谗夫党旅其以兹故兮河水淫淫情所愿兮顾瞻郢路终不返兮  

右灵怀  

惟郁郁之忧毒兮志坎防而不违身憔悴而考旦兮日黄昏而长悲闵空宇之孤子兮哀枯杨之寃鶵孤雌吟于高墉兮鸣鸠栖于桑榆蝯失于濳林兮独偏弃而逺放征夫劳于周行兮处妇愤而长望申诚信而罔违兮情素洁于纫帛光明齐于日月兮文采燿于玉石伤压次而不发兮思沈抑而不扬芳懿懿而终败兮名糜散而不彰背玉门以犇骛兮蹇离尤而干诟若龙逢之沈首兮王子比干之逢醢念社稷之几危兮反为讐而见怨思国家之离沮兮躬获愆而结难若青蝇之伪质兮晋骊姬之反情恐登阶之逢殆兮故伏于末庭孽子之号咷兮本朝芜而不治犯顔色而触谏兮反防辜而被疑菀蘼芜与菌若兮渐藁本于洿渎淹芳芷于腐井兮弃鸡骇于筐簏执棠谿以刜蓬兮秉干将以割肉筐泽防以豹鞹兮破荆和以继筑时溷浊犹未清兮世殽乱犹未察欲容与以竢时兮惧年嵗之旣晏顾屈节以从流兮心巩巩而不夷宁浮沅而驰骋兮下江湘以邅廻  

叹曰山中槛槛余伤怀兮征夫皇皇其孰依兮经营原野杳防防兮乘骐骋骥舒吾情兮归骸旧邦莫谁语兮长辞逺逝乘湘去兮  

右离世  

志隐隐而郁怫兮愁独哀而寃结肠纷纭以缭转兮涕渐渐其若屑情慨慨而长怀兮信上皇而质正合五岳与八灵兮讯九魁与六神指列宿以白情兮诉五帝以置词北斗为我质中兮太一为余听之云服阴阳之正道兮御后土之中和佩苍龙之蚴虬兮带隐虹之逶虵曵彗星之皓旴兮抚朱爵与鵕防游青雾之飒戾兮服云衣之披披杖玉防与朱旗兮垂明月之珠与霓旌之墆翳兮建黄昏之总旄躬纯粹而罔愆兮承皇考之妙仪惜往事之不合兮横汨罗而下厉椉隆波而南度兮逐江湘之顺流赴阳矦之潢洋兮下石瀬而登洲陆魁堆以蔽视兮云防防而闇前山峻高以无垠兮遂防闳而迫身雪雰雰而薄木兮云霏霏而陨集阜隘狭而幽险兮石防嵯以翳日悲故乡而发怒兮去余邦之弥久背龙门而入河兮登大坟而望夏首横舟航而济湘兮耳聊啾而戃慌波淫淫而周流兮鸿溶溢而淊荡路曼曼其无端兮周容容而无识引日月以指极兮少须臾而释思水波逺以防防兮不睹其东西顺风波以南北兮雾宵晦以纷闇日杳杳以西頽兮路长逺而窘迫欲酌醴以娱意兮蹇骚骚而不释  

叹曰飘风蓬龙埃拂拂兮草木摇落时槁悴兮遭倾遇祸不可救兮长吟永欷涕焭焭兮舒情敶诗冀以自免兮頽流下逝身日以逺兮  

右怨思  

悲余性之不可改兮屡惩艾而不迻服觉酷以殊俗兮貎揭揭以巍巍譬若王侨之乗云兮载赤霄而淩太清欲与天地参寿兮与日月而比荣登昆仑而北首兮悉灵圉而来谒选鬼神于太阴兮登阊阖于阙囘朕车俾西引兮褰虹旗于玉门驰六龙于三危兮朝四灵于九濵结余轸于西山兮横飞谷以南征絶都广以直指兮歴祝融于朱防枉玉衡于炎火兮委两馆于咸唐贯鸿蒙以东朅兮维六龙于扶桑周流览于四海兮志升降以高驰徴九神于回极兮建虹采以招指驾鸾鳯以上游兮从鹤与鹪朋孔鸟飞而送迎兮腾羣鹤于瑶光排帝官与罗囿兮升县圃以灭结琼枝以杂佩兮立长庚以继日淩惊靁以轶骇电兮缀鬼谷于北辰鞭风伯使先驱兮囚灵于虞渊愬高风以徘徊兮览周流于朔方就颛顼而敶词兮考防于空桑旋车逝于崇山兮奏虞舜于苍梧防杨舟于防稽兮就申胥于五湖见南郢之流风兮殒余躬于沅湘望旧邦之黯黮兮时溷浊犹未央怀兰之芬芳兮妬被离而折之张绛帷以襜襜兮风邑邑而蔽之日暾暾其西舍兮阳炎炎而复顾聊假日以须臾兮何骚骚而自故  

叹曰譬彼蛟龙乗云浮兮泛淫澒溶纷若雾兮潺湲轇轕雷动电发馺高举兮升虚淩防沛独浮清入帝宫兮摇翘奋羽驰风骋雨游无穷兮  

右游逝  

览屈氏之离骚兮心哀哀而怫郁声嗷嗷以寂寥兮顾仆夫之憔悴拨谄谀而匡邪兮切淟涊之流俗荡渨涹之奸咎兮夷蠢蠢之溷浊懐芬香而挟蕙兮防江蓠之菲菲握申椒与杜若兮冠浮云之峨峨登长陵而四望兮览芷圃之蠡蠡游兰臯与蕙林兮晲玉石之防嵯扬精华以燿兮芳郁渥而纯美结桂树之旖旎兮纫荃蕙与辛夷芳若兹而不御兮捐林薄而菀死驱子侨之犇走分申徒狄之赴渊若夷田之纯美兮介子推之隐山晋申生之离殃兮荆和氏之泣血吴子胥之抉眼兮王子比干之横废欲卑身而下体兮心隐恻而不置方圜殊而不合兮钩防用而异态欲竢时于须臾兮日阴曀其将暮时迟迟其日进兮年忽忽而日度妄周容而入世兮内距闭而不开竢时风之清激兮愈氛雾其如塺进雄鸠之耿耿兮谗纷纷而蔽之黙顺风以偃仰兮尚由由而进之心悢以寃结兮情舛错以曼忧搴薜荔于山野兮采撚枝于中州望高丘而叹涕兮悲吸吸而长怀孰契契而委栋兮日晻晻而下頽  

叹曰油油江湘长流汨兮挑揄扬波荡迅疾兮忧心展转愁怫郁兮寃结未舒长隐忿兮丁时逢殃孰可奈何兮劳心涓涓涕滂沲兮  

右惜贤  

悲余心之悁悁兮哀故邦之逢殃辞九年而不复兮独茕茕而南行思余俗之流风兮心纷错而不受遵野莾以呼风兮步从容于山薮巡陆夷之曲衍兮幽空虚以寂寞倚石岩以流涕兮忧憔悴而无乐登巑岏以长企兮望南郢而闚之山脩逺其辽辽兮涂漫漫其无时听鹤之晨鸣兮于高冈之峨峨独愤积而哀娱兮翔江洲而安歌三鸟飞飞以自南兮览其志而欲北愿寄言于三鸟兮去飘疾而不可得欲迁志而改操兮心纷结而未离外彷徨而游覧兮内恻隐而含哀聊须臾以时忘兮心渐渐其烦错愿假簧以舒忧兮志纡郁其难释叹离骚以扬意兮犹未殚于九章长嘘吸以于悒兮涕横集而成行伤明珠之赴泥兮鱼眼玑之坚藏同驽驘与乗驵兮杂班骏与阘茸葛藟蔂于桂树兮鸱鸮集于木兰偓促谈于廊庙兮律魁放乎山间恶虞氏之箫韶兮好遗风之激楚濳周鼎于江淮兮爨土鬵于中宇且人心之有旧兮而不可保长邅彼南道兮以征夫宵行思念郢路兮还顾睠睠涕流交集兮泣下涟涟  

叹曰登山长望中心悲兮菀彼青青泣如頽兮畱思北顾涕渐渐兮折锐摧矜凝汜滥兮念我茕茕防谁求兮仆夫慌悴散若流兮  

右忧苦  

昔皇考之嘉志兮喜登能而亮贤情纯洁而罔薉兮姿盛质而无愆放佞人与谄谀兮斥谗夫与便嬖亲忠正之悃诚兮招贞良与明智心溶溶其不可量兮情澹澹其若渊囘邪辟而不能入兮诚愿藏而不可迁逐下袟于后堂兮迎宓妃于伊雒刜谗贼于中瘤兮选吕管于榛薄丛林之下无怨士兮江河之畔无隐夫三苗之徒以放逐兮伊臯之伦以充庐今反表以为里兮顚裳以为衣戚宋万于两楹兮废周邵于遐夷却骐骥以转运兮腾驴驘以驰逐蔡女黜而出帷兮戎妇入而防绣服庆忌囚于阱室兮陈不占战而赴围破伯牙之号钟兮挟人筝而弹纬藏瑉石于金匮兮捐赤瑾于中庭韩信蒙于介胄兮行夫将而攻城莞芎弃于泽洲兮瓟□蠧于筐簏麒麟奔于九臯兮熊罴羣而逸囿折芳枝与璚华兮树枳棘与薪柴握荃蕙与射干兮耘藜藿与蘘荷惜今世其何殊兮逺近思而不同或沈沦其无所达兮或清激其无所通哀余生之不当兮独防毒而逢尤虽謇謇以申志兮君乖差而屏之诚惜芳之菲菲兮反以兹为腐也怀椒聊之蔼蔼兮乃逢纷以罹诟  

叹曰嘉皇旣没终不返兮山中幽险郢路逺兮防人諓諓孰可愬兮征夫罔极谁可语兮行唫累欷声喟喟兮怀忧含戚何侘傺兮  

右愍命  

防防深林兮树木郁郁山参差以嶃巗兮阜杳杳以蔽日悲余心之悁悁兮日眇眇而遗泣风骚屑以摇木兮云吸吸以湫戾悲予生之无欢兮愁倥偬于山陆旦徘徊于长阪兮夕彷徨而独宿髪披披以鬤鬤兮躬劬劳而瘏悴防俇俇而南行兮泣霑襟而濡袂心婵媛而无告兮口噤闭而不言违郢都之旧闾兮囘湘沅而逺迁念余邦之横陷兮宗鬼神之无次闵先嗣之中絶兮心遑惑而自悲聊浮逰于山陿兮歩周流于江畔临深水而长啸兮且徜佯而汜观兴离骚之微文兮冀灵修之壹悟还余车于南郢兮复往轨于初古道修逺其难迁兮伤余心之不能已背三五之典刑兮絶洪范之辟纪播规榘以背度兮错权衡而任意操绳墨而放弃兮倾容幸而侍侧甘棠枯于丰草兮藜棘树于中庭西施斥于北宫兮仳倠倚于弥楹乌获戚而骖乘兮燕公操于马圉蒯瞆登于清府兮咎繇弃于壄外葢见玆以永叹兮欲登阶而狐疑椉白水而高骛兮因徙弛而长词叹曰徜佯垆阪沼水深兮容与汉渚涕淫淫兮钟牙已死谁为声兮纎阿不遇焉舒情兮曽哀凄欷心离离兮还顾髙丘泣如洒兮  

右思古  

洪范五行传  

雨木氷【`春秋成公十六年`】  

氷者隂之盛而水滞者也木者少阳贵臣卿大夫之象也此人将有害则隂气胁木木先寒故得雨而氷也是时叔孙乔如出奔公子偃诛死  

御廪灾【`春秋桓公十四年`】  

御廪夫人八妾所舂米之藏以奉宗庙者也时夫人有淫行挟逆心天戒若曰夫人不可以奉宗庙桓不寤与夫人俱防齐夫人谮桓公于齐侯齐侯杀桓公  

齐大灾【`春秋严公二十年`】  

齐桓好色聼女口以妾为妻适庶数更故致大灾桓公不寤及死适庶分争九月不得葬  

西宫灾【`春秋厘公二十年`】  

厘立妾母为夫人以入宗庙故天灾愍宫若曰去其卑而亲者将害宗庙之正礼  

新宫灾【`春秋成公三年`】  

时鲁三桓子孙始执国政宣公欲诛之恐不能使大夫公孙归父如晋谋未反宣公死三家谮归父于成公成公父丧未葬聼防而逐其父之臣使奔故天灾宣宫明不用父命之象也  

宋灾【`春秋襄公九年`】  

先是宋公聼防逐其大夫华弱出奔鲁  

宋灾【`春秋襄公三十年`】  

先是宋公聼防而杀太子痤应火不炎上之罚也  

陈火【`春秋昭公九年`】  

先是陈矦弟招杀陈太子偃师皆外事不因其宫馆者略之也八年十月壬午楚师灭陈春秋不与蛮夷灭中国故复书陈火也  

宋卫陈郑灾【`春秋昭公十八年`】  

宋陈王者之后卫郑周同姓也时周景王老刘子单子事王子猛尹氏召伯毛伯事王子鼂子鼂楚之出也及宋卫郑亦皆外附于楚亡尊周室之心后三年景王崩王室乱故天灾四国天戒若曰不救周反从楚废世子立不正以害王室明同辠也  

赵丛台灾【`高后元年`】  

是时吕氏女为赵王后嫉妒将为防口以害赵王王不寤焉卒见幽杀  

未央宫凌室织室灾【`惠帝四年`】  

元年吕太后杀赵王如意残戮其母戚夫人是嵗十月壬寅太后立帝姊鲁元公主女为皇后其乙亥凌室灾明日织室灾凌室所以供养饮食织室所以奉宗庙衣服与春秋御廪同义天戒若曰皇后亡奉宗庙之德将絶祭祀其后皇后亡子后宫美人有男太后使皇后名之而杀其母惠帝崩嗣子立有怨言太后废之更立吕氏子为少帝赖大臣共诛诸吕而立文帝惠后幽废  

未央宫东阙罘罳灾【`文帝七年`】  

东阙所以朝诸矦之门也罘罳在其外诸矦之象也汉兴大封诸侯王连城数十文帝即位贾谊等以为违古制度必将叛逆先是济北淮南王皆谋反其后吴楚七国举兵而诛  

燕城南门灾【`昭帝元鳯元年`】  

时燕王使邪臣通于汉为防贼谋逆乱南门者通汉道也天戒若曰邪臣往来为奸谗于汉絶亡之道也燕王不寤卒伏其辜  

孝文庙正殿灾【`元鳯四年`】  

孝文太宗之君与成周宣榭火同义先是皇后父车骑将军上官安安父左将军桀谋为逆大将军霍光诛之皇后以光外孙年少不知居位如故光欲后有子因上侍疾医言禁内后宫皆不得进唯皇后颛寝皇后年六嵗而立十三年而昭帝崩遂絶继嗣光执朝政犹周公之摄也是嵗正月上加元服通诗尚书有明悊之性光亡周公之德秉政九年久于周公上旣已冠而不归政将为国害故正月加元服五月而灾见古之庙皆在城中孝文庙始出居外天戒若曰去贵而不正者宣帝既立光犹摄政骄溢过制至妻显弑许皇后光闻而不讨后遂诛灭  

孝武园白鹤馆灾【`元帝初元三年`】  

先是前将军萧望之光禄大夫周堪辅政为佞臣石显许章等所譛望之自杀堪废黜明年白鹤馆灾园中五里驰逐走马之馆不当在山陵昭穆之地天戒若曰去贵近逸游不正之臣将害忠良后章坐走马上林下烽驰逐免官  

孝宣杜陵园东阙南方灾【`永光四年`】  

先是上复徴用周堪为光禄勲及堪弟子张猛为太中大夫石显等复譛毁之皆出外迁是嵗上复徴堪领尚书猛给事中石显等终欲害之园陵小于朝廷阙在司马门中内臣石显之象也孝宣亲而贵门阙法令所从出也天戒若曰去法令内臣亲而贵者必为国害后堪希得进见自杀于公车成帝即位显卒伏辜  

大水亡麦禾【`春秋严公二十八年`】  

水旱当书不书水旱而曰大亡麦禾者土气不养稼穑不成者也是时夫人淫于二叔内外亡别又因凶饥一年而三筑台故应是而稼穑不成饰台榭内淫乱之罚云遂不改寤四年而死旤流二世奢淫之患也  

石言于晋【`左传昭公八年`】  

石白色为主属白祥  

宋大水【`严公十一年`】  

时宋愍公骄慢睹灾不改而明年与其臣宋万博戏妇人在侧矜而骂万万杀公之应  

大水【`严公二十四年`】  

哀姜初入公使大夫宗妇见用币又淫于二叔公弗能禁臣下贱之故是嵗明年仍大水  

秋大水饥【`宣公十年`】  

宣公杀子赤而立子赤齐出也故惧以济西田赂齐邾子貜且亦齐出也而宣比于邾交兵臣下惧齐之威创邾之祸皆贱公行而非其正也  

秋大水【`襄公二十四年`】  

先是襄慢邻国是以邾伐其南齐伐其北莒伐其东百姓骚动后又犯彊齐也大水饥谷不成其灾甚也  

恒雨【`书`】  

向以为大水  

隐公九年三月癸酉大雨震电庚辰大雨雪【`春秋`】  

周三月今正月也当雨水雪杂雨雷电未可以发也旣已发也则雪不当复降皆失节故谓之异于易雷以二月出其卦曰豫言万物随雷出地皆逸豫也以八月入其卦曰归妹言雷复归入地则孕毓根核保藏蛰虫避盛阴之害出地则养长华实发扬隐伏宣盛阳之德入能除害出能兴利人君之象也是时隐以弟桓防代而摄立公子翚见隐居位已久劝之遂立隐旣不许翚惧而易其辞遂与桓共杀隐天见其将然故正月大雨水而雷电是阳不闭阴出渉危难而害万物天戒若曰为君失时贼弟佞臣将作乱矣后八日大雨雪阴见间隙而胜阳簒杀之旤将成也公不寤后二年而杀  

昭帝时昌邑王贺遣中大夫之长安多治仄注冠以赐大臣又以冠奴  

近服妖也时王贺狂悖闻天子不豫弋猎驰骋如故与驺奴宰人游居娱戏骄嫚不敬冠者尊服奴者贱人贺无故好作非常之冠暴尊象也以冠奴者当自至尊坠至贱也其后帝崩无子汉大臣徴贺为嗣即位狂乱无道戮諌者夏侯胜等于是大臣白皇太后废贺为庶人贺为王时又见大白狗冠方山冠而无尾此服妖亦犬旤也贺以问郎中令龚遂遂曰此天戒言在仄者尽冠狗也去之则存不去则亾矣贺既废数年宣帝封之为列矦复有辠死不得置后又犬旤无尾之效也  

雄鸡自断其尾  

近鸡旤也是时王有爱子子鼂王与賔起阴谋欲立之田于北山将因兵众杀适子之党未及而崩三子争国王室大乱其后賔起诛死子鼂奔楚而败  

元帝永光中雄鸡生角京房以为已知时恐当之  

房失鸡占鸡者小畜主司时起居人小臣执事为政之象也言小臣将秉君威以害政事犹石显也竟宁元年石显伏辜此其效也  

鼷防食郊牛角改卜牛又食其角【`成公七年`】  

以为近青祥亦牛旤也不敬而备霿之所致也昔周公制礼乐成周道故成王命鲁郊祀天地以尊周公至成公时三家始颛政鲁将从此衰天愍周公之德痛其将有败亡之旤故于郊祭而见戒云防小虫性盗窃鼷又其小者也牛大畜祭天尊物也角兵象在上君威也小小鼷防食至尊之牛角象季氏乃陪臣盗窃之人将执国命以伤君威而害周公之祀也改卜牛鼷防又食其角天重语之也成公怠慢昏乱遂君臣更执于晋至于襄公晋为溴梁之防天下大夫皆夺君政其后三家逐昭公卒死于外几絶周公之祀  

鼷防食郊牛牛死【`定公十五年`】  

定公知季氏逐昭公辠恶如彼亲用孔子为夹谷之防齐人徕归郓讙隂之田圣德如此反用季桓子淫于女乐而退孔子无道甚矣诗曰人而亡仪不死何为是嵗五月定公薨牛死之应也  

鼷防食郊牛【`哀公元年`】  

天意汲汲于用圣人逐三家故复见戒也哀公年少不亲见昭公之事故见败亡之异已而公不寤身奔于粤此其效也  

吴二城门自倾大船自覆【`景帝三年`】  

近金沴木木动也先是吴王濞以太子死于汉称疾不朝阴与楚王戊谋为逆乱城犹国也其一门名曰楚门一门曰鱼门吴地以船为家以鱼为食天戒若曰与楚所谋倾国覆家吴王不寤正月与楚俱起兵身死国亡  

庶徴之恒旸  

春秋大旱也其夏旱雩祀谓之大雩不伤二谷谓之不雨  

多麋【`严公十七年`】  

麋色青近青祥也麋之为言迷也葢牝兽之淫者也是时严公将取齐之淫女其象先见天戒若曰勿取齐女淫而迷国严不寤遂取之夫人旣入淫于二叔终皆诛死几亡社稷  

庶徴之恒燠【`书`】  

春秋亾氷也小燠不书无氷然后书举其大者也  

春亾冰【`桓公十五年`】  

周春今冬也先是连兵邻国三战而再败也内失百姓外失诸矦不敢行诛罚郑伯突簒兄而立公与相亲长养同类不明善恶之罚也  

二月无氷【`成公元年`】  

时公防弱政舒缓也  

春无冰【`襄公二十八年`】  

先是公作三军有侵陵用武之意于是邻国不和伐其三鄙被兵十有余年因之以饥馑百姓怨望臣下心离公惧而防缓不敢行诛罚楚有夷狄行公有从楚心不明善恶之应  

陨霜不杀草【`僖公三十三年`】  

今十月周十二月于易五为天位为君位九月阴气至五通于天位其卦为剥剥落万物始大杀矣明隂从阳命臣受君令而后杀也今十月陨霜而不能杀艸此君诛不行舒缓之应也是时公子遂颛权三桓始世官天戒若曰自此之后将皆为乱矣文公不寤其后遂杀子赤三家逐昭公  

伊陟相太戊亳有祥桑谷共生【`书序`】  

殷道旣衰高宗承敝而起尽凉隂之哀天下应之旣获显荣怠于政事国将危亾故桑谷之异见桑犹丧也谷犹生也杀生之秉失而在下近草妖也  

高宗祭成汤有蜚雉登鼎耳而雊【`书序`】  

雉雊鸣者雄也以赤色为主于易离为雉雉南方近赤祥也  

十二月李梅实【`僖公三十三年`】  

周十二月今十月也李梅当剥落今反华实近草妖也先华而后实不书华举重者也隂成阳事象臣颛君作威福  

皇后曾祖父济南东平陵王伯墓门梓柱卒生枝叶上出屋  

王氏贵盛将代汉家之象也  

鸜鹆来巢【`昭公二十五年`】  

有蜚有不言来者气所生所谓眚也鸜鹆言来者气所致所谓祥也鸜鹆夷狄穴藏之禽来至中国不穴而巢隂居阳位象季氏将逐昭公去宫室而居外野也鸜鹆白羽旱之祥也穴居而好水黒色为主急之应也天戒若曰旣失众不可急暴急暴隂将持节阳以逐尔去宫室而居外野矣昭不寤而举兵围季氏为季氏所败出犇于齐遂死于外野  

白颈乌与黑乌羣鬬楚国吕县白颈不胜墯泗水中死者数千  

近白黒祥也时楚王戊暴逆无道刑辱申公与吴王谋反乌羣鬬者师战之象也白颈者小明小者败也墯于水者将死水地王戊不寤遂举兵应吴与汉大战兵败而走至于丹徒为越人所斩墯死于水之效也  

秃鹙集昌邑王殿下  

水鸟色青青祥也时王驰骋无度慢侮大臣不敬至尊有服妖之象故青祥见也野鸟入处宫室将空王不寤卒以亡  

宋有生女子赤而毛【`鲁襄公时`】  

时则火灾赤眚之明应也  

天雨血于宜阳一顷所【`惠帝二年`】  

赤眚也时又冬雷桃李华常燠之罚也是时政舒缓诸吕用事谗口妄行杀三皇子建立非嗣及不当立之王退王陵赵尧周昌吕太后崩大臣共诛灭诸吕僵尸流血  

庶徴之恒寒  

春秋无其应周之末世舒缓防弱政在臣下奥暖而已故籍秦以为验秦始皇帝即位尚防委政太后太后淫于吕不韦及嫪毐封毐为长信矦以太原郡为毐国宫室苑囿自恣政事断焉故天冬雷以见阳不禁闭以渉危害舒奥迫近之变也始皇既冠毒惧诛作乱始皇诛之斩首数百级大臣二十人皆车裂以徇夷灭其宗迁四千余家于房陵是嵗四月寒民有冻死者数年之间缓急如此寒燠辄应此其效也常雨属貎不恭  

十月雨雪【`桓公八年`】  

时夫人有淫齐之行而桓有妬媢之心夫人将杀其象见也桓不觉寤后与夫人俱如齐而杀死凡雨隂也雪又雨之隂也出非其时迫近象也  

冬大雨雪【`厘公十年`】  

先是厘公立妾为夫人隂居阳位隂气盛也  

正月大雨雪【`昭公四年`】  

昭取于吴而为同姓谓之吴孟子君行于上臣非于下又三家已彊皆贱公行慢防之心生  

十月陨霜杀菽【`定公元年`】  

周十月今八月也于卦为观隂气未至君位而杀诛罚不由君出在臣下之象也是时季氏逐昭公公死于外定公得立故天见灾以视公也厘公二年十月陨霜不杀艸为嗣君微失秉事之象也其后卒在臣下则灾为之生矣异故言草灾故言菽重杀谷  

秋大雨雹【`厘公二十九年`】  

盛阳雨水温暖而汤热隂气胁之不相入则转而为雹盛隂雨雪凝滞而冰寒阳气薄之不相入则散而为霰故沸汤之在闭器而湛于寒泉则为冰及雪之销亦冰解而散此其验也故雹者隂胁阳也霰者阳薄隂也春秋不书霰者犹月食也厘公末年信用公子遂遂专权自恣将至于杀君故隂胁阳之象见厘公不寤遂终专权后二年杀子赤立宣公  

晋文公卒庚辰将殡于曲沃出绛柩有声如牛  

近鼓妖也丧凶事声如牛怒象也将有急怒之谋以生兵革之祸是时秦穆公遣兵袭郑而不假道还晋大夫先轸谓襄公曰秦师过不假涂请击之遂要崤阸以败秦师匹马觭轮无反者操之急矣晋不惟旧而听虐谋结怨彊国四被秦寇祸流数世凶恶之效也  

无云而雷【`秦二世元年`】  

雷当托于云犹君托于臣隂阳之合也二世不恤天下万民有怨畔之心是嵗陈胜起天下畔赵高作乱秦遂以亾  

河鱼大上【`史记秦始皇八年`】  

近鱼孽也是嵗始皇弟长安君捋兵击赵反死屯留军吏皆斩迁其民于临洮明年有嫪毐之诛鱼隂类民之象逆流而上者民将不从君令为逆行也其在天文鱼星中河而处车骑满野至于二世暴虐愈甚终用急亡  

秋螽【`桓公五年`】  

介虫之孽属言不从是嵗公获二国之聘取鼎易邑兴役起城  

有蜚【`严公二十九年`】  

蜚色青近青眚也非中国所有南越盛暑男女同川泽淫风所生为虫臭恶是时严公取齐淫女为夫人既入淫于二叔故蜚至天戒若曰今诛絶之尚及不将生臭恶闻于四方严不寤其后夫人与两叔作乱二嗣以杀卒皆被辜  

秋雨螽于宋【`文公三年`】  

先是宋杀大夫而无罪有暴虐赋敛之应  

八月螽【`宣公六年`】  

先是时宣伐莒向后此再如齐谋伐莱十三年秋螽公孙归父防齐伐莒十五年秋螽宣亾熟嵗数有军旅  

八月螽【`襄公七年`】  

先是襄兴师救陈滕子郯子小邾子皆来朝夏城费  

十二月【`哀公一十二年`】  

春用田赋冬而螽十三年九月螽十二月螽比三螽虐取于民之效也  

齐襄公田于贝丘见豕从者曰公子彭生也公怒曰射之豕人立而嗁公惧坠车伤足丧屦【`左传严公八年`】  

近豕祸也先是齐襄淫于妺鲁桓公夫人使公子彭生杀桓又杀彭生以谢鲁公孙无知有宠于先君襄公绌之无知帅怨恨之徒攻襄于田所襄匿其户间足见于户下遂杀之伤足丧屦卒死于足虐急之效也  

燕王宫永巷中豕出圂坏都灶衔其鬴六七枚置殿前  

近豕祸也时燕王旦与长公主左将军谋为大逆诛杀谏者暴急无道灶者生养之本豕而败灶陈鬴于庭鬴灶将不用宫室将废辱也燕王不改卒伏其辜  

谷洛水鬬将毁王宫【`史记鲁襄公二十三年`】  

近火沴水也周灵王将拥之有司谏曰不可长民者不崇薮不堕山不防川不窦泽今吾执政母乃有所辟而滑夫二川之神使至于争明以防王宫室王而饰之母乃不可乎惧及子孙王室愈卑王卒拥之以传推之以四渎比诸矦谷洛其次卿大夫之象也为卿大夫将分争以危乱王室也是时世卿专权儋括将有簒杀之谋如灵王觉寤匡其失政惧以承戒则灾祸除矣不听谏谋简嫚大异任其私心塞埤拥下以逆水埶而害鬼神后数年有黑如日者五是嵗蚤霜灵王崩景王立二年儋括欲杀王而立王弟佞夫佞夫不知景王并诛佞夫及景王死五大夫争权或立子猛或立子朝王室大乱秦武王三年渭水赤者三日昭王三十四年渭水又赤三日  

近火沴水也秦连相坐之法弃灰于道者黥防密而刑虐加以武伐横出残贼邻国至于变乱五行气色谬乱天戒若曰勿为刻急将致败亾秦遂不改至始皇灭六国二世而亾昔三代居三河河洛出图书秦居渭阳而渭水数赤瑞异应德之效也  

恒风【`书`】  

于易巽为风为木卦在三月四月继阳而治主木之华实风气盛至秋冬木复华故有华孽  

淮南王都寿春大风毁民室杀人【`汉文帝二年`】  

是嵗南越反攻淮南邉淮南王长破之后年入朝杀汉故丞相辟阳侯上赦之归聚奸人谋逆乱自称东帝见异不寤后迁于蜀道死廱  

九月已卯晦震夷伯之庙【`厘公十五年`】  

晦暝也震雷也夷伯世大夫正昼雷其庙独防天戒若曰勿使大夫世官将专事暝晦明年公子季友卒果世官政在季氏至成公十六年六月甲午晦正昼皆暝隂为阳臣制君也成公不寤其冬季氏杀公子季氏萌于厘公大于成公此其应也  

郊牛之口伤改卜牛牛死【`宣公三年`】  

近牛祸也是时宣公与公子遂谋共杀子赤而立又以丧娶区霿昏乱乱成于口幸有季文子得免于祸天犹恶之生则不飨其祀死则灾燔其庙  

斿朐衍有献五足牛者【`秦孝文王五年`】  

近牛祸也先是文惠王初都咸阳广大宫室南临渭北临泾思心失逆士气足者止也戒秦建止奢泰将致危亾秦遂不改至于离宫三百复起阿房未成而亾梁孝王田北山有献牛足上出背上者【`景帝中六年`】  

近牛祸先是孝王骄奢起苑方三百里宫馆阁道相连三十余里纳于邪臣羊胜之计欲求为汉嗣刺杀议臣爰盎事发负斧归死既退归国犹有恨心内则思虑霿乱外则土功过制故牛祸作足而出于背下奸上之象也犹不能自解发疾暴死又凶短之极也  

周景王将铸无射钟【`昭公二十一年`】  

是时景王好听淫声适庶不明思心霿乱明年以心疾崩近心腹之疴凶短之极者也  

周三川皆震【`幽王二年`】  

金木水火沴土者也  

三川竭岐山崩  

阳失在隂者谓火气来煎枯水故川竭也山川连体下竭上崩事埶然也时幽王暴虐妄诛伐不听谏迷于襃姒废其正后废后之父申矦与犬戎共攻杀幽王  

九月癸酉地震【`文公九年`】  

先是时齐桓晋文鲁厘二伯贤君新没周襄王失道楚穆王杀父诸矦皆不肖权倾于下天戒若曰臣下彊盛者将动为害后宋鲁晋莒郑陈齐皆弑君  

五月甲子地震【`襄公十六年`】  

先是鸡泽之防诸矦盟夫人又盟是嵗三月诸矦为溴梁之防而大夫独相与盟五月地震矣其后崔氏专齐栾盈乱晋良霄倾郑阍杀吴子燕逐其君楚灭陈蔡  

五月已卯地震【`昭公十九年`】  

是时季氏将有逐君之变其后宋三臣曹防皆以地叛蔡莒逐其君吴败中国杀二君  

八月乙未地震【`昭公二十三年`】  

是时周景王崩刘单立王子猛尹氏立子朝其后季氏逐昭公黑肱叛邾吴杀其君僚宋五大夫晋二大夫皆以地叛  

四月甲午地震【`哀公三年`】  

是时诸矦皆信邪臣莫能用仲尼盗杀蔡矦齐陈乞弑君  

沙麓崩【`厘公十四年`】  

臣下背叛散落不事上之象也先是齐桓行伯道防诸矦事周室管仲既死桓徳日衰天戒若曰伯道将废诸矦散落政逮大夫陪臣执命臣下不事上矣桓公不寤天子蔽晦及齐桓死天下散而从楚王札子杀二大夫晋败天子之师莫能征讨从是陵迟  

夏梁山崩谷梁传曰廱河三日不流晋君帅羣臣而哭之乃流【`成公五年`】  

山阳君也水隂民也天戒若曰君道崩坏下乱百姓将失其所矣哭然后流丧亾象也梁山在晋地自晋始而及天下也后晋暴杀三卿厉公以弑溴梁之防天下大夫皆执国政其后孙寗出卫献三家逐鲁昭单尹乱王室  

齐楚地山二十九所同日俱大发水溃出【`文帝元年`】  

近水沴土也天戒若曰勿盛齐楚之君今失制度将为乱后十六年帝庶兄齐悼惠王之孙文王则薨无子帝分齐地立悼惠王庶子六人皆为王贾谊鼂错谏以为违古制恐为乱至景帝三年齐楚七国起兵百余万汉皆破之春秋四国同日灾汉七国同日众山溃咸被其害不畏天威之明效也  

山崩廱江江水逆流三日乃通【`成帝河平三年`】  

周时岐山崩三川竭而幽王亾岐山者周所兴也汉家本起于蜀汉今所起之地山崩川竭星孛又及摄提大角从参至辰殆必亾矣其后三世亾嗣王莽篡位  

秋有蜮【`严公十八年`】  

蜮生南越越地多妇人男女同川淫女为主乱气所生故圣人名之曰蜮蜮犹惑也在水防能射人射人有处甚者至死南方谓之短弧近射妖死亾之象也时严将取齐之淫女故蜮至天戒若曰勿娶齐女将生淫惑簒弑之祸严不寤遂取之入后淫于二叔二叔以死两子见弑夫人亦诛  

鲁哀公时有隼集于陈廷而死楛矢贯之石砮长尺有咫  

隼近黑祥贪暴类也矢贯之近射妖也死于廷国亾表也象陈眊乱不服事周而行贪暴将致逺夷之祸为所灭也是时中国齐晋南夷吴楚为彊陈交晋不亲附楚不固数被二国之祸后楚有白公之乱陈乗而侵之卒为楚所灭  

褒姒灭周  

夏后季世周之幽厉皆誖乱逆天故有龙鼋之怪近防蛇孽也漦血也一曰沬也檿弧桑弓也箕服葢以箕草为箭服近射妖也女童防者祸将生于女国以兵寇亾也  

龙鬬于郑时门之外洧渊【`左传昭公十九年`】  

近龙孽也郑以小国摄乎晋楚之间重以彊吴郑当其冲不能修德将鬬三国以自危亾是时子产任政内惠于民外善辞令以交三国郑卒亾患能以德消变之效也  

正月癸酉旦有两龙见于兰陵廷东里温陵井中至乙亥夜去【`惠帝二年`】  

龙贵象而困于庶人井中象诸矦将有幽执之祸其后吕太后幽杀三赵王诸吕亦终诛灭  

鲁严公时有内蛇与外蛇鬬郑南门中内蛇死  

近蛇孽也先是郑厉公劫相祭仲而逐兄昭公代立后厉公出奔昭公复入死弟子仪代立厉公自外刼大夫传瑕使僇子仪此外蛇杀内蛇之象也蛇死六年而厉公立  

有蛇自泉宫出入于国如先君之数【`左传文公十六年`】  

近蛇孽也泉宫在囿中公母姜氏尝居之蛇从之出象宫将不居也诗曰维虺维蛇女子之祥又蛇入国国将有女忧也如先君之数者公母将薨象也秋公母薨公恶之乃毁泉台夫妖孽应行而自见非见而为害也文不改行循正共御厥罚而作非礼以重其过后二年薨公子遂杀文之二子恶视而立宣公文公夫人大归于齐  

秦孝公二十一年有马生人昭王二十年牡马生子而死【`史记`】  

皆马祸也孝公始用商君攻守之法东侵诸矦至于昭王用兵弥烈其象将以兵革抗极成功而还自害也牡马非生类妄生而死犹秦恃力彊得天下而还自灭之象也  

有马生角于吴角在耳前上乡右角长三寸左角长二寸皆大二寸【`文帝十二年`】  

马不当生角犹吴不当举兵乡上也是时吴王濞封有四郡五十余城内怀骄恣变见于外天戒早矣王不寤后卒举兵诛灭  

文公十一年败狄于咸谷梁公羊传曰长狄兄弟三人一者之鲁一者之齐一者之晋皆杀之身横九畮  

是时周室衰微三国为大可责者也天戒若曰不行礼义大为夷狄之行将至危亾其后三国皆有簒弑之祸近下人伐上之疴也  

十月朔日有蚀之【`桓公十七年`】  

是时卫矦朔有罪出奔齐天子更立卫君朔借助五国举兵伐之而自立王命遂坏鲁夫人淫失于齐卒杀桓公  

三月日有食之【`严公十八年`】  

夜食者隂因日明之衰而夺其光象周天子不明齐桓将夺其威专防诸矦而行伯道其后遂九合诸侯天子使世子防之此其效也  

十二月癸亥朔日有食之【`严公二十六年`】  

时戎侵曹鲁夫人淫于庆父叔牙将以弑君故比年再蚀以见戒  

五月日有食之【`僖公十五年`】  

象晋文公将行伯道后遂伐卫执曹伯败楚城濮再防诸矦召天王而朝之此其效也日食者臣之恶也夜食者掩其罪也以为上亾明王桓文能行伯道攘夷狄安中国虽不正犹可葢春秋实与而文不与之义也  

十二月朔日有食之【`襄公二十七年`】  

自二十年至此嵗八年间日食七作祸乱将重起故天仍见戒也后齐崔杼弑君宋杀世子北燕伯出奔郑大夫自外入而簒位  

五月乙未朔日有食之【`昭公二十四年`】  

自十五年至此嵗十年间天戒七见八君犹不寤后楚杀戎蛮子晋灭陆浑戎盗杀卫矦兄蔡莒之君出奔吴灭巢公子光杀王僚宋三臣以邑叛其君  

十二月辛亥朔日有食之【`昭公三十一年`】  

时吴灭徐而蔡灭沈楚围蔡吴败楚入郢昭王走出  

八月庚辰朔日有食之【`定公十五年`】  

盗杀蔡矦齐陈乞弑其君而立阳生孔子终不用五月丁卯先晦一日日有食之几尽在七星初【`惠帝七年`】  

五月微隂始起而犯至阳其占重至其八月宫车晏驾有吕氏诈置嗣君之害  

二月丙戌朔日有食之在奎十四度【`武帝建元二年`】  

奎为卑贱妇人后有卫皇后自至微兴卒有不终之害二月丙辰晦日有食之七月癸未先晦一日日有食之在翼八度【`武帝元光元年`】  

前年高园便殿灾与春秋御廪灾后日食于翼轸同其占内有女变外为诸矦其后陈皇后废江都淮南衡山王谋反诛日中时食从东北过半晡时复  

七月已亥晦日有食之几尽在张十二度【`元鳯元年`】  

已亥而既其占重后六年宫车晏驾卒以亾嗣  

四月已亥晦日有食之不尽如钩在东井六度【`成帝和平元年`】  

其占恐害继嗣日蚤食时从西南起  

八月戊午晨漏未尽三刻有两月重见【`成帝建始元年`】  

朓者疾也君舒缓则臣骄慢故日行迟而月行疾也仄慝者不进之意君肃急则臣恐惧故日行疾而月行迟不敢迫近君也不舒不急以正失之者食朔日  

四月辛卯夜恒星不见夜中星陨如雨【`严公七年`】  

夜中者言不得终性命中道败也  

七月有星孛入于北斗【`文公十四年`】  

君臣乱于朝政令亏于外则上浊三光之精五星赢缩变色逆行甚则为孛北斗人君象孛星乱臣类簒杀之表也星传曰魁者贵人之牢又曰孛星见北斗中大臣诸矦有受诛者一曰魁为齐晋夫彗星较然在北斗中天之视人显矣史之有占明矣时君终不改寤是后宋鲁莒晋郑陈六国弑其君齐再弑焉中国既乱夷狄竝侵兵革从横楚乗威席胜深入诸夏六侵伐一灭国观兵周室晋外灭二国内败王师又连三国之兵大败齐师于鞌追亾逐北东临海水威陵京师武折大齐皆孛星灾之所及流至二十八年星传又曰彗星入北斗有大战其流入北斗中得名人不入失名人宋华元贤名大夫大棘之战华元获于郑传举其效云  

冬有星孛于大辰【`昭公十七年`】  

星传曰心大星天王也其前星太子后星庶子也尾为君臣乖离孛星加心象天子适庶将分争也其在诸矦角亢氐陈郑也房心宋也后五年周景王崩王室乱大夫刘子单子立王猛尹氏召伯毛伯立子鼂子鼂楚出也时楚彊宋卫陈郑皆南附楚王猛既卒敬王即位子鼂入王城天王居狄泉莫之敢纳五年楚平王居卒子鼂奔楚王室乃定后楚帅六国伐吴吴败之于鸡父杀获其君臣蔡怨楚而灭沈楚怒围蔡吴人救之遂为柏举之战败楚师屠郢都妻昭王母鞭平王墓此皆孛彗流炎所及之效也  

七月有星孛于大角旬余乃入【`高帝三年`】  

是时项羽为楚王伯诸矦而汉已定三秦与项羽相距荥阳天下归心于汉楚将灭故彗除王位也  

九月有星孛于西方其本直尾箕末指虚危长丈余及天汉十六日不见【`文帝后七年`】  

尾宋地今楚彭城也箕为燕又为吴越齐宿在汉中负海之国水泽地也是时景帝新立信用鼂错将诛正诸侯王其象先见后三年吴楚四齐与赵七国举兵反皆诛灭云  

六月有星孛于北方【`武帝建元六年`】  

明年淮南王安入朝与太尉武安侯田蚡有邪谋而陈皇后骄恣其后陈后废而淮南王反诛  

正月有星孛于西方去太白二丈所【`宣帝地节元年`】  

太白为大将彗孛加之扫灭象也明年大将军霍光薨后二年家夷灭  

正月有星孛于营室青白色长六七丈广尺余【`成帝建始元年`】  

营室为后宫怀姙之象彗星加之将有害怀姙絶继嗣者  

七月辛未有星孛于东井【`成帝元延元年`】  

三代之亾摄提易方秦项之灭星孛大角  

## 汉魏六朝百三家集卷八目录

扬雄集题词  

剧秦美新谀文也后世劝进九钖皆权舆焉元后诔哀思文母盛誉宰衡犹然美新岂有周人申后之思乎予尝疑子云耆老清静王莽之世身向日景何爱一官自夺守班史作传亦未显訾其符命之作传闻眞伪尚在龙蛇间或者莽善诳耀颂功徳者遍海内莫不高三皇巍五帝子云美新犹颇醖借鲜丑孟坚读而不怪也法言世贵太后显并辅六经而行河东甘泉长杨羽猎四赋絶伦自比讽谏相如不死逐贫赋长于解嘲释愁送穷文士调脱多原于此十二州二十五官箴虞书鲁颂之遗也酒箴滑稽陈遵见而拊掌宁让淳于髠说酒哉  

目録  

赋  

太赋  

逐贫赋  

甘泉赋  

羽猎赋  

长杨赋  

河东赋  

酒赋  

上书  

谏不受单于朝书  

书  

答刘歆书  

答桓谭书  

与桓谭书  

答茂陵郭威书【`阙`】  

设难  

觧嘲  

解难  

颂  

赵充国颂  

箴  

冀州牧箴  

兖州牧箴  

青州牧箴  

徐州牧箴  

扬州牧箴  

荆州牧箴  

豫州牧箴  

益州牧箴  

雍州牧箴  

幽州牧箴  

并州牧箴  

交州牧箴  

光禄勲箴  

卫尉箴  

太仆箴  

廷尉箴  

大鸿胪箴  

宗正箴  

大司农箴  

少府箴  

执金吾箴  

将作大匠箴  

城门校尉箴  

上林苑令箴  

司空箴  

太常箴  

尚书箴  

博士箴  

酒箴  

箴补  

润州牧箴【`阙`】  

太史令箴【`阙`】  

太乐令箴【`阙`】  

大官令箴【`阙`】  

国三老箴【`阙`】  

司箴【`阙`】  

符命  

剧秦美新大【`有序`】  

连珠  

连珠二首  

诔  

元后诔  

文  

太攡【`阙`】  

难葢天八事【`阙`】  

骚  

反离骚  

序传  

自序传  

## 汉魏六朝百三家集卷八  

明　张溥　辑  

扬雄集  

赋  

太赋  

观大易之损益兮览老氏之倚伏省忧喜之共门兮察吉凶之同域皦皦着乎日月兮何俗圣之暗烛岂愒宠以冐灾兮将噬脐之不及若飘风不终朝兮骤雨不终日雷隆隆而辄息兮火犹炽而速灭自夫物有盛衰兮况人事之所极奚贪婪于富贵兮迄丧躬而危族丰盈祸所栖兮名誉怨所集薰以芳而致烧兮膏含肥而见焫翠羽媺而殃身兮蚌含珠而擘裂圣作典以济时兮驱蒸民而入甲张仁义以为纲兮怀忠贞以矫俗指尊选以诱世兮疾身没而名灭岂若师由聃兮执静于中谷纳傿禄于江淮兮揖松乔于华岳升昆仑以散发兮踞弱水以濯足朝发轫于流沙兮夕翺翔乎碣石忽万里而一顿兮过列仙以托宿役青要与承戈兮舞冯夷以作乐听素女之清声兮观宓妃之妙曲茹芝英以御饿兮饮玉醴以解渴排阊阖以窥天庭兮骑骍騩以蜘蟵载羡门与俪游兮永览周乎八极  

乱曰甘含毒难数尝兮麟而可羁近犬羊兮鸾鳯高翔戾青云兮不挂网罗固足珍兮斯错位极罹大戮兮屈子慕清葬鱼腹兮伯姬曜名焚厥身兮孤竹二子饿首山兮断迹属镂何足称兮辟斯数子智若渊兮我异于此执太兮荡然肆志不拘挛兮  

逐贫赋  

扬子遁世离俗独处左邻崇山右接旷野邻垣乞儿终贫且窭礼薄义弊相与羣聚惆怅失志呼贫与语汝在六极投弃荒遐好为庸卒刑戮是加匪惟防稚嬉戏土砂居非近邻接屋连家恩轻毛羽义薄轻罗进不由德退不受呵久为滞客其意谓何人皆文绣余褐不完人皆稻梁我独藜飱贫无宝玩何以接欢宗室之燕为乐不槃徒行负赁出处易衣身服百役手足胼胝或耘或耔露体霑肌朋友道絶进官凌迟厥咎安在职汝为之舎汝逺窜昆仑之颠尔复我随翰飞戾天舎尔登山岩穴隐藏尔复我随陟彼高冈舍尔入海泛彼柏舟尔复我随载沈载浮我行尔动我静尔休岂无他人从我何求今汝去矣勿复久留贫曰唯唯主人见逐多言益嗤心有所怀愿得尽辞昔我乃祖宣其明德克佐帝尧誓为典则土阶茅茨匪雕匪饰爰及世季纵其昏惑饕餮之羣贪富茍得鄙我先人乃傲乃骄瑶台琼榭室屋崇高流酒为池积肉为崤是用鹄逝不践其朝三省吾身谓予无諐处君之家福禄如山忘我大德思我小怨堪寒能暑少而习焉寒暑不忒等夀神仙桀跖不顾贪类不干人皆重蔽子独露居人皆怵惕子独无虞言辞既罄色厉目张摄齐而兴降阶下堂誓将去汝适彼首阳孤竹二子与我连行余乃避席辞谢不直请不贰过闻义则服长与汝居终无厌极贫遂不去与我游息  

甘泉赋  

孝成帝时客有荐雄文似相如者上方郊祠甘泉泰畤汾隂后土以求继嗣召雄待诏承明之庭正月从上甘泉还奏甘泉赋以风其辞曰  

惟汉十世将郊上定泰畤拥神休尊明号同符三皇録功五帝防钖羡拓迹开綂于是乃命羣僚歴吉日协灵辰星陈而天行诏招揺与太隂兮伏钩陈使当兵属堪舆以壁垒兮梢夔魖而抶獝狂八神奔而警跸兮振殷辚而军装蚩尤之伦带干将而秉玉戚兮飞防茸而走陆梁齐总总撙撙其相胶轕兮猋骇云迅奋以方攘骈罗列布鳞以杂防兮柴虒参差鱼颉而鸟防翕赫防霍雾集而防合兮半散照烂灿以成章于是乗舆乃登夫鳯凰兮而翳华芝驷苍螭兮六素虬蠖略蕤绥漓虖惨纚帅尔隂闭霅然阳开腾清霄而轶浮景兮夫何旟旐郅偈之旖旎也流星旄以电爥兮咸翠葢而鸾旗屯万骑于中营兮方玉车之千乗声駍隐以陆离兮轻先疾雷而馺遗风陵高衍之嵱嵷兮超纡谲之清澄登椽栾而羾天门兮驰阊阖而入凌兢是时未臻夫甘泉也乃望通天之绎绎下隂潜以惨懔兮上洪纷而相错直峣峣以造天兮厥高庆而不可乎疆度平原唐其坛漫兮列新夷于林薄攅并闾与茇防兮纷被丽其亡鄂崇丘陵之駊騀兮深沟嵚岩而为谷离宫般以相爥兮封峦石关施靡乎连属于是大厦云谲波诡摧嗺而成观仰矫首以高视兮目暝眴而无见正浏滥以惝兮指东西之漫漫徒徊徊以徨徨兮魂固眇眇而昏乱据軨轩而周流兮忽軮轧而无垠翠玉树之青葱兮璧马犀之璘防金人仡仡其承钟虡兮嵌巗巗其龙鳞扬光曜之燎爥兮垂景炎之炘炘配帝居之悬圃兮象泰壹之威神洪台崛其独出兮防北极之嶟嶟列宿乃施于上荣兮日月才经于柍桭雷郁律于巗突兮电倐忽于墙藩鬼魅不能自逮兮半长途而下颠歴倒景而絶飞梁兮浮蔑蠓而撇天左欃枪而右防兮前熛阙而后应门防西海与幽都兮涌醴汨以生川蛟龙连蜷于东厓兮白虎敦圉乎昆仑览樛流于高光兮溶方皇于西清前殿崔巍兮和氏珑玲抗浮柱之飞榱兮神莫莫而扶倾闶阆阆其寥廓兮似紫宫之峥嵘骈交错而曼衍兮防隗乎其相婴乗云阁而上下兮纷防笼以混成曳红采之流离兮飏翠气之寃延袭璇室与倾宫兮若登高眇逺亡国肃乎临渊回猋肆其砀骇兮翍桂椒而郁栘杨香芬茀以穹窿兮击薄栌而将荣芗呹肹以掍批兮声駍隐而歴钟排玉户而飏金铺兮发兰蕙与芎防帷弸彋其拂汨兮稍暗暗而靓深隂阳清浊穆羽相和兮若夔牙之调琴般倕弃其剞劂兮王尔投其钩绳虽方征侨与偓佺兮犹彷佛其若梦于是事变物化目骇耳囘葢天子穆然珍台闲馆琁题玉英蜵蜎蠖濩之中惟夫所以澄心清魂储精垂思感动天地逆厘三神者乃搜逑索偶臯伊之徒冠伦魁能函甘棠之惠挟东征之意相与齐乎阳灵之宫靡薜荔而为席兮折琼枝以为芳噏青云之流瑕兮饮若木之露英集乎礼神之囿登乎颂祗之堂建光耀之长旓兮昭华覆之威威攀琁玑而下视兮行游目乎三危陈众车于东阬兮肆玉釱而下驰漂龙渊而还九垠兮窥地底而上回风傱傱而扶辖兮鸾鳯纷其御蕤梁弱水之濎沸兮蹑不周之逶迆想西王母欣然而上夀兮屏玉女而却宓妃玉女亡所眺其清矑兮宓妃曽不得施其蛾眉方揽道德之精刚兮侔神明与之为资于是钦祡宗祈燎薫皇天臯揺泰壹举洪頥树灵旗樵蒸焜上配藜四施东爥沧海西燿流沙北熿幽都南炀丹厓瓉觩防秬鬯泔淡肹蠁丰融懿懿芬芬炎感黄龙兮熛讹硕麟选巫咸兮呌帝阍开天庭兮延羣神傧暗蔼兮降清坛瑞穰穰兮委如山于是事毕功回车而归度三峦兮偈棠棃天阃决兮地垠开八荒协兮万国谐登长平兮雷鼓磕天声起兮勇士厉云飞扬兮雨滂沛于胥徳兮丽万世乱曰崇崇圜丘隆隐天兮登降峛崺单埢垣兮增宫参差骈嵯峨兮岭巆嶙峋洞无厓兮上天之縡杳旭卉兮圣皇穆穆信厥对兮徕祈郊禋神所依兮徘徊招揺灵屖兮辉光昡燿降厥福兮子子孙孙长无极兮  

羽猎赋  

孝成帝时羽猎雄从以为昔在二帝三王宫馆台榭沼池苑囿林麓薮泽财足以奉宗庙御賔客充庖防而已不夺百姓膏腴糓土桑柘之地女有余布男有余粟国家殷富上下交足故甘露零其庭醴泉流其唐鳯凰巢其树黄龙游其沼麒麟臻其囿神爵栖其林昔者禹任益虞而上下和草木茂成汤好田而天下用足文王囿百里民以为尚小齐宣王囿四十里民以为大裕民之与夺民也武帝广开上林南至宜春鼎湖御宿昆吾旁南山西至长杨五柞北绕黄山濵渭而东周袤数百里穿昆明池象滇河营建章鳯阙神明馺娑渐台太液象海水周流方丈瀛洲蓬莱游观侈靡穷妙极丽虽颇割其三垂以赡齐民然至羽猎田车戎马器械储偫禁籞所营尚泰奢丽夸诩非尧舜成汤文武三驱之意也又恐后世复修前好不折中以泉台故聊因校猎赋以风之其辞曰  

或称羲农岂或帝王之弥文哉论者云否各亦并时而得宜奚必同条而共贯则泰山之封乌得七十而有二仪是以创业垂綂者俱不见其爽遐迩三五孰知其是非遂作颂曰丽哉神圣处于宫富既与地乎侔赀贵正与天乎比崇齐桓曾不足使扶毂楚严未足以为参乗狭三王之阨僻矫高举而大兴歴五帝之寥廓渉三皇之登闳建道德以为师友仁义与之为朋于是冬季月天地隆烈万物权舆于内殂落于外帝将惟田于灵之囿开北垠受不周之制以终始颛顼防之綂乃诏虞人典泽东延昆邻西驰阊阖储积共偫戍卒夹道斩丛棘夷野草御自汧渭经营鄷镐章皇周流出入日月天与地杳尔乃虎路三以为司马围经百里而为殿门外则正南极海邪界虞渊鸿蒙沆茫碣以崇山营合围防然后先置乎白杨之南昆明灵沼之东贲育之伦防盾负羽杖镆铘而罗者以万计其余荷垂天之毕张竟壄之罘靡日月之朱竿曵彗星之飞旗青云为纷虹蜺为缳属乎昆仑之墟涣若天星之罗浩如涛水之波淫淫与与前后要遮欃枪为闉明月为候荧惑司命天弧发射鲜扁陆离骈衍佖路徽车轻武鸿絧徢猎殷殷轸轸被陵縁岅穷夐极逺者相与列乎高原之上羽骑营营昈分殊事缤纷往来轠轳不絶若光若灭者布乎青林之下于是天子乃以阳晁始出乎宫撞鸿钟建九旒六白虎载灵舆蚩尤并毂防公先驱立歴天之旗曵捎星之旃霹雳烈缺吐火施鞭萃傱允溶淋离廓落戏八镇而开关飞廉云师吸嚊防率鳞罗布列攅以龙翰啾啾跄跄入西园切神光望平乐径竹林蹂蕙圃践兰唐举烽烈火辔者施技方驰千驷校骑万师虓虎之陈从横胶輵猋泣雷厉驞骈駖磕汹汹旭旭天动地岋羡漫半散萧条数千里外若夫壮士忼慨殊乡别趣东西南北骋嗜奔欲扡苍狶防犀犛蹶浮麋斮巨狿搏猿腾空虗距连卷踔夭蟜娭涧门莫莫纷纷山谷为之风猋林丛为之生尘及至获夷之徒蹶松柏掌蒺蔾猎蒙茏辚轻飞履般首带脩虵钩赤豹牵象犀跇峦阬超唐陂车骑云防登降闇蔼泰华为旒熊耳为缀木仆山还漫若天外储与乎大浦聊浪乎宇内于是天清日晏逢蒙列眦羿氏控皇车幽輵光纯天地望舒弥辔翼乎徐至于上兰移围徙阵浸滛蹵部曲队坚重各案行伍壁垒天旋神抶电击逢之则碎近之则破鸟不及飞兽不得过军惊师骇刮野扫地及至罕车飞扬武骑聿皇蹈飞豹羂嘄阳追天寳出一方应駍声击流光野尽山穷囊括其雌雄沇沇溶溶遥噱乎纮中三军芒然穷冗阏与亶观夫剽禽之绁逾犀兕之抵触熊罴之拏攫虎豹之凌遽徒角枪题注防竦詟怖魂亡魄失触辐闗脰妄发期中进退履获创滛轮夷丘累陵聚于是禽殚中衰相与集于靖防之馆以临珍池灌以岐梁溢以江河东瞰目尽西畅亡涯随珠和氏焯烁其陂玉石嶜崟燿青荧汉女水濳怪物暗防不可殚形鸾孔雀翡翠垂荣王雎关关鸿鴈嘤嘤羣嬉乎其中噍噍昆鸣鳬鹥振鹭上下砰磕声若雷霆乃使文身之伎水格鳞虫凌坚冰犯严渊探巗排碕薄索蛟螭蹈防獭据鼋鼍抾灵蠵入洞穴出苍梧乗钜鳞骑鲸鱼浮彭蠡目有虞方椎夜光之流离剖明月之胎珠鞭洛水之宓妃饷屈原与彭胥于兹乎鸿生钜儒俄轩冕杂衣裳修唐典匡雅颂揖让于前昭光振耀响忽如神仁声惠于北狄武谊动于南邻是以旃裘之王胡貉之长移珍来享抗手称臣前入围口后陈卢山羣公常伯杨朱墨翟之徒喟然并称曰崇哉乎德虽有唐虞大夏成周之隆何以侈兹夫古之觐东岳禅梁基舍此世也其谁与哉上犹谦让而未俞也方将上猎三灵之流下决醴泉之滋发黄龙之穴窥鳯凰之巢临麒麟之囿幸神雀之林奢云梦侈孟诸非章华是灵台罕徂离宫而辍观游土事不饰木功不雕丞民乎农桑劝之以弗怠侪男女使莫违恐贫穷者不徧被洋溢之饶开禁苑散公储创道德之囿仁惠之虞驰弋乎神明之囿览观乎羣臣之有亡放雉兎收罝罘麋鹿刍荛与百姓共之葢所以臻兹也于是醇洪鬯之徳丰茂世之规加劳三皇朂勤五帝不亦至乎乃祗庄雍穆之徒立君臣之节崇贤圣之业未遑苑囿之丽游猎之靡也因廻轸还衡背阿房反未央  

长杨赋  

明年上将大夸胡人以多禽兽秋命右扶风发民入南山卥自褒斜东至农南驱汉中张罗网罝罘捕熊罴豪猪虎豹狖玃狐兎麋鹿载以槛车输长杨射熊馆以网为周阹纵禽兽其中令胡人手抟之自取其获上亲临观焉是时农民不得收敛雄从至射熊馆还上长杨赋聊因笔墨之成文章故借翰林以为主八子墨为客卿以讽其辞曰  

子墨客卿问于翰林主人曰葢闻圣主之养民也仁霑而恩洽动不为身今年猎长杨先命右扶风左太华而右褒斜防嶻嶭而为弋纡南山以为罝罗千乗于林莽列万骑于山隅帅军踤阹钖戎获胡搤熊罴拖豪猪木拥枪累以为储胥此天下之穷览极观也虽然亦颇扰于农民三旬有余其勤至矣而功不图恐不识者外之则以为娯乐之游内之则不以为干豆之事岂为民乎哉且人君以黙为神澹泊为徳今乐逺出以露威灵数摇动以疲车甲本非人主之急务蒙窃惑焉翰林主人曰吁客何谓兹耶若客所谓知其一未覩其二见其外不识其内也仆尝倦谭不能一二其详请畧举其凡而客自览其切焉客曰唯唯主人曰昔有彊秦封豕其士窫窳其民凿齿之徒相与磨牙而争之豪俊麋沸云扰羣黎为之不康于是上帝眷顾高祖高祖奉命顺斗极运天关横巨海漂昆仑提剑而叱之所过麾城摲邑下将降旗一日之战不可殚记当此之勤头蓬不暇梳饥不及餐鞮鍪生虮虱介胄被霑汗以为万姓请命乎皇天乃展民之所屈振民之所乏规亿载恢帝业七年之间而天下密如也逮至圣文随风乗流方垂意于至宁躬服节俭绨衣不弊革鞜不穿大厦不居木器无文于是后宫贱瑇瑁而疏珠玑却翡翠之饰除雕琢之巧恶防靡而不近斥芬芳而不御抑止丝竹宴衎之乐憎闻郑卫幻之声是以玉衡正而太阶平也其后熏鬻作虐东夷横叛戎睚眦闽越相乱遐氓为之不安中国防被其难于是圣武勃怒爰整其旅乃命骠卫纷纭沸渭云合电发猋腾波流机骇蠭轶疾如奔星击如雷霆碎轒輼破穹庐脑沙漠髓余吾遂躐乎王庭驱槖驼烧熐蠡分单于磔裂属国夷阬谷抜卤莽刋山石蹂尸舆厮系累老弱吮鋋瘢耆金镞淫夷者数十万人皆稽颡树颔扶服蛾伏二十余年矣尚不敢惕息夫天兵四临幽都先加回戈邪指南越相夷靡节卥征东驰是以遐方疏俗殊隣絶党之域自上仁所不化茂悳所不绥莫不蹻足抗首请献厥珍使海内澹然永无边城之灾金革之患今朝廷纯仁遵道显义并包书林圣风云靡英华沈浮洋溢八区普天所覆莫不沾濡士有不谭王道者则樵夫笑之意者以为事罔隆而不杀物靡盛而不亏故平不肆险安不忘危乃时以有年出兵整舆竦戎振师五莋习马长杨简力狡兽校武票禽乃萃然登南山瞰乌弋卥压月窟东震日域又恐后代迷于一时之事常以此为国家之大务淫荒畋猎陵夷而不御也是以车不安轫日未靡旃从者彷佛骩属而还亦所以奉太宗之烈遵文武之度复三王之田反五帝之虞使农不辍耰工不下机婚姻以时男女莫违出恺悌行简易矜劬劳休力役见百年存孤弱帅与之同苦乐然后陈钟鼔之乐鸣鼗磬之龢建碣磍之虡拮隔鸣球掉八之舞酌允铄肴乐胥聼庙中之雍雍受神人之福祜歌投颂吹合雅其勤若此故真神之所劳也方将俟元符以禅梁甫之基增泰山之高延光于将来比荣乎往号岂徒欲淫览浮观驰骋秔稻之地周流梨栗之林蹂践刍荛夸诩众庶盛狖玃之收多麋鹿之获哉且盲者不见咫尺而离娄烛千里之隅客徒爱胡人之获我禽兽曾不知我亦已获其王侯言未卒墨客降席再拜稽首曰大哉体乎允非小人之所能及也乃今日发蒙廓然已昭矣  

河东赋  

伊年暮春将瘗后土礼灵祗谒汾隂于东郊因兹以勒崇垂鸿发祥隤祉钦若神明者盛哉铄乎越不可载已于是命羣臣齐法服整灵舆乃抚翠鳯之驾六先景之乗掉犇星之流防彏天狼之威弧张燿日之旄扬左纛被云梢奋电鞭骖雷辎鸣洪钟建五旂羲和司日顔伦奉舆风发飚拂神腾鬼趡千乗霆乱万骑屈桥嘻嘻旭旭天地稠防簸丘跳峦涌渭跃泾秦神下詟跖魂负沴河灵矍踢爪华蹈防遂臻隂宫穆穆肃肃蹲蹲如也灵祗既乡五位时叙絪緼黄将绍厥后于是灵舆安歩周流容与以览虖介山嗟文公而愍推兮勤大禹于龙门洒沈菑于豁凟兮播九河于东濒登厯观而遥望兮聊游浮以经营乐往昔之遗风兮喜虞氏之所畊瞰帝唐之嵩高兮眽隆周之大宁汨低囘而不能去兮行睨陔下与彭城濊南巢之坎坷兮易岐之夷平乗翠龙而超河兮陟卥岳之峣崝云防防而来迎兮泽防漓而下降郁萧条其幽蔼兮滃泛沛以丰隆叱风伯于南北兮呵雨师于卥东参天地而独立兮廓荡荡其亡双遵逝乎归来以函夏之大汉兮彼何足与比功建乾坤之贞兆兮将悉总之以羣龙防钩芒与骖蓐收兮服防及祝融敦众神使式道兮奋六经以摅颂隃于穆之缉熈兮过清庙之雝雝轶五帝之遐迹兮蹑三皇之高踪既发轫于平盈兮谁谓路逺而不能从  

酒赋  

子犹瓶矣观瓶之居居井之湄处高临深动常近危酒醪不入藏水满褱不得左右牵于纆徽自用如此不如防夷防夷滑稽腹大如壶尽日盛酒人复借酤常为国器托于属车出入两宫经营公家由是言之酒何过乎  

上书  

谏不受单于朝书  

臣闻六经之治贵于未乱兵家之胜贵于未战二者皆微然而大事之本不可不察也今单于上书求朝国家不许而辞之臣愚以为汉与匈奴从此隙矣夫北地之狄五帝所不能臣三王所不能制其不可使隙甚明臣不敢逺称请引秦以来明之以秦始皇之彊防恬之威带甲四十余万然不敢窥西河乃筑长城以界之防汉初兴以高祖之威灵三十万众困于平城士或七日不食时竒谲之士石画之臣甚众卒其所以脱者世莫得而言也又高皇后尝忿匈奴羣臣庭议樊哙请以十万众横行匈奴中季布曰哙可斩也妄阿顺防于是大臣权书遗之然后匈奴之结解中国之忧平及孝文时匈奴侵暴北边候骑至雍甘泉京师大骇发三将军屯细柳棘门覇上以备之数月乃罢孝武即位设马邑之权欲诱匈奴使韩安国将三十万众徼于便墬匈奴觉之而去徒费财劳师一虏不可得见况单于之面乎其后深惟社稷之计规恢万载之策乃大兴师数十万使卫青霍去病操兵前后十余年于是浮西河絶大幕破窴顔袭王庭穷极其地追奔逐北封狼居胥山禅于姑衍以临瀚海虏名王贵人以百数自是之后匈奴震怖益求和亲然而未肯称臣也且夫前世岂乐倾无量之费役无罪之人快心于狼望之北哉以为不壹劳者不久佚不暂废者不永宁是以忍百万之师以推饿虎之喙运府库之财填庐山之壑而不悔也至本始之初匈奴有桀心欲掠乌孙侵公主乃发五将之师十五万骑猎其南而长罗矦以乌孙五万骑震其西皆至质而还时鲜有所获徒奋扬威武明汉兵若风雷耳虽空行空反尚诛两将军故北狄不服中国未得高枕安寝也逮至元康神爵之间大化神明鸿恩洽而匈奴内乱五单于争立日逐呼韩邪携国归死扶伏称臣然尚覊縻之计不颛制自此之后欲朝者不距不欲者不彊何者外国天性忿鸷形容魁徤负力怙气难化以善易以恶其彊难诎其和难得故未服之时劳师逺攻倾国殚货防尸流血破坚拔敌如彼之难也既服之后慰荐抚循交接赂遗威仪俯仰如此之备也往时尝屠大宛之城蹈乌桓之垒探姑缯之壁籍荡姐之场艾朝鲜之旃拔两越之旗近不过旬月之役逺不离二时之劳固己犂其庭扫其闾郡县而置之云彻席卷后无余菑惟北狄为不然真中国之坚敌也三垂比之悬矣前世重之兹甚未易可轻也今单于归义怀欵诚之心欲离其庭陈见于前此乃上世之遗策神灵之所想望国家虽费不得已者也奈何距以来厌之辞疏以无日之期消往昔之恩开将来之隙夫欵而隙之使有恨心负前言縁往辞归怨于汉因以自絶终无北面之心威之不可谕之不能焉得不为大忧乎夫明者视于无形聪者听于无声诚先于未然即防恬樊哙不复施棘门细柳不复备马邑之防安所设卫霍之功何得用五将之威安所震不然壹有隙之后虽智者劳心于内辩者毂击于外犹不若未然之时也且往者图西域制车师置城郭都防三十六国费嵗以大万计者岂为康居乌孙能逾白龙堆而寇西边哉乃以制匈奴也夫百年劳之一日失之费十而爱一臣窃为国不安也惟陛下留意于未乱未战以遏边萌之祸  

书  

答刘歆书  

雄叩头赐命谨至又告以田仪事事穷竟白案显出甚厚甚厚田仪与雄同乡里幼稚为邻长艾相爱视觊动精采似不为非者故举至之雄之任也不意淫迹暴于官朝今举者怀赧而低眉任者含声而寃舌知人之德尧犹病诸雄何慙焉叩头叩头又敕以殊言十五卷君何由知之谨归诚底里不敢违信雄少不师章句亦于五经之训所不解尝闻先代輶轩之使奏籍之书皆藏于周秦之室及其破也遗弃无见之者独蜀人有严君平临卭林闾翁孺者深好训诂犹见輶轩之使所奉言翁孺与雄外家牵连之亲又君平过误有以私遇少而与雄也君平财有千言耳翁孺梗概之法畧有翁孺往数嵗死归蜀郡掌氏子无子而去而雄始能艸文先作县邸铭王佴颂阶闼铭及成都城四隅铭蜀人有杨庄者为郎诵之于成帝成帝好之以为似相如雄遂以此得外见此数者皆都水君常见也故不复奏雄为郎之嵗自奏少不得学而心好沈博絶丽之文愿不受三嵗之奉且休脱直事之繇得肆心广意以自克就有诏可不夺奉令尚书赐笔墨钱六万得观书于石渠如是后一嵗作綉补灵节龙骨之铭诗三章成帝好之遂得尽意故天下上计孝廉及内郡卫率防者雄常把三寸弱翰赍油素四尺以问其异语归即以铅摘次之于椠二十七嵗于今矣而语言或交错相反覆方论思详悉集之燕其疑张伯松不好雄赋颂之文然亦有以竒之常为雄道言其父及其先君喜典训属雄以此篇目频示之伯松曰是县诸日月不刋之书也又言恐雄为太经由防坻之与牛场也如其用则实五稼饱邦民否则为抵粪弃之于道矣而雄服之伯松与雄独何徳慧而君与雄独何谮隟而当匿乎哉其不劳戎马高车令人君坐帷幕之中知絶遐异俗之语典流于昆嗣言列于汉籍诚雄心所絶极至情之所想遘也扶圣朝逺照之明使君求此契君之意诚雄散之之防也死之日则今之荣也不敢有贰不敢有爱少而不以行立于乡里长而不以功显于县官着训于帝籍但言词博览翰墨为事诚欲崇而就之不可以遗不可以怠即君必欲胁之以威陵之以武欲令入之于此此又未定未可以见今君又终之则缢死以从命也而可且寛假延期必不敢有爱雄之所为得使君辅贡于明朝则雄无恨何敢有匿惟执事图之长监于规绣之就死以为小雄敢行之谨因还使叩头叩头  

答桓谭书  

长卿赋不似从人间来其神化所至耶大谛能读千赋则能为之谚云伏习众神巧者不过习者之门  

与桓谭书  

望风景附声训自结  

设难  

解嘲  

客嘲扬子曰吾闻上世之士人纲人纪不生则已生则上尊人君下荣父母析人之圭儋人之爵怀人之符分人之禄纡青拖紫朱丹其毂今子幸得遭明盛之世处不讳之朝与羣贤同行歴金门上玉堂有日矣曾不能画一竒出一防上説人主下谈公卿目如耀星舌如电光壹从壹衡论者莫当顾黙而作太五千文枝叶扶疎独説十余万言深者入黄泉高者出苍天大者含元气纎者入无伦然而位不过侍郎擢才给事黄门意者得母尚白乎何为官之拓落也扬子笑而应之曰客徒欲朱丹吾毂不知一跌将赤吾之族也往者周网解结羣鹿争逸离为十二合为六七四分五剖竝为战国士无常君国亡定臣得士者富失士者贫矫翼厉翮恣意所存故士或自盛以橐或凿坏以遁是故邹衍以颉亢而取世资孟轲虽连蹇犹为万乘师今大汉左东海右渠搜前畨禺后陶涂东南一尉西北一候徽以纠墨制以锧鈇散以礼乐风以诗书旷以嵗月结以倚庐天下之士雷动云合鱼鳞杂袭咸营于八区家家自以为稷契人人自以为咎繇戴縰垂缨而谈者皆拟于阿衡五尺童子羞比晏婴与夷吾当涂者入青云失路者委沟渠旦握权则为卿相夕失势则为匹夫譬若江湖之雀渤澥之鸟乘鴈集不为之多双鳬飞不为之少昔三仁去而殷墟二老归而周炽子胥死而吴亡种蠡存而粤伯五羖入而秦喜乐毅出而燕惧范雎以折折而危穰矦蔡泽虽噤吟而咲唐举故当其有事也非萧曹子房平勃樊霍则不能安当其亡事也章句之徒相与坐而守之亦亡所患故世乱则圣哲驰鹜而不足世治则庸夫高枕而有余夫上世之士或解防而相或释褐而傅或倚夷门而咲或横江潭而渔或七十说而不遇或立谈间而封侯或枉千乘于陋巷或拥帚篲而先驱是以士颇得信其舌而奋其笔窒隙蹈瑕而无所诎也当今县令不请士郡守不迎师羣卿不揖客将相不俛眉言奇者见疑行殊者得辟是以欲谈者卷舌而固声欲行者拟足而投迹向使上世之士处虖今世策非甲科行非孝廉举非方正独可抗疏时道是非高得待诏下触闻罢又安得青紫且吾闻之炎炎者灭隆隆者絶观雷观火为盈为实天收其声地藏其热高明之家鬼瞰其室攫挐者亡黙黙者存位极者宗危自守者身全是故知知黙守道之极爰清爰静游神之廷惟寂惟寞守徳之宅世异事变人道不殊彼我易时未知何如今子乃以防鸮而咲鳯凰执蝘蜓而嘲龙不亦病乎子徒咲我之尚白吾亦咲子之病甚不遭臾跗与扁鹊也悲夫客曰然则靡无所成名乎范蔡以下何必哉扬子曰范雎魏之亡命也折胁拉髂免于徽索翕肩蹈背扶服入橐激卬万乘之主界泾阳抵穰侯而代之当也蔡泽山东之匹夫也颔頥折頞涕涶流沫西揖彊秦之相搤其咽而亢其气拊其背而夺其位时也天下已定金革已平都于雒阳娄敬委辂脱挽掉三寸之舌建不拔之防举中国徙之长安适也五帝垂典三王传礼百世不易叔孙通起于枹鼓之间解甲投戈遂作君臣之仪得也甫刑靡敝秦法酷烈圣汉权制而萧何造律宜也故有造萧何律于唐虞之世则誖矣有作叔孙通仪于夏殷之时则惑矣有建娄敬之防于成周之世则缪矣有谈范蔡之说于金张许史之间则狂矣夫萧规曹随留侯画防陈平出奇功若泰山响若阺隤唯其人之赡知哉亦防其时之可为也故为可为于可为之时则从为不可为于不可为之时则凶夫蔺先生收功于章台四皓采荣于南山公孙创业于金马骠骑发迹于祁连司马长卿窃訾于卓氏东方朔割炙于细君仆诚不能与此数子者竝故黙然独守吾太  

解难  

客难扬子曰凡著书者为众人之所好也美味期乎合口工声调于比耳今吾子乃抗辞幽説闳意指独驰骋于有亡之际而陶冶大鑪旁薄羣生歴览者兹年矣而殊不寤亶费精神于此而烦学者于彼譬画者画于无形者放于无声殆不可乎扬子曰俞若夫闳言崇议幽微之涂葢难与览者同也昔人有观象于天视度于地察法于人者天丽且弥地普而深昔人之辞乃玉乃金彼岂好为艰难哉埶不得已也独不见夫翠虬绛螭之将登虖天必耸身于苍梧之渊不阶浮云翼疾风虚举而上升则不能撠胶葛腾九闳日月之经不千里则不能烛六合耀八纮泰山之高不嶕峣则不能浡滃云而散歊烝是以宓牺氏之作易也绵络天地经以八卦文王附六爻孔子错其象而彖其辞然后发天地之藏定万物之基典谟之篇雅颂之声不温纯深润则不足以扬鸿烈而章缉熈葢胥靡为宰寂寞为尸大味必淡大音必希大语呌呌大道低回是以声之眇者不可同于众人之耳形之美者不可混于世俗之目辞之衍者不可齐于庸人之听今夫者高张急徽追趋逐耆则坐者不期而附矣试为之施咸池榆六茎发箫韶咏九成则莫有和也是故钟期死伯牙絶弦破琴而不肻与众鼓獶人亡则匠石辍斤而不敢妄斵师旷之调钟竢知音者之在后也孔子作春秋几君子之前暏也老聃有遗言贵知我者希此非其操与  

颂  

赵充国颂  

【`成帝时西有警上思将帅之臣追美充国乃召黄门郎扬雄即充国图画而颂之`】  

明灵惟宣戎有先零先零猖狂侵汉西疆汉命虎臣惟后将军整我六师是讨是震既临其域喻以威徳有守矝功谓之弗克请奋其旅于罕之羗天子命我从之鲜阳营平守节屡奏封章料敌制胜威谋靡亢遂克西戎还师于京鬼方賔服罔有不庭昔周之宣有方有虎诗人歌功乃列于雅在汉中兴充国作武赳赳桓桓亦绍厥后  

箴  

冀州牧箴  

洋洋冀州鸿原大陆岳阳是都岛夷皮服潺湲河流夹以碣石三后攸降列为侯伯降周之末赵魏是宅冀土糜沸沄如汤更盛更衰载从载横陪臣擅命天王是防赵魏相反秦拾其弊北筑长城恢夏之场汉兴定制改封藩王仰览前世厥力孔多初安如山后崩如崖故治不忘乱安不遗危周室自怙云焉有予隳六国奋矫果絶其维牧臣司冀敢告在阶  

兖州牧箴  

悠悠济河兖州之防九河既导雷夏攸处草繇木条漆丝絺纻济漯既通降丘宅土成汤五徙卒都于亳盘庚北渡牧野是宅丁感雊雉祖已伊忠爰正厥事遂绪高宗厥后陵迟顚覆汤绪西伯戡黎祖伊奔走致天威命不恐不震妇言是用牝鸡是晨三仁既知武果戎殷牧野之禽岂复能耽甲子之朝岂能复笑有国虽久必畏天咎有民虽长必惧人殃箕子歔欷厥居为墟牧臣司兖敢告执书  

青州牧箴  

茫茫青州海岱是极盐铁之地鈆松怪石羣水攸归莱夷作牧贡篚以时莫怠莫违昔在文武封吕于齐厥土涂泥在丘之营五侯九伯是讨是征马殆其衘御失其度周室荒乱小白以霸诸侯佥服复尊京师小白既没周卒凌迟嗟兹天王附命下土失其法度丧其文武牧臣司青敢告执矩  

徐州牧箴  

海岱伊淮东海是渚徐州之土邑子蕃宇大野既潴有羽有防孤桐蠙珠泗沂攸同实列蕃蔽侯卫东方民好农蚕大野以康帝癸及辛不祗不恪沈湎于酒而忘其东作天命汤武勦絶其绪祚降周任姜镇于琅琊姜姓絶苗田氏攸都事由细微不虑不图祸如丘山本在萌牙牧臣司徐敢告仆夫  

扬州牧箴  

矫矫扬州江汉之浒彭蠡既潴阳鸟攸处橘柚羽贝瑶琨篠簜闽越北垠沅湘攸往犷矣淮夷蠢蠢荆蛮翩彼昭王南征不旋人咸踬于垤莫踬于山咸跌于汚莫跌于川明哲不云我昭童防不云我昏汤武圣而师伊吕桀纣悖而诛逢干盖迩不可不察逺不可不亲靡有孝而逆父罔有义而忘君太伯逊位基吴绍类夫差一误太伯无祚周室不匡勾践入霸当周之隆越裳重译春秋之末侯甸叛逆元首不可不思股肱不可不孳尧崇屡省舜盛钦谋牧臣司扬敢告执筹  

荆州牧箴  

沓沓巫山在荆之阳江汉朝宗其流汤汤夏君遭鸿荆衡是调云梦涂泥包匦菁茅金石砥砺象齿元贡篚百物世世以饶战战栗栗至桀荒溢曰我在帝位若天有日不顺庶国孰敢余夺亦有成汤果秉其放之南巢号之以桀南巢茫茫包楚与荆风栗以悍气锐以刚有道后服无道先强世虽安平无敢逸豫牧臣司荆敢告执御  

豫州牧箴  

郁郁荆河伊雒是经荣播枲漆惟用攸成田田相拏庐庐相距夏殷不都成周攸处豫野所居爰在鹑墟四隩咸宅防内莫如陪臣执命不虑不图王室陵迟丧其爪牙靡哲靡圣捐失其正方伯不维韩卒擅命文武孔纯至厉作昏成康孔宁至幽作倾故有天下者母曰我大莫或余败母曰我强靡克余亡夏宅九州至于季世放于南巢成康太平降及周微带蔽屏营屏营不起施于孙子至赧为极实絶周祀牧臣司豫敢告柱史  

益州牧箴  

岩岩岷山古曰梁州华阳西极黑水南流茫茫洪波鲧堙降陆于时八都厥民不隩禹导江沱岷嶓啓干逺近底贡磬错砮丹丝麻条畅有粳有稻自京徂畛民攸温饱帝有桀纣湎沈颇僻遏絶苗民灭夏殷绩爰周受命复古之常幽厉夷业破絶为荒秦作无道三方溃叛义兵征暴遂国于汉拓开疆宇恢梁之野列为十二光羡虞夏牧臣司梁是职是图经营盛衰敢告士夫  

雍州牧箴  

黑水西河横截昆仑邪指阊阖画为雍垠上侵积石下碍龙门自彼氐莫敢不来庭莫敢不来匡每在季主常失厥绪侯纪不贡荒侵其防陵迟衰防秦据以戾兴兵山东六国顚沛上帝不宁命汉作京陇山以徂列为西荒南排劲越北啓彊胡并连属国一护攸都葢安不忘危盛不讳衰牧臣司雍敢告赘衣  

幽州牧箴  

荡荡平川惟冀之别北阨幽都戎夏交偪伊昔唐虞实为平陆周末荐臻追于獯鬻晋溺其陪周使不阻六国擅权燕赵本都东限秽貊羡及东胡彊秦北排防公城疆大汉初定介狄之荒元戎屦征如风之腾义兵渉漠偃我边萌既定且康复古虞唐盛不可不图衰不可或忘隄溃蚁穴器漏箴芒牧臣司幽敢告侍傍  

并州牧箴  

雍别朔方河水悠悠北辟獯鬻南界泾流画兹朔土正直幽方自昔何为莫敢不来贡莫敢不来王周穆遐征犬戎不享爰貊伊徳侵玩上国宣王命将攘之泾北宗周罔职日用爽蹉既不俎豆又不干戈犬戎作乱毙于骊阿太上曜德其次曜兵徳兵俱顚靡不悴荒牧臣司并敢告执纲  

交州牧箴  

交州荒裔水与天际越裳是南荒国之外爰是开辟不羁不绊周公摄祚白雉是献昭王陵迟周室是乱越裳絶贡荆楚逆叛四国内侵蚕食周宗臻于季赧遂入灭亡大汉受命中国兼该南海之宇圣武是恢稍稍受羁遂臻黄支杭海三万来牵其犀盛不可不忧隆不可不惧顾瞻陵迟而忘其规摹亡国多逸豫而存国多难泉竭中虚池竭干牧臣司交敢告执宪  

光禄勲箴  

经兆宫室画为中外廊殿门闼限以禁界国有周卫民有藩篱各有攸保守以不岐昔在夏殷桀纣淫湎持牛之饮门户荒乱郎虽执防谒者参差殿中成市或皷或鞞忘其廊庙而聚夫逋逃四方多罪载号载呶内不可不省外不可不清徳人立朝议士充庭禄臣司光敢告执经  

卫尉箴  

茫茫上天崇高其居设置山险画为防御重垠累垓以难不律阙为城卫以待暴卒国有以固民有以内各保其守永修不败维昔庶僚官得其人荷戈而歌中外以坚齐桓惕宿卫不饬门非其人户废其职曹子标劔遂成其诈轲挟匕首而卫人不寤二世妄宿败于望夷阎乐矫搜防者不谁尉臣司卫敢告执维  

太仆箴  

肃肃太仆车马是供锵锵和鸾驾彼时龙昔在上帝巡狩四宅王用三驱前禽是射纣作不令武王征殷檀车孔夏四騵孔昕仆夫执鞗载骍载骃我舆云安我马惟闲虽驰虽驱匪逸匪愆昔有淫羿驰骋忘归景公千驷而淫于齐诗好牡马牧于坰野辇车就牧而诗人兴鲁廐焚问人仲尼厚丑孟子葢恶夫廐多肥马而野有饿殕仆臣司驾敢告执皂  

廷尉箴  

天降五刑惟夏之绩乱兹平民不囘不辟昔在蚩尤爰作淫刑延于苗民夏氏不宁穆王耄荒甫侯伊谋五刑训天周以阜基厥后陵迟上帝不觚周轻其制秦繁其辜五刑纷纷靡遏靡止寇贼满山刑者半道昔唐虞象刑天民是全纣作炮烙坠民于渊故有国者无云何谓是刖是劓无云何害是剥是剖惟虐惟杀人莫予奈殷以刑顚秦以酷败狱臣司理敢告执谒  

大鸿胪箴  

荡荡唐虞经通垓极陶陶百王天工人力画为上下罗条百职人有材能寮有级差迁能授官各有攸宜主以不废官以不隳昔在三代二季不蠲秽徳慢道署非其人人失其材职反其官宷寮荒耄国政如漫文不可武武不可文大小上下不可夺伦鸿臣司爵敢告在隣  

宗正箴  

巍巍帝尧钦亲九族经哲宗伯礼有攸训属有攸籍各有育子世以不错昔在夏时太康不恭有仍二女五子家降晋献悖统宋宣乱序齐桓不而忘其宗绪周讥戎女鲁喜子同高作秦崇而扶苏被凶宗庙荒墟魂灵靡附伯臣司宗敢告执主  

大司农箴  

时惟大农爰司金谷自京徂荒粒民是斛肇自厥初实施惟食厥僚后稷有无迁易实均实赢惟都作程旁求衣食厥民攸生上稽二帝下阅三王什一而征为民作常逺近贡篚百姓不忘帝王之盛咸在农殖季周烂漫而东作不勑膏腴不获庶物竝荒府藏单虚靡积靡仓陵迟衰微姬卒以痒秦收太半二世不瘳泣血之末海内无聊农民司均敢告执繇  

少府箴  

实实少府奉养是供纪经九品臣子攸同海内币帑祁祁如云家有孝子官有忠臣共僚率旧圣则越遵民以不扰国以不烦昔在帝季癸辛之世酒池糟隄而象箸以噬至于躭乐流湎而妲妹作祟共寮不御不恢夏殷丧其国康而卒以陵迟嗜不可不察欲不可不图未尝失之于约尝失之于奢府臣司共敢告执觚  

执金吾箴  

温温唐虞重袭纯孰经表九德张设武官以御寝贼如虎有牙如鹰有爪国以自固兽以自保牙爪葸葸动作宜时用之不理实反生灾秦政暴戾播其威虐亡其仁义而思其残酷猛不可重任威不可独行尧咨虞舜惟思是尚吾臣司金敢告执璜  

将作大匠箴  

侃侃将作经构宫室墙以御风宇以蔽日寒暑攸除鸟防攸去王有宫殿民有宅居昔在帝世茅茨土阶夏卑宫观在彼沟洫桀作瑶台纣为琁室人力不堪而帝业不卒诗咏宣王由俭改奢观丰上六大屋小家春秋讥刺书彼泉台两观雉门而鲁以不恢或作长府而闵子不仁秦筑骊阿嬴姓以顚故人君无云我贵榱题是遂母云我富淫作极游在彼墙屋而忘其国戮作臣司匠敢告执猷  

城门校尉箴  

幽幽山川径塞九路磐石唐芒袭险重固国有城沟家有柝柜各有攸坚民以不虞徳怀其内险难其外王公设险而承以盘葢昔在上世有殷有夏癸辛不德而设夫险阻汤武爰征而莫遏莫御作君之危不可德少而城沟伊保不可德希而城沟是依唐虞长德而四海永怀秦恢长城而天下畔乖尉臣司城敢告侍阶  

上林苑令箴  

茫茫大田芃芃作谷山有陉陆野有林麓夷原汚薮禽兽攸伏鱼鼈以时蒭荛咸殖国以殷富民以家给昔在帝羿共田径游弧矢是尚而射夫封猪不顾于愆卒遇后忧是以田获三驱不可过差麀鹿攸伏不如德至衡臣司虞敢告执指  

司空箴  

普彼坤灵侔天作则分制五服划为万国乃立地官空惟是职茫茫九州都鄙盈区纲以羣牧缀以方侯烈烈隽乂翼翼王臣臣当其官官宜其人九一之政七赋以均昔在季叶班禄遗贤掊克充朝而象恭滔天匪人斯力匪政斯勑流货市宠而苞苴是鬻王路斯浮孰不倾覆空臣司土敢告在侧  

太常箴  

翼翼太常实为宗伯穆穆灵祗寝庙奕奕称秩元祀班于羣神我祀既祗我粢孔蠲匪愆匪忒公尸攸宜弗祈弗求惟德之报不矫不诬庶无罪悔昔在成汤葛为不吊弃礼慢祖防子不祀楚师是虏鲁人跻僖臧文不悟文隳太室桓纳郜赂灾降二宫用诰不祧故圣人在位无曰我贵慢行繁祭无曰我材轻身恃巫东邻之牺牛不如西邻麦鱼秦殒望夷隐毙钟巫常臣司宗敢告执书  

尚书箴  

皇皇圣哲允勑百工命作斋栗龙为纳言是机是宻出入朕命王之喉舌献善宣美而谗说是折我视云明我听云聪载夙载夜惟允惟恭故君子在室出言如风动于民人涣其大号而万国平信春秋讥漏言易称不宻则失臣兊吉其和巽吝其频书称其明申申厥邻昔秦尚权诈官非其人符玺窃发而扶苏陨身一奸愆命七庙为墟威福同门牀上维辜书臣司命敢告侍隅  

博士箴  

洋洋三代典礼是修画为辟雍国有学校侯有泮宫各有攸教德用不陵昔在文王经啓其轨朂于徳音而思皇多士多士作桢惟周以宁国人兴让虞芮质成公刘挹行潦而浊乱斯清官操其业士执其经昔圣人之绥俗莫美于施化故孔子观夫大学而知为王之易易大舜南面无为而袵席平还师阶级之间三苗以怀秦作无道斩决天纪漫彼王迹而坑夫术士诗书是泯家言是守爼豆不陈而顚其社稷故仲尼不对问陈而胡簋是遵原伯非学而闵子知周之不振儒臣司典敢告在賔  

酒箴  

子犹缾矣观缾之居居井之湄处高临深动常近危酒醪不入口藏水满怀不得左右牵于纆徽一旦□碍为瓽所轠身提黄泉骨肉为泥自用如此不如鸱夷鸱夷滑稽腹大如壶尽日盛酒人复借酤常为国噐托于属车出入两宫经营公家繇是言之酒何过乎  

符命  

剧秦美新文【`有序`】  

诸吏中散大夫臣雄稽首再拜上封事皇帝陛下臣雄经术浅薄行能无异数蒙渥防防擢伦比与羣贤竝愧无以称职臣伏惟陛下以至圣之徳龙兴登庸钦明尚古作民父母为天下主执粹清之道镜照四海听聆风俗博览广包参天貮地兼竝神明配五帝冠三王开辟以来未之闻也臣诚乐昭著新徳光之罔极往时司马相如作封禅一篇以彰汉氏之休臣常有颠眴病恐一旦先犬马填沟壑所懐不章长恨黄泉敢竭肝胆写腹心作剧秦美新一篇虽未究万分之一亦臣之极思也臣雄再拜稽首以闻曰权舆天地未袪睢睢盱盱或而萌或黄而牙黄剖判上下相呕爰初生民帝王始存在乎混混茫茫之间舋闻罕漫而不昭察世莫得而云也厥有云者上罔显于羲皇中莫盛于唐虞迩靡着于成周仲尼不遭用春秋因斯发言神明所祚兆民所托罔不云道德仁义礼智独秦崛起西戎邠荒岐雍之疆因襄文宣灵之僭迹立基孝公茂惠文奋昭庄至政破纵擅衡并吞六国遂称乎始皇盛从鞅仪韦斯之邪政驰骛起翦恬贲之用兵刬灭古文刮语烧书弛礼崩乐涂民耳目遂欲流唐漂虞涤殷荡周防除仲尼之篇籍自勒功业改制度轨量咸稽之于秦纪是以耆儒硕老抱其书而逺逊礼官博士卷其舌而不谈来仪之鸟肉角之兽狙犷而不臻甘露嘉醴景曜浸潭之瑞濳大茀经霣巨狄鬼信之妖发神歇灵绎海水羣飞二世而亡何其剧与帝王之道竞竞乎不可离已夫能贞而明之者穷祥瑞囘而昧之者极妖愆上览古在昔有凭应而尚缺焉坏彻而能全故若古者称尧舜威侮者蹈桀纣况尽汛埽前圣数千载功业专用已之私而能享祐者哉会汉祖龙腾丰沛奋迅宛叶自武关与项羽戮力咸阳创业蜀汉发迹三秦克项山东而帝天下擿秦政惨酷尤烦者应时而蠲如儒林刑辟厯纪图典之用稍增焉秦余制度项氏爵号虽违古而犹袭之是以帝典阙而不补王纲弛而未张道极数殚闇忽不还逮至大新受命上帝还资后土顾怀符灵契黄瑞涌出滭浡沕潏川流海渟云动风偃雾集雨散诞弥八圻上陈天庭震声日景炎光飞响盈塞天渊之间必有不可辞让云尔于是乃奉若天命穷宠极崇与天剖神符地合灵契创亿兆规万世奇伟倜傥谲诡天祭地事其异物殊怪存乎五威将帅班乎天下者四十有八章登假皇穹铺衍下土非新家其畴离之卓哉煌煌真天子之表也若夫白鸠丹乌素鱼断虵方斯蔑矣受命甚易格来甚勤昔帝纉皇王纉帝随前踵古或无为而治或损益而亡岂如新室委心积意储思垂务旁作穆穆明旦不寐勤勤恳恳者非秦之为与夫不勤勤则前人不当不恳恳则觉徳不恺是以发秘府覧书林遥集乎文雅之囿翺翔乎礼乐之场殷周之失业绍唐虞之絶风懿律嘉量金科玉条神卦灵兆古文毕发焕炳照耀靡不宣臻式軨轩旂旗以示之扬和鸾肆夏以节之施黼黻衮冕以昭之正嫁娶送终以尊之亲九族淑贤以穆之夫改定神祗上仪也钦修百祀咸秩也明堂雍台壮观也九庙长寿极孝也制成六经洪业也北怀单于广徳也若复五爵度三壤经井田免人役方甫刑匡马法恢崇祗庸烁徳懿和之风广彼搢绅讲习言諌箴诵之涂振鹭之声充庭鸿鸾之党渐阶俾前圣之绪布濩流衍而不韫韣郁郁乎涣哉天人之事盛矣鬼神之望允塞羣公先正罔不夷仪奸宄寇贼罔不振威绍少典之苗着黄虞之裔帝典阙者已补王纲弛者已张炳炳麟麟岂不懿哉厥被风濡化者京师沈濳甸内市洽侯卫厉揭要荒濯沐而术前典巡四民迄四岳增封泰山禅梁父斯受命者之典业也盖受命日不暇给或不受命然犹有事矣况堂堂有新正丁厥时崇岳渟海通渎之神咸设坛场望受命之臻焉海外遐方信延颈企踵囘面内向喁喁如也帝者虽勤恶可以已乎宜命贤哲作帝典一篇奋三为一袭以示来人摛之罔极令万世常戴巍巍履栗栗臭馨香含甘实镜纯粹之至精聆清和之正声则百工伊凝庶绩咸熈荷天衢提地厘斯天下之上则已庶可试哉  

连珠  

连珠二首  

臣闻明君取士贵拔众之所遗忠臣荐善不废格之所排是以岩穴无隐而侧陋章显也  

臣闻天下有三乐有三忧焉隂阳和调四时不忒年谷丰遂无有夭折灾害不生兵戎不作天下之乐也圣明在上禄不遗贤罚不偏罪君子小人各处其位众臣之乐也吏不茍暴役赋不重财力不伤安土乐业民之乐也乱则反也故有三忧  

诔  

元后诔  

新室文母太后崩天下哀痛号哭涕泗思慕功徳咸上词诔之铭曰【`词一作柩`】  

惟我有新室文母圣明皇太后姓出皇帝西陵昌意实生高阳纯德虞帝孝闻四方登陟帝位禅受伊唐爰初胙土陈田至王营相厥宇渡河济旁沙麓之灵太隂之精天生圣姿豫有禅祯作合于汉配元生成孝顺皇姑承家尚庄内则纯被后烈丕光肇初配元天命是将兆徴显见新都黄龙汉成旣终嗣匪生哀帝承祚惟离典经尚是言异大命俄顚厥年天陨大终不盈文母览之千载不倾博选大智新都宰衡圣明作佐与图国艰以度厄运徴立中山庶其可济博采淑女备其侄娣觐礼高禖祈庙嗣继靡格匪天靡动匪地穆穆明明昭事上帝汉祖考夙夜匪懈兴灭继絶博立侯王亲睦庶族昭穆序明帝致友属靡有遗荒咸被祚庆冀以金火赤仍有央勉进大圣上下兼该羣祥众瑞正我黄来火德将灭惟后于斯天之所坏人不敢支哀平夭折百姓分离祖宗之愆终其不全天命有托讁在于前属遭不造荣极而迁皇天眷命黄虞之孙歴世运移属在圣新代于汉刘受祚于天汉祖承命赤传于黄摄帝受禅立为眞皇允受厥中以安黎众汉庙黜废移定安公皇皇灵祖惟若孔臧降兹珪璧命服有常为新帝母鸿德不忘钦徳伊何奉命是行菲薄服食神祗是崇尊不虚统惟祗惟庸隆循人敬先民是从承天祗家允恭防恪丰阜庶卉旅力不射恤民于留不皇诡作别计十邑国之是度还奉于此以处贫薄罢苑置县筑里作宅以处贫穷哀此嫠独起常盈仓五十万斛为诸生储以劝好学志在黎元是劳是勤春廵防浐秋臻黄山夏抚鄠杜冬防泾樊大射飨饮飞羽之门绥宥耆防不拘妇人刑女归家以育贞信冥季冬搜狩上兰寅賔出日东秩旸谷鸣鸠拂羽戴胜降桑蚕于茧馆躬筐执曲帅导羣妾咸循蚕簇分茧理丝女工是勑遐迩防祉中外禔福自京逮海靡不仰徳成类存生秉天地经无物不理无人不宁尊号文母与新有成世奉长夀靡堕有倾着徳太常注诸旒旌呜呼哀哉以昭鸿名享国六十殂落而崩四海伤怀擗踊拊心若丧考妣遏密八音呜呼哀哉万方不胜徳被海表弥流魂精去此昭昭就彼防防忽兮不见超兮西征既作下宫不复故庭爰缄伊铭呜呼哀哉  

骚  

反离骚  

有周氏之蝉嫣兮或鼻祖于汾隅灵宗初谍伯侨兮流于末之扬侯淑周楚之丰烈兮超既离虖皇波因江潭而记兮钦吊楚之湘累惟天轨之不辟兮何纯栔而离纷纷累以其淟涊兮暗累以其缤纷汉十世之阳朔兮招摇纪于周正正皇天之清则兮度后土之方贞图累承彼洪族兮又览累之昌辞带钩矩而佩衡兮履搀枪以为綦累初贮厥丽服兮何文肆而质□资娵娃之珍髢兮鬻九戎而索赖鳯凰翔于蓬陼兮岂驾鹅之能捷骋骅骝以曲囏兮驴骡连蹇而齐足枳棘之榛榛兮蝯□拟而不敢下灵修既信椒兰之唼佞兮吾累忽焉而不蚤睹衿芰茄之緑衣兮被夫容之朱裳芳酷烈而莫闻兮不如襞而幽之离房闺中容竞绰约兮相态以丽佳知众嫭之嫉妬兮何必飏累之蛾眉懿神龙之渊潜兮竢庆云而将举亡春风之被离兮孰焉知龙之所处愍吾累之众芬兮飏煜煜之芳苓遭季夏之凝霜兮庆夭顇而丧【`阙`】横江湘以南兮云走乎彼苍吾驰江潭之泛溢兮将折乎重华舒中情之烦或兮恐重华之不累与陵阳侯之素波兮岂吾累之独见许精琼靡与秋菊兮将以延夫天年临汨罗而自陨兮恐日薄于西山解扶桑之总辔兮【`阙`】令之遂奔驰鸾皇腾而不属兮岂独飞防与云师卷薜芷与若惠兮临湘渊而投之棍申椒与菌桂兮赴江湖而沤之费椒稰以要神兮又勤索彼琼茅违灵氛而不从兮反湛身于江臯累既【`阙`】夫説兮奚不信而遂行徒恐鷤防之将鸣兮顾先百草为不芳初累弃彼虙妃兮更思瑶台之逸女抨雄鸩以作媒兮何百离而曽不壹耦乗云蜺之旖柅兮望昆仑以樛流览四荒而顾懐兮奚必云女被髙丘既亡鸾车之幽蔼兮焉驾八龙之委蛇临江濒而掩涕兮何有九招与九歌夫圣哲之不遭兮固时命之所有虽増欷以于邑兮吾恐灵修之不累改昔仲尼之去鲁兮婓婓迟迟而周迈终囘复于旧都兮何必湘渊与涛濑溷渔父之餔歠兮絜沐浴之振衣弃由聃之所珍兮蹠彭咸之所遗  

序传  

自序传  

扬雄字子云蜀郡成都人也其先出自有周伯侨者以支庶初食采于晋之扬因氏焉不知伯侨周何别也扬在河汾之间周衰而扬氏或称侯号曰扬侯会晋六卿争权韩魏赵兴而范中行知伯当是时偪扬侯扬侯逃于楚巫山因家焉楚汉之兴也扬氏遡江上处巴江州而杨季官至卢江太守汉元鼎间避仇复遡江上处防山之阳曰郫有田一壥有宅一区世世以农桑为业自季至雄五世而传一子故雄亡它扬于蜀雄少而好学不为章句训诂通而已愽览无所不见为人简易佚荡日吃不能剧谈黙而好深湛之思清静亡为少耆欲不汲汲于富贵不戚戚于贫贱不修防偶以徼名当世家产不过十金之无儋石之储晏如也自有大度非圣哲之书不好也非其意虽富贵不事也顾尝好辞赋先是蜀有司马相如作赋甚丽温雅雄心壮之每作赋常拟之以为式又怪屈原文过相如至不容作离骚自投江而死悲其文读之未尝不流涕也以为君子得时则大行不得时则龙蛇遇不遇命也何必湛身哉廼作书往往摭离骚文而反之自防山投诸江流以吊屈原名曰反离骚又旁离骚作重一篇名曰广骚又旁惜诵以下至怀沙一卷名曰畔牢愁畔牢愁广骚文多不载独载反离骚孝成帝时客有荐雄文似相如者上方郊祠甘泉防畤汾阴后土以求继嗣召雄侍诏承明之庭正月从上甘泉还奏甘泉赋以风甘泉本因秦离宫既奢泰而武帝复增通天明光迎风宫外近则洪厓旁皇储胥弩阹逺则石闗封峦枝鹊露寒棠黎师得游观屈竒瑰伟非木摩而不雕墙涂而不画周宣所考般庚所迁夏卑宫室唐虞探椽三等之制也且其为已乆矣非成帝所造欲谏则非时欲黙则不能已故遂推而隆之廼上比于帝室紫宫若曰此非人力之所为党鬼神可也又是时赵昭仪方大幸每上甘泉常法从在属车间豹尾中故雄聊盛言车骑之众参丽之驾非所以感动天地逆厘三神又言屏玉女郤虙妃以微戒齐肃之事赋成奏之天子异焉其三月将祭后土上廼帅羣臣横大河凑汾阴既祭行游介山回安邑顾龙门览盐池登歴观陟西岳以望八荒迹殷周之虚眇然以思唐虞之风雄以为临川羡鱼不如归而结罔还上河东赋以劝十二月羽猎雄从以为昔在二帝三王宫馆台榭沼池苑囿林麓薮泽财足以奉郊庙御賔客充庖厨而已不夺百姓膏腴谷土桑柘之地女有余布男有余粟国家殷富上下交足故甘露零其庭醴泉流其唐鳯凰巢其树黄龙游其沼麒麟臻其囿神爵栖其林昔者禹任益虞而上下和屮木茂成汤好田而天下用足文王囿百里民以为尚小齐宣王囿四十里民以为大裕民之与夺民也武帝广开上林南至宜春鼎胡御宿昆吾旁南山而西至长杨五祚北绕黄山濒渭而东周袤数百里穿昆明池象滇河营建章鳯阙神明馺娑渐台泰液象海水周流方丈瀛州蓬莱游观侈靡穷玅极丽虽颇割其三垂以瞻齐民然至羽猎田车戎马器械储偫禁御所营尚泰奢丽夸诩非尧舜成汤文王三驱之意也又恐后世复修前好不折中以泉台故聊因校猎赋以风明年上将大夸胡人以多禽兽秋命右扶风发民入南山西自褒斜东至农南敺汉中张罗罔罝罘捕熊罴豪猪虎豹狖玃狐莵麋鹿载以槛车输长杨射熊馆以罔为周阹纵禽兽其中令胡人手搏之自取其获上亲临观焉是时农民不得收敛雄从至射熊馆还上长杨赋聊因笔墨成文章故借翰林以为主人子墨为客卿以风哀帝时丁傅董贤用事诸附离之者或起家至二千石时雄方草太有以自守泊如也或嘲雄以尚白而雄解之号曰解嘲雄以为赋者将以风也必推防而言极丽靡之辞闳侈钜衍竞于使人不能加也既廼归之于正然览者已过矣往时武帝好神仙相如上大人赋欲以风帝反缥缥有凌云之志繇是言之赋劝而不止明矣又颇似俳优淳于髠优孟之徒非法度所存贤人君子诗赋之正也于是辍不复为而大潭思浑天参摹而四分之极于八十一旁则三摹九据极之七百二十九赞亦自然之道也故观易者见其卦而名之观者数其画而定之首四重者非卦也数也其用自天元推一昼一夜阴阳数度律歴之纪九九大运与天终始故三方九州二十七部八十一家二百四十三表七百二十九賛分为三卷曰一二三与泰初歴相应亦有颛顼之歴焉之以三策开之以休咎絣之以象防播之以人事文之以五行拟之以道徳仁义礼知无主无名要合五经茍非其事文不虚生为其泰曼漶而不可知故有首冲错测攡营数文掜图告十一篇皆以解剥体离散其文章句尚不存焉文多故不着观之者难知学之者难成客有难大深众人之不好也雄解之号曰解难雄见诸子各以其知舛驰大氐诋訾圣人即为怪迂析辩诡辞以挠世事虽小辩终破大道而或众使弱于所闻而不自知其非也及太史公记六国歴楚汉讫麟止不与圣人同是非颇谬于经故人时有问雄者常用法应之譔以为十三卷象论语号曰法言法言文多不着独着其目  

## 汉魏六朝百三家集卷九目录

汉刘歆集题词  

王莽簒汉甄丰刘歆王舜为其腹心丰舜不足道歆宗室宿儒胡为仆仆符命同卖饼儿也甄寻之变刘棻兄弟三人皆死歆始怨惧后与王涉董忠谋诛莽徬徨太白漏言妇人遂自杀也班史谓歆初心辅莽图富贵谋至加号安汉宰衡而止事不出于居摄即真以后内畏不安怀变有日此固寛为之辞然论歆罪幽州羽山流殛犹小矣子政三子皆好学长子伋以易敎授官至郡守中子赐九卿丞早卒而少子歆最知名令歆继父业挍秘书领五经死于哀帝之世官以都尉终其名岂不出两兄上而冐荣国师投迹乱逆悲乎其寿也左传未立移书责让子云为友求索方言至洪范传着天人七略综百家三统厯谱考歩日月五星此非古钜儒耶读其书益伤其人则有掩卷尔  

目録  

赋  

遂初赋  

甘泉宫赋  

灯赋  

书  

移太常博士书  

答文学  

与扬雄求方言书  

议  

武帝庙不宜毁议  

太上惠景寝园议  

王莽服母缌缞议  

奏  

上邓析子  

説  

三统厯説  

论  

新序论  

传  

洪范五行传  

## 汉魏六朝百三家集卷九  

明　张　辑  

汉刘歆集  

赋  

遂初赋  

遂初赋者刘歆所作也歆少通诗书能属文成帝召为黄门侍郎中垒校尉侍中奉车都尉光禄大夫歆好左氏春秋欲立于学官时诸儒不听歆乃移书太常博士责让深切为朝廷大臣非疾求出补吏为河内太守又以宗室不宜典三河徙五原太守是时朝政已多失矣歆以论议见排摈志竟不得之官经厯故晋之域感今思古遂作斯赋以叹往事而寄已意  

昔遂初之显禄兮遭阊阖之开通蹠三台而上征兮入北辰之紫宫侍列宿于钩陈兮拥太常之枢极总六龙于驷房兮奉华葢于帝侧惟太阶之侈濶兮机衡为之难运惧魁杓之前后兮遂隆集于河濵遭阳侯之丰沛兮乘素波以聊戾得武之嘉兆兮守五原之烽燧二乘驾而既俟仆夫期而在涂驰太行之严防兮入天井之乔关厯岗岑以升兮马龙腾以起摅舞双驷以优游兮济黎侯之旧居心涤荡以慕逺兮逥髙都而北征剧彊秦之暴虐兮吊赵括于长平好周文之嘉德兮躬尊贤而下士驾四马而观风兮庆辛甲于长子哀衰周之失权兮数困辱而莫扶执孙蒯于屯留兮救王师于余吾过下虒而叹息兮悲平公之作台背宗周而不防兮茍偷乐而情怠板叶落而不省兮公族閴其无人曰不悛而愈甚兮政委弃于家门载约屦而正朝服兮皮弁以为履宝砾石于庙堂兮面随和而不眂始建衰而造乱兮公室繇此遂卑怜后君之寄寓兮唁靖公之铜鞮越侯田而长驱兮释叔向之飞患悦善人之有救兮劳祁奚于太原何叔子之好直兮为羣邪之所恶頼祁子之一言兮几不免乎徂落防美不必为偶兮旹有羞而不相及虽韫宝而求价兮嗟千载其焉合昔仲尼之淑圣兮竟隘穷乎陈蔡彼屈原之贞专兮卒放沉于湘渊何方直之难容兮桞下黜而三辱蘧瑗抑而再犇兮岂材知之不足扬蛾眉而见妒兮固丑女之情也曲木恶直绳兮亦小人之诚也以夫子之博观兮何此道之必然空下峕而矔世兮自命已之取患悲积习之生常兮固明智之所别叔羣既在皁兮六卿兴而为桀荀寅肆而颛恣兮吉射叛而擅兵憎人臣之若兹兮责赵鞅于晋阳轶中国之都邑兮登句注以陵厉歴防门而入云中兮超絶辙而逺逝济临沃而遥思兮忽垂意乎边都埜萧条以寥廓兮陵谷错以盘纡飘寂寥以荒防兮沙埃起而杳冥风育其飘忽兮飐飐之泠泠薄涸冻之凝滞兮茀谿谷之清凉漂积雪之皑皑兮涉凝露之隆霜扬雹霰之复陆兮慨原泉之凌隂激流澌之漻泪兮窥九渊之潜淋防凄怆以惨怛兮慽风漻以冽寒兽望浪以宂窜兮鸟脇翼之浚浚山萧瑟以鹍鸣兮树木坏而哇唫地坼裂而愤急兮巨石破之嵓嵓天烈烈以厉髙兮廖牕以枭牢防邕邕以迟迟兮埜鹳鸣而嘈嘈望亭隧之皦皦兮飞旂帜之翩翩囘百里之无家兮路脩逺之緜緜于是勒障塞而固守兮奋武灵之精诚摅赵奢之策虑兮威谋完乎金城外折冲以无虞兮内抚民以永宁既邕容以自得兮唯惕惧于竺寒攸潜温之室兮涤浊秽于太清反情素于寂寞兮居华体之防防玩书琹以条畅兮考性命之变态运四峕而览隂阳兮总万物之珎恠虽穷天地之极变兮曾何足乎留意长恬澹以懽娱兮固圣贤之所喜乱曰处幽潜德含圣神兮抱竒内光自得真兮宠幸浮寄竒无常兮寄之去留亦何伤兮大人之度品物齐兮舍位之过勿若遗兮求位得位固其常兮守信保已比老彭兮  

甘泉宫赋【`载萟文`】  

轶陵隂之地室过阳谷之秋城廻天门而凤举蹑黄帝之明庭冠髙山而为居椉昆仑而为宫按轩辕之旧处居北辰之闳中背共工之幽都向炎帝之祝融封峦为之东序縁石阙之天梯桂木襍而成行芳肸蠁之依依翡翠孔雀飞而翶翔凤皇止而集栖甘醴涌于中庭兮激清流之濔濔黄龙游而蜿蟺兮神沉于玉泥离宫特观接比相连云起波骇星布弥山髙峦峻阻临眺旷衍深林蒲苇涌水清泉芙蓉菡蓞菱荇苹蘩豫章襍木楩松柞棫女贞乌勃桃李枣檍  

灯赋【`载萟文`】  

惟兹苍鹤修丽以竒身体剼削头颈委虵负斯明灯躬含水池明无不见照察纎微以夜继昼烈者所依  

书  

移太常博士书  

昔唐虞既衰而三代迭兴圣帝明王累起相袭其道甚着周室既微而礼乐不正道之难全也如此是故孔子忧道之不行歴国应聘自卫反鲁然后乐正雅颂乃得其所脩易序书制作春秋以纪帝王之道及夫子没而微言絶七十子终而大义乖重遭战国弃笾豆之礼理军旅之陈孔氏之道抑而孙吴之术兴陵夷至于秦燔经书杀儒士设挟书之法行是古之罪道术由是遂灭汉兴去圣帝明王遐逺仲尼之道又絶法度无所因袭时独有一叔孙通略定礼仪天下唯有易卜未有它书至孝惠之世乃除挟书之律然公卿大臣绛灌之属咸介胄武夫莫以为意至孝文皇帝始使掌故朝错从伏生受尚书尚书初出于屋壁朽折散絶今其书见在时师传读而已诗始萌芽天下众书徃徃颇出皆诸子传説犹广立于学官为置博士在汉朝之儒惟贾生而已至孝武皇帝然后邹鲁梁赵颇有诗礼春秋先师皆起于建元之间当此之时一人不能独尽其经或为雅或为颂相合而成泰誓后得博士集而读之故诏书称曰礼坏乐崩书缺简脱朕甚闵焉时汉兴已七八十年离于全经固已逺矣及鲁恭王坏孔子宅欲以为宫而得古文于坏壁之中逸礼有三十九书十六篇天汉之后孔安国献之遭巫蛊仓卒之难未及施行及春秋左氏丘明所脩皆古文旧书多者二十余通藏于秘府伏而未发孝成皇帝闵学残文缺稍离其真乃陈发秘臧校理旧文得此三事以考学官所传经或脱简传或间编传问民间则有鲁国桓公赵国贯公胶东庸生之遗学与此同抑而未施此乃有识者之所惜闵士君子之所嗟痛也往者缀学之士不思废絶之阙茍因陋就寡分文析字烦言碎词学者罢老且不能究其一蓺信口説而背传记是末师而非往古至于国家将有大事若立辟雍封禅廵狩之仪则幽冥而莫知其原犹欲保残守缺挟恐见破之私意而无从善服义之公心或懐妬嫉不考情实雷同相从随声是非抑此三学以尚书为备谓左氏为不传春秋岂不哀哉今圣上德通神明继统扬业亦闵文学错乱学士若兹虽昭其情犹依违谦让乐与士君子同之故下明诏试左氏可立不遣近臣奉防衔命将以辅弱扶微与二三君子比意同力冀得废遗今则不然深闭固距而不肯试猥以不诵絶之欲以杜塞余道絶灭微学夫可与乐成难与虑始此乃众庶之所为耳非所望士君子也且此数家之事皆先帝所亲论今上所考视其古文旧书皆有徴验外内相应岂茍而已哉夫礼失求之于野古文不犹愈于野乎往者博士书有欧阳春秋公羊易则施孟然孝宣皇帝犹广立谷梁春秋梁丘易大小夏侯尚书义虽相反犹竝置之何则与其过而废之也宁过而立之传曰文武之道未坠于地在人贤者志其大者不贤者志其小者今此数家之言所以兼包大小之义岂可偏絶哉若必专已守残党同门妬道真违明诏失圣意以防于文吏之议甚为二三君子不取也【`汉书　桓公一作伯公误桓生以颂礼为大夫贯长卿受诗毛公并见儒林传　纪文选作记七十子作七十二子终作卒读作讃三十九下有篇字间编作脱编传问作博问惜闵作叹慜文学作文致考视作考试宁作与`】  

答文学  

诚思拾遗冀以云补【`李善文选注`】  

与扬雄求方言书  

【`雄为郎一嵗作绣补灵节龙骨之铭诗三章及天下上计孝防雄问异语纪十五卷为輶轩使者絶代语释别国方言积二十七年成帝时歆与扬雄从取方言`】  

歆叩头昨受诏宓五官郎中田仪与官婢陈徴骆驿等私通盗刷越巾事即其夕竟归府诏问三代周秦轩车使者逌人使者以嵗八月廵路□代语僮謡歌戏欲得其最目因从事郝隆□之有日篇中但有其目无见文者歆先君数为孝成皇帝言当使诸儒共集训诂尔雅所及五经所诂不合尔雅者诂为病及诸经氏之属皆无证验博士至以穷世之博学者偶有所见非徒无主而生是也防成帝未以为意先君又不能独集至于歆身修轨不暇何偟更创属闻子云独采集先代絶言异国殊语以为十五卷其所解畧多矣而不知其目非子云澹雅之才沈郁之思不能经年鋭精以成此书良为勤矣歆虽不遘过庭亦克识先君雅训三代之书蕴藏于家直不计耳今闻此甚为子云嘉之已今圣朝留心典诰发精于殊语欲以验考四方之事不劳戎马髙车之使坐知傜俗适子云攘意之秋也不以是时发仓廪以振赡殊无为明语将何独挈之宝上以忠信明于上下以置恩于罢朽所谓知蓄积善布施也盖萧何造律张仓推歴皆成之于帷幕贡之于王门功列于汉室名流乎无穷诚以隆秋之时收藏不殆饥春之歳散之不疑故至于此也今谨使密人奉手书愿颇与其最目得使入箓令圣朝留明明之典歆叩头叩头【`挈一作絜`】  

议  

武帝庙不宜毁议【`司徒掾班彪曰汉承亡秦絶学之后祖宗之制因时施宜自元成后学者蕃滋贡禹毁宗庙匡衡改郊兆何武定三公后皆数复故纷纷不定何者礼文缺微古今异制各为一家未易可偏定也考观诸儒之议刘歆博而笃矣　此与王舜同议据汉书歆所撰议也`】  

臣闻周室既衰四夷竝侵猃狁最彊于今匈奴是也至宣王而伐之诗人美而颂之曰薄伐猃狁至于太原又曰啴啴推推如霆如雷显允方叔征伐猃狁荆蛮来威故称中兴及至幽王犬戎来伐杀幽王取宗器自是之后南夷与北狄交侵中国不絶如线春秋纪齐桓南伐楚北伐山戎孔子曰微管仲吾其被发左袵矣是故弃桓之过而録其功以为伯首及汉兴冒顿始强破东胡禽月氏并其土地地广丘彊为中国害南粤尉佗总百粤自称帝故中国虽平犹有四夷之患且无宁嵗一方有急三面救之是天下皆动而被其害也孝文皇帝厚以货赂与结和亲犹侵暴无已甚者兴师十余万众近屯京师及四边嵗发屯备虏其为患乆矣非一世之渐也诸侯郡守连匈奴及百粤以为逆者非一人也匈奴所杀郡守都尉略取人民不可胜数孝武皇帝愍中国罢劳无安宁之时乃遣大将军骠骑伏波楼船之属南灭百粤起七郡北攘匈奴降昆邪十万之众置五属国起朔方以夺其肥饶之地东伐朝鲜起莵乐浪以断匈奴之左臂西伐大宛并三十六国结乌孙起敦煌酒泉张掖以鬲婼羌裂匈奴之右肩单于孤特逺遁于幕北四垂无事斥地逺境起十余郡功业既定乃封丞相为冨民侯以大安天下富实百姓其规橅可见又招集天下贤俊与恊心同谋兴制度改正朔易服色立天地之祠建封禅殊官号存周后定诸侯之制永无逆争之心至今累世頼之单于守藩百蛮服从万世之基也中兴之功未有髙焉者也髙帝建大业为太祖孝文皇帝德至厚也为文太宗孝武皇帝功至着也为武世宗此孝宣帝所以发德音也礼记王制及春秋谷梁传天子七庙诸侯五大夫三士二天子七日而殡七月而诸侯五日而殡五月而此防事尊卑之序也与庙数相应其文曰天子三昭三穆与太祖之庙而七诸侯二昭二穆与太祖之庙而五故德厚者流光德薄者流卑春秋左氏传曰名位不同礼亦异数自上以下降杀以两礼也七者其正法数可常数者也宗不在此数中宗变也茍有功德则宗之不可预为设数故于殷太甲为太宗太戊曰中宗武丁曰髙宗周公为母逸之戒举殷三宗以劝成王繇是言之宗无数也然则所以劝帝者之功德博矣以七庙言之孝武皇帝未宜毁以所宗言之则不可谓无功德礼记祀典曰夫圣王之制祀也功施于民则祀之以劳定国则祀之能救大灾则祀之窃观孝武皇帝功德皆兼而有焉凡在于异姓犹将特祀之况于先祖或説天子五庙无见文又説中宗髙宗者宗其道而毁其庙名与实异非尊德贵功之意也诗云蔽芾甘棠勿鬋勿伐邵伯所茇思其人犹爱其树况宗其道而毁其庙乎迭毁之礼自有常法无殊功异德固以亲疎相推及至祖宗之序多少之数经传无明文至尊至重难以疑文虚説定也孝宣皇帝举公卿之议用众儒之谋既以为世宗之庙建之万世宣布天下臣愚以为孝武皇帝功烈如彼孝宣皇帝崇立之如此不宜毁  

太上惠景寝园议  

礼去事有杀故春秋外传曰日祭月祀时享嵗贡终王祖襧则日祭曾髙则月祀二祧则时享坛墠则嵗贡大禘则终王德盛而游广亲亲之杀也弥逺则弥尊故禘为重矣孙居王父之处正昭穆则孙常与祖相代此迁庙之杀也圣人于其祖出于情矣礼无所不顺故无毁庙自贡禹建迭毁之议惠景及太上寝园废而为虚失礼意矣  

王莽服母缌缞议【`居摄二年莽母功显君死意不在哀令太后诏议其服少阿羲和刘歆与博士诸儒七十八人议莽遂行焉`】  

居摄之义所以统立天功兴崇帝道成就法度安辑海内也昔殷成汤既没而太子蚤夭其子太甲幼少不明伊尹放诸桐宫而居摄以兴殷道周武王既没周道未成成王幼少周公屏成王而居摄以成周道是以殷有翼翼之化周有刑措之功今太皇太后比遭家之不造委任安汉公宰尹羣僚衡平天下遭孺子幼少未能共上下皇天降瑞出丹石之符是以太皇太后则天明命诏安汉公居摄践祚将以成圣汉之业与唐虞三代比隆也摄皇帝遂开袐府防羣儒制礼作乐卒定庶官茂成天功圣心周悉卓尔独见发得周礼以明因监则天稽古而损益焉犹仲尼之闻韶日月之不可阶非圣哲之至孰能若兹纲纪咸张成在一匮此其所以保佑圣汉安靖元元之效也今功显君薨礼庶子为后为其母缌传曰与尊者为体不敢服其私亲也摄皇帝以圣德承皇天之命受太后之诏居摄践祚奉汉太宗之后上有天地社稷之重下有元元万机之忧不得顾其私亲故太皇太后建厥元孙俾侯新都为哀侯后明摄皇帝与尊者为体承宗庙之祭奉共养太皇太后不得服其私亲也周礼曰王为诸侯缌缞弁而加环绖同姓则麻异姓则葛摄皇帝当为功显君缌缞弁而加麻环绖如天子吊诸侯服以应圣制  

奏  

上邓析子  

中邓析书四篇臣叙书一篇凡中外书五篇以相校除复重为一篇皆定杀青书可缮写也邓析者郑人也好刑名操两可之説设无穷之辞当子产之世数难子产之法记或云子产起而戮之于春秋左氏传昭公二十年而子产卒子太叔嗣为政定公八年太叔卒驷歂嗣为政明年乃杀邓析而用其竹刑君子谓子歂于是乎不忠茍有可以加于国家弃其邪可也静女之三章取彤管焉竿旄何以告之取其忠也故用其道不弃其人诗之蔽芾甘棠勿剪勿伐召伯所茇思其人犹爱其树也况用其道不恤其人乎然无以劝能矣竹刑简法也乆逺世无其书子产卒后二十年而邓析死传説或称子产诛邓析非也其论无厚者言之异同与公孙龙同类谨第上  

説  

三统厯説【`汉书云初孝成世刘向总六厯列是非作五纪论向子歆究其微眇作三统厯及谱以説春秋推法密要故述焉`】  

夫厯春秋者天时也列人事而因以天时传曰民受天地之中以生所谓命也是故有礼谊动作威仪之则以定命也能者养之以福不能者败以取祸故列十二公二百四十二年之事以隂阳之中制其礼故春为阳中万物以生秋为隂中万物以成是以事举其中礼取其和厯数以闰正天地之中以作事厚生皆所以定命也易金火相革之卦曰汤武革命顺乎天而应乎人又曰治厯明时所以和人道也周道既衰幽王既防天子不能班朔鲁厯不正以闰余一之嵗为蔀首故春秋刺十一月乙亥朔日有食之于是辰在申而司厯以为在建戌史书建亥哀十二年亦以建申流火之月为建亥而怪蛰虫之不伏也自文公闰月不告朔至此百有余年莫能正厯数故子贡欲去其饩羊孔子爱其礼而着其法于春秋经曰冬十月朔日有食之传曰不书日官失之也天子有日官诸侯有日御日官居卿以底日礼也日御不失日以授百官于朝言告朔也元典厯始曰元传曰元善之长也共养三德为善又曰元礼之长也合三体而为之原故曰元于春三月每月书王元之三统也三统合于一元故因元一而九三之以为法十一三之以为实实如法得一黄钟初九律之首阳之变也因而六之以九为法得林钟初六吕之首隂之变也皆参天两地之法也上生六而倍之下生六而损之皆以九为法九六隂阳夫妇子母之道也律取妻而吕生子天地之情也六律六吕而十二辰立矣五声清浊而十日行矣传曰天六地五数之常也天有六气降生五味夫五六者天地之中合而民所受以生也故日有六甲辰有五子十一而天地之道毕言终而复始太极中央元气故为黄钟其实一龠以其长自乘故八十一为日法所以生权衡度量礼乐之所繇出也经元一以统始易太极之首也春秋二防目嵗易两仪之中也于春每月书王易三极之统也于四时虽亡事必书时月易四象之节也时月以建分至启闭之分易八卦之位也象事成败易吉凶之効也朝聘防盟易大业之本也故易与春秋天人之道也传曰象也筮数也物生而后有象象而后有滋滋而后有数是故元始有象一也春秋二也三统三也四时四也合而为十成五体防五乗十大衍之数也而道据其一其余四十九所当用也故蓍以为数防象两两之又防象三三之又以象四四之又归竒象闰十九及所据一加之因防再扐两之是为月法之实如日法得一则一月之日数也而三辰之位交矣是防能生吉凶故易曰天一地二天三地四天五地六天七地八天九地十天数五地数五五位相得而各有合天数二十有五地数三十几天地之数五十有五此所防成变化而行鬼神也并终数为十九易穷则变故为闰法参天九两地十是为防数参天数二十五两地数三十是为朔望之防防防数乘之则周于朔旦冬至是为防月九防而复元黄钟初九之数也经于四时虽亡事必书时月时所以纪啓闭也月所以纪分至也啓闭者节也分至者中也节不必在其月故时中必在正数之月故传曰先王之正时也履端于始举正于中归余于终履端于始序则不愆举正于中民则不惑归余于终事则不誖此圣王之重闰也以五位乘防数而朔旦冬至是为章月四分月法以其一乘章月是为中法参闰法为周至以乘月法以减中法而约之则六扐之数为一月之闰月其余七分此中月相求之术也朔不得中是为闰月言隂阳虽交不得中不生故曰法乘闰法是为统嵗三统是为元嵗元嵗之闰隂阳灾三统闰法易九戹曰初入元百六阳九次三百七十四隂九次四百八十阳九次七百二十隂七次七百二十阳七次六百隂五次六百阳五次四百八十隂三次四百八十阳三凡四千六百一十七嵗与一元终经嵗四千五百六十灾嵗五十七是以春秋曰举正于中又曰闰月不告朔非礼也闰以正时时以作事事以厚生生民之道于是乎在矣不告闰朔弃时正也何以为民故鲁僖五年春正月辛亥朔日南至公既视朔遂登观台以望而书礼也几分至启闭必书云物为备故也至昭二十年二月已丑日南至失闰至在非其月梓慎望氛气而弗正不履端于始也故传不曰冬至而曰日南至极于牵牛之初日中之时景最长以此知其南至也斗纲之端连贯营室织女之纪指牵牛之初以纪日月故曰星纪五星起其初日月起其中凡十二次日至其初为节至其中斗建下为十二辰视其建而知其次故曰制礼上物不过十二天之大数也经曰春王正月传曰周正月火出于夏为三月商为四月周为五月夏数得天得四时之正也三代各据一统明三统常合而迭为首登降三统之首周还五行之道也故三五相包而生天统之正始施于子半日萌色赤地统受之于丑初日肇化而黄至丑半日牙化而白人统受之于寅初日孽成而黒至寅半日生成而青天施复于子地化自丑毕于辰人生自寅成于申故厯数三统天以甲子地以甲辰人以甲申孟仲季迭用事为统首三微之统既着而五行自青始其序亦如之五行与三统相错传曰天有三辰地有五行然则三统五星可知也易曰参五以变错综其数通其变遂成天地之文极其数遂定天下之象太极运三辰五星于上而元气转三统五行于下其于人皇极统三德五事故三辰之合于三统也日合于天统月合于地统斗合于人统五星之合于五行水合于辰星火合于荧惑金合于太白木合于嵗星土合于填星三辰五星而相经纬也天以一生水地以二生火天以三生木地以四生金天以五生土五胜相乘以生小周以乘乾坤之策而成大周隂阳比类交错相乘故九六之变登降于六体三微而成著三着而成象二象十有八变而成卦四营而成易为七十二参三统两四时相乘之数也参之则得干之策两之则得坤之策以阳九九之为六百四十八以隂六六之为四百三十二凡一千八十隂阳各一卦之微筭策也八之为八千六百四十而八卦小成引而信之又八之为六万九千一百二十天地再之为十三万八千二百四十然后大成五星防终触类而长之以乘章嵗为二百六十二万六千五百六十而与日月防三防为七百八十七万九千六百八十而与三统防三统二千三百六十三万九千四十而复于太极上元九章嵗而六之为法太极上元为实实如法得一隂一阳各万一千五百二十当万物气体之数天下之能事毕矣  

论  

新序论【`史记商君传末注载刘歆新序论`】  

秦孝公保崤函之固以广雍州之地东并河西北收上郡国富兵彊长雄诸侯周室归籍四方来贺为战国霸君秦遂以彊六世而并诸侯亦皆商君之谋也夫商君极身无二虑尽公不顾私使民内急耕织之业以富国外重战伐之赏以劝戎士法令必行内不私贵宠外不偏疏逺是以令行而禁止法出而奸息故虽书云无偏无党诗云周道如砥其直如矢司马法之励戎士周后稷之劝农业无以易此此所以并诸侯也故孙卿曰四世有胜非幸也数也然无信诸侯畏而不亲夫霸君若齐桓晋文者桓不倍柯之盟文不负原之期而诸侯畏其彊而亲信之存亡继絶四方归之此管仲舅犯之谋也今商君倍公子卭之旧恩弃交魏之明信诈取三军之众故诸侯畏其彊而不亲信也借使孝公遇齐桓晋文得诸侯之统将合诸侯之君驱天下之兵以伐秦秦则亡矣天下无桓文之君故秦得以兼诸侯卫鞅始自以为知霸王之德原其事不谕也昔周召施善政及其死也后世思之蔽芾甘棠之诗是也尝舍于树下后世思其德不忍伐其树况害其身乎管仲夺伯氏邑三百户无怨言今卫鞅内刻刀锯之刑外深鈇钺之诛歩过六尺者有罚弃灰于道者被刑一日临渭而论囚七百余人渭水尽赤号哭之声动于天地畜怨积讐比于丘山所逃莫之隐所归莫之容身死车裂灭族无姓其去霸王之佐亦逺矣然惠王杀之亦非也可辅而用也使卫鞅施寛平之法加之以恩申之以信庶几霸者之佐哉  

洪范五行传  

五行  

伏羲氏继天而王受河图则而画之八卦是也禹治洪水赐雒书法而陈之洪范是也圣人行其道而宝其真降及于殷箕子在父师位而典之周既克殷以箕子归武王亲虚已而问焉故经曰惟十有三祀王访于箕子王廼言曰乌呼箕子惟天隂隲下民相恊厥居我不知其彛伦逌叙箕子廼言曰我闻在昔鲧陻洪水汨陈其五行帝乃震怒弗畀洪范九畴彛伦逌斁鲧则殛死禹乃嗣兴天廼锡禹洪范九畴彛伦逌叙此武王问雒书于箕子箕子对禹得雒书之意也初一曰五行次二曰羞用五事次三曰农用八政次四曰叶用五纪次五曰建用皇极次六曰艾用三德次七曰明用稽疑次八曰念用庶征次九曰向用五福畏用六极凡此六十五字皆雒书本文所谓天廼锡禹大法九章常事所次者也以为河图雒书相为经纬八卦九章相为表里昔殷道弛文王演周易周道敝孔子述春秋则乾坤之隂阳效洪范之咎征天人之道粲然着矣  

正月雨木氷【`成公十六年`】  

上阳施不下通下隂施不上达故雨而木为之氷雰气寒木不曲直也  

八月壬申御廪灾【`桓公十四年`】  

御廪公所亲耕籍田以奉粢盛者也弃法度亡礼之应也  

春石言于晋【`昭公八年`】  

金石同类是为金不从革失其性也  

秋大水【`桓公元年`】  

桓易许田不祀周公废祭祀之罚也  

大水【`严公二十四年`】  

先是严饰宗庙刻桷丹楹以夸夫人简宗庙之罚也  

恒雨【`书`】  

貎传曰有鳞虫之孽羊旤鼻疴  

三月癸酉大雨震电庚辰大雨雪【`隐公九年`】  

三月癸酉于厯数春分后一日始震电之时也当雨而不当大雨大雨常雨之罚也于始震电八日之间而大雨雪常寒之罚也  

八月大雩【`昭公三年`】  

昭公即位年十九矣犹有童心居防不哀炕阳失众  

八月大雩【`昭公二十四年`】  

左氏传二十三年邾师城翼还经鲁地鲁袭取邾师获其三大夫邾人愬于晋晋人执我行人叔孙婼是春廼归之  

七月上辛大雩季辛又雩【`昭公二十五年`】  

时郈氏与季氏有隙又季氏之族有淫妻为谗使季平子与族人相恶皆共谗平子子家驹谏曰谗人以君徼幸不可昭公遂伐季氏为所败出奔齐  

恒奥【`书`】  

属思心不容于易刚而包柔为离离为火为目羊上角下号刚而包柔羊大目而不精明视气毁故有羊旤【`阙二字`】视传曰有羽虫之孽鸡旤  

十二月陨霜不杀草【`僖公三十三年`】  

草妖也  

髙宗祭成汤有蜚雉登鼎耳而雊  

羽虫之孽易有鼎卦鼎宗庙之器主器奉宗庙者长子也野鸟自外来入为宗庙器主是继嗣将易也  

十二月李梅实【`僖公三十三年`】  

庶征皆以虫为孽思心蠃虫孽也李梅实属草妖  

夏有鸜鹆来巢【`昭公二十五年`】  

羽虫之孽其色黑又黒祥也视不明听不聪之罚也  

恒寒  

听传曰有介虫孽也  

庶征之恒寒  

大雨雪及未当雨雪而雨雪及大雨雹陨霜杀菽草皆常寒之罚也  

秋螽【`桓公五年`】  

贪虐取民则螽介虫之孽也与鱼同占  

有蜚【`严公二十九年`】  

负蠜也性不食谷食谷为灾介虫之孽  

秋雨螽于宋【`文公三年`】  

螽为谷灾卒遇贼隂坠而死也  

十二月螽【`哀公十二年`】  

周十二月夏十月也火星既伏蛰虫皆毕天之见变因物类之宜不得以螽是嵗再失闰矣周九月夏七月故传曰火犹西流司厯过也  

冬蝝生【`宣公十五年`】  

蝝螕□之有翼者食谷为灾黒也  

恒风  

思心传曰时则有臝虫之孽谓螟螣之属也  

九月已卯晦震夷伯之庙【`厘公十五年`】  

春秋及朔言朔及晦言晦人道所不及则天震之展氏有隐慝故天加诛于其祖夷伯之庙以谴告之也成公十六年六月甲午晦晋侯及楚子郑伯战于鄢陵皆月晦云  

秋螟【`隐公五年`】  

又逆臧厘伯之谏贪利区霿以生臝虫之孽也  

夏梁山崩【`成公五年`】  

梁山晋望也崩防崩也古者三代命祀祭不越望吉凶祸福不是过也国主山川山崩川竭亡之征也美恶周必复是嵗嵗在鹑火至十七年复在鹑火栾书中行偃杀厉公而立悼公  

恒隂  

皇极传曰有下体生上之疴  

秋有蜮【`严公十八年`】  

蜮盛暑所生非自越来也  

败狄于咸【`文公十一年`】  

人变属黄祥  

二月已已日有食之谷梁传曰言日不言朔食晦公羊传曰食二日【`隐公三年`】  

正月二日燕越之分野也凡日所躔而有变则分野之国失政者受之人君能脩政共御厥罚则灾消而福至不能则灾消而祸生故经书灾而不纪其故盖吉凶亡常随行而成祸福也周衰天子不班朔鲁厯不正置闰不得其月月大小不得其度史记日食或言朔而实非朔或不言朔而实朔或脱不书朔与日皆官失之也  

七月壬辰朔日有食之既【`桓公三年`】  

六月赵与晋分先是晋曲沃伯再弑晋侯是嵗晋大乱灭其宗国  

十月朔日有食之【`桓公十七年`】  

楚郑分  

三月日有食之【`严公十八年`】  

晦鲁卫分  

六月辛未朔日有食之【`严公二十五年`】  

五月二日鲁赵分  

十二月癸亥朔日有食之【`严公二十六年`】  

十月二日楚郑分  

九月庚午朔日有食之【`严公三十年`】  

八月秦周分  

九月戊寅朔日有食之【`僖公五年`】  

七月秦晋分  

三月庚午朔日有食之【`僖公十二年`】  

三月齐鲁分  

五月日有食之【`僖公十五年`】  

二月朔齐越分  

二月癸亥日有食之【`文公元年`】  

正月朔燕越分  

六月辛丑朔日有食之【`文公十五年`】  

四月二日鲁卫分  

七月甲子日有食之既【`宣公八年`】  

十月二日楚郑分  

四月丙辰日有食之【`宣公十年`】  

二月鲁卫分  

六月癸卯日有食之【`宣公十七年`】  

三月晦朓鲁卫分  

六月丙寅朔日有食之【`成公十六年`】  

四月二日鲁卫分  

十二月丁已朔日有食之【`成公十七年`】  

九月周楚分  

二月乙未朔日有食之【`襄公十四年`】  

前年十二月二日宋燕分  

八月丁已日有食之【`襄公十五年`】  

五月二日鲁赵分  

十月丙辰朔日有食之【`襄公二十年`】  

八月秦周分  

九月庚戌朔日有食之【`襄公二十一年`】  

七月秦晋分  

十月庚辰朔日有食之  

八月秦周分  

二月癸酉朔日有食之【`襄公二十三年`】  

前年十二月二日宋燕分  

七月甲子朔日有食之既【`襄公二十四年`】  

五月鲁赵分  

八月癸已朔日有食之  

六月晋赵分  

十二月乙亥朔日有食之【`襄公二十七年`】  

九月周楚分  

四月甲辰朔日有食之【`昭公七年`】  

二月鲁卫分  

六月丁已朔日有食之【`昭公十五年`】  

三月鲁卫分  

六月甲戌朔日有食之【`昭公十七年`】  

六月二日鲁赵分  

七月壬午朔日有食之【`昭公二十一年`】  

五月二日鲁赵分  

十二月癸酉朔日有食之【`昭公二十二年`】  

十月楚郑分  

五月乙未朔日有食之【`昭公二十四年`】  

二日鲁赵分是月斗建辰  

十二月辛亥朔日有食之【`昭公三十一年`】  

二月宋燕分  

三月辛亥朔日有食之【`定公五年`】  

正月二日燕赵分  

十一月丙寅朔日有食之【`定公十二年`】  

十二月二日楚郑分  

八月庚辰朔日有食之【`定公十五年`】  

六月晋赵分  

五月庚申朔日有食之【`定公十四年`】  

三月二日齐卫分  

八月戊午晨漏未尽三刻有两月重见【`成帝建始元年`】  

舒者侯王展意颛事臣下促急故月行疾也肃者王侯缩朒不任事臣下防纵故月行迟也当春秋时侯王率多缩朒不任事故食二日仄慝者十八食晦日脁者一此其效也  

四月辛卯夜恒星不见夜中星陨如雨【`严公七年`】  

昼象中国夜象夷狄夜明故常见之星皆不见象中国微也星陨如雨如而也星陨而且雨故曰与雨偕也明雨与星陨两变相成也洪范曰庶民惟星易曰雷雨作解是嵗嵗在枵齐分野也夜中而星陨象庶民中离上也雨以解过施复从上下象齐桓行伯复兴周室也周四月夏二月也日在降娄鲁分野也先是卫侯朔奔齐卫公子黔牟立齐以诸侯伐之天子使使救卫鲁公子溺颛政防齐以犯王命严弗能止卒从而伐卫逐天王所立不义至甚而自以为功民去其上政繇下作尤着故星陨于鲁天事常象也  

七月有星孛入于北斗周史服曰不出七年宋齐晋之君皆将死乱【`文公十四年`】  

北斗有环域四星入其中也斗天之三辰纲纪星也宋齐晋天子方伯中国纲纪彗所以除旧布新也斗七星故曰不出七年至十六年宋人弑昭公十八年齐人弑懿公宣公二年晋赵穿弑灵公  

冬有星孛于大辰【`昭公十七年`】  

大辰房心尾也八月心星在西方孛从其西过心东及汉也宋大辰虚谓宋先祖掌祀大辰星也陈太昊虚虙羲木德火所生也郑祝融虚髙辛氏火正也故皆为火所舍卫颛顼虚星为大水营室也天星既然又四国失政相似及为王室乱皆同  

冬十一月有星孛于东方【`哀公十三年`】  

孛东方大辰也不言大辰旦而见与日争光星入而彗犹见是嵗再失闰十一月实八月也日在鹑火周分野也  

冬有星孛【`哀公十四年`】  

不言所在官失之也  

正月戊申朔陨石于宋五是月六鶂退飞过宋都【`厘公十六年`】  

是嵗嵗在寿星其冲降娄降娄鲁分野也故为鲁多大防正月日在星纪厌在枵齐分野也石山物齐大岳后五石象齐桓卒而五公子作乱故为明年齐有乱庶民惟星陨于宗象宋襄将得诸侯之象而治五公子之乱星陨而鶂退飞故为得诸侯而不终六鶂象后六年伯业始退执于盂也民反德为乱乱则妖灾生言吉防繇人然后隂阳冲厌受其咎齐鲁之灾非君所致故曰吾不敢逆君故也  

## 汉魏六朝百三家集卷十目录

汉冯衍集题词  

冯敬通以野王之孙不仕王莽天下兵起説廉丹弃新就汉恳欵再三丹不悟而死后归更始与鲍永田邑拒光武屡招不下更始殁廼降身亦终废其所着赋诔铭説问交德诰慎情书记説自序官録説策五十篇遗逸者多即今所传慷慨论列可谓长于春秋夫西京之文降而东京整齐缛密生气渐少敬通诸文直达所懐至今读之尚想见其扬眉抵几呼天饮酒诚哉马迁杨恽之徒也北地任女情好不伦书词诋诃如磔狐鼠彼惟不得志于时故发愤于中冓然亦足为妬妇戒矣幅巾归诚偃蹇郡邑隂侯之交亦非得已复以此获罪几死狱门穷困无徒空文自老囘思委防更始横刀并土之日事同隔世陆机谓之曰怨江淹名之以恨其知心乎建武八事其书不传自陈哀悃不防见荅上惭鲍子下愧田生志命兴汉之臣而一生蹈后夫之罚是真雨而裘堂而簑矣显宗欲用其身而毁者日至肃宗重其文而其人已死冯氏多贤遇者希少新丰地脉又安在哉孟坚详雅平子渊博髙歩东汉若言豁逹激昂鹰扬文囿则必首敬通云  

目録  

赋  

显志赋  

疏  

自陈疏  

奏记  

奏记邓禹  

牋  

与邓禹牋  

书  

与田邑书  

説邓禹书  

与邓禹书  

与隂就书  

出狱后与隂就书  

与妇弟任武达书  

与宣孟书  

论  

自论  

铭  

刀阳铭  

刀隂铭  

杖铭  

杯铭  

车铭  

## 汉魏六朝百三家集卷十  

明　张溥　辑  

汉冯衍集  

赋  

显志赋  

开嵗发春兮百卉含英甲子之朝兮汨吾西征发轫新丰兮裵回镐京陵飞廉而太息兮登平阳而懐伤悲时俗之险阸兮哀好恶之无常弃衡石而意量兮随风波而飞扬纷纶流于权利兮亲靁同而妒异独耿介而慕古兮岂时人之所憙沮先圣之成论兮名贤之髙风忽道德之珍丽兮务富贵之乐耽遵大路而裵囘兮履孔德之窈防固众夫之所兮孰能观于无形行劲直以离尤兮前人之所有内自省而不慙兮遂定志而弗改欣吾党之唐虞兮愍吾生之愁勤聊发愤而扬情兮将以荡夫忧心徃者不可攀援兮来者不可与期病没世之不称兮愿横逝而无由陟雍畤而消揺兮超略阳而不反念人生之不再兮悲六亲之日逺陟九而临嶭兮听泾渭之波声顾鸿门而欷兮哀吾孤之早零何天命之不纯兮信吾罪之所生伤诚善之无辜兮赍此恨而入防嗟我思之不逺兮岂败事之可悔虽九死而不眠兮恐余殃之有再涙汍澜而雨集兮气滂浡而云披心拂鬰而纡结兮意沈抑而内悲瞰太行之嵳峩兮观壶口之峥嵘悼丘墓之芜秽兮恨昭穆之不荣嵗忽忽而日迈兮寿冉冉其不与耻功业之无成兮赴原野而穷处昔伊尹之干汤兮七十説而乃信臯陶钓于靁泽兮赖虞舜而后亲无二士之遭遇兮抱忠贞而莫达率妻子而耕耘兮委厥美而不伐韩卢抑而不纵兮骐骥绊而不试独慷慨而逺览兮非庸庸之所识卑卫赐之阜货兮髙颜囘之所慕重祖考之洪烈兮故收功于此路循四时之代谢兮分五土之刑德相林麓之所产兮尝水泉之所殖修神农之本业兮采轩辕之竒策追周弃之遗教兮轶范蠡之絶迹陟陇山以隃望兮眇然览于八荒风波飘其竝兴兮情惆怅而增伤览河华之泱漭兮望秦晋之故国愤冯亭之不遂兮愠去疾之遭惑流山岳而周览兮徇碣石与洞庭浮江河而入海兮泝淮济而上征瞻燕齐之旧居兮厯宋楚之名都哀羣后之不祀兮痛列国之为墟驰中夏而升降兮路纡轸而多艰讲圣哲之通论兮心愊忆而纷纭惟天路之同轨兮或帝王之异政尧舜焕其荡荡兮禹承平而革命并日夜而幽思兮终悇憛而洞疑髙阳其超逺兮世孰可与论兹讯夏啓于甘泽兮伤帝典之始倾颂成康之载德兮咏南风之歌声思唐虞之晏晏兮揖稷契与为朋苗裔纷其条畅兮至汤武而勃兴昔三后之纯粹兮每季世而穷祸吊夏桀于南巢兮哭殷纣于牧野诏伊尹于亳郊兮享吕望于酆洲功与日月齐光兮名与三王争流杨朱号乎衢路兮墨子泣乎白丝知渐染之易性兮怨造作之弗思美关雎之识微兮愍王道之将崩抜周唐之盛德兮捃桓文之谲功忿战国之遘祸兮憎权臣之擅彊黜楚子于南郢兮执赵武于溴梁善忠信之救时兮恶诈谋之妄作聘申叔于陈蔡兮禽荀息于虞虢诛犂鉏之介圣兮讨臧仓之愬知子反于彭城兮爵管仲于夷仪疾兵革之寖滋兮苦攻伐之萌生沈孙武于五湖兮斩白起于长平恶丛巧之乱世兮毒纵横之败俗流蘓秦于洹水兮幽张仪于鬼谷澄德化之陵迟兮烈刑罚之峭峻燔商鞅之法术兮烧韩非之説论诮始皇之跋扈兮投李斯于四裔灭先王之法则兮祸寖淫而大援前圣以制中兮矫二主之骄奢馌女齐于綘台兮飨椒举于章华摛道德之光耀兮匡衰世之眇风襃宋襄于谷兮表季札于延陵摭仁智之英华兮激乱国之末流观郑侨于溱洧兮访晏婴于营丘日曀曀其将暮兮独于邑而烦惑夫何九州之博大兮迷不知路之南北驷素虬而驰骋兮乘翠云而相佯就伯夷而折中兮得务光而愈明欵子高于中野兮遇伯成而定虑钦真人之德美兮淹踌躇而弗去意斟愖而不澹兮俟囘风而容与求善卷之所存兮遇许由于负黍轫吾车于箕阳兮秣吾马于颍浒闻至言而晓领兮还吾反乎故宇览天地之幽奥兮统万物之维纲究隂阳之变化兮昭五德之精光跃青龙于沧海兮豢白虎于金山凿岩石而为室兮托髙阳以养仙神雀翔于鸿崖兮武濳于婴防伏朱楼而四望兮采三秀之华英纂前修之夸节兮曜徃昔之光勲披绮季之丽服兮扬屈原之灵芬髙吾冠之岌岌兮长吾佩之洋洋饮六醴之清液兮食五芝之茂英揵六枳而为篱兮筑蕙若而为室播兰芷于中庭兮列杜衡于外术攒射干杂蘼芜兮搆木兰与辛夷光扈扈而炀燿兮纷郁郁而畅美华芳煜其发越兮时恍惚而莫贵非惜身之塪轲兮怜众美之憔悴游精神于大宅兮抗玅之常操处清静以养志兮实吾心之所乐山峨峨而造天兮林防防而畅茂鸾囘翔索其羣兮鹿哀鸣而求其友诵古今以散思兮览圣贤以自镇嘉孔丘之知命兮大老聃之贵德与道其孰宝兮名与身其孰亲陂山谷而间处兮守寂寞而存神夫庄周之钓鱼兮辞卿相之显位于陵子之灌园兮似至人之髣髴葢隐约而得道兮羗穷悟而入术离尘垢之窈防兮配乔松之妙节惟吾志之所庶兮固与俗其不同既俶傥而髙引兮愿观其从容  

疏  

自陈疏  

臣伏念髙祖之略而陈平之谋毁之则疏誉之则亲以文帝之明而魏尚之忠绳之以法则为罪施之以德则为功逮至晩世董仲舒言道德见妬于公孙李广奋节于匈奴见排于卫青此忠臣之常所为流涕也臣衍自惟微贱之臣上无无知之荐下无冯唐之説乏董生之才寡李广之势而欲免谗口济怨嫌岂不难哉臣衍之先祖以忠贞之故成私门之祸而臣衍复遭扰攘之时值兵革之际不敢囘行求时之利事君无倾邪之谋将帅无虏掠之心卫尉隂兴敬慎周密内自修勑外逺嫌疑故敢与交通兴知臣之贫数欲本业之臣自惟无三益之才不敢处三损之地固让而不受之昔在更始太原执货财之柄居仓卒之间据位食禄二十余年而财产嵗狭居处日贫家无布帛之积出无舆马之饰于今遭清明之时饬躬力行之秋而怨雠丛兴讥议横世葢富贵易为善贫贱难为工也疏逺垅畆之臣无望髙阙之下惶恐自陈以救罪尤  

奏记  

奏记邓禹  

衍闻明君不恶切慤之言以测幽防之论忠臣不顾争引之患以达万机之变是故君臣两兴功名兼立铭勒金石令闻不忘今衍幸逢寛明之日将值危言之时岂敢拱黙避辠而不竭其诚哉伏念天下离王莽之害乆矣始自东郡之师继以西海之役巴蜀没于南夷缘边破于北狄逺征万里兵累年祸挐未解兵连不息刑法弥深赋敛愈重众彊之党横击于外百僚之臣贪残于内元元无聊饥寒并臻父子流亡夫妇离散庐落丘田畴芜秽疾疫大兴灾异蠭起于是江湖之上海岱之濵风腾波涌更相骀借四垂之人肝脑涂地死亡之数不啻太半殃咎之毒痛入骨髓匹夫僮妇咸懐怨怒皇帝以圣德灵威龙兴凤举率宛叶之众将散乱之兵喢血昆阳长驱武关破百万之陈摧九虎之军靁震四海席卷天下攘除祸乱诛灭无道一朞之间海内大定继髙祖之休烈脩文武之絶业社稷复存炎精更辉德冠徃初功无与二天下自以去亡新就圣汉当防其福而頼其愿树恩布德易以周洽其犹顺惊风而蜚鸿毛也然而诸将虏掠逆伦絶理杀人父子妻人妇女燔其室屋略其财产饥者毛食寒者祼跣寃结失望无所归命今大将军以明淑之德秉大使之权统三军之政存抚并州之人惠爱之诚加乎百姓髙世之声闻乎羣士故其延颈企踵而望者非特一人也且大将军之事岂得珪璧其行束修其心而已哉将定国家之大业成天地之元功也昔周宣中兴之主齐桓霸彊之君耳犹有申伯召虎夷吾吉甫攘其蝥贼安其疆宇况乎万里之汉明帝复兴而大将军为之梁栋此诚不可以忽也且衍闻之兵乆则力屈人愁则变生今邯郸之贼未灭真定之际复扰而大将军所部不过百里守城不休战军不息兵革云翔百姓震骇奈何自怠不为深忧夫并州之地东带名关北逼彊胡年谷独熟人庶多资斯四战之地攻守之场也如其不虞何以待之故曰德不累积人不为用备不豫具难以应卒今生人之命县于将军将军所杖必须良才宜改易非任更选贤能夫十室之邑必有忠信审得其人以承大将军之明则虽山泽之人无不感德思乐为用矣然后简精鋭之卒发屯守之士三军既整兵甲已具相其土地之饶观其水泉之利制屯田之术习战射之敎则威风逺畅人安其业矣若镇太原抚上党收百姓之欢心树名贤之良佐天下无变则足以显声誉一朝有事则可以建大功惟大将军开日月之明发深渊之虑监六经之论观孙呉之防省羣议之是非详众士之白黒以超周南之迹垂甘棠之风令夫功烈施于千载富贵传于无穷伊望之防何以加兹  

牋  

与邓禹牋  

今日裘与蓑孰急见雨则裘不用上堂则蓑不御此更为适者也今敬通逢堂蓑之不御也  

书  

与田邑书  

葢闻晋文出奔而子犯宣其忠赵武逢难而程婴明其贤二子之义当矣今三王背畔赤眉危国天下螘动社稷颠陨是忠臣立功之日志士驰马之秋也伯玉擢选剖符专宰大郡夫上党之地有四塞之固东带三关西为国蔽奈何举之以资彊敌开天下之匈假仇雠之刃岂不哀哉衍闻之委质为臣无有二心挈瓶之智守不假器是以晏婴临盟拟以曲防不易其辞谢息守郕胁以晋鲁不防其邑由是言之内无钩颈之祸外无桃莱之利而被畔人之声防降城之耻窃为左右羞之且邾庶其窃邑畔君以要大利曰贱而必书莒牟夷以土地求食而名不灭是以大丈夫动则思礼行则思义未有背此而身名能全者也为伯玉深计莫若与鲍尚书同情戮力显忠贞之节立超世之功如以尊亲系累之故能捐位投命归之尚书大义既全敌人纾怨上不损剖符之责下足救老幼之命申眉髙谈无媿天下若乃贪上党之权惜全邦之实衍恐伯玉必懐周赵之忧上党复有前年之祸昔晏平仲纳延陵之诲终免栾髙之难孙林父违穆子之戒故防终身之恶以为伯玉闻此至言必若刺心自非婴城而坚守则防马而不顾也圣人转祸而为福智士因败以成胜愿自强于时无与俗同【`又太平御覧云今以一节之任建三军之威岂得宠其八尺之竹牦牛之尾也`】  

説邓禹书  

衍闻昔者先王学大道以观于政夫为君而不明于道上无所承天下无以化民为臣而不明于道进无以事君退无以脩身圣朝天然之资将军纯茂之德诚少游神乎经书之林驰情乎玅之中明照于日月而智溢于四海圣朝享尧舜之荣将军荷稷契之烈自然理也  

与邓禹书  

衍以为写神输意则聊城之説碧鸡之辩不足难也【`又太平御覧载冯书云夫虎豹爱大林蛟龙爱大水`】  

与隂就书  

衍闻神龙骧首幽云景蒸明圣修德志士思名是以意同情合声比则应也伏见君侯忠孝之性慈仁殷勤论议周密思虑深逺顾以微贱数防圣恩被侯大惠衍年老被病恐一旦无禄命先犬马怀抱不报赍恨入防思剖肝胆有以塞责方今天下安定四海咸服防恩更生之臣无所效其死力侧闻东平山阳王壮当之国择除官属衍不自量愿侯白以衍备门卫鄙语曰水不激不能破舟矢不激不能饮羽不念旧恶名贤所髙负责之臣欲言不敢惟侯哀怜深留圣心则阖棺之日魂复何恨  

出狱后与隂就书  

衍材素愚驽行义污秽外无乡里之誉内无汗马之劳猥防明府天覆之徳华宠重叠间者掾史疑衍之罪众喣飘山当为灰土赖防明察揆其素行复保首领倍知厚徳笃于慈父浸滛肌肤渗漉骨髓德重山岳泽深河海前送妻子还淄县遭雨逢暑以七月还至阳武闻诏捕诸王賔客惶怖诣阙冀先事自归十一日到十二日书报归田里即日束手诣洛阳诏狱十五日夜诏书勿问得出遭雨又疾大困冀髙世之德施以田子老马之惠赠以秦穆骏马之恩使长有依归以效忠心  

与妇弟任武逹书  

天地之性人有喜怒夫妇之道义有离合先圣之礼士有妻妾虽宗之眇微尚欲逾制年衰嵗暮恨入黄泉遭遇嫉妬家道崩坏五子之母足尚在门五年已来日甚嵗剧以白为黑以非为是造作端末妄生首尾无罪无辜谗口嗷嗷乱匪降天生自媍人青蝇之心不重破国嫉妬之情不惮防身牝鸡之晨维家之索古之大患今始于衍醉饱过差輙为桀纣房中调戏布散海外张目抵掌以有为无痛彻苍天毒流五脏愁令人不赖生忿令人不顾祸入门着牀继嗣不育纺绩织纴了无女工家贫无僮贱为匹夫故旧见之莫不凄怆曾无悯惜之恩惟一婢武达所见头无钗珥面无脂泽形骸不蔽手足抱土不原其穷不揆其情跳梁大叫呼若入防贩糖之妾不忍其态计妇当去乆矣念儿曹小家无宅使哀怜姜豹常为奴婢恻恻焦心事事腐肠讻讻籍籍不可听闻虐此婢不死如髪半年之间脓血横流婢病之后姜竟舂炊豹又触冒泥涂心为怆然缣谷放散冬衣不补端坐化乱一缕不贯既无妇道又无母仪忿见侵犯恨见狼藉依倚郑令如居天上持质相刼词语百车劒防在门何暇有让百弩环舍何可彊复举宗达人解説词如循环口如布谷县幡竟天击鼓动地心不为恶身不为揺耳宜详居错且自为计无以上书告诉相恐狗吠不惊自信其情不去此妇则家不宁不去此妇则家不清不去此妇则福不生不去此妇则身不荣不去此妇则事不成吾数竒命薄端相逢遭自恨以华盛时不早自定至于垂白家贫身贱之日养痈长疽自生祸殃衍以室家纷然之故损弃衣冠侧身山野絶交游之路杜仕宦之门阖门不出心专耕耘以求衣食何敢有功名之路哉  

与宣孟书  

居室之义人之大伦思厚欢和之节乐定金石之固又自伤前遭不良此有去两媍之名事诚不得不然岂中心之所好哉  

论  

自论  

冯子以为大人之德不碌碌如玉落落如石风兴云蒸一龙一蛇与道翺翔与时变化夫岂守一节哉用之则行舍之则藏进退无主屈伸无常故曰有法无法因时为业有度无度与物趣舍常务道德之实而不求当世之名濶畧杪小之礼荡佚人间之事正身直行恬然肆志顾尝好俶傥之策时莫能听用其谋喟然长叹自伤不遭乆栖迟于小官不得舒其所懐抑心折节意凄情悲夫伐氷之家不利鸡豚之息委积之臣不操市井之利况厯位食禄二十余年而财产益狭居处益贫惟夫君子之仕行其道也虑时务者不能兴其德为身求者不能成其功去而归家复羇旅于州郡身愈据职家弥穷困卒离饥寒之灾有防元子之祸先将军渭陵哀帝之崩也营之以为园于是以新丰之东鸿门之上寿安之中地埶髙敞四通广大南望郦山北属泾渭东瞰河华龙门之阳三晋之路西顾酆鄗周秦之丘宫观之墟通视千里覧见旧都遂定茔焉退而幽居盖忠臣过故墟而歔欷孝子入旧室而哀叹每念祖考着盛德于前垂鸿烈于后遭时之祸坟墓芜秽春秋蒸尝昭穆无列年衰嵗暮悼无成功将西田牧肥饶之野殖生产修孝道营宗庙广祭祀然后阖门讲习道德观覧乎孔老之论庶几乎松乔之福上陇阪陟髙冈游精宇宙流目八纮厯观九州山川之体追覧上古得失之风愍道陵迟伤德分崩夫覩其终必原其始故存其人而咏其道疆理九野经营五山眇然有思陵云之意乃自赋自厉命其篇曰显志显志者言光明风化之情昭章玅之思也  

铭  

刀阳铭  

脩尔甲兵用戒不虞见危授命临事而惧  

刀隂铭  

温温穆穆配天之威苗裔无疆福禄来绥  

杖铭  

杖莫如信行莫如仁惠而无实怨及尔身赵武之珍子罕之宝二子之迹盖近于道  

杯铭  

乐则思旧燕则思懽民之失德干糇以愆  

车铭  

乘车必防轮治国必爱民车无轮安处国无民谁与  

## 汉魏六朝百三家集卷十一目录

汉班固集题词  

安陵班叔皮清净守道有二令子孟坚文章领著作仲升武节威西域天下之竒在其一门汉世无比仲升功名抜傅介子张骞以上孟坚晩节竟蹶不起亡时与蔡中郎同年又以窦氏賔客为洛阳种令所捕系顿辱更甚私心痛其才同厥考而志耻薄宦冒进失当不若望都长优游以终也叔皮专心史籍欲撰汉史孟坚踵就其业为人诬讼防身狱网仲升驰阙分明转祸为福危哉汉书之得成更两世阅变故如是其不易也两都仿上林賔戏儗客难典引居封禅美新之间大体取象前型制以心极而师覆徒奔反在燕然片石夫惟大雅既明且哲岂孟坚亦读而未之详乎  

目録  

赋  

两都赋【`有序`】  

幽通赋  

终南山赋  

览海赋  

游居赋  

竹扇赋  

表  

为第五伦荐谢夷吾表  

奏记  

奏记东平王苍  

牋  

与窦宪牋  

又  

又  

又  

又  

又  

书  

与弟超书  

又  

又  

又  

又  

又  

又  

又  

又  

与陈文通书  

议  

匈奴和亲议  

符命  

典引【`有序蔡邕注`】  

设难  

答宾戏【`有序`】  

颂  

窦车骑北征颂  

东巡颂  

南巡颂  

铭  

封燕然山铭  

髙祖沛泗水亭碑铭  

十八侯铭  

鄼侯萧何  

将军舞阳侯樊哙  

将军留侯张良  

太尉綘侯周勃  

将军平阳侯曹参  

丞相户牖侯陈平  

南宫侯张敖  

卫尉曲阳侯郦商  

将军颍阳侯灌婴  

将军汝隂侯夏婴  

将军阳陵侯傅寛  

将军信武侯靳歙  

丞相安国侯王陵  

将军襄平侯韩信  

将军棘津侯陈武  

曲成侯虫达  

御史大夫汾隂侯周昌  

将军青阳侯王吸  

论  

难庄论  

功徳论  

哀辞  

马仲都哀辞  

连珠  

拟连珠【`五首`】  

文  

奕防  

诗  

郊祀灵芝歌  

咏史  

竹扇诗  

## 汉魏六朝百三家集卷十一  

明　张溥　辑  

汉班固集  

赋  

两都赋【`有序`】  

或曰赋者古诗之流也昔成康没而颂声寝王泽竭而诗不作大汉初定日不暇给至于武宣之世乃崇礼官考文章内设金马石渠之署外兴乐府协律之事以兴废继絶润色鸿业是以众庶説豫福应尤盛白麟赤鴈芝房宝鼎之歌荐于郊庙神雀五凤甘露黄龙之瑞以为年纪故言语侍从之臣若司马相如虞丘寿王东方朔枚臯王褒刘向之属朝夕论思日月献纳而公卿大臣御史大夫倪寛太常孔臧大中大夫董仲舒宗正刘德太子太傅萧望之等时时间作或以抒下情而通讽谕或以宣上德而尽忠孝雍容揄扬着于后嗣抑亦雅颂之亚也故孝成之世论而録之盖奏御者千有余篇而后大汉之文章炳焉与三代同风且夫道有夷隆学有麄宻因时而建德者不以逺近易则故臯陶歌虞奚斯颂鲁同见采于孔氏列于诗书其义一也稽之上古则如彼考之汉室又如此斯事虽细然先臣之旧式国家之遗美不可阙也臣窃见海内清平朝廷无事京师修宫室浚城隍而起苑囿以备制度西土耆老感懐怨思冀上之睠顾而盛称长安旧制有陋洛邑之议故臣作两都赋以极众人之所矅折以今之法度辞曰  

西都赋  

有西都賔问于东都主人曰葢闻皇汉之初经营也尝有意乎都河洛矣辍而弗康寔用西迁作我上都主人闻其故而覩其制乎主人曰未也愿賔摅怀旧之蓄念发思古之幽情博我以皇道我以汉京賔曰唯唯汉之西都在于雍州寔曰长安左据函谷二崤之阻表以大华终南之山右界褒斜陇首之险带以洪河泾渭之川众流之隈汧涌其西华实之毛则九州之上腴焉防御之阻则天地之隩区焉是故横被六合三成帝畿周以龙兴秦以虎视及至大汉受命而都之也仰悟东井之精俯协河图之灵奉春建策留侯演成天人合应以发皇明乃眷西顾寔惟作京于是睎秦岭睋北阜挟沣防据龙首图皇基于亿载度宏规而大起肇自髙而终平世增饰以崇丽厯十二之延祚故穷奢而极侈建金城之万雉呀周池而成渊披三条之广路立十二之通门内则街衢洞逹闾阎且千九市开场货别隧分人不得顾车不得旋阗城溢郭旁流百廛红尘四合烟云相连于是既庶且富娱乐无疆都人士女殊异乎五方游士拟于公侯列肆侈于姬姜乡曲豪举游侠之雄节慕原尝名亚春陵连交合众骋骛乎其中若乃观其四郊浮游近县则南望杜霸北眺五陵名都对郭邑居相承英俊之域绂冕所兴冠葢如云七相五公与乎州郡之豪杰五都之货殖三选七迁奉陵邑葢以强干弱枝隆上都而观万国封畿之内厥土千里逴跞诸夏兼其所有其阳则崇山隐天幽林穹谷陆海珍藏蓝田美玉商陆縁其隈鄠杜濵其足源泉灌注陂池交属竹林果园芳草甘木郊野之富号为近蜀其隂则冠以九陪以甘泉乃有灵宫起乎其中秦汉之所极观渊云之所颂叹于是乎存焉下有郑白之沃衣食之源提封五万疆埸绮纷沟塍刻镂原隰龙鳞决渠降雨荷锸成云五谷垂颖桑麻铺棻东郊则有通沟大漕溃渭洞河泛舟山东控引淮湖与海通波西郊则有上囿禁苑林麓薮泽陂池连乎蜀汉缭以周墙四百余里离宫别馆三十六所神池灵沼徃徃而在其中乃有九真之麟大宛之马黄支之犀条枝之鸟逾昆崘越巨海殊方异类至于三万里其宫室也体象乎天地经纬乎隂阳据坤灵之正位放太紫之圆方树中天之华阙丰冠山之朱堂因瓌材而究竒抗应龙之虹梁列棼橑以布翼荷栋桴而髙骧雕玉瑱以居楹裁金璧以饰珰发五色之渥彩光爓朗以景彰于是左墄右平重轩三阶闺房周通门闼洞开列钟虡于中庭立金人于端闱仍增崖而衡阈临峻路而啓扉狥以离宫别寝承以崇台闲馆焕若列宿紫宫是环清凉宣温神仙长年金华玉堂白虎麒麟区宇若兹不可殚论增盘业峨登降炤烂形诡制每各异观乘茵步辇惟所息宴后宫则有掖庭椒房后妃之室合欢增成安处常宁若椒风披香发越兰林蕙草鸳鸾飞翔之列昭阳特盛隆于孝成屋不呈材墙不露形裛以藻绣络以纶连随侯明月错落其间金釭衔璧是为列钱翡翠火齐流耀含英悬黎垂棘夜光在焉于是墀扣砌玉阶彤庭碝磩防致琳珉青荧瑚碧树周阿而生红罗飒纚绮组缤纷精曜华爥俯仰如神后宫之号十有四位窈窕繁华更盛迭贵处乎斯列者葢以百数左右庭中朝堂百寮之位萧曹魏邴谋谟乎其上佐命则垂统辅翼则成化流大汉之恺悌荡亡秦之毒螫故令斯人扬乐和之声作画一之歌功德着乎祖宗膏泽洽乎黎庶又有天禄石渠典籍之府命夫惇诲故老名儒师傅讲论乎六艺稽合乎同异又有承明金马著作之庭大雅宏达于兹为羣元元本本殚见洽闻啓发篇章校理秘文周以钩陈之位卫以严更之署总礼官之甲科羣百郡之防孝虎贲赘衣阉尹阍寺陛防百重各有典司周庐千列徼道绮错辇路经营修涂飞阁自未央而连桂宫北弥明光而亘长乐陵墱道而超西墉掍建章而连外属设璧门之凤阙上觚棱而栖金爵内则别风嶕峣丽巧而耸擢张千门而立万户顺隂阳以开阖尔乃正殿崔巍层搆厥髙临乎未央经骀荡而出馺娑洞枍诣以与天梁上反宇以盖戴激日景而纳光神明鬰其特起遂偃蹇而上跻轶云雨于大半虹霓廻带于棼楣虽轻迅与僄狡犹愕贻而不能阶攀井干而未半目转而意迷舍櫺槛而却倚若颠坠而复稽魂怳怳以失度廵回途而下低既惩惧于登望降周流以彷徨步甬道以萦纡又杳窱而不见阳排飞闼而上出若游目于天表似无依而洋洋前唐中而后太液览沧海之汤汤扬波涛于碣石激神岳之嶈嶈滥瀛洲与方壶蓬莱起乎中央于是灵草冬荣神木丛生岩峻崷崪金石峥嵘抗仙掌以承露擢双立之金茎轶埃壒之混浊鲜颢气之清英骋文成之丕诞驰五利之所刑庶松乔之羣类时游从乎斯庭实列仙之攸馆非吾人之所宁尔乃盛娯游之壮观奋大武乎上囿因兹以威戎夸狄耀威灵而讲武事命荆州使起鸟诏梁野而驱兽毛羣内阗飞羽上覆接翼侧足集禁林而屯聚水衡虞人修其营表种别羣分部曲有署罘网连纮笼山络野列卒周匝星罗云布于是乘銮舆备法驾帅羣臣披飞防入苑门遂绕酆鄗厯上兰六师发逐百兽骇殚震震爚爚雷奔电激草木涂地山渊反覆蹂躏其十二三乃拗怒而少息尔乃期门佽飞列刃攒鍭要趹追踪鸟惊触丝兽骇值锋机不虚掎不再控矢不单杀中必叠双飑飑纷纷矰缴相纒风毛雨血洒野蔽天平原赤勇士厉猨失木豺狼慑窜尔乃移师趋险竝蹈濳秽穷虎奔突狂兕触蹶许少施巧秦成力折掎僄狡扼猛噬脱角挫脰徒抟独杀挟师豹拖熊螭曳犀犛顿象罴超洞壑越峻崖蹶嶃岩巨石頽松柏仆丛林摧草木无余禽兽殄夷于是天子乃登属玉之馆厯长杨之榭览山川之体势观三军之杀获原野萧条目极四裔禽相镇压兽相枕藉然后收禽防众论功赐胙陈轻骑以行炰腾酒车以斟酌割鲜野食举烽命爵飨赐毕劳逸齐大辂鸣銮容与徘徊集乎豫章之宇临乎昆明之池左牵牛而右织女似云汉之无涯茂树防蔚芳草被隄兰茝发色煜煜猗猗若摛锦与布绣爥燿乎其陂鸟则鹤白鹭黄鹄防鹳鸧鸹鸨鶂鳬鹥鸿鴈朝发河海夕宿江汉沈浮徃来云集雾散于是后宫乗輚辂登龙舟张凤葢建华旗祛黼帷镜清流靡微风澹淡浮櫂女讴鼓吹震声激越謍厉天鸟羣翔鱼窥渊招白鹇下双鹄投文竿出比目抚鸿罿御矰缴方舟竝鹜俛仰极乐遂乃风举云揺浮游溥览前乘秦岭后越九嵕东薄河华西渉岐雍宫馆所厯百有余区行止朝夕储不改供礼上下而接山川究休佑之所用采游童之欢謡第从臣之嘉颂于斯之时都都相望邑邑相属国借十世之基家承百年之业士食旧德之名氏农服先畴之畎畆商循族世之所鬻工用髙曾之规矩粲乎隐隐各得其所若臣者徒观迹于旧墟闻之乎故老十分未得其一端故不能徧举也  

东都赋  

东都主人喟然而叹曰痛乎风俗之移人也子实秦人矜夸馆室保界河山信识昭襄而知始皇矣乌覩大汉之云为乎夫大汉之开元也奋布衣以登皇位由数朞而创万代葢六籍所不能谈前圣靡得而言焉当此之时攻有横而当天讨有逆而顺民故娄敬度势而献其説萧公权宜而拓其制时岂泰而安之哉计不得以已也吾子曾不是睹顾曜后嗣之末造不亦暗乎今将语子以建武之治永平之事监于太清以变子之惑志往者王莽作逆汉祚中缺天人致诛六合相灭于时之乱生民几亡鬼神泯絶壑无完柩郛防遗室原野厌人之肉川谷流人之血秦项之灾犹不克半书契以来未之或纪故下人号而上诉上帝懐而降监乃致命乎圣皇于是圣皇乃握干符阐坤珍披皇图稽帝文赫然发愤应若兴云霆击昆阳凭怒雷震遂超大河跨北岳立号髙邑建都河洛绍百王之荒屯因造化之荡涤体元立制继天而作系唐统接汉绪茂育羣生恢复疆宇勲兼乎在昔事勤乎三五岂特方轨竝迹纷纶后辟治近古之斫务蹈一圣之险易云尔哉且夫建武之元天地革命四海之内更造夫妇肇有父子君臣初建人伦寔始斯乃伏羲氏之所以基皇德也分州土立市朝作舟舆造器械斯乃轩辕氏之所以开帝功也龚行天罸应天顺人斯乃汤武之所以昭王业也迁都改邑有殷宗中兴之则焉即土之中有周成隆平之制焉不阶尺土一人之柄同符乎髙祖克已复礼以奉终始允恭乎孝文宪章稽古封岱勒成仪炳乎世宗按六经而校德古昔而论功仁圣之事既该而帝王之道备矣至于永平之际重熈而累洽盛三雍之上仪脩衮龙之法服铺鸿藻信景铄扬世庙正雅乐人神之和允洽羣臣之序既肃乃动大辂遵皇衢省方巡狩穷览万国之有无考声教之所被散皇明以爥幽然后增周旧脩洛邑扇巍巍显翼翼光汉京于诸夏总八方而为之极是以皇城之内宫室光明阙庭神丽奢不可逾俭不能侈外则因原野以作苑顺流泉而为沼发苹藻以濳鱼丰圃草以毓兽制同乎梁驺谊合乎灵囿若乃顺时节而搜狩简车徒以讲武则必临之以王制考之以风雅歴驺虞览驷驖嘉车攻采吉日礼官整仪乘舆乃出于是发鲸鱼铿华钟登玉辂乘时龙凤葢棽丽和鸾玲珑天官景从祲威盛容山灵防野属御方神雨师泛洒风伯清尘千乘雷起万骑纷纭元戎竟野戈鋋彗云羽旄扫霓旌旗拂天焱焱炎炎扬光飞文吐爓生风欱野歕山日月为之夺明丘陵为之揺震遂集乎中囿陈师案屯骈部曲列校队勒三军誓将帅然后举烽伐鼓申令三驱轻车霆激骁骑电骛由基发射范氏施御不睼禽辔不诡遇飞者不及翔走者不及去指顾倐忽获车已实乐不极盘杀不尽物马踠余足士怒未防先驱复路属车按节于是荐三犠效五牲礼神祗懐百灵觐明堂临辟雍扬缉熈宣皇风登灵台考休征俯仰乎乾坤参象乎圣躬目中夏而布德瞰四裔而抗棱西荡河源东澹海漘北动幽崖南曜朱垠殊方别区界絶而不隣自孝武之所不征孝宣之所未臣莫不陆詟水栗奔走而来賔遂绥哀牢开永昌春王三朝防同汉京是日也天子受四海之图籍膺万国之贡珍内抚诸夏外绥百蛮尔乃盛礼兴乐供帐置乎云龙之庭陈百僚而赞羣后究皇仪而展帝容于是庭实千品防酒万钟列金罍班玉觞嘉珍御太牢飨尔乃食举雍彻太师奏乐陈金石布丝竹钟鼓铿鍧管弦炜煜抗五声及六律歌九功舞八佾韶舞备泰古毕四夷间奏德广所极僸佅兠离防不具集万乐备百礼暨皇欢浃羣臣醉降烟煴调元气然后撞钟告罢百寮遂退于是圣上覩万方之欢娱又沐浴于膏泽惧其侈心之将萌而怠于东作乃申旧章下明诏命有司班宪度昭节俭示太素去后宫之丽饰损乘舆之服御抑工商之淫业兴农桑之盛务遂令海内弃末而反本背伪而归真女脩织絍男务耕耘器用陶匏服尚素耻纎靡而不服贱竒丽而不珍捐金于山沈珠于渊于是百姓涤瑕荡秽而镜至清形神寂寞耳目不营嗜欲之源灭亷耻之心生莫不优游而自得玉润而金声是以四海之内学校如林庠序盈门献酬交错爼豆莘莘下舞上歌蹈德咏仁登降饫宴之礼既毕因相与嗟叹德谠言説咸含和而吐气颂曰盛哉乎斯世今论者但知诵虞夏之书咏殷周之诗讲羲文之易论孔氏之春秋罕能精古今之清浊究汉德之所由唯子颇识旧典又徒驰骋乎末流温故知新已难而知德者鲜矣且夫僻界西戎险阻四塞脩其防御孰与处乎土中平夷洞达万方辐凑秦岭九泾渭之川曷若四渎五岳带河泝洛图书之渊建章甘泉馆御列仙孰与灵台明堂统和天人太液昆明鸟兽之囿曷若辟雍海流道德之富游侠逾侈犯义侵礼孰与同履法度翼翼济济子徒习秦阿房之造天而不知京洛之有制识函谷之可关而不知王者之无外主人之辞未终西都賔矍然失容逡巡降阶□然意下捧手欲辞主人曰复位今将授子五篇之诗賔既卒业乃称曰美哉乎斯诗义正乎扬雄事实乎相如匪唯主人之好学葢乃遭遇乎斯时小子狂简不知所裁既闻正道请终身而诵之其诗曰  

明堂诗  

于昭明堂明堂孔阳圣皇宗祀穆穆煌煌上帝宴飨五位时序谁其配之世祖光武普天率土各以其职猗欤缉熈允懐多福  

辟雍诗  

乃流辟雍辟雍汤汤圣皇莅止造舟为梁皤皤国老乃父乃兄抑抑威仪孝友光明于赫太上示我汉行洪化惟神永观厥成  

灵台诗  

乃经灵台灵台既崇帝勤时登爰考休征三光宣精五行布序习习祥风祁祁甘雨百谷蓁蓁庶草蕃庑屡惟丰年于皇乐胥  

宝鼎诗  

岳脩贡兮川效珍吐金景兮歊浮云宝鼎见兮色纷纭焕其炳兮被龙文登祖庙兮享圣神昭灵德兮弥亿年  

白雉诗  

啓灵篇兮披瑞图获白雉兮效素乌嘉祥阜兮集皇都发皓羽兮奋翘英容洁朗兮于淳精彰皇德兮侔周成永延长兮膺天庆  

幽通赋  

系髙顼之胄兮氏中叶之炳灵飖凯风而蝉蜕兮雄朔野以飏声皇十纪而鸿渐兮有羽仪于上京巨滔天而泯夏兮考遘愍以行謡终保已而贻则兮里上仁之所庐懿前烈之纯淑兮穷与达其必济咨孤防之兮将圯絶而防阶岂余身之足殉兮违世业之可懐靖濳处以永思兮经日月而弥逺匪党人之敢拾兮庶斯言之不玷魂焭焭与神交兮精诚发于宵寐梦登山而逈眺兮觌幽人之髣髴揽葛藟而授余兮眷峻谷曰勿坠防昕寤而仰思兮心蒙蒙犹未察黄神邈而靡质兮仪遗谶以臆对曰乘髙而遌神兮道遐通而不迷葛緜緜于樛木兮咏南风以为绥葢惴惴之临深兮乃二雅之所祗既讯尔以吉象兮又申之以炯戒盍孟晋以迨羣兮辰儵忽其不再承灵训其虗徐兮伫盘桓而且俟惟天地之无穷兮鲜生民之晦在纷屯邅与蹇连兮何艰多而知寡上圣迕而后拔兮岂羣黎之所御昔卫叔之御昆兮昆为寇而防予管弯弧欲毙雠兮雠作后而成已变化故而相诡兮孰云预其终始雍造怨而先赏兮丁因惠而被戮栗取吊于由吉兮王膺庆于所蹙叛回穴其若兹兮北叟颇识其倚伏单治里而外凋兮张脩襮而内逼聿中和为庶几兮颜与冉又不得溺招路以从已兮谓孔氏犹未可安慆慆而不萉兮卒陨身乎世祸游圣门而靡救兮虽覆醢其何补固行行其必凶兮免盗乱为頼道形气发于根柢兮柯叶彚而灵茂恐防两之责影兮羌未得其云已黎淳耀于髙辛兮芊彊大于南汜嬴取威于百仪兮姜本支乎三趾既仁得其信然兮仰天路而同轨东邻虐而歼仁兮王合位乎三五戎女烈而防孝兮伯徂归于龙虎发还师以成命兮重醉行而自耦震鳞漦于夏庭兮匝三正而灭姬巽羽化乎宣宫兮弥五辟而成灾道修长而世短兮夐防黙而不周胥仍物而鬼诹兮乃穷宙而达幽妫巢姜于孺筮兮旦筭祀于契宣曹兴败于下梦兮鲁卫名諡于铭謡妣聆呱而劾石兮许相理而鞠条道混成而自然兮术同原而分流神先心以定命兮命随行以消息斡流迁其不济兮故遭罹而赢缩三栾同于一体兮虽移易而不忒洞参差其纷错兮斯众兆之所惑周贾荡而贡愤兮齐生与祸福抗爽言以矫情兮信畏犠而忌鵩所贵圣人之至论兮顺天性而断谊物有欲而不居兮亦有恶而不避守孔约而不贰兮乃輶德而无累三仁殊于一致兮夷惠异而齐声木偃息以蕃魏兮申重茧以存荆纪焚身以卫上兮皓頥志而弗倾候草木之区别兮茍能实其必荣要没世而不朽兮乃先民之所程观天网之纮覆兮实棐谌而相训谟先圣之大猷兮亦隣德而助信虞韶美而仪凤兮孔忘味于千载素文信而底麟兮汉賔祚于异代精通灵而感物兮神动气而入微养流睇而猿号兮李虎发而石开非精诚其焉通兮茍无实其孰信操末伎犹必然兮矧耽躬于道真登孔昊而上下兮纬羣龙之所经朝贞观而夕化兮犹諠已而遗形若彭而偕老兮诉来哲而通情乱曰天造草昧立性命兮复心道惟贤圣兮浑元运物流不处兮保身遗名民之表兮舍生取谊亦道用兮忧伤夭物忝莫痛兮皓尔太素曷渝色兮尚越其几沦神域兮  

终南山赋  

伊彼终南岿嶻嶙囷槩青宫触紫宸嵚崟郁律萃于霞芬暧防晻霭若鬼若神傍吐飞瀬上挺修林元泉落落密隂沉沉荣期绮季此焉恬心三春之季孟夏之初天气肃清周览八隅皇鸾鸑鷟警乃前驱尔其珍恠碧玉挺其阿密房澑其巅翔凤哀鸣集其上清水泌流注其前彭祖宅以蝉蜕安期飨以延年唯至德之为美我皇应福以来臻扫神坛以告诚荐珍馨以祈仙嗟兹介福永终亿年  

览海赋  

余有事于淮浦览沧海之茫茫悟仲尼之乘桴聊从容而遂行驰鸿瀬以漂骛翼飞风而回翔顾百川之分流焕烂漫以成章风波薄其邈浩浩以汤汤指日月以为表索方瀛与壶梁曜金璆以为阙次玉石而为堂蓂芝列于阶路涌醴渐于中唐朱紫彩润明珠夜光松乔坐于东序王母处于西厢命韩众与岐伯讲神篇而校灵章愿结旅而自托因离世而髙游骋飞龙之骖驾厯八极而回周遂竦节而响应忽轻举以神浮遵霓雾之掩荡登云涂以凌厉乘虚风而体景超太清以增逝麾天阍以啓路辟阊阖而望余通王谒于紫宫拜太乙而受符  

游居赋  

夫何事于冀州聊托公以游居厯九土而观风亦哲人之所虞遂发轸于京洛临孟津而北厉想尚父之威武号苍兕而明誓既中流而叹息美周武之知性谋人神以动作亯乌鱼之瑞命瞻淇澳之园林善緑竹之猗猗望常山之峩峩登北岳而髙游嘉孝武之干干亲饰躬于伯姬建封禅于岱宗瘗玉于此丘徧五岳与四渎观沧海以周流鄙臣恨不及事陪后乘之下僚今匹马之独征岂斯乐之足娱且休精于敝邑聊卒嵗以须防  

竹扇赋  

青青之竹形兆直妙华长竿纷寔翼杳篠丛生于水泽疾风时时纷萧飒削为扇翣成器美托御君王供时有度量异好有圆方来风辟暑致清凉安体定神达消息百王传之赖功力寿考康宁累万亿  

表  

为第五伦荐谢夷吾表  

臣闻尧登稷契治隆太平舜用皋陶政致雍熈殷周虽有髙宗昌发之君犹赖傅説吕望之策故能克崇其业允恊大中窃见钜鹿太守防稽谢夷吾出自东州厥土涂泥而英资挺特竒伟秀出才兼四科行包九德仁足济时知周万物加以少膺儒雅韬含六籍推考星度综校图録探赜圣秘观变厯征占天知地与神合契据其道德以经王务昔为陪与臣从事奋忠义之操躬史鱼之节董臣严刚朂臣懦弱得以免戾寔赖厥勲及其应选作宰惠敷百里降福弥异流化若神爰牧荆州威行邦国奉法作政有周召之风居俭履约绍公仪之操寻功简能为外台之表聴声察实为九伯之冠迁守钜鹿政合时雍德量绩谋有伊吕管晏之任阐道奥同史苏京房之伦虽宻勿在公而身出心隠不殉名以求誉不驰骛以要宠念存逊遁演志箕山方之古贤实有伦序采之于今超然絶俗诚社稷之元龟大汉之栋甍宜当拔擢使登鼎司上令三辰顺轨于厯象下使五品咸训于嘉时必致休征克昌之庆非徒循法奉职而已臣以顽驽器非其俦尸禄负乗夕惕若厉愿乞骸骨更授夷吾上以光七曜之明下以厌率土之望庶令微臣塞咎免悔  

奏记  

奏记东平王苍  

将军以周召之德立乎本朝承休明之防建威灵之号昔在周公今也将军诗书所载未有三此者也传曰必有非常之人然后有非常之事有非常之事然后有非常之功固幸得生于清明之世豫在视听之末私以蝼螘窃观国政诚美将军拥千载之任蹑先圣之踪体懿之姿据髙明之埶博贯庶事服膺六蓺白黑简心求善无厌采择狂夫之言不逆负薪之议窃见幕府新开广延羣俊四方之士颠倒衣裳将军宜详唐殷之举察伊皋之荐令逺近无偏幽隐必达期于总揽贤才收集明智为国得人以宁本朝则将军养志和神优游庙堂光名宣于当世遗烈着于无穷窃见故司空掾桓梁宿儒盛名冠德州里七十从心行不逾矩葢清庙之光辉当世之俊彦也京兆祭酒晋冯结发修身白首无违好古乐道黙自守古人之美行时俗所莫及扶风掾李育经明行着教授百人客居杜陵茅室土阶京兆扶风二郡更请徙以家贫数辞病去温故知新论议通明亷清修洁行能纯备虽前世名儒国家所器韦平孔翟无以加焉宜令考绩以叅万事京兆督邮郭基孝行着于州里经学称于师门政务之绩有絶异之效如得及明时秉事下僚进有羽翮奋翔之用退有杞梁一介之死凉州从事王雍躬卞严之节文之以术艺凉州冠葢未有宜先雍者也古周公一举则三方怨曰奚为而后已宜及府开以慰逺方农功曹史殷肃达学洽闻才能絶伦诵诗三百奉使专对此六子者皆有殊行絶才德隆当世如防征纳以辅髙明此山梁之秋夫子所为叹也昔卞和献寳以离断趾灵均纳忠终于沈身而和氏之璧千载垂光屈子之篇万世归善愿将军隆照微之明信日昃之听少屈威神咨嗟下问令尘埃之中永无荆山汨罗之恨【`殷肃固集作段六子惟李育见后汉儒林传育字元春扶风漆人仕为博士选侍中拥一作膺断趾作折趾沈身下一有已字归善一作弥章`】  

牋  

与窦宪牋【`六首`】  

今月中舍以令赐固刀把曰此大将军少小时所服今赐固伏念大恩且喜且慙  

又  

将军哀怜赐以玉躬所喜骇犀玳瑁簮绛单衣以鲁缟之质被服鸾凤之彩饰【`尺牍遗凤字`】  

又  

将军哀怜赐固手迹告以中军宜鲜明乃赐以瑇瑁簮绛纱单衣  

又  

固于张掖县受赐虎头绣鞶囊一双  

又  

复赐犀毗金头带此将军所自带也  

又  

将军怜固乃赐以玉躬所着瑇瑁袜三具  

书  

与弟超书【`九首`】  

傅武仲以能属文为兰台令史下笔不能自休  

又【`徐干字伯章扶风平陵人官至班超军司马善章草固与超书称之`】  

得伯章书藁势殊工知识读之莫不叹息实亦艺由巳立名自人成  

又  

窦侍中遗仲升楚腾陵错横刀□早削一枚金错半垂刀一枚  

又  

窦侍中令载杂防七百疋市月氏马苏合香  

又  

窦侍中前寄人钱八十万市得杂罽十余张也  

又  

月支大小相杂但细好而已  

又  

今赍白素三百疋欲以市月支马苏合香闟登  

又  

遗仲升虎头金鞶囊金钩  

又  

今遗仲升瑇瑁黑犀簪  

与陈文通书  

奉国威灵信志方外  

议  

匈奴和亲议  

窃自惟思汉兴以来旷世厯年兵纒夷狄尤事匈奴绥御之方其涂不一或修文以和之或用武以征之或卑下以就之或臣服而致之虽屈伸无常所因时异然未有拒絶弃放不与交接者也故自建武之世复修旧典数出重使前后相继至于其末始乃暂絶永平八年复议通之而廷争连日异同纷囘多执其难少言其易先帝圣德逺览瞻前顾后遂复出使事同前世以此而推未有一世阙而不修者也今乌桓就阙稽首译官康居月氏自逺而至匈奴离析名王来降三方归服不以兵威此诚国家通于神明自然之征也臣愚以为宜依故事复遣使者上可继五凤甘露致逺人之防下不失建武永平羁縻之义虏使再来然后一往既明中国主在忠信且知圣朝礼义有常岂可逆诈示猜孤其善意乎絶之未知其利通之不闻其害设后北虏稍彊能为风尘方复求为交通将何所及不若因今施惠为策近长  

符命  

典引【`冇序蔡邕注`】  

臣固言永平十七年臣与贾逵傅毅杜矩展隆郗萌等召诣云龙门小黄门赵宣持秦始皇帝本纪问臣等曰太史迁下赞语中宁有非邪臣对此赞贾谊过秦篇云向使子婴有庸主之才仅得中佐秦之社稷未宜絶也此言非是即召臣入问本闻此论非邪将见问意开寤耶臣具对素闻知状诏因曰司马迁著书成一家言扬名后世至以身防刑之故反微文刺讥贬损当世非谊士也司马相如洿行无节但有浮华之词不周于用至于病疾而遗忠主上求取其书竟得颂述功德言封禅事忠臣效也至是贤迁逺矣臣固常伏刻诵圣论昭明好恶不遗微细缘事断谊动有规矩虽仲尼之因史见意亦无以加臣固被学最旧受恩浸深诚思毕力竭情昊天防极臣固顿首顿首伏惟相如封禅靡而不典扬雄美新典而亡实然皆游扬后世垂为旧式臣固才朽不及前人葢咏云门者难为音观随和者难为珍不胜区区窃作典引一篇虽不足雍容明盛万分之一犹啓发愤懑觉悟童防光扬大汉轶声前代然后退入沟壑死而不朽臣固愚戆顿首顿首曰  

太极之元两仪始分烟烟煴煴【`易太极是生两仪烟烟煴煴隂阳和一相扶貌也`】有沈而奥有浮而清【`奥浊也言两仪始分之时其气和同沈而浊者为地浮而清者为天`】沈浮交错庶类混成【`地体沈而气升天道浮而气降升降交错则众类同矣`】肇命民主五德初起【`民主者天子也尚书曰成汤简代夏作民主五德五行之德自伏羲已下帝王相代各据其一行始于木终于水则复始也`】同于草昧混之中【`易曰天造草昧混犹溷浊`】逾绳越契寂寥而亡诏者系不得而缀也【`言结绳书契已徃其道寂寥无声莫能以相告故易系不得缀连也缀知鋭切`】厥有氏号绍天阐绎莫不开元于太昊皇初之首上哉夐乎其书犹可得而修也【`所依为氏也号功之表也号太昊曰伏羲炎帝曰神农黄帝曰轩辕少昊曰金天颛顼曰髙阳帝喾曰髙辛尧曰陶唐舜曰有虞绍天阐绎宗绍天地开道人事`】亚斯之世通变神化函光而未曜若夫上稽干则降承龙翼而炳诸典谟以冠德卓絶者莫崇乎陶唐陶唐舍而禅有虞有虞亦命夏后稷契熈载越成汤武股肱既周天乃归功元首将授汉刘【`天有五行之序尧与四臣各据其一行而尧为之正四臣已徧故归功元首之子孙而授汉刘也髙祖始于沛公起兵入关后为汉王以即尊位故遂曰汉也春秋左氏传曰陶唐氏既衰其后刘累者在夏为御龙氏在商为豕韦氏在周为唐杜氏成王灭唐宣王杀杜伯杜伯之子隰叔奔晋其后士防奔秦而复归其子留秦者为刘氏以是明之汉为尧后`】俾其承三季之荒末值亢龙之灾孽悬象闇而恒文乖彜伦斁而旧章缺故先命圣使缀学立制宏亮洪业表相祖宗赞扬迪哲【`相助也始受命为祖继中为宗皆不毁庙之称也言仲尼之作亦显助祖宗扬明其廸喆之德`】备哉粲烂真圣明之式虽皋防衡旦密勿之辅比兹褊矣【`兹孔子也`】是以髙光二圣宸居其域【`言髙祖光武如北辰居其所而众星共之`】时至气动乃龙见渊跃拊翼而未举则威灵纷纭海内云蒸雷动电熛胡缢莽分尚不涖其诛【`言二祖即位胡亥王莽皆先已诛天之所为先除也`】然后钦若上下恭揖羣后正位度宗【`度居也宗尊也言二主既除乱诸侯推而尊之然后敬顺天地恭揖诸侯正位居尊也`】有于德不台渊穆之让【`渊穆深美之辞也`】靡号师矢敦奋防之容【`矢陈也敦勉也毛氏曰矢于牧野`】葢以膺当天之正统受克让之归运蓄炎上之烈精蕴孔佐之陈云尔【`谓大汉之德也蓄聚也`】洋洋乎若德帝者之上仪诰誓所不及已【`本事曰诰戎事曰誓`】铺观二代洪纤之度其赜可探也【`洪大也纤细也`】竝开迹于一篑同受侯甸之服奕世勤民以方伯统牧乘其命赐彤弧黄之威用讨韦顾黎崇之不恪【`韦豕韦顾已姓之国皆夏诸侯黎崇殷诸侯也汤文王诛之毛诗曰韦顾既伐又曰既伐于崇作邑于丰书曰西伯既戡黎`】至于参五华夏京迁镐亳遂自北面虎螭其师革灭天邑【`天邑天子邑也`】是故谊士华而不敦武称未尽濩有慙德不其然与【`武周乐也濩殷乐也孔子曰韶尽美矣又尽善也谓武尽美矣未尽善也舜禅而周伐故未尽善也延陵季子聘鲁观乐见舞大濩者曰圣人之也而犹有慙德耻于征伐也岂不然乎`】亦犹于穆猗那翕纯皦绎【`周颂曰于穆清庙商颂曰猗欤那欤孔子曰始作翕如也从之纯如也皦如也绎如也`】以崇严祖考殷荐宗配帝发祥流庆对越天地者【`对答也`】舄奕乎千载岂不克自神明哉【`舄奕光曜流行貌`】诞略有常审言行于篇籍光藻朗而不渝耳矧夫赫赫圣汉巍巍唐基泝测其源乃先孕虞育夏甄殷陶周【`言测度汉本至唐乃任舜育禹化契成稷皆为之父母模范也`】然后宣二祖之重光袭四宗之缉熈【`宣徧也袭因也髙祖光武为二祖孝文曰太宗孝武曰世宗孝宣曰中宗孝明曰显宗二祖重光天下四宗盛美相因而起也`】神灵日照光被六幽【`六幽谓上下四方也尚书曰光被四表格于上下`】仁风翔乎海表威灵行乎鬼区【`鬼区絶逺之区也`】慝亡囘而不泯微胡琐而不頥故夫显定三才昭登之绩匪尧不兴【`言明定天地人之道明登天之功非尧莫能兴也尚书曰昭登于上`】铺闻遗策在下之训匪汉不厥道至于经纬乾坤出入三光【`言使日月星辰出以其节入以其期亡朒朓侧匿盈缩之异也`】外运浑元内霑豪芒性类循理品物咸亨其已乆矣盛哉皇家帝世德臣列辟功君百王荣镜宇宙尊亡与亢【`四表曰宇徃古来今曰宙`】乃始防巩劳谦兢兢业业贬成抑定不敢论制作【`巩亦劳也`】至于迁正黜色宾监之事涣扬防内【`汉承周后当就夏正以十二月为年首而秦以十月为年首髙祖又以十月至霸上因而不改至武帝太初始改马贾谊公孙臣等议以汉土德服色尚黄至光武中乃黜黄而尚赤立殷后曰绍嘉公周后曰承休公以宾而监二代矣于四者宣扬海内制作之事犹未章也`】而礼官儒林屯用笃诲之士不传祖宗之髣髴虽云优慎无乃葸与于是三事岳牧之寮佥尔而进曰【`慎而无礼则葸`】陛下仰监唐典中述祖则俯蹈宗轨躬奉天经惇睦辨章之化洽巡靖黎蒸懐保鳏寡之惠浃【`懐安也保养也`】燔瘗悬沈肃只羣神之礼备是以来仪集羽族于观魏【`貌恭体仁则凤凰来仪`】肉角驯毛宗于外囿【`视明礼修则麒麟来应`】扰缁文皓质于郊【`思睿信立则白虎扰`】升黄辉采鳞于沼【`听德知正则黄龙见`】甘露宵零于丰草【`德至天则甘露降`】三足轩翥于茂树【`乌反哺之鸟至孝之应也`】若乃嘉谷灵草竒兽神禽应图合牒穷祥极瑞者朝夕坰牧【`天子寰内也`】日月邦畿卓荦方州洋溢乎要荒昔周姬有素雉朱乌秬黄之事耳君臣动色左右相趋济济翼翼峨峨如也葢用昭明夤畏承聿懐之福【`毛诗曰昭事上帝聿懐多福`】亦以宠灵文武贻燕后昆覆以懿铄岂其为身而有颛辞也若然受之亦宜勤恁旅力以充厥道【`恁思也旅陈也`】啓恭馆之金縢御东序之秘寳以流其占【`恭馆宗庙金縢之所在东序墙也尚书曰颛顼河图雒书在东序流演也雒书皆存亡之事当览之以演祸福之验也`】夫图书亮章天哲也【`亮信也章明也言河图洛书至信至明而出天赐之使视而行之`】孔繇先命圣孚也【`繇道也言孔子先定道诚至信也`】体行德本正性也【`体行正性习尧所履今天子复蹈之`】逄吉丁辰景命也【`言逢此吉当此时者皇天之大命也`】顺命以创制【`易曰汤武革命顺乎天应乎人`】因定以和神【`治定作乐以和人神`】答三灵之蕃祉展放唐之明文兹事体大而允寤寐次于圣心瞻前顾后岂蔑清庙惮勑天命也伊考自遂古乃降戾爰兹作者七十有四人有不俾而假素防光度而遗章今其如台而独阙也是时圣上固以垂精游神苞举艺文屡访羣儒俞咨故老与之斟酌道德之渊源肴覈仁义之林薮以望元符之臻焉【`斟酌饮也肴覈食也肉曰肴骨曰覈水深曰渊水本曰源丛木曰林泽无水曰薮言六艺者道德之深本而仁谊之丛薮也天子与羣儒故老斟酌肴覈而行以天应之至也诗曰泂酌彼行潦又曰肴覈惟旅`】既感羣后之谠辞又悉经五繇之硕虑矣【`谠当也经常也繇占也王者巡狩预卜五年嵗习其祥习则行不则修徳而改言天下已举五卜之占而习吉也`】将絣万嗣扬洪辉奋景炎【`扬奋皆振布之意`】扇遗风播芳烈乆而逾新用而不竭汪汪乎丕天之大律其畴能亘之哉唐哉皇哉皇哉唐哉【`言谁能竟此道惟唐尧与汉汉与唐尧而已`】  

设难  

答宾戏【`有序`】  

永平中为郎典校秘书专笃志于儒学以著述为业或讥以无功又感东方朔扬雄自喻以不遭苏张范蔡之时曾不折之以正道明君子之所守故聊复应焉其辞曰  

宾戏主人曰葢闻圣人有一定之论烈士有不易之分亦云名而已矣故太上有立德其次有立功夫德不得后身而特盛功不得背时而独彰是以圣喆之治栖栖遑遑孔席不防墨突不黔由此言之取舍者昔人之上务著作者前烈之余事耳今吾子幸游帝王之世躬带绂冕之服浮英华湛道德矕龙虎之文旧矣卒不能摅首尾奋翼鳞振防洿涂跨腾风云使见之者影骇闻之者响震徒乐枕经籍书纡体衡门上无所蔕下无所根独摅意乎宇宙之外鋭思于毫芒之内潜神黙记縆以年嵗然而器不贾于当已用不效于一世虽驰辩如涛波摛藻如春华犹无益于殿最也意者且运朝夕之策定合防之计使存有显号亡有美諡不亦优乎主人逌尔而笑曰若宾之言所谓见世利之华闇道德之实守窔奥之荧烛未仰天庭而覩白日也曩者王涂芜秽周失其驭侯伯方轨战国横骛于是七雄虓阚分裂诸夏龙战虎争游説之徒风飑电激竝起而救之其余焱飞景附霅煜其间者葢不可胜载当此之时搦朽磨钝鈆刀皆能一断是故鲁连飞一矢而蹶千金虞卿以顾盼而捐相印夫啾发投曲感耳之声合之律度淫防而不可听者非韶夏之乐也因势合变偶时之防风移俗易乖迕而不可通者非君子之法也及至从人合之衡人散之亡命漂説羁旅骋辞商鞅挟三术以鑚孝公李斯奋时务而要始皇彼皆蹑风尘之防履颠沛之势据徼乘邪以求一日之富贵朝为荣华夕为顦顇福不盈眦祸溢于世凶人且以自悔况吉士而是赖乎且功不可以虚成名不可以伪立韩设辩以徼君吕行诈以贾国説难既遒其身乃囚秦货既贵厥宗亦坠是以仲尼抗浮云之志孟轲养浩然之气彼岂乐为迂濶哉道不可以贰也方今大汉洒扫羣秽夷险芟荒廓帝纮恢皇纲基隆于羲农规广于黄唐其君天下也炎之如日威之如神函之如海养之如春是以六合之内莫不同源共流沐浴德禀仰太和枝附叶着譬犹草木之植山林鸟鱼之毓川泽得气者蕃滋失时者零落叅天地而施化岂云人事之厚薄哉今吾子处皇代而论战国曜所闻而疑所觌欲从堥敦而度髙乎泰山懐氿滥而测深乎重渊亦未至也宾曰若夫鞅斯之伦衰周之凶人既闻命矣敢问上古之士处身行道辅世成名可述于后者黙而已乎主人曰何为其然也昔者咎繇谟虞箕子访周言通帝王谋合神圣殷説梦发于傅岩周望兆动于渭滨齐激声于康衢汉良受书于邳垠皆俟命而神交匪词言之所信故能建必然之策展无穷之勲也近者陆子优游新语以兴董生下帷发藻儒林刘向司籍辩章旧闻扬雄谭思法言太皆及时君之门闱究先圣之壸奥婆娑乎术艺之塲休息乎篇籍之囿以全其质而发其文用纳乎圣德烈炳乎后人斯非其亚欤若乃伯夷抗行于首阳栁惠降志而辱仕颜潜乐于箪瓢孔终篇于西狩声盈塞于天渊真吾徒之师表也且吾闻之一隂一阳天地之方乃文乃质王道之纲有同有异圣哲之常故曰慎修所志守尔天符委命供已味道之腴神之听之名其舍诸宾又不闻和氏之璧韫于荆石隋侯之珠藏于蚌蛤乎厯世莫眡不知其将含景曜吐英精旷千戴而流光也应龙潜于潢污鱼鼋媟之不覩其能奋灵德合风云超忽荒而躆昊苍也故夫泥蟠而天飞者应龙之神也先贱而后贵者和隋之珍也时暗而乆章者君子之真也若乃牙旷清耳于管离娄眇目于毫分逢防絶技于弧矢般输防巧于斧斤良乐轶能于相驭乌获抗力于千钧和鹊发精于鍼石研桑心计于无垠走亦不任厠技于彼列故宻尔自娱于斯文  

难岩周  

太古之世不车不舟陆足以游不栋不宇巢穴而处  

颂  

窦车骑北征颂  

车骑将军应昭明之上德该文武之玅姿蹈佐歴握辅防翼肱圣上作主光辉资天心谟神明规卓逺图幽防亲率戎士巡抚疆城勒边御之永设奋□橹之逺径闵遐黎之骚狄念荒服之不庭乃总三选简虎校勒部队明誓号援谋夫于永言察武毅于爼豆取可杖于品象防所用于仄陋料资器使采用先务民仪响慕羣英影附羌戎相率东胡争骛不召而集未令而谕于是雷震九原电曜髙阙金光镜野武旗冒蜺冲鸡鹿超黄碛轻选四纵所从莫敌驰颷疾踵蹊迹探梗莽采嶰阨断温禺分尸逐电激私渠星流霰落名王交手稽颡请服乃收其锋镞干卤甲胄积象如丘阜陈阅满广野戢载连百两散数累万亿放获驱孥揣城防邑擒馘之倡九谷謡噪响聒东夷埃尘戎域然而唱呼鬰愤未逞厥愿甘平原之酣战矜讯捷之累筭何则上将崇至仁行凯易浓恩降温泽同庖厨之珍馔分裂室之纤帛劳不御舆寒不施襗行无偏勤止无兼役悂防识而愎戾顺贰者异而懦夫奋遂逾涿邪跨祈连籍庭蹈就彊獦崝嵮辚幽山凶河临安侯轶焉居与嘑衍顾卫霍之遗迹睋伊秩之所邈师横骛而庶御士怫防以争先囘万里而风腾刘残寇于沂垠粮不赋而师赡役不重而备军行戎丑以礼敎炘鸿校而昭仁文武炳其竝隆威德兼而两信清干钧之攸冒拓畿畧之所顺櫜弓镞而戢戈囘双麾以东运于是封燕然以隆髙防广鞬以旷铭灵陶以勒崇钦皇只之祐贶宣惠气荡残风轲泰幽嘉凝隂飞雪瀼庶其雨洒淋榛枯【`阙`】握兴嘉卉始浓土膏含养四行分任于是三军称曰亹亹将军克广德心光光神武昭德音超兮眇天潜兮与神参  

东巡颂  

窃见巡狩岱宗柴望山虞崇祀明堂上稽帝尧中述世宗遵奉世祖礼仪备具动自圣心是以明神屡应休征乃降不胜狂简之情谨上岱宗颂一篇  

曰若稽古在汉迪哲聿修厥德宪章丕烈翿六龙较五辂齐百僚陶质素命南重以司厯厥中月之六辰备天官之列卫盛舆服而东巡  

南巡颂  

惟汉再受命系叶十一恊景和则天经郊髙宗光六幽通神明既禘祖于西都又将祫于南庭是时圣上运天官之法驾建日月之旃旌  

铭  

封燕然山铭【`有序`】  

维永元元年秋七月有汉元舅曰车骑将军窦宪寅亮圣皇登翼皇室纳于大麓惟清缉熈乃与执金吾耿秉述职巡御治兵于朔方鹰扬之校螭虎之士爰该六师暨南单于东胡乌桓西戎氐羌侯王君长之羣骁骑十万元戎轻武长毂四分雷辎蔽路万有三千余乘勒以八阵莅以威神甲辉日朱旗绛天遂凌髙阙下鸡鹿经碛卤絶大漠斩温禺以衅鼓血尸逐以染锷然后四校横徂星流彗扫萧条万里野无遗寇于是域灭区殚反斾而旋考传验图穷览其山川遂逾涿邪跨安侯乘燕然蹑冒顿之区落焚老上之龙庭将上以摅髙文之宿愤光祖宗之灵下以安固后嗣恢拓境宇振大汉之天声兹可谓一劳而乆逸暂费而永宁也乃遂封山刋石昭铭盛德其辞曰  

铄王师兮征荒裔勦防虐兮截海外【`右叶志韵`】夐其邈兮亘地界【`叶居吏反`】封神丘兮建隆嵑【`其例反与碣同`】熈帝载兮振万世  

髙祖沛泗水亭碑铭  

皇皇圣汉兆自沛丰干降着符精感赤龙承鬿流裔袭唐末风寸天尺土无竢斯亭建号宣基维以沛公扬威斩蛇金精摧伤渉关陵郊系获秦王应门造势斗璧纳忠天期乘祚受爵汉中勒陈东征剟擒三秦灵威神佑鸿沟是乘汉军改歌楚众易心诛项讨羽诸夏以康陈张画策萧勃翼终出爵褒贤裂土封功炎火之德弥光以明源清流洁本盛末荣叙将十八賛述股肱休勋显祚永永无疆国宁家安我君是升根生叶茂旧邑是仍于皇旧亭苖嗣是承天之福祐万年是兴  

十八侯铭  

鄼侯萧何  

躭躭相国策不追御国维纲秉统枢机文昌四友汉有萧何序功第一受封于鄼  

将军舞阳侯樊哙  

黆黆将军威葢不当操盾千钧防主项堂兴汉破楚矫矫忠良卒为丞相帝室以康  

将军留侯张良  

赫赫将军受兵黄石规图胜负不出帷幄令惠瞻仰安全正朔国师是封光荣旧宅  

太尉绛侯周勃  

懿懿太尉惇厚朴诚辅翼受命应节御营厯位卿相土国兼并见危致命社稷以宁  

将军平阳侯曹参  

蹇蹇相国允忠克诚临危处险安而匡倾兴代之际济主立名身履国土秉御干桢  

丞相户牖侯陈平  

洋洋丞相势谲师旅扰攘楚魏爲汉谋主六竒解厄扬名于后  

南宫侯张敖  

堂堂张敖耳之遗萌以诚佐国序迹建忠功成德立袭封南宫垂号万春永保无疆  

卫尉曲阳侯郦商  

衍衍卫尉德行循规遭兄食其陨殁于齐横耻愧景刎颈自献金紫褒表万世不刋  

将军颍阳侯灌婴  

煌煌将军辅汉乆长威震吕氏奸恶不扬寇攘殄尽躬迎代王功显帝室万世益章  

将军汝隂侯夏婴  

斌斌将军鹰武是扬内康王室外镇四方诸夏乂安流及要荒声骋海内苗嗣纪功  

将军阳陵侯傅寛  

休休将军如虎如罴御师勒陈破敌以威灵金曜楚火流乌飞将命仗节功绩永垂  

将军信武侯靳歙  

斤斤将军忠信孔雅出身六师十二匹旅折冲扞难遂宁天下金章德建号传后  

丞相安国侯王陵  

明明丞相天赋挺直刚德正行不枉不曲功业成著荣显食邑距吕奉主昭然不惑  

将军襄平侯韩信  

桓桓将军辅主克征奉使全璧身泏项营序功差德履让以平转北而游云中以倾  

将军棘津侯陈武  

岩岩将军带武佩威御雄乘险难困不违仇灭主定四海是桢功成食土德被遐迩  

曲成侯虫达  

晏晏曲成舆从龙腾安危从主赤曜以升赫赫皇皇道弥光明惟德御国流及后萌  

御史大夫汾隂侯周昌  

肃肃御史以武以文相赵距吕志安君身征诣行所如意不全天秩邑土勋乃永存  

将军青阳侯王吸  

邑邑将军育养烝徒建谋正直行不匿邪入军讨敌顶定天都佩雀双印百里为家  

论  

难庄论  

众人之逐世利如青蝇之赴肉汁也青蝇嗜肉汁而忘溺死众人贪世利而防罪祸  

功德论  

朱轩之使凤举于龙堆之表  

哀辞  

马仲都哀辞【`并序`】  

【`北堂书钞载班固马仲都哀辞按此不似固自序似人为序其事也`】  

车骑将军顺文侯马仲都明帝舅也从车驾于水浮桥马惊入水溺死帝顾谓侍御史班固于马上三十歩遂为哀辞【`阙`】  

连珠  

拟连珠【`五首`】  

臣闻公输爱其斧故能玅其功明主贵其士故能成其治  

臣闻良匠度其材而成大厦明主器其士而建功业臣闻听决价而资玉者无楚和之名因近习而取士者无伯王之功故璵璠之为宝非驵侩之术伊吕之为佐非左右之旧  

臣闻鸾凤养六翮以凌云帝王乘英雄以济民易曰鸿渐于陆其羽可用为仪  

臣闻马伏皁而不用则驽与良而为羣士齐寮而不职则贤与愚而不分  

文  

奕防  

大冠言博既终或进而问之曰孔子称有博奕今博行于世而奕独絶博义既奕义不述问之论家师不能説其声可闻乎曰学不广博无以应客北方之人谓棊为奕而説之举其大畧厥义深矣局必方正象地则也道必正直神明德也棊有白黒隂阳分也骈罗列布效天文也四象既陈行之在人葢王政也成败臧否为仁由已危之正也夫博悬于投不专在行优者有不遇劣者有侥幸踦拏相凌气势力争虽有雄雌未足以为平也至于奕则不然髙下相推人有等级若孔氏之门囘赐相服循名责实谋以计策若唐虞之朝考功黜陟器用有常施设无期因敌为资应时屈伸续之不复变化日新或虚设豫置以自防卫葢象庖羲防罟之制隄防周起障塞漏决有似夏后治水之势一孔有阙坏頺不振有似瓠子泛滥之败一棊破窐亡地复还曹子之威作伏设诈突围横行田单之竒要厄相刼割地取偿蘓张之姿固本自广敌人恐惧三分有二释而不诛周文之德知者之虑也既有过失能量弱强逡巡儒行保角依旁却自补续虽败不亡缪公之智中庸之方也上有天地之象次有帝王之治中有五霸之权下有战国之事览其得失古今畧备及其晏也至于发愤忘食乐以忘忧推而髙之仲尼概也乐而不淫哀而不伤质之诗书关雎类也纰专知柔隂阳代至施之养性彭祖气也外若无为黙而识净泊自守以道意隐居放言逺咎悔行象虞仲信可喜感乎大冠论未备故因问者喻其事  

诗  

郊祀灵芝歌  

因露寝兮产灵芝象三德兮瑞应图延寿命兮光此都配上帝兮象太微参日月兮扬光辉  

咏史  

三王德弥薄惟后用肉刑太仓令有罪就逮长安城自恨身无子困急独防防小女痛父言死者不可生上书诣阙下思古歌鸡鸣忧心摧折裂晨风扬激声圣汉孝文帝恻然感至情百男何愦愦不如一缇萦  

竹扇诗  

供时有度量异好有团方来风堪避暑静夜致清凉  
