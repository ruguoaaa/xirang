---
title: 第17部分
index: true
icon: editor
order: 17
category:
  - 诗藏
  - 诗集
  - 汉魏六朝百三家集
tag:
  - 钦定四库全书
  - 集部八
  - 总集类
  - 张溥
  - 明
---

## 汉魏六朝百三家集卷九十九目录

庾肩吾集题词  

庾幼简志性恬静风齐台尚长子子贞孝感北辰次子介清重洗马一家行义诚足与刘子珪明休烈同传子慎后出文采尤髙子山继之宫体竞贵予每读八关斋夜赋诗深羡少庶府君能陪帝子又恠一时彦聚城门髙唱何偏以病老死沙门为题台城不祥若有先防焉子慎避难入东后始还家遗文鲜少唐李长吉所为作还自防稽歌以补其悲也南史又云宋子仙破防稽购得子慎欲杀之赖作诗以免夫髙斋抄撰龙楼应敎学士职也亡命江海文焉有罪犹借资七步幸脱劒铓盗亦能怜才士哉东宫赏遇时共聨咏湘东志墓称为瑚琏其知子慎实深论文一书谓有踦蹠必不然矣书品序论王光禄荅齐太祖类也若在梁时则与钟仲伟诗评同行天壤乎  

目録  

表  

为宁国公让中书表  

为南康王让丹阳尹表  

章  

为武陵王拜仪同章  

启  

谢厯日启  

谢赉铜砚笔格启  

谢赉粳米启  

谢赉菱启  

谢赉棃启  

谢赉橘启  

谢赉林檎启  

谢赉朱樱启  

谢赉防榔启  

谢东宫赉防榔启  

谢东宫赉米启  

谢东宫赉粟启  

谢东宫赐宅启  

谢东宫示古迹启  

谢东宫赉内人春衣启  

谢湘东王赉米启  

答湘东王赉粳米启  

谢湘东王赉米启  

谢湘东王赉柑启  

答武陵王赉绢启  

谢武陵王赉白绮绫启  

答陶隐居赉术煎启  

答陶隠居赉术蒸启  

答饷绫纹启  

谢炭启  

序  

书品序  

书品后序  

论  

书品论一  

书品论二  

书品论三  

书品论四  

书品论五  

书品论六  

书品论七  

书品论八  

书品论九  

铭  

团扇铭  

玉帐山铭  

乐府  

长安有狭斜行  

赋得有所思  

有所思  

洛阳道  

赋得横吹曲长安道  

爱妾换马  

陇西行  

未央才人歌  

诗  

侍宴应令  

侍宴宣猷堂应令  

侍宣猷堂宴湘东王应令  

侍宴饯湘州刺史张纉  

侍宴饯张孝总应令  

三日侍兰亭曲水宴  

九日侍宴乐游苑应令  

从皇太子出圃应令  

奉和泛舟汉水徃万山应敎  

山池应令  

奉使北徐州参丞御  

和卫尉新渝侯巡城口号  

游甑山  

蔬圃堂应诏  

寻周处士让  

赋得嵇叔夜  

和太子重云殿受戒  

咏同泰寺浮图和简文帝  

奉和赛汉髙庙  

乱后经夏禹庙  

乱后行经吴邮亭  

经陈思王墓  

过建章故台  

和刘明府观湘东王书  

和竹斋  

从驾喜雨  

奉和春夜应令  

奉和武帝苦旱  

奉和太子纳凉梧下应令  

芝草  

咏美人  

送别于建兴苑相逢  

侍宴  

侍宴饯湘东王应令  

饯张孝总应令  

侍宴饯东阳太守萧子云  

和晋安王薄晩逐凉北楼回望应敎  

赠周处士  

新林送刘之遴  

奉使江州舟中七夕  

南苑看人还  

咏美人看画应令  

奉和药名诗  

看放市  

和望月  

和徐主簿望月  

咏风  

咏雪花  

春日  

七夕  

歳尽应令  

赋得山  

同萧左丞咏摘梅花  

和晋安王咏燕  

咏胡牀应敎  

暮游山水应令赋得碛字  

奉和湘东王应令二首  

春宵  

冬晓  

咏帘燕  

奉贺便省余秋  

被使从渡江  

登城北望  

道馆  

赋得转歌扇  

咏舞  

咏舞曲应令  

咏主人少姬应敎  

咏长信宫中草  

石崇金谷妓  

逺看放火  

舟中寒望  

石桥  

咏桂  

赋得池萍  

新苔  

被执作诗  

三日侍宴咏曲水中烛影  

聨句  

曲水聨句  

八关斋夜赋四城门更作四首  

第一赋韵东城门病  

南城门老  

西城门死  

北城门沙门  

第二赋韵东城门病  

南城门老  

西城门死  

北城门沙门  

第三东城门病  

南城门老  

西城门死  

北城门沙门  

第四东城门病  

南城门老  

西城门死  

北城门沙门  

## 汉魏六朝百三家集卷九十九  

明　张溥　辑  

庾肩吾集  

表  

为宁国公让中书表  

臣闻陟彼太行伯后之车屡怠望兹呉坂少游之马难跻是知美非流水立致摧辕骏靡浮云便期顿辔起登天汉宁培九万之风坐济星桥非使千年之翼岂有防称辩慧足对元礼弱标俊頴能嘲子叔玉重组长空见休宠深宫邃宇孰知懐忧  

为南康王让丹阳尹表  

臣闻剑镂七星非有司天之用帘图五岳宁识崇朝之云是知策彼泥龙不能令其逐日乗斯流马安可使其奔电方今振鹭盈庭白驹空谷惟帝念功惟明克允君子之国幸闻其让石门之水获免于贪  

章  

为武陵王拜仪同章  

臣宅庆紫霄联休皇极地均指日既无迹而成髙仕若乗风故不行而自逺今者四郊无垒天下同文都尉春田犹居塞外单于冬猎不入渔阳臣坐牧三邉非劳士战岂能屯兵大夏封万里之矦飞箭辽城受千金之夀论其才望有惧茂先佩印绶常差叔度  

启  

谢厯日启  

凌渠所奏弦望既符邓平之言锱铢皆合登台视朔覩云物之必书拂管移灰识权衡之有度初开卷始暂谓春留未览篇终便伤冬及裵回厚渥比日为年  

谢赉铜砚笔格启  

烟磨青石巳践孔氏之坛管挿铜龙还笑王生之璧西域胡人卧织成之金簟防仙童子隐芙蓉之行鄣莫不并出梁园来颁狭室  

谢赉粳米启  

出梁国之【`阙`】租兼水陆之殊品伊尹説而不至石崇豪所未及遇处嘿之得賔同苻朗之举着长河可塞上徳无酬  

谢赉菱启  

上林紫水杂蕰藻而俱浮云梦清池间芙蓉而外发珍逾百味来荐画盘恩重千金遂沾菲蓆凌霜朱橘愧此开顔含露蒲桃慙其不防  

谢赉棃启  

睢阳东苑子围三尺新豊箭谷枝悬六斤未有生因粉水产自桐丘影连邓橘林交苑柿逺荐中厨爰颁下室事同灵枣有愿还年恐似仙桃无因留核  

谢赉橘启  

光分璇宿影接铜峰去青鸟之迢递服朱闉之爽垲楚原洪笔颂记不迁陈王丽藻赋称遥植昔朝歌季重才赐海鱼大理元常止防秋菊  

谢赉林檎启  

丹徒故苑歳绵长而不见岷山旧植路重阻而来难未有徙核圆丘移根阆坂仙厨始摘犹堆青玉之盘下贱爰颁遂入抽蒲之座  

谢赉朱樱启  

成丛殿侧犹连制赋之条结实西园非复粘蝉之树异合浦之归来疑藏朱实同秦人之逐弹似得金丸  

谢赉防榔启  

形均緑竹讵扫山坛色譬青桐不生空井事逾紫柰用兼芳菊方为口实永以蠲疴  

谢东宫赉防榔启  

无劳朱实兼荔支之五滋能发红顔类芙蓉之十酒登玉案而上陈出珠盘而下逮泽深温柰恩均含枣  

谢东宫赉米启  

滍水鸣蝉香闻七里琼山合颖租归十县肩吾人慙振藻徒降云间之松职滥更繁空撤家丞之俸成珠委地事重逢仙游玉为粮珍逾入楚虽复激水沧流不待监河之説春风扫地方诮文学之篇  

谢东宫赉粟启  

查或火成鑚以为屑柰称煎用曝而成糗未若北燕巨实用夺荣枯南国脯山翻慙齿决承恩踊跃对闻喜之河念报屏营问知来之息  

谢东宫赐宅启  

肩吾居异道南才非巷北流寓建春之外寄息灵台之下岂望地无湫隘里号乗轩巷转幡旗门容幰盖况乃交垂五柳若元亮之居夹石防槐似安仁之县却瞻钟阜前枕洛桥池通西舍之流窻映东邻之枣来归髙里翻成待封之门夜坐书台非复通灯之壁才下应王礼加温阮官成名立无事非恩  

谢东宫示古迹启  

窃以仙岩遗传入握成尘孔壁藏文随开巳蠧石书有暗厨画犹飞岂有迹经四代年逾十纪芝英云气之巧未殒松鈆鹊反鸾惊之势不侵蒲竹必使酒肆人来池流色变将损北海之牍还代西河之简  

谢东宫赉内人春衣启  

阶邉细草犹推綟叶之光戸前桃树反讶蓝花之色遂得裾飞合鷰领鬬分鸾试顾采薪皆成留客  

谢湘东王赉未启  

味重新城香逾涝水连舟入浦似彦伯之南归积地为山疑马援之西至不待候沙同新渝之再熟无劳拜石均辽仓之重满前恩未逺次渥仍流墨翟假以故书裴楷暂其国赐  

答湘东王赉粳米启  

窃以农夫力耕时逢俭歳疎贱时泽必取丰年防斛泻珠嘉闻陶量翻庭委玉欣见马图  

谢湘东王赉米启  

窃以月满则亏恩来无爽海潮虽大万江恒注遂使连箱委地不殊阳翟盈仓接宇宁异海陵  

谢湘东王赉柑启  

传名地理逺自武陵之洲族茂神经遥闻建春之岭王逸为赋取对荔枝张衡制辞用连石蜜足使萍实非甜蒲萄犹防  

答武陵王赉绢启  

肩吾启防赉绢二十疋清河之珍丘园慙其束帛闗东之妙潜织陋其卷绡下官谬忝扁舟暂瞻还斾而天人渥眄增余论之荣江汉安流无沿洄之阻遂使鹤露宵凝轻絺立变雁风朝急治服成温有谢笔端无辞陈报不任下情谨奉啓事谢闻谨啓  

谢武陵王赉白绮绫启  

图云缉鹤邺市稀逢写雾传花丛防罕遇虽复马均骋思比巧犹慙虞卿受金方恩未重比扁舟独反燕路有心载寳言归衔珠无日  

答陶隐居赉术煎启  

窃以绿叶抽条生于首之侧紫花摽色出自郑岩之下百邪外御六府内充山精见书华神在箓木荣火谢尽采撷之难启旦移申穷淋漉之剂故能竞爽云珠争奇水玉自非身疲掌砚役倦攀桃岂可立致还年坐生羽翼临沅丹井方觉可捐郦县菊泉无劳复汲庻得遨游海岸追涓子之尘驰骛霍山共陈王为侣謡俗轻施尚曰难酬出世鸿恩宁知上报  

答陶隐居赉术蒸启  

味重金浆芳逾玉液足使芝慙明丽丹愧芙蓉坐致延生伏深铭戴  

答饷绫纹启  

洁同雪霜华逾纻绮长裾可曵无愧王门之賔广袖将裁翻有城中之制  

谢炭启  

识慙曼倩似见昆明之灰清愧伯鸾不复因人之热  

序  

书品序  

静先生曰予遍求邃古逖访厥初书名起于洛字势发于仓史故遗结防取诸文象诸形防诸人事未有广此缄□深兹文契是以一书加大天尊可知二力增土地卑可审日以君道则字势圆月以臣辅则文体缺及其转注假借之流指事防意之类莫不状范毫端形呈字表开篇玩古则千载共朝削简傅今则万里对面记善则恶自削书贤则过必改玉厯颁正而化俗帝教陈言而设教变通不极日用无穷与圣同功参神并运爰泊中叶舍繁从省渐失颍川之言竟逐云阳之字若乃鸟迹孕于古文壁书存于科斗符陈帝玺摹调蜀漆署表宫门铭题礼器鱼游舍凤鸟已分虫仁义起于麒麟威形发于龙虎云气时飘五色仙人还作两童若浮溪蛇若赴穴流星疑烛垂露似珠芝英转车飞白掩素参差倒薤既思种栁之謡长短悬针复想定情之制蛟脚傍低鹄头仰立填飘板上谬起印中波回堕镜之鸾楷顾雕陵之鹊并以篆籕重复见重昔时或巧能售酒或妙令鬼哭信无味之竒珍非趋时之急务且具録前训今不复兼论惟草正疏通专行于世其或继之者虽百代可知寻体发源秦时人下邳程邈所作始皇见而重之以奏事繁多篆字难制遂作此法故曰书今时正书是也草圣起于汉时解散法用以赴急本因草创之义故曰草书建初中京兆杜操始以善书知名今之草书是也余自少迄长留心兹业澡手谢于临池鋭意同于削板而蕺山之扇竟未増华凌云之台无因诫子求诸故迹或有浅深輙删善草者一百二十一人伯英以称圣居首法髙以追骏处末推能相越小例而九引类相附大等而三复为略论总名书品  

书品后序  

今以九例该此众贤犹如圃积玉炎洲聚桂其中实相推谢故有兹多品然终能振此鳞翼俱上龙门倘后之学者更随防曝云尔  

论  

书品论一【`上之上`】  

【`张芝伯英　钟繇元常王羲之逸少`】  

既发源秦史草乃激流齐相跨七代而弥遵将千载而无革诚开博者也均其文总六书之要指其事笼八体之竒能防篆籕于繁芜移楷真于重密分行纸上类出茧之蛾结画篇中似闻琴之鹤峰间起琼山惭其敛雾漪澜递扶碧海愧其下风抽丝散水定其下笔倚刀较尺验于成字真草既分于星芒烈火复成于珠佩或横牵竖掣或浓防轻拂或将放而更留或因挑而还置敏思藏于胸中巧意发于毫铦詹尹端策故以迷其变化英韶倾耳无以察其音声殆善射之不注妙斵轮之不传是以鹰舍利出彼兎毫龙管润霜游兹虿尾学者鲜能具体窥者罕得其门若探妙测深尽形得势烟花落纸将动风彩带字欲飞疑神化之所为非人世之所学惟张有道钟元常王右军其人也张工夫第一天然次之衣帛先书称为草圣钟天然第一工夫次之妙尽许昌之碑穷极邺下之牍王工夫不及张天然过之天然不及钟工夫过之羊欣云贵越羣品古今莫二兼撮众法备成一家若孔门以书三子入室矣允为上之上  

书品论二【`上之中`】  

【`崔瑗子玉　杜度伯度　师宜官张昶文舒　王献之子敬`】  

崔子玉擅名北中迹罕南度世有得其摹者王之敬见之称美以为功类伯英杜度滥觞于草书取竒于汉帝诏复奏事皆作草书师宜官鸿都为最能大能小文舒声劣于兄时云亚圣子敬泥帚最验天骨兼以掣笔复识人工一字不遗两叶妙此五人允为上之中  

书品论三【`上之下`】  

【`索靖防安　梁鹄孟皇　韦诞仲将皇象休明　胡昭孔明　钟防士季`】  

【`卫瓘伯玉　荀舆长阮研文机`】  

幼安敛蔓舅氏抗名卫令孟皇功尽笔力字入帐中仲将不妄染毫必须张笔而左纸孔明动见模楷皆谓胡肥而钟瘦休明斟酌二家聨驾八絶士季之范元常犹子敬之禀逸少而工拙兼效真草皆成伯玉逺慕张芝近参父迹长狸骨方拟而难迨阮研居今观古尽窥众妙之门虽复师王祖钟终成别搆一体此九人允为上之下  

书品论四【`中之上`】  

【`张超子并　郭伯道　刘徳升君嗣崔实子真　卫夫人名铄字茂猗`】  

【`李式景则　庾翼稚恭　郗愔方回谢安安石　王珉季琰　栢敬道`】  

【`羊欣敬元　王僧防　孔琳之彦琳殷钧季和`】  

子并崔家州里颇相仿效可谓酱咸于盐冰寒于水伯道府问朝廷远封其迹徳升之妙钟胡各采其美子真俊才门法不坠李妻卫氏自出华宗景则毫素流靡稚恭声彩遒越郗愔安石草正并驱季琰栢筋力俱骏羊欣早随子敬最得王体孔琳之声髙宋氏王僧防雄发齐代殷钧颇耽爱好终得肩随此一十五人允为中之上  

书品论五【`中之中`】  

【`魏武帝曹操孟徳　吴主元宗孙皓卫觊伯儒　左子邑伯字　卫桓巨山杜预元凯　王廙世将　张彭祖　任靖韦旭文休　王修敬仁　范懐约张永景初　吴休尚施方泰`】  

魏帝笔墨雄赡吴主体裁绵密伯儒兼叙草子邑分鏕梁邯巨山三世元凯累叶王廙为右军之师彭祖取羲之之道任靖矫名文休题柱敬仁清举致畏逼之词张范逢时俱东南之美施吴邺下后生同年防萃此十五人允为中之中  

书品论六【`中之下`】  

【`罗晖叔景　赵袭元嗣　刘舆　张昭陆机士衡　朱诞　　　王导茂庾亮元规　王洽　郗超吴兴　张翼宋文帝刘义隆　　康昕　徐郗秀谢眺晖　刘绘　陶隠居景王崇素`】  

叔景元嗣并称西州刘舆之笔札张昭之无懈陆机以才掩迹朱诞以偏艺流声王导则列圣推能庾亮则羣公挹巧王洽以并通诸法郗超以晩年取誉张翼善効宋帝康昕郗秀孤生谢朓刘绘文宗书范近来少前陶隠居仙才翰采防于山谷王崇素绘【`阙`】靡伦篇笔传于里闾此十八人允为中之下  

书品论七【`下之上`】  

【`姜翊　梁宣　韦秀　钟舆　向泰羊忱　晋元帝景文　识道人`】  

【`范氏蔚宗　宋炳　王防　谢灵运萧思话　薄绍之敬叔　齐髙帝绍伯庾黔娄　费元瑶　孙奉伯羊祜叔子`】  

此十九人并擅毫翰动成楷则殆逼前良见希后彦允为下之上  

书品论八【`下之中`】  

【`阳经　诸葛融　杨潭　张炳　岑渊张舆　王济　李夫人　刘穆之道和朱龄石　庾景休　张融思光褚元明　孔敬通　王籍文海`】  

此十五人虽未穷字奥书尚文情披其丛薄非无香草视其涯岸皆有润珠故遗斯纸以为世玩允为下之中  

书品论九【`下之下`】  

【`卫宣　李韫　陈基　传庭坚　张绍阴光　韦熊少季　张畅　曹任　宋嘉裴邈　羊固　谢晦　传夫人　辟间训徐羡之　孔闾　顔寳光　周仁皓张欣泰　张炽僧岳道人`】  

此二十二人皆五味一和五色一彩视其雕文非特刻鹄人人下笔宁止追向遗迹见珍余芳可折诚以驱驰并驾不逮前锋而中权后殿各尽其美允为下之下  

铭  

团扇铭  

武王览造扇于前班生赡博白绮仍传裁云比雾裂素轻蝉片月内掩重规外圆炎隆火正石铄沙煎清逾苹末莹等寒泉恩深难恃爱极则迁秋风飒至箧笥长捐勒铭华扇敢荐夏筵  

玉帐山铭  

玉帐寥廓昆山抵鹊总叶成帐连枝起幕玉蘂难徙金花不落隐士弹琴仙人看博岩留故鼎灶聚新荆煮石初烂烧丹欲成桑田屡尽海水频倾长闻鳯笛永听箫声  

乐府  

长安有狭斜行  

长安有曲陌曲陌不容幰路逢双绮襦问君居近逺我居临御沟可识不可求长子登麟阁次子侍龙楼少子无髙位聊从金马游三子俱来下左右若川流三子俱来入髙轩映彩旒三子俱来宴玉柱击清瓯大妇襞云裘中妇卷罗帱少妇多艳冶花钿系石榴夫君且安坐欢娱方未周  

赋得有所思  

佳期竟不归春日坐芳菲拂匣看离镜【`一作扇`】开箱见别衣井梧生未合宫槐卷复稀不及衘泥燕从来相逐飞  

有所思  

佳人逺于隔乃在天一方望望江山阻悠悠道路长别前秋叶落别后春花芳雷叹一声响雨泪忽成行怅望情无极倾心还自伤  

洛阳道  

徼道临河曲层城傍洛川金门才出柳桐井半含泉日起罘罳外车回双阙前潘生时未返遥心徒眷然  

赋得横吹曲长安道  

桂宫连复道黄山开广路逺听平陵钟遥识新丰树合殿生光彩离宫起烟雾日落歌吹还【`一作回`】尘飞车马度  

爱妾换马  

渥水出腾驹湘川实应图来从西北道去逐东南隅琴声悲玉匣山路泣蘼芜似鹿将含笑千金防不俱  

陇西行  

借问陇西行何当驱马征草合前迷路云浓后暗城寄语幽闺妾罗袖勿空萦  

未央才人歌  

从来守未央转欲讶春芳朝风凌日色夜月夺灯光相逢倘游豫暂为卷衣裳  

诗  

侍宴应令  

副君时暇豫曽城聊近游清池冩飞阁疎树出龙楼北陆冰方壮西园春欲周梅心芳屡动蒲节促难抽徒然欣并命无以厠应刘  

侍宴宣猷堂应令  

副君徳将圣陈王才掞天归来宴平乐置酒对林泉鑪香杂山气殿影入池涟艳舞时移节新歌屡上弦听曲慙回顾思经徒欲眠  

侍宣猷堂宴湘东王应令  

陈王骖驾反副后西园游并命登飞阁列坐对芳洲桂岩逢暮序菊水值穷秋竹迳箫声发桐门琴曲愁【`一作幽`】徒奉文成诵空知思若抽  

侍宴饯湘州刺史张纉  

洞庭资善政层城送逺离九歌扬妙曲八桂动芳枝雨足飞春殿云峯入夏池郢路方辽逺湘山转蔽亏何当好风日极望长沙垂  

侍宴饯张孝总应令  

层台临回涨耿耿晴烟上欲送分符人翻似河隄望寒云暗积水秋雨防重嶂别念动神襟华文切离贶慙无寡和曲空陪郢中唱  

三日侍兰亭曲水宴  

策星依夜动銮驾总朝游旌门临苑树相风出鳯楼春生露泥泥天覆云油油桃花舒玉涧柳叶暗金沟褉川分曲洛帐殿掩芳洲踊跃頳鱼出参差綘枣浮百戱俱临水千钟共逐流  

九日侍宴乐游苑应令  

辙迹光周颂巡游盛夏功钩陈万骑转阊阖九关通秋晖逐行漏朔气绕相风献寿重阳节回銮上苑中疏山开辇道间树出离宫玉醴吹岩【`一作承苑`】菊银牀落井桐御棃寒更紫仙桃秋转红饮羽山西射浮云冀北骢尘飞金埒满叶破柳条空腾猨疑矫箭惊鴈避虚弓雕材滥杞梓花绶接鹓鸿愧乏天庭藻徒参文雅雄  

从皇太子出圃应令  

春光起丽谯屣步陟山椒阁影临飞盖鸎鸣入洞箫水还登故渚树长荫前桥緑荷生绮叶丹藤上细苖顾循慙振藻何用拟琼瑶  

奉和泛舟汉水往万山应敎  

桂棹桬棠船飘扬横大川映岩沈水底激浪起云边迥岸髙花发春塘细柳悬陪歌承睿赏接醴侍恩筵谁云李与郭独得似神仙  

山池应令  

阆苑秋光暮金塘收潦清荷低芝盖出浪涌燕舟轻逆遄流棹唱带谷聚笳声野竹交临浦山桐迥出城水逐云峯闇寒随殿影生  

奉使北徐州参丞御  

炎农称卷领唐勋载允恭犹将表世盛尚且号民从未如今圣主比徳迈前踪格天垂礼乐寰海置提封枌榆谅昔社方门有旧墉故乡深帝念巡狩及时雍禁园周百里离宫即九重浮桥还泻渭抗殿本疏龙过沛追乡饮归宛盛礼容千金登禹膳万寿献尧钟依然对白水眷言怀赤松回天随辇道驻日逐戈锋路逺大风积山长佳气浓年光正婉娩春树转丰茸竹叶含初箨蓂枝发早藂瑞木翻无鸟祥花更少蜂咸英起云鳯率舞间笙镛海鸥时出没江鱏乍噞喁云边开巩树雾里识嶤峯小人滥趋虚薄愧无庸皇恩不可报河清徒易逢  

和卫尉新渝侯巡城口号  

维城寄右戚巡警属勤王南瞻通灞岸北眺指横茫入汉飞延阁临云出建章步逐天津逺城随秋夜长露槐落金气风寮上新凉【`阙`】  

游甑山  

平子去已久余风今复追未必游春草王孙自不归路髙村反出林长鸟更稀寒云间石起秋叶下山飞西河方阅训讵得解朝衣  

蔬圃堂应诏  

北宫【`一作堂`】多暇豫时驾总銮镳路静繁葭撤轮移羽盖飘临空坐飞观回首望浮桥风长曙钟近地迥洛城遥疎林不碍日涸浦暂通潮徒然等賔从并作愧羣僚  

寻周处士让  

试逐赤松游披林对一丘棃红大谷晩桂白小山秋石镜菱花发桐门琴曲愁【`一作遒`】泉飞疑度雨云积似重楼王孙若不去山中定可留  

赋得嵇叔夜  

山林重明灭风月临嚣尘著书惟隠士谈止谷神鴈重翻伤性蚕寒更养身广陵余故曲山阳有旧邻俗俭宁妨患才多反累身寄言山吏部无以助庖人  

和太子重云殿受戒  

皇明执东曜帝扆居北辰小乘开治道大觉拯苍民殊涂同义路分流合智津传香引上徳列伎进名臣连阁翻如画图云更似真镜山衘殿影梅梁落梵尘苑桂恒留雪天花不待春万年逢瑞应千生值法身天衣初拂石豆火欲燃薪重善无论报轻毛庶有因  

咏同泰寺浮图和简文帝  

望园临奈苑王城对邺宫还从飞阁内遥见崛山中天衣疑拂石鳯翅欲凌空云甍犹带雨莲井不生桐盘承云表露铃揺天上风月出琛含采天晴幡带虹周星疑更落汉梦似今通我后情【`艺文作怀`】初照不与伊川同方应捧马出永得离尘防  

奉和赛汉髙庙  

昔在唐山曲今承紫贝坛宁知临楚岸非复望长安野旷秋先动林髙叶早残尘飞逺骑没日徙【`一作过`】半峰寒徒然仰成诵终用试才难  

乱后经夏禹庙  

金简泥初发龙门凿始通配天不失旧为鱼微此功林堂上偃蹇山殿下穹隆侵云似天阙照水类河宫神来导赤豹仙女拥飞鸿松龛撤暮爼枣迳落寒丛仙舟还入镜玉轴更乘空去国嗟行迈离居泣转蓬月起吴山北星临天汉中申胥犹有志荀息本怀忠待见欃枪灭归来松柏桐  

乱后行经吴邮亭  

邮亭一回望风尘千里昬青袍异春草白马即吴门獯戎鲠伊洛襍种乱轘辕辇道同关塞王城似太原休明鼎尚重秉礼国犹存殷牗爻虽赜尧城吏转尊泣血悲东走横戈念北奔方慿七庙略誓雪五陵寃人事今如此天道共谁论【`御亭吴大帝所建在晋陵今作邮误也`】  

经陈思王墓  

公子独忧生丘垅擅余名采樵枯树尽犂田荒隧平宁追宴平乐讵想谒承明旦余来锡命兼言事结成飘飖河朔逺飐飚风鸣鴈与云俱阵沙将蓬共惊枯桑落古社寒鸟归孤城陇水哀葭曲渔阳掺鼓声离家来逺客安得不伤情  

过建章故台  

鲁国观遗殿韩城想旧台仲宣原隰满子建悲风来夏莲犹反植秋牕尚左开图云仍溜雨画水即生苔及君欢四望知余念七哀  

和刘明府观湘东王书  

陈王擅书府河间富典坟五车方累箧七阁自连云松椠芳帙气柏熏起厨文羽陵青简出妫泉緑字分方因接游圣暂得奉朝闻峯楼霞早发林殿日先曛洛城复接限归轩畏后羣  

和竹斋  

百栱横笻节千栌跨篻竿回龙仍作柱置笛且成栾向岭分花径随阶转药栏蜂归怜蜜熟燕入重巢干欲仰天庭掞终知学步艰  

从驾喜雨  

西岳浮樽桂东皇事浴兰赦诏还京兆归神出灌坛湿风含酒气阴云助麦寒典农欣受职治粟喜当官复此随车雨民天知可安  

奉和春夜应令  

春牗对芳洲珠新上钩烧香知夜漏刻烛验更筹天禽【`一作鸡`】下北阁【`一作阙`】织女入西楼月皎疑非夜林疎似更秋水光悬荡壁山翠下添流讵假西园防无劳飞盖游  

奉和武帝苦旱  

阳山蛇不蛰洳泽鸟犹攅蹔息流膏雨将似怨祁寒文衣夜不卧蔬食昼忘餐洁诚同望祀惟馨等浴兰江苹享上帝荆璧奠髙峦繁云兴岳立蒸穴动龙幡渭渠还积水滮池更起澜  

奉和太子纳凉梧下应令  

北园凉气早步辇暂逍遥避日交长扇迎风列短箫山带弹琴曲桐横栖凤条悬门开溜水锦石镇浮桥黑米生菰业青花出稻苖无因学仙藻云气徒飘飖  

芝草  

踟蹰玩芝草淹留攀桂丛桂丛方偃蹇芝叶正玲珑如龙复如马成阙复成宫黄金九华发紫盖六英通隐士苍山北仙神海穴东随丹聊变水独揺不须风  

咏美人  

绛树及西施俱是好容仪非关能结束本自细腰肢镜前难并照相将映渌池看妆畏水动敛袖避风吹转手齐裾乱横簮歴鬓垂曲中人未取谁堪白日移不分他相识唯听使君知  

送别于建兴苑相逢  

相逢小苑北停车问苑中梅新杂柳故粉白映纶红去影背斜日香衣临上风云流阶渐黒冰开池半通去马船难驻啼乌曲未终眷然从此别车西马复东  

侍宴  

沐道逢将圣飞觞属上贤仁风开美景瑞气动非烟秋树翻黄叶寒池堕黑莲承恩谢命浅念报在身前  

侍宴饯湘东王应令  

陈王从游士髙晏入承华并载同连璧雕文类简沙落猿时动树坠雪暂揺花念此离筵促方愁别路賖  

饯张孝总应令  

江上早寒生萧条铙管清别筵开帐殿离舟卷幔城前山黄叶起对岸白沙惊临涡同极望窃吹愧才经  

侍宴饯东阳太守萧子云  

东部资良守北宫敦献酬新枝渐接树故冻欲含流早花少余雪春寒极晩秋徒嗟白岸逺空想赤松游  

和晋安王薄晩逐凉北楼回望应敎  

向夕纷諠屏追凉飞观中树影临城日牕含度水风遥天如接岸逺帆似凌空陪文慙宋玉徒等侍兰宫  

赠周处士  

九丹开石室三径没荒林仙人翻可见隐士更难寻篱下黄花菊丘中白雪琴方欣松叶酒自和游山吟  

新林送刘之遴  

斾转黄山路舟纚白马津送轮时合幰分骖各背尘常山喜临岱陇头悲望秦欲持汉中策还以赠征人  

奉使江州舟中七夕  

九江逢七夕初值早秋天河来映水织女欲攀舟汉使俱为客星槎共逐流莫言相送浦不及穿针楼  

南苑看人还  

春花竞玉顔俱折复俱攀细腰宜窄衣长钗巧挟鬟洛桥初度烛青门欲上关中人应有望上客莫前还  

咏美人看画应令  

欲知画能巧唤取真来映并出似分身相看如照镜安钗等疎密着领俱周正不解平城围谁与丹青竞  

奉和药名诗  

英玉牧荆楚听讼出池台督邮称蝗去亭长説乌来行塘朱鹭响当道赤帷开马鞭聊冩赋竹叶暂倾杯  

看放市  

旗亭出御道游目暂回车既非随舞鹤聊思索枯鱼悬识季主牓酒见相如日中人已合黄昏故未疎  

和望月  

桂殿月徧来留光引上才圆随汉东蚌晕逐淮南灰渡河光不湿移轮辙讵开此夜临清景还承终宴杯  

和徐主簿望月  

楼上徘徊月牕中愁思人照雪光偏泠临花色转春星流时入晕桂长欲侵轮愿以重光曲承君歌扇尘  

咏风  

宋地鶂飞初湘川燕起余扫【`一作拂`】坛聊动竹吹薤欲成书苍梧洞犹在【`一作苍崦桐犹在`】合浦树应疎阳乌一转翅千里定非虚  

咏花雪  

瑞雪坠尧年因风入绮钱飞花洒庭树凝瑛结井泉寒光晦八极同云暗九天已飘黄竹路共庆白渠田  

春日  

桃红柳絮白照日复随风影出朱城外香归青殿中水映寄生竹山横半死桐颁文知渥重搦札愧才空  

七夕  

玉匣卷悬衣针楼开夜扉姮娥随月落织女逐星移离前忿促夜别后对空机倩语雕陵鹊填河未可飞  

嵗尽应令  

嵗序已云殚春心不自安聊开柏叶酒试奠五辛盘金薄图神燕朱泥却【`一作印`】鬼丸梅花应可折倩为雪中看  

赋得山  

层云霾峻岭絶涧倒危峯刻削临千仞嵯峨起百重行曦上杳杳结雾下溶溶仁心留此属休奉愧羣龙  

同萧左丞咏摘梅花  

牕梅朝始发庭雪晩初消折花牵短树攀丛入细条垂冰溜玉手含刺罥春腰逺道终难寄馨香徒自饶  

和晋安王咏燕  

可怜幕上燕差池弄羽衣夜夜同巢宿朝朝相对飞衔泥瞻乐善相贺奉英徽秋蝉行寂寞恋此未辞归  

咏胡牀应敎  

传名乃外域入用信中京足欹形已正文斜体自平临堂对逺客命旅誓初征何如淄馆下淹留奉盛明  

暮游山水应令赋得碛字  

余春属清夜西园恣游歴入迳转金舆开桥通画鹢细藤初上楥新流渐涵碛云峯没城柳电影开岩壁  

奉和湘东王应令二首  

春宵  

征人别来久年芳复临牖烛下夜缝衣春寒偏着手愿及归飞鴈因书寄髙柳  

冬晓  

隣鸡声已传愁人竟不眠月光侵曙后霜明落晓前萦鬟起照镜谁忍挿花钿  

咏帘燕  

双燕集兰闺双飞髙复低向户疑新箔登巢识故泥依櫩本相贺近幕愿同栖  

奉贺便省余秋  

前对金精坂傍临圆水池照影碍浮叶看山通迥枝鴈行连雾尽雨足带云移  

被使从渡江  

八阵引佳兵三河总舻舳绛天扬逺斾雷野驱长毂夜剑动星芒秋潮惊箭服  

登城北望  

誓师屠六郡登城望九山沈黄雾里地尽黒云中霜戈曜垅日哀笳断塞风  

道馆  

仙人白鹿上隐士潜溪边试取西山药来观东海田  

赋得转歌扇  

团纱映似月蝉翼望如空回持掩曲态转作送声风  

咏舞  

飞鳬袖始拂啼乌曲未终聊因断续唱记托徃还风  

咏舞曲应令  

歌声临画阁舞袖出芳林石城定若逺前谿应几深  

咏主人少姬应敎  

故年齐总角今春半上头那知夫婿好能降使君留  

咏长信宫中草  

委翠似知节含芳如有情全由履迹少并欲上阶生  

石崇金谷妓  

兰堂上客至绮席清弦抚自作明君辞还敎緑珠舞  

逺看放火  

风前细尘起月里黑烟生发焰看乔木侵光识逺城  

舟中寒望  

日暮敞鳬舟曽冰合驶流雪照齐君履寒入楚王裘  

石桥  

秦王金作柱汉帝玉为栏仙人飞徃易道士出归难  

咏桂  

新丛入望苑旧干别层城倩视今移处何如月里生  

赋得池萍  

风翻乍青紫浪起时疎密本欲叹无根还惊能有实  

新苔  

随潮染岸石逐沫聚浮查从令阿谷丽停筐不汰沙  

被执作诗  

髪与年俱暮愁将罪共深聊持转风烛暂映广陵琴  

三日侍宴咏曲水中烛影【`七言`】  

重焰垂花比芳树风吹水动俱难住春枝拂岸影上来还柸绕客光中度  

聨句  

曲水聨句  

春色明上已桃花落绕沟波回巵不进纶下钓时留【`臣导`】绛水时回岸花觞转更周陈肴渡玉俎垂饵下银钩【`王台卿`】回川入帐殿列俎间芳洲汉艾凌波出江枫拂岸游【`庾肩吾`】王生回水碓蔡妪荡轻舟岸烛斜临水波光上映楼【`殿下`】  

八关斋夜赋四城门更作四首  

【`殿下即简文帝时为皇太子中庶府君谓肩吾`】  

第一赋韵东城门病  

伏枕爱危光疴纒生易折无因雪岸草虑及□山穴【`徐防`】消渴腠肠腑疼蹇婴肢节如何促龄内忧苦无暂缺【`孔焘`】  

南城门老  

虚蕉诚易犯危藤复将囓一随柯已微当年信长诀【`诸葛嵦`】已同白驹去复类红花热妍容一旦罢孤灯行自设【`君`】  

西城门死  

绥心虽殊用灭景宁优劣一随业风尽终归虚妄设【`王台卿`】五阴诚为假六趣宁有截零落竟同归忧思空相结【`李镜逺`】  

北城门沙门  

俗幻生影空忧绕心尘曀于兹排四纒去矣求三湼【`殿下`】下学辈留心方从窈防别已悲境相空复作泡云灭【`中庶府君`】  

第二赋韵东城门病  

空疴诚易愈有病故难痊徒知饵五色终当悲九泉【`王台卿`】已无云山草沈痗竟谁怜复悲沦苦海何由果净天【`诸葛嵦`】  

南城门老  

昔类红莲草自玩緑池边今如白华树还悲明镜前【`殿下`】壮心欲何在余日乃西迁清樽不复乐蓬鬓岂还妍【`徐防`】  

西城门死  

髙堂信逆旅怀业理常牵玉匣方委榇金台不复延【`中庶府君`】挽声随迳逺萝影带松悬讵能留十念唯应逐四縁【`君`】  

北城门沙门  

经行林树下求道志能坚既有神通力振锡逺乘烟【`李镜逺`】一登四誓至道莫能先不贪旷刼寿无论促延年【`孔焘`】  

第三东城门病  

纒疴缅百年自伤无五福长萦画箧蛇不值仙人鹿【`殿下`】习染迷画瓶卧起求栖宿罗岂再欢临岐方土木【`中庶府君`】  

南城门老  

少年爱纨绮衰暮慙罗縠徒伤嵗冉冉陈诗非郁郁【`王台卿`】鹤髪辞轩冕鲐背烹葵菽松栢稍相依懽爱时睦睦【`李镜逺`】  

西城门死  

追念平生时遨游上苑囿一没松栢下春光徙儵昱【`孔焘`】结根素因假枝叶縁骨肉自应蝼蚁驱值此风刀逐【`诸葛嵦`】  

北城门沙门  

俗茧厌纒丝因田抽善縠长披忍辱铠去此纎罗服【`徐防`】愿引三涂众俱令十使伏珠月犹沈首金錍未挑目【`君`】  

第四东城门病  

紫纨未可得漳濵徒再离一逢犬马病贲育罢驱驰【`李镜逺`】已无九转术复阙万金竒不看授彊掌唯梦莲花池【`君`】  

南城门老  

盛年歌吹日顾步惜容仪一朝衰朽至星星白髪垂【`孔焘`】已伤万事尽复念九门枝垂轩意何在独坐镜如斯【`中庶府君`】  

西城门死  

一息于今罢平生讵可规天长晓露促千龄谁复知【`殿下`】华堂一相舍松帐杳难窥万祀藏珠应千年罢玉羁【`徐防`】  

北城门沙门  

深心不可染正道亦难欹方除五欲累长辞三雅巵【`王台卿`】依空虑难静习善路犹弛没身竟靡托单盂讵待赀【`诸葛嵦`】  

## 汉魏六朝百三家集卷一百目录

何逊集题词  

何仲言文名齐刘孝绰诗名齐阴子坚今集中文颇少为衡山侯与妇一书词林见赏亦闺房语耳未可方阿士也子坚长于近体安乐宫诗尢称除八病协五音然风格逺不逮仲言铜雀妓宿南洲浦诸诗又不知何以比肩同声也秀才对策南乡所重既恨未见昏鸦接翅归金粟裹搔头等语集亦无有今所传者隠侯读诗一日三复文集入洛诸贤并赞以此名髙耳少陵佳句多从仲言脱出是以有能诗何水曹之句后世诗人知慕少陵即慕仲言虽顔黄门致讥贫寒无贬声价盖古人诗名有因后人而益贵者阴何其类也  

目録  

赋  

穷乌赋  

牋  

与建安王谢秀才牋  

为孔导辞建安王牋  

书  

为衡山侯与妇书  

七  

七召  

乐府  

铜雀妓  

拟轻薄篇  

门有车马客  

昭君怨  

诗  

九日侍宴乐游苑  

登石头城  

望廨前水竹答崔録事  

暮秋答朱记室  

酬范记室云  

落日前墟望赠范广州云  

日夕望江山赠鱼司马  

答丘长史  

道中赠桓司马季珪  

夕望江桥示萧谘议杨建康江主簿  

寄江州褚谘议  

入西塞示南府同僚  

下直出谿边望答虞丹徒敎  

赠诸游旧  

赠族人秣陵兄弟  

秋夕仰赠从兄寘南  

仰赠从兄兴宁寘南  

赠江长史别  

送韦司马别  

南还道中送赠刘谘议别  

与崔録事别兼叙擕手  

别沈助敎  

与沈助敎同宿湓口夜别  

与苏九徳别  

赠韦记室黯别  

初发新林  

渡连圻二首  

下方山  

入东经诸暨县下浙江作  

还渡五洲  

春夕早泊和刘谘议落日望水  

和刘谘议守风  

宿南洲浦  

学古赠丘永嘉征还  

和萧谘议岑离闺怨  

嘲刘谘议  

咏照镜  

拟青青河畔草转韵体为人作其人识节工歌学古三首  

聊作百一体  

早朝车中听望  

临行公车  

秋夕叹白髪  

夜梦故人  

从主移西州寓直斋内霖雨不晴怀郡中游聚刘博士江丞朱从事同顾不值作诗云尔春暮喜晴酬袁户曹苦雨  

苦热  

七夕  

扬州法曹梅花盛开  

行经孙氏陵  

塘边见古冢  

哭吴兴柳恽  

登禅冈寺望和虞记室  

答髙博士  

赠王左丞  

敬酬王明府  

西州直示同员  

野夕答孙郎擢  

石头答庾郎丹  

日夕出富阳浦口和朗公  

临行与故游夜别  

与胡兴安夜别  

车中见新林分别甚盛  

晓发  

慈姥矶  

见征人分别  

同虞记室登楼望逺归  

与虞记室诸人咏扇  

看伏郎新婚  

咏娼妇  

咏舞  

望新月示同羁  

咏春雪寄族人治书思澄  

和司马博士咏雪  

咏白鸥兼嘲别者  

行经范仆射故宅  

王尚书瞻祖日  

送褚都曹  

送司马【`阙`】入五城  

边城思  

为人妾思二首  

为人妾怨  

闺怨二首  

南苑  

苑中见美人  

咏春风  

离夜聴琴  

相送  

答江革聨句不成  

又答江革  

咏杂花  

聨句  

拟古三首聨句  

徃晋陵聨句  

范广州宅聨句  

相送聨句  

至大雷聨句  

赋咏聨句  

临别聨句  

増新曲相对聨句  

照水聨句  

折花聨句  

揺扇聨句  

正钗聨句  

## 汉魏六朝百三家集卷一百  

明　张漙　辑  

何逊集  

赋  

穷乌赋  

嗟穷乌之小鸟意局促而驯扰声遇物而知哀翮排空而不矫望絶侣于夕霞聼翔羣于月晓既灭志于云霄遂甘心于园沼时复抢榆决至触案穷归若中气而自堕似惊之不飞同雉埘而共宿啄雁稗以争肥异海鸥之去就无青鸟之是非岂能瑞周徳而丹羽感燕悲而素晖虽有知于理防终失悟于心机  

牋  

与建安王谢秀才牋  

州民泥涂何逊死罪即日被板以民年秀才民谢声【`阙`】　　非闗右月旦【`阙`】　　名谁録覩物托兴乏澹雅之才【`阙`】　　文岂飘然之作伏惟大王殿下令闻令望迈楚逾河好徳好士云归海赴若夫选重雄州望隆观国必使声高后进徳继前修民学异扣钟辩惭炙輠将以允应贡选待问金门上第甲科既惭髣髴管窥锥画弥畏友朋恩荣忽贲固请无涯便当妄忝鲁服滥同齐吹战荷屏营忻惶共色不任下情谨奉牋以闻  

为孔导辞建安王牋  

士实涂泥美非竹箭昔逢际防忝申名质悠悠汉水独鹜轻舟虽慕义如归而暗投多愳遂礼频上席爱比后车感此隆遇久知轻死轩葢出内厯念陪游府朝升进随事多幸赐余论于顔色奉徳音于宴和借此増荣遂延缪价今便除名复【`阙`】足在寛身非木石恋同大马虽朝夕曵裾无违接侍而职务一离有同賔客瞻堦下拜屑涕无从永言僚故载懐罔巳颉颃之禽惭悲于出幕防茸之兽结志于首丘  

书  

为衡山侯与妇书  

昔人邀游洛汭防遇阳台神仙髣髴有如今别虽帐前防笑渉想犹存而幄里余香从风且歇掩屏为疾引领成劳镜想分鸾琴悲别鹤心如膏火独夜自煎思等流波终朝不息始知萋萋萱草忘忧之言不实团团轻扇合欢之用为虚路迩人遐音尘寂絶一日三秋不足为喻聊陈往翰宁写欵懐迟枉琼瑶慰其杼轴  

七  

七召  

假氏先生负兹劲挺状羣飞之丧侣似独行之迷径神忽忽而若忘意冲冲而不定监丹绿其无主闻钟皷以失聼至乃冬霰积庭室靡人声春花满野地无行者圜堵常闭曲突无烟同生刍之有束共死灰之曀然笃论公子闻而崛起虽道术之可忘亦切嗟之所耻命徒御以骆驿将有事乎岩中车煜爚而流水马泮涣以追风乃逾汗漫入朦胧至深潭之澳溟有洞室之穹崇居隐磷而出没望嵚岑而下上竹距石以袤通水韵松而含响地不寒而萧瑟月无云而曭朗于是整容投刺屣履排门扬眉就席举袂而言曰若五秀禀其生灵六情通其爱恶憎共集于鄙老嗜同归于美乐今足下羣鸟兽以为娯处贫贱而不怍欲賔实于孤介乃贻讥乎陨获至乃死于道邉贸贸填于沟壑削松笔以画虎皷铅刀而刻鹤身既劳而不勌事何感而莫惩欲模名于带索岂知命于泥绳何异走长衢而避影煎流水以求氷今欲导足下以卫生之秘术怡神之妙道譬愈我于沉疴若起尸于仙草宁愿闻乎先生曰有为之生巳逼无益之虑常劳若见明于凝滞幸求教于肓膏  

公子曰千门始搆百常洞启激渚开渠疏山抗址延袤水陆旷望东西下临江海上属云霓百丈杳防以飞跨九层郁律以阶梯歩三休而未半涂中宿而方迷雕墙曲屈以交牙网户周流以重积既隂岑而影响亦叫啸而回易沙板金铺紫柱玉磶炜煌熻赩硱磳搏敝图云雾之蔽亏壮神仙之来往璧珰自耀珠缀尝响蜉蝣动而昼喧熠耀飞而夜朗既临下以漻泬亦凭髙而泱漭闻疾雷于阶枒防奔星于帷幌亘以曲堂周以洞房北负连闼南注长廊绮疏交映镂槛相望燕飞莲井日照杏梁阳乌鶱其将动云凤矫而欲翔若乃凌沼开源延石崇壤疑昆阆之郁岪侔沧溟之防瀁其中则有桂宫栢寝呉台柘馆复道耿介而连云阿阁穹窿而仰汉望虬栏之映水见丹鹤之出防艳草妖色嘉树珍名长生灵夀男华女贞河栁垂叶山榴发英翫竒花之春满摘甘实于夏成此实宫苑之壮丽岂能从我而为荣先生曰多言反道辨口伤实惧贻于蔀家且自求乎容防公子曰铜鉼玉井金釜桂薪六彞九鼎百果千珍熊蹯虎掌鸡跖猩唇潜鱼两味立犀五肉拾卵凤巢剖胎豹腹三脔甘口七葅惬目蒸饼十字汤官五熟海椒鲁豉河盐蜀姜剂水火而和调糅苏蔱以芬芳脯追复而不尽犊稍割而无伤鼋羮流歠蜒酱先尝鲙温湖之美鲋切丙穴之嘉鲂落爼霞散逐刅雪扬轻同曵蠒白似飞霜蔗有盈丈之名桃表兼斤之实杏积魏国之贡菱为巨野所出衡曲黄梨汶垂苍栗陇西白柰湘南朱橘荔枝沙棠蒲萄石蜜称素腕之美枣有细腰之质并抗吻以除烦永咀牙而消疾于是三雅陈席百味开印玉玑星稀兰英缥润既夷志于坎亦忘懐于鄙此盖滋旨之极岂从余而并进先生曰不贵媮食岂甘醇酒既深悟于腐肠岂自迷于爽口  

公子曰秦氏独立燕姬絶世如短如长不秾不细信耳目之珍冶乃古今之佳丽妍姿艶逸淑性闲华效施朱于宋里结堕马于梁家析纎腰以防歩呈皓腕于轻纱临池正领拂镜防花观堵墙以飒杳倾城国以喧哗墨欲归而抽轸惠将返而回车至乃郑卫繁声抑扬絶调足使风云变动性灵感召击哀响则春台之人怆焉而雪泣起懽情则崩城之妇粲然而防笑谷调凤之管龙门独鹄之柯绿珠绛树宋臈韩娥青春婉娩上客轻过开洞房以命赏召才人而合宴举轻幔以徐来隔珠帘而可见牀披象簟戸垂罗荐聼促柱之方遒闻度声之始啭歩想象以顿足腕蹁蹮而拂面托斜视于遗簮寄含情而举扇俄而夕鹜东返落日西悬绮霞映水蛾月生天解鸳鸯之绣被拂蛩蚷之长氊烛中帷而动烂香出帐而防烟愿横衾以自昵脱斜领于君前此乃声色之妖荡将不从我而流连先生曰滛声非笃论之旨丽色乃余情所弃伐国不问仁人此言何从而至公子曰嵗晩农收时闲务隙山火已燎野霜初白聊效杀于秋冬将从禽于草泽蜀地五丁齐都二子气动山漂汗挥雨起渥洼流頳防兰泄血蹑飞影于未形奔流星于欲灭革车隐隐毂骑阗阗鼓噪喧而振地烝徒骇而聒天割玉之刀饮石之箭置罗布其一目罟网周其三面犬号骧螭鹰名奔电暂离已合忽隐仍见赴迥趋危冲林防援草随足起山从眼转跨蹑谿涧电举陵阪鸟不及飞兽不遑伏既前躙而后掎亦左排而右蹴蹠实骇而自救腾灵乱而相扑视洒血之丹地见飞毛之暗目傍穷劫欹势极搜求文皮坐裂膬尾生抽手羁鐡顶足批铜头象折齿而陵遽貃拉幽而夷犹擒高楼之度索走大树之神牛鴈闻而站堕猿抱木而啾啁楚王之云夣耻汉帝之中流此武材之矫猛岂能从我而畋游先生曰驰骋伤仁好杀非勇幸广内之豊乐何禽荒之足重  

公子曰踆乌始照官槐遽而欲舒顾兎才满庭英纷而就落譬光影于飞浮比生灵于栖托扰扰摩肩辚辚方驾空怵迫于毁誉独慇勤于用舍嗟向有而今无叹后荣而前谢清歌雅舞暂同于夣广厦髙堂俄成于幻化若夫洗精服食慕道游仙寻玉尘于万里守金灶于千年三尸可度九转难传飞腾水陆咀嚼灵若乃壁上真辞枕中秘要弹压神鬼吐纳灵妙既变丑以成妍亦反老而为少虬驾夭矫而出没霓裳飒防而容与接鹄驭于后乗追凤箫于前侣雨散漫以霑服云霏防而袭宇瞰芝阙以窈窕见玉台之相拒盖排烟而渐灭旌拖风而未举值解佩于江濵逢弄珠于汉渚薄游圃弭节太华列神童于羽帐侍玉女于仙车涧采兮危实苑防兮回花聼弱水之晨浪望昆山之夕霞穷北辰而比夀指中岳以为家此神仙之恍惚岂从我而蠲邪先生曰捕影之言莫测击风之论难尽未尝留意于死生岂稍论于椿菌  

公子曰洙泗遗文邹鲁余烈其道未迷其风不絶方领圆冠金口木舌谈章句之逺防构纷纶之雅说陈五礼明六诗贯穿防妙辩析毫厘既待问于重席亦覃思而下帏醖借恺悌和乐缉熈生徒肃肃賔友师师并接袵以闻道俱援手而受辞心絶内战事无外欲横经者比肩拥箒者继足丑申韩之法令陋桓文之风俗六郡凑其衣冠五陵穷其轨躅信斯文其若水实斯人之如玉若夫珠玑产于蚌蛤珪璧出于山渊未有玉不莹而为寳人无学而称贤盖持身之管籥进徳之舟船响如钟而待叩明似镜以长悬此其重于经术宁降志于吾贤先生曰诚此言之甚美比斯道之为旷耻见嘲于腐儒岂求珍于席上  

公子曰我大梁之启基方防古而无匹先天定始比殷周而余裕揖让受终考唐虞而不失道徳有序宪章咸秩六府孔修百司尽毕搜求儒雅招拾遗逸旰食思治虽闻之于昔谈昧旦临朝乃见之乎兹日荡荡薰风泱泱大典道含而广被泽汪濊而傍阐采舆人之片言纳匹夫之小善事在防而毕照物无幽而不显若夫下车布徳伐罪吊民风无偃稼雨不破尘覩胜残于朞月见成俗于浃辰含羣生兮如海飬万类其犹春乡无豕食之野靡狼顾之民樵者目金而知耻耕夫让畔以成仁何大庭之足竞岂栗陆之能隣璧水道庠序之风石渠启珪璋之盛竒士辐凑而骋足异人间出而効命小大之狱无寃民翾飞之物无天性故能睦之以九世齐之以七政坦坦恢恢巍巍赫赫政徳洽于霜风敎义穷于足迹望云气而欵闗海水而重译所谓府不辍贡史无虚帛天端磊砢而相寻地符氛氲而不少收六穗于征赋翫九茎于池沼三足应感而来仪一角知时而自扰映景星于初月聆凤音于将晓若乃亭毒不疵合天地而并施陶钧日月与造化而齐功故非言辞之可具尽笔札之所能穷懐真独往之夫犇走而从事灭迹藏名之士颠倒而向风二汉有同于儿戯魏晋无碍于胸中言未毕先生摄衣而起曰子前所説似玉巵之无当徒费辞而难领譬由背日而视秋毫却行而求鄢郢一闻皇王之盛则豁然神悟而理摅志无时而可卷邦有道而宜舒敢以残智请从后车  

乐府  

铜雀妓  

秋风木叶落萧瑟管弦清望陵歌对酒向帐舞空城寂寂檐【`一作帘`】宇旷飘飘帷幔轻曲终相顾起日暮松栢声  

拟轻薄篇  

城东美少年重身轻万亿柘弹随珠丸白马黄金饰【`一作勒`】长安九逵上青槐防道植毂击晨巳喧肩排暝不息走狗通西望牵牛亘南直相期百戱傍去来三市侧象牀沓绣被玉盘传绮食倡女掩歌扇小妇开帘织相看独隐笑见人还敛色黄鹄悲故羣山枝咏新识乌飞过客尽雀聚行龙匿酌羽方厌厌此时懽未极  

门有车马客【`乐府作何妥非`】  

门有车马客言是故乡来故乡有书信纵横印捡开开书看未极行客屡相识借问故乡来潺湲泪不息上言离别乆下言望应归寸心将夜鹄相逐向南飞  

昭君怨【`乐府作何妥非`】  

防闻白鹤防已自轸离情今来昭君曲还悲秋草生  

诗  

九日侍宴乐游苑【`为西丰矦作`】  

皇徳无余让重规袭帝勋垂衣化比屋睠顾慎为君翾飞悦有道卉木荷平分宸襟动时豫岁序属凉氛城霞旦晃朗槐雾晓氤氲鸾舆和八袭凤驾启千羣羽觞懽湛露佾舞奏承云禁林终宴晚华池物色曛疏树翻高叶寒流聚细纹晴轩连瑞气同【`一作飞`】惹御香芬日斜迢递宇风起嵯峨云运偶参矦服恩洽厠朝闻于焉借多幸岁暮仰游汾  

登石头城  

闗城乃形势地险差非一马岭逐纡囘大牙傍隆窣百雉极襟带亿庾兼量出至理归无为善守竟何恤眺听穷耳目逺近备幽悉扰扰见行人晖晖视落日连樯入回浦飞葢交长术天暮逺山青潮去遥沙出薄宦恧师表属辞慙愈疾愿乗觳牛还隐防笼室  

望廨前水竹答崔録事【`拾遗作顾则心诗非`】  

萧萧藂竹映澹澹平湖净叶倒涟漪文水漾檀栾影相思不防面相望空延颈逺天去浮云长墟斜落景幽疴与岁积赏心随事屏乡念一邅回白髪生俄顷  

暮秋答朱记室  

游扬日色浅骚屑风音劲寒潭见底清风色极天浄寸隂坐销铄千里长辽迥桃李尔繁华松柏余本性故心不存此高文徒可咏  

酬范记室云  

林宻户稍隂草滋堦欲暗风光蕋上轻日色花中乱相思不独懽伫立空为叹清谈莫芙理繁文徒可玩髙唱子自轻继音予可惮  

落日前墟望赠范广州云  

缘沟緑草蔓扶援杂华舒轻烟澹栁色重霞映日余遥遥长路逺【`一作晚`】寂寂行人疎我心懐硕徳思欲命轻车高门盛游侣谁肯进畋渔  

日夕望江山赠鱼司马  

湓城带湓水湓水萦如带日夕望高城耿耿青云外城中多宴赏丝竹常繁防管声巳流悦声复凄切歌黛惨如愁舞腰凝欲絶仲秋黄叶下长风正骚屑早雁出云归故燕辞檐别昼悲在异县夜夣还洛汭洛汭何悠悠起望西南楼【`一作登西楼`】的的帆向浦团团月映【`一作隐`】洲谁能一羽化轻举逐飞浮  

答丘长史  

宿昔敦逺游名分乃异路千里泝波潮一朝披云雾从容舍宻勿缱绻论襟趣披文极诋诃析理穷章句明钟信有待巨海谁能喻奔景骤西倾还途忽东鹜黄花发岸草赤叶翻高树渔舟乍回归沙禽时独赴宴年时未防离歌倐成赋伊我念幽闗夫君思赞务短翮方息飞长辔日先驱曝鳃【`阙`】　走逸翮康时务握手异沈浮佳期安可屡  

道中赠桓司马季珪  

晨防虽同解晚洲阻共入犹如征鸟飞差池不可及本愿申羁旅何言异翔集君渡北江时讵今南浦泣  

夕望江桥示萧谘议杨建康江主簿  

夕鸟已西度残霞亦半消风声动宻竹水影漾长桥旅人多忧思寒江复寂寥尔情深巩洛予念返渔樵何因适归愿分路一扬镳  

寄江州褚谘议  

自与君别离四序纷回薄分手清江上念别犹如昨追忆边城游奚寻平生乐俱登巃嵸岭共坐逶迤阁清吹或忘归繁文时间作连镳戱浅草游幰遵长薄五载同衣裘一朝异暌索夫君颇留滞骖騑未沃若伊家从入闗终是填沟壑早秋正凄怆余晖晚销铄林叶下仍飞水花披未落如何隔千里无由举三爵因君奏采莲为余吟别鹤  

入西塞示南府同僚  

露清晓风冷天曙江晃【`一作光`】爽薄云岩际出初月波中上黯黯连嶂隂骚骚急沫响回楂急碍浪羣飞争戯广伊余本羁客重暌复心赏望乡虽一路懐归成二想在昔爱名山自知懽独往情游乃落魄得性随怡飬年事以蹉跎生平任浩荡方还让夷路谁知羡鱼网  

下直出谿边望答虞丹徒教  

夫君美章句席丈珍梁楚伊余忝摄官含毫亦禁阻直庐去咫尺心期得宴语休沐乃幽栖别离未防许伫立日将暮相思忽无绪谿北映初星桥南望行炬九重不可越三爵何由举  

赠诸游旧  

弱操不能植薄伎竟无依浅智终已矣令名安可希扰扰从役倦屑屑身事防少壮轻年月迟暮惜光辉一涂今未是万绪昨如非新知虽巳乐旧爱尽睽违望乡空引领极目泪沾衣旅客长憔悴春物自芳菲岸花临水发江燕绕樯飞无由下征帆独与暮潮归  

赠族人秣陵兄弟【`何思澄为秣陵令`】  

吾宗昔多士文雅高缙绅小子无学术丁宁困负薪傍枝实纷乱领袖寄亲姻名价齐两许闺门比三陈风力咸通迈艺业并纷纶元方振高羽洛令初解巾自尔典名郡所在号清淳齐儿敢为俗蜀物岂随身禄俸不妻子讴吟乃吏民孰云秽明徳惟在中圣人若能遗酌我称首当属仁仲将本特逹坎犹贱贫方成天下士岂伊席上珍外情或简易内鉴甚人伦时然临下邑摘伏信如神顾余晚脱畧懐抱日湮沦游宦疲年事来往厌江濵十载犹先职一官乃任真土牛竟不进刍狗空重陈羁旅无俦匹形影自相亲萧索髙秋暮砧杵鸣四隣霏霏入窻雨漠漠暗牀尘所思不可见邈若胡与秦愿子加餐饭良防在何辰  

秋夕仰赠从兄寘南  

堦蕙渐翻叶池莲稍罢花髙树北风响空庭秋月华寸心懐是夜寂寂漏方赊抚乏欢娯临觞独叹嗟凄怆戸凉入徘徊櫩影斜无为淹戚里见就还田家  

仰赠从兄兴宁寘南  

家世传儒雅贞白仰余徽宗派已孤狭财产又贫防栖息同蜗舍出入共荆扉松笔时临沼蒲简得垂帷幸逢四海泰日月耀増辉相顾无羽翮何由总奋飞一朝异言宴万里就暌违逺江飘素沬髙山郁翠防相思对淼淼相望隔巍巍死灰终不然长岑且未归当怜此分袂胍胍泪沾衣  

赠江长史别  

二纪厯兹辰投分敦游处况事兼年徳宴交无尔汝中岁多乖违由来难具叙及君相藩牧伊予客梁楚出国乃参差防归同处所以兹笃惠好何用忘羁旅重得申平生何年更暌阻笼禽恨局促逸翮超容与饯道出郊坰把袂临洲渚长飚落江树秋月照沙溆逺送子应归棹开帆欲举离舟懽未极别至悲无语安得生羽毛从君入宛许  

送韦司马别  

送别临曲渚征人慕前侣离言虽欲繁离思终无绪悯悯分手毕萧萧行帆举举帆越中流望别上高楼予起南枝怨子结北风愁逦逦山蔽日汹汹浪隐舟隐舟邈巳逺徘徊落日晚归衢并驾奔别馆空筵卷想子敛眉去知予衔泪返衔泪心依依薄暮行人稀暧暧入塘港蓬门巳掩扉中看月影竹里见萤飞萤飞飞不息独愁空转侧北牕倒长簟南邻夜闻织弃置勿复陈重陈长叹息  

南还道中送赠刘谘议别  

一官从府役五稔去京华遽逐春流返归帆得望家天末静波浪日际敛烟霞岸荠生寒叶村梅落早花游鱼上急水独乌赴行楂目想平陵柏心忆青门曲陌背通垣长墟抵狭斜善邻谈谷稼故老述桑麻寝兴从间逸视聼絶諠哗夫君日高兴为乐坐骄奢室堕倾城佩门交接幰车入塞长云雨出国暂泥沙握手分岐路临川何怨嗟  

与崔録事别兼叙携手  

去夏予回首言乃重行行今春游派澨访予犹武城暂别年逾半同归月未盈复道中寒食弥留旷不平道术既为务懽悰苦未并及尔沈疴愈值兹秋序明石碛防江静沙流绕岸清川平看鸟逺水浅见鱼惊逝将穷履厯方欲恣逢迎何言聚易散乡棹尔孤征我本倦游客心念似悬旌闻离常屑涕是别尽凄清【`一作情`】况此忘懐地相爱犹弟兄脉脉留南浦悠悠返上京欲镊星星鬓因君示友生  

别沈助教  

可怜玉匣剑复此飞鳬舄未觉爱生憎忽见防成只一朝别笑语万事成畴昔道遒若波澜人生异金石愿君深自爱共念悲无益  

与沈助教同宿湓口夜别  

我为浔阳客戒旦乃西游君随春水驶鸡鸣亦动舟共泛湓之浦旅泊次城楼华烛巳消半更人数唱筹行人从此别去去不淹留  

与苏九徳别  

宿昔梦顔色咫尺思言偃【`疑作宴`】何况杳来期各在天一面踟躇暂举酒倐忽不相见春草似青袍秋月如团扇三五出重云当知我忆君萋萋若被迳懐抱不相闻  

赠韦记室黯别  

故人傥送别停车一水东去帆若不见试望白云中促膝今何在衘杯谁复同水夜看初月江晚泝归风无因生羽翰千里暂排空  

初发新林  

伊昔负薪暇慕义游梁楚短翮忘连翩追飞散容与优游沐道教渐渎淹寒暑大徳本无酬轻生窃自许舟归属海运风积如鹏举浮水暗舟舻合岸喧徒侣凛凛穷秋暮初寒入洲渚铙吹响清江悬旗出长屿危樯迥不进沓浪高难拒回首泣亲賔中天望宛许帝城犹隐约家园无处所去矣方悠悠含意将谁语  

渡连圻二首  

此山多灵异峻岨实非恒洑流自洄纠激濑视奔腾悬崖抱奇崛絶壁驾崚嶒硣磟上争险岞崿下相崩百年积死树千尺挂寒藤诡怪终不测回沈意难登愿欲书闻见聊以寄亲朋  

连圻连不极极望在云霞絶壁无走兽穷岸有盘楂纠纷上巃嵸穿豁下岩岈鱼游若拥剑猿挂似悬隂岸生駮藓伏水拂澄沙客子行行倦年光处处华石蒲生促节岩树落高花暮潮还入浦夕鸟飞向家寓目皆乡思何时见狭斜  

下方山  

寒鸟树间响落星川际浮繁霜白晓岸苦雾黒晨流鳞鳞逆去水弥弥急还舟望乡行复立瞻途近更修谁能百里地萦绕千端愁  

入东经诸暨县下浙江作  

疲身不自量温腹无恒拟未能守封植何能固廉耻一经可人言三冬徒戯尔虚信苍苍色未究防防理得彼既宜然失之良有以常言厌四壁自觉轻千里日夕聊望逺山川空信美归飞天际没云雾江边【`一作傍`】起安邑乏主人临卭多客子乡乡自风俗处处皆城市所见无故人含意终何巳  

还渡五洲  

我行朔已晦泝水复沿流戎伤初不辨动黙自相求睠言还九派回舻出五洲萧散烟雾晚凄清江汉秋沙汀暮寂寂芦岸晚修修以此南浦夜重此北门愁方圆既龃龉贫贱岂怨尤  

春夕早泊和刘谘议落日望水  

旅人嗟倦游结缆坐春洲日暮江风静中川闻棹讴草光天际合霞影水中浮单舻时向浦独檝乍乗流娈童泣垂钓妖姬哭荡舟客心自有绪对此空复愁  

和刘谘议守风  

弥旬苦凌乱揆景候阡陌昼想汝阳津夜梦邯郸驿愤风急惊岸屯云仍触石萧条疾帆流磈礧冲波白息榜巳云久维梢晨已积苍苍极浦潮杳杳长洲夕本慙佽飞剑宁慕澹台璧纎罗若不【`阙`】跂予中上泽  

宿南洲浦  

幽栖多暇豫从役知辛苦解缆及朝风落帆依暝浦违乡巳信次江月初三五沈沈夜看流渊渊朝聼鼔霜洲渡旅鴈朔飚吹宿莽夜泪坐滛滛是夕偏懐土  

学古赠丘永嘉征还  

龙马鱼肠剑躞蹀起风尘结客葱河返喧喧动四邻入墟犹忆旧觅巷复疑新窥见应门出遥识下机人相悲泪欲下离别方自陈  

和萧谘议岑离闺怨  

晓河没高栋斜月半空庭窻中度落叶外隔飞萤含悲【`玉台作情`】下翠帐掩泣【`玉台作涕`】闭金屏昔期今未返春草寒复青思君无转易何异北辰星  

嘲刘谘议  

房栊灭夜火窻戸映朝光妖女褰帷去躞蹀初下牀雀钗横晓鬓蛾眉艶宿妆稍闻玉钏逺犹怜翠被香宁和早朝客差池已鴈行  

咏照镜  

朱帘旦初卷绮机晨未织玉匣开鉴影寳台静临饰对影独含笑看花时转侧聊为出蠒眉试染天桃色寳钗若可间金钿畏相逼荡子行未归啼妆坐沾臆  

拟青青河畔草转韵体为人作其人识节工歌  

春兰【`一作园`】日应好折花望逺道秋夜苦复长抱枕向空牀吹台【`一作楼`】下促节不言于此别歌筵掩团扇何时一相见絶犹依轸叶落才下枝即此虽云别方我未成离  

学古三首  

长安美少年羽骑暮连翩玉羁玛瑙勒金络珊瑚鞭阵云横塞起赤日下城圆追兵待都防烽火望祁连虎落夜方寝鱼丽晓复前平生不可定空信苍浪天  

巩洛上东门薄暮川流侧浑浑车马道行人不相识目夕栖鸟逺浮云起新色寸心空延伫对面何由即飞轮倘易去易去因风力  

昔随张博望辞帝长杨宫独好西山勇思为北地雄十年事河外雪【`一作云`】鬓别闗中季月边秋重严野散寒蓬日隐龙城雾尘起玉闗风全狐君巳复半菽我犹空欲因上林鴈一见平陵桐  

聊作百一体  

灵辄困桑下于陵拾李螬厯齿方嗟贱炙背岂知豪佣畊乏旅力倚市惮劬劳旷日无豆飰方冬缺緼袍清旦开蓬荜举目想煎熬枢机慎仆媒蘖畏朋曹万途皆自僻一事岂他褒匆匆昨不定负杖出蓬蒿逄施同沟壑值设乃糠糟生途稍冉冉逝水日防防咸言等木石谁当出羽毛  

早朝车中听望  

诘旦钟声罢隐隐禁门通蘧车响北阙郑履入南宫宿雾开驰道初日照相风胥徒纷络驿驺御或西东暂喧耳目外还保性灵中方验游朝市此説不为空  

临行公车  

扰扰排曙扉鳞鳞驱早驾禁门俨犹闭严城方警夜道胜多增荣拙薄终难化以兹畎浍质重与沧溟舍纚舟去浊河揆景辞清灞平生多意绪懐抱皆徂谢念此将如何抚心独悲咤  

秋夕叹白发  

丝白不难染蓬生直易扶惟见【`一作此`】星星鬓独与众中殊昔年十四五率性颇亷隅直是安被褐非敢慕懐珠何言志事晚疲拙婴殊躯逄时乃倐忽失路亦斯湏郊郭勤二顷形体憇一庑涸蚌困鱼目笼禽触四隅宵长壁立静廓处谢懽愉月色临牕树虫声当户枢飞蛾拂夜火坠叶舞秋株逐物均乗鹤违俗等防鳬故人倘未弃求我谷之嵎  

夜夣故人  

客心惊夜魂言与故人同开帘觉水动映竹见牀空浦口望斜月洲外闻长风九秋时未晚千里路难穷已如臃肿木复似飘飖蓬相思不可寄直在寸心中  

从主移西州寓直斋内霖雨不晴懐郡中游聚  

寓直惭虎贲沈迷岂职事祈祈寒枝动蒙蒙秋雨驶不见眼中人空想山南寺防桐傍櫩上长杨夹门植夙昔搆良游接膝同懽志东西忽为阻向隅懐独思飒飒履声喧扰扰羣分异卧闻复雷响坐视重扄秘欲寄一行书何解三秋意  

刘博士江丞朱从事同顾不值作诗云尔  

故人笃久要新知从暮室﨑岖枉道过邂逅幽人出心期不防面懐之成首疾向夕敞山扉临窻玩余帙蜘蛛正网戸落花纷入膝浸滛水上风蔽亏霞中日良辰一携手住坐无俦匹刘矦务属书江生勤下笔朱君博辞理去去追名实是顾一参差何能更蓬荜吾人少拘碍得性便游逸方欲俟寒裳相从懽道术  

春暮喜晴酬袁戸曹苦雨  

振衣喜初霁褰裳对晚晴落花犹未卷时鸟故余声春芳空悦目游客反伤情乡园不可见江水独自清愿得同携手归望对都城  

苦热  

昔闻草木焦今窥【`一作覩`】沙石烂曀曀风逾静曈曈日渐旰习静閟【`一作闷`】衣巾读书烦几案卧思清露浥坐待高星灿蝙蝠戸中飞蠛蠓窻间乱实无河朔饮空有临淄汗遗金不自拾恶木宁无干愿以三伏晨催促九秋换  

七夕  

仙车驻七襄凤驾出天潢月映九防火风吹百和香来懽暂巧笑还泪已沾裳【`一作啼妆`】依稀如洛汭倐忽似高唐别离未得语河汉渐汤汤  

扬州法曹梅花盛开  

兎园标物序惊时最是梅衔霜当路发映雪拟寒开枝横郤月观花绕凌风台朝洒长门泣夕驻临卭杯应知早飘落故逐上春来  

行经孙氏陵  

昔在零陵厌神器若无依逐兎争先防掎鹿竞因机呼噏开伯道叱咤掩江畿豹变分竒畧虎视肃戎威长虵衂巴汉骥马絶淮淝交战无内御重门岂外扉成功举已弃凶徳愎而违水龙忽东骛青葢乃西归朅来巳【`一作易`】永久年代暧微微苔石疑文字荆坟失是非山莺空曙响陇月自秋晖银海终无浪金鳬防不飞閴寂今如此望望沾人衣  

塘边见古塜  

行路一孤坟路成坟欲毁空疑年代积不知陵谷徙几逄【`一作经`】秋叶黄骤见春流弥金蚕不可织玉树何时蕋陌上驱驰人笑歌自侈靡今日非明日所念谁怜此  

哭呉兴栁恽  

南州擅荆梓上国称羽仪伊人以戴徳李公伤在期逺识内无愠深衷外有规【`一怍窥`】清文穷丽则论尽高竒多能诚所贵小善聊复为百歩均射叶八体妙临池曲悟同神解谋信有知入朝耿长剑出牧盛层麾纳言信加首丰貂亦在移霞区两借寇贪泉一举巵翰飞矫未极朝露溘先危以兹旧馆想况乃西日垂蔓草生车辙枯木卧崩坻樽酒谁为满灵衣空自披眷言寻惠好恸哭悲路岐含毫徒有属搦管竟无摛  

登禅冈寺望和虞记室  

南望南郭门拱树稍云宻北窻北溱【`一作凑`】道重楼雾中出接树隠高蝉交枝承落日光隂不可舍懐抱何由悉  

答高博士  

北窻凉夏首幽居多卉木飞蜨【`一作蝶`】防晚花清池映疎竹为宴得快性安闲聊鼓腹将子厌嚣尘就予开耳目  

赠王左丞  

櫩外莺啼罢园里日光斜游鱼乱水叶轻燕逐风花长墟上寒霭晓树没归霞九华暮已隐抱郁徒交加  

敬酬王明府  

星稀初可见月出未成光澄江照逺火夕霞隐连樯贱躯临不测玉体畏垂堂念别已零涙况乃思故乡  

西州直示同员  

日长禁戸倦即事思短晨漏尽唱声急此理复伤人矛盾交为论光璧带成珍誓将收饮啄得得任心神  

野夕答孙郎擢  

山中气色满墟上生烟露杳杳星出云啾啾雀隐树虚馆无賔客幽居乏懽趣思君意不穷长如流水注  

石头答庾郎丹  

高树防楼宻细草绿成被黄鹂隐叶飞蛱蝶萦空戯隂岑自尔悦寂寥予罕寄相如阻禁闱何由从简易  

日夕出富阳浦口和朗公  

客心愁日暮徙倚空望归山烟涵树色江水映霞晖独鹤凌空【`一作风`】逝双鳬出浪飞故乡千余里兹夕寒无衣  

临行与故游夜别  

厯稔共追随一旦辞羣匹复如东注水未有西归日夜雨滴空堦晓灯暗离室相悲各罢酒何时同【`一作更`】促膝  

与胡兴安夜别  

居人行转轼客子暂维舟念此一筵笑分为两地愁露湿寒塘草月映清淮流方抱新离恨独守故园秋  

车中见新林分别甚盛  

金谷賔游盛青门冠葢多隔林望行幰下阪听鸣珂于时春未歇麦气始清和还入平原迳穷巷可张罗  

晓发  

早霞丽初日清风消薄雾水底见行云天边看逺树且望沿泝剧暂有江山趣疾兎聊复起爽地岂能赋  

慈姥矶  

暮烟起遥防斜日照安流一同心赏夕暂解去乡忧野防平沙合连山逺雾浮客悲不自巳江上望归舟  

见征人分别  

凄凄日暮时亲賔俱竚立征人防剑起儿女牵衣泣骑出萧闗追兵赴马邑且当横行去谁论裹尸入  

同虞记室登楼望逺归  

登楼欲望逺遥遥见白衣白衣犹逺逺言是稍知非对窻看寳瑟入户防鸣机无令日光晩门阁掩重扉  

与虞记室诸人咏扇  

如珪信非玷学月但为轮机杼蘼芜妾裁缝箧笥人揺风入素手占曲掩朱唇罗袖幸拂拭微芳聊可因  

看伏郎新婚  

雾夕莲出水霞朝日照梁何如花烛夜轻扇掩红妆良人复灼灼席上自生光所悲高驾动环佩出长廊  

咏娼妇  

暧暧高楼暮华烛帐前明罗帷雀钗影寳瑟凤雏声庭花枝上发新月雾中生谁念当窻牖相望独盈盈  

咏舞  

管清罗荐合弦惊雪袖迟逐唱回纎手听曲转蛾睂凝情眄堕珥微睇托含辞日暮留嘉客相看爱此时  

望新月示同羁  

初宿长淮上破镜出云明今夕千余里双蛾映水生的的与沙静灔灔逐波轻望乡皆下泪非我独伤情  

咏春雪寄族人治书思澄  

可怜江上雪回风起复灭本欲映梅花翻悲似玉屑朝莺日弄响暮条行可结咸言不适时安知非矫节  

和司马博士咏雪  

凝堦夜似月拂树晓疑春萧散忽如尽徘徊已复新暂蔽卷防质复慙施粉人若逐微风起谁言非玉尘  

咏白鸥兼嘲别者  

可怜双白鸥朝夕水上游【`玉台作浮`】何言异栖息雌住雄不留孤飞出溆浦独宿下沧洲东西从此别影响絶无由  

行经范仆射故宅  

旅葵应蔓井荒藤已上扉寂寂空郊暮无复车马归防灔故池水苍茫落日晖遗爱终何极【`一作閴寂今如此`】行路独沾衣  

王尚书瞻祖日  

昱昱丹旐振亭亭素葢立金铎讙巳鸣龙輀将复入华台日未徙荒坟路行湿巳矣将何如賔驭皆洒泣  

送褚都曹  

君随结客去我乃倦逰归本愿同栖息今成相背飞  

送司马【`阙`】入五城  

随风飘岸叶行雨暗江流居人防应返空欲送行舟  

边城思  

柳黄未吐叶水绿半含苔春色边城动客思故乡来  

为人妾思二首  

魂销形巳去钗落犹依枕欲去泪无眦不看悲复甚机中刺绣所窗下朝妆处未忆神巳伤欲忘悲不去  

为人妾怨  

燕戯还檐际花飞落枕前寸心君不见拭泪坐调  

闺怨二首  

竹叶响南窻月光照东壁谁知夜独觉枕前双泪滴闺阁行人断房栊月影斜谁能北窻下独对后园花  

南苑  

苑门辟千扇苑戸开万扉楼殿闻珠履竹树隔罗衣  

苑中见美人  

罗防风中卷玉钗林下耀团扇承落花复持掩余笑  

咏春风  

可闻不可见能重复能轻镜前飘落粉琴上响余声  

离夜聼琴  

别离既有绪琴瑟反成悲美人多怨态亦复惨长睂  

相送  

客心已百念孤游重千里江暗雨欲来浪白风初起  

答江革聨句不成  

日余乏文干逄君善草札工拙既不同神气何由拔  

又答江革  

棘端虽非譬至妙安可量要知同罔象然始见毫芒  

咏杂花  

井上发新花谁言不经染已如薄紫拂复似浓红防状锦无裁缝依霞有舒敛  

聨句  

拟古三首联句  

家本青山下好上青山上青山不可上一上一惆怅【`逊`】匣中一明镜好鉴明镜光明镜不可鉴一鉴一情伤【`范云`】少知雅琴曲好聼雅琴声雅琴不可聼一聼一沾缨【`刘孝绰`】  

往晋陵聨句  

临别我伤悲送归子自适刘金不可散卜葢何由惜【`逊`】从来重分隂未曽轻尺璧故任情一异于是望三益【`髙爽`】尔自高楼寝予返东臯陌寄语落毛人非复平原客【`逊`】问舍且求田音乱无可择胜门成好事盘纡欲何索  

范广州宅聨句  

洛阳城东西却作经年别昔去雪如花今来花似雪【`云`】蒙蒙夕烟起奄奄残晖灭非君爱满堂宁我安车辙【`逊`】  

相送联句  

寸隂常可惜别至倍伤神子瞻天际水予望路中尘【`韦黯`】悯悯岐路侧去去平生亲一朝事千里流涕向三春【`逊`】  

二  

昔共入门笑今成送别悲君还旧聚处为我一嚬睂【`王江乗`】于今还促膝自此客江湄愿子俱停驾看我独解维【`逊`】  

三  

髙轩虽驻轸余日久无辉以我辞乡泪沾君送别衣【`逊`】  

至大雷聨句  

高谈防良夕满酒对羁情闵闵风烟动萧萧江雨声【`逊`】宻云穷浦暗飞电逺洲明若非今宴适讵使客愁轻【`刘孺`】遥舟似连鴈逺火若回星江潭望如此衔巵共君倾【`桓季珪`】  

赋咏聨句  

弊履常决踵眉高起半额曼倩尔何为独叹长安索【`逊`】工商既惭巧农士聊相易蝘腹有余资鸿眉方可拍【`江革`】摄职媿握兰滥官悲执防连章既不敏髙谈岂能剧【`孺`】逸翮任奋飞窘歩事羁勒还鸟余能系流言尔无惑【`革`】忧懐乃千载永欢常数刻直是悲别离非闗念通塞逊日照汀沙素山影波浪黑尔限大江南余归茂陵北【`孺`】  

临别聨句  

临别情多绪送归涕如霰君望长安城予悲独不见【`逊`】尔来同去国予归方异县懐别心独忧手泪方溅溅【`孺`】  

増新曲相对聨句  

酒防日隐树上客请调娇人挟瑟至逶迤未肻前【`刘孝胜`】旧爱今何在新声徒自怜有曲无人聼徙倚高楼前【`何澄`】徘徊映日照转侧被风吹徒为相思响伤春君不知【`刘绮`】月昏楼上坐含悲望别离巳切空牀怨复看花柳枝【`逊`】  

照水聨句  

挿花行理鬓迁延去复归虽怜水上影复恐湿罗衣【`逊`】临桥看黛色映渚媚铅晖不顾春荷动弥畏小禽飞【`绮`】  

折花联句  

笑出春园里望花联褰缬欲以间珠钿非为相思折【`逊`】日照烂成绮风来聚疑雪试采一枝归愿持因逺别【`绮`】  

揺扇聨句  

纨扇巳新制荡妇复新妆欲掩羞中笑还飘袖里香【`逊`】在握时揺动当歌掩抑扬谁云减罗袂影日聊自障【`绮`】  

正钗联句  

竹台归欲碍花林出未通度簮先分影转珥忽瞻风【`逊`】双桥耀寳钿阗阗宻复丛羞令挂【`一作桂`】缨阙整挿补余空【`绮`】  

## 汉魏六朝百三家集卷一百一目录

吴均集题词  

文中子云吴均孔珪古之狂者也其文怪以怒今叔庠集文鲜絶竒者独饼説责璧二文颇诡博不经似得之枚叔七发行以排调与朱元思书盛称富阳桐庐山水微矜摹拟则士龙鄮县明逺大雷波澜尚存谓之怪怒殆以此哉萧梁之世史学蔚兴隠侯既撰宋书叔庠追辔综成齐代志慕甚广乃借书不得私撰被诃虽幸免伯深之诛已书焚身废本愿乖塞史又云叔庠与何仲言同事梁武赋诗失指诏曰吴均不均何逊不逊遂永疎隔文人一身吐词辄病仰观长卿凌云何独无天子縁也诗什累累乐府尤髙续齐谐西京记则洞防述异之流无问真伪矣  

目録  

赋  

吴城赋  

八公山赋  

碎珠赋  

橘赋  

笔格赋  

表  

为建安让加司徒表  

书  

与顾章书  

与朱元思书  

与施从事书  

檄  

檄江神责周穆王璧文  

食移  

説  

饼説  

连珠  

连珠二首  

乐府  

战城南  

又  

又  

雉子班  

入关  

梅花落  

城上乌  

从军行  

胡无人行  

雉朝飞操  

渡易水歌  

结客少年场  

妾安所居  

送归曲  

夹树  

城上麻  

拟古四首  

陌上桑  

秦王卷衣  

采莲曲  

携手曲  

采莲曲  

三妇艳诗  

大垂手  

小垂手  

有所思  

雍台  

楚妃曲  

白浮鸠  

阳春歌  

别鹤  

渌水曲  

緑竹  

行路难五首  

诗  

王侍中夜集  

登钟山燕集望西静坛  

与柳恽相赠答六首  

赠柳真阳  

赠任黄门二首  

酬萧新浦王洗马二首  

答萧新浦  

酬周参军  

赠杜容成  

赠朱从事  

赠姚郎  

赠王桂阳别三首  

酬别江主簿屯骑  

酬别  

赠别新林  

发湘州赠亲故别三首  

同柳吴兴乌亭集送柳舍人  

同柳吴兴何山集送刘余杭  

送柳吴兴竹亭集  

初至寿春作  

登寿阳八公山  

寿阳还与亲故别  

边城将四首  

秋念  

春怨  

采药大布山  

赠周散骑兴嗣二首  

赠周兴嗣四首  

入兰室赠王治书僧孺  

江上酬鲍几  

赠柳秘书  

诣周承不值因赠此诗  

遥赠周承  

周承未还重赠  

赠王桂阳  

酬郭临丞  

忆费防  

酬闻人侍郎别三首  

赠鲍舂陵别  

别王谦  

奉使庐陵  

迎柳吴兴道中  

至湘洲望南岳  

登二妃庙  

咏怀二首  

古意七首  

闺怨二首  

去妾赠前夫  

咏少年  

咏雪  

雪  

春咏  

共赋韵咏庭中桐  

咏柳  

主人池前鹤  

寳剑  

咏灯  

别夏侯故章  

以服散鎗赠殷钧  

梅花  

征客  

杂句四首  

山中杂诗三首  

咏云二首  

咏慈姥矶石上松  

送吕外兵  

伤友  

## 汉魏六朝百三家集卷一百一  

明　张溥　辑  

吴均集  

赋  

吴城赋  

古树荒烟几千百年云是吴王所筑越王所迁东有铸剑残水西有舞鹤故壥萦具区之广泽带姑苏之逺山仆本蓄怨千悲亿恨况复荆棘萧森丛萝弥蔓亭梧百尺皆歴地而生枝阶筠万丈或至杪而无叶不见春荷夏槿唯闻秋蝉冬蝶木魅晨走山鬼夜惊不知九州四海乃复有此吴城  

八公山赋  

峻极之山蓄圣表僊南参差而望越北逦迤而怀燕尔其盘桓基固含阳藏雾絶壁崄层岩回互桂皎月而常团云望空而自布袖以华阆带以潜淮文星乱石藻日流堦若夫神基巨镇而卓荦荆河箕风毕雨育岭生峩髙岑直兮蔽景修坂出兮架天以迎云而就日若从汉而回山露叶而原净花照矶而岫鲜促嶂万寻平崖亿絶上被紫而烟生傍带花而来雪维英王兮好僊防八公兮小山驾飞龙兮翩翩髙驰翔兮冲天  

碎珠赋  

寳月生焉越浦隋川标魏之美擅楚之贤既登席而趋丽亦缀履而升妍岂衔恩以赴时独佩皎而腾天瀛淮激电甘海震雷明珠碎矣于川之隈视员流而失转见折水之亡回谢骊宫之瑞饰粉灵蚌之神胎若有人兮声芒昧芳徽断兮明珠碎明珠碎兮怆何宜珠之形兮不复全抚陆离之琼佩吊幽翳之金筵岂照车与璿烛但黄尘及寒烟聊歌曰玉山之津兮已濡幽兰之草兮亦舒又闻珩璧之独照不见掌上之明珠已矣哉若使青云之可尚当与碎珠之同栖  

橘赋  

増枝之木既称英于緑地金衣之果亦委体于玉盘见云梦之千树笑江陵之十兰叶叶之云共琉璃而并碧枝枝之日与金轮而共丹若乃秋夜初露长郊欲素风赍寒而北来鴈衔霜而南渡方散藻于年深遂凝贞于冬暮  

笔格赋  

幽山之桂树恒萦风而抱雾叶委郁而陆离根纵横而盘互尔其负霜舍液枝翠心赤翦其匡条为此笔格趺【`阙`】则岩岩方爽似华山之孤生上管则员员峻逸若九疑之争出长对坐而衔烟永临牕而储笔  

表  

为建安让加司徒表  

臣闻黄之马事絶于衔镳蟠朽之材饰乖于丹漆何则千里之志已穷万乘之器无取逺物近身于焉在譬  

书  

与顾章书  

仆去月谢病还覔薜萝梅溪之西有石门山者森壁争霞孤峰限日幽岫含云深谿蓄翠蝉吟鹤唳水响猿啼英英相杂绵绵成韵既素重幽居遂葺宇其上幸富菊花偏饶竹实山谷所资于斯已办仁智所乐岂徒语哉  

与朱元思书  

风烟俱净天山共色从流飘荡任意东西自富阳至桐庐一百许里竒山异水天下独絶水皆缥碧千丈见底游鱼细石直视无碍急湍甚箭猛浪若奔夹峰髙山皆生寒树负势竞上互相轩邈争髙直指千百成峰泉水激石泠泠作响好鸟相鸣嘤嘤成韵蝉则千转不穷猨则百叫无絶鸢飞唳天者望峰息心经纶世务者窥谷忘反横柯上蔽在昼犹昏疎条交映有时见日  

与施从事书  

故鄣县东三十五里有青山絶壁干天孤峰入汉緑嶂百重清川万转归飞之乌千翼竞来企水之猨百臂相接秋露为霜春萝被迳风雨如晦鸡鸣不已信足荡累颐物悟衷散赏  

檄  

檄江神责周穆王璧文  

昔穆王南巡自郢徂闽遗我文璧佥曰此津贯纬百纪荐歴千春念兹文璧故问水濵江汉朂之自求多益反我名瑞跃此华壁则富有汉川世为江伯如有负秽心迷怀衅情戚藏玉泥中匿珪鱼腹使公孙蹑波而长吁子羽济川而怒目佽飞舞劒而东临菑丘跃马而南逐打素蛤而为粉碎紫贝其如粥又有川人勇俊处乎闽水居百里泥行万宿右睨而河倾左咤而海覆乃把昆吾之铜纯钩之鐡被鱼鳞之衣赴螺蚌之穴引防东隅移燋北岛使蓬莱之根郁而生尘瀛洲之足净而可扫按骊龙取其颔下之珠搦鲸鱼防其眼中之寳皇恩所被繁枯润涸威之所加穷河絶漠愿子三思反此明玉  

食移  

月光离毕风气入箕细雨如网细柳如丝离隔东西之怨眺望山川之阻企龙门而不见览桂枝而延伫此乃方寸之恒情羌难得而覼缕也亦有鲍叔分财华歆让位乃相知于平生实忘怀于寤寐鸡有呼羣之徳鹿有食草之美在防物其尚然况仁义之君子哉今足下居则广夏髙堂连间洞房绮牕半卷屏风角张指天地如一指安知故人之可伤一死一生乃知交情一贵一贱交情乃见谓古今之恒谈在今日而方见呜呼如何忘我实多輙欲弹琴纵酒于首阳之阿君有厨中腐肉而仆不厌糟糠君有鴈鹜之食而余不得一尝愿以小人之腹为君子之肠何如哉今欲君之余江臯緑葹之笋洞庭紫鬛之鱼昆山龙胎之脯圃鳯足之葅千里莼羮万丈名脍气馨若兰色美如艾扶南甘蔗一丈三节白日炙之便销清风吹之即折安定之梨皮薄味厚一嵗三花一枚二斗几厥上味惟君能施君若不施成君深累于神为不祥于人为僽义  

説  

饼説  

宋公至长安得姚时故大官丞程季者了了人也公曰今日之食何者最先季曰仲秋御景离蝉欲静燮燮晓风凄凄夜泠臣当此景唯能説饼公曰善季乃称曰安定噎鸠之麦洛阳董徳之磨河东长若之葱陇西防背之犊枹罕赤髓之羊张掖比门之豉然以银屑煎以金铫洞庭负霜之橘仇池连蔕之椒调以济比之盐剉以新丰之鸡细如华山之玉屑白如梁甫之银泥既闻香而口闷亦见色而心迷公曰善  

连珠  

连珠二首  

盖闻艳丽居身而以蛾眉入妬贞华炤物而以絶等见猜是以班姬辞宠非无妖冶之色扬子寂寞岂乏曜之才  

盖闻义夫投节未必识君烈士赴危非期要利是以墨子萦带不防肉食之谋申胥泣血非有执圭之位  

乐府  

战城南  

蹀躞青骊马徃战城南畿五歴鱼丽阵三入九重围名慴武安将血污秦王衣为君意气重无功终不归  

又【`此与下篇艺文失题列战城南后英华遂以为题当再考`】  

前有浊樽酒【`一作酒尊`】忧思乱纷纷小来【`一作少年`】重意气学剑不学文忽值胡关静匈奴遂两分天山已半出龙城无片云汉世平如此何用李将军  

又  

陌上何諠諠匈奴围塞垣黑云藏赵树黄尘埋陇垠天子羽书劳将军在玉门【`阙`】  

雉子班  

可怜雉子班羣飞集野甸文章始陆离意气已惊狷幽并游侠子直心亦如箭生死报君恩谁能孤恩眄  

入关  

羽檄起边庭烽火乱如萤是时张博望夜赴交河城马头要落日剑尾掣流星君恩未得报何论身命倾  

梅花落  

终冬十二月寒风西北吹独有梅花落飘荡不依枝流连逐霜彩散漫下冰澌何当与春日共映芙蓉池  

城上乌  

呜呜城上乌翩翩尾毕逋凡生八九子夜夜啼相呼质微知虑少体贱毛衣麄陛下三万嵗臣至执金吾  

从军行  

男儿亦可怜立功在北边阵头横却月马腹带连钱怀戈发陇坻乘冻至辽川微诚君不爱终自直如  

胡无人行  

剑头利如芒怕持照眼光鐡骑追骁虏金羁讨黠羌髙秋八九月胡地早风霜男儿不惜死破胆与君尝  

雉朝飞操  

二月雉朝飞横行傍垅归斜看水外翟侧听岭南翚躞蹀恒欲战耿耿恃彊威当令君见赏何辞碎锦衣  

渡易水歌  

襍虏客来齐时余在角觝扬鞭渡易水直至龙城西日昬笳乱动天曙马争嘶不能通瀚海无面见三齐  

结客少年塲  

结客少年归翩翩骏马肥报恩杀人竟贤君赐锦衣握兰登建礼拖玉入含晖顾看草者功名终自微  

妾安所居  

贱妾先有宠蛾眉进不迟一从西北丽无复城南期何因【`一作用`】暂艳逸岂为乏妍姿徒有黄昏望宁遇青楼时惟惜应门掩方余永巷悲匡牀终不共何由横自私  

送归曲  

送子独南归揽衣空悯黙关山昼欲暗河冰夜向塞燕至他人乡鴈去还谁国寄子两行书分明达济北  

夹树  

桂树夹长陂复值清风吹氛氲揉芳叶连绵交密枝能迎春露防不逐秋风移愿君长惠爱当使嵗寒知  

城上麻  

麻生满城头麻叶落城沟麻茎左右披沟水东西流少年感恩命奉剑事西周但令直心尽何用返封侯  

拟古四首  

陌上桑  

嫋嫋陌上桑荫陌复垂塘长条映白日细叶隐鹂黄蚕饥妾复思拭泪且提筐故人宁知此离恨煎人肠  

秦王卷衣  

咸阳春草芳秦帝卷衣裳玉检茱萸匣金泥苏合香初芳薰复帐余辉耀玉牀当须晏朝罢持此赠华阳【`一作龙阳`】  

采莲曲  

锦带襍花钿罗衣垂緑川问子今何去出采江南莲辽西三千里欲寄无因縁愿君早旋返及此荷花鲜  

携手曲  

艳裔阳之春携手清洛濵鸡鸣上林苑薄暮小平津长裾藻白日广袖带芳尘故交一如此新知讵忆人  

采莲曲  

江风当夏【`一作夜`】清桂檝【`一作权`】逐流萦初疑京兆剑复似汉冠名荷香带风逺莲影向根生叶卷珠难溜花舒红易倾日暮鳬舟满归来度锦城  

三妇艳诗  

大妇初切中妇管方吹少妇多姿态含笑逼清巵佳人勿余及殷勤妾自知  

大垂手  

垂手忽迢迢飞燕掌中娇罗衫恣风引轻带任情揺讵似长沙地促舞不回腰  

小垂手  

舞女出西秦蹑影舞阳春且复小垂手广袖拂红尘折腰应两笛顿足转双巾蛾眉与曼脸见此空愁人  

有所思  

薄暮有所思终持泪煎骨春风惊我心秋露伤君发  

雍台  

雍台十二楼楼楼郁相望陇西飞狐口白日尽无光  

楚妃曲  

春妆约春黛如月复如蛾玉钗照绣领金薄侧红罗  

白浮鸠  

琅琊白浮鸠紫翳飘陌头食饮东莞野栖宿越王楼  

阳春歌  

紫苔初泛水连绵浮且没若欲歌阳春先歌青楼月  

别鹤  

别鹤寻故侣聨翩辽海间单栖孟津水惊唳陇头山  

渌水曲  

香暧金堤满湛淡春塘溢已送行台花复倒髙楼日  

緑竹  

婵娟鄣绮殿绕弱拂春漪何当逢采拾为君笙与篪  

行路难五首  

洞庭水上一株桐经霜触浪困严风昔时抽心耀白日今旦卧死黄沙中洛阳名工见咨嗟一剪一刻作琵琶白璧规心学明月瑚映面作风花帝王见赏不见忘提擕把握登建章掩抑摧藏张女弹殷勤促柱楚明光年年月月对君子遥遥夜夜宿未央未央防女弃鸣篪争先拂拭生光仪茱萸锦衣玉作匣安念昔日枯树枝不学衡山南岭桂至今千载犹未知  

青门外安石榴连枝接叶夹御沟金墉城西合欢树垂条照彩拂鳯楼游侠少年游上路倾心倾倒想恋慕摩顶至足买片言开胷沥胆取一顾自言家在赵邯郸翩翩舌杪复剑端青骊白駮的卢马金羁緑轻紫丝鞶躞蹀横行不肯进夜夜汗血至长安长安城中诸贵臣争贵儒者席上珍复闻梁王好学问轻弃剑客如埃尘吾丘寿王始得意司马相如适被申大才大辩尚如此何况我辈轻薄人  

君不见西陵田从横十字成陌阡君不见东郊道荒凉芜没起寒烟尽是昔日帝王处歌姬舞女达天曙今日翩妍少年子不知华盛落前去吐心吐气许他人今旦回惑生犹豫山中桂树自有枝心中方寸自相知何言嵗月忽若驰君之情意与我离还君玳瑁金雀钗不忍见此使心危  

君不见长安客舍门倡家少女名桃根贫穷夜纺无灯烛何言一朝奉至尊至尊离宫百余处千门万户不知曙唯闻哑哑城上乌玉栏金井牵辘轳丹梁翠柱飞流苏香薪桂火炊雕胡【`一作雕菰`】当年翻覆无常定薄命为女何必麤  

君不见上林苑中客冰罗雾縠象牙席尽是得意忘言者探肠见胆无所惜白酒甜盐甘如乳縁觞皎镜华如碧少年持名不肯尝安知白驹应过隙博山鑪中百和香郁金苏合及都梁逶迤好气佳容貌经过青歴紫房已入中山冯【`玉台作阴`】后帐复上皇帝班姬牀班姬失宠顔不开奉帚供养长信台日暮耿耿不能寐秋风切切四面来玉阶行路生细草金鑪香炭变成灰得意失意须臾顷【`一作间`】非君方寸逆所裁  

诗  

王侍中夜集  

抽兰开石路剪竹制山扉文沦见渌水参差隐翠微西山采药至东都谢病归纺毛织野服缝芰作山衣欲知三青鸟檐上素云飞  

登钟山燕集望西静坛  

客思何以缓春郊满初律髙车陆离至骏骑差池出寳椀泛莲花珍杯食竹实才胜商山四文髙竹林七复望子乔坛金绳蕴緑帙风云生屋宇芝映被仙室方随鳯凰去悠然驾白日  

与柳恽相赠答六首  

黄骊飞上苑渌芷出汀洲日映昆明水春生鳷鹊楼飘飏白花舞烂漫紫萍流书织回文锦无因寄陇头思君甚琼树不见方离忧  

鸣鞭适大阿聨翩渡漳河燕姬及赵女挟瑟夜经过纎腰曳广袖半额画长蛾客本倦游者箕帚在江沱故人不可弃新知空复何  

离居苦无乐回慕心凄凄要途访赵使闻君仕执珪杜蘅色已发菖蒲叶未齐羃防蚕饵蠒差池燕吐泥愿逐东风去飘荡至辽西  

白日隐城楼劲风扫寒木离防隔东西执手异凉燠相思咽不言洞房清且肃嵗去甚流烟年来如转轴别鹤千里飞孤雌夜未宿  

闲房肃已静落月有余辉寒虫隐壁思秋蛾绕烛飞絶云断更合离禽去复归佳人今何在迢逓江之沂一为别鹤防千里涙沾衣  

秋云静晩天寒夜方绵绵闻君吹急管相思杂采莲别离未几日髙月三成蹀叠黄河浪嘶唱陇头寄君蘼芜叶揷着丛台边  

赠柳真阳  

王孙清且贵筑室芙蓉池罗生君子树襍种女贞枝南牕帖云母北户映琉璃衔书辘轳鳯坐水玉盘螭朝衣茱萸锦夜覆葡萄巵聨翩骖赤兎窈窕驾青骊龙泉甚鸣利如何独不知  

赠任黄门二首  

相如体英彦左右生容辉已纡汉帝组复解梁王衣经过云母扇出入千门扉连洲茂芳杜长山郁翠微欲言终未敢徒然独依依  

纷吾少驰骋自来乏名徳白玉镂衢鞍黄金玛瑙勒射雕灵丘下驱马鴈门北殷勤尽日华留连穷景黑嵗暮竟无成忧来坐黙黙  

酬萧新浦王洸马二首  

始可结交者文酒满金壶围碁帝台局系马秦王蒲长剑皆玉具短笛悉银涂送归日愁满留客袂纷吾今成桓山上秋风星散乌  

思君出江湄慷慨临长薄独对东风酒谁举指南酌崇兰白带飞青防紫缨络一年流泪同万里相思各胡为舍旃去故人在宛洛  

答萧新浦  

仆本二陵徒英豪多久要角觝良家儿期门恶年少身【`一作腰`】纡丈二组手擎尺一诏问子行何去髙帆江干今夜杯酒别明朝江水边莓莓看细雨漠漠视浓烟飒洒八铜剪低昻五防船欲知故人者江南共采莲悒然心不乐跨马出城壕观涛看白鹭望草见青袍青袍行中把蔽草覆平野公子不垂堂纷纷故交者肘悬辟邪印屋曜鸳鸯瓦翩翩流水车萧萧曳练马是时君别我青莎没马蹄连连文蚕蠒鹥鹥伺朝鸡今日余怀友积恨【`一作雪`】满东西  

酬周参军  

日暮忧人起倚户怅无懽水传洞庭逺风送鴈门寒江南霜雪重相如衣服单沈云隐乔树细雨灭层峦且当对樽酒朱永夜弹  

赠杜容成  

一燕海上来一燕髙堂息一朝相逢遇依然旧相识问余来何迟山川几纡直答言海路长风驶飞无力昔别缝罗衣春风初入帷今来夏欲晩桑扈【`一作桑蛾`】薄树飞  

赠朱从事  

我行欲何之千里寻胶漆长葭歴渚生疎蒲縁岸出袅袅能随风离离堪度日客思已飘荡相思复非一未得幸殷勤先作数行泣  

赠姚郎  

星汉正参差佳人不在斯宿昔暂乖阻何异逺分离露染蘼芜叶日照芃兰枝风光已飘薄云采复逶迤劳梦无人觉黙黙心自知  

赠王桂阳别三首  

昔闻杨伯起拖玉振清风髙华积海外名实满山东自有五都相非无四世公临牕惊白日倚匣曳轻虹愿持鹪鹩羽嵗暮依梧桐  

客子惨无欢送别江之干白云方黄鸟尚关关纠纷巫山石合防洞庭澜行衣侵晓露征舠犯夜湍无因停合浦见此去【`一作`】珠还  

树响浃山来猿【`一作溪`】声绕岫急旅帆风飘扬行巾露沾湿深浪闇蒹葭浓云没城邑不见别离人独有相思泣  

酬别江主簿屯骑  

有客告将离赠言重兰蕙泛舟当泛济结交当结桂济水有清源桂树多芳根毛公与朱亥俱在信陵门赵瑟鳯凰柱吴醥金罍樽我有北山志留连为报恩夫君皆逸翮抟景复凌鶱白云闲海树秋日暗平原寒虫鸣趯趯落叶飞翻翻何用赠分首自有北堂萱  

酬别  

故人杯酒别天清明月亮露下寒葭中风起秋江上衣染潺湲泪棹犯参差浪匕首直千金七寳雕华【`侧亮反`】生离何用表赖此持相饷  

赠别新林【`一作江潭怨`】  

仆本幽并儿抱剑事边陲风乱青丝络雾染黄金羁天子既无赏公卿竟不知去去归去来还倾鹦鹉杯气为故交絶心为新知开但令寸心是何须铜雀台  

发湘州赠亲故别三首  

相送出江浔泪下沾衣襟何用叙离别临岐赠好音敬通才如此君山学复深明哲遂无赏文华空见沈古来非一日无事更劳心  

云生晓霭霭花落夜霏霏问金何意别答言倦游归徒劳易水布空负洛阳衣懐金无人别抱玉遂成非安得久留滞商山饶白薇  

君留朱门里我至广江濆城髙望犹见风多听不闻流苹方绕绕落叶向【`一作尚`】纷纷无由得共赏山川间白云  

同柳吴兴乌亭集送柳舍人  

河阳一怅望南浦送将归云山离晻暧花雾共依霏流连百舌哢下上阳禽飞桂舟无淹枻玉轸有离徽愿君嗣兰杜时采东臯薇  

同柳吴兴何山集送刘余杭  

王孙重离别置酒峯之畿逶迤川上草参差涧里薇轻云纫逺岫细雨沐单衣檐端水禽息牕上野萤飞君随緑波逺我逐清风归  

送柳吴兴竹亭集  

平原不可望波澜千里直夕鱼汀下戯暮雨檐中息白云时去来青峯复负侧踯躅牛羊下晦昧崦嵫色王孙犹未归且听西光匿  

初至寿春作  

桓谭不卖交冯子任纡直浮溺逐波影飘扬恣风力北州少知旧南阳寡相识中驾每倾轮当鶱复摧翼望美无津梁私自怜何极  

登寿阳八公山  

逺涧自倾曲石溆复戋戋含珠岸恒翠怀玉浪多圆疎峯时吐月密树下开天瑶绳尽秘金检上竒篇是有琴髙者陵波去水仙  

寿阳还与亲故别  

故人来送别帐酒临行阡露繁秋色慢气怆蟪声煎鴈渡章华国叶乱洞庭天复有向隅泪中肠皆涕涟但愿千丈松结景云之峯山髙日华早枝多风彩重我还爱芳杜君住揖骊龙  

边城将四首  

塞外何纷纷胡骑欲成羣尔时始应募来投霍冠军刀含四尺影剑抱七星文袖间血洒地车中旌拂云轻躯如未殡终当厚报君  

仆本边城将驰射灵关下箭衔鴈门石气振武安瓦勲轻赏废丘名髙拜横野留书应凿楹传功须勒社徒倾七尺命酬恩终自寡  

闻君报一餐逺送出平野玉标丹霞剑金络艳光马髙旗入汉飞长鞭歴地写曙星海中出晓月山头下嵗晏坐论功自有思臣者  

临淄重蹴踘曲城好击刺不要身后名专骋眼前智君看班定逺立功不负义掣拽二丈旗踯躅双鳬骑但问相知否死生无险易  

秋念  

团团珠晖转昭昭汉阴移箕风入桂露璧月满瑶池树青草未落蝉凉叶已危还深长夜想顾忆临卭巵芳杜果芜没缨带欲何为  

春怨  

四时如湍水飞奔兢回复夜鸟响嘤嘤朝花照煜煜厌见花成子多看笋成【`一作为`】竹万里断音书十载异栖宿积愁落芳鬓长啼坏美目君去徃榆关妾留住函谷唯对昔邪房如愧蜘蛛屋独唤响相酬还持影自逐象牀易氊簟罗衣变单复几过度风霜犹能保防独  

采药大布山  

我本北山北縁涧采山麻九茎日反【`一作间`】照三叶长生花可用蠲忧疾聊持驻景斜景斜不可驻年来果如驱安得昆仑山偃蹇三珠树三珠始结荄绛叶凌朱台玉壶白鳯肺金鼎青龙胎韩众及王子何世无仙才安期傥欲顾相见在蓬莱  

赠周散骑兴嗣二首  

子云好饮酒家在成都县制赋已百篇弹琴复千转敬通不富豪相如本贫贱共作失职人包山一相见昔【`一作吾`】贤当路者声名振华夏朱轮玳瑁车紫鞚连钱马朝花舞风中夜月窥牕下想君贵易朋居然应见舍  

赠周兴嗣四首  

孺子贱而贫且非席上珍唯安莱芜甑兼慕林宗巾百年逢缱绻千里遇殷勤愿持江南蕙以赠生刍人思君欲何言中心乱如雾泪下非一端愁来谁有数子为冯敬通不减汲长孺千里无关梁安得王乔屦与君初相知不言异一宿意欲褰衣裳阴云乱人目之子伏髙卧伊予空杼轴无因渡淇水见此猗猗竹可怨思公子终自不敢言青松蔽南陇白云生北园沈忧无人语黙念空慿轩安得湛卢剑以报相知恩  

入兰台赠王治书僧孺  

故人扬子云挍书麟阁下寂寞少交游纷纶富文雅予为陇西使寓居洛阳社相思非不深行行避骢马  

江上酬鲍几  

振棹出江湄依依望九疑欲谒苍梧帝过问沅湘姬折荷缝作盖落羽纺成丝吾行别有意不为君道之  

赠柳秘书  

蘼芜与丹桂竒心复竒骨已蔽苍龙门又影鳯皇阙紫云依夜来清风扶晩发鸳鹭若上天寄声谢明月  

诣周承不值因赠此诗  

竹枝任风转兰心逐风卷青云叶上团白露花中闻君入骑踈聊寄锦中书一随平原客宁忆豫章徐  

遥赠周承  

巨石乱天涯杂树郁参差伯鱼留蜀郡长房还葛陂练练波中月亭亭云上枝髙岑蔽人者无处得相知  

周承未还重赠  

石渠阒无人子云今何在顾望独懐忧衘杯竟谁待散雪逐吹寒蓬姿浮霜采甘泉无竹花鹓雏欲还海  

赠王桂阳  

松生数寸时遂为草所没未见笼云心谁知负霜骨弱干可摧残纎茎易凌忽何当数千尺为君覆明月  

酬郭临丞  

闻君立名义我亦倦晨征马在城上蹀剑自腰中鸣白日辽川暗黄尘陇坻惊愿君但衘酒深知有素诚  

忆费防  

皎皎日将上猎猎起微风山没清波内帆在浮云中直趣珠星北斜开碧海东故人若思我当念离根蓬  

酬闻人侍郎别三首  

怅然心不乐万里向悠悠凌朝憇枉渚薄暮遵江洲君住青门上我发霸陵头相思自有处春风明月楼整棹北川湄回首望城邑林踈风至少山髙云度急共怀万里心各作千行泣欲见终无縁思君空伫立举首川之折【`当作沂`】离鸿四向飞子怜三湘薛我忆五陵薇但使同嘉遁何必共轻肥思君美如玉不觉涙沾衣  

赠鲍舂陵别  

落叶思纷纷蝉声犹可闻水中千丈月山上万重云海鸿来倐去林花合复分所忧别离意白露下霑裙  

别王谦  

严光不逐世流转任飞蓬欲还天台岭不狎甘泉宫离歌玉弦絶别酒金巵空倘遗故人念仆在东山东  

奉使庐陵  

怅然不自怡端忧坐漠漠风急鴈毛断冰坚马蹄落客子饥寒多江上衣薄何当报恩罢驱车还北郭  

迎柳吴兴道中  

团团日西靡客念已蹉跎长风倒危叶轻练网寒波白云光彩丽青松意气多所言饱恩徳忘我北山萝  

至湘洲望南岳  

重波沦且直连山纠复纷鸟飞不复见风声犹可闻胧胧树里月飘飘水上云长安逺如此无縁得报君  

登二妃庙  

朝云乱人目帝女湘川宿折菡巫山下采荇洞庭腹故以轻薄好千里命舻舳何事非相思江上葳蕤竹  

永怀二首  

仆本报恩人马救东秦黄龙暗迢递青泥寒苦辛野战剑锋尽攻城才智贫唯余一死在留持赠主人元叔势位卑长卿宦情寡二顷且营田三钱聊饮马悬风白云上挂月青山下心中欲有言未得忘言者  

古意七首  

杂虏冦铜鍉征役去三齐扶山剪疏勒傍海扫沈黎剑光夜挥电马汗昼成泥何当见天子画地取关西匈奴数欲尽仆在玉门关莲花穿剑锷秋月掩刀环春机思窈窕夏乌鸣绵蛮中人坐相望狂夫终未还西都盛冠盖九逵尘雾塞中有恶少年伎能专自得玉鞭莲花剑金苣流星勒聊为路傍人写鞚长楸北贱妾思不堪采桑渭城南带减连枝绣髪乱鳯皇篸【`一作簪`】花舞依长薄蛾【`一作鹅`】飞爱緑潭无由报君信流涕向春蚕  

妾本倡家女出入魏王宫既得承雕辇亦在更衣中莲花衘青雀寳粟钿金虫犹言不得意流涕忆辽东何处报君书陇右五岐路泪研兎枝墨笔染鹅毛素碧浮孟渚水香下洞庭露应归遂不归芳春空掷度妾家横塘北发艳小长干花钗玉宛转珠绳金络纨【`一作九`】羃防悬丹【`一作青`】鳯逶迤揺白团谁能分见此含恨不能言  

闺怨二首  

胡笳屡凄断征蓬未肻还妾坐江之介君戌小长安相去三千里参商书信难四时无人见谁复重罗纨春草可揽结妾心正断絶緑鬓愁中改红顔啼里灭非独泪成珠亦见珠成血愿为飞鹊【`一作双鹄`】镜翩翩照离别【`玉台作古意`】  

去妾赠前夫  

去妾在河桥相思复相辽鳯皇簮落髪莲花带缓腰肠从别处断貌在泪中消愿君忆畴昔片言时见饶  

咏少年  

董生唯巧笑子都信美目百万市一言千金买相逐不道参差菜谁论窈窕淑愿言捧绣被来就越人宿  

咏雪  

微风揺庭树细雪下隙萦空如雾转凝阶似花积不见杨柳春徒看桂枝白零泪无人道相思空何益  

雪  

雪逐春风来过集巫山野烂漫虽可爱悠【`一作翻`】扬讵堪把问君何所思昔日同心者坐须风雪霁相期洛城下  

春咏  

春从何处来拂水复惊梅云障青闼风吹承露台美人隔千里罗帏闭不开无由得共语空对相思杯  

共赋韵咏庭中桐  

龙门有竒价自言梧桐枝华晖实掩映细叶能披离不降周王子空待嵗时移严风忽交劲遂使无人知  

咏柳  

细柳生堂北长风发鴈门秋霜常振叶春露讵濡根朝作离蝉宇暮成宿鸟园不为君所爱摧折当何言  

主人池前鹤  

本自乘轩者为君阶下禽推藏多好貌清唳有竒音稻梁惠既重华池遇亦深怀恩未忍去非无江海心  

寳剑  

我有一寳剑出自昆吾溪照人如照水切玉如切泥锷边霜凛凛匣上风凄凄寄语张公子何当来见擕  

咏灯  

昔在鳯皇阙七采莲花茎陆离看寳帐烂漫照文屏檐艳烟光转氛氲雾里轻能方三五夜桂树月中生  

别夏侯故章  

白马黄金羁青骊紫丝鞚新知关山别故人河梁送置此一函书为余逹云梦  

以服散鎗赠殷钧  

玉铉布交文金丹焕仙説九沸翻成缓七转良为切执以代疏麻长贻故人别  

梅花  

梅性本轻荡世人相陵贱故作负霜【`集作雪`】花欲使绮罗见但愿深相知千【`当作早`】摧非所恋  

征客  

公卿来帐别葭声在狭斜玉樽浮云盖朱轮流水车鞚中悬明月剑杪照莲花  

杂句四首  

昼蝉已伤念夜露复沾衣昔别曽何道今夕萤光飞锦腰连枝滴【`一作理`】绣领合欢斜梦中谁不见终成乱眼花  

蜘蛛檐下挂络纬井边啼何曽得见子照镜牕东西泣听离夕歌悲衔别时酒自从今日去当复相思否  

山中杂诗三首  

山际见来烟竹中窥落日鸟向檐上飞云从牕里出緑竹可充食女萝可代裙山中自有宅桂树笼青云具区穷地险嵇山万里余奈何梁隠士一去无还书  

咏云二首  

飘飘上碧虚蔼蔼隐青林氛氲如有意萦郁讵无心白云苍梧来过拂章华台逢河散复卷经风合且开  

咏慈姥矶石上松  

根为石所蟠枝为风所碎赖我有贞心终凌细草辈  

送吕外兵  

白云浮海际明月落河濵送君长太息徒使泪沾巾  

伤友  

可怜桂树枝怀芳君不知摧折寒山里遂死无人窥  

## 汉魏六朝百三家集卷一百二目录

陈后主集题词  

世言陈后主轻薄最甚者莫如黄鹂留玉树后庭花金钗两鬓垂等曲今曲不尽传惟见玉树一篇寥落寡致不堪男女唱和即歌之亦未极哀也史称后主标徳储宫继业允望遵故典六艺金马石渠稽古云集梯山航海朝贡嵗至辞虽夸诩审其平日固与郁林东昏殊趋矣临春三阁徧居丽人竒树天花往来相望学士狎客主盟文坛新诗方奏千女学歌辞采风流官家未有梁朝羊祖忻豪侈善音姬妾数百穷玅歌舞终日宾防同其醉醒初不闻以此贬徳使后主生当太平次为诸王歩竟陵之文藻贱临川之黩货开馆读书不失令誉即假列通侯世阀鱼羊侃数辈亦扫门不及乃系以大宝困之万几岂所堪乎鹤不能亡国而国君不可好鹤后主葢与卫懿公同类而悲矣汉武李夫人歌与落叶哀蝉曲忧伤过于后代而四夷服威陈主词非絶淫亡且忽焉哀而不起者在声音之间乎非独篇章己也诏命书铭秋冬气多即作者亦不自知日暮矣  

目録  

赋  

夜亭渡雁赋  

枣赋  

诏  

即位诏  

谘询诏  

举贤诏  

求言诏  

柔逺诏  

劝农诏  

恤民诏  

禁奢诏  

讯狱诏  

赦诏  

又  

又  

宣圣礼典诏  

答姚察诏  

追赠徐陵诏  

追封吴明彻诏  

追赠程文季诏  

追赠司马申诏  

葬伯固以庶人礼诏  

原伯固诸子诏  

勑  

答江总等勑  

报谢贞勑  

制  

讨叔陵制  

防  

授江总尚书令防  

书  

与詹事江总书  

铭  

防军孙旸铭  

乐府  

采桑  

日出东南隅行  

三妇艳词十一首  

飞来双白鹤  

采莲曲  

昭君怨  

朱鹭  

巫山髙  

有所思三首  

雉子班  

临髙台  

陇头  

陇头水二首  

折杨栁二首  

闗山月二首  

洛阳道五首  

长安道  

梅花落二首  

紫骝马二首  

雨雪曲  

刘生  

饮马长城窟行  

杨叛儿曲  

舞媚娘三首  

估客乐  

三洲歌  

前有一樽酒行  

自君之出矣六首  

玉树后庭花  

乌栖曲三首  

东飞伯劳歌  

长相思二首  

古曲  

独酌謡四首【`有序`】  

诗  

同江仆射逰摄山栖霞寺  

同平南弟元日思归  

立春日泛舟圃各赋一字六韵成篇  

献嵗立春风光具美泛舟圃各赋六韵上已宴丽晖殿各赋一字十韵  

上已圃宣猷堂褉饮同共八韵  

春色褉辰尽当曲宴各赋十韵  

祓褉泛舟春日圃各赋七韵  

上已圃宣猷褉酌各赋  

七夕宴宣猷堂各赋一韵咏五物用得帐屏风案唾壶履  

七夕宴重咏牛女各为五韵  

同管记陆琛七夕五韵  

七夕宴乐修殿各赋六韵  

七夕宴圃各赋五韵  

同管记陆瑜九日观马射  

畵堂良夜履长在节歌管赋诗列筵命酒十韵成篇  

同管记陆瑜七夕四韵  

初伏七夕己觉防凉既引应徐且命燕赵清风朗月以望七襄之驾置酒陈乐各赋四韵之篇  

晩宴文思殿  

宴光璧殿咏遥山灯  

三善殿夕望山灯  

入隋侍宴应诏  

幸武湖饯吴兴太守任惠  

宴詹事陆缮省  

聴筝  

戏赠沈后  

隋渠诗  

小牕诗  

寄碧玉诗  

## 汉魏六朝百三家集卷一百二目録  

钦定四库全书  

## 汉魏六朝百三家集卷一百二  

明　张溥　辑  

陈后主集  

赋  

夜亭度鴈赋  

春望上楹日暖苔生云随竹动月共水明暂逍遥于夕迳聴霜鸿之度声度声已凄切犹含闗塞鸣从风兮前侣驶带暗兮后羣惊帛久兮书字灭芦束兮断衔轻行杂响时乱响杂行时散已定空闺愁还长倡楼叹空闺倡楼本寂寂况此寒夜褰珠幔心悲调管曲未成手抚聊一弹一弹管且陈歌翻使怨情多  

枣赋  

芳园列干森梢繁罗蘂余茎少叶暗枝多复有竒树风间临摩良夜影来未若丹心美实绛质嘉枝重针共暗枝瓠同瑰羞金盘于氷水荐玉案于深杯此欢心之未已方梦肠而屡回  

诏  

即位诏  

上天降祸大行皇帝奄弃万国攀号擗踊无所迨及朕以哀茕嗣膺宝厯若渉巨川罔知攸济方赖羣公用匡寡薄思播遗徳覃被亿兆凡厥遐迩咸与惟新可大赦天下在位文武及孝悌力田为父后者并赐爵一级孤老鳏寡不能自存者赐谷人五斛帛二匹  

谘询诏  

尧施谏鼓禹拜昌言求之异等久着前徽举以淹滞复闻昔典斯乃治道之深规帝王之切务朕以寡昧丕承鸿绪未明虚已日旰兴懐万机多紊四聪弗达思闻謇谔采其谋计王公己下各荐所知防询管库爰及舆皂一介有能片言可用朕亲加聴览伫于啓沃  

举贤诏  

夫体国经野长世字氓虽因革傥殊弛张或异至于防求俊乂爰逮侧微用道和羮是隆大厦上智中主咸由此术朕以寡薄嗣膺景祚虽哀疚在躬情虑惛舛而宗社任重黎庶务殷无由自安拱黙敢忘康济思所以登显髦彦式备周行但空劳宵梦屡勤史卜五就莫来五能不至是用甲旦凝虑丙夜损懐岂以食玉炊桂无因自达将懐宝迷邦咸思独善应内外众官九品已上可各荐一人以防彚征之防且取备实难举长或易小大之用明言所施勿得南箕北斗名而非实其有负能仗气摈压当时着賔戏以自怜草客嘲以慰志人生一世逢遇诚难亦宜去此幽谷翔兹天路趋铜駞以观国望金马而来庭便当随彼方圆饬之矩矱  

求言诏  

昔睿后宰民哲王御防虽徳称汪灭明能普烛犹复纡已乞言降情访道髙咨岳牧下聴舆台故能政若神明事无悔吝朕纂承丕绪思隆大业常惧九重己防四聪未广欲聴昌言不疲痹足若逢廷折无惮批鳞而口柔之辞傥闻于在位腹诽之意或隠于具僚非所以理至公缉熈帝载者也内外卿士文武众司若有智周政术心练治体救民俗之疾苦辨禁网之疎宻者各进忠谠无所隠讳朕将虚已聴受择善而行庻深鉴物情匡我王度  

柔逺诏  

中嵗克定淮泗爰渉青徐彼土首豪并输罄诚欵分遣亲戚以为质任今旧土沦陷复成异域南北阻逺未得防同念其分乖殊有爱恋夷狄吾民斯事一也何独讥禁使彼离析外可即检任子馆及东馆并带保任在外者并赐衣粮颁之酒食遂其乡路所之阻逺便发遣船仗卫送必令安达若已预仕宦及别有事义不欲去者亦随其意  

劝农诏  

躬推为劝义显前经力农见赏事昭往诰斯乃国储是资民命攸属丰俭隆替靡不由之夫入赋自古输藁惟旧沃饶贵于十金硗确至于三易腴□既异盈缩不同诈伪日兴簿书嵗改稻田使者着自西京不实峻刑闻诸东汉老农惧于祗应俗吏因而侮文辍耒成羣防手为伍永言妨蠧良可太息今阳和在节膏泽润下宜展春耨以望秋坻其有新辟塍畎进垦蒿莱广袤勿得度量征租悉皆停免私业久废咸许占作公田荒纵亦随肆勤傥良守教耕淳民载酒有兹督课议以赏擢外可为格班下称朕意焉  

恤民诏  

耕凿自足乃曰淳风贡赋之兴其来尚矣葢由庚亟务不获己而行焉但法令滋章奸盗多有俗尚浇诈政鲜惟良朕日旰夜分矜一物之失所泣辜罪已愧三千之未措望订初下使疆防兼出如闻贫冨均起单弱重弊斯岂振穷扇暍之意欤是乃下吏箕敛之苛也故曰百姓不足君孰与足自太建十四年望订租调逋未入者并悉原除在事百僚辩断庶务必去取平允无得便公害民为己声绩妨紊政道  

禁奢诏  

朕临御区宇抚育黔黎方欲康济浇薄蠲省繁费奢僭乖衷实宜防断应镂金银薄及庶物化生土木人防花之属及布帛幅尺短狭轻疎者并伤财废业尤成蠧患又僧尼道士挟邪左道不依经律民间淫祀袄书诸珍怪事详为条制并皆禁絶  

讯狱诏  

夫议狱缓刑皇王之所垂范胜残去杀仁人之所用心自画冠既息刻吏斯起法令滋章手足无措朕君临区宇属当浇末轻重之典在政未康小大之情兴言多愧眷兹狴犴有轸哀矜可克日于大政殿讯狱  

赦诏  

朕以寡薄嗣守鸿基哀惸切虑疹恙纒织训俗少方临下靡筭惧甚践氷栗同驭朽而四气易流三光遄至缨绂列陛玉帛充庭具物匪新节序疑旧缅思前徳永慕昔辰对轩闼而哽心顾扆筵而栗气思所以仰遵遗构俯励薄躬陶铸九流休息百姓用寛简取叶阳和可大赦天下  

又赦诏  

惟刑止暴惟徳成物三才是资百王不改而世无抵角时鲜犯鳞渭桥惊马弗闻廷争桃林逸牛未见其防虽剽悍轻侮理从钳鈫蠢愚杜黙宜肆矜政乏良哉明慙则哲求诸刑措安可得乎是用属寤寐以轸懐负黼扆而于邑复兹合璧轮缺连珠纬舛黄钟献吕和气始萌英告终履长在御因时宥过抑乃斯得可大赦天下  

又赦诏  

柏皇大庭鼓淳和于曩日姬王嬴后被浇风于末载刑书已铸善化匪融礼义既乖奸宄斯作何其淳朴不反浮华竞扇者欤朕居中御物纳隍在睠频恢天网屡絶三边元元黔庶终罹五辟葢乃康哉寡薄抑焉法令滋章是用当宁弗怡矜此向隅之意今三元具序万国朝辰灵芝献于始阳膏露凝于聿嵗从春施令仰干布徳思与九有惟新七政可大赦天下  

宣圣礼典诏  

宣圣诞膺上哲体资至圣祖述宪章之典并天地而合徳乐正雅颂之奥与日月而偕明垂后昆之训范开生民之耳目梁季湮微灵寝忘处鞠为茂草三十余年敬仰如在永惟忾息今雅道雍熈由庚得所断琴故履零落不追阅笥开书无因循复外可详之礼典改筑旧庙蕙房桂栋咸使惟新芳蘩洁潦以时飨奠  

答姚察诏  

【`察居父忧以忠毅将军起秉东宫通事舍人频有陈让不许诏答之俄勑知著作郎事`】  

省表具懐卿行业淳深声誉素显理徇情礼未膺刀笔但参务承华良所期寄允兹抑夺不得致辞也  

追赠徐陵诏  

慎终有典抑乃旧章令徳可甄谅宜追逺侍中安右将军左光禄大夫太子少传南徐州大中正建昌县开国侯陵弱龄学尚登朝秀颖业髙名辈文曰词宗朕近嵗承华特相引狎虽多卧疾方期克壮奄然殒逝震悼于懐可赠镇右将军特进其侍中左光禄鼓吹侯如故并出举哀丧事所须量加资给谥曰章  

追封吴明彻诏  

李陵矢竭不免请降于禁水涨犹且生获固知用兵上术世罕其人故侍中司空南平郡公明彻爰初蹑足迄届元戎百战百胜之竒决机决死之勇斯亦侔于古焉及招定淮淝长驱彭汴覆勍冦如举毛扫鋭师同沃雪风威慴于异俗功效着于同文方欲息驾隂山解鞍瀚海既而师出已老数亦终竒不就结缨之功无辞入褚之屈望封崤之为易冀平翟之非难虽志在屈伸而奄中霜露埋恨絶域甚可嗟伤斯事已往累逢肆赦凡厥罪戾皆防洒濯独此孤魂未霑寛惠遂使爵土湮没飨醊无主弃瑕録用宜在兹辰可追封邵陵县开国侯食邑一千户以其息惠觉为嗣  

追赠程文季诏  

故散骑常侍前重安县开国公文季纂承门绪克荷家声早嵗出军虽非元帅啓行为最致果有闻而覆丧车徒允从黜削但灵洗之立功扞御久而见思文季之埋防异域有足可悯言念劳旧伤兹废絶宜存庙食无使馁而可降封重安县侯邑一千户以子飨袭封  

追赠司马申诏  

慎终追逺钦若旧则阖棺定諡抑乃前典故散骑常侍右卫将军文始县开国伯申忠肃在公清正立已治繁处约投躯殉义朕任寄情深方康庶绩奄然化往伤恻于懐可赠侍中防军将军进爵为侯增邑为五百户諡曰中给朝服一具衣一袭尅日举哀丧事所须随由资给  

葬伯固以庶人礼诏  

伯固同兹悖逆殒身途路今依外议意犹弗忍可特许以庶人礼葬  

原伯固诸子诏  

伯固随同巨逆自絶于天俾无遗育抑有恒典但童靡识兼预葭莩寘之甸人良以恻悯及伯固所生王氏可并特宥为庶人  

勑  

答江总等勑  

【`吏部尚书蔡徴移中书令后主方择其人总等咸共荐察勑答之`】  

姚察非惟学蓺优博亦是操行清修典选难才今得之矣  

报谢贞勑  

【`贞为南平王友掌记室事以母忧去职顷之勑起还府贞累啓固辞勑报之贞竟以毁卒`】  

省啓具懐虽知哀焭在疚而官俟得才礼有权夺可便力疾还府也  

策  

授江总尚书令策  

于戏夫文昌政本司防治经韦彪谓之枢机李固方之斗极况其五曹斯综百揆是谐同冢宰之司专台阁之任惟尔道业标峻防量深胜范清规风流以为凖的辞宗学府衣冠以为领袖故能师长六官具瞻允塞明府八座仪形载逺其端朝握揆朕所望焉往钦防懋建尔徽猷亮采我邦国可不慎欤  

制  

讨叔陵制  

凶逆枭獍反噬宫闱赖宗庙之灵时从释灭抚情语事酸愤兼懐朝议有章宜从所奏也  

书  

与詹事江总书  

管记陆瑜奄然殂化悲伤悼惜此情何己吾生平爱好卿等所悉自以学渉儒雅不逮古人钦贤慕士是情尤笃梁室乱离天下靡沸书史残缺礼乐崩沦晚生后学匪无墙面卓尔出羣斯人而己吾识览虽局未曾以言议假人至于片善小才特用嗟赏况复洪识竒士此故忘言之地论其博综子史谙究儒墨经耳无遗触目成诵一褒一贬一激一扬语析理披文摘句未尝不闻者心伏聴者解頥防意相得自以为布衣之赏吾监抚之暇事隙之辰颇用谭笑娱情琴樽间作雅篇艶什迭互锋起每清风朗月美景良辰对羣山之参差望巨波之滉瀁或翫新花时观落叶既聴春鸟又聆秋雁未尝不促膝举觞连情发藻且代琢磨间以嘲谑俱怡耳目并留情致自谓百年为速朝露可伤岂谓玉折兰摧遽从短运为悲为恨常复何言遗迹余文触目增絶弦投笔恒有酸恨以卿同志聊复叙懐涕之无从言不冩意  

铭  

防军孙玚铭  

【`玚卒江总为其志铭后主又题铭后四十字遣蔡征宣勑就宅镌之`】  

秋风动竹烟水惊波几人樵径何处山阿今时日月宿昔绮罗天长路逺地久云多功臣未勒此意如何  

乐府  

采桑  

春楼髻梳罢南陌竞相随去后花丛散风来香处移广袖承朝日长鬟碍聚枝柯新攀易断叶嫩摘前萎采蘩钩手弱微汗杂妆垂不应归独早堪为使君知  

日出东南隅行  

重轮上瑞晖西北照南威南威年二八开牗敞重闱当垆送客去上苑逐春归髩下珠胜月牕前云带衣红裙结未解緑绮自难徽  

三妇艶词十一首  

大妇避秋风中妇夜牀空小妇初两髻含娇新脸红得意非霰日可怜那可同  

大妇西北楼中妇南陌头小妇初妆防回眉对月钩可怜还自觉人看反更羞  

大妇主【`一作弄`】缣机中妇裁春衣小妇新妆冶拂匣动琴徽长夜理新曲余娇且未归  

大妇妬蛾眉中妇逐春时小妇最年少相望卷罗帏罗帏夜寒卷相望人来迟  

大妇上髙楼中妇荡莲舟小妇独无事拨帐掩娇羞丈夫应自解更难道留  

大妇初调筝中妇饮歌声小妇春妆罢弄月当宵楹季子时将意相看不用争  

大妇爱恒偏中妇意常坚小妇独娇笑新来华烛前新来诚可惑为许得新怜  

大妇酌金杯中妇照妆台小妇偏妖冶下砌折新梅众中何假问人今最后来  

大妇怨空闺中妇夜偷啼小妇独含笑正柱作鸟栖河低帐未掩夜夜畵眉齐  

大妇正当垆中妇裁罗襦小妇独无事淇上待吴姝乌归花复落欲去却踟蹰  

大妇年十五中妇当春户小妇正横陈含娇情未吐所愁晓漏促不恨灯销炷  

飞来双白鹤  

朔吹已萧瑟愁云屡合开冬辛苦地白鹤从风催音响已清切毛羽复残催飞来进宇下但为失双回傥逄哙参徳当共衔珠来  

采莲曲  

相催暗中起妆前日已光随宜巧注口薄落防花黄风住疑衫宻舩小畏裾长波文散动檝茭花拂度航低何乱翠影采袖新莲香归时防被唤且试入兰房  

昭君怨  

图形汉宫里遥聘单于庭狼山聚云暗龙沙飞雪轻笳吟度陇咽笛转出闗鸣啼妆寒叶下愁眉塞月生只余马上曲犹作别时声  

朱鹭  

参差蒲未齐沈漾若浮緑朱鹭戏苹藻裵徊流涧曲涧曲多岩树逶迤复断续振振虽以明汤汤今又瞩  

巫山髙  

巫山巫峡峭壁耸春林风岩朝蕋落雾岭晚猨吟云来足荐枕雨过非感琴仙姬将夜月度影自浮沈  

有所思三首  

荡子好兰期留人独自思落花同泪脸初月似愁眉阶前看草蔓牕中对网丝不言千里别【`一作望`】复是三春时杳杳与人期遥遥有所思山川千里间风月两边时相对春那剧相望景偏迟当由分别久梦来还自疑佳人在北燕相望渭桥边团团落日树耿耿曙河天愁多明月下泪尽鴈行前别心不可寄惟余琴上弦  

雉子班  

四野秋原暗十歩啄方前雊声风处逺翅影云间连箭射妖姬笑裘值盛明然己足南皮赏复防北宫篇  

临髙台  

晩景登髙台回望春光来雾浓山后暗日落云傍开烟里看鸿小风来望叶回临窻己响吹极眺且倾杯  

陇头  

陇头征戍客寒多不识春惊风起嘶马苦雾杂飞尘投钱积石水敛辔交河津四面夕冰合万里望佳人  

陇头水二首  

塞外飞蓬征陇头流水鸣漠处扬沙暗波中燥叶轻地风冰易厚寒溜转清登山一回顾幽咽动边情髙陇多悲风寒声起夜丛禽飞暗识路鸟转逐征蓬落叶时惊沬移沙屡拥空回头不见望流水玉门东  

折杨栁二首  

杨栁动春情倡园妾屡惊入楼含粉色依风杂管声武昌识新种官渡有残生还将出塞曲仍共胡笳鸣长条黄复緑垂丝宻且繁花落幽人径步隠将军屯谷暗宵钲响风髙夜笛喧聊特暂攀折空足忆中园  

闗山月二首  

秋月上中天逈【`一作回`】照闗城前晕缺随灰减光满应珠圆带树还添桂衔峯乍似复教征戌客长怨久连翩戍边嵗月乆恒悲望舒耀城遥接晕髙涧风连影揺寒光带岫徙冷色含山峭看时使人忆为似娇娥照  

洛阳道五首  

諠哗照邑里遨游出洛京霜枝嫩栁发水堑薄苔生停鞭回去影驻轴敞前甍台上经相识城下屡逢迎踟蹰还借问只重未知名  

日光朝杲杲照耀东京道雾带城楼开啼侵曙色早佳丽娇南陌香气含风好自怜钗上缨不叹河边草建都开洛汭中地乃城阳纵横肆八达左右辟康庄铜沟飞栁絮金谷落花光忘情伊水侧税驾河桥傍百尺瞰金埒九衢通玉堂栁花尘里暗槐色露中光游侠幽并客当垆京兆妆向夕风烟晚金羁满洛阳青槐夹驰道御水映铜沟逺望凌霄阙遥看井干楼黄金弹侠少朱轮盛彻侯桃花杂渡马纷披聚陌头  

长安道  

建章通未央长乐属明光大道移甲第甲第玉为堂逰荡新丰里戏马渭桥傍当垆晩留客夜夜苦红妆  

梅花落二首  

春砌落芳梅飘零上凤台拂妆疑粉散逐溜似萍开映日花光动迎风香气来佳人早挿髻试立且裵徊杨栁春楼边车马飞风烟连娉乌孙伎属客单于氊鴈声不见书蚕丝欲断欲持塞上蕋试立将军前  

紫骝马二首  

嫖姚紫塞归蹀躞红尘飞玉珂鸣广路金络耀晨辉葢转时移影香动屡惊衣禁门犹未闭连骑恣相追蹀躞紫骝马照耀白银鞍直去黄龙外斜趋莵端垂鞬还细栁扬尘归上兰红脸桃花色客别重羞看  

雨雪曲  

长城飞雪下边闗地籁吟蒙蒙九天暗霏霏千里树冷月恒少山雾日偏沈况聴南归鴈切思胡笳音  

刘生  

逰侠长安中置驿过新丰击钟蒲璧磬鸣杨叶弓孟公正惊客朱家始卖僮羞作荆卿笑捧剑出辽东  

饮马长城窟行  

征马入他乡山花此夜光离羣嘶向影因风屡动香月色含城暗秋声襍塞长何以酬天子马革报疆  

杨叛儿曲  

青春上阳月结伴戏京华龙媒玉珂马鳯轸绣香车水映临桥树风吹夹路花日昏欢宴罢相将归狭斜  

舞媚娘三首  

楼上多娇艶当牕并三五争弄逰春陌相邀开绣户转态结红裙含娇拾翠羽留宾乍拂托意时移柱淇水变新台春垆当夏开玉面含羞出金鞍排夜来春日好【`一作多`】风光寻观向市傍转身移佩响牵袖起衣香  

估客乐  

三江结俦侣万里不辞遥恒随鹢首舫屡逐鸡鸣潮  

三洲歌  

春江聊一望细草遍长洲沙汀时起伏画舸屡淹留  

前有一樽酒行  

殿髙丝吹满日落绮罗鲜莫论朝漏促倾巵待夕筵  

自君之出矣六首  

自君之出矣霜晖当夜明思君若风影来去不曾停自君之出矣房空帷帐轻思君如昼烛懐心不见明自君之出矣不分道无情思君若寒草零落故心生自君之出矣尘网暗罗帏思君如落日无有暂还时自君之出矣緑草遍堦生思君如夜烛垂泪着鸡鸣自君之出矣愁顔难复覩思君如蘗条夜夜只交苦  

玉树后庭花  

丽宇芳林对髙阁新妆艶质本倾城映户凝娇乍不进出帷含态笑相迎妖姬脸似花含露玉树流光照后庭  

乌栖曲  

陌头新花歴乱生叶里啼乌送春情长安逰侠无数伴白马骊珂路中满  

金鞍向暝欲相连玉面俱要来帐前含态眼语悬相解【`音蟹`】翠带罗裙人为解  

合欢襦薰百和香牀中被织两鸳鸯乌啼汉没天应曙只持懐抱送郎去  

东飞伯劳歌  

池侧鸳鸯春日鸎緑珠绛树相逄迎谁家佳丽过淇上翠钗绮袖波中漾雕轩绣户花恒发珠帘玉砌移明月年时二七犹未笄转顾流盼鬟髩低风飞蕋落将【`一作时`】何故可惜可怜空掷度  

长相思二首  

长相思久相忆闗山征戍何时极望风云絶音息上林书不归回文徒自织羞将别后面还似初相识  

长相思怨成悲蝶萦草树连丝庭花飘散飞入帷帷中看只影对镜敛双眉两见同见月两别共春时  

古曲  

桂钩影桂枝开紫绮袖逐风回日明珠色偏亮叶尽衫香更来  

独酌謡四首【`冇序`】  

齐人淳于髠善为十酒偶效之作独酌謡  

独酌謡独酌且独謡一酌岂陶暑二酌断风飇三酌意不畅四酌情无聊五酌盂易覆六酌懽欲调七酌累心去八酌髙志超九酌忘物我十酌忽凌霄凌霄异羽翼任致得飘飘寜学世人醉扬波去我遥尔非浮丘伯安见王子乔  

独酌謡独酌起中宵中宵照春月初花发春朝春花春月正裵徊一尊一当夜开聊奏孙登曲仍斟毕卓杯罗绮徒纷乱金翠转迟回中心本如水凝志更同灰逍遥自可乐世语世情哉  

独酌謡独酌酒难消独酌三两盌防曲两三调调忽未毕忽值出房朝更似逰春苑还如逢丽谯衣香逐娇去眼语送杯娇余罇尽复益自得是逍遥  

独酌謡独酌一尊酒尊酒倾未酌明月正当牖是牖非圆瓮吾乐非击缶自任物外懽更齐椿菌久卷舒乃一卷忘情且十斗寜复语绮罗因情即山薮  

诗  

同江仆射逰摄山栖霞寺【`以下五言`】  

时宰磻溪心非闗狎竹林鹫岳青松绕鸡峯白日沈天迥浮云细山空明月湥摧残枯树影零落古藤隂霜村夜乌去风路寒猿吟自悲堪出俗讵是欲抽簪  

同平南弟元日思归  

至徳掩羲黄成功迈禹汤仪刑元四海来庭盛万方鸣玉观升降击石乃铿锵三春气色早九疑烟雾长浮云断更续轻花落复香北宫曕逺岫南服阻遥江尔言想伊洛我思属潇湘  

立春日泛舟圃各赋一字六韵成篇  

春光反禁苑暧日暖源桃霄烟近漠漠暗浪逺滔滔石苔侵緑藓岸草发青袍回歌逐转檝浮冰随度刀遥看栁色嫩回望鸟飞髙自得欣为乐忘意若临濠  

献嵗立春光风具美泛舟圃各赋六韵  

寒轻条已翠春初未啭禽野雪明岩曲山花照迥林苔色随水溜树影带风沈沙长见水落歌遥觉浦湥余辉斜四户流风飏八音既此留连席道欣放旷心  

上已宴丽晖殿各赋一字十韵  

芳景满辟牕暄光生逺阜更以登临趣还胜祓褉酒日照源上桃风揺城外栁断云仍合雾轻霞时映牖逺树带山髙娇莺含响偶一峯遥落日数花飞映绶度鸟或遛檐飘丝屡薄薮言志逓为乐置觞方荐夀文学且迾筵罗绮令陈后干戈幸勿用寜须劳马首  

上已圃宣猷堂褉饮同共八韵  

绮殿三春晩玉烛四时平藤交近浦暗花照逺林明百戏堦庭满八音调清莺喧杂管韵钟响带风生山髙云气积水急溜杯轻簪缨今盛此俊乂本多名带才尽壮思文采发雕英乐是西园日欢兹南馆情  

春色褉辰尽当曲宴各赋十韵  

余春尚芳菲中园飞桃李是时乃季月兹日叶上已既有逰伊洛可以祓溱洧得性足为娱髙堂聊复拟髙堂亦有趣图缋此芳轨栖遁称式骖善政日驯雉兰桂观往辙簪裙蹑前趾啼禽静或喧花落低还起水雾遥混襍山云逺相似坐客聴一言随吾祛俗鄙  

祓禊泛舟春日圃各赋七韵  

园林多趣赏祓禊乐还寻春池己漫髙枝自嵸森日里丝光动水中花色沉安流浅易防峭壁逈难临野莺添管响深岫接铙音山逺风烟丽苔轻激浪侵置酒来英雅嘉贤良所钦  

上已圃宣猷禊酌各赋六韵  

园开簪带合亭迥春芳过莺度逰丝断风驶落花多峯幽来鸟啭洲横拥浪波歌声初出牖舞影乍侵柯面玉同钗玉衣罗异草萝既悦筒畅复欢文酒和  

七夕宴宣猷堂各赋一韵咏五物用得帐屏风案唾壶履  

锦作明玳牀黼垂光粉壁带日芙蓉照因吹芳芬拆【`帐`】织成如缋防琉璃畏风击秦宫得絶超汉座殊斑敌【`屏风`】已罗七俎满兼逢百品易张陈答赠言梁室齐眉席【`案`】蕴仙此还异掌漏翻非役侍臣乃执捧良宾乃投掷【`唾壶`】贤舍观穴踵田覩蹑迹矩步今有仪用此前嘉客【`履`】  

七夕宴重咏牛女各为五韵  

明月照髙台仙驾忽裵徊雷徙闻车度霞上见妆开房移看动马斗转望斟杯靥色随星去髻影襍云来更觉今宵短只遽日轮催  

同管记陆琛七夕五韵  

亭亭秋月明团团夕露轻凤驾今时度霓骑此宵迎疏上防霞动粉外白云生故娇隔分别新欢起旧情含笑不终夜香风空自停  

七夕宴乐修殿各赋六韵  

秋初芰荷殿宝帐芙蓉开玉笛随上金钿逐照回钗光揺玳瑁柱色轻玫瑰笑靥人前敛衣香动处来非同七襄驾讵隔一春梅神仙定不及寜用流霞杯  

七夕宴圃各赋六韵  

殿深炎气少日落夜风清月小看针暗云开见缕明丝调聴鱼出吹响间蝉声度更银烛尽陶暑玉巵盈星津虽可望讵得似人情  

同管记陆瑜九日观马射  

晴朝丽早霜秋景照堂皇干惨风威切荷雕池望荒楼髙看雁下叶散觉山凉歇雾含空翠新花湿露黄飞禽接斾影度日转铍光连翻北幽骑驰射西园傍勒移码碯色鞭起珊瑚扬己同过隙逺更异良弓蔵且观千里汗仍瞻百歩扬非为从逸赏方追塞外羌  

畵堂良夜履长在节歌管赋诗列筵命酒十韵成篇  

季冬初阳始寒气尚萧飒原叶成委低岫云时吐欱雕树乍疎逈逺峯自重防云兴四山霾风动万籁答肃肃凝霜下峩峩层冰合复殿可以娱于兹多延纳迢迢百尺观杳杳三休閤前后训导屏左右文卫匝进退簪缨移纵横壮思襍幸矣天地泰当无范雎拉  

同管记陆瑜七夕四韵  

河汉言清浅相望限烟霄云生剑气没槎还客宿遥月上仍为镜星连可作桥唯当有今夕一夜不迢迢初伏七夕己觉微凉既引应徐且命燕赵清风朗月以望七襄之驾置酒陈乐各赋四韵之篇  

广席多才俊重合引珠妍管弦檐外响罗绮树中鲜举针还向月上儛复依筵度河将【`阙`】殿相看并是  

晩宴文思殿  

晩日落余晖宵园翠葢飞荷影侵池浪云色入山扉萤光息复起暗鸟去翻归乐极未言醉杯深犹恨稀  

宴光璧殿咏遥山灯  

照耀浮辉明飘飖落烬轻枝多含树影烟上带佩生杂桂还如月依栁更疑星园中鹤未丽池上鳬飞惊  

三善殿夕望山灯  

重岫多风烟华灯此岫边涸浦如珠露雕树似花钿依楼杂度月带石影开莲既有常满照羞与晓星连  

入隋侍宴应诏  

日月光天徳山河壮帝居太平无以报愿上东封【`一作万年`】书  

幸武湖饯吴兴太守任恵  

寒云轻重色秋水去来波待我戎衣定然送大风歌  

宴詹事陆缮省  

禁闼九重中宴赏三春日云收上树隠叶长宫槐宻水緑己浮苔花舒正含实【`阙`】  

聴筝【`杂言`】  

文牕玳瑁影婵娟香帷翡翠出神仙促柱防唇莺欲语调系爪鴈相连秦声本自杨家解吴歙那知谢传怜秪愁芳夜促兰膏无那煎  

戏赠沈后  

留人不留人不留人也去此处不留人自有留人处  

隋渠诗  

【`隋焬帝夕泛舟北海忽见水上有小舟至乃陈后主也帝起迎之后主曰闻陛下开隋渠引洪河之水东逰维扬因作诗以奏`】  

隋室开兹水初心谋大賖一千里力役百万民吁嗟水殿不复返龙舟成小瑕溢流随陡岸浊浪喷黄沙两人迎客至三月栁飞花日脚沈云外榆梢噪暝鸦如今逰子俗异日便天家且乐人间景休寻海上槎人喧舟舣岸风细锦帆斜莫言无后利千古壮京华  

小牕诗  

【`炀帝昏酒尝逰吴公宅鸡台忽与陈后主相遇后主复书数十篇帝止记小牕及寄侍儿碧玉诗`】  

午醉醒来晩无人梦自惊夕阳如有意偏傍小牕明  

寄碧玉诗  

离别肠应断相思骨合销愁魂若飞散慿仗一相招  

## 汉魏六朝百三家集卷一百三上目录

徐陵集题词  

陈世祖时安成王任威福徐孝穆为御史中丞弹之下殿高宗议北伐孝穆举吴明彻大将裴忌副之克淮南数十州地周昌强諌张华知人殆有兼称非徒以太史之辞干将之笔豪诩东海也评徐诗者云如鱼油龙罽列堞明霞比拟文字形象亦然乃余读其劝进元帝表与代贞阳侯数书感慨兴亡声泪并发至羁旅篇牍亲朋报章苏李悲歌犹见遗则代马越鸟能不凄然夫三代以前文无声偶八音自谐司马子长所谓铿锵鼓舞也浸淫六季制句切响千英万杰莫能跳脱所可自异者死生气别耳厯观骈体前有江任后有徐庾皆以生气见髙遂称俊物他家学歩夀陵菁华先竭犹责细腰以善舞余窃忧其饯死也玉台一序与九锡并美天上石麟青睛慧相亦何所不可防  

目録  

赋  

鸳鸯赋  

诏  

陈武帝即位诏  

梁禅陈诏  

陈公九锡诏  

进武帝为长城公诏  

乂帝登祚尊皇太后诏  

封始兴王诏  

防文  

梁禅陈防文  

陈公九锡防文  

玺书  

武帝下州郡玺书  

梁禅陈玺书  

表  

劝进梁元帝表  

让五兵尚书表  

让散骑常侍表  

让左仆射初表  

让右仆射初表  

为王仪同致仕表  

为始兴王让琅琊二郡太守表  

移文  

为防军长史王质移文  

移齐文  

檄  

檄周文  

啓  

安成王让録尚书表后启  

谢敕赉烛盘赏答齐国移文启  

谢敕赐祀三皇五帝余馔启  

谢儿报坐事付治中启  

谢赉麕启  

谢东宫赉蛤蜊啓  

谢赉蛤启  

书  

为贞阳侯与太尉王僧辨书  

为贞阳侯答王太尉书  

为贞阳侯重与王太尉书  

为贞阳侯答王太尉书  

为贞阳侯重答王太尉书  

又为贞阳侯答王太尉书  

为贞阳侯与陈司空书  

为贞阳侯重与裴之横书  

为贞阳侯与北齐荀昻兄弟书  

在北齐与杨仆射书  

在北齐与宗室书  

在北齐与梁王太尉书  

与王吴郡僧智书  

答李颙之书  

为陈武帝作相时与北齐广陵城主书  

为陈武皇作相时与岭南酋豪书  

为陈武帝与周宰相书  

为陈主与周冢宰宇文防论边境事书  

为陈主答周主论和亲书  

在吏部尚书答诸求官人书  

同前  

答周处士书  

与章司空昭达书  

重答朝臣书  

## 汉魏六朝百三家集卷一百三上  

明　张溥　辑  

徐陵集  

赋  

鸳鸯赋  

飞飞兮海宾去去兮迎春炎皇之季女织素之佳人未若宋玉之小史含情而死忆少妇之生离恨新婚之无子既交颈于千年亦相随于万里山鸡映水那自得孤鸾照镜不成双天下真成长合防无胜比翼两鸳鸯观其哢吭浮沈轻躯瀺灂拂荇戏而波散排荷飜而水落特讶鸳鸯鸟长情真可念许处胜人多何时肯相厌闻道鸳鸯一鸟名教人如有逐春情不见临卭卓家女秪为琴中作许声  

诏  

陈武帝即位诏  

五徳更运帝王所以御天三正相因夏殷所以宰世虽色分辞翰时异文质揖让征代迄用参差而育徳振民义归一揆朕以寡昩时属艰危国歩屡屯天维三絶肆勤先后拯厥横流借将帅之功兼猛士之力一匡天下再造黔黎梁氏以天禄永终厯数攸在遵与能之典集大命于朕躬顾惟菲徳辞不获亮式从天睠俯协民心受终文祖升禋上帝继迹百王君临万宇若渉川水罔知攸济宝业初建皇祚维新思俾恵泽覃被亿兆可大赦天下改梁太平二年为永定元年赐民爵二级文武二等鳏寡孤独不能自存者人谷五斛逋租宿倩皆勿复收其有犯乡里清议赃污淫盗者皆洗除先注与之更始长徒勅系特皆原之亡官失爵禁锢夺劳一依旧典  

梁禅陈诏  

五运更始三正迭代司牧黎庶是属圣贤用能经纬乾坤弥纶区宇大庇黔首阐扬鸿烈革晦以明积代同轨百王踵武咸由此则梁徳湮防祸乱荐发太清云始见困长蛇承圣之季又罹封豕爰至天成重窃神器三光亟沈七庙乏祀含生已冺鼎命斯坠我武元之祚有如缀旒静惟屯剥夕惕载懐相国陈王有命自天降神惟岳天地合徳晷曜齐明拯社稷之横流提亿兆之涂炭东诛逆叛北殱獯丑威加四海仁渐万国复张崩乐重兴絶礼儒馆聿修戎亭虚大功在舜盛绩惟禹巍巍荡荡无得而称来献白环岂直皇虞之世入贡素雉非止隆周之日固以效珍川陆表瑞烟云甘露醴泉旦夕凝涌嘉禾朱草孶植郊甸道昭于悠代勲格于皇穹明明上天光华日月革故着于象代徳彰于图防狱讼有归讴謌爰适天之厯数实有攸在朕虽庸藐闇于古昔永稽崇替为日已久敢忘列代之遗典人只之至愿乎今便逊位别宫敬禅于陈一依唐虞宋齐故事  

陈公九锡诏  

肇昔元胎剖判太素氤氲崇建人皇必凭洪宰故贤哲之后牧伯征于四方神武之君大监治乎万国又有一匡九合渠门之赐以隆戮带围温行宫之宠斯茂时危所以贞固运泰所以光熈斯乃千载同风百王不刋之道也太傅义兴公允文允武乃圣乃神固天生徳康济黔首昔在休期早隆朝寄逺逾沧海大拯交越皇运不造书契未闻中国其亡兵凶总至哀哀噍类譬彼穷牢悠悠上天莫云斯极否终则泰元辅应期救此将崩援兹己溺乗舟履輂架险浮深经略中途毕殱羣丑洎乎石头姑孰流髓履肠一朝指防六合清晏是用光昭下武翼亮中都雪三后之勍讐夷三灵之巨慝尧台禹佐未始能阶殷相周师固非云拟重之以屯剥余象荆楚大崩天地无心乗舆委御五湖荐食竞谋诸夏八方棊跱莫有匡救彊臣放命黜我冲人顾影于荼孺之魂甘心于寗卿之辱却按下髻求哀之路莫从窃鈇逃责容身之地无所公神兵奄至不日清澄惟是孱防再膺天禄斯又巍巍荡荡无得而称焉加以仗兹忠义屠彼袄逆震部夷氛稽山罢祲番禺蠡泽北鄙西郊殱厥凶徒罄无遗种斯则兆民之命修短所县率土之基兴亡是赖于是刑礼兼训防草有章中外咸平遐迩寜一用能使阳光合魄曜象呈晖栖阁逰庭抱仁含信宏勲该于厚地大道格于天羲农炎昊以来卷领垂衣之世圣人济物未有如斯者也夫偹物典防桓文是膺助理隂阳萧曹不让未有功髙于防县而赏薄于伊周凡厥人只固懐延停实由公谦防自牧降损为懐嘉数迟回永言增叹岂可申兹雅尚久废朝猷宜戒司勲敬升鸿典且重华大圣妫汭惟贤盛徳之祀无忘公侯之门必复是以殷嘉亶甫继后稷之官尧命羲和纂重黎之位况其本枝攸建宜誓山河者乎其进公位相国总百揆封十郡为陈公偹九锡之礼加玺绂逺逰冠緑綟绶位在诸侯王上其镇卫大将军扬州牧如故  

进武帝为长城公诏  

徳懋懋官功懋懋赏皇王盛则所谓元司空公南徐州刺史长城县开国矦讳志华夤亮风度逺体文经武明允笃诚曩者率五领之彊兵诛四海之讐敌固以勒功彞鼎书勲太常克定京师勤劳自重自镇抚扮榆永寜丰沛东凉既息北蔡无归代马燕犀气雄天下裹粮坐甲固敌是求方欲大讨于秦崤敦修于舆睦叶谋上相爰纳朕躬思所以敬答忠勲用申朝典可进爵为长城县公  

文帝登祚尊皇太后诏  

朕以虚薄才非济窃守藩维常惧盈满岂图苍昊不吊国歩艰难皇嗣元良藐在崤渭二臣奉迎川涂靡从六傅还朝淹留永日今国图无主家业事隆上奉父母之严规下逼羣公之廷诤遂以庸质升纂帝基对扬大化弥增号惧今宜式遵旧则奉上皇后尊号为皇太后御慈训宫一依前典若中流静晏皇嗣归来辄当解绂于箕山之阳归老于琅琊之国复子明辟还承宝图若问与夷无媿园寝  

封始兴王诏  

汉祖天伦伯叔追封晋元世系琅琊传国仰惟二后重光率由前典朕昔因蕃次防继本宗分在要荒久离寒燠天嘉绍祚别命皇枝归自崤函礼隔登献每至霜庭可履曯垣寝而懐悲风树鸣条望章陵而增感今嗣王乖徳获罪慈训永言主奠宜自朕躬但国歩时艰皇基务切复奉家业升纂帝图重违情礼言深哽恸可以第二皇子升陵为始兴王  

防文  

梁禅陈防文  

咨尔陈王惟昔上古厥初生民骊连栗陆之前容成大庭之代并结绳写鸟杳防慌忽故靡得而详焉自羲农轩昊之君陶唐有虞之主或垂衣而御四海或无为而子万姓居之如驭朽索去之如脱敝屣裁遇许由便能舍帝暂逄善卷即以让王故知扈璇玑非闗尊贵金根玉辂示表君临及南观河渚东沈刻璧精华既竭耄勤已倦则抗首而笑唯贤是与防然作歌简能斯授遗风余烈昭晰图书汉魏因循是为故实宋齐授受又斯义我髙祖应期抚运握枢御宇三后重光祖宗齐圣及时属阳九封豕荐食西都失驭夷狄交侵乃臮天成轻弄鼎惵惵黔首若崩厥角防防皇极将甚缀旒惟王乃圣乃神钦明文思二仪竝运四时合序天锡智勇人挺雄杰珠庭日角龙行虎歩爰初投袂日乃勤王电扫畨禺云撤彭蠡揃其元恶定我京畿及王贺帝贸兹冠履既行伊霍用保冲人震泽稽隂并懐叛逆獯厥丑虏三乱皇都裁命偏师二邦自殄薄伐猃狁六戎尽殪岭南叛涣湘郢结连贼帅既擒凶渠传首用能百揆时序四门允穆无思不服无逺不届上逹穹昊下漏深泉蛟鱼并见讴歌攸属况乎长彗横天已征布新之兆璧日斯既实表更姓之符是以始创义师紫云曜彩肇惟尊主黄龙负舟楛矢素翚梯山以至白环玉玦慕徳而臻若夫安国字萌本因万物之志时乗御宇良防乐推之心七百无常期皇王非一族昔木徳既季而传祚于我有梁天之厯数允集明哲式遵前典广询羣议王公卿尹莫不攸属敬从人只之愿授帝位于尔躬四海困穷天禄永终王其允执厥中轨仪前式以副漙天之望禋祀上帝时膺大礼永固洪业岂不盛欤  

陈公九锡文  

大哉乾元资日月以贞观至防坤元慿山川以载物故惟天为大陟配者钦明惟王建国翼辅者齐圣是以文武之佐磻溪蕴其玉璜尧舜之臣濙河镂其金版况乎体得一之鸿姿寜阳九之危厄拯横流于碣石扑燎火于昆岑驱驭于韦彭跨蹍于齐晋神功行而靡用圣道运而无名者乎今将授公典防其敬聴朕命日者昊天不吊钟乱于我国家网漏吞舟彊胡内赑茫茫宇宙惵惵黎元方足圆颅万不遗一太清否亢桥山之痛已深大宝屯如平阳之祸相继上宰膺运康救兆民鞠旅于滇池之南扬旌于桂岭之北悬三光于己坠谧四海于羣飞屠猰窳于中原斮鲸鲵于蒙汜荡寜上国光启中兴此则公之大造于皇家者也既而天未悔祸夷丑荐臻南夏崩腾西京荡覆羣胡孔炽借乱乗间推纳藩枝盗假神器冢司昏挠旁引冦讐既见贬于桐宫方谋危于汉阁皇运已殆何殊赘旒中国揺然非徒如线公赫然投袂匡救本朝复莒齐都平戎王室朕所以还膺宝厯重履宸居挹建武之风猷謌宣王之雅颂此又公之再造于皇家者也公应务之初登庸惟始三川五岭莫不窥临银洞珠宫所在寜谧孙卢肇衅越貃为灾番部阽危势将沦殄公赤旗所指祅垒洞开白羽才防凶徒纷溃非其神武久丧南藩此又公之功也大同之末边政不修李贲狂迷窃我交爱敢称大号骄恣甚于尉陀据有连州雄豪炽于梁硕公英謩雄算电扫风行驰御楼船直跨沧海新昌典彻偹履艰难苏厯嘉寜尽为京观三山獠洞八角蛮陬逖矣水寓之乡悠防火山之国马援之所不届陶璜之所未开莫不惧我王灵争朝边归賝天府献状鸿胪此又公之功也自冦虏陵江宫闱幽辱公枕戈尝胆提劒抚心气涌青霄神飞紫闼而番禺连率本自诸夷言得其朋是懐同恶公仗此忠诚乗机勦定执沛令而衅鼓平新野而据鞍此又公之功也世道初艰方隅多难勲门桀黠作乱衡嶷兵切池隍众兼夷獠公以国盗边警知无不为防是同盟诛其丑类莫不鱼惊鸟防面缚头悬南土黔黎重保苏息此又公之功也长驱岭峤梦想京畿縁道酋豪逓为榛梗路养渠率全据大都蓄聚逋逃方谋阻乱百楼不战云梯之所未窥万弩齐张髙绷之所非敌公龙骧虎歩啸咤风云山靡坚城野无强阵清祅氛于灨石灭沴气于雩都此又公之功也迁仕凶匿屯据大臯乞活类马腾之军流民多杜弢之众推锋转鬬自北狙南频嵗稽诛实惟勍虏公坐挥三略遥制六竒义勇同心貔貅骋力雷奔电击谷静山空列郡无犬吠之惊丛祠罢狐鸣之盗此人公之功也王师讨虏次届沦波兵乏兼储士有饥色公回麾蠡泽积谷巴丘亿庾之咏斯丰壶浆之迎是众军民转漕曾无砥柱之难舻舳相望如运敖仓之府犀渠贝胄顾蔑雷霆髙舰层楼仰扪霄汉故使三军勇鋭百战无前承此兵粮遂殄凶逆此又公之功也若夫英图迈俗义旅如云湓垒猜携用掩戎略公志唯同奨师克在和鹄塞非虞鸿门是防若晋矦之誓白水如萧王之推赤心屈礼交盟人只感咽故能使舟师并路逺迩朋心此又公之功也姑孰襟要崤函阻凭冦虏据其闗梁大盗负其扄鐍公一校裁防三雄并奋左贤右角沙溃土崩木甲殪于中原氊裘赴于江水他他借借万计千羣鄂坂之隘斯开夷庚之道无塞此又公之功也义军大众俱集帝京逆竖凶徒犹屯皇邑若夫表里山河金汤崄固疏龙首以抗殿揃华岳以为城杂虏凭焉彊兵自若公回兹地轴抗此天罗曾不崇朝俾无遗噍军容甚穆国政方修物重覩于衣冠民还瞻于礼乐楚人满道争覩于叶公汉老衔悲俱观于司此又公之功也内难初静诸侯出闗外郡传烽鲜卑犯塞莫非沮渠当户中贵名王冀马列于淮南胡笳动于徐北公舟师歩甲亘野横江殱厥羣羝遂殚封狶莫不絓木而止戎车靡遗遇泞而旋归骖尽殪此又公之功也公克黜祸难劬劳皇室而孙之党飜啓狄心伊洛之间咸为虏戍虽金陵佳气石垒天严朝闇戎尘夜喧胡皷公三筹既画八阵斯张裁举灵鉟亦抽金仆咸俘丑类悉反髙墉异李广之皆诛同厐元之尽赦此又公之功也任约叛涣枭声不悛戎羯贪婪狼心无改穹庐氊幕抵北阙而为营乌孙天马指东都而成阵公左甄右落箕张翼舒扫是欃枪驱其猃狁长狄之种埋于国门推髻之酋烹于军市投秦坑而尽沸噎濉水而不流此又公之功也一相居中自折彞鼎五湖小守妄懐同恶公夙驾兼道秉羽杖戈玉斧将挥金钲且戒祅酋震慑遽请灰钉爇榇以表其含焚书以安其反侧此又公之功也贼龛凶横陵虐具区阻兵安忍凭灾怙乱自古虫言鸟迹浑沌洪荒凡或防刘未此残酷公虽宗居汝颍世寓东南育圣诞贤之乡含章挺生之地眷言桑梓公私愤切卓尔英状承规奉算戮此大憝如烹小鲜此又公之功也乱离永久羣盗孔多浙左凶渠连兵搆逆岂止千兵五校白雀黄龙而已哉公以中军无率选是亲贤姧宼途穷漼然冰泮刑溏之所文命动其大威雷门之间勾践行其严戮英规圣迹异代同风此又公之功也同姓有扈顽凶不宾凭藉宗盟图危社稷观兵滙泽势震京师驱率南蛮己为东帝公论兵于庙堂之上决胜于罇俎之间冦贾樊滕浮江下濑一朝揃扑无待甸师万里澄清非劳新息此又公之功也豫章祅冦依凭山泽缮甲完聚名厯嵗时结从连横爰洎交广吕嘉既获吴濞已摐命我还师征其不恪连营尽防伪党斯擒曜圣武于匡山回神旌于蠡浱此又公之功也自八纮九野剖豆分窃帝偷王连州比县公武灵己畅文徳又宣折简驰书风猷斯逺至于苍苍浴日杳杳无雷北洎丈夫之乡南逾女子之国莫不屈膝膜拜求吏欵闗此又公之功也京师祸乱亟积寒暄双阙低昻九门寥豁寜秦宫之可顾岂鲁殿之犹存五都簮弁百僚卿士胡服缦缨咸为戎俗髙冠厚履希复华风宋防子麦穟之歌周大夫黍离之叹方之于斯未足为悲矣公求衣昧旦昃食髙舂兴搆宫闱具瞻遐迩郊庠宗稷之典六符十等之章还闻太始之风流重覩永平之遗事此又公之功也公有济天下之勲重之以明徳凝神体道合徳符天用百姓以为心随万机而成务耻一物非唐虞之民归含灵于仁夀之域上徳不徳无为以为夏长春生显仁蔵用忠信为宝风雨弗仁恵为基牛羊勿践功成治定乐奏咸云安上治民礼兼文质物色丘园衣裾里巷朝多君子野无遗贤菽粟同水火之饶工商富猗顿之旅是以天无蕴宝地有呈祥潏露卿云朝团晓映山车泽马服驭登闲既景焕于图书方葳防于史牒髙勲逾于象纬积徳冠于嵩华固无徳而称者矣朕又闻之前王宰世茂赏尊贤式树蕃长总征羣伯二南崇絶四履遐旷泱泱表海祚土维齐岩岩泰山俾侯于鲁抑又勤王反郑夹辅迁周召伯之命斯隆河阳之礼咸备况复经营宇宙寜唯断鳌足之功济苍生非直凿龙门之崄而畴庸报徳寂尔无闻朕所以垂拱当宁载懐慙悸者也今授公相国以南豫州之陈留南丹阳宣城扬州之吴兴东阳新安新寜南徐州之义兴江州之鄱阳临川十郡封公为陈公锡兹青土苴以白茅爰定尔邦用建冢社防旦奭分陜俱为保师晋郑诸侯咸作卿士兼其内外礼实攸宜今命使持节兼太尉王通授相国印绶陈公玺绂使持节兼司空王防授陈公茅土金兽符第一至第五左竹使符第一至第十相国秩逾三任总百司位絶朝班礼由事革其以相国总百揆除録尚书之号上所假节侍中貂蝉中书监印章中外都督太传印绶义兴公印防其镇卫大将军扬州牧如故又加公九锡其敬听后命以公礼为桢干律等衔策四维皆举八柄有章是用锡公大辂戎辂各一牡二驷以公贱宝崇谷疏爵待农室富京坻民知荣辱是用锡公衮冕之服赤舄副焉以公调理隂阳燮谐风雅三灵允降万国同和是用锡公轩县之乐六佾之舞以公宣导王猷阐风教光景所照鞮象必通是用锡公朱户以居以公抑扬清浊褒徳进贤髦士盈朝幽人虚谷是用锡命纳陛以登以公嶷然廊庙为世镕范折冲四表临御八荒是用锡公虎贲之士三百人以公执兹明罚期在刑措象恭无赦干纪必诛是用锡公斧钺各一以公英猷逺量跨厉嵩溟抱一车书括囊寰宇是用锡公彤弓一彤矢百旅弓十旅矢千以公天经地义贯彻幽明春露秋霜允恭粢盛是用公秬鬯一卣圭瓉副焉陈国置丞相以下一遵旧式往钦哉其恭循朕命克相皇天建邦家允兴洪业以光我髙祖之休命  

玺书  

陈武帝下州郡玺书  

夫四王草代商周所以应天五胜相推轩羲所以当运梁徳不造丧乱积年东夏奔腾西都荡覆萧勃干纪非唯赵伦侯景滔天逾于刘曜贞阳反簒贼约连兵江左累属于鲜卑金陵久非于梁国自有氤氲混沌之世龙图凤纪之前东汉兴平之初西朝永嘉之乱天下分崩未有若于梁朝者也朕以虚薄属当兴运自昔登庸首清诸越徐门浪泊靡不征行浮海乗山所在戡定冒愬风尘骋驰师旅六延梁祀十剪强寇岂曰人谋皆由天啓梁氏以天禄斯改期运永终钦若唐虞推其鼎玉朕东西退让拜手陈辞避舜子于箕山之阳求支伯于沧洲之野而公卿敦逼率土翘惶天命难稽遂享嘉祚今月乙亥升礼太坛言念迁桐但有慙徳自梁氏将末频月亢阳火运斯终秋霖奄降翌日成礼圆丘宿设埃云晩霁星象夜张朝景重轮三危之膏露晨光合璧带五色之卿云顾惟寡薄弥慙休祉昧旦丕显方思致治卿等拥旄方岳相任股肱剖符名宇方寄恤隠王厯惟新念有欣庆想深求民瘼务在廉平爱恵以抚孤贫威刑以御彊猾若有雈蒲之盗或犯戎商山谷之酋擅彊幽险皆从肆赦咸使知闻如或迷途俾在无贷今遣使人具宣往防念思善政副此虚懐  

梁禅陈玺书  

君子者自昭明徳达人者先天弗违故能进退咸亨动静元吉朕虽防寡庶乎景行何则三才剖判九有区分情性相乖乱离云起是以建彼司牧推乎圣贤授受者任其时来皇王者本非一族人谋是与屈已从万物之心天意斯归鞠躬奉百灵之命讴謌所往则攘袂以膺之菁华已竭乃褰裳而去之昔在唐虞鉴于天道举其黎献授彼明哲虽复质文殊轨沿革不同厯代因循斯风靡替我大梁所以考庸太室接礼贰宫月正元日受终文祖但运不常夷道无恒泰山岳倾偃河海沸腾电目雷声之禽钩爪锯牙之兽咀齧含生不知纪极二后英圣相仍在天六夷贪狡争侵中国县王都帝人懐干纪一民尺土皆非梁地朕以不造防罹闵凶仰凭衡佐亟移年序周成汉恵邈矣无阶惟是童防必贻颠蹷若使时无圣哲世靡艰难犹当髙蹈于沧洲自求于支伯者矣惟王应期诞秀开箓握图性道故其难闻嘉庸已其被物干行同其焘覆日御比其贞明登承圣于复禹之功树鞠子于兴周之业灭陆浑于伊洛殱骊戎于镐京大小二震之骁徒东南两越之勍冦遽行天讨无遗神防于是祖述尧舜宪章文武大乐与天地同和大礼与天地同节鼓之以雷霆润之以风雨仁霑葭苇信及豚鱼殷牖斯空夏台虚设民惟大畜野有同人升平颂平无偏无党固以云飞紫盖水跃黄龙东伐西征晻映川陆荣光暧暧已冒郊廛甘露瀼瀼亟流庭苑车辙马迹谁不率从蟠水流沙谁不懐徳祥图逺至非唯赤伏之符灵命昭然何止黄星之气海口河目贤圣之表既彰握旄执钺君人之状斯伟且自摄提无纪孟陬殄灭枉矢宵飞天弧晓映久矣夷羊之在牧时哉蛟龙之出泉革运之兆咸征惟新之符并集朕以钦若勋华屡回星琯昔者木运斯尽予髙祖受焉今厯去炎精神归枢纽敬以火徳传于尔陈逺鉴前王近谋羣辟明灵有悦率土同心今遣使持节兼太保侍中尚书左仆射平乐亭侯王通兼太尉司徒左长史王玚奉皇帝玺绶受终之礼一依唐虞故事王其时陟元后寜育兆民光阐洪猷以承昊天之休命  

表  

劝进梁元帝表  

臣闻封唐有圣还承帝喾之家居代惟贤终纂髙皇之祚无为称于革舄至治表于垂衣而拨乱反正非间前古至如金行重作源出东筦炎运犹昌枝分南顿岂得掩显姓于轩辕非才子于颛顼莫不因时多难俱继神宗者也伏惟陛下出震等于勋华鸣谦同于旦奭握图乗钺将在御天玉縢珠衡先彰元后神祗所命非惟太室之祥图画斯归何止尧门之瑞若夫大孝圣人之心中庸君子之徳固以作训生民贻风多士一日二日研览万机允文允武包罗羣艺拟兹三大宾是四门厯试诸难咸熈庶绩斯无间而称也自无妄为象钟祸上京枭獍防刘宗社荡坠铜头铁额兴防皇年封豨修蛇行灾中国灵星所宅下武其兴望紫极而行号瞻丹陵而殒恸家寃将报天赐黄鸟之旗国害宜诛神奉狐之箓尅李轶于河津征陶谦于海岱滕公拥树雄气方严张绣交兵风神弥勇忠诚贯于日月孝义感于氷霜如雷如霆非貔非虎前驱効命元恶斯殱既挂胆于西州方燃脐于东市蚩尤三冢寜谓严诛王莽千剸非云明罚青羌赤狄同畀豺狼胡服夷言咸为京观邦畿济济还见隆平宗祀愔愔方承多福自氤氲浑沌之世骊连栗陆之君卦起龙图文因鸟迹云师火帝非无战阵之风尧誓汤征咸用干戈之道星躔东井时破淆潼雷震南阳初平寻邑未有援三灵之已坠救四海之羣飞赫赫明明躬行天罚如当今之盛者也于是卿云似盖晨映姚乡甘露如珠朝垂原寝芝房感徳咸出铜池蓂荚伺辰无劳银箭重以东渐莵西逾白狼髙栁生风扶桑衔日莫不编名属国归质鸿胪荒服来宾遐迩同庆其文昭武穆跗萼也如彼天平地成功业也如此久应旁求掌故谘询天官斟酌繁昌经营髙邑宗王啓霸非劳武徳之侯清跸无虞何事长安之邸扬龙旂以飨帝御凤扆以承天厯数在躬畴与为让去月二十日兼散骑常侍栁晖等至邺伏承圣防谦冲为而不宰或云洛阳未复函谷无泥旋驾金陵方膺天睠愚谓大庭少昊非有定居汉祖殷宗皆无恒宅登封岱岳且署明堂廵狩章陵时行司何必西瞻虎踞乃建王宫南望牛头方称天阙抑又闻之珪既锡苍玉无陈乃棫朴之愆期非包茅之不贡云和之瑟久废甘泉孤竹之管无闻方泽岂不惧欤伏愿陛下因百姓之心振万邦之命岂可逡巡固让方求石户之农髙谢君临徒引箕山之客未知上徳之不徳惟见圣人之不仁率土翘瞻苍生何望昔苏季张仪违乡负俗尚复招三方以事赵请六国以尊秦况臣等显奉皇华亲承朝命珪璋特达通聘河阳貂珥雍容寻盟漳水加牢贬馆随世污隆瞻望乡闗诚均休戚但轻生不造命与时乖忝一介之行人同三危之逺摈承闲内殿事絶耿弇之恩封奏边城私等刘琨之哭不胜区区之至谨拜表以闻  

让五兵尚书表  

臣闻仲尼大圣犹云书不尽言士衡髙才常称文不逮意臣比衰疴日积思绪茫然频托朋逰为裁章表虽复陈琳健笔未尽愚懐孙恵辞人颇加烦饰所以髙天缅邈弗降昭回瞻拜丝纶更增忧惫臣虽不敏弱冠登朝伊昔承华豫逰多士晩逢兴运爰滥宠私尔时四郊多垒七雄分争国家制度日不暇给赵宫论受命之宜随邑奏升坛之礼而防闻秘计弗解单于之兵飞箭驰书未动聊城之将不期枚乗老叟忽降时恩冯唐暮年见申明主擢宰京邑朝坐棘林遂致洛阳无雨非比长安多盗其宜屏锢用寘严科犹处名僚乆为叨窃但著书天禄虽如刘向朔望登朝转同王隠于其朽劣尚可从容司防文昌邈然非据  

让散骑常侍表  

臣闻五十知命宗师之格言六百辞满通贤之髙槩昔墨子诸生褰裳捄楚鲁连隠士髙论却秦况乎谬防知己寜无感激洪私过误寘以通班司宪文昌遂谐常伯今者昆吾小器谛视不见黄钧天并奏静聴能闻钟鼓虽神农分药岐伯提针防众因縁难可匡救陛下嗣临宝厯光阐大猷属意铨衡留情槱棫燕台装玉傥不精真齐客吹竽谅宜澄简南郊奉乗当求郑黙之才西省文辞应用罗含之学  

让左仆射初表  

臣闻七十之嵗扬雄拟经六十之年平津对防若斯强壮无叹耆老臣励则胄华轩冕才允卿相出纳流誉朝野具瞻臣正国老儒宗情尚虚简风胜业独王当年臣种气懐沈密文史优裕东南贵秀朝廷亲贤并见壮猷皆宜左执若汉武好少则微臣已老若周文爱老则有此羣才伏愿天明更谋梓匠求其妙选称是能官  

让右仆射初表  

加以言寻盟好仍属乱离先零盗其牛马乌孙窃其印绶子卿茹雪叔向为凶虽复东归备罹此厄昔李广遗恨不值汉初寗戚自悲不逢尧禅臣随望圣运实在权舆时参决胜之筹颇奏发兵之防当涂锡舍非无董昭之诚典午禅文不降张华之实  

为王仪同致仕表  

尺波归海恒叹不居爝火为薪犹悲假续况复星回日薄通人有乞告之言钟鸣漏尽前史有夜行之诫五陵鼎族家传轩冕四姓卿侯荣由恩泽虚名靡实世官非才年力方强不能辞退今三元肇庆六吕司春得奉万夀之杯豫参百辟之礼便释朝衣谨遵初服同孔光之杖载逰户庭广徳之车方悬私馆  

为始兴王让琅琊二郡太守表  

甫离懐袖裁脱绮纨适荷隆私使膺珪组执玉不起抠衣未胜自甘泉通火细栁屯兵旁带戎臣颇同疆埸言瞻汉草乃曰中州遥望胡桑已成边郡诚复居藩体国应思马骏之功论地惟亲宜慕曹彰之勇  

移文  

为防军长史王质移文  

比金风已劲玉露方团宜及穷秋幸逾髙塞当使孤旌不反只骑无还非止汤罗岂知尧徳其承比年民垫仍嵗蕴隆粒粟贵于随珠分糜乏于齐鼎且氐羌旅拒己跨伊瀍胡羯凭陵方逾汾潞刺虎之势时期卞生拾蜯之机弥验苏子但国家体兹明信有同皎日岂惟风雨之旦犹救匹夫宵梦之言无欺幽壤贼华皎近以临蕃有谴作牧无章既惧槛车之征便忧齐斧之戮遂乃治兵楚梦窃载干戈傍引西戎共谋东夏伪周遣其卫国公宇文直等总统獯猃为其羽翼丑徒济岸来攻郢城逆竖浮舟同趣夏浦王师舣棹素在中流羣帅争驱应时殱荡羌胡宝马纵横七泽之中荆楚楼船弥满三江之上俘禽所获水陆无遗华皎擢自蒭微叨居藩翰情慙犬马罔顾恩灵翻执干戈自图家国闻诸间谍具彼邻谋乃授冬官即为乡导虽伤仁义之俗非敢有私期和与之情犹冀无失  

移齐文  

获去月二十日移承羯冦平殄同懐庆悦眷言隣穆深副情伫夫天纲之大固无微而不擒神武之师本无征而不克至如戎王倾其部落逆竖道其乡闗非厥英图殆难戡戮况复洞庭遐旷兵食殷阜西穷版屋北罄氊庐声冠苻姚势兼聪勒庸蜀宝马弥山不穷巴汉楼船凌波无际我之元戎上将协力同心承禀朝謩致行明罚为风为火殪彼防冲如霆如雷击其舟舰羌兵楚贼赴水沈沙弃甲则两岸同奔横尸则千里相枕江川尽满譬睢水之无流原隰穷胡等隂山之长哭于是黑山叛邑诸城洞开白虏连羣投戈请命长沙鵩鸟靡复为妖湘川石燕自然还儛克翦无算缧禽不赀欲计军俘终难巧厯所获龙驹骥子百千其羣更开苜蓿之园方广騊駼之廐于是卫霍甘陈虬髭瞠目心驰陇路志饮河源乗胜长驱未知所限岂如桓温不武弃彼闗中殷浩无能长兹羌贼方且西逾酒郡抵我境而置边亭东略咸池为齐朝而反侵地此政亦剪妖氛未穷巢窟便闻庆褆愧佩良深  

檄  

檄周文  

主上恭膺宝厯嗣奉瑶图既禀圣人之材兼富神武之略乂安兆庶共靖戎华用戢干戈永销锋镝况复追惟在楚无忘玉帛之言轸念过曹犹惑盘餐之恵年驰玉节之使嵗降银车之恩庶使懐音微悟知感而反其蔵匿招我叛臣翊从潇湘空竭闗垄荆梁左右汉沔东西吁地呼天望停哀救夫一人掩泣犹怆满堂百姓为心弥切宸扆大都督吴明彻台司上将徳茂勲髙威着荆湘化闻庸蜀叱咤而平宿豫吹嘘而定夀阳席卷江淮无淹望  

啓  

安成王让録尚书表后啓  

臣闻间平就国乃盛汉之常仪郕霍无官实宗周之明典何则皇季之重非待厯阶王爵之隆自髙羣辟况臣戢翼要荒亟离寒暑进慙赵胜能定楚从退匪齐文驰免秦厄固以内切皇心外贻家耻甘输重饵降礼单于迾城十五如请和璧市乡三十聊同宝剑武夫力而获诸原微臣还而反诸敌瞻言马骏着陇右之功追念曹彰克乌丸之虏前王子弟若此勲庸偏其反而岂可胜愧  

谢勅赉烛盘赏答齐国移文啓  

昔班彪草移阮瑀裁书驰誉当年遂无加赏非常大赉始自今恩虽贾逵之颂神雀窦攸之对鼮防汉臣射覆之言魏士投壶之赋方其宠锡独有光前官烛斯燃更慙良吏宵光可学乃防耆年臣职居南史身典东观谨述私荣传之方防  

谢勅赐祀三皇五帝余馔啓  

窃以甘泉之殿旧礼羲轩长乐之宫本图尧舜自东京晩世旷代无闻西汉盛仪复覩今日金壶流十旬之气玉案备千品之羞昔绛罗为荐既延王母紫盖为坛允招太一同斯爽号理致众星臣以余年豫闻清祀如陪瑶席遂饮琼浆  

谢儿报坐事付治中啓  

夫拾金樵路髙士所羞整冠李下君子斯慎儿报不能谨洁敢触严网右趾铁系事允法科左校论输实繇恩宥老臣过庭之训多谢古贤折笄之杖有愧前达  

谢赉麕啓  

臣昨既陪羽猎仍宴上林固谢长卿之文弥慙子云之赋预割鲜禽已同监浦频防大脔更异梁王诘旦归来犹为饱饫虞衡所献复降命恩赐细君以为欢非屠门而大嚼  

谢东宫赉蛤蜊啓  

船俗严戈渔人资设于彼海童冐兹水豹望楼阙之气得波潮之下  

谢赉蛤啓  

鸿化【`阙`】　雀入犹新才变秋成己闻冬献  

书  

为贞阳侯与太尉王僧辩书  

昔自天狼炳曜非无战阵之风参虎扬芒便有干戈之务至于夏钟夷羿周厄犬戎汉委珠囊秦亡宝镜彰于史籍可得而闻未有国家殱危遂若当今者也我大梁膺龙图而受命御凤邸以承天轩顼比于诸侯汤武方于儿戏三光有乂四海无波灵贶咸臻表里禔福非日非月苍生仰其照临如云如雨天下防其恩防而屯亨有数剥极为灾枭獍豺狼肆逞凶逆后主诞资上圣光啓中兴大剪仇讐方平宗社虽复潇湘举斧庸蜀弯弓凡厥凶徒谁不殱扑岂图天未悔祸丧乱荐臻羌虏无厌乘此多难防刘我南国荡覆我西京奉闻惊号肝胆崩溃虽复金行版荡火政沦亡緑林青犊之羣黑山白马之卒八王故事曾未混淆九州春秋谁云祸乱昔隆周徙播皆慿晋郑之功彊汉阽危终假虚牟之力今者武皇之子无复一人藐是孤孙还同三叛等子颓而为暴同刘芳而入闗乞命诸戎势何支久孤宗室之长爰自布衣皇运之初弥承天徳何则据鞍辍哭虽绍霸图独居掩涕终讨家怨孤二三昆季方矢戴天被此恩慈如何酬答所以徐彭之役不轻躯哀荷之诚久闻朝听况复邦家不造至此横流宗社无依何所逃责因以提戈负剑卧泣行号言念荆巫志雪雠耻大齐观书有洛辑瑞荣河功格苍旻徳满天地慈孝之道通于百灵仁信之风覃于万国是以日月所照舟车所通海水以来宾瞻苍云以奉贡昔自轩农炎昊曾无宣国之规虞夏商周非有伐戎之畧岂知华夷仰徳逺近同心谷价无尧汤之忧粮储同水火之贱精兵利器势勇靁霆天马龙媒量比山谷斯固开辟以来未之有也至于亲邻之道夙契逾深无改曩懐增感弥笃以为兴亡继絶事昞前经推择庸虚命守宗禩方欲仰慿神武清我冦雠防喻难违诸怀更恧明公诞膺时运光賛本朝勒瑞姜璜书名何鼎故以通期管乐防契风云戮不世之渠凶殱滔天之巨冦重以三湘放命七国连从征旅东西必翦妖逆虽复栈道木阁田单之奉旧齐绾玺将兵周勃之扶隆汉中宗佐命俱画丹青光武功臣皆悬星象非貔非虎之封同心同徳之劳校彼功庸曾何髣髴但与存与亡期于体国丧君有君寜容无主夙承所立犹则孱防天步方难寜可济自淹留大国志荷恩私朝夕宫闱预奉顔色黄河白日亟亶诚言分灾卹患事非虚防但善相小国终资大贤定我邦家繄公是赖淮流不竭岂独琅琊望能喻此衷懐思之无忽近陆居士有啓陈其祸乱朝防即命河东王岳等勤率罴熊便相抵赴道阻且长虽无之及所闻西浮夏首便当险隘之冲南捍巴陵方拒窥窬之冦上党王皇齐宠弟是号宗英亲御戎轩逺于将送裵侍中英起淮南贵族兼事戎行跃冀马者千羣披燕犀者万队来自河阳曾不旬日持节徐武潼三州诸军事散骑常侍明逺将军东徐州刺史始兴县开国侯湛海珍等并前朝旧将夙着勲庸推毂海边属是丧乱虽复拔身有道志雪朝怨咸预戎行共指乡国江淮旧悉已招携方禀英谟共翦雠难去月将晦便届夀春已具舟师将临江浦使人入境行陈所懐拨日觇光迟在还牍当使宗祊有主余同小白之勲家国无虞公保阿衡之贵何其美也岂不休哉言念此私但以号咽  

为贞阳侯答王太尉书  

姜常侍暠至复枉去月三十日告具公所懐良以慨息孤虽庸薄不及通贤犹曰生民寜无心识自皇家祸乱亟积寒暄九州万国之人蟠木流沙之地莫不行号卧泣想望休平何况于孤预在宗室家荷报雪之恩身防鞠养之爱者先皇之慈也蒸尝不絶于私庙子弟得嗣于南藩者后主之恵也朱方之地建业之都谁家丘陵谁家宫庙岂有为人臣子荷此恩灵亲执干戈自殉家国公之忠孝信感人神公之盟誓事同悬象虽复宗盟不造骨肉为雠安可相期尽如萧詧耶古者天子六军是为万乗今日凶荒致阙斯礼偏禆将校尚握精兵州郡官曹各有武吏未有居称扆座行曰乗舆遂无五尺之童髙谢千人之长于公明允意复云何国家凋荒既乏屯衞皇齐与睦幸恵优矜何乃自起趦趄茍违邻徳克勘祸乱欲立功名咸自军师岂在刍湛海珍等前朝旧将差匪齐人分给羸兵即是梁甲非云背信岂曰渝盟朝野羣雄何所携贰且公天资命世再造皇家梁代之桓文萧宗之伊管谁其逺近不禀英谟如有奸回正速齐斧尚何忧于共工何畏于有苗哉所览来书既为疑难上党王恭承朝防不敢相同方笃邻和不容全异如须减损更迟行人张廷尉种等所具此无多及  

为贞阳侯重与王太尉书  

席威卿等还枉此月十四日告披览未周良深慨息昔长平建防犹闻蚀昴之征疎勒効忠时致飞泉之感岂在余凉徳书不尽言遂使吾贤犹迷所执斯故衔哀掩泪仍复披陈者也孤以庸薄寜有霸图侯服于周常惧盈满岂望身居黄屋手御青纶揖让而对三灵端委而朝百辟询诸圉牧莫不皆知援誓神明固自无爽但大齐仁信之道闗于至诚睦邻之懐由于孝徳遂防殊奨归嗣本朝拜首陈辞敦诱弥广既而仇讐未殄方慿大国之威宗祏阽危尤仰亲仁之徳僶俛恩寄号腼惟深而勑谕分明信誓殊重乃云邦家有乂社稷无虞凡广陵厯阳皆许见还白水黄河屡奉然诺至于夏藩冲要控遏上流且命强兵为我临据若其自有精甲能捍丑徒并用还梁皆如前防以孤频经忝窃屡守淮淝门生故吏遍于江右凡诸部曲竝使招携投赴戎行前后云集霜戈雪防无非武库之兵龙甲犀渠皆是云台之仗文物以纪之声名以发之斯实不世之隆恩寜曰循常之恒礼则公固天所授济本朝曲阜同功营丘等烈若夫伊尹庖厨贱宰霍光阶闼小臣诸葛亮无应变之才管夷吾非王者之相论其世业较彼勤劳书契己来罕有明徳且程婴之义自古为难荀息之忠良以喜慰但先朝乘玉镜之符御金轮之宝菩萨之化行于十方仁夀之功沾于万国凶人侯景遂殄邦家何况于今亦有吴防江东如掌差匪虚言淮扬在面方此非局不稼不穯多厯嵗时大东小东全无机杼闗中丑虏寜非冒顿之锋齐国强兵便是轩辕之阵西南当扼喉之势东北承抚背之机首尾交侵华夷俱骋而冲人数嵗复子方賖徳未感于黎蒸威不加于将帅斯等怏怏非少主臣安有碌碌因人成事公之才具虽复明允势何如于天监时何若于大同乘与国之隆恩当滔天之猛防匡救之徳翻未有从忠许之谋谁其相晓卧薪待火方此弗危系草从风俦之非切若能思其上防审此英图见引軨猎之车还向长安之邸一则二则惟在大贤外相内相终当相屈正当携诸旧率我宾逰朝服簮缨直拜园寝梁人望国俱登赤马之舟齐师临江仍转苍鹰之斾分袖南浦扬鞭北风民不疲劳军无怨讟如其执事尚秉前言将恐戎麾便济江表何则西浮夏首己据咽喉东进彭波次指心腹广陵京口烽烟相望鲁柝闻邾方之尚逺胡桑对蓟匹此为遥水陆争前龙虎交至则扬都荡定功自齐师江左臣民非闗梁国岂不追慙后主崇寄之恩还负齐朝亲邻之意东门黄犬固以长悲南阳白衣何可复得立兹防弱非曰大勲灭我宗祊何所迯舋今复遣前吉州刺史马嵩仁至彼更具徃懐想不逺而复无贻祗悔也若英谟有在方兴祀夏之功明监如违便等过殷之叹存亡社稷一在于公临纸崩号不复多及  

为贞阳侯答王太尉书  

姜暠至枉示具公忠义之懐家国丧乱于今积年三后防尘四海腾沸天命元辅匡救本朝济艰难建我宗祏至于丘园板筑尚想来仪公室皇枝岂不虚迟闻孤还国理防髙懐但近再命行人或不宣具公既询谋卿士访逮藩维防泝徃来理淹旬月使乎届止殊副所期便是再立我萧宗重兴我梁国亿兆黎庶咸防此恩社稷宗祧曾不相愧近军次东闗频遣信裵之横处示其可否答对骄凶殊骇闻瞩上党王陈兵见卫欲叙安危无识之徒忽然逆战前旌未举即自披猖惊悼之情弥以伤恻上党王深自矜嗟不传首级更防封树饰棺厚殡务从优礼齐朝大徳信感神民方仰借皇威敬慿元宰讨逆贼于咸阳诛叛子于云梦同心协力克定邦家览所示权景宣书上流诸将本有忠略弃亲向讐庶当不尔防奸定乱终在于公今且顿东闗更待来信未知水陆何处见迎夫建国立君布在方防入盟出质有自来矣若公之忠节上感苍旻羣帅同谋必匪携贰则齐师反斾义不陵江如致爽言誓以无克韬旗侧席迟复行人曹冲奉表齐都即押送也渭桥之下惟迟叙言泛水之阳预有号惧  

为贞阳侯重答王太尉书  

王尚书通至复枉示知欲遣贤弟世珍以表诚质具悉忧国之懐复以庭中玉树掌内明珠无累胷懐志在匡救岂非劬劳我社稷济我邦家慙叹之懐用忘兴寝晋安王东京贻厥之重西都继体之贤嗣守皇家寜非民望但世道丧乱宜立长君以其防孽难可成业成昭之徳自古希俦冲质之危何代无此孤身当否运志不图生忽荷不世之恩仍致非常之举自惟虚薄兢惧己深若建承华本归皇胄心口相誓惟拟晋安如或虚言神明所殛览今所示深遂本懐戢慰之情无寄言象但公忧劳之重既禀齐恩忠义之情复及梁贰华夷兆庻岂不懐风宗庙明灵岂不相感正尔回斾仍向厯阳所期质累便望来彼众军不渡已着盟书斯则大齐圣主之恩规上党英王之然诺得原失信终不为也惟迟相见使在不賖乡国非遥触目号咽  

又为贞阳侯答王太尉书  

周尚书正张廷尉种姜常侍暠等至枉此月二十六日告并遣贤弟子世珍贤子显等具忠欵之至公养孤之恩爱甚邓侯少子之懐情深张禹岂非忧劳社稷用忍肌肤天下含灵谁无悲愧余遭家不造敬累吾贤言念忠诚益以号咽但皇齐大徳过见忧矜微借轻兵以垂将送意谓江东凋弊累积寒暄供膳资储理当多阙辄白上党王止请三千人二百疋而己凯众人殊尚有疑难将恐诸士未喻雅懐今复命周尚书及姜常侍还彼具陈一二夫以受为冦非有晋邦不送为讥终无楚国五千歩卒既谢李陵三千羸兵亦等无忌公之明义理不为嫌行人失辞尚停然诺临江总辔企望音邮惟迟来书此不多具  

为贞阳侯与陈司空书  

轩辕既作遇蚩尤之兵颛顼为君阻共工之乱虽复揺山荡谷驱电乘雷残厥凶渠曾靡遗孽未有时当至治世在钦明元恶滔天遂陷邦家者也我大梁开金绳之宝牒纽玉镜之珍符功烈与造化相侔徳施与风云俱逺戴日戴斗何向不宾太平之基无思无届逆贼侯景殱乱本朝衅重聪弥凶逾羿浞后主天经地纬义冠人灵驱驭熊罴遂剪勍盗少康祀夏何可对扬太戊兴殷弥无等级不图天未悔祸丧乱荐臻羌贼慿陵侵荡荆汉乘舆幽辱既陷凶徒黎献崩腾莫不沦没故以哀穷兆庶痛极苍旻者也夫诸侯释位寜非乱祸之朝宗子维城本济殷忧之日武皇遗胄皆陷虏庭乞命偷生何能支久孤宗室之长爰自布衣辛癸之朝容身靡托追惟先业大庇生民既雪伯升之怨仍绍桓王之霸孤二三昆季情礼获申等预藩枝偏承皇徳近嵗彭都之役得备戎昭鞍甲之劳庶训天宠况复邦家不造至此横流凶狡犹存何所迯责固以提戈负剑卧泣行号言念荆巫志雪讐耻大齐徳竝天地明符日月隆礼诏俗张乐被民义感华夷仁侔造化玉羊银瓮嘉瑞必彰泽马山车祯符总集若夫中原猛士本自无穷沙塞精兵斯何有量是以家国之富文景所未俦兵马之强秦汉所未敌但亲邻之道既笃夙私明发之懐弥孰先好以为兴亡继絶圣典通规爰命无庸嗣守社稷既方慿大国庻讨仇讐恩喻难违诸懐慙哽公体兹懋徳毗奉中兴归自番禺志在讨乱至于云行电迈谷静山空扼鹊尾而定王畿登牛头而扫天阙渐台伪帅将传首于帝京郿坞元凶皆横尸于军市髙庸茂烈振古希俦承此欣然深所嘉叹今者殷忧未己祸难相寻宗社无依奥主宜立夙承所眷尚在冲年王室犹难何以康济董侯防弱终覆汉朝马业童防仍倾晋室所谓前事之不忘后事之兆也孤过荷恩灵预奉帷幄黄河白日亟降诚言分灾防患事非虚防但当小国之礼无失敬恭阖境人民俱劳寤寐方穷人爵之重以报非常之功恵览今书希能留意也上党王文髙刘徳武冠曹彰爰降宗英逺于将送裴侍中英起賛奉师徳俱事戎间月垒连营云旗蔽野同集江淮翼我归斾湛海珍等竝前朝旧将夙着勲庸江左氛妖投身齐国今者皆防恩奨竝在戎行归附明公共剪讐难去月将晦便留夀春己具舟舻将临巢浦若公为内主方同国子之勲余以定家得免臧孙之叹岂不功名富贵共保无疆前望乡闗惟增号哭  

为贞阳侯重与裴之横书  

张佛奴昨还得去月二十九日书览以增慨昔桓公始反管仲亲射其车重耳初还吕郤终焚其室顷家国多患频遘闵凶前事不忘便为兆所以皇齐大徳礼秩兼常威武纷纭洪恩汪濊况复旌旗照日鼓吹从风文物俱华羽卫相郁书契己来斯未有也卿天监之始门宦有成承圣之初身名俱泰正应勤王効命酬二后之恩忧国如家报三灵之宠何有方规异志茍树童防阻地险于长川忘天讨之应及孤昔忝藩维非无游士平原之馆乃乏如锥田文之家差有弹铗虽李广麾下莫不封侯卫青故人多懐彼此岂可文辞简畧礼等平交披封伸纸益多叹异相防无仪表诗人之作茅鸱刺傲彰鲁史之文宿昔相期不应如此众军即便顿江闗相见在近不复多及  

为贞阳侯与北齐荀昻兄弟书  

张佛奴至未枉还告但以劳悒夫兴亡继絶徃帝之通规分灾恤患圣王之恒典自敦厐既散诈伪萌生时托亲邻信有浇慝大齐道冠三皇风髙九代仁信之本闗于至诚言与之恩由于孝徳孤谬防殊奨还嗣本朝勑谕分明言誓殊重若使邦家克定境内无虞凡广陵歴阳皆许见还白水黄河屡奉然诺彞章礼数莫不优华斯乃不世之殊恩寜是悠常之恒事王太尉勲逾吕望徳冠伊衡凡厥英谋筭靡遗策岂容当滔天之巨冦违大国之隆恩计彼贤明必当不尔卿维兄及弟莫非雄才江外风尘不染凶寇贾氏三虎岂独贵于前修荀家八龙信服在于今日近者州司不道或致流言朝聴矜明己如前及想谋元宰善保良图南道主人以相付也见所答东海徐湛书粗具来意昔桓慿莒众文用秦攻是假邻国之威以备非常之变若使江东宰匠具领齐恩时命封疆逺相迎接故当携诸旧率我宾防朝服簮缨直拜园寝梁人望国自合水而浮舟齐师言归指沧江而回斾如其彼相未悟良机将恐戎麾遂践京邑若其求成取败岂谓和风龙马云旗差不相涉一二复令张佛奴口具相见在近此不多及  

在北齐与杨仆射书  

陵叩头叩头夫一言所感凝晖照于鲁阳一志防通飞泉涌于疏勒况复元首康哉股肱良防隣国相闻风教相期者也天道穷剥钟乱本朝情计驰惶公私哽惧而骸骨之请徒淹嵗寒颠沛之祈空盈卷轴是所不图也非所仰望也执事不闻之乎昔分鼇命鳸之世观河拜洛之年则有日乌流灾风禽骋暴天倾西北地缺东南盛旱坼三川长波含五岳我大梁应金图而有亢纂玉镜而犹屯何则圣人不能为时斯固穷通之恒理也至如荆州刺史湘东王机神之本无寄名言陶铸之余犹为尧舜虽复六代之舞陈于总章九州之歌登于司乐虞防拊石晋旷调钟未足颂此英声无以宣其盛徳者也若使郊禋楚翼寜非祀夏之君戡定艰难便是匡周之霸岂徒豳王徙雍朞月为都姚帝迁河周年成邑方今越裳藐藐驯雉北飞肃眘茫茫风牛南偃吾君之子含识知归而答防云何所投身斯其未喻一也又晋熈等郡皆入贵朝去我浔阳经涂何几至于铛铛晓漏的的宵烽隔溆浦而相闻临髙台而可望泉流宝盌遥忆湓城峰号香罏依然庐岳日者鄱阳嗣王治兵汇屯戍沦波朝夕牋书春秋方物吾无从以蹑屩彼何路而齐镳岂其然乎斯不然矣又近者卲陵王通和此国郢中上客云聚魏都邺下名卿风驰江浦岂卢龙之径于彼新开铜驼之街于我长闭何彼途甚易非劳于五丁我路为难如登于九折地不私载何其爽欤而答防云还路无从斯所未喻二也晋熈庐江义阳安陆皆云欵附非复危邦计彼中途便当静晏自斯以北桴鼓不鸣自此以南封疆未壹如其境外脱殒轻躯幸非边吏之羞何在匹夫之命又此宾逰通无货殖忝非韩起聘郑私买玉环吴札过徐躬要宝剑由来宴锡凡厥囊装行役淹留皆己虚罄散有限之微财供无期之久客斯可知矣且据图刎首愚者不为运斧全身庸流所鉴何则生轻一发自重千钧不以贾盗明矣骨肉不任充鼎俎皮毛不足入货财盗有道焉吾无忧矣又公家遣使脱有资须本朝非隆平之时逰客岂皇华之势轻装独宿非劳聚之仪微骑闲行寜望輶轩之礼归人将从私具驴骡縁道亭邮唯希蔬粟若曰留之无烦于执事遣之有费于官司或以颠沛为言或云资装可惧固非通谕皆是外篇斯所未喻三也又若以吾徒应还侯景侯景凶逆殱我国家天下含灵人懐愤厉既不获投身社稷卫难乘舆四冡磔蚩尤千刀剸王莽安所谓俛首顿膝归奉寇讐佩弭腰鞬为其皂日者通和方敦曩睦凶人狙诈遂骇狼心颇疑宋万之诛弥惧荀防之请所以奔蹄劲角专恣慿陵凡我行人偏膺讐憾政复葅筋骨抽舌探肝于彼凶情犹当未雪海内之所知也君侯之所具焉又闻本朝公主都人士女风行雨散东播西流京邑丘墟葌蓬萧瑟偃师还望咸为草莱霸陵回首俱沾霜露此又君之所知也彼以何义争免寇讐我以何亲争归委质昔钜平贵将悬重于陆公叔向名流深知于鬷篾吾虽不敏常慕前修不图明庶有懐翻其以此量物昔魏氏将亡羣凶挺争诸贤戮力想得其朋为葛荣之党邪为邢杲之徒邪如曰不然斯所未喻四也假使吾徒还为凶党侯景生于赵代家自幽恒居则台司行为连率山川形势军国彞章不劳请箸为筹便当屈指能算重以逋逃小丑羊豕同羣身寓江臯家留河朔春春井井如鬼如神其不然乎抑又君之所知也且夫宫闱秘事竝若云霄英俊訏谟寜非帷幄或阳惊以定防或焚藳而奏书朝廷之士犹难参预羁旅之人何阶耳目至于礼乐防革刑政寛猛则讴歌己逺万舞成风不知手之舞之足之蹈之也安在揺其牙齿为其间谍者哉若谓复命西朝终奔东虏虽齐梁有隔尉侯奚殊岂以河曲之难浮而曰江闗之可济河桥马度寜非宋典之奸闗路鸡鸣皆曰田文之客何其通蔽乃尔相妨斯所未喻五也又兵交使在虽着前经傥同徇仆之尤追肆寒山之怒则凡诸元帅竝释缧囚爰及偏禆同无翦馘乃至钟仪见赦朋笑遵途襄老防归虞歌引路吾等张拭玉修好寻盟涉泗之与浮河郊劳至于赠贿公恩既被宾敬无违今者何翻防贬责若以此为言斯所未喻六也若曰祅氛永久丧乱悠然哀我奔波存其形魄固己铭兹厚徳戴此洪恩譬渤澥而俱深方嵩华而犹重但山梁饮啄非有意于笼樊江海飞浮本无情于钟鼓况吾等营魂己谢余息空留悲黙为生何能支久是则虽防养防更夭天年若以此为言斯所未喻七也若云逆竖殱夷当聴反命髙轩继路飞盖相随未解其言何能善谑夫屯亨治乱岂有意于前期谢常侍今年五十有一吾今年四十有四介己知命宾又杖乡计彼后生肩随而己岂银台之要彼未从师金灶之方吾知其诀政恐南阳菊水竟不延龄东海桑田无由伫望若以此为言斯所未喻八也足下清襟胜托书囿文林凡自洪荒终乎幽厉如吾今日寜有其人爰至春秋微宜商畧夫宗姬殄坠覇道昏凶或执政之多门或陪臣之凉徳故臧孙有礼翻囚与国之宾周伯无□空怒天王之使迁箕卿于两馆絷骥子于三年斯匪贪乱之风邪寜当今之髙例也至于双崤且帝四海争雄或搆赵而侵燕或连韩而谋魏身求盟于楚殿躬夺璧于秦庭输宝鼎以托齐王驰安车而诱梁客其外膏唇贩舌分路扬镳无罪无辜如兄如弟逮乎中阳受命天下同规巡省诸华无闻幽辱及三方之霸也孙甘言以娬媚曹屈诈以羁縻旍轸嵗到于句吴冠盖年驰于庸蜀则客嘲殊险宾戏己深共尽逰谈谁云猜忤若使搜求故实脱有前踪恐是叔世之奸谋而非为邦之胜畧也抑又闻之云师火帝浇淳乃异其风龙跃麟惊王霸虽殊其道莫不崇君亲以诏物敦敬养以治民预有邦司曾无隆替吾奉违温凊仍属乱离冠虏猖狂公私播越萧轩靡御王舫谁持瞻望乡闗何心天地自非生慿廪竹源出空桑行路含情犹其相愍常谓择官而仕非曰孝家择事而趋非云忠国况乎钦承有道骖驾前王郎吏明经鸱鸢知礼巡方省化咸问髙年东序西胶皆尊耆耋吾以圭璋玉帛通聘来朝属世道之屯期钟生民之否运兼年累载无申元直之祈衔泣吞声长对公闾之怒情礼之诉将同逆鳞忠孝之言皆应齚舌是所不图也非所仰望也且天伦之爱何得忘懐妻子之情谁能无累夫以清河公主之贵余姚书佐之家莫限髙卑皆被驱畧自东南丑虏抄贩饥民台署郎官俱馁墙壁况吾生离死别多厯暄寒孀室婴儿何可言念如得身还乡土躬自推求犹冀提携俱免凶虐夫四聪不达华阳君所谓乱臣百姓无寃孙叔敖称为良相足下髙才重誉参賛经纶非豹非貔闻诗闻礼而中朝大议曾未矜论清禁嘉谋安能相及谔谔非周舍容容类胡广何其无诤臣哉嵗月如流半生何几晨看旅雁心赴江淮昏望牵牛情驰扬越朝千悲而淹泣夜万绪而回肠不自知其为生不自知其为死也足下素挺词锋兼长理窟匡丞相解頥之説乐令君清耳之谈向所谘疑谁能晓谕若鄙言为谬来防必通分请灰钉甘从斧镬何但规规黙黙齰舌低头而己哉若一理存焉犹希矜眷何必期令我等必死齐都足赵魏之黄尘加幽并之片骨遂使东平拱树长懐向汉之悲西洛孤坟恒表思乡之梦千祈以屡哽恸増深徐陵叩头再拜  

在北齐与宗室书  

陵白临淮负海是谓徐州颛顼髙阳世有明徳自兴王啓霸无劳委剑之锋开国承家实飨彤弓之赐其后金柯玉叶霞振云从耆旧通人茂才多士或以天下之贵负石自沈王命之尊拂衣髙蹈或熊衣雉制青组朱旗儒盛江东文髙河北或复分齐处鲁移魏居燕瓞虽遥芳枝无逺昔有王如王莽无闗控鹄之宗刘曜刘渊弥非偃龙之族又有朱家别録邾子之苗何氏殊源韩侯之三乌五鹿时事无恒东郭西门迁讹非一吾宗虽广未有骈枝咸自驹王同分才子正以金衡委御玉斗宵亡胡贼慿陵中原倾覆我则供牺牷于东国载主祏于南都二百余年家于扬越此则卢谌不去裴寜仍留髙宦燕秦迟回乡壤山河有隔叙觏无縁望冀马而增劳瞻宾鸿而永叹昔窦公累世光武称其外家许都遥逺灵王思其旧宅其言虽大可以喻小况在宗亲寜无停眷比月应雩龙星移殷鸟天明和煦体中何如愿百年之老兴居多福万石之君寒暑清豫其外族忠孝比屋连甍信义勇于干戈诗书甘于酒醴或有渔猎三史纷纶五经都讲开黉诗生负帙邦君伫徳寜无挂榻之思州将钦风应有题车之命南阳坐啸寄以共治东海行歌资其主弼梁竦不好徒为大言邓禹平生惟望如此若栖迟偃仰因事丘中桃果三名粟园千树持竿而钓征聘不来负耒而耕公侯靡屈何其髙也盖复休哉如脱推延或迟竝问吾阶縁人乏叨簉皇华王事无淹公礼将毕既而扬都荡覆方离猃狁之灾越界风尘复蹈輶轩之礼屏居空馆多厯岁时舋犯灵祗招延祸罚号慕无穷肝胆屠殒烦寃胸臆不自堪居无心奈何无状奈何自徘徊河朔亟积寒暄风患弥留半体枯废折臂为公虽非羊祜跛足而使无慙郤克固以形如槁木心若死灰匍匐苫庐才有魂气夫迷山之客迟遥响于岩崖穷海之宾望孤烟于洲屿况乃宗均鲁卫地匪燕吴车骑相望舟舻朝夕三条不逺五达非难信乃阔然遂不防问昔桃花之峡长避秦嬴芝草之山遥然沧海犹复渔船可入何况平途不兼旬月劳懐既积辄命行人望之间迟枉归翰傥二三兄弟能敦昭穆之诗求我漳滨幸开刘桢之疾阳春改节竝念将宜扶力为书多不诠次陵白  

在北齐与梁太尉王僧辩书  

太清六年六月五日孤子徐陵顿首昔者云师火帝非无战阵之风尧誓汤征咸用干戈之道至于揺山荡海驱电乘雷殱厥凶渠无亏皇极若夏钟夷羿周厄犬戎汉委珠囊秦亡宝镜然则皆闻之矣未有膺龙图以建国御凤邸以承家二后钦明三灵交泰而天崩地坼妖冦横行者也自古铜头铁额兴防皇年梼杌穷竒流灾中国王弥石勒吞噬闗河緑林青犊之羣黑山白马之众校彼兵荒无闻前史八王故事曾未混淆九州春秋非云祸乱我皇受命中兴光宅天下泰寜安敢执鞭建武栖栖何期扶毂抑又闻之陶唐既作天归鸟喙之臣丰毕将兴特挺鹰扬之佐明公量苞金铉神表玉璜俪衮钦才平阶伫徳固以留连管乐惆怅风云濡足维时投竿斯在去嵗凶徒不骋言次巴丘鼓声闻一柱之台烽火照三休之殿公则悬麾羽扇犹对投壶戎羯咸奔鲸鲵俱剪楼船万轴还系昆明胡马千羣皆输长乐于是乎夏首西浮云行电迈彭波东汇谷静山空扼鹊尾而据王畿登牛头而扫天阙渐台伪帅仍传首于帝京郿坞元凶咸刳肠于军市青羌赤狄同畀豺狼胡服夷言咸为京观公园陵尽拜忠贯长沙神主咸安勲逾髙宻重以秦宫既获鲁殿犹存辟緑草于应门开青槐于武库长安五陵之族鄠杜六迁之民襁负而归都壥斯满鬻脂蔵脯逰骑击钟故市新城飞甍华屋东莞旧宅人识桑榆南顿荒田家分禾黍岂以乡名谷熟邑号禾兴而己哉若夫卦起龙文书因鸟迹劬劳王室大拯生民自开辟以来未之有也虽十六才子明允笃诚八百诸侯専心同徳中宗佐命俱画丹青光武功臣皆悬星象栈道木阁田单之奉霸齐绾玺将兵周勃之扶彊汉壤虫之比黄鹄辙鲋之仰河宗未足云也孤子阶縁多幸叨簉皇华乡国屯危公私憔迫邳彤之切长乱心胸徐庶之祈终无开允既而屏居空馆多厯嵗时衅犯幽祗躬当勦灭何图衅咎灾极苍旻号慕烦寃肝肠屠殒酷痛奈何无状奈何惟桑与梓飜若天涯杖栢栽松悠然长絶明明日月号呌无闻宇宙容身何所穷剧奈何自忝膺嘉聘仍属乱离上下年尊偏婴此酷昔人迎门请盗恒懐废寝之忧当挽舆榇犹有危途之惧况乎逆冦崩腾京师播越兴居动止长隔山河朝夕饘谁经心眼程糜不继原粟何资瞻望风云朝夕呜咽固乃游魂已谢非复全生余息空留非为全死同氷鱼之不絶似蛰虫之犹苏良可哀也良可哀也自东都绍汉南亳兴殷修好徴兵弥留星琯韩宣范武方驾连镳苏秦张仪朱轮华毂而孤子三危是摈四罪同科聴别马而长号杖归旍而永恸王稽反命既无托乘之恩椒举相逢谁为班荆之位昔人违齐处鲁时降征求亡晋奔秦犹防招请问管寜于辽左追王朗于浙东竝物誉时贤卿门公族悬须应务深挟情祈斯岂庸贱之俦耶非余生之敢望也但预在輶轩诚为过误珪璋特达通聘河阳貂珥雍容寻盟漳水差有黄门啓封非无青纸诏书郡将州司郊迎负弩乡亭里饰馆陈兵岂是复介而奔齐寜当窃妻而迯晋己焉哉羌难得其言也汉之谷吉捐躯者几人楚之申胥埋魂者何极孤子何所叹焉但顿伏苫庐徒延光咎夫以啁噍鷰雀踯躅鸣号含识懐灵未有其痛且夫曾耕雨雪犹尚悲歌苏使幽囚无驰哽噎公履忠孝冠冕缙绅化感烟云量标海岳行縻仲月王政无塞分谷髙年仁风斯逺固以衣缨仰训黎庶投懐今日憔惶弥布洪泽虽复孤骸不返方为漠北之尘营魄知归终结江南之草孤子徐陵顿首  

与王吴郡僧智书  

孤子徐陵顿首昔林宗道主时人多慕徳之宾无忌雄豪天下尽希风之客况复王家沈黙谢氏混名贵公门誉华卿子而秦峰阻夐浙水悠长谘诉无因但用穷结比青葽己戒白露方溥体中何如愿闻康胜邓仲华服衮之年荀令则拥旄之日徒云早逹未可同功今日相方岂不髙视窃承富春顷嵗多难荐臻邑闬皆空黔黎将尽御史旧榻零落不存太傅齐室荒茫无处自神麾所届襁负斯归新屋方华故田斯垦府吏闲坐长使诵经督邮无事惟虑吹笛东苞海水俱承幕府之威西洎江沱同仰惟良之化政差边张何其神也孤子无心腼冒茍防光隂风疾弥留示有余息恩将公聘穷摈虏庭博望侯极迹于黄河栘中监流滞于沧海自斯以后惟有庸贱本应埋魂赵魏析骨幽并岂意余年复反乡国仰属伊公在亳渭老师周旌贲丘园采拾衡巷遂以哀骀不弃瓮盎无遗还顾庸虚未应偕此窃承君侯过被以光辉屡有吹嘘之言频防荐延之泽故得周行紫阁升降丹墀防污清朝岂不荒愧虽复华隂砥柱带地穷深嵩髙维岳极天为重未可以方斯盛典譬此洪恩年迫桑榆岂期酬报政以川波非逺对奉无因夜梦子长之逰朝览希道之疏浮云西北徒懐魏帝之文行雨东南思假飞山之便穷诚己结荒系逾深方事祈寒愿加珍纳谨扶力白书迷乏不次孤子徐陵顿首  

答李颙之书  

近谬枉清音无申穷眷忽辱来告文制兼美君山西盛族素挺风流河北辞林本所嗟赏子桓虚坐寜不敬期伯喈倒屣固以相属一日复其草土思衣裾披素清顔但觉形秽公辅之量不负髙名王佐之才信表天骨孺子之榻虽其可悬仲康之车弥轸恒眷孤子昔縁素乏叨簉皇华今日形容无闗天壤残光炯炯虑在昏明余息绵绵待尽钟漏安可以树扬名士防处盛宾来喻泰髙如为善谑文艶质寡何似上林华而不实将同桂树但忘年之欵昔有张裵邻国之交非无婴札傥哀骀可悦瓮盎非疑方愿投衿庶比倾盖顷陈汤之疾嵗月增深羊祜之疴秋冬弥剧且年光遒尽触目崩心扶力含毫诸不申具孤子徐陵顿首  

为陈武帝作相时与北齐广陵城主书  

籍甚英风常懐眷属封疆有限寤寐增劳辱此月九日告深慰情伫方秋尚热体中何如戎帐艰辛无乃为吾以庸薄谬膺台铉既荷先帝防擢之恩兼防今主责成之寄政以皇齐大徳世绍和风方借威灵庶平讐耻提携小国愿预藩臣还诏哀矜许乖容纳奉勑须质便遣入朝部下诸将哀吾诚节一儿一弟无所遗恡立志立义无负上天但故丞相诸子及湛海珍等竝依勑防驰遣渡江主上又遣吏部尚书王通鸿胪卿谢岐等至和州与司马行台共为盟誓而萧轨等决信叛亡茍相陵易郁从东道驰至北郊既通宫闱无容静黙两两相对俱有损伤彼闻人马因此奔散且置兵之地沟涧且多兵之时投赴相积近遣张都来此具是行人所见但广陵建业才隔一江战场去岸不盈五里军人散理反家乡縁岸村人复有舟檝且芦牌荻筏竟浦浮江千百为羣前后相继吾又勒兵按甲不聴讨捕若无恐惧竝应安逺假使在此不可更生至彼而殂差非吾过如其枉理必是兴军见伐于有道之人加兵于无罪之国若彼王师如此又是违盟后土皇天山川社稷察其怨语寜容相祐辱告承上党殿下及匹娄领军应来江右师出无名此是何义小之事大差无违礼彼之陵我自是乖言天所伐匹马无违翻见怨尤一何非理若彼鬼神有知寜可斯背鬼神无知何用盟歃去嵗抑达摩等石头天井连月亢阳三子才降连冬大雪黄袍尽没白帐皆浮既因之以泥涂兼加之以疾疫萧裴既雪雾便除从尔以来稍成灾旱定知衣冠之国礼乐相承天道不言不容都灭长江巨浪汤汤如鬬舰舟师讵有深利近梁山之战即是前车芜湖之役可为明镜昔晋侯不能乘郑马赵将不能用楚兵一非水土难为骋力扬州卑湿厥土涂泥如遇秋霖杳同江汉假令蚩尤重出白起还生控代马而陵波蹑胡靴而湔水终难逞効讵有成功六州勇士虽有百万十姓豪杰徒劳千亿不能为患断可知矣昔我平世天下乂安人不识于干戈时无闻于桴鼓故得凶人侯景济我横江天歩中危实由忘战自乱离己久人解用兵女子无愧于韩彭童儿不殊于卫霍吴钩甚利蜀甲殊轻槊动风霜弩穿金石髙楼大舰槩日凌云叱咤而起风雷吹嘘如倒山岳侯车骑国家重将分陕上流近隔以边尘时亏表疏王途既泰贡赋相望寻令子弟侍奉京邑萧太保龙骧于贲海王仪同虎视于洞庭若望髙峰便当投袂何则凡诸将帅各防家乡非直吾人独忧宗社日者频辱司马行台及诸公有告裴行台当今方卲此诸贤莫非英杰其余军士悉是骁雄庸蜀氐羌之兵乌丸白虏之骑以此众战谁能御之何为比吾陪薄相悬何恶诸君身名俱灭来告以细桺之军逾于灞上吾恐今之赵括不及廉颇也近张舍人至始奉严勑朝廷遣刘叔经仍往啓闻愿达丹诚用停王赫伏计天慈理当悬照此身日月所鉴天地所明岂敢虚言欺妄宸极足下既未知始末容有疑恠大军多士希恵矜量非此失时腾表疏幸停师旅己存盟信庶其小国永申藩礼天心无爽迩遐一同投笔悚慨不复多白  

为陈武皇作相时与岭南酋豪书  

夫否终斯泰屯极则亨若日月之回环犹隂阳之报复近者数钟九厄王室中微圣主钦明还承宝运即是髙祖武皇帝之孙世祖元皇帝之子重光累圣国承家天下生民孰不归徳贼勃不涯疎戚希纂帝图信是奸凶阶兹祸乱自王宫再沦于丑逆虏马四饮于江沲社稷阽危銮舆幽辱勃身居列岳自御彊兵髙视趦趄坐观成败既而天维重缀国步还康翻画凶图更谋神鼎且其兵马之任资于长昆方牧之权由于承圣操兄戈而斩侄借国宠而弑君不忠不义莫斯为甚比春初便遣大都督欧阳頠墌城主传泰等凶徒数十遂到临川吾奉承朝算指画戎略樊滕耿贾戮力争驱天地灵只水陆开道获传泰不劳于一箭擒欧阳无待于尺兵伪党皆俘连城尽防所收军资不可称算去月十六日徳州刺史陈法武等愿愤回戈仍枭凶竖一夫挺剑传首上京万里澄清人神庆跃彼豪门着姓典牧方州拘隔天朝亟离寒暑公私愤叹岂可为懐今王道平夷理增懽忭朱明戒节比复何如军士平安境内清谧吾以庸薄叨秉国钧恒务牵纒诸有劳弊自天数云否朝祸荐臻东夏崩腾西京荡覆身惟许国任在勤王宣力皇家靡有寜嵗一还京师保持鸿业四驱夷狄夺得江左始则杜龛元恶张彪不恭据有泰稽连踪巨震随机讨掩触向平夷叛臣任约徐嗣徽等屡引齐虏前年末既践京师江畔边城皆为戎戍赖貔貅骋力卫霍同心殱厥胡夷不日清殄去年将夏倾国大来铁骑八千许匹巾士二十余万胡尘飞于北阙虏鼓震于南宫躬率偏禆与挑战虏便土崩瓦解投险赴坑大小皆擒鲸鲵尽戮三江之上塞水无流千里之间伏尸相枕生获大都督萧轨裴英起东方老李希光王敬宝等虏中骁将惟此数人屡破闗西之兵频取淮右之地一朝俘斩无复孑遗逺迩敬欣华夷怖慴如闻彼虏稍是危亡寻命熊罴欲就征讨方可以雷行赵魏电扫幽并混一车书势在朝暮而侯瑱防扈江川公私阻絶即平北贼仍事南征肉袒面缚归首阙庭即为申闻优其礼秩台仪不贬位遇兼常今所擒欧阳頠传泰等莫不宥政尔授其兵马处以荣禄垣然防狎无介懐抱年号武平国即清晏君之闻此宁不欣跃但昔縁王事防践贵乡日想山川依然旧识吾既忝荷朝私位逾台衮身持帝王之柄手握天下之图故乡如此诚为衣绣故人不见还同宵锦天涯藐藐地角悠悠言面无由但以情企今者王猷帝载化被无垠浮海穷山罔不咸格投竿负鼎驰步苍龙崖穴丘园争趋金马君之才具信美登朝如恋本乡不能防宦门中子弟望遣来仪当为申闻各处荣禄深加将保念嗣音邮今遣某甲等使彼指此不多  

为陈武帝与周宰相书  

昔有天地便立帝王革昊惟农迁虞斯夏莫不三灵所祐五运相推梁徳不造固天攸弃虽复东汉之末区宇沸腾西晋之亡生民荡覆未足以方其祸乱譬彼防刘者也吾谬以庸薄属当兴运自昔登庸清诸百越徐闻浪泊靡不征行银洞珠宫所在清乂自还麾南极伐逆东都宣力驱驰亟淹寒暑六延梁社十剪彊防黄帝与蚩尤七十战魏祖在军中三十年方厥劬劳未为勤苦加以百神所感明灵应期万里徂征虬龙表瑞于是中军勇鋭上将横行承此休符遂兴王业梁氏以天禄斯改期运永终钦若唐风推其鼎命吾惊惶三让拜手陈辞盈廷公卿稽颡敦偪眷言颍水徒抱素心尚想汾阳无因髙蹈猥以庸薄遂膺天宠去月乙亥升礼大坛言念迁徊但有慙愧昔宾门之始境外无交虽遣行人未申嘉好今上天有命光膺宝厯永兴周室方同断金我运惟新宜修朝聘今遣侍中都官尚书周正衔使长安故指有白  

为陈主与周冢宰宇文防论边境事书  

国有三庆民有四安所谓通和是由邻睦况周陈欵好一纪于兹懐抱相期百世方逺灌瓜之美久勑边吏拾橡之尤想应无忽梁氏以渐水东为安湘小郡宜立巴州多厯年所此于荆部本包分界近得刺史符元举啓称萧岿忽遣杜元茂神僧训等将率人马逾溃涉澌便置城隍谋为侵轶适荷隣徳合州见还不容今眷仍纵萧氏元举累移论及翻相河汉更往研问便骋锋镝彼军人恃勇遂致俘擒闻此纷纭甚以惊叹其商奄余孽才力甚微为防边城良凭大国但情均忌器不可加兵便勑军司以礼相放且前嵗所立疆城本以南平等五郡输荐贵朝至如安湘既属巴郡幸承邻恵无涉言故下渐东惟如澧北政是标其大桶属荆州之界耳彼此方申分好义絶规图所贵惟和所重惟信夫以南平等郡地旷民丰云梦之田楚王为宝吴当劲蜀晋拒彊秦资彼山川竝为州镇朕若弃其仁义务广封域宁容延嵗竝贡周朝今者和亲己固山岳而方谋尺寸之土用益蒹葭之地哉幸非窃疾相见凿容江陵小寇既尔防刘前至之言或相诬罔一二因使人宇文平口具其懐耿耿故此相白  

为陈主答周主论和亲书  

使人使持节车骑大将军仪同三司大都督治司城使主杜子晖中军山遂伯使副鲍宏等至省告具懐夫圣君明辟司御兆民则天象地伫育黔首故张旜以往拭玉而来同在苍生恢宏文武虽毁戈铸防末拟上皇散马休牛载懐偃伯非期与睦忽爽和风奚用殱师信由天讨追寻曩好叹想兼懐言觌今书甫承家难知以冢宰执政擅同渊薮令尹当朝妄専征伐无君之讁俾坠其师无将之诛己从司宼刑名既肃国歩还康希笃亲隣敬开衷欵若二境交欢俱飨多福八荒期乂良副所懐今遣具位某甲等使不复多述  

在吏部尚书答诸求官人书  

自古有吏部尚书者品藻人伦简其才能寻其门胄逐其少多量其官爵但古来数千年非无明时也非无明主也自有才用虽美阶级不通门户虽髙官资殊屈若斯人者其例甚多请问诸君此是何义夫一千钱一斛米之多少犹闗相禄况复皇朝官爵理系天内典谓之为业外书称之为命五行有驿马之言六甲有官鬼之説必令驿马时发官鬼尅身所望偕荣便当果遂如其不尔决是难谐岂可改尚书作官鬼驱老仆为驿马耶若见问尚书何不分判用与不用许与不许仆答云君非屈滞岂可相期决言应果若今驿马差爽便是乖信此闗君命仆何以相答耶若朝散之流行止之属门户相似人才不殊选家斟酌无能为尔若陟大位清官悉由命夫人君宾用竝是前縁故宋文帝云人岂无运命毎有好官缺辄忆羊保梁武帝云世闻人言有目色我特不目色范悌自此而论岂非前业且世谚云图官在乱世覔富在荒年梁孝元帝承侯景之凶荒王太尉接荆州之祸败尔时丧乱无复典章故使官方穷此纷杂自绍泰太平及永定中圣朝草创尔时州州自帝郡郡称王天下干戈尚无条序兼以府库空虚赏赐悬乏白银之宝难得黄纸之板易营假以官荣代于钱绢义在抚绥无计多少又有非旧非勲非地非才托节将而求官因时人以买位卖官既贱皆为清显故员外常侍路上比肩谘议参军市中无数四军五校车载斗量岂是朝章应其如此今衣冠礼乐日富年华主上体成王之风太传周公之徳西羌北狄畏我王威时既清矣时既平矣何可犹作乱世意而覔非分之官耶凡人所以称屈滞者身己不无寸能官又不及父祖既是明时可以于邑所见诸君多逾本分犹言太屈未喻髙懐若问梁朝朱领军等竝为卿相此不逾其本分耶此天子所用非闗选序旧章秦有车府令赵髙直为丞相汉有髙庙令田千秋亦为丞相此复可为例耶仆七十之嵗朝思夕计竝愿与诸贤为真善知识曾无嫌隙差可周旋非欲令君作此怨诉但既忝衡流应须粉墨庶其允当无负朝寄耳去年疾患亦余气息不能相答通作此书所望诸贤深明鄙意徐君白  

同前  

自古吏部尚书者品藻人伦简其才能寻其门胄逐其大小量其官爵梁元帝承侯景之凶荒王太尉接荆州之祸败尔时丧乱无复典章故使官方穷此纷杂永定之时圣朝草创干戈未息亦无条序府库空虚赏赐悬乏白银难得黄札易营权以官阶代于钱绢义存抚接无计多少致令员外常侍路上比肩谘议参军市中无数岂是朝章应其如此今衣冠礼乐日富年华何可犹作旧意非理望也所见诸君多逾本分犹言大屈未喻髙懐若问梁朝朱领军异亦为卿相此不逾其本分邪此是天子所防非闗选序梁武帝云世间人言有目色我持不目色范悌宋文帝亦云人世岂无运命每有好官缺辄忆羊保此则清阶显职不由选也秦有车府令赵髙直至丞相汉有髙庙令田千秋亦为丞相此复可为例耶既忝衡流应须粉墨所望诸贤深明鄙意  

答周处士书  

辱去年三月二十七日告仰披华翰甚慰翘结承归来天目得肆闲居差有防玉之俱仙非无孟光之同隠优防俯仰极素女之经文升降盈虚尽轩皇之图艺虽复考槃在阿不为独宿讵劳金液唯饮玉泉比夫煑石纷纭终年不烂烧丹辛苦至老方成及其得道冥真何劳逸之相悬也又承有方生亦在天目理当仰禀明师总斯秘要岂如张陵弟子自坠髙岩孙泰门人竞投沧海何其乐乎圣朝虚心版筑尚想丘园若彼能赴嘉招便当谨申髙命但其人往嵗亦望至京师观此风神确乎难防故以忘懐爵禄讵持牺牲之谈髙视公卿独骋蜡蛵之训所恐有道三辟公车十徴若斯者终当不屈此既然矣请复详言昔楚国两龚同时纡组汉隂二老相携抱瓮兄之幽贞若其凿坯负石方同形影结绶弹冠无容越楚况乎粪土防龙羶臊名器己所不欲非应及人忽承来音良以多惑何则颍阳巢父不曾令荐许由商洛园公未闻求征绮季斯所未喻髙懐而踌躇于矛楯也唯迟山阿近信更恵芳音如或诚言谨便闻奏第夙劳比剧不复多呈徐君白  

与章司空昭达书  

君白日圣朝受命天下廓清所余残凶惟有欧纥南通交管北据衡疑兄弟叔侄盘阻川洞百越之賮不供王府万里之民不由国家明公受脤严冬持兵杪嵗开冰践露火宵行便届舍淮乃其神速未骋三略非劳六竒薄交旗鼓仍平丑类自太清之末永定以来所辟疆界不过郡邑今兹赴防二十余州若较此功庸方兹英力漠之马援不能为拟吴之歩隲故是相悬况孙处宗之叛徒正槌荡主耳公私庆快岂可而言且仆一子屯穷妖徒所制五岭遐夐存亡不测悬懐饮泪破胆复全防荷英恩保其身命余年仰戴何力能胜今遣主师某驰往称庆徐君呈  

重答朝臣书  

老病属纩不能多説古人争议多成怨府传见尤于晋代王商取陷于汉朝谨自三缄敬同髙命若万一不死犹得展言庶与羣贤更申扬防  

## 汉魏六朝百三家集卷一百三下目录

徐陵集  

目录  

书  

荐陆琼书  

报尹义尚书  

与李那书  

与顾记室书  

答族人梁东海太守长孺书  

谏仁山深法师罢道书  

与智书书  

又  

又  

五愿上智者禅师书  

序  

玉台新咏序  

碑  

司空徐州刺史侯安都徳政碑  

广州刺史欧阳頠徳政碑  

晋宁太守王励徳政碑  

丹阳上庸骆碑  

孝义寺碑  

齐国宋司徒寺碑  

长干寺众食碑  

东阳双林寺传大士碑  

天台山徐则法师碑  

颂  

皇太子临辟雍颂【`有序`】  

铭  

太极殿铭【`有序`】  

报徳寺刹下铭【`有序`】  

后堂望美人山铭  

麈尾铭  

哀策文  

陈文帝哀策文  

墓志  

司空裴昭逺墓志  

河东康简王墓志  

裴使君墓志  

文  

为武帝即位告天文  

乐府  

骢马驱  

中妇织流黄  

出自蓟北门行  

陇头水  

折杨栁  

闗山月二首  

洛阳道二首  

长安道  

梅花落  

紫骝马  

刘生  

乌栖曲二首  

杂曲  

长相思二首  

诗  

同江詹事登城南楼  

走笔戏书应令  

春情  

奉和咏舞  

和简文帝赛汉髙帝庙  

山斋  

咏柑  

侍宴  

奉和山池  

山池应令  

别毛永嘉  

秋日别庾正员  

新亭送别应令  

和王舍人送客未还闺中有望  

为羊兖州家人答饷镜  

咏织妇  

内园纳凉  

鬬鸡  

咏日华  

咏雪  

春日  

奉和简文帝山斋  

## 汉魏六朝百三家集卷一百三下  

明　张溥　辑  

徐陵集  

荐陆琼书  

新安王文学陆琼见识优敏文史足用进居郎署嵗月过淹左西掾缺允膺兹选阶次小逾其屈滞己积  

报尹义尚书  

别离二国云雨十年心想河阳言铜爵而无逺神游漳水与金凤而俱蜚北使还辱去冬十月十一日告忽同言叙循环巧制欣慰良深河朔年芳虽当淹晩白沟浼浼春流己清紫陌依依长杨稍合体中何如岂无乡思弟三秦世胄六辅良家文武兼能志懐开逺谷永之笔无慙古人盖延之功髙视前彦而淹留赵魏亟厯寒暄企望乡闗理多悲切圣朝钦明纂厯大拯生民戮巨海之奔鲸殱中原之封豕晋君之説长安逺于日边扬雄有言交州在于天际则输賝王府屈膝阊门川洞酋豪彊梁溟海神兵一指率土咸康方当偃伯于灵台韬戈于武库变大风于五礼驱蒸民于昌辰物色英声搜扬俊杰投竿负鼎驰歩苍龙岩穴丘园争趋金马而弟留河北义等周卲懐此殊才实可伤嗟吾崦嵫既暮容鬓皤然风气弥留砭药无补追惟畴昔共备行人室家安危宾礼升降悬壶代哭俱厯春冬移馆于箕同兹辛苦鸣蜩抱树亟见蔵氷归鴈衔芦多经寒食靖言念此如何可忘握翫来书弥其承脸夫以拥肿之木得免因于不才觳觫之牛自保由其无用以余鄙陋未友龚生惟叹吾贤不同蘧瑗耳若推沟拯溺每切皇衷逸翮飘鳞见优机槛所以降尺一之书驰輶轩之使心期与国必遂还途宁谓亲隣更成难请言寻雅告所及缧囚便访鸿胪幸无淹使闻诸司宼或有边俘前嵗中流是维同恶燕禽望阙冀马临江裁顿云罗自投天网京观之塜宜彰武功周丑之门方申明罚而圣朝好生恶杀收雷寝电兵车所获虽同长万之来恩泽从容无异荀防之礼方之于弟况拟非伦伊昔梁朝共奉嘉聘张兹大帛处彼髙闳庭奏歌钟座延侨肸宾客之叙方于阼阶田猎之禽同于君膳正以乡闗阻乱致尔拘留家国隆平义应旋反况复韩宣屡至宰孔频还翻尔迟回岂云隣睦弟遂钟仪之操对此皇华髙厚之诗一何非类闗徐廉乐之况三战七擒之言此日借子之矛攻子之室彼之使客犹尚不还此于齐都豪门贵戚周行匪例事义相悬岂与大弟同年而语吾本自凡流以复衰老稍近东岱不奢击壤之年惟欣尧俗若耶之复长保安卧时思之【`若耶至此阙误`】不弃忝亚宗卿非得侵官天扆但当今芃芃在咏济济盈朝才冠卿云智同荀郭文辞富于江海髙论泊于云霄趋走丹墀之门侍奉清规之内弟来欵言至欲附所闻联类非宜更其多惑若使良有【`阙二字`】犹希赠鲤之书邮驿方通复行蜚鸧之信执笔然不知何向  

与李那书  

籍甚清徽常懐虚眷山川缅邈河渭像于经星顾望风流长安逺于朝日青葽戒节白露为霜君子惟宜福履多豫雍容廊庙献纳便蕃留使催书驻马成檄车骑将军宾客盈座丞相长史瞻对有劳脱恵笺缯慰其翘想吾栖迟茂陵之下卧病漳水之滨迫以崦嵫难为砭药平生壮意窃爱篇章忽觌髙文载懐劳伫此后殷仪同至止王人授馆用阻班荆常在公筵敬析名作获殷公所借陪驾终南入重阳阁诗及荆州大乘寺宜阳石像碑四首铿锵并奏能惊赵鞅之魂辉焕相华时瞬安丰之眼山泽晻霭松竹参差若见三峻之峰依然四皓之庙甘泉卤簿尽在清文扶风辇路悉陈华简昔魏武虚帐韩王故台自古文人皆为词赋未有登兹旧阁叹此幽宫标句清新发言哀断岂止悲闻帝瑟泣望羊碑一咏歌梁之言便掩盈懐之泪至如披文相质意致纵横才壮风云义深渊海方今二乘斯悟同免化城六道知归皆逾火宅宜阳之作特防幽衿所覩黄绢之词弥懐白云之颂但恨耆阇逺岳檀特髙峰开士罗浮康公悬溜不获铭兹雅颂耀彼幽岩循环省览用忘饥渴握之不置恒如赵璧翫之不足同于玉枕京师长者好事才人争造蓬门请观髙制轩车满路如看太学之碑街巷相填无异华隂之市但丰城两剑尚不俱来韩子双环必希皆见莫以好龙无别木鴈可嗤载望琼瑶因乏行李金风己劲玉质宜调书不尽言但闻爻系徐陵顿首  

与顾记室书  

吾伏事天朝本非旧殿下殊恩逺垂荐拔故常战战栗栗甘心痛谨庶其愚老无负明据近者既居台辖唯务奉公去年正月十五日尚书官大朝元凯既集丞郎肃然忽有陈庆之儿陈暄者防簮钉额绦布裹头虏袍通踝胡靴至膝直来郎座遍相排抱或坐或立且歌且咏吾即呼舍吏责列不答而走反为憾恚妄相陷辱至六月初遂作盲书便见诬谤圣朝明鉴悉知虚罔唯云吾取徐枢为台郎南司检问了不穷推承训劾为信言致成隳免此事寃枉天下所无吾市徐枢宅为钱四万任人市估文劵厯然不防申理见枉虚巧二者枢是故少府卿鳞之子鳞殒身侯景之役又为西台所赠兖州左卫官位甚髙未知其子何忝郎署魏晋之前如为乆逺宋齐以降其例甚多如徐爱阮佃夫之子可不得郎官耶纪文卿公向璡皆为列棘岂冗杂曹郎乎三者枢入身梁朝解褐岳阳王小府墨曹承圣时为故敬帝晋安王讽席文墨具存陜西官爵乃多浮滥更补台郎不为胜擢未知何忽推宅货官四者徐领军节度自啓枢为郎勅付选序吾既不啓据又不为选职所可相闗止是得中侯相闻为呈啓而己以此见罪一何寃滥吾昔在承华是弟所悉行年六十无复侪俦非意余生忽此诬谤尧有惊于防説孔将惑于拾尘虽复圣主机明不能悉照殿下徳髙两献风美二南亿兆归心衣冠有托久愿通啓披诉圣明伏见军戎多务所以不敢祈冒弟与吾逰眷亟回星纪故人如此宁不矜叹耶侍言有便云何且为啓闻一防神鉴照其枉直方殁幽泉无恨灰壤伏觐谒帝承明绪言多次服矜遗老曲赐湔濯则殿下前时妄泽匪复偏私遂吴良延荐之恩无王丹所举之谬吾得方辞武骑永附梁宾虽媿家丞庶呈秋实縁弟深眷故此敬慿干谒非宜益懐悚慨徐陵白  

答族人梁东海太守长孺书【`其人梁末入北齐`】  

恩报近嵗奉使来归辱彼河清年中告行并恵以明镜亟离寒暑虽复时陈梁鹤日照孙鸾言慰相思反增离眷刘傅三常侍还又承书札银钩甚丽玉疏依然开封伸纸破愁为笑素秋方屇溽暑稍阑体中何如善保元吉藂台之璧少海之珠何必乡里所在为贵卿托身大国既己积年彼朝英彦理相钦挹方当交辟三命清宦两宫何乃阔然迟有问也吾七十之嵗崦嵫己迫朽老之疾随年而甚徒懐北邙之切未遂东都之期牵役承闲但有衰顿贤从君政佐佑兴基中舍谌殿中并休宜自别有书问来告访吾文章吾自归来乡国亟徙炎凉牵课疲朽不无辞制而应物随时未曾编録既承今告辄复搜检行人相继别简知音但既乏新声全同古乐正恐多慙于协律致睡于文侯耳燕南赵北地角天涯言接末由但以潜欷善敬徳中郎并比境之良选皇华之上求若可輶轩别当委白君问  

谏仁山深法师罢道书  

窃闻出家闲旷犹若虚空在俗笼樊比于牢狱非但经有明文亦自世间共见瞥闻法师覆彼舟航趣返缁衣之务此为目下之英竒非久长之深计何以知然从苦入乐未知乐中之乐从乐入苦方知苦中之苦弟子素与法师虽无曩旧相知己来亦复不疎夫良药必自无甘忠諌者决乎逆耳倚见其僻是以不忍不言且三十年中造莫大之业如何一旦拾己成之功深为可惜敬度髙懐未解深意将非帷帐之防欲集刘侯形类卧龙拟求葛氏黄石兵法宁可再逢三并茅庐无由两遇封爵五等惟见不逢中閤外门难朱易白呜笳凤管非有或闻儛女歌姬空劳反翫觅之者等若牛毛得之者譬犹牛角以此之外何所窥窬法师今若转未必有一称心交失现前十种大利何者佛法不简细流入者则尊归依则贵上不朝天子下不让诸侯独翫世间无为自在其利一也身无执作之劳口餐香积之饭心不妻妾之务身饰刍摩之衣朝无践境之忧夕不千里之苦俯仰优游宁不乐哉其利二也躬无任重居必方域白璧朱门理然致敬夜琴昼瑟是自娱懐晓笔暮诗论情顿足其利三也假使棘生王路桥化长沟巷吏门儿何因仰唤才绢不输官库升米不进公仓库部仓司岂须求及其利四也门前扰扰我且安眠巷里云云余无惊色家休小大之调门停强弱之丁入出随心徃还自在其利五也出家无当之僧犹胜在俗之士假使心存杀戮手无断命之愆密裹通情决胜灼然矫俗如斯烦垢万倍胜于白衣一入爱河永沈无出其利六也聼钟声而致敬寻香馥以生心朝覩尊仪暮披宝轴刹那之善逐此而生水滴微功渐盈大器未知因縁果报善恶皎然就此而言其利难陈矣假使达相白衣犹有埃尘之务纵令遥寄弹指逺近低头形去心留身移意往闲有者得如此贫苦者永无因近在目前不言可见其利七也山间树下故自难期枕石漱流实为希有犹斯之类不可思议如此者难逢一心人悕遇法师未能不学交习聴胜之因一旦心于理邀矣其利八也开织成之帙见过去之因摛琉璃之卷验当来之果识因识果不以为愆知福知报何由作罪上无舟檝交见没溺之悲下失浮囊则有沈身之患其利九也旷济羣品为天人之师水陆空行皆所尊贵言必阇黎和尚书辄致敬和尚逺近嗟咏贵贱颙仰法师今必退转立成可验才脱袈裟逢人辄称汝我始解偏袒姓名便亦可呼平交者故自不论下劣者亦恐不让薄言称己榻席悬异从来小得自在便以君为题封若不屈膝敛手自达无因俯仰承迎未闲合度如此専専何由可与其利十也略言十事空失此机其间深道寜容具述仰度仁者心居魔境为魔所迷意附邪途受邪易性假使眉如细栁何足关懐颊似红桃讵能长久同衾分枕犹有长信之悲坐卧忘时不免秋胡之怨洛川神女尚复不惑东阿世上班姬何闗君事夫心者面焉若论缱绻则共气共心一遇纒绵则连宵厌起法师未通返照安悟卖花未得他心那知彼意呜呼桂树遂为豆火所焚可惜明珠乃受淤泥埋没弟子今日横谘必为法师所哂世上白衣何訾何限且一人退道而不安危推此而言实成难解譬如瓦砾盈路人所不惊片子黄金万夫息歩正言法师入道之功己备染俗之法未加何异金搏赤铜银换铅锡可悲可惜犹可优量能忍难忍方知其最愿弃俗事务息尘劳正念相应行志两全薄加详虑更可思惟悔之在前无劳后恨如弟子算逺即十数年中决知恻恻近即三五嵗内空唱如何万恨万悲宁知逺及自误自错永弃一生乃知断弦可续情去难留或若火里生花可称希有迷人知返去道不遥幸速推排急登正路法师非是无智遂为愚者所迷类似阿难更为魔之所娆犹须承三宝之力制彼羣凶竖般若之幢天魔自欵若此言防当即便冀弃刍荛若不防髙懐幸停深怪耳  

与智顗书  

陵和南昨预沈仪同法席餐奉甘露无畏之吼众咸归伏然正法炬朗诸未悟自庆余年得逢妙説寻事谘展此不申心谨和南  

又  

陵和南注仰之心难可敷具拔公至防三月二十日防用慰积嵗倾心麦泠体中何如愿一日康胜山中春夏无余障恼耳迟复存防弟子二三年来溘然老至眼耳聋闇心气昏塞故非复在人兼去嵗第六儿夭丧痛苦成疾由未除愈适今月中又有哀故频嵗如此穷虑转深自念余生无复能几无由礼接系仰何言敬重璪公今还白书不次弟子徐陵和南  

又  

陵和南放生星闻公家极相随喜事是拔公口具谨不多谘惟迟拔公廷出数百里水全其命根如此功徳算数无尽随喜无量此不委谘弟子徐陵和南  

五愿上智者禅师书  

陵和南弟子思出樊笼无由羽化旣善根防弱冀愿力庄严一愿临终正念成就二愿不更地狱三途三愿即还人中不髙不下处托生四愿童真出家如法奉戒五愿不堕流俗之僧慿此誓心以策西暮今书丹欵仰乞证眀陵和南  

序  

玉台新咏序  

凌云防日由余之所未窥千门万户张衡之所曾赋周王璧台之上汉帝金屋之中玉树以珊瑚作枝珠帘以玳瑁为柙其中有丽人焉其人也五陵豪族充选掖庭四姓良家驰名永巷亦有颍川新市河间观津本号娇娥曾名巧笑楚王宫内无不推其细腰魏国佳人俱言讶其纎手阅诗敦礼非直东隣之自媒婉约风流无异西施之被教弟兄协律自小学歌少长河阳由来能舞琵琶新曲无待石崇箜篌杂引非因曹植传鼓瑟于杨家得吹箫于秦女至若宠闻长乐陈后知而不平画出天仙阏氏览而遥妬且如东隣巧笑来侍寝于更衣西子微颦将横陈于甲帐陪防馺娑骋纎腰于结风长乐鸳鸯奏新声于度曲妆鸣蝉之薄鬓照堕马之垂鬟反挿金钿横抽宝树南都石黛最发双蛾北地燕脂偏开两靥亦有岭上仙童分丸魏帝腰中宝凤授厯轩辕金星与婺女争华麝月共嫦娥竞爽惊鸾冶袖时飘韩掾之香飞燕长裾宜结陈王之佩虽非图画入甘泉而不分言异神仙戏阳台而无别真可谓倾国倾城无对无双者也加以天情开朗逸思雕华妙解文章尤工诗赋琉璃砚匣终日随身翡翠笔牀无时离手清文满箧非惟芍药之花新制连篇宁止蒲萄之树九日登髙时有縁情之作万年公主非无累徳之辞其佳丽也如彼其才情也如此既而椒房宛转柘馆隂岑绛鹤晨严铜蠡昼静三星未夕不事懐衾五日犹余谁能理曲优防少托寂寞多闲厌长乐之疎钟劳中宫之缓箭轻身无力怯南阳之捣衣生长深宫笑扶风之织锦虽复投壶玉女为欢尽于百骁争博齐姬心赏穷于六着无怡神于暇景惟属意于新诗可得代彼萱苏微蠲愁疾但徃世名篇当今巧制分诸麟阁散在鸿都不借篇章无由披览于是燃脂暝写弄墨晨书撰録艳歌凡为十卷曾无参于雅颂亦靡滥于风人泾渭之间若斯而己于是丽以金箱装之寳轴三台妙迹龙伸蠖屈之书五色花牋河北胶东之纸髙楼红粉仍定鲁鱼之文辟恶生香聊防羽陵之蠧云飞六甲髙擅玉函鸿烈仙方长推丹枕至如青牛帐里余曲既终朱鸟牕前新妆己竟方当开兹缥帙散此縚绳永对玩于书帷长循环于纎手岂如邓学春秋儒者之功难习窦传黄老金丹之术不成固胜西蜀豪家托情穷于鲁殿东台甲馆流咏止于洞箫娈彼诸姬聊同弃日猗与彤管丽矣香奁  

碑  

司空徐州刺史侯安都徳政碑  

岩岩天柱大矣周山之峰枑枑地轴壮哉昆仑之阜三光悬而不坠九土镇以无疆承干合徳之君则天体元之后所以并咨四镇咸建五臣业配苍只功成防县至于流名雅颂着美风诗年代悠然寂寥无纪其能继兹歌咏者司空侯使君乎自文昭武穆祚土开家濮水盛其衣簮荣波分其绪秩仁义之道夷门美于大梁儒雅之风司徒重于强汉自通人许劭托命于江湖髙士袁忠寄身于交越俱违建安之难独处衡山之阳祖天资秀杰世载雄豪卓富拟于公侯班伯必于旌鼔父光禄大夫邑里开通徳之门州乡无抗礼之客自茫茫禹迹赫赫宗周家灭骊戎国亡夷羿我髙祖武皇帝迎河图于浪泊括地象于炎洲南兴涿鹿之师北问共工之罪天生宰辅尧年致白虎之祥神赐英贤殷帝感苍龙之杰公亦观时伫圣啸咤风云跪开黄石之书髙咏池之野沈吟梁甫自比管仲之才惆怅莘郊乆负伊生之叹自羯虏侵华羣蛮纵轶后臯桂部之地四战五达之郊郡境贤豪将谋御难长者佥论推公主盟义士雄民星罗雾集公既膺五聘方啓六韬率是骁徒仍开岭峤自大讨潇湘同兹樊郦下军违命上策不宣败我王师受拘勍盗大陈格于文祖咸秩具神率土依风羣灵禀朔公亦忠为令徳天纂之谋吴帐斯开卫门无拥虽复季孙还鲁随武济河国庆民欢相俦匪若即授使持节开府仪同三司丹阳尹昔光武不尤于冯异穆公深礼于孟明终报王官之师遂举咸阳之地斯乃圣主之宏略而名臣之逺图者焉皇帝以陶唐啓国致玉版于河宗颛顼承家佐金天于江水经纶草昧定鼎之业居多缔构权舆断鼇之功相半固以英声驰于海外信义感于寰中主器攸归当璧斯在公于是抗表长信清宫未央从亿兆以同心引公卿而定策驰轻轩于軨轕奉侍驾于中都七庙之基于焉永固万邦之本由此克宁乃复进司空公南徐州刺史于是镇之以清静安之以恵和望杏敦耕瞻蒲劝穑室歌千耦家喜万钟陌上成隂桑中可咏春鹒始啭必具笼筐秋蟀载吟竞鸣机杼或肃拜灵祀躬瞻舞雩去驾拥于风尘还旌阻于飘沐京坻嵗积非劳楚堰之泉仓廪年丰无用秦渠之水虽复东过小县夏雨逐其轻轮南渡沧江秋涛弭其张盖固不得同年而语矣若夫聴采民讼昏晓必通召引轩櫺躬亲辨决立受符于前案无留诣于后曹接务髙城之中非异甘棠之下欣欣美俗济济都尘以贾琮郭贺之风行建武永平之化于是州民散骑常侍王防等拜表宫阙请扬兹美化树彼髙碑民欲天从允影丝诰铭曰郁郁三象茫茫九州绵天渗沴浃地防刘赫矣髙祖爰清国讐元勲佐命力牧风侯亦即旋归拜家有晖宫亭蠡浦旧趐髙飞电卷勍寇风行国威文身被发作贡来绥我皇纂武攀号东序竭渭同周迎门惟吕流矢为暴欃枪斯举喋喋苍黎危危刀俎自我徂征妖氛克平爰驱犬彘实剪长鲸北震巢浦南俘灌城青羌卷介赤狄回兵蹈舞难逾歌謡靡宣曰我黎庶俱祈上山移两越海变三田公为上相复倍斯年  

广州刺史欧阳頠徳政碑  

弱水导其洪源轩台表其增殖懿哉少府师储皇于二京盛矣司徒传儒宗于九世广陵邕邕族擅江右渤海赫赫名重洛阳若夫岳镇龙蟠星悬鹑火衡山诞其髙徳湘水降其清辉千仭孤标万顷无度年当小学志冠成童因孝为心欲仁成体屯骑府君早弃荣禄易箦之日防将毁终不杖之言深非通制遗赀巨万富拟猗顿裁变槐榆并赈宗戚南茨大麓北眺清湘得性于橘洲之间披书于杏坛之上三冬文史五经纵横频致嘉招确乎难拔既而帝啓黄枢神亡赤伏天地崩霣川冡沸腾羣悍酋豪更为祸乱朝披羽檄夜炤爟烽浴铁蔽于山原摐金骇于楼堞公疲兵屡出独据胡牀勍贼重围尚凭书几扬灰既散驾棒将挥咸克凶梁以保衡服常以二主防尘三光掩曜出入逾于尝胆殷忧独其抚心不治第宅深符去病志枭羣丑弥同越石自禹珪既锡尧玉己传物变讴謡风移笙管商周之际孤竹尚其哀歌曹刘之间苏子犹其狂哭况番禺连帅寔谓宗枝迷我天机自窥梁鼎以公威名本重逼綂前军干数难违剥象终悔髙祖永言惟旧弥念竒功即训皇家深朝纪槛车才至舆榇己焚祝史袄于夷吾坛壝延于井伯绸缪安乐造次讦谋爰珥丰貂允光金蟪但八桂之上蛮夷不宾九疑之阳兵凶嵗积以公昔在衡臯深留夙爱仁恩可以懐猛兽威名可以惧啼儿乃授持节散骑常侍衡州刺史我皇帝从唐侯以国屈啓筮而登家一恭宝祚开定江沔三改琁衡苞罗湘峡昔中宗屈申于处仲髙祖遗恨于平城汉武承基方通沙塞晋明绍运裁平姑孰方其盛业绰有光前践祚之初进公位征南将军广州刺史又都督东衡州二十州诸军事宜公乃务是民天敦其分地火耕水耨弥亘原野贼盗皆工贾竞臻鬻米商盐盈衢满肆新垣既筑外户无扄脂脯豪家钟鼎为乐扬袪洒汗振雨流风市有千金之租田多万箱之咏僧释慧羡等来朝绛阙备啓丹诚乞于大路康庄式刋丰琰庶樊卿宝鼎复述台司之功羊叟髙碑更纪征南之徳于是跪开黄素爰登紫泥鉴此诚祈皆如所奏乃诏庸臣为其铭曰  

赫赫宗陈桓桓鼎臣千乘建学五典攸因盛徳斯逺公门日新崇髙惟岳贶甫生申去衡移广迁征自镇攸攸铜界藐藐金邻莫逺非督无思不宾三江靡浪五岭奚尘式歌式舞仁哉至仁公其飨福于万斯春  

晋陵太守王励徳政碑  

若夫睢陵世传己祥载徳之华徐州先贤亦着清风之美伟哉文献光啓中兴郭茎表其深源何筹慙其逺庆岂惟桓氏之鸣玉张家之珥貂袁姓之朱衣杨宗之华毂又有佽飞遮列班弓夹门濯龙俯望缇骑盈道奕世如此何其盛哉君以蓝田美玉大海明珠灼灼美其声芳英英照其符彩丰神雅淡识量寛和既有崔琰之须眉非无郑之腰带烂烂如髙岩下电骚骚若长松裹风势利无扰于胸襟行蔵不槩于懐抱家门雍睦孝友为风上友不谄下交不渎脱貂救厄情靡矜释马穷途唯济危殆至于网罗图籍脂粉艺文学侣挹其精防词宗称其妙絶出为仁武将军晋陵太守五鸡三彘勤卹有方问羊知马钩钜兼设济北移树累政之所未治汝南争水连年之所无断一朝明决曾不留滞四民商贩咸用殷阜铭曰  

康哉宝运美矣良臣渭自沣水源于洛滨公侯世及宰辅相因曰我民秀山川降神风情穆穆孝友恂恂学则经笥文为世珍髙风逺矣旷代难伦鼎铉虚职台阶未臻安知霜霰遽天松椿碣石斯表民情既陈徒然下拜何报阳春  

丹阳上庸路碑  

在天成象咸池属于五潢在地成形沧海环于四渎国险者固其金汤储蓄者因于转漕货财为礼专俟防通厥田为上皆资渗漉大矣哉坎徳之为用也是以握图之主财以利民御斗之君因之显教上哉少昊初命水官逖矣髙阳爰重冥职舜为太尉于是九泽载疏禹作司空然后百川咸导开华山于髙掌凿灵沼于周源莫匪神功皆由圣徳我大梁之受天明命劳己济民有道称皇无为曰帝若夫云雷草创翦商黜夏之勲铸宝鼎于昆吾安能纪勒陈鸿钟于丰岳岂易揄扬斯固名言之所絶也及乎膺斯宝运大拯横流屈至道于汾阳劳凝神于藐射圣人作乐箫韶备以九成喆王尽礼春官总于三代岂止金门桴竹玉尺调钟公带献明堂之图匡衡建后土之议若斯而已乎天降丹鸟既序孝经河出应龙乃私周易若夫固天将圣垂意艺文五色相宣八音繁防不移漏刻才命口占御纸风飞天章海溢皆紫庭黄竹之词晨露卿云之藻汉之两帝徒有咏歌魏之三祖空云诗赋以为彭老之教终没爱河儒墨之宗方难火宅岂如五诗八防之殊文天上人中之妙典雪山罗汉争造论门鹫岭名僧俱传经蔵香象之力持所未胜秋兎之毫书而莫尽忠信为宝禳祈免于白驹明徳惟馨山川舍于骍犊至如月离金虎泥染石牛荟蔚朝兴滂沲晚注而清跸才动织罗不揺髙闬将临油云自辟阳乌驭日宁惧虎贲之弓飞雨弥天无待期门之盖震维举徳非曰尚年若发居酆犹庄在汉涛如白马既碍广陵之江山曰金牛孰辨梅湖之路専州兴郡青鳬赤马之舡皇子天孙鸣凤飞龙之乘莫不欣斯利渉玩此修渠乍拥节而长歌乃枞金而鸣籁斯实旷世之竒功无疆之鸿烈者也铭曰  

后王降徳于众兆民髙文象纬妙义几神业冠迁夏功逾八秦时惟大畜象及同人慧雨方霤禅枝独春帝徳惟厚皇恩甚深观乎禹迹见我尧心  

孝义寺碑  

臣闻道阶八地犹见后妃愿生千佛无匪贤圣汲引之义虽同随几之感非一至如妫汭有礼皇源所以前兴周女斯归陈宗所以流庆大矣神基帝系淑圣重光者也慈训太后徳佐初九道晖上六居天上天中之极处太任太姒之尊苹藻之化斯深葛覃之风弥逺皇帝膺兹上圣契彼援神爱敬在乎一人徳教刑乎四海是以明星皎皎流半月之光甘露团团洒如饧之味嘉禾自秀浪井恒清天降徴祥日闻书府自大明绍运神武应期至道旁通无思不格戊己校尉西闗玉门伏波将军南表铜柱方使三千世界百亿须弥同望飞轮共禀徳元嘉三年正月二十一日诏防仰惟圣徳方被兆民乃勅有司改东成里为孝义里昔岱山徙号重华着其受终徳水移名秦人表其嘉运岂若尽在舆地书兹里门仰述天经光临父母臣陵稽首乃作铭曰  

愿此良因宜资贵亲三乘竝策四梵为宾绀殿安坐莲花养神灯前礼佛地后边身竝济含识咸归至真国家隆盛同享遐庆谨勒丰碑陈其舞咏  

齐国宋司徒寺碑  

无色之外方为化城非想之中犹称火宅若夫众生无尽世界无穷芬若披莲逺如散墨善才童子南行未窥目连沙门北逰不见一一刹土皆由业縁万万僧祗终非常乐天宫蹇产犹倾四大之风魔殿崔嵬终惧三灾之火朱楼宝塔辉焕争华既义畅中土道流遐域显默同归华夷俱慕自枕石漱流始终一槩悟智交养三十余年春秋八十三古人云道存人亡法师之谓凡我门徒感风徽之缅邈伤谘悟之永灭敢以浅见扬徳金石铭曰  

九流依真三乘归佛道住絶迹慈还接物孰是发防昭我慧日摄乱以定辟邪以律秦皇雄感蔽理通情王孙徧解逺死滞生夫子之悟万刼独明寒暑递易悲欣臯壤秋蓬四转春鸿五响孤松独秀徳音长往节有推迁情无遗想  

长干寺众食碑  

昔炎皇肇训稷正修官信矣民天之言诚哉国宝之义自非道登正觉安住于大般湼槃行在真空深入于无为般若则菩萨应化咸同色身诸佛净土皆为抟食证常住者爰讫乳糜补尊位者犹假香饭亦有三心未灭七反余生应防天宫就赍龙海况复□居地转咸憩珠庭固以皆种仙禾竝资灵粟者矣法师常愿以智慧火烧烦恼薪普施众生同飡甘露况复安居自恣愿学髙年或次第于王城犹栖遑于贫里迦留乞面若用神通须提请饭致遗豪贵于是思营众业愿造坊厨庶使应供之僧皆同自然之食升堂济济无劳四辈之频髙廪峩峩恒有千食之备其外铁市铜街青楼紫陌辛家黑白之里甲第王侯之门莫不供施相髙资储转众法师善巧方便沤和舍罗教授滋生随年增长假使桑林不雨瓠水扬波犹厌稻梁永无饥乏加以五盐具足七菜芳软麰类天防果同香树羹鼎之大殷王未逢糜镬之深齐都非拟昆吾在次皆鸣鹫岭之钟谷初升同洗龙池之鉢  

东阳双林寺傅大士碑  

夫至人无己屈体申教圣人无名显用蔵迹故维摩诘降同长者之仪文殊师利或现儒生之像提河献供之旅王城迾众之端抑号居士时为善宿大经所説当转法轮大品之言皆绍尊位斯则神通应化不可思议者乎东阳郡乌伤县双林寺传大士者即其县人也昔岩谿蕴徳渭浦呈祥天赐殷宗诞兴元相景侯佐命樊滕是埒介子扬名甘陈为伍东京世载西晋重光惟是良家降神攸托若如本生本行或示縁起子长子云自叙元系则云补处菩萨仰嗣释迦法王真子是号弥勒虽三防济济华林之道未孚千尺岩岩穰佉之化犹逺但分身世界济度羣生机有殊源应无恒质自叙因縁大宗如此按停水经云观世音菩萨有五百身在此阎浮提地示同凡品教化众生弥勒菩萨亦有五百身在阎浮提种种示现利益众生故其本迹难得而详言者也尔其蒸蒸大孝肃肃惟恭厥行以礼教为宗其言以忠信为本加以风神爽朗气调清髙流化亲朋善和纷诤岂惟更盈毁壁宜僚下丸而已哉至于王戎吏部邓禹司徒同此时年有懐栖遁仍隠居松山双林寺弃舍恩爱非梁鸿之竝逰拜辞亲老如苏躭之永别自修禅逺壑絶粒长斋非服流霞若餐朝沆太守王烋言其诡诈乃使邦佐幽诸后曹迄至兼旬曾无假食于是州乡媿伏逺迩归依逃迹山林肆行兰若又自叙云七佛如来十方竝现释尊摩顶愿受深法每至楗槌应叩法鼓裁鸣空界神仙共来行道其外人所见者拳握之内或吐异香胸臆之间乍表金色时有信安县比丘僧朔与其同类逺来观化未及祗肃忽见大士身长丈余朔等惊惭相趋礼拜防恭既毕更覩常形又有比丘智勰优婆夷钱满愿等伏膺累载频覩异仪或见脚长二尺指长五寸余两眼光明双瞳照耀皆为金色竝若金钱譬李老而相侔同周文而等状姜嫄所履天歩可以为俦河流大戾神足宜其相比支郎之彦既耻黄精瞿昙之师有惭青目既而四空妙定薰修巳成八解明心庄严斯满时还乡党化度乡亲俱识还源竝知回向或立舍须发如闻善来大倾财寳同修净福大士薰禅所憩独在高岩爰梃嘉木是名梼树擢本相对似双槐于侠门合干成隂类双桐于空井厥体贞劲无爽大年置霜停雪寒暑防翠信可以方诸坚固譬彼娑罗既见守于神龙将为疑于变鹤乃于山根岭下创造伽蓝因此高柯故名双林寺矣大士亦还其里舍货贸妻儿营缔支提缮冩尊法尝以聚沙画地皆成图果芥子庵罗无疑褊陋乃起九层塼塔形相岿然六时防拜巡绕斯托又以大乘方等灵药宝珠眷言山谷希得传冩龙乡思其晓照象驾乏其流通复造五时经典千有余卷与夫鬻子而葬同其至诚嫁妻而隠无殊髙节若寄搏麨如因卖花共指菩提方成亲眷至如一相无相之懐虚己虚心之徳化鸡在臂方推理于自然毒蛇伤体终无扰于深定门徒肃肃学侣诜诜通被慈悲义无偏党大通元年县中长宿傅普通等一百人诣县令范胥连名荐述又以中大通四年县中豪杰傅徳宣等道俗三百人诣县令萧诩具陈徳业夫以连城之宝照庑之珍野老怪而相捐工人迷而不识胥等体有流俗才无鉴真亟欲腾开终成亏怠梁髙祖武皇帝绍隆三宝济四生迹冠优填神髙仙豫夫以陈蕃静室犹懐天下之心伊尹躬耕思圣王之道况我有慧日明炬如风宝车济是沈舟能升彼岸固宜光宣正法影响人王者乎于是以中大通六年正月二十八日遣弟子傅出都致书髙祖其辞曰双林树下当来解脱善慧大士白国主救世菩萨今条上中下善希能受持其上善以虚懐为本不着为宗妄想为因湼槃为果其中善以治身为本治国为宗天上人间果报安乐其下善以防养众生胜残去杀普令百姓俱禀六斋夫以四海之君万邦之主预居王土莫不祗肃尔时国师智者法师与名徳诸众僧等言辞谨敬多乖释迦之书文牒毕恭飜豫山公之啓大士年非长老位匪沙门通疏乘舆过无防恪京都道俗莫不嗟疑至都投太乐令何昌并有誓誓在御路烧其左手以此因縁希当闻达昌以此书呈同泰寺僧皓法师师众所知识名称普闻见书随喜劝以呈奏皇心懽悦遽遣招迎来谒宸闱亟论经典同泰寺前临北阙密迩南宫仍请安居备诸资给后徙居钟山之下定林寺逰岩倚树宴坐经行京洛名僧学徒云聚莫不提函负袠问慧谘禅居防髙松卧依盘石于是四彻之中恒甘露六旬之内常雨天酒岂非神僊影响示现祯祥者乎帝于华林园重云殿自开讲三慧般若经穷须真之所问御法胜之高堂百千龙像围绕餐聴黑貂朱绂王侯满筵国华民秀公卿连席乃令大士独榻对扬天扆并遣传诏及宣传左右四人接受言论尔时纳揆之于台内司之在殿中杜预还朝马防亲贵旧仪悬席皆等庶僚以大士絶世通人故加其殊礼矣及玉辇升殿云跸在堦晏然箕坐曾不山立宪司讥问愈见疑跱但答云法地若动则一切法不安应对言语皆为爽异昔汉皇受道乐大不臣魏祖优贤杨夐如客河上之老轻举临于孝文严子之高闲卧加于光武方其古烈信可为俦帝又于夀光殿独延大士讲论赜言无重颂句备伽陀音防宫商义兼华藻岂惟宝积献盖文成七言释子弹琴歌为千偈而己固非论经于白虎之殿应诏于金马之门説义云台受厘宣室可同年而语防自火运将终民无先觉虽复五湖内赑苍鵞之兆未萌四海横流夷羊之柭匪现大士天眼所照预覩未来摩掌之明夙鉴时祸哀羣生之版荡泣世道之崩沦救苦为懐大悲为病誓欲虚中闭气识食为斋非服名香但资禅悦方乃烧其苦器制造华灯愿以此一光明遍照十方佛土劝请调御常住世间救现在之兵灾除当来之苦集于是学众悲号山门踊呌弟子居士徐普防潘普成等九人求输己命愿代宗师其中或馘耳而刋鼻或焚臂而烧手善财童子重覩知识忍辱僊人是冯相辈大士乃延其教化更住阎浮训门人备行众善于是弟子居士范难陀弟子比丘法旷弟子优婆夷严比丘各在山林烧身现灭次有比丘宝月等二人穷身系索挂锭为灯次有比丘慧海菩提等八人烧指供养次有比丘尼昙展慧光法等四十九人行不食斋法次有比丘僧防慧品等六十二人割耳出血用和名香奉依师教竝载在碑隂书其名品夫二仪大徳所贵曰生六趣含灵所重唯命虽复梦幻影响同归摩灭爱使迷情唯贪长久自非善巧方便沤和舍罗照以慈灯沾其妙药岂或舍不赀之躯而能行希有之事若令割身奉鬼闻半偈于湼槃卖髓祠天能供养于般若理当刳心靡吝擢骨无疑者乎大士小学之年不逰黉舍大成之徳自通坟典安禅合掌説偈论经滳海未尽其书悬河不穷其义前后讲维摩思益经等比丘智瓒传习受持所应度者化縁既毕以大建元年朱明始献奄然右卧将归大空二旬初满三心是灭尔时隆暑便己赫曦屈伸如常温暖无异洗浴防竟扶坐着衣色貌敷渝光彩鲜洁爰经信次宛若平生乌伤县令陈钟耆即往临赴犹复反手传香皆如畴昔若此神变无闻前古虽复青牛道士白马先生便遁形骸本惭希企若其灭定无想弹指而石壁己开法王在殡申足而金棺犹啓非斯矣莫与为俦遗诚于双林山顶如法烧身一分舍利起塔于冡一分舍利起塔在山又造弥勒像二躯置此双塔莫移我眠牀当取法猛上人织成弥勒像永安牀上寄此尊仪以标形相也于是门徒巨痛遂爽遗言用震旦之常仪乖阇维之旧法四部皆集悲同白车七众攀号哀逾青树弟子比丘法璿菩提智瓒等以为伯阳之徳贞枑纪于赖乡仲尼之道高碑书于鲁县亦有扬雄弟子郑门人俱述清猷载刋石于是祈闻两观冒涉三江爰降丝纶成丰琰陵虽不敏夙仰高风轻课庸音乃为铭曰  

大矣权迹劳哉赴时或现商主聊为国师卑同巧匠屈示良医猗欤开士类此难思当来解脱克绍迦维妙道犹秘机縁未适弗降鸡头寜开狼迹北地爰徙东山攸宅族贵泥阳宗分兰石莫测其本徒观其迹邈有蒲塞心防世雄明宣苦苦妙鉴空空汲引三界行蔵六通爰初隠逸宴处林丛食等餐露斋疑服风敬礼珎塔归依灵像未若天尊躬临方丈慧炬常照慈灯斯朗释梵天仙晨昏来徃济济行法洗洗谈讲徳秀□丈风髙广成来仪上国抗礼承明妙辩无相深言不生撞钟比説击鼓惭英乐论天口谁其与京乍现僊掌爰摽神足色艳沈檀香逾薝卜我有边际随机延促誓毁身城当开心狱忽示泡影俄如风烛噭噭门人承师若亲宁焚软叠弗燎香薪合窟为方坟以堙须弥巨海变灰扬尘净土无壤灵仪自真何时涌塔复覩全身  

天台山徐则法师碑  

夫海水扬尘几千年而可见天衣拂石几万嵗而应平至人者譬彼晨昏方乎晷刻固非俗士之所能言寰中之所能量者也至如不死之草犹称南裔长生之树尚挺西昆百纪逰皆登莲叶千龄夀鹤或舞松枝假矣生民何其天脆譬彼风电同诸泡沫琢火之叹闻诸往贤逝水之悲嗟乎前圣樵人看博信未始乎淹留仙客弹琴固不移于俄顷然而子孙皆其数世乡党咸为草莱是以志士名贤飘然长骛臊羶荣利懕秽风尘服冕乘轩其犹桎梏朱庭紫阁事甚笼樊隠沦岩洞飡饵芝髓忽矣身轻俄然羽化金绳玉版受谒帝之符龙驾霓裳处仙宫之箓法师萧然道气卓矣仙才千孤标万顷无度所以伊川控鹤叶县乘鳬灵化无方去还斯在铭曰  

来去三鸟宾逰二童然香雨上击磬云中玉粒虽软金膏未镕方流道业济彼昏防  

颂  

皇太子临辟雍颂【`有序`】  

臣闻天大王大详于道徳之言天文人文显于爻象之説是以大君革命黔首所以庇焉圣人创物文籍所以生焉咸由此道制为民极莫不对越上灵裁成庶类济世育徳昭彼昆虫皇帝世膺下武体资上徳握天镜而授河图执玉衡而运乾象皇太子耀彼重离光兹匕鬯仪天以行三善俪极以照四方惟忠惟孝自家刑国乃武乃文化成天下侍中国子祭酒新安王宗室羽仪衣冠凖的惟善为乐造次必儒粤以十一年三月二十一日受诏宣发论语题摄齐升堂抠衣即席对扬天人开辟大训清言既吐精义入神副徳爰动音辞锋起问难泉涌辨纷纶之异定伦理之疑玉振锵锵云浮雨布介王奉系圣踪驰辨秀出信令张禹惭其师法何晏忸其训诂穆穆焉洋洋焉此实虞朝之盛徳生民之壮观者也臣抑又闻之鲁颂聿兴史克宣其懿晋雍大啓王廙逞其词所以述休平之风扬君上之徳轻以下才敢为颂曰  

皇运勃啓膺图受命紫盖东临黄旗南映积仁累徳重明叠圣四海无浪三阶己平储驾戾止和鸾有声风讲肆崇儒肃成丹书贵道黄金贱籯洙泗兴业阙里增荣  

铭  

太极殿铭【`有序`】  

夫紫盖黄旗扬都之王气长久虎踞龙蟠金陵之地体贞固天居爽嵦大寝尊严髙应端门仰模营室归于有徳譬彼河图傅我休明义同商鼎太极殿者法互象冗王者之位以尊左平右墄天子之堂为贵往朝煨烬多歴年所世道隆平宜其休复监军邹子度启称即日忽有一大梓柱从流来泊在后渚岸嵯峨容与若汉水之僊槎揺漾波涛似新亭之龙刹孤拔灵山允彰天贶昔梁氏承圣将图缮修东虏窥江西胡犯毕定之方中亟兴师旅揆之以日辄有灾故是知秦人所止实汉祖而为宫吴都佳气乃元皇而斯宅千栌赫奕万栱崚层植緑芰而动防风舒丹莲而制流火甘泉逺望观正殿之峥嵘函谷遥看美皇居之佳丽信可以齐三光而示宇宙防万国而朝诸侯爰命防臣乃为铭曰  

雍畤相望参差未央偃师回顾崔嵬徳阳髙扪太乙正睹瑶光峨峨灵柱赫赫流樟美矣宫室嘉哉令日御扆垂旒当朝靖跸乐备韶夏礼兼丈质帝旅无諠王旗斯谧肃肃卿士邕邕承弼汉座雕屏周人槛櫺城隅有勒殿省皆铭况复皇寝宜昭国经方流典训永树天廷  

报徳寺刹下铭【`有序`】  

昔者明王大孝感动神祗助月致景星之祥非烟流庆云之色然而严敬之道惟事尽于配天明发之懐诚不过于飨帝岂如以梵宫之乐资乎庙堂净土之因归于园寝虽复青云谯郡之境碧泉春陵之乡上防懐凝重未曾逰陟年将志学即事登庸宣力淮浔属有嘉夣其梦也毕陌敞桥山屈盘气象灵长风烟腾薄使队双表其高百寻左则青龙蟠蜿右则白虎蹲踞轩辕之驾譬婉婉而多慙呉王之坟状耽耽而非拟有人指其地云此是国陵自尔迄永定初其间二十有余年至嵗纪频移崇茔乃作观其山川形势王相徴图瞻拜高峦宛如前梦大矣哉孝悌之至通于神明者与铭曰  

壮矣金表傍依壖垣髙连防霓极睇翔鶤梵偈宵唱云花昼翻三心断防六道除怨赵梦天乐秦逰帝阍王灵在上巨胜奚论福彼羣品俱排大昏皇家七百于万维孙  

后堂望美人山铭【`一作庾信今两存之`】  

髙堂凝雨洛浦无洲何处相望山边一楼峰因五妇石是三侯险逾地肺危邻天柱禁苑斜通春人恒聚树里闻歌枝中见舞恰对妆台诸牕并开遥看巳识试唤便回岂如织女非秋不来  

麈尾铭  

爰有妙物穷兹巧制员上天形平下地势靡靡丝垂绵绵缕细入贡宜吴出先陪楚壁悬石拜帐中玉举既落天花亦通神语用动舍黙出处随时扬斯雅论释此繁疑拂静尘暑引饰妙词谁云质贱左右宜之  

哀防文  

陈文帝哀防文  

维太康元年太嵗丙戌四月丁未朔二十七日癸酉大行皇帝崩于有觉殿殡于太极之西阶粤六月丙寅将迁于永宁陵礼也容车晚驾幄殿晨张旌帷具列綍翿成行哀子嗣皇帝讳擗蜃辂于丹陛攀龙帷于紫庭趋过穷于屏闱拜恸感于明灵东京飞其瑞露北陆霣其祥星乃诏云台之史稽采咸池之曲叶大雅于鸣金同蔵书于羣玉其辞曰  

若水传帝薰风御民重光所集世载于陈赫矣髙祖悠哉上旻蝉联宝胄晖焕郊禋我皇诞圣膺此家庆道主衢罇神凝悬镜洛书天表河纪灵命纳揆驰芳宾门流咏稽隂克伐震野勤王亳道增搆豳风防昌言瞻少昊实仗高阳驾彼轸轕清宫未央欢覃兆庶徳洎遐荒穆齐髙寝上膳长乐肃肃承顔哀哀荐酌悼园恭俭章陵谦约大宝崇名无间改作纂武升厯遗爱实繁三湘九派沴气云昏力折天柱才倾地门甘泉夜照细栁朝屯谷魅山鬼横流塞源赫赫英謩赳赳雄断遍行天讨无遗神算郁扫江淮长驱巴汉九夷百越雷随风涣北俘昆耶西戡伊靬荷负皇极劬劳庶几勤民聴政旰食宵衣服贵绨皁风移阃闱唐山罢奏濮水韬徽访采狂狷搜剔仄微世感中孚民维大畜外户无闭髙垣奚筑降情儒雅凝懐庠塾御庑为欢临雍弥肃礼兼三代乐备九成天资武徳地照文明墨履斯在幪巾自清连珠合璧曜爽流精兽舞时豫禽歌颂平帝载维逺王灵维大雨占风荒中海外憬彼鞮译咸承冠带是曰君临斯为交泰白环己賮珪克祯东河伫揖北狄思征钺斧将戒珩未鸣星淫去楚日沴悲荆亿兆何衅穹旻遽倾大禹胼胝重华腒腊仰惟劳务同斯违怿发梦无徴昭祈奚益聴茂陵之钟鼓抱乔阳之劔舄讵髣髴于宸仪终纒绵于号擗呜呼哀防三占以吉四海同奔列赗天宇崩号帝阍千门啓于阊阖万乗警于灵輼槐风悲于辇道松雨思于郊原銮旂动而虚跸宿卫静而空尊呜呼哀哉卑陌平夷流山蟠固纪无迁市唐有通树经白社之修涂回青门之广路思沛邑以东临懐周京以西顾呜呼哀哉机神不测性道难称充穷靡寄孺慕奚冯惟封云之与禅肃遗玉牒之与金绳扬英声而永久共日月而俱升呜呼哀哉  

墓志  

司空章昭逺墓志  

周原膴膴佳气葱葱王业攸兴帝图斯盛在昔光武佐命邻县者邓侯髙祖元臣同郡者萧相公台辅之量便着绮纨瑚琏之姿无待雕琢起家为东宫直前所奉之君则梁简文皇帝既而黑山巨盗凭陵上国白水强胡防刘中夏公倾其产业募是骁雄思报皇储累殱鲸冦属豳风有象代邸方隆捜荆楚之英才资班输之妙略百楼忽起登云霄而俯临万弩俱张随雷霆而竝震扬兵于九天之上决胜于千里之中殪彼羣凶皆无旋踵陈寳应志懐反叛客引周迪资其食力更事窥窬公奉诏崇朝饮冰将力前茅后劲歩骤奔驰仍同瓯闽殄其巢窟若夫鸣虵之洞深谷隠于苍天飞猨之岭乔树防于云日宜越艇而登峤防燕犀而涉江威武纷纷震山风海于是咸俘伪帅悉据髙墉爰洎沧溟莫不惩艾既而齐人无信将谋郢藩鬬舰戈船窥江淹汉公才闻羽檄遽禀师期驰袭荆郧应时烧荡方欲宣威陇汧大讨梁华属上将之韬光迟中台之掩曜大建三年薨于军幕尔乃青鸟相墓白鹊标坟林有逃车树同华盖前旍熊轼后乗龙轜介士发三河之民哀铙同驷马之曲长安传坐恩礼盛于西京襄阳堕泪悲恸喧于南北  

河东康简王墓志  

夫圣人至徳天道福谦大哉尧舜贻庆长逺明两之盛中阳纂于豢龙百世之祀皇家兆于鸣凤违青丘于海北应紫盖于江南帝系王基重光累叶高祖之建天柱列圣之补地维荡荡乎民无得而名焉者也王资神昴纬托曜房灵体斯孝烈不由师保月生之对何用于拟议日近之言无阶于等级封河东王加侍中淑貌与金燧相宜清顔与玉壶同照授使持节南徐州刺史武羌旅拒亭障迁移漠草非长广之东湖莱近荆门之北王常讥庾翼使白面之非才深慕曹彰叹黄须之为可火精不退奚应善言水蛭难消徒持隂徳薨于沙镇时年一十有七追赠司空加鼓吹班剑諡曰康简王洛北占坟河南除道葭悲烟殿之声剑动丰城之气岂惟晋皇宠悼重琅邪之赠官魏后髙文制苍舒之哀诔  

裴使君墓志  

君五音之兼其方牧八阵之图穷其巧变用能战必胜攻必取督称无难兵号解烦朝飞火箭夜耸云梯燧象从奔联狼己合于是厥顔不挠极咍诸戎厐徳髙声肆言羣逆胡夷总至犹持子路之缨綘刃相交终荷温生之节毎以财轻篻箨义重嵩衡割宅字贫友之孤开门延故人之殡笃好朋逰居常满席每至鲜云蔼蔼披王安之衣明月团团似班姬之扇日带花以如笑风鸣条而若歌傍列丝桐对扬文酒一石之后逾能断狱五斗之量犹未解酲嗟乎潘岳之诗致哀周密庄公之诔用愍相遗  

文  

为陈武帝即位告天文  

皇帝臣讳敢用牡昭告于皇皇后帝梁氏以圮剥荐臻厯运有极钦若天应以命于讳夫肇有烝民乃树司牧选贤与能未常厥姓放勋重华之世咸无意于受终当涂典午之君虽有心于揖让皆以英才处万乘髙勲御四海故能大庇黔首光宅区县有梁末运仍叶遘屯獯丑慿陵久移神器承圣在外非能祀夏天未悔祸复罹防逆嫡嗣废黜宗枝僭诈天地荡覆纪纲冺絶讳爰初投袂大拯横流重举义兵实戡多难废王立帝实有厥功安国定社用尽其力是谓小康方期大道既而烟云表色日月呈瑞纬聚东井龙见谯邦除旧布新既彰象迁虞事夏且协讴讼九域八荒同布衷欵百神羣祀皆有诚愿梁帝高谢万邦授以大宝讳自惟菲薄譲徳不嗣至于再三辞勿获许佥以百姓须主万机难旷皇灵眷命非可谦拒畏天之威用膺嘉祚永言夙志能无慙徳敬简元辰升坛受禅告类上帝用答民心永保于我有陈惟明灵是飨  

乐府  

骢马驱【`以下五言`】  

白马号龙驹雕鞍名镂渠【`一作衢`】诸兄二千石小妇字罗敷倚端轻扫史【`一作吏`】召募击休屠塞外多风雪城中絶诏书空忆长楸下连蹀复连  

中妇织流黄  

落花还【`一作飞`】井上春机当户前带衫行幛口覔钏枕檀【`一作入坛`】边数镊经无乱新浆纬易牵蜘蛛夜伴织百舌晓惊眠封用黎阳土书因计吏船欲知夫壻处今督水衡钱  

出自蓟北门行  

蓟北聊长望黄昏心独愁燕山对古刹代郡隠【`一作倚`】城楼屡战桥恒断长氷堑不流天云如地阵汉月带胡秋渍土泥函谷挼绳防凉州平生燕颔相防自得封侯  

陇头水  

别涂耸千仭离川悬百丈攅荆夏不通积雪冬难上枝交陇底暗石碍波前响回首咸阳中唯言梦时往  

折杨栁  

嫋嫋河堤树依依魏主营江陵有旧曲洛下作新声妾对长杨苑君登髙栁城春还应共见荡子太无情  

闗山月二首  

闗山三五月客子忆秦川思妇髙楼上当牕应未眠星旗映疎勒云阵上祁连战气今如此从军复几年月出栁城东防云掩复通苍茫萦白晕萧瑟带长风羌兵烧上郡胡骑猎云中将军拥节起战士夜鸣弓  

洛阳道二首  

緑栁三春暗红尘百戏多东门向金马南陌接铜驼华轩翼葆吹飞盖响鸣珂潘郎车欲满无奈掷花何洛阳驰道上春日起尘埃濯龙望如雾河桥渡似雷闻珂知马蹀傍见甍开相看不得语宻意眼中来  

长安道  

辇道乗双阙豪雄被五都横桥象天汉法驾应坤图韩康卖良药董鬻明珠喧喧拥车骑非但执金吾  

梅花落  

对户一株梅新花落故栽燕拾还莲井风吹上镜台娼家怨【`一作愁`】思妾楼上独裴徊啼看竹叶锦簮【`一作篸`】罢未能裁  

紫骝马  

玉镫绣纒鬃金鞍锦覆幪风惊尘未起草浅埒犹空角弓连【`一作穿`】两兎珠弹落双鸿日斜驰逐罢连翩还上东  

刘生  

刘生殊倜傥任侠遍京华戚里惊鸣筑平阳吹怨笳俗儒排左氏新室忌汉家高才被摈压自古共怜嗟  

乌栖曲二首【`七言`】  

卓女红妆期此夜胡姬沽酒谁论价风流荀令好儿郎偏能傅粉复薰香  

绣帐罗帷隠灯烛一夜千年犹不足唯憎无赖汝南鸡天河未落犹争啼  

杂曲  

倾城得意己无俦洞房连阁未消愁宫中本造鸳鸯殿为谁新起凤凰楼緑黛红顔两相发千娇百念情无歇舞衫回防胜春风歌扇当牕似秋月碧玉宫妓自翩妍绛树新声最可怜张星旧在天河上从来张姓本连天二八年时不忧度旁边得宠谁相妬立春厯日自当新正月春幡底须故流苏锦帐挂香囊织成罗幌隠灯光只应私将琥珀枕暝暝来上珊瑚牀  

长相思二首  

长相思望归难传闻奉诏戍臯兰龙城逺鴈门寒愁来瘦转剧衣带自然寛念君今不见谁为抱腰看  

长相思好春节梦里恒啼悲不泄帐中起牕前髻栁絮飞还聚逰丝断复结欲见洛阳花如君陇头雪  

诗  

同江詹事登宫城南楼【`以下五言`】  

元良属上徳率土被中孚汉幄朝无怠周门夕复趋桓经既受业贺拜且尊儒壮志谐风雅髙文防斗枢铿锵叶舞蹈炤烂等琨瑜沟水慙雄伯漳川仰大巫鲍鱼宁入俎钓鳖匪充厨叔誉恒词屈防年岂滥诛  

走笔戏书应令  

此日乍殷勤相嫌不如春今宵花烛泪非是夜迎人舞席秋来卷歌筵无数尘曾经新代故那恶故迎新片月窥花簟轻寒入锦巾秋来应瘦尽偏自着腰身  

春情  

风光今旦动雪色故年残薄夜迎新节当罏却晩寒竒【`一作故`】香分细雾【`一作篆`】石炭捣轻纨竹叶裁衣带梅花奠酒盘年芳袖里出春色黛中安欲知迷下蔡先将过上兰  

奉和咏舞  

十五属平阳因来入建章主家能教舞城中巧画妆低鬟向绮席举袖拂花黄烛送空回【`一作牕边`】影衫传箧里香当繇好留客故作舞衣长  

和简文帝赛汉高帝庙【`声偶作徐摛诗彚作庾肩吾并误`】  

山宫类牛首汉寝若龙川玉盌无秋酎金灯灭夜烟丹帷迫灵岳绀席下羣僊堂虚沛筑响钗低戚舞妍何殊后庙里子建作华篇  

山斋  

桃源惊往客鹤峤断来宾复有风云处萧条无俗人山寒微有雪石路本无尘竹径防笼巧茅斋结构新烧香披道记悬镜厌山神砌水何年溜檐桐几度春云霞一已絶宁辨汉将秦  

咏柑【`艺文初学并作徐陵乃刘孝绰旧集载此或误收也`】  

朱实挺江南苞品擅珍淑上林杂嘉树江潭间修竹万室拟封侯千株挺荆国緑叶萋以布素荣芬且郁得陈终宴欢良垂云雨育  

侍宴  

园林才有热夏浅更胜春嫩竹犹含粉初荷未聚尘承恩预下席应阮独何人  

奉和山池  

罗浮无定所郁岛屡迁移不觉因风雨何时入后池楼台非一势临翫自多竒云生对户石猨挂入栏枝  

山池应令  

尽舸图僊兽飞艎挂采斿榜人事金浆钓女饰银钩细萍时带檝低荷乍入舟猿啼知谷晩蝉咽觉山秋  

别毛永嘉【`英华作别毛尚书`】  

愿子厉风规归来振羽仪嗟余今老病此别空长离白马君来哭黄泉我讵知徒劳脱宝剑空挂陇头枝  

秋日别庾正员【`艺文作张正见`】  

征途愁转斾连骑惨停镳朔气凌疎木江风送上潮青雀离防逺朱鸢别路遥唯有当秋月夜夜上河桥  

新亭送别应令  

凤吹临伊水时驾出河梁野燎村田黑江秋岸荻黄隔城闻上鼓回舟隠去樯神襟爱【`一作忧`】逺别流睇极清漳  

和王舍人送客未还闺中有望  

倡人歌吹罢对镜覧红顔拭粉留花称除钗作小鬟绮灯停不灭髙扉掩未闗良人在何处光唯见月还  

为羊兖州家人答饷镜  

信来赠宝镜亭亭似团月镜久自逾明人久情愈歇取镜挂空台于今莫复开不见孤鸾鸟香魂何处来  

咏织妇  

纎纎运玉指脉脉正蛾眉振蹑开交缕停梭续断丝檐前初月照洞户朱帷垂【`一作未垂帷`】防机行掩泪弥令织素迟  

内园纳凉  

昔有北山北今余【`一作来`】东海东纳凉高树下直坐落花中狭径长无迹茅斋本自空提琴就竹篠酌酒劝梧桐  

鬭鸡  

季子聊为戏陈王欲骋才花冠己冲力芥爪复惊媒鬭凤羞衣锦双鸾耻镜台陈仓若有信为覔宝鸡来  

咏日华  

朝晖烂曲池夕照满西陂复有当昼景江上铄光仪时从高浪歇乍逐细波移一在雕梁上讵比扶桑枝  

咏雪  

琼林圃叶桂树日南华岂若天庭瑞轻云带风斜三农喜盈尺六出儛崇花明朝阙门外应见海神车  

春日  

岸烟起暮色岸水带斜晖迳狭横枝度揺惊燕飞落花承歩履流涧冩行衣何殊九枝葢薄暮洞庭归  

春和简文帝山斋  

架岭承金阙飞桥对石梁竹宻山斋冷荷开水殿香山花临舞席氷影照歌牀【`阙`】  
