---
title: 第18部分
index: true
icon: editor
order: 18
category:
  - 诗藏
  - 诗集
  - 汉魏六朝百三家集
tag:
  - 钦定四库全书
  - 集部八
  - 总集类
  - 张溥
  - 明
---

## 汉魏六朝百三家集卷一百四目录

陈沈烱集题词  

文人顚沛若沈初明者其眞穷乎年齿知命位仅邑长遭乱执节濒死幸生梁元进讨贼景东奔可冀茍安犹不免杀妻子屠昆季非张俭之亡命类李陵之无家悲哉一身不复望振播窜西魏再入新朝高文宠贵寄以干城迟钝五十而收荣晩路穷而变变而通即功名犹然哉劝进三表长声慷慨絶近刘越石陈情辛宛又有李令伯风至为陈太传譲表义正辞壮即阮嗣宗上晋王笺曷加焉恭子隽才雅慕忠孝冐危履险情深指哀过殷墟而箕子涕睹风木而吾丘泣所处然也行经通天台上表汉武亦雀台雍丘慿吊常事何至发梦帝宫还身故壤邓晨有云忠信感灵其事异其志悲矣存诗颇少咏十二神尤惊创体亦戏谑类耳江南文体入陈更衰非徐仆射沈侍中代无作者乃故﨑岖其遇俾光词苑斯文之际天岂无意乎  

目録  

赋  

归魂赋【`有引`】  

幽庭赋  

表  

为王僧辩劝进梁元帝初表  

劝进梁元帝第二表  

劝进梁元帝第三表  

为百官劝进陈武帝表  

为陈太傅譲表  

经通天台奏汉武帝表  

陈情表  

为周正譲太常表  

为周仪同失律后复官表  

启  

为王僧辩答贞阳侯启  

为王僧辩重答贞阳侯启  

为王僧辩奉贞阳侯启  

为王侩辩重奉贞阳侯启  

书  

答张种书  

铭  

太极殿铭【`有序`】  

碑  

林屋馆碑  

太尉始兴昭烈王碑  

哀策文  

陈武帝哀策文  

祭文  

祭梁呉郡袁府君文  

文  

为陈霸先与王僧辩盟文  

乐府  

长安少年行  

独酌谣  

诗  

从驾送军  

望郢州城  

长安还至方山怆然自伤  

离合诗赠江藻  

建除诗  

六府诗  

八音诗  

六甲诗  

十二属诗  

从游天中寺应令  

同庾中庶肩吾周处士譲游明庆寺  

各都一何绮  

为我弹鸣琴  

赋得边马有归心  

咏老马  

和蔡黄门口字咏絶句  

## 汉魏六朝百三家集卷一百四  

明　张溥　辑  

陈沈烱集  

赋  

归魂赋【`有引`】  

古语称游魂升极周易有归魂卦屈原著招魂篇故知魂之可归其日已久余自长安反乃作归魂赋其辞曰伊吾人之陋宗资理而云始肇邰閟之灵源分昌发之世祀实闻之乎家记又孚之于惇史亢宗贵而博古四史成乎一身怪日月之辽逺而承袭之相因岂少贱之能察非末学之知津也若夫风流退让在秦作相越江以东惟戎及酆出忠出孝且卿且公世历十五爰逮余躬値天地之幅裂遭日月之雰虹去父母之邦国埋形影于胡戎绝君臣而辞骨肉蹐厚地而局苍穹抱北嘶之胡马望南飞之夕鸿泣霑襟而杂露悲微吟而带风昔休明之云始余播弃于天地自太学而游承明出书生而从下吏身豫封禅之官名入南宫之记登玉墀之深出金门之崇邃受北狄之奉书礼东夷之献使【`阙`】实不尝至屈膝逊言以殊方防意嗟五十之逾年忽流离于防忒値中军之失权而大盗之移国何赤沴之四起岂黄雾之云塞祈瘦弟于赤睂乞老亲于剧贼免伏锧以解衣遂窘身而就勒既而天道祸淫否终斯泰灵圣奋发风云响防扫欃枪之星斩蚩尤之斾余攀逆而効从遂妻诛而子害虽分珪而胙土迄长河之如带肌肤之痛何泯濳翳之悲无状我国家之沸腾我天下之匡复我何辜于上我何负于邻睦背盟书而我欺图信神而我戮彼孟冬之云季总官司而就绁托马首之西暮随槛车而回辙履峨峨之层氷面飅飅之岩雪去莫敖之所缢过临江之轨折矧今古之悲凉竝攅心而霑袂渡狭石之欹危跨清津之幽咽鸟虚弓而自陨猿号子而腹裂歴沔漠之逶迤及楚郡之参差望隆中之大宅映岘首之沉碑既缧然而就鞅非造次之能窥至若髙祖武皇帝之基天下也岐周景亳之地图雀书之秘醒醉之歌味絶让畔之田鳞次余既长于克民觉何从而掩泗洧水兮深且清宛水兮澄复明昔南阳之穰县今百雉之都城我太宗之威武遏宛洧而陈兵百万之寇俄成鱼鼈千仭之阜倐似沧瀛虽徳刑成于赦服故蛮狄震乎雄名乃寻浙而歴商遂经秦而至洛觉髙蹈之清逺具风云之倐烁其山也则嵚岑防嵬岩防婆陀或孤峰而秀聚或逸出而横罗千歳之木坐岭表百丈之石枕谿阿其水则砰訇瀄汨或寛或疾击万瀬而相奔聚千流而同出何武关之狭隘而汉祖之英雄山万里而仰云雾水百仭而写蜿虹若一夫而守隘岂万众之能攻去青泥而逾白鹿越渥水而到青门长卿之赋可想邵平之迹不存咄嗟骊山之阜惆怅防陵之园文恭俭而无隟嬴发掘其何言访轵道之长组拾蓝田之璵璠无故老之可讯竝膴膴之空原登未央之北阙望长乐之基趾伊太后之所居筑旗亭而成市槐路郁以三条方涂坦而九轨观阡陌之遗踪实不乖乎前史傍直城而北转临横门而左趋南则董卓之坞北则苻坚所居即二贼之墟垒为彼主之庭除终南巃嵸太一嵯峨九嵏掘起八垒连河汨泾泥之混浊灌渭渚之清波指咸阳而长望何赵李而经过息甘泉而避暑犹爽垲而清和尔乃背长夏渉素秋卧寒野坐林陬霜微凝而侵骨树裁动而风遒思我亲戚之顔貌寄梦寐而魂求察故乡之安否但望斗而观牛稚子夭于郑谷勉励愧乎延州闻爱妾之长呌引寒风而入楸何精灵以堪此乃纵酒以陶忧至诚可以感鬼秉信可以祈天何精陨而魄散忽魂归而气旋解龙骖而见送走邮驿于亭传出向来之大道反初入之山川受绕朝之赠防报李陵之别篇涙未悲而自堕语未咽而无宣于时和风四起具物初荣草极野而舒翠花分丛而落英鱼则潜波涣濯鸟则应岭俱鸣随六合之开朗与风云而自轻其所渉也州则二雍三荆昌欢江并唐安淛洛巴郢云平其水则淮江汉洧随浩汗沣潦浐潏河泾渭相乱或浮深而揭浅或凌波而沿岸每日夕而靡依常一步而三叹蛮蜑之与荆呉狄之与羌胡言语之所不通嗜欲之所不同莫不叠足敛手低睂曲躬岂论生平与意气止望首丘于南风悲城邑之毁撤憙风水之扬既画地而谒帝乃懐□而升堂何神僊之足学此即云衣而虹裳也  

幽庭赋  

矧幽庭之闲趣具春物之芳华转洞房而引景偃飞阁而藏霞筑山川于户牖带林苑于东家草纎纎而垂绿树骚骚而落花于是秦人清歌赵女鼓筑嗟光景之迟暮咏羣飞之栖宿顾留情于君子岂含姿于娇淑于是起而长謡曰故年花落今复新新年一故成故人那得长绳系落日年年月月但如春  

表  

为王僧辩劝进梁元帝初表  

众军薄伐涂次九水即日获临城县使人报称侯景弑逆皇帝贼害太子宗室在宼庭者竝罹祸酷六军恸哭三辰改曜哀我皇极四海崩心我大梁纂尧构绪基啇启祚太祖文皇帝狥齐作圣肇有六州高祖武皇帝聪明神武奄龛天下依日月而和四时履至尊而制六合丽正居贞大横固祉四叶相系三圣同基蠢尔凶渠遂冯天邑阊阖受白登之辱象魏致尧城之疑云扆成华一朝俱酷金桢玉干莫不同寃悠悠彼苍何其罔极臣闻防君有君春秋之茂典以徳以长先王之通训少康则牧众抚职祀夏所以配天平王则居正东迁宗周所以卜世汉光以能捕不道故景歴重昌中宗以不违羣议故江东可立俦今考古更无二谋伏惟陛下至孝通幽英武灵断当七九之厄而应千载之期启殷忧之明而居百王之防取威定霸崄阻艰难建社治兵载循古道家国之事一至于斯天祚大梁必将有主轩辕得姓存者二人髙祖五王代实居长乘屈完而陈诸侯拜子武而服大辂功齐九有道济生民非奉圣明谁嗣下武臣闻日月贞明太阳不可以阙照天地贞观乾道不可以久愓黄屋左纛本为亿兆而尊鸾辂龙章盖以郊禋而贵寳器存乎至重介石愼于易差黔首岂可少选无君宗祏岂可一日无主伏愿陛下扫地升中柴天改物事迫凶危运钟扰攘盖不劳宗正奉诏博士择时南面即可居尊西向无所让徳四方既知有奉八百始可同期残宼潜居器藏社处乾象既倾坤仪已覆斩莽輗车烧卓照市廓清函夏正为茔陵开雪宫闱庻存钟鼎彼黍离离伊何可言陛下继明阐祚即宫旧楚左庙右社之制可以权宜五礼六乐之容歳时取备金芝九茎琼茅三脊要卫率职尉候相望坐庙堂以朝四夷登灵台而望云物禅梁甫而封泰山临东濵而礼日观然后与三事大夫更谋都鄙左右涧夹雒可以为居抗殿疏龙惟王可以在镐何必勤勤建业也哉臣等不胜控欵之至谨拜表以闻  

劝进梁元帝第二表  

紫宸旷位赤县无主百灵耸动万国囘皇虽醉醒相扶同归景亳式歌且诵总赴唐郊犹惧陛下俛首然让徳不嗣传车在道方愼宋昌之谋法驾巳陈尚杜耿纯之劝岳牧翘首天民累息臣闻星囘日薄击雷鞭电者之谓天岳立川流吐雾蒸云者之谓地包天地之混成洞阴阳之不测而以财成万物者其在圣人乎故云天地之大徳曰生圣人之大寳曰位黄屋庙堂之下本非获已而居明镜四衢之鐏盖由应物取训伏惟陛下稽古文思英雄特达比以周旦则文王之子方之放勋则帝挚之季十年旦暮可不在斯庭阙湮亡钟鼎沦覆嗣膺景歴非陛下而谁岂可使赤睂更立盆子隗嚣托置髙庙陛下方复从容髙让用执谦光展其矫行伪书诬罔正朔见机而作断可识矣匪疑何卜无待蓍日者公卿失驭祸纒霄极獯羯凭陵奸臣互起率戎伐頴无处不然劝明诛晋侧足皆尔刁斗夜鸣烽火相照中朝人士相顾衔悲凉州义徒东望殒涕惵惵黔首将欲安归陛下英略纬天沉明内断横剑泣血枕戈尝胆农山圮下之策金匮玉鼎之谋莫不定算扆帷决胜千里击灵鼍之鼓而建翠华之旗驱六州之兵而总九伯之伐四方虽虞一战以霸斩其鲸鲵既章大戮何校烕耳莫匪奸囘史不絶书府无虚月自洞庭安波彭蠡底定文昭武穆芳若椒兰敌国防城和如亲戚九服同谋百道俱进国耻家怨计期就雪社稷不坠繄在圣明今也何时而申帝启之避凶危若此方陈泰伯之辞国有具臣谁敢奉诏天下者髙祖之天下陛下者万国之欢心万国岂可无君髙祖岂可废祀即日五星夜聚八风通吹云烟纷郁日月光华百官象物而动军政不戒而备飞舻巨舰竟水浮川鐡马银鞍陵山跨谷英杰接踵忠勇相顾湛宗族以酬恩焚妻子以报主莫不覆楯衔威提斧击众风飞电耀志灭凶丑所待陛下昭告后土防奉上帝广发明诏师出以名五行夕返六军晓进便当尽司宼之威穷蚩尤之伐执石赵而求玺斩姚秦而取钟脩扫茔陵奉近宗庙陛下岂得不仰存国计俯从民请汉宣嗣位之后即遣蒲类之军光武登极既竟始有长安之防由此言之不无前准臣等或世受朝恩或身荷重遇同休等戚自国刑家茍有腹心敢以死夺不任慺慺之至谨重奉表以闻  

劝进梁元帝第三表  

众军以今月戊子总集建康贼景鸟伏兽穷频击频挫奸竭诈尽深沟自固臣等分勒武旅百道同趋突骑短兵犀函铁楯结队千羣持防百万止纣七歩围项三重轰然大溃羣凶四灭京师少长俱称万歳长安酒食于此价髙九县云开六合清朗矧伊黔首谁不载跃伏惟陛下咀痛茹哀婴愤忍酷自紫庭綘阙胡尘四起壖垣好畤冀马云屯泣血临兵尝胆誓众而呉楚一家方与七国俱反管蔡流言又以三监作乱西凉义众阻秦塞而不通并州遗民跨飞狐而见絶豺狼当路非止一人鲸鲵不枭倐焉五载英武克振怨耻竝雪永寻霜露伊何可胜臣等輙依故实奉修社庙使者持节分告园陵嗣后升遐龙輴未殡承华掩曜梓宫莫测竝即随由备办礼具凶荒四海同哀六军袒哭圣情孝友理当感恸日者百司岳牧仰祈宸鉴以钖珪之功既归有道当壁之礼允属圣明而优诏谦冲窅然凝邈飞龙可跻而干爻在四帝阍云呌而阊阖未开讴歌载驰是用翘首所以越人固执熏丹穴以求君周民乐推逾岐山而事主汉王不即位无以贵功臣光武止萧王岂谓绍宗庙黄帝迷于襄城尚访御人之道放勋入于姑射犹使罇爼有归伊此傥来岂圣人所欲帝王所应不获巳而然伏读玺书寻讽制防领懐物外未奉慈衷陛下日角龙顔之姿表于狥齐之日彤云素灵之瑞基于应物之初博学则大哉无所与名深言则晔乎文章之观忠为令徳孝实动天加以英威茂略雄图武算指麾则丹浦不战顾眄则阪泉自荡地维絶而重纽天柱倾而更植凿河津于孟门百川复启补穹仪以五石万物再生纵陛下拂袗衣而游广成登弇山而去东土羣臣安得仰诉兆庶何所归仁况郊祀配天罍篚礼旷齐宫清庙匏竹不陈仰望鸾舆匪朝伊夕瞻言法驾载渴且饥岂可久稽众议有旷彛则旧邦凯复函洛已平髙奴栎阳宫馆虽毁浊河清渭佳气犹存臯门有亢甘泉四敞土圭测景仙人承露斯盖九州之赤县六合之枢机博士捧图书而稍还太常定礼仪其已列岂得不扬清警而赴名都具玉銮而旋正寝昔东周既迁镐京遂其不复长安一乱郏洛永以为居夏后以万国朝诸侯文王以六州匡天下方之迹基百里劒杖三尺以残楚之地抗拒六戎一旅之卒翦夷三叛坦然大定御辩东归解五牛于冀州秼六马于谯郡缅求前古其可得欤对扬天命无所譲徳有理存焉敢重祈奏  

为百官劝进陈武帝表  

臣闻春荣秋落四时所以迭代金行水流五徳所以互序昔陶唐告终有虞氏作汉魏禅譲晋宋以之登庸夫有非常之功有非常之赏能利天下者受天下之利陛下造化之功日月之徳褰裳去之物谁仰诉顷五星夜聚八风通吹丰露呈甘卿云舒簇白狼逺至素雉朝飞天意显然灵贶可覩  

为陈太傅譲表  

奏六代之舞不能祚天具百神之歌无以动圣延首当阍转増危栗百川沸腾百室如燬释位同谋诸侯总至盟书防府余臣一人若使幅巾衡巷口絶平呉朝游赤松暮过济北出就侯服入褫龙章则四郊有垒谁守社稷如其雄防在前强弩自卫负孺子之图饰縁鹡之鼎军威重于防将国礼贵于寒门则臣道尚卑孰云非逼臣所以出谢公卿入训妻子拜长陵之园谒太祖之庙不以九族违恩义不以百姓负国家所期陛下与北极同寿朝廷与南山同固  

经通天台奏汉武帝表  

臣闻桥山虽掩鼎湖之灶可嗣有鲁遂荒大庭之迹无泯伏惟陛下降徳猗兰纂灵丰谷汉道既登神僊可望射之罘于海浦礼日观而称功横中流于汾河指栢梁而髙宴何其乐也岂不然欤既而运属上僊道穷晏驾甲帐珠一朝零落茂陵玉盌宛出人间陵云故基共原田而膴膴别风余趾带陵阜而茫茫羁旅缧臣能不落泪昔承明既厌严助东归驷马可乘长卿西反防闻故实窃有愚心黍稷非馨敢望徼福但雀台之吊空怆魏君雍丘之祠未光夏后瞻仰烟霞伏増凄恋【`艺文灶作灵甲帐作翠幕宛出作遂出别风作扶风既厌作见罢烟霞作□猷`】  

陈情表  

臣婴生不幸弱冠而孤母子零丁兄弟相长谨身为养仕不择官宦成梁朝命存乱世冐危履险自死轻生妻息诛夷昆季屠灭余臣母子得逢兴运臣母妾刘今年八十有一臣叔母妾丘七十有五私门弟侄故自无人妾丘儿孙又久亡泯两家侍养余臣一人前帝知臣之孤防眷臣以州里不欲使顿居草莱又复矜臣温凊所以一年之内再三休沐臣之屡披丹欵频冐宸鉴非欲茍违朝廷逺离畿辇一者以年将六十汤火居心每跪读家书前惧后喜温枕扇席无复成童二者职居彛宪邦之司直若自亏身礼何问国章前徳绸缪始许哀放内侍近臣多悉此防正以选贤与能广求明哲趦趄荏苒未始取才而上降戾奄至今日徳音在耳坟土遽干悠悠昊天哀此罔极兼臣私心煎切弥廹近时慺慺之祈转忘尘触伏惟陛下睿哲聪明嗣兴下武刑于四海此孝治寸管求天仰归帷扆有感必应实望圣明特乞霈然申其私礼则王者之徳覃及无方矧彼翔沈孰非涵养  

为周正让太常表  

臣闻玉舄雕楹不取材于蟠木丹朱绣黼岂袭冕于薜萝何则适用各有所宜朝野不可一防叔孙之分定礼仪倍资典实刁恊之躬为唱引岂易其仪宾主阙对封禅失仪责以司存云谁之咎况南史执简转见违才君举必书尤难妄冐  

为周仪同失律后复官表  

日者骖惊郑马害在晋军狱囚悲其夜数缧人切其晓奏危光似烛察命如丝云谁之尤自贻其咎假令诛以妻子戮及坟墓汉非负徳陵实孤恩况伏锧俛睂遂受淮阴之间吞声饮恨不与臧洪共死陛下怜而宥之伊臣岂不独愧丧其子弟六谢父兄百万之师千夫有长问臣安在谁曰董司魂游奉髙不知何对  

启  

为王僧辩答贞阳侯启  

席威卿反命具有奉答马嵩仁至又奉去月二十八日诲增用倾悚秦为不道西都失守率土臣妾莫不惊惶丧君有君实为典礼继世嗣厯明于通诰所以百辟羣司四方岳牧共立大计佥议所归故绍晋安殿下用传寳祚树立之宜无由逺谋邻国足下宗枝蕃戚徳誉早隆既身限北庭事隔匡赞今者借助齐主扬斾南辕但嗣守洪基即既其主若阿衡帝载诚所推揖佐中兴谁曰不可所望齐朝永存信誓谨当命北舟人奉迎麾驾无容进枉齐兵逺于江表仰冀弼谐时政用极奋庸但江东之地数千余里民附国险水陆衿带若旧京从命扬徐承防又恐西南之地二十余州不即威懐容为齐国之患而粮裹之宜更迟动静只展之日冀在一二谨因马嵩仁并遣贞威将军通直郎散骑常侍马瑱口宣谘述  

为王僧辩重答贞阳侯启  

席威卿至奉今月五日诲披函伸纸号耻交哀天未悔祸地维重絶九县沸腾四海悲愤嗣主钦明濬哲齐圣广渊体自宸极受命文祖主梁祀者非此而谁且年倍汉昭弗明上官之诈徳逾姬诵弥昭周旦之诚今海内衣冠中朝卿士或南阳旧官成天监之初代邸故臣荣光承圣之始莫不人竭其力争求效命输心嗣主以报先帝之恩今荆陜沦覆正是江北数县即东南藩翰万里而遥主甲治兵舳舻相接长波天限方汉城池修徳绥民中兴可待孤子本以庸懦加复穷喘且平生素蓄志不在位世蒙朝宠身实许国武皇擢之千里先主申其三顾因此逾滥遂居端右属天歩艰难寄深忧积方欲询于髦杰采之舆皂同康时务共赞皇猷一彼车书刷兹讐耻然后守其侯服归老赤松至于今日使须白事披奉来诲承彼送还今璇枝令戚播越秦虏明公傥能入朝同奬王室伊吕之任佥曰仰归宁不副兹仄席济扶匡救若斯言不渝更听后防便遣鹢舟虹舸奉迎麾斾但阅来朝意在主盟今江东所奉彼属披图未防朝意郑拒子忽左史是之汉背刘襄班书称允况属疎于昔弥不敢闻命谋期通识赐亮此诚  

为王僧辩奉贞阳侯启  

自秦兵防陜臣便营赴援才及下船荆城防没即遣刘周入国具表丹诚左右勲豪初竝同周既多时不还人情疑阻比册降中使复遣诸处询谋物论参差未甚决定始得侯瑱信示西宼权景宣书令以眞迹上呈观视将帅咨欲同泰若一朝仰违大国臣不辞灰粉悲梁祚永絶中兴伏愿陛下便事济江仰借皇齐之威凭陛下至圣之略树君以长雪报可期社稷再辉死且非请押别使曹冲驰表齐都续启事以闻伏迟拜奉在促  

为王僧辩重奉贞阳侯启  

员外常侍姜暠还奉勑伏具动止大齐仁义之风曲被邻国防灾救难申此大猷皇家枝戚莫不荣荷江东冠冕俱知凭赖今歃不忘信信实由衷谨遣臣第七息显显所生刘并弟子世珍往彼充质仍遣左民尚书周正至厯阳奉迎舻舳浮江俟一龙之渡清宫丹陛候六传之入万国倾心同荣晋文之反三善克宣方流宋昌之议国祚既隆社稷有奉则羣臣竭节报厚施于大齐戮力展愚效忠诚于陛下今遣吏部尚书王通奉启以闻  

书  

答张种书  

若乃三江五湖洞庭巨丽写长洲之茂苑登九曲之层台山髙水深云蒸雾吐其中之秀异者实虎丘之灵阜焉冬桂夏栢长萝脩竹灵源秘洞转侧超絶逺涧深崕交罗户穴  

铭  

太极殿铭【`有序`】  

臣闻在天成象紫宫所以昭著在地成形赤县居其区宇太极殿者资两仪之意焉大壮显其全模土圭测其正影周曰路寝汉称前殿虽名号参差其实一也主上未明求衣日旰忘食隳乐壊礼造次畱神汉陛秦除莫不葺复而此殿兴造累歳未成外遘戎机内忧民力劬劳深虑荏苒移时至陈永定六合既清五礼稍备雕楹玉舄华榱璧珰揆之有日而犹一柱楩楠豫章地沦外寇楚材晋用非复我求既而新亭前江有流查甚壮盘根措节枝叶葱蒨津人以闻正堪时用于是将作受诏冬官奉职百工竝作屡降乘舆匠石磨砻必经天防俭而不固泰而不奢亿兆塡塡而乐成也曾未数旬焕然云搆昔晋朝缮造文杏有阙梅梁瑞至画以标花自是迄今又获神物即樟树焉殿之某间即某柱是也铭曰轩辕狭堂夏后卑宫文来质往蹇产弥崇体制八都开玆万户灼烁雄梁徘徊大庑璧月宵悬卿云昼聚岂伊闿阳飞来应柱嘉辰令月新寝告成青槐赤棘郎将司兵翠被负扆百辟公卿钟鼓八佾箫韶九成庸臣再拜天子万龄  

碑  

林屋馆碑  

夫之又处众妙之极可乎不可成道行之致斯盖寂寞窅希微恍惚故非淮南八僊之图濑乡九井之记至若昆山平圃银牓相晖蓬阆僊宫金台崛起南瞰晋台傍连飞阁桂柱星罗琼轩云构铭曰  

大道既隐众圣无门悠悠太极谁见根祈年立秦望仙表汉髣髴神灵依稀宫观峨峨林屋轮奂徘徊庭罗花鸟室静尘埃  

太尉始兴昭烈王碑  

古者帝王之兴莫不崇建亲屏泰伯让而退封武哀终而受号则有之矣至若勒功鼎鼐铭徳太常清庙尊乎国家扬名显乎子弟在昭烈王见之焉若夫妫水遥源石砮遐集五丝作而咏南风八世兴而和鸣鳯籍帝王之基居正卿之族有由来矣孔融汝頴之论许其少多傅畅诸公之书颇有贤哲自汉至魏渉江而东緜邈蝉聨言之耆旧皇上革命应运大启邦国麟趾磐石之宗永固金桢玉干之戚毕封文叔掩被之悲无冺仲谋援鞍之恸逾切乃封始兴郡王永定元年下诏曰天伦所感义本因心名器追崇则惟恒典亡兄梁故南兖州刺史长城县公徳范沈防风度寛厚性与天通深乎靡测昔弹冠入仕誉重城华宣力艰难遂顾洪业虽时非季汉势异桓王海内挹其风流生民懐其大徳者矣朕受天明命爰膺寳厯言寻永徃兴慕增懐可奉赠太尉公昔之宻戚近亲宗英令徳若河间之不羣沛献之受象东平之乐善陈思之藻丽实闻之也未有身死忠贞名存前代若王之义烈者铭曰  

稽古帝舜重瞳有裔曰陈祚土纂虞之系腾波汝頴承流妫汭四岳有后六竒献计惟实惟忠卿长羣公浮舟震泽佳气葱葱岐周七十商亳百里婉婉中阳帝出攸止太常景皇季孙让子天下不践间之惇史入孝出忠清辉何已苞指周藏风流懿徳言为世范行成士则名山可镌丰碑易勒惜哉徃矣殒身凶慝鼎命既迁山河是始光启代郡徳表永祀周以别功鲁侯戾止礼茂庙堂恩加松杞  

哀策文  

陈武帝哀策文  

望三灵而摽目蹐九地而崩心哭仍几之将撤恸祖鬯之虗斟黄屋梫而白日掩紫极涵而浮云阴其辞曰悠悠妫水郁郁姚墟惟帝之系在唐作虞正卿之后握此灵符雕云布族祥星结枢负兹大镜未拾遗珠爰初发迹斩虵鞠旅大定番禺载戡海渚承衅而运席卷中流王室如燬乃合诸侯负铁誓众释位同谋俱登涿鹿实断蚩尤道济一匡功归四履爰总百官训于天子傥来有运事非获巳翠负字赤雀衘书讴謌适夏礼乐迁虞负戻正位升坛受图二仪恊序五纬同符门歌麟趾室咏驺虞奉常定日太卜蠲时升中备物方告雍熈天甘玉露地秀金芝休祯未答灵贶徒欺吏求穆卜诏絶良毉羲躔失御天街褫跸夏采升荣宫车宴出洞闺移凶充庭罢吉闲窅窅之穷灯去昭昭之游日归大暮之不降幽宫而长毕巫咸筮告容成戒期文卫如在葆铎相悲去毕陌而东顾望桥山而路迟臣攀龙而尚在魂过沛而何之侍低昻之灵纛奉寂寞之空帷铜雀没于脩松平陵隐于深栢节鼖鼓之哀音燎爟火于通夕薤露落而暮日寒霜凝而垄草白铭功徳于旂常被徽音于钟石回天仪于清庙祔祖考而来格播茂实与英声郁氛氲于宗祏  

祭文  

祭梁呉郡袁府君文  

夫宫鸣徴应响韵相趋桂馥兰芬期臭在斯道合一朝岂忘千载日者明徳世彦振缨王室坐啸大邦显治巨丽窃以不敏出宰勾呉上郡下邑都城接雉虽王事靡盬无失豫游窥洞庭于五湖登姑蘓于九曲身后之事一至于斯今者长乐未央已夹樗里之墓公宫鲁库非复少昊之墟成土一棺未知何托解劒絮浆转增欷歔  

文  

为陈霸先与王僧辩盟文  

贼臣侯景凶羯小胡逆天无状构造奸恶违背我恩义破掠我国家毒害我生民移毁我社庙我髙祖武皇帝灵圣聪明光宅天下劬劳兆庶亭育万民如我考妣五十余载哀景以穷见归全景将戮之首置景要害之地崇景非次之荣我高祖于景何薄我百姓于景何怨而景长防彊弩陵防朝廷锯牙郊甸残食含灵刳肝斮趾不懕其快曝骨焚尸不谓为酷髙祖菲食卑宫春秋九十屈志凝威愤终贼手大行皇帝温严恭默丕守鸿名于景何有复加忍毒皇枝繦抱已上缌功以还穷刀极爼既屠且刽岂有率土之濵谓为王臣食人之禾饮人之水忍闻此痛而不悼心况臣僧辩臣霸先等荷称国藩湘东王臣讳泣血衘哀之寄摩顶至足之恩世受先朝之徳身当将相之任而不能沥胆抽膓共诛奸逆雪天地之痛报君父之讐则不可以禀灵含识戴天履地今日相国至孝感灵武斯发已破贼徒获其元帅止余景身尚在京邑臣僧辩与臣霸先恊和将帅同心共契必诛凶竪尊奉相国嗣膺鸿业以主郊祭前途若有一功获一赏臣僧辩等不推已譲物先身帅众则天地宗庙百神之灵共诛共责臣僧辩臣霸先同心共事不相欺负若有违戾明神殛之  

乐府  

长安少年行  

长安好少年骢马铁连钱陈王装脑勒晋后铸金鞭歩揺如飞燕寳劒【`一作劒锷`】似舒莲去来新市侧遨游大道边道边一老翁顔鬂如衰蓬自言居【`一作生`】汉世少小见豪雄五侯俱拜爵七贵各论功建章通北阙复道度南宫太后居长乐天子出囘中玉辇迎飞燕金山赏邓通一朝复一日忽见朝市空扶桑无复海昆山倒向东少年何假问頽龄値福终子孙灭尽乡闾复不同泪尽眼方暗髀伤耳自聋杖筞寻遗老歌啸咏悲翁遭随各有遇非敢访童防  

独酌謡  

独酌謡独酌独长謡智者不我顾愚夫余未要不愚复不智谁当余见招所以成独酌一酌倾一瓢生涯本漫漫神理暂超超再酌矜许史三酌傲松乔频烦四五酌不觉凌丹霄倐尔厌五鼎俄然贱九韶彭殇无异塟夷跖可同朝龙蠖非不屈鹏鷃但逍遥寄语号呶侣无乃太尘嚣  

诗  

从驾送军  

惟尧称乃武轩后号神兵吊民资智勇治乱属师贞我君膺寳业历驾视前英蒲海方无浪夷山未有平星光下结斾劒气上舒精云开万里彻日丽百川明抚鼓山灵应诏跸水祗惊  

望郢州城  

魂兮何处返非死复非僊坐柯如昨日石合【`一作合石`】未淹年历阳顿成浦东海果为田空忆扶风咏谁【`一作惟`】见岘山传世变才良改时移民物迁悲哉孙骠骑悠悠哭彼天  

长安还至方山怆然自伤  

秦军坑赵卒遂有一人生虽还旧乡里危心曽未平淮源比桐栢方山似削成犹疑屯敌骑尚畏値胡兵空村余拱木废邑有頽城旧识既已尽新知皆异名百年三万日处处此伤情  

离合诗赠江藻  

开门枕芳野井上发红桃林中藤茑秀木末风云髙屋室何寥廓至士隐蓬蒿故知人外赏文酒易陶陶友朋足谐晤又此盛诗騒朗月同携手良景共含毫栾巴有妙术言是神僊曹百年肆偃仰一理俱相劳【`闲居有乐`】  

建除诗  

建章连鳯阙蔼蔼入云烟除庭发槐栁冠劒似神僊满衢飞玉轪夹道跃金鞭平明尘雾合薄暮风云鶱定交太学里射筞云台边执事一朝谬朝市忽崩迁破家徒狥国力弱不扶顚危机空履虎击恶岂如鹯成师凿门去败绩裹尸旋收魂不入斗抱景问穹开顔何所说空忆平生前闭门穷巷里静扫咏归田  

六府诗  

水广南山暗杖筞出蓬门火炬村前发林烟树下昬金花散黄蕋蕙草杂芳荪木兰露渐落山芝风屡翻土髙行已冐抱瓮忆中园谷城定若近当终黄石言  

八音诗  

金屋贮阿娇楼阁起迢迢石头足年少大道跨河桥丝桐无缓节罗绮自飘飘竹烟生薄晩花色乱春朝匏讵无匹神女嫁蘓韶土地多妍冶乡里足尘嚣革年未相识声论动风颷木桃堪底用寄以答琼瑶  

六甲诗  

甲拆开众果万物具敷荣乙飞上危幕雀乳出空城丙魏旧勲业申韩事刑名丁翼陈诗罢公绥作赋成戊巢花已秀满塘草自生已乃忘懐客荣乐尚关情庚庚闻鸟啭肃肃望鳬征辛酸多悯恻寂寞少逢迎壬蒸懐太古覆妙伫无名癸已空施位讵以召幽贞  

十二属诗  

防迹生尘案牛羊暮下来虎啸生【`当作坐`】空谷兎月向牕开龙隰逺青翠蛇柳近裴徊马兰方逺摘羊负始春裁猴栗羞芳果鸡跖引清杯狗其懐物外猪蠡窅悠哉  

从游天中寺应令  

福界新开草名僧共下筵杨枝生拱树锡杖咒飞泉石座应朝讲山龛拟夜禅当非舎卫国卖地取金钱同庾中庻肩吾周处士让游明庆寺  

鹫岭三层塔庵国一讲堂驯乌逐饭磬狎兽绕禅牀擿菊山无酒燃松夜有香幸得同髙胜于此心王  

名都一何绮  

【`陆士衡拟古诗云名都一何绮城阙郁盘桓`】  

名都一何绮春日吐光辉髙楼云母扇复殿琉璃扉昭仪同辇出髙安连骑归欲知天子贵千门应紫微  

为我弹鸣琴  

为我弹鸣【`玉台作清`】琴琴鸣伤我襟半死无人见入灶始知音空为贞女引谁达楚妃心雍门何假说落涙自淫淫  

赋得边马有归心  

【`王瓉诗朔风动秋草边马有归心`】  

穷秋边马肥向塞甚思归连镳渡蒲海束舌下金微已郤鱼防阵将摧鹤翼围弥忆长楸道金鞭【`一作鞍`】背落晖  

咏老马  

昔日从戎阵流汗几东西一日驰千里三丈防深泥渡水频伤骨翻霜屡损蹄勿言年齿暮寻途尚不迷  

和蔡黄门口字咏絶句  

嚣嚣宫阁路灵灵谷口闾谁知名器品语嘿各﨑岖  

## 汉魏六朝百三家集卷一百五目录

陈江总集题词  

后主狎客江总持居首国亡主辱竟迯明刑开府隋朝眉寿无恙春秋恶佞人有厚福若是者哉自叙官陈以来流俗怨憎羣小威福摧黜繇命识者笑其言迹乖谬及考之史书后庭荒宴罪薄五鬼自矜澹漠岂犹任质之谈耶六宫谢章美人应令艶歌侧篇传诵禁庭余则山寺穹碑法师龛石标记禅悦寂不闻有庙堂典议关其笔札所谓韦彪枢机李固斗极其晏居则何如也序云未尝逢迎一物干豫一事又云暮齿官陈与摄山布上人游欵深悟苦空更复练戒文人髙致或足贬俗其如社稷何后主即不道非有商辛之恶也总持即不肖罪不若飞廉恶来也文昌政本与时低昻朝宴夜游太康无儆即其恬澹亡国有余矣齐梁以来华虗成风士大夫轻君臣而工文墨髙谈法王脱略名节鸡足鹫头适为朝秦暮楚者地耳梁有江总隋有裴矩后唐有冯道三人皆醮妇所羞也  

目録  

赋  

修心赋【`有序`】  

辞行李赋  

云堂赋  

贞女峡赋  

劳酒赋  

山水纳袍赋【`有引`】  

华貂赋【`有引`】  

玛瑙盌赋  

南越木槿赋  

诏  

举士诏  

表  

让尚书令表  

让尚书仆射表  

让吏部尚书表  

为沈君理让仆射领吏部表  

为衡阳王让呉郡表  

为萧太保谢仪同表  

谢勑给皷吹表  

为陈六宫谢表  

章  

为陈六宫谢章  

启  

上毛启  

除尚书令断表后启  

除尚书谢台启  

谢宫为制让表启  

除太子詹事谢东宫启  

序  

自序  

陶贞白先生集序  

碑  

皇太子太学讲碑  

呉兴郡庐陵王徳政碑  

摄山栖霞寺碑  

大庄严寺碑  

建初寺琼法师碑  

明庆寺尚禅师碑铭  

赞  

香赞  

花赞  

灯赞  

幡赞  

颂  

庄周颂  

铭  

永阳王斋后山池铭  

芳林园天渊池铭【`有序`】  

圃石室铭  

方镜铭【`有引`】  

钟铭  

又  

优塡像铭  

哀策文  

陈宣帝哀策文  

诔  

梁故度支尚书陆君诔  

墓志铭  

广州刺史欧阳頠墓志  

特进光禄大夫徐孝穆墓铭  

司农陈暄墓铭  

中领军鲁广达墓铭  

侍中沈钦墓詺  

文  

羣臣请陈武帝防文  

乐府  

雉子班  

陇头水二首  

折杨柳  

关山月  

洛阳道二首  

长安道  

梅花落二首  

紫骝马  

骢马驱  

雨雪曲  

刘生  

病妇行  

置酒髙殿上  

今日乐相乐  

箫史曲  

咏燕燕于飞应诏  

济黄河  

横吹曲  

怨诗二首  

乌栖曲  

东飞伯劳歌  

杂曲三首  

梅花落  

宛转歌  

闺怨篇  

又  

姬人怨  

姬人怨服散篇  

长相思二首  

诗  

秋日侍宴娄苑湖应诏  

侍宴武观  

宴乐修堂应令  

三日侍宴宣猷堂曲水  

秋日游昆明池  

秋日登广州城南楼  

赠洗马袁朗别  

诒孔中丞奂  

赠贺左丞萧舎人  

遇长安使寄裴尚书  

别南海賔化侯  

庚寅年二月十二日游虎丘山精舎  

入龙丘岩精舎  

明庆寺  

入摄山栖霞寺【`有序`】  

游摄山栖霞寺【`有序`】  

摄山栖霞寺山房夜坐简徐祭酒周尚书并同游羣彦  

静卧栖霞寺房望徐祭酒  

营湼盘懴还涂作【`有序`】  

至徳二年十一月十二日升徳施山斋三宿决定罪福懴悔诗  

咏采甘露应诏  

借陆太常説文  

赋得一日成三赋应令  

摄山梁小庙  

卞山楚庙  

山庭春日  

七夕  

南还寻草市宅  

和张记室源伤徃  

在陈旦解酲共哭顾舎人  

侍宴临芳殿  

侍宴瑶泉殿  

别袁昌州二首  

经始兴广果寺题恺法师山房  

和衡阳殿下髙楼看妓  

赋得空闺怨  

并州羊肠坂  

歳暮还宅  

春夜山庭  

夏日还山庭  

赋得谒帝承明庐  

赋得携手上河梁应诏  

赋得泛泛水中鳬  

赋得三五明月满  

衡州九日  

赋咏得琴  

咏双阙  

三善殿夜望山灯  

奉和东宫经故妃旧殿  

同庾信答林法师  

咏李  

咏蝉  

答王筠早朝守建阳门开  

侍宴赋得起坐弹鸣琴  

别永兴侯  

春日  

于长安归还扬州九月九日行薇山亭赋韵哭鲁广逹  

秋日新宠美人应令  

新入姬人应令  

内殿赋新诗  

## 汉魏六朝百三家集卷一百五  

明　张溥　辑  

陈江总集  

赋  

修心赋【`有序`】  

太清四年秋七月避地于防稽龙蕐寺此伽蓝者余六世祖宋尚书右仆射州陵侯元嘉二十四年之所搆也侯之王父晋防军将军彪昔涖此邦卜居山阴都阳里贻厥子孙有终焉之志寺域则宅之旧基左江右湖靣山背壑东西陵跨南北纡萦聊与苦节名僧同销日月晓修经戒夕览图书寝处风云冯栖水月不意华戎莫辨朝市倾沦以此伤情情可知矣啜泣濡翰岂摅郁结庻后生君子悯余此槩焉  

嘉南斗之分次肇东越之灵秘表桧风于韩什着鎭山于周纪蕴大禹之金书镌暴秦之石字太史来而探穴钟离去而开笥信竹箭之为殄何碔砆之罕値奉盛徳之鸿祀寓安禅之古寺实豫章之旧圃成黄金之胜地遂寂黙之幽心若镜中而逺寻面曾阜之超忽迩平湖之逈深山条偃蹇水叶浸淫挂猿朝落饥鼯夜唫果丛药苑桃蹊橘林梢云拂日结暗生阴保自然之雅趣鄙人间之荒杂望岛屿之邅回面江源之重防泛流月之夜回曵光烟之晓匝风引蜩而嘶噪雨鸣林而翛飒鸟稍狎而知来云无情而自合尔乃埜开灵塔地筑禅居喜园超遰乐树扶疎经行借草宴坐临渠持戒振庇影甘蔬坚固之林可喻寂灭之场蹔如异曲终而悲起非木落而愁如岂降志而辱身不露才而扬已钟风雨之掩蔼倦鸡鸣之聒耳辛避地而髙栖冯调御之遗防折四辨之微言悟三乘之妙理遣十纒之系缚祛五惑之尘滓久遗荣于势利庶忘累于妻子感意气于畴昔寄知音于来祀何逺客之可悲私自怜其何已  

辞行李赋  

维大梁三十有六载神功懋乎开辟垂恩储祉子代之盘盂盛徳形容陋周年之弇石月窟向风日域仰泽要荒欵塞诸戎重译輶轩巡履声芳亥歩旌节经过事高禹迹举皇蕐之尽美驰珏玉之多事或江夏之无双匹洛阳之才子访羽仪于廊庙旌秀异于杞梓引强学之三端赏雕文于四始顾侗于罕志奉朝章于信次天鳯举而张济龙沙而通贽敏异季札之聼歌誉乘属国之衔使懐蘓子之抵掌忆千秋之画地愿自励而饮氷揆无庸而按辔嗟负恩之无力每若寘于藂棘倐辞东平之乐善再践承明而游息岂异千里之奔踶宁辞一钱之不直谅无期于鸿渐念有似于蝉翼荷徳泽之霈然鉴丹愚之匪饰慙借誉于琴柱免长徭于防极聊暇日以须防每长吟以郁纡异金石之能固若草木之分区进学慙于枝叶绵力谢于康衢搆伯休之蓬户狎仲宪之桑枢徒悦水而非智庻因谷以为愚耻矫名于周客宁滥响于齐竿奉栖迟以偃仰愿太素之不汚  

云堂赋  

览黄图之栋宇规紫宸于太清何面势之胶葛信不日之经营仰一时之壮丽跨万古之威灵吐触石之竒色混髙台之旧名若乃三阶入户百拱千楹莹以玉琇饰以金英绿芰悬挿红蕖倒生于时木叶声寒壶人唱静承露擎虚相风照迥天子乃下辇开宴出豫娯神文县日月思革风尘实附鳯之多幸愧屠龙之不眞  

贞女峡赋  

倦辛苦于岭表遂沉沦于海外迹飘飖于转蓬情缭绕于悬斾骇兹峡之珍怪伫竒峯而矖瞩或逦迤而四成乍防防而五曲含照曜之烛银滴潺湲之膏玉山苍苍以坠叶树索索而揺枝澄碧源之见底耸翠壁以临危  

劳酒赋  

在阳春之仲序览具物之芳菲帅公卿而播百谷亲耒耜而命三推开青坛于回甸列翠幕于清沂乃遵执爵之典爰降食苹之防豁朱鸟之髙牕启黄龙之抗殿奏帝鸿之万舞动钧天之九变顾曲私之亭育递寒暑而徂迁谬陈力而防骀岂酬恩于暮年  

山水纳袍赋【`有引`】  

皇储监国余辰劳谦终宴有令以纳袍防赐何以奉扬恩徳因题此赋  

滥时来之宠沐振长缨以祗肃奉性与之文章侍相娯之丝竹解女萝之山带佩流霞之羽服裁缝则万壑萦体鍼缕则千岩映目图岛屿之削成写沦涟之径复埒符采于雕焕竝芬芳于兰菊悯四选之徂迁轸百虑之回邅霜飞空而浸雾鴈照月而猜听风钟之易近对水霤之疎悬若董衣之百结同卫服之十年嗟斑鬓之巳飒愧冶袖之为奸谢衔珠之有报荷坠履之无捐  

蕐貂赋【`有序`】  

领军新安殿下以副貂垂钖仰铭恩泽谨题小赋贵丰貂于挹娄饰惠文而见求标侍臣之宻设曜毛采之温柔拜文防而影度陪武帐而香浮随玉珩之近逺共金珰之去留仰太山之千开谷中之鄙撤君子之寳饰荣小人之蓬鬓蔑置醴之殊夸赐田之薄润顾朽拙之防躬早游艺而不工逢河间之好古自隗始而恩隆谅维鹈之有媿庶懐防而克终  

玛瑙盌赋  

翠羽流霞之杯谅无闻于玮丽岂匹此之竒瓌爰覩殊特臻自西国状惊鹤之防渍似游龙之割刻士衡譬之云采中郎羞其马勒于时北园清夏东阁浮凉山交枝而影杂水沉叶而流香蝉无风而引短鹭出逈而飞长副君海渟岳峙纸落金锵获阿宗之美寳命河朔之名觞寳出昆仑之仙阜觞即洲之玉酒酒既醉而还年盌稍酌而延寿仰天纵之体物铭欹器兮何有  

南越木槿赋  

日及多名防賔肇生东方记乎夕死郭璞赞以朝荣潘文体其夏盛稽赋悯其秋零此则京蕐之丽木非于越之舜英南中新草众花之寳雅什未名骚人失藻雨来翠润露歇红燥叠蕚疑檠低茎若倒朝霞映日殊未妍瑚照水定非鲜千叶芙蓉讵相似百枝灯花复羞燃暂欲寄根对沧海大愿移蕐厠绮钱井上桃虫难可杂庭中桂蠧岂见怜乃为歌曰啼妆梁兾妇红妆荡子家若持花并笑宜笑不胜花赵女金珥燕姬挿寳珈谁知红槿艶无因寄狭邪徒令万里道攀折自咨嗟  

诏  

举士诏  

尧施諌皷禹拜昌言求之异等久着前徽举以滞淹复闻防典斯乃治道之深规帝王之切务朕以寡昧丕承洪绪未明虗巳日旰兴懐万机多紊四聪弗达思闻謇谔采其谋计王公以下各荐所知傍询管库爰及舆皂一介有能片言可用朕亲加聼览伫兹沃启  

表  

譲尚书令表  

臣弱歳立朝本无竒志每谓任登常伯足承基绪値梁季不造收拙人间东窜三江南徂百越不知秦汉十有七年心迹退黜平生毕矣但野性疎懒不屑死增俯仰乖时人物多忤天飞践祚任寄隆重谬以商丘之木遂比舟檝之材燕岱之石混同瑚琏之器当由崇贤使举早守名节窃以天府文昌万方之薮天官冢宰无所不统礼遵三独事昭百揆旷职云久三十余载一旦开置必资望实岂期廷典私偏滥庸菲薄陛下听览余辰曲垂昭纳遂斯反汗髙选具瞻则敝盖敝帷使臣暮齿歳制月制賖臣皓髪不以一怠  

让尚书仆射表  

藻镜官方品才人物门惊如市不惭屋漏心抱如氷无欺暗室但屡淹星鸟每知沗素世网拘束事归僶勉今此召防尤增据蒺窃以端揆副职官称师长革履升防传呼宠赫仪刑朝首冠冕彛伦兼复参总衡流匡佐圣治妄膺重责必践危机  

让吏部尚书表  

窃以汉置五曹方今六尚魏隆八凯拟古六卿近喻喉舌逺膺枢斗至如东京西晋裴王仰首伸眉可得论列此矣但臣门基世缩晋宋以来内侍帷扆入尸衡尺或年甫将立或歳未强仕是以退思弱冠追伤畴昔早尘蕐任见知名辈常谓忝窃匪朝伊夕岂期梁室多故有志无时平生意气飒尔零落特由邀奉嘉运千载一时惟奋宠灵遂臻于此  

为沈君理让仆射领吏部表  

辛香以来安石以后遵其轨躅必大厦之栋梁总其寄任亦巨川之舟楫未有绵力薄材轻膺此举  

为衡阳王让呉郡表  

芝泥驰印发命开函【`阙`】頴之诚夏霜易霣兢惶之至春水可渉临淄回轼即事何取广川无声颇知自匹  

为萧太保谢仪同表  

阪泉野战曾无汗马之劳代邸运筹又阙前戈之勇薄伐专征早游边外执玉奉酎又亏朝则王人防止朝册逺临奉述勑书曲停表奏沧波夐阻既杜敬仲之辞关路悠长致絶赵襄之让心驰紫路登文石而莫由目送白云拜承明而无日  

谢敕给皷吹表  

畧寻近古逖听前事王文宪匡佐革命沈隐侯经纶始运骑吹之荣犹难忝冐以臣况此实非伦辈岂可更崇文物重假名器髙台迢递未朱夏而登临芳树蕐滋非青春而奏曲  

为陈六宫谢表  

鹤籥晨启雀钗晓映恭承盛典肃荷防章歩动云桂香飘雾縠媿纒艶粉无情拂镜愁萦巧黛息意临牕妾闻汉水赠珠人间絶世洛川拾翠仙处无双或有风流行雨窈窕初日声髙一笑价起两环乃可桂殿迎春兰房侍宠借班姬之扇未掩惊羞假蔡琰之文宁披悚戴  

章  

为陈六宫谢章  

恭膺礼命愧集丹缕之顔拜奉曲私愁萦翚羽之色鲁宫夜火伯媛匪惊楚榭奔涛贞姜何惧岂期日月腾影风云写润乃复位崇九御声髙六列象服増蕐丹軿耀采何以弼佐王风克柔阴化兢惶竝集追想流荇之诗荷愳相并遂失鸣环之节  

启  

上毛启  

臣闻圣王受命以代绍兴日月精明之状烟云烂漫之采神鼎出于汾阴寳玉开于张掖灵山奥泽卉木呈祉静海澄波鳞介禔福靡不显符瑞以固鸿基肇徴祥以光永世者也影合四灵光分五色懐星拖月负字衔图  

除尚书令断表后启  

司防治本冢宰朝端搢绅所属仪刑攸在皇代以来无人则阙陛下将偹厥职用穆臣僚不容始自庸菲以讙物议当今藩翰至戚不无其才廊庙重臣亦有其器伏愿检俞徃之则阐平章之道臣防心布欵有理存焉  

除尚书令谢台启  

窃以防之冡司今曰端揆顷同台衮无人则阙臣之朽薄安可叨贲谨当奏承夜月冀奉三思之防声寄浮云方祈九天之路  

谢宫为制让表启  

如攀珠树徒仰照匣之辉若践玉田不知照庑之价芙蓉之水亟奉北园迷迭之文属陪南馆久防嘘枯之防许赐凌云之笔清夜防斯谓言善黄金然诺竝遂殊宠年齐栢寝岂报恩荣纸罄兰台未书悚戴  

除太子詹事谢东宫启  

庇身修徳滥迹端形陈萝故葛攀附不涯解角蜕鳞超逾非次方辞壐防觊收渥泽  

序  

自序  

歴升清显备位朝列不邀世利不渉权幸尝抚躬仰天太息曰庄青翟位至丞相无迹可纪赵元叔为上计吏光乎列传官陈以来未尝逢迎一物干豫一事悠悠风尘流俗之士颇致怨憎荣枯宠辱不以介意太建之世权移羣小謟嫉作威屡被摧黜奈何命也后主防在东朝防意文艺夙荷昭晋恩纪契濶嗣位之日时寄谬隆仪形天府厘正庻绩八法六典无所不统昔晋武帝防荀公曽曰周之冢宰今之尚书令也况复才未半古尸素若玆晋太尉陆玩云以我为三公知天下无人矣轩冕倘来之一物岂是豫要乎弱歳归心释教年二十余入镜山就灵曜寺则法师受菩萨戒暮齿官陈与摄山市上人游欵深悟苦空更复练戒运善于心行慈于物颇知自励而不能蔬菲尚染尘劳以此负愧平生耳  

陶贞白先生集序  

昔刘向通古今之学马融见天下之书京房察风雨之占裴楷晓阴阳之术子政伤于简易季长敝于骄侈君明逐不旋踵公矩才免极诛鲜有尽美之迹罕闻克终之誉若夫徳行博敏孔室四科经术深长郑门六艺丹阳陶先生备斯矣至如紫台青简緑帙丹经玉版秘文瑶氊怪牒靡不贯彼精防殚其防趣盖非常之絶伎命世之异人焉文集缺亡未有编录门人补辑若逢辽东之本好事研捜如诵河西之箧奉勑校之鈆墨缄以缇缃藏彼鸿都副作延阁  

碑  

皇太子太学讲碑  

我大陈之御天下若水涣其长澜瑶星躔其永歴重蕐诞睿兴于大麓之野敬仲继业盛矣鸣鳯之占兼以鸿才海富逸思泉泻含毫落纸动八阕之歌謡只句片言谐五声之节奏云飞风起追压汉帝之辞髙观华池逺跨魏王之什爰复建藏书之册开献书之路帷帐丛残家壁遗逸紫台秘典緑帙竒文羽陵蠧迹嵩山落简外史所掌广内所司靡不饰以铅椠雕以缃素此文敎之修也  

呉兴郡庐陵王徳政碑  

卓尔吾王天人可拟早成夙智谦懐虗巳偃息流畧翺翔文史三雍雅对九师名理好古如斯学兼之矣睢阳肇构碣石初开赐田待士牓道求材剖符彭国述职琅台去謡曙皷畱歌暮来  

摄山栖霞寺碑  

盖闻天有神宫地云灵府桑钦博记始叙四衢之塔金朔着经因知千歩之寺至如峰形甑累岫势堂宻亦乌足言哉南徐州琅邪郡江乘县界有摄山者其状似繖亦名繖山尹先生记曰山多草药可以摄养故以摄为名焉南瞻旧落顾悌鎭戍之坞北望荒村扈谦卜筮之宅此山西南隅有外道馆地俄而疫疠磨灭三清遗法未明五怖之灾万善开宗遂变四禅之境倐见齐居士平原明僧绍空解渊深至理髙妙遗荣轩冕遁迹岩穴宋泰始中尝游此山乃有终焉之志村民野老竞来諌曰山多狼虎毒虵所以久絶行践僧绍曰毒中之毒无过三毒忠信可蹈水火猛兽亦何能为乃刋木驾峰薙草开迳披拂蓁梗结构茅茨廿许年不事人世渡河息暴扰箧无立皆曰诚至所感有法度禅师家本黄龙来游白祉梵行殚苦法性纯备与僧绍契甚善尝于山舎讲无量寿经中夜忽见金光照室光中如有台馆形像岂知一念之间人王照其香葢八未曽有渊石朗其夜室居士遂舍本宅欲成此寺即齐永明七年正月三日度上人之所搆也山情率易野制疎朴崖檐峻絶涧户幽深卉木滋荣四时助其雕绮烟霞舒卷五色成其藻绚居士尝梦此巗有如来光彩又因闲居依稀目见昔寳海梵志睡覩花台智猛比丘行逢影窟故知神应非逺灵相斯在居士有懐创造俄而物故其第二子仲璋为临沂令克荷先业庄严龛像首于西峯石壁与度禅师镌造无量寿佛坐身三丈一尺五寸通座四丈并二菩萨倚髙三丈三寸若乃图写瓌竒刻削宏壮莲花莹目石镜沉晖藕丝萦髪云崖失彩项日流影东方韬其大明面月驰光西照匿其成魄大同二年龛顶放光光色身相晃若炎山林间树下赩如火殿禅师自识终期欣瞻瑞应以建武四年于此寺顺寂岂非六和精进十念允谐向沐寳池方登金地者也齐文惠太子豫章文献王竟陵文宣始安王等慧心开发信力明悟各舍泉贝共成福业宋太宰江夏王霍姬蕃闺内徳齐雍州刺史田奂方牧贵臣深晓正见妙识来果竝于此岩阿广收财施琢磨巨石影拟法身梁太尉临川靖慧王道契眞如心弘檀宻见此山制置疎濶功用稀少以天监十年八月爰撤帑藏复加莹餙缋以丹青镂之铣璗五分照发干轮启焕排天堂庑玉露分色接岫轩墀翠防抽影八定之侣歩纎草而扬梵三慧之僧挹飞泉而动色喜园凝静岂傲吏之凡游深谷虗非愚公之俗路是以王公缙绅之辈郎吏胥史之属歩林壑陟臯壤升精舎拜道塲莫不洗涤无明澣濯嚣暗非直心之砥路孰能如斯者乎慧振法师志业该练心力精确度上人将就迁神深相付嘱法师聿修厥绪劝助众功基业田园多所创置先有名徳僧朗法师者去乡辽水问道京蕐清规挺出硕学精诣早成波若之性夙植尸罗之本阐方等之指归中道之宗致北山之北南山之南不游皇都将渉三纪梁武皇帝能行四等善悟三空以法师累降徴书确乎不防天监十一年帝乃遣中寺释僧懐灵根寺释慧今等十僧诣山谘受三论大义贾谊曰学圣道如日之明孙卿云登髙山知天之峻今之探赜其此之谓南兰陵萧幽栖抗志独法絶羣遁世兹山多歴年所临终遗言塟法师墓侧还符田豫托西门之冡更似梁鸿偶要离之瘗又按神录云楚靳神在今临沂县齐永明初神诣法度道人受戒自通曰靳尚即楚大夫之灵也大同元年二月五日神又见形着菩萨巾披袈裟闲雅甚都来入禅堂请寺众说法昆岭之中百神所在首阳之路八驷竝驱未有修净戒之品诣得道之僧整忍辱之衣入安禅之室是知名山大泽灵异凭依者矣慧布法师防落烦恼早出尘劳律仪明白贞节峻逺贯综三乘不自媒衒楷模七众无所诋诃曩日静憇钟巗余便观止飡仁饮徳十有余年顷于摄阜受持珠戒佩服之敬虽敢怠于斯须汲引之劳且曷伸于报効夫言意难尽铅椠易凋固比河山莫如金石凡诸徴应并预随喜竝勒于碑左乃为颂曰  

漫漫心火防防世流论生若寄喻死如休三明未了十智难周尽纒痴爱岂离疮疣敬仰鸡足防闻鹫头斯风可羡其路何由我开梵宇面壑临丘我图灵迹果植因修兼金画绘泐石雕锼连云出没泄雨沉浮经行松磴禅坐蕙楼涧风长泻崖溜悬抽花台似雪夏室疑秋名僧宴息胜侣薰修三乘为筏六度为舟金幢合盖寳驾驱辀地祗来格天众追游五时无爽七处相侔辞题翠琰字勒银钩贤乎药饵过客宜留  

大庄严寺碑  

盖闻僧伽水濵波斯创以禅地醍醐山顶舎郍肇其梵域此乃徃刼之胜因上方之妙范于是俯察地势悬之以水仰惟皇极揆之以日百堵咸作千坊洞启前望则红尘四合见三市之盈虗后睇则紫阁九重连双阙之耸峭加以园习欢喜水成功徳池溢甘露不因玉掌树揺音乐无待金奏薰炉夜遥来海岓之香法鼓晨讙非动泗濵之石擢茎金表跨八万之俱成界道银绳面四衢而拓制厠璧缀珠凌丹霞而结宇雕光缕采望紫极而开轩俯看惊电影彻琉璃之道遥拖宛虹光徧水精之域层楹刻桷风伯走而未升灵橑飞甍雨师攀而不逮铭曰  

灼烁金茎崔嵬银表翔鶤仰翥威鳯灵矫木宻聫绵香泥缭绕日图檐外荷披栋杪翠落阴虬珠塡阳鸟髙僧累萃愿学兹多宣方等博综围陁皆伤寸晷竝悟尺波式旌镂碣无待雕戈标年刹土比数恒河  

建初寺琼法师碑  

夫智慧精进皆曰第一妙徳净名并称不二若乃干五欲之泥解六情之网御寳车之迹面香城之路荷持像法汲引人伦惟此法师心力备矣东山北山之部贯花散花之句竝编柳成简题蒲就业学非全朔无待冬书师梦尹儒自知防驾铭曰  

屑屑人世茫茫大千欲流心火意树身田老惊灵籥孔惜逝川三空莫辩二谛何诠佛日初照慈云不偏秋露寂灭莫系悠然  

明庆寺尚禅师碑铭  

百世之上百世之下含章隐璞明眞照假空行已无希音和寡不有耆徳谁其继者朗月灵悬髙风独写  

赞  

香赞  

海防相传香流十千不吹自转将销更燃萦空杂雾散逈飞烟还符戒品薫修福田  

花赞  

池中寳花叶覆金沙逆风气乱映水光斜散由天女卖乃王家若生心树愿结因牙  

灯赞  

寳灯夜开光遍花台烟抽细焰烬落轻灰珠慙色竝月耻光来一明暗室若遣尘埃  

幡赞  

金幡化成揺荡相明留无定影散乃俱轻光分绀殿采布香城恒知自转福与之生  

颂  

庄周颂  

玉洁防县兰薫漆园丹青可久雅道斯存梦中化蝶水外翔鲲出俗灵府师心妙门垂竿自若重聘忘言悠哉天地共是笼樊  

铭  

永阳王斋后山亭铭  

丛台造日淄馆连云锦墙列缋绣地成文吾王卓尔逸趣不羣梅梁蕙阁桂栋兰汾竹深盖雨石暗迎曛激流疑疏搆峰似削苔滑危磴藤攀耸蕚树影揺牕池中动幕月澄遥溆风清近壑雪防难消花园易落髙桐百尺垂杨五株开荣九畹结秀三株山条紫的水叶红须抽芳绕霤接翠分衢亭讙旅鹤浦澡惊鳬前列枚马后招申白讽诵楚诗精防沛易丛桂留赏散金匪惜不羡睢阳还嗤碣石驰声终古服义无斁  

芳林园天渊池铭【`有序`】  

歳次执除月维大吕爰命梓匠广修畚锸标置旧趾开浚昔基东西弥望云雾之所澄荡南北纡萦虹霓之所引曜晓川漾璧似日御之在河宿夜浪浮金疑月轮之驰水府前瞰万雉列榭参差却拒三袭危峦耸峭瓌鸟异禽自学歌舞神木灵卉不知揺落昔叔皮览海序螭蛟之泛滥吉甫临舟美柽松之蓊茸尚复着在吟咏缄彼缇缃况我君门盛事未纪谬颁待诏谨制铭云石沟溜宻兰渚潮平九蕐阁道百丈层盈液揺殿色殿写波明  

圃石室铭  

僊岩石榻宇石墙地云正域道示修羊紫烟碧露綘雪霜广成不践王列未翔移蕐甲观徙构震方逺跨飞梁俛临倒景琼蘂珠树金阶玉井映日分晖揺风共影岫浓翠合林虗桂静朔去偷桃董来货杏檐非刻削户恣登临迎春花近避暑凉深秋云卷闇冬霰停阴桐栖鳯采竹化龙吟轻飞乱色激溜成音天纵储睿生知作两诵余隟仁智为赏河曲停游洛濵息徃祥梨吐秀瑞燕流响一物或镌万国斯仰  

懐安寺刹下铭  

四聪睿后万行了因运光玉镜道茂金轮爰构灵刹地迹重闉迎风云表承露天津飞甍累栋嶙峋防持七众警卫百神筹销草木劫尽沙尘支提永固福业恒新变易东海长久北辰  

方镜铭【`有引`】  

此镜以照着衣镜背图刻八卦二十八宿仁寿殿前无以加斯雕丽也  

枵命巧仲吕呈祥金镌石汉铜铸丹阳价珍负局影丽髙堂图星拟盖写卦随方明齐水止照与天长増辉兎苑永侍龙光  

钟铭  

鳬氏之匠狙阳之铜图栾铸镈刻兽镌虫声飞雪里韵切唇中遥符玉律逺杂金风朝惊鹫岭夜动龙宫冀凭慧业防感神功百非洗荡万善招通长如五净永诬三空  

又  

篆间镕刻栾上雕镌声齐法鼓响逸鸣楗舟移巨壑火壊初禅  

优塡像铭  

如花譬像若火疑龙毫光此遇法相今逢眸云齿雪月貌金容大仙下降避席为防  

哀策文  

陈宣帝哀策文  

望蜃綍而攀摽拜龙菆而恸絶变五统而凄凉回三辰而惨切感川岳而地维倾号穹苍而天柱折千秋茂徳万世鸿名爰诏掌礼式序英声其辞曰  

妫水枢宿姚墟大虹讴歌承厯揖让受终重规帝绪踵武王风名山纪迹清庙传功我后丕承思祖业莅政恭已临朝凝黙焕烂九功葳蕤七徳宪章昭著威灵允塞爰兹发迹天歩艰难连蕐滕卫比誉应韩羽仪戚右轩冕朝端祈膺当璧繇显大横延喜授玉告善飞旌神器有奉性道无名诗颂唐年乐舞姬日仁声汪濊武义洋溢理讼总街凝情衢室巡望如礼幽祗咸秩疆垂叛援关徼防刘治兵丹浦获丑青丘屠钓且防管库方捜如龙驾皷献雉焚裘天必呈祥地宁爱寳神禽竒兽嘉谷灵草屈轶抽阶飞黄伏皂绮云舒庆珠星照老广敷丘索启胶庠书林吐馥文囿含锵南洽侯卫北畅遐荒殷罗自解周围无伤金英掩色玉床弗豫天驷催镳王良失御铸鼎奚益缀衣何处漫漫幽夜上仙长违拜日失意祈年宁神卜兆晏驾回天铜驎感泣银海埋田出徳阳之广殿动繁笳之哀啭渡洛水之浮桥望偃师之近县背紫陌而未逹隠黄山而不见铎启挽而依依马嘶风而恋恋平原欲晦落照将垂鳯盖飘而水暗鸾跸耸而山危曳虵旗之舒卷间翠野之参差鸟哀哀而惊曙松琴瑟而吟枝异故乡之丝竹非旧宅之埙篪扫秋叶而无尽荐春樱而愿知北邙已谢西陵何有逺宿苍梧便乖仁寿声合韶濩道宜户牗共瀛海而恒流竝嵩蕐而莫朽  

诔  

梁故度支尚书陆君诔  

君讳襄字师卿呉人也祖惠彻宋车骑府法曹行参军父闲扬州别驾齐永元绍厯萧遥光谋反伏诛闲以州职见害子綘其日并命忠孝之道萃此一门襄时年十四号毁殆灭布衣蔬食终于身世起家著作佐郎出为永宁县令累迁临川王庐陵王法曹外兵记室入为太子洗马掌记中书舎人记如故为丹阳尹丞俄迁太子庶子掌管记扬川治中太子家令领国子博士记如故丁母顾夫人忧庐乎墓所服阕又从家令转中庻子竝掌管记迁中散大夫金蕐宫家令出为鄱阳内史除尚书吏部郎秘书监领扬州大中正度支尚书太清二年三月京师倾覆君窜迹还乡呉民陆黯起义民攻郡扰攘之际忧愤而终春秋七十有二余避世河浒暂之呉国百舎不容千里无馈陆公国士之眷惠好之深朝同飦粥夕共瓢饮契濶晤言流连晦朔日月逝矣懐古何防临哀能诔久愿揺笔时事屯邅不遑削藁梁季适越未戢干戈陈世入仕累牵物役杼轴于懐四十余载隋开皇九年于长安致仕悬车已洎就木几何但东海成田南冠永絷山更促空想吹笛之哀马角徒生絶望通波之水呜呼哀哉揽涕操觚乃为诔曰  

妫苗硕茂完裔繁昌賔门穆穆筮士锵锵食采命氏遐哉陆乡四升台省八辟贤良分柯振叶令闻令望防朱鞸翠弁金铛流声世祀列讃祠堂别驾贞烈志存名教捐生狥主知死不挠晖映泉壌痛此忠孝于铄夫子积徳累仁韬光戢耀隐璞含眞居哀能痛至情通神泪枯珑树哀感驯禽永恸家祸长号不辰黄絶睇蔬布终身心符屈婞室等原贫分共慼内族外姻求之今古斯为异人月下奏章萤前读史给纸兰台观书洛市强学待问润身为已结髪濯缨登朝入仕昻昻逸骥逐日千里宛宛长离陵江迅起枳棘栖鳯化行乳雉平台累陟石扇蹔履跧伏不竞棼丝自理绮席无讥师训胄子骥足时务俊民斯俟秋实选能春蕐备美思媚储后游息承蕐书记策擢爵命増加弹碁击筑沉李浮追随飞盖侍从鸣笳二仪回干四气淹賖离景遽沉前星奄灭抚已惟旧懐恩守节防荷故臣攀号声折登髙能赋大夫就列金蕐式肇更奉清切修竹贞松含霜抱雪下车轩日求瘼康时良辰坐啸朗夜卧治悬鱼化静佩犊去思广条教精察毫厘典选捜扬操刀宻勿不紊朱紫傍无请谒秘署学林得人超忽延阁缃素校文遗阙工妙铅椠誉成朞月鴈行攸序龙作简才让珠不拜赐劒恩来帝曰俞徃尔行兼该金城失险玉弩流灾年臻几杖病息草莱世故天祸臣悲主辱露尽朝阳风惊夜烛黄鹄超遥白驹何促事廹归魂依然启足悠悠世路辛苦艰虞寻戈满道暴骨交衢家无半菽絶地飞刍念君桑梓零落凋枯伤君井邑孑戾﨑岖丧乱絶卜葵藿荒芜凄凉故友擗摽遗孤临穴外野抚棺穷途呜呼哀哉为善岂惧修名难假徳履中和道周文雅不朽之迹非谓泉下亹亹清风泠泠独写呜呼哀哉  

墓志铭  

广州刺史欧阳頠墓志  

公家习尚书少府儒髙于汉册世居渤海太守文重乎晋原中原防乱避地南徙公孝敬纯深友悌敦睦家积遗财竝让诸季兼赒同壤公含章内映逺识沉通窒嗜欲谨言行资贞干事廉隅梁室不造凶羯凭陵公被锐凶凶有志匡复梁孝元帝授散骑常侍东衡州刺史始兴县侯而犬戎弑逆宗社播迁陈纂揖让悠归髙祖恩加惟旧授使持节都督南衡二十二州诸军事广州刺史进为开府仪同三司山阳郡公进号征南将军加鼓吹一部巫山逺曲喧骑吹于日南芳树清音肃军容于海截追赠车骑将军司空公渉猎六经优游百氏寛徭省赋化百越之归心抚寒投醪感三军之死力在室如賔宁惭屋漏不贪为寳毎畏人知杀青无兼两之疑薏苡岂懐珠之谤如羊似粟不改夷齐之心遗庆流风方留豹产之徳  

特进光禄大夫徐孝穆墓铭  

耕耘书圃弋猎文场藻思绮合尺牍绣扬辞奔太史笔利干将心缄武库口定雌黄奉使巡采絶域遐深市朝迁贸陵谷相侵形寄王绩名宣攀附髙排阊阖郁转云路年逾致仕齿及悬车夜漏方尽驰光复斜平原出宿庠序为家陇愁宿雾松悲闲鸟地回云低山重树小九原孤月三泉送旐畴曩行役共上河梁余因病免君事逺将痛心期之徂谢悯时代之销亡冀镌石于冢畱清风于故乡  

司农陈暄墓铭  

其文防骫其笔纵横背碑即诵据马俄成诽谐见赏调笑忘情两宫宠官四主恩荣万事依息一朝追送畴昔命觞文可吟讽今日酹酒长悲且恸  

中领军鲁广达墓铭  

灾流淮海险失金汤时屯运极代革天亡牙背义介胄无良独标忠勇率御有方诚贯皎日气励严霜懐恩感报抚事何忘  

侍中沈钦墓志  

早结南阳之亲致兴沛市之役四埏多难三江屡梗君敦淳化以励浇风庶涤清流以荡独俗早遘紫云萍濡碧海奋里闬之宠跃车马之贵哂窦氏之青山耻郭家之金穴  

文  

羣臣请陈武帝忏文  

某位某甲稽首和南十方三世一切诸佛十方三世一切尊法十方三世一切贤圣见前大徳僧皇帝某菩萨睿哲聪明广渊齐圣心若虗空照穷般若发大誓荷负众生神道防昌膺兹景业百王既季运属艰难五岳维尘六军日动劬劳在念有切皇心既而深悟苦空极言无我寳台蕐柱本非实録贼城楼橹苦具兹多遂坐道场静居禅室坚固善本具足檀那石璧山河珍车寳马头目髓脑妻子国城銮辂龙章翠帐玉几福徳所感威惠所及莫不肃然大舍共养三尊便欲拂衣崆峒髙歩六合到林间而宴坐与释众而同游紫防虗宫黄屋旷位上灵耸动厚土怔惶弟子等身纒爱惑业构烦恼天生烝民树以司牧惵惵黔首非后罔戴岂容尊居万乘而伸独徃之情应在帝王而为布衣之事且蛮夷猾夏冦贼奸宄燧人警职日照甘泉之火四郊多垒未肆楼船之威若使七圣遂迷窅然汾水之上八骏沃若方在瑶池之濵则天下何依羣臣莫奉宗社庙堂有废彛则弟子不胜狼狈之切谨舍如干钱如干物仰嚫三寳大众奉赎皇帝及诸王所舍悉还本位伏愿十方三寳见前大徳僧以慈悲力用无碍心坐道放光显扬宣説欢喜和合超然防许当使皇帝望云望日之恣与南山等固乃神乃圣之徳与北极同尊中宫后妃之星金祯玉干之戚穷积善之庆尽万歳之懽玉銮回镳金门洞启百辟翘首搢绅竝列愿尘劳与云沴俱销亿兆与天地同泰慊慊丹愚敢以死请弟子某和南  

乐府  

雉子斑  

麦垅新秋来泽雉屡裵徊依花似协妬拂草乍惊媒三春桃照李二月柳争梅暂住如臯路当令巧笑开  

陇头水二首  

陇头万里外天涯四面絶人将蓬共转水与啼俱咽惊湍自涌沸古树多催折传闻博望矦苦辛提汉节雾暗山中日风惊陇上秋徒伤幽咽响不见东西流无期从此别更度几年幽遥闻玉关道望入杳悠悠  

折杨栁  

万里音尘絶千条杨柳结不悟倡园花遥同羌岭雪春心自浩荡春树聊攀折共此依依情无奈年年别  

关山月  

兎月半轮明狐关一路平无期从此别复欲几年行映光书汉奏分影照胡兵流落今如此长戍受防城  

洛阳道二首  

徳阳穿洛水伊阙迩河桥仙舟李膺棹小马王戎镳杏堂歌吹合槐路风尘饶绿珠含涙舞孙秀彊相邀小路平【`一作临`】四达长楸听五钟玉节迎司锦车归濯龙歌声不息环佩响相从花障荡舟笑日映下山逢  

长安道  

翠盖乘轻雾金羁照落晖五侯新拜罢七贵早朝归轰轰紫陌上蔼蔼红尘飞日暮延平客风花拂舞衣  

梅花落二首  

缥色动风香罗生知巳长妖姬坠马髻未挿江南珰转袖花粉落春衣共有芳羞作秋胡妇独采城南桑胡地少春来三年惊落梅偏疑粉蝶散乍似雪花开可怜香气歇可惜风相催金铙且莫韵玉笛幸裵徊  

紫骝马  

春草正萋萋荡妇出空闺识是东方骑犹带北风嘶扬鞭向柳市细蹀上金堤愿君怜织素残妆尚有啼  

骢马驱  

长城兵气寒饮马讵为难暂解青丝辔行歇缕衢鞍白登围转急黄河冻不干万里朝飞电论功易丸  

雨雪曲  

雨雪隔榆溪从军度陇西绕障看孤迹依山见马蹄天寒旗彩壊地暗鼓声低漫漫愁云起苍苍别路迷  

刘生  

刘生负意气长啸且裵徊髙【`一作辩`】论明秋水命赏陟春台干戈倜傥用笔砚纵横才置驿无年限游侠四方来  

病妇行  

窈窕懐贞室风流挟琴妇唯将角枕卧自影啼妆久羞开翡翠帷嬾对葡萄酒深悲在缣素托意忘箕箒夫婿府中趋谁能大垂手  

置酒髙殿上  

三清传防酒栢梁奉欢宴霜云动玉叶冻水疏金箭羽籥响钟石流泉灌金殿盛时不再得光景驰如电  

今日乐相乐  

绮殿文雅遒玳筵欢趣宻郑熊逶迤舞齐窕瑟金垒送缥觞玉井沉朱实愿此北堂宴长奉南山日  

箫史曲  

防玉秦家女箫史仙处童来时兎月满去后鳯楼空宻笑开还敛浮声咽更通相期红粉色飞向紫烟中  

咏燕燕于飞应诏  

二月春晖晖双燕理毛衣衔花弄藿靡拂叶隐芳菲或在堂前戯多从幕上飞若作仙人履终向日南归  

济黄河  

葱山沦外域盐泽隐遐方两源分际逺九道流长未殚所闻见无待验词章留连嗟太史惆怅践黎阳导波萦地节【`一作脉`】疏气耿天潢悯周沈用寳嘉晋肇为梁  

横吹笛  

箫声鳯台曲洞吹龙钟管镗鎝渔阳掺怨抑胡笳断  

怨诗二首  

采桑归路河流深忆昔相期栢树林奈许新缣伤妾意无由故剑动君心  

新梅嫩柳未障羞情去恩移那可留团扇箧中言不分【`拾遗作尽`】纎腰掌上讵胜愁  

乌栖曲  

桃李春水木兰桡金羁翠盖聚河桥陇西上计应行去城南美人啼着曙  

东飞伯劳歌  

南飞乌鹊北飞鸿防玉兰香时防同谁家可怜出牕牖春心百媚胜杨栁银牀金屋挂流苏寳镜玉钗横瑚年时二八新红脸宜笑宜歌羞更敛风花一去杳不归秪为无双惜舞衣  

襍曲三首  

行行春迳蘼芜緑织素那复解琴心乍惬南阶悲绿草谁堪东陌怨黄金红顔素月俱三五夫婿何在今追虏关山陇月春雪冰【`一作深`】谁见人啼花照戸  

殿内一处起金房并【`玉台作便`】胜余人白玉堂瑚挂镜临纲户芙蓉作帐照雕梁房栊宛转垂翠幕佳丽逶迤隐珠箔风前花管飏难留舞去花钿低不落阳台通梦太非眞洛浦凌波复不新曲中唯闻张女调【`一作曲`】定有同姓可怜人但愿私情赐斜领不愿傍人相比竝妾门逢春自可荣君面未秋何意冷  

泰山言应可转移新宠不信更参差合懽锦带鸳鸯鸟同心绮袖连理枝皎皎新秋明月开早露飞萤暗里来鲸灯落花殊未尽虬水银箭莫相催非是神女期河汉别有仙姬入吹台未眠解着同心结欲醉那堪连理杯后宫不惬茱茰芳夜夜争开苏合房寳钗翠鬓还相似朱唇玉面非一行新人未语言如涩新宠无前判不臧愿奉更衣兰麝气恐君马到自惊香  

梅花落  

腊月正月早惊春众花未发梅花新可怜芬芳临玉台朝攀晚折还复开长安少年多轻簿两两共唱梅花落满酌金巵催玉柱落梅树下宜歌舞金谷万株连绮甍梅花宻处藏娇鸎桃李佳人欲相照摘叶【`一作蘂`】牵花来竝笑杨柳条青楼上轻梅花色白雪中明横笛短箫凄复切谁知栢梁声不絶  

宛转歌  

七夕天河白露明八月涛水秋风惊楼中恒闻哀响曲塘上复有辛苦行不解何意悲秋气直置无秋悲自生不怨前阶促织鸣偏愁别路捣衣声别燕差池自有返离蝉寂寞讵含情云聚懐清四望台月冷相思九重观欲题芍药诗不成来采芙蓉花巳散金樽送曲韩娥起玉柱调楚妃叹翠睂结恨不复开寳鬓迎秋度前乱湘妃拭泪洒贞筠荚药浣衣何处人歩歩香飞金薄履盈盈扇掩瑚唇已言采桑期陌上复能解佩就江濵竞入华堂要花枕争开羽帐奉华茵不惜独眠前下钓欲许便作后来薪后来暝暝同玉牀可怜顔色无比方谁能巧笑特窥井乍取新声学绕梁宿处留娇堕黄珥镜前含笑弄明珰菤葹摘心心不尽茱茰折叶叶更芳已闻能歌洞箫赋讵是故爱邯郸倡  

闺怨篇  

寂寂青楼大道边纷纷白雪绮牕前池上鸳鸯不独自帐中蘓合还空然屏风有意障明月灯火无情照独眠辽西水冻春应少蓟北鸿来路几千愿君关山及早度念妾桃李片时妍  

又  

蜘蛛作丝满帐中芳草结叶当行路红脸脉脉一生啼黄鸟飞飞有时度故人虽故防经新新人虽新复应故  

姬人怨  

天寒海水惯相知空牀明月不相宜庭中芳桂憔悴叶井上疎桐零落叶寒灯作花羞夜短霜鴈多情恒结伴非为陇水望秦川直置思君肠自断  

姬人怨服散篇  

薄命夫婿好神仙逆愁髙飞向紫烟金丹欲成犹百练玉酒新熟几千年妾家邯郸好轻薄特忿仙童一丸药自悲行处绿苔生何悟啼多红粉落莫轻小妇狎春风罗袜也得歩河宫云车欲驾应相待羽衣未去幸须同不学箫史还楼上防逐姮娥戯月中  

长相思二首【`襍言`】  

长相思久离别征夫去逺芳音灭湘水深陇头咽红罗斗帐里绿绮清絶逶迤百尺楼愁思三秋结  

长相思久别离春风送燕入檐窥暗开脂粉弄花枝红楼千愁色玉筋两行垂心心不相照望望何由知  

诗  

秋日侍宴娄苑湖应诏【`以下五言`】  

翠渚还銮辂瑶池命羽觞千门响云跸四泽动荣光玉轴昆池浪金舟太液张虹旗照岛屿鳯葢绕林塘野静重阴濶淮秋水气凉雾开楼阙近日逈烟波长洛宴谅斯在镐饮讵能方朽劣叨荣遇簮笏奉周行  

侍宴武观  

诘晓三春暮新雨百花朝星宫移渡防天驷动行镳斾转苍龙阙尘飞饮马桥翠观迎斜照丹楼望落潮鸟声云里出树影浪中揺歌吟奉天咏未必待闻韶  

宴乐修堂应令  

肃城通甲观承华启画堂北宫降恩赏西园度羽觞殊私奉玉裕终宴在金房庭晖连树彩檐影接云光仙如伊水驾乐似洞庭张弹丝命琴瑟吹竹动笙簧庸疎滥应院衰朽恧连章  

三日侍宴宣游堂曲水  

上巳娯春禊芳辰喜月离北宫命箫皷南馆列旌麾绣柱擎飞阁雕轩傍曲池醉鱼沉逺岫浮枣漾清漪落花悬度影飞丝不碍枝树动丹楼出山斜翠磴危礼周羽爵遍乐阕光阴移  

秋日游昆明池  

灵沼萧条望游人意绪多终南云影落渭北雨声过蝉噪金隄栁鹭饮石鲸波珠来照似月织处写成河此时【`一作讵知`】临水叹非复采莲歌  

秋日登广州城南楼  

秋城韵晩笛危榭引清【`一作凄`】风逺气疑埋劒惊禽似避弓海树一边出山云四面通野火初烟细新月半轮空塞外离羣客顔鬓早如蓬徒懐建邺水复想洛阳宫不及孤飞鴈独在上林中  

赠洗马袁朗别  

贾谊登朝日终军对奏年校文升广内抚剑入崇贤竒才殊艶逸将别更留连驱车命铙管拱坐面林泉池寒稍下鴈木落久无蝉露浸山扉月霜开石路烟髙谈无与慰迟尔报华篇  

诒孔中丞奂  

我行五岭表辞乡二十年闻莺欲动咏披雾即依然畴昔同寮宷今随年代改借问藏书处唯君故人在故人名宦髙霜简肃权豪谁知懐九叹徒然泣二毛歩出东郊望心游江海上遇物便今古何为不惆怅初晴原野开宿雨润条枚丛花曙后发一鸟雾中来淹留兰蕙苑吟啸芳菲晩忘懐静躁间自觉风尘逺白社聊可依青山乍采薇钟牙乃得性语黙岂同归  

赠贺左丞萧舎人  

輶轩通八表旌节骛三秦听歌酬敏对继好伫行人贺生思沉郁萧弟学纷纶共有笔端誉皆为席上珍离羣徒悄悄征旅日駪駪黄河分太史一曲悲千里海内平生亲中朝流寓士痛哉悯梁祚于焉三十祀钟仪絷不归盛宪悲何巳陇头心断絶尔为参生死囬首望长安犹如蜀道难函关分地轴华岳接天坛行旜方境逝去棹舣江干芦花霜外白枫叶水前丹翔鸥方怯冻落鴈不胜弹辉辉盛王道时务婴疲老九流倦耳目十年变懐抱何以敦岐路凄然缀辞藻江南有桂枝塞北无萱草斗酒未为别垂堂深自保  

遇长安使寄裴尚书  

传闻合浦叶逺向洛阳飞北风尚嘶马南□独不归去云目徒送离琴手自挥秋蓬失处所春草屡芳菲太息关山月风尘客子衣  

别南海賔化矦  

石关通越井蒲涧迩灵洲此地何辽夐羣英逐逺游髙才袁彦伯令誉许文休悠焉値君子复此映芳猷崤函多陟澁星琯壮环周分岐泣世道念别伤边秋断山时结雾平海若无流惊鹭一羣起哀猿数处愁是日送归客为情自可求终谢能鸣鴈还同不系舟其如江海泣惆怅徒离忧  

庚寅年二月十二日游虎丘山精舎  

纵棹怜回曲寻山静见闻每从方杜性须与俗人分贝塔涵流动花台偏领芬蒙茏出檐桂散漫绕牕云情幽岂狥物志逺易惊羣何由狎鱼鸟不愿屈纁  

入龙丘岩精舎  

法堂犹集鴈仙竹几成龙聊承丹桂馥逺视白云峯风牕穿石窦月牖拂霜松暗谷留征鸟空林彻夜钟阴崖未辨色叠树岂知重溘此哀时命吁嗟世不容无由访詹尹何去复何从  

明庆寺  

十五读书日六十轩冕年名山极厯览胜地殊留连幽厓耸絶壁洞穴泻飞泉金河知证果石室乃安禅夜梵闻三界朝香彻九天山阶歩皎日涧戸听凉蝉市朝霑草露淮海作桑田何言望钟岭更复切秦川  

入摄山栖霞寺【`有序`】  

壬寅年十月十八日入摄山栖霞寺登岸极峭颇畅懐抱至徳元年癸卯十月二十六日又再游此寺布法师施菩萨戒甲辰年十月二十五日奉送金像还山限以时务不得恣情淹留乙巳年十一月十六日更获拜礼仍停山中宿永夜畱连栖神悚听但交臂不停薪指俄谢率制此篇以记即目俾后来赏者知余山志  

净心抱冰雪暮齿逼桑榆太息波川迅悲哉人世拘歳华皆采获冬晩共严枯濯流济八水开襟入四衢兹山灵妙合当与天地俱石濑乍深浅崖烟逓有无缺碑横古隧盘木卧荒涂行行备履歴歩歩辚【`一作怜`】威纡髙僧迹共逺胜地心相符樵隐各有得丹青独不渝遗风伫芳桂比徳喻生刍寄言长徃客凄然伤鄙夫  

游摄山栖霞寺【`有序`】  

祯明元年太歳丁未四月十九日癸亥入摄山展慧布法师忆谢灵运集还故山入石璧中寻昙隆道人有诗一百十一韵今此拙作仍学康乐之体  

霡霂时雨霁清和孟夏肇栖宿绿野中登顿丹霞杪敬仰髙人徳抗志尘物表三空豁巳悟万有一何小始从情所寄防期谅不少荷衣歩林泉麦气凉昏晓乘风面泠泠月临皎皎烟崖憩古石云路排征鸟披迳怜森沉攀条惜杳袅平生忘是非朽谢岂矜矫五净自此渉六尘庶无扰  

摄山栖霞寺山房夜坐简徐祭酒周尚书并同游羣彦  

澡身事珠戒非是学金丹月磴时横枕云崖宿解鞍梵宇调心易禅庭数息难石涧水流静山牕叶去寒君思北阙驾我惜东都冠翻愁夜钟尽同志不盘桓  

静卧栖霞寺房望徐祭酒  

絶俗俗无侣修心心自斋连崖夕气合虗宇宿云霾卧藤新接戸欹石久成阶树声非有意禽戯似忘懐故人市朝狎心期林壑乖唯怜对芳杜可以为吾侪  

营湼槃懴还涂作【`有序`】  

祯明二年仲冬摄山栖霞寺布法师只尔待终余以此月十七日宿昔入山仰为师氏营湼槃懴还途有此作  

可否同一贯生死亦一条况期灭尽者岂是俗中要人路离羣怆防期出世遥留连入涧曲宿昔陟岩椒石溜冰便断松霜日自销向崖云靉叇出谷雾飘飖勿言无大隐归来即是朝  

至徳二年十一月十二日升徳施山斋三宿决定罪福懴悔诗  

四知无矫志二施启幽心简通避人物偃息还山林曲涧停驺响交枝落幔阴池台聚冻雪栏牖噪归禽石彩无新故峯形讵古今大车何杳杳奔马遂骎骎何以修六念防诚在一音未泛慈舟逺徒令愿海深  

咏采甘露应诏  

祥露晓氛氲上林朝晃朗千行珠树出万叶琼枝长徐轮动仙驾清宴留神赏丹水波涛泛黄山烟雾上风亭翠斾开云殿朱响徒知恩礼洽自怜名实爽  

借刘太常説文  

刘棻慕子云许愼询景伯硕学该虫篆竒文秀鸟迹曰余徒下帷待问垂重席不诣王充市聊投班玩籍三写徧钻研六书多补益幽居服药饵山宇生虗白留连嗣芳杜旷荡依泉石夫君爱满堂愿言驰下泽  

赋得一日成三赋应令  

副君睿赏遒清夜北园游下笔成三赋传觞对九秋飞文绮縠采落纸波涛流树宻寒蝉响檐暗雀声愁緑溆明层殿青山照近楼此时盛礼物顾省良若抽  

摄官梁小庙  

【`梁有小庙太祖太夫人庙也非嫡故别立庙侯景宼建邺诏以总权兼太常卿守小庙`】  

畴昔游依所今日荐樱时宪章诚有革歳月遂难思故人独之子官聨更在兹虗檐静暮雀洞戸映光丝平生复能几语事必伤悲  

卞山楚庙  

苹藻祈明徳倚棹息岩阿忽聼晨鸡曙非复楚宫歌闲阶薙宿膂古木断悬萝帷堂寂易晩桴鼓自相和盛祀流百世英威定几何  

山庭春日【`一作休沐山庭`】  

洗沐惟五日栖迟在【`一作对`】一丘古楂横近涧危石耸前洲岸绿开河栁池红照海榴野花宁待晦山虫讵识秋人生复能几夜烛非长游  

七夕【`六朝声偶作柳顾言者非`】  

汉曲天榆冷河边月桂秋婉娈期今夕飘飖渡浅流轮随列宿动【`一作转`】路逐彩云浮横波翻泻涙束素反缄愁此时机杼息独向红妆羞  

南还寻草市宅  

红顔辞巩洛白首入轘辕乘春行故里除歩采芳荪迳毁悲求仲林残忆巨源见桐犹识井看柳尚知门花落空难遍莺啼静易諠无人访语黙何处叙寒温百年独如此伤心岂复论  

和张记室源伤徃【`一作伤佳人`】  

小妇当垆夜夫壻凯归年正歌千里曲翻入九重泉机中未断素琴上本留空帐临牕掩孤灯向壁然还悲寒陇曙松短未生烟  

在陈旦解酲共哭顾舎人【`一作伤顾野王`】  

独酌一樽酒髙咏七哀诗何言蒿里别非复竹林期堦荒郑公草戸閴董生帷人随暮【`一作朝`】槿落客共晚莺悲年髪两如此伤心讵【`一作独`】几时  

侍宴临芳殿【`六朝声偶作柳顾言者非`】  

钟箭自【`一作且`】徘徊皇堂荐羽杯桥平疑水落石逈见山开林前暝色静花处近香来西嵫伤抚夕北阁滥游陪  

侍宴瑶泉殿  

水亭通枍诣石路接堂皇野花不识采旅竹本无行雀惊疑欲曙蝉噪似含凉何言金殿侧亟奉瑶池觞  

别袁昌州二首  

河梁望陇头分手路悠悠徂年若惊电别日欲成秋黄鹄飞飞逺青山去去愁不言云雨散更似东西流客子叹途穷此别异西东关山嗟坠叶岐路悯征蓬别鹤声声逺愁云处处同  

经始兴广果寺题恺法师山房  

息舟香埠怅别在寒林竹近交枝乱山长絶迳深轻飞入定影落照有疎阴不见投云状空留折桂心  

和衡阳殿下髙楼看妓  

起楼侵碧汉初日照红妆心艶卓女曲误动周郎并歌时转黛息舞暂分香挂缨银烛下莫笑玉钗长  

赋得空闺怨  

荡妻怨独守卢姬伤独居瑟上调落机中织素余自羞涙无燥翻觉梦成虗复嗟长信阁寂寂徃来疎  

并州羊肠坂  

三春别帝乡五月度羊肠本畏车轮折翻嗟马骨伤惊风起朔鴈落照尽胡桑关山定何许徒御惨悲凉  

歳暮还宅  

悒然想泉石驱驾出城台翫竹春前笋惊花雪后梅青山殊可对黄卷复时开长绳岂系日浊酒倾一杯  

春夜山庭  

春夜芳时晩幽庭野气深山疑刻削意树接纵横阴戸对忘忧草池惊旅浴禽樽中良得性物外知余心  

夏日还山庭  

独于幽栖地山庭暗女萝涧渍长低篠池开半卷荷野花朝暝落盘根歳月多停樽无赏慰狎鸟自轻过  

赋得谒帝承明庐  

雾开仁寿殿云绕承明庐轮停绀幰引马度红尘余香貂拜黻衮花绶拂除谒帝升清汉何殊入紫虚  

赋得携手上河梁应诏  

早秋天气凉分手关山长云愁数处黒木落几枝黄鸟归犹识路流去不知乡秦川心断絶何悟是河梁  

赋得泛泛水中鳬  

归鳬沸卉同乱下芳塘中出没时衔藻飞鸣忽飏风浮深或不息戯广若乘空春鹦徒有赋还笑在金笼  

赋得三五明月满  

三五兎辉成浮阴冷复轻只轮非战反团扇少歌声云前来徃色水上动揺明况复髙楼照何嗟揽不盈  

衡州九日  

秋日正凄凄茅茨复萧瑟姬人荐初醖防子问残疾园菊抱黄华庭榴割珠实聊以著书情暂遣他乡日  

赋咏得琴  

可怜峄阳木雕为緑绮琴田文垂睫涙卓女弄心戱鹤闻应舞游鱼听不沉楚妃幸勿叹此异丘中吟【`一作音`】  

咏双阙  

象阙连驰道天【`一作月`】宇照芳疎刻鳯栖清汉图龙入紫虗屡逢膏露洒几遇祥烟初竞言百尺丽宁方万丈余  

三善殿夜望山灯【`六朝声偶作柳顾言者非`】  

百花疑吐夜四照似含春的的连星出亭亭向日新采珠非合浦赠佩异江濵若任扶桑路堪言竝日轮  

奉和东宫经故妃旧殿  

故殿看看冷空阶歩歩悲犹忆窥牕处还如解佩时苔生无意早燕入有言迟若令归就月照见不须疑  

同庾信答林法师【`艺文作周正非`】  

客行七十嵗歳暮逺徂征塞云凝不解陇水冻无声君看日逺征为忖长安城  

咏李  

嘉树春风早春风花落新但见成蹊处几得正人当知露井侧复与夭桃邻  

咏蝉  

白露凉风吹朱明落照移鸣条噪林柳流响遍台池村声如易得寻忽却难知  

答王筠早朝守建阳门开  

金兎犹悬魄铜龙欲启扉三条息行火百雉照初晖御沟槐影出仙掌露光晞【`阙`】  

侍宴赋得起坐弹鸣琴  

丝传园客意曲奏楚妃情罕有知音者空劳流水声  

别永新矦【`诗彚作张正见者非`】  

送君张掖郡分悲函谷关欲知肠断絶浮云去不还  

春日  

水苔宜溜色山樱助落晖浴鸟沉还戯飘花度不归于长安归还扬州九月九日行薇山亭赋韵  

心逐南云逝形随北鴈来故乡篱下菊今日几花开  

哭鲁广逹  

【`南史曰广达陈之良将也至徳二年为侍中中领军贺若弼进军钟山广逹力战及韩擒虎乘胜破宫城广违被执入隋以愤慨卒江总抚柩恸哭题其棺曰`】  

黄泉虽抱恨白日自留名悲君感义死不作负恩生  

秋日新宠美人应令【`以下七言`】  

后宫唯闻莫琼树絶世复有宋容华皆自争名进女弟定觉双飞胜荡家愿竝迎春比翼燕常作照日同心花闻道艶歌时易调忖许新恩那久要翠睂未畵自生愁玉脸含啼还似笑角枕千娇荐芬香若使琴心一曲奏幽兰度曲不可终阳台梦里自应通秋树相思一枝緑为挿贱妾两鬟中  

新入姬人应令  

洛浦流风漾淇水秦楼初日度阳台玉轪轻轮五香散金灯夜火百花开非是妖姬度江日定言神女隔河来来时向月别姮娥别时清吹悲箫史数钱拾翠争佳丽拂红防黛何相似本持纎腰惑楚宫暂回舞袖惊呉市新人羽帐挂流蘓故人网戸织蜘蛛梅花柳色春难遍情来春去在须防不用庭中赋緑草但愿思着弄明珠  

内殿赋新诗  

兎影脉脉照金铺虬水滴滴泻玉壶绮翼雕甍迩清汉虹梁紫【`一作桂`】柱丽黄图风高暗緑凋残柳雨驶芳红湿晩芙三五二八佳年少百万千金买歌笑徧着故人织素诗愿奏秦声采莲调织女今夕渡银河当见新秋停玉梭  

## 汉魏六朝百三家集卷一百六目录

陈张正见集题词  

东海徐隐忍在陈太建时与名士十余人游宴赋诗动成卷轴集而叙之至今称文防者辄颂司空诸记室云隐忍诗不多见惟日出东南隅行与游钟山开善寺二诗盛行世间余客诗文少传其最多者则推清河张见赜然本集十四卷诗赋间存赋三首又语致萧条则散骑著作得称集者恃有诗耳史云见赜诗尤善五言篇中蜀郡随金马天津应玉衡天路横秋水星桥转夜流其著者也夫陈隋诗格风气开唐五言声响尤为近之祖孙登莲调刘删泛宫亭湖全首唐律固不足道即阴徐江沈陈朝大手其诗亦有类唐者见赜才年适相兄弟尧风鼓吹或假途辙憎者病其虽多奚为喜者谓其声骨雄整女以悦容岂能自言美恶哉梁陈显晦随俗善持当时文士能若此者即云寡过矣  

目録  

赋  

山赋  

石赋  

哀桃赋  

启  

谢赐钱启  

乐府  

钓竿篇  

度関山  

晨鸡髙树鸣  

采桑  

艶歌行  

从军行  

三妇艶诗  

置酒髙殿上  

门有车马客行  

白头吟  

情诗  

应龙篇  

轻薄篇  

帝王所居篇  

朱鹭  

上之囘  

战城南  

君马黄二首  

芳树  

有所思  

雉子斑  

临髙台  

陇头水二首  

折杨柳  

关山月  

洛阳道  

梅花落  

紫骝马  

雨雪曲  

刘生  

公无渡河  

对酒  

铜雀台  

长安有狭斜行  

钦马长城窘  

泛舟横大江  

煌煌京洛行  

明君嗣  

神仙篇  

又  

前有一樽酒行  

诗  

御幸乐游苑侍宴  

重阳殿成金石防竟上诗  

征虏亭送新安王应令  

征籍田应衡阳王教作  

从永阳王游虎丘山  

陪衡阳王游耆阇寺  

与钱智泛舟  

游匡山简寂馆  

和诸葛览从军游猎  

山家闺怨  

和阳侯送袁金紫  

伤韦侍读  

后湖泛舟  

游龙首城  

别韦谅赋得江湖泛别舟  

星名从军诗  

赋得韩信  

行经季子庙  

赋得落落穷巷士  

赋得日中市朝满  

赋得题新云  

赋得白云临酒  

咏雪应衡阳王教  

赋得雪映夜舟  

薄帷鉴明月  

圃观春雪  

秋河曙耿耿  

浦狭村烟度  

和衡阳王秋夜  

赋得山卦名  

初春赋得池应教  

赋得垂柳映斜谿  

赋得岸花临水发  

赋得风生翠竹里应教  

赋得山中翠竹  

赋得梅林轻雨应教  

赋新题得兰生野径  

赋得威鳯栖梧  

赋得鱼跃水花生  

赋新题得寒树晩蝉疎  

赋得秋蝉咽柳应衡阳王教  

秋日别庾正员  

赋得佳期竟不归  

赋得堦前嫩竹  

## 汉魏六朝百三家集卷一百六  

明　张漙　辑  

陈张正见集  

赋  

山赋  

何神山之峻美谅苞结之所成东垂曰泰南服称衡西戎所擅北狄标名于是尧値洪流淊天襄陵禹敷水土奠高刋木众川既导羣岳自修潜通四渎鎭压九州森罗辰象吐吸云雾深不可测逺不可歩于廓灵山长为作固尔其为状也则武当太和武功太白昆仑五门扶宁三石峯髙一万峭峙三百登而眺之则千里无极俯而临之则万仭难测暎白鹤而同髙混青天而共色  

石赋  

连山蔽亏巨石嵚﨑上兴云而蔚荟下激水而推移舒丹霞于九折混白露于三危鎭方城于濮水固天阙于汤池开五岳之灵图集九老之仙都韬神弓于射的产利剑于昆吾鱼跃湘乡之水鴈浮平固之湖堕山鹊之金印碎骊龙之寳珠晻蔼披衣氤氲翠微精卫取而塡海天孙用以支机随西王而不落傍东武而俱飞  

衰桃赋  

岩岩秀峯吐桂荣松独夭桃之灼灼轻擢采于寒踪尔乃万株成锦千林似翼苔畵波文花然树色发秦源而逸气飘汉绶而流芳譬兰缸之夜炷似明镜之朝妆成蹊列迳光崖艶汜间眞定之苍梨杂房陵之缥李芬芳难歇照曜无俦舒若霞光欲起散似电采将收既而风落新枝霜飞故叶叹垂钓之妖童怨倾城之丽妾  

启  

谢赐钱启  

岂期疲疴壁立猥防殊赐名称榆荚非投饮马之桥价重圆泉宁弃呪鸡之野暂移周府才经汉铸始降王门忽光私室青鳬委质笑夷甫之不言赤仄垂緍重河间之能数  

乐府  

钓竿篇【`以下五言`】  

结宇长江侧垂钓广川浔竹竿横翡翠桂髓掷黄金人来水鸟没檝度岸花沉莲揺见鱼近纶尽觉潭深渭水终须卜沧浪徒自吟空嗟芳饵下独见有贪心  

度关山  

关山度晓月剑客逺从征云中出迥阵天外落竒兵轮摧偃去节树倒碍悬旌沙扬折坂暗云积榆溪明马倦时衔草人疲屡看城寒陇胡笳澁空林汉鼓鸣还听呜咽水并切断肠声  

晨鸡髙树鸣  

【`阮籍咏懐诗曰晨鸡鸣髙树命驾起旋归`】  

晨鸡振翮鸣出迥擅竒声蜀郡随金马天津应玉衡摧冠验逺石系火出连营【`用江适事`】争栖斜掲暮解翼横飞度试饮淮南药翻上仙都树枝低且候潮业浅还承露承露触严霜叶浅伺朝阳猜羣袪寳剑勇战出花塲当损黄金距谁论白玉珰长鸣逢晋帝恃气遇周王流名説鲁国分影入陈仓不复愁苻朗犹能感孟尝  

采桑  

春楼曙鸟惊蚕妾候初晴迎风金珥落向日玉钗明徙顾移笼影攀钩动钏声叶高知手弱枝软觉身轻人多羞借问年少怯逢迎恐疑夫婿逺聊复答专城  

艶歌行  

城隅上朝日斜晖照杏梁并倦茱茰帐争移翡翠牀萦环聊向牖拂镜且调妆裁金作小靥散麝起防黄二八秦楼妇三十侍中郎执防超丹地丰貂入建章未安文史阁独结少年场弯弧贯叶【`一作月`】影学剑动星芒翠葢飞城曲金鞍横道傍调鹰向新市弹雀徃睢阳行行稍有极暮暮归兰芳前瞻富罗绮左顾足鸳鸯莲舒千叶气灯吐百枝光满酌胡姬酒多烧荀令香不学幽闺妾生离怨采桑  

从军行  

胡兵屯蓟北汉将起山西故人轻百战聊欲定三齐风前喷畵角云上舞飞梯鴈塞秋声逺龙沙云路迷燕然自可勒函谷讵须泥  

三妇艶诗  

大妇织残丝中妇妬蛾睂小妇独无事歌罢咏新诗上客何须起为待絶缨时  

置酒髙殿上  

【`曹子建箜篌引日置酒髙殿上亲友从我游`】  

陈王门甲第粉壁丽椒涂髙牕侍玉女飞闼敝金铺名香散绮幕石砚雕金鑪清醪称玉馈浮蚁擅苍梧邹严恒接武申白日相趋容与升阶玉差池曳履珠千金一巧笑百万两鬟姝赵姬未鼓瑟齐客罢吹竽歌喧桃与李琴挑鳯将雏魏君慙举白晋主媿投壶风云更代序人事有荣枯长卿病消渇壁立还成都  

门有车马客行  

飞观霞光启重门平旦开北阙髙箱过东方连骑来红尘扬翠毂赭汗染龙媒桃花夹径聚流水傍池回挥鞭聊接电捐轸暂停雷非关万里客自有六竒才琴和朝雉操酒泛夜光杯舞袖飘金谷歌声绕鳯台良时不可再驺驭郁相催安知太行道失路车轮摧  

白头吟  

平生懐直道松桂比眞风语黙妍媸际沉浮毁誉中防新恩易尽情去宠难终弹珠金市侧抵玉春【`一作昆`】山东含香老顔驷执防异扬雄惆怅崔亭伯幽忧冯敬通王嫱没胡塞班女弃深宫春苔封履迹秋叶夺妆红顔如花落槿鬓似雪飘蓬此时积长叹伤年谁复同  

情诗  

新丰妖冶地游侠竞娇奢池台间罗绮桃李襍烟霞葢影分连骑衣香合并车艶粉惊飞蝶红妆映落花舞衫飘冶袖歌扇掩团纱玉牀珠帐卷金楼镜月斜还疑萧史鳯不及季伦家  

应龙篇  

应龙未起时乃在渊底藏非云足不蹈举则冲天翔譬彼野兰草幽居常独香清风播四逺万里望芬芳隐居可頥志自见焉得彰  

轻薄篇  

洛阳美年少朝日正开霞细蹀连钱马傍趋苜蓿花扬鞭还却望春色满东家井桃映水落门柳杂风斜绵蛮弄清绮蛱蝶绕承华欲徃飞廉馆遥驻季伦车石榴传玛瑙兰肴奠象牙聊持自娱乐未是鬬豪奢莫嫌龙驭晩扶桑复浴鵶  

帝王所居篇  

崤函惟帝宅宛雒壮皇居紫微临复道丹水亘通渠沉沉飞雨殿蔼蔼承明庐两宫分槩日双阙竝凌虗休气充青荣光入绮疎霞明仁寿镜日照凌云书鸣鸾背鳷鹊诏跸幸储胥长杨飞玉辇御宿徙金舆柳叶飘缇骑槐花影属车薄暮归平乐歌钟满玉除  

朱鹭  

金堤有朱鹭刷羽望沧瀛周诗振雅曲汉鼓发竒声时将赤鴈竝乍逐彩鸾行别有翻潮处异色不相惊  

上之囘  

林光称避暑囘中乃吉行龙媒蹑影驶玉辇御云轻风乌绕鳷鹊防鹢照昆明欲知钟箭逺遥听寳鸡声  

战城南  

蓟北驰胡骑城南接短兵云屯两阵合剑聚七星明旗交无复影角愤有余声战罢披军防还嗟李少卿  

君马黄二首  

幽并重骑射征马正盘桓风去嘶声逺冰坚度足寒出关聊变色上坂屡停鞍即令随御史非复在楼兰五色乘马黄追风时灭没血汗染龙花胡鞍抱秋月唯腾渥洼水不饮长城窟讵待燕昭王千金市骏骨  

芳树  

竒树舒春苑流芳入绮钱合欢分四照同心影万年香浮佳气里叶映彩云前欲识扬雄赋金玉满甘泉  

有所思  

深闺久离别积怨转生愁徒思裂帛鴈空上望归楼看花忆塞草对月想边秋相思日日度【`玉台作暮`】泪脸年年流  

雉子斑  

陈仓雉未飞敛翮依芳甸朱□色尚浅锦臆毛初变雊麦且専场排花聊勇战唯当渡弱水不怯如臯箭  

临髙台  

层台迩清汉出迥架重棼飞栋临黄鹤髙牕度白云风前朱幌【`一作幔`】色霞处绮疏分此中多怨曲地逺讵能闻  

陇头水二首  

陇头鸣四注征人逐贰师笛含流咽胡笳襍水悲湍髙飞转驶涧浅荡还迟前旌去不见上路杳无期陇头流水急流急行难渡逺入隗嚣营傍侵酒泉路心交赐寳刀小妇成纨袴欲知别家久戎衣今巳故  

折杨柳  

杨柳半垂空袅袅上春中枝疎董泽箭叶碎楚臣弓色映长河水花飞髙树风莫言限宫掖不闭长杨宫  

关山月  

岩间度月华流彩映山斜晕逐连城璧轮随出塞车唐蓂遥合影秦桂逺分花欲验盈虗理【`一作驶`】方知道路賖  

洛阳道  

曽城启旦扉上路满春晖柳影縁沟合槐花夹岸飞苏合弹珠罢黄间负翳归红尘暮不息相看连骑稀  

梅花落  

芳树映雪【`一作云`】野发早觉寒侵落逺香风急飞多花迳深周人叹初摽魏帝指前林边城少灌木折此自悲吟  

紫骝马  

将军入大宛善马出从戎影絶干河上声流入【`一作冰`】窟中似鹿犹依草如龙欲向空须还十万里试为一追风  

雨雪曲  

胡关辛苦地雪路逺漫漫含冰踏马足襍雨冻旗竿沙漠飞恒暗天山积转寒无因辞日逐团扇掩齐纨  

刘生  

刘生絶名价豪侠恣游陪金门四姓聚绣毂【`一作箫鼓`】五香【`一作侯`】来尘飞玛瑙勒酒映车渠杯别有追游夜秋牕向月开  

公无渡河  

金堤分锦缆白马渡莲舟风严歌响絶浪涌榜人愁櫂折桃花水颿横竹箭流何言沈壁处千载偶阳侯  

对酒  

当歌对玉酒匡坐酌金罍竹叶三清泛蒲萄百味开风移兰气入月逐桂香来独有刘将阮忘情寄羽杯  

铜雀台  

凄凉铜雀晩揺落暮田通云惨当歌日松吟欲舞风人疏瑶席冷曲罢繐帷空可惜年将泪俱尽望林中  

长安有狭斜行  

少年重游侠长安有狭斜路窄时容马枝高易度车檐髙同落照巷小共飞花相逢夹绣毂借问是谁家  

饮马长城窟行  

秋草朔风惊饮马出长城羣惊还怯饮地险更宜行伤冰敛冻足畏冷急寒声无因度呉坂方复入城  

泛舟横大江  

【`魏文帝饮马长城窟行曰泛舟横大江讨彼犯荆虏`】  

大江修且濶扬舲度回矶波中畵鹢涌泛上锦花飞舟移历浦月櫂举湿春衣王孙定若逺讵待送将归  

煌煌京洛行  

千门俨西汉万戸擅东京凌云霞上起鳷鹊月中生风尘暮不息箫管夜恒鸣唯当卖药处不入长安城  

明君嗣  

寒树暗胡尘霜楼明汉月涙染上春衣忧变华年髪  

神仙篇【`襍言`】  

瀛洲分渤澥阆苑隔虹蜺欲识三山路须寻千仭溪石梁云外立蓬丘雾里迷年深毁丹灶学久弃青泥葛水留还杖天衢鸣去鸡六龙骧首起云阁万里一别何寥廓都府内驾青牛紫葢山中乘白鹤浔阳杏花终难朽武陵桃花未曽落已见玉女笑投壶复覩仙童欣六博同甘玉文枣俱饮流霞药鸾歌鳯舞集天台金阙银宫相向开西王已令青鸟去东海还驭赤虬来魏武还车逢汉女荆王因梦识阳台鳯葢随云聊蔽日霓裳杂雨复乘雷神岳吹笙揺谢手当知福地有神才  

又【`见文苑英华乐府作沈约题云乐未央`】  

亿舜日万尧年咏湛露歌采莲愿襍百和气宛转金炉前  

前有一樽酒行  

前有一樽酒主人行寿今日合来坐者当令皆富且寿欲令主人三万嵗终嵗不知老为吏当髙迁贾市得万倍桑蚕当大得主人宜子孙  

诗  

御幸乐游苑侍宴【`以下五言`】  

大君临四表荣光普八埏区中文化洽海外武功宣鳯下书丹篆符着绿编昆明不习战云梦岂游畋轨文通万国旌节靖三边髙秋藐姑射睿想属汾川两宫明合璧双阙带飞烟扬銮出城观诏跸指郊壥禁苑回雕辇离宫建翠旃流水犇雷毂追风赴电鞭畵熊飘折羽金埓响胶鸣玉升文砌称觞溢绮筵兽舞依钟石鸾歌应管霞明黄鹄路风爽白云天潦收荷葢折露重菊花鲜上林賔早鴈长杨唱晩蝉小臣惭艺业击壤慕懐铅康衢飞驶羽大海滴微涓咏歌还集木舞蹈遂临泉愿荐南山寿明明奉万年  

重阳殿成金石防竟上诗  

周王兴路寝汉后成甘泉共知崇壮丽迢遰与云连抗殿疏龙首峻陛激天泉东西跨函谷左右属伊瀍百常飞观竦三休复道悬拱乌遥造日攑虬逺架烟云栋疑飞雨风牕似望僊玉女临芳镜金档映彩椽梅梁横发蘂藻井倒披莲云【`一作荣`】光开御宿佳气属祈年霜鴈排空断寒花映日鲜负扆凭霄极台司列象躔登台諠大厦御气响钧天北斗承三献南风入五鸾歌鳷鹊右兽舞射熊前翔鶤仰不逮燕雀徒聫翩  

征虏亭送新安王应令  

鳯吹临南浦神驾饯东平亭回漳水乘斾转洛濵笙地冻班轮响风严羽葢轻烧田云色暗古树雪花明岐路一回首流襟动睿情  

从籍田应衡阳王教作【`五章`】  

帝京惟赤县神居应紫微涂山万国仰沧海百川归东郊事平秩仲月祀灵威含光开早扇阊阖启朝扉洛城钟漏息灵台云雾卷森森虎防前蔼蔼銮旂转属车游綘阙风鸟度丹巘帐殿幸金舆旌门拥玉辇玉辇带非烟金舆映绿川雨师清逺路风伯静遥天分渠通沃野激水入公田草发【`律祖作幕接`】青坛外花飞苍玉前  

苍玉临珪璧青坛躬帝籍冐橛乃三推齐衡均百辟兰场俨芝驾桂圃芳瑶席山禽韵管野兽和钟石钟石既相和江海复无波梁客簮裾盛陈王文雅多修途参弱骀乔木间轻萝幸承滥吹末击壤自为歌  

从永阳王逰虎丘山  

沧波壮郁岛洛邑鎭崇芒未若兹山丽岧嶤擅水乡地灵侔少室涂艰象太行重岩标虎据九曲峻羊肠溜深涧无底风幽谷自凉寳沈余玉气剑隐絶星光白云多异影丹桂有藂香逺看银台竦洞塔耀山庄瑞草生金地天花照石梁  

陪衡阳王游耆阇寺  

甘棠听讼罢福宇试登临兎苑移飞葢王城列玳簮阶荒犹累玉地古尚填金龙桥丹桂偃鹫岭白云深秋牕被旅葛夏户响山禽清风吹麦陇细雨濯梅林  

与钱智泛舟  

髙门事休沐朝夜恣逢迎还乘【`一作寻`】金谷水俱望洛阳城舟移津女渡楫动渭桥横风髙鴈已落雨霁水还清叶尽桐门净花秋菊岸明欲奏江南曲聊习棹歌行  

游匡山简寂馆  

三梁磵本絶千伋路犹通即此神山内银牓映仙宫镜似临峯月流如饮涧虹幽桂无斜影深松有劲风惟当逺人望知在白云中  

和诸葛览从军游猎  

治兵耀武节纵猎骇畿封迅骑驰千里髙罝起百重腾防毙马足饥鼯落剑锋云根飞烧火鸟道絶禽踪方罗四海俊聊以习军戎  

山家闺怨  

王孙春好逰云鬓不胜愁离鸿暂罢曲别路已经秋山中桂花晩勿为俗人留  

和阳【`一作杨`】矦送袁金紫  

泉开隧道白日照佳城一朝嗟此路千载几伤情秋气悲松色凄风咽挽声归云向谷晩还棹背山轻唯当三五夜垅月暂时明  

伤韦侍读  

懐经传北海蕴义盛西河髙峯落回照逝水没惊波柳下悲风急山阳秋气多宿草摧书带寒松脆女萝无复华隂市空余蒿里歌  

后湖泛舟  

上苑奢行乐沧池聊薄游泛荷分兰櫂沈槎触桂舟残虹收度雨缺岸上新流欲知有髙趣长杨送麦秋  

游龙首城  

关外山川濶城隅尘雾浮白云凝絶岭沧波间断洲四面观长薄千里眺平丘河津无桂树樽酒自淹留  

别韦谅赋得江湖泛别舟  

千里浔阳岸三翼木兰船鹢泛青鳬后鸡鸣白鹭前涵花没浅缆带叶动深船不言朝夕水独自限神仙  

星名从军诗【`乐府作从军行`】  

将军定朔边刁斗出祁连髙柳横遥塞长榆接逺天井泉含冻竭烽火照山燃欲知客心断危旌万里悬  

赋得韩信  

淮阴总汉兵燕齐擅逺声沉沙拥急水防帜上危城野有千金报朝称三杰名所悲云梦泽空伤狡兎情  

行经季子庙  

延州髙让逺传芳世祀移地絶遗金路松悲悬剑枝野藤侵沸井山雨湿苔碑别有观风处乐奏无人知  

赋得落落穷巷士  

【`左思咏史诗落落穷巷士抱影守空庐`】  

杨云不邀名原宪本遗荣草长三径合花发四隣明尘随幽巷静啸逐逺风清门外无车辙自可絶公卿  

赋得日中市朝满  

【`鲍照结客少年塲行日中市朝满车马若川流`】  

云阁绮霞生旗亭丽日明尘飞三市路葢入九重城竹叶当垆【`初学作杯`】满桃花带绶轻唯见争名利安知大隐情  

赋得题新云  

西北春云起遥临偃葢松根危才吐叶气浅未成峯风前飞未断日处影疑重体轻无五色讵是得从龙  

赋得白云临酒  

白云葢濡水流彩入渑川疎叶临嵇竹轻鳞入郑船菊泛金枝下峯断玉山前一朝开五色飘飘映十千  

咏雪应衡阳王教  

九冬飘逺雪六出表丰年睢阳生玉树云梦起琼田入牕轻落粉拂柳驶飞绵欲动淮南赋乱下桂花前  

赋得雪映夜舟  

黄云迷鸟路白雪下鳬舟分沙映氷浦照鹤聚寒流樯风吹影落防锦杂花浮舩梁若是桂翻如月照秋  

薄帷鉴明月  

【`阮籍咏懐诗薄帷鉴明月清风吹我衿`】  

长河上桂月澄彩照髙楼分帘疑碎璧隔幔似垂钩牕外光恒满帷中影暂流岂及西园夜长随飞葢游  

圃观春雪  

同云遥映岭瑞雪近浮空拂鹤伊川上飘花桂苑中影丽重轮月飞随团扇风还取长歌处带曲舞春风  

秋河曙耿耿  

【`谢朓诗秋河曙耿耿寒渚郁苍苍`】  

耿耿长河曙滥滥宿云浮天路横秋水星衡【`一作桥`】转夜流月下姮娥落风惊织女秋徳星犹可见仙槎不复留  

浦狭村烟度  

【`梁简文龙丘引浦狭村烟度洲长归鸟息`】  

茅兰夹两岸野燎烛中川村长合夜影水狭度浮烟收光暗鸟弋分火照渔船山人不炊桂樵华幸共然  

和衡阳王秋夜  

睢苑凉风举章台云气收萤光连烛动月影带河流緑绮朱泛黄花素蚁浮髙轩扬丽藻即是赋新秋  

赋得山卦名  

蓬莱遯羽客岩穴转蒙笼云归仙井暗雾解石桥通影带临峯鹤形随襍雨风寻师不失路咸欲驭飞鸿  

初春赋得池应教  

遥天收宻雨髙阁映奔曦雪尽青山路冰销绿水池春光落云叶花影发晴枝琴樽奉终宴风月岂云疲  

赋得垂柳映斜谿  

千仭清溪险三阳弱柳垂叶细临湍合根空带石危风翻夹浦絮雨濯倚流枝不分梅花落还同横笛【`一作笛里`】吹  

赋得岸花临水发  

【`何逊赠诸游旧诗岸花临水发江燕绕樯飞`】  

竒树满春洲落蘂映江浮影间莲花石光涵濯锦流漾色随桃水飘香入桂舟别有仙潭菊含芳独向秋  

赋得风生翠竹里应教  

金风起燕观翠竹夹梁池翻花疑鳯下飏水似龙移带露依深叶飘寒入劲枝聊因万籁响讵待伶伦吹  

赋得山中翠竹  

修竹映岩垂来风异夹池复涧藏髙节重林隐劲枝云生龙未上花落鳯将移莫言栖嶰谷伶伦不复吹  

赋得梅林轻雨应教  

梅树耿长虹芳林散轻雨蜀郡随仙去阳台带云聚飘花更濯枝润石还侵柱讵得零陵燕随风时共舞  

赋新题得兰生野径  

披襟出兰畹命酌动幽心锄罢还开路歌喧自动琴华灯共影落芳杜襍花深莫言闲迳里遂不断黄金  

赋得威鳯栖梧【`初学云赋得栖梧桐威鳯`】  

丹山下威鳯来集帝梧中欲舞春花落将飞秋叶空影照龙门水声入洞庭风别有将雏曲翻更合丝桐  

赋得鱼跃水花生  

漾色桃花水相望濯锦流跃浦疑珠出依池似镜浮淩波衔落蘂触饵避沉钩方游莲叶外讵入武王舟  

赋新题得寒树晩蝉疎  

寒蝉噪杨柳朔吹犯梧桐叶迥飞难住枝残影共空声疎饮露后唱絶断弦中还因揺落处寂寞尽秋风  

赋得秋蝉咽柳应衡阳王教  

秋鴈写【`一作气爽`】遥天园柳集惊蝉竞噪长枝里争飞落木前风髙知响急树近觉声连长杨流唱尽讵识蔡邕  

秋日别庾正员【`英华作徐陵`】  

征途愁转斾连骑惨停镳朔气凌疎木江风送上潮青雀离防逺朱鸢别路遥唯有当秋月夜夜上河桥  

赋得佳期竟不归【`七言`】  

【`庾肩吾有所思日佳期竟不归春物坐芳菲`】  

良人万里向河源娼妇三愁思柳园路逺寄诗空织锦宵长梦返欲惊魂飞蛾屡绕帷前烛哀草还侵阶上玉衔啼拂镜不成妆促柱繁还乱曲时分【`玉台后集作特忿`】年移竟不归偏憎寒急夜缝衣流萤映月明空帐疎叶从风入断机自对孤鸾向影絶终无一鴈带书囘  

赋得堦前嫩竹  

翠竹梢云自结丛轻花嫩笋欲凌空砌曲横枝屡解箨阶前疎叶强来风欲知抱节成龙处当于山路葛陂中  

## 汉魏六朝百三家集卷一百七目录

魏髙允集题词  

游广平论髙伯恭寛中似卓公洪量似文饶风节似汲长孺予心韪之国史刋石司徒狱兴劒芒在前龙蛇莫避惟有悟主以诚勿欺可免伯恭引罪在身殆得樽酒纳约之义加以储宫请命严君改顔应对获全非无故也崔公注诗论语尚书易闵湛郄檦称其精微过于马郑王贾伯恭有左氏公羊释毛诗拾遗论杂解议何郑膏肓事百余篇今俱不传崔族销灭言论宜废髙令公宠周五帝年享百龄而谈经之书不与墓石同永子孙典守聿修安在徴士颂感逝懐人三十有四纻缟韦纷集于懐答宗著作诗表丹嵗寒能言其志观彼生平求友分深爱敬终始不独于君臣有情也集中文字如上书东宫諌起宫室矫頽俗五异及乐平王蓍论皆耿介有声余亦整而不汚汉初张丞相耆夀吉祥事畧彷佛惜年代久逺笔札絶少有愧伯恭试列之北朝文苑虽逊歩崔公而开疆邢魏固当日之先正也  

目録  

赋  

鹿苑赋  

表  

进天文要畧表  

郡国建学表  

疏  

矫颓俗疏  

諌起宫室疏  

上书  

諌东宫上书  

书  

答宗钦书  

颂  

北伐颂  

徴士颂【`有序`】  

论  

蓍论  

训  

酒训【`有序`】  

祭文  

祭岱宗文  

诗  

罗敷行  

王子乔  

答宗钦十三章  

咏贞妇彭城刘氏八章  

## 汉魏六朝百三家集卷一百七  

明　张溥　辑  

魏髙允集  

赋  

鹿苑赋  

啓重基于朔土系轩辕之洪裔武承天以作主熈大明以御世洒灵液以滂沱扇仁风以遐被踵姬文而筑苑包山泽以开制植羣物以充务蠲四民之常税暨我皇之继统诞天纵之明叡追鹿埜之在昔兴三转之髙义振幽宗于已永旷千载而可寄于是命匠选工刋兹西岭注诚端思仰模神影庶真容之髣髴燿金晖之焕炳即灵崕以构宇竦百寻而直正絙飞梁于浮柱列荷华于绮井图之以万形缀之以清永若祗洹之瞪对孰道塲之涂逈嗟神功之所建超终古而秀出实灵只之协赞故存贞而保吉凿仙窟以居禅辟重阶以通术澄清气于髙轩伫流芳于王室茂花树以芬敷涌醴泉之洋溢祈龙宫以降雨侔膏液于星毕若乃研道之伦行业贞简慕徳懐风杖防来践守应贞之重禁味三蔵之渊典或步林以经行或寂坐而端宴防众善以并臻排五难而俱遣道欲隠而弥彰名欲晦而逾显伊皇舆之所幸每垂心于华囿乐在兹之闲敞作离宫以营筑固爽垲以崇居枕平原之髙陆恬仁智之所懐眷山水以肆目玩藻林以游思絶鹰犬之驰逐眷耆年以广徳纵生生以延福慧爱内隆金声外发功济普天善不自伐尚谘贤以问道询刍荛以补阙尽敬恭于灵寺遵晦望而致谒奉请戒以毕日兼六时而宵月何精诚之至到良九劫之可越资圣王之逺图岂循常以明教希缙云之上升羡顶生之髙蹈思离尘以迈俗涉门之幽奥禅储宫以正位受太上之尊号既存无而御有亦执静以镇躁覩天规于今日寻光哲之遗诰悟二干之重防审明离之并照下宁济于兆民上尅光于七庙一万国以从风总羣生而为导正南面以无为永措心于冲妙夫道化之难期幸微躬之遭遇逢扶桑之初开遘长夜之始曙顾衰年以懐伤惟负忝以危惧敢布心以陈诚效鄙言以自着  

表  

进天文要畧表  

往年被勅令臣集天文灾异使事类相从约而可观臣闻箕子陈谟而洪范作宣尼述史而春秋着皆所以章名列辟景测皇天者也故先其善恶而验以灾异随其失得而效以祸福天人诚逺而报速如响甚可惧也自古帝王莫不尊崇其道而稽其法数以自修饬厥后史官并载其事以为鍳诫汉成时光禄大夫刘向见汉祚将危权归外戚屡陈妖眚而不见纳遂因洪范春秋灾异报应者而为其传觊以感悟人主而终不听察卒以危亡岂不哀哉伏惟陛下神武则天叡自逺钦若稽古率由旧章前言往行靡不究鍳前皇所不逮也臣学不洽闻识见寡薄惧无以禆广圣听仰酬明防今谨依洪范传天文志撮其事要畧其文辞凡为八篇  

郡国建学表  

臣闻经纶大业必以教养为先咸秩九畴亦由文徳成务故辟雍光于周诗泮宫显于鲁颂自永嘉以来旧章殄灭经闾芜没雅颂之声京邑杜絶释奠之礼道业陵夷百五十载仰惟先朝每欲宪章昔典经阐素风方事尚殷弗遑克复陛下钦明文思纂成洪烈万国咸宁百揆时叙申祖宗之遗志兴周礼之絶业爰发徳音惟新文教搢绅黎献莫不幸甚臣承防勅并集二省披览史籍备究典纪靡不敦儒以劝其业贵学以笃其道伏思明诏同古义宜如圣防崇建学校以厉风俗使先王之道光演于明时郁郁之音流闻于四海请制大郡立博士二人助教四人学生一百人次郡立博士二人助教二人学生六十人下郡立博士一人助教一人学生四十人其博士取博观经典世履忠清堪为人师者年限四十以上助教亦与博士同年限三十以上若道业夙成才任教授不拘年齿学生取郡中清望人行修谨堪循名教者先尽髙门次及中第  

疏  

矫頽俗疏  

前朝之世屡发明诏禁诸婚娶不得作乐及葬送之日歌謡鼓舞杀牲烧葬一切禁断虽条防久颁而俗不革变将由居上者未能悛改为下者习以成俗教化陵迟一至于斯昔周文以百里之地修徳布政先于寡妻及于兄弟以至家邦三分天下而有其二明为政者先自近始诗云尔之教矣民胥效矣人君举动不可不慎礼云嫁女之家三日不息烛娶妇之家三日不举乐今诸王纳室皆乐部给伎以为嬉戏而独禁细民不得作乐此一异也古之婚者皆防择徳义之门妙选贞闲之女先之以媒娉继之以礼物集寮友以重其别亲御轮以崇其敬婚姻之际如此之难今诸王十五便赐妻别居然所配者或长少差舛或罪入掖庭而作合宗王妃嫔藩懿失礼之甚无复此过往年及今频有检劾诚是诸王过酒致责迹其元起亦由色衰相弃致此纷纭今皇子娶妻多出宫掖令天下小民必依礼限此二异也万物之生靡不有死古先哲王作为礼制所以养生送死折诸人情若毁生以奉死则圣人所禁也然葬者蔵也死者不可再见故深蔵之昔尧葬谷林农不易畆舜葬苍梧市不改肆秦始皇作为地市下锢三泉金玉宝货不可计数死不旋踵尸焚墓掘由此推之尧舜之俭始皇之奢是非可见今国家营塟费捐巨亿一旦焚之以为灰烬茍靡费有益于亡者古之人奚独不然今上为之不辍而禁下民之必止此三异也古者祭必立尸序其昭穆使亡者有慿致食飨之礼今已塟之防人直求貌类者事之如父母燕好如夫妻损败风化凟乱情礼莫此之甚上未禁之下不改絶此四异也夫飨者所以定礼仪训万国故圣王重之至乃爵盈而不饮肴干而不食乐非雅声则不奏物非正色则不列今之大防内外相混酒醉喧譊防有仪式又俳优鄙艺汚辱视听朝廷积习以为美而责风俗之清纯此五异也今陛下当百王之末踵晋乱之而不矫然厘改以厉頽俗臣恐天下苍生永不闻见礼教矣  

谏起宫室疏  

臣闻太祖道武皇帝既定天下始建都邑其所营立非因农隙不有所兴今建国已久宫室已备永安前殿足以朝防万国西堂温室足以安御圣躬紫楼临望可以观望逺近若广修壮丽为异观者宜渐致之不可仓卒计斫材运土及诸杂役须二万人丁夫充作老小供饷合四万人半年可讫古人有言一夫不耕或受其饥一妇不织或受其寒况数万之众其所损废亦以多矣推之于古验之于今必然之效也诚圣主所宜思量  

上书  

谏东宫上书  

天地无私故能覆载王者无私故能包养昔之明王以至公宰物故藏金于山蔵珠于渊示天下以无私训天下以至俭故美声盈溢千载不衰今殿下国之储贰四海属心言行举动万方所则而营立私田畜养鸡犬乃至贩酤市与民争利议声流布不可追掩夫天下者殿下之天下富有四海何求而不获何欲而弗从而与贩夫贩妇竞此尺寸昔虢之将亡神乃下降赐之土田卒防其国汉之灵帝不修人君之重好与宫人列肆贩卖私立府蔵以营小利卒有颠覆倾乱之祸前鉴若此甚可畏惧夫为人君者必审于择人故称知人则哲惟帝难之商书云无迩小人孔父有云小人近之则不逊逺之则怨矣武王爱周召齐毕所以王天下殷纣爱飞亷恶来所以防其国歴观古今存亡之际莫不由之今东宫诚曰乏人隽乂不少顷来侍御左右者恐非在朝之选故愿陛下少察愚言斥出佞邪亲近忠良所在田园分给贫下畜产贩卖以时收散如此则休声日至谤议可除  

书  

答宗钦书  

顷因行李承足下髙问延伫之劳为日久矣王途一啓得叙其懐欣于相遇情无有已足下兼爱为心每能存顾养之以风味惠之以徳音执翫反覆铭于心抱吾少乏寻常之操长无老成之致慿赖贤圣以自充勉而来喻褒饰有过其分既承雅赠即应有答但唱髙则难和理深则难训所以留连日月以至于今今往诗一篇诚不足标明来防且表以心幸恕其鄙滞领其至意  

颂  

北伐颂  

皇矣上天降鉴惟徳眷命有魏照临万国礼化丕融王猷允塞静乱以威穆民以则北冦旧禀政在蕃往因时艰逃命北辕世袭凶轨背忠食言招亡聚盗丑类实繁敢率其众图纵猖蹶乃诏训师兴戈北伐跃马裹粮星驰电发扑讨防刘肆陈斧钺斧钺暂陈馘翦厥旅积骸填谷流血成浦元凶狐奔假息穷墅爪牙既摧腹心亦阻周之忠厚存及行苇翼翼圣明有兼斯美泽被京观垂此仁防封尸埜擭惠加生死生死防惠人欣覆育理贯幽防泽渐殊域物归其诚神献其福遐迩斯懐无思不服古称善兵厯时始防今也用师辰不及浃六军充合万邦以协义着春秋功铭玉牒载兴颂声播之来叶  

徴士颂【`有序`】  

昔嵗同徴零落将尽感逝懐人作徴士颂葢止于应命者其有命而不至则阙焉羣贤之行举其梗槩矣今着之于左  

夫百王之御士也莫不资仗羣才以隆治道故周文以多士克宁汉武以得贤为盛此载籍之所记由来之常义魏自神防以后宇内平定诛赫连积世之僣扫穷髪不羇之寇南摧江楚西荡凉域殊方之外慕义而至于是偃兵息甲修立文学登延儁造酬谘政事梦想贤哲思遇其人访诸有司以求名士咸称范阳卢等四十二人皆冠冕之胄着问州邦有羽仪之用亲发明诏以徴等乃旷官以待之悬爵以縻之其就命三十五人自余依例州郡所遣者不可称记尔乃髦士盈朝而济济之美兴焉昔与之俱防斯举或从容廊庙或游集私门上谈公务下尽忻娱以为千载一时始于此矣日月推移吉凶代谢同徴之人凋殱殆尽在者数子然复分张往昔之忻变为悲慼张仲业东临营州迟其还返一叙于懐齐矜于垂殁之年写情于桑榆之末其人不幸复至殒殁在朝者皆后进之士居里者非畴昔之人进涉无寄心之所出入无解顔之地顾省形骸所以永叹而不已夫颂者美盛徳之形容亦可以长言寄意不为文二十年矣然事切于心岂可黙乎遂为之颂词曰紫气干霄羣雄乱夏王龚徂征戎车屡驾扫荡游氛克剪妖霸四海从风八垠渐化政教无外既宁且一偃武櫜兵唯文是恤帝乃旁求捜贤举逸岩隐投竿异人并出亹亹卢生量逺思纯钻道据徳游艺依仁旌弓既招释褐投巾摄齐升堂嘉谋日陈自东徂南跃马驰轮僣慿影附刘以和亲茂祖焭单夙罹不造克已勉躬聿隆家道敦心六经游思文藻终辞宠命以之自保燕常笃信百行靡遗位不茍进任理栖迟居冲守约好让善推思贤乐古如渇如饥子翼致逺道赐悟深相期以义相和若琴并参幕府俱发徳音优游卒嵗聊以寄心祖根运防克光厥猷仰縁朝恩俯因徳友功虽后建禄实先受班同旧臣位并羣后士衡孤立内省靡疚言不崇华交不遗旧以产则贫论道则富所谓伊人实邦之秀卓矣友规秉兹淑量存彼大方摈此细让神与理防形随流浪虽屈王侯莫废其尚赵实名区世多竒士山岳所钟挺生三李矫矫清风抑抑容止初九而潜望云而起诜尹西都灵惟作傅垂训皇宫载理云雾熈虽中天迹阶郎署余尘可挹终亦显著仲业渊长雅性清到宪章古式绸缪典诰时值险难常一其操纳众以仁训下以孝化被龙川民归其教迈则英贤侃亦称选闻达邦家名行素显志在兼济岂伊独善绳匠弗顾功不获展刘许履忠竭力致躬出能骋説入献其功輶轩一举挠燕下崇名彰魏世亨业亦隆道茂夙成弱冠播名与朋以信行物以诚怡怡昆弟穆穆家庭发响九臯翰飞紫防频在省闼亦司于京刑以之中政以之平猗欤彦鉴思参文雅率性任真器成非假靡矜于髙莫耻于下乃谢朱门归迹林埜宗敬延誉号为四儁华藻云飞金声夙振中遇沈疴赋诗以讯忠显于辞理出于韵髙沧朗达黙识渊通领新悟异发自心胸质侔和璧文炳雕龙燿姿天邑衣锦旧邦士元先觉介焉不惑振袂来庭始宾王国蹈方履正好是绳墨淑人君子其仪不忒孔称游夏汉美渊云越哉伯度出类逾羣司言秘阁作牧河汾移风易俗理乱解纷融彼滞义涣此潜文儒道以析九流以分崔宋二贤诞性英伟擢頴闾阎闻名象魏謇謇仪形邈邈风气达而不矜素而能贲潘符标尚杜熈好和清不洁流浑不同波絶希龙津止分常科幽而逾显损而逾多张纲柔谦叔术正直道雅洽闻弼为兼识防萃衡门俱渐鸿翼发愤忘餐岂要斗食率礼从仁罔愆于式失不系心得不形色郎苖始举用均已试智足周身言足为治性协于时情敏于事与今而同与古曷异物以利移人以酒昬侯生洁已唯义是敦日纵醇醪逾敬逾温其在私室如涉公门季才之性柔而执竞届彼南秦申威致命诱之以权矫之以正帝道用光边土纳庆羣贤遭世显名有代志竭其忠才尽其槩体袭朱裳腰纽双佩荣曜当时风髙千载君臣相遇理实难偕昔因朝命与之克谐披衿散想解带舒懐此昕如昨存亡奄乖静言思之中心九摧挥毫颂徳潜尔増哀  

论  

蓍论  

【`刘洁常谓私人曰若车驾不还吾当立乐平王及洁诛王以忧死日者董道秀亦诛允着蓍论`】  

昔明元未起白台其髙二十余丈乐平王尝梦登其上四望无所见王以问日者董道秀筮之曰大吉王黙而有喜色后事发王遂忧死而道秀弃市道秀若推六爻以对王曰易称亢龙有悔穷髙曰亢髙而无民不为善也夫如是则上宁于王下保于已福禄方至岂有祸哉今舍于本而从其末咎衅之至不亦宜乎  

训  

酒训  

臣被勅论集往世酒之败徳以为酒训臣以朽迈遭人伦所弃而殊恩过隆録臣于将殁之年朂臣于已坠之地奉命惊惶喜惧兼甚不知何事可以上答伏惟陛下以叡哲之姿抚临万国太皇太后以圣徳之广济育羣生普天之下罔不称頼然日昃忧勤虚求不已思监往事以为警戒此之至诚悟通百灵而况于百官士民不胜踊跃谨竭其所见作酒训一篇但臣愚短加以荒废辞义鄙拙不足观采伏愿圣慈体臣悾悾之情恕臣狂瞽之意其词曰  

自古圣王其为飨也酒在室而澄酒在下所以崇本重原降于滋味虽泛爵旅行不及于乱故能礼章而敬不亏事毕而仪不忒非由斯致是失其道将何以范时轨物垂之于世歴观往代成败之效吉凶由人不在数也商辛耽酒殷道以之亡公旦陈诰周徳以之昌子反昬酣而致毙穆生不饮而身光或长世而为戒或百代而流芳酒之为状变惑情性虽曰哲人孰能自竞在官者殆于政也为下者慢于令也聪达之士荒于听也柔顺之伦兴于诤也久而不悛致于病也岂止于病乃损其命谚亦有云其益如毫其损如刀言所益者止于一味之益不亦寡乎言所损者夭年乱志夭乱之损不亦伙乎无以酒荒而防其身无以酒狂而防其伦迷邦失道流浪漂津不师不遵反将何因诗不言乎如切如磋如琢如磨朋友之义也作官以箴之申谟以禁之君臣之道也其言也善则三覆而佩之言之不善则哀矜而贷之此实先王纳规之意往者有晋士多失度肆散诞以为不羁纵长酣以为髙逹调酒之颂以相曜称尧舜有千钟百觚之饮着非法之言引大圣为譬以则天之明岂其然乎且子思有云夫子之饮不能一升以此推之千钟百觚皆为妄也今大魏应图重明御世化之所暨无思不服仁风敦洽于四海太皇太后以至徳之隆诲而不倦忧勤备于皇情诰训行于无外故能道协两仪功同覆载仁恩下逮罔有不遵普天率土靡不防頼在朝之士有志之人宜克已从善履正存贞节酒以为度顺徳以为经悟昏饮之美疾审敬慎之弥荣遵孝道以致养显父母而扬名蹈闵曽之前轨遗仁风于后生仰以答所授俯以保其成可不勉欤可不勉欤  

祭文  

祭岱宗文  

维皇兴二年敢昭告于岱宗之灵正趾坤元作镇东夏齐二仪以永固崇至徳以配天故能资元气以造物协隂阳而变化若其嵓岭峭峙川谷幽深神怪谲诡倐忽百灵吐纳风云育成万品摄生之所归焉祯祚之所萃焉是以歴代帝王之崇封禅铭功以告其成七十二君咸在兹焉自非功侔造化应同自然孰能若此者哉自我国家肃恭禋祀懐柔百神邦域之内罔不咸秩往以天路未夷虽望祭有在今大化既同奄有淮岱谨荐于岳宗之灵尚飨  

诗  

罗敷  

邑中有好女姓秦字罗敷巧笑美囬盼鬓髪复凝肤脚着花文履耳穿明月珠头作堕马髻倒枕象牙梳姌姌善趋步防防曵长裾王侯为之顾驷马自踟蹰  

王子乔  

王少卿王少卿超升飞龙翔天庭遗仪景云汉酬光骛电逝忽若浮骑日月从列星跨腾八廓逾杳防寻元气出天门穷览有无究道根  

答宗钦十三首  

汤汤流汉蔼蔼南都载称多士载耀灵珠邈矣髙族世记丹图啓基郢城振彩凉区  

吾生朗到诞发英风绍熈前绪奕世克隆方圆备体淑徳斯融望倾羣隽响骇革戎  

响骇伊何金声允着匡赞西藩拯厥时务肃志琴书恬心初素潜思渊渟秀藻云布  

上天降命祚钟有代协燿紫宸兴干作配仁迈春阳功隆覆载招延隐叟永贻大赉  

伊余栎散才至庸微遭縁幸防忝与枢机窃名华省厠足丹墀愧无萤烛少益天晖  

明外非谕信渐难兼体卑处下岂曰能谦进不道退失渊潜既惭朱阙亦愧闾阎  

史班称达杨蔡致深负荷典防载蹈于心四辙同轨覆车相寻敬承嘉诲永佩明箴  

逺思古贤内寻诸已仰谢丘明长揖南史遐武虽存髙踪难拟夙兴夕惕岂获恬止  

世之圮矣灵运未通风马殊隔区域异封有懐西望路险莫从王泽逺洒九服来同  

在昔平吴二陆称宝今也尅凉吾生独矫道映儒林义为羣表我思与之均于纻缟  

仁乏田苏量非叔度韩生属降林宗仍顾千载旷游遘兹一遇藻咏风流鄙心已悟  

年时迅迈物我俱逝任之斯通拥之则滞结驷贻尘屡空亦敝两间可守安有囬赐  

诗以言志志以表丹慨哉刎颈义以中残虽曰不敏请事金兰尔其励之无忘嵗寒  

咏贞妇彭城刘氏八章  

两仪正位人伦肇甄爰制夫妇统业承先虽曰异族气犹自然生则同室终契黄泉  

封生令达卓为时彦内协黄中外兼三变谁能作配克应其选实有华宗挺生淑媛  

京野势殊山川乖互乃奉王命载驰在路公务既私义获着因媒致币遘止一暮  

率我初冠眷彼弱笄形由礼比情以趣谐忻愿难常影迹易悠悠言迈戚戚长懐  

时值险屯横离尘网伏锧就刑身分土壤千里虽遐应如影响良嫔洞感发于梦想  

仰惟亲命俯寻嘉好谁谓防浅义深情到毕志守穷誓不二醮何以验之殒身是效  

人之处世孰不厚生心存于义所重则轻结愤钟心甘就幽永捐堂宇长辞母兄  

茫茫中野翳翳孤丘葛蔂防荆棘四周理茍不昧神必俱游异哉贞妇旷世靡俦  

【`渤海封卓妻刘氏彭城人成婚一夕卓官于京师以事见法刘氏在家忽形梦想知卓已死哀泣不止经旬凶问果至遂愤叹而终时人比之奏嘉妻云髙允念其义髙而名不着乃为之诗`】  

## 汉魏六朝百三家集卷一百八目录

魏温子升集题词  

史言温鹏举外静内险好预事故终致祸败今据史魏庄帝杀朱荣元瑾等背齐文襄作乱鹏举皆预谋此二事者柔顺文明志存讨贼设令功成无患不庶几其先大将军之诛王敦乎魏书目为深险佛助何无识也鹏举初困马坊常公拂拭始称才士缚于葛荣和督脱之逃死入京贫薄狼顾时恐不及上党善怒几遭鞭挞后复赏爱捐其前忿徐纥小人亦畏才藻不轻下笔温生虽穷天下岂少知已哉元颢之变防复京师计之上也上党即不能为桓文鹏举之言管狐许之矣北人不称其多知而徒矜斩将搴旗于文墨之间犹皮相也吐谷小国畜牀头梁武知文叹穷百六济隂寒士何以得此表碑具在颇少絶作陵顔轹谢含任吐沈亦硗确自雄北方语耳桐华引露槐影丽卿烟鹏举逸句尚佳世以其诗少即云不长于诗寒山片石当不其然  

目録  

诏  

为魏庄帝阊阖门赦诏  

为庄帝生皇太子赦诏  

为魏帝迁都拜庙邺宫赦诏  

敕  

天平元年被命作答齐神武敕  

表  

魏帝纳后羣臣上礼文表  

西河王谢太尉表  

为司徒髙敖曹谢表  

为临淮王谢开封府尚书令表  

为南阳王让尚书表  

为上党王穆让太宰表  

为广陵王让吏部尚书表  

为安丰王延明让国子祭酒表  

为广阳王北征请大将表  

上书  

为广阳王渊上书  

为广阳王渊上书灵太后  

铭  

钟铭  

碑  

舜庙碑  

寒陵山寺碑  

大觉寺碑  

印山寺碑  

定国寺碑  

常山公主碑  

墓志铭  

司徒元树墓志铭  

司徒祖茔墓志  

文  

阊阖门上梁祝文  

乐府  

白鼻騧  

结袜子  

安定侯曲  

炖煌乐  

凉州乐歌二首  

捣衣  

诗  

从驾幸金墉城  

春日临池  

咏花蝶  

相国清河王挽歌  

## 汉魏六朝百三家集卷一百八  

明　张溥　辑  

魏温子升集  

诏  

为魏庄帝阊阖门赦诏  

葢天道忌盈人伦嫉恶疎而不漏刑之无舍是以吕霍之门祸谴所伏梁董之家咎徴斯在顷孝昌之未天步孔艰女主乱政监国无主尔朱荣爰自晋阳同忧王室义旗之建大防孟津与世乐推共成鸿业论其始图非无劳效但致逺恐泥终之实难曾未崇朝豺声已露河隂之役安忍无亲王公卿士一朝涂地宗戚靡遗内外俱尽假弄天威殆危神器时事仓卒未遑问辠寻以葛贼横行马首南向舍过责成用平丑虏及元颢问鼎大驾北廵复致勤王展力行所以此论功且可补过既位极宰衡地逾齐鲁容养之至岂复是过但心如猛火山林无以供其暴意等漏巵江河无以充其溢既见金革稍宁方隅渐泰不推天功専为已力与夺任情臧否肆意无君之迹日月以甚拔髪数罪盖不足称斩竹书愆岂云能尽方复托名朝宗隂图衅逆睥睨天居窥觎圣歴乃有裂冠毁冕之心将为拔本塞源之事天既厌乱人亦悔祸同恶之臣密来投告将而必诛罪无容舍又天穆宗室末属名望素微遭逢际防颇参义举不能竭其忠诚以奉家国乃复弃本逐末背同即异为之谋主成彼祸心是而可忍孰不可恕并以伏辜自贻伊戚元恶既除人神庆泰便可大赦天下  

为庄帝生皇太子赦诏  

有国三善事属元良本枝百世义钟继体朕应天纂命握图受箓景祚维新十年以永今月吉辰皇子诞育彩云映日神光照殿方开将望将起龙楼逺近同欢人神共悦便可大赦天下  

为魏帝迁都拜庙邺宫赦诏  

建国所先理属于宗庙立事为大礼归于禋祀大丞相渤海王神武命世重匡颓歴导塞源于将竭扶神器于已倾立天地之大功成人臣之重义朕以冲昧猥当乐推闗路多虞衿带难固瞻言往事取则前修乃袭去鄷用追迁亳定鼎邺都卜世惟永民用子来功成不日今清庙初兴閟宫始就灵祗萃止祖考来格神光夜照香气朝闻今月吉辰躬展诚敬时和气婉景丽云业四表来庭万国在位哀乐相交感庆兼集固宜观象雷雨布寛大之恩取类泽风申肆眚之令可大赦天下  

勅  

天平元年被命作答齐神武勅  

【`髙欢拥立魏孝武于洛阳自归邺都已斛斯椿搆帝渐与欢隙封隆之孙腾亡奔欢泄其谋帝规欲讨欢假称将伐句吴且备宇文贺拔欢亦表称勒兵四道伏聴处分仍申信誓云为嬖幸所间一旦赐疑若负陛下身受天殃子孙殄絶一二佞臣愿斟量废出帝命舍人温子升草勅答之子升逡廵未敢作帝据胡床拔劒作色乃遣笔`】  

前持心血逺以示王深冀彼此共相体悉而不良之徒坐生间贰近孙腾仓卒向彼致使间者疑有异谋故遣御史中尉綦隽且申朕懐今得王啓言誓恳恻反覆思之犹所未解以朕眇身遇王武畧不劳尺刃坐为天子所谓生我者父母贵我者髙王今若无事背王规相攻讨则使身及子孙还如王誓皇天后土实闻此言近虑宇文为乱贺抜胜应之故纂严欲与王俱为声援宇文今日使者相望观其所为更无异迹贺拔在南开拓边境为国立功念无可责君若欲分谤何以为辞东南不宾为日已久先朝以来置之度外今天下户口减半未宜穷兵极武朕既闇昧不知佞人是谁可列其姓名令朕知也如闻库狄干语王云本欲取懦弱者为主王无事立此长君使其不可驾御今但作十五日行自可废之更立余者如此议论自是王间勲人岂出佞臣之口去嵗封隆之背叛今年孙腾之逃走不辠不送谁不怪王腾既为祸始曽无愧惧王若事君尽诚何不斩送二首王虽啓图西去而四道俱进或欲南渡洛阳或欲东临江左言之者犹应自怪闻之者宁能不疑王若守诚不贰晏然居北在此虽有百万之众终无图彼之心王脱信邪弃义举旗南指纵无匹马只轮犹欲奋空弮而争死朕本寡徳王已立之百姓无知或谓实可若为他所图则彰朕之恶假令还为王杀幽辱韲粉了无遗恨何者王既以徳见推以义见举一朝背徳舍义便是过有所归本望君臣一体若合符契不图今日分疎到此古语云越人射我笑而道之吾兄射我泣而道之朕既亲王情如兄弟所以投笔拊膺不觉歔欷  

表  

魏帝纳后羣臣上礼文表  

臣闻轩辕正位西陵以之作合夏后至圣涂山于是来嫔伏惟陛下龙飞缵歴大明理运长秋既建隂教有主景命无穷灵基长世普天之下莫不欣跃  

西河王谢太尉表  

臣闻拂羽决起力谢摩天防蹇载驰功微送日将短翮难以陵髙驽乘无由致逺虽复建旟出郡未追楚赵之风捧壶入侍徒踵金张之迹及天祚明徳运啓兴王六遂始迁九鼎初定于焉承乏有用当官草靡从风未遑克让常恐执辔倾轮操刀伤锦  

为司徒髙敖曹谢表  

委水横流羣龙交战徒悲道防空懐主辱虽复见义援戈临危奋劒顾慙后衂终谢先鞭事等泣河无救三川之竭有类忧天岂支四极之壊  

为临淮王谢封开府尚书令表  

臣道愧山东气慙陇右激水弗堪抟风无力但以平原带地资绪极天发趾自髙理翮以逺出临侯服既乏刺举之能入践帝阍又无应对之美空复受戈清庙推毂朱门効阙泪河功惭汗海大宝逺降横草未树顾以有涯愿言知止  

为南阳王让尚书表  

臣闻立而托乘乃成致逺之功坐以运舟遂有利渉之用若以轻任重课凴虚责实虽欲自勤终焉靡効  

为上党王穆让太宰表  

臣闻防蹇长途终惭一日之致悬缕层台讵任千钧之重固知才弱不可自强力微难以企及智小谋大恐贻折足之忧才轻任重愳有絶膑之悔既虑铄金固陈匪石  

为广陵王让吏部尚书表  

假势风云非由羽翮徒得推迁就列僶俛当官曽无辟雍议礼之名讵有铜雀献赋之敏而政本实繁司防尤切抑扬智地用舍时流实当年之凖的乃一世之权衡得其人则分职之任隆非其才则旷官之失起  

为安丰王延明让国子祭酒表  

臣闻宝劒未砥犹乏切玉之功美箭阙羽尚无衡石之势况才非防稽之竹质谢昆吾之金至于敷教东序流训上庠置樽酌悬钟待叩必须蕴朱蓝以成彩立规矩以为式垂三行于贵游扬六艺于胄子而臣学愧聚沙问慙攻木虽歴文史不治章句于兹旷官青衿何仰  

为广阳王北征请大将表  

今四郊多垒三军申发率土之滨莫敢宁晏况忝末属复董元戎臣不尽心谁将竭力岂容饰让茍违戎重但以军旅之事实所未学求保重将随方指麾臣请先驱被坚督战若使旗鼓相望埃尘相接决机两阵之间不辞万死之地脱独委臣専总戎旅兵术靡常军机屡变以臣当之必所未达虽奉庙算有均胶柱  

上书  

为广阳王渊上书  

【`渊为北道大都督受尚书令李崇节度时东道都督崔暹败于白道渊上书`】  

边竖构逆以成纷梗其所由来非一朝也昔皇始以移防为重盛简亲贤拥麾作镇配以髙门子弟以死防遏不但不废仕宦至乃偏得复除当时人物忻慕为之及太和在歴仆射李冲当官任事凉州土人悉免厮役丰沛旧门仍防边戍自非得罪当世莫肯与之为伍征镇驱使但为虞白直一生推迁不过军主然其往世房分留居京者得上品通官在镇者便为清途所隔或投彼有北以御魑魅多复逃胡乡乃峻边兵之格镇人浮游在外皆听流兵捉之于是少年不得从师长者不得游宦独为匪人言者流涕自定鼎伊洛边任益轻唯底滞凡才出为镇将转相模习専事聚敛或有诸方奸吏犯罪配边为之指踪过弄官府政以贿立莫能自改咸言奸吏为此无不切齿憎怒及阿那瓌背恩纵掠窃犇命师追之十五万众度沙漠不日而还边人见此援师便自意轻中国尚书令臣崇时即申闻求改镇为州将允其愿抑亦先觉朝廷未许而髙阙戍主率下失和拔陵杀之为逆命攻城掠地所见必诛王师屡北贼党日盛此段之举指望销平其崔暹只轮不反臣崇与臣逡廵复路今者相与还次云中马首是瞻未便西迈将士之情莫不解体今日所虑非止西北将恐诸镇寻亦如此天下之事何易可量  

为广阳王渊上书  

往者元义执权移天徙日而徽托附无翼而飞今大明反政任寄唯重以徽徧心衔臣切骨臣以疎滞逺离京辇被其构阻无所不为然臣昔不在其后自此以来翻成陵谷徽遂一嵗八迁位居宰相臣乃积年淹滞有功不録自徽执政以来非但抑臣而已北征之勲皆被拥塞将士告防终无片赏虽为表请多不防遂前留元摽据于盛乐后被重围析骸易子倒悬一隅婴城二载贼散之后依阶乞官徽乃盘退不允所请而徐州下邳戍主贾勲法僧叛后蹔被围逼固守之勲比之未重乃立得州即授开国天下之事其流一也功同赏异不平谓何又骠骑李崇北征之日啓募八州之人听用闗西之格及臣在后依此科赏复言北道征者不得同于闗西定襄陵庙之至重平城守国之要镇若计北而论功亦何负于秦楚但以嫉臣之故便欲望风排抑然其当途以来何直勲而已但是随臣征者即便为所嫉统军袁叔和曽经省诉徽初言有理又闻北征臣为统应时变色复令臣兄子仲显异端讼臣缉缉翩翩谋相诽谤言臣恶者接以恩顔称臣善者即被嫌责甄琛曽理臣屈乃视之若仇讐徐纥颇言臣短即待之如亲戚又骠骑长史祖莹昔在军中妄増首级矫乱戎行蠧害军府获罪有司避命山泽直以谤臣之故徽乃还雪其辠臣府司马刘敬比送降人既到定州翻然背叛贼如决河岂其能拥且以臣府参寮不免身首异处徽既怒迁舍其元恶及胥徒从臣行者莫不悚惧顷恒州之人乞臣为刺史徽乃斐然言不可测及降户结谋臣频表啓徽乃因埶言此事及向定州逺彼奸恶又复论臣将有异志翻覆如此欲相防没致令国朝遽赐迁代贼起之由谁使然也徽既优幸任隆一世慕势之徒于臣何有是故余人摄选车马填门及臣居边宾游罕至臣近北切虑其为梗是以孜孜乞赴京阙属流人举斧元戎垂翅复从后命自安无所僶俛先听不敢辞事及臣出都行尘未灭已闻在后复生异议言臣将儿自随证为可疑之兆忽称此以构乱悠悠之人复传音响言左军臣融右军臣衍皆受密勅伺察臣事徽既用心如此臣将何以自安窃以天步未夷国艰犹梗方伯之任于斯为急徽昔临蕃乃有人誉及居端右蔑尔无闻今求出之为州使得申其利用徽若外从所长臣无内虑之切脱防【`阙`】公私幸甚  

铭  

钟铭  

宫商逓变律宫相生立号则起从革以从调之必应击而不横铜盘韵响火鸟和声出入成则明宵有数  

碑  

舜庙碑  

懐山不已龙门未辟大道御世天下为公感梦长人明敭仄陋厘降二女结友九男执耜歴山耕夫所以让畔施罟雷泽渔父于是让川亦既登庸以之纳録九官咸事百揆时叙有大功于当世集歴数而在躬受文祖之命致昭华之玉班五瑞于羣后禋六宗于上舞干戚而逺夷宾弃金璧而幽灵应青云浮洛荣光塞河符瑞必臻休祥咸萃以君人之大徳为帝王之称首陟方之驾遂往苍梧之窆不归爰自先民实存旧庙既缉药房遂镇瑶席龙驾帝服葢依俙于慕舜交鼓絙瑟实髣髴于闻韶其辞曰  

虹气降灵姚墟诞圣树隂未徙帝图已定乃宾四门以齐七政天眷功髙民归徳盛治既荡荡化亦巍巍南风在咏西环有归嶷山永逝湘水长违灵宫肃肃神馆微微  

寒陵山寺碑  

昔晋文尊周绩宣于践土齐桓覇世威着于召陵并道冠诸侯勲髙天下衣裳防同之所兵车交合之处寂寞消沈荒凉磨灭言谈者空知其名遥遇者不识其地然则树铜表迹刋石记功有道存焉可不尚与永安之季数钟百六天灾流行人伦交防尔朱氏既絶彼天纲断兹地纽禄去王室政出私门铜马竞驰金虎乱噬九婴暴起十日并出破璧毁珪人物既尽头防箕敛杼轴其空大丞相渤海王命世作宰惟机成务标格千仞崖岸万里运鼎阿于襟抱纳山岳于胸懐拥云以上腾负青天而髙引钟鼓嘈囋上闻于天旌旗缤纷下盘于地壮士凛以争先义夫愤而竞起兵接刃于斯塲车错毂于此地轰轰隐隐若转石之坠髙崖硠硠磕礚如激水之投深谷俄而雾卷云除氷离叶散靡旗蔽日乱辙满埜楚师之败于柏举新兵之退自昆阳以此方之未可同日既考兹沃壤建此精庐砥石砺金莹珠琢玉经始等于佛功制作同于造化息心是归浄行攸处神异毕臻灵仙总萃鸣玉鸾以来游带霓裳而至止翔鳯纷以相嚾飞龙蜿而俱跃虽复髙天销于猛炭大地沦于积水固以传之不朽终亦记此无忘  

大觉寺碑  

维天地开辟隂阳转运明则有日月幽则有鬼神初地辽逺未路悠长自始及终从凡至圣积骨成山只劫莫数垂衣拂石恒河难计及冠日示梦防罗见谒应世降神感物开化顔如满月心若盈泉体道独悟含灵自晓居三殿以长想出四门而永虑声色莫之留荣位不能屈道成树下光烛天上变化靡躬神通无及置须弥于葶苈纳世界于微尘辟慈悲之门开仁寿之路拯烦恼于三涂济苦难于五浊非但化及天龙教被人鬼固亦福霑行鴈道洽游鱼但羣生无感独尊罢应杂色照烂诸山摇动布金沙而弗受建宝葢而未留遂上微妙之台永升智慧之殿而天人慕徳象法兴灵图影西山承光东壁主上乃据地图揽天镜乘六龙朝万国牢笼宇宙襟带江山道济横流徳昌頽歴四门穆穆百僚师师乘法船以径度驾天轮而髙举神功宝业既被无边鸿名懋实方在不朽抵掌措言虽不尽意执笔书事其能已乎  

印山寺碑  

自结绳运徃观象代兴礼乐相因诗书间出喻是非于一指论道徳于二篇九流之义遂开百家之言并作皆以赋命有遭随摄养致天寿爱惠起于吉凶情伪动于利害虽改张罗之呪未易衅钟之牲因果之业未申感应之途犹蔽是以脩短有命子夏论之而未详报施在天史迁言之而未悟大丞相渤海王膺岳渎之灵感辰象之气直置与兰桂齐芳自然共珪璋比洁加以体备百行智周万象道兼语嘿思极天人固以兆云非虎自懐公辅之徳世称卧龙实任王佐之器道足以济天下行足以通神明表立人之上才含广途之大量永安之末时多异谋蜂虿有毒豺狼反噬彀弩临城抽戈犯跸世道交防海水羣飞既而苍龙入隐白虎出见命世有期匡时作宰拯沉溺以援手涉波澜而濡足悬皦日于胸懐起大风于襟防动之以仁义行之以忠贞附之者影从应之者响起  

定国寺碑  

葢两仪交运万物并生始自苦空终于常乐而縁障未开业尘犹拥漂沦欲海颠坠邪山虽复光华并于日月术数穷于天地有扶危定倾之力为济世夷难之功登途山而未归游建水而不反并驰于苦乐之境皆入于生死之门幽隐长夜未覩山北之烛沈迷逺路讵见司南之机昔日先民虽云善诱尚习盖纒未能解脱见如八卦成象示之以吉凶百药为医道之以利害衣食有业民免饥寒之忧水土既平人无垫溺之患斯诚事周于世用功济于生民不论过去之因縁讵辨未来之果报惟无上大觉均悟机应现托生方便开教圣灵之至无复等级威神之力不可思议动三乘之驾泛八解之流引诸子之火宅渡羣生于海岸自一音辍响双树潜神智慧虽徂象法犹在光照金盘言留石室徧诸世界咸用归仰  

常山公主碑  

啓泰微之层构辟阊阖之重扉据天下以为家苞率土而光宅然则昆山西峙爰有夜光汉水东流是生明月公主禀灵宸极资和天地芬芳有性温润成质自然秘逺若上元之隔绛河直置清髙类姮娥之依桂树令淑之至比光明于宵烛幽闲之盛匹秾华于桃李托体宫闱而执心防顺婉然左辟率礼如宾举华烛以宵征动鸣佩而晨去致肃雍于车乘成好合于琴瑟立行洁于清氷抗志髙于黄鹄停轮表信阖门示礼终能成其子姓贻厥孙谋而钟漏相催日夜不息川有急流风无静树奄辞身世从宓妃于伊洛遽捐馆舍追帝子于潇湘铭曰  

龙辔莫援日车遂徃奄离形神忽归丘壤祖歌薤露出奏巫山永厝中埜终掩穷泉萧瑟神道荒凉墓田松槚徒列琬琰空传  

墓志铭  

司徒元树墓志铭  

昔枢电降祥姬水成业握八符以驭世膺五命以防昌钦明格于上下光泽被于宇宙卜年永久歴世遐长有文王之孙子启周公之苖裔积善所及踵武称贤每以辛李为言恒持韩白自许殚百虑之一致尽能事于生民苍苍在上义归无厚徒有东平避世之意空懐北海自晦之情疾非逢雾终异启手铭曰  

明允笃诚发于岐嶷未镂已雕不扶而直修礼以耕强学为殖孔既叹鲁庄亦吟越况以度思有懐明发翻然髙举归于魏阙长路未穷朝光已没  

司徒祖墓志  

自天命生商王居徙亳源源毖逺枝叶繁华祖徳润于身声髙邦国父行成于已名重京师公钟羙多福资神积善器局闲灵志识开悟口含碧鸡之辨手握雕龙之文门有善业家传庆灵砺金成器相遗满籝琢玉为宝待价聨城匪直也人实惟有道言析秋毫辞连春藻  

文  

阊阖门上梁祝文  

维王建国配彼太微大君有命髙门启扉良辰是简穆卜无违雕梁乃架绮翼斯飞八龙杳杳九重巍巍居宸纳祐就日垂衣一人有庆四海攸归  

乐府  

白鼻騧  

少年多好事揽辔向西都相逢狭斜路驻马诣当垆  

结袜子  

谁能访故劒防自逐前鱼裁纨终委箧织素空有余  

安定侯曲  

封疆在上地钟鼓自相和羙人当舞妖姬掩扇歌  

炖煌乐  

客从逺方来相随歌且笑自有炖煌乐不减安陵调  

凉州乐歌二首  

逺游武威郡遥望姑臧城车马相交错歌吹日纵横路出玉门闗城接龙城坂但事弦歌乐谁道山川逺  

捣衣  

长安城中秋夜长佳人锦石捣流黄香杵纹砧知近逺传声逓响何凄凉七夕长河烂中秋明月光蠮螉塞边絶鴈鸳鸯楼上望天狼  

诗  

从驾幸金墉城  

兹城实佳丽飞甍自相并胶葛拥行风岩嶤閟流景御沟属清洛驰道通丹屏湛淡水成文参差树交影长门乆已闭离宫一何静细草縁玉阶髙枝防桐井微微夕渚暗肃肃暮风冷神行杨翠旗天临肃清警伊臣从下列逢恩信多幸康衢虽已泰弱力将安骋  

春日临池  

光风动春树丹霞起暮隂嵳峩映连璧飘飖下散金徒自临濠渚空复抚鸣琴莫知流水曲谁辨游鱼心  

咏花蝶  

素蝶向林飞红花逐风散花蝶俱不息红素还相乱芬芳共袭手葳蕤从可玩不慰行客心遽动离居叹  

相国清河王挽歌  

髙门讵改辙曲沼尚余波何言吹楼下翻成薤露歌  

## 汉魏六朝百三家集卷一百九目录

齐邢邵集题词  

济隂温鹏举钜鹿魏伯起河间邢子才为北朝文人称首杨遵彦文徳论云古今词人皆负才遗行唯邢子才王元景温子升彬彬有徳素然则温邢在当日兼以行显非伯起惊蛱蝶比也子才读书五行俱下独不喜雠校曰天下书至死读不可徧焉能复校此言颇疎率而后世才士间宗其説余度隋唐以来至今日书籍多子才时更数倍茍欲徧识涂必出此所谓汉髙取天下得意者闗中耳置学一奏事闗典教余文无絶殊者汉贾生公孙臣等言正朔服色事君相莫能遵用太史公三致慨焉以元魏灵后之时子才欲伸其志予窃难之异同交安贤愚并接抱此天资与物无忤然在坐作表袁翻怒为小儿言论相轻崔暹夺其帝听甚哉入世之不易也  

目録  

赋  

新宫赋  

诏  

为齐文宣受禅赦诏  

表  

百官贺平石头表  

贺老人星表  

为文襄让尚书令表  

又  

为李卫军以国子祭酒让东平王表  

为彭城王韶让侍中表  

为潘司徒乐让表  

为司空景让表  

奏  

请置学及修立明堂奏  

书  

答袁肇修书  

遗辛术书  

序  

萧仁祖集序  

议  

皇太子东面议  

宫吏之姓与太子同名议  

改葬服议  

讯囚请占议  

颂  

甘露颂七首  

铭  

文襄金像铭  

献武皇帝寺铭  

碑  

广平王碑  

冀州刺史封隆之碑  

景明寺碑  

并州寺碑  

谥议  

文宣帝谥议  

哀防文  

文宣帝哀防文  

墓志  

太尉韩公墓志  

李礼之墓志  

乐府  

思公子  

诗  

三日华林园公宴  

冬夜酬魏少傅直史馆  

冬日伤志篇  

七夕  

齐韦道逊晩春宴  

应诏甘露诗  

贺老人星诗  

## 汉魏六朝百三家集卷一百九  

明　张溥　辑  

齐邢邵集  

赋  

新宫赋  

拟二仪而构路寝法三山而起翼室何大厦之眈眈而斯干之秩秩岂西京之足伟故东都之所匹尔其状也则瓌谲屈竒澜漫陆离嵯峨崔嵬巉岩参差若密云之乍举似鹏翼之中垂布菱华之与莲蒂咸反植而倒施若承露而将转似含风而欲披土成黼黻木化蛟螭布红紫之融泄间朱黄之赫曦兽狂顾而犹动鸟将鶱而已疲木神水怪海若山祗千变万化殊形异宜隂梁北注阳鸟南施百楹列倚千栌代支或据险而形固或居安而势危  

诏  

为齐文宣受禅赦诏  

无徳而称代刑以礼不言而信先春后秋故知恻隐之化天人一揆宥之道古今同风朕以寡薄功烈无纪昔先献武王值魏世不造四海幅裂九鼎行出祭器无归乃驱御侯伯大号燕赵拯厥颠坠俾亾则存文襄王外挺武功内资明徳纂成先业辟土服逺年逾二纪世歴两都狱讼有适讴歌斯在魏帝俯遵歴数念在褰裳逺取唐虞终同脱屣实幽忧未已志在阳城而羣公卿士诚守愈切遂属代终居于民上如涉深水有睠终朝始发晋阳九尾呈祥升坛告天赤雀效祉惟尔文武不二之臣股肱牙之将左右先王光隆大业永言诚烈共兹休庆然三皇存教非易可免七名改咒庸可庶几思共亿兆同始兹日其大赦天下  

表奏  

百官贺平石头表  

大江设隘实限夷华前魏观涛而退后魏登山而反声教不通多歴年代今苍雉奉职灵鼍自梁折苇为舟慿力可渡始知徳通于物孟门失险道清将顺劒阁自开行举洞庭之乐放畜长洲之苑防玉帛于涂山树铜柱于南极  

贺老人星表  

冥贶未巳灵应犹臻以某夜老人星见达旦扬光经旬未灭虽三星共色五老同游拟之于此故无与匹自非风感极圣敬廻天何能使休徴秘祉相寻而至故以朝夕相趋史无停笔  

为文襄让尚书令表  

扬职万机总任百揆悬衡庶物凖纳羣僚何以助日月之光华増天地之髙厚反鉴取照匹此何难倒裳求领方之为易  

又表  

正以昼览太山不假秋毫之察夜仰列宿岂借烛龙之明爵人以世既非盛徳之举公门有私故是陵夷之运  

为李卫军以国子祭酒让东平王表  

臣闻运舟归于积水致逺在于逸足未有涓浍之流可成奔飞之用驽蹇之乘而有灭没之功既列赵衰先人之敏请同虞丘退身之义具官臣某民望时宗声实攸在斧藻川流雕篆霞蔚蕉蒲既茂枝叶实繁故以学穷齐鲁声髙梁魏诏美司朝佥谐允在伏愿廻恩徙授以答具瞻  

为彭城王韶让侍中表  

貂鼹映首日月在躬冠葢庶僚跨蹑多士虽智慙量力明阙自知在梁之讥无得諠华之议素飱之责岂须噂之口何悟天之情眷复延今宠遂总録百揆寅亮万机文昌治本得失所系用才长短隆替以之何容以斯寡薄岂得用膺兹忝  

为潘司徒乐让表  

武皇帝运属继元事深微禹摧蚩尤之阵破寻邑之师义开金石理朂庸骀遂日奉羁勒有事风尘徒备鸟背之毛曽无马棰之力  

为司空景让表  

属平分广施造物多品长短入用小人见收连采台阶堪均鼎足昨者谪见垂象灾起潜伏此之为累非直微躬  

请置学及修立明堂奏  

世室明堂显于周夏一黉两学盛自虞殷所以宗配上帝以着莫大之严宣布下土以彰则天之轨养黄髪以询哲言育青矜而敷教典用能享国长久风徽万祀者也爰暨亡秦改革其道坑儒灭学以蔽黔黎故九服分崩祚终二代炎汉勃兴更修儒术故西京有六学之义东都有三本之盛逮自魏晋拨乱相因兵革之中学挍不絶仰惟髙祖孝文皇帝禀圣自天道镜今古列挍序于乡党敦诗书于郡国但经始事殷戎轩屡驾未遑多就弓劒弗追世宗统歴聿遵先绪永平之中大兴版筑续以水旱戎马生郊虽逮为山还停一篑而明堂礼乐之本乃郁荆棘之林胶序徳义之基空盈牧防之迹城隍严固之重阙塼石之功墉构显望之要少楼榭之饰加以风雨稍侵渐致亏坠非所谓追隆堂构仪刑万国者也伏闻朝议以髙祖大造区夏道侔姬文拟祀明堂式配上帝今若基址不修仍同丘畎即使髙皇神享阙于国阳宗事之典有声无实此臣子所以匪宁亿兆所以伫望也臣又闻官方授能所以任事事既任矣酬之以禄如此则上无旷官之讥下絶尸素之谤今国子虽有学官之名无教授之实何异兎丝鷰麦南箕北斗哉昔刘向有言王者宜兴辟雍陈礼乐以风天下夫礼乐所以养人刑法所以杀人而有司勤勤请定刑法至于礼乐则曰未敢是敢于杀人不敢于养人也臣以为当今四海清平九服宁晏经国要重理应先营脱复稽延则刘向之言徴矣但事不两兴须有进退以臣愚量宜罢尚方雕靡之作颇省永宁土木之功并减瑶光材瓦之力兼分石窟防琢之劳及诸事役非世急者三时农隙修此数条使辟雍之礼蔚尔而复兴讽诵之音焕然而更作美榭髙墉严壮于外槐宫棘寺显丽于中更明古今重遵乡饮敦进郡学精课经业如此则元凯可得之于上序游夏可致之于下国岂不休欤  

书  

答袁肇修书  

【`魏齐世台郎多交通饟遗肇修在尚书十年未曽受升酒之馈邵时为尚书与肇修有旧每于省中语戏常呼肇修为清郎大宁初肇修以太常少卿出使廵省经歴兖州时邵为兖州刺史别后遣送白防为信肇修不受与邵书邵答之`】  

一日之赠率尔不思老夫忽忽意不及此敬承来防吾无间然弟昔为清郎今日复作清卿矣  

遗辛术书  

【`术魏末迁东徐州刺史为淮南经畧使齐天保元年睢州刺史及所部郡守俱犯大辟朝廷以其奴婢百口及资财尽赐术三辞不许术乃送所司不复闻奏邵闻遗术书`】  

昔钟离意云孔子忍渇于盗泉便以珠玑委地足下今能如此可谓异代一时  

序  

萧仁祖集序  

萧仁祖之文可谓雕章间出昔潘陆齐轨不袭建安之风顔谢同声遂革太元之气自汉逮晋情赏犹自不谐河北江南意制本应相诡  

议  

皇太子东面议  

【`天保元年皇太子监国在西林园冬防羣议皆东面二年于北城第内冬防又议东面陆卬疑非礼魏收改为西面邢子才议欲依前`】  

凡礼有同者不可令异诗説天子至于大夫皆乘四马况以方面之少何可皆不同乎若太子定西面者王公卿大夫士复何面邪南面人君正位今一官之长无不南面太子听政亦南面坐议者言皆晋旧事太子在东宫西面为避尊位非为向台殿也子才以为东晋博议依汉魏之旧太子普臣四海不以为嫌又何疑于东面礼世子絶旁亲世子冠于阼冢子生接以太牢汉元着令太子絶驰道此皆礼同于君又晋王公世子摄命临国乘七旒安车驾用三马礼同三公近宋太子乘象辂皆有同处不以为嫌况东面者君臣通礼独何为避明为向台所以然也近皇太子在西林园在于殿犹且东面于北城非宫殿之处更不得邪诸人以东面为尊宴防避案燕礼燕义君位在东宾位则在西君位在阼阶故有武王践阼篇不在西也礼乘君之车不敢旷左君在恶空其位左亦在东不在西也君在阼夫人在房郑注人君尊东也前代及今皇帝宴防接客亦东堂西面若以东面为贵皇太子以储后之礼监国之重别第宴臣宾自得申其正位礼者皆东宫臣属公卿接宴观礼而已若以西面为卑实是君之正位太公不肯北面説丹书西面则道之西面乃尊也君位南面有东有西何可皆避且事虽少异有可相比者周公臣也太子子也周公为冢宰太子为储贰明堂尊于别第朝诸侯重于宴臣宾南面贵于东面臣疎于子冢宰轻于储贰周公摄政得在明堂南面朝诸侯今太子监国不得于别第异宫东面宴客情所未安且君行以太子监国君宴不以公卿为宾明父子无嫌君臣有嫌案仪注亲王受诏冠婚皇子皇女皆东面今不约王公南面而独约太子何所取邪议者南尊改就西面转君位更非合礼方面既少难为节文东西二面君臣通用太子宜然于礼为允  

宫吏之姓与太子同名议  

案曲礼大夫士之子不与世子同名郑注云其先之生亦不改汉法天子登位布名于天下四海之内无不咸避案春秋经卫石恶奔出晋在卫侯衎卒之前衎卒其子恶始立明石恶于长子同名诸侯长子在一国之内与皇太子于天子礼亦不异郑言先生不改葢以此义卫石恶宋向戍皆与君同名春秋不讥皇太子虽有储贰之重未为海内所避何容便改人姓然事有消息不得皆同于古宫吏至微而有所犯朝名从事亦是难安宜听出宫尚书更补他职  

改葬服议  

【`王元轨子欲改葬祖及祖母列上未知所服子才议曰`】  

礼改葬缌麻郑注臣为君子为父妻为夫唯三人而已然嫡曾孙孙承重者曾祖父母祖父母改葬既并三年之服皆应服缌而止言三人若非遗漏便是举其略耳  

讯囚议  

【`凖旧皆评囚取占然后送付廷尉邵以为不可`】  

设官分职各有司存丞相不问鬬人虞官弓招不进岂使尸祝兼刀匕之后家长侵鸡犬之功  

颂  

甘露颂  

歴选辟逖听前闻三才易统五运相君皇极攸序庶类以分乃忠乃敬或质或文  

赫矣景命蒸哉上圣大徳莫名至道无竞川停岳路云临水镜望日齐明瞻天比映  

功深微禹业隆作周英华内积文教外修广轮四海提封十洲紫川北注赤水南流  

宸居两楹恭已万国圣教日渐王猷允塞礼有大成乐无慙徳用天之道顺帝之则  

政平民豫嵗稔时和九功惟叙九叙惟歌风轮蹍汉毛舟沈河玉出沼鸣鳯在阿  

休徴屡动感极廻天流甘委素玉顺氷鲜蜜房下结珠琲上悬布濩林野洒散旌防  

日月已明宇宙已廓鼓缶成咏挹水为乐以为黄犹参沃若取慰天壤用忘沟壑  

铭  

文襄金像铭  

妙形难象至理希诠形之所极理亦在焉悟兹空假劳此葢纒式图秘用结来縁丹青并饰金玉同镌神仪内莹宝相外宣圆光照耀映被无边灵应肸蠁感发大千钟福旒纩其永如天归庆怙恃夀等南山凡厥亲类宜其永年诚归妙觉标志上托铭斯在旷刼方传  

献武皇帝寺铭  

惟睿作圣有纵自天匡国庇民再造区夏功髙伊吕道迈桓文虽住止域中而神游方外影响妙法咫尺天人晓夜自分不劳鸡鹤之助六时靡惑非待壶箭之功永寄将来传之不朽词曰用分行坐以敦戒行苦罪祈福傲狠成敬万国咸亨一人有庆方传自久是用成咏  

碑  

广平王碑  

公分气氤氲禀灵昭晋基构轮奂源流濬逺积石莫之方委水不能喻山渎効神辰昴降徳自天攸纵郁为时宗墙宇淹旷标格秀逺道亚生知徳均殆庶日月在躬水镜被物望青松而比秀干白云而上征侍讲金华叅游铜雀出陪芝葢入奉桂室充防友之选当拾遗之举发言为论受诏成文碧鸡自口灵蛇在掘方见建安之体复闻正始之音公年方弱冠而位居寮右道被生民惠渐万物郁为雅俗之表峩成社稷之镇公孙声动天下已非其伦管子光照邻国孰云能拟方谓膺斯多福降此永年夺抟风之逸羽穷送日之逺路同岐山之嘉防陪岱宗之盛礼而羣飞在辰横流具及山崩川竭星霣日销昆岳既燬玉石俱烬兰挺则芬玉生则润泱泱万源落落千仞我有徽猷金声玉振志犹学海业比登山踟蹰缇衮绛帐韦编寻微启奥敷理入天地或终山河匪夀昔日先民谁堪长久立言立事责之身后式铭景行是为不朽  

冀州刺史封隆之碑  

公世载儒雅之风家传钟鼎之业出三代而克阜歴两都而转盛五世祖游字子孚耻斯鸟兽狭此丘壑濡足焚首念在一匡委质中山并充衮阙故已援坠拯溺大庇生民祖定功业建斾懐藩扬旌冀部耳目相接歌咏独存父司空孝宣公禀润玉府承华桂簿望振鹭而齐举轶归鸿而并运以兹一徳光事三主七登九伯之重再处八元之任必有余庆事属才子莫之与京理归世禄非因原隰之气讵待河岳之灵发纯粹而成址禀中和而树质神体秀异志识闲爽防体成人弱不好弄同鳯凰之五色非豫章之七年太昌初平洛除侍中骠骑大将军密勿枢功逶迤衮职貂蝉承弁华藻披衣鸣双璜于峻陛驱六辔于广路升华辇以弼一人践泰阶而平天下  

景明寺碑  

九土殊方四生舛类昏识异受修短共时徳表生民不救泰山之朽壤义同列辟岂济滦水之沦胥漂卤倒戈之势浮江驾海之力孰不旷息相催飞驰共尽泡沫不足成喻风电讵可为言而皆迁延爱欲驰逐生死眷彼深尘迷兹大夜坐积薪于火宅负沉石于苦海结习靡倦忧畏延长身世其犹梦想荣辱譬诸幻化未能照彼因縁体兹空假祛洗累惑摈落尘埃苦器易雕危城难久自发迹有生防道无上劫代缅邈朕迹遐长艸木不能况尘沙莫之比及日晷停流星光辍运香雨旁注甘露上悬降灵迦卫拥迹忍土智出须弥徳逾大地道尊世上义重天中铭曰  

大道何名至功不器理有罔适法无殊致能以托生降体凡位正觉如逺一念斯在徳尊三界神感四大川流自断火室不然衣生寳树座踊芳莲智固有极道畅无边  

并州寺碑  

夫至道宻微无迹可覩神功感应有理斯存虽慧日已照而大夜莫晓香雨时流而深尘未息旷劫悠缅歴代遐长眇眇世罗无能免其一目泛泛欲网孰能解其三面自大教迁流行于中土希向之士烟踊沙属恒沙未足为言积尘所不能喻皆云出没生死之河浮沉爱欲之海未有矫然独悟脱落身名望彼岸而攸往泛宝船而利涉  

谥议  

文宣帝谥议  

伏惟圣徳光逺神猷大初自登庸民誉所集把尺持刀成务斯在百揆载清四门唯穆及天眷既属人谋所归鸟兽迁情士女革面敬顺天人拱揖羣后处无上之尊居域中之大礼盛乐修时和嵗稔海内有截天下泰然犹忧劳亿兆经营四国同虞舜之廵省若轩辕之靡宁威武纷纭神功四畅怨西以东化南自北临瀚海以浴兵登天山而绁马左萦右拂拟歌成章方朝百神于太华受万国于稽岭升中増封髙拱垂衣而天防黎庶奄捐四海考妣之慕实被含生称天作诔抑惟恒数故以名追实尽物未臻其羙屈道从制一日可以成名  

哀防文  

文宣帝哀策文  

皇路启扉輴菆弛殡八挍案部六卿具引攀蜃辂而雨泣仰穹苍而抚心悲风发而地骇愁云兴而景沈哲王垂范有训有则式奉话言光敷令徳其辞曰  

四象更运九天代名通三以王得一为贞是应徳实启苍精风后之陈师尚之兵三竒六合七变五成授戈推毂禀律袭行野无完陈邑少坚城经营四海劬劳百姓芝葢夕临羽旄晨映地不掩瑞天不爱宝既丹其雀又朱其草莫黒已素莫赤自皓百兽斯蹈五灵载扰甘露瀼瀼青龙矫矫武功已畅文教未穷方偃烽堠销防蔵弓齐光日月比祚华嵩而氛祲日下星闇虚中奄捐朝市长弃华戎道宣末命义阐余风六繂已散九旗方卷见容卫之虚归知平生之日逺同乘云而永逝异骑龙之更反清笳奏兮野风急金鼓震兮日光晩千官悲而雨注万国哀而露万事同尽百虑俱收劒舄永去衣冠自游音仪已谢神教空留知英声与至徳当无絶兮千秋  

墓志  

太尉韩公墓志  

立事立言是为勿替上公上徳实系不朽虽将相无种而公卿有门是以万钟四牡昌奕于往代长组髙冠陆离于前祀及负笈追陪结防从师先难后易身佚功倍皆神游隅隩理合精微非存寗越废寝食以存道久殊髙鳯忘冠履以成业皎皎独照旁絶嚣滓亭亭孤鹤入自云霞忘情誉毁同嗣宗之于善恶齐心得防若叔夜之于愠喜方将受在三九追踪二八大道以事一人敷至理以安百姓而天徳不厚神听多愆仁勇一亡辩智同尽  

李礼之墓志  

食有竒味相待乃餐衣无常主易之而出  

乐府  

思公子  

绮罗日减带桃李无顔色思君君未归归来岂相识  

诗  

三日华林园公宴  

廻銮自乐野弭葢属瑶池五丞接光景七友树风仪芳春时欲遽览物惜将移新萍已冐沼余花尚满枝草滋径芜没林长山蔽亏芳筵罗玉俎激水漾金巵歌声断以续舞防合还离  

冬夜酬魏少傅直史馆  

年病从横至动息不自安兼豆未能饱重裘讵解寒况乃冬之夜霜气有余酸风音响北牖月影度南端灯光明且灭华烛新复残衰顔依改壮志与时防体羸不尽带髪落强扶冠夜景将欲近夕息故无寛忽有清风赠辞义婉如兰先言叹三友次言慙一官丽髙郑卫専学美齐韩审谕【`一作喻`】虽有属笔削少能干【`一作刋`】髙足自无限积风良可抟空想青门易宁见赤松难寄语东山道髙驾且盘桓  

冬日伤志篇  

昔时惰游士任性少矜裁朝驱【`一作驰`】玛瑙勒夕衔熊耳杯折花步淇水抚琴望丛台繁华夙昔改衰病一时来重以三冬月愁云聚复开天髙日色浅林劲鸟声哀终风激檐宇余雪沟条枚遨游昔宛洛踟蹰今草莱时事方去矣抚已独伤懐【`一作怀哉`】  

七夕  

盈盈河水侧朝朝长叹息不恡渐衰苦波流讵可测秋期忽云至停梭理容色束衿未解带廻銮已沾轼不见眼中人谁堪机上织愿逐青鸟去蹔因希羽翼  

齐韦道逊晩春宴  

日斜賔馆晩风轻麦初檐喧巢幕燕池跃戏莲鱼石声随流响桐影傍岩疎谁能千里外独寄八行书  

应诏甘露诗  

膏露且渐洽凝液汭旍旗草木尽霑被玉散复珠霏谁谓穹昊逺道合若应机  

贺老人星诗  

瑞动星光照化穆月轮重庶徴符祉箓将以赞时雍## 汉魏六朝百三家集卷一百九  

钦定四库全书  

## 汉魏六朝百三家集卷一百十目录

齐魏収集题词  

魏伯起少惭弄防终免逐兎文章大手激成于调笑一言郑伯诚有功哉魏书失实秽史流谤然捃摭宏博实当时伟作论邢魏者以魏彷任乐安邢彷沈隐侯余谓伯起生平文体得之乐安固多若问史才隐侯宋书亦其兄事也魏帝大射令羣臣赋诗伯起有尺书徴建邺折简召长安之句髙文襄壮之称国光彩侯景寇叛伯起草檄气雄万夫至言景竦悖弃若孤雏母恋恋乱臣勤勤贼子直南朝药石岂止腾声北土哉魏齐文诰典司最久世罕流传作赋大才雅自期许乃新殿南狩庭竹离懐诸篇亦未得见使无魏书几无以表着后代矣且谤深陈夀而福逾崔浩尤从来史官之极幸者也  

目録  

诏  

为武成帝以三台宫为大兴圣寺诏  

为魏禅齐诏  

为齐文宣西讨诏  

册文  

加齐王九锡册文  

禅齐帝册文  

啓  

上魏书十志啓  

移文  

为侯景叛移梁朝文  

为东魏檄梁文  

书  

与李徳林书  

重遗李徳林书  

议  

皇太子西面议  

文  

枕中篇  

为齐即位告天文  

北齐三部一切经愿文  

祭文  

祭荆州刺史隂道方文  

乐府  

美女篇  

永世乐  

櫂歌行  

挟琴歌  

诗  

后园宴乐  

喜雨  

看栁上鹊  

晦日泛舟应诏  

月下秋宴  

五日  

庭栢  

蜡节  

## 汉魏六朝百三家集卷一百十  

明　张漙　辑  

齐魏收集  

诏  

为武成帝以三台宫为大兴圣寺诏  

门下皇居帝邑揆日瞻星仞雉有常几席斯在虽今古推移文质代变而盛世作范义贵适时朕奄家四海作孚万国当阳负扆深存庇甿济下利物无忘懐抱昭仁训俗不遗造次今临向听朝咸极崇广宴息之所不足温华每谓为之者劳居之者逸至于离宫别馆有时游幸耳目所及聊可忘懐而乃千门洞啓万柱周架上迫云汉下临雷雨巧极金桐丽殚珠璧眷然长想良非宿心三台并列芜秽自久天保之末经构甫兴仍创栋宇规模宏博有司过实匠人逞功氓庶劳止縻费难量既非殿寝正所便为虚卫之地凝华生白经歴嵗年不剪茅茨事颇逼下卑其宫室有可庶几顾兹侈丽岂伊宁处自魏朝失政九域崩离人神无主实求明圣我太祖献武皇帝握兹干纪执斯地纲悬持日月啸咤风云纪忠贞以成务感灵徴而大造爰以克定之初躬图道塲之业神迹冥果理烛幽明朕嗣膺宝祚永惟家祉仰祗先志尚竦门忍展聿修之重念归喜舍之大肌肤匪恡国城何宝期济率土至于圆极可以三台宫为大兴圣寺此处极土木之壮穷丹素之妍竒怪备于刻削光华毕于圆彩顾使灵心肹蠁神物犇防真觉唯寂有感必通化为净土广延徳众心若瑠璃法轮常转洒甘露于大千照慈灯于旷刼  

为魏禅齐诏  

三才剖判百王代兴治天静地和神敬鬼庇民造物咸自灵符非一人之大宝实有道之神器昔我祖宗应运奄一区宇歴圣重光暨于九叶徳之不嗣仍离屯圯盗名字者遍于九服擅制命者非止三公主杀朝危人神靡系天下之大将非魏有赖齐献武王奋扬灵武尅剪多难重悬日月更缀参辰庙以扫除国由再造鸿勲巨业无徳而称逮文襄承搆世业逾广迩安逺服海内晏如国命已康生生得性迄相国齐王纬文经武统兹大业尽叡穷几研深测化思随冥运智与神行恩比春天威同夏日坦至心于万物被大道于八方故百僚师师朝无秕政网疏泽洽率土归心外尽江淮风靡屈膝辟地懐人百城犇走闗陇慕义而请好瀚漠仰徳而致诚伊所谓命世应期实抚千载祯符杂遝异物同途讴颂填委殊方一致代终之迹斯表人灵之契已合天道不逺我不独知朕入纂鸿休将承世纪籍援立之厚延宗社之静言大运欣于避贤逺惟唐虞禅代之典近想魏晋揖让之风其可昧兴替之礼稽神只之望今便逊于别宫归帝位于齐国推圣与能眇符前轨王者宣布天下以时施行  

为齐文宣西讨诏  

朕歴数在躬志清四方蕞尔秦陇久阻风化混一之事期在今日必当训旅誓众天动云临朕已下甲汾流沈船晋地便当躬率将士平陵王壁径掩长安枭彼凶首虽藏山没水终不纵赦朕与梁国旧敦好睦近闻其奸乃欲规谋宜令上党王涣总勒熊罴星流风卷王者之言明如日月宜宣内外咸使闻知  

册  

加齐王九锡册文  

于戏敬听朕命夫唯天为大列晷宿而垂象谓地葢厚疏川岳以阜物所以四时代序万类骈罗庶品得性羣形不夭然则皇王统厯深视高居拱黙垂衣寄成师相此则夏伯殷尹竭其股肱周成汉昭无为而治顷者天下多难国命如旒则我建国之业将坠于地齐献武王奋迅风云大济艰危爰翼朕躬国为再造经营庶土以至勤忧及文襄承构愈广前业康邦夷难道格穹苍王纵徳应期千龄一出惟几惟深乃神乃圣大崇覇徳实广相猷虽冥功妙实藐絶言象摽声示迹典礼宜宣今申后命其敬虚受王搏风初举建旟上地庇民立政时雨滂流下识亷耻仁加水陆移风易俗自齐变鲁此王之功也仍摄天台总参戎律防出若神威行朔土引弓窜迹松塞无烟此又王之功也逮光统前绪持衡匡合华戎混一风海调夷日月光华天地清晏声接响随无思不偃此又王之功也逖矣炎方逋违正朔懐文曜武授畧申规淮楚连城漼然桑落此又王之功也闗岘衿带跨蹑萧条肠胃之地岳立鸱跱偏师才指涣同氷散此又王之功也晋熈之所险薄江雷逈隔声教迷方未改命将鞠旅覆其巢穴威畧风腾倾慑南海此又王之功也羣蛮跋扈世絶南疆摇荡边陲亟为尘梗懐徳畏威向风请顺倾陬尽落其至如云此又王之功也胡人别种延蔓山谷酋渠万旅广袤千里凭险不恭恣其桀黠有乐淳风相携叩欵粟帛之调王府充积此又王之功也茫茫涉海世敌诸华风行鸟逝倐来忽往既饮醇醪附同胶漆氊裘委仞竒兽衔尾此又王之功也秦川尚阻作我仇讐爰挹椒兰飞书请好天动其衷辞卑礼厚区宇乂宁遐迩毕至此又王之功也江隂告祸民无适归萧宗子弟尚相投庇如鸟还山犹川赴海荆江十部俄而献割乘此防也将混来方此又王之功也天平地成率土咸茂祯符显见史不停笔既连百木兼呈九尾素过秦雀苍比周乌此又王之功也捜扬管库衣冠获序礼云乐云销沉俱振轻徭彻赋矜狱寛刑大信外彰深仁逺洽此又王之功也王有安日下之大勲加以表光明之盛徳宣赞洪猷以左右朕言昔旦奭外分毛毕入佐出内之任王宜总之人谋鬼谋两仪协契锡命之行义申公道以王践律蹈礼轨物苍生圆首安志率心归道是以锡王大路戎路各一牡二驷王深重民天唯本是务衣食之用荣辱所由是用锡王衮冕之服赤舄副焉王深广惠和易调风化神只且格功徳可象是用锡王轩悬之乐六佾之舞王风声振赫九域咸绥逺人率俾奔走委賮是用锡王朱户以居王求贤选众草莱以尽陈力就列罔非其人是用锡王纳陛以登王英图猛槩抑扬千品毅然之节肃是非违是用锡王武贲之士三百人王兴亡所系制极幽显糺行天讨罪人咸得是用锡王鈇钺各一王鹰扬豹变实扶下土狼顾鸱张罔不弹射是用锡王彤弓一彤矢百卢弓十卢矢千王孝悌之至通于神明率民兴行感逹区宇是用锡王秬鬯一卣珪瓒副焉往钦哉其祗顺往册保弼皇家用终尔休徳对扬我太祖之显命  

禅齐帝册文  

咨尔相国齐王夫气分形化物系君长皇王逓兴人非一姓昔放勲驭世沉璧属子重华握厯持衡拥璇所以英贤茂实昭晰千古岂盛衰有运兴废在时知命不得不授畏天不可不受是故汉刘告否当涂顺民曹厯不永金行纳禅此皆重规袭矩率由旧章者也我祖宗光宅混一万防迄于正光之末妍孽乘权厥政多僻九域离荡永安运穷人霛殄瘁羣逆滔天割裂四海国土臣民行非魏有齐献武王应期授手鳯举龙骧举废极以立天扶倾柱而镇地剪灭黎毒匡我坠厯有大徳于魏室被博利于苍生及文襄继轨诞光前业内勦凶权外摧侵叛遐迩肃晏功格上王神祗协徳舟梁一世体文昭武追变穷微自举迹藩旟颂歌总集入统机衡风猷逺及大承世业扶国昌家相徳日跻覇风愈邈威灵斯畅则荒逺奔驰声略所播而邻敌顺欵以富有之资运英特之气顾盼之间无思不服图牒潜蕴千祀彰明嘉祯幽秘一朝纷委以表代徳之期用启兴邦之迹苍苍在上照临不逺朕以虚昧犹未逡廵静言愧之坐而待旦且时来运往妫舜不暇以当阳世革命改伯禹不容于北面况于寡薄而可踟蹰是以仰协穹昊俯从百姓敬以帝位式授于王天禄永终大命格矣于戏其祗承歴数允执其中对扬天休斯年千万岂不盛欤  

啓  

上魏书十志啓  

臣收等啓昔子长命世伟才孟坚冠时特秀宪章前喆裁勒坟史纪传之间中以书志绪言余迹可得而闻叔峻删缉后刘绍统削撰季汉十志实范迁固表葢阙焉曹氏一代之籍了无具体典午终世之笔罕云周洽假复事播四夷盗听间有小道俗言要竒好异考之雅旧咸乖实録自永嘉防圯中原淆然偏伪小书殆无可取魏有天下跨踪前载顺末克让善始令终陛下极圣穷神奉大屈已顾盻百皇指掌万世深存有魏抚运之业永念神州人伦之绪臣等肃奉明诏刋着魏籍编纪次传备闻天防窃谓志之为用网罗遗逸载纪不可附传非宜理切必在甄明事重尤应标着捜猎上下总括代终置之众篇之后一统天人之迹褊心未识輙在于此是以晩始撰録弥歴炎凉采旧増新今乃断笔时移世易理不刻船登阁含毫论叙殊致河沟往时之切释老当今之重艺文前志可寻官氏魏代之急去彼取此敢率愚心谨成十志二十卷请续于传末并前例目合一百三十一卷臣等妨官秉笔迄无可采尘黩旒冕堕深氷谷谨啓  

移文  

为侯景叛移梁朝文  

夫化成万物分界九道纪之以山河照之以日月方足圆首含气呈形咸总之于圣人毕防之以朝市皇魏应衔甲之秘图纳封金之宝命万方为宅四海为家卜世灵长将逾八百天壤之间朝不别焉唯夫三江五湖九蛮百濮其地如掌人鸟未分瞻星昧环拱之方托水迷朝宗之义积蝇为众长蛇称长石田无菽粟之用众人非声教所孚是以年歴三伪弃而不有岂力不足葢所未徴而陆梁涂泥时轶彊鄙天讨所遗理存恶杀自二纪及兹中原多故未清区宇文武兼勤偃伯归战有懐劳止将令动植俱仰尧心遂冠葢括途象胥提告推诚蹶然类识王道授衣礼节拜首归仁舞戚所以为髙止戈故能称大方知夙沙交臂不待兵车有苖纳欵未劳征伐而庸夫为善希能令终狂人克念更知徒语闻利无匹夫之信好虐有助鬼之心白头为贼曽莫自揆嘉文浮功甘于茍得罔顾榆次之祸讵识江浦之禽侯景一竪微蔑民斯下矣人伦士操本自不伦直以少从羇勒颇习趋走叨黍名器事出尔朱蔵情謟笑唯利是视义兵同举羣胡覆族虽狐祭首丘事非小人而防恩背本景为先至不义不信自此可知但丁公之戮时有未可也大泽深山龙蛇并育遂容其悔非弃其瑕秽任以将率授以兵符庶其被鞍衔錬尽力驰骤指踪投緤驽兎或擒而弱才负重折足是虑置之不争之地虚出韩郑之间曽无战伐之勤可言摧陷之绩嵗往年徂率无可纪而腹心羣小信纳逋亾劫夺行道侵掠民庶流声逺闻王法有典骢马将出朱笔且行自贻伊戚了不知咎盗憎主人乃图逆节拔本塞源委身贼虏逼脇居民翻荡城池义手曲躬千里唯诺残贼相依忻同鳞水宠以大位属以东方外曰臣主内深骨肉安危契濶约以死生拯其鼎镬之命全其虀粉之福时不暇浃翻然易虑还相掩击事剧仇讐反覆剽获莫非此类至于老母暮倚少弟升冈妻望行夫子号出父食毛之属可为痛心哉景忽之如草芥弃之如尘垢任其斮截之诛安其烹斩之痛放麑食子有以可亲观臧穷否耻其并主兽心人面华裔同讐归家惧执法之刑赴贼反噬脐之衅首领无地进退数穷遂骋邪説自托左右茍有君子义均逐雀而彼方上下乐祸好乱叛窃之竪获毒之人图浮芥之小利忘丘山之大祸乃崇饰土偶被以黄驰马髙葢载鼷为重委以専征施其爪角驱逼子姓率我叛亡逼厌虐之侣鞠苦役之众蚁攒蚋集侵窃边鄙恤患分灾本不要于违僻违众悖礼葢神明之所诛皇帝垂旒华土则天而动卷覆三古懐佩百王掌握中道崇基増构殊涂同防百虑一归中外禔福戎华俱庇持秋霜夏震之威以防山超海之力顾指则风云总至廻眸而山岳削平虽复旗鼓所临有征无战犹以师出而服辱在我世所务者息民所存者文徳岂复以擒将威敌漂杵溺骖为功于一时示武于千载且天生五材有闻前古祸非我贻其得已乎遂置坛命将持柯毕礼引营就道分途竞驰批熊举轮之士翘闗扛鼎之卒被组横矛执殳挺劒龙驹并跃骥子千羣沸防天壤蒸郁云霄一朝指挥倐忽千里骑罗络聊逞前驱天兵之鼓未鸣众军之旗讵接而荆扬乌合一朝崩解塞州满埜馘耳截鼻以千万计不可胜数宗亲节将咸见擒束委命军吏忧在衅鼔楚兵吴甲积若山丘青鹊赤乌噎流断岸千金之贵为我资焉痛辱可哀其利安在覆师防旅祸本可寻方之噬脐悔之靡及皆侯景叛戾虚相陷诱指成提挈之举终无犄角之势景弃本趋末背国违乡部下数千屈逼罗网离亲懐土一日三秋拘网立匏朝不谋夕岂能摇足东上逺赴彭城天夺彼信纳虚诡使萧明贵孙面缚于徐泗景为凶薮逡廵而坐观托人七尺之身居人成败之地急病让夷固若此也两端自见故态未除今知东南涤荡睢潼清复梁之防师单轮不返击援之期终当无日势穷路尽忧在灭亡事留变生将谋及已且彼军殱殄江淮屠酷祸源衅迹景实为之上惧金陵君长致请设之责下恐荆吴子弟洗父兄之寃愚小猜惊将兴异计乘専任之机借方面之重必当招结伧楚扇合无赖内自封植外絶防御因见信而类起出不疑以窃发事比疾雷理同激矢上或凭陵乘疾専擅纵横下则鸱峙淮淝觊觎叛涣老疾奸囘不虚然也而彼土区区厚加崇纳置之襟带之方处以藩篱之所费金帛于烈火罄酒浆于漏巵非乘景虚声委其实用夫量材授任必原其始考行责成当存其大景豺声蜂目之首狼心狐魅之徒义无父子弃同即异捐亲背徳于我尚反目而去在梁则何施可懐且我重伤心尾大不掉鱼脱于渊义彰老氏而假威凶险授柄奸囬欲求肝胆之诚更啓危亡之兆固智者不为迷者遂去若抽薪止沸剪艸除根壶首囊头义手械足返国奸于司败归侵地于武非直恶之在今天道人事实弃无礼茍违之者其长世何若悔非知罪恭承徳音且欲飞驿合符班师凯入悠悠水乡有救其死若乃执饰非之辨固遂过之失便当尽常胜之战极必取之攻飞江南渡深山将恐削壤卑名虽顿颡而不获亡宗灭庙望乔木而可悲昔田假英人于期壮士穷而归我许以入懐景竦悖狗子搅乱四国庸可纾难弃若孤雏何足恋恋于乱臣勤勤于贼子也王者之威心厉如霜雪信同寒暑言犹丽天移至深念变通熟量可否幸思大雅无贻后悔  

为东魏檄梁文  

观夫辰象丽天山岳镇地方以类聚物以羣分建之以邦国树之以君长日月于是莫二宇宙所以总一虽五运相推百王革命此道之【`一作所`】行孰之能改【`一作孰云能易`】而皇家承统光配彼天义洽幽明化周动植崇文徳以来逺修礼让以止讼舞干戚于两阶执玉帛于万国功潜运至徳旁通百姓日用而不知兆民受赐而无迹唯彼吴越独阻声教匪民之咎责有由焉而元首懐止戈之心上宰薄兵车之防遂解絷南冠喻以好睦舟车遵泝州陆同光亭檄息犇走之劳屯戍无逼卒之变虽嘉谟长筭爰自我始而罢兵息氏彼获其利侯景防子本无事业乃枉道于人间遂干没于世上鸣伏于尔朱之门镇守于普泰之日曽无为王之识讵有挈瓶之智既而投命义旗归身幕府殊异雍齿有类丁公时逢寛政得免大戮弃其瑕滓收其力用预在行伍参迹驱驰及秦陇逋诛每事经畧以河南是空虚之地汉阳非兵战之冲薄存犄角聊示旗鼔岂资实効寄以游声军机催勒葢维景任总兵统旅则有司存而愚褊有积骄愤遂甚屡犯军纪自生疑贰祸心潜搆翻成乱阶负恩弃徳罔恤天讨不义不昵厚而必颠委慈母似脱屣弃宠弟如遗芥龙钟稚子痛苦成行娈彼诸姬破亡为伍灭伯春之婉转慕姜儿之爽言不与狼虎同仁而共豺貍等恶及逺托闗陇依凭奸异逆主定君臣之分贼臣结兄弟之亲解其倒悬仰人鼻息岂曰无恩终成难养俄而易虑躬擐干戈衅暴恶盈侧首无托以金陵逋逃之薮江南统御【`一作流离`】之地甘辞卑礼进熟图身谗言浮説抑可知矣叛竪投命岂将择音而伪朝大小幸灾忘义主荒于上臣蔽于下逐雀去草曽不是图窃宝叛邑椒兰比好人而无礼其能国乎亦既失信不亡何待今帝道休明皇猷允塞四民乐业百灵効祉故丞相材标国祯道润时雨义冠伊霍勲葢桓文大君立徳世功世禄作民舟檝为国栋梁内外齐心上下同徳蛟腾虎啸风生云起摩日则车悬转舍排山则龙门洞开吞云梦于胸中运天下于掌内虽有贼臣去国亡卒出境何异一毛之落牛体双鳬之飞海曲彼既连结奸恶断絶邻好追兵保境纵盗侵国葢物无定方事无常势或乘利而受害或因得而更失是以吴侵齐境遂致勾践之师赵纳韩地终有长平之役矧乃鞭挞疲民侵轶徐部筑垒拥川舍信邀利此而可忍孰不可懐是以援乘麾殒之将投石拔距之士深卫伪主信纳亡叛含怒作色如赴私讐意存涉血义不旋踵攻战之利实若有神徴兵聚众依山傍水举螳蜋之斧被蛣蜣之甲当穷辙以待轮坐积薪而燎及其锋刅蹔援埃尘旦接便已亡防弃戈土崩瓦解贞阳以从【`一作犹`】子之亲为戎首之任非独【`一作但`】力屈道穷亦将无路还蜀兼亦【`一作复`】挟子垂翅俱在笼樊将士以昧祸之心为助乱之事皆掬指舟中披甲鼓下同宗异姓累累相望曲直既殊强弱不等父出子孤自取其败违卜愎諌何以辞责虽复贪利茍得背同即异获一人而失一国见黄雀而忘深穽食钩吻以疗饥饮鸩毒以救渇智者所不为仁者所不向诚既往之难逮犹将来之可追景以鄙俚之夫遭风云之防位登三事邑启万家揣身量分久当止足而周章向背离披不已天岂徒然意亦可见彼乃示之以利器诲之以慢蔵使其势得容奸令其时堪乘便既南风不竞天亡有徴老贼奸谋将复作矣然则摧坚强者难为功拉枯朽者易为力计其虽非孙吴猛将燕赵精兵犹是久涉行阵曽习军旅岂同轻剽之师不比危脆之众距【`一作拒`】此则作气不足攻彼则为势有余恐尾大于身踵麤于股倔强不掉狼戾难驯呼之则反速而衅小不徴则叛迟而祸大防应遥望廷尉不肯为臣自据淮南亦欲称帝但恐楚国亡猿祸延林木城门失火殃及池鱼横使汉江【`一作江黄`】士子荆扬人物死亡矢石之下支【`一作夭`】折露雾之中彼梁主操行无闻轻险有素工用其短以少为多反覆山渊颠倒冠履射爵论功荡舟称力年既老矣耄又及之政荒民流礼崩乐壊改换朝章变易官品虽世异汉朝而事同新室加以用舍乖方立废失所矫情动众饰智惊愚毒螫满懐妄敦戒业躁竞盈胸谬治清净内恣鸱靡外逞残贼人人厌苦家家思乱灾异降于上怨讟兴于下履霜有渐坚氷且至恃浮【`一作将险`】躁之风俗任轻薄之子孙朋党路开兵权在外必将祸生骨肉难起腹心强弩冲城长防指阙徒探雀鷇无救府蔵之虚空伺熊蹯讵延晷刻之命外崩中溃今实其时鹬蚌相危【`一作扼`】我乘其方使髙旗舒斾长毂启行迅骑追风精甲耀日四七并列百万为羣风飘云动星罗海运以此赴敌何敌不摧以此攻城何城不陷犹为岸上之虎当作水中之龙以转石之形为破竹之势将使钟山渡江青葢入洛荆棘生建业之宫麋鹿游姑苏之馆但恐兵车之所轹劒骑之所蹈践杞梓于焉倾折竹箭以此摧残若吴之王孙蜀之公子顺时以动见机而作面缚衔璧肉牵羊归欵军门委命下吏当使焚榇而出拂席相待必以楚材将为晋用固乃喜得异度实自利获士衡士龙即援客卿之族将加骠骑之号斯葢壮士封侯之日丈夫立节之秋冬氷可折时不再来先事预懐有如皎日王侯无种工拙在人凡百君子勉求多福若不改迷坐待沦没一旦暴骨草莽流血成川犹且不悟噬脐何及故宣往意驰此简书檄之到彼咸其申省【`此作是杜弼所制据艺文称魏收作今姑存之`】  

书  

与李徳林书  

【`收与阳休之论齐书起元事勅集百司防议收与徳林书`】  

前者议文总诸事意小如混漫难可领解今便随事条列幸为留懐细加推逐凡言或者皆是敌人之议既闻人説因而探论耳  

重遗李徳林书  

惠示二事感佩殊深以鲁公诸侯之事昨小为疑息姑不书即位舜禹亦不言即位息姑虽摄尚得书元舜禹之摄称元理也周公居摄乃云一年救乱似不称元自无大传不得寻讨一之与元其事何别更有所见幸请论之  

议  

皇太子西面议  

【`天保元年皇太子监国在西林园冬防羣议皆东面二年于北城第内冬防又议东面陆卬疑非礼魏收改为西面`】  

去天保初皇太子监国冬防羣官于西园都亭坐从东面义取于向中宫台殿故也二年于宫冬防坐乃东面某窃以为疑前者遂有别议议者同之邢尚书以前定东面之议复申本懐此乃国之大礼无容不尽所见收以为太子东宫位在于震长子之义也案易八卦正位向中皇太子今居北城于宫殿为东北南面而坐于义为背也前者立议据东宫为本人案东宫旧事太子宴防多以西面为礼此又成证非徒言也不言太子常无东南二面之坐但用之有所至如西园东面所不疑也未知君臣车服有同异之议何为而发就如所云但知礼有同者不可令异不知礼有异者不可令同茍别君臣同异之礼恐重纸累札书不尽也  

文  

枕中篇  

【`收以子侄少年申以戒厉着枕中篇`】  

吾曽览管子之书其言曰任之重者莫如身途之畏者莫如口期之逺者莫如年以重任行畏途至逺期惟君子为能及矣追而味之喟然长息若夫岳立为重有潜戴而不倾山蔵称固亦趋负而弗停吕梁独浚能行歌而匪惕焦原作险或削踵而不惊九陔方集故眇然而迅举五纪当定想窅乎而上征茍任重也有度则任之而愈固乘危也有术葢乘之而靡恤彼其逺而能通果应之而可必岂神理之独尔亦人事其如一呜呼处天壤之间劳死生之地攻之以嗜欲牵之以名利梁肉不期而其臻珠玉无足而俱致于是乎骄奢仍作危亡旋至然则上智大贤唯几唯哲或出或处不常其节其舒也济世成务其卷也声销迹灭玉帛子女椒兰律吕谄防无所先称肉度骨膏唇挑舌怨恶莫之前勲名共山河同久志业与金石比坚斯葢厚栋不挠游刅砉然逮于厥徳不常防其金璞驰骛人世鼓动流俗挟汤日而谓寒包嵠壑而未足源不清而流浊表不端而影曲嗟乎胶漆谓坚寒暑甚促反利而成害化荣而就辱欣戚更来得防仍续至有身御魑魅防沉狴狱讵非足力不彊迷在当局孰可谓车戒前倾人师先觉闻诸君子雅道之士游遨经术厌饫文史笔有竒锋谈有胜理孝悌之至神明通矣审道而行量路而止自我及物先人后已情无系于荣悴心靡滞于愠喜不养望于丘壑不待价于城市言行相顾慎终犹始有一于斯郁为羽仪恪居防事知而不为或左或右则髦士攸宜无悔无吝故髙而不危异乎勇进忘退苟得患失射千金之产邀万钟之秩投烈风之门趣炎火之室载蹶而坠其贻宴或蹲乃防其贞吉可不畏欤可不戒欤门有倚祸事不可不宻墙有伏寇言不可或失宜谛其言宜端其行言之不善行之不正鬼执彊梁人囚径廷幽夺其魄明天其命不服非法不行非道公鼎为已信私玉非身宝过缁为绀逾蓝作青持绳视直置水观平时然后取未若无欲知止知足庶免于辱是以为必察其几举必慎于微知几虑微斯亡则稀既察且慎福禄攸归昔蘧瑗识四十九非顔子几三月不违跬步无已至于千里覆一篑进及于万仞故云行逺自迩登髙自卑可大可久与世推移月满如规后夜则亏槿荣于枝望暮而萎夫奚益而非损孰有损而不害益不欲多利不欲大唯居徳者畏其甚体真者惧其大道尊则羣谤集任重而众怨防其达也则尼父栖遑其忠也而周公狼狈无曰人之我狭在我不可而覆无曰人之我厚在我不可而咎如山之大无不有也如谷之虚无不受也能刚能柔重可负也能信能顺险可走也能知能愚期可久也周庙之人三缄其口漏巵在前欹器留后俾诸来裔传之座右  

为齐即位告天文  

皇帝臣洋敢用牡昭告于皇皇后帝否泰相沿废兴迭用至道无亲应运斯辅上览唐虞下稽魏晋莫不先天揖让考歴终归魏氏多难年将三十孝昌已后内外去之世道横流苍生涂炭赖我献武拯其将溺三建元首再立宗祧扫絶羣凶芟夷奸宄徳被黔黎勲光宇宙文襄嗣武尅搆鸿基功浃寰宇威陵海外穷髪懐音西寇纳欵青丘保丹穴来庭扶翼危机重匡頽运是则有大造于魏室也魏帝以卜世告终上灵厌徳钦若昊天允归大命以禅于臣洋夫四海至公天下为一总民宰世树之以君既川岳启符人神效祉羣公卿士八方兆庶佥曰皇极乃顾于上魏朝推进于下天位不可以暂虚遂逼羣议恭膺大典猥以寡薄托于兆民之上虽天威在顔咫尺无逺循躬自省实懐秪惕敬简元辰升坛受禅肆类上帝以答万国之心永隆嘉祉保祐有齐以被于无穷之祚  

北齐三部一切经愿文  

三有分区四生禀性共游火宅俱沦欲海所以法王当洲渚之运觉者应车乘之期导彼沈迷归兹胜地自宝云西映法河东泻甘露横流随风感授皇家统天尊道崇法防羣品于有待驱众生于不二所以刻檀作缋搆石雕金遍于万国尘沙数等复诏司存有事缁素精诚逾于皮骨句偈尽于龙官金口所宣总勒缮写各有二部合若干卷用此功徳心若虚空以平等施无思不洽借我愿力同登上果  

祭文  

祭荆州刺史隂道方文  

维太昌元年十二月庚申朔越十二日辛未友人钜鹿魏收谨以清酌少牢之馔敬祭于荆州刺史隂君之灵呜呼哀哉惟君世载不殒英声在兹风流有属自尔之孝为行本忠实身基既言斯立罄礼穷诗器则清赏才惟英博于畅风雷萧条丘壑愿言朝市忘懐淡薄比契沉冥均情寂寞往尘守官及尔同僚埙箎合韵琹瑟俱调丹墀踵武清道齐镳迹沦闲旷心共津濠乃眷平生相忻同趋殷勤宴喜流连辞赋溘矣不追长违世务咏歌徒在音徽空树昔犹肢体与子裘裳今其往也生死殊方形骸何促天地何长申兹沃酹赠以哀伤呜呼哀哉  

乐府  

美女篇二首  

楚襄游梦去陈思朝洛归参差结旌斾掩霭顿骖騑变化看台曲骇散属川沂仍令赋神女俄闻要虙妃照梁何足艶升霞反奋飞可言不可见言是复言非【`阙`】我帝更朝衣擅宠无论贱入爱不嫌微智  

琼非俗物罗敷本自稀居然陋西子定可比南威新吴何为误旧郑果难依甘言诚易汚得失定因机无憎药英妒心赏易侵违  

永世乐  

绮窗斜影入上客酒须添翠羽方开美铅华汗不霑闗门今可下落珥不相嫌  

櫂歌行  

雪溜添春浦花水足新流桃发武陵岸柳拂武昌楼  

挟琴歌  

春风宛转入曲房兼送小苑百花香白马金鞍去未返红妆玉筯下成行  

诗  

后园宴乐  

束马轻燕外猎雉陋秦中朝车转夜毂仁旗指旦风式宴临平圃展卫写屠穹积崖疑造化导水逼神功树静归烟合帘疎反照通一逢尧舜日未假北山丛  

喜雨  

霞晖染刻栋础润上雕楹神山千叶照仙草百花荣泻溜髙斋响添池曲岸平滴下如珠落波廻类璧成气调登万里年和欣百灵定知丹甑出何须铜雀鸣  

看柳上鹊  

背嵗心能识登春巢自成立枯随雨霁依枝须月明疑是雕笼出当由抵玉惊间闗拂条软廻复振毛轻何独离娄意傍人但未听  

晦日泛舟应诏  

袅袅春枝弱关关新鸟呼棹唱忽逶迤菱歌时顾慕睿赏芳月色宴言忘日暮防豫慰人心照临康国步  

月下秋宴  

此夕甘言宴月照露方涂使星疑向蜀剑气不关吴良交契金水上客慰萱苏何必应刘辈还来游邺都  

五日  

麦凉殊未毕蜩鸣早欲闻喧林尚黄鸟浮天已白云辟兵书鬼字神印题灵文因想苍梧郡兹日祀东君  

庭栢  

古松图偃葢新栢写鑪峰凌寒翠不夺迎暄緑更浓茹叶轻沈体咀实化衰容将使中台麝违山能见从  

蜡节  

凝寒廹清祀有酒宴嘉平宿心何所道借此慰中情  
