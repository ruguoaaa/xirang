---
title: 第20部分
index: true
icon: editor
order: 20
category:
  - 诗藏
  - 诗集
  - 汉魏六朝百三家集
tag:
  - 钦定四库全书
  - 集部八
  - 总集类
  - 张溥
  - 明
---

## 汉魏六朝百三家集卷一百十三目录  

王褒集题词  

王子渊羁迹宇文宠班朝右及周汝南自陈来聘赠诗致书汉节楚冠凄凉在念又言览九仙怀五岳有飘遥遗世之感盖外縻周爵而情切土风流离寄叹亦徐孝穆之报尹义尚庾子山之哀江南也琅琊世胄文学名位照耀江左子渊又以萧祭酒姻戚声华萼附遂至王女下降国嫡用宾梁元削乱召列台端遭逢人地莫居其前然荆郢定都匡谏不力围城督戎败北随降总文武之任蹈臣虏之讥末流不振贤者犹然昔曾祖仲宝刘宋国戚贩附萧齐士林交贬子渊委蛇乃其门风幸不至卖国耳周朝著作王庾齐称其丽密相近而子渊微弱平日作燕歌行能尽塞北苦寒梁朝君臣竞和其词竟成符防今观子渊诗文多燕歌类也建章楼阁长安陵树伤心久矣  

目録  

诏  
赦诏  
省徴发诏  
立通道观诏  
表  
百僚请立皇太子表  
上祥瑞表  
上新定钟表  
啓  
谢赉马启  
谢赉绢启  
书  
寄梁处士周让书  
序  
象经序  
箴  
皇太子箴  
铭  
漏刻铭  
四渎祠碑铭  
碑  
上庸公陆腾勒功碑  
灵坛碑【`二首`】  
太子太保中都公陆逞碑  
京师突厥寺碑  
善行寺碑  
温汤碑  
周太傅燕文公于谨墓碑  
周太保尉迟纲墓碑  
故陜州刺史冯章碑  
祭文  
为梁元帝祭王僧辩母贞敬太夫人文  
文  
周经藏愿文  
幼训  
乐府  
闗山篇  
从军行【`二首`】  
长安有狭邪行  
饮马长城窟  
轻举篇  
凌云台  
出塞  
入塞  
闗山月  
长安道  
陌上桑  
明君词  
游侠篇  
古曲  
高句丽  
燕歌行  
日出东南隅行  
墙上难为趋  
诗  
九日从驾  
入朝守门开  
赠周处士  
别陆子云  
奉和赵王途中五韵  
和张侍中防猎  
和庾司水修渭桥  
圃濬池临泛奉和  
和从弟祐山家二首  
咏鴈  
送观宁侯葬  
送刘中书葬  
别王都官  
送别裴仪同  
渡河北  
咏月赠人  
和殷廷尉嵗暮  
防鬭鸡  
弹棊  
从驾北郊  
和赵王隠士  
始发宿亭  
山池落照  
咏雾应诏  
入闗故人别  
过藏矜道馆  
明庆寺石壁  
云居寺高岭  
咏定林寺桂树  

## 汉魏六朝百三家集卷一百十三  

明　张溥　辑  

王褒集  

诏  

赦诏  

民生而静纯懿之性本均感物而迁嗜欲之情斯起虽复云鸟殊世文质异时莫不限以隄防示之禁令朕君临万防覆养黎元思振頽纲纳之轨式比因人有犯与众弃之所在羣官有过者咸听首露莫不轻重毕陈纎毫无隠斯则风行草偃从化无违导德齐礼庶几可致但上失其道有自来矣凌夷之弊反本无由宜加荡涤与民更始可大赦天下  

省徴发诏  

民亦劳止则星动于天作事不时则石言于国故知为政欲静静在宁民为治欲安安在息役顷兴造无度徴发不已加以频嵗师旅农亩废业去秋灾蝗年谷不登民有散亡家空杼轴朕每旦恭已夕愓兢怀自今正调以外无妄徴发庶时殷俗阜称朕意焉  

立通道观诏  

至道深混成无际体包空有理极幽但岐路既分派源逾逺淳离朴散形气斯乖遂使三墨八儒朱紫交竞九流七畧异説相腾道隠小成其来旧矣不有防归争驱靡息今可立通道观圣哲微言先贤典训金科玉篆秘迹文所以济养黎元扶成教义者竝宜阐一以贯之俾夫翫培塿者识嵩岱之崇崛守碛砾者悟渤澥之澄不亦可乎  

表  

百寮请立皇太子表  

臣闻洊雷居震春方应守器之礼明两作离少阳纂重晖之业是以三善昭德载祀之祚克隆一人元良贞国之基永固至于轩辕得姓高阳才子上嗣伫贤前星虚位鲁国公斌亲居元子属当储贰具寮仰则列辟式瞻臣等参议请立为皇太子事隆监抚教资审谕问安寝门视膳天幄  

上祥瑞表  

明王孝治岳渎所以效灵至人泽及风云以之悬感是以若雾非雾天道叶至德之符似烟非烟触石表嘉祥之气黄萧索之辉丹紫轮囷之状岂止唐帝沈璧气合金方姬后望河形如车盖  

上新定钟表  

万物生象始乎筭数天道运行基乎步术量有轻重平以权衡音有清浊协乎律吕是以周发听声候春冬之生杀师旷吹律知晋楚之衰亡数始黄钟琯终仲吕还宫变徴参天两地三分损益累黍相乘四时发敛忽微斯测皇帝治厯明时推元受命八音七始之奏五声六律之和斟酌繁简分析节度推之以升斛正之以权衡稽之以古今覈之以经传  

啓  

谢赉马启  

边城无草来自东南塞外饶沙经从西北汉时乐府偏爱权奇晋世桑门特怜神骏黄金作勒足度西河白玉为镫方传南国傥逢汉帝仍驾鼓车若値魏王应惊香气  

谢赉绢启  

似逐安车之徴如轻殿中之对臣善识山川应图方丈脱能临水必不弃书  

书  

寄梁处士周让书  

嗣宗穷涂杨朱岐路征蓬长逝流水不归舒惨殊方炎凉异节木皮春厚桂树冬荣想摄衞惟宜动静多豫贤兄入闗敬承欵曲犹依杜陵之水尚保池阳之田铲迹幽蹊销声穷谷何其愉乐幸甚幸甚弟昔因多疾亟览九仙之方晩涉世途常怀五岳之举同夫闗令物色异人譬彼客卿服膺高士上经説道屡听牝之谈中药养神每禀丹沙之説顷年事遒尽容发衰谢芸其黄矣零落无时还念生涯繁忧总集视隂愒日犹赵孟之徂年负杖行吟同刘琨之积惨河阳北临空思巩县霸陵南望还见长安所冀书生之魂来依旧壤射声之鬼无恨他乡白云在天长离别矣防见之期邈无日矣援笔揽纸龙钟横集  

序  

象经序  

一曰天文以观其象天日月星是也二曰地理以法其形地水火金木土是也三曰隂阳以顺其本阳数为先本于天隂数为后本于地是也四曰四时以正其序东方之色青其余三色例皆如之是也五曰筭数以通其变俯仰则为天地日月星变通则为水火金木土是也六曰律吕以宣其气在子取未在午取丑是也七曰八卦以定其位至震取兑至离取坎是也八曰忠孝以惇其教出则尽忠入则尽孝是也九曰君臣以事其礼不可以贵凌贱直而为曲不可以卑防尊隠而无犯是也十曰文武以成其务武论七德文表四教是也十一曰礼义以制其则居上不骄为下尽敬进退有度可法是也十二曰观德以考其行定而后求义而后取时而后言乐然后笑是也或升进以报德义取迁善或黜退以贬过事在惩恶或以沈审为贵正其瞻视或以徇齐为功明其纠察得失表于隆替在贱必申怠敬彰于劝沮处尊思屈片言崇于拱璧一德逾于华衮  

箴  

皇太子箴【`有序`】  

臣闻教化爰始咏歌不足政俗既移风雅斯变伏惟皇明御宇功均造物改文为质斵雕成素皇太子洊雷居震明两作离春夏干戈秋冬羽籥叔誉慙五称之对师旷降四马之恩窃以太史官箴虞书所诫永树芳烈丞相所以垂文深覩安危太傅以之陈训敢自斯义献箴云尔  

天生蒸民司牧斯树咸熈庶绩式昭王度惠民垂统元良继体丽止离晖惟机天启令问令望闻诗闻礼从曰抚军守曰监国秋坊通梦春宫养德桓荣献书荀攸观则元子为士齿卿命秩朝服寝门回车作室正阳君位乔枝父道臣子所崇忠孝为宝勿谓居尊祸福无门勿谓亲贤王道无偏无为虑始无为事先损之又损全之亦全无往不复无平不陂美疢甘言鲜不为累则哲惟难知人未易居室为善分隂无弃亡保其存危安其位神听不惑天妭斯忌文昌着于前星秬鬯由于守器庶僚司箴敢告阍寺  

铭  

漏刻铭【`有序`】  

窃以混元开辟天回地旋厯象运行暑来寒往二分同道乌灵正其昏夕两至相遇表圭测其长短虽则晦朔先后失于公羊之説次舍盈缩惑于丘明之传至乎出夘入酉黄道青緑季孟相推启闭从序挈壶掌分数之令太史陈立成之法军将以之悬井壶郎以之趍奏百王垂训千祀余烈者焉铭曰  

仪西运逝水东流甘川浴日深壑藏舟测兹秘象是曰神谋正震治厯下武惟周忽微以则积空成数圭表弗差光隂斯赴箭水无絶灵虬长注径寸日轮四分天度器遵昔典景移新刻荆山既镌昆吾且勒以福眉寿百王垂则  

四渎祠碑铭  

灵祠岳立贝阙云浮寂寥诡怪髣髴神游姬嬴分国河渭合流桃花春水灵草孤洲潼乡河曲汾隂雎壤乱流不度龙门难上河鱼送迎江妃来往水开通迹山临髙掌智以藏往神以知来荣光离合云气徘徊水仙遗操津吏余杯波息川后浪靖瞻台  

碑  

上庸公陆腾勒功碑  

在昔洞庭彭蠡三苗有逺窜之君太室阳城九州无同姓之国是知周衞设险所务非山川河岳作固所宝惟休德至于三峡蹇产九折峥嵘髙峰寻云深谷无景秦开汉闭虽阻荷防之虞魏塞晋通终因束马之利我大周开辟宇宙混同文轨御六气于天枢顿八纮于地络彭濮未恭卭笮不讨外凭剑道之难内负铜梁之阨大将军上庸公仗国威灵奉辞伐罪长防万队巨舰千舳板楯酋豪斯褕君长厯稔逋冦累代稽诛廓清江源荡涤巴濮若夫荆门千里蜀置永安之宫巴水三回吴阻夷陵之县巫峡使君之滩沦波洽没建平督邮之道栈径威纡路阻蛮陬途横夷落擅强专险轻法侮史天子爰诏有司公奉天讨星言载涂指日遄迈册授公大将军信州刺史韩信召拜军中致设坛之礼衞青出征临河闻后距之令夫钟鼎大礼之器昭德必书金石不朽之质庸勲斯树某等乃建碑于某地敢作颂云  

遐观命氏眇求世禄龙图纪河鸿渐于陆霸楚传姓命吴启族君子笃生降灵惟岳朝阳擢彩荆山曜璞巴庸自擅彭濮称王南泊僰道西通夜郎内凭玉垒外阻铜梁介视荒服斗絶边疆赫赫南仲堂堂方叔天子命我遐征越逐窦氏车骑去病冠军封山刋石镌铭刻勲逺隔年代悬感风云盛德必祀千载斯文  

灵坛碑  

悠悠五纬乃钦若于尧典茫茫九州是致功于禹迹犹以天步悬逺首筭而弗穷地载遐荒章亥驰而未极浩庭霄度吐纳天和昆阆沧溟胞胎元一九灵之府神液所以降祥五英之阙蓂华以之昭应推刼运之短长校河源之广狭谷永上书譬流风之不系桓谭作论明弱水之难航岂知回天金简惟传上圣洞神玉防尚隔中仙于时金风戒辰三光澄曜香雨乘空天花入室帝乃升法座説言肴覆洞微阐扬众玅洪钟应叩衢樽待酌铭曰  

钟鸣上界梵响宫紫辰濯水青树揺风八觉修行七教通神机诣理秋毫坼空函席广开法轮徐转入神精义谈天胜辨逐境晦明逗机深浅或照盛业方圆云篆  

又  

云桥启馆景曜开扉明庭朝礼僊馆羽衣鷰履霄去凫舄晨归链石三转烧丹七飞昆吾陶铸丹阳鋈铣画写龙文图开雕篆声随地气调均天辩九宫方应万灵称善  

京师突厥寺碑  

夫六合之内存乎方册四天之下闻诸象教百亿阎浮尘沙筭而不尽三千日月世界数而无边至于周星夕陨汉宫宵梦身髙梵世力减须弥应现十方分身百佛上极天中下穷地际转法轮于稔国留玅象于宾至于善见神通缻沙瑞相波斯铸金优填雕木莫不归依等觉回向佛乘弃形骸而入道舍国城而离俗突厥大伊尼温水汗夏后余基惟天所置威加穷发兵歴无革小大当戸左右贤王麟胶角触之弓鹫羽射雕之箭跨防岭之酋豪靡不从化逾天山之君长咸皆宾属人敦信契国宝亲隣太祖文皇帝道被寰中化覃无外提羣品于万福济苍生于六道大冢宰晋国公功髙寅亮位隆光辅命司空而度地监匠人而置臬带三条之逸陌面九市之通图木缇锦雕楹砻密香随微雨自洒风尘幡杂天花常调丝竹四禅大患净界无毁六珠芬尽法身常住铭曰  

七华玅觉三空胜境意树已雕心猿斯静灵城偃色空衣灭影索隠穷源振衣提领  

善行寺碑  

盖闻在天成象羣星仰于北辰在地成形百川起于东海是知璿玑盈缩竝运天枢江汉所宗争环地轴尘沙日月同渤澥之轮回百亿铁围等阎浮之数量章亥步骤岂尽世界之边首忽微宁穷刼海之筭象牛觕力方十行之阶梯马渡河譬三乘之等级定水壊须弥之山智炬然金刚之刹敬表六和现沙门之进止永垂四教示声闻之律仪至于千叠火然鹄林变色四禅灾起鸽影传辉羽林出使汉开濯龙之祀桒门传译晋防洛阳之拜  

温汤碑  

原夫二仪开辟雷风以之通响五材运行水火因而竝用炎上作苦既丽纯阳之德润下作咸且协凝隂之度至于迁陵热谿沈鱼涌浪炎洲烧地穴防含烟火井飞泉垂天逺扇焦源沸水冲流迸集甘州浴日跳波迈椒丘之野汤谷扬涛激水疾龙门之箭故以地伏流黄神泉愈疾云云其铭曰  

挺此温谷骊岳之隂白矾上彻丹砂下沈华清驻老飞流心谷神不死川德愈深  

周太傅燕文公于谨墓碑  

古者六等官人师傅崇其匡辅一命作牧侯伯揔其专征南仲成薄伐之功吉甫作来归之颂若乃仰叶宸曜上属台阶锡之以器明之以车服隆名盛业太傅燕国公其有焉西开其命绪东海传其世禄父曽致平法之科廷尉称无寃之颂驷马方驾髙门继轨公禀山岳之上灵含风云之秀气雕良玉于亷刿錬贞金于鍌鋈于时王业缔搆国步权舆太祖地虽二分功犹再驾忠诚简帝有志兴王公运策帷帐参谋幕府封齐定文成之计间楚资曲逆之奇仲华访舆地之图林叔参兵车之右魏恭帝元年为大司冦正刑纠慝国无害马之伦翦暴诘奸民亡饮羊之俗三刺荐无简之文两造陈禁邪之宪大周受命宝厯攸归表髙惠之功臣纪山河之着命封燕公邑万戸姬氏建国君奭始封昭王礼贤郭隗开馆又授太傅本官如先保定五年赐金石乐一部公世为边将少习兵书当敌制机临戎应变増垒减灶之图题树系桑之畧军中罢战无废雅歌壮士志骄时观投石及乎名髙衞霍爵重韩彭锡邑増于郑侨赐乘同于魏绛丹节比司之贵缇骑将金吾之宠座阙倡歌之娱堂无钟鼓之奏辞功坐树不伐征西之勲还第角巾无竞龙骧之赏铭曰  

惟岳降神膺期命世量苞川薮道兼济昴宿协符佐旌防契匪躬谅直武节横厉函崤重险钟鼎沦覆潜龙勿用瞻乌在屋道赞上台功匡下渎条教斯理伦载睦懋官惟德明试以功既移上将实董元戎传呼甚宠徽草载隆居髙能降处贵思冲宝命惟新王猷允塞爵班异姓礼均同德林胡以南易州之北帝曰尔谐俾侯燕国骎骎过隙滔滔逝川明哲讵宝馆舍长捐立言不没遗爱在旃三河斥土驷马开泉丹旐毁宗堂启殡宠赠虚加鸾和空引晏子悼齐隋武怀晋谓天盖髙如何不憖  

周太保尉迟纲墓碑  

昔者王室藩屏周德谓之宗亲列国诸侯异姓称为伯舅元勲懿德姬崇齐楚之封疏爵畴庸汉重韩吴之秩司勲载其烈典册备其徽章山甫式列辟之功纪迹庙器庄叔匡成献之难昭德彞鼎鸿名盛业公实兼焉公命世挺生应期间出嵩华峻极降维岳之上灵霜露所均体中和之秀气危松擢本且观后雕之质贞桂挺生便体冬华之秀是故以辰昴膺庆风云感者焉公柔顺内凝英华外发斧藻仁义珪璋令范危劲之节冠四序而逾秀坚贞之操经百錬而不销加以逵门射法逺中防支养由箭神遥穿悬叶巧极将军之伎精穷校尉之官及年逾艾服任隆台衮甲第当衢传呼启路不以宠贵骄人每以卑恭自牧易箦之言无忘寝瘵城郢之志终于瞑目铭曰  

珠角应期山廷表德出忠入孝自家刑国人物冠冕彞章表则任属屯警官聨极侍行部六条议班三吏逝水讵停光隂不借遽辞逆旅俄悲怛化旌舒夏练棺陈衞幕北郭人稀西山景落三千不见九原谁作铭兹鼎鼐永传嵩霍  

太子太保中都公陆逞碑铭  

公本居三吴郡三吴县丞相逊后也宋武匡定钟鼎底平涵洛公曽祖载实赞军谋及返斾南辕以司武留守赫连作乱见拘夏州以江右名家为中山太守地既鲜虞途通灵寿呼沲易水仗武乘边赵北燕南申威河外祖营州使君长于戎马称雄朔漠南中都督犹缵奕世之基西校国门无坠承家之业公识度深详标尚闲逺处众防谦居简行敬风鉴外明潜机内敏建章门戸张华立成原陵松栢虞延尽记昔处文房又居内职或传氷华时游甲邸魏祖军谋还豫南陂之宴梁王师傅犹对宣室之谈出内优隆通籍荣宠升降荣步便颂宫禁铭曰  

淮海惟扬具区之薮水朝江汉星纒牛斗盛德遗风神明厥后龙章八命鸾旂四牡宾阶昔遇风月相思卿门今别宿草何悲轮环不已零落无时永矣元伯长从此辞  

故陜州刺史冯章碑  

其先陶唐氏之苗裔尧少子生而手有冯字因以为氏俾侯于鲁义等房心之地余与之广事符河汾之邑使君禀灵河岳比德璁珩闺门和美誉圣开宗握文命氏浊水北流秦闗东徙岩险襟带山河枕倚陆离组甲从容青紫  

祭文  

为梁元帝祭王僧辩母贞敬太夫人文  

维尔世基武子族懋阳元金相比映玉德齐温既称女则兼循妇言书图镜览辞章讨论教贻爼豆训及平原楚发将兵孟轲成德尽忠资敬自家刑国显允其仪惟民之则反命师旅既修我戎补兹衮职奄有防母由子贵亶尔斯崇嘉命允集宠章既隆居髙能降处贵思冲庆资善始荣兼令终崦嵫既夕蒹葭蚤秋奔驷难返冲涛讵留背龙门而西顾过夏首而东浮越三宫之遐岳经三江之派流郁郁増岭浮云蔽亏滔滔江汉逝者如斯铭旌故旐宇毁遗碑即虚舟而谈奠想徂魂之有知呜呼哀哉  

文  

周经藏愿文  

盖闻九河疏迹策蕴灵丘四彻中绳书藏羣玉亦有青丘紫府三皇刻石之文緑检黄绳六甲灵飞之字岂若如来秘藏譬彼明珠诸佛所师同夫净镜鹿苑四谛之法尼园八犍之文香山巨力岂云能负以嵗在昭阳龙集天井奉为云云奉造一切经藏始乎生灭之教讫于泥洹之説论议希有短偈长行责首银函文玉匣陵阳饵药止观仙字闗尹望气裁受言未有龙树利根防题不遍斯陀浅行同座未闻尽天竺之音穷贝多之叶灰分八国文徙罽宾石尽六铢书还大海仰愿过去神灵乘兹道力得无生忍具足威仪又愿国祚遐长臣民休庆四方内附万福现前六趣怨亲同登正觉  

幼训  

陶士行曰昔大禹不尺璧而重寸隂文士何不诵书武士何不马射若乃冬修夜朱明永日肃其居处崇其墙仞门无糅杂坐阙号呶以之求学则仲尼之门人也以之为文则贾生之升堂也古者盘盂有铭几杖有诫进退循焉俯仰观焉文王之诗曰靡不有初鲜克有终立身行道终始若一造次必于是君子之言欤儒家则尊卑等差吉凶降杀君南面而臣北面天地义也鼎俎奇而笾豆偶隂阳之义也道家则堕支体黜聪明弃义絶仁离形去智释氏之义见苦断习证灭循道明因辨果偶凡成圣斯虽为教等差而义归汲引吾始乎幼学及于知命既崇周孔之教兼循老释之谈江左以来斯业不坠汝能修之吾之志也  

乐府  

闗山篇【`以下五言`】  

从军出陇阪驱马度闗山闗山恒掩蔼髙峯白云外遥望秦川水千里长如带好勇自秦中意气多豪雄少年便习战十四已从戎辽水深难渡榆闗断未通  

从军行二首  

兵书久闲习征战数曽经讲戎平乐观学戏【`一作览劒`】羽林亭西征度疎勒东驱出井陉牧马滨长渭营军毒上泾平云如阵色半月类城形羽书封信玺诏使动流星对岸流沙白縁河栁色青将幕恒临斗旌门常背邢勲封瀚海石功勒燕然铭兵势因麾下军图送掖庭谁怜下玉筯向暮掩金屏  

黄河流水急骢马逺征人谷望河阳县桥渡小平津年少多游侠结客好轻身代风愁马胡霜宜角筋羽书劳警急边鞍倦苦辛康居因汉使卢龙称魏臣荒戍唯防栁边城不识春男儿重意气无为羞贱贫  

长安有狭邪行  

威【`一作逶`】纡狭邪道车骑动相喧博徒称剧孟游侠号王孙势倾魏侯府交尽翟公门路邪劳夹毂涂艰倦折辕日斜宣曲观春还御宿园涂歌杨栁曲巷饮榴花樽独有游梁倦【`一作客`】还守孝文园  

饮马长城窟  

北走长安道征骑每经过战垣临八阵旌门对两和屯兵戍陇北饮马傍城阿雪深无复道氷合不生波尘飞连阵聚沙平骑迹多昏昏垅坻月耿耿雾中河羽林犹角觝将军尚雅歌临戎常拔劔防险屡提戈秋风鸣马首薄暮欲如何  

轻举篇  

天地能长久神仙寿不穷白玉东华检方诸西岳童俄瞻少海北暂别扶桑东俯观云似盖低望月如弓防棊城邑改辞家墟巷空流珠余旧灶种杏发新丛酒酿瀛洲玉劔铸昆吾铜谁能揽六博还当访井公  

凌云台  

髙台悬百尺中夕殊未穷北临酸枣寺西眺明光宫城傍抵双府林里对相风书题鹿卢牓观写飞亷铜牕开神女电梁映美人虹虞捐滥天宠郑瞀特怀忠庄生垂翠钓昭仪拒【`一作抵`】鬬熊驰轮有盈缺人道亦污隆还念西陵舞非复邺城中  

出塞【`一作塞下曲`】  

飞蓬似征客千里自长驱塞禽唯有雁闗树但生榆背山防故叠系马识余蒲还因麾下骑来送月支图  

入塞  

戍久风尘色勲多意气豪建章楼阁迥长安陵树髙度氷伤马骨经寒坠节旄行当见天子无假用钱刀  

闗山月  

闗山夜月明秋色照孤城影亏【`一作半形`】同汉阵轮满【`一作全影`】逐胡兵天寒光转白风多晕欲生寄言亭上吏游客解鸡鸣  

长安道  

槐衢囘北第驰道度西宫树隂连袖色尘影杂衣风采桑逢五马停车对两童喧喧许史座钟鸣宾未穷  

陌上桑  

人传陌上桑未晓已含光重重相防映软弱自芬芳秋胡始倚马罗敷未满筐春蚕朝已老安得久徬徨  

明君词  

兰殿辞新宠椒房余故情鸿飞渐南陆马首倦西征寄书参汉使衔涕望秦城唯余马上曲犹作出闗声  

游侠篇【`英华作侠客行`】  

京洛出名讴豪侠竞交游河南期四姓闗西谒五侯鬭鸡横大道走马出长楸桑隂徙将夕槐路转淹留  

古曲【`一作杂曲`】  

青楼临大道游侠尽【`一作任`】淹留陈王金被马秦女桂为钩驰轮洛城巷鬬鸡南陌头薄暮风尘起聊为清夜游  

髙句丽【`六言`】  

萧萧易水生波燕赵佳人自多倾杯覆盌漼漼垂手奋袖婆娑不惜黄金用尽只畏白日蹉跎  

燕歌行【`七言`】  

初春丽景【`一作日`】莺欲娇桃花流水没河桥蔷薇花开百重叶杨栁拂地数千条陇西将军号都防楼兰校尉称嫖姚自从昔别春燕分经年一去不相闻无复汉地闗山月【`一作长安月`】唯有漠北蓟城云淮南桂中明月影流黄机上织成文充国行军屡筑营阳史讨虏陷平城城下风多能却阵沙中雪浅讵停兵属国小妇犹年少羽林轻骑数征行遥闻陌头采桑曲犹胜边笳胡笳声胡笳向暮使人泣长望【`一作还使`】闺中空伫立桃花落地杏花舒桐生井底寒叶疎试为来防上林雁应有遥寄陇头书  

日出东南隅行【`以下杂言`】  

晓星西北没朝日东南隅阳牕临玉女莲帐照金铺鳯楼称独立絶世良所无镜悬四龙网枕画七星图银镂明光带金地织成襦调大垂手歌曲鳯将雏采桑三市路卖酒七条衢道逢五马客夹毂来相趋将军多事势夫聓好形模髙箱照云母壮马饰当颅单衣火浣布利劔水精珠自知心所爱仕宦执金吾飞甍雕翡翠【`玉台作翠羽`】绣桷画屠苏银烛附弹映鸡羽黄金步揺动襜褕兄弟五日时来归髙车竟道生光辉名唱两行堂上起鸳鸯七十阶前飞少年任侠轻年月珠丸出弹遂难追  

墙上难为趋  

昔称梁孟子兼闻鲁孔丘访政聊为述问陈岂相詶末代多侥幸卿相尽经由台郎百金价台司千万求当朝少直笔趋代皆曲钩廷尉十年不得调将军百战未封侯夜伏拥门作常伯自有蒲萄得凉州白璧求善价明珠难暗投髙墙不可践井水自难浮风胡有年嵗铦利比吴钩  

诗  

九日从驾【`以下五言`】  

黄山猎地广青门官路长律改三秋节气应九钟霜曙影初分地暗色始成光髙斾长楸坂缇幕杏间堂射马垂双带丰貂佩两璜苑寒梨树紫山秋菊叶黄华露霏霏冷轻飚飒飒凉终慙属车对空假侍中郎  

入朝守门开【`梁简文有守东华门开诗`】  

鳯池【`一作直城`】通复道严驾早凌晨铁符行警曙银棨未开闉堑暗城无影晴新路不尘屯兵引画剑骑吹动班轮徒知仰睿藻抽辞殊未申  

赠周处士  

我行无嵗月征马屡盘桓崤曲三危岨闗重九折难犹持汉使节尚服楚臣冠巢禽疑上幕惊羽畏虚弹飞蓬去不已客思渐无端壮志与时歇生年随事阑百龄悲促命数刻念余欢云生陇坻黑桑疎蓟北寒鸟道无蹊径清汉有波澜思君化羽翮要我铸金丹  

别陆子云【`艺文作别陆才子`】  

解缆出南浦征棹且凌晨还防分手处唯余送别人中流揺葢影边江落骑尘平湖开曙日细栁发新春沧波不可望行云聊共因  

奉和赵王途中五韵  

飘飘映车幕出没望连旗度云还翊阵回风即送师峡路沙如月山峯石似眉村桃拂红粉岸栁被青丝锦城遥可望回鞍念此时  

和张侍中看猎  

上林冬狩返囘中讲射归还登宣曲观更猎黄山围严冬桑柘惨寒霜马骑肥緤卢随兔起髙鹰接雉飞独嗟来逺客辛苦倦边衣  

和庾司水修渭桥  

东流仰天汉南渡似牵牛长堤通甬道飞梁跨造舟使者开金堰太守拥河流广陵候涛水荆峡望阳侯波生从故舶沙涨涌新洲天星识辨对捡玉应沈钩空悦浮云赋非复采莲讴  

圃濬池临泛奉和  

长洲春水满临泛广川中石壁如明镜飞桥类饮虹垂杨夹浦緑新桃縁径红对楼还泊岸迎波蹔守风渔舟钓欲满莲房采半空于兹临北阙非复坐墙东  

和从弟祐山家二首  

采药名山顶时节无春冬散云非一色连嵓异众峯合沓似无径间关定有踪山牕临絶顶檐溜俯危松空林鸣暮雨虚谷应朝钟仙童时可遇羽客屡相逢若値韩众药当御长房龙  

结交非俗士仙侣自招携少华隠日月太乙寻虹霓众林积为籁围竹茂成埤幽谷曙无景荒途昼欲迷滴沥寒泉澑叫啸秋猿啼白云帝乡起神禽丹穴栖箭篠时通径桃李复成蹊今身得其所羣物可令齐  

咏鴈  

伺潮闻曙响妬垄有春翚岂若云中鴈秋时塞外归河长犹可涉海濶故难飞霜多声转急风疎行屡稀园池若可至不复怯虞机  

送观宁侯葬  

防羽髙峻极淮泗导清源邢茅广裂地跗萼盛开蕃纷纶彤艧彩从容琼玉温冲飚揺栢榦烈火壮曽昆畴昔同羁旅辛苦涉凉暄观风方听乐垂泪遽伤魂造舟虚客礼髙闬掩宾垣桂树思公子芳草惜王孙今晨向郊郭犹似背轘辕丹旐书空位素帐设虚樽楚琴南操絶韩诗旧説存西靡伤新树东陵惜故园自怜悲谷影弥怆【`一作念`】玉闗门余辉尽天末夕雾拥【`一作起`】山根平原防独树臯亭望列村寂寥还葢静荒茫归路昬挽铎已流唱歌童行自喧睠言千载后谁将游九原  

送刘中书葬  

昔别伤南浦今归去北邙书生空托梦久客每思乡塞近边云黑尘昏野日黄陵谷俄迁变松栢易荒凉题铭无复迹何处验长  

别王都官  

连翩悯流客凄怆惜离羣东西御沟水南北防稽云河桥两堤絶横岐数路分山川遥不见怀袖逺相闻  

送别裴仪同  

河桥望行旅长亭送故人沙飞似军幕蓬卷若车轮边衣苦霜雪愁【`一作秋`】貌损风尘行路皆兄弟千里念相亲  

渡河北【`苑诗类选作范云者非`】  

秋风吹木叶还似洞庭波常山临代郡亭障绕黄河心悲异方乐肠断陇头歌薄暮临征马失道北山阿  

咏月赠人  

月色当秋夜斜晖映薄帷上如半璧初魄似蛾眉渡云光忽驶中天影更迟髙阳怀许掾对此益相思  

和殷廷尉嵗暮  

嵗晩悲穷律他乡念索居寂寞灰心尽摧残生意余产空交道絶财殚密亲疎空悲赵壹赋还着虞卿书  

防鬬鸡  

躞蹀始横行意气欲相倾妬敌金芒起猜羣芥粉生入场疑挑战逐退似追兵谁知函谷下人去独开城  

弹棊  

投壶生电影六博値仙人何如镜奁上自有拂轻巾隔涧疑将别陇头如望秦握笔如思赋辞短竟无陈  

从驾北郊  

维皇敬明祀望拜出河东地灵开复道营星发紫宫衡街响清跸侦候起相风森沈羽林骑肃穆虎贲弓  

和赵王隠士  

凫鹄均长短鹏鷃共逍遥清襟蕴秀气虚席满风飇断唯续葛独酌止倾瓢菖蒲九重节桑薪七过烧  

始发宿亭  

送人亭上别被马枥中嘶漠漠村烟起离离岭树齐落星侵晓没残月半山低【`阙`】  

山池落照  

竹馆掩金扉池光晦晩晖孤舟隠荷出轻棹染苔归浴禽时侣窜惊羽忽单飞【`阙`】  

咏雾应诏  

七条开早陌五里闇朝氛带楼疑海气含葢似浮云方从河水上预奉緑图文  

入闗故人别  

百年余古树千里闇黄尘闗山行就近相防成逺人  

过藏矜道馆  

松古无年月鹄去复来归石壁藤为路山牕云作扉  

明庆寺石壁  

夏水悬台际秋泉带雨余石生铭字长山久谷神虚  

云居寺高岭  

中峯云已合絶顶日犹晴邑居随望近风烟对眼生  

咏定林寺桂树  

嵗余雕晚叶年至长新围月轮三五映乌生八九飞  

## 汉魏六朝百三家集卷一百十四目录  

隋炀帝集题词  

隋炀帝志慕秦皇汉武而内行则刘聪石虎虽有文不善也迷楼鳯防歌声兆亡其亦汉成时燕燕诸謡乎隋书文苑传称帝意在骄淫词无浮荡缀文之士得依取正余疑其谀比观全集多庄言简戏谑似史评非诬也帝在藩时谋夺储位朽老婢矫饰悦亲文辞矜束尚其余智及突厥既来江都往幸飞帛戏题持檝成咏则樠木心荡沙丘命尽之日矣帝朝京师还作归藩赋命栁序之今集无有知传者多缺他文自诏书外雅深佞佛毘昙学圣黎耶悟真自谓顔渊値宣尼尹喜逢老氏也身受法戒而烝弑无惭开士之谈岂足信哉陈隋文衰帝王有作与众同波抑炀帝云多弹曲者如人多读书读书多则能撰书弹曲多即能造曲以论文学殆庶乎而  

目録  

诏  
营东京诏  
立七庙诏  
修高庙乐诏  
为先代立后诏  
为孔子立后诏  
为前代帝王守陵墓诏  
为昔贤立祠诏  
功臣袭封诏  
勲官不得回授职事诏  
举贤诏  
励经术诏  
巡省风俗诏  
尚齿诏  
缉民诏  
教义诏  
安集诏  
恤行役诏  
达幽枉诏  
寛连坐诏  
改博陵为髙阳郡诏  
埋祭死亡军士诏  
亲征髙丽诏  
再伐髙丽诏  
劳杨素手诏  
为杨素立碑诏  
手诏史祥  
褒樊子葢诏  
诏樊子葢  
又  
加苏威开府仪同三司诏  
以衞为光禄大夫诏  
赠刘方上柱国卢国公诏  
赠豆卢毓大将军诏  
改封豆卢毓雍丘侯诏  
追赠独孤陁诏  
又  
责苏威诏  
徙衞王集滕王纶诏  
优突厥诏  
答议突厥改服诏  
赐启民位侯王上诏  
与髙昌国王诏  
  
答齐王  
与栁謇之勅  
勅度四十九人法名  
行道度人天下勅  
玺书  
降来防儿玺书  
答突厥启民玺书  
檄  
遗陈尚书江总檄  
令  
与天台山众令  
重令  
书  
遗史祥书  
遣延智顗书  
治禅众寺答智顗书  
法讳奉智者书  
防智者书  
请留智者书  
重留智者书  
许智者行书  
谢法门书  
遣使往匡山防书  
重遣匡山防书  
答智顗述匡山寺书  
与匡山三寺书  
与峯顶寺书  
与禅阁寺书  
入朝遣使防书  
又  
又  
又  
又  
又  
遣使荆州迎书  
遣使潭州迎书  
在京遣书  
在京重遣书  
从驾东岱于路遣书  
于路次书  
还藩遣迎书  
谢天冠幷请净名义书  
重与智者请义书  
谢义疏书  
论荆州诸寺书  
重答智者书  
与荆州总管达奚儒书  
迎智者入城碍雨移日书  
次迎入城书  
答智顗蒋州事书  
遣使入天台防书  
遣使入天台迎书  
遣使叅病书  
答智顗遗防书  
智顗终后吊山众书  
遣使入天台设周忌书  
赐释慧觉书  
请释灌顶书  
召徐则书  
徐则没后下书  
文  
宝台经藏愿文  
诔  
秦孝王诔  
疏  
受菩萨戒疏  
天台建功德发愿疏  
敬灵龛疏  
设斋愿疏  
乐府  
饮马长城窟行示从征羣臣  
白马篇  
步虚词二首  
春江花月夜二首  
锦石捣流黄二首  
喜春游歌二首  
江都宫乐歌  
泛龙舟  
四时白纻歌二首  
东宫春  
江都夏  
纪辽东二首  
诗  
冬至干阳殿受朝  
雪中受突厥主朝宴席赋  
宴东堂  
赐史祥  
赐牛  
赐诸葛颖  
早渡淮  
临渭源  
还京师  
舍舟登陆示慧日道场玉清坛德众  
谒方山灵岩寺  
月夜观星  
季秋观海  
望海  
咏鹰  
献嵗宫臣  
正月十五日于通衢建灯夜升南楼  
晩春  
悲秋  
冬夜  
夏日临江  
北乡古松树  
赐守宫女  
持檝篇赐吴绛仙  
赠张丽华  
忆韩俊娥二首  
幸江都作  
嘲罗罗  
鳯防歌  
迷楼歌  
效刘孝绰襍忆诗二首  
望江南【`八阕`】  

## 汉魏六朝百三家集卷一百十四  

明　张溥　辑  

隋炀帝集  

诏  

营东京诏  

乾道变化隂阳所以消息沿创不同生灵所以顺叙若使天意不变施化何以成四时人事不易为政何以厘万姓易不云乎通其变使民不倦变则通通则久有德则可久有功则可大朕又闻之安安而能迁民用丕变是故姬邑两周如武王之意殷人五徙成汤后之业若不因人顺天功业见乎变爱人治国者可不谓欤然洛邑自古之都王畿之内天地之所合隂阳之所和控以三河固以四塞水陆通贡赋等故汉祖曰吾行天下多矣唯见洛阳自古皇王何尝不留意所不都者盖有由焉或以九州未一或以困其府库作洛之制所以未暇也我有隋之始便欲创玆怀雒日复一日越暨于今念玆在玆兴言感哽朕肃膺寳厯纂临万邦遵而不失心奉先志今者汉王谅悖逆毒被山东遂使州县或沦非所此由闗河悬逺兵不赴急加以幷州移户复在河南周迁殷人意在于此况复南服遐逺东夏殷大因机顺动今也其时羣司百辟佥谐厥议但成周墟塉弗堪葺宇今可于伊洛营建东京便即设官分职以为民极也夫宫室之制本以便生上栋下宇足避风露髙台广厦岂曰适形故传云俭德之共侈恶之大宣尼有云与其不逊也宁俭岂谓瑶台琼室方为宫殿者乎土堦采椽而非帝王者乎是知非天下以奉一人乃一人以主天下也民惟国本本固邦宁百姓足孰与不足今所营构务从节俭无令雕墙峻宇复起于当今欲使卑宫菲食将贻于后世有司明为条格称朕意焉  

立七庙诏  

聿追孝飨德莫至焉崇建寝庙礼之大者然则质文异代损益殊时学灭坑焚经典散逸宪章湮坠庙堂制度师説不同所以世数多少莫能是正连室异宫亦无准定朕获奉祖宗钦承景业永惟严配思隆大典于是询谋在位博访儒术咸以为髙祖文皇帝受天明命奄有区夏拯羣飞于四海革凋敝于百王恤狱缓刑生灵皆遂其性轻徭薄赋比屋各安其业恢夷宇宙混一车书东渐西被无思不服南征北怨俱荷来苏驾毳乘风歴代所弗至辫发左衽声教所罕及莫不厥角闗塞顿颡阙庭译靡絶时书无虚月韬戈偃武天下晏如嘉瑞休徴表里禔福猗欤伟欤无得而名者也朕又闻之德厚者流光治辨者礼缛是以周之文武汉之髙光其典章特立諡号斯重岂非縁情称术即崇显之义乎髙祖文皇帝宜别建庙宇以彰巍巍之德仍遵月祭用表蒸蒸之怀有司以时创造务合典制又名位既殊礼亦异等天子七庙事着前经诸侯二昭义有差降故其以多为贵王者之礼今可依用贻厥后昆  

修髙庙乐诏  

古先哲王经国成务莫不因人心而制礼则天明而作乐昔汉氏诸庙别所乐亦不同至于光武之后始立共堂之制魏文承运初营庙寝太祖一室独为别宫自玆之后兵车交争制作规模日不暇给伏惟髙祖文皇帝功侔造物道济生灵享荐宜殊乐舞须别今若月祭时飨既与诸祖共庭至于舞功独于一室交违礼意未合人情其详议以闻  

为先代立后诏  

昔周王下车首封唐虞之汉帝承厯亦命殷周之后皆所以褒立先代宪章在昔朕嗣膺景业傍求雅训有一益钦若令典以为周兼夏殷文质大备汉有天下车书混一魏晋沿袭风流未逺竝宜立后以存继絶之义有司可求其胄绪列闻  

为孔子立后诏  

先师尼父圣德在躬诞发天纵之资宪章文武之道命世膺期蕴玆素王而颓山之叹忽逾于千祀盛德之美不存于百代永惟懿范宜有优崇可立孔子后为绍圣侯有司求其苗裔録以申上  

为前代帝王守陵墓诏  

前代帝王因时创业君民建国礼尊南面而厯运推移年世永久丘垄残毁樵牧相趋茔兆堙芜封树莫辨兴言沦灭有怆于怀自古已来帝王陵墓可给随近十戸蠲其杂役以供守视  

为昔贤立祠诏  

旌表先哲式存飨祀所以优礼贤能显彰遗爱朕永鉴前修尚想名德何尝不兴叹九原属怀千载其自古已来贤人君子有能树声立德佐世匡时博利殊功有益于人者竝宜营立祠宇以时致祭坟垄之处不得侵践有司量为条式称朕意焉  

功臣袭封诏  

夫帝图草创王业艰难咸仗股肱叶同心德用能拯厥頽运克膺大宝然后畴庸茂实开国承家誓以山河传之不朽近代丧乱四海未一茅土妄假名实相乖厯玆永久莫能惩革皇运之初百度伊始犹循旧贯未暇改作今天下交泰文轨攸同宜率遵先典永垂大训自今已后唯有功勲乃得赐封仍令子孙承袭  

勲官不得回授职事诏  

军国异容文武殊用匡危拯难则霸德攸兴化人成俗则王道斯贵时方拨乱屠贩可以登朝世属隆平经术然后升士丰都爰肇儒服无预于周行建武之朝功臣不参于吏职自三方未一四海交争不遑文教唯尚武功设官分职罕以才授班朝治人乃由勲叙莫非拔足行阵出自勇夫斆学之道既所不习政事之方故亦无取是非暗于在已威福专于下吏贪冒货贿不知纪极蠧政害民实由于此自今已后诸授勲官者竝不得回授文武职事庶遵彼更张取类于调瑟求诸名制不伤于美锦若吏部辄拟用者御史即宜纠弹  

举贤诏  

天下之重非独治所安帝王之功岂一士之畧自古明君哲后立政经邦何尝不选贤与能收采幽滞周称多士汉号得人常想前风载怀钦伫朕负扆夙兴冕旒待旦引领岩谷寘以周行冀与羣才共康庶绩而彚茅寂寞投竿罕至岂美璞韬采未値良工将介石在怀确乎难拔永鉴前哲怃然兴叹凡厥在位譬诸股肱若济巨川义同舟檝岂得保兹宠禄晦尔所知优游卒嵗甚非谓也祈大夫之举善良史以为至公臧文仲之蔽贤尼父讥其窃位求诸往古非无褒贬宜思进善用匡寡薄夫孝弟有闻人伦之本德行敦厚立身之要或节义可称或操履清洁所以激贪厉俗有裨风化强毅正直执宪不挠学业优敏文才美秀竝为廊庙之用实乃瑚琏之资才堪将畧则拔之以御侮膂力骁壮则任之以爪牙爰及一艺可取亦宜采録众善毕举与时无弃以此求治庶几非逺文武有职事者五品已上宜依令十科举人有一于此不必求备朕当待以不次随才升擢其见任九品已上官者不在举送之限  

励经术诏  

君民建国教学为先移风易俗必自兹始而言絶义乖多厯年代进德修业其道寖微汉采坑焚之余不絶如线晋承板荡之运扫地将尽自时厥后军国多虞虽复黉宇时建示同爱礼函丈或陈殆为虚器遂使纡青拖紫非以学优制锦操刀类多墙面上陵下替纲维靡立雅缺道消实由于此朕纂承洪绪思大训将欲尊师重道用阐厥繇讲信修睦敦奬名教方今宇宙平一文轨攸同十步之内必有芳草四海之中岂无奇秀诸在家及见入学者若有笃志好古耽悦典坟学行优敏堪膺时务所在采访具以名闻即当随其器能擢以不次若研精经术未愿进仕者可依其艺业深浅门防髙卑虽未升朝竝量准给禄庶夫恂恂善诱不日成器济济盈朝何逺之有其国子等学亦宜申明旧制教习生徒具为课试之法以尽砥砺之道  

巡省风俗诏  

昔者哲王之治天下也其在爱民乎既富而教家给人足故能风淳俗厚逺至迩安治定功成率由斯道朕嗣膺宝厯抚育黎献夙夜战兢若临川谷虽则聿遵先绪弗敢失坠永言政术多有缺然况以四海之逺兆民之众未获亲临问其疾苦每虑幽仄莫举寃屈不申一物失所乃伤和气万方有罪责在朕躬所以寤寐増叹而夕愓载怀者也今既布政惟始宜存寛大可分遣使人巡省方俗宣扬风化荐拔幽滞申达幽枉孝悌力田给以优复鳏寡孤独不能自存者量加赈济义夫节妇旌表门闾髙年之老加其版授竝依别条赐以粟帛笃疾之徒给侍丁者虽有侍养之名曽无赒赡之实明加检校使得存养若有名行显著操履修洁及学业才能一艺可取咸宜访采将身入朝所在州县以礼发遣其有蠧政害人不便于时者使还之日具録奏闻  

尚齿诏  

优德尚齿载之典训尊事乞言义彰胶序鬻熊为师取非筋力方叔元老克壮其猷朕永言稽古用求至治是以厖睂黄发更令收叙务简秩优无亏药膳庶等卧治伫其益今嵗耆老赴集者可于近郡处置年七十以上疾患沈滞不堪居职即给赐帛送还本郡其官至七品已上者量给廪以终厥身  

缉民诏  

设险守国着自前经重门御暴事彰往防所以宅土宁邦禁邪固本而近代战争居人散逸田畴无伍郛郭不修遂使游惰实繁冦未息今天下平一海内晏如宜令人悉城居田随近给使强弱相容力役兼济穿窬无所厝其奸宄萑蒲不得聚其逋逃有司具为事条务令得所  

教义诏  

武有七德先之以安民政有六本兴之以教义髙丽髙元亏失藩礼将欲问罪辽左恢宣胜畧虽怀伐国仍事省方今往涿郡巡抚民俗其河北诸郡及山西山东年九十已上者版授太守八十者授县令  

安集诏  

古者帝王观风问俗皆所以忧勤兆庶安集遐荒自蕃夷内附未遑亲抚山东经乱须加存防今欲安集河北巡省赵魏所司依式  

恤行役诏  

朕观风燕裔问罪辽滨文武叶力爪牙思奋莫不执鋭勤王舍家从役罕蓄仓廪之资兼损播殖之务朕所以夕惕愀然虑其匮乏虽复素饱之众情在忘私悦使之人宜从其厚诸行从一品以下佽飞募人以上家口郡县宜数存问若有粮食乏少皆宜赈给或虽有田畴贫弱不能自耕种可于多丁富室劝课相助使夫居者有敛积之丰行役无顾后之虑  

达幽枉诏  

听采舆颂谋及庶民故能审政刑之得失是知昧旦思治欲使幽枉必达彞伦有章而牧宰任称朝委茍为徼幸以求考课虚立殿最不存治实纲纪于是弗理寃屈所以莫申闗河重阻无由自达朕故建立东京躬亲存问今将巡歴淮海观省风俗眷求谠言徒繁词翰而乡校之内阙尔无闻恇然夕惕用忘兴寝其民下有知州县官人政治苛刻侵害百姓背公徇私不便于民者宜听诣朝堂封奏庶乎四聪以达天下无寃  

寛连坐诏  

罪不及嗣既至孝之道恩由义断以劝事君之节故羊鲋从戮弥见叔向之诚季布立勲无预丁公之祸用能树声往代贻范将来朕虚已为政思遵旧典推心待物毎从寛政六位成象美厥含一掩德甚非谓也诸犯罪被戮之门朞已下亲仍令合仕听预宿衞近侍之官  

改博陵为髙阳郡诏  

博陵昔为定州地居冲要先皇歴试所基王化斯逺故以道冠豳风义髙姚邑朕巡抚氓庶爰届兹邦瞻望郊防缅怀敬止思所以宣播德泽覃被下人崇纪显号式光令绪可改博陵为高阳郡赦境内死罪已下给复一年  

埋祭死亡军士诏  

竭力王役致身戎事咸由徇义莫匪勤诚委命草泽弃骸原野兴言念之每怀愍恻往年出车问罪将届辽濵庙算胜畧具有进止而谅惛凶罔识成败髙颎愎狠本无智谋临三军犹儿戏视人命如草芥不遵成规坐贻挠退遂令死亡者众不及埋藏今宜遣使人分道收葬设祭于辽西郡立道场一所恩加泉壤庶弥穷魂之寃泽及枯骨用仁者之惠  

亲征髙丽诏  

天地大德降繁霜于秋令圣哲至仁着甲兵于刑典故知造化之有肃杀义在无私帝王之用干戈盖非获已版泉丹浦莫匪龚行取乱覆昬咸由顺动况乎甘野誓师夏开成大禹之业商郊问罪周发成文王之志永监前载属当朕躬粤我有隋诞膺灵命兼三才而建极一六合而为家提封所渐细栁盘桃之外声教爰暨紫舌黄枝之域逺至迩安防不和防功成治定于是乎在而髙丽小丑迷昬不恭崇聚勃碣之间荐食辽之境虽复汉魏诛戮巢窟暂倾乱离多阻种落还集萃川薮于往代播实繁以迄今彼华壤翦为夷类歴年永久恶稔既盈天道祸淫亡徴已兆乱常败德非可胜图掩慝怀奸惟日不足移告之严未尝面受朝觐之礼莫肯躬亲诱纳亡叛不知纪极充斥边陲亟劳烽候闗柝以之不静生人为之废业在昔薄伐已漏天网既缓前禽之戮未即后服之诛曽不怀恩飜为长恶乃兼契丹之党防刘海戍习韎之服侵轶辽西又青丘之表咸修职贡碧海之濵同禀正朔遂复攘琛賮遏絶往来虐及弗辜诚而遇祸輶轩奉使爰暨海东旌节所次途经藩境而拥塞道路拒絶王人无事君之心岂为臣之礼此而可忍孰不可容且法令苛酷赋敛烦重强臣豪族咸执国钧朋党比周以之成俗贿货如市寃枉莫申重以仍嵗灾凶比屋饥馑兵戈不息徭役无期力竭转输身填沟壑百姓愁苦爰谁适从境内哀惶不胜其弊回首面内各怀性命之图黄发稚齿咸兴酷毒之叹省俗观风爰屇幽朔吊人问罪无俟再驾于是亲总六师用申九伐拯厥阽危协从天意殄兹逋秽克嗣先谟今宜授律啓行分麾屇路掩渤澥而雷震歴夫余以电扫比戈按甲誓旅而后行三令五申必胜而后战左第一军可镂方道第二军可长岑道第三军可海防道第四军可盖马道第五军可建安道第六军可南苏道第七军可辽东道第八军可菟道第九军可扶余道第十军可朝鲜道第十一军可沃沮道第十二军可乐浪道右第一军可黏蝉道第二军可含资道第三军可浑弥道第四军可临屯道第五军可候城道第六军可提奚道第七军可踏顿道第八军可肃慎道第九军可碣石道第十军可东暆道第十一军可带方道第十二军可襄平道凡此众军先奉庙畧络绎引途总集平壤莫非如豺如貔之勇百战百胜之雄顾盼则山岳倾颓叱咤则风云腾郁心德攸同爪牙斯在朕躬驭元戎为其节度涉辽而东循海之右解倒悬于遐裔问疾苦于遗黎其外轻赍游阙随机赴响卷甲衔枚出其不意又沧海道军舟舻千里髙颿电逝巨舰云飞横断沮江迳造平壤岛屿之望斯絶坎井之路已穷其余被发左衽之人控待发微卢彭濮之旅不谋同辞杖顺临逆人百其勇以此众战势等摧枯然则王者之师义存止杀圣人之教必也胜残天罚有罪本在元恶人之多僻脇从罔治若髙元泥首辕门自归司冦即宜解缚焚榇之以恩其余臣人归朝奉顺咸加慰抚各安生业随才任用无隔夷夏营垒所次务在整肃刍荛有禁秋毫勿犯布以恩宥喻以祸福若其同恶相济抗拒官军国有常刑俾无遗类明加晓示称朕意焉  

再伐髙丽诏  

黄帝五十二战成汤二十七征方乃德施诸侯令行天下卢芳小盗汉祖尚且亲征隗嚣余烬光武犹自登陇岂不欲除暴止戈劳而后逸者哉朕纂成宝业君临天下日月所照风雨所沾孰非我臣独隔声教蕞尔髙丽僻居荒表鸱张狼噬侮慢不恭抄窃我边陲侵轶我城镇是以去嵗出军问罪辽碣殪长蛇于菟戮封豕于襄平扶余众军风驰电逝追奔逐北径逾沮水沧海舟檝冲贼腹心焚其城郭污其宫室髙元伏锧泥首送款军门寻请入朝归罪司冦朕以许其改过乃诏班师而长恶不悛宴安鸩毒此而可忍孰不可容便可分命六师百道俱进朕当亲执武节临御诸军秼马丸都观兵辽水顺天诛于海外救穷民于倒悬征伐以正之明德以诛之止除元恶余无所问若有识存亡之分悟安危之机翻然北首自求多福必其同恶相济抗拒王师若火燎原刑兹无赦有司便宜宣布咸使闻知  

劳杨素手诏  

我有隋之御天下也于今二十有四年虽复外夷侵叛而内难不作修文偃武四海晏然朕以不天衔恤在疚号天叩地无所逮及朕本以藩王谬膺储两复以庸虚纂承洪业天下者先皇之天下也所以战战兢兢弗敢失坠况复神器之重生民之大哉贼谅苞藏祸心自幼而长羊质兽心假托名誉不奉国讳先图叛逆违君父之命成莫大之罪诳惑良善委任奸回称兵内侮毒流百姓私假署置擅用谋戮小加大少陵长民怨神怒众叛亲离为恶不同同归于乱朕寡兄弟犹未忍及言是故开闗门而待冦戢干戈而不发朕闻之天生蒸民为之置君仰惟先防每以子民为念朕岂得枕伏苫庐颠而不救也大义灭亲春秋髙义周旦乃诛二叔汉启乃戮七藩义在兹乎事不获已是以授公戎律问罪太原且逆子贼臣何代不有岂意今者近出家国所叹荼毒甫尔便及此事由朕不能和兄弟不能安苍生德泽未兵戈先动贼乱者止一人涂炭者乃众庶非惟寅畏天威亦乃孤负付嘱薄德厚耻愧乎天下公乃先朝功臣勳庸克茂至如皇基草创百物惟便始匹马归朝诚识兼至汴部郑州风卷秋箨荆南塞北若火燎原早建殊勳夙着诚节及献替朝端具瞻惟允爰弼朕躬以济时难昔周勃霍光无以加也贼乃窃据蒲州闗梁断絶公以少击众指期平殄髙壁据抗拒官军公以深谋出其不意雾廓云除氷消瓦解长驱北迈直趣巢窟晋阳之南蚁徒数万谅不量力欲犹举斧公以棱威外讨发愤于内忘身殉义亲当矢石兵刃蹔交鱼溃鸟散僵尸蔽野积甲若山谅遂守穷城以拒鈇钺公董率骁勇四面攻围使其欲战不敢求走无路智力俱尽面缚军门斩将搴旗伐叛柔服元恶既除东夏清晏嘉庸茂绩于是乎在昔武安平赵淮隂定齐岂若公逺而不劳速而克捷者也朕殷忧谅闇不得亲御六军未能问道于上庠遂使劬劳于行阵言念于此无忘寝食公乃建异世之元勳执一心之确志古人有言曰疾风知劲草世乱有诚臣公得之矣方乃铭之常鼎岂止书勳竹帛哉功绩克谐哽叹无已稍冷公如宜军旅务殷殊当劳虑故遣公弟指宣往怀迷塞不次  

为杨素立碑诏  

夫铭功器纪德丰碑所以垂名迹于不朽树风声于没世故楚景武公素茂绩元勳劬劳王室竭尽诚节叶赞朕躬故以道迈三杰功参十乱未臻遐寿遽戢清徽春秋递代方绵嵗祀式播雕篆用图勳德可立碑宰隧以彰盛美  

手诏史祥  

昔嵗劳公问罪河朔贼尔日塞两闗之路据仓阻河百姓脇从人亦众矣公竭诚奋勇一举尅定诗不云乎丧乱既平既安且宁非英才大畧其孰能与于此邪故聊示所怀亦何谢也  

褒樊子盖诏  

【`子盖为武威太守以善政闻大业三年入朝帝引之内殿特防褒美乃下诏`】  

设官之道必在用贤安人之术莫如善政龚汲振德化于前张杜垂清风于后共治天下实资良守子盖干局通敏操履清洁自剖符四服爱惠为先抚道有方寛猛得所处腴膏不润其质酌贪泉岂渝其性故能治绩克彰课最之首凡厥在位莫匪王臣若能人思奉职各展其効朕将冕旒垂拱何忧不治哉  

诏樊子盖  

卿夙怀恭顺深执诚心闻朕西巡欣然望幸丹款之至甚有可嘉宜保此纯诚克终其美  

又褒樊子盖诏  

【`车驾西巡子盖献青木香以御雾露及帝还谓之曰人道公清定如此不子盖谢曰臣安敢言清止是小心不敢纳贿耳赐口味百余斛又下诏`】  

导德齐礼寔惟共治惩恶劝善用明黜陟朕亲巡河右观省人风所歴郡县访采治绩罕遵法度多蹈刑网而金紫光禄大夫武威太守樊子盖执操清洁处涅不渝立身雅正临人以简威惠兼举寛猛相资故能畏而望之不严斯治实字人之盛绩有国之良臣宜加褒显以奬励可右光禄大夫太守如故赐缣千疋粟麦二千斛  

加苏威开府仪同三司诏  

玉以洁润丹紫莫能渝其质松表嵗寒霜雪莫能凋其采可谓温仁劲直性之然乎房公威器怀温裕识量雅早居端揆备悉国章先皇旧臣朝之宿齿栋梁社稷弼谐朕躬守文奉法卑身率礼昔汉之三桀辅惠帝者萧何周之十乱佐成王者邵奭国之宝器其在得贤参燮台阶具瞻斯允虽复事借论道终期献替铨衡时务朝寄为重可开府仪同三司余竝如故  

以衞为光禄大夫诏  

近者妖氛充斥扰动闗河文升率励义勇应机响赴表里奋击摧破凶丑宐升荣命式赏典可右光禄大夫  

赠刘方上柱国卢国公诏  

方肃承庙畧恭行天讨饮氷遄迈视险若夷摧锋直指出其不意鲸鲵尽殪巢穴咸倾役不再劳肃清海外致身王事诚绩可嘉可赠上柱国卢国公  

赠豆卢毓大将军诏  

褒显名节有国通规加等饰终抑推令典毓深识大义不顾姻亲出于万死首建奇防去逆归顺殉义亡身追加荣命宜优恒礼可赠大将军封正义县公赐帛二千疋諡曰愍  

改封豆卢毓雍丘侯诏  

故大将军正义愍公毓临节能固捐生殉国成为令典没世不忘象贤无坠德隆必祀改封雍丘愍侯复以愿师承袭  

追赠独孤陁诏  

外氏衰祸独孤陁不幸早世迁卜有期言念渭阳之情追怀伤切宜加礼命允备哀荣可赠正议大夫  

又  

舅氏之尊戚属斯重而降年弗永凋落相继缅惟先往宜崇徽秩复赠银青光禄大夫  

责苏威诏  

威立性朋党好为异端怀挟诡道徼幸名利诋诃律令谤讪台省昔嵗薄伐奉述先志凡预切问各尽胸臆而威不以开怀遂无对命启沃之道其若是乎资敬之义何其甚薄  

徙衞王集滕王纶诏  

纶集以附萼之华犹子之重縻之好爵匪由德进正应与国升降休戚是同乃包藏妖祸诞纵邪僻在三之义爱敬俱沦急难之情孔怀顿灭公卿议既如此览以澘然虽复王法无私恩从义断但法隠公族礼有亲亲致之极辟情所未忍可除名为民逺徙边郡  

优突厥诏  

突厥意利珍豆启民可汗率领部落保附闗塞遵奉朝化思改戎俗频入谒觐屡有陈请以毡墙毳幕事穷荒陋上栋下宇愿同比屋诚心恳切朕之所重宜于万寿戍置城造屋其帷帐牀褥已上随事量给务从优厚称朕意焉  

答议突厥改服诏  

【`突厥启民表请乞依华夏服饰公卿请依所表帝以为不可乃下诏`】  

先王建国夷夏殊风君子教民不求变俗断髪文身咸安其性旃裘卉服各尚所宜因而利之其道矣何必化诸削袵縻以长缨岂遂性之至理非包含之逺度衣服不同既辨要荒之叙庶类区别弥见天地之情  

赐启民位侯王上诏  

德合天地覆载所以弗遗功格区防声教所以咸洎至于梯山航海请受正朔袭冠解辫同彼臣民是故王防纳贡义彰前册呼韩入臣待以殊礼突厥意利珍宝启民可汗志怀沈毅世修藩职往者挻身违难投足归仁先朝嘉此款诚授以徽号资其甲兵之众收其破灭之余复祀于既亡之国继絶于不存之地斯固施均亭育泽渐要荒者矣朕以薄德祗奉灵命思播逺猷光融令绪是以亲巡朔野抚宁藩服启民深委诚心入奉朝觐率其种落拜首轩墀言念丹款良足嘉尚宜隆荣数式优恒典可赐路车乘马鼓吹幡旗赞拜不名位在诸侯王上  

与髙昌国王诏  

彰德嘉善圣哲所隆显诚遂良典谟贻则光禄大夫弁国公高昌王伯雅识量经逺器怀温裕丹款夙着亮节遐宣本自诸华厯祚西坏昔因多难沦迫獯戎数穷毁冕翦为胡服自我皇隋平一宇宙化偃九围德加四表伯雅逾沙忘阻奉賮来庭观礼容于旧章慕威仪之盛典于是袭缨解辫削衽曳裾变夷从夏义光前载可赐衣冠之具仍班制造之式幷遣使人部领将送被以采章复见车服之美弃彼毡毳还为冠带之国  

勅  

宣齐王勅  

【`帝拜栁謇之为齐王长史帝法服临轩命齐王立朝堂之前遣牛等引謇之诣齐王所西面立宣勅谓王`】  

我昔阶縁恩宠启封晋阳出藩之初时年十二先帝立我于西朝堂乃令髙颎虞庆则元旻等从内送王子相于我于时诫我曰以汝幼冲未更世事今令子相作辅于汝事无大小皆可委之无得近昵小人疎逺子相若从我言者有益于社稷成立汝名行如有不用此言唯国及身败无日矣吾受勅之后奉以周旋不敢失坠微子相之力吾无今日矣若与謇之从事一如子相也  

与栁謇之勅  

今以卿作辅于齐善思匡救之理副朕所望若齐王德业修备富贵自当钟卿一门若有不善罪亦相及  

勅度四十九人法名  

皇帝勅皇帝敬问括州国清寺沙门智越法师等僧使智璪至得书具至怀天台福地实为胜境所以敬为智者建立伽蓝法縁既深尊师义重欲使宗匠遗范奉而弗坠菩萨净业久而弥亲然则去圣久逺学徒陵替规求利养不断俗縁滋味甘腴违犯戒律此乃増长罪垢岂谓福田师等离有为法求无上道弃俗诸漏鉴在雅怀由须奬训末学修净行俾夫法门等侣咸归和合诸佛禁戒毕竟遵行又此寺嘉应事表先觉既理由防感即号国清寺幷有施物用申随喜冬序甚寒道体清豫朕巡省风俗爰届江都瞻望山川载深劳想故遣兼通事舍人卢政力往指此不多  

行道度人天下勅  

大业三年正月二十八日菩萨戒弟子皇帝总持稽首和南十方一切诸佛十方一切尊法十方一切贤圣僧窃以妙灵不测感报之理遂通因果相资机应之徒无爽是以初心爰发震动波旬之宫一念所臻咫尺道场之地虽则聚沙葢鲜实覆篑于耆山水滴已微乃滥觞于法海弟子阶縁宿植嗣膺宝命临御区宇宁济苍生而德化弗刑罚未止万方有罪寔当忧责百姓不足用増尘累夙夜战兢如临渊谷是以归心种觉必冀慈愍谨于率土之内建立胜縁州别请僧七日行道仍总度一千人出家以此功德竝为一切上及有顶下至无间蜎飞蠕动预禀识性无始恶业今生罪垢借此善縁皆得清净三涂黎献六趣怨亲同至菩提一时作佛  

玺书  

降来防儿玺书  

公旋师之时是朕勅公之日君臣意合逺同符契枭此元恶期在不遥勒名太常非公而谁也  

答突厥启民玺书  

碛北未静犹须征战但使好心孝顺何必改变衣服也  

檄  

遗陈尚书江总檄  

南北虽殊风云在望载怀虚迟寤寐为劳献嵗犹寒比当清豫匡赞乎国良亦慇勤寡人忝膺朝寄董律专征跋涉山川今次江际公等文儒目立器用适时冠盖二世齿德兼重孔老殊教名墨异家金匮珠韬银编玉策莫不腾于舌杪散在笔端邃古成败之机近代安危之迹照同悬镜明若观火无待指南自应神悟犹恐思之未审差以毫厘聊烦翰墨畧申梗槩自穹昊生民树之司牧羲轩以降书契可纪咸一姓承立四海无两帝汉道云季三方鼎立时惟版荡世匪休明当涂起而蜀亡典午兴而吴灭永嘉丧乱紫宸旷主刘石苻姚之俦伪夏僭燕之丑妄尘大宝事乖图箓魏室乘时兆基朔野经始嵩洛未暇江湖有周受命敌非齐氏务在兼幷不遑外畧蕞尔吴越自相君长窃拟王者之仪妄谈天子之气偷安假息緜歴世祀我大隋之肇开宝祚光有神州皇帝感曜魄之灵应太微之座千年启圣万代一时深仁至德宁济羣品越海穷河东渐西被旄头之属歴代之霸作我臣民匍匐服裳惟彼江表独隔皇风夫物极则反否终斯泰郭璞有云年经三百天下大同兹实运已定于前圣主膺期而出欲以区区之陈国违上天之防数其不可存者一也大必包小天地之常规明能通暗日月之常理论道德以唐陶而征有苗语众寡举海内而当羣小在长江舟檝之用矜其积习而山川共有我据上游鼓棹之能吴楚不异髙舻巨舫东西万里扼喉抚背水陆千途彼之兵士不过十万首尾分布所在危急加以屯戍边方淹积嵗序风雨以为栉沭虮虱生于甲胄望我寛仁思倒戈防通在戎行更成敌国守以时月则鱼烂土崩接以锋刃则乌惊鹿走理在必然不假枚卜此不可存者二也丰侯好酒实丧厥邦梁伯役民溃其宗社彼之伪主覆车是袭日夜沈湎曽无节度缮造宫室莫知穷已竭四民之产荒纵其心敛百姓之哀以为已乐宝衣玉食填积后宫短褐麤饘不充编户一芥之善蔑尔无闻五子之歌宛然悉备虽欲勿丧其可得乎此不可存者三也伪主忌能防短酷法淫刑骨鲠之臣尽见疎斥谏诤之士皆被屠害遐迩结舌衣冠解体人妖鬼怪触类呈灾稚齿耆年咸知残灭此不可存者四也以此小邦摄于大国边烽夜动照彼都城戍鼓晨严震其宫殿累棊十二方此未危悬缕千钧比斯非切而莫知忧恐更自骄矜曽无事大之心专行犯上之志侵轶我边鄙招纳我叛亡国家爰自受命每从含养敦以隣睦申其聘好冀能守彼宗祊静其疆域而长恶益甚纵毒弥深吴防雄俊之人湘郢耿介之士乞师请命盈庭满阙帝乃悯然矜彼黎献授钺推毂吊民伐罪已有别诏惟废伪主之身自余士庶普从肆向所陈説咸是格言非曰游谈共相欺误且刘叔纳谯周之计而获存孙皓用薛莹之词而致福此二子者终有良臣之誉皆无陷君之讥何则所耻者小所存者大若宪章往彦聿遵前轨则伪主享封侯之业祖祢延血食之期江东士民实受其赐公等身保荣贵名垂竹帛岂不美欤若胶柱不移守迷莫变率其蚁众敢拒王师军有常刑悔无及矣祸成俄顷宜早图之使人今还迟有委曲言不尽意岂复多云杨广白  

令  

与天台山众令  

【`仁寿元年正月永嘉僧法晓生闻智者胜德特至龛所旋绕千拜一夕龛戸自开光照林木众共瞻礼又张造者年迈足蹷登龛拜祝愿得度脱忽闻龛中应声及以弹指灌顶等启闻皇太子与书`】  

僧使灌顶智璪至览十一月三日书幷陈灵龛应迹显形放光弹指流音应念传响斯实不思议力变化多方感悟有縁示希有事慎终追逺感叹相深在昔双林示灭非灭多宝独塔俟时涌现爰在狼迹迦叶分身乃至鹫山迦文留影睂毫散彩指端震室岂非像教能度无边是大因縁闻善知识永惟宿昔获承师范德音盈耳神光在目方凭灵瑞系踵菩提肃承灵诰宣慰南服山众法徒同志为友曽成等侣方共舟航嵗暮凝寒念皆道胜天台名岳海岸所推修建大林多慙重阁三时设供四事不周想甘禅悦以同法喜其间敬德信次相闻今遣员外散骑侍郎张干威送僧使还山于旧所设供庶同甘露能变麄澁亦凭香积证道融销书不尽言反此无悉杨广和南【`僧使灌顶等所领今施物目仁寿元年十二月十七日　白石香炉一具幷香合一枚大铜钟一口鵄纳袈裟一领鵄纳褊袒二领四十九尺幡七口黄裬裙一腰毡二百领丝布祗支二领小幡一百口和香二合胡桃一笼衣物三百段奈麨一合石盐一合酥六鉼`】  

书  

遗史祥书  

【`炀帝初为晋王祥从击突厥于灵武破之迁右衞将军屯化备胡时帝在东宫遗祥书`】  

将军总戎塞表胡虏清尘秣马休兵犹事校猎足使李广慙勇魏尚媿能冠彼二贤独在吾子昔余滥举推毂治兵振皇灵于塞外驱犬羊乎大漠于时同行军旅契濶戎旃望龙城而冲冠盼狼居而发愤将军英图不世猛气无前但物不遂心僶俛从事每一思此我劳如何将军宿心素志早同胶漆久而敬之方成鱼水近者陪随銮驾言旋上京本即述职南蕃宣条下国不悟皇鉴曲发备位少阳战战兢兢如临氷谷至如建节边境征伐四方褰帷作牧绥抚百姓上禀成规下尽臣节是所愿也是所甘心仰慕前修庶得自效谬其入守神器元良万国身轻负重何以克堪所望故人匡其不逮比监国多暇养疾闲宫厌北閤之端居罢南皮之驰射博望之苑既乏名贤飞盖之园理乖终寔亲朋逺矣琴书寂然想望吾贤疢如疾首  

遣延智顗书  

【`帝晋王时为扬州总管遣使奉迎师曰我与晋王深有缘契即束衣顺流不日而至王请受菩萨戒顗谓王曰大王纡遵圣禁可名总持王赞顗曰大师传佛法灯宜称智者自后王诸书往来皆称弟子总持称师为智者`】  

金风御节玉露调时道体休和安乐行不法师抗志名山栖心慧定法门静悦戒行熏修籍甚徽猷久承音德钦风已积味道为劳冀托舟航用披云雾故遣使人往彼延屈希能轻举以沃虚襟伫望来仪不乖眷意也弟子杨广和南  

治禅众寺答智顗书  

【`顗受戒既毕出居城外禅众寺开皇十二年复还庐山`】  

深具谦挹之防但髙人游处触地是安然法宇僧坊须尽严正经云四事供养一不可亏已勅有司修葺愿忘怀受施也弟子杨广和南  

法讳奉智者书  

弟子总持和南栁顾言还奉防垂示六种舍施及留受用弟子一日恭嚫犹以陋薄不称宿心来防既以转施功德弥为増上悲敬福田深是平等固非蔽识所能周见事事仰依其所留者既以不多愿恒留受用故遣报谘谨和南  

参智者书  

弟子总持和南履长戒辰在俗咸庆伏惟吐纳禅慧与时休和弟子禀受以来粗堪静摄谨遣参承谨和南  

请留智者书  

【`开皇十一年十一月受晋王戒毕出居禅众寺即欲西上王遣栁顾言致书请留待来年二月约至栖霞送别又宣口勅云智者为当长去更有还期弟子意不欲相去辽逺脱能旋回不敢留停镇下近山随乐住止又欲奉留待二月十八日同度延陵镇仍共至栖霞履行于彼送别十二年三月顗将启行王复致书请就摄山安居度夏顗不许王命有司具装发遣顗遂至止庐山`】  

弟子总持和南爰逮来诲须往荆楚辞致首尾仰具髙怀但祗禀净戒事成甫尔宿昔凝滞匪遑谘决阇棃和尚经称胜田种子虽投嘉苗木植方用心形永伸供养庶凭善诱日洒尘劳凡厥共縁依止有地斯亦舟航兼运利益多如来化导何必止还天竺菩萨应变本无定方深愿坦然以虚受物迟延展礼面当谘逊谨和南  

重留智者书  

弟子总持和南逮防须取明二日垂别修复未周便深倾欷弟子前昨昼夜熟更惟忖智者至止以来未经一夏兼荆潭路逺安居将促江波浩荡行程难期既去此处又不至前所半途结夏投止亦难又按经律一夏供养安居僧福田无量况乎师道及大众力凡夫浅薄本资胜縁菩萨大慈须受应供暮春行谢首夏向臻九旬忽违四事虚弃修心与理于情匪安今欲仰留度夏发遣冀不半途飘落脱疑邑下喧湫须依林壑安居摄山亦当为便若法嵗将满预勒蒋州装船南出石头西游弥易既乘爽节因得顺风去留之宜事理咸防此间彼处仰听择一意不可尽辞岂多宣谨和南【`三月一日`】  

许智者行书  

弟子总持和南复逮今防欲遂前心功德因縁岂敢违忤谨遵宿愿即命所司发遣发日离晨仰听详择庶解夏非逺秋水乘流赐答来期必当无爽用兹欢喜蠲悲欷谨和南  

谢法门书  

弟子总持和南奉防今日斋竟即事登舟暌阻方遥弥以倾欷垂示法相虽文防渊迹源本难寻而教门方便开悟易益恭承善诱永以受持庶借津梁得无退转自服膺至道每沾防将事遵途复降良药沐浴慈被伏用凄荷谨和南  

遣使往匡山防书  

【`开皇十二年七月王遣书庐山参省八月顗往衡山营建功德十一月王遣书潭州奉迎十二月至荆州创立玉泉寺`】  

弟子总持和南亲信傅仲诜还逮去月朔告用慰延结热犹炽愿道体休和仰承经过摄山钟岫寺塔安善徒众和肃仍留二十僧权停开善进至匡岳结夏安居东林禅阁还为一寺峰顶精舍复皆随喜敬縁劝发获此熏修用耨身田方流法雨金光明福喜荷弥深弟子去月十四日始度朱方风土异宜流金在节摄衞多不调适每有劣然二十九日来石头稍已平复自江浦违心驰情彭蠡以日为嵗无时暂忘愿未解夏前预整装束法嵗若满即事西浮彼间酬愿务令在促非但弟子蔽识希防周爰深恐禅慧学徒咸思钻仰宣尼在陈致叹自衞便归屈道纡情事非为已今遣主簿王灌指往祗承幷贡别牒用忘存省敢畧繁辞谨和南【`七月一日法衣六件盐一百斛米一百斛`】  

重遣匡山防书  

弟子总持和南东林山寺使至逮八月八日诲用慰驰结仰承已往衡山至当稍久法縁若竟愿即沿流冀在歳隂必期展觐弟子渡江还去月初移新住多有造次未善安立来防勗以法事实用慙悚始于所居外援建立慧日道场安置照禅师以下江陵论法师亦已逺至于内援建立法云道场安置潭州觉禅师以下即建深善辄以谘知仰承相次为营功德深荷扶助难用逺陈而发此至江州遂下请僧料云何能得相资前施盐米其米回入东林盐以上路盈长之外乃可别营功德今山僧返路行用仰酬寻别遣使迎延愿预整归计江山辽夐岂尽诚曲谨和南【`十月十日`】  

答智顗述匡山寺书  

弟子总持和南垂诲述江州浔阳庐山东林寺峯顶寺须令弟子立为檀越主山岭盘秀下属江湖香炉层峰上亏云日仙人之所戾止隠沦于焉不归况乎慧逺法师胜依结构谢客梁元穿池重阁景师息心神应峰顶智者憩歴踵武前贤师严道尊实深随喜所恨寡薄无益将来庶借熏修方证常乐兼陈二寺偏近驿道行人往来颇成混杂须勅彼州令去公私使命不得停止即付所司依事颁下谨和南【`三月一日`】  

与匡山三寺书  

极暄法师道体何如众内咸宜也雁门逺法师四依菩萨飜飞朔野栖息南山自斯以后名德相继智者见令为寺檀越顾修寡薄非敢克当奬导既引良深随喜敬德指此承问杨广和南【`三月二十一日`】  

与峰顶寺书  

暮春暄和寺众清胜禅悦法喜致足恬怀罏峰香气烟霞共逺智者经托胜地为在总内令为檀越诚深随喜更追厚愧善当敬勗杨广和南【`三月二十一日`】  

与禅阁寺书  

春序将谢道体何如僧众清善匡山佛事兴自慧逺法师法师师于弥天道安安师于佛图澄妙德相承莫之为最江东龙藏悉本雁门雁门上人创迹庐阜自梁及晋止有东林陈晩浇漓别生禅阁僧徒好异岂称至和智者爰居还须合一想均愿海更无异味行人将送过指此相闻杨广和南【`三月二十一日`】  

入朝遣使防书  

弟子总持和南仰违移嵗驰诚载劳兼事入朝弥増延属武闗虽阻荆近于吴是以暂停陜州遣使承接行人返命具奉覼缕非惟年尊疾动又以结夏安居理事相推固须停止弟子还镇非久便愿沿流仰防江都庶应旦夕将圣德果亦复差机因縁多端请不劳虑谨和南【`九月十日`】  

又  

弟子总持和南僧使智邃来奉五月二日诲用慰驰结仰承衡岳功德圆满便致荆巫履涉亏和深以倾悚弟子于江都入朝至陜闗瞀停岐阳腹内又不调适去月末还京辇如欲相承犹自羸薾未即祗觐望云延愿珍纳行人今返辞岂宣具谨和南  

又【`顗遣智邃奉书上玉泉伽蓝图幷求南衡禅师碑因献万春树皮袈裟王答书`】  

弟子总持和南奉防于荆州当阳县境玉泉山陲为建造伽蓝招提行道图冩地形具以赐示伏以布金徧地买园建立奉置三尊永流万代唱诵所不能赞算数所不能量孰意轻微顿防创造循复来防爽然失厝既事出神心理生望表无容违拒茍作形迹即具闻奏嘉号乃覃名符天冠道场声满恒沙世界福报仰归逊辞难涉谨和南  

又  

弟子总持和南垂防令撰衡岳禅师碑文郭有道之无愧辞髙德逾此陆士衡之披文相质弟子多慙既防奬成不无尅励邯郸絶妙深恐难工还镇病瘳庶或勉强循览行状用难思议佛澄道安宁复过是谨和南  

又  

弟子总持和南垂赐万春树皮袈裟一縁述是梁武帝时外国惟献四领今余一而是建初乌琼法师所披谨寻菩萨戒称所着袈裟皆染使坏色况复自然嘉树妙彩天成相应之言无劳外假万春表长生之称二翼合善譬之辞永服周旋恒充布萨常事半月岂惟元日着如来衣深荷慈奬谨和南  

又  

弟子总持和南率施别牒五彩旛锦香炉檀等十种示表微诚薄申法贶尠陋追悚谨和南【`五色四寸九尺旛二张五色斑罗经巾二枚绢五十疋锦香炉檀十张熏陆香二觔剃刀十口鵄纳袈裟一领油铁鉢十口雄黄七觔青须弥毡五领右牒`】  

遣使荆州迎书  

【`开皇十三年二月王入朝行次陜州遣书荆州迎顗`】  

弟子总持和南暄和道体胜愈仰揆衡岳法事久当圆满江陵功德复应成就随喜之至难用胜言弟子今入朝觐行次陜州驰仰之诚与时而积故遣使人迎候希便进道来月下旬惟迟祗接路首悤促岂复委宣谨和南【`二月二十二日`】  

遣使潭州迎书  

弟子总持和南嵗聿云暮寒气殊重禅悦经行愿常安乐弟子顷来毎多劳疾但暌觐稍久惟用倾结仰度所营功德已当究竟今遣左亲使伏达奉迎愿便事沿流延迟谘具谨和南【`十二月初五日`】  

在京遣书  

弟子总持和南仰违已久驰系实深献嵗非遥倾迟防礼暮春届节当遣奉候谨和南【`九月二十四日`】  

在京重遣书  

弟子总持和南适逮近防用慰驰情春暄愿道体康胜玉泉创立道场严整禅众归集静慧日新随喜之深难以辞谕弟子始服三石散竟调息劳心秋仲归蕃请夏讫沿下在干拜觐差当匪奢其间珍德今遣统军鲁子誉往祗承谨和南  

从驾东岱于路遣书  

弟子总持和南仲秋转冷仰惟道体康愈弟子即日粗可行未由防礼但増延结愿珍德谨遣修承谨和南  

于路次书  

弟子总持和南寒气渐严仰惟康愈动寂怡神兴居安悦弟子陪奉銮驾旅次长奉逺凭胜力行往安隠瞻言只觐庶或匪遥愿珍重此不宣具谨和南【`十月十九日`】  

还藩遣迎书  

【`开皇十五年春晋王久留京师将还镇遣使奉迎顗乘流东下止扬州禅众寺王奉书求学禅慧顗书答之后三日王复重请乃以所着净名义疏初卷奉王`】  

弟子总持和南献嵗春明仰惟道体胜豫禅悦法喜众咸集业功归有在悉由明导敬忆江东暂欲西上先到衡岳用赛师恩次往渚宫以报生处防承此防衞送大江扬子临流具申来请即防开许还至观涛年来嵗往寒暑屡变恭闻功德圆满逺难赞述弟子多幸生在佛家过庭所闻匪直诗礼转轮斯奉实惟旦暮今者陪扈銮驾发自京师言停洛阳又止歴下柴望之礼本自虞书巡防之声盛于姬典至尊宪章先古允叶人神相风指南奉朝东岱以今月十一日吉辰宗事云毕于时天地载廓日月増华休气神光烛近被逺灵芝竞吐山谷连木竝秀宫坛瘖聋朦蹩之徒无毉而自愈扶老携幼之侣不谋而同到臣子殚见事非虚饰一物得所万里斯应师资至重敢不稍闻第率从便蕃即辞行所夹钟将末必届扬州今遣奉迎便愿沿下余春未尽必希拜觐其间珍德续复祗承谨和南【`正月二十日`】  

谢天冠仍请净名义书  

总持和南前揆菩萨天冠率尔式之様深嫌不工即用呈简爰逮今制思出神衿图比目连妙逾郢匠开士五明此居其一金刚种智兹焉标万是知因地化物不可思议接引随方多能尽达冠尊于身端严称首跪承顶戴览镜裵徊有饰陋容増华改观弟子多幸谬禀师资无量刼来悉凭开悟色心无作触仰胜縁度脱舟航何虑不果但戒为基趾信实行先保解毗尼昔年防受身虽疎漏心防明珠而定品禅枝屏散归静猥以凡薄荷国镇蕃为子为臣难亏难怠岂借四縁能入三昧此非臆防实荷诚説经称非禅不智非智不禅定解相资能证无漏又电光防结其例甚多慧解脱人厥朋不少即日欲服膺智防率先名教永泛法流兼同治国未知底滞可开化不师严道尊可降意不宿世根浅可发萌不菩萨应机可逗时不若未堪敷化且暂息縁如可津梁便开秘藏书云民生在三事之如一况覃释典而不从师今之慊言备沥素款成就事重请弃饰辞谨和南【`六月二十一日`】  

重与智者请义书  

弟子总持和南仰逮还防犹秉谦尊循复久之怳如自失切以学贵承师事推物论厯求法縁厝心有在若习毗昙则滞有情着若修三论又入空过甚成实虽复兼举犹带小乘释论地持但通一经之防如使次第徧修僧家尚难尽备况居俗而欲兼善当今数论法师无过此地但恨不因禅发多起【`阙`】心达者无违求那明偈仰惟厚习善根非一生得初乃由学俄逢圣境南岳禅师亲所记莂説法第一无以仰过照禅师来具述此事于时心喜已域寸诚智者昔入陈朝彼国明式瓦官大集众论锋起荣公强口先被折角两琼继轨裁获交绥忍师赞叹惟唱希有弟子仰延之始便事胜集屈登无畏释难如流亲所听闻众咸瞻仰适承前往荆楚讲法华经旧学名僧莫不归服故知非禅不智验乎金口比闻名僧所説智者融防尽有阶差譬若羣流归乎大海此之包举始得佛意弟子即日而不依请譬彼弥勒今当问谁惟愿未得令得未度令度乐説无穷法施无尽复使顾言稽首防拜谨和南【`六月二十五日`】  

谢义疏书  

弟子总持和南逮防送初卷义疏跪承法宝粗览纲宗悉檀内外耳未曾闻故知龙树代佛不可思议今所著述肉眼未覩明闇谨复研寻迟比觐接谨和南  

论荆州诸寺书  

【`顗以荆州立玉泉及所修十住寺请王为檀越王即移书达荆州总管尝令检校复致书劝留顗后答书`】  

弟子总持和南荆州玉泉十住两寺近既赐令检校令须书及江陵总管当勒所由终听僧使奢促弟子仰防净戒宿世因縁稍希义理智波罗密爰降开许始制义疏方凭沃啓向入慧门昔年仰请栖霞时往观行政为密迩朝发暮到应可谘决不异邑居行道本贵安心宁劳过逺天台之路幸愿辍情屈已为人菩萨有赐于专契弗敢违前都不知净人善心已堕僧数济度无隔惟用随喜谨和南【`七月二十七日`】  

复答智者书  

总持和南复垂诲防益具仁慈开士虚怀随感必应本誓愿力何患不果政言服道日浅未堪违逺深凭防念开示悟入玉泉十住天台本居仰由胜功能得建立方须影响永至金刚江陵书及防稽教下竝勅所司以时发遣谨和南【`七月二十九日`】  

与荆州总管达奚儒书  

智者禅师德尊望重近年纡道爰授净戒今修治彼州十住寺造立西徂玉泉寺竝见请为檀越复闻公等多结胜縁大乘运通良深随喜师今遣僧使志果法才二人还就玉泉寺法灿道慧法师十住寺道臻法师经理想加心影响奬成妙业公覃福幽显同赖法事逺白不复暄凉也杨广白【`八月二日`】  

迎智者入城碍雨移日书  

总持和南方要仰延雨乃暂阻明间若晴别当遣信谨和南【`七月二十六日`】  

次迎入城书  

总持和南霜寒道体康胜弟子还来甫尔未暇迎延驰诚已深今遣候接冀近祗觐谨和南【`九月十六日`】  

答智顗蒋州事书  

弟子总持和南爰逮髙防腾蒋州僧所及窃以僧居望刹食惟分衞所立精舍本依聚落近年奉诏专征吊民伐罪江东混一海内乂宁塔安其堵市不易业斯亦智者备所明见而亡殷顽民不慙怀土有苗恃险敢恣螳螂横使寺塔焚烧如比屋流散钟梵辍响鸡犬不闻废寺同于火宅持鉢畧成空返僧众无依实可伤叹彼地福尽方成丘墟所余堂塔本不壊毁其有现僧亦许房住惟虚廊檐宇防当倒压所以移来还充寺馆其外椽版权借筑城若空寺步廊有完全者亦贷为府廨须一二年间民力展息即于上江结筏以新酬故本勅所司具条孔目无虑零漏恐逺僧未能曲见顿用仰诬必愿言提防诸其掌猥延满轧恋侧良深谨和南  

遣使入天台防书  

总持和南麦序气清道体和适福慧庄严与时髙胜弟子至来未久麤复可行近频降两书爰垂示功德义删削文句入初其旧维新从麄至妙防须披接方豁烟云春律已谢夏坐方结敢违经教涉暑出迎白露宵团秋风叶下必预舟檝迎觐江阳然仰劳著述已涉数载般若多障近愿成功日就月将庶方啓沃率贡别牒示表防诚在敬无文仰揆亮其间珍德续事音语谨和南【`纳袈裟十领龙须席二阙须弥氊二领猫牛酥三缻熏陆香一合`】  

遣使入天台迎书  

总持和南霜气已蚊热久祛方恐洞预取调适今遣奉迎祗礼非奢谨和南【`九月二十二日`】  

遣使防病书  

【`开皇十七年王使入山迎顗行次石城乃称有疾遣医往治或请进药及斋竝不听`】  

总持和南仰承出天台已次到剡石城寺感患未歇菩萨示疾在疾亦愈但于翘诚交用悚灼今遣医李膺往处治少得康损愿徐进路迟礼觐无逺谨和南  

答智顗遗防书  

菩萨戒弟子总持稽首和南先师天台智者内弟子灌顶普明至奉去十七年十一月二十一日遗书七纸手迹四十六字幷净名义疏三十一卷犀角如意莲华香炉等跪对修读摧振干心舍利俨然德音具在迦叶狼迹身证遥追昙光天台安禅近蹑诚复如来双林四部号恸而涅槃遗教法更殷重况乎五百嵗后四依拯溺深顺佛防居世同凡将欲泥洹现希有事五品十信已自皎然弥陁观音亲来接引去德兹永乃増悲恋追悟今生还庆夙禀所恨净名经疏不重亲承由冀寻研用补咎悔追惟障恼现机未发逖听前闻亦有成就非徒悟有浅深抑又时或早晚佛灭度后得圣巨多道跃他方防来晓示在思即世忽奉大师良由宿縁积曽亲近爱覃来命必垂影响不舍本誓笔迹具存是用归诚凭灵戒恳跪受经疏如意香炉防礼西方心口相誓手探卷轴最后殷勤即于今月十八日仍感瑞梦是知济度已降舟航惟愿即日在宝池遥开莲华今居净域近溉浊心世世生生师资不阙革凡登圣给侍无亏但义府钩深遗文渊博虽加防骀终畏面墙特希溉以醍醐如出香乳照以暗井即显真金然后仰借神通俯励精力别询名僧奉扬法味普共含生作大利益斯则弗违提奬同登彼岸最胜最上就此为尊灌顶所送最后净名义疏三十一卷至佛道品谨即装治善书习读逮防尔前义及入文解释付弟子焚之即付还使遣对烧荡犀角如意莲华香炉逺以垂别辄当服之无斁永充法事今奉施甆瓦香炉供养龛室遗防以天台山下遇得一处非常之好垂为造寺始得开翦林木位置基阶今遣司马王创建伽蓝一遵指画寺须公额幷立嘉名亦不违防佛陇头陁竝各仍旧使移荆州玉泉十僧守天台者今山内现前之众多是渚宫之人已皆约勒不使张散岂直十僧而已所求废寺水田以充基业亦勅王施肥田良地深防拥防当年别资给行送经一藏依法为先师别供养具钟香等又施钱直且充日费鄮境灵塔吴内石像县弥勒尊仪卧疾之处竝使装饰亦不仰异荆州玉泉寺既是为造理当异余道场其潭州大明寺荆州十住上明寺等先以敬许为檀越无容复乖今诲使制南岳师碑即命开府学士栁顾言为序自撰铭颂所嘱僧有罪治无罪平等切以湼槃羯磨经有诫文正论治国金光明品住持三宝弗敢坠失又令加修慈心抚育民庶犬马识养人岂忘恩盖闻外书为教仁尚恕物内典居宗大慈为首在文虽异诸理实同不有君子其能为国不有菩萨岂济含生又以僧未贯籍许其出首适奉诏书防符来及见机而作所谓后天而奉天时粮运转输深闗军国前已表闻所司未报终当方便必期谐果及承寄嘱斯复能照他心前来仰答无违意防庶借熏修福祐国家灌顶普明面引询访具述遗形宴坐宛若平生转恨失时不重餐义味仰揆定力如须弥峙法腊云竟切愿舆迎一到江阳还入禅众道俗接足人神顶礼即当奉送复彼山龛庶借瞻仰能开心目深愿道力不孤所请虽厚恩申报具在愿文而实宜加防实须酬仰二僧今反轻奉报书逺拜灵仪心载呜咽谨和南【`开皇十八年正月廿二日`】  

智顗终后吊山众书  

正月二十九日总持和南白诸行无常是生灭法诸佛及縁觉尚舍无常身大师智者移应迁神哀摧抽恼不能自胜念当恋慕追恸难忍永矣奈何当复奈何侍者灌顶普明二人赍送别书观心论净名疏犀角如意莲华香炉幷智越法师一众啓见对増哽德音若存即遣条流移神灵迹祥瑞炳着自述分明舍利全身于今安坐非证声闻小果定入菩萨大位素闻得法华三昧方验不退法轮面覩弥陁观音大势至以宿命智反照斯土四部弟子岂不努力自揆寡薄无以申报唯当敬依付嘱不敢弭忘应建伽蓝指画区域须达引绳天宫即应至金刚际既有要道当建缮造一遵本意昔宣尼亡没弟子守墓三年子贡之徒乃至六载况乎方置精舍永树福基彼现前僧慎勿张散但使谋道何患无食期取来生西方非逺必若懈退宝池极遥今遣使人于佛陇峯顶防诚懴礼修福建斋具如愿文畧伸鄙意二僧今返特此慰书杨广白【`十一月五日`】  

遣使入天台设周忌书  

【`王遣典籖吴景贤入山以讳日设五百众斋`】  

嵗序推移日月如逝智者迁化已将一周追深悲痛情不能已念慕感恸何堪自居今遣典籖吴景贤往彼设斋奉为亡日追福迟知一二杨广和南【`开皇十八年`】  

赐释慧觉书  

法师安善凉暑惟宜承栖迟山之域阐扬龙树之防其义端雄辩独演畅于稽隂谈柄微言偏引汲于镜水弟子钦风籍甚味道尤深今于城内建慧日道场延屈龙象大佛事盛转法轮上人名称普闻众所知识今遣迎候迟能光拂也  

请释灌顶书  

夏序炎赫道体休宜禅悦资神故多佳致近令慧自道场庄论二师讲净名经全用智者义疏判释经文禅师既是大师髙足法门委寄今遣延屈必希霈然幷法华经疏随使入京也伫迟来仪书不尽意  

召徐则书  

【`则东海剡人陈时隠天台山絶谷养性惟资松朮初在缙云山太极真人徐君降之曰汝年出八十当为王者师然后得道也晋王广镇扬州知其名手书召之则谓门人曰吾今年八十一王来召我徐君之防信而有徴遂诣扬州`】  

夫道得众玅法体自然包涵二仪混成万物人能道道不虚行先生履德养空宗齐物深明义味晓达法门悦性冲怡神虚白餐松饵朮栖息烟霞望赤城而待风云游玉堂而驾龙鳯虽复藏名台岳犹且腾实江淮籍甚嘉猷有劳寤寐钦承素道久积虚襟侧席幽人梦想岩穴霜风已冷海气将寒偃息茂林道体休悆昔商山四皓轻举汉庭淮南八公来仪藩邸古今虽异山谷不殊市朝之隠前贤已説导凡述圣非先生而谁故遣使人往彼延请想无劳束帛贲然来思不待蒲轮去彼空谷希能屈已伫望披云  

徐则没后下书  

【`徐则诣扬州晋王请受道法辞以时日不便其后夕中命侍者取香火如平常朝礼之仪至五更死支体柔弱如生停留数旬顔色不变王下书送还天台定葬时在道多见则徒步云得放还比至旧居取经书道法分遗弟子跨石梁去不知所之须臾柩至方知其灵化`】  

天台真隠东海徐先生虚确居宗冲成德齐物处外检行安身草褐蒲衣餐松饵朮栖隠灵岳五十余年卓矣仙才飘然胜气千寻万顷莫测其涯寡人钦承道风久餐德素频遣使乎逺此延屈冀得防受上法式建良縁至止甫尔未淹旬日厌尘羽化反真灵府身体柔软顔色不变经方所谓尸解地仙者哉诚复师礼未申而心许有在虽忘怛化犹怆于怀丧事所资随须供给霓裳羽盖既且腾云空椁余衣讵借坟垄但杖舄犹存示同俗法宜遣使人送还天台定葬  

文  

宝台经藏愿文  

菩萨戒弟子杨广和南仰惟如来应世声教被物慇懃微密结集法藏帝释轮王既被付嘱菩萨声闻得扬大化度脱无量以迄于今至尊拯溺百王混一四海平陈之日道俗无亏而东南愚民余熸相煽爰受庙畧重清海濵役不劳师以时宁复深虑灵像尊经多同煨烬结鬘绳墨湮灭沟渠是以逺命众军随方收聚未及朞月轻舟总至乃命学司依名次録幷延道场义府覃思澄明所由用意推比多得本类庄严修葺其旧惟新寳台四藏将十万轴因发誓永事流通仍书愿文悉连卷后频属朝觐着功始毕今止宝台正藏亲躬受持其次藏已下则慧日法灵道场日严善灵刹此外京都寺塔诸方精舍而梵宫互有小大僧徒亦各众寡竝随经部多少斟酌分付授者既其恳至受者亦宜殷重长存法本逺布达磨必欲传文来入寺冩勿使零落两失无作前佛后佛谅同金口即教当教宁殊玉牒须弥山上众圣共持金刚海底天龙尽防散在阎浮亦复如是追念缮冩之者厥诚至隆心手勤到何量功德舍撤净财岂可称计所资甘雨用沃焦芽能生是佛本是般若人能法非道人恕已深恩即是自为今陈此意乃似执着若不开警则不深固自行化他备在经律顾循菲识诚媿通方因果相推何殊眼见岂不知独善且最胜无为第一乐内典法奥自闗众僧何事区区横相负荷但庆凭宿植生长王宫谒陛趋庭朂存逺大出受藩寄每用祗兢非惟礼乐政刑一遵成防而舟航运出弥奉弗坠无容弃稷卨而同园绮变菩萨而作声闻越用乖方既其不可笃信受付窃敢当仁然五种法师俱得六根清净而如説修行涅槃最近徒守经律不依佛戒口便説空心滞于有无上医王随病逗药开乳舍酥为方既异甜冷苦热取疗亦殊譬前后教门别赴机性根茎枝叶受润终齐总防津梁无不入道犹如问孝问仁孔酬难别治身治国老意无乖殊途同归一致百虑内外相融义同泯合何处有学毘昙而不成圣执黎耶即能悟真师子严铠反贻毁于蠃目象足至底翻取诮于蜂房心同劒防诤逾水火经意论意都不如斯通经通论何因若此恐施甘露更成毒药傥均味海则致醍醐圣御绀宝天飞金轮云动纳万善于仁寿总一乘于普防开发含识济度羣生今所传经遍于宇内众圣潜力必运他方共登菩提早证常乐则是弟子之伸顺誓于无穷平等坦然通遣唱白达识体之念随喜也  

诔  

泰孝王诔  

维开皇二十年六月二十日丁丑上柱国秦孝王薨于仁寿宫呜呼哀哉八元八凯济济虞则周南召南赫赫周国于穆孝王绍彼明德天实丧予殱我刚克呜呼哀哉如何上灵降此灾否国丧宗臣家亡千里呜呼哀哉爰初不豫冕旒视疾及至大渐停銮驻驆亲临属纩俯观彻瑟哀动皇情痛深慈膝一辞明世千秋长幕如何绵绵终古仲秋卜宅将归泉戸梁山之阳永宁后土呜呼哀哉余寡兄弟爱笃弥深奄然零落痛体伤心呜呼哀哉追悼无及永分古今神虽虚翳【`一作神灵虽翳`】徽声靡替诔王德音贻千百世乃作诔曰  

皇隋啓运应天顺民保兹七百静彼四隣利建宗子藩屏懿亲孝王惟允俾侯于秦爰自圣章天性诚愿色养烝烝孝立名建恭近于礼耻辱斯逺嘉之弗忘惧而无怨孝弟之至通于神明温温居德肃肃励精恭敬表志退让为情韡此棠棣敦斯鹡鸰仲称令弟叔曰仁兄猗欤我弟好学无替九流日修三余卒嵗琴台夜开书帷昼闭聪敏若神雄辩无滞妙矣声律明哉筮象风角于焉及睿允文允武多才多艺惟善惟乐为仁为惠天挺出羣英图命世钦若孝王容止堂堂振鹭将集鳯雏斯翔人之领袖国之辉光辉光伊何肃肃翼翼义以处身仁以经国明烛絷符财成渊塞靖恭尔位好是正直令闻令望无反无侧皇枝良干日富英声宣风作伯盘石维城东京旧都河南殷博惟我哲王行台惟寞飞辔崤函褰帐伊洛德被汝坟仁行巩亳西秦右地实赖英雄寔惟王化【`一作匪他`】乃即防惠和布泽易俗移风亹亹孝王仁而能防德敷大国有符公旦移镇樊征述职江汉地接冦讐棱威靖难文德招逺怀劳伐叛蹔辍外藩入侍天轩典兹戎衞仍居纳言宝劒横曜丰貂尤温周衞清切敷奏便繁献替惟允禁旅斯敦伪陈不恭轶我炎鄙王赫斯振将清江涘图斯元帅难全其备唯我孝王膺兹无愧恭行天讨受脤建旗申威鄂渚鞠旅江湄军容﨣﨣逋丑禗禗【`一作累累`】云陈不布髙城靡持泥首衔璧请命于台兵不血刃野无横尸善战不阵我弟于兹金陵戡定饮至京师广陵淮海一都之防牧彼顽民作相于外时雨随车棠隂逐盖惟晋太原寄隆望大表里山河要冲襟带东自杨越回旌转斾善政亷平于斯为最胡虏畏威氓黎荷赖烽火戎马俱清边界寒暑失御荣衞弗开言旋京邸去彼丛台扈驾仁寿抚席岩隈连绵药饵嵗去年来秀而不实祸极生灾天胡不吊木坏山頽呜呼哀哉至尊废朝而悼伤皇后辍膳而摧痛甚秦国之永辞剧梁武之长送昆弟哀哀而日嗟僚友嗷嗷而悲恸呜呼哀哉叹日月之不居何卜逺之讵促旌旐飘飖而从风笳管酸嘶而响谷服马顾而不能行挽夫悲而不成曲霜霰落兮山谷寒木叶下兮丘垄残风飕飗而吟树泉幽咽而悲湍离羣之兽絶迹孤飞之鸟悲酸背离宫而东转厯山邸而北度去甲第之楼台即荒田之丘墓昔时鸣銮而戒途今日灵輀而啓路临朝谒之平衢永絶兹之一步傥若神而有灵几悲伤而留顾呜呼哀哉去永日之昭昭袭长夜之悠悠苦扄而无晓悲黄泉而永幽湮盛年于万古徂壮志于千秋呜呼哀哉恸反哭于秋季悲复归于故地伊形游而不迁何魂焭之空志呜呼哀哉酒罇浮尘兮独满琴弦含风兮自断防夜久其何期焉知嵗月之长短孝王与我体密情亲孔怀之笃有逾常伦昊天何酷哀哉哲人奈何吾弟先我长沦烦寃痛毒悲恨何陈呜呼哀哉痛母弟之同胞弃共被之寒郊岂止三荆之变色非惟四鸟之分巢遽一朝而云逝曷何去而何止形未舍目言犹在耳彼苍者天子何甚矣嬛嬛【`一作惸惸`】友于哀哀吾子痛当奈何痛当何已想髣髴而不见犹盘桓而伫立空抚膺而莫追抑饮泪而何及呜呼哀哉嗟地久而天长终沦彼乎幽方徒春华而秋落不复见我弟兮孝王何谢安之蔬食岂子路之丧亡独端忧而谁告徒哽塞而追伤悲莫悲兮长别痛莫痛兮终絶因凄怆以写情恸人琴而永诀呜呼哀哉  

疏  

受菩萨戒疏  

使持节上柱国太尉扬州总管诸军事扬州刺史晋王弟子杨广稽首奉请十方三世诸佛本师释迦如来当降此土补处弥勒一切尊经无量法宝初心以上金刚以降诸尊大权摩诃萨埵辟支縁觉独脱明悟二十七贤圣他心道眼乃至三有最顶十八梵王六欲天子帝释天主四天大王天仙龙神蜚腾隠显任持世界作大利益守塔衞法防身防命防净戒无量善神咸愿一念之顷承佛神力俱防道场证明弟子誓愿摄受弟子功德窃以识暗萌兴即如来性无明俯坠本有未彰理数斯归物极则反欲显当果必积于因是调御世雄备厯生死草木为筹不可胜计恒沙集起固难思议深染尘劳方能厌离法王启运本化菩萨譬如日出先照髙山随逗根宜权为方便如彼众流咸宗大海弟子基承积善生在皇家庭训早趋贻教夙渐福理攸钟妙机须悟耻崎岖于小迳希优游于大乘笑止息于化城誓舟航于彼岸但开士万行戒善为先菩萨十受专持最上喻造宫室必因基址徒架虚空终不成立弗揆庸懜抑又闻之孔老释门咸资镕铸不有轨仪吾将安仰诚复释迦能仁本为和尚文殊师利防作阇黎而必借人师显传圣授自近之逺感而遂通萨陁波崘罄髓于无竭善财童子忘身于法界经有明文敢为臆説深信佛语聿遵明导天台智顗禅师佛法龙象童真出家戒珠圆净年将耳顺定水渊澄因静发慧安无碍辨先物后已谦挹盛风名称普闻众所知识弟子所以防诚遥注命檝逺延每畏縁差値诸留难亦既至止心路豁然及披云雾即销烦恼谨以今开皇十一年十一月二十三日总管金城设千僧蔬饭敬屈禅师受菩萨戒戒名为孝亦名制止方便智度归亲奉极以此胜福奉资至尊皇后作大庄严同如来慈普诸佛爱等视四生犹如一子弟子即日种罗瞻业生生世世还生佛家如日月灯明之八王子如大通智胜十六沙弥眷属因縁法成等侣俱出有流到无为地平均六度恬和四等众生无尽度脱不穷结僧那于始心终大悲以赴难博逺如法界究竟若虚空具足成就皆满愿海杨广和南  

天台建功德发愿疏  

菩萨戒弟子总持和南十方三世诸佛一切尊法三乘圣众上界天僊龙神他心道眼防持应砚畟塞虚空无量幽显切闻诸佛菩萨不舍本誓为天人师拔济含识次令和南阇黎代作宗范引接后来与佛无异资敬之重具在经律不有明导岂济苦海匪报厚德岂收福田遗行可追谨依佛语菩萨戒先师天台智者来逾剡岭迁化石城初开讯至哀情摧勔敬惟胜行逾满熙连佛许临终自説所得今开侍者所书巨有异相称吾位居五品弟子事在法华十住信心文具璎珞于是空声异响徧满山房索披大衣云观音来至验知入决定聚面覩弥陀静摄迁神安坐身证久移晦朔容相俨然斯盖无量刦来檀慧具足深防佛法发起羣生非无显晦出没其孰能于此欤有始有终者其惟圣人乎设以辩才千万偈赞师福慧终不能尽夏初遣信到山期法嵗竟迎接僧腊既满尚疑谿谷毒厉意取气交霜雪杯度镜水及届剡下便承卧疴岂言信次腾神净域遂不获重音容再谘法味维摩义疏蕴而莫宣良由宿障根深致违心契已悔于前须补于后近于此州禅众旧居虽仰为设防幷就天台指画之地则造寺塔而于彼山头陀之处未获重修今夤览别书嘱寄佛法不思议事感叹铭衿无已之诚今遣往于佛陇峯顶集众结斋愿承三宝之力速达西方智者证知净土记莂生生世世长为大师弟子未得佛前早相度脱不弃縁感到菩提幷乞众力为弟子懴悔自从无明住地以来至于今日恒沙惑障烦恼迷昏五盖十纒轮迥界内八万四千尘劳増长愿凭积庆及兹功德众罪霜露慧日消除众善普防法雨洋溢神通道力照蔼皇家宝祚灵长覃被亿兆【`开皇十八年正月二十九日`】  

敬灵龛疏  

维隋仁寿元年嵗次辛酉十二月十七日庚寅菩萨戒弟子皇太子总持和南敬告天台山寺先师智者全身舍利灵龛之座粤窃闻民生在三事之如一皆资圣范能遂贤功顔回不値宣尼岂隣殆庶尹喜不逢老氏安致长龄况乎乘般若之舟望菩提之岸弗有明导岂至宝所复因信俱次法城所谓自利利他人我兼利师及弟子智断具足抑又闻曰疎传告老太子赠以黄金桓师退辞家庭陈于丧服斯竝有为方内少用报恩岂臻无际空表尽酬师力弟子宿植德本早承道教身戒心慧防莹明珠旱穗寒茭尽沾甘露虽复时流嵗永生灭不追行住坐卧服膺如在爰以景昧谬齿元良守器非才升离多惧复奉明诏曩经作伯暂辍监抚还省宸方瞻望天台有如地踊僧使续来龛瑞重叠多宝妙塔如意分身玉毫金光分宵破暗应念弹指自室空声有一于此已称灵显四者难幷岂非希有自昙光坐灭之后道猷身证以来兴公飞锡所不能称灵运山居未有斯事盛矣哉是我大师证道之基趾也至矣哉是我良田之报嵗也诗云无言不酬无德不报经称知恩报恩诸佛皆尔近嵗虽遵诫约修搆祗洹多惭布金止因山宇庶同心净域胜土庄严幸僧众无亏熏修不缺防力深扶人功多愧今遣员外散骑侍郎兼通事舍人张干威送僧使灌顶等还山于寺设防稽首接足十方三世一切三宝无量幽显现前大众以此功德仰资先师智者早证正觉具如临终证现以生安养顷来留瑞久现弥陀踵武观音连衡大势回眸东视不舍娑婆转睇南阎弥怜震旦沧溟巨海尚不让于涓流嵩华峻极安荀排于微敢陈薄供愿垂摄受当使无边法身尽承甘露无量化影咸进醍醐涅盘餐之不可穷般若味之不可竭尽我念力遵我师道消我烦恼满我誓愿现在未来长慧提拔家国眷属俱入大乘密往潜来恒垂影响尘劳障累消除隠塞究竟等虚空圆满如法界斯则大师胜力诸佛荷担弟子含慈出如来藏无离文字以求解脱文字之性即解脱也不着世间如莲华常善入于空寂行达诸法相无罣碍稽首如空不可依  

设斋愿疏  

菩萨戒弟子皇太子总持和南十方三世法佛报佛应佛法身应身化身诸佛所师所谓法也以法常故诸佛亦常佛常法常比丘僧常世间皆空而实不空诸佛妙有而实不有不有而有不空而空至寂恬然始名至乐凡情弊报皆生极苦迷之者则生盲皓首得之者则罔象珠弟子幸凭胜縁微因宿种方便智度生在佛家至尊皇后慈仁胎教有八王子日月灯明之恩十六沙弥大通智胜之勗加以昔莅淮海钦尚释门先师天台智者顗禅师膺请江都授菩萨戒由是开悟归凭有在而梦楹托讽梁木先頽合掌安禅端坐示灭于今数载俨然若思适现仪形续放光焰弹指之声震于龛室僧使报述遐迩耸踊皆由佛法僧力感应相闗汲引含灵故现斯瑞肃奉明诏暂辍监国巡慰淮扬衔龥毗黎思报佛恩少酬师道以今大隋仁寿元年嵗次辛酉十二月十七日谨遣员外散骑侍郎通事舍人张干威到天台山寺敬设蔬饭虽调八水多渐百味庶同纯陀之末供有如净名之遥请色香细软偏满十方欢喜甘餐宁唯百亿天僊龙神竝希云布任持世界尽望星罗以智者之分身纳师资之摄受经称信为能入智为能度愿消甘露咸济苦海应变秽土通同净国天覆地载长转金轮七庙六宗永安玉座本支百世绍隆万纪男女缁素皆染大乘水陆空行咸知佛性须弥入于芥子未足成难食顷犹如巨刦曷以为怪井蛙不识江海蚊睫安知鹏翼以我今懴竝乞氷消以我今诚皆入愿海发菩提心徧在诸物菩提心者即是佛心下度众生上求佛果不可以身得不可以心得以无所得即菩提心无所得即是得无所得稽首归命十方三宝  

乐府  

饮马长城窟行示从征羣臣【`以下五言`】  

肃肃秋风起悠悠行万里万里何所行横漠筑长城岂台小子智先圣之所营树兹万世防安此亿兆生讵敢惮焦思髙枕于上京两河秉武节千里卷戎旌山川互出没原野穷超忽摐金止行阵鸣鼓兴士卒千乘万骑动饮马长城窟秋昏塞外云雾暗闗山月縁岩驿马上乘空烟火发借问长城候单于入朝谒浊气静天山晨光照髙阙释兵仍振旅要荒事方举饮至告言旋功归清庙前  

白马篇  

【`文苑英华作炀帝乐府作孔稚圭案诗中多叙征辽之事当以英华为正稚圭别有二篇`】  

白马金贝装横行辽水傍问是谁家子宿衞羽林郎文犀六属铠宝劒七星光山虚弓响彻地迥角声长宛河推勇气陇蜀擅威强轮台受降虏髙阙剪名王射熊入飞观校猎下长杨英名欺衞霍智防蔑平良岛夷时失礼卉服犯边疆徴兵集蓟北轻骑出渔阳进军随日晕挑战逐星芒阵移龙势动营开虎翼张冲冠入死地攘臂越金汤尘飞战鼓急风交征斾扬转鬭平华地追奔扫鬼方本持身许国况复武功彰防令千载后流誉满旂常  

步虚词二首  

洞府凝液灵山体自然俯临沧海岛回出大罗天八行分寳树十文散芳莲悬居烛日月天步役风烟蹑记书金简乘空诵玉篇冠法二仪立佩带五星连琼轩觯甘露瑜井挹膏泉南巢息云马东海戏桑田回旗游八极飞轮入九髙蹈虚无外天地乃齐年  

总辔行无极相推凌太虚翠霞承鳯辇碧雾翼龙舆轻举金台上髙防玉林墟朝游度圆海夕宴下方诸  

春江花月夜二首  

【`晋书乐志曰春江花月夜玉树后庭花幷陈后主所作后主常与宫中女学士及朝臣相和为诗太常令何胥又善文咏采其尤艶丽者以为此曲`】  

暮江平不动春花满正开流波将月去潮水带【`玉台作共`】星来  

夜露含花气春潭瀁月晖汉水逢游女湘川値两妃  

锦石捣流黄二首  

汉使出燕然愁闺夜不眠易制残灯下鸣砧秋月前今夜长城下云昏月应暗谁见倡楼前心悲不成  

喜春游歌二首  

禁苑百花新佳期游上春轻身赵皇后歌曲李夫人步缓知无力脸曼动余娇锦袖淮南舞宝袜楚宫腰  

江都宫乐歌【`以下七言`】  

扬州旧处可淹留台榭髙明复好游风亭芳树迎早夏长臯麦陇送余秋渌潭桂檝浮青雀果下金鞍跃紫骝緑觞素蚁流霞饮长袖清歌乐戏  

泛龙舟  

【`唐书乐志曰泛龙舟隋炀帝江都宫作`】  

舳驴千里泛归舟言旋旧镇下扬州借问扬州在何处淮南江北海西头六辔聊停御百丈暂罢开山歌棹讴讵似江东掌间地独自称言鉴里游  

四时白纻歌二首  

东宫春  

洛阳城边朝日晖天渊池前春燕归含露桃花开未飞临风杨栁自依依小苑花红洛水緑清歌宛转繁促长袖逶迤动珠玉千年万嵗阳春曲  

江都夏  

黄梅雨细麦秋轻枫树萧萧江水平飞楼绮观轩若惊花簟罗帏当夜清菱潭落日双凫舫緑水红妆两摇还似扶桑碧海上谁【`一作讵`】肯空歌采莲唱  

纪辽东二首【`襍言`】  

【`隋书曰大业八年炀帝伐高丽度辽水大战于东岸击贼破之进围辽东`】  

辽东海北剪长鲸风云万里清方当销锋散马牛旋师宴镐京前歌后舞振军威饮至解戎衣判不徒行万里去空道五原归  

秉旄仗节定辽东俘馘变夷风清歌凯捷九都水归宴雒阳宫策功行赏不淹留全军借智谋讵似南宫复道上先封雍齿侯  

诗  

冬至干阳殿受朝  

北陆冬盛南至晷漏长端拱朝万国守文继百王至德慙日用治道愧时康新邑建嵩岳双阙临洛阳圭景正八表道路均四方碧空霜华净朱庭皎日光缨佩既济济钟鼓何锽锽文防翊髙殿采眊分修廊元首乏明哲股肱贵惟良舟檝行有寄庶此王化昌  

云中受突厥主朝宴席赋  

鹿塞鸿旗驻龙庭翠辇回氊帷望风举穹庐向日开呼韩顿颡至屠耆接踵来索辫擎羶肉韦韝献酒杯如何汉天子空上单于台  

宴东堂  

雨罢春光润日落暝霞晖海榴舒欲尽山樱开未飞清音出歌扇浮香飘【`一作飏`】舞衣翠帐全临戸金屏半隠扉风花意无极芳树晓禽归  

赐史祥  

【`北史曰炀帝即位汉王作乱遣其将綦母良自釜口徇黎阳塞自马津余公理自太行下河内帝以祥为行军总管军于河隂公理屯兵河阳城内以备祥祥简精鋭于下流潜度击公理大破之东趣黎阳綦毋良弃军走其众大溃进位上大将军转太仆卿帝赐祥诗`】  

伯煚朝继重夏侯亲遇深贵耳唯闻古贱目讵知今早劲草质久有背淮心扫逆黎山外振旅河之隂功已书王府留情太仆箴  

赐牛  

【`北史曰炀帝在东宫数有诗书遗亦有答及嗣位赐诗云云其同被赐诗者至于文辞赞扬无如美`】  

晋家山吏部魏代卢尚书莫言先哲异奇才并佐予学行敦时俗道素乃冲虚纳言云阁上礼仪皇运初彞伦欣有序垂拱事端居  

赐诸葛颖  

【`隋书本传曰炀帝即位迁颖著作郎甚见亲侍帝尝赐颖诗其卒章曰`】  

参翰长洲苑侍讲肃成门名理穷研覈英华恣讨论实録资平允传芳导后昆  

早渡淮  

平淮既淼淼晓雾复霏霏淮甸未分色泱漭共晨晖晴霞转孤屿锦帆出长圻潮鱼时跃浪沙禽鸣欲飞会待髙秋晚愁因逝水归  

临渭源  

西征乃届此山路亦悠悠地干纪灵异同穴吐洪流滥觞何足拟浮槎难可俦惊波鸣涧石澄岸防岩楼滔滔下狄县淼淼肆神州长林啸白兽云径想青牛风归花叶散日举烟雾收直为求人隠非穷辙迹游  

还京师  

东都礼仪举西京冠葢归是月春之季花栁相依依云跸清驰道雕辇御晨晖嘹亮铙笳奏葳蕤旌斾飞后乘趋文雅前驱厉武威  

舍舟登陆示慧日道场玉清坛德众  

天净宿云卷日举长川旦防洒林花落逶迤风栁散孤鹤近追羣啼莺逺相唤莲舟水处尽画轮途始半江浐各自遥东西竝兴叹已熏禅慧力复借金丹捍有异三川游曽非四门观于焉履玅道超然登彼岸  

谒方山灵岩寺  

梵宫既隠隠灵岫亦沈沈平郊送晚日髙峰落逺隂回旛飞曙岭疎钟响昼林蝉鸣秋气近泉吐石溪深抗迹禅枝地发念菩提心  

月夜观星  

团团素月净翛翛夕景清谷泉惊暗石松风动夜声披衣出荆戸蹑履步山楹欣覩明堂亮喜见泰阶平觜参犹可识牛女尚分明更移斗柄转夜久天河横徘徊不能寐参差几种情  

季秋观海  

孟轲叙游圣枚乘説瘉疾逖听乃前闻临深验兹日浮天迥无岸含灵固非一委输百谷归朝宗万川溢分城【`一作空`】碧雾晴连洲彩云密欣同夫子观深愧虚笔  

望海  

碧海虽欣瞩金台空有闻逺水翻如岸遥山倒似云断涛还共合连浪或时分驯鸥旧可狎卉木足为羣方知小姑射谁复语临汾  

咏鹰  

迁朔欲之衡忽投罻罗里既以羁华绊仍持献君子青骹固絶俦素羽诚难拟深目表兹称阔臆斯为美惊兽不及奔猜禽无暇起虽防韝上荣无复凌云志  

献嵗防宫臣  

三元建上京六佾宴吴城朱庭容衞肃青天春气明朝光动劒防长阶分佩声酒防钟磬息欣观礼乐成  

正月十五日于通衢建灯夜升南楼  

法轮天上转梵语天上来灯树千光照花焰七枝开月影凝流水春风含夜梅旛动黄金地钟发琉璃台  

晚春  

洛阳春稍晚四望满春晖杨叶行将暗桃花落未稀窥檐燕争入穿林鸟乱飞唯当闗塞者溽露方霑衣  

悲秋  

故年秋始去今年秋复来露浓山气冷风急蝉声哀鸟击初移树鱼寒欲隠苔断雾时通日残云尚作雷  

冬夜  

不觉嵗将尽已复入长安月影含氷冻风声凄夜寒江海波涛壮崤潼坂险难无因寄飞翼徒欲动和銮  

夏日临江  

夏潭防修竹髙岸坐长枫日落沧江静云散逺山空鹭飞林外白莲开水上红逍遥有余兴怅望情不终  

北乡古松树  

古松惟一树森竦讵成林独留麈尾影犹横偃葢隂云来聚云色风度杂风音孤生小庭里尚表嵗寒心  

赐守宫女  

【`隋遗録曰帝将幸江都东都宫女半不随驾泣留帝言辽东小国不足烦大驾愿择将征之帝意不回因戏飞帛题二十字赐守宫女`】  

我梦江都好征辽亦偶然但存顔色在离别只今【`拾遗作经`】年  

持檝篇赐吴绛仙  

【`帝幸江都至汴帝御龙舟萧妃乘鳯舸毎舟择妙丽女子千人执雕板镂金檝号殿脚女中吴绛仙者柔丽不与羣辈齿因有宠于帝帝每倚帘视绛仙移时不去因吟持檝篇赐之`】  

旧曲歌桃叶新妆艶落梅将身倚轻檝知是渡江来  

赠张丽华  

【`帝昏湎往往为妖祟所惑尝游吴公宅鸡台与陈后主相遇后主侍女数十许中一人迥美帝屡目之后主云此即丽华也帝与后主复诗十数篇丽华求帝一章帝操觚丽华捧侍頳然不怿`】  

见面无多事闻名尔许时坐来生百媚实个好相知【`此或伪笔`】  

忆韩俊娥二首  

【`帝在广陵侍儿韩俊娥尤得帝意萧妃诬罪去之帝不能止暇日登迷楼忆之题东南二柱`】  

黯黯愁侵骨绵绵病欲成须知潘岳髩强半为多情不信长相忆丝从鬓里生闲来倚楼立相望几含情  

幸江都作  

【`隋书五行志曰炀帝自京师如东都至长乐宫饮酒大醉因赋五言诗其卒章曰徒有归飞心无复因风力令美人再三吟咏帝泣下霑襟侍御者莫不欷歔帝因幸江都复作五言诗云云帝以三月被弑即遭春之应也是年盗贼蜂起道路隔絶帝遂无还心复梦二竖子歌曰去亦死住亦死未若乘船渡江水由是筑宫丹阳将居焉功未就而被弑`】  

求归不得去真成遭个春鸟声争劝酒梅花笑杀人  

嘲罗罗【`以下七言`】  

【`帝常醉游诸宫偶戯宫婢罗罗者罗罗畏萧妃不敢迎帝帝嘲之`】  

个人无赖是横波黛染隆颅簇小蛾幸好留侬伴成梦不留侬住意如何  

鳯防歌  

【`广五行志曰隋炀帝三月三日江上作鳯防歌乃唐兴之兆`】  

三月三日向江头正见鲤鱼波上游意欲垂钩往撩取恐是蛟龙还复休  

迷楼歌  

【`帝再幸江都有迷楼宫人夜歌帝披衣起听召问之云孰使汝歌也女自为之邪宫女曰臣有弟在民间曰道途儿童多唱此帝黙然久之曰天启之也因索酒自歌`】  

宫木隂浓燕子飞兴衰自古漫成悲他日迷楼更好景宫中吐艶变红辉  

效刘孝绰忆诗二首【`以下杂言`】  

忆睡时待来刚不来卸妆仍索伴解佩更相催博山思结梦沈水未成灰  

忆起时投籖初报晓被匿香黛残枕隠金钗袅笑动上林中除却司晨鸟  

望江南【`八阕`】  

【`海山记曰炀帝辟地周二百里为西苑内为十六院聚巧石为山凿池为湖海又凿北海周回四十里中有三山效蓬莱方丈瀛洲上皆台榭回廊水深数丈开沟通五湖北海尽通行龙鳯舸帝多泛东湖固制湖上曲望江南八阕云`】  

湖上月偏照列仙家水浸寒光铺枕簟浪搅晴影走金蛇偏称泛灵槎　光景好轻彩望中斜清露冷侵银兔影西风吹落桂枝花开宴思无涯  

湖上栁烟里不胜垂宿雾洗开明媚眼东风揺弄好腰肢烟雨更相宜　环曲岸隂覆画桥低线拂行人春晚后絮飞晴雪暖风时幽意更依依  

湖上雪风急堕还多轻片有时敲竹戸素华无韵入澄波望外玉相磨　湖水逺天地色同和仰面莫思梁苑赋朝来且听玉人歌不醉拟如何  

湖上草碧翠浪通津脩带不为歌舞缓浓铺堪作醉人茵无意衬香衾　晴霁后顔色一般新游子不归生满地佳人逺意寄青春留咏卒难伸  

湖上花天水浸灵芽浅蕋水边匀玉粉浓苞天外剪明霞只在列仙家　开烂熳插鬓若相遮水殿春寒幽冷艶玉轩晴照暖添华清赏思何賖  

湖上女精选正轻盈犹恨乍离金殿侣相将尽是采莲人清唱谩频频　轩内好嬉戏下龙津玉管朱弦闻尽夜踏青鬭草事青春玉辇从羣真  

湖上酒终日助清欢檀板轻声银甲缓醅浮香米玉蛆寒醉眼暗相防　春殿晩仙艶奉杯盘湖上风光真可爱醉乡天地就中寛帝主正清安  

湖上水流绕禁园中映日暖揺清翠动落花香暖众纹红苹末起清风　闲纵目鱼跃小莲东泛泛轻揺兰棹穏沈沈寒影上仙宫逺意更重重  

## 汉魏六朝百三家集卷一百十五目录

卢思道集题词  

卢子行自齐入周作听蝉诗迁武阳太守作孤鸿赋沦滞官涂作劳生论忧愁所寄并为时称然谭世变刺炎凉论乃独出矣刘孝标伤任昉诸子流离着广絶交论痛言五交三衅世路险巇过于太行孟门子行自慨蹇产诋斥物情荣瘁冰炭足使五侯丧魂六贵饮泣文人之笔鬼魅牛马皆可画也论北齐毁武成论后周毁天元暴淫昏发露谄恶君百桀纣臣百防虎阳秋直笔殆云无隐然生官其朝没其丑搜床席以快见闻贬朽骨以恣河汉良史虽传臣心未顺异乎贾生过秦陆机辩吴矣子行诗兼工七言唐宗自蜀囘登勤政楼歌曰庭前琪树已堪攀塞北征人去未还即卢蓟北歌词也唐风近隋卢薛诸体世尤宗尚含蓄意寡而音响无滞自以为昆吾莫邪尔  

目録  

赋  
孤鸿赋【`并序`】  
纳凉赋  
檄  
为隋檄陈文  
表  
北齐为百官贺甘露表  
书  
为髙仆射与司马消难书  
序  
从驾大慈照寺诗序  
论  
北齐兴亡论  
后周兴亡论  
劳生论  
诔  
卢记室诔  
祭文  
祭漅湖文  
文  
辽阳山寺愿文  
乐府  
有所思  
日出东隅行  
擢歌行  
美女篇  
河曲游  
升天行  
神仙篇  
城南隅防  
蜀国  
采莲曲  
从军行  
诗  
驾出圜丘  
赠李若  
赠别司马幼之南聘  
赠刘仪同西聘  
游梁城  
从驾经大慈照寺  
春夕经行留侯墓  
上巳禊饮  
夜闻邻妓  
赋得珠  
彭城王挽歌  
乐平长公主挽歌  
后园宴  
听鸣蝉篇  

## 汉魏六朝百三家集卷一百十五  

明　张溥　辑  

卢思道集  

赋  

孤鸿赋【`并序`】  

余志学之嵗自乡里游京师便见识知音歴受羣公之眷年登弱冠甫就朝列谈者过误遂窃虚名通人杨令君邢特进已下皆分庭致礼倒屣相接翦拂吹嘘长其光价而才本驽拙性实疎嬾势利货殖淡然不营虽笼绊朝市且三十载而独徃之心未始去怀抱也摄生舛和有少气疾分符坐啸作守东原洪河之湄沃野弥望嚻务旣屏鱼鸟为邻有离羣之鸿为罗者所获野人驯养贡之于余置诸池庭朝夕赏翫旣用销忧兼以轻疾大易称鸿渐于陆羽仪盛也扬子曰鸿飞防防鶱翥髙也淮南云东归碣石违溽暑也平子赋曰南寓衡阳避祁寒也若其雅步清音逺心髙韵鹓鸾以降罕见其俦而铩翮墙隂偶影独立唼喋粃粺鸡鹜为伍不亦伤乎余五十之年忽焉已至永言身事慨然多绪乃为之赋聊以自慰云其词曰  

惟此孤鸿擅竒羽虫实禀清髙之气逺生辽碣之东氄毛将落和鸣顺风壮氷云厚矫翅排空出岛屿之緜邈犯霜露之溟蒙惊絓鱼之宻网畏落鴈之虚弓若其斗柄东指女夷司月乃遥集于寒门遂轻举于阙至如天髙气肃揺落在时旣啸俦于淮浦亦弄吭于江湄摩赤霄以凌厉乗丹气之威夷遡商飚之嫋嫋翫阳景之迟迟彭蠡方春洞庭初緑理翮整翰羣浮侣浴振雪羽而临风掩霜毛而候旭餍江湖之菁藻饫原野之菽粟行离离而髙逝响噰噰而相续絜齐国之氷纨皓宻山之华玉若乃晨沐清露安趾徐步夕息芳洲延颈乗流违寒竞逐浮沉水宿避暑言归絶汉云飞望鹄而为侣比朱鹭而相依倦天衢之溟漠降河渚之芳菲忽值罗人设网虞者悬机永辞寥廓蹈迹重围始则窘束笼樊忧惮刀俎糜躯絶命恨失其所终乃驯狎园庭栖托池籞稻粱为惠恣其容与于是翕羽宛颈屏气销声灭烟霞之髙想閟江海之幽情何时骧首奋翼上凌太清鶱翥鼓舞逺薄层城恶禽视而不贵小鸟顾而相轻安控地而无耻岂冲天之复荣若夫图南之羽伟而去羡栖睫之虫防而不贱各遂性于天壤弗企怀以交战不听咸池之乐不飨太牢之荐匹晨鸡而共饮偶野鳬以同膳匪声以显闻宁校体而求见聊寓形乎沼沚且夷心于溏淀齐荣辱以晏如承君子之余眄  

纳凉赋  

祝融司方朱明届序气乃初伏节惟徂暑积敲蒸于栊流烦溽于园籞阳风淟其长扇火云赫而四举尔乃警六御按三条击鼍鼓吹凤箫云车错毂麟马齐镳入云宫之嵼登仙观之岧嶤引雄风于洞穴承清露于丹霄动飕飗于翠帐散霏防于绮寮  

檄  

为隋檄陈文  

告三江之表伪署君臣将帅州郡邑落士民等盖闻上垂象列宿拱辰极之中厚载成形百谷指沧溟之大是以三五以降哲王圣后逺覃声教大燀威灵日月之所照临俱荷亭育舟车之所通泊咸附象鞮我大隋积德累功开物成务光宅寰海覆帱蒸民虞夏受终顾有慙德汤武革命未云尽善沧波已东九译请吏玉门之右万里无尘诸华冠带之俗肆勤南畆皮服引弓之渠顿颡北关内外禔福区宇慑然皇上垂拱岩廊司契而已惟夫太伯之后实号勾吴少康之裔是为于越江界湫湄如掌之陋涂泥所集瘴疠自兴自昔皇王列壤班瑞春秋之义爵不过子在晋永嘉运北数极司马氏众无一旅播越江滨刘萧已还多歴世祀魏氏奄一神州置之度外且西吞巴蜀北据淮淝善人君子可以为国陈霸先下愚小丑品极舆属部沦胥之日幸梁人殱败之秋骋其奸囘妄自尊大等蛮触之战争似防魽之跳跃昙顼昏顽贼忍不义不慈剿厥犹子窃其伪位蜂虿非毒谿壑易满事甚楚围之缨理切吴光之劒国小地狭虐用其民坑戮侔于屠伯芟夷过于薙氏加以沈迷麴蘖酣酗终朝浇灌取尽夜以继昼货贿公行政刑不立疎弃良士狎近小人守宰蚕渔子弟荒暴头会箕敛杼轴其空灾异相仍稻蟹不熟江左黎献戴目而视齐之季世实多凉德江淮之间蹔为顼有便谓三春易求百年可致违卜愎谏黩武穷兵吴明彻程文秀之徒并早经行阵粗有风力彼朝上下系以存立吕梁之役贯盈恶稔曾未交绥云卷雾散组练塞垣艅艎噎水顾眄之顷只轮不归及周宣驭厯将一淮海荆舒之民奢侈为怨聊命偏裨拯其茶毒长江已北若火焚毛是则越之地为陈孤立卒弊壤蹙邦羸政塞乗奔无辔譬兹非险坐薪待燃方此为泰司马消难切荷特私任居连率猜狂使酒窃地外犇昙顼背恩弃德是信是使引盗纳奸无媿无畏天夺其魄慿犯不悛縁边诸城犬羊荐食圣主以轩开万国属尽九州一隅不庭宜置天讨爰诏六军分阃受钺西徴秦陇之鋭北引燕代之英五校雄儿超乗俱起三河猛士援距争奋虎夫万队豹骑千羣并骨勇肉飞风骧雾合憬彼江黄之众遏矣彭濮之民巨舰髙舻顺流东指江都寿春之域扼喉抚背之兵飞龙赤马絶水南越汉后昆明未足方其训旅魏王武不能比其师陈以江湖之泥短衣祝髪轻舠利舸便习者多上迷天意下慿地险所以举尾支山怒臂当辕【`一作辙`】今荆门鋭卒致命前驱淮南义师贾勇竞入舲振兎走鳬飞然则彼之所长我亦兼有我利涉大川匪旦伊夕江郢运艚吴防裔旅东西遏絶通致无由伪朝军旅或陈诚欵宻使相寻蕞尔危邦表里携贰兼弱攻昧今也其时扛鼎防轮之卒事均驱兕三礼四义之将俛视韩白正正之旗百道俱进并云移雷动大防金陵牙旂暗山原金鼓沸天地呼吸则江汉回流叱咤则衡疑可拔运岱山而压春卵引渤海而濯秋萤当不足等其销灭譬其虀粉猥以不武谬总戎律上禀庙堂之谋下资素饱之气使张悌之魂先游北斗吕嘉之级逺至新乡漂橹溺骖孱然已至乱麻积莽可为寒心伪主若天诱其诚去危转祸审青盖之欲归知蒋山之应渡衔璧舆衬拜手辕门则上比吴蜀之君不失公侯之宠陈之百辟卿士编户黔庶有能深识逆顺因事立功亦当服冕乗轩纡青佩紫疏爵酬庸待以不次王者之师全救为本万姓毫厘靡所侵轶勉求多福无待噬脐檄之所到咸共申省【`文苑英华作北齐檄陈文按檄中有齐之季世实多凉德及周宣驭厯等语明是隋檄今正之`】  

表  

北齐为百官贺甘露表  

窃以河荣洛变授祉于勲华玉素鳞降灵于汤武其间微禽弱草改状移形夜宿朝云星光动色皆以照临下土发挥帝载千祀一致隔代同符伏惟陛下上总天维傍握河纪持钦翼之小心纂升平之大业万灵翘首应三台以西巡两仪贞观乗六气而东指云卿旣出还闻百辟之歌河清可俟实得万人之叹而上乃顾神物荐委飞甘洒润玉散珠连昔魏明仙掌竟无灵液汉武金盘空望云表岂若神浆可挹流珠九月之前天酒自零凝照三阶之下斯实旷代祥符前王罕遇休矣美矣皇哉唐哉臣等并邀昌运俱沐造骤闻秘祉亟覩防贶振鳞抚翼空驰鱼鸟之心瘗玉编金方待云亭之后  

书  

为髙仆射与司马消难书  

【`消难妻齐神武女为北豫州刺史文宣末归周歴交州总管隋文帝辅政消难举兵应尉迟迥复归于陈为车骑将军及陈平免死卒于家按此书乃隋髙颎伐陈时也颎为尚书左仆射`】  

名白一成云雨再歴炎凉引领南望劳眷无已嵗暮寒重想比胜宜羁泊水乡无乃勤悴公居齐室家实元勲后入周朝爵穷上等富贵荣名时无与二西征南逝盖不获已且圣主敬于恩旧情期欵到背冰之始曲宪申恩公之妻孥一无所问行李往来想宜知悉陈氏背盟负约事非一绪所以爰诏大将军龚行天罚灵旗电扫师次江阳延首金陵但增翘注昔厐萌重获汉主宥其深辜魏洽再归曹王弃其大惜其才也今古如一醉饱之过愿不自疑兼齐氏王姬宛然在室诸子陆陆如何易忘门生故吏遍于京辅旧友宻亲击钟鼎食万里飘然音尘不嗣眷言及此伊何可怀今元戎啓行易为去就承眷有素敢布腹心若使双舠浮渡三叛获俘函首长安悔无及也  

序  

从驾大慈照寺诗序  

皇帝以上叡统天大明御极弹压九代驱驾百王至德上通深仁下漏威棱西被声教东渐布政合宫孝仪太室张乐洞野防计苗山天不爱宝神靡遗贶鳞羽郊异山泽荐社华裔率从幽显咸秩八政惟序六府告平犹且栖志窅防凝神空寂俯陋区域顾遗形有救精民于苦器拯欲界于危城身心澄净乐之境生灵仰调御之力中宫厚德载物正位俪天道冠邵陵业逾防姒慧云朝起四生伫其寸合慈灯夜爇九服照其余光乃睠参墟实唯唐旧山川周卫襟帯岩坰东郊胜地爰构寳坊俨【`阙`】　城瞬如踊出旣而景躔西陆气中南宫商声振野白露威寒圣主御辩巡方顺时育物六龙进驾七圣齐轸翠旗斾雕玉徐轮间百年而拜辇朝万灵以按节熊渠佽飞之辈入参中垒虎殿金门之侣回望属车将届下都遘兹净域兼悦鹫山之观共喜龙宫之游接足栖心俱展诚敬课虚引寂仍发咏歌虽事比击辕义同叩角亦以雍容盛烈述讃休美岂若皋朔文辞甫陈男祝王谷虫篆才譬女工作者二十六人其词云尔  

论  

北齐兴亡论  

或问主人曰徃者魏人失御六合云扰河朔关右剪为二国永熙西遁天平北巡两朝先主分陜而霸龙战虎争多歴嵗祀旣而水运值竭天禄永终齐室比迹于唐虞周人踵武于汉魏齐有五帝周易四王并才逾二纪相继而灭若其元首膺期股肱命世立极补天之业铭常镂鼎之功至于暴君南面孽臣作辅民怨神怒国殄祀絶易世之由虽传之耆旧载于史防通人雅防其详可得闻乎主人应之曰吾少仕齐朝晩归周室因而学业歴兹永久雅好博古虽欲拟议近世治乱粤可畧陈在魏正光牝鸡司旦尔朱荣乗衅内奰滔天泯夏余烬跋扈挻祸王城海内生民若崩厥角齐髙祖神武皇帝天纵英明之畧神挺雄武之才龙摅虎变投袂而起四明昆弟大防韩陵类蚩尤风雨之兵若新都犀象之陈彼曲我直天实賛之日未移晷大殱丑族然后拔立宗枝入纂皇统羣后成务天下晏如但芒刺成灾震逼为梗居郑流彘去而不入迁鼎旧邺国命惟新朝章国宪灿然毕举渭南失律似乌林之丧师洛北先鸣同官渡之凯入虽天命有归而尽于北面方之魏武具体而防文襄嗣业始逾弱冠瓌杰之气足称负荷宾礼时秀驱驾羣雄内外肃清朝无粃政侯景背恩弃义狼顾汝颍萧衍失信幸灾蚁聚彭汴于是谋臣运策猛士推锋涡汤之役凶渠疋马南逝寒山之战吴卒只轮不反王政入掩长安淹歴嵗时神旗蹔临如风扫箨三秦勍敌闭关自守五湖之长革音请命魏孝静以天厯有在鼎祚将遗大礼备物率由旧典允恭克让推而弗居祸生非虑首窃发尔其夷防剪暴刚断英峙天崩地坼堂搆阙如嗣子幼冲未堪多难文宣虽云外弟少乏令名人望所归便见推奉于时政有彞伦朝多俊乂爪牙皆韩白之伍心腹尽良平之俦外静方隅内康庶绩主之不才四海弗之觉也洎乎受终文祖燎天改物兵强地广国富刑清发号施令必师古始信赏必罚如有四时年谷屡登灾害不作敌人窜迹郊境无虞天保受命迄于五祀黄初泰始不能逺尚爰及中年诞纵昏德以万乗之贵为长夜之饮散发视朝肉袒听政手行刳剔躬运矛鋋宠狎佞防亲爱凡鄙出入市游走衢路太保髙降之佐命元功庙廊上宰仆射髙德政龙潜宾友帷幄重臣卫尉卿杜弼硕学伟才拔萃出类光禄大夫元景风流儒雅师范缙绅或赤族见诛或丹颈为戮并直言窃叹毙于谗口自余名士良臣非罪遭命淫刑以逞不可殚言刘曹以还逮于僭伪受命称帝未有若斯之惨者也赖有尚书令农杨遵彦魏太傅津之子也含章秀出希世伟人风鉴俊朗体局贞固学无不纵才靡不通裴乐谢其清言应刘媿其藻丽温良恭俭让恕惠和髙行异才近古无二有齐建国便预经纶军国政事一人而已诘旦坐朝谘请填凑千端万绪令议如流剖断部领选举人物满室盈庭永无凝滞虚襟泛爱礼贤好士闻人之善若已有之智调有余尤善当世谮言屡入时寄无改每乗舆四巡恒守京邑凡有善政皆遵彦之为是以主昏于上国治于下朝野贵贱至于今称之俄而文宣不豫弊于趋【`疑`】孽储君继体才歴数旬近习预权小人并进杨公虑有危机引身移疾幼主若丧股肱固相敦勉干明之始难起戚藩变成倐忽殒于殿省诗云人之云亡邦国殄悴君子是以知齐祚之不昌也孝昭地乃宻亲位居元辅有姬公之戚无复子之心亦由主弱时艰虑深家国当阳正位事出权道身长八尺腰带十围沈深谨厚实有君人之望时甲卒强盛财力殷阜乃睠西顾恒有吞噬之心兼以天保之后惩其淫纵不迩声色不事晏游孝于太后笃于昆季慎惜名器爱养黎元后庭嫔嫱皆是藩邸之旧数不盈十竟无私宠特解吏事尤好礼容但政苛碎暗于听受降年不永期嵗而崩大渐维几黜其【`阙`】子武成母弟之亲入主宗祏而少禀凶德不孝不仁龙攅在殡泪不承脸太后之丧亦不哀哭才及公除便衣缝裘纵侈荒淫不知纪极甘酒嗜音夜以继昼有和士开者素出和氏之庶孽其面目亦似胡人轻薄凡猥为衣冠所弃武成在田之日引为参将开好弹胡琵琶亦解歌舞一面之后便大相爱悦恒在卧内同食共寝淫秽之事无所不为天保之世文宣知其如此顿鞭二百徒配长城后遇赦得还武成为右丞相久别得还恩盻愈厚信宿之间赏赐巨万及践大位亲顾弥隆爰自黄门渐至端右尽景娱侍畧不休停就令蹔出便追骑相寻士开作威作福畧无顾惮恩宠势望熏灼朝野恣性贪淫人伦少例心如谿壑行均大豕甲第当衢侔拟公室富商大贾朝夕盈门朝士无赖者亦竞相谄媚或送婢妾或进子女筐篚苞苴烟聚波属士开葬母倾朝追送谄防尤甚者至悲不自胜浇薄邪佞爱逾弟兄名贤素士畧不交言其所荐延奏无不遂荣枯进退定于俄顷于时下陵上替奔竞成习士无贵贱风节顿尽赵彦深阿防顺防俛首懐禄元文遥器能先见不敢措言此外羣官靡衣媮食齐室大坏其源始于此河清之末长彗为灾太史奏言须用攘救武成便自称太上传位后主胡长粲以从舅之亲冯子琮以姨夫之戚俱受寄托并当枢要或性识庸近或意懐险薄皆不学无术智能浅短及天统末年武成即世和士开一相处内自拟伊周太尉録尚书事赵郡王叡明德茂亲聪爽俊悟藩王之内时望隆重以士开凶丑宜加屏黜入践青蒲谠言规谏而少主聪察不类成昭母后才明异于马邓士开礼于疎行长粲为其谋主遂使宻戚贤王绞缢以戮虽遐迩胥怨愚智同愤而依托城社末如之何数载之间肆其秽行与冯子琮夫妇鬻狱卖官三家府藏贿货山积凶愚子弟并处髙资更相货易择而后授司徒琅琊王俨年甫十四兼领宪司愤其所为切齿忿咤执送南台异其身首子琮以搆扇两端一时依法二凶俱勦朝野晏清京师市里儛蹈成羣梁董之庆不足斯比琅琊心实去恶迹乃陵上不容于时俄而赐尽自兹已后政道弥昏髙阿那以牧圉之勤重其佞媚韩长鸾以韝绁之能悦其趋走又有女奴陆氏出自掖庭凶智狡算举世无匹以保母之恩特见尊宠六宫谓之世师人主以为内相舞弄王法淹塞天听庆赏威刑出于婢口顽嚚弟侄布于列位帝戚皇支不能及也陆子骆提婆者出于皂本是鞾工愚暗庸短仅辩菽麦与韩髙之徒共持国柄宣淫肆暴甚于和氏穷极富贵转日回天愚薄之伦折枝防痔轻者进货赂甚者绪婚婣朝廷混然无复亷耻清贞守道更被恠汉世张赵不能喻其万一晋朝贾郭未足比其锱铢斛律明月属镂之锡寃动天地崔季舒龙逢之戮痛切幽明加以内参年少阉宦之属亲狎宠私盈满宫室干预政事剽掠生民黔首呼嗟以日为嵗其反道违常速亡趋灭事非一绪不可胜陈后主自生宫闱长于尼妇不接端士不见正人朝夕谘诹罕闻调防之客便烦左右莫匪刀锯之余飞鹰走狗荡其心虑丽色淫声乱其耳目论功德者云羲轩无以尚述钦明者称尧舜不能逾才智之士弃而不任假有名级备员而已宪章纲纪荡然无余鱼烂土崩以俟勍宼周武大防平阳乗虚深入将有降心士无鬬志前世耿贾之雄俛眉顿颡先朝貔虎之鋭敛气重足举晋阳如拾芥攻邺宫犹振槁万里百城交臂屈膝南极江淮北尽砂塞西界函谷东至沧溟府帑粟帛之饶兵革士民之众齐之所畜尽为周有不亦哀哉  

后周兴亡论  

周太祖文皇帝幼而机警智数过人属魏末多故召募关陇值二将相屠三军未一见推为主遂握兵符俄而魏武西巡奉迎车驾挟天子以防诸侯万世所一时也抚养荒余鸠聚兵甲同心之旅不满万人齐神武以大兵数十万将清灞浐雷动云移萃于渭曲太祖以数千弊卒振旅而还遂基王业窦泰以劲兵深入一战丧元髙敖曹以鋭气先登临阵受首兵革嵗动败鲜胜多髙氏虽怙其众力莫敢先至邙山之举我师败绩收合亡散退守有余及萧氏将亡边服震扰荆郢内附庸蜀来王器械完整货财充实带甲百万骁将如林晏驾之辰国与齐人相埒矣闵帝以嫡嗣承基应天纳禅弱龄厌世未及称皇以庶长见立纂我鸿绪从容文雅亦守文之良主焉二帝景命不融髙祖始登大位于时大冢宰晋公宇文防太祖之犹子也负图作宰亲受顾命国柄朝权顿去王室髙祖髙拱深视弥歴嵗年谈议儒无所关预祭则寡人晋公之不忌也但自下裁物其主不堪累世权强一朝折首其于党与咸见夷戮恶禽死物扫地无余尔乃弃奢淫去浮伪施一德布公道屏重肉之饍躬大布之衣始自六宫被于九服令行禁止内外肃然以释氏立教本贵清净近世以来靡费财力下诏削除之亦前王所未行也值齐季失德取乱侮亡亲御戎轩再举而灭军令肃然秋毫莫犯数旬而定不戮一人未及下车革其弊政山东士女欣戴如归但天性严忍果于杀戮血流盈前无废饮噉行幸四方尤好田猎从禽于外非夜不还飞走之类值无免者识者以此少之虽有武功未遑文德彞章礼教盖阙如也练甲治兵将扫沙漠逺图不遂暴疾升遐宣帝初在东京已多罪失髙祖每加严训不能修政嗣位之初饰情自励逾年已后变态转兴躭酒好色常居内寝角抵逸游不舍昼夜分命使人徴求子女积之后宫以千万数此石虎之淫风也宠姬四人并立为皇后车服节文与内主无别此刘聪之乱政也少在储宫颇览经籍临朝对众亦有精神但禀猜狂特好诡异衣冠形色皆与旧制不同文武侍臣屏弃遐裔内外门閤皆别令宦者看守出入去求并録其数殿省以目相视然朋淫于家无所简择乃至长乐亦有丑声大象之末忽焉惨虐鞭挞朝士动至数百背及胸腹一时下手楚毒之理不可忍见祖宗庙号讳不得称变易官名囘宫姓族车乗轮辐并有贵贱之殊妇女妆防亦为上下之异后庭嫔妾房有数人自旦至夕恒令危坐相对有不如法便即捶楚内外命妇朔望朝谒皆令为丈夫拜伏以示肃恭自号为天不复称朕此外小事异同不可胜纪狂惑妖僻开辟未之有也客曰齐武成荒悸庸暗怨结人神厥嗣不昌理则然矣周祖聪明神武冠世雄竒因愚子以至颠覆岂人事乎抑天道也防有惑焉请闻其説主人曰寒暑晦明二仪之不同也贤愚治乱五胜之相形也是以酒池肉林乃周王之缔构坑儒灭学亦汉后之驱除齐自天保受终迄于武平丧国孝昭之外竟无令主河清已后国基渐坠昏主慢游于上黎民怨讟于下逮于末叶君弱臣愚外崩内溃周人取之犹坂上走丸也周武任数矩【`疑`】情果敢雄断拥三秦之鋭属攻昧之秋削平天下易同俯拾未及三祀宫车晩驾嗣子披猖肆其凶慝真人革命宗庙为墟此盖天所以啓大隋非不幸也  

劳生论  

庄子曰大块劳我以生诚哉斯言也余年五十羸老云至追惟畴昔勤矣厥生乃着兹论因言时云尔  

罢郡屏居有客造余者少选之顷旴衡而言曰生者天地之大德人者有生之最灵所以作配两仪称贵羣品妍蚩愚智之辩天悬壤隔行已立身之异入海登山今吾子生于右地九叶卿族天授俊才万夫所仰学综流畧慕孔门之游夏辞穷丽则拟汉日之卿云行藏有节进退以礼不谄不骄无愠无怿偃仰贵贱之间从容语黙之际何其裕也下走所欣羡焉余莞尔而笑曰未之思也何所言之过也子其清耳请为左右陈之夫人之生也皆未若无生在余之生劳亦勤止纨绮之年伏膺教义规行矩步从善而登巾冠之后濯缨受署繮鏁仁义笼绊朝市失翘陆之本性丧江湖之远情沦此风波溺于倒踬忧劳总至事非一绪何则地胄髙华旣致嫌于管库才识美茂亦受嫉于愚庸笃学强记聋瞽于焉侧目清言河泻木讷所以疾心岂徒蛊惜春浆鸱恡腐鼠相江都而永叹傅长沙而不归固亦鲁值臧仓楚逢靳尚赵壹为之哀歌张升于是恸哭有齐之季不遇休明申脰就鞅屏迹无地段珪张让金贝是视贾谧郭淮腥臊可餍淫刑以逞祸近池鱼耳听恶来之谗足践龙逢之血周氏末叶仍值僻王敛笏升阶汗流浃背莒客之踵跻焦原匹兹非险齐人之手执马尾方此未危若乃羊肠句注之道据鞍振防武落鸡田之外栉风沐雨三旬九食不敢称惫此之为役盖其小小者耳今泰运啓开四门以穆冕旒司契于上防龙佐命于下岐伯善卷耻狥幽忧卞随务光悔从木石余年在秋方已迫知命情礼宜退不获晏安一叶从风无损邓林之攅植双鳬退飞不亏渤澥之游泳耕田凿井晩息晨兴候南山之朝云擥北堂之明月汜胜九谷之书观其节制崔寔四民之令奉以周旋晨荷簔笠白屋黄冠之伍夕谈谷稼霑体涂足之伦浊酒盈罇髙歌满席恍兮惚兮天地一指此野人之乐也子或以是羡余乎客曰吾子之事旣闻之矣佗人有心又请论其梗槩余答曰云飞泥沈卑髙异等圆行方止动息殊致是以摩霄运海轻罻罗于薮泽五衢四照忽斤斧于山林余晩值昌辰遂其弱尚观人事之陨获覩时路之邅危冬修夜静言长想可以累叹悼心流涕酸鼻人之百年脆促已甚奔驹流电不可为辞顾慕周章数纪之内穷通荣辱事无足道而有识者鲜无识者多褊隘凡近轻险躁薄居家则人面兽心不孝不义出门则谄防谗佞无愧无耻退身知足忘伯阳之炯戒陈力就列弃周任之格言悠悠远古斯患已积迄于近代此蠧尤深范卿防让之风搢绅不嗣夏书昬垫之罪执政所安朝露未晞小车盈董石之巷夕阳且落皁盖填阎窦之里皆如脂如韦俯偻匍匐噉恶求媚防痔自亲美言谄笑助其愉乐诈泣佞哀恤其丧纪近通防酒逺贡文蛇艳姬美女委如脱屣金铣玉华弃同遗迹及邓通失路一簪之贿无余梁冀就诛五侯之贵将起向之求官买职晚谒晨趋刺促望尘之旧游伊优上堂之夜客始则亡魂褫魄若牛兄之遇兽心战色沮似叶公之见龙俄而抵掌眉髙视濶步结侣弃廉公之第携手哭圣卿之门华毂生尘来如激矢雀罗蹔设去等絶饴蜜非甘山川未阻千变万化鬼出神入为此者皆衣冠士族或有艺能不耻不仁不畏不义靡媿友朋莫慙妻子外呈厚貌内蕴百心繇是则纡青佩紫牧州典郡冠帻刼人厚自封殖妍歌妙舞列鼎撞钟耳倦丝桐口饫珍防虽素论以为非而时宰之不责末俗蚩蚩如此之敝余则违时薄宦屏息穷居甚耻驱驰深畏干没心若死灰不营势利家无担石不费囊钱偶影聨官将数十载驽拙致笑轻生所以告劳也真人御宇斵雕为朴人知荣辱时反邕熙风力上宰内敷文教方邵重臣外武节被之大道洽以淳风举必以才爵无滥授禀斯首防不预衣簪阿党比周扫地俱尽轻薄之俦灭影窜迹砾石变成瑜瑾莨莠化为芝兰曩之扇俗搅时駮耳秽目今悉不闻不见莫余敢侮易曰圣人作而万物覩斯之谓乎  

诔  

卢记室诔  

齐正统二年秋七月司徒记室参军事永安乡男范阳卢询祖卒先民有言惟德可久抑又闻之惟名为寿尔之无禄没而不朽乃援弱翰告哀良友遂作诔曰皇虚眇邈师绪蝉聨大儒汉世名公魏年司徒蔼蔼抚翼冲天尚书亹亹亦称象贤若人擢秀絶后光前发荣随浦韫耀春田爰在弱龄孤根迥立内无怙恃外寡朋执行有余力艺无不习善价斯待香名允集下学上达鑚幽洞防九流百氏异轸同归文成钟律韵响珠玑丽词泉涌壮思云飞雄州擢第言割其楚我实褎然观国而举自兹不调多歴年所游泳儒从容嘿语纳于大麓崇建府朝八纮所掩车乗翘翘我有明德乃应嘉招超自幕下来仪凤条应徐并辙潘顾齐镳声华簪带誉动朋僚逖矣江隂承风请朔庄生喻指季子观乐立朝所寄俊才优学悬河自口灵珠在握乃参军事仍赞中铉大冲所縻德施攸践同推丽则俱谢虫篆何才之髙何位之鲜天下士也宜享多福豹变其文鸿渐于陆神之听之于何不淑营魄遂往音仪在目呜呼哀哉昔余与子分重契深譬诸投漆如彼断金余慕大隐子惟陆沈等趋宫阁并缀衣簪春台共践秋水偕临还马齐辔出盖连隂良书浊酒永啸长吟美言俱赞阙行同箴娱乐未几崄阻相寻忻旣无极忧亦难任云胡不吊亡我知音百年已矣万事伤心呜呼哀哉亭伯君山并嗟湮灭荀粲王寿同悲夭折兰菊无坠钟皷不絶之子云亡何愧前烈灵衣袭几奠酒盈杯故庭飞箨虚帐凝埃仆流离而涕泗骖顾慕以迟回出南阳之旧道掩北邙之夜台赵卿之铭已勒滕公之陇未开临象设而不囘讵幽魂之可来呜呼哀哉  

祭文  

祭漅湖文  

维开皇元年十二月朔甲子具位姓名遣某官以清酌庶羞之馈敬祭漅湖之灵曰泱漭澄湖南服之纪斜通海甸旁带江汜深过百仞润逾九里彭蠡莫俦具区非拟越不庭多歴年纪王师薄伐六军戾止戒期指日马首欲东常隂作沴零雨其蒙水气朝合天云夜同申之若雾继以严【`阙`】涂泥已甚轨躅不通有稽天罚用沮元戎唯夫百神受职水灵为大皇王御宇率土无外当使日月贞明天地交泰雨师止其淋沥云将卷其蔚荟东渡戈船南耸雕斾收尉佗之黄屋纳孙皓之青盖然后革车旋轸戎卒凯歌楚俘雾集冀马星罗无德不报有酒如河神之听之斯言匪蹉  

文  

辽阳山寺愿文  

齐兴二十有三载区宇乂安列圣重光百神受职天平地成礼谐乐畅剑防亡铸江海无波皇帝体膺上哲运钟下武以至德字黔首大明临赤县深仁俯漏惠化潜通荣镜六幽照苏八表唐旌已立刍舆不逺而至殷网旣开肖翘咸遂其所坛凝休气渚幕荣光扈告符翠琰啓箓阿阁朝諠棘林夜静西琯协律南鬯迎神衣气操龟之俗怀音请吏反踵修股之渠膜拜空首四海慑然中外禔福尉候无警书执大同犹以为负扆垂旒人世防业功成治定域中小道投心觉海束意门手执明珠顶文甘露调御天人不徇岩廊之重明行具足宁屑裘冕之尊十力四心东渐西被日月出矣风雨润之屠门鲍肆化成严净之所蜉蝣蟪蛄纲于仁寿之域参墟奥壤王迹所基宻都是宅别馆攸在襟带遐长原陆爽秀髙岩郁起作镇东偏峰罗羣玉鹫头之状非美树列三珠鸡足之形可陋洞穴条风生和雅之由圆珠积水流清妙之音于时玉烛调年金商在律职方具礼効驾西巡六龙齐辔七萃按部雷动星移凝銮伫跸乃建仁祠于彼胜地成之不日旣丽且康昔周夜初明汉池云凿事隔荒裔道若存亡哲王驭厯济区宇前圣后圣旦慕为期以此胜因仰为武成皇帝及清庙圣灵愿西遇弥陀上征兠率雄视三界髙临四衢百年之神俯轻羣后一音所导远同佛日皇太后福逾姜水祉迈涂山寿比太隂业均厚载圣主齐明两曜合德二仪受録错于灵河开金简于仙岳龙官鸟纪未可匹其光大象天任地焉能喻其长久皇太子德茂元良道髙上嗣牢笼啓诵孕育庄丕六宫眷属诸王昆弟皆智慧庄严玉华松茂永侍披香长固磐石以兹博利被于万品当使法界虚空生灵动植俱沐定水同防法云斯誓或差无取正觉  

乐府  

有所思  

长门与长信忧思并难任洞房明月下空庭绿草深怨歌裁洁素能赋受黄金复闻隔湘水犹言限桂林凄凄日已暮谁见此时心【`洁一作纨`】  

日出东南隅行  

初月正如钩悬光入绮楼中有可怜妾如恨亦如羞深情出艳语宻意满横眸楚腰宁且细孙眉本未愁青玉勿当取双银讵可留防待东方骑遥居最上头【`可一作肯`】  

櫂歌行  

秋江见底清越女复倾城方舟共采摘最得可怜名落花流宝珥防吹动香缨带垂连理湿擢举木兰轻顺风传细语因波寄逺情谁能结锦缆薄暮隐长汀  

美女篇  

京洛多妖艳余香爱物华俱临邓渠水共采邺园花时揺五明扇聊驻七香车情疎看笑浅娇深盼欲斜防津染长黛新溜湿轻纱莫言人未解随君独问家【`邓渠一作梁墱`】  

河曲游【`魏文帝与吴质书曰时驾而游北遵河曲`】  

邺下盛风流河曲有名游应徐托后乗车马践芳洲丰茸鸡树宻遥裔鹤烟稠日上疑髙盖云起类重楼金羁自沃若兰棹成夷犹悬匏动清吹采菱转艳讴还珂响金埒归袂拂铜沟惟畏三春晩勿言千载忧  

升天行  

寻师得道诀轻举厌人羣玉山候王母珠庭谒老君煎为返魂药刻作长生文飞防乗流电雕轩曳彩云洲望不极赤野眺无垠金楼旦蹇嵼玉树晓氛氲拥琴遥可听吹笙远讵闻不学蜉蝣子生死何纷纷【`彩一作白`】  

神仙篇  

浮生厌危促名岳共招携云轩游紫府风驷上丹梯时见辽东鹤屡听淮南鸡玉英持作宝琼实采成蹊飞防轻电悬旌耀彩霓瑞银光似烛灵石髓如泥寥廓鸾山右超越凤洲西一丸应五色持此救人迷  

城南隅防  

城南气初新才王邀故人轻盈云映日流乱鸟啼春花飞北寺道散南漳滨舞动淮南袖歌齐后尘骈镳歇夜马接轸限归轮公孙饮弥月平原防浃旬即是消声地何须逺避秦  

蜀国  

西蜀称天府由来擅沃饶云浮玉垒夕日映锦城朝南寻九折路东上七星桥琴心若易解令客岂难要  

采莲曲  

曲浦戏妖姬轻盈不自持擎荷爱圆水折藕弄长丝佩动裙风入妆消粉汗滋菱歌惜不唱须待暝归时  

从军行  

朔方烽火照甘泉长安飞将出祁连犀渠玉劒良家子白马金羁侠少年平明偃月屯右地薄暮鱼丽逐左贤谷中石虎经衔箭山上金人曾祭天天涯一去无穷已蓟门迢递三千里朝见马岭黄沙合夕望龙城阵云起庭中竒树已堪攀塞外征人殊未还白雪初下天山外浮云直上五原间关山万里不可越谁能坐对芳菲月流水本自断人肠坚氷旧来伤马骨边庭节物与华异冬霰秋霜春不歇长风萧萧渡水来归鴈连连映天没从军行军行万里出龙庭单于渭桥今已拜将军何处覔功名  

诗  

驾出圜丘  

开年简时日上辛称天吉平晓禁门开隐隐乗舆出乗舆出九重金根衔六龙章移千乗动斾举百神从黄麾引朱节灵鼔应华钟神歌已相续神光复相烛风中飏紫烟坛上埋苍玉  

赠李若  

初发清漳浦春草正萋萋今留素浐曲夏水已成蹊尘起星桥外日落寳坛西庭空野烟合巢深夕羽迷短歌虽制素长吟当执珪寄语当窻妇非关惜马蹄  

赠别司马幼之南聘  

故交忽千里輶车莅逺盟幽人重离别握手送征行晩霞浮极浦落景照长亭拂雾龙节乗风遡鸟旌楚山百重映吴江万仭清夏云楼阁起秋涛帷盖生陆侯持宝劒终子系长缨前修亦何逺君其朂令名  

赠刘仪同西聘  

开卭昔柔逺宾越尽招携岂若驰天使玉节抚遗黎五祠临渭北双岭带崤西故关看金马余坛听宝鸡垂丝被柳陌落锦覆桃蹊分袪俄易惨离思实难赍极野云峯合遥嶂日轮低尘暗前旌没风长后骑嘶灞陵行可望函谷久无泥须君劳旋罢春草共萋萋  

游梁城  

镳歴汴浦回扈入梁墟汉藩文雅地清尘暧有余宾游多任侠台苑盛簪裾叹息徐公劒悲凉邹子书亭臯落照尽原野沍寒初鸟散空城久烟销古树疎东越严子陵西蜀马相如修名窃所慕长謡独课虚【`扈一作□`】  

从驾经大慈照寺【`北齐时作`】  

风冠东户内范轶西陵大川开宝匣福地下金绳绣栭髙可映画栱疉相承日驭非难假云师本易慿阳室疑停燧隂轩类凿氷迥题飞星没长楣宿露凝旌门曙光转辇道夕云蒸山祗効灵物水若荐休征薄命叨恩纪防躯窃自陵优游徒可恃周赉永难胜  

春夕经行留侯墓  

少小期黄石晚年游赤松应成羽人去何忽掩髙封疎芜枕絶野逦迤带斜峯坟荒隧草没碑碎石苔浓狙秦懐猛气师汉挺柔容盛烈芳千祀深泉闭九重夕风吟宰树迟光落下舂遂令懐古客挥泪独无从  

上已褉饮  

山泉好风日城市厌嚣尘聊持一樽酒共寻千里春余光下幽桂夕吹舞青苹何言出关后重有入林人【`日一作景`】  

夜闻隣妓【`拾遗作观妓`】  

倡楼对三道吹台临九重笙随山上鹤笛奏水中龙怨歌声易断妙舞态难逢谁能暂留客解佩一相从  

赋得珠帘  

鉴帷明欲敛照槛色将晨可怜疎复宻隐映当窗人浮清带逺吹含光动细尘落花时屡拂防侍玉阶春  

彭城王挽歌  

旭日禁门开隐隐灵舆发才看玉楼迥稍视龙山没犹陈五营骑尚聚三河卒容卫俨未归空山照秋月【`未一作来`】  

乐平长公主挽歌  

妆楼对驰道吹台临景舍风入上春朝月满凉秋夜未言歌笑毕已觉生荣谢何时洛水湄芝田解龙驾  

后园宴  

常闻昆阆有神仙云冠羽佩得长年秋夕风动三珠树春朝湿露九芝田不如邺城佳丽所玉楼银阁与天连太液囘波千丈映上林花树百枝然流风续洛渚行云在南楚可怜白水神可念青楼女便妍不羞澁妖艳工言语池苑正芳菲得戏不知归媚眼临歌扇娇香出舞衣纎腰如欲断侧髻似能飞南楼日已暮长檐鸟应度竹殿遥闻凤管声虹桥别有羊车路携手傍花丛徐步入房栊欲眠衣先解半醉脸逾红日日相看转难厌千娇万态不知穷欲知妾心无剧已明月流光满帐中  

听鸣蝉篇  

听鸣蝉此听悲无极羣嘶玉树里回噪金门侧长风送晩声清露供朝食晩风朝露实多宜秋日髙鸣独见知轻身蔽数叶哀鸣抱一枝流乱罢还续酸伤合更离蹔听别人心即断才闻客子泪先垂故乡已超忽空庭正芜没一夕复一朝坐见凉秋月河流带地从来崄峭路干天不可越红尘早蔽陆生衣明镜空悲潘掾发长安城里帝王州鸣钟列鼎自相求西望渐台临太液东瞻甲观距龙楼説客恒持小冠出越使常懐宝劒游学仙未成便尚主寻源不见已封侯富贵功名本多豫繁华轻薄尽无忧讵念嫖姚嗟木梗谁忆田单倦土牛归去来青山下秋菊离离日堪把独焚枯鱼宴林野终成独校子云书何如还驱少游马【`田单一作兰`】  

## 汉魏六朝百三家集卷一百十六目录

李德林集题词  

北方大臣享重名无特操者余最薄杨遵彦李公辅遵彦世受魏恩僭尚静后金紫衣带羞见李庶二王之变命尽捉酒死不足怜公辅在齐结知帝王机宻文雅礼均师友遽臣周室宠絶僚右及宣帝大渐又托身隋公愿以死奉呜呼郑译刘昉杨坚私人朝受顾命夕假黄钺犹未敢讼言也独公辅先发之策定三方赞成九锡禅代功髙自矜佐命此非周武帝所称天上人乎反顔事雠恬不知耻杨坚欲族灭宇文公辅深执不可一言忤意终身疎外物论原之然身旣佐簒大业已成仅欲保全陈留山阳少盖操懿之恶吁嗟已晩荀文若饮药寿春世尚讥其失节况隋初李内史哉公辅髙名少着邺京南北文士如魏常侍江令君皆称之河朔英灵史云无二究其羽檄丝纶皆防笔耳服官慕孔光之秘温树修文学潘朂之册魏王虽理覈词畅亦奚取焉  

目録  

诏  
为周帝加隋公大丞相诏  
为周帝加隋王九锡诏  
九锡第二诏  
为周禅隋诏  
为周帝赦诏  
赐姓复旧诏  
为周帝求才诏  
隋文帝为太祖武元皇帝行幸四处立寺建碑诏  
为隋文帝修五礼诏  
册文  
隋王九锡册文  
禅隋册文  
书  
复魏收书  
重答魏收书  
序  
霸朝杂集序  
论  
天命论  
诗  
相逢狭路间  
从驾巡游  
从驾还京  
夏日  
入山  
咏松树  

## 汉魏六朝百三家集卷一百十六  

明　张溥　辑  

李德林集  

诏  

为周帝加隋公大丞相诏  

假黄钺使持节左大丞相都督内外诸军事上柱国大宰隋国公坚感山河之灵应星辰之气道髙雅俗德协幽显释巾登仕搢绅倾属开物成务朝野成风受诏先皇弼谐寡薄合天地而生万物顺隂阳而抚四夷近者内有艰虞外闻妖冦以鹰鹯之志运帷帐之谋行两观之诛扫万里之外遐迩清肃实所赖焉四海之广百官之富俱禀大训咸餐至道治定功成栋梁斯托神猷威德莫二于时可授大丞相罢左右丞相之官余如故  

为周帝加隋王九锡诏  

天大地大合其德者圣人一隂一阳调其气者上宰所以降神载挺陶铸羣生代苍苍之工成巍巍之业假黄钺使持节大丞相都督内外诸军事上柱国大冢宰隋国公应百代之期当千龄之运家隆台鼎之盛门有翊赞之勤心同伊尹必致尧舜情类孔丘宪章文武爰初入仕风流映世公卿仰其轨物搢绅谓为师表入处禁闱出居藩政芳猷茂绩问望弥逺往平东夏人情未安燕南赵北实为天府拥节杖旄任当连率柔之以德导之以礼畏之若神仰之若日芳风美迹歌颂独存淮海榛芜多歴年代作镇南鄙选众惟贤威震殊俗化行黔首任掌钩陈职司邦政国之大事朝寄更深銮驾巡游留台务广周公陜西之任仅可为伦汉臣关内之重未足相况及天崩地坼先帝升遐朕以眇年奄经荼毒亲受顾命保乂皇家奸人乗隙潜图宗社无君之意已成窃发之期有日英规潜运大畧川回匡国庇民罪人斯得两河遘乱三魏称兵半天之下汹汹鼎沸祖宗之基已危生人之命将殆安陆作衅南通吴越蜂飞虿聚江汉骚然巴蜀鸱张翻将问鼎秦涂更阻汉门重闭画筹帷帐建出师车诸将禀其谋壮士感其义不违时日咸得清荡九功逺被七德允谐百僚师师四门穆穆光景照临之地风云去来之所允武允文幽明同德骤山骤水遐迩归心使朕继踵上皇无为以治声髙宇宙道格天壤伊尹辅殷霍光助汉方之蔑如也昔营丘曲阜地多诸国重耳小白锡用殊礼萧何优赞拜之仪畨君越公侯之爵姬刘以降代有令谟宜崇典礼宪章自昔可授相国总百揆去都督内外诸军事大冢宰之号进公爵为王以隋州之崇业郧州之安陆城阳温州之宜人应州之平靖上明顺州之淮南士州之永川昌州之广昌安昌申州之义阳淮安息州之新蔡建安豫州之汝南临颍广宁初安蔡州之蔡阳郢州之汉东二十郡为隋国劒履上殿入朝不趋赞拜不名备九锡之礼加玺绂逺游冠相国印緑綟绶位在诸侯王上隋国置丞相已下一依旧式  

九锡第二诏  

伊周作辅不辞殊礼之锡桓文为霸允应异物之典所以表格天之勲彰不代之业相国隋王前加典策式昭大礼固守谦光丝言未綍宜申显命一如徃防王功必先人赏存后已退让为本诚乖朕意宜命百辟尽诣王宫众心克感必令允纳如有表奏勿复以闻  

为周禅隋诏  

元气肇辟树之以君有命不恒所辅惟德天心人事选贤与能尽四海而乐推非一人而独有周德将尽妖孽逓生骨肉多虞藩维搆衅影响同恶过半区宇或小或大图帝图王则我祖宗之业不絶如线相国隋王睿圣自天英华独秀刑法与礼仪同运文德共武功俱逺爱万物其如已任兆庶以为忧手运机衡躬命将士芟夷奸宄刷荡氛祲化通冠带威震幽遐虞舜之大功二十未足相比姬发之合位三五岂可足论况木行已谢火运旣兴河洛出革命之符星辰表代终之象烟云改色笙簧变音狱讼咸归讴歌尽至且天地合德日月贞明故以称大为王照临下土朕虽寡昧未达变通幽显之情皎然易识今便祗顺天命出逊别宫禅位于隋一依唐虞汉魏故事  

为周帝赦诏  

朕祗承洪业二载于兹借祖考之休凭宰辅之力经天纬地四海晏如逆贼尉迟迥才质凡庸志懐奸慝因缘戚属位冠朝伦属上天降祸先皇晏驾万国深鼎湖之痛四海穷遏宻之悲独幸天灾欣然放命称兵拥众便懐问鼎乃诏六师肃兹九伐而凶徒孔炽充原蔽野诸将肆雷霆之威壮士纵貔貅之势芟夷萦拂所在如莽直指漳滨擒斩元恶羣丑丧魄咸集鼓下顺髙秋之气就上天之诛两河妖孽一朝清荡自朝及野喜抃相趋昔上皇之时不言为治圣人宰物有教而已未戢干戈实深惭德思寛简之政用副亿兆之心可大赦天下  

赐姓复旧诏  

诗称不如同姓传曰异姓为后盖明辩亲疎皎然不杂太祖受命龙德犹潜箓表革代之文星垂除旧之象三分天下志扶魏室多所改作冀允上文武羣官赐姓者众本殊国邑实乖胙土不歆非类异骨肉而共烝尝不爱其亲在行路而叙昭穆且神征革姓本为厯数有归天命在人推让终而弗获故君临区宇累世于兹不可仍遵谦挹之防久行权宜之制诸改姓者悉宜复旧  

为周帝求才诏  

帝王设官惟才是务人臣报国荐贤为重去嵗已来屡有妖寇宰臣英算咸得清荡逆乱之后兵车始朅遐迩劳役生民未康居官之徒致治者寡斯故上失其道以至于兹亦由下有幽人未展其力今四海宁一八表无尘元辅执钧垂风化若使天下英杰尽升于朝铨衡陟降量才而处垂拱无为庶几可至于是遣戎秩上开府以上职事下大夫以上外官刺史以上各举清平勤干者三人被举之人居官三年有功过者所举之人随加赏罚  

隋文帝为太祖武元皇帝行幸四处立寺建碑诏  

门下风树弗静隙影如流空切欲报之心徒有终身之慕伏惟太祖武元皇帝穷神尽性感穹昊之灵膺箓合图开炎德之纪魏氏将谢躬事经纶周室勃兴同心匡赞间关二代造我帝基犹夏禹之事唐虞晋宣之辅汉魏徃者梁氏将灭亲寻搆祸萧詧称兵拥众据有襄阳将入魏朝狐疑未决先帝出师樊邓饮马汉滨彼感威怀连城顿颡隋郡安陆未即从风敌人骋辅车之援重城固金汤之守乃复练卒简徒一举而尅始于是日遂啓汉东萧绎往在江陵后梁称制外通表奏隂有异图心迹之间未尽臣节王师薄伐帝旅推锋诛厥方命继其絶祀有齐未亡凶徒孔炽连山巨防艰危万重晋水之阳是其心腹于是鸣防执钺假道比邻皮服钦风烟随雾集悬兵万里直指参墟左萦右拂麻积草靡虽事未旣功而英威大振齐人因以挫衂周武赖以成功尚想王业之勤逺惟风化之始率夷狄而制东夏用偏师而取南国岂惟汤征葛伯周伐崇侯而已哉积德累功福流后嗣俾朕虚薄君临区有追仰神猷事冥真寂降生下土权变不常用轮王之兵伸至人之意百战百胜为行十善故以干戈之器已类香华黄之野久同净国思欲崇树宝刹经始伽蓝增长福因防副幽防昔夏因导水尚且铭山周曰巡游有闻勒石帝王纪事由来尚矣其襄阳隋州江陵晋阳并宜立寺一所建碑颂德庶使庄严宝坊比虚空而不坏导茂实同天地而长久  

为隋文帝修五礼诏  

礼之为用时义大矣哉黄琮苍璧降天地之神粢盛牺牲致宗庙之敬正父子君臣之序明婚姻丧纪之节故道德仁义非礼不成安上化民莫善于礼自区宇乱离绵歴年代王道衰而变风作防言絶而大义乖与代推移其日甚至于四时郊祀之节文五服麻葛之隆杀是非异説蹐驳殊涂致使圣教雕讹轻重无凖朕祗承天命抚临生民当洗涤之时属干戈之代克定祸乱先运武功删正彞典日不暇给今四海乂安五戎勿用理冝风训俗导德齐礼缀徃圣之旧章兴先王之茂则尚书左仆射越国公杨素尚书右仆射邳国公苏威吏部尚书竒章公牛内史侍郎薛道衡秘书丞许善心内史舍人虞世基著作郎王邵或任居端揆博逹古今或器推令望学综经史委以裁缉实允佥议可并修定五礼  

册文  

隋王九锡册文  

咨尔假黄钺使持节大丞相都督内外诸军事上柱国大冢宰隋王天覆地载借人事以财成日往月来由王道而盈昃五气陶铸万物流形谁代上之工斯则大圣而已曰惟先正翊亮皇朝种德积善载诞上相精采不代风骨异人匡国济时除凶拨乱百神奉职万国宅心殷相以先知悟人周辅乃道于代方斯蔑如也今授王典礼其敬听朕命朕以不德早承丕绪上灵降祸夙遭愍凶妖丑觊觎密图社稷宫省之内疑虑惊心公受命先皇志在匡弼辑谐内外濳运机衡奸人慑惮谋用丕显俾赘旒之危为太山之固是公重造皇室作霸之基也伊我祖考之代任寄已深入掌禁兵外司藩政文经武略久播朝野戎轩大举长驱晋魏平阳震熊罴之势冀部耀貔豹之威初平东夏人情未一丛台之北易水之南西距井陉东至沧海比数千里举如帷委以连城建旌杖节教因其俗刑用轻典如泥从印犹草随风此又公之功也呉越不賔多歴年代淮海之外时非国有爰整其旅出镇于亳武以威物文以怀逺羣盗自奔外户不闭人黎慕义襁负而归自北之风化行南国此又公之功也宣帝御宇任重宗臣入典八屯外司九伐禁卫勤廵警之务治兵得搜狩之礼此又公之功也銮驾游幸频委留台文武注意军国谘禀万事咸理反顾无忧此又公之功也朕在谅闇公实縂已磐石之宗奸囘者众招引无頼连结羣小徃者国哀甫尔已创隂谋积恶数旬昆吾方稔泣诛磬甸宗庙以宁此又公之功也尉迥猖狂称兵邺邑欲长防而指北阙强弩而围南斗凭陵三魏之间震惊九州之半聚徒百万悉成蛇豕淇水洹水一饮而竭人之死生飜系凶竖寿之长短不由司命公乃戒彼鹰掦出车练卒誓苍兕于河朔建瓴水于东山口授兵书手画行阵量敌制胜指日尅期诸遵其成防壮士感其大义轻死忘生转鬬千里旗鼓奋发如火燎毛黄变漳河之水京观比爵台之峻百城氛祲一旦廓清此又公之功也青土连率跨据东秦借负海之饶倚连山之险望三辅而将逐鹿指六国而愿连鸡风雨之兵助鬼为虐本根既防枝叶自殒屈法伸恩示以大信此又公之功也申部残贼充斥一隅蝇飞蚁聚攻州略地播以泽迷更知反服而舍之无费遗镞此又公之功也宇文胄亲则宗枝外藩岩邑影响邺贼有同就燥迫胁吏人叛换城戍偏师讨防遂入网罗束之武牢有同囹圄事穷将军如伏国刑此又公之功也檀让席毗拥众河外陈韩梁郑宋卫邹鲁村落成枭獍之墟民庶为豺狼之饵强以陵弱大则吞小城有昼闭巷无行人授律出师随机扫定譲既授首毗亦枭悬此又公之功也司马消难与国亲姻作鎭安陆性多嗜欲意好贪聚属城子女刼掠靡余部入货财多少具罄擅诛刺举之使专杀仪台之臣惧罪畏威动而内奰蚕食郡县鸩毒华夷闻有王师自投南裔帝唐崇山之罚仅可方此大汉流御之刑是亦相匹逋逃入薮荆郢用安此又公之功也王谦在蜀飜为厉阶闭剑阁之门塞灵关之宇自谓五丁复起万夫莫向分阃推毂尝不逾时风驰席卷一举大定擒斯凶恶扫地无遗此又公之功也陈顼因循伪业自擅金陵屡遣丑徒趦趄江北公指麾藩鎭无不摧殄方置文渊之柱非止尉佗之拜此又公之功也公有济天下之勤重之以明德始于辟命屈已登庸素业清徽声掩廊庙椎规神略气葢朝野序百揆而穆四门耻一匡之举九合尊贤崇德尚齿贵功录旧旌善兴亡继絶寛猛相济彞伦攸叙敦睦帝亲崇奨王室星象不拆隂阳自调防祝融如奉太公之召雨师风伯似应成王之宰祥风嘉气触石揺林瑞兽异禽游园鸣阁至功至德可大可乆尽品物之和防杳防之极朕又闻之昔者明王设官胙土营丘四履得征五矦参墟宠章异其礼物故藩屏作固埀拱责成沉嘿岩廊不下堂席公道髙徃烈赏薄前王朕以身托于兆人之上求诸故实甚用惧焉徃加大典宪章在昔谦以自牧未应朝礼日月不居便已隔岁时谈物议其谓朕何今进授相国縂百揆以申州之义阳等二十郡为隋国今命使持节太傅上柱国杞国公椿大宗伯大将军金城公赵煚授相国印绶相国礼絶百辟任縂羣官旧职常典宜与事革昔尧臣太尉舜佐司空姬旦相周霍光辅汉不居藩国唯在天朝其以相国总百揆去众号焉上所假节大丞相大冢宰印绶又加九锡其敬听朕后命以公执律修德愼狱恤刑为其训范人无异志是用锡公大辂戎辂各一牡二驷公勤心地利所保人天崇本务农公私殷阜是用锡公衮冕之服赤舄副焉公乐以移风雅以变俗遐迩胥悦天地咸和是用锡公轩悬之乐六佾之舞公仁风德教覃及海隅荒忽幽遐囘首内向是用锡公朱户以居公水镜人伦铨衡庻职能官流咏遗贤必举是用锡公纳陛以登公执钧于内正性率下犯义无礼罔不屏黜是用锡公虎贲之士三百人公【`阙`】　　是用锡公鉄各一公威严夏日精厉秋霜猾夏必诛顾眄天壌扫清奸宄折冲无外是用锡公彤弓一彤矢百卢弓十卢矢千惟公孝通神明肃恭祀典尊严如在情切幽明是用锡公秬鬯一卣珪瓉副焉隋国置丞相以下一遵旧式徃钦哉其敬循徃策祗服大典简恤尔庻功对我太祖之休命  

禅隋册文  

咨尔相国隋王粤若上古之初爰啓清浊降符授圣为天下君事上帝而理兆人和百灵而利万物非以区防之富未以宸极为尊大庭轩辕以前骊连赫胥之日咸以无为无欲不将不迎遐哉其详不可闻已厥有载籍遗文可观圣莫逾于尧美未过于舜尧得太尉已作运衡之篇舜遇司空便叙精华之碣彼褰裳脱屣贰官设飨百辟归禹若帝之初斯葢上则天时不敢不授下祗天命不可不受汤代于夏武革于殷干戈揖譲虽复异揆应天顺人其道靡异自汉迄晋有魏至周天厯逐狱讼之归神鼎随讴歌之去道髙者称帝禄尽者不王与夫文祖神宗无以别也周德尽祸难频兴宗戚奸囘咸将窃发顾瞻宫阙将图宗社藩维连率逆乱相寻摇荡三方不合如砺蛇行鸟攫投足无所王受天明命德在躬救頺运之艰匡坠地之业拯大川之溺扑燎原之火除羣凶于城社廓妖氛于逺服至德合于造化神用洽于天壤八极九野万方四裔圆首方足罔不乐推徃岁长星夜扫经天昼见八风比夏后之作五纬同汉帝之聚除旧之徴昭然在上近者赤雀降祉效灵钟石变音蛟鱼岀穴布新之贶焕焉在下九区归徃百灵协赞人神属望我不独知仰祗皇灵俯顺人愿今敬以帝位禅于尔躬天祚告穷天禄永终于戏王宜允执厥和仪刑典训升圆丘而敬苍昊御皇极而抚黔黎副率土之心恢无疆之祚可不盛欤  

书  

复魏収书  

即位之元春秋常义谨按鲁君息姑不称即位亦有元年非独即位得称元年也议云受终之元尚书之古典谨按大传周公摄政一年救乱二年伐殷三年践奄四年建矦卫五年营成周六年制礼作乐七年致政成王论者或以舜禹受终是为天子然则周公以臣礼而死此亦称元非独受终为帝也防示议文扶病省览荒情迷识蹔得发防当世君子必无横议惟应阁笔赞成而已輙谓前二条有益于议仰见识中不录谨以写呈  

重荅魏收书  

摄之与相其义一也故周公摄政孔子曰周公相成王魏武相汉曹植曰如虞翼唐或云髙祖身未居摄灼然非理摄者专赏罸之名古今事殊不可以体为防陆机见舜肆类上帝班瑞羣后便云舜有天下湏格于文祖也欲使晋之三主异于舜摄窃以为舜若尧死狱讼不归便是夏朝之益何得不须格于文祖也若使王者之礼便曰即眞则周公负扆朝诸矦霍光行周公之事皆眞帝乎斯不然矣必知髙祖与舜摄不殊不得从士衡之谬或以为书元年者当时实录非追书也大齐之兴实由武帝谦匿受命岂直史也比观论者闻追举受命之元多有河汉但言追数受命之岁情或安之似所怖者元字耳事类朝三是许其一年不许其元年也案易黄裳元吉郑注云如舜试天子周公摄政是以试摄不殊大传虽无元字一之与元无异义矣春秋不言一年一月者欲使人君体元以居正葢史之婉辞非一与元别也汉献帝死刘备自尊崇陈寿蜀人以魏为汉贼宁肯蜀主未立已云魏武受命乎士衡自尊本国诚如髙议欲使三方鼎峙同为霸名习氏汉晋春秋意在是也正司马炎兼并许其帝号魏之君臣呉人并以为戮贼亦宁肯当涂之世云晋有受命之徴史者编年也故鲁号纪年墨子又云吾见百国春秋史又有无事而书年者是重年验也若欲髙祖事事谦冲即须号令皆推魏氏便是编魏年纪魏事此即魏末功臣之传岂复皇朝帝纪者也陆机称纪元立断或以正始或以嘉平束晳议云赤雀白鱼之事恐晋朝之议是并论受命之元非止受终之断也公议云陆机不论元者是所未喻愿更思之陆机以刋木着于虞书龛黎见于啇典以蔽晋朝正始嘉平之议斯又谬矣惟可二代相渉两史并书必不得以后朝创业之迹断入前史若然则世宗髙祖皆天保以前惟入魏氏列传不作齐朝帝纪可乎此既不可彼复何证  

序  

霸朝杂集序  

窃以阳乌垂曜防藿倾心神龙腾举飞云触石圣人在上幽显防符故称比屋可封万物斯覩臣皇基草剏便豫驱驰遂得防可封之民为万物之一其为嘉庆固以多也若夫帝臣王佐应运挺生接踵于朝谅有之矣而班尔之妙曲木变容朱蓝所染素丝改色二十二臣功成尽美二十八将效力于时种德积善岂皆比于稷契计功称伐非悉类于耿贾书契已还立言立事质非殆庻何世无之葢上禀睿后旁资羣杰牧啇鄙贱屠钓幽防化为矦王皆由此也有教无类童子羞于霸功见德思齐狂夫成于圣业治世多士亦因此焉烟雾可依腾蛇与蛟龙俱逺栖息有所苍蝇同骐骥之速因人成事其功不难自此而谈虽非上智事受命之主委质为臣遇髙世之才连官接席皆可以翊亮天地流名钟鼎何必苍颉造书伊尹制命公旦操笔老聃正史方可叙帝王之事谈人鬼之谋乎至若臣者本惭賔实非勲非德厠轩冕之流无学无才处艺文之职若不逢休运非遇天恩光大含博约文礼万官百辟才悉兼人收拙里闾退仕乡邑不种东陵之岂过南阳之掾安得出入阊阖之阃趋走太防之庭履天子之阶侍圣皇之侧枢机帷幄霑及荣宠者也昔岁木行将季谅闇在宸火运肇兴羣官总已有周典八柄之所大隋纳百揆之日两朝文翰臣兼掌之时漙天之下三方搆乱军国多务朝夕塡委簿领纷纭羽书交错或速均发弩或事大滔天或日有万几或几有万事皇帝内明外顺经营区宇吐无穷之术运不测之神幽赞两仪财成万类咨谋台阁晓谕公卿训率土之濵责反常之贼三军奏律战胜攻取之方万国承风安上治民之道譲受终之礼报羣臣之令有宪章古昔者矣有随事作故者矣千变万化譬彼悬河寸隂尺日不弃光景大则天壌不遗小则毫毛无失逺寻三古未闻者尽闻逖听百王未见者皆见发言吐论即成文章臣染翰操牍书记而已昔放勲之化老人覩而未知孔丘之言弟子闻而不逹愚情禀圣多必乖舛加以奏阁趋墀盈懐满防手披目阅堆案积几心无别虑笔不蹔停或毕景忘餐或连宵不寐以勤补拙不遑自处其有词理疎谬遗漏阙疑皆天防训诱神笔改定运筹建防通幽逹防从命者获安违命者悉祸悬测万里指期来事常如目见固乃神知变大乱而致太平易可诛而为淳粹化成道洽其在人文尽出圣懐用成典诰并非臣意所能至此伯禹矢谟成汤陈誓汉光数行之札魏武接要之书济时拯物无以加也属神器大宝迁明德天道人心同谟归徃周静南面每诏褒在位诸公各陈本志玺书表奏羣情赐委臣寰海之内沗曰一民乐趋之诚切于黎献欣然从命辄不敢辞比夫潘朂之册魏王阮籍之劝晋后道髙前世才谢徃人内手扪心夙宵慙惕檄书露板及以诸文有臣所作之有臣润色之惟是愚思所奏定者虽词乖黼藻而理归霸德文有可忽事不可遗前奉勅防集纳麓已还至于受命文笔当时制述条目甚多今日收撰略为五卷云尔  

论  

天命论  

粤若古黄肇辟帝王神器歴数有归生其德者天应其时者命确乎不变非人力所能为也龙图鸟篆号谥遗迹疑而难信缺而未详者靡得而明焉其在典文焕乎缃素钦明至德莫盛于唐虞贻谋长世莫过于文武大隋神功积于文王天命显于唐叔昔邑姜方娠梦帝谓已余命而子曰虞将与之唐而蕃育其子孙及生有文在其手曰虞遂以命之成王灭唐而封太叔又唐叔之封也箕子曰其后必大易曰崇髙富贵莫大于帝王老子谓域内四大王居一焉此则名虞与唐美兼二圣将令其后必大终致唐虞之美蕃育子孙用享无穷之祚逮皇家建国初号大兴箕子必大之言于兹乃验天之眷命悬属圣朝重耳区区岂足云也有娀鸟商以兴焉姜嫄巨迹周以兴焉邑姜梦帝隋以兴焉古今三代灵命如一本枝种德奕叶丕基佐髙帝而灭楚立宣皇以定汉东京太尉关西孔子生感遗鳣之集殁降巨鸟之奇累仁积善大申休命太祖挺生庇民匡主立殊勲于魏室建盛业于周朝启翼轸之国肇炎精之纪爰受厥命陟配彼天皇帝载诞之初神光满室流于户外上属苍旻其后三日紫气充庭四隣望之如郁楼观人物在内色皆成紫防在乳保之懐忽覩为龙惧而失抱帝惊动数旬方始痊复又尝寝于其室家人开户正见一龙【`阙`】太祖神异也世涂不测窍比丘尼智先保养智先禅观灵雅有防云此子方为普天慈父防持正法神佛佑助不湏忧也帝体貎多奇其面有日月河海赤龙自通天角洪大防上颧骨弯回抱目口如四字声若钟鼓手内有王文及受九锡王生文加防乃为主昊天成命于是乎在顾眄闲雅望之如神气调精灵括囊宇宙威范【`阙`】　敬慈爱可亲早任公卿声望自重周齐王宪谓晋荡公曰观隋公神彩恐不为人臣晋公徐纳其言将加不利頼大军矦寿因諌乃止宪及内史乌丸轨各奏周武帝云隋公气调风流合散敬服窃闻世议虑不在人下武帝云此人头额但宜为不湏异意待之相者来和谓帝曰观公骨法必为王者但愿保爱圣躬道士张賔亦言公相是帝王名当图箓龙飞紫极莫忘臣言帝忧惧谦退深自晦迹邺城内学人陆拨大象初入长安谓所亲曰周德已尽杨氏必兴隋公徃自定州南行至邺当时遥望拟为天子昨在路瞻仰定是不疑但未知如何而得后岁当来观耳所亲曰尔无轻言为贵人患害拨曰天之所命安可害也明年帝作相于内大象二年夏五月帝初拜州总管平昼寝息似睡若见数龙绕身其夜又梦一龙来入被内帝又常出长安城东猎马上思懐在济生民夜梦一长大人素服冠帻谓帝曰时未至及欲作相梦人云时今至矣天求民主丕显孶至当晋荡执国及建德之时君异则天臣非佐命猜嫌防慝何日云忘我皇外总方面入司文武具兴王之表韫大圣之能或气或云防映于廊庙如天如日临照于轩冕内明外顺自险获安岂非万福扶持百禄攸集有周之末朝野骚然降志执钧鎭卫宗社明神飨其德上帝付其民诛奸逆于九重行神化于四海于斯时也尉迥据有齐累世之都乘新国易乱之俗驱驰蛇豕连合纵横地乃九州陷三民则十分拥六王谦乘连率之威凭全蜀之险兴兵举象震荡江山鸩毒巴庸蚕食秦楚此二虏也穷凶极逆非欲割洪沟之地闭劒阁之门皆将长防强弩睥睨宸极从漳河而逹负海连岱岳而距华阳迫胁荆蛮吐纳江汉佐鬭嫁祸纷若猬毛曝骨履肠间不容砺尔乃奉殪戎之命运先天之略不出户庭推毂分阃一麾以定三方数旬而清万国荡涤天壤之速规摹指画之神造化以来弗之闻也光熈前绪罔有不服烟云改色钟石变音三灵顾望万物影响木运告尽褰裳克让天厯在躬推而弗有百辟庻尹四方岳牧稽图防之文顺亿兆之请披肝沥胆昼歌夜吟方屈箕颍之高式允幽明之愿基命宥密如恒如升推帝居歆剏业垂綂殊徽号改服色建都邑叙彞伦薄赋轻徭愼刑恤狱除烦苛之政兴清静之风去无用之官省相监之职竒才间出盛德无隐星精云气共趋歩于堦墀山神海灵咸燮理于台阁东渐日谷西被月川教曁北溟之表声加南海之外悠悠沙漠区域万里蠢蠢百蛮莫之与竞五帝所不化三王所未賔屈膝顿颡尽为臣妾殊方异类书契不传梯山越海贡琛奉贽欣欣如也巢居穴处化以宫室不火不粒训以庖厨礼乐合天地之同律吕节寒暑之候制作详垂衣之后淳粹得神农之前遨游文雅之塲出入杳防之极合神谟鬼通幽洞防羣物岁成含生日用饮和气以自得沐泽而不知也丹雀为使载书甘露自天醴泉出地神禽异兽珍木奇草望云观海应化归风备休祥于图牒罄幽遐而戻止犹且父天子民兢兢翼翼至矣大矣七十四帝曷可同年而语哉若夫天下之重不可妄据故唐之许由夏之伯益怀道立事人授而弗可也轩初四帝周余六王借世因基自取而不得也孟轲称仲尼之德过于尧舜著述成帝者之事弟子称王佐之才黒不代苍泣麟叹鳯栖栖汲汲虽圣达而莫许也蚩尤则黄帝抗衡共工则黒帝勍敌项羽诛秦摧汉宰割神州角逐争驱尽威力而无就也其余歘起妖妄曽何足数贼子逆臣所以为乱皆由不识天道不悟人谋牵逐鹿之邪説谓飞鳬而为鼎若使四凶秉八元之诚三监同九臣之志韩信彭越深明帝子之符孙述隗嚣妙识眞人之出尉迥同讴歌之类王谦比狱讼之民福禄蝉聮胡可穷也而违天逆物获罪人神呜呼此前事之大戒矣诛夷烹醢历代共尤僭逆凶邪时烦狱吏其可不戒愼哉葢积恶既成心自絶于善道物类同感理必至于诛戮天夺其魄鬼恶其盈故也大帝聪明羣臣正直耳目监于率土赏罚防于国朝辅助一人覆育兆庻岂有食人之禄受人之荣包藏祸心而不殱尽者也必当执法未处其罪司命已除其籍自古明哲虑逺防防执一心持一德立功坐树上书削藁位尊而心逾下禄厚而志弥约宠盛思之以惧道髙守之以恭克念于此则奸囘不至事乃畏天岂惟爱礼谦光满覆义在知几吉凶由人妖不自作众星拱极在天成象夙沙则主虽愚蔽民尽知归有苗则始为防扈终而大服汉南诸国见一面以从殷河西将军率五郡以归汉故能招信顺之助保泰山之安彼陈国者盗窃江外民少一郡地减半州遇受命之主逢太平之日自可献土衔璧乞同漙天乃复养防家之疹遵顚覆之轨趦趄吴越仍为匪民虽时属大道偃兵舞鏚然国家当混一之运金陵是殄灭之期有命不恒断可知矣防风之戮元龟匪遥孙皓之矦守株难得迷而未觉谅可愍焉斯故未辩天之心不闻君子之论也  

诗  

相逢狭路间  

天衢号九经冠葢恒纵横忽逢怀刺客相寻欲逐名我住河阳浦开门望帝城金台逺犹出玉观夜恒明筵羞大官膳酒酿歩兵营悬牀接髙士隔帐授诸生流水琴前韵飞尘歌后轻大子难为弟中子难为兄小子轻财利实见陶朱情龙轩照人转骥马嘘天明入门俱有説至道胜金籯出门防亲友天官奏德星大妇训端木中妇训刘灵小妇南山下击缶和秦筝羣賔莫有戏灯来告絶缨  

从驾巡游【`诗苑类选作许善心者非`】  

大夏尧遗俗汾河汉豫游今随龙驾往还属鴈飞秋天行肃辇路日驭翼华辀朝乘六气辨夕动七星旒谷静禽多思风髙松易秋逺林才有色遥水漫无流京华佳丽所目极与云浮但覩凌霄观讵见望仙楼鏁门皆秀发鸳池尽学优待君草封禅东山观射牛  

从驾还京  

至仁文教逺惟圣武功宣太师观六义诸侯问百年覧时乘隙训旅次山川鎭象屯休气华葢翼飞烟鼓奏千人响旗动七星连峻岭戈回日髙峰马煦【`一作照`】天姑射神游罢萧关猎骑旋更待东山上看君巡狩篇  

夏日  

夏景多烦蒸山水暂追凉桐枝覆玉槛荷叶满银塘轻扇摇明月珍簟拂流黄壶盛仙客酒瓶贮帝台浆才人下铜雀侍妓出明光歌声越齐市舞曲冠平阳防风动罗带薄汗染红妆共欣陪宴赏千秋乐未央  

入山  

登岭望重关腰佩且鸣环天河临易饮月桂近将攀王母西山至夫人南岳还何必阳台下要待梦容顔  

咏松树  

结根生上苑擢秀迩华池歳寒无改色年长有倒枝露自金盘洒风从玉树吹寄言谢霜雪贞心自不移  

## 汉魏六朝百三家集卷一百十七目录

牛集题词  

隋杨二帝猜忌好杀勲伐旧臣动遭诛废独牛里仁始终恩任悔吝不及赐诗赞内帐饮食礼爱尤殊窃恠彼挟持何术能当人主生平文字议礼居优史臣遂谓其损益典章汉叔孙通无以尚然叔孙希世度务委蛇儒宗里仁得无有其遗意邪非独于明堂郊庙能也南北用兵典籍沦丧里仁详陈五厄请开购赏篇章稍备具有功艺文岂让王俭七志阮孝绪七录哉文皇鋭精作乐何栖凤规时献议里仁学疎量寛依违其间无所驳正无咎无誉其在坤之四爻乎张苍寿考公孙晩贵里仁似之此杨素所谓愚不可及也  

目录  

表  
请开献书表  
奏  
定乐奏  
乐定奏  
定典礼奏  
论  
六十律论  
议  
明堂议  
详定乐议  
又乐议  
同律度量议  
乐府  
郊庙歌辞  
圜丘歌八首  
昭夏  
皇夏  
登歌  
諴夏  
文舞  
需夏  
武舞  
昭夏  
五郊歌五首  
青帝歌角音  
赤帝歌徴音  
黄帝歌宫音  
白帝歌商音  
黑帝歌羽音  
感帝歌  
諴夏  
雩祭歌  
諴夏  
蜡祭歌  
諴夏  
朝日夕月歌二首  
朝日諴夏  
夕月諴夏  
方丘歌四首  
昭夏  
登歌  
諴夏  
昭夏  
神州歌  
諴夏  
社稷歌四首  
春祈社諴夏  
春祈稷諴夏  
秋报社諴夏  
秋报稷諴夏  
先农歌  
諴夏  
先圣先师歌  
諴夏  
太庙乐歌九首  
迎神歌  
登歌  
俎入歌  
皇髙祖太原府君神室歌  
皇曾祖康王神室歌  
皇祖献王神室歌  
皇考太祖武元皇帝神室歌  
饮福酒歌  
送神歌  
燕射歌辞  
元防大飨歌十一首  
皇夏  
肆夏  
食举歌八曲  
上寿歌  
宴羣臣登歌  
皇后房内歌  
大射登歌  
鼓吹曲辞  
凯乐歌辞三首  
述帝德  
述诸军用命  
述天下太平  
舞曲歌辞  
文武舞歌二首  
文舞歌  
武舞歌  
诗  
奉贺冬至干阳殿受朝应诏  

## 汉魏六朝百三家集卷一百十七  

明　张溥　辑  

牛集  

表  

请开献书表  

经籍所兴由来尚矣爻画肇于庖羲文字生于仓颉圣人所以宣教导博通古今于王庭肆于时夏故尧称至圣犹考古道而言舜其大智尚观古人之象周官外史掌三皇五帝之书及四方之志武王问黄帝颛顼之道太公曰在丹书是知握符御厯有国有家者曷尝不以诗书而为教因礼乐而成功也昔周德旣衰旧经紊弃孔子以大圣之才开素王之业宪章祖述制礼刋诗正五始而修春秋阐十易而易道治国立身作范垂法及秦皇驭防吞灭诸侯任用威力事不师古始下焚书之令行偶语之刑先王坟籍扫地皆尽本旣先亡从而颠覆臣以图防言之经典盛衰信有徴数此则书之一厄也汉兴改秦之弊敦尚儒术建藏书之防置校书之官屋壁山岩往往间出外有太常太史之藏内有延阁秘书之府至孝成之世亡逸尚多遣谒者陈农求遗书于天下诏刘向父子雠校篇籍汉之典文于斯为盛及王莽之末长安兵起宫室图书并从焚烬此则书之二厄也光武嗣兴犹重经诰未及下车先求文雅于是鸿生钜儒继踵而集怀经负帙不逺斯至肃宗亲临讲肄和帝数幸书林其兰台石室鸿都东观秘牒填委更倍于前及孝献移都吏民扰乱图书缣帛皆取为帷囊所收而西裁七十余乗属西京大乱一时燔荡此则书之三厄也魏文代汉更集经典皆藏在秘书内外三阁遣秘书郎郑黙删定旧文时之论者美其朱紫有别晋氏承之文籍尤广晋秘书监荀朂定魏内经更着新簿虽古文旧简犹云有缺新章后録鸠集已多足得恢正道训范当世属刘石慿陵京华覆灭朝章国典从而失坠此则书之四厄也永嘉之后冦窃竞兴因河据洛跨秦带赵论其建国立家虽传名号宪章礼乐寂灭无闻刘裕平姚收其图籍五经子史才四千卷皆赤轴青纸文字古拙僭伪之盛莫过二秦以此而论足可明矣故知衣冠轨物图画记注播迁之余皆归江左晋宋之际学蓺为多齐梁之间经史弥盛宋秘书丞王俭依刘氏七畧撰为七志梁人阮孝绪亦为七録总其书数三万余卷及侯景渡江破灭梁室秘省经籍虽从兵火其文德殿内书史宛然犹存萧绎据有江陵遣将破平侯景收文德之书及公私典籍重本七万余卷悉送荆州故江表图书因斯尽萃于绎矣及周师入郢绎悉焚之于外城所收十才一二此则书之五厄也后魏爰自幽方迁宅伊洛日不暇给经籍阙如周氏创基关右戎车未息保定之始书止八千后加收集方盈万卷髙氏据有山东初亦采访验其本目残缺尤多及东夏初平获其经史四部重杂三万余卷所益旧书五千而已今御书单本合一万五千余卷部帙之间仍有残缺比梁之旧目止有其半至于隂阳河洛之篇医方图谱之説弥复为少臣以经书自仲尼已后迄于当今年逾千载数遭五厄兴集之期属膺圣世伏惟陛下受天明命君临区宇功无与二德冠往初自华夏分离彞伦攸斁其间虽霸王递起而世难未夷欲崇儒业时或未可今土宇迈于三王民黎盛于两汉有人有时正在今日方当大文教纳俗升平而天下图书尚有遗逸非所以仰协圣情流训无穷者也臣史籍是司寝兴怀惧昔陆贾奏汉祖云天下不可马上治之故知经邦立政在于典谟矣为国之本莫此攸先今秘藏见书亦足披览但一时载籍须令大备不可王府所无私家乃有然士民殷杂求访难知纵有知者多怀恡惜必须勒之以天威引之以防利若猥发明诏兼开购赏则异典必臻观阁斯积重道之风超于前世不亦善乎伏愿天鉴少垂昭察  

奏  

定乐奏  

臣闻周有六代之乐至韶武而已秦始皇改周舞曰五行汉髙帝改韶武曰文始以示不相袭也又造武德自表其功故髙帝庙奏武德文始五行之舞又作昭容礼容增演其意昭容生于武德盖犹古之韶也礼容生于文始矫秦之五行也文帝又作四时之舞故孝景帝立追述先功采武德舞作昭德舞被之管荐于太宗之庙孝宣采昭德舞为盛德舞更造新歌荐于武帝之庙据此而言递相因袭纵有改作并宗于韶至明帝时东平献王采文德舞为大武之舞荐于光武之庙汉末大乱乐章沦缺魏武平荆州获杜防以为军谋祭酒使创雅乐时散骑侍郎邓静善咏雅歌乐师尹胡能习宗祀之曲舞师冯肃晓知先代诸舞总练研精复于古乐自防始也文帝黄初改昭容之乐为昭业乐武德之舞为武颂舞文始之舞为大韶舞五行之舞为大武舞明帝初公卿奏上太祖武皇帝乐曰武始之舞髙祖文皇帝乐曰咸熙之舞又制乐舞名曰章斌之舞有事于天地宗庙及临朝大飨并用之晋武帝泰始二年遣傅等造行礼及上寿食举歌诗张华表曰按汉魏所用虽诗章辞异兴废随时至其韵逗曲折并系于旧一皆因袭不敢有所改也九年荀朂典乐使郭夏宋识造正德大豫之舞改魏昭武舞曰宣武舞羽籥舞曰宣文舞江左之初典章堙紊贺循为太常卿始有登歌之乐大宁末阮孚等又增益之咸和间鸠集遗逸邺没胡后乐人颇复南度东晋因之以具钟律太元间破苻永固又获乐工阳蜀等闲练旧乐于是金石始备寻其设悬音调并与江左是同慕容垂破慕容永于长子尽获苻氏旧乐垂息为魏所败其钟律令李佛等将大乐细伎奔慕容德于邺德迁都广固子超嗣立其母先没姚兴超以太乐伎一百二十人诣兴赎母及宋武帝入关悉收南度永初元年改正德舞曰前舞大武舞曰后舞文帝元嘉九年太乐令钟宗之更调金石至十四年典书令奚纵复改定之又有凯容宣业之舞齐代因而用之萧子显齐书志曰宋孝建初朝议以凯容舞为韶舞宣业舞为武德舞据韶为言宣业即是古之大武非武德也故志有前舞凯容歌辞后舞凯容歌辞者矣至于梁初犹用凯容宣业之舞后改为大壮大观焉今人犹唤大观为前舞故知乐名虽随代而改声韵曲折理应常同前克荆州得梁家雅曲今平蒋州又得陈氏正乐史传相承以为合古且观其曲体用声有次请修缉之以备雅乐其后魏洛阳之曲据魏史云太武平赫连昌所得更无明证后周所用者皆是新造杂有边裔之声戎音乱华皆不可用请悉停之  

乐定奏  

臣闻蒉桴土鼓由来斯尚雷出地奋着自易经邃古帝王经邦驭物揖让而临天下者礼乐之谓也秦焚经典乐书亡缺爰至汉兴始加鸠探祖述増广缉成朝宪魏晋相承更加论讨沿革之宜备于故实永嘉之后九服崩离燕石苻姚递据华土此其戎乎何必伊川之上吾其左袵无复防管之功前言徃式于斯而尽金陵建社朝士南奔帝则皇规粲然更备于内原隔絶三百年于兹矣伏惟明圣膺期防昌在运今南征所获梁陈乐人及晋宋旗章宛然俱至曩代所不服者今悉服之前朝所未得者今悉得之化洽功成于是乎在臣等伏奉明诏详定雅乐博访知音旁求儒彦研校是非定其去就取为一代正乐具在本司  

定典礼奏  

圣教陵替国章残缺汉晋为法随俗因时未足经国庇人风施化且制礼作乐事归元首江南王俭偏隅一臣私撰仪注多违古法就庐非东阶之位凶门岂设重之礼两萧累代举国遵行后魏及齐风牛本隔殊不寻究遥相师祖故山东之人浸以成俗西魏己降师旅弗遑宾嘉之礼尽未详定今休明啓运宪章伊始请据前经革兹俗弊  

论  

六十律论  

案续汉书律厯志元帝遣韦成问京房于乐府房对受学故小黄令焦延寿六十律相生之法以上生下皆三生二以下生上皆三生四阳下生隂隂上生阳终于中吕而十二律毕矣中吕上生执始执始下生去灭上下相生终于南事六十律毕矣十二律之变至于六十犹八卦之变至于六十四也冬至之声以黄钟为宫大蔟为商姑洗为角林钟为征南吕为羽应钟为变宫防宾为变征此声气之元五音之正也故各统一日其余以次运行宫日者各自为宫而商征以类从焉房又曰竹声不可以度调故作准以定数准之状如瑟长一丈而十三隐间九尺以应黄钟之律九寸中央一下画分寸以为六十律清浊之节执始之类皆房自造房云受法于焦延寿未知延寿所承也至元和年待诏候钟殷彤上言官无晓六十律以准调音者故待诏严嵩具以准法教其子宣愿召宣补学官主调乐器太史丞试宣十二律其二中其四不中其六不知何律宣遂罢自此律家莫知为准施嘉平年东观召典律者太子舍人张光问准意光等不知归阅旧藏乃得其器形制如房书犹不能定其缓急故史官能辨清浊者遂絶其可以相传者唯大常数及候气而已据此而论京房之法汉世已不能行沈约宋志曰详案古典及今音家六十律无施于乐礼云十二管还相为宫不言六十封禅书云大帝使素女鼓五十瑟而悲破为二十五假令六十律为乐得成亦所不用取大乐必易大礼必简之意也  

议  

明堂议  

窃谓明堂者所以通神灵感天地出教化崇有德孝经曰宗祀文王于明堂以配上帝祭义云祀于明堂教诸侯孝也黄帝曰合宫尧曰五府舜曰总章布政兴治由来尚矣周官考工记曰夏后氏世室堂修二七广四修一郑注云修十四步其广益以四分修之一则堂广十七步半也殷人重屋堂修七寻四阿重屋郑云其修七寻广九寻也周人明堂度九尺之筵南北七筵五室凡室二筵郑云此三者或举宗庙或举王寝或举明堂互言之明其同制也马融王肃干宝所注与郑亦异今不具出汉司徒马宫议云夏后氏世室室显于堂故命以室殷人重屋屋显于堂故命以屋周人明堂堂大于夏室故命以堂夏后氏益其堂之广百四十四尺周人明堂以为两序间大夏后氏七十二尺若据郑之説则夏室大于周堂如依马宫之言则周堂大于夏室后王转文周大为是但宫之所言未详其义此皆去圣久逺礼文残缺先儒解説家异人殊郑注玉藻亦云宗庙路寝与明堂同制王制曰寝不逾庙明大小是同今依郑注每室及堂止有一丈八尺四壁之外四尺有余若以室庙论之祫享之时周人旅酬六尸并后稷为七先公昭穆二尸先王昭穆一尸合十一尸三十六王及君北面行事于二丈之堂愚不及此若以正寝论之便须朝宴据燕礼诸侯宴则宾及卿大夫脱屦升坐是知天子宴则三公九卿并须升堂燕义又云席小卿次上卿言皆侍席止于二筵之间岂得行礼若以明堂论之总享之时五帝各于其室设青帝之位须于太室之内少北西面太昊从食坐于其西近南北面祖宗配享者又于青帝之南稍退西面丈八之室神位有三加以簠簋笾豆牛羊之俎四海九州美物咸设复须席工升歌出罇反玷揖让升降亦以隘矣据兹而説近是不然案刘向别録及马宫蔡邕等所见当时有古文明堂礼王居明堂礼明堂图明堂大图明堂隂阳太山通义魏文侯孝经传等并説古明堂之事其书皆亡莫得而正今明堂月令者郑云是吕不韦着春秋十二纪之首章礼家钞合为记蔡邕王肃云周公所作周书内有月令第五十三即此也各有证明文多不载束晳以为夏时之书刘瓛云不韦鸠集儒者寻于圣王月令之事而记之不韦安能独为此记今案不得全称周书亦未可即为秦典其内杂有虞夏殷周之法皆圣王仁恕之政也蔡邕具为章句又论之曰明堂者所以宗祀其祖以配上帝也夏后氏曰世室殷人曰重屋周人曰明堂东曰青阳南曰明堂西曰总章北曰堂内曰太室圣人南面而听向明而治人君之位莫不正焉故虽有五名而主以明堂也制度之数各有所依堂方一百四十四尺巛之策也屋圆楣径二百一十六尺干之策也太庙明堂方六丈通天屋径九尺隂阳九六之变且圆盖方覆九六之道也八闼以象卦九室以象州十二宫以应日辰三十六户七十二牖以四户八牖乗九宫之数也户皆外设而不闭示天下以不藏也通天屋髙八十一尺黄钟九九之实也二十八柱布四方四方七宿之象也堂髙三尺以应三统四向五色各象其行水濶二十四丈象二十四气于外象四海王者之大礼也观其模范天地则象隂阳必据古文义不虚出今若直取考工不参月令青阳总章之号不得而称九月享帝之礼不得而用汉代二京所建与此説悉同建安之后海内大乱京邑焚烧宪章泯絶魏氏三方未平无闻兴造晋则侍中裴頠议曰尊祖配天其义明着而庙宇之制理据未分宜可直为一殿以崇严父之祀其余杂碎一皆除之宋齐已还咸率兹礼此乃世乏通儒时无思术前王盛事于是不行后魏代都所造出自李冲三三相重合为九室檐不覆基房间通街穿凿处多迄无可取及迁宅洛阳更加营构五九纷竞遂至不成宗配之事于焉靡托今皇猷遐阐化覃海外方建大礼垂之无穷等不以庸虚谬当议限今检明堂必须五室者何尚书帝命验曰帝者承天立五府赤曰文祖黄曰神升白曰显纪黑曰矩苍曰灵府郑注曰五府与周之明堂同矣且三代相沿多有损益至于五室确然不变夫室以祭天天实有五若立九室四无所用布政视朔自依其辰郑司农云十二月分在青阳等左右之位不云居室郑亦言毎月于其时之堂而听政焉礼图画个皆在堂偏是以须为五室明堂必须上圆下方者何孝经援神契曰明堂者上圆下方八窻四达布政之宫礼记盛德篇曰明堂四户八牖上圆下方五经异义称讲学大夫淳于登亦云上圆下方郑同之是以须为圆方明堂必须重屋者何案考工记夏言九阶四旁两夹窻门堂三之二室三之一殷周不言者明一同夏制殷言四阿重屋周承其后不言屋制亦尽同可知也其殷人重屋之下本无五室之文郑注云五室者亦据夏以知之明周不云重屋因殷则有灼然可见礼记明堂位曰太庙天子明堂言鲁为周公之故得用天子礼乐鲁之太庙与周之明堂同又曰复庙重檐刮楹达向天子之庙饰郑注复庙重屋也据庙旣重屋明堂亦不疑矣春秋文公十三年太室屋壊五行志曰前堂曰太庙中央曰太室屋其上重者也服防亦云太室太庙太室之上屋也周书作洛篇曰乃立太庙宗宫路寝明堂咸有四阿反玷重亢重廊孔晁注曰重亢累栋重廊累屋也依黄图所载汉之宗庙皆为重屋此去古犹近遗法尚在是以须为重屋明堂必须为辟廱者何礼记盛德篇云明堂者明诸侯尊卑也外水曰辟廱明堂隂阳录曰明堂之制周圜行水左旋以象天内有太室以象紫宫此明堂有水之明文也然马宫王肃以为明堂辟廱太学同处蔡邕卢植亦以为明堂灵台辟廱太学同实异名邕云明堂者取其宗祀之清貌则谓之清庙取其正室则曰太室取其堂则曰明堂取其四门之学则曰太学取其周水圜如璧则曰璧廱其实一也其言别者五经通义曰灵台以望气明堂以布政辟廱以养老教学三者不同袁凖郑亦以为别歴代所疑岂能辄定今据郊祀志云欲制明堂未晓其制济南人公玉带上黄帝时明堂图一殿无壁盖之以茅水圜宫垣天子从之以此而言其来则久汉中元二年起明堂辟廱灵台于洛阳并别处然明堂亦有璧水李尤明堂铭曰流水洋洋是也以此须有辟廱夫帝王作事必师古昔今造明堂须以礼经为本形制依于周法度数取于月令遗阙之处参以余书庶使该详沿革之理其五室九阶上圆下方四阿重屋四旁两门依考工记孝经説堂方一百四十四尺屋圆楣径二百一十六尺太室方六丈通天屋径九丈八闼二十八柱堂髙三尺四向五色依周书月令论殿垣方在内水周如外水内径三百步依太山盛德记觐礼经仰观俯察皆有则象足以尽诚上帝祗配祖宗风布教作范于后矣等学不稽古辄申所见可否之宜伏听裁择  

详定乐议  

后周之时以四声降神虽采周礼而年代深逺其法久絶不可依用谨案司乐凡乐圜钟为宫黄钟为角太蔟为征姑洗为羽舞云门以祭天函钟为宫太蔟为角姑洗为征南宫为羽舞咸池以祭地黄钟为宫大吕为角太蔟为征圜钟为羽舞韶以祀宗庙马融曰圜钟应钟也贾逵郑曰圜钟夹钟也郑又云此乐无商声祭尚柔刚故不用也干宝云不言商商为臣王者自谓故置其实而去其名若曰有天地人物无德以主之谦以自牧也先儒解释旣莫知适从然此四声非直无商又律管乖次以其为乐无克谐之理今古事异不可得而行也按东观书马防传太子丞鲍邺等上作乐事下防防奏言建初二年七月邺上言天子食饮必顺于四时五味而有食举之乐所以顺天地养神明求福应也今官雅乐独有黄钟而食举乐但有太蔟皆不应月律恐伤气类可作十二月均各应其月气公卿朝防得闻月律乃能感天和气宜应诏下太常评焉太常上言作乐器直钱百四十六万奏寖今明诏复下臣防以为可须上天之明时因嵗首之嘉月发太蔟之律奏雅颂之音以迎和气其条贯甚具遂独施行起于十月为迎气之乐矣又顺帝纪云阳嘉二年冬十月午以春秋为辟雍大学随月律十月作应钟三月作姑洗元和以来音戾不调修复黄钟作乐器如旧典据此而言汉乐宫悬有黄钟均食举太蔟均止有二均不旋相为宫亦以明矣计从元和至阳嘉二年才五十嵗用而复止验黄帝听凤以制律吕尚书曰予欲闻六律五声周礼有分乐而祭此圣人制作以合天地隂阳之和自然之理乃云音戾不调斯言诬之甚也今梁陈雅曲并用宫声按礼五声十二律还相为宫卢植云十二月三管流转用事当用事者为宫宫君也郑曰五声宫商角征羽其阳管为律隂管为吕布十二辰更相为宫始自黄钟终于南吕凡六十也皇偘疏还相为宫者十一月以黄钟为宫十二月以大吕为宫正月以太蔟为宫余月仿此凡十二管各备五声合六十声五声成一调故十二调此即释郑义之明文无用商角征羽为别调之法矣乐稽耀嘉曰东方春其声角乐当宫于夹钟余方各以其中律为宫若有商角之理不得云宫于夹钟也又云五音非宫不调五味非甘不和又动声仪宫唱而商和是谓善本太平之乐也周礼奏黄钟歌大吕以祀天神郑以黄钟之钟大吕之声为均均调也故崔灵恩云六乐十二调亦不独论商角征羽也又云凡六乐者皆文之以五声播之以八音故知每曲皆须五声八音错综而能成也御冦子云师文鼓琴命官而总四声则庆云浮景风翔唯韩诗云闻其宫声使人温厚而寛大闻其商声使人方廉而好义及古有清角清征之流此则当声为曲今以五引为五声迎气所用者是也余曲悉用宫声不劳商角征羽何以得知荀朂论三调为均首者得正声之名明知雅乐悉在宫调已外征羽角自为謡俗之音耳且西凉龟兹杂伎等曲数旣多故得于众调调各别曲至如雅乐少须以宫为本歴十二均而作不可分配余调更成杂乱也  

又乐议  

案周官云大司乐掌成均之法郑众注云均调也乐师主调其音三礼义宗称周官奏黄钟者用黄钟为调歌大吕者用大吕为调奏者谓堂下四悬歌者谓堂上所歌但一祭之间皆用二调是知据宫称调其义一也明六律六吕迭相为宫各自为调今见行之乐用黄钟之宫乃以林钟为调与古典有违晋内书监荀朂依典记以五声十二律还相为宫之法制十二笛黄钟之笛正声应黄钟下征应林钟以姑洗为清角大吕之笛正声应大吕下征应夷则以外诸均例皆如是然今所用林钟是朂下征之调不取其正先用其下于理未通故须改之  

同律度量议  

窃惟权衡度量经邦懋轨诚须详求故实考校得衷谨寻今之铁尺是太祖遣尚书故苏绰所造当时检勘用为前周之尺验其长短与宋尺符同即以调钟律并用均田度地今以上党羊头山黍依汉书律厯志度之若以大者椆累依数满尺实于黄钟之律须撼乃容若以中者累尺虽复小稀实于黄钟之律不动而满计此二事之殊良由消息未善其于铁尺终有一防且上党之黍有异他乡其色至乌其形圆重用之为量定不徒然正以时有水旱之差地有肥瘠之异取黍大小未必得中案许慎解秬黍体大本异于常疑今之大者正是其中累百满尺即是防古实籥之外才剰十余此恐围径或差造律未妙就如撼动取满论理亦通今勘周汉古钱大小有合宋氏浑仪尺度无舛又依淮南累粟十二成寸明先王制法索隐钩深以律计分义无差异汉书食货志云黄金方寸其重一斤今铸金校验铁尺为近依文据理符防处多且平齐之始已用宣布今因而为定弥合时宜至于玉尺累黍以广为长累旣有剰实复不满寻访古今恐不可用其晋梁尺量过为短小以黍实管弥复不容据律调声必致髙急且八音克谐明王盛范同律度量哲后通规臣等详校前经斟量时事谓用铁尺于理为便  

乐府  

郊庙歌辞  

圜丘歌八首  

昭夏【`降神`】  

肃祭典协良臣具嘉荐俟皇臻礼方成乐已变感灵心回天睠辟华阙下干宫乗精气御祥风望爟火通田烛膺介圭受瑄玉神之临庆隂隂烟衢洞宸路深善旣福德斯辅流鸿祚徧区宇  

皇夏【`皇帝升坛`】  

于穆我后昭明有融道济区域功格穹百神警卫万国承风仁深德厚信洽义丰明发思政勤忧在躬鸿基惟永福祚长隆  

登歌  

德深礼大道髙飨穆就阳斯恭陟配惟肃血膋升气冕裘标服诚感清信陈史祝祗承灵贶载膺多福  

諴夏【`皇帝初献`】  

肇禋崇祀式奉【`一作大报`】尊灵因髙尽【`一作就`】敬扫地推诚六宗随兆五纬陪营云和发韵孤竹声【`一作清`】我粢旣洁我酌惟明元神是鉴百禄来成  

文舞【`皇帝旣献奏`】  

皇矣上帝受命自天睿图作极文教遐宣四方监观万国陶甄有苗斯格无得称焉天地之经和乐具举休征咸萃要荒式序正位履端秋霜春雨  

需夏【`皇帝饮福酒`】  

礼以恭事荐以飨时载清酒备絜芗萁回旒分爵思媚轩墀惠均撤俎祥降受厘十伦以具百福斯滋克昌厥德永祚鸿基  

武舞  

御厯膺期乗干表则成功戡乱顺时经国兵畅五材武七德憬彼遐裔化行充塞三道备举二仪交泰情发自中义均莫大祀敬恭肃钟鼓繁防万国斯欢兆民斯赖享兹介福康哉元首惠我无疆天长地久  

昭夏【`送神`】  

享序洽祀礼施神之驾俨将驰奔精驱长离耀牲烟达洁诚照腾日驭鼓电鞭辞下土升上瞻寥廓杳无际憺羣心留余惠  

五郊歌五首  

青帝歌角音  

震宫初动木德惟仁龙精戒旦鸟厯司春阳光煦物温风先导岩处载惊膏田已冒牺牲丰洁金石和声懐柔备礼明德惟馨  

赤帝歌征音  

长嬴开序炎上为德执礼司萌持衡御国重离得位芒种在时含樱荐实木槿垂防庆赏旣行髙明可处顺时立祭事昭福举  

黄帝歌宫音  

爰稼作土顺位称坤孕金成德履艮为尊黄本内色宫实声始万物资生四时咸纪灵坛汛扫盛乐髙张威仪孔备福履无疆  

白帝歌商音  

西成肇节盛德在秋三农稍已九谷行收金气肃杀商威飂戾严风鼓茎繁霜陨蔕厉兵诘暴敇法慎刑明神降嘏国步惟宁  

黑帝歌羽音  

英啓防陵初起虹藏于天雉化于水严关重闭星回日穷黄钟动律广莫生风尊示本天产惟质恩覃外区福流京室  

感帝歌  

諴夏  

禘祖垂典郊天有章以孟之春于国之阳茧栗惟诚陶匏斯尚人神接礼明幽交畅火灵降祚火厯载隆烝哉帝道赫矣皇风  

雩祭歌  

諴夏  

朱明啓时载阳肃若旧典延五方嘉荐以陈盛乐奏气序和平资灵祐公田旣雨私亦濡民殷俗富政化敷  

蜡祭歌  

諴夏  

四方有祀八蜡酬功收藏旣毕榛葛送终使之必报祭之斯索三时告劳一日为泽神祗必来鳞羽咸致惟义之尽惟仁之至年成物阜罢役息民皇恩已洽灵庆无垠  

朝日夕月歌二首  

朝日諴夏  

扶木上朝暾嵫山沈暮景寒来游晷促暑至驰辉永时和合璧耀俗泰重轮明执圭尽昭事服冕罄防诚  

夕月諴夏  

澄辉烛地域流耀镜天仪厯草随长珠胎逐望亏成形表蟾兎窃药资王母西郊礼旣成幽坛福惟厚  

方丘歌四首  

昭夏  

柔功畅隂德昭陈瘗典盛郊筐幂清膋鬯馥皇情防具寮肃笙颂合鼔鼗防出桂旌屯虬盖敬如在肃有承神胥乐庆福膺  

登歌【`奠玉帛`】  

道惟生育器乃包藏报功称范殷荐有常六瑚已馈五齐流香贵诚尚质敬洽义章神祚惟永帝业増昌  

諴夏【`初献`】  

厚载垂德昆丘主神隂坛吉礼北至良辰鉴水呈洁牲栗表纯樽壶夕啓币玉朝陈羣望咸秩精灵毕臻祚流于国祉彼于人  

昭夏  

奠旣彻献已周竦灵驾逝逺游洞四极匝九县庆方流祉恒遍埋玉气掩牲芳晰神理显国文  

神州歌  

諴夏  

四海之内一和之壤地曰神州物赖生长咸池旣降泰折斯飨牲牷尚黑珪玉实两九防载宁神功克广  

社稷歌四首  

春祈社諴夏  

厚地开灵方坛崇祀达以风露树之松梓勾萌旣申芟柞伊始恭祈粢盛载膺休祉  

春祈稷諴夏  

粒食兴教播厥有先尊神致洁报本惟防瞻榆束耒望杏开田方慿戬福伫咏丰年  

秋报社諴夏  

北墉申礼单出表诚丰牺入荐华乐在庭原隰旣平泉流又清如云已望髙廪斯盈  

秋报稷諴夏  

民天务急农亦勤止或蓘或藨惟惟芑凉风戒时嵗云秋矣物成则报功施必祀  

先农歌  

諴夏  

农祥晨晰土膏初起春原俶载青坛致祀敛跸长阡回旌外壝房俎饰荐山罍沈滓亲事朱躬持黛耜恭神务穑受禧降祉  

先圣先师歌  

諴夏  

经国立训学重教先三坟肇册五典留篇开凿理着陶铸功宣东胶西序春诵夏芳尘载仰祀典无骞  

太庙乐歌九首  

迎神歌  

务本兴教尊神体国霜露感心享祀陈则官聨式序奔走在庭几筵结慕祼献惟诚嘉乐载合神其降止永言保之锡以繁祉  

登歌  

孝熙严祖师象敬宗惟皇肃肃有来雍雍雕梁霞复绣橑云重观德自感奉璋伊恭彞斚尽饰羽缀有容升歌发藻景福来从  

俎入歌【`郊丘庙社同`】  

祭本用初祀由功举骏奔咸防供神有序明酌盈樽丰牺实俎幽金旣荐缋错维旅享由明德香非稷黍载流嘉庆克固鸿绪  

皇髙祖太原府君神室歌  

缔基发祥肇源兴庆乃仁乃哲克明克令庸宣国图善流人咏开我皇业七百同盛  

皇曽祖康王神室歌  

皇条俊茂帝系灵长丰功叠轨厚利重光福由善积代以德彰严恭尽礼永锡无疆  

皇祖献王神室歌  

盛才必达丕基增旧涉渭同符迁邠等构风迈德义髙道富神鉴孔昭王猷克懋  

皇考太祖武元皇帝神室歌  

深仁冥着至道濳敷皇矣太祖耀名天衢翦商隆祚奄宅隋区有命旣集诞开灵符  

饮福酒歌【`郊丘庙社同用`】  

神道正直祀事有融肃雍备礼庄敬在躬羞燔已具奠酹将终降祥惟永受福无穷  

送神歌  

飨礼具利事成伫旒冕肃簪缨金奏终玉俎彻尽孝敬穷严洁人祗分哀乐半降景福慿幽赞  

燕射歌辞  

元防大飨歌十一首  

皇夏【`皇帝出入殿庭奏郊丘庙社并同`】  

深哉皇度粹矣天仪司陛整跸式道先驰八屯雾拥七萃云披退进揖步矩行防勾陈乍转华盖徐移羽旗照耀珪组陆离居髙念下处安思危照临有度纪律无亏  

肆夏【`太子出入`】  

惟熙帝载式固王猷体干建本是曰孟侯驰道美汉寝门称周德心旣广道业惟优傅保斯导贤才与游瑜玉发响画轮停辀皇基方峻七鬯恒休  

食举歌【`八曲`】  

燔泰设教礼之始五味相资火为纪平心和德在甘防牢羞旣陈钟石俟以斯而御盛轨  

养身必敬礼食昭时和嵗阜庶物饶盐梅旣济鼎铉调特以肤腊加臐膮威仪济济懋皇朝  

饔人进羞乐侑作川潜之脍云飞臛甘酸有宜芬芍药金敦玉豆盛交错御鼔旣声安以乐  

玉食惟后膳必珍芳菰旣洁重秬新是能安体又调神荆包必至海贡陈用之有节德无垠  

嘉羞入馈犹化谧沃土名滋帝台实阳华之菜雕陵栗鼎俎芬芳豆笾溢通幽致逺车书一  

道髙物备食多方山肤旣善水豢良桓蒲在位簨业张加笾折俎烂成行恩风下济道化光  

礼以安国仁为政具物必陈饔牢盛罝罘斤斧顺时令懐生熙熙皆得性于兹宴喜流嘉庆  

皇道四达礼乐成临朝日举表时平甘芳旣饫醑以清休玉巵正性情隆我帝载永明明  

上寿歌  

俗已乂时又良朝玉帛防衣裳基同北辰久寿共南山长黎元鼓腹乐未央  

宴羣臣登歌  

皇明驭厯仁深海县载择良辰式陈髙宴颙颙卿士昻昻侯甸车旗煜爚衣缨葱蒨乐正展悬司宫饰殿三揖让礼九宾为传圆鼎临碑方壶在面鹿呜成曲嘉鱼入荐筐篚相辉献酬交徧饮和饱德恩风长扇  

皇后房内歌  

【`隋书乐志曰髙祖龙潜时颇好音乐尝倚琵琶作歌二章名曰地厚天髙托言夫妇之仪牛修皇后房内乐因取之为房内曲命妇入并登歌上寿并用之`】  

至顺垂典正内风母仪万国训范六宫求贤啓化进善宣功家邦载序道业斯融  

大射登歌  

道谧金科照时人玉条明优贤飨礼洽选德射仪成銮旗郁云动宝俨天行巾车整三乏司裘饰五正鸣球响髙殿华钟震广庭乌号传昔美淇卫着前名揖让皆时杰升降尽朝英附枝观体定杯水覩心平丰觚旣来去燔炙复纵横欣防礼乐盛喜遇黄河清  

鼓吹曲辞  

凯乐歌辞三首  

述帝德  

于穆我后睿哲钦明膺天之命载育羣生开元创厯迈德垂声朝宗万防秪事百灵焕乎皇道昭哉帝侧惠政滂流仁风四塞淮海未宾江湖背德运筹必胜濯征斯克八荒雾卷四表云褰雄图盛畧迈后光前寰区已泰福祚方延长歌凯乐天子万年  

述诸军用命  

帝德逺覃天维宏布功髙云天声隆韶濩惟彼海隅未从王度皇赫斯怒元戎啓路桓桓猛将赳赳英谟攻如燎发战似摧枯救兹涂炭克彼妖逋尘清两越气静三吴鲸鲵已夷封疆载辟班马萧萧归旌奕弈云台表郊司勲纪绩业并山河道固金石  

述天下太平  

阪泉轩德丹浦尧勲始实以武终乃以文嘉乐圣主大哉为君出师命将廓定重氛书轨旣并干戈是戢风设教政成人立礼乐聿兴衣裳载缉风云自美嘉祥爰集皇皇圣政穆穆神猷牢笼虞夏度越姬刘日月比耀天地同休永清四海长帝九州  

舞曲歌辞  

文武舞歌二首  

文舞歌  

天睠有属后德惟明君临万防昭事百灵濯以江汉树之风声罄地毕归穷天皆至六戎仰朔八蛮请吏烟云献彩龟龙表异缉和礼乐燮理隂阳功由舞见德以歌彰两仪同大日月齐光  

武舞歌  

惟皇御防惟帝乗干五材并用七德兼宣平暴夷险拯溺救燔九域载安兆庶斯赖续地之厚补天之大声隆有截化覃无外鼔钟旣奋干戚攸陈功髙德重政谧化淳鸿休永播久而弥新  

诗  

奉和冬至干阳殿受朝应诏  

恭已临万防宸居御八埏作贡菁茅集来朝圭黻连司仪三揖盛掌礼九宾防重栏映如璧复殿绕非烟  

## 汉魏六朝百三家集卷一百十八目录

薛道衡集题词  

张曲江登薛公逍遥堂感叹言诗怀湘浦吊赋汉川沈碑此岂无意其人哉卿才名蚤盛官于齐周不免仕隋无特尔之操然时主迁易年更代促南北俯仰士人尽然不足云怪髙祖革命久典文书储君国相争交引重乃岭表配防襄州出镇谢山涛之啓事嗟汲黯之淮阳仕路风云岂能尽如人意炀帝宿却成于江陵年老入内夜行宜止而文皇一颂致殒厥躯今观其文铺叙前徽颂祷为忠何故召怒盖事非其主言违其时对子谀父犹有罪焉伐陈四克筹略分明奚啻子房前箸独江淮祭文才思少进无论逺不逮古即比杜弼檄梁曾几何时风已下矣诗篇英丽名下无虚然得之蹋壁失之马足遗亡如国侨赞辞盘石诸制者又不知几何也  

目録  

赋  
宴喜赋  
表  
奉使表  
书  
吊延法师书  
碑  
老氏碑  
颂  
隋髙祖颂【`有序`】  
祭文  
祭江文  
祭淮文  
乐府  
出塞二首和杨处道  
昭君辞  
昔昔盐  
豫章行  
诗  
从驾幸晋阳  
奉和月夜听军乐应诏  
奉和临渭源应诏  
秋日游昆明池  
敬酬杨仆射山斋独坐  
重酬杨仆射山亭  
入郴江  
渡北河  
和许给事善心戏场转韵  
展敬上凤林寺  
从驾天池应诏  
梅夏应教  
人日思归  
夏晩  
嵗穷应教  
咏苔纸  

## 汉魏六朝百三家集卷一百十八  

明　张溥　辑  

薛道衡集  

赋  

宴喜赋  

梁孝王帝子帝孙借宠承恩名髙西汉礼盛东蕃引雍容文雅之客坐檀栾修竹之园水逶迤而绕砌风清泠而入轩直凝神而回瞩乃惆怅而兴言顾谓枚乗曰予闻气序环周人生防浮补天立地之圣不能止日光西落疏山奠川之力不能停河水东流韩王酸枣之观荒疎芜漫楚国阳云之台空见尘埃固可以纵志纵心以游以逸穷宴乐于长夜混是非而为一于时霜重庭兰秋深气寒横长河之耿耿挂孤月之团团乃有丹墀缥碧柘馆椒宫徘徊宛转掩映玲珑妖姬淑媛玉貌花丛织女下而星落姮娥来而月空澄妆影于歌扇散衣香于舞风图云刻雷之樽溃桂酿花之酒拭珠沥于罗袂传金杯于素手  

表  

奉使表  

江东蕞尔一隅僭擅遂久实由永嘉己后华夏分崩刘石苻姚慕容赫连之辈妄窃名号寻亦灭亡魏氏自北徂南未遑逺畧周齐两立务在兼并所以江表逋诛积有年祀陛下圣德天挺光膺宝祚比隆三代平一九州岂容使区区之陈久在天网之外臣今奉使请责以称藩  

书  

吊延法师书  

八月二十三日薛道衡和南俗界无常延法师迁化情深悲怛不能已已惟哀慕摧割当不可任法师弱龄舍俗髙蹈尘表志度恢宏理识精悟灵台神宇可仰而不可窥智海法源可涉而不可测同夫明镜屡照不疲譬彼洪钟有来斯应往逢道丧维落纽栖志幽岩确乎不拔髙位厚礼不能回其虑严威峻法未足惧其心经行宴坐夷险莫二戒德律仪始终如一圣皇啓运像法重兴卓尔缁林郁为称首屈宸极之重伸师资之义三宝由其护二谛借以宣信足以追踪澄什超迈安逺而法柱忽倾仁舟遽没匪直悲纒四部固亦酸感一人师等杖锡挈瓶夙承训导升堂入室具体而防在三之情理百恒恸徃矣奈何无常奈何疾碍不获展慰但深悲结谨白书惨怆不次弟子薛道衡和南  

碑  

老氏碑  

自太极权舆上元开辟举天维而悬日月横地角而载山河一消一息之精灵上生下生之气候固以财成庶类亭毒羣品有人民焉有君长焉至若上皇防古夏巢冬穴静神息智鹑居鷇饮大礼与天地同节非析疑于俎豆大乐与天地同和岂考击于钟鼓逮乎失道后德失德后仁皇王有步骤之殊民俗有淳漓之变于是儒墨争鹜名法并驰礼经三百不能检其情性刑典三千未足息其奸宄故知洁其流者澄其源直其末者正其本源源本本其唯大道乎老君感星载诞莫测受气之由指树为姓未详吹律之本含灵在孕七十余年生而白首因以老子为号其状也三门双柱表耳鼻之竒蹈五把十影手足之异爰自伏羲至于周氏绵祀歴代见质变名在文王武王之时居藏史柱史之职市朝屡易容貌不改宣尼一覩叹龙德之难知关尹四望识真人之将隐乃发挥众妙著书二篇率性归道以无为用其辞简而要其防深而逺飞龙成卦未足比其精防获麟笔削不能方其显晦用之治身则神清志静用之治国则反朴还淳旣而链形物表卷迹方外蜺裳鹤驾往来紫府金浆玉酒防衍清都参日月之光华与天地而终始涉其流者则摈落嚣尘得其门者则腾骧云雾大椿凋茂非蜉蝣之所知溟渤浅深岂冯夷之能测盛矣哉固无德而称也庄周云老死秦佚吊之三号而出是谓遁天之形虽复傲吏之寓言抑亦蝉蜕之防防皇帝诞灵纵叡接统膺期照舂陵之赤光发芒山之紫气珠衡月角天表冠于百王明镜衢罇圣德防于千祀周道云季多难在时九鼎共海水同飞两日与洛川俱鬬天齐地轴之所蛇食鲸吞铜陵玉垒之区狼顾防跱黄延奸宄郑阻兵祸大纵毒螫将遍函夏神谋内断灵武外驰应欃枪而扫除仗旄钺而斩伐共工旣翦重立乾坤蚩尤就戮更调风雨宰制同造化之功生灵荷魂魄之赐万方欣戴九服讴歌乃允答天人祗膺揖让升泰坛而礼上帝坐明堂而朝羣后昔轩辕颛顼建国不同大昊少昊邦畿各异舜改尧都夏迁虞邑歴选前辟义存创造惜十家之产爱兆民之力经始帝君不移天府规摹紫极仍据皇图下宇上栋务存卑俭右平左墄聿遵制度朝夕正殿不别起于鸳鸾升降灵台岂更营于鳷鹊忧劳庶绩矜育苍生念兹在兹发于寤寐棘林肺石特降皇情祝网泣辜深存寛简草缨知耻画服兴慙天无入牢之星地絶城牛之气延阁广内考集羣典石渠璧水阐儒业缀五礼于将壊正六乐于己崩总章溺志之音太师咸功之颂承华养德作贰东朝外正万邦内三善两离炳曜重日垂明永固洪基克隆鼎祚重以维城磐石多蓺多才良佐宝臣允文允武为王室之藩屏成神化之丹青致世俗于润涂纳烝民于寿域旄头垂象穷变成形獯猃作患其来久矣无上算以制之用下策而难服自我开运耀德戢兵感义怀仁称藩请朔稽颡欵塞匍匐投掌防牱夜郎之所靡汉桑干之地咸被声教并入提封闽越勾吴不愆贡职夫余肃慎无絶夷邸遐迩禔福文轨大同自三代之余六雄竞逐秦居闰位汉杂霸道魏氏则虐深华夏有晋则化成戎狄降斯以后稡驳不分帝迹皇风寂寥千载天命圣德防昌神道变亿兆之视听复三五之规模固以幽明赞协符瑞彪炳千年灵蔡着天性以効征三足神乌感阳精而表质春泉如醴出自京师秋露凝甘遍于竹苇星光若月云气飞烟三农应铜爵之鸣五纬叶珠囊之度信可以銮动跸肆觐东后玉检金绳登封岱岳而谦以自牧为而不宰尚寝马卿之书未允梁松之奏在青蒲之上常若乗奔处黄屋之下无忘夕惕虽苍璧黄琮事天事地南正火正属神之禔犹恐祀典未秩宗废礼永言仁里尚想极寿宫灵座麋鹿徙倚华盖坛风霜凋弊乃诏上开府仪同三司亳州刺史武陵公元胄考其故迹营建祠堂皇上往因歴试总斯藩部犹汉光司之所魏武兖州之地对苦相之两城绕涡谷之三水芝田柳路北走梁园沃野平臯东连谯国望水置揆景瞻星拟圃以疏基横玉京而建宇雕楹画栱磊砢相扶方井员渊参差交映尊容肃穆僊卫俨而无声神馆虚闲滴沥降而成响清心洁行之事存守一之俦四方辐凑千里波属知如在之敬申醮祀之礼显仁助于王者防福资于黎献允所谓天大道大难几者矣若夫名言顿絶幽泉之路莫开形器不陈妙物之功难着腾茂实飞英声图丹书镂金石不可以己而在兹乎嵗次敦牂律中姑洗大隋驭天下之六载也乃诏下臣建碑作颂其词曰  

悠哉振古邈矣帝先四纪维地八柱承天业生类聚广谷大川至道灵运神功自然五精应感三防相继树以司牧执其象契帝迹慙皇王猷谢帝上德逾逺淳风渐替时乖澹泊俗异冲和尚贤饰智悬法张罗内修樽俎外事干戈鱼惊网宻鸟乱弓多真人出世星精下斗龙德在躬鹤发垂首解纷挫鋭去薄归厚日角月角天长地久小兹五岳隘此九州逝将髙蹈超然逺游青牛已驾紫气光浮门洞啓神化潜流赖乡旧里涡川遗迹古徃今来时移世易灵庙凋毁祠坛虚寂九井生祠双碑碎石惟皇受命乃神乃圣响发地钟光垂天镜宇宙开朗妖氛荡定曜魄同尊参神取正流沙蟠木凤穴龟林异类归欵万方宅心鸿胪纳賮王防书琛青云干吕薰风【`阙`】琴化致鼎平家兴礼让永言柱下犹慙太上乃建清祠式图灵状原隰爽垲亭臯弥望梅梁桂栋曲槛丛楹烟霞舒卷风雾凄清僊官就位羽客来庭穰穰简简降福明灵至神不测理存系象大音希声时振髙响遐迩讃颂幽明资仰敬刋金石永播天壤  

颂  

隋髙祖颂【`有序`】  

太始太素荒茫造化之初天皇地皇杳冥书契之外其道絶其迹逺言谈所不诣耳目所不追至于入穴登巢鹑居鷇饮不殊于羽族取类于毛羣亦何贵于人灵何用于心识羲轩已降爰曁唐虞则乾象而施法度观人文而化天下然后帝王之位可重圣哲之道为尊夏后殷周之国禹汤文武之主功济生民声流雅颂然陵替于三五慙德于干戈秦居闰位任刑名为政本汉执灵图杂霸道而为业当涂兴而三分峙典午末而四海乱九州封域窟穴鲸鲵之羣五都遗黎蹴踏戎马之足虽行定嵩洛水运据崤函未正沧海之流讵息昆山之燎叶千龄之旦暮当万叶之一朝者其在大隋乎粤若髙祖文皇帝诞圣降灵则赤光照室韬神晦迹则紫气腾天龙顔日角之竒玉理珠衡之异着在图箓彰乎仪表而帝系灵长神基崇峻类邠岐之累德异丰沛之勃起俯膺歴试纳揆宾门位长六卿望髙百辟犹重华之为太尉若文命之任司空苍厯将尽率土麋沸玉弩惊天金铓照野奸雄挺祸据河朔而连海岱猾长纵恶杜白马而塞成臯庸蜀逆命慿铜梁之险郧黄背诞引金陵之寇三川已震九鼎将飞髙祖龙跃凤翔濡足授手应赤伏之符受狐之箓命百下百胜之将动九天九地之师平共工而殄蚩尤翦猰窳而戮凿齿不烦二十八将无假五十二征曽未逾时妖逆咸殄廓氛雾于区宇出黎元于涂炭天柱倾而还正地维絶而更纽殊方稽颡识牛马之内向乐师伏地惧钟石之变声万姓所以乐推三灵于是改卜坛场已备犹五让之心亿兆难违方从四海之请光临宝祚展礼郊丘舞六代而降天神陈四圭而飨上帝乾坤交泰品物咸亨酌前王之令典改易徽号因庶萌之子来移创都邑天文上当朱鸟地理下据黑龙正位辨方揆景于日月内宫外座取法于辰象悬政教于魏阙朝羣后于明堂除旧布新移风易俗天街之表地脉之外獯猃孔炽其来自久横行十万樊哙于是失辞提步五千李陵所以陷没周齐两盛竞结旄头娉狄后于漠北未足息其侵扰倾珍藏于山东不能止其贪暴炎灵啓祚圣皇驭防运天策于帷扆播神威于沙朔柳室氊裘之长皆为臣瀚海蹛林之地尽充池苑三吴百越九江五湖地分南北天隔内外谈黄旗紫盖之气恃龙蟠兽据之崄恒有僭伪之君妄窃帝王之号时经五代年移三百爰降皇情永懐大道愍彼黎献独为匪人今上利建在唐则哲居代地慿宸极天纵神武受脤出车一举平定于是八荒无外九服大同四海为家万里为宅乃休牛散马偃武修文自华夏乱离緜积年代人造战争之具家习浇伪之风圣人之遗训莫存先王之旧典咸坠爰命秩宗刋定五礼申太史改正六乐玉帛樽俎之仪节文乃备金石匏革之奏雅俗始分而留心政术垂神听览早朝晏罢废寝忘食忧百姓之未安惧一物之失所行先王之道夜思待旦革百王之弊朝不及夕见一善事喜彰于容防闻一愆犯叹深于在予薄赋轻徭务农重谷仓廪有红腐之积黎萌无阻饥之虑天性慈圣心恻隐恩加禽兽胎卵于是获全仁霑草木牛羊所以勿践至于宪章重典刑名大辟申法而屈情决断于俄倾故能彞伦攸叙上下齐肃左右絶谄防之路缙绅无势力之门小心翼翼敬事于天地终日干干诫慎于亢极陶黎萌于德化致风俗于太康公卿庶尹遐迩岳牧佥以天平地成千载之嘉防登封降禅百王之盛典宜其金泥玉检展礼介丘飞声腾实常为称首天子为而不恃成而不居冲防凝邈固辞弗许而虽休勿休上德不德更乃洁诚岱岳逊谢愆咎方知六十四卦谦防之道为尊七十二君告成之义为小巍巍荡荡无得以称焉而深诚至德感达于穹壤和气薫风充溢于宇宙二仪降福百灵荐祉日月星象风云屮树之祥山川玉石鳞介羽毛之瑞嵗见月彰不可胜纪至于振古所未有图籍所不载目所不见耳所未闻古语称圣人作万物覩神灵滋百宝用此其效矣旣而游心姑射脱屣之志已深铸鼎荆山升天之驾遂逺凡在黎献共惟帝臣慕深考妣哀纒弓剑涂山幽峻无复玉帛之礼长陵寂寞空见衣冠之游若乃降精熛怒飞名帝箓开运握图创业垂统圣德也揆乱反正济国寜人六合八纮同文共轨神功也酒陶匏云和孤竹禋祀上帝尊极配天大孝也偃伯戢戈正礼裁乐纳民寿域驱俗福林至政也张四维而临万防侔三皇而竝五帝岂直锱铢周汉么麽魏晋而己虽五行之舞每陈于清庙九德之歌无絶于乐府而功畅洽不局于形器懿业逺大岂尽于揄臣经生多幸命偶兴运趋事紫宸驱驰丹陛一辞天阙奄隔鼎湖空有攀龙之心徒懐蓐蚁之意庶慿毫翰敢希賛述昔堙海之禽不增于大地泣河之士非益于洪流尽其心之所存忘其力之所及辄缘斯义不觉斐然乃作颂曰悠哉防古邈矣季世四海九州万王千帝三代之后其道逾替爰逮金行不胜其弊戎狄猾夏羣凶纵慝窃号淫名十有余国怙威逞暴悖礼乱德五岳尘飞三象雾塞精啓厯发迹幽方并呑寇伪独擅雄强载祀二百比祚前王江湖尚阻区域未康勾吴闽越河朔渭涘九县分三方鼎跱狙诈不息干戈竞起东夏虽平乱离瘼矣五运叶期千年肇旦赫矣髙祖人灵攸賛圣德迥生神谋独断瘅恶彰善夷凶靖难宗伯撰仪太史练日孤竹之管云和之瑟展礼上飞烟太一珪璧朝防山川望秩占揆星景移建邦畿下慿赤壤上叶紫防布政衢室悬法象魏帝宅天府固本崇威匈河瀚海龙荒狼望种落陆梁时犯亭障皇威逺慑帝德遐畅稽颡归诚称臣内向吴越提封斗牛星象积有年代自称君长大风未缴长鲸漏网授钺天人豁然清荡戴日戴斗太平大防礼教周被书轨大同复禹之迹成舜之功礼以安上乐以移风忧劳庶绩矜宥黔首三面解罗万方引咎纳民轨物驱时仁寿神化隆平生灵熙阜防心恭己奉天祀地协气横流休征绍至坛场望幸云亭虚位推而不居圣道弥粹齐迹姬文登发嗣圣道类汉光传庄宝命知来藏往览幽境鼎业灵长洪基隆盛崆峒问道汾射窅然御骈遐逝乗云上仙哀纒率土痛感穹流泽万叶用教百年尚想叡图永惟圣则道洽幽显仁霑动植爻象不陈乾坤将息防臣作颂用申罔极  

祭文  

祭江文  

维开皇元年行军元帅晋王谨以太牢之奠敬祭南渎大江之神仰惟灵性包平智德擅灵长上膺东井下纪南国引双流而分九派长四渎而纳百川自晋永嘉干灵落纲蕞尔吴越僭伪相承陈贼叔宝世济其凶士庶为其涂炭人神所以怨愤忝司九伐清彼一方分命将士乗流南渡仰慿灵佑咸蒙利涉今申命苍兕躬总精鋭直趋金陵行登石首庶蛟螭窜于洲渚帷盖静于波涛江表克平海内清泰谨申礼荐惟神尚享  

祭淮文  

元帅晋王谨以清涤制币太牢之奠敬祭于东渎大淮之灵盖圣德应期神功宰物上齐七政下括四海自晋人丧道伦攸斁天隔内外地毁东南三吴成危乱之邦百越为逋逃之薮皇帝肇开鼎业光有神器图出龟龙镜悬金玉忧劳庶绩无忘寤寐言念苍生情深矜养河源海外莫不来庭冐顿呼韩嵗时拜诵伪陈蕞尔尚阻声教妖贼叔宝僭窃遗绪毒流江左寃结人神上轸皇情义申吊代猥防朝寄抚寜淮甸仰惟导源桐柏长迈蓬莱标四渎而引百川擅五材而含七德庶慿流恶之灵克成除暴之举使水陆旌旗所向无前吴防君长束手归服谨申荐醴惟神尚飨  

乐府  

出塞二首和杨处道【`以下五言`】  

髙秋白露团上将出长安尘沙塞下暗风月陇头寒转蓬随马足飞霜落剑端凝云迷代郡流水冻桑干烽防桔橰逺桥峻辘轳难从军多恶少召募尽才官伏堤时卧鼓疑兵乍解鞍柳【`一作龙`】城擒冒顿长坂纳呼韩受降今更筑燕然已重刋还嗤傅介子辛苦刺楼兰  

边庭烽火惊挿羽夜征兵少昊腾金气文昌动将星长驱鞮汗北直指夫人城絶漠三秋暮穷隂万里生寒夜哀笛曲霜天断鴈声连旗下鹿塞叠鼓向龙庭妖云坠虏阵晕月绕胡营左贤皆顿颡单于己系缨絏马登阙钓鲲临北溟当知霍骠骑髙第起西京  

昭君辞  

我本良家子充选入椒庭不防女史进更失画师情蛾眉非本质蝉鬓改真形专由妾命薄误使君恩轻啼霑渭桥路叹别长安城夜依寒草宿朝逐转蓬征却望关山迥前瞻沙漠平胡风带秋月嘶马杂笳声毛裘易罗绮氊帐代金屏自知莲脸歇羞看菱镜明钗落终应弃髻解不须萦何用单于重讵假阏氏名駃騠聊彊食筒【`一作桐`】酒未能倾心随故乡断愁逐塞云生汉宫如有意为视旄头星  

昔昔盐  

垂柳覆金堤蘼芜叶复齐水溢芙蓉沼花飞桃李蹊采桑秦氏女织锦窦家妻关山别荡子风月守空闺恒敛千金笑长垂双玉啼盘龙随镜隐彩凤逐帷低飞魂同夜鹊倦寝忆晨鸡暗牖悬蛛网空梁落燕泥前年过代北今嵗徃辽西一去无消息那能惜马啼  

豫章行【`七言`】  

江南地逺接闽瓯山东英妙屡经游前瞻叠障千重阻却带惊湍万里流枫叶朝飞向京落文鱼夜过歴吴洲君行逺度茱茰岭妾住长依明月楼楼中愁思不开嚬始复临窻望早春鸳鸯水上萍初合鸣鹤园中花并新空忆常时角枕处无复前日画眉人照骨金环谁用许见胆明镜自生尘荡子从来好留滞况复关山逺迢逓当学织女嫁牵牛莫作姮娥叛夫壻偏讶思君无限极欲罢欲忘还复忆愿作王母三青鸟飞去飞来传消息丰城双剑昔曾离经年累月复相随不畏将军成久别只恐封侯心更移  

诗  

从驾幸晋阳  

省方遵徃册游豫叶前经金吾朝戒道校尉晚巡营重峦下飞骑絶浦渡连旌涧水寒逾咽松风逺更清方观翠华反簪笔上云亭  

奉和月夜听军乐应诏  

旌门临古堞徼道度深隍月泠疑秋夜山寒落夏霜遥空澄暮色清景散余光笳声喧陇水鼓曲噪渔阳沈郁兴神思晀听发天章嵩岱终难学丘陵徒自强  

奉和临渭源应诏  

功复禹迹至德去汤罗玉关亭障逺金方水石多八川兹一态万里导长波惊流注陆海激浪象天河鸾旗歴岩谷龙穴暂经过西老陪游宴南风起咏歌庶品防仁泽生灵穆太和防臣惜暮景愿驻鲁阳戈  

秋日游昆明池  

灞陵因静退灵沼暂徘徊新船木兰檝旧宇豫章材荷心宜露竹径重风来鱼潜疑刻石沙暗似沈灰琴逢鹤欲舞酒遇菊花开羁心与秋兴陶然寄一杯  

敬酬杨仆射山斋独坐  

相望山河近相思朝夕劳龙门竹箭急华岳莲花髙岳髙嶂重叠鸟道风烟接遥原树若荠逺水舟如叶叶舟旦旦浮惊波夜夜流露寒洲渚白月冷函关秋秋夜清风发弹琴即鉴月虽非庄舄歌吟咏常思越  

重酬杨仆射山亭  

寂寂无与晤朝端去总戎空庭聊步月闲坐独临风临风时太息步月山泉侧朝朝散霞彩暮暮澄秋色秋色遍臯兰霞彩落云端吹旌朔气冷照剑日光寒光寒塞草平气泠咽笳声将军献凯入霭霭风云生  

入郴江  

仗节遵严防舲泝急流征涂非白马水势类黄牛跳波鸣石碛溅沬拥沙洲岸回槎倒转滩长船却浮縁崖频断挽挂壁屡移钩还忆青丝骑东方来上头  

渡北河  

连旌映溆浦叠鼔拂沙【`一作河`】洲桃花长新浪竹箭下奔流塞云临逺舰胡风入阵楼剑拔蛟将出骖惊鼋欲浮鴈书终立效燕相果封侯勿恨关河逺且寛边地愁  

和许给事善心戏场转韵  

京洛重新年复属月轮圆云间璧独转空里镜孤悬万方皆集防百戏尽来前临衢车不絶夹道阁相连惊鸿出洛水翔鹤下伊川艳质回风雪笙歌韵管佳丽俨成行相携入场衣类何平叔人同张子房髙髙城里髻峩峩楼上妆罗裙飞孔雀绮带垂鸳鸯月映班姬扇风飘韩寿香竟夕鱼负灯彻夜龙衔烛欢笑无穷已歌咏【`一作吹`】还相续羌笛陇头吟胡舞龟兹曲假面饰金银盛服揺珠玉宵深戏未阑竞为人所难卧驱飞玉勒立骑转银鞍纵横旣跃剑挥霍复跳丸抑百兽舞盘跚五禽戏狻猊防斑足巨象垂长鼻青羊跪复跳白马回旋骑【`一作驶`】忽覩罗浮起俄看郁昌至峯岭旣崔嵬林丛亦青翠麋鹿【`一作麏防`】下腾倚猴猿或蹲跂金徒列旧刻玉律动新灰甲荑垂陌柳残花散苑梅繁星渐寥落斜月尚徘徊王孙犹劳戏公子未归来共酌琼酥酒同倾鹦鹉杯普天逢圣日兆庶喜康哉  

展敬上凤林寺  

净土连幽谷宝塔对危峯林栖丹穴凤地迩白沙龙独岩楼迥出复道阁相重洞开朝雾敛石湿晓云浓髙篠低云盖风枝响和钟檐隂翻细柳涧影落长松珠桂浮明月莲座吐芙蓉隐沦徒有意心迹未相从  

从驾天池应诏  

上圣家寰宇威畧振边陲八维穷眺览千里曳旌旗驾鼋临碧海控骥践瑶池曲浦腾烟雾深浪骇鲸螭  

梅夏应教  

长廊连紫殿细雨应黄梅浮云半空上清吹隔池来集凤桐花散胜龟莲叶开幸逢为善乐频降济时才  

人日思归  

入春才七日离家已二年人归落鴈后思发在花前  

夏晩  

流火稍西倾夕影遍曾城髙天澄逺色秋气入蝉声  

嵗穷应教  

故年随夜尽初春逐晓生方验从军乐饮至入西京  

咏苔纸  

昔时应春色引渌泛清流今来承玉管布字改银钩  
