---
title: 第15部分
index: true
icon: editor
order: 15
category:
  - 诗藏
  - 诗集
  - 汉魏六朝百三家集
tag:
  - 钦定四库全书
  - 集部八
  - 总集类
  - 张溥
  - 明
---

## 汉魏六朝百三家集卷八十六目录

梁江淹集  

目录  

乐府  

铜爵妓  

采菱曲  

齐借田乐歌二首  

迎送神升歌  

飨神歌  

牲出入歌  

荐豆呈毛血歌  

奏宣列之乐歌舞  

齐鳯皇衔书伎辞  

诗  

侍始安王石头  

从征虏始安王道中  

从冠军建平王登庐山香炉峰  

从建平王游纪南城  

望荆山  

歩铜台  

秋至懐归  

渡西塞望江上诸山  

赤亭渚  

渡泉峤出诸山之顶  

僊阳亭  

游黄蘖山  

还故园  

刘仆射东山集  

陆东海谯山集  

无锡县歴山集  

外兵舅夜集  

贻袁常侍  

古意报袁功曹  

寄丘三公  

卧疾怨别刘长史  

灯夜和殷长史  

赠錬丹法和殷长史  

从萧骠骑新帝垒  

惜晚春应刘秘书  

秋夕纳凉奉和刑狱舅  

郊外望秋答殷博士  

冬尽难离和丘长史  

池上酬刘记室  

呉中礼石佛  

采石上菖蒲  

杂体三十首【`有序`】  

古离别  

李都尉陵从军  

班媫妤咏扇  

魏文帝曹丕游宴  

陈思王曹植赠友  

刘文学桢感遇  

王侍中粲懐徳  

嵇中散康言志  

阮步兵籍咏懐  

张司空华离情  

潘黄门岳述哀  

陆平原机羁宦  

左记室思咏史  

张黄门协苦雨  

刘太尉琨伤乱  

卢郎中谌感交  

郭农璞游仙  

孙廷尉绰襍述  

许徴君询自叙  

殷东阳仲文兴瞩  

谢仆射混游览  

陶徴君潜田居  

谢临川灵运游山  

顔特进延之侍宴  

谢法曹惠连赠别  

王徴君防飬疾  

袁太尉淑从驾  

谢光禄庄郊游  

鲍参军昭戎行  

休上人怨别  

学魏文帝  

效阮公诗十五首  

就谢主簿宿  

无锡舅相送衔涕别  

当春四韵同【`阙`】左丞  

感春氷遥和谢中书二首  

咏美人春游  

征怨  

清思诗  

伤内弟刘常侍  

悼室人十首  

## 汉魏六朝百三家集卷八十六  

明　张溥　辑  

梁江淹集  

乐府  

铜爵妓  

武皇去金阁英威长寂寞雄剑顿无光杂佩亦销铄秋至明月圆风伤白露落清夜何湛湛孤烛映兰幕抚影怆无从惟懐忧不薄瑶色行应罢红芳几爲乐徒登歌舞台终成蝼蚁郭  

采菱曲  

秋日心容与涉水望碧莲紫菱亦可采试以缓愁年参差万叶下泛漾百流前髙彩隘通壑香氛丽广川歌出櫂【`一作赵`】女曲儛入江南乘鼋非逐俗驾鲤乃懐仙众美信如此无恨在【`一作出`】淸泉  

齐借田乐歌二首  

【`永明四年借田诏江淹造歌`】  

迎送神升歌  

羽銮从动金驾时游教腾义镜乐缀前修率先丹藕躬遵緑畴灵之圣之歳殷泽柔  

飨神歌  

琼斝旣饰绣簋以陈方燮嘉种永毓宵民  

牲出入歌  

祝详史具礼备乐荐有牲在陈有鼓在悬腾烛象星奔水类电郊燎夙戒駜彼乘駽以伺质明以伫神晏  

荐豆呈毛血歌  

时恭时祀有物有则伊我上圣实抱明德牺象交陈郁尊四塞黍惟嘉谷酒惟黙荐通苍祗庆覃黎黒愿灵之降祚家祐国  

奏宣列之乐歌舞  

殷崇配天周尊明祀瑞合汾隂庆同泰畤靑幕云舒丹殿霞起二曜惟新五精告始于以享之景福是履  

齐鳯皇衔书伎辞  

【`宋世有此辞齐初诏中书郎江淹改`】  

皇齐啓运从瑶玑灵鳯衔书集紫微和乐旣洽神所依超商卷夏耀英辉永世寿昌声华飞  

诗  

侍始安王石头  

绪官承盛世逢恩侍英王结剑从深景抚袖逐曾光暮情郁无巳流望在川阳平原忽超逺参差见南湘何如塞北隂云鸿尽来翔擥镜照愁色徒坐隐忧方山中如未夕无使桂叶伤  

从征虏始安王道中  

乘笏从帷幕仄身豫休明君子未获宴小人亦自营结轩首凉野驱马傃寒城容裔还乡櫂逶迤去国旌山气亘百里山色与云平乔松日夜竦红霞旦夕生徒慙恩厚槩空抱春施名仰愿光威逺嵗晏返柴荆  

从冠军建平王登庐山香炉峯  

广成爱神鼎淮南好丹经此山具鸾鹤往来尽仙灵瑶草正翕赩玉树信葱青绛气下萦薄白云上杳冥中坐瞰蜿虹俛伏视流星不寻遐恠极则知耳目惊日落长沙渚曽隂万里生借兰素多意临风黙含情方学松栢隐羞逐市井名幸承光诵末伏思托后旌  

从建平王游纪南城  

恭承此嘉防末官至南荆敛袵依光采端笏奉仁明再逢绿草合重见翠云生江甸知礼富汉渚闻教清君王澹以思树羽望楚城年积衣劒灭地逺宫馆平锦帐终寂寞防瑟秘音英丹沙信难学黄金不可成迁化每如兹安用贵空名流岩惨中懐凝意方自惊愿借若木景长照忧人情  

望荆山  

奉义至江汉始知楚塞长南闗绕桐栢西岳出鲁阳寒郊无留影秋日悬清光悲风挠重林云霞肃川涨嵗晏君如何零泪霑衣裳玉柱空掩露金尊坐含霜一闻苦寒奏再使艳歌伤  

步铜台  

客子畏霜雪忧至竟悠哉绮帷生网罗宝刀积尘埃思君出汉北鞍马登楚台嵗防合云光平原秋色来寂听积空意凝望信长懐蕙芬自有美光景讵徘徊山中忽缓驾暮雪将盈阶  

秋至懐归  

怅然集汉北还望岨山田沄沄百重壑参差万里山楚闗带秦陇荆云冠吴烟草色敛穷水木叶变吴川秋至帝子降客人伤婵娟试访淮海使归路成数千蓬驱未止极旌心徒自悬若华想无慰忧至定伤年  

渡西塞望江上诸山  

南国多异山杂树共冬荣潺湲夕涧急嘈噆晨鹍鸣石林上参错流沫下纵横松气鉴青霭霞光铄丹英望古一凝思留滞桂枝情结友爱逺岳采药好长生常畏佳人晩秋兰伤紫茎海外果可学嵗暮诵仙经  

赤亭渚  

吴江泛丘墟饶桂复多枫水夕潮波黒日暮精气红路长寒光尽鸟鸣秋草穷瑶水虽未合珠霜窃过中坐识物序晏卧视嵗隂空一伤千里极独望淮海风逺心何所类云边有征鸿  

渡泉峤出诸山之顶  

岑崟蔽日月左右信艰哉万壑共驰骛百谷争往来鹰隼既厉翼蛟鱼亦曝鳃崩壁迭枕卧崭石屡盘回伏波未能凿楼船不敢开百年积流水千嵗生青苔行行讵半景余马以长懐南方天炎火魂兮可归来  

僊阳亭  

擥袂访亭兹地乃闽城万古通汉使千载连吴兵瑶磵夐崭崒铜山郁纵横方水埋金雘圆岸伏丹琼下视雄虹照俯看防霞明桂枝空命折烟气坐自惊劒迳羞前检岷山慙旧名伊我从霜露仆御复孤征楚客心命絶一愿闻越声  

逰黄蘗山  

长望竟何极闽云连越邉南州饶竒怪赤县多灵仙金峰各亏日铜石共临天阳岫照鸾采隂谿喷龙泉残杌千代木廧崒万古烟禽鸣丹壁上猿啸青崖间秦皇慕隐沦汉武愿长年皆负雄豪威弃劒为名山况我葵藿志松木横眼前所若同逺好临风载悠然  

还故园  

汉臣泣长沙楚客悲辰阳古今虽不举兹理亦宜伤山中信寂寥孤景吟空堂北地三变露南檐再逢霜窃值寰海辟仄见圭纬昌浮云抱山川逰子御故乡遽发桃花渚适宿春风场红草涵电色绿树铄烟光髙歌傃关国微叹依笙篁请学碧灵草终嵗自芬芳  

刘仆射东山集  

萧萧云色滋惟爱起长思乔木啸山曲征鸟怨水湄共惜玉樽暮愿是【`旧集作使`】光隂迟绅裳视絶云衔意方此时诵饰江臯驾终从海濵诗  

陆东海谯山集  

杳杳长役思思来使情浓恒忌光氛度借蕙望春红青莎被海月朱华冒水松轻风暧长岳雄虹赫逺峰日暮崦嵫谷参差防云重永愿白沙渚逰衍遂相从丹山有琴瑟不为忧伤容  

无锡县歴山集  

愁生白露日思起秋风年窃悲杜蘅暮擥涕吊空山落叶下楚水别鹤噪吴田岚气隂不极日色半亏天酒至情萧瑟凭樽还惘然一闻清琴奏歔泣方留连况乃客子念直置丝竹间  

外兵舅夜集  

丹林一叶旧碧草从此空烟光拂夜色华舟荡秋风敛意怅何已极望情思中瑶澜寂以晏若采能几终暮心亦谁寄江臯桂有丛  

贻袁常侍  

昔我别楚水秋月丽秋天今君客吴坂春色缥【`一作日媚`】春泉幽冀生碧草沅湘含翠烟铄铄霞上景懵懵云外山涉江竟何望留滞空采莲驻情光气下凝怨琴瑟前珠贝性明润兰玉好芳坚不以宿昔阻懐愧期暮年  

古意报袁功曹  

从军出陇北长望隂山云泾渭各异流恩情于此分故人赠宝劒镂以瑶华文一言鳯独立再説鸾无羣何得晨风起悠哉凌翠氛黄鹄去千里垂涕为报君  

寄丘三公  

昔我学冠劒逢君在三川何意风雨激一诀异东西【`叶先`】菊秀空应夺兰芳几时坚常恐握手毕黯如光絶天安得明月珠擥涕寄吴山  

卧疾怨别刘长史  

四时煎日夜玉露催紫荣始懐未及叹春意秋方惊凉草散萤色衰树敛蝉声冯景魂且谧卧堂怨已生承君客江潭先愁鸿鴈鸣吴山饶离袂楚水多别情金坚碧不灭桂华兰有英无辍代上朝岂惜镜中明但见一叶落哀恨方未平  

灯夜和殷长史  

冬尽防叶暮金石亦懐伤氷鳞不能起水鸟望川梁客子仿永夜寂寞幽意长卧歇丹丘采坐失曽泉光结眉惨成虑销忧非羽觞此心兾可缓清芷在沅湘  

赠錬丹法和殷长史  

琴髙逰防稽灵变竟不还不还有长意长意希童顔身识本烂漫光曜不可攀方验参同契金灶錬神丹顿舍心知爱永却平生欢玉牒裁可卷珠蘂不盈箪譬如明月色流采映嵗寒一待黄冶就青氛迟孤鸾  

从萧骠骑新帝垒  

鲵妖毁王度虹气岨王猷上宰轸灵略宏威肃广谋緜崄冒戈堞乘峤架烽楼燕兵歌越水代马思吴州金笳夜一逺明月信悠悠云色被江出烟光带海浮开襟挟苍宇拓逺局溟洲折日承丹谷总驾临青丘仄待飚雾晏方从畎壑游  

惜晩春应刘秘书  

烟景抱空意蘅杜缀幽心心忧望碧叶涵影顾青林风光多树色露华翻蕙隂水苔方下蔓石萝日上寻霞衣已具带仙冠不待簮徒为多委郁精魄还自临始获琼歌赠一防重如金山中有襍桂玉沥乃共斟  

秋夕纳凉奉和刑狱舅  

萧条晩秋景旻云承景斜虚堂起青霭崦嵫生暮霞空居寂以欷左右自幽歌骑星谢箕尾濯髪慙阳阿年歇圃壁嵗减天津波金箫哀夜长瑶琴怨暮多四时通信黯春风日夜过楚水徒有兰忧至竟如何  

郊外望秋答殷博士  

白露掩江臯青蒲平地芜长夜亦何际衔思久踟蹰企余重兰贝清才富金瑜独艳始东山擅丽终西都云精无永滞水碧岂暂濡属我嵫景半赏尔若光初折麻异离羣纫蕙非索居频赠既雅歌还懐谅短书  

冬尽难离和丘长史  

闲居深怅怅飔寒拂中闺宝礼自千里缣书果君题山川吐幽气云景抱长懐兹别亦为逺潮澜郁东西汀臯日惨色桂闇猿方啼擥意谁侘傺屑涕在心乖杜蘅念无沫石兰终不暌兾总嵗暮驾逰衍苍山蹊  

池上酬刘记室  

戚戚忧可结结忧视春暮紫荷渐曲池臯兰覆径路葱蒨亘华堂葐蒀杂绮树为此久伫立容易光隂度水馆次文羽山叶下暝露懐赏入旧襟悦物览新赋惜我无雕文报章慙复素  

吴中礼石佛  

幻生太浮诡长思多沈疑疑思不慙炤诡生宁尽时敬承积劫下金光铄海湄火宅敛焚炭药草匝卉滋常愿乐此道诵经空山坻禅心暮不杂寂行好无私轩骑久已诀亲爱不留迟忧伤漫漫情灵意终不缁誓寻青莲果永入梵庭期  

采石上菖蒲  

瑶琴久芜没金镜废不看不见空闺里纵横愁思端缓步遵汀渚扬枻泛春澜电至烟流绮水绿桂涵丹凭酒竟【`一作意`】未悦半景方自叹每为忧见及杜若岂能寛冀采石上草得以驻余顔赤鲤傥可乘云雾不复还  

襍体三十首【`有序`】  

夫楚谣汉风既非一骨魏制晋造固亦二体譬犹蓝朱成彩杂错之变无穷宫商为音靡曼之态不极故蛾眉讵同貎而俱动于魄芳草宁共气而皆悦于魂不其然欤至于世之诸贤各滞所迷莫不论甘而忌辛好丹而非素岂所谓通方广恕好逺兼爱者哉乃及公干仲宣之论家有曲直安仁士衡之评人立矫抗况复殊于此者乎又贵逺贱近人之常情重耳轻目俗之恒蔽是以邯郸托曲于李竒士季假论于嗣宗此其效也然五言之兴谅非夐古但闗西邺下既已罕同河外江南颇为异法故黄经纬之辨金碧浮沈之殊仆以为亦各具【`选作合其`】美兼善而已今作三十首诗斆其文体虽不足品藻渊流庶亦无乖商防云尔  

古离别  

逺与君别者乃至鴈门闗黄云蔽千里逰子何时还送君如胙日檐前露已团不惜蕙草晩所悲道里寒君在天一涯妾身长别离愿一见顔色不异琼树枝兎丝及水萍所寄终不移  

李都尉陵从军  

樽酒送征人踟蹰在亲宴日暮浮云滋握手泪如霰悠悠清水川嘉鲂得所荐而我在万里结友【`一作髪`】不相见袖中有短书愿寄双飞燕  

班媫妤咏扇  

纨扇如圆月出自机中素画作秦王女乘鸾向烟雾彩色世所重虽新不代故窃愁凉风至吹我玉阶树君子恩未毕零落在中路  

魏文帝曹丕游宴  

置酒坐飞阁逍遥临华池神飚自逺至左右芙蓉披緑竹夹清水秋兰被幽崖月出照园中冠佩相追随客从南楚来为我吹参差渊鱼犹伏浦听者未云疲髙文一何绮小儒安足为肃肃广殿隂雀声愁北林众賔还城邑何用慰我心  

陈思王曹植赠友  

君王礼英贤不恡千金璧双阙指驰道朱宫罗第宅从容氷井台清池映华薄凉风荡芳气碧树先秋落朝与佳人期日夕望青阁褰裳摘明珠徙倚拾蕙若眷我二三子辞义丽金雘延陵轻宝劒季布重然诺处富不忘贫有道在葵藿  

刘文学桢感遇  

苍苍山中桂团团霜露色霜露一何紧桂枝生自直橘柚在南国因君为羽翼谬防圣主私托身文墨职丹彩既已过敢不自雕饰华月照芳池列坐金殿侧微臣固受赐鸿恩良未测  

王侍中粲懐徳  

伊昔值世乱秣马辞帝京既伤蔓草别方知杕杜情崤函荡【`选作复`】丘墟冀阙缅纵横倚棹泛泾渭日暮山河清蟋蟀依素【`选作桑`】野严风吹枯茎鹳鹢在幽草客子泪已零去乡三十载幸遭天下平贤主降嘉赏金貂服缨侍宴出河曲飞葢游邺城朝露竟几何忽如水上萍君子笃恩义柯叶终不倾福履既所绥千载埀令名  

嵇中散康言志  

曰余不师训潜志去世尘逺想出宏域髙步超常伦灵鳯振羽仪戢景西海濵朝食琅玕实夕饮玉池津处顺故无累养徳乃入神旷哉宇宙惠云罗更四陈哲人贵识义大雅明庇身庄生悟无为老氏守其真天下皆得一名实久相賔咸池飨爰居钟鼓或愁辛栁惠善直道孙登庶知人写懐良未逺感赠以书绅  

阮步兵籍咏懐  

青鸟海上游鸴斯蒿下飞浮沈不相宜羽翼各有归飘飖可终年沆瀁安是非朝云乘变化光耀世所希精卫衔木石谁能测幽微  

张司空华离情  

秋月映栊悬光入丹墀佳人抚鸣琴清夜守空帷兰径少行迹玉台生网丝庭树发红彩闺草含碧滋延伫整绫绮万里赠所思愿垂湛露惠信我皎日期  

潘黄门岳述哀  

青春速天机素秋驰白日美人归重泉凄怆无终毕殡宫已肃清松栢转萧瑟俯仰未能弭寻念非但一抚衿悼寂寞怳然若有失明月入绮髣髴想蕙质销忧非萱草永懐寄梦寐梦寐复防防何由觌尔形我慙北海术尔无帝女灵驾言出逺山徘徊泣松铭雨絶无还云华落岂留英日月方代序寝兴何时平  

陆平原机羁宦  

储后降嘉命恩纪被微身明发眷桑梓永叹懐密亲流念辞南澨衔怨别西津驱马遵淮泗旦夕见梁陈服义追上列矫迹厠宫臣朱黻咸髦士长缨皆俊民契濶承华内绸缪逾嵗年日暮聊总驾逍遥观洛川殂殁【`选作徂役`】多拱木宿草凌寒烟游子易感慨踯躅还自怜愿言寄三鸟离思非徒然  

左记室思咏史  

韩公沦卖药梅生隐市门百年信荏苒何用苦心魂当学卫霍将建功在河源珪组贤君盼青紫明主恩终军才始逹贾谊位方尊金张服貂冕许史乘华轩王侯贵片议公卿重一言太平多欢娱飞葢东都门顾念张仲蔚蓬蒿满中园  

张黄门协苦雨  

丹霞蔽阳景緑泉涌隂渚水鹳巢层甍山云润柱础有渰兴春节愁霖贯秋序燮燮凉叶夺戾戾飔风举髙谈翫四时索居慕俦侣青苕【`一作苔`】日夜黄芳蕤成宿楚嵗暮百虑交无以慰延伫  

刘太尉琨伤乱  

皇晋遘阳九天下横氛雾秦赵值薄蚀幽并逢虎据伊余荷宠灵感激狥驰骛虽无六竒术冀与张韩遇戚扣角歌桓公遭乃举荀息冒险难实以忠贞故空令日月逝愧无古人度饮马出城濠北望沙漠路千里何萧条白日隐寒树投袂既愤懑抚枕懐百虑功名惜未立髪已改素时哉茍有防治乱惟防数  

卢郎中谌感交  

大厦须异材廊庙非庸器英俊着世功多士济斯位眷顾成绸缪乃与时髦匹姻媾久不亏契濶岂但一逢厄既已同处危非所恤常慕先逹槩观古论得失马服为赵将疆得清谧信陵佩魏印秦兵不敢出慨无幄中防徒慙素丝质羁旅去旧京感遇逾琴瑟自顾非杞梓勉力在无逸更以畏友朋滥吹乖名实  

郭农璞游仙  

崦山多灵草海濵饶竒石偃蹇寻青云隐沦驻精魄道人读丹经方士錬玉液朱霞入牖曜灵照空隙傲睨摘木芝陵波采水碧眇然万里游矫掌望烟客永得安期术岂愁蒙汜迫  

孙廷尉绰襍述  

太素既已分吹万着形兆寂动苟有源因谓殇子夭道丧渉千载津梁谁能了思乘扶瑶翰卓然陵风矫静观尺棰义理足未尝少冏冏秋月明凭轩咏尧老浪迹无蚩妍然后君子道领畧归一致南山有绮皓交臂久变化传火乃薪草亹亹思清胷中去机巧物我俱忘懐可以狎鸥鸟  

许徴君询自叙  

张子闇内机单生蔽外像一时排防筌泠然空中赏遣此弱丧情资神任独往采药白云隈聊以肆所养丹葩曜芳蕤绿竹防闲敞苕苕寄意胜不觉陵虚上曲櫺激鲜飚石室有幽响去矣从所欲得失非外奬至哉操斤客重明固已朗五难既洒落超迹絶尘网  

殷东阳仲文兴瞩  

晨游任所萃悠悠蕴真趣云天亦辽亮时与赏心遇青松挺秀萼惠色出乔树极眺清波深缅映石壁素莹情无余滓拂衣释尘务求仁既自我风岂外慕直置忘所宰萧散得遗虑  

谢仆射混游览  

信矣劳物化忧襟未能整薄言遵郊衢总辔出台省凄凄节序髙寥寥心悟永时菊耀岩阿云霞冠秋岭眷然惜良辰徘徊践落景卷舒虽万绪动复归有静曽是迫桑榆嵗暮从所秉舟壑不可攀忘懐寄匠郢  

陶徴君潜田居  

种苖在东臯苖生满阡陌虽有荷鉏倦浊酒聊自适日暮巾柴车路闇光已夕归人望烟火稚子檐隙问君亦何为百年防有役但愿桑麻成蚕月得纺绩素心正如此开迳望三益  

谢临川灵运游山  

江海经邅回山峤备盈缺灵境信淹留赏心非徒设平明登云峰杳与庐霍絶碧障长周流金潭恒澄澈洞林带晨霞石壁映初晰乳窦既滴沥丹井复寥泬嵓防转竒秀岑崟还相蔽赤玉隐瑶溪云锦被沙汭夜闻猩猩啼朝见鼯防逝南中气暖朱华凌白雪幸游建徳乡观竒经禹穴身名竟谁辨图史终磨灭且泛桂水潮映月游海澨摄生贵处顺将为智者説  

顔特进延之侍宴  

太微凝帝宇瑶光正神县揆日粲书史相都丽闻见列汉构仙宫开天制宝殿桂栋留夏飚兰橑停冬霰青林结防蒙丹巘被【`五臣作披`】葱蒨山云备卿霭池卉具灵变重阳集清氛下辇降宴骛望分寰隧晒旷尽都甸气生川岳隂烟灭淮海见中坐溢朱组步櫩簉琼弁礼登伫睿情乐阕延皇眄测恩跻愉逸沿牒懵浮贱承荣重兼金【`李善作荣重餽兼金`】巡华过盈瑱敢饰舆人咏方慙渌水荐  

谢法曹惠连赠别  

昨发赤亭渚今宿浦阳汭方作云峰异岂伊千里别芳尘未歇席零【`李善作涔`】泪犹在袂【`入声`】停舻望极浦弭棹阻风雪风雪既经时夜永起懐思泛滥北湖游苕【`李善作岧`】亭南楼期防翰咏新赏开袠莹所疑摘芳爱气馥拾蘂怜色滋色滋畏沃若人事亦销铄子衿怨勿往谷风诮轻薄共秉延州信无慙仲路诺灵芝望三秀孤筠情所托所托已殷勤祗足搅懐人今行嶀嵊外衔思至海濵觌子杳未僝欵睇在何辰杂佩虽可赠疏华竟无陈无陈心悁劳旅人岂游遨幸及风雪霁青春满江臯解防前侣还望方郁陶烟景若离逺末响寄琼瑶  

王徴君微养疾  

窈霭潇湘空翠涧澹无滋寂歴百草晦歘吸鹍鸡悲清隂往来逺月华散前墀錬药瞩虚幌泛瑟卧遥帷水碧验未黩金膏灵讵缁北渚有帝子荡瀁不可期怅然山中暮懐疴属此诗  

袁太尉淑从驾  

宫庙礼哀敬枌邑道严恭洁由明祀肃驾在祈年诏徒登季月戒鳯藻行川云斾象汉徙宸网拟星悬朱櫂丽寒渚金鋄映秋山羽卫蔼流景防吹震沈渊辨诗测京国履籍鉴都甿謡响玉律邑颂被丹文轸薄桂海声教烛氷天和惠颁上笏恩渥浃下筵幸侍观洛后岂慕巡河前服义方无沬展歌殊未宣  

谢光禄庄郊游  

肃舲出郊际徙乐逗江隂翠山方蔼蔼青浦正沈沈凉叶照沙屿秋荣冒水浔风散松架险云郁石道深静黙镜緜野四睇乱层岑气清知鴈引露华识猿音云装信解黻烟驾可辞金始整丹泉术终觌紫芳心行光自容裔无使弱思侵  

鲍参军昭戎行  

豪士枉尺璧宵人重恩光徇义非为利执羁轻去乡孟冬郊祀月杀气起严霜戎马粟不暖军士氷为浆晨上城臯坂碛砾皆羊肠寒隂笼白日大谷晦苍苍息徒税征驾倚劒临八荒鹪防不能飞武伏川梁铩翮由时至感物聊自伤竖儒守一经未足识行藏  

休上人怨别  

西北秋风至楚客心悠哉日暮碧云合佳人殊未来露彩方泛艶月华始徘徊宝书为君掩瑶瑟讵能开相思巫山渚怅望阳云台膏罏絶沈燎绮席生浮埃桂水日千里因之平生懐  

学魏文帝  

西北有浮云缭绕华隂山惜哉时不遇入夜值霜寒秋风刮地起吹我至幽燕幽燕非我国窈窕为谁贤少年歌且止歌声断客子  

效阮公诗十五首  

嵗暮懐感伤中夕弄清琴戾戾曙风急团团明月隂孤云出北山宿鸟惊东林谁谓人道广忧慨自相寻宁知霜雪后独见松竹心  

十年学读书顔华尚美好不逐世间人鬬鸡东郊道富贵如浮云金玉不为宝一旦鶗鴂鸣严霜被劲草志气多感失泪下沾懐抱  

白露淹庭树秋风吹罗衣忠信主不合辞意将诉谁独坐东轩下鸡鸣夜已晞总驾命賔仆遵路起旋归天命谁能见人踪信可疑  

飘飘恍惚中是非安所之大道常不验金火每如斯忼慨少淑貌便娟多令辞宿昔秉心誓灵明将见期愿从丹丘驾长弄华池滋  

隂阳不可知鬼神惟杳防暂试武帝貌一见李后灵同情沦异物有体入无形贤圣共草昧仁智焉足明变化未有极恍愡谁能精  

若木出海外本自丹水隂羣帝共上下鸾鸟相追寻千龄犹旦夕万世更浮沈岂与异乡士瑜瑕论浅深夏后乘两龙髙防在帝台荣光河雒出白云苍梧来侍御多贤圣升降有羣才四时有变化盛明不徘徊髙阳邈已逺竚立谁语哉  

昔余登大梁西南望洪河时寒原野旷风急霜露多仲冬正惨切日月少精华落叶纵横起飞鸟时相过搔首广川隂懐归思如何常愿反初服闲步颍水阿  

宵月辉西极女圭映东海佳丽多异色芬葩有竒采绮缟非无情光隂命谁待不与风雨变长共山川在人道则不然消散随风改  

少年学击劒从师至幽州燕赵兵马地唯见古时丘登城望山水平原独悠悠寒暑有往来功名安可留扰扰当途子毁誉多埃尘朝生舆马间夕死衢路濵藜藿应见弃势位乃为亲华屋争结绶朱门竞弹巾徒羡草木利不爱金碧身至徳所以贵河上有丈人  

华树曜北林芬芳空自宣秋至白云起蟪蛄号庭前中心有所思虚堂独浩然安坐咏琴瑟逍遥可永年假乘试行游北望髙山岑翩翩征鸟翼萧萧松栢隂感时多辛酸览物更伤心性命有定理祸福不可禁唯见云际鹄江海自追寻  

夕云映西山蟋蟀吟桑梓零露被百草秋风吹桃李君子懐苦心感慨不能止驾言逺行游驱马清河涘寒暑更进退金石有终始光色俯仰间英艳难久恃  

至人贵无为裁魂守寂寥唯有驰骛士风尘在一朝舆马相夸耀賔从共矜骄天道好盈缺春华故秋凋不知北山民商歌弄场苖  

就谢主簿宿  

季月寒气重滋兰错无芳北方漂夜色河凝暠如霜怅哉心神晩烛灭此深堂芰衣如可赠宁湿岨云梁  

无锡舅相送衔涕别  

心逺路已迥意满辞未陈曽风漂别葢北云竦征人杯酒怜嵗暮志气非上春若无孤鸟还沥泣何所因  

当春四韵同【`阙`】左丞  

雷萌山中草云煦江上花流烟漾璇景轻风泛凌霞我有幽兰念衔意瞩里斜友人殊未还独慰檐前华  

感春氷遥和谢中书二首  

江臯桐始华敛衣望边亭平原何寂寂岛暮兰紫茎芬披好草合流烂新光生氷雪徒皦洁此焉空守贞暮意歌上春怅哉望佳人擥洲之宿莽命为瑶桂因观书术不变学古道恒真若作商山客寄谢丹水濵  

咏美人春游  

江南二月春东风转绿苹不知谁家子看花桃李津白雪凝琼貌明珠防绛唇行人咸息驾争拟洛川神  

征怨  

荡子从征久鳯楼箫管闲独枕凋云鬓孤灯损玉顔何日边尘净庭前征马还  

清思诗  

赵后未至丽隂妃非美极情理傥可论形有焉足识帝女在河洲晦映西海侧隂阳无定光襍错千万色终嵗如琼草红华长翕赩  

师旷操雅操延子聆竒音鹤徒翔舞清角自浮沈明琯东南逝精丝西北临白云瑶池曲止【`一作上`】使泪淫淫秋夜紫兰生湛湛明月光偃蹇灵芝采容裔紫华堂林木不拂葢淇水宁渐裳倐忽南江隂照曜北海阳从此长往来万世无感伤  

白露滋金瑟清风荡玉琴空闺饶逺念虚堂生夜隂兹夕一何哀明月没西林世人重时暮道士情亦深愿乘青鸟翼径出玉山岑  

至徳不可传灵不可侣草木还根蔕精灵归妙理我学杳防道谁能测穷已须待九转成终防长沙市  

伤内弟刘常侍  

金璧自惠质兰杜信嘉名丹防既腾迹华萼故扬声伊余方罢秀叹息向君荣谁疑春光昃何遽秋露轻逺心惜近路促景怨长情风至衣袖冷况复蟪蛄鸣白露防汉沼明月空汉生长悲离短意恻切吟空庭注欷东郊外流涕北山坰  

悼室人十首  

佳人永暮矣隐忧遂歴兹宝烛夜无华金镜昼恒微桐叶生緑水雾天流碧滋蕙弱芳未空兰深鸟思时湘醽徒有酌意塞不能持  

适见叶萧条已复花庵郁帐里春风荡檐前还燕拂垂涕视去景摧心向徂物今悲辄流涕昔欢常飘忽幽情一不弭守叹谁能慰  

夏云多襍色红光铄蕤鲜苒弱屏风草潭沲曲池莲黛叶鉴深水丹华香碧烟临防方自吊擥气以伤然命知悲不絶恒如注海泉  

驾言出游衍冀以涤心胷复值烟雨散清隂带山浓素沙匝广岸雄虹冠尖峯岀风舞森桂落日暧圆松还结生不念楚客独无容  

秋至捣罗纨泪满未能开风光肃入户月华为谁来结眉向珠网沥思视青苔鬓局将成葆带减不须摧我心若涵烟葐蒀满中懐  

尘嵗时阻闺芜日夜深流黄夕不织宁闻梭杼音凉霭漂虚座清音荡空琴蜻引知寂寥蛾飞测幽隂乃抱生死悼岂伊离别心  

颢颢气薄暮蓛防清衾单阶前水光裂树上雪花团庭鹤哀以立云鸡肃且寒方冬有苦泪承夜非膏兰从此永黯削萱叶焉能寛  

抒悲情虽滞送往意所知空座几时设虚帷无久埀暮气亦何劲严风照天涯梦寐无端际惝恍有分离意念每失乖徒见四时亏  

神女色姱丽乃出巫山湄逶迤罗袂下鄣日望所思佳人独不然户牖絶锦綦感此増婵娟屑屑涕自滋清光澹且减低意守空帷  

二妃丽潇湘一有乍一无佳人承云气无下此幽都当追帝女迹出入泛灵舆掩映金渊侧游豫碧山隅暧然时将罢临风还故居  

## 汉魏六朝百三家集卷八十七目录

梁沈约集题词  

梁武簒齐决策于沈休文范彦龙时休文年已六十余矣抵掌革运鼓舞作贼惟恐人非金玉时失河清举手之间大事已定竟忘身为齐文惠家令也佛前懴悔省讼小过戒及绮语独讳言佐命不敢播腾及齐和入梦赤章奏天中使谴责趣其病殒囘思妓师识面君臣罢酒又成往事然攀附功烈于生前龙凤猜积于身后易名一字犹遭夺改若重泉有知能无抱恨于夀光閤外哉休文大手史书居长传者独宋文集百卷亦仅存十三取其得意之篇比诸传论膏沐余润光辉蔽体马书班赋别集偏行适助南董之美观耳四声谱自谓入神后代遵奉而不获邀赏于武帝声病牵拘固非英雄所喜也禅笔纷作于树园玅吼谛乘正説逺逊乃公意者逢时之意多则觉性之辞少矣  

目録  

赋  

郊居赋  

愍涂赋  

悯国赋  

丽人赋  

伤美人赋  

拟风赋  

桐赋  

髙松赋  

愍衰草赋  

天渊水鸟赋  

反舌鸟赋  

诏  

改天监元年恩诏  

南郊恩诏  

又  

又  

立太子恩诏  

又  

立内职诏  

使四方士民陈刑政诏  

劝农访民所疾苦诏  

搜隐逸诏  

酬荆雍议士诏  

赦诏  

又  

立左降诏  

降死罪诏  

沈文季加侍中诏  

崔慧景加侍中诏  

授萧惠休右仆射诏  

授王亮左仆射诏  

王亮王莹加授诏  

临川王子晋南康侯子恪迁授诏  

王茂加侍中诏  

资给何防诏  

封授临川等五王诏  

刘领军封侯诏  

王亮等封侯诏  

常僧景等封侯诏  

封三舎人诏  

封申希祖诏  

封李居壬等诏  

封徐世檦诏  

封左兴盛等诏  

勑  

梁武帝践祚与州郡勑  

与谢朏勑  

与何勑  

制  

授蔡法度廷尉制  

授王缋蔡约王师制  

疏  

修定乐书疏  

论谱籍疏  

议乗舆升殿疏  

论选举疏【`缺`】  

表  

上宋书表  

上注制防连珠表  

为栁世隆上铜表  

上建阙表  

为栁兖州世隆上旧宫表  

举胡元秀表  

荐刘粲表  

与沈渊荐沈驎士表  

为栁世隆让封公表  

为褚炫让吏部尚书表  

为南郡王让中军表  

为始兴王让仪同表  

让仆射表  

让五兵尚书表  

为皇太子谢表  

为长城公主谢表  

谢封建昌侯表  

谢母封建昌国太夫人表  

到著作省谢表  

拜尚书令到都谢表  

谢立皇太子赐绢表  

谢赐新厯表  

致仕表  

临终遗表  

章  

为安陆王谢荆州章  

为晋安王谢南兖州章  

为六宫拜章  

弹文  

奏弹王源  

奏弹孔稚珪违制启假事  

奉弹奉朝请王希违假  

奏弹御史孔橐题省壁悖慢事  

奏弹秘书郎萧遥昌  

奏弹王僧佑  

修竹弹甘蕉文  

启  

贺齐明帝登祚启  

上钱随喜光宅寺启  

送育王像并上钱烛等启  

谢赐甘露启  

谢勑赐氷启  

谢赐紾绸绢等启  

谢勑赐绢葛启  

谢齐竟陵王教撰髙士传启  

谢齐竟陵王示华严璎珞启  

谢齐竟陵王示永明乐歌启  

谢齐竟陵王赉母赫国云气黄绫裙襦启谢女出门宫赐绢绮烛启  

谢司徒赐北苏启  

为栁世隆谢赐乐游苑胡桃启  

为东宫谢勑赐孟尝君劒启  

为皇太子谢赐御所射雉启  

荅释法云启  

谢陶隐居术煎启【`缺`】  

上陶隐居启【`二首缺`】  

书  

与徐勉书  

答陆厥问声韵书  

答乐蔼书  

答沈驎士书  

与范述曾论齐竟陵王赋书  

与陶景书  

报王筠书  

报博士刘杳书  

与约法师书  

序  

梁武帝集序  

内典序  

佛记序  

棊品序  

论  

七贤论  

辨圣论  

均圣论  

答陶华阳  

究竟慈悲论  

形神论  

神不灭论  

难范缜神灭论  

述僧设防论  

述僧中食论  

羲  

佛知不异众生知义  

六道相续作佛羲  

因缘羲  

颂  

千佛颂  

齐朝丹徒故宫颂  

赞  

髙士赞【`有序`】  

绣像题赞【`有序`】  

弥勒赞  

销声赞  

雪赞  

铭  

瑞石像铭【`有序`】  

光宅寺刹下铭【`有序`】  

弥勒佛铭  

释迦文佛像铭  

栖禅精舎铭【`有序`】  

连珠  

连珠二首  

记  

枳园寺刹下石记  

齐竟陵王题佛光记  

碑  

桐栢山金庭馆碑  

法王寺碑  

善馆碑  

齐故安陆昭王碑  

豫章文宪王碑  

太尉王俭碑  

比邱尼僧敬法师碑  

哀防文  

齐明帝哀防文  

諡议  

齐武帝諡议  

齐明帝諡议  

梁德皇后諡议  

墓志铭  

齐太尉文宪王公墓铭  

齐太尉徐公墓志  

丞相长沙宣武王墓铭  

司徒谢朏墓铭  

尚书右仆射范云墓铭  

太常卿任昉墓铭  

行状  

齐司空栁世隆行状  

齐临川王行状  

齐禅林寺尼净秀行状  

文  

懴悔文  

千僧防愿文  

赛蒋山庙文  

冠子祝文  

齐竟陵王题佛光文【`缺`】  

疏  

为文惠太子礼佛愿疏  

为文惠太子解讲疏  

为齐竟陵王发讲疏  

为齐竟陵王解讲疏  

又  

为南郡王舍身疏  

舍身愿疏  

## 汉魏六朝百三家集卷八十七  

明　张溥　辑  

梁沈约集  

赋  

郊居赋  

惟至人之非已固物我而兼忘自中智以下洎咸得性以为场兽因窟而获骋鸟先巢而后翔陈巷穷而业泰婴居湫而惪昌侨栖仁于东里凤晦迹于西堂伊吾人之褊志无经世之大方思依林而羽戢愿托水而鳞藏固无情于轮奂非有欲于康庄披东郊之寥廓入蓬藋之荒茫既从竪而横搆亦风除而雨攘昔西汉之标季余播迁之云始违利建于海昏创惟桒于江汜同河济之重世逾班生之十纪或辞禄而反畊或弹冠而来仕逮有晋之隆安集艰虞于天步世交争而波流民失峕而狼顾延乱麻于井邑曝如莽于衢路大地旷而靡容昊天逺而谁诉伊皇祖之弱辰逢时艰之孔棘违危邦而窘惊访安土而移即肇胥宇于朱方掩闲庭而宴息值龙顔之郁起乃凭风而矫翼指皇邑而南辕驾修衢以骋力迁华扉而来启张髙衡而徙植傍逸陌之修平靣淮流之清直芳尘浸而悠逺世道忽其窊隆绵四代于兹日盈百祀于微躬嗟弊庐之难保若霣箨之従风或诛茅而剪棘或既西而复东乍容身于白社亦寄孥于伯通迹平生之耿介寔有心于独往思幽人而轸念望东臯而长想本忘情于狥物徒羁绁于天壤应屡叹于牵丝陆兴言于世网事滔滔而未合志悁悁而无爽路将殚而弥峭情薄暮而逾广抱寸心其如兰何斯愿之浩荡咏归欤而踯躅眷岩阿而抵掌逢时君之丧惪何防昏之孔炽乃战牧所未陈寔升陑所不记彼黎元之喋喋将垂兽而为饵瞻穷昊而无归虽非牢而被胾始叹丝而未覩终逌组而后值寻贻爱乎上天固非民其莫甚授符于井翼寔灵命之所禀当降监之初辰值积恶之云稔宁方割于下垫廓重氛于上墋躬靡暇于朝食常求衣于夜枕即牢笼于妫夏又驰驱于轩顼惪无逺而不被明无防而不烛鼓泽于大荒播仁风于遐俗辟终古而遐念信王猷其如玉值衔图之盛世遇兴圣之嘉期谢中涓于初日叨光佐于此时阙投石之猛志无飞矢之丽辞排阳乌而命邑方河山而启基翼储光于三善长王职于百司兢鄙夫之易失惧宠禄之难持伊前世之贵仕罕纡情于邱窟譬丛华于楚赵每骄奢以相越筑甲馆于铜駞并髙门于北阙辟重扄于华阃岂蓬蒿所能没教传嗣于墝壤何安身于穷地味先喆而为言固余心之所嗜不慕权于城市岂邀名于屠肆咏希微以考室幸风霜之可庇尔乃傍穷埜抵荒郊编霜菼葺寒茅搆栖噪之所集筑町疃之所交因犯檐而刋树由妨基而剪巢决渟洿之汀濙塞井甃之沦坳萟芳枳于北渠树修杨于南浦迁瓮牖于兰室同肩墙于华堵织宿楚以成门借外扉而为戸既取隂于庭樾又因篱于芳杜开阁室以逺临辟髙轩而旁覩渐沼沚于霤垂周塍陌于堂下其水草则苹萍芡芰菁藻蒹菰石衣海髪黄荇緑蒲动红荷于轻浪覆碧叶于澄湖飡嘉实而却老振羽服于清都其陆卉则紫鼈緑葹天着山韭鴈齿糜舌牛唇彘首布濩南池之阳烂漫北楼之后或羃渚而芘地或萦窻而窥牖若乃园宅殊制田圃异区李衡则橘林千树石崇则襍果万株并豪情之所侈非俭志之所娱欲令纷披蓊郁吐緑攅朱罗窓映戸接霤承隅开丹房以四照舒翠叶而九衢抽红英于紫蔕衔素蘂于青跗其林鸟则翻泊颉颃遗音下上楚雀多名流嘤襍响或斑尾而绮翼或緑衿而绛颡好叶隠而枝藏乍间闗而来往其水禽则大鸿小鴈天狗泽虞秋鹥冬防修鹢短鳬曵参差之弱藻戱瀺灂之轻躯翅抨流而起沫翼鼓浪而成珠其鱼则赤鲤青鲂纎鯈钜鳠碧鳞朱尾修颅偃頟小则戯渚成文大则喷流扬白不兴羡于江海聊相防于余宅其竹则东南独秀九府擅竒不迁植于淇水岂分根于乐池秋蜩唫叶寒雀噪枝来风南轩之下负雪北堂之垂访往涂之轸迹观先识之情伪每诛空而索有皆指难而为易不自已而求足并尤物以兴累亦昔士之所迷而今余之所避也原农皇之攸始讨厥播之云初肇变腥以粒食乃人命之所储寻井田之往记考阡陌于前书顔箪食而乐在郑髙廪而空虚顷四百而不足亩五十而有余抚幽衷而局念幸取给于庭庐纬东菑之故耜浸北畆之新渠无褰防于晓蓐不抱惄于朝蔬排外物以齐遣独为累之在余安事千斯之积不羡汶阳之墟临巽维而聘目即堆冢而流眄虽兹山之培塿乃文靖之所宴驱四牡之低昻响繁笳之清啭罗方员而绮错穷海陆而兼荐奚一权之足伟委千金其如线试抚臆而为言岂斯风之可扇将通人之逺防非庸情之所见聊迁情而徙睇识方阜于归津帯修汀于桂渚肇举锸于彊秦路萦吴而欵越涂被海而通闽懐三岛以长念伊故乡之可珍寔褰期于晚岁非失步于方春何东川之濔濔独流涕于吾人谬参贤于昔代亟徒游于兹所侍防旄而齐辔陪龙舟而遵渚或列席而赋诗或班觞而宴语繐帷一朝防漠西陵忽其葱楚望商颷而永叹毎乐恺于斯观始则钟石锵鋐终以鱼龙澜漫或升降有序或浮白无算贵则丙魏萧曹亲则梁武周旦莫不共霜雾而歇灭与风云而消散眺孙后之墓田寻雄霸之遗武寔接汉之后王信开吴之英主指衡岳而作镇苞江汉而为宇徒徴言于石椁遂延灾于金缕忽芜秽而不修同原陵之膴膴宁知蝼蚁之与狐兎无论樵刍之与牧竖睇东巘以流目心凄怆而不怡葢昔储之旧苑寔博望之余基修林则表以桂树列草则冠以芳芝风台累翼月榭重栭千栌崨嶫百栱相持皁园林驾兰枻水嬉逾三龄而事往忽二纪以厯兹咸夷漫以荡涤非古今之异峕囘余眸于艮域觌髙舘于兹岭虽混成以无迹寔遗训之可秉始飡霞而吐雾终陵虚而倒景驾雌蜺之连卷泛天江之悠永指咸池而一息望瑶台而髙骋匪爽言以自姱冀神方之可请惟钟岩之隐郁表皇都而作峻盖望秩之所宗含风云而吐润其为状也则巍峩崇崒乔枝拂日嶤嶷岧嵉坠石堆星岑崟屼或坳或平盘坚枕卧诡状殊形孤嶝横挿洞穴斜经千丈万仞三袭九成亘绕州邑欵跨郊坰素烟晚帯白雾晨萦近循则一岩异色逺望则百岭俱青观二代之茔兆覩摧残之余隧成颠沛于虐竖康敛衿于虚器穆恭已于岩廊简逰情于肆烈穷饮以致灾安忘懐而受祟何宗祖之竒杰威横天而陵地惟圣文之缵武殆隆平之可至余世惪之所君仰遗封而掩泪神寝匪一灵馆相距席布骍驹堂流桂醑降紫皇于天阙延二妃于湘渚浮兰烟于桂栋召巫阳于南楚扬玉桴握椒糈怳临风以浩唱折琼茅而延伫敬惟空路邈逺神踪遐濶念甚惊颷生犹聚沫归妙轸于一乘启扉于三达欲息心以遗累必违人而后豁或结橑于岩根或开櫺于木末室闇萝茑檐梢松栝既得理于兼谢固忘懐于饥渴或攀枝独逺或凌云髙蹈因葺茨以结名犹观空以表号得忘已于兹日岂期心于来报天假余以大德荷兹赐之无疆受老夫之嘉称班燕礼于上庠无希骥之秀质乏如珪之令望邀昔恩于旧主重匪服于今皇仰休老之盛则请防躯于夕阳劳蒙司而获谢犹奉职于春坊峕言归于陋宇聊暇日以翺翔栖余志于净国归余心于道场兽依墀而莫骇鱼牣沼而不纲旋迷涂于去辙笃后念于徂光晚树开花初英落蘂或异林而分丹青乍因风而襍红紫紫莲夜发红荷晓舒轻风防动其芳袭余风骚屑于园树月笼连于池竹蔓长柯于檐柱发黄华于庭菊氷悬塪而帯坻雪萦松而被埜鸭屯飞而不散鴈髙翔而欲下并时物之可懐虽外来而非假寔情性之所留滞亦志之而不能舍也伤余情之頽暮罹忧患其相溢悲异轸而同归懽殊方而并失峕复托情鱼鸟归闲蓬荜旁阙吴娃前无赵瑟以斯终老于焉消日惟以天地之恩不报书事之官靡述徒重于髙门之地不载于良史之笔长太息其何言羞愧心之非一  

愍涂赋  

结榜穷渚思临长屿情依旧越身经故楚彼长路之多端伊客心之无绪懽因循而易失悲由心而难拒此北海之信辽知余思之方阻日掩长浦风扫联葭疉云凝愤广水腾华聼奔沸于洲屿望掩暧乎烟沙依云边以知国极鸟道以瞻家免凄怆于羁离亦殷勤于行路叹余涂之屡蹇奚前芳之可慕  

悯国赋  

余生平之无立徒跅弛以自闲处围城之惵惵得无用于行间对僚友而不怡咸悄顔而相顾畏髙冲之北拟壮激矢之南度骇潜师之夜过惊跃马之晨呼矛森森而密竪旗落落而踈布时难纷其未已岁功迫其将徂育素虮于胄垂葆髪于缦胡  

丽人赋  

有客弱冠未仕缔交戚里驰骛王室遨游许史归而称曰狭斜才女铜街丽人亭亭似月嬿婉如春凝情待价思尚衣巾芳逾散麝色茂开莲陆离羽佩杂错花钿响罗帏而不进隐明灯而未前中步襜而一息顺长廊而逈归池飜荷而纳影风动竹而吹衣薄暮延伫宵分乃至出闇入光含羞隐媚垂罗曵锦鸣瑶动翠来脱薄妆去留余腻沾妆委露理鬓清渠落花入领防风动裾  

伤美人赋  

信美顔其如玉咀清哇而度曲思佳人而未来望余光而踯躅拂螭云之髙帐陈九枝之华烛虚翡翠之珠被空合欢之芳褥言欢爱之可永庶罗袂之空裁曽未申其巧笑忽沦躯于夜台伊芳春之仲节夜犹长而未遽怅徙倚而不眠往徘徊于故处  

拟风赋  

若夫揺玉树响金扉拂九层之羽盖转八凤之珠旂时卷瑶台翠帐乍动佚女轻衣此盖羽客之仙风也  

桐赋  

龙门之桐逺望青葱专岩擅岭或孤或丛枝封暮云叶映昼虹抗兰橑以栖龙拂雕窻而团露喧密叶于凤晨宿髙枝于鸾暮合影阳崖标峯东陆俯结隂仰成翠幄乍髣髴于行雨峕徘徊于丹毂绕齐防于碧林岂惭光于若木  

髙松赋  

郁彼髙松栖根得地托北园于上邸依平台而养翠若夫蟠株耸榦之懿含星漏月之竒经千霜而得拱仰百仞而方枝朝吐轻烟薄雾夜宿迷鸟羁雌露虽滋而不润风未动而先知既捎云于清汉亦倒景于华池轻隂蒙密乔柯布濩叶断禽踪枝通猿路聼骚骚于既晓望隐隐于将暮暧平湖而漾青绿拂缯绮而笼丹素于时风急垄首寒浮塞天流蓬不息明月孤悬檀栾之行可咏邹枚之客存焉清都之念方逺姑射之想悠然擢柔情于蕙圃涌寳思于珠泉岂徒为善之小乐离缴之短篇若此而已乎  

愍衰草赋  

愍衰草衰草无容色憔悴荒径中寒荄不可识昔时兮春日昔日兮春风衔花兮佩实垂绿兮散红岩陬兮海岸氷多兮霰积布绵密于寒臯吐纤疏于危石雕芳卉之九衢霣灵茅之三脊风急崤道难秋至客衣单既伤檐下菊复悲池上兰飘落逐风尽方知岁早寒流萤暗明烛鴈声防裁续霜夺茎上紫风销叶中緑秋鸿兮疏引寒乌兮聚飞径荒寒草合草长荒径防园庭渐芜没霜露日霑衣  

天渊水鸟应诏赋  

天渊池鸟集水涟漪单泛姿容与羣飞时合离将鶱复敛翮回首望惊雌飘泊出孤屿未曽宿兰渚飞飞忽云倦相鸣集池籞可怜九层楼光影水上浮本来暂止息遇此遂淹留若夫旅浴清深朋翻回旷翠鬛紫缨之饰丹冕绿襟之状过波兮湛澹随风兮回漾竦臆兮开萍蹙水兮兴浪  

反舌鸟赋  

咨造之大德播含灵于无小有反舌之微禽亦班名于庶鸟乏佳容之可翫因繁声以自表其声也惊诡噂囋萦纡离乱骈浮回合嵒危散或发曲无渐或收音去半既含意于将晓亦流妍于始旦杂沓逶迤噭跳参差攅娇动叶促啭萦枝分宫析徴万矩千规因风起哢曳响生竒对芳辰于此月属今余之遵暮倦城守之諠疲爱田郊之闲素眷春物而怀之闻好音于庭树  

诏  

改天监元年恩诏  

门下五精逓袭皇王所以受命四海乐推殷周所以改物虽禅代相舛遭防异峕而微明迭用其流逺矣莫不振民育德光被黎元朕以寡闇命不先后宁济之功属当期运乗此时来同心万物遂振厥弛维大造区夏永言前踪义均慙惪齐氏以代终有徴厯数云改钦若前载集大命于朕躬顾惟菲德辞不获命寅畏上灵用膺景业执禋柴之礼当与能之祚继述百王君临四海若涉大川罔知攸济洪基初兆万品权舆思俾庆泽覃被率土可大赦天下改齐中兴二年为天监元年赐民爵二级文武加位二等鳏寡孤独不能自存者人谷五斛逋布口钱宿债勿复收其有犯乡论清议赃污淫盗一皆荡涤洗除前注与之更始长从敕系之身特皆原遣亡官失爵禁锢夺劳一依旧典  

南郊恩诏  

门下卜日禋飨政道莫先厚下布泽哲王是务朕仰祗灵眷俯临亿兆岁象回环恭事亡及牲玉必荐感敬偹申升烟燎于穹昊致精诚于太一思霑颽润惠兹穷生应天监三年内犯夺劳及左降可悉原降继市职不充人身及家口质系悉散还私家督偹前岁三五犯谴因及随曹景宗授司州委叛应谪役者并量所蠲降尚书所检巧陈淫辞普更开恩百日各聼自首不问往罪京师三县尤穷之民详加赈恤主者速条格施行  

又  

门下朕肃膺干贶君临率土虽日晏劬劳而仁恕未洽星琯骤回履端告始禋飨云偹诚敬兼申宣和布泽情深待旦凡内外文武可各赐劳一年叛亡未擒若百日内自首还役不问往罪女子质系悉且散遣文书轻重坐罪并皆从原主者详为条格疾速施行  

又  

朕昧爽夙兴念兹理道而明不烛逺之未易仰寻先烈思致升平自顷多故戎车代有军政国容事绪非一刑体叅用未臻和简向隅之情永言増叹今郊禋载洽幽明允从思崇嘉祉被之兆庶可大赦天下主者施行  

立太子恩诏  

朕属当期运系迹前王思所以长世流祚垂之万叶百辟咸以元良之寄有国莫先自昔哲后降及近代莫不立储树嫡守器承祧乃旁挹羣议逺惟七百建兹防稚仰副宗祊承华肇开崇基克永无疆之庆非独在余思霑渥泽被之遐迩可赐天下为父后者爵一级王侯以下量锡币帛  

又  

门下朕夙纉璿祚君临四方夕惕寅畏若寘渊谷思所以光阐洪基克隆鼎命王公卿士咸以为树元立嫡有邦所先守器传统于斯为重是用俾兹幼防体干作贰永固宗祀以贞万国元良之寄非独在余宜令嘉庆被之亿兆可大赦天下赐民为父后者爵一级主者速施行  

立内职诏  

刑于垂训周文所以表德壸闱失序汉氏所以丧邦并被诸方册式昭戒劝魏晋以来虽云简簿而内职名号叅差不同在宋太始位置繁冗遂设九品且拟外朝填委椒掖徴费无已自此相承踵以成旧昭阳九华千门万戸朕受命自天始基七百思所以立防自迩贻厥将来前代职品所宜因革外可详议务令该允  

使四方士民陈刑政诏  

径寸之寳或隠泥沙以人废言君子斯戒朕聼朝晏罢思阐政术虽百辟卿士有懐必闻而蓄响边遐未臻魏阙或屈以贫陋或间以山川顿足延首无因奏逹岂所谓沈浮靡漏逺迩兼得者哉四方士民若有欲陈言刑政益国利民沦碍幽逺不能自通者各诠条布所懐于刺史二千石有可申采大小以闻  

劝农访民所疾苦诏【`为齐帝作`】  

门下执耜蹔蹇则如悬比室秉机或惰则无褐终年非怠非荒虽由王道不稂不莠实赖民和顷岁多稼无爽遗秉如积而三登之美未臻万斯之基尚逺且风土异宜百民殊务刑章治绪未必同源妨本害政事非一揆冕旒属念无忘夙兴可严下州郡务滋耕殖相畆辟畴广开地利深树国本克阜民天又询访狱市博聼謡俗伤风损化各以条闻无使瘥瘼之苦载兴比屋主者详为科格称朕意焉  

捜隠逸诏  

髙尚其志义焕通爻山林不出训光惇史朕聼朝晏罢尚想幽人蒲玉之礼伫闻峻节可班下州郡博讯逺近若有道映邱园事孚髙尚可以弭竞迁浇还风拯俗皆以名闻靡或遗漏朕将辟衢室而寘几杖开东序而授衮职庶令江海无遗异人必至  

酬荆雍义士诏  

昔义举之初人懐自竭输赋罄产同致厥诚言念一槩思有所酬其雍荆郢三州有献物助军国者外可详加蠲报  

赦诏【`为齐帝作`】  

门下朕肃纂干统思祖业方欲克广法猷宁济遐迩实頼羣才共康世务至于股肱宗戚情委特隆垂拱责成缉熙是寄而各包藏祸心规纵丑逆朕每存容隠冀或能悛而靡惩前慝弥结后衅七百业艰宗庙事重不不得不垂涕行戮以义断恩或藩属皇宗或睦因近戚夫岂不懐社稷故也虽四门已穆羣防靡余而泣辜之叹义兼自昔方励精思治登贤任官隆平之化庶从兹始宜播嘉惠咸与维新可大赦天下自今月二十日昧爽已前谋反大逆手杀人以下皆赦除之顷岁军旅繁兴叛征者众其质系家属及同伍代役三署见徒详所由原遣主者施行  

又  

门下王室多难祲沴相仍昔岁纷阻锋交九逵今兹狂煽兵连万雉时亊屯厄罕有斯逆故今迷疑互起向背者多元恶既悬猜惧弥广奔亡草泽自反莫因近虽曲赦与之更始而愚昧之徒犹多窜伏且遏冦未夷役连遐迩刑政弛张陷罪非一思所以旷敷嘉恵被之亿兆可大赦天下凡与崔慧景协契同谋首为奸逆爰及降叛输力尽勤良由世道交丧流源浸逺风槩靡立以至如斯悉加荡涤一无所问凡诸反侧咸与维新并加宣慰还复民伍国信之明皎如日月榜勒畿要咸使闻知惟崔慧景诸子不在赦例主者施行  

立左降诏  

刑乖政失其源巳久罚罪之奏日闻于蚤朝弊狱之书亟劳于晏寝免黜相系补代纷纭一离諐囚乃永岁月非所以弃瑕録用随分尽才者也是故减秩居官前代通则贬职左迁往朝继轨自今内外羣司有事者可开左降之科  

降死罪诏  

朕树洪业光宅区宇而本枝之庆未广椒掖滕衞之地犹阙藩屏言念弓韣不能忘懐策三子始有磐石之资于焉弥固庆虽自已恩加覃及凡死罪可降一等五岁刑降二等三岁刑以下并悉原放  

沈文季加侍中诏【`为齐帝作`】  

门下散骑常侍尚书左仆射西丰县开国侯新除镇军将军沈文季业宇流正鉴识超凢秉兹恭恪诚着匪躬难起非虑宻迩墉圻罄力尽勤万雉増固宠服攸加实为朝典可侍中仆射新除侯如故主者速施行  

崔慧景加侍中诏【`为齐帝作`】  

门下防军将军乐安县开国子慧景志气淹通识履详正诚烈欵尽义简朕心加荣近侍抑惟朝序可加侍中子如故主者速施行  

授萧恵休右仆射诏【`为齐帝作　文苑英华云左仆射误`】  

门下尚书万事之本隆替是寄总司顿阙宜速有人征虏将军吴兴太守建安县开国子萧惠休才学淹通识裁详允内着嘉庸外敷美政入副朝端佥议斯任可守尚书右仆射余如故主者施行  

授王亮左仆射诏【`为齐帝作`】  

门下朝端任重刑政斯出自非民望时宗莫谐兹举通直散骑常侍吏部尚书领太子左衞率王亮器识夷逺风鉴清奥賛务厘朝庶绩惟允宜崇名器以副具瞻可尚书左仆射主者速施行  

王亮王莹加授诏【`为齐帝作`】  

门下京辅蕐贯端副要重政首民经任切朝寄尚书左仆射亮濬哲渊深道风清邈时栋民誉佥望所归中领军南徐州大中正南乡侯莹徳宇夷旷鉴识凝逺【`阙`】协隆内外允谐逆徒从慝躬卫时难氛祲既澄并宜光賛缉熙穆兹景化亮可侍中丹阳尹莹可侍中尚书左仆射本官中正侯并如故主者施行  

临川王子晋南康侯子恪迁授诏【`为齐帝作`】  

门下侍中临川王子晋志业清敏器尚夷通秘书监右领军南康县开国侯子恪理识闲悟思懐韵警宜出闻朝政入侍帷幄子晋可左民尚书子恪可侍中王侯并如故主者速施行  

王茂加侍中诏  

门下居中作卫号望清重任总储宫朝难其选望蔡县开国公新除尚书右仆射茂器度淹志局详穏契濶艰夷情深恒寄显命载加允副佥属可侍中卫将军领太子詹事开国公如故给鼓吹一部主者施行  

资给何防诏  

逺趣髙情前王所贵义兼昔欵倍用兴懐征士何防居贞物表縦心尘外夷坦之风率由自逺往因素志颇申宴言眷彼子陵情兼惟旧昔仲虞迈俗受俸汉朝安道逸志不辞晋禄此盖前代盛轨往贤所同可详加资给并出在所日费所资须太官别给既人髙曜卿故事同垣下  

封授临川等五王诏  

门下神州帝城冠冕列岳渚宫樊邓形胜是归居中作卫翌宣戎重隆名宠号寔允旧章并非亲勿居惟贤斯授西中郎将防军宏朕之介弟早富徳誉董一藩政缉是嘉庸国礼家情瞻寄隆重使持节督南徐兖二州诸军辅国将军南徐州刺史秀风頴隽迈识业标简任居藩翰政以化成使持节都督雍梁南北秦四州诸军事冠军将军宁蛮校尉雍州刺史伟体韵淹穆神防凝正经纶夷险叅赞王业冠军右卫将军恢神检外洽渊量内湛奉职钩陈周卫以穆使持节督荆湘益宁南北秦七州诸军事安西将军荆州刺史憺秀识冲情允文允武经啓王业寔有厥勤并契濶绸缪分形并气处家尽其匪躬朕承运迭兴光宅四海藩维广树经朔攸属出纳之宜望实惟允宏可使持节散骑常侍都督扬南徐州诸军事后将军扬州刺史封临川郡王秀可进号征虏将军余官如故封安成郡王伟可使持节散骑常侍都督雍梁荆宁南北秦六州郢州之竟陵司马之随郡诸军事宁蛮校尉雍州刺史将军如故封建安郡王恢可侍中前将军领石头戍事领兵景佐封鄱阳郡王憺可使持节都督荆湘益宁四州诸军事平西将军荆州刺史封始兴郡王食邑各二千戸  

刘领军封侯诏【`为齐帝作`】  

门下南国是式事昺兴周原鹿啓土义昭洪汉领军舅亲德之重朝野式瞻在昔中兴任推心膂哀疚眇然未堪多难允赖徽猷嗣隆寳业及衅起不虞咫尺宫禁内叅嘉谟外宣戎畧宻勿劬劳诚力备尽宗社克固寔倚髙谟无言不讐无德不报况忠勲至戚义兼于此者乎宜锡圭裂壤允副佥属可封开国县侯食邑二千尸主者施行  

王亮等封侯诏【`为齐帝作`】  

门下尚书左仆射亮中领军南乡侯南徐州大中正莹守吏部尚书志并时宗民秀徽望允集协赞朝机彛伦是寄秉文经武任惟腹心方赖嘉谟克弭时难宜疏爵建社与国同休亮莹可各封一千五百戸开国县侯本官中正如故志封千尸开国县侯本官如故主者速施行  

常僧景等封侯诏【`为齐帝作`】  

门下庐陵王中兵叅军事宣阁将军军主新除右军常僧景车骑江夏王叅军事宣阁将军新除右军中郎将薛元嗣安东庐陵王叅军事振武将军徐元称假宁朔将军庐陵王国侍郎延明主帅殷系宗前军将军宣閤格虎队主马广或气畧强果或志识贞济或忘家奉国诚着夷险方寄戎昭克清时难宜命爵启土以奨厥劳可封一千戸开国县侯本官新除驱使悉如故主者施行  

封三舎人诏【`为齐帝作`】  

门下辅国将军骁骑将军南髙平太守兼中书通事舎人沈徽孚给事中骁骑将军临淮太守兼中书通事舎人王咺之宁朔将军南濮阳太守兼中书通事舎人裴长穆并以素胄清才服勤禁省契濶劬劳自顷多难军国务殷内叅帷幄外济师旅忠防欵志义感朕心宜锡茅社同莅赏册可封三百戸开国县伯本官郡驱使并如故主者速施行  

封申希祖诏【`为齐帝作`】  

门下持节督司州诸军事冠军将军司州刺史申希祖志气沈隠才畧开济在昔多难任叅心膂爰及中兴忠欵弥着契濶艰虞尽其心力逮獯猃侵斥武节颷腾残冦外殄危城独困休庸茂绩朕有嘉焉宜锡茅土以酬勤烈可封开国伯食邑五百戸本官如故主者施行  

封李居壬等诏【`为齐帝作`】  

门下新除太子左卫率军贞主李居壬志识开敏器懐贞济尽力禁门诚着夷险新除太子右卫率军主潮阳县开国男胡松性业详固才用果烈新除都督青冀二州诸军亊宁朔将军青冀二州刺史栢和刚正欵率屡着勤効新除左中将军主鸿选气质强果秉心壮宣并反斾南辕以赴危难身先士卒剪此鲸鲵功勤硕茂宜隆赏典居壬可封一千戸开国县侯松可増封为七百戸和可封五百戸门国县伯选可封三百戸开国县男新除持节刺史将军主男并如故主者施行  

封徐世檦诏【`为齐帝作`】  

门下骁骑将军彭城令徐世檦才畧贞济志懐义烈忠节内欵勲勤外着御侮折冲任惟心膂顷奸慝潜煽危机骤发夷防弭难实有力焉宜命赏畴庸锡之土宇可封开国县子食邑三百戸  

封左兴盛等诏【`为齐帝作`】  

门下逆竖王敬则縦兵内侮陵斥畿甸辅国将军前军将军事左兴盛直閤将军刘山阳受律前驱焱勇争路或衡至首斾或陷悬中麾元恶枭至氛梗载廓赏不逾时义前典可封开国男食邑二百戸并进位一阶主者速施行  

勑  

梁武帝践祚与州郡勑  

钦惟邃古爰及近代虽禅代异时而成功一揆岂惟静民宁乱实由符运总集故能启业垂统光宅区夏齐氏遘兹昏诐斯亡奄及民命蠢蠢倒悬非喻朕大惧四海舟覆二象云倾亿兆与昆岗并燎缙绅与蕴崇共日永言凄悼发愤经营推锋投袂电击风埽借上天之灵因熊罴之用德未半古功侔前烈齐氏既钦若虞夏髙揖万邦兼以防符先着乐推攸在幽显宅心辞不获命猥以虚寡君临万国川壑之懐寤寐盈虑方欲昧旦丕显日昃忘劳思与贤能康济世道卿拥旄万里共治是寄当求民瘼留念狱市威断以御强猾仁惠以抚贫孤使逺近幽深咸得其所方虚位钦能悬爵伫効勿令汉代玺书独行于自古晋世班条靡用于兹日想加克勉副其侧席  

与谢朏勑  

吾以菲德属当期运鉴与吾言思隆治道而明不逺烛所蔽者多实寄贤能匡其寡闇尝谓山林之志上所宜激贪厉薄义等为政自居元首临对百司虽复执文经武各修厥职羣才竞爽以致和美而镇风静俗变教论道自非箕颍髙人莫膺兹寄是用虚心侧席属想清尘不得不屈兹独往同此濡足便望释萝袭衮出野登朝必不以汤有慙德武未尽善不降其身不屈其志使璧帛虚往蒲轮空归倾首东路望兼立表羲轩邈矣古今殊事不获总驾崆峒依风问道今方复引领云台虚已宣室纡贤之愧载结寝兴  

与何勑  

吾猥当期运膺此乐推而顾已多蔽昧于治道虽复劬劳日昃思致隆平而先王遗范尚蕴方防息举之用存乎其人兼以世道浇暮争诈繁起政俗迁风良有未易自非以儒雅朝髙尚轨物则泪流所至莫知其限治人之与治身独善之与兼济得失去取为用孰多吾虽不学颇好博古尚想髙尘毎懐击节今世务纷糺忧责是当不得不屈道岩阿共成世美必望深达往懐不濡足  

制  

授蔡法度廷尉制  

门下民命所悬系乎三尺止杀除残实由乎此是以臯陶作士五刑惟明于张莅官世无寃狱且汉代律书出乎小杜吴雄以三世法家继为理职郭恭以律学通明仍业司士爰及晋氏此风未泯叔则元凯并各名家自兹厥后斯尚渐薄迄至于今损弃顿尽衣冠士子耻复用心州郡奸吏恣其取舍舞文弄法非止一涂朕膺天受命为兆民主每一念此忘寝与食尚书删定左曺郎中蔡法度少好律书明晓法令世之所废笃志不怠至于章句踳滞名程乖碍莫不斟酌厥衷允得其门方欲寄以国刑开示后学防才取士岂有定方自世道浇流浮伪云起量计多少辩校锥刀若遵往従旧守而勿失岂所以轨仪上世垂风于后宜加褒擢弗系常阶可守廷尉卿主者施行  

授王缋蔡约王师制【`为齐帝作`】  

门下冠军将军司徒左长史始平县五等男缋华宗冠胄器质详和都官尚书约清源素范体业伦正训兹蕃国佥议攸在缋可随郡王师加散骑常侍男如故约可零陵王师加给事中主者速施行  

疏  

修定乐书疏  

窃以秦代灭学乐经残亡至于汉武帝时河间献王与毛生等共采周官及诸子言乐事者以作乐记其内史丞王定传授常山王禹刘向校书得乐记二十三篇与禹不同向别录有乐歌诗四篇赵氏雅琴七篇师氏雅琴八篇龙氏雅琴百六篇唯此而已晋中经簿无复乐书别录所载已复亡逸按汉初典章灭絶诸儒捃拾沟渠墙壁之间浮片简遗文与礼事相闗者即编次以为礼记非皆圣人之言月令取吕氏春秋中庸表记缁衣皆取子思子乐记取公孙尼子檀弓残杂又非方幅典诰之书也礼记是行已经邦之功故前儒不得不补缀以备事用乐书事大而用缓自非逢钦明之主制作之君不见详议汉氏以来主非钦明乐既非人臣急事故言之者寡陛下以至圣之德应乐推之符实宜作乐崇德殷荐上帝而乐书沦亡寻案无所宜选诸生分令寻讨经史百家凡乐事无大小皆别纂录仍委一旧学撰为乐书以起千载絶文定大梁之乐使五英懐惭六茎兴愧  

论谱籍疏  

晋咸和初苏峻作乱文籍无遗后起咸和二年以至于宋所书并皆详实并在下省左戸曹前厢谓之晋籍有东西二库此籍既并精详寔可寳惜位宦髙卑皆可依案宋元嘉二十七年始以七条徴发既立此科人奸互起伪状巧籍岁月滋广以至于齐患其不实于是东堂校籍置郎令史以掌之竞行奸货以新换故昨日卑细今日便成士流凡此奸巧并出愚下不辨年号不识官阶或注隆安在元兴之后或以义熙在宁康之前此时无此府此时无此国元兴唯有三年而猥称四五诏书甲子不与长歴相应校籍诸郎亦所不觉不才令史固自忘言臣谓宋齐二代士庶不分杂役减阙职由于此窃以晋籍所余宜加寳爱  

议乗舆升殿疏  

正防仪注御出乗舆至太极殿前纳舄升阶寻路寝之设本是人君居处不容自敬宫室按汉氏则乗小车升殿请自今元正及大公事御宜乗小舆至太极阶仍乗版舆升殿  

表  

上宋书表  

臣约言臣闻大禹刋木事炳虞书西伯勘黎功焕商典伏惟皇基积峻帝烈深树徳往朝立勲前代若不观风唐世无以见帝妫之美自非覩乱秦余何用知汉祖之业是以掌言未记爰动天情曲诏史官追述大典臣实庸妄文史多阙以兹不才对扬盛防是用夕惕载懐防其寝食者也臣约顿首死罪窃惟宋氏南面承歴统天虽世穷八主年减百载而兵车亟动国道屡屯垂文简牍事数繁广若夫英主启基名臣建绩拯世夷难之功配天光宅之运亦足以勒铭钟鼎昭被方策及虐后暴朝前王罕二国衅家祸旷古未书又可以式规万叶作鍳于后宋故著作郎何承天始撰宋书草立纪传止于武帝功臣篇牍未广其所撰志唯天文律厯自此外悉委奉朝请山谦之谦之孝建初又被诏撰述寻值病亡仍使南台侍御史苏寳生续造诸传元嘉名臣皆其所撰寳生被诛大明中又命著作郎徐爰踵成前作爰因何苏所述勒为一史起自义熙之初讫于大明之末至于臧质鲁爽王僧逹诸传又皆孝武所造自永光以来至于禅让十余年内阙而不续一代典文始末未举且事属当时多非实录又立传之方取舍乖衷进由时防退傍世情垂之方来难以取信臣今谨更创立制成新史始自义熙肇号终于升明三年桓谯縦卢循马鲁之徒身为晋贼非闗后代吴隠谢混郗僧施义止前朝不宜滥入宋典刘毅何无忌魏咏之檀凭之孟昶诸葛长民志在兴复情非造宋今并刋除归之晋籍臣逺愧南董近谢迁固以闾阎小才述一代盛典属辞比事望古慙良鞠躬局蹐腼汗亡厝本纪列传缮写已毕合志表七十卷臣今谨奏呈所撰诸志湏成续上谨条目录诣省拜表奉书以闻臣约诚惶诚恐顿首顿首死罪死罪  

上注制防连珠表  

窃寻连珠之作始自子云放易象论动模经诰班固谓之命世桓伊以为絶伦连珠者盖谓辞句连续互相发明若珠之结排也虽复金镳互骋玉并驰妍媸优劣参差相间翔禽伏兽易以心威守株胶瑟难与适变水镜芝兰随其所遇明珠燕石贵贱相悬  

为栁世隆上铜表  

夫币以周务货以赈民阜国康治莫尚乎此周氏致平始于圜法汉世防措资于贯朽名罏化金良工尽艺方将盈金中藏收功上苑南楚陋其方府西京鄙其部内  

上建阙表  

恭惟哲后旧章必修眇瞩前王复古为贵伏惟陛下欣咨故实率由令典昔在有晋经创江左邦训莫厘逺图多缺万雉之外两观弗兴空指南峰悬法无所世厯三代年将二百非所以经世成务垂业后昆天德圆应宪章自逺宜诏匠人建兹象阙俯借爱礼之心以申子来之愿式表端闱仪刑万国使观风而至复闻正岁之典遐想之士少寄懐古之目  

为栁兖州世隆上旧宫表  

旧宫蕴灵千古合祥百代万祗相祉八神警室事超齐甸义迈谯宫故能属辇道于天阶命帝阙于霄路实宜树阙疏壤写极上穹克播徽尘永光盛烈  

举胡元秀表  

窃惟经邦御逺虽待大贤摧锋犯镝亦资小用伏见钱塘新城主胡元秀早岁驱驰意干强果矛盾之用气凌百夫若置之六师之间处之一旅之上必能前奋犷敌却沮强胡臣实弱懦不窥武节昧妄轻言伏懐悚惧  

荐刘粲表  

陛下则天开业冠帯要荒輶轩韦毂交轸于遐路舍筑投竿相望于魏阙或以开坼未采管库遗贤执防忘疲倚辀不息  

与沈渊荐沈驎士表  

吴兴沈驎士英风夙挺峻节早树贞粹禀于天然综博生乎笃习家世孤贫藜藿不给懐书而耕白首无倦挟琴采薪行歌不辍长兄早卒孤侄数四摄尫鞠稚吞苦推甘年逾七十业行无改元嘉以来聘召仍叠玉质逾洁霜操日严若使闻政王庭服道槐掖必能孚朝规于边鄙播圣泽于荒垂  

为栁世隆让封公表  

臣闻悬旌玉塞贰师尚黜其功伐鼓炎州伏波犹惧其赏徒以兼委之施或难固辞抽心之情必无双夺是故俛容青阁愿还慈于裂壤窃步丹墀希收宠于开赋昔窜命穷雉难迫势孤沈板未难负戸非切及顾温清之馆惧结尊慈之懐累叶喁喁举门惴惴臣事逼君亲理非外奨实赖朝谟谨肃宰畧遐震奔鲸外剿臣何力焉幸得扶老携弱重出幽堵还轴归骖再践乡路岂可资国以邀其功因众功而飨其报遂使甘霜受电之心有同扵餙请皎日大河之志匪殊于貌谒  

为褚让吏部尚书表  

□惟素未辨必谬朱紫之察规矩或昧理丧方圆之功东西两汉左雄孤絶于前南北二晋山涛莫嗣于后良由性藏于貌才隠乎心楚越无以况其逈殊山川未足方其险阻虽复拂暗为明勉愚生智亦何以登竒援异离渭分泾  

为南郡王让中军表  

臣闻建侯茂则非贤罔树分器鸿典惟懿实先而臣挹道未践义多缺徒升国彛空袭宸宠光珪华组晻蔼于闗垂令采徽猷寂寥于甸表晨伸委帯夕轸临顔皇衢肇启鼎运始资鲁卫兼启义邈周年齐楚并建礼髙汉日臣以末第聨辉上序祐履荆阿懐玺夣曲拊志惟熏佩握如  

为始兴王让仪同表  

徒尘翠幄方防紫泥以兹上令用隔下情况髙拟万石爰均八命室等天潢服加黼黻出则髙陪千乗入则仰司百揆陛下道苞九舜明出十尧万徽必理一物兴念有纡镜暂垂止水  

让仆射表  

臣闻役壮休老上典所优晨行暮息事身恒分若夫黄未已非秋驾之卫筋力为用岂强饭之时飬老杖乡抑推前典服戎告谢亲学匪任宿肉极其虚惫岁制防其不辜寔所以蠲假衰疾收屏沦暮  

让五兵尚书表  

臣闻百舎之赵非宿舂所资千里之越岂一苇能泝何者装轻适于路逺舟弱疲于济深丑貌悴容不借鍳于淄水驽足蹇步终取踬于盐车  

为皇太子谢表  

臣实防稚温文以阙不闲三善之训未习四学之仪虽问安内竖因心自发而视膳寝门未任再至乃降皇慈夙膺盛典贰体宸极守器宗祧顾循幼志如临氷壑  

为长城公主谢表  

奉策书封妾为长城县公主徽命防临慙腆妄寘妾膺灵禀气育景璇闺弱志易沦柔德难树虽复式修姆保莫敢或遑而肃雍不着秾华盖阙不悟宸晖曲渐彛章夙贲籍此恩加遽延典策汤沐光启珩绲昭被  

谢封建昌侯表  

陛下投袂万里拯厥涂炭臣虽心不吠尧而迹沦桀犬此则王业始基臣所不与徒荷日月之私竟无蒸烛之用天命鸟非止今日受命作周其来久矣虽复备数乐推与同讴颂而诚防弱草效阙纎尘遂班山河之誓叨佐命之赏亦何以慰悦帷帐酬报爪牙  

谢毋封建昌国太夫人表  

伏见诏书以臣毋封为建昌国太夫人庆溢蓬门荣流素族恭荷屏营罔识攸寘臣禀训私闺志涂靡立勉以为义诚有由然输力致身曽无万一天慈罔已至徳弥光探其私志防此洪泽荣亲之至始自防臣率斯道也方流万物草卉轻命固莫云酬  

到著作省谢表  

臣约言即日被召以本官兼今职臣艺不博古学谢专家乏懐铅之志慙梦肠之术聨事乖善握兰惭良谬勒断蛇之符预刋氷河之业路遥难骋才弱未胜而神工曲造雕绚弥叠珥笔史观记言文府趋奉载扬腆懵交顔  

拜尚书令到都谢表  

窃位之讥允当斯责王命私请有事相倾油云湛露徒降旻昊之德弱缟轻蝉不载山岳之重登阶望席恍焉失步  

谢立皇太子赐绢表  

臣闻重离在天八纮之所共仰明两作贰万国所以咸宁太子体岐弱载表睿冲茂典册既升休祚方逺率土合欢遐迩均忭天情载洽庆赐必周币帛嘉贶猥班庸劣  

谢赐新厯表  

窃惟观斗辨日驭生为本审时分地稼政莫先何则胜杀无斘拘忌之理难忽珠璧有征礼节之原攸序  

致仕表  

徒以桑榆无防时制行及不朝之礼忽在今辰使反身敝庐待终穷巷臣又闻之悬车髪其来旧矣昔广德请骸义在量力二疎知止惧贻后悔数年已来稍就尽竭气力衰耗不自支持若蒙天地大防造物洪施拯其隆满之切救其害盈之灾譬彼日昃假荣终朝踟蹰夕景少观盛化宅壤归泉自无云防祈仁仰泽事止寸隂  

临终遗表  

臣约言臣抱疾弥留迄今即化形神欲离月已十数穷椘极毒无言以喻平日健时不言若此举刀坐剑比此为轻仰惟深入法门厉兹苦节内矜外恕实本人情伏愿圣心重加推厉防臣临途无复遗恨虽惭也善庶等鸣哀  

章  

为安陆王谢荆州章  

臣托景宸区早延休宠身班帝穆爵首藩圭好礼惭河敦诗愧楚悬斾出闗徒违綘阙摐金入济识谢戎麾而照临弥广复叨匪服纪南形胜任总上游西纬岷卭北维崤陜六辔在手犹或称难羣牧禀威兹道孰易是以摅情陛曲布欵幄垂霄途严逺事隔披照腆冐斯顔膺此谬荷祗奉兢据防知攸记  

为晋安王谢南兖州章  

臣以莱孱幼无秀业依天宅照借海凭澜王爵早加藩麾宿树进不能闲诗西椘好礼北河退无以振采六条宣风万里懐慙起惧载溢心顔而皇明辉烛照被弥逺遂乃徙斾淮区迁金济服朱骖出邸青组临方瞻惟征宠俯仰亡厝  

为六宫拜章  

蓬闺菲质嘉淑无算越自幽衡登躯宸汉奉日月之华侍巾屣之末何以厠鸳鸾之盛序奉属车之清尘  

弹文  

奏弹王源  

给事黄门侍郎兼御史中丞吴兴邑中正臣沈约稽首言臣闻齐大非偶着乎前诰辞霍不婚垂称往烈若乃交二族之和辨伉合之义升防窊隆诚非一揆固宜本其门素不相夺伦使秦晋有匹泾渭无舛自宋氏失御礼教雕衰衣冠之族日失其序姻娅沦杂罔计厮庶贩鬻祖曽以为贾道眀目腆顔曽无愧畏若夫盛德之世业可懐栾郤之家前徽未逺既壮而室窃赀莫非皂结褵以行箕帚咸失其所志士闻而伤心旧老为之叹息自宸厯御防革典宪虽除旧布新而斯风未殄陛下所以负扆兴言思清敝俗者也臣实懦品谬掌天宪虽埋轮之志无屈权右而狐鼠微物亦蠧大猷风闻东海王源嫁女与富阳满氏源虽人品庸陋胄实参华曽祖雅位登八命祖少卿内侍帷幄父璿升采储闱亦居清显源频叨诸府戎禁预班通彻而托姻好唯利是求玷辱流辈莫斯为甚源人身在逺辄摄媒人刘嗣之到台辨问嗣之列称吴郡满璋之相承云是髙平旧族宠奋胄家计温足见托为息鸾覔婚王源见告穷尽即索璋之簿阀见璋之任王国侍郎鸾又为王慈吴郡正阁主簿源父子因共详议判与婚璋之下钱五万以为聘礼源先丧妇又以所聘余直纳妾如其所列则与风闻符同窃寻璋之姓族士庶莫辨满奋身殒西朝嗣殄灭武秋之后无闻东晋其为虚托不言自显王满连姻实骇物聼潘杨之睦有异于此且买妾纳媵因聘为资施衿之费化充牀第鄙情赘行造次以之纠慝绳违允兹简裁源即罪主臣谨案南郡丞王源忝籍世资得参缨冕同人者貌异人者心以彼行媒同之抱布且非我族类往哲格言薫莸不杂闻之前典岂有六卿之胄纳女于管库之人宋子河鲂同穴于舆台之鬼髙门防衡虽自已作蔑祖辱亲于事为甚此风弗翦其源遂开防世尘家将被比屋宜寘以明科黜之流伍使巳汚之族永愧于昔辰方媾之党革心于来日臣等参议请以见事免源所居官禁锢终身辄下禁止视事如故源官品应黄纸臣輙奉白简以闻  

奏弹孔稚珪违制启假事  

臣闻禁宪有章士子攸慎守官有典触网斯及葢所以崇威阐法下肃上尊谨按廷尉防稽邑中正臣稚珪厯奉朝班频登要近九棘之任理无休谒冐制干闻实亏恒典恩许虽降所制不闗违犯之条犹合约黜且稚珪俯自内辖作士下闱通制明文日陈几案自逾规矩莫斯为甚臣等参议请以见事免稚珪所居官除中正官名輙下禁止  

奏弹奉朝请王希违假  

谨按奉朝请臣王希聃幸齿朝班私敬盖阙休请有期曽无遄及违弛之諐允膺裁纠臣等参议请以见事免所居官輙下禁止  

奏弹御史孔橐题省壁悖慢事  

谨按奉朝请台侍御史臣孔橐浅劣无闻谬列华省假摄去来仕子常务况东臯贱品非借丰资旬日暂劳岂云卑辱而肆此丑言题勒禁省比物连类非所宜称黜之流伍寔允朝宪臣等参议请以见事免橐所居官輙下禁止  

奏弹秘书郎萧遥昌  

谨按兼秘书郎臣萧遥昌盛戚茂年升华秘馆淑慎之迹未彰违惰之容已及宜寘徽网以肃朝风请以见事免遥昌所居官  

奏弹王僧佑  

【`僧佑为太子中舎人在直属疾不待对入輙去中丞沈约弹之`】  

肆情运气不顾朝典扬眉濶步直辔髙驱  

修竹弹甘蕉文  

渭川长兼淇园贞干臣脩竹稽首臣闻芟荑蕴崇农夫之善法无使滋蔓翦恶之良图未有蠧苗害稼不加穷伐者也切寻苏台前甘蕉一丛宿渐云露荏苒岁月擢本盈寻垂防含丈阶縁宠渥铨衡百卉而予夺乖爽髙下在心每叨天功以为已力风闻籍聼非复一涂犹谓爱憎异説所以挂乎严网今月某日有台西阶泽兰萱草到园同诉自称虽惭杞梓颇异蒿蓬阳景所临由来无隔今月某日巫岫敛云秦楼开照干光普罔幽不瞩而甘蕉攅茎布影独见鄣蔽虽处台隅遂同幽谷臣谓偏辞难信敢察以情登摄甘蕉左近杜若江蓠依源辨覆两草各处异列同欵既有证据羌非风闻切寻甘蕉出自药草本无芬馥之香柯条之任非有松栢后雕之心盖阙葵藿倾阳之识冯借庆防稽絶伦等而得人之誉靡即称平之声寂寞遂使言树之草忘忧之用莫施无絶之芳当门之弊斯在妨贤败政孰过于此而不除戮宪章安用请以见事徙根翦叶斥出台外庶惩彼将来谢此众屈  

启  

贺齐明帝登祚启  

窃惟皇源浚逺帝寳连晖基深庆厚道贯万叶而郁林凶德早树行悖人经逖聼之所未书宗庙之殆如缀百灵耸动九服回遑结后来之望思庇民之主日月以冀遐迩翘心伏惟陛下大圣在躬君德夙表龙章日防焕若丽天纳麓賔门道风遐被睿化神行无思不洽狱讼允归天人戴仰屈飞龙之辔纡汾阳之逺情运尧心以临亿兆敷舜烈以膺寳命虽中宗之兴殷道宣后之隆汉德异世同符千载一揆刑措之业方逺隆平之基在焉率土含欣懐生戴赖况臣早防覆润夙荷恩灵踊跃外畿心不胜庆谨縃民和式流皇泽涂歌里抃载懐鳬藻  

上钱随喜光宅寺启  

伏惟中阳故里舂陵旧居夷漫涤荡曽无遗筑若使大教早流法遵二代开塔白水树刹枌榆可以传美垂迹迄今不朽  

送育王像并上钱烛等启  

窃以无名无色理絶应感不身即身犹观愿力惟愿灯明道成长为八喜之侣菩提无上永厠千子之踪  

谢赐甘露启  

约言左右徐俨宣勑垂赐法音寺松叶上甘露臣往年经见不过霑条而已时或凝结才若轻雾未有玉聚珠聨光粲若是实由积仁上通德下防故能委华霄极雰被后雕慈防曲洽颁此祥赉不任欣荷谨以启事谢以闻  

谢勑赐氷启  

窃惟司寒辍响自前代凌室旷官厯兹永久圣功阐物逸典备甄穷深既采园池靡用有籍羔秬无灾霜雹【`约又有谢赐交州防榔启云龙编嘉实厥包遐逺`】  

谢赐轸绸绢等启  

霜纨雪委雾縠氷鲜昔刘氏归国未闻汉储之礼曹植还蕃非防魏两之赐恩逾枉道贲深束帛  

谢勑赐绢葛启  

素采氷华絺文霜洁变溽暑于闺閤起凉风于襟袖  

谢齐竟陵王教撰髙士传启  

窃闻髙尚其事义光爻象贤者避世声焕典坟岂徒激贪勉竞澡身浴德而已尔乃大义训百代通风是以梁鸿苏伯记逺迹于前叔夜士安书髙尘于后虽去取异情羣畧殊轸而独行必彰片言罔极贞操与日月俱悬孤芳随山壑共逺明公得一含道体二居宗迹屈岩廊之下神逰江海之上爱竒商洛访美东都盖欲隠显齐功出处同致巢由与伊旦并流三辟与四门共轨肃奉明视思自罄勗  

谢齐竟陵王示华严璎珞启  

窃以六时雨散百氏云兴或事止褒刺或义单小辩莫不雕风烟之气状流日月之英华明公该体玅凝神宙表廕法云于六合扬慧日于九天因果悟其初心菩提证其后业陟无生之逺岸泛正水之安流受三逺十号之尊崇建四辨八声之妙极法身与金刚齐固常住与至理俱存  

谢齐竟陵王示永明乐歌启  

凤防鸾章霞鲜锦缛觌寳河宗未必比丽观乐帝所逺有惭德虽日月在天理絶称咏而徘徊光景不能自息谢竟陵王赉母赫国云气黄绫裙襦启  

窃以积丝成防散茧腾花巧擅易水之间价贵藂台之下民受禄为飬霑荷弥深圣恩曲渐自叶流根复袖缊裾岂伊恒餙荣新之宠固难轻报  

谢女出门宫赐绢绮烛启  

桓室金缕本非所议孟姬作具独若未周慈泽曲临珍华兼重制为美服只绮易俦举而不息三夜有待  

谢司徒赐北苏启  

旷阻隂山之外絶蒲海之东自非神力所引莫或轻至圣慈普洽遂遍刍薇停镳惧喘既道于世务方驾四衢又兴言于俗表  

为栁世隆谢赐乐游胡桃启  

挺自禁园味逾井络动物回祗在防必应此乃胡羯奔逃吉之先见者也  

为东宫谢勑赐孟尝君剑启  

田文重气狥名四豪莫及寳剑雄身故能威陵秦楚人髙事逺遗物足竒谨加玩服以深存古之懐  

为皇太子谢赐御所射雉啓  

轻銮微动密翳徐张黄闲所彀矢无虚发南皮之获未足称工臣任惟守器事隔陪奉天慈曲降赐物颁禽  

荅释法云啓  

神本不灭久所服膺神灭之谈良用骇惕近约法师殿内出亦防勑荅臣下一本懽受顶戴寻览忘疲岂徒伏斯外道可以永摧魔众孔释兼于是乎在实不刋之妙防万代之舟航弟子亦即彼论防厝疑覈比展具以呈也沈约呈  

书  

与徐勉书  

吾弱年孤苦傍无朞属往者将坠于地契濶迍邅困于朝夕﨑岖薄宦事非为已望得小禄傍此东归岁逾十稔方沗襄阳县公私情计非所了具以身资物不得不任人事永明末出守东阳意在止足而建武肇运人世胶加一去不还行之未易及昏猜之始王政多门因此谋退庶防可果托卿布懐于徐令想记未防圣道聿兴谬逢嘉运往志宿心复成乖爽今岁开元礼年云至悬车之请事由防夺诚不能宣风政光阐朝猷尚欲讨寻文簿时议同异而开年以来病増虑切当由生灵有限劳役过差总此凋竭归之暮年牵策行止努力祗事外观傍览尚似全人而形骸力用不相综摄常须过自束持方可僶俛解衣一卧支体不复相闗上热下冷月増日笃取暖则烦加寒必利后差不及前差后剧必甚前剧百日数旬革帯常应移孔以手握臂率计月小半分以此推算岂能支久若此不休日复一日将贻圣主不追之恨冐欲表闻乞归老之秩若天假其年还得平健才力所堪惟思是防  

答陆厥问声韵书  

宫商之声有五文字之别累万以累万之繁配五声之约髙下低昻非思力所举又非止若斯而巳也十字之文颠倒相配字不过十巧厯已不能尽何况复过于此者乎灵均以来未经用之于懐抱固无従得其髣髴矣若斯之妙而圣人不尚何邪此葢曲折声韵之巧无当于训义非圣哲立言之所急也是以子云譬之雕虫篆刻云壮夫不为自古辞人岂不知宫羽之殊商徴之别虽知五音之异而其中参差变动所昩实多故鄙意所谓此秘未覩者也以此而推则知前世文士便未悟此处若以文章之音韵同管之声曲则美恶妍蚩不得顿相乖反譬犹子野操曲安得忽有啴缓失调之声以洛神比陈思他赋有似异手之作故天机启则律吕自调六情滞则音律顿舛也士衡虽云炳若缛锦宁有濯色江波其中复有一片是卫文之服此则陆生之言即复不尽者矣韵与不韵复有精麤轮扁不能言之老夫亦不尽辨此  

答乐蔼书  

丞相风道旷独秀生民凝猷盛烈方轨伊旦憗遗之感朝野同悲永当刋石纪功传华千载宜须盛述实允来谈郭有道汉末之匹夫非蔡伯喈不足以偶三絶谢安石素族之台辅时无丽藻迄乃有碑无文况文献王冠冕彛伦仪刑防内自非一世辞宗难或与此约闾闬鄙人名不入第歘酬令旨便是以礼许人闻命慙顔已不觉汗之沾背也  

答沈驎士书  

独往之业虽闻前载髙尘逸轨罕或共时未尝不拊袠兴懐望古遐瞩尊贤防俗遥然沉自逺幽贞之操义髙篆策虽蒋诩不窥城市郑真名动京师何逺之有名山既乡内所丰清川又坐卧可对不出戸庭而与禽尚齐美哉约少不自涯早爱虫鸟逐食推迁未谐夙愿冀幽期可托克全素履弋钓泉臯以慰闲暮则生平之心于此遂矣  

与范述曽论齐竟陵王赋书  

夫泛沧流则不识涯涘杂陈钟石则莫辨宫商虽复吟诵环回编离字灭终无所辨仰酬睿防微表寸长  

与陶景书  

先生糠粃流俗超然独逺列霓羽帯总辔云霞方当名书绛简身逰阙凭星夕卧望日朝飡而至理深防暧焉难暏虽欲下风问道未知厥路若夫栖迟闲逺咀咽琼芝出入清都师友灵圣循崖反迹无缺惟心  

报王筠书  

览所示诗实为丽则声和被纸光影盈字夔牙接响顾有余惭孔翠羣翔岂不多愧下情拙目毎伫新竒烂然总至懽兴已尽防昌昭发兰挥玉振克谐之义宁比笙簧思力所该一至乎此叹服吟研周流恋念昔时幼壮颇爱斯文含咀之间倐焉疲暮不及后进诚非一人擅美推能实归吾子迟比闲日清觏乃申  

报博士刘香书  

生平爱嗜不在人中林壑之懽多与时夺日暮涂殚此心往矣犹复少存闲逺徴懐清旷结宇东郊匪云止息政复颇寄夙心时得休偃仲长游居之地休琏所述之美望慕空深何可髣髴君爱素情多惠以二賛辞采研富事义毕举句韵之间光影相照便觉此地自然十倍故知丽辞之益其事多輙当置之阁上坐卧嗟览别卷诸篇并为名制又山寺既为警策诸贤従时复髙竒解颐愈疾义兼乎此迟比叙防更共申析  

与约法师书  

周中书风趣髙竒志托夷逺真情素韵水桂齐质自接彩同栖年逾一纪朝夕聨事靡日暂违每受沐言休逍遥寡务何尝不北茨防览南居宴宿春朝聼鸟秋夜临风匪设空言皆为实事音容满目言笑在耳宿草既陈楸槚将合眷往懐人情不胜恸此生笃信精深甘此藿食至于岁时包篚每见请求凢厥菜品必令以荐弟子輙靳而后与用为欢谑其事未逺其人已谢昔之谐调倐成悲绪去冬今岁人鬼见分石耳紫菜怆焉兴想泪下不禁指遣恭送以充蔬僧一饭法师与周情期契濶非止恒交览物存旧弥当楚切痛矣如何往矣柰何弟子沈约和南  

序  

梁武帝集序  

文思安安钦明所以光宅日月光华南风所以兴咏日角之主出自诸生鋭顶之君少明古学汉髙宋武虽阙章句歌大风以还沛好清谈于暮年夫成天地之大功膺乐推之寳运未或不文武兼资能事斯毕者也我皇诞縦自天生知在御清明内发疏通外典爰始贵逰笃志经术究淹中之雅防尽曲台之奥义莫不因流极源披条振藻若前疑往滞旧学罕通而超然直诣妙拔终古善发谈端精于持论置垒难逾摧锋莫拟有同成诵无假含毫兴絶节于髙唱振清辞于兰畹至于春风秋月送别望归皇王髙宴心期促赏莫不超挺睿兴濬发神衷及登庸厯试辞翰繁蔚牋记风动表议云飞雕虫小艺无累大道懐君人之大德有事君之小心为下奉上形于辞防虽宻奏忠防遗稾必削而国谟藩政存者犹多逮乎俯应归运仰修干录载笔握简各有司存如纶之防时或染翰暨于设虡灵囿恺乐在镐鹿鸣四牡皇华棠棣之歌伐木采薇出车杕杜之防皆咏志摛藻广命羣臣上与日月争光下与钟石比韵事同观海义等窥天观之而不测逰之而不知者矣窃惟左史记言右史记事君举必书无论大小况乎感而后思思而后积积而后满满而后言若斯而已哉谨因事立名随源编次  

内典序  

尚矣哉羣生之始也义隠三藏之外事非二乗所窥自并识同奔随縁受业人天异轨翾动殊贯苦乐翻回愚智相袭莫不宅火轮骛拟焰颷迁以寸隂之短晷驰永劫之遥路精灵起防万绪千名如来发源恒品葢亦含生之一至于并首争驰斯固未或异也至于覆篑无始之初成功断筹之末涂遥业逺妙轸遐长累明积慧灵觉独晓巨相四八照曜于大千尊法二九包笼乎无外六度之业既深十方之功自逺济物以权降魔匪力妙法轮转甘露启霏舟舆六趣津梁五道登四衢之长陌逰一乗之广路斯既已事盈方等义满神宣逮于大权协化对扬宗极狥物兆于慈悲亡身着乎非已行符四等道升十地若乃灵性特逹得自懐抱神功妙力无待学成孤防独骛莫知所限结习纷纶一随理悟又有捐情屏虑身心靡欲厌生死之长勤眷寂灭而投轸遥然自得漏累烟销且津心适道功非一业虽防理共源而萌情或异是故髙心邈行分路同趋忘懐屏欲殊涂一致或草砾身体投骸林泽内亡形相外驯兕虎或坐卧行立迹不违众禅业定门造次无爽安忍与金石同固戒行与寳珠等色虽秋禽年至春鲔时登而耿介长蔬忡怛在念妙迹匪遐神涂宻迩有悟必通由之斯至故能借智探虚乗心照理区区懐抱融然靡执俱处三界独与神逰包括四天卷舒万劫闻片议而陟道塲受一言而升彼岸长夜未开心闗自晓淹回圣迹寝息神光既负橐以从师亦栖林以综业足蹈慧门学通龙藏妙吼遐彻鸾音自逺若夫义跪运心期诚匪迹而导逹神功照啓未悟唱説之美义兼在斯暨九土殊风八方舛俗逰化所包事出奬皆足以迁光净域登仪寳地并黜华剪饰破爱辞亲鼓枻无生之流方轨俗表之路固已千佛摩顶七住齐功至夫清信士女植縁旷劫虽复容服未改而戒德内瞻毗耶而耸辔望波斯而回轸驾四禅之泛八解之悠悠若乃十号尊崇三达靡碍虽法身非有而常住在躬能仁权迹四门既非悟道之始假灭双树宁有薪尽之穷而天人瞻慕髣髴兴情雕金范玉图容写状灵仪日寳刹临云或役鬼神之功或资髓脑之力制非人匠寳以合成莫不龙章八彩琼华九色至乃齿髪传灵衣履遗证圣迹彪炳日焕于阎浮神光陆离星繁于净刹若乃乗此直心推诚闇往则半息可追一念斯至感降参差云霏雾委此又昭被象译辉映缣图夫秉牍书事其流已逺葢所以彪着往迹焕述遐声虽篆籀异文胡华舛则至于叶畅心灵抑扬训义固亦内外同规人神一揆坟典丘索域中之史策本起下生方外之纪传统而为言未始或异也而经记繁广条流舛一事始末袠理卷分或词义离断或文字互出甫涉后条巳昩前览寻源讨流未知攸适虽精理莹心止乎句偈而初悟始学致惑者多且中外羣圣咸载训典虽教有殊门而理无异趣故真俗两书逓相扶奬孔发其端释穷其致撤网去纲仁惠斯在变民迁俗宜以渐至精粗抑引各有由然是故曲辨精灵栖心妙典伏膺空有之説博综兼忘之书该括羣流集成兹典事以例分义随理合功约悟广莫尚于斯可以理求证成玅果若乃载司南之车犹称靡惑服四照之草得用不迷况乎六马同镳万流共贯日月经天方斯未已河海帯地夫岂足云葢人道之筌蹄羣生有悟于此也  

佛记序  

含灵万品既非记牒所穷物物禀生岂伊积尘能计莫不起乎无理而至乎无生者也虽要终有地而原始莫闻自非灵照特逹宗极斯在则理闭机初鑚叩事絶非唯四果不议固亦十地罔窥邈乎悠夐有之而莫知所从者也如来覆篑爰始言登永路起灭回还驰骤不息去来五道大千比之毫端往复三界祗劫未足称逺积明累照念念不休离此生灭证成妙果固已空有兼谢岂徒齐迁鲁变而已哉旻昊区区犹秉何言之称至人无已宁以词义为珍葢由万感相扇昧明代起业假缘开事湏晓逹一音所吐无思不服义在狥物动非为已法吼震洒于无外甘露炳焕于龙宫开宗阐教致之有渐标四谛于鹿园辨百非于双树廓不二之法门广一乗之长陌行迷复路弱丧知归而因应回舛厥涂不一白毫所照遍刹土于恒沙七步降践壅龙堆而攸被推极神道原本心灵感之所召跨无邉而咫尺縁之所乖面法城而不覩及像教云末经纪东流热坂艰长寒山峻阻横书左字累万方通剪叶成文重译未晓自此迄今千祀过半灵迹稍启名僧间出律藏方等行来渐至蕴乎西国未至者多虽法身常住之奥逺二谛三假之渊旷悟道求宗于斯可足而能仁体兹大圣实为本师悠悠羣品精灵所系迄于前因往业多所昧畧然神化应感参差互见又世胄名氏本国俗缘析众部卒难讨究神功妙力同出异名降胎求道宁止一相托生迦维本由权迹出自北门非悟法之始遍照东方岂通化之极适道巳来四十九载妙应事多宜加总缉共成区畛至于经像旧录境刹遗记开劝之功于斯自逺大权旷亡身以济物应真耿介标心非为已分踪或异适未必同神涂诡互难以臆辨灵怪倜傥言语斯絶图澄之龙见赵魏罗什之凤集闗辅犍陀近逰京洛单开逺适罗浮虽迹与俗同而意无可察涂出玉门法座不逺七处九防峨然在目灵应肸蠁徧富延泽以西光景葳防多见天山之表有志竒僧每经逰厯神迹昭然咸有文注繁芜舛杂实须裁整分五道扵人天设重牢于厚地各随业力的焉不差此皆卷舒真俗终始名相其涂幽逺大则直至道场其徴证切近小则开劝晚学斯寔兼济之方舟大悲之广路虽复智昏视肉形穷尺棰缘动必应又况进于此者乎是以至圣慇懃每存汲引垂文见意贻厥将来皇帝行成无始道承旷劫十号在躬三逹靡碍屈兹妙有同此转轮伤昏愍惑久迷正路悱发之徒空懐鑚仰条流缅旷事难总一志浅业劳迄用无就非所以辟彼四衢出之火宅者也乃诏中书侍郎虞阐太子洗马刘溉后军记室周舍博寻经藏捜采注説条别流分各以类附日少功多可用譬此名曰佛记凡三十篇其有感应之流事类相似止取其一余悉不书或后死而更生陈説经见事涉杳防取验无所亦皆靡载同之阙疑或凭人以言托想成梦尤难信晓一无所録若夫欲遐迩者必逺记所从欲悟道者必妙识所宗然后能允得其门亲承音防未有不知厥路莫辨伊人胶目闇践自与理合所以引彼众流归之一源可令莘莘含识望涂知往案砥矢而言归不回遑于岐路俾厥清信之士亦有取于此云【`约进启云佛记序今谨以上呈词义无取伏懐自恧谨启`】  

碁品序  

奕之时义大矣哉体希微之趣含竒正之情静则合道动必适变若夫入神造极之灵经武纬文之德故可与和乐等妙上艺齐工支公以为手谈王生谓之坐隠是以汉魏名贤髙品间出晋宋盛士逸思争流虽复理生于数研求之所不能涉义出乎防爻象未之或尽圣上聼朝之余因日之暇回景纡情降临小道以为凝神之性难限入之致不穷今撰録名氏随品详书俾粹理深情永垂芳于来叶  

论  

七贤论  

嵇生是上智之人值无妄之日神才髙杰故为世道所莫容风邈挺特防映于天下言理吐论一时所莫能参属马氏执国欲以智计倾皇祚诛鉏胜已靡或有遗伯太初之徒并出嵇生之流咸已就戮嵇审于此时非自免之运若登朝进仕映迈当时则受祸之速过扵旋踵自非霓裳羽帯无用自全故始以饵术黄精终于假涂托化阮公才器宏广亦非衰世所容但容貌风神不及叔夜求免世难如为有涂若率其恒仪同物俯仰迈羣独秀亦不为二马所安故毁行废礼以秽其德﨑岖人世仅然后全仲容年齿不悬风力麤可慕李文风尚景而行之彼嵇阮二生志存保已既托其迹宜慢其形慢形之具非酒莫可故引满终日陶瓦尽年酒之为用非可独酌宜须用侣然后成欢刘伶酒性既深子期又是饮客山王二公恱风而至相与莫逆把臂髙林徒得其逰放于野泽衔杯举樽之致寰中妙趣固防然不覩矣自嵇阮之外山向五人止是风流器度不为世匠所骇且人本含情情性宜有所托慰悦当年萧懐抱非五人之与其谁与哉  

辩圣论  

圣人葢人中之含明德尽照精粹凝者或三圣并时或千载寂蔑圣人遗情忘已常以兼济为念若不登九五之位则其道不行非以黄屋玉玺为尊贵也文王造周而未集武王集之而未成周公虽无王録而父兄二圣之烈不可以不终若非表以圣功制礼作乐则太平之基不着二圣之美不彰孔子当无录之运值自晦之时而云河不出图洛不出书吾已矣夫欲以圣德示天下垂来世当仲尼在世之时世人不言为圣人也伐树削迹于七十君而不一值或以为东家丘或以为丧家犬若不髙叹凤鸟称梦周公乐正雅颂各得其所则当世安知其圣人乎  

均圣论  

自天地权舆民生攸始遐哉邈无得而言焉无得而言因有可言之象至于太虚之空旷无始之杳茫岂唯言象莫窥良以心虑事絶及天地蕞尔来宅其中毫端之泛巨海方斯非譬然则有此天地已来犹一念也我之所久莫过轩羲而天地之在彼太虚犹轩牺之在彼天地龌龊之徒唯谓赫胥为逺何其为念之局邪世之有佛莫知其始前佛后佛其道不异法身湛然各有应感感之所召跨大千而咫尺縁茍未应虽践迹而弗覩娑婆南界是曰阎浮葱岭以西经涂宻迩縁运未开自与理隔何以言之夏殷已前书传简寡周室受命经典备存象寄狄鞮随方受职重译入贡总括要荒而八蛮五狄莫不愚鄙文字靡识训义不通咸纳贽王府登乐清庙西国宻涂厥路非逺虽叶书横字华梵不同而深义妙理于焉自出唐虞三代不容未有事独西限道未东流岂非区区中国縁应未启求其会归寻其指要宁与四夷之乐同日而语乎非为姬公所遗盖由斯法宜隠故也炎昊之世未火未粒肉食皮衣仁恻之事弗萌懐抱非肉非皮死亡立至虽复大圣殷勤思存救免而身命是资理难顿夺寔宜导之以渐稍启其源故燧人火化变腥为熟腥熟既变葢佛教之萌兆也何者变腥为熟其事渐难积此渐难可以成著迄乎神农复垂汲引嘉糓肇播民用粒食歉腹充虚非肉可饱则全命减杀于事弥多自此已降矜防日广春搜免其懐孕夏苗取其害谷秋狝冬狩所害诚多顿去之难已备前説周孔二圣宗条稍广见其生不忍其死闻其声不食其肉草木斩伐有时麛卵不得妄犯渔不竭泽畋不燎原钓而不纲弋不射宿肉食蚕衣皆须耆齿牛羊犬豕无故不杀此则戒有五支又开其一也逮于酣醟于酒淫迷乎色诡妄于人攘滥自巳外典所禁无待释教四者犯人人为含灵之首一者害兽兽为生品之末上圣开宗宜有次第亦由佛戒杀人为业最重也内圣外圣义均理一而蔽理之徒封着外教以为烹羊豢豕理固宜然惑者又云若如释氏之书咸有縁报之业则禹汤文武并受刲刳周公孔子俱入鼎镬是何迷于见道若斯之笃耶试寻斯证可以有悟矣  

答陶华阳  

难云释迦之现近在庄王唐虞夏殷何必已有周公不言恐由未出非关宜隠育王造塔始敬王之世阎浮有四则东国不容都无答曰释迦出世年月不可得知佛经既无年厯注记此法又未东流何以得知是周庄之时不过以春秋鲁庄七年四月辛卯恒星不见为据三代年既不同不知外国用何厯法何因知鲁庄之四月是外国之四月乎若外国用周正邪则四月辛卯长厯推是五日了非八日若用殷正邪周之四月殷之三月用夏正邪周之四月夏之二月都不与佛家四月八日同也若以鲁之四月为证则日月参差不可为定若不以此为证则佛生年月无证可寻且释迦初诞唯空中自明不云星辰不见也瑞相又有日月星辰停住不行又云明星出时堕地行七步初无星辰不现之语与春秋恒星不现意趣永乖若育王造塔是敬王之世阎浮有四此道已流东国者敬王已来至于六国记注繁宻曽无一槩育王立塔非敬王之时又分明也以此而推则释迦之兴不容在近周世公旦之情何得未有难云夫子自以华礼兴教何宜乃説夷法故叹中国失礼求之四夷亦良有别意答曰教次第前论已详不复重辨  

难云四夷之乐裁出要荒之际投诸四裔亦宻迩危羽之野禹迹所至不及河源越裳白雉尚称重译则天竺罽賔久与上国殊絶衰周已后时或有闻故邹子以为赤县于宇内止是九州中之一耳汉初长安乃有浮图而经像昧张骞虽将命大夏甘英逺届安息犹弗能宣译风教必其发梦帝庭乃稍兴显此则似时有通碍非闗运有起伏也答曰本以西域路近而大法不被此葢由縁应未发非谓其途为逺也其路既近而此法永不东流若非縁应未至何以致此及后东被皆由縁应宜发通碍各有其时前论已尽也  

难曰若必以縁应有防则昔之淳厚羣生何辜今之浇薄羣生何幸假使斯法本以救浇者夫为罪莫过扵杀肉食之时杀孰甚焉而方俟火粒甫为教萌于大慈神力不有所踬乎若秔粮未播杀事难息未审前时过去诸佛复以何法为教此教之萌起在何佛兼四戒犯人为报乍轻一杀禽兽受对更重首轻末重亦为未逹夫立人之道曰仁与义周孔所云闻声不食斩伐以时者葢欲大明仁义之道于鸟兽草木尚曰其然况在乎人而可悖虐非谓内寡方意在縁报覩迹或似论情顾乖不审于内外两圣其事可得是均以不此中参差难用顿悟谨备以谘洗愿具启诸蔽答曰民资肉食而火粒未启便令不肉教岂得行前论言之巳具不复重释众生縁果所遭各有期防当昔佛教未被是其恶业盛时后之闻法是其善业萌时善恶各有其时何闗淳厚之与浇薄五支之戒各有轻重非杀戒偏重四支并轻且五业虽异而互相发起犯人之戒人重故先出犯兽之戒兽轻故后被训戒之道次第宜然周公孔子渐仁恻前论已详请息重辨若必以释教乖方域之理外此自一家之学所不敢言  

究竟慈悲论  

释氏之教义本慈悲慈悲之要全生为重恕已因心以身观物欲使抱识懐知之类爱生忌死之羣各遂厥宜得无遗失而俗迷日久沦惑难变革之一朝则疑怪莫启设教立方毎由渐致又以情嗜所深甘腴为甚嗜深于情尤难顿革是故开设三净用伸权道及湼槃后説立言将谢则大明隠恻贻厥将来夫肉食蚕衣为方未异害命夭生事均理一防茧烂蛾非可忍之痛悬庖登爼岂偏重之业而去取异情开抑殊典寻波讨源良有未逹渔人献鲔肉食同有其縁枲妾登丝蚕衣共颁其分假手之义未殊通闭之详莫辩访理求宗未知所适外典云五畆之宅树之以桑则六十者可以衣帛矣鸡豚犬彘勿失其时则七十者可以食肉矣然则五十九年已前所衣宜布矣六十九年已前所食宜蔬矣轻暖于身事既难遣甘滋于口又非易忘对而为言非有优劣宜枲麻果菜事等义同攘寒实腹曽无一异偏通缯纩当有别途请试言之夫圣道隆深非思不洽仁被羣生理无偏漏拯麤去甚教义斯急缯衣肉食非巳则通及晚説大典宣妙训禁肉之防载现于言黜缯之义断可知矣而禁净之始犹通蚕革葢是敷説之仪各有次第亦犹阐提二义俱在一经两説参差各随教立若执前迷后则阐提无入善之途禁净通蠺则含生无顿免之望难者又以阐提入道闻之后説蠺革宜禁曾无槩理大圣防义岂徒然夫常往宻奥传译遐阻泥洹始度咸谓已穷中出河西方知未尽闗中晚説厥义弥畅仰寻条流理非足又按湼槃初説阿阇世王大迦叶阿难三部徒众独不来至既而二人并来唯无迦叶迦叶佛大弟子不容不至而经无至文理非备尽昔湼槃未启十数年间庐阜名僧已有蔬食者矣岂非乗心闇践自与理合者哉且一朝裂帛可以终年烹牢待膳亘时引日然则一岁八蠺已惊其骤终朝未肉尽室惊嗟拯危济苦先其所急敷説次序义实在斯外圣又云一人不耕必有受其饥者故一人躬稼亦有受其饱焉桑野渔川事虽非已炮肉裂缯咸受其分自湼槃东度三肉罢縁服膺至训操槩弥逺促命有殚长蔬靡惓秋禽夏卵比之如浮云山毛海错事同于腐鼠而茧衣纩服曽不懐疑此盖虑穷于文字思迷于防通方深信之客庶有鉴于斯理斯理一悟行迷克反断蠺肉之因固蔬枲之业然则含生之类防于免矣  

形神论  

凡人一念之时七尺不复闗所念之地凡人一念圣人则无念不尽圣人无已七尺本自若空以若空之七尺总无不尽之万念故能与凡夫异也凡人一念忘彼七尺之时则目废于视足废于践当其忘目忘足与夫无目无足亦何异哉凡人之暂无本实有无未转瞬有已随之念与形乖则暂忘念与心谢则复合念在七尺之一处则他处与异人同则与非我不异但凡人之暂无其无其无甚促圣人长无其无其无甚逺凡之与圣其路本同一念而暂忘则是凡品万念而都忘则是大圣以此为言则形神防乎惑人疑因果相主毫分不爽美恶之来皆有定业而六度所修咸资力致若修此力致复有前因因熟果成自相感召则力致之功不复得立六度所修防于废矣释迦迈九劫勇猛所成勇猛之因定于无始本不资九安得称劫余以为因果情照本是二物先有情照却有因果情照既动而因果随之未有情照因果何托因识二涂用合本异其本既异厥体不同情照别起于理非碍六度九劫差不足疑也  

神不灭论  

含生之类识鍳相悬等级参差千累万沓昆虫则不逮飞禽飞禽则不逮犬马昺明昭著不得谓之不然人品以上贤愚殊性不相窥涉不相晓解燕北越南未足云疋其愚者则不辨菽麦悖者则不知爱敬自斯已上性识渐班固九品曽未槩其万一何者贤之与愚葢由知与不知也愚者所知则少贤者所知则多而万物交加羣方缅旷情性晓昩理趣深由其涂求其理既有晓昧之异遂成髙下之差自此相倾品级弥峻穷其原本尽其宗极互相推仰应有所穷其路既穷无微不尽又不得谓不然也且五情各有分域耳目各有司存心运则形忘目用则耳废何则情灵浅弱心虑杂扰一念而兼无由可至既不能兼纷纠逓袭一念未成他端互起互起众端复同前矣不相兼之由由于浅惑惑浅为病病于滞有不浅不惑出于兼忘以此兼忘得此兼照始自凡夫至于正觉始惑于不惑不兼至能兼又谓不然也又昆虫天促含灵靡二或朝生夕殒或不识春秋自斯而进修短不一既有其短岂得无长虚用损年善摄増夀善而又善焉得无之又不得谓之不然也生既可天则夀可无天既无矣则生不可极形神之别斯既然矣形既可养神宁独异神妙形麤较然有辨养形可至不别养神安得有穷养神不穷不生不灭始末相较岂无其人自凡及圣含灵义等但事有精麤故人有凡圣圣既长存在凡独灭本同末异义不经通大圣贻训岂欺我哉  

难范缜神灭论  

来论云形即是神神即是形又云人体是一故神不得二若如雅论此二物不得相离则七窍百体无处非神矣七窍之用既异百体所营不一神亦随事而应则其名亦应随事而改神者对形之名而形中之形各有其用则应神中之神亦应各有其名矣今举形则有四肢百体之异屈伸聼受之别各有其名各有其用言神唯有一名而用分百体此深所未了也若形与神对片不可差何则形之名多神之名寡也若如来论七尺之神神则无处非形形则无处非神矣刀则唯刅犹利非刅则不受利名故刀是举体之称利是一处之目刀之与利既不同矣形之与神岂可妄合邪又昔日之刀今铸为劔剑利即是刀利而刀形非劒形扵利之用弗改而质之形已移与夫前生为甲后生为丙天人之道或异往识之神犹传与夫剑之为刀刀之为剑有何异哉又一刀之质分为二刀形已分矣而各有其利今取一牛之身而剖之为两则饮龁之生即谢任重之用不分又何得以刀之为利譬形之与神邪来论谓刀之与利即形之有神刀则举体是一利形则举体是一神神用于体则有耳目手足之别手之用不为足用耳之用不为眼用而利之为用无所不可亦可断蛟蛇亦可截鸿鴈非一处偏可割东陵之一处偏可割南山之竹若谓利之为用亦可得分则足可以执物眼可以聼声矣若谓刀背亦有利两邉亦有利但未鍜而铦之耳利若遍施四方则利体无处复立形方形直并不得施利利之为用正存一边毫毛处耳神之与形举体若合又安得同乎刀若举体是利神用随体则分若使刀之与利其理若一则胛下亦可安眼背上亦可施鼻可乎不可也若以此譬为尽邪则不尽若谓本不尽邪则不可以为譬也若形即是神神即是形二者相资理无偏谢则神亡之日形亦应消而今有知之神亡无知之形在此则神本非形形本非神又不可得强令如一也若谓总百体之质谓之形总百体之用谓之神今百体各有其分则眼是眼形耳是耳形眼形非耳形耳形非眼形则神亦随百体而分则眼有眼神耳有耳神耳神非眼神眼神非耳神也而偏枯之体其半已谢已谢之半事同木石譬彼僵尸永年不朽此半同灭半神既灭半体犹存形神俱谢弥所骇惕若夫贰负之尸经亿载而不毁单开之体尚余质于罗浮神形若合则此二士不应神灭而形存也来论又云歘而生者歘而灭者渐而生者渐而灭者请借子之冲以攻子之城渐而灭谓死者之形骸始乎无知而至于朽烂也若然则形之与神本为一物形既病矣神亦告病形既谢矣神亦云谢渐之为用应与形俱形以始亡末朽为渐神独不得以始末为渐邪来论又云生者之形骸变为死者之骨骼按如来论生之神明生之形骸既化为骨骼矣则生之神明独不随形而化乎若附形而化则应与形同体若形骸即是骨骼则死之神明不得异生之神明矣向所谓死定自未死也若形骸非骨骼则生神化为死神生神化为死神即是三世安谓其不灭哉神若随形形既无知矣形既无知神本无质无知便是神亡神亡而形在又不经通若形虽无知神尚有知形神既不得异则向之死形翻复非枯木矣  

述僧设防论  

夫修营法事必有其理今世召请众僧止设一防当由佛在世时常受人请以此拟像故也而佛昔在世佛与众僧僧伽蓝内本不自营其食具也至时持鉢往福众生今之僧众非唯持中者少乃有腆恣甘腴厨膳丰豪者今有加请召并不得已而后来以滋腴之口进蔬防之具延颈蹙頞固不能甘既非乐受不容设福非若在昔不得自营非资四辈身口无托者也此以求福不其反乎笃而论之其义不尔何者出家之人本资行乞戒律昺然无许自立厨帐并畜净人者也今既取足寺内行乞事断或有持鉢到门便呼为僧徒鄙事下劣既是众所鄙耻莫复行乞悠悠后进求理者寡便谓乞食之业不可复行白净王子转轮之贵持鉢行诣以福施者岂不及千载之外凡庸沙门躬命仆竖自营口腹者乎今之请僧一防既可髣像行乞行乞受请二事不殊若以今不复行乞又不请召则行乞求法于此永此法既则僧非佛种佛种既离则三寳坠于地矣今之为防者宜追想在昔四十九年佛率比丘入城乞食威仪举止动目应心以此求道道其焉适若以此运心则为防可矣  

述僧中食论  

人所以不得道者由于心神昏惑心神所以昏惑由于外物扰之扰之大者其事有三一则势利荣名二则妖妍靡曼三则甘防肥浓荣名虽日用于心要无晷刻之累妖妍靡曼方之已深甘防肥浓为累甚切万事云云皆三者之枝叶耳圣人知不断此三事求道无从可得不得不为之立法使简而易从也若直云三事惑本并宜禁絶而此三事是人情所甚惑念虑所难遣虽有禁约之防事难卒从譬于方舟济河岂不欲直至彼岸河流既急防无直济之理不得不从流邪靡久而获至非不愿速事难故也禁此三事宜有其端何则食之于人不可顿息其于情性所累莫甚故推此晚食并置中前自中之后清虚无事因此无事念虑得简在始未专在久自习扵是束以八支纡以禁戒靡曼之欲无由得前荣名众累稍随事遣故云往古诸佛过中不餐此葢是遣累之筌蹄适道之防径而或咸谓止于不食此乃迷于向方不知厥路者也  

义  

佛知不异众生知义  

佛者觉也觉者知也凡夫之与佛地立善知恶未始不同也但佛地所知者得善之正路凡夫所知者失善之邪路凡夫得正善之知与佛之知不异也正谓以所善非善故失正路耳故知凡夫之知与佛之知不异由于所知之事异知不异也凡夫之所知不谓所知非善在于求善而至于不善若积此求善之心防得归善之路或得路则至于佛也此众生之为佛性寔在其知性常传也  

六道相续作佛义  

一切种智与五道六趣众生共有受知之分无分异也问曰受知非知耶荅曰非也问此以何为体荅曰相续不灭是也相续不灭所以能受知若今生陶练之功渐积则来果所识之理转精转精之知来应以至于佛而不断不絶也若今生无明则来果所识转闇转闇之知亦来应以至于六趣也受知之具随縁受知知之美恶不闗此受知之具也问曰知非知既闻命矣受知受知自是相续不灭知自然因縁中来与此受知之具从理而相闗荅曰有此相续不灭自然因果中来有因有果何得无美无恶乎  

因縁义  

凡含灵之性莫不乐生求生之路参差不一一尔流迁涂径各异一念之间众縁互起一因一果内有差忒好生之性万品斯同自然所禀非由縁立固知乐生非因縁因縁非乐生也虽然复俱宅形骸而各是一物一念既召众縁众縁各随念起善恶二念诚有不同俱资外助事由一揆譬诸非水非土谷芽不生因縁性识其本既异因果不惑虽则必然善恶独起亦有受碍虽云独起起便成因内因外縁实由乎此也  

颂  

千佛颂  

道有偕适理无二归照寂同是形相俱非千觉俯应逓叩防机七尊缅矣感谢先违既过已灭未来无像一刹靡停三念齐往不常不住非今非曩贤劫虽辽倐焉如响栖林借树背室违家前佛后佛迹罔隆窊或逰坚固或防龙华能逹斯防可类恒沙甡甡羣有均此妙极先晚参差各愿随力宻迹道数终乃陟誓覩来运永传今识  

齐朝丹徒故宫颂  

圣祖神杰尧踪汉烈岳峻雄图天张武节坠命既升覇畧将骋清渭走烽浊河献警恃峭剑闗凴深桂岭彛章委阙礼乐沈河拯压倾构引溺危波尽物称瑞穷灵委和精翼日丹羽巢阿  

赞  

髙士賛【`有序`】  

余之所谓髙士者悠悠皆是请试言之圣人莅天下则贤人賛务卨益臯陶是也自中智以下莫不有学以从政佐国安民者也易曰圣人之大寳曰位非学则不得也学所以行其志孝弟慈仁信义是也虽诵先王之典谟而不行其志圣人之大宝亦不可得也要须学行兼有然后取之悠悠之徒莫不攘袂而议进取怒目而争权利悦愚謟闇茍得忘防若斯人者岂入国士之涂动衣冠之眄借此而登髙位未或有也賛曰  

亦有哲人独执髙志避世避言不友不事耻従污禄靡惑守饵心安藜藿口絶炮胾取足落毛宁懐组织如金在沙显然自异犹玉在泥湼而不缁身标远迹名重前记有美髙尚处知若无劣哉羣品事静心驱茍能立志争此匹夫进忘陨获退守恬愉曰仁与义其径不迂为之则至非物所拘宦成名立陟彼髙衢  

绣像题賛【`有序`】  

维齐永明四年岁次丙寅秋八月已未朔二日庚申第三皇孙所生陈夫人含微宅理炳慧临空结言宝位腾心净觉敬因乐林寺主比丘尼释宝愿造绣无量夀尊像一躯乃为讃曰  

表相异仪传形匪壹镂玉图光雕金写质亦有淑人含芳上律绚发绮情幽摛宝术缛文内炳灵姿外溢水耀金沙树罗琼实现符净果来膺妙秩毓藻震闺腾华梵室有亿斯年于万兹日  

弥勒賛  

乗教本一法门不二业基累明功由积地长津遥遥遐辔道有常尊神无恒器脱屣王家来承宝位慧日晨开香雨宵坠借感必从凴縁斯至曰我圣储仪天作贰尚想龙柯瞻言思媚镌石图徽雕金写秘望极齐工举光等邃超矣福臻融然理备敬勒踪式传遐懿  

销声賛  

寂矣栖魂非海非樊若人焉往其理空存天标已暧絶羽孤骞尧逢岂让札值奚言  

雪賛  

火竞乃上炎隂矫亦下润独有凝雨姿贞晼而无殉排云宁自髙晞光本非恡委谷不辞深因岩岂知峻洁貌虽同赏英心共谁振  

铭  

瑞石像铭【`并序`】  

夫灵应防逺无迹可追心路照通有感斯顺我皇体神御极挹睿临干幽显成袠无思不服若夫二仪叶德五精翼化下洞渊泉上逹苍昊天无息瑞地不防祥十住髣髴于林衡应真肸蠁于清夜素毫月举腾光于梵室妙趾神行布武于椒殿至于事符缃牒既表祯图无不云霏雾委盈简被防莫黒三距千龄而再现暠露淳腴望凤葢而沾陛此皆舜日未书尧年罕防岂直朱乌动色秬相趣而已哉嘉玉逺自北戎梁弱水而委质润彻环竒旷世之所不覩白金近发东山剖幽岩而启瑞傍被崖巘鸿灵之所未刋虽复素环之絶贶烛银之瑶宝方斯蔑如也若夫金石具刚非游泳之质自非霈德潜衍感极回灵岂变坚沈之体显轻浮之相维永眀七年某月爰有祥石发天津浮海因潮翻流回至表异浙河献竒禁圃琼瑜等润精金比色帝上眷幽闗之易启咨应之无方虽拊事寂寥而因心咫尺爱其贞恒之性嘉其可久之姿莫若图玅像于檀香写遗影于只树乃诏名工是镌是琢灵相瑞华焕同神造至扵雕削之余遗刋委斵方圆小大触水斯沈驻罕停跸亲加临试良由法身是托不溺沈弱之渊剖析既离方湏浮金之水至矣哉祯符若斯之妙也敢铭宝贶永福天人其词曰  

遥哉上觉旷矣神功四禅无像三逹皆空表灵防世演露开蒙惟圣仁宇宝化潜融道非迹应事以感通沈精浮质逺自河葱悠悠亘水因风泛彼辽碣瑞我国东有符皇德乃眷宸衷永言鸷室栖诚梵宫载雕载范写好摘工借兹妙力祚阐业隆冕旒南面比夀华嵩  

光宅寺刹下铭【`并序`】  

光宅寺盖上帝之故居行宫之旧兆扬州丹阳郡秣陵县某乡某里之地自去兹邠亳来仪京辅拓宇东第咫武城闉圣心留爱闲素迁负南郭义等去酆事均徙镐及尅济横流膺斯宝运命帝阍以广辟即太防而为宇既等汉髙流连于丰沛亦同光武眷恋于南阳思所以永流圣迹垂之不朽令事与须弥等固理与天地无穷莫若光建宝塔式传于后乃以大梁之天监六年岁次星纪月旅黄钟闰十月二十三日戊寅仲冬之节也乃树刹壤表峻苍云下洞渊泉仰迫星汉方当销巨石于贤劫拯未来于忍土若夫朱光所耀彤云所临非止天眷兼因地德皇帝乃启扉阊阖造舟淮涘接神颷而动骖越浮梁而迳度芝葢容与翠华葳蕤下辇停跸躬展诚敬广集四部揆景同蔬此广因被之无外同由厥路俱至道场乃作铭曰  

八维悠濶九服荒茫灵圣底止咸表厥祥夀丘靉靉电绕枢光周原膴膴五纬入房自兹遐夐在处弗亡安知若水宁辨穷桑自天攸縦于惟我皇即基昔兆为世舟航重檐累构迥刹髙骧土为净国地即金刚因斯太极漙被翺翔岂徒三界宁止十方濡足万古援手百王一念斯荅万夀无疆如日之久如天之长  

弥勒佛铭  

法身无象常住非形理空反应智灭为灵穷寂震响大夜开防哉遐夀非岁非龄物爱雕彩人荣宝餙事俭欲兴情充累息至矣渊圣流仁动恻顺彼世心成兹愿力于惟净土既丽且庄琪路异色林沼焜煌靡胎靡娠化自余方托生在焉紫帯青房眷言安养兴言遐适报路虽长由心咫尺幽诚曷寄刋灵表迹髣髴尊仪图金写石瀢沱玉沙乍来乍徃玲珑宝树因风韵响愿逰彼国晨翘暮想七珍非羡三逹斯仰  

释迦文佛像铭  

积智成朗积因成业能仁爽感将吼妙法驻景上天降生右脇始出四门终超九劫求灵性旷追轸道虽有门迹无可朕物我兼谢心行同泯一去后心百非宁尽感资理悟悟以言陈言不自布出之者身有来必应如泥在钧形酬响答且物且人应我以形而余蒙瞽守兹大夜焉防斯苦仰寻灵相法言攸吐不有尊仪薆焉谁覩  

栖禅精舎铭【`有序`】  

此寺征西蔡公所立昔厠番麾预班经创之始今重逰践鉴旧兴懐故为此铭以传芳迹  

岩灵旅逸地逺栖禅兰房葺蕙峤甍架烟南瞻巫野北望淮天遥哉林泽旷矣江田空心观寂慧相淳筌眷惟斯践怆属遐年防仁厠逺宅赏凭旃颁创神苑陪构灵椽瞻禁拓圃望鹫疏山制石调响栖理凝旷移羽斾别松泉委组东国化景西莲峦隰夷改蓬箨粗迁重依汉逺复逐旌悬往辞妙幄今承梵筵八翻海鹤九噪岩蝉佩华长掩懋迹空传式籍云拱敢告祥縁  

连珠  

连珠二首  

臣闻烈风虽震不断蔓草之根朽壤诚防遂霣崇山之峭是以一夫不加威于赫怒千乗必致亡于巧笑臣闻鸣籁受响非有志于要风涓流长迈宁厝心于归海是以万窍怒号不叩而咸应百川是纳用卑而为宰  

记  

枳园寺刹下石记  

佛教东流适末尤着始自洛京盛于江左晋故车骑将军琅琊王邵悟独晓信解渊防于太祖文献公清庙之北造枳园精舎其始则芳枳树篱故名因事立虽房殿严整而琼刹未树邵孙尚书仆射南徐州大中正奂深逹法相洞了宗极勤诚外着仁隠内宏食不过中者一十一载虽翼务朝端而事隣柰圃日者作翰湘州树麾蠡服位与年升秩随岁厚顾惟恩隆主盻宠结皇情任处东方寄深外屏徒欲尽能竭虑知无不为下被民和上宣圣泽而自以力弱途逺终惭短効且义止今生报褰来果非所以酬鸿贶于津畅丹诚于遐劫自乗传衡臯辞簮渚誓于旧寺光树五层捐割藩俸十遗其一凡厥所收三十有六万齐之永明六年六月三日盖木运将启之令辰上帝步天之嘉日乃抗崇表于苍云植重扄于壤仰愿宸居纳祐福履攸归八神擎室万祗翼体宝祚隆邈比固须弥灵算遐永齐轨常住诸圣延祥挹天和于少极藩王实茂播宗英于梁楚羣后流克让之风庶民垂可封之德含生恺乐物不夭性嘉谷年登余粮栖畆夷荒内附边城解柝家备十善人懐六度魔众稽颡外道屈膝抽薪止火折劔摧锋拯幽酸于无择陟神化于有顶三界五道咸同斯愿刋石重壤式昭厥心  

齐竟陵王题佛光记  

夫理贯空寂虽镕范不能传业动因应非形相无以感是故日华月彩炤曜天外方区散景咫尺尘方太祖皇帝濯襟慧水凝神净域厌世珍陛迁灵寳地竟陵王讳泣明台之下临恸髙山之方逺慕迸玉銮情殷双树永惟可以炳发神功崇髙妙业莫若式金写好资巧匠传仪以皇齐之四年日子敬制释迦像一躯尊丽自天工非世造色符留影妙越檀香俾谷林之思永旌于万劫用刋徽迹式垂不朽云尔  

碑  

桐栢山金庭馆碑  

夫生灵为贵有识斯同道天云及终天莫反故仙学之秘上圣攸尊启玉笈之幽文贻金坛之玅诀驻景蒙谷还光上枝吐吸烟霞变炼丹液出没无方升降自己下栖洞室上賔羣帝覩灵岳之骤启见苍波之屡竭望元洲而骏驱指蓬山而永骛芝盖三重驾螭龙之蜿蜒云车万乗载旗斾之逶迤此盖栖灵五岳未暨夫三清者也若夫上奥逺言象斯絶金简玉字之书霜綘雪之宝俗士所不能窥学徒不敢轻慕且禁誓严重志业艰劬自非天禀上才未易可拟自惟凡劣识鉴鲜方徒抱出俗之愿而无致逺之力早尚幽栖屏弃情累留爱岩壑托分鱼鸟涂愈逺而靡倦年既老而不衰髙宗明皇帝以上圣之德结宗之念忘其菲薄曲赐提引末自夏汭固乞还山权憇汝南悬境固非息心之地圣主纉歴复防絷维永泰元年方遂初愿遂逺出天台定居兹岭所憇之山实惟桐栢灵圣之下都五县之余地仰出星河上参倒景髙崖万沓邃涧千回因髙建坛凴岩考室餙降神之宇置朝礼之地桐栢所在厥号金庭事昺灵图因以名馆圣上曲降幽情留信弥宻置道士十人用祈嘉祉约以不才首膺斯任永弃人羣窜景穷麓结恳志于都望霄容于云路仰宣国灵介兹景福延吉祥于清庙纳万夀于神躬又愿道无不懐泽无不至幽荒屈膝戎貊稽颡息鼓辍烽守在海外因此自勉兼遂防诚日久勤劬自强不已翘心属念晚卧晨兴飡正阳于停午念孔神于中夜将三芝而延伫飞九丹而宴息乗鳬轻举留舄忘归以兹丹欵表之极无曰在上日鉴非逺铭石灵馆以旌厥心其辞曰  

道无不在若存若亡于惟上学理妙羣方用之日损言则非常儵焉灵化羽衣霓裳九重峣屼三山璀璨日为车马芝成宫观虹旌拂月龙辀渐汉万春方华千龄始旦伊余菲薄窃慕隐沦寻师讲道结友问津东采震泽西逰汉濵依稀灵眷髣髴幽人帝明绍厯惟皇纂位属心鼎湖脱屣神器降命凡底仰祈灵秘瞻彼髙山兴言覆篑启基桐柏厥号金庭乔峰迥峭擘汉分星临云置墠驾岳开櫺涂蹇产林麓葱青谁谓应逺神道防宻庆集宫闱祥流防毕其久如地其恒如日夀同南山与天无卒更生变炼外示无功少君飞转宻与神通因资假力轻举腾空庶凴嘉诱永济防躬  

法王寺碑  

昔周师集于孟津汉兵至于垓下翦商肇乎兹地殪楚由乎斯域慧云匪由触石法雨起乎悲心驱之仁夀度之彼岸济方割于有顷扑既燎于无边陆旗风靡水阵云披萦山为堞失其九天之险负壑为隍曽无一苇之阂昏师反接伪牧泥首掬指则河舟尚虚委甲则熊岭非峻乃按兵江汉誓众商郊因斯而运斗枢自兹而廓天步业隆放夏功髙代殷济横流而臣九服握乾纲而子万姓眷言四海莫不来王此惟余宅宁止西顾临朝夕之濬池帯长洲之茂苑借离宫于汉旧因林光于秦余回廊敞匝复殿重起连房极睇周堵如云铭曰往劫将谢灾难孔多炎炎烈火淼淼洪波聚为丘岳散成江河俗縁浮诡真谛遐长匪因希尚曷寄舟梁标功显德事归道场祁祁法众同兹无我振锡经行祗林宴坐或期寂灭或念薪火惆怅三明徘徊四果  

善馆碑  

至道妙无迹可寻寄言立称已乖宗极神宇灵房于义非取九僊缅邈等级参差或藏形洞府或栖志灵岳达人独往之事志非易立餐松饮涧之情理难轻树止欲渐去喧嚣稍离尘杂于是既加整葺营建堂宇北负崇岳南枕修衢迥托人表鸡犬相絶庭流松响戸接云根指琼树而朝餐就瑶台而夜息霓裳不反鳬舄忘归朝九星谒羣帝悠哉邈乎与天地相毕矣  

齐故安陆昭王碑  

公讳缅字景业南兰陵人也稷契身佐唐虞有大功于天地商武姬文所以膺图受箓萧曹扶翼汉祖灭秦项以宁乱魏氏时乗于前皇齐握符于后灵源与积石争流神基与极天比峻祖宣皇帝雄材盛烈名葢当时考景皇帝含道居贞卷懐前代公含辰象之秀德体河岳之上灵气蕴风云身负日月立行可模置言成范英华外发清明内照天经地义之德因心必尽简久逺大之方率由斯至挹其源者游泳而莫测懐其道者日用而不知昭昭若三辰之丽于天滔滔犹四渎之纪于地六幽允洽一德无爽万物仰之而弥髙千里不言而斯应若夫弹冠出仕之日登庸莅事之年军麾命服之序监督方部之数斯固国史之所详今可得畧也水德方衰天命未改太祖龙跃俟时作镇淮泗如仁夕惕之志中夜九回龛世拯乱之情独用懐抱深图密虑众莫能窥公陪奉朝夕从容左右盖同王子洛濵之岁实惟辟疆内侍之年起予圣懐发言中防始以文学逰梁俄而入掌纶诰兰桂有芬清晖自逺帝出乎震日衣青光方轨茅社俾侯安陆受瑞析珪遂荒云野式掌储命帝难其人公以宗室羽仪允膺嘉选协隆三善仰敷四德博望之苑载晖龙楼之门以峻献替帷扆实掌喉唇奉待漏之书衔如丝之防前晖后光非止恒授公以宻戚上贤俄而奉职出纳惟允剑玺増华伊昔帝唐九官咸事熊豹临戭纳言是司自此迄今其任无爽爰自近侍式賛权衡而皇情眷眷虑深求瘼姑蘓奥壤任切闗河都防殷负提封百万全赵之袨服丛台方此为劣临淄之挥汗成雨曽何足称乃鸿骞旧吴作守东楚宏义让以勗君子振平惠以字小人抚同上德绥用中典疑狱得情而弗喜宿讼两让而同归虽春申之大启封疆邓攸之缉熈氓庶不能尚也夏首藩要任重推毂衿帯中流地殷江汉南按衡巫风云之路千里西通鄾邓水陆之涂三七是惟形胜阃外莫先建麾作牧明德攸在乃暴以秋阳威以夏日泽无不渐蝼蚁之穴靡遗明无不察容光之防必照由近而被逺自已而及物惠与八风俱翔德与五材并运逺无不懐迩无不肃邑居不闻夜吠之犬牧人不覩晨饮之羊誉表六条功最万里还居近侍兼飨戎秩府寄隆储端任显东西两晋兹选特难羊琇愿言而匪获谢琰功髙而后至升防二宫令绩斯俟禁旅尊严主器弥固禹穴神臯地埓分陜江左以来常逓斯任东渚钜海南望秦稽渊薮胥萃雚蒲攸在货殖之民千金比屋郛壥之内云幄万家刑政繁舛旧难详一南山羣盗未足云多渤海乱绳方斯易理公下车敷化风动神行诚恕既孚钩距靡用不待赭污之权而奸渠必翦无假里端之籍而恶子咸诛被以哀矜孚以信顺南阳苇杖未足比其仁颍川时雨无以丰其泽公揽辔升车牧州典郡感达民祗非待期月老安少懐涂歌里咏莫不欢若亲戚芬若椒兰麾斾毎反行悲道泣攀车卧辙之恋争涂忘逺去思一借之情愈久弥结方城汉池南顾莫重北指崤潼平涂不过七百西接峣武闗路曽不盈千蛮陬夷徼重山万里小则俘民畧畜大则攻城剽邑晋宋迄今有切民患烽鼓相望岁时不息椎埋穿掘之党阡陌成羣慠法侮吏之人曽莫禁御累藩咸受其厯政所不能裁加以戎羯窥窬伺我邉隙北风未起马首便以南向塞草未衰严城于焉早闭永明八载疆埸大骇天子乃心北眷聼朝不怡扬斾汉南非公莫可于是驱马原隰卷甲遄征威令首涂仁风载路轨躅清晏车徒不扰牛酒日至壶浆塞陌失义犬羊其来久矣徴赋严切唯利是求首鼠疆界灾蠧弥广公扇以亷风孚以诚德尽任棠置水之情宏郭伋待期之信金如粟而弗覩马如羊而靡入邹雉必懐豚鱼不爽由是倾巢举落望德如归椎髻髽首日拜门阙卉服满涂夷歌成韵礼义既敷威刑具举彊民犷俗反志迁情风尘不起囹圄寂寞富商野次宿秉停菑蝝蝗弗起豺虎逺迹北狄惧威闗塞谧静侦谍不敢东窥驼马不敢南牧方欲振防燕赵席卷秦代陪龙驾于伊洛侍紫盖于咸阳而遘疾弥留歘焉大渐耕夫释耒桑妇下机参请门衢并走羣望维永明九年夏五月三十日辛酉薨春秋三十有七城府飒然庶寮如霣男女老幼大临街衢接响传声不逾时而达于四境夷羣戎落幽逺必至望城拊膺震动郛邑并求入奉灵榇藩司抑而弗许虽邓训致劈靣之哀羊公深罢市之慕对而为言逺有惭德神驾东还号送逾境奉觞奠以望灵仰苍天而自诉震响成雷盈涂咽水公临危审正载贻话言楚囊之情惟防而弥固衞鱼之心身亡而意结二宫轸恸遐迩同哀追赠侍中领衞将军给鼓吹一部谥曰昭侯时皇上纳麓在辰登庸伊始允副朝端兼掌屯衞闻凶哀震感絶移时因遘沈疴绵留气序世祖日夜忧懐备尽寛譬勉膳禁哭中使相望上虽外顺皇防内殷私痛独居不御酒肉坐卧泣涕霑衣若此移年癯瘠改貌天伦之爱振古莫俦及俯膺天眷入纂絶业分命懿亲台牧并建对繁弱以流涕望曲阜而含悲改赠司徒因谥为郡王礼也惟公少而英眀长而润风标秀举清晖映世学徧书部特善言鞶帨之丽篆籀之则穷六义于懐抱究八体于毫端奕思之防秋储无以竞巧取暌之妙流睇未足称竒至公以奉上鸣谦以接下抚僚庶尽盛德之容交士林忘公侯之贵虚懐博纳幽闗洞开宴语谈笑情澜不竭誉满天下德冠生民盖百代之仪表千年之领袖曽不憖留梁摧奄及岂唯侨终蹇谢兴謡辍相而已哉凡我僚旧均哀共戚怨天德之无厚痛棠隂之不留思所以克播遗尘敝之穹壤乃刻石图徽寄情铭颂其辞曰  

天命鸟防而生商是开金运祚始玉筐三仁去国五曜入房亦白其马侯服周王本枝派别因菜命氏涉徐而东义均梁徙自兹以降懐青拖紫崇基岩岩长澜弥弥惟圣造物龙飞天步载鼎载革有除有布髙皇赫矣仰膺干顾景皇蒸哉实启洪祚乔岳峻峙命世兴贤应期诞德絶后光前防以成务觉在民先位非大寳爵乃上天爰始濯缨清猷濬发升降文陛逶迤魏阙惠露霑吴仁风扇越涉夏逾汉政成期月用简必从日新为盛在上哀矜临下庄敬草木不天昆虫得性我有芳兰民胥攸咏羣夷蠢蠢岩别嶂分倾山尽落其从如云挈妻荷子负戴成羣回首请吏曽何足云昔闻天道仁罔不遂彼苍如何兴山止篑四牡方驰六龙顿辔斯民曷仰邦国殄瘁齐陨晏平行哭致礼赵殂昌国列邦挥涕况我君斯皇之介弟哀感徒庶恸兴云陛阶毁留攅川泛归轴竞羞野奠争攀去毂遵渚号追临渡望哭无絶终古惟兰与菊涂由帝渚朱轩靡驾东首茔园即宫长夜逝川无待黄金难化钟石徒刋芳猷永谢  

豫章文宪王碑  

世载冠冕之晖家开配天之业洪源迈于委水云峰冠于削成公自天攸縦非待河岳道亚生知德备藏往摩赤霄而理翰望阊阖以上驰回风颷于襟袖宅山川于懐抱爰初弱冠藏器俟时康庄广辟餙礼贤之馆杞梓备收罄滋兰之畹既驾朱骖又敷衮职升降轩陛率由孝敬谦以备物贵以在身再握励已三吐忘倦公德惟民望位冠朝首仪表瑰雄风神秀杰每至三元首旦华裔在庭执玉端闱冠冕百辟外夷震耸犹单于之惧王商羣后瞻慕若众星之俯日月虽复以周公之亲居周公之任道格皇天光被四海而小善靡失輶德必从譬由畎浍匪让所以森致江河土壤同归故能郁成嵩岱保翼三善正九代铭彼太常悬诸日月铭曰  

大德风迈具美云从事贵愈贬礼峻弥恭且有厚命车服以庸羽仪列辟冠冕羣龙周实多祜汉有余庆奕奕皇族于斯为盛公之绥之终和且敬是惟宗国庶邦作咏  

太尉王俭碑  

瞻旦奭而齐轸轶夔龙而长骛百辟翘首譬列宿之仰望舒千里结辙若派流之宗江汉及宋道盛运鼎命将改而瞻乌所集未知适归公髙卧闲宇独咤虚室眷龙顔以托梦咏日角以兴言停傅岩之下懐滋水之上慨深板荡念在濡足霸君亦虑属一匡情防三顾卜匪熊罴唯人是与公深覩兴废妙识人英察荣光于河渚攀龙翼于云汉倾方寸以奉国忘七尺以事君殊文共防异轸同归堆案盈几充庭满室随方引应断决如流辞不辍响纸无停笔精明外朗神彩傍映晒瞩接其光景风云溢乎帷席嚣喧总至大薄相填齐镳共轸并而不杂铭曰  

怅公赫矣世载经纶四彼三杰六兹五臣德参世命道亚如仁屣步金门濯缨兰畴激水上征培风郁起  

比丘尼僧敬法师碑  

立言道往标情妙觉置想依空练心成学緼日悠长防年缅邈风迁电改斯理莫违神有殊适形无异归临泉结恸有怆徂晖松颷转盖山雨披衣载刋贞轨永播余徽  

哀策文  

齐明帝哀策文  

龙菆既撤备物已陈殡宫无夜夕燎终晨号环辌幄攀摽应路容卫弗改轩槛如故望东川而不追仰昊天而自诉列圣同轨諡法树声爰诏掌牍式播遗英其辞曰五曜在天逓作民主赫矣帝髙蒸哉嗣武多难固业殷忧启圣时惟我皇功符受命爰始濡足坐运机深鹏逝风举龙动云隂之郢南泝即豫西临体兹大德懐此小心宾于四门四门穆穆纳于百揆百揆肃肃德浸堇荼仁被比屋何逺何迩无思不服嗣君丧道不式典谟神器业业事等瞻乌民懐真主后来其苏皇天眷命授以箓图临朝凝睟昧旦丕显斟酌前王择其令典不言斯应不行斯践路台靡营离宫弗宴眷言胶塾启上庠轨仪四代祖述三王德晖内动英华外扬礼行罇爼义及幽荒仰庶天德防年永久北极齐光南山献夀沧溟奄竭嵩岱皆朽沴非昊穹惟余之咎攀龙讵防大隧厌世崇陛即宫下泉殡阶已遽素幕髙褰端闱洞启蜃绋徐前背朱阙以南转乗翠龙而东度经原野之荒凉属西成之云暮伐金鼔以清道扬悲笳而启路极厚地而不追终苍天而永慕苍梧晦逺眘徽不泯纪事寂寞龟书可循哲王违世克播遗尘猗与万古晖光日新  

諡议  

齐武帝谥议  

臣闻天德平分而四时之名或异圣功一揆而皇王之称不同葢迹因事随名由义立尧臣禹佐咸率兹典伏惟尽寂穷防含神独照德茂始裳之主道冠初耜之君含精灵于五纬驾贞明于三象初九勿用英气凌云负掲日月仰扬霄汉龙姿凤采焕若丽天登庸在试盛绩云举虽屈景潢污降情尺木而拯世济民浚发懐抱昔成汤百家仁被比屋文王十里化先寡妻前圣后贤重规沓矩震雄图于九江播灵威于夏汭旌斾未麾鲸鲵自殒弗劳羌僰之长无待六事之人义等伐谋功髙善阵建有国之符成定谋之业防朝清明事资于牧野受命作周非止于西伯视膳寝门孝徳光被守器宗祧元良载逺嗣大宝以君百辟敷景化以致隆平守在四夷威行海内囹圄寂寞礼让交兴八柄驭下九官咸事临朝凝黙尊严若神风行日烜无思不畅至仁与造化争流灵威与雷霆齐轨上贯苍昊下洞深泉春无凄风夏无苦雨时若罔愆多稔如积三革不累五刅不砥庠塾大启儒雅云集训阅得宜搜狩有序丹徼青丘之野跂踵反舌之民浮深驾阻回首革靣北夷畏力献琛内欵不借终军之使无假絶漠之威嘉祥雾合秘瑞泉涌史不辍文简无虚日方当垂七曜之旗驾八龙之乗望礼中岳肆觐羣后造化不仁穆卜愆应慕切遗弓哀同遏宻晦朔不居殡宫将启勒兹大名宜尽徽极  

齐眀帝谥议  

臣闻君德靡二辟王之名不一圣功无爽尧禹之称或殊兼以拯世宁乱致平未必同道崇墠増祧嘉号不可相袭伏惟自天诞睿英圣在躬皇矣之符夙着蒸哉之謡早集賔门纳揆天平地成自南自北无思不韪在属负图道扬末命值嗣主狂凶人伦道尽宗社阽危瞻乌靡托国难立长乱极治刑四海乐推三灵以眷东向而让天下功髙代入流涕而膺寳位如就重负日昃劬劳躬亲庶事抚辜纳隍之念义同于罪已振民厚下之情无废于终食聪明神武逖聼迩闻万目备张纮纲靡漏御辔不迷宁借聼于襄野大川可济不待备于舟檝峥嵘之下泽靡不懐寥廓之上明无不烛包以宇宙润以风雨霜露所交人迹所至百姓仰之而不知其始万物用之而罔识其终上庠废业忽焉已久三载弗为沦弛将及临朝引领思隆雅训贵逰胥萃俊造成羣方将驱丗反本既仁且夀告成东岳髙宴汾阳造化不仁厌世云及放勋之慕不追负乡之思空逺殡宫将撤輴轸难留英声茂实于是乎在  

梁德皇后谥议  

表号垂名义昭不朽先皇后应祥月德比载坤灵柔范隂化仪形自逺伣天作合义先造舟而神猷夙掩所隔升运宜式遵景行用昭大典谨按谥法忠和纯备曰德贵而好礼曰德宜崇曰德皇后  

墓志铭  

齐太尉文宪王公墓铭  

德被九官功苞十乱帝图必举皇猷偕焕斯谓国桢是惟民干翺翔礼园优游文馆秘义烟涵瓌辞雨逵路扬辉台庭改观方翊隆平燮兹天网福履每愆防年多爽防言永谢庶僚谁长铙吹罢音松风代响  

齐太尉徐公墓志  

公美风仪善言笑爱重琴碁流连泉石拓宇东郊暧然闲素荣贵之来无槩懐抱任居端揆万务同归簿领盈前嚣尘满席直举枉错虚来实反天道不仁与善愆应  

丞相长沙宣武王墓铭  

山岳镇地日月丽天邻防者庶亚极称贤峩峩哲人实惟天縦德基内美功成日用亦既东辕实拯朝难迅锋雷骇霜戈电断震主必危功髙不赏哀动上霄痛铭壤圣武爰发后耻申寃大礼空备幽驾莫援  

司徒谢朏墓铭  

岳神昔降和气今钟以彼天爵郁为人龙崇基往峻世德今重汉车作传灵位攸待我君应符非公莫宰华衮既袭轻萝自改形虽庙堂心犹江海经邦已备皇情回属素騑辍御云罢曲  

尚书右仆射范云墓铭  

合契兴王匪劳物色乗风郁起化成龙翼乃作喉唇帝猷必举乃作铨衡彛伦有序北京岨峻东川回薄蕴吾名臣终天靡作  

太常卿任昉墓铭  

天才俊逸文雅备心为学府辞同锦肆含华振藻郁焉髙致川谿望归岩阿待阙幽光忽断穷灯黯灭尔有令问兰薰无絶  

行状  

齐司空栁世隆行状  

公禀灵华岳幼挺珪璋清襟素履发乎龆丱及长风质洞逺仪止祥华动容合矩吐言被律时沈攸之狼据陜西气陵物上而太祖登庸作宰天厯在躬攸之播封豕之情总全荆之力兕甲十万铁马千羣水陆长骛志窥皇邑公抗威川涘勇畧纷纭显晦有方出没无绪攸之乃反斾亘围亲受矢石増橹乗埤严冲驾雉云輣俯阙地穴斜通半藏晚飡负戸晨汲公乃绥众以武应敌以竒灵锋电曜威策云举事切三版之危气损九天之就残宼外老逆党内摧焚舟委甲掬指宵遯公风标秀彻器范润茂乎辞彩雅善鼔琴摛纯蔡之髙芬纂钟嵇之妙曲虽婴拂世务而素业无改临姑苏而想八桂登衡山而望九疑七纡邦组三临荡甸五职瑞扇一司百揆固可以齐衡八凯方驾五臣  

齐临川王行状  

公遵源于陵壑禀黄中之正气其性逸其神凝端华表美弱齿贵着乎将立云虚景暖岳秀川渟兰桂不逾其质珪璋未究其美幼而恱学业茂従师洽贯书场该综文圃清晖秘誉烛野光朝  

齐禅林寺尼浄秀行状  

比丘尼释净秀本姓梁氏安定乌氏人也其先出自少昊至伯翳佐禹治水赐姓嬴氏周孝王时封其十六世孙非子于秦其曾孙秦仲为宣王侯伯平王东迁封秦仲少子于梁是为梁伯汉景帝世梁林为太原太守徙居北地乌氏遂为郡人焉自时厥后昌阜世名德交晖蝉冕疉映汉元嘉元年梁景为尚书令少习韩诗为世通儒魏时梁爽为司徒左长史秘书监博极羣书善谈理晋太始中梁阐为凉雍二州刺史即尼之廼祖也阐孙防晋范阳王虓骠骑参军事渔阳太守遭永嘉荡析沦于伪赵为秘书监征南长史后得还晋为散骑侍郎子畴字道度征虏司马子粲之仕宋征虏府参军事封龙川县都亭侯尼即都亭侯之第四女也挺慧悟于旷劫体妙解于当年而性调和绰不与凡孩孺同数弱龄便神情峻彻非常童稚之伍行仁尚道洗志法门至年十岁慈念弥笃絶粉黛之容弃锦绮之翫诵经行道长斋蔬食年十二便求出家家人苦相禁抑皆莫之许于是心祈感専精一念乃屡获昭祥亟降瑞相第四叔超独为先觉开譬内外故雅操获遂上天性聪叡幼而超羣年至七岁自然持斋家中请僧行道闻读大湼槃经不聼食肉于是即长蔬不噉二亲觉知若得鱼肉輙便弃去昔有外国普练道人出于京师往来梁舍便受五戒勤翘奉持未尝违犯日夜恒以礼拜读诵为业更无余务及手能书常自写经所有财物唯充功德之用不营俗好少欲入道父母为障遂推流岁月至年二十九方获所志落髪青园服膺寺主上事师防孝先意承防尽身竭力犹惧弗及躬修三业夙夜匪懈僧使众役毎居其首精进劬勤触事闗涉有开士马先生者于青园见上即便记云此尼当生兠率天也又亲于佛殿内坐禅同集三人忽闻空中有声状如牛吼二尼惊怖迷闷战栗上惔然自若徐起下牀归房执烛检声所在旋至构栏二尼便闻殿上有人相语云各自避路某甲师还后又于禅房中坐伴类数人一尼鼾眠此尼于睡中见有一人头届于屋语云勿惊某甲师也此尼于是不敢复坐又以一时坐禅同伴一尼有小縁事暂欲下牀见有一人抵掌止之曰莫挠某甲师于是闭气徐出叹未曽有如此之事比类甚繁既不即记悉多漏忘不得具载性爱戒律进止俯仰必欲遵承于是现请曜律师讲内自思惟但有值一干心中忧虑事不办夜即梦见鵶鹊鸲鹆雀子各乗车车并安轩车之大小还称可鸟言同声唱言我助某甲尼讲去既寤欢喜知事当成及至就讲乃得七十檀越设供果食皆精后复又请頴律师开律即发讲日清净甖水自然香如水园香气深以为欣既而坐禅得定至夜中方起更无余伴便自念言将不犯独即谘律师律师荅云无所犯也意中犹豫恐违失且见诸寺尼僧多有不如法乃喟然叹曰呜呼鸿徽未逺灵绪稍隤自非引咎责躬岂能导物即自懴悔行摩那睡于是京师二部莫不咨嗟云如斯之人律行明白规矩应法尚尔思愆何况我等动静多过而不惭愧者哉遂相率普懴无有孑遗又于南园就頴律师受戒即受戒日净甖水香还复如前青园诸尼及以余寺无不更受戒者律师于是亦次第诣寺敷戒品阐扬大教故宪轨遐流迄届于今頴律师又令上约语诸寺尼有髙牀俗服者一切改易上奉防制勒无不祗承律藏之兴自兹更始后又就三藏法师受戒清净水香复如前不异青园徒众既广所见不同师已迁背更无觐侍于是思别立住处可得外严圣则内穷宴黙者以宋大明七年八月故黄脩仪及南昌公主深崇三寳敬仰徳行初置精舍上麻衣弗温藿食忘饥躬执泥瓦尽勤夙夜以宋泰始三年明帝赐号曰禅林盖性好闲静感有徴矣而制龛造像无不毕备又写集众经皆令具足装潢染成悉自然有娑罗伽龙王兄弟二人现迹弥日不灭知识往来并亲瞻覩招纳同住十有余人训化奨率皆令禅诵毎至奉请圣僧菓食之上必有异迹又于一时防请圣众七日供养礼懴始讫摄心运想即见两外国道人举手共语一云呿罗一云毗呿罗所着袈娑色如桑葚之熟因即取泥以壊衣色如所见仿于是逺近尼僧并相仿斆改服间色故得絶于五大之过道俗有分者也此后又请阿耨达池五百罗汉日日凡圣无遮大防已近二旬供设既丰复更请罽宾国五百罗汉足上为千及请凡僧还如前法始过一日见有一外国道人众僧悉皆不识于是试相借问自云从罽宾国来又问来此防时答云来此一年也众借觉异令人守门观其动静而食毕乃于宋林门出使人逐视见从宋林门去行十余步奄便失之又尝请圣僧浴器盛香汤及以杂物因而礼拜内外寂黙即闻器桸杓作声如用水法意谓或是有人出便共往者但见水杓自然揺动故知神异又曽夜中忽见满屋光眀正言巳晓自起开戸见外犹闇即便闭戸还牀复寝久久方乃眀也又经违和极笃忽自见大光眀遍于世界山河树木浩然无碍欣尔独笑傍人怪问具陈所见即能起行礼拜读诵如常无异又于一时复违和亦甚危困忽擧两手状如捧物语傍人不解问言为何所捧答云见寳塔从地出意欲接之旛花伎乐无非所有于是疾恙豁然而除都无复患又复违和数日中亦殊绵惙恒多东向视合掌向空于一时中急索香火移时合掌即自说云见弥勒佛及与舎利弗目连等诸圣人亦自见诸弟子数甚无量满虚空中须防弥勒下生翅头末城云有人持旛华伎乐及三台来迎于此上旛华伎乐非世间比半天而住一台已在半路一台未至半路一台未见但闻有而已尔时已作两台为此兆故即更作一台也又云有两树寳华在邉人来近牀语莫壊我华自此之后病即除损前后遇疾恒有瑞相或得凉风或得妙药或闻异香病便即愈疾瘥之为理都以渐豁然而去如此其数不能备记又天监三年一夏违和于昼日眠中见虚空藏菩萨即自围绕诵呗呗声彻外眠觉所患即除又白日卧开眼见佛入房旛盖满屋语傍人令烧香了自不见上以天监五年六月十七日得病苦心闷不下饮彭城寺令法师以六月十九日夜得梦见一处谓是兠率天上住止严丽非世间比言此是上住处即见上在中于是法师有语上上得生好处当见将接上是法师小品檀越勿见遗弃上即答云法师丈夫又宏通经教自应居胜地某甲是女人何能益法师又云不如此也虽为丈夫不能精进持戒不及上时体已转恶与令法师素踈不堪相见病既稍増饮粥日少为治无益渐就绵惙至七月十二日尔时天雨清凉闷势如小退自云夣见迎来至佛殿西头人人捉旛竿犹车在地旛之为理不异世间队担鼓旗旛也至二十日便絶不复进饮粥至二十二日令请相识众僧设防意似分别至二十五日云见十方诸佛遍满空中至二十七日中后泯然而卧作两炊久方复动转自云上兠率天见弥勒及诸菩萨皆黄金色上手中自有一琉璃清净甖可髙三尺许以上弥勒即放光明照于上身至兠率天亦不见饮食自然饱满故不复须人间食也但闻人间食皆臭是以不肯食于彼天上得波利防将还意欲与令法师有人问何意将防去答云欲与令法师是人言令法师是人中果报那得食天上食不聼将去既而欲见令法师闲居上为迎法师来相见语法师可作好菜食以饷山中坐禅道人若修三业方得生兠率天耳法师不坐禅所以令作食饷山上道人者欲使与坐禅人作因縁也自入八月体中亦转恶不复説余事但云有三十二童子一名功德天二名善女天是迦毗罗所领恒来在左右与我驱使或言得人饷饮食令众中行之复云空中昼夜作伎乐閙人耳也  

文  

懴悔文  

弟子沈约稽首上白诸佛众圣约自今生已前至于无始罪业参差固非词象所筭识昧往縁莫由证举爰始成童有心嗜欲不识慈悲莫辨罪报以为毛羣魪品事允庖厨无对之縁非恻隠所及晨剉暮爚亘月随年嗛腹填虚非斯莫可兼曩昔蒙稚精灵靡达遨戏之间恣行天暴蠢动飞沈罔非登俎傥想逢值横加剿扑却数追念种彚实蕃逺忆想间难或详尽又暑月寝卧蚊防噆肤忿之于心应之于手岁所殱殒略盈万计手因怒运命因手倾为杀之道事无不足迄至于今犹未顿免又尝竭水而渔躬事网罟牵驱士卒懽娱赏防若斯等軰众伙非一党賔逰愆交互或盗人园实或偷人刍豢弱性蒙心随喜讃悦受分吞赃皎然不昧性爱坟典茍得忘廉取非其有卷将二百又绮语者众源条繁广假妄之愆虽免大过防触细犯亦难陈又追寻少年血气方壮习累所纒事难排豁淇水上宫诚无云防分桃断袖亦足穪多此实生死牢穽未易洗防灌志惨舒性所同禀迁怒过嗔有时或然厉色严声无日可免又言谑行止曽不寻研触过斯发动沦无纪终朝纷扰薄暮不休来果昬顽将由此作前念甫谢后念复兴尺波不息寸隂骤往愧悔攅心罔知云厝今于十方三世诸佛前见在众僧大众前誓心尅已追自悔责收逊前愆洗濯今虑校身诸失归命天尊又寻七尺所本八防是构折而离之莫知其主虽造业者身身随念灭而念念相生离续无已往所行恶造既由心行恶之时其心既染既染之心虽与念灭往之所染即成后縁若不本诸真谛以空灭有则染心之累不卒可磨今者兴此愧悔磨昔所染所染得除即空成性其性既空庶罪无所托布髪顶礼幽显证成此念一成相续不断日磨岁莹生生不休迄至道塲无复退转又彼恶加我皆由我昔加人若不灭此重縁则来恶弥遘当今断絶永息来縁道无不在有求斯应庶达今诚要之咸达  

千僧防愿文  

弟子沈约上白十方诸佛十方诸大圣今日见前众僧三界非有五隂皆无四倒十纒共相和合一切如电挥万劫于俄顷丘井易沦终漂沈于苦岸迷涂邃逺弱丧忘归区区七尺莫知其假耳目之外谓为空谈靡依靡归不信不受生灵一谢再得无期约所以抚心自恻临践非譬者也至圣凝寂无迹可寻縁应所感事惟拯物持鉢安行出彼祗树不逾停午以福众生芳尘余法峩然未改约以往夏遘罹疴疾帝上哀矜深垂愍虑以月次徂暑日在丙寅仰防千僧于其私宅隆兹重施弗知所限既已奉祗洪德又思自罄家财一举盈千力难私办稍而后满事或易充草堂约法师于所住山寺为营八集其一仰凴上定林寺祐法主今月二十九日第十防集百僧于所创田庐福不唐捐闻之经训心路皎然又过于此凡有涓毫应证来业无巨无细咸归圣主仰愿十方共明此誓岂足少酬天眷盖以防寄诚心云尔  

赛蒋山庙文  

我皇体天御宇望日表尊备乐变乎笙镛郁礼华于爼豆迩无不懐逺无不肃鸟革素之容草移丹緑之状泉露改味日月重光仰惟大王年逾二百世兼四代扬玉桴布瑶席秦梁楚赵之巫把琼茅而延伫燕卫宋郑之音结流风而成曲九嶷之乗蔽日三山之驾若云  

冠子祝文  

蠲兹令日元服肇加成徳既举童心自化行之则至无谓道賖敦以秋实食以春华无耻下问乃致髙车子孙千亿广树厥家  

疏  

为文惠太子礼佛愿疏  

维年月朔日皇太子某稽首和南十方诸佛一切贤圣夫至理可祈必凴诚于正觉极妙有感乃归仰于真如然后取证现前获验兹日去岁皇帝暂亏御膳小废干行四海震惶百司战悚某歴劫多幸夙世善縁沗生王家叨守储嗣臣子心地倍用焦迫禁门旦启欣问竪之安寝扉早辟访饍夫之宰只树独园伏膺下拜伽蓝精舍绕足顶礼百神警卫万福具臻曾不信宿圣躬和愈岂非三寳之慈十号之法力既而天从心欲诚愿克果今于崇正殿奉还法防千僧仍留百僧八闗行道又度二士同日出家惟愿借此功德奉资皇帝陛下寿与南山共久年将北极俱长道懋农轩德髙尧舜上界八万之劫可期下方七百之祚未拟元良之位长守膝下之懽上嗣之所永保懐袖之爱以兹法田奉中宫皇后殿下福履攸善无思不届天母之德厚载不能加任姒之盛坤仪宁足匹末及诸王妃主宫掖嫔房未来因縁过去眷属并同兹辰预此慈善又普为积苦饿鬼受畜生三途八难六道十恶水陆蠢动山薮翾飞湿生化生有想无想皆借今日慈悲咸簉浣濯人天摄受幽显证明庶凴众力共相津济谨疏  

为文惠太子解讲疏  

皇太子以建元四年四月十五日集大乗望僧于圃园安居寳地禁苑皆充供具珍台绮榭施佛及僧震音于六宵畅防言于永劫三达宣其妙果十住讃其祥縁践二气而业升离九旬而功就暨七月既望乃敬舍寳躯爰及舆冕自缨已降凡九十九物愿以此力普被幽明帝室有嵩华之固苍黔飨仁夀之福若有沦形苦海得随理悟坠体翺涂不逺斯复十方三世咸证伊言兹誓或骞无取正觉  

为齐竟陵王发讲疏【`并颂`】  

大矣哉妙觉之为妙也无相非色空不可极而立言垂训以汲引为方慈波慧水虽可溉而莫知其源者也灵篇寳籍逺探龙藏盖无得而言焉至于义指天山之表文隠交河之外又非断筹所能算也逮于祗树庵园之妙吼四谛一乗之正説重译而通中土莫不恒沙之一焉而词源海广理涂灵奥虽字流附响万轸同起分条叶离文析句未或暨其万一也竟陵王殿下神超上地道冠生知树寳业于津凝正解于冲念若夫方等之灵邃甘露之深莫有不逰其涂而启其室也秘藏之被东国者靡不毕集皆缮以寳缣文以丽篆凝光琼笥彩瑶縢思欲敷震微言昭感未悟乃以永明元年二月八日置讲席于上邸集名僧于帝畿皆深辨真俗洞测名相分防靡滞临欵若晓同集于邸内之法云精庐演音于六宵启法门于千载济济乎实旷代之盛事也自法王已降暨于聼僧条载如左以记其事焉乃作颂曰  

十号神寂三达空迹由圣隠教以慈宣氤氲绪法昭晰遗筌摽声妙住腾华寳莲文摛龙藏义溢中天惟王禀照道冠増璿星罗寳幄云开梵筵思驰春马理析秋蝉灵场绚彩正水兴莲乗兹上果永导芳縁  

为齐竟陵王解讲疏  

夫凴形辉化必由委气之途因方导理必同肖天之质是以表灵邃瑞诞圣王宫驻彩辰纬停华日月故能积慈成圣累妙成空坦照路于道场防迷根于苦岸弟子萧子良涤盥烦襟栖情正业肃萃僧英敬敷慧典宻藏奥文云开雨散今魄首丹逵日上朔止步凝想空明属念虽神迹稍缅而遗尘在兹乃餙筵藻殿张帷盛邸洁诚祗事建斯寳集兰泉波涌芳蔼云回秘理探防况悠邈宗条既举穷功允就论堂卷座义鼓停音乗此芳縁将升上住十方三世有证无爽  

又  

夫玅极众象湛思必通理冠羣方有感斯应自鸾音辍唱圆光寝辉委华之相不传踊地之符已逺行言入道事难于造次一悟偕空効隔于俄顷若非积毫成仞累爝为明无以方轨慧门维舟法岸弟子是用夕惕载懐惟日不足者也故敬集名僧演敷奥籍震防起滞轮动云回月殿含吕魄上日甘露既穷辍言寳座卷文罢席衣屣相趋仰惟先后禀灵娥德叶景轩度道载华岳化洽汾隂早弃兰宫夙违椒掖千乗不追万钟靡及终天之慕不续于短年欷报之诚思隆于永劫敬舍躯服以充供施借此幽通控情妙觉仰愿圣灵速登寳位越四天之表记十号之尊惟兹三世咸证于此敢誓丹衷庶符皎日  

为南郡王舍身疏  

弟子萧王上白诸佛世尊道德僧众夫色固无象触必归空三世若假八防终散虽复回天震地之威穷于寂灭齐冠楚组之丽靡救埃壤而嗜欲易繁毎疚心术舍施难用迷假照弟子树因旷劫向报兹生托景中璇联华日彩玉组夙纡蕃麾早建兰池紫燕之乗扰于外闲黼帐翠帷之餙光于中寝徒以心源尚滞情路未昭识谢兼忘理惭独悟不能叶调五气绥御六神霜暑或愆风露时舛是以敷襟上实栖诚玅觉敬舍肌肤之外凡百一十八种当令经衞夙理府络时顺万祉云翔百妖穷涤望北极而有恒瞻南山而同永又愿宸居纳祐则天均庆少阳介福俪日承休储妃阐膺祥之符皇枝广惟祺之祚敬餙崇甍严置寳幄仰延息心旁旅清信朂兹誓证其幽疑庶可以感降祯和招对灵应涂匪昧要之无爽  

舍身愿疏  

优婆塞沈君敬白十方三世诸佛本师释迦如来安养阿弥陀世尊【`云云`】一切众圣今日道俗诸大贤徳夫形非定质众縁所聚四防不同风火亦异析而离之本非一物燕肝越胆未足为譬静念求我无时可得而积此沦昏生生不已一念傥值曾未移时障习相荡旋迷厥路横指空呼名之为有丰已伤物日夜靡休蓄身外之财以充其欲攘非已之分用成其侈岂直温肌防腹若此而已哉至于积箧盈藏未尝登体溢爼充庖既饫斯弃曽不知粟帛所从事非因已悠悠黔首同有其分离多共寡犹或未均我若有余物何由足仁者之懐不应若此侵地之财世称为盗盗之甚者孰过于斯幽显推求无一或可君仰借时来久乗休运玉粒晨炊华烛夜炳自此迄今歴年三十遂乃服冕荣国裂土承家润盈身已庆流仆妾室非悬磬俸有兼金救寒止于重裘而笥委余袭冬夜既防累蠒而椟有赢衾自斯已上侈长非一虽等彼豪家其陋已甚方诸窭室所迈寔多悟此非常事由诸佛有懐舍散宜光道场饥寒困苦为患乃切布满州县难悉经縁其当称力因事一旦随年头目髓脑诚难轻慕亏已赡物未易顿行誓欲广念深恩积防成著施路檀门冀或能践以大梁天监之八年年次枵日殷鸟度夹钟纪月十八在于新所创蒋陵皇宅请佛及僧髣髴祗树息心上士凡一百人虽果谢庵园飰非香国而野粒山蔬可同属餍兼舍身资服用百有一十七种防自损撤以奉现前众僧夫室家患苦刀爼非切制除萧形质超然蠢彼羣生咸有佛性不因翦削此路莫由縁业舛互世谛烦记变形改餙即事为难故闗以八支彼清信一日一夜同佛出家本外教事非僧法而世情乖舛同迷斯路招屈名僧寘之虚室主人髙卧取逸闲堂呼为八闗去之实逺虽有供施之縁而非断漏之业约今谨自即朝至于明旦排遣俗累一同善来分留上德勗成微志借此轻因庶证来果功德之言非所敢及  

## 汉魏六朝百三家集卷八十八目录

梁沈约集  

目録  

乐府  

梁雅乐十一首  

皇雅【`三曲`】  

涤雅【`一曲`】  

牷雅【`一曲`】  

諴雅【`三曲`】  

献雅【`一曲`】  

禋雅【`二曲`】  

梁南郊登歌诗二首  

梁北郊登歌二首  

梁明堂登歌五首  

青帝  

赤帝  

黄帝  

白帝  

黑帝  

梁宗庙登歌七首  

梁三朝雅乐歌六首  

俊雅【`三曲`】  

雅【`一曲`】  

寅雅【`一曲`】  

介雅【`三曲`】  

需雅【`八曲`】  

雍雅【`三曲`】  

五引曲五首  

角引  

徴引  

宫引  

商引  

羽引  

梁鼓吹曲十二首  

木纪谢  

贤首山  

桐柏山  

道亡  

忱威  

汉东流  

鹤楼峻  

昬主恣淫慝  

石首局  

期运集  

于穆  

惟大梁  

梁大壮大观舞歌二首  

大壮舞歌  

大观舞歌  

梁鞞舞歌  

明之君六首  

日出东南隅行  

昭君辞  

长歌行  

又  

君子行  

从军行  

豫章行  

相逢狭路间  

长安有狭斜行  

三妇艳  

江蓠生幽渚  

却出东西门行  

饮马长城窟  

青青河畔草  

梁甫吟  

君子有所思行  

白马篇  

齐讴行  

前缓声歌  

鼓吹曲二首同诸公赋  

芳树  

临髙台  

洛阳道  

江南曲  

东武吟行  

怨歌行  

悲哉行  

擕手曲  

有所思  

夜夜曲【`二曲`】  

钓竿  

临碣石  

湘夫人  

贞女引  

襄阳白铜鞮歌三首  

永明乐  

江南弄四首  

赵瑟曲  

秦筝曲  

阳春曲  

朝云曲  

乐未央  

四时白纻歌五首  

春白纻  

夏白纻  

秋白纻  

冬白纻  

夜白纻  

诗  

侍皇太子释奠宴  

为南郡王侍皇太子释奠宴二首  

三日侍凤光殿曲水宴应制  

为临川王九日侍太子宴  

九日侍宴乐逰苑  

从齐武帝琅琊城讲武应诏  

三日侍林光殿曲水宴应制  

侍宴乐逰苑饯吕僧珍应诏  

正阳堂宴劳凯旋  

逰钟山诗应西阳王教【`五章`】  

登髙望春  

逰金华山  

刘真人东山还  

登畅楼  

酬谢宣城朓卧疾  

新安江至清浅深见底贻京邑逰好  

送别友人  

去东阳与吏民别  

早发定山  

循役朱方道路  

和竟陵王逰仙诗二首  

游沈道士馆  

还园宅奉酬华阳先生  

华阳先生登楼不复下赠呈  

酬华阳陶先生  

奉华阳王外兵  

赤松涧  

八闗斋  

古意  

少年新婚为之咏  

梦见美人  

直学省愁卧  

休沐寄怀  

宿东园  

行园  

和左丞庾杲之病  

和竟陵王抄书  

奉和竟陵王郡县名  

奉和竟陵王药名  

和陆慧晓百姓名  

三月三日率尔成章  

织女赠牵牛  

应王中丞思逺咏月  

和王中丞德克咏白雪  

咏雪应令  

和刘雍州绘博山香罏  

咏湖中鴈  

冬节后至丞相第诣世子车中作  

奉和竟陵王经刘巘墓  

悼亡  

侍游方山应诏  

乐将殚恩未已应诏  

泛永康江  

饯谢文学离夜  

别范安成  

效古  

庭雨应诏  

初春  

春思  

伤春  

秋夜  

同咏乐器  

咏篪  

同咏坐上玩器  

咏竹防榔盘  

檐前竹  

翫庭栁  

麦李  

咏桃  

咏青苔  

十咏二首  

领边绣  

脚下履  

怀旧诗九首  

伤王融  

伤谢朓  

伤庾杲之  

伤王谌  

伤虞炎  

伤李珪之  

伤韦景猷  

伤刘沨  

伤胡谐之  

咏新荷应诏  

聼蝉鸣应诏  

咏笙  

咏筝  

咏山榴  

大言应令  

细言应令  

咏余雪  

咏帐  

侍宴咏反舌  

寒松  

咏孤桐  

咏梧桐  

园橘  

咏梨应诏  

西地梨  

咏芙蓉  

咏杜若  

咏鹿葱  

甘蕉  

咏菰  

早行逢故人车中为赠  

为邻人有懐不至  

阻雪连句  

和刘中书仙诗二首  

华山馆为国家营功德  

和王卫军解讲  

侍宴谢朏宅饯东归应制  

酬孔通直逷懐蓬居  

石塘濑聼猿  

出重围和傅昭  

秋晨羁怨望海思归  

侍宴乐逰苑饯徐州刺史应诏  

憩郊园和约法师采药  

四城门【`老`】  

上巳华光殿  

六忆诗四首  

八咏诗  

登台望秋月  

防圃临东风  

岁暮愍衰草  

霜来悲落桐  

夕行闻夜鹤  

晨征聼晓鸿  

解佩去朝市  

被褐守山东  

## 汉魏六朝百三家集卷八十八  

明　张漙　辑  

梁沈约集  

乐俯  

梁雅乐歌十一首  

皇雅【`三曲`】  

【`皇帝岀入宋孝建起居注奏永至至是改为皇雅取诗皇矣上帝临下有赫也`】  

帝德实广运车书靡不宾执瑁朝羣后垂旒御百神八荒重译至万国逺来亲  

华葢拂紫微勾陈绕太一容裔被缇组参差罗防毕星回昭以烂天行徐且谧  

清跸朝万防端冕临正阳青絇黄金繶衮衣文绣裳既散华虫采复流日月光  

涤雅【`一曲`】  

【`牲出入宋元徽仪注奏引牲至是改为涤雅取礼记帝牛必在涤三月也`】  

将修盛礼其仪孔炽有腯斯牲国门是置不黎不防靡愆靡忌呈肌献体永言昭事俯休皇德仰绥灵志百福具膺嘉祥允洎骏奔伊在庆覃遐嗣  

牷雅【`一曲`】  

【`荐毛血宋元徽仪注奏嘉荐至是改为牷雅取春秋左氏传牲牷肥腯也`】  

反本兴敬复古昭诚礼容宿设祀事孔明华爼待献崇碑丽牲充哉茧握肃矣簮缨其膋既启我豆既盈庖丁游刅葛卢騐声多祉攸集景福来并  

諴雅【`三曲`】  

【`降神及迎送宋元徽仪注奏昭夏至是改为諴雅取尚书至諴感神也`】  

懐忽慌瞻浩荡尽诚洁致防想出杳防降无象皇情肃具僚仰人礼盛神途敞僾明灵申敬享感苍极动壤【`降神`】  

地德漙昆丘峻扬羽翟鼓应出尊祗展诚信招海渎罗岳镇惟福祉咸昭晋【`迎神`】  

我有明德馨非稷黍牲玉孔备嘉荐惟旅金悬宿设和乐具举礼达幽明敬行尊爼钟鼓云送遐福是与【`送神`】  

献雅【`一曲`】  

【`皇帝饮福酒宋元徽仪注奏嘉祚梁初改为永祚至是改为献雅取礼记祭统尸饮五洗玉爵献卿今之福酒亦古献爵之义也`】  

神宫肃肃天仪穆穆礼献既同膺兹厘福我有馨明无愧史祝  

禋雅【`二曲`】  

【`就燎位宋元徽仪注奏昭逺就埋位齐永明仪注奏幽至是燎埋俱奏禋雅取周礼大宗伯以禋祀祀昊天上帝也`】  

紫宫昭焕太乙微降临下土尊髙上天载陈珪币式备牲牷云箛清引栒虡髙悬俯昭物象仰致髙烟肃彼灵祉咸达皇防【`就燎用`】  

盛乐斯举协征调宫灵响庆洽祉积化融八变有序三献已终坎牲瘗玉酧德报功振垂成吕投壤生风道无虚致事由感通于皇盛烈比祚华嵩【`就埋用`】  

梁南郊登歌诗二首  

暾既明礼告成惟圣祖主上灵爵已献罍又盈息羽籥展歌声僾如在结皇情  

礼容盛尊爼列酒陈陶匏设献清酒致防洁王既升乐已阕降苍昊垂芳烈  

梁北郊登歌二首  

方坛既塪地祗已出盛典弗諐羣望咸秩乃升乃献敬成礼卒灵降无兆神飨载谧允矣嘉祚其升如日至哉坤元实惟厚载躬兹奠飨诚交显晦或升或降摇珠动佩德表成物庆流皇代纯嘏不諐祺福是赉  

梁明堂登歌五首  

靑帝  

帝居在震龙德司春开元布泽含和尚仁羣居既散嵗云阳止饬农分地民粒惟始雕梁绣栱丹楹玉墀灵威以降百福来绥  

赤帝  

炎光在离火为威德执礼昭训持衡受则靡草既凋温风以至嘉荐惟旅时羞孔备齐醍在堂笙镛在下匪惟七百无絶终始  

黄帝  

郁彼中坛含灵阐化回环气象轮无辍驾布德焉在四序将收音宫数五饭稷骖駵宅屏居中旁临外宇升为帝尊降为神主  

白帝  

神在秋方帝居西皓允兹金德裁成万寳鸿来雀化参见火斜幕无鸟菊有黄华载列笙磬式陈彞爼灵罔常懐惟德是与  

黑帝  

德盛乎水防纪节隂降阳腾气凝象閟【`隋书作闭`】司智莅坎驾铁衣祈寒拆地晷度回天悠悠四海骏奔奉职祚我无疆永隆民极  

梁宗庙登歌七首  

功髙礼洽德尊乐备三献具举百司在位诚敬罔諐幽明同致茫茫亿兆无思不遂葢之如天容之如地殷兆玉筐周始邠王于赫文祖基我大梁肇土七十奄有四方帝轩百祀人思未忘永言圣烈祚我无疆有夏多罪殷人涂炭四海倒悬十室思乱自天命我殱防殄难既跃乃飞言登天汉爰享爰格福禄攸赞牺象既饰罍爼斯具我郁载馨黄流乃注峩峩卿士骏奔是务佩上鸣堦缨还拂树悠悠亿兆天临日煦猗欤至徳光被黔首铸镕苍昊甄陶区有恪恭三献对扬万寿比屋可封含生无咎匪徒七百天长地久有命自天于皇后帝悠悠四海莫不来祭繁祉具膺八神耸卫福至有兆庆来无际播此余休于彼荒裔祀典昭洁我礼莫违八簋充室六龙解騑神宫肃肃灵寝微微嘉荐既飨景福攸归至德光被洪祚载辉  

梁三朝雅乐歌六首  

【`梁初郊禋宗庙及三朝之乐并用宋齐仪注唯改嘉祚为永祚又去永至之乐及帝定国并以雅为称取诗序云言天下之事形四方之风谓之雅雅者正也止于十二则天数也乃去阶步之乐増彻食之雅焉词并沈约所制`】  

俊雅【`三曲`】  

【`众官出入宋元徽仪注奏肃咸乐至是改为俊雅取礼记司徒论选士之秀者升之学曰俊士也`】  

设官分职髦俊攸俟髦俊伊何贵德尚齿唐乂咸事周宁多士区区卫国犹頼君子汉之得人帝猷乃理开我八袭辟我九重珩佩流响缨绂有容衮衣前迈列辟云从义兼东序事美西雍分阶等肃异列齐恭重列北上分庭异陛百司扬职九宾相礼齐宋舅甥鲁卫兄弟思皇蔼蔼羣龙济济我有嘉宾实惟恺悌  

雅【`一曲`】  

【`皇太子出入奏雅取诗君子万年永锡祚也`】  

自昔殷代哲王迭有降及周成惟器是守上天乃眷大梁既受灼灼重明仰承元首体干作贰命服斯九置保置师居前居后前星比耀克隆万寿  

寅雅【`一曲`】  

【`王公出入奏寅雅取尚书周官三公化寅亮天地也`】  

礼莫违乐具举延藩辟朝帝所执桓蒲列齐莒垂衮毳纷容与升有仪降有序齐簮绂忘笑语始矜严终酣醑  

介雅【`三曲`】  

【`上寿酒奏介雅取诗君子万年介尔景福也`】  

百福四象初万寿三元始拜献惟衮职同心协卿士北极永无穷南山何足拟  

寿随百礼洽庆与三朝升惟皇集繁祉景福互相仍申锡永无遗穰简必来应  

百味既含馨六饮莫能尚玉罍信湛湛金巵颇揺漾敬举发天和祥祉流嘉贶  

需雅【`八曲`】  

【`食举奏需雅取易曰云上于天需君子以饮食燕乐也`】  

实体平心待和味庶羞百品多为贵或鼎或鼒宣九沸楚桂胡盐芼芳卉加笾列爼雕且蔚  

五味九变兼六和令芳甘防庻且多三危之露九期【`一作贞`】禾圆案方丈粲星罗皇举斯乐同山河  

九州上腴非一族芝碧树寿华木终期采之不盈掬用拂腥膻和九谷既甘且饫致遐福  

人欲所大味为先兴和尽敬咸在旃碧鳞朱尾献嘉鲜红毛绿翼坠轻翾臣拜稽首万斯年  

击钟以俟惟大国况乃御天流至德侑食斯举扬盛则其礼不諐仪不忒风猷所被深且塞  

膳夫奉职献芳滋不麛不夭咸以时调甘适苦别渑淄其德不爽受福厘于焉逸豫永无期  

备味斯飨惟至圣咸降人神礼为盛或风或雅流歌咏负鼎言归启殷命悠悠四海同兹庆  

防我六穂罗八珍洪鼎自防匪劳薪荆包海物必来陈滑甘滫味和神以斯至德被无垠  

雍雅【`三曲`】  

【`彻馔奏雍雅取礼记大飨客出以雍彻也`】  

明明在上其仪有序终事靡諐收铏撒爼乃升乃降和乐备举天德莫违人谋是与敬行礼达兹焉防语我馂维阜我肴孔庻嘉味既充食防斯饫属厌无爽冲和在御击壤齐欢懐生等豫烝庶乃粒实由仁恕百司警列皇在在陛既饮且醑卒食成礼其容穆穆其仪济济凡百庶寮莫不恺悌奄有万国抑由天启  

五引曲五首  

角引  

萌生触法嵗在春咸池始奏德尚仁惉懘以息和且均  

征引  

执衡司事宅离方滔滔夏日火德昌八音备举乐无疆  

宫引  

八音资始君五声兴此和乐感百精优游律吕被咸英  

商引  

司秋纪兑奏西音激扬钟石和琴瑟风流福被乐愔愔  

羽引  

英纪运冬冰折【`一作圻`】物为音本和且悦穷髙测深长无絶  

梁鼓吹曲十二首  

【`鼔吹宋齐并用汉曲又充庭用十六曲梁祖乃去四曲留其十二合日时也更制新歌以述功德`】  

木纪谢  

【`汉朱鹭改为木纪谢言齐谢梁升也`】  

木纪谢火运昌炳南陆耀炎光民去癸鼎归梁鲛鱼出庆云翔轥五帝轶三王德无外化漙将仁荡荡义汤汤浸金石达昊苍横四海被八荒舞干戚垂衣裳对天眷坐岩廊有锡祚无疆风教逺礼容盛感人神宣舞咏降繁祉延嘉庆  

贤首山  

【`汉思悲翁改为贤首山言武帝破魏军于司部肇王迹也`】  

贤首山险而峻乗岘凭临胡阵骋竒谋奋卒徒断白马塞飞狐殪日逐殱骨都刅谷蠡馘林胡草既润原亦涂轮无反幕有乌扫残孽震戎逋扬凯奏展欢酺咏枤杜旋京吴  

桐栢山  

【`汉艾如张改为桐栢山言武帝牧司王业弥章也`】  

桐栢山淮之首肇基帝迹遂光区有大震边闗殪獯丑农既劝民惟阜穂充庭稼盈亩迨嘉辰荐芳糗纳寒塲为春酒昭景福介眉寿天斯长地斯久化无极功不朽  

道亡  

【`汉上之回改为道亡言东昏丧道义师起樊邓也`】  

道亡数极归永元悠悠兆庶尽含寃沈河莫极皆无安赴海谁授矫龙翰自樊汉仙波流水清且澜救此倒悬拯涂炭誓师刘旅赫灵断率兹八百驱十乱登我圣明去多难长夜杳防忽云旦  

忱威【`忱一作抗`】  

【`汉拥离改为忱威言破加湖元勲建也`】  

忱威授律命苍兕【`一作光`】言薄加湖灌秋水回澜瀄汩泛增雉争河投岸掬盈指犯刅婴戈洞流矢资此威【`一作盛`】烈齐文轨  

汉东流  

【`汉战城南改为汉东流言义师克鲁山城也`】  

汉东流江之汭逆徒蜂聚旌旗纷蔽仰震威灵乗髙骋鋭至仁解网穷鸟入懐因此龙跃言登泰阶  

鹤楼峻  

【`汉巫山髙改为鹤楼峻言平郢城兵威无敌也`】  

鹤楼峻连翠微因岩设险池永归唇亡齿惧薄言震耀灵威防众稽颡天不能违金汤无所用功烈长巍巍  

昬主恣滛慝  

【`汉上陵改为昬主恣滛慝言东昬政乱武帝起义平九江姑熟大破朱雀伐罪吊民也`】  

昬主恣滛慝皆曰自昌盛上仁矜亿兆誓师为请命既齐丹浦战又符甲子辰龛难伐有罪伐罪吊斯民悠悠亿万姓于此覩阳春  

石首局  

【`汉将进酒改为石首局言义师平京城仍废昬定大事也`】  

石首局比墉墐新堞严东垒峻共表里遥相镇矢未飞鼓方振竞衔璧并舆榇酒池扰象廊震同伐谋兼善陈辟应和扫煨烬翦庶恶靡余  

期运集  

【`汉有所思改为期运集言武帝膺箓受禅德盛化逺也`】  

期运集惟皇膺寳符龙跃清汉渚鳯起方城隅讴歌共适夏狱讼两违朱二仪启嘉祚千载犹旦暮舞蹈流帝功金玉昭王度  

于穆  

【`汉芳树改为于穆言大梁阐运君臣和乐休祚方逺也`】  

于穆君臣君臣和以肃闗王道定天保乐均灵囿燕同在镐前庭悬鼓钟左右列笙镛缨佩俯仰有则脩【`一作备`】礼容翔振鹭骋羣龙隆周何足拟逺与唐比踪  

惟大梁  

【`汉上邪改为惟大梁言梁德广运仁化洽也`】  

惟大梁开运受箓膺图君八极冠带被五都四海并和防排阙欵塞无异涂  

梁大壮大观舞歌二首  

【`梁初犹用凯容宣烈之舞武帝定乐以武舞为大壮舞文舞为大观舞又大壮舞奏夷则大观舞奏姑洗取其月望也`】  

大壮舞歌  

【`大壮舞取易彖云大壮大者壮也正大而天地之情可见也`】  

髙髙在上实爱斯人眷求圣德大拯彞伦率土方燎如火在薪惵惵黔首暮不及晨朱光启耀兆发穹旻我皇郁起龙跃汉律言届牧野电激雷震阙巩之甲彭濮之人或貔或武标杵浮轮我邦虽旧其命维新六伐乃止七德必陈君临万国遂抚八寅  

大观舞歌  

【`大观者取易彖曰大观在上观天之神道而四时不忒也`】  

皇矣帝烈大哉兴圣奄有四方受天明命居上不怠临下惟敬举无諐则动无失正物从其本人遂其姓昭播九功肃齐八柄寛以恵下德以为政三趾晨仪重轮夕映栈壑忘阻梯山匪夐如日有恒与天无竟载陈金石式流舞咏咸英韶夏于兹比盛  

梁鞞舞歌  

明之君六首  

【`明君本汉世鞞舞曲梁武帝时改其辞以歌君德`】  

大梁七百始天监三元初圣功澄宇县帝德总车书熈熈亿兆臣其志皆懽愉  

刑措甫自今隆平亦肇兹神武超楚汉安用道邠岐百拜奄来宅执玉咸在斯象天则地体无为  

礼缉民用扰乐谐风自移舜琴中已絶尧衣今复垂象天则地体无为  

治兵战六兽为邦命九官灵蛇及瑞羽分素复衔丹望就逾轩顼铿锵掩咸濩九尾扰成羣八象鸣相顾象天则地化云布  

有为臣所执司契君之道运行乃四时无言信苍昊宸居体冲寂忘懐定天保  

至德同自然裁成侔造珍祥委天贶灵物开地寳窈窕降青琴参差秀朱草  

日出东南隅行【`以下五言`】  

朝日出邯郸照我丛防端中有倾城艶顾景织罗纨延躯似纎约遗视若回澜瑶装映层绮金服雕栾幸有同匡好西仕服秦官寳剑垂玉贝汗马饰金鞍萦场类转雪逸控写腾鸾罗衣夕解带玉钗暮垂冠  

昭君辞  

朝发披香殿夕济汾隂河于兹懐九逝自此敛双蛾沾妆疑湛露绕臆状流波日见奔沙起稍觉转蓬多胡风犯肌骨非直伤绮罗衔涕试南望闗山郁嵯峨始作阳春曲终成苦寒歌唯有三五夜明月暂经过  

长歌行  

连连舟壑改微微市朝变来功嗣往迹莫武徂升彦局涂顿逺防留懽恨奔箭拊戚状惊澜循休拟回电嵗去芳愿违年来苦心荐春貌既移红秋林岂停蒨一倍茂陵道宁思栢梁宴长戢兔园情永别金华殿声徽无惑简丹青有余绚幽籥且未调无使长歌倦  

又  

春隰荑绿栁寒墀积皓雪依依往纪盈霏霏来思结思结纒嵗宴曾是掩初节初节曾不掩浮荣逐缺缺更圆合浮荣永沈灭色随夏莲变态与秋霜耋道迫无异期贤愚有同絶衔恨岂云忘天道无甄别功名识所职竹帛寻摧裂生外茍难寻坐为长叹设  

君子行  

良御惑燕楚妙察乱渑淄隄倾由漏壊垣隙自危基嚣途或妄践党议勿轻持  

从军行  

惜哉征夫子忧恨良独多浮天出鳀海束马渡交河雪萦九折嶝风卷万里波维舟无夕岛秣骥乏平莎凌涛富惊沫援木阙垂萝江飔鸣叠屿流云照层阿埃晦朔马白日照吴戈寝兴动征怨寤寐起还歌晨装岂辍警夕垒讵淹和苦哉逺征人悲矣将如何  

豫章行  

燕陵平而逺易河清且驶一见尘波阻临途引征思双剑爱匣同孤鸾悲影异宴言诚易纂清歌信难嗣卧闻夕钟急坐阅朝光亟往欢坠壮心来戚满衰志徂芳无再馥沦灰定还炽夏台尚可忘荣辱亦奚事愧微旷士节徒感鄙生饵劳哉纳辰和地逺托声寄  

相逢狭路间  

相逢洛阳道系声流水车路逢轻薄子竚立问君家君家诚易知易知复易忆龙马满街衢飞葢交门侧大子万户侯中子飞而食小子始从官朝夕温省直三子俱入门赫奕多羽翼若若青组纡烟烟金铛色大妇绕梁歌中妇回文织小妇独无事闭门聊且即绿绮试一弹鹤方鼓翼  

长安有狭斜行  

靑槐金陵陌丹毂贵游士方骖万乗臣服千金子咸阳不足称临淄孰能拟  

三妇艳  

大妇扫玉墀中妇结罗帷小妇独无事对镜画蛾眉良人且安卧夜长方自私  

江蓠生幽渚【`一作塘上行`】  

泽兰被荒径孤芳岂自通幸逢瑶池旷得与金芝丛朝承紫台露夕润绿池风既美修嫮女复悦繁华童夙昔玉霜满旦暮翠条空叶飘储胥右芳歇露寒东纪化尚盈昃俗志信□隆财殚交易絶华落爱难终所惜改驩眄岂恨逐征蓬愿回昭阳景持照长门宫  

却出东西门行  

驱马城西阿遥眺想京阙望极烟原尽地逺山河没揺装非短晨还歌岂明发脩服怅边羁瞻途眇乡谒驰葢转徂龙回星引奔月乐去哀境满悲来壮心歇嵗华委徂貌年霜移暮髪辰物久侵寻征思坐沦越清氛掩行梦忧原荡瀛渤一念起闗山千里顾丘窟  

饮马长城窟  

介马度龙堆涂萦马屡回前访昌海驿杂种冦轮台旌幕卷烟雨徒御犯氷埃  

靑靑河畔草  

漠漠牀上尘心中忆故人故人不可忆中夜长叹息叹息想容仪不言长别离别离稍已久空牀寄杯酒  

梁甫吟  

龙驾有驰防日御无停隂星籥亟回变气化坐盈侵寒光稍眇秋塞【`一作色`】日沈沈髙窓仄余火【`火大火心星也`】倾河驾腾参飚风折暮草惊萚霣层林时云霭空逺渊水结清深奔枢岂易纽珠庭不可临懐仁每多意履顺孰能禁露清一唯促缓志且移心哀歌步梁甫叹絶有遗音  

君子有所思行  

晨防终南首顾望咸阳川戚里遡层阙甲馆负崇轩复涂希紫阁重台拟望仙巴姬幽兰奏郑女阳春共矜红顔日俱忘白髪年寂寥茂陵宅照曜未央蝉无以五鼎盛顾嗤三经  

白马篇  

白马紫金鞍停镳过上兰寄言狭斜子讵知陇道难赤坂途三折龙堆路九盘氷生肌里冷风起骨中寒功名志所急日暮不遑飡长躯入右地轻举出楼兰直去已垂涕寜可望长安匪期定逺封无羡轻车官唯见恩义重岂觉衣裳单本持躯命答幸遇身名完  

齐讴行  

东秦称右地川隰固夷昶层峰驾苍云浊河流素壤青丘良杳郁雪宫信疎敞王佐改殷命霸功缪周网  

前缓声歌  

羽人广宵宴帐集瑶池东开霞泛彩霭澄雾迎香风龙驾出黄苑帝服起河宫九疑轥烟雨三山驭螭鸿玉銮乃排月瑶軷信凌空神行烛漠帝斾委曾虹萧歌羙嬴女笙吹悦姬童琼浆且未洽羽辔已腾空息鳯曾城曲灭径青都中隆祐集皇代委祚溢华嵩  

鼓吹曲二首同诸公赋  

芳树  

发蕚九华隈开跗寒露侧氤氲非一香参差多异色宿昔寒飚举摧残不可识霜雪交横至对之长叹息  

临髙台  

髙台不可望望逺使人愁连山无断絶河水复悠悠所思竟何在洛阳南陌头可望不可见何用解人忧  

洛阳道  

洛阳大道中佳丽实无比燕裙傍日开赵带随风靡领上蒲萄绣腰中合欢绮佳人殊未来薄暮空徙倚  

江南曲  

櫂歌发江潭采莲渡湘南宜须间隠处舟浦予自谙罗衣织成带堕马碧玉簪但令舟楫渡寜计路崭嵌  

东武吟行  

天徳深且旷人世贱而浮东枝才拂景西壑已停辀逝辞金门宠去饮玉池流霄辔一永矣俗畧从此休  

怨歌行  

时屯寜易犯俗险信难羣坎元淑赋顿挫敬通文防沦班姬宠夙窆贾生坟短俗同如此长歌何足云  

悲哉行  

旅逰媚年春年春媚逰人徐光旦垂彩和露晓凝津时嘤起稚叶蕙气动初苹一朝阻旧国万里隔良辰  

携手曲  

舍辔下雕辂更衣捧玉牀斜簪映秋水开镜比春妆所畏红顔促君恩不可长鵕冠且容裔岂吝桂枝亡  

有所思  

西征登陇首东望不见家闗树抽紫叶塞草发青芽昆明当欲满蒲萄应作花垂泪对汉使因书寄狭斜  

夜夜曲【`二曲`】  

河汉纵且横北斗横复直星汉空如此寜知心有忆孤灯暧不明寒机晓犹织零涙向谁道鸡鸣徒叹息北斗防干去夜夜心独伤月辉横射枕灯光半隠牀  

钓竿  

桂舟既容与绿浦复囘纡轻丝动弱芰防楫起单鳬扣舷忘日暮卒歳以为娱  

临碣石  

碣石送返潮登罘礼朝日溟涨无端倪山岛崇崪骥老心未穷酬恩岂终毕  

湘夫人  

潇湘风已息沅澧复安流扬蛾一含睇防娟好且修捐玦置澧浦解佩寄中洲  

贞女引  

贞女信无矫傍邻也见疑轻生本非惜贱躯良足悲传芳托嘉树歌寄好词  

襄阳白铜鞮歌三首  

分手桃林岸送别岘山头若欲寄音信汉水向东流生长宛水上从事襄阳城一朝遇神武奋翼起先鸣蹀鞚飞尘起左右自生光男儿得富贵何必在归乡  

永明乐  

聨翩贵逰子侈靡千金客华毂起飞尘珠履竟长陌  

江南弄四首【`以下杂言`】  

赵瑟曲【`英华作元帝今从乐府作沈约`】  

邯郸竒弄出文梓萦弦急调切流徴鹤徘徊白云起白云起郁披香杂复合曲未央  

秦筝曲  

罗袖飘纚拂雕桐促柱髙张散轻宫迎歌度舞遏归风遏归风止流月夀万春欢无歇  

阳春曲  

杨栁垂地鷰差池缄情忍思落容仪伤曲怨心自知心自知人不见动罗裙拂珠殿  

朝云曲  

阳台氤氲多异色巫山髙髙上无极云来云去常不息常不息梦来逰极万世度千秋  

乐未央  

亿舜日万尧年咏湛露歌采莲愿杂百花气宛转金炉前  

四时白纻歌五首【`七言`】  

【`古今乐録曰沈约云白纻五章勑臣约造武帝造后两句`】  

春白纻  

兰叶参差桃半红飞芳舞縠戯春风如娇如怨状不同含笑流盻满堂中翡翠羣飞飞不息愿在云间长比翼佩服瑶草驻容色舜日尧年欢无极  

夏白纻【`英华作武帝今从乐府作沈约`】  

朱光灼烁照佳人含情送意遥相亲嫣然一转乱心神非子之故欲谁因翡翠羣飞飞不息愿在云间长比翼佩服瑶草驻容色舜日尧年欢无极  

秋白纻  

白露欲凝草已黄金琯玉柱响洞房双心一意共徊翔吐情寄君君莫忘翡翠羣飞飞不息愿在云间长比翼佩服瑶草驻容色舜日尧年欢无极  

冬白纻  

寒闺书密罗幌垂婉容丽色心相知双去双还誓不移长袖拂面为君施翡翠羣飞飞不息愿在云间长比翼佩服瑶草驻容色舜日尧年欢无极  

夜白纻  

秦筝齐瑟燕赵女一朝得意心相许明月如规方袭予夜长未央歌白纻翡翠羣飞飞不息愿在云间长比翼佩服瑶草驻容色舜日尧年欢无极  

诗  

侍皇太子释奠宴【`以下四言`】  

尊学尚矣道亦遐哉启图观秘辟苑兴才事髙东序义迈云台峩峩徳傅灼灼英台复礼曲台反乐宣榭阙文内举輶轩外驾结朋千里从师百舍坠典必修阙祀咸荐廻銮献爵摐金委奠肆士辨仪胥人掌县髣髴神踪排徊灵睠  

为南郡王侍皇太子释奠宴二首  

陵季相沿训垂世殆政缺雅乖风漓化改礼亡袵席乐沈河海三雍靡构四教谁采瞻震并峻义属重丽横书清道晦彼生知  

义重师匡业贵虚受襄野顺风西河杜帚表迹亏光降情廻首道御百灵神行万有尊学尚矣继列传徽旗章或舛兹道莫违自堂及室异轸同归洋洋圣范楚楚儒衣  

三日侍鳯光殿曲水宴应制  

光迟蕙畆气婉台皇心爱矣帝曰逰哉玉鸾徐警翠鳯轻回别殿广临离宫洞启川祗奉夀河宗相礼清洛渐筵长伊流陛洄荡嘉羞揺漾芳醴轻歌易绕弱舞难持素云留管鹤停丝引思为嵗嵗亦阳止叨服喷身身亦昌止徒勤丹漆终愧文梓  

为临川王九日侍太子宴  

凉风北起髙鴈南翻叶浮楚水草折梁园凄凉霜野惆怅晨鹍云轻寒树日丽秋原三金广设六羽髙陈寒英始献凉酎初醇靡靡神襟锵锵羣彦思媚储猷洽和奉宴恩畅兰席欢同桂殿景遽乐推临风以眷丽景天枝位非徳举任伍辰阶祈均河楚负岳未胜瞻云难侣望古兴愓心焉载伫  

九日侍宴乐逰苑  

凭玉宅海端扆御天止流飞壑静震腾川凝神贯【`一作贲`】极摛道漏泉西裘委袵南风在暮芝始绿年桂初丹上林叶下沧池水寒霜霑玉树鴈动轻澜停跸玉陛徙卫璿墀雕箱鳯彩羽盖鸾姿虹旌迢递翠华葳蕤礼防汭义髙洛湄  

从齐武帝琅琊城讲武应诏【`以下五言`】  

九功播祧墠七徳陈武悬展事昌国图息兵由重战皇情咨阅典出车迨辰选饰徒映寒隰翻绥临广甸飒沓佩吴歌参差腰夏箭风斾舒复卷云霞清以转轻舞信徘徊前歌且遥衍秋原嘶代马朱光浮楚练虹壑写飞文岩阿藻余绚发震岳灵从扬旌水华变凭髙训武则中天起遐眷鳯盖卷洪河珠旗扫长汧方侍翠华举逺适遥池宴  

三日侍林光殿曲水宴应制  

宴镐锵玉銮逰汾举仙軷荣光泛彩旄修风动芝盖淑气婉登晨天行耸云斾帐殿临春籞帷宫绕芳荟渐席周羽觞分墀引回瀬穆穆化升济济皇阶泰将御遗风轸逺侍瑶台防  

侍宴乐逰苑饯吕僧珍应诏  

丹浦非乐战负重切君临我皇秉至徳忘已用尧心愍兹区宇内鱼鸟失飞沈推毂二崤道扬斾九河隂超乗尽三属选士皆百金戎车出细栁饯席遵上林命师诛后服授律缓前禽函轘方解带骁武稍披襟伐罪芒山曲吊民伊水浔将陪告成礼待此未抽簪  

正阳堂宴劳凯旋  

凯入同髙宴饮至均多祜昔往歌采薇今来欢杕杜善战惟我皇胜之不窥戸推毂授神谟余壮终贾浩荡金罍溢周流玉觞溥  

逰钟山诗应西阳王教【`五章`】  

灵山纪地徳地险资岳灵终南表秦观少室迩王城翠鳯翔淮海衿带绕神坰北阜何其峻林薄杳葱青发地多竒岭干云非一状合防共隠天参差互相望郁嵂构丹巘崚嶒起青嶂势随九疑髙气与三山壮即事既多羙临眺殊复竒南曕储胥观西望昆明池山中咸可悦赏逐四时移春光发陇首秋风生桂枝多值息心侣结架山之足八解鸣涧流四禅隠岩曲窈防终不见萧条无可欲所愿从之逰寸心于此足君王挺逸趣羽斾临崇基白云随玉趾青霞襍桂旗淹留访五药顾歩伫三芝于焉仰镳驾歳暮以为期  

登髙望春  

登髙眺京洛街巷纷漠漠回首望长安城阙郁盘桓日出照钿黛风过动罗纨齐童蹑朱履赵女扬翠翰春风揺杂树葳防绿且丹寳瑟玫瑰柱金羁玳瑁鞍淹留宿下蔡置酒过上兰解眉还复敛方知巧笑难佳期空靡靡含睇未成欢嘉客不可见因君寄长叹  

逰金华山  

逺策追夙心灵山协乆要天倪临紫阙地道通丹窍未乗琴髙鲤且纵严陵钓若防羽驾迎得奉金书召髙驰入阊阖方覩灵妃笑  

刘真人东山还  

连峯竟无已积翠逺防防寥戾野风急芸黄秋草腓我来歳云暮于此怅懐归霜雪方共下寜止露霑衣待余两岐秀去去掩柴扉  

登畅楼  

危峯带北阜髙顶出南岑中有陵风榭回望川之隂岸险毎増减湍平互浅深水流本三台髙乃四临上有离羣客客有慕归心落晖映长浦焕景烛中浔云生岭乍黒日下溪半隂信羙非吾土何事不抽簪  

酬谢宣城朓卧疾  

王乔飞鳬舄东方金马门从宦非宦侣避世作避諠揆予发皇鉴短翮屡飞翻晨趋朝建礼晚沐卧郊园宾至下尘榻忧来命绿尊昔贤侔时雨今守馥兰荪神交疲梦寐路逺隔思存牵拙谬东汜浮惰及西昆顾循良菲薄何以丽璵璠将随渤澥去刷羽泛清源  

新安江至清浅深见底贻京邑逰好  

眷言访舟客兹川信可珍洞彻随清浅皎镜无冬春千仞写乔树百丈见逰鳞沧浪有时浊清济涸无津岂若乗斯去俯映石磷磷纷吾隔滓寜假濯衣巾愿以潺湲水霑君缨上尘  

送别友人【`外编作任昉者非`】  

君东我亦西衔悲涕如霰浮云一南北何由展言宴方作异鄊人赠子同心扇遥裔发海鸿连翻出檐燕春秋更去来参差不相见  

去东阳与吏民别  

防薄叨今幸忝荷非昔期唐风岂异世钦明重在兹饰骖去闗辅分竹入河淇下车如昨日曵组忽弥朞霜载凋秋草风三动春旗无以招卧辙寜望后相思  

早发定山  

夙龄爱逺壑晚莅见竒山标峯防虹外置岭白云间倾壁忽斜竖絶顶复孤圆归海流漫漫出浦水溅溅野棠开未落山樱发欲然忘归属兰杜懐禄寄芳荃眷言采三秀徘徊望九仙  

循役朱方道路  

分繻出帝京升装奉皇穆洞野属沧溟聫郊遡河服日映青丘岛尘起邯郸陆江移林岸防岩深烟岫复嵗严摧磴草午寒散峤木萦蔚夕飚卷蹉跎晚云伏霞志非易从旌躯信难牧岂慕淄宫梧方辞免园竹羁心亦何言迷踪庶能复  

和竟陵王逰仙诗二首  

夭【`一作天`】矫【`一作蟜`】乗绛仙螭衣方陆离玉銮隠云雾溶溶纷上驰瑶台风不息赤水正涟漪峥嵘圃上聊攀琼树枝  

朝止阊阖宫暮宴清都阙腾盖拥奔星低銮避行月九疑纷相从虹旌乍升没青鸟去复还髙唐云不歇若华有余照淹留且晞髪  

逰沈道士馆  

秦皇御宇宙汉帝恢武功欢娱人事尽情性犹未充鋭意三山上托慕九霄中既表祈年观复立望仙宫寜为心好道直由意无穷曰余知止足是愿不须丰遇可淹留处便欲息防躬山嶂逺重叠竹树近防笼开襟濯寒水解带临清风所累非外物为念在踪朋来握石髓宾至驾轻鸿都令人径絶惟使云路通一举凌倒景无事适华嵩寄言赏心客歳暮尔来同  

还园宅奉酬华阳先生  

早欲寻名山期待防嫁毕二事虽云已此外复非一忽闻龙图至仍覩荣光溢副朝首八元开壤赋千室冠缨曾弗露风雨未尝栉鸣玉响洞门金蝉映朝日暂无小人报徒叨令尹秩岂忘平生懐靡盬不遑恤  

华阳先生登楼不复下赠呈  

侧闻上士説尺木乃腾霄云骈不展地仙居多丽谯卧待三芝秀坐对百神朝衔书必青鸟佳客信龙镳非止灵桃实方见大椿凋  

酬华阳陶先生  

三清未可觌一气且空存所愿回光景拯难防危魂若防九丹赠岂惧六龙奔  

奉华阳王外兵  

餐玉驻年龄吞霞反容质渺识青丘树廻见扶桑日烂漫蜃云舒嵚崟山海出  

赤松涧  

松子排烟去英灵眇难测惟有清涧流潺湲终不息神丹在兹化云軿于此陟愿受金液方片言生羽翼渇就华池饮饥向朝霞食何时当来还延伫青岩侧  

八闗斋  

因戒倦轮飘习障从尘染四衢道难辟八正扉犹掩得理未易期失路方知险迷涂既已复豁悟非无渐  

古意  

挟瑟丛台下徙倚爱容光伫立日已暮戚戚苦人肠露葵已堪摘淇水未沾裳锦衾无独暖罗衣空自香明月虽外照寜知心内伤  

少年新婚为之咏  

山隂栁家女薄言出田墅丰容好姿顔便僻巧言语腰肢既软弱衣服亦华楚红轮映早寒畵扇迎初暑锦履并花纹绣带同心苣罗襦金薄厠云鬂花钗举我情已郁纡何用表﨑岖托意眉间黛申心口上朱莫争三春价坐防千金躯盈尺青铜镜径寸合浦珠无因逹往意欲寄双飞鳬裾开见玉趾衫薄映凝肤羞言赵飞燕笑杀秦罗敷自顾虽悴薄冠葢曜城隅髙门列驺驾广路从骊驹何惭鹿卢剑讵减府中趋还家问乡里讵堪持作夫  

梦见美人  

夜闻长叹息知君心有忆果自阊阖开魂交覩顔【`王台作容`】色既荐巫山枕又奉齐眉食立望复横陈忽觉非在侧那知神伤者潺湲泪沾臆  

直学省愁卧  

秋风吹广陌萧瑟入南闱愁人掩轩卧髙牕时动扉虚馆清隂满神宇暧防防网虫垂戸织夕鸟傍櫩飞缨佩空为忝江海事多违山中有桂树歳暮可言归  

休沐寄懐  

虽云万重岭所翫终【`一作惟`】一丘堦墀幸自足安事逺遨游临池清溽暑开幌望髙秋园禽与时变兰根应节抽凭轩搴木末垂堂对水周紫箨开緑篠白鸟映青畴艾叶弥南浦荷花绕北楼送日隠层阁引月入轻帱防熟寒蔬翦宾来春蚁浮来往既云勌光景为谁留  

宿东园  

陈王鬭鸡道安仁采樵路东郊岂异昔聊可闲余歩野径既盘纡荒阡亦交互槿篱疎复宻荆扉新且故树顶鸣风飚草根积霜露惊麏去不息征鸟时相顾茅栋啸愁鸱平冈走寒兎夕隂带层阜长烟引轻素飞光忽我遒岂止歳云暮若防西山药頽龄倘能度  

行园  

寒方卧垅秋菰亦满陂紫茄纷烂漫绿芋郁参差初菘向堪把时韮日离离髙梨有繁实何减万年枝荒渠集野鴈安用昆明池  

和左丞庾杲之移病  

嵗暮岂云聊参差忧与疾匪澣孰能赐持身固无述握兰空盈把待漏终不溢喧满眼前簿领纷盈膝安用谈天辩徒劳梦赐笔挂冠若东都山林寜复出  

和竟陵王抄书  

教防因弛辔维峻属贞期义乖良未逺斯文焕在兹超河综絶礼冠楚缀沦诗披縢辨蠧册酌醴访深疑澄流黜往性泛畧引前滋汉壁含遗篆名山多逸词緑编方委阁素简日盈辎空幸参鸳鸯比秀恧琼芝挹流既知广复道还自嗤  

奉和竟陵王郡县名  

西都富轩冕南宫溢才彦髙阙连朱雉方渠渐防殿广川肆河济长岑绕崤汧曲梁济危渚平臯骋悠眄清渊皎澄彻曽山郁葱蒨阳泉濯春藻隂丘聚寒霰西华不可留东光促奔箭望都逰子懐临戎征马倦既豫平防集复齿南皮宴一窥长安城羞言杜陵掾  

奉和竟陵王药名  

丹草秀朱翘重台架危岊木兰露易饮射干枝可结阳隰采辛夷寒山望积雪玉泉亟周流云华乍明灭合欢叶暮卷爵林声夜切垂景廹连桑思仙慕云埓荆实剖丹瓶龙刍汗奔血照握乃夜光盈车非玉屑细栁空葳蕤水萍终委絶黄符若可挹长生永昭晳  

和陆慧晓百姓名  

建都望淮海树阙表衡稽井榦风云出栢梁星汉齐皇王临万宇恵化覃黔黎吉士服仁义宿昔秉华圭庸贤起幽谷钦言非象犀端委康国歩偃息召邦携举政方分策易纪粲金伊余沐嘉幸由是别园畦曽防涓露答光景遂云西方随炼丹子薄暮矫行迷  

三月三日率尔成章  

丽日属元已年芳具在斯开花已匝树流嘤复满枝洛阳繁华子长安轻薄儿东出千金堰西临鴈骛陂逰丝应空转髙杨拂地垂绿帻文照耀紫燕光陆离清晨戯伊水薄暮宿兰池象筵鸣寳瑟金瓶泛羽巵寜忆春蚕起日暮桑欲萎长袂屡已拂雕胡方自炊爱而不可见宿昔减容仪且当忘情去叹息独何为  

织女赠牵牛  

红妆与明镜二物本相亲用持施防画不照离居人往秋虽一照一照复还尘尘生不复拂蓬首对河津冬夜寒如此寜遽道阳春初商忽云至暂得奉衣巾施襟已成故毎聚忽如新  

应王中丞思逺明月  

月华临静夜夜静灭氛埃方晖竟戸入圆影隙中来髙楼切思妇西园逰上才网轩映珠缀应门照緑苔洞房殊未晓清光信悠哉  

和王中书德充咏白云  

白云自帝乡氛氲屡回没蔽亏昆山树含吐瑶台月秋风西北起飘我过城阙城阙已参差白云复离离皎洁在天汉倒影入华池将过丹邱野时至碧林垂九重迎飞燕万里送翔螭  

咏雪应令  

思鸟聚寒芦苍云轸暮色夜雪合且离晓风惊复息婵娟入绮窗徘徊骛情极弱桂不胜枝轻飞屡低翼玉山聊可望瑶池岂难即  

和刘雍州绘博山香炉  

范金诚可则摛思必良工凝芳自朱燎先铸首山铜瓌姿信嵒竒态实玲珑峰嶝互相拒岩岫杳无穷赤松逰其上敛足御轻鸿蛟螭盘其下骧首盻层穹岭侧多竒树或孤或复丛岩间有佚女垂袂似含风翚飞若未已虎视郁余雄登山起重障左右引丝桐百和清夜吐兰烟四面充如彼崇朝气触石绕华嵩  

咏湖中鴈  

白水满春塘旅鴈毎回翔唼流牵弱藻敛翮帯余霜羣浮动轻浪单泛逐孤光悬飞竟不下乱起未成行刷羽同揺漾一举还故乡  

冬节后至丞相第诣世子车中作  

亷公失权势门馆有虚盈贵贱犹如此况在曲池平髙车尘未灭珠履故余声賔阶緑钱满客位紫苔生谁当九原上郁郁望佳城  

奉和竟陵王经刘巘墓  

表闾钦逸轨轼墓礼真魂化涂终黙神理暧犹存尘经【`一作驾`】未辍幌髙衡已委门日芜子云舍徒望董生园华隂无遗布楚席有灵樽泉倘能慰长夜且勿论  

悼亡  

去秋三五月今秋还照梁今春兰蕙草来春复吐芳悲哉人道异一谢永销亡屏既毁撤【`一作屏筵空有设`】帷席更施张防尘掩虚座孤帐覆空牀万事无不尽徒令存者伤  

侍逰方山应诏  

清汉夜昭晳扶桑晓陆离发歌摐阳下【`一作发吹垂杨下`】建羽朝夕池摐金浮水若耸跸昭山祗一霑九霄露藜藿终自知  

乐将殚恩未已应诏  

凄锵笙管遒参差舞行乱轻肩既屡举长巾亦徐换云鬂垂寳花轻妆染微汗羣臣醉又饱圣防犹未半  

泛永康江  

长枝萌紫叶清源泛緑苔山光浮水至春色犯寒来临睨信永矣望美暧悠哉寄言幽闺妾罗袖勿空裁  

饯谢文学离夜  

汉池水如帯巫山云似葢瀄汨背吴潮潺湲横楚濑一望沮漳水宁思江海防以我径寸心従君千里外  

别范安成  

生平少年日分手易前期及尔同衰暮非复别离时勿言一樽酒明日难重持梦中不识路何以慰相思  

效古  

可怜桂树枝单雄忆故雌岁暮异栖宿春至犹别离山河隔长路路逺絶容仪岂云无可【`玉堂作我`】匹寸心终不移  

庭雨应诏  

出空宁可图入庭倍难赋非烟复非云如丝复如雾霡霂裁欲垂霏防不能注虽无千金质聊为一辰趣  

初春  

夹道覔阳春相将共携手草色犹自腓林中都未有无事逐梅花空教信杨栁且复共归来含情寄杯酒  

春思  

杨栁乱如丝绮罗不自持春草黄复緑客心伤此时青苔已结洧碧水复盈淇日华照赵瑟风色动燕姬襟前万行泪故是一相思  

伤春  

弱草半抽黄轻条未全緑年芳被禁籞烟花绕层曲寒苔卷复舒冬泉断方续早花凝金初露成玉  

秋夜  

月落宵向分紫烟郁氛氲曀曀萤入雾离离鴈度云巴童暗理瑟汉女夜缝裙新知乐如是久要岂相闻  

同咏乐器  

咏篪  

江南箫管地玅响发孙枝殷勤寄玉指含情举复垂雕梁再三绕轻尘四五移曲中有生意丹诚君讵知  

同咏坐上玩器  

咏竹防榔盘  

梢风有劲质柔用道非一平织方以文穿成圆且宻荐差虽百品所贵浮天实幸成欢醑余宁辞嘉宴毕  

檐前竹  

萌开箨已垂结叶始成枝繁防上蓊茸促节下离离风动露滴沥月照影参差得生君戸牖不愿夹华池  

翫庭栁  

轻隂拂建章夹道连未央因风结复解霑露柔且长椘妃思欲絶班女泪成行逰人未应去为此还故乡  

麦李  

青玉冠西海碧石弥外区化为中园实其下成路衢在先良足贵因小邈难逾色润房陵缥味夺寒水朱摘持欲以献尚食且踟蹰  

咏桃  

风来吹叶动风去畏花伤红英已照灼况复含日光歌童暗理曲防女夜缝裳讵减当春泪能断思人肠  

咏青苔  

縁阶已漠漠泛水复绵绵微根如欲断轻丝似更聮长风隠细草深堂没绮钱萦郁无人赠葳防徒可怜  

十咏二首  

领边绣  

纎手制新竒刺作可怜仪萦丝飞凤子结缕坐花儿不声如动吹无风自褭枝丽色倘未歇聊承云鬂垂  

脚下履  

丹墀上飒沓玉殿下趍锵逆转珠佩响先表绣袿香裾开临舞席防拂绕歌堂所叹忘怀妾见委入罗牀  

懐旧诗九首  

伤王融  

元长秉竒调弱冠慕前踪眷言懐祖武一篑望成峰途艰行易跌命舛志难逢折风落迅羽流恨满青松  

伤谢朓  

吏部信才杰文锋振竒响调与金石谐思逐风云上岂言陵霜质忽随人事往尺璧尔何寃一旦同丘壤  

伤庾杲之  

左率馥时誉秀出冠朋僚耸兹千仞气振此百寻条蕴借含文雅散朗溢风飚楸槚今已合容范尚昭昭  

伤王谌  

长史体闲任坦荡无外求持身非诡遇应物有虚舟心従朋好尽形为欢宴留欢宴未终毕零落委山丘  

伤虞炎  

东南既擅美洛阳复称才携手同欢宴比迹共逰陪事随短秀落言归长夜台  

伤李珪之  

少府懐贞节忘躯济所奉吏道勤不息繁文长自拥既阙优孟歌身没谁为宠  

伤韦景猷  

韦叟识前载博物备戎华税骖止营校沦迹委泥沙始知庸聼局方悟大音赊  

伤刘沨  

处和无近累天然有胜质萧瑟负髙情耿介懐秋实义贵良为重兰摧非所恤一罢平生言宁知携手日  

伤胡谐之  

豫州懐风范绰然标雅度处约志不渝接广情无忤颉颃事刀笔纷纶逓朱素美志同山阿浮年廹朝露  

咏新荷应诏  

勿言草卉贱幸宅天池中微根才出浪短榦未揺风宁知寸心里蓄紫复含红  

聼蝉鸣应诏  

轻生宅园籞复得栖嘉树岂敢擅洪枝轻条遭所遇叶宻形易扬风回响难住  

咏笙  

彼美实枯枝孤篠定参差鹍鸡已啁唽枣下复林离本期王子宴宁待洛濵吹  

咏筝  

秦筝吐絶调玉柱扬清曲依髙张断声随玅指续徒闻音绕梁宁知顔如玉  

咏山榴  

灵园同佳称幽山有竒质停采久弥鲜含华岂期实长愿微名隠无使孤株出  

大言应令  

隘此大泛庭方知九垓局穷天岂弥指尽地不容足  

细言应令  

开馆尺棰余筑榭微尘里蜗角列州县毫端建朝市  

咏余雪  

隂庭覆素芷南阶褰緑葹玉台新落构青山已半亏  

咏帐  

甲帐垂和璧螭云张桂宫隋珠既吐曜翠被复含风  

侍宴咏反舌  

假容不足观遗音犹可荐幸防乔树防得以闻髙殿  

寒松  

梢耸振寒声青葱标暮色踈叶望岭齐乔榦临云直  

咏孤桐  

龙门百尺时【`一作峙`】排云少孤立分根防玉池欲待髙鸾集  

咏梧桐  

秋还遽已落春晓犹未荑防叶虽可贱一剪或成珪  

园橘  

緑叶迎露滋朱苞待霜润但令入玉柈金衣非所恡  

咏棃应诏  

大谷来既重岷山道又难摧折非所恡但令入玉盘  

西地梨【`诗彚作简文非`】  

列茂河阳苑蓄紫滥觞隈翻黄秋沃若落叶春徘徊  

咏芙蓉  

防风揺紫叶轻露拂朱房中池所以緑待我泛红光  

咏杜若  

生在穷絶地岂与世相亲不顾逢采撷本欲芳幽人  

咏鹿葱  

野马不任骑丝不任织既非中野花无堪麕防食  

甘蕉  

抽叶固盈丈擢本信兼围流甘揜椰实弱缕冠絺衣  

咏菰  

结根布洲渚垂叶满臯泽匹彼露葵羮可以留上客  

早行逢故人车中为赠  

残朱犹暧暧余粉尚霏霏昨宵何处宿今晨拂露归  

为邻人有懐不至  

影逐斜月来香随逺风入言是定知非欲笑翻成泣  

阻雪连句  

初昕逸翮举日昃驽马疲幽山有桂树岁暮方参差  

和刘中书仙诗二首  

清旦发洲日暮宿丹丘昆山西北映流泉东南流霓裳拂流电云车委轻霰峥嵘上不覩寥廓下无见殊庭不可及风熛多异色霞衣不待缝云锦不须织  

华山馆为国家营功德  

沐芳祷灵岳稽首恭上帝昔祈万夀臣今请亿年丹方缄洞府河清时一传锦书飞云字玉简黄金编  

和王卫军解讲  

妙轮辍往驾寳树未开音甘露为谁演得一标道心眇涂旷髙义总成林七花屏尘相八解濯芳襟  

侍宴谢朏宅饯东归应制  

皇情怅东艓羽斾拂南防夏云清朝景秋风扬早蝉饮和陪下席论道光上筵  

酬孔通直逿懐蓬居  

阊阖既洞启龙楼亦髙辟两宫集南步二闱引通籍伊尔事清途纷吾供贱役  

石塘濑聼猿  

噭噭夜猿鸣溶溶晨雾合不知声逺近惟见山重防既欢东岭唱复伫西岩答  

出重围和傅昭  

鲁连扬一策陈平出六竒邯郸风雨散白登烟雾维排云出九地陵定振五巵  

秋晨羁怨望海思归  

分空临澥雾披逺望沧流八桂暧如画三桑眇若浮烟极希丹水月逺望青邱  

侍宴乐游苑饯徐州刺史应诏  

沃若动龙骖参差凝凤管金塘草未合玉池泉将满  

憩郊园和约法师采药  

郭外三千里欲以贸朝饘繁蔬既绮布宻果亦星悬  

四城门【`老`】  

六龙既惊轸二鼠复驰光衰龄难慎辅暮质易凋伤  

上巳华光殿【`七言`】  

于维盛世即轩嬀朝酆宴镐复在斯朝光灼烁映兰池春风婉转入细枝时鸎顾慕声合离轻波微动漾羽巵河宗海若生蛟螭浮梁径度跨回漪朱顔始洽景将移安得壮士驻奔曦  

六忆诗四首【`以下襍言`】  

忆来时灼灼上堦墀勤勤叙别离慊慊道相思相看常不足相见乃忘饥  

忆坐时防防罗帐前或歌四五曲或弄两三笑时应无比嗔时更可怜  

忆食时临盘动容色欲坐复羞坐欲食复羞食含哺如不饥擎瓯似无力  

忆眠时人眠彊未眠解罗不待劝就枕更须牵复恐傍人见娇羞在烛前  

八咏诗  

登台望秋月  

望秋月秋月光如练照曜三爵台徘徊九华殿九华玳瑁梁华榱与璧珰以兹雕丽色持照明月光凝华入黼帐清辉悬洞房先过飞燕戸却映班姬牀桂宫袅袅落桂枝早寒凄凄凝白露上林晚叶飒飒鸣鴈门早鸿离离度湛秀质兮似规委清光兮如素照愁轩之蓬髪影金堦之轻步居人临此笑以歌别客对之伤且慕经衰圃映寒丛凝清夜帯秋风随庭雪以偕素与池荷而共红临玉墀之皎皎含霜霭之蒙蒙躏天衢而徙度轹长汉而飞空隠岩崖而半出隔帷幌而才通散朱庭之奕奕入青而玲珑寒阶悲寡鹄沙洲怨别鸿文姬泣胡殿昭君思汉宫余亦何为者淹留此山东  

防圃临春风  

临春风春风起春树逰丝暧如网落花雰似雾先泛天渊池还过细栁枝蝶逢飞揺飏燕值羽差池扬桂斾动芝葢开燕裾吹赵帯赵帯飞参差燕裾合且离回簮复转黛顾步惜容仪容仪已炤灼春风复回薄氛氲桃李花青附含素蕚既为风所开复为风所落揺緑蔕抗紫茎舞春雪襍流莺曲房开兮金铺响金铺响兮妾思惊梧台未隂淇川始碧迎行雨于髙唐送归鸿于碣石经洞房响纨素感幽闺思帷帟想芳园兮可以逰念兰翘兮渐堪摘拂明镜之冬尘解罗衣之秋襞既铿锵以动佩又絪缊而流射始揺荡以入闺终徘徊而縁隙鸣珠帘于綉戸散芳尘于绮席是时怅思归安能久行役佳人不在兹春风谁为惜  

岁暮愍衰草  

愍衰草衰草无容色憔悴荒迳中寒荄不可识昔时兮春日昔日兮春风衔花兮佩实垂緑兮散红氛氲鳷鹊右照曜望仙东送归顾慕泣淇水嘉客淹留懐上宫岩兮海岸冰多兮霰积烂漫兮岩根攅幽兮石隟布绵宻于寒臯吐纎踈于危石既惆怅于君子倍伤心于行役露缟枝于初旦霜红夭于始夕雕芳卉之九衢霣灵茅之三脊风急崤道难秋至客衣单既伤檐下菊复悲池上兰飘落逐风尽方知岁早寒流萤暗明烛鴈声断才续委絶长信宫芜秽丹墀曲霜夺茎上紫风销叶中緑山变兮青薇水折兮黄苇秋鸿兮踈引寒鸟兮聚飞径荒寒草合桐长旧岩围【`一作草长荒径防`】园庭渐芜没霜露日霑衣愿逐晨征鸟薄暮共西归  

霜来悲落桐  

悲落桐落桐早霜露燕至叶未抽鸿来枝已素本出龙门山长枝仰刺天上百丈絶下趾万寻悬幽根未蟠结孤株复危絶初不照光景终年负霜雪自顾无羽仪不顾生曲池芬芳本自乏华实无所施公子特留盻王孙少见知分取孤生枿徒置北堂陲宿茎抽晚榦新叶生故枝故枝虽辽逺新叶颇离离春风一朝至荣华坐如斯自惟良菲薄君防徒照灼顾已非嘉树空用凴阿阁愿作清庙琴为君舞鹤薜荔可为裳文杏堪作梁勿言草木贱徒照君末光末光不徒照为君含噭咷【`一作防窱`】阳柯渌水隂枝苦寒凋厚德非所任敢不虚其心若逢阳春至吐緑照清浔  

夕行闻夜鹤  

闻夜鹤夜鹤呌南池对此孤明月临风振羽仪伊吾人之菲薄无赋命之天爵抱局促之短懐随冬春而哀乐愍海上之惊鳬伤云间之离鹤离鹤昔未离迥发天北垂忽遇疾风起暂下昆明池复畏冬氷合水宿非所宜栖不可往去飞已疲势逐疾风举求温向衡楚复值南飞鸿参差共成侣海上多云雾苍茫失洲屿自此别故羣独向潇湘渚故羣不离散相依江海畔夜止羽相切昼飞影相乱刷羽共浮沉湛澹泛清浔既不经离别安知慕侣心九冬负霜雪六翮飞不任且飬凌云翅俛仰弄清音所望浮丘子旦夕来相寻  

晨征聼晓鸿  

聼晓鸿晓鸿度将旦跨弱水之防澜发成山之逺岸怵春归之未防伤此岁之云半出海涨之苍茫入云途之弥漫无东西之可辨孰遐迩之能算防昔见于洲渚赴秋期于江汉集劲风于弱躯负重雪于轻翰寒溪可以饮荒臯可以窜溪水徒自清防容岂足翫秋蓬飞兮未极塞草寒兮无色吴山髙兮髙难度越水深兮深不可测羡明月之驰光顾征禽之驶翼伊余马之屡懐知君行之未极【`一作息`】夜绵绵而难晓愁参差而盈臆望山川悉无似唯星河犹可识孤鴈夜南飞客泪夜沾衣春鸿旦暮返客子方未归岁去欢娱尽年来容貌衰【`一作非`】揽袵形虽是抚臆事多违青緺虽长复易解白云诚逺讵难依  

解佩去朝市  

去朝市朝市深【`一作晨`】归暮辞北缨而南徂浮东川而西顾逢天地之降祥值日月之重光伊吾行之未已【`一作伊当仁之菲薄`】非余情之信芳充待诏于金马奉髙宴于栢梁观鬪兽于虎圏望窈窕于披香逰西园兮登铜雀攀青璅兮眺重阳讲金华兮议宣室昼武帐兮夕文昌佩甘泉兮屣五柞簮枍栺【`音诣`】兮黻承光托后车兮侍华幄游渤海兮泛清漳天道有盈缺寒暑逓炎凉一朝卖玉椀眷眷惜余香曲池无复处桂枝亦销亡清庙徒肃肃西陵久茫茫薄暮余多幸嘉运重来昌沗稽郡之南尉典千里之光贵别北芒于浊河恋横桥于清渭望前轩之早桐对南阶之初卉唯余情之屡伤岂兹焉之能慰眷昔日兮懐哉岁将暮兮归去来  

被褐守山东  

守山东山东万里郁青葱两溪共一泻水洁望如空岸侧青莎被岩间丹桂丛上瞻既隠轸下睇亦溟蒙逺林响咆兽近树聒鸣虫路帯若溪右涧吐金华东万仞倒危石百丈注悬淙掣曵泻流电奔飞似白虹洞井含清气漏穴吐飞风玉窦膏滴沥石乳室空笼峭涂弥险岩岨步才通余舍平生之所爱歘暮年之此逢一去而不还怅邹【`一作恨邦`】衣之未褫揖林壑之清旷事氓俗之纷诡幸帝德之方升值天纲之未毁既除旧而就新故化民而俗徙播赵俗以南徂扇齐风以东靡乳雉方可驯流蝗庶能弭清心矫世浊俭政救民侈秩满抚白云淹留事芝髓  

## 汉魏六朝百三家集卷八十九目录

陶景集题词  

陶通明幼时戏弄即好笔砚既读书万余卷一事不知深以为耻隠侯博闻其朋辈也家贫求仕忽脱朝服立馆华阳吹笙听松天下岂真有神僊乎秦皇汉武穷山讨海耄期不遇通眀何人遂能飞举然鼎丹七营登晨尚隔咸阳剡白未易言也世疑隠居弃劒人外悠邈不宜献诚革命遥防国典抑知少君堪羞子房可慕山中宰相大度素存或者药物取资人帝图録当显兴朝清都前觉无贵卷舌耶真诰以外遗墨不少论书五启钟王若生本草诸序彭扁未死邵陵表碑推兼数贤令君撰序云备六艺良有由乎魏晋以来置君如奕志士高尚流涕无从不得不托致僊灵遗世独妙中散之于孙登犹是也而婚宦累形蝉蜕寡术通明乃后出而居上矣  

目録  

赋  

水仙赋  

云上之仙风赋  

表  

解官表  

启  

与武帝论书启一  

与武帝啓二  

与武帝啓三  

与武帝啓四  

与武帝啓五  

进周氏防通记啓  

书  

答朝士访仙佛两法体相书  

答虞中书书  

答谢中书书  

答赵英才书  

与亲友书  

与从兄书  

答释昙鸾书  

序  

登真隠诀序  

真灵位业圗序  

本草序  

肘后百一方序  

药总诀序  

相经序  

论  

难镇军沈约均圣论  

志  

寻山志  

颂  

华阳颂十五首  

枢域  

质象  

形位  

标贯  

区别  

迹号  

类附  

物轨  

游集  

才英  

学禀  

业运  

挺契  

机萌  

诚期  

铭  

瘗鹤铭  

碑  

许长史旧馆坛碑  

吴太极左仙公葛公之碑  

茅山长沙馆碑  

太平山日门馆碑  

茅山曲林馆碑铭  

文  

授陆敬游十赉文  

请雨词  

诗  

寒夜怨  

胡笳曲  

诏问山中何所有赋诗以答  

题所居壁  

和约法师临友人  

告逝篇  

## 汉魏六朝百三家集卷八十九  

明　张溥　辑  

陶景集  

赋  

水仙赋  

淼漫八海汯汨九河中天起浪分地泻波东卷长桑日窟西干龙筑月阿乃者潼关不壅石门巳开导江出汉浮济逹淮障渠水府包山洞台娥英之所游往琴冯是焉去来或穷髪送鹏咸池浴日随云濯金浆之汧追霞采建木之实弄珠于渊客之庭卷绡乎鲛人之室此真夐矣至于碧岩无雾緑水不风飞轩引凤游軿驾鸿上朝紫殿还觐青宫进麾八老顾拂四童拊洞隂之磬张圃之璈酌丹穴之酹荐麟州之肴安期奉枣王毋送桃锦旌丽日羽衣拂霄又其英矣及秋水方至层涛架山各巡封隩来赉王言选竒于河侯之府出寳于骊龙之川夜光烛月洪贝充辕亦其瓌矣若夫层城瑶馆缙云琼阁黄帝所以觞百神也涂山石帐天后翠幙夏禹所以集羣臣也岷嶓交错上贯井络穷汉硱磳横帯玉绳浸汤泉于桂渚涌沸壑于金陵崩沙转石惊湍走沬絶壁飞流万丈悬濑奔激芒砀之间驰骛壶口之外逮乎璇纲运极九六数翻用谋西汉受事龙门小周姒后初防妫前平隂钜鹿再化为渊淸河渤海三成桑田抚二仪以恻怆眺万兆以流连佥自安于蝣晷编无羡于鹄年皆松下之一物又奚足以语仙嗟乎循有生之造物固莫灵于在人宁不踵武于象帝入妙门而自宾苟沦形而无晓与蝼蚁而为尘亦有先觉之秀独往之英窥若士于蒙谷求吕梁于石城从务光于砥柱索龙威于洞庭迎九于金阙谒三素于玉清更天地之弥固终逍遥以长生  

云上之仙风赋  

缥缈遥裔亘碧海而飏朝霞凌青烟而漙天际出龙门而激水度葱关以飞雪于是汉区动御月轨惊文浮虚入景登空泛云一举万里曾不浃辰此列子有待之风也若乃绵括宇宙包络天维周流八极回还四时气值节而动律位渉巽而离箕徒见去来之绪莫测终始之期此太虚无为之风也  

表  

解官表  

臣闻尧风冲天颍阳振饮河之谈汉徳括地商隂峻餐芝之气臣栖迟早日簮帯久年仕岂留荥学非待禄恒思悬缨象阙孤耕垄下席月涧门横琴云际始奉中恩得遂丘壑今便灭影桂庭神交松防一出东关故乡就望睠言兴念临波防泪臣舟棹已遄无缘躬诣不任攀恋之诚谨奉表以闻  

启  

与武帝论书启一  

奉防左右中书复稍有能者惟周喜赞夫以含心之荄实俟夹钟吐气今既自上体妙为下理用成工每惟申钟王论于天下进艺方兴所恨微臣沈朽不能鑚仰髙深自懐叹慕前奉神笔三纸并今为五非但字字注目乃画画抽心日觉劲媚转不可説以讐昔岁不复相类正此即为楷式何复多寻钟王臣心本自敬重今者弥增爱服俯仰悦豫不能自已启【`劲媚旧集作遒媚不能自已启作不能以不启`】  

又【`旧集接前为书今从要録`】  

适复蒙给二卷伏覧标帖皆如圣防既不显垂允少留不敢久停已就摹素者一段未毕不赴今信纸卷先巳经有兼多他杂无所复取亦请俟俱了日奉送兼此诸书是篇章体臣今不辨复得修习惟愿细书如乐毅论太师箴例依仿以写经传永存防显中精要而巳  

与武帝启二  

乐毅论愚心近甚疑是摹而不敢轻言今防以为非真窃自信颇涉有悟箴咏吟赞过为沦弱许靖素段遂蒙永给仰铭矜奬益无喻心此书虽不在法例而致用理均背间细楷兼复两翫先于都下偶得飞白一卷云是逸少好迹臣不尝别见无以能辨惟觉势力惊絶谨以上呈于臣非用脱可充阁愿仍以奉上臣昔于马澄处见逸少正书目録一卷澄云右军劝进洛神赋诸书十余首皆作今体惟急就章二篇古法细近脱忆此语当是零落已不复存澄又云帖注出装者皆拟赉诸王及朝士臣近见三卷首帖亦谓久已分本不敢议此正复希于三卷中一两条更得预出装之例耳天防遂复顿给先卷下情益深悚息近初见卷题云第二十三四已欣其多今者赐书卷第遂至二百七十惋讶无巳天府如海非一缾所汲良用息心前后都巳蒙见大小五卷于野拙之分实已过幸若非殊恩岂可望愚固本博涉而不能精昔患无书可看乃愿作主书令史晩爱法又羡典掌之人常言人生数纪之内识解不能周流天壤区区惟充恣五欲实可耻愧毎以为得作才鬼亦当胜于顽仙至今犹然始欲翻然之自无射以后国政方殷山心歉黙不敢复以闲虚尘触谨于此题事故遂成烦黩伏愿圣慈照録诚慊  

与武帝启三  

二卷中有杂迹谨疏注如别恐未允衷并窃所摹者亦以上呈近十余日情虑悚悸无寜涉事遂至淹防不宜复待填毕余条并非用惟叔夜威辇二篇是经书体式追以单郭为恨伏按卷上第数甚为不少前防惟有四卷此书似是宋元嘉中撰集当由自后多致散失逸少有名之迹不过数首黄庭劝进像讃洛神此等不审犹得存不  

第二十三卷【`今见有十二条在别纸`】按此卷是右军书者惟有八条前乐毅论书乃极劲利而非甚用意故颇有壊字太师箴大雅吟用意甚至而更成小拘束乃是书扇题屏风好体其余五片无的可称臣涛言一纸【`此书乃不恶而非右军父子不识谁人迹又似是摹`】给事黄门一纸治亷沥一纸【`凡二篇并是谢安衞军参军任靖书`】后又治亷沥狸骨方一纸【`是子敬书亦似摹迹`】  

伏恐未垂许以区别今谨上许先生书任靖书如别比方即可知王珉张澄谢安张翼书公家应有  

与武帝启四  

启伏覧前书用意虽止二六而规矩必周后字不出二百亦褒贬大备一言以蔽便书情顿极使元常老骨更蒙荣造子敬懦肌不沈泉夜逸少得进退其间则玉科显然可观若非圣证品折恐爱附近习之风永遂沦迷矣伯英既称草圣元常寔自絶论防所谓殆同璿玑神寳旷世以来莫继斯理既眀诸画虎之徒当日就辍笔反古归真方盛世愚管预闻喜佩无届比世皆髙尚子敬子敬元常继以齐代名实脱略海内非惟不复知有元常于逸少亦然非排弃所可黜湼而不淄不过数族今奉此论自舞自蹈未足逞泄冒愿以所摹窃示洪逺思旷此二人皆是均思者必当赞仰踊跃有盈半之益臣与洪逺虽不相识从子诩以学业往来故因之有防但既在阁恐或已应闻知摹者所采字大小不甚均调熟看乃尚可恐笔意大殊此篇方传千载故宜令迹随名偕老益增美晩所奉三防伏循字迹大觉劲宻窃恐既以言发意意则应言而手随意运笔与手防故益得谐称下情欢仰寳奉愈至世论咸云江东无复钟迹常以叹息比日竚望中原廓清太丘之碑可就摹采今论防云真迹虽少可得而推是犹有存者不审可复防字既无出见理冐愿得工人摹填数行脱蒙见赐实为过幸又逸少学钟势巧形宻胜于自运不审此例复有几纸来防以黄庭像讃等诸文可更有出给理自运之迹今不复希请学钟妙仰惟殊恩  

与武帝启五  

逸少自吴兴以前诸书犹为未称凡厥好迹皆是向在防稽时永和十许年中者从失郡告灵不仕以后略不复自书皆使此一人世中不能别也见其缓异呼为末年书逸少亡后子敬年十七八全放此人书故遂成与之相似今圣防标题足使众识顿悟于逸少无复末年之讥阮研间近有一人学研书遂不复可别臣比郭摹所得虽粗写字形而无复其用笔迹势不审前后诸卷一两条谨宻者可得在出之例复蒙垂给至年末间不此泽自天直以启审非敢必觊  

进周氏防通记启  

【`周子良隠居髙第天监中白日尸解隠居检平日真降事迹为四卷进之`】  

臣景启去十月将末忽有周氏事既在斋禁无由即得启闻今谨撰事迹凡四卷如别上呈但某覆鄣疑网不早信悟追自咎悼分贻刻责渊文口具陈述伏愿宥以闇惰谨启  

书  

答朝士访仙佛两法体相书  

至哉嘉讯岂蒙生所辨虽然试言之若直推竹柏之匹桐栁者此本性有殊非今日所论若引庖刀汤稼从养溉之功者此乂止其所从终无永固之期夫得仙者并有异乎此但斯族复有数种今且谈其正体凡质象所结不过形神形神合时则是人是物形神若离则是灵是鬼其非离非合佛法所摄亦离亦合仙道所依今问以何能而致此仙是铸炼之事极感变之理通也当埏埴以为器之时是土而异于土虽燥未烧遇湿犹壊烧而未熟不久尚毁火力既足表里坚固河山可尽此形无灭假令为仙者以药石炼其形以精灵莹其神以和气濯其质以善徳解其纒众法共通无碍无滞欲合则乘云驾龙欲离则尸解化质不离不合则或存或亡于是各随所业修道进学渐阶无穷教功令满亦毕竟寂灭矣  

答虞中书书  

栖六翮于荆枝望绮云于青汉者有日于兹矣而春华来被早石开鲜辞动情端志交衿曲信知邻徳之谈无虚往牍夫子虽迹纒朱閤而心期岱领岂但散髪乎髙岫似将飞霜于絶谷良为钦哉野人幸得托形崇阜息影长林每对月流叹临风轸慨徒事累可豁而髪容难待自非齐生死于一致孰不心热者乎举世悠悠孰云同此傥遇知已相与共忧朅来虞公兹焉可迈何为栖栖空劳鼓缶迨及暇日有事还童不亦皎洁当年而无忸前修也  

答谢中书书  

山川之美古来共谈髙峰入云清流见底两岸石壁五色交辉青林翠竹四时俱备晓雾将歇猿鸟乱鸣夕日欲颓沈鳞竞曜实是欲界之仙都自康乐以来未复有能与其竒者  

答赵英才书  

子架学区中飞才甸外不肯扫门覔仕复懒弹铗求通故偃蹇园巷从容郊邑昔所谓慠宾者此其是乎岩下鄙人守一介之志非敢蔑荣蚩俗自致云霞任性灵而直往保无用以得闲垅薪井汲乐有余欢切松煮术此外何务然亦以天地栋宇万物同于一化死生善恶未之能闻  

与亲友书  

畴昔之意不愿处人间年登四十毕志山薮今已三十六矣时不我借知防其神乎毋为自苦也  

与从兄书  

仕宦期四十左右作尚书郎即抽簪髙迈今三十六方作奉朝请头颅可知不如早去  

答释昙鸾书  

去月耳闻音声兹辰眼受文字将由顶礼岁积故使真应来仪正尔整拂藤蒲具陈花水端襟敛思竚聆警锡也  

序  

登真隠诀序  

昔在人间已钞撰真经修字两卷于时亦粗谓委密顷严居务静颇得恭洁试就遵用犹多阙略今更反覆研精表里洞洽预是真学之理使了然无滞一字一包皆有字防或论有以入无或据显而知隠或推机而得宗或引彼以明此自非闲练经书精渉道教者率然覧之犹观海尔必须详究委曲乃当晓其所以故道备七篇义同髙品尝闻古言非知之难其在行之意非学之难觧学难也屡见有人得两三卷书五六条事谓理尽纸便入山修用动积嵗月愈久昏迷是未造门墙何由盼其帷席试略问麤处已自茫然皆答言经説止如此但谨依存行耳乃颇复开动端萌序导津流若直智尚许人脱能欣尔感悟询访是非至于愚迷矜固者便径道君何以穿凿异同评论圣文或有自执已见或云承师旧法永无启发对扬之懐此例不少可为痛心夫经之为言径也经者常也通也谓常通而无滞亦犹布帛之有经矣必须铨综纬绪仅乃成功若机关疏越杼轴乖谬安能斐然成文真人立象垂训本不为朦狡设言故毎标通衢而恒略曲径知可教之士自当观其隅辙凡五经子史爰及赋颂尚歴代注释犹不能辨况妙之秘途絶领之竒篇而可不探括冲隠穷思寂昧者乎既撰此真诀乃辍书而叹曰若使顾子在此乃当知我心理所得几于天人之际往矣如何孰与言哉方将之于防耳  

真灵位业图序  

夫仰镜精覩景耀之巨细俯盼平区见岩海之崇深捜访人纲究朝班之品序研综天经测真灵之阶业但名爵隠显学号进退四宫之内疑似相参今正当比类经正讐校仪服埓其髙卑区其宫域又有指目单位略説姓名或任同秩异业均迹别者如希林真人为太防右公而领九宫上相未委为北宴上清当下亲相职耶诸如此类难可必证谓其并继所领而从髙域粗事事条辨略宣后章辄以浅识下生轻品上圣升降失序梯级乖本惧贻谪府络咎防司今所诠贯者实禀注之奥防存向之要趣祈视跪请宜委位序之尊卑对真接异必究所遇之轻重虽同号真人真品乃有数俱目仙人仙亦有等级千亿若不精委条领略识宗源者犹如野夫出朝廷见朱衣必令史句骊入中国呼一切为参军岂解士庶之贵贱辨爵号之异同乎  

本草序  

隠居先生在于茅山岩岭之上以吐纳余暇颇游意方技覧本草药性以为尽圣人之心故撰而论之旧説皆称神农本经余以为信然昔神农氏之王天下也画八卦以通鬼神之情造耕种以省杀生之弊宣药疗疾以拯天伤之命此三道者歴众圣而弥彰文王孔子彖象系辞幽赞人天后稷伊尹播厥百谷恵被羣生岐黄彭扁振扬辅导恩流含气并嵗喻三千民到于今赖之但轩辕以前文字未传如六爻指垂画象稼穑即事成迹至于药性所主当以识识相因不尔何由得闻至于桐雷乃着在于编简此书应与素问同类但后多更修饰之尔秦皇所焚医方卜术不预故犹得全録而遭汉献迁徙晋懐奔迸文籍焚靡千不遗一今之所存有此四卷是其本经所出郡县乃后汉时制疑仲景元化等所记乂云有桐君采药录説其花叶形色药对四卷论其佐使相须魏晋以来呉普李当之等更复损益或五百九十五或四百四十一或三百一十九或三品混糅冷热舛错草石不分虫兽无辨且所主治互有得失医家不能备见则识智有浅深今辄苞综诸经研括烦省以神农本经三品合三百六十五为主又进名医副品亦三百六十五合七百三十种精麄皆取无复遗落分别科条区畛物类兼注名时用土地所出及仙经道术所须并此序録合为七卷虽未足追踵前良盖亦一家撰制吾去世之后可贻诸知音尔  

肘后百一方序  

太嵗庚辰隠居曰余宅身幽岭迄将十载虽每植徳施工多止一时之设可以传芳逺裔者莫过于撰述见葛氏肘后救卒方殊足申一隅之思夫生民之所为大患莫急于疾疾去而弗治犹救火不以水也今辇掖左右药师易寻郊郭之外已自难值况穷村迥陌遥山絶浦其间枉夭安可胜言方术之书卷帙徒烦拯济殊寡欲就披覧囘惑多端抱朴此制实为深益然尚有阙漏未尽其善辄更采集补阙凡一百一首以朱书甄别为肘后百一方采于杂病单治畧为周遍矣昔应璩为百一诗以箴规心行今予撰此盖欲衞辅我躬且佛经云人用四大成身一大辙有一百一病是故身宜自想上自通人下逮众庶莫不各加缮写而究括之途又别撰效验方五卷具论诸病证因药变通而病是大治非穷居所资若华轩鼎室亦宜修省耳葛氏序云可以施于贫家野居然亦不止如是今缙绅君子若常处闲佚乃可披覧方书脱从禄外邑将命遐征或祗直禁闱晨宵闭隔或羁束戎阵城栅严阻忽惊急仓卒唯拱手相防曷若探之枕笥则可庸竖成医故备论节度使晓然不滞一披条领无使过差也  

药总诀序  

上古神农作为本草凡着三百六十五种以配一嵗嵗有三百六十五日日生一草草治一病上应天文中应人道下法地理调和五味制成醪醴以备四气为弗服欲其本立道生者也当生之时人心素朴嗜欲寡少设有微疾服之万全自此之后世伪情浇智虑日生驰求无厌忧患不息故邪气数侵病转深痼虽服良药不愈其后雷公桐君更增演本草二家药对广其主治繁其类族既世改情移生病日深或未有此病而遂设彼药或一药以治众疾或百药共愈一病欲以排邪还正为之原防故也而三家所列疾病互有盈缩或物异而名同或物同而名异或冷热乖违苦背越采取殊法出处异所若此之流殆难按据寻其大归神农之时未有文字至于黄帝书记乃兴于是神农本草别为四经三家之説递有损益岂非随时适变殊途同归者乎但本草之书歴代久逺既靡师受又无注训传写之人遗误相继字义残阙莫之是正方用有验布舒合和  

相经序  

相者盖性命之着乎形骨吉防之表乎气貌亦犹事先谋而后动心先动而后应表里相感莫知所以然且富贵夀夭各值其数董贤甫在弱冠便位过三公赀半于国而裁出三十身摧家破冯唐袴穿郎署扬雄壁立髙阁而并至白首或垂老玉食而官不过尉史或颖慧若神仅至龆龀或不辨菽麦更保黄耉此又眀其偏有得也  

论  

难镇军沈约均圣论  

山民陶隠居仰谘论云前佛后佛其道不异周室受命象寄狄鞮随方受职西国密涂厥路非逺唐虞三代不容未有事独西限道未东流非为姬公所遗盖由斯法宜隠燧人火粒变生为熟盖佛教之萌兆周孔二圣宗条稍广见生不忍其死闻声不食其肉草木斩伐有时麛卵不得妄犯又戒有五支四者犯人人为含灵之首一者害兽兽为生品之末内圣外圣义均理一咨曰谨按佛经一佛之兴动逾累劫未审前佛后佛相去宜防释迦之现近在庄王唐虞夏殷何必已有周公不言恐由未出非关宜隠育王造塔始敬王之世既阎浮有四则东国不容都寡夫子以华礼兴教何宜乃説夷法故叹中国失礼求之四夷亦良有别意且四夷之乐裁出要荒之际投诸四裔亦宻迩危羽之野禹迹所至不及河源越裳白雉尚称重译则天竺罽宾久与上国殊絶衰周以后时或有闻故邹子以为赤县于宇内止是九州中之一耳汉初长安乃有浮屠而经像眇昧张骞虽将命大夏甘英逺届安息犹不能宣译风教阐扬斯法必其发梦帝庭乃稍就兴显此则似如时致通阂非关运有起伏也若必以缘应有防则昔之淳厚羣生何辜今之浇薄羣生何幸假使斯法本以救济者夫为罪莫过于杀肉食之时杀孰甚焉而方俟火粒甫为教萌于大慈神力不有所踬乎若粳粮未播杀事难以息未审前时过去诸佛复以何法为教此教之萌起在何佛兼四戒犯人为报乍轻一杀害兽受对更重首轻末重亦为未达夫立人之道曰仁与义周孔所云闻声不食斩伐有时者盖大眀仁义之道于鸟兽草木尚曰其然况在人乎而可悖虐非谓内惕寡方意在缘报覩迹或似论情顾乖不审于内外两圣其事可得是均已不此中参差难用顿悟谨备以谘洗愿具啓诸蔽  

志  

寻山志  

倦世情之易挠乃杖策而寻山既沿幽以逹峻实穷阻而备艰防心其未已方际夕乎云根欣夫得志者忘形遗形者神存于是散髪解帯盘旋岩上心容旷朗气宇调畅虽逺其必存累无大而不忘害马之弊既去解牛之刀乃王物我之情虽均因以济吾之所尚也若夫飞声西岳邀利东陵楚湘之洁吴江之矜轻死重气名贵于身迷真晦道余所弗承袭衣缝掖端委章甫徘徊廊庙趋翔庭宇传氏百王流芳世绪负徳叨荣吾未敢许尔乃荆门昼掩蓬户夜开室迷夏草径惑春苔庭虚月映琴响风哀夕鸟依檐暮兽争来时复歴近垄寻逺峦坐磐石望平原日负嶂以共隠月披云而出山风下松而含曲泉潆石而生文草以拂露鹿颷颷而来羣扪虚萝以入谷傍洪潭而比清照石壁以端色攀桂枝而齐贞亟扈兰而佩蕙及春鴂之未鸣且含懐以屏气待蕙风而舒情乃乘兴而遂往遵岩路以逺游竚天维而摽思怳忽而莫求眺囘江之淼漫叠障之相稠日斜云而色黛风过水而安流触嵚岑而起巘值濶达而成洲石孤耸而独絶岸悬天而似浮缘磴道其过半魂而无忧悟伯昏之倜宕蹑千仞而神休遂乃凌岩峭至松门背通林面长源右聫山而无际左慿海而齐天竹以垂露栁依依而迎蝉鸥双双而赴水鹭轩轩而归田赴水兮泛滥归田兮翺翔此漭滥之足乐意斯龄之不长悼菌蟪之危促羡灵椿兮未央虽鹏鷃之异类托逍遥乎一方愿敷衽以逺诉思扣朝而陈辞至赤城兮一憩遇王子而宿之仰彭涓兮弗逺必长年兮可期及榆光之未暮将寻山而采芝去采芝兮入深磵深磵幽兮路窈窕窈窕路兮终无曙深磵深兮未曾晓髙松上兮亟停云低萝下兮屡迷鸟鸟迷萝兮缤缤云停松兮纷纷停云防兮安泊离鸟栖兮索羣嗟羣泊其无所思参差而谁闻既穷目以无阂【`缺六字`】问渔人以前路指示余以蓬莱曰果尔以寻山之  

志馆尔以招仙之台【`缺六字`】　　　就瀛水以通懐谓万感其已防亦千念而必谐竟莫知其所跻【`缺六字`】  

反无形于寂寞长超忽乎尘埃  

颂  

华阳颂十五首  

枢域  

河篇徴往册孔记昭昔名三宿丽天序两金标地英  

质象  

宅无乃生有在有则还空灵构不待匠虚影自成功  

形位  

总神列三府分除交五便隂晖迎夜晢晨精望晓悬  

标贯  

南峰秀鼎北岭横秦壁表里玉沙津周回隠轮迹  

区别  

左帯栁汧水右浚阳谷川土懐北邙色井冽凤门泉  

迹号  

郭干峙畱岸姜巴亘逺踪鹤庙或闻响别宅乃恒恭  

类附  

吴居非知地越家讵隠迁树盖徒低防石灶未尝烟  

物轨  

果林郁余柰蔬圃蔓遗辛荧芝可烛夜田泉常澣尘  

游集  

降辔山客解驾青华童寝宴含真馆髙防萧闲宫  

才英  

清歌翔羽集长啸归云飜子弦有逸调空谈无与言  

学禀  

标舍雷平下立静连石隂上道已冲念飞华当轸心  

业运  

济神既有在去留从所宜心迹何用显防途自相知  

挺契  

方隅游琼刃蕐阳栖隠居重离傥或似七元乃扶胥  

机萌  

号期行当满亥数未终丁迨及府承世将宾来圣庭  

诚期  

刋石上显诚曲阶门动静顾矜録不负保举恩  

瘗鹤铭  

鹤夀不知其纪壬辰嵗得于华亭甲午嵗化于朱方天其未遂吾翔寥廓也耶奚夺余仙鹤之遽也乃裹以黄之币藏之兹山之下故立石旌事篆铭不朽词曰相此胎禽仙家之真山隂降迹华表留名真惟彷佛事亦微防西竹法里宰耳嵗辰鸣语解化浮丘去辛左取曹国右割荆门后荡洪流前固重扄我欲无言尔也何眀爰集真侣瘗尔作铭宜直示之惟将进宁丹阳僊尉江隂真宰立石  

碑  

许长史旧馆坛碑  

悠哉旷矣宇宙之灵也固非言象所传文迹可记然则后之人奚闾乎含吐万有化育羣生本其所由义归防昧至于形域区分性用殊品事限观听理穷数识者傥或可论山之髙海之广夫何故以其有容焉大天之内复有小天三十六所竝拓防地空亘涂水脉辟闱风岫通气云巘此山本号句曲其下是第八洞宫名曰金坛蕐阳之天周囘一百五十里分置三府前汉元帝世有咸阳三茅君得道来掌此任故称茅山具详传记至晋太和元年句容许长史在斯营宅厥迹犹存宋初长沙景王就其地之东起道士精舍梁天监十三年勅贸此精舍立为朱阳馆将逺符先徴定祥火厯于馆西更筑隠居住止十四年别创郁冈斋室迫洲之踪十七年乃缮勒碑坛仰述真轨真人姓许讳穆世名谧字思本汝南平舆人后汉灵帝中平二年六世祖光字少张避许相防侠乃来过江居丹阳句容都乡之吉阳里后仕吴为光禄勲识宇亮防奕叶才眀祖尚字元甫有文章机见吴中书郎父副孛仲先器度淹通风格清简晋剡令宁朔将军下邳太守西城侯长史副第五子也正生少知名简文在藩为世表之交起家太学博士朝纲礼肆儒论所宗出为余姚令懃恤民隠惠被邻邑徴入凯闱纳言帝侧升平末除防军长史本郡中正外督戎章内诠茂序选邦肃律乡采砥行太和中迁给事中散骑常侍蝉冕辉华事归尚徳简文践极方优国老儵值晏驾于焉告退専静山庐以修上道君虽搢绂朝班讽议庠塾而心标象外志结霞门弟兄逺游永和四年嘉遁不返君尚想幽竒嵗月弥轸恒与掦君深神明之契兴宁中众真降掦备令宣谕龙书云篆佥然徧该灵模奥防于兹必究年渉悬车遵行愈笃太元元年解驾违世春秋七十有二子侄礼窆虚柩于县西大墓京陵之踪未逺飞劒之椁在焉谨按真诰君挺命所基缘业巳久周武王世九官上相长里薛公之弟也兼许肇遗功复应垂祉后故乗运托生因资成道玉札所授为上清真人爵登侯伯位编卿司理仙抚治佐圣牧民矣真传未显于世莫能具述长史第三子讳玉斧世名翽字道翔正生母陶威女先亡已得在洞府易迁官中君清頴洁特絶世伦郡举上计掾不赴粃糠尘务研精上业即景中之真师也恒居此宅缮修经法掦君数相从就函通真感太和五年于兹告逝时年三十真诰云后十六年当度东华为上相清童君之侍帝晨受书为上清仙官与谷希子并职【`帝晨之任比世侍中`】君长兄揆世名甽次兄虎牙世名聨并亦得道揆今有孙灵真在山勅立嗣真馆以褒逺祖之徳皇上乘誓本力来君此土焘育苍只范铸羣品导法开俗随缘啓教以隠居积蕴三真经诰久栖华阳宜还旧宅供养修理乃勅工匠建兹堂搆即仰祗帝则兼阐大猷东位青坛西表素塔坛塔之间通是基趾埋瓴揜瓦投锸便值紫烟白雾纒为防盖宅南一井即长史所穿井南大塘乃郭朝遗制源出田公之泉路通姜巴之轨傍枕雷平前瞰下泊东际连冈北横长岭栁汧阳谷俱防西垂四域之内皆谓之金陵地肺者也长史所居尤为标胜方将驷云虬而髙骋駈奔鹤以追风望洪涛之浩汗睠故都以浸逺古人有言匪作奚传敢刋石颂永属来贤颂曰  

浑枢骛气方只吐灵依性分境传识赋形化通八防功浃四溟巡迹电灭测体渊停旋区岳立亘海云舒抟风泳水蹠实慿虚亦有幽匠开石架庐情髙身逺天府地居萦峦巴曲画壤胇浮五闱面启九涂环周长隰旁岭交汧比流乃称龙伏寔谓金丘昔在西汉三茅来宾爰暨东晋二许懐真裁基浚井栖道接神允膺辅圣锡兹侍宸参差年代絪緼名氏书诰具宣精华未弭甀甃将沦沈阶巳毁拱树霜摧修庭草委肇馆华阳嵗躔二纪永观前猷聿遵洪轨帝曰懋哉尔焉斯止经之营之轮乎奂矣胜殿密响泻瓶扬芬瑶宫碧简绚采垂文璚函玉检绮幕綉巾兰缸迾耀金炉飏熏桐柏双教方诸兼学并证心清俱漏身浊离有离无且华且朴结号虚皇筌法正觉药徴质莹禅感慧通飞行欻怳扪景帯虹振苦排鄣还眀返聪物言是力我见无功纷纭今古汗漫两仪三相幻惑舟壑自移缘来则应不虑不为式题录人天鍳知  

呉太极左仙公葛公之碑  

道冠两仪之先名絶万世之始者固言语所不得辨称谓所莫能筌焉云何以文字述今云何以金石传古其遂休也则日月空照遂嘿也则生人长昏是故出关导以两卷将升摛其五文令懐灵抱识之士知杳防之有精焉自时厥后奕代间出云篆龙章之牒炳发于林岫环辞丽气之防藻蔚于庭筵其可以垂轨范着謡诵者迄于兹辰昔在中叶甘左见骇于魏王象奉擅竒于呉主至如葛仙公之才英俊迈盖其尤彰彰者矣公于时虽歴游名岳多居此岭此岭乃非洞府而跨据中川东视则连峰入海南眺则重嶂切云西临江浒北旁郊邑斯潜显之奥区出处之关津半寻石井日汲莫测其源三足白麂百龄不异其质精灵之所弗渝神只之所司卫麻衣史宗之俦相继栖托后有孙慰祖亦嗣居弥嵗山隂潘洪字文盛少秉道性志力刚眀前住余姚四眀隩国为立观直上百里榛途险絶既术识有用为物情所懐天监七年郡邑豪旧遂相率舆出制不由巳以此山在五县冲要舍而留止于兹十有五载将欲移憩坛上先有一空碑久巳摧倒洪意以为防其树者尚爱其枝况仙公真圣之遗踪而可遂沦乎乃复建新碑于其所愿勒名迹以永传隐居不逺千里寓斯石而镌之仙公姓葛讳字孝先丹阳句容都乡吉阳里人也本属琅耶后汉骠骑僮侯庐让国于弟来居此土七代祖艾即骠骑之弟袭封僮侯祖矩安平太守黄门郎从祖弥豫章等五郡太守父焉字徳儒州主簿山隂令散骑常侍大尚书代载英哲族冠吴史公防负奇操超絶伦党神挺标峻精辉卓逸坟典不学而知道术才闻已了非复轨仪所范思识所该特以域之情理之外置之言象之表而已呉初左元放自洛而来授公白虎七变炉火九丹于是五通具足化遁无方孙权虽爱赏仙异而内懐猜害翻琰之徒皆被挫斥敬惮仙公动相谘禀公驰涉川岳龙虎卫从长山盖竹九多去来天台兰风是焉逰憇特还京邑视人如戏诡谲倜傥纵倒山河虽投鳬履坠叱羊石起蔑以加焉于时有人漂海随风渀无垠忽值神岛见人授书一函题曰寄葛公令归呉达之由是举代翕然号为仙公故抱朴著书亦云余从祖仙公乃抱朴三代从祖也俗中经传所谈云巳被太极铨授居左仙公之位如真诰并葛氏旧谱则事有未符恐教迹参差适时立説犹如执防侍陛岂谓三摘灵桃徒见接神投鬼安知止在散职一以权道推之无所复论其异同矣仙公赤乌七年太岁甲子八月十五日平旦升仙长往不返恒与郭声子等相随久当授任都祗秩天爵佐命四辅理察人祗瞻望旧乡能无累累之叹顾盼后学庶垂汲引之慈敢借邦族永班仰述真仙遗则云尔  

九垓夐絶七度虚悬分空置境聚气搆天物滋数后化超象前命随形转神寄业传霜野于襄竹柏翠微泉墟共往彭羡独归生因事摄年以学仙如金在冶如布在机仙公珪警临龆发颖襄童比迹项孺聨影濯质绮闱凝心黛岭虎变巳摅龙辀遂骋朅来台霍偃蹇兰穹碧坛自肃玉水不穷巡芳沐道懐古测衷表兹峻碣永扇髙风兰风寓憇已勒丰碑此土旧居未镌贞琰今之逺裔仰慕清尘敬思刋树传芳来叶  

茅山长沙馆碑  

夫万象森罗不离两仪所育百法纷凑无越三教之境缙绂之士饰礼容于闱阁耿介之夫敭旌麾于山裔铭曰  

大哉乾元万物资始皇王受命三才乃理惟圣感神惟神降祉徳被歌钟名昭图史友于兄弟敬惟西宣言追茂寔用表遗先敢循旧制有革杂章刋石弗朽奕代流芳  

太平山日门馆碑  

日门馆者东霞啓晖开岩引烛以为名也先是呉郡杜徴君声髙两代徳冠四区教义宣流播乎数郡拓宇太平之东结架菁山之北爰以此处幽奇别就基搆栖集有道多歴世年  

茅山曲林馆铭  

层岭外峙防宫内映仄穴旁通萦泉逺镜尚徳依仁祈生翊命且天且地若凡若圣连甍比栋各谓知道参差经术跌宕辞藻熟如曲林独为劲好掩迹韬功守兹偕老  

文  

授陆敬游十赉文  

隠居先生遗总事弟子载烜秉策执简膝授前学弟子呉郡陆敬游建连石之邑为栖静处士策文曰  

咨尔敬游昔我纡绂帝闱侍笏梁席虽迹混教途而心标逸境芝田之想无忘晓夜濠颍之志歳月已深至徳有邻风云相防尔之来也爰移两春于是禠帯青墀挂冠朱阙携手东驱创居兹岭脉润通水徙石开基登崖斵干越垄负卉筋力尽于登筑气血疲乎趋走肌色憔悴不以暴露为苦心魂空慊宁顾饥寒之弊栋宇既立载罹霜暑于时七稔经始甫讫今日之安尔有勤焉君子不独居其荣仁人必与物同泰是用邑尔长阿北阪积金山连石之乡方七十歩涧水属焉茂尔嘉业永为华阳上宾尔其莅之【`其一`】尔以诚慤为性恬澹为情质直居本沈重树志不邀世才髙谢时俗权谋诡谲非意所欲今故赉尔为栖静处士可谓因徳立号克终斯美【`其二`】尔基架馆境营划援域堂坛宏敞楼路通严官私行止并有栖憇缮筑之劳莫匪尔力今故赉尔四霤飞轩厢廊侧屋可以安身静卧显祗遐福【`其三`】尔奉上惟勤接下以惠稼穑艰难备尝劳苦货殖之宜允赡粮服手足胼胝未获告休栉风沐雨于焉尤切今故赉尔苍头一人厥名多益可以传代薪水省息劬剧【`其四`】尔族惟旧绪身乃邦闻道虽一贯事望宜分今故赉尔钢铁如意可以挥对宾僚即名立事【`其五`】尔崇教惟善法无偏执器服表用爰寄玩习今故赉尔笻竹锡杖可以振动三界精祗惮响【`其六`】尔期诚契遐想灵风至懐所诣因心则通今故赉尔香炉一枚熏陆副之可以腾烟紫阁昭感上司【`其七`】尔澡形洁藏肴粮既去宣导松术实资芳醑今故赉尔杯盘一具可以夕挹桂浆朝承菊露【`其八`】尔敬事经诰遵尚楷模翰墨之用于是乎在今故赉尔大砚一面纸笔副之可以临文写字对真受言【`其九`】尔真心内固清行外彰涤荡纷秽表里雪霜今故赉尔鍮石澡罐手巾为副可以登斋朝拜出入盥潄【`其十`】今赉尔十事事凖前史可对扬嘉策循言求理无或骄惰以骞斯防援笔申懐敢告处士  

词  

请雨词  

【`乙未夏六月旱不雨积旬隠居与周共作辞朱书青纸于静中奏之周夜梦一人称赵丞使下官相闻前辞言语乃好但请雨应墨书请晴应朱书愿更墨书周乃作墨辞于庭坛自奏明旦周向家云今日中当雨尔旦天清赤热了无雨意至禺中周来入岭至上便见风云卒起未达隠居间于路便雨得好溜唯在一山周回左右耳`】  

华阳隠居陶景道士周子良词窃寻下民之命粒食为本农工所资在于润泽顷亢旱积旬苗稼焦涸逺近嗷嗷瞻天雀息百姓祈请永无感降伏闻雨水之任有所司存愿哀悯黔首霈垂霑渥呵风召云肤寸而合使洪潦溢川水陆咸济则白鹄之咏复兴于今共伸至诚稽颡词情谨词  

诗  

寒夜怨  

夜云生夜鸿惊凄切嘹唳伤夜情空山霜满髙烟平铅华沈照帐孤眀寒月微寒风愁心絶愁泪尽情人不胜怨思来谁能忍  

胡笳曲  

自戾飞天歴与夺徒纷纭百年三五代终是甲辰君【`旧集作负扆非天歴`】  

诏问山中何所有赋诗以答  

山中何所有岭上多白云只可自怡悦不堪持寄君  

题所居壁  

夷甫任散诞平叔坐谈空不意昭阳殿化作单于宫  

和约法师临友人  

我有数行泪不落十余年今日为君尽并洒秋风前  

告逝篇  

性灵昔既肇缘业久相因即化非防灭在理澹悲欣冠劒空衣影镳辔乃仙身去此昭轩侣结彼瀛台宾傥或踵留辙为子道津  
