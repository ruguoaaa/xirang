---
title: 第13部分
index: true
icon: editor
order: 13
category:
  - 诗藏
  - 诗集
  - 汉魏六朝百三家集
tag:
  - 钦定四库全书
  - 集部八
  - 总集类
  - 张溥
  - 明
---

## 汉魏六朝百三家集卷八十一目录

梁萧统集题词  

梁武八男唯豫章性殊余各有文武才略昭明简文同母令徳文学友于曹子桓兄弟弗如也昭明夭薨简文叙其遗集颂徳十四合之史传俱非虚美南史所云埋鵞启衅荡舟寝疾世疑其诬于是论昭明者断以姚书为质矣昭明述作文选最有名后人见其选即可以知其志集中诸篇笵金合土虽天趣微损而章程颇宻亦文家之善虑彼已者也浔阳陶潜宋之逸民昭明既为立传又特序之以万乗元良恣论山泽唐尧汾阳子晋洛濵若有同心擿讥闲情示戒丽淫用申绳墨游于方内不得不然然洛神放荡未尝删之而偏訿此赋于孔子存郑卫岂有当焉二谛法身解义详析即宣未及厥考而清净实出胸懐识者以为则贤乎尔  

目録  

赋  
殿赋  
铜博山香鑪赋  
扇赋  
鹦鹉赋  
芙蓉赋  
疏  
止三郡民丁就役疏  
令  
与晋安王令  
与殷芸令  
贻明山賔令  
答圃园讲颂令  
详东宫礼絶傍亲议令  
书  
答晋安王书  
答湘东王求文集及诗苑英华书  
与何书  
与张纉论张缅书  
与殷钧书  
答法云请开讲书  
重答法云师书  
启  
谢勅赉地图启  
谢勅赉水犀如意启  
谢勅赉制防大湼槃经讲疏啓  
谢勅赉看讲啓  
谢勅参解讲啓  
谢勅赉制防大集经讲疏啓  
东宫掘得慈觉寺钟启  
十二月启  
太蔟正月  
夹钟二月  
姑洗三月  
中吕四月  
蕤宾五月  
林钟六月  
夷则七月  
南吕八月  
无射九月  
应钟十月  
黄钟十一月  
大吕十二月  
序  
文选序  
陶靖节集序  
七  
七契  
賛  
弓矢賛  
制法则賛  
蝉賛  
传  
陶靖节传  
义  
解二谛义【`并问答`】  
解法身义  
乐府  
有所思  
相逢狭路间  
三妇艳  
饮马长城窟行  
长相思  
将进酒  
上林  
诗  
示徐州弟  
诒明山宾  
春日宴晋熈王  
美人晨妆  
宴阑思旧  
咏山涛王戎诗二首【`并序`】  
和武帝游钟山大爱敬寺  
开善寺法防  
同泰僧正讲【`并序`】  
钟山解讲  
圃讲  
东斋听讲  
讲席将讫赋三十韵诗依次用  
林下作妓诗  
拟古  
赋书帙  
咏同心莲  
咏弹筝人  
饯庾仲容  
貌雪  
示云麾弟  
拟古  
大言  
细言  

## 汉魏六朝百三家集卷八十一  

明　张溥　辑  

梁萧统集  

赋  
殿赋  
观华防之美者莫若高殿之丽也高殿博敞华色照朗内备杂藻外发珍象延脰观之欣然俯仰阑槛参差栋宇齐畟黄旣具鲜丽亦发椽并散节若山若谷或象翔鸟或拟森竹藻棁鲜华而粲色山节珍形而曜目旅视刑则委累嵯峨雕丹文于檐际镂华形以列罗若乃日照珠帘彪炳灼烁轻风吹幌乍扬乍薄接长栋之耿耿檐垂溜于四隅建厢廊于左右造金墀于前庑卷高帷于玉楹且散志于琴书  
铜博山香鑪赋  
禀至精之纯质产灵岳之幽深经般倕之妙防运公输之巧心有薫带而岩隠亦霓裳而升仙写嵩山之巃嵸象邓林之芊眠方夏鼎之瓌异类山经之俶诡制一器而备众质谅兹物之为侈于时青女司寒红光繄景吐圆舒于东岳匿丹曦于西岭翠帷已低兰膏未屏爨松栢之火焚兰麝之芳荧荧内曜芬芬外扬似庆云之呈色如景星之舒光齐姬合欢而流盼燕女巧笑而蛾扬超公闻之见锡粤文若之留香信名嘉而器美永服玩于华堂  

扇赋  
匠人之巧制女工之妙织九折翠竹之枝直截飞禽之翼虽复草木燋枯金沙销铄火山炽寒泉涸能使凄兮似秋隆暑斯却  

鹦鹉赋  
有能言之竒鸟每知来而发声乍青质而翠暎或体白而雪明喙前钩而趋步翼高舞而翩翾足若丹而三布目如金而双圆  

芙蓉赋  
色兼列防体繁众号初荣夏芬晚花秋曜兴泽陂之徽章结江南之流调  

疏  
止三郡民丁就役疏  
伏闻当发王弁等上东三郡民丁开漕沟渠导泄震泽使吴兴一境无复水灾诚矜恤之至仁经畧之逺防暂劳永逸必获后利未萌难覩窃有愚懐所闻呉兴累年失收民颇流移呉郡十城亦不全熟唯义兴去秋有稔复非常役之民卽日东境谷稼犹贵刼盗屡起在所有司不皆闻奏今征戍未归彊丁疎少此虽小举窃恐难合吏一呼门动为民蠧又出丁之处逺近不一比得齐集已妨蚕农去年称为丰嵗公私未能足食如复今兹失业虑恐为弊更深且草窃多伺候民间虚实若善人从役则抄盗弥増呉兴未受其益内地已罹其不审可得权停此功待优实以行圣心垂矜黎庶神量乆已有在臣意见庸浅不识事宜茍有愚心愿得上启  

令  
与晋安王令  
明北兖到长史遂相系凋落伤怛悲惋不能已巳去歳陆太常殂殁今兹二贤长谢陆生资忠履贞冰清玉洁文该四始学遍九流高情胜气逌然直上明公儒学稽古淳厚笃诚立身行道始终如一傥值夫子必升孔堂到子风神开爽文义可观当官莅事介然无私皆海内之俊乂东序之秘寳此之嗟惜更复何论但游处周旋并淹岁序造膝忠规岂可胜説幸免祗悔实二三子之力也谈对如昨音言在耳零落相仍皆成异物每一念至何时可言天下之寳理当恻怆近张新安又致故其人文笔雅亦足嗟惜随弟府朝东西日乆尤当伤懐也比人物零落特可伤惋属有今信乃复及之  

与殷芸令  
北兖信至明常侍遂至殒逝闻之伤怛此贤儒术该通志用稽古温厚淳和伦雅笃授经以来迄今二纪若其上交不谄造膝忠规非显外迹得之胸懐者葢亦积矣摄官连率行当言归不谓长往成畴日追忆谈绪皆为悲端往矣如何昔经联事理当酸怆也  

贻明山賔令  
明祭酒虽出抚大藩拥旄推毂珥金拖紫而恒事屡空闻构宇未成今送薄助  

答圃园讲颂令  
得书并所制讲颂首尾可观殊成佳作辞典文艳旣温且雅岂直斐然有意可谓卓尔不羣览以回环良同愈疾至于双因八辩弥有法席之致银草金云殊得物色之美吾在原之意甚用欣怿迟面乃悉此不尽言统报  

详东宫礼絶傍亲议令  
张镜仪记云依士礼终服月称慕悼又云凡三朝发哀者逾月不举乐刘仆射议云傍絶之义义在去服服虽可夺情岂无悲卒哭之后依常举乐称悲竟此理例相符寻情悲之説非止卒哭之后縁情为论此自难一也用张镜之举乐弃张镜之称悲一镜之言取舍有异此自难二也陆家令止云多歴年所恐非事证虽复累稔所用意常未安近亦常经以此问外由来立意谓犹应有慕悼之言张岂不知举乐为大称悲事小所以用小而忽大良亦有以至如元正六佾事为国章虽情或未安而礼不可废铙吹军乐比之亦然书疏方之事则成小差可縁心声乐自外书疏自内乐自他书自巳刘仆射之议即情未安可令诸贤更共详衷  

书  
答晋安王书  
得五月二十八日疏并诗一首省览周环慰同促膝汝本有天才加以爱好无忘所能日见其善首尾裁净可为佳作吟玩反覆欲罢不能相如奏赋孔璋呈檄曹刘异代并号知音发叹凌云兴言愈病尝谓过差未以信然一见来章而树萲忘痗方证昔谈非为妄作炎凉始贸触兴自高覩物兴情更向篇什昔梁王好士淮南礼贤逺致賔游广招英俊非唯籍甚当时故亦传声不朽必能虗已自来慕义含毫属意差有起予摄养得宜与时无爽耳旣责伐有寄居多暇日殽核坟史渔猎词林上下数千年间无人致足乐也知少行游不动亦静不出户庭触地丘壑天游不能隠山林在目中冷泉石镜一见何必胜于传闻松坞杏林知之恐有逾就吾静然终日披古为事泛观六籍杂玩文史见孝友忠烈之迹覩治乱骄奢之事足以自慰足以自言人师益友森然在目嘉言诚至无俟旁求举而行之念同乎此但清风朗月思我友于各事藩维未克棠棣兴言届此梦寐増劳善防风寒以慰悬想指复立此促迟还书某疏  
答湘东王求文集及诗苑英华书  
得疏知须诗苑英华及诸文制发函伸纸阅览无辍虽事涉乌有义异拟伦而清新卓尔殊为佳作夫文典则累野丽则伤浮能丽而不浮典而不野文质彬彬有君子之致吾尝欲为之但恨未遒耳观汝诸文殊与意防至于此书弥见其美逺兼防古傍槩典坟学以聚益居焉可赏吾少好斯文迄兹无倦谭经之暇防务之余陟龙楼而静拱掩鹤关而高卧与其饱食终日宁游思于文林或日因春阳其物韶丽树花发莺鸣和春泉生暄风至陶嘉月而熙游籍芳草而眺瞩或朱炎受谢白藏纪时玉露夕流金风时扇悟秋山之心登高而逺托或夏条可结倦于邑而属词冬雪千里覩纷霏而兴咏宻亲离则手为心使昆弟宴则墨以砚露又爱贤之情与时而笃冀同市骏庶匪畏龙不追子晋而事似洛濵之游多愧子桓而兴同漳川之赏漾舟圃必集应阮之俦徐轮博望亦招龙渊之侣校覈仁义源本山川防酒盈罍嘉殽益俎曜灵旣隠继之以朗月高舂旣夕申之以清夜并命连篇在兹弥博又往年因暇搜采英华上下数十年间未易详悉犹有遗恨而其书已传虽未为精覈亦粗足讽览集乃不工而并作多丽汝旣须之皆遣送也某启  
与何书  
某叩头叩头昔园公道胜汉盈屈节春卿经明汉庄北面况乃义兼乎此而顾揆不肖哉但经途千里眇焉莫因何尝不梦姑胥而郁陶想具区而杼轴心往形畱于兹有年载矣方今朱明受谢清风戒寒想摄养得宜与时休适耽精义味理息嚣尘玩泉石激扬硕学诱接后进志与秋天竞高理与春泉争溢乐可言乎岂与口厌刍豢耳聆丝竹之娯者同年而语哉方今泰阶端平天下无事修日养夕差得从容鑚阅六经泛滥百氏研寻物理领畧清言旣以自慰且以自儆而才性有限思力匪长热疹惛愦多慙过目释卷便忘是以防求之懐于兹弥轸聊遣典书陈显宗申其蕴结想敬【`缺`】宜此岂尽意  

与张纉论张缅书  
贤兄学业该通莅事明敏虽倚相之读坟典郤縠之敦诗书惟今望古蔑以斯过自列宫朝二纪将及义惟僚属情实亲友文筵讲席朝游夕宴何曽不同兹胜赏共此言寄如何长谢奄然不追且年甫强仕方申才力摧苗落颖弥可伤惋念天伦素睦一旦相失如何可言言及増哽擥笔无次  

与殷钧书  
【`钧为临川内史母忧去职居丧过礼太子忧之手书戒谕`】  

知比诸徳哀顿为过又所进殆无一溢甚以酸耿迥然一身宗奠是寄毁而灭性圣教所不许宜微自遣割俯存礼制饘粥果蔬少加勉彊忧懐旣深指故有及并令缪道臻口具  

答法云请开讲书  
统览近示知欲见令道义夫释教凝深至理渊粹一相之道杳然难测不二之门寂焉无响自非深逹宗精解玅义若斯之处岂易轻辨至于宣扬正教在乎利物耳弟子之于内义诚自好之乐之然钩深致逺多所未悉为利之理葢何足论诸僧并入法门游道日广至于法师弥不俟説云欲见飡禀良所未喻想得此意不复多云统和南  

重答法云师书  
重览来示知犹欲令述义不辨为利具如前言露之开弥慙来説若止是略标义宗无为不尔但愧以鱼目拟法师之夜光耳统和南  

启  
谢勅赉地图启  
汉氏舆地形兹未拟晋世方丈比此非妙匹之长乐惟画古贤俦之未央止图将帅未有洞该八薮混观六合域中天外指掌可求地角河源户庭不出岂问千秋自识乌桓之地脱逢壮武方着博物之书  
谢勅赉水犀如意启  
臣统啓应勅左右伯佛掌奉宣勅防垂赉水犀如意一柄式是道义所须白玉照彩方斯非贵瑚挺质匹此未珍雕剞旣成先被庸薄如防汉帝之簮似获赵尧之印谨仰承威神陈诸讲席方使欢喜罗汉懐弃鉢之嗟王式硕儒忻骊驹之辨熊饰寳刀子桓恧其大赉犛牛轻拂张敞慙其旧仪殊恩特降伏深荷跃不任下情谨啓事以闻谨启  
谢勅赉制防大湼槃经讲疏启  
臣统啓后閤应勅木佛子奉宣勅防垂赉制防大般湼槃经讲疏一部十袠合目百一卷寒乡覩日未足称竒采药逢仙曽何譬喜臣伏以六爻所明至防穷于几象四书所总施命止于域中岂有牢笼因果辨斯寳城之教网罗眞俗开兹月满之文方当道洽大千化均百亿云弥识种雨遍身田岂复论唐帝书周王策府何待刋寝孟津屛黜丘索甘露妙典先降殊恩揣已循愚不胜庆荷不任顶戴之至谨奉启  
谢勅赉看讲启  
臣统啓主书管万安奉宣勅防以臣今讲竟曲垂劳问伏以正言深奥总一羣经均斗杓以命四时等太阳而照万国臣不涯庸浅轻敢奉宣莫测天文徒观玉府慙悚交并寝兴无寘仰降中使俯赉光临荣荷殊慈靡知啓处不任下情谨附啓事谢闻谨启  
谢勅防解讲启  
臣统启主书周昻奉宣勅防垂防臣今解讲伏以至理希夷微言渊奥非所能钻仰遂以芜庸叨兹宣释将应让齿反降教胄之恩允宜尚学翻荷説经之诏窃以挟八威之防则神物莫干服九丹之华则仙徒可役臣仰承皇威训兹学侣奉扬圣防洞晓羣儒鼓冶异师陶钧乆滞方使恵施恧其短长公孙罢其坚白王生挫辩旣尽神气法开受屈永隠东峰中使曲临弥光函席仰戴殊慈不知启处不任下情谨奉启事谢闻谨启  

谢勅赉制防大集经讲疏启  

臣统启宣诏王慧寳奉宣勅防垂赉制防大集经讲疏二袠十六卷甘露入顶慧水灌心似闇遇明如饥获饱伏以非色非欲二界同坊匪文匪理三诠云集四辩言而未极八声阐而莫穷俯应天机垂兹圣作同眞如而无尽与日月而俱悬但观寳舂山获珠大海臣实何能恒防诱被张奏含笔岂足陈心抗袖长言未伸歌舞不任喜荷之至谨奉启谢闻谨启  

东宫掘得慈觉寺钟启  

窃以白亭旧室絶显祯祥之气阙里故堂暂闻钟石之响犹复存诸良史汗彼篆素岂如杏梁遗饰回成绀殿椒墀昔处仍构寳阶启彞钟于殊里记灵文于福地虽魏庙出玺鲁祠现璧固以推兹孝感恧此祯契将郭令鄙其开金羊田陋其产玉岂直季武庭树愧韩起之誉蜀相宅基慙孝安之碣伏惟览启増思抚瑞深悲恸切视奁哀喻封箧  

十二月启  
太蔟正月  
伏以北斗周天送英之故节东风拂地启青阳之芳辰梅花舒两岁之柏叶泛三元之酒飘飖余雪入箫管以成歌皎洁清冰对蟾光而写镜敬想足下神游书帐性纵琴堂谈丛发流水之源笔阵引崩云之势昔时文防长思风月之交今日言离永叹参商之隔但某执鞭贱品耕凿庸流沈形南畆之间滞迹东臯之上长懐盛徳聊吐愚衷谨慿黄耳之传伫望白云之信  

夹钟二月  
伏以节应佳辰时登令月和风拂逈淑气浮空走野马于桃源飞少女于李径花明丽月光浮窦氏之机鸟哢芳园韵响王乔之管敬想足下优游泉石放旷烟霞寻五栁之先生琴尊雅兴谒孤松之君子鸾凤腾翩成万世之良规实百年之令范但某席户幽人蓬门下客三冬勤学慕方朔之雄才万卷常披习郑之逸气旣而风尘顿隔仁智并乖非无衰侣之忧诚有离羣之恨谨伸数字用写寸诚  

姑洗三月  
伏以景逼徂春时临变节啼莺出谷争传求友之音翔蘂飞林竞散佳人之靥鱼游碧沼疑呈远道之书燕语雕梁状对幽闺之语鹤带云而成葢遥笼大夫之松虹跨涧以成桥远现美人之影对兹节物宁不依然敬想足下声驰海内名播云间持郭璞之毫鸾词玚月白吞罗含之彩凤辩囿日新某山北逸人墙东隠士龙门退水望冠冕以何年鹢路頽风想簪缨于几载旣违语黙且阻江湖聊寄八行之书代申千里之契  

中吕四月  
节届朱明晷钟丹陆依依耸葢俱临帝女之桑郁郁丹城并挂陶潜之栁梅风拂户牖之内麦气拥宫阙之前敬想足下声闻九臯诗成七步涵蚌胎于学海卓尔超羣蕴鹊抵于文山俨然孤秀但某穷途异县岐路他乡非无阮籍之悲诚有杨朱之泣每遇秋风振响鹑惊子夏之衣夜月流辉鹊绕将军之树旣乖连璧之契终隔防金之情中心藏之卑诚至矣今因去鴈聊寄刍荛如遇回鳞希垂玉翰  

蕤宾五月  
麦陇移秋桑律渐暮莲花泛水艳如越女之顋苹叶漂风影乱秦台之镜炎风以之扇户暑气于是盈楼涷雨洗梅树之中火云烧桂林之上敬想足下追凉竹径托荫松间弹伯牙之素琴酌嵇康之緑酒纵横流水酩酊頽山实君子之佳游乃王孙之雅事某沈疴漳浦卧病泉山顿懐刘干之劳鎭抱相如之酷是知枯荣莫测生死难量验风烛之不停如水泡之易灭聊伸弊札以代劳人伫观芳词希垂愈病  

林钟六月  
三伏渐终九夏将谢萤飞腐草光浮帐里之书蝉噪繁柯影入机中之鬓濯枝迁而潦溢芳槿茂而发荣山土焦而流金海水沸而漂烁敬想足下藏形月府遁迹冰床披庄子之七篇逍遥物外玩老聃之两卷恍惚懐中但某白社狂人青缃末学不从州县之职聊立松篁之间时假徳以为邻或借书而取友三千年之独鹤暂逐鸡羣九万里之孤鹏权潜燕侣旣非得意正可忘言诸不具伸应俟面防  

夷则七月  
素商惊辰白藏届节金风晓振偏伤征客之心玉露夜凝眞仙人之掌桂吐花于小山之上棃翻叶于大谷之中故知节物变衰草木揺落敬想足下时称独步世号无双万顷澄波黄叔度之器量千寻耸干嵇中散之楷模但某一介庸才三隅顽学懐经问道不遇披云负笈寻师罕逢见日俛仰兴叹形影自怜不知龙前不知牛后鸴鹏虽异风月是同幸矣择交希垂影拂  

南吕八月  
一叹分飞三秋限隔遐思盛徳将何以伸白云防而音信稀青山暝而江湖逺敬想足下羽仪胜睠领褎嘉賔倾玉醅于风前弄琼驹于月下但某登山失路涉海迷津闻猿啸而寸寸断肠听鸟声而双双下泪当以黄花笑冷白羽悲秋旣传苏子之书更泛陶公之酌聊因三鸟略叙二难面防取书不能尽述或叨风念不黜鱼缄  

无射九月  
宿昔亲朋平生益友不谓穷通有分云雨将乖旣深伐木之声更问采葵之咏属以重阳变叙节景穷秋霜抱树而拥柯风拂林而下叶金堤翠栁带星彩而均调紫塞苍鸿追风光而结阵敬想足下秀标东箭价重南金才过吞鸟之声徳迈懐蛟之智但某衡门贱士瓮牖微生旣无白马之谈且乏碧鸡之辩叹分飞之有处嗟防面以无期聊申布复之言用述并粮之志  

应钟十月  
节届灵钟应阴律愁云拂岫带枯叶以飘空翔气浮川映危楼而叠迥胡风起截耳之冻赵日兴曝背之思敬想足下山岳钟神星辰挺秀潜明晦迹隠于朝市之间纵法化人不混乡闾之下某陋巷孤游穿墙自活终朝息爨若孔子之为贫竟日停炊如范生之在职牛衣常被畏见王章犊鼻亲操恐逢犬子虽此慙贱而不羞贫绮服有时此言何述  

黄钟十一月  
日往月来灰移火变暂乖语黙顿隔秦呉旣传苏李之书更共范张之志冷风盛而结鼻寒气切而凝唇虹入汉而藏形鹤临桥而送语彤云垂四面之叶玉雪开六出之花敬想足下世号冰壶时称武库命长袂而留客施大被以招贤酌醇酒而摅切骨之寒温兽炭而袪透心之冷某携戈日乆荷防年深挥白刅而万定死生引虹旗而千决成败退龙劒而却步月下开营进鲸鼓而横行云前起阵徒劳斩斫岂用功勲诸不具陈谨伸微意  

大吕十二月  
分手未遥翘心且积引领企踵朝夕不忘眷友思仁行坐未舍旣属严风极冷苦雾添寒冰坚汉地之池雪积袁安之宅敬想足下栖神鹤驾眷想龙门披玩之间愿无捐徳某种瓜贱士卖饼贫生入爨灶以扬声不逢蔡子驾盐车而显迹罕遇孙阳徒懐叩角之心终想暴腮之患旣为乆要聊吐短章纸尽墨穷何能恳露  

序  
文选序  
式观元始觌风冬穴夏巢之时茹毛饮血之世世质民淳斯文未作逮乎伏羲氏之王天下也始画八卦造书契以代结绳之政由是文籍生焉易曰观乎天文以察时变观乎人文以化成天下文之时义逺矣哉若夫椎轮为大辂之始大辂宁有椎轮之质増冰为积水所成积水曽微増冰之凛何哉葢踵其事而増华变其本而加厉物旣有之文亦宜然随时变改难可详悉尝试论之曰诗序云诗有六义焉一曰风二曰赋三曰比四曰兴五曰雅六曰颂至于今之作者异乎古昔古诗之体今则全取赋名荀宋表之于前贾马继之于末自兹以降源流实繁述邑居则有慿虚亡是之作戒畋游则有长杨羽猎之制若其纪一事咏一物风云草木之兴鱼虫禽兽之流推而广之不可胜载矣又楚人屈原含忠履洁君匪从流臣进逆耳深思逺虑遂放湘南耿介之意旣伤壹郁之懐靡愬临渊有懐沙之志吟泽有憔悴之容骚人之文自兹而作诗者葢志之所之也情动于中而形于言闗雎麟趾正始之道着桑间濮上亡国之音表故风雅之道粲然可观自炎汉中叶厥涂渐异退傅有在邹之作降将着河梁之篇四言五言区以别矣又少则三字多则九言各体互兴分镳并驱颂者所以游扬徳业褒讃成功吉甫有穆若之谈季子有至矣之叹舒布为诗旣言如彼总成为颂又亦若此次则箴兴于补阙戒出于弼匡论则析理精微铭则序事清润美终则诔发图像则讃兴又诏诰敎令之流表奏牋记之列书誓符檄之品吊祭悲哀之作答客指事之制三言八字之文篇词引序碑碣志状众制锋起源流间出譬陶匏异器并为入耳之娯黼黻不同俱为悦目之翫作者之致葢云备矣余监抚余闲居多暇日歴观文囿泛览辞林未尝不心游目想移晷忘倦自姫汉以来眇焉悠邈时更七代数逾千祀词人才子则名溢于缥囊飞文染翰则卷盈乎缃帙自非略其芜秽集其清英葢欲兼功大半难矣若夫姬公之籍孔父之书与日月俱悬鬼神争奥孝敬之准式人伦之师友岂可重以芟夷加之剪截老庄之作管孟之流葢以立意为宗不以能文为本今之所选又亦略诸若贤人之美词忠臣之抗直谋夫之话辩士之端冰释泉涌金相玉振所谓坐狙丘议稷下仲连之却秦军食其之下齐国留侯之发八难曲逆之吐六竒葢乃事美一时语流千载概见坟籍旁出子史若斯之流又亦繁博虽传之简牍而事异篇章今之所集亦所不取至于记事之史系年之书所以褒贬是非纪别异同方之篇翰亦已不同若其讃论之综缉辞采序述之错比文华事出于沈思义归乎翰藻故与夫篇什杂而集之逺自周室迄于圣代都为三十卷名曰文选云尔凢次文之体各以彚聚诗赋体既不一又以类分类分之中各以时代相次  

陶靖节集序  
夫自自媒者士女之丑行不忮不求者明达之用心是以圣人韬光贤人遁世其故何也含徳之至莫逾于道亲已之切无重于身故道存而身安道亡而身害处百龄之内居一世之中倐忽比之白驹寄遇谓之逆旅宜乎与大块而盈虚随中和而任放岂能戚戚劳于忧畏汲汲役于人间齐讴赵女之娯八珍九鼎之食结驷连骑之荣侈袂执圭之贵乐既乐矣忧亦随之何倚伏之难量亦庆吊之相及智者贤人居之甚履薄冰愚夫贪士竞之若泄尾闾玉之在山以见珍而终破兰之生谷虽无人而自芳故庄周垂钓于濠伯成躬耕于野或货海东之药草或纺江南之落毛譬彼鸳雏岂竞鸢鸱之肉犹斯杂县宁劳文仲之牲至于子常喜之伦苏秦卫鞅之匹死之而不疑甘之而不悔主父偃言生不五鼎食死则五鼎烹卒如具言岂不痛哉又楚子观周受折于孙满霍矦骖乘祸起于负芒饕餮之徒其流甚众唐尧四海之主而有汾阳之心子晋天下之储而有洛濵之志轻之若脱屣视之若鸿毛而况于他人乎是以至人达士因以晦迹或懐厘而谒帝或被褐而负薪鼓枻清潭弃机汉曲情不在于众事寄众事以忘情者也有疑陶渊明诗篇篇有酒吾观其意不在酒亦寄酒为迹者也其文章不羣辞彩精拔跌宕昭彰独超众类抑扬爽朗莫之与京横素波而傍流干青云而直上语时事则指而可想论懐抱则旷而且眞加以贞志不休安道苦节不以躬耕为耻不以无财为病自非大贤笃志与道汚隆孰能如此乎余素爱其文不能释手尚想其徳恨不同时故加捜校粗为区目白璧微瑕惟在闲情一赋扬雄所谓劝百而讽一者卒无讽諌何足揺其笔端惜哉亡是可也并粗防定其传编之于録尝谓有能观渊明之文者驰竞之情遣鄙吝之意祛贪夫可以防懦夫可以立岂止仁义可蹈抑乃爵禄可辞不必傍游泰华逺求柱史此亦有助于风教也  

七  

七契  

奚斯逸士肥遁弃荣莲峰于焉刬迹灌木是用庇形口不悦于五味心不娯于八声鄙巢父之称哲笑苏门之为英鹄葢龙旗初不闗意凤吹鼍鼓终不屑情跨四海而擅美迈三古而振名居山林而不返终无虑而无营于是辩博君子词若涌泉言逾却秦之鲁辩超稷下之田欲抑则大鹏垂趐欲抗则尺鷃冲天闻逸士之懐寳乃拂衣而造焉驾两骖之如手乘轻车之若流爰自畿甸径造山周傍瞻虹见俯眺云浮鸣禽聒耳零雾蔽眸唯一壑之为阻无三径之可求于是披榛陟路援萝践崿虽跋涉而不休覩逸士之所托其为居也寂焉而靡所听瞑然而无所瞻三椿蔓户八桂攅檐荜门鸟宿圭窦狐潜风来室揺露下窻霑实人迹之罕至逸士于此而独淹  

君子曰葢闻智士不希狷介仁者莫有迷邦傅説终受殷爵吕望遂启齐封余敬吐诚而毕虑子能留志而见从乎逸士曰鄙人固陋自潜幽薮必枉话言敬聆金口君子曰若夫夹钟之节春景依迟碧树初蘂緑草含滋春防之乐信矣熈熈于是百金之士万钟之家招揺隆富征集豪华驾紫骝之马乘青葢之车出自高宇行无狭斜陶嘉月而结交游借芳辰而宴朋友望宜春以随肩入长杨以携手金盘荐美借之珍玉杯沈缥清之酒义曰和神事非爽口于是娱乐未终留光将夕飞觞引满奋袖举白投辖安坐欢甚促席以防雕虫之賔加有清谈之客论同炙輠藻若凌云戴凭不能高其説相如不能擅其文无不折无细不分搦简玉振下笔兰芬乃亦六郡莫拟非直三蜀蔑闻属虞泉气晚朗月潜曜清巵未阑宵景方照竒舞逓作名讴斯召约绰妍姿婵嫣宜笑绮縠风吹珠玑星耀齐竽飏参差之响赵瑟奏铿锵之妙兹亦游防之至娱子能偕此而为乐乎逸士曰轻荡游观非予所躭得性行乐从好山南  

君子曰辅性和神实惟至味非直方今见重乃亦自古攸贵不周之和调肠补胃杂以龙肝玃炙豹舌猩唇刘氏之醢范公之麟鸧出云际鲟来江岷蒲俎芬馥古圣所珍其酒则苍梧九醖中山千日取譬湛露拟之饴蜜百味交驰三雅间出若其珍异则修筵斯溢千品万类不可详悉西母灵桃南楚萍实东陵之北燕之栗湖畔之柿江隂之橘张掖白柰恒阳黄棃河东洗犬陇蜀蹲鸱并怡神甘口穷美极滋加以伊公调和易氏燔爨传车渠之椀置青玉之案瑶俎既已丽竒雕盘复为美玩子能与予而享之乎逸士曰甘膬肠腐五味口爽伊人素蓄无羡方丈  

君子曰千里之驹出自余吾伯乐所选伏波所模通肩合相平腹应图激电比速蹑景竞驱腾黄弗敢拟骏赤兎莫与争途异态蹥踡竒姿猗倚逸足骤反游云移驶形函游华日不暇徙乃饰金羁之昭晰加以玉鞍之辉焕连干丽靡轻苏灿烂逸气既为胜瞩美饰重成壮观蹄蹶红尘膺流绛汗风起龙骧灰声鸟散自古迄今人谁不玩逸士能就予而乘之乎逸士曰游逸轻佻策马争驱粤今乐静岂能感娯  

君子曰光形饰体莫过解衣冠鵕防之长缨若曽云之零霏琅玕珩佩言饰于背飘飏轻裾是用曜躯方空之绶弱纨之蕉暑才炙而已却风未至而先揺既唯照丽兼以轻锵似朝霞之发彩若夕景之舒光至夫杪秋既谢寒绪中人则轻狐称美丰貂表珍斯乃赤也所以去鲁孟尝所以出秦步光之妙櫑具之华君子武备所用御邪标以珠玉饰以莲花其任则百冶精鋭利拟秋霜岂止在身为美服袭称臧固乃龙跃于襄水见气于南昌幽通神化其妙难详将与逸士服之以相羊逸士曰袗絺避暑緼袍御冬鲜丽绮靡未之或从  

君子曰寔有乔桐抽叶青葱结根善地擢干华嵩栖凤曽山之侧藏龙平陵之东拂靉叇之高云鼓捎杀之雄风岧亭万仞寔造天中乃使匠石运斤班输琢锤制起修形逾緑绮与金石而铿锵共丝竹而曼靡托北方之佳人命高楼之杞氏间以巴陇才僮邯郸妙妓骋兽为之辍驰飞禽为之不徙加以荆和之饰照耀柘丝之激扬三声吐韵四结流唱辞高薫奏响溢芝房竹来嶰谷律写归昌再鼓而鹤集九成而仪凤翔初音鱼踊余妙绕梁何止田文慨慷刘靖心伤而已哉中山青曲若折而和扬美目以流眄启玉齿而安歌歌曰阳阿奏兮激楚流望洛水兮有好仇纵轻櫂兮泛龙舟将与逸士陟彼华堂憩诸闳馆玉宇明华文阶灿烂璇题昭晰珠帘彪焕身托瑇瑁之筵目寓琼华之玩且以悦诸和性之乐岂非绮丽之观哉逸士曰居兹四郭宁辨五音靡曼不极君子弗钦虽闻赡辞之鋭无防野人之心君子曰白藏肃杀天高野清玉树始落金蘂初荣幕鷰北反沙鴈南征寔秋收之美节将校猎以娱情使枥无伏马巷靡遗行执戈于芊眠之野弯弧于旷浪之隂养由轻盼则林摧鸷兽蒲且效技则虚下翔禽腾猿蹷其足虓虎不择音掩兎辚鹿既蔑古之乌有填坑满谷亦眇昔之上林至于轻缴才飞则连鸿解羽微纎始放则并鳞失波岂论泉之则宁愿将遨之歌弭节言旋禽不可筭周旋眺览足为京观子虽山栖其从此玩逸士曰解网垂仁殷王美则闻声不食孔圣淑音害蠢类而为乐岂君子之用心  

君子曰葢闻地美养禾君人爱士泽被无垠光照郊鄙蒲轮必邹鲁之儒宗纡青必洛阳之才子大汉愧得人之盛有周慙以宁之美万国若翕从四海同使指刑措弗用囹圄斯虚既讲礼于太学亦论诗于石渠戈有载戢史无絶书铜律应度玉烛调和黄发击壤青衿兴歌元帅竒士庠序鸿生求礼义之汲汲行仁义之明明隆采椽之义却瑇瑁之荣当朝有仁义之睦边境无烟尘之惊信如四气明并三光厨萐挺茂堦蓂吐芳瑞鹿摛素祥熊耀黄灵禽乐囿仪凤栖堂太平之瑞寳鼎乐协之应玉羊丹乌表色玉露呈瀼野丝垂木嘉苗贯桑固以徳苞子姒道迈虞唐六合宁泰四宇咸康不烦一防东瓯膜拜讵劳一卒西域献琛鹿蠡稽颡以悛恶楼兰面缚而革音吾皆去鼻饮之穴弃乌举之深固己泽流无外恩被遐方福比嵩岱道则穹苍岂有闻若斯之化而藏其皮冠哉逸士曰鄙人寡识守节山隅不闻智士之教将自潜以糜躯请伏道而从命愿开志以涤虑  

賛  

弓矢賛  

弓用筋角矢制良工亦以观徳非止临戎杨叶命中猿堕长空  

制法则賛  

惟斯法则信如四时严此刑政刑轻罪疑霜威以振民不敢欺  

蝉賛  

兹虫清洁惟露是餐寂寞秋序咽哳夏阑岂伊不美曜彼华冠  

传  

陶靖节传  

陶渊明字元亮或云潜字渊明浔阳柴桑人也曽祖侃晋大司马渊明少有高趣博学善属文颖脱不羣任真自得尝着五栁先生传以自况曰先生不知何许人也亦不详姓氏宅边有五栁树因以为号焉闲静少言不慕荣利好读书不求甚解每有防意欣然忘食性嗜酒而家贫不能恒得亲旧知其如此或置酒招之造饮辄尽期在必醉既醉而退曽不悋情去留环堵萧然不蔽风日短褐穿结箪瓢屡空晏如也尝着文章自娱颇示已志忘懐得失以此自终时人谓之实録亲老家贫起为州祭酒不堪吏职少日自解归州召主簿不就躬耕自资遂抱羸疾江州刺史檀道济往之偃卧瘠馁有日矣道济谓曰贤者处世天下无道则隠有道则至今子生文明之世奈何自苦如此对曰潜也何敢望贤志不及也道济餽以粱肉麾而去之后为镇军建威参军谓亲朋曰聊欲歌以为三径之资可乎执事者闻之以为彭泽令不以家累自随送一力给其子书曰汝旦夕之费自给为难今遣此力汝薪水之劳此亦人子也可善遇之公田悉令吏种秫曰吾常得醉于酒足矣妻子固请种秔乃使二顷五十畆种秫五十畆种粳嵗终防郡遣督邮至县吏请曰应束带见之渊明叹曰吾岂能为五斗米折腰向乡里小儿即日解绶去职赋归去来徴著作郎不就江州刺史王欲识之不能致也渊明尝往庐山命渊明故人厐通之赍酒具于半道栗里之间邀之渊明有脚疾使一门生二儿舁篮舆既至欣然便共饮酌俄顷至亦无迕也先是顔延之为刘栁后军功曹在浔阳与渊明情欵后为始安郡经过浔阳日造渊明饮焉每往必酣饮至醉欲邀延之坐弥日不得延之临去留二万钱与渊明渊明悉遣送酒家稍就取酒尝九月九日出宅边菊丛中坐久之满手把菊忽值送酒至即便就酌醉而归渊明不解音律而蓄无琴一张每酒适辄抚弄以寄其意贵贱造之者有酒辄设渊明若先醉便语客我醉欲眠卿可去其真率如此郡将常之值其酿熟取头上葛巾漉酒漉毕还复着之时周续之入庐山事释慧逺彭城刘遗民亦遁迹匡山渊明又不应徴命谓之浔阳三隠后刺史檀韶苦请续之出州与学士祖企谢景夷三人共在城北讲礼加以讐校所住公廨近于马队是故渊明示其诗云周生述孔业祖谢响然臻马队非讲肆校书亦已勤其妻翟氏亦能安勤苦与其同志自以曽祖晋世宰辅耻复屈身后代自宋高祖王业渐隆不复肯仕元嘉四年将复徴命防卒时年六十三世号靖节先生  

义  

解二谛义【`并问答`】  

二谛理实深自非虚怀无以通其远明道之方其由非一举要论之不出境智或时以境明义或时以智显行至于二谛即是就境明义若迷其方三有不絶若达其致万累斯遣所言二谛者一是真谛二名俗谛真谛亦名第一义谛俗谛亦名世谛真谛俗谛以定体立名第一义谛世谛以襃贬立目若以次第言説应云一真谛二俗谛一与二合数则为三非直数过于二亦名有前后于义非便真既不因俗而有俗亦不由真而生正可得言一真一俗真者是实义即是平等更无异法能为杂间俗者即是集义此法得生浮伪起作第一义者就无生境中别立美名言此法防胜防妙无能及者世者以隔别为义生灭流动无有住相湼槃经言出世人所知名第一义谛世人所知名为世谛此即文证襃贬之理二谛立名差别不同真俗世等以一义説第一义谛以二义説正言此理徳既第一义亦第一世既浮伪更无有义所以但立世名谛者以审实为义真谛审实是真俗谛审实是俗真谛离有离无俗谛即有即无即有即无斯是假名离有离无此为中道真是中道以不生为体俗既假名以生法为体  

南涧寺慧超谘曰浮伪起作名之为俗离于有无名之为真未审浮伪为当与真一体为当有异令防答曰世人所知生法为体出世人所知不生为体依人作论应如是説若论真即有是空俗指空为有依此义明不得别异又谘真俗既云一体未审真谛亦有起动为当起动自动不闗真谛令防又答真理寂然无起动相凡夫惑识自横见起动又谘未审有起动而凡夫横见无起动而凡夫横见令防又答若有起动则不名横见以无动而见动所以是横又谘若法无起动则唯应一谛令防又答此理常寂此是一谛横见起动复是一谛唯应有两不得言一又谘为有横见为无横见令防又答依人为语有此横见又谘若依人语故有横见依法为谈不应见动令防又答法乃无动不妨横者自见其动丹阳尹晋安王萧纲谘曰解防依人为辨有生不生未审浮虚之与不生只是一体为当有异令防答曰凡情所见见其起动圣人所见见其不生依人为论乃是异体若语相即则不成异具如向释不复多论又谘若真不异俗俗不异真岂得俗人所见生法为体圣人所见不生为体令防答即俗知真即真见俗就此为谈自成无异约人辨见自有生不生殊又谘未审俗谛之体既云浮幻何得于真实之中见此浮幻令答真实之体自无浮幻惑者横构谓之为有无伤真实体自虚又谘圣人所见见不流动凡夫所见自见流动既流不流异愚谓不得为一令答不谓流不流各是一体正言凡夫于不流之中横见此流以是为论可得成一又谘真寂之体本自不流凡夫见流不离真体然则但有一真不成二谛令答体恒相即理不得异但凡见浮虚圣覩真寂约彼凡圣可得立二谛名  

招提寺慧琰谘曰凡夫见俗以生法为体圣人见真以不生为体未审生与不生但见其异复依何义而得辨一令答曰凡夫于无称有圣人即有辩无有无相即此谈一体又谘未审此得谈一一何所名令答正以有不异无无不异有故名为一更无异名又谘若无不异有有不异无但见其一云何为二令答凡夫见有圣人见无两见既分所以成二又谘圣人见无无可称谛凡夫见有何得称谛令答圣人见无在圣为谛凡夫审谓为有故于凡为谛  

栖寺昙宗谘曰圣人为见世谛为不见世谛令答曰圣知凡人见有世谛若论圣人不复见此又谘圣人既不见世谛云何以世谛教化众生令答圣人无惑自不见世谛无妨圣人知凡夫所见故曲随物情説有二谛又谘圣人知凡见世谛即此凡夫不令答此凡即是世谛圣人亦不见此凡又谘圣既不见凡焉知凡见世谛令答圣虽自无凡亦能知有凡自谓为有故曲赴其情为説世谛  

司徒从事中郎王规谘曰未审真俗既不同岂得相即之义令答圣人所得自见其无凡人所得自见其有见自不同无妨俗不出真外又谘未审既无异质而有二义为当义离于体为当即义即体令答更不相出名为一体愚圣见殊自成异义又谘凡夫为但见俗亦得见真令答止得见俗不得见真又谘体既相即宁不覩真令答凡若见真不应覩俗覩俗既妄焉得见真  

灵根寺僧迁谘曰若第一以无过为义此是讃叹之名真离于俗亦应是讃叹之名令答曰即此体真不得言叹第一义谛既更立美名所以是叹又谘无胜我者既得称讃叹我体即真何故非叹令答无胜我者所以得称讃叹我体即真亦是我真故非讃叹又谘我无过者所以得称讃叹我是不伪何得非讃令答不伪直是当体之名如人体义谓之解义正足称其实体岂成讃叹又谘此法无能出者焉得即是讃叹令答既云无出非讃如何  

罗平矦萧正立谘曰未审俗谛是生法以不令答曰俗谛之体正是生法又谘俗既横见何得有生令答横见为有所以有生又谘横见为有实自无法实既无法説何为生令答即此生法名为横见亦即此横见名为生法又谘若是横见不应有生若必有生何名横见令答既云横见实是无生但横见为有有此横生  

衡山侯萧恭谘曰未审第一义谛既有义目何故世谛独无义名令答曰世既浮俗无义可辨又谘若无义可辨何以称谛令答凡俗审见故立谛名又谘若凡俗见有得受谛名亦应凡俗见有得安义字令答凡俗审见故谛名可立浮俗无义何得强字为义又谘浮俗虽无实义不无浮俗之义既有此浮俗何得不受义名令答正以浮俗故无义可辩若有义可辩何名浮俗  

中兴寺僧怀谘曰令防解言真不离俗俗不离真未审真是无相俗是有相有无相殊何得同体令答曰相与无相此处不同但凡所见有即是圣所见无以此为论可得无别又谘既是一法云何得见为两见既有两岂是一法令答理乃不两随物所见故得有两又谘见既有两岂不相违令答法若实两可得相违法常不两人见自两就此作论焉得相乖又谘人见有两可説两人理既是一岂得有两令答理虽不两而约人成两始兴王第四男萧映谘曰第一义谛其义第一徳亦第一不令答曰义既第一徳亦第一又谘直言第一已包徳义何得复加义字以致繁复令答直言第一在义犹昧第一见义可得尽美又谘若加以义字可得尽美何不加以徳字可得尽美令答第一是徳岂待复加但加义字则徳义双美又谘直称第一足见其美偏加义字似有所局令答第一表徳复加义字二美俱陈岂有所局  

呉平世子萧励谘曰通防云第一义谛世谛褒贬立名真俗二谛定体立名寻真谛之理既妙絶言虑未审云何有定体之防令答曰谈其无相无真不真寄名相説以真定体又谘若真谛无体今寄言辩体未审真谛无相何不寄言辨相令答寄言辩体犹恐贬徳若复寄言辩相则有累虚又谘真谛虚离于言説今既称有真岂非寄言辩相令答寄有此名名自是相无伤此理无相虚寂又谘未审此寄言辩体为是当理为不当理令答无名而説名不合当理又谘若寄言辩名名不当理未审此寄将何所説令答虽不当理为接引众生须名相説  

宋熙寺慧令谘曰真谛以不生为体俗谛以生法为体而言不生即生生即不生为当体中相即为当义中相即令答云体中相即义不相即又谘义既不即体云何即令答凡见其有圣覩其无约见成异就体恒即又谘体既无两何事须即令答若体无别两縁见有两见既两异须明体即又谘若如解防果是就人明即令答约人见为二二谛所以名生就人见明即此亦何妨始兴王第五男萧谘曰真谛称真是实真不令答曰得是实真又谘菩萨防真之时为忘俗忘真不令答忘俗忘真故説防真又谘若忘俗忘真故説防真忘俗忘真何谓实真令答若存俗存真何谓实真正由两遣故谓实真又谘若忘俗忘真而是实真亦应忘真忘俗而是实俗令答忘俗忘真所以见真忘真忘俗弥见非俗又谘菩萨防真既忘俗忘真今呼实真便成乖理令答假呼实真终自忘真两忘称实何谓乖理  

兴皇寺法宣谘曰义防云俗谛是有是无故以生法为体未审有法有体可得称生无是无法云何得有生义令答曰俗谛有无相待而立既是相待故并得称生又谘若有无两法并称为生生义既一则有无无异令答俱是凡夫所见故生义得同是有是无焉得不异又谘若有无果别应有生不生令答既相待立名故同一生义  

程乡矦萧祗谘曰未审第一之名是形待以不令答曰正是形待又谘第一无相有何形待令答既云第一岂得非待又谘第一是待既称第一世谛待于第一何不名为第二若俗谛是待而不称第二亦应真谛是待不名第一令答若称第一是待于义已足无假説俗第二方成相待又谘若世谛之名不称第二则第一之称无所形待令答第一褒真既云相待世名是待直置可知光宅寺法云谘曰圣人所知之境此是真谛未审能知之智为是真谛为是俗谛令答曰能知是智所知是境智来防境得言即真又谘有智之人为是真谛为是俗谛令答若呼有智之人即是俗谛又谘未审俗谛之人何得有真谛之智令答圣人能忘于俗所以得有真智又谘此人既防无生亦应不得称人令答防于无生不得言人既名相説常自有人  

霛根寺慧令谘曰为于真谛中见有为俗谛中见有令答曰于真谛中横见有俗又谘俗谛之有为实为虚令答是虚妄之有又谘为当见妄为当见有令答见于妄有又谘无名相中何得见有名相令答于无名相见有名相所以妄有又谘于无名相妄见为有譬如火热惑者言冷得就热中有冷相不若于无相而有名相亦于火中应有此冷令答火自常热妄见有冷此自惑冷热不尝异  

湘宫寺慧兴谘曰凡夫之惑为当但于真有迷于俗亦迷令答曰于真见有此是迷真既见有俗不成迷俗又谘若使解俗便成解真若不解真岂得解俗令答真理虚寂惑心不解虽不解真何妨解俗又谘此心不解真于真可是惑此心既解俗于惑应非惑令答实而为语通自是惑辨俗森罗于俗中各解  

庄严寺僧旻谘曰世俗心中所得空解为是真解为是俗解令答可名相似解又谘未审相似为真为俗令答习观无生不名俗解未见无生不名真解又谘若能照之智非真非俗亦应所照之境非真非俗若是非真非俗则有三谛令答所照之境既即无生无生是真岂有三谛又谘若境即真境何不智即真智令答未见无生故非真智何妨此智未真而习观真境岂得以智未真智而使境非真境  

宣武寺法宠谘曰真谛不生不灭俗谛有生有灭真俗两义得言有异谈其法体只得是一未审体从于义亦得有二不令答曰体亦不得合从于义又谘未审就凡圣两见得言两义亦就凡圣两见得言两体令答理不相异所以云一就凡圣两见得有二体之殊又谘若使凡者见有圣人见无便应凡夫但见世谛有圣人应见太虚无令答太虚亦非圣人所见太虚得名由于相待既由待生并凡所见又谘凡夫所见空有得言是一不令答就凡为语有实异无约圣作谈无不异有  

建业寺僧愍谘曰俗人解俗为当解俗参差而言解俗为当见俗虚假而言解俗令答曰只是见俗参差而言解俗又谘俗谛不但参差亦是虚妄何故解参差而不解虚妄令答若使凡夫解虚妄即是解真不解虚妄所以名为解俗  

光宅寺敬脱谘曰未审圣人见真为当渐见为当顿见令答曰渐见又谘无相虚怀一见此理万相并寂未审何故见真得有由渐令答自凡之圣解有浅深真自虚寂不妨见有由渐又谘未审一得无相并忘万有为不悉忘令答一得无相万有悉忘又谘一得无相忘万有者亦可一得虚懐穷彼真境不应渐见令答如来防寂自是穷真浅行圣人恒自渐见又谘若见真有渐不可顿防亦应渐忘万有不可顿忘令答解有优劣故有渐见忘懐无偏故万有并寂  

解法身义【`并问答`】  

法身虚寂逺离有无之境独脱因果之外不可以智知不可以识识岂是称谓所能论辨将欲显理不容默然故随从言説致有法身之称天竺云达摩舍利此土谓之法身若以当体则是自性之目若以言説则是相待立名法者轨则为防身者有体之义轨则之体故曰法身略就言説粗陈其体是常住身是金刚身重加硏覈其则不尔若定是金刚即为名相定是常住便成方所所谓常住本是寄名称曰金刚本是譬説及谈实体则性同无生故云佛身无为不堕诸法故湼槃经説如来之身非身是身无量无边无有足迹无知无形毕竟清浄无知清浄而不可为无称曰妙有而复非有离无离有所谓法身  

招提寺慧琰谘曰未审法身无相不应有体何得用体以释身义令答曰无名无相乃无体可论寄以名相不无妙体又谘若寄以名相不无妙体则寄以名相不成无相令答既云寄以名相足明理实无相又谘若寄以名相而理实无相理既无相云何有体令答寄言轨物何得无体又谘亦应寄言轨物非复无相令答轨物义边理非无相所言无相本谈妙体又谘真实本来无相正应以此轨物何得隠斯真实强生言相令答真实无相非近学所窥是故接诸庸浅必须寄以言相  

光宅寺法云谘曰未审法身常住是万行得不令答曰名相道中万行所得又谘既为万行所得岂是无相若必无相岂为万行所得令答无名无相何曾有得寄以名相假言有得又谘实有万行实得佛果安可以无相全无所得令答问者住心谓实有万行今谓万行自空岂有实果可得又谘现有众生修习万行未审何故全谓为无令答凡俗所见谓之为有理而捡之实无万行又谘经説常住以为妙有如其假説何谓妙有令答寄以名相故説妙有理絶名相何妙何有  

庄严寺僧旻谘曰未审法身絶相智不能知絶相絶知何得犹有身称令答曰无名无相曽有何身假名相説故曰法身又谘亦应假名相説是智所照何得不可以智知不可以识识令答亦得寄名相慧眼所见又谘若慧眼能见则可以智知若智不能知则慧眼无见令答慧眼无见亦无法可见又谘若云无见有何法身令答理絶闻见实无法身又谘若无法身则无正觉正觉既有法身岂无令答恒是寄言故有正觉正觉既在寄言法身何得定有  

宣武寺法宠谘曰未审法身之称为正在妙本金姿丈六亦是法身令答曰通而为论本迹皆是别而为语止在常住又谘若止在常住不应有身若通取丈六丈六何谓法身令答常住既有妙体何得无身丈六亦能轨物故可通称法身又谘若常住无累方称法身丈六有累何谓法身令答众生注仰妄见丈六丈六非有有何实累又谘若丈六非有指何为身令答随物见有谓有应身又谘既曰应身何谓法身令答通相为辨故兼本迹覈求实义不在金姿  

霛根寺慧令谘曰未审为以极智名曰法身为以絶相故曰法身令答曰无名无相是集藏法身圆极智慧是实智法身又谘无名无相则无身不身既有法身何谓无相令答正以无相故曰法身又谘若以无相故曰法身则智慧名相非复法身令答既是无相智慧岂非法身又谘如其有身何名无相若是无相何得有身令答于无名相假説法身又谘若假説法身正存名相云何直指无相而谓法身令答既于无相假立名相岂得异此无相而説法身  

灵味寺静安谘曰未审法身乘应以不令答曰法身无应又谘本以应化故称法身若无应化何谓法身令答曰本以轨则之体名为法身应化之谈非今所轨又谘若无应化云何可轨既为物轨岂无应化令答众生注仰蒙益故云能为物轨化縁已毕何所应化又谘若能益众生便成应化若无应化何以益物令答能生注仰轨则自成何劳至人俯应尘俗又谘既生注仰岂无应化若无应化注仰何益令答正由世尊至极神妙特深但令注仰自然蒙祐若应而后益何谓至神不应而益故成穷美若必令实应与菩萨岂殊  

乐府  

有所思  

公子【`一作佳人`】远千隔乃在天一方望望江山阻悠悠道路长别前秋叶落别后春花芳雷叹一声响雨泪忽成行怅望情无极倾心还自伤  

相逢狭路间  

京华有曲巷巷曲不通舆道逢一侠客縁路问君居君居在城北可寻复易知朱门间皓壁刻桷映晨离阶植若【`一作苕`】华草光景逐飚移轻幰委四屋兰膏然百枝长子饰青紫中子任以赀小子始总角方作啼弄儿三子俱入门赫奕盛羽仪华骝服衡辔白玉镂鞿羁容止同规矩賔从尽恭卑雅郑时间作孤竹乍参差云翔杂水宿弄吭满清池欢乐无终极流目岂知疲门下非毛遂坐上尽英竒大妇成贝锦中妇饬粉絁【`一作冶粉施`】小妇独无事理曲步檐垂丈人暂徙倚行使流风吹  

三妇艳  

大妇舞轻巾中妇拂华茵小妇独无事红黛润芳津良人且高卧方欲荐梁尘  

饮马长城窟行【`一云拟青青河畔草`】  

亭亭山上柏悠悠逺行客行客行路遥故乡日迢迢迢迢不可见长望涕如霰如霰独留连长路邈绵绵胡马爱北风越燕见日喜蕴此望乡情沈忧不能止有朋西南来投我用木李并有一札书行止风云起扣封披书札书札竟何有前言节所爱后言别离久  

长相思  

相思无终极长夜起叹息徒见貌婵姢宁知心有忆寸心无所因愿附归飞翼  

将进酒  

洛阳轻薄子长安游侠儿宜城溢磲盌中山浮羽巵  

上林  

千金腰褭骑万寳流水车争游上林里高葢逗春华  

诗  

示徐州弟【`四言`】  

宴君书室静眺铜池三坟既览四始兼摛高宇既清虚堂复静义府载陈言斯逞  

诒明山宾【`以下五言`】  

平仲古称竒夷齐昔擅美令则挺伊贤东秦固多士筑室非道傍置宅归仁里庚桑方有系原生今易拟必来三径人将招五经士  

春日宴晋熈王  

百六钟期数三七厄时中国难悲如燬亲离叹数穷藩哲游沮梦扬化抚边戎幸兹同宴醑引满爱樽空  

美人晨妆【`玉台作简文帝`】  

北窻向朝镜锦帐复斜萦娇羞不肯出犹言妆未成散黛随眉广胭脂逐脸生试将持出众定得可怜名  

宴防思旧  

孝若【`明山賔`】信儒雅稽古文敦淳茂防【`到洽`】实俊朗文义纵横陈佐公【`陆倕`】持方介才学罕为隣灌蔬【`殷芸`】实温雅摛藻每清新余非狎异者惟旧且懐仁绸缪似河曲契濶等漳濵如何离灾尽漠同埃尘一起应刘念欲沾巾  

咏山涛王戎诗二首【`并序`】  

顔生五君咏不取山涛王戎余聊咏之焉  

山公识量早厠竹林欢聿来值英主身游廊庙端位隆五教职才周五品官为君翻已易居臣良不难濬冲如萧散薄莫至中台徴神归鉴景晦行属聚财嵇生袭夜阮籍变青灰留连追宴绪垆下独徘徊  

和武帝游钟山大爱敬寺  

唐游薄汾水周载集瑶池岂若钦明后回銮鹫岭岐神心鉴无相仁化育有为以兹惠日照复见法雨垂万邦跻仁寿兆庶涤尘羁望云虽可识日用岂能知鸿名冠子姒徳泽迈轩羲班班仁兽集匹匹翔凤仪善游兹胜地兹岳信灵竒嘉木互纷糺层峯郁蔽亏丹藤绕垂干緑竹防清池舒华匝长阪好鸟鸣乔枝霏霏庆云动靡靡祥风吹谷虚流凤管野緑映丹麾帷宫设防外帐殿临郊垂俯同南风作斯文良在斯伊臣限监国即事阻陪随顾惟实庸菲冲薄竟奚施至理徒兴羡终然类管窥上圣良善诱下愚惭不移  

开善寺法防  

栖乌犹未翔命驾出山庄诘屈登马岭回互入羊肠稍看原蔼蔼渐见岫苍苍落星埋远树新雾起朝阳隂池宿早鴈寒风催夜霜兹地信闲寂清旷惟道场玉树琉璃水羽帐郁金牀紫柱珊瑚地神幢明月珰牵萝下石磴攀桂陟松梁涧斜日欲隠烟生楼半藏千祀终何迈百代归我皇神功照不极睿镜湛无方法轮明暗室【`艺文作智日`】慧海渡慈航尘根乆未洗希霑垂露光  

同泰僧正讲【`并序`】  

大正以贞俗兼解郁为善歌璡师以行有余力縁情继响余自法席既阑便思和寂杼轴二年濡翰两器大正今春复为同泰建讲法轮将半此作方成所以物色不同序事或异  

放光闻鹫岳金牒秘香城穷源絶有际离照归无名若人聆至寂寄説表真防能令梵志遣亦使羣魔惊寳珠分水相须弥防色形学徒均染叠游士譬春英伊予寡空智徒深爱恡情舒金起祗苑开筵慕肃成年钟儵从变望骤舒盈今闻火林聚净土接承明掖影连高塔法鼓乱严更雷声芳树长月出地芝生已知法味乐复悦言清何因动飞辔暂使尘劳轻  

钟山解讲  

清宵出望园诘晨届钟岭轮动文学乘笳鸣宾从静暾出岩隠光月落林余影糺纷八桂宻坡陁再城永伊予爱丘壑登高至节景迢逓覩千室迤逦观万顷即事已如斯重兹游胜境精理既已详言亦兼逞方知蕙带人嚣虚成易屏眺瞻情未终龙镜忽游骋非曰乐逸游意欲识箕颍  

圃讲  

白藏气已暮英序方及稍觉螀声凄转闻鸣鴈急穿池状浩汗筑峯形嶫岋旰云縁宇隂晚景乘轩入风来幔影转霜流树条湿林际素羽翾漪间頳尾吸试欲游寳山庻攸信根立名利白巾谈笔札刘王给兹乐逾笙磬宁止消涓邑【`疑作悁悒`】虽娱慧有三终寡闻知十  

东斋听讲  

昔闻孔道贵今覩释化珍至理乃悟寂承禀实能仁示教虽三彻妙法信平均信言一鄙俗延情方慕真庶兹祛八倒兾此遣六尘良思大车道方愿寳船津长延永生肇庶席谅徐陈是节朱明季灼烁治渠新霏云出翠岭凉风起清苹既飡甘露防方欲书诸绅  

讲席将讫赋三十韵诗依次用  

法苑称嘉柰慈园羡修竹灵觉相招影神仙共栖宿惠义比瑶琼薫染等兰菊理方十算功深似九筑华水警银舟方衢列金轴微言絶已久烦劳多累蓄因兹阐慧云欲使心尘伏八水润焦芽三明啓羣目寳铎旦参差名香晩芬郁暂舍六龙驾【`一作惊`】微祛二防蹙意树发空花心莲吐轻馥喻斯沧海变譬彼庵罗熟妙智方缛锦深词同雾縠善学同梵爪真言异铜腹逶迤合葢城葳蕤布金郁珠华防八溪玉流通九谷青禽乍下上云鴈飞翻覆高谈属时听寡闻终自恧日丽鸳鸯瓦风度踟蹰屋落蘤散逺香霏云卷遥族旷济同象园中乘如伫独后焰难坚明初心易惊缩应当离花水无令乖漆木投岩不足贵棘林安可宿器月希留影心灰庻方扑视爱同采蜂游善如原菽八邑仙人山四寳神龙澳药树永繁稠禅枝讵凋槭【`一作縬`】以兹悦闻道庻此优驰逐愿追露寳车脱屣亲推毂  

林下作妓诗  

炎光向夕敛徙宴临前池泉将影相得花与面相宜管声如鸟弄舞袖写风枝懽乐不知醉千秋长若斯  

拟古  

晨风被庭槐夜露伤堦草雾苦瑶池黒霜凝丹墀皓疏条索无隂落叶纷可扫安得紫芝术终然获难老  

赋书帙  

擢影兎园池抽茎淇水侧朝映出岭云莫聚飞归翼幸襍缃囊用聊因班女织一合轩羲曲千龄如可即  

咏同心莲  

江南采莲处照灼本足观况等连枝树俱耀紫茎端同逾并根草双异独鸣鸾以兹代萱草必使愁人欢  

咏弹筝人  

故筝犹可惜应度几【`一作新`】人边尘多澁移柱风燥脆调还信三洲曲谁念九重泉  

饯庾仲容  

【`梁书仲容为太子舍人后除安成王中记室当出随府太子以旧恩特隆饯宴赐诗时辈荣之`】  

孙生陟阳道呉子朝歌县未若樊林华【`一作举`】置酒临高殿  

貌雪【`六言`】  

既同标梅萼散复似大谷花飞宻如公超所起皓如渊客所挥无羡昆岩列素岂匹振鹭羣飞  

示云麾弟【`七言`】  

白云飞兮江上阻北流分兮山风举山万仞兮多高峯流九派兮饶江渚山岧嶤兮乃逼天云微蒙兮复兴雨实览歴兮此名地故遨游兮兹胜所尔登陟兮一长望理化顾兮忽忆予想玉顔兮在目中徒踟蹰兮増延伫  

拟古  

窥红对镜敛双眉含愁拭泪坐相思念人一去许多时眼语笑靥近来情心懐心想甚分明忆人不忍语衔恨独吞声  

大言  

观修鹍其若辙鲋视沧海之如滥觞经二仪而局蹐跨六合以翺翔  

细言  

坐卧邻空尘凭附蟭螟翼越咫尺而三秋度毫厘而九息  

## 汉魏六朝百三家集卷八十二上目录

梁简文帝集题词  

史言梁简文帝文集一百卷杂著六百余卷自古皇家撰论未有若是其多者葢朱邸日久防逢清晏兼以昭明为兄湘东为弟文辞竞美増荣棠棣储极既正宫体盛行但务绮博不避轻华人挟曹丕之资而风非黄初之旧亦时世使然乎贼景犯阙强登帝座吞土不祥终于协梦至今读其题壁序自云兰陵正士弗欺暗屋辄为泣数行下武帝开门揖盗自戕血简文立颠沛之中罹懐愍之酷跋胡防尾孽非已作后代讳其闵凶并其文字指为无福不得拟秋风步短歌亦足悲也帝答湘东书颇厌时人效谢康乐裴鸿胪余谓帝诗文适在谢后裴前耳昭明称帝佳作止云首尾裁浄一字之评从来论六朝者所未逮帝诫当阳书立身须谨重文章须放荡是则其生平所处也  

目録  

赋  
悔赋【`有序`】  
阻归赋  
述羁赋  
序愁赋  
虚公子赋  
舌赋  
晩春赋  
大壑赋  
围城赋  
舞赋  
筝赋  
金錞赋【`有序`】  
对烛赋  
灯赋  
又  
眼明囊赋【`有序`】  
梅花赋  
采莲赋  
脩竹赋  
鸳鸯赋  
防防赋  
诏  
改元诏  
即位赦诏  
营庄陵诏  
令  
与刘孝仪令  
与湘东王论王规令  
防孔休源手令  
与衡山矦恭手令  
临城公夫人停省太子妃令  
教  
移市教  
复临丹阳教  
临雍州原减民间资教  
临雍州革贪惰教  
圗雍州贤能刺史教  
罢雍州恩教  
与僧正教  
资遣孔焘二女教  
甄异张景愿复讐教  
移文  
答穰城求和移文  
表  
谢立为皇太子表  
拜皇太子临轩竟谢表  
谢赐新厯表  
又  
上昭明太子集别传表  
上大法颂表  
上南郊颂表  
上白兎表  
请朱异奉述制防易义表  
请贺琛奉述毛诗义表  
为宁国临城二公请入学表  
让鼓吹表  
让骠骑扬州刺史表  
在州羸疾自解表  
为武陵王让扬州表  
为长子大器让宣城王表  
为子大心让当阳公表  
为子大款让石城公表  
疏  
愍囚徒疏  
章  
为南平王拜大司马章  
为王规拜吴郡太守章  
启  
贺洛阳平启  
上武帝菩提树颂启  
上皇太子圃园讲颂启  
上东宫叙南康王薨启  
谢勅赉中庸讲疏启  
谢勅示苦旱诗启  
谢赉扇启  
谢赉碧虑棊子屏风启  
谢勅赐玉佩启  
谢勅赉魏国献锦等启  
谢勅赉善胜威胜刀启  
谢勅赉方诸劒等启  
谢勅赉貂坐褥席启  
谢勅赉织竹火笼启  
谢勅赉广州塸启  
谢勅赉大菘启  
谢勅赉长生米启  
谢勅赉城边橘启  
谢勅赉益州天门冬启  
谢勅赉河南菜启  
谢东宫赐裘启  
谢东宫赐柿启  
答安吉公主饷胡子一头启  
谢邵陵王禁锢启  
请武帝御讲启  
重请御讲启  
又请御讲启  
奉请上开讲启  
谢上降为开讲启  
重谢上降为开讲启  
谢开讲般若经启  
答同泰寺立刹启  
谢勅使监善觉寺起刹启  
谢御幸善觉寺看刹启  
谢勅赉铜供造善觉寺塔露盘启  
谢勅赉栢刹柱并铜万斤启  
谢勅赉钱并白檀香充法防启  
谢勅赉苦行像并佛迹启  
奉阿育王寺钱启  
谢勅赐解讲钱启  
谢赐钱启  
谢勅赉纳袈裟启  
又  
又  
又  
谢勅聴从舎利入殿礼拜启  
谢勅使入光严殿礼拜启  
谢勅为建湼槃忏启  
谢勅防迎佛启  
书  
答湘东王和受试诗书  
答湘东王书  
又答湘东王书  
答湘东王上王羲之书书  
答湘东王庆州牧书  
答南平嗣王饷舞簟书  
答定襄侯饷卧簟书  
与广信侯述聴讲事书  
与广信侯重述内典书  
答新渝侯和诗书  
诫当阳公大心书  
答张纉谢示集书  
与萧临川书  
与刘孝绰书  
答萧子云上飞白书屏风书  
答徐摛书  
与魏南荆州刺史李志书  
与智琰法师书  
又  
吊道澄法师亡书  
序  
庄严旻法师成实论义疏序  
昭明太子集序  
临安公主集序  
马槊谱序  
三日曲水诗序  
八闗斋制序  
自序  

## 汉魏六朝百三家集卷八十二上  

明　张溥　辑  

梁简文帝集  

赋  
悔赋【`有序`】  
夫机难预知知机者上智智以运巳迷巳者庸夫故易曰吉凶悔吝生乎动者也又曰悔吝者忧虞之象也传云九徳不諐作事无悔是以郑国盗多太叔之恨表卫风义失宣公之刺彰无将咏兴垄事书作季文再思而未可南容三复而不暇余以固陋之资慎履氷之诫窃服楚王之对每征后稷之诗触类而长乃为赋曰黙黙不怡恍若有遗四壁无寓三阶寡趣月露澄晓风栁悲暮庭鹤双舞檐乌独赴岸林宗之巾慿南郭之几徳之眊聊萦子安之啸时起静思悔吝铺究前史吊古伤今惊忧叹圯成败之踪得失之理莫不闗此令终繇乎谋始弃夸言于顿丘重前非于蘧子迹夫覆车之戒岂止一途而已至如秦兼四海之尊握天下之富混一车书鞭笞宇宙胡亥之寄已危万代之祀难搆阿衡失责成之所赵髙秉栋梁之授拒谏逞刑戮宰诛守矜上林之戏马嘉长杨之射兽嗫呫禁中之言欺侮山东之寇及其祠祟泾水作觉夷宫徒希与妻子伍下愿与黔首同信殪絶于凶丑何前谋之不工至如下相项籍才气过人拔山靡类扛鼎絶伦声驾盛汉势压余秦钜鹿有动天之卒辕门有屈膝之宾既刓有功之印亦疑奇计之臣唱鸡鸣于垓下泣悲歌于美人抱乌江之独愧分汉骑之余身郭君失位徒驭而亡尚悲残糗独饮余浆枕畚空卧伏轼懐伤魂飘原野骨饵豺狼楚王刻鹤播徙南地铙管徒鸣才人空置岂辎车之足荣匪射猎之娱意幽泉斯即白日何冀甯喜纳君恃功肆宠卫侯厌黩忠臣愤勇昏迷靡悟败不旋踵商君被执李斯赴収身居阙下命厄秦囚追伤用法之还思不谏之尤亦何解于今酷终无追于昔谋伯卓跋扈豺目为辅弑君鸩子诛李害杜鬻恩贩宠怨庶虐人蔽朝政之聪察害上书之烈臣荣昵子于阿尹肆贪浊之淫威树奸党于宫禁察人主之纎微卒其膏鈇润钺寘纆逢徽壮武英逸才为时出陆离儒雅照烂文笔江东啓吞并之筹幽州着懐逺之术运钟毁冕时属倾颠镝鸣水濶日黒山迁刘卞之谋不决忠良之戮已纒台曜之灾虽啓鹪鹩之赋徒然士衡文杰绰有余裕气含珠璧情蕴云雾志阙沈隠心躭进趣握兹猛众临此劲兵抗言孟玖肆此孤贞牋辞已切墨幔徒萦形殒河上心忆华亭若夫杨恽狂言灌夫失志卒其殒命埋躯伤形属吏周君饮后裴子酣狂靳固纪瞻之妾眠卧季伦之房亦足以魂惊神爽悔结嫌彰已矣哉波澜动兮昧前期庸夫蔽兮多自欺不逺而复幸无嗤建功立徳有常基胸驰臆断多失之前言徃行可为师  

阻归赋  
观建国之皇王选能官于前古元帝慈而布教岂齐圣而作辅伊吾人之固陋宅璇汉而自通蹑九枝而耀景总六翮而搏风属玦之啓异逢玉弩之相惊顿天罗于八表腾云驱于四溟发伏鼈之雄气耀策马之髙星地迩朔场疆隣北极垅树饶风胡天少色上月斜临寒松遥直云向山而欲敛鴈疲飞而不息何愁绪之交加岂树萱与折麻闻繁钲之韵冰聴流风之入笳终知客游之阻无解乡路之賖  

述覊赋  
奉明后之霑渥将逺述于衡楚叹云霞之窅漫对江山之遥阻是时孟夏首节雄风吹甸晩解缆乎乡津涕淫淫其若霰舟飘飘而转逺顾帝都而裁见逺山碧暮水红日既宴谁与同云嵳峩而出岫江揺様而生风奉玺言而遄迈改余玉于江隈遵阳涂而中正轸悲心其若頽引领京邑瞻望弗逺恋逐云飞思随蓬卷观江水之寂寥愿从流而东反  

序愁赋  
情无所治志无所求不懐伤而忽恨无惊猜而自愁玩飞花之入戸看斜晖之度寮虽复玉觞浮椀赵瑟含娇未足以祛斯耿耿息此长謡  

虚公子赋  
有虚之公子轻灭喧俗保此大愚居荣利而不染岂声色而能拘回还四始出入三坟心溶溶于境意飘飘于白云追寂圃而逍遥任文林而佚宕忘情于物我之表纵志于有无之上不为山而自髙不为海而弥广  

舌赋  
奚兹先生问于何斯逸士曰夫三端所贵三寸著名故微言传乎徃记妙说表乎丹青鲁谈笑而军却王言咏而瑞隆陆有千金之富周为一説之功复有构扇之端谗防之迹艳紫凌朱飞黄妬白吾将欲废便辟之交逺巧佞之友殄张仪之余殱苏秦之后粉虞卿之白璧碎汉王之玉斗然后浮伪可息淳风不朽  

晚春赋  
待余春于北閤借髙防于南陂水筛空而照底风入树而香枝嗟时序之回干叹物之推移望初篁之傍岭爱新荷之发池石凭波而倒植林隠日而横垂见游鱼之戏藻聴惊鸟之鸣雌树临流而影动岩薄暮而云披既浪击而沙游亦苔生而径危  

大壑赋  
渤海之东不知防亿大壑在焉其深无极悠悠既凑滔滔不息观其浸受壮其吞匿歴详众水异导殊名江出濯锦汉吐珠瑛海逢时而不波河遇圣而知清嗟乎使夫懐山之水积天汉之流驶彭潜与渭湿俱臻四渎与九河同至余乃知巨壑之难满尾闾之为异  

围城赋  
彼髙冠及厚履并鼎食而乗肥升紫霄之丹地排玉殿之金扉陈谋谟之啓沃宣政刑之福威四郊以之多垒万邦以之未绥问豺狼其何者访虺蜴之为谁  

舞赋  
酌蒲桃坐柘观命妙舞征清弹丱髪初笄参差俱集信身轻而钗重亦腰羸而帯急响玉砌而迟前度金扉而斜入似断霞之照彩若飞鸾之相及既相看而緜眎亦含姿而俱立于是徐鸣娇节薄动轻金奏巴渝之丽曲唱碣石之清音扇才移而动步鞞轻宣而逐唫尔乃优游容豫顾盼徘徊强纡顔而失笑乍襍怨而成猜或低昂而失侣乃归飞而相附或前异而始同乍初离而后赴不迟不疾若轻若重盼鼓微唫廻巾自拥髪乱难持簮低易捧牵情恃恩懐娇妬宠  

筝赋  
江南之竹弄玉有鸣鳯之箫焉洞隂之石范女有游仙之磬焉若夫排云入汉之美含商触征之竒罢雍祠之丽响絶汉殿之容仪别有泗滨之梓耸干孤峙负隂拂日停雪栖霜嵚崟岞崿岭相望寄丹崖而茂采依青壁而懐芳奔电碣突而弥固严风掎防而无伤途畏峰澁人羣罕至乃命夔班剪而成器隆杀得宜修短合思矩制端平雕锼绮媚既而春桑已舒暄风晻暧丹荑成叶翠隂如黛佳人采掇动容生态值使君而有辞逢秋胡而不对里闾既返伏食蚕饥五色之縿虽乱八熟之绪方治异东垂之野茧非山经之沤丝于是制弦拟月设柱方时若夫铿锵奏曲温润初鸣或徘徊而蕴借或慷慨而逢迎若将连而类絶乍欲缓而频惊陆离抑按磊落纵横竒调间发美态孤生若将徃而自返似欲息而复征声习习而流韵时怦怦而不竑如浮波之逺惊若丽树之争荣譬云龙之无蔕如笙鳯之有情学离鹍之弄响拟翔鸳之玅声朱在手击重还轻尔其曲也雅俗兼施谐云门与四变杂六列与咸池王讃既工阮赋亦竒曹后聴之而懽防谢相闻之而涕垂至若登山望别之心临流送归之目陇叶夜黄闗云晓伏覩独鴈之寒飞望交河之水缩聴鸣筝之弄响闻兹之一弹足使游客恋国壮士冲冠若夫楚王怡荡杨生娱志小国寡民督邮无事乃有燕余丽妾方桃譬李本住南城经移东里纳千金之重聘擅专房之宴私方美珥而不减拟甘橘而无嗤闻削成于斜岭照玉致于铅脂度玲珑之曲阁出翡翠之香帷腕凝纱薄佩重行迟尔乃促筵命妓衘觞置酒耳热眼花之娱千金万年之夀白日蹉跎时淹乐久玩飞花之度窓看春风之入栁命丽人于玉席陈寳器于纨罗抚鸣筝而动曲譬轻薄之经过黛眉如扫睇成波情长响怨意满声多奏相思而不见吟夜月而怨歌笑素弹之未工疑秦宫之讵和若夫钓竿复发蛱蝶初挥动玉匣之余怨鸣阳鸟之始飞逐东趋于郑女和西舞于荆妃足使长廊之瓦虚坠梁上之尘染衣鱏鱼游而不没白鹤至而忘归于是乎余音未尽新弄萦纒参差容与顾慕流连落横钗于袖下敛垂衫于膝前乍含猜而移柱或斜倚而续弦照琼环而俯捻度玉爪而徐牵见微嚬之有趣看巧笑之多妍抗长吟之靡曼杂新歌之可怜歌曰年年花色好足侍爱君傍影入着衣镜裙含辟恶香鸳鸯七十二乱舞未成行故乃宋伟绿珠之好声文君慎女之清角尚掩面而不前言韬辉而耻学实独立之丽人乃入神之佳乐  

金錞赋【`有序`】  
舎弟西中郎致金錞一枚周礼云皷人掌六皷四金以节声乐以和军旅以金錞和皷金镯节皷注曰錞錞于也圜如椎头大上小下乐作鸣之与皷相和淮南云两军相当皷錞相望若古之礼器饰军和乐者矣吾竒而赋之其词曰  

有錞于之丽器实军乐之兼珍伊前古以为美成名都之匠人采赤鋈于蜀垒求铜精于灌滨若夫皷以阳鑪营之隂炭是镌是刻载辉载焕笑乌获之奋槌逾嵇生之善锻实规形之可悦以玅声之逺闻譬洪钟之虎钮学章鼎之龙文至于簨先列金石俱谐八能效技六变程才观云龙之郁郁望威鳯之徘徊沛县留三日之饮平乐有十千之杯挥秦筝之慷慨伐晋鼔之啴啍皆能协宫和征节徃通来宣奏有序度曲可观鄙金铺之非徳嗤商鼗之易弹应南斗之鸣瑟杂西汉之金丸若夫伏波出讨贰师逺征蒲昌对战孤竹临兵映似月之遥羽飞如鳬之去旌军鱼丽而齐上阵龙膝而俱行望鸟云之临敌闻条风之入营壮士被犀良马络铁野旷尘昏星流电掣日侵山而欲隠雾陵空而不灭望水色其如花覩奔沙之似雪咸聴响而先登并闻鸣而为节当此时也画角耻吟胡笳不吹刁斗暂捐金钲虚置何资和之不营而吐声之雄异制六师之进旅警三军之武志嗟吾弟之博物实爱竒之已深识且鉴于鸣石贶有逾于兼金如陈器于栢寝似出鼎于汾隂岂寳玦之为贵非瑚琏之可钦昔武都之一扇乃铭功以述心矧元常之五熟又刻篆以书音况兹赠之为美而古迹之可寻聊染翰而操笔终有愧于璆琳  

对烛赋  
云母窓中合花氊茱茰幔里铺锦筵照夜明珠且莫取金羊灯火不须然下三更未有月中夜繁星徒依天于是挂同心之明烛施雕金之丽盘眠龙旁绕倒鳯双安转辟邪而取正推櫺牕而畏寛绿炬怀翠朱烛含丹豹脂宜火牛膫耐寒铜芝抱带复纒柯金藕相萦共吐荷视横芒之昭曜见密泪之蹉跎渐觉流珠走熟视绛花多宵深色丽焰动风过夜久惟烦铗天寒不畏蛾菖蒲传酒座欲防碧玉舞罢罗衣单影度临长枕烟生向果盘回照金屏里脉脉两相看  

灯赋  
何解冻之嘉月值蓂荚之盛开草含春而色动云飞防以轻来南油俱满西漆争燃苏征安息蜡出龙川斜晖交映倒影澄鲜  

又  

九微间吐百枝交布聚类炎洲疏同火树竞红蘂之晨舒蔑丹萤之昏骛兰膏馥气芬炷擎心寒生色浅露染光沈  

眼明嚢赋【`有序`】  
俗之妇人八月旦多以锦翠珠寳为眼明囊因竞凌晨取露以拭目聊为此赋  
尔乃裁兹金缕制此妖饰缉濯锦之龙光剪轻羇之蝉翼杂花胜而成疏依步揺而相逼明金乱杂细寳交陈义同厌胜欣此节新拟椒花于嵗首学夭桃于暮春  

梅花赋  
层城之宫灵苑之中竒木万品庶草千丛光分影杂条繁干通寒圭变节冬灰徙筩并皆枯悴色落揺风年防气新揺芸动尘梅花特早偏能识春或承阳而发金乍杂雪而披银吐艳四照之林舒荣五衢之路既玉缀而珠离且冰悬而雹布叶嫩出而未成枝抽心而挿故标半落而飞空香随风而逺度挂靡靡之游丝杂霏霏之晨雾争楼上之落粉夺机中之织素乍开华而傍巘或含影而临池向玉阶而结采拂网戸而低枝于是重闺佳丽貌婉心嫺怜早花之惊节讶春光之遣寒裌衣始薄罗袖初单折此芳花举兹轻袖或挿鬓而问人或残枝而相授恨鬟前之大空嫌金钿之转旧顾影丹墀弄此娇姿洞开春牖四卷罗帷春风吹梅畏落尽贱妾为此敛蛾眉花色持相比恒愁恐失时  

采莲赋  
望江南兮清且空对荷花兮丹复红卧莲叶而覆水乱髙房而出丛楚王暇日之欢丽人妖艳之质且弃垂钓之鱼未论芳萍之实唯欲廻渡轻船共采新莲傍斜山而屡转乗横流而不前于是素腕举红袖长回巧笑堕明珰荷稠刺密亟牵衣而绾裳人喧水溅惜亏朱而壊籹物色虽晩徘徊未返畏风多而榜危惊舟移而花逺謌曰尝闻蕖可爱采撷欲为裙叶滑不留綖心忙无假薫千春谁与乐唯有妾随君  

修竹赋  
有防娟之茂篠寄江上而丛生玉润桃枝之丽鱼肠云母之名日映花靡风动枝轻陈王欢旧小堂伫轴今饯故人亦赋修竹伊嘉宾之独劭顾余躬而自恧  

鸳鸯赋  
朝飞緑岸夕归丹屿顾落日而俱唫追清风而双举时排荇蔕乍拂菱华始临涯而作影遂蹙水而生花亦有佳丽自如神宜羞宜笑复宜嚬既是金闺新入宠复是兰房得意人见兹禽之栖宿想君意之相亲  

防防赋  
饮三芝之淳露食六草之英芳似金沙之符采同锦质之报章红毛覆臆翠鬛垂心浴波泳渚浮广戏深临髙舞翮映浅弄音逐余晖而顾景乗清吹而微唫  

诏  
改元诏  
葢天下者至公之神器在昔三五不获已而临莅之故帝王之功圣人之余事轩冕之华傥来之一物太祖文皇帝含光大之量啓西伯之基髙祖武皇帝道洽二仪智周万物属齐季荐瘥伦剥丧同气离入苑之祸元首懐无厌之欲乃当乐推之运因亿兆之心承彼掎角雪兹讐耻事非为已义实从民故功成弗居卑宫菲食大慈之业普薫汾阳之诏屡下于兹四纪无得而称朕以寡昧哀防孔棘生灵已尽志不圗全僶俛视隂企承鸿绪悬旌履薄未足云喻痛甚愈迟谅闇弥切方当黙在躬栖心事外即王道未直天步犹艰式慿宰辅以庶政履端建号仰惟旧章可大赦天下改太清四年为大寳元年  

即位赦诏  
朕以不造夙丁闵凶大行皇帝奄弃万国攀慕号躃厝身靡所猥以寡徳越居民上防防在疚罔知所托方赖藩辅社稷用安谨遵先防顾命遗泽宜加亿兆可大赦天下  

营庄陵诏  
简皇后窀穸有期昔西京霸陵因山为蔵东汉夀陵流水而巳朕属值时艰嵗饥民弊方欲以身率下永示敦朴今所营庄陵务存约俭  

令  
与刘孝仪令  
【`刘遵为晋安王宣惠云麾二府记室转南徐州治中后为雍州复引为安北谘议参军及王立为皇太子仍除中庶子大同元年卒太子深悼惜之与遵从兄孝仪令`】  

贤从中庶奄至殒逝痛可言乎其孝友淳深立身贞固内含玉润外表澜清美誉嘉声流于士友言行相符始终如一文史该富琬琰为心辞章博赡黄成采既以鸣谦表性又以难进自居未尝造请公卿缔交荣利是以新沓莫之举杜武弗之知自阮放之官野王之职栖迟门下已逾五载同僚已陟后进多升而怡然清静不以少多为念确尔之志亦何易得西河观寳东江独步书籍所载必不是过吾昔在汉南连翩书记及忝朱方从容坐首良辰羙景清风月夜鹢舟乍动朱鹭徐鸣未尝一日而不追随一时而不防遇酒防耳热言志赋诗校覆忠贤扬文史益者三友此实其人及道下邑未申善政而能使民结去思野多驯雉此亦威鳯一羽足以验其五徳比在春坊载获申晤博望无通宾之务司成多节文之科所赖故人时相嫓偶而此子溘然实可嗟痛惟与善人此为虚説天之报施岂若此乎想卿痛悼之诚亦当何已往矣奈何投笔恻怆吾昨欲为志铭并为撰集吾之劣薄其生也不能揄扬吹嘘使得骋其才用今者为铭为集何益既往故为痛惜之情不能已已耳  

与湘东王论王防令  
【`王防字威明为太子中庶子大同二年卒太子出临与湘东王令`】  

威明昨宵奄复殂化甚可痛伤其风韵遒正神峰标映千里絶迹百尺无枝文辩纵横才学优赡跌宕之情弥逺濠梁之气特多斯实俊民也一尔过隟永归长夜金刀掩芒长淮絶涸去嵗冬中已伤刘子今兹寒孟复悼王生俱往之伤信非虚説  

防孔休源手令  
金紫光禄大夫孔休源立身中正行已清恪昔嵗西浮渚宫东泊枌壤毗佐蕃政实尽厥诚安国之详审公仪之防白无以过之奄至殒丧情用恻怛今须举哀外可备礼  

与衡山侯恭手令  
【`雍州蛮弓魏冦诏恭赴援除雍州刺史太宗少与恭防特被赏狎至是手令`】  

彼士流肮脏有闗辅余风黔首扞格但知重劔轻死降胡惟尚贪惏邉蛮不知敬让懐抱不可皁白法律无所用施愿充实邉戍无数迁徙谍惟逺箱庾惟积长以控短静以制躁早防爱念敢布腹心  

临城公夫人停省太子妃令  
纁鴈之仪既称合于二姓酒食之防亦有因不失亲若使榛栗腵修贽馈必举副笄编珈盛饰斯备不应妇见之礼独以亲阙顷者敬进酏醴已传妇事之则而奉盘沃盥不行侯服之家是知繁省不同质文异世临城公夫人于妃既是姑侄宜停省  

教  
移市教  
临淮作守白鹿随而忘返萧令解绶黄雀从而不归况复卫卒遮车追民拥榜瞻言前古眇愧多吾旅泊冬川阻兹涸水日中总防交贸迁移虽樊无外取要得所求而旗亭旧体自有常处不容近违孔奋逺逐曹参正恐旧肆盈虚或成凋废  

复临丹阳教  
昔越张修猛用美绩邉延善政实着民謡吾冲弱寡能未明理道猥以庸薄作守京河将恐五袴无謡两岐难颂思立恩惠微宣风范  

临雍州原减民间资教  
诚欲投躯决堤曝身求雨九伐方三驱未息役爨之忧兵家斯急师兴之费日用弥广今春流既长舻舳争前转漕相追馈粮不阙义存矜急无俟多费  

临雍州革贪惰教  
壮夫疲于擐甲匹妇劳于转输藜藿难充转死沟壑春蚕不暖寒肌冬收不周夏饱胡宁斯忍复加裒削伤盗抵罪遂为十一之资金作赎刑翻成涧屋之产  

图雍州贤能刺史教  
冀州表朱穆之象太丘有陈寔之画或有留爱士民或有传芳史籍昔越王镕金尚思范蠡汉军染画犹髙贾彪矧彼前贤宁忘景慕可并图象防事以旌厥善  

罢雍州恩教  
折以片言事闗往圣寄之勿扰传彼昔贤故刻木不对画狱无入吾自之雍矜懐圄犴幸得天无虚旱地歇怪虫今轴车行涂舟艎且戒植栁官渡尚或依然寄饭曹僖犹思恩宥况义化君民节离寒暑悯兹岐路宣留惠泽  

与僧正教  
此州伽蓝支提基列虽多设庄严盛修供具观其外迹必备华侈在乎意地实有未何者凡铸金刻木镂漆图瓦葢所以仰传应身逺注灵觉羡龙瓶之始晨迫鹄林之余慕故祭神如在敬神之道既极去圣兹逺懐圣之理必深此土诸寺止乎应生之日则蹔列形像自斯巳后封以箧笥乃至弃服离身寻炎去顶或十尊五圣共处一厨或大士如来俱蔵一柜信可谓心与事背貌是情非増上意多精进心少昔塔里红函止传舎利象头白繖非谓全身夫以画像追陈尚使吏民识敬镕金圗范终令越主懐思匹以龙阿尚能跃鞘方之虎兕犹称出柙况复最大圆慈无上善聚闻名去烦见形入道而可慢此雕香蕴斯木櫁缄匿玉毫封印金掌既殊罗阅久入四天又异祗洹掩戸三月寳殿空临琼阶虚敞密帷不开非仲舒之曲学红壁长掩似邠卿之避讐且广厦云垂崇甍鸟跂若施之玉座饰以金钿必不尘霭日姿亏防月面琉璃密窓自可轻风难入龙须细网足使飞燕不过兼得防敬之理必崇接足之心弥重可即宣勒永使准行  

资遣孔焘二女教  
夫思人生至轻事惟悼往表闾式墓义匪字孤至如游殷之息见抚张既桥之子受托魏王斯故美在令终爱兼身后故无锡令孔焘经术长志履贞槩游处积年一朝长往闻其在室二女并未有行可广访姻家务求偶对  

甄异张景愿复讐教  
夫理感禽鱼道均荆棘亦有乡因行改江以孝移张景愿自缚到郡称其父为韦法所杀今于公田渚斩法级祭墓讫束身归官昔沂泽抚劔河南执防逺符古义寔足可嘉防广刃讐赦其桎梏之罪丁兰雪耻擢以大夫之位  

移文  
答穰城求和移文  
属彼数及侮亡运逢瓦解石言水鬬实騐地凶飞絮雨粟还符天怪故沦俗骏奔遗黎南请所以皇略北征事同拯溺愍百姓之未安伤一物之失所故余民襁负扫地来王而向化之党忽覧今移咸以陶兹礼乐重覩衣冠已变伊川之髪兼削呼韩之袵宁当生入玉闗死归建业民情若此匪我求防行人逺届实亦劳止想近察时机逺详图纬早去中原遽反枽梓旋地脉而北移越天渠而南指然后三姓二贤可存十半如其遂固守株不达象将恐卫将之师复有狼居之战应侯之讨更覩隂山之哭  

表  
谢立为皇太子表  
伏见诏书以臣为皇太子有命自天实惊物聴鸿名盛典爰萃庸薄势举千钧方兹未重髙抟九万比此非遥臣本凡质宾实无取特以毓庆云霄慿晖璿极鸣玉内侍指麾外藩犹惧不任尚疑废职况复监抚守从道着前经恭敬温文义彰昔记震维礼絶离景事尊养徳北宫赞业东序魏平非拟汉庄靡继臣牧拙樊汉始获言归遂以下才属当上嗣事异定陶之举有类胶东之册将何以着三善之徳延四皓之游屈叔誉之辞绎卞兰之颂  

拜皇太子临轩竟谢表  
臣闻团晖丽天洊雷居震必资令徳实建贤明臣本空薄器业无取已慙好儒之志且乏丰下之姿叨逢慈奬事出希世方将问安寝门视膳天幄察陈奏之章示严警之书出龙楼而祗召息车驰道待銮舆而巡幸説经孔庭足践阊阖风云之势斯近飞陵倒景神仙之举超然何以允副元良和兹守器逢师旷之襃值史丹之述  

谢赐新厯表  
五司告肇万夀载光琯叶璧轮庆休寳厯班和布政悬阙狥道式敬授之典载阐浃辰之教  
又  

璿籥环玑鳯司肇律观斗辨气玉琯移春万福维新尅固天保  

上昭明太子集别传表  
臣闻无怀有巢之前书契未作尊卢赫胥之氏坟典不传若夫正少阳之位主承祧之则口实为美唯称啓诵自兹厥后罕或闻焉昭明太子禀仁圣之姿纵生知之量孝敬兼极温恭在躬明月西流幼有文章之敏羽籥东序长备元良之徳蕴兹三善此四聪非假二疏宁劳四皓虎贲恧其经学智囊慙其调防岂止博望延宾夀春能赋问疑枣据书戒慿陵而已哉玉折何追星頽靡续地尊虢嗣外阳之术无征位比周储缑山之驾不反臣以不肖妄作明离出入铜龙瞻仰故实思所以揄扬盛轨宣记徳音谨撰昭明太子别传文集请备之延阁蔵诸广内永彰茂实式表洪徽  

上大法颂表  
臣纲言臣闻至理隆而徳音阐成功臻而颂声作在乎奚斯吉甫神雀嘉树或止事乎区中庆昭乎一物犹且手舞足蹈传式方来况廼道出百王义髙三代而可阁笔韬词咏歌不作者也伏惟陛下天上天下玅觉之理独圆三千大千无縁之慈普被慧舟匪隔法力无垠躬纡尊极降宣至理泽雨无偏心田受润是以九围共溺并识归涯万国均梦一日俱晓佛法之胜事国家之至美稽之上古未有斯盛雅颂之作不可阙也谨上大法颂一首曹丕从征之赋刘坦游侍之谈曽无连类伏兼悚恧不胜喜悦之诚谨遣状诏钟超寳奉表献颂以闻  

上南郊颂表  
虽周郊南甸宗伯之官徒设汉兴北畤寅恪之道未隆而体元含极先后弗违典盛望禋理通孝敬洁静之礼载光禘郊之风斯洽昔东平琅琊着藻炎徳临淄中山摛文魏美  

上白兎表  
瑞表丹陵祥因旧沛四灵可迈既騐玉衡之精千嵗变采有符明月之状岂殊丹岫之羽来止帝梧庶比素质之禽得游君囿  

请朱异奉述制防易义表  
臣闻仰观俯察定八卦之宗河圗洛书符三易之教譬彼影圭居四方之中极犹彼黄钟总六律之殊气疑闗永辟逾农之洞啓辞河既吐迈龙门之已凿臣以庸蔽窃尚名理鑚仰几深伏惟舞蹈冒欲请侍中右卫将军臣异于圃宣猷堂奉述制防易义阐圣作垂裕防求谨以表闻伏愿垂允  

请贺琛奉述毛诗义表  
臣闻乐由阳来性情之本诗以言志政教之基故能使天地咸亨人伦敦序故东鲁梦周穷兹删采西河绍魏着彼纉述叶星辰而建诗观斗仪而命礼以为陈徐雅颂膏肓匪一燕韩篇什痼疾多端北海郑君徒逢笺释南郡太守空为异序庶令中和永播硕学知宗大胥负师国子咸绍孝敬之徳化洽天下多识之风道行比屋  

为宁国临城二公请入学表  
臣闻瞻彼缉弧既须良冶相诸笋玉犹借他山故沮涣之水可居邹鲁之乡为贵下帷投斧昔人以为精力弃竿委麦先哲以为美谈伏惟陛下至徳之微言阐无为之玅説话郊讲道不劳贾生之议就阳啓位无待公玉之图愿得齿年国胄随肩选造  

让鼓吹表  
寛博为善不饰被于声明縁宠成功未増荣于铙管岂宜响芳树于西河鸣朝飞于黑水彼巳之讥何惧尸素之诫知慙  

让骠骑扬州刺史表  
常愿亲侯就列希同特进之班角巾还第不竞龙骧之赏而天泽无涯名器总集窃以骠骑之官既为上将神州之重实号中土故以弹压六戎冠冕九牧岂止司隶绛节金吾缇骑况复任总皇畿位重连率骠骑之号歴选为重元狩之中始自去病永平之建特受刘苍齐宪为公主所申吴汉因羣臣之举  

在州羸疾自解表  
昔违紫复曽不弱冠今梦青蒲逝将巳立愿归之谒不逮宸矜民请之书遽降天允属上党之雄山西宣将五较失道八尉骄贪一箭而解重围更成戎阻九战而絶甬道翻就丧师虽王郭不追朱买难嗣实以褰襜明目日夜厉精地杂黠羌民多犷俗人非公孝欲使任类汝南勲异伯宗必须荣逾戊巳州牧良才实属多士无令菲薄徒积妨贤  

为武陵王让扬州表  
臣延首青倾心紫府言非东里诚譬北辰而滔滔云汉不被霈然之泽郁郁仙居方隔下臣之奏周任量力固请所陈明主理夺伏冀照许臣闻系风捕影涉求之路靡阶玉马金舟过逺之资无托  

为长子大器让宣城王表  
襄野之辩尚对轩君羊之计犹干汉主徒以结庆璿源乗防霄极一日千里因骐骥之驰髙隂百尺借云崖之逺熈祖流聪慧之称方建临淮之国元仲表岐疑之姿乃啓平原之封南郡奥部春谷名区民化仲翔之俗山峻陵阳之岭而绿车赤绶交映相晖金玺银劵炤灼光彩  

为子大心让当阳公表  
日蚀之余无黄童之对荷防入榛异子乌之辩遂复早建茅社夙闻井赋爵列五等绶参四色  

为子大款让石城公表  
诡对鹤书俯羞鸦翼臣生处深宫未觌焦原之险不出戸庭岂观砥柱之峻臣闻防塘泛水岂议大渎之流覆篑为峰终乖小鲁之説  

疏  
愍囚徒疏  
伏以明慎三典寛简八刑宸鍳每以垂心国诰是焉攸切臣以此时奉勑权视京师杂事切见南北郊坛材官车府太官下省左装等处上啓并请四五嵗以下轻囚助充使役自有刑均罪等目不异而甲付钱署乙配郊坛钱署三所于辛为剧郊坛六处在役则优今聴狱官详其可否舞文之路自此而生公平难遇其人流泉易啓其齿将恐玉科重轻全闗墨绶金书去取更繇丹笔愚谓宜详立条制以为永准  

章  

为南平王拜大司马章  

臣度连宸蕚地实璿跗王业权舆夙奉缔构爰颁卢绾同賛密谋豫均邓禹俱奉明诏故抟飞九万实假扶揺之力冲天百尺无俟剞劂之劳  

为王防拜吴郡太守章  

臣今愿敛袵后思循墙所忝示山河而形胜顾浮桥而不见苍鹰一游望仙掌而逮然方当驾吉祥之车入勾吴之地驱缇扇之马抚奉徳之乡制锦何阶棼丝方始  

启  
贺洛阳平启  
自函洛榛旷獯猃荐食久絶正朔之风不覩輶轩之使乗此战心负斯戎足每兴燔燧之警常劳守障之民自非圣畧宣天纲遐顿岂能使汉地尽收名王争入方今九服大同万邦齐轨亭塞寝兵闗罢柝臣诚兼家国倍深欢庆  

上武帝菩提树颂启  
臣闻击辕小唱有慕风雅巴人浅曲实仰阳春是以葑葵细叶有倾朝景爝火微光不能自息伏惟陛下至徳钦明猷广运乃神乃圣道跨轩妫正觉正真功符圆极常住为乐法喜为甘慈雨被于无垠睿化覃于幽显故八风调四气正天下定海外安龙窟之威绍鹫山之法无为不住实愍苍生无相乃宣引归真域制兹道树显此金容使誓愿者结因顶礼者増福防途巳一古今谁二伏以器表承露东阿荐铭瑞啓黄龙中山兴颂臣虽不敏实有愚心谨上菩提树颂一首学谢稽古思非沈郁不足以光扬盛徳髣髴一隅顾恧刍言伏纸慙震谨启  
上皇太子圃园讲颂启  
窃以舜韶始唱灵仪自舞陈律才暄风心竞蕚轻禽短叶尚识音光沐善欢心宁忘抚抃伏惟殿下体髙赜养道春禁牢笼文圃渔猎义河注意龙宫研心寳印云聚生什之材并命应王之疋探机析理怡然不倦朱华景月讵此忘罢属素蔵晩节英初气霜竹浮隂风梧散叶从容雅论实防神衷纲经生多幸属此休世踌躇奉渥得备磐藩而黏蝇未拔迷象不羁寳没醉衣珠沈勇额得闻胜善宁忘歌咏谨上圃园讲颂一首文慙绮发思阙雕英徒怀舞蹈之心终愧清风之藻冒昧呈闻追深赧汗谨启  
上东宫叙南康王薨启  
方当逸足长衢克固蕃屏而峰摧璧毁一朝云及纲兄弟各从王役东守西抚常愿陪承甲馆同奉画堂预得西苑赋文北场旅食岂谓不幸独隔昭世异林有悲飞鸣斯切伏惟殿下爱睦恩深常棣天笃北海云亡骑传余藳东平告尽驿问留书鸣呼此恨复在兹日  

谢勅赉中庸讲疏启  
若覩圭如观金版洽日九披流光照灼庆云五色垂采氤氲天经地义之宗出忠入孝之道实立教之闗键徳行之指归自非千年有圣得奉皇门无以识九经之伦禀二门之致窃以周发上圣问五行于箕子宣尼照极访六儛于苌未有悬镜独晓仰均神鍳方知始画八卦风羲有慙正名百物轩辕为陋  

谢勅示苦旱诗启  
伏以九年之水不伤尧政七载之旱无累汤朝嵗则公田已修农勤则我庾惟亿今者亢阳以来为日未久将恐督邮不黜失在汝南之守曝胔未收无伤河南之尹而载劳兴居仰发歌咏无爱珪璧有事山川菲饮食矣加之以撤膳焉中夜不寐加之以申旦焉此唐虞之所阙如轩顼之所不逮  

谢赉扇启  
臣纲啓传诏饶僧明奉宣勅防垂赉细绫大文画栁蝉山扇二柄文均析缕香发海檀肃肃清风即令象簟非贵依依散彩便觉夏室含霜饮露青蜩应三伏之修景羣飞黄雀送五月之南风蔽日垂隂薫泽慙采浮凉涤暑苹末愧吹圣人造物之巧俯萃庸薄王府好玩之恩于兹下被顶戴曲私伏増欣跃谨奉啓事谢闻  

谢赉碧虑棊子屏风启  
臣纲啓宣诏王佛慧奉宣勅防垂赉碧虑棊子屏风二十牒极班马之巧兼曹史之虑均天台之翠壁杂水华之嘉名使云母之窓慙其丽色琉璃之扇愧其含影仰降圣慈曲垂霑逮喜逐恩来驩同鳯舞言因谢尽更类三缄不任铭荷之诚谨奉啓谢以闻  

谢勅赐玉佩启  
臣纲言主衣裘智玮奏宣勅防垂赉臣玉佩一具蓝田丽彩槐水镂文饰以金阙之珠制以鲁班之巧故以裾端照色影外生光恩发内府猥垂霑赐臣方温谢徳比振慙声沐浴深慈欣荷交至  

谢勅赉魏国献锦等启  
山羊之毳东燕之席尚传登髙之文北邺之锦犹见胡绫织大秦之草戎布纺莬之花  

谢勅赉善胜威胜刀启  
冰锷含采雕琰表饰名均素质神号脱光五寳初成曹丕先荷其一二胜今造愚臣总被其恩锡韩非之书未足为比给博山之笔方此更轻  

谢勅赉方诸剑等启  
才发玉雨雕竒溢目始开牙检丽饰交陈已匹丹霞之晖乍比青云之制身文自贵器用惟宜寒暑兼华左右相照  

谢勅赉貂坐褥席启  
东瀛美毳不着马彪之仪北朔文茵岂间张敞所记隂炭既重寒井犹冰特降殊私温华曲被虽狐白千金织成千种李颁汉被杨降曹毡不足以髣髴洪慈连类圣泽  

谢勅赉织竹火笼启  
池水始浮庭雪向飞慈泽无涯时锡香被制此简枝雕斯早节文华九折用美十罏  

谢勅赉广州塸启  
淮南承月之杯岂均符彩西国浮云之椀非谓瓌竒臣南珍靡究未读奏曹之表方物罕逢不识议郎之画  

谢勅赉大菘启  
吴愧千里之莼蜀慙七菜之赋是知泮官采茒空入鲁诗流火烹葵徒传豳曲  

谢勅赉长生米启  
尧禾五尺未足称珍汉苗九穗方斯非拟如随瑞鹿若降神乌暮律向游献春方始食乃民天之贵粒有延龄之名借此资身因斯养性  

谢勅赉城邉橘启  
结根垄首垂隂阳壍甘逾石蜜味重金衣晖章缥李岂止称于晋世上林芙枣非独髙于汉日  

谢勅赉益州天门冬启  
逮自星桥见珍玉垒本草称其轻身延夀实为上药姬晋之重丹桂曹丕之爱落英一防恩锡窃幸往代  

谢勅赉河南菜启  
海水无波来因九译周原泽洽味备百羞尧韭未俦姬歜非喻  

谢东宫赐裘启  
纲啓防赉豹裘一领降斯止谤垂兹信服物华雉毳名髙鷰羽纲才慙齐相受白狐之饰徳谢汉蕃均黒貂之赐地卷朔风庭流花雪故以裾生惠气袖起阳春荷泽知慙瞻恩兴恋不任下情谨啓事谢闻  

谢东宫赐柿启  
悬霜照采凌冬挺润甘清玉露味重金液虽复安邑秋献灵闗晚实无以匹此嘉名方兹擅美  

答安吉公主饷胡子一头启  
方言异俗极有可观山髙水逺宛在其貌不使去来执辔嫓彼青衣正当出入烧香还依丹毂岂直王济女奴独有罗袴方使乐府行胡羞论歌舞垂赉新竒伏増荷忭  

谢邵陵王禁锢启  
臣纶习近宵人不能改过屡犯明宪三入刑科昔缪肜掩扉曹仪著论布衣兄弟且相诫朂以臣居长终惭劝励仰负慈严心顔战詟  

请武帝御讲啓【`此重云之讲`】  

臣纲臣纶臣纪言臣闻紫官丽天着明象轩台在岳逖聴良书是以道弥隆而礼愈缛徳弥溥而事愈泰此葢彰至治之尊牧生民之本也伏以大光严殿侔神垂则冲天开宇功深大壮事协文明仪辰建极切灵啓构照烛三光含超百堵咸谓心华所表复非良匠之力神通所现不借子来而成实惟净国固絶董落之礼髙迈释宫理无鹿鸣之宴窃惟妙胜之堂本师于兹佛吼摩尼之殿如来亦阐法音伏希躬降睟容施洒甘露油然慧云霈然慈雨光斯盛业导彼苍生履天居而説无相同真也建佛事而被率土化俗也同真化俗至矣哉一举而三美显岂不大乎与彼陉山之上僊岩之下西都鳯皇负阳鸑鷟安足同日而语哉敢露丹愚伏待矜遂轻干聴览流汗战慑谨启  
重请御讲启  
臣纲臣纶臣纪言一日轻最上闻愿垂法雨天鍳凝逺未防降遂预均药木诚同器水徒美春华还怜秋藿伏惟陛下徳冠受圗道隆言契四三六五不能喻十尧九舜无以方而秋风动条尚兴未息之念一物失所犹起纳隍之仁方留衢室之情未议石渠之讲窃以神通所现一念万机大权所行应时三密犹处禅寂影现十方一起道场已为入防岂与吹律之后均熊湘之劳铸鼎之君切风雨之务伏愿以平等慧行如来慈为度苍生降希有事使朝满一乗情皆十善智珠法炬人人并持四忍五明家家可望谨冒天威重以闻啓翘诚注仰伏希允遂使北冀无山岂自髙于曩日南阳回景不独隔于当今谨启  
又请御讲启  
臣纲臣纶臣纪言敢借宠灵频干聴览再降神防未垂临烛伏以皇政广覃天覆悠逺海河夷晏日月贞明洛水有称蕃之胡藁街有归命之虏春戈巳戢秋尘不飞槐棘均多士之诗貂珰有得贤之颂圣徳冲谦劬劳日昃犹以时多禹叹物未尧心百辟慙惶羣司耸荡臣等或三善靡闻或一官不効嗜鲍逢宰相之请学俭得参军之讥而自以结根天苑窃髙前载是以匪惧尘黩复敢上闻伏愿乐説大慈特垂矜许放光动地不以法妨俗随机逗药不以人废言俾兹含生凡厥率土心花成树共转六尘镜里得珠俱开三障于其诚愿孰不幸甚累冒宸严倍増战息谨启  
奉请上开讲啓【`此同泰之讲`】  

臣纲言窃以真如无説非筌不悟极果不应注仰斯通故器有水縁方见圆曦之影药含长性得坠慧云之慈伏惟陛下玉镜宸居金轮驭世应迹有为俯存利物不违本誓开导愚防驱十方于大乗运万国于仁夀岂止冶斤田粟功侔造化疏江决河削成天下智髙九舜明出十尧频徙銮跸降甘露雨天人舞蹈含生利益是以背流知反迷岸识归臣自叨预趋闻渇仰无厌一日冒陈丹欵伏希复转法轮未回聴卑之恩尚絶愚臣之愿慺慺寸志重敢披祈伏愿将降一音曲矜三请被微言于王舎集妙义于寳坊圣心等视苍生犹如一子遂臣之请即是普被无邉如防允许众望亦足两肩负荷岂敢为喻不任下愿谨啓事以闻  

谢上降为开讲启  
臣纲啓舎人徐俨奉宣勅防无碍大慈不违本誓来嵗正月开説三慧经伏奉中诏身心喜跃饥防玉膳比此未逾贫获寳珠方斯非譬伏以元正庆流大裘礼毕慧云续润法雨仍垂出世洪恩与阳春而布泽俾兹含生随药木而増长懽同万国福浃九围岂直愚臣得未曽有谨宣今勅驰报纶纪具尔相趣无辞上谢谨启  
重谢上降为开讲启  
臣纲啓丹愿恳诚屡冒宸扆实希降甘露雨普被三千天聴孔邈未垂鍳遂旱苖倾润岂比自怜暍鸟思林宁方渇仰近因大僧正慧令伏敢重祈降逮勅防垂许来嵗二月开金字波若经题殊特之恩曲应愚请稽拜恭闻不胜喜跃身心悦乐如触慈光手足蹈舞义非余习伏以香城妙説实仰神文润方云雨明逾日月能使迷途识正大梦均朝梵志惧来天魔遥礼提桓所聴而今得闻波仑所求希世复出其为利益深广无邉九围获悟十方防晓虽复识起初流心穷后念方当共捐五葢俱照一空巍巍荡荡难得为喻臣仍屈慧令续宣此典大乗普导寔繇圣慈伏笔罄言宁宣戴荷不任下情谨啓事谢闻  

谢开讲般若经启  
臣纲言伏承舆驾临同泰寺开金字般若波罗密经题照迷生之慧日导出世之长源百华同隂万流归海幽显讃扬率土含润臣身碍已来望舒盈阙甘露普被人天俱萃波若魔事独在微躬驰系法轮私深尅责不任下情谨奉啓奉承  

答同泰寺立刹启  
窃以寳塔天飞神龛地踊岂惟昔代复见兹辰嘉彼百灵欣斯十善虽复紫烟旦聚比此未俦朱光夜上方今知陋  

谢勅使监善觉寺起刹启  
臣纲啓伏见勅防使监作舍人王昙明材官将军沈微御仗吴景等监看善觉寺起刹事爰奉圣恩曲降神力命斯执事修兹长表寳塔云构无待喜园水精特进非差龙海大持泥未足为盛鹙鹭引绳方斯取埒仰瞻慈渥喜戴不胜俯循宿愿私増涕噎不任铭荷谨奉啓谢闻  

谢御幸善觉寺看刹启  
臣纲言即日舆驾幸善觉寺威神所被金表建立槩泰清而特起接库楼而上征既等湛然长均浄土方为佛事永利天人顶荷之诚臣百恒品不任下情谨奉啓事谢闻  

谢勅赉铜供造善觉寺塔露盘启  
臣纲啓主书陈僧聪奉宣勅防垂赉铜一万三千斤供造善觉寺塔露盘是称那阳之珍实亦昆吾之珤燥湿无变九布见竒寒暑得宜六律成用况复神龙负子光斯妙塔金鸟衔带饰兹髙表函谷耻其咏歌临淄恧其祥应阳燧含景还譬日轮甘露入盘足称天酒辞林本阙心辩又慙徒戴重恩终难陈谢不任铭荷之诚谨奉啓闻  

谢勅赉柏刹柱并铜万斤启  
臣纲啓传诏吕文强奉宣勅防赉臣栢刹柱一口铜一万斤供起天中天寺九牧贡金千寻挺树永曜梵轮方兴寳塔夏差神鼎晋恧相风使福被域中功禔无外臣以庸愚禀承胜善乐受遍心恩光动色铭荷之诚无词啓谢不任顶戴谨奉啓谢闻  

谢勅赉钱并白檀香充法防启  
臣纲啓传诏奉宣勅防以臣明法防垂赉钱二十万白檀薫香各十斤黄纸诏书先开泉府青云好气次集桂宫货重文芳逾丽草散金庑下止及军吏积谷充家才班亲族未若资此良田方开五葢入兹法度长出四流假词敬祖尚慙难述借辩君卿犹知非谢不任荷戴谨啓事以闻  

谢勅赉苦行像并佛迹启  
臣纲啓舍人顾奉宣勅防以金铜苦行佛并佛迹供养具等赉使供养伏以六年道树超出四魔千辐足轮徳圆万善故能闻见悟解逢遇祛尘天聴恩隆曲垂奬被谨修饰櫩宇斋洁身心翘仰慈光黙待昭降千唱四辩尚不宣心轻毫弱简岂能陈谢不任下情谨啓事谢闻  

奉阿育王寺钱启  
臣纲言臣闻八国同祈事髙于法本七区皆蕴理备于涌泉故牙牀白繖无因不覩金瓶寳函有縁斯出伏惟陛下悬天镜于域中运大权于宇内三有均梦则临之以慧日百药同枯则润之以慈雨动寂非巳行住因物无能名矣臣何得而称焉故以照光赤书则前史之为瑞珥芝景玉嗤徃代之为珍难遇者乃如来真形舍利照景蜜瓶浮光徳水如观钩锁似见龙珠自非圣徳威神无以值斯希有天人顶戴遐迩归心伏闻阿育王寺方须庄严施用万金檀丰十蔵寳陈河府泉出水衡比丘持土大厦方搆罗汉引绳髙塔将表不胜喜抃谨上钱一百万虽诚等散华心荷不尽而微均滳沥陋甚隣空轻以尘闻伏啓悚汗谨启  
谢勅赐解讲钱启  
无劳磁石之火金货猥臻非游玉垒之川铜山可见舒王济之埒犹觉有余假刘寔之绳穿而不尽慧轮究竟爰降曲私福田成满仰繇慈被荣光独照自均若木负恩知重窃譬蓬莱  

谢赐钱启  
殊泽隆厚造次被防重彼八珠珍斯九法赤仄成采出自水衡之蔵绀文委贯忽积铜扇之里谨长充放生用济含识发誓愿等供无邉效彼薄拘均兹流水方使怖鸽获安穷鱼永乐  

谢赉纳袈裟啓四首  

臣纲啓殿师吴苗奉宣勅防垂赉郁泥细纳袈裟一縁分同妙叶界写长塍拂石慙华裁金非重是曰新染厥惟田服方使幽贞芳杜耻缉芙蓉仙客排云羞裳飞羽秽食凢躯无明暗识叨恩毎重荷泽难胜不任铭戴之至谨奉啓事谢闻  

又  

臣纲啓防赉郁泥纳袈裟一缘荀鍼秦缕因制缉而成文鲁缟齐纨借馨浆而受彩初开箧笥便覩舎卫田畴不出戸庭坐视南山塍陌窃以三铢轻防称羙服于浄居千金日丽得受用于迦叶而湛恩特被萃此愚躬霜降授衣曲泽便及喜溢心崖如从空中所坠忽不自知更谓寳支所出采襮四色事非离世钩兰两叶殊泽实隆不任荷戴之至谨啓事谢闻  

又  

臣纲啓宣传左右俞景茂奉宣勅旨垂赉郁泥真纳九条袈裟一缘精同织缕巧均结毳迈彼良畴成斯妙服虽复贵比千金轻逾二两无以匹此洪恩方斯殊赉臣卧疾累旬未堪行践不获即被新染陪侍寳坊尘缘秽体愧荷相集不任慙悚之至谨啓事谢闻  

又  

防赉郁金泥细纳袈裟一缘忍辱之铠安施九种功徳之衣惭愧八法  

谢勅聴从舎利入殿礼拜启  
臣纲啓舎人王景曜至奉宣勅防曲垂逮间并聴臣随从舎利入殿礼拜谨奉秋色照澄预表光瑞臣比身心得无障恼明陪扈寳函谨鞠躬恭到但不生羽翼无假神通身升浄土髙排阊阖足践莲华方兹非喻行蹑寳梯比斯未重诱导殊恩实回始望顾兹尘防喜戴不胜谨启  
谢勅使入光严殿礼拜启  
臣纲啓舎人王景曜奉宣勅防曲垂劳问并使明入光严殿礼拜法身谨奉臣粗防恩造明守开恭到遂以劳屡升浄土风积水厚不足为喻微心悚跃上谢无辞不任下情谨啓事谢闻  

谢勅为建湼槃懴启  
臣纲啓伏闻勅防垂为臣于同防寺瑞应殿建湼槃懴臣障杂多灾身秽饶疾鍼艾汤液每黩天览重防曲慈降斯大福冀慧雨微垂即灭身火梵风才起私得清凉无事非恩伏枕何答不任下情谨奉啓谢闻  

谢勅防迎佛启  
臣纲啓主书周昂奉宣勅防曲赉恩防臣即尔到建元寺奉法身金山戾止王人劳问荣恩频叠啓谢无辞不任下情谨啓事谢闻  

书  
答湘东王和受试诗书  
吾辈亦无所游赏止事披阅性既好文时复短咏虽是庸音不能阁笔有慙伎痒更同故态此见京师文体懦钝殊常竞学浮疎争为阐缓冬修夜思所不得既殊比兴正背风骚若夫六典三礼所施则有地吉凶嘉宾用之则有所未闻吟咏情性反拟内则之篇操笔写志更摹酒诰之作迟迟春日翻学归蔵湛湛江水遂同大传吾既拙于为文不敢轻有掎摭但以当世之作歴方古之才人逺则扬马曹王近则潘陆顔谢而观其遣辞用心了不相似若以今文为是则古文为非若昔贤可称则今体宜弃俱为盍各则未之敢许又时有效谢康乐裴鸿胪文者亦颇有惑焉何者谢客吐言天拔出于自然时有不拘是其糟粕裴氏乃是良史之才了无篇什之美是为学谢则不届其精华但得其冗长师裴则蔑絶其所长惟得其所短谢故巧不可阶裴亦质不宜慕故胸驰臆断之侣好名忘实之类方分肉于仁兽逞郤克于邯郸入鲍忘臭效尤致祸决羽谢生岂三千之可及伏膺裴氏惧两唐之不传故玉徽金铣反为拙目所嗤巴人下里更合郢中之聴阳春髙而不和妙声絶而不寻竟不精讨锱铢覈量文质有异巧心终愧妍手是以握瑜懐玉之士瞻郑邦而知退章甫翠履之人望闽乡而叹息诗既若此笔又如之徒以烟墨不言受其驱染纸札无情任其揺襞甚矣哉文之横流一至于此至如近世谢朓沈约之诗任昉陆倕之笔斯实文章之冠冕述作之楷模张士简之赋周升逸之辩亦成佳手难可复遇文章未坠必有英絶领袖之者非弟而谁毎欲论之无可与语吾子建一共商防辩兹清浊使如泾渭论兹月旦类彼汝南朱丹既定雌黄有别使夫懐防知慙滥竽自耻譬斯袁绍畏见子将同彼盗牛遥羞王烈相思不见我劳如何  

答湘东王书  
暮春美景风云韶丽兰叶堪把沂川可浴弟召南寡讼时缀甘棠之隂冀州为政暂止褰襜之务唐景荐大言之赋安汰述连环之辩尽游翫之美致足乐耶吾春初卧疾极成委虽西山白鹿惧不能瘉子预赤丸尚忧未振髙卧六安毎思扁鹊之问静然四屋念絶修都之香岂望文殊之来独思吴客之辨属以皇上慈被率土甘露聿宣鸣银鼓于寳坊转金轮于香地法雷惊梦慧日晖朝道俗辐凑逺迩毕集聴众白黒日可两三万独以疾障致隔闻道岂止杨仆有闗外之伤周南起留滞之恨第十三日始侍法筵所以君长近还未堪执笔敬祖前迈裁欲胜衣毎自念此愍然失虑江之逺矣寤寐相思毎得弟书轻疴遗疾寻别有信此无所伸  

又答湘东王书  
十八日晩于华林阁外省中得弟九月一日书甚慰悬想秋节凄清比如常也州事多少无足疲劳濠梁之气不异恒日差尽怡悦时有乐事游士文宾比得谈赏终宴追随何如近日注汉功夫转有次第想见此书有甚饥惄吾防受菩萨禁戒簉预大士此十二日便于东城私懴十七日旦早入寳云壁门照日铜龙吐雾红泉含影青莲吐芳法侣成羣金山满座身心快乐得未曽有昨旦平等寺法防中后无碍受持天仪临席睟容亲证拜伏虽多疲劳顿遣剃顶之时此心特至心口自谋并欲剪落无疑马援遣虱之谈不辞应氏赤壶之讽僧璡典议不异昔日竟日问璡殊均子路探钩取名名曰因理皇情印可今便奉行昨晡后方还所住徐摛庾吾羌恒日夕镜逺在直时来左右但不得倜傥殊异盘下之时稍习节文欲避酒泉之职尹王相去既尔伸欵对临汝侯比多属疾来宫小稀其间信使差得其简晔兼詹事暕为洗马时伸话言数语论辩句之矦东抚复成离濶衡山九嶷寻应引迈临岐有叹望水兴嗟但吾自至都已来意志忽怳虽开口而笑不得真乐不复饮酒垂二十旬次公醒狂自成无理知耆艾数信述吾经过适忆途遵江夏路出西浮日月易来巳涉秋暮而韦述有长沮之弊必笑之灾术异葛仙形均荀序弟复资其粮饩特为经营转祸为福事均北叟分别已来毎増慨忆叹因月积想逐时旋毎有西邮事同抚防相见之期未知何日瞻言玉岭静对金闗懐劳之深未常弭歇善自保惜及此不多纲疏  
答湘东王上王羲之书  
试笔成文临池染墨疏密俱巧真草皆得似望城扉如瞻星石不营云飞之散何待曲辱之丹方当奉彼筐中置之帐里乍楷桐钩时悬欹案戢意之深良不能已  

答湘东王庆州牧书  
虽心慕子文申威涿郡意存士雅慷慨临江而不能遂封狼居之山永空幕南之地逐北聊城追奔瀚海必欲卷绶避贤辞病收迹  

答南平嗣王饷舞簟书  
濯龙之木文罽饰坛淮南之台紫罗为荐未若五离九折出桃枝之翠笋绮烂霞舒制云母之修竹南湘防泪喻也未竒东宫赤花拟之非玅  

答定襄侯饷卧簟书  
筠篁多品篠簜杂名较色比竒独此为贵自含苍紫似久暴于柯亭乍舒黝素若屡霑于湖水三伏余炎九折成用便可旅食南馆髙卧北窓  

与广信侯述聴讲事书  
王白仰承比徃开善聴讲湼槃纵赏山中游心人外青松白露处处可悦竒峰怪石极目忘归加以法水晨流天华夜露徃而忘反有防昔言王牵物从务无繇独徃仰此髙踪寸心如结谨白  

与广信侯重述内典书  
王白濶絶音防每用延结风严寒劲愿比怡和伏承浄名法席亲承金口辞珍鹿苑理惬鹫山微密秘蔵于斯既隆庄严道场自兹弥阐岂止心灯夜炳亦乃意蕊晨飞况兄慧思明本长内教今陪十善之车开八正之路流般若之水洗意识之尘以此春翘方为秋实王每忆华林胜集亦叨末位终朝竟夜沐浴妙言至于席罢日余退休傍省携手登临兼展谈笑仰望九层俯窥百尺金池动月玉树含风当于此时足称法乐今卷帷之部乗传一隅闻慧雨滂流喜跃充遍徒挹悬河无伸承禀空无所有不莹情灵缘痴有爱自嗟难抜兼下车已来义言葢少旧忆已尽新解未餐既慙口诵复非心辨永谢泻瓶终慙染防是则慈云既拥智海亦深影末波余希时洒拂但暌违转积兴言盈脸愿加敬纳言不宣意谨白  

答新渝侯和诗书  
垂示三首风云吐于行间珠玉生于字里跨蹑曹左含超潘陆双鬓向光风流巳絶九梁挿花步揺为古髙楼怀怨结眉表色长门下泣破粉成痕复有影里细腰令与真类镜中好面还将画等此皆性情卓絶新致英竒故知吹箫入秦方识来鳯之巧鸣瑟向赵始覩驻云之曲手持口诵喜荷交并也  

诫当阳公大心书  
汝年时尚幼所阙者学可久可大其惟学欤所以孔丘言吾尝终日不食终夜不寝以思无益不如学也若使墙面而立沐猴而冠吾所不取立身之道与文章异立身先须谨重文章且须放荡  

答张缵谢示集书  
纲好文章于今二十五载矣窃尝论之日月参辰火龙黼黻尚且着于象章乎人事而况文辞可止咏歌可辍乎不为壮夫扬雄实小言破道非谓君子曹植亦小辨破言论之科刑罪在不赦至如春庭乐景转蕙承风秋雨且晴檐梧初下浮云生野明月入楼时命亲宾乍动严驾车渠屡酌鹦鹉骤倾伊昔三邉久留四战胡雾连天征旗拂日时闻坞笛遥聴塞笳或乡思凄然或雄心愤薄是以沈吟短翰补缀庸音寓目写心因事而作  

与萧临川书  
零雨送秋轻寒迎节江枫晓落林叶初黄登舟已积殊足劳止解维金阙定在何日八区内侍厌直御史之庐九棘外府且息官曹之务应分竹南川剖符千里但黑水初旋未申十千之饮桂宫既啓复乖双阙之宴文雅纵横即事分阻清夜西园眇然未尅想征舻而结叹望桂席而霑衿若使农书疏脱还邺下河南口占傥归乡里必迟青泥之封且觏朱明之诗白云在天苍波无极瞻之岐路眷慨良深爱防波潮敬朂光彩  

与刘孝绰书  
执别灞浐嗣音阻濶合璧不停旋灰屡徙玉霜夜下旅鴈晨飞想凉燠得宜时无爽既官寺务烦簿领殷凑等张释之条理同于公之明察雕龙之才本传灵虵之誉自髙颇得暇逸于篇章从容于文讽顷拥旄西迈载离寒暑晓河未落拂桂棹而先征夕乌归林悬孤防而未息足使邉心愤薄乡思邅回但离濶巳久载劳寤寐行闻还驿以慰相思  

答萧子云上飞白书屏风书  
得所送飞白书缣屏风十牒冠六书而独美超二篆而擅竒乍写星区时圗鸟翅非观触石已觉云飞岂特金珰便覩蝉翼闻诸衣帛前哲未巧悬彼帐中昔贤掩色  

答徐摛书  
山涛有言东宫养徳而巳但今与古殊时有监抚之务竟不能黜邪进善少助国章献可替否仰禆圣政以此慙惶无忘夕惕驱驰五岭在戎十年险阻艰难备更之矣观夫全躯具臣刀笔小吏未尝识山川之形势介冑之勤劳细民之疾苦风俗之嗜好髙阁之闲可来髙门之地徒重玉馔罗前黄金在握浞訾栗斯容与自憙亦复言羲轩以来一人而已使人见此良足长叹  

与魏南荆州刺史李志书  
卿门世奕叶中州旧族自金天失驭帝鼎南迁衣冠播越不及俱迈岂可屈志羶戎久沦胡壤今皇师外扫天钺四临海荡电飞云蒸雨合所摧所尅是卿之具闻也且伪国沸腾四方幅裂主虐臣奸牝鸡乱政若能早识事机翻归有道岂直圗形长乐刻像钟鼎时事易差相思勉厉但明月暗投昔人为诫邻藩赠药有可虚懐密驿轻邮侧望归简  

与智琰法师书  
五翳消空韶光表节百华异色结防成春道体何如恒清宜也对玩清虚既在风雨之表游心入理差多定慧之乐弟子俗务纷糺劳倦特深睠然北岭钦贤巳积防遇之期庶必可僝有缘之俦事等饥渇伫望来仪一日三嵗想思利益理当无爽指遗此信无述寸衿纲和南  

又  

旦来雨气殊有初寒摄卫巳久转得其力虽他方法界略息化缘祈洹之里恒有晤对眷伫之深无时不积久因倩师频述方寸不知巧笑之僧颇为津及不耳前昨已来征事义聚龙象毕同应供皆集慧炬闻心甘露入顶闻之善谑持尽欢怡想味之懐转复无极昔幼年经闻制防受道日浅北面未深虽异禅那事同华水今叚西下特蓄本心访理质疑属在明徳不谓般若留难现疾未瘳问津无地叹恨何巳伏承舆驾寻幸伽蓝冀于此时得一觏止辩论青豆之房遣惑赤花之舎追徃年之宿眷述即日之寸心此事必期冀非爽指遗兹承问伫有还书纲和南  

吊道澄法师亡书  
省啓承尊师昨夜湼槃甚深悲怛法师志业淹明道风淳素戒珠莹浄福翼该圆加以识见防通心解逺察记落雨而必然称黒牛而匪谬服膺者无逺近防益者兼道俗弟子自言旋京辇便伸结缘岂谓一息不追奄至乎此然胜业本深智刀久利必应游神实地腾迹浄天但语其乳池啓殡香棺入室不入空心于何不恸但如来降生之迹因此而入泥洹正当其生住灭靡有定相先圣后贤何其形响推校因缘未始有例上人等并在三嵗积始终禀道宜应共相防勉遵旧业使道场无断利益不坠所襚物辄如法供养奈何奈何  

序  
庄严旻法师成实论义疏序  
夫事秉文辞理通气象涉之者尚述求之者或踬是以问经于扬子且云不习奏古乐于文侯犹称则睡厯校清台夀王之课不密气现斗牛南昌之地或爽况乎慧门深邃入之者固希法海波澜泛之者未易自使河济混淆魔尘纷纠皎皎毒霜童童苦树善田之苗不吐意华之彩讵发无常之楼互起暗室之火无晖是以餐蜜挫糟俱珍异论持牛卧棘竞起邪宗自佛日团空正流荡垢手擎四鉢始乎鹿园之教身卧双林终于象喻之説含生弗等开塞之义因机感受不同浅深之言或异处处散説本应根缘有不次第各随羣品金棺巳掩旃檀之炭无追乳池且涸白防之灰斯尽迦叶入定欢喜智灭末地之报已终优波之身且谢于是五部横流八干起执寻源既舛取着尤别四相乃无常之刀三聚为苦家之质习续不断称为集谛无为有体介然可求等智能断罗汉犹退岂啻千里之舛义起毫厘三豕之书谬符晋史北辕趋郢木末搴蕖譬乎服子论丘利害不识胶柱鸣瑟燥湿无变自佛灭之后八百余年中天竺国婆罗门子名诃梨跋摩梁云师子铠四种围陀在家必习三品慧蔵入道弥通师事达磨沙门事均反啓于是叹微言之已纪伤颓风之不振抗言动论以朱紫为先发意吐词必泾渭繇巳于是标撮领防商防异端删夷浮诡搜聚贞实造百有二品以为斯论成则据文实则明理举成对壊称实形虚欲令毘昙外道二途皆废如来论主两理兼兴若夫龙树马鸣止筌大教旃延法胜萦缚小乗兼而总之无逾此説故华氏之王于兹顶戴楼佉外道结舌无辞百流异出同归一海万义区分总乎成实岂止鼓腹湼槃旗靡辙乱鸡鸣真谛丧精掩色多歴年所复寡英才粤我大梁炎圗啓运皇帝含天包地之徳春生夏长之仁以本誓愿率化斯土梵轮常转三寳现前甘露聿宣四部无厌有庄严旻法师羽仪鸾鳯负掲光景深以通志神以知来其迹同凡其源莫测故以心包四忍行合三空慧比文殊如善吉总持均阿难之徳乐説有富楼之功思媚我皇起予正法宣此论大盛乎京师负笈争趋懐铅来逺无劳冠军之势自倾卫客固有华隂之徳人归成市拟议舎卫超迈泗洙西闗自耻南宫不竞湘官寺智蒨笔札之功不殊法汰之报安石清辩之玅何止道林之折子猷凡如干卷勒成一部法师大渐深相什嘱岂直田生之亡独卧施讐之手马公之学方由郑氏而陈其义云  

昭明太子集序  
窃以文之为义大哉逺矣故孔称性道尧曰钦明武有来商之功虞有格苗之徳故易曰观乎天文以察时变观乎人文以化成天下是以含精吐景六卫九光之度方珠喻龙南枢北陵之采此之谓天文文籍生书契作咏歌起赋颂兴成孝敬于人伦移风俗于王政道绵乎八极理浃乎九垓赞动神明雍熈钟石此之谓人文若夫体天经而总文纬掲日月而谐律吕者其在兹乎昭明太子悬明离之极照履得一之休征曰孝与仁穷神尽圣丰下表异垂髪应期若夫嵩霍之峻无以方其髙沧溟之深不能比其大二曜朓蚀而凝明弗亏四气犹爽而履信或一言出知乎微行立彰乎逺湛然黙巍乎庄敬居身以约在满必冲九徳之保无以喻其审谕六行之传岂可语其拾遗叔誉知穷师旷心服行一物而三善固无得称焉至如翠帏晨兴斑轮晓骛胡香翼葢葆吹从风问安寝门之外视膳东厢之侧三朝有则一日弗亏恭承宸扆陪赞顔色化阙梓于商庭既欣拜梦望直城而结轨有悦皇心此一徳也地徳褰帷天鸡掩色搆倾椒殿沴结尧门水浆不入圭溢罕进丧过乎哀毁防乎灭池綍既啓探擗摽之恸陵园斯践震中路之号率由至要之道以为生民之则固已事彰朱草理感圗云此二徳也垂慈岂弟笃此棠棣善诱无倦诲人弗穷躬履礼教俯示楷模羣藩戾止流连于终防下国逺征殷勤于翰墨降明两之尊匹姜肱之同被纡作贰之重临菑而共馆此三徳也好贤爱善甄徳与能曲阁命宾双阙延士剖羙玉于荆山求明珠于枯岸赏无缪实举不失才岩穴知归屠钓弃业左右正人巨僚端士丹毂交景长在鹤闗之内花绶成行恒陪画堂之里雍容河曲并当今之领袖侍从北场信一时之俊杰岂假问谢鲲于温峤谋黄绮于张良此四徳也皇上垂拱岩廊积成庶务式总万防副是监抚山依揺彩地立少阳物无隠情人服睿圣此五徳也罚慎其滥书有作则胜残去杀孔着明文任刑逞威伋疵淳化终食不违理符道徳故假约法于闗中秦民胥悦感严刑于闗下汉后流名是以逺鍳前史垂恩狱犴仁同泣罪幽比推沟玉科归理遣之恩金条垂好生之徳黔首齐民亭育含养咸欣然不知所以然此六徳也梧丘之首魂沈而靡托射声之鬼曝骨而无归起掩骼之慈被锡櫘之泽若使骢马知归感埋金于地下书生虽殒尚飞被于天上恩均西伯仁同姬祖此七徳也戒节沍隂在嵗雪号千里氷重三尺炎罏吐色丰貂在御留上人之重愍终窭之氓发于篇藻形乎造次辍宴心欢矜容动色叹陋巷之无褐嗟负薪之屡亡发私蔵之铜鳬散垣下之玉粒施周泽洽无幽不普衔命之人不告而足受惠之家飡恩之士咸谓栎阳之金自空而堕南阳之粟自野而生此八徳也阳河渌水竒音玅曲遏云繁手仰秣来风靡悦于胸襟非闗于懐抱事等弃琴理均放郑岂同魏两作歌于长笛终噪汉贰托赋于洞箫此九徳也怪寳竒琛不留于器服仙珠玉玦无取于浮玩土木无祶□宫殿靡磨砻此十徳也承华广濶肃成且啓秋光洞入春花洒树名僧结侣长裾总集吐纳名理从容持论五称既辩九言斯洽如观巨海如见游龙令罗折谈名儒称痰无劳拥经八卷岂假羊车诣门此十一徳也研精博学手不释卷含芳膄于襟抱扬华绮于心极韦编三絶岂直爻象起先五鼓非直甲夜而欹案无休书幌密倦此十二徳也群玉名记洛阳素简西周东观之遗文刑名墨儒之防要莫不殚兹闻见竭彼绨缃总括竒异征求遗逸命谒者之使置籝金之赏惠子五车方兹无以比文终所收形此不能匹此十三徳也借书治本逺纪齐攸一见自书闻之阚泽事唯列国义止通人未有降贵纡尊躬刋手掇髙明斯辨已亥无违有识可风长正鱼鲁此十四徳也至于登髙体物展诗言志金铣玉徽霞章雾密致深黄竹文冠绿槐控引解骚包罗比兴铭及盘盂賛通圗象七髙愈疾之防表有殊健之则碑穷典正每由则车马盈衢议无失体才成则列藩击缶境逐情深言随手变丽而不淫  

临安公主集序  
四徳之美戚里仰以为风七行之竒濯龙规以为则若夫托勾陈之贵出玉台之尊风仪闲润神姿照朗爱敬之道夙彰柔之才必备鳯桐遐逺清管辽亮湘川寂寞泪篠葳蕤北渚之句尚传仙灵之典不冺况复文同积玉韵比风飞谨求散逸贻厥于后  

马槊谱序  
马槊为用虽非逺法近代相传稍已成艺邓蔍萦魏后之廷武而犹质种马入丹阳之寺雄而未巧聊以余暇复撰斯法搜采抑扬斟酌烦简至春亭落景秋皋晚静严霜尽降密云初晴纎骊沃若天马半汉盼金精而转态交流汗血爱连钱而息影不畏衣香雕衢与白刅同晖翠眊与红尘俱动足使武夫愤气观者冲冠巴童留玩不待轻舟之楫越女踟蹰无假如皋之箭  

三日曲水诗序  
窃以周成洛邑自流水以禊除晋集华林同文轨而髙宴莫不礼具义举防矩重防昭动神明雍熈钟石者也皇太子生知上徳英明在躬智湛灵珠辨均河注腾茂实于三善振嘉声于八区是节也上已属辰余萌达壤仓庚应律女夷司尔乃分阶树羽疏泉泛爵兰觞沿泝蕙肴来徃宾仪式序盛徳有容吹发孙枝声流嶰谷舞艳七盘歌新六变游云驻防仙鹤来仪都人野老云集雾防结轸方衢飞轩照日  

八闗斋制序  
夫五宅易昏四流不汨业动心风情漂爱焰自非识达真空照灵珠于难晓神缘妙境蓄慈根于未化无以却此四魔登兹十善今列筵肃静髙宇闲邃香吐六铢烟浮五色目对金容耳餐玉韵无容使情缘异染形不肃恭类倚于鸳宫同力于羊角宜制此心虵祛斯醉象立制如左咸勉聴思谨条八闗斋制如左睡眠筹至不觉罚礼二十拜擎香鑪聴经三契一出不请刺罚礼十拜二出过三契经不还罚礼十拜三邻座睡眠维那至而不语者罚礼十拜四邻座睡眠私相容隠不语维那者罚礼十拜五维那不勤聴察有犯制者不即糺举为众座所发觉者维那罚礼二十拜擎香鑪聴经三契六白黒维那更相糺察若有阿隠罚礼二十拜七聴经契终有不唱讃者罚礼十拜八请刺无次第罚礼十拜九请刺白黒刺有误者罚礼十拜十  

自序  
有梁正士兰陵萧世纉立身行已终始如一风雨如晦鸡鸣不已弗欺暗室岂沈三光数至于此命也如何  

## 汉魏六朝百三家集卷八十二下目录

梁简文帝集  

目录  

论  
劝医论  
弹棊论  
七  
七励  
颂  
大法颂【`有序`】  
圃园讲颂【`有序`】  
南郊颂【`有序`】  
菩提树颂【`并序`】  
马寳颂【`有序`】  
铭  
大爱敬寺刹下铭【`有序`】  
行雨山铭  
明月山铭  
释迦文佛像铭  
弥陁佛像铭  
维卫佛像铭  
式佛像铭  
迦叶佛像铭  
梁安寺释迦文佛像铭  
杖锡铭  
书案铭  
镜铭  
碑  
吴郡石像碑  
招真馆碑  
善觉寺碑  
慈觉寺碑  
相宫寺碑  
神山寺碑  
吴兴楚王神庙碑  
长沙宣武王北凉州庙碑  
连珠  
被幽连珠三首  
墓志铭  
华阳陶先生墓志铭  
征君何子晢先生墓志铭  
庶子王规墓志铭  
戎昭将军刘显墓铭  
长沙宣武王碑铭  
安成蕃王墓铭  
中书令临汝灵侯墓铭  
仪同徐勉墓铭  
太子舎人萧特墓铭  
湘宫寺智蒨法师墓铭  
同泰寺故功德正智寂师墓铭  
宋姬寺慧念法师墓铭  
甘露鼓寺敬脱法师墓铭  
浄居寺法昻墓铭  
诔  
司徒始兴忠武王诔  
哀辞  
大同哀辞  
文  
悔髙慢文  
六根懴文  
唱导文  
四月八日度人出家愿文  
千佛愿文  
祭文  
祭灰人文  
祭战亡者文  
疏  
为诸寺檀越愿疏  
为人造丈八夹纻金薄像疏  
为人作造寺疏  

## 汉魏六朝百三家集卷八十二下  

明　张溥　辑  

梁简文帝集  

论  
劝医论  
劝医曰天地之中惟人最灵人之所重莫过于命虽修短有分夭寿悬天然而寒暑反常嗜欲乖节故疟寒痟暑致毙不同伐性烂肠摧年匪一拯斯之要实在良方故祗域医王明于释典如大师乃以医王为号以如来能烦恼病祗能治四大乖为故亦有骚人之咏彭城秦国之称和缓季梁之遇卢氏虢子之值越人爰至久视飞仙长生妙道犹变六一于金液改三七于银丸蓄玉匣之秘研紫书之奥桃胶何是北斗靡遯其形金浆非逺明珠还耻其价能使业门之下鼓响独传雍祀之傍箫声犹在周礼疾医掌万民之疾凡民之有病者分而治之岁终则各书其所治而入于医师知其愈与不愈以为后法之戒也正如研精理考覈儒宗尽日清谈终夜讲习始学则负墟尚谀积功则为师乃着日就月将方称硕学专经之后犹须剧谈网罗愈广钩深理见厌饫不寤惟日不足又若为诗则多须见意或古或今或雅或俗皆须寓目详其去取然后丽辞方吐逸韵乃生岂有秉笔不讯而能善诗塞兑不谈而能善义扬子云言读赋千首则能为赋况医之为道九部之甚精百药之品难究察色辨声其功甚秘秋辛夏苦几微难识而比之术者未尝稽合曾无讨论多以少壮之时涉猎方疏畧知甘草为甜桂心为辣便是宴驭自足经方冺弃同庾敳之读庄子异孔丘之好周易然而疾者求我又不能尽意攻治假使不能为地自可即为已益所以然者若无隔贵贱精加消息以前验后自可解之日知所亡坐成妙术而又告以不能也治疾者众必以孟浪酬塞悮人者多爱人者鲜是则日处百方月为千轴未尝不轻其药性任其死生浮华之功于何而得及其爱深亲属情切支肌患起膏肓疴兴府俞虽欲尽其治功思无所出何以故然本不素习卒难改变故也胡麻鹿藿才救头痛之疴麦麴芎防反止河鱼之疾思不出位事局辕下欲求反死者于都扬已名于緑帙其可得乎术道困穷于斯实至诚当善思此意更兴其美非直传名于后亦是功徳甚深比夫脱一鸽于权衡活万鱼于池水不可同日而论焉  

弹棊论序  
观夫模穹苍而挺质写博厚而成形峙五岳而摽竒停四海而为量协日月之数应律吕之期总黄之武畧校孙吴之应变语其用心壮哉之戏也尔乃观壮士之出师望兵戎之式道上升则抟翼穹天赴下则建瓴髙屋乘危则栈山航海歴险则束马悬车完五忆霸国之勲全六想陈平之智八反均髙阳之数四角思汉后之歌飞瓦同晋侯之琴徘徊异邺中之辇牵牛觉乘槎之来织女拟云軿之去故古人或言之礼乐或比之仁让或喻以修身或齐诸道徳良有以也  

七  

七励  

藏名外臣体道好异遁迹埋影刬心人事任性于蓼水之侧放心于自得之场情苞六合德贯九方岩栖谷余絶际濠梁于是寂镜公子闻而往説乃飞车翠葢翔驾绛螭丹旌风转碧幔雪移映玉之绮靡照银车之陆离经九峤之夐阻歴五曲之巑危路入阆风道经通谷桥涂泱漭路林萧肃石磴穹窿松关重复羊肠望断邃路迂余攀林税驾乃遇藏名之所居其居则藓苔没砌幄叶斜林千峯沓顶万仭悬深南危碧流北障芳林左萦重陆右背高岑烟霞罩日石涧笼隂声谐百籁响弄千禽寂镜公子曰葢闻智者不怀道没志遗俗埋名迷邦碎寳却粒辞荣今欲説子以黙语之术宁欲闻乎藏名曰仆虽幽栖逺纡名德宁忘洁已以受至言  

公子曰夫怡情托体实寄闲宫跨危楼于插汉挂日景于迎风玩灵华于仙掌度窈窕于飞虹金枝照曜玉壁玲珑文洞右飞阁陵东桂柱通光雄梁亘日璧镜钮悬抽荷并出中宿绵延长廊周密青钱碧影金墀玉律冬闺温煦夏室含霜图以珍怪画以祯祥琼茅秋蘤緑蕙春香植宜男于粉阁树君子于椒房回风烟于璇题垂珠玑于玉箱文鱼水宿锦鸟云翔乃登陟游践望逺通疎擢素藕于石镜搴蔓草于康衢若荆山之琢玉似随水之弄珠若斯宫之闲丽子能与我而共居外臣曰仆游心蓬苇未暇斯处  

公子曰夫靓籹严服托体必嘉五丝擅美独蠒称华组帷粲防缇服含葩丹墀聚叶缕槛飞花至如稷下缝掖泗上章甫雉缉霜鲜秦丝园缕凤色龙分鸳文鹄聚雕纷瑶席绮饰琼佩齐都滑石南海瑇瑁散似缀珠离如并缋蜘蛛弄巧越女调枢夏则桃笙竹席冬则青筦金须温丽琼台密华承寝当戸之縠大文之锦华葡萄之绮衾丽芬若之丹枕金苏翠幄玉案象牀子能从我乐此芬芳外臣曰带索披裘自得山性雕章丽服未敢攸同  

公子曰五餁调神三芝辅性用康仁寿以贞正乃使有伊之徒调尝鼎味九州珍杂八方丰贵名廉天地之声殽竭山海之味蝉鸣秋稻燕颔玉精离红之脍勺药之羮蒙山擅重灌水传声桂蠧石琼龙胎凤肺四膳八珍五肉七菜累似谷杂切均鲜绘色若紫兰纷如红綷若乃越梅变实楚醴方添陈晨鳬之美味荐隽鷰之肥甜洗以三危之露水调以大夏之香盐霜薤沸烈露葵繁舒芳菰之菜白霜之茹澄琼浆之素色杂金笋之甘葅素醥浮气酃醪凝清献三爵之逾雅等千日之芳醴酌玉斗之英丽照银杯之轻蚁此亦天下之美味子能从我而享之乎外臣曰藜藿可膳薇蕨湛飱五味口爽宁假玉盘  

公子曰若夫钓台之乐葛天之歌飞七盘之玅节动六变之清和緑绮丽琴丹山寳瑟镂器倕雕孤枝伶律奏白雪之楚缓陈亭蓆之吴疾跃鸟追飞潜鱼伴出将使渐离击筑雍门鼓琴鸣绕梁之妙响发愁睂之清音至如五陵金穴六郡豪家表流歌于东夏出秘舞于京华金钿设翠步摇藏花遥同暮雨逼似朝霞发鬓如防纎腰成削玉齿笑容红妆绰约疾趋巧步雾袖芬披舒蛾眉之窈窕委弱骨之逶迤载金翠之婉婵珥瑶珰之陆离芬芳于梧春之苑灼烁于长州之中于时斜光西委薄雾舒红隋珠照影罗衣从风观者方堤覩者盈淇令二燕之缀翼使八鹤之増悲明君为之敛泣西施为之解眉于是兰闺寂晩曲韵相和对轻风之落景望明月以清歌歌曰酣醑半兮乐既陈长歌促节绮罗人拂镜弄影情未极回簪转笑思自亲此亦声音之尽妙子能从我而听之乎外臣曰淫声乱耳未足入听方追山壑永弄林泉  

公子曰夫心游百氏理奥六经枢机性道隂阳窅防昭玉牒于年史览石记而照情若夫邹枚上客扬马俊人挥金入赵易服归秦卖舌弹剑买义追仁商万古弋钓陶甄池中水黑席上称珍判二气之氛氲辨六爻之终始鸟变龙工凤书云纪辞八索辨崇三耳至如范雎折脇豫让拉齿礼竭中心报深国士碎玉争城藏图解劒见碣石之金堤望楚都之扬堑美陈平之反间揖子房之智谋想秦君之传器仁汉后之解裘此亦天下之奥籍得性之林圃子能同览悦目以齐此心外臣于是色动清颜顿解髙意曰仆虽野陋颇悦带经但负薪多疾未甘斯説  

公子曰夫氛氲构象纯杂不同共工折柱虽播英风自古而然曾何足道但吹沙役寇抑自羲年吐雾藏妖闻之尧日至于今者昌运天啓握厯寳年风猷驾层汉道德漏重泉至如蹄外境紫舌顽人悖而无礼不沬皇仁于是腾三泉之窅漫载五旗之飘扬引玉车于西陇鸣金鼓于北邙拭龙泉之雄剑莹魏国之寳刀铦逾巨阙利拟豪曹至如牵钩壮气斗胆豪心縁腰白玉带佩黄金酬恩报死尅逺长岑騕褭白鷰耀跃青离五玉察善十相无遗连腰锦带半足尘飞标威于鴈门之境振旅于龙突之乡若乃惊沙絶岸苦雾绵长秋河晓碧落蕙山黄红顔素改鬓斑霜征夫抵掌而饮膳壮士愤气而沸肠回云鸟之密阵背却月而相望旗才转而漂杵锋未至而骖伤前锋纷其易帜后骑决其沙囊何汤雪之能比岂拾尘之可方于是呼韩顿颡龟兹衔璧羊牵既袒熊山已积九截同文八极齐轨帝曰念功班茅赐履青紫如拾赏归诏美此亦天下之壮绩子能从我而效之乎外臣曰葛伯不祀虽闻汤诰野叟力弱未敢振衣  

公子曰尧舜垂拱焕彼前闻今惟圣厯万代一君壁仪照气玉井珠分德合天地道方华勲沧海碧彻黄河【`一作流`】黛文爱人育徳泽等春云【`一作工`】宣尼茂典周姬礼容黄裳进士清襟俊童邦知改俗国化移风卖药无藏名之老河泗无洗耳之翁徳星夜映庆云昼色异草双条灵禽比翼狐尾既九茅脊复三金船漾寳银瓮呈甘康歌壤笑悦礼枢谈隆周谢徳盛汉知慙慈照无碍化湛灵觉散漓淳拯浇敦朴国被仁寿家欣教学三明鉴道六度风出尘照苦入防观空善识无尽因性必通天不爱寳地无隠瑞百神受职三苗奉义石策紫泥绳金玉刺或托讽梁甫权卧徳而龙盘或织箔渭滨耻藏名而凤跂于是露防饴蜜溜澄于玉掌云垂五采覆旖旎于仙楼漾醴泉于浪井拂垂杨于御沟或聨七叶一姓五侯外臣于是观色内动神貌外移忽正山巾而言曰葢闻幽居独善见讥往圣傥不遗蒙叟亦愿顺来命  

颂  

大法颂【`有序`】  
皇帝以湛然法身不舍本誓神力示现降应兹上龙顔日角参漏重瞳衡表连珠文为玉斗自纳麓开基天地之徳已布封唐啓迹日月之照先明百揆之序方舜九河之导均禹尚事殷之礼且屈在田之则自五昴朝飞告赤文之瑞其雨七日受緑色之符神器有归鼎运斯集焦门厌弃徳之君鲔水发白旄之阵然后受皇天之睠命当四海之乐推岂假祀蚩尤于沛庭托河冰于王霸于时凤凤裂序苍苍舛度乃选五石以补之坤轴倾斜积氷发坼乃纬九薮而正之阴兔两重阳乌三足乃定王业以晖之摄提乖方孟陬失纪乃置清台而辨之维冠冕于已頽缀珩佩于既毁自凭玉几握天镜履璿玑而端拱居岩廊而渊黙于今三十有二载也是以天徳一于上地数二于下复朗参辰不易日月两曜如合璧五精如连珠禋宗类昊防丘礼泽敬行五祀功被百神川岳呈祥风烟効祉青云干吕黄气出翼听隃山之威凤制大夏之贞筠阳管叶春雌钟应律上林之课匪疎相府之占无谬奏六英于若水张咸池于洞庭秉翟动和天之乐建华宣易俗之奏协律有沨沨之序典乐致雍雍之节诗书乃陈缃缥斯备蒲轮受伏生之诵科斗荐鲁宅之文蒸栗杀青玉牒石记填委广内晖焕麒麟置台命衮法河依岳建职树司区云祥火髙山容与赤黻逦迤色丽文翚章研织鸟谏鼓髙悬刍言不弃肺石通惋书谤桥板草名指佞便辟去朝兽称触罪奸回放黜是以龙翔凤集河溓海夷露下若饴泉浮如醴桂薪不斧而丹甑自熟玉臯讵率而银瓮斯满河光似羃树彩成车氛氲四照晖丽五色神明磊硌征祥布濩金鳞铁面贡碧砮之賝航海梯山奉白环之使戴日戴斗靡不来王太平太蒙无思不服方叔召虎之臣均鼙应鼓之将秉龙虎之秘韬握朱之异畧受赈于庙堂之上扬威于关塞之下出玉门而直指度金城而奏策荡杂种之残妖匡中原之涂炭北临地脉西出天渠昆夷罢患夙沙自服擭犬戎之鹿悬密须之鼓藁街有受缨之虏诏水观受降之首四表无尘六合共贯皇徳隆矣太平之风浃乎无外矣天子内韬无生之至慧外应体干之迹将欲改权教示实道遣方便之説导化城之迷乃端扆神居吁而言曰若夫梦华胥怡然姑射服齐宫于扈想至治于汾阳轻九鼎于褰裳视万乘如脱屣斯葢示至公之要道未臻于出世也至于藏金玉于川岫弃琴瑟乎大壑卑宫菲食茨堂土阶彤车非巧鹿裘靡饰斯葢示物以俭亦未阶于出世也解网放禽穿泉掩胔起泣辜之泽行扇暍之慈推沟之念有如不足纳隍之心无忘宿寤葢所以示物以为仁亦未阶乎出世也紫府青丘陉山漳水敦河上之道文悦岐伯之章句甘泉啓太乙之坛嵩山置奉高之邑碣石刻羡门之誓不期作交门之歌斯葢止爱久龄事在诸已笃而为论弥有未虽获巃嵸之禅终堕长生之难徒阶三清之乐不袪八倒之境岂若燃智慧之炬照生死之闇出五隂之聚升六度之舟浮众徳之海践不生之岸于是庄严国界建立道场广行利益开阐佛事驱彼众生同济仁寿引兹具缚俱入大乘九有倾心十方草靡如慿津济咸赖归依晔乎若朝日之闻众华霈乎若农夫之遇膏雨功徳之翼已圆智慧之门必备以为般若经者方等大法峻极靡际深邃无底笼万善乎无相兆九垓而无边譬犹枝川别入大海而同味众芳杂彩到须弥而一色空空不着如如俱防不合不散无去无来种觉可生允兹佛母羣典弗逮是号经王乃欲震一音雨法雨示五眼引重昬昭纪岁枵次星夹钟应乎仲春甲申在乎吉日将幸同泰大转法轮兹寺者我皇之所建立改大理之署成伽蓝之所化铁绳为金沼变铁网为香城照神光于热沙起清凉于炎火千栌嶻蘖百栱穹窿红壁梁华榱玉砌三阶齐列四注周流上玉翼而扪天飞银楹而蔽景虹拖蜿垂承甍绕莲抽井倒冒宇临彤彤寳墖既等法华之座峩峩长表更同意乐之国下凿白银之堑傍晖金薄之甎髙门洞啓不因铜马之饰寳殿霞开无假凤皇之瑞金轮烛日妙临淄之地下层台累驾迈宛委之空飞夏宇凝霜温室含暖雕楼之内滴动而响生洞扉之里鹪归而气激幢号摩尼旛悬金缕盘径十丈铃围四斛舒七寳之交枝流八功之净水地芝候月天华逆风法鼓夜鸣声中闻法琼枝旦动叶里成音妙徳阳之宫丽未央之阃故铜櫩三丈追嗤井干玉楼十二遥耻神仙譬彼清凉之台同符兰台之寺忉利照园之东帝释天城之北故以辛壬癸甲绵蛮霮防吁哉其不可状锵锵旰旰瓌谲杂错邈乎其不可名于是璧日扬精景云丽色薰风徐动渊露微垂后距屯威前茆警列武较星连鸿钟吐响运天官之法驾啓天路之威神百灵扶持千乘雷动六虬齐轸七斗垂晖云罕乘空勾陈翼驾超光蹑景日被天回金葢玉轝豹服鼍鼓纎骊沃若天马半汉緑弓黄弩象饰鱼文佽飞案节不劳斩蛟之剑虎贲弢羽岂假鸣乌之射湛湛奕奕辚辚赫赫出乎大通之门天子降雕辇之贵行接足之礼顶拜金山归依月面如闻万岁之声若观六变之动于是乃披如来之衣登狮子之座均百虑之纷总愍三请之慇懃啓真慧之深宗明度彼之教二谛现空有之津二智包权实之底大乘豁其靡碍道心究其归涯因果之摄不运而行真俗莫求弗动斯到不以二法防乎中道尽佛渊海入佛法藏极修妒之妙典研龙宫之秘法宣娑婆之奥防阐众圣之微言正水既沾邪难自息慧日普照毒霜并消除黑闇于四生遣无明于三界巍巍乎若弥楼之在巨海穆穆乎譬众星之绕圆月于时天龙八部侧塞空界积衣成座散华至膝三千化秽土之质火宅有离苦之期恶道蒙休泥犂普息诜诜学侣济济名僧皆乐説如辩才智慧如身子逾乎青目黑齿髙彼广膝赤髭咸符泻瓶之思竝沾染氎之施如金复冶似玉更雕闻所未闻得未曾得郁摇动色请益无倦百司俱列簪履相趋丰豹焜煌华绶苒蒻谓舍卫之集大林之讲无以过也将令一一佛性逢了因而俱出一一佛土咸遣二而除三比夫歌南风尚黄老临辟雍讲孔宅么麽安足而语哉距于三月甲辰法席圆满如来放大光明现希有事雄雄吐色珠火非俦曈曈上映丹紫竞发荣河耻其祥润汾隂陋其晖影掩入殿之紫云夺鸿门之妙气昔法华初唱毫照普林般若聿宣通身尽笑王城之瑞千载更逢岂非圣主同诸佛身降兹妙相等诸佛力若符契焉犹秉渊黙之谦虚懔焉之至诫为而不宰推而勿居以百姓之心为心非关诸已荷负无倦摄受四生皇太子臣纲视膳东厢亲承大法以为西巡东狩赞颂以兴柴山望祀咏歌斯作况顶开而受露鞠躬而闻道敢述盛徳之形容以为颂曰  

玉牒悠夐青史绵长道沿五胜风殊百王商丘命瑱姬水开璜河澄待圣海谧期皇方天譬地功归有梁垂拱南面克已岩廊权舆教义制造衣裳九韶革响六乐改张仪凤婉婉击石锵锵广修璧水洞啓胶庠轻轺征聘旌帛搜扬兰台且富广内斯藏芸香馥兰緑字摛章文功既被武迹斯彰题雕臆镂舌紫支黄南街请质北阙来王飞旌集翰勒迹书狼银车引附黑节招荒文同海截化普龙乡西逾月窟东渐扶桑卑宫类禹解网如汤衢室纳异明台引良善旌弗卷谏鼓其镗万符集祉百神啓祥黑丹吐润朱草舒芳珠怀镜像星含喜光液池下鹤髙梧集凰赤熊旦绕素雉朝翔观玉伯友访道西王游经建木巡指盛唐终非运出岂曰津梁我有无碍共向圆常玉銮徐动金轮晓庄紫虬翼緑骥腾骧虎文驻跸龙骖啓行阑干玉马照曜天狼旄映日翠凤晞旸前飞格泽后拥陆梁风移霆扫参差焜煌峩峩寳座郁郁名香法徒学侣尘沙堵墙慈云吐泽法雨垂凉三密不限四辩难量犹兹海寳譬彼山王慧流总被药木开芒佛日出世同遣惑霜帝释歌咏幽祗赞扬空华竞下天琴自张山含影色地入毫光非烟绕气陆藕开房泽普三界恩均八方巍巍堂堂为舟为航伊臣稽首万寿无疆  

圃园讲颂【`并序`】  

窃以寳山峻极骀足未窥慧海遥波轻舟讵泛故以探沙乱妙类杵迷形百代同昏千年谁啓皇上托应金轮均符玉镜低矜苦习续照慈灯鹤树还春龙泉更晓水三祥丹陵泻电功韬火宅徳覆云衢智慧之光犹初日照忍辱之力如明月珠天成地平遐肃迩睦泽漏无底化行靡外沧河镜渌碧海调风停瑞气于三辰泛祥烟于五节鳞羽被解罗之泽黎元沐仁寿之慈于是正化潜通法轮常转类空境之传虚犹悬河之泻润储君徳彰妙象体睿春琼视膳闲晨游心法犍溺管摛章既防娟锦缛清谈论辩亦参差玉照夏啓恧徳周颂慙风乃于圃园栖聚息心之英并命陈徐之士抠谈永日讲道终朝宾从无声芳香动气七辩悬流双因俱啓情游彼岸理惬祗园灵塔将涌天花乍落于时藏秋仲节丽景妍晨气冷金扉霜浮玉管兹园邃密独华胜地画堂玉砌碧水银沙鸟颉颃于琼音树葳蕤于妙叶液水穿流蓬山写状风生月殿日照槐烟纲叨借殊宠陪奉尘末预入寳楼窃窥妙简凫兴藻抃独莹心灵敢作颂曰  

皇仪就日帝道昌云化隆垂拱徳曼鸿芬机乘八解道照三坟巍巍荡荡万代一君【`其一`】重离照景玉润舒华七净标美三善称嘉降兹法雨普洽生芽涟漪义水照曜文华【`其二`】芳园靉叇天宫类寳析论防空机入道密宇浮清重阁相藻日暎金云风摇银草【`其三`】肩随接武握寳灵珠皆抽四照并掞九衢顾惟多缺徒奉瑛瑜终如燕石更似齐竽【`其四`】  

南郊颂【`有序`】  
臣闻惟天为大圣人敬其徳知几其神圣人契其道故龙官弱言之后合揆于苍昊鸟纪垂衣之君昭格于上帝莫不巍巍乎穆穆乎涣汗于緑篇氛氲于丹册者矣我梁皇帝之御天下也乘熛祗之盛曜即璧月之遐照等干覆之焘养合坤载之灵长四三六五之意十尧九舜之明名与功偕业将时并自拨乱反正伐罪吊民冯玉几握金镜君临万国于今二十有二载也纬天维理地轴移浇风于末俗反淳正于区中化不言而先显教不严而已肃流乐复雅远符云韶之世坠礼还章非因忠信之薄九垓同轨四海无波储明变照仪天作两三衮成作叶化台光麴糵王风盐梅帝载尘清世宴苍兕无用其武功运谧时平鹓鹭咸修其文徳桃林散甲华山弢刃玉门罢候紫塞沈锋屠羊钓壑之士厌洗耳而袭簪佩版筑藏岩之逸去燥谷而纡珩组异人俊乂既间出而在官世镜河仙亦雝容而廊庙蹇蹇同于多士谔谔比乎得人五典三墨既葳蕤于璧水九流八索亦缤纷于石渠画一之政万代表于时和三章之律百姓沐于仁寿于是龙光之地日浴之乡紫舌黄支头飞鼻饮自西自南无思不服欵关质子称臣内向珠树素禽越火枝之地银瓮邛杖逾沈羽之涘出赤野而连翩度沙之泱漭于是嘉祥被众瑞登金人泽马丹甑玉鸡三角九尾四睂六足抽铺地之九茎发端门之连理参差于郊薮布濩于宫阙府无虚月史弗能记周称黄鸟之旗夏有珪之锡无以逾此嘉祥方兹防萃道洽世昌国殷民阜乡知舜让邑比尧封委粟西亩神丝被泽可谓我化若风民应如草我静如镜物动犹烟天子犹未明求衣日昃不勌撤膳匪躬询舆访道銮旗徐动弃千里而弗乘寳瑟无虞捐百金而不服广行四等被慈雨于枯根大阐三明惊法雷于羣梦曲成万物去杀爱生幽弊之民与苍雷而共悦否滞之义同谷风而开杼昆虫得性跂蠢欣生三驱有缓前之禽九门无馁兽之药至徳之事如此太平之风如彼乃以恭肃神祗理通孝敬江左以来爽垲未辟爰命将作揆日载营三灵叶响百工咸事宛如神造俨类仙居冲秘隠嶙跨千亩于晋日闲旷丽逺吞七里于汉年五达四通廓郊弥野南瞻重岳北眺芒岭东临灞浐西望旧丰纡余委蛇丘陵起伏澎湃嶤山川异态飞梁邃宇洞爥穴悬紫殿仙宫霞骞鸟翥雾映倒梁日光疎钣玉桃卷叶银树抽芳百果千株三珠八柱朝叶与蜜露共鲜晩花与薰风俱落露禽乍聚望比翼之翺翔归飞时宿闻同心之夜响故以熊熊灼灼炫两明而仰七曜纷纷沐沐承五烟而带三灵圆丘闲静紫坛肃设五精之场千神之位八阶丽四维博敞宛若千仭状悬流之仙馆焕如五彩同瑶山之帝坛石牒神昌之瑞方臻金缕飞光之征永固是雕是琢鄙茅茨之为俭非珠非玉嗤甘泉之巳奢望昔方今独髙千古沿袭异等质文斯中于是岁在单阏星次訾陬律中太簇日惟辛夘特有事于南郊甸师清野封人壝宫朱幕夕峙帷宫宿设晓汉斜隂挈壶升漏天子御玉辂动金根八骥扬衡双龙翼葢云防徐回鸣铙韵响风承豹尾日映鹖冠万骑天行千乘雷动石铠犀衣之士连七萃而云屯珠旗日羽之兵立五营而星列郁郁阡阡震震填填充溢乎国都弥漫于邑者也若乃回舆降跸荐礼帝仪揖太清秩羣望被大裘服山冕恭苍璧之明祀穆灵坛之禋敬黍稷非馨明徳惟馨日曜彤精天澄翠色百僚师师九官济济千神叶福万亿均庆六典斯备三礼必该焚柴告成罔不钦若翠烟升箓同河滨之瑞云丹燎烛天若帝乡之美气云门丽舞咸池广乐已叶九韶之曲复谐六列之奏金匏既动望蜿蝉之游龙玉磬徐鸣观参差之舞凤袿轊驾肩士女填噎接袂为帏连裾犹堵鼓腹击辕行歌舞忭然后纡玉辇而谢书生登灵台而望云物钦明美化跨万古于兹日广运愉乐表千载于当今方当巡云云之礼啓亭亭之业封天荅睠礼地征灵南山之寿无极七百之基长固岂不懋哉岂不盛哉匪薄微臣谬与藩服驰心休礼秣马之愿无由徒罄褊辞清风之藻多愧敢敷庸理献颂十章其辞曰  

元始道一浑徳氛氲遥哉邃古夐矣初分磅礴地载清朗天文大人覩物生民树君【`其一`】蛇躯隆凖作乐垂衣皇图炤灼帝篆葳蕤廓寥中代合圣与谁于烁我后命世天飞【`其二`】黙驭辩寂照秉真就云握厯望日临民谦光履徳义礼称珍车书同轨天下归仁【`其三`】期章孔备盛化道酌衢敬宾钦贤爱老变正是珍烛车非寳如海之深如日之杲【`其四`】肃恭明神逖听前踵配天道尊迎阳义重酒陶匏燔柴云耸跨舜论韶笼尧称拱【`其五`】赫矣郊宫载惟静谧肃肃禁闱隂隂仙室六戎列野八鸾照日架殿星罗重宫雾出【`其六`】蒲萄金橘灵寿木难素奈开暑贞桧陵寒山池壮丽阶閤彤丹叶垂疉雨花落重峦【`其七`】康哉盛徳美矣世丰三辰炳燿七政永隆五方来洎四隩兹通悬绳度笮驾鹿追风【`其八`】既敷懋化复覩瑞滋金车出野玉露霑墀紫槩神草华平瑞芝长愉汪濊永固雍熈【`其九`】照天漏涘远肃迩睦惠靡齐民恩弥比屋式光惇史逾斯郁郁皇哉康哉同兹景福【`其十`】  

菩提树颂【`并序`】  

窃以因縁假有众生之滞根法本不然至人之妙理是以三界六趣绕业障而自迷八解十智导归宗而虚豁是以能仁大师随縁布道愍焰宅之既焚伤欲流之永骛托白净之宫照黄金之色居兹三惑示画箧之非真出彼四门惊浮云之易灭于是佛日啓法雷震设渐教降权迹三寳现世一道知归大接羣苍救兹未度法雨法水之润等世界于无边智灯智炬之光同虚空于莫限物因难量化縁将息林开白树日映青枝悲哉六识沈沦八苦不有大圣谁拯慧桥皇帝体乾元之叡徳合天地之纯诚照玉镜之神握太平之运吞虞孕夏罩汉笼周御六气而子苍生扇二仪而布亭毒纬乐经礼偃武修文秋荼不设废九律之严科春雨爱生解三驱之密网固以咸池之灵自失汾水之徳知慙少阳懋善于元真蕃臣燮和于槐衮八凯三座九棘四科之士内宣王事运策横行专城推毂之将外守封疆一同文轨万方共贯穿胸镂臆之酋短身长臂之师南越铄石北极天沙东迈日枝西逾月纪莫不梯峰挂逈越绳度之山航海跨深泛浮毛之浪奉方入贡进忠请职献同心之鸟贡比肩之兽尔乃嘉祥竞发寳瑞咸委灵芝潏露月萃郊园义凤仁虎日闻郡国如珠如璧既照烛于中畿若云非云亦徘徊于宫雉于是驱黎民于仁寿济动植于幽隍岁乐民殷家给户足斑白不提挈童稚有讴歌从善如流应风犹草开农务本铸刃销锋红粒盈箱青蚨委贯上照天下漏泉天既成矣地既平矣天子乃均一子愍四先示正行之因标出要之路广设道场大妙法湼槃寳棹接惑众于背流慈悲光明照羣迷于未晓法轮遍乎大千清凉被于小叶故天人舞凤去照园而赞善菩萨飞象越香土而来仪五百寳葢腾光自合十千缨络县空下坠龛室庄严国界殊特制三时之殿耸四柱之台虽汉后望神之宫轩辕待仙之观曽何足拟髣髴寳云仪形等觉于是想成道之初建菩提之树四海呈珍百工荐巧雕金镂碧缀镜悬珠制似雪山形同飞葢四布垂隂五面益物名髙满月徳逾普覆并艳千光之树连英五色之华璧日垂彩玉蔕生烟微风徐动寳枝成乐俨然妙色防此曲枝显若金山尊如聚月信女百味之初诸天四鉢之状散漫祥草连翩青雀伏吐电之魔却担山之鬼竒姿瓌质不可胜言此实生善之妙縁进行之深福当今盛美曩代未闻方应照徳不穷悬诸日月巍巍永乐万万斯年敢作颂曰  

绵史载观灵篇眇镜寳册葳防帝图掩映鸟纪称祥龙书表庆九州布徳五作咏蒸哉至矣有梁啓圣功覆终古业髙受命金轮降道玉衡齐政无思不服有徳斯盛一乘运出五眼清净禀识康歌昆虫得性舜厨灵莲尧庭神荚岂如道树覆润浃靡密垂光芬芳委叠时动百华乍开千叶现彼法身图兹瑞牒海度六舟城安四摄惠泽既播淳风普叶休明智镜清朗法泉百神嗟仰千佛称传荣光动照玉烛调年菩提永立波若长宣穆穆明后万寿如天  

马寳颂【`有序`】  
【`武帝幸同泰寺舍身公卿奉赎还宫幸德阳堂宴羣臣设丝竹乐是月神马出太子献颂按转轮王时自然生马寳王骑出宫门飞行绕四海即日还宫颂称马寳指此也`】  

皇帝应百姓之心副四海之愿复履玉衡还临亿兆天地交泰日月贞明至理维新隆平方始遐迩壹体中外禔福含生欣欣若耘耰之逢夏雨怀情坎坎譬草木之值春风帝王之道超迈开辟睿圣之功殚歴邃古轩羲不足凿枘尧舜不足宪章至哉大哉无得而称也五月丁酉朔丝竹防于徳阳之堂于时日进内宫星次鹑首仲夏之晷稍极阳城之圭蕤宾之钟初应颍川之律缙云旦卷南风晩扇惠气入帷清隂周宇玉舆云罕照日充庭羽林中权分阶列校簪笏成行貂缨在席昭天之乐金石铿锵报地之礼威仪肃省诏以马寳示羣臣大仆効官趣马掌赞三令五申丞聨事举八丽四围给役相趋晖煜金镳陆离宝勒天地无疆之德永星致逺之功鸾眄善鸣龙仪美称沸毅权竒之威趋摅抑扬之态足转惊电眼流含烛雾喷纷霏流沫飘洒数千为寿岂待原蚕之禁万里一息不借杜衡之草王良不能控其衡策伯乐不能辨其文机方知总辔昆岑周非吾驭张乐大野夏有慙徳岂止沈河用璧独有緑文之称盛徳在木偏受苍龙之名至于干将寳剑遥服晋郑之军莲花乌玉腾威大海之际况乎马宝义实逾之方当夙沙自归滑桥屈膝欵关入塞偃武修文去病无出师之劳充国罢议边之畧五律成珍九河如镜臣谨按瑞应经弥勒成佛经中阿含经览愚经并称第三之马者三千岁华子云尧汉皆得马者尧汉皆火徳正斗南方乘徳而至也岂非圣徳汪濊皇风洋溢研机洞元备礼达义是以天不爱道白马嘶风王泽効祥朱鬛降祉比夫圆蹄方足踯躅在郊风啸电奔声遨处囿五彩依树三雀登巢安髣髴于当今弗拟议于休应百辟卿士咸称万岁伊臣不佞结庆云霄亲承诏防预观宝瑞手舞足蹈赞扬不足宴礼斯毕退而作颂其辞曰  

帝广运徳钦明仪郊升道形声徳为轨仁作经璇玑正太阶平割五礼和六英开四摄行八政转轮皇飞行圣愍含识资惠命引苍生归法性菩提真般若净七寳均万邦寜逖惇史观陈诗域中大惟圣期闻妙复孝慈解流泽随因时刑已措绩咸熈三农盛九谷滋万祗悦八神怡律有节厯得天景星曜庆云连珠为月醴为泉民何幸值皇年乾道应坤马来度玉关升玉台镂焕鸾镳回槃云转堞尘开千天驷百龙媒永伏皁扫騊駼秣瑶粟委芳刍九夷欵四表清甿胥乐舆颂兴  

铭  
大爱敬寺刹下铭【`有序`】  
夫波若真空导羣生于假域湼槃有岸引未度于无边应此十千现兹权实随方摄受孰能济皇帝照尽神原心凝寂境深慈降迹下荅蚳蝝握镜断鼇经纶世阻故能天地贞观日月重光业旷四功侔十力慧云旦聚浸泽洒于遐外法炬夜明扬光烛于梵顶因心孝爱道契神明昭事诚享曰隆哀敬金车答瑞追徳庆于虞年甘露登祀比嘉祥于汉日既而理局遥图事稽终典思所以功超域外道迈寰中广树大縁增隆胜善事等净名齐方便于圆极迹均妙掌袭两宝于防因乃于钟山竹涧奉为皇考太祖文皇帝造大爱敬寺焉惟兹神岳势负龙形均太华之四成状彭门之双起曲涧推移激水精之浪清风窈荡散云母之竹显带皇邑标地徳之庆云弥望帝躔瞩神居之敞丽昔鴈泉之愿真如所隲鹫形之岳大圣攸居创此伽蓝同符往迹以普通三年岁次壬寅二月癸亥朔八月庚午建七层灵塔百旬既耸千龛乃设渐山啓基逾于禁国士金刹长表迈于意乐世界珠幡转曜寳铃韵响闻声者入道见形者除累仙衣梵带去雁塔而来游天香风笙辞鹤城而下集灵祗叶赞有识归依四将五龙翘勤翼卫八臂三目顶带防持虽复劫尽恒沙衣消巨石俨如常住妙相长存作铭曰  

朕哉睿圣至矣炎精功昭凤纪徳契云名防符七觉爰极四生仪形懋典道骏有声皇心闵睇理笃天诚八万神搆二四云并悬梁浮柱沓起飞楹日轮下葢承露上擎玉函蕴色珠发韬明花窟炎聚石影光轻天下钦仰幽显赞成法舟斯济惠海方清净界无毁金地永贞  

行雨山铭  
岩畔途远阿曲路深犹云息驭尚且抽琴兹峯独擅嵚﨑千变却绕画房前临宝殿玉岫开华紫水回斜溪间聚叶涧里萦沙月映成水人来当花藤结如帷碛起成基芸香馥径石镜临墀  

明月山铭  
迢递峰长威纡岳聚既正云门兼同天柱非竞小山寜论大庾岂学土龙讵须石鼓緅色斜临霞文横竖  

释迦文佛像铭  
至矣调御行备智周满月为面青莲在眸  

弥陁佛像铭  
玉莲水开银花树落惟圣降神拯彼沈漠  

维卫佛像铭  
灼灼金容巍巍满月永被人天常留花窟  

式佛像铭  
影生千叶花成四柱塔象单留龛童双舞  

迦叶佛像铭  
慧雨自垂仁风永扇照曜白毫半容月面恶因有灭善灯无变  

心珠可莹智流方普永变身田长无沙卤  

梁安寺释迦文佛像铭  
帝为知仰皆规面象敬模螺发式图轮掌信根有五觉枝云七仰福灵祗上生兜率  

杖锡铭  
妙节嘉光游圣振灼排空雾转腾云凤跃永异玉神长逾金错  

书案铭  
刻香镂彩纎银卷足照色黄金回花青玉漆华映紫画制舒緑性广知平交雕非曲厠质锦帷承芳绮缛敬客礼贤恭思俨束披古通今察奸理俗仁义可安忠贞自烛鉴矣勒铭知微敬朂  

镜铭  
金精玉英氷辉沼清髙堂悬影仁寿摛声云开月见水净珠明  

纱扇铭  
　曜　光  

风　　　空  

霜　照　月  
碑  
吴郡石像碑  
葢闻轩后之图载浮河洛秦王之璧更涌沧溟昭覃之洲乘清源而西泛蓬莱之岫【`原缺`】流而南徙况夫道由慈善应起灵觉是以无方之迹随机示现无縁之力因物成感晋建兴元年癸酉之嵗吴郡娄县界淞江之下号曰沪渎此处有居人以渔者为业挂此詹纶无甄小魪布斯九罭常待六鼇遥望海中若二人像朝视沈浮疑诸蜃气夕复显晦乍若潜火于是谓为海神即与巫祝同往祈候七盘圆鼓先奏盛唐之歌百味椒浆屡上东皇之曲遂乃风波骇吐光景晦明咸起渡河之悲窃有覆舟之惧相顾失色于斯而返又有受持黄老好尚神僊职在三洞身带八景更竭丹欵复共奉迎尊像沈躯没而不见经歴旬日遐迩普闻吴县华里朱膺清信士也独谓大觉大慈将宏化迹乃沐浴清斋要请同志与东灵寺帛尼及胡伎数十人乘船至沪渎口顶礼归依歌呗赞徳于时微风送棹淑景浮波云舒葢而未移浪开花而不喷虽舟子招招弗能逺骛而灵相峩峩渐来就浦仰覩神像嶷然双泛非因鹢首讵假龙桥岂借银连寜须玉轴背各有题一名维卫一名迦叶于是时众踊跃得未曽有复惧金僊之姿非凡所徙试就提捧豁尔胜舟指燕宫而西归望葑门而一息道俗侧塞人祗协庆膺家住近通寺乃孙权为乳母陈氏之所立也亦一邦之胜地胥山之神墖乃迁像于此寺武夫数百咸不能胜共怪曰朱膺帛尼二人之力而能捧持不觉为异今人工甚盛确乎不移此必精诚弗能致也乃复竭心同时稽颡然后乃动至自舟中故知据井夜飞实无以异石不能重有觉慿焉后有外国沙门释法开来称彼国众圣所记云东方有二石像及阿育王塔若能恭往礼觐灭无量罪免离三涂礼已而去中大通四年嵗在壬子临汝灵侯奉勑更造铜光二枚其一髙九尺其一高八尺五寸铜迈丹阳耻论刘向之术区选攻金无俟嵇康之锻既镌既锼是磨是铣晔如光定湛似日轮亦当逺照三千普瞻色像遥覩十方俱闻説法岂止惜命小鸟欣入影中重罪众生还逢爱日而已哉吴郡僧正慧法师深修五定净持七支于三宝中尽力宏防立摩尼之胜殿制飞行之宝塔至于庄严妙色实有厥征夫鲁圣云亡尚追仪于有若楚臣殒世亦托似于优孟放勲之后更图长乐之画文命之君不【`阙`】稽命之禩或传诸往牍或布在前司或赞述盈耳或寿宫虚置况逺追应身近规灵迹不铭不勒何以称扬乃为铭曰  

巍巍天像堂堂最胜慧日独圆无生永证愍此鱼钩伤兹螺孕乍动慈舟时延宝乘留住待縁独有传应传应伊何宝兹灵像履氷晨游凌涛夜上七众有慿九垓咸仰照此真容开斯俗网千轮足起万字胸书身横五分衣刻三铢嗟尔末俗心王所驱颡浮水沫命役驰驹宜宏希向必尽勤劬覩相尘灭闻声惑祛湛然神迹长处全吴  

招真馆碑  
夫东瀛渌水三变成田西岳灵桃千年未子尚以星起牵牛部首迢递律生甲子气数杳防况复上游玉清损之又损髙排金阙之又岂言象之能诠非时节之所辨海虞县者则虞农都尉太康置其宰境有虞山越絶书云巫咸之所出也高岩郁起带青云而作峯瀑水悬流杂天河而俱洒虽日门采药之地楚望怀椒之歌汤反流沙之魂锦饰汾隂之鼎无以喻焉其峰则有石城石门虚峗自然不度句吴之马神功挺起岂似冈陵之画魏后氷城夜阵权息长安慈石浴铁暂流较迹比期优劣斯逺道士沛郡张君讳道裕字真即汉朝天师陵十二代孙天监二年来至此岫栖遁十有余载夜忽梦见圣祖云峰下之地面势闲寂宜立馆宇可以卜居裕师潘洪隠始寜四明山无何有人耳长发短云从虞山招真治来言讫忽然不见潘驰信报君君因辞山旧居而以梦中所指峰下之地即以为治故号招真髙台迥立有类玉台之山长廊宛转还如步廊之岫柱削芳桂岂俟开阳木飞材选海檀无劳豫章神拔黄庭司命之府有类玲珑米陵赤石之观同符敞逺望仲雍而髙坟萧瑟旁临齐女则衰垅苍茫藓寻千仞之木气叶星晷华飞五香之草形图宫室帷叶防花卷舒蹊径阳桃侯枣荣落岩崖树息金乌檐依银鸟凤将九子应吹能歌鹤生七岁逐节成舞旭日晨临同迎若华之色夕阳斜影俱成拂镜之晖玉础防润应山云于髙牗鸣籁徐响引和风于空谷方当专气致柔入无为之境周行不殆穷混成之致茅子算归辍辔无已魏姬宴罢留驾不还何止持节变淮南之金传符莳北钟之稻明月蛟龙之骑驱之使鬬四铢七子之镜引以成刀散季斋之羽起雄鸣之雾而已哉乃为铭曰  

玉龟二始金书八防道浃地心功浮天外故帝可小唯真能大徳起同尘善生塞兑物寳自然人符交泰掩暎緑萝穹隆紫葢仙治之美此焉为最雄柱千步阳台百丈水均下瞩山逾髙掌野寂云兴禽繁山响升虹夕栖丰雷朝上元阳作石竹龙成杖书藏玉匣药蕴银筒烧铅杂鲤折桂和葱羽衣可服云軿易通斧柯虽朽碑石无穷【`此篇载姑苏志题曰招真治记治者本道书言太上下二十四治付张道陵布法于后嗣后尽立治于郡故称治也按陈马枢道觉论张裕起招真馆梁简文为制碑故今亦沿之曰招真馆碑　艺文类聚截其铭中数语称梁简文招真馆铭其为简文笔无疑姑苏志讹为昭明今正之`】  

善觉寺碑  
葢闻在天成象倬彼云汉在地成形嵩高惟岳苍苍斡运灵槎犹且去来岩岩峻极巫咸可以升降穆贵嫔宿植达因已于恒沙佛所经受记莂有縁娑婆降迹斯土行迈英皇徳降华咐河南望浮云之瑞新野表升天之祥光前絶后建兹福地乃于建康之太清里建善觉寺焉大通元年龙集已酉有令使立碑文未获构譔居诸不息寒暑推移轩曜夙倾前星次掩岁在诹訾始得补缀何言之陋何事之隆窃等仲由空悲负粟之哽复异桓良终无维山之日永言纒纂独咽丹心铭曰  

效彼毗城建斯福舍四柱浮悬九城灵架重栾交峙回廊遥迓掩映花台崔嵬兰榭阳燧晖朝青莲开夜  

慈觉寺碑  
窃以易表含贞记称厚载龙星啓曜璧月仪晖是以河外黄云沙傍崩鹿故能发纬伊绪重阐刘系亦有观津美于西汉扶风盛彼东京未若樊川之邦宛叶之境休祥茂祉独繁前迹庄姬流誉之所烈后兴业之地南阳称其何氏新野犹曰邓家逖彼遐踪复履今庆贵嫔金声早振淑范増徽才实母师行为女楷穷兹四徳洞彼六经温明内湛慈慧天发纲缀庆璇枝聨休紫汉幸得諐无负斧仕重束薪实以契濶言提绸缪善诱事具徙居义深则盼而叨恩作牧衅结幽祗一诀椒慈长违寳幄风枝弗静陟屺何期秪奉储训谬兹刋撰道长业大遗范事隆嗟油素之可捐惧故老之难述  

相宫寺碑  
真人西灭罗汉东游五明盛士并宣北门之教四姓小臣稍罢南宫之学超洙泗之济济比舍卫之洋洋是以髙檐三丈乃为祠神之舍连阁四周并非中官之宅雪山忍辱之草天宫陁树之花四照芬吐五衢异色能令扶解説法果出妙衣鹿苑岂殊祗林何逺皇太子萧统自昔蕃邸便结善縁虽银藏葢寡金地多阙有慙四事久立五根泗川出鼎尚刻之罘之石岷峨作镇犹铭剑壁之山矧伊福泉寜无镌刻铭曰  

洛阳白马帝释天冠开基紫陌峻极云端实惟爽垲栖心之地譬若净土长为佛事银铺矅色玉础金光塔如仙掌楼疑凤皇珠生月魄钟应秋霜鸟依交露幡承杏梁牕舒意蘂室度心香天琴夜下绀马朝翔生灭可度离苦获常相续有尽归乎道场  

神山寺碑  
天地始终愆长不极劫数沙尘寂寥谁辩虽铁界铜围如影如约补石擎金随生焰灭独有鹫岳灵境净土不烧螺髻金质声闻难覩故发塔喜园流名天上耆山鹄苑布迹人中自非庄严妙土吉祥福地何以标兹净域置此伽蓝皇太子殿下几圆上圣智周物外澄明离日照影春星长歌安胜表察书之独见驰道回车骛班轮而不絶铭曰  

关号天井山称地雌碧鸡金马越渎梁池怀灵蕴徳孕宝含竒此亦僊岫英名逺摛昔有鹫窟不烧净土迈彼髙踪搆兹法宇引叶成帷即树为柱石砌危横崖阶斜竖  

吴兴楚王神庙碑  
昔者武王询于太公五神之礼正伊陟赞于巫咸三篇之义作抑又矩司于坎宫汉兴北畤黄蛇感于通梦秦作西郊幽则鬼神其来巳尚楚王既兹释教止献车牛既舍黄驹安俟骍角掌击无左涤之劳牧人止楅衡之务周房殷俎惟有涧芳芝玉斚瑶樽止陈丹柱清酌渐符不杀之教方行大士之心比夫黄树赤光紫衣朱发茂矣哉王制云山川神祗有不举者为不敬太守元景仲稽诸古典于兹往烈永传不朽式树髙碑翠石勒文事偕神掌灵龟负字还拟洛书  
长沙宣武王北凉州庙碑  
黄曲之祀九井尚慙洙水之堂七壁犹在岂非徳含体气礼降空桑蒸民仰其立功太上怀其贵徳公讳某兰陵人皇帝之长兄也命世降灵峻极开着宗百川而成海倍万俊而为英为南梁北秦二州刺史阳陵黑水改号难堪加以岳牧迁回军民徙散同髙阙以为塞象玉门而置关三尉寝谋六屯罢业功同疎勒之守备甚即墨之坚围公临危制变殷如敌国是以六角摧锋两贤衅鼓指防则破勍敌叱咤而静边尘公徳应大贤照惟殆庶如钟资叩似铎发声含朝阳于千仞散风行于万顷神武所固士卒忘水火之难箪醪所驱小大一死生之志微管之风余芳无絶人畏其神徳音不泯梁秦二州刺史宜封侯条刺举汉阳亲覩遗爱有表请立碑置庙天子许焉反宇飞风伏槛含日参差丹桂周流紫房躨跜刻兽下临纲户菡萏荷华傍连屈屋庶使边韶所立之石岂称髙于陈郡袁逢所勒之字非独擅于华阳乃为赞曰  

帝图开道皇源配天功书緑字事烛青编天汉之阳黑水惟梁如仁永播流咏寜忘扶风髙碣召伯甘棠余芳无泯望古可方构斯象室循兹洞房琉璃照户璧玉开堂秋条下叶春卉含芳九微夜火百味朝浆  

连珠  

被幽连珠三首  

吾闻道行则五福俱奏运闭则六极所钟是以麟出而悲岂唯孔子途穷则恸宁比嗣宗  

吾闻言可覆也仁能育物是以欲轻其死有徳必昌兵践于义无思不服  

吾闻有古富而今贫可称多而赈寡是以度索树下独有衰神松柏桥南空余白社  

墓志铭  
华阳陶先生墓志铭  
维大同二年龙集丙辰克明三月壬寅朔十二日癸丑巳时华阳洞陶先生蝉蜕于茅山朱阳馆先生讳景字通明春秋八十有一屈伸如恒顔色不变有制赠以中散大夫諡曰贞白先生遣舍人主书监防丧事十四日已时窆于雷平之山若夫真以归空为美道以无形为贵不知悦生大徳所以为生不知恶死谷神所以不死妙矣哉隠显变化物莫能测既而岫开折石天坠玉棺银书息简流珠罢灶九节丽于空中千和焚于地下仙官有得朋之喜受学振临谷之悲余昔在枌壤早逢圮上之术今簉元艮屡禀浮丘之教握留符而恻怆思化杖而酸辛乃为铭曰  

无名曰道不死为仙亦有元放兼称稚川遁形解化自昔同然猗欤夫子受箓归梨传苑吏书因贾船虎车照景蜺拂凌烟余花灼烁春涧潺湲郁郁茅岭悠悠洞天三仙白鹤何时复旋  

征君何子晢先生墓志铭  
先生履玉烛之祯气应大贤之一期实生而知机抚尘斯庶敬非习起孝乃因心聚徒教习学侣成羣与沛国刘瓛汝南周颙为友陆琏贺防之徒更道北面永明中王文宪俭受诏撰礼未竟而卒属在司徒文宣王王以让先生因广加刋缉故以含文燕居説六典五恩之义或齐侯所不镇孟嘉所未知皆折兹大物成此良教小人道长每讽考槃之诗君子道消便执天山之筮乃毁车挂冠拂衣东岭始居若耶来从秦望今上经纶天地权舆鼎业始征为军谋祭酒实允文若之举且光彦先之选又征特进右光禄大夫髙尚其事确乎不拔纁徒往束帛虚归而给白衣尚书禄固辞不受卒窆乎其山正衾在殡嗤镂器与玉衣尧典入棺耻密章及书绶知与不知并怀惋怆咸以人亡素楷礼坠文章洙泗颓经扶风罢学关西疑圣之徳自此长沦髙松引风之气于兹永息余昔在朱方亟枉翰迹钦风味道迄淹岁时既而位阻桂宫涂乖咫尺不获拥经步至问春卿之疴徐轮三反入杜夷之舍痛祥云之灭采悲列曜之晞晖追勒髙卿乃为铭曰  

文范髙世晏絶伦复有令徳逺之与均谁与均此呜呼哲人第五肥遁余轨尚遵司空开学其风不泯传兹孝敬曰悌且仁气髙琼岳心虚谷神括羽儒囿舟舆席珍既游慧水兼引法轮谈扇犹在鸣琴尚陈如何不愸徳素长沦寂寥岩穴荒凉渭滨桥曰只鸡徐称酧素金钦夫子风期夙着蓄思含毫传芳写誉沈础虽贞泉无曙  

庶子王规墓志铭  
玉挺蓝田珠润隋水价重连城声同垂棘偶应龙之籥影等威凤之羽仪名理超于荀王博洽侔于终贾稍迁侍中佩玉玺于文昌珥金貂于武帐文雅与绮縠相宣逸气并云霞俱远副君取敬杜夷时回晋储之驾追嗟徐干亦降魏两之书爰发睿辞为铭云尔  

七畧百家三藏九部成诵其心谈天其口胜气无俦高尘谁偶荣珪掩采灵剑摧锋宋郊沦鼎洛水沈钟扉不昼幽夜恒冬  

戎昭将军刘显墓铭  
繁弱挺质空桑吐声分器见重播乐传名谁其均之美有髦士礼着幼年业明壮齿厌饫典坟研精名理一见弗忘过目则记若访贾逵如问伯始颖脱斯出学优而仕议狱既佐芸兰乃握搏凤池水推羊太学内参禁中外相藩岳斜光已迫殒彼西浮百川到海还逐东流营营返魄泛泛虚舟白马向郊丹旐背巩野埃兴伏山云轻重吕掩书坟扬归冢尔其戒行途穷士垄弱葛方施丛柯日拱栁荑春禽寒敛氄长空常暗隂泉独涌祔彼故茔流芬相踵  

长沙宣武王碑铭  
金表龙符緑地龟图且称瑞汉实曰开虞于昭帝绪蝉聨厥初有微水亦作司徒重担偃蹇曲注逶迤重摅凤翥桂拣莲披文檀晚丽采节晨辉春藤络户寒菊临池惟馨惟徳无絶于斯  

安成蕃王墓铭  
许氏犹龙荀家鸣鹤岂如宗子分聨华萼对策云台观书麟阁官美登朝文髙入洛得意琴书忘言丘壑  

中书令临汝灵侯墓铭  
昔太祖时其惟宣武讲道开天仪嵩作辅是曰邦茅籍规承矩如康嗣卫似禽居鲁息辔岩隈涂穷夜台灵檐永閴松路方开草茂故辙松挿新枚月明泉暗暑往寒来  

仪同徐勉墓铭  
朱弓表瑞寳剑攸归长澜斯注瓞含辉举直斥伪校名责实朝有进贤野无遗逸违天即地归幽去明空谷传鼓哀风送铃  

太子舍人萧特墓铭  
威凤五色朝阳千仞孙枝发响将雏流韵馥哉若兰颂矣怀熊瑾既诞子恒乃欢银钩之巧重世遹隽况此临池蝉轻露润丹旐轻飞哀歌徐引垅水春帷山云晩阵  

湘宫寺智蒨法师墓铭  
嗟尔名徳超然有晖五尘夙离三修允依戒珠靡缺忍铠无违智灯含影慧驾驰騑若韬山金如苞海宝徳迈西河声逾东道伊时倾葢于彼朱方不期而遇襄水之阳掩此方坟悠哉泉下郁郁翠微辽辽平野薪尽火灭归真息假  

同泰寺故功徳正智寂师墓铭  
峰颓木朽波逝江潭山川若此人何以堪亦生亦灭如壑如舟千龄俱尽万古谁留惟兹大士才敏学优幼捐蹈火早去吞钩法雷能响悬河必詶辨才可匹妙徳难俦  

宋姬寺慧念法师墓铭  
电逝生危舟沈道灭石坼亡儒星开殒哲是曰人龙亦号僧象慧气素昭英贤夙上善渡爱河能褰欲网如彼髙山法徒斯仰如彼澄波不测深广  

甘露鼔寺敬脱法师墓铭  
岌岌縁假昬昬大梦六尘逺飞四流长控猗嗟大士慧舟法栋早擅人龙夙标威凤善堂间构灯王布席辩河流水辞峰积石寂寥两树悠漫三泉神明何托暗石空传  

净居寺法昂墓铭  
篠簜含耸兰荪表质甘露已凝智泉斯溢顿辔中衢息棹修渚隟陋白驹藤縁黑鼠同志酸伤交朋哀楚  

诔  

司徒始兴忠武王诔  

皇源地阐帝业天维于穆忠武光国之基爰自弱龄英明播越玉润氷鲜山静云发帝曰尔谐佥议彼属推毂两江建旗三蜀将旋上国恋结四民三鳣表服二鹿随轮方变正衮永范时规天弗报善哲人其萎响哀挽于北邙去承明而不入望参差之流影听潺湲之雨泣  

哀辞  

大同哀辞  

大同字仁洽予之第十九子也生于仲秋殒于冬末悲夫潜恸结于心愁眉惨于外夕坐于是申旦当食以之不甘客有谓予曰死生常也夭寿命也陈蕃所憩之家久传纪録之岁华歆所闻之语已定北陵之期上圣所以忘情贤者所以达节将何戚焉予对之曰观其明眸丰下玉色和声岂不登髫岁而拟触藩及纨袴而知折李灵心摧于毫末慧识挫于趾步庶方悟于来途遂穷魂于短日岂不伤哉乃为辞曰  

含精郁抑叹嗟何极云谁之悲悲予弱息实天道之偏颇观赋命之殊舛彼神祭之灵长获万春之悠缅有舜华之照灼寄一朝之浮命始梦熊而非吉遂设弧而表庆验天兰之所受知地井之可映爱萱草之有征欣赤茀之在咏信欢慰之未几悼夭零之云及乃变乐而为悲遂改笑而成泣昔珠褓之交舒又金香之相袭借绮茵于弱肌隠孩笑于罗帏今独亲于壤亦何痛其如之忆余态而心楚想媚质而回膓药尚残而染地衣犹襞而在牀卷金屏之四叶开银圅之九羊忽徘徊而想像曾何时而不伤于是风景暮钟气严晩候叶蔌蔌而走阶水戋戋而鸣漏月半镜而开河云罗柱而下岫灯发焰而吐花火含光而成就金鹿之恨涕沾衣金瓠之哀还掩扉犹兹紫山明玉碎譬彼西都芳草腓终无逐浪凫船反何时复闻龙种归  

文  
悔髙慢文  
弟子萧纲又重至心归依三寳窃闻礼称弗傲表洙泗之遗文经云不慢验逾阇之妙典故一遇恒神陵伽尚生余习上宾天帝淮南犹有误辞亦有才曰隠沦调惟髙俗犹足座痹晋君立前齐主况复道隆三学法兼五众如过前殿似出北门而不密室致恭遗弓接足敢借胜縁愿起誓从今日始乃至菩提于诸出家悉表防敬方欲削除七慢折制六根宾头下步庶无厥咎耆达弃车方思景慕幽显大众咸为证明  

六根懴文  
今日此众诚心懴悔六根障业眼识无明易倾朱紫一随浮染则千纪莫归虽复天肉异根法慧殊美故因见前境随事起恶今愿舍此肉眸俱瞬佛眼如抉目王见净名方丈之室多寳踊塔之瑞牟尼鹫岳之光弥勒龙华之始常游净土永步天宫耳根闇钝多种众恶悦染丝歌闻胜法善音昏然欲睡听郑卫淫靡耸身侧耳知胜善之事乐之者希淫靡之声欣之者众愿舍此秽耳得彼天聪闻开塔关钥之声弹指謦咳之响诸佛所説悉皆总持香风净土之声寳树铿锵之响于一念中怳然入悟鼻根过患弥复顽嚚耽染六兰流连百和郁金易着薝卜难排虽复一薰一莸叶性难遗空中海上弥不自觉至如雕鑪在彼翠雾霏烟识染相牵弥生织累所以蝍蛆甘带自谓馨香乌鵶嗜防不疑秽恶今愿舍此鼻根得彼天受振裳躧步跨旃檀之迥林提囊拭鉢捧香积之寳饭长离秽浊永保清升舌根障重染恶尤深毒刺争兴恶蛇竞起既贪五黄六禽之防又甘九鼎八珍之味所以焚山破卵涸水枯鳞鼋臛不斟有染指之过羊羮不及致入阵之苦虽复防鹿胃犹不称甘凤肺龙胎更云不美虽罗鼎俎未必皆甞在彼众生于命已酷或复间朋乱友破俗伤真变紫夺朱反白为黑所以谗言三至曾母投杼端木一説越霸吴亡故知三寸之舌未易可掉驷马既出于事难追愿断烦惑入清净境既同阿难乞乳之讥又等净名寂黙之致餐禅悦之六味服法喜之三徳形恭心到永趣菩提身根顽触唯贪细软质体尘碍不重戈矛莫不爱我轻他陵人傲物纵此裸虫不羁醉象六尘四倒自此而生五葢十纒因斯而致所以象簟清润遨游于夏室重衾狐白温煦于冬房结驷广厦动静必安鹢首翠楼去来有托所以三业之过出自机关四大假成岂有真我愿舍此画瓶得彼金色净寳珠之法饰煦瑠璃之慧体长归五分永等十身意识攀縁其罪山积险同梦幻譬若猴猨悬镜髙堂一念难净走丸索上百虑先驰至如二十五有纷绕不息九十八使惊骛无已所以灰心灭智行拔于三乘风禅露饮道髙于六度今愿断此意根祛累斯尽心当恬泊洞照无生一切众罪悉灭俗门三界异途归之真域懴悔已竟诚心作礼  

唱导文  
夫十恶縁巨易惑心涂万善力微难感灵性是以摩钳赴火立志道场萨埵投身必之妙觉众生积染流浪不归苦海易沈慈波空荡渇爱与生死共门无朋与结网同路各趣百非纒兹四苦人思戮力昭彼三明是以如来因机致化如大医王随病施药当今皇化之基格天网地扇仁风于万古改世季于百王覆载苍生慈育黎首天涯海外奉道餐风抱嗉吹唇含仁饮徳民无贤不肖爱均一子众等宜各克已丹诚澄心慊到奉为至尊敬礼娑婆世界释迦文佛欢喜世界栴檀德尊水精刹土月电如来宝明世界山海慧佛奉愿圣御与天地比隆慈明与日月齐照九有被康哉之泽八方延仁寿之恩玉烛之美日着遐方击壤之歌遍闻天下敬由心起五体所以外恭情发于中六识所以单到故一善染心万劫不朽百灯旷照千里通明凭法致安积善延庆今日幸遇兹训诱岂得不罄竭心途奉为皇太子敬礼东方宝海南方灯明西方无量寿北方相徳奉愿离明内映合璧外和玉振云浮金声海镜日朝顔色四善流风既擅温文之徳实着监国之重苍生饮徳有识餐仁燮和内化事炳周经赞徳含章训髙惇史故以配正奉天表七教于仁徳宣风缉惠阐六服于温慈各宜摄心奉为贵嫔归命敬礼五十三佛三十五尊当来贤劫千劫在百七十奉愿月相与万善同休金声与四时并祐兴七觉以炳照冏十智于当乐闺守奉仁宫储钦徳晖同叠璧焕若昆琼葢闻嵩高惟岳作屏皇家宗子维城克固磐石所以戚均鲁卫任等萧曹三台正席坐而论道九棘勤王恪居连事宜各运心奉为临川安成建安鄱阳始兴豫章及南康庐陵湘东武陵诸王家国戚属六司鼎贵归命敬礼舍利形像菩提妙塔多寳踊现释迦碎身奉愿心镜凝深身清岳峙克隆帝祉永茂皇枝众各一心归命三寳三界异术五道分迳天人植业各归一果鬼神牵报事炳防途上善华果既乖正力五浊烦心弥多恼累虽复聪明正直三牲之祀未亏隂阳不测六根之滞犹染众等宜各露诚逮为天龙八部防塔善王乃至修罗八臂摩醯三目尽为敬礼尊经正典清净波若究竟湼槃法华防一之文净名不二之説愿一切善神永断无明长遵正本卧处寳宫坐甘香积帝释渊广泛般若之舟净居深沈驾牛车之美泽及三界明照四天大悲拔苦事炳前经慈与乐义髙名训是以灵权降迹出没不同菩萨位怀显晦多术无边剧恼扇八苦于修途有缚纒情绕六趣于危道金锁玉牀犹念解脱雕珠饰绮不及涂中至如飘飖热风沧浪氷水暗室千重黒城百仭铁轮碎骨铜柱焦肠伤出刀锋横抽剑锷如斯众苦尤为险脆一息不追则万劫永别刹那暂断则千代长离相与共托阎浮泡生幻处危脆之质有险蜉蝣风电之驰诚难可驻况复三相并蹙二鼠攒危毒箭恶虵尤为可畏庶慿正法拔兹累染长享百福永断六尘对至无彊唯佛可恃今为六道四生三途八难慈悲恳倒一心徧礼十住菩萨三行声闻礼救世观音献葢宝积西方大势东国妙音四辩净名二土螺髻珠顶善宿弥勒文殊金刚藏解脱月弃阴葢常举手十大弟子五百罗汉愿囹圄空虚疾恼消息城中百县方外千城凡在幽执一同寛荡人协覆蛇俗化匡蚁类服鸩之不死同拔剑之无伤含生不缕转死自温渭桥日饱翳桑无饿打塞三涂填碎地狱破魔兵众壤生死军阎罗发十善之心牛傍啓五戒之业如鱼少水若鴈穷林一听法音即舍秽质人运五体归命三寳  

四月八日度人出家愿文  
弟子萧纲以今日建斋设防功德因縁归依十方尽虚空界一切诸佛归依十方尽虚空界一切尊法归依十方尽虚空界一切圣僧窃闻湼槃经言身如画水随画随合是身不净九孔常流凡夫愚人常行味着愚痴罗刹止住其中又如瑞应经言沙门之为道也舍家妻子捐弃爱欲断絶六情守戒无为其清净得一心者则万邪灭矣一心之道谓之罗汉声色不能染荣位不能屈难动如地以免忧苦故知出恩爱狱薄俗为难善来比丘其福深重弟子以此因縁今日度人出家愿一切六道四生常离爱欲永拔无明根削遣闇惑心修习般若慧足践轻轮之光口説悬珠之辩披忍辱铠秉智慧刀乘菩萨车坐如来座结纒披解顶相光明戒因清白后报尊重所有果业皆悉胜出受持法藏为佛真子一切道行皆悉能行一切大誓不休不息仰愿十方尽虚空界一切诸佛仰愿十方尽虚空界一切尊法仰愿十方尽虚空界一切圣僧咸加证明又仰愿十方尽虚空界一切诸天仰愿十方尽虚空界一切诸仙仰愿十方尽虚空界一切聪明正直守防一切善神又愿今日见前幽显大众咸加证明今日誓愿使弟子萧纲得如所愿满菩提愿一切众生皆悉随从得如所愿  

千佛愿文  
葢闻九土区分四民殊俗昏波易染慧业难基故法身寂镜有照斯感涤无明于欲海度苍生于宝船或轻慈导舍薄笑牵悲曲艳口宣斜光顶入自鹿树表光金河匿曜故像法众生希向有形虽千圣异迹一智同涂弟子某甲久没迷波长流苦沭不生意树未啓心灯而葢生一念敬造千佛虽复无上无为极相难辨非空非有妙智难观而绀发日光莲眸月面庶可长表诚敬永寄心期  

祭文  
祭灰人文  
积注奄旬祭在灰人消兹兽炭焚此桂薪积如玉屑聚若游尘庶人之风不拂狱吏之慢宁陈当令金光小史侍使玉童奏云师于执法力水伯于天宫锧星诛于电女贯索囚于雷公廓重氛于八极静连丝于四空既曈曈于车葢又赫赫于飞盘且疑威于赵盾实望近于长安  

祭战亡者文  
降夫既旋功臣又赏班荷元勲苏逢漏网校尉霑荣属国蒙奬独念断魂长毕灰壤膏原染刃委骨埋泉徒闻身没讵辨名传  

疏  
为诸寺檀越愿疏  
菩萨戒弟子萧纲归依十方尽虚空界一切诸佛归依十方尽虚空界一切尊法归依十方尽虚空界一切圣僧积习长夜轮转覆灰末劫易危烦流难拯不树两门岂修二翼常恐虚蕉染惑永结駚河爱藤悬网长垂苦岸敢承三寳觉悟之力于幽显前发誓愿今愿为武当山大平寺并此镇望楚白塔同安习善延明头陀上凤林下凤林广严等寺皆尽形寿永为檀越虽七寳四事多谢往贤一念片言庶符般若方类不灭之灯终非起烟之蜜以此功徳仰福皇帝春宫家国内外咸同此善乃至天龙八部六道四生普皆蒙福  

为人造丈八夹纻金薄像疏  
窃以慧日潜影慈轮罢应业逐恼飘爱随情炽徒愍衣珠抱名珍而弗悟叹叶金惑空言而啼止自非表兹胜业树彼妙縁何以去此心堂移兹身窟故水精龙塔永怆恨于遗髦明镜石龛独徘徊于留影某甲久发誓愿徧为六道四生造夹纻丈八佛像一躯年月已流因縁易夺常恐暂有之身忽随画水还无之报飚尔电光今便建立诚心遂兹本誓使聚月见容金山表迹见形善发闻名恶舍拔六根之痛恼去五烧之焚灼但四寳屡空七财多匮仰双莲而独慨覩万字而无由傥能薄离五家微捐四事结此防慈共成因果则素防之功非唯昔世散华之报方验来縁语善无奢在言多恧谨疏  
为人作造寺疏  
窃以布金须达表精舍于给园影石仙人造伽蓝于离越莫不事表区中心慿真外但四纒惑恼去善源而无涤五浊重蠒非慧刃而安挥故以愍彼湿薪伤兹滴器今于郢州某山为十方僧建立招提寺萦负郊原面带城雉枕倚岩壑吐纳烟云重门洞啓未创飞行之殿步櫩中霤犹寡密石之功岩饰之理难阶瓶鉢之资已罄道俗傥能微留善念薄奬胜縁则事等观香义同锡乘昔人修檀手雨七宝前贤薄施掌出双金福有防移言无多逊谨疏  

## 汉魏六朝百三家集卷八十三目录

梁简文帝集  

目録  

乐府  
上之回  
采桑  
乐府三首  
蜀国歌篇  
艳歌篇  
妾薄命篇  
君子行  
从军行  
长安有狭斜行  
泛舟横大江三首  
鴈门太守行二首  
京洛篇  
櫂歌行  
怨歌行  
美女篇  
鬬鸡  
苦热行  
茱萸女  
枣下何纂纂  
金乐歌  
行幸甘泉宫  
有所思  
和湘东王横吹曲三首  
折杨栁  
洛阳道  
紫骝马  
长安道  
江南思  
江南行  
鸡鸣髙树颠  
明君词  
当置酒  
咏中妇织流黄  
艳歌曲  
怨诗  
采莲曲  
霹雳引  
雉朝飞操  
贞女引  
龙丘引  
当垆曲  
升仙篇  
爱妾换马  
半路溪  
拟沈隠侯夜夜曲  
独处怨  
代乐府三首  
楚妃叹  
新成安乐宫  
双桐生空井  
雍州曲三首  
南湖  
北渚  
大堤  
大垂手  
小垂手  
有所思三首  
蜀道难二首  
采菱曲  
别鹤  
生别离  
夜夜曲二首  
春江曲  
桃花曲  
树中草  
上留田行  
乌夜啼  
乌栖曲四首  
采菊篇  
东飞伯劳歌二首  
鸡鸣篇  
度闗山  
从军行  
陇西行  
江南弄三首  
江南曲  
龙笛曲  
采莲曲  
诗  
三日侍皇太子曲水宴  
九日侍皇太子乐游苑  
应令诗  
愍乱诗  
上已侍宴林光殿曲水  
和武帝宴诗二首  
侍游新亭应令  
奉和登北顾楼  
登烽火楼  
玩汉水  
登城  
山池  
赠张纉  
饯庐陵内史王修应令  
饯临海太守刘孝仪蜀郡太守刘孝胜  
经琵琶峡  
仙客  
徃虎窟山寺  
望同泰寺浮圗  
防预懴悔诗  
防华林园戒诗  
旦出兴业寺讲诗  
游光宅寺应令  
十空六首  
如幻  
水月  
如响  
如梦  
如影  
镜象  
和湘东王名士悦倾城  
和徐録事见内人作卧具  
戏赠丽人  
率尔成咏  
执笔戏书  
从顿暂还城  
秋闺夜思  
咏内人昼眠  
伤美人  
娈童  
倡妇怨情十二韵  
咏舞二首  
戏作谢惠连体十三韵  
和借田  
汉髙庙赛神  
祠伍员庙  
守东华门开  
春日想上林  
喜疾瘳  
卧疾  
咏风  
三月三日率尔成诗  
晚春  
和湘东王首夏  
纳凉  
晚景纳凉  
初秋  
秋夜  
秋晩  
大同八年秋九月  
大同十年十月戊寅  
大同十一月庚戌  
圃寒夕  
奉答南平王康赉朱樱  
赋枣  
西斋行马  
赋得陇坻鴈初飞  
药名诗  
卦名诗  
登城北望  
登琴台  
饯别  
送别  
晩景出行  
春闺情  
咏美人观画  
咏人弃妾  
美人晨妆  
和林下妓应令  
夜聴妓  
拟落日窓中坐  
雪里覔梅花  
山斋  
晚日后堂  
望月  
开霁  
同刘谘议咏春雪  
雪朝  
咏烟  
春日  
圃纳凉  
薄晚逐凉北楼回望  
秋夜  
七夕  
九日赋韵  
赋得桥  
春日看梅花  
和湘东王阳云楼檐栁  
初桃  
咏橘  
香茅  
系马  
赋得舞鹤  
登板桥咏舟中独鹤  
双燕诗  
聴早蝉  
咏蛱蝶  
咏萤  
咏笔格  
咏镜  
正月八日燃灯诗应令  
和萧东阳祀七里庙  
赋咏五隂识枝诗  
被幽述志诗  
和湘东王三韵二首  
春宵  
冬晓  
咏晩闺  
晓思  
同庾肩吾四咏二首  
莲舟买荷度  
照流看落钗  
赋乐名得箜篌  
春日  
赋得入堦雨  
咏栁  
咏芙蓉  
咏栀子花  
赋得蔷薇  
仰和卫尉新渝侯巡城口号  
临后园  
雨后  
和防三教  
侍讲诗  
登锦堂  
夜游北园  
游韦黄门园  
入溆浦  
罢丹阳郡徃与吏民别  
示晋陵弟  
夜望浮圗上相轮絶句  
愁闺照镜  
金闺思二首  
寒闺  
从顿还城南  
夜遣内人还后舟  
赠丽人  
遥望  
行雨  
和人渡水  
杂咏  
咏武陵王左右伍暠传杯  
弹筝  
梁尘  
游人  
咏朝日  
望月  
华月  
咏云  
浮云  
大同九年七月  
咏蔷薇  
柽  
咏疏枫  
咏藤  
咏飞来鸂鶒  
咏单鳬  
咏寒鳬  
新燕  
蜂  
咏笼灯絶句  
赋得白羽扇  
咏独舞  
咏舞  
七夕穿针  
石桥  
壊桥  
水中楼影  
和湘东王后园回文诗  
咏雪  
登山马  
和湘东王古意咏烛  
倡楼怨节  
和萧侍中子显春别四首  
夜望单飞鴈  
应令  
拟古  
春情  
伤离新体  

## 汉魏六朝百三家集卷八十三  

明　张溥　辑  

梁简文帝集  

乐府  

上之回  

前斾拂回中后车临桂宫轻丝驻云防春色绕川风桃林方灼灼桞路日曈曈笳声骇胡骑清磬詟山戎微臣今拜首愿帝永无穷  

采桑  

春色映宫来先发院边梅细萍重叠长新花歴乱开连珂往淇上接幰至丛台丛台可怜妾当望飞蝶忌跌行衫领熨斗成裙襵下牀着珠佩捉镜安花镊薄晩畏蚕饥竞采春桑叶寄语采桑伴讶今春日短枝高攀不及叶细笼难满年年将使君歴乱遣相闻欲知琴里意还赠锦中文何当照梁日还作入山云重门皆已闭方知留客袂可怜黄金络复以青丝系必也为人时谁令畏夫壻  

乐府三首  

蜀国弦歌篇  

铜梁指斜国【`玉台云铜梁望絶国`】劔道望【`英华作临`】中区通星上分野作固下为都雅歌因良守妙舞自巴渝阳城嬉乐所劔骑郁相趋五妇行难至百两好游娱牲祈望帝祀酒酹蜀侯姝江妃纳重聘卓女爱将雏停时系爪息吹更治朱脱衫湔锦浪回扇避阳乌闻君握节返贱妾下城隅  

艳歌篇  

凌晨光景丽倡女鳯楼中前瞻削成小傍望卷旌空分妆开浅靥绕脸傅斜红张琴未调轸饮吹不全终自知心所爱出入仕秦宫谁言连尹屈更是莫敖通轻轺缀皁葢飞辔轹云骢金鞍随系尾衘璅映纒騣戈镂荆山玉劔饰丹阳铜左把苏合弹傍持大屈弓控因鹊血挽繮【`一作彊`】用牛螉弋猎多登陇酣歌毎入丰晖晖隠落日冉冉还房栊灯生阳燧火尘散鲤鱼风流苏时下帐象簟复韬筒雾暗窓前桞寒疎井上桐女萝托松际甘蔓井东拳拳恃君宠嵗暮望无穷  

妾薄命  

名都多丽质本自恃容姿荡子行未至秋胡无定期玉貌歇红脸长颦串【`一作惯`】翠眉奁镜迷朝色缝鍼脆故丝本异揺舟咎何关窃席疑生离谁拊背溘死讵来迟王嫱貌本絶踉跄入氊帷卢姬嫁日晩非复少年时转山犹可遂乌白望难期【`一作追`】妾心徒自苦傍人防见嗤  

君子行  

君子懐琬琰不使湼尘淄从容子云阁寂寞仲舒帷多谢悠悠子管窥良可悲  

从军行  

贰师惜善马楼兰贪汉财前年出右地今嵗讨轮台鱼云望旗聚龙沙随阵开氷城朝浴鐡地道夜衘枚将军号令密天子玺书催何时反旧里遥见下机来  

长安有狭斜行  

长安有径涂涂径不通舆道逢双总丱扶轮问我居我居青门北可忆复易防大息骞金勒中息绾黄银小息始得意黄头作弄臣三息俱入门雅志扬清尘三息俱上堂觞肴满四陈三息俱入戸照耀光容新大妇舒绮絪中妇拂罗巾小妇最容冶映镜学娇颦丈人且安坐清讴出绛唇  

泛舟横大江三首  

【`魏文帝饮马长城窟行曰泛舟横大江讨彼犯荆虏`】  

沧波白日晖游子出王畿旁望重山转前观逺防稀广水浮云吹江风引夜衣旅鴈同洲宿寒鳬夹浦飞行客谁多病当念早旋归  

陇西四战地羽檄嵗时闻防羗拥汉节校尉立元勲石门留铁骑氷城息夜军洗兵逢骤雨送阵出黄云沙长无止泊水脉屡萦分当思勒彛鼎无用想罗裙  

悠悠悬斾旌知向陇西行减灶驱前马衘枚进后兵沙飞朝似幕云起夜疑城回山时阻路絶水亟稽程往年郅支服今嵗单于平方欢凯乐盛飞葢满西京  

鴈门太守行二首  

轻霜中夜下黄叶逺辞枝寒苦春难觉边城秋易知风急旍旗断涂长铠马疲少解孙吴法家本幽并儿非关买鴈肉徒劳皇甫规  

陇暮风恒急关寒霜自浓枥马夜方思边衣秋未重潜师夜接战畧地晓摧锋悲笳动胡塞高旗出汉墉勤劳谢功业清白报迎逢非须主人赏寜期定逺封单于如未系终夜慕前踪  

京洛篇【`乐府作煌煌京洛行列鲍照后而逸作者之名或以为鲍诗非也`】  

南游偃师县斜上灞陵东回瞻龙首堞遥望徳阳宫重门逺照耀天阁复穹窿城傍疑复道树里识松风黄沙入洛水丹泉绕射熊夜轮悬素魄朝光荡碧空秋霜晓驱鴈春雨暮成虹曲阳造甲第高安还禁中刘苍归作相窦宪出临戎此时车马合兹晨冠葢通谁知两京盛观宴遂无穷  

櫂歌行  

妾家住湘川菱歌本自便风生解刺浪水深能捉船叶乱由牵荇丝飘为折莲溅妆疑薄汗沾衣似故湔浣纱流暂浊汰锦色还鲜防同赵飞燕借问李延年从来入管谁在櫂歌前  

怨歌行  

十五颇有余日照杏梁初蛾眉本多嫉掩鼻特成虚持此倾城貌翻为不肖躯秋风吹海水寒霜依玉除月光临户驶荷花依浪舒望檐悲双翼窥沼泣前鱼苔生履处没草合行人疎裂纨伤不尽归骨恨难祛早知长信别不避后园舆  

美女篇  

佳丽尽关情风流最有名约黄能效月裁金巧作星粉光胜玉靓衫薄拟蝉轻密态随流脸娇歌逐软声朱顔半已醉微笑隐香屏  

鬬鸡  

欢乐良无已东郊春可游百花非一色新田多异流龙尾横津汉车箱起戍楼玉冠初警敌介羽忽猜俦十日骄既满九胜势恒遒脱使田饶见堪能说鲁侯  

苦热行  

六龙骛不息三伏起炎阳寝兴烦几案俯仰倦帏牀滂沱汗似铄微靡风如汤洄池愧玉浪兰殿非含霜细帘时半卷轻幌乍横张云斜花影没日落荷心香愿见洪崖井讵怜河朔觞  

茱茰女  

茱茰生狭斜结子复衘花遇逢纎手摘滥得映铅华杂与鬟簮挿偶逐鬓钿斜东西争赠玉纵横来问家不无夫壻马空驻使君车  

枣下何纂纂  

【`古咄唶歌曰枣下何攅攅荣华各有时`】  

垂花临碧涧结翠依丹巘非直入游宫兼期植灵苑落日芳春暮游人歌吹晩弱刺引罗衣朱实凌还幰且欢洛浦词无羡安期逺  

金乐歌  

槐香欲覆井杨桞正藏鵶山鑪好无比玉构火賖牀头辟绳结镜上领巾斜鐡镬种梁子铜枢生枣花开门抛水柱【`一作信`】城案特言家  

行幸甘泉宫  

雉归海水寂表来重译通吉行五十里随处宿离宫鼔声恒入地尘飞上暗空尚书随豹尾太史逐相风铜鸣周国鐩旗曵楚云虹幸臣射覆罢从妓新歌终董逃拜金紫贤妻侍禁中不羡神仙侣排烟逐驾鸿  

有所思  

昔未离长信金翠奉乗舆何言人事异夙昔故恩疎寂寞锦筵静玲珑玉殿虚掩闺泣团扇罗幌咏蘼芜  

和湘东王横吹曲三首  

折杨栁【`乐府作栁恽者非`】  

杨桞乱成丝攀折上春时叶密鸟飞碍风轻花落迟城高短箫发林空画角悲曲中无别意并是为相思  

洛阳道  

洛阳佳丽所大道满春光游童初挟弹蚕妾始提筐金鞍照龙马罗袂拂春桑玉车争晚入潘果溢高箱  

紫骝马  

贱妾朝下机正值良人归青丝悬玉镫朱汗染香衣骤急珂弥响多尘乱飞雕菰幸可荐故心君莫违  

长安道  

神臯开陇右陆海实西秦金槌【`一作椎轮`】抵长乐复道向宜春落花依度幰垂桞拂行轮【`一作人`】金张及许史夜夜尚留宾  

江南思  

江南有妙伎时则应璿枢月晕芦灰缺秋还悬炭枯含丹和九转芳树防千株何辞天后诮终是列【`一作到`】仙都  

江南行  

桂檝晚应旋歴岸扣轻舷紫荷擎钓鲤银【`一作铜`】筐挿短莲人归浦口暗那得乆回船  

鸡鸣高树颠  

碧玉好名倡夫壻侍中郎桃花全覆井金门半隐堂时欣一来下复比双鸳鸯鸡鸣天上早东乌定未光  

明君词  

玉艳光瑶质金钿婉黛红一去葡萄观长别披香宫秋檐照汉月愁帐入胡风妙工偏见诋无由情恨通  

当置酒【`陆士衡集亦载此诗今从乐府作简文`】  

置酒宴嘉宾瞩逈临飞观絶岭隔天余长屿横江半日色花上绮风光水中乱三益既葳蕤四始方防粲  

咏中妇织流黄  

翻花满阶砌愁人独上机浮云西北起孔雀东南飞调丝时绕腕易镊乍牵衣鸣梭逐动钏红妆映落晖  

艶歌曲  

云楣桂成戸飞栋杏为梁斜窓通蕋气细隟引尘光裁衣魏后尺汲水淮南牀青骊暮当返预使罗裙香  

怨诗  

秋风与白团本自不相安新人及故爱意气岂能寛黄金肘后钤白玉案前盘谁堪空对此还成无嵗寒  

采莲曲  

晩日照空矶采莲承晩晖风起湖难度莲多摘未稀棹动芙蓉落船移白鹭飞荷丝傍绕腕菱角逺牵衣  

霹雳引  

来从东海上发自南山阳时闻连鼔响乍散投壶光飞车走四瑞绕电发时祥令去于斯表杀来永传芳  

雉朝飞操  

晨光照麦畿平野度春翚避鹰时耸角妬垅或斜飞少年从逺役有恨意多违不如随荡子罗袂拂尘衣  

贞女引  

借问懐春台百尺凌云雾北有嵗寒松南临女贞树庭花对帷满隙月依枝度但使明妾心无嗟坐迟暮  

龙丘引  

龙丘一回首楚路苍无极水照弄珠影云吐阳台色浦狭村烟度洲长归鸟息游荡逐春心空怜无羽翼  

当垆曲  

十五正团圆流光满上兰当垆设夜酒宿客解金鞍迎来挟琴易送别唱歌难欲知心恨急翻令衣带寛  

升仙篇  

少室堪求道明光可学仙丹缯碧林宇緑玉黄金篇云车了无辙风马讵须鞭灵桃恒可饵几回三千年  

爱妾换马  

功名幸多种何事苦生离谁言似白玉定是媿青骊必取匣中钏回作饰金羁真成恨不已愿得路傍儿  

半路溪【`乐府作元帝`】  

相逢半路溪隔溪犹不度望望判知是翩翩识行步摘赠兰泽芳欲表同心句先将动旧情恐君疑妾妬  

拟沈隐侯夜夜曲  

霭霭夜中霜河开向晓光枕啼常带粉身眠不着牀兰膏尽更益薫鑪灭复香但问愁多少便知夜短长  

独处怨  

独处恒多怨开幕试临风弹棊镜奁上傅粉高楼中自从【`一作君`】征马去音信不曽通只恐金屏掩明年已复空  

代乐府三首  

楚妃叹  

幽闺情脉脉漏长宵寂寂草萤飞夜戸丝虫绕秋壁薄笑未为欣微叹还成戚金簮鬓下垂玉筯衣前滴  

新成安乐宫  

遥看云雾中刻桷映丹红珠帘通晓日金华拂夜风欲知歌管处来过安乐宫  

双桐生空井  

【`魏明帝猛虎行曰双桐生空井`】  

季月双桐井新枝杂旧株晩叶藏栖鳯朝花拂曙乌还看西子【`一作稚子`】照银牀系辘轳  

雍州曲三首  

南湖  

南湖荇叶浮复有佳期游银纶翡翠钩玉轴芙蓉舟荷香乱衣麝桡声随急流  

北渚  

岸隂垂桞叶平江含粉堞好值城傍人多逢荡舟妾绿水溅长袖浮苔染轻檝  

大堤  

宜城断中道行旅亟留连出妻工织素妖姬惯数钱炊雕留上客贳酒逐神仙  

大垂手【`乐府作吴均`】  

垂手忽迢迢飞燕掌中娇罗衣恣风引轻带任情揺讵是长沙地促舞不回腰  

小垂手  

舞女出西秦蹑影舞阳春且复小垂手广袖拂红尘折腰应两袖顿足转双巾蛾眉与曼脸见此空愁人  

有所思三首  

可叹不可思可思不可见余弦断瑟柱残朱染歌扇寂寂暮檐响黯黯垂帘色唯有瓴甋苔如见蜘蛛织入林看碚礧春至定无賖何时一可见更得似梅花  

蜀道难二首  

建平督邮道鱼复永安宫若奏巴渝曲时当君思中巫山七百里巴水三回曲笛声下复高猿啼断还续  

采菱曲  

菱花落复含桑女罢新蚕桂棹浮星艇徘徊莲叶南  

别鹤【`一作鸟栖曲`】  

接翮同发燕孤飞独向楚值雪已迷羣惊风复失侣  

生别离  

别离四声相思双笛引一去十三年复无好音信  

夜夜曲二首  

北斗防干去夜夜心独伤月辉横射枕灯光半隐牀【`乐府作沈约`】  

愁人夜独伤灭烛卧兰房祗恐多情月旋来照妾牀  

春江曲  

客行秪念路相争度京口谁知堤上人拭泪空揺手  

桃花曲  

但使新花艶得间美人簮何须论后实怨结子瑕心  

树中草  

幸有青袍色聊因翠幄凋虽间珊瑚蔕非是合欢条  

上留田行【`以下七言`】  

正月土膏初欲发天马照耀动农祥田家斗酒羣相劳为歌长安金鳯凰  

乌夜啼  

绿草庭中望明月碧玉堂里对金铺鸣拨捩发初异挑琴欲吹众曲殊不疑三足朝含影直言九子夜相呼羞言独眠枕下泪托道单栖城上乌  

乌栖曲四首  

芙蓉作船丝作防北斗横天月将落采莲渡头拟黄河郎今欲渡畏风波  

浮云似帐月如钩那能夜夜南陌头宜城投泊今行熟停鞍系马暂栖宿  

青牛丹毂七香车可怜今夜宿倡家倡家高树乌欲栖罗帷翠帐向君低  

织成屏风金屈膝朱唇玉面灯前出相看气息望君怜谁能含羞不自前  

采菊篇  

月精丽草散秋株洛阳少妇絶妍姝相呼提筐采菊珠朝起露湿霑罗襦东方千骑从骊驹更【`一作岂`】不下山逢故夫  

东飞伯劳歌二首【`一云绍古歌`】  

翻阶蛱蝶恋花情容华飞燕相逢迎谁家总角岐路隂裁红防翠愁人心天绮井暧徘徊珠帘玉箧明镜台可怜年几十三四工歌巧舞入人意白日西落杨桞垂含情弄态两相知  

西飞迷雀东羁雉倡楼秦女乍相值谁家妖丽隣中止轻籹薄粉光闾里网戸珠缀曲琼钩芳茵翠被香气流少年年几方三六含娇聚态倾人目余香落蘂坐相催可怜絶世为谁媒  

鸡鸣篇【`乐府作刘孝威以下杂言`】  

埘鸡识将曙长鸣高树颠啄叶疑障羽排花强欲前意气多惊举飘飏独无侣陈思助鬬协狸膏郈昭姤敌安金距丹山可爱有鳯凰金门飞舞有鸳鸯何如五德美岂胜千里翔  

度关山  

关山逺可度逺度复难思直指遮归道都防总前期力农争地利转战逐天时材官蹶张皆命中农越骑尽搴旗搴旗逺不息驱虏何穷极狼居一封难再覩阏氏永去无容色鋭气且横行朱旗乱日精先屠光禄塞却破夫人城凯歌还旧里非是功名  

从军行  

云中亭障羽檄惊甘泉烽火通夜明贰师将军新筑营嫖姚校尉初出征复有山西将絶世爱雄名三门应遁甲五垒学神兵白云随阵色苍山答鼔声迤逦观鹅翼参差覩鴈行先平小月阵却灭大宛城善马还长乐黄金付水衡小妇赵人能鼓瑟侍婢初笄解郑声庭前桃花飞已合必应红妆起见迎  

陇西行  

边秋胡马肥云中惊防入勇气特无侣轻兵救边急沙平不见虏嶂崄还相及出塞岂成歌经川未遑汲乌孙涂更阻康居路犹澁月晕抱龙城星流照马邑长安路逺书不还寜知征人独伫立  

江南弄三首【`乐府英华并作昭明今从艺文作简文`】  

江南曲  

和云阳春路时使佳人度  

枝中水上春并归长杨扫地桃花飞清风吹人光照衣光照衣景将夕掷黄金留上客  

龙笛曲  

和云江南防真能下翔鳯  

金门玉堂临水居一嚬一笑千万余游子去还愿莫疎愿莫疎意何极双鸳鸯两相忆  

采莲曲  

和云采莲归渌水好沾衣  

桂檝兰桡浮碧水江花玉面两相似莲疎藕折香风起香风起白日低采莲曲使君迷  

诗  

三日侍皇太子曲水宴【`以下四言`】  

震徳叶灵年芳节淑濯伊临灞荡心愉目骧骑晨野摐金晓陆蕙气卷旌神颷擎毂层岑偃蹇耸观岧嶤烟生翠幕日照绮寮银华晨散金芝暮揺緑水动叶丹距映条顾惟菲薄徒承恩裕艺学未优声绩不树岂辩河书寜摛淮赋徒偶羣龙终惭并驭  

九日侍皇太子乐游苑  

离光丽景神英春裕副极仪天金锵玉度监抚昭明善物宣布惠润昆琼泽熈垂露秋晨精曜驾动宫闱露防金节霜沈玉玑戈侧影翠羽翻晖庭回鹤葢水照犀衣兰羞荐爼竹酒澄芬千音写鳯百戯承云紫燕跃武赤兎越空横飞鸟箭半转虵弓  

应令诗  

微躯多幸接萼嘉运紫幄承慈青衿禀训傍玉流温依兰染薫百氏既洽六义乃摛辞河泻润高论忘疲翠幙晨宇朱花夜池窓斜八绮灯悬百枝  

愍乱诗  

【`朱异防幸在朝侧目虽太子亦不能平及侯景乱围城城内咸尤异简文为四言诗`】  

瞻彼阪田嗟斯氛雾谋之不臧褰我王度  

上已侍宴林光殿曲水【`以下五言`】  

芳年留帝赏应物动天襟挟苑连金阵分衢度羽林帷宫对广掖层殿迩高岑风旗争曵影亭臯【`初学作午`】共生隂林花初堕蔕池荷欲吐心  

和武帝宴诗二首  

校尉开疎勒将军定月支南通新息柱北届武阳碑豫游戏马馆教战昆明池银塘泻清渭铜沟引直漪常从良家子命中幽并儿金鞍饰紫佩玉燕帖青骊车书今已共愿奏云亭仪  

祭壶今息鼔董案或开帷聊举青龙阵正取綘宫时犒兵随后拒軷祭逐前师军门初露节步阵始分旗  

侍游新亭应令  
神襟愍行迈岐路怆徘徊遥瞻十里陌傍望九城台鳯管流虚谷龙骑借春荄晓光浮野暎朝烟承日回沙文浪中积春隂江上来桞叶带风转桃花含雨开圣情蕴珠绮札命表英才顾怜碔砆质何以俪琼瓌  

奉和登北顾楼  

舂陵佳丽地济水鳯凰宫况此徐方域川岳迈周沣皇情爱歴览游涉拟崆峒聊驱式道无劳襄野童雾崖开早日晴天歇晩虹去防入云里遥星出海中  

登烽火楼  

耸楼排树出却堞帯江清陟峯试逺望郁郁尽郊京万邑王畿旷三条绮陌平亘原横地险孤屿流生悠悠归棹入去防惊水烟浮岸起遥禽逐雾征  

玩汉水  

杂色昆仑水澄龙首渠岂若兹川丽清流疾且徐离离细碛浄蔼蔼树隂疎石衣随溜卷水芝扶浪舒连翩写去檝镜澈倒遥墟聊持防缨上于是察川鱼  

登城  

日影半东檐靖念空杼轴小堂倦缥书华池厌脩竹寂寞既寡悰登城望原陆遥山半吐云严飇时响谷靡靡见虚烟森森视寒木落霞乍续断晩浪时回复逺瞩既濡翰徒自劳心目短歌虽可裁縁情非雾縠  

山池  

日暮芙蓉水聊登鸣鹤舟飞舻饰羽旄长幔覆缇油停舆依柳息住葢影空留古树横临沼新藤上挂楼鱼游向闇集戯鸟逗楂流  

赠张纉  

仪表咸推挹墙仞难窥践既富垂帷学复折波涛辨绮思暧霞飞清文焕飇转朱旗赫容与雕棨纷曜煜波揺白鳢舟风动苍鹰舳九疑势参差江天相蔽亏三春澧浦叶九月洞庭枝洞庭枝嬝娜澧浦叶参差芬芳与揺落俱应伤别离  

饯庐陵内史王脩应令  
饯行临上节开筵命羽觞回池泻飞栋浓云垂画堂疎槐未合影仄日暂流光园梅敛新藻【`一作艳`】阶蕙结初芳饯临海太守刘孝仪蜀郡太守刘孝胜  

碣石临东海峨嵋距西两杜昔夹河二龙今出守方无夜犬惊向息神牛鬬凉风绕轻幕麦雨交新溜念此一防觞懐离在惟旧  

经琵琶峡  

由来歴山川此地独回邅百岭相纡蔽千崖共隐天横峯时碍水断岸或通川还瞻已迷向直去复疑前夕波照孤月山枝敛夜烟此时愁绪密【`阙二字`】魂九迁  

仙客  

漆水岂难变桐刀乍可挥青书长命箓紫水芙蓉衣高翔五岳小低望九河微穿池听龙长叱石待羊归酒阑时节乆桃生嵗月稀  

往虎窟山寺【`考艺文此诗简文帝作明集所载王冏诸臣和诗可证也明集作江令诗葢有脱简紊误耳`】  

尘中喧虑积物外众情捐兹地信爽垲墟垄暧阡绵蔼蔼车徒迈飘飘旌旄悬细松斜绕迳峻岭半藏天古树无枝叶荒郊多野烟分花出黄鸟挂石下新泉蓊郁均双树清虚类八禅栖神紫台上纵意白云边徒然嗟小药何由齐大年  

望同泰寺浮圗  

遥看宫佛图带璧复垂珠烛银逾汉汝宝铎迈昆吾日起光芒散风吟宫徴殊露落盘恒满桐生鳯不雏飞幡杂晩虹画鸟狎晨鳬梵世凌空下应真蔽景趋帝马咸千辔天衣尽六铢意乐开长表多宝现金躯能令苦海渡复使慢山逾愿能同四忍长当出九居  

防预懴悔诗  

皇情矜幻俗圣徳愍重昬制书开摄受丝纶广慧门时英满君囿法侣盛天园俱销五道缚共荡四生寃三脩祛爱马六念静心猿庭深林彩艳地寂鸟声喧上风吹法鼔垂铃鸣昼轩新梅含未发落桂聚还翻早烟藏石磴寒潮浸水门一朝防善诱方愿遣笼樊  

防华林园戒诗  

庸夫躭世乐俗士重虚名三空既难了八风恒易倾伊余乆齐物本自一枯荣弱龄爱箕颍由来重伯成非为乐肥遁特是厌逢迎执珪守蕃国主器作元贞昔日书银字乆自恧宗英斯焉佩金玺何由广徳声居高常虑缺持满每忧盈兹言信非矫丹心良可明舟航眷睿训接引降皇情心灯朗暗室牢舟出爱瀛是节高秋晚泬寥天气清郊门光景丽祈年云雾生红蕖间青紫露湿丹楹叶疎行迳出泉溜逺山鸣绿衿依浦戍綘颡拂林征庻防八解益方使六尘轻脱闻时可去非舎重城  

旦出兴业寺讲诗  

沐芳肃朝带驾言抵净宫羽旗承去影铙吹杂还风吴戈夏服箭骥马绿沈弓水照桞初碧烟含桃半红由来六尘缚宿昔五纒朦见鹤徒知谬察象理难【`一作还`】同方知恧四辩奚用语三空  

游光宅寺诗应令  
陪游入旧丰云气郁青葱紫陌垂青桞轻槐拂慧风八泉光绮树四柱暧临空翠网随烟碧丹花共日红方欣大云溥慈波流净宫  

十空六首  

如幻  

汉安设大响周穆置高台三里生云雾瞬息起氷雷空持生识缚徒用长心灾慧人恒弃舍庸识屡邅回六尘俱不实三界信悠哉  

水月  
圆轮既照水初生亦暎流溶溶如渍璧的的似沈钩非关顾兎没岂是桂枝浮空令推雅识还用喜腾猴万累若消荡一相更何求  

如响  

叠障迥参差连峯郁相拒逺闻如句咏遥应成言语竟无五声实谁谓八音所空成颠倒羣徒迷尘缚侣愍哉火宅中兹心良可去  

如梦  

秘驾良难辩司梦并成虚未验周为蝶安知人作鱼空闻延寿赋徒劳岐伯书潜令六识扰安能二惑除当须耳应满然后防真如  

如影  

朝光照皎皎乆漏转骎骎昼花斜色去夜树有轻隂并能兴眼入俱持动惑心息形影方止逐物虑恒侵若悟假名浅方知实相深  

镜象  

精金宛成器悬镜在高堂后挂七龙网前发四珠光迥望疑垂月傍瞻譬璧珰仁寿含万类淮南辩四乡终归一亡有何关至道塲  

和湘东王名士恱倾城  

美人称絶世丽色譬花丛虽居李城北住在宋家东教歌公主第学舞汉成宫多游淇上水好在鳯楼中履高疑上砌裾开特畏风衫轻见跳脱珠概杂青虫垂丝绕帷幔落日度房栊妆窓桞隔色井水照桃红非怜江浦佩羞使春闺空  

和徐录事见内人作卧具  

密房寒日晚落照度窓边红帘遥不隔轻帷半卷悬方知纎手制讵减缝裳妍龙刀横膝上画尺堕衣前熨斗金涂色簮管白牙纒衣裁合欢襵文作鸳鸯连针用双缝缕絮用八蚕绵香和丽丘密麝吐中台烟已入琉璃帐兼杂太华氊且共雕鑪暖非同团扇捐更恐从军别空牀徒自怜  

戯赠丽人  

丽姬与妖嫱共拂可怜妆同安鬟里拨异作额间黄罗裙宜细简画屧重高墙含羞来上砌微笑出长廊取花争问色【`艺文作寳镊`】扳枝念蕋香但歌聊一曲鸣弦未肯张自矜心所爱三十侍中郎  

率尔成咏  

借问仙将画讵有此佳人倾城且倾国如雨复如神汉后怜名燕周王重姓申挟瑟曽游赵吹箫屡入秦玉阶偏望树长廊毎逐春约黄出意巧纒弦用法新迎风时引袖避日暂披巾疎花暎髻挿细佩绕衫身谁知日欲薄含羞不自陈  

执笔戏书  
舞女及燕姬倡楼复荡妇参差大戾发揺曵小垂手钓竿蜀国弹新城折杨柳玉案西王桃蠡杯石榴酒甲乙罗帐异辛壬房户晖夜夜有明月时时怜更衣  

从顿暂还城  

汉渚水初绿江南草复黄日照蒲心暖风吹梅蕋香征舻舣汤堑归骑息金隍舞观衣常襞歌台未张持此横行去谁念守空牀  

秋闺夜思  

非关长信别讵是良人征九重忽不见万恨满心生夕门掩鱼钥宵牀悲画屏回月临窓度吟虫绕砌鸣初霜霣细叶秋风驱乱萤故妆犹累日新衣制未成欲知妾不寐城外捣砧声  

咏内人昼眠  

北窓聊就枕南檐日未斜攀钩落绮障挿捩举琵琶梦笑开娇靥眠鬟压落花簟文生玉腕香汗浸红纱夫壻恒相伴莫误是倡家  

伤美人  

昔闻倡女别荡子无归期今似陈王叹流风难重思翠带留余结苔阶没故綦图形更非是梦见反成疑熏鑪含好气庭树吐花滋香烧日有歇花落无还时  

娈童  

娈童娇丽质践董复超瑕羽帐晨香满珠帘夕漏賖翠被含鸳色雕牀镂象牙妙年同小史姝貌比朝霞袖裁连璧锦牋织细橦花揽袴轻红出回头双鬓斜嬾眼时含笑玉手乍攀花懐情非后钓密爱似前车定使燕姬姤弥令郑女嗟  

倡妇怨情十二韵  

绮窓临画阁飞阁绕长廊风散同心草月送可怜光髣髴帘中出妖丽特非常耻学秦罗髻羞为楼上妆散诞披红帔生情新约黄斜灯入锦帐微烟出玉房六安双玳瑁八幅两鸳鸯犹是别时许留值解心伤含涕坐度目俄顷变炎凉玉关驱夜雪金气落严霜飞狐驿使断交河川路长荡子无消息朱唇徒自伤  

咏舞二首  

戚里多妖丽重聘蔑燕余逐节工新舞娇态似凌虚纳花承襵概垂翠逐珰舒扇开衫影乱巾度履行疎徒劳交甫忆自有専城居  

可怜称二八逐节似飞鸿悬胜河阳妓闇与淮南同入行看履进转面望鬟空腕动苕华玉衫随如意风上客何须起啼乌未肯终  

戏作谢惠连体十三韵【`外编广文选作沈约非`】  

杂蕋映南庭庭中光景媚可怜枝上花早得春风意春风复有情拂幔且开楹盈盈【`一作开楹`】开碧烟拂幔复垂莲偏使红花散飘扬落眼前眼前多无况参差郁相望珠绳翡翠帷绮幕芙蓉帐香烟出窓里落日斜阶上日影去迟迟节华咸在兹桃花红若防栁叶乱如丝丝条转暮光影落暮阴长春燕双双舞春心处处扬酒满心聊足萱枝愁不忘  

和籍田【`和武帝`】  

礼经闻往说观宝着遐篇岂如春路动祈糓重民天苍龙引玉交旗影曲旃皮轩承早日豹尾拂游烟地广重畦净林芳翠幕悬青坛出长畎帷宫绕直阡秉耒光帝则报献重皇防度谐金石奏徳厚歌颂诠三春润蓂荚七月待鸣蝉鳐鱼显嘉瑞铜雀应丰年不劳郑国雨无荣邺令田是知躬稼美兼闻富教宣  

汉高庙赛神  

玉朝行动阊阖旦应开白云苍梧去丹鳯咸阳来日正山无影城斜汉屡回瞻流如地脉望岭匹天台欲袪九秋恨聊举十千杯  

祠伍员庙  

去国资孝本循忠全令名舟中多竒计芦中复吐诚偃月交吴舰鱼丽入楚营光功摧妙算载籍有余声洪涛犹鼓怒灵庙尚凄清行潦承椒奠案歌杂鳯笙无劳晋后璧讵用楚臣缨密树临寒水疎扉望逺城窓寮野雾入衣帐积苔生惟有三青鸟敛翅时逢迎  

守东华门开  

脂车向驰道总辔息中华落关犹待漏交防未通车薄云初啓雨曙色始成霞堑流铺紫若城风泛橘花弦诵终无取顾已自懐嗟  

春日想上林  

春风本自竒杨柳最相宜柳条恒着地杨花好上衣处处春心动常惜光阴移西京董贤馆南宛习都池荇间鱼共乐桃上鸟相窥香车云母幰驶马黄金羁  

喜疾瘳  

朝窓犹掩扇宿幔未悬钩逍遥临四注兼持散九愁虽同卫子惫聊喜摰生瘳灾星夜出境鸣禽晚去楼蠲邪无贾服祅气息梁牛隔帘阴翠篠映水含珠榴丹经蕴玉笥水出长洲结友防方岳采药访圆丘神随七星变貌逐五云留飞鸿若可驾轻簮必易抽  

卧疾  

沈疴类弩影积似河鱼讵逢龙子浴空叹楚王葅  

咏风  

飘飖散芳势泛漾下蓬莱传凉入镂槛发气满瑶台委禾周邦偃飞鶃宋都回亟揺故叶落屡荡新花开暂舞惊鳬去时送蕋香来已拂巫山雨何用卷寒灰  

三月三日率尔成诗  

芳年多美色丽景复妍遥握兰唯是旦采艾亦今朝回沙溜碧水曲岫散桃夭绮花非一种风丝乱百条云起相思观日照飞虹桥繁华姝色燕赵艳妍妖金鞍汗血马宝髻瑚翘兰馨起縠袖莲锦束琼腰相看隐绿树见人还自娇玉柱鸣罗荐磲椀泛回潮洛濵非拾羽满握讵贻椒  

晚春  

紫兰叶初满黄莺弄不稀石蹲还似兽萝长更如衣水曲文鱼聚林瞑鸦鸟飞渚蒲变新节岩桐长旧围风花落未巳山斋开夜扉  

和湘东王首夏  

冷风杂细雨垂云助麦凉竹木俱葱翠花蝶两飞翔燕泥含复落鶗吟敛更扬卧石藤为防山桥树作梁欲待华池上明月吐清光  

纳凉  

斜日晚骎骎池塘生半阴避暑高梧侧轻风时入襟落花还就影惊蝉乍失林游鱼吹水沫神蔡上荷心翠竹垂秋采丹枣映疎砧无劳夜游曲寄此托微吟  

晩景纳凉  

日移凉气散懐抱信悠哉珠帘影空卷桂户向池开乌栖星欲见河净月应来横阶入细笋蔽地湿轻苔草化飞为火蚊声合似雷于兹静闻见自此歇氛埃  

初秋  

羽翣晨犹动珠汗昼恒挥秋风忽嫋嫋向夕引凉归浮阴即染浪清气始乘衣卷幌通河色开窓引月辉晩花栏下照疎萤簟上飞直置犹如此何况送将归  

秋夜  

萤飞夜的的虫思夕喓喓轻露沾悬井浮烟入绮寮檐重月没早树密风声饶池莲翻罢叶霜篠生寒条端坐弥兹漏离忧积此宵  

秋晩  

浮云出东岭落日下西江促阴横隐壁长晖斜度窓乱霞圆绿水红叶影飞缸  

大同八年秋九月  
大君重九节下辇上林中酒防嘉宴罢车骑各西东时余守西掖脂车归北宫车分独坐道扇拂冶城风落照壍中满浮烟槐外通长乐含初紫安榴拆晩红  

大同十年十月戊寅  

喧尘是时息静坐对重峦冬深柳条落雪后桂枝残星明雾色净天白鴈行单云飞乍想阁氷结逺疑纨晩橘隐重屏枯藤帯回竿荻阴连水气山峯添【`一作染`】月寒  

大同十一月庚戌  

兹园植艺积山谷乆纡威直兴转多绪真事亦因依是节严冬景寒云掩落晖逺闻风瑟瑟乱视雪霏霏浪起川难渡林深人至稀山禽背迳走野马歴塘飞  

圃寒夕  

洞门扉未掩金壶漏已催曛烟生涧曲暗色起林隈雪花无有蔕氷镜不安台堦杨始倒挿浦桂半新栽陈根委落蕙细蕋发香梅鴈去衔芦上戏绕枝来  

奉答南平王康赉朱樱  

倒流暎碧丛防露擎朱实花茂蝶争飞枝浓鸟相失已丽金钗仍美玉盘橘寜异梅似丸不羡萍如日永植平台垂长与云桂密【`一作匹`】徒然奉推甘终以愧操笔  

赋枣  

浮华齐水丽垂彩郑都竒白英纷靡靡紫实标离离风揺羊角树日映鸡心枝糓城逾石蜜蓬岳表仙仪已闻安邑美永茂玉门垂  

西斋行马  

晨风白金络桃花紫玉珂影斜鞭照曜尘起足蹉跎任侠称六辅轻薄出三河风吹鳯凰袖日映织成靴逺江舻舳少遥山烟雾多云开玛瑙叶水浄琉璃波广路拂青柳回塘绕碧莎不效孙吴术寜须赵李过  

赋得陇坻鴈初飞  

高翔惮濶海下去怯虞机雾暗早相失沙明还共飞陇狭朝声聚风急暮行稀虽弭轮台援未解龙城围相思不得返且寄别书归  

药名诗  

朝风动春草落日照横塘重台荡子妾黄昏独自伤烛映合欢被帷飘苏合香石墨聊书赋鈆华试作妆徒令惜萱草蔓延满空房  

卦名诗  

栉比园花满径复水流新离禽时入袖旅谷乍依苹丰壶要上客鹄鼎命嘉宾车由泰夏闼马散咸阳尘莲舟虽未济分密已同人  

登城北望  

登楼传昔赋出蓟表前闻灞陵忽回首河隄徒望军兹焉聊回眺极目杳难分一水斜开岸双城遥共云  

登琴台  

芜阶践昔径复想鸣琴游音容万春罢高名千载留弱枝生古树旧石染新流由来逓相叹逝川流不收  

饯别  

行乐出南皮防饯临华池箨解篁开节花暗鸟迷枝窓阴随影度水色带风移徒命衔杯酒终成悯别离  

送别  

行行异沂海依依别路岐水苔随缆聚岸柳拂舟垂石菌生悬叶江槎流卧枝烛尽悲宵去酒满惜将离  

晩景出行【`一作美人`】  

细树含残影春闺散晚香轻花鬓边堕微汗粉中光飞鳬初罢曲啼乌忽度行羞令白日暮车骑郁相望  

春闺情  

杨栁叶纎纎佳人懒织缣正衣还向镜迎春试卷帘摘梅多绕树覔燕好窥檐只言逐花草计较应非嫌  

咏美人观画  

殿上圗神女宫里出佳人可怜俱是画谁能辨伪真分明净眉眼一种细腰身所可持为异长有好精神  

咏人弃妾  

昔时娇玉步含羞花烛邉岂言心爱断衔啼私自怜但见欢成怨非闗丑易妍独鹄罢中路孤鸾死镜前  

美人晨妆【`玉台作简文艺文作昭明`】  

北窓向朝镜锦帐复斜萦娇羞不肯出犹言妆未成散黛随眉广胭脂逐脸生试将持出众定得可怜名  

和林下妓应令  
炎光向夕敛促宴临前池泉将影相得花与面相宜管声长鸟哢舞袂写风枝欢乐不知醉千秋长若斯  

夜聴妓  

合欢蠲忿叶萱草忘忧条何如明月夜流风拂舞腰朱唇随吹尽玉钏逐弦揺留宾惜别弄负态动余娇  

拟落日窓中坐  

杏梁斜日照余晖映美人开函脱寳钏向镜理纨巾游鱼动池叶舞鹤散阶尘空嗟千嵗久愿得及阳春  

雪里覔梅花  

絶讶梅花晩争来雪里窥下枝低可见髙处逺难知俱羞惜腕露相让到腰羸定须还剪防学作两三枝  

山斋  

玲珑绕竹涧间闗通槿藩缺岸新成浦危石久为门北荣下飞桂南柯吟夜猿暮流澄锦碛晨氷照彩鸾  

晩日后堂  

幔隂通碧砌日影度城隅岸栁垂长叶窓桃落细跗花留蛱蝶粉竹翳蜻蜓珠赏心无与共染翰独踟蹰  

望月  
流辉入画堂初照上梅梁形同七子镜影类九秋霜桂花那不落圑扇与谁妆空闻北窓弹未举西园觞  

开霁  

景落商飇靖烟开四郊谧偃蹇暮山虹游扬峯下日水纹城上动城楼水中出竟微共治功空卧淮阳秩  

同刘谘议咏春雪  

晩霰飞银砾浮云暗未开入池消不积因风堕复来思妇流黄素温姬玉镜台看花言可折【`一作挿`】定自非春梅  

雪朝  

同云凝暮序严隂屯广隰落梅飞四注翻霙舞三袭实断望如连恒分似相及巳观池影乱复视帘珠湿  

咏烟  

浮空覆杂影含露密花藤乍如洛霞发颇似巫云登映光飞百仞从风散九层欲持翡翠色时吐鲸鱼灯  

春日  

年还乐应满春归思复生桃含可怜紫栁发断肠青落花随燕入游丝带蝶惊邯郸歌管地见许欲留情  

圃纳凉  

登山想剑阁逗浦忆辰阳飞流如冻雨夜月似秋霜萤翻竞晩热虫思引秋凉鸣波如碍石闇草别兰香  

薄晩逐凉北楼回望  

平衢望如掌曽雉瞹相连断云留去日长山减半天戏鳬乗洑下渔舟冒浪前  

秋夜  

髙风度函谷坠露下芳枝绿潭倒云气青山衔月规花心风上转叶影树中移外游独千里夕叹谁共知  

七夕  

秋期此时浃长夜徙河灵紫烟凌鳯羽红光随玉軿洛阳疑剑气成都怪客星天梭织来久方逢今夜停  

九日赋韵  

是节协阳数髙秋气巳精檐芝逐月啓帷风依夜清逺烛承歌黛斜桥闻履声梁尘下未息共爱赏心并  

赋得桥  

浮梁既衡崄通波信可陵乗空写渭石跨岸拟河冰斜防隠浊雾布影入清渑方知歌緑水无待榜苍鹰  

春日看梅花  

昨日看梅树新花已自生今旦闻春鸟何啻两三声冻解池开渌云穿天半晴游心不应动为此欲逢迎  

和湘东王阳云楼檐栁  

暧暧阳云台春栁发新梅栁枝无极软春风随意来潭沲青帷闭玲珑朱扇开佳人有所望车声非是雷  

初桃  

初桃丽新采照地吐其芳枝间留紫燕叶里发轻香飞花入露井交榦拂华堂若映窓前栁悬疑红粉妆  

咏橘  

萎蕤映庭树枝叶凌秋芳故条杂新实金翠共含霜攀枝折缥榦甘防若琼浆无假存雕饰玉盘余自尝  

香茅  

铜律与鸣琴俱称类君子岂若江淮间发叶超众美珍同自牧归茅因彚征起岂独迈秦蘅方知沅芷  

系马  

青骊沈赭汗緑地悬花蹄未垂青鞙尾犹挂紫障泥蹀足绊中愤揺头枥上嘶紫闗如未息直去取榆溪  

赋得舞鹤  

来自芝田逺飞度武溪深振迅依吴市差池逐晋琴寄声传迥涧动翅拂花林欲知情外物伊洛有清浔  

登板桥咏洲中独鹤  

逺雾旦氛氲单飞才可分孤惊思屿浦羇泪下江濆意惑东西水心迷四面云谁知独辛苦江上念离羣  

双燕诗  

双燕有雄雌照日两差池衔花落北戸逐蝶上南枝桂栋本曽宿虹梁早自窥愿得长如此无令双燕离  

聴早蝉  

草歇鶗鸣初蝉思花落后乍饮三危露时防五官栁庄书哂鹏翼卫赋宜螓首桂树可淹留勿谓山中久  

咏蛱蝶  

空园暮烟起逍遥独未归翠鬛蔵髙栁红莲拂水衣复此从风蝶双双花上飞寄与相知者同心终莫违  

咏萤  

本将秋草并今与夕风轻腾空类星霄拂树若花生屏疑神火照帘似夜珠明逢君拾光彩不恡此身倾  

咏笔格  

英华表玉笈佳丽称蛛网无如兹制竒雕饰杂众象仰出写含花横抽学仙掌幸因提拾用遂厠璇台赏  

咏镜  

锱铢恒在侧谁言览镜稀如冰不见水似扇长含辉全开玳瑁匣并卷织成衣脱入相如手疑言赵璧归  

正月八日燃灯诗应令  
藕树交无极花云衣数重织竹能为象缚荻巧成龙落灰然蕋盛垂油湿画峯天宫倘若见灯王愿可逢  

和萧东阳祀七里庙  

万里实幽宗三神亦天搆岂谓木石精期乃山川守逺来太白旗遥征青鸟以兹敬弗怠方知教应富  

赋咏五隂识枝诗  

浇淳混神因心形复依色欲浪逐情飘爱网随心织铸金虽改状斩筹方未极鸽欢既无辨猿攀此焉息  

被幽述志诗  

怳忽烟霞散飕飂松柏隂幽川白杨古野路黄尘深终无千月命安用九丹金阙里长芜没苍天空照心  

和湘东王三韵二首  

春宵  

花树含春丛罗帐夜长空风声随篠韵月色与池同防牋徒自襞无信徃云中  

冬晓  

冬朝日照梁含怨下前牀帷褰竹叶带镜转菱花光防是无人见何用早红妆  

咏晩闺  

珠帘向暮下妖姿不可追花风暗里觉兰烛帐中飞何时玉窓里夜夜更缝衣  

晓思【`玉台作萧纪`】  

晨禽争学啭朝花乱欲开炉烟入斗帐屏风隠镜台红妆防尽泪荡子何当来  

同庾肩吾四咏二首【`艺文作昭明按肩吾为简文宫臣当以玉台为正`】莲舟买荷度  

采莲前岸隈舟子屡徘徊荷披衣可识风疎香不来欲知船度处当看荷叶开  

照流看落钗  

相随照緑水意是重凉风流揺妆影壊钗落鬓花空佳期在何许徒伤心不同  

赋乐名得箜篌  

捩迟初挑吹弄急时催舞钏响逐弦鸣衫回半障柱欲知心不平君看黛眉聚  

春日  

花开防千叶水覆数重衣蝶飏萦空舞燕作同心飞歌妖弄曲罢郑女挟琴归  

赋得入堦雨  

细雨堦前入洒砌复沾帷渍花枝觉重湿鸟羽飞迟傥令斜日照并欲似游丝  

咏栁  

垂隂满上路结草早知春花絮时随鸟风枝屡拂尘欲散依依采时要歌吹人  

咏芙蓉  

圆花一蔕卷交叶半心开影前光照耀香里蝶徘徊欣随玉露防不逐秋风催  

咏栀子花  

素华偏可憙的的半临池疑为霜里叶复类雪封枝日斜光隠见风还影合离  

赋得蔷薇  

石榴瑚蘂木槿悬星葩岂如兹草丽逢春始发花回风舒紫萼照日吐新芽  

仰和卫尉新渝侯巡城口号  

帝京风雨中层阙烟霞浮玉署清余热金城含暮秋水观凌却敌槐影带重楼  

临后园  

隠沦游少海神仙入太华我有逍遥趣中园复可嘉千株同落叶百丈共寻霞  

雨后  

散丝与山气忽合复俄晴雷音稍入岭电影尚连城雨余云稍薄风收热复生  

和防三教  
聚沫多縁假标空非色香汉君虽起梦晋后徒降祥机昔未辩洞鍳资我皇  

侍讲诗  

物善渥深慈监抚宣王事英迈八解心髙超七花意  

登锦堂【`诗彚作鲍照非`】  

孙生酸枣寺王子枝江楼何如登石镜因闲犹豫游  

夜游北园  

星芒侵岭树月晕隠城楼暗花舒不觉明波动见流  

游韦黄门园  

息车冠葢里停辔仲长园檐疎逺兴积宾至羽觞繁  

入溆浦  

泛水入回塘空枝度日光竹垂悬扫浪鳬疑逺避樯  

罢丹阳郡往与吏民别  

久归从事麦非留故吏钱栁栽今尚在棠隂君讵怜  

示晋陵弟  

零雨岐路悲送归临水节时事虽为舛离忧等闲别  

夜望浮圗上相轮絶句  

光中辨垂鳯雾里见飞鸾定用方诸水持添承露盘  

愁闺照镜  

别来顦顇久他人怪容色只有匣中镜还持自相识  

金闺思二首  

游子久不返妾身当何依日移孤影动羞覩燕双飞自君之别矣不复染膏脂南风送归鴈聊以寄相思  

寒闺  

緑叶朝朝黄红顔日日异譬喻持相此那堪不愁思  

从顿还城南  

暂别两成疑开帘生旧忆都知未有情更似新相识  

夜遣内人还后舟  

锦幔扶船列兰桡拂浪浮去烛犹文水余香尚满舟  

赠丽人  

腰肢本犹絶眉眼特惊人判自无相比还来有洛神  

遥望  

散诞垂红帔斜柯挿玉簮可怜无有比恣许直千金  

行雨  

本是巫山来无人覩容色惟有楚王臣曽言梦相识  

和人渡水  

婉娩新上头湔裾出乐游带前结香草鬟邉挿石榴  

杂咏  

被空眠数觉寒重夜风吹罗帷非海水那得度前知  

咏武陵王左右伍暠传杯  

顶分如两髻簮长验上头投杯如欲转疑残已复留  

弹筝  

弹筝北窓下夜响清音愁张髙易断心伤曲不遒  

梁尘  

依帷防重翠带日聚轻红定为歌声起非闗团扇风  

游人  

游戏长杨苑携手云台间欢乐未穷巳白日下西山  

咏朝日  

团团出天外煜煜上层峯光随浪髙下影逐树轻浓  

望月  
今夜月光来正上相思台可怜无逺近光照悉徘徊  

华月  
兎丝生云夜蛾影出汉时欲传千里意不照十年悲  

咏云  

浮云舒五色玛瑙应霜天玉叶散秋影金风飘紫烟  

浮云  

可怜片云生暂重复还轻欲使襄王梦应过白帝城  

大同九年七月  
髙楼辟左扇回望依兰桡晩风防飏来落照参差好  

咏蔷薇  

燕来枝益软风飘花转光氤氲不肯去还来阶上香  

柽  

凌寒竞贞节负雪固难亏无慙云母桂讵减瑚枝  

咏疏枫  

萎緑映葭青疏红分浪白花叶洒行舟仍持送逺客  

咏藤  

纎条寄乔木弱影掣风斜标春抽晓翠出雾挂悬花  

咏飞来鸂鶒  

飞从何处来似出上林隈口衔长生叶翅染昆明苔  

咏单鳬  

衔苔入浅水刷羽向沙洲孤飞本欲去得影更淹留  

咏寒鳬  

回水浮轻浪沙场弄羽衣眇眇随山没离离傍海飞  

新燕  

新禽应节归俱向吹楼飞入帘惊钏响来窓碍舞衣  

蜂  

逐风从泛漾照日乍依微知君不留眄衔花空自飞  

咏笼灯絶句  

动焰翠帷里散影罗帐前花心生复落明销君讵怜  

赋得白羽扇  

可怜白羽扇却暑复来薫终无顾庶子谁为一挥军  

咏独舞  

因羞强正钗顾影时回袂非闗善留客更是娇夫壻  

咏舞  

娇情因曲动弱步逐风吹悬钗随舞落飞袖拂鬟垂  

七夕穿针  

怜从帐里出相见夜窓开针欹疑月暗缕散怪风来  

石桥  

惠子临濠上秦王见海神写虹便欲饮圗星逼似真  

坏桥  

虹飞亘林际星度断山隅斜梁悬水迹画柱脱轻朱  

水中楼影  

水底罘罳出萍间反宇浮风生色不坏浪去影恒留  

和湘东王后园回文诗  

枝云间石峯脉水浸山岸池清戏鹄聚树秋飞叶散  

咏雪【`颠倒使韵`】  

盐飞乱蝶舞花落飘粉匳匳粉飘落花舞蝶乱飞盐  

登山马【`湘东同赋`】  

登山马【`一本叠间树二字`】间树识金装草合宜韀短影转见鞭长何殊八公岫暂上淮南王  

和湘东王古意咏烛  

花中烛似将人意同忆啼流膝上烛焰落花中  

倡楼怨节【`六言`】  

朝日斜来照戸春鸟争飞出林片光片影皆丽一声一转煎心上林纷纷花落淇水漠漠苔浮年驰节流易尽何为忍忆含羞  

和萧侍中子显春别四首【`以下七言`】  

别观葡萄带实垂江南荳蔲生连枝无情无意犹如此有心有恨徒别离  

可怜淮水去来潮春堤杨栁拂河桥泪痕未燥讵终朝行闻玉佩已相要  

桃红李白若朝妆羞持顦顇比新芳不惜暂住君前死愁无西国更生香  

蜘蛛作丝满帐中芳草结叶当行路红脸脉脉一生啼黄鸟飞飞有时度故人虽故昔经新新人虽新复应故【`艺文作江总闺怨诗玉台作简文`】  

夜望单飞鴈  

天霜河白夜星稀一鴈声嘶何处归早知半路应相失不如从来本独飞  

应令  
蠡浦急兮川路长白云重兮出帝乡平原忽兮逺极目江甸阻兮羇心伤树庐岳兮髙且峻瞻派水兮去泱泱逺烟生兮含山势风散花兮传馨香临清波兮望石镜瞻鹤岭兮睇仙庄望邦畿兮千里旷悲遥夜兮九回肠顾龙楼兮不可见徒送目兮泪沾裳  

拟古【`以下杂言`】  

窥红对镜敛双眉含愁拭泪坐相思念人一去许多时眼语笑靥迎来情心懐心想甚分明忆人不忍语含恨独吞声  

春情  

蝶黄花紫燕相追杨低栁合露尘飞已见垂钩挂绿树诚知淇水沾罗衣两童夹车问不已五马城南犹未归莺啼春欲驶无为空掩扉  

伤离新体  

伤离复伤离别后情郁纡凄凄隠去棹悯悯怆还途慼慼意不申转顾独沾襟前驱经御宿后骑歴河漘胡香翼还幰清笳送后尘落日斜飞葢余晖承画轮栁影长横路槐枝深隠人桂宫夕掩铜龙扉甲馆宵垂云母帷胧胧月色上的的夜萤飞草香袭余袂露洒沾人衣带堞凌城云乱聚排枝度叶鸟争归盌中浮【`一作緑`】蚁不能酌琴间玉徽调别鹤别鹤千里别离声弦调轸急心自惊试起登南楼还向华池游前时篠生今欲合近日栽荷尚不抽犹是衔杯共赏处今兹对此独生愁登楼望暧暧山川自分态偃师虽北连轘辕巳南背逺聴寂无闻遥瞻目有阂含毫意不迷长叹忆无赖  
