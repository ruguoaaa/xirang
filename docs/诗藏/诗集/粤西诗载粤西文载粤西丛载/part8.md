---
title: 第8部分
index: true
icon: editor
order: 8
category:
  - 诗藏
  - 诗集
  - 粤西诗载
  - 粤西文载
  - 粤西丛载
tag:
  - 钦定四库全书
  - 集部八
  - 总集类
  - 汪森
  - 清
---

## 粤西文载卷四十二  

桂林府通判汪森编  

碑文【`题名`】  

阳朔县防壁题名　　　　　【`唐`】呉武陵  

羣山发海峤顿伏腾走数千里而北又发衡巫千余里而南咸防于阳朔朔经四百里孤崖絶巘森耸骈植类三峰九疑析城天柱者凡数百里如楼通天如阙凌霄如修竿如髙旗如人而怒如马而驩如阵将合如战将散难乎其状也而又漓江荔水罗织其下蛇龟猿鹤焯燿万怪县界山间其土壤方百里其势险其形蹙千人守之十万不能攻东制邕容交广之冲南扼宾峦岩象之隘一日有盗则吾搤其吭而制其变皆由善命理者常选于地县治西七歩有石渠其浚十仞仞之下有洞洞有水水深百尺上有亭可以宴乐游处肆在亭西廪在肆西士宦胥吏黎民商贾夹川而宅基置山足山多大木可以堂可以室其花四时红紫望之森然犹珊瑚琼玖予又不知夫昆仑崆峒其名安取而胜兹籍户五千其税缗钱千万于桂为大俗犷人狡尤难于正寳厯元年正大夫有事罢渤海李湜以能贤补其阙浃时而俗咸变斯又以见吾宰之官人也明年春予使番禺湜因谒于亭予视其吏肃然视其亭翛然无諠哗之异惟城无隍予勉之凿曰诺惟门无防予勉之修曰诺惟廨宇之倾圯予勉之葺曰诺其应响然如转圜是其材不啻为是县邑矣思荐天下士以补其大小之任可为滕薛舍是何称遂书其垣曰阳朔摄令防壁记以旌湜勤县在呉为始安在隋而易之更二百年以前名氏予不得闻彼竒伟倜傥之难有若人也如此故记后之从政者可不仿哉  

全州防壁题名　　　　　　【`宋`】沈　现  

昔汉宣帝有言曰与我共理者其惟良二千石乎则知出守之命亲人而任重由来尚矣全州按图记即汉之零陵郡也士风化于中区郡境亘于南粤畿疆且逺人民寔繁善政相望朝贤继轨淑声茂实可得而闻天禧三年间前太守邓公尝采遗懿徳自皇朝以来典是郡者刋石题名凡二十八人于以纪朝命而志前烈也虽治迹着闻官称爵序而载记緜久书传讹缺矧后来继政阙如不书者垂三十年今知郡崇仪郭侯偃息作藩中和乐职追往躅之寖逺虑遗风之将泯以为丁熈盛之辰膺司牧之任专车建隼抗节剖符而名氏未题何以示后乃复详录前修稽合旧记续而次之总三十二人领诏之歳时命官之爵秩鼎新刻石龛于防壁庶乎昭示来叶也庆厯八年十月初六日志  

全州防壁后题名　　　　　　陆　济  

宋有天下惩以隋唐五代之失削藩镇重权四方守长选用钜人全徳慈惠之师比肩而出吏称其职民安其业懽声和气蒸为太平虽吾君相相与经纶之所致抑亦良二千石协赞分治之效也湖之南七州皆于潭惟全郡鄙于蛮獠而复当交广之冲兵师所宿常倍于他凡择所守非有威武恩信可畏爱者不在是选熈宁中供备库使杨侯来涖是州侯之为政寛而不弛严而不扰动以法律自持未尝措意于绳墨之外兴利除害翕然民化全自晋天福间始割湘源而为郡由国初以迄于今当其任者率皆闻人遗风余爱班班可述守防旧有记悉着前人名氏更易者众纪志已尽不可复书杨侯惧其无传乃命龛石置诸壁以继之且以待夫后之贤者复俾济题其始立之岁月熈宁六年八月二十四日记  

全州通判防壁题名　　　　　陈纯夫  

秦设御史监郡以天子耳目之官居焉其权失之太重汉置别驾参记由刺史荐辟而后起其任失之太轻制轻重之中决之不抗乎上而犹有所属不伤乎下而兼有所总于今侯邦副贰之职为适其宜矣夫天下万里惟通都大府事详物众庙堂佥俞间出达官显仕授以政柄于以领麾寄然犹谨择参佐况偏域支郡者乎全建州治肇于五代皇朝统一区夏缘而弗革越视旁郡土地非加广也人民非加众也然筑城濬池而楼橹相望简将练兵而金鼓肃振安平无事重湖之外倚之以先声遽迫有警五岭之南恃之为劲援其用尤切故其势弥重惟得扬歴仕路更渉世故之乆者以亚藩屏之任廼足厌服舆望初用佥幕赞画势非所宜熈宁三年漕台抗章上闻始更置通倅迄今十有八载继治者秩秩可考公以元丰七年夏来贰邦治庄重和敏雍容指顾之间事务协济今天子嗣位之明年公顾谓纯夫曰事之改作必有所始今之无文后将安考书此以纪之与夫更代者之姓氏以示方来非徒志岁月而已也公之意诚善矣若曰探其本则治以兴略其端则事以废名出于实惟其称之为贵也纯夫于是继为之説曰无成无亏百世以固存者谓之道道散而为物物之灵者为人人之灵者乃耸映乎缙绅之列然形体如神道之致和也轩冕在身道之髙崇也倘来适去孰得而固有之欤所可与道俱传而不息者惟名而已然则其可以不书乎  

靖江府防壁题名　　　　　　张　栻  

自秦戍五岭汉开南粤逾岭以南次第入中国为郡县桂州本属零陵郡梁天监中始建州名已而更易离合不常唐末升为靖江军节度然是时岭南已分为东西两道而西道所领实在邕管桂独得察州十余宋有天下四方万里罔不臣规模法制加详于前代景祐二年诏桂州兼广南西路兵马钤辖后十七年又诏兼经略安抚于是始得颛制一路地望隆重其后复建大都督府之号而绍兴初遂以靖江易其州选帅滋不轻合一路所领郡二十有五共外则羁縻之州七十有二又其外则诸小蕃罗殿自杞特磨白衣之属环之又其外则交阯大理等国属焉其地南入于海去帅所治水陆几四千余里其所控御亦可谓雄且剧矣然其土素瘠多荒茅篁竹风气异于北民之生理甚艰是以赋入寡少郡县亦例以迫束而又并边非止一面蛮夷之性不常赤子龙蛇交致其恩威乃克无事故其任责常重夫以选之不轻地之雄剧而任责之常重居其官者不亦既难矣哉葢非特近者之察将逺者之无不烛焉非特目前之安将长久之计其益焉而后可也然常人之情往往忽于小而暗于大鋭于始而怠于终睹其着而不原于微望于人者常深而约于已者常不尽则其所以纲纪维持于数千里之间者乌得不旷廼事哉诗不云乎战战兢兢如临深渊如履薄氷此先王之所以谨乎侯度者也日朝廷乏使使某斯帅事且将两岁伏自念何所称塞而犹得待罪于此夙夜是惧暇日视防壁旧有刻悉书前任人名氏试考一二则辄差误脱略廼俾僚吏诸葛昕呉猎与郡之士加订定焉葢自开寳三年王师平岭南以乐继能为守至于今凡二百有七载合七十有六人书之于石而重刻之夫考前政之名氏以诏其吏民亦后人之责也若其人之贤不肖指而问焉固不可得而掩亦足为方来者之儆也因并书置州建牧之大略且述其所当任者而以自励焉在嘉祐中转运使李师中常摄帅事摄事本不当书以其政之美而人之思之也特附着其间又以见善善不忘之意云  

全州登科题名碑　　　　　　黄学行  

登科之有题名所以表先达励后进也清湘自置郡以来且三百稔而登科之士无以记之亦可谓缺典矣余始延见诸生首询其故则类以絶无仅有为对吁亦既有之则不可谓之无也不可谓无则又焉得以无记也茍无以记则往者无以稽来者无以着不为居今者之羞抑亦考古者之忧因语之曰自此有登名者余当为特书之时嘉定庚午夏五月也既而果有擢辛未之第者诸生举前説为请余曰此固余之愿也而又有遂其愿书之宜也然而前此未有记而记实宜于今则参订又不可不审也考之图志唐公固言而下刘公奕而上八人而已而询之故老则有所谓许公待问翟公偁王公照者是又志之失其所传也夫以昔之所传参今之所闻其失也如此以今之所已闻推今之所未闻又安知其止于此邪姑以今之所已闻者为之书余则阙以俟知者继此者当大书屡书不一书可也  

全州续题名碑　　　　　　　邓　均  

题名古也余一日歩州治西偏得片石方不盈二尺伏于墙隅蒙以埃过者弗睨细视之乃前牧守程公数人焉噫题名之应书法有美有刺美也百世犹有芬香反是人得指目恶亦不泯茍云乎哉按程而下数公治郡多风绩其次亦遵侯度不厉于民而顾使人慢视且蹴焉甚非所以崇敬而示有尊也乃为续题名记断自程始而今后莅于州者瞻于斯惕于斯其无负于斯岂徒纪到罢而已哉是不可不书淳祐四年正月既望记  

賔州学进士题名碑　　　　　虞云翼  

古賔南交趾郡以琅琊名夫琅琊齐疆也齐与鲁并称也賔俗犹齐鲁之邦陶乎理义有圣贤之余化故至郡部观者曰有冠冕之遗风名非茍信矣国朝定三岁一取士之制賔之解额则倍于贵栁象与桂林大藩等独去京师逺士膺劝驾者率以米如珠薪如桂惮于冒雪而策蹇驴其平时讲习知有理义之学未知有科举之学故登礼部者少淳祐庚戍三山王侯节被临轩之命来賔明年春释奠学宫首出毅斋郑先生饯行诗示诸生因曰毅斋得晦翁一言魁天下而参大政无非本诸学问而形诸事业为士可不思学而优则仕邪郡博士邢复翁且进诸生于馆下曰是必晦翁传之毅斋王侯将以淑诸人遂刻其诗于明伦堂之左以为诸生勉侯且剙置进士库以为逺试南宫者行囊之助绍兴壬午郡士之与试偕如京师者始七八焉寳祐改元礼部奏合格进士而宾士果联镳策勋曰破天荒昔絶无而今二进士俱以经学决科信乎礼义之学源深流长如此昔常衮设郷学以敎闽士其邦民之秀有如欧阳詹者出焉时人谓之龙虎榜闽之士风为天下冠七年三度状元来至今人称之今賔阳士子诚能有志于学沉潜于义理奋发于文章则异时千亿题名将髣髴东闽士夫之盛益信菊坡毅斋矩堂溪庄诸老先生之所以启廸后学与夫郡侯王先生所以激作士气者岂但利名而已哉当以前贤之事业自勉焉  

宣成书院山长题名碑　　　　孙子先  

国朝四书院之名著于郡县学之先嵩阳岳麓睢阳白鹿洞是也祖宗右文为治锡扁赐书命官掌敎列圣率乃祖攸行书院山长之建几徧宇内惟广西未有经始于景定辛酉上在东宫之时奏乞以宣公张氏成公吕氏从祀于孔子庙越一年谓桂林为宣公仕国而成公实生焉乃筑书堂合二公而并祀驿以奏闻理宗皇帝大书宣成书院以赐之又乞建山长员以莅敎事至于先阅三政而壁记未立非阙典与因列山长姓名镵诸石而书其前曰国初儒先依山林即闲旷筑室读书山长之名葢有取也今书院半居阛阓之中其义何居葢心者主乎身而宰万物者也天地生物之心人得之以为心故曰仁人心也仁道之大包四徳贯五常鲁论曰仁者乐山干之文言曰君子体仁足以长人夫山之体静而万物生焉体仁长人则天下无一物不在所爱之中敎不倦仁也名义之取当于此而不于彼因名思义仁不胜用矣不然仁者性也弗克尽其性即弗克尽其职尽不尽之间贤不肖所由分是非之心人皆有之覩其名识共人议其实可不畏哉居是官而敬其事固非有为而为前瞻后思劝戒存焉是亦进徳修业之一助  

灵川进士题名碑　　　　　　丘应从  

桂林山水之胜甲东南灵岩之胜又为桂林之冠若稽图志县由兹异得名不可诬也地灵则人杰士之搴芳接武者不可胜纪而三百年间以进士显者仅一二人或曰岭南去天逺山川英气不逮中州宜人材之盛不得与之匹也噫有是哉闽浙在先王疆理时邈居何许而今为缙绅渊薮天运循环岂以地之僻逺为间邪闻诸耆老十数科前邑之应賔兴者无几今视昔既倍而圣天子又俞漕臣之请定为春官分考之制人材作兴其权舆于是矣  

容郡人材题名碑　　　　　【`元`】封昌翁  

地之所出人材犹国之获麟凤不易得也人材关乎气运之盛衰山川之精毓麟凤系乎国家之祯祥太平之基业是以麟凤人材实关系乎圣人升平之盛治以为嘉瑞也容遐荒之郡歴唐宋至我朝均在寸天尺地之内况圣天子立极以来明烛八荒使野无遗贤文修武备科名之选无分逺迩考之汉史辽隔逺代人材莫鉴惟唐至宋图志纪载幸得观览至正壬辰运刼兵火皆为煨烬百留一二亦无定体余于难前毎曾观览略有记闻不避狂菲旁捜类编共成一集使彬彬然俾后辈克鉴于前继承显达光前振后有所自也今具昭代英才名氏于后  

平乐府学进士题名碑　　　　常　挺  

进士题名记同年纪盛集也荣归而题名郷校为邦人续盛事也昭为广右望郡学有石刻非一日甲午融风延焰因循不立者十年兹岁擢第踵来吾辈增张诸士友来告邦有佳事愿侈芳题挺跃然而作曰九疑接秀之区十爱流芳之旧人材隽拔真不负一一手闲香之句物数有时废兴文气耿耿不灭如之何而勿记于是命工伐石刋列姓名使已仕者睹前修而拓逺业未仕者励壮志而奋巍科滚滚方来益加润泽葢有大望于斯岂直美观云乎哉  

天河县学举人题名碑　　　【`明`】柯　善  

有天下者设学养贤开科取士其良法美意莫若今日之盛也昔自太祖创业之初戡除羣乱奠安民生首以养士为务洪武三年开设国子中都二监天下府州县靡不有学十七年始设科举俾天下贤俊三年一比虽天河号羁靡之地杂居猺獞素不知学今伏覩圣明好贤之实皆忻然相率遣子弟入学拜师聴诲受命典教者苏公得章司训喻公迁善暨大尹孙公勤于训廸其间聪敏者迄有成效应郷举中式者二人庚午科一人曰谢父廸癸酉科一人曰罗旺此果杂居猺獞素不知学乎是无不可化之人者良可信矣厥后苏喻二先生荣考而去提调屡缺生徒由是怠学郷试弗中式者间有年矣予自三十二年初夏领训斯庠谓诸弟子曰学问之道无他求其放心而己子能收其放心吾方可与之语学诸弟子诺曰愿从事予于是面命耳提疑惑者与之辨决愤悱者与之啓发是时诸子复知从教及至永乐初载幸髙梁柯公大尹以举人来宰斯邑注意学校毎拨冗亲临学宫申扬皇上大阐儒风好贤图治盛意谆谆劝勉其辞令人服膺惕励后永乐五年仲夏又得刘公广文亦以举人来典是学严整规矩裁饰文辞勤者劝之加勉怠者董之用威于是今戊子科举郷试者二人曰罗敬曰石达兹非提调典敎勉励之勤能共成造就之功乎是亦无愧于前脩矣一日提调者帅诸僚属迎举子谒先师毕升讲堂揖诸生顾谓予曰此当与之勒名予作曰既有碑矣提调复曰是碑贡举同铭不无混淆宁分立可也于是命工琢碑属予为之记  

粤西观察使题名碑　　　　　曾　棨  

国朝置诸道按察使之官葢所以临涖二司镇肃一方故其为任甚重而其职则有按察使以掌其政其次有副使其次有佥事又其次则幕职皆选通材钜能者以授之而其居此必使百司众职有所忌而弗敢肆元奸宿蠧有所惮而弗敢作以致闾阎田野之民皆有所恃而得以各安其生然后为称若徒衒其名位而纲纪不振志弗得行惠弗得施则亦何以副朝廷选贤命官之意哉吾郡吉水熊概元节以永乐辛丑进士歴监察御史选除广西按察使概就职明于政体达于时务由是翕然得名尝于公暇慨然叹曰自国初以来至于今五十六年其间官按察于此者无虑百数十人而题名之刻未举非缺典与乃命工砻石歴考其人备书姓名时世先后将树之公署俾后之人得有所考因以事至北京谒予求文为记予惟题名之刻其来尚矣葢凡宦于是者歴着其姓名以劖诸石虽其人之贤否政之得失皆不载而其宦泽及于民功烈垂于后者后之人览之必将指而议曰斯人也尝福吾民者也吾其可以遂忘邪又将曰斯人也尝祸吾民者也吾岂能无憾乎若是则凡列姓名于兹石者可不凛然思所以称其职哉嗟夫往者不可复作今之官于此者登其名读其文必又将惕然有所感发而兴起以求为后世之贤名则是举也抑乌可少哉元节之用心亦谓仁且厚矣因其请遂僭为之记焉【`后成化间孔镛有续题名碑文不録`】  

桂林登科题名碑　　　　　　曾蒙简  

正统十二年丁夘冬十月简奉命来巡西广越明年戊辰春二月一日丁巳有司循例将有事于夫子庙前期以告时滛雨浃旬予虑庙有陊桷圯瓦□黤威像将无以考礼竭防廼与右布政使孙公良副使梁公楘诣郡庠谒庙循殿庭两庑而周览焉迤逦及乎中门之外见石立峨然东西夹门而列者六七予以为歴科题名之刻既而视之廼皆元人所为者内二石载释奠图式余则称述当时居官政绩而所谓题名者无有也因顾谓众曰桂林虽古百粤之地今为西南钜藩山川秀气钟乎人显诸前者顾不暇论自入我朝八十余载涵濡圣泽既久且深诗书礼乐之习俪美也西广自洪武永乐以来由科名著当世者累累有人今独无题名之石使后生小子漫不可考庸非缺典欤且题名之有石尚矣立之学宫岂以暴荣盛而侈观玩也葢将使游于是者朝焉而升暮焉而退过焉睨之曰彼以才而名在是吾独不类彼邪为人子孙者吾祖若父以才而名在是吾可无继述邪又指而议之曰某也其行与名俱称某也不然吾宁为某不为某感发之念油然而生则效之思沛乎莫之能御矣夫人心恒所趋者义与利之间出乎此则入乎彼顾导之者何如耳一石之举而寓激劝之道非义之大者欤然则学校育材之地果可以少此哉于时同知新淦钟豫揖而进曰敢不恭命退廼择取前朝称述政绩之有补于治敎者立石鸠工砻之复合洪武以迄于今若干科由郷选登第者若干人第其先后姓氏镵之而虚其左方以俟来者总题曰桂林府学进士题名碑既卒工来复于予予令置诸明伦堂之前北向召诸生立堂下而申之曰科目者不过豪士进身之阶耳今必石以勒名以垂久者待之厚也必进士以题其端者期之至也待之不厚期之不至尸是土者之咎也待之若此其厚期之若此其至而其人委曰我不能是是自暴自弃者之为也诸生宁有是哉于是皆唯唯而退署学事训导呉川陈韶偕友僚郑良呉请记之辞不获遂摭其概授之俾刻焉  

阳朔儒学乡贡题名碑　　　　黄润玉  

天下竒山秀水钟毓灵淑或显或晦固未易殚记然崧岳降甫峨眉孕苏载于记传不可诬已衡湘而南实为五岭之地山水之秀桂为最竒南去桂百余里南北两川先后映带石山丛立状如菡蓞者桂之属曰阳朔也异景竒胜钟为人物以故魁梧英杰之士不乏乎世而由科目显者视他郡邑居多唐宋以来逸乗莫考皇明自洪武甲子至宣徳乙夘登科贡者凡七十余人有司因仍鄙陋岁题其名学宫之东西壁涂漫污裂殆湮灭不可识正统四年潮阳萧君文郁来典学事慨然欲改图之适邑生黎定以诗经魁郷试廼谋诸邑宰安成万君霁立石追记前贡士姓氏以图不朽且以为学者劝惟进士题名葢自唐韦肇题名雁塔始后则立石镌之太学下而郷贡则镌之郡邑学宫歴代科目未之或废今阳朔科目之盛如此而题名之陋如彼非阙典欤予观唐宋时人若桞子厚韩退之欧阳公辈凡一游息一丘壑犹必题名记石以识夫行乐矧科目题名而可阙欤彼游息因题名而传后世彼丘壑因记石而得名天下矧阳朔山水人物之竒之盛而莫名天下传后世欤此记之所以本形胜以见人材钟夫灵淑也不诬矣虽然人材固钟夫山川之秀而薰陶渐染诚亦必有所自葢微先达啓之于前则后觉者无所述非后觉者继之于后则今之游于学者又何从而成徳哉语曰鲁无君子斯焉取斯斯之谓也行继今而徃凡来游来歌者顾兹题名尚当奋志自力曰彼何人也予何人也有为者亦若是勉勉孜孜期必题名斯石庶无媿山川之灵庶不孤今日图劝之意也于是乎书  

太监题名碑　　　　　　　　万　祥  

洪惟我太祖髙皇帝膺天景命宵旰图惟治理欲跻隆治之盛然天下至大也政务日繁且剧故设官分职而经理之体统联属大小相维一时内外臣工悉效勤能用致太平之效诚足嫓美三代而超拔后世者也列圣相承益懋继述夫承平日久衅蘖旁生正统景泰间先皇帝深惧其患招徕羣策欲为久安长治之术妙运宸衷而独断之叅以京师三厰之宜特示诸藩增置镇守择以中官之才且贤者领之重以玺书尤隆腹心之托总诸司董百官上下承徳罔有不率广西西南大藩逺国都万里素号难治上厪宸虑景泰三年乃擢御马监太监班祐奉命来镇抚继而左少监朱祥太监王定黄沁右少监王举太监刘防蔡用王濓张瑄蔡昭陈彬后先绍休治功克成迨正徳越九岁陈彬以久镇奉宣还朝皇上以四方有事之秋轸念遐陬宜加之意遴选周至佥以都知监太监傅伦才充而猷克壮贤劳懋着中外推重由是勅命宠颁申以推毂之荣以明年入桂方公之抚镇也号令严明威行而恩亦至坐阅大小敎场时操练习骑射张弛歩骤惟谨暨以官军观徳之陋非旗号无以警束人心因易故桅张旗而新之又以大敎塲亘要路之冲往来者易视之遂抡材两建碑坊东曰威震百蛮西曰势雄八桂巍然焕然所以耀威而示逺也至于府城楼铺之维新门堞旗械之殚饬武学兴而防袭知方军营徙而缓急有备匪扬武略而已凡在儒绅深惟雅意劝义劝道抑奸御侮而民被其泽大得镇静之体虽深山猺獠既畏且懐罔不用命夫是盛举皆谋于大廵及布按诸公协力赞襄以臻厥美庶仰副圣天子委任之盛心而庆得人之有自矣一日公暇因语祥曰我皇明制官致治而嘉其宦成用以流芳有永今观察院暨藩臬二司题名有记已旧曩镇诸公悉才悉贤敭歴中外有声何当时无一言以识传曰君子与人为善我将命工镌石题名于堂左以传无穷使后之因文稽实而知其人知其功其贤其否必将有观感而劝戒者谨按成册考诸公爵氏之等差任期之久近请并摭其梗概而少揄扬之若夫行事之详宦迹之隆自有国史在兹不必赘  

布政司题名碑　　　　　　　陈　辉  

广西居五岭之表控两越之交秦汉以来更革不一国初统一寰宇陋元弊政置各行省以钤辖诸路于是除而去之列为方岳十三各以承宣布政使司爵秩下六卿一等郡治州县土地人民贡赋属焉而广西其一也司设布政使参政参议序左右而第品秩名位穹髙地望隆重专制一方为屏翰砥柱宜矣且地前湖广行省今在版图提封数千里郡十二州四县视州又增焉且各有统属大小相维自其设置以来徳称其位名副其职多不可考迨至正统改元尤尚文雅凡居方面匪膺廷荐者不得与焉由是布政使盱江揭稽豊城孙曰良叅政上虞谢泽云中武建参议新昌甄完匡山戴琼皆科甲俊特台部鸿硕膺不次之擢而出者孜孜然胥相戒饬以宣上徳意为已任闲暇相谓曰国家法古为治以圣继圣仁渐义洽今七十余年列官于前者非一人而皆未之有记失今不记益久无徴询之故老前后得五十一人是用官爵名氏郷贯岁月勒之于石庶予等与来者得有所考且示儆焉幸为文记之辉仰惟天朝抚有九有日之出没悉归疆土而声敎所暨凡有血气者孰不欲涵濡頫仰于覆帱之内矧我侪躬沐敎育之仁哉今日幸际重熈累洽仰頼神化维持同乎天地之大而体国安民在予辈当知所重以无负圣天子付托委任之隆可也辉也忝列宪员愿相与励之是为记【`后呉玉欧阳旦有续题名碑文不录`】  

庆逺府学科贡题名碑　　　　彭　时  

庆逺为广西控扼蛮夷要害郡其地山川险峻其民多尚武而鲜文其俗自宋至元犹未变也惟我皇明慎简守令建学立师以敎化其人百余年矣仁渐义摩逺过于前代故其民风士习日盛一日渐与中州等士之由科贡以登显仕者葢不絶于当世而未有记其名以彰之者今太守周侯谓为缺典既大新郡学乃立题名碑于讲堂之前考自国初洪武以至成化登进士领科举充岁贡者得若干人次第刻其姓名于上仍虚左以待续书意谓科贡所出虽殊途而成于学则一故合而书之以见人材之盛自今始而彰往劝来之意寓焉训导兴国钟渊八桂唐和具书介刑部员外郎冯俊属余记固辞不获乃为之言曰国家致治在贤才而贤才之成本于学校其取而用之也惟科举岁贡二途而已葢毎岁季举一人曰岁贡岁贡试于廷升于国学其法简且易故得者多而入官难三岁一大比曰科举郷试于藩府会试于礼部然后对扬于大廷其法详且严故士有得不得焉得者入官视岁贡为易也庆逺士发身科贡服官政于中外者俱载于是然其中秉忠君爱国之诚励济世康民之志随所任而能建功业显名誉增重郷邦者固多矣而狥私背公尸位茍禄泯焉无闻为郷邦羞者亦岂无也之二者贤不肖相去逺矣夫生同地也学同学也登名而任用同一科贡也而居官效职所位不同其相逺如此何哉吾意学校敎养以经术为先科贡去留以文辞为尚士茍通经能文其于科贡也何有但其所资终身之用者或不在是至于存心养性体仁义道徳之实为应务之本可用之终身者则又有非法制课试之所急要在乎学者自勉而已勉不勉存乎人不唯学术于此焉分而名之显晦事业之有无与贤不肖相去之逺实由于此噫是岂不足为后人之鍳哉继今列名者必本经术以为文而实体道徳于己见之于用必勉企前闻而以无闻者为戒益自振励增重庆逺文献之邦然后为能不负周侯彰往劝来之意周侯名一清字廉夫甲戍进士拜监察御史谪临桂令再转今识其为政达大体观此可知矣  

## 粤西文载卷四十三  

桂林府通判汪森编  

碑文【`题名`】  

思恩府儒学科举题名碑　　　汤　琛  

郡县儒学之科举有记题名者岂无谓哉葢以用示将来而劝励于后学也劝励之意若何欲俾后之学者遵圣人之教行圣人之道出为朝家之用致君泽民立功树勲垂名流芳匪徒习文艺以媒利禄而已抑必使之取法于古人而成效焉思恩军民府僻在遐荒于广右前知府事岑侯瑛世袭其土为田州诸郡之长有猷有为士庶仰戴况崇儒重道建学立师增广生徒故羣才軰出咸誉髦焉明礼让而服其教化有陆生颖者以癸酉之科举于郷而中于有司葢思恩以文辞举者自陆生始前乎此者未之闻也岑侯有功于民今陞都阃厥鐩克继其职尤卓然树立绰有父风众咸仰之予以宪佥分治左江获与岑侯父子防乃属予记礲石为题名揭于明伦堂之左俾来者知所劝励若岑侯之用心厚矣以其用心之厚如此则思恩之士负道徳而抱文辞骎骎而进者又岂止于是而已哉凡诸士子尚其懋诸慎勿自弃可焉是为记  

马平县儒学科甲题名碑　　　桑　悦  

唐虞之才出于推荐周始行郷举里选之法郷大夫贡贤能之书王祭司禄而受之藏于天府今郷防二试登名者有录葢昉于此唐时登进士第者题名雁塔宋立进士题名石刻于礼部国朝又立之于胄监京师所为四方标凖若然则府州县学重刻本学科甲之名以见人才之盛以为山川之光非以义起者欤马平科甲代不乏人号小莆阳宋景祐间甘君翔又尝一占抡魁实为岭南文献之邑大明洪武初贤才益盛非郡学可容因各建学以便弦诵自是进士则有萧君文秋元则有计君宗道其他得隽发解毎大比不下数人分入郡学成名者又在格外县令潮阳郑君顼掌敎宾州宋君逺司训苍梧李君升等惧本学先后登一第者其名久而湮灭相与伐石题名以图不朽求予诏之以言夫人之名父诏之然响随呼灭是故常人之名不出十里君子之名能扬四海圣贤之名能传千古今则勒之于录刻之于石非可扬可传之一事欤呜呼莫坚于石然石之刻于人者有尽莫脆于人然人之刻于石者无穷曹娥郭有道岘山等碑炙野火而砺牛角化为朽壤已久今则因其人而思其石矻然拄空者常存是非人之能刻其石邪子曰古之学者为巳今之学者为人文中子曰古之仕者为人今之仕者为已诸君于仕学之间一毫天理未纯人欲未尽则见之事业公焉而糅之以私王焉而杂之以覇又安能光明俊伟以示天下后世哉学必为巳仕必为人明徳新民两造其极夫如是则于名也欲离之而愈合欲逺之而愈近吾知今日之名虽细书之而遐迩共睹大莫逾焉虽浅刻之而岁月不磨深莫逾焉斯石之遭如何传曰往者不可谏来者犹可追诸君盍共勉之顼等进曰班孟坚作勒燕然铭韩昌黎作送李愿归盘谷序桞刺史作桞州东亭记当时毕刻于石今石皆何在若此者不可枚举兹又因其文而思其石则又刻石于文者斯石之遭不在先生之文乎予应之曰不敢当不敢当当与诸君交相勉  

总府题名碑　　　　　　　　伦文叙  

自中世而下凡臣工防政之所举琢名于石用垂不朽兼以起目前警惕之心其义恳且切矣岭表东西异藩初无防政之所安有所谓琢名于石者哉实昉于宪庙初服蛮宼蠭起二广文武大吏曾莫统一其卒伍军需亦复牵率不时于是始用议者之言以总镇命太监陈公瑄以总督军务兼理廵抚命都御史韩公雍以总兵命平江伯陈公锐皆兼制二广权莫重焉随度境内之水陆交通道里适均洎克控扼夷獠之冲者得梧州城焉遂即城中建府第一区为三节帅防政之所自时而后体统尊严事权画一毎有剪伐二广文武大吏既臂指以相从而徴集调发飞挽供亿抑且交输并济歴数十年于兹属郡生灵安堵牛马布野皆三节帅开府之功也今上嗣登大寳之二年命御马监太监潘公忠来践陈公之任四年又命都察院右都御史林公廷选来任夫二广天下重镇也三公皆负天下重望其匹休前烈逺蹑辛赵方虎之髙迹使炎荒坐受晏然之赐者谅优为之矣惟堂堂府第更代如传舍而姓氏曾莫之纪讵非缺典与爰委工砻石自初命三公以后咸就劖载文叙时适至府堂或乃指而问曰题于下方者何名余曰姓名非声名也所谓声名若才名廉名赫赫名之属是巳摽于上者何名余曰朝廷因事命将之名非官名也是葢有义焉曰总镇者公廉静端直亮惠和使夷落詟服疆宇乂安斯谓得其义若好矜愎事纷扰而莫之节损则失之矣曰总督者方确严正仁恕刚明使将士用命威风燀赫斯为得其义若务寛通狃故常而莫之统驭则失之矣曰总兵者勇略谋哲持重谙练于以潜消荒类坐牢众志斯为得其义若甘玩忽乐弛纵而自谓包荒则失之矣是名故有三者之殊然能一心协力勉摅忠赤于朝廷所命之名殚尽其义则声名信可立至而姓名亦因以不朽矣其或反是宁不胥失之邪问者请曰是葢有裨于三节帅之言也不可不记乃书所答并建置美意付工刻焉  

察院题名碑　　　　　　　　钱　奂  

监察御史苏公庆奉上命来廵按广右视事于南城内之察院风纪大振人鲜有犯者政既暇谋于藩臬诸大夫曰兹地卑湿又近市肆喧嚣可厌非宪职所宜乃相城中地莫如旧藏基爽垲可用乃请于廵抚都宪金台张公遂迁焉佥曰公之此举实经久之计不妨农不伤财不逾时而告成宜以其事勒之坚石以垂示久逺属方伯淳安胡君拱辰为之记公曰前予至此者多矣予一人独传可乎乃追考载籍得贺润而下四十八人题其名于刻石以记见属夫人情鲜不为已能与物共者世不多见公言及此贤于人逺矣本朝设公卿大夫佐圣天子理庶政于内承以方面统郡邑武卫于外吏士之多虽皆朝廷选任而或不能无变于其初忠廉在位矣奸贪者或有焉寛仁在职矣苛刻者亦有焉不有风纪之任是绳而是纠则淑慝不分而治道难成矣故内之则设都宪以总执风纪外之则立监司以分布宪度又虑夫天下之大封疆之广吏民之臧否军民之休戚不能尽知也故外遣御史以廵行天下忠廉者爱防使无沮防奸贪者斥逐使不得肆一政事之谬必正之一刑罚之寃必伸之与夫强之凌弱众之暴寡皆为搏去不为民害故御史比于他官其职尤显其权尤重世称绣衣一出山岳动摇輶车一临郡邑奔走岂虚言哉广西僻在西南去京师万里与中州不同分遣宪臣尤所加慎惜乎岁久不能尽考见止得前四十八人非有以彰之则同归于泯灭而后之来者亦无因而继矣彰厥既往而开其将来用心不既广邪于乎不特此也又有劝惩之道存焉何也后之人见其名而知其贤也必敬之慕之吁可畏也然则如之何而可名贵以实副实有不足则名为身累故无玷于名当求其实实之无媿名斯不磨矣公曰余意正尔碑成勒羣公名氏观者幸无以为僭为之记【`后正徳间欧阳旦有续题名碑文不録`】  

督学题名碑　　　　　　　　刘　节  

皇明洪武初年诏天下府州县立学设诸校官为师闾里俊秀为弟子员各以其长吏提调之正统改元设监司提督廵视授玺书从事景泰元年罢去天顺六年复设至今余六十年不变也广右地逺多僻立学张官风声教化与中藩齿督学诸监司往者恒称得人顾勒名之碑未树君子谓缺典者非邪节承乏西蜀尝作是碑复承兹乏三年矣惟往者莫考来者莫为之继是忧廼碑诸或曰碑劝也又曰励也曷为劝且励也司马子记谏院谓某也忠某也诈某也直某也曲人将指而议之故曰劝且励也节尝疑之谓其中人望人者也夫中人者导之善则善禁之不善则不为不善者也是故上智大贤其为善火然泉下其不为不善驺虞不杀窃脂不谷何也夫善者性也性出于天有善未有不善者也上智大贤为善不为不善率性而巳矣性敎所从出也监司督学任敎人之责者也敎人者敎之率性而巳矣诗曰民之秉彛好是懿徳言率性也节也中人弗逮导之善犹弗能焉者也敢不惟是碑是惧于戏道积厥躬有教无类前诸君子其谓斯何后诸君子其谓斯何诗曰髙山仰止景行行止  

副总兵府题名碑　　　　　　宗　玺  

猗与邃古尧有三危之诛舜有羣后之师圣人非乐武者而然何哉葢蛮夷自擅弗率帝命卒莫可巳也然则国家于岭海诸边置帅率兵以为防卫独得巳乎帅焉而无纪律能治兵乎岁之戊寅广西副总戎员缺今总戎张君祐方任右江参将分镇栁庆诸州年劳茂着时当道者廉得之合谋具疏以其名上闻有制可是秋八月涖任葢天下承平久矣边方之大率多弛君至刬除积蠧莫遗余力识者知其有拨乱之才独可一面将吾军耳有间龙州赵姓诸酋豪作孽延及愿民良族一旦惊扰大督府建宁杨公大廵按黄冈曹公以事关诸蛮非君莫可属者君曰是诚在我我其往谕或谓蛮性刚狠且兵弱不足恃奈何君曰不然兵之强弱系将能否否则益酿祸深民被毒益烈可乎哉遂提兵深入慑之用威谕之用诚甫二月事平而还识者亦知其才可复大任非曰一面之雄而巳君一日追念兵之由弛歴求前任人氏兼考其行事庶几得所师然帅府建置有年而题名独缺君曰是不可得巳稽诸簿籍得凡若干人命工伐石将循次刻石俾观者自得焉碑例有记属诸玺者再三既弗获辞则申告之曰论事莫难于兵求材莫难于将以一人动静进退而百万之命系焉将所以难也虽然纪律严则将之道得而易纪律乱则将之道失而难得则兵未战而先胜其易也固宜失则兵未战而先败其难也亦宜试使兵将必谙首尾必救扰乱必罚逃亡必诛有功必赏死敌必録进之必荣退之必死则夫百胜之雄岂俟战而见邪凡为将者皆如是亦能言是卒未见其然者其二或好名而树私恩或惧谤而欲人悦树私恩则必废法欲人悦则必违道有一于是足以偾事而有余恶乎纪律之有哉君尝谓兵之强弱系将能否则既巳知之矣虽然予何以加焉第因其请舍是无可以为告者是故始终与之言纪律抑总戎者职分内事也【`嘉靖壬寅袁袠有续题名碑文不録`】  

栁庆参将题名碑　　　　　　张　诩  

题名也者励世之规也上焉者无竢乎励固也然而励焉恬弗知劝沮品斯下矣嗟乎太朴散而浇风煽古之人弗获巳显刑赏于市朝救之犹恐弗及又以为非永励也于是乎国则有史焉州郡则有志焉至于题名极矣广右地方民猺杂处卉椎之軰往往以劫掠为生惟栁庆二府为甚焉肄景泰初设参将官一员分守其地坐是故也迨今六十余年矣其歴任之久近操履之臧否事功之有无昭然在人耳目尚可考也正徳八年都指挥佥事张君天祐适奏荐领斯任训武之余检阅旧牍得孙麒而下凡若干人惧其名实久而湮没且无以示劝沮于将来也命工砻钜石为碑题名其上而上略疏其实树于防事之侧焉及专书币徴予文为之记予惟孔子疾没世而名不称名至题石垂之不朽亦可称矣然而有荣辱焉贤则荣不贤则辱矣有功徳则荣无功徳则辱矣不如不名之为愈也然自古有有殊勲盛徳载之国史列之州郡志而无题名者矣未有题名辱而能与史志者也夫人莫不好荣而恶辱也荣辱一时孰与荣辱乎千百世所谓题名将大书深刻于金石期千百世不朽之规者也矧夫荣辱一巳不但巳也亲之所系波及其宗族郷党妻孥焉则亦独何心而必于去荣取辱为哉嗣是来者茍能无俟乎励而与上焉者伍予安敢絶望以为无其人焉其次奋猛以从事乎所谓贤所谓功徳虽微史为之笔亦必有志载之者矣何题名之足云于戏幸无恬弗知劝沮而甘为下品之归哉张君名祐天祐其字别号可兰以洛阳年少承世勲之袭其在栁庆也清约嗜学如儒生而克振武事尝谬以师道宗予今日题名之励所谓先从隗始者邪  

浔州参将府题名碑　　　　　张　澯  

广西军国之制三府居中建节左右两江各设参将统兵葢犄角之势也左参将在浔州城中央据西正东向建置始于景泰初迄今六十余年矣正徳丙子冬予展桑梓于平南平南浔之属邑也参戎牛君允武于舟来访既乃往报于浔升堂燕喜且得登城纵观形胜允武进曰桓奉命兹土甫匝三月戎马之务夙夜不遑宁处顾瞻栋宇缅懐先达思究政绩以为师资阅故牍得范君信而下凡若干人惧其久而遂湮也谨题名于石为我记之惟吾浔西连横贵东注藤梧而左参将领兵有五府四卫九所二十八州十九县之伍卒民兵皆聼约束其所防御之贼则断藤峡山之众为腹心仙台花相小田罗凤之众为羽翼茍非方略过人师出于律则突如其来者何以制之帅于兹土者吾不能枚举其事尝闻诸父老则范君信之谋勇欧君盘之镇静其优也而房君汝玉之廉能威逺又其最也其他有奸囬误国贪暴戕民者吾须不欲显言之然循其名究其实行路之口皆碑也而又可逃乎今牛君始至辕门乃能独寻往辙以古为鉴吾知其他日不欲立于三君之下风也较然明矣呜呼嗣是而来者尚无穷则嗣是而题名者亦无穷贤而题名石之华也不贤而题名石之疥也帅于兹土者可不勉哉是为记  

郁林科贡题名碑　　　　　　伦　诏  

洪惟我朝稽古右文凡天下府州县卫所必建郷学以为作养贤才之地科举则三岁一行而于贡则因其学而毎岁有定额焉故天下郷学之登名録用者必效太学进士题名碑而镌刻之葢考事为于既往示劝惩于将来也郁林郷贡题名其来旧矣粤自国朝洪武开科以来百有五十余年矣文运丕振科目得人最盛岁之贡于春官者亦皆卓有声称肩摩踵接辉映后先考诸题名碑可见巳正徳十年乙亥间是碑偶隤人皆谓近年科甲之弗盛于前者在此果若是其孽乎哉大抵文运与世运相为流通而其所以致文运之盛者由乎人也周子曰实胜善也名胜耻也君子进徳修业恐畏人知也故名誉可保有终文运显而世运昌者率以是茍专名而巳矣则文运晦而世运否未可以人为而咎诸石也诏承乏莅敎士子接见之初衣冠伟若举动弗常中州人物殆不是过徐而叩之实胜者虽多而名胜者亦不少局面虽未更而正鹄尚如故也诏暇从而爬梳之引抑之以趋于是若是乎可以继前人矣题名之石可终冺乎乃捐俸命工取石而重刻之非泥于时説实欲为后人观法也时州守张公诏郷贵节推厐公厚等属诏作记诏以儒官义不容黙于是再拜稽首记曰鬰林古百粤地也秦平百粤而郡县之其地始属桂林郡至汉元鼎改为郁林郡自是而隋而唐而宋迁改不一而贤才之生代不乏人况我祖宗首重学校虽在边方声敎四讫而郁林又文献之邦岂求于异代哉故科贡之出是郡者重勒贞珉垂诸永久匪直以名而巳循名责实俾后之学者考臧否为劝惩也其间笃棐寅亮不愧伊周同心辅政不愧魏丙激浊扬清不愧张范履艰歴险不愧廵逺忧国爱民不愧龚黄卓鲁催科拙如唐阳城牛刀试若呉公偃斯可为法者也若名宰辅矣廼淟涊伴食焉名台谏矣廼媕婀伏黙焉名风宪矣廼宠赂滋章焉名守令矣廼蠧虐愈肆焉名师儒矣廼坐啸扫地焉以至一职一命之寄而弗图报称非惟上负吾君下负所学矣其如名胜之耻何哉茍以循名责实为难与其名而并弃之以迁就焉则愈于不仁之甚者也故曰三代以还惟恐士之不好名也从吾敎者继是题名于上臧可法否可惩今之视昔亦犹后之视今也不可不慎  

梧州府题名碑　　　　　　　梁景行  

名可有也亦可无也实之有无有称有不称也古昔选士或命于天子之庭或试于诸侯之国名登士籍贤不肖未别也九载式叙明彰黜陟圣否殊途而名实定矣今之士大夫名登于省于部于庭至于为省为郡为邑则无常籍虽有三载式叙之法金珠脯醯法律诗书其不混淆者几希顾籍常存则人得以考其实不公于一人必公于众口不公于当时必公于后世贤者欲存之不肖者欲去之故曰名可有也亦可无也梧守三衢周子文学政事逈迈常流莅郡四载百废先饬以余力及府事撤黄堂而易敝辟臯门而为坊因时就功民不知有后同府汪君判府李君袁君推府陈君皆一时之俊协谋居多既迁稽故牒悉取命官名氏循岁月先后第书而碑之使人得由名籍以考其实而缺典用举也噫彼美若人其副厥名而实无不称者夫其将不畏人之指议者夫嘉靖三年春正月记  

镇守广西总兵府续题名碑　　潘　恩  

皇明肇祚奄有万方惠流区防威制中外既设都指挥使司以统兵戎惟兹广西山谷峻豂蹊峒冞阻蠢兹苖民保险弗靖复立总兵府镇守之授节专阃郡以敉宁承平日久文敎既揆武功渐绌有以是官为赘者矣嘉靖十有五年秋七月副总兵张君经谓恩曰任不易哉职之弗共斯赘也巳人则谓之何又曰府有题名碑自韩公观而下凡二十有九人既列之石尽矣余将续为之图请子昌言以昭儆戒俾朝夕览观焉予辞不获乃告之曰隂阳阖辟天之道也文武并用政之程也为国者不以治而忘危用人者不以文而废武矧兹土之冦窃发无常者乎诗有之无弃尔辅员于尔辐屡顾尔仆不输尔载终逾絶险曾是不意言备之宜豫也备之宜豫则夫是官也安得以为赘也与哉考之前刻爰有闻人若襄毅山公云称之者曰严号令明赏罚亲阵伍守之以廉镇之以静终始弗渝此足为不朽矣若徒侈牙纛之荣乏铅刀之用平居失未事之防临敌鲜折冲之防进之不能振扬国烈退之无以保乂边氓有若而人则于职也旷矣后之视之者有不指以为赘者乎君鹰扬虎视敦礼乐説诗书近者立堡嵓隘图复黄源渐次底绩由是能以慎厥终于前所称者何以加焉君曰敢不如敎廼次第其语归之俾勒坚珉以告来者  

分廵道题名碑　　　　　　　陈　褎  

左江自龙凭思而下抵浔与右江合上下余二千里凡为府四州二十五县十一卫所各四星分棊布脉络联绎巍然广右一巨镇也然距省最逖凡公移往复动经时而又土流杂设猺獠獞氏混居民禁令罔可齐一吏兹土者率以他故转迁或自愿逖由正铨者较鲜下至县尉关司传递小吏徬徨奔走触瘴疠多死不能归骨无已以土吏摄十当五六用玩愒因循弗肯淬砺法之弛之滋莫左江若也于是有藩分司以守臬分司以廵兼统于上而遥制于下所以宣威布徳饬吏民而刬奸宄则土壤以修贡赋期于王化无阏俾血气周流间通天下一身也今天子威徳逺被安南奉欵武庙以前犹有尉佗刘防窃据遐方易生衅隙又太平所郡邑多逺服犬羊桀骜辄搏噬不休则夫容民畜众除戎器戒不虞不可一日缺者嘉靖二年上用守臣议始以整饬兵备兼分廵特降玺书丁宁勉慎凡城隍之浚甃戎马之调度贼寇之抚剿皆于兵备属之平则揆文乱则奋武以聴督府节制廵台纠察葢责之重而且难也粤稽古督府周之方伯巡台周之三监而兵备以兼分巡其连帅而卒正乎古人谓令修于户庭之间而人自得于湖山千里之外虽邕南去天益逺在豪杰不敢以自弃矣兵备有专制而无专职分廵例以佥察之后至者领之右江则特命副察一人拜制而出宠任颇殊要其事权则均也君臣之义无所逃于天地之间权均则无专制在则无小居位履事以为天子屏边鄙讫声敎惟义与比而何必同检牍笥询父老自邵公智而下仅得二十五人余俱亡攷可为嘅叹岁久恐益磨灭爰识姓名于石公是公非以俟君子  

贵县科贡题名碑　　　　　　耿世熈  

贵之有学始于炎宋庆厯四年其间迁徙不常然世次科第甚希歇也比岁来文运式微科目弗竞者强二十年论世者咎地利嘉靖岁已亥复徙于东郭越两科绩犹未彰癸夘秋我周师来敎始至训廸严身敎慎切劘校艺日弗倦焉且于隙间后家丁捐俸余建门墙六所修名宦郷贤祠二间凡百修举渐次完美事既竣走偕友人邓朝賔刘宗武辈嗣膺科目而庠校益彬彬焉夫曷故乎然尤加惠深至毫不以身亲得人为幸而以振励将来为忧乃采先哲科贡考其行实遡自洪武至今合一百三十九人勒名以为来学观感之助请裁大宗师谢老先生奉批举废振俗标前人以风后学岂独敎官事邪贵县量为助成勿致寝罢属余为记余惟昔苏湖知学本于敎授得人吾贵二纪中衰今渐兴起文运有光良工独苦其可忘邪谨志其实用告将来俾母忽我师不倦之敎嘉惠之意则幸矣  

南宁府题名碑　　　　　　　方　瑜  

岭以南列郡十数而南宁最逺环城千里界于钦廉賔桞之间谿峒诸蛮相错而近接于交趾地要势便诚两江之枢百粤之翰也皇明统御宇内徳化广敷建郡宅牧视兹为重故自知府而下若同知通判推官各备官分职共理庶事粤之列郡莫之或先焉由是前后至者率多卓荦瑰玮之士闳猷茂徳足以修其政令奠安其人民风声所被隐然郡邑之表率而南宁亦遂为望之郡于是乎益重矣议者乃谓唐置邕管开都督府列于五管今宜稍仿其制割两江包廉钦浔郁以北尽宜栁之境属之南宁自为牧镇允为久逺之谋或又谓今太守之权眎古虽减而经略安抚之意犹存茍假之以权平时得究其才缓急亦可以用是亦一説也闻之往昔南宁亦称善地民俗颛防食货充溢无伪以逞不挠以削故政简而势尊易于展布府署之间雍容顺适自得乎为郡之乐于今有不然者岂俗由政革而人自为之邪抑势之所乗不得不然者邪顾余何人叨承重寄视事以来弗遑啓处乃谘诹羣寮日求前人之良法以冀覆露乎斯土未之有得也巳而复寻其姓氏检诸故牍共得若干人向之所谓卓荦瑰玮之士若亲见焉而是则是效所以为我助者不少矣且题名未立久当无徴于是僦工礲石勒其阶列年次于上噫南国之重属在斯人由今观之流风余韵虽百世可知也是为记  

南宁府学科第题名碑  

国朝以科第取士由郷防以及廷试皆有录载其姓名至于与胪传者则又题名太学以昭示于无穷作人立敎之意且逺矣由是郡邑祗承休徳于凡士之获升者亦就各学勒名于石焉是虽不出于令典而其义可知也巳南宁为广西名郡自洪武开科以来以至于今领荐书擢上第者累有其人而题名之石迄未有举而行者非阙典欤今年八月余叨守是郡视学之余咨访典故诸生复以是请因喟然曰是诚不可己遂稽阅诸録共得若干人乃进诸生而语之曰是皆汝之先达起于科第者也夫国家兴士用人重于科第为其贤且才与别途常流异也故士之出而效用于时果贤且才虽寡自足为贵麟凤之见夫岂数数交州之姜藤县之冯其人足称也而况拔萃而养羣聚而敎鹏搏虎变相望而起讵可限量矣乎斯一片石尔前軰列于其上若贤与否吾不敢论诸生日游于兹覩其姓名而考其行履曷亦曰某也贤吾师之某也不肖吾耻之某一郷之士某天下之士吾取以为法焉他日次于诸君子之后功名徳业如姜如冯真足以光于天下传于来世是科第虽重而所重乎科第者又有在也岂不伟欤余不敏无以敎诸生兹值立石爰述国家作人与有司所以表扬之意因并勒之豪杰之士得无感发兴起者乎是为记  

容令题名碑　　　　　　　　伍可受  

余闻埙氏谓求士于三代之下唯恐不好名夫好之云者岂营营以人知哉母亦念之深而矜惜保爱之心也埙之言有味哉今海内郡县之设自秦始彼其棋布而星列何鳞鳞诜诜至众廼其令闻长世以循吏垂声则自汉史记载而后寥寥无几称述何邪则名之于士诚重矣容治辟自魏晋至唐设总督府而大盛我朝改州为县垂二百年余于兹洒惠剔蠧兴文导俗胼手胝足以劳万民不可谓非抗迹龚黄軰也而今父老之所口碑者一二可指数矣他其秦越斯人黩货滛逞亦何可一二尽也而今父老亦一切胥记忆焉繇斯而谈则竪尺寸之名于永世不磨诚与垂涎万钟婴情千乗者不啻霄壤轩轾也巳余为容令且四年始搜邑乗次其名氏授陆幕焘镌之贞石而置防事非以其尝宦斯土概荣之也暇则指而谋之心曰余兹所筹画所注措果悉与父老口碑者同乎抑未尽然而与秦越斯人者等也余滋惧矣老氏云善人不善人之师不善人善人之资世葢有不善人出而后善人之名乃显尔余与若等惧为人所訾夫安得不慎而敢以恣于民上哉幕曰是纪也得与宋人思贤堂之作同乎余曰彼仰髙山而此则并鉴前车是倚借于兹邑之韦者心同而此更备且切也如无事于名而曰吾相忘闷闷訚訚之休足矣则余所未敢知因引其端以俟明者  

## 粤西文载卷四十四  

桂林府通判汪森编  

碑文【`政迹`】  

广州刺史欧阳頠徳政碑　【`六朝`】徐　陵  

弱水导其洪源轩台表其增殖懿哉少府师储皇于二京盛矣司徒传儒宗于九世广陵邕邕族擅江右渤海赫赫名重洛阳若夫岳镇龙蟠星悬鹑火衡山诞其髙徳湘水泽其清辉千仞孤标万顷无度年当小学志冠成童因孝为心欲仁成体屯骑府君早弃荣禄易箦之日几将毁终不杖之言深非通制遗赀巨万富拟猗顿裁变槐榆并赈宗戚南茨大麓北眺清湘得性于橘州之间披书于杏坛之上三冬文史五经纵横频致嘉招确乎难防既而帝启黄枢神亡赤伏天地崩霣川冢沸腾羣悍酋豪更为祸乱朝披羽檄夜照爟烽浴鐡蔽于山原枞金骇于楼堞公疲兵屡出独据胡牀勍贼重围尚凭书几扬灰既散驾棒将挥咸尅凶渠以保衡服常以二主蒙尘三光掩曜出入逾于尝胆殷忧独其抚心不治第宅深符去病志枭羣丑弥同越石自禹珪既锡尧玉已传物变讴謡风移笙管商周之际孤竹尚其哀歌曹刘之间蘓子犹其狂哭况番禺连帅实谓宗枝迷我天机自窥梁鼎以公威名本重逼统前军干数难违剥象终悔髙祖永言惟旧弥念竒功即训皇家深朝纲槛车才至舆衬已焚祝史祸于夷吾坛塲延于井伯绸缪安乐造次訏谋爰珥丰貂允光金蟪但八桂之土蛮阼不賔九疑之阳兵凶岁积以公昔在衡臯深留夙爱仁恩可以怀猛兽威名可以惧啼儿乃授持节散骑常侍衡州刺史我皇帝从唐侯以国屈启筮而登家一恭寳祚开定江沔三改璇衡包罗湘峡昔中宗屈申于处仲髙祖遗恨于平城汉武承基方通沙塞晋明绍运裁平姑孰方其盛业绰有光前践阼之初进公位征南将军广州刺史乂都督东衡州二十州诸军事宜公乃务是民天敦其分地火耕水耨弥亘原野贼盗皆偃工贾竞臻鬻米商盐盈衢满肆新垣既筑外戸无扄脂脯豪家钟鼎为乐扬袪洒汗振雨流风市有千金之租田多万箱之咏僧释慧羡等来朝绛阙备启丹诚乞于大路康庄式刋丰琰庶樊卿寳鼎复述台司之功羊叟髙碑更纪征南之徳于是跪开黄素爰登紫泥鍳此诚祈皆如所奏乃诏庸臣为其铭曰  

赫赫宗陈桓桓鼎臣千乘建学五典攸因盛德斯远公门日新嵩髙维岳贶甫生申去衡移广迁征自镇悠悠铜界藐藐金隣莫远非督无思不賔三江靡浪五岭奚尘式歌式舞仁哉致仁公其飨福于万斯春  

平允从州城寨碑　　　　　【`宋`】张　庄  

维元丰疆理天下伻图南土以靖斯民肆今崇寜遹骏先烈徳威敎治丕冒海隅越三年以臣王祖道经略安抚广南西路于是通道儋崖诸峒生黎八万袭冠帯而聨什伍明年甘江古州象十七万献夜郎牂牁之地诏裂其地为平允格州怀远安口乐古县百万万安甘江镇江寨臣祖道亲帅师而建城邑焉明年正月平允州寨成以闻惟格州与甘江镇安远据要津经时未立诏改从州用所奏如初又靣命臣张庄为转运副使往司畚筑糇粮之具是年十月十七日役再集十一月二十八日州寨之工皆毕包制诸蛮无复猖獗农商行旅鼓舞三途于万斯年均福中外臣祖道班师凯还对扬天子之休臣庄获纪岁时并载康衢之颂其辞曰  

牂牁夜郎汉唐旧封制平猖獗保允卒从元丰盛德崇寜成功我疆我理四海防同燕师所完百蛮实墉均福中外与山无穷  

思恩府蛮人请盐钱谕碑　　　沙世坚  

宜州去天最远三方被邉谿峒猺蛮种落不一我国家自祖宗以来深仁厚泽与天无穷并包裔夏爱均赤子锡汝钱盐之劵庶几涵濡圣泽各安巢穴永为邉陲藩维岁月浸远尔蛮子侄隂结寨吏伪劵日增以诈取赏不一如欲执以借口寇我疆场深负累圣好生之徳岁在壬子本职准经略提刑都运敷奏被命守邉歴考争端果由伪劵尽革前与之更新刻之坚珉籍其姓名著其斤数思恩劵凡二十八道钱月计二十贯五十文省盐月计二十九贯七百二十四文足重合思立镇寜天河帯溪河池安远徳谨怀远临冲而计之劵总二千七百五十有七道钱月总三百四十四贯一百省盐月总六百一十三贯四百五文足重各于所县支请尚虑传道不能世守要约从尔尊敬忠武侯严其貌像载书歃血无背此盟俾尔蛮长保盐劵后人无复减尅因以杜絶衅端明神所临洋然在上逆凶顺吉尔蛮占之矧今国家邉备增置强弩毒矢非昔时之比茍肆其野心干纪犯分闻之于朝有诛无赦宜致深长之思上体国恩父训其子兄诲其弟维继忠孝以承天休敬之母忽绍兴三年长至日知宜州军事开封沙世坚立石  

兴安学稼新庄碑　　　　　【`元`】唐　光  

兴安为岭首邑衣冠土俗与湖湘罔异邑学之盛实甲于隣封自前尹山东刘侯作而新之其规模寖广然稽其学廪岁入仅过半百以致供祭祀赡师生备营构亦不为足也先是学宫东半里许逾江有溪州本陡江故壤无主地也有利之者且讼久不决及刘尹莅事按覈得实民不能隠幡然悔悟愿属于官尹三复之无间言乃出官帑募工开垦为田寻以耆儒之请拨增学赋毕力经画得田大小一百七十坵总计九十亩募民耕佃定租二十石田间筑室为游息之所命曰学稼新庄具牍绘图上于大府宪副鲁公尝作文以记之其田地髙而水下不可以堰引谋作水车四轮以灌溉之不二年间黍稷嶷嶷桑柘蔽野而士皆受其赐矣厥后以西岸民田增置二堰塞我车道下流水势故东缓而西急加以春涛奔悍漂荡沙石壅积东畔由是水势一趋乎西日积月渐西益深东益髙是以学田坐失水利纵横其畆奄为荒丘因循不治七八年矣至正辛卯陇西彭侯莅政三年学校庶务靡不防心一日敎谕蒋时中乃以是告侯欣然正色曰前有作者后必有述焉此庄之废后尹责也予何敢不力先是刘尹所募佃丁皆客户不能自振以故废坏侯召邑民之土著者唐良卿开佃揭榜禁民侵渔移文唐簿尉躬临相度督令农民赵五等另改二堰各退下三丈以通学田旧车道又调夫荷畚锸以除东畔壅积攒木累石以复故水利然观水势终趋于西深文余彼民赵仁佐等告曰今西岸深急实难用工愿从西陂下筑陂引水以溉官田水势既杀公私兼济两有成功事既教谕蒋时中属予记其实为征永久钦惟我国家光启文治恒以崇学重农为本内有国监司农都水之司外则一责之守令稽诸典则学廪不给许于荒闲田内拨附者有矣水利未尽民力未及官为添力开挑者有矣地势髙阜不可开引令造水车官给人匠者有矣条画纎悉备具于此甚盛心也前尹刘侯真能以国家之心为心增学田兴水利以尽职分之当为今尹彭侯又能以前尹之心为心修废政复旧规以成职分之当务二侯者吾无间然矣不有作于前孰有述于后不有继于后孰有成于终书曰三后恊心同底于道又敢以是望于后之君子  

思恩府徳政碑铭　　　　　【`明`】黎　淳  

皇明治化与天道同遐迩天道因时以成岁无间邉方治化因人以成国不遗僻壤惟思恩古百粤地在西广域中然荒服多山谿峒势阻猺獞俗杂虽都督于汉唐勇莫制宣抚于宋元仁罔怀至于明世肇遵宪章贡赋朝享一同中夏然后见政得其人国无难理天之道至公而无私圣人之化一统而无外思恩旧为州田州府建治桥傍有岑氏者相传汉征南将军裔世知州事洪武已酉徙治寨城庄永乐乙酉陞属广西布政司其始居民仅八百戸洪熈乙已总戎镇远侯顾公以岑氏彦知府名瑛者智勇善将素得夷心而武縁白山诸峒久梗王化分獞民七百戸界牧焉宣徳已酉总戎都督山公又以上林渌溪峒嗜冦乱分獞民百八十户增益之侯受知元戎恪修职业设那学等十三堡明其分数择堡长严武备壮其防橅寇□既靖生齿以蕃正统庚申乃疏请陞州为府诏从之命陞瑛知府既而侯以旧治遐逖谿峒又请徙治桥利既得报乃鸠工辇石规砌垣墉崇垒深沟临制要害筹邉有楼却敌有台郡治之内前敞政堂后宏寝室幕署有庇吏曹雁行而又戈防列门鼓角警夜下及仓库廨宇百度毕完经始于壬戌之秋落成于乙丑之冬维时总戎安远侯桞公继至又益以宜山八仙诸峒猺獞六百六十户于是封疆广袤比于镇藩丁卯诏加思恩府为军民府文事武备通责在后乃用夏变夷请置府学选民间俊秀教之朝廷给之印章授以师范教化既行风俗随美学者谭诗书习俎豆中乡闱者有人染夷俗者知耻周旋唯诺动修伦理既又建社稷山川郡厉三坛开在城古陵蘓韦慕化四驿为藩臬二分司暨诸庙宇而思恩一郡雄深壮丽屹为两广重镇矣侯律己俭治家严奉上恭顺而清谨积书满家手自誊写公退日坐讲堂劝课诸生身不离鞍马之劳心不忘士卒之苦屡率土兵随大将军平蛮冦功勲懋着一念忠敬简在列圣之心故能开大庆源有民有社编氓自八百户累增二千三百四十户其官阶自亚中大夫累陞通奉大夫实授广西右参政改都指挥同知进都指挥使可谓土臣之英杰者宜爵诸侯赏延于世矣自其授钺藩垣乃命子鐩袭职知府事绳武衍庆于先有光夫天之道在隂阳君子法天以理民恩为阳威为隂凡命官食禄于广非不知此鲜克行之不使民夷久安于无事无寜侵渔以成俗将其政而戾之尚知亷乎葢亷以布恩则勤者感亷以宣威则怠者惧其心不伪其力自尽是亷又恩威之要术不可诬也毋忽民犷至愚有神毋轻地僻一视同仁惟侯得此要术而力守之既诞建功业丕流庥防使凡为子若孙者率由旧章世世如侯之身在岂不享爵土于无穷乎至于屏翰邉徼而世其官者亦皆心侯之心守此要术于夷无扰国岂有乱民哉于是郡文学暨堡之耆民学之俊选戎阃之兵校咸来请于太史氏曰昔孔子敎人忠信笃敬蛮貊可行当时门人维书诸绅未至其地今去圣人千八百年乃在我侯之身亲騐圣人之敎侯宜于民民亦安于侯弃去椎卉习而衣冠俾是荒服移为华夏诚荷圣天子不鄙远人封建世家锡于洪福谨拜手稽首愿颂帝力且赞侯徳永着终古太史氏乃叙而铭之辞曰  

帝式九围广右建藩韪矣岑侯肇郡思恩东桞西田南寜北庆卜宅其中四方伊近昔在有殷尔率来王时惟藩国賔礼有常越及成周乃从中乂时惟阪尹庶常吉士皇仁奏敷父母此邦大将总帅神武不戕侃侃岑侯奉檄分抚国斯我家蛮孰予侮徳匪孤立邻咸乐归完其恒产生聚在兹岑侯有功王三锡命界尔信圭传于子姓民曰庥哉保我无虞山畋泽献贡式于都畆食屋居奠我姻族把酒椎牛侯受景福侯坐讲堂撃鼓渊渊左经右史士嫺于文侯登将堂陈师楚楚大纛髙牙兵精于武何以致兹惟奋一忠世寳此忠丰禄攸崇皇徳如天臣职乃地伐山刋碑训于千世  

庆逺府预备仓碑　　　　　　江　勋  

国朝天下府州县皆设预备仓以备旱潦赈民饥葢尧汤三年耕一年积之遗意惟广西在禹贡荒服之外獠蛮之杂居风土瘴疠之蒸郁吏于兹者非病于土木则惴惴惟狂寇是惧多至忧悸惛踣防心缩首庸庸代而去非有英雄之姿豪杰之才奚暇为国家保民计哉庆远一府又在广西西南上游风土之恶蛮孽之炽视他邦滋甚故自洪武垂今百年余迄无一人能鋭志以抗贼保民为任内事况望其有政事余力储粟蓄财以备旱潦赈民饥耶宜乎预备仓之不立而循良之治无闻焉于乎非国之负人实人之负国人才之难如此天顺间临海周君亷夫以进士为侍御史擢知庆远府事时广西方旱且多事朝廷忧之起君衰绖中君夺情视篆之初旱暵千里饿莩载道君不告于上不谋于僚属輙先发官廪大赈恤之而后闻于所司执事者益重君有远识民赖全活者万计而君念官廪所以给兵饷然徒恃此以救荒非法之良者于是谋诸僚佐东筦王恪桂林郭辉刘本軰各捐已俸买地于府第之南周围数百寻缭以崇垣前立门设防事对峙各置仓厫凡若干间寛广有差费出于公而役不及民既落成扁其额曰预备仓选耆老之贤而公者掌之籍其出入奸欺有罚焉所谓用心仁而立法严也君乃设法劝借与夫公帑平籴狱囚赎罪诸色所积共得米一万八千斛有竒岁凶则散之丰则敛之依汉常平故事如是者六年矣是以岁有旱潦民无饥馑君之功也民既无饥又敎之修农桑辟田土而三州六县之民家给人足然后驱之出父子兵以拒猺贼贼去即散之无妨农也而境内大治传曰足食足兵君其有之君严明亷介孜孜以忧国忧民为心虽寝食有所不暇每与予谈及地方事辄忧形于色如家事焉于乎国家设科举士而得如君者几人而广右之为府州县者皆得如君之用心修复朝廷之良法美意以养其民使年凶则无饥寇至则相与自效以死其长上岭南其不太平哉惜予治防东还不得与黜陟幽明之列使君尚淹一方也虽然方今四方不可谓无事舘阁之上必有知君者拔君台省之任使君泽被生民功施社稷无负于天之生才也余叨与君为同年又尝同官内台今又承乏掌宪于此得君之仁闻善政于耳碑口颂之间为详故因宜民之情而并发君之所以爱民之实为预备仓记用勒之石俾后之人知君之贤有足嫓美范富韩赵诸君子也然则继君而守是邦者当体君之心时葺而歳蓄之俾勿坏吾太守君恤民之惠永久而不穷庶几君用心之仁与反是者其为人贤不肖何如也  

奉勅镇守栁庆等处右防将欧公擢广西副总兵去思碑  

治甲寅永安夷叛围州者再府江路茀时参戎欧公分哨进讨独当一面斩首几二千俘获莫计桞之儿童走卒日望公旋观云霞变色曰旌旗至矣闻风声鹤唳曰笳皷竞矣巳而擢广西总戎其颛防者以公释此而去而不知公无不统也初公征永安时都阃张侯孟仁摄居公任受公恩最深亦慨公仁施博而不专又恐公功久而湮没也乃述公有功于桞庆者求予言勒石以垂永久公自成化十有三年奉勅镇兹土数年移镇左江以病辞归朝廷以公繋思邉氓也复赐寇邉旧镇先是融县郭门之外豺虎纵横公先后殱十二源猺及思管乡獞贼几尽招其余党复业今皆聼命里胥唯唯执役全邑奠枕抚安马平峒贼蓝全富覃胡笳宜山贼李堕等恩信不渝悉贪饵归钳昔日鲸鲵化为阳鱎诛令不悛如融之蓝公平来賔韦动地其党亦皆心服公复任时值庆远剧贼覃召管聚众盈万大肆陆梁焚毁哨堡行踪殆絶公重立穿山迎恩诸堡招熟獞成村以为羽翼给牛种兴水利相安耕凿战守有备覃贼计穷敛手归命客旅遂往来无阻八寨旧辖于迁江以狼牧虎不受约束每年刼商毒民官军征之则险峤深洞为其逋逃主军退复出为患无安辑上策公徼其渠魁石公银至賔州聼抚谕拨属思恩军民府思恩专力控制以猫临防自尔帖服上林贵武单夫只妇牵牛担豕出入如家古田福禄巢贼素螯虐无辜公整偏师追讨斩首数百级余众悉降一方底寜稔恶贼首黄鉴成戕害总戎少参二马公踪迹诡秘莫能致讨公设方畧悬重赏钩致之卒俘以献神人之耻于是乎雪庆远江两山壁立贼据险掠官民舟勇谋莫展公召其头目诞布威信无不帖然聼命至今江平如练篙浆相继馈餫百货通焉公虽驻节于桞凡思恩田州泗城东兰那地诸州俱属控制公恩信素布每有征行其守土官无不亲结甲以从故能所向克敌成功若神公清以律已惠以使众凡城楼公廨则整之旧则新之俱出措置不烦于民岁遇旱涝则斋心祭祷无不立应民受其福歌謡载道又同大参黄公埙议立社学选军民俊秀诵读其中多有成立者且知人善任故能保障邉州屹如长城莫敢指顾公自守梧与今郡每岁军功成及获黄贼朝廷累赐彩叚表里洎三府劳羊酒银牌无算公虽居阃外秉重权然游心古澹耕山钓水之心日往来于胸中累以疾辞职朝廷每嘉赏不允及今永安功未上而有兹擢呜呼若公者桞庆之人思召伯望髙子百世可忘之哉予家食时乡丈孔君韶文时为御史中丞与予言公起家广州前卫挥使年少即拔頴自见最为都宪韩公永熈器重予昔守髙州四郊多垒浑城鬼魊事几至不可为之境公年逾弱冠即擢都阃同予披荆棘芟强梗化盗贼为平民千里之地得出汤火归衽席公功在不刋予时已知公名及至桞谒公睹公治戎之暇手不释卷对予剧谭秦汉以下文格髙下及上下数千载史如指诸掌虽专门名家者有所不及爱接賔客开懐引纳无不倾倒重惜物命一虫亦不轻履遇有罪当诛决不姑息文事武备庶几兼之予尝论公之为将以孟孙傅放麋之心驾裴将军射虎之勇得孟明修政重施之老练兼蔡遵雅歌投壶之儒雅谓非三军之师而岂一夫之敌耶公功在山恒峙不湮公功在水恒流不竭纎息揄扬莫既笔舌公名磐字世安别号石斋  

永通峡碑　　　　　　　　　张　澯  

永通峡即成化初都宪韩公所名断藤者是也其地距浔州西北境源出万山中其上口接桞之武宣县勒马峡下口出桂平合流浔江中间沿廻数百里两崖壁立千仞丛木蔽天洪水奔滙是唯猺贼负固之区正徳戊辰太子太保应城陈公尝以都台右辖来督两广军务仗钺振旅风霆四驰遂问峡之险易通塞有进者曰兹水虽险可航并浔溯桞六日可达实为两江防径自韩公罢兵之后而峡之门户有若扄之者四十年矣公闻之震怒即遣一校召其羣獠莫不延颈毕来既乃下令曰圣天子神武好生吾不忍汝即枭磔今与约凡官民舟檝之经峡者汝等转相防送之各有程期凡民商贩载者各给汝以鱼盐瓦器令而差池法弗汝贷维时羣獠竦息退而共命数月之间两江晏然帆樯络绎不絶因请于朝愿以永通更峡名而勒诸石上赐可未逾年公陟位司徒又六年公承赐命再抚旧迹向之进者复以峡壅来告葢在官者惮江迎送而启嗾獒之衅泛舟者恃官府兵威而爽鱼盐之约故尔公与总镇太监寗公总兵太保武定侯郭公廵抚监察御史谢公议曰是安得独罪羣獠乎于是刋章刻期申命惩慝不崇朝而旧防复众利兴矣夫始之不杀仁也来而制之武也变而能察智也善终如始信也仁覆武克智驭信怀具是经徳以抚小丑峡其有不通哉是役也副总兵房汝玉副使傅本学参议张天衢刘主信佥事姚九霄参将牛允武张天祐皆承公命戮力赞襄而误以记相属予浔人也其可固辞乃櫽括事实而系之以诗曰  

峡之山奕奕航而游者无忘帝力峡之水溶溶后之来者尚继我公  

义宁县透江堡碑　　　　　　尹　圭  

义寜去郡治西北八十里有寨名透江去邑治西南十五里为古田磁洞西融始龙桑江怀远大罗诸贼出没咽喉实义寜永福灵川兴安要害之地环处其外为西岭塘勒安鉴诸村村民往尝招獞分田错处以为卫既而獞种日繁犷悍不制导贼掳掠为之转赎以要重利或隂搆党孽焚荡村墟民苦茶毒岁益不支有恶贼黄明相亦先年招来者生息引集族众近百分处平田江门磁峒胡山诸寨民皆侧目以视每夏秋天旱明相则阻水灌田西岭塘勒之田坐待其槁民有畏害弃产去者明相据为巳有重迁之民因有司坐视其毙亦习为负固借口獞侵尽其里不复有公租之入而邉山诸獞聨络百十余家阳顺隂逆视明相以作恶者亦不可指数嘉靖丙午春侍御徐公奉命入境惓惓以弭盗安民为务西岭诸村有以明相赴愬者公留而徐察之是歳秋明相雠里民李琼九之猜已执缚支裂残忍莫状乡民愤惋拥琼九之族李松常等复号诉于公公勃然曰噫恶至此极矣天讨有罪是乌可逭于是谋诸分守大参陈公茂义分廵督学魏公一恭恊心赞成乃与副总兵程公鍳熟筹其可命指挥王国贤门崇文霍承祖等领兵勦之指授方畧整兵疾行值天大雨贼不为备一举而殱之渠魁授首党众翦灭几无噍类殆天厌明相之恶假公神武而降之罚人力不至于此也明日乡民欣跃如获更生公曰透江据诸寨咽喉为獞贼出没要地不立堡以守之安知不有漏殄残寇复结诸獞为患如明相者耶于是命圭防同王国贤等卜地据险剏堡以为戍守之计命千户靳邦仪董治匠役庀材鸠工不阅月而工告成形胜壮伟矻然为一方巨镇拨狼兵二百兼军守之以明相遗田给戍兵余田留给就招残徒于是民得安居无恐而磁洞西融始龙桑江诸贼有以控制其咽喉不敢横行如前使继之者得其人镇压警励不少懈怠如公在时则义寜以西寜复有夷獞之忧耶其保障之功大矣时署义寜事藩司都事刘润欲刻石垂远而以文请于公公命圭记其始末俾来者庶几有考焉公讳南金江西丰城人  

邕州陈君施学田碑　　　　　徐　浦  

今之防通显渐天逵者大都皆卓荦夫也平居淬厉孰不曰我出而仕则必胞吾民与吾物以行所学遂所志而后已暨登膴仕亡论服休服采静言庸违即膺一命之寄而志行不符名实背驰者比比此其故何哉名利之心胜而实践之学荒也是以今人固有修于家而坏于天子之庭者亦有勉强于仕朝以钓一时之誉以为干进之媒及一不得志则举平生而尽弃之如两截人者噫士之所以自待与国家之所以养士者果如是哉噫又安得志行相符穷显一致者而血之论士哉余叨仕版有年尝执是以阅天下士每不多见若邕州陈君者真无愧于是也君尝语予曰鄙人为秀才时苦于贫乏无能措一钱以为灯油之需矢心以为他日稍有资益无忘也及叨第歴官二十年至解组归一如贫士初心常耿耿于怀不以告人而鬼神则知之矣迩年偶因家僮陈饘等九命为剧寇卢恭等所杀防先任郡守陈团山问以一家非死罪三人其田产断付死者之家律牒呈当道详允鄙人思之卢巨盗也向厪官兵禽之不获家僮之死数也而禽获大盗以息民患则亦幸矣又安敢望取其田以自利乎具呈送府请议以给两学诸生庻可以毕初志噫若陈君者岂非志行相符穷显一致者哉夷考君讳大纶起家己丑进士磊磊然夙负道气弱冠游阳明先生之门深明体用实践之学而一时同陞之士莫不以志节道义相砥励如铨曹省舍固我明制科之妙选也当路慕君之名有欲以处之者但欲君投一刺可立致要津而君不少屈竟以司徒郎出守三山继守韶州下车之初即鋭意治理筑明经书院于韶进多士而以时课之孳孳焉廸以体用实践之学又为立清平市每岁计其赋之入以供诸生灯油之费至今着为令典韶之人士咸徳君于不朽云夫陈君出而仕则置租于书院以给诸生处而乡则施田于学宫以周寒素出处一心言行克副所谓天下士非欤恐不当于今之士者求之也虽然仕而置田易处而施田难矧陈君养贲丘园久矣考其家亦寒士等耳顾肯先人后已抑何所为而然乎噫君之心惟求无负于初心焉耳此固吾儒实践之学体用之道也谓非一伟人哉予乐谈人之善者因邕守申前议给田以赡学遂命之立石以嘉陈君之心云  

肇造全镇民居碑　　　　　　林大春  

梧州为东南重镇实两省冠裳之防三军所出四民聚焉然其地僻在西鄙非通都大郡其俗尚简朴无髙堂华屋之观葢自官府学宫之外率多竹庐以蔽风雨每间歳旱烈辄焚烧数百家俄顷而尽居民常望见火荧荧从屋脊起遂谓天灾莫可幸免巳复结竹环居如故以为常歳嘉靖乙丑六月城外火灾其明年丙寅六月又灾于是藩臬二使者患之因上书督抚兵部右侍郎兼都察院右佥都御史洪都呉公自言奉职无状弗能宣扬徳美致召天灾殃及于民宇民用惨戚请与吏二千石而下痛自修省以回天谴因发仓赈梧之被灾者不胜惶恐待罪是时呉公适以上命东征二源先移军于端州书至公方劳师军中为辍食泣下言我以东兵之故而遗西镇黔黎忧虽大夫自引咎乃余罔豫图其亦何责之辞遂可其请且移檄镇中召父老而谕之曰顷余乃弗虞尔等弗戒用燔于尔宫余实甚悯焉然火之作不于秋冬而于盛夏此非必皆天灾也其居使之然也夫沧海之舟雪山之骑昏夜索火必无与者使童子操竹而磋之则其火立至由此观之竹以致火亦明騐也而梧之民乃往往析竹为椽编竹为户上栋下宇匪竹莫须环城远近鳞次而居井灶相续寝防其中日气下暴地气上蒸欲求无火不可得已故火之起自屋脊也实暑盛竹热极之所致而反为天灾不亦误乎且夫惮费惜劳而安于陋习者贾竖之守而更化善治移风易俗者圣人之事是以豳风陶穴亶父契龟陶唐木处神禹凿龙故防伯端冕以化呉仲尼弦歌而治鲁凡以承天之道相地之宜贻斯人以久安长治之术者也故民罔携志士习而安焉子孙世世守以勿失夫然后敎化可兴而风俗可同也今梧人不寤乃欲为一切目前之计以茍岁时卒有不便于巳即委而去之视弃其居如弁髦然甚非所以示民不迁之义也其令民自今皆易竹庐为瓦屋力不足者官为赀给助之能以义倡为凡民先者旌之有不如令者罚之甚者籍其地而墟之于是乃发窑戍千人命中军监制砖瓦凡累数十钜万恣贫民所易取令藩臬使者以意行之行之郡县五阅月而镇城外内居民无敢复为竹舍矣君子曰观于此而知王政之及人至易也其泽远矣礼乐其可兴乎初公令既具或谓不如令之罚至墟其地不已重乎公曰不然正使之难犯耳至是功成民果无犯者其年秋二源平公且还镇往观之防有诏召公入赞机务寻复召还本兵于是士民争赴郡请记其事曰公之惠我西人者亦多矣靡得而悉记也不动声色而遗我西人百世之安者亦大矣不可得而闻也无巳则请以前事记可乎太守许诺更请于二使者二使者谢曰是诚在我顾我愧罔以赞公其何敢辱之太守曰夫六月之灾惟使者幸闻之今日之役亦惟使者幸敎之愿使者勿辞于是二使者揖让三反而太守而下与博士弟子复三过之然后使者乃始采掇其文而为之记使者为大参刘君子兴与佥事林大春也而记即大春为之明大参之让也太守为谁晋江丁君自申也自太守而下若同知柯文绍通判陈绍文潘仕云推官李佐苍梧县知县海鹏则均之与有经理劝相之劳者其辞曰  

于皇我明徳覆六合翼翼苍梧雄镇是作宛彼江流賔旅杂沓民亦繁止修篁是托四月为夏六月徂暑连衽成帷挥汗成雨炎蒸载临烈防为炎使者陈辞爰告我哀呉公曰咨咨尔羣黎祸匪自天厥乃自贻我图尔居陶瓦攸宜曰止曰时筑室于兹乃资尔财乃佐尔力庻无后难以永今夕百工趋事庻僚祗式二劳蹔费其究安宅于惟我公泽并鸿钧潜消黙运大造我民御灾捍患尸祝户陈君子万年正是国人粤稽史籍伊谁配矣夏禹不作民鱼鼈矣齐微管仲吾左衽矣方公之功谁今古矣千载穹碑卑汉水矣  

百歳坊碑　　　　　　　　　殷从俭  

竹冈金公生于成化三年丁丑中丙午乡试至嘉靖六年丁丑为重逄今四十三年甲子夀登九十八以闰计之歴月三十有九实计百岁吾乡前此未始无百岁之人但或徳未能以称齿望不足以服众则亦沦没无闻尔公发身贤科筮仕学博归隠五十余年潜心砥行交际不茍于凡道徳性命之防隂阳医卜之术罔不洞究敎子白擢魁于乡仕为县令年近古稀雅为乡评所重公虽登上夀而歩履饮食康强如壮非建坊表扬无以章示盛美防靖江味殿下乐善尚齿迈古贤王捐金五十暨王世子屹殿下二子辅国将军任晟共捐金十余大书百岁二字遣纪善舒晔持以授俭予幸与公比隣欣承雅意获效微劳遂谋于镇国中尉约俄乡宦李公宷李公膺侯公相王公文儒何公莘董公徳明彭公登瀛李公仲僎共成厥事徧告于宗藩缙绅奉国将军规耸国子司业吕公调阳等百有余人各捐金有差适镇守副总戎王公宠闻而韪之捐俸五金委百户徐钺董其役卜址南门隙地众心胥悦事既就绪始白于廵院三司郡邑诸公皆乐赞其成经始于中秋落成于长至天时人事不谋而合又岂偶然之故耶兹幸毕役谨勒其略于石以俟登上夀者次第书焉是为记  

永福县新建兵堡碑　　　　　张守约  

粤右古荒服地自城郭外皆夷蛮窟穴其种类蕃非他夷比难制一习犷贪得一张眦辄操刃相向甚者冯险肆掠无少顾忌难制二地广负冞阻走峻坂危石上下如猱狖难制三粤号瘠土赋简岁祲戍卒之糈率借西楚东广以给即傅尺籍鲜土著亦杂两省健儿充之大都诸所募集土夷为多其劳佚饥饱聚散坚瑕势相伯也当事者每艰于谋始而易于虑卒讨军实则靡所应办寝戎氛则靡所控制葢二者之难久矣然无如粤右甚以故古田没于夷盈八十载迄罔底定穆皇帝鋭意外攘之业吾乡二三大老防疏请徴大师讨平之今天子嗣位初怀洛二县相继上变又讨平之永福环四面皆夷与古田怀洛诸县相宻迩诸亾命逋党已复啸聚为患中丞郭公威震而恩柔之无论永福即封内诸夷屏迹四面愿上牒输租赋禀要束与编氓伍草莱渐疏逃移渐复非曩时矣公以狼防豕躅何代蔑有徂征薄伐未尝讳兵顾在事者备之乃檄所部图善厥后于是集羣策而规画之因地之要害以置兵因兵之屯聚以置堡犬牙相错掎角相资北有龙门堡募兵一百六十防守以塞大夷古满之径西南有海湾堡募兵二百防守以塞硃砂坪古底之径南有古鉢堡募兵三百防守以塞思位古镇巢之径东南有陂角堡亦募兵三百防守以塞修仁荔浦金碎之径北有凤山堡撤哨江劲兵五十防守以固县治之屏蔽而又于新安堡增兵四十江尾堡增兵三十兰麻堡增兵三十理定堡缮筑城垣以原募镇蛮兵二百住守其饷有给司帑之藏者有给殱絶夷产及荒旷田土者有兼给鱼盐者其戍有军兵防守者有专募土兵者有汉土兵兼募者岁给田若干畆帑金若干两堡若干所兵若干名百里内外隠然金汤之固矣夫吾粤民夷杂处非有藩垣之隔出入之防地利兵情大半共之而徴召不能猝集储峙不能猝供来则兽突去则鸟散跳号为羣噬囓成习其一喙一息未必遽帖然伏榛莾巳也郭公忠诚悃欵彊干渊密古所谓社稷臣而长虑却顾为吾粤建不防之业葢自为晋兴牧以至今兹十九年矣鍳已事之懿轨树永世之骏业其所闗于兵事最钜而兵宪呉公善寔纲纪之度地覈田吾令长郑侯佐首持是议与有劳焉若凤山堡之建取哨江剰兵以守今中丞呉公允兵宪公之请重内地严外扞皆大有造于吾邑者也诸父老谋伐石以诏将来无使湮没命守约操牍载其事为之志其槩如此稙穉之颂河洛之思世世不絶则诸钜公之勲与吾邑罔极可也  

懐集县学田碑　　　　　　　文体循  

昔原思为宰而辞九百之粟孔子曰毋与尔隣里乡党乎夫圣人礼义之中正辞受取予适当其可观此则分禄以惠人圣资之通义也然隣里乡党宗族之所在分禄以赡之是谓孝于其亲庠序学校人才之所出分禄以惠之是谓忠于其君其心一也我邑侯陈公起身科第世家渊源问学莅任以来诸士子多拜门下毎五日下帷身亲课讲虽严冬盛暑未尝少懈计明年又当大比虑士之贫者或不能自给以专其业于是捐俸金六十余两以为通学灯油之助惓惓然以科第期多士忠君作人之念诚至渥矣诸生龚勲尧持亨等佥谢而请于予曰分其惠以市灯油不过感徳于暂时岂若总其惠以置学田俾得遗恩于久逺且学田之立有自来矣先是本学掌敎萧师捐金十两置学田若干亩歳入租于学以资公用继苍梧佥宪夏公捐金五十两买学田若干亩岁入租于县俾贫士每得具文请周二公之惠至今不冺者田存故也我陈父母今日之惠盍亦因二公故事置学田以垂诸无穷可乎余欣然喜曰诸子之言是也于是悉出惠之金择田之近郭者而易之共得田若干亩租若干石逓年轮廪增附各一人徴其所入之租而归藏之凡有所费悉命于师长登簿公支不得任情花费俾通学沾实惠也谋成诸士请予为之记顾此实余责也曷敢辞虽然体三公建学田之心以作兴诸士尤当体三公之心以奋励葢学田立则公用有资公用有资则课讲有常凡尔多士日燕燕然相观以底于成者皆三公之恩所自出学田之惠殆将与学相始终也余所谓忠君作人之徳寜有艾者正坐此耳三项学田土名叚亩税租悉条开于左夏公名道南号见吾浙江余姚人也萧公名信号少川广东潮阳人也二公善政善敎典籍具存兹且不赘陈侯名一定字克静号瑞溪广东掲阳人也举甲子乡进士由琼山学谕来莅怀凡五年立学之外又复捐金四十两建层楼植风水是以大义倡而士民踊跃恩威着而四境帖然凡此皆育士爱民剔奸御暴之才炳炳多不能尽述者原斯碑所以记学田也若夫歴叙侯之功徳以勒竹帛者端有望于后之君子云  

梧镇阅武塲碑　　　　　　　刘尧诲  

阅武塲在镇城南西郭五里许跨三江中洲环以冈阜其地平衍而三面阻水中可屯数万人乃即地为塲以教战士中设将台三楹前结轩后堂三楹左右庑各庖一台下东西五十歩外设防署四各三楹火神庙一门庑各三楹凡阅武先以牲币告火神而后行事周缭以垣凡一千五百歩有竒垣外西偏结军营四以居土汉戍卒营屋各一百间成化癸巳年总兵官平乡伯陈谟创建嘉靖间提督军门应公槚呉公桂芳前后修葺顾年久而蛊且堕矣余初履镇故事阅武见台轩攲倚各堂署俱不蔽晴雨垣址芜没不可复识四营屋惟断甓残础错于丛莽中问之则曰各戍卒旅食民间或凭城堞为庐苦甚时守道参政林舜道在坐语之曰梧为重镇即无论武士所见武塲荒废其何以示威重而肃远人如存辑何盍命有司于是檄梧州府知府陆万垓简吏授事计帑钱议远迩同知魏仕贤治具檄通判黄杞市材伐石鸠工程土而以坐营都指挥使周勲专董之乃合各营戍卒更畨直事仍出帑钱赢余若干万以佐费先是司府吏以土垣疎恶不耐雨潦请易以甎石军营湫垫请更诸爽垲损营屋数而髙大之他台轩堂庌各公所请如初制报曰可自始事越十有三月而讫工是为万厯庚辰夏五月也  

懐集义仓碑　　　　　　　　林春茂  

荒政之重于为治也岂细也哉昔长孙平领度支见天下多水旱奏令民间毎秋家出粟一石以下贫富为差储之当社委社司检校以备防年名曰义仓朱子在崇安请立社仓一所借官米六百石为本而取息二分歉蠲其半大饥悉蠲之行之数年子什其母更不收息虽遇防年民不缺食王政先救荒而其要在储蓄二公之计虑深远矣我国初毎邑有仓而又设仓于四境用官钞买谷储贮佥防大户防守其初葢甚善矣其后敛散不时文法繁琐吏避事者视民之殍不以请发至化为浮埃聚壤而不可食防守者倾赀防赔由之废弛今并其基址而无存者此与惩噎废食何异哉独预备仓贮于州邑其藏有限且所惠不过市井游惰軰而遐陬僻壤力穯远输之民虽转沟壑而不能沾升斗之粟其势然也余治怀之三年诸废坠稍举而尤至于义仓条陈于部使者马公批示为治首务着实举行谋之父老有云怀邑多谷防荒少往岁旱伤谷价反贱葢狃目前之无虞遗预防之至计也夫天灾流行国家代有况怀集半梯田而四山多猺獞无桑麻枣栗之饶闾阎鲜葢藏一水通东粤其谷可出而不可入设有重灾匪特流亡而盗宼滋起矣于是捐资毎里立一义仓毎仓置五十石令民出粟毎亩二升助之榜之通衢时一保长朱镗出谷十六石后无继之者乙酉秋旱伤既甚百姓徬徨方行禁籴止商谷五十余艘遂取赎锾买入预备仓者三百石又买二百石入义仓以俟平籴余令民间自买独郭襄阳买谷六十五石后亦无继之者呜呼好义之难得如此使饥馑洊臻公私具困其极也必令劝借而不免于乗机抢掠富戸不能安居孰若随处积粟随处散给积贮而有备之无患者哉是仓也在城厢者一在坊郭谭村西水独周者四惟务本里顽愚惩之而不愿立其法掌之以保总保长而老人兼之立簿三扇书其散敛之数一载于保总长一藏于老人一藏于县游手游食者不与殷实者不与无行之士不与毎石丰年收息二分中年一分歉则加耗五升散以仲夏敛以仲冬俱登于籍其以湿恶还者有罚故负者削其籍总之不外二公旧法而酌以时宜也既敛之后本县稽察出入之数具报于府不登循环其侵匿那移责之赔偿而痛惩宥罪呜呼治法贵于治人善始不必善终兾后之君子雅同一心可垂永久不然其不为豪猾之侵耗者几希于是乎记  

府江开路碑　　　　　　　　管大勲  

夫粤有府江在漓江下合蒙荔水折而南葢全省咽喉也其流入金硖趋巴江出丛林两崖嶻嶪叠嶂连云茂林密箐怪石危壑人迹罕通诸蛮每每从冲口或蒙隂中出邀商旅戕吏民岁岁为患虽经诛勦屯兵列堡迄未有剪荆伐翳凿山通道为千年计者万厯十三年春正月王师平府江诸将吏佥谓自征蛮犹薙草然蔓则刈伏则抚无他术也请自今借盗田修军实据险守之维时督府连江呉公抚台龙溪呉公相与恊虑而筹曰勦叛匪艰而永清之为艰府江几用兵矣而旋蠢动患在崄巇弗铲欝垲不通而疆理之未备乎乃合谋于直指黄公上书阙下若曰府江固号天险万屿凌空千嶂蔽日循崖径穷度壑蹊塞弃为盗区迄今戡定风气屯防道途阨阻善后之防曷若开路便上报曰可于是檄兵备宪副归安韩公总董其事当是时戎马甫休息行间诸务旁午先为议耕屯防御之略内调节其军需而外抚安其残党已遂召平乐县尹黎来王经纪之且命单骑往视险易谂道里孰山宜刋孰江宜疏孰石宜凿崖宜焚孰涧宜舟宜梁孰地宜舘宜亭孰冲逹何处孰村出何所孰堡接何壤咨度既周矩矱略具乃召千戸刘栻把总李芳軰勅之曰遵尔界驱尔兵役尔工毋怠而成已而召外郡邑商谢诚郭邦实张瑞等若而人依麓凭冲裹糇粮集夫力纵砍伐输巳材而铲榛莽心惟口裁宵规昼画命日授事分地量工给饷制器选能课绩劳勤防惰靡遗智焉税商木以折工直高铲崇巅深芟穷谷顿令众山如童诸路若坦百年防丛魍魉之区倐尔四逹视内地云经始于岁乙酉夏五月竣事于明年丙戌三月自小仓板歴龙头矶广运堡足滩雷霹至铜盆冲总二百余里西岸两地田冲营出沿江冲口佛槽猪巷大铜江营一至江口一自龙塘抵清潭脑小铜亮营一至小铜江一至田冲界一至塘峝仙廻一至象矶堡丹竹冲界一至大小铜亮铜江一至水浪南峝一至大水冲一自异村后出佛槽归化等处平峝堡一接三妹巢一至榕峝及潘村东岸贺县至东安界各若干里而松林鼓锣二硖尤称险絶则命李芳刘拭率江浒接地脉并力疏凿以接两岸之道无病渉焉总之设公舘二亭铺四十渡舟十三桥梁六百二十五是役也治地资兵伐防资商架构资材畚锸资石赏费资羡而借公帑仅六十余官不费而绩用成嗟乎余于是仰窥三院之訏谟远而兵宪公之苦心矣与其屡勦屡叛勤我王师也寜拓辟是图治崄巇而为康庄驱欝垲而成孔道隂殄阳开气通物阜狸埋枭伏一劳而永靖之为快乎余尝分藩苍梧往来上下三岁间凡八度府江矣今年春移官东泉顺流过之见烟瘴廓清新堤迂衍轮蹄络绎负担载途舳舻蔽江村舍相望别一境界矣余喟然而叹惟皇神武惟公经略俾八蛮通道幽壤同风不庻几乎与草昧开拓并称休烈也哉  

欢雷碑　　　　　　　　　　龚一清  

怀远县城治久虚猺人未释旧愆皇帝在宥十九年守藩臣龚一清分道右江矢承徳意以咨度任陈郡守梦庚以经缮趣蘓长令朝阳及尉郑良慤方庀事猺众余金朝数十軰白尉因寓民张鹏呉自学罗乞于长令与怀民俱来具请新县治城丹阳镇状愿为新民葢令尉义喻一旦幡然从化矣可之为诣镇地相土宜以宋别驾允殖偕时中春十二日也民猺樷沓欢鼔舆所至而雷偶鸣于上轰然訇然若与应不先乎此不后乎此是歳雷始此也葢欢声其雷又天心之同云乃定治维版土田先是民弃为蓁莽猺占萟者且久令尉为言猺皆吾民愿以亩输萟姑与仍业许之其猺间不率化者责在六刀之酋时取焉以丽于法爰如请属石諡欢雷碑维后罔有轻更系之箴曰子帅以正孰敢不正母曰蠢兹有众归命民罔常怀怀于有仁母曰何畏至愚而神遂歌曰民欢攸樷天心攸同厥城孔阳万年时功  

九府学田碑　　　　　　　　杨　芳  

田以养士胡可已也自代匮来谋之直指钱公出帑金三千购得九府学田四十六顷三亩零毎田有四至有租数有佃丁姓名刻石于各府州县学宫前学使骆君撰有碑文竪之桂林明伦堂不啻详矣今学使杨君又查出频年所有学田九十九顷五十六亩零复勒之石总计共得田一百四十五顷五十九亩有竒葢亦各省所无者嘉惠后学先后一心谨识之以备查考若乃逓相稽覈使不至于埋没兼并而令铅椠子得沾升斗之助是又在我良有司也  

贵县漏泽园碑　　　　　　　黄学凖  

夫掩骼埋胔牧政之大端也贵邑旧经兵燹野多白骨荒冈僻阜停积无主尸棺残魂飘泊罔所依附往往星月之下风雨之交形为鬼哭幻为野怜盩气欝结上干天和比岁弗登灾疚间起禨祥之应诚弗虚矣予署邑篆触目动中因简宪纲三十六欵读之亦无附载三复考究乃知漏泽园实与孤老院事相表里葢圣王御宇以万物各得其所为愿其效使齐民乐业飬生送死举莫所憾不幸有茕独之祀者则穷民之防枯骨之泽尤在所先故牧养如法则生无主者有所托掩瘗以时则死无主者有所归死生人鬼理一而已宪纲载非略之也义互见尔予独怪夫今之为政者簿书迎送取给目前而郊坰之外不复周覧致使赤子遗骸等如瓦砾曾不得附于敝葢帷之例亦良忍矣予怀此惧顾左右供事皆椎埋嚚悍无足委任乃进其耆老而语之有呉邦材者真笃实好修跽而言曰老民不谷窃尝有利物之心而分无所施恒恐身先朝露甘同草木今明公发是盛美敢不承事唯力以图不冺予曰善哉善哉遂书牒委之给以使令仍申隂隲果报之説以坚其意始涓吉日周行祗役计尸棺停积凡八十具悉为殡诸浅土髑髅一百六十余并星散骨殖则萃为丛塜贮以石函覆以髙丘邦材复捐赀召巫设清醮以享之同时乡耆余瑶軰亦各携衣楮钱相率焚拜襄事而退由是野无暴露原有封茔虽微华表以为观亦树白杨而成列过者释狐兔之感逝者鲜吟啸之悲梧亭之魂载寜伯有之厉不作和气斯洽丰穰可期兹葢王道自然之施徼福于腐朽诡情乎冥漠者也爰用立碑纪其颠末尚企来哲因时修举相承于勿替云  

独周里桥道碑　　　　　　　谢君惠  

怀邑为梧辖一隅介在东粤之间旧不修舘舍不设邮亭谓非当道驻节之所临冠葢车骑之所假途也以故多属鸟道周行之履视空咏大东而独周一帯自哆啰至凿石延袤四十里丁己秋冯夷作梗顷圯尤甚嵌巇险堑垒石淖泥乗者抱蹶折之虞行者多踯躅之患予毎过欲谋为修复状顾此费不赀非借士庻同力共事即长官恶能防石神通役鹊浮鼍转济人于亨衢也适郡从事高天燕慨然有急公之义具縁簿告余余曰属在封邑而缮葺废坠尔将主盟谓何经理桥道余为政愿与众共图之用是捐俸为士庻规仍节羡劝劳率作兴事募工度材计糇酌费一时都人士羣相鼓舞富者输财贫者出力以佐不逮故经始于戊午一阳之迄兹仲春遂告成事凡络绎征夫肩摩毂撃式歌且舞于荡平之途而不知为之者夫以百年险巇之区忽成康庄大道坦然周行虽曰往复之数乗除之防而子来趋事庻几政通人和百废可次第兴乎余一人实嘉赖焉是役也计除道四十里许石结巩桥二平桥四约费四十余金其乐输姓氏俱有成劳例得并纪因勒之石隂以志不朽  

## 粤西文载卷四十五  

桂林府通判汪森编  

碑文【`平蛮`】  

平蛮碑　　　　　　　　　【`唐`】韩云卿  

惟大厯十二年桂林象郡之外有西原贼率潘长安称安南王诱脇夷蛮连跨州邑防伏蚁聚贼害平人南距雕题交趾西控昆眀夜郎北洎黔巫衡湘弥亘万里人不觧甲天子命我陇西县男昌巙领桂州都督无御史中丞持节招讨斩首二百余级擒获元恶并其下将八十四人生献阙下其余逼逐俘虏二十余万并给耕牛令还旧居统外一十八牧守羁縻反覆歴代不賔皆受首请罪愿为臣妾嘉其自新俾守厥旧商农渔樵各复其业悼耋鳏寡各安其宅变氛沴为阳照化险阻为夷途五岭之人若出泉而观白日如蹈烈火而蒙清泉书上闻优诏嘉焉公卿百辟将校耆艾咸愿歌颂勲烈以铭于石辞曰  

皇帝即位十有五载淳风横流声教无外蠢兹蛮夷肆其蜂虿恃逺怙险为人蟊贼爰命陇西持节讨绥训我师徒如虎如貔卷旗释甲先喻徳泽稔恶勿惩含虿弗息矫矫陇西励尔矛鋋鼓奋重泉兵扬九天出其不意亿万踣颠来者面缚亡者染锷捜洞索穴覆其巢穴若鼓洪炉燎彼毛毳若振飘风摧乎朽脆海宇蒙蒙再开天光俾祲作和化戎为农三军卧鼓四鄙罢柝原野萧条万里澄廓眀主是嘉罢人是康铭之岭门用垂无疆  

桂州瘗宜贼首级碑　　　　【`宋`】孔延之  

广西去国既逺自有邉事主兵之臣懐诈事上専用姑息以取官赏民益受弊贼益得计以至于不可救疗庆厯四年正月十三日宜之环州有贼欧希范挟怨聚党攻其州下之眀日破带溪普义又眀日破镇寜逐其官长因自称神武定国令公桂牧内倚世贼蒙赶深沟髙壁乗宜州无备将以驱其党羽肆掠而摇二广也于时主者出兵捍御虽颇攘定而贼方缮完器甲张兵势劳安抚纳故事四月以刑部员外郎集贤杜公杞为转运按察使得便宜追讨八月十二日公至自京师渉桂蹈宜驻旌于环经沉谋揆逺略谓安化种类频至深入使吾数千里之氓夫耕妇织不能供命而濵于死者赶寔为之地今不并诛是虽得希范犹不得也亦既擒赶眀年正月七日防希范于荔波之古绾寨十三日械至环州二十九日诛希范蒙赶及其伪置官属二百四十有三人于宜州之城下配之外并前斩首总一千四百九十四级公命分送诸郡枭之以示众而临桂居四分之一于是桂之官吏相与谋曰古之诛大恶者必为京观所以示戒惧于其后也今此小丑敢行称乱恶己钜矣宜敛而封之以应古谊然后尽以所命即北郊而瘗之章大戮焉公之戎功蔵在册府异时死者得生者得息含哺鼓腹无征输之患传诸故老之口而不见公之顔色又无纪述以形盛徳之美何以慰南人之思哉因略取其粗而着之石云  

平蛮京观志　　　　　　　　余　靖  

大宋皇祐四年夏五月广源州蛮犯邕州防之乗江流暴涨东防九城遂至广州广人怯战登陴自固贼将驻兵傅城攻之五旬云梯土山极肆其巧城坚不能下乃还经途复残二郡覆四将再入于邕凡害将佐三十余员掳生口万计牛畜资寳无算所过焚荡无余楚越萧然矣朝廷忧之君臣为之旰食枢密副使狄青抗章请行愿授成算上重其诚从之先是命枢密直学士孙沔入内押班石全彬同本路经略使余靖经制贼盗命青以宣徽使都大提举総其节制眀年正月己未青帅三将兵至邕州防仁铺贼举众出城拒战大败之骑兵追奔十五里所杀蛮众二千二百余人伪署侍郎黄师宓等腹心将领五十七人死于阵贼首侬智髙其夜焚城自遁诘朝引兵入城俾供奉官贾荣就战塲敛贼尸而殣之为冢于防仁之南又遣郴县尉区有邻聚重伤还城而死并活擒而戮及奔而蹂践燔灼者三千二百二十八人为一塜瘗之于城之北三月有诏即其地筑为京观乃命立石以志其伐铭曰  

庸臣司邉率职不防盗起其间蠢尔异类蔵亡纳叛以辅狡顽窥兹无备乗虚袭怠遂肆凶奸顺流而东列城皆空岭表骚然师徒桓桓失劲摧完天下恻然帝命枢臣握节属鞬拯坠绥残师行以律赏罚贵必其谋乃専兵家之势动静有制所撃无坚吁嗟羣丑狃于常胜敢当其前驱彼犬羊敌此熊罴血膏于原弃甲如山遗骸巨野百里腥膻武功外扬仁心内悯念及幽泉肩防之京观之封铜柱齐年天声逺振皇泽重宣永镇群蛮  

平蛮碑  

圣宋体天法道钦文聪武圣神孝徳皇帝在宥之三十一年天宇之内海渚之外氊裘卉服罔不率俾越五月蛮贼侬智髙冦邕州防其郛贼虐衣冠驱虏稚艾遂沿郁江东下所过郡县素无壁垒倐然冦至吏民弃走因得焚荡剽钞无所畏惮乃攻围广州五十余日不克大掠其民而去然所存者官舎仓库而已百年生聚异域珍玩扫地无遗矣国家于岭南不宿重兵故贼起三月而后师集蒋偕张忠素号骁将相继覆没由是畏懦者望风溃走贼锋益炽逼连贺毁昭賔再穴于邕矣驿骑继闻上甚忧之枢密副使狄公青以为将帅之任古难其才若再命偏禆事一不集则二广之地祸连而不觧矣亟自请行天子韪之遂改宣徽南院使荆湖南北路宣抚使都大提举广南东西路经制盗贼事九月拜命既受禁旅仍啓以旧镇骑兵及荆湖锐卒従行十二月至桂林督部伍亲金鼓然后兵知节制矣眀年正月甲辰至賔州先是钤辖陈曙领兵八千溃于昆仑之关公推其罪首斩曙及佐吏以下三十一人然后人知赏罚矣兵将股栗咸思用命是月己未引师至邕城一舎贼悉其徒以逆战公之行师虽仓卒道途皆有行列贼至驻先锋以接之公凭髙望防骑兵以翼焉贼大败追奔十五里斩首二千二百余级生擒五百人尸甲如山积于道路伪署将相死者五十七人是夕智髙焚营自遁复入于蛮中先是命湖南江西路安抚使枢密直学士孙沔入内押班石全彬过岭与广西经略使余靖同共经制东西路盗贼故命公督大提举然孙石赞谋而军中悉禀公之节制贼之再据邕也农者辍耕商者辍行逺迩惶惶不聊其生及公之拜命也朝野之论中外懽然以方召之才兼机轴之重出剪狂蛮无噍类矣贼之巢穴曰广源州交趾之附庸也父为交趾所戮遂弃其州奔南蛮界中悸傲以僭称号自名其居曰云南道又曰南天国再名其年曰景瑞曰啓厯杂名其左右之人自侍中开府以下署之其主谋者黄师宓侬廷侯侬志忠等战没于阵未有剪其羽翼而能飞刳其腹心而能全者也故宵遁矣呜呼智髙之谋十余年间招纳亡叛共图举事十余月间连破十二郡所向无前夫岂自知破碎奔走在于顷刻之间乃知名将攻取真自有体哉二月甲戌改乘辕其月丁亥至桂州诏徙防国军节度复以枢密副使召仍曲赦岭南民得休息矣遂磨桂林之崖石以书其勲其词曰  

有宋之大天覆地载四海正朔百蛮冠带蠢兹狂冦起乎徼外父戮于交逃死獠界招纳亡命浸淫邉害邉臣罔上习尚以懈卒防邕郛乗流东迈志图全越肆其蜂虿广城言言梯冲附焉攻之五旬掠民而旋贼锋一至千里无烟还据于邕五岭骚然天生狄公辅圣推忠情存义烈志疾顽凶请缨即路仗节临戎英材鳞集猛将风従贼之敢鬬寔惟天诱来迓于郊奄防羣丑当我摧锋易如拉朽僭补伪署丛然授首羽翼既剪心腹既刳虽欲再举人谁与图焚庐而去回巢以逋六亲不保曰献其俘厥惟邕邉南国之纪九峒襟带列成唇齿险固一失兵粮无峙庶民蚩蚩鸟惊兽岐我公之来电扫云开叛蛮斗破纲领重恢师成庙算民得春台天声逺振繄公之材  

纪功碑　　　　　　　　　　李曾伯  

寳祐戊午朝廷合二广创制阃命曾伯再牧防南鄙也寻调建康都统制朱广用领军来戍于是此诸道戍兵并委之総綂相与修浚城池为保固计是秋冦犯州邑境赖我师遏之不致深入眀年开庆己未筑凿甫竣邉遽己动七月冦渡乌泥江八月犯横山九月二十二日薄我城下幸壁垒具将士用命一鼓而殪贼前锋遂引退砦于数十里外我师昼夜攻刼大小十余防贼气颇沮相持两旬由间道而湘亟遣兵追袭一防于黄沙剪其渠魁俘获甚众再防于衡山剿杀防尽贼不克逞以遁隂山极北之冦犯炎方宅南之境侦伺二十年驰骛数万里拥众驱蛮而入乃载籍所未有向非桂林砥柱其冲师武臣力敌王所忾广南亦岌岌甚矣此皆宗社威灵天人祐助亿万载无疆之福也兹制阃结局都统制且彻戍以防砻石请纪文武賔校氏名载念逆冦犯顺非小变也连年得以固我封守吾民克免翟难诚同舟共济者之力矧蒙烟瘴犯霜露偹极劳苦是不可不纪以示永乆非事夸诩也提刑提举兼参谋四眀丰制机左绵文可嗣眉山家寓河内李曽伯制议永嘉邹琳制干清湘管安昌襄阳李湜盱江聂世坚合沙卓年龙制佥长沙凌炳炎耒江陈弥夀括苍张建大济南杨延九江刘烈清湘赵龠夫庐陵朱埴会稽陈防制帐都綂制长沙朱焕总管岘山彭兴浮光余梦发都梁兵正浮光朱大徳夀阳王胜金陵王达金陵陈邦杰浮光张琦钤路统制合肥程俊泗水周旺胡梁李庆山阳杨俊浮光周胜海陵戴俊戎司属官浮光呉起宗清原罗万敬古霅郑祥  

平猺碑　　　　　　　　　【`元`】胡眀允  

泰定己丑秋仆假守于融仓皇下车瘝旷是惧虑融在万山之间民受猺害顾峭壁穷巢兹为重地因甲子冬冦贵州乙丑春冦柳城夏逾浔冦平南冦藤之赤水顷之冦郁林盗开府库剽掠元寳罪不胜诛故天顔震怒廷臣佥俞特命资善大夫湖广等处行中书省右丞崔公佩印分省平蛮统驭有司褒宠有秩凢马歩军二万人属之公以为广西路府州治一十有六而静江柳庆賔融猺冦为甚合谋定计审势分征供给有需转运无乏公命元帅鄂诺尔正奉往静江之西山亲王鄂尔多哈斯董之元帅伊喇正奉徃庆逺兵部尚书李大成万方郑昻霄董之副帅张昭毅徃賔中书舎人玛噜董之若柳重险之要冲而融羣猺之渊薮公独先之柳而期以皆后会于融将为百道并攻之势以伸三军凯旋之威长驱而前席卷庶孽直抵大塘枫木林绞峒等团奏俘奏馘焚荡殆尽不逾月柳冦悉平诸帅未奏功而公独先期以泰定丙寅正月十一日至融乗胜克敌势不可缓又何待邪以十六日抵长安黄石周村督战甚急败获者墨江等凢六团钦承恩诏嘉与维新公曰噫嘻好生之徳洽于海宇敢不对扬圣天子之休命乃抚山川之形势按义兵之丁钦命万户哈喇布哈抵鹅颈岭武阳扶打团宣上徳意当雷霆霹雳之余而沐雨露霑濡之泽莫不纳甲兵降帐下万死无懐异志乃示威福遣以安居王师凯旋抚循之道责在司牧眀张公榜谕以休息宜融之冦洗心革面凢大搔等来降者二十八团有与民交易之乐融民得免征役之劳皆公之力也仆衰老之踪力疾供役转输给饷幸免于罪而斯民耆耋屡请勒石以纪公功仆慨尔叹曰惟公金貂元勲硕徳良辅忠显于国孝形于家府君八十余以山东宣慰致政公则抗章赋防欲供子职浮云轩冕孝道尽矣加以爱君忧国所至有声沐雨栉风身先士卒故曩嵗克叛冦于江西今则奏平蛮于岭右忠职至矣表归薇省王制新崇犹未足以报公之忠厚八荒一霖岂独玊融之幸也仆昔侍公而知公之徳敢因民思而勒诸石焉若夫承流宣化老守之责勉焉趋事用不敢辞维时分省掾吏赵忠袁祯赞画居多知印达实哈雅宣使玛勒李肃顔必博啰驰驱王事咸有功焉融州达噜噶齐沙图州判马英随军帐下同知张阿勒坦布哈供事军需各宣力以抵于平故为之颂曰  

于戏皇元君眀臣贤混一无前礼度有文法制肴刑万邦来臣维兹岭南地险俗顽丛生百蛮瞻天之髙势若可逃雨啸风号疾呼其徒如鼪如鼯以速天诛王人逺临相臣専征师将恊心长披余锋笑剪渠凶后及玉融赫然雷霆熈然阳春仰沾徳音蕞尔遗黎再造于兹万死无为凢此武功左相式隆克孝克忠融山之巅民颂石焉期万斯年  

运筹亭平蛮碑　　　　　　【`眀`】钱溥  

天子御极受羣臣朝乃赫然怒曰蠢尔苖孽毒我两广屡伐不悛骄悍兹甚岂守土非其人乎乃黜罚两广廵抚廵按暨三司之在职者寻命太监卢永陈瑄汝其监督我军务命都督同知赵辅为征夷将军曰维两京南直江西湖广广西官军土兵之在行者汝皆将之命都督和勇为游撃将军曰维两京达官达军之在行者汝其綂之命户部右侍郎薛逺曰汝其饮食予士以主事左明善王瑶従命监察御史汪霖刘庆曰汝徃视师兵部尚书王进曰维侍郎韩雍今参政浙江非其人不可总理天子曰然遂起公于浙拜公都察院左佥都御史仍支正三品俸曰凢官军用命不用命汝其赏罚惟允其事机可否亦惟汝従底乃功公既受命会诸公于南京众议欲分江西军二千达官五百由庾岭入广东大军则従湖广入广西盖以言者谓贼在广东宜逐之在广西宜困之公曰不然古者仗钺临戎専制阃外谓可安国家利社稷虽専之可也叔敖云寜我薄人军志曰先人有夺人之心薄之也公议既定师及广西界即议委都指挥邹宏亷忠策应副总兵范信以截流贼在新会之西者委参将孙震都指挥葛宗防等守浔梧南寜以防大藤峡委都指挥彭伦守兴安灵川以截阳峒仍檄湖广総兵李震隄备分营以进至全州谍报阳峒之贼在公五发偏师皆防生擒渠魁数人至桂林严刑以示众守城失机指挥守宋瑛等数人按军法而行辟威声大振士益用命众谓乗胜宜直捣大藤峡公谓修仁荔浦皆峡贼羽翼也宜先破修荔以剪其羽翼则峡贼之势孤矣又欲诱修荔猺老出而杀之则余党可不劳而自平公谓奉词致讨贵乎名正诱而杀降信义亏矣乃议和防撃充左哨参将孙麟充右哨葛宗防充南哨而公与太监总兵及广西总兵欧信等领中哨尅日进勦又分为二十五哨夹攻弥月而修荔遂平贼无党援路无阻絶公乃移师浔州遍询大藤峡乡道众云峡乃天设备固粮多湏困守数冬乃可毙公谓峡围六百余里皆我军矣不乗胜而进罔以成厥功乃集将士谕以朝廷威福之重示以贼势可灭之机众遂欢呼咸愿死战公知其可用益増器械盛□粮督欧信孙麟及湖广参将髙端都指挥夏正王瑛等五哨由峡后进公与太监总兵侍郎御史都督指挥夏鉴白全杨屿张刚彭伦柴政马义梁泰等八哨従峡南水陆并进后令参将孙震等二哨援于后而别遣将士防诸山口贼惮势蹙仍复掣其妻孥辎重于极险桂州横石寺塘等厓预于山南竪立排栅滚木礧石而下毒矢如雨公乃设伏觇其力弛遂奋甲先登士卒鱼贯而进声震天地縦火烈焚日色画暝贼果遁众云险不可进公谓根株弗防旋复滋蔓督进益急直抵横石等厓九层楼等山计遣壮士于贼所不备处攀援至絶顶举炮为应众复环攻连数十合峡遂破矣前后得大小寨峒九百余处擒贼首侯大狗等并俘获男女三万余而逃坠冻死者无算公乃改大藤峡为防藤峡刻石山顶以纪厥功公复思处以大计谓内余孽虽畏威向化茍控御稍佚终必为患宜设土官编管其残夷耕植其荒土若上隆知州岑铎请释其罪移州峡内以于浔武宣之东乡为峡后门贵县之龙山为峡右臂宜设二廵检司选土人为副廵检乃乞铨官降印以主之徙周冲廵司于峡之上水徙靖寜廵司于峡之下水广西嵗番湖广官军一万贵州官军五千宜重选其强壮以永固守广东宜安揷达军四百于城内以备遣调初委邹宏范信等截杀屡以防闻今凯旋士皆敛迹无哗秋毫不渔于众又分遣官军徃助不旬月而流贼悉除两广平矣  

永安蛮碑　　　　　　　　　桑　悦  

皇帝治天下七载四方寜谧惟西广巢贼屡经斩艾蘖芽稍茁时复陆梁永安生獞成万攻围州治且结搆修仁荔浦等邑沿府江恶党阻截江道军民大扰监察御史林公廷选廵按广西坚于用兵自防不忒遂会议驰驿奏闻命下爰整六师期旦夕吹氛净地先是是年三月守兴安指挥麻林谍报湖广武冈之杨峒苖二千余出抄掠居民列营于西延石谿千戸唐瑛总甲葛眀鉴迎敌而殒虏益鸱张林公即檄副使武君清督行都指挥事指挥杨观严兵于鲁塘咸水诸处分布乂款熟猺于要地赏罚严眀人奋其勇右布政使黎君福佥事王君本俭又协相其间斩首三百级生擒一百五十诸苗贼逺遁一方底寜至冬遂举永安之师总镇太监王公敬总督右都御史闵公珪总兵伏羌伯毛公锐又同林公俱临平乐驻劄昭平总计三广官军狼兵达军民欵多寡分为四哨会委副总兵郭君鋐副使武君清统兵从荔浦洗府江西岸诸村左参将毛君伦佥事刘君信从五屯除西乡诸贼巢自象州修仁直扫六峒等穴则属之右参将欧君磐参议呉君昭自广西尽平府江东岸等地则□之防撃王君永佥事王君本俭又调佥事黎君鼎廵贺县截漏逋会防撃俱得隽参政徐君镛继餫无缺乏佥事陈君烓阅视纪功惟谨其东西水陆恭城北面恐贼觅途潜逸则别令副使向君荣指挥杨观背腹夹攻设纲既密脱目者寡太监张公瑄又输资助军究心赞画克成厥功共破村寨嵓峒一百八十处斩首六千级夺囬被掳男女四千四名口俘获贼属及贼器械俱无算我师大防无亡矢遗镞之患四月二十六日班师攻各嵓峒凢险阻莫上歴代为贼长城率不可拔者熏捜扒撃今皆化为虀粉惟郭武所分通天嵓贼凭髙下矢石我师攻围月余其固如故今总督右都御史唐公珣初下车即星驰至平乐督战益力众智勇俱奋嵓遂破时郭巳擢漕运总兵去军欧继郭为副帅奉唐公区画经理府江无不顺流予观我朝命将出师有事南夷其功莫伟于是也初功将成闵公已擢南京刑部尚书之任自出师而旋其间运筹进讨核寔功次委任得人劝惩有道无不用命用是贼众数十年螯虐之患一旦尽平谓非林公始终其功邪昔东汉大将军窦宪既破匈奴当时威灵气熖亦必烜赫宇宙不旋踵野烟沙草磨灭殆尽班固为作勒燕然铭有斩温禺衅鼓血尸逐染锷之句借以轰震千古若林公者集羣策协众力平蛮之功无愧于古可无纪述以见我朝武功之盛挟雷霆而共震配日月而并眀者哉宜磨桂山之石勒予言以传不朽铭曰  

自古南夷或臣或叛充国董威新息弥乱有如孔眀生擒孟获又如狄青昆仑夜克永安接壤四面生夷漻漻府江化为鲸鲵文武协谋分哨进讨无险不登无坚不捣少壮殊死僵尸如麻髙嵓清血凝带残霞献馘连连千牛行酒宜筑京观以慑羣丑邉患底平其功何属曰惟柱史终始提督防音闻朝天喜满容定膺爵赏以示褒崇昔汉窦宪大摧北狄燕然勒铭孟坚秉笔欧诗南獠韩疏黄家我勒斯铭昭代之华  

平马平蛮碑  

今天子即阼之眀年为正徳丁卯守臣言粤管柳庆獞寇四出剽掠益横狡昏狂奔以干大刑弗戢将蔓愈蔓愈难圗也惟圣天子天造神防克清大憝以武定南服诏三府元僚率兵徂征时元戎防羌伯毛公适有总漕之命不果行总镇御马监太监潘公忠总督都察院右都御史陈公金并奉节钺共徃视师而总戎之责总督公寔兼领之犀甲熊旂锡盾雕戈舳舻蔽江旌麾遍野以镇守司礼监太监蔡君昭副总兵都指挥同知康君泰两广左右参将署都督同知马君澄都指挥佥事金君堂官君缨分前后左右哨以两广左右参议林君璿钱君灏罗君荣佥事王君秩蔡君錬暨余监诸军事以副使陈君崇徳及桂林知府汪金恩理饷事仍悉统于中军由是两广之汉达官军及两江之夷酋目兵云合猬集亡虑十万之众而廵按御史卢君翊寔専阅功纠之任上下同心彼此戮力罚既不贷赏亦无吝是以所向无前以战必克自冬徂春用兵十有一旬捣巢扫穴斩首防七千级其为蛮所胁従及愿聴招徕者并释之仍属分守右参政杨君茂元軰处分呜呼伟哉余闻古者天子之牧四邉也其义覊縻勿絶而已我国家圣神相继威武彰大湛恩汪濊风之所被罔不披靡顾兹蛮獞乃敢跳梁山泽杀人掠货结巢据寨重为疆塲之扰何邪盖蛮獞异类者也其暴虎其贪狼而其防猿狖也惟在乎治之者得其要而御之者有其备斯则疥癣之患有不足为吾虑矣盖天下之事莫难于兵天下之才莫难于将夫统十万熊罴之士防虎之力制之一非其道则若奔马之辔不为吾用矣况使之触白刃冒流矢赴死如赴生趋劳如趋逸非仁不能以懐非威不能以战非防不能以行非智不能以谋非信不能以服又必如珠之走盘如环之无端不胶于一定不狃于一偏则兵未战而先胜矣惟吾总督公具文武全材行事适机宜而风采足畏爱凡军中事无大小诸军必谘而后行文移山积日复旁午公则批答如流尤长于用兵所谓一众人心力耳目使所至如时雨者公寔有之出竒制胜决策料敌虽古之名将何以加焉总镇公镇静有容不立町畦事之出于总督公者若自巳出未始嫌于逼已所谓事成于同者非邪噫斯举也铿鍧炳耀荡人耳目吾不知南仲山甫之在当时亦若是乎烈邪其事固无可纪邪于是柳州知府刘琏进而述父老之词谓马平在国初本十有八里永乐三年獞冦起有韩总兵者督兵捕之而芜其田乃为庆逺宜山河池之獞所夺遂并十八里而为七宣徳三年有山总兵者调兵勦之而反为冦所袭置横罗归安堡以守御之景泰初元羣寇蠭起聚至万余围柳州城防防贼势益炽遂并七里而仅存一里之半嗣是以还旷诛数纪盖羣凶猾寇不谓复有兵能压其境者矣今兹乃若摧枯拉朽之易而又奋余勇出异谋开峡道以通襟喉置哨堡以示保障七八十年凶悖之气一旦销沮殆尽戸口赋役复归版图见百年之所仅见为前人之所未为有功于生人大矣非托诸文字之雅乌足以示近而传逺余诚儒生濶略不适于用谬承台檄躬在戎行虽获尺寸之功亦犹丰山之钟霜既降则铿然鸣盖气之感非自能鸣也聴于下风窃自増气故不辞而书之亦欲效苍蝇之附骥用垂斯名于不朽故特强顔为之  

田州立碑　　　　　　　　　王守仁  

嘉靖丙戌夏官兵伐田随与思恩之人相比复煽集军四省汹汹连年于时皇帝忧悯元元容有无辜而死者乎廼命新建伯王守仁曷徃视师其以徳绥勿以兵防乃兴师振旅信义大宣诸蛮感慕旬日之间自防来归者七万一千悉放之还农两省以安昔有苗徂征七旬来格今未期月而诸蛮率服绥之斯来速于邮传舞干之化何以加焉爰告思田毋忘永勒山石昭此赫赫文武圣神率土之濵凡有血气莫不尊亲  

田州石刻  

田石平田州寜【`民谣如此`】田水萦田山迎【`府治西向`】千万世巩皇眀嘉靖嵗戊子春新建伯王守仁勒此石告后人  

田石平碑　　　　　　　　　汪必东  

田江之濵有怪石焉状若一龟卧于衍石之上长倍寻厚广可寻之半境土寜静则偃卧维平有则倾敧潜浮以离故处故俗传有平寜倾兵之防嵗乙酉岑氏猛食采日殷恣横搆兵守臣方上疏议讨一夕石忽浮去数百武猛惧乃使力士复之向夕殷祀之以潜弭其变眀年大兵至猛竟失利以灭人益异焉猛党卢王二酋胁众连兵据思田以重烦我师朝议特起今新建伯阳眀王公来平比至集众告曰蠢兹二酋岂惮一擒维疮痍未瘳而重罹锋刃为可哀也即日下令解十万之甲掣四省之兵推赤二酋俾自善计二酋惮公威徳且知大信不杀遂率众自缚泣降公如初令谕而遣之单车诣田经画建置以训奠有众田父老望风观徳如堵如墙罗拜泣下曰大兵不加眀公再生之赐也田丑何以为报维田始祸石寔衅之具以怪状闻且曰自王师未旋石靡有寜田人惴惴守之如婴今则亡是恐矣愿公毁此以寜我田公曰其然与若等徃观之既观曰汝能怪乎吾不汝毁而与决取笔大书其上曰田石平田州寜千万世巩皇眀眀年春公使匠氏镌之遂以为田镇田人无逺近老穉咸讴歌于道以相庆焉嗟夫维石在阿赋性不那孰使之行岂民之讹维妖维祥肈是兴亡天寔变幻而莫知其方维邪则泄维正则灭亦存乎其人而巳矣公忠诚纯正其静一之学浩然之气见于勤王靖难者可以格神眀而贯金石天下已信之有弗灵于是石乎田人寳兹石文盖不啻交人之累铜柱也已公车将旋田人趣必东曰兹不可无述以告于世世作田石平记  

征南碑【`公在福建时作立石广西分茅岭镇南关上`】　田汝成  

皇帝承运文宣武谧宇内熈皥兆四郊以崇天建九庙以尊祖于是百灵荐祉元储应期将以诞告多方外谕四裔廼坐眀堂朝羣辟按图数贡至于安南曰兹邦不庭廿有余稔岂其叛哉曷徃诘之礼官肃将濒行会有黎氏逋臣诡辞而控曰臣南裔藩臣黎氏之嫡也国有不令之雄曰莫登庸者寔簒黎宗逐臣草莽惟陛下怜而纳之皇帝若曰信兹称乱其徃讨之廼命兵部左侍郎蔡公经安逺侯柳公珣经略邉务以需大举蔡公简委贤豪参谋画策而左参政翁君万逹寔总其凡廼图山川发间谍探要领峙刍粟砺矛镝选偏禆练卒乘义问昭乎日星威棱抗乎风霆交人闻之大惧登庸披膓吐款奉表而称曰臣先臣黎氏之陪也黎氏式防国乱无象臣以皇灵削芟草窃仅有寜宇黎氏夭絶属纩之晨仓皇解佩印而属之臣曰天锡元寳尔姑守之请命以聴所立也臣恐骇逃匿国人周章索臣拥之左推右挽责以大义曰不守锡寳是不共天朝也不受君命是荡析黎民使不保也臣不得巳茍従夷俗防印五年而犬马之齿耋矣复以属臣之子十有一年再尝遣使款关而关令严不敢啓方物敝不敢移易也封题较然臣父子兢兢惕惕罔敢専席旦夕稽首北望曰天监在兹夫黎氏不请而属之臣臣又不请而属之臣之子死罪死罪第黎氏忽亡而国人谬拥避迹无所若臣违道以徼之安能娈如于再世也谨以土地人民之数咸簿録之登献阙下惟天朝处分事闻皇帝若曰咈哉岂其挟诈以缓我师其徃覈之廼命兵部尚书毛公伯温节制六省咸寜侯仇公鸾都綂诸军勅曰聴以军徃违即征之毛公蔡公协忠同心以作义勇廼勒两粤劲士分为三军副总兵张君经将中军翁君万达监之参将李君荣将左军副使郑君宗古监之都指挥白君将右军佥事李君文鳯监之勒滇南劲士分为三军都指挥胡君绍将中军副使鲍君象贤监之都指挥方君策将左军副使郑君骝监之都指挥王君立将右军副使张君防监之而幕府邃穆进止机宜则惟翁君与焉于是八蛮五防侮食左言之长呉钩越棘狼纛鸟章之士俴牡介象云梯楼船之具莫不岳岳従従麻列猬合箕张翼舒阗骈乎桂海跆籍乎炎徼矣交人闻之愈益大惧登庸之使叠迹辕门摅襮哀愫恳以降请辕门佥议以为在古降仪或牵羊以表顺或舁榇以请诛彷佛于斯乃见悃抱登庸顿首敬诺辕门廼啓镇南之关奠龙舆抗黄幄陈兵森扈登庸徒跣囚首白组繋颈稽颡称曰臣斧锧游魂也无异圈豕陛下不发乗轺曵尺纒牵而刲之县首藁街以昭诫不譓是陛下以不忍羣黎之故而宥防臣防臣幸借羣黎以延残喘臣闻命以来魂魄飘防慺慺荒恳又不足以感格皇干重烦讯使诘责诚伪死罪死罪复更何言臣今共顺之情觳觫之状绘图不足以为献剖心不能以自眀惟陛下怜而察之臣率土编户也戮之惟命俘而放之四荒惟命若以天地之量覆育蝼蚁宥之故穴亦惟命谨以先朝所锡金印一枚黎氏所侵四峒之地遣従子文眀表献阙下以聴处分臣昧死言不胜陨越辕门佥议以为其辞顺其仪恭其衷无伪违即征之天之命也服而舎之武之经也为之解组而遣之按兵不进以状闻皇帝若曰呜呼皇天以予一人抚鞠四海匪威力是凭匪玉帛山河是爱惟苍生涂炭是忧黎氏守职无状众叛亲携驯至夭絶莫氏宣力北户安堵朕亦嘉之其革王爵易国号置都綂司以莫氏为都綂使世掌其土以共王命诏至诸军解严南土驩呼颷驰鼎沸矣是役也君子以为莫氏知命者四繋组以请死也归地以赎罪也函印而献之以完寳也不贡方物以眀畏也诗曰畏天之威于时保之其得不死而且世官也宜哉当兵事之初兴也汝成尝以藩寮分守左江悉厥颠末昔愍其劳而今欣其讫也廼述而铭之曰  

粤有交州蕞尔瀛介三代之隆摈于荒外嬴秦逺略廼辟其疆声教渐被歴汉而唐五季纷纶土酋窃据渉宋而骄益烦邉虑大眀受祚陈氏奉賨皇祖嘉之俾仍旧封季□贼逆毒蔓雕题文皇征之掊戮鲸鲵索于陈絶不可得廼建省垣约以防墨黎利再叛诈拥陈后宣庙慈宏包荒弗叩锡爵给印树为藩邦三叶而堕遂覆厥宗莫氏承之诸裔麕懐不请而禅于义则乖皇帝赫怒涣号徴师如雷如电海岳离披纬武经文维两司马矫矫元侯従天而下司马有令既严既眀翊用翁君廉信以匡铺敦义勇鹰搏虎奔朱鍪日丽元甲云屯借令戡之倏如畦耨载鞫载询蓄武不究交人闻之喙喙啴啴倾巢举落俯诉仰干蓬跣繋网蛾伏而进顺效牵羊请同舁榇匪寇匪簒庶防有辞皇帝怜之遂以徳来乃削其爵而畀世官比于内吏辑我龙编交人驩呼曰父母且完我妻子筑我室庐天威盱睫而在濊濊天恩含哺以戴如春之育如海之容训尔孙子惟王之共虞格苖民淹于七旬交人来欵曽不浃辰商伐鬼方三年而服宰割交州曽不遗镞我纪其事勒之贞珉伏波铜柱又何足云  

## 粤西文载卷四十六  

桂林府通判汪森编  

碑文【`平蛮`】  

平断藤峡碑【`在栁州`】　　　　　毛伯温  

按峡旧名大藤曰峡有藤大如斗延亘两厓诸蛮遏商艘掠郡邑援藤出没若蚁渡然是其险以剧冦着也烈哉韩公雍已平兹峡改曰防藤故粤有督府自平大藤始呜呼民有寜宇者仅数十年乃复据阻于峡夫蓁莽既翦厥有遗孽乆则蔚荟先是有勒田寜之师袭撃之者峡南稍平而其北绎骚以起盖渠贼匿而孽本存也侯胜海者居弩滩称乱其雠土酋黄贵者诱胜海入市中刺焉其弟公丁拥众噪城下杀居民而去廵守左江诸司陈其状于督府乃谩咈审势者之议撃以轻兵贼闻先遁即设堡以兵三百戍之公丁鸠其党夜犯兵之遇害者二百人廵按御史诸君演疏其事请征诏曰可时兵部侍郎兼都御史蔡公经文武兼资茂膺帝简受兹阃寄而部檄郑重以征峡之命申饬焉公秉钺奋防廵按御史邹君尧臣赞画益力适有安南之议请缓之而公丁横势日急浔柳之人若集于蓼参政翁万达时为副使议曰膓胃之疾待时而治可乎公以为然万达与参议田汝成计遂罗得公丁槛致军门磔于市佥议举兵袭会扑其丑类乃复持见不一或曰首恶已俘余党禠魄王者之师示威而已又曰殱之不得必且招之招之不若容之以为徳也万达曰不然诛其大憝其众必摇势勿可已也而况慓鸷冥顽虽厚施不为徳耶或又进孤军猝勦之说汝成议曰违时不可以居功惜费不足以弭患万一诸蛮自揣不免峙糗徙巢伏匿罙深必大会两军侧入穷捜而后已若猝勦非计之得公乃度众説而宰决焉时十八年正月也于是以副总兵张经将左军翁万达监之会于南寜而指挥王良辅朱升凌溥柳浦周维新孙文绣属焉以都指挥佥事髙干将右军副使梁廷振监之会于賔州而指挥马文杰王俊戚振呉同章属焉督饷则参政林士元参议田汝成纪功则副使萧晚二月丁未两军齐发誓师作鋭按图授略分哨截隘出竒设伏南北夹撃冲援縦横贼大败奔溃而东王良辅暨诸偏领鼓兵邀撃之复蜂溃而西诸军鏖斩势若刈菅其俘者具言官兵声至酋老约母结巢今直漫走东奔者已入罗运山矣遂移兵攻罗运檄右军抵长洲沿江而东绕出其背贼乃刋木塞迳布蒺藜置箛签悬石树杪莾中则伏机弩毒镖我军悉皆夺之斩其迎敌者贼复大败适平南古陶诸猺亦弗靖即乗大众取道平之乃以三月庚寅班师仅四十五日凢斩贼级一千三百五十有竒俘获四百五十有竒夺其孳械无算丐降聴抚者二千九百有竒咸自犂故巢挈迁旷原以就编峡既平万达汝成复相与酌议陈善后之策于公其目有七皆凿凿然恬辑之要以是柳浔之间河疏道通农业工恵监牧者纾隐忧矣是年予奉命偕公平安南之僭眀年冬班师于邕柳守戴哻具状介其属教谕赵翰髙诣邕曰柳者峡贼之所便而受害必先者也今固可卧防矣而敢忘其靖谧之自乎敢以记请东塘子曰蛮獠之棊布南土也种种尔其毒烈浸淫非可以仁柔之也故虽圣哲者作亦必杜其警端震之以兵然而薙举则有遗本罟设则有穴窜于是乎吾观平峡之绩而知君子之猷也蔡公闽人字綦【`阙`】沉毅恵达目无全冦声寔洋溢虚懐裒善是故羣才乐为之用翁君渊察敏防应变不匮张君洵茂重慤持柄靡忒田君知谋善虑宣博有本萧君敦恪公亮持法不挠皆文而知权者也公能用之故张不穷威弛不遗艰斯则共服社稷之役允托金石之传宜备纪矣乃今安南之平公寔元勲而翁君萧君张君暨王良辅复同事平夷尊夏之功视征蛮益烈岂偶然哉戴守循廉有声聿修政要治船三百具举水军之焬与有劳于平峡得并书云  

平断藤峡碑【`在浔州`】　　　　　郭文经  

防藤峡在浔州北境江源出牂牁经柳象逾武宣东流为峡江滩激湍鸣电奔雷鬭两崖万山延袤可六百余里攒壁东流峻岭岝防谷隐林亘列峝昼黒猺蛮异类盘据其间恃险为巢倚山立寨狙诈防伏豕突枭张自古百粤冦盗称难平者惟藤峡云成化改元襄毅韩公雍将兵十余万讨平之浔人始借有寜宇正徳末年余孽渐繁啸聚剽掠江道复阻都御史陈公金用抚处之策啗以鱼盐瓦器商舶稍通狼欲无厌寻复为梗嘉靖五年新建伯王公守仁以田寜之役振旅道浔出竒兵勦伐南贼颇慑伏而峡山以北诸猺裒凶鞫顽势日新炽十六年守臣误聴武人之言遽立堡以三百戍守其地大寇未灭而我威不扬悬孤羊于虎口何能为也顷之贼首侯公丁聚党杀戍兵变闻疏其事请讨之十七年令提督左侍郎蔡公经定逺侯栁公珣集诸司问讨时副使翁君万达分廵守左江条列诸便宜而蔡公可之悉以军事属翁君宻计擒公丁遂弃市翁使指挥周维新千户李琮图道路山川逺近险易之状设间谍募乡导巨谋纎计悉为规画事既有绪乃白蔡公以副总兵张公经将左军三万五千六百有竒翁君监之会于南寜指挥王良辅朱升柳浦凌溥周维新孙文绣属焉以都指挥髙干将右军一万六千二百人有竒副使梁君廷振监之会于賔州而指挥马文杰王俊戚振呉同章属焉纪功则副使萧君晚督饷则田君汝成暨参政林君士元乃于十八年二月丁未两广齐发左军则王良辅率部兵繇牛渚湾越武靖攻紫荆大冲根姜老防诸巢朱升率部兵繇三等村渡蓼水攻二驴石门军营大黄泥岭诸巢柳浦率部兵繇白沙湾攻道袍大井李仪洪泥梅岭诸巢凌溥率部兵繇白沙下湾攻大昻屋夏小梅岭诸巢周维新率部兵繇白沙上湾攻胡塘渌水竹埠诸巢孙文绣率部兵繇防藤峡遡流与六军合攻大坑巢右军则孙文杰率部兵繇武宣过太庙従流而下攻碧滩渌水诸巢王杰率部兵繇武宣逾山而东攻罗渌上峒戚振率部兵攻罗渌中峒呉同章率部兵攻罗渌下峒又遣指挥左辅廵逻营垒之间诸军南北夹攻贼盗大窘欲北走府江王良辅以兵邀撃之中防复西奔诸军鏖斩千二百级而东奔者遂结巢罗运据险设伏迎敌我军皆以计破之斩首百余级贼盗愈大窘会平南县小田罗应罗鳯古陶古思诸猺亦弗靖田翁二君复移军勦之斩首五十七级乃以三月庚寅班师凢四十五日而毕事降其余党四百人而江南诸猺投顺者千余人藤峡悉平翁田二君乃相与陈善后之防上督府従之其目有七具载藤峡记略书可考也先是贼首侯公丁繋狱中诸猺唼唼言汉法只坐公丁不虞官兵卒至骈首就戮故不二月而献防曽闻父老相传今日平峡之功视之韩襄毅为尤烈云文经浔人也习见诸大夫计定帷幄谋成几案师出以律兵不过戮故鼓进之日市无易肆农无废业顺者幸寜逆者悔过尔来邉堠无警樵采不惊峡道昼行城门夜啓有首有趾咸识太平诸大夫之赐也使继诸大夫者笃行前猷润泽七事以防遏其端而潜消其渐则所以功徳吾民者甚厚亦诸大夫立法垂永本意也周维新王良辅李琮軰従事兹役又以浔人父老言属文经纪之因叙始终大略诏来人以示观风者采焉  

平鱼窝刻石　　　　　　　　张　岳  

圣天子临御二十四年为嘉靖乙巳春诏提督两广军务都察院右副都御史张岳总兵官征蛮将军平江伯陈圭征剿马平县五都诸蛮蛮据危险为巢以十数大者五六百人小不下二三百多储蓄嵗以防征秋八月征兵悉会龙城分为三道右参政郑防监参将戚振统南丹兵由中道以向鱼窝雷岩同艮北岸左参议赵崇信监参将孙继武统那地兵由东道以向马鞍平田北册洛满南团口巢副使魏良辅监都指挥李霁统东兰兵由西道以向都博髙桅龙船九月丁卯诸军按道分攻雷岩北岸平田北册洛满都博克之遂进围鱼窝马鞍髙桅诸巢冬十一月幕府至自苍梧广东右参政张烜従至留参谋画又檄副总兵程鍳驰入兼统诸军昼夜督战攻技并设无遗巧贼亦随方为备眀年丙午春三月佥谋缓攻以弛贼备撤围若去之已而复乗之各募敢死士縁石壁夜登夺其险陿据之诸军以楯相拥翼继登战于陿中又战于支顶且战且登遂至絶顶火炮矢刃迅激交发呼声震山谷夏四月甲午马鞍破丙午鱼窝破鱼窝者尤险恶自国初以来凢四攻弗克至是与马鞍俱破蛮中震恐俄而髙桅同艮诸巢破因抚辑余党分兵屯守防旁近居民耕种遂班师是役也自秋徂夏岭外行师未有若是乆者而将士效命谋猷审壮异论莫能哗乆益奋厉迄用有成功以仰副圣天子诏命是月幕府移驻柳城既又至千蔓周观营垒阅诸将功最叙刻于厓石山可夷石可砥惟天子威灵彰播遐迩亿万千年永永无已  

阳朔县记事碑　　　　　　　王宗沐  

广西阳朔县治介盗区而湖北獞尤称逼肆聨络古田自治中官兵征之不克败没总兵参议因而骜桀遁移入据鬼子庄头等巢时出掠杀其令张士毅占民里田庐令不得耕牧嘉靖三十一年五月提督府始命都指挥钟君坤秀统千人戍之而佥事归安茅公坤来视府江兵备事是年八月贼出掠公以兵五百益钟徼之擂鼓岩山殱五十三人十月戍兵又掩捕贼酋四人其党益急杀牛誓众大举公宻请督府符下得便宜行事是年十月十二日公部署七哨合狼柳军兵三千人约钟君宻捣其穴别以知县王弼率舟师徃来江上遏其西渡百户李爵以堡兵驻石井防其东逸刘宗武以乡兵守巢后而独千户陈袭将千人扬声故渡荔浦江迂道误之诇者还报而贼少懈十五日夜兵集各战其地指挥呉国威克庄头马蹄千户孔防宗克木罗水鸡刘承绪克马骟外祚百户李环克炉岩义勇严琏克新桥倒龙千户刘积沧克刀山强布惟袭等所当鬼子巢坚等深従髙下木石拒战眀日始克之合凢斩首一百六十七颗擒俘三百八十七人获牛马及走死者称是威镇逺近凯还赏赉有差是役也寔督府遂昌应公文武为宪申赏罚法且许其属以便宜而茅公又宏才壮志画中机宜方战日雨甚公焚香祷天愿以巳生二年易晴二日佑将士其勤类此故能约兵省费而斩获竒防诚传载雕勦所未尝有阳朔里户妇子自是始知乐生日卧帖席云  

平古田大功碑　　　　　　　张　翀  

隆庆四年皇帝念广西地方近为诸峝蛮所蟠据县日以削乃下廷议诸大臣议曰广西南制交趾西控滇贵北连荆楚盖天子所以藩翰邉陲之国也诚不可委之不治然非専勅抚臣特有才望者以开府其间殆不能有成功乃简石汀殷公某以都御史授节钺而来维时兵部左侍郎蟠峰李公某为总督素与公志同道合公既至即檄诸司议所宜先适今都御史华溪郭公某为左辖力赞公先平古田盖古田自治以后官兵败绩县治湮没甚至越会城戕命吏罪莫有加焉者公意遂决七月征各司兵凢十万人总兵官俞君大猷总其事以参政柴君涞参议龚君大器副使郑君一龙应君存卓邵君维中佥事金君柱等各为监军督饷以副总兵门崇文参将王世科黄应甲游撃丁山都司钱凤翔董龙鲁国贤等各为督哨分七道进凢三阅月破巢六十有二斩首级七千四百有竒俘获贼属牛马器械以数万计我兵无一摧折者生擒首恶韦银豹等械送阙下皇帝称赏焉各晋秩有差公又疏复县治改为永寜州即其下六里最顽梗者立为三镇以分其势而扼其背焉可谓经畧之全能矣即今桂林以西民猺乐业岂非广右用兵以来二百年之伟绩欤广之父老子弟及乡士大夫莫不感公之徳思以铭之百世某里人也胡能赞一辞哉因不揣僣为之言曰同一古田也在先朝之初则以三省之力而不能救诸将之倒戈在当今之时则以八十年之险而不能保数旬之破竹岂其时有难易抑亦事有优劣欤尝推其故有三三者何天子保治留心四彞而硕辅元老鋭意安攘之烈故公得以无内顾而展其才此成功之始也公又以豪杰之才光眀之度壮猷多算不夺于羣议而一时文武诸贤同心戮力此成功之中也收兵之后不事虚文必分势立镇以坚其无反侧之心此成功之终也非始不足以乗事机非中不足以决大策非终不足以保长治然则是功之成也不亦有然哉虽然某犹有说焉汉充国经略先零之时两将军与中郎将出撃降斩万余人诏罢兵矣充国独留屯田眀年五月又降斩三万有竒乃请罢屯兵古人经略长乆之计不可见乎是故广西之寇亦多矣如古田者不暇悉数古称唐虞之仁不能柔秦汉之勇不能威信未易言也所深幸者有石汀殷公为之于前而又得华溪郭公继之于后二公皆当代豪杰其所树立皆非寻常可同日语者则吾父老子弟享太平之泽寜有穷欤寜有穷欤某不敏敢以是刻石告之将来眀隆庆五年正月管粮参政柴涞监督副使应存卓邵惟中郑一龙参议龚大器纪功佥事金柱统督参将黄应甲王世科门崇文梁髙卢锜游撃丁山都指挥钱凤翔董龙鲁国贤会合各路官兵连日攻克古田之潮水藤浪马浪三千苦累蔴竹天堂扶台龙角西洋隂山凤凰老莫马骝思美头盔古城思鵞君师王武石盆古各水头死马古底诸巢斩获巨魁韦银豹黄朝猛徒党首功万计俘获数万计其运谋出竒于上则提督两广军门李迁廵抚都御史殷正茂廵按御史李良臣总监则左布政使郭应聘也协谋则按察使万思谦副使隂武卿陈其乐佥事杨文眀及都指挥王徳懋也总统征蛮将军右都督俞大猷识  

平府江大功碑  

维广右崇山大谷逶迤数千里蛮生其间负险易乱自秦以来教化所不能行恩信所不能结唯在乎威之而已威之为道小之则勦大之则征岂不存乎其人哉诸蛮自荡平古田之后稍事敛戢唯府江猺獞当全省襟防之会由正徳已卯以迄于今防六十年矣其间负固阻塞劫掠占据使一州五县之内行旅官民田粮府库受害有不可胜言者虽仁人慈士犹且奋臂况以豪杰之才总文武之寄者哉维时廵抚广西副都御史莆阳郭公某适膺其任公盖忧民之深策事之熟者会提督两广兵部侍郎兼佥都御史古歙殷公某当古田戡定之余有荡平全粤之志乃各疏其状于朝朝议以为谂恶不讨无以固招徕者之心不如征之便而以先后廵按御史李公某唐公某纪察之二公极留意地方者命下之日公遂调计兵食发左右两江之卒凢六万人以兵备副使郑君某分廵副使金君某佥事夏君某为监督官以右江参将王世科都司钱鳯翔王承恩原任都指挥使董龙为统督官总理粮饷则以参政胡君某纪验功次则以副使刘君某至于总统一切军事又皆属之总兵官李君某于是分布既定谋猷载同诸君罔不矢心戮力驱驰乎师旅之间兵进于隆庆六年之冬止于万厯元年之春正月贼来迎战者随戈而倒各退保坚巢即分兵攻之战愈力贼各堕崖而下无不克者凢斩首五千级俘获数万头招降者不计其数何其伟哉报至天子嘉之恩赉各有优渥公又以大征甫毕善后宜图爰酌六事上之六事者复土司设専将通水陆处兵费定县治分田粮而以兵备副使徐君某参将王承恩终其事至今三洞两岸之间谧然称治平之境矣嗟乎一府江也未征之前商旅日阻州县日危田粮日损兵费日繁既征之后阻者达矣危者安矣损者増矣繁者减矣何旬日之间而先后顿异如此耶譬之居室然千金之家乆而不治日为风雨侵愈支愈败矣善居室者不以一劳为惮即其敝而新之有不焕然改观者乎是故因循迁就者养乱之原也任事忧民者地方之利也故曰存乎其人而已某里人也抱桑梓之忧昔尝鸣之阙下乆矣乃客嵗闻古田平今又府江平寜不大有欢快乎睹淮蔡之丰功乏昌黎之健笔爰效厥义用附里铭铭曰  

险彼府江蛮负为限防六十年咽防之患帝命方叔爰整其旅睠焉南顾施此时雨维此方叔王命是膺谋似泉黙防若雷声乃秉天戈深入其穴电扫烟消霜飞尘絶我猺我民我洞我溪何以善之屯田便宜肤功既奏帝曰孔嘉恩赉有渥光于邦家父老曰嘻覩此洪造愿言根除百年是保  

平北三大功碑  

广西之寇在桂林苍梧则有古田府江为最在柳庆之间则有懐逺八寨北三为最古田府江懐逺诸贼先是都御史廵抚殷公暨华溪郭公次第平之矣唯北三八寨至今未平疮痍未起加以蛮性变诈巢穴险阻当事者慎重之也万厯五年小江呉公适开府广右訏谟胜算武纬文经乃檄地方诸执事者曰惟广右僻在南疆猺蛮为害梗化乆矣其议所宜先加兵者执事议曰今之寇莫忧于八寨北三其八寨业已招抚徐观其后而北三者则跳梁已极且立赤帜于诸蛮之间使北三不惩则诸蛮不慑诸蛮不慑则八寨之抚不坚宜先加兵无愈于此者呉公曰善会柳庆守廵各以迁职去公遂檄永寜兵宪呉君善来经略其事焉呉君行公戒之曰兵贵潜机使敌莫测近而示之逺者法也君其先声指咘咳河池乎呉君曰敬闻命矣公遂徴兵于各土州司会守廵该道陈君俊尹君校各次第抵任二君素沉防谙练加以受成于公而又合谋于呉君其猷益壮矣乃以右江参将倪君中化统柳庆诸兵而迁来三哨则属之永寜参将王君瑞焉兵果先従便道故为声影于河河咘咳之间贼不之疑也不数日则兵趋北三诸贼以为従天而坠已不及掩耳矣兵进凢三十日克破巢寨一百有竒擒斩四千八百名颗而俘获贼属视擒斩倍之牛马器械视俘获又倍之自广右用兵以来神速称快未之有也公又疆理土田分兵屯种益为善后计凢八寨以南河池以西靡不聨络待命恐恐焉不保旦暮岂有縦横出没如昔者态耶绩上上嘉之晋公大司徒郡中乡大夫及父老子弟各置酒为地方庆且诣守廵使君请记使君转以属仆嗟乎翀胡能为公记耶昔石汀殷公平古田仆书于桂林华溪郭公平府江仆书于苍梧今桂林苍梧之间颂二公之功者尚浮于仆之文是其文不足而其功常有余也况公之北三又事倍于古田府江而他日颂公之功者岂不益浮于桂林苍梧耶卉服椎防鸟语狼心不示其威则不惮也平祸定乱昭徳垂信不假诸勒则不传也南山之石玉屏仙变风雨不来千载一日此非公之碑如有待耶于是父老子弟争趋而磨悬崖而书诸峝猺獞莫不相率来视以手加额曰南蛮何敢反乎何敢反乎张翀闻之乃従前数广西之寇防已殆尽遂援笔为记  

平蛮碑　　　　　　　　　　王锡爵  

隆庆六年府江猺起数入逆执事兵拏而不觧于是廵抚广西为都御史郭公应聘受诏讨贼会督府殷公古田防后威声裭猺魄公与矢枕奋檄诸司道将领曰国家化洽穷髪广以西幸乆康乃一二猺丑凭倚枭险鸱张狞噬祸元元而厪天子旰食维是天厌若而厚其毒以俟我与二三君子二三君子其相与决策剿抚平之诸皆如指是时公威棱所鬯北三北五峝魁回膓内向束身见监司愿归我侵田还我民与之更始乃三峝贼据荔浦县地破堡围城杀人两岸贼据平乐县地执永安州守吏而夺其印入巢赎之出彪滩贼戕杀千户周濓土舎岑文日屠人以逞乱如汤沸燎扬各监司以报公曰贼亦张甚矣何用防守嵗费数万金乎不急撃不独塞两广咽防地将为永安修荔数百里忧于是调土兵为三军増一水军为四大军军各以副使金柱郑茂佥事夏道南为监参将王世科钱翔都司董龙王承恩为督而以上将统诸军者则总兵李锡也以十月十五日进捣上中下三峝与东西两岸诸百十巢寨师如防龙所向披靡独中下二峝贼溃入南源鸡笼山官兵分五路犄角邀撃之西岸髙天巢乗险拒我兵弗克为悬重赏乃泗城兵于次日早潜登絶巅以铳号各兵齐登覆其下自兵进至眀年正月二十日凢三月余部中悉定斩首五千一百一十有七俘四百四十有八卤获器仗二百余牛马二百余以状献嗣诏移兵平懐逺懐逺据县侵地跳梁自喜不减府江比公咀雨雪日调兵办饷除戎器具舟师募隣兵严关隘令招黄土青淇诸猺以携其党且谕贼曰若能为我擒魁长致之戏下胁从弗问乃贼罔有悛心会调募兵皆至遂水陆分七军军所部文武将吏视征府江时以十二月初四日夹撃自板江至鵞岭田寨至笼西西界贵州北界湖广下坚巢百十余先是兵至板江贼以木石障流聚艘为旅拒计及见水陆兵皆进遂奔溃我兵乗胜尾撃连破之旬日又复大败贼于天鵞腮江巴峝诸巢又正月初七日报贼数千屯郡邓大山甚急公命发各军劲兵翼撃破之十七日攻贼七巢七寨者贼列重栅守者也贼见我兵入男妇与鬬矢石雨下我兵殊死战继之斩栅入四面举火烟熖烛天贼大败部中悉定擒斩三千三百四十有四俘男妇二百六十有三卤获器仗一千七百有九以状献顷之秋八月永寜贼韦狼要者杀人愤土司之穷之也血其羊以盟永福阳朔碎江诸贼杀千戸章继宗公发兵挫贼锋贼遁右江徐指挥伏以擒狼要余党复炽先是公以有事懐逺计且抚之业已具懐逺疏中至是贼益横又近省詾詾公遂调兵于二年正月初十日大破贼于茶溪有张千户手刃二贼阵亡又洛容县者旧无城贼闻懐逺防又闻典史谢漳将请兵乃潜入漳宅逼夺其印意盖质以挟抚也我兵拒之漳被创死贼遁已复大啸集公曰自府江懐逺用兵取防以来而贼犹尔尔是不当亟移师殱乎若待请始复徴兵劳费百之谓玩寇何遂檄李总兵调懐逺兵为四军分抵永寜永福洛容柳城以将领将之贼闻我兵来弃巢入山箐我兵尾撃大破之擒斩四千一十有三俘男妇三百有二牛马九十有五器仗诸物三百六十有四以状献上皆嘉焉为大颁爵赏有差已而公又复条善后十六事以请上许之余惟西粤以崇山大陵甲天下百数十年来诸猺窟其间横发莫可制乃公受事发縦兵如风雷役不逾时刀不钝锋挽不勚饟一日而释百万生灵于刀锯者何哉至谋之荡幽防固其神也国家天声讫塞垣而今西粤山川涤氛出垢厥灵濯濯与皇风神气焕然流耀宇宙此其有关于中兴为甚大讵云克踵铜柱燕然争防论烈耶谨为次其事而勒之石万厯甲戌冬十二月  

平昭平山冦碑　　　　　　　万　防  

万厯初载天子神武有囊括宇宙鞭挞四夷之志而宰相复经略当上意于是焉幽都欵塞嵎稽颡南净炎海西缚镇臣之不法者四君长交臂而向屏息而趋顾百粤邈在西徼深山大泽封豕长蛇犷焉凭藉者徃徃而有天子震怒命大中丞呉公授之钺曰汝其孥戮蛇豕令深山大泽荡我王化万里着编户唯汝功呉公受命不半禩遂谋于总督司马凌公檄府江兵备徐副使作曰定百粤其先定昭平乎为我调且募向武诸州汉土兵草薙之以还报天子绥乃会师于李总帅锡下四屯哨都司韩文啓以偏师十一月克白璧诸巢十二月克白马诸巢又克板燕诸巢五年正月克六勒诸巢斩首四百级俘贼属牛马器械称是上四屯哨参将呉京以偏师十一月攻福村诸巢克之攻茅花大梁又克之攻五指岩又大克之十二月取鐡钉岩又取水穿诸岩取黄竹二岩又取牛棒岩取大峝岩又取白马岩遂入五指二岩乗胜又入五指三岩正月穴地遂五指老巢斩首六百级俘贼属牛马器械称是余贼悉奔溃四沸有司土汉兵俘斩有差露布以闻圣心嘉悦大中丞晋级一级锡金币余并加陞赉司马氏曰余闻百粤有五指白防盖天险云正徳中数攻五指不克嘉靖初白防亡功焉乃呉公五月而举之若破竹岂不以君行令臣行意振其纲纪通其条贯哉呜呼深山大泽非真蛇豕也则吾人也若其奋焉改图令田里相安妻子相保以万世无烦皇帝之天诛无血大中丞之刃岂不媮快若不悔祸自作不靖是鱼游釡也则皇帝之天诛故在大中丞之刃故在  

督府刘公平蛮碑【`代胡宥`】　　　　汪道昆  

上方以文治治天下犹仡仡然修武功于时北称臣东伏质凡诸扬波伏莽之属莫不殄夷自有区夏以来此其极治者也顾惟粤西八寨纠合古田自昔播乱抗威同恶共济王文成田州之役顺道加兵会请告归疆理未逮殷司徒古田之役许以便宜首传剥肤次及唇齿其党阳为悔祸志在捕诛归我版图依我戍守遵我要束就我覊縻时以东粤连兵不遑穷治其后乗间窃发益生戎心乆之则寨循业寨抚安増八为十躏我障塞挠我师徒侵我土田御我道路系累我士女防刘我人民其罪浮于古田贯盈乆矣上命刘司马尧诲居督府张中丞任抚粤西顾御史钤则以直指按部会武縁上林告急相与集议以闻皇上端拱而莅万方万方莫不臣妾蠢兹八寨犹复怙终寇虐且张亟湏灭此而后安枕本部覆请诏许出师务在破贼安民母或骚动既得请直指不及代而行督府移驻苍梧则与中丞合谋而后决防在法什则围之彼其聚党万余人据地五百里溃而防窜难与周防外氏有言虽虎捕防必举全力赴之一不胜则防化虎矣粤西发各部土兵六万号十万简操募兵二万分布中坚益以东粤浙兵三营兵足矣粤西发盐利五万益以东粤军费万缗食足矣粤西各除戎器以待用有不足则自东粤助给之器足矣全力既具社防恶用黠为中丞自宇下坐制之全胜之道也中丞谓善遂相与部署诸将兵乃属总兵王尚文并将诸部自阃以外悉聴将军尚方授节在焉不用命者杀无赦乃檄左参政彭文质主军兴萧相国以餽饷尸首功则参知事有司不办者坐之法毋絶后车乃分道进兵画信地为四部东南则副使陈俊监参将李应祥军三里直北则参议姜忻监参将倪仲化军忻城正西则副使侯国治监参将于嵩军夷江西南则参议李一廸监参将张榜军上林乃为师期镯铎并进则以徂冬十二月二十日首事迄春三月三日班师乃聚军吏而申誓之所不奉诏令而防及良民者有如此誓既料贼党闻风先遁必奔思恩浔州豫檄当路诸属邑厚集丁夫以待漏网贼寻至会督府所遣故参将梁守愚部援兵邀撃殱之既则以北五诸聚落习与贼通毕事而移兵平之便各部如期而进贼犹设险以距我师我师夺险先登贼披靡而退收保我师駥鼓深入直捣诸巢巢覆而奔亡匿罙阻乃复申令捜剿噍类无遗北五诸聚落悉平壹如成算以俘馘计盖万四千五百八十有竒其余焚巢堕堑殣于不毛殊三千众尽矣会胡直指代按部下车而莅行间军正论功有差令诸材官咸献其状直指冁然而喜作而叹曰是役也师武臣力功眅眅足多要以壮猷壹禀于督府胜算率由于中丞其功上上在令甲御史不得言境内功宥幸观厥成敢无辞以徴后世粤西名山甲防内愿镵十仞之石以当丰碑宥不文将假手于东里徃余与闻邦政不敢谓不知兵督府着不世功非金石何述遂不避追琢大为之铭铭曰世祖初载张皇九伐首及蛮方桓桓新建佳兵不刃借寇勤王蠕蠕八寨血牙纵目伺我苞桑我师既旋薄兹负固骈首斧戕旧勲云亡相沿草昧既薙滋长搆乱一方为蛇为豕为虎为狼贼我藩臣掠我藩帑倍畔天常厥有古田切近都会其罪弥彰穆考眀威声罪致讨爰整戎行乃诏司徒该以天网用命者臧狼子野心翻然革面相帅归降其徃勿追其来勿距恢若包荒譬则吞舟脱于罪罟鼓鬛洋洋下民怨恣普天乐土胡独逢殃帝曰汝诲赐履南服百粤胥匡申命汝任周行问俗其惟尔良二臣一心遏兹乱略夙夜皇皇彼丑不驯毒痡有众擢髪莫详帝命徂征兴师十万三月聚粮元戎师师诸将分部其陈堂堂或典防军或司饷士寔为纪纲自冬迄春七旬在事不愆于襄繋颈陈尸百千万计京观相望献防于庭告于郊庙神贶无疆元老専征宜従异数以答非常督府不居伊惟圣武三事肃将赳赳腹心以身殉国鸷发鹰扬肉食鄙人録録成事寸无所长直指曰嬉上臣让善归诸天王柱后司直恵文簮笔无善不章谁其铭之圻父之亚以光太常  

剿平懐集峝蛮纪事碑　　　　管大勲  

两广故百粤地我国家并建两省剖土分疆若犬牙然懐集介封开阳贺间蛮獠错居而金鵞松栢古城水细黄沙等峝皆贼巨窟聨络深埇湴峝诸巢毎一出没两省骚动事亡论已隆庆初剧贼陈龙洲伙众流刼百户朱裳死之万厯以来肆掠独周越刼西水攻陷坊郭里擅杀新民罗廷朝阻截贺县江道罪亡赦嵗甲申冬贼首严秀珠车廷恵刘髙万徐廷稳郑眀端欧福正呉朝海等纠党三百余剽寜峝抵下埠冲寨门掠开建蔡村封川文徳乡戮居民黎世通等掳男妇财帛势猖獗官兵不能克总旗史二死焉当是时我西粤方大举府江贼乗虚流突梧肇两郡震骇总督连江呉公赫然曰懐贺封开梧重镇肘腋岂堪此鸱獍诪张兽咆哮耶夫主上授节总督正以两省卒警兵力牵制便调发扑灭尔乃会廵抚龙溪呉公廵按姑蘓黄公驰奏阙下檄苍梧兵廵佥事来经济暨岭西兵廵副使王泮府江兵备参政叶朝阳决防议剿密行广东廵海副使陆万钟罗定兵备佥事郑人逵挑总兵标下东西两山精锐三千名发浔梧参将部兵并归顺都康二土州戍卒三千五百名分五哨选将辕门咸会梧镇若声援西讨者贼不为备以乙酉嵗二月二日癸卯衔枚齐发参将戴应麟领伏虎哨克松栢埇七金鵞三峝斩严秀珠原任参将王如澄领兰峝哨克古城上下二峝斩郑眀端原任参将魏宗瀚领石牛哨攻深埇佛萎厐埇诸巢克之斩刘髙万原任防撃沈茂领会珠哨攻水细白莲黄沙龙塘各诸巢克之生擒徐廷稳原任守备杨夀甫领仇峝哨攻大湾磨刀企磡诸巢又克之生擒欧福正贼奔崇崖据险结阵拒敌诸将士奋勇并力仰攻甲辰捣青水尾丙午奔銕帽山戊申破饭甑埇庚戌扫大湾山贼披靡俘斩有差懐集知县林春茂督兵把截燕岭三妺等山生擒呉朝海残党窜匿岩谷中甲申下令捜捕悉殱之抚铜钟牛栏良猺四百余垦田立营留兵屯守己巳班师是役也擒斩首従贼总八百有竒俘获贼属男妇二百余马牛器械称是师行仅逾两旬众不满七千兵无加饷神谋妙算悉禀于督府而批捣之竒戡定之速盖有莫测其防防者猗与休矣上闻并録府江功赐玺书出金帛爵督府呉公子一人晋抚台呉公禄一级余将吏次第叙赉于是梧郡太守林乔楠同知邹通通判李先春刘学恂推官庄敦义请纪其事勒之怀山俾百蛮廪廪永永向化云  

## 粤西文载卷四十七  

桂林府通判汪森编  

序【`赠行`】  

送宗判官归滑台序　　　　【`唐`】任　华  

大丈夫其谁不有四方志则仆与宗衮二年之间会而离离而会经途所亘凡三万里何以言之去年春会于京师是时仆如桂林衮如滑台今年秋乃不期而会于桂林居无何又归滑台王事故也舟车徃返岂止三万里乎人生防何倐闻星散辽夐若此抑知难遇亦何辞此嵗十有一月二三子出饯于野霜天如扫抵未向崖加以尖山万重平地卓立黒是铁色耸如笔锋复有耿江桂江略军城而南走喷于沧海横浸三山则中朝羣公岂知遐荒之外有如是山水既尔人亦其然衮乎对此与我分手忘我尚可岂得忘此山水哉  

送祖评事赴黔府李中丞使幕序  

自武陵守拥旄分阃有唐以来李公一人而已自非忠义特达有文武才略者曷以致兹分以黔巫之地西控防卢彭濮东接桂林象郡北渐巴峡南驰沧溟盖蛮夷犷俗罕遵声教必借于幕画而详乃祖生岂伊异人即我府主陇西公之嘉客也方将表于金阙而加之铁冠适会有黔中之命相继而至夫天下之寳当与天下共之况黔中桂林兄弟之国又何间然哉俾朝廷知黔中得人与桂林何异出饯河浒舜亭峩峩凭槛窥鼋鼍之窟酹酒滴鱼龙之背金石丝竹虽有秦声青山白云恨非吾土华承命制序因赠以言不虑吾子以忠贞为本又当指踪不选地感恩不顾身见贤良则引而荐之勿惮勿疑见仇怨则报之以徳勿瑕勿疵吾尝以此为终身之寳今以终身之寳赠君以为何如也  

桂林送前使判官苏侍郎归上都序  

桂林秦所置郡也南临天池东枕沧溟西驰牂牁北走洞庭三千里地带甲数万卒寔五府一都会矣连帅之任朝廷难其人徃年命御史中丞张公号为称职去年又命我佐之初张公受命至日以为五岭荒服不同于他邦百蛮犷俗不可以独理乃荐武功蘓澣自秘省校书郎除金吾掾摄监察御史以佐焉澣在幕中多所匡辅洎张公家难去职澣统其留务凛其正色操持纪纲而十州之地晏如也洎我公至止观其迹而羡其正将表请焉澣辞坟墓不见兄弟己六年愿得生入武关一以乆辞到阙下足矣公或筵于西堂罇于东楼或馔于亭□凡饮饯未有若此之绸缪者也且予有善公为扬之且予有功公为叙之予有患公为排之予有屈公为伸之亦何异脱骐骥于盐车掷秋鹰于天畔乃腾骋难料撃抟在即亦足以快意矣且尔兄吾兄也尔身吾身也虽万里为别何别之有哉虽然不能不怆恨傥见二相国当为深陈江岭安危之体焉料子必见潘庶子因登髙把酒南望千峯白云离披横山畔与我畴昔所见岂有异乎由是益令人思归北  

送王及之容州序　　　　　　元　结  

乾元中漫叟浪家于瀼溪之濵以耕钓自全而己九江之人来相喜爱其意似惧叟衣食之不足耳叟亦不促促而从之有王及者异夫乡人焉以文学相求不以覊旅见惧以相安为意不以可否自择及于叟也如是之多叟在舂陵及能相从游嵗去而去将行规之曰叟爱及者也无惑叟言及方壮可强艺业勿以游方为意人生若不能师表朝廷即当老死山谷彼区区于财货之末拘拘局局于权势之门縦得钟鼎亦胡顔受纳行矣自爱耿容州欢于叟者及到容州为叟谢主人闻幕府野次乆矣正宜收择谋夫引信才士有如及也能收引乎二三子赋送逺之什以系此云  

宴饯崔十二弟校书之容州序　于　邵  

方伯卢公因牙门之清净辟前舘之爽垲乃命宿设具牢加笾言邀故人以宠行也清河崔子曰真源尝典校石渠应诸侯之聘践言励行积学累艺而建中初天下文眀惧乎遗逸黜陟十道君举无枉有诏集于京师将以更秩既而容管经略处置使陇西李公従而请焉猗欤真源以受命底禄已利也以従人之求国务也身不可先于国禄不可急于求翻然回车假道于桂卢公执畴昔之先惜今辰之别朝阳初升賔筵始合子夜云艾主赋未晞觵觯交飞而取乐埙箎相协以奏雅卢公意未之尽将命以篇顾廷客曰罢纶防何日辍使复何日请子之序我今夕于子离席而辞曰耆者败者僚者未也忧能伤人思无可者公之所命其得人乎公曰得哉是敢操简而进发言有素一以论公之讲旧一以乐李公之得贤风烟不殊南北蹔间显允崔子朂哉令闻  

送崔判官赴容州  

服岭之外列巨坊者五而容其一焉自中原多故邑居荡析始则有长史茍完之命今年春有诏特命元公都督十二州诸军事资其富庶而宣乎教化者也夫教之以礼化之以仁俾其归于王而不隔乎荒则书同文车同轨当南北万数千里而述职焉不其辽哉博陵崔公光膺副车之选秋八月传次于夀春安丰县之东亭前临芍陂漫无际虽海之内浸薮则多而境之中堪游盖少故邀留贶别非此而何邵孤负眀恩负累灾徼邂逅相遇欢戚不同既而前多岐路行有先后日暮犹逺自有穷途之泣木叶防脱更切长年之悲其赋离之什则亚相崔公冠乎首矣羣公其第之  

送卢判官之梧州郑判官之昭州序  

越中前有萧墙之变王公不闻夫莠尚在我忧未弥都人共骇逺服多虞大唐斯汔可之安率土获将来之祜诏下哀痛思覃动植更张天地乎范围日月复次于黄道人既受赐其官爰议其能非其能则我命用隳夺其赐则彼甿何戴受之二者至于勤斯桂管都防御经略观察使范阳卢公道千乗之国齐百蛮之化敬事而信视人如伤顷者岭外诸宇除书中絶内无合契之符外阙分忧之寄望呉隠而莫至希士爕以寔难是用举所知延幕客卢郑二郡有光凢官材定论物格知至今之所与谁曰不然必能发凖的于彀中化陋夷于度内上以奉知已下以拯黎元力行近仁于斯为美何必秉钧当轴方及于人哉桂林阳亭南越之胜双旌具路举棹兹始诸公惜别宿设戒期云岫座中烟花雨后爱时景之可共怅髙枕之不留迁官于邵书其事  

送李渭赴京师序　　　　　　柳宗元  

过洞庭上湘江非有罪左迁者罕至又况逾临源岭下漓水出荔浦名不在刑部而来吏者其加少也固宜前余逐居永州李君至固怪其弃美任就丑地无所束防自取瘴疠后余斥刺柳州至于桂君又在焉方屑屑为吏噫何自苦如是耶眀时宗室属子当尉畿县今王师连征不贡二府方汲汲求士李君读书为诗有干局乆游燕魏赵代间知人情识地利能言其故以是入都干丞相益国事不求获乎己而巳以有获予嫉其不为是乆矣今而曰将行请余以言行哉行哉言止是而已  

同吴武陵送前桂州杜留后诗序  

观室者观其隅隅之巍然直方以固则其中必端庄宏达可居者也人孰异夫是今若杜君之隅可观而中可居居之者徳也赞南方之理理是以大总留府之政政是以光其道不挠好古书百家言洋洋满车行则与俱止则相对积为义府溢为髙文慤而和肆而信岂诗所谓抑抑威仪惟徳之隅者耶今徃也有以其道闻于天子天子唯士之求为急杜君欲辞急臣侍従之位其可得乎濮阳呉武陵直而甚文乐杜君之道作诗以言余犹呉也故于是乎序焉  

送李判官往桂州序  

士之习为吏者恒病于少文故给而不肆饰于华者尝病于无防故放而不制今李生学于诗有年矣吟咏风赋颇闻乎人至于是州惟州之牧咨焉以赞戎事而糺羣吏甚直且武岂所谓吏而华者耶以府防罢去择而之乎有礼之邦推是道也以徃然而不际于礼则吾不知也  

送内弟卢遵游桂州序  

外氏之世徳存乎古史扬乎人言其敦大朴厚尤异乎他族由遵而上五世为大儒兄弟三人咸为帝者师其风之流者皆好学而质重遵余弟也广而不肆巽而不慑孝敬忠信之道拳拳然未尝去乎其中盖由其中出者也浸润以诗易动摇以文采以余弃于南服来従余居五年矣未尝见其行有悖乎义言有异乎行者则余之弃也适累斯人焉以爱余而慰其忧思故不为京师游以取名当世以桂之迩也而中丞之道光大多容贤者故洋洋焉乐附而趋以出其中之有夫如是则宜奋翼鳞乗风波以游乎无倪徃哉其渐乎是行也  

送郑尚书序　　　　　　　　韩　愈  

岭之南其州七十其二十二岭南节度府其四十余分四府府各置帅然独岭南节度为大府大府始至四府必使其佐啓问起居谢守地不得即贺以为礼嵗时必遣贺问致水土物大府帅或道过其府府帅必戎服左握刀右属弓矢帕首袴鞾迎郊及既至大府帅先入据馆帅守屏若将趋入拜庭之为者大府与之为让至一再乃敢改服以宾主见适位执爵皆兴拜不许乃止防若小侯之事大国有大事谘而后行府之州离府逺者至三千里悬隔山海使必数月而后能至蛮夷悍轻易怨以变其南州皆岸大海多洲岛颿风一日踔数千里漫澜不见踪迹控御失所依险阻结党仇机毒矢以待将吏撞搪呼号以相和应蜂屯蚁集不可爬梳好则人怒则兽故常薄其征入简节而疏目时有所遗漏不究切之长养以儿子至纷不可治乃草薙而禽狝之尽根株痛防乃止其海外杂国若躭浮罗流求毛人夷亶之州林邑扶南真腊于陀利之属东南际天地以万数或时风潮朝贡蛮胡贾人舶交海中若岭南帅得其人则一邉尽治不相寇盗贼杀无风雨之灾水旱疠毒之患外国之货日至珠香象犀玳瑁竒物溢于中国不可胜用故选帅常重于他镇非有文武威风知大体可畏信者则不幸徃徃有事长庆三年四月以工部尚书郑公为刑部尚书兼御史大夫徃践其任郑公尝以节镇襄阳入帅沧景徳棣歴河南尹华州刺史皆有功徳可称道入朝为金吾将军散骑常侍工部侍郎尚书家属百人无数畆之宅僦屋以居可谓贵而能贫为仁者不富之效也及是命朝廷莫不悦将行公卿大夫士茍能诗者咸相率为诗以美朝政以慰公南行之思韵必以来字者所以祝公成政而来归疾也  

送桂州刺史邢中丞赴任序　　　萧　昕  

桂林巨镇临川荒服居五岭之表拱两粤之郊俗比华风化同内地然而洞居砦止人好阻兵有殊货重装吏无廉政选其任者寔难其才故郡乆旷官朝思称职以腹心之寄辍爪牙之防俾其澄清行独坐之事俾其式遏总防御之权惟帝知人伫报尤政五月维夏畏途万里溽暑方起火云始生履苍梧瘴疠之郊渉沅湘风涛之壮众悦是举而伤此行公陈力灭私饮氷徇节以忠则九折之涂可叱以信则三江之水可航聚粮戒徒肃装传无酒酟我缓仳之忧徴文宠别慰行迈之思仆以渭阳之故而首序云  

送浔阳姚驾部叙　　　　　【`宋`】僧契嵩  

驾部姚公将之浔阳【`谓浔州`】道过燕【`燕乃余乡`】潜子欲因其従者致信吾伯氏李主簿姚公不以其贤自髙乃更遗书累纸盛称潜子善用六经之笔著书发挥其法以正乎二教之学者谓虽古之大禅钜师未有如潜子之全也其广且博也此姚公汲引人为善欲使其至至耳潜子无谓岂果若是耶虽然潜子初着原敎书其心诚为彼执文习礼者也【`执文儒者习理释者习以俗语以谕其法此姚公来书云`】二者皆蔽道而不自发眀适欲救此耳其书既出虽四方稍传而文者徒玩吾文不文者不辨吾道亦复不见潜子所趋之至潜子孤无有徒与讲求尚皇皇忧其道之未详于人也潜子之道生灵之大本天下为善之至也茍其本不眀其至未审天下之人欲其所归也何之行道之士安忍而不为恻然耶故潜子尝不避流俗嗤笑乃以其书而求通于天子宰相贤士大夫者盖为斯也然缙绅先生之徒知潜子如是之心者防人乎姚公乃谓我所得之法如此也所为之志又如此引古之髙僧钜师相与较之又如此也岂是不为之知己乎相知之深乎姚公始以大臣荐自布衣徒歩不由常科而直擢入官其文章才业卓卓过人可知今来出浔浔故南方也潜子南人习知其山川风俗颇详姑为公言之岭外自邕管之东潮阳之西桂林之南合浦之北环数千里国家政教所被即其霜露雪霰霑洽己繁瘴疠之气消伏不发秀民瑞物日出其风土日美香木桂林寳花琦果殊名异品聨芳接茂而四时不絶若藤若容若浔若梧凢此数郡者皆带江戴山山尤佳江尤清有神仙洞府有佛氏楼观村郭相望而人烟缥缈朝暾夕阳当天地澄霁则其气象清淑如张画图然其俗质其人淳寡争讼而浸知向方吾知姚公治此民也则其仁义之化易行临此景也则其清眀之志益得姚公心通又能以大道自胜潜子辅教之说亦赖之而益传也待公趋诏北还当与数得此道者其人之防何也道途上下舟车之劳公宜自适自慎  

送栁宜通判全州叙　　　　　王禹偁  

河东柳无疑江左之闻人也在覇国时褐衣上疏言时政得失李国主器之累迁监察御史多所弹射不避权贵故秉政尤忌之继出为县宰所在有理声皇家平呉之眀年随伪官得雷泽令雷泽仆之故里也始与之交逮今防十五载连尹三邑州县之职困于徒劳居低摧穷辱之中有死防疾病之事旅鬓生雪朱衣有尘知其气业者共惜之淳化元祐始以任城宰来抵阙下携文三十卷呌阍上书且请以文笔自试天子壮之下章丞相府翌日召试且举汉时以粟为赏罚事使折而论之无疑援引剖判灿然成文吾君吾相皆以为识理体而合经义也故改官芸閤通倅湘源其官尚卑其郡亦小然由文艺而取故有识者荣之与夫謟权媚势奴顔婢色因采风谣司漕运者言而得之者逺矣于是沿汴达淮浮江湖入湘潭是时也可以吏隠未可以行道况江山猿鸟云泉竹树为天下甲民讼甚简兵赋甚鲜固可卧而理也姑能致身于不才之间放意于无何之域则又不知县令为著作耶著作为县令耶或过故国动黍离之情伤逺行有于役之念叹下位起山苖之刺则于道逺矣于生劳矣勉哉无疑善饭自爱  

送马长卿叙　　　　　　　　邹　浩  

长卿官岭右逾十年两遭意外事仕以弗进家以弗寜甚至妻子不逺千里赴愬于部使者而仅以身免行道之人闻之尚唶唶不巳长卿自处宜如何也然祸福有倚伏之数损益有盛衰之时既以不幸于前将必幸会于后尝观拱梅之亭乎今羣山无穷之气象交集于梅下乃前日重篱榛棘遮藏而不得见者也尝观莫钓之矶乎今一江无穷之气象尽收于钓中乃前日乱石沮洳阻碍而不得通者也俛仰之间显晦顿异曾谓人而不如此乎古语曰前车覆后车戒后车不戒是又将覆也是乃朝夕所当深念也晦极而显天也戒前车之覆人也以人成天不以天废人士君子所以异于凡民顷论之详矣又于别也申以赠焉长卿勉之哉  

送李材叔知柳州叙　　　　　曽　巩  

谈者谓南越偏且逺其风气与中州异故官者皆不欲乆居徃徃车船未行辄以屈指计归日又咸小其官以为不足事其逆自为虑如此故其至皆倾摇觧弛其忧且勤之心其习俗从古而尔不然何自越与中国通己千余年而名能抚循其民者不过数人邪故越与闽蜀始俱为夷闽蜀皆巳变而越独尚陋岂其俗不可更与盖吏者莫致其治教之意也意亦其民之不幸也巳彼不知繇京师而之越水陆之道皆安行非若闽溪峡江蜀栈之不测则均之吏于逺此非独优欤其风气吾所谙之与中州亦不甚异起居不违其节未尝有疾茍违节虽中州寜能不生疾邪其物产之美果有荔子龙眼蕉柑橄防花有素馨山丹含笑之属食有海之百物累嵗之酒醋皆絶于天下人少鬬讼喜嬉乐吏者唯其无乆居之心故谓之不可如其有乆居之心奚不可邪古之人为一乡一县其徳义恵爱尚足以薫蒸渐泽今大者専州当岂小其官而不事邪令其得吾説而思之人咸有乆居之心又不小其官为越人涤其陋俗而敺于治居闽蜀上无不幸之叹其事出千余年之表则其美之巨细可知也然非其材之頴然迈于众人者不能也官于南者多矣予知其材之頴然迈于众人能行吾説者李材叔而巳材叔乆与其兄公翊仕同年同用荐者为县入秘书省为著作佐郎今材叔为柳州公翊为象州皆同时材又相若也则二州交相致其政其施之速势之便可胜道也夫其越之人幸也夫其可贺也夫  

送杨郁林叙　　　　　　　　刘　敞  

欝林古郡也太守尊官也其任不轻矣然而当拜者辄以炎瘴雾露为觧天子以谓此皆全躯保妻子之臣无忧国之风皆置不用而诏丞相择刺史之贤者使举竒伟倜傥之士以充其选于是大人部荆州诏书先至则以杨侯闻天子可焉遂自郡従事迁廷尉丞假五品服以行别赐钱十万众皆荣之然杨侯既受命退而治装怳然不以为喜闻岭海之说风土之异漠然不以为忧加他日焉人皆曰杨侯矫亢人也呜呼前世之所以能治也为官择人后世之所以不治也为人择官彼庸庸之臣志得意满生而养交以饕富贵真若长者一旦有境外之事忧畏首防坚以死辟若常庸之夫不可使徃春秋贬焉若夫君子何以矫也吾以杨侯矫世之君子春秋之徒欤推此心虽在山海之内而加千乗之国其有难治者哉于其行叙以赠之  

送陈东叙　　　　　　　　　刘克庄  

金华叶潜仲君子人也曩仕于抚予捧檄至焉始定交后十年予从事广西经略使府潜仲适佐漕幕岭外少公事多暇日予二人防钓吟奕必俱神崖鬼洞束缊盲进唐镵宋刻剜苔疾读登巘放鹤俯湫呼龙平生乐事莫如桂州时也既而予二人考举及格同日出岭潜仲还婺予归莆乃闻潜仲病卒悲夫尚忍言之陈君子东潜仲客也忽携潜仲手钞诗卷相访又出潜仲之子字天啓者诗十数首字画句法遂逼乃翁呜呼潜仲可谓能教子矣子东惓惓交谊语潜仲平生辄忼慨涙下乌虖潜仲可谓能取友矣昔人云生子当如孙仲谋殆为天啓发也又云见元賔之所与如见元賔殆为子东发也  

送清湘文元归土谿叙　　　　魏了翁  

清湘文宗之元以其所闻于师友过静就予是正其书有曰翺翔土谿之濵咏歌先圣之道予问土谿所由名曰是谿也东出于濓溪西会于洮江吾世居其间或谓是名俚俗盍易诸吾谢不敢今先生之问及此是谿将有望焉愿以一言发之予曰大哉土之为功也以天象言之四时之季日合黄道以五星言之四星失度则填为之动以五声言之诸宫寔长黄钟以河图洛书言之其中皆主五数以五行言之则水火之所寄金木之所资居以应四方冲气而生万物其功不既大乎而谁以易之干之四徳人之四端而信不与焉又以见无适而非此也虽然有一于此子亦知之乎古尚书说吕氏春秋汉儒五行传许氏异义等又皆以土为心盖自二汉以前五行之次五臓之属与今世所传黄帝书不同宗之请其说予曰此义甚大我以吾意言之何益于子子归而求之而有以复于予也诗曰维桑与梓必共敬止宗之其致思焉书以送其归云  

送洪季扬教授横州叙　　　　刘　宰  

绍熈庚戌余与严陵洪叔谊兄弟同登进士第庆元乙卯又与叔谊同校文上饶事竟复同涂归别十余年叔谊从宦邉头复枉道顾余漫塘上厥后出处不齐音问亦濶絶而叔谊之质之美之学之粹则余爱之重之一念不忘季阳其长子数年前太学来访问叔谊无恙则宦不达死乆矣呜呼叔谊不惟不遇知于人复不遇知于天乎朋友之义宿草不哭而余于叔谊哀不自胜今年春闻季扬由舎选入对大廷始信天之报应不爽叔谊死犹不死季扬廹于贫乘见次入广夫广之风土人所畏道逺俸薄人所惮季扬勇徃不顾岂天固予之季扬固违之耶抑余闻今桂府经略使亦庚戌同年【`时丁黼知静江`】同年人所厚季扬才髙识眀优为时用又非徒若飞鸟依人者则季扬之遇合与天之报应叔谊顾不权舆于此乎因其书来告别书以赠之  

送毕仲和赴广西叙　　　　【`眀`】陶　安  

铨选重内轻外自古为然今官京师者称美任官中原者次之江南又次之接境又次之邉逺尤次之故仕由江南者不得歴中原自中原出邉逺必超进资格用是莫不重京师中原而乐趋之于江南接境邉逺槩视以为轻唯风宪则不然天下分道二十有二其势均一在内者固重而在外者益不轻南台统十道两广海北为邉逺之境广西视广东愈逺逺则宪府愈尊矧溪峒猺獦负险盗掠职字牧者或不良于理嵗常弗寜朝廷遣名臣徃践厥土寄耳目之任所以宣王化紏庶僚绥鄙民也赞宪府刑政者曰书史择其才能以导扬威徳去宪官最近立于诸侯百司之上众所敬悚余故于毕仲和喜其行也余与毕无素交中山曹仲徳来曰毕在童年肄经籍长而弗懈攻三尺法出入台阁补金陵郡吏调秋浦荐广西宪史今驱驰数千里其志可以有施也余闻其言因念广西宪府既逺而愈尊又无内重轻外之势书史虽奉承簿书亦可贵焉其防自郡吏者一道仅三人得与是列甚难今江淮以南无虑百余郡吏额不减数千仲和以举者而登诸三人之列独非幸欤必将佐其官振纪纲眀法度贪縦者伏戾而猖獗者顺令使礼义之美昭于遐荒乃宪纪之光华也仲徳以余之言可告于毕也遂书以贻之  

送李参政之官广西叙　　　　宋　濓  

丈夫生而遇圣神之主承信任之隆而居方伯之位得施赏罚号令于千里之内亦荣矣哉信荣矣然君子不敢以为乐也君圣则望臣者深君之信任者隆则后世责吾者重所居者髙而所治者广则斯民议吾者众议吾者曰承君之任如是之大也而敷君之徳以泽吾民者犹有未至也后世责吾者曰彼之得君如此之隆也而其事业若斯之隘也吾之君如尧舜矣吾犹未及古之贤臣吾可不自省欤合三者而思之上恐负吾君中恐负吾民下恐不免后世之求备将日夜忧之之不暇矣奚取乐乎虽然吾才茍不足居乎位固不敢乐也诚有才焉斯民有未安也吾告于君而图安之斯民未入乎善也奉吾君之道而教之大而国家之法有未着也吾以所得者告于君为后世虑者或未至也吾将为之賛助焉则可以不愧吾之职矣吾职之不愧则吾心可乐矣岂若无能者而戚戚为哉天台李君守恒以美才为上所防擢任内廷承顾遇者三年今由左通政为广西布政司右参政余知李君才甚充者也有方伯之乐无其忧者也于其徃道其荣且乐之故以告使致思焉  

送南宁摄守焦侯叙　　　　　张以寜  

洪武元年征南副将军参政朱公耆定南服念南寜古邕也为五岭极邉控二江要地当三十六峝之口扼其吭方扶伤起惫之余非刚眀防敏之才曷足以鸠斯民固吾圉也乃选于众得前湖广郎中懐庆焦侯仲才承制授官命守斯土侯既至而叹曰攻病于未瘳固不易理病于新愈为尤难慨然以招来绥集为巳任警以秋肃煦以阳休流逋四归遂辟草莱树宫府修三皇孔子庙驿有良驷渉有新船能誉洋洋乎岭海之南矣逾年代者至侯遂行耄倪载道咸谓昔侯未来千里宿莾今侯戾止百废具兴侯真不负朱公之知哉天子眀见万里外必知侯且重任侯也吾侪小人方冀侯之抚我育我敎我以终恵我不虞侯亟去不我留也羣遮马首致其辞曰昔侯良牧有延有光易我鳞介化为衣裳请以为侯颂维宋名卿曰靖曰沔自我炎徼致于荣显请以为侯祝言已南溟海运培风万里抟扶摇而上羾顾云鹏其知巳逺于是史官晋安张以寜奏使过是邦摭舆人之诵而叙之  

送王指挥还官桂林叙　　　　罗　肃  

圣天子嗣大寳位诞布维新之治凢文武臣庶之在黜罚者悉与更始于是广西桂林中卫指挥王公亦得复其官行既有日守御吉安千户王君业以尝相従建功分陜随征沙漠间关防渉动经万里而夷险同之未尝有恶于志也遂请于时之大夫士诗以送之而属叙于予公名昭字时亮世家淮右国朝初先祖成以开国军功长万夫父瑢世其官迄时亮始以防授府军卫永乐初调桂林间以事谪戍西夏屡有战勋既而扈従北征而勋益着及今得拜恩命以归吁亦可谓大丈夫哉夫维士生斯世必有逺大之志者乃能成逺大之功然或有其志而无其时则亦不能以汗马万里而著名当世也若今时亮袭世禄而不侈其躬镇防藩而能抚其人其志固可尚矣矧夫遭逢圣眀得以仗旌节擐甲胄而逺着战功于瀚海之北以享有世禄者又岂非得其时以济其志者欤斯诚大丈夫者也虽然膏沃则光晔本固则末大时亮去是尚其益竭乃忠赤宏乃智虑习乃韬略勤乃攸司以母忘乃祖先父之业则所以荷宠光延世赏而封侯万里外者夫岂难哉书曰功崇惟志业广惟勤此之谓也诗凡若干首  

送梁宪副叙　　　　　　　　王　直  

刑部员外郎梁楘叔车既受命为按察副使当之广西予家与同里且世有连而又同事儒业气味相似也而可无言于其去耶夫朝廷之置羣有司所以为民也因民之所有事而恵利之使赋敛平徭役均衣食足而生养遂乃其职也世之为有司而能此者有矣其不能者盖多按察司视夫能者而劝励之其不能者加黜罚焉民庶乎受恵矣然则民之休戚皆系乎按察司其职任之重岂他司可比哉广西古蛮夷之地州县之民不与猺獞杂居者盖无防彼其凶暴之性习于攻剽残杀徃徃好出为民害民既苦之矣朝廷命列侯将重兵以制其出入有肆为暴者则剿之亦所以为民也然财力必取诸民而又有惟正之供以奉给公上则广西之民其生遂之难易可知矣按察司繋民生之休戚而欲使无戚焉在察视有司之能否而惩劝之其寛严缓急又可知也则吾于叔车之去安能无望哉叔车学邃而识眀仁厚亷慎君子也常有志于为民其任重不难矣然君子所行而欲人之服必本于其身不治其身而能治人者未之有也昔广西初置按察司上命殿中侍御史寻公适为之使先叔祖子啓公与吉水胡公子祺由监察御史陞佥事徃莅之三公皆光眀正大寛严有体广西之人安于其治寻公常曰风宪官者当先置其身于礼法之中然后能以礼法治人此天下之名言也叔车修身慎行有素矣予犹为此言者君子之自治当不以乆而怠也予之所望于叔车岂止是哉故书以为赠行叙云  

送凃太仆守浔州叙　　　　　张　璧  

新城凃太仆陟守浔江其乡大夫士谓余曰太仆懋乃夙望有年夫兹徃将善若政矣先生职史盍言诸余曰古之赠言者惟其真勿惟其妄惟其见勿惟其闻惟其逺勿惟其暂子欲余太仆赠也固兹也夫曰然余善太仆乆见其防太学也攻苦茹淡博文秉礼亡择言亡爽度志则真矣见其作永嘉也泽流化浃民恬物丰登剡荐者再焉才则敏矣又见其综马政也祛奸剔蠧守坚思深俾孳牧日蕃以庶政则达矣夫真以立志斯坚敏以用才斯赡达以従事斯果徃哉优于政也而余何言曰先生之言是也顾浔江地隣荒逺恐难其驭若之何余曰否否今薄海外内一家化无近逺浔江在广迩于思田产有才贤治有命吏是地犹内境也其风醇其民朴其讼简无机巧顽嚣之习是民无梗化也地犹迩则情易达无梗化则化易宣情易达政乃行化易宣才乃济而况太仆之志之才之政有不足为者哉夫然故浔江何逺而亦何难驭巳乎大夫士曰是可以赠矣请书之俾懋厥成  

送刘希贤通判浔州诗叙　　　金　寔  

予曩嵗由内艰起复赴行在以簿书愆期获谴名囚籍者防半载时乍从林壑间来入囹圄野性未去如旷兽坠穽彷徨无所措目行道者曽不一引手而惧藩堑不宻扄鐍不固欲挤而踣之下石焉者有矣希贤时以太学生歴试司寇独怛然兴怜毎见辄欲语温顾且开释之俾无戚戚然者及恩宥复官于朝而希贤擢刑部主事厚意乆不报未尝不徃来于懐也希贤少孤鞠成于母氏洪熈改元朝廷推恩赠官希贤首得告归寜以重违其亲留连阅嵗坐是左迁浔州倅将之官亲旧咸惜其去且谓浔荒徼惧贻太安人忧作为诗歌觧之既成什徴予叙昔唐柳子厚为柳州刺史能因其土俗为禁教而州人顺赖之以兴起孝弟浔与柳连壤其土俗不异况眀时声敎所被无有逺迩者乎君其行哉然柳州以附权贵故一斥不复而君以亲故若曰观过知仁斯异矣君其行哉眀天子在上君之善政讵能乆専于浔邪  

送广西布政司检校胡孟时复任诗叙  

南海有隠君子二人曰王子伦曰胡孟时皆以文行自饬其躬得佳誉于缙绅间籍甚方伯连帅休暇会同二子褒衣危冠揖让于爼豆间雅言清论动有禆益賔筵乐闻不厌毎当有所制述操觚吐词出必惊人宣徳中部使者相继剡起之会上业欲妙选文学士别置清切地以备顾问而二人者适至执政得之喜甚引接礼下之与之议论古今又数试以诗赋二人者响答如扣钟方庤之以应所求而事竟中辍孟时检校广西会府子伦丞攸众咸曰是何违其材而用之邪有知之者则曰君子素其位而行有若二子者将无入而不自得焉及各至官果于举其职之外处之甚适今年春大臣复荐起子伦而孟时考课至吏部计三年别再见于逆旅驩甚秋八月孟时将还广西子伦集其亲友祖之于东门首为四韵诗以叙其暌合之情即席而和者数十人什而书之虚其右简将就名能文者叙之予乆闻二子名又数于他人卷中见其文章渇欲一识面一日偶过予僚友本蕃李先生第二子在焉信磊落瓌伟人也倾盖间巳心许矣本蕃以叙见属因不敢以不能文为辞乃言曰昔乌大夫以礼罗石处士置幕下韩子谓其必能相与以有成今广西之方伯连帅予及识之好贤下士岂尽出乌重下而孟时之贤若遇石生决不多让况以朝廷命吏处大府检校之职哉彼所谓外敬正士与私便其身图者主賔之间吾知其无是也必矣如是以共成治功而保天子宠命顾不伟哉三人者作而谢曰先生之言信祝规也请书以为叙  

送徐理间诗叙　　　　　　　杨士竒  

吾友徐崇威自征商陞中书舎人逾年改陜西布政司副理间数月复改广西崇威有疏达之才端厚之行又尝出呉楚道梁宋秦雍縦观山川崇大之势博覧古人兴败之迹充乎其气廓乎其智将见诸行事也譬如驾长舟乗春流浩荡而东而翼以厚风虽一日千里易易矣然崇威自拜理问之命其心常兢兢焉如有所弗任盖司理之职难矣人之生皆有恻隠之心士之从政也皆以生人为务然其有罪焉悯而宥之天子之所得为也司理之臣虽欲为之而非所得専也司理知有法而巳知求当乎中而己其罪重也重刑之罪轻也轻刑之情出乎过也过罚之出乎故也故罚之刑罚不自轻也轻则由我縦恶亦不自重也重则由我滥诛此在天子犹慎焉况于司理之臣乎司理者轻重不爽于锱铢是非必适于至公而非察之至眀鲜有不失一失则为不胜任司理非诚难乎然能至诚以求之虚巳以聴之权度精眀敬慎不懈而哀矜恻怛之意不离乎中则司理之任亦未有不可胜者崇威行大夫士为诗送之余故推其説为叙以广其意  

送钱参政还广西诗序　　　　杨　荣  

台之钱君士复以广西布政使司左参政秩满来朝课最于吏部未及九载循例还所治其同宗翰林侍读钱君习礼合朝之士大夫赋诗以送之而属序文于予士复在洪武间由太学生授主刑部事既而擢守安庆建昌二府静重恺悌政用寛简民甚安之嵗满以最而陞今职夫广西为南裔之地土壤濶大而林谷碞阻其间民夷杂处无礼让之风多犷戾之俗任牧守之寄者茍非其人而拊循招徕之无术则谿峝诸夷辄无所畏忌出而掠郡县杀民吏徃徃为邉患故朝廷不独命重臣宿将置兵以镇之而于藩宪之职尤必简其人焉士复奉上命而典是藩莅政治民聴决无滞弛张得宜虽未尝出威声以求赫赫之誉而拊循招恩信着于逺近由是寇攘屏息环数千里之地蛮区山聚之民莫不欣然相安于无事是诚足以任藩辅之寄而副国家倚注之重矣然岂无所自而然哉士复寔呉越武肃王镠之后其先当五季之乱羣防并争独坚守臣节効顺中国保有两浙数十州之地使其人至老且死不识兵革是大有功徳于民故去今垂六百年为之子孙者多才且贤足为世用士复致身禄位服事四朝秩跻三品其宠荣光盛固武肃之遗庆世徳溉被之所致而其奉法尽职上无负于君而下有以恵泽其民者又其忠厚之心有以啓之也习礼与士复为同宗予故推本其先而序诸赠言之首简云  

送广西布政司孙检校复任叙　　倪谦  

圣皇驭统宵旰图治旁求俊乂以资任使故取士之途自大比賔兴之外复开贤良方正之选以罗天下竒才盖欲野无遗贤悉登于朝以佐隆平盛治其嘉待之意至矣故士必修身厉行遵先王之道直言谠论切当世之务者乃可以膺是荐焉若汉之董贾唐之刘蕡名著当时声流后世观其天人治安三防忠鲠之言炳炳琅琅照映千古真可与日月争光使当时尽用其才则其治效将不止若是而已也我朝敦崇古典裒用贤俊由是进者若孙公询殆其人欤询为嘉善名族性资通敏研穷坟籍负果达之才谨亷隅之节乡誉翕然知者以贤良方正荐之于朝捧檄而起振翮礼罗飘飘若独鹗之戾空射防大廷鼓鬛丈渊洋洋然巨鱼之縦壑一时名闻于人入选铨曹授广西藩省检校簿书山积磨勘罔失人多才之三载来朝天官书最今将还职缙绅要言以荣其行孟子云古之人修其天爵而人爵従之故惟虑徳业之不修不忧爵禄之不至询以果达之才膺贤良之举而筮仕省幕之膱是其天爵素修而人爵自至之效也尚当砥砺操节益懋乃徳垂声迈烈真可以追董贾之迹而无媿则上不负圣朝求贤辅治之意而下亦不负所学矣其朂之哉  

赠伍御史归义宁叙　　　　　吕　原  

广西桂林之义寜伍公应奎为陜西道监察御史有年矣兹者以抱恙请告居数月犹未愈上章自陈愿归故乡调养朝廷赐之告且有疾巳复来之命恩至渥也寮宷诸公念寅契之素笃分携之弗忍而情有不能巳也爰属予言以致意予惟御史之为官虽列于七品而天子之耳目百司之纪纲寔系焉故其立于朝也论諌弹劾廵于外也察风俗平寃滞踣邪佞延俊贤无一而非其责任是必为之殚其心处之当乎理俾事皆协律物皆顺轨凡正色张胆广聪达眀之际而羣寮为之敬惮黎庶莫不感仰然后克胜其任而无负也应奎初由乡进士防太学释褐擢今官恂恂忠谨侃侃刚直有所见闻言之无隠尝奉勅歴视漕河道措置有方舟楫无所滞逻警有备奸慝无所容出其余力以察民隠诹吏治沿河诸郡县悉仰其风裁可谓得御史之体者矣壬申之嵗猺人梗化今吏部尚书盐山王公时以左都御史徃督将士勦捕绥辑王公谓应奎有才识练达时务且稔知逺人之情简与偕行计方畧未防果平其众应奎之功固不小矣既而复按治贵州贵州僻在西南万余里其民杂夷獠而军卫居郡县十之八九况值兵燹饥馑之后而应奎輶车所至宣布天子威命眀徳待之以诚抚之以寛于是小大军民倾心悦服及朞当代上疏乞再留按治会代者己徃勿果应奎既还京忽罹疾乃获遂所请以归继自今归于桑梓宗族朋旧朝夕胥晤有怡然自适其乐无庸庸琐琐之劳由是存精神息念虑而又辅助医药以自持其何恙之不巳哉尚冀痊安之日促装蚤来以应峻擢而陟显阶于以展其抱蕴宏其功业俾隆声雅望烜赫铿鍧斯寔同寅诸公之所竢者也庸书之以为左劵云  

送佥都御史张公守广西序　　岳　正  

天顺改元羣奸售秽先帝雅隆濬哲虚懐纳荒全大义也彼乃务盈厥贯愈肆矫诞涞阳张公时为御史冒祸力攻竟为所中留戍南丹者八年皇上即阼首赐公环衮衣既归登延可待格于嫉媢长宪闽藩今又二年始拜佥都御史有广西之命谈者之意岂不谓公伏濳厥邦多歴年所山川之夷险道路之通塞华夷之情性官吏之得失战守之利害知之必周虑之必悉行之必无不当当公是任自广迤西可无以忧其然乎哉公君子也语称君子不器主之以徳博之以才以徳行才无所用而不效公在朝廷志虽未遂而奸势巳沮今当方面道无不行吏畏于上民怀于下岂尝预试其官而素游其土邪必如谈者之见非知公者也虽然炎凉殊态用舎异观人情则然如公之徳固足起敬而挟恃一时以事狎侮者盖亦多矣惮公将莅或作不靖以相聒挠不可不为之图是又岂但不知公亦不知天者也先时奸党凶势虐焰薫拍天地尚不能以毫髪加公以有今日况区区者哉犯而不校又君子之量人茍知以君子处公者将无所事其忞忞矣都阃滁阳钱公于公最厚喜公道将大行期有所赠而属正以辞正于公辱在乡曲又出处颇类而都阃公亦遭无妄之祸而得于天者故予特列其详如此云  

送郭总兵镇守广西序　　　　郑　纪  

固国不可以不备邉而备邉莫先于选将选之之道大要有三阀阅以观其世讲韬畧以观其智识履歴以观其练习如是则临阵不怯料敌有术应变有素若曹武穆使唃厮啰闻名以手加额契丹使疾趋不敢仰视郭令公由武举为节度使单骑见卤吐蕃夜引兵而去赵充国起羽林歴事武昭宣撃匈奴先零罕开七十余城以全取胜是也漕运参将郭君某镇守淮安之七年为治壬子广西副总兵员缺上勅廷臣议补大司马马公荐君累经战阵堪任重寄平江伯陈公荐君才识老成谋猷出众少宰张公荐君履歴年深练达有加上合众章勅君以都指挥同知充副总兵镇守广西道经南都大总兵魏国公君婣友也徴予言为赠君庐之合肥人髙祖従太祖髙皇帝起兵淮甸陞指挥使父袭祖膱歴陞中军都督府同知挂征西前将军印君袭都指挥佥事是即武穆之阀阅也成化庚寅试中兵部陞署都指挥同知是得令公之韬畧也君昔为指挥使时征口外西夏两广为都指挥同知时掌十二团营寻奉勅总督淮扬蘓松海道再奉勅参将漕运镇守淮安又三年奉勅督运赈蜀亦尝有充国之履歴也司马以任重荐平江以才猷荐少宰以练达荐者皆不为虚誉而邉将兹选可谓得人矣虽然予闻古人命将天子跪而推毂曰阃外之事将军自制故政令归一而功易立近世邉疆兵柄操以中贵故举措掣肘而事难行君兹行其亦虑及于此乎然天下未有正而不胜诚而不动者中贵亦人耳彼之侵渔我以防洁彼之躁扰我以镇定彼之骄悍我以谦防以我之诚破彼之伪以我之正破彼之邪誉望以弭之容色以消之论议以转移之积之嵗月则彼将归吾掌握之内而不自知矣夫何虑焉茍不能尽诚于巳而复掣肘于人非予之所知也于是乎书  

## 粤西文载卷四十八  

桂林府通判汪森编  

序【`赠行`】  

送方伯沈公赴广西序　　　　何乔新  

予与钱塘沈公克勤相知旧矣始予举进士公巳为夏官郎中贤声奕奕闻于缙绅间当是时士大夫所推以为端重老成练逹治体者公居其一焉予意公昕夕且大用未几公遘忧患沦滞者殆十年今天子嗣位首还公旧职寻陞河南布政司参政寖寖向用矣一时巧于进取而受知当道者或未一考而迁或未阅岁而迁甚者一岁中屡迁而公恬然居之逾六载未尝一毫妄意于义命之外惟夙夜祗慎以修其职业而已成化丁酉秋七月广西缺布政使诏以公往践其任公既拜命将行凡与公好者窃相语曰方今岳牧之才且良如公者葢无几登之台阁可也使之宣抚一方可也顾乃任旬宣之寄于炎烟瘴雨荒远之陬岂公短于求知而宰相不足以知公邪予解之曰公之不妄求知则有之矣至于宰相以甄拔人物为职岂诚不知公耶顾欲屈公以抚遐裔之疲氓耳广右比年以来峒蛮谿獠窃弄干戈战骴横于野草鸟巢于林木禾黍之塲鞠为榛莽之区八桂之间萧然者十有余岁矣鸣驺拥葢往莅其地者不知其几奏大藤之防上平蛮之颂赫然耳目之观者葢有之矣而蛮獠益横吾民之病滋甚圣天子贤宰相恻然伤之思得老成人以绥靖之故以属公焉是葢为吾氓计而不暇为公计也孰谓秉钧者不知公邪公行矣登桂山之巅泛漓江之流低徊瞻眺追想九龄之所以安岭峤南轩之所以抚荒残而思嫓美焉异时氛祲既豁烽燧不惊带牛佩犊者转而缘南畮椎防卉裳者稽首以服皇化而昔之疲瘵者讴歌至治于素馨刺桐之间吾知庙堂之上益信老成练达者果可用也台阁之选舍公而谁哉遂书以为公赠  

送广西佥宪武君赴任序  

圣天子诞膺骏命之明年天下藩臬暨郡县有司率职来朝上念百司举职者鲜无以保乂我受民乃诏吏部暨宪台严加考察职业不修者巳之贪黩无耻者谪之所黜凡五十余人爰命九卿各举其才且贤者以补之又命二三大臣论材德以定其位焉于是大司宼陆公以刑部员外郎乐安武君广渊荐遂拜广西按察司佥事命下之日士论哗然以谓廉慎如广渊谙练政体如广渊行行焉不可挠以私如广渊求诸列卿所荐之中如广渊者葢不多见使循资而进犹当为方岳之佐也今舍所当得而位之宪寮之末又处之五岭炎蒸之域是独何哉司政柄者虽家置一喙亦安能自説哉或解之曰不然广渊之才且贤孚于舆论也久矣大臣宰相以明扬士类为职者也顾独不知广渊邪今之有小善名一艺者率宠以美官处之善地彼顾靳于广渊邪顾广右之民雕弊极矣凡吏于兹土者小则为蚉为防大则为封豕为猰防民始忍以其父母妻子所仰頼之身自弃于盗贼泝其流而寻其源司风纪者葢不能无过焉使得才且贤如广渊者往饬宪度吾知贪墨吏闻风解印绶而遁去凭陵谿壑者且将相率投戈请命矣是则置广渊于兹者葢深知广渊也是则谓屈一人以信一方也是则谓为官择人非为人择官也诸君子何异哉或以二説质于予予莫能决其然与否也虽然大臣宰相之用舍是邪非邪可訾邪可誉邪广渊何与焉广渊知懋厥职而已先之以秋霜烈日之威继之以和风甘雨之仁使蛟鳄逝而寒潭清稂莠耨而嘉谷遂上以寛圣天子南顾之忧下以副大司宼推毂之意斯可已它尚何议焉广渊将行佥谓予与广渊同荐于乡同登进士第同为司寇属相知最深且厚征言以赠其行予不敢辞也因书以赠之  

送刘先生序　　　　　　　　薛章宪  

治乙卯属大比天下士广西藩臬重臣遣使走币不远数千里聘我邑博士番阳刘先生司试事先生卜日将行邑大夫暨其僚友子弟设祖帐南门外某以贱弗与执斚之末窃尝幸望见顔色亲教诲有日矣不能无言先生学博行端好甄进后进士视货利奚趐土苴家无留藏焉五筦之士何其幸与昔人言患学弗精无患有司之不明患行弗成无患有司之不公夫不明局于艺不公夺于私今先生权度诚切规矩诚端威不得怵利不得疚幸无是二者之患矣士果精且成吾知其必有遭也五筦之士夫复何忧哉先生雅善吟咏口占手缀无不如意竣事之日当能歴八桂登九疑访柳州之旧迹览訾家之遗墟舂容寂寥篇什必多遄归饮至窃愿寓目焉牓人解维长年奏功暑溽途远强饭自爱系之以诗曰蕴隆方虫虫飞葢随步屧王事有程期远道多防涉乌获重蝉翼离朱诧蚊睫往哉绤方袗归欤纩应挟五胜贵燮和燠寒幸调摄  

送孙微庵先生赴苍梧学谕序　朱　衮  

我微庵先生分教达县者九年顷以绩右转将赴苍梧时诸乡大夫士洎诸与游者防饯城南或谓衮曰先生兹行道故乡奉新宠展拜慈闱宜溢见色喜而今佀不释然者岂以其所往絶远王圻不善于土习疑与迁人等哉衮曰先生以义处命者而奚忧此借如子言抑独不闻失得如所谓塞上马者乎或又曰职位如先生者实清而重而今往也若大则都统之尊次则东西藩臬之尊次则郡将贰倅之尊参承请谒日将弗暇其不得委蛇偃仰以即所守也必矣先生之意无乃以尔也曰是益不知先生矣先生才高持养素恭谨前在防也亦日事宪府矣而弗以忧而谓今日邪衮事先生久观其言行者甚习每一事至俛首循省忧形于色必其成遂无坏坠乃已况今重奉朝命当柄用事为国家养材贤植风化哉居尝语衮曰余束发知学颇自励思齐前軰以名于世座右之铭实在他日出未知于斯铭何如耳其夙夕之自许已尒则忧固先生之本志也衮又闻今岭南都统以下诸公皆海内名德于人材风化固必有以同其忧者以先生之才之心与之共事将不有易其忧而乐焉者乎众乃叹曰嗟乎子所言古人用世之情惜也先生之所守者小也或进曰明天子在上今台谏试及学官矣他日安知不在先生乎时更起引觞为先生寿既乃命衮书之  

送杨拙庵都宪总制两广序　　陆　深  

夫所谓名臣者有二人焉竢之以岁年试之于中外考其位不满其德蓄其才不究其用天下之人惟恐其一日不为宰辅也夫是之谓望其先世尝有大人盛德之士勲着于朝廷泽及于天下后世飨其成则思见其人思其人则必求其子孙而乐为之报也夫是之谓世二人者之于人国也所至而功业随之矣葢养深则发盛培厚则植蕃故曰皆名臣也虽然才未必望望未必世是故以贾傅之于文帝迄于不遇而綘灌之属当国房杜之于唐勳业盛矣而后嗣之贤者无闻若夫才矣而望望矣而世兼之岂非今昔之所难者哉深窃观之重望世德之臣必出于久安长治之后故孟子之论故国曰非谓有乔木之谓也有世臣之谓也然则从容养望以当功名之防承借家阀以引长君子之泽士大夫之荣遇固也而亦孰非国家之福哉惟我圣明重熙累洽百六十年于兹矣是宜有世望之臣者出若今右都御史拙庵杨公固其人哉公建安人也而先太师文敏公之曾孙文敏公歴相四圣佐成太平名在夷夏事在国史百世而下思见其人而不可得者也公夙承家学早掇巍科遍佐铨曹迭贰常仆遭权奸之忌出牧视学迂廻于外召尹天府遂陟少宗伯复自南都入掌寅清之职再转为少司徒总国储偫继督饷于西边方其时天下之望咸属公焉凡有要地必以拟公或进拟而未下及是两广总制之臣阙在廷大臣合辞推公上以公为右都御史赐玺书以便宜从事公上疏辞焉复下制褒嘉且赞之行天下之人或又谓公之未尽用也刑部郎中林君德绪合乡宦之在朝者请为公赠于陆深深无似尝于班行之末望公眉宇退而槩于所闻以致景仰者有年矣其敢辞惟公才无不宜正气直道不肯少贬以自徇平生忧国如家所至必重是行也奉上德意以副羣情之望特左契耳惟我朝土宇之广前世无比顾邉防当其西北夷獞杂于东南其事至重也昔太宗文皇帝亲征西北大建廓清文敏公实从之行最多赞画今天子又付公以东南之任则是我国家金瓯形胜之固其于杨氏之祖孙尚有頼哉且天地之理有定位气化之运有顺序故治常始乎西北而成乎东南也深窃以是为公颂言之且以为国家贺谨序  

赠栁州太守李君邦辅序　　　靳　贵  

予读韩昌黎享罗池文尝叹民之易使不独内地然也夫子严父诏妇顺姑指此齐鲁之民之所难者而柳民能之虽子厚政善所及而其民俗之美亦不可诬已及考其郡志则自子厚以还称良守者才二三人而止夫彼所居者子厚之位所食者子厚之禄所临者子厚之旧邦也寥寥数百年其继子厚者才二三人而止则瘝官者多矣柳民固不负守而其为守者独不负柳民哉此其故吾知之柳去京师几万里在两岭间风气之陋与内地殊故为吏部者鄙其地不以贤者署其守为其守者鄙其民不以善政理其官吏部曰此遐方僻郡也不可以居贤者而不知遐方僻郡非贤者则莫能理而安也其守曰吾已斥而官遐方领僻郡矣尽心于民谁吾知而不知君子之爱民本非以为求知地也朝廷子育万国一视同仁未尝以远近殊而顾如此可乎冢宰屠公为吏部之三月防柳阙守公以戸部郎中李君邦辅荐于上命既下朝士之知邦辅者咸哗然邦辅方且延賔客防故旧日讲画治柳事不辍侍御黄君鸣玉邦辅乡人也间过予求言为赠且道屠公用君之意在怜柳州之赤子不得字于慈母也谓邦辅贤者与流俗不同故屈邦辅以活柳人葢简而授之非斥而远之也予闻今天下之藩郡莫敝于两广弄潢池之兵肆跳梁之侮者在在有之意者守令之不贤致之乎今邦辅以贤往诚是也然此一邦辅耳使继是而为守于他郡者亦以贤者往自守而上者亦以贤者往自守而下者亦以贤者往则两广之民有不尽安其生而易使如柳之昔时乎虽然屠公之所以贤邦辅者特以其旧占之亦以其名收之也因其旧以图其新顾其名以谨其实使公荐贤之意不衰而遐方僻郡之皆得贤也不无有望于兹行以为之肇  

梧江别意诗序　　　　　　　张　吉  

古乐之不宣于今犹古礼之不行于今古法之不用于今也古之为礼本乎敬恭而仪文度数殷缛浩繁非竟日不能成事后世习俗卑汚人趋茍简其能行乎古者议事以制示禁于民而行之以钦恤后世倚法为治专务刻深其能用乎乐之不复亦犹是也然魏文侯好郑卫之音齐宣王好世俗之乐葢自东周之后业巳然矣俗好谀则短不佞俗好妍则嫉不容举世溺于荡淫哀怨之风而冲澹和平之音其不竞也宜哉然作乐本乎性情制之礼义岂荡淫哀怨之风耶固古乐也性情礼义古今一也而古乐之可复者夫复何疑我太祖高皇帝受天明命奄有万国乃作郊庙雅乐以协神人和上下虽损益咸英韶濩以为一代之制作然复古之明验也奈流传既久郡国文庙之奏寖失其传岁时崇歆虽有轩悬之设不过应文备数而巳议者惜之金陵吕应祯氏旧得奉常之传乃挟之以游闽广江湘间而诸郡之乐始有可观者焉是年春税驾于梧俾诸生杨玺軰从而肄之既越月告成声协宫商舞应容节观者瞿然称善然则使斯人者知我皇祖制作之盛以遡三代之遗音应祯之功其可少耶应祯将行与之游者咸属文赋诗以赠而予为序之  

送蒋敬之归省事　　　　　　罗　玘  

敬之之归上之俞其请也且以宝镪赉使途有常饩水有行舟舟有櫂夫关无滞讥清湘才三千里耳诚无难至者恩之被也渥哉而前此赠父河西君为编修封母为太孺人黄焚于丘拜瞻珠翠于慈闱无沗为人子别十有三年之稚弟突弁郊迎序鴈行之旧慰慈侍之代授巳试之业无忝为人兄居亡何飞书告于南海令君诚之其兄也无忝为人弟倾我腹笥于彼髦士无忝为州里之重客敬之是归徒归哉然敬之其官史官也其常禄之外又益以太官之膳内法之酒也有大燕防又以中士班大夫而坐于门进谢于殿也一日二日讲幄之侍兴俯趋走衣袂襜如天光临发惟简于帝心也然则今日俞且赉诸敬之其直俞且赉诸他司而始以例法也耶夫佣于人而受直倍于俗佣焉用力且与俗佣等虽其主不寤也或虽寤焉而不知较也亦独不忸怩于心乎敬之必不尔为也于其行也不敢以不告者予敬之友也  

送巨川李公陞任广西佥宪序　张　翰  

怀宁李公济之以四明贰守擢广西宪佥命至之日郡中父老惜其去而大夫士华其行大夫士之言曰甚哉乎持宪之难也非李公其谁实胜之书曰与其杀不辜宁失不经是法主乎寛也然选愞之士聪明不足以照才力不足以决譬如敝笱在梁无复防御奸恶者窃笑于下而善良受其辛螫法其果可以寛乎哉子产曰火烈民望而畏之故鲜死焉水懦弱民狎而翫之则多死焉是法欲其严也然徇名之士以苛为能以察为明以侮鳏寡虐无告为威一念之私民无所措其手足焉法其果可以严乎哉夫姑息不可以为政而刻深非所以仁民严于防而恕于用肃乎外而寛于中圣贤用法之道亦若是而止耳李公之为吾四明不期月间而强梁者慑其威诈谖者惮其察困抑者喜其断而枯悴者悦其泽非酌寛猛之宜者邪用是道也持宪于南粤有不为民生利乎公之泽敛于一郡固不若施于一省况由一省而天下此又其阶也乎夫一郡之泽霈之与天下均焉将奚惜于今日之去我为也公与予同年进士出入中外声迹相接十有七年于此矣葢公始为侍御以刚方忤于时落职州县防防下僚者数年所至尽心民事焯有劳绩虽其心不以崇卑为累而负屈称于人人久矣固知海隅之邦非所以久辱公也故于赠行特序大夫士之説而畧父老之情云  

送吴君子悦之任靖江长史序  

海阳吴君子悦由南京国子助教迁靖江藩长史将行六馆同寅之士为之请赠言于予予乃言曰近制王官鲜民事不与世俗相攻取抱冲泊之性者恒乐居之然事虽简王躬之修否攸系是非毁誉虽邈不相涉敦本睦亲之化翰藩之寄咸资焉自非博厚端雅之士亦莫宜为之抑吾观谊之于梁也仲舒之于江都也皆其上之推而远之也虽贤不足为侯王重吴君之任是也圣天子之遴而陟之也遴而陟之也者天子方鋭意陶唐之丕绩万邦之和自睦族以始靖江宗室而远在南徼宣昭峻德之光华使夷獠承风非夫居王所者之责与吴君博厚而端雅第乙榜歴乡校而太学誉髦斯士既焯有成迹于以将德意相导左右不足为宗藩重哉汉章之笃亲也东平之仁贤也犹绐璧而获见靖江严家法安靖弗扰今殿下妙龄淳质而圣天子明见万里无近幸之蔽是惟笃慎所先以授吾子职也吴君勉乎哉风冲水激之无虞姑以宜恬泊之性君之志不啻是也欝林苍梧之野不犹有佩犊而游者乎因河间之礼乐革狼子之心而归麟趾之化者将于是乎在吴君勉乎哉  

送广西布政司参议陈君之任序  

天地之气蟠束于西北而防发于东南成周而上鲁卫之南遂目为淮夷徐戎而所谓中原者无几也今也越淮徐而南人材物产已倍蓰乎向之中原而桂林象郡百粤之地亦居然与中原等特其所谓吞凌贫弱俘掠无忌之俗未或尽革而亦有不足怪者自今观之其地去京师数千里而远仕于其间者往往复鄙夷其民而鲜或既厥心焉平居则经理无法诛讨则玉石俱焚夫奚怪乎民嚣而俗悖也今夫震之以威则奸戢怀之以仁则民安勤而抚之则泽究宻而综之则事集是故有箕子则朝鲜可化也有文翁则蚕丛可教也而况今之南粤非复昔之南粤矣乎陈君子文余姚之冠族也以进士授工部主事改南京刑部陞礼部主客郎中皆克修其职业而其在仪制也尤以文雅详敏见称于人人故今迁广西布政司叅议命至南都而缙绅之士动色相庆葢君为人刚而不苛仁而能断敏而勤寛而宻丕厘南粤之风去其贪戾而归之宁壹当不在兹行乎不然欝林苍梧之间山川澄秀曷异中土灵气所钟固方与风气而俱开而皇上绥远保民之心屡形诏防乃于汰别诸司之余而授君兹任岂非天人之防也哉且今方举前代之制以卿辅之任待天下之郡守况藩司守令之纲而孰能遗之凡我同乡与兹饯席于吾陈君岂一朝之知好也盍拭目以观其成  

送唐君出守太平序  

琼山在大海之南其风气畜而弗宣故其人士往往完厥才器以克臻实用予所知者若南京戸部郎中唐君其一也唐君贰守于宝庆逾年而调武昌武昌之政予尝见之矣葢居防城之内当八藩之冲宗室列焉抚巡藩臬之司临焉五方之士民相出入防萃焉酬应如彼其繁也唐君八年于是歴任如彼其久也八载之间所更监临之司数十百人伺而察之者如彼其众也然而有弗疑疑必问焉有弗劳劳必委焉有弗劝劝必先焉有弗举举必及焉向使其才足以有为而志虑少有弗实人固将觑其间隙以生异议虽欲保厥令名以及今日庸可得乎乃者当道知其贤以南京戸部郎中擢守广西之太平太平之政予又得而逆见之也葢其地僻在南徼其风气犹閟也而厚斯存焉其民夷杂糅也而朴斯寓焉以君有为之才而仁厚以抚之忠信以孚之其有不感而化者乎且太平宻迩交阯交阯之不修职贡于今若干年当道者选择而用君岂惟以为太平抑亦将以来远人乎吾见声实并懋而超陞大拜之有日也予每病夫夸诞之悮世而雅有取于唐君之实用于其行固将张之掌科林先生者君邑人亦予所雅重者也为之谋所以赠于是乎言  

送徳庆州判官蒋君还任序　　桑　悦  

人不能住虚空餐沆瀣衣云霞则媺宫室裒冠裳凡米盐薪水可周日用之物一不可无官府均民以息争故凡民之事皆所当知当为悠然以遐思凝然以静处高简廓落而欲外事以为高离物以为尊不屑于有司之事否则平明紫阁日晏彤闱又否则南山之南北山之北方能放情于自得之塲其胸次龡然万物之表与否恐非外境如风附大翼能相而使之上也是故夜明以烛其光在火冬燠以裘其温在毛恃烛以为明假裘以为燠与防与裸相去几何天光内发丹田常火者果借外物为明为燠否耶予自幼习皇帝王伯之学踽踽南北彳亍弗试后分教西昌倅星沙调龙城自为师儒后功业濩落而名誉日损自顾生平于有司出纳之琐屑实有所不乐为者已莅其职而不能修其业毋恠乎人之尤已也时拙于用大已拙于为小既与世差驰今年春以公事寓梧慨念归山有日因订定周礼六官以见志细编摩间又以见周公之于天下大而天文地理细而农圃医卜无不究精微以立説若粪田种牧之事有老农老圃专意之所不能及者然后知予向之所不介意者皆周公之所经心者焉以不介意之我而欲经纶周公经心之天下就使已志尽行又安能综理天下之务而无渗漏也哉孔子曰不患无位患所以立此之谓欤西广之清湘蒋君名俊字时英裔出汉先主尚书琬之后其乡有二蒋二陈竝同气缙绅出色二蒋诚之取风宪敬之职内翰皆君昆玉二陈仲亷任通政仲华为通政参议皆君师友君蚤游庠序笃志于学成化甲午以礼经领乡荐治六年拜授斯职当道絫委清军摄州并封川印俱有治声去年四月东广藩臬黎徐翟王四公并谒今总督都宪邓公协举君能邓公特简用君掣鹾于梧鹾利权所在又宻迩三府速侮招谤为之不易君流通商贾宿弊尽革调一有方众口无声今年仲夏以周岁将归任一时士夫不忍其别佥求予言以为赠予因叙已不能吏事之实于前一以羡君之能一以讼已之不能为君者正一节之空阙而不可谓予之不屑为也  

送开封守顾君左迁全州序　　文征明  

余友顾君华玉少负才隽以文学闻于时筮仕宰广平又以吏能闻升朝为郎以清强闻及守开封绥怀得情剸裁靡窒而其声闻益闳以逹余交其人久窃尝考其所为而得其所存葢天下士也或从毁之数其隐过不遗余力余始骇叹考其所为与考其所存无或异也正德癸酉君得罪中官逮赴诏狱一时人莫不危君而余窃为君喜巳而君竟被罪镌三阶左除广西之全州余乃益信余之所见不妄而君之事诚有人所不可及者葢人之所为诱于外者不能坚其中而顺于道者未始计其外使君而能周于外以猎誉于时人则誉日益至毁亦从之身跻膴仕而道斯诎矣君子求信于道而不必崇其身宁失时名而不受识者之毁言考君之所为得罪果以其道欤抑不以其道欤必有识之真而辨之得其实者毁若誉于是乎在而向之毁之者安知其不愧而为誉乎夫始之毁之不遗余力将以败其行也卒之无益于败而反以誉焉至其得罪而去人方危之而余窃以为喜若是则誉毁荣辱皆不足以论君而所谓文学吏治足以尽君乎哉然余卒以天下士韪之亦求其所存而已君故吴人而家金陵及是便道过家上冢以行余得合诸友赋古律诗八首为饯叙其首  

靖江春饯序　　　　　　　　孟　洋  

惟甲戌冬一松周子来自莆至于靖江乃朝觐方伯公于左辖拜手稽首讼曰钦不肖弗克旦夕承顔若志七年心惕栗弗遑宁处兹乃奔走图侍大人之侧其少逭不肖之辜公乃劳曰钦小子遐哉其勤矣乎周子夙夜笃任子职左右勿怠或曰孝矣周子周子暇日洎賔友出游歴于名山胜川喟然叹曰美哉兹土厥山惟岩厥水惟湘可以居可以游吾情乎有间言于方伯公曰不肖弗克惠彝训用休于前烈祖尚幽作癖钦闻靖江王贤好善乐士招来賔客矧兹风土胜嘉钦不肖欲吏隐于王官敢请其可公曰汝固乐是乎对曰昔人有言位崇则怨集名称则毁来惟显惟名惟身之刑吾不惟吾身惟从吾之所愿又何不乐公曰钦可以免矣吾若汝志越乙亥正月周子乃辟靖江王官周子夙夜恭勤于王王乃怿咸曰贤矣周子王从容谓羣臣曰古昔典籍邦之宝也兹弗辑何贻我邦国之鉴图惟咸新畴若予使佥曰钦乎艺哉周子乃承王之命旁求典籍于四方惟暮春之月周子戒装维舟东江之上众客咸集祖于水濵周子执爵而言曰诸君其教我乎予夙靳固弗仕兹来省吾父殉吾性也王官清散亦吾志也顾西念吾母于莆今将归故乡可以缓吾思兹游三获吾私愿钦何幸焉诸君其教我乎客曰语不云乎顺理而行无往不获夫仁智理之防也仁者不忘其亲智者不忘其身顺兹往矣何不获之有终爵而别无涯子曰方伯公仁人也故昌厥后一松哲士也故善其身  

送杨郡博宣成书院讲易序　　顾　璘  

夫圣人之道广矣大矣孔子雅言诗书执礼又其言曰兴于诗立于礼成于乐加我数年五十以学易春秋实所自作孟子曰春秋天子之事也由是观之六籍者岂非学者本始哉经解别其教昭昭矣后世儒者往往盛推其功用自汉以来列之学宫各立师授有以也故学者博识详説不考信于六艺谓之不经国家以经取士积习累叶旁畅曲逹言义理者析秋毫矣而通辨之士乃或掇华废实茍罔资位仕宦绩效日替于前有道者以为惧巡按广西监察御史莆田林公按治之初偕藩臬大卿议集师儒讲五经同异于宣成书院于时聘经师五员召诸郡成材生员至者三百人甚盛举也全州学正杨君苇以易师聘且行予唯六籍之教修身以达之天下匪徒以文已也师儒之职传道解惑育德达材正之以行纠之以刑率三年六年视其成否以进于王国其法具在周礼大司徒亦非徒以言已也君兹行萃诸生俊秀者相与绎羲文周孔之道以求其心斯古之教也蠲故习图新功俾底于大成至当以无忝于学士其为国家利博矣哉如此则我林公亦懋有休泽以流于粤之人以光副天子之宠命唯君等惠其或恃言以设教饬位而鲜功则诸郡邑之学固完而奚取道路之仆仆乎吾知杨君必不然也为我语诸君与诸来学之士举大者不安小成否则名囮也又徒言之不若幸朂之庶几有成焉  

赠钟君一元之任恭城序　　　湛若水  

增城西洲之涯有钟君一元者其从叔母甘泉湛子之从姑母也兄弟也钟君选于天官得尹广西平乐之恭城人曰钟君若有不怿然者或疑之曰夫郎官应列宿宰羣姓喜则一邑之人乐怒则一邑之人惧何不怿之有或曰彼钟君巨族也学于增庠十余年而举于乡又游太学十余年气正而才充然后选于部今恭斗邑也其为里者一其为粮者仅三千而盗贼多于里之民其东西掠者多于里之数此钟君之所以不怿乎或以告于甘泉子甘泉子曰吾请见而释之揖钟君曰子以为任职者与任担者何以异曰无以异也曰今之谓官曰任者得非取诸任负之义乎曰然曰任负者惟其力今有人于此力能胜百钧者付之以十钧则彼将怒之乎曰否曰力能任十钧者付之以一钧则彼将怒之乎曰否曰否则虽以子之力任恭也民之少也易以治粮之少也易以征而吾子之不怿也惑矣又曰今有人于此任一钧者与十钧者同其直则将喜之乎曰然任十钧者与百钧者同其直则将喜之乎曰然曰然则恭城一里之禄入其视诸数百里者之禄入均耳夫轻若负重若直而若不怿者焉吾不知矣钟君乃欣然而喜莞尔而笑曰愿闻子之所以教清者甘泉子曰吾与之矣吾与之矣夫民寡而心众是故一之以简粮少而困多是故恤之以寛盗繁而心同是故化之以不欲夫简以临下寛以御众不欲则不窃圣人岂欺我哉子其行矣夫力优而治有余又行此三者则朝廷将有大任付子矣  

赠靖江长史吴君序  

吴君子悦潮之海阳防塘产也生五十年口不敢妄言心不敢妄设泰常毅斋黄子曰贤士也甘泉子亦曰贤士也吾观之冑监旧矣其言若讷讷尔其心若恤恤尔其言讷讷尔则言必思行也其心恤恤尔则行必思言也其斯以为贤乎七年冬子悦由助教擢靖江王府长史黄子曰盍赠诸甘泉子曰笃尔初扩尔知斯赠而已矣孟子曰古之贤王好善而忘势古之贤士何独不然乐其道而忘人之势何谓善何谓道天理而已矣子悦察诸天理有而乐焉斯贤士矣尔乐斯贤贤斯圣圣斯天天斯神则乃王慕而好其善好之无巳焉好斯笃笃斯有有斯安安斯乐乐斯贤王矣尔夫如是则东平不得专美于前而吴君之责毕矣是不足以赠乎黄子善而书之以光行李  

送南京户部尚书蒋先生致仕归全州序  

古之一门并显者固不少独称二疏为贤称二疏之贤者无他见惟以其决去为高而二疏之去也无他及惟以并受尊显为嫌夫大臣以道事君不可则止故周公留召公曰襄我二人圣贤之存心于国家者如此故大臣之进退去留视道之行否何如尔不系乎他之故嫌之避也是故或去或处或进或退归于道焉尔矣茍合于道虽周召之留吾信之矣茍未合于道虽称二疏之高吾惑焉使非惟道之同而相引去以为高此新进之士不得于君相者之所为而谓二疏以保傅之责为之乎广右之全州有二蒋者同气而出同榜而賔兴同时而为公辅其德性同温克器识同深沉其学同博雅故其施于事业也同为有声其伯曰梅轩先生者今为留都戸部尚书吾受知于南海再见于古防吾信之表里若一其尹南海也清戎荆楚也守汝宁也有声其藩闽浙抚南贑进侍郎为尚书也有声其仲曰敬所先生者今为少傅吾僚于舘属于阁吾信之表里若一其为史局为讲官也有声为辅相济于难镇靖于家邦也有声其视二疏同显一门其贤也何如耶梅轩先生今以年至累疏乞骸飘然而去天子为优礼许之粟月三役岁四表殊数焉然则公之去也岂二疏之意乎其必有慰留敬所公以辅理非若二疏同去为高也乎其亦召公之意也乎其必有不可而去也乎公之意其有未可知者耶惜乎未见有如周公者留之以襄明天子之治理也然则公之去葢有与二疏异其徳业亦异其委重于其弟与二疏一朝偕去以为高者尤异夫以六同而兼乎三异将俾后之传胜事者以为美谈而二疏不得专于前矣昔人所谓邦家之光非特闾里之荣也于是杨太常与乡人贤之皆称叹而咨嗟之咨嗟之不足俾史氏若水书之  

送梧郡陈司马兰砌游勾漏序　徐　棻  

夫宇宙无穷劳生靡极尘容俗状都来岩岫之讥潄石枕流谁负烟霞之癖是以一丘一壑至人自具深情而胜地名山高士每劳延想矧兹勾漏尤号丹丘连都峤以嶙峋故有金银三岛跨欝林而透特遥开翠黛双峰何胜地之不常乃于君而独往挂帆湘浦初疑郭泰轻舟蹑履梧山正拟王乔旧舄扪萝扳磴行行直迫诸天挹露凌风去去独窥灵岫入眼芙蓉欲滴云傍人生摩空翡翠横披山从面起青苍盈袖恍然萝薜初衣金碧满怀宛尔霓裳羽舞应接如山隂道上低徊岂阙里祠边于是君本頴人顿舒怀抱一声长啸鸾韵惊飞半壁长唫蝉琴答响俯视一气不辨皇州仰面千寻别有天地窥扶桑而眺北海防防氛祲全消骞大翼而起南溟隐隐波涛迅发探珠宫之玉笈子晋班荆拾瑶草之金光羡门贻佩白云怡悦吊仙令于千秋麈居游迟美人于一水不复闻鸡犬之音矣岂更怜牛马之走哉维时仆留滞下方栖迟客路仰胜游于天上何殊浊水清尘怀幽赏于风前不啻河山咫尺无縁缩地羡颷发之长房祗哭穷途作猖狂之阮籍萋萋芳草既忆王孙落落风萍复覊游子人世之扳跻有几山灵之把臂何时猿鹤多情君自此远矣江山有待予将日望之聊索枯膓狂歌短韵怀人天末从今诵白露蒹葭送子江干向后阻暮云春树别离何足叹山水有清音歌曰风萧萧兮白苎衣水汤汤兮兰棹飞访丹砂兮玉露晞驾赤虬兮防朝晖车辚辚兮山鬼窥倒接防兮送将归采金光兮不我遗  

南京户部尚书梅轩蒋公致仕序　王　缜  

嘉靖初元昭德更化百度聿新天下咸仰望明天子治化之成维时南京戸部尚书梅轩蒋公拜尚书甫半载即上疏求归葢年七十三矣廷议佥以公新膺简命思留之用佐新政其仲氏少傅敬所先生念公为都御史洎侍郎时乞骸疏至六上未得如请志益决不可复留矣乃力言于上允之赐敇褒宠听乘传以归命有司月继粟岁给役希濶之典也于是乡党仕于南都者设张江东门外饯之又各赋诗赠之以序属缜常观天道惟实故时序顺岁功成地道惟实故山川宁品物亨君子所以任重致远而保厥终全令名者亦惟实焉耳矣非独三代之英也由汉以来能当大事定国是不动声色而措天下以安率归之天下称为长者非以实为之本耶缜于公之行有征焉公平生真实初登进士出宰南海平易近民不事钩距嗣是守剧郡晋廉宪入掌邦教扰兆民一以实行之未尝作福作威而自守益固以故自筮仕至解组三十六年间人无瑕疵之者公于君子之厚德大臣出处之大节可无愧矣昔杨巨源归京师相率送诗为荣韩子叙而张之韩魏公归勒诗于相夸为昼锦欧阳子纪而美之至今传诵若前日事古今人岂相远哉公今归湘内阁师保诸公部院卿大夫士能诗者无不以诗播扬赫赫在人亦足以垂不朽而杨韩二美不得专于前矣岂但乡人之诗之情而已哉将使后之人有所矜式幼则学学有实行壮则仕仕有实政老则休休焉有实美焉庶几能体天地之道诚如敕谕所谓完名全节光前裕后者矣而岂徒以归为荣以闲为乐直与桂山湘水争高洁为哉缜辱公交且久于其行也不能无言以举其实以为当世告  

赠修斋王君之浔州序　　　　邹守益  

浔之人恶饥而思饱恶寒而思燠恶劳而思逸与中华同乎曰将无同曰浔之人喜孝弟而厌乖争喜和睦而厌侵鬭与中华同乎曰将无同曰以恶饥寒之同也则利害无异可以治矣以喜孝弟之同也则是非无异可以教矣以利害是非之同也则曲直无异可以听矣而子又奚疑焉圣门之论行也曰忠信笃敬参前倚衡则州里蛮貊无不利有攸往子之治平山四载而民以为惠教单县五载而士以为臧听讼司寇六载而众以为允是道也果从敬信出乎抑有所增补于外乎昔在衞武訏谟远猷之学慎尔出话敬尔威仪以谨侯度至于不愧屋漏故可以惠朋友可以及万民可以洒扫庭内可以戒戎作而逷蛮方是无众寡无大小无远近参前倚衡巳试之方也修之则贞而吉弗修则匪贞而有眚子其敬修其可愿而可矣  

送黄敬夫先生佥宪广西序　　王守仁  

古之仕者将以行其道今之仕者将以利其身将以行其道故能不以险夷得防动其心而惟道之行否为欣戚利其身故怀土偷安见利而趋见难而惧非古今之性尔殊也其所以养于平日者之不同而观夫天下者之逹与不逹耳吾邑黄君敬夫以刑部员外郎擢广西按察佥事广西天下之西南徼也地卑湿而土疏薄接境于诸岛蛮夷瘴疠欝蒸之气朝夕弥茫不常睹日月山獞海獠非时窃发鸟妖蛇毒之患在在而有固今仕者之所惧而避焉者也然予以为中原固天下之乐土人之所趋而聚居者然中原之民至今不加多而岭广之民至今不加少何哉中原之民其始非必尽皆中原者也固有从岭广而迁居之者矣岭广之民其始非必尽皆岭广者也固有从中原而迁居之者矣久而安焉习而便焉父兄宗族之所居亲戚坟墓之所在自不能一日舍此而他也古之君子惟知天下之情不异于一乡一乡之情不异于一家而家之情不异于吾之一身故视其家之尊卑长幼犹家之视身也视天下之尊卑长幼犹乡之视家也是以安土乐天而无入不自得后之人视其父兄之于已固已有间则又何怪其险夷之异趋而利害之殊节也哉今仕于世而能以行道为心求古人之意以逹观夫天下则岭广虽远固其乡闾岭广之民皆其子弟郡邑城郭皆其父兄宗族之所居山川道里皆其亲戚坟墓之所在而岭广之民亦将视我为父兄以我为亲戚雍雍爱戴相眷恋而不忍去况以为惧而避之耶敬夫吾邑之英也幼居于乡乡之人无不敬爱长徙于南畿之六合六合之人敬而爱之犹吾乡也及举进士宰新郑新郑之民曰吾父兄也入为冬官主事出治水于山东改秋官主事擢员外郎僚寀曰吾兄弟也葢自居于乡以至于今经歴且十余地而人之敬爱之如一日君亦自为童子以至于为今官经歴且八九职而其所以待人爱众者恒如一家今之擢广西也人咸以君之贤宜需用于内不当任远地君曰吾则不贤使或贤也乃所以宜于远鸣呼若君者可不谓之志于行道素养逹观而有古人之风也欤夫志于为利虽欲其政之善不可得也志于行道虽欲其政之不善亦不可得也以君之所志虽未有所见吾犹信其能也况其赫晅之声奇纬之绩久熟于人人之耳目则吾于君之行也颂其所难而易者见矣  

送李栁州序  

栁州去京师七千余里在五岭之南岭南之州大抵多卑湿瘴疠其风俗杂夷獠自昔与中原不类唐宋之世地尽荒服吏其土者或未必尽皆以谴谪而以谴谪至者居多士之立朝意气激轧与时抵忤不容于侪众于是相与摈斥必致之远地故以谴谪而至者或未必尽皆贤士君子而贤士君子居多予尝论贤士君子于平时随事就功要亦与人无异至于处困约之乡而志愈励节益坚然后心迹与时俗相去远甚然则非必贤士君子而后至其地至其地而后见贤士君子也唐之时栁宗元出为栁州刺史刘蕡斥为栁州司戸蕡之忠义既已不待言宗元之出始虽有以自取及其至栁而以礼教治民砥砺奋发卓然遂有闻于世古人云庸玉女于成也其不信已夫自是寓游其地若范祖禹张廷坚孙觌高頴刘洪道胡梦昱辈皆忠贤刚直之士后先相继不絶故栁虽非中土至其地者率多贤士是以习与化移而衣冠文物蔚然为礼义之邦我皇明重熙累洽无间遐迩世和时泰瘴疠不兴财货所出尽于东南于是遂为岭南甲郡朝廷必择廉能以任之则今日之栁州固已非唐宋之栁州而今日之官其土者岂惟非昔之比其为重且专亦较然矣治丙辰栁州知府员缺内江李君邦辅自地官正郎膺命以往人皆以邦辅居地官十余年绰有能声为缙绅所称许不当远去万里外予于邦辅执友也亦岂不惜其远别顾邦辅居地官上曹着廉声有能绩徐速自如优游荣乐之地皆非人所甚难人亦不甚为邦辅屈不知其中之所存今而间关数千里处险僻难为之地得以试其坚白于磨湼则邦辅之节操志虑庶几尽白于人人而任重道远真可以无负今日缙绅之期望岂不美哉夫所处冒艰险之名而节操有相形之美以不满人之望加之以不自满之心吾于邦辅之行所以独欣然而私喜也  

送别省吾林都宪序  

嘉靖丁亥冬守仁奉命视师思田省吾林君以广西右辖实与有司既思田来格谋所以缉绥之道咸以为非得寛厚仁恕德威素为诸蛮所信服者父临而母鞠之殆未可以强力诡计劫制于一时而能久于无变者也则莫有逾于省吾者遂以省吾之名上请乞加宪职委之重权以留抚于兹土葢一年二年而化洽心革朝廷永可以无一方顾也乎则又以为圣天子方侧席励精求卓越之才须更化善治则如省吾之成德夙望大臣且交章论荐或者请未及上而先已有隆委峻擢恐未肯为区区两府之遗黎淹岁月而借之以重也疏去未逾月而巡抚郧阳之命果下矣当是时八寨之猺积祸千里且数十年方议进兵讨罪省吾将率思田报效之民以先之报闻众咸为省吾贺且谓得免兵革驱驰之劳也省吾曰不然当事而中辍之仁者忍之乎遇难而茍避之义者为之乎吾既身任其责幸有改命而亟去之以违吾心吾能如是哉遂弗停驱而往冒暑雨犯瘴毒乘危破险竟成八寨之伐而出嗟乎今世士夫计逐功名甚于市井刀锥之较稍有患害可相连及辄设机阱立党援以巧脱幸免一不遂其私瞠目攘臂以相抵捍钩摘公然为之曾不以为耻而人亦莫有非之者葢士风之衰薄至于此而亦极矣而省吾所存独与时俗相反若是古所谓托孤寄命临大节而不可夺者省吾有焉正德初某以武选郎抵逆瑾逮锦衣狱而省吾亦以大理评触时讳在系相与讲易于桎梏之间者弥月葢昼夜不怠忘其身之为拘囚也至是别已余二十年而始复防于此省吾貎益充气益粹议论益平实而其孜孜讲学之心则固如昔加恳切焉公事之余相与订旧闻而考新得予自近年偶有见于良知之学遂具以告于省吾而省吾闻之沛然若决江河可谓平生之一快无负于二十年之别也矣今夫天下之不治由于士风之衰薄而士风之衰薄由于学术之不明学术之不明由于无豪杰之士者为之倡焉耳省吾忠信仁厚之质得之于天者既与人殊而其好学之心又能老而不倦若此其德之日以新而业之日以广也何疑乎自此而明学术变士风以成天下治将不自省吾为之倡也乎于省吾之别庸书此以致切劘之意若夫期望于声位之间而击情于去留之际是奚足为省吾道之哉  

## 粤西文载卷四十九  

桂林府通判汪森编  

序【`赠行`】  

送佥宪姚公提学广西序　　　蒋　冕  

粤南与闽蜀其地在秦汉以前皆号为僻且远声明文物不得与中州并然汉至景帝末年蜀巳文化大行其学者至比之齐鲁闽在唐建中贞元间其长材秀民通文书吏事而可与上国齿者亦往往效用于时其化已自翕然粤南于其时视闽蜀则尚不无少间中间非无曲江武溪菊坡诸名贤率阅歴数十年而始一见不能如今之日趋于盛也然粤南又自分为东西今日以西视东尚不异前日粤南之视闽蜀岂天地盛大流行之气其至也不能无迟速故其发之于人也亦自不能无先后邪然尝窃怪天地之气未始歉于古而余于今何独人才之盛衰乃古今若是其异考之班孟坚之説谓巴蜀好文雅文翁之化也而韩退之称闽越之人举进士自欧阳詹始未尝不推本常衮化导之功则知人才之生虽由于天而所以成之者人也未可一切委之于数也特气化流行而发之于人者既不能无迟速之渐则所以振作鼓舞以辅成乎其天者亦当渐有其人以任之如文翁常衮之于闽蜀然此古之贤人君子所以有斡旋气化转移世道之功也今年礼部员外郎慈谿姚公擢广西按察佥事奉勅提督学政命下吾藩士夫之寓京师者举欣欣然谓天将有意昌吾广西之文运乎不然何为上惓惓焉为吾藩督学择人而得贤人君子如公者以有兹命也文翁常衮之化行当见之转移斡旋之机其将自今日始矣羣然一辞转相告语莫不喜传而乐颂之公拜命至是才数日耳行李书册尚留滞辇毂之下足未始蹑乎三湘八桂之途目未始睹乎瑶篸玉笋之胜而士夫遽以文翁常衮儗之公果何以得此哉葢公素以文学负盛名于时而尤精于科试之业且性行粹懿言议英发开口论天下事是非利害如烛照数计犁然当乎人心人无不乐亲之者自第进士官郎署以来政务多暇开门授徒多至百数十人公每亲为据案讲解至于微辞奥义言尤恳到凡经公指授去而防春官奉大对者每科常数人列官馆阁台省外至州县庠校甚众其教有成效彰彰明着班行缙绅孰不歆此公所以有今日之擢也公仰荷皇上惓惓简择委重之意能不思所以恪尽职业以求无负哉昔公之私相授受也尚人人皆有所造就况今奉九重明命职专教事其所造就将不倍蓰什伯于前日也邪予知公必能以文翁常衮之心为心而不自已也心文翁之心则文化大行不患其不如蜀矣心常衮之心则长材秀民效用于时不患其不如闽矣天将昌文运于吾广西以与闽蜀并驱争先而督学之任得公司之鼓舞振作以辅盛乎其天者宜无所不至则夫斡旋转移俾气化日以盛而世道日以升光耀永垂竹帛直与文翁常衮齐名异代他日自有文章大家如班孟坚如韩退之者大书特书以传于天下后世予言恶足为轻重哉敬书以竢  

送王信夫司教义宁序  

义宁为吾桂林之属邑地僻民寡虽未足置之古所称紧望之间而风气习俗素称淳朴教易施而化易行也顾天地淑灵清和之气盘礴郁积为日既久其属之于人要不可厚诬以为未尝有当必涵育长养始出而为世用何独寂寥希濶于今日也邪士不借乎涵育长养之功不可以出为世用古今未有能易之者譬如世之美妇往往出于膏腴甲族之中薰醲含浸不出房闼之间而举止体貎固以安排作公夫人矣若乃苎萝山中采樵之女教之容止不数日遂能倾城而倾国焉则事之絶无而仅有者也岂可以常理论哉吾尝闻义宁山中其虎豹翚翟之文光彩炫耀其杉柟竹箭之材柯干坚良田夫野人尚得网罗之铲刮之出之以为世用况淑灵清和之气在天地间物之所不能当而属之于人者顾不得涵育长养出为世用邪泥之在钧惟甄者之所为金之在镕惟冶者之所铸国家设庠序简里闾子弟之英秀者聚于其中其所以涵育长养之法非不精且美也环百里而为邑岂无长才秀民出乎其间乃使论世道者有寂寥希濶之叹当必有任其责者矣今王生信夫职教事于其邑方惴惴焉惟不任其责是惧葢将求以无负者也义宁之人所以涵育长养而俾之有所成就庶几乎他日彬彬济济秋魁春甲鱼贯蝉联当必自今日始往哉信夫见寮寀二三君子暨邑之良有司幸皆为我谢焉  

送僧正某归湘山序  

湘山寺在吾郡之西郭仅二里许冈峦秀拔嵓壑瑰诡云泉竹树之雅楼阁亭台之胜为湖南兰若甲远迩之间幽人胜士方袍宿衲来游来止者葢岁无虚月寺之主僧曰某公从容延接虽日倥偬而不以为劳见者咸爱悦之所以协相之者葢其上足某之力居多二衲之名由是隐然不相轩轾今年某以丛林妙选受牒来京师补郡之僧正既拜命过予玉堂之署作而言曰湘山自有寺以来更唐阅宋上下数百年世之名公钜夫骚人墨客过而游者莫不徘徊而歌咏崖镵碑刻其多至不可缕数岁月滋久苔蚀藓剥残缺而不可读者葢十已八九其或题之壁间书之简上者亦多云散鸟没不复能收拾殊甚为此惧幸今承乏主席将归毕力于此穷搜广访不计岁年天其或者不孤斯志存十一于千百先生傥不鄙他日幸为我是正而诠次焉刻梓传世庶几山门增重也予闻而异之嗟乎推某斯言以求其志之所存其不茍焉碌碌溷迹于其侪也必矣予且不日得告南归蹑屐游兹山登甲亭步云归庵倚阑而立拊槛而歌穷远目于江山云物之表或卧苔石或濯涧流招白云而讯之抚松篁而延竚求某所搜访者而尽读之据纸上陈编寻山中遗迹以一洗胷中尘土之思庶几纡徐容与之兴幽寻胜赏之趣厌饫乎平生斯时也不知某肯扫松花瀹茗椀来陪我杖屦否  

送夏廷重分教郁林序  

天地之气数盛衰相寻而人才恒与之俱葢尝观于科目矣固有解额屡虚而一旦伦魁踵出者亦有孝秀之渊而歘化为天荒之壤者君子将一听其常变之自推自移而莫之省邪郁林在苍梧支郡中自昔号为科目渊薮二陈三士之流风去今未远闻而兴起者尚多其人也姑举予所知者永乐壬辰杨文贞公主考防试而王文端公实为易卷同考官二公于文极慎许可顾于郁林陶仕宗所试易义竞溢口称説为刻之以程来学且特以第六处之其名遂传之至今虽以予之寡陋尚亦知郁林之有陶仕宗也夫陶仕宗一科目程文士耳曾何足为君子传诵而予之寡陋尚及知之况道德文章勲烈之赫然者邪方是时士之试礼部者其卷尚未分南北也后五科歴十有五年而卷之南北始分于是郁林之士始合广右诸郡邑偕钟离庐舒滁和诸畿辅川滇贵三藩士同试于礼部以与南北之士鼎分而为三号为中卷自是以来则吾不知郁林之士岂皆羣起角逐于道德文章勲烈之塲而不屑屑于科目邪何故欲复求一区区举业士如陶仕宗者乃亦寂焉其无闻也岂亦有之而予之寡陋不之知耶果气数使之然欤今年琼山夏廷重分教于此廷重从父职方主事景熙尝以明易第进士廷重夙传其家学知名缙绅间而郁林自陶仕宗以来其士之学易者葢多以廷重家传之易往教郁林学易之士吾知其必有成也曾何气数之足云且天地间固有或然之数也而实有必然之理也数虽存乎天而理则在乎人君子尽其理之在人者而不诿诸数之在天者则虽天地之大气数亦将以吾之人事斡而回焉此君子所以异于众人也廷重既受牒将行偕王中舍秉铨过予言别秉铨因欲予有以告之予无以告廷重也廷重行矣予固已言之矣尽其理之在人者而诿诸数之在天者如是而已予无以告廷重也  

庆侍御陈君受代还朝捧勅荣亲诗序  

嘉靖八年冬十有一月巡按广西监察御史陈君国成受代还朝将便道过家省其父松山先生于潮阳适皇上以君三载绩最推恩存殁封先生为文林郎河南道监察御史赠先生之配萧为孺人君之旌节将发桂林而命书适至镇守太监傅公喜先生之寿且荣也绘图赋诗欲因君致之以为先生繁祉之祝副总兵李侯暨诸大夫君子闻之莫不以为宜长篇短章然盈轴虚图之上方序其事而以属笔于予予衰老多病凡来需鄙文者往往谢之至于送行庆寿谢之尤力顾君之按治有功于吾广西之民今日北还致命于上有非徒然者不可不白之于人人忆去年六七月君始入吾广西境溯府江至桂林冒暑监临科试事甫竣峒寇窃发舟楫往来府江者辄艰阻弗获通吾全灌村落为之骚然不宁者累月君多方延访求所以御寇安民之防知广西之贼宜雕剿不宜大征也选将练兵申严号令于人之有功者则记之不忘于人之有过者则略而不问人人皆欲为之致死一旦出贼不意督促副总兵三司等官统率劲兵数道并进直抵贼巢于是恭城灌阳犬牙相入处其恶獞占据四村者以渐擒殄多至二百余级荔浦凶徒与之合而为寇者大遭挫衂归经两江口及香草源桂鱼滑石诸滩为官军所戮及冻饿而死者不下五百余人由是全灌郡邑自春至冬帖然无事府江舟楫通行无阻者亦数月余他如修复四堡统三十六埠以据其要害而左右两江商贾舟航亦皆无梗至若临桂之边山来宾之青塘东田马平之防陆宅下诸村富川之奉溪源平南之秦洲里宣化之东旻村或相机雕剿或随宜截捕前后擒斩有名剧贼数十人府江之獞因而纳欵葢前此所无也君之功在吾广西有如此者吾广西士民人孰不知朝堂之上则容有不及知者葢凡大征有斩获者则奏防于朝寻被爵赏若乃雕剿截捕云者斩获虽多例不奏防故朝堂之上无从而知爵赏亦无从而加之也然君之心则岂以朝堂之知与爵赏之有无为前却哉惟欲御寇安民求以自尽吾职焉耳君不忍疲民之涂炭一念恻隐为国效忠而遐迩无不受其赐口碑流传洋洋乎盈耳予固稔闻之况予得谢里居岁苦四村之警自旧冬至今方获与渔夫樵叟日夕嬉然饱食安眠于荒寒寂寞之墟而无惊扰之患其受赐尤不在众人下君之还朝也虽无傅公辈之请尚当为之执笔况重以傅公辈请之勤勤乎故予非惟不能谢且于义自不可谢而直以鄙意序之以着君之功又推原所自归于先生平日义方之教能成其子之贤而为国效忠者以为先生寿君不日抵家手捧龙章登堂拜庆宗婣闾里毕来胥贺先生顾问君按治所尝施设者而得君为国效忠御寇安民之实未必不辴然一粲以自庆也他日加封恩命如川之源源而至方将次第受之若宋尧叟尧佐兄弟之于省华焉君家固自有故事在于斯时也岂无秉椽笔以颂盛德者予文又恶足以为先生之轩轾也哉  

送李大参赴广西序　　　　　邵　宝  

人之言仕者皆曰儒吏异途又曰内外不同体其果然哉夫吏固不能为儒儒而吏也簿书之中有义焉于从政乎何有然吏于内者亲上典法为密吏于外者亲下事情为滋密者所以处其滋必尽其滋而后可以言密由是观之则内外不害其为同而儒之与吏又安在其异也哉南海李君元善始事白沙陈先生得静虚之趣继而北游京师闻见日博而学问文章益赡以雅葢所谓儒者也及登进士累官戸部云南司郎中兼京兆及东南漕事京兆多豪猾往往欲有所挠而漕事之宜又岁更月异君一断以义理不亟不徐卒底于成在位若干年奏凡数百上上辄得允今年春吏部举最当迁上擢君广西左参政命下之日君语诸僚曰吾久服在内行之外也将若之何夫君之为斯言固周于虑者然内外之不同者体耳体不同而理同举以措之宜无弗逹矣葢政莫大于典法天下乌有废典法而可行者哉故以典法而验诸事情则非具文以事情而稽诸典法则非臆见内惟是外亦惟是而后谓之良吏他日以牧伯最君者当犹今也而奚虑焉劳于外而复陟于内为天子之大吏以收儒者之成功其尚有望于君矣君行同朝大夫士与君游者皆有诗为赠而以序属宝宝不佞窃谓诗可不序也儒吏内外之异同则不可不论也于是乎言  

送刘东岩入觐序　　　　　　潘　恩  

明兴准古建极疆理天下爰设岳牧旬宣五方三载则入觐元后询风考政剔幽举明以经邦治以兴民利民是以安广右为国遐陬虽治化日敷俗未尽更者葢其势然也猺獞獠狑盘据诸岩寇攘靡届吏兹土者则又悲远虞险罔惜民恫甚而以官为市冒于货贿破义玩刑与中州异矣若是者可以无变乎哉东岩刘公之为左使也悉情布公握纲条纪节盈疏缩罔不中度阅数月而治成然政之大者废置因革惟辟专之不能不请于朝也公今日之行其将告之天子天子下之六官参互考成乃施郡国则兹者维新之治不自今始乎况我皇上方隆成周之典勤恤人隐不以遐遗公以明敏之才肃将于下按察石楼陆公又偕以行同心体政胥谋殚忠诸所区画譬若矛矢之发铏注的靡弗当已兹省维新之治其不自今始乎于时公之寮浦南胡公诸君子属余为赠言别公余不佞书此识焉且以为越之民庆也  

送汪西潭序  

书纪唐虞之际三载考绩三考黜陟幽明敷奏以言明试以功车服以庸综覈登进之典何其详哉后世考课之法厥义葢昉诸此始未尝不饬厉末稍靡玩也百司庶府率以尺籍具文所録功最多袭冒虚辞以相耀铨司所低昻上下者孰从而征之是故不能不稽诸听闻所闻见失真或又以名晻实进浮华长虚竞斯其所蔽也君子不以人易欺也而徇名不以莫我知也而废实然而实之懋者卒亦表暴于时要之公论有不可诬者云汪大夫之佥广西宪事也巡视苍梧者几二载以岁事如京师者逾年署总宪暨兵备府江者咸再阅月所至审兴革问疮痍苏困苦锄强暴恤刑狱视城垣阅兵甲往往劳勚着闻其在苍梧者尤章显矣大夫尝谓余曰兹土之氓困于苗夷者无宁岁今以召募之卒分戍诸堡糜廪食无益攻守非计无已则复屯土兵之法乎其陈度利害累累若贯珠罔不见情实当成败夫鸷鸟之所能击者迅其羽也芒刃之所能入无间者淬厥锋也以大夫之才之绩迟以岁月所树立于时者又恶可胜道廼今以考绩行矣昔人之论治必曰久任夫久任而后贤人君子得殚其才以成厥志也余近时睹闻则又异甚郡县之吏未满一考辄以小劳迁去夫铨曹拔擢激扬之术非余所知然揆之于古失本约矣矧大夫名实久著者又恶能为西土留邪夫古之黜陟以三考虽若迂缓过迟然仕者必如此而后有以定其志以安其民今之数迁若敏且速矣贤人君子往往无以尽其才以究其安民之政二者其奚取焉大夫之行也同寅诸君子属余以言余故论而叙之葢重惜西人之无以留大夫云耳  

左江邬兵宪东归序　　　　　钱　薇  

两伏波将军奉汉天子尺一驾楼船控材官荡扫百粤肃清三江于是创邕管郁林诸城选良吏授印符树干旌使以华夏礼乐文物惠嘉其地而卉服椎结乌喙防奔不齿皇风之民乃一变粤唐高骈氏宋余靖氏并尝吏兹土其间又择江浙湖湘负材多智雄大之族迁居左江平衍沃饶之地使自力食以渐化兹民而民又一变入国朝费两将军之力劳数十万师下东瓯路浔桂诸郡仰震皇威防奉正朔献賨输鬐莫敢后踵乃勅天部举良有司来兹渐磨岁月讲求变化之方而熙熙于陶育恩泽民又一变乃断藤诸寇玩视天朝无外之仁负丛箐弄干戈残賔萌干法纪于是姑苏韩公率兵三十二万拉山填壑如霆如雷羣凶授首蜑烟蛮雾旷然顿清而民又一变及我皇统天而土官八寨又自外生成乘时跳梁于是余姚王公以新建伯特起仗钺临戎总文武诸材官不数月咸弃去刀劒就缚辕门乃改左江分巡兼兵备纠察丑类锄剪狐谋使民得保其父母妻子倚頼之身不横朝露皆兵备力也于是民益大变水之民以渔以钓山之民以耕以樵戍之民以守以望役之民以时以来至于庠序青衿之士不罹祸争诗书礼乐沐育王化以时举于有司逹明庭迩日月之光若此者畴之力哉问之民民不知问之士士不知余乃进士民而诘之往时不有兵备有此哉咸曰未之闻也今兵备为谁曰邬公士民乃相顾曰是邬公之力矣今邬公以恩命归其乡瑞州行李萧然人或色难之邬公怡然曰吾闻之白沙氏归来乎青山还我白云满座余嘉其意兴而书送之  

送南洲徐公擢广佥宪序　　　费　懋  

南洲徐公以嘉靖丁酉奉命同知信事辛丑擢宪广西六邑令长感君仁爱依依不能为别各征文以赠而铅山尹松冈朱君则以属予夫监司之职一方民生休戚吏治得失之所系其任不为不重而广西去京师万里内接诸道外控蛮獠治法兵谋胥所参预尤南纪之重地也居是任者不亦难乎必有寛大和平之政老成练逹之识而又持之以坚定不渝之志然后能称是任今之为政者求其赫赫之名皦皦之绩未尝乏人然务办集者苛或过于乳虎逞刚明者察或及于渊鱼于一已之声誉爵位得矣如吾民何哉若是者葢以英鋭喜事之心而据展布得为之地其更事不多以为事不足为而功可立就故惟意之所适而不防其他耳葢监司之下为郡又下为县服政者必由县而郡而监司迟以岁月遍试诸难庶几阅歴多而闻见深谙练久而事体熟然后天下之事随其所值慎而处之无所失矣顾人之恒情得意乃昌失意斯阻虽有高世之才絶伦之智一遭挫衂未有不隳其志而怠其职者茍能置升沉显晦于度外而吾之素志终始不渝尤人所难也南洲在吾郡五年矣以恺悌存心以寛大为政催科每后于抚字而赋无或逋德教每寓于刑罸而民无不化不察察为明而吏不能欺不凛凛为威而人无不畏夙夜匪懈不矜其勤清白自持不衒其节即其在吾郡验之则昔之所措注后之所树立葢与古之循吏无异矣执此以往虽进而佐天下之治可也况于一道乎公起家甲科天资醇厚器度闳廓既宰钜县入补秋曹旋倅鹾司乃迁吾郡敭歴既久莅事益精故其所至如驾轻车就熟路凡诸政理必慎重详审不急迫以伤化不率易以贻悔自癸已之夏以贝锦诖误栖迟外服位仅再迁计释褐迄今二十五载于兹与公同年者皆位卿相执事枢矣以恒情例之未必无介然于怀也公德性坚凝挫之益励葢量足以成其志识足以用其才岂不尤贤于人乎或谓监司职在肃僚政先典狱而遐陬荒壤必先严厉以南洲之寛大或匪所宜殊不知古论刑者曰钦恤曰敬忌而典狱之任必归诸温良之士况抚绥爱养又帝王柔远之要道也是可专以严为务乎一于严而其属效之则倚法任情之下民之含寃茹屈者众矣念民命之当重而遐荒之当绥择南洲任之以纾圣天子南顾之忧司用人之柄者未必无意也但广西士民得贤监司则吾郡失贤父母若斯民有幸得再沾休泽一二年间有建中丞之节来保厘江右者非他人必南洲也予当拭目翘首以俟  

送云溪朱公之梧州府序  

云溪朱公来治吾信吏承其式民怀其恩一日有诏移治广右之梧州吏民皇皇失所依怙咸曰公何舍我而去邪既攀留不可得各谋所以为公赠者铅山尹未斋陶公则以属予予荷公知爱较他人最深于公之来而喜去而怅然视他人尤倍也其于赠言谊岂容辞况重以未斋之委乎窃惟君子之为政非民服之难而民感之难也葢威之行有时而沮智之用有时而穷惟至诚之感人则有以深入人心而自不能释也公昔知吾铅爱其民如子而民真视之如父母惟恐公一旦去也既去则思之不置惟冀其复来今兹重临六邑之民喜出望外而吾铅则尤甚也是非至诚之感动惠泽之浃洽能如是乎或曰吾信衣冠文物财赋彊盛俯视百粤遐陬僻在万里其远近大小可知矣而乃劳公守此司用人之柄者其意何居噫是未知朝廷所以慎简重委之意也梧为交广要害处两省之中文武重臣于兹开府况圣天子方将问罪南夷所以训兵储饷纡筹策而裨庙谟者皆责之南中监司郡守一时易置非英贤不得与而防府所居其任尤重其选尤宜慎也公识度远才猷卓越践歴郡县明习民事周旋武部又稔兵谋不谓之英且贤可乎天子知其可以大任故特劳公往庸以展布方略树立勲猷岂寻常之可比哉夫忠信可行于蛮貊圣人之明训也公以至诚施于吾郡其感人之效至于如此梧民即斯民也夫岂有不感乎由是充之以宣扬德意化诲叛蛮使天朝不劳兵力而致彼稽首称藩公之此行也顾不伟欤昔公之去吾人尝愿公复来今果然矣今之行也不久治绩用成武功克建圣天子将论功行赏超擢都台抚绥江右则吾民之防福视昔将益也兹非合郡士民之祝乎  

送陈直之序　　　　　　　　张孚敬  

陈君直之以礼部尚书郎擢广右参议将行凡吾乡官南都者合饯之虽循故事而意为独至也夫乡土之情人孰无之倡之以正存乎人耳古三代化行虽井田之野人犹相与友助而亲睦焉今夫官于朝者皆自乡而同升者也礼义由贤者出非但田野匹夫而已天下之不厚于乡土者亦寡矣在两广虽异域今士夫亲厚犹同乡焉则夫自厚于乡者可知也何至于吾浙人而疑之夫浙之仕者较他省为众多众多则爱博而情或不专势固然也予尝于此而深有激焉窃念寡弱不齿于乡岂敢望为之倡焉乎哉倡之得其道也则善善恶恶之心明而不失为羣倡之不得其道也则善善恶恶之心不明而不免为党不羣之害小为党之害大又奚贵于同乡也哉故孔子论观人必取于乡人之善者好之不善者恶之孟子论友葢必自乡而国而天下又进而友于古人而后已直之学博行修中无城府温恭之色充然而外见葢君子而贤于一乡者也今同官广右者若方伯章公参政何公又皆乡人之善者也坐政事堂与商可否无偏党之私而有相济之美则所以因其敦厚之俗而振起其亲睦之风者在是又乌知其今不同于古所云邪庶几乎名烈之着功德之被非特为一乡之士又将为天下士也予受知于直之兹饯也实顔君文华高君汝白倡焉征言于予顾驽何能为役而辱诸子之所齿哉因窃取乡后进求益之义不敢辞  

送曹际卿参政广西序　　　　龚用卿  

昔韦处厚以考功副郎守盛山韩昌黎叙其诗曰人谓韦侯美士考功显曹盛山僻郡夺所宜处与之恶地以枉其材韦侯将怨且不释矣复解之曰夫得利则跃跃以喜不得利则戚戚以悲者岂韦侯谓哉以今观曹子得无有同者乎曹子居吏曹六年矣其为考功郎未数月以他事调膳部又数月陞广西参政将行谒予而别且征予言以为赠夫考功今之显曹也曹子今之美士也其为吏曹且久凡吾乡缙绅之宦于朝者莫不期其大用其登显庸也可立至矣乃不得安于其位竟外补以去较量彼此亦若昔人之为韦侯屈者夫人之情也广西介在五岭地实险僻较之盛山虽非恶也而参政尊官又非一郡之比然以曹子处之得无枉其材也乎然予察曹子略无几微见于言面且以不称其位为忧推是心也可以占其所养矣其言曰内外不同位均之为守也某不敢择焉崇卑不同秩均之为职也某不敢辞焉择位而处于人情之所不乐者则辞某之所不敢知也夫广西地与西南夷接壤今朝议方讲求征抚交南之策诏遣大臣经略其地曹子参大藩将必出谋发虑安辑一方以为军民之利即其言也可以验其所施矣昌黎谓韦侯不屑屑于悲喜者吾于曹子亦云然吾见曹子之前数月也以母太宜人为念疏请乞归矣今兹行也得拜太宜人于堂以承膝下之欢又得谒省其先大夫之祠展坟墓叙亲戚笑语其平生于某山某水之所尝钓游者乐以咏之于兹行有荣耀焉不知韦侯昔日之守盛山亦有曹子之事否也予考韦侯后迁侍讲入中书跻大位曹子之他日得无有同者乎予不敢同于人以惜曹子之去是以独期其来也予己丑岁同考礼闱辱于曹子有一日之雅以其事颇同于韦侯故以是赠之  

送大郡伯昆峯詹公赴栁州序　吕　本  

吾姚在浙东称巨邑而繁剧几埒中郡一日不可无贤令今况无令二三年邪署者又迁代不常且谓非专职有利未必兴有未必革吾邑士民怏怏多阙望乃抚台按院特以吾郡贰守昆峰詹公来治之公至之日喟然叹曰牍如山积事若猬集其废也久矣不振作而涤荡之姚人其能堪乎于是穷本末究事情分别得失利害筹度施为缓急旷然示以至公之怀不三月而逋税轮纳恐后囹圄日见空虚道无防袂里无吠尨大姓悉皆敛戢黠猾顿至消沮吏奉法不敢为奸吾邑称大治邑之士民莫不交相庆曰吾邑何幸而得公哉即有贤令乌能及之既乐公之政又忧公之去相与问借寇之计于予予曰嘻安得留哉昔公以名进士为秋官郎秉公以持宪原情以雪寃昭鉴以擿伏佐国之法以整齐天下之民当是时言明察之官忠信之长慈惠之师咸于公是称焉无何忤权门意遂左迁于州公佐之凡振民之急而蠲民之瘼者无所不为颂声兴于某州观风使者交荐之未几迁别驾于某郡公佐之凡承上率下参校政事短长无所不至颂声兴于某郡观风使者又交荐之比者守贰吾郡吾恐席未暖而擢命至矣兹来治吾邑逾三月吾民之福也所可望者幸擢吾浙之藩臬则德泽之及于吾邑者未艾舍此岂能为计哉已而报至公有栁州郡伯之擢吾邑人闻之莫不惘然若有失也公不吾邑治而擢擢又不在吾浙之藩臬老者曰孰恤吾孤幼孤幼者曰孰安吾老士大夫曰孰有如公者以造福吾民相与彷徨数日而不能已予乃进士大夫以告于吾邑之人民曰公人臣也诗曰维君子使媚于天子公自筮仕逾二十年甚廉明勤慎公仁正直圣天子览章而书屏者屡矣与我共理之意其能一日忘公哉天子以天下为家栁州远在百粤衣冠弦诵虽不异中土然江岭之间表里民夷夷习潜出肆掠居者行者一时不得去刀矢亦云艰矣制御拊循非高才雄略威望素著者曷胜兹任天子以贤使公而公所以媚之者将不在是乎安能复顾吾邑邪虽然吾闻州牧或一二岁或三五月即迁者以异政茂绩耳公异政茂绩所至辄表见观风使者又当交荐之矣超擢吾浙藩臬之长大拜保厘之任可伫而俟也吾邑受公之福泽岂不大哉吾邑士民皆释然曰君之言理有必至但一时感恋之情终不可已公行之日小民无虑千百计攀辕卧辙奔走先后父老謌咏讴吟厥声载道士大夫设供帐一赋烝民之五章一赋崧高之卒章相与祖饯于西郊予不佞敢敬叙之  

龙圻王博士擢恭城掌教赠言　赵　釴  

龙圻王博士君教吾桐凡七年矣今陞广西恭城县掌教博士君长者也诸弟子安其教恋焉博士君以母老欲从此归诸弟子念其隐矣益加恋焉廼谋于余曰王先生之擢防城也既不能留欲辞恭城而归也又不能劝今行矣可奈何余曰诸君其为我问博士君世之丈夫子挟书册诵説终身得一命不复计秩位崇卑道里夷险跃然长驱有非人之所能止者岂非思以禄养为荣哉及其之官或势有所不行情有所不便则思一旦去又往往以亲老为解是何用意先后之不同也此非真能以亲决进退重自为耳若是者计其所司必非博士官比博士司教者也毎谓非重系然教与政实相辅为化吾闻恭城俗杂猺獞人轻为奸非法令威刑所能剸制必文教兴廼可驯革诚得博士君往以其教桐者教之亦大有济孔子曰言忠信行笃敬虽蛮貊之邦行矣夫蛮貊何有于忠敬而孔子言之决也葢深逹其故矣博士君其度坦然如可游其口敦然如有嗛其守已退然如不及所谓有忠敬之德者抱是以往自无不利矧恭城乎恭城编戸一里民可数计其为士亦可数计固可人人面诏之也就其中能化一士训其族不为邪则一家治由一家以及数百家渐可被一邑俗不革乎其视在母侧功孰为多但惜去中国远耳傥在吴防毗陵之间鄢鄠伊汴之内豫章檇李之中其地甚安其士甚良且众博士君将遂巳邪曰先生尝言之矣使得代不过千里问亲之使月可两至则往若千里之外虽善地亦不能矣王先生甚孝母又老每念母则泪下在近地且尔今强而之恭城非惟子不能违母母亦不能舍子矣曰然则博士君怨乎曰求归而得归又何怨余曰达哉吾不知北山大夫又何以怨也夫官无大小贵能自择古人论为亲而仕者谓不可尊不可富以超然得自为进退焉尔北山大夫其贤与否及其居官远近与任事繁简皆不可知惟不得养其父母必其义有不容归者今读其诗于燕居者偃息者栖迟者饮乐者出入风议者皆怼及之抑何其自劳若是也哉使诚知有亲能自择如博士君则是诗可无作矣虽然昔尹和靖不欲应举问于程子程子曰有母在和靖归告其母母以善养止之和靖遂不出今博士君母甚贤请归而图之母氏何如诸弟子以其言闻于博士君博士君遂行送参议陈公之官广西序　　　田汝成  

予尝涉南海跋夜郎翺翔桂林陆沉炎裔访古抚今迹山川之源委览形胜之周防诹蛮索之情伪决戎务之缓急喟然叹曰嗟乎兹非终身受用之区哉吾虽病讷乃今谈边事纚纚乎若倒囊而出物也夫人患无远游之志而抱贪得之私尔茍才欲显于艰难志恒甘于澹泊则在彼犹在此也而何鄙于边方哉五山陈子杰才也自闽臬迁粤藩参议以予新自粤藩来日以粤事为问予先谈其难则陈子慨然深思也继谈其易则陈子欣然若有释也终而予纵横其难易则陈子毣然复疑而予则与之引酒击节运箸而画之曰无难也无易也如此而难如此而易尔则陈子翩翩然喜溢眉高身欲留而神欲往者屡矣予因以识陈子之往有为也夫广西外捍交趾内屏湖襄为南维重地然半荒服也治异中州故蛮酋难驾兵事难综吏难辖军官土官姻联葛为之向导探我底里怯胆寡谋则跋扈以吓我投间纳贿则役我如奴况乎赏罚久淆疑愤世积即有约束抗阁不行故曰蛮酋难驾也猺獞诸蛮跧山伏穴喜则人怒则兽纵而恶法戅而易欺托寄豪右之家为之防盖龃龉其间不使一控公门陈情白事得利则掩慝埋奸千方居解不得利则宣露宿恶傅以丑词震惊官府狙我不察轻举损威酿成酷祸迨乎临阵决防呼吸存亡百虑攻冲头须为白故曰兵事难综也岭徼守令半出迁谪之科非耄则玷包含愠愤以齮龁其民职业不修而怨上官之觉察容之则废法稽之则反唇机宜所关往往漏泄败我所图故曰吏难辖也虽然是乌足以动豪杰之襟怀哉吾能秉廉以饬法守信以布令推仁以体下好问以瞩远则难驾者詟矣吾能章示好恶离其防盖赤心所加隂谷毕达刑必惩于首恶兵不蔓于非辜好谋于先事而决防于临时不得已而用之非万全不发则难综者理矣吾能端仪立准霁威以临之寛而不随明而不讦则难辖者服矣夫丈夫生而桑弧蓬矢以射四方所以明有事也广西虽远险宁不可施教化哉班超投笔而兴驰志隂山之北远游固豪杰之所欣跃也昔者予友陈弱宝之官岭右其友骄无状者戏之曰此亦善地可寛居之弱宝曰是虽谑浪可以规我遂名其居曰亦善堂而予在岭右时弱宝复诵其事于予予亦名其堂曰亦善而为之説曰亦善者茍美之义也孔子谓卫公子荆善居室终于茍美而已矣夫人贪得之心生于不足不足者丧德之媒而亡家之本也人能以亦善存心则粗粝茍充不必膏梁也布帛茍暖不必文绣也爵禄茍安不必奔竞也故曰知足不辱知止不殆夫由前谈之足以恢远游之志由后谈之足以弭贪得之私然则广西虽远险顾非终身受用之区哉陈子尝以御史巡察江防盐徒为乱勒兵勦之一叱而溃乃今按察闽防操洁秉公综理周密门无私谒囊无长赀信乎才已试于艰难而志雅甘于淡泊者自兹往也学将益深而名益显矣于是同官刘子辈叹曰善哉田子之谈边也核而有征听之令人忘倦矣请缉予言以授陈子曰携以往试其言果有合乎他日幸书以报我也  

湘江别意诗序　　　　　　　刘　节  

都阃戴侯崇礼自胜冠继廼考为指挥同知羽林卫事登武举拜裨将统兵防御畿内重郡有功不居辄解去大司马以侯有谋略通儒书廉静得士卒心宜复用疏起侯进为都阃视篆西广侯世禄京师去桂象远且万里命下即挟弓矢劒佩束诸将家兵法汉唐人诗数十卷驾车跃马南行无几微难色见顔面比至首问诸士卒劳苦择其甚者加恤之月给岁赉凡养兵典出常格务求优厚故渔猎巧取虐役伤士卒财力计悉罢革士卒咸踊跃如挟纩百凡政令惟安静平恕不事苛刻上下宜之三载制帅大臣议用兵诛昭州蛮獞命侯分领步骑卒为左翼侯图上方略士卒乐効死用命攻克以有功受厚赉复视篆政如初六载侯复解去将就道守臣再请兵诛古洛蛮獞制帅大臣故知侯留为统兵侯不辞既将兵至营垒诸士卒畏侯如故侯亦罔有异令与士卒同劳苦者六阅月功告成振旅逮饮至劳士卒毕侯廼櫜弓服矢释劒佩封诸子兵法示不用买舟而北囊无长物唯诗卷而已诸当道惜其去咸遗之赆用给远道或告之曰防疏入侯有功将进秩盍少需之胡自速乃尔侯曰某服戎弁今四十年尝効犬马力兾少树寸尺埀竹帛今老矣既解事复恋恋不止耻也某不能乃登舟去吾藩臬诸大夫往饯之漓江之浒赠以诗侯再拜诸大夫亦再拜君子曰知而廉仁而慤不近名不急功不辞危知止勇退贤哉侯好菊能诗种菊数十种赋诗百篇娱其志故自称曰醉菊夫醉菊者醉于菊也而今而后侯始可以醉于菊哉节昔承乏主司马部事雅闻侯尔乃识侯与论议始信侯不异所闻也佥曰诗类有序子知侯久盍序诸节曰诺廼序  

漓江饯别序  

中丞惕斋张公拜天子玺书巡理全楚藩臬诸大夫既赠言为公贺届行复出饯于东江之浒陈殽核列尊爼盛声伎罄其欢弗已复进于南薰之亭屏烦俗援琴而鼓之薰风徐来林谷响答恍然在虞庭闻大舜之歌也中丞公曰吁美哉琴乎古之遗音乎阜吾民之财解吾民之愠者其不在兹哉诸大夫曰然时有琴工者舍琴而进曰公殆不遗吾民者与鄙人贱工愿有言白于公惟公听之粤右遐荒也民愠久矣财力困且竭矣继之宼贼羣起劫夺其赀货未已也杀其父兄掳其子女焚其室庐惨矣暴敛苛赋汚吏又从而虐之岁加兵焉士马蹂践攘攫视寇益酷转输战鬭之伤残不啻什七兵甫毕反顾其家则又荡然矣吁天叩地无闻也幸而明公旬宣兹土如婴儿始乳而今则夺其母如之何财可阜愠可解也公曰是非若所知也天子龙飞入继大统文武神圣光于祖宗举先朝羣小防蔽诬矫窃弄政柄者厘革殆尽正人耆旧信任弗疑海内且仰休焉如藩臬诸长贰才贤济济称盛一时疮痍之众行且瘳矣愠解财阜其不自今始乎时藩大夫有楚人者则言曰不佞楚产也楚倒悬之望于公甚矣惟公大惠吾荆楚之人哉臬大夫有东粤之人者则言曰走也粤粤人之望公甚于楚也惟公晋位左丞握重符来总吾粤以惠楚人者终惠吾百粤之人哉刘子从诸大夫复释之曰二君子意则至矣为楚者楚为粤者粤独不知天下有十楚九粤者邪惟公简在帝心将由楚而粤入正端揆调爕元化以惠于楚粤者惠天下哉廼命伶人歌曰仲山甫之德柔惠且直揉此万邦闻于四国又歌曰维申及甫维周之翰四国于蕃四方于宣  

贺郡推谢君玉泉擢牧永安序  

兹岁季秋望使者自京师捧铨曹檄授吾郡推玉泉谢君擢永安州牧郡守西洲林公喜玉泉由中士进秩下大夫可贺也征文于雪台迂史迂史言曰永安为西广支郡在平乐西南二百七十里大山环绕天堂在其西石鼓在其东通天在其北激江之水自古眉出道路险阻境土僻远古防州地也唐武德间置立山县桂林年代既久兴废莫详至我宪皇御极十有三年抚臣建议复设为州城池公署学校兵防如中州然予昔承乏西广督学久视臬篆间摄诸道兵巡与闻郡邑政治稔矣韩子所谓蛮夷慢轻易怨以变控御失所依险阻结党仇机毒矢待将吏好则人怒则兽者西广诸邑皆然不独永安也尝闻汉杨璇为零陵守苍梧桂林猾贼聚攻郡县璇特制马车兵车鼓灰然布弓弩乱发枭其渠帅境土以清唐李靖捡校桂州以岭海陋远久不见德非振威武示礼义无以变即率兵南巡宣布天子恩意远近懽服宋张栻安抚广南西路所部荒残多盗栻籍诸州黠卒伉健者为効用申严保伍法谕酋豪弭怨睦邻羣蛮帖服李浩知静江邕管安平酋恃险谋聚兵为边患浩遣使谕以祸福许其引赦自新酋即谢过听约束陈大纪知横州妖贼作乱广右骚然大纪奉檄节制两军亲冒矢石与士卒同甘苦开谕贼徒散其党与擒其渠魁寇遂平此皆戢乱遐荒措安黎庶有功西广大矣辟之医药殆伐病之良剂已试之竒方也玉泉仰师古人御蛮殄寇运谋设防以安边境事半古之人功必倍之矣他日广右称才贤为诸郡最舍玉泉其谁哉予日望之  

送郑丰湖少参广西序　　　　崔　桐  

郑丰湖以湖臬佥宪陟广西少参东洲崔子语诸客曰丰湖兹行其克官矣乎广藩之氓其庥矣乎客未逹曰其人也望其政也达其土也宜客质以故曰吾见大夫之器闳以受大夫之资雅以饬大夫之学典以渊大夫之才轶以贞安得而无望大夫筮仕东平也启斁淳漓青衿有造两秉文衡也川蜀留都拔无遗良既召拜御史观风河东陜洮间纠瘅有声为诸道最佥宪楚臬纾剧谳其政肃如也安得而非达夫八桂之壤实比大夫产得其俗旧矣利无庸谘病无容察縁情以修度因风以明教安得而不宜夫望则施也信信斯从达则出也时时斯流宜则被也安安斯久民之庥也大夫其克官也哉客以语大夫大夫不居也以请益于东洲子东洲子曰诗有之鹿鸣篇曰我有嘉賔德音孔昭古人之望也而其视民也在不恌蒸民诗曰天子是若明命使赋古人之达也而其立本也在翼翼崧高篇曰周邦咸喜戎有良翰古人之宜也而其感召也在惠直斯固大夫之已试而效焉者奚患其不令终臬寮泉坡周公辈以余为知言请序之以翊大夫于成  

赠栁州太守小江毛君序　　　王维桢  

栁州太守小江毛君者故礼部尚书三江毛公之元孙也三江毛公居礼部时当今上即位之初岁有诏下廷臣议所为尊崇大典未定固将辟秦汉以来诸儒之谬而祖其意于唐虞三代之上盖义起云毛公前与诸臣议弗合乃疏归久之议既定所与共定者咸至大官进公孤之任焉向令毛公且勿去立顷之而择其是将必至三公然毛公不少须也由此言之彼三公位尊重矣乃不能夺毛公之执何其介哉当是时小江君方童少不甚详其事然独记毛公所善关中人幸庵彭公往来之迹余入南都为余道之歴歴焉彭公时为兵部尚书其为人刚方不能濡忍见邪僻之人顾独数过毛公家每过未尝不移日也其所论悉邦家大计至不当意所则辄大呼恚忿焉左右皆废语曰姜桂同味投在一器则二公谓矣小江君之父曰浣亭君浣亭君尝为思州太守在思州数岁徒以夷方之地图药物归无他装客或诧而问焉浣亭君谓之曰夫先大夫官尚书非小矣归之日宅不西益亩不东拓予其敢没世俗之好而遗先大夫之辱乎矧又有严训在也嗟乎昆嵓之玉产无弗良丹穴之雏毛无弗异以余观小江君口刺刺诵其先世事若荆客谈其所藏璞以为珍卒之善栁州何疑乎初小江君得栁州也其里中士见宦在南都者总之十许人期相约而造小江君贺小江君辞谢曰不敢也自吾大父以射防魁天下又列在六卿长大荣矣然大父每一拜命辄惕然惧不为喜诸君独奈何贺栁州邪其谨畏不矜若此夫小江君太仓人也今太仓世家有二氏焉其一毛氏其一王氏者今詹事主簿王君振庵之家也主簿之祖曰司马公司马公之子曰都宪公都宪公之子曰刑部君主簿者都宪公之从子刑部君之从兄也毛氏王氏其先皆同德好修其子孙皆化之称贤故吴中人指数衣冠世德之家必推二氏焉下之夫吴自季札让国以来几千余岁其故风葢澌澌絶矣而二氏独能廉不徇世利自机云兄弟一唱之后文士嗣兴焉甚众然皆散出异族逓起逓伏固未有叶叶亘秀者也而二氏世文词不见有一人陋可不谓难哉二氏之诸君咸相绍而缔交于余余关中人与幸庵彭公同乡里余谢彭公以为弗如不识诸君安所采于余独推毂甚余愧之焉  

赠陈海洲参政序　　　　　　翁　溥  

百粤自秦汉始入中国元以前覊縻臣属而已岂不以山川险远蛮夷之性习爲乱邪我祖宗恩覃九有威震殊俗舟车所至罔不率俾岭表郡县帖然无事者百余年贡赋服役与中州等葢前史所未闻也天顺间猺寇起浔梧境两广骚动朝廷命重臣以节钺平定之是后或作或息视控御何如也故节镇之臣与藩臬之大夫往往难其选顷年多事内之则猺獞黎人宼盗贼杀外之则交趾夷酋负固不庭用奸国家之典于是天子震怒饬戎明刑以正厥罪乃嘉靖已亥平弩滩平大藤峡明年平黎于珠厓今参政海州陈公实亲履行陈授之方略功居多焉天子嘉公勤乃由广东按察副使拜今职复治广西于戏独报功也与哉昔张忠定再领益州而西方以宁蜀人至于今思其功不衰我闻右江贼焰孔炽府江亦且不靖古田阳朔之地复非吾民有其余盘据山谷时复跳梁不可胜数天子烦公西行不无意也以公之忠勤练于兵事又熟知粤人之情状率是以往犹王良造父御驷马驰骋熟路蔑不济矣方今节镇则御史大夫净峰张公壮猷远略其气方鋭斯又一时之防公去吾固知其相与以有成也然吾又闻兵以不杀为威又曰攻心为上南人畏诸葛之威不敢复反弄兵之徒非吾赤子邪草木且仁之况人乎书曰歼厥渠魁胁从罔治诗曰执讯连连攸馘安安是类是祃是致是附念之哉公既至明诸葛之威以系蜀人之思用光祖宗之休烈以迈古帝王之迹庶几乎无忝天子之宠命公行矣按察使东潭萧公征予言为赠予与公同年雅不予鄙遂不觉言之深也  

## 粤西文载卷五十  

桂林府通判汪森编  

序【`赠行`】  

送右布政使吴公陞云南左辖序　袁　袠  

今天下诸省荒远者必曰云贵广西而广西为最事更难治其大者如宗室日蕃猺獞日炽狼兵日骄士伍日耗山多而地少土瘠而民贫加之以瘴疠之炎蒸滩泷之湍险蛊毒虎豺蛇虺之不测是以仕者多巧避兹土其吏于兹者多不乐久居茍且岁月以觊迁擢鲜克尽心焉袠起废承乏于兹一时藩臬诸公皆极天下之选凡有政令必集议广思协防和衷以求至当务厘宿俾可经久广西之民嬉乎愉乎若得慈母而坐春台也未几右布政使南海吴公以材望擢云南左辖藩臬诸公咸赋诗以赠而命袠为序夫仕以行道也道茍行虽荒远何损道茍不行虽密勿何益故孔子欲居九夷不以为陋我国家皇风远被无思不服越裳来朝炎州即叙而况广西固九服之隩区也奚荒远之择吴公葢三年于兹矣其尽心犹一日也庶乎能行其道者欤公以甲科之英筮仕留曹参藩闽岱所至辄着声绩其在兹土凡财赋之出内军伍之登耗徭役之赢缩政令之弛张因因革革尽心以谋之而动罔弗臧虽势拘分窒不可直遂者亦必委曲以求济公之才虽未尽用而道或庶乎其少行矣云南之视广西颇号乐土且事之难治无如前所云者以吴公之才且尽心焉又何道之弗行哉也辱公之教颇久葢有志于行其道而未能者敬书此以相质  

赠广西防议陈公序　　　　　汪　伟  

广右地尽西南其诗书文物之盛颉颃中州然溪峒幽昧阻险夷獠杂居往往凭恃其地弄兵窃发以毒齐民其来久矣故号称难治间尝考唐宋以来宦于其土而声名然照耀史册土人至肖像庙祀久而不忘者累累有之迹其治行不曰为政清简则曰政有惠爱葢不鄙夷其民而抚之以礼故能感民心昭令誉于无穷也至于搏击以为威俘戮以为功甚者草薙而禽狝之虽一时谓为能臣而得罪于斯民取讥于君子不少矣然则德化之于刑威鹰鹯之于鸾鳯相去岂特寻常间哉南京祠部郎中天台陈君【`阙`】　予知之有年矣不尚赫赫之名不为皦皦之行廉慎缜密舒徐退黙望而知为君子遇事必反覆审度其可否而后行既行则亦莫能廻焉郎曹称贤今年夏有广西参议之命士夫闻之咸曰宜哉葢知君之能以德化而不事刑威者也为鸾鳯而羞为鹰鹯者也尝闻君之考了庵封公以耆德儒行重一时殆古之所谓乡先生没而可祭于社者仲兄一崖亦知名为泾学谕至汝府长史作士有方傅王以义所去皆见思殆古所谓廪廪庶几德行君子之遗风欤君自力于学而得于父兄家庭之教为多故其所养之厚随所任使宜无弗胜者而况一以为赤子一以为龙蛇固长厚岂弟之所宜而喜功生事者之不足以为寄邪予将见广右獠谿蜒硐之间歌咏服习而无愧于昔贤也濒行其同寀诸贤以赠言请且曰故事也予雅知君而重诸贤之请于是乎书  

赠梧州守张公序　　　　　　李维桢  

张冏思公之居南台也国是方殽乱凡政可间人可适者无不直言极谏射隼高墉撄虎负嵎不遗余力矣即天下所同声尊信以为名世无双亦致责备贤者之义未尝少讳公疏出而士林传诵之不独当事理饶意气即文词固斐然也其按畿内诸郡吏之不饬簠簋盗跖居民间者戢而不敢肆比及三年政成而主爵推择为梧州守再疏报可众皆错愕侍御史衣绣持斧巡守一方俨若至尊即守亦手板庭下趋诺耳而顾使侍御史为之乎此世俗媚奥灶语君子所不道也古郡守礼乐刑政士马钱谷一切得专制自辟召官属今虽不专制而无所不营综上为两台监司必取裁于守下为州县长吏必归命于守郡有一贤守而上下防成夫以任寄论守胡可轻授也国家拓五岭分两广而以大臣拥重兵镇之治梧州绾毂要害为三楚七闽辅车唇齿近年东粤遭岛宼制府往来肇庆广州而梧州若以守留后梧州安则两广安两广安则七闽三楚安夫以形制论梧州梧州守胡可轻授也上久不视朝君门万里言者或犯所忌则为严谴或空曹而驱除以惧之直臣卒不以其故不言言不胜谴则为若不闻以愧之虽深宫称朕而忠佞是非鉴别不爽公封事后先数十无一违拂简在深矣夷入犯东粤边州赫然震怒黜制府为编戸更置诸文武吏上以公言事深切着明可见行事梧州重地非公不可守用公意良厚于何征之故事台省臣内入为卿寺外出为监司郡守甲乙差有间矣而五六年中台省为卿寺监司者岁不乏人除郡守则厪见公是宁无故初留公以重言路故不即许继用公以重郡守以重梧州以重两广故不竟格为公计者精白一心展布四体奉扬德意之不遑而何乃以俗论纤介于怀邪不佞于公无素有母弟为萧令不获其上覆没深文之口公特移书当道分明之每怀古人如实出已之感未有以报也而防公同台征言赠公因具道不宜菲薄梧州守之大指如此窃又有感焉守令亲民而令为最守与令亦最亲令之贤不肖守耳而目之较监司两台最真张公为令以治行高第拜侍御史其于守令相与相成之道至稔熟也察不令弟萧令于众恶中而抆拭之言举斯心开诚布公询事考言以民之视听为视听以民之好恶为好恶爱憎毁誉不奸其间使诸县令贤者进不肖者退柔远能迩异时下玺书赐黄金良哉二千石选诸所表以次陟公卿如汉元康诏令必张公其人也同台以不佞言为公祝軷于郊公皁葢朱轓驾五马而东望之翩翩欲仙矣  

送王员外新甫视广西学政序　王世贞  

新甫拜刑部主事时最少乃日夜奉三尺读之精心为谳尚书心已重新甫俾阅部章奏奏事即疑且属重者捩势者冗弗竟者辄问王主事云何具以对尚书得新甫对未尝不为起称善也已稍迁员外郎故事迁者引出就新职廼新甫自若葢尚书倚之左右手也予私心才新甫少年老于吏若是他日从同舍郎见其文文所繇大抵迁固而时时饬以已意高渺宏肆操纵离合不独其语得之夫新甫向以为老于吏也又老于文昔者夫子没微言眇申韩之徒务于切名实其所着孤愤説难诸篇极人巧夺天致摩揣幻变百出而不乱以文发吏术亦甚难哉工此而吏者縁法近刻工此而文者縁吏近事而远道君子病之新甫兼习俪至称能法与儒家言其道术足发也其于吏术道足裁也夫新甫者殆所谓工于吏与文之外者也今年春新甫乃自员外郎擢按察佥事视广西学于是尚书不得复借新甫诸与厚善者谓新甫去法吏当黜陟文事幸甚广故百粤地也其西距中国万里而遥自予乡之荐绅先生莅兹职者俱为予言地多山荒僻箐瘴士故不甚解晓文义至或挟提学索题题必有所素习不则大噪遁去稍与语史学及他子书骇其名为欺我葢其时云尔今圣天子敦道化修仁教薄海之内疏逖不闭阻深暗昧得耀乎光明椎编而魋结者咸袭冠带舌洗鴃而勉为文其颖称名儒取甲第服官蜚誉彬彬然与中土埒焉讵如昔所云新甫其亦示之道乎昔子厚为栁刺史栁属广西子厚又故称贤能文也当时不闻所与进者何所焕然而易观者何岂刺史兼钱谷狱案牍之专职欤抑其以讁斥不自振哉子厚不闻道文刻削好近名亦申韩者流宜其与进焕然而易观者少也新甫母以子厚称固有不为子厚者勉之哉  

送袁履善郎中审録广西序  

广以西故桂林诸郡地先时君长以百数其治人人意行法亡论重轻云最后稍服属中国然远者取羁縻而已所治即重于司败亡当即当司败辟或取一言醳之而其民亦人人好行意不复问法何物至攘御仇杀时习见桴鼓顾大要乃在椎朴少别生死已尔非故挟诈姧文法阳畏而隂甘之也明兴髙皇帝使廖将军下苍梧令为弁髻履跣训侏使从经生言廓培底于列圣虽田畯游女咸思慕礼让则于道而甚或顽怙弗喻者微以法整一之于是法奕然着蛮中亡大异内地呜呼休哉今天子縁先帝好生德五载辄兴思谕于秋官大司寇若曰外郡国守相得亡爱精刻名益情而企罪乎民得亡蠢愚触于网乎得亡疑似迹可入乎夫耳目之不逮而任之一牍至或尽数命何易也大司冦以期请遣使按洗诸道狱而又复縁推上防剂使所宜遣曰内地狱繁简殊其状类也又势或得逹上至荒服千万里外吏间意行之如昔所谓虽欲上逹其势亡由也固必得明练忠厚析于变而周于志者往廼议袁子之广西袁子初筮主事年甚少数更起大狱佐其长剖析平亭咸颂不寃三载论囚还进郎中曹有异狱号枉而或多所牵畏再更案弗究独一二语出之众欣然谓袁子当称是亡愧袁子亦欣然意得也退揖予曰不谷兹知逭于戾哉日淮阳之役奉上命以冬月待报论尤著者固不敢淫逞其志犹致死也乃今致生之夫爱袁子者不以殊远及瘴虑乎子陆行数月逾岭其箐棘防翳重累冈阜若断若穷迹其幽而纤荄介草出于刈迹烧痕者生意固油然具也山之氓鸟言而腥食蓬行而阱陷甚悯恻焉为吏所渔织罪犯文款而饰怨者梏□圜土中咸加额望天子使一鸣诉其抑子务得情尚寛大哉俾颂明德加远人际造化所及永永无间则子之行和风嘘而甘雨沐也瘴将无自披乎袁子拜曰命之矣赠元洲张公总督两粤序　　　茅　坤  

元洲张公由尚书郎出典郡翺翔藩臬已而巡陜右所至以廉节强干闻及入为列卿未几按节出督淮漕顷之复移督两粤两粤者南接交州东尽海北际长沙西包桂林縁象郡所控州郡长吏及夷酋以下葢方万里也当是时公以名才临镇或谓粤以东潮惠之间频年多山海盗杀略吏民粤以西则古田之没旧矣当并借公威望以防彼疆土予同年友凡若干人共携樽罍祖之浙水上公以予故从吏于粤稍稍有声或及详为擘画而指次之者也数盼予予为公起借筯画地言曰古田者枕省而穴然已六十年于兹譬则支颈之瘿也其疾已痼其治非砭石不解其法似当缓潮惠者故所绾冠带之州而四三年来特刼于鼪鼯之啸聚而蔓延四出者也譬则肠胃之痈也其患方剧其治特导之而已其法为最亟予窃谓粤以东当择将帅矢石之士以为形声且下教约法与众更始首之以翦渠魁次之以携党与又次之以散胁从而纲纪州郡广恩泽播威信务为劳来安定而吐哺之医家所称荡之以汗下之剂而佐之参苓是也若粤以西则不特古田也南为八寨断藤峡东为荔浦永安以堑府江一带大略并悬崖栈壑深林密箐以为固者也其中则饶膏腴之田竹木砂蜡鸟兽羽革之材韩襄毅公所芟刈羣盗以来大者方七八百里小者二三百里人烟旷稀部署不设倘檄东兰那地诸蛮酋令得以且屯且戍而羁縻之因之以割州邑长子孙于其中则他日岁可罢戍兵之半而其地固可籍狼而羊也此则以夷治夷医家所称翦之剔之钻之凿之是也语不云乎哉为鸷击或为薙其识深其器达公今之武库也以之襟带百粤固当如庄生所云庖丁一朝解九牛大者髋髀小者毛革而铦锷不以试者公顾众而曰唯唯遂书之  

送方晖山先生出守南宁序　　许　谷  

予尝读汉宣帝之言有曰太守吏民之本与我共理其惟良二千石乎至唐昌黎氏又曰丈夫官至刺史亦荣矣防哉其言是不可以恒品视之也今观西京龚黄诸君美政芳声光昭史牒良不在丙魏之下延及后代张酺以近臣出为太守鲍昱以郡守入为三公表里逓迁若有轩轾不知道在安国意主庇民即外补非轻内迁非骤矣昔人之见渊哉近世仕者以亲民为俗吏视宰藩为常秩即典一州徒拥茅土期将半优游待迁闾阎利病絶口不问国家将何頼焉有能举循良之政巧宦者且诋其迂矣然则民困不苏国本日蹙当事者能不执其咎乎新安晖山方公以制科高等出入两京戸曹议论本道法絶无俗情临政务公平卓有古韵葢恺悌寛简宜民之君子也顷来驻节留京适余跧伏已久每停斾青溪极谈当世数及守令未尝不慨然想古循吏之为人余曰公出守近矣今古将奚由公曰何余曰由古则民可康以之猎誉致身则疎由今则宦易显以之保民畜众则悖公笑曰奉职循理愿守前训吾不知其他余曰公真古人哉亡何大觐方毕诸枉悉汰天子亟求康阜乃命铨司慎简京臣贤者出守四方俾振吏治于是公得广西之南宁余曰公今被命矣幸毋忘青溪之谈公曰敢不如约君试观之既而筮日将行或有问于余曰南宁外逼交阯内接溪峒人性轻悍盗贼时有公温良长者此何以居余曰王风沕穆夷方遵轨今非昔较矣矧南宁在岭表极称善郡民寔易化以公忠信笃敬何往不宜此行抚御有方经理得所民且将歌叔度之来暮纪何武之去思矣何难之有且而独不知公济变之才乎在中州折逆藩方张之势人以为有汲黯之风其在北平御黠寇突来之患人以为有李牧之略以此安内攘外赞化宣猷厥用甚裕矧千里坐治顺流休息岂非公之易易者哉指日玺书褒奬洊登公辅如昔贤故事耳且谛观其化裁乃知余言之不妄也或者唯唯而退余辱公爱濒行不能无言俄而白屿金君复以同乡诸君子之意来托致词遂次第芜言为赠送膳部沈子擢广西佥宪序　　黄姬水  

嘉靖三十有五载岁在执徐士雅山人鸿窜遐陟滞于秣城钩沈子以奏最复拜礼曹尚书郎病舍于徐氏西园园多水石禽卉之趣招山人晨夕游咏其中将请告焉草疏在袖而广西佥宪之命下矣命新下例弗敢请廼舆病戒行山人送之都门之外沈子蹙然谓山人曰事君者有献身之义焉病而弗事其事者病以身其罪小事其事而旷若职者病以心其罪大吾宁病而弗事其事无宁事其事而病也桂林象郡古百粤地也虽熙洽渐被可称善国而兜离椎髻之余俗在焉士其谚乎民其犷乎余司在风纪职在化导方病余身余惧余之病余心也子盍语诸山人曰嘻藿食鄙夫潜伏幽介久矣安知经国之事乎窃有闻焉太上以德礼教民民有格心衰世以政刑教民民有遯心故礼者天地之经也民之行也帝王宰物之大柄也礼者履也君子得之以成德礼者律也小人得之以防淫子以礼官而教僰俗明天子有深意焉子行矣子欲淑尔士廸尔民舍礼奚适哉沈子曰唯唯否否吾闻以身教者从古之训也余身未率礼奚以教人为子言诬哉子盍语诸山人曰孝弟者礼之枢也故记礼者曰父子亲长幼和而后礼义立而孟轲氏以节文乎孝弟为礼之实孝弟立而礼行乎间矣沈子六龄失恃事厥考似葵君及今程母太安人愉婉承志鞭挞靡怨卒立身扬名以显其亲史王公维桢曰沈子闵损王祥之徒也友爱诸兄弟惇至急难御侮不失其性及举进士悉推所有田四百余亩赡其两弟及兄之二子所存仅以供墓祭自甘澹泊而不悔史欧阳公衢曰沈子晏子范公之徒也沈子孝弟之行可称述如此则礼沈子身有之矣奚教弗从淑尔士廸尔民声明兜离而冠带椎髻在沈子之身于是沈子涣然汗躩然起曰敢不奉子之言以药吾身吾病且已矣遂书以赠其行  

送袁宪副之粤西序　　　　　何乔远  

曩河西不靖酒泉张掖间为寇巢穴天子赫然命元戎总巨帅往视师又命在朝卿执之臣阅其军稍稍上首卤百余数比滇之边缅甸拥众犯我四属夷三宣慰寒我辅车诸抚镇之臣有防糠之忧兵家之变不可遥制文吏无事而掉其舌武夫当急而缩其手捕寇若啓衅奏防似攘功疆场之臣居相戒也虽有博逹疏通沉鸷之士亦且旦夕相防几无故一朝有急飞羽驰传上警乗舆今有贲育之强防风长狄之广大虮虱齚其股蚊蝱噆其指曾不得枕卧与其临事调兵马运刍粟薄伐惩创而后献俘告庙勒山表海孰若择贤帅蚤填之今夫西粤之地蛮獠错杂瘴疠流被沿府江上下其山牙排防列其水箭激雷鸣挽舟逆流若登于天苖夷率出恣剽掠急则窜匿箐棘中往往蓄毒火缒巨石窝伏机弓中压人缓则复为寇往虽尝一勦洗之是鸟举兽骇散则复聚斯亦虮虱蚊蝱之患也天子以公备兵府江固将命公朗辟政教设度机宜为国家图不闻不见之功今辇毂之下惟缇骑最横称禁兵从执金吾徼巡逐捕寇贼奸宄而彼因以为奸利受赇曲法批根猛吭莫之禁御自公为尚书刑部郎中梏其人而缇骑之士肃然无敢以巧诋乱由公之令行禁止其远且小者终无难焉也公外沉毅而内恬澹居曹无事则扄戸读书无所不观同公登进士者为左右侍郎据堂上公旦日升堂拱揖出取牍持之诣几前待署判或时燕见左右侍郎至盘辟不能礼而公之心二十四年如处女夫非恬澹乐道之效也欤哉朝廷用人介胄名誉寛急有宜如公仁勇兼蓄可急可寛是宜持节钺以往镇压西粤人公为国家图西粤功且不闻不见母宁兹即北【`阙`】可也送郡侯桂南李公归南宁序　　张　萱  

夫今之士若李先生者岂不诚难乎哉先生西粤人自少束发对公车辄崛起西粤以循吏高第入诸曹为郎佐大司农事以王父忧复补司农郎大司农无不人人称李郎万里才也故有惠州之命时某太夫人春秋高先生不得以家养遂奉太夫人东之惠州居二年不佞始受命从楚来不佞无能为役幸得佐李先生下风则私心窃慕之先生亦习知不佞时时为道太夫人事云太夫人虽八十乎尚健步而先生青鬓子专城万里诸膝下无不得为太夫人懽者忽一日太夫人慽然谓孺子无以妾为念妾之木拱矣妾将西乃携诸孙归时先生辄计与太夫人俱而属有大政不得请先生于是日夜悲号废寝食者久之遂以病闻时不佞以篆之博罗先生亟驰召谓不谷去矣方寸已乱愿乞骸骨避贤者路且圣天子不一臣某太夫人仅一子幸为不谷谢诸长者不谷去矣不佞即进问病状与所以去而先生则终不欲言病状与所以去也诸童仆业已束图书心揺揺如悬旌矣于是国中诸父老子弟与吏若胥攀门泣愿少缓须臾而如弗闻也者诸邑长佐辖布堂下弗忍别而如弗闻也者一时监司台部诸长者交檄驰国中以留李大夫而如弗闻也者嗟夫先生岂不诚难哉夫君臣之义道不合去言不听去不得其官去年及去疾去先生诚非疾矣一出而为循吏为贤曹郎为良二千石而道合而计行而官称者也况当艾服政竟以某太夫人之养而弃二千石如脱屣岂不诚难者哉然不佞则窃有幸焉古有天子用才而不使余者莫如周士为人主用而不有余者亦莫如周故七十始致事又曰耆指使葢诱之毕命而后已时虽孝子不得有其父母及其衰经营四方之士有慕乎偃息在牀者不敢归且以嘉我未老为解葢至于不遑将母之诗益可闵已明兴不为一切以尽士用士亦因緑获狥其私疾有告亲老有养故士重君则与进重亲则与退今先生归奉夫人日三商起问夫人美寝诸孙报耒臼无恙即牵黄犬上罗秀昆仑诸山以甘毳供夫人余年而先生亦自谓虽加一日可也视周时诸人士赋祈父者得先生不恍然自失邪先生其亦幸而仕于明者也或者曰不然也夫士何常之有急在亲则亲重急在君则君重明兴以周道致治求贤如渴宵旰之上惟恐士弗竟用而与我共此者又在良二千石借令今士皆李先生则今日去一二千石明日去一二干石谓国家何方今南北时有缓急正王事靡盬之秋一旦念旧臣求忠于孝令县官下尺一问李先生汉王尊事则某太夫人亦不得而有矣先生幸母谓天子不一臣夫人仅一子也  

苍梧云影序　　　　　　　　王穉登  

黯然而销魂者别也飒然而变物者秋也忻萃而痛暌者情也述而忬悰者诗也廼若重耳离秦世子独伤夫渭水子卿还汉都尉慷慨于河梁岂非日月敛照风云动色者哉博士先生西粤英灵桂城瓌异羣季竞秀既称荀龙三俊同声亦云薛鳯先生玉德内朗金声外亮白眉称最于五马春草标贤于三谢周郎之醇易醉叔度之陂莫测关尹不逢识紫气以何人司空难遇劚龙泉而无计七载浮沉一官远调扳仙舟而莫逮渡桂水以遐征海日团团朝悬苜蓿之盘客星奕奕夜犯桄榔之野于是车马在门离觞初引赋诗惜别伤如之何大夫能赋咸推绣虎之才小子何知敢效雕虫之技勉撰斯文系之篇首题曰苍梧云影呜呼王维渭邑指栁色以赠言何逊扬州覩梅花而兴感命彼芳名庶同斯义云耳  

送郑龙冈先生之任永宁州守序　余　寅  

隆庆庚午古田平朝廷重古田不可卒化于是改县为州为今名置守尊异之守阙于是以龙冈先生往先生倅吾宁其听决如电其操洁如水世之所谓有才具吏也其可以宅先生所何限而竟得是官于是不肖寅诧而谒吾郡公郡公曰何诧也曩古田未平难在平既平难在守耳古田者两江之巢窟而广右之奥区也古田辑诸郡举辑古田骚诸郡举骚庙堂借一州守庶几慎固一省意可知乎顾若不愿往于是寅又诧而谒吾郡理公曰先生之不往也何郡理公曰以太夫人为解先生之以太夫人为解也得非恐贻太夫人一旦之忧邪虽然吾必以为无庸当黄门公抗防至再三廷杖亦至再三雷霆摧击无不糜灭太夫人且甘而不为一旦忧庸知兹往遂有一旦之事而必贻太夫人忧邪丈夫一身耳业已许国安能复念其私太夫人茍愿先生之念之也先生官吾宁颇号乐土不愿就先生养而甘与其妇若孙于于而窭处若忘先生不谓偶然得远恶地而曰以太夫人为解也且先生倅吾宁几三年无一防于官箴此特仕者之常耳未足以列于不朽之林也徼幸往而拊循诸蛮诸蛮回面内向遂成宁宇大则庙食报称罔极小则镌石传于世世凡今之人谁能免于一旦如是而一旦固先生之千秋也假也黄门公而在有以此州当黄门公黄门公必毅然往如寅所谓千秋指假也有以寅之语语太夫人太夫人必慨然泣下矍然起立大赏寅所谓千秋指故太夫人无庸解也郡理公曰然则其往之也宜奈何寅又应之曰诸夷亦人耳顾诸君不解人之説也率用竒鬼相视倐而为厥状无算倐而为祟厥状无算是以斤斤者处之故遂猜之靡靡者处之故遂慑之霍霍者处之故遂激之此何异骇兽而搏之先是县治寄郡城去其民一百五十里而遥是弃其民于诸夷也平日阂格不习其民民想望上官如想望天帝不可覩见遂使诸夷敢于鱼肉吾民谓其守不必知知不必恤也而其祸遂蔓引至今吾愿先生单车往止携苍头一二人往而葺州治还归本疆释衔辔决藩篱竭其情而与诸夷与其大吏约毋文法苛我毋用常课短长我与其同官约劼饬澡涤咸慎大贞毋或俾诸夷窃笑我与其土目约谨治尔生我则生生不善尔生戕我嘉生我则有大降眚示以悃愊寛以浩荡洞中廓表如日月无隐于诸夷诸夷无不人人仰首闿鬯鼓舞承叙几可必集古治夷多能臣或力得之或抚得之其轨非一今国家威力既芟薙之矣则其急宜莫有加于真信虽神乎犹听于諴虽騋牝乎犹听于塞渊如是五年七年诸夷有不以先生为慈父母为神明主寅诚诞人不敢复称弟子永辱门下此之为赞先生千秋之业也抑何如郡理公大然之遂次其语赠先生往而以质于郡公郡公曰果然庙堂借重郑先生不虚矣贺少司马胡公祖擢总督两广序　鲍应鳌  

今天子履元御极垂意封疆思简名硕重臣俾肃宪度固王畧而两粤以督臣请天子若曰惟予冲人嗣大厯服东西二广逖远其遴忠猷肄文武事者往而我应天巡抚胡公实首廷推以都御史拜兵部右侍郎领其职命既下中外咸知朝廷所以计安疆防整饬边陲意綦重而南国士民在都下者争言南国不可无公陪京数千里内郡县棊布星列其在三吴则地沃而民汰俗诪张喜乱间者不数月而一逞于淞再逞于昆钱镈铚艾之塲几化为甲楯戈鋋之地頼公来绥集以有宁宇民詟服无哗江介上游之间其地多剧寇民心隐隐揺动公申饬宪令董治有法年来严鐎无警而所在晏然夫孰非公之风猷劳烈有以绥靖之而公之为政仅期月而已借令得公在事久则所为我南国濬涤荡沃濯痍煦寒其福利何可胜言而两粤絶夷裔之交反得以慑公声灵浴公泽将徼外顾重于畿内欤予谓不然譬之公田之雨内者固冀其优渥外者亦望以沾濡岂以股肱重地天子不欲令公久此为我畿甸龛暴字甿而南顾苍梧百粤之区絶峤重溟卉裳罽衣鸟言兽窜之属叛服不常不得才望大臣总持操摄一旦控制失宜讵能必猺獞蜑蛮衔勇韬力以无逆我顔行万一有之其骚费亦且移之内地近事不可鉴乎东略搆祸天下骚然而南国为财赋之薮其虚耗当更异他省庙堂之上筹此亦至熟矣而吾郡大夫周公以新安在南国中虽称僻远然借覆露如在公几席之前以书币来征言贺公其所以诵服公甚备某不能洋纚厥辞而约略大指所称公之政其神明警彻使巧吏债帅不得借事依托饰端末以欺鍼芒其洁廉肃括使墨绶贪弁不得侵渔罔利借因縁以逃法网其创思远图宁前苦后治使鳬舄不得岸帻而咏鹤列不得踞氷而游葢公之纠察威怀宣猷奋武者诸媺懿不可缕数而大端不越于此某为之首额曰防哉明使君之言其所以诵公者正南国士民之所以不能释公者也今天子之所以简公于两粤者正公之所以为天子治南国者也方宇之内广谷大川异制民生其间异俗而其谒所欲而来拂所欲而往则凡有血气莫不皆然即先王之致武也亦曰勤恤民隐而除其害云耳岂今炎徼之丑独非血气之伦必待锋猬斧螗而不可以约束整齐终于深昧负固不狎话言不顾诛夷而已葢尝歴考当时壮猷之老石画之英其声讨勲伐讵不铿鍧炳耀荡人耳目而要其始祸者皆由不谙夷情不畅治理或利其犀象珠玑或违其情欲好恶以至于此则公今日所以治两粤之道亦可知矣往者朝士纷拏人情訿公谔谔琐闼中竟以忤时趋出歴外藩而声实愈重舆论为公不平不旋踵而晋陟纳言秉钺开府屹然以身系南国之重天下之人情物望愈益归公不待报政而膺督府新命以示不阶寻常尺寸赐两粤之履总文武之揆明主所以待殊才硕望者则然其葵公深矣宁望公以喜功慕大扬威絶域之表为第往而练军实以明武储经费以待匮守疆界以示防一切明德圉奸昭公威私则两粤可以永永无事然而皆公绪余也观公治南国如此而所以治两粤之道又可知矣葢两粤今虽号无事而事事之道固在今日所为事事者何也即所称公之神明警彻洁廉肃括而创思远图者也先后督两粤之名臣固非乏而无如王忠肃韩襄毅刘忠宣王文成为最着岂四公功名皆以两粤显葢有先于督两粤者所以能督两粤而功名独赫也况忠宣固公乡先哲也芳烈具在公之显庸懿烁讵不可远与比隆今冢宰周公又公乡衮也而又由督两粤进而宰天下新猷具在今以公踵其后岂非知公有不让前修者乎即南国士民不能舍然吾又譬之霖雨天下不崇朝而暨四海无地弗究何论内外远迩我南国竟在公宇下矣请书以俟  

贺凝斋刘公总制两广序　　　邓以瓒  

凝斋刘公之监江右也按功令而轻重布之惟是三司大夫具得展采错事不茍为希合而疆内以安葢八月于兹廼天子注意广东西寻移公总督以去诸大夫不能释谓不佞雅素属赠言焉予何能辞予尝与公论养生矣非其躯殻之谓也夫性所谓真生也故务就六骸而直证其体若顔之为仁孟之立命而辟谷长视不与焉故曰非其躯殻之谓也葢去予五年而来抚兹土予选耎即有闻徒然似合似离而公性日以定今其为政也振之刷之不落气魄经之理之不涉拟议超然繁柯之尽脱矣予故以清闲造请乃公目击而谓予几也与我微言予应之当其解则以为果几也期以朝夕共学廼寻有新命无论诸大夫即予能无介然乎虽然两广兹安矣予尝数问土人而详其事夫蛮夷故贸易土中非必为盗惟是齐民多没而煽诱之其延遂蔓葢昔有司之网常疎矣谓是絶远非人所乐往故寛然不饰簠簋浚民以生至使不堪诛扰而剪为逋逃非必自弃也大府不暇察其原以为纵之不武曰我姑剪灭此而后食比论首功良民强半往往即事累致之是民再毒而夷再玩也夫岂不揶揄我为故朝饮至而夕告警一督府去曰既熄一督府来曰方炽将何时已邪予尝私计以为得廉靖一人而好镇抚之使诸司效焉人人廉隅如吴隐之安集如龚遂则庶乎其可也然以语人则见以为迂濶而远事乃予进而叩公公曰予不为功利也而已矣嗟夫何相契也斯所谓一人邪公超脱自迈壁立千仞若乔岳钩深析微迎机而解若利刃善必先知不善必先知若照里诚秉忠不择事而敢当若任即予迂公岂迂者哉予固虞公下车其召诸司而训以令德威贪黩以刑檄诸夷而谕以祸福使归命也此公之心也借令不得已而有事原野无亦惟是渠魁是求无令纵于荼毒足以靖封疆而已抑岂肯杀一不辜而虚张自右以重民艰虽然公之灵尝着闽越诸夷业畏恐倘招徕之不待其辞之毕也昔尉佗称王汉以单辞报罢近王文成安谕思田顽民稽首皆已事可覩法言曰不疑人者人亦不疑也不伤物者物亦不伤也故古之至人鬼神可通金石可贯虎兕可狎禽鸟可窥葢无所不同无所不化呜呼非通夫向之所谓养生也孰与于斯今也亦尝以一二效古人之为然机智中存神生不定即愚民得而窥之至于不効则诬载籍所称以为实无是事是以意而论性也恶所谓通説哉公行矣予深惟今天下之故可虑甚伙不在百粤体国如公肯使久处遐方哉行矣善自爱于是诸大夫闻之喜以为廼今知公之养生逹于政也予作而曰然无妄不真斯以为养也予尝不解夫老子之为言道之真以治身其绪余土苴以治天下国家犹二之也公以予言为然乎且以请赠何学闵郡丞还郁林序　　　郭子章  

余始来潮是时同寅诸君郡丞大夫郁林何君敢复别驾予邑康君梦禹司李防自王君国賔已而楚梅君鹙梁君义卿延平郑君竒瑔后先至葢相与周旋鳯城鳄溪间共六人不三年而康梅王三君解组去今何君复去归郁林嗟乎是何宦潮者之多隐也予能不于邑哉或问之曰儒者时则动不时则静是以古之士有意而未可阳也沈抑以辟罚净嘿以谋免何君辟时与岭以外多湿疫短狐为菑飞鳄为厉韩子所谓涨海连天毒雾竟日何君薄之与地负山阻海民悍黠喜鬭何君固弗程督之难教化与煑海铸山铁盐甲十州俗富侈而何君好修洁与迕避嫌而远利与不然台臣监司闇于其为人与予应之曰天地变化草木蕃何君诚审时者潮风气开爽瘴疠销歇非贞元比干戈隐遁诗书盈城野邹鲁如故非嘉隆间比仲尼不淄于湼夷齐不易贪泉葢自何君倅潮上之人慰荐而奬赏之者岁不虚牍无不曰廉介贞诚云或曰如君言则何君何以去嗟乎何君恶能不去不去何以为何君何君之去非其才之罪也非君相之闇监司之蔽不引手也非山川之阻民萌之鄙俗尚之薄不可州处也难言哉难言哉葢所以中之者悠悠而听之者汶汶也而君质直无沈心口呐呐不出声而无佞词无沈心则不隄人之中而不佞则无以廻人之听何君即欲一日安于潮得乎君欲去久矣而不即去其先大夫封诰滞于燕不果来君迟之年余使者自燕负二轴至君喜而俶装曰是足归而奏之先人墓下矣予与二三僚友勉留之何君曰何某数竒无能脂韦世路今之归矣即家徒四壁立氷井春草足甘食饮火山夜光足洞肝肺铁城铁门据而楗之吾室也勾漏稚川金石道士招而狎之吾侪也晋之而陈氏之春秋栁州之词赋可味也又晋之而张敬夫吕成公之问学可寻也皆吾越西之所有而郁林之足乐者彼中者与听中者趣吾归以还吾乐吾益友也如或人言吾且坐驰恶得归而行乐乎子章曰达哉何君君昔病病在牀第哦诗别妻子朋辈无几微不堪状夫细死生则薄去就此之谓县解于是抗手韩江而别已乃次第其语为序遗何君且以解或人之疑  

赠光禄勲刘老师擢御史中丞巡抚西粤序  

苏　濬  

周官庖人掌饔笾人掌实醢人掌豆汉魏而后以光禄勲摄之大都察隂阳辨燥湿为天子调养牝不滑其精而已夫臣之爱君岂肤革色泽之为报哉九重髙扄俛视黔首步武若不相及乃其甘苦酸辛精神命脉通而为一故调和四方者所以调和人主也倘驭弛其柄若以水济水民于是乎豪侈驵侩纷驰如骛不然又一切任武健以亟疾相髙民于是乎毙于荼桎沦为髑髅即主上安所愉快焉吾师刘先生为光禄勲既调剂圣躬令天倪纯固矣兹擢御史中丞巡抚西粤将俾调和四方无少壅阏所望于先生者不亦钜邪苏濬曰濬游先生之门读侍御奏疏则叹先生之烈云当先生按云中上谷时北敌不胜防犊之爱叩关欵谒请世世比属国当事者议关市不絶以中其心而骠骑健卒幸一时无事养安自快先生独虑之也谓抚与贿相近我以利豢敌而敌以重赀要我我噉敌以休息而敌愚我以宴安豺狼难厌酖毒可惧呼韩可受结赞可虞也缕缕千言章凡九上议者见谓与督臣相左而不知借是以饬边吏伐敌谋督臣得安然受魏绛之利者先生之力居多云今云中上谷间士偃于垒马息于槽吏无亡镞之费鸟无焚巢之菑沿边赤子卧鼓而嬉者十余年即有长平冠军之才无所用之而西南诸夷肆为不靖扑之而愈炽隄之而愈决天下之患不在北而在南矣夫以云中之桀黠上谷之鸷悍而畏先生片语甚于十万师且折矢相戒莫敢渝盟蠢兹猺夷何足烦尺棰哉濬闻夷非北敌比也编篱而处力田而食其嗜好与吾民不甚相远第无以扰之彼且深箐之伏黝谷之藏猿鼯啸而狐狸嘷已矣彼且悍然执兵敢行称乱者皆中国之桀亡命而入于夷者也夷弱则吓以汉法而隂没其赀夷强则奸阑出入而与之为媾始则为羣酋耳目而隂噉之终则握其兵权而役使之中行翕侯此为戎首不特西北然矣窃谓驭西北者在良将驭西南者在良有司宋乾道间范成大制置广西以恩信结诸夷猺人受约束愿比于编戸尚安事兵今之兵威不为不振矣迩者古田之役上首功者万计栁州十寨之役上首功者又万计彼桀黠巨魁馘者馘窜者窜其仅存喘息者不过蚩蚩之党与鸟奔兽骇之余耳积胜之后易为威困踣之余易为德兹其施德之时哉诚择良有司治之乘其大创与以自新吾固藩篱毋阑而入吾诘奸慝毋阑而出俾桑土之戒不疎于未雨芟夷之惨不及于无知隂阳调剂太和旁浃即遨游尧舜之山吹芦笙而歌可矣  

送金全州归新安序　　　　　陈懿典  

岭西在前代为边徼絶远之地长沙零陵间髙贤如张九龄陈尧叟余靖之伦时有宦游之迹而不多见则其风犹窳陋未免以遐心界之也入我朝人文舄奕尤盛于全家弦戸诵至比邹鲁而缙绅先生捧檄绾纶于其地者亦皆欣然乐为文献之区而忘其荒远则国家綦隆昌炽之化其暨及深矣新安金君以龙骧衞参军擢贰全州诸交游咸谓君才谞望实中朝所共推毂全虽号为州而声华文物可当一大郡州倅体貎尊重非邑佐埒且新安至岭西道里二千而遥非有鸟道九折之阻君膺峻擢领大郡又当国家破格用人之际安得以遐心视全乃君逡巡谢曰余借诸君子而滥竽幕职又徼惠诸君子之左提右挈得无陨越而循资更进夫人臣事主一命皆恩东西南北惟君使今日之命于涯分已逾何敢以全而有遐心顾循发自省精巳销亡恐不任吏事将解组归新安何敢当诸君子之劝驾诸交游闻君言或谓金君有才者也奈何不竟其用必薄全为儋耳或谓金君近有道者也以不用为用将借全为彭泽独余交君久知君于两者皆非君纯心质行好为德而不欲自名事无不尽心而过自挹损慕义乐施竭蹷奔命而退然如不胜衣其为卫幕也拮据心力提衡衞事大司马中丞直指无不知君故有兹擢君茍履全州视衞事不啻倍蓰君真心任事上之人日益知君则君之身日益无息肩之期故一旦翻然而谢事也庶几乎古者尊生知止之微指乎夫境浓而淡者圣也境淡而淡者贤也境方浓而能淡者贤之贤也余见缨緌之夫往往争言丘壑而恋不能舍即身丘壑矣犹心悬魏阙若金君方进遽退将浓即淡可以风矣若谓全为边徼絶远则今日之长沙零陵固比于邹鲁者也君何敢薄全亦岂借全为名乎  

送敬所周先生擢守平乐序　　顾宪成  

以予观于周大夫何其闳览博物君子也大夫故有竒质负今古之鉴而尤嗜学不已上自六经下至诸子百家虽夫棼猥错杂若陈庭之隼防风氏之骨商羊之儛靡不能次第言之其有不合务为旁考曲证究其所以已着为説则疑者解昧者晰乖剌谬戾者一切得其指归昭昭乎若揭日月而行诸涂也予受而读之洒然异焉以为其用心之密如此于是从民部郎出守平乐大夫过予而论所守平乐者予则谓大夫固优之也昔孟子论政欲令民百亩谷五亩桑鸡豚狗彘鱼鼈罔或失时其事至纎至悉而班固作汉书所称述良二千石若龚黄诸人其人咸明通博茂比考其行事细及沟洫烦及米盐粗及树畜微及钩鉏与夫鳏寡孤独且为规画区处曾不厌其屑也者而已之以故其吏治超焯古今鲜俪迹大夫之用心岂其以孟氏为迂以龚黄诸人为俗吏也微独此而已大夫尝七任矣一为庠再为邑一为郡三为部所至上安下获声绩着闻乃今为二千石又何必释是而他求也大夫晨起坐堂皇与其僚从容议可否及诸所宜兴所宜废因是反而思曰吾曩者业佐郡矣已延见属吏问民疾苦因是反而思曰吾曩者俨然而称人师矣夫若是其知所以与之矣于平乐乎何有予乃谂于同署诸长曰若大夫者不亦信乎哉其优之也夫博古而傅于理之谓学通今而传于事之谓政两者大夫无弗豫也兹行也其必有令名矣  

苍梧郡守凌公奏绩序　　　　叶向髙  

凌公治苍梧三年矣苍梧之父老子弟聚族而谈吾郡僻在南服重山密箐夷獠之所居征戍之所仰给百物财货之所不至民疲于征缮卒困于侵渔两造之待平者苦于寃滞吏治茍且为日久矣自凌使君之来也而里无夜呼官无昼攫狱无宿累伍无逋饷帑无漏巵胥吏无鸱张案牍无尘积期月而可三年有成梧民虽僻远如在辇毂下矣如使君治郡功状壅遏不章何以劝长吏而大庇民乎于是公之僚佐暨诸邑令长以父老子弟意请于司理林君属余姻兴业陈令乞不佞之一言以扬励公曰非太史先生言于公治行无当也余受牍而识之公之治郡也吏有奸辄论治金钱出纳皆躬覈其籍筦库者不得低昂狱卒或苛暴必痛绳之为谨择长厚者使视囚饮食汤沐毋敢失听讼无大小必得情有犯法而伪死以逃者公从他讼钩得之人以为神戍卒当受饷必先上簿按簿呼名一钱无所漏其洁廉惠爱约已而裕民严吏而寛民盖自昔史传所载循良治绩公皆有之乃其大者中贵人冯借威灵视梧为外帑将取盈焉其爪牙虎而冠耽耽兹土公谕中贵人以利害而裁其爪牙以法关市之赢课额之供所可委曲以奉中贵人者太守不敢爱若军国常需封疆定赋尺寸不可失者太守不敢私中贵人无以难欲以事中公公不顾也粤之诸守吏恃公而强其父兄子弟恃公而无恐微公则梧之帑立空脱巾之变可立待也公虽为守而重于大吏所治虽止一郡而功德所被常旁及于他郡此则自昔循良未有如公者公今上计主爵者次第治行必曰左珰之毒流遍海内粤以西何以能晏然若是公之功状不益着哉子之论政曰安身取誉而霸主美其臣则曰不善事吾左右以求誉誉一也于民则公于左右则私要以民安身安如流水如神明如父母如膏雨誉将焉往公悃愊无华非好誉者然三年而颂声四起何誉如之三年而当中贵之冲不少挠折何不善事左右如之天子神圣恩威不测楚珰肆虐弃之如腐防公亦乌庸事左右为乎公政成矣近而一郡远而全粤又远而天下操是术也民安身安有余裕矣始公令南昌以忤贵势徙他邑其不畏强御类如此夫居今之世治郡邑而欲称贤守令非强项曷任哉非强项曷任哉  

送周仲先之粤西防藩序　　　张　爕  

丹葵载倾慕廻光而终向青桐髙引洒轻露以徐流忠在远而不忘道随宜而辄効东西南北之惟命讵内外以择官出处语黙之同心逓云峰乎送客余友周仲先氏道性天悠神姿霞朗扶桑耀景防成滋畹之兰屈轶当堦散作防门之草豸逢邪而善触马立仗以思鸣漕政清严即善毁者不能汚君之品国章阐纵善梗者无以窃君之权既乘骢之行行关中待命羌狎鸥之泛泛海上忘机爰辍司直之南牀晋叅中书之行省零陵天尽占使星乎明峦漓水波长借王风乎被浦虽非善地名山亦境内所丰雅号通才遥云自掌中可化略稽朝寄勉就官情驿路初悠夫斾旌行囊仅携乎图籍唱余和尔方深解袂之思盻岫瞻江小托后车之乘共纡徊而访故烛短杯长齐蹀躞以搜幽径深云浅徐自闽乎徂粤渐遒露而为霜勉铸昌化以答昭明慎防瘴烟而勗光彩是所愿申夫贫赠抑又倍驻乎离怀者矣君辨持非马而养备木鸡信孚豚鱼而学穷豹防所居防润久翔嬉乎春台所部迎欢知帡幪乎夏屋逢人咨画明镜匪疲殉务经营善刀频解伫圭社之茂锡上今召君母金玉以有遐惠而好我  
