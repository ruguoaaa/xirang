---
title: 第1部分
index: true
icon: editor
order: 1
category:
  - 诗藏
  - 诗集
  - 粤西诗载
  - 粤西文载
  - 粤西丛载
tag:
  - 钦定四库全书
  - 集部八
  - 总集类
  - 汪森
  - 清
---

## 粤西文载卷五十一  

桂林府通判汪森编  

序  

韦公厥智诚峒序　　　　　【`唐`】韦敬辨  

直上千万仞周围数十里昂焉若嵩岱之竒形隐焉若蓬壶之雅趣丹崖磊落绚五色之彩霞峒幽虚吐四时之岚气悬嵓坠石有羣羊伏虎之形激涧翻波若排鸦捕蛇之势幽溪修阻絶岸峥嵘芦莽森罗嘉禾充物韦使君性该武禁艺博文枢窥祸福于未萌察安危于无像往以衅起萧墙变生肘腋处兹险奥爰创州台位列班曹砥平绳直周围四面悉用雕防絶壁千寻宜皆刋刻前临沃壤黍稷与稻秫芬芳后通崇隅岚气与翠微隐映澄江东逝波开罗锦之花林麓西屯树拥长青之叶远山近水匪暴客之咽喉涧戸汤池岂姧雄之鼓吹寃踪退散怨迹沉埋同气之谊日隆手足之情元厚岂不戴名山之景祐沐灵岳之洪休危而为安祸而为福聊鑴翠岱谨述徽猷  

九日陪廉使卢端公宴东楼序　于　邵  

国家以桂林重镇吴越襟带有郡县可以纲纪有蛮夷可以羁縻朔南声教葢以此始皇上缵承大位之明年啓谋羣后载命连率是以范阳卢公自京而来条察二十八州诸军事千里之地遂无外虞三军之士皆务前敌然后赏必劳罚必害官不易法府无留事封略既静公堂自闲况重阳美景得不为乐大合賔佐髙张郡楼红尘发地青山坰牧连天涨海来接苍梧凭髙而翠霭转微送远而白雁看没泛椒菊而算爵顾丝桐而闲奏賔醉月上主待露晞想彭泽之独游怅马台之陈迹今日之防何其盛欢某负累谪居幸趋庭府黜参佐之礼陪上尊之娱韩灰已然邹谷自暖奉命为序冠于羣篇辞之所难敢谢不敏请分赋五韵书诸即事云  

南溪白龙洞序　　　　　　　李　渤  

桂水漓山右滙阳江数里余得南溪口溪左屏外崖巘鬭丽争髙其孕翠曵烟逦迤如畵左连幽墅园田鸡犬疑非人间泝流数百步至岩岩下有湾壤沮洳因导为新泉山有二洞九室西南曰白龙洞横透巽维蜕骨如玉西北曰元岩洞曲通坎隅晴眺漓水元岩之上曰丹室白龙之右曰夕室巽维北梯险至仙窟北又有石室参差砑豁延景宿云其洞室并乳溜凝化诡势竒状俯而察之如伞如軬如栾栌支撑如莲蔓藻井左睨右瞰似帘似帏似松偃竹袅似海荡云惊其玉池元井岚飇廻环交错迷不可纪从夕室梁溪向郭四里而近去松衢二百步而遥余获之若获荆璆与隋珠焉亦疑夫大舜游此而忘归矣遂命发潜敞深磴危宅既翼之以亭榭又韵之以松竹似防方丈似升瑶台丽如也畅如也以溪在郡之南因目为南溪兼赋诗以纪之宝厯三年三月七日序  

赠孙梦臣　　　　　　　　【`宋`】邹　浩  

淮南孙傅梦臣与其弟佃稷臣试广西转运司不利郁郁异常时余语之曰无如之何何必尔梦臣蹙然曰佃年少尚可处傅长矣家贫亲浸老切切以望者此举耳乃蹉跌不偶语未竟长太息至再三复语之曰梦臣学通经史非不博文有体要非不工两与计偕每选益髙非不遇其如有数焉不可必也三年大比兴贤能士失意十常八九茍文学未富当反求诸已如梦臣正宜归之于数今交游间以此寛梦臣者多矣亦有以梦臣意内之事言者乎曰未闻也曰顷下诏求言之初梦臣慷慨追数政令盛以皁囊焚香涓日再拜而上之中途逓兵利囊而毁书不得逹其后及以妄言先烈者抵罪梦臣独念向使囊封无恙至今犹羁縻远邦以为亲忧况赴举乎可以释然矣昭于广西最为恶地炎氛瘴雾四时不衰行商不敢入其境过客不敢饮其水信不可一朝居也尊君宣德俛首賔幕乃四年而后罢幸而名实着闻郡太守知之部使者知之诏使知之相继论荐陛见改官使尊君尚间关选调而梦臣先及第果自安乎可以释然矣去年梦臣大病精神戃怳濵于危殆幸而愈言动犹数月而后如初今年夏秋之交疾又作虽不如去年之甚然赴试时病气浮白未散也使去年遂危殆今年复大作则方且重贻亲忧何由他及乎可以释然矣梦臣文学过人士所推重安知非造物者更欲动心忍性充养器识以为大任之资不但决科一时而已孟子非欺世者其言此尤详观之益可以释然也梦臣黙黙听悠悠思忽然而笑曰有是哉有是哉今闻命矣徐视其眉宇则中和之色津津然生矣  

叶刚明字序  

予之窜昭平也由湖度桂岭而南雄叶适正尧道方侍亲为桂州幕官一见如故人其后尧道侍亲权髙州教授往返昭平又数数相见及予防恩移汉阳尧道尊亲初转宣德签判浔州未行又相遇于桂方亲戚故旧弃予如遗之时尧道乃坦无嫌疑每见益厚殆如兄弟急难之情求之昔人且不多得而况今人乎知其可与适道也尧道无兼侍父母深爱之尧道左右顺承惟恐丝毫动亲意晨昏之外治经作文未尝废怠秋试转运司偶不与选不以归咎于人惟自反曰分当如此但无以上副亲望重自愧惧敢不强勉学问以幸有成予以为可与适道又岂不信矣乎尧道属予易字于是取杨子所谓见善明用心刚字之曰刚明葢见善不明则不知适正道用心不刚则不能适正道尧舜文王远矣而道则自古而常今也神而明之存乎其人亦刚明而已矣以子之才之志而以刚明克之予知子有时跃然而喜曰尧舜果与人同耳文王果我师也在家在邦斯无往而不逹矣  

朝阳岩诗序　　　　　　　　张孝祥  

往为仲钦赋朝阳亭亭在建康其诗曰便合朝阳作鳯鸣江亭聊此驻修程南瞻京洛临防阙东望仙家接五城日上白门兵气静春归淮浦暗潮平遥怜幕府文书省时下沧浪自濯缨明年余为桂州仲钦以常叅官十六人荐为广西提防刑狱公事又明年余罢去仲钦直秘阁寔代余葢与仲钦尝游朝阳岩而乐之于余之行也仲钦置酒岩上请佳賔客咸集顾不可以无语乃赓建康之诗以记余与仲钦事契如此为岭表异日之雄观云  

桂海虞衡志序　　　　　　　范成大  

始余自紫薇垣出帅广右姻亲故人张饮松江皆以炎荒风土为戚余取唐人诗考桂林之地少陵谓之宜人乐天谓之无瘴退之至以湘南江山胜于骖鸾仙去则宦游之适宁有逾于此者乎既以解亲友而遂行乾道八年三月既至郡则风气清淑果如所闻而岩岫之竒絶习俗之醇古府治之雄胜又有过所闻者余既不鄙夷其民而民亦矜予之拙而信其诚相戒毋欺侮岁比稔幕府少文书居二年余心安焉承诏徙镇全蜀亟上疏固谢不能留再阅月辞勿获命乃与桂民别民觞余于途既出郭又留二日始得去航潇湘絶洞庭泝灔滪驰驱两川半年逹于成都道中无事时念昔游因追记其登临之处与风物土宜凡方志所未载者萃为一书蛮陬絶徼见闻可纪者亦附着之以备土训之图噫锦城以名都乐国闻天下余幸得至焉然且惓惓于桂林至为之缀辑琐碎如此葢以信余之不鄙夷其民虽去之远且在名都乐国而犹弗忘之也  

桂海岩洞志序  

余尝评桂山之竒宜为天下第一士大夫落南者少往往不知而闻者亦不能信余生东吴而北抚幽蓟南宅交广西使岷峨之下三方皆走万里所至无不登览太行常山衡岳庐阜皆崇髙雄厚虽有诸峰之名政尔魁然大山峰云者葢强名之其最号竒秀莫如池之九华歙之黄山括之仙都温之雁荡防之巫峡此天下同称之者然皆数峰而止尔又在荒絶僻远之濒非几杖间可得且所以能拔乎其萃者必因重冈复岭之势盘亘而起其发也有自来桂之千峰皆旁无延縁悉自平地崛然特立玉笋瑶篸森列无际其怪且多如此诚当为天下第一韩退之诗云水作青萝带山如碧玉篸栁子厚訾家洲记云桂州多灵山发地峭竪林立四野黄鲁直诗云桂岭环城如鴈荡平地苍玉忽嵯峨观三子语意则桂山之竒固在目中不待余言之赘顷尝图其真形寄吴中故人葢无深信者此未易以口舌争也山皆中空故峰下多佳岩洞有名可纪者三十余所皆去城不过七八里近者二三里一日可以徧至今推其尢者纪其略  

漓江泛舟诗序　　　　　　　滑　懋  

绍熙四年秋丹阳张公来主粤事公家世人物文学议论推重一世而尤精于吏道始至思有以广上恩苏民瘼首议浚盐额于支郡以杜【`原阙十一字`】  

寛漕计次则阁版籍之负教编尸之稚津送落南之  

孤以出岭置腰铺增驿卒凿井植木以便道途之往来凡剔蠧栉锄姧抉伏无不顺民所愿欲其厪恳备至疑若日不暇给而公乃从容如平常间则与客登髙访古赋诗饮酒以极其欢懋间亦缀在席末公常手书是诗以见遗翰墨芒寒照映圭荜求观者迨今其未已葢公之诗精深婉转能写难状之景如在目前含不尽之意见于言外如前【`阙`】所云者故一言一句人以争先覩之为快是用镵诸岩石以传示方来  

蛰龙嵓诗后序【`并跋`】　　　　　胡　槻  

庆元己未余为桂林治中寿【`阙`】主临桂簿是时同寮士友刘正之饶述古刘升之蒋子立陈方大赵季行刘清卿及三数君子皆一时秀士往来甚密蒋子立尝学诗曾裘甫刘升之为诸生日吕愿中帅桂招见任寄居士人喻以秦城有王气俾各赋诗以谄老桧刘独不赋其家依辰山嵓洞竒秀尤登临佳处暇日余多率诸君过之必从容竟日今十有八年矣诸君多为古人追思曩昔游宴之好为之心折因并书之庶几诸贤子孙或见此卷尚能记父友也嘉定丙子书于金陵总饷景萧堂槻被命帅桂行次清湘升之之子子阳帅其子士华来迓谈间及之子阳欲得録本因书以遗之嘉定庚辰十月  

张昭州集序　　　　　　　　刘克庄  

淳祐丁未予自少蓬免归后村衰眊废退巷无行迹一日有奉函书剥啄柴荆者问之则辰州纠曹张之使也亟发书累茧无他辞而橐其先大夫遗文四十卷以请曰惟先友序之予因记曩游桂幕台阃森立賔佐人人务蠭鋭出新竒中上官意大夫君方监郡独夷澹自守专以寛静裨大尹绥远人遇休沐或风日佳时必命客联骑纵览嵓壑徜徉永日既而诏以君牧昭州同志饯之于湘南楼时予知君持身如古君子爱民如汉循吏余事见于翰墨而己未深叩而细论也至是尽读所谓四十卷者喟然叹曰前日之量君者不亦浅哉君之诗师石湖诚斋然出入众体与某太守云未能子字民但欲兄字钱严瀬云防勲蓑笠上自是一云台答二禽云忧兄行不得劝客不如归酷类其师秋雨云独木乘危涉劳薪带湿吹夏夜云蝙蝠廻旋舞蚊蝱跋扈飞类唐子西杂诗云阮孚几蜡屐晏子一狐裘又曰移封初闷闷通道忽陶陶类陆放翁紫牡丹云紫垂戸外瞻天近緑坠楼前到地香类二宋南楼晚望云江汉西来天地白咄咄逼苏子美石曼卿四六师平园帖妥精确虽猝遽应酬之作皆有义理之脉他文亦多可传诵君之所蕴如此而余初不能知甚矣余之浅陋可媿君之深厚可敬也当宝绍间仕有防径挟他谬巧立致显融君方掩鼻权利白头斗垒在时辈中最为滞留端平改纪奬擢廉退而君不少需以死矣昔与君别掾未胜衣今遂能防萃手泽来求予文回首旧游邈焉二纪抚卷感慨既以君之才不极于用为君恨又以君之能子传其业为掾喜也君吉之永新人名潞字东之  

古县张氏支谱叙　　　　　【`明`】曾　棨  

自古故家大族莫不有谱以明夫宗之系以辨夫昭穆之序以别夫亲疎之等以定夫长幼之分以兴夫忠孝之心惟是谱系之存虽在数十代隔越数千里不待论列而知某为某之昭某为某之穆某为某之堂祖父某为某之堂伯叔某为某之堂兄弟某为某之堂子孙自髙祖而云仍上下远近虽有不同实吾祖一体魄之分也彼且有贫寒弗克自振者在吾则当导翊而振之葢亲疎虽殊而祖防子孙之心一也是以故家子孙心祖宗之心者而谱系修续可缓乎哉古县张君孔钺系出曲江文献之胄以乡贡进士起家歴官地官职方郎恐其所传谱牒久而遂湮载缉旧编之谱録先贤之序及先祖遗文作家乘一通以贻来裔请余序其端余观之曲江文献公八世孙海者兄弟五人俱官于洪因散居江右而孔钺出海裔也海居邑蟾塘海孙佑登南唐进士佥判潭州实迁古县坳上传数世而蕃衍盛大宋室全盛子孙往往登科第拜官而孔钺又自古县占籍长沙况宦游萍逢相去千里外相隔数世余使此谱不作何以序一本昭穆哉此苏老泉深惜由一人而至途人也噫孔钺之用心可谓厚矣为其子孙嗣其谱者尚勉旃于余言  

为善最乐堂序　　　　　　　苏　忞  

曲溪道人者怀川世家子陈寿延也读老氏书于曲溪上故以为号性豪爽以直行汲汲于善名其堂曰为善最乐葢取汉东平王语而实得于践履之素者一时贤士大夫登堂而游举杯而祝击节而赏叹咸相与歌颂之委予为之序余惟古人之善言善行固后人所当景仰而师法之也而事沽名者反得假为粉饰之具使人骇观惊听于信疑间君子病之今道人着华阳巾曵香山屐盟石泉而脩黙一切以崇德行善为事而荣辱得丧举不足以撄其怀想其坐斯堂覩斯扁益思所以践斯实必曰吾医家视人非辜而就死地吾不忍也无告之颠连吾不忍也由是而充广之坑阱而康庄网弋而渊丛自药石外可得而利人者皆为之仁意得而善事集善事集而形气和故善愈为而心愈裕而乐亦愈久而愈无穷也是则华屋杰揭之非夸清声美誉之非过矣岂徒嘐嘐然曰古之人古之人而已哉书言作善降之百祥易称积善必有余庆天人感应之理不可诬也后有兴者余文不亦有征与  

游兴阳八景诗序　　　　　　钟　珍  

物因人而后显景因人而后鸣必然之理也昔王右军即兰亭为曲水流觞之乐苏东坡即赤壁为桂棹兰桨之游欧阳修乐醉翁亭以记其景物范仲淹登岳阳楼以写其忧乐在在有之且兰亭非右军则荒芜一幽境尔何以显名于当时赤壁非东坡则水涯一培□尔何以垂名于后世以至醉翁之亭岳阳之楼非欧范二公则其地其景寥然无闻又何以脍炙于古今之口哉兴业苍梧郡僻在万山之中其佳山胜水神仙竒怪固尝按志以知其美矣但心未慊于游适成化己丑三月之望春融景霁天朗气清邑之嘉遯厐公思谦持其平昔纂録志中八景并具与之偕游者邑大夫熊侯寅公陈缉熙而珍亦与焉由是联辔而行始阅葵峰之境终览铁城之胜时丽日方中祥飚徐至四人驻于树下啜茗嗽齿行酒数巡思谦慨然谓缉熙曰兴业小邑也土宇不及他邑之半而胜概仅有可观者若菁葵崒嵂珠丝万防葵峰之春雨也苍龙偃蹇晨霭一带松岭之朝烟也怪石塞门中藏秘诀石掩仙岩在焉岩壁防立内非人世铁城雄镇居焉与夫嘘气成云水涵灵药非龙川云气鱼井丹砂之谓乎石室方丈奎壁辉映非白马禅宫清风奎阁之谓乎敷陈既毕命仆洗盏再酌熊侯缉熙即心旷神怡有嘲物咏怀之态顾思谦曰古人一游一乐一觞一酌皆有歌咏以适其情惟若兰亭赤壁之赋醉翁岳阳之记皆其胜事虽数百载之下想其髙风雅趣犹可使人心怡意快况吾侪生当明盛乐育英才幸际儒流兹游虽非王范欧苏之比亦眺临光景之趣可无一言以纪其事于是人各赋诗八首以写其山川形胜之迹虽一时音律弗工亦发于耳目之所及见也既而夕光返照防马而旋珍归酒醒月白因思游宴及时秉烛次序其事并録诸作于后俾后之同志者或有览焉则知予四人之游非耽逸乐然游观景物亦先忧者所不废也因纪其珠玉于左庶几斯景垂于不朽焉  

武縁李氏族谱后序　　　　　张　吉  

按牒武縁之李居五鳯村者传説自象州徙来十世之外世次莫详焉自景防公至今仁和学谕白甫凡九世始有是乘葢先世知匪其人不敢轻后世知重其事不敢废皆是也予歴官广右十有六年在郡则访诸邑之贤在藩臬则访诸郡之贤白甫往来予怀久矣今谪两浙监当适白甫典教在邑早晩过从相得甚欢而白甫端重不茍诡随予益贤之白甫名璧始以进士乙科署教兰溪时业已谱其世次本末可知者请邑名儒大司成章公序其首简而虚其左牍以俟至是属诸予焉夫邦君诸侯思守其国卿士师尹思守其家古今一道也然国而非史则建革离合莫之纪本末疏戚莫之明理乱安危莫之格否臧邪正莫之分而国非其国矣家无谱乘往往源流未远而不谙其祖考之名情服未尽而不识其宗人之面终身为善而卒与草木同腐朽终身为不善而卒与泡影同澌灭维家之则岂固然哉予见世之好事者于文于绘于诗于琴于奕以至摄生烹饪之宜卉木莳植之法意见所及辄与谱之而独于其家乘【`阙`】焉每窃谓其不知类已然则今之维家有则而不可不谓知类者不在白甫辈邪夫谱乘之设西京而上虽有无不可知然观国语之记诸书所载上古帝王世次甚详及礼家所记大小宗法系之以姓而弗别缀之以食而弗殊则皆谱乘之权舆也晋宋而下诸臣之家竞以门阀相髙而其君亦且为之区分等级着为典训则当时葢以谱乘为重犹有古人宗法遗意而近世则并是亦为稀濶事焉予往岁之官山东便谒桑梓念及乎斯深病旧谱疏野无观爰集诸宗有识者博加搜访竟不得其详实而止白甫之请所以感发予心者殆无涯津也于戏今人曰姑徐徐者率古人之所汲汲而徧交当世之士欲求超然远览惟古是程者舍白甫吾谁与归  

聫豸诗序　　　　　　　　　桑　悦  

从古多以物喻人易以云从龙风从虎比圣人作而民物覩诗以驺虞比南国诸侯以麟之趾比文王之公子孟子亦以麒麟之于走兽鳯凰之于飞鸟比圣人之于民故屈原赋离骚专以物之美者比君子恶者比小人史记曰顔回虽贤附骥尾而名益彰太史公虽于孔子亦暗以骥拟之矣又有人即以物名之者曰河东三鳯荀氏八龙之类是也本朝品服斟酌前代制度随职大小而拟之以物金缕绣组以为身章惟豸独宪臣无大小通服之欲其触邪以辅治也非异数邪然天下甚大内外台臣有数豸服光贲于郡邑者落落今栁州郡守栁侯廷文世为潮之海阳钜姓先世有为朝议大夫祠部员外郎者有为国子祭酒兼礼部侍郎者尊翁友兰先生刚明正直豸德而隐教子以义方兄延显登甲辰进士第拜监察御史三年勅封先生如其官阶文林郎侯又博学多才发身科第曾司两京都察院务皆宪职也如侯一门之内父子兄弟豸绣争辉果易得邪先生以寿终廷显髙名清节摩戛霄汉转佥浙江按察司事侯继擢刑部郎谳狱公明威望隆赫遂膺今职栁州边鄙之郡初侯未至百度废弛薾然落莫侯励其精神干无为有未几兵欵雄强盗贼远遯斗米十钱生民乐业頽城百雉斩修坚厚渡有新船驿无敝宇学校堂堂庙宇轩轩街道翼翼挍艺精工音乐闲习里胥吏卒畏法迁善葢侯为政以严为主和之以惠如豸不触邪无不畏肃然如冬乃盎然为春地也使子厚过化后如侯数者相继栁不久变为中州之栁哉以侯殊政当膺异擢台端老豸非侯奚望虽然东坡有云鳯杂骥子生有种毛骨往往传诸郎侯如子云单传有子贤能干蛊诸孙玉立皆颖悟出羣其长者已游庠序图南之期不远伊迩于是词林大夫士以侯豸种相传绣服有耀不可二三限也因以联豸名之又争作诗歌咏之予忝为寅末遂直叙其事以勉侯之后人使绳其祖武云  

九日游栁山诗序　　　　　　顾　璘  

九日登髙古云辟不祥也后传为故事至词人学士侈以赋咏益重其辰焉葢九阳数也日月并得其数为君子所利且序当三秋节爽气澄万物告成尤于登览为宜古人之意或取诸此安在辟不祥乎正德甲戌是日予与别驾朱君挈榼登栁山之巅乃招杨范二郡博蒋文江三进士共追斯乐天日朗霁极望幽遐兴合谊投无不霑醉乃各赋四韵用畅厥致云  

重刋湘山事状引  

宋进士蒋擢撰湘山事状十二卷载寂照法师颠末甚备蒋君儒者何慕为此邪葢法师事世俗所传多不类人用益惑必有纪者乃可论其有无非直为彼道资也板久坏郡人重刻于寺余过而见之因题此为观者告  

附骥集引  

璘守湘源既二年索居无徒旧学日坠徒惴惴耳乙亥冬大司马泾川相公致政来归不谓璘为不肖之大雅剪其荆棘示以周行虽驽蹇局促莫企高步庶几知所鞭策乎太史公曰苍蝇附骥尾一日而行千里贵有依也璘所得与公倡和者何以异此既彚为集遂名附骥云  

贺新建伯阳明王公平冦序　　蒋　冕  

皇上嗣大厯服之初吾二广搢绅士之仕于朝者族谈旅议以二广寇乱相仍近数年尤甚非得竒特瓌伟不羣之才忠诚体国而不茍目前之安者拯之莫克有济若新建伯南京兵部尚书阳明王公其人也联名具疏恳乞起公于家疏将上谂于内阁铨部诸执政大臣佥谓公纯孝人也两三年前公之太母夫人没公尚连章求归卒丧事今公之父太宰实庵先生年垂八袠方以疾卧家公跬步未肯离膝下也顾肯远去数千里以莅尔二广乎莫若待公终养后起之未晩疏遂不果上未数月先生捐馆舍公既免丧吾二广寇乱相仍尤有甚于前日中外臣工疏请起公者踵相接于是皇上俯从佥议命公兼都察院左都御史总制两广江西湖广等处军务暂兼巡抚以平田州思恩寇乱勅防再三丁宁郑重公辞不获命兼程西迈节钺驻苍梧未数日即躬至古邕以临思田边境散冗兵数千人各还本土省冗费冗食无虑万计又剙立敷文书院日与诸生讲明义理以示闲暇将无事于用武书院名敷文葢取虞廷诞敷文德舞干而苗格之意人皆知公意向所在无几何两府之民相率来归公乃亲诣其地抚绥辑定为之改建官属易置公署民之归耕趋市者滋众而两府以次渐平又以獞贼之在两江者恃其险阻不时出没公肆劫掠莫如之何乃檄汪叅议必东吴佥事天挺湖广汪佥事溱张叅将经帅永顺保靖土兵六千人往莅断藤峡之仙台花相古陶龙尾诸巢峒未几斩首数百级寻檄林布政富翁副使素张副总兵祐帅思田二府兵八千人往莅八寨未几斩首数百级而两江以次渐平寇之在两府者因其可抚而抚之寇之在两江者因其可击而击之或张或弛不泥故常而惟主于弭祸乱以安生灵也若公者所谓竒特瓌伟不羣之才非邪不然何足以办此布政既陟都宪抚治于郧阳濵行谓公抚定削平之功在吾广右者不可无纪述以为圣天子简任得人贺也廼偕两江藩宪及副总兵叅将知府诸君以书备述其事遣学正石尚宝持来征予序昔公以都宪巡抚南贑汀漳尝躬冒矢石破桶冈诸嵓险剧贼于大帽山其功甚伟后值宁庶人之变遂倡义募兵擒庶人于鄱阳湖以成奠安宗社之大功此伯爵所由以锡子孙继承山河带砺初不可以世论而先声所加则实由于桶冈诸嵓险之破也公既有功宗社其名籍籍在天下虽儿童女妇亦孰不知有不待予置喙于其间而芜陋之辞亦不足为公重也特以公所抚定削平之地于予所居相去仅千里而近借公庇防多矣况重以诸君之托故不辞而序其事因举公平生孝义勲烈之大士大夫素所饮闻者以复之且谂于公曰吾二广要害之地寇之滋蔓于西者莫若府江及洛容荔浦诸处寇之滋蔓于东者莫若罗滂緑水及后山新宁诸处今既勦削断藤八寨以遏府江上游而府江实贼所经路洛容荔浦又贼所巢穴其东寇之所经路与其所巢穴如罗滂緑水后山新宁诸要害地兵威未加文德皆犹未洽公能无意乎以公宏谟伟略出竒无穷傥稍稍迟之以岁月出其绪余如昔年处大帽山故事则吾二广之地寇盗悉殄而民生其永宁也可指日竣矣所谓忠诚体国而不茍目前之安亦固公平生之素心也尚何待乎予言之赘哉公果不鄙因予之所已言而推予之所未及言触类而长之以为吾二广生灵立命则勲烈之在吾二广者当与前日在江西者等矣予昔待罪内阁尝随诸老以公江西勲烈大书之藏于金匮今虽老病顾不能以公勲烈之在吾二广者偕搢绅士歌颂于道路哉公其念之勿谓予耄荒烦聒而莫之省也  

贺提督两广军务兵部右侍郎兼都察院右佥都御史省吾林公平冦序  

兵部右侍郎兼都察院右佥都御史省吾林公提督两广军务之三年以两广夷寇亦既随宜抚勦惟广东之新宁密迩防城诸司治所而裒凶凭阻公肆劫掠遂使藩臬门庭之外隐然若有羌戎异域叅互于其间虎豹豺狼与编甿杂处备御防范昼夜靡宁不能不为之太息乃调集广西各府州土官所狼兵及汉逹官兵委文武大吏分统之数道并进直抵巢穴公去贼巢不百里驻节督战指授方略以赏罚其用命不用命者不数月草薙禽狝一方之寇患悉平于是寇之在东者东人莫不仰公移师往平之如平新宁之寇寇之在西者西人亦莫不仰公移师往平之如平东方之寇踊跃鼓舞徯公之来而恨其晩者葢不知其几千万人上下大小言人人同万口欢腾无间遐迩流传至湘予方卧病山中岁苦夷寇之警一闻新宁之平不觉欣然起立笑语移时窃自庆幸借公威庇得以茍延残喘于须臾而无意外侵暴之恐因慨念吾两广夷寇无处无之顾彼则遗此得于前或不能无失于后自昔当事任者恒苦其难而莫知所处往往因循掩防茍纾岁月甚者上下相防城池失陷人民戕戮恬然匿不以闻者亦间有之昔贤尝以酒为喻谓酒之似醯者满贮于瓮盎中过乎其前者一闻其气味已厌恶之不暇孰肯俯首取一盂而饮之哉假令今日有一人来取一盂而饮之他日又一人来亦取一盂而饮之后来相继者无不取而饮之不厌不恶则瓮盎中之所贮者有时而竭矣何患其满哉夷寇之在两广使当事任者人人不畏其难而处之如饮似醯之恶酒焉两广生灵宁无息肩之日哉故夫畏其难处而漠然不以介意者固不足言有意于处不畏其难而才略忠诚或有所未足则一患未除他患踵至未能慰民望而反以贻民累者亦不能无矣非有经济大略抚御宏才而又本之以忠诚体国视民涂炭犹已涂炭寝食不忘必恻然思以救之者安能与于斯若公所谓有才略而本之忠诚者非邪新宁之平特其始耳其他若泷水若后山若罗滂緑水诸处之在东若府江若古田若荔浦洛容诸处之在西方将次第戡定务俾两广之地烽燧不惊干戈永戢凡伤残困惫之民咸得与中州黎庶共享太平之福此固公之素心也惟朝廷益增爵秩久公于任以遂公之此心则实吾两广士民之至愿也公在正德初官大理守法奉公触忤权奸逮系诏狱谪官于外及权奸败始由郡佐晋陟知府寻陟叅政左右布政其为叅政布政皆在两广边防夷情夙所谙练况平生风节操守素为缙绅所推重两广夷獠亦固稔闻之先声所至心胆皆寒已非一日自今以往戡定祸乱以永令誉于无穷如狄武襄之在宋韩襄毅之在本朝宁不深有望于公哉广西副总兵张经自为偏裨进今职公麾下也久受知素深闻前言而韪之请书于轴驰献于公以为凯旋之贺予亦素荷公知爱者故不得辞  

建敷文书院修徳息兵序　　　季　本  

嘉靖丁亥岁思田弗靖抚臣议征之集兵四省者二年矣维时生灵抱锋镝之忧郡县坐供输之困皇上励精图治轸念元元特起我阳明夫子于家俾往定其地累疏以疾辞弗获乃抵南宁则谓边蛮所以弗率者为远于声教不得防至治之泽尔吾既不能抚绥又从而防刘之此与罔民何异于是大宣天子德声惟图息众乃度郡东北隙地建敷文书院日进诸生与之从容讲学以示诞敷文德之意由是思田之民仰慕德化自缚来降至则谕以恩威众咸感泣乃悉解其缚而放之归农葢七万一千余人焉昔伯禹征三苖苖逆命班师旅以修德舞干羽于两阶雍容七旬而有苖来格葢惟尧舜之时有此盛举后世莫能及亦为不可及也而吾夫子为是何其易易哉夫天下之道良知尽之矣尧舜之所以为尧舜致此而已孟子曰人皆可以为尧舜其不以此欤圣贤既远道学不明人见圣人之万理完具随处充周以为无所不知无所不能也往往求之于闻见之多事功之着而不要其本于良知汗漫无统劳苦难成则以圣人为不可及宜矣自吾夫子即固有之良知泄不传之圣秘以明天之明命本源如是其易而非假乎一毫之强为是则人之所以为圣而道之所以无他者也然而絶学之后骇然骤闻高明之士或契于心亦未敢信夫圣人之道止如是而必可学也且谓吾夫子谪官龙塲居危三载困心衡虑之余反已自修之实超然独悟非其揣摩及其赐环而归身任斯道惟以其良知之学益致知于日用之间细微曲折罔有或遗故不事他求而学已入于圣域矣是以敭歴中外往辄有功剪除奸凶于南贑戡定祸乱于江西偃息谈笑若无事焉非古所谓不大声以色者邪既而功名见忌谗搆相寻则又泰然乐天略无所动深避形迹若终身焉非古之所谓不见是而无闷者邪此皆圣人积渐之德而人之所谓难也由今观之其果难哉其果出于良知之外哉诸生闻吾夫子良知之教而又亲见夫德化之行莫不奋然兴起愿学圣人然而闻者弗详传或易失又吾夫子所甚惓惓也以本久在门下尝闻此学而方从事军前日且闲暇乃使之领书院事以申明之本既承命反覆晓告诸生而诸生之感于教化者思兵戈之既息怀德泽于无穷乃属其父老而以告于本将图序其成绩者本惟吾夫子盛德大业史官所书后世所式岂末学所能赞一辞哉顾以致良知之説乃吾夫子所雅言以教人为尧舜者也故特举之以明今日成功之本使夫学者闻之庶不疑于所从焉  

广西图叙　　　　　　　　　桂　蕚  

广西古百粤地当岭南右偏三江【`府江左江右江`】襟带提封甚广然内给藩封外困边圉而风壤气习又视广东特异如府江绵亘八百里则已半为苖夷所有阻兵江道肆为寇窃不但古田荔浦数县苦其蚕食而已浔州则大藤峡跨在黔郁二江之间诸蛮巢穴在焉剽掠四出急则投窜虽有上隆州五屯所扼其咽吭不足制也若兴安西延六峒与武冈州阳峒接壤猺实据之是为桂林北境之患栁庆以西则八寨号为盗区洛容怀远并罹惨毒而賔州其襟喉矣然右江一带惟岑氏最强思田既已残破则泗城州犹撄樊之虎计非削弱不可也且南宁控遏两江坐蹑交趾桂筦保障或者其在是乎  

白石诗引　　　　　　　　　徐　问  

天下多佳山水而八桂诸山最为秀发水清而甚驶惟当地之偏舆故不盛传于前记志至栁栁州始发扬之韩子享罗池庙碑辞云白石齿齿葢以庙临江臯东台驾鹤诸山左右映带其势胍逶迤相属为崩奔之崖横波之石相隐见错杂水中故云吾邑博匡君栁人也所居与白石隣因以为号岂爱其莹秀当胜地可以名于人邪夫石禀坚贞而负洁白有刚决久固之用小之为柱础大之调宫商不特为山川增色而已也君其将取于此邪况栁水滙山盘融为清淑之气以毓受于其人为翘秀为才杰出其能以用世与白石同固知非君弗能拟而当之矣不然隂崖寒谷山谿水濵顽然石出终委弃沦落若土砾者何限亦将奚所取哉于是士夫知者各为诗以歌白石复因君请叙于首以足其意  

湘臯集序　　　　　　　　　王宗沐  

嘉靖庚戌沐受职视广西学政既入境廼博采其地之山川风俗节士迁人与夫名臣故老知洮阳有敬所蒋公是时去公殁几二十年矣虽父老子弟往往有能道公行事至从求其遗言存札则家故所藏已散落几尽余未尝不唶然嗟也始余髫时固闻公起东南以文学歴事三朝始终全名为世所称道顾以生地僻不及闻今获游其乡而不得一读其文且如公者非特为一乡文学之所关籍而卒使其泯焉不传是则可悼也已于是始采落搜匿尽得其遗稿名湘臯集合而致于武部郎殷君则悉为删次厘为三十三卷刻焉而公之孙诸生务樵务稼者谒余泣而请序其首简沐惟昔者孔子序书论次尧舜三代帝王心学谟典固将以尊王鄙伯示万世平天下之大本大法也如秦穆公者猥焉春秋之雄秦誓一篇乃其穷黩挫悔之词疑不当与圣王之言并列于经至读其中所指大臣断断无他技而独以能容为家国之利则始知其取舍固于圣人不缪也夫大臣而无他技则其平居所事独镇静渊黙而于世之所谓智名勇功者皆歉然若不敢承比据势临变当仓皇胶扰之时乃能委绥曵舄舒徐维持于其间而向之所谓智名勇功者缩手而不敢睨焉则所谓大臣其不近于古所称而天下亦将隂防其惠而莫讼言之乎公由进士以文学进在治初年洊歴詹侍入辅大政是时公言行休休恂恂不与时怙宠灵矫然有所操摄似诚无他技者至正德末年毅皇帝思博巡天下以为诸侯法度翠华南幸愚夫愚妇不覩大防固已嚣然为疑姧人伺便从而臲其间储位固虚大憝在侧比辛巳春北还而宫车且忽晏驾矣是时安危一发几不再瞬而幸属上以潜德龙飞葢始防朝而定夫天笃生圣神以为天地社稷开万世太平人臣谁得尸其功者而公先是疏请回銮干冒忌讳屋楹庙鼎使四海恃以无恐徐与一二大臣协心赞盛豫清慝秽曾无遽色卒语而大策卒定比壬午以后凡所以入告莫非二帝三王所以典学正心之道以佐中兴则公之劳于天下不谓不博矣危疑之时天下骇若羁御騠突而公以休休之身横塞而奠之至于宠利之间恬引决退皭然于尘埃为世羡慕若公者非秦誓所指而利之者与公学见大端为诗文率沉明雅逸夫公不欲以智名勇功与天下竞而况能吻吟胫引以求句字之工如藻缋之士哉顾其然苍然之光自不可掩而览者必知为大臣经国之言故余不复道而述其大者焉  

桂林图志　　　　　　　　　吴桂芳  

国家大一统尽有天地帱载之地而广以西负湘楚连滇蜀际海澨而面属交阯葢一门戸也嘉靖庚戌命司教事兹土颇闻诸大夫学士与纪籍所载固谓盗剧民病若喉有瘿必不可去而不敢不治心窃志之既而抵广西居三岁余徧按歴诸部时承乏兼署抚夷事始略覩其端末大都必如昔所闻是肩终不可得息日也凡事之起其必有源而救之之术当图其始今山间诸夷非有部曲号令若攻城野战之技也其所操持兵械非素淬砺犀铦也其人皆衣食草木鸟言夷习即狡非有智谋断略也其所恃者山之险与易于合尔然其险可潜而夺而其合可骇而散也而率未能震詟而服之非惟不服而其势更日炽而月长焉非夫谋之不素定而处之有遗策与故尝思之夫民繄有司是頼自有司之不得其职也则招徕之术寡赋于官者率不得其准而豪长书又从而蛆蠧其间以相倚伏一分之正尝九其供力不能具则其势至于弃妻子妻子弃则无复顾系而轻去其里居与盗为羣矣一里之间一室而逃则其遗赋责偿于留者彼九者是加其一也加之而逃者三四焉则将尽一里胥而遁矣夫贡戸有籍非不可覈也然有司不及按摇撼窒缩不敢举手彼其不纯于夷者生长于深山大泽之中见舆皁则头抢地其势宜不敢控而惟为鱼肉之其愤不得平贫而挟愤其入于盗也所以仇吾民者岂有量哉比其告亟势不得坐视然戈甲所指若焚燎焉首卤之多用兵之始谋也夫盗弱而豪囓之盗强而豪私之比诛不当罪杀有枉滥彼其窜者之父子兄弟不甘其心而不直于官大窜大聚小窜小聚官力方穷则不得不出于招招出于力之竭则不以为恩其旁观者固得执其词以嗾其党矣夫夷虽犷其好生恶死则同也诚有以安之可使为编氓今夷则已矣又驱民而更为盗其山川虚实皆民教之已而加诛焉则又不当其罪也则谁为畏且服哉故兵之不可戢与其动而或败也起于有司有司之失也起于赋役而豪民书又从而去其籍以舞其智余之所谓谋之不素定而虑之失防者此也余尝谓是为广右御寇之长防而戍堡屯营不与焉间以语人则有合不合至总兵张侯方镇桂林时予尝质之则若石投水莫予逆也侯固乡人固熟知其道里情俗又先后在镇凡十有五年故所为桂林图志首载地形沿革县里额赋之常与夫兵戍消长之态往事失得一览若在目睫侯尝以智勇为时名将今且谢事而直以不忘桑梓为是书使按籍酌时凿凿可见行事嗟夫民不激盗赋不朘民而于时犹狂而跳者以兵加其颈彼善有安生而恶有戮死也虽赏之使盗其将能邪夫其技械智略本不足与敌驱而纳之汤火之中以为功焉而不问其罪之由然则毋乃仁人之所痛与故谈兵者行阵击刺非所以语大将大将者不战而可收成功侯言得售广右里戸妇子迄有宁宇且朝廷亦不厪南顾若按是图悉筹其山林沮泽道路阨其险要潜袭攻围若禽狝而草薙之则余所谓痛焉而于策为后也忧时者其倘有择乎奉贺大中丞石汀殷公平古田序　赵用贤  

今皇帝御极之五年登用耆硕采摭明智相与毕力谋议究意安攘惟时德泽流畅威燀旁逹普天之下莫不抟心戢志北【`阙`】首款塞称贡暨吐蕃诸酋长咸望风继踵皆愿内附乞封号输职贡永永作西陲卫天子乃稍纡西北忧顾岭表诸土猺犹时跳梁弗靖皇上轸念南顾至分命重臣开府握符期尽扑灭乃已于是中丞石汀殷公实专征我西粤公先是尝视学两江时出行部郡县即相视贼所出入险巇道间走谍知其虚实贼素慑公威名巳拜命则夙夜殚虑毕谋鸠师旅储饷糗一战竟捣其穴而覆之葢不三阅月而钜功屹成矣夫西粤即秦所置桂林郡固交广之间一都防也乃古田又省邑去郡不百里宋元时多闻人彬彬称奥区焉其后民猺错居始犷悍不可制往者尝抗王师殪主将稍蚕食临桂义宁诸县迩乃至掠省帑歼藩臣闯靖邸势益嚣骜不可御治正德间尝命两将讨之聚兵数十万所靡饩犒亦不下数十万师比压境率惮险逗挠不进仅听招抚示羁縻而已迄未有能大创之者葢其地连亘荔水迂廻融洽多陡崖深箐我兵莫可侧足又其生而烙蹠跣跃跳踉巉削如兴鸟集莫可俟其出没以故贼数得据险扼隘而我军声息顾动为贼所觏不坚壁以俟我则设伏以邀我我且环视莫发未几而师老财匮逡巡阻却贼以是益轻中国谓莫且谁何若是者非独其天性然也乃其地势则然矣惟我殷公以英爽桓毅之才运博大通方之智始至结其土著假其侦视已熟察其险要则分道竞进经隘搜伏纡路驻守贼相顾错愕无所用其技公乃鼓行前驱再战再破先后计斩首七千余级所破栅数十百获其魁韦豹献之朝葢自庚午十一月朔迄辛未之春仅三月而百年之逋寇一旦荡平之矣公之功顾不伟欤昔我先臣襄毅韩公新建王公尝帅永保田州之旅讨平修荔八寨谈者至今美之余谓两公即用兵神矣其时江广土汉之兵调者几何所馈饷当几何即克有功矣其为日又几何乃公所征师及军兴费率不逾十万而成功之速复过之则公之功固无论正中用兵诸臣即两公者且瞠乎后矣公既上其绩天子嘉之退复疏所以安粤事宜即其地为永宁州割义宁永福属之而铜鼓富禄长安三镇悉立之土司俾世世守而勿失夫公既已出竒制胜销累世所不拔之憝而复振其长策远驭贻西土以永奠之利则是役也公不惟上弭天子南顾之忧而耀我一统之威灵解我生民之怨毒则四夷且益辑而万邦且用休所以绥国家无疆之祚者将在兹矣诗曰有严有翼共武之服共武之服以匡王国者公其有焉  

勘定古田序　　　　　　　　吕调阳  

御史中丞殷公平古田防书至天子嘉悦晋公兵部右侍郎仍抚其地赐胄廕金币甚渥诏陞古田为永宁州吾粤父老子弟得免剥牀之害室家胥庆介书京师谋所以颂德予方检校国史见成化初元大藤峡贼猖獗入梧州城执缚宪臣越宿而去朝廷震怒命襄毅韩公开府苍梧讨平之嘉靖初年思田余孽纠八寨贼为应囚其守吏两江煽动先皇帝诏起新建伯王公于家讨平之二公勲烈勒在芸阁光照无极岭南人口其行事尚津津乎其言之也迨今古田之师称得志岭外者三举矣夫古田桂林属邑去防城百五十里而近数十年来獞獠据为巢穴吞食旁近诸邑过半卒未有抗然持论为讨罪计者则惩噎之过也葢二广在治正德时兵甲雄他镇又帑积充溢大司农尝请输以佐北边及贷他省供费者率钜万计当其时挟两省全力临古田直探取囊中物乃一举而殒众覆军再举而师老财费説者比之喉瘿不敢不治而必不可去者也陵迟至嘉靖末遂越防城刼藩帑戕杀方面大吏祸更酷于曩日乡荐绅两中丞张公殷公侍御刘君先后建奏请设重臣为必讨计是时东粤并海诸郡倭寇内难棼纠不可卒解两江土司兵疲于奔命益桀骜难使军储匮竭不足奉战士至请内帑给之时论咸谓二广兵食视昔大诎顾欲为昔所不能为非计也予谓两粤辅车之势必东事已而后西图奚独失古田即义宁永福且沦胥以没诚得其人任之何忧兵食因谋之太宰杨公谓欲设重臣无如殷公者杨公然予言乃以为请天子遂命公专西事开府桂林公至则请征还川浙旧贷檄两江土司整兵待报狼兵故多虚籍滥饷且后期莫可究诘至是惮公威名率相诫如约兵既集公下令贼中曰诸獠党贼旧矣然未从攻刼藩帑者其悉贳勿诛即从攻刼藩帑矣能计献首恶为赎者贳勿诛仍给赏如额贼素怯狼兵及闻狼兵如期至益丧胆俄而贼中有潜至帐下谋以渠首来贸赏者公厚遣之不数日果有函黄渠首献者又数日有伪以韦渠首献者公给赏不疑于是诸巢贼闻二巢授首颇弃险匿去无鬭志我军侦其情气益壮一鼓遂捣其穴真韦渠随亦槛系阙下正典刑是举也用兵十有四万银未满十万计期凡三阅月先后斩馘七千四百有竒俘贼属及创病走匿死崖谷者勿算全胜大防费省功倍近代稀遘已故尝谓藤峡之役韩公处其难八寨之防王公擅其竒然襄毅当开府之初受便宜之命兵众用给而事得专决文成卷四省之甲挟两宣慰之兵本讨思田而掩八寨之不备例以今日葢难之尤难竒之尤竒者也予受简乡人久未以复诚欲竢覈者审评者定奏上论功之典而以馆局所纪録者播闻于人令天下考信焉故特叙其事之本末不概及公之他云  

南都吟序　　　　　　　　　李维桢  

余尝考粤西故实汉则苍梧陈钦治春秋左氏传以经术名唐则阳朔曹邺以诗名宋则宜州冯京以三元名皆通显迄于本朝衣冠文物与上国等贤科相业其人不乏而称诗者寥寥余耳目所相及独张羽王诗有声仕无中人摧頽不逹岂其有遗行邪抑所遇非时也今宜州张先辈直之以春秋起家三上公车不第而好为诗尝从父客南都师友名流游览胜迹有味乎张曲江之言也京师衣冠所聚声名所出从容附防不勤而成夫曲江崛起粤东而持论若是区区筐箧中物不可扬于王庭必以东南佳丽地金陵帝王州为营宇疏瀹其心澡雪其精神寄身翰墨勤思竹素譬之鳯鸾非梧桐不止非练实不食非醴泉不饮譬之入芝兰之室久而与之俱化譬之百川学海而至于海则其所取涂正而习染深也余见其南都吟意所谓彼都人士出言有章者问之乃知为粤人耳直之怀刺及门与余定交言其家中丞吉山公自楚兴国徙宜山而冯当世又自宜州徙江夏若以为楚地灵人杰两相得而有合不尽由粤故然勾漏丹砂合浦緑珠非粤产邪天生材不择地材由天造易地则皆然也假令两公凡偶近器即寘之南都不可化诲而楚与粤何有才如直之粤生之南都成之天道能成人人道必因天其年方壮业已治经为陈称诗为曹向后为当世与先中丞时有待耳葢昔张氏有平子者赋二京与南都而孙绰独以二京鼓吹五经昭明三赋并选鉴裁定不谬先辈勗之哉使读南都吟者比于南都赋足矣余楚人借先辈张楚自愧非曹丘生可为季布重也  

陈将军诗序  

往余分守防州今永宁陈将军有容方擢武科第一人与之揖让问答美秀而文读其论策尺牍皆斐然有意以为是少年书生未必优戎寄也明年君成武进士第二人为都防分阃所至有声其在闽时士脱巾而噪蹋郡守门有容跳身出解散之粤西思明诸夷负固不賔兴师问罪猿鸟之径蛇虺之穴虎豹之林山水毒淫甚于饮鸩烟雨瘴疠恶于跕鸢箐棘轧芴巉嵓斗絶机弩蔺石吹蛊含沙壮夫动色缩足有容毅然先登师行千里如袵席上过无敢私民家编菅秉秆者其威令如此批亢捣虚前无衡陈诸将多以首卤为功有容所斩馘才二百许所招降部落八十有七所全活老稚男女一万二千四百司马程功有容复为第一人太史公意张子房魁梧竒伟顾类妇人好女以貎取人几何不失之有容今年有容以其游闽粤所为诗遗余余以按诗三百篇所称引诸名将事其意气发扬则击鼓其镗踊跃用兵之概也其规模儒雅则朱芾斯皇有玱葱珩之风也其格局严整则师干之试四骐翼翼之饬也其词句华藻则贝胄朱綅朱英緑縢之丽也其结搆密致则游环胁驱隂靷鋈续之工也其兴寄微婉则杨栁依依雨雪霏霏之感也其神情恬适则萧萧马鸣悠悠斾旌之致也兵家诗家若交相为用而两相成矣曹氏父子上马横槊下马谈咏傅修期上马击贼下马作露板周罗防执笔赋诗还如马上入阵不在人后史册书之传为美谈永宁诗可埒古人其于天下奚啻不负衣食而已邪葢自挽近世左武右文而志富贵利逹者因是以生规避若吕安国自矜有文王敬则谓读书不过作尚书都令史彼其所为文犹夫俗人耳所为武犹夫老兵耳何当于士君子之林乎以有容集较其行事世安得薄武人又安得讥文士无用致令文武如矛盾不相谋也  

## 粤西文载卷五十二  

桂林府通判汪森编  

序  

桂胜序　　　　　　　　　　刘继文  

粤自神禹铸鼎象九州凡防内山川载在职方者盖详矣哉然其大者固按牒可考若阻逺幽窅或闚眺所未及即书不具载载不加详而山川之胜概与夫往哲之芳迹往往几于湮灭希踪方外者恒三窃叹云余不佞性耽幽癖每见一泉一石輙恋恋不能舍去殆自幼己然比筮仕云江躬系簿书不遑逰览即青原之胜未遂登临迄今不无怅想后由省垣出参浙藩总储务公署倚吴山下时邀客飞觞得快心于十景之巅寻迁右辖入闽则与武夷君为莫逆凡三徜徉于九曲迨致江右政归偕同年王敬美遨逰匡庐寻鹿洞天池之胜再信而行自是得反初服回思防内竒观浙曰吴山闽曰武夷楚曰匡庐景胜甲天下余宦辙所经具得托足逖览而其间峙者流者幽者怪者收填胸次庶几乎夙愿可偿既归田豫辟百畆之园为頥庸之所邑故多竒石手自抡选平地为山随意区画名曰卷石小境盘桓终日自适其天容与将九载偶于梦寐中神游攀嵓陟巘非生平所覩又或梦有餽竒石盈庭堪赏既寤直以梦视之未几奉诏起西川扪参歴井鸟道天梯歴经艰险及入粤见风洞华景诸岩佳胜寰中罕俪又靖藩诸王孙间以竒石相遗恍若往日梦中景象因公余周览桂林之胜陟降峦岩遡洄洲屿靡匪竒遘其胜以山计者曰独秀曰漓曰雉曰都荔曰伏波之类凡十有八以川者曰漓江曰阳江曰南溪曰弹丸曰訾家洲之类不一而足且磨崖镵字皆古人名诗赋其上毎临眺间则簇峰澄练与目谋松笙涧濑与耳谋而诗篆之幽丽竒絶者又与心谋色色象象总命曰山川之胜而丛聚于桂林即吴山武夷匡庐当不少让顾彼三胜者炳炳图志中而桂独无有窃谓山灵怏怏因别驾张君羽王素称博雅且世居漓山下为山川主人与余有旧谊相过遂以志属焉君逊谢不能因讽以有胜如此不如无有之语又请为君供副墨之需而藩使管君世臣徐君君羽复从臾焉君于是旁捜博采援古质今凡诸山之巑岏诸川之邈絶及数百年之古文遗事郡国政绩文献流寓彚摩编成帙凡二十有四卷前十六卷为桂胜志胜概也后八卷为桂故志故实也二志作而山川之幽僻古迹之几于沈晦者至是悉显直与吴山武夷匡庐诸志相彪炳俾宦游兹土者得按图揽胜则胜与志合见与闻合幽懐益畅而咏赋益増即未渉足于桂者亦展卷了然如指诸掌而山川借是永有闻于四方矣张君之功甚伟而不佞之幽癖及梦所感征庶不孤哉庶不孤哉是可为桂之山川贺矣余因命临桂何令太庚授之剞劂氏以广其传云  

桂胜序　　　　　　　　　　蔡汝贤  

尝读柳子厚訾家洲记称桂林多灵山拔地峭起林立四野意欣然向之顾去松数千余里欲一登眺无由也万厯已丑夏防余奉命镇抚西陲道衡湘入桂林骤见石峰交立云表左顾右盼令人輵辖乆乃知郭以内为独秀叠防华景诸山其外则栖霞弹丸龙隠峙其左隠山西峰中隠踞其右又伏波漓雉旁跨江水水则漓阳二江防于漓山沕潏南凑以入海而訾家洲实为之襟喉此其大观也余未遑周览即一二所覩记峰峦锐者笔耸剑植稍有起伏或斾而麾或几而凭又或列甗可炊或端笏以谒其平者屏倚幕张诡丽非一中有岩洞或堂或室或阙或阁乳凝苔绣诸石骈附者又千态万状尚讶子厚所称为未备云且海内名山称钜丽者岂少哉然皆数峰而止乃桂城内外不出数里而玉笋瑶篸森列若此抑又竒矣先是督府大司马节斋刘公游而乐之谓胜概不可无纪因张君羽王博雅能文且世家漓山麓遂以属笔张君于是原本山川采辑题咏为桂胜又因桂胜摭拾前闻补苴遗事而桂故作焉盖志形胜所以表山川而志故实所以征形胜他无闗于形胜者不与也故桂胜出则不出户而可以神逰桂故出即未暇咨询一展卷而其人与事了然在目其有功于山川甚伟非徒备野史已也书成司马公既序而付之梓谓余乃山川主人宜序诸末或有进言于余者曰粤西嵓穴即荒州下邑往往多竒絶匪直桂也顾罙阻幽遐非逰人墨客所能至而其乡之人又无如张君者可以表扬之以故湮灭弗彰今桂之胜得司马公而着闻山川显晦信非偶矣余不其然山川钟秀效灵不以时间又安知继今来不有探竒好古如司马公搦管能文如羽王氏者出以续全省之胜以补文献之遗岂不尤伟也哉此亦司马公意也余请注目以竢  

月山丛谈序　　　　　　　　张鸣鳯  

初是书出于邑人前参后军事屠君家惜轶其第一第二卷今年夏临海王公以分藩右江至偶语及此公取视之乃檄宜山使求全书书得亲为校勘已乃授工刋之治所其冬过始安属张子序且曰是而乡先生书也虽然使车至部曽未巡行顾首取乆故先辈遗书于其家刋视部内此甚盛德事夫殁而见求况与公并世而生者乎何可不序序曰李先生者宜山人也蚤举乙酉冠乡诸儁后八年举进士为廷尉属又八年佥广东宪备兵广南韶三郡居二年持服西还服满佥滇宪以足疾归归十余年始捐馆舍至今盖三十余年矣方备官廷尉时天子明圣当廷决事百司肃然奉行如不及先生随辈守文遵职亡从见竒既出领外交州多故幕府召集两广士大夫图上方略先生是时身亦在中迫有亲服去不及陪诸公开闗受降一行至滇以足不良引疾归家家又在西南陲非冠盖所经过存者少里人又亡可与语乃出故所注记征之前载采之旁闻总缀为月山丛谈一书以自附于小说家者流曰月山在其郡西先生自称月山子如古鬼谷生寒泉子之类先生于此似自伤已矣亡所复冀殆犹不忘身后名乎观书中诸所条列其摭捃博其究竟审其于乡文献间多裨益子骏之杂记孟坚之四夷邹衍之谈天齐谐之志怪可谓兼之矣岂比夫黄华使者徒得闾里小知所称说哉乃郡志为先生传名而不字虽存所着丛谈名不及其行事第曰亷而已又特以擒一刼盗为备兵时功最嗟夫何乡曲之誉浅鄙若此甚哉殁四十年莫有问者又何有于书倘令今不遭公求得刋布非委之覆瓿则捐之饷蠧澌灭尽矣身后之名庸可冀乎故不敢少逊谨如命序且为先生谢并以告吾党淬励文学俟公物色焉  

桂胜序  

右司马兼中丞两广督府灵壁刘公去嵗冬初东下装严过故吏张子语之曰自不谷有事于四方见所在一泉一石粗足寓目其人莫不有志记用表厥胜乃云峰湮溆叅错如绣如子桂者顾反独无有胜如此不如无有子山中人盍图诸语讫惊起谢不能具白今南都大司马连江吴公按浙侍御华容蔡公先后见属一如今指皆固谢已之公笑谓曰子云不能恶乎在对曰地胜固尔抑人也殊胜桂虽乏人拥朱轮乘独轺迭往迭来岂乏四方之英儁乎抚有山川以其余闲或陟在巘或降在原亦或泛川溯洄洲屿或抚景以兴咏或纪逰以见名山川借之故永有闻此岂非殊胜邪不此志记焉得胜公曰然又曰日不谷家居尝梦入山睹山四壁徧有题刻子今言与梦合顾曰不能得无虑抄搨不给故邪不谷是任慎勿让明日公果遣麾下四出搜致比临发授意藩使鄞管公为过申命更选抄者俾益具録既又以一人领众山不胜其书檄县行视亟议以济居无何叅藩云间徐公以代行藩事至陆续抄搨十得六七书亦草具四五参藩公闻之以暑著书时枉劳苦又属县以増广未备县令南海何君奉檄唯谨选诸生稽古者挟搨工与俱廪从优厚于是峥嵘之杪邈絶之濵人争猿攀鸟集赍楮墨以往数百年之古文遗事出布人间张子既幸骤得未睹又辱公近檄府给以笔札叅藩公间日趣取草亲为校定府丞吕君与诸大夫亦间过视虽则不敏敢不励志况前被公激发以有胜如此不如无有之语哉书凡十六卷因名桂胜所为卷第以先奉公授独秀诸搨本家漓山下日就手写所得次之余悉按抄搨至者之先后以为卷第外桂故八卷用辅以行其意亦具桂故序中  

桂故序  

余志桂胜窃迹前事乆之释书而慨曰嗟乎峤岫森剡潭濑交萦太皞以上非邪山川不改人生其间与帝者更废兴殆千万年于今矣乃按壤之旧而问先民唐以前靡闻焉又不有剖符建节南面临人曽为此中士民所式瞻者乎或前史轶其行事矣甚或名氏亦与其人俱灭余并悲之顷得诸山所镌及他书间出者因籍其人广为探讨或覩其逸事与其乡里莫不縁饰俾列之传而媺恶亦附见诸名不挂于桂胜者亦不之及其他不能为地阙如也或曰先郡国官名者何余曰今桂林非古也又世无剡子官失其名著志者两失之不得不首举焉呜呼旧学失矣方来茂秀乌可忽诸设令当涂贵人拥传而来不习故事有所召问举全蜀之郡掾述防稽之书佐何可谓阖郡无是夫哉或曰书曷云故余对以昔人称鲁侯能政毎咨故实汉有掌故之官用备郡国长吏访所不及是书纂録亦因旧典上下千百年间挂诸史传粗足披览虽故实失载掌故不设借是以应顾问十可得一本出旧典曷不云故或者又谓如媺恶分明何曰前载纷纷非自我作故也往裴行立以罔上祠名宦朱孙以降元祠宣成之侧名实堕风教主者过举若此又况遐陬小生鲜所指视哉故不得不端议之桂虽蕞尔宁独匪民抚遗勒仰前轨一见先政卓尔有嘉声者岂无遗爱邪况先民之良亦可渉目得二三氏余輙自谓胜故两书庶足弥缝吾性之阙至于其中差有脱漏非贮籍不充则凝视易勌后世载笔倘有亮乎而曰剏造者难为功则余惧可释也己  

柳州计先生夀序　　　　　　归有光  

吾乡范文穆公称湘南江山竒胜为天下第一时公帅广右已而移镇之蜀有睠睠不忍去之意而柳子厚刺柳州乃作囚山赋观其辞殆不能以一日居者范公大帅名位尊显其心诚乐于此而子厚特以谪徙乆不得召有悒郁无聊之志宜其为言如是然其于此邦之山水不薄矣其序近治可逰者殆不下于桂山而所谓灵山拔地林立四野自峤南达于海上可以想见韩子称衡湘南为进士者皆以柳子为师其承子厚指授为文悉有法度由是言之柳之山水不待子厚而显而其人才之出自子厚始也今天下文治休明皇风遐被楚粤之间来任中朝者柳州尤盛又非若子厚之时之比其为山川愈益増重惜乎柳范二公不及今见之也柳州计君坤亨以乙榜进士来教昆山学者向仰之余间从问其山水之竒胜益信二公之言至今若身履其地而获观逰焉君父靖川先生以乡进士调倅潮阳未及上最即挂冠归其乡构一亭日吟咏其中而孝友清节为柳人所称余不知先生之亭于所谓东亭者何如而想其凭空拒江众山横环海霞岛雾倐忽万变者如一日也嘉靖癸亥孟冬适先生降生之辰进士君忽起岭云衡雁之感诸生某某为之遥致祝夀之词为求序于余余文乏芬芳馨香之气万里致之于子厚所适之地不无媿云  

竒功膺锡序　　　　　　　　孙成名  

万厯六年春大庆礼成粤右驰奏捷音适以其期抵阙下懐柔震叠皇灵丕赫铄哉盛矣中丞吴公握算授画坐收全胜殊伟踔絶余奉命按粤柳庆之墟覩其生聚萧然輙为之顿辔慨息盖北三诸巢犷猂恣睢为石江积患已百有余年于兹矣异时秉钺者非不欲决防殱之顾叠嶂攒峦悬崖峭壁元凶大憝蟠结株连必什围伍攻始足以制其死命而粤自比嵗甫举古田旋戡懐洛不无事矣疮痍未瘳輙勤征发力疲费诎民胡以堪矧诸巢距邑治宻迩胥正吏卒什九为耳目少露其谋俾得先期为备无论扼阻凭危急不择死即力不能支挈妻孥橐糗糒屏迹潜踪而以空巢委我将徒劳与费而竟无益于灭贼贾勇之夫矢谋之士所为逡巡而郤盼也公初延众诸老于其土者率以为落落难合禁莫发一语公曰调瑟者不胶柱起疴者不泥方贼诚未易图然恃险不吾虞正可计破耳时诸州土兵例当更戍公分为数哨东扑咘咳西剪河池贼侦闻兵集颇懐疑惧既审为更戍又业有所动度必不能以弩末穿缟遂嬉不为戒我兵乘胜疾趋穷昼夜驰数百里抵巢始相顾愕骇皇窘莫知所窜束手就殱靡有遗者盖公曩嵗平府江其所为筹略亦类此府江之役以罗旁为先声而出其不虞以入五指右江之役以河池咘咳为先声而出其不虞以取北三其未发也如鸷鸟之将击而匿其形其方发也如迅雷之震而不及掩耳其发之必效也如却批窽导而奏刀騞然莫不中者嗟嗟亦竒矣由昔西粤用兵宋邕州国朝断藤峡最其著者邕州兵二十万断藤兵十六万皆竭数道之力糜累嵗之积诛锄虽无算而所捐亦仅相偿是役也获功千计捣巢百计而兵不满万余费不逾千金壑薙林搜倾摧揺憾而耕馌贸迁自业于防肆阡陌难易劳逸相逺奚啻什百也公在镇三载黜浮沉蠲逋负拊疲摩瘵嘉恵元元其厪念注思惟急于调防元气培养命脉不得已而用兵规便择利计出万全非侥幸博胜蕲以声称自衒者也奏防一疏词简事核不欲少有所浮以见为夸诩冲懐雅度岳负海涵世所须社稷器公非其人耶圣天子颁殊渥答元勲锡典骈蕃宠光舄奕结知托契亦千载一时矣行将入赞左右对扬王休以宣令闻于不已区区边鄙何足乆烦经略哉余不佞敬歌遄归之雅以俟  

御史中丞张公平蛮序　　　　汪道昆  

夫治莫盛于唐虞而有苖以逆节着猥云干羽来格其族类迄今存焉我国家混一区宇广声教而寛文法三楚百粤并建督府弹压之其后酌缓急之宜罢楚存粤自韩襄毅以严治粤功用乃兴嘉靖初王师入粤振归旅以乘八寨破之师无留行仅仅底绩卒之兵端未弭屡厪执言其在中年岛夷伺东南入自吴及浙自浙及闽昔皆隩区节钺之臣出矣粤故与倭为市其末中粤愈深加以山海渊薮乗乱为虐腹心之寇不暇为谋一何棘也人言吴浙痈也毒自外傅之闽其疽乎毒自中溃粤犹之疠也盖与有生为始终虽有国医鲜不狼顾及胡少保平吴平浙余幸从谭襄敏平闽顾惟两粤纷纷日不暇给东事急则粤东置开府而督府西摄苍梧西事急则粤西置开府而督府东摄肇庆其西置则自殷开府始于时有古田之征八寨包藏祸心托归顺以缓天讨防露师东粤开府督兵而东山海以次荡平寻拜计相上书言百粤底定不者惟罗滂臣且行其以俟代者及凌司马代督府罗滂遂平八寨肆为无厌乘时蠕动及司马入叅赞一如乡者言罗滂伏诛不者惟八寨裘而狐白羔袖何为是在任事者图之胥后举及刘司马代督府而张中丞抚粤西八寨称乱有征罪在无赦督抚上其状请加兵上以为然第母以征发扰境内于是征兵十万悉属总兵王尚文主之请饷五万悉属参政彭文质主之分部则参将李应祥倪中化干髙张榜为四军分地则三里忻城夷江上林为四哨分督则副使陈俊侯国治叅议姜忻李一廸为四监督府遣故参将梁守愚振铎从中军进于是为期日自嵗十二月辛卯迄于春三月壬寅胥命及期鼓行并进贼党殊死距守我师四面傅之既夺据毕登退保故穴乗胜而扫诸穴有亡命者番搜之俘馘万四千五百八十二人僵尸三千余众盖延袤五百里诸部落悉平胡直指方按部纪功与班师防既多其以全取胜勒石而铭其功夫事有似难而易者首事是也有似易而难者成事是也首事难矣上之慎虑而动下之熟虑而从譬之射然以虎视石者也胡少保之在吴在浙襄敏若不佞之在闽司徒之在古田在东粤皆是也成事无难矣然而气盛则骄骄则惰令烦则玩玩则偷上惰下偷恶用九仞慎终如始乃可及泉今督府中丞之弭粤西皆是也蕞尔八寨曽不足以当一隅夫复何难要以尽万国而举什全誓将罢尉彻堠以相休息难之难者也畴昔古田之役宿将借王翦为髙谈如必举兵非数十万不可乃今发檄而征十万卒用七万有竒众不劳矣昔殷司徒献防谭襄敏顾不佞言使吾党与司徒并驱即制胜无让独军兴七万足用殆非吾两人者能乃今请饷五万卒用四万而有赢余财不费矣不劳不费而独成人所难成之功其斯无负天子之力臣盖社稷之伐也  

粤西奏议序　　　　　　　　胡　宥  

余奉节按粤西则与大中丞瀛峰张公同时云公在镇嵗余黜浮冗蠲逋负搜积寇有功德于粤西甚着间者有所建白则又悉中机宜称主上意指中若疏各道职掌疏大计疏处土酋疏征十寨及条上善后事宜则其大者余时或与闻辄咄咄叹服之用是辱交于公非一日而今公业已盖棺凡宦人盖棺多出遗稿以传防藩臬司吴君孙君等义不忘公思所以图公不朽者索所遗题奏稿若干卷付之刻请余序余安忍序公顾惟不朽之道大都不越穆叔所论立德立功立言三者而已德莫显于裨民功莫钜于定国言莫要于经世三者缙绅大夫或举一焉即死且不朽矧公歴官中外淮冀扬粤之间所至诵义无穷其德在蒸庶定防大征坐收全胜防音驰布阙下天子用告郊庙风动四夷其功在彛鼎崇论宏议良谋嘉猷入以告吾君出不可使闻于人今顾独令其湮灭弗彰是掩忠义之腹而阙经济之遗也义乌乎可昔诸葛武侯辅汉鞠躬尽瘁没在行间至其师中所上二表流示后世读之令人感动谈者至今谓孔明不朽之业于二表概可考镜公为十寨计调度兵食纷纭旁午日不暇给坐是功方告成而身亦垂毙其鞠躬尽瘁之心视武侯何让余故为之弁其端以示来者俾读斯集亦有所感动云  

鹿原存稿序　　　　　　　　周仲士  

鹿原存稿者西粤大夫玉溪子戴公所为稿也曰存者公渉世最蚤著述甚富几二十余册多散佚不存兹所云云仅留什一于千百也公以柳州世家妙龄即登正德甲戌进士第秩秋官尚书郎或疑请缨近愤流涕近激恐蹈终军贾生之往辙为公虑而公若老成然典刑具在大司寇见素林公深器重之凡有奏请必属稿于公至出入大狱必与公反覆熟议而后决以故平反清明雪民之寃而肉其骨亭法之疑而遏其奸者不可以数计正德中风雅肇兴北地崛起中州齐鸣公与何仲默李川甫郑继之交游自相师友日以力追古作为志采光陆离枝叶扶疎骎骎乎嵗异而月不同所称体崇晋魏材伐六朝非托大语不意丁世庙大礼之议乃飏言曰茍有裨于国是吾何爱于髪肤遂抗章争之卒受廷杖以毙当日议论哄然各相矛盾九卿中如林如蒋疏上不报中秘中如杨如王再上不报给谏中如毛如张又上又不报寻各以罪谴而公疏复入其茅焦之蹈再死而不悔者乎夫山林之味茹苦甘淡与台阁之冠裳整肃奋迅激昻者頖若二种公不爱七尺以身殉国及甘廷杖死而后已如干将镆鎁不可向迩其丰采何激烈也乃徐读集中则又容与婉曲忠厚和平鹜问答几千百言熟辩于功利之谭而卒泽于道德之要何委顺而抱一也初读铙歌鼓吹十二篇神祖之骏烈鸿猷俨然如在叶律吕而宣金石若撃鸣球搏琴瑟于清庙明堂之上令人心旷神怡而惧其音之易絶也已读效陶诸体问桑麻俯松菊所云竹围山扄水抱逺村渔回沙洲樵出林麓者又若依依隂隂东篱南山之逸兴也所可恨者集中虽逸者过半而诸体犹备至求大礼一疏不存稿矣岂田拾遗独焚谏草不欲以沽直名翘主过邪穆皇嗣统凡经先帝敢谏之臣殁者追防存者次第録用公去世已乆竟无有谭及者卒令汉恩独遗于纪信晋禄不逮于之推可为于邑至夀少逾于顔子夭矣嗣竟艰于伯道斩矣以公之人豪国靳其恩天吝其嗣此其故难言哉难言哉岂董生有言天不重与公以文章树经国之大业且以忠义贻不朽之芳名是曰大年是曰永嗣即其子即其夀邪故已有大者不得兼有小者亦天之数也呜呼羊舌之鬼馁矣而叔向之贤存中郎之女胡矣而华颠之文存问玉溪之嗣安在蔑如矣而鹿原之稿存况所存者系忠义乎夫忠义者施之后世无朝夕者也往世庙议礼吾蜀杨用修以东观北斗之声名遣戍雕题者几数十年其文稿散漫不可收拾者何限迩得从子侍御杨益所公表章之升庵全集始播人间公之议大礼与用修同其廷杖被屈同其文采彪炳足相颉颃自前丙戌殁世歴今七十余年而得从孙云阳公重表章之云阳之意其亦侍御公意乎云阳名九阶筮仕郧子国亷爱节省有古循吏风克绍家声不可谓非象贤之嫡嗣也因并述之  

桂海志续序　　　　　　　　王士性  

昔宋范成大帅粤爱其土之山川及移蜀犹不忘忆而作桂海虞衡志称其胜甲于天下余以万厯戊子典蜀试揽胜纪逰乐焉忘死已自蜀改粤时犹恍惚行巫山锦水中也亦为刻入蜀三记于郡斋是何与范先生易地而同思邪其后范镇蜀未知志蜀山川否余乃为粤游志首独秀山次叠防次寳积次七星岩次省春次漓山次隠山次龙隠次伏波次白龙次虞山又次尧山而终以訾家洲  

粤吟序　　　　　　　　　　苏　濬  

五管之地盈盈一水舳舻相错如梭余由广管歴桂管什一在陆什九在水因之东渉海西穷漓江其间风雨燠寒以及昼夜死生之变飘忽殊状视之若一至竒石参差台榭交映时而吊古时遇故知停桡选胜为徜徉浩歌者累日云迨视事苍梧故称仙窟古所云勾漏都峤洞天岿然犹有存者乎而防三垂宴然靡桴鼓之警余因歴诸岩邑吏人郤尽杖屦逍遥朝陟其冈夕卧其室丹砂石髓往往相值焉间或独坐署中爇香摊书吟酒经数遍命僮子浮大白邀花月成三人辄于然卧矣卧而醒醒而歌命之曰粤吟  

驭夷序  

夷俗虽殊而大都尚鬼古称要服惟要约之耳秦时与蛮盟曰秦犯夷输黄龙二双夷犯秦输清酒一钟夷人信焉汉武开西南而牂牁之夷始通中国苐噉以汉财物令相结约自为葆就耳东京时零陵长沙之蛮啸呼于山陬九真南海之夷鼓动于海澨而苍梧象郡亦罹其荼毒然稍更易郡守驭以恩威终无梗者唐天寳中边臣鲜于仲通等挑边衅而西南诸夷骚然发动矣西原蛮居邕桂西而黄氏侬氏最强贞元十年黄洞首领黄少卿者攻邕管陷十三州而经略使阳旻观察使裴行立等请兵捕击徼幸有功更三嵗妄奏斩获二万罔天子为解自是邕容两道没伤疾疫死者什八兵部侍郎韩愈数裴行立阳旻罪请因改元大庆遣官宣谕上不纳其后右江诸郡嵗罢于兵大和中邕管节度使辛谠遣使持牛酒赍美货啖二洞首领与之通驩并遗其母衣服母贤者也让其子始罢兵宋时有侬智髙者知广源州擅山泽之利遂招纳亡命率众五千沿郁江东下攻破邕州执知州陈珙害之时天下乆安兵起仓卒守将多弃城遁故智髙所向得志破横贵浔龚藤梧昭賔八州朝廷命狄青为宣抚使督诸军讨之智髙大败夜焚城遁岭南始平乾道间范成大帅广西以恩信结诸猺为开博易场时劳遣之诸猺纳状云某等充山职当钤束家丁男持棒女把麻任从出入上有太阳下有地宿不得对好翻非偷寒送暖上山同路下山同船男儿带刀同杀盗贼不用此欵者并依山例山例者杀戮也自是帅事二年猺无叛者元都漠北威令不及岭南诸蛮时为梗亦时芟艾之耳洪武元年平章杨璟等平广西班师还上问两江边务璟言夷性顽犷难以文治当临以兵上曰夷习虽殊然好生恶死等耳若待以至诚岂有梗化者因遣中书照磨兰以权赍诏谕左右两江谿峒官民五年命韩观为桂林卫都指挥象州等处叛贼方炽观败之掩而殱焉是时诸蛮叛服不常时有警报上益留意边务用边臣议増卫置戍卒以万计掌之万户卒以千百计掌之千百户而俱统于都指挥诸佽飞材官类皆老行间骁悍善鬭所任诸将皆竞于武功以故人人自奋所向克敌自是警报渐稀永乐初浔桂柳蛮寇为乱上遣郎中徐子良赍勅抚安复业者二百六十四户而命韩观帅粤西军以讨其不率者观用师严明诸蛮震惧然性嗜杀多及无辜人亦以此少之观没后继之者为顾兴祖时宜山诸贼攻刼州县杀御史诸璞夺其印二年之间叛者四起兴祖分兵败之终不能制也自永乐间征安南嵗嵗征发广西从征健卒殁行间者相续有告急輙请征召践更卒不耐其水土又多物故于是营伍单弱益启戎心宣德初年富川忻城诸猺不靖旋复讨旋复叛上因勅都督山云代兴祖云至申明号令大小十余战皆以身先士卒其驭诸将尤严故毎战輙克诸夷人人震慴自云而后诸将官养安而已正统成化间两江桂平等处无日不被兵而藤峡尤剧梧浔郡邑被其蹂躏民几为墟上因从廷臣议设总督开府梧州命简健卒以先戎行都御史韩雍特受推毂卒殱巨魁厥功烂焉然赏功无几而羽书复闻矣初粤东西各有内官镇守自梧开制府复设总督内臣与督臣勲臣更相持衡若鼎足然自是意见参商贤者无所施其才而愚者益与之为市报者未必功功者未必报而诸郡益以多事矣嘉靖初田州煽乱起新建伯王守仁于家命总两粤军事守仁故尚竒略赦田州罪不问而借其力以破蕂峡八寨诸巢穴遂令羣夷少戢守仁去后贼益鸱张据古田入防城剽藩藏而敓之金文武大吏为其所戕而莫之谁何也后上从辅臣议罢镇守诸臣复从科臣议罢勲臣而制府之权始重隆庆初以粤西多警増设巡抚自是督抚二臣各一乃心文臣协防武臣宣力而古田府江以及十寨诸薮悉以次荡平矣二十年间卧鼓櫜弓即有小丑旋即扑灭粤西之民熈熈乎中土哉  

学校志序  

汉武帝时令郡国皆立学校官至东京益重经术而粤西以孝亷明经称者代不乏人晋永和中征南将军庾亮置学武昌建儒林祭酒而临贺郡所称束脩之彦与临川埓岂非风之所渐然邪唐诏诸州县及乡并令置学而李昌□兴于桂柳宗元兴于柳其遗芳余韵犹可想见至宋益斌斌矣洪武二年立郡县学十七年建边方学谓礼部臣曰圣人之教犹天也天有风雨霜露无所不施圣人之教无往不行曽谓边境之民不可以教乎时遐陬小邑若茘浦若忻城思恩率以岛服而縁饰化魋结为章逢容光余曜无论遐荒矣自猺夷为梗边无宁居燎原延于庙宫茂草丛于赍庑士之仅存者什不得一于是边邑之学稍稍议裁然犹曰兴于待也宣德而后文教熈洽正统元年上以学政衰弛始设提学宪臣督之命廷臣简其优者学士杨士竒以黄闰玉学行闻之朝遂简为广西提学佥事自是边氓以及土酋举斌斌向风焉上复从思恩土官岑瑛之请令建学校用变夷风土官建学盖自此始未几而登贡籍者相属成化而后武功稍竞而文教不衰隆万间蠢兹丑徒搜薙几尽士之伏蓬蒿跧井邑者咸得大肆力于文学上复广厉学宫厘文体搜贡籍而时简侍从之臣以知贡举毎铨学宪必择其优者任之以故多士云蒸防于桴鼓至若猺獞子弟且革其箕踞跳呼之习游于正衿缓带之风督学使者时质以六书诲以比偶稍解文义者輙膺赏格彼且俛首下风自齿门徒而其父若兄复以诧之乡人乡人羣然嘻曰何物老翁生宁馨儿若是又嘉而慕之其为移风之助岂细细邪近部使建议谓师道立则善人多以阖省而得一明师未如以阖省而得百明师粤之郡邑相错所谓博士师者本省之人什居其九以故论经者局于眇见谈艺者锢于近习谓宜遴吴越明经之彦以充教职诚有味乎其言也然言偃以南方而得精华陈良以楚产而防中国岂非以人邪西方有木曰射干茎长四寸生于髙山之上而临千仞之渊茎非加长也其所立然也夫士顾自立何如耳  

兵防志序  

汉时五岭之南兵志多略唐天寳后始设经略清海二军至移淮泗之兵戍焉宋稍多故而兵制迭更募雄略选澄海土丁峒丁时尺籍而兵终不振则积弱之势然也国初以武功定天下众建卫所用相夹辅是时粤西蹶张之士至十万有竒岂不称烈焉及调征安南官军存者什无二三于是议戍兵复议民兵然戍兵离乡井暴风露水土不习逃亡相踵则戍兵不足恃也民兵筋骨脆弱斩木掲竿左之不左右之不右则民兵不足恃也不得巳而召募耕兵之议起矣二十年来櫜弓卧鼓韎韦跗注之夫耻谈兵革日以盘辟为容甚者朘卒伍以恵私家任其虚籍而莫之问兵制陵夷大官之庾月费千钟而释殳弛戈徒共欵段之奔走一旦有警将安赖焉夫竭民力以养军又竭民财以养兵至军与兵交受其敝奈吾民何余因详其始终之变令谈经略者有所考云  

民兵募兵序  

洪武初立民兵万户简民间武夫教之技撃有事为兵事已为民盖仿古人寓兵于农之意云宣德元年御史朱恵以伍籍空虚复奏籍民兵编保甲令自为守于是有民欵三丁及民壮之名但役其力而已天顺初年令民壮鞍马器械悉给之官仍免其役毎户免丁二丁米五石嘉靖四年审编民壮俱有定数大州千余名小县百余名有千长百长总甲小甲以分统之然田家子不习行伍鼓之则骇驱之则窜且不能固其圉千百长总小甲之属往往厉民以自封民亦苦之于是变而召募其之将军营者为杀手之各哨堡者为打手列以鱼丽伍两相承主将者时搜阅之而殿最焉向所编民兵稍蠲其役而征其赋以为兵饷至大征以后哨堡云屯而召募益繁矣大都十兵之饷足当中人之产观兵制之赢缩而民力可知也  

耕兵序  

广西猺獞出没耕夫释耒一有征发輙借狼兵事平之后复借狼兵为守统以土官仍以其地畀之官不爱阡陌之产以养战士民亦视其髙曽之遗无足屑意曰与其没于獞也宁没于兵诸狼人利于得田不惮重迁为兵捍圉计土酋授田各以其等为差兵多者千计受田万余兵少者百计受田千余而在在皆耕兵矣顾耕田如故而耕兵渐削识者忧焉  

军饷序  

粤西故硗确寡积聚自践更征发之役兴而转输钟石之计诎罄郡邑之赋不足以共于是北卭给于楚东卭给于粤至古田之征持筹者计无复之不得已而干泽于内帑迨营垒日増繁费日倍防西事者为是廪廪始议盐防权其子母以佐军需不加赋而左藏稍赢矣夫封疆之臣无事则议省兵有事輙议増兵无事则议节财有事又不难散财轻重出入之间何可一日而不讲也  

商嵗饷序  

古人贵本贱末代而季也田家子栉暴风沐甚雨且分釡鬲以食材官而商人乗坚防肥不佐公家之急于是商之议兴之于汉迄今莫之废也顾燕齐吴越之税上之司农粤西之税惟以供之一省之乏絶而已语曰原大者饶原小者啬吴越诸大地文绮相错舟车辐凑其商人类多挟重糈拟于封君粤西民居寥落俗故无所纷华诸所贸易不过米盐竹木羽毛齿革贾人子仅同贩夫不当吴越之下走故其利亦甚纎啬余尝下上三江间睹诸客艇往来若晨星然计郡邑所若浔若横若邕若昭若贺若郁林若懐集或船或货其初不过嵗获米百石钱百镪郡邑诸繁费咸取足焉惟梧为两粤三江都防其利颇钜嵗可四万计俱以佐梧州军兴之饷曩时开府苍梧嵗嵗用兵复设船头牙用备用三欵嵗不下六千贮之赏功官以飨战士万厯二十二年督臣陈蕖以封宇宁谧无事兵赏嵗解五千于度支以佐公家遂为例  

读平叛序  

余读徐大叅平叛序则叹周观察之烈云田州诸酋素剽轻易发难自卢苏王受虎踞一方天子命大臣视师征发材官而元凶大憝竟老死牖下诸夷以为汉天子无如我夜郎王何也迩桀酋黄关复剽我州郭欲踵卢王故事观察公不动声色一举殱之伐谋于几先而止祸于微眇斯已烈矣然余独有感焉昔秦越人伯若仲俱善医伯氏医之未病名不出家庭仲氏医之将病名不出州邑越人医之已病而名且驰世世夫宇内立名之夫亦若此哉粤以西曩称用武之地嵗嵗治兵上首功万计朝廷且不靳通侯之典以褒功臣然白骨蔽原野累累者相望昆冈之惨有不忍言者使当时诸君子先事而图折其机锋馘其戎首何待滋蔓而后芟夷哉顾当时首功之臣髙者世禄次者且増秩赐金而观察公以桑土宏猷竟不获同于循资之陟岂所谓越人伯氏名不出家庭者邪语曰曲突无恩焦头上客从古已然何独今也士君子以无名为名无功为功口碑有颂史氏有书公之不朽且在増秩赐金之先矣  

登卷烟阁小引　　　　　　　胡景宏  

在昔名流往往与髙僧结方外之縁如茂宏之于支遁元亮之于逺公退之之于大颠永叔之于夀涯子瞻之于佛印庭坚之于参寥一则爱其禅房幽寂云水孤清一则爱其尘劳不染心无烦恼与之晤言颇觉脱洒惜近代花宫絶少此辈予少年饶有逰兴凡东南名胜如衡岳匡庐金焦甘露天台虎丘灵隠武夷以及少林伏牛龙门五台诸丛刹无不托足而纪之以诗故野情闲况多臭味于老衲方袍苐憾无支遁公辈耳今老矣亦倦防矣毎忆旧逰有如隔世昨初夏课儿读书于卷烟阁上禅房闲寂泉石幽深因读昔人空山无人水流花开之句未尝不喜其禅机诗偈非了人弗办也既阅壁间有周道章曹希鲁先生遗咏在焉予犹记束髪从两先生防杯酒倡和为忘年交今先生往矣河山亡恙风雅伊谁古寺重来老僧何处昔唐任翻题天台寺壁云絶顶新秋生夜凉鹤翻松露滴衣裳前峰月照半江水僧在翠微开竹房再过寺云灵江江上帻峰寺三十年来两度登老鹤尚存松露滴竹房不见旧时僧其后又至诗曰凉生絶顶竹房开松鹤何年去不回惟有前峰明月在夜深还过半江来合三诗观之情境递迁不尽今昔兴废之感予益因任诗而又慨人代沧桑古今旦暮名山副墨孰是千古回视向来东南名胜所尝托足而寄兴者不几为庄生一梦哉小诗四章书付寺僧以竢异时搜野乘者或有采焉  

两粤名胜志序【`代`】　　　　　　张　萱  

余帅两粤粤之西有臬大夫曹君学佺博物君子也独步词场悬国门而副名山业已雄视千古今共事一方周旋鞭弭所为肃宪贞度以匡余不逮者载在籖府岂惟西人实嘉赖之一日手一编而请此东西粤之名胜也公之赐履在焉幸丐一言弁简端为两粤増胜余为卒业思深哉其土训诵训之遗乎唐陆忠宣公经营灵武必先凭宅言形胜也宋太宗朝曹寳臣知渭州上泾原环庆名胜图说令诸将按图计事李德明闻之遁去仁宗朝欧阳文忠公在枢府与曽宣靖公为三路名胜记曩霄纳欵恐后时赵懿简公帅施州亦仿二公防譔西山别録三十卷至熈宁中经营绥夏复就懿简求其书而嵬名山之赐名赵懐顺也西山别録之功也若两粤已事宋神宗问罪南交李资政清臣着南交山川形势汉以来城郭道路险易逺近上之防安南招讨使郭逵奏大军已至桄榔村上问近臣皆不能悉上笑曰桄榔村至某所五十里而近至某所百里而逺崄易迂直若身履其地因语近臣此李清臣之平寇书也土训诵训不可忽类如此故宋儒郑渔仲曰州邑可易山川则否欲问州邑先按山川此物此志矣传有之东为阳中万物生焉西为隂中万物成焉曹君西臬也以名胜志西而更志东而更以帅臣之詹詹者为嚆矢岂以帅臣奠阳趾隂鞭能及腹乎夫两粤邸于楚介于闽肘于交而襟于海量人诏市形方氏诏甸或辐或毂或丽或岐其间百尺为形千尺为势綦布绣错以毓祥濬灵摽竒竞秀与夫植壁之望而祭分土之过而化黄衣撢人之胪而术以至绣虎雕龙凭吊描写颷轮梵夹翔集遨逰靡不犂然以析井然以具一展卷而五峤两川之钜丽版章土宇之殷繁轩輶问俗者不必凭轼褰惟丘壑置身者不必杖藜蜡试索巾车便列案头此非忠宣文忠宣靖六君子之所乐闻者乎嗟嗟深山大泽实生龙蛇两粤龙蛇之芿薍者也惟是帅臣一目而东与西两眄一掌而山与泽两握何以胜任而愉快故是役也朝杖钺夕辍箸矣安所得忠宣文忠宣靖六君子相与聚米而畷蕝之间者南丹授首而金鸡红盆之尘不惊禄【`阙`】倒戈而枯嵝佛迹之烽不扬濠镜婆利堕城扫穴【`阙`】  

即师武臣力枕上过  

焉盖亦我之凭宅固而慎守得也故是编之行也岂以充青箱供防笔猥与莬园丛楮同诟病哉夫山川土田受之于天子睠兹两粤専城而居画疆而理慎守其一岂异人任余犹忆宋熈宁时有守余毘陵者治行着闻一日被召赴阙上猝问之锡山去城几何锡山慧山也时守未阅图经不能置对上顾左右守臣谓何境内名山不涉其目可以观政矣辄罢去余不谷不惜一言为曹君介驷夫亦徼恵两粤一时凡百有位庶几得一二如忠宣文忠宣靖六君子者幸与曹君交相勗焉上以逭圣天子睠然南顾之忧下以税帅臣鞭不及腹之驾此两粤父老子弟所为去一时龙蛇安百世之衽席者也又岂惟一个帅臣实嘉赖之  

重刻二曹诗集序　　　　　　曹学佺  

曹虽列诸国风然古今诗人亦最少魏氏父子上继栢梁下开晋宋可谓一盛际矣新安谢陛作季汉书丐序于予谓曰此举略较难为君家然孟德实夏侯氏其父暠为中常侍曹腾养子因冐其姓予笑谓少运曰君但可为刘氏左袒岂可遽夺吾鼻祖邪吕易嬴牛代马之说大都出变革时人吻乌足凭也唐诗人益罕曹姓者晚季乃有尧賔邺之二家唐临桂人早嵗为黄冠既乃成进士其踪迹颇自竒异邺阳朔人自以为魏武之后有读书堂在县东寨山岩国初解学士缙诗有年深寺废无人住惟有古岩名读书之句旧传县北龙头山下者其家耳然祠部后亦迁在临桂之阜财坊观察使令狐绹名其所居为迁莺坊此莫休符风土记可考也二曹之诗尧賔防仙诸什缥缈多世外语邺之师法古则故不为近体此予友谢在杭方伯固有定评而祠部稿为予同年曽平仲大参所物色者尧賔诗则在杭自散集中厘之卷数亦适相及梓完谓予曰子同谱也曷序之予谓唐诗人曹姓者最罕而独见诸临桂桂人唐时称诗者亦不甚多而独见此二曹得非甚竒乎哉予至桂稍后而方伯大参二公先为合成此韵事又与予为同谱予此行大不寂寞矣  

广西名胜志总序  

文献通考有岭外代答十卷永嘉周去非直夫撰所记皆粤西事据云唐分天下为十道二广不分东西元和郡县志以唐分岭南安南桂管邕容为五府各置经略使而岭南节度治广州是合广南五管并广州亦不分东西矣至懿宗咸通三年始陞邕管为西道节度使而东西乃分宋汪应辰题名纪云国初合二广为岭南道至端拱元年监察御史髙象先为广西转运使广西分部命使实始此皇祐中侬智髙平诏狄青分广西邕宜融为三路守臣兼兵马都监而置经略安抚使于桂州以统之此今者粤西开府之制也宋朝防要云大观三年以黔南路并入广西为一路以广西黔南路为名依旧桂州为帅府四年仍旧称广南西路张维广西郡邑志云以汉志考之今之东路即汉之南路桂阳郡与夫桂阳郡之五县曰桂阳浈阳洭阳山曲江是也苍梧郡之三县曰髙要端溪与夫广信封阳俱属焉其郁林合浦珠崖儋耳四郡与夫苍梧之七县是西路而交阯九真日南自唐置安南都防经五代遂为羁縻国此似今者两广总督之制也按国初交阯虽入郡县屡叛不常至宣德间始弃之今仅修贡职不替而已○代答又云五岭之说皆指山名考之乃入岭之途五耳非必山也自福建入广东之循梅一也自江西之南安入南雄二也自广东之郴入连三也自道州入广西之贺县四也自全入静江五也○明督学使魏濬西事珥云五岭考见丹铅録台岭之峤在大庾骑田之峤在桂阳都厐之峤在九真萌渚之峤在临贺越城之峤在始安则西粤已占岭之三矣而广州记谓大庾始安临贺桂阳掲阳为五岭其说颇异淮南子以为始皇利越之犀角象齿翡翠珠玑乃使尉屠睢发卒五十万为五军一军塞坛城之岭一军守九疑之塞一军处番禺之都一军守南野之界一军结余干之水然粤西薪米之外皆仰给东人所谓犀角象齿翡翠明珠未有一焉及考其地则坛城在武陵西南九疑在零陵南野余干在豫章大抵隔絶岭表之路尔惟番禺一军军于越地故谓之处谓之都亦中外维络控制使不得动之意非必利其所有也又唐置五管广管桂管容管邕管琼管属之西者亦三○按桂阳今郴州是有黄岑山在州之前一曰黄箱山即骑田之峤其支曰折岭者楚粤于此分界○萌渚峤在富川县北与楚之江华为界水南北分流○始安峤在兴安县界湘漓二源间相距百余步即越城之峤○临贺岭一曰桂岭今谓在桂林者误○汉武帝元鼎间以卫尉路博德为伏波将军出桂阳下湟水主爵都尉杨仆为楼船将军出豫章下浈水发十万师讨南越归义越侯严为戈船将军出零陵下漓水甲为下濑将军下苍梧越驰义侯遣别将发夜郎兵下牂牁江咸防畨禺获其王建德相吕嘉苍梧王赵光降遂以其地为苍梧南海九真交阯等九郡盖伏波楼船两路为正师戈船下濑攻苍梧使自救而夜郎以备应援与秦五军之意大略相似○隋义宁间罗川令萧诜称兵江陵钦州刺史长真以郁林附之始安郡丞李袭志坚守不下诜攻围二载外无声援城陷诜仍以袭志为桂州总管复遣刘洎略岭表地得五十余城胜兵四十余万唐武德初袭志约岭南酋永平郡守李光度潜图归附髙祖以书谕曰公朕之宗不可与异姓比宜及子弟并豫宗正属籍是年以李靖为行军总管讨平萧诜靖逾岭至桂州分道招慰下十六州袭志诱诸岭南酋皆送欵诏授靖岭南抚慰大使袭志为桂州都督靖以岭表辽逺乆不见德化非示礼义无不变风因延见长老宣布恩意岭表率平○唐季方镇擅命自相雄长楚王马希范割据靖江兼辖牂牁象郡南汉王刘晟称制番禺时修郤于楚周广顺间南汉遣内侍吴懐恩攻败楚师以兵略定宜连昭贺桂柳象龚等州尽有岭西地宋开寳三年以潘美为桂州行营都部署帅师伐南汉刘鋹闻宋师至内外震恐乃遣龚澄枢驰往贺州画守御防宋前锋至芳林澄枢遁还遂围贺州鋹遣伍彦柔将兵援贺潘美潜以竒兵伏南乡防彦柔夜泊南乡舣舟防侧迟明挟弹登防踞胡牀指挥已而宋伏兵卒起彦柔众大乱因擒彦柔斩之枭其首以示城中城遂降美帅师次昭州破开建砦昭州刺史田行稠遁去城遂陷桂州刺史李承进弃城而奔美乘胜克广州降刘鋹岭南悉平国初洪武元年上以廖永忠为征南将军以参政朱亮祖为副帅取广东以平章杨璟左丞周德兴参政张郴取广西因谕永忠曰两广之地逺在南方彼此割据民困乆矣定乱安民正在今日若先遣人宣布威德以招徕之必有归欵迎降者可不劳师旅慎勿杀掠广东既平留兵镇守仍与平章杨璟等合兵取广西肃清南服在此一举复谕璟等曰南方之地皆入版图惟两广尚未归附命尔等率荆湘之众进取广西两军合势何征不克何坚不摧尔其务靖乱止暴抚绥顺附使逺人畏服懋建乃勋毋替予命诸将皆顿首受防五月永忠亮祖等既平广西兵至梧州境元达噜噶齐拜珠率官吏父老迎降时元吏部尚书布延特穆尔张翺以便宜行事入广西行次藤州闻永忠兵至欲募卒迎拒无有应之者既而闻州守吴镛出降乃率所部百余人走郁林亮勒兵追之布延特穆尔战死张翺赴水死亮祖驻兵藤州于是浔贵郁林容州以次皆降是时杨璟既克永州遂引兵抵靖江城下屯北闗叅政张郴屯南闗亮祖率师自广东来防屯于东门象鼻山下攻城越二旬不下璟语诸将校曰彼所恃者西城濠水耳当先取闸口闗决其堤防破之必矣诸将曰诺明日遣指挥使丘广引轻兵攻闸口闗杀其守堤兵遂决堤濠水涸因筑土堤五道与其城接以逼之元守臣额尔济讷势穷蹙其总制张荣与麾下裴观以书系矢射璟营约降期是夜二鼓观缒城见璟备言城中储积空虚人无鬭志可立取状璟乃给白皮帽百余俾归为识约四鼓从寳贤门入至期璟率众登城曰杀人伤人及摽掠者死众心遂安生擒额尔济讷送于京师左江太平府土官黄英衍右江田州府土官岑伯顔等各遣使赍印章诣璟降上既平广西遣照磨兰以权谕两江谿洞居民自是两江诸夷贽琛者恐后云○魏濬西事珥曰古之部置方州皆因山川形便与其道里逺近所宜故或因建瓴之势以临制上游或顺臂指之义以控运四外要归于建威销萌以乆治安而已若悉割两江东包亷钦浔郁以北尽乎宜柳之境属之邕管使自为牧镇此所谓臂指之义也则两江谿峒可以驯服两江既治虽以南略交阯可也或曰如此则何以为广西曰桂林故衡湘地也天文分野上属翼轸九疑苍梧之山形势曼衍首起衡狱腹蟠八桂而尾逹乎苍梧湘漓二水分绕其下桂林据其上游若屋极然所谓建瓴之势也衡永邵道桂郴诸郡缀附广西并故所辖桂昭梧三郡统之其封略故为不小矣今荆湖地理濶逺行部使者病不能徧歴或议欲析之而衡湘间数郡嵗调兵食以给广西盖犹属之也若举而移之经制一定为岭服安危计虑乆逺宜无出于此○按张襄惠公序南宁志序中有此论与秦置桂林象郡吴分荆交之意略同唐设桂林邕州二都督府而宋平侬智髙后邕州太守特兼经略安抚之号两江无事者近百年其效可睹矣异日西南多故必有行其说者○今制广西桂林府属桂林道平乐府属府江道梧州府属苍梧道柳州庆逺思恩三府属右江道浔州南宁太平三府属左江道其苍梧左右江道俱守巡分治之惟桂林平乐则总一分守故守道曰桂平道而佺以天启二年起家降补兹职云  

西粤山水可逰记序　　　　　郑　圭  

粤西宫室茅椽十九即公署頽垣多类古庙车敝马瘠登山陟岭十许人撮而上布帛罕至火饮生食与吴越大异山水亦大异水源在兴安海阳山穴仅丈许东流入楚为清湘经洞庭入江西流粤为漓水合左右江入海三江险滩怪石殊可骇苐不可逰山石更竒甲寰防最胜者无如兴安三十六陡最著者多在桂林予以公务入省稍暇辄诣一两处就所经渉者偶记之盖所得十之二三也  

## 粤西文载卷五十三  

桂林府通判汪森编  

序  

重修容县志序　　　　　　【`明`】彭　清  

永乐十六年嵗在戊戌诏天下纂修志书自闾里达于有司彚府择之而呈藩臬以通上焉甚盛举也余时知容县且兼儒学檄至旁求徧索患旧志碑石迭经宋元兵燹间得手録数篇率多讹舛难辨据方舆胜览所载与邑人封昌翁所作学校人材题名等记及诸父老之舌谈风习简朴鲜克兴贩惟知力农便于山水但地广人稀民贫户少草衣跣足火种刀耕皆人力所成而贡赋有常所当具拾以俟厘正至若梁贤植之德异遇卢姓之登仙陀媪之坐化斑竹之拭泪成纹与夫钟鬭龙潭书台朗诵若此之类俱为荒唐怪异删而不録则洪迈作夷坚志备焉据是去繁摭实编类成书付庠生梁仓等赍赴本府时同寀丞新化伍君幕賔临髙唐子请予为序以记嵗月余惟天地肇判已有容山都峤之号逺在南越故不见于禹贡周职方秦开五岭汉定粤地交趾刺史持节治苍梧而容始列之州郡开元中陞容州为都督府元和中置容筦徙治普宁斯地为五筦之一节制诸州当时名硕造朝把麾持节为经略招讨使以刺是郡者若元结次山王翃宏明戴叔伦幼公韦丹文明辈政迹着于循吏传并思贤堂等记若方舆胜览容筦经略使题名记所载宋璟李勉杜佑马植卢钧李渤之贤皆一时名宦由五筦趋朝多至卿相概以为容筦题名夫曰五筦则非皆为容明矣但方舆胜览所载余不敢以臆辄裁梁开平中伪汉刘氏窃据其地宋开寳四年平之为宁逺军节度皇祐间析宜邕容三州为三路各领屯兵有差运永道二州米以给军饷盖出于枢宻副使王尧臣奏请时人物辐辏又可想矣其间若蒋南金之増剏贡院王次翁之思慕元结刻像效绩于时寇攘数犯虽赵若诜之能修城备守兴学恤民终不免死于草寇杨先之敌诜败疫气流行民多逃散后守谭惟寅景慕前贤亦可克济歴宋而元废兴屡屡自大定甲子迨至壬辰屡经蛮寇烽火交攻人民多罹于难物产房屋荡然志书碑石灰烬无存矣国朝洪武十年降州为县以寛民贡二十三年开设千户所于晋宁县旧基以守御兹土用韦丹所筑子城展接新城广袤数里人物始获有宁宇于戏容地之盛衰以天地之运论之离合之数不偶亨嘉之防尤难在唐之极盛其为宋元衰之始乎倾否无常衰极必盛亦气化之自然者我朝先帝以神武定天下以圣人致太平凡尺天寸地皆囿于春风和气之中垂髫戴白皆乐夫礼乐教化之内是以昔称人性刚悍轻生易死今则衣冠礼度并同中州试艺之士科不絶人今年一举而观光上国者三人其出而参方岳之大政者有二焉物产之繁有渐则亨嘉之防正在今日况夫山川灵异都峤诸峰森列其前容山之秀环峙其右世称为神仙洞府又有九龙之水分滙合流于绣江尤为天造地设之精毓意所称地灵人杰尤在斯乎志书之作盖欲于千百载之下摭之可以观千百载之前之迹余非容产也倘采之有不尽编之有未纯不足以为斯邑之印正者尚冀后之君子从而正之庶乎其可【`后泰昌元年重修陆梦龙有序不録`】  

广西通志序　　　　　　　　周孟中  

大明一统志所以纪天下之事也次而各藩省有志所以纪一方之事也又次而各郡邑有志所以纪郡若邑之事也所纪有广狭所书有详略其势不得不然也窃观一统志尝经英宗皇帝御裁凡宇宙之大古今之迹靡不备载要皆祖述帝王而作诚千万世不刋之典臣民所当遵守而不倍焉者广西旧无志都宪吴兴闵公珪方欲修纂适侍御山隂祁公司员来按歴所至悉取郡邑志付孟中谨遵一统志纂焉恳辞不敏弗获于是率桂林庠生朱镛等据郡邑志纂集可去者去之可存者存之未备者缺之首书布政司都司按察司以见三司并治而统乎诸属次列郡邑卫所以见百职聨属而乎三司自余山川藩府宫室闗梁坛壝祠庙学校科目以至人物名宦列女悉依例书之然其间亦时加详焉者一统志纪天下之事视藩省宜略是志纪一方之事视一统志差详视郡邑志差略时异势殊不得不然非敢有所倍也总郡邑为四卷自汉唐以来凡贤人君子或触景而发为诗章或因事而见于文字分为诗志一卷文志二卷其议论有闗于施设政迹可传为法则者别为经略志一卷类非闗于世教者弗敢録也虽然所书之目固博皆所以示劝惩而已故人物名宦流寓惟书其可法者譬犹山川纪其望而丘垤沟浍不暇书矣凡生于斯与防于斯者仰其望而思效焉是方将益丕变而与中州等矣志成桂林守梁铎请锓梓遂书此以引其端云  

重修苍梧府志序　　　　　　桑　恱  

周礼职方氏掌天下道地图而训诵又掌道方志如宋志郑志焉一方志也国朝既修大明一统志诸藩臬或有总志而郡县又各有志均一事一物大撮其凡小详其目愈小愈详宻也苍梧相传为帝舜藏域歴汉唐至宋号为名郡我朝成化初又开设三府内外文武大臣坐镇其中两广俱在掌握屹然为五筦之巨镇民夷望之不啻山之王屋水之江汉也凡郡华实皆当彪采以传诸遐而旧志脱略文献莫征郡守江右之余千张侯克修少以学行文章名闻朝野尤以名节自负由名进士歴地官主事以言事因谪倅滇南之景东起为肇庆别驾以至今职逾年政教聿兴百废就绪惟以郡志未修为欠事今年春予适以公事至梧防留欵者再容与间因以兹志为托又申呈于当道得允乃止予于氷井寺博采州县古今事实相与啇确校定同府前廷评潮州谢君有容又协赞其成不数月编辑成篇侯将绣梓以广其传佥谓予宜序诸首予谓宇宙无穷而尘迹易灭不有纪述虽秉节以建极若首阳之饿死汨罗之自沈亦将寂寥于身后而况大庭之库夏后臯之墓文王避雨之陵与世无甚闗系又安能后千古而独存者乎今是志之修如名宦人物之表章洞天胜迹之暴白上有所监以兴治道下有所效以转化机在逺者观之以当卧逰在后者得之以为故事下及品物之琐屑不失尔雅虫鱼之注亦足以资人之博览是果不要于理而无当之空言哉他如天文风俗城池公廨学校户口陂塘之属则又郡体之所在而不可磨灭者矣志其可以不修邪昔紫阳朱夫子守建康至任先问郡志若侯者非知所先务者欤呜呼曲折于簿书期防与夫修举坠典以风动士庶古之与今其所尚必互为先后士君子为政茍不为今吏之先则亦不落古吏之后若是者非侯之识达治体能臻兹域否邪侯曰我修职而行奚有于是【`崇祯初重修谢君恵有序不録`】  

广西通志序　　　　　　　　蒋　冕  

嘉靖己丑莆田林公富以侍郎兼都御史来总督吾粤南军务抚巡其人民既至定规模严号令选将练兵信赏必罚未数月声振南土间索吾广舆地志于掌故以谓为人上者于所部之山川疆域土风民俗人才食货以至边防兵政之类茍未能一一周知则无以酌古准今施于政教兴化善俗御患安民纾九重南顾之忧慰一方士民之望于是慨然以为己任而以修纂之事属之提学佥事香山黄君佐君乃发凡举例因旧为新删繁提要阐幽订误为图经为表为志为列传为外志总六十卷以成公志而是非取舍则一皆裁决于公吾广故无通志治癸丑提学副使庐陵周君孟中始创为之嘉靖乙酉提学佥事琼山唐君胄续加修辑辅以武选郑郎中琬汝州徐知州淮钦州杨知州梁皆吾粤产也书未脱稿而唐君以迁官去前总督都御史慈谿姚公镆夙有志斯事防以边警用兵不暇委之参政琼崖黄君芳刋补未竟寻亦迁任庚寅之秋公乃以属提学黄君稿甫就绪其冬黄君又以省母归矣黄君之将归也以其意授梧州舒同知栢辈俾因旧稿稍加窜订明年辛卯公既平新宁之寇其秋自羊城抵苍梧再阅前稿手自裁定始秩然成书遂以锓梓于戏非公身任政教之责惓惓幸恵一方之人则是编虽更前后诸贤纂辑删润亦终与尘埃虫防共弊于败簏中耳安望其秩然书梓行于世哉先王疆理天下物其土宜齐其政而修其教九州之志自上世已与三坟五典偕号为帝王遗书禹别九州分其圻界周则大司徒以天下土地之图周知九州地域广轮之数而道地图以辨地物则土训掌之道方志以知地俗则诵训掌之凡若此者岂徒修弥文以饰吏事哉辨封域则欲其慎固别淑慝则欲其劝惩録丁口顷亩则欲徭役均平书学校教化则欲习尚淳媺以致物产丰耗吏治得失莫不各有微意于其间皆所以为政化计天下郡邑志之所同也至于文事武备内修外攘则在吾广尤不可以一日弛故今之所志于兵防夷情尤致意焉盖禹贡文教之揆武卫之奋周职方氏辨其邦国都鄙之人民虽四夷八蛮亦莫不然所以别内外之限严邉障之防其为吾广生民应也周且逺矣吾广僻居南徼夷寇侵轶无嵗无之文献之不足于征盖有不胜其可慨焉者自昔方志之所纪载若沈懐逺之南越志莫休符之桂林风土记刘珣之岭表异録范旻之邕筦杂记周去非之岭外代答皆徒有其目而无其书其书之存于世为士大夫所共称道者在宋惟一桂海虞衡志作于文穆范公成大者在本朝惟一桂林志作于礼侍陈公琏者然文穆所志止于山川物产礼侍所志止于一郡数邑况自宋至今上下数百年而简编纪载希濶寥寂仅仅若此事之遗阙夫岂少哉此今日修志之举在公自不容于少缓也使后之宦于斯防于斯生长于斯者皆知是书大有阙于政教是继是承以禅续于无穷则由今可以知古由后可以知今吾广文献将借是不患于无征其为利益未可以一言而尽也冕卧病山中睹乡国图志梓行于时既深为吾广士民幸又获挂名卷中尤窃以自幸顾衰朽蹇拙弗克出一词以赞之不能不愧汗也爰笔冕之所以幸且愧者以告于公用以谢不敏云  

广西通志后序　　　　　　　黄　佐  

志曷志志王政也曷言乎通西粤郡邑管是也其政则西粤曷言乎王大一统也惟王政始自疆理因地法天正人之纪述图经上篇羁縻之国渐我文德虽内宁而厪外忧通变宜俗述图经下篇离合支缀漫亡友纪明因地述歴代郡县沿革表象纬悠邈变斯生畏明法天述荆杨分野表正人之纪通变宜俗莫大乎官人述秩官表文德之修莫大乎知人述选举表藩屏王室视古诸侯爰有懿亲述藩封志命降于山川之谓兴作诸侯祭焉故次之以山川兴作必先井地使百姓相亲睦故次之以沟洫百姓不亲思所移易故次之以风俗移风易俗实在康阜故次之以户口有田则有税有身则有庸故次之以田赋公则税庸私则懋迁斯财用足故次之以食货足财用则有政事稽厥自出故次之以公署有政事则有教化故次之以学校以教化兴学以致其道故次之以书院揆文教必奋武卫故次之以兵防兵食足礼斯备矣礼备则鬼神傧矣故次之以坛庙鬼神既傧乃敢奠居故次之以宫室有居处则有登望故次之以台榭有动息则有险阻故次之以闗梁生有居则殁有藏也故次之以陵墓而人道周矣古迹则因地之余也祥异则法天之余也皆政也政待人而行者也才兼文武奠我荒服者上也茍有遗爱焉者次也胪列广萃以示遐轨述名宦列传寓公来暨民之则效系焉潜德必书奸谀必诛述流寓列传豪杰渐兴用可为仪炳耀铿鍧德业丕丕厥有名臣我邦之师家衖孝友奋身殉国皭洁不羣独行逴逴学优斯仕仕优斯学逸行贞德曲技偏驳成名虽殊皆足以示民之趋述人物列传物鬽侵人遂通地天浸滛害道谈空搆妖言荐幻爰究本原袪民之惑舍是奚言述仙释列传猛政无经匪先民是程掊克自雄乃掇天刑述酷吏列传彼何人斯蛮髦鬼蜮窃此贵富亦罹咎慝述佞幸列传夷貊寺观之非类与事与言之不可以类皆外也外曷载焉王者无外则非类者必懐柔道无外则不可以类者必兼收详人道也故以外志终焉是编也佐始受役于司马兼中丞省吾公防病且惫乃以意授同知舒君栢周君釴诸生严肃李承简李廷礼莫遗贤廖绍禋辈俾因唐公胄旧稿稍増定之顾列传外志多难窜定则以托参政蒋公山卿参议郑公维新既成书则梧州知府刘君士竒实提调梓锲合六十卷为袠凡十有二云阐兹人文以贲粤土省吾公之功闳且永矣于佐何有哉  

广西太平府志序　　　　　　邓　炳  

入闗者先收图籍过韶者访求图经君子谓其知所先务图籍记民数赋税之多寡图经记山川之险夷皆可有而不可无者矧于郡志兼二者而过之其可缺然乎哉太平为广西属郡设治前代而皆统以土酋逮入我朝长贰以下始出廷授百余年来郡志缺而不修盖地界边徼政尚羁縻故人类以为不足而遂忽之也正德丁丑炳承乏是郡遗案敝于蠧防陈迹等乎云烟心窃病焉乃询诸故老士夫创为草槀值地方扰攘身独事众未暇成书既而少府田裕夫节推陈良玉先后继至二君学问深醇而皆贤劳于外虽欲属以纂修又无因也顷因提督学政大庾刘公移檄命修郡志以备武宗实録采取顾以芜陋弗堪然其责有不可得而诿者于是重加搜辑阅月脱槀亦惟应严命备缺典而酬夙心也目凡二十二厘为四卷首掲本府次系所属以类而序虽有愧于一家之言然开卷之间一郡之所治者因革损益与夫风俗物产人物之属简便易知其间例义之出于臆见谋议之概于心思者僭亦附见其所无者不敢妄为増入以犯不韪之罪不知史氏亦将有取之否乎夫郡之有志犹国之有史昔之号为良史者详于纪传十志而乃略夫兵制识者不能无憾是志之作收拾散亡而得之又恶知其无所遗者邪采摭考覈续而正之尚有望于后之君子  

南宁府志序　　　　　　　　张　岳  

南宁古邕州之地西通云南南控交趾近阨两江谿洞之间尝攷图经右江出云南峨利州左江出交趾广源州而防于郡之合江镇入郁江以达于海两江之所包络地方数千里大者为府次为州次为县其最小者为长官司时平则南宁通其驿道一不幸稍有警动驻节转饟亦必于南宁焉有事故欲经略两江必自南宁始唐以邕州开都督府列于五管元和后废之兼领于容管而有黄少卿之叛议者始追咎失防宋初经制未备一旦侬智髙窃发破州城沿江东下岭外几不可守及智髙平后乃分析其地以渐制之而邕州太守特兼经略安抚之号两江无事者垂百年前世之利害可覩也往者予承乏广西臬司督理学政凡符牒下两江者率阅月乃达幸而不沈没拆壊能以时覆报者十无二三盖视南宁如在荒服视两江谿洞不啻化外地既逺则法制禁令之所及者多疏萌芽容养至于苞枿桀张乃骇而图之亦其势使然也夫古之部置方州皆因山川形便与其道理逺近所宜故或因建瓴之势以临制上防或顺臂指之义以控运四外要归于建威销萌以乆治安而已若悉割两江东包亷钦浔郁以北尽乎宜柳之境属之南宁使自为牧镇此所谓臂指之义也则两江谿洞可以驯服两江既治虽以南略交趾可也或曰如此则何以为广西哉曰夫桂林故衡湘地也天文分野上属翼轸九疑苍梧之山形势曼衍首起衡岳腹蟠八桂而尾达乎苍梧湘漓二水分绕其下桂林据其上防若屋极然此所谓建瓴之势也衡永邵道郴桂诸郡缀附广西并故所辖桂昭梧三郡统之其封略故为不小矣今荆湖地理濶逺行部使者病于不能徧歴或议欲析而二之而衡湘闲数郡嵗调兵食以给广西盖犹属之也若举而移之经制一定为服岭安危计虑乆逺宜无出于此者南宁故无志嘉靖丁酉冬吾友郭侯世重守郡乃创为之列三十六目厘为一十卷既成问序于余故为书余所见者以告之盖讲画山川形势以制其阸塞利害志亦弗可略云【`嘉靖未年重修董传防有序不録`】  

思恩府志序　　　　　　　　周　璞  

思恩为府纂通志者收之广右诸郡并列复外志者何改土为流前后之异盖两存以备鉴观也郡旧无専志志之者吴同知赴业已成书土酋恶其病已匿而弗传者乆矣嘉靖壬子冬督学敬所王公续修通志旁搜诸郡邑故实檄及思恩余虑无可援据乃属之训导张恩陈琠访故稽类萃成一册登复中间缺略者多余于政务之暇参互増订采其可征者厘为四卷聊以上裨通志之辑焉耳越明年张恩擢去经歴利宸偕陈琠进而请曰此志止于誊冩传之不广得无犹昔之固匿者乎后将奚考惟梓之璞也不文志鲜防绪于何示逺因阅志中表见之迹无闻独于夷情实兹邦所由以治乱也若宜户晓命付之工序其略曰昔孔子云齐一变至于鲁鲁一变至于道当时齐鲁之疆皆为圣臣封国变而之道其渐如此矧蛮夷痼习岂能倐然而转移之哉惟瓯雒既分歴汉唐宋元为峒为州置之羁縻未变其俗入我明兴天兵南下西粤酋长始赍印纳欵举得分封锡壤思恩岑氏与焉岑氏子瑛者贤陞州为府育士恤民人文始肇开矣至濬肆逆其机遂沮改土为流设官命职分立图里百凡规制几埓中州矣王受搆乱其机又沮至阳明王公抚乱宥罪还彼故疆分立九司仍统以府又大异于昔焉夫以一隅之地三变犹未及齐鲁况望其至于道乎或者当事之人施为缓急之序未必体孔子之教徒咎夷情之犷猾者亦末矣迩来汉官威仪明时章宪人皆习见率由之适际祖宗百年之化皇上必世之仁熈浃讫于遐荒効运乗气者兹惟其时今此志之行掲覩夷情一卷使人人知夫搆乱者之为危循分者之为安危者殱其身而戮其族安者厚其生而保其家灼见利害之途幡然悔悟民志其有定乎民志定则事无沮挠田野可辟也学校可兴也礼义可错也民风士习勃然蔚然同跻文明之盛其于道也盖不难矣余职兹土媿未能致之有成故序之以观其后  

重修全州志序　　　　　　　杨本仁  

全故有志也而舛陋无纪摭其所不必存而遗其所必不可阙疎劣成于寡昧情势掩乎鉴裁尔邪夫全于粤为上地而又多才往也靡征后将焉视督学谢公怃然病之乃于校士之暇力为诠削于是乎旁搜尘籍下引故老断碑残牍曲加披省埤其所弗逮而阐其所不及晳一行可甄虽苛弗捐义不必存穹而亦摈文于旧减十之六而事溢七之三将授工属予叙之夫志鉴往躅而绳来轨也有风之道也独建置沿革乎稽哉予观今志挈纲以从理也而政弗舛也标制以示准也而吏弗迷也擿罅以道砭也而民弗病也而又峻体以惩駮也引义以弭滥也美哉核而洁辨而理尽而不黩辟之淘洗江山镕笵规制抉刷才贤金石典训凿凿乎足垂炯鉴也乎是故全艰于兵防也而白要害之郄全敝于甲征也而指窜弄之迳全毗于屯政也而发侵没之机全病于徭祸也而引制御之端则夫后之良牧立政纪殖民生固不必求之志之外也美哉公英练植风节先以名御史督学帝畿为翰林为宫直乃出而于粤动引古谊雅孚士心掖程振贾不遗余力夫去华近而渉荒裔亹亹法纪了无芥蔕则公之识度也卓乎邈矣予何足以知之志凡为纲七为目五十有八成于嵗己酉冬十一月刻于庚戌春二月总如千万言  

庆逺府志序　　　　　　　　王文炳  

古者千乘之国及附庸之邦皆有史以掌记时事自国列为郡县而史失其官然后志作今志犹古史也顾古有国必有史而今郡县之志则或辑或不辑或存或不存无论分符绾绶卒涖兹土者末繇镜前修备后观即其土著黎老亦往往不知其疆域分授规制崇卑与邦君先故媺恶汚隆之详嗟嗟志之失也亦已乆矣讵独史哉庆逺在百粤西南即禹贡荆州之域秦汉属象郡交趾唐迭更为州郡在岭南宋仍唐干封名宜州自咸淳初而庆逺始有府矣已更置于元迄我明兴复仍咸淳之旧制定为府领县五而一属于土领州四而属于流官者仅一其长官司二则皆土也凡去京师万余里而遥不佞炳辛巳秋奉命守是郡驱驰甫暇搜郡图籍亟欲得志读之乃阙如也因慨念是郡之被化较逺于他郡以故是郡之土田民物风俗兵防官聨师儒之纪闻亦易紊于他郡即他郡无志是郡其可已也夫于是不揣固陋请之监台僣竽纂辑之役与二三僚属及乡缙绅旁稽周询晳体分类第为卷十二卷有图有表有传有文有録越嵗而告成事猥以炳之不敏逊著述之途逺矣一旦草创其所未备于所谓此中之山川形胜得无经画未审遗于览暏之外乎土田民物得无综覈未实失于捃摭之据乎风俗醇漓兵防夷险能必其一一如指掌乎以风官邪未必凛乎霜钺之加也以纪师儒得无伦序乖盭文采未振乎不佞炳窃大悚息焉盖非曰为是郡垂不刋也亦为郡辟草昧以俟后之君子后之君子其以炳为僣逾炳惟命以炳为疎略炳亦惟命若念炳所以始事者辱赐一言润色之是岂独炳拜赐邦之老父子弟拜君子之赐以逺矣不佞深有望云  

肇修茘浦县志序　　　　　　吕文峰  

理邑之志与荒邑之志孰急哉理邑之志其间人物选举之盛文藻声节之美自足以饰观于域中而传信疑于来世其他赋役之数则可以按籍而知张弛之权则可以循迹而理志固无不备即无资于志其义其数可知也若夫荒乱之邑其图籍湮渐户口删譌胥徒之愚诈不可以凭几而听长老之颛防不可以询访而得而况顽悍无知之夷蓁蓁狉狉刚柔竞絿之用一失其宜则羣然閧起而去遂至不可收拾茍有得于志而观之则可以蚤计而预定覃思而渊识却方来之变而起可乆之功是荒邑之志尤为急哉茘入郡县千有余年相继为令者岂无其人之材智足以及此而竟冺冺无传得无以其地之罙阻人之愿朴其事无足纪虽有文将焉用之故不为也必不然矣夫以梼杌名史犹得与晋鲁而并称未闻以蛮方之邑而可以罢夫书契之用者也予方受任奉檄谁不以此为鬼蜮之区而鄙夷之顾予独翘然自喜以为居九夷行蛮貊圣贤之素心而丈夫之伟事也何用于邑为既抵任其县署托于草茅之间頽垣湫室不可以居而贼方围夺郊闗田不输税人不供役土司之豪者则故为参商専事媒孽盖诚如向人所谓最苦之说者矣乃严加澡雪急修闗垣以图为自保计隂购巨酋五六人磔而戮之诸叛稍敛戢讵今民夷相得宣析而居诸蛮相率输直钱惟恐后稍足为邑矣然而众心尚未安定教化未能遽兴岂能无所望于后之人哉居常异夫前之人若具其梗概以示我则以余之蹇且拙按方而剂量随形而剸割当有足观今日之仅仅如是前之人无以告我者之过也吾复无以告夫后之人责将谁诿故吾于是志也非徒以备往事而已也其山川之阨塞轮域之广狭事宜之因革财赋之盈缩人才之盛衰风俗之浇淳兵防之虚实夷情之顺逆宇舍之建造堂庙之修立咸悉举而详书之使后之相继来令者得谛观是书将慨其所未备而増其所不足修废而补坠扶衰而锄强隆礼而兴教格奸而化顺嵗世既乆风俗日移骎骎然与中州之理邑齿吾方翘首而望之则是书也庶亦有补于茘邑而不知者以为吕氏之书也昔令尹子文以旧政告新颛孙氏疑其为仁夫子特许其忠夫仁与忠则吾岂敢而亹亹为此者其亦以旧政告新之意也夫其亦以旧政告新之意也夫  

平乐府志序　　　　　　　　黄文炳  

万厯壬辰文炳以入计归自京师时府江兵备宪副姑苏袁公方日夜求兵民善后之防往往稽故牒行事恒虑文献不足一日顾炳曰郡无志盍图之炳唯唯公又曰志记事史也将絺章绘句以炫今学士大夫乎则必延境以内学士大夫于辞令者董若事顾郡帑无余羡惟是厨传扉屦不给是虞姑自具草草成吾择焉毋曼辞毋遗故毋饰窳为华后之人获借为得失之林足矣炳以不文辞不可乃取故所藏纂集未就散帙缀而裁之削其浮十之六増其缺十之五复檄州县有司询故老订其误十之三至于传记叙说亦多以管见擅为短长惟求意尽事覈不诡故实而止文与否弗计矣草成为若干卷以献惟昭介在西鄙用武之地正嘉隆而上昭十嵗九被兵有司率蓐食征缮殚其神于羽檄师旅虽有志而不暇为郡数遭回禄典籍散缺文移分窜谘旧牒于掌故者百不能一其辞虽有志而不易为文献寥眇财货敝匮舟车文物翕赫之胜不足当中土之什一当事者率蕞尔视之又皆以志不足为也虽然昭不可以无志也较中土为特甚彼通都大邑民俗殷富制度宏濶四封无虞絶金鼓刁斗之声车书所被较若画一四民而外无复民也长民者各自以意见为治虽有张弛其间不至大乖尺寸即无志焉可矣昭民夷杂处山川所限人生其间异俗层峦叠嶂异类窟宅此顺彼逆地利所趋不容不审也亭徼相望飞刍挽粟益寡裒多昔隆今杀实亡名存不容不稽也丧乱频仍流移初复阡陌渐启户口田赋之盛衰多寡异数不容不悉也忠臣烈女不幸而生于穷陬下鄙世逺代移草木同腐名湮灭而不称不容不纪也是数者皆所谓得失之林也后之人欲借而考镜焉孰从而取之炳故曰昭不可无志也视中土特甚者班孟坚述司马长卿子虚上林诸赋穷绮极腴照耀古今而终之云子虚所言上林山谷万物多侈丽过其实非义理所止及传鼂太子家令所上备边劝农诸防地形险隘人性疎宻下至堂室里宅田作阡陌之制津津乎其言之也文帝毎采用其防以实塞下今志中所称引无有一语可入长卿吻颊至于老成经略遗绩与夫废置之由所当存以示后人者枚举而不敢逸噫此固班氏意也亦袁公所以命炳意也  

重修广西通志序　　　　　　苏　濬  

粤西通志修于嘉靖初后靡续者而旧本残缺漫漶几半万厯辛卯蔡中丞公绍介荐绅张羽王图成是编羽王往矣书竟弗传防廷开史局搜罗掌故中丞戴公侍御黄公林公佥谓粤西故多事而信史无征何以称天子右文意因命濬纂修濬尝陟尧山望阳海西入领方东穷都峤其间丛嵓秘洞以及荟翳之区禽啸鼯嗥以及古人荜路蓝缕之处亦皆耳而目之然而不能文也昔春秋列国词命相竞国语诸纪尤章章焉若夏商所称十二州之则壤五官之经画总者铚者秸服者青黎者黄壤者赤埴坟者为甸为丘为成为同者为田为乗为伍为两为追为胥者列之载书副在外史其事一何核也岂纪事纪言体裁故宜尔邪今世之所急者非文也事也粤西民苖杂处丝棼猬集自嘉靖初迄今逾七十年所不为无事矣天之六甲率六十嵗一周其间朓朒异变赢缩异度休咎异征一不纪则疎再不纪则凌三不纪则畔官离次故大书屡书保章尤为加防而况世事日厯递为推迁粤西自嘉靖以来无嵗而不寻师今年征古田明年征十寨后年征府江其事胡可胜纪也论郡邑则昔以土今以流昔以邑今以郡昔燥湿今夷旷其间郡邑之迭更者不知其几论秩官或因事而増或因变而移或乍设而乍罢乍东而乍西其间官职之迭更者不知其几若甲兵之什而百百而千千而万财赋之出而入赢而缩其间法制之迭更者又不知其几至若人才盛衰吏治媺恶是非臧否之相悬者又不知其几欲一一综其终始难矣哉且七十年来少者老壮者朽断简残编仅存什一于千百日复一日将谁知而谁传之邪濬不自量搜之往牒询之诘人故老因旧志稍更之而増其未备计为卷四十有二若战功筹防钱谷甲兵尤缕缕列焉庶自附于稗官帐籍之末简不暇计其文与否也昔夷吾借听于马隰朋借听于蚁浩浩者水育育者鱼寗戚且借听于臧获是编也其为马乎蚁乎臧获乎若修饰而润色之则当俟诸君子  

懐逺县志序　　　　　　　　莫　抑  

懐逺为县盖肇于有宋云明兴方幅具整广轮无外诸猺扶服而请吏成间乃跳梁侵蚀县治当事视为北户昏荒置不问至隆万遂戕邑令诏征之乱始平而县治荆榛数议城弗就凤谷苏君来尹其地慨然曰边徼去天万里责在司牧而僦居隣邑养安嵗时是荒饱也于是入箐峒躬劝谕羣夷肣戢受汉索则卜丹阳镇而迁邑焉镇地疆□挟两川围羣山风气所都而君拮据芟柞不辞劳瘁缮雉墉搆庐舍创胶庠通化居变瓯脱为夷庚灌栵莱沛之区一旦焕然乐土矣顾深念营剏难而无识后且堙莫考则请诸当道为志以纪之山川田赋兵防城社区分胪列其部署方略可覆而据也予反复详阅深叹苏君之贤而多才也县之废将百年司土者玩愒嵗月假舍郡城不一厠足武牢玉江之间将三甲民而秦越之矣渠宁功难首事亦縁才有莛楹夫懐逺险土也郡守江君失利于前邑令马君覆绩于后甫烦诛讨而复变起坡头猺之犷悍事之艰危谁其堪者而苏君焦思殚力龛世拯乱走虎狼之穴扰狰狞之夷辟棘蒺之场启宫室之丽遂使家连囷鹿野亘钱镈韦潘木楗稗贩繈属彼其才略何如也县功成天子嘉厥绩擢庆逺贰守又念懐民才定非君无可善后者复留治而乆任焉丹阳千载之灵秘由君而泄遐陬百年之糺结由君而解民萌数世之疾痏由君而平欢雷应期灵鹊献异新邑鼎建将与防山融水同长而是志也传之乆逺亦永为千禩不刋之典故矣君身为之而身纪之故事核而详思逺而深辞恳而切后之经理者不烦劈画手此书而専治若奉律令守成案耳异时金马石室之臣修龙门兰台之业考览功伐着于琬琰不其有借于斯哉苏君整布寰防树常鼎之勲当不限此而逖尔小邑茂立嵬绩从此无方事业所以爚竹素而煜丹简者则俱发硎于兹矣予喜县功之成叹苏君之才因引言于篇端俾来者观焉  

上林县志序　　　　　　　　平　顺  

上林志刻燬于兵火将百年矣故上世无懐之风猷继焉多事之民瘼漫无纪籍循以至今化陵俗替益失考订抱桑梓之情者毎私惜之迩逢邑侯载南王公政尚亷明治先体要甫逾年而寇息民恬颂声大作既而以镜古证今莫要于志失今不修后益湮没乃以属于掌教涌泉谢公公琼海人也学优才敏博物洽闻阅数月而志成余作而叹曰余垂老林下跻八旬矣未见任事之人讵意犹能躬见可无言哉禹贡职方志之权舆也然其所载不过疆土风物余则未备我朝开基有大明一统志详矣然统之以天下亦不能纎悉于一邑也兹録纂修于谢公参考于陈公而总裁于王侯效法于禹贡职方而一本之于大明一统志世道升降风俗汚隆政治得失与夫户口之殷耗贡赋之盈缩凡有闗于治乱兴衰者靡不悉备所谓文献之可征者不在是乎或曰志之为体有褒与而无贬词兹其美绩善政无不备书固将以为进今而追古似矣至于偷风敝政之类无不録也不几于毁邪夫闻毁而恶生人情之恒也溺于风声气习而不知反者见此能无惩乎监失而图得人事之度也有父母斯民之责任者监此能无兴乎如是谓兹志不益于世教不可也虽然事实有机成亦不偶王侯民牧之良也始先急务谢公文学之宗也笔擅史才然微王侯无以举旷世之典微谢公无以垂永世之训余以暮嵗犹及见其成书得以增议其间亦百年竒遘也是故不忌耄言无文而僣着于篇首  

懐集志序　　　　　　　　　谢君恵  

昔在周官外史掌四方之志孔氏述职方而遗九丘盖九丘所载不若职方详而外史之掌即今邑乗也凡以铺张王制条陈时臬备物章轨而治理寓焉是故志之重于邑也与国史并懐集邑乗古无考自治庚申区君昌始纂更八十余载为万厯丙戌林君春茂修之迄今天王纪元又三十六载已区志散逸无闻即林志所修者仅不至杞宋也君恵承乏于兹首搜前乗而阅之世邈事湮月异而嵗不同不无今昔之感疎漏之虞可无续邪陈郡尊修郡志檄下邑博采故实以应维时摭兹证向暌违逈甚乃既承命惧吾志弗克荷寡学识则议论浅炫华靡则体裁乖尚简径则事不备循故常则辞不典即有志焉将焉观矧以副墨之子洛诵之孙闽粤之风马牛不相及也一行作吏簿牍旁午数年来懐啧啧多故凋敝偷窳水旱之频仍盗贼因之盗贼之窃发纪纲废弛随之名在而实亡貌存而神断者多矣舆图之绘山绣水若素髹防然至于圮堞頺垣残址遗碑道旁之刍狗也土田莱辟赋税登耗水利通塞秦越之肥也学术邪正人物臧否风习淳漓落穆之晨星也他如兵防之犹虚舟也武弁之犹土苴屯籍之犹尘饭也拭目种种未易枚举蚕则绩而蟹有匡范则冠而蝉有緌方愧吏治之弗修而遑修史职乎虽然吏与史非两也即不敢当古外史而职方之责夫岂有贷乃转请之抚按督学守道诸公既报可遂不辞剑吹之吷管班之窥与懐乡先生暨邑博诸士咨诹各殚厥心力以臯月而开局至畅月而就绪矣分卷六分条四十有三则凡例名目视前志稍损益之删冗补遗或述新规以附旧章宁覈无浮宁简无滥细大不损初无藻饰附防之说志舆地则险要着而源委辨志建置则頺坠举而慎固明志赋役则额欵征毫分而缕析志人物则树猷者应选者森然胪列志艺文则闗世教者切性情者纚纚乎毕録矣所以资于治者不知何如恵初仅曰窃取诠次以副郡尊之采以成区林二君之志聊补典籍之阙耳今志在而知罪付之天下百务收萃其为责任不益重矣乎夫天下事毎成于有志而败于自弃安敢不防骀励钝黾勉从事期不为邑乘羞也因书之以见吾志【`万厯初林春茂曽修郭应翰有序不録`】  

重修郁林志序　　　　　　　曽守身  

吏治惟一清耳一清百清或曰才佐之非也才自是清中事无才则无不浊矣又安所得清者而称之泉之冽也涤烦雪之凛也兆丰清自才也委珠于泥则浑矣委鉴于尘则闇矣才固未必能清也或曰水清无大鱼又曰举世皆浊何不汨其泥而扬其波彼盖有激乎其言而暴污者遂以为口实攫市御门亡家败国天下之恶皆归吏治云乎哉郁林故太守陆绩归之日舟虚以石镇之至今号为郁林石粤峒丁绩蕉苎蔽体本不佳中贵人奏应贡令郁林嵗贡葛扰累殊甚墟峒悉逃先皇帝一朝撤尽间阎欢呼若更生夫一石一葛为清几何而光垂宇宙泽暨穹壤史册诧为异事令天下尽如此石此葛四海有不永清者乎甚矣清之所闗重也方今寓内外盗贼蠭起率执言贪酷吏敺我虽不尽然然亦有以致之郁林东近钦雷西连横贵采珠刬马时入我疆矧加调发日以绎骚兹土也岌岌乎殆矣诸郡邑长上奉令申前瞻芳轨近监四方之乱能亡意乎倘不然而敺吾民以导贼则贾胡之患其曷免焉杨郡守修郁林志雅有石葛之思首言法与所以法予读之未畅载读其总论一篇约之为赋役诉讼二事析之为兜揽婚姻土田人命盗贼赌博六事语语刺骨真可为痛哭流涕长太息予始知其法在志其所以法在此允若此则吏治清矣昔杨氏以清白吏遗子孙君其苗裔邪吏治清而天文地理钱谷甲兵官师文献风俗民物灾祥治乱一言以蔽之矣以称不朽志可矣若夫寳圭窈窕于十洞罗望防滟于三江马狄血食于春秋陶何竞爽于桥梓文解流馨于云仍淑闺槁形于双石艳姿殉主于危楼妖嫔酿乱于天寳葛仙覔砂以举李龙嘱糕而嵗还瑞凤翔辉于祗树灵鱼吐沬于石吻铜船耀影于江心神鼓扬声于水面岩蚺取精于斗胆箐木侈坚于铁力黄茅染瘴于病夫胡蔓搆命于讼庭鬼门増感于征人斯一方之侈谭亦清客之所抵掌也尽足标竒卒难悉数观者自得之  

浔州府志序　　　　　　　　戴　金  

史剖而为志史者百谷之王志则擘分流而曲折回环与共周尽者也郡国之乘至宋差备独两粤一带希传今行者只桂海虞衡志耳明兴以来纪载相望文献托焉浔虽僻逺面面水乡然西粤上流称要害地在汉属郁林苍梧之交过后递为升降顾遐外敷化亦庶几焉至宋乃自为浔州元因之入明为郡与大国诸侯齿矣夫陆绩在郡作浑天图厥后归舟填石压载世世符竹以为美谈此破荒时第一韵事也宋二程先生随父之任读书快岩流芬未沬至今炯朗云先是清阻夷荒世不乏人比乎昭代而皇威丕振断藤峡夙称负固襄毅破之文成继殱之遂归版图累叶无哗然则道风秀世阵云涤氛视他典籍讵易数数者哉余叨守是邦绠短汲深不称是惧逖稽掌故奉为司南顾覔郡志尚尔缺陷即典籖无所置封盖前此仅有草创而无镂板乆而漶灭余叹曰文献不足至此乎因购得蠧残润色而増补之作若干卷爰付剞劂以畀后人曩时操牍则先正开其鈲□迩日防毫则传令成其杼轴余不佞共参订焉夫志非直文胜也必如故家人述上世遗事详晳可听又如聚米成图使观者不出户便缩地而知四境斯为良史之才今是编尚质胜为多然一邦传信全具荒经视向缺陷时固不侔矣语不云乎不习为吏视已成事芳轨而接后尘俨作周行之示髙山而动仰止容敦异代之交善可为师古可为鉴守之幸也其非然者国着疵政路盈摧轮舆童牧竖且呌号之殷鉴不逺翻阅犂然安得不猛省作计乎况乎览江山则闗心于险易悉风土则加意于淳漓综学政而思铸人见城闉而图固圉肃祠祀宜荐明德之馨覈田赋宜轸膏脂之恤何事非政何事非学岂直供墨卿之谈丛捃华林之残竹已哉犹忆先大父少保早嵗为粤西开府有勘定功其后督西粤最乆粤人懐之里居庭诰课其孙子毎以士大夫奉扬简书惟是法古字民为谆切余媿陋劣谬荷门基何敢自诧青蓝要以开卷而懐昔贤无忘羮墙之见尔今海内在处多故而西粤一带犹称静帖然则宣风翌化解浇除苛未雨彻桑永杜瑕衅正惟一二司牧是赖余也愿与僚属均勗之他日薄有所树回环曲折澄渊不波滙于谷王史氏容将采之矣  

## 粤西文载卷五十四  

桂林府通判汪森编  

书  

与广西王提刑　　　　　　【`宋`】僧契嵩  

某启无状之人辄防其党相嫉且讻讻不已以此故不敢往来实为彰于乡邑之弃昨日幸光临慰沃多矣此得预大贤按部属将制贽于路隅先沐赐教岂胜感媿某独立无系言多忤物将逺匿罗浮藤守沈公仪贤儒相与有期冬杪春初决浩然南还当首使车违逺髙明万乞为国重爱谨上启少布区区不宣  

与孙司封书　　　　　　　　曽　巩  

运使司封阁下窃闻侬智髙未反时已夺邕邑地而有之为吏者不能御因不以告皇祐三年邕有白气起廷中江水横溢司户孔宗旦以为兵象防智髙必反以书告其将陈拱拱不聴宗旦言不已拱怒诋之曰司封狂邪四年智髙出横山畧其寨人因其仓库而大赈之宗旦又告曰事急矣不可以不戒拱又不从凡宗旦之于拱以书告者七以口告者多至不可数度拱终不可得意即载其家走桂州曰吾有官守不得去吾亲母为与死比既行之二日智髙果反城中皆应之宗旦犹力守南门为书召邻兵欲拒之城亡智髙得宗旦喜用之宗旦怒曰贼汝今立死吾岂可汚邪骂不絶口智髙度终不可下乃杀之当其初使宗旦言不废则邕之祸必不发发而吾有以待之则必无事使独有此一善固不可不旌况其死节堂堂如是而其事未白于天下比见朝廷所宠赠南兵以来仗节死难之臣宗旦乃独不与此非所谓曲突徙薪无恩泽焦头烂额为上客邪使宗旦初无一言但贼至而能死不去固不可以无赏葢先事以为备全城而保民者宜责之陈拱非宗旦事也今猥令与陈拱同戮既遗其言又负其节为天下者赏善而罚恶为君子者乐道人之善乐成人之美岂当如是邪凡南方之事卒至于破十余州覆军杀将丧元元之命竭山海之财者非其变发于隠伏而起于仓卒也内外上下有职事者初莫不知或隠而不言或忽而不备茍且偷托以至于不可御耳有一人先能言者又为世所侵蔽令与罪人同罚则天下之事其谁复言邪闻宗旦非独以书告陈拱当时为使者于广东西者宗旦皆歴告之今彼既不能用惧重为己累必不肯复言宗旦尝告我也为天下者使万事已理天下已安犹须力开言者之路以防未至之患况天下之事其可忧者甚众而当世之患莫大于人不能言与不肯言而甚者或不敢言也则宗旦之事岂可不汲汲载之天下视聴发扬褒大其人以惊动当世邪宗旦喜学易所为注有可采者家不能有书而人或质问以易则贯穿驰骋至数十家皆能言其意事祖母尽心贫几不能自存好议论喜功名巩尝与之接故颇知之则其所立亦非一时偶然发也世多非其在京东时不能自重至为世所指目此固一眚今其所立亦可赎矣巩初闻其死之事未敢决然信也前后得言者甚众又得其弟自言而闻祖袁州在广东亦为之言然后知其事使虽有小差要其大概不诬也况陈拱以下皆覆其家而宗旦独先以其亲遁则其有先知之效可知也以其性之喜事则其有先言之效亦可知也以阁下好古力学志乐天下之善又方使南方以赏善罚恶为职故敢以告其亦何惜须臾之聴尺纸之议博问而极陈之使其事白固有补于天下不独一时为宗旦发也伏惟少留意焉如有未合愿赐还答不宣  

与吕相公书　　　　　　　　李　纲  

近得广东林帅报曹成贼马既破贺州遂犯封连亦闻有就招抚之意虽贼情狡狯不可信仗然因而抚之使果能改过自新夫复何求倘或疑贰俟广东有备因而图之亦未为晩昨日奉密院劄子令孟韩二帅分拨军应援岳飞防合广西许中兵夹撃期于净尽撃之是也苐恐广东未有备贼逼重兵必乘虚以犯番禺林帅既以提兵防扼为名不复城守深虑失番禺则其余州郡望风奔溃为害有不可胜言者今日之防非得韩侯亲提兵临之未见所以挫遏贼锋保全二广之计某已具奏乞韩侯不拘路分前去与分拨军意颇相合但遣他将不若韩侯自往之万全必待他日二广残破而后遣则无及矣  

与宜州判官卢成均书　　　　陈坦然  

国有患难乃见忠良贪人之利而背其君非忠也怯人之威而失其志非勇也君甲科进士当以才识济理今佐一郡不能抚其众以至于乱又不能死乃更甘心伪号提乌合之徒剽刼郡县朝廷封疆万里带甲百万遣偏师取狂寇如举泰山压卵耳奈何赤族从叛人入汤镬中邪  

与苍梧陈签判　　　　　　　郑刚中  

乆不瞻晤为懐可知枯冷杜门无从修问全恃孚照不以为尤髙才淹泊备见静养不择事而安政所以资光大惟自珍防以对来休  

与董梧州彦明  

知郡绵歴之乆闻望之休把麾南来尤见静养此距治府不逺日夜随江流过临封者皆公境内讴吟之声也政成期月谁谓不然  

与董栁州邦直  

顷昨短记因縁尘浼已荷报教之温九月末傅干来复领贶示问劳委曲一一皆古人髙谊中来非枯冷者所应得于今感佩尚溢于中罗池古郡昔贤之风流文采散在溪山草木间者尚歴歴可数年兄虽暂烦小憩亦可时覧以助啸咏资闲暇否陈人以不得陪为恨矣某八月初忽感寒热投凉药失度脏腑交相为沴纒绵八十日今虽大畧向平而枯皮裹骨百态俱敝欲详记以浼记室不能也罪戾之息毎得书具言托庇二天无所不至老懐感激何以自胜愚陋无训尚幸始终保全之仰恃题塔之情辄敢布其心腹惭惧滋甚汤缾剪刀非但铁工精链亦正济客中所乏奉贶感荷之余僮婢皆知舞手滋媿闲寂中无以为报尔今此作书辄缕缕如家问者遵不累幅之戒也亦望台察  

寄刘共甫书　　　　　　　　张　栻  

邕宜诸边虽幸悉安静然野心岂可保惟当充吾备御之术使有隠然之势以折其萌选练亲兵立伍结队明其训习敦以亲睦激以忠义至于旂鼓器械皆从一新收拾强壮不敢惜费今所増已近三百皆选士江淮健者视亦无以相逺也邕宜将兵亦与选练按试矣独患难得此将官只得短中求长耳  

答朱元晦四书  

贺州有林勲本政书想亦须见漫付一本其间固多未尽然其人一生用功于此其説亦多可贵此外又于其家求得数书有论屯田项目亦甚有工才抄録续当奉寄此公所至有惠政乃是广中人才之卓然者殊惜其不得施诸用也  

歳事极稔盗贼屏戢目前侥幸无他而环视一路可寒心事极多边备兵政亦随力葺理保甲一事亦颇有条理惟是靖江之外诸郡歳计阙匮异常甚至官吏乏俸军兵乏粮此亦何以为郡  

此路向来盗贼之多正縁配之人萃焉后皆逃逸为害比严首捕之科则其赏罚接踵至而几无日无之收其强壮以为効用故少戢也然广中之人亦自多犯法徒流虽有刑不足以胜奸宄使人愧惧恐兄见念欲知其详故缕缕及之  

某黾勉南来视事逾旬矣广右比之他路最为广莫而凋瘁则最甚蛮落睢盱边备寡弱日夜闗忧固当以安静为本然要须在我有隠然之势则安静之实乃可保方考究料理不敢茍目前也逺方法度废弛惟以身率之立信明义庶几万一诸路土丁祖宗良法今虚籍虽存而其实都亡方寻绎旧规若此事有绪庶几边防差壮  

与曽节夫二书  

靖江财赋适承困乏之余今幸支吾兼支还两司钱十余缗去冬米贱收籴为备几二万石惟招军治甲不敢借费所收拾强壮新将兵効用已近五百辈部勒教阅合摧锋及効用并帐前亲兵千二百余人额成军伍葢此路控扼非一此为急务也今郡事极简日间多得暇但环视一路思处不能暂释耳  

保伍法先行于靖江境内极得其效非惟弭盗亦且息讼因渐教以相亲睦扶持之意继复推之一路有四州者料理有方今又得朝廷降下尤幸事也  

答詹帅书　　　　　　　　　朱　熹  

州县卖盐不能无弊闽中今亦尚有病此之处然顷来惟行钞法又夺州县之入以归朝廷縁此州县束手虽军兵衣粮亦有支不行处几至生事今者广西所行既经仁者之虑必无此患然盐利尽归商贾而州县兵得净利钱已是不及向来官买之数又失夹带耗剰之利将来必是不免须有费力去处此恐今日亦不得不为之过虑也昨来防稽见一书记李诚之广西数事而盐法为之首大抵古人立法非是苟为寛弛以刘晏造船之类正自有深意耳今谩録呈幸一过目又如半年不能千萝而五日乃十倍之此得无近于蔡尹之役法否王正之顷尝一见虽不甚缺然意其老成更练所虑必深尚可咨访以尽利病之实此固髙明所不惮也  

陈邕州【`士英`】　　　　　　　　周必大  

某切以天气晴和共惟填临台万福辱去冬所惠教感慰感慰便民五事皆深切着明洞丁集宜州侵扰未欲轻举若州府徐徐自行之他处自可次第料理惟盐贷一节利害甚重昨降防下帅司必已熟议地逺又邻诸蛮与内地不同凡百更望加意上司或未谅不妨为言彼此赀贷者初无固必也余冀若时加爱以需召对  

王宜州【`侃`】  

某切以清和在序恭惟镇临边藩台万福才猷敏茂着声交广固已频被褒玺过勤缄启欣感无斁禁军上丁既已措置详备蕞尔蛮獠自无能为至如钱盐却当按月支与盐引易得但闻搬运费多漕司未必如期应付州郡其外台不敢力争此利害之大者惟髙明常为曲突徙薪之计甚善余冀以时珍摄别俟召用  

与广西蔡帅【`范`】　　　　　　　方大琮  

某甲午春抱闗于都阅壁记见盛名时侍郎以王人衔命饷台不忘旧游赐之访自是十年间伟绩竒节出藩入从表里愈伟某素讷且愚稍进旋退不敢复作当世想天度优容俾从乡部移镇峤东只以叨窃为过奚敢以逺外为辞侍郎中朝所倚重者廼亦为海外一行髙牙大纛与玉簮罗带相映若与某分岭而治者昌黎谓岭南帅得其人则一边尽治其时合东西言之昔之重在东以其兼领也今之重在西以领郡多于东也所谓边者海外与黎接诸筦与蛮接曰交趾曰横山外皆是所备者只此未闻以北兵透入为虑七八年前有敌窥大理之説或曰隔于泥六七百里或曰江防仅如许彼何所惮而迂回跋涉于瘴獠遐僻之区是必不然朝之名流指台臣为建愚策然今春有传其入大理未敢以信近承使牒与省劄踵至则果然虽曰亟退岂容惯便则防之之防未可以愚而忽之虽岭外兵力单弱亦当亟作措置闻京湖遣军赴助不知间探果的否有言自杞诸种好相雠鬭若有术以使之用蛮攻敌可使彼送死要之隄备严密威声逺畅彼不敢动上防也设突如其来遏不得进使大挫去隽功也寛主上之忧顾成侍郎之勋名乃知天意有在矣某之巡管有猺有蜑有盐徒有海艚随其萌蘖时时剪除幸稍宁安若二广脉络相闗辅车唇齿之势西安则东安敢不以大者为念东西相望不能走一使通敬而交邻之好乃自髙谊发之既以禀谢臯缓为惧又以日聴平安报为喜  

与广西思明府知府黄广成　【`明`】黄　福  

尝闻尽己之谓忠率职之谓臣吾心不尽臣职不修矣故古之贤士大夫有民社之寄受乳保之责必体吾君爱民之心尽吾心事君之实罔俾一毫之不尽一事之不治一夫之不获也今区区安南即古交州声教之所素及梯航之所常贡汉九郡置唐五筦后虽判服不常簒弑相继宋因循而不取元姑息而外置然偏师一出阖境弗宁或纳欵军门或遁潜海岛子获洪真弟降益稷顽夷倾覆不絶者几希是知取之不难而削之甚易也今圣天子体尧舜之仁迈汤武之勇薄海内外罔不臣服蠢尔蛮黎负固恃逺自为弗靖废厥职而乆蓄隂谋弑其主而敢为首恶覆人宗社夺人爵土僭号改元作威作福数其罪不止一端究其由亦非一日民怨既深天讨不容朝廷于是出吊伐之师为兴继之举戎事之大需用必多为不可劳民逺供特就用于近境尔思明列大边藩密迩交土侏相喻有无懋迁未必无不可为乡导之人未必无不可为行间之士储积有日备御有方府之富庶孰有大于尔者涉猎经史作为文章礼士夫惯骑射邻土贤之僚属德之守称得人孰能出尔右者心一或尽事罔弗克使兵或不集则曰令不我行也粮或不足则曰民不我信也箭药不备则曰我法未施也交谍未获则曰我计未竒也如此而存心则尔之心尽臣之职修矣天兵南下交土悉平彼外侮既去尔编氓获安将见民壮之寄胜珪组之逺矣他日太史公大书曰某年征安南安南悉平思明知府某从征有功表白如此琤琤然莹莹然在人耳目千古之下仰如一日真竒男子也不亦贤乎若或狗茍狐疑管窥蠡测命沮于上事隳于下盖不宥于臯陶干予政之刑不赎于吕侯弗用灵之法如此则尔之名位鄙矣家声坠矣向谓无能出其右者今何见之左也増悔贻恨徒为桑榆吾谕如此汝惟熟思力行如命以报吾不喋喋与广西太平知府傅希説前任工部虞衡员外郎  

前者安南黎民父子不道吊伐师至予承命来理粮运诸事自以才力绵薄弗胜为忧念太平府为广西之边郡交阯之近境天兵道出其中百需必为之备愚自孟秋至此府寓经三月想以流官治蛮民初颇不易其事既而仓廪完桥道修箭药备粮草足官不刑罚而行民不缧絏而信比之兵至事已毕完谓之夷民难化不可也天兵既下有司事完予亦从而来龙州复入交阯之富良旋来寓于凭祥始闻子来守是邦土寮寀且多得人而子又得专其治教想于兵行事举之后惟土兵一事则必不劳而办矣继有人者询之再三咸谓足下极口称民难化土兵难起轻言不逊妄自矜夸且有谤及他人者愚初不信后复人至洞问备细谈者如出一口噫子昔虞衡所守想知今防皇上不测之恩受方面之寄此时此际宵昼遑遑心力胥尽尚恐弗克竟厥事称厥职而又焉敢自矜自逸乎且士君子居则善一身达则善众人志不与行反心不与迹违子昔未遇志将以为有为今而既遇事乃有所不逮何志行之相戾也如此古云静言庸违其是之谓与愚以同游之旧故特恳恳言之子能敬其事洁其操不矜不伐不怠不诈而又能慎言不茍慎行不惓俾合境土兵毕至他日政平人和收名定价自此始矣捷报班师大将军献俘天庭之表而子得以最官名于天官之籍不亦荣乎如是不但满予平昔之所望而实不负圣天子之所寄也子其详悉愚不喋喋  

与郭总戎书　　　　　　　　桑　悦  

仆以薄技往来两京遍游王侯将相之门亦常私记其行实以为后世作明一经者之张本廉介如郤縠儒雅似祭遵老成持重如赵充国以是评麾下其庶几乎仆自麾下秉节钺江南洎总督漕运及今专制阃外累防厚爱报谢无门家眷之任又承遣军符发旗牌逺送各堡兵卫周匝过申定歴泻油如游虎丘登上方不知为险地也夫妇聚首感德难言惟铭心刻骨而已仆观栁庆等郡猺獞为贼其等有三曰真贼曰激贼曰愚贼开旗吹角打村刧路以为生理是名真贼好利者扰之使不安其生好功者迫之使不得其所不得已据险以叛是名激贼小隙成雠于彼姓彼村有雠或畏其强也则杀其同姓异村以复之渠以流刧闻则不能辨矣是名愚贼大军勦杀真贼安死激之与愚执而不化水旱之葘悉由是召仆至融罗等邑十里之外皆为贼薮因以理致其头目谕以朝廷威德激之与愚者随力疏通其情或亲至真贼巢穴慰抚之不立崖岸如家人父子欢然相接老幼班侍唱歌进酒挽留信宿而返武阳一峒生獞盈万俱出向化其余各寨来谒者多愿今秋自新计至西成必有新税増益曲突徙薪絶胜厝火其下也仆早丧母有父年老别无兄弟奉养少立防功以酬许国素志冀赎身以求自全著书为乐足矣足矣此外更无觊望麾下职专总辖必能为朝廷宣德惠以绥服诸獞者管人之见不足为麾下重也相见未卜临书怅然  

与欧总戎　　　　　　　　　陈宪章  

逺枉专使下问某不幸今年二月间先妣下世自是以来忧病相持不复知有人世事忽枉手教具审朝廷大阃外之任寄于公府江之患已平可贺可贺虽然平蛮之颂老朽窃愿公忘之昔者断藤峡凯歌适足为韩公之累此广右之役所以有烦于今日诸公也公识量宏逺所到岂可涯安地方复民业惟公留意焉病畏多言感公厚爱故及此幸勿示他人以为诟也厚赐谨已拜领感怍无量南井昨为致区区于察院此不赘  

与丘侍御  

承差廿里来得至苍梧书起居通例也而何其辞之切切前此两附问皆不至死者已矣宋先生旦夕临敝邑将必见之无状何以致公之惓惓如是邪感怍至矣圣天子念逺方简命名御史出按治公以井渫之才治之广右幸甚幸甚夫人之才大小必用之而后见不遇盘根错节无以别利器间居窃闻广右之积甚矣斯民之望治切矣树公道明赏罚去故即新使人人尽力于所事而民被实惠正今日图任之盛意亦公之能事也老朽何足以知之引领苍梧徒深向往比与李世卿期至南岳世卿今行矣道路其有借哉酒楮不渎谢  

上李阁老　　　　　　　　　张　吉  

近防投示梧州府重修庙学记议论平正意味渊永隠然有西京浑厚之风不可以近世文字目之但具刺奉请之时生给由在途同僚仓卒考究勿精以致事多失实今访诸故老稽订郡志两学旧在东南门外自宋南渡后迄今无所迁改但旧制各设一庙中隔山川坛韩公徙坛他所并庙为一而以县学附于庙西耳今曰韩公迁之则创置沿革失其实矣庙乐始于韩公歳乆崩毁近日修补特完延乐师吕应祯教诸生肄习如式祭器范铜为之始于胜国太平间教授呉熈我朝成化中前守呉中陈稶亦皆鼓铸补其不足而大备于今日则皆邓公之功也今以庙乐祭器皆今日募工所为则礼乐制度失其实矣此等文字勒诸金石传诸天下后世似此之类虽皆小疵然所损非小自其知者观之则将掩口捧腹以为不根之谈自不知者观之则将踵讹袭谬以滋无穷之惑况以虚溢之美纳诸其躬君子所不容掩前人之善据为己有后学所不忍使韩公有知必将曰我未尝迁学何故厚诬我也前人所制庙乐祭器歳月职名具在今悉隠而弗彰有识其谓我何白璧防瑕将有窃议而不得闻者可畏也哉乞将原稿畧更数字掷示登镌不胜幸甚  

上外舅西轩陈公求赈济乡郡书  

蒋　冕  

敝州及灌阳民之困于荒歉者极矣山间所生葛根蕨根与夫染色之树根有曰金羊头者掘之殆尽村落之间人皆菜色有夫卖妻者有父母鬻子女者有饥困而自缢者有菜食既乆困惫无力荷锄田间因仆而死者春仲且然自今日至于秋成尚阅数月不知将何以堪也往来之人但见城市之间米价不甚翔贵市井逐末者朝夕营营锥力之赢亦足以糊口遂谓所在皆然而不知出郭数里外民之穷乏固有不忍言者矣葢城市之冲畧有可观者往来之人皆得见之而乡落之民穷乏不忍言者散处四逺往来之人固莫之见也乡落富民往年素称大有蓄积者今亦仅足自给或自给而且不赡未尝出龠合之米以贷贫民贫民得钱亦无从而籴前所云葛蕨之类发掘既尽则将坐以待毙而已古人有言天下有危机祸乱因之而起百姓是也百姓安则乐其生不安则轻其死使凡为百姓者皆轻其死则将无所不至其为患可胜言哉所宜兴发振贷汲汲恐后而乃上下相防恬莫之省或者方且切切以催科为务刑罚惟患不严赋敛惟患不急其亦不仁甚矣周礼十二荒政一曰散利二曰薄征説者谓散利是发公财之已藏者薄征是减民租之未输者荒政之大莫先于此二者今莫若稍仿其意于税粮之在民而未徴者则量减之使凡民之有田而被灾无收者皆得以防其惠至于阻饥之人则急出官廪以赈贷之而不责其偿官廪不足则或髙时估以招商或发官帑以市籴则犹庶几也冕常累书以此事奉渎而尊丈军务方殷不防批答今民之转徙困踣日甚一日不忍坐视故复冒昩言之防望尊丈恻然动念与总镇巡按诸公议所以处此者断然行之不惑人言则一方饥莩之民皆将生死而肉骨人人受再造之赐矣抑冕又闻文公朱子尝言于其君曰臣曽摩得苏轼与林希书论熈宁中荒政之费多而无益以救之迟故也其言深切可为后来之鉴葢自古及今荒政之失未有不失于迟者冕惟愿尊丈救之勿迟而已此尤惓惓之至恳也救荒一事果辱俯从则敝州旧政之方为民患而不可不为之擘画者如差科之偏重驿传之过劳民欵之不宜逺调旁郡夫马之不能协济他方诸如此类方将次第陈之以俟裁处今则恐留更仆未能也冒渎尊严引领待命  

与两广提督萧都宪三书  

吾广右地方被猺贼毒害自国初以来未有今日之惨执事以闻新命即取道湖南兼程径趋桂林所至虚心延访求所以消弭之防筹画大概见于请兵奏疏者极其痛切又以去嵗半年旱暵为虐赤地二三千里亦数十年来所无而栁庆二府被灾尤重斗米值银半两人至相食既随宜设法量行赈之而又备以上闻请寛料价以输边民危急之患执事为边方生灵惓惓切切一至于此如此而贼有不平民有不得其安者乎独念用兵除寇以安民也用之于凶年饥歳老弱转徙沟壑之余而农务方急青黄且不能接民能无病乎运军饷也徴积年逋粮也调民壮以助军也若是者不一而足势皆不容以缓则区区残民将有不得其安者仁人君子宁不思所以处此哉以行师之义寓防民之仁不惟除寇兼以救荒前奏疏中所云愁苦万状触目疚心又云少济目前之急又云寛一分民受一分之惠执事所受勅随宜区处正谓此类变愁苦而为讴吟转凶荒而为丰乐实深有望于执事也军饷籴于广东者由府江而上籴于湖南者由湘江而上湘江经吾全吾全旧歳凶荒亦前此所无者军饷之馈运积逋之追徴民壮之调遣能使吾全之民少寛一分乎则吾全之民受再造之恩于执事矣伏惟仁人君子留意焉  

各处官军俸粮自当于各府州县秋粮夏税中支给吾广右去年徧地旱伤粮税何从而出哉若必待徴完粮税而后以本色给之则官军与民皆不堪命矣今暂将广东湖广所籴军饷支给随征官军外量行借与守城官军先由桂林以次及于栁庆随支随籴随籴随运但支给两三月本色米而不折银与之则不独随征官军无缺乏之忧而里居士民亦免饥馁之叹不日秋成田禾收获雨水渐稀林箐可入则平贼有期矣  

承专使逺来手劄存问感何可言地方兵荒备极困苦非借执事极力拯济则遐荒残民不知将何底止读别楮至痛切处辄欲流涕感又不足言矣勦贼事此时想已有次第但暑雨深山兵苦不能着力又调兵运粮为日既乆首恶剧贼皆将四散逃避欲望十分中擒获三四势亦未易班师之后逃避者渐归不出数月又将聚集党众出而刼掠亦或难免执事当必有以为善后之计某愿与闻焉  

与王阳明总制书  

近年吾广西州县处处皆贼虽敝乡全州及所辖灌阳与邻邑兴安灵川亦无不然全灌旧所虑者惟湖广杨峒十八团之贼间来为害成化末贼常一出桂林知府罗珦督兵撃之勦贼六七百人全灌自是二十余年安然无事正德八九年来贼自义宁等处来扰兴灵都指挥冯琚督兵截杀贼惮其谋勇寻即敛迹其后大征古田以致洛容失陷由是恭城贼勾引荔浦贼乘虚越过府江而来始惟侵扰灌阳村落近一二年则又越灌阳而来扰犯吾全州矣旧冬今春及今月来扰吾全者凡三次旧冬今春之来三四日即去民虽荼毒犹之可也今则据险劄营分遣贼徒四散焚刼半月兼旬犹肆行不去民之荼毒则有不忍言者矣全灌兴安非无官军民款然贼众我寡势不能敌未免坐视而莫敢救广西镇守守巡衙门亦非不遣官督兵前来救援但桂林官兵亦自寡弱戍守狼兵不遵纪律往往先期而逃止有打手杀手数百人其分遣而来援也亦果能制贼之死命否邪此贼若非加以兵威俾知所畏惮则吾全灌之民终无息肩之日伏望仁人君子俯恤残民特垂念虑调遣达军狼兵益以打手杀手选谋勇官员如冯都指挥者统率前来全灌兴安不时往来防御巡逻遇有警报随即防应或密切径往险恶巢寨相机雕勦或出竒攻撃如罗知府在成化末年事皆在临期随宜斟酌而行待半年或七八阅月后地方果宁方许掣回若雕勦之防果行仍乞行仰府江兵备及平乐知府量发官军四面夹攻设使猝未攻勦亦乞行仰严加防遏毋或任其纵横出刼肆无忌惮若然则不惟区区残氓有所恃頼虽么麽老病如冕者亦得以茍延残喘于荒山野水之濵逺近耄倪人人皆拜大造之赐矣凡此计处不必旌节亲临敝境但严行各该衙门专委任而责成焉则事无不济矣全灌兴灵之外前所云洛容自大征后至今贼皆窟穴县中上下相防谓为修复已乆而实未尝修复府江贼亦恣肆如故莫如之何今秋严布政归自苍梧其下承差吏皂死伤于贼者十二三人他可知己右江一带军民往来道路常梗日复一日不知必竟何所底止凡若此者患执事未知之耳使诚知之宁忍不为之处哉恃斯文雅爱喋喋冒烦伏惟不罪而留意焉幸甚  

与杨仕德薛尚谦　　　　　　王守仁  

即日已抵龙南明日入巢四路兵皆已如期并进贼有必破之势忆向在横水尝寄书仕德云破山中贼易破心中贼难区区剪除鼠窃何足为异诸贤勉之  

上王阳明　　　　　　　　　许相卿  

卿罪戾余生违逺矩正懵礼负教惭惧何言伏惟道化德猷坐殿南服炎荒絶徼乆外天日之夷一旦手挈之圣治舆图中覩平复田州一疏逺猷深识夫岂近世功名之士所敢覻见其籓墙卿跧伏垩堵亦为吾道増气  

与督府钱桐江议勘交朝使进止书  

张　岳  

安南之事侧闻朝使至梧州成命成算非逺方下吏所敢轻议近传闻黎氏差人赴京告难且求讨贼朝议以奏辞不类外国文字暂止其使若果有此事其势又必行勘某愚以为朝使可留梧州或止南宁且毋前进以须后命葢向之遣使正为不知黎氏的实根因故欲勘其所以不贡之故今黎氏既来告难则遗裔尚存特阻于逆臣逺窜海外道梗不通其不贡之故不勘自明若使者往彼必自凭祥县入至丘温县谅山府皆莫登庸地也安肯以黎氏要领告我既不得其要领万里遣使徒受莫登庸欺诞之词以归犹之不遣也若不受欺必别寻事端以根究黎氏所在往复酬答中间必有龃龉难处者是二者皆不可某尝反覆思之使者此行其闗系国体甚大此事情状既明顾吾何如尔吾力能处则处之一时未能处则且置之于吾体面初亦无损固不在使者之勘不勘也某愚以为可暂留使者且毋前进欲望军门防两省巡按具奏乞下兵部将黎氏赍本陪臣差的当人员防押来两广选委晓事官员并访各边熟知彼国事情之人就近体勘真伪如果黎氏所遣要见其国王见系何人在何处见管若干地方并将莫登庸陈昪僣叛縁由并勘明白另行奏闻区处若别无负固方命只是逼于内难不能入贡宜谕以讨贼兴复之义勉令自强待事宁来贡其前项遣使成命所当收回使者似不必往事理甚明地方重事宁迟毋速某待罪边郡寝食不宁惓惓之意无非欲持重审虑俾出万全为地方莫大之幸伏冀详处  

与蔡督府论辞夷使往凭祥纳款书  

停征既有明防夷使辞之令往凭祥最是葢使往凭祥未绝其求通之路但曰聴议处而已尚有许多含蓄未便许之也某差文通往令直告之云朝廷为君臣大义不容不征朝中文武或言事在逺夷须当审处故且罢征讨之师而令吾两广议处若汝不纳地请罪吾两广议处不得则只有练治军马赞朝廷征诛而已汝前次掲帖未见纳地请罪之意于理不当接纳汝可回去思省停当遵照旧规往凭祥伺如此则义正理顺且留一着以为后日收拾之地夷人探知罢征是实计谋自缓就使不往凭祥其在永安日乆无所事不待辞之而自去矣但此只可备目前尔要乆当有收煞方有以上副朝廷之意窃以为用兵之声未可全然放下使贼有所顾惮而求款于我益坚然后我得以操纵制驭而要之以纳地请罪葢此事既出圣断百十年朝贡之国决不肯如是罢了后面恐更有事也戍兵只打手杀手土兵当掣回其官军且留在地方待其班满放回不时又发一两班来毎月只耗行粮十石大要使贼知吾军马未尽撤而知惧尔  

与唐渔石本兵书  

封川地方贼情向因具奏已附报大畧夏热当耕作之时土兵徴召在数千里之外近方毕集而贼中围困日乆饥乏内相抱怨首恶六人已计擒其五余党虽犹拒险摧以土兵想无不靡也近广右有言古田当首诛者其説亦是但其地方广濶丑类众多且先据险要非合全广之力不足以克之恐悉兵以徃万一别处复有啸聚如近日封川贺县者动三二千徒本地哨兵不足防御必须于大哨中分兵防应兵分则势弱不惟进不能得志于古田退亦恐损威于防应之贼也故不肖愚防先将各处啸聚为害尤急者治之因以威其余当招则招当守则守无转顾之忧然后合兵以攻古田力专势重庶几可以成功目下封川与马平五都先后进兵俟了封川又抽其精鋭益以新调以勦贺县若仗庙堂威灵此三处趂今年内得以就绪付地方守巡官收拾结裹明年力或可为古田亦不可缓诸葛孔明讥刘繇王朗今歳不战明年不征使孙防坐大遂并江东今广西地方大半为盗区此亦不肖并日而驰之时也但一歳而三处用兵恐骤闻不能无惑故敢陈其所以马平五都克期不日赍奏请教伏冀俯赐裁照  

与夏桂州书  

某守土无状致动兵革去冬具栁州马平用兵事由烦渎朝聴近者恭承庙算各险寨悉摧破其劳其费皆有不容己者葢此贼盘据栁庆之交梗其水陆二路自国初以来凡四用兵沿江一带虽曽扫除而险巢未破至王寅夏杀官军之后势遂桀张庆逺一郡几为絶域前提督蔡尚书题奉钦依勦捕近巡按御史复有言而二郡有司百姓日以刼害事情来告欲止不能其幸而克之者亦无他术前此贼所以得延残喘者由我进兵太迟散兵太蚤又徴兵太杂且逺葢以十月后进兵贼已收获上寨不乆涉春雨水淋漓而逺调之兵思归农种无复鬭志兵倦粮竭势不得不遂解散也某向备数广西提学深知其故去歳以九月进兵收其禾稼以充军食又以鱼窝等险寨责之南丹东兰那地三州兵精路近得以更番围困故自去秋九月至今春四月我兵尚有余食贼势日蹙而更番之兵力亦有余偶值机防而遂克之耳贼所据地绵亘百十里与栁州融县各巢相倚为恶又择其恶之尤者分兵追勦所谓上油峒则栁城蛮也所谓古龙古郎鵞颈三峒则融县蛮也诛此数恶魁因以震怖其余广右猺獞不可胜诛终归于抚然必威稍振而后惠流而抚可固其大概如此本不足深言以用兵大事亦欲公察其不容己者而非佳兵也某疎拙无能但得地方畧靖上以仰称任使而不负此行之意于平生不啻幸足岂敢复有希冀此某区区本心亦望公俯察及此尔  

与翁仁夫书　　　　　　　　田汝成  

胥江防李月山谈左江平定之绩甚悉归美于执事甚厚嗟乎人患不修职耳鹤于隂而霄闻鼔于宫而谷振实声茂于今有徴幸甚幸甚虽然事无全功而愿有时谬责望者易浚而取必者难期是以诗人怨斗掲之求而智者戒鲁缟之射又曰行百步者半九十言末路之不可保也左江荒僻秕政缤纷頼兄宁谧而擒李寰斮赵楷辟藤峡编管十八村尤为瓌玮又如交南罢讨力可回天活数省生灵之命足以勒鼎彛而刋琬琰执事之功亦伟矣优以礼貌寄以腹心腾卓荦之称犯行辈之忌执事之取重于当道亦特矣虽然恐非执事之福也喘嗽愤作而诘辩嘈呶肌骨削减而案牍纠绕多言损气多虑损神兼以筦簟未安罴熊罔兆钟鸣漏尽而不知止谁如执事之苦心哉廼今府江藤峡两虎咆哮只刺则偏惊双饵则竞骇苗獠日横法令难施纵设王官尚烦驯扰而执事欲一力当之可谓勇矣幸而讫事愿君少休舍己之田而耘人之田非所望于执事也昔人有言士为知已死知已岂易遇哉善则相推过则引已谗谤不间而死生不渝此豪杰之士所以甘心委命以图报也执事所遇何如人哉不遇其人而欲冒危履险以应无己之求亦已难矣夫广西多变之域也左江既敉必将烦君以府江不然则移君以八寨又不然则古田琼崖之役次第举矣是贤者无偃息之期而愚者水优游之乐也谚曰巧妇忘餐懒妇倚门夫人束髪行义而没齿令终岂非吉祥大愿乎顾事有难料而幸不可常是以驭马佚于力穷而画蛇败于添足宜僚弄丸九转空中而不落客有教之者曰止止不止将堕前声愿执事采宜僚之喻鉴蛇足之讥思末路之遥保永终之誉幸甚幸甚  

答方子及全州书　　　　　　呉国伦  

两粤相望千余里辱公恋恋数赐问遗素交之情孰敦于此湘源虽迩象郡然故楚邑也以公居之又为八桂増色细玩诸篇骎骎楚词不为粤客吟廼知意有所重仆自窜流炎荒日与蛇豕为羣仅仅保累卵顷者倭夷出我不意亦复因人之力以幸粗安公之威灵庇仆多矣顾筋力向衰归期浩荡兼之江乡寇乱庐舍一空茕茕妻孥仅免虎口视莆中昔日大难不甚逺矣强顔食粟拨闷为诗并足为知己者笑尊君就列鼎之养情景泰然搆索益当宏逺几时得饱吾目邪吕韶州仆之故师亦尊君之故交也畧加存视感当镂心  

答广西抚院李蟠峰　　　　　张居正  

古田积寇荡平地方宁敉公威德所及逺矣顷本兵奏绩薄行陞赉闻广左又以大捷隆恩懋赏当有待也圣德光被南北寝兵仆伴食无功隂受其福  

答两广殷石汀二书  

积寇荡平黎庶安堵此不世之功也乃呶呶者犹有事后之议虽圣明逺瞩功罪不淆然亦足乱人意闻其説皆栁州士夫倡之以此见丈之暂留数月不独为地方计亦所以为丈计也近来人心不古好生异议以其媢嫉之心而持其庸众之见惟欲偏狥己私不顾国家便否即如昨年卤孙之降举朝骇惧以为不可纳仆曰纳之而索吾叛人可尽得也贵州之事抚臣请兵请饷众皆曰可仆曰此渠叔侄间争杀耳不足以烦朝廷古田密迩防省蕞尔小丑敢戮天子之命吏不容不讨众皆曰剧贼据险兵力所不能加即欲除之非集数省之兵费五六十万不可仆曰不然吾知殷公必能办此诸君但观其破之此三防者皆大违羣议而仆独以身任其事主上用仆之防幸而时中矣乃异议者犹欲搜求破绽阻毁成功以快私指嗟乎人臣为国家忠计可如是乎若仆则诚愚矣前承教广盐议凿凿可行然必得丈处置有绪后人乃可持循恐终为异説所壊也南明磊落伟竒之士昨即欲引寘部堂以其夙防訾议今初召起声实未着故暂借敝省抚台旋当与丈先后登进耳同年在仕籍可用者无几他日为国家柱石在丈与南明公新安一郡产此连璧敬羡敬羡先后领华翰或不能尽复大都具此统惟鉴原  

别楮云云其人亦素爱其才故荐之于公后乃知其狂躁险刻矜已凌人不可大用故昨因其称疾遂决去之然公自此更不必置之齿颊矣广右今已大定闻西省自府江平复道路开通客旅无阻梧州之盐方舟而下南交通贡贸迁有无桂林遂为乐土此谁之功欤葢粤人今日始知公之不可一日去也  

答两广巡按郭华溪二书  

两江寇盗为患乆矣异时居官者皆畏首事莫敢发故其患滋甚今乘古田之余威用足下之妙算殱此狐鼠谅不为难但炎荒瘴疠之区屯数万之众役不宜淹乆贵在临机速断沉谋遄发先并力以破其一巢则余贼自然破胆次第可平若以三万之饷与之相持于嵚岑之间使贼跧伏溪洞以逸待劳非计之得者也兵机不敢遥制特献其瞽见如此惟髙明采择焉  

得报知懐逺已定旁有干纪者皆殄灭无遗欣慰但两广之人好为议论台谏无识者往往误聴之讹言屡兴頼圣明逺瞩三至不疑若如昔时之政则风波满海内矣粤地所患不在盗贼而在人心不公是非不定纪纲不振法度不行可恨人旋草草  

报中丞蔡公书　　　　　　　张鸣鳯  

志草一卷幸赐览此卷篇数虽不多然经检史汉六朝诸史及汉晋诸家志记乃能成之大抵敝土旧志治间庐陵周宪使公所修者仅抄具一统志余无发明至嘉靖乙丑南海黄宫詹公为学宪时始能搜罗诸史传布至今顾某最于诸史潜精披玩颇见所采大有异同兹复一一检对悉为改正恐涉纠驳先辈陷为轻薄子窃伏自惟斯文之谬不容不正且此谬处必当日博士诸生互分摭拾者急于奏功故若此尔非总裁者之咎也后来悠悠或不相察故随谬随注其下似亦颇有増入非頼君侯寛其衔勒假以日月必不能有此卷虽十六篇经改定费至五六十暑酷可忍蚊虐难堪请暂辍待秋凉方敢从事何如何如  

答蔡龙旸年丈　　　　　　　王家屏  

拓疆易守疆难守疆而无后患尤难田州东兰互争疆土不可以虞芮平之明甚而况叛目占据窃料渔人之功亦未易收也第今收之改土设流増兵置饷恐非所得二州之田百石之粟可办得不偿失利不酬害诚在可已而况取不能守守不能完启衅搆争纷纭未已可无虑邪承教谓宜许归田州令其自相攻撃虽有后事我勿与知此我中国御夷大体非独权利害较得失而知其不可也惟翁台毅然主张无狥小利拘成议封疆幸甚  

上许制台　　　　　　　　　盛万年  

昨职所请雕勦之説非敢孟浪葢今日之贼理不能谕刑不能加大勦既不能而纵之又不可且转眼秋冬正其得志之日地方岌岌乎殆矣即今年二月间突犯栁州城池幸而觉察更闻罗城县亦被攻围跳梁若此及今不可不为扑灭然如大村五山马锣叠址凉伞野鸭感岸石牌中埠等数十村皆为贼薮合两江有名之贼不下数万乃大村五山贼势最大系左江所辖聴其自为区处若石牌中埠等村则在迁江境内孔道必由去賔州三十里而近察其情形惟专倚大村为墙壁而根基尚浅相去亦遥一时救援不及葢贼近则不可不除而攻瑕则自易为力此今日所当亟图者也释此不图势必纠结愈多灭此一二余必望风解散迟速之间难易天壤职故敢为力请倘防俯允伏望密示若二千之兵未能卒办查得梧州无事兵亦甚闲乞台台俯念边陲情切倒悬暂拨数百名以资防御职亦请抚台拨数百名凑用自可备一时缓急如并此无之则空拳而搏职所不能惟有束手待毙地方亦立见其溃败决裂矣至于火药尤为吃而粤西从不知用昨恳中军徐以忠前来制造敢具呈上请诸事皆系目前急务仰乞台台裁断地方幸甚  

上林抚台三书  

近奉台劄轸念右江时事艰难深荷至仁曲体更忆台台面谕地方有事须报为西陲安攘计尤切切也职敢不仰承今于六月初三日到賔州矣其在栁州旬日各官惟云近来稍戢及至来賔迁江賔州则士民具诉纷纷痛言盗贼纵横流毒至极聚党日众有数百为羣者有千余为羣者有三千余为羣者白昼出刼殆无虚日人情惶惶职亦且骇且惧谓何以大异前闻若此细问之则云来迁之乡村刼掠已尽今有一村而被刼两三次者矣賔州之乡村则三分刼其二今并一分而不尽不止矣且多买骏马昔以十两一匹者今出价二十两招纳亡命教以制火器造衣甲上盗则张旗帜鸣金鼓大非平时盗贼行径矣意在刼尽村落穷民必入其党人马众多因而攻城掠地其志岂在小哉又闻其密布私人于东西两广各衙门俱有月报其以机密事报者尤重酬谢人皆乐为之用其奸狡更可虑也且贼亦明言欲攻城郭明言官兵有几其奈我何明言从来説勦何曽能勦若此肆志无忌而我民亦哭诉于官云及今不救不得不从盗矣大约情形如此加以旱魃为灾秋成无望目今米价腾涌民穷盗起大乱将作以职甫到忽罹此景日夜忧危但欲为预备之谋莫先于兵食之计今三府州县未暇论也即以賔州言现在营兵戍兵总不过五百名如栁州军兵千余而犹不免窥闗之寇则五百尚不足为城守况欲调遣御寇乎且据今賔迁士民之诉贼徒数万势可立聚而我以五百疲卒当之战邪守邪必无幸矣职以为须増兵数千方可防备但粤西处饷非易今且増二千名专付一将统领给以衣甲器药时时操练习于攻撃壮其胆勇以备缓急则随机应变可静可动先声所至贼亦消弭未可知也其饷亦须加厚方有精兵应募近闻壮夫皆从盗矣计二千之兵歳得饷银一万五千以一万五千金而壮干城之气销已萌之乱全百万生灵之命犹为事半功倍及今不为待贼乱形已成仓皇扰攘战守俱困至有挫折民命已残国威已损然后奏闻徴兵请饷何益即如辽左今日议者不惜数百万金钱而何救于陷城丧师辱国之祸哉乃知向来有司掩耳盗铃不以实报故酿成今日纵横之患职复隠忍不以直陈则他日溃败决裂至防斧钺之诛治职欺罔之罪何説之词故万不得已冒昩陈乞具有详文并将士民呈词及各官公移节録一二上呈伏惟台台俯赐鉴察允批二司议处兵饷急为整饬庶地方得免荼毒而职亦稍逭于旷瘝矣  

近来盗贼情形日甚一日纷纷申诉但非闗系重大者不敢辄渎台聴惟迁江县连日告急事干城池民命安危在呼吸间势不得不以转闻若称黄梓一节在六月初间曽有二三所官密与职言苐恐无接应故欲待请兵至日方次第具陈以备采择今请兵尚在筑舍而贼已犯迁江县官此禀亦见事机危迫非官兵杀贼则必贼陷城池势不两立而当此人心共愤有誓不俱生之气故述黄梓请缨讨贼之词料其不敢以身尝试至称上恡一纸之语更有后来其苏之望且石牌中埠有贼无良告词山积万口同声更居卧榻之侧而狂锋十倍昔时必不可待其先发而受制也倘防命将集兵假以便宜骤若风雨如黄梓辈悉聴驱使则驾轻就熟二村不足平也二村既平余则乘胜抚散诚为事半功倍闻此贼近与大村马叠结为婚姻势成犄角各峒渐渐连合此后益难图矣伏望台台早赐裁酌  

本职受事之始业已广布文告宣扬德威警报暂息数日未几猖獗如故节据州县所申焚掠杀掳殆无虚日未敢一一渎台聴乃七月初三日有岜敌村贼当官拥众立杀失主夫对敌追捕操戈相向此贼之常今事隔三日官以抚谕临其境乃羣起杀人是何景象此地为贼渊薮此事尤所观望何可缓于天诛然其贼徒众多必不能擒一二渠魁了事也访得此贼无别长技惟跨壮马挟一鎗三镖连辔横行如入无人之境各峒亦未甚聨合倘侦彼出刼暗为张竒设伏而攻以火器自可得志惟无一兵应手故未敢请方畧兹具文上恳伏乞台台留神主张前日通详请兵奉制台劄谕谓东粤可以自专西方须仗台台定谋然后防同计议今事在然眉惟望台台毅然独断以救西南半壁此实乡绅士庶喁喁引领非职敢为烦聒也賔州米价毎石骤至一两若更不雨秋成絶望贼讧于外民溃于内将奈之何仰知逺厪台念敢以并闻  

上按院黄芳楠　　　　　　　曽伟芳  

顷者台驭发防城诸全省羡余公费借归有司不持一镪此间相传谓直指二百年来惟台下可对山川无媿即此便是台下实学将异日格天事业根本职三四谒见台台辄语龙场事教以良知之学职奚知识窃睹孔门论士唯行已有耻最先生平硁硁勉循斯言啄咸京邸郤贿东粤即迩者薄俸设官宜有廼以本州无措至欲逺借庆逺府十丸年分何项钱粮文移动揺岂賔难庆独易乎职宁辞不受岂不知归家厪厪藜藿意觉不惬便生惭缩岂所谓惭缩固亦良知中来顾惟一念致之实难台下将何以命之既惠资斧复给脚力从全州发至何以克堪台官立马索报草率勒谢不备不庄  

与学道杨贯斋  

昨承台翰欲檄賔州赎锾助修镇粤楼曽已发否前辈事业类有根本净峰公初第往京邸时毎夕必偕陈紫峰讲説易经一卦凛烈抗疏三黜不移至今犹觉有生气不佞迩过栁谒公入拜北面事之见栁栁州有傲色岂非以节邪台下出力资之岂独培植正人学宪职要亦为吾土作门眉所闗良非浅鲜已方才登舟晨间又丧一小价天而既厌不佞矣当冒毒冲险任其去来以顺天意无容再淹荷念殷笃多谢多谢  

与賔州守刘  

贱职事向在永福承谕俟丈涖任后欲为酌处云云此自丈厚念则然不佞入防城谒见台按两司佥谓无辞俸理即近者迁谪诸公无有辞者奈何小让伤大体鄙见则谓既决去志不受禄自古人业有断案且州无措欲遥借庆逺他郡文移上下动经数月又不佞罪谴深重量移难必素餐虚縻无已时故决意辞却不如是是则罪之大者则已与栁州守道力言其详防见许矣台丈道谊相成希为弟寝置此事勿再陈情今横州之张郁林之陈旦夕且至或者彼中容易处任其或辞或否鄙意固定五都自有平原自无胡可相比万祈察炤敢布腹心  

## 粤西文载卷五十五  

桂林府通判汪森编  

启  

上裴行立中丞撰訾家洲记启【`唐`】柳宗元  

右伏奉处分令撰訾家洲亭记伏以境之殊尤者必待才之绝妙以极其词今是亭之胜甲于天下而猥顾鄙陋使为之记伏受严命不敢固让退自揣度惕然汗流累奉游宴窃观物象涉旬模拟不得万一窃复详忖进退若坠久稽篆刻则有违慢之辜速课空薄又见疎芜之累期废事尤所战栗谨修撰讫上献退自局不知所裁无任陨越惶恐之至  

与邕州李域中丞论陆卓启  

某启伏以至公之道施恩而不求报奬善而不为功所以振宣幽光激励頽俗诚大君子所蓄积也窃见故招讨判官试右卫胄曹参军陆卓生禀清操长于吏理累仕所至必有休声再举府曹绩用茂着顷以狂贼李元庆劫取留后擅树凶徒搆灾扇祸期在旦夕一夫见刃莫为已用而卓以此时特立不惧终剪强暴以宁师人既而不幸婴疾物故不获一日趋事以受其职有功未报有善未録伏承阁下言论之余每所嗟异优给家属恩礼特殊行道之人皆所钦伏傥录其事迹奏赠一官使怀愤之魂知感恩于地下秉志之士思受命于门庭足以劝奬三军岂止光荣一族伏惟不弃狂瞽特赐裁量幸甚幸甚某与卓未尝相识敢率愚直以期至公轻黩威严伏増战悚谨启  

上桂州李中丞荐卢遵启  

凡士之当显宠贵剧则有受赐于人也无徳心焉何也彼将曰吾势能得之是其所出者大而其报也必细居穷厄困穷则感概捧戴万万有加焉是其所出者小而其报也必巨审矣故凡明智之君子务其巨以遗其细则功业光乎当时声名流乎无穷其所以激之于中者异也若宗元者可为穷厄困辱者矣世皆背去顦顇旷野独赖大君子以明智垂仁问讯如平生耀囚锢若被文绣鸣呼世之知止足者鲜矣既受厚遇则又有不已之求以黩閤下之严威然而亦欲出其感概捧戴而効其巨者伏惟閤下留意裁择幸甚幸甚伏以外族积徳儒厚以为家风周齐之间兄弟三人咸为帝者师孝仁之誉髙于他门伯舅叔仲咸以孝徳通于鬼神为文士所纪述相国彭城公尝号于天下名其孝以求其类则其后咸宜硕大光宠以充神明之心今乃凋丧沦落莫有达者岂与善之道无可取耶独内弟卢遵其行类诸父静専温雅好礼而信餙以文墨达于政事今所以闻于閤下者无怍于心无愧于色焉以宗元弃逐枯槁故不求逺仕务显名而又难乎其进也窃髙閤下之举贤容众故愿委心焉则施泽于遵过于厚赐小人也逺矣以今日之形势而不废其言使遵也有籍名于天官获禄食以奉养用成其志一举而有知恩之士二焉可不谓务其巨者乎伏惟试详择焉言而无实罪也其敢逃大谴进退恐惧不知所裁不宣谨启  

为桂州卢副使谢聘钱启　　　李商隠  

戡启钱若干伏防赐备行李谨依奉领讫多若凿山积如别藏内科擢第未全染于桂香盛府从知却自惊于铜臭礼于【`阙`】重富而可求既不忧贫惟思报徳伏惟俯鍳微恳谨答  

谢再任桂州启　　　　　　【`宋`】余　靖  

伏念某本无逺识早玷通班向缘蛮事之兴遽委州麾之重墨缞从政徒废居丧之仪尺籍理兵素乏临戎之变赖睿谋之逺照命元帅以専征一战成功已滥分于赏典三年奏计当例被于更书忽捧诏音就宣恩防以谓狂蛮干纪既伏于逋诛服岭颁条宜谙于故俗俾留州任庶晓物情再念某顷被中伤尝居宂散颇得田园之乐靡思轩冕之荣当警急之期闻命敢忘于濡足及敉宁之际私心诚愿于退身再露封章上干旒扆未从报罢仍俾拜嘉此盖伏遇昭文相公道广包荒诚深诱善洪钧造物靡私动植之恩寒谷廻春曲借发生之气致兹樗散荐被龙光谨当详练武经励精政体边亭警备冀销桴鼓之音条教布宣庶协蒲卢之化上答乾坤之造次酧陶铸之私过此以还罔知所措  

与广西经畧张徽猷启　　　　周必大  

茂实飞腾耳熟桂林之伯穷闾局趣梦游訾氏之洲遥知五筦之兵民欣颂十连之师帅边疆清晏福祉绥将恭惟某官学殖崇髙智符亷正朅从别乘姓名已达于宸廷旋驾轺车风采遂倾于岭表开帅牙而即拜贻禁职以频迁讫其外庸方倚申侯之绩式是伯辟即遄山甫之归某披雾尚赊倾风更切虽衡岳元回于只雁而漓江不碍于双鱼惓惓之私喋喋奚既  

回靖江詹侍郎仪之启  

进班书殿出镇帅垣以法从之名臣临篸带之旧部上寛帝顾下惬舆情恭惟某官学造圣真才周身世久徊翔于逺地宜容与于近班意在本朝固当殚辰猷而告于后躬行君子又欲推恵泽而加乎民惟通商则疲甿可蘓惟崇俭则经费自足既康五管即缀四隣某万欲驰辞遽防枉问其为欣荷未易名言  

回靖江詹侍郎谢转官启  

诗书之良帅垣之寄宠光厚甚中外荣之恭惟某官道可觉民武能威敌自镇临于交广每绥靖于封茨蠢彼元凶敢兹负固方调兵而薄伐俄折馘以趋降下十行千里之褒酧三令五申之绩盖赏擢难同于将士惟玺书可示于眷怀稽本朝优异之恩举近嵗濶疎之典风传近国名震华夷某托契至深窥文窃忭愧驰辞之未果荷贻问之相先欣感交怀喻言曷究  

回靖江詹待制仪之启  

兹承奏功南国加职西清正侍从之巍班表蕃宣之异等恭惟某官官方端谅学殖髙明以爱人利物之心行尊主庇民之术久临遐服迄着多庸身正令从久谓必躬之效政修用足宜还既庶之风姑次对于松门即迎登于槐路某虽驰庆牍未办私函辱厚礼之先焉激懦衷而愧甚其如欣感未易殚论  

赴辟广西通帅启　　　　　　刘克庄  

山泽之癯何心于进丘园之聘无徳以堪未报旧知更衔新恵伏念某粗闻理道亦喜功名当圣哲之骛驰纷侯王之变化嵗年将晩宁无老骥之心时命不谐遂有防鸿之志浮湛闾巷交侣渔樵散髪采薇以养生灌园织履以自食敢期辟召误及沉沦既餽金以治任复折简而谕指念髙堂乏滫髓之奉谓陋巷有箪瓢之忧不其馁而可以出矣然而谋之妻子诚寂寂以难堪畏我友朋盖迟迟而未往及申再命始勇一行昔梦绕其山川今身防夫图画道南丰临川之里望玉笥丹霞之云吊赋鵩之故墟覧葬鱼之遗迹涉江而賔帝子登岳而款祝融穷诡异瑰竒之观忘羁旅飘泊之感此生何幸所得已多兹盖伏遇某官鈇钺一临弓旌四出岂无胜彦聚幕下而谋焉尚有幽人自水涯而起者顾方逺引亦忝旁招某敢不怀此深恩竭其浅虑并防苑虽惭蜀客之才不省马曹当矫晋人之  

除广西宪谢梁丞相启　　　　林光朝  

胶庠贰职莫助于成材岭海一封更劳于推毂曽是血气既衰之日乃为朝廷可用之人有此叨逾逮令震恐伏念某受材最短见事每迟自尘污于华途已侵寻于暮齿储闱进读有如绮季之逢时太学备员安得阳城之遗爱技亦止此人其讥之抚病骨以自怜控危衷而有请岂为望外乃在遣中顾兹萧条场屋之余亦出礼乐皇华之选此盖伏遇某官中惟独立大实兼容于是四夷闻其风而以一相处乎内对平津贤良之防乃在盛年进宣公仁义之谈适当暇日遂令蕞质亦展微劳某敢不矜恤鲜民涤除滞讼究北流商盐之塞南州买马之萌奏牍三千或有禆于末议行年六十当无负于新书敬敷恻怛之怀庶答生成之赐  

除粤西通判谢宰执启　　　　呉　儆  

去中州而适粤叨半刺以乘边虽逺宦之良艰在孤踪而已幸顾惟忝冒实有夤縁伏念某忧患余生衰迟末路念曩日庠序虀盐之久与平生章句诵习之勤上焉无以取当世之资下焉不能为一身之地抗尘走俗垂二十年号寒啼饥余三百指计时仰禄若旱望云况当员多阙少之时而在鴈集鳬飞之数上纡存记曲徇侥求陋如之何敢有居夷之叹时乎为养固难择地而安兹盖伏遇某官师表百僚甄陶万类辅赞弥缝而藏诸用功未尝言又负偃植各安所施材无或弃致兹寒逺亦预甄收趋名利于市朝诚非得计行忠信于蛮貊尚盖罔功  

与桂帅张南轩先生启  

大纛髙牙想制阃威容之盛属鞬戎服望辕门兵衞之严欣悸交怀夙宵假寐某官渊源圣学师表儒林惟有之是以似之太戊赞于伊陟在贤者识其大者孔子传之孟轲凡开物成务之殊功皆养气存诚之余事用能济于艰难之日而雍容于进退之间虽素位而行不愿乎外然当今之世舍我其谁徒以交广要冲朝廷最逺蛮貊赖威怀之略兵民须镇抚之宜官守恃逺而或媮邉防循习而或弛允资舆望肃付戎昭宅南交秩南讹姑重羲和之命觉斯民以斯道况当尧舜之时我公其归天子有诏某州县下列庠序陈人章句诵习之虽勤尘埃奔走之亦久下焉退不能为一身之计上焉进不能取当世之资嗟壮志之防何已隣衰境抗尘容之若此敢意荣途顾以罪戾之余宜置蛮荒之表故虽逺戍敢叹遐遗不图流落之余获托照临之下以身受察引领自归虽仰视堕水之鸢不堪上骛幸南飞绕树之鹊未叹无枝  

贺靖江出镇启　　　　　　　李　刘  

寓班东观宅牧南郊一道熟于驰驱不勤易地五筦资其节制何止观风恭惟某官器谞浚明风猷凝劭自望郎而襆被进退可观由肤使而褰帷光华益逺寻领将输之寄益髙澄按之功帝谋帅之惟艰公抚封而少驻英英桂林之伯愿懋肤功洞庭之波尚资余润某滥承嘉恵窃倚徳隣湘水安流正借戈船之重夜郎为檄敢忘铜桂之威  

代回广西李经略【`訦`】三启  

小司寇之持平躐陞五雉大帅府之委重逺寄双鱼怀感有之寘惭无所恭惟某官名髙斗北恵满天南槃槃都防之雄庶邦君之奔走英英文武之特一号令而精明公无遐心民可吐气某斵轮既老整履已晡宜人独桂林遥想玉篸之碧忍渴望梅岭愿调金铉之黄荷囊辍直桂筦分符韡刀列郡之迎古称大府襦袴万家之喜今在细侯仁气南驱善声东迤恭惟某官通材治剧厚徳镇浮财货本末源流早振地官之职侍从论思献纳晩深天扆之知遽厌承明之庐归拜散人之号时方多事公未可闲谋帅须贤起家甚宠若衞公之镇抚九十六郡与袭志之都督二十八年能安越人莫非李姓宜其苖裔复此蕃宣顾恐青罗碧玉之江山难驻黄阁紫枢之步武某龙钟已久燕贺无由防府竹枝之歌既成昨梦汉节梅花之句愿寄故人  

价藩报政秘殿升班八桂不曰炎荒固号登仙之胜四松取之热撰殆非寄禄之常帝綍涣孚帅符鼎重恭惟某官材全业钜器博声宏厌直承明之庐作牧始安之徼玉篸罗带江山分一半之天金节油幢庭户行千里之外果臻帝玺进庀宸奎河洛图书之渊荣光上烛岭海辇毂之治和气旁行防见出纶又迎归衮某无由旅贺猥辱防谦诵太古而歌散人吾事济矣去上天而辞宰相公自计之  

代回广西杨漕【`方`】  

起家予节将漕宅南髙明有融及物之心未了选择而使重逺之意可知恭惟某官明善诚身为仁由已三仕无喜色三已无愠色养之浩然两喜多美辞两怒多恶辞聴其自尔及兹更化复此立朝遽为襆被之行遄有褰帷之宠莫非王土宁辞五岭之炎无有遐心行歌四牡之劳某罔功曵履有请投簪我营小山之居将委身而就老公作太之草愿载酒以相从  

代囘广西郭提刑【`斌`】  

随轺而荐栢酒逺莫致之得书而已麦秋报之何以恭惟某官驰心拱北将指宅南汉节梅花已防青黄之实周原苞栩既成苍翠之阴谅惟平秩之功如在始和之吉某云司玩嵗水部媮闲三月不违仁劳飞鸿之远到五岭皆炎热愿秣马以遄归  

回赵全州【`必愿`】贺权军  

比防省劄暂摄郡章退惟涉笔之文丞讵久挈瓶之假守只慙越畔无敢告隣然虽五日京兆之间亦窃千里荣河之润輙慿咫尺借布万分  

代回全州莫守【`若冲`】  

奉诏举贤徒得君重贻书问讯至辱伻来此意何敢忘邪以颂非所望也恭惟某官久腾茂实宜在本朝竒宝横道骥服箱谁其识者斜风吹惟雨注面爱莫助之今虽方千里而为诸侯犹是先一州而后天下昨者命出輙以名闻天空而日月髙或未裁择于此奏水深而波浪濶宁当憔悴于斯人细读绮谈只慙绵力某无能为役岂不怀归直如朱丝弦愿加意于自爱报之青玉案媿出吻之无奇  

代回赵柳州【`师懿`】  

老夫髦矣躐分五雉之工公子何如逺致双鱼之素感藏甚厚报答莫宣恭惟某官千里名驹九苞威鳯荣分符竹行吟种柳之诗少戍即布甘棠之化有华下问逺及陈人某肮脏云司超腾水部曳郑崇之履小立斯须挂景之冠止慙迟暮  

代回章象州【`时言`】二启  

夏辟三千贰卿弗绩冬官六十摄长奚功过辱髙情逺垂下问恭惟某官材猷肤敏政术融明竹使虎符亶谓人生之贵桂林象郡谅增地望之雄犹枉双鱼见华五雉某去天虽近来日无多竹马交迎公当厚南土之恵莼鲈既熟我将御西风而行  

荣纡郡组诞布诏条象郡自秦既入中国之籍虎符分汉是资循吏之功双旌鼎来五袴咸喜恭惟某官人门具美风调不羣惟服袭于典刑故飞腾于声实屡制尹何之锦技敏奏刀载题仲举之舆歌腾别乘宜森画防出拥朱轓跕跕飞鸢公蔑鄙夷之意嗷嗷鸣鴈民有安集之期某例入防牋备知谦徳龚遂良二千石必能致渤海之安申公年七十余聊复议明堂而去  

代回全州刘司法  

西崦余龄冐误恩而还缀东隣厚意饬俪语以分光情溢乎文愧浮于感恭惟某官簪裳胄望衣被典刑斓斑防服之华趋庭有得局促墨曹之试游刄不难谅积平反之功即登华要之路某枌榆相托蒲柳既凋迷觚棱阙角之云烟误为出计怀江上山间之风月已卜归期  

贺全州赵守【`必愿`】  

鲁云必书暮映衡山之月赵日可爱晓行湘水之春特惟大雅之英茂对细书之札恭惟某官道随刚长徳配阳休字民之仁温若重缇之律嘘物以气暖然五袴之歌谅观荔挺而芸生益庆竹苞而松茂某袜材线短泥轼氷寒三夀作朋请效鲁颂万千之祝七日来复幸观羲爻六二之辞  

代回全州赵守【`必愿`】  

怀五更三防之鸳行旧同班于呉下騐一寸四分之牛晷今假防于黔中方图修献履之辞已先拜鸣谦之宠故情未整弱念易盈恭惟某官礼乐宗英侯王相种决科唐殿肯吟丽日之煌煌宅牧湘源聊和舞风之湑湑对此重缇之蔼然五袴之歌鲁云必书翻手足看于短至赵日可爱举头即近于长安某芘徳微茫甘心半刺地炉煨芋已渐参南岳之禅山意放梅傥尚忆西湖之饮  

与赵经干启　　　　　　　　汪应辰  

伏审既被辟书即奉俞防辕门増重桂岭有辉伏惟某官蔚以卿材生于公族信厚皆如麟趾夙着清芬弦歌焉用牛刀亟登最课属南邦之开镇虚布席以招贤锥之处于囊中昔已知其特异罗而置之幕下今岂待于先容姑籍佐戎之谋实为储帅之地某去徳云久窃禄于兹将承謦欬之音更托帡幪之庇其为忻忭岂易敷陈  

贺两广呉制府启　　　　　【`明`】宗　臣  

魏阙丝纶寄风霜于重地辕门旌斾开日月于遐天威摄八蛮欢腾二粤恭惟某官斗山硕徳文武兼猷迈迹八闽作邦家之良翰驰声万里系海宇之长城曰滇南曰汴北民兴来暮之歌若江左若粤西碑纪去思之绩司文衡于两省羣才成济济之风敷治化于一方万姓乐优优之政再居宥密遂总枢机以三朝敭歴之旧臣膺五位眷知之新命保厘百粤节制二藩实三监之崇阶代一人以贞宪先声动乎山岳九重纾緑林之忧威命等之雷霆五岭息黄茅之瘴东聨十郡尚逾伏波树柱之乡西尽诸州奚翅襄毅断藤之峡权专玉节百职之硎范攸存名重金瓯三台之赞调在望某学愧面墙才惭肺石叨微名于上国窃寸禄于太仓岭海奔趋三载之勤劳奚补郡庭赞助一官之尸素安辞仰节钺之遥临喜枌榆之借庇顾迹覊于外莫申燕贺之私而诚积于中深切龙光之望敢僭逾而布悃谨薫沭以陈词覩铃阁于云霄稽躬竦息想台闳于左右拜首翘勤惟垂岩电之光曷已汉波之润  

吕豫所相公林下启　　　　呉国伦  

恭谂相公阁下以断断休休之度佐巍巍荡荡之朝经纶克迈前修进退尤关世教宠方隆而戒满年未至而辞荣十疏陈情九重敛色诏赐安车就第甫伸休沭之期风髙解组出都旋被征还之命光延楚粤道重韦疏悬舆暂息里门俟驾再趋帷幄况绿野之堂新辟父老望尘而赤松之志少酬山川増价伊予小子窃拜下风栗里流欢香山虚社  

上戴制台启　　　　　　　　蘓　濬  

虎帐春开天辟南荒之纪隼旟秋肃帝寛西顾之忧庶寀属心百夷拭目恭惟某官卷舒元气经纬扶舆为裘为箕绍三千之礼乐如江如汉富数万之甲兵旬宣已懋三秦推毂特崇五管江头樽俎折冲于谈笑之间岭徼风霆立变于旌旗之下举凡侯甸采卫之族以及鳞介卉服之区莫不喁喁向风烝烝顾化而某猥承述职之典莫伸负弩之供奔走靡宁瞻依独切敬布积悃莫罄名言  

上王按院启  

应龙浴鹭各自适于飞潜鹤孤鳬总何嫌于修短故金马之客昻首而步青云而山泽之癯怡神而栖牝陶冶之间已定弛张之际何心恭惟某官直方以大经纬为章指防而山魅潜消雷动芦笙之响呼吸而越裳率服风清铜柱之乡野老扶杖而往观钟铭拭目而可俟况宇内多故方赖调剂而舆情所归尤贤梦卜某履基已坏丰蔀自藏道至老而无闻力将行而益蹶如负且乘反招自致之灾维鹈在梁曷辞彼其之诮更以桑榆之将暮遂致瘴疠之交侵魑魅窥人虽幸迯于九死风波满眼亦且厌其余生沐雨餐霜敢希伏枥之骥潄流枕石甘同曳尾之龟兹者万里长驱二毛可悯膏肓益深于嵗月筋力已倦于湖山白首归来犹觉愧衾愧影苍峦作伴不妨呼马呼牛每望门墙如同陵谷浮生无防何事北山之移片息尚存且聴南薫之曲  

两广戴制台启　　　　　　许以忠  

两粤名藩夙拥元戎之地三台重望式隆总制之权故海上倚作金汤而军中称为韩范声腾朝野彩映家山恭惟某官名悬北斗位正西枢气吐九龙化作五云于霄汉手擎天柱独撑半壁于岩廊歴宦竒勳两朝渥宠绾苍梧绶既隆宣抚之恩勅紫泥书复拜折冲之命谓东粤西粤山海枕夷夏之交而维武维文寮寀寄屏藩之任必防龙仙品斯持金节以宣威加司马清衔冀镂铜标以树绩封疆仍旧号令更新象郡固若金瓯羊城奠如磐石周以上公分陜自昔闻之唐以宰相临戎于今见矣某猥惟拓落谬辱记存景仰仪刑梦里旁辕门而踧踖瞻依光霁望中迷云树以飘飖谨供一瓣清香恭九阍台祉伏愿蚤挫天骄茂宣皇略既借黄阁调元之手秉钺而奏凯歌即归彤庭司轴之班赐环而隆盛典  

贺两广戴制台启　　　　　　连继芳  

论富强于粤以西无沃野之千里勤保障于阃以外有泰山之四维公作长城民皆安堵恭惟某官天材敏邵地望穹华起视西北之风涛谁是东南之天堑优经纶之大手烦镇抚于崇牙人道三江为瘴疠山岚之薮公来百粤观雨旸寒燠之调惟斋坛得人如神龙之寓深渊则絶漠之域宁匪兕而率旷野弄四夷于掌股之上决千里于樽俎之间牙纛不足为公荣业既懋旗常之绩朝廷已深知治行防须列聴履之班  

迎广西新按院启【`代旧按院`】  

恭惟某官金闺通籍玉柱恵文主骢马之盟激扬握其魁柄建皂雕之帜纲纪推重元僚白笔凌霜耸螭头之正色明珠照月探骊颔之逆鳞冀北方震乎霜威藩西又传乎风采当苍精之启节王綍如纶抱丹悃以辞阍皇华有咏侍殿风生台阁登车路避行人方城汉水之区行色落天河之影丹桂苍梧之野先声揺山岳之尘望紫气于云霄喜缘及拱彤驺于咫尺恭切篲迎  

贺陈兵宪加大参启  

兵符推宪节龙韬翼尚父之鹰扬王綍贲新衔豕突惊大人之虎变薇坦春曙林洞隂销恭惟某官豸临西臬鸿渐右江镇宾封而扄柳户铃槖霜挟楚云磐庆甸而柱思城韎韐气凌漓岳三尺激扬清浊万间盖载黔黎岂期跋扈之三苖致借运筹于一箸文昌襄幕府棨防柄自诗书良翰陟参藩丝纶宠乎帷幄雷霆凭号召云洞照孤月于连营珩芾自雍容皮林销苦雾于髙垒某心驰执鞬才谢请缨在泮献囚虽歉臯陶之淑问勒碑纪绩窃附班史之敭勲伏愿士倍擒戎之猛星垂克敌之祥楼船寂一举之沸腾烽火絶四连之隠见马蹄拥飞电既取隽而鸣先戈影悬落星岂论功而或后卬须饮至恭和凯音  

迎刘恤部启  

九重怜赤子之无知疏恩仁使五岭悬紫泥之钦恤待活慈纶竚沈贯索之妖穏辅结绳之治恭惟某官池上鳯毛口中麟趾推公平而折狱磔防谢其严明拥端慤以行仁化蛇惭其智勇公继臯陶而作士职在祥刑帝欲廷尉无寃民命覃寛悯辇过肉生白骨网开人脱赭衣反掌变枯荣惊讶旱中得雨挥毫空缧絏欢呼雪里回阳出入九死一生之间囹圄真为福宅殷勤五奏三覆之请圜石即是恩山岂其申汉室之九章凡以副尧心之三宥某谬司城旦之舂欣荷岳天之庇效刘公蒲鞭之政诚自愧于疎材体周家肺石之心庶宣乎徳意悬日边之双睇折道左之一腰执篲争先荷戈恐后  

送恤部启  

含綍枫宸播紫泥之温防疏恩桂岭流丹笔之慈膏雨沛槁兴风薫愠解恭惟某官魁梧秉哲蕴借为郎麟兮振振治世之佳公子鳯其哕哕熈朝之良士师布一道之哀矜阳回冬雪广多方之全活水揭西江念小民误入五刑怜细过寛其三尺平反则起骨加肉拟轻则援枯就荣笑雷震之齐台决晴云之宋狱神门蒿满囹圄草生某班荆未久御李渐遥惟兹代之期聿切葵倾之念东辕西辙迹若岐乎山川左弭右鞭心期同乎霄汉  

贺王都阃元旦启  

夏开端月顿回寒谷之温春丽将星益壮长城之重授时新于太史敛福茂于元戎恭惟麾下韬钤雷动智勇阳明八桂维藩细栁严将军之令六花坚垒前茅肃兵甲之胸旄节镇师垣映苍精于左角带裘闲保障迎淑气于东郊寒送土牛即墨熄齐牛之火阳催青鸟南枝断越鸟之栖五路日迟草长闗河之绿七星春冉烟消林峒之红在长子而帅师舍我公其谁与某璿台望气幸岛屿之无尘玉树倚葭借干城之垂防恪奔下介用上军所愿揭穷隂初明之日回异域不到之春麟笔纪元麟阁之旧勲若垒虎辰开旦虎符之新节自崇  

贺丁都防冬节启  

缇灰气聿新太史之占牙纛宣风载重元戎之寄微阳在戸价人维藩恭维麾下诗书之帅屏翰之雄磐础师垣五路式带裘之矩矱纲纪鎻钥三军奋踊跃于干城适占七日之亨爰壮六韬之略和门画永士知挟纩之温析宵沈民谢闭闗之乐雷在地中伏六隂与岚瘴同消子肇日初长五福随阳刚并进某方歌酒久醉醇醪分有脚之阳春赖壮猷之元老恭迎小至豫祝大来坐桂巘以折冲霜肃前茅之律襟漓山为筹幄霁开细柳之营弥増岭表之和用协师中之吉  

贺桂林卢别驾启  

日行北陆福曜肇于东阳山咏南台夀域开乎西岭拜手称觥萦情祝雀恭惟某官鳯穴池毛龙泉斗气七年漳令尹人快祥鸾三载桂司农吏逃硕防维是丑建地统申降岳神徐麟瑞于九天厐骥展乎千里夫子为委吏道在防计之中宰相领度支心游钱谷之外惟屏星之借重使漓水之安流爱日字人暖过仙翁之吐火炽昌俾尔夀来老子之呈图五城十二楼天上神仙授箓百年三万日人间甲子悬弧  

答郑苍梧启　　　　　　　　焦　  

日暌风表旷有嵗时属遥阻于川涂因自疎乎问讯幸缘奏最首辱诲言缔缛防之勤拳若清徽之晤挹恭惟门下风猷警迈志节清修文章天分之高道义躬行之美宜借论思于青顾勤抚字于苍梧人云挟山超海之难公乃破竹折枝之易春廻铜柱坐覩三年之有成名重丁铨允应六条之察吏何惭上考以表中朝某修问未遑荷知最久民之攸塈非赐金加地之可酬王曰遄归计鸣玉朝天之甚迩其为倾企未易喻言  

贺两广军门重阳启　　　　　董应举  

玉节横霜戎服纪龙山之胜金颷荐菊秋容生韩圃之香惟日月并应乎嘉名故古今咸标为胜防矧乎钺分天北岳镇斗南环五岭八桂之乡纎尘不起御两粤百僚之上恵露常流烈掩前修气凌西灏登髙俯视日边见铜柱之标对景清吟笔下开鹤林之艶糕浮五色酒泛九华茱茰插玳瑁之筵芍药和金铉之鼎神仙药市应阳数以登年黎庶稼塲荷功而永庆遥知逸兴薄贡輶仪聊供借野之欢敢冀垂台之照  

贺广西抚台午节启　　　　　郝世科  

龙舟咿轧楚方竸渡之时虎略深沈岭表洗兵之日伫膺涣渥茂对良辰艾叶桃枝翠色映垂门之晓包金切玉朱明迎午漏之祥五色丝行沾天赐九子糭坐致洪庥筹帷幄而夺标净炎氛于重险之窟协虞弦而解愠转离明于一隂之时某泛歜无缘沐兰有愿缄词寄远聊申贡缕之忱抚景临风若共标竿之赏  

迎两广许制台启　　　　　　呉　  

枫陛宣纶九重荷赐环之诏命蒲轮贲宠百粤瞻秉钺之勋名开日月于遐天寄风霜于重地恭惟台台秀毓金华早登黄于淡墨香含玉署爰树赤于清阶风棱气烈鹰扬保厘外服氷鉴班清鹭振筦计内台忠臣无私式序定羣嚣之国是君子不党持平襄均统之庙谟众好之必察焉众恶之必察焉贤愚佥受其益家非之弗顾也国非之弗顾也人我共成其公中砥于流羣丘以涣清献之矢心必告事可天知洛社之絶口不谈望逾日重玉玺重求夫簪履金瓯特简以弓旌督储节制两藩枢掌崇登九列东聨儋耳尚逾伏波标柱之乡西罄苍梧讵止襄毅断藤之峡金汤瀚海纬以武本经以文带砺山河出为将爰入为相某仰龙光于瞻斗属鸿芘于垂云喜觏鸾章倍深燕贺缅惟大臣出处实闗世道安危非熊占而至尊无忧于东顾司马出而末造有赖以中兴此日征书当朝盛世尚蕲台慈之特原匏系谨専下走以伏谒弩先  

贺曽学道陞岭西　　　　　　张　萱  

恭惟台台九曲孕灵八闽间气光吐梦中浮彩笔破竹词锋赋成选内冠青钱填胸学海早魁锦里香飘月殿之华继燕琼林春入曲江之句牛刀初试满植潘花鳬舄双飞真同叶县含香粉署才名夙擅白眉曳履鹓班武略徧窥黄石出持文柄益广徽猷丽日珪璋琢就明堂之器春风桃李培成上苑之材一榜号曰得人满朝举为加额帝曰作朕股肱于外须膺特达之贤佥云惟公绳臬于西载锡维新之命作膏雨作庆云亿万民再沐来苏为福星为徳曜七十城重瞻临照星嵓引领杖鸠父老争先桂水欢迎竹马儿童恐后萱山林长物耕凿余年愿获依刘妄意入笼之溲勃情深御李终慙倚玉之蒹葭五子三孙喜归陶铸十椽数亩悉受帡幪拜赐如天酬知无地亟欲束身皈命窃先沥悃披衷爰抒芹曝之私敬申燕雀之贺伏愿帝心简在登四海苍赤于春堂天宠洊膺夀千载文章之命脉  

答节推李四余启　　　　　　曽伟芳  

仰惟台下天人学粹山斗望隆秀毓曲江将五羊山河尽归吐纳鼎借西粤罗八桂编户咸赖帡幪抚羸砭蠧之方销萌靖喙之术绰矣刃解砉然硎新不佞伟芳寸朽靡称一官随蹷罪盩自怵废谪允宜值兹投间置散之秋宁复扬眉鼔鬛之想恵徼夙愿幸戴二天初愿过柳释担受约束大府而禀其教不谓署宾枉重获朝夕台台以近夫光翰谕天临陨越防废役发云集羇旅若惊谨先走以鸣荷容面谒而期谢  

## 粤西文载卷五十六  

桂林府通判汪森编  

议  

与湖南大帅江丞相议秦寇事宜  

【`宋`】文天祥  

一秦孟四者累据山前探报其狡兔之窟称在贺州管下地名下界然实无一定可攻之巢穴亦无一定可击之队伍前此经略司非不起兵临之然兵来则贼散兵去则贼聚见吾强则避之知吾弱则乗之方官军之始至也整趣精明部分齐一问防则失之矣无可踪迹者而秦之党或为平民买卖于军市之间甚者秦孟四亦在焉及淹旬越月之后我军气竭意衰阑珊零落冦则忽以百十軰突出草莽以掩我军从前往往偾军蹶将大率坐此今两阃防兵鼔行而前寇出故智必且散去及其久也则有乗虚袭我之忧此一不可不知也一秦孟四所出没巢穴处其山重冈复峤连跨数州林翳深密荟蔚延袤山猺木客聚族其间将四面而裹之则山脚绵亘无合围之理将赭山而蹙之则林木疎旷无延燎之势我军望之遥遥空驻山下而彼之轶出他境猖獗自如且如近年尝遣二将曰呉曰孙屯驻屏山者年余仅能克靖江境内之扰而不能禁昭贺诸州之剽掠是我军若入其巢搜原剔薮岂不甚快然彼又窜入大山愈去愈逺迄不可谁何如近年萧路分日张者提兵径捣其巢而不获一人是也今两阃兵力甚重非前此千百人单弱之比虽山势连延不可合围只是一歩趱一歩可直造其所谓下界者然吾极其辛苦得至其间彼则又已遁散且兵在山前又无救于彼之横出此二不可不知也  

一所在平冦专借土人惟今广西则不然方秦冦之起也某村被害诉于阃阃为之调兵已而贼不可追散军而去未几则冦已复至寻仇于所诉之家曰汝敢诉我从而尽杀灭之官不能为之主而适重其荼毒自此应有被刼者皆不复告官此一类是土人畏贼而不敢与为敌者也又秦冦所至攫剽财物之外出其余以散之贫者善良被害恶少蒙利是以郷井闻贼畧无被髪缨冠之义常有幸灾乐祸之心此一类是土人喜贼而不复与为仇也今两阃防兵而前若无土人向导是犹盲者索涂何往而可然由前言之则或平民畏七后祸而不欲为我军之用或恶少以八为恩而不乐为我军之役纵强而驱之未必不首防二三阳顺官而隂附贼此处最是误事此三不可不知也  

一闻有张虎者石壁尝遣之将兵几擒秦孟四常有张大虫来我便怕之语若取贼之所怕者表而用之亦破贼胆之一也张虎者近为郭察所劾押下邕管効用今以钧阃求之以属王环卫使之以功补过其人勇悍有余必能自効此上计也  

一今自湖南入昭贺有两涂一曰全州灌阳自灌阳入昭贺皆经县镇即近日被掳去处而去秦孟四下界巢颇逺一曰道州永明自永明入昭州界曰平源便是贼巢自平源至下界贼寨连珠相望其去秦孟四巢甚近今两督捕先合啇量打并附和诸贼此却宜以告谕为先告谕之説以为两路之所诛者惟秦孟四汝曹脇从在不杀之科若得一寨下我军直是不杀贼所谓连珠贼寨必从风而靡非惟可以离贼之党因而用之则擒秦孟四或在此徒未可知也但一贼寨来降其中有老幼有财物军人不免杀戮扰拏此须督捕总统先明秋毫无犯不杀一人之令使降者以我为信则可此捕之第一机也  

一常来广西止有秦孟四一伙贼只因稽于剿捕致上下相挺于是遍昭贺境皆防今据山前连日所申则秦孟四已遁杳不知其踪迹如近日广西所报禽毛丫头唐督捕所约夹攻倪崇七桂路分所申打扶灵源寨皆枝叶去处而渠魁则失之矣某前尝画禀以此防必祖故智逃散今乃果然重兵为钱粮所牵无持久之理班师则祸本仍存顿兵则吾力不继此事大欠结束今宇文帅参王环卫兵此时方至山前且看申来如何一本路所仇者秦冦耳今兵入广之后秦不可踪迹于是亦不免到一处恐壊生灵过多而失吾寻仇于秦贼之意草间狐兎无尽灭之理大要当去其渠魁既失其渠魁所在而专泛及于其他心甚念之大阃何以处此一广西备白劄子所陈牒报本路全州有盐田峒秦小九窟穴在其中此事诚有之陈廵检者与贼通此则未必可信访闻此峒形如葫芦前尖后濶所以秦小九入而据之葢以其地形险巧故寄迹于其间而前则不扰全州之境贼不欲召兵意将以自存也今亦安知秦孟四不窜其间但其地既有一夫当关万夫莫前之势未容轻于进攻须以术而后可破之前日见王环卫申将来乗破竹之势一扫空之词气若容易然凡言语轻率便有取败之道当一面报山前子细调用仍与全州土人密议措置若不甚烦兵力尤为上上策也伏乞钧照一秦冦竟无踪迹分晓公文中或曰在大明村小明村或曰在大花山或曰在螺溪源南土坪或曰在南团平山白石山脚其説不一已难凭信今得王总统报直谓二十余日秦孟四全无风路则两路用兵以来此贼之出没可谓神矣大概平贼全要地脚土兵之谓也今本路以客军望望而前固已失之广西为地主而全无地人间探虽东兵甚多要亦徒孟浪耳某前尝求之南士皆谓秦贼狡猾诡秘之甚见吾强则避之知吾弱则乗之固尝画一尘彻钧聴矣今果出避他所则日下工夫止当探实秦孟四所在然后可言进讨不然泛泛而往果何所为广西牒报谓湖南兵不当越界深入止宜在两界上伺防合殆有所激而云今已报山前且囬兵驻泊湖广界上一面遣人关防唐督捕探问秦孟四所闪着实若秦贼有的所唐倅有密约方可鼓行而前缘兵在昭贺境内则粮运在路亦甚可忧虞偶或为贼所梗立见狼狈是以囬师界上乃十分持重之举亦已语之佥舎载之公文当必先彻钧覧不免专辄仰乞钧察一广西昨报本路义丁生事可畏遇人则杀遇屋则烧遇财则抢此辈素不知纪律所至残贼可恶已行下杜督捕桂路分严与禁戢今续得广牒以义丁越界深入肆行刼杀大不可令众庶见只得抽囬缘昨来桂路分初遣之时止有二百兵故须义丁为助今使阃调兵既多则亦不须此辈吾运掉自有余故抽囬义丁者所以随时取中也伏乞钧照  

一秦贼踪迹两路皆不得其的大率擒贼无出地脚之説此李愬用李祐取呉元济之策也以地分言之广西督捕司体探为便此中既出兵会合亦不当专诿其责须是重赏购募土人为之向导间探全在军前审察其人而用之又恐因此反落贼计故不欲见之文移今使司因广中文移檄囬境上驻劄固便于运饷然若俟广西的报而后遣兵使其果知秦贼所在则彼欲自取之以为功其肯先闻于我乎囬军境上以示持重厚募上人以图进取二説并行计之善也  

两广事宜议　　　　　　　【`明`】丘　濬  

臣谓今两广人心物力军马财用大非总兵颜彪时比当是时贼徒未甚多军威未甚挫民财未甚竭人心未甚离自其行师无律而我之军威始不振自其纵兵掳掠而民之财力始大屈自其杀平民以为功而人心始日离贼徒始日盛今日用兵之策大要有二曰逐曰困而已攻与战则在乎因机制变不可以遥度葢贼之在广东者当逐之在广西者宜困之何也广东本无贼贼之来皆自广西而后居民之无所依归者为之驱脇耳使广西之猺獞尽归巢穴彼必不能独立此所以必逐之也广西之贼非不欲一鼓直抵其巢穴兽狝而草薙之但山径险狭虽有百万官军亦无所用之此所以必坐困之也  

一逐之之策葢广东十府残破者六其地方相去或一二百里或六七百里或逺至千里我出此则贼往彼我往彼则贼出此巧相廽避迄难成功若从一路逐之必不可得须分为四路一路自广州三江口趋肇庆府歴四防封川等县泝流而上至藤江一路自肇庆府之新兴过阳江抵髙州府界捣电白信宜出茂名化州由间林博白陆川出石城抵雷州复自石城往廉州之灵山下横州江一路自广州之连州径贺县出平乐府四路之兵俱防于浔州所至之处必须穷搜极追且招且勦驱之出境而后已然此亦约其大略而已若分兵之或多或少遇贼之或邀或伏又在临时处置  

一困之之策葢广西猺寇处处有之惟浔州九藤峡为大大者既困则小者不足平矣峡前临河道后抵栁庆左界昭梧右接邕贵中皆髙山峻岭惟借刀耕火种蓄积有限况所耕之田尽在山外大军四面分守截其出路彼既不得掳掠又不得耕种不过一二年皆自毙矣若然其余龙山栗山等处可以次第剪除  

一向恃官军屡征大藤峡不能成功者葢由毎年霜降以后方才进兵此时贼已收获粮谷充盈势不能困今大军须以七月至彼分兵亟出蹂其青苗使之秋成无望出其不意先夺其气然后次第修葺营垒以为久困之计不然则今年为徒行矣  

一屯军久守所虑者春夏之交瘴疠大作宜于四月还军浔州沿江一带分屯至七八月间仍复屯守  

一今之贼徒所以倍蓰于前者其祸起于前日总戎者之滥杀无辜也葢此辈俱是平民方无事时输赋税供力役养兵奉吏将頼以为已之保障一旦外寇入境焚荡其室庐戕杀其亲属欲入城则闭门不纳将入山则又与贼遇四顾无倚不幸为贼所掳姑从之以延顷刻之命贼刼持而虐使之行则使负担息则使樵防攻城则驱之以当矢石败奔则弃之以遗官军侥幸不死贼去之后仍趋官府输赋役如常时其心固自忖曰我之从贼岂得已哉他日贼平我等故良民也忽闻大军之来喜得更生谓可以复见天日大军既至其真为贼者皆相率遁入深山了不可得顾将不得已从贼者皆甘心为贼矣兴言及此诚可悯伤今之为总帅者宜深以前事为戒既至宜防三司官设法遣官出榜招谕明言前人之失必不效尤或时召其父老人等至于军前指天为誓使其坦然不疑虽其平日从贼明有显迹若能翻然改过从善亦曲加寛贷或许其杀贼赎罪  

一两广之人众口一词皆不愿再调官军其故何哉葢惩前日官军之害尤有甚于贼也葢总兵等官带去旗牌及挽弓报效等项名色志在贪功营利非真欲图补报其在营哨则凌轹将卒过州县则刼制官吏当矢石则在后报功次则争先多致将领不协军士离心至如达军虽曰鸷猛然性颇淳朴所以诱引为非皆出此辈今旂牌等官宜于见调官军选用其余假以试騐报效为名者一切不用必不得已亦须编成队伍与征官军一例差遣  

一广州府为两广根本无广州则无广东无广东则无广西矣尤宜加意抚绥今两广用兵百需皆出于此若复不钳制旂牌达军使其又如前日多方扰害切恐有意外之变又不止若猺贼而已  

一以夷攻夷策之上也广西左右两江土官衙门自来皆服调遣近年总兵处置失宜以故调之多不时至宜差廉能给事中一员赍敇奬谕使之加倍进兵功成之日重加陞赏给以诰命  

一所调各处土官既至宜厚加犒赏俾其各认地方从所径便自抵贼巢所得贼财尽以与之官军人等不许抽分科夺及所俘获贼属许得变卖则人自为战勇气百倍矣  

一广西素不产盐而两江尤为艰得宜严立私贩之禁量为功次等则以为赏劳土兵之资  

一贼中放囬被掳军民或知贼情地势宜送军前用为向道其被害之人有欲报雠编为义兵随军调遣葢此贼猖獗今余十年狃于常胜骄恣已甚往时依山据险乗间窃发今则披氊乗马张旂鸣鼓略无忌惮舍所长而用所短此天败之时也且其徒素无纪律不相统率一酋死一酋立非若宋之侬智髙元之黄圣许之徒一败即散者之可比也官军来则入山濳避官军去则仍出刼掠其为民害罔有纪极今日之举如病剧而服附子安危所决倘军行未久即虑饷运之劳瘴疠之毒稍有所获便议罢兵则亦无异于前日之颜总兵矣  

广西众建土官议  

按李固言南方用兵之病弊切中事情使后世读史者至此灼然如亲在行间目击其事千古如一日也至其所谓发将无益州郡可任者此皆已然之明效然后世藩服郡守任用不乆随即罢去夷獠知其去任之速不可倚仗而后来之吏又未必然往往疑信相半故虽暂服而复叛也请以今广西左右两江言之两江地方二三千里其所辖狼兵无虑十数万今设为府者四为州者三十有七其府州正官皆以土人为之而佐贰幕职参用流官故今百余年间未闻有屯聚侵掠者而所以为州县害者皆是不属土官管束之人错杂州县间者其间虽或亦有有司带管及设土官廵检者然流官无权彼知其不久而轻玩之而所谓土廵检者官卑力薄不足以相钤制臣愚以为今日制驭驯服之策莫急于立土官请用左右两江之例而微寓夫设立军卫之意葢左右两江府州之设专以其地属之一姓臣所谓微寓设立军卫之意者众建官而分其权也凡今猺獞与编民杂居州县之间但彼依山箐以居耳今特勅内外大臣躬临其地召集其酋豪谕以朝廷恩威将授以官如左右两江土官例俾其子孙世享之其有能率其种类五百名以上内附者即授以知州之职四百名以下量授同知判官吏目等官其官不拘名数亦如卫所之鼓乐送归所居徐俾其择地立为治所合众力成之既成具奏请印俾推其中一人为众所信服者掌印则彼受朝廷爵命必知所感慕而其同类咸尊敬之有不伏者彼仗国威并力除之不难矣积久成俗彼皆慕华风习礼敎而知杀掠之为非况众设其官势分力敌自足相制不能为乱而其中不能无自相争讼者须申上司奏朝廷则国家之势益尊不劳兵戈而一方安靖矣然所虑为后日患者地界不明异时不能无争耳宜乗其初即遣官防同土酋分立地界或以溪涧或以山阜就于界上立石为识大书深刻于上曰某至某为有司界至某为土官界其中民地有深入其境者即以外地无徴者与民易之随其广狭不复丈量其土酋所领地就俾其认纳税粮定为额数日后不得有所加增如此处置庶几其永无患乎  

驭猺獞议  

按韩愈所言自用兵以来已经二年前后所奏杀获一二万人倘皆非虚贼已寻尽此言非独当时之弊也古今人情不大相逺举古可以知今惟圣明留意遇有逺方防报以此言验之洞见其真伪矣至其请为选有材用威信谙岭南事者为经略使处理得宜自然永无侵叛之事此语诚古今处治南蛮之良策大抵南蛮与北方不同蛮性隂柔倚山为势军来则入山逺避军去则外出掳掠如蝇蚋然挥扇则飞散收扇则复集勦灭之甚难且其地多瘴疠中原之人惮入其地未至固已怯畏一入其地气不齐蒸湿特甚往往不战而死既不可速战又不可持久所以自古用兵未有大得志于南蛮者也虽然天下之患皆有所以然之故知其故而逆闭其途絶其根则其患自息矣且今所谓猺獞者非有强宗豪族亦无深谋逺虑非欲争城邑非欲收人心不过欲掳掠财物而已其所处深山大箐之中不为宫室之奉不为妻妾之用不为子孙之计所得之财将何所用而用之将何所贸易哉使吾内地之人不与之交通则彼之得财无所用之亦无所于售为今之计宜敕镇守都宪督责藩臬帅阃及守令将领严束所部军民不许与贼交通凡军民人等有入山峒生理许其赴官告知赍载某物赴某山峒贷卖官司给与印帖为照无帖者不许责令供给不许将带违禁器物惟许取其米谷生口土物不许受其银两及其地所不产之物违者枷号示众没入其财物亲属隣保知情不首罪同有首告者给以其财物三之一如此则彼得物无所售而不刼质以求财而杀人以立威矣又闻近年以来其间城邑暮夜多有为贼所窃入者杀死官员掠去印信辄避罪不以闻推原其故非彼之有能乃我之无备也宜令守镇都宪总兵等官规画城池守备之法行下军卫有司俾其遵守则永无失矣葢尝推求其所以窃入之故多因军卫有司互相推调夜间失于觉察城邑往往至于失陷葢非内无粮饷外无救援力屈而不能支也今后凡有城池去处责令军卫有司正佐官寮写立领伏责其与城相为存亡有失陷者决不轻恕则彼知罪责深重不敢轻纵猺獞无能盗入矣所谓规画守备之法者毎城必为内垣荐棘树栅总为一门昏夜既上城守即不容复下必至黎明然后开门彼知无可生路则寝不安席矣又预蓄乳犬驯伏之毎五垜间用木为柜悬一吠犬微有风声犬先知儆彼不能驾梯登垣而盗入之计无所施矣  

议控制覊縻州郡  

岭南五管而桂邕容三管地属岭南西道在于本朝割容迤西之地属广东而广西实全得桂邕二管及容管之少半邕即今南宁府其地控制左右两江实为安南咽防之地国初因前代之旧设太平田州镇安四府龙州等七州宣徳中又陞思恩州为府用其土人为守长佐贰幕职则用流官惟太平府全用流官而其属州仍其旧俗凡此覊縻州郡岁久首领世袭人自为战如古诸民兵之制遇有征伐亦頼其用但今控制之戍仅有南宁驯象二卫太平一所似乎单弱请如张栻所言及今无事于此地屯兵以为重镇遴选守将谨防其土以为久逺之计庶可以销变于未然之先也  

断藤峡事宜　　　　　　　　田汝成  

尝闻乗威而布法则法易流因法而行仁则仁易浃然立法贵于慎始更俗在乎随时窃尝细酌夷情博诹众议欲图善后之策大略有七  

一曰编保甲以处新民夫苗猺之乱萌于怙险抚绥之策首在迁居若非别里分疆铲其故宇终为负固难以革心宜令江北一带西自碧滩东连林洞皆南渡蓼水垦作便田江南一带东起蒲竹西绕河源亦托处平原逺背山麓又各限以界石勒以训辞若布之有幅而兽之有圈使勿逾易但此等新民方就绳检如放豚惮于骨络野鹿骇于牢笼故假借过寛则犷之性仍在约束太骤则简野之俗弗堪按之故牍曾有准入狼家或附编民户者意非不美也但入狼则土酋蚕食编民则厢里渔侵揆此二端皆非善政宜放古人保甲之法使十家为甲甲有总五家为保保有长各就族类择其稍有恒业能通汉音者为之毎月毎保各以总甲一人出官应役讲解夷情周而复始姑勿属之有司暂从分守道管摄使之习见化理驯变蛮风仍先计口科粮不必履亩课入太约三十取一岁令保长徴催别贮一仓以便防稽授廛之初量给种子五年之后稍沠粮差至此始付县官俾之抚字近郊之地暨于通都各立墟市招致诸猺贸易货物一月二举委官董治使无抢攘二曰立营堡以通江道夫藤峡东西一百六十四里上抵桞庆下委浔梧葢诸郡咽防也曩者江介诸猺凭据利地厚其徒党裒凶鞫顽官司姑息因循为一切茍且之法掊掣啇贾瓦器鱼盐公为赍给如以赂贻名曰常例以致狼贪无厌骄熖益长白昼横江杀人剽贷舟楫孔道隔阂不通譬之聚膻而却蚁安可得也近年不得已乃建营堡戍以目兵然主客之形非偶虚实之势相悬威弛而士不扬法疏而守不固反招寇侮益重民艰是非立堡之过也顾其时未可耳若以此为覆辙而遂疑立堡之法或不可行是惩噎而废食也今羣凶已灭残孽归降威振法行宜与更始况墟市既立贸易既通凡村落之间百货流布不必赂贼求通示弱诲侮但弩滩浪滩两处猺人既徙平地则辽旷旧穴恐有客贼乗之而賔旅往来不为哨防或有万一之警鉴昔慎今一劳永逸则宜革豢宼之例以杜贾祸之媒两处滩碕各立营堡戍以官兵置籍分符严律明纪使部曲联属彼此应援游艘往来且防且守近堡之地量迁向化狼猺环居内外易田而食则客贼难藏  

三曰设督备以控上游藤峡首尾分两江武宣右江属邑也实据上流非左江部辖法号稍疏府卫公移犹多掣肘所以彼此携隔应援为难除浔州原有领哨指挥不必更设宜设督备指挥一员于武宣驻劄专管峡江悉聴左江守廵参将提调量于左江卫所摘调官军及以那地州目兵五百名相兼戍捕约以游艘四十分布两堡及督备领哨官统之凡使客商船下水则武宣督备官遣兵防防直抵浔州上水则浔州领哨官遣兵防防直抵武宣各给符牌以便稽考  

四曰改州治以建屯所昔韩公讨平藤峡以碧滩盗贼充斥乃筑营堡开设州治奏改岑铎部兵二千来任州事寻复移置崇姜大宣二里之间为蓼水北防乃紫荆竹踏梅领大冲诸山要路也地广土沃袤连大同鹏化可以控制诸蛮藩卫郡治其后岑铎死子玘无嗣部兵渐散正徳十六年军门议以岑猛次子邦佐继之止以部兵五十人爰居兹土暴虐其民以纵嗜欲旋因父猛作乱削职徙闽民以为快嘉靖七年新建伯以田州之役但欲完其族姓以安反侧疏宥邦佐还知本州邦佐复任以来怙恶不悛益肆凶残圯类咥人毒于狼虎部民无罪而赤族者无虑数百以致离心迯散靡有孑存诛求无所乃又占管狼家以为部落夫三县狼家未有州治之前官府招致防民耕守原与该州无干邦佐乃夤缘提调之名积威钤制侵剥万端甚至夺其田而卖之如彼私产此何解也且贪图江南吉大里良村可以猎利窝奸恣意驰荡遂逺离信地择便而居城郭空虚兵防不设弛津渡贼纳贿分賍如近日以睚眦之怒怂嗾诸猺攻堕营垒目兵死者二百余人数其罪状擢发难纪窃惟先年设州之意实因山险贼多寥濶难守故畀其地而资其兵以为民卫此与国初土官纳欵受命者大有不同今岑氏部落病不堪命尽已迯亡则兵不足资矣乃徒拥我地譬之赘疣已为不可况占管非所统率之狼兵而吞并其有以资滛虐是本以卫民而反以害民本以御贼而反以通贼其可宥耶昔韩公以五屯地方盗贼盘据比照迁江事体设立屯所就以其酋覃仲瑛为吏目以獞民为土兵以其地所入之税为月粮以供军食浔梧诸郡頼以藩屏但五屯千户所屯军四百八十余名本国初编桂林卫食粮人数所以议给月粮若迁江千户所则止有土兵原无月粮今宜以武靖州亦比迁江事例改为武靖屯田千户所选贤能军职掌管就以平南桂平贵县三县狼家属之提调编为保长保甲且耕且守办纳税粮仍以邦佐之子为吏目协同管理其左江防将每月秋冬之际移镇本州申令督察平南所属大同鹏化二里疆土广濶民獞杂处积年摄乱控御为难议者欲于此地创立屯所是亦久安之防但武靖既已改设固可以遥制此方不必再议又惟武靖州治见有城池不烦财力集狼为伍不费军储况军官不职可以更置异于土官控要而制逺弭盗以安民是力省于迁江五屯而功倍之实地方永利也五曰清狼田以正疆界天顺成化间左江盗起黎首溃亡遗弃田土鞠为墟莽其后兴师平民渐复业而残凶漏网尚肆慿陵诸民苦之告欲借兵自卫官司议允招取归徳思恩等处狼家徙浔防守就以絶户田土给之纳粮免差年代渐久生党日繁兼引类招朋杂居民里有司因循稽考无法原额之外各狼私置亦混狼田奸猾吏民又以逃亡产业招狼住种或将见户田税诡寄狼名射影差役土官岑邦佐又占夺而擅卖之所以民田日削民差日重非当时立法意也宜选廉干官员专理其事清查册额履亩丈量立石四隅或以树木谿涧为之疆界刋榜晓示以防变更备书方册毎米一石甲首则科米五斗均猺则编米五斗册内狼丁虽已物故传之子孙而原招姓名永不更改自置私田及承佃絶业原非册内开载者遇造黄册俱附注本甲名为畸零狼户与民一体粮差不许推除别甲其见在狼丁编为保长保甲属之武靖千户所管束调遣十年一造册籍以便清查庶田粮不亏兵伍可足  

六曰处欵兵以慎边防左江浔州南宁二府民欵总凡二千三百六十八名使其编佥有法选择得人亦足以为民卫慎固边防旧规民欵十年一编毎名计该四十丁石正贴朋当毎月科银六钱间有奸豪正户掊尅贴户之资转顾替役类多老弱而亲当者又止照依丁粮多寡以为起止近或三五日而更逺或一二月而去武艺不谙膂力不刚而仕宦豪强往往挟势占用逞奸旷役有司官员罢闇者不能清查革弊贪婪者又辄欺公卖间及以此辈影替抵夫季入其直以充囊槖窃惟民欵身役亲当顾当皆为未便独徴粮顾募选取骁勇之人乃济实用但编银数按月徴收穷民或有弗堪今正贴丁石编佥已定难以更改姑且量减毎名毎月徴银五钱在官以充顾直将来编审毎名以六十丁石为率毎月科银陆钱徴收顾募庶省民足兵之意皆在其中其所募之人不论土著寄居民狼猺獞必求精鋭闲晓武艺者充之除量留有司守防城库外令各自认五人为伍五伍为队队有甲四队为哨哨有长四哨为营营有官官无定员随时而设队甲则推选才力稍优者为之哨长则推选才力最优者为之官得以制哨长哨长得以制队甲队甲得以制伍众各伍间敢有违犯纪律者三人以上连坐同伍五人以上连坐同队毎五人给牌一面备列同队二十五人姓名使人连络习熟谓之伍符毎队各置牌二面编立字号一付队甲一收分廵道谓之队符毎哨各置牌二面编立字号一付哨长一收分廵道谓之哨符毎岁秋冬团集操练或有警调发截杀及戍守营堡即发符取之庶分数素定军政修举  

七曰商税以资公费峡江既通营堡既立凡修理城垒哨船犒赏官军新民甲长诸所赀费若一一取之库藏恐有不给旧规峡江上水商船大者纳盐七包次五包又次三包各重九十斤下水商船大者纳瓦器九百一十六件折银一钱二分原属浔州卫收贮转给各猺名为埠头常例今既议革给之弊则所得商税宜如前徴之以备公用但盐堆日久必有所耗而变卖展转益滋弊端宜照梧州商税则例毎包折银三钱以便出纳  

议岑溪善后事宜　　　　　　苏　濬  

为荡平山寇恢拓疆土酌议善后事宜以图久安长治事迩者岑猺煽祸荼毒村民上无元戎下无健卒致烦轸虑调集材官然后以次荡平顾蛮夷之种实繁有徒如蛇虺然能驱之而不能絶也急之则散缓之则聚惟视吾之自治何如耳职谓自治之计不过曰将曰兵曰饷而此三者皆前人已试之方也稽诸往牒自万厯五年征罗旁抚六十三山诸所规画犁然具备有参将以主之有练兵中军官以佐之有连城北科七山镇守官以分理之将非不足也大峒七山北科各有戍兵又有耕兵兵非不足也兵食之费按季而支膏腴之区计亩而受饷非不足也十五六年来夷人遵约束而岑溪晏然立法之善可见于此矣顾人怠于承平备衰于废弛今日之乱非前法之弊也则废法之弊也为今日计更不必求加于前人之法惟因其法而修明之革其积弊课其实政不徒任法而重任人虽百年无事可矣至若节目条件丝分缕析将官得以便宜监司得以操纵者未能尽详也谨开列欵伏乞施行  

议将之目二  

一曰议专官照得梧州重地先年原设总兵一员又有欝林守备一员其权甚重而备甚周及守备既裁总兵复移之省而以梧州兵务兼属之左江参将于是梧州始患无将矣万厯五年议参将以春夏驻浔州秋冬驻大峒其意岂不甚善但专驰于东则不得及于西并力于前则不得顾于后即地方无事而数千里之夷情数十邑之军机已不能兼知并举况呼吸在一时之间而文移在数旬之外安能不仓皇失措耶迩因左江多事祸乱之源皆由于此今欲善后必专设参将一员镇守岑溪大峒兼制苍梧诸邑而左江另设参将一员兼制浔南太三郡则事可责成权不牵掣此今日第一义也伏裁夺  

一曰议分任照得参将府原设中军官一员岑溪三镇设镇守官三员至列诸军政考察诚重之矣迩因宿将凋谢而以年少不更事者任之事不备尝政多玩愒营垒空虚而不问器械顿朽而不知即有志任事者仅如晨星而若大峒北科镇官一儿竖等耳地方重事而可以儿防当之乎夫观将于平居其才与否难如观将于行阵其才与否易见今西省卫所之官効劳行间者不下十余人诚即其功之多少为才之殿最择其尤者委之镇守如一年之内经理有方再着劳绩特加荐扬则贤者竞劝而保障有頼矣伏裁夺  

议兵之目四  

一曰精召募照得岑溪大峒兵原额一千余名北科七百余名七山五百余名星列云屯不为乏人自抽四哨镇金鵞又抽二哨镇六静而兵始不足自缺多不补队不成列而兵愈不足自鉏耰之夫充名营伍日在田亩夜宿私家镇官索其常例任其空虚而始患无兵矣夫无事议减有事议增非计也有兵之名无兵之实非法也今兵不必增也惟复其原额责其实用缺者补之强有力者练之弱者以渐汰之严查核而别勤惰何患无兵至若论地方之缓急则北流懐集比之岑溪差缓金鵞六静兵宜照旧守大峒而二邑之戍行令该县再议可也伏裁夺  

一曰列营阵照得兵有总营有分营聚则成列分则绵亘如腹心手足相为联属今各镇诸营错列而居多者四五十人少者十四五人贼多则窜不足恃也查得七山有神塘巢在髙山之中四顾有余堪建一总营六十三山北科耕兵营为要害之地堪建一总营旧时诸小营度其地之逺近合四五营为一营总营镇官居之统兵五六十名仍定更畨之法总营一季移之分营分营一季移之总营不惟臂指相使而且劳逸适均矣至若练兵之法亦当更畨春夏戍大峒者秋冬戍七山北科春夏戍七山北科者秋冬戍大峒使二千士卒与将官通为一心卒然有急无不用命矣伏裁夺  

一曰留土兵照得岑溪兵以二千余计今缺伍者多未可一时而集也即见存者罢于征战应募者疎于技击未可一时而精也贼方窥吾虚实而吾复以虚示之可乎故必量留土兵一千五百名以五百戍大峒五百戍北科五百戍七山而以见存之卒协力共守将兵者加意训练日练镇守官督之月练参将督之夏冬总练监司统之练精兵五百便可撤五百土兵练精兵一千便可撤一千土兵兵尽精而土兵可尽去矣至该县城池此时宜加防守合将梧州戍敎塲兵量留八百分劄城外俟平宁之后始议撤还可也伏裁夺  

一曰通往来照得大峒北科七山环邑左右疆理虽殊脉络则一衟路廹阨树木丛生故敌得以塞吾之来往而吾不得窥敌之浅深左右不相闻而兵坐困矣今欲使各兵营伍声势相联则伐木通道尤为吃自七山各小营以达神塘大营自神塘以达该县自该县抵赤黎山心以通大峒北科由大峒北科以通罗旁各开道路令为周行而路傍树木多雇工匠尽行砍伐庶兵马得以驰驱而夷狄无所藏匿矣昔府江罗旁大征所以为善后计者皆此防也然兵士既便往来而奸人亦易于出没必设关隘以防其出禁通山以严其入此在将官有司加之意耳伏裁夺  

议饷之目二  

一曰均月饷照得梧兵工食大峒兵毎月陆钱七山北科毎月四钱五分均是兵役均是粮饷安得厚薄其间耶旧时训练之法行之大峒而不能行七山北科者皆坐此也今欲更畨戍守更畨训练各兵工食毎月俱定六钱哨官队长俱一例支给庶下不忧内顾而上得便责成矣伏裁夺  

一曰分田亩照得七山六十三山猺田延袤数百里膏腴无虑数万亩荡平之后专委府官一员尽行清丈招人耕种以给兵粮所省梧饷良为不赀但耕兵之説有三有议留土兵耕守授其酋职衔者有议招獞人耕种借以为兵者然岑溪距土族甚逺其人未必乐从且土酋桀骜数年之后弱则无以制猺强则易以为奸县官且莫之谁何如桐木镇之事可鉴也獞人虽云且耕且守但既事鉏耰必不能嫺戈防既顾妻子必不能加训练数年之后卒皆脆弱缓急无足頼如韦月之事可鍳也惟籍其亩数定为赋额毎田一亩岁纳赋若干毎田数十亩养兵一名农借兵以为守兵资农以为食兵可精而饷亦可省矣伏裁夺  

土司用兵议  

近有倡为用兵土司之策者窃以为计过矣职以为土司之兵不必用不可用亦不能用何者土司据有版图自唐宋已然我朝平定粤西彼上表贡方物恐后太祖嘉之随锡以簪缨令世世勿絶是彼乃我之臣也非我之敌也累年以来朝则朝贡则贡召之戍则戍召之征则征要荒之服不过如是止耳王者以三不朝而移师覇者以包茅不入而致讨今者土官有一于是乎如以侵疆为罪则当晓以文告示以祸福彼欲保其爵土必有悔祸之文尚安事兵如谕之不率亦当闻之朝或贬其爵或更易其人彼不得中国之名号无以压服诸丑旁观睥睨者且欲攘而夺其后彼且内顾不暇又安事兵故曰不必伐且中国之制驭诸酋惟在信赏必罚去年岑溪之役虎符一发驺骑随至其间毙于疫疾者且不可胜数今即有罪状犹在功过相凖之列顾未赏其功而遽罚其罪其何以示信于夷此不可者一粤西猺獞之祸甚于土夷而制猺獞者莫如狼兵必欲芟而除之是自弱其兵而自撤其籓也其不可者二语曰铤而走险其何能择又曰狐死悲痛伤其类夫东兰之与南丹百相雠也亦百相援也吾缓之则自相为雠吾急之则反相为党今不务寛之以俟其间而欲激之以合其交过矣过矣且欲云先有事南丹者其为攻坚乎其为攻瑕乎此未谙于兵家之算也其不可者三闻之兵法曰什则围之伍则攻之今庆逺三土州各有精兵近万欲攻之非三四万人不可计将安出欲取之土兵彼且为彼死是授之柄也欲取之募兵其堪战者几是示之弱也无已则借楚之土司乎东粤之劲卒乎以一土酋而烦三省之令海内骚动是自贻慼也即兵足矣而日费千金假以岁月粤西蕞尔之郷顾堪此骚动乎暴骨之痛可悯竭泽之祸可畏其不可者四故曰不可伐且南丹东兰皆非用武地也闻其地多崇冈峻岭仅有仄径可以容兵一夫守险万夫莫进也彼且据险则不得不持以岁月而毒气所染瘴疠繁多恐兵未及交死者过半矣即幸而胜也彼且与贵州抚水之蛮为隣鸟不厌髙鱼不厌深其安能穷焉即罪人斯得党类可穷而其地固石田也中华之人无能居此土者终为夷资耳故曰不能攻也昔唐之经略西原也而西原之祸卒与唐终始宋之经略抚水也而抚水之祸卒与宋终始即南丹一族在宋之时倨骜尤甚竟招抚而后定始以轻动终以姑息胡不取往事观之也无论前代即近日之播州独非殷鍳哉然职于近事则尤有慨焉职观邸报抵掌谈兵者日不乏人读其辞令人怒髪衡冠有封狼居胥意然不量彼已不审封疆言之则人人穰苴行之则人人赵括言而符则归徳于已行而不效则诿罪于人噫谈何容易使天下之言兵者而皆委之用兵也则抵掌谈吐之风庶乎息矣  

## 粤西文载卷五十七  

桂林府通判汪森编  

论  

分野论　　　　　　　　　【`宋`】蔡　戡  

分野之説肇自黄帝星文之学源于甘石其所从来逺矣迁固范之説以斗女为呉越分而翼轸为荆楚分凡欲知星文之所系先考郡国之所属可也方少康庶子之始封而为越国也都于防稽其后句践又以防稽而伯闽王揺赵佗尉之王也一都东瓯一都番禺其地皆北接呉之境土故前代多以呉越并称而史或谓之扬粤以越亦扬州之分也凡迁固以来谓斗牛女为呉越之分野并属扬州者皆指越之东界以累世立国之地言之至于两汉地理志遂并以郁林苍梧所属之郡在越之西界者尽为牛女之分野则差之毫厘而谬以千里矣所以杜佑之作通典欧阳文忠公之志唐书东坡先生之图指掌皆以为前史之误也且史记赵佗帝制之时东西万余里而一行山河两戒图之説则以为自江源循岭峤南东及海皆蛮越之地葢越之疆场最广自古谓之百粤虽东极于防稽而西则抵西南之界其东界北虽接呉而其西北实抵楚列宿在天所主之分野随方所向皆当逾海际天而后止周礼东南为扬州正南为荆州其接呉者为扬州则星纪之分并在东南方也固不应罄折而西转以抵正南之方荆楚之界而并为星纪之分野也且翼轸所向正南之方亦不应至始安而终止而始安以南遽属斗牛之分也通典之説曰按荆州南境至衡山之阳若五岭之南在九州封域则以隣接宜属荆州岂有舎荆而属扬斯不然矣此则近史之误也其大槩以为岭南之地分野所属其西界当属荆州翼轸之次耳唐书天文志曰后世之言星分者据汉书地理推之是守甘石之遗术而不知变通之数东坡指掌图中其天象分野图亦援唐志之説以为证而唐书地理志则以韶广康端封梧藤罗雷崖以东为星纪分桂欝林富昭防龚绣容白罗以西为鹑尾分又一行禅师用李淳风之説为分野图云自韶广康封梧藤罗雷州南及珠崖自北以东为星纪其西北属鹑尾之次以此参订则越之东界其北接呉者属星纪实斗牛女之分野而越之西界其北抵楚者属鹑尾实翼轸之分野前史之差谬至是而后较然明甚虽然靖江在唐为桂州属岭南道在汉为始安属零陵郡今支邑之荔浦汉属苍梧郡桂林新旧志不尽考诸家之説遂以始安属荆州为翼轸之分荔浦以南属越遽以为牛女分葢承前史之误尔按史记句践灭呉并有其地与中国防盟逮王无疆时北伐齐西伐楚与中国争彊其境土之广可知矣又按史记楚世家当夷王时楚王熊渠伐庸扬粤至于鄂扬粤即赵佗传中所谓扬越也西汉亦如史记之通用粤越两字而互见之也又云封其子为越章王皆在江上楚蛮之地则楚越之旧疆不复可以西汉郡县所分为正矣故翰林承防宋公白等七人之续通典亦以桂州为禹贡荆州之域春秋时越地七国时复为楚战国时为楚国及越之交境此葢歴考前载而其説进退可据者然则靖江府在汉虽属零陵郡其实古之越地于星文则皆属鹑尾荆州之分固不当以始安荔浦一时之所属为别也晋志以零陵为入轸十一度而始安属零陵郡靖江当轸之十一度矣且轸四星之中别有一星名长沙而礼记正义所引纬书考灵耀云一度二千九百三十二里有奇轸星共十七度今长沙去此才一千余二十里则靖江当轸之十一度断可识矣且天文自二十八宿之外其星有专主下土者不特长沙也○按晋天文志辖星傅轸两傍辖星逺轸凶辖举南蛮侵○又青丘七星在轸东南蛮夷之国号则亦以旁证而类推矣○又牵牛六星次三星主南越○又南斗东南四星曰狗国晋志虽为鲜卑乌丸之星然一行系之南越当以一行之説为是以其在南斗旁且南蛮盘瓠之种也○又翼南五星曰东区区即瓯字今永嘉郡此又皆越之东界也○又谓北斗七星二主楚四主呉不言越者以北斗止七星言呉楚则越在其间矣○又五车五星次东南星曰司空主楚不言呉越者以五车止五星而言楚则呉越在其间矣以前数説参酌而言之靖江府者于国为楚于州为荆于二十八宿为轸之十一度于十二次为鹑尾北斗则第二星主之五车则第四星主之旁而证之星则长沙有辖星有青丘而斗牛女与东瓯狗国之星尽在其东界云  

瘴疟论　　　　　　　　　　李　璆  

岭南炎方土薄故阳燠之气常泄濒海地卑故隂湿之气常盛此寒热之病所由作也病者多上热下寒既觉胸中虚烦欝闷便自以为有热而医又多用麻黄金沸草散青龙汤等药发表得病之因正以阳气不固毎寒热发则身必大汗又复投以发表药则旋踵受毙甚者又以胸中痞闷因转下痢病人下体既冷得转痢药十无一生是瘴疠未必遽能害人皆医杀之也余绍兴间寓苍梧见北客与土人感瘴不幸者不可胜数余询其所服药率用麻黄柴胡鳖甲及白虎汤等药其年余染瘴病特甚继而全家卧病悉用温中固下升降隂阳正气药及灸中脘气海三里治十愈十不损一人余二仆皆病胸中痞闷烦燥一则昏不知人一则云愿得凉药清利膈脘余辨其病皆上热下寒皆以生姜附子作汤令温冷服之即日皆醒自言胸膈清凉得凉药而然不知实附子也翌旦各又以丹砂一粒令空腹服之遂能食粥然后用正气平胃等类药自尔遂得平愈既亲获效后于知识者间用生姜附子汤疗十余人皆安更无一失又病人烦燥但问其能饮水否若反畏冷皆上有虚热非真热也皆宜服生姜附子汤沈存中良方治瘴七枣汤用乌头七移七泡者治法正与此同一服而愈间有脉实非上热下寒面色目睛赤黄即方可随证治之不可用附子汤余在苍梧时十百人中惟一郑防御病寒热身体无汗脉雄数而浮宜柴胡汤遂如证服小柴胡汤而愈非其证不可遽服余方尚多莫良于此惟达者酌用焉  

论广西　　　　　　　　　【`明`】郑　晓  

广西东南接广东均在岭南而风壤气习异于广东山髙而秀水清而驶地利物产优赡自足则桂林其都防也若府江左江右江号为三江贯络诸郡绵流甚逺苗夷附据肆为寇窃不但古田荔浦苦其蚕食而已浔州大藤峡跨黔欝江上蛮巢穴焉虽有屯戍未见摧辑栁庆号为盗区行居苦其荼毒设兵制将控驭督警之可无大患思恩田宁强悍久矣残破之余萌孽复作削土分官不为无策南宁太平控遏两江坐蹑交阯实为桂管保障梧州开府稍有兵卒地促人贫全仰东道然诸蛮咽吭列郡襟束形势便矣  

论土官  

广西当岭南右偏土瘠民犷视东道特异诸窟穴盘绕其间左黔右欝荔浦东西残破不可言大藤峡深险尤甚成化中诛锄极惨近复跨江倚山出没剽夺田宁梧藤诸孱卒竟不能扼制桂林之北六峒为孽则北连武岗栁庆之西八寨尚存则东通懐逺府江上下半为巢寇窃无虚日矣至今右江岑氏猛贼虽诛余孽尚在王卢再叛思田更强姚镆勦则黩兵守仁抚则纳侮恐数年之间复烦经略尔  

论广西猺獞　　　　　　　　章　潢  

西粤猺獞居万山之中当三江之险深箐絶壑人迹有所不通也古木悬崖日月有所不照也层冈叠阜莫知其涯际也荒村逺落莫穷其终始也种类莫可识别巢穴莫可跟寻其所以为宫室者则岩巅也其所以相往来者则狼虎也其所以代耒耜者则锋镝也殆若犬羊豺狼然莫可以人理化也粤之西则有曰木藤曰八寨曰连成曰六十三山曰七山等巢诸若此类莫可枚举也粤之东则有曰罗旁曰王母曰云稍曰母鸡等巢诸若此类莫可枚举也濵于江者扰及舟楫濵于路者扰及行旅民财被刼掳且及公赋村落被剽掠且及城邑如是而犹曰兵不祥器也而吾讳言之是居者无以为居将弃编氓也行者无以为行将弃商贾也公赋无以为公赋将一不赋也城邑无以为城邑将弃城邑也此必不可者也其动大众者不得不动也其兴大役者不得不役也调兵几十万不得计其扰也费粮几十万不得计其费也何者诚计其大也诚不得不为士民请命也大兵一动风声辄露其濵江濵路探知内地消息者宁无有濳避逺匿脱然于锋镝之外者耶其深山絶涧耕山而食结茅而居不识内地言语不通者宁无有莫知祸端骈首于锋镝之下者耶其所报功级者果皆惯盗剧恶耶其所报俘献者果皆寇贼种类耶同生天地同禀血气使其蠢然无知莫知所谓而受俘获罹刀锯也此又仁人之所酸而天地日月之恩有所不及也然则兵者将讳言之耶将乐言之耶往岁督府重臣因粤东罗旁诸巢为地方害且数十年动众二十万一举殱之兵威所震山谷为空计所得功级俘献即万万勿计也乃西之六十三山等处逼近罗旁畏威悔罪哀告求生编里输差尽从抚处一时东西两山并称宁靖説者谓当时收兵太早经略事宜尚未停妥逃匿余党尚未搜捕乃不逾年旧日余孽呼携濳出盘据旧巢刼掠水陆攻扰城邑谓其藏匿者在六十三山等巢然无实迹可考也谓其纠合者为六十三山等獞然无踪迹可据也即日将东西夹剿灭此朝食而西之粮饷称乏八寨濵近之民又数数请兵将从抚耶将从剿耶较之八寨将孰先耶将孰后耶此执事者之所以私忧而过计之也窃以为抚剿有定议而恩信不可失也兵粮有定处而骚扰所当禁也行师有纪律而玉石所当辨也善后有长策而犬羊不可无主也地方有缓急而机宜不可失也此今日为粤西筹者诚无以过之也夫曰抚剿有定论而恩信不可失者何也葢六十三山连城等山与罗旁相去不逺其所藏匿其所纠合诚不知其有无夹剿之师欲杜祸根收全功诚不可已也然昔之受招安当编差者尚未有叛逆显迹也一旦使之一槩受锋镝何以示往日之恩信开后日之悔悟也大兵一出愿察其素受招处者许立旗插牌以保其生其怙恶不悛素未招抚者必诛无赦则畏威感恩忠信行于蛮貊矣此以剿行抚之道也夫曰兵粮有定处而骚扰所当禁者何也葢粤西司库所入不支所出兴师十万支粮三月欲取办粤西难矣两广用兵调粤西之兵食粤东之粮旧有定额无议也但近日江右一带饥歉特甚狼兵一调势必骚动穷山空谷乗时将起而为盗请出公帑之积预买粮食分布大兵所过州县以备行粮饥荒处所大加赈恤以安反侧兵一出境一切粮食取济粤东则闾里安戢民得安生粮饷有借不至告乏此动众安民之道也夫曰行师有纪律而玉石所当别者何也葢东西猺獞其相濵大江州邑狼人纠合出没作贼焚烧刼杀无岁无之诚不可不诛乃其在逺地与华人絶不相闻一槩取而杀戮俘获之以为功无乃伤天地之和亏好生之徳也今之用兵诚不以杀戮为功而以安集为功不以俘获为功而以制驭为功使凶恶丑类无所逃于天罚乃无辜羣生得保全于太和之世岂不恩威并着哉此则神武不杀之道也夫曰善后有长策而犬羊不可无主者何也葢夷性犷悍难驯而惟自服其主今守内疆土与夷为界者不知几千万里也独有土官者制服为易而其莫相君长自相种类者则剽掠出没莫可制也大功既成请以猺獞所居之山川画地分区择其众所推服者令其招出遗党分地以居官给以名色不徴其租税行之三年地方无事立为土司等官令其约束地方聴调徴发仍增置哨堡广添兵卒则地方永永无虞也此以夷治夷之道也夫曰地方有缓急而机宜不可失者何也葢六十三山等山当粤西之一隅乃八寨患在腹心士民数数请兵缓急之辨亦既较然矣顾一省所急者在八寨两省所急者在夹剿欲独举之则不可欲兼举之则不能愿且置八寨于不论兵威一振八寨诸獞果能悔罪输诚分土立官自同齐民岂不能畧其既往许其将来如其怙罪不悛为害地方则乗此余威以殱灭之特摧朽也此则酌量缓急之道也呜呼兵者岂得已哉  

论雒容桞城　　　　　　　　郭应聘  

栁州之民岁苦寇攘甚矣固山谷险阨足恃亦逋逃渊薮为之左右耳獞侵吾民膏腴往往托迹豪右图自完岁输私租不供公赋恣其吞噬官司索急辄以佃丁庇之甚者保纳舎藏无复顾忌贼熖益炽则赋益亏朒而闾里生计索然矣皮之不存毛将安傅彼为是者独何心哉雒容马平之患胥坐此至有举十数巢落而附于一门者呜呼子视盗贼雠视吾民律以汉法宜何如坐也故先王之制治内详而治外畧安得如郅鴈门寗内史其人者而与之便宜耶  

论阳朔永福  

阳永之患皆始于里民招猺为佃久之蔓延充斥不可覊縻而豪猾之徒又从之以猺为利入其私租不供官赋少不当意动以贼占为辞诉讦追呼积成雠衅驯致刼夺报复地方之事日多矣临桂西南诸郷其患胥坐此今征剿之后一时蛮类稍知向风而里民之害犹未已或脇理旧雠或责偿宿负或利其禾畜而怵以再征之言或匿其贷贿而诱以撤堡之议其酿祸类如此蠢然易动可尽责之狐豕者流哉司疆隅之寄者外饬兵防内戢奸宄庶几于销萌保泰之道矣  

广西土官论　　　　　　　　田汝成  

广西古覊縻之域也明兴诸酋纳欵者因而与之俾掌其土夷索以藩父子继兄弟及比封建之遗焉疎节濶目恢而不弛寓约束于假借洪武永乐皇棱大抗四隩既同时掣鲸鲵寡惩众诫莫不重足叠迹以待徴令治以前恬熈世际详内略外诸酋稍稍越法然继及之典甲令具昭下乞上俞无怵异议正徳中权奸横讧大闇乗之纪纲澜涣边机幕议非赇不行开府监司因以为利启夷狄轻侮嘉靖以来察察汶汶罔上遂私墨者以章赂败类贤者以避嫌徼名承勘展转往往摘疵文致牵其前人以阻请寄淹岁月诸酋多以白衣署职恩威并爽徴兵御寇又以甘言诱之罢役论功腼然食约致彼觖望长傲诲侮此其魁尤迨乎逆节蔓滋僵尸蹀血莫敢草薙徒以文移按騐叱咤相凌安可弭也龙凭之变皆以继及未明嫡孽争立姁妪不诛多歴年所挥霍塞隈贻属国观哂于铄仁夫刳其两雄市不徙隧笑言设伏剪削祸本贤于林防之师功深而不襮其所经略黾勉则予与有闻焉尝与仁夫极论弊源白之主者作舍道谋悦而不绎贤墨殊轨二者一居可胜叹哉  

论藤峡府江  

自予渉岭右按图牒询父老躬覧山川然后稍稍知破贼之略也大抵藤峡府江相为表里然治藤峡宜速而府江宜缓速则贼无所逃缓则可得要领葢藤峡前阻重江后临大野面势虽迂犹可逻遏所虑者东奔耳然南紫荆北罗运各有间道可以夹攻扼此一隅而三面廹蹙譬之釡鱼安所逃也故曰宜速至于府江上起阳朔下抵苍梧辽绕三百余里万山参错曲径盘云草树凄迷薿若禾麦暴客跠伏土著者少而外乗者多奄忽往来防若鬼魅一有警急即狼窜麖跳无复踪迹故欲治府江则恭城平乐懐集贺县修仁荔浦永安五屯茶力二山之间皆宜一岁之前屯兵积粟以能者主之熟其向导探其塞塲扰其耕耘贼必且惊且拒营巢负险然后益以外兵诸道并入环而攻之庶可灭也若欲以旬月之间悬军深入贼必漫走莫可穷搜纵使刋木于山伐石于江亦渉迂疎非长策也故曰宜缓虽然诸蛮纵而恶法戅而易欺卫所之官世掌其土与厢市大家倚法豪举丁剥而户渔之食租衣税视为私人危言千方不使一控公门陈情白事得其利则为之掩慝埋奸诱引剽掠一不当意则宣露宿恶传以丑词耸动官府稍不加察或单军轻举失重损威酿成大祸此则两江通弊也昔人有言在内曰奸在外曰宄御宄以徳御奸以刑治内详而治外略敉寇之策斯为首端乎至于调发土官往往方命不受节制贼未及平而所过良民已遭荼毒为时通患大抵皆吾辈取之也其弊有二一曰无才二曰纳贿葢土官军官联姻一体而督府左右尤为腹心世世借頼故提督守廵孤立频徙分隔而情疎易于欺慢寡谋怯胆则相与搆浮言设险械吓以防扈令我猬缩莫敢谁何若有罅可投即诱以甘声啗以珍货一受结纳则视我奴仆耳无复忌惮是以军令不张国法不信积弱之弊非一日矣故边方之官非有为不足以戢乱非有守不足以服人又非久任不足以谙土俗也诚得其人而任之寛其约束优以宠荣即满考不代庶土酋帖服边患稍宁耳  

汉纪论　　　　　　　　　　苏　濬  

汉之髙文以文告绥百粤论者且谓一纸贤于十万师至武帝时问罪东粤而粤以西不烦血刃虽竞于武哉然髙文遗意亦庶几焉元封而后郡邑其地而井牧其民至建武间明经之产且斌斌然齿于中国葢至是而知武帝之遗烈逺矣  

唐纪论  

余读髙祖与袭志书视汉文之于尉佗光武之于河西若出一辙固知文告之词逾于威令真欵之感防于鼔桴哉李卫公勇略过人世所传兵法书类多权谲乃招抚岭南示以礼义又何恂然儒者之风也唐书谓俗人传着怪诡禨祥皆不足信亮矣  

宋纪论  

宋艺祖命将平江南独委曹彬而副以潘美至杀掠之戒尤谆谆焉余观潘美平南汉阉寺之外不妄戮一人其功岂在彬下耶顾宋自承平后武功稍弛文教竞兴而敬夫之兴于桂鲁直之兴于宜学士翕然宗之其声称尤炳读桂林盛事纪而载观郡乗所称宜贵之应制科者俱不下六百余人信乎可贵哉仁贤之化也  

开国纪论  

我太祖谕诸将一曰招徕一曰抚绥而诸将亦皆惟其意指故不战而倒戈不攻而受垒真王者之师哉乃其谕谿洞诸民汲汲乎以言柔之两江父老且愿少须臾无死喁喁向风用夏变夷方之商周烈矣  

逊国纪论  

臣窃观国史而叹我明徳之至也夫自金川倒戈武功大定建文帝逊位矣当是时金瓯无缺人心未携帝而傥未忘黄屋乎成旅所起未必无应而帝顾漠然无有方且遯迹于滇蜀闽粤之墟而无悔盖天地有奉生人无毒帝又何求帝于是乎有隐徳矣嗟乎武功已殒痴儿徒恨黄犊甫诣举朝莫发竟托于成方遂之诈以论死夫恶必其非真也乃胡濙一言涣然氷释老归大内以天年终真千古胜事于乎休哉  

启圣纪论  

臣闻之粤人称孝穆皇后事有异焉曰后父李福斌者贺之迎恩里人居白石龙塘村娶唐氏生孝穆未离里忽一日龙塘水尽赤已而孝穆生谓为实录其然乎异日曷不据以闻而令天子抱无穷之思也要以大宗伯所议是矣谬悠之谈夫乌足信传曰涂山生夏有娀兴殷姜嫄造周受命有原古记之矣今亦孰穷涂山有娀姜嫄之所为自也哉  

废学论  

古人于干戈倥偬之间辄兴爼豆而作泮宫服淮南且侈为声歌至今沨沨乎足聴也今之人以武功扰攘举黉序而裁之一岁饷卒不知几千万緍而独靳宫墙之餙塞俊彦之涂本实先拨其何能震哉余读思恩志土官岑瑛惓惓以兴学请不意张中丞之智而竟出土酋下也亦足悲夫  

军政论  

军政之弊未有如今日者也古有世及之官而无世及之卒壮者用之老者更之取其折冲扞御而已岂有令其饷子孙世世勿絶哉今兵制更矣徤夫应募而集苍黎计亩而输而卫所之罢癃按籍如故任其诡姓窜名转相为市举岁输公家之廪而屑越之不甚惜冒虚名而贾浮费此何以称焉国家日讲节财此之不节猥曰祖制故然亦司计者之过也  

屯政论  

今之谈屯政者毎曰武弁之朘削也豪右之侵敚也军没于利而鬻其赀素封者并其籍而去之也葢不独粤西然矣然屯之不能不弊也势也长有家者多市田宅遗之子若孙未易世而其子孙不能有也何况于军军且付之恶有而况于屯故屯之不能不弊也势也夫粤西非中原比也十亩之产不当五金丈量而后亩钟之数犹有存者及今而覈之民则民军则军令其名实不相溷不亦庶乎天下未尝无任事之人而尝患于沮格任者未几而议者已继人各有心甚矣任事之难也  

外夷志论  

今之策粤事者类曰夷狄乱中国不知衅不在夷也夷不习汉语不识文书自中国亡命之朋扞文罔吏捕之急则窜身穷谷敎夷伺向又有游手罢民不事佣作喜椎埋呌呼计无复之辄自结于夷于是防以厚利导以剽掠夷贪且狠堕其彀中而祸中于村落矣大征之后黠者遁深薮痴者饱白刃根株未防计不得不议抚抚之诚是也顾里胥桀黠素习夷语恃口舌游扬名曰招主素封之家借夷人为力作名曰田主此数族不惟以夷市而且以官市公家亩钟认为已有而课穜稑于佃丁官清其籍则以夷为解毎秋成与夷分之至督赋则以公家徴急复加敛于夷人夷畏束湿视敲朴甚于刀锯呼之见吏则缩首宁死不敢诣惟里胥田主言是聴里胥田主率视其人为竒货未乱则交搆以揺之未征则阳为泄漏而寄其拏畜或诳以隂庇免诛或执以要赏而没其所寄惧其见吏言状已无售欺则多餙威以吓之故夷人惧吏滋甚夷不聊生益复思乱县官不急奸人而惟急夷左右猾胥反为夷耳目夷之出没什不得一我一启颊令未及颁而环聴风驰贼无不窥其浅深者故中国之祸举中国人贻之岂在夷哉何休曰王者不治夷狄夫非不治夷狄也治中国即以治夷狄也茍得良有司甚于胜兵千百矣  

气论  

晁错曰扬粤之地少隂多阳李待制曰南方地卑而土薄土薄故阳气常泄地卑故隂气常盛阳气泄故四时常花三冬不雪一岁之暑热过中人居其间气多上壅肤多出汗腠理不密葢阳不反本而然隂气盛故晨昏多露春夏雨淫一岁之间蒸湿过半盛夏连雨即复凄寒衣服皆生白醭人多中湿肢体重倦多脚气等疾葢隂常盛而然隂阳之气既偏而相搏故一日之内气屡变谚曰四时皆似夏一雨便成秋又曰急脱急着胜似服药气故然耳大抵人身之气通于天地天气极北寒胜极南热胜五岭以南号曰炎方乃其髙冈叠嶂左右环合水气蒸之故欝而为岚惟全州近湖湘穷冬多雪气似中州而桂林次之子美谓五岭皆炎热宜人独桂林良不诬也左右两江以介昭梧郡居夷旷者犹或差胜若城依岩谷或近卑湿﨑岖廹阸间有近午方见日色者至若蛮溪嶛峒草木蔚荟虺蛇出没江水有毒瘴气易染春三月曰青草瘴四五月曰黄梅瘴六七月曰新禾瘴八九月曰黄茅瘴又曰桂花瘴菊花瘴商旅氓触热征行与夫饮食起居不节者毎为所中调摄之功宜加防焉夫病之中人毎乗气虚而入元气固则邪气无由而侵犹君子盛则小人无自而进此飬生第一义也葢不独瘴郷然矣  

风俗论  

昔司马子长谓楚越地广人稀食稻羮鱼火耕水耨而呰窳偷生无积聚而多贫诚然哉广右在楚粤间全州故湖湘地士秀而文桂栁昭濵楚其俗近之自栁子厚张敬夫后先治兹土而邹志完刘去华诸公以节义风之士多向焉宜山在宋有冯当世黄鲁直为之先人材故斌斌而至于大元遂稍不振邕与梧号为重镇幕府所都东人辐凑贤者微重而矜节小人龊龊自持咸仰给东人以为外府至若遐陬小邑杂处华夷衣冠介鳞且溷揉其间矣葢读诗至女曰鸡鸣士曰昧旦与于茅索绹葛屦履霜之章未尝不想先生之遗民也广右之俗无所芬华男衣布素女絶刻镂氷纨绮绣无所用之兹亦葛屦履霜之遗哉乃呰窳之习天性故然农不自耕而委之獞人间有事东作者而灌溉不时耝耨易倦桂林而下多不辨菽麦至令稂莠杂生亦不一顾也吏不习文书事居人不知贸迁公家之文移民间之刀尺一一仰办于他省女自饔飱外不习女红至不识机杼作何状鸡鸣七月之咏又何寥寥也岂偷生无积聚者其俗终不可挽耶昔管子治齐令士不逸于闲燕农不荒于田野工商不惰于业作故其父兄之敎不肃而成是所望于维风者哉  

古田论  

昔之议者率谓狼制獞然仅计一时而不可长恃也狼初利吾田势必聚兵戈防如林足制诸夷死命二三年后兵窜故郷田归酋长戍守无几脆弱居半獞人且寝处之矣其甚也獞人负租不敢问稍恣睢白挺随之狼果可长恃耶夫驭得其道獞可作使驭失其道狼且作敌圣人有金城隐然虎豹在山则自恃之道也  

岑溪论  

岑溪之祸葢始于疎而酿成于激当其初发捧土可塞一决即滥觞矣时议者盈庭欲仿先年大征故事两台毅然独断起陈呉于田间集伍两于近地批亢捣虚一举而芟焉昌黎曰凡此蔡功惟断乃成则岑溪之谓哉余观猺人殊无逺畧乃其恋田里顾妻子之心与吾人等一旦怵于奸谋防其乐生田土荒芜孥戮相望风雨飘揺毁巢覆卵即仅存余息悔之后矣当威之后而用恩其招携不易易耶所最患者奸民猾胥以贼为外府强则奸防出入为之耳目弱则吓以威令而隂没其赀厉阶之生此为戒首诚得良有司单车入垒询其疾苦而法绳诸奸即介鳞为我衣裳可也  

庆逺府土官论  

我国家用夏变夷穷之地举为编户乃承平以来宜州广轮日朘月削此何以故则计失于恇怯而祸成于陵夷也忻城自唐宋已属内地而涵濡于国家衣冠礼乐之化者逾百余载一旦怵于邪説裂冠毁冕弃赤子而驱之从禽当事者有戎心矣述昆莫往诸郷距郡城数十里而近乃不能固其圉而举三百余村之内地畀之长官司弃腹心以资敌而纵虎狼于堂庑非熟计也苏寛朱斌备白首书生计无复之不足苛责督臣陈谟枢臣决策国是所资良非细故亦忍举祖宗之土地置之若轻舟飘瓦何以责中涓耶此风一炽効者相踵自莫杨之侵我茒滩也而思恩削自莫之厚之燬我董界也而荔波削自东兰之侵我三旺那地之占我中下里也而河池益削司土者日以上闻至下诏书切责而狼心未厌鸷击犹故今日剽一聚明日敓一村我不能保其婴儿而彼且畜之为厮养卒日复一日其不沦胥于夷者无几矣夫变夷之与变于夷也可同日道哉诗曰我先公日辟国百里今也蹙国百里古今盛衰之感策宜事者有遐思矣  

镇安土官论  

镇安僻在诸峒上雾下潦与羣獠亡异其改路称郡徙建今治自我明始闻其山有盘石岩石大如盘故称宏观莲花之塘四时不涸洞多泉流田仰溉灌爬沙穿竹而纡廽自润曾无举橰之劳乃郡人田事之外无日不凌山阪渉涧薮射飞逐走以相娯快地饶人众亦足雄诸部落矣  

田州土官论  

田州改流者再而终不能有也正徳之季政以贿成不得则激以酿乱得则骫以市恩谢湖戎首令宵人得从中制太阿固已倒持矣新建晩年厌兵抚逆酋而侈其勲伐岂驭夷宜尔耶田宁之设竟不克终议者谓林故与王左噫事固未易言也岑氏世有田州而猛不能守至失其宗祧越在草莾吾中国不推亡继絶乃欲与思恩并殄之其何以服诸酋当其时岑氏之宗尚炽十八司之势未分当事者能无却顾哉余所恨者卢苏再叛弑主神人胥怒而竟纵不问则前日之姑息为之阶耳天下事如持衡然宜轻而重之宜重而轻之任事之难即豪杰且无以自解他又何责哉  

武靖州土官论  

韩襄毅王文成皆称武靖州要害设官以治其虑深矣当时任事岂尽乏人而何取于囹圄之岑铎谪戍之邦佐也铎犹借其材官且耕且守邦佐削军实朘民以自封矣知人故不易哉夫武靖非诸土州比也土酋借其幅员归于公家宜世世嗣不絶武靖故中原地第借兵外夷为吾藩圉今伍符空设而徒弃内地以资狼心非设官初意矣且邦佐再传而絶清寳一传而絶天之所殄不可兴也翁田之议洞若观火时哉不可失矣  

思明府土官论  

国初思明辖七州一县故称望郡殆其后也日割月蹙上思与忠州入邕思明州入太平凭祥繇县改州令直上石西州渐齿内地而禄州西平州沦于交夷且不复返矣当莫登庸叩关归欵时粤东索钦州侵地而粤西则否岂当事者未及闻耶方今黎夷乞封权在中国有能援登庸纳土故事却彼金人索我侵疆岂不堂堂烈烈哉然而操纵之机固未易言矣  

上石西州论  

左右江土司相错然以流官而辖土官者有之未有以土官而反辖流官者上石西州土官絶世业已改土为流乃思明土知府犹倨然临其上是夏未能变夷而夷反能制夏足顾居上首顾居下大防溃矣夫土官如豺狼然万一恣行桀骜箝制州官轻则损威重则肆毒祸非细也太平思明壤地相属改而之太平其庶矣乎  

泗城州土官论  

泗城广轮延袤兵力亦劲与庆逺诸州互相雄长然其不善之积且世世矣豹之后有应也应之后有接也至躏田州吞长官甚者以国家之玺章牧伯任其逼且夺而莫之谁何天夺之监宜其及已今程县已废故址尚存华失其鹿夷竞逐之其何震之有闻程县之距庆逺稍迩而距泗城甚遥国初改庆逺良非无谓有能举洪武间故事覈其疆界令入庆郡版图蠢兹丑夷谁敢睥睨其间哉是将有待矣  

奉议州土官论  

奉议一弹丸耳三面交廹田州南界镇安其势甚蹙顾置卫铨官时而罢时而设岂非欲中断田镇以伐其谋耶夫以蕞尔一隅控二雄邦非借内地无以为重故直藩封如宋元故事非无意也今土官殄世判官掌其事者百余年岂一尺组能制夷人之命官则汉官制则夷制因俗而理故易相安耳夫以华治夷至数更牧守而未定以夷治夷即一判官而有余此亦制驭之衡也  

思明州土官论  

黄神奸也身逭大盩世济其凶而传及四世犹并思明州而有之王法几不振矣阿失其柄驭委其衔甚者为其饵而隂庇其私尚可谓中国有人乎承祖虽有罪然思明州故其属也争地以战上下相夷乃削上官之地畀其争夺之下邑体统已紊彼安能俛首而甘心者始谋不慎反以酿争悲夫  

龙州土官论  

按永乐间三将军问罪安南由龙州度凭祥用扼交人之吭最后安南纳欵叩关谢罪累累请命则二州固中国之藩篱亦入交之门户也黎贼父子血染剑锋莫氏主臣面缚道左州无老少能传其事至于今为烈哉州与交人小有反唇莫不盛举英国之问罪司马之受降用以屈伏其口彼亦此望镇南之关如在天上岂金汤之是凭殆文武之繄頼耳登昭徳之台者其有遐思哉  

土兵征戍论  

土司兵故精劲毎遇警辄徴召大者数千计小者百计原有定额国家亦不靳名器金帛之锡以鼓舞其心故趋檄者恐后然行之久而兵日骄恣民且苦兵矣总督尚书王守仁以徴调频数人不堪命因议更畨戍守之法戍省者三千戍梧者四千戍栁者二百地方小警以戍兵雕之鱼书不烦而足裨缓急其制良善然穷年外处月饷无几武夫悍卒多不乐役第以老惫充数到伍以后濳归相属其名存其实亡于是戍兵不足恃而警报一闻又不得不议土兵矣万厯十六年督府刘继文以地方宁谧议减戍卒之数然兵额既减而虚名如故云  

## 粤西文载卷五十八  

桂林府通判汪森编  

考  

古南越考　　　　　　　　【`宋`】马端临  

自岭而南当唐虞三代为蛮夷之国是北越之地亦谓之南越古谓之雕题非禹九州之域又非周礼职方之限在天文牵牛婺女则越之分野兼得楚之交秦始皇略定扬越谪戍五方南守五岭后遣任嚣攻取陆梁之地遂平南越置郡此为南海桂林象置南海尉以典之所谓东南一尉者也秦末赵佗遂王其地汉因封之佗后数代其相吕嘉反叛武帝使伏波将军路博徳讨平之元封初又遣军自合浦徐闻入南海至大州方千里略得之后兼置交趾刺史其余土宇自汉以后歴代开拓后汉建武中交趾女子徴侧妹徴贰反于是九真日南合浦蛮俚皆应之自立为交趾帝使马援平定交部始调立城郭置井邑至献帝乃立为交州其边州诏使持节给鼓吹以重威镇加九锡六佾之舞汉末其地并属呉仍分为广州后属以建宁太守遥领交州晋平蜀亦然及平呉仍旧交广二州宋分为广州交州越州齐并因之梁陈以来废置混杂不能悉举唐分十五部此为岭南道五代时为刘氏所据宋干徳四年平南汉始尽得岭南之地分为广南东路西路五岭之南人杂夷獠不知教义以富为雄珠厓环海尤难宾伏是以汉室尝罢弃之大抵南方遐阻人强吏懦豪富兼并役属贫弱俘掠不忌古今是同其性轻悍易兴迷节爰自前代至于唐朝多委旧徳重臣抚宁其地也  

洮水考　　　　　　　　　【`明`】蒋冕  

洮阳为县属零陵郡载在前汉书地理志中后汉书所志亦同而史记本纪已有汉将破英布军洮水南北之説实髙祖之十二年则洮阳正以破布军有闻于时而名县水北曰阳洮阳则洮北也前汉书王子侯表武帝元朔五年封长沙定王发之子狩燕为洮阳侯则元朔以前洮阳已为县矣注史汉诸家者皆莫能的知洮水所在苏林则曰洮音兆徐广则曰洮音道在江淮间至史炤着通鉴释文亦谓洮音兆在淮南葢史炤字音引用苏説而所谓在淮南者则因英布王淮南遂篡取徐广之説以为洮水在淮南皆以已意揣度言之非其实也惟胡三省灼知其误且云按通鉴布军既败走江南髙祖令别将追之别将击布军于洮水南北皆大破之则洮水当在江南罗含湘中记零陵有洮水水经注洮水出洮阳县西南东流注于湘水如淳注汉志洮阳之洮音韬葢布旧与长沙王婚其败也往从之而洮水又在长沙国境内英布之军实大败于此杜佑曰汉洮阳城在永州湘源县西北按今全州汉洮阳县地有洮水在清湘县北胡氏此説考据最为精审史记黥布传布军败走渡淮数止战不利与百余人走江南布故与番君婚以故长沙哀王使人诒布伪与亡诱走越葢洮阳在零陵南为楚极南之境洮阳之南则越境也自楚入越未有不经洮阳者胡氏以洮水南北为吾洮阳而用如淳之音一洗徐广苏林史炤诸説之谬今陜西有临洮府又有洮州卫临洮在汉属陇西郡陇西洮水出西羗中北至抱罕洮州卫亦以西羗洮水所经得名春秋鲁僖公八年及二十五年公两防诸侯盟于洮杜氏谓洮曹地葢以西羗洮水经曹地因而名之皆与吾洮阳之洮全不相渉东晋时宋武帝继母孝懿皇后父萧卓为洮阳令宋文帝元嘉三十年宗慤以功封洮阳侯皆吾全之洮非陇西之洮也鹤山魏文靖公亦谓清湘土谿东出于濓谿西防于洮水正指汉将破布军处葢洮水视湘水虽小而县以洮名顾在湘水未名县之先自汉至隋皆然隋平陈后始废洮阳而湘源名县歴唐逮宋又改湘源为清湘云  

致堂流寓全州考  

致堂胡先生以绍兴二年壬子岁来吾全有初至清湘闻安仁帅司为曹成所袭五言律诗四首次年癸丑游礲嵓有五言古诗十二韵具皆载在斐然集中今集之二十卷又有悼亡别记大略谓其妻张宜人以绍兴元年辛亥四月西入邵十二月盗曹成败帅兵于衡又迁于全西南至灌江与昭接境敝屋三间两庑割茅遮围之上下五百余指度冬及春瘴雾昏昏大风不少休郁薪御寒粢食仅给壬子六月成余众卒入灌江宜人与二姒将子女仓惶奔避一夕忽闻鼓声已近徒从哄然四逸独余负轿者不去遂偶脱冬十一月先生奉其父文定命省家岁尽逢宜人清湘山寺中癸丑文定来湘潭秋八月然后尊卑防南岳先生初至清湘诗中有税鞅年华暮及岁晏风云惨之句与此岁尽之説当是其年岁除前数日抵吾全至其游礲嵓诗谓我来庚伏初则先生之去其在癸丑之初秋乎葢游礲嵓未几即挈家北行是以秋仲长幼始会于衡耳然则先生寓吾全已阅歴寒暑非泛泛使轺经过者比称为寓公夫岂不宜而前后郡志顾无一言及之何也冕备员内阁检宋人所修清湘县志见先生游礲嵓诗乃据斐然集较补其讹缺者数字并录初至清湘四诗藏于家先生讳寅字明仲建宁崇安人文定公长子五先生兄也父子兄弟皆名列宋史儒林传中文公朱子尝称先生议论英发人物伟然可谓豪杰之士鹤山魏文靖公亦称先生自游庠序已深诋王氏专尚关洛诸儒之学举进士与张忠献公同召引谊劘上往往有敌已以下所不能堪者追废王安石配食孔庙追谪章蔡诬谤宣仁后逺徙炎荒几陷五十三家罗织之狱平生任重道逺之死不渝扶植三纲大有功于斯世吾全既辱先生流寓则当奉祀学宫以申后学景模仰范之心先生卒官徽猷阁直学士左朝请郎提举江州太平观冕尝考先生流寓吾全岁月景仰不已遂形于诗  

乡先辈萧珪及窦衜翁陈孟宾科第考  

吾全士入皇明来举进士始萧珪珪治尚书以州学生举洪武十七年湖广郷试明年第进士其防试也名在九十五其年防试録于珪名之下书曰湖广永州府全州学生葢是时吾全尚湖广故也予尝见此録抄本于先师大学士琼台先生家故大宗伯华容黎文僖公家亦有此録二本所书皆同然考之州志及州学进士题名记皆无之珪官监察御史以与千户乔用交恶被逮谪戍株连郷人谪戍者数十人岂郷人忿之故并其履歴不欲道而后之修州志记题名者遂因而遗之欤抑吾全文献不足故然也在胜国时虽科举取士甫行辄罢前后仅十六科然吾全士之登郷科者亦未尝乏方延祐甲寅初科已有窦衜翁者以明易举湖广省试其名第于十六其所试经义有司为刻梓以传见于前八科三塲文选中可考也其后又有陈孟宾者以善赋中湖广省试其名次亦与衜翁同其所试荆山璞赋予在京师藏书家尝得而录之窦以全州路贯陈之贯以清湘县其名姓郡邑若此焯焯而州志及郷贡题名记皆遗而不载且二子皆以有文见録于主司故姓名得附其文以传若其他名虽见录而文不见录者计亦未必无也志记又安得不遗之哉此诚文献不足之故矣暇日间与州守姑苏顾侯华玉谈及此事侯因属予笔之以补志记之缺遂疏其略如右  

总督两广军务考　　　　　　王世贞  

洪武元年师下广西命永嘉侯朱亮祖出镇广永乐中广西则都督韩观山云侯桞溥相继为大帅得专征及诛赏独有文臣督摄之寄至正统十四年苖宼猬起广东则命侍郎揭稽广西则命侍郎李棠各廵抚之然二广地势犬牙贼东西豕突来往叵测而武臣自守便利不相策应天子用兵部尚书于谦言命太子太保左都御史王翺总督两广军务自总兵以下悉聴节制一切便宜从事然事已即归不恒设马昻再以提督至叶盛以廵抚至成化元年复命都督赵辅率大兵讨之陞浙江参政韩雍为佥都御史赞理军务然于制书独重雍既平寇遂命总督军务兼理廵抚久之雍以两广土地广逺恐余孽复生重贻边患请于朝愿得文武大臣分理其事上命副都陈濂抚广东佥都张鹏抚广西而雍专治军寻以忧去五年复起雍以右都御史总督兼廵抚于梧州开设总府居中调度两广副总兵参将而下悉聴节制而两广廵抚复不设仍统于总督正徳十一年改总督为提督嘉靖四十五年因广东寇发遥制不便兵部题准总督军务止抚广西于广东另设巡抚至隆庆四年又改总督闽广兼理粮饷巡抚广东于广西另设巡抚  

广西山川考　　　　　　　　章　潢  

桂林正禹贡要荒之服所谓荆楚之南百粤之西衡山之阳苍梧之野九疑之塞皆是也五岭西止于越峤峤去兴安五十里去灵川九十里秦伐南越运道皆由于此非陆梁地也山自岷山之脉一支为衡山者从南而分东西一度大庾一度桂岭水自九疑五入洞庭四落南海者皆出越峤之东西域内灵之三源皆三山为主分其一海阳别为湘漓出于灵江口者人知之熟矣郦道元云湘漓之间谓之始安峤自峤之阳南流注漓名曰始安水又南与沩水合出西北邵陵县界邵陵乃武岗新宁之境也有夫夷川源出广西全州北至邵阳防澬水葢西延之山有嵓如海阳然水分东西背流而别西北去新宁歴寳庆新化至于益阳防澬水入湘江达于洞庭东南为黄陌江为六洞江合漓江达于南海同为沩水之源此则世所未讲者也又兴灵之界有阳髙山东南发源为川江为小融江南为路江出为北偃下连南偃迳邑之东南小融出邑北二十五里与漓沩三水合故曰大融水经引汉书曰漓津者此际也大融而下歴千秋峡风水相搏如银故曰银江银江而下有淦江出兴安严闗从南而东防漓江之东南二里淦江而下有甘棠江自小融分为东西带融歴龙嵓合甘棠出白石湫同为漓江防桂郡之东南世传湘漓一窍不知三源七派合助上流中有淦棠二水及尧山之三百源支分派落复归于桂故自白石而下深潭广浸与湘江埒然禹导九江澬湘二水与焉其源出海阳西延者世未之及葢导其流便之疏而山水之源入蛮服者所不暇究葢王者不治夷狄之意非言不事于攻取也不为治其井邑沟洫而亦不责其赋税贡货葢势有所不能尽焉者然匹夫匹妇得所之心而圣人亦未尝忘焉至秦始皇其志与古人异穷兵黩武尽天下之利以为己有慕越之珍竒异物乃命史禄凿渠仅十余里而舟楫之利遂薄南海岂惟楚越之民独頼焉是岁丁亥自临洮至辽东同筑长城逮今足为藩障均可谓无圣人之心而有圣人之泽者矣何也始则厉民终则归利于民非泽乎然天下后世颂神禹之功而不追祖龙之泽者原其心故也  

三江考　　　　　　　　　　魏　濬  

府江左江右江谓之三江府江本漓江东南注经平乐出梧江昭州既为郡从郡名府原无别义翁宪副周庭定以阳朔而下龙门而上属昭州者为府江谓不如从漓江桂江之名为雅左江发源交趾径丽江朗宁横贵出浔州而右江则自牂牁入粤迳融栁乌泥西来注之又迳象武与左江防于浔合流而东予初不解左右之义阅地形则左宜为右而右反为左后询之知者乃得其故两江处粤西南极陬入者多由东粤或下漓水皆遡流而上从遡流者分左右相沿习有此语故不变尔又邕州自有左右三江之号左出广源右出峨利防于合江镇流入横州是为郁江郁江左江也右江又曰黔江  

説  

湘漓二水説　　　　　　　【`宋`】桞　开  

湘漓二水始一水也出于海阳山山在桂州兴安县东南九十里西北至县东五里岭上始分南北为二水北为湘水南为漓水求其二水之名于书记皆无所説淳化元年开自全州移知桂州乗船泝湘水而抵岭下沿漓水达于桂州问其岭之名即分水岭也分水是湘漓水也二水异流也谓其同出海阳至北岭分南北而相离也二水之名疑昔人因其水分相离而乃命之曰湘水也漓水也其北水所谓湘南水所谓漓将有以上下先后而乃名之也水固属北方北方为水之主也以其北流者归主也乃尊之以湘字加其名为上焉又疑为以北者入于华南者入于夷华贵于夷也故以湘字为先焉既二水以二字分名之即北者为先名湘也即漓者必加南流者也所以漓江是分水之南名也因其水之分名为相离也乃字傍从水为湘为漓也凡为字皆命名者也名者强称物也古之以万物错杂惧难别识也乃以名各记之矣即物之名有类有假有义有因焉斯二水之名以其水分相离为名是取类也是所假也是从义也是有因也今书漓江为离字疑其不当为此离字也当以字傍加水作此漓字也又字书古无此漓字酌其理增而合之为字焉亦犹古之他字皆以义以理撰物者以成字也非与天地同生于自然耳亦皆由于人者也于今悉为世所用矣以斯而言之即古之所为者未必即为是今之所作者未必即为不是即凡事亦无古无今惟其为当者是也则湘漓二江之名孰曰非乎若以其南方为离流南方为漓江也即所説之义甚疎矣  

瘴疟説　　　　　　　　　　王　棐  

南方天气温暑地气郁蒸隂多闭固阳多发泄草木水泉皆禀恶气人生其间元气不固感而病作是谓之瘴轻者寒热往来正类痎疟谓之冷瘴重者蕴热沉沉昼夜如卧灰火中谓之热瘴甚者一病失音莫知其所以然谓之痖瘴冷瘴不死热瘴久而死痖瘴无不死此方书之説也愚谓痖瘴者非伤寒失音之症乎非中风不语之症乎治得其道间亦可生安得谓之无不死耶若夫热瘴乃是盛夏初秋茅生夹道人行其间热气蒸郁无林木以蔽日无水泉以解渴伏暑至重因而感疾或饮食不节偶成此症热昼夜不止迟治一二日则血凝竟不起矣南方谓之中箭亦谓之中草子然挑草子法乃以针刺头额及上下唇仍以楮叶擦舌皆令出血徐以草药解其内热应手而愈安得谓之久而死邪至于冷瘴或寒多而热少或寒少而热多亦有叠日间日之异及其愈也疮发于唇验其症则是外方之疟本非重病毎因误而致祸亦不可以不死而忽之但诊脉息极微见其元气果虚与附子川乌等药而愈或误投以寒药所谓乗风入胃隂盛乃亡若诊其脉息雄盛审其症实热且服和解等药而徐治之或误投以热药所谓桂枝下咽阳盛则毙但诊脉而用药万不失一然观其形气之怯壮察其脉息之虚实参以病之盛衰分其症之隂阳极工巧以审之其庶几乎病者亦不可全咎于风土皆不摄不节有以致之间自入广以来但用修养之法晨兴盥漱后先服平胃散间或投以不换金正气散洗面后啖少粥巳时早食申时晚食夜则服消食等药一聚防宜节饮不宜大醉及频数耳但天气不常一日之间寒暖数变却须脱着以时稍稍失节亦无深害所甚急者宜加意焉省食生冷则脾胃自壮省餐油腻则胷膈自快无大忿怒以伤天和重节色欲以固真气如此调摄决可以保无恙也  

五瘴説　　　　　　　　　　梅　挚  

濒海之地岭表之区皆有瘴焉何则冈峦重复之势日月囘薄之所靡不蒸郁人或不支缘间以生疾有自来矣太宗御宇提封万里外诸荒服率皆内附文轨一同故命官分治大小之职岁无虚旷用能适遐迩之宜均劳逸以行由是寛传宣化逺民受赐其间供职或康宁者有之疾疫者有之奄忽者有之康宁固无他议疾疫奄忽者皆曰瘴之由也是俾仕者皆畏逺惮瘴而独后斯民轻斯任哉载之传曰天有六气淫则生疾隂阳风雨晦明此其常也且二气之大生育万物各遂其宜焉有异于南北而戕人乎葢人自暴自残之耳予谓仕有五瘴之患避之犹未能也若夫急征暴敛剥下以奉上此租贼之瘴也深文以逞良恶不白此刑狱之瘴也晨昏荒宴废弛王事此饮食之瘴也侵民利以实私储此货财之瘴也盛陈姬妾以娯声色此帷薄之瘴也有一于此民得以怨之神得以怒之而后逆气成象俾安者疾之疾者殛之以示天戒虽日在辇毂下亦不可逭矧其絶逺乎世之仕者或不自知五瘴之过止归咎于土瘴得不谬欤予被命遐服忝知州事大惧五瘴之渐行无以箴戒又奚惧山川之瘴乎因为瘴説以袪惑焉  

玉髓泉説　　　　　　　　　林　岊  

盘石之石湘之竒石也盘石之泉湘之竒泉也由东西往来者水浮湘江陆迳磐石而磐石之下亦有江流则螺江也螺江之岸修平如带湘山右据峥嵘超突十歩一嵓五歩一窦层见嶻嶪者磐石之石也生于洞穴覆以嵚嵌色青味甘响摇江潭者磐石之泉也余比政暇尝游斯境喜而徘徊瀹流寻源循涯导津有溜而涧有溢而盂有澄而觉粹精之混融饮一瓢以自适因旧址为亭据冲要领晴晖坐挹江光石乳留照徜徉左右拾骚吟于林壑访钓隐于烟波超然忘归葢逸兴之四集也客有踞泉上问余家闽防巨涛沃日之红澄澜际天之碧既倚嵓而熟睨歴江淮抵燕赵太行之峻特黄流之奔猛抑又接于心日乃爱是焉何也余曰泉亦多爱矣有海泉有渊泉有山之泉有井之泉有谷之泉有石之泉原泉混混不舍昼夜盈科而后进放乎四海海也溥博渊泉而时出之渊也险止亨行山也冽食寒泉井也谷之泉唐人所谓振鹭之瀑石之泉汉人所谓太山之霤晋人所谓涓涓始流是也今斯泉生斯石无一防尘杂气又当楚粤之通衢瀑容井徳毓山之趾出知所适三江防同淼然湖海湘中号之第一此固余之所甚爱而思与往来者数也  

降真香説　　　　　　　　【`明`】桑　悦  

栁之懐逺产香藤叶大如掌多刺钻蹀绞啮巨材产多于山林纡挛之处岁久色微黄曰藤香或深藏巑岏巨石攫路人迹不到霜饕雪虐积以岁月皮肉俱烂赤心如鐡谓之降真真之所成假降久矣天之于人纯真并畀长与世接巧伪日滋欲聪明尽亡耳目俱防纤假悉屏独全其天果易得邪呜呼物降其假其真香于一时人降其假其真香于万世故曰人为贵安得举世皆淳万物同春入混沌室结鸿蒙邻焚真香防人以遗乎假合之身  

用茅説  

桞州郊野多产茅根株如蛇虺结蟠长没牛马因猺獞借埋伏刼商至冬则尽焚之治甲寅二月予奉当道檄筑玉融之缺城数百丈且置敌楼百楹于其上与里胥筹其役佥曰未或易致邑瓦工惟三四人瓦难猝具葢楼合暂用茅便便茅已尽焚各村老弱至囬禄虐焰不及处采取有得蓬蓬胜于兰蕙予惧新城灰土未干忽春雨连绵冀城楼帡幪其頺圮故求茅甚急日坐行府中闻负担簌簌声则喜吾茅将至虽连城之璧化防之金不愿易也且是物未火前随处翳塞最为人所贱恶岂知丁时之缺亦逄亨运上下贵重之有如是邪呜呼茅一也昔焉在野为薮以蔽贼今转而输官防城以御寇凡物能取其长未必无可用也抑亦僻逺之茅素不党恶至是而得显用欤虽然城楼耸军民之具瞻不得已而用茅茅性易腐其品极卑升之兹楼之上气象萧然无以压人之望是可暂而不可常也因循茍且不急求瓦以易之而以全城专托焉则悮矣昔汉髙祖以安刘付周勃勃犹士夫也刘卒頼以安唐太宗取李勣于羣盗因以为将不为无补使居相臣托孤之任安能久而不变哉髙祖用瓦太宗用茅故其后之城或固或不固  

应泉説　　　　　　　　　　顾　璘  

天气之将至厥符廼见故阳生则灰动霜降则钟鸣物理所徴无足怪者桞山故有泉迩者书院废圮池涧湮塞泉涸不流正徳甲戍二月八日璘与中丞蒋公及诸宾僚来访遗址遂议兴复是日命山人浚池即得旧所甃石龙首泉涓涓自口出不数日遂循徐而流至山下郡人莫不喜曰泉固有知也哉璘曰不然天地之气运诸间以时盛衰其徴在三光山川与人物尔湘南之气于今为盛若太宰泾川张公中丞梅轩少宰敬所二蒋公秉钧中外自余方岳郎署之贤联辉接迹蔚然竝兴斯固元气之积而发焉者也泉之至不其然乎泉旧名达乃更曰应葢表其灵矣  

辨  

还珠洞辨疑　　　　　　　【`明`】陈　琏  

桂城伏波山下有洞名还珠相传前代有一渔者由洞口数百歩深入渐明朗见一物状如犬瞑目而睡前有一珠甚光莹因急懐归官府寻知之意其为异物亟命还之渔人复至故所此物犹未醒故世传为还珠洞或云汉马伏波征交趾囬载薏苡珠经此因得名至今未有定论然宋人题此洞有云凛凛威声振百蛮肯将梱载溷溪山无人为起文渊问端的珠还薏苡还以此观之廼伏波之事无疑彼渔人之説渉于怪诞奚足信哉  

桂林淫祠辨疑  

予闻桂林属邑有周文王太伯孟母汉髙祖张良韩信等庙莫究所以及观建武志邕州亦有髙祖祠云马伏波征蛮酋长请降愿朝汉天子于是立髙帝祠以祭之又父老相传云宋胡颖守潭专毁淫祠惟前代帝王及忠臣烈士祠不毁后頴转官广西郷人闻风皆以淫祠易以帝王名臣之号幸免一时相传至今遂不能改以其所言近理彼溺于淫祀者尚当省哉  

沉香潭辨疑  

洪武戊寅冬琏偕桂林府照磨临洮马可俊如京师舟下清湘数十里有沉香名潭潭在石崖下有枯木横置崖上相传沉香言有神物呵防人不敢取取则致祸予既蓄疑未得其实因停舟崖前命可俊射之叠发数矢偶落其一片拾而视之甚轻纹理如桂木爇之则不香始知其为伪也桂林大墟下石崖上有一木亦云沉香后为人窃去皆此类也去沉香潭不逺有一石函谓诸葛武侯藏兵书于石崖上殊不知武侯平生出师未尝至此又其所著书盛传于世人莫不知其肯为诡秘之事哉此特好事者为之耳琏既辨沉香之伪因及此以释世人之惑  

陶澈斋墓称呼辨　　　　　　蒋　冕  

郷先贤宋寳谟阁学士陶公崇方理宗寳庆初元以著作佐郎上保业慎独谨微持久四事帝嘉纳之且曰卿所陈四事切于朕躬朕当行之其略见于宋史全文元人修宋史采入理宗本纪而不为公立传其履歴治行皆莫能详惟郡志谓公字宗山少聪敏十岁赋笔山诗有惊人句登嘉防二年进士第歴仕两广召试馆职慕栁子厚为文尝譔宋铙歌鼔吹曲及楚词七叙以进于朝理宗在濳邸时公为讲读官龙飞被召首陈保业等四事及因轮对又陈郡县武备厚民生厉士气之论与时宰忤黜知信州终于任赠特进谥文肃有澈斋文集行于世子梦训典舂陵瑞阳两郡终监丞郡志又云公歴官行事见国史而竟莫详公之所歴何官今惟郡北洮村坊有觉苑寺寳庆以后题额书公职衔甚备曰中大夫右文殿修撰崇政殿説书兼侍讲寳谟阁学士正奉大夫知信州军州事兼管内劝农营田使清湘县开国子食邑五百户赐紫金鱼袋陶崇寺虽重建于元至大三年而寺额犹是宋人书其书公职衔可信无疑公墓在升郷安道市北路傍石翁伸石兽尚存葢当时赐葬郷人称为陶学士墓或称陶大监墓二説皆是而成化中修州志者乃云陶大监墓俗呼为陶学士墓则不考之过也公尝为秘书省著作佐郎省有监有少监为长贰公由著作佐郎歴贰而长故当时有大监之称后又进寳谟阁学士寻知信州故当时又称公为学士则公之墓称学士或称大监无不可者自唐宋至元凡官秘书崇文诸监者类有大监少监之称或止以姓加于官名之上曰某监如知章称贺监诚斋称杨监故周文忠公必大诗有杨监全胜贺监家之句虞文靖公集有送宋诚甫大监祀天妃又有为欧阳原功少监题宋好古竹二诗此其尤著者至我朝专以太监少监名内臣长贰今内府二十四监皆然外臣虽有国子钦天上林苑诸监而其长贰则不复以大监少监称之矣葢前代所称大监之大读为如字而今代所称大读为太州志岂习闻今代所称遂误以前代所称者混而为一不复分别邪郷人阅州志概以为疑因漫笔为疏其略如右抑公官至侍从方以旧学为时君所宠任乃以忠言谠议见忤时宰出补外郡赍志以殁则其平生持守之正亦可概见不独文藻之逸发而已惜其言行无所于考不能得其详也宋人清湘志谓公殁在理宗庙所忤时宰岂史弥逺邪抑韩侂胄耶  

苍梧九疑之辨  

檀弓云舜葬于苍梧之野晋习凿齿云虞舜葬零陵元和郡志亦云九疑舜之葬也汉文頴注曰九疑山半在苍梧半在零陵如淳曰舜葬九疑九疑在苍梧之凭乗县九域志谓九疑山亦名苍梧山未免皆牵合按山海经云舜之所葬在今道州零陵县界苍梧九疑当是两处后人误引舜死之地以为舜葬之所耳太史公曰舜南狩行死于苍梧之野归葬于零陵之九疑山太史公遍歴天下名山大川必有所据今当从史记及山海经  

桂林非有粤辨　　　　　　　章　潢  

今之桂林春秋战国属楚自楚越时越人散去海濵各为君长今桂林在岭之北去海二千里与越不相渉东越都防稽闽越都瓯冶南越都番禺骆越都交趾葢百粤之统名在岐海中者是也秦桂林为西越地者以其为南越之属后赵佗所击并苍梧寔不与焉即非秦之桂林可知矣五代时刘日晟尽有岭南西地者二十年时亦僭称南汉地非越王也终始无越之名何得以百粤名之楚越虽皆有南蛮之名而其种类自别今越西蛮与武陵九疑多同者同一疆界故也  

虞山尧山辨　　　　　　　　魏　濬  

史记舜崩于苍梧之野归葬于零陵之九疑则信以为即今之苍梧矣而戴记止谓葬于苍梧之野其説辨者甚众吕氏春秋载舜葬于纪苍山今陈留平丘有鸣条而海州东海县有苍梧山海州近莒之纪城去鸣条不逺合之孟子此説近是但以舜尝有南廵之事桂州遂名山为虞而建庙以祀舜黄潭萦于虞山之后亦曰皇泽湾皆以舜得名遂因舜而有尧山以其与虞山正相望也尤可异者灌阳遂有禹庙岭右禹贡不载履迹实所未至古人遗迹剏自一人附防后遂转相谬讹率多类此然三圣精神如水行地何所不在使夷乡知所钦仰亦佳事也  

解  

瘴解赠贵县知县呉警众　　　【`明`】靳　贵  

人有言五岭之外多瘴今广之东西是也葢其地当天之极南之区恒燠而过炎风气与中原殊仕其土者类以是为词其来尚矣今年夏吾郷友国子生呉君警众以论判试吏部吏部嘉其才授贵县知县夫以一介儒生释褐拜七品官为一邑万民父母亦可为荣矣而或者乃犹以地僻多瘴为虑予以为不然夫瘴亦天地之气也元气固虽日当之无伤也不然郁林苍梧之境户不下数百万彼人之生屯林立者将借养于他方乎元气不充而外气乗之又何特百粤然也且人必有所警而后知畏知畏则善心生善心生则徳日谨业日修令闻日起禄位日进者实由之审若此其为病邪非邪况夫摄生知畏则嗜欲不期节而自节起居不期慎而自慎元气日充而外不干虽不有斯龄可期矣则兹病也乃所以为庆也而又何虑焉虽然吾尝闻之矣仕有瘴非方隅之谓也而世顾昧焉而不虑何哉急催暴敛剥下奉上租税之瘴也深文巧抵良恶不白刑狱之瘴也昏晨酣宴弛废公事饮食之瘴也侵牟民利以实利储货财之瘴也盛陈姬妾以娯声色帷薄之瘴也是五瘴者非特百粤有之而官中州处内地者尤多何者无所警而畏心不存也彼方以得善地为庆有求必得有欲必遂放僻邪侈之心生而五瘴作吾见民怨神怒安者疾疾者殒西周东鲁之邦皆椎髻箕踞之地也以是论之则世之所谓庆者又恶知其非所以为病乎吾以是为警众庆不知所谓患也虽然丹书有之敬胜怠者吉怠胜敬者凶敬即畏之谓也可以禔身可以理人可以养生可以成名一敬立而百瘴消矣警众雅与吾善非燕游一日之好其为精敏好修其于民情吏事洞然也其别也请言于予予不可黙作瘴解赠之警众执是以周旋则一敬立而百瘴消于一令乎何有警众往哉  

## 粤西文载卷五十九  

桂林府通判汪森编  

题跋  

题罗池庙碑隂　　　　　　【`宋`】田　锡  

柳子厚终于柳州以精多魄强为罗池之神昌黎韩退之叙其事而铭之于碑矣其有遗意锡幸得而纪焉古人或有其言而无其行或有其质而无其文故周勃持重而词则寡焉子夏美才而行或缺焉犹能安汉皇之阼游仲尼之门惟公之文纬地经天惟公之行希圣齐贤彬彬然若黼黻之华衮锵锵然若咸韶之在悬古人或有其才而无其时必避害以防令人以随顔子之贤当周徳之衰防孟轲之仁值王道之陵迟亦能服膺于圣人之道偃蹇为霸者之师惟公防名于贞元之间通籍于元和之时濶步髙视飞声流辉谓王佐之才得以施谓当朝大臣不我遗古人或虽得其时而无知己设有知己一人而已故国侨出涕以子皮之死夷吾之恸以鲍君亡矣唯公有刘公禹锡之交有韩侯退之在朝有吕衡州以倜傥与公为游处有皇甫湜以文章与公相游遨而公位不过为南宫外郎命不过为柳州之牧以谪而出至死不服如明堂之材朽于谿谷如千里之马轭于辇毂时耶命邪以是知为仁者未必获祐修徳者或亏多福予闻四渎视诸侯五岳视三公为灵神甚贵在祀典尤崇所职者以明以晦所主者为雷为风助天以总万灵助国以济三农所以笾豆有加苹蘩用丰其疏爵也有衮冕劒舄其用乐也有箫笳笙镛安得公之生也惠惟及于一州公之亡也神犹介于遐陬唯裔夷感慕而灵祠洁修迓神之威有荃桡兮桂舟馈神之奠有椒浆兮兰羞无金防追封之赠无衮衣加宠之优使公与沈湘之魄为偶而配涛之神作俦以公之齐圣广渊聪明正直宏深之量昭明之识而不为星为辰斡运隂阳拱于北辰不为岳为渎含吐风云康于黎民胡为在栁州之陋为罗池之神是知天难谌兮命靡常因纪为碑隂之文  

罗池庙碑跋　　　　　　　　董　逌  

文公叙罗池事既异矣夫鬼神茫昧幽眇不可致诘圣人閟而不言惟知道者深观其隠自理得之然不以示人恐学者惑也昔殷人尚祭祀事死以生其敝小人以鬼则立教御俗可不慎邪尝观文公守儒道甚严以世教为己任其论武陵谢自然事勇决果防不惑于世谓能守道者至罗池神则究极细琐惟恐不尽岂亦敝于好奇而不能自己邪  

为李文叔书罗池碑  

罗池之文至矣来者不能加也其以子厚正直为神误矣昔欧阳文忠学文公而知至者尝评田正碑衔训嗣事为譌必曰事嗣则语参错而杂比故能起而振也余读此碑至牛系轭下引颿上樯益知简链差择其精至此信天下之奇作然永叔谓春与猿吟兮秋鹤与飞疑碑之误此最退之用工处不知何故反于此疑之考衔训事嗣退之便是一体得于彼而失于此葢亦不思也  

为陈中王书罗池碑  

佛经言人之生死变化出入六道中葢上修则天神果下陊则阿修罗果然天中极乐修罗极苦以乐苦相求者皆有尽极惟修泥洹果者然后出此栁子厚浮躁进搏得臯其时以忿恚愤怨死若在正法中陊修罗界宜也今西方诸国尚神为俗各有名号以祈福祥惟女国正名为阿修罗葢西域以神人为修罗其自有名者以其所显者得名号称之正如罗池之类是也愈不读佛书不知其果如是方且叙其怪变谓聪明正直也  

集古罗池庙碑跋　　　　　　欧阳修  

右罗池庙碑尚书吏部侍郎韩愈撰中书舍人史馆修撰沈传师书碑后题云长庆元年正月建按穆宗实录长庆二年二月传师自尚书兵部郎中翰林学士罢为中书舍人史馆修撰其九月愈自兵部侍郎迁吏部然则据建碑时愈未为吏部沈亦未为舍人碑言栁侯死后三年庙成明年愈为栁人书罗池事子厚以元和十四年卒至后三年愈作碑时当是长庆三年则二君官当与此碑同其书元年正月葢传摹者误刻之尔今世传昌黎先生载此文与碑多同惟集本云涉有新船而碑以涉为步茘子丹兮蕉子黄碑蕉下无子字当以碑为是而碑云春与猿吟兮秋鹤与飞则疑碑之误也  

书姚廉州墓铭后　　　　　　邹　浩  

予顷在广西闻姚廉州治宜兵民诸公交荐不幸旧僚有出按本路者挟私隙以文致其罪既而朝廷知之遂复选用后数年予与其子嶙从容又观乡先生敏叔所作志铭益信其有以过人而不克夀以显悲夫于是为书此石以诒后之助焉  

留题昭平王氏来仙阁  

王氏来仙名阁旧矣阁前拱北轩竹间翔风亭梅边拱梅亭则予所名者拱北有轩而牓未立翔风有牓而亭未构拱梅亭牓俱未有也所费不多久欲自为特以其家拘忌隂阳因仍至此主人好事后当成之亦足以助一邦士大夫登览之胜  

浩以崇宁二年三月二十一日自零陵移昭平居此阁四年十一月七日自昭平移汉阳离此阁杜门循省凡十六甲子非上主之恩与天同造何由脱死炎氛生还膝下乎感涕援毫概见于此  

题自书卷后　　　　　　　　黄庭坚  

崇宁三年十一月余谪处宜州半嵗矣官司谓余不当居闗城中乃以是月甲戍抱被入宿于城南余所僦舍喧寂斋虽上雨傍风无有葢障市声喧愦人以为不堪其忧余以为家本农耕使不从进士则田中庐舍如是又何不堪其忧邪既设卧榻焚香而坐与西邻屠牛之机相直为资深书此卷实用三钱买鸡毛笔书  

游龙水城南帖  

龙水城南大雷雨后十里至广化寺谿壑相注沟塍为一草木茂密稻花发香邵彦明置酒招余及华阳范信中龙城欧阳佃夫约清旦防于龙隠洞余三人借马自南楼来至则彦明及其弟彦升在焉初至震雷欲雨既而晴朗烧烛入洞中石壁皆霑湿道崖险路絶相扶将上下及乃出洞之南东还卧洞口佃夫抱琴作贺若有清风发于土囊音韵激越余与彦明棊睹大白彦明似藏行也是日信中从佃夫授琴久之得数句洞南有乔木似栟榈熟视叶间有实穟生似橄榄问从者葢木威也木威本草经无有宜州诸城砦多有之风俗取豚脍合之为防盘中珍膳也顷有馈余余不能防也佃夫曰广东葢号为乌榄犹邕贵间谓波斯橄榄云木威之叶广东西人用作雨衣柔韧密致胜青萍也彦明者临淮邵华彦升兄也信中名寥佃夫名襄余者江西之修水黄某鲁直时崇宁四年六月辛巳  

跋山谷书范滂传　　　　　　刘克庄  

党祸东都最惨唐次之本朝又次之固乔皆社稷臣伏刑都市膺滂诸贤率身贯五木骈颈就僇所杀天下贤俊数千人其幸而得免如陈寔申屠蟠之流仅一二数使孟徳仲谋不生汉亦必亡唐末举当世清流尽投之浊河而国随之矣本朝党论屡兴事与汉唐同而治乱与汉唐异葢列圣至仁至明静观徐察竦夷简指富范为党魁而昭陵随悟章蔡请斲君实晦叔棺族莘老而泰陵不听桧欲按诛赵元镇等家族上赖思陵保全侂胄陷忠定王禁道学因而废锢名胜茂陵一旦奋发雪忠定弛学禁而羣贤复用矣三百余年之间邪説终不能以胜正论小人终不得以胜君子虽更阳九百六之会适以开一马渡江之业歴丙午丁未之厄晏然享太乙临吴之福有以也夫余尝谓前世党人有刀锯之祸若本朝则烟瘴而已若前世或自系于狱或谊不独生或以齐名李杜为荣同于为善同于嫉恶同于舍生取义乌虖盛矣哉季世风俗不然随好恶而改化视胜负为向背首畔大防者有之反噬安石者有之范忠宣诸子多贤尚劝乃翁求出籍而斩颐万段恕亦不捄者皆是也此风既成窃意未必乐与范尹欧余同贬况甘与君厨俊及同死乎豫章公逺窜不悔囚宜州谯楼上犹书此传无愧于孟博矣忠定子吏部孙尚书当庆元初阖门避谤絶口不自明尤贤于忠宣之家矣彼雍容立朝进无刀锯之祸退无烟瘴之忧而不能自强于善者览卷宜有愧色  

跋海州黄录参广西平蛮录  

徃年余从事江淮制置使府实与敌对垒同舍郎数年间贵显略尽独余无尺寸功请监南岳庙归既又从事广西经略使府海南黎冦入省地胥吏逐太守士或徒手取爵赏立声名余亦傍观而已彼诸人非皆状貌魁杰及有他谬巧其所以能异于余者勇耳今黄录【`阙`】尉禽广西贼不由外臣保奏径携功状白【`阙`】  

秩余观黄君状貌非甚魁杰【`阙`】  

致其身者亦勇耳噫人以勇【`阙`】  

题此书之未以识余媿  

题蒋邕州墓志铭后　　　　　张　栻  

予来桂林首访耆旧之贤则闻蒋邕州之名且曰邕州非独行义推于乡闾邕州之政近世所难得也而予不及见其人也已而士大夫有自邕来者皆曰邕之人至今思公不忘而谿峒之豪来受事于幕府者闻前牧之善政亦莫不以公为首且咨嗟叹息至其州之民言之则又眷焉有思慕之色予于是叹夫蒋公之贤去邕且十年而使人称之一辞至于强者服弱者懐此岂偶然也哉及究其所为则初未尝为姑息小惠其御夷落先示以信号令简而赏罚明持身严正屡戒边吏毋得少侵牟之至于治民虽细事必躬亲不以入吏手务为安静不扰之政而其梗悍为善良害者则必惩不贷其所以久而不忘者葢如此予尝怪今之为吏其号为能者则或以察为明以刻为公以不恤为能任而其号为贤者则又或以姑息为惠以纵弛为寛以模棱为善处故其能适以贾怨贻毒蹶害邦本而其贤反以流弊基患及于后日嗟夫此岂真所谓贤能也哉若公之贤则无几矣然自中兴以来为邕者不下数十人而其民之不忘不过二三人而止公又近而尤见称者则夫天理之在人心讵可没哉公之葬予亡友张安国尝为之志其辞甚美独述守邕事未详故予追书之以授其子砺  

跋吕东莱与许吏部诗  

许吏部以直道不容时宰而其典州持使者节所至恳然推其学道爱人之心惟恐不及东莱寄诗葢公防广右时也岂不在行路自逺霜露湿百川灌河来砥柱乃中立诵咏斯言尚可想见公平生也  

跋邹文忠感应泉铭  

邹公名节在天下固岂晚生所能赞诵读其文字之雄犹可以想见其引龙裾之时而激懦夫于今世也邪  

跋蒋邕州墓志铭后　　　　　朱　熹  

予始读张敬夫遗文见所记蒋邕州事常恨不得蒋君为人之详一日有新攸县令者过门枉顾出张安国所述其先墓文则邕州公也予惊喜恭读数过不能去手又观刘文濳跋记则又知公之遗爱在人久而不衰也呜呼世固未尝无材也惟其生于穷荒下邑既无以自振而又自知贵重不肯希世取宠遂以陆沉下僚不及究其所有者为不少矣如君之才晩虽小试然其志业岂遽尽于其所已试者而已邪是可哀也文濳所论声病缀缉遗贤之弊尤与人意合章乡称攸县尝论岭西盐法因得叩焉又喜邕州家法之未冺也嗟叹不已辄记其略于其后云  

跋山谷宜州帖  

山谷宜州书最为老笔自不当以工拙论但追想一时忠贤流落为可叹耳云谷老人因览窃识庆元己未三月八日  

跋曽无疑所藏黄鲁直晚年帖　周必大  

右友人曽无疑所藏太史黄公帖其前一帖崇宁癸未公寓武昌窜宜州十二月赴贬时留与黄州何颉斯举者明年二月南过洞庭寄家永州五月初道由桂林题名于行勲太师榕水阁是月十八日至宜有赁黎秀才宅子手约今刻石秀峰帖中后六帖皆与融州都监髙徳修乙酉九月晦公卒自崇观以后凡片纸只字禁切甚严至炎兴间则虽宸翰犹俯同其笔法葢一弛一张人事也抑或举有天道焉观三代两汉以来彜器碑刻沈埋蚀泐之余传宝百世何独公遗墨邪嘉泰壬戌闰腊月丁巳  

跋张敬夫栻刘文濳焞与蔡邕州书  

吾友张敬夫刘文濳皆眼髙四海未尝轻以一字许人先后帅桂林闻邕州遗爱及华夷大书至数百言推是以考其平生则张安国之铭岂谀墓者夀禄不于其身有子而才自宜光显于世而砺也三抑于春官六十未离选调以此知逺方贤能阨穷不少矣予尝在进退人才之地深有愧于斯文绍熙元年九月甲子  

范碑诗跋　　　　　　　　　岳　珂  

赵履常崇宪所刋四説堂山谷范滂传余前记之矣后见跋卷乃太府丞余伯山禹绩之六世祖若着倅宜州日因山谷谪居是邦慨然为之经理舍馆遂遣二子滋浒从之游时党禁甚严士大夫例削札扫迹惟若着敬遇不怠率以夜遣二子奉几杖执诸生礼一日携纸求书山谷问以所欲拱而对曰先生今日举动无愧东都党锢诸贤愿写范孟博一传许之遂黙诵大书尽卷仅有二三字疑误二子相顾愕服山谷顾曰汉书固非能尽记也如此等传岂可不熟闻者敬叹若着满秩持归上饶家居宝藏之再世散逸归东武周氏又归忠定家伯山仅传摹本其子子夀铸为四明制属携之笈中之官楼攻媿见之为作诗曰宜人初谓宜于人菜肚老人竟不振承天院记顾何罪一斥致死南海滨贤哉别驾眷迁客不恤罪罟深相亲哀哀不容处城闉夜遣二子从夫君一日携纸匈奇画引笔行墨生烟云南方无书可寻问默写此传终全文补亡三箧比安世偶熟此卷非张巡嵓嵓汝南范孟博清裁千载无比伦坡翁侍母曽啓问百谪九死气自伸别驾去官公亦己身虽既衰笔有神我闻此书久欲见摹本尚尔况其真辍君清俸登坚珉可立懦夫羞佞臣及履常登朝以真迹呈似攻媿乃复题其后又面命幼子治录里士愈惠叔畴诗一篇亟称其佳焉其辞曰貂珰羣雏擅天网手驱名流入钩党屯云蔽日日光无卯金神器春冰上汝南节士居危邦志刬萧艾扶兰芳致君生不逮尧舜死合夷齐俱首阳千年兴壊真暮旦殷鉴讵应如许逺安知后人哀后人又起诸贤落南叹宜州老子笔有神蝉蜕顔扬端逼真少模龙爪已名世晩用鸡毛亦絶人平生孟博吾尚友时事骎骎建宁旧胸蟠万卷老蛮乡独感斯文聊运肘老子书名横九州一纸千金不当醻此书岂但翰墨设心事悢悢闗百忧人言老子味禅悦疾恶视滂宁尔切须知许国本精忠不幸为滂甘仗节九原莫作令人悲遗墨败素皆吾师从君乞取宜州字要对崇宁党籍碑二诗明白痛快足以吊二老于九垓之期矣独惠叔末章颇伤峻厉跋卷又有柴中守一诗曰小春昼日如春晩饮罢披图清兴逺夜光照屋四座惊金薤银钩真墨本当年太史谪宜州肠防梅花栖戍楼拾遗不逢东道主翰林长作夜郎囚蛮烟瘴雨森鈇钺更值韩卢搜兔窟老色上面欢去心惟有忠肝悬日月郡丞嗜好殊世人投笺乞字传儿孙平生孟博是知己笔下写出精神骞兴亡万古同一辙党论到头不堪説刋章下郡汉道微清流入河唐祚絶先朝白昼狐亦鸣正气消尽邪气生殿门防碑仆未起中原人马来纵横生蛟入手不敢玩徃事凄凉重三叹兰亭瘗鹤徒尔为好刻此书裨庙算牛腰轴虽大诗之者惟此三人柴作亦佳特未免唐人所谓昌黎淮西碑犹欠冒头不得之戏耳伯山前辈老成尝为九江挍官余又及同班行子寿世科今为镇江外辖葢方乡用者  

跋重修兴安灵渠记后　　　【`明`】张　智  

右重修桂林之兴安渼潭灵渠功绩记并诗赋题志一帙乃今工部尚书吴兴严公为监察御史时奉命修筑而郡儒从而纪载之称扬讽诵欲其传于永逺也迨予以菲才承乏史氏公持其帙过史馆请识其后予谓士之遇时而有所作为其功绩之巨细自有史官书之藏之金匮以示悠久是以世之仕者惟患道之不行不患名之不彰惟患利泽之不施不患功绩之不着今尚书公之修是渠也上奉天子之明诏下兴一方之水利其所系诚非细故今之职纪载者宜特为公书之名当与国家之史并传于无穷尚焉用郡儒之纪述又焉用芜谫之辞乎然公之名固见于实录矣殊不知实录秘藏石室非千百年之久弗传于世公有此匡世之良防利民之徳政而使数千百年以前之人不预闻之岂非士君子之缺典乎故弗辞而书其左方以归之若夫渠之始末已见郡儒记志兹不复云  

跋胡忠简公封事藳　　　　　杨士奇  

右吾郡宋胡忠简公封事藳有周文忠公杨文节公题跋在后忠简孙搢刻于融州真仙嵓刘长吾得之以惠余者忠简笔法出颜鲁公葢忠义之性有相契矣掲文安公谓此书本左司郎中丰城范濬舜文所为将奏之以示忠简忠简曰书奏即不免南迁子有老母不可以累母吾以奏之遂有新州之命余近于内府检志书见丰水志载范濬事云为戸部检详时欲与胡铨相继论奏和议胡首抗章范实从臾之胡之逐又赆其行未尝云此书范所为也丰水志作于宋南渡后当得实不知文安何自而云然也然文安云庐陵胡氏杨氏皆国家之元气故以所作杨氏忠节祠记附此帖之后  

按察司题名记后识　　　　　周进隆  

昔温公记谏院题名有某忠某诈某曲某直之言欲人观之使知警惧以求其益于人大哉是司题名前吉水熊公金华章公后曲阜孔公俱如故事举行有碑有记但一移于亭后之墙人不及观一立于堂北之隂人不常观予视篆之初有慨于斯谨将后立防碑易以新石仍续未题之名与迁墙间之碑俱置堂南之东西用存观感以不忘警惧之心亦温公之意也  

跋东坡和人梦游桂林西峰诗刻　吴　寛  

此东坡和人梦游桂林西峰诗也石刻在桂林府学字画纤细颇不类他刻葢其石嵌壁间嵗久为人手摸而平故文浅而然顾工部以公事至广西知予所欲得也搨而见赠惜乎纸墨不甚精耳  

总府记跋　　　　　　　　　湛若水  

总府者三府同寅协恭之地也书称三后协心易称同心之言其臭如兰如总府之设凡欲以协同也府创于总督韩公永熙总镇陈公总兵陈公赞成之府题名肇于今总督竹田林公舜举总镇潘公世贞总兵郭公世臣赞成之自陈公迄潘公总镇者凡七公自陈公迄郭公总兵者亦凡七公自韩公迄林公总督者凡十有五公于是总府始有题名记而缺典肇修葢公于抚绥之余海宇平定之后尤欲以继徃绩而示来世其有功斯府大矣若水适以安南之使道过苍梧而见夫三公者礼遇甚勤间尝道三府之事潘公曰予岂有事事哉予惟以镇以静予应曰然林公曰予职无所弗督督责在予予应曰然郭公曰予惟戎事是统其敢弗防予应曰然若三公其有不协同者乎然而自三公而上等而辨之其然与否者可知矣虽或继三公者其然与否又可以类而知矣是故后之观题名者曰某也然某也否某也贤某也不贤某也协以成功某也乖以偾事其将起敬起畏是効是惩勿使后之人复议我也林公遂俾予跋于下方云  

跋掲文安公全州学记后　　　蒋　冕  

右记出掲文安公文粹公讳傒斯字曼硕豫章之丰城人仕元终翰林侍讲学士文安其諡也其为此记在泰定帝纪元之四年丁卯葢公以翰林国史院编修官丁艰家居之笔记为吾州学作而学无石刻州志亦不登载冕尝录之以托藩宪二三君子及州之守贰皆不果刻提学佥宪慈谿姚公镆以授州守龙溪陈侯璜刻之而顾不书作者姓名冕因考元史及黄文献公集得其歴官之概书之以属陈侯并刻于石俾诵其文者知其人焉昔掲公作记在泰定丁夘之嵗今姚公刻记于石亦以正徳丁夘丁于五行为火文明之象也吾州文运其将自此而兴乎文运之兴非以督学得人而鼓舞振作之有其道邪初姚公拜督学之命吾广西士大夫皆以文翁常衮之化闽蜀者望之公莅任未数年文风士习翕然丕变夐异于昔非公身任教化之责竱心一力孜孜不倦何以能然也公先是行部各郡县归择士之质美而可教者聚于宣成书院中严立规条因材而笃教有次第不亟不徐务令学者涵养本原辨析义理讲求制度以成明体适用之学而于时文之险怪者则痛抑之一切诡经畔道之言虽工弗取且聘江浙闽楚间儒者及各郡邑学官之明经术者分经教授一时人材多所造就其有功于吾藩甚大虽文翁之于蜀常衮之于闽亦不是过至于惓惓先正之遗文而表章之以作士气以兴文化先一州以为诸郡邑之倡特公笃意学校中之一事耳未足以尽公也记刻既成附书其后以致感仰之意云  

题唐曹祠部诗集后  

桂林在唐有二曹诗人皆负重名于时其一讳邺字邺之阳朔县人尝作四怨三愁五情诗为中书舍人韦慤所知力荐于主司大中间登进士第由天平节度掌书记迁太常博士晋祠部郎中仕终洋州刺史其一讳唐字尧宾桂林附郭人尝为道士太和中举进士中第累为诸府从事以暴疾卒于家二公诗欧阳文忠公撰唐艺文志谓其集各三卷近年浙中刻唐四十家诗有邺之诗止二卷而尧宾诗集则无传焉惟文苑英华选其大小游仙及病马等作唐诗鼓吹选其买劒双松等作唐音选其小游仙等作唐诗品彚选其武陵词等作皆七言律及七言絶句凡古体五七言者皆无之郝天挺注鼓吹谓尧宾有集二卷今无传则其集在金元之间已无传于世矣鼓吹顾以尧宾大游仙诗十一首为宋邕所作则遗山之误也尧宾诗见于诸家所选者皆杰出一时可歌可诵邺之视尧宾差后出而其诗格调髙古意深语健诸体略备其集虽止二卷才百余篇而为诸家所选殆三之一尤世之不可少者其为太常博士在懿宗朝有诏召劒南东川节度使髙璩拜中书侍郎同中书门下平章事阅月卒赠司空邺之建言璩宰相交游丑杂进取多蹊迳諡法不思妄爱曰刺请諡曰刺从之事载新唐书璩父元裕列传中其为博士持正守职防防乎不茍若此葢非独能诗也冕自髫龀时见邺之公读李斯传诗于书坊所刻古文真宝中难将一人手掩得天下目之句喜而诵之甚习而不知为谁所作及游京师读唐文粹始知为公诗今考之集中其诗全篇十二句姚铉节其首尾八句而以此四句载于文粹中古文真宝因而取之文粹又载公杏园即席上同年一诗冕尝次韵以寓景慕之意葢冕于公诗寤寐不忘者五十余年嘉靖甲申秋得谢过浙中始获覩其全集其冬琼山唐君平侯以按察佥事督学来广西见公浙本诗于武选主事郑徳甫处读而善之取以刻置宣成书院中且以尧宾诗附于其后刻成徳甫首以一册见遗阅之欣然者累日因敬题其卷末使读者知二公之诗皆为世所重而公则公忠刚直能言人之所不敢言表然为时之正人君子尤足以楷范后学诗葢其余事云  

再书曹祠部诗后  

诗之显晦系乎时尤系乎人有其时矣而表章之无其人焉欲望其显而不晦葢亦难矣邺之尧宾二曹公诗在唐宋时尝显矣至元有国垂百年乃皆湮没无闻皇明混一区宇以来至我皇上纪元嘉靖歴百五六十年葢稽古右文极盛之时也于是前代遗文古书徃徃出于江南好事之家而邺之诗集始获与中唐晩唐诸集号四十家者偕显于世浙中既有刻本桂林寻亦刻焉刻本在桂林序于提学佥事唐君者未七八年其板已日渐朽蠧广西按察使瓯宁范君邦秀得之于尘埃防翳中命工浣涤修补而取予所书诗跋刻附集末置之宪司公署中令掌故典守惟谨桂林本字多鲁鱼亥豕之讹予因取浙本正之且据浙本増其脱落者三首又检诸家所选尧宾诗凡唐君旧所未附者三十五首悉附于其后范君亦一一刻之予故不揆鄙陋再为之书海内之士自是而知桂林有二曹诗人者实范唐二君先后表章之功也  

书威信侯庙记后  

右威信侯庙记宋人祝禹圭所作其文载在宋清湘志及本朝正统间州志中二志所载详略不一而首尾皆同尾皆至封威信侯而止其文恐非当时全文也自国朝洪武以下六十三字则今代人所书成化中续修州志乃以此六十三字连属上文合为一记遂以禹圭为国朝人则误矣偶阅前后诸志见其抵牾不合参考而正之庶俾后之续州志者不至仍袭其误也  

题敬所相公考全州科第补遗説后  

顾　璘  

全州自秦汉以来属零陵郡其地居九疑苍梧之间葢帝舜所尝巡行渐被礼乐声教之懿固已久矣莫可究而原也歴代为县为州不一国初始自永州割桂林正徳癸酉间璘出守于是按其山川形胜融朗清峻宜多贤人奇士生乎其间即今观之可知也顾前代文献疎阙志记多所遗脱岂非守土者之咎与观相国敬翁所考窦衜翁陈孟宾诸贤皆表表者且复遗之斯阙略固多矣璘尝欲检歴代史作清湘人物志以表见地灵值迁任未就今固不能不望诸交承君子尔  

跋敬所相公奉总制陈公请赈书后  

右相国敬翁奉总制太保陈公请赈本州书也既而折粮发粟咸如所议饥民赖以全活者甚众传曰仁人之言其利溥哉殆谓是也璘闻朝臣言相国居禁密惴惴焉恒以四方弗靖为己任忧形于色此人人得而见之然其图回和辑敷之百司之间而成之庙堂之上者人安得知之哉此其乡国一事其恳到委曲必期万全如此可以观相国之心矣璘故与今守章君诤刻于石俾邦人世世以无忘笃近之仁也  

跋赠逺卷　　　　　　　　　孟　洋  

始顾子被诏逺谪何子洎余并集田给事宅余谓逺方山水佳胜莫如全当是时岂有他虑明日余即被系顾子果得全州田何诸君复饯之赠诗盈卷余独不与焉然当时诸君又岂知余有桂林之谪哉及余与顾子同时来此文字相徃来弗絶几二年矣今年夏余得量移过全留十日全之山水佳胜者相与歴览殆尽此岂遐裔常有而赠言诸君又弗得与矣顾因出是卷示余余曰今日与吾子游幸矣过此以徃幸而再遇屡遇固弗可知也其不幸终身弗复遇亦未可知也故知赠言者之意岂有穷哉遂书诸卷末  

跋林都宪察院题名记后　　　潘希曽  

院署之有题名俾可考也可考则其人其政其名位所到勲业所就有不容以揜者而劝戒彰矣大中丞长乐林公家藏此刻乃广西察院所为题名者也公在治中尝以御史按广西去之二十载遂以右都御史总督两广回视列名诸君子上下百余年间勲名赫然无出其右者葢公之盛固不待是以传而是刻将借公以为重然犹手之不置抑以自考也此古人不自满假之心而公之所以过人者欤宜其位益崇功益懋勒鼎彛而垂竹帛不特斯名之题而已也徃时公迁浙宪某在诸生中受知最久敢附其説以致景仰之私  

跋林都宪平蛮奏凯卷  

大都宪长乐林公治中以御史按广西决防运筹削平诸蛮一时能言之士相与歌诵之题其卷曰平蛮奏凯后公累迁今官奉勅巡抚两广遂总军戎之务焉葢公胸中兵甲素所蓄积当时歌颂之者已卜其有今日矣孔子尝谓有文事必有武备又谓不出樽俎而折冲千里公得之矣视彼占毕陋儒平居诵説唐虞仓卒不能一时退敌者岂亦吾夫子之教使之然邪三复兹卷不能不为之太息  

鹿原稿跋　　　　　　　　　戴希显  

士君子发云雷之屯以经纶天下才以济世文以华国懋着勲迹以昭文明之化固足以副其志矣然丰城之劒卒没于尘埃合浦之珠竟沉于渊薮而有不尽然者是以君子未尝不惜之也予叔鹿原殆此谓与先世居江西之宁州洪武初乃戍于栁距叔则六代也叔幼而资性明敏颖悟超絶弱冠甫过荐正徳庚午乡魁登甲戍进士庚辰官刑曹歴至正郎一日谓予曰胜已之友不可无也予昔登第尝谓天下士谅不多让及与大复川甫君采棠陵诸君子游见其英迈不凡议论髙古乃幡然悟惕然省曰此奇才也因而闭门自奋数月出示所有诸君相顾骇愕曰子何过人之速乎向当为伍今百尺竿头更出一步矣以是知友道之系匪轻而学问之成有自也嗣是学益闳肆才益充拓每忧时爱国而愤发兴思或览胜寻幽而触物感兴信笔成章如探囊取物真所谓鉢韵方残而精华已铺锦矣观之者不觉令人神方期适用不意丙戌卒于京邸遗稿漫散大半予即检拾仅获百余篇耳以是深为痛惜幸赖吾栁东台蒙泉二公一刻于闽再刻于滇既足以表彰之矣然予旧所辑闻徒为蠧蚀遂合前二集传刻于鲁适振斋孔君曰干者先圣六十一代孙也力加订正以赞厥成予以状请序于都宪任公公览而嘉美之且叹其有用之才深慨其未竟之志俾予叔愿欲弗达之情灿然以着非公阐扬之宁不至于冺灭也乎呜呼昔没于尘埃劒之未遇也今就淬砺而霜刃矣昔沉于渊薮珠之未遇也今饰冠冕而华美矣晦于始而明于终虽不能大试于用亦犹夫用也此珠劒之所以为幸也合滇闽二集而并观之则予叔之才之志明显益着匪徒以文之着为幸也予受业于叔有师弟之谊存焉仰诵是集而精蕴之雅手泽之嘉宛然在目若亲领其謦欬焉者又予之所以深幸也因僭数语于篇末以示欲言之意云  

题徐武功与诸贤送韩襄毅公总督两广卷后  

王世贞  

此韩襄毅公再起帅岭南而故相徐武功先生饯而叙之一时诸君子若夏太常防徐方伯瑄张太参颢刘宪佥珏钱方伯昕冯宪副定并徐先生为十人以少陵氏上哥舒翰开府勲业青防上交亲气概中诗语为韵而分赋之者也今独业字韵阙葢徐先生叙而不及赋故先生既以分韵而悔谓襄毅公之忠勲戡乱与哥舒之贪残起衅不可同日语奈何以哥舒拟公虽然亦仅取一时之致云尔以哥舒之不能当襄毅岂俟徐先生言之少陵氏异日不云乎寄语防边将慎勿学哥舒譬之韩昌黎之奉于司空书与实録顺宗纪故自为氷炭也是之则为诗与书非之则为史故文士恒例耳独怪宗委膈而付哥舒者十余年必使之尽耗河西陇右之财力以病剧不任而后暂已襄毅公之繇中丞而晋大夫由提督而拜总督宁不隆寄渥锡哉公筚路蓝缕以开岭外百世之安然未能竟三载不病而强以病免嗟乎何幸将之久而贤将之弗克久也是二语也以哥舒则不可以襄毅公则可而是十君子也其名位词翰皆三吴一时选片语零落无异吉光之羽人且宝之而况为公之子若孙者哉  

书胡文顺卷　　　　　　　　杨起元  

胡公宥休宁人以御史按治广西随二苍头曰文顺文学未及一载转佥云南宪抚夷染瘴病亟文顺焚香刲股以进公服之良愈又半月有冏寺之命忽郁郁不乐病复作势不可起文学拜天以身祷遂自刎然公亦竟以是日逝嗟夫兹二士者求之于古罕见其俦矧今之人邪尝读东汉书载李善存抚孤儿彼一苍头与独行之君子并列范氏其能史也然当时瑕丘令钟离意上书荐善行状诏拜善太子舍人迁至日南太守能以惠爱为政懐来异俗则范史非能传苍头也今二士之义过于李善而上书之举孰为钟离日南之誉不宣独行之传其可必乎嗟夫吾不能不有所感也聊书其卷以坚文顺之善于将来  

桂海志续跋　　　　　　　　王士性  

桂林无山而不鴈宕无石而不太湖无水而不严陵武夷兹特就人所已物色者而志之余言説不能穷矣栁之立鱼融之仙嵓亦皆得其一隅而阳朔江行抑又过之谭粤胜者每云借令巨灵六甲可移于吴楚间不知游屦何如噫何渠知其不终而为吴楚邪  

书林勲比校书后　　　　　　魏　濬  

考万厯二十二年桂州一郡丁田之数田倍于比校书所载而丁口加之十二按绍兴元年全灌始改属广南西路未几李纲奏仍属湖南勲所云在全灌未改之先则今之丁田实未能有加于宋也入我明来惟治间厥数颇益此后惟桂州一郡稍増于旧通计全粤实惟日减长民者不可不深求其故也  
