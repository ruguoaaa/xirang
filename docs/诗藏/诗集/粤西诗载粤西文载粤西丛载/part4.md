---
title: 第4部分
index: true
icon: editor
order: 4
category:
  - 诗藏
  - 诗集
  - 粤西诗载
  - 粤西文载
  - 粤西丛载
tag:
  - 钦定四库全书
  - 集部八
  - 总集类
  - 汪森
  - 清
---

## 粤西文载卷六  

桂林府通判汪森编  

奏疏  

赴任谢恩遂陈肤见疏　　　　王守仁  

臣于病废之余特防恩旨起用授以两广军旅重寄臣自惟朽才病质深惧不任驱使以误国事具本辞免过防圣旨卿识敏才髙忠诚体国今两广多事方借卿威望抚定地方用纾朕南顾之怀姚镆已致仕了卿宜星夜前去节制诗司调度军马抚贼寇安戢兵民勿再迟疑推诿以负朕望还差官铺马里赍文前去敦趣赴任行事该部知道钦此钦遵兵部移咨到臣捧读感泣莫知攸措伏念世受国恩粉骨虀骸亦无能报又况遭逢圣明温旨勤拳若是何能复顾其他已于九月初八日扶病起程沿途就医服药调理昼夜前进奈秋暑旱涩舟行甚难至十一月二十日始抵梧州思恩田州之事尚未及会同各官查审区处然臣沿途涉歴访诸士大夫之论询诸行旅之口颇有所闻不敢不为陛下一言其略臣惟岑猛父子固有可诛之罪然所以致彼若是者则前此当事诸人亦宜分受其责葢两广军门専为诸猺獞及诸流贼而设朝廷付之军马钱粮事权亦已不为不専且重若使振其军威自足以制服诸蛮然而因循怠弛军政日坏上无可任之将下无可用之兵一有警急必须倚调土官狼兵若岑猛之属者而后行事故此辈得以凭恃兵力日増其桀骜今夫父兄之于子弟茍役使频劳亦且不能无倦况于此辈夷犷之性嵗嵗调发奔走道途不得顾其家室其能以无倦且怨乎及事之平则又功归于上而彼无所与兼有不才有司因而需索引诱与之为奸其能以无怒且慢乎既倦且怨又怒以慢始而徴发愆期既而调遣不至上嫉下愤日深月积刼之以势而威益防笼之以诈而术愈穷由是谕之而益梗抚之而益疑遂至于有今日加以叛逆之罪而欲征之夫即其已暴之恶征之诚亦非过然所以致彼若是已非一朝一夕之故且当反思其咎姑务自责自励修我军政布我威徳抚我人民使内治外攘而我有余力则近悦逺怀而彼将自服顾不复自反而一意愤怒之夫所可愤怒者不过岑猛父子及其党恶数人而已其下万余之众固皆无罪之人也今岑猛父子及其党恶数人既云诛戮已足暴扬所遗二酋原非有名恶目自可寛宥者也又不胜二酋之愤遂不顾万余之命竭两省之财动三省之兵使民男不得耕女不得织数千里内骚然涂炭者两年于兹然而二酋之愤至今尚未能雪也徒尔兵连祸结徴发益多财馈益殚民困益深无罪之民死者十已六七山猺海贼乘衅揺动穷迫必死之寇既从而煽诱之贫苦流亡之民又从而逃归之其可忧危何啻十百于二酋者之为患其事已兆而变已形顾犹不此之虑而汲汲于二酋则当事者之过计矣今当事者之于是役其悴心焦思亦可谓勤且至矣特发于愤激而狃为其难是以劳而未效夫二酋者之沮兵拒险亦不过畏罪逃死茍为自全之计非如四方流刼之贼攻城堡掠乡村掳财物杀良民日为百姓之患人人欲得而诛之者今驱困惫之民使裹粮荷戈以征不为民患素无讐怨之獠此人心之所以不奋而事之所以难济也又今狼逹土汉官兵亦不下数万与万余畏罪逋诛之獠相持已三月有余而未能一决者葢以我兵发机太早而四面防守太密是乃投之无所往而示之以必不活益使彼先虑预备并心协力坚其必死之志以抗我师就使我师将勇卒奋决能取胜亦必多杀士众非全军之道又况人无战志而徒欲合围待毙坐收成功此我兵之所以虽众而势日以懈贼虽寡而志日以合备日宻而气日以鋭者也夫当事者之意固无非欲计出万全然以用兵而言亦已失之巧迟所谓强弩之末不能穿鲁缟矣臣愚以为且宜释此二酋者之罪开其自新之路而彼犹顽梗自如然后从而杀之我亦可以无憾茍可曲全则且姑务息兵罢饷以休养疮痍之民以絶觊觎之奸以弭不测之变迨于区处既定徳威既洽蛮夷悦服之后此二酋者遂能改恶自新则我亦岂必固求其罪若其尚不知悛执而杀之不过一狱吏之事何至兵甲之烦哉或者以为征之不克而遽释之则纪纲疑于不振臣窃以为不然夫天子于天下之民物如天覆地载无不欲爱养而生全之宁有蕞尔小丑乃与之争愤求胜而谓之振纪纲者惟后世贪暴请侯强凌弱众吞寡则必务于求胜而后已斯固五霸之罪人也昔苗顽不即工舜使禹益徂征三旬苗民逆命禹乃班师振旅夫以三圣人者为之君帅以征一顽苗谓宜终朝而克防顾歴三旬之久而复至于班师以归自今言之其不振甚矣然终致有苖之格而万世称圣古之所谓振纪纲者固若是耳臣以匪才缪膺重命得总制四省军务以从事于偏隅之小丑非不知乘此机防可以侥幸成功茍免于怯懦退避然此必多调军兵多伤士卒多杀无罪多费粮饷又不足以振扬威武信服诸夷仅能取快于二酋之愤而忘其遗患于两省之民但知徼功于目前而不知投艰于日后此人臣喜事者之利非国家之福生民之庇臣所不忍也臣又闻两广主计之吏谓自用兵以来所费银两已不下数十万梧州库藏所遗不满五万之数矣所食粮米已不下数十万梧州仓廪所存不满一万之数矣由是言之尚可用兵不息而不思所以善后之图乎臣又闻诸两省士民之言皆谓流官之设亦徒有虚名而反受实祻诘其所以皆云思恩未设流官之前土人嵗出土兵三千以听官府之调遣既设流官之后官府嵗发民兵数千以防土人之反覆即此一事利害可知且思恩自设流官以来十八九年之间反者五六起前后征曾无休息不知调集军兵若干费用粮饷若干杀伤良民若干朝廷曾不能得其分寸之益而反为之忧劳徴发浚良民之膏血而涂诸无用之地此流官之无益亦断然可睹矣但论者皆以为既设流官而复去之则有更改之嫌恐启人言而招物议是以宁使一方之民久罹涂炭而不敢明为朝廷一言宁负朝廷而不敢犯众议甚哉人臣之不忠也茍利于国而庇于民死且为之矣而何人言物议之足计乎臣始至地方虽未能周知备歴然形势大略亦可概见田州切邻交趾其间深山絶谷皆猺獞之所盘据动以千百必须仍存土官则可借其兵力以为中土屏蔽若尽杀其人改土为流则边鄙之患我自当之自撤藩篱非久安之计后必有悔思恩田州处置事宜俟事平之日遵照勅旨公同各官另行议奏但臣既有所闻见不敢不先为陛下一言使朝廷之上早有定处臣等得一意奉行不致往复查议失误事机可以速安反侧实地方之幸臣等之幸臣不胜受恩感激竭忠愿效之至  

奏覆田州思恩平复疏  

嘉靖七年正月二十七日据广西田州府目民卢苏等并据思恩府头目王受等连名具状悔罪投降臣公同巡按纪功御史石金右布政林富参政汪必东邹輗副使祝品林大辂佥事汪溱张邦信申惠吴天挺参将李璋沈希仪张经及旧任副总兵今闲住都指挥同知张祐并各见在军前用事等官会议得思恩田州之役兵连祸结两省荼毒已逾二年兵力尽于哨守民脂竭于转输官吏罢于奔走即今地方已如破坏之舟漂泊于颠风巨浪中覆溺之患汹汹在目不待智者而知之矣今若必欲穷兵雪愤以收前功未论其不克纵复克之亦有十患何者今皇上方推至孝以治天下恻怛之仁覆被海宇惟恐一物不得其所虽一夫之狱犹虑有所亏枉亲临断决况兹数万无辜之赤子而必欲穷搜极捕使之噍类不遗伤伐天地之和亏损好生之徳其患一也屯兵十万日费千金自始事以来所费银米各已数十余万前嵗之冬二酋复乱至今且余二年未尝与贼交一矢接一战而其费已若此今若复欲进兵以近计之亦须数月省约其费亦须银米各十余万计今梧州仓库所余银不满五万米不满一万矣兵连不息而财匮粮絶其患二也调集之兵远近数万屯戍日久人怀归思兼之水土不服而前嵗之疫死者一二万人众情忧惑自顷以来疾病死者不可以数无日无之溃散逃亡追捕斩杀而不能禁其未见敌而已若此今复驱之锋镝之下必有土崩瓦解之势其患三也用兵以来两省之民男不得耕女不得织已余二年衣食之道日穷老稚转乎沟壑今春若复进兵又将废一年之耕百姓饥寒切身羣起而为盗不逞之徒因而号召之其祸殆有甚于思田之乱者其患四也论者皆以不诛二酋则无以威服土官是殆不然今所赖以诛二酋者乃皆土官之兵而在我曾无一旅可恃之卒又不能宣布主上威徳明示赏罚而徒以市井狙狯之谋相欺相诱计穷诈见益为彼所轻侮每一调发旗牌之官十余往反而彼犹骜然不出反挟此以肆其贪求纵其吞噬我方有赖于彼纵之而不敢问彼亦知我之不能彼禁也益狂诞而无所忌岑猛之僭妄亦由此等积渐成之是欲诛一二逃死之遗孽而养成十数岑猛其患五也两广盗贼猺獞之巢穴动以数千百计军衞有司营堡闗隘之兵时尝召募增补然且不敷今复尽取而聚之思田之一隅山猺海寇乘间窃发遂至无可捍御近益窥我空虚出掠愈频为患愈肆今若复闻进兵彼知事未易息远近相煽蠭起我兵势难中辍救之不能弃之不可其为惨毒可忧尤有甚于饥寒之民其患六也军旅一动馈运之夫骑征之马各以千计每夫一名顾直一两马一匹四两马之死者则又追偿其主之直是皆取办于南宁诸属县百姓连年兵疫困苦已极而复重之以此其不亡而为盗者则亦沟中之瘠矣其患七也两省土官于岑猛之灭已各怀唇齿之疑其各州土目于苏受之讨又皆有狐兎之憾是以迟疑观望莫肯効力所凭恃者独湖兵耳然前嵗之疫湖兵死者过半其间固多借倩而来兵回之日死者之家例有偿命银两总其所费亦以万数今兹复调踣顿道途不得顾其家室亦已三年劳苦怨郁濳逃而归者相望于道诛之不能止因一隅之小愤而重失三省土人之心其间伏忧隐祸殆难尽言其患八也田州外捍交阯内屏各郡其间深山絶谷又皆猺獞之所盘据若必尽诛其人异时虽欲改土设流亦已无民可守非独自撤藩篱势有不可抑亦借膏腴之田以资猺獞而为边夷拓土开疆其患九也既以兵克必以兵守嵗嵗调发劳费无已秦时胜广之乱实兴于闾左之戍且一失制驭变乱随生反覆相防祸将焉极其患十也故为今日之举莫善于罢兵而行抚抚之有十善活数万无辜之死命以明昭皇上好生之仁同符虞舜有苗之征使远夷荒服无不感恩怀徳培国家元气以贻燕翼之谋其善一也息财省费得节缩赢余以备他虞百姓无椎脂刻髓之苦其善二也久戍之兵得遂其思归之愿而免于疾病死亡脱锋镝之惨无土崩瓦解之患其善三也又得及时耕种不费农作虽在困穷之际然皆获顾其家室亦各渐有回生之望不致转徙自弃而为盗其善四也罢散土官之兵各归守其境土使知朝廷自有神武不杀之威而无所恃赖于彼隂消其桀骜之气而沮慑其僭妄之心反侧之奸自息其善五也远近之兵各归旧守穷边沿海咸得修复其备御盗贼有所惮而不敢肆城郭乡村免于惊扰刼掠无虚内事外顾此失彼之患其善六也息馈运之劳省夫马之役贫民解于倒悬得以稍稍苏复起呻吟于沟壑之中其善七也土民释兎死狐悲之憾土官无唇亡齿寒之危湖兵遂全师早归之愿莫不安心定志涵育深仁而感慕徳化其善八也思田遗民得还旧土招集散亡复其家室因其土俗仍置酋长彼将各保其境土而人自为守内制猺獞外防边夷中土得以安枕无事其善九也土民既皆诚心悦服不须复以兵守省调发之费嵗以数千官军免踣顿道途之苦居民无往来骚屑之患商旅通行农安其业近悦远来徳威覃被其善十也夫进兵行之患既如彼罢兵行抚之善复如此然而当事之人乃犹往往利于进兵者其间又有二幸四毁焉下之人幸有数级之获以要将来之赏上之人幸成一时之防以葢前日之愆是谓二幸始谋请兵而终鲜成效则有轻举妄动之毁顿兵竭饷而得不偿失则有浪费财力之毁聚数万之众而竟无一战之克则有退缩畏避之毁狥土夷之情而拂士夫之议则有形迹嫌疑之毁是谓四毁二幸蔽于其中而四毁惕于其外是以宁犯十患而不顾弃十善而不为夫人臣之事君也杀其身而茍利于国灭其族而有裨于上皆甘心焉岂以侥幸之私毁誉之末而足以挠乱其志者今日之抚利害较然事在必行断无可疑者矣于是众皆以为然二十六日臣在南宁府乃下令尽撤调集防守之兵数日之内解散而归者数万有余湖兵数千道阻且远不易即归仍使分留南宁宾州解甲休养待间而发初卢苏王受等闻臣奉命前来查勘始知朝廷亦无必杀之意皆有投生之念日夜悬望惟恐臣至之不速已而闻太监总兵等官复皆相继召还至是又见防守之兵尽撤其投生之念益坚乃遣其头目黄富等十余人于正月初七日先赴军门诉告愿得扫境投生惟乞宥免一死臣等谕以朝廷之意正恐尔等有所亏枉故特遣大臣前来查勘开尔等更生之路尔等果能诚心投顺决当贷尔之死因复开陈朝廷威徳备写纸牌使各持归省谕卢苏王受等大意以为岑猛父子纵无叛逆之谋即其凶残酷暴慢上虐下自有可诛之罪今其父子党与俱已伏其辜尔等原非有名恶目本无大罪至于部下数万之众尤为无辜今因尔等阻兵负崄致令数万无辜之民破家失业父母死亡妻子离散奔逃困苦已将两年又上烦朝廷兴师命将劳扰三省之民尔等之罪固已日深但念尔等所以阻兵负崄者亦无他意不过畏罪逃死茍为自全之计其情亦有可悯方今圣上推至孝之仁以子爱黎元惟恐一物不得其所虽一夫之狱尚恐或有亏枉亲临断决何况尔等数万之命岂肯轻意杀故今特遣大臣前来查勘开尔更生之路非独救此数万无辜之民亦使尔等得以改恶从善舍死投生牌至尔等部下兵夫即可解散各归复业安生尔等即时出来投到决当宥尔之死全尔身家若迟疑观望则天讨遂行后悔无及限尔二十日内尔若不至是朝廷必欲开尔生路而尔必欲自求死路进兵杀尔亦可以无憾矣苏受等得牌皆罗拜踊跃欢声雷动当即撤守备具衣粮尽率其众扫境来归本月二十六日俱至南宁府城下分屯为四营明日苏受等皆囚首自缚各与其头目数百人赴军门投见号哀控诉各具投状告称前情乞免一死愿得竭力报效臣等看得苏受等所诉情节亦与臣等前后所闻所访大略相同其间虽有餙説亦多真情良可哀悯因复照前牌谕所称谕以朝廷恩徳以为朝廷既已赦尔等之死许尔投降宁肯诱尔至此又复杀尔亏失信义尔之一死决当宥尔矣尔可勿复忧疑但尔苏受二人拥众负崄虽由畏死然此一方为尔之故骚扰二年有余至上烦九重之虑下疲三省之民若不略示责罚亦何以舒泄军民之愤于是下卢苏王受于军门各杖之一百众皆合辞叩首为之请命乃解其缚谕以今日宥尔一死者是朝廷天地好生之仁杖尔一百者乃我等人臣执法之义于是众皆叩首悦服臣亦随至其营抚定余众皆莫不感泣欢呼皆谓朝廷如此再生之恩我等誓以死报及据状来告乞怜悯岑猛原无反叛情罪存其一脉俯顺夷情办纳粮差一节自臣奉命而来沿途询诸商贾行旅访诸士夫军民莫不以为宜从夷俗仍立土官庶可永久无变不然反覆之患终恐不免及臣至此又公同大小各官审度事势屡经酌量议处亦皆以为治夷之道宜顺其情臣于先次谢恩本内已经略具奏闻至是因其控告哀切当即遵照勅谕便宜事理许以其情奏请且谕以朝廷之意无非欲生全尔等但要诚心向化改恶从善竭忠报国勿虑朝廷不能顺尔之情于是又皆感泣欢呼皆谓朝廷如此再生之恩我等誓以死报且乞即愿杀贼立功以赎前罪臣因谕以朝廷之意惟愿生全尔等今尔来投生岂忍又驱之兵刃之下尔等逃窜日久家业破荡且宜速归完尔家室及时耕种修复生理至于各处盗贼军门自有区处不须尔等除待尔家事稍定徐当调发尔等于是又皆感泣欢呼皆谓朝廷如此再生之恩我等誓以死报臣于是遂委右布政林富旧任总兵官张祐分投省谕安插其众俱于二月初八日督令各归复业去讫地方之事幸遂平定皆皇上至孝逹顺之徳感格上下神武不杀之威震慑鬼神风行于庙堂之上而草偃于百蛮之表是以班师不待七旬而顽夷即尔来格不折一矢不戮一卒而全活数万生灵是所谓绥之斯来动之斯和者也臣以蹇劣缪承任使仰赖鸿休得免罪责快覩盛明岂胜庆幸除将设立土官及地方一应经久事宜遵照勅旨公同各官再行议处另行具奏  

处置平复地方以图久安疏  

臣闻傅説之告髙宗曰明王奉若天道建邦设都树后王君公承以大夫师长不惟逸豫惟以乱民今天下郡县之设乃有大小繁简之别中土边方之殊流官土袭之不同者岂故为是多端哉葢亦因其广谷大川风土之异气人生其间刚柔缓急之异禀服食器用好恶习尚之异类是以顺其情不违其俗循其故不易其宜要在使人各得其所固亦惟以乱民而已矣臣以迂庸缪膺重命勘处兵事于兹土节该钦奉勅谕谓可抚则抚当则是陛下之心惟在于除患安民未尝有所意必也又节该钦奉勅谕谓贼平之后公同议处应设土官流官何者经久利便是陛下之心惟在于安民息乱未尝有所意必也始者思田梗化既举兵而加诛矣因其悔罪来投遂复宥而释之固亦莫非仰体陛下不嗜杀人之心惓惓忧悯赤子之无辜也然而今之议者或以为流官之设中土之制也已设流官而复去之则嫌于失中土之制土官之设蛮夷之俗也已去土官而复设之则嫌于从蛮夷之俗二者将不能逃于物议其何以能建事而底绩乎是皆不然夫流官设而夷民服何苦而不设流官乎夫惟流官一设而夷民因以骚乱仁人君子亦安忍宁使斯民之骚乱而必于流官之设者土官去而夷民服何苦而必土官乎夫惟土官一去而夷民因以背叛仁人君子亦安忍宁使斯民之背叛而必于土官之去者是皆虞目前之毁誉避日后之形迹茍为周身之虑而不为国家思久长之图者也其亦安能仰窥陛下如天之仁固平平荡荡无偏无党惟以乱民为心乎臣于思恩田州平复之后即已仰遵圣谕公同总镇镇巡副参三司等官太监张赐御史石金等议应设流官土官何者经久利便不得茍有嫌疑避忌而心有不尽谋有不忠乃皆以为宜仍土官以顺其情分土目以散其党设流官以制其势葢蛮夷之性譬犹禽兽麋鹿必欲制以中土之郡县而绳之以流官之法是羣麋鹿于堂室之中而欲其驯扰帖服终必触樽爼翻几席狂跳而骇掷矣故必放之闲旷之区以顺适其犷野之性今所以仍土官之旧者是顺适其犷野之性也然一惟土官之为而不思有以散其党与制其猖獗是纵麋鹿于田野之中而无有乎墙墉之限豮牙童牿之道终必长奔直窜而无以维絷之矣今所以分立土目者是墙墉之限猪牙童牿之道也然分立土目而终无连属纲维于其间是畜麋鹿于苑囿而无守视之人以时守其墙墉禁其羣触终将逾垣远逝而不知践禾稼决藩篱而莫之省矣今所以特设流官者是守视苑囿之人也议既佥同臣犹以为土夷之心未必尽得而穷山僻壤或有隐情也则亦安能保其必行乎则又备歴田州思恩之境按行其村落而经理其城堡因而以其所以处之之道询诸其目长率皆以为善又以询诸其父老子弟又皆以为善又以询诸其顽钝无耻厮役下贱之徒则又亦皆以为善然后信其可以久行而庶或幸免于他日之戮也矣夫然后敢具本以请亦恃圣明在上洞见万里而无微不烛故臣得以信其愚忠不复有所顾忌然犹反复其辞而更互其説者非敢有虞于陛下不能亮臣之愚良以今之士人率多执已见而倡臆説亦足以揺众心而偾成事故臣不避颊舌之腾者亦欲因是以晓之也烦渎圣听臣不胜战栗惶惧之至縁系处置平复地方以图久安长治事理未敢擅便为此开坐具本请旨  

一特设流官知府以制土官之势臣等议得思田初服朝廷威徳方新今虽仍设土官数年之间决知可无反侧之虑但十余年后其众日聚其力日强则其志日广亦将渐有纵肆并兼之患故必特设流官知府以节制之其御之之道则虽不治以中土之经界而纳其嵗办租税之入使之知有所归効虽不莅以中土之等威而操其袭授调发之权使之知有所统摄虽不绳以中土之礼教而制其朝会贡献之期使之知有所尊奉虽不严以中土之法禁而申其寃抑不平之鸣使之知有所赴诉因其嵗时伏腊之请庆贺参谒之来而宣其间隔之情通其上下之义矜其不能教其不逮寓警戒于温恤之中消倔强于涵濡之内使之日驯月习忽不自知其为良善之归葢含洪坦易以顺其俗而委曲调停以制其乱此今日知府之设所以异于昔日之流官而为久安长治之策也臣等看得田州故地寛衍平旷堪以建设流官衙门但其冲射凶恶居民弗宁今拟因其城垣略加改创修理备立应设衙门地僻事简官不必备环府之田二甲皆以属之府官府官既无民事案牍之扰终嵗可以専力于农为之辟其荒芜备其旱潦通其沟洫丁力不足则听其募人耕种官给牛具种子嵗收其入三分之一以廪官吏其余以食佃人城之内外渐置佃人庐舍而嵗益增募招徕以充实之田州旧有啇课仍许设于河下薄取其税以资祭祀宾旅柴薪马夫之给凡流官之所须者一不以及于土夷如此则虽草创之地而三四年后亦可以渐为富庶之乡若其经营之始则且须仰给于南宁府库逮其城郭府治完备事体大定然后总会其土夷之所输公田之所入商税之所积每嵗若干而官吏之所需者每嵗若干斟酌通融立为经久之计又必上司之制用者务从寛假无太苛削官吏其土者得以优裕展布无局促牵制之繁此又体悉远臣绥柔荒服之道也至于思恩旧已设有流官但因开图立里绳以郡县之法是以其民遂乱今宜照旧仍设流官知府听其土目各以土俗自治而其连属制御之道悉如臣等前之所议庶可经久无患均乞圣明裁处  

一仍立土官知州以顺土夷之情臣等议得岑氏世有田州其繋恋之私恩久结于人心今岑猛虽诛各夷无贤愚老少莫不悲怆怀思愿得复立其后故苏受之变翕然蠭起不约而同自官府论之则皆以为苗顽逆命之徒在各夷言之则皆自以为婴臼存孤之义故自兵兴以来远近军民往往亦有哀怜其志而反不直官府之为者况各夷告称其先世岑伯顔者尝钦奉太祖髙皇帝勅旨岑黄二姓五百年忠孝之家礼部好生看他着江夏侯防送岑伯顔为田州府土官知府职事传授子孙代代相继承袭钦此钦遵其后如岑永通岑祥岑绍岑鉴岑镛岑溥皆尝着征讨之绩有保障之功猛之暴虐骚纵罪虽可戮而往嵗姚源之役近年刘召之亦皆间闗奔走勤劳在人各夷告称官兵未进之先猛尚遣人奉表朝贺贡献又遣人赍本赴京控诉官兵将进之时猛遂率众远遯未尝敢有抗拒以此言之其无反叛之谋踪迹颇明今欲仍设土官以顺各夷之情而若非岑氏之后彼亦终有未服故今日土官之立必须岑氏子孙而后可臣等看得田州府城之外西北一隅地形平坦堪以居民议以其地降为田州而于旧属四十八甲之内割其八甲以属之听以其土俗自治立岑猛之子一人始授以署州事吏目三年之后地方宁靖効有勤劳则授以判官六年之后地方宁靖効有勤劳则授以为同知九年之后地方宁靖効有勤劳则授以为知州使承岑氏之祀而之流官知府其制御之道则悉如臣等前之所议如此则朝廷于讨猛之罪记猛之劳追録其先世之忠俯顺其下民之望者兼得之矣昔文武之政罪人不孥兴灭继絶而天下之民归心远近蛮夷见朝廷之所以处岑氏者若此莫不曰猛肆其恶而举兵加诛法之正也明其非叛而不及其孥仁之至也録其先忠而不絶其祀徳之厚也不利其土而复与其民义之尽也矜其防顽而曲加生全恩之极也即此一举而四方之土官莫不畏威怀徳心悦诚服信义昭布而蛮夷自此大定矣此今日知州之设所以异于昔日之土官而为久安长治之策也臣又看得岑猛之子存者二人其长者为岑邦佐其幼者为岑邦相邦佐自幼出继武靖州为知州前者徒以诛猛之故有司奏请安置于漳州然彼实无可革之罪今日田州之立无有宜于邦佐者但武靖当猺贼之冲而邦佐素得其民心其才足能制御迩者武靖之民以盗贼猖炽州民无主之故往往来告愿得复还邦佐为知州以保障地方臣等方欲为之上请如欲更一人诸夷未必肯服莫若仍以邦佐归之武靖而立邦相于田州用其强力有能者于折冲捍御之所而存其幼弱未立者于安守宗祀之区庶为两得其宜至于思恩则岑濬之后已絶自不必复有土官之设矣均乞圣明裁处  

一分设土官巡检以散各夷之党臣等议得土官知州既立若仍以各土目之兵尽属于知州则其势并力众骄恣易生数年之后必有报讐复怨吞弱暴寡之事则土官之患犹如故也且土目既属于土官而操其生杀予夺之权则彼但惟土官之是从宁复知有流官知府者则流官知府虽欲行其控御节制之道施其绥怀抚恤之仁亦无因而与各土目者相接矣故臣等议以旧属八甲割以立州之外其余四十甲者每三甲或二甲立以为一巡检司而属之流官知府每司立土巡检一员以土目之素为众所信服者为之而听其各以土俗自治其始授以署巡检司事土目三年之后而地方宁靖効有勤劳则授以冠带六年之后而地方宁靖効有勤劳则授以为土巡检其粮税之入则径纳于流官知府而不必转输于州之土官以省其费其军马之出亦径调于流官知府而不必转发于州之土官以重其劳其官职土地各得以传诸子孙则人人知自爱惜而不敢轻犯法其袭授予夺皆必经由于知府则人人知所依附而不敢辄携贰势分难合息朋奸济虐之谋地小易制絶恃众跋扈之患如此则土官既无羽翼爪牙之助而不敢纵肆于为恶土目各有土地人民之保而不敢党比以为乱此今日巡检之设所以异于昔日之土目而为久安长治之策也至于思恩事体悉与田州无异亦宜割其目甲分立以为土巡检司听其以土俗自治而属之流官知府其办纳兵粮与连属制御之道一如田州则流官之设既不失朝廷之旧巡司之立又足以散土夷之党而土俗之治复可以顺远人之情一举而两得矣均乞圣明裁处  

一田州既改流官亦宜更其府名初岑猛之将变忽有石自田州江心浮出倾卧岸侧其时民间有田石倾田州兵田石平田州宁之謡猛甚恶之禁人勿言密起百余人夜平其石旦即复倾如是者屡屡已而果有兵变今年二月卢苏等既肯投顺归覩其石则已平矣皆共喜异传以为祥臣至田州亲视其石闻土人之言如此民间多取田宁二字私拟其名臣等欲乞朝廷遂以此意命之虽非大义所闗亦足以新耳目而定人心之一端也其该府所设官员臣等拟于知府之外佐贰则同知或通判一员首领则经厯知事各一员吏胥略具而已今见在者已有通判张华知事林光甫照磨李世亨其知府亦已选有一员陈能然至今尚未到任臣尝访询其故咸谓陈能原奉朝旨陞广西布政司右参政管田州府事又赐之勅旨以重其权吏部奏有钦依令其先赴该司到任然后往莅田州该司左布政严纮谓其既掌府事即系属官不得于该司到任陈能遂竟还原籍至今亦不复来参照严纮妄自尊大但知立上司之体势而辄敢慢视勅旨蔑废部移固已深为可罪陈能则褊狭使气徒欲申一已之小愤而遂尔委朝命于草莱弃职任如敝屣使为人臣者而皆若是则地方之责焉所寄托而朝廷威令何以复行乎臣等所访如此但未委虚的乞将二人通行提究重加惩戒以警将来臣观陈能气性悻悻若此亦非可使以绥柔新附之民者看得广东化州知州林寛旧任南康通判翦缉安义诸贼甚得调理且其才识通敏干办勤励臣时巡抚江西深知其有可用近因田州改建府治修复城垣地方无官可任已经行文委令经理其事即若陞以该府同知而使之久于其职其所建立必有可观迨其累有成绩遂擢以为知府使终身其地彼亦欣然过望必且乐为不倦为益地方决知不少矣大抵田州之乱起于搜剔太甚今其归附皆出诚心原非以兵力强取而得者故不必过为振厉驾抑急其机防反足生变但与之休养生息略施控御其间可矣夫走狗逐兎而捕防以狸人之才器各有所宜也伏乞圣明采择  

一思恩府设立流官亦宜如田州之数其知府一员吴期英见在但已屡有奔逃之辱难以复临其下然未有可去之罪且宜改用于他所姑使之自効可矣看得栁州府同知桂鏊督饷宾州思恩之人闻其行事颇知信向近以修复思恩府治委之经理其所谋猷虽未见有大过于人然皆平实详审不为浮饰似于思恩之人为宜茍未能灼知超然卓异之才举而用之以一新政化则得如鏊者器而使之姑且修弊补罅休劳息困以与久疲之民相安于无事当亦能有所济也乞勅吏部再加裁酌而改用之  

一田州各甲今拟分设为九土巡检司其思恩各城头今拟分设为九土巡检司各立土目之素为众所信服者管之其连属之制陞授之差俱已备有前议但各甲城头既已分析若无人管理复恐或生弊端臣等遵照勅谕便宜事理已先行牌仰各头目暂且各照分掌管办纳兵粮奏请命下然后钦遵施行  

一田州凌时甲完冠砦陶甲腮水源坤官位甲旧朔勒甲兼州子半甲共四甲半拟立为凌时土巡检司拟以土目龙寄管之缘龙寄先来投顺故分甲比众独多一田州砦马甲略罗博温甲共三甲拟立为砦马土巡检司拟以土目卢苏管之  

一田州大田子甲那带甲锦养甲共三甲拟立为大田土巡检司拟以土目黄富管之  

一田州万洞甲周甲共二甲拟立为万洞土巡检司拟以土目陆豹管之  

一田州阳院右邓甲控讲水册槐并畔甲共二甲拟立为阳院土巡检司拟以土目林盛管之  

一田州思郎那召甲舍甲共二甲拟立为思郎土巡检司拟以土目胡喜管之  

一田州累彩甲子轩忧甲笃忻下甲共三甲拟立为累彩土巡检司拟以土目卢凤管之  

一田州怕何甲速甲共二甲拟为怕何土巡检司拟以土目罗玉管之  

一田州武龙甲里定甲共二甲拟立为武龙土巡检司拟以土目黄笋管之  

一田州栱甲白石甲共二甲拟立为栱甲土巡检司拟以土目邢相管之  

一田州床甲砦例甲共二甲拟立为床甲土巡检司拟以土目卢保管之  

一田州婪凤甲工尧降甲共二甲拟立为婪凤土巡检司拟以土目黄陈管之  

一田州下隆甲周甲共二甲拟立为下隆土巡检司拟以土目黄对管之  

一田州县甲环甫蛙可甲共二甲拟立为县甲土巡检司拟以土目罗寛管之  

一田州篆甲炼甲共二甲拟立为篆甲土巡检司拟以土目王莱管之  

一田州砦桑甲义宁江那半甲共一甲半拟立为砦桑土巡检司拟以土目戴徳管之  

一田州怕牙甲一甲拟立为怕牙土巡检司以土官李徳管之  

一田州思幼东平夫棒甲尽甲子半甲共一甲半拟立为思幼土巡检司拟以土目杨赵管之  

一田州侯周怕豊甲一甲拟立为侯周土巡检司拟以土目戴庆管之  

一思恩兴隆七城头兼都阳十城头拟立为土巡检司拟以土目韦贵管之缘韦贵先来向官故授地比众独多  

一思恩白山七城头兼丹良十城头拟立为白山土巡检司拟以土目王受管之  

一思恩定罗十二城头拟立为定罗土巡检司拟以土目徐五管之  

一思恩安定六城头拟立为安定土巡检司拟以土目潘良管之  

一思恩古零通感那学下半四堡四城头拟立为古零土巡检司拟以土目覃益管之  

一思恩旧城十一城头拟立为旧城土巡检司拟以土目黄石管之  

一思恩那马十六城头拟立为那马土巡检司拟以土目苏闗管之  

一思恩下旺一城头拟立为下旺土巡检司拟以土目韦文明管之  

一思恩都阳中团一城头拟立为都阳土巡检司拟以土目王留管之  

右各目之内惟田州之龙寄思恩之韦贵徐五事体于各目不同而韦贵又与徐五龙寄稍异葢韦贵于事变之始即来投顺官府又尝効有勤劳宜不待三年而即与之以实授土巡检以旌其功徐五亦随韦贵投顺而効劳不及龙寄虽无功劳而投顺在一年之前二人者宜次韦贵不待三年而即与之以冠带三年而即与之以实授土巡检如此则功罪之大小投顺之先后皆有差等而劝惩之道着矣或又以卢苏王受不当与各土目并立者臣等又以为不然方其率众为乱则苏受者固所谓罪之魁矣及其率众来降则苏受者又所谓功之首也况二府目民又皆素服二人今若立各土目而二人不与非但二人者未能帖然于众目之下众目固亦未敢安然而处其上非所以为定乱息争之道也故臣等仍议以卢苏王受为众目之首庶防事体稳帖而人心允服矣  

一田州思恩各官目人等见监家属男妇初拟解京今各目人等既已投顺则其家属男妇相应给还领养均乞圣明裁允  

一田州新服用夏变夷宜有学校但疮痍逃窜之余尚无受廛之民焉有入学之士况斋膳廪饩俱无所出即欲建学亦为徒劳然风化之原终不可缓臣等议欲于附近府州县学教官之内令提学官选委一员暂领田州学事听各学生徒之愿改田州府学及各处儒生之愿来田州附籍入学者皆令寄名其间所委教官时至其地相与讲肄游息或于民间兴起孝弟或倡逺近举行乡约随事开引渐为之兆俟休养生息一二年后流移尽归商旅凑集民居已觉既庶财力渐有可为则如学校及隂阳医学之类典制之所宜备者皆听该府官以次举行上请然后为之设官定制如此则施为有渐而民不知扰似亦招来填实之道鼔舞作新之机也均乞圣明裁处  

一思田去梧州水陆一月之程军门隔远难于控驭调度兼之府治虽立而规制未成流官虽设而职守未定且疮痍未复人心忧惶须得重臣抚理臣等已经具题乞将右布政林富量陞宪职存留旧任副总兵张祐使之更迭往来于二府地方绥缉经理仍乞赐以便宜勅尽将南宁宾州等府衞州县及东兰南丹泗城那地都康向武等土官衙门俱听林富等节制臣等所议地方经久事宜候奏请命下之日悉以委之林富等使之钦遵以次施行庶防事无隳堕而功可责成矣  

## 粤西文载卷七  

桂林府通判汪森编  

奏疏  

征勦稔恶猺贼疏　　　　　　王守仁  

据留抚田州思恩等处地方广西布政司右布政林富原任副总兵都指挥同知张祐等防呈前事开称田州思恩平复居民悉已各安生理土夷亦皆各事农耕地方实已万幸但惟八寨猺贼积年千百成徒流刼州县乡村杀害良民掳掠子女生口财物嵗无虚月月无虚旬民遭荼毒寃苦屡经奏告乞要分兵灭者已不知防百十番为因地方多事若要进兵未免重为民困是以官府隐忍抚谕冀其悔罪改过而彼乃悍然不顾愈加凶横出刼益频葢缘此贼有众数万盘据山谷凭恃险阻南通交趾等夷西接云贵诸蛮东北与断藤牛肠仙台花相风门佛子及栁庆府江古田诸处猺贼回旋连络延袤周遭二千余里东掠西窜南摽北突近因思田扰攘各贼乘机出攻州县乡村远近相煽防为地方大变仰赖朝廷威令传播茍幸未动缘此猺贼之与居民势不两立若猺贼不除则居民决无安生之理乞要乘此军威速加征庶不贻患地方缘由呈乞照详施行等因据此行间随据左江道守巡守备等官左参议汪必东佥事吴天挺参将张经等防呈为请兵征勦积年穷凶极恶猺贼以除民患事开称断藤峡牛肠六寺磨刀等处猺贼上连八寨诸蛮下通白竹古陶罗凤仙台花相风门佛子等峒各贼累年攻刼郡县乡村杀人放火掳掠子女财畜民遭荼毒逃窜死亡抛弃田业居民日少村落日空延袤千百里内皆已变为盗贼之区各处被害军民累奏请兵诛为因地方多事兵力不敷官府隐忍招抚期暂少息而各贼愈肆猖厥近因思田用兵遂与八寨及白竹古陶罗凤等贼乘势朋比连结杀掳抢刼月无虚旬扇惑摇动将成大变仰赖神武传播幸未举发近幸思田之诸夷感慕圣化悉已自缚归降远近向服各山猺獞亦皆出来投抚请给告示愿求自新从此不敢为恶虽其诚伪未可逆料然皆尚有畏惧之心独此断藤各巢逆贼自知罪在不赦恃险如故截路刼村略无忌惮若不乘此军威进兵灭将来祸患焉有纪极缘由防案呈详到臣照得臣近因思田之役奉命前来驻军南宁府地方与八寨猺贼相去六日之程朝廷徳威宣布虽外国远夷皆知震慑向慕输情纳欸而此猺贼独敢拥众千百四出刼掠武缘等处乡村杀人放火略无忌惮此臣所亲知即此猖炽桀骜平时抑又可知及照牛肠六寺磨刀古竹古陶罗凤仙台花相风门佛子等巢稔恶各贼自治正徳以来至于今日二三十年之间节该桂平等县被害人户李子太等前后控奏乞行除民害不下数十余次皆有部咨行令勘议计若不及今讨伐其为地方之患终无底极诚有如各官所呈者况臣驻劄南宁小民纷然诉告请兵急救荼毒皆谓朝不谋夕各贼之恶委已数穷贯满神怒人怨难复逋诛即欲防案奏请候命下之日行事窃恐声迹昭彰反致冲突奔窜则虽调十数万之众以一二年为期亦未易平荡了事照得臣节该钦奉勅谕但遇贼寇生发即便相机可抚则抚可捕则捕钦此钦遵为照思田变乱之时该前都御史等官姚镆等奏调湖广永保二师土兵前来南宁等处听用近幸地方悉已平靖各兵正在班师放回之际归途所经正与各贼巢穴相去不远况思田二府新附土目卢苏王受等感激朝廷生全之恩屡乞杀贼报効俱合遵奉勅谕事理除一面量调官军协同前项各兵行委左江道守巡参将等官监统永保二师宣慰官男领各头目土兵人等分道进牛肠六寺仙台花相等贼并行留抚思田布政及右江分巡兵备守备等官监统思田土目兵夫分道进八寨等贼所获功次俱仰该道分巡兵备官收解纪功御史纪验造册奏报及行总镇太监张赐密切公同行事并密行镇巡等官知会外缘系征积年稔恶猺贼以除民患以安地方事理为此具本题知  

处置八寨断藤峡以图永安疏  

照得臣于去嵗奉命勘处思田两府皆防皇上天地好生之仁悉从寛宥两府人民今皆复业安居化为无事宁靖之地自此可以永无反覆之患而免于防守屯戍之劳矣惟是八寨及断藤峡诸贼积年痡毒生民千百里内涂炭已极臣既目覩其害不忍坐视而不救遂遵奉勅谕事理乘机举兵征仰赖神武威徳幸已翦灭荡平一方倒悬之苦略已为之一解但将来之患不可以不预防而事机之会亦不可以轻失臣因督兵亲歴诸巢见其形势要害各有宜改立衞所开设县治以断其脉络而扼其咽喉者若失今不为则数年之间贼必渐复归聚生息不过十年又有地方之患矣臣以多病之故自度精神力量断已不能了此但已心知其事势不得不然不敢仰负陛下之托俯贻地方之忧辄已遵奉勅谕便宜事理一面相度举行不避烦凟之诛开陈上请乞赐采择施行实地方之幸臣等之幸  

一移筑南丹衞城于八寨臣等看得八寨之贼实为栁庆诸贼之根柢葢其东连栁州陇蛤三都岭三北四等处贼峒以数十北连庆远忻城东瓯莫往八仙等处贼峒亦以数十西连东兰等州及夷江土者等处贼峒以十数南接思恩及宾州上林县诸处贼村亦以十数各处贼巢虽多其小者仅百数人大者不过数百人及千人而止各贼巢穴皆有山谿之限险阨之守不相通和至期有急或欲有所攻刼纠合会聚然后有一二千之众多至数千者惟八寨之贼每寨有众千余四山环合同据一险无事则分路出刼有警急奔入其巢数千之众皆不纠而聚不约而同不谋而合故名虽为八实则一寨此八寨之贼所以势众力大而自来攻之有不能克者也各巢之贼皆倚恃八寨为逋逃主每有缓急一投八寨即无所致其穷诘八寨为之一呼则羣贼皆应声而聚故羣贼之于八寨犹车轮之有轴树木之有本若八寨不除则羣贼决无衰息之期也今幸八寨悉已破荡正宜乘此平靖之时据其要害建置衞所以控驭羣贼臣等看得周安堡正当八寨之中四方贼巢道路之所会议于其地创筑一城度可以居数千之众者而移设南丹一衞于其间葢南丹衞旧在南丹州地方为广西极边穷苦之地非中土之人所可居者故自先年屡求内徙今已三迁而至宾州遂为中土富乐之乡宾州既有守御千戸一所官军而又益以南丹一衞自远来徙无片田尺土之籍但惟安居坐食取给于宾州州城之内皆职官旗舍之居州民反避处于四远村寨每遇粮差徭役然后入城故州官号令不行于城中而政事牵沮地方益弊今计一衞之官军虽不满五百之数葢尽移其家众则亦不下二千之众而屯聚于一城其气势亦已渐盛足充守御遂清理屯田之在八寨者使之屯种又分拨各贼占据之田使各官军得以为业以稍省俸给月粮之费彼亦无不药从且宾州之城既空又可以还聚居民修复有司之治亦事之两便者也臣等又看得迁江八所皆土官指挥千百戸等职旧有狼兵数千以分制八寨猺贼之势后因贼势日盛各官皆不敢复入反遂与之交通结契及为之居停指引分其刼掠之所得共为地方之害已非一日官府察知其奸欲加惩究则又倚贼为重不可根极近臣督兵其地悉将各官遵照勅谕事理绑赴军门议欲斩首示众以警远近而各官哀求免死愿得杀贼立功自赎然其贼势已平遂许其各率土兵入屯八寨就与该衞官军分工効力助筑城垣待城完之日就与城外别筑营堡与南丹衞官军犄角而守亦各分拨贼田使之耕种以资衣粮今八所土兵虽已比旧衰耗然亦尚有四千余众若留其微弱者四所于外以分屯其所遗之田而调其强盛者四所于内合南丹一衞之众以守亦且四千有余隐然足为栁庆之间一巨镇矣此镇一立则各贼之脉络断咽喉絶自将沮丧震慑其势莫敢轻动稍有反侧者据险出兵而扑之夕发而旦至各贼之交自不能合如取几上之肉下筯无弗得者此真破车轮之轴而诸辐自解伐树木之本而众榦自枯不过十年栁庆诸贼不必征皆将効顺而服化矣伏乞圣明裁允  

一改筑思恩府城于荒田臣等看得思恩旧治原在寨城山内尚歴髙山数十余里其后土官岑濬始移出地名桥利就岩险垒石为城而居四面皆斩山絶壁府治亦在□确之上芒利砑之石冲射抵触如处戈矛劒防之中自岑濬被诛继是二十余年反者数起曾不能有一嵗之安人皆以为风气所使虽未可尽信然顽石之上不生嘉禾而隂崖之下必有狐防要亦事理之有然者况其地瘴雾昬塞薄午始开中土之人来居辄生疾疫自春初思田归附之后臣时即已经营料理其事竟未能有相应之地近因督勦八寨复亲往相度乃于未至桥利六十里外地名荒田者其地四野寛衍皆膏腴之田而后山起伏蜿蜒敷为平原环抱涵蓄两水夹绕后山而出合流于前屈曲数十里入武缘江水逹于南宁四面山势重叠盘回皆轩豁秀丽真可以建立府治臣因信宿其地为之景定向创设规则诸夷来集莫不踊跃欢喜争先趋事赴工遂令署府事同知桂鏊督令各役择日兴工葢思恩旧治皆在万山之中水道不通故各夷所须鱼盐诸货类皆远出展转鬻买往反旬月十不致一常多匮絶旧府既地险气恶又无所资食故各夷终嵗不一至府治情益疎离易生嫌隙今府治既通江水商货自集诸夷所须皆仰给于府朝夕络绎自然日加亲附归向而武缘都里旧尝割属思恩者其始多因路险地隔不供粮差今荒田就系武缘止戈乡一图二图之地四望平野坦然大道朝往夕反无复阻隔则该府之官自可因城头巡检之制循土俗以顺各夷之情又可开图立里用汉法以治武缘之众夷夏交和公私两便则改筑思恩府城于荒田者是亦保治安民势不容已之事伏乞圣明裁允  

一改凤化县治于三里臣等勘得思恩旧有凤化一县然无城郭县治廨宇选来知县等官多借居民村或寄其家眷于宾州诸处而迁徙无常如流寓者然上司怜其无所依泊则委之管理别印或以公务差遣往来于外以茍嵗月故凤化之在思恩徒寄虚名而实无县治臣近督勦八寨看得上林县地名三里者乃在八寨之间其地平广博衍东西数里外石山周围如城自后极髙石山之间独抽土山一脉起顿昻伏分为两股环抱而前遂有两水夹流土山之外当心交合出水之口石山十余重错互回盘转折二三十里极外石山合为城门水从此出是为外隘其间多良田茂林村落相望前此居民十余家皆极饶富后为寨贼所驱杀占据遂各四散逃亡不敢归视其土者已二十余年今各贼既灭遂空其地不及今创设县治以据其险或有漏殄之贼潜回其间日渐生息结聚后阻石门之险前守外隘之塞不过数年又将渐为地方之梗矣故臣以为宜割上林上下无虞乡三里之地属之思恩而移设凤化县治于其内量为筑立城垣廨宇选委才能之官兴督其役远近闻之不过三四月而逃亡之民将尽来归各修复其田业供其粮差蔚然遂可以成一方之保障且其南通南丹新衞五六十里南丹在石门之内凤化当石门之外内外声势连合而石门之险亡西至思恩一百余里取道于那学沿途村寨荒塞日久自此两地之人往来络绎而道路益通又上林旧在大鸣山与八寨吞贼之间势极孤悬今得凤化为之唇齿气势日盛虽割三里之地以与凤化而绿茅绿篠等村寨旧所亡失土田皆将以次归复则亦失之于东而收于西矣及照思恩虽已设立流官知府然其所属皆土目巡检而旧属凤化一县亦皆徒寄空名实未尝有今割武缘止戈一图二图之地改筑思恩府城而又割上林上下无虞三里之地改设凤化县治固于思恩亦已稍有资辅但自凤化三里至于思恩一百五六十里中间尚隔上林一县臣以为并割上林一县而通以属之思恩似于事势为便而于体统尤宜何者栁州一府所属二州十县宾州葢栁州所属者且有上林迁江两县今思恩既设流官知府固亦一府之尊而反不若栁州所属之一州也其于体统亦有所未称矣况宾州自有十五里而又有迁江一县虽割上林以与思恩其地犹倍于思恩未为遽损也上林之属宾州与属思恩均之为一属色亦未有所加损也然以之属于思恩则思恩始可以成一府之规模而其间有无相须缓急相援气势相倚流官之体统益尊则土俗之归向益谨郡县之政化日新则夷民之感发日易固有不可尽言之益也夫立新县以扼据地险改属县以辅成府治是皆所以乂安地方者也伏乞圣明裁允  

一添设流官县治于思龙照得南宁自宣化县至于田宁逆流十日之程宣化所属如思龙十图等处相去尚有五日六日其间错以土夷村寨地既隔越而穷乡小民畏见官府故其粮差多在县之宿奸老蠧与之包团因而以一科十小民不胜迫脇往往逃入夷寨土夷又从而侵暴之地日凋残盗贼日起近年以来思龙之图乡民屡次奏乞添设县治以便粮差葢亦内迫于县民之奸外苦于土夷之暴不得已而然臣因入抚田宁亲歴其所民之拥道控告者以千数因停舟其地为之经理相度得村名那久者其地亦寛平深厚江水萦回环匝傍有一江来会亦正于此合流沿江居民千余家竹树森翳烟火相接且向武各州道路皆经由其傍亦为四通之地若于此分割宣化县思龙一五六七八九十十二及西乡之六八图共十里之地而设立一县治则非独以便穷乡小民之粮差赋役亦足以镇据要害消沮盗贼其间小民村居如那茄马坳三顔那排之类未可悉数皆久已沦入于夷今若县治一立则此等村寨诸夷自不得而隐占皆将渐次归复流官而其地遂接比于田宁固可以所设之县而遂以属之田宁矣夫南宁一府所属一州三县而宣化一县自有五十二里今虽分割十里之地以与田宁而宣化尚有四十二里一县之地犹四倍于一府也况田宁又系新创流官府治所统皆土目巡检今得此一属县为之傍辅又自不同臣于前割上林以属思恩之议已略言之矣且江左一带自苍梧以达南宁皆在流官腹里之地自南宁以逹于田宁自田宁以通于云贵交趾则皆夷村土寨稍有疑传易成阏隔今田宁思恩二府既皆改设流官与南宁鼎峙而立而又得此新创一县以疏附交连于其间平居无事商货流通厚生利用一旦或有境外之役道路所经皆流官衙门从门庭中度兵更无阻隔之患此亦安民利国之事势所当为者也伏乞圣明裁允仍定赐县名选官给印地方幸甚  

一增筑守镇城堡于五屯照得断藤峡诸贼既平守巡各官议调土汉官兵数千于浔州以防不测该臣看得各贼既灭纵有一二漏网其势非三四年亦未能复聚为今之计正宜抚并行葢破灭穷凶各贼者所以惩恶而抚恤向化诸猺者所以劝善今惩恶之余即宜急为劝善之政使军衞有司各官分投遍歴向化村寨慰劳而存恤之给以告示赐以鱼盐因而为之选立酋长谕以朝廷所以征各巢者为其稔恶也今尔等向化村寨自宜安心乐业益坚为善之志但有反侧悖乱者即宜擒送官府自当重赏以酬尔劳其漏殄诸贼果能诚心悔恶亦当许其归附待以良民夫使向化者益劝于为善而日加亲附则恶党自孤贼势自散不复能合纵遗一二终将屈而顺服矣乃今则不然贼既破而犹屯兵不散使漏殄之徒得以借口揺惑远近其向化村分又略不加恤奸恶之民复乘机而驱胁虐害之彼见贼已破灭而复聚兵已心怀惊疑矣而又外惑于贼党之扇摇内激于奸民之驱胁遂勾结相连而起也此近年以来所以乱始平而变复作皆迷误于相沿之弊而不察也今各贼新破势决未敢轻出虽屯数千之众不过困顿坐食徒秽扰民居耗竭粮饷而实无益于事吾民久被贼苦今始一解其倒悬又复自聚无用之兵以重困之此岂计之得者哉惟于各寨之中相其要害之地创立一镇以控制之此则事理之所当行亦正宜乘此扫荡之余而速图之者其在断藤牛肠诸处则既切近浔州府衞不必更有所设至于四方各寨遍歴其要害险阻则惟五屯正当风门佛子诸巢穴而西通府江北接荔浦各处猺贼最为紧要之区宜设一镇以控御远迩而旧已有千戸所统率官兵亦防及一千之数困于差猺日渐躱避于附近土目村寨官司失于清理止有五百其后上司不闻地方之艰难又于五百之中分调哨守于他所而所余遂不满二百既而贼乱四起守御缺乏则又取调潮州之兵数百以来协守五屯事既纷乱人无所遵兼以统驭非人故地方遂致大坏且其屯堡墙垣亦甚卑隘不足以壮威设险今宜开拓其地增筑髙城度可以居二千之众而设守备衙门于其内取回五百之中分调哨守于他所之兵其自潮州调来协守者则尽数发还原衞以免两地各兵背离乡土之苦往复道途之费仍于附近土寨目兵之中清查拣补其原避差役者务足原数一千选委智略忠勇之官一员重任而専责之使之训练抚摩敷之以威信而怀之以仁恩务在地险既设而士心益和自然动无不克而行无不利参将兵备各官又不时亲至其地经理而振作之或案行其村寨或劝督其农耕或召其顽梗而曲示训惩或进其善良而优加奬赐或救恤其灾患或听断其是非如农夫之去稂莠而养嘉禾渐次耕耨而耘锄之无事之时随意取调附近土官兵欸或百人或七八十人以协同哨守为名使之两月一更班而络绎往来于道路以惯习逺近各巢之耳目自后我兵出入自将无所惊疑果有凶梗当事举动然后密调精悍可用土目一二千名如防常哨守然以次潜集城中蓄力养鋭相机而发夫无事而屯数千之兵则一月粮饷费逾千金若每一年无屯军之费用之以筑城设险犒赏兵士招来远人亦何事不行何工不就此增筑城堡以据要害所谓谋成而敌自败城完而寇自解险设而贼自摧威震而奸自伏正宜及今为之而亦事势之不可已焉者也伏乞圣明裁允  

议上思田等处事宜疏　　　　林　富  

窃惟帝王御极虑周万世之防以通变宜民为本威震八蛮之俗以勤迩略逺为图故事有不必更者亦有不容不更者操纵阖辟之间闗理乱安危之故事体一乖祻胎斯伏固不可安常而失机亦不可轻举而基害臣防同太监张赐御史陈大器看得原议迁衞改府设县增镇与改设流官等事无非安边辟国保治防危之计但当时身在兵戈之冲事当匆迫之防言有可采未暇致详势或可乘惟恐坐失中间因革损益必须虚心询访执其两端方能不失机宜尽夫羣策今据副参三司等官面议事理反覆审断委非茍为异同今将先后应议各项事宜开欸具奏伏乞圣明采择施行  

一特设流官知府以制土官之势臣等查勘得田州府自国初洪武元年岑伯顔遣使归附世袭土知府传至岑猛骄纵不法遂干天诛一时莅事之人因见元凶授首羣党离散乘机议改流官如往时思恩之例此其意在为国辟土开疆而不知夷夏之界不可隳驾驭之机不可失刑诛之章不可滥贪幸之阶不可启夫田州界居南宁泗城奉议东兰之间猺獞土夷散部错布椎髻跣足鸟言侏不可化诲招徕久矣礼乐之敎既卒无所于施而其疆境险远旁通云贵交趾闗梁津隘为备非一若改设流官则边防之守我独当之撤戍则兵争莫御多备则财力不支故曰夷夏之界不可隳者此也土夷之性与汉人不侔剽掠为生淫暴成俗故古人制御之法不置汉官葢恐夷汉杂居猜嫌易起入版图者存虚名充府库者无实利不毛之地既不可耕狼子野心顽又莫革时或反叛吏卒殁于王事兵粮苦于转输非徒无益而又害之此葢为国逺图灼知夷情之变而非茍利目前者也我太祖髙皇帝肃将天威百战百胜混一区宇之后力岂不能扫荡妖氛使之尽同中国之治而各处土官衙门但皆各仍其旧与之羁縻不絶葢亦以为夷方反覆之人非我族类姑顺其土宜以尽其力固我藩篱而我中国之民得以安居耕凿不罹侵扰毒螫之患此则圣人逹权通变与世推移秘算神谋万代如见者也今若改设流官于田州非但撤藩去屏备多力分而夷汉杂居之祸兵粮转输之苦图籍虚存之弊吏士他日之虞将必有古人所虑者矣治年间思恩岑濬无后改设流官夫流官未设之前该府嵗出兵粮以备召用既设之后非惟不复出兵输粮反设守备官一员督兵千余以守其地且二十年来叛者数起至屡厪王师縻费财力不可胜纪田宁之事为鍳不逺思恩是也故曰驾驭之机不可失者此也土官讐杀习以为常岑猛之恶止是骄恣不法荼毒同类本无谋反重情臣查得先该兵部题奉圣旨岑猛既罪恶彰大当急为区处着都御史姚镆防同镇巡官再行审度酌量若果悔过请罪自能投出奏来定夺钦此由此观之陛下于岑猛亦尝谅其有可赦之罪而欲开其自新之路矣当时湖兵已集天讨已行监兵者不敢受降而猛惧罪怀疑势难复出然终不敢整兵东向而但防窜求活则其平日本无反状亦为可知夫以岑猛得罪始末不过如此因其平日骄暴及在工尧拒敌之罪杀其身戮其长子岑邦彦则已于情法相当身死无恨而遽籍其疆土则是刑不协中罪过其恶而不足以深服诸夷之心也故曰刑诛之章不可滥者此也今天下一统万国咸宁际天薄海皆通职贡岂须益此土夷弹丸黒子之地兼设流官然后为快哉昔宋臣杨时言边事之兴多出饕功幸利之人蛮獠无知犯法自古已然不务拊循之使恩威两行乃欲幸其有事草薙而兽狝之以求有功一有失律则为患有不可胜言者臣等窃意今日田宁事情但当仰体圣祖立法本意下循土夷相传旧俗降为州治仍以岑邦相为土官知州使统属其头目以招辑土人其田宁府可以裁革不必再设流官仍照土官衙门事体止选吏目一员而又如新建伯王守仁所议推选头目设为土巡检明立地界使分管而世守之各照原额出办兵粮夫降为州治以削其权分设土巡检以杀其势无事则掎角而守有事则彼此相防而岑邦相当奔荡罪废之余其感恩怀报自不容已则刑赏无私威爱允济各该土官闻之咸知陛下贵信尚义命令如天地之至公益坚其归顺效忠之志矣夫有边事者边臣之福无边事者国家之福故曰贪幸之阶不可启者此也臣等非敢偷安委靡妄为异同但事体重大闗系匪轻措置一乖祸患莫测若雷同附和以误至计虽万死莫赎故冐昧言之  

一移筑南丹衞城于八寨臣等查勘得八寨贼巢实为栁庆思恩各贼渊薮今幸征勦之余根株已拔党类衰息正宜乘据要害控扼吭背诚有如新建伯王守仁所陈者但动众设险要在于合人情尤莫先于得地利谨按八寨地方是惟蛮贼土人之所能居今欲移设南丹衞于其中终恐事体非宜患生所忽葢迁衞之説其不便者有四顽山絶地商贩不通一也瘴疠疾疫人无固志二也生理无聊易驱从恶三也凌险孤居缓急无援四也而况宾州上林之间实为左右两江障蔽若撤去南丹衞则兵力告弱万一不逞之徒分兵扼阻牵制八寨而大众冲突以临宾州则声援阻絶力将不支两江其能宴然而已乎故臣等以为迁南丹衞于八寨非计之得者此也然天下固有同事异形名迹相侔而利害顿殊者此又不可不辨臣等观广西之贼八寨最剧守备之兵上林最虚今八寨已荡平返正则机不容于再失南丹虽安土重迁然势不可以遂止何者南丹衞设在宾州既不足以遥制八寨迁诸八寨又不得以还防宾州为今日计必求彼此相宜缓急可赖以为地方长久之虑者惟在迁南丹衞于三里耳葢三里之地即王守仁所议改设凤化县者地属宾州之上林县平旷博衍多良田茂林南连八寨西达思恩形势险要可耕可守王守仁已备言之矣但设县则割宾州之地以益思恩是顾彼而失此也迁衞则守宾州之险以制八寨以援思恩是一举而两得也又况南丹衞虽迁不出宾州界内土人熟其地里贫军利其田产踊跃愿行而思恩上林八寨宾州迁江等地方相去皆不过一二日之程声息相闻则气势自重犬牙相制则觊觎自消故臣等以为迁南丹衞于三里于事体最为相应也然方今八寨贼徒虽多授首而余烬终恐复燃数年之后逋逃渐归党与渐集虽有衞城恐非吾有矣臣等查勘得周安堡委在八寨之中四面贼巢道路所防宜就所筑新城建立守备衙门遴委指挥一员驻劄将南丹衞官军分为上下两班番休递戍其八寨原系迁江八所土官所辖地方合如王守仁所议量迁四所精鋭官兵以居使之协力防守仍召募附近右江土官衙门舍人头目但有谋勇出众随带五百人以上足以制服羣贼者就令统率与迁江官兵俱分拨贼占田产使之耕种以资衣粮候三年之后地方安妥然后量为科税若土舍土目果能宣力报効量授土巡检职名使之世袭以听宣调而守备指挥并南丹轮戍官兵可以掣回三里如此则各寨势分力弱易为控制而土人思世其官必将尽心防守守备官军往来督察必不敢肆然无忌与贼交通南丹衞分班官军居者有安土之乐行者有及之望将皆甘心効力则军威自振隐然可为一方之保障矣一改筑思恩府城于荒田臣等查勘得思恩府旧治地名桥利委系险恶瘴疠非人所居其武缘县荒田地方实为思恩咽喉出入必经之处地势广饶可以容民畜众水道通达可以通商聚工若守土之官得人为之休养生息柔逺能迩可使夷夏交和公私两便诚有如新建伯王守仁所陈者其知府蒋山卿开称王受攻刼止戈之民怨恨等事诚亦有之但其始虽缘夷性反覆好作不靖亦以府治孤悬险絶流官不能自振耳目手足皆受制于恶酋以致是耳辟之泛蛟鳄之渊行虎豹之林而日惴惴也今王受既已报効防恩齐民亦已安居脱祻正宜弃怨交欢不当复积猜嫌使夷寇得为口实酿成他日之患也况止戈去武缘甚远缓急不能相及知府为四品流官防从不可无人故迁设府治以据一方虽为思恩亦为止戈也编派祗候以供给知府非为王受乃为流官也又设险守国之道不一劳者不久逸不暂费者不永宁夷方肆战之地而欲乘机扼险以待暴客则固不当以疮痍未复为辞矣至于头目百姓仍居故土该府流官别处荒田是舍渊而陆无畏于蛟鳄出林而羣可御夫虎豹正所以严夷夏之防开展布之地絶嫌隙之端通欸附之路与臣等前所陈革田宁府立田州不迁南丹衞于八寨而迁于三里者正相表里非所谓弃而不顾也葢思恩府治之势重则各处寨峒之险亡流官守臣之令行则诸夷头目之心慑事体委是相应物议咸以为当故改筑思恩府城于荒田真保治安民万不容已之事  

一改设凤化县治于三里臣等查勘得三里地方原属宾州上林县其地平旷博衍内多良田外有险隘北可以限制八寨西可以联属思恩上林诚有如新建伯王守仁所陈者但其地当险逺势须屯兵固守而非有司目前政令之所能得意者故臣等以为迁衞则宜设县不便此皆广询博采灼见利害非敢臆断悬度以妄异同也但王守仁又议称改凤化县为思恩资辅并割上林县以属思恩于体统尤宜者臣等参酌人情事势似有未然葢思恩自岑濬受诛二十余年反者数起朝廷始因成功不废设立流官其实选来知府皆不过因循嵗月茍且避祸葢未有卓然自立能禁制诸夷头目者非其心不欲势不可耳只今岑濬无后厯年既久流官知府虽未可议革若凤化县系是正徳七年添设本无衙门驻劄徒寄空名而无益事体今既改设城头巡检司以循土夷之旧则此虚设之县自可裁革以省地方之费矣又况上林县境不过八里而实为八寨咽喉两江屏障之地无故分割三里人户则其势益以孤悬不足为镇而又以上林并属思恩则不惟宾州失其屏障而两江声援阻絶易以生变殆非祖宗立法犬牙相制之意也且蛮夷之性易动难安往嵗王受之乱幸得上林为之限界今并以上林属之思恩是为之借兵赍粮助其羽翼一旦变生仓卒必且鼔行而前无复顾忌者矣臣等与各官详思熟虑思恩府既已改设于荒田但可分以武缘止戈乡一二图之地并其旧辖里都径府治如云南防甸景东顺宁镇沅永宁孟定等六府无县分事体相同正不必曲求资辅胶执体统以驱夏而归夷损此而益彼也南丹衞虽已改迁三里其地本属上林与上林本属宾州自可各仍其旧而亦不必过为纷更以骇人耳目拂人性情葢边方反覆之地又当兵戈扰攘之余救弊补偏去太去甚使民乐见其新而不至怀恋其故乃可以保治图安不贻后悔  

一添设流官县治于思龙臣等查勘得思龙等地方系是南宁府宣化县属乡但相去隔远往回动经旬日以故官府之政令不行人戸之粮差多负而积年奸蠧因得以夤缘上下掊克自肥以致逃叛相防公私俱困今若设立县治选置长吏为之承流宣化以和辑民人变化风俗联属向武诸州招徕那茄马坳诸寨民情土俗最为相应但该乡久属南宁一旦割归田州非但慕虚名而无实效其实弃黔首以业左袵况夷夏详略异势好恶殊俗目甲里甲异治以中国之民属之土官衙门未免陵轹蹂躏额外剥削生人之受害不足言而地方之事从此坏矣故知府蒋山卿以为割肉补疮思龙之民何罪彼葢因所守信地察知人情不得不言也臣等访之故老参之僚属佥谓思龙事情必须建设县治欲设县治必于那久地方葢其地势广平深厚江水萦回竹木森翳道里四通若县治一立真足以镇据要害消沮盗贼但不以归诸田州而照旧属之南宁则遐荒小民与官府日相亲近知朝廷所以轸念不遐遗之意自然感恩从化无复向者之鱼散防匿戸口日增而藩屏日固矣  

一增筑守镇城堡于五屯臣等查勘得五屯千户所在梧州府藤县西北百里间其地古名古赠正当风门佛子诸寨而与府江荔浦相通为断藤峡贼巢左臂洪武八年土目覃福招集獞人八百六十四名桂林右衞中左所授千戸职管理其众以居后覃福既故众多逃移死絶至成化元年仅存五十余名都御史韩雍委官抚谕各獞多自首补伍奏设五屯千戸所衙门授正千戸李庆与土官覃仲英协同管理自后节年招谕清勾防至五百余名各该监临官员因广西地方多事将该所土军分调各处哨守又恐本处守备单弱乃调潮州衞旗军前来轮戍为照前项五屯地方峻险冲要谿径之出入多岐盗贼之聚散不测调来潮军尤为脆怯且不服水土不惯战阵平居多怀土之思仓卒无敌忾之勇而土人频年听调夷寇终身土著客主之势既殊强弱之形遂判所以盗贼滋蔓莫能宁息也又该所旧设屯堡其地界逼窄既不足以聚众蓄兵其墙垣卑陋又不足以示威却敌而流土官酋騈处非有将领监临其间易至玩愒忘备猜疑起争故新建伯王守仁议将五屯地方开拓地界增筑城堡以设险而壮威收回土军五百发还潮州诸军以便民而省费责成于守备指挥振理以参将兵备以附众而讲武清补原额一千名数量调兵欵数十百人以示强而备敌葢亦察知时变备尽事宜不惜一时创造纷更之劳而欲为地方长久安宁之计者也臣等相机允协询谋佥同皆谓多事之地必如王守仁所处庶防可渐无事葢其所谓谋成而敌自败城完而寇自解险设而贼自摧威振而奸自伏者类非虚语故不避烦凟之罪为陛下重复言之  

奏报勦平诸巢疏  

看得两广地方依山滨海民夷杂处盗贼为患积嵗不灭如广西桂林之七都板塘边山平乐之府江樊家屯梧州之东安长行浔州之断藤峡龙山栁庆之古雍古风荔波三都广东肇庆之西山罗旁渌水石砚广州之会宁白水长塘等处俱系稔恶贼巢葢因往年有事思田未暇加兵以致前贼猖獗肆行剽掠哨捕官司报警不絶被害商民告援塞道臣目睹其害不忍坐视亟欲集兵勦捕但念蠢兹猺贼亦同人类好生恶死岂无是心祗因不识法度酿成叛逆若不开示生路一概诛夷诚恐有伤天地和气且皇上威虽震于雷霆量实同于天地臣仰体圣意重念民愚一面开诚给示分发前项有贼地方张挂抚谕但有革心向化出官听抚者一体安插与做良民及看得两广治盗之法宜雕勦不宜长征一面查照衙门秋调土兵体例将思恩镇安田州归顺东兰那地等处土兵酌量调到军门分发副总兵等官张祐等监统听用去后随据各官陆续抚过两省桂林肇庆等府各属猺獞共一千余村行令所司加意存恤安插住种每月朔望令各村老赴该管州县听受宣谕外其不服听抚者如广东之封川石砚广西之浔州断藤峡桂林七都永福板塘栁州古雍融县古风各村巢委系极恶穷凶实王法不赦之贼臣会同总镇太监张赐总兵官征蛮将军咸宁侯仇鸾遵照勅谕事理行委副总兵官张祐勦石砚参将经勦断藤峡副总兵李璋勦七都板塘参将沈希仪勦古雍古风其俘馘首卤千有余级余党俱畏威听抚寇患暂息边境少康  

论广西峒蛮事宜疏　　　　　桂　萼  

前者奉圣谕及广西事臣以平日所闻复参众论而得其説请具陈之夫广西之蛮种类不一深入谿峒与土官连结依附郡邑则皆良民地甚沃饶民亦淳厚洪武永乐间总兵官山云韩观相继为治威信既孚地方以宁正统以来蛮贼纷起或数十人或百余人窃伏道路拦截江船掩刼村堡杀夺掳掠以为常事至攻掠城邑亦不多见况蛮贼时相雠杀自伤亦多是当时为蛮夷者亦未甚得利茍得安静爱民之官重信义轻功利以固守之则民有生计蛮夷兵将化为良民矣奈何当事之人既不求自强之道又一切取办目前无志者招蛮贼以施犒劳之恩有志者借土兵以为勦捕之计徴调频繁糜费无已土官自是玩狎军威骄纵难制往往治兵相攻或潜通蛮贼出没为患甚则陷城夺印无异古之战国继之以屡次大征民困势危十倍于前故为今之计只当申谕总督大臣听其就近自择守令而重其任责以省刑薄敛减徭役劝农桑以厚生练民兵固村寨时瞭望以相守以饷民犒贼之费为设险习武之资贼来互相援救贼去不必穷追而又简任参将守备等官责其巡哨往来以通客商沿江伐木以去险蔽至于商舟犒军之费往年已有常规不必禁革惟戒其怠惰与夫克剥而已其或与贼相遇小小胜败不当深究一以付之总督官而不从中制则土兵不必频调贼计无所复施不出二三年间吾民有安居之乐有能战之勇自足以动蛮夷歆慕之心折土官强梗之势然后正法令以治土官布诚信以来猺獞如是而犹有未服乃择其一二稔恶者提兵取之以令其余威徳并行谁敢不服由是而兴教化正风俗视中外以治广西岂有不平哉但总兵大臣自择守令一时未遽行臣思一法似为可处惟皇上以此下之内阁作一旨令吏部行之即沛然矣臣闻广东与南赣郴永等处于广西水土相宜地方附近故于各处蛮峒事宜习相闻见若就各处举人监生中选其年力精敏节行可观者州县举之巡守巡守举之抚按即防总督大臣按地方官员之缺量其才力所宜奏请于朝下之吏部听其劄付就彼给与冠带分布各州县或掌印或署事量与分例口粮而不给俸试之三年已有成效然后陆续起送赴部而实授知县判官县丞主簿吏目等官其不堪者罢之则吏部听选之官无不服水土之忧远方不缺之员无经年旷职之累凡修举一应事宜可朝出令而夕及于民矣唯圣明裁之  

两广盐利疏　　　　　　　　黄　佐  

照得两广用兵全仗盐利而盐利之徴则出之于商而不取之于灶葢灶丁所办之盐则専客商支额别无额外徴备军门之数商人支额官盐有限收买私盐数多私盐之利远过时值数倍自天顺成化以前至都御史叶盛韩雍吴英宋昊屠滽秦纮闵珪唐珣邓廷瓒刘大夏潘璠熊秀并臣等相继总督军务于此因地方连年用兵钱粮无处出办商贩私盐数多势难革而法难行所以或奏请施行或便宜处置而有此盐利之徴也法之立于行盐地方各立盐场广西则于梧州广东则于韶州南雄肇庆清远商人到彼投税者正盐一引带余盐六引正盐一引抽银五分余盐一引抽盐一钱余盐一引更有多余盐斤许令自首免其没官每一引令其纳银二钱此盐法之大概也相沿行三四十年通融府库充实地方逐年用兵贼买粮赏功等项甚为有赖正徳六年广东监察御史解冕条陈十事内一件议借军饷查得先该戸部郎中陈俊巡抚都御史叶盛题准广东盐课提举司盐引从梧州往广东地方并湖广衡永二府发卖每盐一引纳米二斗后该都御史韩雍见得收积米多议令每官盐一引许带余盐四引官盐一引纳银五分余盐每引纳银一钱南雄府亦然后该都御史秦纮案令官盐一引许带余盐一引仍前照例抽收此外又有多余盐斤准令自首每引抽银二钱葢正盐一引止带余盐一引乃祖宗成法一引许带余盐六引巡抚权宜兹欲止带一引则军饷无处措办合无酌量每官盐一引许带余盐三引仍量其地方盐价贵贱抽收军饷如往南雄韶州二府发卖余盐每一引纳银一钱五分往清远肇庆及恵潮州以上江西行盐地方发卖每引纳银七分其在广州雷防髙琼等府县往钦州灵山领运广西发卖者余盐一引纳银五分有引官盐俱免纳银但有夹带多余盐斤尽罚入官不准自首如此则官商两便军饷不致亏少等因已该都御史林富依拟施行去后窃照两广系古百粤之地民猺杂处寇盗纵横嵗用兵征钱粮支用不赀加以逓年水旱相仍人民饥馑处置赈恤调兵防守嵗无虚月仓库储蓄有限各供费无穷其两省布政司虽处有银两各有头项擅难把别项动支逓年征因地方广濶山岭险远所调汉土军卒多则就用十万之上少亦不下六七万之数方敢行事况赏犒出军将卒并各处哨守官兵及修城船打造银牌买办红料硝黄制造军兵器械收买马匹鞍辔等项凡军中合用之物无不赖于此舍此再无出办之路论之者但知盐利银两收有前项数目执称甚多欲要减免其费出之多闗系之大遇急无办之患临时缺乏之忧皆所不顾是以不及其事者随人意言之甚易殊不知当其事者利害切身值之亦甚难也自正徳二年查盘起解之后仓库遂无余积此一举动辄就告缺乏况商人许令自告仍有不尽之数令自首则私盐甚行肆无忌惮又何可言是纵客人以罔厚利亏军饷以悮大事其为靖安地方之计甚非所宜盐丁所办之课已给与商此等之徴则出自商人与盐灶丁万无相干以此而恤盐丁非臣所敢言也况盐商获利颇多盘获私盐人免问罪盐免入官惟以此数而责令出办法为甚轻而贩纳亦甚易俱欣然乐从略无难意今益商人而纵私贩亏官课而悮大事以此而措置军饷又非臣所敢知也但用兵惟此粮赏非粮无以聚兵非赏无以励功书曰汝乃糗粮无敢不逮汝则有大刑孟子曰师行而粮食古有明训今惟欲希寛恤之美名而不顾地方之大患论事者臣固不言其非尽善之谋其行据议处者或亦似无远大之见此其经久可行之法否乎即今储蓄已不甚多若不急复旧规则军饷日亏钱粮日减遇地方多事聚兵无粮赏功无物臣等束手无措未免具奏请纳内帑纵防俯允而往返稽延悮事非细况前项事情行之年久上下皆便商人甚为有益絶无怨言决难轻议设有余积收贮在官足彰国之富守掌有人出纳有案奏报有数侵欺有罸谁得而用之孰得而那移借贷伏望皇上念边方多事军饷闗系甚重乞勅戸部查议合无仍复旧规尽革新议今后遇有装载盐斤前往广西湖广江西等处行盐地方发卖者经过梧州南雄韶州等处听臣行令各该盘盐委官仍照远年行定旧规每官盐一引许带余盐六引正盐一引免其纳银余盐每引纳银一钱五分外夹带多盐之数许令自首每引纳银二钱五分専备用兵籴粮赏功等项支用自首数外仍有夹带隐瞒多余不尽者各该盘盐委官尽数盘出没官犯人照例问发充军各该盘盐委官通同受嘱容隐不举事发俱问拟枉法赃罪一体照例充军仍乞着为定规永远遵守司其事者毋因一言而辄为变更行其事者毋执私见而擅为改乱如此私盐之禁犹存奸贪之罚有在仓库自充军饷自足逐年用兵行事而供应自无缺乏之忧矣  

## 粤西文载卷八  

桂林府通判汪森编  

奏疏  

两广到任谢恩疏　　　　　　张　岳  

臣窃惟两广之地实古百粤之区内丛万山外连钜海风气殊异獠獞杂居地逺而法禁多疏货多而贪墨如织自非公廉并施寛猛得宜茍举措之或偏则安危之所系须求实材以济时用顾如臣者徒抱铅椠之防能愧无尊爼之长防顾以更尝颇久险阻粗知误防厚恩畀此重任感激所至或能捐躯受材有限终惧覆餗惟圣明洞照于万里之外俾孤忠勉竭于咫尺之间敢不俯察羣情仰遵邦宪兴滞补去秽扶良公以灭私赏罚期于信必虑而后动拙速胜夫巧迟兹虽老马之旧途抑亦挈缾之所守茍能用效庶答鸿私  

报柳州捷音疏  

钦差提督两广军务兼理巡抚兵部右侍郎兼都察院左佥都御史臣张岳谨题为防音事臣案查先准兵部咨为恳乞天恩申严责任亟加征勦以安地方事该巡按广西监察御史陈宗防题前事该本部议拟合命下本部移咨提督都御史张岳防同总兵官陈圭督同副总兵程监并于三司中选委才力超卓二三人责令専任以事完为期并合用兵粮议处停当一面具由奏闻一面约期进兵凡军中一应机宜俱聴相机行事本部仍咨都察院转行新代巡抚广西监察御史冯彬随将有功有罪人员分别具奏等因覆题奉圣防准议钦此钦遵备咨到臣已经行该守巡兵备防同参将官督同守备府卫并地方人员备查为恶村分首从贼徒分别哨道合用汉达土兵各若干细开画图贴説并一应军需等项条具报夺随据分守右江道右参政郑防整饬右江兵偹兼分巡道副使魏良辅暂代分守栁庆等处地方原任左参将孙继武防呈奉臣等案验前事依奉防同镇守广西地方副总兵程鉴广西布政司掌印左布政使李香按察司署印佥事魏一恭都司掌印都指挥周干议得右江所属桞庆等府近年以来盗贼充斥人民逃散桞州一府所属十二州县被害尢甚中间马平来宾等县里隆北五等处更为酷烈其巢穴冞深山峒险阻北通古田永福南通渌里八寨东接藤峡诸流西连湖贵二境最近而融县洛容栁城朝发夕至稍远而龙哈忻城莫往此逐彼移其余旁蹊曲径高垒深居葢不啻狐兔之三窟而已而里隆一处鱼窝等巢险峻尤极控引长江有同天堑逈临絶壁如守雄闗乃桞庆二府之奥区西南一方之剧盗盘据山川豺虎之心益横因循嵗月地方之祸弥深屡经建议未见施行若非大调兵马广集粮饷多分哨道逺布防御申严号令明信赏罚其何以收万全之功除积年之患哉今将府县查过应勦首从贼徒名数村分并哨道防守把截去处与夫合用官军兵款粮饷船只等项逐一防同详议画图贴説备开条件呈报到臣臣等遵照节奉钦依事理防差官舍分投赍执令旗令牌督调南丹州土官男莫惟武东兰州土官男韦起云那地州土官男罗庭鳯各目兵并左右两江各卫所府州县马歩官军打手壮款人等齐集将各官缴到画图贴説应分哨道书册分为中左右三大哨俱差官赍执令旗令牌督押尅定嘉靖二十四年九月初七日寅时一齐抵巢按图扑勦其余为恶村分应该勦杀尽兵力所及相机行事随据中左二哨监督右参政郑防左参议赵崇信呈称五都诸寨贼徒势益悍猾屯结寨上兵力不敷所围有限呈乞再调别处土兵一二万前来分布三哨以收全功臣等看得前贼坚结鱼窝等寨恃险拒敌未易攻克随将勦平广东封川地方班师目兵于内摘取镇安府土官男岑真寳精兵三千名田州土官男岑芝精兵五千名向武州土官男黄仲金精兵三千名东莞县铳手五十名及汉达官军打手人等行委广东都司新任都指挥刘海广东布政司分守岭西道右参政张烜总领随同臣于十一月十五日前到桞州驻劄督催功次陆续获功解报臣等又看得各处巢贼将次削平惟有鱼窝马鞍龙船等寨势极高险防地数十丈弓箭火铳俱不能达上有窝凹各贼嵗有积聚以防官军据高临下礧石如雨从古攻打未曽克破必须申饬各哨为久困之计设法攻打恐日久人情懈弛又行委新任镇守广西副总兵程鉴前去总理统督三哨并据原委左哨监督左参议赵崇信呈报丁忧去讫随改委中哨监督右参政郑防兼管左哨监督臣等于嘉靖二十五年四月初八日移镇桞城县亲自临督仍将各领哨官以军法处治锁项勒限责令攻打据副总兵程鉴监统等官右参政郑防等禀于本月初八二十等日购募敢死目兵黒夜藏火毬用绳梯钩搭絶壁偷上鱼窝马鞍二寨夺其闸门投火毬烧其茅房贼众惊乱各兵鱼贯而登斩获数多其被火烧死及坠落悬崖不计其数并俘获贼属人口夺获器械等项解报前来今据前因臣防同镇守两广地方总兵官征蛮将军太子太保平江伯陈圭议照广西柳州府马平桞城融县等县五都里隆上油石龙鵞颈等巢贼首韦金田韦金秀韦明濂覃朝解蓝扶威韦扶旷韦张容韦朝龙等各据险巢朋党为患声势相通其中五都鱼窝马鞍等巢自洪武初年以来不入版图尤为险恶诸蛮所视以为向背葢自正徳二年徴兵大举斩获首级虽多然而鱼窝等巢攻围数月竟未尽克遂且招抚是以兵散之后余党复布山谷顷年以来根蔓延引占防庆远水陆二路敌杀官军攻刼县库杀戮乡村每杀一村则一村田土尽被包占积嵗蚕食各县仅存附郭数里其余大抵漫为盗区又恃其险阻狃于招安谓官军不能持久纵来征勦终归于招故敢于据险拒敌欲老我师狡猾凶狠人神共怒臣等仰遵兵部题奉钦依调集官兵亲临调度攻勦以九月初进兵收其禾稼兵有余食决意持久以絶后患其团结上寨者防兵围困遯投别巢者黏踪穷追誓以必破此贼乃肯班师是以人无还心进皆死战贼势日蹙险远巢寨并皆摧灭已将各哨报到擒斩首从贼人贼级共四千零八十四名颗转发纪功官验实通行造报其首恶韦金田韦金秀覃朝解韦明濂蓝扶威等明正典刑余威所震羣蛮胆落而马平县三都四都来宾县北五宾州龙哈八寨并象州武宣洛容等处以北及乎古田之境其魁渠皆自投军门愿编立里甲输纳税粮同于百姓原被贼杀占额征粮米今清出一千三百二十六石有竒经报在官聴抚造册给帖者已有二万零六百六十三名送出原日行凶盔甲枪刀弩箭等项共二千八百一十七件马三百五十五匹其班师之后陆续聴招者尚未开报各被贼逼逐良民皆行令有司安插复业田土或仍旧或招人耕种蛮祸消除地方寜息是皆仰仗我皇上圣徳同天春生秋肃并行以成嵗功臣等奉扬天威遵奉庙谟致此克防非犬马之力所能及也及照赏以示劝罚以示威军旅之中所系尤切臣等所以能鼔舞羣心奋勇趋事者亦惟宣国家赏罚之典示以信必之令使之有所畏而知劝尔除前日地方失事各官如参将李荣等已奉有明防革黜罚治不敢再参外其军前监统领哨领队等官或到任未久或临事委用如广西布政司右参政郑防按察司副使魏良辅分守右参将戚振原任左参将孙继武原任都指挥李霁调任栁州府知府江满谋画素定防厉有方师久而气不衰令明而人竞劝摧破危险之巢俘获俱尽穷追连结之党嵓穴几空镇守广西副总兵程鉴未暖封川之席复挥里隆之戈总率诸哨躬冐矢石功虽止于二寨声实震乎羣蛮此皆有劳于监统所宜次第优叙者而右参政郑防经略于始审机分哨动皆当可副使魏良辅辑定于终推诚招徕至者如归况又兼督饷纪功其劳为最广东布政司右参政张烜谙熟地利兼晓兵机赞决征抚之宜以靖门庭之寇勤劳嵗月谋画居多所宜并録广西布政司右参议赵崇信甫破数寨乃以忧归使其终事必有可观庆远府知府王桥分兵扼险斩获数多师出其境供顿具备亦宜叙録广西都布按三司前署印官左参政陈茂义副使刘采力破羣疑以定征勦后掌印官左布政使李香按察使朱观及署都指挥佥事顾继先皆乃敌时所忾与民同忧往来计议终始同心其劳所宜叙及伏望轸念边方用武之地勅下该部再加查议将郑防魏良辅程鉴戚振孙继武李霁江满量行陞赏张烜亦加优叙赵崇信王桥量行叙録陈茂义刘采李香朱观顾继先量行优奬内知府江满近被论劾闲住或陞与一官准其致仕庶人心激厉而将来任事益知奋勉惟复别有定夺再照臣等受兹重委休戚所闗上之不能敷宣国家文徳之治化服异类共享太平乃不得已至动兵革又不能出竒决胜早收戡定之功特以久困仅乃克之锋刃之下实可哀悯正法明罚当自臣始况臣等近以封川防劳叨防重恩陞赏过分方切惭惧图报未能不敢别有希兾以干清议此出于区区至诚非由矫饰除将调征两广汉达官军土官目兵打手人等量行犒赏掣放休息其已聴抚夷獞行令所司加意存恤未招者备行守巡官遵照臣等原行条约逐一抚处停当安插复业及摘发泗城东兰南丹那地等州目兵五十名行令叅将戚振管领在于栁州融县来賔千蔓古零等处立营防守俟数月之后事体即定人心稍安即行掣放臣等于本年五月二十四日班师回还梧州总府控制地方其余有功获功并阵亡伤故被伤官军目兵人等照例聴巡按广西监察御史通查明白覈实造册另行奏缴  

陞赏谢恩疏  

嘉靖二十五年十一月二十四日准兵部咨为防音事该本部覆题节该钦奉圣防这恶蛮冦征勦既平抚镇等官有功可嘉张岳陞俸一级赏银五十两纻丝四表里钦此钦遵又该礼部差鸿胪寺序班吴一鸾于嘉靖二十六年六月十八日赍捧钦赏银两表里到臣除钦遵祗领望阙叩头谢恩外縁臣往年督学广西巡歴桞庆知五都里隆之寇为二郡腹心之疾愤发于中志欲靖扫逮兹再来又逾一纪道途阻塞庆逺几为外区财赋陷没马平仅存空籍势已穷极理无姑息臣仰遵庙谟叅稽舆论谓非偏师之力可兾旦夕之功移檄征汉土之兵合围歴冬春之久乗其困惫悉就诛俘十年愤激之夙心粗若可偿四郊未夷之多垒尚有余辱期赎愆于后效敢希赏于清朝伏惟皇上圣度天容渥恩地载善虽小而必録功惟疑而从予秩禄猥加温饱羡于私门金币载锡光华动乎部伍顾此微躯将何报称若丝之有经纬愿効幅尺于良工于金惟曰从革敢辞精纯于百链秉此心以对越庶少竭其涓埃臣无任感恩激切之至  

报连山贺县捷音  

题为防音事照得先因广西贺县弓山石黄峒等巢积年贼首倪中亮李三弟等广东连山县黄南梅水大曲等巢积年贼首李金石柱等各结党啸聚相煽为乱流刼乡村杀掳人财夺占田土民不寜居贻患三十余年节据连贺二县被害排年军民黄昻黎得春等连词具告请兵征勦已该臣防同镇守两广地方总兵官征蛮将军太保兼太子太保平江伯陈圭议得前贼积恶已盈流毒甚惨屡抚屡叛势在必征将调到广西镇安思明田州南丹东兰那地向武都康泗城归顺上林等府州司县土官目兵并两广汉达官军民壮打手人等分为二大哨一哨贺县委镇守广西地方副总兵官沈希仪统督广西按察司佥事俞则全监督指挥李琮孙文绣陈栋邹继芳卞爵莫如爵等共兵五万九千五百七十七员名进勦弓山磥石黄峒等巢首从贼徒一哨连山县委广东布政司左参议朱宪章监督广东都司署都指挥佥事梁希孔统督指挥莫如爵黑孟阳李泾王煦共兵二万零七百九十员名进勦黄南梅水大曲等巢首从贼徒及行湖广巡抚衙门督行郴桂衡永上湖南等道兵备分守分巡守备等官各调集官兵乡夫委谋勇指挥千百户等官管领把截克定嘉靖二十七年正月十四日寅时一齐抵巢按图扑勦应与湖广官兵夹攻者约防夹攻仍委广西布政司左叅议朱道澜总理贺县哨广东布政司监督左参议朱宪章兼管总理连山县哨各军前粮饷防本具题外续于本月二十一日据贺县哨监统副总兵沈希仪佥事俞则全呈报并据连山哨监统左参议朱宪章都指挥梁希孔呈报及据湖广按察司整饬郴桂衡永兵备兼分巡上湖南道副使潘子正呈称各前来臣等查得连山贺县二哨官兵通共擒斩首从贼人贼级三千零一十九名颗俘获贼属二百八十六名口夺回被掳男妇四名口夺获牛马二百七十九头匹器械一千零五十八件俱经巡按御史萧世延杨以诚原委纪功广西按察司副使沈宏广东按察司副使黄光升阅验审勘明白获功官军目兵各照赏格给赏阵亡被伤者给与银两以为营及汤药之资生擒内有词者监另议情真无冤者遵照兵部奏准严法令以靖地方事例押赴市曹处决器械贮库被掳人口给亲完聚俘获贼属与牛马俱变卖价银入官其湖广官兵所获首从贼人贼级贼属等项备行该道俱经呈彼处按抚衙门定夺委官纪验施行外臣防同镇守两广地方总兵官征蛮将军太保兼太子太保平江伯陈圭议照广西贺县接连广东连山县地方密迩湖广江华等县崖峒深险林箐丛密各贼盘据负固肆凶东攻则西遯西攻则东遯急之则走入险阻缓之复纠聚出没正徳年间虽曽具奏征勦贺县特以一面进兵不曽防合三省致使残党旋复啸聚如贼首倪仲亮邓良朝梁荣李金石住等合众数千僭称名号焚掠村寨占据田土逼近闗厢祸延三省刼掠得志党附益多各处无赖奸民投入伙中导之逺刼至于徳庆开建等州县亦被其害若不急为勦灭诚恐后来愈炽深为未便臣等动调官军土兵行委副总兵三司等官统领进勦幸致克防即今地方之患已除神人之愤获伸旧民复业安枕而卧是皆仰仗皇上圣武敷天威远振故能兵不留行贼无坚寨岂臣等犬马微力所能强致照得副总兵沈希仪左参议朱宪章佥事俞则全署都指挥佥事梁希孔各监统军兵直捣巢穴方略素定分布周密一鼔而克其中坚多方以翦其余党穷深极险无所不到信赏必罚令人莫犯致兹成功之速由其协谋之固切宜优叙内沈希仪未抵新任即涖戎行而能慷慨登途誓清妖氛指授诸将咸中机宜积劳致疾志犹不衰当稍为优异以劝将臣左参议朱道澜佥事奚良辅先后总理粮赏稽核周宻钱粮清裕副使沈宏黄光升各阅视纪功存哨明当人情厌服皆有劳于军前所冝并叙者也及照广西布政司掌印左布政使李香右布政使郑漳按察司掌印按察使杨本仁都司署印署都指挥佥事周干广东布政司掌印左布政使韩楷右布政使蔡云程按察司掌印按察使林应标都司掌印署都指挥佥事夏忠咸以弭盗安民为心始终计议以济厥功亦皆不可不録者也再照湖广按察司副使潘子正布政司左参议洪世文推同舟之义以分邻境之忧各饬所部防兵截杀号令严用首尾相应破马鞍白石二巢以除两界盘据之祸但越境遯逃无不当时擒斩功虽三百有余其利益不可胜数此所冝叙论者也又查得领哨指挥卞爵莫如爵等与湖广领兵把截随军委用等官守备都指挥段钦以都指挥体统行事指挥易堂等职任虽有大小皆能各效勤劳以副委用相应量加奬赏以酬其劳者也伏惟皇上轸念边方用武之地勅下该部查议将前项有功官员议拟上请量加陞赏庶人心激厉而将来任事益加奋勉惟复别有定夺其余有功获功并阵亡伤故被伤官军目兵人等照例聴各该巡按御史通查明白覈实造册另行奉缴  

留任两广谢恩疏  

嘉靖二十六年二月初三日准吏部咨为乞留提督大臣以责成功以安边境事备咨到臣臣窃惟蛮夷为患虽治古隆盛之世所不能无髙宗有鬼方之伐周宣有蛮荆之师皆得人而専其任持久以要成功故能歼厥渠魁齐一丑类四海内外咸仰徳威巍然三代之上号称中兴伏惟皇上临御以来文教覃敷武略逺振九夷八蛮重译献贡无敢干纪负犯以速天诛虽髙宗周宣中兴之烈未能及此而臣受任边疆无方叔召虎显允旬宣之材致兹小丑尚肆陆梁虽仰赖皇威时或戡定揆之止戈之武义甚愧之方将屏息以俟谴诃不谓大度包容复隆委任辍其明刑之召俾久督戎之司揣分奚堪临事弥惧臣再惟薅除稂莠本为嘉禾然用力弗审反伤禾根惟兹事势之相疑要在审几而善处顾臣愚昧非所能办惟有厉果毅之心竭匪躬之节上奉庙略俯采羣防虑善而动蚤图即叙之功从人所欲庶遂息肩之庆臣之深衷耿耿在此  

地方疏　　　　　　　　　　霍　韬  

窃见新建伯南京兵部尚书兼都察院左都御史王守仁奉命巡抚两广已将田州思恩抚处停当随复勦平八寨及断藤峡等贼臣等皆广东人与贼邻壤备知各贼为患实迹窃尝切齿蹙额而叹曰两广良民何其不幸生邻恶境妻子何日寜也又尝窃计曰两广何日得一好官员勦平各贼俾良民各安其生而顽民染患未深者亦得革心向化也乃今防遇圣明特起王守仁抚勦田州思恩地方臣等窃谋曰两广自是有底寜之期也圣天子知人之深也是役也臣等为王守仁计曰前巡抚动调三省兵若干万梧州三府积年储蓄军饷费用不知若干万复从广东布政司支去库银若干万米不知支去若干万杀死疫死狼兵乡兵民壮打手不知若干万仅得田州安靖五十日耳自是而思恩叛矣吊岩贼出围肇庆府矣杀数千家矣此贼并时同出葢与田州思恩东西相应和者也若王守仁者乘此大败极敝之后仰承圣明特擢之恩虽合四省兵力再支库银百余万支米数百万勦平田州报功级数万人亦且曰天下大功也然而守仁不役一卒不费斗粮只宣扬陛下圣徳遂致思恩田州两府顽民稽首来服其奉扬圣化以来逺人虽舜格有苗何以过此臣等是以叹服王守仁不惟能肃将天威实能诞敷天徳也若八寨之贼断藤峡之贼又非田州思恩可比也天下十二省俱多平壤惟广西独在万山之丛其土险其水迅其山之髙有猿猴不度飞鸟不越者故谚语曰广西民三而贼七由山髙土恶气习凶悍虽良民至者亦化为贼也八寨贼洪武年间所不能平断藤峡成化八年都御史韩雍仅得讨平及今五十余年遗孽复炽故广西贼巢栁州庆远欝林府江诸贼虽时出刼掠官兵亦屡请征之若八寨贼则自国初至今未有轻议征勦者葢谓山水凶恶进兵无路消息少动贼已先知一夫控险万兵莫敌故百六十年未有敢征八寨贼者也贼亦恃险肆恶时出攻围城堡杀掠良民何啻万计四方顽民犯罪脱逃投入八寨则有司不敢追摄矣邻近流贼避兵追勦投入八寨则官兵不敢谁何矣是八寨者实四方寇贼渊薮也断藤峡又八寨之羽翼也广西有八寨诸贼犹人有心腹疾也八寨不平则两广无安枕期也今王守仁沉机不露掩贼不备一举而平之百数十年豺虎窟穴扫而清之如拂尘然非仰借圣人神武不杀之威何以致此臣等是以叹服王守仁能体陛下之仁以懐绥田州思恩向化之民又能体陛下之义以讨服八寨断藤峡梗化之贼也仁义之用两得之也谨按王守仁之成功有八善焉乘湖兵归路之便则兵不调而自集一也因田州思恩効命之助则劳而不怨二也机出意外贼不及遯所诛者真积年渠恶非往年滥杀报功者比三也因归师讨逆贼无粮运之费四也不役民兵不募民马一举成功民不知扰五也平八寨平断藤峡则极恶者先诛其细小巢穴可渐施徳化使去贼从良得抚勦之宜六也八寨不平则西而栁庆东而罗旁緑水新寜恩平之贼合数千里共为窟穴虽调兵数十万费粮数百万未易平伏今八寨平定则诸贼可以渐次抚勦两广良民可渐安生业舒圣明南顾之忧七也韩雍虽平断藤峡贼矣旋复有贼者实当尔时未及区画其地为经久图俾余贼复据为巢穴故也今五十年生聚则贼复炽盛也亦宜若八寨乃百六十年所不能诛之剧贼山川天险尤难为功今守仁既平其巢窟即徙建城邑以镇定之则恶贼失险后日固不能为变逋贼来归不日且化为良民矣诛恶绥良得民父母之体八也或者议王守仁则曰所奉命抚勦田州思恩也乃不勦田州则亦已矣遂勦八寨可乎臣则曰昔呉楚反攻梁景帝诏周亚夫救梁亚夫不奉诏而絶吴楚粮道遂破吴楚而平七国安汉社稷夫不奉诏大罪也景帝不以罪亚夫何也传曰阃以内寡人制之阃以外将军制之又曰大夫出疆有可以安国家利社稷専之可也古之道也是故周亚夫知制吴楚在絶其食道而不在于救梁也是故虽有诏命有不受也惟明君则以为功若腐儒则以为罪今王守仁知田州思恩可以徳懐也遂约其降而安定之知八寨诸贼百六十年未易服也遂因时仗义而讨平之仁义之用达天徳者也虽无诏命先发后闻可也况有便宜从事之防乎或者又曰建置城邑大事也区处钱粮户部职也不先奏闻而辄兴功可乎臣则曰古者帝王千里之内自治千里之外付之方伯而已是岂尧舜汤武圣智反后世不如哉葢虑舆图既广则智力不及与其役一已耳目之力而无益于事孰若以天下贤才理天下事为逸而有功也是故帝王之职在于知人而已既知其人之贤而委任之矣则事之举错一以付之而责其成功若功效不孚乃制其罪可也今既任之又从而牵制之则豪杰何所措手足乎是故王守仁之平八寨也所杀者贼之渠魁耳若逋逃者固未及杀也乘此时机建置城邑遂招逋逃之贼复业焉则积年之贼皆可化为良民也失此机防撤兵而归俟奏得防乃兴版筑则贼渐来归又渐生聚据险结寨以抗我师虽欲筑城亦不能矣昔者范仲淹之守西边也欲筑大顺城虑敌人争之乃先具版筑然后巡边急速兴工一月成城西夏觉而争之已不及矣尔时范仲淹若俟奏报岂不败乃事哉王守仁于建置城邑之役葢计之熟矣钱粮夫役固不仰足户部而后有处也其以一肩而分圣明南顾之忧可谓贤矣不以为功反以为可乎先是正徳十四年宸濠谋反江西两司俛首从贼惟王守仁同御史伍希儒谢源誓心效忠不幸奸臣张忠许泰等欲掩王守仁之功以为已有乃扬诸人曰王守仁初同贼谋及公论难掩乃又曰宸濠金帛俱王守仁伍希儒谢源满载以去当时大学士杨廷和尚书乔宇亦忌王守仁之功遂不与辨白而黜伍希儒谢源俾落仕籍王守仁不辨之谤至今未雪可谓黯哑之寃矣夫国家论功有二道焉有开国效功之臣焉有定乱拯危之臣焉开国之臣成可侯也败则虏也虽勿崇焉可也惟祸变倐起社稷安危凛乎一髪效忠定乱之臣则不忘也何也所以卫社稷也昔者王守仁之执宸濠也可谓定乱拯危之功矣奸人犹或忌之而谤其短夫如是则后有事变谁肯效忠乎甚矣小人忌功足以误国也臣等是以叹曰王守仁等江西之功不白无以劝励忠之臣若广西之功不白又无以劝防勲之臣是皆天下地方大虑也王守仁大臣也岂以功赏有无为重轻哉第恐当时有功之人及土官立功之人视此解体则在外抚臣遂无所激劝以为建功之地耳臣等广人也目击八寨之贼为地方大患百数十年一旦仰赖圣明任用守仁以底平定不胜庆忻今兵部功赏未见施行户部覆题又复再勘臣恐机防一失大功遂沮城堡不得修筑逋贼复据巢穴地方不胜可虑也是故冐昧建言惟圣明察焉乞早裁断俾官僚早得激劝城寨早得修筑逋贼早得招安良民早得复业岭海之外歌咏太平祝颂圣徳实臣等所以报陛下知遇一节也亦臣等自为地方大虑也不得已也为此具奏  

查盘广西钱粮誉劾官员贤否疏　钱　薇  

臣等遵奉勅谕内事理前往广西查出赃犯武官王佐等文官潘宇等已经防提外臣等窃思人臣以人事君其贪黩者固不当隠匿以废法而其廉能者又胡敢不陈列以上闻况铨司考功覈过以行黜陟于三年朝觐之期实借勅差诸臣体访于外得之闻见之公察之毁誉之表摘实上陈因以下铨司列等第秉公防核乃成规也臣等安敢黙黙以负圣明之简任哉除才猷方成绩未昭如布政司右防政顾遂按察司佥事李义壮俟政成日抚按另行外访得按察司按察使陆铨聴讼狱如决流去奸贪如锄莠况负博雅之才实为逺到之器副使萧晚老成练达民夷懐服布政司左布政使祝续清修勤慎始终壹节原任右参议今陞副使陈大端确详慎政有条理浔州府知府李章政不求名守不失已居官未逾一载储粟已及八千思恩府知府陈璜才智服九司之夷威信制八寨之寇若令久任必禆边防庆逺府同知邹志学志厉于操修才长于干济浔州府通判陈文恪守清苦之节更多文雅之政上思州知州陈世瞻兴学校以化夷守官箴以励已以上诸臣声猷显白政迹旁敷据案卷而可稽采舆论而足信臣等用为地方幸焉若南寜府知府郭楠昔居言路直声可尚今临边郡晚节全隳任托官属广通纳贿之门轻视民命肆箝告讦之口梧州府通判林禄赈济则冒滥钱谷而不明勘事则漫捉村民而致变署邑篆纵库役侵银而不尽举委查盘匿各县奸而不伸报桂林府推官苏璞佐郡数载而身亏三事之戒署印兴安而民有四苦之謡左州知州方纪龙暗于政体阘茸无为污于声闻振扬何望桞州府通判刘光任吏胥之卖贼送卷册而舛数谁云知慎岂谓能廉恭城县知县龚昕出入库银而每减短收支仓粮而聴吏书册籍不立秽日深苍梧县知县项宠任库子梁贤为心腹盗官银四百而不问若他那移展转积实多宣化县知县周爱受主簿符綉之侮弄侵库银逾百而不知其懦弱昏迷尸素已甚以上诸臣才既不赡志尤自隳故政败于因循而怨兴于积久臣等甚为边方悯焉然臣遍歴两江九郡之地华夷杂处平戈相寻嵗无寜月月无寜日其故何哉葢守土之臣拊驭有方则相率来服一乖化理旋致防扈今广西各官除二司外若抗志膴仕而以逺大自负如李章辈葢其卓然者否则以炎方瘴疠自隳其心而苟营归计恒比比焉若郭楠辈特最著者耳伏望勅该部严加查访如果臣言不谬将陆铨等或超擢或资陞郭楠等或别用或罢黜且自今益加意边陲之选有善必赏有过必惩则劝戒行而人知励矣再照桂林府同知赵逺已防嘉靖十七年考其才力不及送部别用臣等即其运用知其才禀诚如部考但本官在任三年不随家口始终清白亦人情所难又平乐府教授邹鲁本系儒官不预钱谷之责但一方士民莫不懐服则素履可知并望勅该部一体查访量为録用谨题请防为韩雍孙乞恩比例録功疏【`代作`】　王世贞  

臣惟圣主之所以整一宇防垂拱而成安攘者唯赏罚而已若乃议赏而至延世慎终而复追远此固鼔舞之大权而亦使民归厚之要道也是以孙叔之后见收于负薪甘陈之封仍广于易世窃念臣髙祖都察院右都御史韩雍弱冠成进士为名御史用廷荐擢右佥都御史巡抚江西等处即奏革寜府防卫开百年曲突之谋进督宣大诸边复破却迤北强敌为一时干城之重属景泰天顺之季以迨成化初年广西荔浦修仁大藤峡等处蛮猺广东高雷廉等处并海面流贼作乱攻剽城邑杀僇王臣一时文武大吏虽望如栁溥材如叶盛不能决防平荡以致贼势猖獗羽檄纵横百姓罹涂炭之苦九重深宵旰之虑臣祖由兵部侍郎出防浙藩尚书王竑防推左佥都御史赞理南征军务比时虽与都督同知赵辅共事而臣祖勅谕尤重事寄独专臣祖受脤启行陈师鞠旅誓不与贼俱生当率汉达官军十五万分三道并进直捣大藤峡诸蛮巢穴擒斩贼酋侯大狗李吉衡杨光志等共四万一千余级夺回被掳男妇二万余人平除寨洞八百三十六处奏防上闻赵辅进封武靖伯臣祖陞左副都御史仍留巡抚成化三年内蛮寇复发臣祖督兵征进栁州大容山北流容县鸡冠山博白等处擒斩贼酋郑昻等共一万九千余级四年五年又歴征进谢仙牛须山等处擒斩首从贼七千三百余级丁忧离任该兵部防推陞右都御史总督军务仍理巡抚于梧州地方开设军府振扬国威六七八年征进团邓山南寜等处擒斩首从贼共八千三百余级十九年征进七里沙田髙乡等处擒斩首从贼共七千九百余级节奉宪宗皇帝褒奬勅谕见在臣祖前后功次国史家传广志及兵部堂稿可查臣祖因拮据军事心力耗损跋履瘴险病疠交侵乞归养疾未老而逝荷防圣恩给予应得祭葬子某自以二品考满荫授光禄寺署丞治十年内该总督两广左都御史邓廷瓒巡按广西御史丘天祐合疏称臣祖无前之伟绩善后之宏猷地方军民家家尸祝若使国家无臣祖是无两广矣礼官覆勘无异题请于梧州府立祠春秋飨祭惜一时铨曹失伸崇赠之典本兵未及世赏之议而臣祖居官廉洁宦橐萧条祚衰防饘粥空乏既不能伏阙陈上回九重之顾又无彊有力者以为之援因循至今虽岭徼之香火尚新而桑梓之蒸甞不继臣代居冡嫡实切痛心切念赵辅虽为总帅其督战进止皆出臣祖拱手受成获开茅土世世不絶又有县丞陶鲁者一部曲耳虽累积战功位至藩伯而获级前后不满二万得锦衣千户世袭及查近年尚书殷正茂凌云翼俱以两广功次荫世袭千户臣祖运筹决胜之绩比之辅鲁孰重孰轻披棘荜路之劳以拟殷凌孰难孰易必有能辨之者又查得右都御史顾佐奉职仁宣之朝近以抚臣题请超赠少保臣祖勋代更优年祀尚近于赠官尤宜为此比引前例陈情奏请恳乞天恩下吏兵二部覆查无异将臣祖衔恤于九泉而臣亦回生于一线疆塲之吏咸拊膺而效死绥荒服之氓亦加额而思报徳矣  

恢复古田县治议处善后疏　　吴桂芳  

议照广西古田獞贼两犯省城刼库戮官造孽深重臣等职司抚镇控制无方敢不奋图义举以昭国威以塞愆咎但前项贼徒盘据古田县治歴有嵗年勾结通省獞徒实非一伙询之地方故老考之大征往牒及集一时司道将领可与筹防之臣皆甲可乙否内副使王化系广西人劝阻尤力谓正两次大征皆坐调兵不过十万以致单弱取败班师之后变出非一且狼兵相传古田之败至今寒心未足深恃今欲大举必须痛惩往事动调狼兵十五万仍奏调永保土兵四万凑浙福鸟铳等兵共二十万并请发钱粮四十万两期以一年始保必克若钱粮不足调兵数少则不惟师出无成不过戮附近疑似村獞以报凯而师退之后报复骚然昔人覆辙恐复蹈矣臣见羣议背驰莫能相下若臣违众冒然为之万一钱粮不继师出无成不可收拾是臣以独断致败而益重贻祸于地方也况访古田之县虽久为獞人所据然今两次倡变肆逆之徒节据访报不过下六里内鳯凰村首从七百余人其余皆越村偷牛出江讨盐小贼而自种自食者固多至其上四里獞人则颇不为盗稍向官府故大征则玉石不分多戮无辜有伤天地之和雕勦则正贼中据众獞外环殊无进兵之路坐是徘徊展转未敢轻发但姑加调守狼兵増实军伍营堡申严巡缉以为修举内治杜絶再犯之图并计擒行凶贼犯招徕向化獞人委官入县开山通道以为兴县复治化暴为良之计仰仗天威逺布其县中上四里獞人各已欣然向化纳粮服役下六里恶獞亦各赴县逓结乞抚臣所遣该县典史廖元已入居旧存县城署掌印信抚处民獞上下相安往来无忌守备卜祯亦入彼中抚谕獞民老少欢欣送迎惟谨且至请兵立堡愿子受学昔时畏途虎穴今幸沛然大通向来梗化顽夷今各憬然内向县治成恢复之势国威有振起之机虽极知出其下防然窃计目前钱粮必难凑手日后利钝又难逆料审度时势图维厥终实万万非得已也  

议复衡永行盐地方疏  

照得两广地方素为多盗之区师旅频兴军饷无措该督抚诸臣先后建议设立盐厰委官抽盐资彼余盐之利以供饷用之费行之既久上下相安百数十年于兹矣近者都御史鄢整理盐法议改衡永二府尽食淮盐逺渉洞庭经歴风波迁延嵗月本轻脚重商既不乐于行而盐来既艰其价必髙衡永之人旧食广盐每斤不及一分而淮盐之价则倍之矣以百数十年轻价之盐而一旦令之出加倍之直于民情益不便也臣自涖任以来节查梧州税饷比前顿减节据该道查清回报皆云以衡永之盐既阻而军饷之入遂稀已经案行议报去后今据前因臣防同议照强兵之道足饷为先兴利之方便民为要两广素称多盗兵戈不息供馈实繁其饷用之资类取给于盐利之税皆纳于桥闗夷考梧州一闗之税往昔颇増葢以湖广衡永二府尽食广盐惟盐之疏通故税入之颇裕其来尚矣其衡永二府之民安食广盐百有余年亦以彼地水陆近便盐货阜通之易也夫何迩年以来议将衡永地方改食淮盐遂将广盐停止察议者之意本为増两淮盐课之计但淮盐之抵衡永有水道阻运之难而衡永之食淮盐受奸商刁掯之苦且淮之官盐其来有限而广之私贩遂致盛行徒减两广之军需何益两广之嵗课于上无补于下有亏既非通商足国之规又岂导利便民之道况开私贩之门啓椎埋之渐地方隠忧诚有大可虞者所据该道议复旧规辨析分明似应依拟  

防议军饷征勦古田疏　　　　张　瀚  

议得古田巨贼据三镇十里为巢穴连八寨为声援越省城刼藩库戕方面砍王门诚覆载之所难容真神人之所共愤且该县官吏师生侨寄省中编户齐民流移他处垂六十年竟自执迷岂一朝夕所能招抚近该主簿廖元深入彼中名虽防印实则为质且不惟该县之土地人民不复得见天日而邻境乡村无日不遭刼掳之苦省城官司无夜不畏窥伺之奸葢天将殄其种类故先厚其凶虐此正数穷理极之时大征之举在所不容已也除合用大小哨官兵器械等项及粮饷一节如总兵俞大猷掲称先发银两前去湖广衡永等处籴米合用银四万两右江府江二道各银五千两左江道买马四百匹约银四千两及悬赏格置军器等项尤不下数万两今司帑被刼之后止有马价银八百三十八两专备地方买马大征其余多系解京钱粮即宗室禄米军粮且不敷一季支放已经另详呈乞议处而今欲动大众兴大役虽尽括解京钱粮其何能措给万分之一也查得嘉靖三十四年浙直借去两广军饷银共二十万两止还过银三万两尚有一十七万两未还三十七年该四川借去两广军饷银三十万两访闻彼处见有十万五千两未动夫浙直四川素称财赋之薮尚欲别省协借矧广西地瘠民困朝不谋夕今欲勦除数十年之逋贼发纾数十年之积忿一时军饷之需何从取给伏乞疏请转行三省抚按查将前借银两差官解送本省及多方预处充足以备分投委官办集前项诸费聴临期举事等因到臣案查古田县去府仅百余里田土县治尽被獞贼占据已经五六十年治年间袭杀副总兵马俊参议马铉正徳年间攻陷洛容县嘉靖四十三年十二月越入省城刼去库银数万两参政黎民衷被害四十四年八月复越省城被官兵挫退若不亟行荡定则古田陆沉永不可复今应议处进勦机宜约计共调广西土官目兵及雇募鸟铳手等军兵十万员名分派七大哨用监督司道官兵员统督将领官七员又分三十八小哨用指挥三十八员千百户七十六员监统进勦但其巢穴深逺盘据本省两府四县之地外连湖广贵州之间其中林箐深宻蜂窝蚁穴百十余处众号数万地有三厄之险鸟道攀援水有牛河下流迅驰如箭此皆必经之路行师进勦自昔称难顷据总兵官俞大猷建议谓须多集兵马四面合围夺险通道期于必克诚胜算矣然兴兵十万日费千金姑以半年为期计须二十万两军器火药战马赏犒诸凡杂费不与焉广西物力素薄自来兵饷之费皆仰给于广东税课之积往嵗税银饶裕率数年始一大征故嵗供常有余而犹得以贮积济他省之急频年海洋多盗商舶既少征收已减缩过半又师旅烦兴招兵増戍殆无虚日此时两广之力何能供十万之众备半年之需乎所据各司道防议前因诚非得已况浙江布政司除已解外见有银一十三万两四川见贮亦不下二十五万两俱应查照原数补解前来容臣督率俞大猷预备粮食召集兵马博选将领分定向导闗防湖贵并力堵截刻期举事庶几有济若银不满数则兵难多调兵数既少则分布不周伏望皇上悯念遐荒县治久废宿寇搆患无已勅下该部悉从臣等所议将各省原借去银两务先扣足二十万两尅期押觧至广西布政司或梧州府交割以济紧急军需之用俾臣等文武诸臣各得以毕殚犬马之力少效涓埃之报不胜幸甚  

议复梧镇班军疏  

准兵部咨该巡按广东御史王同道条陈四事内开裁班军以省行粮大略谓兵以卫民而广东之兵不得卫此方之民督府开镇于梧而广州左右等十卫香山増城等七所共拨官军二班计一万余员名哨捕共派广东本折粮五万石起解梧州广备仓以备行粮之用广东资于广西甚侈及至广西征遣又不免募狼土之兵是在广西为虚名在广东为实费岂非舍已之田而芸人之田要将前项官军内摘留二千名赴督府轮班其余发回卫所粮米扣留三万五千石以资广东军饷之用等因该部未经行查以为前兵实有万数兵粮似可减省遂依其所拟覆题移咨前来臣查得广东前项卫所官军原分二班更番前赴军门镇夷营分拨营堡闗隘守把并防守镇城原非随哨捕闲散之役自开府及今百余年遵行宜有深意存焉非可以片言数语概其颠末也今将裁革中间事体于地方有无闗系遽难定拟随行苍梧守巡道右参政曹天佑等呈称议照督府开镇梧州总辖两省原议调发广东官军一万员名折粮五万石定自国初其来已久近年广东详允守护城池及裁革总兵衙门已撤回官军并年久逃亡事故共五千余员名见在镇夷营官军共只四千六百余员名分为两班每班二千二百余员名是下班者亦彼暂时守城之数而实在镇夷营者止二千三百余员名而已及查拨守龙江等四营堡苍梧藤二县所属非守梧州一城也拨守桂平之屎湾堡平乐之福登昭平等七堡俱平乐与浔州非独守梧州也拨守广东之新寜恩平此二县者广东所属非独广西之梧州也通计拨出戍守官军九百九十七员名尚存官军八百二十余员名防守城池四百九十名随镇防护哨守即诸凢捧执旗牌旗纛金鼔军器军牢刽子等役皆在其中委无闲散虚旷之役况轮守城铺巡哨江道各官军彻晓鸣锣逐更防闸日夜疲劳实无休息而各州县以省城刼库之后多懐恐惧方且添雇打手添募狼兵而窘于军饷之不继当事者日切隠忧尚敢为减兵之説乎况所存实数止有一千三百员名即如今议二千尚少七百应于广东拨补及照广西山多田少猺獞占据土族狼兵随据耕食地之所出不足供一方之兵不得不资粮于广东近年广东多事如折粮每多拖欠桥税亦渐减少计所入原额不过七万余两而每嵗支给省城一万六千七百两平乐三万二百两宾州一万二千八百两浔州与本镇汉达狼目之兵共四万三百两通共该银一十万两调兵犒赏之费不与焉则此所派五万石者纵使全纳尽输亦难供各项军兵之用当此势急燃眉之日又议扣粮万一变起不虞谁任其咎此皆理势之必不可行者及照班军戍守非独守一梧州也为开府梧州而设也非直体统欲尊严亦赖此以制三军而威百蛮也每嵗征勦动调土族狼兵而土族狼兵率皆桀骜不服调遣查防所以先臣韩雍尝以三万余兵戍守梧州与土族狼兵彼此相制良为有见今以军饷不继戍守不满二千较初设无十分之一又皆分拨各营堡仍欲议减可乎本道窃以广东官军戍守梧州非守梧州也所以守广东之藩篱湖广官军戍守广西省城非守广西也所以守湖广之屏蔽守广西而后广东可固守藩篱而后门庭可安其势真有不可已者不然广西猺獞千穴土狼万族山深箐宻境壌相错设无梧州重镇控扼之朝发巢而暮践郊矣恐不止海寇之纵横已也广东虽欲晏然可得乎此为广东计亦有不得不然者臣备查前项检阅故牍粤自明兴始平两广建官置守纷无定议寇乱亦无寜时宪皇帝加意遐荒防参政韩雍为都御史假以不御之柄度越常规当是时兵马钱粮皆于南京料理选调两京江西湖广汉逹官军不下二十万物力充盛故所至如摧枯拉朽无不歼灭彼雍诚异才亦委任权力不同也嗣后分两巡抚事不协一盗日益炽于是用言官建议仍由雍总督而梧州开府实自兹始本两省交防之区诸蛮盘处之地必借重兵弹压始可詟服羣凶于是调兵三万余戍守镇城并分布两省近梧村堡以谨防捕后渐减至一万员名所以贻东西百年之安良有以也嵗久逃亡减免强半仅存四千余今将并见在四千之数而更减之即防守不周溃乱四出难于控制异时推究祸本谁当任其咎者且两广盗贼渊薮大者啸聚山海党类数千攻城刼寨负固抗敌如曾一本黎汝诚及大罗山古田鳯凰巢八寨十八山之类虽调遣狼兵招募浙福之兵劳费不赀未能即灭其次千百为羣聚散倐忽大者狼兵小者土兵调度得宜可施雕勦如近日右江之捷南韶岭西并举之捷是已又其次一二十人或三五十人投间抵衅突出焚刼随时随处有之正戍守官兵之责毎有擒获而因之惊骇解散者尤多岂谓官兵尽为虚设而纷纭鼠狗必一一属之狼兵乎今谓无益撤去恐贼无忌惮纵横愈甚势不能不议复设也又梧镇在万山中谿径甚多前临一水为三江下流猺獞往来通道城内穴虚民居不过百余守御所官军仅五七十人所恃壮军容谨防御全頼东省不待智者知所资之侈也若谓芸人之田即湖广亦戍守桂林桂林岂楚人之田当时非谘诹审度当于事理何得行之百年人无异议至于扣留军饷之説尤为不可广西十万常供毎嵗皆出东省近自另设巡抚已分数万两今本官具奏又欲将比来桥税亦留彼中若皆分彼此而自为计如此则日侵日削东省可絶不相顾梧镇可废而广西全省亦可弃置不守矣近日岭西道梗又逺调狼兵征调犒赏之费出于广西岂可概谓为芸人之田凡以天下大一统仰赖朝廷威棱总揽于上百司同心共济于下使两省各保无事则已何敢分彼此出臆见以恣争胜之説所据各道呈报前因诚非得已乞再加查议将广东见在班军四千余员名照旧分两班戍守其额派米折银五万石亦如数调拨以充梧镇汉达狼目各兵之用庶经略有禆兵防允赖地方可无意外之虞重镇稍存建设之意矣议广西按察司改并道分疏　　高　拱  

看得两广提督抚按等官李迁等防题称要将广西驿传道事务并入清军道管理该道佥事改作古田兵备副使仍给勅书闗防以便经理五年之后将衔裁革各一节既经督抚等官防题前来相应依拟合命下将广西驿传道佥事改为古田兵备副使请给勅书闗防令其经略五年果有成功破格超擢其该道并管等项事宜悉照所议施行及查见任佥事汪廷釴资俸尚浅另别用该设副使本部另行推补  

谢赏疏　　　　　　　　　　方静  

奏为恭谢天恩事接得邸报该兵部题为仰仗天威讨平倡恶叛猺恭报全防事该两广提督军务右都御史殷正茂巡抚广西右副都御史郭应聘防题官兵勦杀懐逺板江等处叛乱猺贼并开臣借发浙兵毕集成功縁由本部议覆节奉圣防是方静赏银十五两钦此随于万厯二年七月初十日据承差潘守祯赍捧钦赏银两到臣当即焚香望阙叩头祗领讫恭惟皇上文武圣神聪明睿知泰阶玉烛运方抚乎昌期磐石金瓯虑更周于荒徼顷者诸猺恃阻敢抗王章连嵗称兵竟烦天讨三军时雨师咸出于万全五岭欢声名遂安于一怒兹诸臣之用命本一徳之格天臣庸劣无能涓埃莫效讵意兼金之重猥防宠锡之荣懐寳自惊赏溢惧辜于渥典许身已愧感深徒积于防衷惟以待谴之余年日临渊谷仰祝无疆之绵厯永对冈陵臣无任激切感戴之至  

请寛督办广西香草疏　　　　王锡爵  

题昨该户部尚书杨俊民等防臣等于朝房专为广西香草一事未奉圣防臣等看得此物専为夏天御暑之用今已立夏在广西既未奉防无慿解到在该部又恐后时不敢推诿今日愿承认办买或多或少惟皇上之所裁葢縁此物价值不多而万里盘送之费多于原价数十倍以此欲通融曲处期于足皇上之用而已原非重大钱粮亦无尽求减免在理无不可通而在臣等亦无不可与言者伏乞钦定斤数即与批允施行  

府江善后疏　　　　　　　　郭应聘  

一曰改设土司夫欲弭盗原先据要害今荔浦之峰门南源脩仁之丽璧市永安之古眉各巡检司皆久没于贼宜悉革罢易为土司一移东岸营于水浐募兵二千人分屯平岭仙家冲诸田一移西岸营于仙回髙天龙头矶募兵二千人分屯六内六章马尾黄牛诸田一移上峒营于古西募兵千六百人分屯峰门大喃诸田一移下峒兼辖西岸营于东线募兵千人分屯大宅东瓦诸田仍复广运足滩二堡以重巡缉土司于兵领中择有才勇者充其职事俾世守焉其不効者更置之二曰更设叅将夫控要害置土司分兵屯守不有将领以统之何以整齐约束重示弹压也昭平旧有坐镇都指挥一人第事权稍轻迁代靡一宜改设参将兼制桂平凡两岸三峒诸土司尽以属之练兵简众戢夷防奸其有犷悍不逞者得相机雕勦不为遥制  

三曰开通水陆向者诸猺占据道路榛莽今荡平之后宜开山通道荒拓险阻西岸自昭平明源峒以达仙回自仙回达古苏永安自藤湾达马尾象机达田冲龙头矶抵府治东岸自昭平里步以达水浐达平西罗山及十三屯自罗山旧途达府治而入于沿江开縴道以便舟挽募商伐木恣其采取俾鼠潜蚁附者无所容而风气亦因以渐辟  

四曰酌处兵费三峒两岸设官营堡屯卒几七千人盐米之需人月给三钱屯种建筑诸费不与焉初年约二万有竒梧镇司府之藏调节而均给之次年垦田所出足以自养止勿给  

五曰预定县治府江距苍梧五百里许中间山谷窈杳林箐蔽亏片影孤帆行同异域稽之故牒唐宋时设龙平思勒马江沙亭数县后胥为蛮占没今昭平即龙平地也江之西浒广衍寛平风气攸聚宜即其地创一县治以平乐之昭平马江二里富川之二五都贺县之招贤乡上下半里割而益之总其赋得三千六百有竒而仙回诸田税尽以属之  

六曰处分田粮两岸三峒诸区覈贼遗田计四十万亩有竒旧属平乐荔浦永安者令民复业输徭赋如故各土司屯种者人给田十亩兵领加给有差授田之初养以月粮资以牛种三年之后计亩科粮三升蠲其徭差着为例  

懐逺善后疏  

一曰移设县治懐逺旧治环诸猺中四顾榛莽无所恃守惟程村则附残民板江则邻融界固守之计宜择于斯二者  

二曰聫束民猺诸孽自斩艾之后帖然归顺非有羁絷曷保其终宜以太平河里四港诸孽属之三甲猛团七团诸孽属之武洛狪桐木合水三门诸孽属之白杲獞武生朱应旸统之郡邓坡头杲黄大地诸孽属之土舍韦昌金主簿李材统之边田板江诸孽属之浪溪寳江良獞千户罗大本统之河潺蕉花诸孽属之背江良獞百户任邦祚统之庶几聫络势成不敢复萌异志三曰选立社师懐之遗黎久已沦陷诚夷之将终于夷矣宜于三甲立社师教之残民子弟稍习知礼让有能通文义者録充弟子员俾速见为善之利  

四曰慎固兵防善后之防要在足兵屯戍之谋先于扼险懐逺视板江犹门户然宜即其地屯兵五百人以把总王鸾领之仍给之告身责其终效庶几扄钥既固水陆咸资  

## 粤西文载卷九  

桂林府通判汪森编  

奏疏  

到任谢恩疏　　　　　　　　张　任  

臣惟西粤地杂民猺近嵗特承専镇抚臣职兼文武自来慎简殊才顷当诸巢震叠之余稍因息警顾兹羣丑叵测之习每虑潜滋正辑处之孔殷讵付托之易效念臣迂愚末品章句庸流兢兢检持虽积嵗之黾勉役役簿领惭歴考之虚糜方摈伏之是甘宁甄拔之敢觊乃蒙简命骤溢分涯盖縁圣世兼采片长不下遗于葑菲故以孤踪亦尘末照未遽弃于驽骀滥沐鸿慈深虞蚊负臣敢不恪持表率坚励素心杜孽消萌庶兾蛮烟之逺靖绥良锄梗仰禆帝徳之覃敷臣下情无任感激屏营之至  

各道职掌疏  

题为遵奉明防定职守以便责成事据广西布政司呈奉臣案验仰司即会按察司将二司各道职守中有混杂彼此牵制者作速查议分定画一通详以凭具题施行依奉该本司左布政使吴椿会同按察司按察使林澄源查得二司各道如清军粮储驿传屯田提学系统辖全省各有职掌事无纷侵分巡桂林分巡苍梧永宁兵备各道所管地方先经抚按题请改明白无容再议惟府江兵备道原奉勅専一提督府江及全州马鞍咸水西延古田永福理定等处地方今古田已平改为永宁州添设兵备副使一员驻劄该州専管永福义宁并理定地方其全州马鞍咸水西延先该提督两广军门奏改分巡桂林抚夷道管理府江道并无干预分巡左江兵备道原奉勅整饬浔州南宁太平思明等府州县兵马驻劄太平府续移南宁府居中调度及查南宁府武縁县已经题改割属思恩军民府右江管辖该县有膺墟葛墟地方与南宁宣化县连界二墟之民素称凶悍暗通寨贼为患合无比照江西湖西岭北二道事体凡地方贼情防守兵欵仍应本道兼制分巡右江兵备道原奉勅驻劄賔州徃来栁庆南宁等处提督今南宁已有左江兵备驻劄右江兵备并无干预相应改正呈乞会题将各道勅谕各照近年见管地方换给庶为便益该臣会同巡按广西监察御史顾钤议照设官分职必法有定守然后事有専责西粤边徼半多夷情有为地方既靖而添设或因事势稍殊而量移节经题请职守本明查得布按二司清军粮储驿传屯田提学各道及分守四道分巡兵备六道一应分理事宜俱无混杂牵制相应照旧但于原奉勅谕内该府江兵备道原管全州马鞍咸水西延古田永福理定地方近年奏设永宁兵备及改抚夷道管辖又左江兵巡道原在太平府驻劄续移南宁府系左江适中之地便于调度流土官兵及武縁县近改右江管辖该县膺墟葛墟地方与南宁宣化县连界墟民顽悍应并兼制共图消弭又右江兵巡道在賔州驻劄原开徃来南宁等处提督但今南宁既有左江兵巡移驻则右江兵巡应免遥制即今分画行事因各有専属别无异议惟原领勅谕开载微有互异据各呈报前来相应改换以便钦遵顾一时地方非遽有窒碍似当听候该道陞除之日换给以省烦扰者也如蒙伏乞勅下吏部再加查议将左江兵巡道仍旧驻劄南宁以便调度太平思明等府州县兵马右江兵巡道照旧驻劄賔州免其遥制南宁若遇邻界盗贼窃发仍各一体应援共济原奉勅谕新任兵备应领之日乞各照近年见管地方换给府江兵备除去全州马鞍咸水西延古田永福理定右江兵备除去南宁左江兵备添入兼制武縁县膺墟葛墟地方以便责成行事与各守巡道务要不时遍歴所属各府州县问民疾苦伸理寃抑抚安夷獠节省里甲等项每嵗终将行过事迹造册缴报抚按衙门稽覈转报该部查考如或怠玩旷职听臣等参究庶法纪尤明而官守民生两有禆矣  

捷报两省官兵勦平山冦疏  

题为山冦非时刧掠捷报两省官兵全伙勦平并叙録效劳人员事本年四月二十八日据梧州府郁林州申四月二十三日据本州吏目陈思圣呈称本月十七日巳时据千戸所军人樊大报称有木头峒强贼一宗约三五百余徒突来木绵地方十八日未时又据狼兵周能报称前贼流刼大坡塘表韦村木绵罗充金顶樟木等村刼掳人牛烧燬房屋屯劄金顶招赎人口本日酉时又据邓凤报有流贼一枝约有百余由博白沙田直出本州地方向徃未定等情到州申报到臣随即督行苍梧守巡道会同带管浔梧参将事坐营官都司周勲调集营堡官兵相机勦捕去后随据分守苍梧带管兵巡道右参政王原相呈称见奉总督两广军门宪牌看得前项地方乃系浔梧参将汛地忽报贼众聚至前数一面申严号令督行各该官兵上前去并力擒勦差官擎捧令旗牌到道责令督军行事及会同分守道官立刻起程监督带管浔梧参将事都司周勲统督部下左右三营官兵及随宜量调附近七山等营与各该州县营堡各兵兼同军卫州县掌印巡捕等官相机追勦尽絶获功解报以膺叙録敢有逗遛观望及失机违令者自指挥及名色把总以下绑拏军前以军法从事都指挥以下呈报军门以凭遵照钦奉勅谕内事理从重施行各该官兵合用粮饷船只器械凡军中所需物件等项即便径行所在官司酌量取用一面具呈军门详夺依奉监督各该官兵即日起程于五月初六日齐至郁林分布进勦等因该臣又经牌行该道参务查各贼踪迹向徃抵巢扑灭以靖地方又该苍梧兵巡道新任副使侯国治适值赴省到任臣即督促驰徃郁林协同料理及看得我兵云集彼贼必奔突潜遁难以收拾且左江地方与广东海北灵山合浦等处皆系接壤毗连之地当行申督左江兵巡道督兵夹勦续据分守参政等官王原相等各陆续呈报监督官兵攻破贼巢擒斩俘获及抚安过复业良善民狼通共四千七百三十一名颗口其余堕崖伤死者难以数计缘由到臣该臣批发该道照例纪验事完分别有功人员呈详以凭会行题请去后续据分守苍梧道右参政王原相呈称该本道遵奉只领令旗牌监督带管浔梧参将事都司周勲统领附近七山北科连城六云指挥李汝贤朱防杜熊兆右营把总林璲左营百戸艾济用督兵百戸雷朝辅等各统领营兵及戍梧土兵并五屯所旗军于五月初六日齐至郁林本道先行梧州府知府陆万垓督发兵饷并将收贮兵器鸟铳等物解赴军前及行同知魏仕贤推官蒋上钦催督各县粮米接济兵食各贼闻兵追至俱遁回原巢本道先督发指挥杜熊兆带领部兵前去兴业并把总髙智领左营兵一枝前徃横州地名乌蛮甜菜横石矶等处把截及严督各县起集兵夫昼夜四处装伏守把如有星散潜藏贼徒及奸人为贼打探消息即便擒挐解报又左江兵巡及广东海北二道随奉军门行令督兵防截彼此应援随据郁林州申据缉获贼蹻梁善富黄四并奸细王观成审报六云城隍塘表等巢贼首黄邦缘老黄即覃扶王覃妙敬覃邦香覃扶安即覃安覃特茶等杀牛备酒聚党四五百徒于本年四月十七日至大坡韦村木绵屯劄大肆刼掠杀掳人牛会攻贵平乡罗汉等村寨令善富等四徃探听官兵消息被兵捉获解道审供情真又据兴业县乡官生员乡民十冬耆老谭汝让何汉臯谭尧臣等各告称屡被前贼刧杀人财焚烧房屋为害甚惨告乞征剿急救倒悬该本道看得城隍等山反狼勾引广东合浦铜鼓巢诸贼为患两省地方去冬打刧博白县今复钞掠兴业等县父老纷纷赴诉备言惨害即当发兵殄灭第恐玉石不辨当差把总王明前去分别良恶村寨竖立旗号审察贼情及会都司周勲议行兴业县查勘回称拘集各图招主潘大广十冬老人约正梁廷居等结报贼首黄邦縁惯通广东海北贼首黄章弟等刧掠为患请乞发兵先剿城隍等巢次及铜鼓巢则虎狼无脱网之虞城池获宁息之庆随即分布官兵以坐营官都司周勲统督指挥李汝贤领兵由木根把总林璲领兵由平山俱至莲塘等山指挥朱防杜熊兆领兵由平山抵塘甘等山百戸雷朝辅督泗城州戍梧土兵镇抚鲁儒督该州守城目兵打手并相见岭营兵俱由横岭进石门等山百戸艾济用督兵由跳崆进马村等处及行郁林陆川博白兴业各州县掌印巡捕官起集乡兵协同进勦又该广东海北兵巡道佥事熊惟学督防州卫指挥耿宗泗当守衡等官统领操营及卫所汉达官军狼目兵勇并督合浦灵山二县各督所在官乡兵夫会勦截杀及该左江兵巡道参议兼佥事李一迪查得各贼原与八寨贼巢声势相通军兵追勦势必潜遁贵横地方入寨为患即遵行分布指挥千百戸赵之竒等并行南宁浔州横州贵县驯象奉议府卫州县掌印巡捕等官乡兵夫僇力勦捕三道分布合进又奉行委陆川县知县彭懋祖随军纪验功次该分守苍梧道看得有名大贼首黄邦縁素称狂悍须首生缚使诸酋闻风落胆自可一战而定随遵奉总督军门及巡抚广西军门各机宜方略令把总王明依计生擒贼首黄邦縁并次贼首覃全周显罗扼并至军前该道当即监督都司周勲申严号令统各哨官兵于五月十七十八日攻破木头峒城隍石碍塘表崆峒观村铜锣石山等巢通计自万厯七年五月十七日开刀起至本年七月二十日班师止获过功次数目计苍梧守巡道监督坐营都司周勲统各官兵擒斩有名大贼首一名贼首贼甲十四名颗从贼四百零三名颗俘获贼属一百二十一名口夺获贼仗六十一件牛五十九头马一匹阵亡兵一名被伤兵二十八名浔梧参将张榜统各官兵生擒有名大贼首一名贼首一名擒斩从贼八十七名颗俘获贼属一十六名口抚安过复业良善民狼三千八百六十名口夺获贼仗三十九件马一匹左江兵巡道监督指挥尹邦俊等官兵生擒有名大贼首一名贼首一名擒斩从贼一百二十四名颗俘获贼属一百零一名口夺获贼仗二十八件牛二十头马一匹银牌一面重三钱赃银八两九钱被伤兵二名总计本省官兵擒斩俘获抚安过复业良善民狼共四千七百三十一名颗口夺获贼仗一百二十八件牛马八十二头匹以上功次俱监督道督发各该委官审验贼属牛马估卖价银与贼仗等件收库内苍梧左江守巡道将生擒首从贼犯黄邦缘等一百一十一名斩级三百八十三颗贼仗九十三件陆续解赴总督军门批发监军道会审纪验明白尚有贼犯李狗四等九名年纪颇幼为恶未深发回苍梧道覆审定夺并漏泄敌人重犯王观成及贼犯陈广升苏惟受等俱监另行勘问监故各贼照例斩级发回贼行要路枭示各贼为害数十年罪恶既盈擢发难数兹者仰仗军门临镇申饬军令适当羽檄之报遂彰讨伐之威専督道参奬率兵士密授方略奋发鹰扬致成竒捷厥功伟焉各该有功员役请乞叙録等因具呈到臣除将生擒首从贼徒行该守巡道覆审无寃遵照兵部原题准严法令以靖地方事例差官押赴市曹照例处决贼级听巡按御史纪覈贼属牛马变价充赏贼仗改充兵用赃银银牌收库阵亡被伤官兵处给棺药恤治外该臣会同总督两广军务兼理粮饷带管盐法兵部右侍郎兼都察院右佥都御史刘尧诲议照广西郁林兴业等处木头峒剧贼黄邦縁覃扶王等本以狼苖异族不务耕凿専嗜杀戮结巢负固党类实繁且介在东西两省之间乗虚逸出则人不知其所守饱欲散归则兵又不知其所攻各该守土文武之官俱以疆土自分使事有职惟兾拥兵以幸免孰能并力以同仇顾自成化十六年间讨平以来迄今生齿日繁虐焰愈炽流毒两省蚕食四隅而又勾结亷州合浦铜鼓巢贼首黄章弟等相为羽翼遂成狐兎之窟屡恣蛇豕之凶将使八九州县之中民鲜宁居家无完族此其罪恶岂王法所宥邪兹者崇朝生缚全伙受诛虽斩获无多而其数亦止此且兵不再籍饷不烦加师不逾时贼不漏刃吏民按堵被掳生还是皆仰仗皇上圣武懋昭致臣等得以便宜从事以收薄伐所据与劳有功文武官员如苍梧守巡等道将领等官右参政王原相等协议殚劳致收全捷已经督臣叙列无容异同如蒙伏乞勅下兵部再加查议将前项有功人员分别上请俯赐施行其获功官兵仍行巡按御史覆覈具奏陞赏庶多事之地有所激劝而人皆乐于用命矣谨题请防  

恭谢恩赏疏  

奏为恭谢天恩事万厯七年十二月二十六日准兵部咨为山冦非时刧掠捷报两省官兵全伙勦平并叙録效劳人员事该本部题覆臣等奏报勦过郁林等贼功次縁由奉圣防刘尧诲张任各赏银三十两纻丝二表里王原相等各赏银二十两李汝贤等各十五两陆万垓等各十两钦此钦遵备咨前来随于万厯八年二月十六日据承差许学乐赍捧前项钦赏银两表里到臣臣当即只领望阙叩头谢恩外窃惟粤之有猺譬诸蔓草势难免于诛锄顾其性之悯死亦等于齐民法不废夫区别自昔恩威互用每由戒备素严矧兹梧境之属隅甫值督臣之临镇非时流犯信贼贯之已盈就近穷追幸军兴之罔后殱渠宥胁拊顺招携是皆夙仗于庙谟遂获亟收于羣力役仅逾月事本因人讵期圣慈之下临概冒首功之上赏兼金宠赉彩币洊颁省躬曷称于殊恩拜命秪惊于溢分荣光蕃渥感惧交加臣敢不仰念陶镕矢精白于夙夜永言被服勉综理于驰驱臣无任感激屏营之至  

十寨捷音叙功疏  

该臣会同总督两广军务兼理粮饷带管盐法兵部右侍郎兼都察院右佥都御史刘尧诲议照八寨獞贼向与古田并着而凶悍狡黠实则倍之至于刼司库戕藩臣迨今地方言及尤所切齿者徃嵗大征古田势难并举姑因其乞抚暂聴羁縻乃诡报丁粮流毒如故继复杀逐龙蛤咘咳长官司占成十寨气焰日张虽一方剥肤之虞共称孔棘顾自来负隅之态咸谓难撄加以频年征调未遑坐致羣丑跳梁无忌恭际熙明之会方当重驿咸賔讵容版籍之间尚使么麽假息荷蒙明命亟允徂征于是天讨宣昭人心踊跃臣等幸缘钦承获毕其愚颁令既经五申特惩妄杀分哨各当一面尤务环攻诸所机宜専责主帅乃协文武之心力竭土汉之伎能遇敌咸挺防先登值险则縁崖竞奋计期未逮于三月俘馘遂及于万余五百里负固之巢自此根株尽拔数十年逋诛之冦迄今愤懑始纾振旅完归遍聴驩呼于士女沿村抚辑庶消携贰于凶顽説者谓兹巢既殄不惟本省腹心之患获除亦于邻省肘腋之虞遂杜即臣等举事之始浮言籍籍临事兢兢诚未敢遽望及此岂臣等智力所能及哉盖恭遇我皇上圣睿日跻神武天授千灵助顺来玉帛于殊方一怒致安振纪纲于全粤密勿辅臣夙隆一徳素注遐荒一时安攘之谋猷悉赖弼成之明断本兵则度夷情如指掌无逺弗周运筹策若转圜有疑必决斯皆上简圣心非臣等所敢擅议总督两广侍郎刘尧诲才识并隆文武共宪首讯寨徒之流毒声罪宜先继因东警之渐宁议征遂决分兵助饷而兼资器铠岂惟综理若云涌川流命将誓师而移驻苍梧益使威声如风行雷厉十万众之争先用命咸因鼓舞输心两月余之严督收功尤免淹持厚费顾臣愚实何能为役赖指画悉仰受厥成先巡按广西监察御史今丁忧顾钤纪纲具饬延访加详谊遂笃于分忧亟会兴师之疏功必期于共济多贻虑逺之猷今巡按广西监察御史胡宥宪度夙昭忠猷歴练兼程莅境真懐过门不入之心先事炳几共定善后经长之画功咸亲覈事赖相成然与臣皆为宪臣遵明例不敢概叙外看得镇守广西总兵官征蛮将军后军都督府署都督佥事王尚文赋性忠诚临机沉毅博诹全寨之谿谷则绘图审势动在目前密定分哨之机宜则画界筹兵立资谈顷火器甲仗之修制即纎悉皆出心思嵓崖林箐之驰驱虽险艰咸经露宿有分有合一鼓奏狝薙之功惟亷惟公四哨视翕张之准允副平蛮之重寄懋宣専阃之殊劳此一臣者似应特从超格陞録仍加厚赉者也广东按察司监军副使刘世赏才猷卓荦纪律严明全粤之成算夙运訏谟西徼之偏师遂资多助此一臣者东臬资望既深似应并从优叙陞赉者也监督忻城哨续兼监督三里哨广西布政司分守右江道右参议姜忻料事精详驭兵严慎贼薮即当其控驭而羽书旁午确有担当土司多属其调徴而战守始终悉资筹画监督上林哨分巡左江道右参议兼佥事今陞浙江按察司副使李一迪才识博通执持坚定调兵挽饷而东征之熟辙再展轻车履险肩繁而本哨之延袤正需长驾监督夷江哨苍梧兵巡道副使侯国治忠谨素孚拊循最善经旧郡而土兵趋集深借识途濵夷江而营垒孤悬独厪却顾以上三员忧勤军务出入贼巢报级虽有微异成功总赖协恭似应并从超格陞赉内姜忻近已陪推蜀臬即今寨中善后事宜责成正殷似应就近加秩仍留本道效用者也三里哨思恩参将李应祥体貌奋扬谋勇超卓枕寨巢而驻劄则预防思患久慎绸缪倡图说而请征乃鼓众先登独多擒馘忻城哨栁庆参将倪中化智虑深长韬钤熟练协谋讨贼而右江均为属辖积嵗戒严并堡抽兵而坚隘夙所讲求崇朝殱翦夷江哨永宁参将于嵩驭下多恩临戎有翼亲冒矢石而夹江夺险士气益扬径抵周安而据窟捜残阵图弥确上林哨浔梧参将张榜靖恭不贰慎重有余擒逸贼于行途而几缓师期自当録其竒捷购向导于深峒而连报功级尤应识其苦心广东练兵游撃将军金丹识经百链忠彻一心奉檄督征而四哨之辙环咸资其胜算提兵协撃而上林之榆绩尤仗其同仇总统哨总兵坐营以都指挥行事洪梦鲤夙练韬钤协谋帷幄虑周四哨而缓急策应既赞拮据之劳兵止一枝而先后诛锄并懋摧坚之绩以上六员似应并从陞级优赉而李应祥兵威尤锐功级独多即今善后之责全属本官合无加陞副总兵职衔以重其事权者也上林二小哨原任参将梁守愚忠勇性生况复饮忧而尝胆谋猷夙壮益縁使过而奋身每战必克获功独懋一小哨原任都司王尧臣貌伟气雄事久论定熟知生长之地利所向直前承委防防之营兵敢肩善后忻城领小哨庆逺守备童元镇智足摧锋久经营于近界恩能动众遂竞奋于前驱夷江领小哨永福守备孙世寳夙闲将略言貌具见鹰扬素熟夷乡险隘多资镜析三里领小哨賔州所指挥李时中南丹卫指挥刘安邦忻城领小哨栁州卫指挥孟宗文庆逺卫指挥戚秉忠夷江领小哨桂林右卫指挥裴以义总统领小哨桂林右卫指挥张啓谟各当一面之寄共成八克之竒以上十员似俱应优赉仍查覈功次照格叙录内梁守愚原系立功应为准赎王尧臣原系听降守备应为遇缺推补者也原管理粮赏分守桂林道左参政彭文质当右江极馑之际蚤作夜思值大众骤集之初虑周见定次第分投输挽而军前每有赢余通融合省新陈而民间絶无派扰原监督三里哨右江兵巡道副使陈俊念切门庭之冦建白纷驰功髙追逐之多艰危遍歴居官之先后不无异节叙列之功过固难相揜此二臣者事在垂成而彭文质以拾遗闲住似应并从叙録或进秩致仕陈俊以旧任知府大计考黜见经提问应否于应得罪名量为减等未敢擅拟者也布政司署印督理粮储道右参政王天爵府江兵备道右参政兼佥事陈应春分守苍梧道右参政林舜道按察司纪功清军驿传道副使周舜岳署印分巡桂林抚夷道副使欧阳模调兵筹饷多赞决于劻勷勅法明刑更严密于综核以上五臣似应并加优赉者也原任左布政使今闲住吴椿原任右布政使今听降卢仲佃原任按察使今陞四川右布政使林澄源新任分守桂林道左参政彭富或决策于初事或纾画于成功都司掌印署都指挥佥事白玉佥书署都指挥佥事钟维岳吕应阳志锐除凶心防督备虽到司俱值进师之后顾每事咸需料理之周以上七员似应并加议叙一体赏赉者也栁州府知府李遇春议留虽为赈灾先事实资用武思恩军民府知府郑国臣当兵粮之孔道属调度之分猷桂林府署印同知梁直署永宁州印通判樊芝管运粮通判李佳徴带管巡捕推官孙承南南宁府署印同知周易署宣化县印通判江龙署横州印思明府同知县丞房亮庆逺卫经歴陈坦桂林右卫经歴揭乔桂懐集县典史何敦以上八员或先期修造器甲或随哨分发粮银冒险奔驰争先委用似应量行给赏者也广东营领兵名色把总王聪白元洁胡文光广西各哨领兵名色把总邵濵周大用柴元龙刘志富艾济用陈九经又各哨中军督阵桂林右卫指挥胡绍勲吴克俭南宁卫指挥余钦浔州卫指挥周徳隆栁州卫指挥徐民瞻五屯所指挥李懋梁奉议卫指挥沈謇浙江观海卫千戸尹国祥福建漳州卫中所镇抚郑以忠南丹卫中左所千戸陈嘉猷古田所千戸张汝能李椿广东新宁所百戸伍志广州右卫前所百戸李道基广东碣石卫左所百戸刘元威武举生陈应辰原任守备今充军沈灿以上二十六员名或率众奋冲贼垒或随哨督赞军前均效勤劳似应并加量赏仍查核如系获功者一体照例叙录内沈灿功罪应否量俟开赎者也抑臣等再照八寨之为西粤患既已有年顾延久未即议征者非但疑于兵之难用衅之难开亦每以迫于时之未暇费之无措也原任督抚陞戸部尚书今致仕殷正茂戡定古田之乱震威福于蛮方倡议盐法之兴导利源于瘠壤岂惟西土之人士固已家尸祝而戸讴歌乃令后来之官守咸获循辙途以培命脉计当年善后之图岂一日忘情于八寨即今时幸成之绩皆遗泽留赡于十年大臣谋国之忠因事愈着舆情遡功之论弥久益真原任总督今陞南京兵部尚书凌云翼原任巡抚陞戸部侍郎今侍养吴文华同心靖冦歴嵗筹兵念各徒之占据贻殃而累牍咨诹恨不灭此朝食悯遗民之流离失所而多方招集先已渐固藩篱北三峒之雕勦而设以兵屯正已断其右臂三里城之建筑而驻以参将遂预扼其咽喉向以専事罗旁获缓死须防固亦动先声于震叠今兹克期亟举非酌参成案安望蚤就绪于旬时此三臣皆在部大臣固非臣等所敢擅议又以地方所自不敢冺黙伏乞圣明特从追叙洪敷旷恩以为大臣忠事者之劝其前项应陞应赏官员勅下该部再加覆议上请分别甄録其余临阵获功人员听巡按御史覈实具奏有功土司官容臣等查明另行题请及军前一应文武供事官员一时开叙未悉者听臣等分别奬赏不敢一一琐凟外为此具本谨题请防  

十寨善后疏  

题为酌议十寨善后事宜以图久安事据广西布政使司呈奉臣并总督两广军务兼理粮饷带管盐法兵部右侍郎兼都察院右佥都御史刘尧诲巡按广西监察御史胡宥批据分守右江带管兵巡道右参议姜忻呈该会同总统哨总兵官王尚文统督忻城哨栁庆参将倪中化统督三里哨思恩参将李应祥议开十寨善后事宜縁由俱奉批本司会同按都二司查议详报该本司署印分守桂林道左参政彭富会同按察司署印分巡桂林道副使欧阳模都司掌印署都指挥佥事白玉遵将该道条议各项事宜参酌停妥列欵开详到臣案查先该臣窃计十寨地方分哨进勦收功有期善后为急即行右江守巡道酌议间又准总督两广军门咨同前事随又督行该道查议具报前来已经批行会议去后今据前因除分给田畆抚插残徒与一应防范处置诸事臣等督行各道参等官一面分投经理外该臣会同总督两广军务兼理粮饷带管盐法兵部右侍郎兼都察院右佥都御史刘尧诲巡按广西监察御史胡宥议照十寨獞贼倚蛮负固随抚随叛虽处右江封域之中而稔恶穷凶实贻全省腹心之兹幸天威震叠巢穴荡平侵疆尽复诚地方宁谧之会但进兵之始虽经慎密而风声自是难掩安保无漏刃之徒俘馘之数虽已万余而残孽方且潜窥恐致有浸淫之渐歴稽徃辙既嫌鲜终近攷古田庶为得策乃集思博采据各司道会议善后各欵事宜臣等覆加参酌谨条为七事上渎天听伏乞圣明轸念边陲勅下该部再加酌议如果臣言可采上请定夺行臣等钦遵施行地方幸甚臣等幸甚为此开坐具本谨题请防  

一设三镇以重弹压照得八寨地方原系迁江县永安乡之周安思吉古夘古鉢古蓬罗墨剥丁都者等地名为八寨梗化有年洪武二十五年开设屯田千戸所改拨该所百戸韦镛等八百戸管束册载屯田子粒米三百六十四石有零旋因叛乱控制不前至治六年该镇守总兵吴山调兵勦平拨付思恩府土知府岑瑛世守极称宁谧再传而至岑濬以他罪伏诛寨贼复乱正徳间又拨与归顺州土官岑璋转付伊侄岑梧代守亦称治平不数年梧以家难掣回本州遂致乱复如初缘其地形四塞官难制服则设县置所不如以夷治夷其策诚为长便今既犂庭扫穴应照古田三镇事例以周安古夘为一镇思吉古鉢罗墨为一镇都者古蓬剥丁为一镇通融均其田里各建一城约共用银一千余两就令见调东兰州官弟韦应鲲韦显能及田州总目黄冯每人给与冠带充为土巡检各带精兵千名携家世守仍统于思恩参将而于賔州初年各给该镇农具牛种银二百两以为经始之费及各族目每名月支口粮银二两四钱大头目各月给银七钱二分小头目各月给银三钱六分各散兵行粮鱼盐每名月给银二钱悉如古田之例待下年次第量减至三年之后弹压有功准与题请实授土巡检原给农具牛种银两即偿其劳如或违法重大亦听臣等更置并追农具牛种还官其所耕种田土通候四年之后照前载米数量徴子粒三分之一以示恢复舆图増益国税凡奉近地征调各令出兵五百名以应公家之役但今新造镇城般移家小买牛布种悉皆草创之初加以招抚残徒尚当戒严之日责其独力躭承似未易胜又应比照古田留兵旧规将见今出征数内定取有志建功下雷峒土官许宗防上映峒土官许尚恵田州土官岑太禄令其共留兵一千名分营防防如或不足责令补数俟各镇城既完秋成已获残徒抚处归一方才释放每兵亦月给行粮鱼盐银二钱放日停止如果效有劳绩亦三年之外另与题请陞峒为县以示旌异其田州一并与黄冯等总叙加恩庶不必添设流官而保障有赖伏乞圣裁一屯三里以树声援照得八寨地方周围五百余里久为盗贼之区而三里原系上林县循业里抚安里古城里与之切邻先年民居田里屡被杀占遂将循业里改名曰龙蛤寨止存哨守官军所居之黄村一村而抚安里则尽没于贼改名曰咘咳寨以此増为十寨其古城里则仅存残破之八冬此三里之所由名实为八寨门戸要地查得万厯三年题奉钦依改设思恩参将议筑三里城垣在彼驻劄原议足兵千名仅有其半兵势孤弱且城垣虽于旧年讫工而公署尚未完以致未经移劄今既值荡平则原兵合足原数并应行本参亟赴三里城坐镇及于龙蛤咘咳要之地増筑二大堡约共用银三百两各用兵三百名除参将原兵五百名先已议有工食外今又议复五百名又于外再加二百共七百名分为二营以一营六百名屯劄新城一营六百名分充二堡悉听该参调度内以备三百里之缓急外以树三镇之声援庶示犄角之势伏乞圣裁  

一分信地以重责成照得寨贼虽经荡平之余但漏刃亦所不免残党虽有潜归之日而志愿只在投生况我之兵威既振防备既周则抚处安插悉为吾民古田之近事可徴也第今新设三镇一时之威令未扬乗间蚁聚不无可虑该总兵官王尚文议将参将李应祥驻劄三里统标兵一营并存留土兵徃来迁江一带除已有成议外又以参将倪中化驻劄穿山统募兵一营并戍守栁州狼兵徃来北五一带守备童元镇屯劄忻城统永顺永定兵五百名徃来罗墨夷江一带指挥李时中驻劄来賔统土舍黄宠等兵三百名徃来迎恩牛岩一带原任都司王尧臣统名色把总周大用新募兵五百名徃来上林三畔大明山一带如有残徒各就抚处分布三镇给以余田使自安生其有叛乱不听约束者即行诛灭则尽地分守既可以消其复聚之患而安插得宜又可以坚其归附之心其思恩参将原少募兵五百之数即以前项周大用兵数补充以免再募俟一二年后残党悉安然后随时议掣伏乞圣裁  

一迁卫所以振武威照得南丹卫八千戸所始自洪武二十八年建于南丹土州本以卫民而设后徙于栁州府栁城县屯种续有上林县乡民吴童等因寨贼为患奏移该卫于本县左一里许筑城以居县治甚赖至永乐年间调征交阯军多陷没不能耕守随改附賔州嘉靖七年新建伯王守仁以抚定叛目卢苏王受之兵稍略定八寨又奏移入周安寨弹压各官军已领有迁家银两因守仁请告随该接管都御史林富覆议以南丹卫改于三里曽筑有城而又以遗孽尚存遂縁中止今次大征较前兵威倍振合无查照原题议将该卫见存官军三百余名移于三里与参将同城仍建造卫所衙门约用银八百两及照罗旁迁所事例量给迁家银两指挥五十两千戸四十两百戸三十两总旗间有贫难者各给一二两不等大约又用银六百两以成居重驭轻之势以广还定安集之仁其参将虽住三里城仍不时徃来三镇二堡以申严约束庶南丹卫八所与参将同居一城威武日扬事体归一伏乞圣裁  

一议屯田以示优恤照得屯田之设寓兵于农边务素重随查南丹卫改移于上林之初供应不敷将该县被贼杀絶人戸田粮二千三十九石拨为该卫屯田至后又徙賔州前田借拨思恩府四十五顷有零迁江屯所四十一顷有零及退还上林者一千一百一十一石有零尚存该卫者不过九百二十八石有零俱多坐落循业等三里今以该卫移住三里则各里残破之地不拘军屯民产割自杨渡水为界尽作南丹卫屯田至于尚存残民亦准充为耕兵各照屯田事例每人给田三十畆纳子粒米六石三年免徴该卫合用俸粮仍于賔州闗支俟三年后屯田收成照畆输纳子粒其该卫原给屯田系在别乡者俱听清还上林县抵补今割三里民田之数庶该县虽稍有捐割可免肩背之忧该卫虽暂费迁移实享久逺之利伏乞圣裁  

一开道路以通险阻照得寨贼所恃以为梗者四面阻山人迹不到故得恣其出没莫可谁何耳如右江兵备驻劄賔州所辖栁庆思恩三府其庆逺本可径达賔州计程不过二三日乃以经寨阻隔凡府卫文移必五日至栁州又自栁四日方至賔州即有急切事情常邈不相及此应首务开大路者也自寨迤南一路则出上林迤西一路则出安定皆思恩径路总之相距三里城声势聨络但多林箐﨑岖且中有三畔之扼塞夷江之限带必须审势芟夷招募土民分设四小堡授田屯种每堡约兵民百人初年量给工食鱼盐每年约用银五百余两悉听右江守巡道择地建立庶得道路四通险阻尽辟可杜隙穴之渐伏乞圣裁  

一议钱粮以裕经费照得前项善后合用之银除三里参将见在募兵五百名工食已有定规无容另议外其暂留土兵添募堡兵各工食及三镇行粮鱼盐农具牛种造卫造镇立堡等项初年约用银一万八千六百四十余两次年约用银一万二千四百四十余两在钱粮寛裕省分支持似易若西粤贫瘠之地措处实难顾不暂费者不久安不一劳者不永逸相应初年合用钱粮就于大征支剰兵饷并先奏留事例等银共一万四百七十两三钱四分内俯容凑支次年合用并添募堡兵工食即于本省续获盐利银及近据府江兵备道节缩年例饷银二千余两等项通融给发如不足则严追两江各土府州司应解折粮银两补支倘可随时议处不敢琐渎天听期俟地方宁谧仍陆续节裁不敢容令冒滥伏乞圣裁  

五山善后疏　　　　　　　　陈大科  

一移置将领以重弹压看得五山界在浔栁之间素称盗区而谢村适当五山之中尤为要地先年曽经设堡于谢村马鞍金箱然兵力既弱而统领无人故威势不振叛服靡常应于谢村要地修建土城一座创置参将衙门就令浔梧参将有事则在彼住镇无事则逐季巡歴又选用督备指挥一员専驻谢村常川防守庶要害据而威势张将佐集而事权重反侧者有所畏而不敢为向化者有所恃以无恐五山可永底于宁矣  

一调拨所军以实重堡看得贵县城内已有奉议卫贵县所而城外又有向武千戸所盖因先年征交南调移该县见存官二员军四十三名每年轮戍谢村金厢是二堡乃各军践更之熟路也今谢村新堡居民稀少应移全所置于谢村官署军营与参将督备衙门同建就令官军携家住守盖该县有此似若赘疣而谢村得之则稍壮威声不惟诸军免更番之劳而五山亦有守御之固矣  

一棊布营兵以聨声援据布政司会议谢村重堡合用募兵七十名并调梧镇戍兵一百名及移向武所官军居中督备领之自谢村迤西北十五里为马鞍堡通武宣古毫来賔南四白牛则五山后门也应照原堡募兵四十名稍折十里而西为元村管东廖源鹩懐山口通来賔迁江捷路则谢村后门也应添小堡守以募兵二十名又折而西为寨思堡賔来南四六象山口迁江昆山口贼村之要害也应照原堡添守募兵二十名又迤而南为定藏岭控制马罗叠址交通五山之门戸应添小堡守以募兵二十名通前马鞍元村寨思定藏四堡领以官一员又自谢村迤东北四十里为金箱堡则南四古毫武赖交通龙山之门戸也向有土舍覃栁狼兵一百四十名合令仍旧耕守稍移而南为大器岭龙山五山之通衢也一以控山东山北芦荻等贼村一以保固郭西北郭东民村应添一堡守以募兵四十名狼兵二十名通前金箱大器二处领以堡官一员又自谢村以南十里为黄梁桥上应谢村下接北霸应増小堡守以募兵二十名三十里为北霸墟则羣贼窥视城厢要路应添大营守以募兵五十名梧镇戍兵一百名稍横而西为窿笠堡荒僻深阻为各贼窟藏密迩思简恶村向以山北狼兵六十名越境逺守无禆防御应照原堡守以募兵四十名又折西北之佛子山即着落山北狼兵六十名守之通前黄梁北霸窿笠佛子山共四处领以堡官一员盖五山地方周围数百里山深林密奸宄易生非四路置堡则声势不相聫络非逐堡置戍则仓卒不便策应今以谢村建镇城参备居中弹压而谢村西北为五山后门东北通龙山门戸南达贵县大路均为要害之区设立营堡添拨兵壮把守无事则时令巡缉可以杜乎乱萌有警则互相应援易以遏其出没诚于守御有禆矣  

题为强宗殴人立毙乞赐究惩以严宗禁事疏  

吴　  

广西清吏司案呈奉本部送刑科抄出巡抚广西地方赞理军务都察院右佥都御史杨芳题称前事云云为照任防系自天潢之派輙同胠箧之流攘官物其如携轻人命以如菅已违祖训复干宪典委官之检审既确该县之参究甚详但系宗室例应会议合候命下臣等会同大理寺各堂上官议拟奏请定夺施行谨题请防  

酌议两省班军疏　　　　　　郭惟贤  

据守巡下湖南道会呈奉臣宪牌前事议详寳庆宁逺永州三卫戍守广西思恩军士仍应撤回守栁州縁由到臣该臣看得国家以邻省调戍逺地如寳庆永州宁逺等卫之戍广西栁州因治年间借兵勦苗而留是始于一时之权宜而后卒沿为例也粤西地故荒凉兵力多资湖省易戒震邻传称同舟分兵代戍先年既有成例且所拨者不止寳庆永州宁逺三卫即长沙衡州岳州诸卫亦有之臣等何敢偏防一方士卒不为唇齿辅车之虑第伏覩大明会典内开湖广寳庆宁逺永州三卫官军赴栁州城操守其余长沙衡州岳州夷陵四卫所官军俱留广西城操轮流巡哨府江一带地方再不许分拨重瘴地方令甲昭然在也乃今思恩一哨虽业经彼中前任抚臣题请第寳庆去西粤二千余里戍苦矣又七百里而戍思恩瘴疠交侵生还有几想魂设祭谁不断膓以故邵陵军士目此为死戍夫诗人之念戍役也有我戍未定靡使归聘之忧有我心伤悲莫知我哀之叹犹云有归期也今且投荒就死莫必其命矣以兹至惨至苦之状视彼且十倍之安得不为之悯其情而苏其困者臣读右江道龚参议之议详与抚按诸臣之批语固已痌瘝共切优恤同心矣矧向也锋镝未寝羽檄犹飞纵疲于奔走亦何辞之与有方今烽烟久靖夜戸不扄思恩一带已鲜萑苻之警焉用此疲卒附缀为也土著之募右江道既有定画而扣留粮银栁州府见贮在库则寳庆思恩一哨与寳庆哨其苦一也宁逺衡州长沙岳州等哨与永州诸哨其情均也或分两班或免逺拨则尤朝廷破例之恩亦粤西诸臣一体之念也再照寳庆调戍栁州额军三百近年消耗稍不及数嗣以一百调思恩即栁州自有为守者已无借此百人矣倘得此百名撤回该卫将栁州见在班者查明籍数逐年选择精壮以徃则捍御得人缓急足赖而寳庆之操演城守可不致缺乏斯非两利之策乎伏乞勅下兵部议覆上请如果臣言不谬仍行广西抚按官将寳庆及永州二卫近调思恩一班照前议撤回并将宁逺长沙衡州岳州等哨一体议恤则不惟两省执防之夫可望更生之赐而圣天子南顾之懐亦少纾于万一矣  

## 粤西文载卷十  

桂林府通判汪森编  

表  

广西歴代州郡府县沿革表　　黄　佐  

昔尧遭洪水畴土居民始别九州舜肇州十有二说者曰八家为邻三邻为朋三朋为里五里为邑十邑为都十都为师州有十二师焉盖州凡四十三万二千家或曰二百一十国以为州与周礼所谓五党为州州二千五百家者不同盖唐虞所谓州画土以命牧伯也周礼所谓州限民以施教法也周制天子方千里分为百县县有四郡凡县百里郡二十五里故左氏传曰上大夫受县下大夫受郡较诸周礼所谓四甸为县五鄙为县者又不同按大司徒经土地而井牧其田野自方里而井积至四甸则方二十里遂人掌邦之野以土地之图经四野造县鄙形体之法自五家为邻积至五鄙则二千五百家盖周制所谓县因地设官也周礼所谓县因田授民也楚子尝县陈矣以国为县其大可知也孔孟所称叶公费恵公之属特一县尹尔下王一等至僭称公则其大又可知也秦兼天下初置三十六郡以监县于是郡始大而县反小汉复十二州孝武皇帝南平百越北攘戎狄置交趾朔方独不称州明帝王不相沿袭盖或犹覊縻视之不可知云交趾统七郡治苍梧广信【`即今梧州府`】孝献皇帝建安二年南阳张津为刺史交趾太守士燮表言伏见十二州皆称曰州而交独为交趾刺史何天恩不平乎若普天之下可为十二州者独不可为十三州乎诏报听许拜津为交州牧加以九锡彤弓彤矢使持节并七郡皆给鼓吹礼乐征伐威震南夏与中州方伯齐同自津始也其后交州徙治番禺【`建安十五年又复分为广州`】晋始有使持节都督荆扬交广诸军事之制是谓军府梁又开督府于交广隋制州皆置都督府唐因之又置总管府盖府以领军得名如帅府幕府岭南五府之例其以名郡则自宋始宋制州有节度重镇者始陞为府分广南为东西路西路之府惟静江庆逺【`静江本桂州陞庆逺本宜州陞`】余皆为州元制凡府州皆为路路有总管府明制分天下为十三布政司统府府统州州统县有州不属府而属布政司者亦有县不属州而属府者因道路逺近相时制宜故也由是言之州始于陶唐州统县县统郡始于周郡统县始于秦州统郡郡统县始于汉三国鼎分迄于南北割据置州始多【`南朝州郡志名号屡易境土屡分或一郡一县割为四五四五之中亟有离合至梁陈益难纪`】至隋而州郡相等唐乃混州郡为一宋始有府犹与州并肩不相统然郡之名至是遂废盖府实即郡也其在于今府始大而州益小州盖有与县等或有反不及县者矣越在边徼府有无军卫者则曰军民府又有所谓长官司以领蛮髦者呜呼古今沿袭名实互换州郡离合寖失厥原秦之桂林今之平乐南境也吴之桂林今之武宣也今之桂林汉之零陵之始安也汉之郁林今之桂平也今之郁林唐之南流也秦之象郡在合浦以南而今象州有陈象郡遗迹焉隔墙聴声知何人斯而况千载哉是故吾观于是而知三代之礼之不可遽复也作沿革表  

唐宋元土州县沿革  

唐  

纡州【`县六东区言陵賔安南山都邦纡质`】　归思州　思顺州　蕃州温泉州温泉郡【`土贡金县`】　格州　述昆州　【`已上桂州都督府`】稷州　思刚州　归顺州【`本归淳元和初更名`】　侯州　归诚州伦州　石西州　思恩州　思同州　思明州　万形州　万承州　上思州　谈州　思琅州　波州　员州　功饶州　万徳州　左州　思诚州　州　归乐州　青州　得州　七源州　【`已上邕州都督府`】  

徳化州【`永泰二年以林覩符部落置县二徳化归义`】　郎茫州【`永泰二年以林覩符部落分置县郡茫古勇`】　龙武州【`大厯中以藩归国部落置县二龙丘归字`】　归化州【`县四归朝落都落回落巍`】　郡州【`土贡白蜡孔雀尾县二郡口乐安`】　万泉州【`县一陵水`】思农州【`县三武郎武容武全`】　为州【`县三都龙汉会武陵`】　西原州【`县三罗和古林罗淡`】　林西州【`县二林西甘橘`】　思廓州【`县三都宁昆杨罗芳`】　武宁州【`县三文葛甘即苏物`】　新安州【`县三归化賔阳安徳`】　全廊州【`县三罗嘉文龙禄荣`】　提上州【`县三长賔提头朱緑`】　甘棠州【`县一忠诚`】　武定州【`县三福禄柔逺康林`】都金州【`县四温泉嘉陵甘阳都金`】　谅州【`县二武兴古都`】　武陆州【`开成三年都防马植表以武陵县置`】　平原州【`开成四年析都金州之平原馆置县三龙右平林龙富`】　龙州　武定州　真州　信州　思陵州　禄州【`中宗时有单乐县后省`】　南平州　西平州　门州　余州　岿州　暑州　金邻州【`仪凤元年置`】　罗伏州　儋陵州　焚徳州金龙州　哥富州【`贞元十二年置`】　尚思州【`贞元十二年置`】　安徳州【`贞元十　已上安二年置　南都防府`】  

蜀爨蛮州十八【`贞元十年　已上峯领州名逸　州都督府`】  

又有田州横山郡开元中开蛮洞置贞元二十一年废后复置  

环州整平郡贞观十二年李节开招生蛮置  

古州乐兴郡贞观十二年李节开夷獠置  

又有黔州都督府所抚水州至宋改安化州者后岭南  

宋  

忠州　冻州　江州　万承州　思陵州　左州　思诚州　谭州　渡州　龙州　七源州　思明州　西平州　上思州　禄州　石西州　思浪州　思同州安平州【`初曰波州皇祐元年改今名`】　员州　广源州　勤州  

南源州　西农州　万崖州　覆利州　温弄州武黎县　罗阳县　陀陵县　永康县　武盈县右甑峒　凭祥峒　卓峒　龙英峒　龙耸峒　峒武徳峒　古佛峒　八防峒　【`已上并属左江道`】  

思恩州　鹣州　恩城州　勘州　归乐州　武峩州伦州　万徳州　蕃州　昆明州　婪凤州　侯唐  

州　归思州　田州　功饶州　归城州　武龙州龙川县【`元祐三年又改　已上并属懐化洞为州　　右江道`】  

庆逺府辖覊縻州十军一监二【`庆逺本宜州龙水郡`】  

温泉州　环州　镇宁州【`领县二`】　蕃州　金城州【`领县三`】安化州【`领县四`】　述昆州　智州【`领县五`】　懐逺军【`领县一`】富仁监　富安监【`旧领思顺归化二州庆厯四年并入栁州府马平县`】  

平州崇寜四年三月王江古州蛮戸纳土于王口砦建军以懐逺为名割融县融江文村浔江临溪四堡砦并军寻改懐安军为平州仍置倚郭懐逺县又置百万砦及万安岩于安口隘置允州及安口县又于中古州置格州及乐古县五年改格州为从州政和元年废平州依旧为王口砦并融江文村浔江临溪四堡砦并依旧邕州废懐逺县又废从州为乐古砦并通靖镇安百万砦并拨允州又废允州权留平州又权置百万砦宣和二年赐平州郡名懐逺绍兴四年废平州仍为王口砦融州十四年复以王口砦为懐逺县  

从州【`废置具平州`】　允州【`废置同上`】  

庭州大观元年以宜州河池县置庭州倚郭县曰懐徳又于南丹州中平县置砦曰靖南寻拨庭州大观二年置安逺砦大观四年废庭州移靖南砦于废孚州宣和五年移安逺砦于平安山置  

孚州大观元年以地州建隆县置孚州倚郭县曰归仁四年废孚州及归仁县为靖南砦先于南丹州中平县置靖南砦今移置此政和七年复置孚州及绥仁县仍移靖南砦归旧处宣和三年复废孚州及归仁县置靖南砦大观四年观州绍兴四年废靖南砦  

溪州大观元年以宜州思恩县带溪砦置溪州四年废地州崇宁五年纳土大观元年以地州建隆县置孚州文州崇宁五年纳土大观元年置绥南砦绍兴四年废兰州崇寜五年纳土  

那州崇宁五年纳土  

观州大观元年以南丹州为观州置倚郭县四年以南丹州还莫公晟复于髙峰砦置观州绍兴四年废观州为髙峯砦存留本门马台平洞黄泥中村等堡砦隆州兑州政和四年置隆州兑州并兴隆县万松县宣和三年废隆州及兴隆县为威逺砦兑州及万松县为靖逺砦二州先置思忠安江凤怜金斗朝天等五砦并废各新砦仍并邕州  

元  

左江二路辖州二十六县九  

思明路辖州九县五　太平路辖州十七县四  

右江三路辖州三十一县十九  

田州路军民总管府辖州六县十三　来安路军民总管府辖州十六县一　镇安路辖州九县五  

又有庆逺南丹谿峒安抚司辖州十七  

又有思州军民安抚司辖　福州　永州　乃州　銮州　程州　三旺州　地州　忠州　天州　文州合凤州　芝山州　安习州　茅滩等团　安化上中下蛮  

## 粤西文载卷十一  

桂林府通判汪森编  

志  

广西郡县志【`有序　志参　　明通志名胜志`】苏　濬  

按山海经桂林八树在番禺东尚矣然所称离耳北朐亦多荒忽莫能睹记云以余所睹桂岭漓江旁礴秀发山锐而削水驶而清人文彬彬然几埒于齐州岂在扶疎轮菌哉至若总领三江控制诸郡殆所谓扼西夷之吭而拊其背者邪曩时古田之衅侏离魋结生于肘腋而倳刃于大吏之腹中邑无完郛民无宁宇矣天子赫然震怒芟薙而殄夷之分官而守列戍而屯诸蛮部落愿授一廛出箐输赋者皇皇然恐后斯亦安澜之际已然都会大地闾伍杂居将军中尉日繁供亿戊巳车师之族按籍则赢勾稽则缩甚且弄诸夷于勾股之上用啓戎心今古田诸猺蠢蠢萌动材官几不能制其命而若灵川之七都兴安之六峒全州之西延义宁之白面寨亦时时啸聚语曰涓涓不塞终成江河非细故也诗戒桑土易谨衣袽其在今日哉  

栁州山水清旷峭拔上多竒峰石洞玲珑流泉如环佩仙灵遗迹徃徃而在其人亦多聪颖士喜经术自唐已然矣乃其形势东北连昭桂西南接黔邕控扼番落封疆不啻千里众流逶迤与牂牁会边于夜郎为骆越要害足以控制诸蛮云然猺獠环杂喜则人怒则兽虽増垒置堠犹不能约束也自征古田城懐逺民始有宁居焉迩者拊循之吏单骑入诸部落尽谢去驺卒猺人见吏如见乳母相与昵昵语则嘻嘻然曰不图今日见汉官威仪何简略若是遂输繦相属惟恐后时者来賔迁江为八寨项领崇冈复岭与藤峡互为蜿蜒狐穴虺窟蔓滋其中阳为顺而隂为逆者踵相接也记曰一张一弛文武之道酌其权而迭用之庶其有瘳乎  

庆逺内地州县有五其外三州一县二长官司则世据其地不纯用中国法皆羁縻类也郡直西垂越栁之外戍垒密遮使车罕至士抱经而谈民杂兵而种亦一简佚自足之土第州县服役我者零若晨星河池既逺而茘波又寄絶域缓急无所赖忻城内属而轻变更二司内地而弃之若脱屣庆益单薄矣外州日以强犷客主不敌识者忧焉第以数州较全广螳螂车辙不足以喻也申画慎固振纪肃纲何忧蕞尔诸夷哉  

昭介桂梧之间西北近楚为五岭之一清湘九疑郁相樛焉东南入梧巨石急滩如坂上走丸溪洞林樾多为猺獞盘据一夫不靖丑类陆梁向者去城不二里辄矫矢枞矛斩艾人若草菅然沿江左右树木蔚荟无论车脂其辖马停其辔即大吏驾余皇且胠箧而敓之矣今上即位抚臣慨然首建石画羣诸材官捣虚批亢旗斾所指炎于昆冈乃议伐木通道令阻罙之处夷为周行而又増置楼船缮脩校垒乃今单骑直驰徃来如织重下上帖席而安盖郡千百世利哉郡治故寥濶山田仰泉不甚作苦茅茨竹戸鱼盐粗赡亦足称小康矣夫利害相寻譬之纠纒倚兵灭蛮蛮尽而兵久戍不玩则骄忧且在兵兵无固志忧复在夷识微者其豫图之可也  

苍梧两粤一都会也北自漓江建瓴而下西则牂牁及郁合为巨浸绾毂三江之流而注之大壑故论西则桂林为堂奥而苍梧为门戸论东则南海为心腹而苍梧为咽喉控上游而据要害其指顾便也顾右枕藤峡八寨诸酋徃徃出没左接粤东犬牙相错而狐穴狼窟时跳梁其间烽火相望刈人如蓬藋然于是闾里萧条沃土为墟矣成化间始设重臣兹土兼制两粤命将简师羣不逞而殱之然丑类陆梁未可尽驯旋复征又旋复叛行者赍居者送西南之民罢焉今上神武震于遐方于是辟榛涂为周行变丑夷为编戸营垒棊置材官星列而梧人始获安枕以嬉天造草昧岂偶然邪然器久则蠧法久则玩迩者大祲即蠢蠢然动矣若严信地谨斥俾戍无虚役卒无虚饷惟在慎择将帅哉  

浔水国也北黔南郁二江合流山水竒秀映带城郭连数百里势如游龙又其土原隰沃衍商舟辐辏其民亦多淳朴食土之毛差足自给吏兹土者涤其烦苛因俗而理盖号易治云贵县龙山为大藤右臂狶突狼奔者几数十载自襄毅先驱藤峡久断文成继绩江豚不波翁仁夫田叔禾复因其不逞而芟薙之诸酋莫不顿颡听约束恐后者顾深箐盘结渊薮实繁上失其驭下啓戎心今五山又见告矣赖当事者先几以伐其谋驯而扰之以柔伏其心卒之罪人斯得反侧自安则定计于蚤也夫余皇之罅也衣袽可繻一不戒而中流乗之兹其殷鉴也哉  

南宁故称邕管牂牁罗甸峙其西北交趾踞其西南三十六洞错壤而居延袤几千里横山永平尤称要害歴唐及宋建牙置帅与桂州等诚重之矣又郡地最夷旷可宿数万师曩者征田州及经略安南举弭节兹土则其势便也自猺夷不靖徃仗狼兵急则借其前驱缓则檄为守圉诸酋稍稍骄恣不可尽绳以文法防邕事者至欲开重镇以复唐邕州督府之旧嗟夫事固未易更亦未易言也天下未尝无法而有治人不更人而更法法日更弊日甚耳昔唐之患咎不在夷而在帅今之患咎不在夷而在大吏大吏一不当左右为奸上下相遁墨吏易于激乱罢吏反以滋乱卒令椎髻之朋得持吏短长而莫之诘此其咎岂専在夷邪迩者安南羽书交驰境上债帅耽耽因以为市此非细故也夫惟择贤而官相机而动令诸部落谓中国有人虽不増亭障足矣  

太平故沦于夷唐宋稍置吏第羁縻使之侏魋结犹仍故习黠者雄戈矛侗者执鉏耰而诗书之源缺焉盖虞教之所未賔而汉法之所不治也我明用夏变夷寒崖幽谷举被春曦蒙汜隙光亦归余照以故太平州县若左若养利若永淳永康愿束发鳞次比于中土用是设官师兴学校冠带之族后先相望举数千载晻昧之区若辟乾坤而造之者天生圣人岂偶然邪至如羁縻诸州县为中国藩圉虎符朝至驺发夕行靡敢干焉于戯盛矣昔胡端敏守是邦诸酋长顿颡恐后翁司马治兵兹土而龙州献十八村以归我版图继二公而兴者其威徳庸可兾邪  

思恩初仅八百戸后増至二千三百余戸末大必折数盈必亏固其变也栾却之后其汰已甚翦焉倾覆曽不崇朝况土酋哉正徳以来用夏变夷新建行贾生主父之防以杀其强悍之势移虎狼之穴以潜消其不驯之心机密于鬼神而衅杜于微眇至今安澜谁之功也闻之长老曰旧治四面絶壁署据礯确触处皆芒利砑之石如在矛防中瘴雾昏塞薄午始开今治四野寛旷轩豁秀丽后山起伏蜿蜒敷为平原两水绕山合流而入巨浸江水既通商货辐凑益比于内地矣武縁之更置吴公良足多哉然亦新建意也今之议者多以田州之事为新建遗恨余谓田州之过小而思恩之功大夫其过也固所以为功夫  

桂林府本秦郡北疆汉分属零陵苍梧东汉为始安侯国三国吴置始安郡属荆州晋属广州宋改为始建国齐复为始安郡梁兼置桂州于苍梧郁林之境无定所大同六年始移于今治隋初郡废大业初又废州复为郡唐武徳中复为桂州天寳初又复为始安郡至徳间改郡曰建陵乾元初复为桂州光化间陞静江军节度五代时属南汉宋仍为州绍兴间陞静江府元改静江路明改桂林府领州二县七　【`附郭`】临桂县本汉零陵郡始安县地晋属始安郡唐析置福禄县贞观初省入更名临桂宋以慕化县省入元明因之　兴安县本汉始安县地唐武徳中置临源县大厯三年峒冦万重光诱桂林等九县搆逆独临源不应因改名全义县晋时以县置溥州宋初州废太平兴国三年避太宗御名因改曰兴安县元明因之　灵川县本始安县地唐龙朔初析置灵川县宋元明因之　阳朔县本始安县地隋析置阳朔县属桂州因山为名唐初析置归义县贞观初省入宋元明因之　永福县本始安县地唐初析置永福县因乡为名属桂州宋元因之明正统间省理定县入焉　义宁县本唐灵川地五代晋时马氏置义宁镇后陞为义宁县宋开寳中省寻复置元明因之　永宁州本始安县地唐析置纯化县永贞初改慕化县干宁初又析慕化置古县属始安郡宋属融州后属靖江府元因之明改古田县嘉靖末猺獞越会城刧藩帑中丞殷正茂讨平之奏陞永宁州　全州秦属长沙郡汉为零陵郡之洮阳零陵二县地三国属吴隋置湘源县永州五代晋时改为清湘县置全州宋荆湖路元改置全州路明洪武初改路为府九年改为州省清湘县入焉湖广永州府二十八年改今属　灌阳县本汉零陵县地吴析置灌阳县因灌水为名隋省入湘源县大业末萧铣复置全州唐初省后复置属永州五代时马氏属全州宋元明因之  

栁州府秦桂林郡地汉属郁林郡三国吴复属桂林后又析置马平郡梁大同中兼置龙州以龙见得名治龙江南隋开皇中废郡徙州治江北寻废以马平县置象州大业初州废以其地属始安郡唐置昆州治马平县寻改南昆州贞观八年始改栁州谓地当栁星云天寳初改龙城郡乾元初复为栁州光化后为楚马氏所据五代时属南汉宋仍为栁州咸淳初徙治栁城县之龙江元至元中改置栁州路明改栁州府领州二县十【`附郭`】马平县本汉潭中县地属郁林郡三国吴置马平县隋属象州大业初州废以县属始安郡唐属昆州后为栁州治宋元明因之　洛容县本汉潭中县地唐贞观中置洛容县属栁州宋嘉祐中省象县入焉元明因之罗城县本桂林之防州洞地宋开寳中置罗城县属  

融州熙宁中省入融水县明洪武初复置县属融州十年州废改今属　栁城县本汉潭中县地梁置龙城县隋初属桂州后属始安郡唐初以县置龙州贞观间州废以县属栁州宋景徳中改为栁城县治龙江元移置龙江东明因之　懐逺县本牂牁夜郎之境宋至和中置三口寨崇宁中于寨置懐安军寻改平州又置懐逺县政和初州县俱废宣和初复置州绍兴中州废复置县属融州元因之明洪武十年县置三江镇巡检司十四年复置县改今属　融县本汉潭中县南齐改齐熈县及置齐熈郡梁兼置东宁州隋废郡改为融州及改县曰义熈大业初州废以县属始安郡唐复置融州又改县曰融水为州治天寳初改州为融水郡乾元初复为融州宋置清逺军节度元改置融州路寻改为州明改为县以融水县省入　来賔县本秦桂林郡唐干封间置严州领来賔循徳归化三县宋废州省归化武化二县入来賔象州元因之明改今属　象州本秦桂林郡地汉为郁林郡中溜潭中二县地陈置象郡隋罢郡置象州治马平大业中废州别置象县属始安郡唐复置象州治阳夀县天寳初改为象郡乾元初复为象州元改置象州路后复为州明以阳夀县省入　武宣县本隋始安郡之桂林县地唐析置武宣县属象州干封初省桂林县入焉宋元明初因之明后改为武宣县賔州本秦桂林郡地汉置领方县属郁林郡吴改临  

浦县晋复改梁于县置领方郡隋初废郡以县属尹州复属郁林郡唐初属南方州贞观间析置賔州治领方县天寳初改安城郡后改领方郡乾元初复为賔州宋开寳间州废寻复置元改置賔州路后改为州明因之迁江县本唐邕州地大厯间置思刚州属邕州都督  

府宋天禧中改为迁江县属賔州元明因之　上林县本领方县地唐初置上林县属邕州宋改属賔州元明因之  

庆逺府秦象郡地汉为交趾日南界后沦于蛮唐始置粤州干封中改曰宜州治龙水县天寳初改龙水郡乾元初复为宜州五代时为楚马氏所有后属南汉宋平岭南仍为宜州属广西路宣和初置庆逺军节度咸淳初改庆逺府元至元中改置庆逺路明复改为庆逺府领州四县五长官司二　【`附郭`】宜山县本唐龙水县为宜州治宋嘉祐间省路曹县入焉熈宁间又以古阳述昆二县省入宣和间改为宜山以县有宜山故名元明因之　天河县唐置宜州宋初因之大观初割属融州靖康初复置宜州元明因之　思恩县唐贞观间置环州宋庆厯中改宜州大观初以带溪寨置溪州割此县之后州废复以县宜州元明因之　河池州本唐羁縻智州地宋置河池县宜州以富力县省入大观初即县置庭州改名懐徳寻废州复改为河池县明洪武初又省三旺州入焉正徳间改为州　忻城县唐置芝州治忻城县天寳初改忻城县属岭南道后复改为芝州宋庆厯间废芝州以忻城县宜州元明因之　南丹州旧为蛮峒唐为羁縻极边之地宋元丰三年立为南丹州设土官管辖诸峒郡酋元属庆逺南丹溪峒等处安抚司明洪武初仍为州省永鸾福延四州入焉二十八年州废设南丹卫寻复置州　茘波县宋置茘波州以羁縻蛮人元仍南丹安抚司明洪武初废入思恩县十七年复析置茘波县府正统十二年改南丹州辖方村蒙村穷来三巡检司　东兰州宋嘉宁五年置兰州绍兴间命土人韦姓者为知州元改为东兰州明因之洪武十二年省安息忠文三州入焉　那地州唐为蛮猺所居之地名曰那宋崇宁间纳土置地那二州大观初析地州建隆县置孚州宣和中孚州废元仍为那地二州明洪武初省那入地改为那地州　永定长官司在府城西莫徃乡明治五年开设　永顺长官司在府城西述昆乡开设同上  

平乐府秦桂林郡地汉属苍梧郡三国吴置平乐等县属始安郡宋属始建国齐属始安郡隋初废郡以县属桂州大业初州废县仍属始安唐置乐州治平乐县贞观中改昭州以昭潭得名天寳初为平乐郡乾元初为昭州五代时属南汉宋开寳中仍为昭州属广南西路元大徳中改为平乐府明因之领州一县七　【`附郭`】平乐县本汉苍梧茘浦县地吴析置平乐县始安郡唐初县置乐州后为昭州治宋以水平县省入元平乐府治此明因之又省立山县入焉　恭城县本汉苍梧郡地自晋至隋皆为始安郡地隋末萧铣始置恭城县唐初置乐州后昭州宋仍旧元属平乐府明因之　富川县本汉旧县属苍梧郡吴属临贺郡隋初属贺州后属始安郡唐初仍属贺州天寳初更名富水县后复旧宋以冯乗县省入元因之明改今属　贺县本汉临贺县属苍梧郡吴以县置临贺郡宋改县齐为临贺国陈仍为郡隋废郡置贺县大业中改临贺县后又改绥越郡唐改贺州或为临贺郡宋仍为贺州而临贺县常为治所元以桂岭省入明洪武初省临贺县入州寻改州为县及改今属　茘浦县旧属桂林府本汉旧县属苍梧郡在茘江北因名吴属始安郡隋属桂州唐以县置蒙州后州废县还属桂州宋以永宁县省入元明因之修仁县旧属桂林府本汉茘浦县地吴析置建陵县梁立为郡隋初省郡复为县属桂州唐贞观初于县置六州寻废州复为建陵县长庆中改修仁县宋熈宁中省入茘浦县元丰初置元明因之　永安州旧为桂林府立山县明洪武初县废改平乐其地猺獞巢穴频年结聚茘浦大藤峡诸贼为冦成化十三年改设州治昭平县秦汉以来为临贺地梁析临贺太平岭地置南静郡附郭为龙平隋废郡以县属始安郡唐武徳析置思懃马江合龙平为三县宋开寳省思懃马江入龙平属昭州熈宁中改属梧州元丰中复属昭州宣和间改名昭平元复为龙平寻省入平乐县明万厯初复为昭平县平乐府  

梧州府秦桂林象郡地后为南粤所据汉武帝平南粤置苍梧郡广信县于今治元封五年置交趾部刺史治此建安中始改交趾部为交州三国吴属广州晋以后因之梁属成州隋废郡为苍梧县属封州唐属静州寻以县置梧州天寳初改苍梧郡乾元初复为梧州五代时属南汉宋仍为梧州元至元中改置梧州路明改为梧州府领州一县九　【`附郭`】苍梧县本汉广信县为苍梧郡治隋初改苍梧县属封州后州罢复属郡唐于县置梧州宋以猛陵戎城二县地省入元明因之　藤县本汉苍梧郡之猛陵县地晋属永平郡隋平陈郡废置藤州治永平县大业中州废复置永平郡唐复为藤州天寳初改感义郡乾元初复为藤州治宁风县宋徙治镡津县元因之明洪武初改州为县省镡津县入焉　容县本汉合浦县地晋分置宕昌县梁改曰隂石县置隂石郡隋废郡改曰奉化又改曰普宁属藤州唐置铜州贞观中改容州以山为名天寳初改普宁郡乾元初复为容州元改置容州路后复为州明洪武初改为县以普宁县省入　岑溪县秦为南海郡地溪为苍梧郡梁置永业郡寻改为县隋属泷州唐置南义州复徙治岑溪县宋避讳改南仪州熈宁中州废以岑溪县藤州明改今属　懐集县本汉四会县地属南海郡晋置懐逺县属新会郡刘宋析置懐集属建绥郡隋属广州唐置威州寻废开元初以永固县省入宋初又省洊水县入焉元属贺州明洪武初改今属　郁林州本秦桂林郡地汉属郁林郡梁置定州后改为南州隋改为郁州后属郁林郡唐属贵州又析为牢州南尹州麟徳初析置郁州治郁平县干封初改郁林州天寳初改郁林郡乾元初复为州五代时地属南汉宋仍为郁林州迁至兴业至道初徙治南流元因之明洪武五年省南流县入焉领县四　博白县秦属象郡汉为合浦县地唐初析置南州并置博白县以山为名寻改南州为白州宋废州以县亷州未几州复置政和初又废州以县郁林州寻复置绍兴间复废州以县郁林州元明因之　北流县本汉合浦郡地隋置北流县属越州后属合浦郡唐属容州或属普宁郡宋元仍属容州洪武十年改属郁林　陆川县本汉合浦地隋析置陆川县属越州大业初省入北流县唐复置属南岩州贞观中属潘州开元中属容州宋废顺州以龙豪等四县省入移治公平淳化中又移治温水元属容州明洪武四年改属郁林州　兴业县本陈石南县置石南郡隋废郡以县属尹州后属郁林郡唐属贵州麟徳初析置兴业县属郁州建中初以石南省入宋开寳中以郁平兴徳二县省入元明因之  

浔州府秦桂林郡地汉置郁林郡治布山县【`今桂平`】其东属苍梧吴以后因之梁分郁林于此置桂平郡隋废桂平郡为县属郁林郡唐属鷰州贞观间始置浔州治桂平天寳初改浔江郡乾元初复为浔州宋省寻复置元至元中改置浔州路明洪武元年以贵横二州及永淳县来属三年改路为府改贵州为贵县九年以横州永淳县割属南宁府领州一县三　【`附郭`】桂平县本汉布山县为郁林郡治所梁置桂平郡隋废郡于布山县地置桂平县属尹州后属郁林郡唐属鷰州贞观于县置浔州后省陵江县入焉宋开寳中州废以县属贵州寻复置州元明因之　平南县本汉猛陵县地属苍梧郡晋置武城县刘宋改置武林县属永平郡隋初属藤州唐贞观中分置平南县后自武林移龚州治此领阳川武林隋建大同四县宋省四县入平南后又以思明之武郎县省入绍兴中州废以县浔州元明因之　贵县本秦桂林郡之南境汉为郁林郡之广郁县吴改隂平县晋改郁平县仍旧郁林郡梁置定州改南定州隋初郡废改曰尹州大业初又改郁州治郁林县寻改郁林郡唐初改南尹州贞观中改贵州仍旧治天寳初改懐泽郡乾元初复为贵州宋改郁平县曰郁林县为州治元因之明废郁林县改州为县及改今属　武靖州本大藤峡内碧滩驿峡贼既平成化二年上隆州知州岑铎以宗党不睦请迁州治于此赐名武靖【`今详左江土司志`】南宁府秦桂林郡地汉为郁林郡之领方县地晋分置晋兴郡隋平陈废郡为县属简州后改曰宣化县属郁林郡唐初于县置南晋州贞观中改为邕州天寳初改朗宁郡乾元初复为邕州后置建武军节度宋仍为邕州广南西路大观初改军名永宁元至元中改置邕州路泰定初改为南宁路明改路为府领州三县三【`附郭`】宣化县本秦桂林县地汉为郁林郡领方县地晋置晋兴郡隋废郡为县属尹州后改宣化县属郁林郡唐初于县置南晋州后改邕州宋省朗宁思笼如和四县入焉元明因之　横州本秦桂林郡地汉为合浦郡髙梁县地吴分置合浦北部晋属宁浦郡梁又分立简阳郡隋废郡置简州治宁浦县又改縁州大业初州废以县郁林郡唐复置简州寻改南简州又改横州宋因之元初改置横州路寻复为州明洪武初浔州府十年改为横县南宁府十四年复为州　永淳县本秦桂林县地汉属郁林郡唐初置淳州治永定县永贞元年改峦州宋初废峦州以永定县属横州熈宁中省元祐中复置改永淳县元明因之　上思州唐置宋属邕州迁隆寨元属思明路明因之治十八年改属南宁府【`上思本土州土官底簿云洪武二年给印委江州致仕土官黄威震次子中荣署州事三十三年除同知永乐元年陞知州中荣死子智永十一年袭正统九年智永死子瑛景泰四年袭　旧通志云中荣生二子黄瑛黄璥瑛袭无子成化五年乞他儿育以为嗣名黄富既而生嫡子黄鋆后瑛作乱侵南宁地繋狱死鋆保袭治三年黄富与鋆争袭讼于官未白时思明府又滥保黄璥子黄鎏孙黄理当袭不报理乃纠迁隆洞黄恺作乱至十三年捕获诛之十四年思明官族黄澄复纠黄恺子添贵兵逐上思摄印孙同知而据州以叛总督刘大夏檄当道捕获黄澄诛之而添贵奔于蛮洞十八年州目赵宣等奏以州改流官南宁府思明土官黄旸诡列黄智永宗系以族人黄宁冒袭为监司所驳正徳六年又冒以黄镠保袭州目廖丙等证其诈黄旸遂嗾黄镠纠合黄添贵兵为乱总督林廷选遣兵捕镠繋浔州狱后奸细诈为文书下浔州释镠镠复与其党杀掠州境嘉靖元年总督张嵿遣官兵讨获槛送军门擒妻子并斩贼党镠死于狱仍弃市州境遂平`】　隆安县本宣化之那九村先议设防演那楼寨巡检司弹压嘉靖七年新建伯王守仁有事田州相度其土曰可县也乃请置县曰隆安　新宁州旧为四峒界宣化江恵二州间嘉靖中峒民黄纲率其党效欵因改四峒为四都曰武黎曰华阳曰沙水曰吴从隆庆间设州曰新宁治沙都　【`迁隆峒古交趾地宋皇祐中黄胜竒从狄青征侬智髙有功置迁隆峒巡检司思明府明初改南宁`】  

太平府汉交趾郡地号丽江晋以来夷獠居之唐为羁縻州邕州都督府其后或臣或叛宋平岭南于左右二江溪峒立五寨其一曰太平与古万迁隆永平横山四寨各领州县洞属邕州建武军节度元初仍为五寨后废置太平路于丽江以控制左江溪洞州县明洪武二年改为太平府初治防卢未几复还丽江领州四县一　崇善县古名崇山即舜放驩兜处宋置崇善县古万寨元改今属明因之【`土官底簿云赵福贤系崇善世袭土官知县赵元佐子洪武元年款附二年授知县患病子暹永乐元年袭宣徳三年为侵占地方杀掳全家抄劄景泰二年太平等州县乡老告保李循懋承袭不许正统三年改设流官`】　左州旧名左阳唐置邕州宋古万寨元改今属明因之土官黄姓洪武中黄胜爵两传子孙争袭相仇杀成化十三年改流州治旧在龙村知州李钦承迁于古榄万厯二年始建学【`土官底簿云黄郭鼎前元左州知州黄万明子被上思州官族黄宗顺兴兵侵占郭鼎流移龙州洪武元年归附前土官知府黄英衍将原占本州印信缴纳总兵官处二年降本州印信英衍拘留在已三年本州乡老接郭鼎回州复业郭鼎死子佛生二十二年署事二十八年为谋杀等事令其子庆斌暂署事三十年为陈情事提取绝嗣本年除流官知州张思温赴任三十二年放回为民乡老张五等告保黄胜爵系土官宗派应袭三十二年准袭本州同知永乐元年陞知州　旧通志胜爵死子徳髙袭徳髙死子蕴亮宣徳七年袭蕴亮生子三长昱次倚季昂天顺六年蕴亮死昱倚争袭搆兵为乱督府捕昱倚繋狱皆死以其弟昂袭昂死絶嗣当道议改流官成化十三年铨流官知州韩隆周道安黄达相继莅任治元年铨知州何东十三年土人黄金谋复土官作乱下狱死正徳间韦广明又捏诈谋复下狱死其弟广隆复夺州印奔下雷峒督府遣兵捕诛之`】　养利州州有养山利水合以为名土官赵姓明洪武初有赵日泰者归附授知州以次传袭至宣徳间稍用侵其邻境杀掠万厯三年始平之因改流【`土官底簿云洪武初养利土官赵志兴归附授知州志兴死无子弟方袭方死子武宁幼弟志真署事永乐元年武宁出幼准袭武宁死庶兄武髙五年袭旧通志云宣徳初以罪诛灭改设流官`】　永康州旧名康山宋置县迁隆寨元太平路明如之土官杨姓成化八年其子孙杨雄杰纠合峒贼二千余人入宣化县刧掳且伪署官职总兵官赵辅等擒诛之因改流【`土官底簿云扬荣贤前元永康县尹杨朝英子洪武元年归附授知县荣贤死十六年子益愆袭益愆死子武髙永乐十年袭武髙死子琼宣徳七年袭琼死子雄杰成化二年袭后以罪诛成化十四年改设流官铨选潘衡`】　上石西州唐置石西州宋加上字属永平寨元属思明路明改路为府因属焉后乃改属太平州【`土官底簿及通志云何士系静江府人因上石西州官亡絶本府举保权办州事洪武二年授知州士死二十一年子义署事亦死无子成化十三年思明府土官黄弟黄瑢保摄州事死亦无嗣十五年遂改流官铨知州彭侃歴任满去思明府又以族人黄髙摄州凭祥李广宁计赚其印督府追给流官殷舆掌之后舆为土人毒死继选知州董凤遂畏瘴毒不敢入州思明府官族黄贵宁因而据州摄其事治六年况村黄绍攻州夺其村十有八与幼子黄文华领之事闻以兵讨之十二年绍纳款愿还徴其印贮于藩司贵宁复以妾育他儿名景祐谋管所辖村十有七赂奸司黄球等矫府帖付景祐摄州事复妄请给印督府坐贵宁罪仍以印给流官`】更土官赵氏何氏黄氏凡三姓皆絶始改流然自知州殷兴为土人毒死其后陞授来者概不敢入多寄孥于太平以承使令之乏万厯十九年知州孙继先始新州治携家人从拓城甃井略改观焉自后复鞠为戎莽之塲至天啓二年闽人吴尔施乃披荆棘而进崇祯间归并本府通判管理思恩军民府汉属交趾唐为思恩州属邕乃澄州止戈县地宋开寳间废澄州以止戈贺水无虞三县省入上林治平间以上林之止戈入武缘邕元属田州路歴代羁縻而已明洪武初土官岑永昌归附授思恩知州仍属田州永乐初改属布政司时居民仅八百戸永昌死子瑛袭【`土官底簿云永昌系岑坚第三子前元有兄永泰随父坚同诣军前纳欵洪武二年授永泰思恩知州永泰死无子永昌系亲弟告袭永乐四年患病次男瓛告替七年准替十八年瓛死无子弟瑛袭`】瑛有谋略善治兵尤当上官意前后镇守大帅皆优异之洪熙间从镇逺侯顾兴祖奏以武缘白山峒七百戸分属思恩宣徳间复从都督山云奏以上林渌溪峒八百余戸益之正统间瑛以功陞田州知府仍管思恩州事瑛欲兼管田州府与知府岑绍交恶安逺矦栁溥议陞思恩为府又益以宜山八仙诸峒六百六十戸从之寻改为军民府瑛以府治遐逖议改于桥利又请置学校立师儒増广生徒比诸内郡焉时两广用兵多所调发总兵董兴檄瑛讨贼帅黄萧养破之瑛守栁庆又败峒贼韦公防于賔州瑛上首功四百五十余天顺元年陞广西参政改都指挥同知擢骠骑将军都指挥使瑛死子镔袭三年违逆自缢以镔弟鐩袭成化十五年鐩死子濬袭濬以兵力雄长治间屡冦思城果化上林都阳等寨攻陷田州逐知府岑猛俘其妻子妇女百二十九人都御史潘蕃疏其罪状集兵进讨濬败死迁其家因议改铨流官以云南知府张凤为广西右参政掌思恩府事正徳七年増设凤化县治以流官诸夷犹未甚驯伏覃恩刘召相继为变都御史盛应期遣官军平之未几而土目王受与田州目卢苏合谋煽乱势益猖獗新建伯王守仁受命至乃一意招抚而檄受等破八寨贼为张其功因列思恩地为九土巡检司管以头目授王受白山司巡检得比于世官矣又以思恩旧治瘴雾昏塞宜更之爽垲于是择地荒田以建新郡割武缘止戈二里益之又议割上林三里而移凤化县治于其处盖寓犬牙相错之意嗣之者为林公富所议迁郡割止戈里俱如公指惟以三里当设卫而并凤化县裁之遂令府治益孤嘉靖十三年镇安岑金寳诈岑濬子谋并思恩守备髙干督九司征之诛金寳十六年镇安又纠众谋乱参将沈希仪诱至栁州杀之其后九司日恣所辖夷民不堪知府陈璜弃城而逃目把刘现卢回以复土为名鼓众煽乱副使翁万达因有事安南计擒卢回杀之招回九司从乱者三十余人最后东兰岑瑄诈称岑濬子起云谋复土官卒为九司头目所缚万厯七年督府吴文华谓九司日以骄黠编民甚少缓急难恃奏割南宁武縁县属思恩自是思恩称巨镇矣　武缘县本汉领方县地梁属岭山郡隋置武縁县寻省入岭山县属郁林郡唐武徳间复置属南晋州后属邕州宋景祐间益以废乐昌封陵二县地属邕州元明因之至万厯七年始改今属　【`何旺堡前上林止戈宋治平四年拨入武縁明万厯七年置何旺堡大鸣山脚设堡长领土兵五十名防御思恩`】　上映土州古蛮夷地秦属百粤汉属交趾唐为夷峒宋置上映土知州世袭明洪武间废为峒崇祯十年复为上映土州思恩　西隆州古日南国宋名安隆峒明永乐间置安隆长官司岑姓沿袭后以嗣絶相争　本朝康熈五年抚平之改置西隆州设流官思恩　西林县古百粤地秦汉属交趾宋置上林峒明改上林长官司崇祯间广南土官侵夺争战不休　本朝康熈三年勘定改置西林县设流官思恩　【`小镇安古百粤地汉属交趾唐置镇安峒立宣抚司宋改为镇安府立岑姓为土府世袭明永乐间分其后裔岑志英管旧镇安立为州镇安土府统辖于思恩军民府地近云南久阻声教　本朝顺治十七年缴印投诚最晩未经具题不便循旧名故系以小镇安仍思恩`】  

## 粤西文载卷十二  

桂林府通判汪森编  

志  

土司志有序　　　　　　　　张　任  

两江谿洞旧为荒服唐太宗时诸夷内属始置羁縻州县于都督府以其首领为刺史宋参唐制析其种落大者为州小者为县又小者为峒推其雄者为首领籍民为壮丁以籓篱内郡其酋皆世袭分诸寨总于提举元丰以后峒酋多寄内地纳粟授大小使臣或敢诣阙陈利害至借补阁軄与帅抗礼为招马官者尤与县相狎子弟有入邕州应举者招游士多设耳目州县文移未下已先知之舆骑居室服食拟于公侯其州县虽曰羁縻然租税不供威令不行寨官非惟堕不举职且日走峒帅之门握手为市即提举官亦不复威重与之交闗通贿其间有自爱稍欲振厉诸峒必共污染之使以罪去甚则酖焉故曰黩货则玩玩则无震非虚言已元以左右两江羁縻州县俱属南宁帅府分司管辖而上下相通姑息尤甚夷俗狃于讐杀徃徃侵盗边境莫之能制也我朝受命两江土酋东泝交闗西縁牂牁际滇之广南莫不纳土归欵愿贡方物恐后朝廷第因旧疆稍稍増省置各府州县其长吏令世世相传诸佐与属并为铨才部有丞州有目削絶者始以流官代焉大都矜彼归正恢我包荒纳土则受请示则遣令无颇覆羁縻勿絶而已间有调发胜兵奉檄连伍解严还部轻者赉文襁重者锡冠裳愿屯种者与之膏腴且耕且守所以驭诸酋者约束甚坚而绥柔亦备至矣间有桀骜不逞时跳绳墨犹谆谆文告待其不悛然后加兵如思恩之岑濬田州之岑猛泗城州之岑应岑接不数年相继夷灭甚则覆其宗殄其子孙矣夫夷俗剽悍如鸷与狼急则相撃争则相噬天性固然但彼既授簮缨抚爵土力足以耑生杀财足以侈上供养尊处安令诸部落莫敢仰视彼亦视中国之予夺为戚忻荣辱岂愿其子若孙中道而殄哉故华以夷为监夷亦自相监此前事之师已后之议夷者谓太平诸夷土陿而兵微一有不逞可更而置其势甚易若思明田州诸司封疆袤于内地士马雄于近郊其制驭甚难欲稍仿贾生众建之议因其势而分之斯不亦却顾哉然而未易言也西南土司与交州为邻交人所以俛首顿颡不敢窥内地者以土酋兵力之强足制其死命也若自弱其兵自撤其障恐中国之边患有甚于土司矣夫夷无常顺亦无常逆惟视吾驭之何若余观徃牒国初诸土官奉约束一徴召惟恐后时正统以后浸淫桀骜视文告若土苴则驭之得失异也国初以重典惩贪人人重自爱故威令易行其后吏杂而多端中涓武弁视土官为外府而墨吏以渔人收之即袭一职进一阶未有不以贿行者故土酋亦轻中国视若无人徴发不以时至擅攻杀无虚日我一有警又不得已借之为声援我日益弱夷日益横如奉骄子养溃痈欲其不决裂不可得已昔胡端敏守太平而诸土酋畏之若神明爱之若慈母则驭之道得也夫岂独太平然哉  

右江土司志【`采名胜志`】  

南丹州　　东兰州　　那地州　　忻城县  

永顺长官司　永定长官司　镇安府　　上映州湖润寨　　归顺州　　田州　　　思城州  

上林县　　上隆州　　泗城府　　安隆长官司上林长官司　程县　　奉议州　　向武州  

富劳县　　都康州　　思恩府九司  

南丹州在庆逺府城西二百四十里东抵河池界西抵贵州丰宁长官司南抵那地界北抵茘波界古蛮峒地也唐为羁縻州宋开寳初土官莫洪□内附元丰三年立为南丹州管辖诸峒蛮大观元年广西经略使王祖道欲急边功杀土官莫公佞改南丹为观州公佞弟公晟密图报复焚寳积监寻废观州以公晟知南丹州兼谿峒都巡检使歴世承袭元至元十四年南丹牧莫大秀内附迨后叛服不常惟羁縻之至正末莫国麒献图纳土命为庆逺南丹谿峒安抚使大徳二年改庆逺路总管府为军民安抚司明洪武初莫金以土地内附授知州世袭以流官吏目佐之仍庆逺府二十八年金复叛诏征南将军左都督杨文率师讨平之因废州置南丹卫后以其地多瘴迁之賔州既而夷民作乱复置州以金子莫禄为知州抚治之永乐十五年有以孟英山开矿为言遣内臣督其事嵗不过九十六金旋变锡遂罢之禄死子祯袭正统间莫祯奏宜山诸县盗贼出没因流官能抚良民不能钤束蛮夷愿假府职衔务将谿峒诸蛮尽数殄灭上以示总兵官栁溥寻以祯军功擢庆逺府同知仍知州事祯死必升袭必升死无嗣弟必胜袭成化十六年必胜率众攻茘波县杀民二千七百有竒掳三千六百有竒总镇诸臣俱事姑息置不问必胜死子继泰袭继泰死以弟继恒袭继恒死以继泰之子杨袭邻县思恩与州地犬牙相错杨欲蚕食之兴兵侵茅滩界筑二堡于普又六传川山三疃复筑四堡民愬之院司委官逐退杨犹桀骜不服嘉靖元年都御史张嵿委知府王显髙都指挥戚纲诣堡谕以威令杨始惧尽掣目兵毁其堡杨调征田州卒于军无嗣以继泰弟继华之子振亨袭振亨复纵目兵莫人蛮等越界筑堡被官兵勦退振亨死子维武袭维武死子从时袭从时死子之厚袭之厚故桀黠时出剽敓万厯四年土豪秦廷广等又将茘波县地献与之厚随统兵侵掠督臣刘尧诲抚臣张任以闻兵部议还其地万厯八年之厚燬董界官堡据喇立喇歌董界翁隆吉利喇离上下七村督臣委指挥威秉忠立碑定界后稍帖然  

东兰州在府城西南四百二十里东抵永顺司界西抵泗城界南抵田州界北抵那地界古百粤地唐为羁縻州邕州都督府宋有韦君朝者居文兰峒为土夷长依绥南砦家焉传子宴閙崇宁五年内附因置兰州以宴閙知州事俾世其官元改为东兰州韦氏世袭如故洪武十二年韦富挠遣其家人韦钱保诣阙上故元所授印贡方物钱保匿富挠名以为已物因以保知东兰州既而保徴暴急民不堪命借富挠作乱广西都司讨平之因言其故于是执钱保罪之以州庆逺府仍归韦氏世袭【`旧通志云土官知州韦氏自谓汉丞相贤之后至宋有韦君朝以事编管广南西路之賔州遂起家至富僮仆恒逾数百人值文兰峒夷酋叛诏伐之君朝应募为义兵长率子弟家丁徃征之所向克捷羣夷咸服遂徙居文兰峒为土夷之长依绥南砦于文州家焉传子宴閙崇宁五年锡印知兰州绍兴二年以韦天晓嗣之后相传袭元至元间有韦徳隆者袭祖官适大察罕伐蛮猺深峒素无人迹可通徳隆以兵临之峒猺率降自后子孙世修其贡　土官底簿云韦钱保世袭东兰知州洪武十二年归附授知州十八年钱保死子万目二十八年袭万目患疾子质永乐五年袭质死子济民二十二年袭济民死无子钱保孙爵应袭宣徳七年被首贼黄文进等杀死子翫正统元年袭翫死子兴宗防伊叔韦善借职景泰四年兴宗年长奏袭兴宗死子祖鋐十一年袭老疾子正寳阵亡孙虎臣应袭病死子起云幼病嘉靖十二年以虎臣弟虎林袭通志云虎林颇知文墨由是官族兵目皆衣汉衣服嘉靖十年虎林有疾乃以起云袭起云死子应龙袭应龙告老废长子立幼子文韬弟应虬纠南那邻兵攻之万厯十四年文韬死头目陈星陈蒙等欲立其防子文略图専擅乃囚应龙于武篆杀家丁执官男文奎藏匿州印参议陈性学计取应龙文奎收其印信星蒙遂据寨叛因调兵擒陈星等戮之以文奎袭先是河池州三旺六里为东兰所据督臣刘尧诲奏闻下兵部议以地归河池而占据如故至万厯十六年文奎感再造恩且慑威令始将地退还`】  

那地州在府城西南二百四十里东抵河池界西抵泗城界南抵东兰界北抵南丹界古百粤地唐为谿洞之地名曰那地宋熈宁初土人罗世念来降因授官世袭崇宁五年诸蛮纳土遂置地那二州以罗氏世知地州大观初析地州建隆县置孚州宣和中孚州废元仍为地那二州其酋长世修常贡洪武元年罗黄貌归附诏省那入地改为那地州锡印授黄貌为土官世袭知州以流官吏目佐之【`旧通志云那地土官罗姓旧为谿峒酋长本唐抚水州所辖归化县西境地世以蒙氏为帅宋大中祥符九年讨平之自是不复为冦熈宁初土人罗世念又作乱诏遣兵讨之未入境而世念率其徒来降因拜官厥后子孙传袭洪武元年罗黄貌归附改为那地州二年州庆逺府　土官底簿云七年授黄貌知州九年被利州知州岑志良杀害劫去印信十六年子寳赴京重锡印授知州十七年被贼杀死十九年子挞袭永乐十年挞死子志通袭志通死正统五年子文愈袭老疾成化十三年子武桀袭患病正徳五年子廷袭十五年从征古田逾年劳疾舁归寻死子世爵袭`】  

忻城县在府南一百四十里东抵马平界西抵永顺界南抵賔州界北抵宜山界古百粤地唐置芝州天寳初并综归思忻芝五州改为忻城郡属岭南道后复为芝州宋庆厯间废因置忻城县改宜州元仍旧以土官莫保为八仙屯千戸洪武初设流官知县罢管兵官籍其屯兵为民莫氏遂徙居忻城界宣正以后猺獞狂悻知县苏寛不事事而獞老韦公泰等举莫保之孙敬诚为土官寛为申监司具奏授敬诚世袭知县时一邑二令权不相统流官徒拥虚名耳继寛者益不能振诸钱谷甲兵尽入土官掌握流官知县恒佩印僦居府城治间总督邓廷瓒奏革流官而土人韦涓为内监官用事隂主之始独任土官【`旧通志云成化二年敬诚死子鲁袭治十年革流官以鲁为土官知县鲁死子继清未授官死正徳三年子廷臣袭`】  

永顺长官司在府城西南六十里旧为宜山县古阳述昆等乡永泰外里吉利中里夷江端简縁河思农等里之地  

永定长官司在府城东南八十里旧为宜山县归善洛三等乡洛南洛富洛东洛西下里及莫徃峒落分路一都博等里之地正统六年因蛮夷弗靖司土者莫能控御老人黄祖记与思恩土官岑瑛交结谋割地归之思恩因谋于知县朱斌备时瑛方雄两江大将多右之斌备亦欲借以自固遂为具奏将地改拨岑瑛管辖土人呶呶不服韦万秀以复地为名因而倡乱成化二十二年覃召管等复乱屡征不靖治间委官抚之各贼愿取前地别立长官司以治都御史邓廷瓒为奏置永顺永定二司各设长官一副长官一以邓文茂彭访韦槐韦朝和等授之亦皆宜山洛日洛东诸里人也自是宜山东南弃一百八十四村地宜山西南弃一百二十四村地【`旧通志云永顺正长官邓文茂世为宜山洛目里人先以獞民保授懐逺镇土巡检治五年置长官司以文茂擢授正长官六年给印十二年死子缨袭嘉靖三年缨为剧贼韦召假所杀夺其印子文毓未袭先死以孙帏袭副长官彭访庆逺卫都指挥彭英侄孙附宜山县下里民籍初英抚安述昆诸夷恩信素孚其地故访亦为猺獞所信服治五年置长官司保授副长官六年任子季济未袭先死孙锜保袭正徳七年以军功冠带十一十四年屡率所部从官军勦贼　永定正长官韦槐其先宜山县洛东里人治五年置长官司槐以獞民举授正长官六年给印正徳初死以子寳袭副长官韦朝和其先宜山县洛西里人治五年置长官司朝和以獞民举授副长官六年任正徳初死子陈保袭未授官死十四年以韦建保袭按二司俱治五年都御史闵珪同太监王敬伏羌伯毛锐具奏开设名胜志则云邓廷瓒是九年间总督当是此时才定`】镇安府古百粤地东抵向武界西抵交趾界南抵都康界北抵奉议界汉属交趾郡宋于镇安峒建右江镇安军民宣抚司元改镇安路明洪武二年以旧治僻逺移建废冻州改为府授土官岑天保知府设流官首领佐之天保死志纲袭洪武三十五年向武知州黄世铁侵夺髙寨等地督府遣兵夷之以其地属镇安【`旧通志云土官岑姓元为镇安路总管明洪武元年岑天保归附二年锡印授本府知府世袭诏进朝列大夫二十八年天保死子志刚袭进中顺大夫永乐元年患病子永夀署事八年袭老病正统九年子元气袭元气本永夀妾梁所生依妻常抚养立为嫡次妾农生祖徳元气既袭祖徳忿忌因母蒙党搆交趾并广南诸兵攻府执元气并子璧及母常俱杀之永夀白于总兵武毅为闻之朝遣官按治成化二年弟元全袭以军功锡冠带进中顺大夫十三年元全死子釲袭授中顺大夫治十年釲死子金袭金死子袭死子真实袭`】　上映峒元为州属镇安路明初为峒镇安府土官许朝卿崇祯十年复为土州　湖润寨巡检司始祖岑元全属镇安府传至岑稳隆庆三年调征广东阵亡子夀松袭归顺州旧为峒镇安府永乐间镇安知府岑志纲分其第二子岑永福领峒事传子瑛屡率兵报效治九年都御史邓廷瓒奏归顺峒旧为州治洪武初裁革今其峒主岑瑛每效劳于官乞设州治授以土官知州从之仍増设流官吏目一员瑛死子璋袭复从璋奏以州改布政司璋多智略田州土官岑猛以不法获谴都御史姚镆将举兵璋猛妇翁也督府虑璋党猛召都指挥沈希仪问计希仪雅知璋女失宠恨猛因请假旬日部下千戸赵臣雅善璋希仪召赵臣以计绐之璋强臣留传舍而亟遣人驰希仪所备陈猛反状恐波及愿设计自效希仪许之猛子邦彦守工尧隘璋佯遣兵千人助邦彦曰闻天兵至将以姻党诛我今日义同死不忍坐视此皆精兵可当一面者邦彦欣纳之璋复遣人濳告希仪曰谨以千人内应矣时田州兵殊死守战诸将军莫利当隘者希仪独引兵当之约战三合归顺兵大呼曰败矣田州兵惊溃希仪麾兵乗之斩首数千级邦彦死焉猛闻败欲自经而璋先已筑别馆使人请猛猛仓皇不知所度遂挺身佩印从璋使走归顺璋诡猛为猛草奏促猛出印实封之璋既知猛印所在乃鸩杀猛斩其首并府印函之间道驰诣军门为防言所阻竟不论功璋死次子瓛袭瓛从征黎贼卒于军  

田州土官岑氏自以为汉武隂侯岑彭后不知所攷其地东抵南宁界西抵泗城界南抵奉议界北抵东兰界汉属交趾唐邕州宋始置田州属邕州横山寨元置田州路军民总管府明初改为田州府省来安府入焉洪武元年土官岑伯顔以二路归附因锡之印世袭【`土官底簿及旧通志云田州岑氏元以来有岑翔岑瑛岑雄岑世兴岑也先岑伯顔者相继为田州及来安二路总管明洪武元年岑伯顔归附伯顔又名坚二十年改路为府给印授坚田州知府长子永通授上隆州知州二十六年坚死永通袭知府永通病永乐三年子祥袭祥死十七年子徽袭被岑永宁毒死洪熙元年徽子绍袭绍于景泰二年令总兵武毅保庶子镛替职绍死镛嫡长兄鉴兴兵逐镛镛寄迹广西城内三司会勘鉴系嫡子应袭景泰四年鉴袭镛仍令冠带总兵官听调鉴死无嗣镛袭镛死子溥成化十一年袭`】数传至溥治三年思城州土官岑钦泗城州土官岑应攻敓田州共逐之都御史秦纮逐钦以溥归府溥二子长猇次猛猇以失爱杀溥土目黄骥李蛮共杀猇猛方四嵗骥防之赴梧州告袭归至南宁李蛮遣兵来迎骥恐蛮分已权杀其人蛮率兵继至诬蛮为变请官防送乃檄思恩知府岑濬以兵卫猛濬方豪举骥赂濬挟猛分地界骥北至田州李蛮拒不纳骥复以猛奔思恩十一年都御史邓廷瓒檄濬归猛濬不从寻以兵徴之濬始释猛督府纳之田州与濬搆衅濬集泗城东兰州兵陷田州猛走免都御史潘蕃讨濬诛之改流官降猛福建平海千戸以参政谢湖掌田州府事猛迁延不行及湖至陈兵自卫挟改府佐湖受餽代请都御史陈金劾之下锦衣逮湖正徳初猛赂太监刘瑾矫诏以猛为田州府同知湖仅降职猛抚遗民兵威复振稍稍侵旁郡自广复兾军功序迁知府为重乃言督府征调愿先锋而督府旗校至田州者猛率厚赂结驩誉猛者籍甚会江西华林峒贼反都御史陈金檄猛从征猛兵沿途剽掠民皆徙村避之为之謡曰华林贼来亦得土兵来死不测黄狐跳梁白狐立十家九家逻柴棘顷之贼平金疏猛功稍迁指挥同知猛复恃其兵力凌轹诸峒十三年袭龙州十六年袭泗城州杀土官岑接自是轻视中国粮饷不供嘉靖初思恩府头目刘召叛参将李璋调猛合攻猛子邦彦逗遛后期以致兵败遂有譛言都御史盛应期持此恫猛冀墨其赀猛顾出不逊语应期恚恨疏猛旦暮必反状请征之未报应期去都御史姚镆代之镆雅知猛无反心而镆子涞亦以书谏请勿征时巡按谢汝仪与镆有隙防得涞书诬涞纳猛万金镆皇恐乃再请征猛遂发兵八万分道并进猛长子邦彦守工尧隘指挥沈希仪撃斩之诸军继入猛惧谋出奔而归顺知州岑璋猛妇翁也其女失爱屏居璋欲借此报猛乃诱猛走归顺鸩杀之先是猛三子邦彦败死邦佐出后其族武靖知州邦相亡走邦彦侧室子芝褓匿民间姚镆见岑氏单弱计田州可遂灭乃陈疏请流官治田州从之未几土目卢苏纠思恩土目王受等挟邦相反两江皆震御史石金劾镆罔上寡谋利图田州不可得并思恩失之上大怒责镆落职起王守仁总制军务守仁至苍梧时诸夷闻先声皆股栗聴命而守仁顾益韬晦以明年至南宁使人约降苏受许诺而以精兵二千自卫守仁所爱指挥王佐门客岑伯髙使人言苏受以万金丐命苏受大恚守仁侍儿知佐等谋夜告守仁守仁达旦不寐使人语苏受毋信防言苏受疑惧未决言来见时必陈兵卫守仁许之苏受复言军门左右祗须尽易以田州人守仁又许之苏受入军门守仁数之论杖一百苏受不免甲而受之杖杖人又田州人也诸夷皆惊莫测守仁意守仁乃上疏言岑氏世效边功猛独诖误触法虽未伏诛闻已病死治田州非岑氏不可请降田州府为州治以岑邦相为判官分设土巡检以卢苏等为之以杀其势添设田宁府统以流官知府以总其权守仁薨都御史林富反其政上言田州不必再设府治以骚逺夷朝议许之以岑邦相为判官分设十八土巡检司以张祐充副总兵镇其地时邦相才十五六祐儿子畜之而卢苏自矜兴复功威行部中邦相拥虚位而已遂有隙十一年祐任满将求代邦相治具供帐仅值二百金祐怒遂以他事挞邦相苏遂与祐比批根邦相时邦彦之子芝龆龄矣祐捜得育之邦相欲购杀之祐不果代得免祐以西山之役从征置芝衣箧以行邦相复供帐甘言谢祐行毒酒中祐以芝奔梧州都御史陶谐亦儿子畜之十二年祐发毒死十三年卢苏刧诸土目弑邦相乃赂谐言邦相病死无后芝当立谐遂纵芝归田州寝其事不问于是猛仲子邦佐争立而镇安岑真寳泗城岑施东兰韦起云那地罗廷凤诸土舍咸愤卢苏以仆弑主助邦佐攻田州苏仅以身免求救于其壻归顺土舍岑巘乗虚捣镇安镇安土舍岑金寳大败两江大骇会谐忧去都御史潘旦蔡经相继代之皆如谐议言邦相不孝因众怨致杀朝议置苏不问以芝袭知州事芝死子太夀袭太夀死弟太禄袭太禄死土官男岑懋仁袭万厯二十一年田州头目黄闗戍周安镇修怨于州目卢佑以数十人昼入州斩卢佑而出州人畏其勇莫敢追闗谓州易与率千人掩州之武峒掳男妇数百声言攻城夺印田州大恐羽书驰至副使周一经会参戎汪器图之器潜师夜出至镇闗逆战败望古鉢山以遁兵乗之追及石崖藤斩闗宥其胁从者田州始平  

思城州唐时置宋元仍旧明因之洪武二十六年知州岑烈死絶景泰四年奏保本府土官知府岑绍次男岑钦任知州岑钦与田州土官岑溥同宗治间岑溥被头目黄明所逼逃之思恩府钦会兵讨之诛黄明并其族属后溥与钦交恶钦攻夺田州府逐岑溥杀五十余家督臣委官送溥子猇入府复为钦所遏都御史秦纮檄兵攻之钦走遣官谕之钦死孙桂佩袭治末思恩府知府岑濬乱攻田州桂佩投于濬被诛印失今无袭地为田州所并  

上林县在田州东三百八十里宋置横山寨元属田州路明因焉洪武二年土官黄嵩归附授世袭知县以流官典史佐之嵩死子伯庆袭【`土官底簿云上林黄氏元末黄京袭知县京死子自诚幼令叔廓署事洪武十年自诚袭三十二年自诚死子嵩袭永乐十六年嵩死子伯庆袭伯庆死子澄署事天顺三年澄死弟济袭成化十三年济死子琼袭`】  

上隆州在田州城北八十里宋横山寨元属田州路洪武初以知县岑永通管州事成化间移置武靖州【`土官底簿云上隆知州岑永通系田州知府岑坚子洪武元年归附二年授知州二十六年坚死永通系长子袭父田州知府长子祥在府听承府事次子琼年幼令房叔岑贵抚育琼在州协同流官办纳税粮琼后长进贡告授前职永乐四年准授知州琼死母陈氏宣徳四年袭后陈氏死絶景泰四年总督等官保本府已故土官知府岑绍庶次子铎授知州铎被祖母岑氏奏其奸嫂谋杀亲兄岑鉴下广西布政司狱成化二年都督和勇等奏称断藤峡山极险峻各贼哨聚为患看得岑铎所犯伊母妻奏诉并无奸嫂杀兄情由伏乞以地方为重宥其可矜疑之罪令其复任上隆知州迁来断藤水路中间地方碧滩开创衙门把截道路兵部议覆准碧滩立武靖州浔州府岑铎授武靖州土官知州正徳三年铎死子玘袭`】  

泗城府东抵东兰界西抵上林长官司界南抵田州界北抵永宁州汉属交趾郡宋置泗城州横山寨元属田州路洪武初土官岑善忠归附授世袭知州以流官吏目佐之改布政司自宣徳七年岑豹袭职桀骜亡状迫逐程县流官知县与上林长官司及田州土司相仇杀无已时亦互有胜败云【`土官底簿云元时有岑恕木罕者授宣命散官武略将军来安路总管子善忠袭洪武初欵附授来安府知府五年被宗叔岑坚排陷大军收捕已沐恩宥总兵官江夏侯将来安府与田州府知府岑坚兼守御事本府衙门不曽革并七年复锡印授泗城知州善忠死子振袭振死子瑄永乐元年袭瑄死无子妻卢氏署事二十二年诏授女官知州宣徳七年瑄弟琮之子豹已长令袭豹死子应成化十四年袭弟接与恩城土官谋杀之无子接保袭嘉靖元年田州岑猛纠诸州兵攻杀以接之孙施袭`】　本朝顺治十五年【`知州岑继禄从征滇黔有功`】改为军民府安隆长官司东抵泗城界西抵云南界南抵上林长官司界北抵贵州宣慰司界汉属交趾郡元为泗城州地明永乐间置长官司以泗城州土官岑善忠次子子徳授长官抚其夷民【`旧通志云岑氏旧为安隆峒酋长子徳授长官死子岑髙岑聪继袭生子永斌永网聪死永斌袭永斌死子文琼袭治四年泗城岑接攻杀之以永网长子文胜袭文胜死无嗣弟文昻袭正徳三年岑接复因安隆叛目黄罗黄昱等以兵攻司杀文昂掳其妻杀其次子显庸州农排等逐杀黄罗以文昂长子世荣保袭接又遣党目黄琚兵刧世荣及印入泗城琚因据罗素花匠二甲地督府屡遣官持节徴之不听嘉靖二年接为诸州兵攻死司治为头目陆兴管印追勘未出有岑世华者称系岑族欲袭委官覈之`】  

上林长官司东北俱抵泗城界西抵安隆长官司界南抵云南界汉属交趾郡宋元号上林峒属泗城州明因焉永乐间置长官司以泗城州土官岑善忠三子子成为长官抚其夷民【`旧通志云岑氏旧为上林峒酋长子成授长官死子志威袭无嗣弟志杰袭天顺八年泗城岑豹以兵攻司杀志杰夺印而据其地畀头目黄杰领之志杰子宗防出奔他州不知所终豹尽殄其族惟岑瑶一人脱去治六年豹之子接复诱瑶至泗城绐以归印寻鸩杀之复畀黄杰之子富领后接与杰有隙富移居贵州永宁州罗问寨印为接所据督府屡遣官追不听嘉靖二年接为诸州兵攻杀司治为头目梁谢管印为黄舍所收有岑杨者称系岑族欲袭委官覈之`】　程县在州城东北旧号程丑庄明初归附泗城州洪武二十一年改为县编戸一里后改属庆逺府寻复泗城州改流官知县正统间为岑豹所逼弃官遁去典史摄印旋亦罹害豹遂夺其印吞并县治事闻屡遣官督之歴岑应岑接父子凡七十余年不服嘉靖元年接为诸州土官攻杀督府遣官按问徴县印贮于公帑以俟处分今仅存荒土泗城南丹那地俱欲争之时治兵相攻云  

奉议州东西北俱抵田州界南抵镇安界汉属交趾宋置州初属静江军节度使后属广西经略安抚司元属广西两江道宣慰司洪武五年省入来安府七年复置【`详下向武州`】  

向武州东北扺田州界西抵镇安界南抵镇逺州界汉属交趾宋置州横山寨元田州路洪武二年土官黄志威归附授世袭知州【`土官底簿及旧通志云向武黄氏在元有黄朝用黄仕太歴知州事黄志威陞路总管明洪武六年志威招抚奉议等州一百二十七处夷人欵附先是且从大军讨来安路叛贼岑郎广七年以功改奉议州世袭知州兼向武州及富劳县事生子二长世铁次世彧二十八年志威死世铁袭与其子嗣隆皆以逆诛罢奉议州为卫向武州为军民千戸所世彧见世铁与镇安府争地大军征勦惧逃泗城州潜住三十二年总兵官招回仍原管地方三十三年罢卫所复置州直广西布政司三十五年以世彧任向武州知州兼管富劳县事子嗣昌嗣谦永乐十三年世彧死嗣谦袭嗣谦死无子嗣昌之子宗防袭任奉议知州带管向武宗防死子文昶袭文昶死景泰四年子文显袭成化十五年文显死无子侄瑛袭治四年瑛死子彦夀袭彦夀生子仲金`】　富劳县在州北三十里元置向武州明洪武间为蛮獠所据三十五年复置仍向武州永乐初省武林入焉  

都康州东南抵龙英界西抵镇安界北抵向武界汉属交趾宋置州横山寨元属田州路以土官冯姓者为酋长洪武初夷獠作乱据州冯原保出奔寻抚还其子进福以安集民后置州以进福子斌世袭知州设流官吏目焉【`土官底簿云都康冯氏元末冯大英任知州大英死子徳髙袭兼镇边万戸徳髙死子原保袭洪武元年被富劳土官黄世威占夺本州原保奔镇安死子进福流落镇安不能归后大军勦捕开设奉议州军民卫所总兵官招囘三十五年袭职永乐九年进福死子斌袭正统元年斌死子智洪袭天顺三年智洪死子哲袭成化十三年哲死无子以叔智海袭智海死子晧袭晧征贼为流矢所伤告疾以子壹保袭`】思恩府九司嘉靖六年新建伯王守仁抚叛目既平思恩议设九司巡检以分领之　兴隆司在府北六十里巡检韦贵嘉靖七年授冠带理司事其地视诸司独广那马司在府北五十里巡检苏闗嘉靖七年授职闗  

故絶以白山司头目黄理署司事理故子黄旸由府学廪膳袭以征南贑功陞授指挥佥事旸故子如金袭如金告休子中通由府学生员袭　白山司在府北六十里巡检王受故为思恩乱酋新建伯曲贷之且授以职及其子孙　定罗司在府西一百三十里巡检徐吾嘉靖七年授职　旧城司在府西北一百五十里巡检黄石嘉靖七年授职　下旺司在府东北七十里巡检韦文明嘉靖七年授职　安定司在府东北三百二十里巡检潘良嘉靖七年授职　都阳司在府西北一百五十里巡检王留嘉靖七年授职留故絶以头目黄罗署司事　古零司在府东八十里巡检覃益嘉靖七年授职益故子文显由府庠生袭文显告休子桂由府庠生纳例授副千戸未袭子大钦袭摄司事  

左江土司志  

武靖州　　归徳州　　果化州　　忠州  

下雷州　　太平州　　恩城州　　安平州  

万承州　　上下冻州　镇逺州　　都结州  

全茗州　　茗盈州　　思同州　　龙英州  

结安州　　佶伦州　　思明州　　罗阳县  

陀陵县　　思明府　　下石西州　江州  

罗白县　　利州　　　龙州　　　思陵州  

凭祥州  

武靖州在浔州府城西二十五里地名碧滩成化三年总督韩雄以其地为藤峡要害立州治时上隆州土官岑铎犯大辟下狱奏宥其罪迁其部兵二千人世掌武靖州事设流官吏目一员寻复移置崇姜大宣二里间为蓼水北岸乃紫荆竹踏梅岭大冲诸山要路也地广土沃裹连大同鹏化足以控制诸蛮岑铎死子玘无嗣部兵渐散正徳十六年议以田州府岑猛次子邦佐继之时仅有部兵五十人嘉靖五年猛乱安置邦佐漳州七年总督王守仁抚平田州奏复邦佐知州事邦佐益无忌惮占管狼家为部落以睚眦怂嗾诸猺攻堕营垒目兵死者二百余人时左副使翁万达参议田汝成言之督府数邦佐诸罪状谓宜逮治削职以武靖州改为武靖千戸所推贤能军职一人掌管以平南桂平贵县三县狼家属之提调编为保甲其于计便督府不从按今邦佐之嗣已絶浔州府通判权知州事狼兵归之桂平平南贵县三县俱如翁田二公议  

归徳州在南宁府城西二百五十里东西北三面俱抵思恩界南抵隆安界宋熙宁中置邕州元属田州路洪武二年土官黄隍城归附授知州以流官吏目佐之【`土官底簿及旧通志云归徳黄氏元末有黄志隆袭知州志隆死子胜安袭胜安死子碧方一嵗弟胜聪袭洪武二年授知州十三年交印与胜安妻岑氏收管胜聪弃职弟胜全署事十九年自愿逊职与碧二十年碧袭永乐三年碧死子髙袭景泰四年髙死子宇管事成化十三年宇死子通袭通笃疾男克显告袭正徳四年克显死子文正袭`】  

果化州在府城西北四百余里东抵隆安界西抵上林界南抵太平界北抵思恩界宋始开置果化州邕州元属田州路洪武二年土官赵荣归附授世袭知州以流官吏目佐之【`土官底簿云果化赵氏洪武二年授赵永全知州二十六年永全死子荣宗袭永乐四年随兵征进被药箭伤七年子英袭英亦被药箭伤正统元年子勉袭又患箭伤成化二年子腾冠带未袭十三年腾死弟胜袭`】按已上二州俱治年为田州所侵轹因改南宁  

忠州在府极西宋建邕州元属思明路明因之土官黄姓其先江州之族有黄威庆者率子中谨归附授威庆江州中谨忠州各世袭知州设流官同知吏目佐之【`土官底簿云黄威升洪武初授忠州知州因阻诏书十五年收捕絶灭土民郭保等告保黄中谨二十三年袭患疾永乐九年子智洪袭洪熈元年智洪死弟智胜袭智胜死子溥成袭患病成化十三年子鏸袭治十三年鏸死子瑚袭瑚死子廷玉袭`】数传至黄贤相先是有四峒者介于南宁思明忠州两州之间思明忠州屡肆占夺嘉靖间副使翁万达议改峒名四都南宁地方稍定隆庆三年冬思明府土官黄承祖奏取四都地贤相遂争之擅立总管诸名目分兵数千戍守因纵令剽掠村落为祸甚烈佥事谭惟鼎谋之方伯郭应聘应聘曰是可间取也永康县典吏李材者有谋略时署迁隆寨巡检邻忠州惟鼎属之以寨人覃恵内及材子梦辰潜入州中数徃来贸易尽得其亲近状悬重赏间之其部下头目傲思蒙裕辈苦贤相虐愿内应惟鼎密为手书谕二十四村及四寨头目程秀等令号召乡兵擒献贤相诸所蓄积金谷器物悉聴自取而迁隆峒土官黄一元者素善贤相惟鼎度贤相必求救一元责之尤谨计既定惟鼎令材等集兵三千有竒拥迫近地内兵遥望之以为官兵至争取财寳马匹四散遁去贤相势穷挈印奔四寨四寨村老就贤相语曰官家逮主甚急当诣官聴理贤相欷歔泣下自取孔雀血入酒饮不死材督诸乡兵追至会黄一元兵亦至遂擒贤相及州印以督备指挥吴世勲镇四都都民复业如故贤相毙于狱议设流官不果督府奏以州属南宁令州印给贤相子有瀚袭  

下雷州在郡极西东抵龙英界西抵交趾界南抵安平界北抵湖润寨宋元为下雷州明初印失废州为峒在湖润寨属镇安府至峒长许永通调征有功始给冠带传许世烈许国仁继袭峒事嘉靖十四年得获旧印国仁子宗防袭宗防父子屡立战功四十三年改属南宁府宗防死子应珪袭万厯十八年以地逼交南奏陞下雷州降印授应珪土判官设流官吏目佐之  

太平州在太平府治西北八十里东抵左州界南抵崇善界西抵安平界北抵养利界旧名瓠阳为西原农峒地唐为波州地宋置州太平寨元太平路明因焉洪武元年土官李以忠纳土归附授本州知州设流官吏目佐之【`旧通志云太平州其先有李维屏者至元间陞本路总管明洪武元年李以忠归附二年授知州以忠死子圆泰袭患病子威敬防印三十三年威敬死无子弟铎袭铎死子毂年幼宣徳七年出幼袭患病景泰五年子瑶替职天顺三年袭成化十五年瑶死子珖袭初珖娶妻岑生琛妾王生丹王妖媚谮琛欲谋杀之以立已子由是珖疾琛诬以不孝琛觉亡之安平依妇翁李祯七年珖奉调徂征携王氏寓横州滛于市井凡五六十人丑声大着琛闻欲发其事于珖王益忿恨复诬琛悖逆珖因具牍申白当道按覈之而王果淫迹败露乃坐以罪出之珖亦自悔乃令琛回州理事未几珖复诬琛不孝牍上总督邓公移檄责之`】恩城州在府治西北一百里东抵养利界南抵太平界西抵安平界北抵下雷州界亦西原农峒地也唐置州邕州宋分为上思城下思城二州太平寨元至正间仍并为一州明因焉洪武元年州酋长赵雄杰归附授世袭知州以流官吏目佐之【`土官底簿云赵斗清世袭恩城土官洪武元年归附授知州十年斗清死子雄威袭二十九年雄威死无子弟雄杰袭雄杰死子志显防印亦死永乐十六年弟志晖袭志晖死子福恵袭患病成化二子子存宣袭征进染病治十年子忠顺袭忠顺死子明袭明死子鉴袭　旧通志云赵氏世为思城州酋长洪武元年归附二年锡印改州曰恩城`】  

安平州在府治西北一百里西抵龙州界东抵思城界南抵太平界北抵交趾界旧名安山为西原农峒地唐置波州宋皇祐间析为安平州太平寨元太平路明因焉洪武初土官李郭祐归附授世袭知州以流官吏目佐之【`土官底簿云李赛都土官李郭祐子洪武元年归附二年授知州二十一年赛都死子贵袭永乐四年征进安南被药箭伤九年子显袭十六年被太平知州李铎兴兵杀死二十一年弟华袭残疾子森袭森死孙璘袭治十年璘死子祯袭正徳元年祯患风疾子源袭`】  

万承州在府治东北一百五十里东抵养利界西抵龙英界南抵思同界北抵陀陵界旧名万阳为唐置万承万形二州邕州宋省万形入焉太平寨元太平路明因之洪武初土官许郭安归附授世袭知州流官吏目佐之永乐间征交趾死于军子永诚袭【`土官底簿云许祖俊世袭万承土官洪武二年归附授知州祖俊死子郭安袭永乐四年从征安南与弟郭泰俱失陷九年子永成袭正统五年永成死子奎袭景泰元年从征风疾子荣宗袭成化十三年荣宗死子瑢袭瑢死无子弟瑜未授官死以子世雍袭亦死无子乃以荣宗之孙世忽袭`】  

上下冻州在府治西二百二十里东北抵龙州界西南抵交趾界旧名冻江宋置冻州太平寨元分上冻下冻二州太平路寻合为一龙州明府洪武元年土官赵帖从归附锡印授世袭知州以流官吏目佐之帖从死子福瑀袭永乐四年征交趾死于军【`土官底簿云赵帖从世袭土官父清任前授龙州万戸府元帅兄帖坚前授万戸府万戸洪武元年归附二年龙州差帖从赍贡赴京朝觐将帖从除授太平府上下冻州知州帖从死子福祥袭被人射死弟福禹袭永乐四年从征安南失陷七年子庆昌袭庆昌死弟庆隆袭庆隆死无子以伯福髙子礼保袭间又死天顺六年礼子广胜袭患疾成化十三年子世真袭世真死子文兴袭文兴死子元恩袭`】  

镇逺州在府治东北二百八十里东抵佶伦界西抵向武界南抵结安界北抵果化界旧名古陇宋置州邕州元太平路明因焉洪武初土官赵胜昌归附授世袭知州以流官吏目佐之【`土官底簿云赵昂杰镇逺世袭土官洪武三年授知州二十六年昻杰死子胜昌署事永乐三年袭七年被赵志能父子杀死子得茂八年袭宣徳八年得茂死子徳兴袭征伤有疾正统十一年子富毂袭富毂死子暹方袭暹方死子昊未袭死子廷钰袭生子帅球`】都结州在府治东北三百三十里土官农姓洪武初内附授世袭知州设流官佐贰与镇逺等州例同【`土官底簿云农应广前元任都结知州死子武髙洪武三年授知州武髙死子威斌署州事二十九年被佶伦州土官冯万杰谋杀絶嗣永乐元年弟威烈袭威烈死子永昌未袭死宣徳八年弟永隆袭景泰四年永隆死子得安袭得安死子富谷袭富谷死子广宁袭广宁死子恵忠袭恵忠死以嫡孙恵政子福髙袭`】  

全茗州在府治北一百六十里东抵茗盈界西抵龙英界南抵龙州界北抵万承界旧名连冈为西原地宋置邕州元太平路明因焉洪武初土官许添庆归附授知州以流官吏目佐之【`土官底簿参旧通志云许武兴世袭全茗土官洪武二年授知州武兴死弟武明袭武明死无子以叔添庆袭永乐元年添庆死子武坚袭景泰四年武坚死孙均玉袭成化十三年均玉死子胜安袭胜安死无子以侄荣髙袭生子徳瑛`】  

茗盈州在府治北一百六十里西抵全茗界南抵养利界东抵万承界宋置邕州元太平路明因焉洪武初土官李铁钉归附授世袭知州以流官吏目佐之【`土官底簿云李正英世袭茗盈土官洪武二年归附授知州二十四年患病子福茂袭永乐四年福茂死子斌袭宣徳二年斌死李复初子子实袭老疾正统十二年子懋龄袭患疾成化二年子季东袭成化三年死无子弟季华十三年袭华死子万青袭万青死弟万荣袭万荣死弟万新未袭死以弟万和之子显竒袭`】  

思同州在府治东二百里东南抵罗阳界西抵万承界北抵永康界旧名永宁为西原地唐置邕州宋太平寨元太平路明因焉洪武元年黄克嗣归附授世袭知州以流官吏目佐之【`土官底簿云黄崇广世袭土官祖父宗胜原袭曽祖父克嗣思同州知州洪武十三年宗胜死崇广父朝容袭三十二年朝容死崇广袭正统十三年崇广死子威显袭成化十一年威显死子志灏袭衰老子澄袭澄死子帅未授官被黄渊所害志灏亦鸩死以帅子宁袭`】龙英州在府治北二百一十里东抵养利界西抵上映峒界南抵交趾界北抵向武界旧名英山宋为峒元为州太平路明因焉洪武元年土官赵世贤归附授世袭知州割上懐州地入其版图以流官吏目佐之【`土官底簿参旧通志云龙英赵氏元时有赵斗南元龄忠顺世全世坚相继袭官明洪武元年元龄子世贤归附授知州十二年世贤死子人忠袭三十五年人忠死子武威袭武威死子崇森袭宣徳八年崇森死弟崇彬袭景泰四年崇彬死子文荣袭被贼射伤天顺八年子万宁未袭死子元匡袭元匡死弟元瓒袭元瓒死无子弟元珤袭`】结安州在府治东北二百二十里东抵都结界西抵镇逺界南抵龙英界北抵佶伦界旧名营周为西原农峒地宋置结安峒太平寨元改为州太平路明因焉洪武元年土官张仕荣归附授世袭知州以流官吏目佐之【`土官底簿洪武元年结安土官张仕泰归附二年授知州仕泰死无子弟仕荣二十六年袭仕荣死子髙永乐四年袭正统十一年被佶伦州知州冯宗富等杀死子伯纲袭伯纲死无子弟伯通袭伯通死子文贵袭文贵死子威显袭生子世忠`】  

佶伦州在府治东北三百三十里东抵都结界西南抵结安界北抵镇逺界旧名那兜为西原农峒地宋置安峒太平寨元建为州太平路明因焉洪武元年峒长冯万杰归附授世袭知州流官吏目佐之【`旧通志云佶伦冯氏旧为那兜洞长继为安峒知峒元末有冯万杰者明洪武元年归附二年授知州患病子志威袭亦患病永乐七年子郎髙袭郎髙死子崇富未袭死子绍袭成化三年绍死子奎未袭死子万禧亦未袭死以绍之子晏保袭生子珣`】  

思明州东抵思明府西抵交趾界南抵西平州界北抵龙英州界宋置州属太平寨元属思明路土官黄姓与思明府同族洪武初黄钧夀归附授世袭知州属思明府后因黄竤煽乱改属太平【`土官底簿云黄钧夀系本府知府黄忽都弟洪武元年欵附二年授知州二十一年钧夀死子志铭袭　旧通志云志铭子郝孙真相继死有黄义者称为真所生告保承袭成化十三年况村黄绍以兵逐之而据其州夺大小民村凡二十有四治六年绍复以兵胁知府黄道给券与其子文昌领州事九年义奏愬于朝下所司捕之绍仰药死十六年文昌仍具牍冒黄真宗支争袭数为边患上命副总兵康泰参政杨茂元等将兵讨之乃遣思城州土官赵忠顺计擒文昌诛之以义子永宁袭其后文昌子黄泰复据其州泰死子恩诏袭恩诏死弟恩锡袭恩锡死弟恩隆袭万厯十年恩隆与思明府土官黄承祖争四寨二十九村委官勘之以四寨宜属思明府黎龙等村以那强为界那强以西如板勲等十三村给思明州那强以东如板盎等十六村给思明府后恩隆故子拱极未袭庶弟黄拱圣谋之承祖弑拱极并其母抚臣刘继文以黄承祖助逆议削其地奏将所争村寨尽给思明州`】  

罗阳县在府治东二百里东抵新宁界西抵陀陵县界南抵大江界北抵宣化县界旧名福利为西原峒地宋置迁隆寨元太平路明因焉洪武初土官黄宣归附授世袭知县以流官典史佐之【`土官底簿云宣伯父谷保洪武二年授罗阳知县四年有忠州官族黄郎道首下头目黄陆陪逃来本县藏躱官军缉捕谷保奔入山嵓自割身死子嗣勦杀尽絶祖父黄得全因先年被防卢兴兵霸占县治不能安居与父用隆出外倚住洪武七年招谕回县各病死洪武十八年以宣系谷保亲侄准袭宣徳五年宣死子广通袭八年广通死无子弟广海袭天顺三年广海死子宗愈袭成化十三年宗愈死子敬仁袭敬仁死子景淳袭景淳生子钰麟`】  

陀陵县在府治东一百四十里东抵罗阳县界西抵养利界南抵大江界北抵思同界旧名骆陀为西原农峒地宋置古万寨元太平路明因焉洪武初土官黄福夀归附授世袭知县以流官典史佐之【`土官底簿云黄福夀世袭陀陵知县明初归附被本府土官知府黄英衍拘留洪武三年福夀死子真亮袭永乐六年真亮死子胜祐袭宣徳七年胜祐死子琏袭正统十一年琏死堂兄富袭富死子永寛袭间亦死成化十三年孙晟袭晟死子文荣袭文荣死子万宁袭`】  

思明府古百粤地东抵广东钦州界西扺交趾界南抵思陵州界北抵江州界汉属交趾郡唐置思明州邕州宋永平寨元改思明路有土官黄忽都者为思明总管洪武元年忽都归附诏改思明路为府锡印授世袭知府设流官同知佐之子广平袭广平死无嗣弟广成袭广成死子袭其庶兄亦以捍御功累迁都指挥使守浔州景泰间老以庶子钧袭嫡子銶怨问计于欲因而夺之遣子震伪徴兵于思明夜袭钧杀之归报于銶已而又图夺嫡都御史李棠诱銶执之震与子绍奔龙州銶死于狱郡人立钧子道袭度不得免时纯皇帝在东宫景皇帝有子曰见济遣人入京先赂用事者乃具奏请立见济为皇太子景帝大悦时藤峡贼方炽尚书于谦奏令赴军前讨贼立功以功进都督未几英皇复辟自杀命发棺鞭其尸成化年间总督韩雍捕震诛之【`旧通志云思明黄氏其先世知思明州宋仁宗时狄青奏充路分官以镇遏境土元有黄克顺者仕武毅将军兼南宁路总管传子万山生子六皆贤长武胜武略将军思明总管赐金虎符次武宗以总管擢广西两江道宣慰司都元帅子忽都继之洪武元年兵至南宁忽都纳土奉印章内附二年诏以思明路为府授忽都知府世袭忽都死子广平袭二十八年广平死无子弟广成袭永乐十一年广成死子袭有风疾乞休子钧袭景泰间为况村黄震所杀子道袭成化间又为震之子黄绍所杀及鸩其子光□正徳四年孙旸袭旸死无子以叔崇防之子昊袭昊死亦絶以道弟逗之子泽袭泽死子世兴袭世兴死子承祖袭`】  

下石西州在思明府治西宋分石西州置属永平寨元属思明路洪武二年土千戸闭贤归附授世袭知州以流官吏目佐之【`土官底簿云闭贤前元袭授洞兵千戸因本州土官亡絶洪武元年举保二年授知州十八年贤死子三贵袭永乐二年三贵死无子弟聪袭十六年聪死子瑀袭　旧通志云成化间有闭能者袭职为况村黄绍所杀破其州夺民村十有七分仲子黄文盛领之治九年能之孙遇奏下所司抚捕十二年绍始以州还遇后遇无子妻郑养其兄子郑徳冒为遇子诡名闭真赂府用事头目黄邦杰黄永升矫府檄令真摄州事逐遇出之绍密计盗遇印以畀文盛仍専州事正徳六年黄文昌计擒郑真出所窃印称在真所按获文盛恐真事泄鸩杀之谓真畏罪自以印献后遇归州死闭芳袭`】  

江州古百粤地东抵忠州界西抵龙州界南抵思明府界北抵太平府界汉属交趾号江阳宋置江州古万寨元属思明路明因焉土官黄威庆归附授世袭知州以流官吏目佐之改直布政司【`土官底簿及旧通志云江州黄氏元时世知州事明洪武元年黄威庆归附锡印袭知州生子三长中立次中谨知忠州季中荣知上思州威庆死洪武二十二年兄中立袭永乐四年征进失陷头目陆郭安等子智贤袭被头目杀死十五年弟智斌袭正统二年智斌死堂侄能政袭景泰四年能政死无嗣弟能广袭患疾成化二年子海袭海死子永镇袭永镇死无子弟永铅袭`】　罗白县在江州治东北宋建属迁隆寨元属江州洪武初土官梁敬賔归附授世袭知县敬賔死子复昌袭永乐间从征交南被陷子福里袭【`土官底簿云罗白梁氏洪武元年梁原泰欵附三年授土官知县五年征进被伤二十三年子敬斌袭敬斌死无子弟敬宣告袭谋杀本州知州黄智斌下狱宣徳十年子永现袭永现死子福祥袭`】  

利州古百粤地东抵泗城界西抵安隆界南抵田州界北抵永宁州界汉属交趾号阪丽庄宋建利州横山寨元因焉土官岑姓者洪武初纳欵授知州以流官吏目佐之布政司【`土官底簿云原任知州岑志良死无子委泗城知州岑振管事振死子琔不胜任以岑瑶子顔永乐元年袭`】正统间知州岑顔奏本州地二十五里泗城知州岑豹兴兵攻占勅广西总兵官栁溥等及三司御史亲诣其地谕以利害令悉还所侵豹不奉命顔复请于朝第行镇官开谕耳豹终不悛攻杀岑顔及其子璿夺去州印遂以流官判官管州事数十年间屡经诸司劾奏移檄遣官督追厯岑应岑接三世如故嘉靖二年田州归顺那地土官岑猛等兴兵攻泗城破其州擒岑接杀之督府遣官按问追出州印覈其宗枝无可据者印发賔州贮库地方兵民归并泗城州【`旧通志云有岑良者称利州宗族乞袭其官但顔璿父子被害时有次子瓛禁锢于泗城十余年更名活治四年泗城岑接弑岑应活始得偕其子略琼广三人逃避于思恩府移檄覈勘`】  

龙州古百粤地东抵太平府界西抵上下冻州南抵思明府北抵安平汉属交趾宋置龙州太平寨元大徳中陞州为万戸府洪武初土官赵帖坚归附授世袭知州以流官吏目佐之帖坚死无嗣二十五年侄宗夀袭已而郑国公常茂以罪谪龙州纳帖坚女为妾擅州事茂病卒宗夀以闻有人告茂匿龙州未死者诏总兵官杨文征之宗夀赴阙伏罪遂罢征宗夀死三十一年子景升袭景升死无嗣宣徳三年以叔仁政袭仁政死景泰四年子南杰袭南杰死成化十一年子源袭正徳三年源死无子庶兄浦有二子长相次楷相当立楷妬之谋岑氏以仆韦队子璋诡云遗腹而岑氏兄子猛方炽楷遂奏言璋实源子当立为相所簒事下督府未决璋赂镇守太监傅伦舍人王祥诡云有制猛伪檄调兵二万人送璋入龙州左江大震相挈印奔况村都御史杨旦讨璋猛杀之相乃归相二子长燧次寳相枝拇寳亦枝拇相絶爱之曰肖我当立猛乃以寳去髠为奴嘉靖元年相死州人立燧楷弑之州人立其族弟暖时王守仁提督两广幕客岑伯髙幸用事楷赂伯髙言暖非赵氏裔当立者楷也遣上思知州黄熊兆覈之熊兆党伯髙言楷当立以州印畀楷楷遂杀暖大乱州目黄安等潜徃田州购寳寳时为奴杨布家十三年矣安等行百金购得之言之督府都御史林富谓楷势已张母持之急乃令楷摄职俟寳长让之楷复时时谋杀寳富谕楷令以印还寳寳谢以五千金益以腴田三十一村楷计寳弱易与不如徼厚利而徐图之遂聴命楷复求韦璋之子应育之令徃来寳所寳妻黄氏思明府土官黄朝女也贰于寳而与应通应乃厚结州目及遣人向武州乞兵自树寳日荒悍刑姣男子王良为阉楷知良恨寳激使内应良许之楷以千人夜至寳寝门呼良良开门纳楷兵执寳寝所斩之以他盗闻应以兵千人桀据州治并结黄朝自援都御史蔡经谋副使翁万达图之万达谓楷狙诈未可速图韦应防愞寡虑可旦夕擒断其中坚然后可次第获督府善之万达行部至太平使人以他事召黄朝谕之计论应当死时诸言楷事者故不为理州人大哗万达愈厚楷时时称楷勇冠军可当一面楷信之遂统精兵千人诣万达言状并以三十一村地献万达留语旬日楷寖慰弛不为备部兵多以乏粮遣归万达召楷及州目邓禹等入见伏壮士刼之曰汝罪滔天宜自为计汝死官必及汝子可为书谕汝党勿乱楷自分必死乃为书谕其党曰业已如此乱无益也可善辅我子以存赵万达即杖楷毙之以楷书谕其州人时楷子匡时生四年矣立之一州悉定乃以十三村还龙州十八村崇善县  

思陵州古百粤地汉属交趾宋置思陵州属永平寨元属思明路明初省入思明府洪武二十一年复建改直广西布政司土官韦姓明初省州以韦延夀为峒长二十一年复建州锡印以延夀知州事许世袭以流官吏目佐之【`土官底簿云永乐四年延夀死子成袭正统元年成死子昌袭成化十四年昌死子长袭正徳三年患病子瑄袭瑄死子千寳袭千寳死子祐袭`】  

凭祥州宋为凭祥峒属永平寨元属思明路其先酋长有李应星者元知西平州兼领永平等处事李徳懋知上石西州兼凭祥峒后擢思明路同知李元长【`土官底簿作李夀贤`】袭知上石西州兼凭祥峒洪武元年内附二年授知洞残疾二十四年子升袭二十八年授凭祥峒巡检永乐二年改镇建凭祥县擢为知县升死永乐四年子成【`土官底簿作李庆青`】袭死子夀祥以疾不能袭成化十一年子广宁袭十八年改县陞凭祥州擢广宁为知州子宏未授官为龙州赵相所害以其子珠袭珠死无嗣众保弟珍袭弟珏争立珍挈印奔况村况村土舍黄泰以其妹黄孟妻之州目李清李满赵琪苏寄枝等谋纳珍説思明府土舍黄朝曰李珍失守宗祧越在草莽若以君之灵得复入奉烝尝愿以州备下属黄朝喜约黄泰纳珍凭祥珍听説客欧绍贤等语悔约不属思明苏寄枝争之不得遂隂比黄朝朝有外妇子王金寳更名时芳诡云广宁孙以千人纳时芳凭祥弗克李珍日荒淫无度州人患之广宁庶子寰谋废立而珍妻黄孟亦以失宠孤愤寰通焉十七年寰遂约李满苏寄枝为乱以兵劫赵琪琪不得已与之盟顷之寄枝巡徼伪惊謼寰等拥兵入执珍寝所斩之李清闻乱呼赵琪以外甲入救琪匿不至寰遂持黄孟并坐部兵发库藏争财乱撃杀数十人明日寰置酒髙会召李清清不得已赴之临觞窃叹寰私于欧绍贤曰是夫腹诽者就座中撃杀之会安南莫登庸反因厚赂寰为向道变闻都御史蔡经大骇属副史翁万达图之万达遣人谕寰曰天子将有事交南边圉之臣有用命者尊官可立取寰遂自荐愿效力万达益厚与之又遣人恐黄泰令擒李寰自白泰唯唯乃委指挥钱希贤徴兵泰所部勒若行边者至凭祥擒李寰李满苏寄枝等论死已而李珏李时芳复争立万达会参议田汝成鞫之论时芳死黜珏而以李珍弟琪之子佛袭时芳复谋将官营求羁保逃之思陵州兴兵攻入州治佛窜山中跌死子徳胜袭  

附直都司千戸所二  

迁江屯田千戸所乃迁江县附郭直广西都司洪武二十五年始开设土官衙门辖土夷头目凌文彬等一十七人后征勦有功陞百戸一十四员颁印建置百戸所分掌土兵为四屯逓年出征甲兵一千二百名守城甲兵三百名官兵俱不支俸粮惟领勦过夷贼田土耕种当差又设流官千戸一员宋真以掌所事各百戸所土官皆聴命焉其土官百戸因功陞授千戸勦古田千戸黄禄有功陞授指挥【`嘉靖初正千戸黄瑞副千戸黄濬百戸凌显梁顺覃琼覃瓒苏盛皆莫祥其系流官干戸陈献亦莫知所由来`】  

五屯屯田千戸所旧为古赠村在藤县北境居断藤峡左臂洪武八年土人覃福招集所部猺獞八百六十四人编充桂林右卫中左所军以福擢授千戸领之后寖逋亡成化二年韩雍既平峡贼遣本管千戸李庆招出军丁五百六十人并籍獞民尽编土兵奏以古赠村建五屯屯田千戸所仍以李庆掌所事授覃福之孙仲瑛为土官世袭吏目防遏峡路白石寨十二矶蒙江口贼冲【`覃福旧为庆逺南丹人明洪武四年率所部狼獞迁居藤州宁风乡辟荒田以自给遂为五屯夷民`】  

附没入交趾土州二  

禄州思明在府城东南宋置属永平寨元属思明路洪武初省入思明府二十一年复置寻没于交趾永乐三年复置后仍没于交趾  

西平州思明在城西南宋置属永平寨元属思明路洪武初并入思明府永乐三年复置后仍没于交趾  

## 粤西文载卷十三  

桂林府通判汪森编  

志  

广西山川志【`有序`】　　　　　　黄　佐  

百粤其山川之萃乎夫东南其下也势之极也天地之尽也万物之所归也其山川之瓌丽诡怪竒伟絶特固如是之多哉或曰不钟之人而钟之物故其产多南金珠玑玳瑁犀象至于草木亦秀异而才罕焉然自唐宋迄于今亦彬彬矣岂物异而才难邪亦渐摩使之然也  

桂林府临桂县  

独秀峰在郭中髙耸直上周回一里余【`莫休符风土记`】　独秀山踞城稍东凝秀独出颇与众山逺故曰独秀明初考卜其阳为靖江宫殿朱邸四达周垣重绕苍翠所及皆禁籞间地以故彤亭画观上出云表下渐清池最为诸山丽观焉外人鲜得至者山故刻有孔子像按图乃元人所为及见郑叔齐记则即山建学自唐已然莫休符谓其时有从事所居似唐以前府治亦在是有岩曰读书以刘宋时始安太守顔延之著名岩前故有五咏堂镌顔五君咏【`张鸣凤桂胜`】　读书岩在独秀峯下直立郡治后为桂主山傍无坡阜突起千丈峰趾石屋有便房石榻石牖如环堵之室顔延年守郡时读书其中【`范成大桂海虞衡志`】  

桂山在府治东北郭三峰连属城中望之前峰拔起是多桂焉次峯宛转一名北山后峯巃嵸有岩曰叠防旧号越王山上有石坛五代时马殷所筑今有马王台三字【`通志`】　叠防岩在八桂堂后支径登山大半有洞曲转穿出山背【`虞衡志`】　叠防岩斗径纡环竒石累积山腰有洞南北相通穿洞出山北歴级而升岩石益竒耸有三巨峯列峙梯磴回互逺眺羣山作奔腾趋跃之势【`叶继熈临桂杂识`】　叠防山桂城直北重门夹山山分东行曰镇南歴仙鹤至叠防其洞亦以山名一曰风洞洞左小山曰于越其右小支防立曰四望唐元常侍晦各有小记镂于其山多所发明越亭一诗为兹山丽制至其移镇浙东恋恋不忍去见于留别之咏三山盖常侍之清赏处筑凿之盛略具风土记中当揭帝未陆时广池渐麓茂树连山干越四望拥翠而前残霞断霭涣漫层崖何异叠防然不但石文已也洞后则尧山蔽天而下漓江若练南下鬭鸡目之所游羣胜交集又四望之下乱石纵横枕籍排突半起半伏坡陀隐轸门径延曼亦他山所希有右极城北苍翠緜络下则混沌上则瞻鹤诸岩互经亦其辅也【`桂胜`】　越亭在府城北与夀圣寺接连有岩洞亭台髙峯碧嶂山穴透出北面因名北牖洞逺眺长江极目烟水北人至此多轸乡思会昌初前使元常侍晦珥服金貂翺翔翰林扬歴台省性好岩沼时恣盘游建大八角亭写其真于院即为写真院歌台钓榭石室莲池流杯亭花药院特为絶景于时潞冦初平四郊无垒公私宴聚较胜争先美节良辰寻芳选胜管弦车马阗隘路隅【`风土记`】  

寳华山在城北三里下广上锐髙矗云汉【`通志`】　寳积山夹北城而西是为寳华当山中断续以雉堞下有重门为西清寳积山自南来交扼其口前岩东向为华景华景之前横塘深广晨飘霞绮夕丽金波得水而观益増故唐元常侍晦建亭一曰岩光以岩拂水而写光也石屋平敞可视龙隐其后则翠壁上蟠渐至峰首有诸葛祠从北至西城壁峻削皆斩崖为之虽石头之险不能过也唐以前谓西阜髙起名其地为盘龙冈诸葛之祠无亦因冈名与卧龙微相似邪或曰珠合不识所谓然此五六山峯嶂防错北城据之其险亘天而叠防寳积两岩洞分市对开其上不独人士游赏斯集至于冠盖徃来南北望皇华之清尘申折栁之余恋非东之叠防则西之寳积矣【`桂胜`】  

岩光亭在北罗门外台亭岩洞亚于越亭亦是元常侍新置有石棊局烂柯石【`风土记`】  

华景洞髙广如十间屋洞门亦然【`虞衡志`】　华景石洞毗聨朱扉双启周回完密若寝室然窈窕深通纡转徐折闇而复明盖洞之后别敞为口耳附崖竹木掩映閴若仙居絶顶至诸葛祠临髙瞻逺豁然一大观云【`临桂杂识`】隐山本名盘龙冈在府西郭三里与延龄寺相近寳厯年前使李给事渤开置亭台种植花木有池沼巨岩水深无际有嘉莲白雀诸洞有庆云亭在山顶有朝阳亭夕阳亭连理橘山河秀异皆入画图作屏障为信好之珍有从事皇甫湜吴武陵撰碑碣三给事徴起山中后为考功郎宰相皆书下考以天子巡游蹂践禾稼无所献替故也及除桂林有叹雁诗曰三朝四黜倦遐征徃复皆愁万里程尔解分飞却回去我方従此向南行盖叹其不复堪逺出云【`风土记`】　隐山六洞皆在西湖中隠山之上一曰朝阳二曰夕阳三曰南华四曰北牖五曰嘉莲六曰白雀泛湖泊舟自西北登山先至南华出洞而西至夕阳洞穷有石门可出至北牖出洞十许步至朝阳又西至北牖穴口隘狭侧身入有穴通嘉莲西湖之外既有四山巉嵓碧玉千峰倒影水面固已竒絶而湖心又浸隂山诸洞之外别有竒峯绘画所不及荷花时有泛舟故事胜赏甲于东南【`虞衡志`】　隐山当夹山南口潜洞出其东北西山屏其西南小于诸山若乱石叠盘北髙南下似无竒峯秀壁炫目惊心惟中有六洞洞皆有水不异凿出上浮水际唐李公渤名其洞之水曰蒙泉疏泉出山名之曰蒙溪诸洞之名各有三书曰朝阳夕阳南华北牖白雀嘉莲疑即渤笔宋人云北牖有渤题名今不知所在亭榭湖水之盛具吴韦记中宋则张公维大为修浚拓湖至潜洞洞门今尚有刻多纪其事洞前后两门可通出入潜有南北之号或因之西山迤逦两峰夹道上至髙处环桂山水其胜溢眦故唐人于此登髙禅刹道观争据两崖崖镌佛像仅余金碧若乃楼阁尘销文字露立鸟啼荒冢草蔓石阶虽足俯视两山然积废太甚不可复支矣【`桂胜`】  

佛子岩亦名钟隠嵓去城十里号最逺一山崒起莽苍中山腰有上中下三洞最广中洞明敞髙百许丈上洞差窄一小寺就洞中结架因石屋为堂室【`虞衡志`】　中隠山去西城四五里至则小溪浅碧可践而过循麓入岩岩有三重其下附地者最为广平上渐束削然戴履纯石莹然朗浄无复下方埃之状陟第三重倚牖而望若游目天表暝烟归鸟似从下飞侯山返照入岩转光风自西来薄岩拂树与东麓僧庵钟磬相和炊烟缕缕起丛薄间遥闻余响微似犬吠僧云此去木林不逺木林即其旁地名居人颇众中隠一作钟隠土人曰佛子岩以宋乾道间建有福縁寺为僧祖华所居故名寺废已久惟东小庵其地陿阸不足骋目乃三岩下镌有张公洞三大篆书又其先有称吕公岩各具尔时所为序记中之吕之张不知谁属乃中隠则其昔名焉【`桂胜`】琴潭山在城西六里羣山中有一小山巨石林立如锯解刀削其下空洞渊然成潭水流琮琤如琴声前一小岩中有石榻石琴旁有茘枝岩石门不甚髙中则旷然深百余尺多滴乳状如茘枝【`苏濬紫溪集`】  

清秀山从西清门下濠石道上西臯入夹山口缘山行一里许有塘曰清岩出其上初名新后仍塘名曰清最后加以秀云环桂诸山本以孤峭标秀而是山则冈连陇凑盘纡岪郁长可一里余独以岩门下瞰塘水山泽通气清彩映发如其名焉一入岩门则有两岩东西对辟上出山半其迥朗亦适相敌北郭诸山近在东牖可招而至其西则阳江北来倚岩可望批崖越壑其流汨防过下庄居者前水波寛缓山渐深土渐衍似村坞可居者然去是山不甚逺向南行三四里出夹山潜洞隠山蹲踞其口顷行山中见众山环合江出其里爱其邃丽以为近郭希有且幸秋霁一得纵目世顾莫之问然亦以山隔在西北一隅不惟游者少所命驾即举名亦罔识所在矣【`桂胜`】  

漓山在訾家洲西一名沈水山以其山在水中遂名之故老相传龙朔中曽降天使投龙于此今每嵗旱请雨潭中多有应前使元常侍以其名与昭应骊山音同故遂改为仪山【`风土记`】　漓山阳江西来东入漓水魁然起据南臯之端是为漓山横障江口引奔澜东注有北招伏波南与鬭鸡雉山并力扞江之状洞曰水月门出水上其髙侔阙夏秋之交移舟入中游鱼千百瀺灂几席间洞朗潭澈光相映烛濵水诸岩洞不能及也南溪诸山列防山阳阳江余波出雉山者亦回合于前故宋提刑方公信孺即南壁下建精舍以居曰云崖轩轩废已久前邵令君以仁于提刑所镌诗前建屋署榜曰古云崖轩因祠范方两公于中前学宪鄱阳刘公应麒増起廊舍学宪南昌熊公惟学易墙以砖今两广督府灵璧刘公继文复命脩饰自是可渐复轩旧观矣轩左有洞东出曰东晖东有髙岩曰南酉【`桂胜`】　漓山据漓江之濵横障江流与伏波鬭鸡峙前有水月洞后为古云崖轩宋方信孺故居也羽王起数椽祀方与范致能故以九月廿日约余为泛舟之役虞衡志云水月洞在漓山之麓其半枕江刓刻作大洞门透彻山背顶髙数十丈其形正圆望之端整如大月轮江别派流贯洞中踞石弄水如坐卷蓬大桥下大月轮之中又一小规穿山而南出暑月坐规中风飕飕起洞口真不减北窓羲皇也其下可以观鱼亦可濯足乗舟过之如象掀鼻俗亦称象鼻嵓是日欲遂游南溪龙洞日下舂不果【`桂海志续`】  

雉山东北麓下欵江水其上侧起有昂首欲飞之势名或因之昔人遂以白雉闻僧颙诵经事附之山山在漓山南溪诸山间徃城南虹桥未筑时漓波撼其东阳江绕其北襟带两水潭绾其毂弭櫂登臯岩门在焉岩自南入稍深诘曲可七八丈倚山南望见漓挟阳江与弹丸南溪诸水澔溔长迈澜萦滩迅缥緑天际翂翂然欲起即揽云于苍梧观涛于南海也有宋诸公当日宴集禊亭青罗阁今皆不知所在近得僧粗营庵居钟磬余音适与水石萧寥之响相答亦堪清聴乃山北危崖佛阁平野酒亭非不据胜互列岩表然岩壁无一旧刻岂昔人游览有未及哉母亦以阁则迫山阸陿亭则对岸喧嚣自昔已然矣【`桂胜`】　雉岩下濵江独山有小洞洞门下临漓江【`虞衡志`】　雉山南渡后虞使君沇字叔子尝守雷州避地于此桂州陈方彦以其地畀之故有虞使君宅【`曹学佺名胜志`】　雉山沿江十级上岩不甚峭而幽能始道尊搆一阁两崖中幽隠可居【`郑圭粤西山水可游记`】  

鬭鸡山在雉山东两山在左右状若挥羽相鬭故名其山标竦烟云麓插江潭南溪之水亦出其下【`紫溪集`】　鬭鸡山山半有穴南北横贯故以穿名或题曰空明宋胡槻名曰月岩【`名胜志`】  

南溪山从鬭鸡山北水口入诸峯回合四壁峭悬烟翠黝苍着衣如染上有岩洞西南曰白龙洞西北曰元岩洞有泉曰新泉其前有轩溪水经其下芳藻相映隔水茅居砧杵间发枝禽答响唐李公渤所赏心处也出洞折而东南行里许至刘仙岩刘仙者以郡人刘仲逺学道其中上有仲逺足迹名曰仙迹前有道观长松落落据牀小憩颇有萧疎之状从观后入洞门深奥诘曲如窥房闼复折而上双洞如阁旷然大明中有石柱上刻刘仙篆文从洞西北縁山腰登最髙处有岩曰泗洲平坦髙爽延景宿云可以逺眺复折而下有洞狭而长髙数十仞深入百步内有重门幽径环回窈窕似断复通石乳洁白参差砑傍多玉池井杳不可测洞之西有潭曰曲斗水合于南溪水面花黄又名金莲港【`紫溪集`】白龙洞在南溪平地半山中龛有大石屋由屋右壁  

入洞行半途有小石室【`虞衡志`】　白龙洞由鬭鸡山口别有派曰南溪挐小舟问津而入四壁峭悬苍翠时落人衣袂溯流南去髙山丽空其半有洞蹑衣而上洞口有物倒悬如龙首故名白龙入度石磴石室硿防洞前朱栏小阁倚栏平畴緑绕碧流涓涓出藻荇间注桥而下即李公所凿新泉也余以游省春后十日与韦阃帅至山有二洞九室白龙当巽维其西北曰嵓嵓之上曰丹室白龙之右曰石室皆渤所名总之俱让白龙【`桂海志续`】刘仙岩在白龙洞之阳仙人刘仲逺所居也石室髙  

广出半山间【`虞衡志`】  

净缾山在城南十余里山如頽云西面襟江波沦回旋中有小洲浮起如印后有洞洞门悬石离披波翻浪卷其中有石如张盖垂垂下覆傍窥则宛似衰荷败叶名曰莲叶洞从莲叶下再穿后洞坦平爽垲又有一洞曰仙蔗洞顶垂一笋可三丈余离地仅尺许【`紫溪集`】  

伏波岩突然而起且千丈下有洞可容二十榻穿凿通透戸牖傍出有悬石如柱去地一线不合俗名马伏波试劒石前浸江濵波浪汹涌日夜潄齧之【`虞衡志`】　伏波山山东划江岩亦东向自非风雨晦防初景微射先烛岩室渐晃潭壑孤峯羣木如出潭里亦岩居川观之丽瞩也且无他道可入非舟莫达故游舸多集其下唐伏波庙在郭东北二里去山较逺宋元丰间游者题作洑波取麓遏澜回故云任吕赋诗于岩曰玩珠不似后人相循还珠已也或云还珠亦宋人为桂帅清徳之颂盖比孟尝珠去复还焉以其时合浦桂郡其意则美惜无所据山后则桂城东北雉堞交加故西一面界在城中东北有防亭遗址亭诗与记并镌山壁又癸水光月两亭今废题名内有龙石在木龙渡去山里许水中有石龙状可羣饮其上岩门又有试劒石亦凿空伏波为之者【`桂胜`】  

木龙洞在癸水门外北去伏波岩四百步许西望叠防岩仅百步也孔道通行如砥如矢驱车飞盖绰然而余旁复有小洞相通【`名胜志`】　木龙洞旁城数十武有二石玲珑俯江可眺【`郑圭记`】  

七星山渡江而东则有七星峰骈岫列髙视近野羣山莫与并然亦以有诸岩洞冷水出其东栖霞出其西又有风弹丸为栖霞左右掖南则龙隠虽小隔越诸峰回映连缀状斗故曰七星弹丸溪水流经山前冷水亦自有泉横贯其中以曽相国布梁水上故岩一名曰曽公栖霞相传名起自唐宋改为仙李岩风则隂飇从洞出坐者忘暑弹丸本以溪石圆转名之而其他烟堂雾室半出空中道絶不可攀窥者有七八处若在地上列炬可入火光所及玮怪触目不可胜数虽积乳所钟巧逾雕画孰为此者造物人谋鬼谋乌可效乎惜不遭班张左潘覩灵秘发盛藻赋之以传而徒得嵬琐如宋以来载笔者能无慨哉非此又无所录龙隠特起故别之【`桂胜`】　七星嵓峙江东里许列岫如北斗山半有洞名栖霞时惟中秋与臬副李君约入洞而后至省春嵓李君畏不敢入余乃径入入洞石倒挂崚嶒手扪壁走闇中百余武已复大明犹然上洞也下洞更在其下下数十级更益宏朗如堂皇仰首见鲤鱼跃洞顶正视之忘其非真也已过三天门每过则石楹垂立仅度单人第乏扄鐍耳过已则又黝然深黒目力不能穷髙或十寻濶或百尺束炬照之傍列万形命黄冠一一指之此为象则卷鼻卧此为狮则抱毬而弄此为骆驼则长颈而鞍背此为湘山佛则合掌立此为布袋和尚则侧坐开口而胡卢半为石乳万古滴沥自成巧于雕刻如水精状半乃真石想其初亦乳结也谁为为此真造物之竒哉其他如牀如几如晒纲如奕棊如鱼如鸟如佛手足顾此失彼不得尽瞩亦不得而尽名之风凛凛出防岈间虽傍烟炬尚寒栗行稍逺则鸣钲鼓噪恐有怪物逼也又多岐路恐迷行则时相呼集或云通九疑山龙潭一水冽而深黑不得底久立魄悸业已可七八里忽复璚涛雪浪中立一圆阜丈许俗称海水浴金山也怪矣近游者又得一岐里许名禅房半壁坐一菩萨像黑石隠隠可七寸房中暖气更融融也从此又东行见白圆光乃有一洞口出山之背下庆林观粤中多蛇虺独洞中不栖故得酣游焉亦若鬼神呵防之洞有风弹丸为左右翼余未暇去【`桂海志续`】　七星嵓在水东境路幽蒨林石间出嵓有七山累累星列岩在其腹岩口有老君祠像不甚大传是开元时物祠阁亦隘曹能始道尊大廓之殊胜大岩有二僧持炬先导口喃喃不休道所见物像如人如马如狮如象如鱼网如寳盖缨络者不可指数歴七峰下可三四里始出复有林麓可休可游时奉祀沈君越人持具余小酌相近有文昌桥【`郑圭记`】栖霞洞在七星山七星山者七峰位置如北斗又一小峯在傍曰辅星石洞在山半腹入石门下行百余级得平地可坐数十人傍有两路其一西行两壁石液凝沍玉雪晶荧顶髙数十丈路濶亦三四丈如行通衢中顿足曳杖铿然有声如鼓钟声盖洞之下又有洞焉半里遇大壑不可进一路北行俯偻而入数步则寛广两傍十许丈钟乳垂下累累凡乳牀必因石脉而出不自顽石出也进里余所见益竒又行食顷则多岐游者恐迷途不敢进云通九疑山也【`虞衡志`】　栖霞洞唐祀元于此故名元栖霞洞传闻洞前有唐庆林观又曰东观【`桂胜`】　东观距府郭三里隔长河其东南皆崇山巨壑緑竹青松崆峒幽竒登临险易不可名状有石门势甚襟束秉烛行五十步洞穴始坦平如毬塲可容千百人如此者八九所约略相似皆有清泉渌水乳液葩浆怪石嵌空龙盘虎踞引烛縁涉竟日而还终莫能际相传云昔有人好泉石多束花果裹粮深涉而行还计其所行已及东河之下如闻棹檝湍湍之声在其上又山外髙峰旧有亭台近已摧壊又以为通九疑山【`风土记`】  

风洞去栖霞傍数百步风自洞中出寒如氷雪【`虞衡志`】弹丸山以山下出石子磊落如弹故名按水经注云漓水又南合弹丸溪水出于弹丸山是也涌泉奔流冲激山嵁及谿中有石自然珠圆故取名焉山有二岩皆北向左岩广可九筵石斜覆若竒云垂垂欲压右岩广可三室东西两洞如东西厢下有弹丸溪水入于江【`名胜志`】省春嵓在七星山之右如檐覆前有石乳承溜又如  

枯槎倒挂长七尺余桂林四际溪山不留寸土惟此平田广穑一望豁如故令长行春省耕于此山势面东夕阳不入洞前甃以瑶台围以石槛右有小洞二三穿山而过架以层楼更衣燕息此延賔之善地也余以过栖霞洞留饮于此【`省春嵓旧名弹丸山又名弹子岩　桂海志续`】  

龙隠洞龙隠岩皆在七星山脚没江水中泛舟至石壁下有大洞门髙可百丈鼓櫂而入仰观洞顶有龙迹夭矫若印泥然其长竟洞舟行仅一箭许别有洞门可出岩在洞侧山半有小寺即岩为佛堂不复屋【`虞衡志`】　龙隠山七星回映并薄青旻惟龙隠分道宅南自表宜以岩名建山之号云或曰龙影以龙去影存游者刺舟转碕入窦见其上石裂长数丈作鳞甲形登岸缘麓则有大岩如排髙门坐堂皇可以广宴或题曰龙腾谓龙已絶地上飞天汉右亦有岩曰月牙状月之初乃腾隠两岩列坐则丹曜减焰引舟则壑生凉用消夏为快不似诸空洞来风或中人也腾岩又有滴玉泉泉从山椒防防堕石穴琤然作清响宋人来游酌石溜试新茗即此中故有释迦寺环翠骖鸾两阁又有雨华堂或曰骖鸾乃宋范公成大亭或仍阁之名范又有骖鸾记记自吴入桂道里所歴亭废续建后更名曰怡云即故亭地宋游人最盛镌题之众至环两岩使壁无完石他岩未之有也【`桂胜`】  

屏风岩在平地断山峭壁下入洞门上下左右皆髙广百余丈中有平地可宴百客仰视钟乳森然倒垂者甚多蹑石磴五十级有石穴通明透月而出则山川城郭恍然无际余因其处作壶天观而命其洞曰空明【`虞衡志`】屏风山山形折叠故以屏名去圆通湾不逺湾水纡  

潏下接弹丸溪未至湾分道行稍北抵麓又稍东岩门在焉其门东向上髙下广外属平野野无杂树弥望皆长松七星诸峰近在东南苍翠明灭若涌松涛入岩见两壁莹洁如新琢玉屏不但折叠微似已也深入十数丈地渐髙起又似筑台其上上有石如钟堕地髙起处有石磴蹑尽则天光直射为后小门范公成大表以空明又于其外作壶天观观久废游者憩饮岩中如在玉壶又右壁上有悬崖可扪以登啸呼其间又令人有五城十二楼之想壁左有李彦弼为程邻作建筑隆兑州记故一名程公岩【`桂胜`】  

湘水岩在城东三十里俗呼圣水岩夜半则潮上岩日申则潮下岩每日如常略不愆期地广数十畆水经注所云潮汐塘也【`名胜志`】  

虞山出自北城山起东隅漓水漾其左黄潭萦其后下有洞曰韶音入洞面潭水石清漪其地一名为皇泽湾洞南平原舜祠在焉前则古松数十株樛枝密叶交撑互拥圆若轩盖长若旌幢彷佛有驾苍虬翼翠凤逺巡南表之状于后则重巘上盘平障倒列又若负扆南向黄潭本漓小支疑即宋王祖道相城之北穿为长池引潭灌注用作癸水范方继踵鸠工増缮或为渠或为闸名曰朝宗使东接漓江西达隠山之湖其曰癸水以方隅所直故云山左侧临漓处枕麓特髙上有亭曰南薫倚槛东睇尧山积翠与波澹淡倏有风至前掠松林后戛潭壑鸟鸣其间诸响迭臻笙镛璆石如奏有韶于是山之下不但延眺称秀旷也已【`桂胜`】　舜祠在虞山之下有澄潭号黄潭古老相承言舜南巡曽游此潭今每遇嵗旱张旗震鼓请雨多应中有大鱼遇洪水泛下至府东门河际停宿巨舫徃徃载起然终不为人之害【`风土记`】立鱼峰在西山后雄伟髙峻如植立一鱼余峰甚多皆苍石刻峭【`虞衡志`】　立鱼峰髙数十丈纯石红紫色若鱼形逞立在韶音洞西縁磴而上絶顶羣山如瑶簮玉笋森然在目唐人登髙于此【`名胜志`】　延龄寺圣像在西山前近隠山旧号西庆林寺武宗废毁宣宗再崇峰峦互张云木交映为一府胜游之所寺有古像徴于碑碣盖卢舍那佛之所报身也【`风土记`】　明月洞在立鱼峰南鸟道陟险扪萝而升洞去平地数千尺外隘中宏周如茧室可容十许人寝处旁通瓮牖牖外方石丈余其平若砥下视来径歴歴不爽西向因岩搆宇佛子居之【`名胜志`】尧山在府东北隔大江与舜祠相望遂名尧山山有庙絶灵四时公私飨奠不絶相传为秦时建北接湖山连亘千余里天将降雨则云雾四起逡巡风雨立至每嵗农耕雨辄以尧山云卜期【`风土记`】　尧山虽界在灵川去桂城东北十里积土盘回亦略带石长竟数百里髙亦为桂诸山之冠隂雨将至先有白云起其中防蒙渐合飘洒随及山道多松从松间上山亦有盘石参差横道望见两掖皆有石岩在其下道诘曲处土人云灵官头上有平田曰天子因尧以名后讹曰天赐其最髙处曰白鹿禅师故庵地按汉书始安侯国其下注引始安郡记曰东有駮乐山辽山岂辽讹为尧白鹿即駮乐皆以其声相近故邪有尧庙在山下平地自庙而西七八里有辰山逾七星龙隠而南有穿山渡漓西行稍逺有琴潭山北城之外有望夫山【`桂胜`】　尧山连冈磅礴奄数邑界桂山百里皆石而惟此积土以成更益为竒登其巅则万石叠于西南漓江来自东北良足娱也【`桂海志续`】曽公洞旧名冷水岩山根石门砑然入门石桥甚华曽丞相子宣所作内有涧水莫知所从来自洞中右旋东流桥下复自右入莫知所徃或谓洑流入于江也度桥有山田数畆过田路窄且湿俯视石罅尺余匍匐而进旋复髙旷可通栖霞【`虞衡志`】  

北潜洞在隐山之北中有石室石台石果之属石果作荔枝胡桃枣栗之形人采取玩之或以饤盘相问遗南潜洞在西湖中罗家山上【`虞衡志`】  

虚秀洞去城差逺大石室面平野室左右皆有径隧各数十百步穿透两傍亦临平野【`虞衡志`】  

辰山在城东北十里山有三岩下岩初入昏黑行十余步乃明豁有石室穹然坐三十余客岩扉西向下瞰平野山川城郭了然在目自岩扉左登陟磴百余级至中岩乳石竒怪可骇可愕又由阁道至上岩岩之巅有小亭放目天际防蒙杳霭不可穷极嘉泰初士人刘晞家其下经略李大异嘉其隠操名曰蛰龙岩【`紫溪集`】　辰山在城北东渡三四里尧山所径土人名曰虎山中岩重起略似中隠宋士人刘升之始出此岩于荒茀中游者惊诧以为桂林诸山之冠相传升之为诸生日吕帅愿中招见任寄居士喻以秦城有王气俾各赋诗以谄桧升之独不从人服其抗节云【`名胜志`】  

望夫山去北城外不逺刻有宋饯别姓氏或曰在望夫之旁明月山洞亦以明月名或又曰刘安一作留庵姑两存之【`桂胜`】  

漓江与湘同源出兴安海阳山至其县北酾为二流漓则经灵渠南出缭绕桂城东北城之西南带以阳江从漓山下入于漓水波寛广为桂金汤之固岸傍数山或扼其冲或遮其去故间有乱石及沙潭处清浅为滩湛碧为潭余虽深至一二丈其下石杂五色草兼诸种所有游鱼羣嬉水面间没叶底停桡少选种状可尽别以此水最清洞澈无翳飞云过鸟景不能遁南中人士自祓禊之外良辰吉日浮舟宴集乃其故俗观宋之问三月三日诗自唐为然矣至宋诸公或有乗月泛游播之歌咏良以清景娱人且无风涛之恶故也漓经城东楼冠其上唐曰东楼东楼之北有楼曰逍遥亦下枕漓宋改逍遥曰湘南【`桂胜`】　漓水与湘水出一山而分源也湘漓之间陆地广百余步谓之始安峤峤即越城峤也峤水自峤之阳南流注漓名曰始安水故庾仲初之赋扬都云判五岭而分流汉书所谓出零陵下漓水者也【`郦道元水经注`】　唐人从城东至北建有三亭亭皆据漓其一为东山亭风土记云府之东门有大亭枕江与望月楼接最近子城其一为拜表亭风土记云北接碧浔南连望月东俯长河西邻雉堞前正山北卢尚书匡建置其一为碧浔亭风土记云大中初前韦舍人瓘剏造在子城东北隅十余步接连逍遥楼前近大江馆宇宏丽制作精致髙下敞豁冠诸亭院后有去思馆旧名青桂馆前政吏部张侍郎鷟除替饰于此遂改为去思馆韦舍人年十九入阙应进士举二十一进士状头榜下除左拾遗于时名重缙绅指期直上马相为长安令二十八度候谒不蒙一见后任防察桂林裁半嵗而马相执大政寻追懐旧事之非时除賔客分司怅望留诗于碧浔亭【`桂胜`】　漓所挟诸水阳江为大源出灵川县之思磨山一出维摩岭流至郭西领杉木莲花诸塘水滙为澄潭歴西南文昌三石梁东出漓山与漓合对岸即城宋时于城下搆亭曰阳亭【`名胜志`】　漓南流至鬭鸡山南溪之水自西南来合出山隂入漓从水口上泝白龙刘仙登岸径便白龙洞前将军桥下水中有泉甘冽宜茗又东为金莲港每夏秋间其花盛发摇漾水面郁若金粲亦临泛佳处【`桂胜`】　弹丸溪上接圆通湾水下合流小支流经七星龙隠至穿山下所出水口当鬬鸡亦注于漓訾家洲起漓水中近城东隅唐元和中裴中丞行立剏建亭阁于其上【`桂胜`】　訾家洲在子城东南百余步长河中先是訾家所居因以名焉洲每经大水不曽淹浸相承言其浮也【`风土记`】  

相思江在城南五十里唐地里志云临桂县有相思埭长夀元年筑以分水使东西流东合漓江西滙白石水濶各十丈源出白石山下其地有会仙里昔有羣仙会集辎軿羽驾遍于碧空竟日而去里人聚观状闻于朝因名会仙里又三十里为甘岩大江之右其源亦出灵川思磨山自水侧涌出岩方十余丈大如屋室莫究其深浅盛夏诣之凛然増寒【`名胜志`】  

朝宗渠宋人于城北当道穿渠使其流东接漓江西入西湖达于阳江用补形胜之所不及张仲宇盛事记云王公祖道洫子癸之流以注辛戌环城有水如血脉之萦一身遂闻之朝故大观二年准勅着令壅隔新洫者以盗决黄汴二河隄防法坐之其年桂士得举者众范公成大又复脩之具劝驾诗序中方公信孺至又为缮筑然今湮塞已尽土人至以朦胧桥呼之近嵗于桥旁得石记乃方公信孺修渠文【`桂胜`】  

西清寳贤其壕水春夏之交奫沦山麓崖花水藻丛发清绮隔水百十家隠见木末后负连山前则万荷逓映鼔棹而游不减若邪之胜  

隠山之下故有蒙溪引溪为湖遂成巨浸名曰西湖今悉为田仅余一线水出注阳江  

城中有三塘水一曰阳桥一曰西湖一曰揭帝宋于揭帝旁大兴浚筑有八桂堂泛渌阁熈春台今并废其地在东北隅起伏波竟北门足称长广顾居者环绕而塘身无几且各有所主者不若阳桥东西薄城中带丽谯有纡余婉委之态西湖在郡廨西名与隠山湖同不知所起然亦不及阳桥  

灵川县  

髙镇山在县西南二里古名大象峰一名大藏其下有潭横浸山腹名象潭其形三折又名之潭元至正年大藏山崩后名其所崩崖为赤壁因名赤壁山及建祠以祀诸葛武矦【`名胜志`】　真仙岩在县西南三里石屋穹窿可坐数十人乳花凝结为缨络寳盖之状又七里曰仙隠岩门髙五尺邃若堂皇秉炬而入百步有深潭投之以石声若鸣钲古传神仙栖隠之所又十里为华严洞髙广数仞清泉环绕昔时有桃花片濶寸许从洞中流出　千秋峯在县东北十里独立危耸下有峡通大江名千秋峡银江之水出焉南注于漓　舜华山在县西二十里峯多竒秀如冠如笏如人趋而拜之状又十里有读书岩宋秦方兄弟读书处　双盖山在县西北十里髙百余丈两峯圆峙若张伞然又二十里为灵岩山大江洞其腹濶数十丈深不可测遥望山根横光一线迫之乃知岩在山底水上表里明彻而然岩口水面拍拍仅容小舟撃汰而入仰视岩腹与水面正平相去丈余水深不可施篙仰撑岩腹以行佐之以楫少进尺寸遇声发则山水皆应大声叱咤则砰隠砉裂可骇当岩正中石穴隆如盖其下为神龙所居舆地纪胜云南北相通正如堂殿水灌岩中其色如蓝　北障山在县北倚之若屏障也山绵亘数十里每风颷起则飞鸟囘旋不能度俗谚云鸟不过灵川　北障山与尧山对峙髙广称之山周环八百源其著者滑石泉也泉出黄石似泥非泥昔人凿以龙首注为塘禅士全用诚依泉结庵居焉宋崇宁间邹浩窜昭州北还题诗马头今日云云南渡绍兴六年胡舜陟帅桂易名为潄玉泉因题诗奔走尘沙云云明万厯壬子嵗县令蒋一葵更名道乡泉盖湖南岳麓有道乡台张宣公为邹忠公设者而蒋令与忠公同为毘陵人云按今有道乡泉碑亭在山心铺官路侧去小融江渡里许　吕仙山在今治西南平阜以唐光化中吕岩游此因名即灵川旧县也其地产茶宋绍圣间秦观以言事谪岭南寓居灵川一年尝赋吕仙茶十二韵宋绍定四年县令郑延年始迁今所　出府城北十里有双女冢俗传二妃来寻帝舜卒葬于此冢髙十丈周回二里余【`在今灵川界风土记下同`】　府北郭松径尽处有安南都防普讃冢普讃灵川人其宅今为圣夀寺有庙在寺之北下殁后殡于此时有识地势者言葬所有天子气由是掘断至夜又有隂兵填平如旧既而再掘复平不已时有効役者宿其所夜闻鬼兵相语曰能以青布运土投江则我等无能为也及明主吏闻宿者言遂用青布辇运土投河竟免隂兵填筑今坟所掘处犹存有石人石柱松楸百余株或云訾家洲因运此土流下成洲【`在今灵川界`】　灵岩盖县西三十里之龙岩村有山髙数十丈居平地中龙朔二年山忽晦防者七昼夜大雷雨龙升而霁山腹遂空髙三十丈许长倍之石间鳞甲至今隠现若存其下为深渊莫测水从西江来者皆滙之西江即六峒黄柏川江也其源俱出全州西延之境与湖广新宁交界绕七都蛮峒而来六峒居中黄柏川江在左右以成川字故岩曰灵岩川曰灵川【`名胜志`】小融江自兴安来至江南大埠口与大融江滙左右  

刺合故曰漓津大融江下二十余里为千秋峡丛山列拥尖削如笔亦名笔峡风水相搏涛色如银名曰银江其气清淑四时若秋故曰千秋又过县南二十里之甘棠墟与甘水合又十里之白石潭其水甚深相传县南二里许有蛟精塘昔藏妖蜃伤隄害物南齐永明四年始安内史裴昭明梦神女七人云冠玉佩各执小旂圭印自言为荆楚以南司祸福之神此方被妖蜃所害今当禁之于白石湫既觉询其故得之先时湫水险急舟触无所不败乃为建祠秩祀湫水遂平唐李义山诗神防青枫岸龙移白石湫即此　尧岭在邑东南尽处古谓之东岭有东岭神祠李唐以前更为尧庙其曰秦时建者本轩辕弥明诗中祖龙开国尽遐荒庙建唐尧镇此邦语耳今祭品出灵川　舜华山与尧山相望下有池曰舜池　盘古岭建盘古祠于其上盘岭而南为半云山即莫休符所载双女陵普赞冢地也邑之南界接临桂之北  

兴安县  

县旧名临源以地临湘漓二水之源也旧城在县南乡廖仙井傍遣址尚存按水经注云漓水与湘水出海阳山而分源湘漓之间陆地广百余步谓之始安峤即越峤也水自峤之阳南流注漓名曰始安水故庾仲初赋扬都云判五岭而分流唐通典亦谓之临源岭岭在县北三里即全义岭也【`名胜志`】　海阳山在县南九十里山形如覆釡有岩极幽邃秉烛而入行数百步至水泉处濶不盈尺其深莫测　始安水又南与沩水合沩水源出南乡名桃花源又有融水出融山二峒中零水出县西南五十里郁金山俱南流入漓　始皇利粤之犀角象齿翡翠珠玑乃使尉屠睢发卒五十万为五军一军塞镡城之岭一军守九疑之塞一军处番禺之都一军守南野之界一军结余干之水兴安县有灵渠亦名秦凿渠始皇命屠睢伐越史禄转饷乃自零陵上流凿渠至桂林渠内置斗门三十六所每斗门闸之以俟水积渐进故能循崖而上建瓴而下既通舟楫又利灌溉号为灵渠【`淮南子鸿烈解`】　灵渠自北而南三十二陡又由漓通铜鼓水自东而西入永福六陡六陡冬月水消则涸絶不行【`魏濬峤南琐记`】　灵渠在县北五里即导漓水者也亦名秦凿渠汉戈船将军出零陵下湘水即此路后汉伏波将军马援因秦旧渠开湘水六十里穿度城仍折而北入于湘今名中江是也至唐寳厯间渠道崩壊观察使李渤乃叠石造堤如铧嘴状劈分二水每水置石斗门一使制之开漓水则入于桂江壅桂江则归之湘水又凿分水渠三十五步濶仅五六尺以便行舟其后咸通中鱼孟威宋庆厯中李师中相继修筑之渠上有汉伏波祠【`名胜志`】　古秦城在县西南四十里其侧有秦王庙盖始皇二十三年筑以限越者通鉴唐昭宗光化元年马殷引兵取桂州自秦城以北望风奔溃即此　龙蟠山在县东十五里本名盘龙唐天寳改今名山有石洞其门数重游者秉炬而入常见龙迹于泥沙中其大如盌岭表录异云山有乳洞斜贯一溪名灵水溪溪中鱼皆修尾四尺丹其腹人不敢捕否则有风雷　石康岭在县西周八十里逶迤至县后旋而向之其下源泉四出南有双女庙庙旁有石突出髙五丈俗呼神石石罅濶寸许请雨于庙者用茅探罅以缾盛之须防水随茅出注缾仰望岭巅云起而雨立至　乳洞在县西南十里有上中下三洞其中虚明夏凉冬温内有清泉喷出沿石壁左流成溪触石湍激有声洞门左旋而上十余步至中洞地势爽垲内有田数畦左有三石如柱旁有隙可通入石室又承下洞水气蒸润常有烟雾旋拥左有石道曲折凡数百级至上洞入门平旷水浅可涉秉炬而入石乳玲珑有五色石横亘其上行数百步有石髙十余丈色亦五彩又有石牀石室千熊万状宋李邦彦名之曰飞霞洞书玉谿桥三字又有张孝祥大书上清三洞四字【`紫溪集`】　鸣玉洞在县西南十里余去渠岸不逺洞门虽狭内极广大深邃有石乳下悬又有石牀石笋石盘诸状泉声琮琤旧名梵音邑令罗震易今名【`通志`】　草圣岩在县西十五里前有寺今废唐僧云峤习草书其中有云峤书堂及涤砚池岩之东有穴圆如月名月山又五里为白雪峰峙立渠江之侧粲白如积雪故名上岩深广可容百许人【`名胜志`】　状元峰在县东南九星山之西耸秀特立峰下唐则居焉乡人因则父子相继登科遂名【`通志`】　防灯山在县西三里有岩昔有陶处士读书此山夜有灯光因名　龙山在县西四十里民居环绕唐质肃公先坟在焉　双女井在县治南流入漓江世传有王姓者清明举家皆徃祭扫止遗二女在宅风雨暴作忽陷所居二女没焉其井源深不测首合灵渠【`名胜志`】　严闗在治北十七里两山壁立上镌严闗二大字或谓汉归义越侯严出零陵下漓水定越建功由此故名又谓此闗当隘路而可畏也桂林诸生徐谨征西记云宋末经略使马塈以阻元兵凿马坑岭断路处  

阳朔县  

龙头山在县东北向髙千余尺以形似而名唐诗人曹邺家在焉今建慈光寺于此【`名胜志`】　都利山漓水南径以出香草故名一曰都荔汉乐章云都茘逐芳即此县治设在山下治南数百步为鉴山其石光莹与县治拱揖时见人物车马之形有鉴山寺唐同光年建有宋太宗御制碑　鸟山在县南五里濵江其形如鸟舒翅而立下有白鹤观基址　东人山在县东南十五里此山之状似人冠带而拱揖其西亦有石如人冠带若坐而受之者　碧莲峰在县西十五里峯峦重叠簇出如莲华　威南山其下有吴威南将军墓【`通志作晋征南将军薛翊墓`】又为塘山下有涌泉潴流为渊山巅之气与威南相接傍有乳洞中多滴乳观源之溪出焉　屏障山在县治左峡其状正方如屏　寨山在县西二十里稠密四固如寨马氏湖南割据置戍于此山下即归义故基也其东为读书岩曹侍郎邺读书于此　画山在县北五十里漓江之上九顶屹立丹崖翠壁望之如绘　广福岩在县南二十里中有复阁堂殿两傍石室叠如层龛有罗汉像俗即名罗汉洞也今为戍籍居之溪桥树色宛若桃源　绣山与临桂接界舟入阳朔必先歴此亦可以棹艇游于其中　犀潭在县西三十里龙济松江二桥水滙处中有石穴云犀所藏岸傍细草如茸呼曰犀草飞泉在县西五十里泉涌山腰悬石百级飞注而下  

如挂银河入于桂江　吴武陵阳朔防壁记称海峤衡巫诸山会于阳朔盖指海阳山而言即灵兴二县界之阳海也其地在楚粤之交为一岭所限峤以北皆荆楚之域也海者泉盛大之称水北曰阳故曰海阳其水北趋而分湘漓者为龙岩又东南出泉曰掉岩水下阳朔一山一岩分湘漓朔为三水故名三山海阳今始安峤去阳朔下苍梧者乃其故道故汉书曰或下漓津或下阳朔也  

全州  

湘山在州西一里峯峦蓊郁岩洞幽深絶顶有飞来石相传自罗浮飞来者其稍夷处曰笋布台寂照大师经行之所有湘山寺唐咸通二年建寺门二层径长百余丈始入殿由两庑升绕殿后有浮屠俗名无量夀佛塔即师示寂处也巅有甲亭眺览郡中如在画图又有法华玉虬二泉【`名胜志`】　栁山在州北二里郡之主峯旧名北山为栁刺史所游赏因即其姓为名有寸月台拔地七十丈冈峦回复禽鸟希踪二江东流波影炫目栁公仲涂筑室读书有书堂绍兴间州守林岊为之记魏禹卿云近日栁山书院应泉井中有巨石乗风雨飞入井内昂首低尾状如龙马其髙广正与井之石甃相似实嘉靖壬寅四月七日也　湘水发源于阳海与漓分处地名铧觜滙而为潭名曰渼潭导入中江在湘漓二水之中阳海之旧江也　洮水出州北三十里之文山山下出泉濆激有声故名水经注云洮水出洮阳县西南东流注于湘水汉英布军败走江南髙祖令别将追之撃布军于洮水南北皆大破之如淳注云洮阳之洮音韬盖布旧与长沙王婚其败也布徃从之洮水出长沙国境内故布之军大败于此刘宋武帝继母舅萧卓为洮阳令文帝元嘉三十年宗慤以功封洮阳矦皆其地鉢盂山州东南合江门对岸岿然耸立即罗水灌水  

入湘处明知州顾璘易为完山有合江亭观察茶陵龙大有建　三华山在州南五里与湘山寺正对顶有三峰形如华盖州学之賔山也　龙城山在州东一里有古頽垣如城堑状　狮子岩在州西四里以形似名亦即湘山之一峯也径由归云庵而上有白石如带可五六丈许侧隘不可通俯视石罅仅二三尺秉烛而入深广可容三百人中有数叠如阶磴然又十里为石燕冈有岩髙深二十丈时有石燕回翔其中　砻岩在州北十五里飞泉如练琮琤激越故以砻名中有石田石鼓莲华台阁之像甚多又城西南三十五里有青田岩城南四十里有波斯岩皆称絶胜　倚石山在州南六十里以岩石相倚故名建安之水出焉旧设建安驿处神仙岩在州北六十里为古神仙所居有石刻幽径二字　黄华山在州东北六十里郡国志之黄山也横亘如榜旧名猎山　覆釡山州西长乡跨湖广新宁县界其山上接层穹下临无地游者攀縁絶壑而上有天马佛足诸踪产扫阶竹仅尺许叶密而小干久不脱  

灌阳县  

灌水去县南北十里自兴安界流入水北曰阳故曰灌阳【`名胜志`】　峡山在县北五里夹江峙岸幽耸蔽日形似三峡故名县有沙罗马渡龙川盐川诸水咸滙于此东流入湘攷水经注云观水出临贺郡之谢沐县界西北径观阳县西即此水也灌古谓之观其入湘处谓之观口　华山在县西南七里有虞帝祠江水绕其麓　通真岩在县西二里又名灵岩前后洞门敞朗约深十余丈广二十余步如大厦形又八里为仙源洞世传有栁子厚遗迹其傍有大源塘　打鼓洞在县西四十里水经注云观阳县东有裴岩其下有石鼓形如覆船扣之清响逺彻即此洞也其水流入灌　沙河之水出九龙岩中通别涧有石藤九其形盘屈如龙水流入灌阳滩  

永宁州  

寳盖山州之主山也黄源之水出焉北流合永福水入于漓而州北之大长江源出都狼山州东之东江合四源水皆注之【`名胜志`】　方舆胜览云东郭先生廖扶家有丹砂井一族数百口饮此井者皆百余嵗按州东有岩名百夀旧名夫子岩宋绍定已丑知县史渭镌百夀字于石崖盖指此也今竖有平古田碑　虎踞岩在州东南二里石柱峥嵘光明敞秉炬而入有石大士滴乳天成从岩而下又有金竺岩深窅广邃流泉一其上凝溜物象森错　将军岩在州西五里洞门之右若将军踞坐然入半里许上下方平如砥有石乳恍垂芝撒网等状　穿岩在州西三十里穿成复道如覆厦屋坦长二十余丈人马通行之地忘其为竒也　天村山在州西南百里山顶有田居民耕种成村故名　都狼岭在州北六十里于向与黄巢战处详人物  

永福县  

凤巢山在县城北本名华盖隋大业二年凤鸟来巢百禽集于山下宋建隆间复有双凤巢之守臣以闻诏遣使凿巢下石得美玉故以为名山顶有玉液池其下即王世则故居太平兴国八年状元也【`名胜志`】　麻兰山在旧理定县界距县西南六十里寰宇记云従府至栁州路经北山过溪百余里方至平路山中有毒出寻溪水行有伏流有平流峭絶险隘更无别路栁宗元诗桂州西南又千里漓水鬭石麻兰髙唐桂帅旱祷多由此其水流为下漏川以入漓木皮丹竹二江俱自古田界流出注焉而平乐府之修仁县界古磉江荔浦县界之石流江亦相灌委　太和山在理定城后崖谷盘纡西南有江自古田出名太和江峤南琐记云灵渠自北而南三十二陡又由漓通铜鼓水自东而西入永福六陡六陡冬月水消则涸絶不行又云自理定西行麻兰乌沙诸岭险絶刺天无蜿蜒迤之状路极逼仄每遇岭则直上至絶顶乃下下抵涧水乃已度涧又复上如此者三四程闻之飞云九折势虽险峭尚可乗车策蹇而行不至若是也诸岭每遇狭处谓之阨子必有大小石子一堆意必戍士积之以备他虞者及询之则云行人过此必从山下携石一块寘其下祝云愿増脚力  

义宁县  

灵鹫山在县西南十五里峭拔髙峻上有瀑布泉白鹿庵又五里为岩洞山髙数十仞容十余榻泉绕洞前旧传有桃花片大寸许从洞中流出【`名胜志`】　义江在县北七十里源出丁岭流至苏桥分为三入永福江一歴铜鼓墟东流合相思水入漓　屐齿痕在江口石矶上相传蜀汉时有武当者偕诸葛武侯征牂牁溺智恵江死焉英灵白昼擐金甲挥刃大呼响应山谷尝临流踞坐矶上屐痕宛然可观  

## 粤西文载卷十四  

桂林府通判汪森编  

志  

栁州府  

牂牁水既与龙融二江合过栁州宛转环绕如壶城盖水北来还转向北束处如壶之领城则居其腹也栁山回互交错而水従之栁子厚所谓江流曲似九回膓者以此【`魏濬西事珥`】　栁江在城南一名浔水源出懐逺流经象州歴浔梧至广东入江【`名胜志`】  

马平县  

峨山距城西三里一名深峨山有双瀑布飞流如鹅亦名鹅山【`名胜志`】　立鱼山在江南岸里许以形似名山半岩洞玲珑前一巨洞左右二门通后二洞髙广明洁如堂房可供游宴山足有潭名小龙潭中多鱼与大江通江水消涨此潭随之又里许为屏山以其方正类屛为甑山以其突圆类甑又二里为雷山两岸东西大山相向南有飞来庙最灵庙下深潭名大龙潭栁子厚有雷塘祈雨文　仙奕山在城西南详在栁河东栁州山水近治可游者记又次为驾鹤山旁临大江耸挂如鹤古州治之所扆也又次为新洞山与鹅山相对有洞可坐百人石乳融结以杖触之作钟磬声　背石山在城北十里其东山曰桃竹西曰雀冈俗名夹道双山　龙壁山在城东十五里石壁峭竪下临大江郡城之下闗也有洞曰闗洞距城八里　栁江即城南江经江口镇合相思埭永福雒容之水下浔州与郁水合是曰黔江白莲池在北闗外池有九窍泉出其中又城北隅有井栁子厚为之铭沈传师书见金石録　陆道仙泉在城东南十里仙岩之麓相传有陆道人者修炼于此岩洞玲珑泉流不竭有古诗刻甚多　仙人迹在城东北十五里有石平地突出周半里许上有巨人迹二相传钟吕二仙所留按志城南亦有仙迹山其麓有大云寺唐初建后燬于火仍修复之栁子厚有复寺记  

雒容县  

雒清江在县南半里自桂江分流经县界至郡城三江口入于栁江县以此名【`名胜志`】　龙鼻江发源托定雒斗郷流入雒清江　防仙嵓在县南白象嵓有石钟鼓撃之铿然　思微山上有泉穴四时不涸屏石山下有泉崖水出其中　如来山在县南十五里髙耸峭拔相传有神女降于此  

罗城县  

东黄山在县东有嵓曰渊秀【`名胜志`】　鳯凰山在县北二里又八里为覆钟山俱以形似而名　氷山在县西北四十里其上髙寒四时常氷又四十里为葵山以形似之或谓其产多葵故名　石砚山在县西九十里圣水发源于此　武阳江在县北界有二源一自髙悬里出一自平西里出皆至武阳寨合流入沙拱江  

栁城县  

青鳯山在县西二里髙百余仭上有一窍通明亦名穿山【`名胜志`】　乌蛮山在城东南二里髙耸临江下有深潭澄湛彻底以其山石纯卢故名　勒马山在县北三里旧县治处　铜磬山一名云盖山在县西十里髙大峻耸云雾常覆其上笔架山在县东十里尖鋭而秀故名　观音岩在县西北回环相通西有临西阁北有丹霞亭南有石田石盆池嵓东有防仙岩岩中有仙人迹丹炉　龙江在县西源出庆逺与融水合流防栁江涌珠泉在城西七十里自地涌出相传诸葛孔明南征过此马跑其地其泉涌出故又名马跑泉  

懐逺县  

平山在县北五里宋建平州以此一名屏山其下为治平洲广数百畆可以耕种【`名胜志`】　县在丹阳州即古丹阳镇也苍帽山在其北珠玉山在其南天马山在其东挂榜山在其西又北为大桂山再逺为唐朝山与湖广通道县界　九曲山在下石门其山巅处髙万仭怪石岩岩中有一碧练莫窍石门山有四江左右两山夹峙崖石峭竪若门古州江出黎平古州合容江及靖州诸水至县　板江在县北界源自扶劳山出牛头上瓮经邉田入大江　蕉花江在县北二十里源自蕉花村至江口入大江又十五里为田寨江源出吼江北原经田寨播营丹竹入大江又三十里为西波江源自白雉山入甘边江防合水江　四里江自大理马平经白花古利龙塘入浔江　斗江水自江源大地入浔江大融江古州清水江之水出焉即旧县西北大江也  

融县  

独秀山在县西一里挺然秀发上干云霄又里许为旗山势稍衍迤香山庙栖其麓旧有香山驿【`名胜志`】　老人岩在县西南四里旧传有老人拄杖悠然其上故名叠巘隆起不啻千仭山半削壁中忽开岩窦髙朗通明寛敞轩豁登者自山后石径萦纡而上数憩乃至临岩一眺俯视万家云际诸山如在几榻【`紫溪集`】　玉华岩在城西北四里岩间有一石蹲踞如虎昂首而上骧又一石蜿蜒如龙垂首而下盼谓之龙吟虎啸岩　刘公岩在城南四里旧名西峰宋绍定间郡守刘继祖命报恩寺僧知性袪碍剔秽豁然虚明因以刘公名【`名胜志`】　徳岩即弹子嵓也在城西五里玲珑空洞濶四五丈髙如之内产石子如弹因名　真仙嵓在县南六里仰视髙逺青白错杂灵夀溪出焉泠泠清响作环佩声中有白石如天尊像旧名灵岩山又名老君洞宋咸平中改为真仙嵓颁太宗御书百二十轴蔵于内张孝祥磨崖大书天下第一真仙之岩八字又有宋元祐党籍碑岩背里许平地中有二潭相连大者数十畆小者一二畆水色绀碧中多灵产名安灵潭　云际山在县北十里甚髙峻上有翠玉寒碧二泉山顶出云多雨云浄则晴近西为石门山背江两山夹峙崖石峻削如门状土人谓之上石门在县下者谓之下石门　铜鼓山在县西南二十里旧传诸葛武侯散埋铜鼓以服蛮獠后有得于是山者山下有铜鼓滩　采蓝洞在县东北二十里四面青山护列洞中平地如砥石上有硃书采蓝洞三字铁船山在县西三十里遥望髣髴一船尾插絶顶嵓间又有仙女泉以七月七夕尝有仙女浴于泉侧　圣山在县北四十里长安镇髙七八里上有庙祀虞舜因名近东为四盘岭上下二十余里岭道萦纡寳积山在县东五十里产鐡及卢甘石近北为天堂岭上有一泉长流不竭登扳饮者以为天堂也　潭江合县保江浪溪诸水与龙江并入于栁　保江出县北杲村至鱼楼浪溪江出县大段村至长安灵夀溪在县西南出六村背江在县北流经罗城俱入于融  

来宾县  

石牙山在县南三十里平地有石峭拔如象牙又三十里为金峰山方舆胜览云山有寺大石当其殿前寺僧祷于雷神欲去此石忽风雨晦防顷之开霁则石已移在山中宋有佛日禅师金华开山第一祖也【`名胜志`】　白云山在县此二十里洞至深邃常有白云笼罩其上思玉山在县北四十里旧经云昔人有得玉于此山者再来求之不得因以名　居松山在县南四十里山有石门有自然石盆夏生莲花尝有鱼戏盆中又十里为穿山其山有穴南北相通相传马伏波时获白鹿于此瑞象山在县西瑶光台纪云郡之西山耸秀葱翠四  

时寒暑隂晴变态不一当其天宇澄霁倐尔溟蒙红日朝暾游云间出悉为白象之形宛若生成奔逐飘逸于西山之上　双泉岩在县西北尝有士人读书嵓中而患无水一日双泉涌出濶丈余夏凉冬温　武禅山在县境昔时有武志士者修炼于此每出赴人斋供则架青布幕为桥去五七里逺至市防宋皇祐初白日上升大江在县南发源迁江县都泥江流合栁江牂牁水  

自牂牁来注之元和郡国志云严州有长水自牂牁流下来宾即此水也　古郎城在县东南五十里九域志云在古郎山盖以山得名周回一里  

象州  

象山在州治西山多出云其下有嵓白石如象象州之名本此【`名胜志`】　鳯凰山在州东二里与东冈山相连燕子嵓在城北嵓中空洞可容千人群燕巢栖于此其下有碧潭亦名龙潭山　白面山在州南七里石壁横截大江如白面然又三里为鹭鸶嵓一名鹭鸶峡其上有石约四尺许叩之如钟鼓声吕景防名之曰石乐独傲山在州南五十里旧名天盖山宋干徳间邑妇独孤氏与夫妹傲氏采葛山中饮泉见有双鲤戯水傲氏取之身陷其中独孤氏往救亦陷俄无形影月余在室中呼其父母曰吾二人乃仙女因有过谪于人间今当还故来辞耳众咸异之呼为独傲仙女亦以名其山居鹿山在州东北四十里上有鹿池旧经云天欲雨辄先有云如鹿起于池中　濮泉在州东四十里松桧森罗水石交映州人游赏之地其上为石牛山山多怪石常有云雾防罩天色晴霁俨然牛像头角俱全　雷山天欲雷雨则此山先有云雾又四十里为圣塘山髙峻悬絶昔有藤根垂地人或攀藤而上有一池水清泠可爱鱼鼈游泳桃李树环绕之且多猿猴自藤为风雨折去人迹遂絶【`风土记`】　象江即栁江也经州城西而州东七里有七里江出天堂岭入于象江【`名胜志`】　元至正二十四年清规院池中有龙居焉寺钟常夜飞入水与龙鬭胜而归则声振林木偶一夕不囬僧往视之见龙蟠踞钟上寺遂废值冬永落清彻犹见其影  

武宣县  

仙人山在县西十里岭表记云唐贾鹏隠此【`名胜志`】　仙岩山在县南四十里嵓髙一丈深十倍之可容数百人壁上有仙人影中有泉滴成乳　石羊山在县西六十里峭壁上有石如羊俯临大江江中石影头角尾蹄俱全又石上有大字六行隠约如草书无路可行莫能辨其真相传以为古仙留题　铜鼓濑距县十里昔马援南征得铜鼓于此广化记曰獠人铸铜为鼓以髙大为贵面濶至丈余者初成县于庭尅晨置酒招同类来观永通峡一名断藤峡在县南三十里接浔州界民谣  

曰昔永通今求通求不得江中谁其作者噫陈公按即都御史陈公金也  

宾州  

领方山在城东一里古郡县名皆因之今设学宫处有宋淳祐中进士题名碑【`名胜志`】　仙影山在州城外相传有二仙女游此因留影嵓石间旧设解鞍驿在焉　州南门外圆珠岭在大江之滨如珠圆抱故名又里许为铜鼓岭岭上行人逢逢有声如铜鼓也又三里为顶山旧传汉陆贾使越时所经又三里曰武渌山又五里曰南山　葛仙岭在州西十五里有洞深邃可容数百人宋乾道间知州葛翁葺亭其上右在马岭之傍　与马鞍山相连者白村嵓也旧传嵓中暗通武縁县以火烛之乃可行又五里为金鸡山相传有金鸡飞集其上又二十里为古漏山泉如滴漏四时不竭州守王举开浚得之甘冽可饮　罗鳯岭在州北十五里形势蜿蜒为治屏障近东曰铜泉山以出铜泉故名又三里为石壁山与白羊山相对其侧有廖平嵓清胜竒絶四围坚密如城郭宋时廖陆祖者居此　镇龙山在州东南灯台山在州西南各八十里极其危耸接南寜永贵武縁上林诸界迤逦二百余里　寳水在州西南三十里自宾水派合东流出李依江合于栁李依江源出琅琊乡过迁江趋于栁古融州商舶俱于是出　武陵江在州东三十里源出武渌山合浮江水　白鹤泉在州南三十里源出南山至琅琊乡通莺寨泉俱合李依  

上林县  

扶岚山在县北五里其山八分矗若扶栏因建八角仙亭于上又五里为石光山嵓石晶洁日照之有光【`名胜志`】古禄山在县西七里土有石坛号仙殿宋雍熙中有  

卢氏年十嵗登山采茶遇仙于此又县南五里古禄水出焉　思邻山在县西五里昔有何邻者精道术年百余嵗隠居于此后不知所适乡人思之故名又里许为罗勾山以山势盘屈如勾也又三里为大明山蜿蜒叠耸中有五峰插汉四时云雾隠现不常上有深潭相传吐光时照数里又县东七里岭上亦有夜光与大明山交映名争光岭　镆铘山在县南十里昔人有得镆铘寳剑于此故名又十里为鸡笼山中洞宏濶可容百人石篷山在县东南十里平地特起中有嵓洞容数百  

人下有小江穿石缝中水清碧多鱼　止辇山在县东四十五里平地突起圆阜其形如辇上有古木一株亭亭如盖　智城洞在县东二十里唐初韦厥持节来伏生蛮后隠于此因为上林人有韦敬辩所撰碑存又三十里曰罗洪山其中有洞宋韦旻读书处旻号白云先生遇异人有所得章子厚招至象台劝其勿以荣辱为念因归集书一楼闭门诵读无所不通乡人以书楼目之象台即今州驿所　狮山螺山俱平地特起与罗洪山相向有水出焉曰狮螺江　古渌山在县西南五十里古树参天逺望葱蔚其下有古渌水　澄江出大明山下入马波唐以此县为澄州治所其名本之黄龙江里仁江化龙江周江皆在县北其流注于马波马波发源茶江流入迁江有章光水淡竹水樊庙水皆合注之  

迁江县  

钟山在县北一里其下有嵓【`名胜志`】　寳积山在县东二里叠石崔嵬不通道路顶平可居　印山在县西二里上有石盘潴水盘内时出石鱼一双中有八仙洞下有白石牛身全见而二足隠又一里为烟合山层峦叠耸林壑深蔚时出烟霞故名　泊舰山在县北五里其下有嵓足容数百人石笋奇甚舟过者皆驻观之　古党山在县西十五里唐书有党州乃开古党洞时置又有澄江洞猺人所居无田而有山畬刀耕火种　潮泉在县西八十里泉水涌出一日三潮自罗月镇入于都泥江　鹧鸪山在县南二十里郡志又谓之白鹤山其下有洞名白龙江水出焉曰龙江县西二里有贺水又八里有武节水县南十里有武绳水皆流注之  

庆逺府宜山县  

宜山在县北二里龙江上江源自贵州都匀府流至城北而东两岸石笋孤峭直下栁城合于融江【`名胜志`】　北山一名防仙山在城北一里上有白龙洞洞有石龙鳞甲宛然唐末河东陆禹臣居大嵓修炼后尸解仙去又里许为天门山两峰如削崒嵂参天宋冯当世祖坟在焉其子孙所居曰冯村　南山在城南五里山有洞轩敞如屋中有石龙鳞甲皆具因名龙隠洞前有广化寺宋真宗尝赐御书十六轴藏之阁中州有卢僧者名徳洪自幼栖止于寺一旦不知所之　九龙山在城西南六里山有石田髙低井井洞口一潭深不可测州守张自明墓在内　日山在城东隔江九里其西有月山距城二十五里皆以形肖而名古谶云东有日山西有月年年征战无休歇赖得西水向东流世代永无忧　香烬山屏风山在徳胜镇羊角山在河池所俱属府西龙泉在城南二里泉涌仅一勺然灌溉甚广其水重于诸水黄鲁直编管宜州暇尝秤之果然泉上有石桥旧名欧公桥山谷易之曰龙济桥  

天河县  

北陵山在县西二十里麓有泉水里人有吴生者师事陆仙翁修道于此【`名胜志`】　三潮水在县西一十里一日三潮潮退则其流一线可以溉田因名圣水  

河池州  

吴山在州前其下即秀江也智州山在州西四十里绵亘百余里旧智州治设此【`名胜志`】　金城山在州东五十里旧金城州以此为名太平山在金城江次嵓上镌天下太平四字  

思恩县  

寒山在县南五里土人谓之寒坂以山髙多风炎方之人甚宜之【`名胜志`】　缉山在县北二十里土人谓之暗岭以其山嶂崇叠日光少见故名　石嵓洞在县东二十里三峰之下天成嵓穴寛约五六丈有泉自穴中涌出环江在县东六里唐环州治也带溪在县北四十里  

源出茘波至此旋流如带入龙江宋之带溪寨设焉又十里为婆婆泉其泉常隠不见遇行者渇而求饮则涌出  

茘波县  

方林山在县北五里【`名胜志`】　水嵓山在县西十里其下有水従嵓中出　劳村江在县东南一百二十里  

梧州府  

史记帝舜南巡崩于苍梧之野山海经曰苍梧之山帝舜葬于其阳丹朱葬于其隂文頴注汉书以为九疑之山半在零陵半在苍梧也魏濬引中记云尧时有何侯者隠苍梧山至夏禹已二百余嵗五帝赐之药一器家人三百余口同升今为太极真人按此则苍梧已著名于尧之世矣【`名胜志`】　舜葬苍梧之野有鸟如雀名曰凭霄自丹州而来衔青沙珠积成陇阜名曰珠丘今苍梧采药者时得青石洁如珠服之不死带者身轻【`洞防记`】图经云朱临水在郡城南后汉郡守陈穉升郡事暇  

时钓鱼于此【`名胜志`】　朝台冈在城北六朝范筑台山上遇正朔辄率羣僚望朝而拜  

苍梧县  

繋龙洲在城东七里大江中亦名七里洲江水巨涨洲独不没故谓之系龙洲【`名胜志`】　氷井在城东氷井寺内其水澄湛不涸味甘且冷唐经略使元结目之为氷井又为铭刻石上其前有浣清堂今废　鳄池一名思良江在城北二十里亦名多贤水其中鳄鱼有四足长者二丈恒在山间伺鹿亦能啖人攷搜神记扶南王范寻养数虎于大云山以罪人投之无罪者虎不食乃赦之又于池养鳄鱼十数头投之如大云法　大云山在城东北隅有伏虎嵓蟠结危耸即范养虎处今投虎之事寂然乃有三界庙者庙中小蛇十数背青腹赤目有火光常縁神身及蟠绕藤香土人以手接而玩之甚驯习往来莫知其向有祈愿越期未赛者蛇辄至其家人惊曰神索愿也友人郑绂偕予至梧渡江祀之果然庙在火山之麓　寰宇记云火山府城南隔江山下水深无极山上有火每三五夜一见如野烧或言其下水中有寳珠光烛于上或言南越王尉佗藏神剑于此故腾焰如火山有茘枝四月先熟吾闽称火山茘枝本此又产兽名灵麖生三足郡中有灾福及使车将至则先鸣唐沈佺期诗身经火山熟顔入瘴江销虞衡志云嘉鱼在火山下丙穴中状如小魽鱼味极美脊末尤佳　三江以左右二江合府江滙于城南故名府江一名桂江即漓水也水经注曰郁水又迳苍梧广信县漓水注之又东迳番禺入海是矣汉武帝使驰义侯发夜郎兵下牂牁江防番禺即此也水傍有石英山宋产石英充贡英山之左有鹤飞冈相传南汉太守刘曜尝凿防之俄有双鹤飞逝于上又城北六十里有通星山亦传曜所凿以观星象者　金石山在城东二里图经云吴时有道士牵牛渡江语舟人曰船内牛粪聊以相酬舟人视之牛粪皆金须防道士与牛并隠石下　石鼓洞在城西北五里山巅有洞洞下为庆林寺其左临江为髙明亭故址　苏山在城东南八里大江之浒相传宋苏轼被谪南行泊舟于此山下故名　立山在城西十五里东临大江山坂平衍西极险隘一径通藤　印山在城西北三十里其形正方如印特立水塘中塘曰大印塘汉孝子丁密墓在县内密遭父丧庐于墓侧有双鳬游密舎傍小池见人驯伏后遭母丧复庐墓三年双鳬游戏池中亦如之仝时有顿琦者母丧独身造坟歴年乃成手种松树成行感飞鳬白鸠之瑞南史范云为刺史遣使祭密及琦墓是也　唐吴武陵墓在城内桂芳桥石刻唐咸通二年立　城冡记云农城县在治西南晋置刘宋时废郡国志云县有铜山铜湖铜丘　戎城县亦晋置宋咸平省入以地置戎墟镇　歌罗城在治西南六十里隋开皇李贤筑以屯兵者　朗吟亭在城东跨濠通放生池旧名飞仙以昔有神仙朗吟其上　武灶渡在逓运所前桂江之侧　戎墟渡在城南二十里大江上通长洲即宋戎墟镇　五两渡在县东二十里本唐诗恶説南风五两轻之句  

藤县  

东山在县东一里上有李卫公祠以公南征尝驻师于此【`名胜志`】　南山在县南二里顶平如砥上有杏坛松崖竹巷芹涧皆清絶胜地附近为石壁山嵓峦相倚松桧倒生其下即大江也又有石人山危石临潭逺望如人龙骧山在县南七里数峰耸列下俯清流晋龙骧将  

军陈隠镇此尝驻兵山下故名　登屿山在县西十五里二山南北对峙江中苍翠相望溢于眉睫　六爻山在县西九十里山形交加如列成卦　赤水峡在县东六十里峡南有嵓深濶丈余顶窍通日光相传李白尝过此因名李白嵓峡与嵓相对壁立而一水中流旧有广恵寺今置巡司其上　白藤岭在县西南一百里路通容县多产白藤今昔州县俱以此名　藤江在县北源出交趾至邕州左右江至此与绣江合又东流至番禺入海苏子瞻诗繋州藤江下云云按宋绍圣间黄门苏辙责授化州别驾其兄轼亦徙儋州相遇于藤作诗倡和即此处也　镡江在县东南自髙州北流径容县至县城东入于黔郁唐武徳初有宣抚使者至此舣舟游慈圣寺以金杯挹井水杯坠井中汲水至干不见杯只得一长一尺二寸宣抚解红勒帛繋其腰放之井祝曰尔若有灵当涨杯出水及归至寺门塘见踊跃塘内次日游干亨寺道忽见前杯自涧流出又见前红帛仍系于腰又拾而放之曰尔若有灵同归供养是夜风浪忽起宣抚舟中有一寳剑浮水而去明日集网穷搜不见但得古藤一根而埋之乃至西防又见迹环绕及奏改移鷰州于此仍依迹筑城名其地曰镡津且于寳剑跃水处名劒江　注玉泉在县西南宋秦观诗中有涵云注玉之句故名元余观亦有诗　桂山泉在县东二里色白味甘余观有诗　鸭儿滩在县南三里明富礼有诗　金环滩在峡内唐武徳初宣抚使于藤州得驯鹩能言语歌舞献之内庭嵗余不语怪而问之答曰身居南土生长禽中父母异方故不敢言上怜之赐以金环而遣之归比归旧巢母已死鹩以所赐金环殉母身畔郷人感焉为之立塜【`邝露赤雅`】　榻州托州俱在县东绣江上居民鳞错【`名胜志`】  

容县  

大厯间元结为容管经略使植莲于廨后池搆亭曰面面以其四周爽豁可瞩莲花而名相传莲塘内有铜锅一口每风雨夜与谯楼禁钟相搏钟盖唐贞元间物也当事者屡欲徙之他处皆不克达若还之祗用其力之半【`名胜志`】　濯缨亭在城西三里绣江上有石横江枕流上平如砥可坐数人石罅如紫玉尊受水数斗次山亦名之为洼尊其水色似沧浪故以濯缨名　城南江即容江也一名绣江有骆驼桥跨之唐贞观二年建县于此至元始迁江源出北流蓝山经县城南东流入藤梧距城十里有读书台巨石蟠江上如砥昔渔人系舟  

夜宿其浒闻石上朗诵书声故名　北灵山在县北二里其状似亦名真武岭又八里为陵云山势髙入云上产斑竹　西山岭在县西二十里岭斜而长聨络不断迤北即大容山　大容山在县西北二十五里髙五百丈周围一千余里郁林髙浔诸州分据其麓　都峤山在县南二十里山有八峰曰兜子马鞍八叠云盖香鑪仙人中峰丹灶而八叠最奇秀有南北两洞道书第二十洞天南洞寛广平坦中有浮屠大像北洞差狭为星坛者八中峰絶顶有室曰中宫院宋隆兴中有梁贤者与友人游此见有阁宇三间傍多梅林取一颗啗之自是遂不粒食苏东坡赠邵道士诗乞得纷纷扰扰身结茅都峤与仙邻即此　杨山在县西凌云里唐杨贵妃产于此有井尚存曰杨妃井妃小名玉环父亡母叶氏懐孕十三月而生妃后军都督部署杨康以财帛求之为女三嵗聴康亲女读书即能成诵时长史杨琰摄行帅闻之遂倍金帛与康得之选入夀王宫明皇召入内为贵妃号曰太真　龙母坟在县南二百里白花村沼涧而入层崖溅瀑飞下数十丈瀑之左羣峰盘竦稍夷处俨成一月堂龙母坟在焉东偏有小石池容水数斗石壁如削下临急湍不能容步众流奔泻百数十尺乃滙为深潭渟莫测龙盖蛰伏于此初猺人妇入山中久不返众往觅之则为龙所据隂云罩羃既归所居常有寒气人莫敢近妇不自觉也娠嵗余产一龙胞中无血止下水数升顷之云雾交集腾举而去妇亦无恙后数嵗妇以病死方殡忽有龙自空中下盘旋蜿蜒数四遂拥其骸以去众随之至其地石忽自裂龙寘骸陷而入焉石复合后龙常至其家飞绕屋前久之乃去  

岑溪县  

髙城山蟠结县南势竞髙逺土人以为石人岭有巨石如人立状【`名胜志`】　乌峡山在县北十里壁峻千仞县治是凭旧有乌峡巡司今改上里河村去县四十里　都盘山在县南二十里一名罗山　丁兰山在县东十里有丁兰村为汉孝子丁兰故居或云孝子丁密非兰也一名丁郎山其下有泉名孝感泉密字靖公【`详苍梧下`】　冷水山佛子山并在县西南三十里两山相接如翼之张县以为辅　要峩山在城东一百里峥嵘秀特又名秀峰即秀江之源也县南有皇华江县西有潘洞江俱出连城乡经县前西流入于绣江下藤峡入梧　晋勾漏令葛洪在县东六里山修炼有棋盘石涧流涓涓入石窍中因名葛仙嵓相去里许有石穴出泉甘冽名葛井  

懐集县  

县西南有懐溪合马寜花兜诸水经广州入海其南峰有钓台石临溪水色澄时出白鱼游泳可见按懐谿发源齐岳山在县西北一百里峭拔出于众山之上望如岳齐故名【`名胜志`】　天马山在县南五里唐地里志骠山疑即此　四门嵓在县西五十里突起平地中有石室外有四门嵓中石乳凝结为柱者八为莲花者一此嵓之东北又有游仙嵓嵓中化龙石一石人一西南有三潮嵓嵓中有泉应潮辄涌　潮嵓在县西八十里径窄而暗其中明敞滴乳凝结为珠玉缨络鸟兽龙蛇之类甚多此嵓西南又有燕嵓石峰峭拔入洞深邃中有石僧芝菌棋局以多蛰燕于此故名　梅子山在县东一百里中多梅树掩映成林　白崖山在县西南百五十里山岭险峻白石楚楚望之如雪故名　古龙在党山大凹潭深不可测相传有龙潜其中每风雨时作潭自有声嵗旱祈祷辄应　上爱岭与新州四防县接壤唐神龙间五祖传衣鉢与恵能密嘱能速去恐人害之尝潜至上爱岭最髙峰头石室栖迟至今犹传曰六祖嵓长庆年间洊水县建寺以尊崇之后寺废乃于道士嵓前重建　道士嵓即花石洞也晋葛洪字稚川号抱朴子尝遍游名山过洊水县览花石洞遂居之采觅丹砂及金鹅蕋诸药丹灶中镌抱朴二字水渍墨迹隠隠尚存后人遂以道士名嵓  

郁林州  

图经信石山在州东南二里一名牢石坡坡上夹石侧竪如钟唐置牢州以此每嵗秋期郷人共此石若有云气覆之嵗必大稔【`名胜志`】　石柱坡在州南三里柱髙三尺相传马伏波立又七里为两道岭峰岭稠叠博陆二县经由此分　寒山在州北二十里九域志云越王佗遣人入山采橘十日方回问其故云山中大寒不得归故名　茘枝山在州东南二十里出茘枝夏月如锦屛障　隠仙嵓在州西二十里石室幽邃壁上题元和十四年来游七字附近为黄都山九域志云昔有樵夫入山迷路见黄衣冠者五人语之曰吾都此山者也故名　水月嵓在州东南二十里洞中虚明石乳凝结如琅玕倒垂涧水従嵓中流荡漾激石遵涧行为隂洞游必列炬跨木渡涧数十步水石益竒削为芙蓉伸为仙掌涡盘柱立翔飞疾驰无所不有又出洞西南行扳缘而上有一峰拔起草木森蔚洞在其腹是曰天马洞洞中有马蹄迹莫纪其数直入石二三寸许又有钧天洞分上下二界即天马西峰也下洞涉潭水始至临潭有二石叩之作金玉声上界轩豁可布十筵坐聴考钟撃石琅琅如钧天之奏已拂日光矣遡其初入洞两山欲合未合之间上露一道天光晻晻如昧爽初曙涧流纡折与之相应又别自一世界也　南流江在州之左南流县以此名源出大容山防绿鵶水西南流十余里八叠萦回过罗望江至亷入海江滨有巨石如伏犀石间二窦水各涌出仍合一派回数十步入江宋嘉定十六年忽涌紫水因名紫泉　五龙潭在州南三里其水甚深色如靛旁有石壁状如雕镂　司命井在郁平废县县即唐麟德初所析置也南越记云县有石井甘淡半之可给合境不竭又其南有石室皎洁明朗中有石人像中一石床可坐百余人　郡国志马援造铜船一既归付程安令沈于渚天晴水澄往往望见船楼上恒有四寸水不知防十丈许　顾微广州记云郁林郡东南山上有池池有石牛百姓祈雨杀生牛以牛血和泥泥石牛背祭毕即大雨洗石牛背泥尽乃晴又有西瓯池在郡西越王遣瓯脱淬劒于此晨夕常有烟气今西瓯驿沿其名  

博白县  

卫公山在县东十里有灵应侯坛相传即李药师也其侧为洞房山髙广玲珑缀乳丹碧丽若雕房宋刘子羽谪居时置有寻山堂今废【`名胜志`】　双角山在县西十五里双峰角立绿珠江发源于此又十五里为绿罗山其下有绿珠村　将军洞在县南三十里洞凡三重石室虚明中有石田石龙石廪有温凉泉分为二派而流石壁上刻南州太守领将军厐孝泰十字　伏割山在县西四十里鹦鹉孔雀诸禽多出其中下为伏割村　金鱼山在县西南五十里旧传曾产一角羊于此山下有石井深十余丈多金鱼　又十里为宴石山北防临江中有二石流泉濆激崖宇虚旷峙于其巅寰宇记以为南越王宴坐处　饮马江在县南一里汉马伏波南征饮马于此　绿珠江在县南七里岭表录异云白州界有一派水出自双角山合容州江是谓绿珠江昔梁氏之女有容貌石季伦为交趾采访使以真珠三斛买之梁氏之居旧井存焉饮者必诞美女西事珥云后人以巨石压之女生虽丽而根窍遂多不全者  

北流县  

金山在县东二里口吻凥足皆具远近视之无不骇为真者与防灵台隔江相对亦髙山也上有瀑布嵓洞【`名胜志`】　梧台山在县南天门山在县西与穿镇公界诸嵓为县西南之镇　勾漏山在县东北十五里平川中石峰千百矗立特起其嵓穴多勾曲穿漏故名山有灵寳观观东有龙潭洞冷袭毛骨观后二小洞南向者曰太阳北向者曰太隂由观后西北行即勾漏洞洞前俯瞰有横塘石室室东为寳圭洞秉烛而入丹灶床几盘瓮碾臼皆石乳自然凝结而成约半里许水涯循梯直下拏竹筏而行歴瓮门三四重间闗委曲穷水际益广益竒矫首见一防烟如长虹出天表盖石罅之容光也舍筏蹑梯扳跃而上其中一室曰蟠桃深三四百步仰视髙处杳不见顶其西小室明朗连榻周遍可踞可卧是为道书第二十二洞天按北流志云晋葛洪为勾漏令尝于寳圭洞修炼成仙邕州志云洪句容人闻交趾出丹砂遂游邕访罗山寺修炼丹成复游勾漏罗浮以去广州志云洪将之勾漏至广州刺史邓岳留之不聴去止于罗浮炼丹忽与岳疏云当远行寻师岳急往别及至洪已兀然而逝苏子瞻与王定国书云葛稚川求为勾漏令而竟化于廉州其説不一如此晋中兴书云洪亡时举尸入棺轻如空衣岂其尸解于罗浮而复游于勾漏耶　通津嵓县之南坝郷后山叠峙络绎不絶石门二南北对辟髙朗侔阙有清溪自南门入流可二百余步有一水自东石穴中来注之二水合流从北门出阳光交映石室虚爽水石又堪容与　绿蓝水出绿蓝山其流有二一经廉州入海一经容县至番禺入海有桥曰落桑跨绿蓝江去县东二十里　铜鼓潭在县北二十里昔有铜鼓浮水而出撃之声骇村落至暮复沈水中明景泰三年其鼓复出舟人获送本县谯楼至今存　马门滩在县西南四十里汉马援南征以江流迅急凿去其石余二巨石双立为门其中流水如奔马故名　北戍滩在马门滩下唐髙骈为安南都防平蛮北归患其湍险属防遏使杨陵疏濬之　鬼门闗在县西十里两山相对间濶三十步马援讨林邑蛮路由于此立碑石尚存往来交趾皆由此闗其南尤多瘴疠去者少得生还谚曰鬼门闗十人去九不还我洪武初勅改为桂门闗宣徳中改天关  

陆川县  

后阳山为县所据羣峰叠嶂起伏不齐【`名胜志`】　东山去县八里髙三十丈中有泉水南入妙洞其下为金砂溪文龙山在县东北十五里山下有水流绕县前　双  

龙山在县西南二十里山髙百仭双瀑流注即古龙豪县治也　鸣石山寰宇记云董奉既死人见于鸣石山山海经云长石之山洪水出焉山多鸣石即此　石袍山方舆记云山多竹木葱翠如袍山有肉翅虎下山食人食讫即飞还絶嵓　白羊山山色洁白四面悬絶上有飞泉下有勾芒木可为布文黎山在县南产黄白藤及多鹇雉蚺鹿有水潆洄凡九十九渡　六穿石在县北壁立如碑髙丈余上穿六孔　箫韶山九域志云尝闻音乐于此　昆仑水在县东水中有石似昆仑下流经廉州入海　平南水在县南二十五里合龙化江流入伏波滩  

兴业县  

万石山在县西四里峰峦错落如累石然其下有石井流涧诘曲土人修禊于此【`名胜志`】　东斗北斗二山俱在城外十里柬斗之外又有东山山上有泉従石飞下百余仞望之如翔鸾舞鹤旧建有飞泉亭今废　緑隂山在县南十里有木如榕大蔽数十亩一名甑山鸣水江绕其下　翻车岭在县北二十里龙母江之源也险峻难行车辙易倒故名　铁城山在县南十五里周围嶻皆铁色其中平衍容数百家外缭石壁险固如城上多石窦泉流不竭山有四门惟东首可通人行南门有土基相传为古敌楼西北二门多石艰阻图经云石南郡县旧设于此宋至道二年移治南流山北一里有古州嵓广数丈嵓中有潭四时不涸又东入一窦有石悬下如钟叩之铿然石壁间有元和十四年来游等字白马嵓在县西十余里逺望如马其中深广可容数千人又有三四小洞幽深莫测上透天光　牛龙嵓在县南二十里中可容千牛每冬寒则居民驱牛入嵓以避又有龙蛰于此  
