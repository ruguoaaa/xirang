---
title: 第14部分
index: true
icon: editor
order: 14
category:
  - 诗藏
  - 诗集
  - 粤西诗载
  - 粤西文载
  - 粤西丛载
tag:
  - 钦定四库全书
  - 集部八
  - 总集类
  - 汪森
  - 清
---

## 粤西丛载卷二十一  

桂林府通判汪森编  

素馨茉莉  

素馨花比番禺所岀为少当由风土差宜故也【`虞衡志下同`】茉莉花亦少如番禺以淅米浆日溉之则作花不絶可耐一夏花亦大且多叶倍常花六月六日又以治鱼腥水一溉益佳  

茉莉重台者名之单台者名素馨香气一也【`南宁府志下同`】素馨与茉莉俱出【`阙`】种昔刘王有侍女名素馨其冢上生此花因以得名叶有五瓣似十姊妺光嫰如狗牙花  

山姜  

山姜出九真交阯今闽广皆有之刘恂岭表録异云茎叶皆姜也但根不堪食与红豆蔻花相似而防小尔花生叶间作穗如麦粒嫩红色南人取其未大开者谓之含胎花以盐水淹藏入甜糟中经冬如琥珀色辛香可爱用为鲙无以加矣又以盐杀治暴干者煎汤服之极除冷气甚佳【`本草纲目`】  

木槿  

木槿名佛桑有红白紫黄数色纯白无间者名舜英【`南宁府志`】  

裹梅花即木槿有红白二种叶似蜀葵采红者连叶包裹黄梅盐渍暴干以荐酒故名玉修花粉红色四季开【`虞衡志`】  

岭表朱槿花茎叶皆如桑树叶光而厚【`南人谓之佛桑`】树身髙者止于四五尺而枝叶婆娑自二月开花至于中冬方歇其花深红色五出如大蜀葵有蘂一条长于花叶上缀金屑日光所烁疑有焰生一丛之上日开数百朶虽繁而有艳且近而无香暮落朝开插枝即活故名之槿俚女亦采而鬻一钱售数十朶若防此花红梅无以资其色【`岭表録异`】  

岭南红槿自正月迄十二月常开秋冬差少耳【`岭南异物志`】  

山茶  

南山茶葩萼大倍中州者色防淡叶柔薄有毛结实如棃大如拳中有数子如肥皂子大别自有一种如中州所出者【`虞衡志`】  

美人蕉花  

美人蕉自东粤来者其花开若莲而色红若丹产福建福州府者其花四时皆开深红照眼经月不谢中心一朶晓生甘露其甜如蜜即常芭蕉亦开黄花至晓瓣中甘露如饴食之止渇产广西者树不甚髙花瓣尖大红色如莲甚美又有一种叶与他蕉同中出红叶一片亦名美人蕉一种叶瘦类芦箬花正红如榴花日拆一两叶其端一防鲜緑可爱春开至秋尽犹芳亦名美人蕉【`羣芳谱`】  

铁树花  

铁树髙二三尺榦叶皆紫黒色叶小类石楠质理细厚毎遇丁卯年则花开四瓣紫白色如瑞香较小圆耳一开数月不凋嗅之有草气俗语事难成者则曰须铁树花开即此【`南宁府志`】  

乌镇王天雨济为横州判尝云横之驯象卫指挥殷贯家有盆树一株髙可三四尺问于主人曰此铁树也毎遇丁卯年则花开吾父生时花开今复二次矣【`郎瑛七修类藁`】  

上元红  

上元红深红色絶似红木瓜花不结实以灯夕前后开故名【`虞衡志下同`】  

白鹤花  

白鹤花如白鹤立春开  

红荳蔻花  

红荳蔲花丛生叶瘦如碧芦春末始发初开花先抽一榦有大箨包之箨解花见一穗数十蕊淡红鲜妍如桃杏花色蕊重则下垂如蒲萄又如火齐缨络及剪防鸾枝之状此花无实不与草荳蔻同种毎蕊心有两瓣相竝词人托兴曰比目连理云  

泡花  

泡花南人或名柚花春末开蕊圆白如大珠既拆则似茶花气极清芳与茉莉素馨相逼番人采以蒸香风味超胜  

红蕉花  

红蕉花叶瘦类芦箬心中抽条条端发花叶数层日折一两叶色正红如榴花荔子其端各有一防鲜緑尤可爱春夏开至歳寒犹芳又有一种根出土处特肥饱如胆缾名胆缾蕉  

水西花  

水西花叶如萱草花黄夏开  

史君子花  

史君子花蔓生作架植之夏开一簇一二十葩轻盈似海棠  

枸那花  

枸那花叶瘦长畧似杨栁夏开淡红花一朶数十萼至秋深犹有之  

石榴花  

石榴花南中一种四李常开夏中既实之后秋深忽又大发花且实枝头硕果罅裂而其旁红英粲然并花实折饤盘筵极可玩  

象蹄花  

象蹄花如栀子而叶小夏开至秋深  

添色芙蓉花  

添色芙蓉花晨开正白午后防红夜深红  

侧金盏花  

侧金盏花如小黄葵叶似槿歳暮开与梅时同  

飞来莲  

驳鹿山僧堂前池水绀碧间出莲花五色绚烂名飞来莲【`峤南琐记`】  

竹  

临贺东山中有大竹数十围髙亦数十丈有小竹生其旁皆四五围下有盘石径四五丈极方正青如弹棊局两竹屈垂拂扫石上初无尘秽未数十里闻风吹此竹如箫管之音【`盛之荆州记`】  

峰州粪泠县有大竹数围实中任屋梁柱覆用之则当瓦【`南中八郡志`】  

岭南人当有媿于竹食者竹笋庇者竹瓦载者竹筏防者竹薪衣者竹皮书者竹纸履者竹鞋真可谓一日不可无此君也邪【`梧浔杂佩`】  

斑竹  

斑竹中有叠晕江浙间斑竹直一泪痕无晕也【`虞衡志`】湘源县十二月食斑皮竹笋诸笋无以及之呉録云马援至荔浦见冬笋名曰苞笋【`梅圣俞腊笋诗马援当时见曽将禹贡评自注伏波至荔浦见冬笋上言禹贡厥包橘柚疑是谓也`】博物志曰斑竹笋尧女以涕挥竹竹尽斑也尔雅曰笋竹之萌説文曰笋竹胎诗疏义笋皆四月生巴竹笋生八月篃竹笋冬夏生永嘉记舍堕竹笋六月生愚按山海经竹生花其年便枯六十年一易根必结实而枯死实落土复生六年还成町也竹谱曰防必六十年复亦六年是也南中有以竹为刀错子者如少钝复以浆水洗之如初广州记云石林竹劲利削为刀切截象皮如截草也【`北戸録`】  

湘中斑竹方生时毎防上有苔钱封之甚固土人斫竹浸水中草穰洗去苔钱则紫晕斑斑可爱退之诗剥苔吊斑竹角黍饵沉冢是也【`焦氏説楛`】  

斑竹有硃砂斑羊眼斑撒雨斑狗蚤斑等名舜崩苍梧二妃未之从也何泪竹之多邪可资一笑【`百粤风土记`】湘竹有全纹者围仅三四寸斑亦不老畧大则止半面有斑而体甚薄用则析取其有纹者谓之片竹【`峤南琐记`】斑竹生于下边山思卫上边山之石城隘二三年向阳者生有斑纹细黒如螺纹如贝纹用沙水磨濯其花始见近因獞贼所居潜伏为盗不敢采伐苏杭人珍之取为篮舆帘屏牀几文具之物后采者甚众浅年者斑文不佳佳者亦不多得【`永福县志`】  

桃竹  

桃枝竹多生石上叶如小防榈人以大者为杖【`虞衡志`】桃竹长爽纎叶青肌薄皮【`南宁府志`】  

防竹出广西叶如棕榈其身似竹坚且实又名桃竹【`格古要论`】  

猫竹  

猫头竹质性类筯竹【`虞衡志`】  

猫竹方言谓之茅竹大者可屋嫰者可纸【`南宁府志`】  

沙麻竹  

沙麻竹人削以为弓弓似弩淮南所谓溪子弩也或曰苏麻竹或曰粗麻竹【`南越志`】  

沙麻竹广桂皆植大如盖盌竹厚而空小一人止擎一茎堪为茅屋之椽梁也其种者多钐其竿毎截二寸许钉入土不逾月而生根叶明年长芽笋不三载而为林盖土地所宜也【`岭表録异`】  

雪竹  

雪竹出广西斑极大色红而有晕【`岭表録异`】  

涩竹  

涩竹肤麤涩如木工所用砂纸可以错磨爪甲【`虞衡志`】思牢竹出思牢国用为箭可夺防稽之美其节有勒可以批瓜俗名涩勒东坡涩勒暗蛮溪美山思牢弩箭磨青石绣额蛮奴三虎刀竹谱竹簩失其本矣【`赤雅`】簩竹岭表録异云竹薄而空多大者径不逾二寸皮上有粗涩可为错子错甲胜于铁若钝以浆水洗之还复快利【`南宁府志`】  

箭竹  

箭竹山中悉有【`虞衡志`】  

箭竹节密肉厚禹贡云细者为篠【`南宁府志`】  

慈净竹  

慈净竹二竹一俯一仰可以代瓦【`同上`】  

簜竹  

簜竹叶大且密畧如芦苇【`虞衡志`】  

人面竹  

人面竹节密而凸宛如人面人采为拄杖【`同上`】  

棘竹  

棘竹一名笆竹节皆有刺数十茎为丛南夷种以为城猝不可攻或自崩根出大如酒瓮纵横相承状如缫车食之落人发【`酉阳杂俎`】  

南土有刺竹枝上有刺南人呼为刺勒自根横生枝条展转如织虽野火焚烧只燎细枝嫩叶春丛生转复牢密邕州旧以刺竹为墙蛮蜑来侵竟不能入【`岭表録异`】竻竹刺竹也芒棘森然【`虞衡志`】  

竻竹今南宁随处有之唐宣宗时王式为安南都防式树竻竹为栅深堑其外寇不能冒黄齐守新州无城以此竹植之羔豚不能入传闻交趾外城亦是此竹余至南宁尝于城隘处所移种植之自后数年骈接成林宛若兵卫亦保障之一事也【`南宁府志`】  

棘竹有刺长七八丈大如瓮【`南方异物志`】  

钓丝竹  

钓丝竹类簜竹枝极柔弱【`虞衡志`】  

青黄竹  

青黄竹通志云青黄间碧玉【`南宁府志下同`】  

筀竹  

筀竹叶细丛疎节逺可为篾丝以织器用齐民要术始兴郡出筀竹大者围二尺长四丈交趾有栗竹实中劲强有毒以刺虎中之则死似亦此类  

油梧竹  

油梧竹南方草木状云油梧竹吏民家种之长三四丈围一尺八九寸作屋柱出交趾  

防竹  

防竹竹谱云长二丈许围数尺至坚利出日南九真南方以为矛其笋未成时堪为弩弦竺法真登罗山疏云岭南道无防竹惟罗山有之其大尺围细者如黄金坚贞疎节  

鳯尾竹  

鳯尾竹纎叶翠枝可供清玩  

蕹菜  

南方草木状蕹菜叶如落葵而小性冷味甘南人编苇为筏作小孔浮于水中种子于水中则如萍根浮水面及长茎叶皆出于苇筏孔中随水上下南方之竒蔬也冶葛有大毒以蕹汁滴其苖当时萎死世传魏武能噉冶葛至一尺云先食此菜  

蕹菜榦柔如蔓中空叶似菠薐及錾头开白花南人编苇种水中陆种者宜湿地畏霜雪九月藏窖中三四月取出壅以粪土节节生芽一本可成一畦生岭南【`羣芳谱`】  

藤菜  

藤菜一名紫果东坡诗可以敌莼羮【`通志`】  

猴葵  

猴葵色赤生石上南越谓之鹿角【`南越志`】  

睡菜  

睡菜五六月生田塘中叶类茨菰根如藕梢土人采根为盐葅或云食之好睡【`北户録`】  

韭  

平乐东亭村北山甚髙峻上合下空空徼东西广二丈许起髙如屋中有石林甚整顿傍生野韭人往乞者神许则风吹制分随偃而输不得过越不偃而输辄凶【`刘鳯杂组`】  

水韭  

水韭生于野塘中叶似韭得非龙爪韭乎有二三尺者五六月堪食不荤而脆字林云签【`音严`】水中野韭也又□【`音吟`】见字林似蒜生水中【`北户録`】  

白蘘荷  

丘琼山羣书抄方载中蛊毒用白蘘荷引栁子厚诗云云且曰子厚在栁州种之其地必有此种仕于兹土者物色之盖亦不知为何物也【`羣芳谱`】  

八角茴香  

八角茴香北人得之以荐酒少许咀嚼甚芳香出左右江州洞中【`虞衡志`】  

八角茴香广西左右江峒中有之形色与中国茴香迥别但气味同尔【`本草纲目`】  

藷  

甘藷似芋亦有巨魁剥去皮肌肉正白如脂肪南人专食以当米谷【`异物志`】  

甘藷二月种至十月乃成卵大者如鵞卵小者如鸡鸭卵掘出蒸食其味甘甜经乆得风乃淡泊【`南方草木状`】岭外多藷间有发深山防谷而得者枝块连属有重数十斤者味极甘香名玉枕藷【`禆史类编`】  

闽广藷有二种一名山藷彼中故有之一名番藷有人自海外得此种海外人亦禁不令出境此人取藷绞入汲水绳中因得渡海分种移植遂开闽广之境两种茎叶多相类但山藷植援附树乃生番藷蔓地生山藷形魁垒番藷形圆而长其味则番藷甚甘山藷稍劣【`甘藷疏`】  

茄  

宿根茄茄本不凋明年结实【`虞衡志`】  

茄宿根三年后树老子稀即伐去别栽嫩者【`岭表録异`】茄白紫二种岭表宿根有二三年渐长枝榦乃如大树毎夏秋熟则梯取之其毎歳植者生子熟食之厚肠胃动气发痰欲其子繁待其花时取叶布于行路以灰规之人践之子必繁也其根烧灰可以煨香【`南宁府志`】  

杉菌  

杉菌出宜州生积年杉木上状若菌采无时【`潘之恒广菌谱`】  

雷菌  

广西横州出雷菌遇雷过即生须疾采之稍迟则腐或老不堪用矣作羮甚美如鸡防之属其价并珍【`广菌谱`】  

排草香  

排草香出交趾今岭南亦或莳之草根也白色状如细栁根人多伪杂之【`本草纲目`】  

排草香状如白茅香芬烈如麝香人亦用以合香诸香无及之者【`虞衡志`】  

镇安府近交趾境上有一岭出香草状类排草而稍粗左江人以之作安息香亦杂于排草中货之毎十月以后羣取之捜抉无遗经春则复生然惟一岭有之逾岭则无海南人取沉香速香岐南旋风诸香毎数人合伙裹半月干炒相与入深山中求之或一二日即得之或半月不得徒手归者亦有命也有香之处即有蚁封髙二三尺人随挖之则其下必有异香大扺沉香为多亦有深入岐人境内者中州水晶皆为玩好彼处五指山傍满山皆是望之如雪而光采过之人取以为假山有髙至丈余者亦不足异也【`月山丛谈`】  

明正德十六年十一月罢广西香贡仍遍谕各处镇巡守备官凡额外之征皆罢之初中官镇广西者歳以零陵香进费至二千金武宗即位诏却诸献而广西徴香贡如故至是布政使王启等请并罢诏从之【`典彚`】  

郁金香  

许氏説文解字云郁芳草也十叶为贯百二十贯筑以煑之欝鬯乃百草之英合而酿酒以降神乃逺方欝人所贡故谓之欝欝今欝林郡也汉欝林郡即今广西贵州浔栁邕賔诸州之地一统志惟载栁州罗城县出欝金香即此也金光明经谓之茶矩麽香此乃欝金花香与金时所用欝金根名同物异【`本草纲目`】  

白茅香  

白茅香生安南如茅根道家用作浴汤广志云生广南山谷合诸名香甚竒妙尤胜舶上来者此亦今排草之类【`本草纲目`】  

甲香  

甲香即桂香嘉者一名紫术香一名金杜香一名蘪草香出苍梧桂林二郡界【`述异记`】  

耕香  

耕香茎生细叶味辛温无毒主臭鬼气调中生乌浒国【`洪刍香谱`】  

龙涎香  

龙涎香出西洋诸国番舶径往东澳元非西产万厯甲午命福建两广办进西人亦为之困则广之一字累之也【`峤南琐记`】  

仙茅  

广西英州多仙茅其羊食之举体悉化为筋不复有血肉食之补人名乳羊【`虞衡志`】  

仙茅一名独茅服之延年【`南宁府志`】  

三七  

三七生广西南丹诸州番峒深山中采根暴干黄黒色团结者状畧似白及长者如老干地黄有节味防甘而苦颇似人参之味【`本草纲目`】  

三七南丹虽产盖少而味劣不若田州产多而更佳其味似人参毎茎上七叶下三根故名三七重拟良金一名金不换一名血见愁专治血症【`庆逺府志`】  

锦地罗  

锦地罗出广西庆逺山岩间镇安归顺栁州皆有之根似萆薢及栝楼根状彼人颇重之以充方物【`本草纲目`】锦地罗苖有节似竹可涂肿毒【`南宁府志`】  

高良姜  

髙良姜岭南诸州皆有之内郡虽有而不堪入药春生茎叶如姜苖而大髙一二尺许花红紫色如山姜花【`本草纲目`】  

良姜本草生儋州或曰出髙凉故名主治霍乱腹痛【`南宁府志`】  

何首乌  

李逺附録云何首乌以出南河县及岭南恩州韶州潮州贺州广州潘州四会县者为上邕州桂州康州春州髙州勒州循州晋兴县出者次之真仙草也五十年者如拳大号山奴服之一年发髭青黒一百年者如盌大号山哥服之一年顔色红悦一百五十年者如盆大号山伯服之一年齿落更生二百年者如斗栲栳大号山翁服之一年顔如童子行及奔马三百年者如三斗栲栳大号山精纯阳之体乆服成地仙也【`本草纲目`】  

铜鼔草  

铜鼔草其实如瓜疗疡毒【`虞衡志`】  

大蒿  

大蒿容梧道中乆无霜雪处年深滋长大者可作屋柱小亦中肩舆之扛【`虞衡志`】  

长命草  

长命草一名龙芽叶厚圆花黄经年不枮【`南宁府志下同`】  

接骨草  

接骨草苖似竹节可续断骨  

刀鎗草  

刀鎗草细叶黄花止金鎗血  

石髪  

石发出海上纎长如丝缕【`虞衡志`】  

苦地胆  

苦地胆叶可贴热毒疮【`南宁府志`】  

倚待草  

倚待草生桂州始安山谷叶圆髙二三尺八月采味甘温无毒主治血气虚劳腰膝疼弱风缓羸瘦无顔色絶伤无子妇人老血浸酒服逐病极速故名倚待【`本草纲目`】  

都管草  

都管草一茎六叶辟蜈蚣蛇【`虞衡志`】  

都管草生宜州田野根似羌活头歳长一节苖髙一尺许叶似土当归有重台二月八月采根隂干【`本草纲目`】  

钗子股  

一名金钗股生岭南及南海山谷根如细辛毎茎三四十根岭南多蛊毒彼人以草药金钗股治之十救七八其状如石斛又忍冬藤解毒亦号金钗股【`同上`】  

匾来  

匾来细如荇蔕匾如薤菜长一二尺【`虞衡志`】  

虎耳草  

虎耳草丛生水泽中似虎耳名旱草捣汁和蜜酒成膏润肺乌髭髪【`南宁府志`】  

郁金  

欝金叶似黄姜根如螳螂肚味香辣苦寒无毒如红蓝花甚香【`同上`】  

欝金生蜀地及西戎者无实破血而补岭南者有实似小豆不堪噉【`本草纲目`】  

马鞭草  

马鞭草生苖似茅芽而茎圆髙二三尺抽三四穗生取捣汁一升饮之能消症瘕【`南宁府志`】  

箭头风  

箭头风花似箭□可治风  

砂蔤  

砂蔤岭南山泽间有之苖茎似髙良姜髙三四尺叶长八九寸濶半寸已来三月四月开花在根下五六月成实五七十枚作一穗状似益智而圆皮厚而皱有粟纹外有细刺黄赤色皮间细子一团八隔可四十余粒如大黍米外防黒内色白而香似白豆蔲仁七月八月采之辛香可调食味及蜜煎糖纒用【`本草纲目`】  

砂本草作砂蔤苖似姜形如白豆蔻其皮厚而皱黄白主消宿食治痢疾【`南宁府志`】  

泽兰  

泽兰梧州有之根紫黒色如粟根二月生苖髙二三尺茎榦青紫色作四棱叶生相对如薄荷防香七月开花带紫白色萼通紫色亦似薄荷花三月采苖隂干荆湖岭南人家多种之【`本草纲目`】  

泽兰一名虎兰亦名都梁叶生相对如薄荷味防温无毒生地泽治痈肿伤损乳妇衂血【`南宁府志`】  

鵞抱  

鵞抱生宜州山林下附石而生作蔓似大豆其根形似莱菔大者如三升器小者如拳二月八日采根切片隂干用解蛮箭药毒【`本草纲目`】  

红果草  

红果草有二种果大者叶畧尖不堪入药果小如小指顶者叶圆边花梗有软刺可治牙痛【`南宁府志`】  

山豆根  

山豆根生宜州山谷今广西亦有以忠州万州者为佳苖蔓如豆叶青经冬不凋八月采根广南者如小槐髙尺余石鼠食其根故岭南人捕鼠取肠胃曝干解毒攻热效【`本草纲目`】  

独揺草  

独揺草生岭南无风独揺带之能令夫妇相爱草头如弹子尾若乌尾两片闗合见人自动【`羣芳谱`】  

相怜草  

周子功云南丹州山中产相怜草媚药也或有所嘱密以草少许掷之草心着其身不脱彼必将从而不舍尝得试辄验后为徐有功取去【`周密癸辛杂识`】  

睡草  

桂林有睡草见之则令人睡一名醉草亦呼嬾妇箴出南海地记【`述异记`】  

不死草  

不死草广西栁州产苴草如茅髙二三尺食之多寿故名夏月采置几筵中则蚊蝇不近物亦不速腐【`华夷花木考`】  

闷陀罗  

予官农部河南司时曹长武陵龙君善偶一日曹事毕遣吏承印还寓吏涂遇一人云当赴曹投牒者引去他处饮以酒吏即昏迷若寐及觉印为盗去矣数日捕得盗者予偕往讯之对云用风茄为末投酒中饮之即睡去须酒气尽乃寤问从何得之云此广西产市之棊盘街鬻杂药者今土人谓之颠茄风犹颠也一名闷陀罗按本草佛説法时天雨曼陀罗花云即此又北斗经有陀罗星使者手执此花因以名花【`峤南琐记`】  

毒草  

野葛生桂州以南村墟闾巷间皆有彼人通名钩吻亦谓苖为钩吻根名野葛蔓生其叶如柿其根新采者皮白骨黄宿根似地骨嫩根如汉防已皮节断者良正与白花藤相类新者折之无尘气经年之后则有尘起从骨之细孔中出人误食其叶者致死而羊食其茁大肥博物志云钩吻蔓生叶似凫葵是也嵇含南方草木状云野葛蔓生叶如罗勒光而厚一名胡蔓草人以杂生蔬中毒人半日辄死岭南卫生方云胡蔓草叶如茶其花黄而小一叶入口百窍溃血人无复生也访之南人云钩吻即胡蔓草今人谓之断肠草蔓生叶圆而光春夏嫩苖毒甚秋冬楛老稍缓五六月开花似榉栁花数十朶作穗生岭南者花黄生滇南者花红呼为火把花【`本草纲目`】  

钩吻食叶饮冷水即死冷水发其毒也彼土毒死人悬尸树上汁滴地上生菌子收之名菌药烈于野葛也雍菜捣汁解野葛毒取汁滴野葛苖即萎死南人先食蕹菜后食野葛二物相伏自然无苦魏武帝噉野葛至尺先食此菜也李石续博物志云胡蔓草出二广广人负债急毎食此草而死以诬人以急水吞即死急慢水吞死稍缓或取毒蛇杀之覆以此草浇水生菌为毒药害人葛洪肘后方云凡中野葛毒口不可开者取大竹筒洞节以头拄其两胁及脐中灌冷水入筒中数易水须臾口开乃可下药解之惟多饮甘草汁人屎汁白鸭或白鵞断头沥血入口中或羊血灌之岭南卫生方云即时取鸡卵抱未成雏者研烂和麻油灌之吐出毒物乃生稍迟即死也【`同上`】  

胡蔓草生邕容间丛生花偏如栀子稍大不成朶色黄白叶稍黒误食之数日卒饮白鵞白鸭血则解或以一物投之祝曰我买你食之立死【`酉阳杂俎`】  

冶葛食之立死有冶葛处即有白藤花能解冶葛毒鸩鸟食水之处即有犀牛犀牛不濯角其水物食之必死为鸩食蛇之故【`朝野佥载`】  

断肠草形如阿魏叶长尖条蔓生亏三华以上即死干者或收藏经乆作末食亦死如食未乆即以天汁灌可解其毒此草近人则叶动将嫩叶心浸水涓滴入口即百窍溃血其法急以伏卵不生鸡雏者细研和香油灌之乃尽吐出恶物而苏少迟不可救矣【`顾文荐船窓夜话`】断肠草其榦成藤其叶似蒌多盘生路傍食之即时肠断而死故愚者常服以图頼用狗屎调水灌下令其吐出即愈【`南宁府志`】  

断肠草一名胡蔓形似黄精又一名野葛人食之立死羊食之而肥故中其毒者用羊血灌之可解也平乐人有三女俱年防晨出田间拾菜日晩不归往视之则枕藉死矣傍有断肠草数处尚有握手中者李白诗昔作芙蓉花今为断肠草芙蓉花亦断肠草之名花之美似芙蓉也或云叶大如人手掌见人则猎猎鼔揺若招之者取狶肠一段杵汁入之系其两端汁从中穿走肠断乃止【`峤南琐记`】  

胡蔓草生山溪间叶似荼而尾尖毎日随东而此草向东日返西而此草向西土人取而噉之随饮溪水须臾毒发心腹肿痛面青肠断立毙若未噉水尚可解救方用人粪汁灌吐出此草无患再生杀鸡雏擂浆水乘热灌之可活【`永福县志`】  

杭药毒草鸟不敢栖其上形似独巢蒜生深山中就其处采煎忌鸡犬声用蘸弩矢试之法以鍼刺臂血仍用拇指按刺孔令人蘸粟许赶血血缩倒回者方可用不先按其刺孔血缩入肉其人立死如不缩者是鸡犬之声败之也【`赤雅`】  

鸡母草涂箭射禽兽立死【`南宁府志下同`】  

火旺草毒鱼立死  

菌毒  

岭南风俗多为毒药令老奴食冶葛死埋之土堆上生菌子其正当腹上食之立死手足额上生者当日死旁自外者数日死渐逺者或一月两月全逺者或二年三年无得活者惟有陈懐卿家药能解之或有以菌药涂马鞭头马控上拂着手即毒拭着口即死【`朝野佥载`】  

## 粤西丛载卷二十二  

桂林府通判汪森编  

凤鸟  

桂林有乌凤如鹊而绀碧头有凤尾垂二弱骨各长一尺四五寸其末始有毛羽大略如凤鸣声清越又能为百虫之音生左右江谿洞中广西又有山凤状如鵞而凤喙巢两江深林中雌伏卵时雄以木枝杂桃胶封其巢留一窍取食子成即发封不成则窒其窍而杀之又有大头凤飞则羽音响如转轮所止之处百鸟不敢鸣【`尔雅翼　南宁府志云山凤色具五采其雌好与猿交故有卵则封其巢待卵鷇嗅其气爲已子乃发封若猿种则窒之而死`】  

南汉时邕州有六凤凰高五尺金冠五彩飞入城中众鸟朝之文若布锦其鸣节节足足薛道衡文足足懐仁般般扰义般般麒麟足状二语之竒亦文笔之鸣凤也【`赤雅下同`】  

宋景徳白州三凤飞入城中自歌自舞音中笙簧【`其详别见`】博白逺村号绿含髙山大树人迹罕至斗米一二钱其山多凤有高三尺者冠彩与白州同其飞众鸟皆随常栖高树之巅晴明则双飞而出又有大如鵞者五色金冠尾甚长羽声薨薨响若转轮诸鸟见之敛翼俛首伏不敢鸣俗名大头凤间为猺獞所射献于其主肉备众美缉毛成裘涅而弗滓紫凤之庖不必皆沃民之国也至正间宜州述昆乡凤凰见羣鸟蔽地其一飞去其一为獞人射杀呜呼厄麟有西狩之获元绪有枯桑之嗟白龙有鱼服之感物益灵而数益竒矣可柰何  

桂州永福县隋时双凤来巢宋初复至守臣以闻遣使祠之凿巢下石得双美玉今名凤巢山  

两江鸣凤如孔雀绀碧头上彩毫光逾掣电冠上垂二弱骨长一尺五寸鸣声清越如箫笙能变曲妙合宫商间出两江溪洞中予谓绿含即紫鸾鸣凤即青鸟也凤凰出于丹穴岂不信然  

丹雀  

舜葬苍梧之野有鸟如丹雀自丹州而来吐五色之气氛氲如云名曰慿霄雀能羣飞衔土以成丘坟【`王子年拾遗记`】  

孔雀  

义宁县杜山多孔雀为鸟不必匹合以音影相接便有孕【`南越志`】  

交阯郡人多养孔雀或遗人以为口腹或杀之以为脯腊人又养其雏以为媒傍施网罟捕野孔雀伺其飞下则牵网横掩之采其金翠毛装为扇拂或金珠生截其尾为方物云【`岭南异物志`】  

孔雀羣飞有数十为偶雌者尾短无金翠雄者生三年有小尾五年成大尾初春而生三四月后复凋与华萼俱荣衰然自喜其尾而甚妒凡欲山栖必先择有置尾之地然后止焉南人生捕者甚雨往擒之尾霑雨重不能高翔又至爱其尾恐人所伤不复骞翔也虽驯养颇久见美妇人好衣裳与童子丝服者必逐而啄之芳时媚景闻管弦笙歌必舒张翅尾眄睐而舞若有意焉山谷夷民烹而食之味如鵞解百病人食其肉后饮药不能愈病其血与其首解大毒南人得其卵使鸡伏之即成其脚稍屈其鸣若曰都护土人取其尾者持刀于丛篁幽隐之处自蔽伺过急断其尾若不即断回首一顾金翠无复光彩矣【`纪闻`】  

孔雀人拍其尾则舞【`交州异物志`】  

孔雀生溪洞高山乔木之上而下【`阙`】　上雄者尾长数尺生三年尾成长金碧晃燿时时自奋尽张其尾圆如锦轮俗谓之朝其朝无时【`方舆胜览`】  

鹦鹉  

鹦鹉有三种青大如乌臼一种白大如防鸮一种五色大于青者交州巴南尽有之【`南方异物志`】  

天监三年断诸侯进鹦鹉交州献能言鸟不纳之【`梁书`】唐太宗时林邑献五色鹦鹉自言苦寒思归其国太宗付使归之今广西有秦吉了京师谓之了哥万厯丙子一日讲毕上遣中使持赤黑鹦鹉各一示阁臣讲官葢广中所献也赤者毛色娇丽黑者有两耳耳黄如兽能动此二色则志所未备也【`于谷山杂记`】  

秦吉了  

秦吉了容管亷白州产此鸟大约似鹦鹉嘴脚皆红两眼后夹脑有黄肉冠善效人言语音雄大分明于鹦鹉以熟鸡子和饭如枣饲之或云容州有纯赤纯白色者俱未之见也【`岭表録异`】  

秦吉了即了哥能效人言一綂志如鸜鹆即此黄嘴金耳【`南宁府志`】  

秦吉了出岭南容管廉邕诸州绀黒色夹脑有黄肉冠如人耳丹咮黄距人舌人目目下连颈有深黄文顶尾有分缝能效人言音颇雄重亦有白色者【`本草网目`】  

鸜鹆  

鸜鹆即覇哥黑色黄口黄足教亦能言【`南宁府志`】  

乌凤  

乌凤出桂海左右两江峒中大如喜鹊绀碧色项毛似雄鸡头上有冠尾垂二弱骨长一尺四五寸至杪始有毛其形略似凤音声清越如笙箫能度小曲合宫商又能为百鸟之音彼处亦自难得【`虞衡志`】  

倒挂鸟  

南宁山中有倒挂鸟【`百粤风土记下同`】  

隂颗阳颗  

宣徳五年遣内臣孟陶张煎徃广西采买翎毛虫鸟勅书内开有阴颗鸟阳颗鸟不知何禽也  

鸠  

顿琦苍梧人至孝母防琦独身立坟歴年乃成居防逾制感物通灵白鸠栖息庐侧见人辄去见琦而留【`广州先贤传`】  

杜宇  

浔州多杜宇昼夜啼不絶客居闻之甚惨【`峤南琐记`】  

杜鹃一曰海南鸟亦曰子规暮春多啼若云不如归去昼夜苦鸣其声凄切俗谓归去乐者疑其声相似也【`南宁府志`】  

鸡  

爱州移风县有潮鸡鸣长且清如吹角每潮至则鸣一名林鸡【`舆地志`】  

天鸡朱冠锦尾其飞也翔弄晴对舞天鸡鸣而潮鸡鸣潮鸡鸣而家鸡鸣谢康乐天鸡弄和风得之矣【`赤雅`】锦鸡尔雅名鶾天鸡【`南宁府志下同`】  

长鸣鸡师古曰鸡之鸣声长者疑即潮鸡  

竹鸡羽斑而集篠中  

鹍鸡大如灰鹤丹颈穆天子传鹍鸡飞八百里  

翡翠  

翡翠鸟似燕翡赤而翠青其羽可以为饰翠为六翮毛长寸余青茸先高作巢以避患及生子爱之恐坠稍下作巢子长羽毛复益爱之又更下巢而人遂得而取之矣翡大于燕小于乌【`杨孚南裔异物志`】  

翡色赤绀背出交阯与古县【`广志`】  

鸩  

至和中余赴任邕至金城驿邮置早膳闻如以手答腰鼓者问邮卒曰何处作乐曰非也乃鸩鸟禁蛇【`彭乗墨客挥犀`】有人任岭南官至山寺登厠忽有异禽飞集厠前石上跳跃作声若巫家之禹歩者须臾石裂出一青蛇乃衔之而去见者大骇问寺僧云正鸩鸟也葢惟食毒蛇乃能成其毒【`范正敏遯斋闲览`】  

邕州朝天铺及山深处有之其种有二一大如鸦黒身赤目一大如鸮毛紫绿色颈长七八寸雄曰连目雌曰阴谐声如羯鼓遇毒蛇则鸣声邦邦蛇入石穴禹歩作法石裂蛇出秋冬间解羽蛰穴薰之出走应弦而毙以银爪甲取着银缾中否则指断鴧矢着人立死鴧羽栎酒犀角立解鴧穴多犀天地所以制杀机也【`赤雅`】山有鴧草木不生矢集于石石亦裂尔雅曰矢石即变为雄黄今诸书云雄黄治蛇毒信然【`南宁府志`】  

蚊母  

五岭溪山深处有大鸟如鸧鹳常吐蚊子辄从口中飞出谓之吐蚊鸟【`岭南异物志`】  

蚊母鸟形如青鹢嘴大而长于池塘捕鱼而食每叫一声则有蚊蚋飞出其口俗云采其翎爲扇可碎蚊子【`岭表録异`】  

鬼车  

鬼车出秦中而岭外尤多春夏之交稍遇隂晦则飞鸣而过声如刀车鸣爱入人家铄人魂气血滴之家必有凶咎【`岭表録异`】  

鸧鸆不祥鸟也似鵩而散尾声最哀帝喾书曰逆鸧尔雅曰鸧糜鸹啼苦泣血如杜鹃儒书竒鸧十首周公居东恶闻其声命庭氏射之血其一首今余其九恐未必尔也昔者子夏见而歌之曰逆毛鸧兮一身九尾长兮余在鬼门见者一身九尾闻之九首者雄也犹虺之九首者曰雄虺也俗名鬼车余贪看此鸟人争危为不祥余谓此鸟不产南中天气自北而南诸君所谓不祥者安知非福【`赤雅`】  

王母  

王母若练雀青色尾最长有钱如孔翠猺中有王母裘织成钱文予意以为西王母所服云亸娘笑曰君不闻子规夜啼山竹裂王母昼下云旗翻【`赤雅下同`】  

鹔鹴  

林邑有鸟其飞肃肃必兆陨霜织而为裘可以御凉人多不知其名余谓即古鹔鹴也  

北鹤  

止不向明巢必拱北其声圆吭百变不穷呉时越巂献背明鸟即此  

鸲鵅  

鸲鵅不祥鸟也形质短小声如冷笑入城城空入宅宅灭闻之速避否则死亡  

深窟  

猫首乌喙似鸺鹠而大放声而哭哭毕鸣曰深窟深窟意贾生所谓鵩也  

训狐  

训狐恶鸟也鸣则后窍应之  

草结鹭鸶  

村落有水草处多以草结爲鹭鸶之状用灰涂之百十为羣俛仰饮啄顾盼张翼无不絶肖俟有廻翔飞下者弋取之亦有立墙头屋极者骤见之未有不以为眞也【`峤南琐记`】  

犀  

犀出九徳县其毛如豕蹄有三甲头如马有二角鼻上角长额上角短【`刘欣期交州记`】  

犀牛大约似牛形而蹄脚似象蹄有二甲二角一在额上为兕犀一在鼻上校小为【`阙`】渭犀鼻上皆裙口束而花防小多有竒文牯犀亦有二角皆谓毛犀俱有粟文堪为腰帯千百犀中或有通者尖花大而振花小者谓之倒挿通此二种亦玉巵无当矣若通无处白黒花分差竒则计价巨万举世之寳也余比居畨禺谓犀角曽经阅又有堕罗犀犀中最大株有重七斤者云是牯犀额上有心花多是撒豆斑色深者堪为胯其斑散而浅者即治为杯盘器皿之类又有骇鸡犀有白缕如丝以置米中鸡辄骇也辟尘犀为妇人簪梳尘埃不着髪也辟水犀此犀入江海水为之开置角于雾露中经夕不湿也光明犀此犀置暗室中自有光明也此数犀但闻其说不可得而见也【`岭表録异`】  

象  

象长鼻牙南越之大兽三嵗一乳象身四足而大【`许慎説文`】九真郡厐县多象生山中郡内及日南饶之【`吴録地理志`】象胆不附于肝每月转在诸肉假令此月建寅即胆在尻肉上【`岭表録异记`】  

晋时南越致驯象于臯泽中养之为作车黄门鼓吹数十人令越人骑之每正朝大防皆入充庭帝行则以象车导引以试桥梁后象以鼻击害人有司奏杀之而象垂鼻泣血流地不敢动自后朝议以象无益于事悉送还越【`晋诸公赞`】  

俗传象牙嵗脱犹爱惜之掘地而藏之人欲取当作假牙潜往易之觉则不藏故处鼻为口役望头若尾【`万震南州异物志`】  

象不驯则告之云当为尔引雌来即听【`方舆胜览`】  

象出交阯山谷惟雄者有两长牙佛书云白象又云六牙今无有象头不可俯颈不可囘口隐于頥去地尚逺运动以鼻为用一躯之力皆在鼻将行先以鼻拄地乃移足知其足力劣于鼻也鼻端甚深可以开阖取物中有小肉夹虽芥子亦可拾每以鼻取食即就爪甲撃去泥垢而后卷以入口饮水亦以鼻吸而卷之足如柱无指而有爪甲五枚形如大栗登高山下峻坂渉深水形拥肿而甚防交阯出象处曰象山嵗一捕之山有石室惟通一路周围皆石壁先置蒭豆于中驱一驯雌入焉布甘蔗于道以诱野象象来食蔗则纵驯雌入野象羣诱以归石室随以巨石窒门象饥人縁石室饲驯雌野象见雌得食亦狎而来求饲益狎则鞭之少驯则骑而制之久则渐觧人意又为立名字呼之则应牧者谓之象奴又名象公凡制象必以钩象奴正跨其颈以铁钩钩其头欲其左钩头之右欲右钩左欲郤钩额欲前不钩欲其跪伏以钩正案其脑案之痛则号鸣人谓象能声诺者此也其行列之齐皆有钩以前却左右之其形虽大而不胜痛故人得以数寸之钩驯焉驯之久者象奴来则低头跪前左膝人踏之以登则奋而起行蛮酋出入多乗象其贡中国者背施鞍架御座号罗我象额编金铃千数枚行则琅琅然交人有犯恶逆者卧之地使象蹴杀之二广亦有野象村落小民酒熟则寻香而来破壁入饮人甚苦之所过亦害禾稼象目细畏火不畏人仓卒遇之以长竹繋火逐之辄退羣象虽多不足畏惟独象最可畏葢其强悍不容于羣独行无所忌遇其肆毒以鼻卷人掷杀防其血流吸饮之钦州人能捕象象行触机则刃下击之中其要害必死将死以牙触石折之以牙为身灾也非要害则负刃而行肉溃则刃脱伤其鼻亦死鼻伤之疮不可合故亦致死杀一象村众饱其肉鼻肉最美熟而加糟糟透脔而食之象皮可以为甲或条截之硾之至干治以为杖甚坚【`虞衡志`】象交于水卷树叶葢之其交如人见人则羞遽起逐之人走须绕岭或学防声狗吠得免其精溢于水中如白脂可数斗取为膏药最佳【`赤雅`】  

象胆随四时在足世所知也实不然象体具十二生肖惟鼻是本肉膳不附肝每随月转假令正月建寅即胆在其尻肉【`见埤雅`】昔有宦粤西者土舍杀象享之知胆不应四时则埤雅之说信矣【`陈禹谟説储二集`】  

象牙出南番西番及广西云南皆有南番者长大广西安南者短小新锯开粉红色者最佳【`格古要论`】  

  

岭南兔尝有郡牧得其皮使工人削笔醉失之大惧因剪已须为笔甚善更使为之工者辞焉诘其由因实对遂下令使一户输人须或不能致辄责其直【`岭南异物志`】  

良马  

绍兴间广西进马十匹上留一匹余付殿前司谓辅臣曰朕所留一匹不减代北广西亦有此马则马之良者不必尽西北也因论春秋列国不相通所用马皆取之国中而已今必于所产之地求马则马政不修之故也高宗此论可谓得马之情矣然西中实多良马嵗所贡以朱提代之而官司民间所畜皆驽材只充下乗惟诸土司之雄桀者不难购以重赀往徃有至四五百金者然不供上驷偹法乗而只以资践蹋蹂躏助鸱张之性与辱于奴隶之手何异是亦马之厄也【`西事珥`】  

牛  

汉布山县【`今桂平`】唐牛与蛇同穴牛嗜盐俚人以皮裹手涂盐入穴牛果防之偶出穴不得入取其角为器一曰糖【`锦绣万花谷`】  

糖牛角若琼玖用以爲甲鸩箭蛇鎗如凉雨之洒荷叶【`赤雅`】  

旧称地产糖牛角牛性嗜盐其角如玉今无是非无也即白水牛自浔至诸谿峒所在有之今之明角是也所云与蛇同穴者当时以之充贡厉民求爲蠲免不得不危言动上耳【`浔州府志`】  

勾漏县大江中有潜牛形似水牛毎上岸鬭角软还入江水角坚复出【`酉阳杂爼`】  

欝林异物志曰州留者其实水牛苍毛豕身角如担矛卫防其犊与虎为雠水牛之为州留其名甚异【`西事珥`】东粤曰潜牛西曰潜州留楚曰鰅鳙出涧与虎鬭角软用水一湛坚则复鬭余在湘中见之柳子厚诗桂江秋水见鰅鳙【`赤雅`】  

明洪武四年二月命工部遣官徃广西买耕牛以给中原屯种之民【`典彚`】  

猪  

山猪即豪猪身有棘刺能振发以御人二三百爲羣以害苗稼【`方舆胜览`】  

野猪类家猪腹小脚长牙利人不敢近又一种豪猪鬃有箭怒则奋以射人其箭可簪【`南宁府志`】  

欝林大猪一蹄有四五甲多膏买者以铁锥刻其头入七八寸得赤肉大动【`异物志`】  

山瘠草稀故不宜羊吉凶之外无屠肆也豕特腯甚【`百粤风土记`】  

蛮犬  

蛮犬如猎狗警而猘诸蛮率携一犬自防盗莫敢近【`方舆胜览`】  

犬则欝林者雄【`百粤风土记`】  

木狗  

木狗生广南左右江山中形如黑狗能登木其皮为衣褥能运动血气元世祖有足疾取以为袴人遂贵重之【`熊太古冀越集`】  

黄羊  

黄羊出关西西番及桂林诸处有四种状与羊同但低小细肋腹下帯黄色角似羖羊喜卧沙地生沙漠能走善卧独居而尾黒者名黒尾黄羊生野草内或羣至数十者名曰黄羊生临洮诸处甚大而尾似麞鹿者名洮羊其皮皆可为衾褥出南方桂林者则深褐色黑脊白斑与鹿相近也【`本草纲目`】  

山羊  

山羊出平乐深山中其血可治扑跌伤捐及诸血症以一分许调酒饮之神效土人云见人则决骤而去跳跃飚迅非足力所及须宻布绳草间罥其足始能生得刺取其血干而藏之亦甚贵不易得也【`西事珥`】  

风母  

风母如猿猴而小昼日踡伏不能动夜则腾跃甚疾好食蜘蛛蝱打杀以口向风复活惟破脑不复生矣以酒浸愈风疾南人相传云此兽常持一小杖遇物则指飞走悉不能去人有得其杖者所指必有获夷人施罟网既得其兽不复见其杖杖之数百乃肯为人取或云邕州首领洄得之洄资产巨万僮伎数百洄甚秘其事【`岭南异物志`】  

风母一名风貍生邕州以南似而短栖息高树上风而吹至他树食果子其屎如乳甚难得人取养之乃可得【`本草纲目`】  

山獭  

世传补助竒僻之品有所谓山獭者不知出于何时谓以少许磨酒饮之立验然本草医方皆所不载止见桂海虞衡志云出宜州溪峒峒人云獭性淫毒山中有此物凡牝兽悉避去獭无偶抱木而枯峒獠尤贵重之能解箭毒中箭者研其骨少许傅之立消一枚直金百两忽得杀死者功力劣抱木枯死者土人自稀得之然今方术之士售伪以愚世者类以防璞猴胎为之虽杀死者亦未见之也周子功尝使于大理经南丹州即此物所产之地其土人号之曰揷翘极为贵重一枚直黄金百两私货此出界者罪至死方春猺女数十歌啸山谷以寻药挑菜为事獭性淫或闻妇人气必升跃其身次骨而入牢不可脱因扼杀而藏之土人验之法每令妇人摩手极热取置掌心以气呵之即趯然而动葢为阴气所感故耳然其地亦不常有或累数歳得其一则其人立可致富宜中州之多伪也【`周密齐东野语`】  

山獭淫毒异常诸牝避之无与为偶往往抱树枯死其势入木数寸破而取之能壮阳道视海狗肾功力倍常也【`谢肇淛五杂组`】  

猩猩  

后漠哀牢夷出猩猩形若狗而人面头颜端正善与人言声啼妙丽如妇人对语昔有人以猩猩饷封溪令问饷何物猩猩自于笼中曰但有酒及仆且无他饮食【`事文类聚`】  

猩猩人面猿身最机警通八方言学虫鸟语无不曲肖声如二八女子啼最清越嗜酒好屐虞人以此诱之毁骂而去予在绿鸦山见之羣相语曰客必东人也踊跃出视予适有苏酒一包寄酒少许召而饮之四者齐下未饮先谢既饮辄醉知余之无机也余徘徊恐为后人所害忽然一双飞下古木嚣然相谓曰上客过劳儿当负之而去耳礼曰猩猩能言不离走兽予终不敢以为信【`赤雅`】  

  

枭羊也见人则握手而笑然后食之人因以竹筒置臂姑与之握握则必笑笑则上唇掩目出臂以凿缀其唇于额格而杀之吴都赋云猩猩啼而就擒笑而被格【`赤雅下同`】  

狒狒  

狒狒状如猴力举百钧人言鸟音能知生死笑似上吻覆额血可染绯防髵红发饮其血能见鬼物  

荼  

荼出羁縻州似鹿而两头食香草其行如飞鸣曰蔡茂蔡茂荼二字音蔡茂也亦有五六头者是名仙敬之终吉射之悔亡  

子路  

熊名子路居有熊穴穴有神人冬蛰春启非其时则主兵见秽合穴死食盐亦死其胆春在首夏在腹秋在在足冬在右足前曰掌后曰蹯黒而锐喙去穴五百里垒石为馆名曰熊馆申木引气名曰熊经獞人呼之子路可出熊即出子路可鬭熊即鬭闻有绿者土司猺獞取为骏马障泥尘不敢扬威摄虎豹一尺百金其牝曰罴力能防树指爪锋攅披髪人立遇虎豹樵牧皆抗其喉捏血饮之其胸白脂名曰罴白味过熊掌  

懒妇  

懒妇似豪猪而小好食禾黍田畯以机杼织衽悬于墪塍望之而走齿长入海化为巨鱼其名奔防其状蛟螭双乳垂腹取以煎油其膏百斛浇蜡作烛取以饮酒紫焰生花令人发兴取以读书昏昧泯墨必至黒恬作诗自嘲曰丁年误买奔防烛丙夜谁传太乙书  

山都  

山都形如昆仑青毛有尾见人辄闭目张口如笑好在深涧中翻石觅蟹噉之  

白貘  

貘生铜坑中象鼻犀目牛尾虎足食铜铁不茹他物衣其皮杀鬼精錬粪为兵可以切玉接溺为水可以销铁有十头者谓之白貘蜀都赋防食铁之兽射噬毒之鹿则指貊也貊似熊与貘不同  

肉翅虎  

肉翅虎出石抱山晨伏宵出其飞也翪常向鬼关食人为獞人射杀余得见之比凡虎差小翅如蝙蝠眼闪闪如隂燐浑身虎文饰其皮以辟百鬼  

祸斗  

祸斗似犬而食犬粪喷火作殃不祥甚矣  

麝  

麝食香草至冬香满入春则脐鞔急痒闷跳跃不可禁故剔出之耳剔出之香着于香草百草皆枯佳人采芳拾以相赠馨香盈袖经年不退吾见夫今之为麝者矣生而割之天香未蕴脐秽尚腥调以酥酪和以百草微香差见失其性矣呜呼生售而失其性岂独一麝也哉  

彖  

象耳濈濈其大如掌行动鼓舞日常带笑有懽悦发扬之意状以犀而角小居草茅而知吉凶生于两粤东曰茆犀西曰猪神遇之则吉罔敢有害  

## 粤西丛载卷二十三  

桂林府通判汪森编  

豢龙驯龙  

计宗道柳州罗池人登甲科官至衡州知府家积书籍及玩好之物极富其家有铜铸字合于板上印刷如书刻然其侄通判计嘉邦有一几桌四足有空虚处桌面四沿陷下每防客则桌下有机吸水缘足而上旋流四沿及置杯流中谓之掬水流觞制甚精巧云亦宗道心思所造也又闻其高祖洪武中为巡检居一山号计家砦尝出行得一巨卵如升持归使鸡伏之百余日乃产一物状类蛇四足苍色鳞甲遍体其长不盈尺行则昂首竦身殆若兽走家人以米汁饮之数月渐大好饮生血每刲割羊豕则取血啖之久而益驯狎计公行止蛇尝随之至呼之出蟠于榻旁以手摩之冷如氷铁家人呼为小龙传闻外间多求观者计心念曰是且致播扬爲吾家祸矣乃放之解后溪潭中嘱曰汝母忧饥吾每日当遣人饲汝汝自今不得复出也及还内蛇已随至计叱曰汝不听教今斩汝矣蛇如觧人意俯首帖尾即还潭中自是常以血置潭口辄奋起就食嵗久长大逾丈余一日有同官之子妇汲于潭妇衣红蛇望见以为血也卷而啮之同官怒声言汝畜妖物殃人吾且以白上官必破尔家计恐哀祈之且致厚餽乃得解由是恶蛇持刃至潭仍置血以诱其出因投刃斫之蛇惊而匿仅断其尾尺余自是不复出亦不知其存亡数年后一夕风雷暴作云雾中有苍龙自潭起长数百尺乗空去家人皆指云小龙化也计家仕宦不絶而罗池即宗道之别号云【`谈林`】  

嵓淋之下有驯龙焉靓女欲见之盛饰入嵓唱土歌龙出五色炤灼驯习如素望之若山海图中珥蛇者神也歌至絶伦龙喜踊跃盘入怀中遗鳞而去女即珍藏以为获神之贶邻女毕贺笙箫云合予逐队往观见鳞大如钱光具众色不定闻稍侮之则雷电撤去侮者罹殃次日予从太平至模村入嵓怪石飞泉种种异状中有一洞从洞右转深翠黝苍持炬而入行二百歩七折有穴内濶外狭冷气逼人忽然啸声起于穴内烈如擪篴嵓石振竦又靓女之所未闻也龙虽不见余而遗其声于余是龙终不忍以余不能唱浪花者而弃余【`赤雅`】  

魶鱼  

灵川县水产魶鱼四足有角声如小儿【`名胜志`】  

乳穴鱼  

全义之西南有山曰盘龙山有乳洞乳洞有金沙龙盘鱼皆四足修尾丹腹状若守宫游泳水滨人莫敢犯按御览云龙蟠山有石洞洞中小水水有四足鱼皆如龙形人杀之即风雨也然唐韵云鳎鱼各四足山海经云人鱼如谛鱼四脚出丹洛二水有鲵大者谓之鰕尔雅注鲵似鮎四足声似小儿但未见言其可致风雨耳【`北户録`】  

武阳鱼  

栁州武阳小鱼大如针虫异于他所穷冬犹鸣【`图经`】  

沙筯鱼  

沙筯鱼长尺余其状如簪生海防沙中春时吐苗【`岭表録异下同`】  

鹿子鱼  

鹿子鱼有鹿班赤黄色罗州图南海有洲每春夏此鱼跃出洲化而为鹿曽有人拾得一鱼头已化鹿尾犹是鱼南人云鱼化为鹿肉腥不堪食  

鲭鱼  

藤江出鲭鱼胆售者皆伪以黄藤膏混之黄藤亦能行血去翳予过藤询渔人获有鲭否渔人以一尾来献状似□而黑剜取其胆悬之船上越宿浆裂出过半土人云胆甚薄浆发即裂故鲜得全者张七泽云松江人谓草鱼为白鲭鱼鲭为乌鲭鱼草鱼今人家池中用草畜之者即□鱼也【`峤南琐记`】  

藤江鲭鱼形象草□色青黒大者百余斤取用钓筒其胆治目功比空青鱼大胆小者上上鱼大胆大者上中鱼小胆大者中下矣渔者得鱼到县亲剖官税其胆始敢出市私开者杖今之售者皆以□胆灌黄藤膏伪为之耳黄藤亦行血去翳也辨之不精必见笑于鱼目【`赤雅`】  

白妾鱼  

白妾鱼出大荒山深涧中一名婢妾脸若芙蕖肤如凝脂有天然肉结亸若垂云长四尺五寸脐下有带白光映人胡天星邀余作脍香脆甘美水陆无有方者诸洞闻获是鱼盛礼来贺瞷其所馈皆不多止脍数斤其他伴礼者熊掌虎皮麝香鸩箭纷如也贵重如此楚辞鱼鳞鳞兮媵予云者指此【`赤雅`】  

嘉鱼  

嘉鱼出火山下丙穴体圆小多脂九十月间始出或曰似鲥鱼谓其多脂而味似之尔形绝不类也【`峤南琐记`】嘉鱼形如鳟出梧州戎城县江水甚肥美众鱼莫可与比最宜为防【`他顶切`】每炙以芭蕉叶隔火葢虑脂滴火灭耳【`岭表録异`】  

魿鱼  

南方鱼多不肥美味魿鱼为上大者长三尺作脍炙尤香而美【`异物志`】  

魿鱼如白鱼而稍短尾不偃清远江东此鱼葢不产于海也广人得之多为脍不腥而美诸鱼无以过也【`岭南録异`】  

鮠鱼鳜鱼  

桂林有鮠鱼鳜鱼【`百粤风土记下同`】  

香鱼  

太平有香鱼  

竹鱼  

竹鱼出桂林湘漓诸江中状如青鱼大而少骨刺色如竹色青翠可爱鳞下间以朱点味如鳜鱼肉为广南珍品【`本草纲目`】  

印鱼  

印鱼长一尺三寸额上四方如印有字诸大鱼应死者先以印印之【`酉阳杂爼`】  

印鱼方额有印文类竹叶符鸣如钟钮长尺有三寸巨鱼将死以印封之余在龙门滩爱其神怪市而放之者弗识也【`赤雅下同`】  

海蛮师  

海蛮师鱼身虎头无鳞甲短脚利爪浑身豹文长八九尺见人泣数行下蜑人网得辄复放之  

鬼鱼  

鬼鱼茘波县产形如鲤鱼水蛮畜之浅水池中如往仇杀取是鱼以祷鬼辄能取胜或有行人见鱼跃惊曰大鱼其人即病取鱼而食之者即死獞人腌是鱼如恶其人与之食发病亦死有早觉者请蛮喃呪可苏【`庆逺府志`】  

忽雷  

忽雷鳄鱼也居溪渚中以尾钩人而食之扶南王范寻有神术常于大云山凿池畜鱼决狱有罪者投之无罪鱼弗食也今其枯骨齿生用作乐器声极□啾经云河有怪鱼厥名为鳄其身已朽其齿三作【`赤雅`】  

蚺蛇  

董参戎蕨冈廷玉电白人为余言其家人妻往樵于山为蚺蛇所得比晩不归家人怪之往寻之见蛇方蟠其身以尾吸其阴吐舌于妇人口内遂归聚众往击之蛇见人众乃去妇人尚有微气灌以雄黄败毒之剂稍复醒能言越一二日毒发身肿明莹可鉴竟死世言蚺蛇最淫见妇人里衣辄卧其上人随杀之观此益信又余郡友人张鸣威家僮羣往樵见蚺蛇方吞鹿未半众遂奋梃击杀之蛇以鹿在口无能为也数人拽归途中已死矣渡江人从舟上渡置蛇水中蛇忽复活矫首掉尾舟为几覆剥肤肉白如玉云爉之佳有胆数十云是水胆嵗甲午先君视余于【`阙`】张氏以是皮赆濶三尺余每客至取以供玩后为好事者取去【`月山丛谈`】  

蚺蛇常在树上伺鹿鹿过辄埀首下绕之有顷鹿死先濡徧身令湿便举口吞之骨角皆鑚皮而出山夷始见蛇不动时便以大竹籖签蛇头至尾杀而食之以为珍异故杨氏南裔异物志曰蚺惟大蛇既洪且长其色駮荦其文锦章仓灰吞鹿腴成养创【`阙`】　实享嘉宴是觞言其养创之时肪腴甚肥【`水经注`】  

蚺蛇以妇人衣投之取葛藤掷之蛇蟠不起因系以葛任人牵拽【`北户録`】  

蚺蛇大能吞鹿惟喜花草妇人山中有藤名蚺蛇藤捕者簮花衣红衣手藤以往蛇见辄凝立不动即以妇人衣防其首以藤缚之其胆护身随击而聚若徒取胆者以竹击其一处良久利刀剖之胆即落矣胆去而蛇不伤仍可縦之后有捕者蛇辄逞腹间创示人明其已被取也其胆噙一粟于口虽拷掠百数终不死但性大寒能萎阳道令人无子嘉禾沈司马思孝廷杖时有遗之者遂得不死而常以艰嗣为虑越三十余年始得一子或云其气已尽故耳【`谢肇淛五杂组`】  

蚺蛇大者五六丈围四五尺以次者亦不下三四丈围亦称是身有斑文如故锦缬俚人云春夏多于山林中等鹿过则衔之自尾而吞唯头角碍于口外即深入林树间阁其首伺鹿壊头角坠地鹿身方咽入腹如此后蛇极羸弱及其鹿消壮俊悦泽勇健于未食鹿者或云一年则食一鹿【`岭表録异`】  

蚺蛇胆普安州有养蛇户每年五月五日即担蚺蛇入府秪取胆余曾亲见皆于大笼中籍以软草盘屈其上两人舁一条在地上即以十数拐子从头翻其身旋以拐子按之不得转侧即于腹上约其尺寸用利刃决之肝胆突出即割下其胆皆如鸭子大曝干以备上贡却合内肝以线合其疮口即收入笼舁归放川泽【`同上`】蚺蛇牙长六七寸土人尤重之云辟不祥利逺行卖一枚直牛数头【`北户録`】  

蚺蛇尾有钩口无齿其声甚怪似猫非猫似虎非虎击之则鸣犹龟焉灼之则鸣也九十丈者吞蚁六十丈者吞象三十丈至九丈者吞豺狼虎豹与鹿豕人吞之法以尾钩卷定以气冲死濡湿乃吞吞毕卷于树上绞至糜烂骨角皆从皮出望之若神龙脱骨耳【`赤雅`】  

挐龙部署【`蛇过三十丈者皆称龙`】  

爰缉妇裾以为旗纛爰斩乌盐以纠鎗簇爰斮葛藤以绹防索金鸣则进旗卷则退口含酒糟腰帯毒槊蛇长一丈旗手一人鎗手十人拏手五人金手二十人金手藤拏手牌鎗手盐旗手酒其胜也金振旗开鎗抡弩发金手进藤主束也鎗手进盐主剥也旗手进酒主劳也旗手得胆鎗手得皮弩手得眶金手得肉其败也鎗护旗退牌护鎗退藤护牌退蛇长十丈其数十之蛇长百丈其数百之余游诸山见猎九蛇长九丈者有五长八丈者有三长十有一丈者有一天问一蛇吞象厥大何如间世而出土人亦不槪见况吞蚁者乎若夫三周昆又吞蚁者之海若也【`赤雅`】  

蛇名  

其一字名者有青蛇赤蛇白蛇乌蛇青主神赤主火白主伤乌主药其他曰滕曰髯曰鳞曰蝮曰水曰谷二字名者曰率然危干水箭乌稍量人黙称乌肉瞎目鸡冠鼈脑人头马鬃笋箨菜花寸白水豹三字名者干壁虎黄藤蚺青竹标筛箕狎金角带七寸锦过树容凡蛇盘处皆在壬地【`赤雅　峤南记云青竹标者瞎目繮树而生子`】  

蚺无弃物  

蚺蛇三胆一附于肝者止痛一水胆白浆止泻一胆随月击其处则随至名防身胆最佳眶辟邪杀鬼佩之吉祥肉辟风寒皮过三十丈者曰龙皮一端千金波斯市之为鼓声振百里雄眎万国【`赤雅`】  

金蛇  

金蛇出宾州澄州大如中指长尺许常登木饮露体作金色照日有光白者名银蛇觧中金药毒岭表録异云金蛇一名地鳝白者名锡蛇出黔州出桂州者次之大如拇指长尺许鳞甲上分金银解毒之功【`本草纲目下同`】  

天蛇  

天蛇生幽阴之地遇雨后则出越人深畏之其大如筯而匾长三四尺色黄赤浇之以醋则消或以石灰掺之亦死人遭其螫仍为露水所濡则遍身溃烂广西一夷为虫所毒举身溃烂一医视云天蛇所螫不可为矣仍以药傅其肿处以钳拔出如蛇十余而疾终不起天蛇毒以秦皮煮汁一斗令其恣饮初日减半三日顿愈  

两头蛇  

两头蛇岭外多有时有见者如小指大长尺许腹下鲜红背错锦文一头有口眼一头似有口眼两头俱能进退亦谬也昔孙叔敖见之为不祥乃杀而瘗之虑后人见之必受其祸而南人见之以为常其祸安在【`岭表録异`】  

报寃蛇  

岭南有报寃蛇人触之即三五里随身即至若打杀一蛇则百蛇相集将蜈蚣自防乃免【`朝野佥载`】  

人面蛇  

岭表有人面蛇能呼人姓名害人惟畏蜈蚣【`江湖纪闻`】  

蓝蛇  

蓝蛇首有大毒尾能解毒出梧州陈家洞南人以首合毒药谓之蓝药药人立死取尾为腊反觧毒药【`酉阳杂爼`】  

王虺  

王虺江北曰虺江南曰蝮首大如擘背青腹赤有齿极毒啮人立死大招南有炎火蝮蛇蜒只鰅鳙短狐王虺骞只九头者曰雄虺天问雄虺九首儵忽焉在不须啮人见之立死犹叔敖之两头蛇也余谓见者踏杀之亦成佳事吴都赋云虽有雄虺之九首将抗足以跐之可谓先得我心矣书偹一笑【`赤雅`】  

龟  

舟过龙门值水涨见浮槎上有物翻覆如叶榜人捞之得一龟不似常见者大寸许而体甚薄似鼈头类蟾蜍腹红色黑理足尾俱黒而尾畧尖锐背纯绿中具五行八卦环列二十四气界处似微红画之者后一段皆有龃龉天然分界首颇大不能全缩眼作金色两颐有金线萦之颔下有红色能吐欱鼓气葢物之异者【`峤南琐记`】  

蚌  

容桂间取小蚌肉贯之以篾曝干谓之珠母率将脯烧之以荐酒肉中有细珠如梁粟乃知珠池之蚌随其大小悉胎中有珠矣【`岭表録异下同`】  

瓦屋子  

瓦屋子葢蚌蛤之类也南中旧呼为空慈子顷因卢钧尚书作镇遂改呼为瓦屋子以其殻上有棱如瓦故以名焉殻中有肉紫色而满腹多烧以荐酒俗呼为天脔炙吃多即壅气背膊烦疼苦则其本性也  

天虾天蛤  

广州邕容道常有虾蛤随雨至谓之天虾天蛤人取卤之不取亦化葢为海风摄至者【`番禺记`】  

天蛤大如白蛤每大雪从空而下故名天蛤【`郑熊番禺杂记`】  

蛤蚧  

蛤蚧首如蟾蜍背绿色上有黄斑点若古锦文长尺余尾絶短其族则守宫蜥蝪蝘蜓多居古木窍间自呼其名声絶大【`北户録`】  

广西横州甚多蛤蚧牝牡上下相呼累日情洽乃交两相抱负自堕于地人往捕之亦不知觉以手分劈虽死不开【`一统志`】  

蛤蚧首如虾蟆背有细鳞如蚕子土黄色身短尾长暮则鸣自呼蛤蚧里人采之为药能治肺疾医人云药力在尾不具者无功【`岭表録异`】  

蛤蚧偶虫也雄曰蛤雌曰蚧自呼其名相随不舍遇其交合捕之虽死牢抱不开人多采之以为媚药【`谢肇淛五杂组`】  

螌  

螌毒有羽似玳瑁纹【`永福县志`】  

蟾蜍矢  

土槟榔状如槟榔在孔穴间得之新者犹软相传蟾蜍矢也不常有之主治恶疮【`酉阳杂爼`】  

虾蟆  

百越人好食虾蟆凡有筵会斯为上味先于釡中置水次下小芋烹之汤沸如鱼眼即下其蛙乃一一捧芋而熟呼为抱芋羮又或先于汤内安笋笴后投蛙及进于筵上皆执笋笴瞪目张口而座客有戏之曰卖灯心者又云疥皮者最佳掷于沸汤即跃出其皮自脱矣皮既脱乃可以修馔时有一叟闻兹语大以为不可云切不可除此锦袄子其味絶珍闻之者莫不大笑【`尉迟枢南楚新闻`】  

退之与子厚诗极状虾蟇之不应食子厚葢甚好之故谓其甘如豢豹然自云后亦能稍稍则退之亦尝食而美之矣虾蟇之种甚多俗概呼之曰蛤水蛤不可食今所尝食者皆田蛤惟山蛤最美体稍大而股长肤白滑类薤子皮黒色多疥所谓锦袄子者葢山蛤也山蛤一名石蜦【`西事珥下同`】  

桂人有为御史者或谓之曰公所居之防当曰蛙防葢讥其食蛙也御史曰此月中灵物用以奉养不胜黑面郎哉黒面郎谓豕也  

厐降  

岭表録异云厐降生于岭南多在橄榄树上形如蜩蝉腹青而薄其名自呼但闻其声而鲜能得之人以善价求为媚药按此形状似蝉可为媚药与李珣海药青蚨雌雄不舍秘精之説相符恐亦青蚨之类在木上者也【`本草纲目`】  

桂蠧虫  

南越传尉佗献桂蠧一器师古曰此虫食桂味辛蜜渍食之今浔志物产载此问之土人无知者【`梧浔杂佩`】  

大业拾遗録云隋时始安献桂蠧四瓶以蜜渍之紫色辛香有味啖之去痰饮之疾【`本草纲目`】  

十二时虫  

十二时虫亦蛤蚧之类大者一尺尾长于身传云自旦至暮变十二般色伤人必死愚尝获一枚闭于笼中玩之止见变黄褐赤黒四色【`北户録`】  

容州有虫如守宫身圆而颈长头有冠一日中随时变色青黄赤白黒未尝定土人不能名呼为十二时虫囓不可疗【`岭南异物志`】  

其虫足长身青肉鬛赤色其首从见者有喜庆【`同上`】十二时虫则蛇师蜥蝪之类也土色者身尾长丈余脑上连皆有髻鬛草树上行极迅速亦多在人间篱落间俗传云一日随十二时变色因名之【`岭表録异`】  

南方有虫名避役一曰十二辰虫状似虵脚长色青赤肉鬛暑月时见于篱壁间俗云见者多称意事其首倐忽更变为十二辰状成式再从兄鄩常观之【`酉阳杂俎`】十二时虫出南海若大蜥蜴一日一夜随十二时变其色乍赤乍黄伤人立死既潜噬人急走篱藩上望其死者家人哭又名篱头虫【`漱石闲谈`】  

矛  

矛蛇头鼈身入水縁树木生岭南南人谓之矛膏至利铜瓦器贮浸出惟鸡卵殻盛之不漏主治肿毒【`酉阳杂爼`】  

蝍蛆  

蝍蛆一名蜈蚣状若水虾小至一寸大至一丈其尾闪闪有光山中修蛇无故而死者被螫也蛇腐皆化蝍蛆犹螟蛉之呪子也儒书螣蛇游雾而敝于蝍蛆【`赤雅`】  

蜈蚣  

蜈蚣南越志云大者其皮可以鞔鼓取其肉曝为脯美于牛肉又云大者能噉牛俚人或遇之则鸣鼓然火炬以驱逐之【`岭表録异`】  

栁州郡守堂有光夜出柱上蠧穴中满堂如月太守知有异物集吏卒碎柱乃大蜈蚣长亘柱脑中得珠大如鹅卵圆莹光彩【`夷坚续志`】  

短狐  

蜮短狐也如鼈三足生于南越南越妇人多淫故其地多蜮淫女惑乱之气所生也【`正义`】  

南越夷狄男女同川而浴淫以女为主故曰多蜮【`感应经`】短狐人所生也诗曰蜮书曰射工骚曰短狐斑衣山子挿青衔弩裸体兽交遗精降于草木岚蒸瘴结鸯然化生狐长三寸状若黄熊口衔毒弩巧伺人影胎性使然也今南海有水弩虫四月一日上弩八月一日卸弩亦能射人与此不同余游六磨影落涧水为短狐所射毒中左足适欲扑杀有大蟾鼓腹踊跃握其喉而食之未几痛入骨髓始如蚁卵乍如蜂房乍如盘涡乍如蛇菌一日一夜其变百出其大二寸闻过三寸则死毒大如狐则死对时则死遍走羣医命在呼吸蘧然猛省蟾能食之必能制之偶有八字丹蟾跳跃草际取向毒处一吸伏体立运毒口出涎滴石石烂魂魄渐复如坐氷壶其口两月方合闻鸳鸯鸑鹫皆能食之脑可止痛使我求之恐为枯鱼所笑【`赤雅`】  

异虫  

岭南有异虫如蚯蚓长尺余觜利如锥多夜出半身着地半指空而行或有误触之者直食人心腹食人至死乃出土人目之为夜虎甚畏避之【`彭乗墨客挥犀`】  

木叶化蛱蝶  

公路南行歴悬藤峡维舟饮水覩嵓侧有一树五防初谓丹青之树命仆采获一枝尚缀蛱蝶凡二十余个有翠绀缕者金眼者丁香眼者紫斑眼者黒花者黄白者绯脉者大如蝙蝠者小如榆荚者登岸视之乃知木叶化焉【`北户録`】  

天蚕  

枫始生虫多食叶似蚕而赤黒四月熟如蚕将丝土人取之其丝光明如琴弦海滨蜑人鬻之作钓缗【`南宁府志`】  

毒蜂  

毒蜂岭南有毒菌夜明经雨而腐化为巨蜂黒色喙若锯长三分余夜入人耳鼻中断人心系【`酉阳杂爼`】  

芥虫  

五岭春夏率皆霪雨见日既少渉秋入冬方止凡物皆易蠧败萠胶氊罽无逾年者尝买芥菜置壁下忘食数日皆生四足有首尾能行走大如螳螂但腰身细长耳【`岭南异物志`】  

蚁  

岭南蚁类极多布席袋取蚁子窠鬻于都市蚁窠如薄絮囊皆连帯枝叶蚁在其中和窠而卖有黄色大于常蚁而脚长者云南中甘子树无蚁者实多故人竞买之以养甘子【`岭表録异`】  

交广溪洞间酋长得收蚁卵淘滓令净卤以为酱或云其味酷似肉酱非官客亲友不可得也【`同上`】  

南方尤多蚁子凡柱楣户牖悉游蚁循途奔走居有所营里栋相接莫穷其徃来【`投荒杂録`】  

北户録云广人于山间掘取大蚁卵爲酱名蚁子酱按此即礼所谓蚳醢也三代以前固以为食矣然则汉人以鼃祭宗庙何足怪哉【`老学庵笔记`】  

赤蚁若象浑身带火力负万钧杂食虎豹蛇虫遗卵如斗山人取为酱是名蚳醢见于周官【`赤雅`】  

蚁漆  

爱州居风县有蚁絮藤人视土中知有蚁因垦发以木皮插其上则蚁出缘而生漆【`吴録`】  

圣虀  

容南土风好食水牛肉既饱即下圣虀以消之虀如青苔云是牛肠胃中未化草欲结为粪者既饱则以盐酪姜桂调而啜之遂不饱也【`岭表録异记`】  

讳虀  

容州人好食虀土人以为讳或云以蚯蚓为之【`番禺杂记`】  

蜜唧  

岭南獠民好为蜜唧取防胎未瞬通身赤蠕者饲之以蜜饤之筵上蹑蹑而行以筯挟取咬之唧唧作声故曰蜜唧【`朝野佥载`】  

蜗牛  

浔署颇有园池花树偶见花根上一物蠕动就视之乃一大蜗牛戴殻而行可容半升【`峤南记`】  

山中有蜗殻可容升者以米水去涎竹刀脍之角大如指甘脆去积觧毒余东粤亦食之鲜有如其大者【`赤雅`】  

无头鲊  

山中有物形如蚕蛹无头而动獠人得之为鲊食之令人不寒昔陶璜守九眞筑城得一大者长十九丈大二十围无头蠢连割其肉如脂肪为臛甚香美璜食之三军皆食又名地蚕【`赤雅`】  

## 粤西丛载卷二十四  

桂林府通判汪森编  

俚【`蛮种名色已详文载中此复稍补其阙畧`】  

建武十二年九眞徼外蛮里张【`里蛮之别号今别呼为里人`】率种人慕化内属封为归汉里君【`后汉书`】  

广州南有俚贼在苍梧欝林合浦宁浦高凉五郡中央地方类千里往往别村各有常帅无君主恃在山险自古及今弥歴年纪民俗惷愚惟知贪利无有仁义道理土俗不爱骨肉而贪寳货及牛犊若见有假人财物水牛者便以其子易之夫或鬻妇兄亦卖弟若邻里有负其家债不时还者其子弟中愚者谓其父兄曰我为汝取钱汝但当善殡葬我耳其处多野葛为钩挽数寸径到债家门下谓曰汝负我钱不肯还我今当自杀因食野葛死于债家门下其家便称怨宗族人众往债家汝不还我钱而杀我子弟今当击汝债家惧因以牛犊财物谢之数十倍死家乃自收死者罢去不以为恨【`南州异物志`】  

蛮  

广西控扼夷蛮曰邕曰宜邕屯全将宜屯半将皇祐间分宜州为一路帅所统多夷州后罢为郡今守臣犹兼广西都监为庆逺节度宜之西境有南丹州安化州三州一镇又有抚水五洞龙河茅滩茘波等蛮及陆家砦其外有龙罗方石张五姓谓之浅蛮又有西南韦畨及蘓绮罗坐夜囘计利流求谓之生蛮又其外则有罗殿毗那大蛮皆径路直抵宜城之境上【`岭外代答`】  

徽宗大观二年有融州属蛮大丘洞首领杨光朝请内附又有杨克端等百三人来归皆纳之诸蛮族类不一大抵依阻山谷并林木为居椎髻跣足走险如履平地言语侏离衣服斒烂畏鬼神喜淫祀刻木为契不能相君长以财力雄彊每忿怒则推刃同气加兵父子间复雠怨不顾死出入腰弓矢匿草中射人得牛酒则释然矣亲戚比邻指授相卖父子别业父贫则质身于子去禽兽无防【`宋史`】  

甲峝蛮役属交阯宋景祐嘉祐间出寇邕州【`学海`】  

古称天竺咳首焦侥跂踵穿胸儋耳狗轵旁脊谓之八蛮其文面尤异者则有飞头凿齿鼻饮花面白衫赤裩之属岭表左右及海外诸国在在有之而儋耳交阯遂以名郡【`炎徼纪闻`】  

猺  

猺人古八蛮之种也五溪以南穷极岭海迤巴蜀皆有之椎髻斑衣妇人黥面为花卉蜻蛚蝴蝶之状山田瘠埆十嵗五饥急则隳突汉界持短枪控大弩毒矢攻剽墟落踉跄篁薄中飘忽往来不可踪迹山中多杉板药物四方亡命若避徭赋者此焉逋薮淆杂夷中为之向导分受掳获结党既多则公隳城堡劫官寺故广之东西歳苦兵事谚云比年小征三年大征然亦仅矣史氏槃瓠之说虽恍惚难稽然猺人多槃姓者或讹而为盘云猺獞虽异族而信鬼畏誓大略相同在唐虞谓之要服葢以信义要质而已【`炎徼纪闻`】  

平地猺居食嫁娶悉与民同男人鬄发止于四旁妇人衣斑斓衣刺绣亦古雅耕田纳赋惟不任差遣间亦有读书应考者性最淳朴畏见官吏常为胥皂所鱼肉不能自直【`临桂县志下同`】  

高山猺架竹木为屋覆以青茅种禾黍山芋豆薯为粮有蜂蜜黄蜡香草香蕈木耳干笋茶叶等物每无定居数年此山数年又别岭亦有以刳瓢为业者岭磴险阨负载者悉着于背绳系于臂偻而趋上下甚捷善用弩名偏架弩弩牀以紫榆为之其箭甚毒中人辄死但性最谨厚世乱人多携家往就之皆乐为効力虽托之细软亦不致有失也此惟东乡猺则然  

永福白猺散居毛峝里之大波塘并理定里地方深居山谷不与他猺獞往来老死不入城市以木皮覆屋编枲着为衣被夜寒则家人妇子围炉一处足跣能履棘刺走峻坂如飞采毒药炕药射猎以续食人多衣白以锡饰笠顶望之皆白称为白猺亦称木皮猺常出乡村货其山间麋鹿皮及陵香降香之类性虽悍野不敢出峝为患【`永福县志`】  

猺一名畲客有四姓槃蓝雷钟自谓狗王后男女皆椎髻跣足结茆为居迁徙无常刀耕火种不供赋役善射猎以毒药涂弩矢中兽立毙【`南宁府志`】  

大良猺居处服食同獞而性亦淳谨敬慕华人至则鸡黍礼待近为獞所残破散入村落樵采耕种与民无别矣【`临桂县志`】  

永福大良猺在邉山毛峝龙溪板塘与民杂居旧谓之木猺其俗男耕女织庐舍饮食与乡民同妇鬏髻上锐下广撮发贯出其上络珠鬓后为饰衣裳用五色绒杂绣花卉男女踏歌为乐而不至相狎先年稍强盛肆劫杀后经剿戮始附籍听约束因号为良猺天顺末为潮北獞战夺其田土迯窜外境隆庆大师后招囘住大茅源贯余村各村今又迯散【`永福县志`】  

獞  

獞即旧越人容貎衣服俗尚颇与猺同但獞妇之裙长有七八幅而猺妇之裙短只三幅耳县治总有三百村獞得二百七十有余村而民止得二十三村多寡强弱之不敌如此所可幸者犹喜知有朝廷法度惟一诚以来之信其约束不为纷更寛其网罟无恣罗织则欣然归命输纳罔后知重信约无甚狡猾比猺夷犹为可制云【`荔浦县志`】  

永福南獞原自黎平庆逺谿峝越出正统间浸没理定县境渐入本县毛峝地方与猺角立分为东猺西獞正徳间为潮北獞杀逐仅居牛岭西江头营大卜湾数村而已其俗与潮北獞稍异供养父母不栏居不相舂防塘不食犬肉妇人樵髻差圆而络珠为饰其衣前衿短而后衿长裙十幅细折挑绣花卉异样而颜色稍红为不同耳余与潮北獞无异而絶不与之婚姻往来视良猺为近之【`永福县志下同`】  

湖北獞原出自湖广靖州由懐逺流来浸没古田境土与南獞异治年间来本县杀逐良猺并有其地其俗男耕女织架栏而居下顿牛畜女人横髻卉裳刺手为文男子亦贯耳带绵着为饰男女喜歌笑以示情爱婚姻食猪牛为聘定女子嫁夫一夕遂返越三五载始归与夫同处父子异居父母衰老始收养之有病不事医药深信巫鬼盛击杀牛祷之有三牲五牲七牲十二牲之説心有屈辄服蛊毒自死不惜有寃鸣众论理名为呌老如不平椎牛纠众连年仇杀隔世不忘不识文字有事刻木通信事迫用火灼之以示急弱者投强以为倚至老不入城市不奉拘提种类蕃盛夙称永福民三獞七为民害甚矣  

南丹溪峝之人呼为獞其始未尝至省元至元间莫国麒献图纳土自是獞人方入省地初桞庆邉山居民苦于猺冦募獞人耕种且以御猺久之獞与猺通遂侵民田产掳民子女掠民财畜为害尤甚今考居宜山之边境与各州县者此种为多性气剽悍椎髻跣足穿耳悬环男女如之出入身佩长刀持镖防负劲弩淬药镞专务杀人濒江居则拒水路依山居则据陆险时或濳伏草莽肆行劫掠夜则明火执杖盗人牛马绑缚人归械以木格状如舂杼剡其两端中凿为窍纳一足械之勒重赀取赎否则肢解之其居架木为栏下皆畜秽啖血肉婚不避姓时上元中元春秋社日男女答歌茍合至有妊娠始归夫家男服者短窄衫细褶裙其长过膝女服者青衣花纹小袟裙以红绿缯缘长则曳地不祀先祖病不服药惟祈鬼神每岁收获毕则跳鬼酬赛男女淫奔若至于仇杀子孙不忘  

獞自元至元间方入省地近日编入版图者谓之熟獞性略驯其逺者谓之生獞梗化不可制服谓天为温父曰扶牛曰懐鲁巴饭曰毫食曰艮亦有同中国者谓酒曰醪谓盐曰卤【`南宁府志`】  

獞散处林麓无复聚落出入负弩短衫魋结贮粟岩窦以银为圈加于颈夜宿短衾露足不欲酣寝心好杀又恐人谋已也本类相雠纤芥不已虽累世必复其鬬或误杀人者以牛畜为偿或数十头至百头名曰人头钱流劫则纠党麇起亦有渠长人先给银三钱赡其家曰鎗头钱在山三五为羣要人于路曰伏草在江突冲而出絷船取货覊以求赎曰勾舡小则屠村堡大则窥城邑滋蔓之久道路梗涩庐井为虚师兴则逺遁深藏万山绝峤莫可谁何且其人耐饥啖盐数颗草木皆可食自用兵以来诛者十五迯者十五不得已而招抚随之【`平栾府志`】  

獠  

獠者葢南蛮之别种无氏族之别依树积木以居其上名曰干阑好相杀害若杀其父走避外求得一狗以谢不复嫌恨若报怨必杀而食之其俗畏鬼神尤尚淫祀所杀之人美鬓髯者乃剥其面皮笼之于竹及燥号之曰鬼鼓舞祀之以求福利至有卖其昆季妻孥尽者乃自卖以供祭焉【`北史`】  

居天河县之东乡者曰獠其性视猺獞较驯亦颇谲诈吝啬力勤耕作善贾贩多食蔬事佛甚谨凡食素者以三年为率名曰血盘斋为其母报恩徳报恩素食三年者羣聚于佛寺鸠钱具蔬延浮屠作佛事以超荐其父母谓之忏斋其婚娶燕饮礼甚简陋亦吝啬所致先时垂髻蓬首跣足成化间知县袁瑢禁之始巾帻草履亦变俗之一机也【`庆达府志`】  

狑人  

大藤罗运山中其幽崖奥谷是生狑人雕题缟结状若猩狒散育莽中不室而处卉衣血食言语侏离虽附近诸猺亦莫能重译也【`炎徼纪闻`】  

永福狑人来自义宁县其俗与良猺同而语言各别妇无鬏髻用布纒箬作鬓贴揷椎防之中俗呼为苦麻狑性气视诸猺较驯有姓防者住板塘里防岭村今绝村为獞据【`永福县志`】  

狑者獞之别种其性情气习饮食居处服用器械及婚葬燕祭皆与獞同编入版籍略供赋役亦如熟獞但言语差异今思恩县南丹州有此种谓之苦荬狑【`庆逺府志`】荔波县深溪峝中亦有狑俗与猺异而性凶狠【`同上`】狑人饥拾橡薯射狐掘防蠭虿蚳蝝甘之如荠卉衣鸟言重译四姓狑外曰狙其风罔闻意荘生所称狙公云【`赤雅`】  

狪人  

狪亦獠类不喜杀善音乐弹胡琴吹六管长歌闭目顿首揺足为混沌舞獠之有狪犹獞之有大良也【`赤雅`】  

人  

亦獠类嗜杀过于獠父子有隙狺狺反噬弑父则疾走得一犬谢母母亦不恨【`同上`】  

人狑人狪人皆猺之别种性狠暴及其气习亦与猺同但其谒见官长不知跪拜以跏趺为敬【`庆逺府志`】  

犵人  

犵人山田塉埆十嵗九饥纤仇必报隳突汉界攻剽村落或误杀人则以牛畜为偿曰人头钱【`赤雅下同`】  

苗  

苗自为一类其女善为汉音操楚謌挂钗留客能为鸜鹆舞生女则还母家曰一女来一女往  

蜑人  

蜑海上水居蛮也以舟楫为家采海物为生且生食之入水能视合浦珠池蚌蛤惟蜑能没水探取旁人以绳系其腰引石缒而下得珠螺则系绳动揺即引而上先煮毳衲极急覆之不然寒栗而死或遇诸海恠所触往往溃腹折支人见血一缕浮水面知蜑死矣【`虞衡志`】蜑人濒海而居以舟为宅或编蓬水浒谓之水栏以捕鱼为业辨水色以知龙居故又曰龙人【`炎徼纪闻`】  

蜑有三取鱼者曰鱼蜑取蚝者曰蚝蜑取材者多曰木蜑其人皆目睛赤碧卉衣血食各相统率鱼蜑蚝蜑能入水伏二三日一谓之龙户一谓之昆仑奴【`臝虫録`】蜑人神宫画蛇以祭自云龙种浮家泛宅或往水浒或住水栏捕鱼而食不事耕种不与土人通婚能辨水色知龙所在自称龙神籍称龙户莫登庸其产也【`赤雅`】蜑民原皆东来水蜑散处于此以网鱼为活栖泊河下编竹为簰葺蓬为舍向犹二三十人今生聚渐多男妇约有百名口是可觇其安于乐土矣容固无卫所此类不入编户不入保甲止籍其名以其艇或供水路往返而官以租食之近多投于巨室巨室亦因而利焉第绣江驿裁革别无差船此等蜑艇时不可缺所司旣有意于士夫定分送之额则亦未可求多于若辈也而势家尤甚云【`容县志`】  

蜑人有五姓麦濮吴苏何古以南蛮为蛇种观蜑家神宫蛇像可见世世以舟为居无土著唯捕鱼装载以供食【`南宁府志`】  

马人  

马人其先中国士卒随马援南征覊留未归散处南海遂成部落人人深目豭喙以采藤捕蛎为业产与黎同者韩退之诗云衙时龙户集上日马人来人皆不识【`多`】强解之由今而观殆即此马人之类也【`四边録`】  

马人本林邑蛮相传随马援北道散处南海或曰卢循遗种也故又曰卢亭云【`炎徼纪闻`】  

卢亭人属胎生或曰卢循遗种也黄睛短髪出没海洋以鱼虾为食惟雄者后有小尾长寸余其牝牡则人也语侏不可辨蜑人谙其性得其小者肓之衣以树皮长令捕鱼采珠取瑚极便防其性专慤与山□等乃身腥秽不可近能伏水一二月正徳间香山渔者罾中曽获一人嘉靖间偹倭黒孟阳捕海冦得一于舟中呈解粤省因餐火食死焉识者谓为卢亭无乃鲛人之类也乎【`岭海异闻`】  

山子  

山子夷人散处横州震龙六磨诸山谷中无版籍定居惟斫山种畬镟木盆锅射兽而食之食尽又移一方男女皆徒跣妇女大髻重可数斤其夫妇欲行人道则就山中僻处先插青于路以断来者或悮入则弩射之其交类兽与人异【`南宁府志`】  

山子交媾媾精入地是生短狐善抚之能以夷人出没之情告也【`赤雅`】  

斑衣种女  

种女与山子同类垂手善舞蹋蹋歌短裙及膝坐则双膝齐跪执礼甚恭有盘古风刘禹锡蛮女钩辀音蛮衣斓斑布【`赤雅下同`】  

巴人  

懐逺石阵临溪隂风惨人犹闻鬼哭昔武侯立营于此夜令云枕石者去枕草者留中夜撤军枕石者不寐从孔明去枕草者熟睡遂留兹土遗种斯在尚能操巴音而歌乌乌  

飞头獠  

飞头獠头将飞先一日颈有痕匝如红缕及夜状如病头忽飞去须臾飞还其腹自实其觉如夣虽獠不知也余尝入石袍山涧中偶见二头一食蠏一食蚓见人惊起食蚓者尚衔蚓而飞蚓食尺许防耳习习如飞鸟之使翼也獠俗贱之不与婚娶欲绝其类余按占城有尸头蛮本妇人目无瞳子飞头食食童子粪粪尽童子辄死目益明堪与此獠为婚一笑  

鼻夷  

鼻夷獠族鼻如垂钩隅目好杀深明水脉采猿臂鳄牙为篴吹作龙声间出市盐与之酒鼻饮辄尽  

生丁白丁黑丁  

椎结斑衣儿时即烧铁石烙其跟蹠沁以蛇油重趼若鞹穿箐走棘履险若夷  

丁妇  

黔面绣额为花草蜻蛉蛾蜨之状嫁则荷伞悬屐以戒徒  

广西土官  

广西土官一百九十七思恩田州思明镇安知府四人思明结安下石西利州都结奉议思城上思龙英镇逺江州结伦思同果化都康茗盈万承全茗上下冻泗城太平向武南丹归顺安平万承忠州思陵龙州归徳那地东兰上隆知州三十三人左州同知一人罗白慿祥上林陀陵罗阳忻城知县六人上林县丞一人懐逺主簿一人桂平贵溪典史二人永平寨波罗里大洞三寨镇安平乡理源镇高井寨尖山镇周冲都乐垆古江口罗目镇慈乐寨东乡巡检十三人木盘浦镆鎁寨白石寨覃观旺思隆乡连城乡武罗乡武林乡辛安寨东禅镇那龙寨大约镇寨下市界牌镇安城镇归仁镇古眉寨羣峯寨白面寨迁隆寨西舍寨丽璧市桑江口古寨镇三畔镇三门滩镇大宁寨龙门寨靖寜乡宜良镇都博镇新兴镇归化镇吉清镇廖洞镇江口镇章骆镇安湘镇乐善镇莫离镇武阳镇中峝镇通道鎭清流镇思管镇鵞颈隘保江镇西峝镇浔江镇万石镇安永镇县廓镇清水镇李广镇思龙镇东江镇徳胜镇大曹镇思农镇北兰镇安化镇普义镇吉定镇归思鎭上堡镇金城镇方村防邨穷果两江口峰门寨南源寨常安镇龙平寨西岭寨镇峡寨白霞寨邉蓬寨信都乡沙田寨樊家寨白花洞口渠乐寨金城寨八尺寨那搂寨横山寨南乡南里乡大宣乡防演乡鵞颈镇都名镇丹阳镇周冲大宣乡靖宁乡大黄江口北山懐逺镇湘山渡副巡检一百二人嘉靖七年初设武靖知州一人田州吏目一人临时岩马甲大田子甲杨院思郎累彩怕河武龙拱甲床甲婪凤下隆县甲篆甲砦桑怕牙思幼周思恩白兴龙定罗定安古零旧城那马下旺都阳巡检二十八人改流官知州二人养利上石知县二人崇善永康【`郑晓吾学编`】  

洪武二年正月湖广行省臣言庆逺府地接八畨溪洞所辖南丹宜山等处宋元皆用其土酋为安抚使以统之天兵下广西安抚使莫天防首来欵附宜如宋元制録用以统其民上从之诏改庆逺府为庆逺南丹军民安抚司置安抚使同知副使经歴各一员以天护为同知王毅为副使【`典彚下同`】  

七月广西右江田州府土官岑伯颜来安府岑汉忠思明府黄忽都太平府黄英衍向武州黄世鉄龙州赵帖坚等各遣使奉贡方物诏以伯颜等各为本府知府世袭世鉄等各为本州知州皆世袭  

成化二年刑部主事冯俊上言臣生长广西深识夷情盖广西境内猺獞多居民少洪武间设立田州泗城等府州选用土官世相统摄遇警悉听调用使之懐徳畏威其余种类令流官兼管是以反侧靡常近年益甚今总兵赵辅等奉命往征贼平之后恐有遗孽逺遁宜遣官招抚或委附近土官管束或别立司府推选其类为众所信服者授以世袭长官治之事下兵部议令赵辅韩雍等平贼之后斟酌举行【`典彚`】  

嘉靖二十七年十二月诏向武州土官男黄仲金那地州土官男罗廷凤泗城州土官男岑施各就本处袭防免赴京师以其尝听调有劳也【`同上`】  

左右江土官自唐已来有之有侬氏四道黄氏四道武侯延众等四镇大者为州小者为县又小者为洞宋开拓寖广州县洞五十余所多从国姓赵其官有知州权州监州知县知洞同发遣权发遣之属谓之主户民谓之提陀华言百姓也其所掠得婢仆谓之家奴亦曰家丁民之强壮者曰田子田丁亦曰马前牌总谓之洞丁妻曰媚娘虽曰覊縻然租税不供文告不行其人民土物非中国有也国朝仍其旧土稍加易置世官之下铨一二流官佐之畔逆削絶者始郡县其地每三年一进贡马匹方物然皆纳价直而已有事则调发其兵量给行粮事定论功赉以文镪重者锡冠裳加品级其兵精者为内甲华言亲丁也今侬姓绝无惟都结州姓农传云智高叛后更易而黄姓尚多如思明府思江向武归徳思同思明六州上林陀陵罗阳三县皆是也赵姓则果化思城上下冻镇逺龙州岑姓则镇安归顺田州恩城泗城武靖利州莫姓则南丹韦姓则东兰忻城罗姓则那地冯姓则都康佶伦许姓则下雷万承李姓则太平安平全茗茗盈龙英凭祥张姓则结安闭姓则下石西梁姓则罗白其故绝更禅不可知然多山东青州人未知其所从来也【`百粤风土记`】  

诸土司惟田州泗城最强南丹次之田州临大江地势平衍沃野方数百里精兵万人一呼即应土酋桀骜反侧时与诸土司为难故未暇窥我内地泗城方千余里兵倍田州散居岩洞石城险绝芭蕉关尤峻而固南丹差小而兵悍劲敢死诸司惮之二酋忠顺不贰次则东兰那地皆有精兵其他微小朝贡不绝非借中国威令无以自存【`同上`】  

土官瓦氏  

田州女土官瓦氏嘉靖十四年调之征倭至苏州索有司捕蛇为军中食败倭于王江泾时人语云花瓦家能杀倭腊而啖之有如蛇  

嘉靖甲寅倭冦吴中广西女土官瓦氏率万人来援泊胥关月余驭众有法度约所部不犯民间一粒军门下檄辄亲视居亭民诉部夷夺酒脯者立捕杀之食尚在咽下其出军帜分五色以别行伍头裹方素无他色者或问瓦云身是孟获裔孙感武侯七赦恩诫子孙世世戴缟以识不忘耳【`董斯张吹景集`】  

土兵  

粤西左江兵不可用可调惟右江土官喜于见调兵人日米一升计价月可一钱俱为土官所得兵自赍粮且献名倍役数以规粮给【`见闻杂记`】  

粤右狼兵鸷悍天下称最然多非真狼真狼必土官亲行部署才出旧制调征狼兵所经过处不许入城葢其性贪淫离家逺出罕御酒肉不获纵货色之欲含怨懐恨惟劫于其主之威而已在有司善遇之不则剽掠之性一动不可复制矣【`峤南琐记`】  

诸土司兵曰狼兵皆骁勇善战而内甲尤劲非土官亲帅之则内甲不出徃嵗征倭平大藤诸贼及皮林崖黎皆用之然骄蹇无纪律往徃取败所过剽掠不可禁止华林峝贼反檄田州兵勦之路人謡云华林贼来亦得土兵来死不测然中国之善用狼兵者不独以其勇也汉兵行有安家行粮而土兵止给行粮省费一倍每兵一日仅白金一分二厘耳所谓惜小费而忘大害者也近日援黔援山海俱有调狼兵之议然土司桀骜视昔百倍见安奢之变有轻中国心我能必制其命乎中途反噬悔之何及当事者宜熟思之也【`百粤风土记`】  

戍兵  

永乐初调湖广贵州军征广西蛮遂留戍其地后贵州军以征麓川撤囬独留楚军万人分戍桂林栁州平乐诸州邑有万户及禆将统之阅嵗践更然水土不习多至病死间迯亡不赴者法不能尽绳也其戍守梧州则粤东军原以万数今减为三千云【`百粤风土记`】  

土司兵故精劲每遇警辄征召大者数千计小者百计行之既久兵日骄恣民且苦兵总督尚书王守仁以征召频数人不堪命因议更畨戍守之法省戍者三千戍梧者四千戍栁者二百地方小警以戍兵扑灭鱼书不烦而足禆缓急其制良善然穷年外处月饷无几武夫悍卒多不乐役第以老充数到伍以后濳归相续名存实亡警报一闻又不得不议徴兵矣万厯十六年督府刘继文以地方宁谧议减戍卒之数但兵额既减而虚名如故也然土兵入内地窥我虚实且易搆鬭故不至者亦不取盈云【`同上`】  

达目  

洪武中分置故元降将纳克楚诸王噶尔萨及其官属于闽广广西自是有达目正间哈密之役土鲁畨使臣发广西安插收入桂林中右二卫而近有口外归降者资遣而来防谓之达目今桂林达官指挥千户百户总旗达军达目共一百八十六名梧州达舍二十名初但食以禄粮自广东黄萧养之乱奏准随征其后一槩差调习骑射敢勇耐劳行阵间颇得其力【`百粤风土记`】  

土官朝贡例  

明洪武间例土官三年朝觐进贡一次布政司给文起送限本年十二月终到京贡物不等  

广西与云贵同  

马　犀角　孔雀尾　象牙　象钩　象鞍　象脚盘　蚺蛇胆　金银器皿　青红寳石　玉石　围帐　金戎索　各色绒线　各色手巾布　花藤席降香　黄蜡　梹榔  

随地所有不拘例  

嘉靖元年议入贡马匹就彼变卖银两贮库降香黄蜡茶叶等物要重五十五斤为一杠每杠赏濶生绢二匹照杠逓加  

土官承袭例  

明洪武二十六年例广西土官承袭务要验封司委官体勘别无争袭之人明白取具宗支图本并官吏人等结状呈部具奏照例承袭正徳初令极邉有警地方暂免赴京余各照旧【`通志下同`】  

嘉靖七年例土官病故其应袭儿男查勘无碍止令以官男孙名色就彼袭防权管地方俟着有功劳然后授以冠帯俟功劳再着然后授署职俟功劳屡着然后实授本职  

嘉靖九年土官衙门造册将见在子孙尽数开报某人年若干嵗系某氏生应该承袭某人年若干嵗某氏生系以次土舍未生子者有子造报愿报弟侄若女者听布政司送吏兵二部查照  

嘉靖二十八年例应袭土舍曾经调遣効有功劳者暂免赴京就彼冠帯署印管束部民待后功劳显著方许实授  

万厯二十年三院防议土舍初袭照旧小防管事三年后若守法奉公兵粮完足者给冠帯至六年九年劳绩愈彰渐次议加署职实授如有恣肆不检雠邻搆兵及钱粮兵马负欠逾期追夺示罚仍置立宗枝文簿印贮辖属该道遇土官嫡妻生子限一月内具报该府报道塡注用为日后勘袭左券以杜争端  

万厯二十二年例土官土舍与民间子弟不同一经援纳假借大交结生事麋扰地方深为未便通行广西抚按衙门一体禁革  

万厯二十四年例凡有土官土舍告加纳级等项一体严行禁革施行  

按土官初隶吏部验封司洪武三十年凡掌土兵者改隶兵部其袭防关武选司大抵与验封不异洪武中土官无子弟其壻与妻皆得袭永乐中袭替人文出十年者亦听然皆万里赴阙或献马方物请命最谨天顺八年上两京徽号诏许土官缴呈勘奏即与冠裳于是介使未将威福自恣虽托覊縻之名竟开骄悍之渐成化十五年又有纳谷偹赈之令则经制日卑规取愈陋孝宗末年发愤厘革至正徳旋复隳废嘉靖九年始曲为条约稍复祖宗之旧今攷府州县正贰幕属巡检驿传凡三百六十隶验封宣慰宣抚招讨安抚长官凡一百三十二隶武选验封者皆领于布政司武选所隶或领于都司文武相维机权攸寓细大相关掌股易运数年来镇抚巡部诸臣建白日烦纷更已甚矣【`典彚`】  

上司衔  

凡土司官有武衔者宣慰使同知安抚司正长官副长官土千户百户之类是也有文衔者土府同知通判推官土州同土县丞主簿巡检之类是也长官司有属宣慰司者有属府州县者有属卫者武衔土官与属宣慰长官专用目把汉把蛮而蛮者也文衔土官与属府州长官事统于郡守州守县令蛮而汉者也属卫长官与卫官世姻而势难钳制不蛮不汉者也【`朱国祯涌幢小品`】  

土司世胄  

土司惟诸岑最强胄出岑彭画像云防精应列宿布星祭神威拟王者其女珠衣雀扇火齐金镫乍见讶为仙者【`赤雅下同`】  

岑家兵略  

岑氏家法七人为伍每伍自相为命四人专主击刺三人专主割首所获首级七人共之割首之人虽有照获主击刺者之责但能奋杀向前不必武艺绝伦也  

法制  

土司法极严肃鞭笞杀戮其人死无二心民怯于私愤勇于公鬭似秦严刑峻法嫺于文词似郑商贩入其境以二枪交植境上曰关税未输而越关者许射之既输暮行露宿货物狼籍无敢睨者  

攻掠  

凡有攻掠祷鬼誓众乃推渠长峝官把酒赐绿熊练镼锦雉氀毼录熊辟尘锦雉善鬭欲其绝尘而鬭也练镼臂衣也氀毼战服也  

云亸君兵法【`峤南琐记东兰那地南丹三州狼兵部署之法与此同`】  

云亸娘相思寨兵能以少击众部署之法将千人者得以军令临百人之将将百人者得以军令临十人之将一人赴敌则左右大呼夹击一伍争救之一人战没左右不夹击立斩一伍之众皆论罪及截耳一伍赴敌则左右呼而夹击一队争救之一伍战没左右伍不夹击者即斩一队之众皆论罪及截耳不如令者斩退缩者斩走者斩言惑众者斩敌人冲而乱者斩敌以金帛遗地拾者斩其功赏之法战没者临阵跃马前鬬因而破敌虽不获级而能夺敌之气者受上赏斩级者论首卤斩级而冠同伍者辄以其伍属之  

亸娘盛饰  

猺女握兵符者得冠偏之玉披紫凤之裘曵蝶绡佩文犀之印望之若神人矣何谓偏中以暖玉琢防凤头握髪盘之北齐服礼志八品女冠偏结与此略同凤裘白州绿含凤毛所织色久鲜服之辟寒蝶绡氷蚕所珥织作蝶纹轻逾火浣服之辟暑谚曰凤裘无冬蜨绡无夏□雪无前亸云无价□雪骏马名也  

四姓髻鬟  

髻有芙蓉有望仙有懐人有防蛇有孤凤有浓春有散夏有懊侬有万叠愁有急手妆其下者有推结有垂鞭有盘蛇有鹿角豪家髻鬟稍不称者羣笑之目为丁妆锦有鵞头锦花蕊锦蛇濡锦以蛇膏泽之辟毒雾入水不濡亦名龙油锦簇蝶锦以熟金为之古诗惆怅金泥簇蜨裙春来犹得伴行云  

猺人祀典  

猺古八蛮之种五溪以南穷极岭海迤巴蜀蓝胡槃侯四姓槃姓居多皆高辛狗王之后以犬戎竒功尚帝少主封于南山系落繁衍时节祀之刘禹锡时节祀槃瓠是也其乐五合其旗五方其衣五彩是谓五参奏乐则男左女右铙鼓胡卢忽笙雷响瓠云阳祭毕合乐男女跳跃击云阳为节以定婚媾侧具大木槽扣槽羣号先献人头一枚名吴将军首级余观祭时以桄榔麫为之时无罪人故耳设首羣乐毕作然后用熊罴虎豹呦鹿飞鸟溪毛各为九坛分为七献七九六十三取斗数也七献既陈焚燎节乐择其女之姱丽防巧者劝客极其绸缪而后已十月祭多贝大王男女连袂而舞谓之蹋猺  

## 粤西丛载卷二十五  

桂林府通判汪森编  

歴代驭蛮【`采学海通志`】  

周安王十五年呉起相楚悼王南并蛮越遂有洞庭苍梧  

秦始皇帝二十五年王翦略定越地  

三十三年遣任嚣赵佗击南越平之置南海桂林象郡汉武帝元鼎五年秋遣伏波将军路博徳帅师击南越克之置珠崖南海苍梧欝林交阯等九郡  

光武建武十七年遣伏波将军马援征交阯平之安帝元初三年苍梧蛮夷反遂招诱欝林合浦蛮汉数千人攻苍梧郡太后遣侍御史任逴奉诏赦之贼皆降散  

顺帝永和中侍御史贾昌朝与州郡讨区怜等不克帝召百官议之  

桓帝延熹五年长沙零陵贼入桂阳苍梧南海交阯刺史及苍梧太守望风逃犇遣御史中丞盛修督州郡募兵讨之不能克【`资治通鉴`】  

延熹三年蛮夷相聚与居风县人朱达等攻杀县令以夏方为交阯刺史防之  

灵帝建宁三年乌浒人众乱犷悍难制时欝林太守谷永以恩信招降十余万内属皆授以冠帯开置七县光和元年春合浦交阯乌浒蛮叛攻掠郡县四年夏刺史朱儁破之  

三年秋七月苍梧桂阳贼起零陵杨璇讨平之  

三国呉赤乌十一年苍梧贼乱交州刺史陆彻平之冬十月魏交州太守杨稷表毛炅为欝林郡太守建衡二年呉苍梧太守陶璜破交州执晋守将杨稷毛炅三年以陶璜为交州牧攻降夷獠  

梁中大通三年乐山侯正则先有罪徙欝林招诱亡命欲攻番禺广州刺史元仲景讨斩之【`资治通鉴`】  

隋开皇十七年桂州俚帅李光仕作乱帝遣上柱国王世积发岭北兵与前桂州总管周法尚发岭南兵讨之俱防于尹州以令狐熈为桂州总管降之  

是年秋七月桂州人李世贤反上议讨之诸将数人请行上不许顾右武侯大将军虞庆则曰位居宰相爵乃上公国家有贼遂无行意何也庆则拜谢恐惧乃以庆则为桂州道行军总管讨平之【`资治通鉴`】  

唐高祖武徳初萧铣未平以李靖为大将帅巴蜀之师讨之靖驻师富川之长摽岭号令严肃秋毫无犯铣平以靖为岭南抚慰大使今富川庙祀不绝  

三年左衞大将军冯盎击破苍梧诸郡据之五年冯盎等来防初李靖以功检校荆州刺史乃度岭至桂州分道招慰盎承李靖檄以所部来谒以其地为高罗春白等八州岭南悉平  

是年南平獠渠帅眞以宁越欝林地防自是交爱数州始通  

太宗贞观元年岭南酋长冯盎等迭相攻击遣员外散骑侍郎李公淹持节谕之初盎与诸酋长谈殿等迭相攻击久未入朝诸州皆奏盎反上欲发兵讨之魏征谏曰岭南瘴疠险逺不可以宿大兵且告者已数年而盎兵未尝出境此不反明矣若遣信臣示以至诚可不烦兵而服上乃遣李公淹持节慰谕盎遣其子智戴随使入朝上曰魏征一言胜十万之师不可不赏乃赐绢五百匹  

七年玉洞獠反以右屯卫大将军张士贵为龚州道行军总管平之  

十二年钧州獠叛桂州都督张寳徳讨平之  

髙宗永徽二年窦义二州蛮冦邉桂州都督刘伯英败之  

龙朔三年栁州蛮叛冀州都督刘伯英以岭南兵伐之仪凤中南蛮反令裴懐古驰驿往懐辑之懐古既至申明诛赏归者日以千计俄缚首恶遂定南方蛮夷立石着功后始安贼欧阳倩聚众数万摽掠州县以懐古为桂林都督招讨使懐古躬至壁抚谕倩等大喜悉归所掠请防虽诸洞素翻覆者亦牵连报附岭外以平唐延载元年岭南獠反以容州都督张遇为桂永等州经畧大使以讨之【`资治通鉴`】  

肃宗至徳初西原黄橙等峝蛮叛僭号为王乾元初始遣使讨防之  

乾元初夷酋梁崇牵等合兵内寇桂管经畧使邢济击平之  

代宗广徳二年梁崇牵等据容州经略使王翃募兵击平之  

徳宗贞元十年西原黄峝首领黄少卿攻邕管以唐州刺史阳旻为容管招讨经畧使讨平之先是邕管经略使孙公请发兵讨少卿徳宗不许命中人招谕不从俄陷钦横浔贵四州少卿子昌沔趫勇前后陷十三州气势益振阳旻引师掩贼一日六七战皆破之侵地悉复  

河间王孝恭迁襄州道行防左仆射遣使绥辑岭表诸州时岭表未平孝恭分遣使绥辑安慰其欵附者四十九州  

汉阳郡王环代孝恭为荆州都督遣使慰谕岭外酋豪时岭外酋豪数相攻击环遣使谕以威徳酋豪皆如约不敢乱  

宪宗元和十一年黄少卿复屠岩州桂管观察使裴行立请讨之  

是年黄少卿复攻钦横二州邕管经略使韦悦破之穆宗长庆四年少卿酋领黄昌瓘遣其党陈少竒等归欵经略使闻于朝纳之是时侬氏黄氏与韦氏周氏并为西原部酋领而侬黄最强盛得邕管经略使徐申厚抚之黄氏纳质而入三部二十九州蛮皆定  

敬宗寳厯元年黄少卿与其弟少髙归欵初少卿攻陷州郡为招讨使阳旻所破元和初邕州又擒其别将黄承庆至是少卿始防乃拜为归顺州刺史少高为賔州刺史  

文宗太和间经畧使董昌龄遣子兰讨平侬黄峝夷时种党诸蛮帖然畏服有违命者必严罚之  

唐咸通元年秋七月南诏攻邕州陷之先是广桂容三道共发兵三千人戍邕州三年一代经略使段文楚请以三道衣粮自募土军以代之朝廷许之所募才得五百许人文楚入为金吾将军经略使李防利其阙额衣粮以自入悉罢遣三道戍卒止以所募兵守左右江比旧十减七八故蛮人乗虚入寇时蒙已卒经略使李源至镇才十日无兵以御之城陷源与监军脱身奔蛮州二十余日蛮去乃还源坐贬建州司户文楚时为殿中监复以为邕管经略使至镇城邑居人什不存一【`资治通鉴`】  

咸通间员州黄峝首领侬金勒等自相攻杀邕管节度使辛谠遣人谕觧之  

干符六年桂阳贼陈彦谦陷栁州杀刺史董岳【`资治通鉴`】昭宗大顺二年环林贼叛据宜州蘓仕评入援平之是年宜之环林等州贼叛据其城贼立伪元帅发号令官军迯匿殆尽仕评栁州亚将开游弈院于柳闻变发兵从间道出一枝自洛黄东来一枝取道罗城一枝从迁江入贼腹背受敌斩获无算余党尽皆觧去宜州复平宋太祖开寳三年南汉刘鋹据岭南赋敛繁重作刀山剑树之刑太祖叹曰吾当救此一方民以潘美为桂州行营都部署伐之鋹遣龚澄枢来逆宋师至富川克之明年克贺州又攻昭桂下之  

五年邕州獠人作乱广州行营都监朱宪大破之于容州  

七年南丹州酋帅莫洪胭遣使陈绍规奉表求内附九年南丹州酋帅莫洪胭来贡求赐牌印诏刻印以给之太宗太平兴国二年命邕州广源州酋长坦坦绰侬民富为检校司空御史大夫上柱国  

五年南丹州酋帅贡银百两以贺太平自洪胭领州十余年每嵗输白金百两  

雍熈四年南丹州土人莫淮阆作乱诏服之淮阆莫洪胭族人知寳隆镇有牛为宜州牙校周承鉴所得淮阆遣人取之不还淮阆怒领乡兵劫取承鉴家赀诱羣蛮为寇使供奉官王承绪发诸州兵进讨兵未至悉已遁归以诏谕之不复为寇  

六年抚水蛮数寇邉境取民口畜产下诏书招安之淳化元年南丹州土官莫洪皓遣其子淮通来贡洪皓袭兄洪胭职称刺史遣淮通来贡银盌二十铜鼓三面铜印一钮旗一帖绣真珠红罗襦一帝防优诏赐防百匹还其襦  

是年莫洪皓引兵攻弟下诏戒之洪皓袭兄洪胭职专地利不修常贡其弟洪沅忿之挈妻子来奔宜州洪皓怒其背已数引兵攻之洪沅与二男并牙将一人乗传诣阙诉其事请发兵致讨上以蛮夷之俗覊縻而已不欲为之兴师报怨沅先自称南丹州副使以为邵州团练使给田十顷下诏戒勅洪皓  

真宗咸平四年抚水蛮又为寇宜州守将擒其党送阙下赐锦袍冠带银防戒朂遣之  

景徳元年西南牂牁诸国遣使奉贡诏广南西路发兵援之时诏西南牂牁诸国进奉使亲至朝廷者发兵援之又矜其道逺人马多毙因诏宜州自今可就赐恩物二年贼掠容州苍梧陈坦然谕退之  

三年抚水酋防填以其部蛮侵邉诣宜州自陈愿朝贡谢罪诏守臣谕以尽还所掠民赀畜乃从其请  

四年诏约勒宜州乱军时宜州军乱朝廷恐宜融溪峝因缘侵扰因降诏约勒酋领皆奉诏部分种族无敢辄动  

大中祥符六年抚水州酋指挥防坦挈族来归徙于桂州  

是年诏以归化州酋防只补肚密州别驾兼海州都押牙防只乃殿直肚之子先尝告贼署为昭州押牙因诏补以前任赋以官田  

九年诏南丹州莫淮辿约勒谿峝勿从诱脇时抚水州蛮叛恐诱脇谿峝因诏莫淮辿约勒之及抚水州蛮平辿等并以劳进秩初宜州言淮辿颇集诸蛮阻富仁监道路帝察知淮辿无侵扰状遣使犒谕抚劳之  

是年抚水州蛮数寇诏从曹克明俞献可便宜掩击大败之酋帅防承贵等面缚诣军门俯首谢罪诏令弗杀承贵因请改州县名自是不复为患  

仁宗景祐三年南丹州莫淮防挈族来归命为湖南州团练副使刺州  

四年安化州蛮冦宜融州诏广西钤辖讨之  

庆元元年安化州蛮宼融宜州诏发澧潭二州戍兵合数千人往击之贼势方炽至杀运粮官吏复诏促兵讨之乃平  

庆厯四年宜州蛮区希范谋叛诏购讨平之  

庆厯间安化州蛮攻杀将吏所部卒惧诛谋欲叛徐的谕降之  

皇祐元年侬智高谋叛命狄青为宣抚使率诸将讨平之  

是时宜州所镇宁州蛮酋莫陵等七百人内寇遣西京作防使郭志高閤门祗梁诏熙往讨未至而陵等诣桂宜州巡检李仲政请降广西转运使不俟诏贷其罪诏劾之已而释之  

是时枢密副使王尧臣请析广西宜容邕州为三路以融栁象宜州白高窦雷代欝仪藤梧龚琼容州钦賔亷横浔贵邕州遇蛮入寇三路防支郡兵掩击令经略安抚使守贵州以统治焉益募澄海忠敢士军分屯运全永道三州米以饷之罢遣北兵逺戍时狄青经制岭南诏青审议以为便  

至和二年安化州入贡诏以知州防全会为三班奉职又以监州姚全料为借职  

是时融州属蛮大丘峝酋领杨光朝内附又有杨克端等一百三人来归  

嘉祐六年安化州来贡自来贡后月赴宜州参谒及贡巨板每嵗州四犒赏三嵗聴输所贡兵械于思立砦以其直偿之逓以官资迁补  

英宗治平三年左右两江凡四十五谿峝知州将各籍其壮丁聴广南西路安抚司调集以备缓急  

神宗熙宁三年猺贼杀人南丹酋长莫世忍执以献授检校礼部尚书  

五年章惇遣乔执中知全州将往而大田三砦蛮犯境又飞山之蛮近在全州之西执中至全州大田诸蛮纳欵于是遂檄谕开梅山蛮猺争辟道路以待  

九年春正月交阯陷邕州知州蘓缄死之先是交阯讥青苗法大举入冦邉城王安石闻钦亷陷已不悦以赵卨为安南招讨使宦者李宪副之交人复入寇邕州蘓缄悉力拒守外援不至城遂陷缄杀其家三十六人因自焚死城中人感缄之义无一人从贼者于是交人尽屠其民五万八千余口二月召李宪还以郭逵为安南招讨使赵卨副之帅师讨交阯诏占城占腊合击之十二月郭逵败交阯于富良江悉复之  

元丰三年南丹州莫世忍入贡其印以西南诸道武盛军徳政官家明天国王为文诏以南丹州印赐之令毁其印  

六年莫世忍以大军讨安化州蛮因献弓矢自言世世为外臣脩贡不懈迁检校户部尚书给铜牌旗号官其子侄九人  

哲宗元祐初诏悉废所置郡时传尧俞言置沅诚二州以来费巨万计公私骚然朝廷方务休息痛惩邀功生事者广西张整融州温嵩皆置之罪诏谕湖南北及广西路悉废所置郡  

徽宗崇宁二年安化州酋防光有复啸聚为寇经略司遣将官黄忱等击却之  

冬十二月融州酋杨晟天等内附  

三年十二月广西黎峝酋杨晟免等内附  

五年十二月广西黎峝酋韦晏閙等内附  

防令广西招纳左右江四百五十余峝  

大观二年安化州以户口来附是年安化州以三州一镇户口六万一千来附上诏以知融州程邻往黔南路抚谕官吏推恩有差  

钦宗靖康中贼曹成据道贺二州以岳飞为荆湖东路都总管讨平之  

高宗绍兴元年诏议处置诸州隘砦时监察御史明槖言湖南邉郡及二广之地旧置谿峝归明官比年寝广宜令二广湖南帅臣处置适宜无启邉祸诏下其议三年以南丹州酋长莫公晟为都巡检使初公晟攻围观州焚寳积监宰臣朱胜非奏此皆崇观宣和以来所开新边往往弃而不守帅臣监司屡言观州为控扼之地不宜弃帝曰前日用事之臣贪功生事公为欺罔其实劳民费财使逺俗不安也广西经畧安抚使刘彦适又言公晟自添差路分钤辖逃去后未曽差官乞先与一职名欲于遥郡下添入知南丹州兼谿峝都巡检使提举盗贼公事旧赐南丹州刺史印令依旧行使从之而公晟未出受命  

四年诏罢广南西路平观二州时明槖言平观二州宜罢枢宻院亦上言广西沿邉堡砦昨因边臣希赏改建州城侵扰蛮夷大开邉衅地属徼外租赋亦无所出而支费烦冗郡民不堪其敝遂皆废罢唯平观二州以帅臣所请故存今观明槖所奏利害之实昭然可见缘帅臣又称公晟于南丹观州寳积监境上不时窃发若废二州恐于缘邉事宜有所未尽诏令广南西路帅漕宪司共条具利害以闻既而诸司交言平观二州困敝已甚有害无益请复祖宗旧制为便诏从其言  

八年命广西漕臣仍复馈运靖州是年帝问左右曰靖州湖北今闻仰给广西何也赵雄对曰靖州本谿峝神宗时剏为城州元祐间废防复为军徽宗朝始改靖州与桂府为邻故令广西给其金谷之费近嵗漕司匮乏乃责办诸州以故不能如约宜复旧制俾广西漕臣如期馈运靖州屯戍官兵聴守臣节制于事为便帝从之  

十年四月全州建议立屯防闲谿峝山径其议云本州宻迩谿峝邉民本非奸恶其始朝廷禁法非不严宻监司州郡非不奉行特以平居失于防闲故驯致其乱又兼溪谷山径非止一途如静江永安之大通墟武冈军之新宁盆溪及八十里山永州之东安皆可以径达谿峝其地绵亘郡邑非一州得专约束故游民恶少之弃本者商旅之避征税者盗贼之亡命者往往由之以入萃为渊薮交相鼔扇深为邉患为今计者宜徙闲地巡检兵及分遣士卒屯诸谿谷山径间俾湖南北广西帅宪总其役庶防事权有所归而号令可行也  

十五年诏禁骚扰谿峝猺人知全州高楫言猺人今皆微弱不敢先侵省地砦官每纵人深入掠其财物遂致乗间窃发宜诏禁谿峝接壤州郡毋扰猺人庻使邉民安业以广陛下柔逺好生之徳帝纳其言诏守臣一遵成法务在抚绥  

二十四年南丹州酋长莫公晟贡马率诸蛮来归初公晟以王祖道开边激叛几二十年至是始纳欵帝谕辅臣曰得南丹非为广地也但猺人不叛百姓安业为可嘉尔是年以莫延沈袭公晟职广西经略安抚使吕愿中谕降诸蛮三十一种得州二十七县一百三十五砦四十峝一百七十九及一镇三十二团皆为覊縻州县是时安化州酋防全劔等八百人刼义宁砦火其屋宇广西帅臣遣县砦将佐发兵讨平之  

孝宗乾道四年二月诏湖南北四川二广州军应有谿峝处务先恩信绥懐毋弛防闲毋袭科扰毋频攻而启衅委各路帅臣监司常加觉察  

是月诏禁民獠交通沿邉奸人毋越逸谿峝诱致蛮獠侵内地违者论如律其不能防闲致越逸者亦罪之九年广西帅范成大谕降诸猺  

淳熙元年南丹为永乐州所攻使来告急广西帅臣将领陈泰权天河县主簿徐弥高谕和之  

六年夏六月陆川贼李接攻陷欝林博白等州县围容州不克守臣李端卿弃城走  

七年营欝林州城陆川贼入据州治后援兵自雷州至贼退走  

十一年勅漕帅以时给溪峝盐钱初知宜州马宁祖不支思立砦盐钱执议以为前守所积逋止给钱一月不能遍及蛮部权思立砦将领杨良臣复镇抚乖方遂致激变安化蛮蒙光渐等作乱诏罢良臣贬宁祖秩而有是勅  

是时安化州蛮蒙光渐率众剽掠犯宜州思立砦广西兵马钤辖沙世坚出兵讨之初世坚言官军与猺人兵器利钝不同宜勅沿邉军州多置强弩毒矢以惧猺人从之时马宁祖杨良臣激变光渐等因命世坚讨之十二年广西漕臣禁民私贩盐利通夷时漕臣胡廷直议谓邕州之左江永平太平等砦在祖宗时以其与交阯邻壌实南邉藩篱重地故置其州州籍其丁壮以备一旦之用规模宏逺矣比年邉民率通交阯以其地所产盐杂官盐货之及减易马盐以易货忽而不防恐生邉衅所宜禁戢既而诸司上言经略司初凖朝防置马盐仓贮盐以易马歳给江上诸军及御前进用银绵悉与蛮夷互市其永平砦所易交阯盐货居民食皆旧制也况边民素与蛮夷私相贸易官不能制今一切禁绝非唯左右居民乏盐而蛮情之叵测恐致乖异乃牒邕民禁民毋私贩交阯盐以妨钞法  

宁宗庆元四年蒙峝蛮袁康等为乱广西帅司招降之嘉定三年章戡议请增置雄邉军人知静江府章戡议请广西所部二十五处三方临谿峝与蛮猺黎蜑杂处跳梁负固无时无之西南最为重地邕钦之外覊縻州七十有二地里绵邈镇戍非一请増置雄边军二百人及调宪司甲军二百隶帅府初安平州李宻侵邻峝劫掠邉民并取古甑峝以其幼子变姓名为赵懐徳知峝事戡谕邕守推古甑一人主之  

十一年诏増筑城堡练习民兵以息邉患是年臣僚复上言庆厯间张方平尝以为朝廷每备西北殊不知猺獞冲突岭外南邻交阯势须经营唐时西备吐蕃其后安南冦邉旋致厐勋之祸国朝每忧契丹元昊而侬智高陷邕州南徼骚动天子为之旰食岂细故哉臣等比见淮甸间版筑荐兴更戍日益而广南城隍摧圮不葺戍兵逃亡殆尽春秋教阅郡无百人虽有乡兵义丁之名实不足用缓急岂能集事宜于岭南要地增筑城堡籍其民兵歳时练习定赏罚格以示惩劝如此则号令严明守御完固民习战鬭可息猺蛮侵掠之患诏从之度宗咸淳二年叛贼杨先攻陷容州知州赵若诜死之元世祖至元十四年南丹牧莫秀太内附时阿尔哈雅率兵取静江分遣万户托欢布哈徇庆逺下之秀太纳欵  

四月特磨道将军将农士贵知安平州李维屏知安州岑从毅等以所属州县谿洞一百四十七户二十五万六千来附  

至元二十一年二月壬辰邕州賔州民黄大成等叛梧州韶州衡州相连而起湖南宣慰使色勒敏将兵讨之【`资治通鉴`】  

成宗元贞二年二月广西贼陈飞雷通蓝青谢发宼昭梧藤容等州湖广左丞巴特玛新击平之【`资治通鉴`】  

大徳间两江岑雄与黄圣许等雠杀扰邉出榜招谕之时二族屡相雠杀湖广行省司郎中谢譲谓此曹但可懐柔不宜力竞寛法覊縻俾不致跳梁可也若舍中国有用之民争炎荒不毛之地非长防也因榜谕以安之仁宗延祐元年秋八寨猺寇横州  

四年九月两江龙州万户赵清臣太平路总管李兴隆率土官黄法扶何凯并以方物来贡  

英宗至治二年十二月两江来安路总管岑世兴遣其弟世元入贡  

晋王泰定二年六月广西诸猺叛命湖广行省左丞竒珠兵部尚书李大成将兵二万二千讨之时桂林栁州属湖广故令湖广行省讨之  

七月静江猺为寇遣广西宣慰使发兵捕之  

十月广西猺潘见宼栁州命湖广行省左丞竒珠捕讨之是时广西宣慰使捕获猺酋潘寳下狱其弟潘见遂冦栁州故仍命湖广行省讨之  

是月广西猺酋何童降请防邉自效从之  

三年二月广西全茗州土兵许文杰率诸猺以寇茗盈州杀知州事李徳卿等命湖广行省督兵捕之  

四月镇安路总管岑修广为弟修仁所攻来告命湖广行省辩治之  

五月来安路岑世兴及镇安路岑修文率山獠角蛮六万余人为寇命湖广云南行省招谕之  

八月太平路总管郭扶奉方物来献  

十二月右江诸寨土官岑世忠等奉方物来献  

是时两江黄圣许与岑雄二族雠杀元城高昉为湖广行省平章请诏谕之是时黄圣许岑雄二族又相雠杀元城高昉谓遐荒之人抚则治扰则乱请部使者诏谕之果相率效顺  

致和二年十二月两江来安路总管岑世兴作乱遣兵讨之  

文宗天厯二年二月广西思明路军民总管黄克顺奉方物来献  

八月广西思明州土官黄宗永遣其子奉方物虎豹来献  

至顺元年闰七月广西猺于国安率众一千五百人寇修仁荔浦等县命广西元帅府发兵捕之贼皆溃走生擒国安  

十月广西猺寇横州及永淳县勅广西元帅府率兵捕之  

十一月诏促官军进勦猺贼时猺贼叛官军进稽迟广西亷访司言今讨叛猺各行省官将兵二万人皆屯驻静江迁延不进旷日持久恐失事机诏遣使趣之至二年四月猺贼悉平  

顺帝元统二年二月广西猺冦邉杀官吏陷贺州大掠富川又攻恭城平乐命广西宣慰使都元帅章巴延为镇国上将军统河南江浙江西湖广诸军及八畨义从军讨平之  

后至元初庆逺南丹等处谿峝安抚司莫忠赦党贼残民平章特黙齐讨之时忠赦弟莫八等率其党以叛道路不通至正初巴延与省臣议遣使招谕莫忠赦之子莫镇南弟忠动莫七莫八莫十等来降闻于朝皆命之以官  

至正十二年两江峝贼黄圣许等攻掠永淳县于是迁县治于三州村  

二十八年二月南丹州莫国麟入觐上授国麟以安抚使三珠虎符  

二十九年闰六月土官黄圣许叛诏讨之初邕州上思州土官黄圣许拥众二万结交阯为援冦陷忠州江州及华阳诸县诏遣右丞程鹏飞讨之圣许败走入交阯九月中书省请设管军民司官时中书省臣言茆鸡十围安化等来附峝蛮凡八万宜设管军民司以其土人防意防世莫仲文为长官以吕天祐塔布岱为达噜噶齐  

## 粤西丛载卷二十六  

桂林府通判汪森编  

明朝驭蛮【`采学海通志`】  

明太祖洪武元年秋七月乙巳广西左江太平府土官黄英衍右江田州府土官岑伯颜等遣使赍印章诣平章杨璟军门降思明路土官黄忽都亦赍印章诣军门纳欵受约束以归  

冬十一月丙午遣中书照磨兰以权赍诏谕广西左右两江谿峝官民  

二年七月中书省臣言广西诸洞虽平宜迁其人内地可无邉患上曰溪洞猺獠杂处其人不知理义顺之则服逆之则变未可轻动惟以兵分守要害以镇服之俾日渐教化则自不为非数年之后皆为良民何必迁也三年八月湖广行省平章杨璟等还自广西入见上问两江黄岑二氏所辖情形璟言蛮獠之人性习顽犷散则为民聚则为盗难以文治当临之以兵彼始畏罪上曰蛮夷之人性习虽殊然其好生恶死之心未尝不同若抚之以安静待之以诚意谕之以道理彼岂有不从化者哉此所谓以不治治之何事于兵也  

秋九月上思州酋蛮黄龙关作乱命潭州指挥同知丘广为总兵官寳庆卫指挥佥事胡海广西衞指挥佥事左君弼为副率兵讨之龙关一名英杰英杰阵死弟英览俘斩余悉抚定  

是年治上思州土官黄英衍罪编管泰州前元至正十九年己亥英衍乗元季乱聚兵据太平路夺印行总管事劫迁兵民于防卢建治垂十年洪武元年秋七月平章杨璟等取广西以兵徇左右江英衍惧遣使奉印纳欵按罪当诛以乞降贷死举族移泰州改太平路为府铨流官知府治之  

三年十月己巳广西向武州土官黄世铁父志威来朝贡马及方物  

是年广西诸蛮叛行中书省参知政事蔡迁讨平之四年广西谿峝蛮獠乱广西衞指挥左君弼等讨平有功命赐弼帛绮二十疋千户蔡天禄以下四人有差是年栁賔蛮贼攻劫融县栁州卫指挥蘓铨率兵奋击贼败后复聚众剽掠铨设法擒之自此畏服不出民赖以安  

是年大藤峡峝蛮聚众攻刧郡县栁州卫指挥于海率兵奋勇长驱贼溃搜勦殆尽一方遂安  

五年正月上以古州思州澧州等处洞蛮尝梗化作乱命卫国公邓愈为征南将军江夏侯周徳兴江阴侯呉良为副将军讨之愈率荥阳侯杨璟宜春侯黄彬出澧州徳兴率南雄侯赵庸指挥佥事左君弼出南宁良率平章李伯升出靖州三道并进  

是年命韩观为广西桂林衞都指挥佥事与世袭时象州等处叛贼势焰方炽观率官军击之贼败走有潜匿谋再举者掩而歼之威慑蛮獠邉境寜谧  

呉良率兵深入征左右两江诸州蛮酋数月平其地俘获不可胜计  

五月呉良移兵勦五谿蛮悉歼厥众良犹欲懐之以恩徳招附纳降古州八万【`古州今懐逺县属栁州府`】乃惧而降曰峝曰寨凡二百余所编户附籍愿为之氓郡境宁谧  

九月周徳兴等讨婪凤安田等诸洞悉平之遂克泗城州  

六年六月辛未江夏侯周徳兴言田州土官总管黄志威招抚奉议等州一百一十七处蛮人皆来欵附上嘉志威招抚之功命以安州侯州阳县属之  

八年杨文调桂林左卫屯军陈华四纠合猺人李季九等为乱即领旗军直抵平乐府谷塘等村勦捕之后平象州武仙叛贼  

十四年賔象浔诸谿峝蛮贼剽掠沿邉广西指挥徐领兵进击破白崖小藤擒杀贼韦公广等数百余人皆窜入溪谷乃抱石登崖为士卒先倍道直抵巢穴击破崖峝数十寨擒贼八百余人  

十六年东兰那地贼犯边广西指挥徐领兵击之斩首千余级平砦二十四  

十七年闰十月象州土吏覃仁用言其父景安故元时尝任本州巡检有兵獞二百人今皆为民请收集为军上不许  

十八年六月广西都司言频年猺寇窃发皆因居近溪洞之民与之相通诱引为患请先捕戮此辈庶绝其党上曰溪洞之民引诱猺獠为寇此诚有之然其间岂无良善若一槩捕戮恐及无辜大抵驭蛮獠之道惟当安近以来逺不可因恶以累善非实有左騐不宜捕戮二十年六月浔州知府沈信言府境接连栁容梧藤等州山谿险峻猺贼出没不常实为民患臣愚以为桂平平南二县旧附猺民皆便习弓弩惯歴险阻若选其少壮千余人免其差徭给以军器衣装俾各团村寨置烽火与巡检司民兵相为声援协同捕逐可以歼之上曰蛮獠梗化彼习然也使守土之官能招徕之何用杀戮若无事但当谨其防御使不为患耳茍其为寇不已民有不堪则发兵讨之何必寨  

二十八年龙州土官赵宗夀等叛命左都督杨文等率军讨之时上命杨文佩征南将军印为总兵官广西都指挥使韩观为左副将军都督佥事宋晟为右副将军刘眞为参将率京衞精壮马歩官军三万人至广西防各处军马总十五万讨龙州土官赵宗寿等宗夀上章言状上诏下吏议既而以蛮獠逺人俱释之至是复有人告常茂匿龙州见未死前宗夀所言皆妄遂命右军都督府榜谕宗寿及其官民人等防发大军讨之是年奉议州等处土官作乱诏杨文移兵征之时兵部尚书唐铎还京言宗寿伏罪来朝乞罢兵征乃诏杨文移兵征奉议等处仍命铎至军参议军事于是奉议州土官黄世铁南丹州土官莫金及都康向武等州土官皆作乱都督杨文等以九月率大军至龙州既降宗寿遂移师诸州十月师至奉议斩黄世铁枭首以殉分军向武都康等州擒斩蛮众至鎭安府抚定土官岑志纲即徴其土兵抵龙英州防遏贼冲寻获土官黄嗣隆斩之复攻进南丹州土官莫金奔遁杀其子莫万和擒莫应台等械之军中诸军追至永州斩获莫金并大藤峡等关寨擒杀几二万招谕复业者六百余筑城开设奉议南丹浔州庆逺四军民指挥使司向武河池懐集贺县四守御千户所以镇守之所获粮牛就给新立衞所以领屯种二十九年班师  

三十五年栁州等处蛮民啸聚劫掠遣礼部主事李宗辅等赍勅往赦其罪谕令复业如执迷不悛调兵除成祖永乐二年思明府知府黄广成奏先臣故地禄州西平州永平寨被安南侵掳乞天恩谕使归还上纳之八月荔波县民覃真保奏八十二洞徭民愿隶编籍乞遣使招抚命都督韩观遣人抚谕愿为民者复徭役三年  

三年二月遣兵部尚书徐子良等谕栁州武宣洛容二县民黄田等及荔浦县民廖均用等各复原业永为良民若怙终不悛调军荡除  

韩观奏桂平县蛮民为乱请发兵剿捕上勅谕抚安不许发兵  

十二月平乐蛮贼莫彦恭等聚众劫杀良民都指挥葛森奉命剿平之  

五年述昆等乡首贼韦公本等作乱都督韩观等率兵讨平之  

十九年宜山首贼韦万皇等叛僭称王侯纠马平三五等都贼攻劫州县杀死御史诸璞夺其印命征蛮将军镇逺侯顾兴祖率大军讨之兴祖帅湖广贵州广西三省之兵先永福以通道谕降茘修诸贼以携其党执伪通天侯韦万贤廖用等百余人斩之余皆奔溃明年擒首贼梁善总等获御史印二十一年贺县樊家屯贼起二十二年平贺二县并起宣徳二年富川县贼廖六把又起兴祖先后讨平之  

二十一年宜山思恩河池等县猺贼复乱征蛮将军镇逺侯顾兴祖分兵击之  

宣宗宣徳三年太平府崇善县土官赵暹以兵逼府境为乱太平守御千戸所赵钦郑忠等率军御之敌败走事闻下督府遣官计擒暹诛之赤其族改铨流官  

四年四月广西总兵山云讨栁浔二州寇并诛其从寇二千四百八十人枭首境上以徇归寇所掠军民男妇四百四十六人以闻上谓尚书张本曰蛮性凶悍其死皆自取今瘴疠之时宜速令云息兵有未服者遣人招谕若能顺服亦可寛贷  

五年十一月山云出师讨庆逺蛮寇斩首七千四百平之  

英宗正统二年正月广西总兵山云等奏泗城州土知州岑豹攻夺利州知州岑颜地方并掠其妻子财物虽朝廷屡遣官抚谕而负固不服增兵据守乞量调官军勦之上勅云遣人谕其输欵如不悛即加勦灭  

五月山云奏栁州懐逺县板江等寨蛮寇韦潮振等一千七百余徒啸聚行刼恐滋蔓为患宜调兵勦之上勅云抚谕  

六年桂平等处地方弗靖勅总兵等官抚安之  

七年首贼韦万皇余党为乱诏思恩府土官岑瑛抚治之先是万皇等作耗命总兵官镇逺侯顾兴祖统大军抵巢勦捕各贼闻风奔入山林潜住班师后复出为害宜山县知县朱斌备以前项作耗地方奏准拨与岑瑛管治  

九年桂林等府修仁等县蛮作乱命安逺侯栁溥为总兵官讨平之  

十年宜山述昆等乡首贼韦万秀作乱寇河池所驿镇总兵官栁溥讨平之  

正统间万承思同结伦结安罗阳等州土蛮出没剽掠乡邑那楼寨义勇陆懋率乡民击之十二年六月佥举懋功奉勘合授本寨土副巡检世袭  

十四年蛮贼窃发思明府官族丘温衞土官指挥黄思恩土官知府岑瑛各以兵随征蛮贼畏之  

是年副总兵都督武毅既平广东叛贼黄萧养旋师在途牌招修仁荔浦等处首贼数百悉赴抚谕回巢各县地方相连稍安  

景帝景泰元年二月富川等处民猺妖乱都督田真遣官勦平之时富川县灵亭乡下设源猺人盘姓子纠泠水诸源猺人廖八子湖广江华永明二县民猺王茂何音保等妖言惑集千余人屯八尺漯伪称胜道君王名号征蛮将军都督田真遣指挥葛宗防率兵进勦以参政钱奂佥事郑观监之三月二十八日破巢斩首六百六十有竒俘获男妇九百八十余口抚余党平之秋七月副总兵武毅招立山茘浦修仁等处蛮贼出降江路渐通九月内武毅孙麒等五路出兵截之斩首七百余贼颇敛迹  

二年思明府黄銶弑其父提督侍郎李棠等诛之是年马平贼韦朝天等寇桂林境  

三年宜山贼韦万秀等流劫不息参将孙麒斩贼级一百五十参将范信杀获大藤峡等处贼首侯通三等二百三十有竒蛮寇遁散  

四年总督都御史王翺檄广东佥事李观智抚五屯龙山诸贼平之  

五年四月宣化盗起劫南宁府初南宁指挥佥事左君弼覈民之无籍者为军又纵所部军士入山伐木民多惊扰遂相搆为盗诏发广西官军讨平之斩首百余级生擒二千八百余人获马五十匹仍命大都督府按君弼罪而禁戢其卒  

英宗天顺二年十一月广西都指挥马瑄百户施观死于贼先是全州蛮纠引武冈州杨蓬等峝苗人越至全州山川坛岩前等处为患总兵朱瑛右都督陈旺领兵往勦兵无纪律瑄等遂为贼所杀义宁等处俱失利四年八月藤县民胡赵成因事充军遇革造妖言搆集大藤峡等山贼攻陷诸县治烧劫衙门杀掳官民掠去窦家寨巡司印信荼毒一方都御史叶盛督参将范信副使雷复都指挥韩瑄督领指挥张锦王铭等官兵擒斩成等三十三名夺回印信脇从者不治  

五年述昆乡贼为乱仍以地方改拨思恩府土官岑瑛抚治之自都指挥彭英谢事代以黄钺首贼韦父强等复叛同知叶祯奋义率民兵征之钺忌其功遣谍泄机于贼以杀祯自是贼势益炽府县申议以前地方复畀瑛治之立八仙堡以土兵千人戍焉贼稍敛  

十二月叶盛同都督颜彪讨大藤蛮贼督两京汉达并江西湖广浙江等卫所及官军土兵壮快人等分道夹攻破老防道袍石门紫荆金龙白鹤六庙仙女关通天岭等巢七百二十一处擒斩首从贼徒三千二百十七名颗烧燬房屋禾仓万七千二百间追夺贼船五百三只夺囘被掳男妇五百三十一名口牛马五百二十匹器械五千七百一十件  

七年九月广西浔梧懐贺山贼流劫广东雷亷高肇新防地方勅总兵官泰宁侯陈泾副总兵都督欧信巡抚都御史叶盛讨之  

宪宗成化元年峡酋侯大狗作乱修仁茘浦平乐立山诸猺应之两广都御史韩雍以永顺保靖及两江土兵十六万五路并进先破修仁穷追至立山生擒一千二百余人斩首七千三百余级因遂平峡  

是年上思州土官黄瑛侵南宁境杀掠无算督府委官擒瑛下狱诛之  

二年大藤贼郑昂攻陷容藤二县杀藤县孝子余全总督韩雍四面集兵追捕之昂伏诛  

十二年猺贼蜂起修仁茘浦尤剧茘与废立山县故唇齿两广都御史朱英发桂林官军顺流而下防总府诸军往讨之英曰猺獞亦人也贪生恶死未必不同今玺书屡下皆以抚绥为言终嵗穷兵非朝廷意也乃下令招抚之立山猺老李公着遣子扶寳投欵乞复县治为编氓时参议谢绶在行间议城立山英具疏闻遂以其地为永安州明年州治成进军茘浦平之举桂林推官闭鲁为知州给州民室庐剏学官祭器复葺修仁城甃以石乃城恭城  

是年天河县首贼韦谏诚作乱都御史呉琛命将讨平之  

十六年欝林州木头等峝蛮贼叛都御史朱英总兵官平江伯陈鋭副使陶鲁等统汉达官军土兵讨平之十八年四月马平县主簿孔性善言溪洞猺獞恃险窃发杀掠吏民及官军讨捕率不能获凶顽自恣为患益深然此虽盗贼岂无良心昔者陈景文为知县猺獞皆应差役厥后长吏抚字乖方始复反侧诚使守令得人示以恩信谕以祸福彼虽凶顽岂不革心向化为良民乎上纳其言命吏部凡溪洞郡县择贤守令以抚辑之二十年猺贼黄公定寇掠陆川副使陶鲁讨平之二十二年首贼岑召管等为乱二月攻青山三月攻陶村总督檄佥事李珊等率官剿之不克治五年督府差官招抚奏准立永顺永定二长官司管治罢戍守八仙堡土兵  

孝宗治二年恩城知州岑钦以兵破田州官军追之遁入泗城  

三年秋八月广西土官作乱都御史秦纮奏闻勅土官鎭安府知府岑釲东兰州知州韦祖綋谕之  

四年泗城州土官岑应作乱总督都御史秦纮等建议征之  

五年永安獞贼成万等攻围州治合修茘猺贼流刼府江江道为阻都御史闵珪与伏羌伯毛鋭亲帅师至昭平讨之破村寨百八十所斩首六千级夺回被掳男妇四千四百口防闻以珪为南京刑部尚书  

是年古田猺贼覃万贤等乱袭杀副总兵马俊参议马铉于尤豪三厄先是万贤等谋乱占据县治县官不能入镇守广西太监王亷请兵讨之于是三省议调汉达官军土兵四万七千员名分道四哨进攻俊等一哨至尤豪三厄伏发为贼所杀兵遂退而古田从此失矣六年秋九月田州府土官岑溥长子猇弑溥于江中州目黄骥等攻猇杀之  

是年思明府土官黄道与忠州土官黄鏸搆兵雠杀纵其目兵侵掠南宁境土督府下当道按问之  

七年修仁茘浦蛮贼叛都御史闵珪讨平之  

是年南京户部员外郎周琦奏请大征古田等县猺贼十年十二月两广总制邓廷瓒调兵征欝林州云垆大桂诸种猺獞俱平之  

十三年土族黄理纠迁隆峝土舍黄恺作乱杀其侄渼灭之占据西乡那马等三十四村太平府知府谢湖计捕理下狱赤其族  

夏四月庆逺府述昆乡贼攻城厢知府姜琯率兵击败之先是首贼韦七璇等越过賔州上林等县劫掠杀指挥王英当道檄府衞计擒七璇诛之璇妻与贼族纠贼数万以是年四月一日猝至城西南关外围绕数匝矢石如雨几为所陷知府姜琯设防备御躬督指挥王濬彭铎呉启宗推官罗环等军奋击败之  

十四年夏四月思明府土官黄道子澄复纠黄恺子添贵兵攻州督府檄千户朱荣捕澄斩之添贵窜于蛮峝是年天河县首贼韦万妙等作乱知府姜琯督兵剿之万妙稔父谏诚之恶流毒一方琯调那地州土兵躬督抵巢擒万妙诛之余党悉定  

十五年冬十一月左州土人黄金作乱伏诛  

十七年思明土官自黄歴子震孙绍至文昌作乱凡四世总督潘蕃调副总兵欧磐率兵剿平之  

十八年总督潘蕃等讨思恩府土官岑濬灭之  

武宗正徳二年九月栁庆獞贼常朝宣等肆出剽掠都御史陈金命官军讨平之  

是年府江两岸大小桐江洛口仙廻朦胧三峝等巢联络结据诸猺皆挟短兵长弩出府江劫船杀人爲患左都御史陈金防同武定侯郭勋调两广汉达官军及土兵六万余分道并进俘斩七千五百余其地悉平六年思明土舍黄旸冒以黄镠保袭民讦其诈隂嗾镠纠迁隆黄添贵兵作乱占据剥甘等十三村  

七年夏四月逆理男黄镠寇杀州郭燬之八年复来围州九年春督府林檄思明府同知姚澄执镠系浔州狱是年六月青贼李通寳寇掠欝林北流陆川岑溪州县知府曹琚偕参将李镗调容县千户所覃徳玉捕之杀通寳于洞心山  

八年峝贼何海何受与四峝等处夷人作乱思隆民余鉴奉委率兵平之督府奏设巡检司钦赐铜印与鉴世袭防演寨土巡检  

十一年三月先是府江东西两岸大小桐江洛口仙右囘茂田冲断藤峡朦胧三黄等处村巣接壤路道﨑岖唇齿相聨聚众纠合刼掠杀人久为府江之患总督陈金督调两广汉达官军土兵分为六大哨行两广按察使宗玺布政呉廷举副使傅习张佑参议张九逵参政蒋曙副总兵房闰镇守大监傅伦参将牛桓张祐陈义都指挥鲁宗贯王英郑绶戴仪统领水陆并进俘斩七千五百六十九名颗余党悉平  

是年左都御史陈金通断藤峡改名永通峡  

十三年秋八月田州府土官岑猛以兵袭龙州  

十四年古田猺乱提督都御史萧翀总镇太监王堂总兵官抚宁侯朱麒讨之竟从招抚而罢  

是年封川猺盘古义纠合贺县上下峝诸猺大肆流刼戕杀官军焚烧庐舍蹂躏剽掠民无宁居右都御史萧翀调集汉达官军土兵万余人分道进讨俘斩百六十余  

十五年左州土人韦广隆作乱伏诛  

是年秋九月黄镠党伪为官文书释镠镠越狱逃归据西乡以叛南乡土民从之寇掠州境次年春大军至罪人未得  

十六年冬十月田州府土官岑猛纠诸土官岑璋罗武杰沈贵等攻泗城州  

世宗嘉靖元年春东兰州土目韦正西作乱知府王显高以兵擒而诛之  

田州府总管黄志威招抚奉义等州一百十七处人民皆来欵附  

茘浦县贼潘公银等流刼桂林阳朔等处杀桂林主簿曹时古田典史陈祚巡抚官以闻兵部言都指挥同知吴启宗左布政王启按察司张祐等失于提调宜逮问上特命宥之  

广西蛮贼梁公当等数千人寇掠临桂等州县镇守太监傅伦以闻时巡抚张嵿久未抵任总兵朱麒副总兵张祐皆因循观望左右两江兵骄骜不受调上命降勅切责麒等  

八月广西夷目黄镠等作乱先是上思州旧为土官治所中更设流官土人尝为乱镠等聚众攻州欲夺其印都御史林廷选捕镠下浔州府狱已而越狱复率众攻州官军御之乃诈降副将张祐不为备镠复攻破州城守臣走巡抚张嵿等以状闻并陈督兵会勦之防兵部议报可仍命巡按御史查先年致镠纵脱者逮治嵿遣官军讨之镠遂走匿生漆山官军捜获槛送三府妻子尽擒并斩贼党无算镠死于狱仍弃市州境遂平二年广西融县盗周克亮等啸聚万余僭署名号流刼乡落总督都御史张嵿以闻部覆勅嵿徴兵剿平久之乃平  

四年贺县樊家屯等巢贼黄公垦等越苍梧封川徳庆高要等州县流刼时右都御史姚镆方讨田州师还发五千人由间道出贼不意击之俘斩七百八十名颗思恩府叛目刘召搆乱提督都御史盛应期遣官军讨平之  

五年夏四月提督都御史姚镆等率兵讨田州破工尧岑猛窜归顺死其子邦彦亦死  

七年春二月提督尚书王守仁将湖广江西广东广西兵抚平思田目兵卢蘓王受等改田州府为田宁夏五月总督两广新建伯王守仁讨断藤峡八寨贼悉平之  

八年府江樊家屯等贼相继起势大猖獗两广都御史林富令副总兵李琮雕剿俘获千余级地方就宁九年春二月林富等遣将分剿石砚断藤峡七都板塘古雍古风俘馘有差诸巢悉平  

南宁黄本黄逵黄术偕头目陆寳作乱知州王熊兆率兵掩本擒之十年逵术寳后先就擒  

嘉靖十一年两广盗贼蜂起在辛卯嵗计九十七羣赵林花据阳春西山攻陷高州府及茂名县掠库帑巡抚林富落俸黎文贵刼欝林州许折桂刼海滨皆未擒总兵仇鸾以盗息闻科官张润身劾其欺罔并诸将旷职宜黜本兵仅议夺俸【`支大纶永陵编年史`】  

十二年古田兴宁蛮乱提督两广佥都御史陶谐总兵咸宁侯仇鸾讨平之  

十三年八月镇安岑金寳诈为岑濬遗子纠头目卢平倡乱入寇思恩府督九司兵剿之参将沈希仪诱金寳至栁州杀之众皆溃散  

十八年大师征断藤峡诸蛮悉平之  

十二月土目卢囘刘现等搆乱都御史蔡经督副参兵备官招安之  

十九年二月思恩叛目卢回等逐出九司来犯武縁县境总兵张经击之我师败白骨暴野  

二十一年五月提督两广蔡经等讨思恩九司之乱平之先是思恩军民府既改流官分设九巡检司用土目分理之兴隆司土巡检潘良者贪淫残虐为众所怨恨土民刘宪卢囘等因诱众作乱声称欲尽除九司官复流为土势颇猖獗经防总兵安逺侯栁珣议遣副总兵张经参政翁万达等督田州各土官剿之副使陈茂义抚辑其众三千余人至是且三年九司悉平巡按御史何瓒勘上功次诏经珣赐勅奬励仍各赏银币有差是年容县塘仲山猺作乱刼掠六王等村千户覃徳玉等捕斩之  

二十三年八月初七日寇潜入城盗宣化县库杀守堂夫役三人事闻抚按责官军赔补罚罪有差  

二十四年贺县弓山螺石黄峝等巢贼首倪仲亮邓良朝梁荣聚众数千与连山县巢贼合谋僭称名号大肆焚掠两广都御史张岳与平江伯陈圭调集汉达官军土兵八万分道夹攻斩首三千余级连贺二县俱平七月广西巡抚张岳奏獞贼窃发广东则有封川县蘓松乐等广西则有马平来賔二县覃朝鲜等各肆掳掠敌杀官军封川尤急请亟进兵殱灭之上曰獞贼肆逆如议剿絶毋得滥及无辜参将守巡等官平日防范不严俱令戴罪杀贼通事宁之日具奏定夺  

二十五年六月巡按广西御史冯彬言广西之患莫甚猺獞与其召募以防贼不若召募以剿贼据其巢耕其土凡贼之美田肥土我兵无不愿得之者因其愿而令之蔑不胜矣部议广西一省狼人居其半其三猺人其二居民以区区二分之民介蛮獠之中事难猝举且免差应调土狼积习今日应募以平之者安知他日不各据其地转而为贼乎宜下抚按议从之  

八月岑瑄搆乱思恩府督九司目兵擒杀之  

三十年南丹州目民莫苇以罪伏诛  

是年永定长官韦启邦刼库越七年知府秦柽计除之三十一年六月朔宣化太平六图民马喜兰者伪称黄镠男天锡纠西乡林举等据寨佛子攻州城陷经歴黄相负印奔通州宻议老人银铨黄宪赴迁隆峝请兵援之黄绥佯许逗遛不进后闻本府渠乐木旻李子昌同本州陵俊等合兵攻击贼已败城已复绥始引兵百余过佛子遇乡兵杀获首级夺为己功申报军门冒赏见西乡民逃窜乗机占上中那勾等八村州人愤之每年争竞不止  

是年督府应槚遣参将王宠朱升征七山贼擒斩二百余人籍其田庐  

十月提督兵部侍郎应槚总兵官镇逺侯顾寰讨阳朔庄头鬼子诸巢克之  

是年古田蛮贼梯墙刼灵川不果入明年十一月二十九日由南门越城劫灵川库纵火焚库房并劫医学印以去  

三十二年八月广西桂林平乐猺獞据险肆乱杀知县张士毅伤百户曹恩焚刼歳无虚月总督应槚檄总兵官顾寰督兵进剿凡擒斩四百八十四俘获男女三百四十牛马器械甚众守臣以防闻并上佥事茅坤参将王宠朱升都指挥钟坤秀参政张谦百户吴通等功状上嘉诸臣劳绩命槚廕一子余陞赏有差  

是年七山猺酋盘宗昌叛分守郑防讨平之  

三十三年八月初七夜八寨强贼越南宁城梯入府刼库杀死巡风吏一名守堂民役三人及旦官军追逐过高峯至武缘葛墟散入八寨事闻抚按责官军赔补仍奏闻降调官军罚罪有差  

十月总督兵部侍郎鲍象贤遣将讨庆逺忻城皂岭扳荒龙楼东欧等村巢贼平之  

三十四年十二月三十夜八寨贼复寇入南宁城斩关欲刼府库时巡捕指挥李光勇敢单骑督率军兵冲突射伤贼众溃散走遁八寨府库军兵赖以无虞  

三十九年八寨贼呉宗显等袭容县掠帑金去署县者苍梧县丞曾凤仪率副千户杜凌云追至水源洞心山擒宗显等夺金归【`凤仪以功擢令古田`】  

四十年八月二十夜八寨贼复越城劫宣化县库杀死守城军役二十一人次早官军追捕至关山高峰英墟诸路入八寨事闻抚按责官军赔补罚罪有差  

四十三年十二月广西古田凤凰山贼韦银豹等自永福突桂林乗夜缒城而入进刼布政司库杀署印参政黎民衷刼库银四万余两及金珠各若干仍缒原道去提督侍郎呉桂芳奏总兵王宠等失事状诏降有差四十四年春正月灵川獞伏南郊三里执署县事布政司照磨曾传系之并持印去勒赎银三十两及还所俘子女五人乃获归  

秋八月夜古田贼复入城劫布政司并靖江府攻门未入而奔官兵追捕大败之  

四十五年九月古田獞贼韦银豹等来降时银豹久据古田与诸獞分其地为上下里居之银豹两犯省城独下六里人从之提督军务呉桂芳因以其间遣典史廖元入上四里谕降诸獞诸獞复业者千九百余人于是银豹势孤亦请降桂芳即以古田平闻因言古田自正来县令未尝入城今典史廖元恢复已有次第宜量陞主簿俟其功成即擢为令诏从之  

穆宗隆庆三年茘浦中峝贼韦公海等纠同上下二峝贼五千余四出攻刼破兵堡四民寨十七屡攻县城声势甚剧永安州榕峝古东等巢贼首李都堂等千五百余徒阻截道路州治不通都御史刘焘檄兵偹副使应存卓统向武奉议二州目兵以知县刘诰指挥白玊督战于东村斩韦公海等连破二十五村尽燬之贼惧乃求招抚  

四年永安州榕峝贼陆公腾古巢贼潘胜喜等作乱都御史殷正茂檄兵偹副使应存卓督兵雕勦斩首四十七级俘获百余人顷之高天贼黄功东六章贼胡公选等聚众万余攻围永安复檄总兵俞大猷平乐府同知蔡万推官梁直领兵二万征之斩首千余级  

五年九月磔古田獞贼韦银豹并斩其孙扶獞于市仍传首蛮方银豹古田獞民其父朝威自治间与其伯朝猛占据县治拒杀副总兵马俊参议马镕正徳间银豹常随朝威攻陷洛容县朝威诛死银豹乃挟其五子四出掳掠屡败官军与朝猛据凤凰潮水二巢险固不可拔总督殷正茂与巡抚李迁谋调思明等处土兵及汉兵共十万令总兵俞大猷统之直抵诸巢合营进剿凡斩首七千四百六十余级俘获男妇千三十余人防闻上嘉三臣功陞赏有差是时银豹实未死只以穷蹙阴令其党覔肖己者斩首以献主簿廖元把总王纲相与证之遂以防闻其后稍传不死状正茂令佥事金柱踪迹之银豹兄银站乃生缚银豹以降正茂械赴阙下且具疏引罪上以付吏论银豹谋反律家属党类下抚臣论治命御史治元等罪迁等勿问  

是年广西府江右江诸猺獞复乱巡抚郭应聘请给兵饷剿除之给事中梁问孟以贼党甚众不可尽灭宜令守臣熟计兵部覆言府江自正徳十二年都御史陈经征讨之后且六十年而右江北三北五等巢素未惩创生齿日繁遂肆猖獗顷者大征古田各巢咸畏威敛戢独府江右江恃险为乱若复纵之非惟无以固八寨怀远之招亦恐以启古田携贰之渐剿之便但兵在万全宜即以科臣所虑备行提督殷正茂及广西抚按郭应聘等相机行事毋贻后患其调兵给饷诸务悉听便宜上是之  

六年府江猺复作乱以三峝仙廻高天水浐诸巢为声势互相依倚煽祸流毒两广都御史郭应聘徴汉土官兵六万讨之擒斩五千一百有竒俘获称是又上善后之防改土司置参将通水陆处兵费设县治分田粮六事诏从之  

神宗万厯元年阳朔碎江贼廖金滥等起南源残孽复隂助之据峰门山湾等处总督郭应聘复檄参将王承恩等分道并进斩首二千余级遂复门以齐凯屯守又檄参将王瑞进兵复山湾以莫栋屯守又扑榕峝巢以覃满屯守永安修茘之民卧始帖席是歳府江猺复据林箐为行旅虞应聘复以参将王世科钱凤翔都司董龙王承恩统兵四道并进复以副使金柱郑茂佥事夏道南监督又以总兵李锡为大帅参政胡直理饷副使刘廷举纪功首破三峝古西岩口东岸黄峝西岸太平古冒等巢次克平满青龙南源等巢无大小险夷相继俱下凡俘斩五千四十余府江悉平  

三年府江巨寇黎福庄聚党四出时新城昭平上下四屯与大罗诸山相接五指白冒尤称险絶福庄父子弄兵肆螫流毒远迩时都御史呉文华方议罗旁之役调向武诸州土兵出苍梧乃阳留向武兵为防御计因以雕剿方畧宻授兵备副使徐作命参将呉京攻上四屯都司韩文启攻下四屯分布所部主客兵出其不意间道并进福庄势窘甚谍擒之组致戏下贼势促入据五指白冒诸岩抗我师京督战益急人殊死战连克白璧板燕白马六勒福村茅花大梁铁钉水穿黄竹大洞斩首千余级俘获贼属牛马器械不可胜计又乗胜直捣白冒巢斩首八千级余党悉降乃下令寛恤修屯守之政籍贼田归之兵籍余田归之民凿石疏江刋木通道一郡悉平  

四年苍梧民林思配乱防平之老君峝诸猺乱寻抚之五年河池州惟建里贼首韦宋武纠横岭贼刼杀地方巡抚军门吴文华勦平之  

六年三月十六三山獞贼潘积善乞降许之  

是年七月岑溪左营兵陈进吕子和等作乱寻讨平之七年横岭贼蓝龙返复乱巡抚军门张公任督指挥戚秉忠计除之  

是年十寨复乱总督军门刘尧诲巡抚军门张公任发兵剿之经理其地  

兴业木头峝寇乱寻讨平之  

八年大师征十寨蛮克之  

九年三都与东欧贼掳官杀役总督军门刘尧诲巡抚军门郭应聘发兵勦之经理其地  

十二年府江西岸猺贼复纠聚刼舟百户刘卿遇害巡抚呉善巡按黄钟谋于督府吴文华调汉土兵二万六千以都督呼良朋统之命参政叶朝阳监督十二月庚午参将白玉由茘浦入游击童元镇由南隘入都指挥孙世寳由永安入守备陈邦佐由水哨入四面夹击破贼四十余巢斩首一千二十四级生擒贼首周惺婆等一百八名俘获男妇以千计籍复田土以万计二月癸亥府江平命副使韩绍伐山开道立亭障仍改设参将镇守之  

十一月怀集峝蛮严秀珠郑明端等纠众流刼讨平之十五年梧州大峝营兵梁一贵等倡乱寻伏诛  

二十四年岑溪七山猺寇乱兵备戴燿讨平之  

二十九年六月五屯所军民激变梧州知府凌嗣音抚之  

是年八月苍藤博白四县人民大哨梧城知府凌嗣音安辑之  

## 粤西丛载卷二十七  

桂林府通判汪森编  

南越赵氏  

南越武王赵佗真定人秦始皇初并天下略定杨越置桂林南海象郡以谪戍民与越杂处十三年以佗为南海龙川令【`即今博罗县之东郷`】至二世时南海尉任嚣病且死召佗行南海尉事嚣死佗即移檄告横浦阳山湟谿关曰盗兵且至急絶道聚兵自守秦已破灭即击并桂林象郡自立为南越武王【`饶伸学海下同`】  

赵光  

苍梧王赵光者越王同姓闻汉兵至及越揭令自定属汉越桂林监居翁谕瓯骆属汉皆得为侯  

区怜  

区怜象林蛮也汉永和丁丑四月怜等攻县寺杀长吏交州刺史樊演发交阯九真兵万余人救之兵士惮逺役反攻其府府虽击破反者而蛮势转盛侍御史贾昌与州郡讨之岁余不克戊寅闰四月帝召百官问以方略皆议遣大将发荆扬兖豫四万人赴之李固駮议以为劳师逺讨非计也但宜选将帅以为刺史太守祝良张乔皆可任用四府悉从固议即拜良为九真太守乔为交阯刺史乔至开示慰诱并皆降散良到九真单车入贼中设方略招以威信降者数万人皆为良筑起府寺岭外复平  

李逊  

东晋李逊为九真太守太元庚辰十月逊据交州反辛已七月交阯太守杜瑗斩逊交州平  

李凯  

李凯交州人为梁交州刺史天监己酉春二月凯据州反长史李畟讨平之  

李贲  

李贲交阯人世为豪右仕不得志有并韶者富于词藻诣选求官吏部尚书蔡樽以并姓无前贤除广阳门郎韶耻之贲与韶还郷里大同辛酉十二月交州刺史武林侯谘以刻暴失众心时贲监徳州因连结数州豪杰俱反梁遣谘与髙州刺史孙冏新州刺史卢子雄将兵讨之甲子正月贲自称越帝置百官改元大徳乙丑六月梁遣交州刺史杨防讨贲防以陈覇先为前锋至交州贲帅众拒之败奔嘉宁城诸军围之中大同丙寅八月贲复帅众自獠中出屯典澈湖众军惮之顿湖口不敢进陈霸先曰我师老而无援入人心腹若战不防岂望生全今借其屡奔人情未固正当决力取之诸军皆莫应是夜江水暴起七丈注湖中霸先勒兵乗流先进众军鼔噪俱前贲众大溃复窜獠中戊辰三月屈獠洞斩贲贲兄天寳收余兵围爱州陈霸先帅众讨平之  

李光仕  

李光仕桂州俚帅也开皇丁巳二月光仕作乱帝遣王世积周法尚讨之光仕战败帅劲兵走保白石洞法尚获其党降者辄以妻子还之居旬日降者数千人光仕众溃而走追斩之帝又遣何稠讨光仕稠谕降其党莫崇等承制署首领为州县官  

李世贤  

李世贤桂州人开皇十七年秋七月桂州作乱帝遣将军虞庆则讨平之  

李佛子  

李佛子交州俚帅也仁夀二年冬十二月佛子作乱据越王故城遣其兄子大权据龙编城其别帅李普鼎据乌延城杨素荐刘方为总管讨之至都隆岭遇贼击破之进军临佛子营先谕以祸福佛子惧遂请降送之长安  

萧铣  

唐武徳元年萧铣即皇帝位使鲁王张绣徇岭南隋将张镇周王仁夀等拒之既而闻焬帝遇弑皆降于铣钦州刺史长真亦以欝林始安之地附于铣汉阳太守冯盎以苍梧髙凉珠崖番禺之地附于林士铣士各遣人招交趾太守丘和和不从铣遣长真帅岭南之兵自海道攻和和欲出迎之司法书佐髙士廉説和曰长真兵数虽多悬军逺至不能持久城中胜兵足以当之奈何望风受制于人和从之以士廉为军司马将水陆诸军逆击破之长真仅以身免尽俘其众既而有骁果自江都至得焬帝防问亦以郡附于铣【`资治通鉴`】  

李思慎  

李思慎岭南俚户也俚户旧输半课交趾都防刘延祐使之全输俚户不从延祐诛其魁首乙酉正月武后改元垂拱三年丁亥七月思慎等作乱攻破安南府城杀延祐桂州司马曹静将兵讨思慎等斩之【`学海下同`】  

欧阳倩  

欧阳倩始安獠也长安癸夘十一月拥众数万攻陷州县制以裴懐古为桂州都督仍充招讨使懐古才及岭上飞书示以祸福倩等迎降且言为吏所侵逼故举兵自救耳懐古轻骑赴之贼众大喜悉归所掠货财岭外悉定  

梅叔焉  

梅叔焉安南贼帅也开元十年八月叔焉等攻围州县遣内侍杨思朂讨之思朂募羣蛮子弟得兵十余万袭击大破之斩叔焉积尸为京观而还  

梁大海  

梁大海邕州封陵獠也开元丙寅正月大海等据賔横州反二月己酉遣内侍杨思朂发兵讨之十二月思朂生擒大海等三千余人斩首二万级而还  

梁崇牵  

梁崇牵岭南蛮酋也大厯辛亥二月崇牵自称平南十道大都统据容州与西原蛮张侯夏永等连兵攻陷城邑前容管经略使元结等皆寄治苍梧经略使王翃至藤州以私财募兵不数月斩贼帅欧阳珪驰诣广州见节度使李勉请兵以复容州勉以为难翃曰大夫如未暇出兵但乞移牒诸州扬言出千兵来援冀借声势亦可成功勉从之翃乃与义州刺史陈仁瓘藤州刺史李晓庭等结盟讨贼翃募得三千余人破贼数万攻容州防之擒梁崇牵尽复容州故地分命诸将袭西原蛮复欝林等诸州先是番禺贼帅冯崇道桂州叛将朱济时皆据险为乱陷十余州官军讨之连年不克李勉遣其将李观与翃并力攻讨悉斩之三月五岭皆平  

覃问  

覃问西原贼帅也大厯癸丑九月循州刺史哥舒晃据岭南反诏岭南节度使路嗣恭讨晃容管经略使王翃遣将将兵助之问乗虚袭容州翃伏兵击擒之  

黄少卿  

黄少卿钦州蛮酋也贞元甲戌五月少卿反围州城邕管经略使公孙器请发岭南兵救之上不许遣中使谕解之八月少卿陷钦横浔贵等州攻公孙器于邕州宪宗元和戊子五月少卿请降以为归顺州刺史少卿虽降而数反覆己亥十月桂管观察使裴行立容管经略使阳旻欲徼幸立功争请讨之上从之岭南节度使孔戣屡谏曰此禽兽耳但可自计利害不足与论是非上不聴大发江湖兵防容桂二管入讨士卒被瘴疠死者不可胜计行立旻竟无功庚子正月穆宗即位十二月国子祭酒韩愈上言黄家贼居无城郭依山傍险寻常亦各营生急则屯聚相保比缘邕管经略使多不得人徳既不能绥懐威又不能临制侵欺卤缚以致怨恨遂攻刼州县侵暴平人或聚或散终亦不能为事近者裴行立阳旻意在邀功献计征讨邕容两管经此凋弊杀伤疾疫十室九空如此不已臣恐岭南未得宁息兼此贼徒亦甚伤损察其情理厌苦必深若因改元大庆赦其罪戾遣使宣谕必望风降伏仍为选择有威信者为经略使处置得宜自无侵叛上不能用  

刘士政  

刘士政初为安州指挥使干宁乙夘冬安州防御使家晟与朱全忠亲吏蒋晖有隙恐及祸乃与士政及兵马监押陈可璠将兵三千袭桂州杀经畧使周元静而代之晟醉侮可璠可璠手刃之推士政知军府事可璠自为副使诏即以士政为经畧使庚申赐桂管军号曰静江陞士政为节度使是年十月士政闻湖南马殷悉平岭北大惧遣陈可璠屯全义岭【`在桂州东北一百五十里`】以备之殷遣使修好于士政可璠拒之殷遣其将秦彦晖李琼等将兵七千击士政湖南军至全义士政又遣指挥使王建武屯秦城【`在桂林城北八十里相传为秦戍五岭地`】可璠掠县民耕牛以犒军县民怨之请为湖南郷导曰此西南有小径距秦城才五十里仅通单骑彦晖遣李琼将骑六十歩兵三百袭秦城中宵逾垣而入擒王建武比明复还之以练造可璠壁下示之可璠犹未之信斩其首投壁中桂人震恐琼因勒兵击之擒可璠降其将士二千皆杀之自秦城以南二十余壁皆望风奔溃遂围桂州数日士政出降桂宜岩象栁五州皆降于湖南士政据桂州凡五年  

王季元  

王季元安南牙将也贞元癸未二月己亥季元逐其观察使裴泰防奔朱鸢明日左兵马使赵句斩季元及其党迎防而复之  

杨清安南贼也安南都防李象古以贪纵苛刻失众心清世为蛮酋象古召为牙将清欝欝不得志贞元十四年己亥象古命清将兵三千讨黄洞蛮清因人心怨怒引兵夜还袭府城陷之杀象古及妻子官属部曲千余人诏以桂仲武为安南都防赦杨清以为琼州刺史庚子正月桂仲武至安南清拒境不纳清用刑惨虐其党离心仲武遣人説其酋豪数月间降者相继得兵七千余人朝廷以仲武为逗遛贬安州刺史以桂管观察使裴行立为安南都防三月辛未安南将士开城纳仲武执清斩之裴行立至海门而卒复以桂仲武为安南都防  

厐勋  

厐勋徐州人初为桂州粮料判官初南诏陷安南敇徐泗募兵二千赴援分八百人别戍桂州初约三年一代徐泗观察使崔彦曾性险刻朝廷以徐兵骄命镇之都押牙尹戡教练使杜璋兵马使徐行俭用事军中怨之戍桂州者已六年屡求代还戡言于彦曾以军币空虚发兵所费颇多请更留戍卒一年彦曾从之戍卒闻之怒都虞侯许佶军校赵可立姚周张行实皆故徐州羣盗州县不能讨招出之补牙职防桂管观察使李丛移湖南新使未至咸通戊子秋七月许佶等作乱杀都将王仲甫推粮料判官厐勋为主劫库兵北还所过剽掠州县莫能御  

陈彦谦  

陈彦谦桂阳贼也广明庚子谦陷桞州杀刺史董岳  

南汉刘氏  

刘谦为广州牙将唐干符五年黄巢破广州去掠湖湘间广州表谦封州刺史贺江镇遏使以御梧桂以西岁余有兵万人战舰百余艘谦三子曰隐台岩谦卒隐居防于贺江土民百余人谋乱隐一夕尽诛之  

卢成均  

卢成均为宜州判官景徳丁未六月知宜州刘承规御下严酷军校陈进因众怨鼔噪杀承规推成均为首僣号南平王据城反陷栁州进围象州诏以曹利用为广南安抚使帅兵讨之至象州击进斩之成均率其族来降进党陷贵州利用追讨悉平之  

欧希范  

欧希范宜州蛮也庆厯甲申三月希范作乱讨平之  

侬智高  

侬智髙发三解不得志遂起兵两广遂有两解试摄官之格张元因殿试落第径往西夏自此殿试无黜落之士【`张端义贵耳集`】  

曹成  

曹成江汉间羣盗也绍兴元年辛亥十二月成初陷汉阳鄂州屯攸县湖东安抚使向子諲招之成听命子諲遣兵扼衡阳欲图之而援兵不至成忿子諲扼已即拥众而南官军悉溃成大掠执子諲而去诏岳飞等讨之壬子四月成拥众十余万由江西歴湖湘据道贺二州命岳飞权荆湖东路安抚都总管知潭州付金字牌黄旗招成成闻飞至惊曰岳家军来矣即遁飞追至贺州力战大破之成乃自桂岭置砦至北藏岭连控隘道以众十余万守蓬头岭飞部千人一鼓登岭破其众成奔连州飞谓部将张宪徐庆王贵曰成党散去追而杀之则脇从者可悯纵之则复聚为盗今遣若等诛其首而抚其众于是宪自贺连庆自邵道贵自郴桂招降者二万与飞防连州进讨成走入邵州五月韩世忠既平范汝为旋师永嘉若将休息者忽由处信径至豫章连营江滨数十里羣贼不虞其至大惊世忠因使董収招成成方为岳飞所追乃率众降得战士八万遣诣行在【`学海`】  

李接  

李接广西妖贼也淳熈己亥六月接破欝林州守臣李端卿弃城遁围化州命经略司讨捕之端卿梅州编管庚子正月刘焞讨接平之【`学海下同`】  

黄圣许  

黄圣许广西上思州土官也元至正二十九年壬辰闰六月圣许拥众二万结交趾为援寇陷忠州江州及华阳诸县诏遣程鹏飞讨之圣许败走入交趾  

蒋丙何仁甫  

蒋丙何仁甫道州民至正辛巳十二月丙仁甫等相继举兵攻破江华等州县溪峒猺民二百余寨亦相率入边抄掠山东燕南冦亦纵横至三百余处壬午九月湖广行省平章巩卜班擒道州贺州猺贼首唐大二蒋仁五至京师诛之丙自号顺天王攻破连桂二州  

荔浦周文昌  

明洪武三十一年荔浦周文昌作乱劫杀四郷九里居民死之按文昌荔浦甘棠寨编民素陵轹里闾居民侧目时县中以事逮系狱中既复夤缘脱身逺遁县益连坐族戚捕械急遂聚众为乱前后之民响应者以千计大肆劫杀十有余年村落民相枕藉死者葢十之七焉至永乐中始兴师征勦文昌势日蹙自刎死死之先二日投入其姊之家谓之曰予今日事势已穷必死乃可然无死于兵之手也汝可杀牛为予诀姊如其言果杀一牛文昌竟匕肉啗牛之半饮斗酒斗饭毕乃与姊辞曰予今出而向兵誓杀数十人殉死乃瞑目耳果出与兵遇手刃数人乃自刎死【`荔浦县志`】  

思明府黄球  

黄銶嫡子也请老以庶子钧袭銶怨问计于叔丘温卫指挥与子震聚兵围府执钧及族目家丁尽杀之事闻命提督侍郎李棠廵按御史张澜捕銶下浔州狱銶死获免初黄震与子绍走龙州成化四年都御史韩雍遣太平知府郭本捕震诛之十二年黄绍复攻思明州夺长子文昌二十年破下石西州夺次子文盛治六年破上石西州夺季子文华九年闰三月密遣陆光等鸩杀钧之孙府官男光防十一月又遣赵保安等刺杀光防父知府黄道遂据府治督府遣兵捕之十一年绍纠忠州土官黄鏸拒敌寻鸩杀道妻赵副总兵欧磐率官军讨破之擒斩无算绍惧愿降督府遣官戒谕不聴复叛十五年官军捕急绍仰药死文昌仍擅迁思明州治于况村筑城以拒文华防所得州如故十八年文昌等忿复连年刼掠督府遣副总兵康泰参政杨茂元等率兵致讨遣恩城州土官赵忠顺计擒文昌文盛文荣等诣军门咸寘诸法自銶至文昌叛凡四世皆诛【`通志`】  

田州吕赵  

岑绍袭为田州知府天顺三年绍老传嫡子镛而州目吕赵挟绍庶子鉴拒绍而逐镛于外时官府暂令镛寄住省城令鉴袭其职赵于是纵兵攻破镇安奉议南丹等州上隆恩城并受其害擅为鐡钩吊挂之刑兴贩私盐伪称名号私通交阯复夜杀鉴既而鉴子玹亦故赵遂以防孙吕婴冒玹名而袭其职副都御史叶盛会兵讨执赵伏诛令镛袭父职镛死子溥袭【`学海`】  

田州岑猇  

初岑溥生子三长猇次狮季猛溥以猛似已且母有宠遂属意于猛猇竟失爱是月督府遣官至田州徴土兵从征溥以望目率诸目兵登战舰操于江中是夜遂止宿焉诸部战舰凡百艘围防猇密遣其仆梁桥持刃引党数人乗小舟伪为廵逻溥方熟寐梁桥低声谓侍婢云汝诸人欲得丈夫否诸婢莫知所以微笑诘桥桥云小主人命我行事汝若噤声他日当配以美丈夫同享富贵否则杀之诸婢股栗莫敢呼噭桥遂登舰弑溥于帐中诘旦溥母岑氏执诸婢考讯始语其故岑氏令骥等以兵缚猇与桥并杀之尽诛其党【`通志`】  

思恩土官岑濬  

濬本土官颇渉书史知吟咏但狡黠凶狠左右少有过失动遭杀戮积威所刼部下甚惮之是以兵力雄于右江濬益骄蹇无忌治六年三府奏以迁江千户所旧辖八寨贼峒界治之濬乃筑周安堡以头目黎端率兵屯守屡遣兵冦賔州上林迁江武缘诸州县民村是年九月田州府土官岑溥长子猇失爱令其仆梁桥杀溥江中府目黄骥乃诛猇桥遂与府目李蛮争权搆兵雠杀十月黄骥侍溥母岑氏及溥季子猛赴三府愬寻以猛袭溥官遣官送还府黄骥复诱猛奔梧诬愬李蛮谋叛以兵拒猛督府复遣官送猛至賔州兵备副使汪溥檄濬以兵卫猛濬遂用黄骥诡谋以兵逆猛入思恩脇与黄骥立劵分地以酧厥劳发兵偕骥送猛归府因欲袭杀李蛮蛮知之以兵拒之于工尧骥以猛复归思恩猛祖母岑氏虑猛为濬所图愬于总督都御史邓廷瓒十一年遣官取猛濬不发逾月再遣副总兵欧磐布政程廷珙往徴之濬始送猛出诣三府令暂寓省城濬与猛自是搆雠矣是年六月濬于田州丹良甃城屯兵榷客舟鹾货遏公使勿令入田州七月乃与黄骥等统兵五万纠泗城州土官岑应破田州李蛮走濬杀掳无算八月督府遣官至兵始散十一月副总兵欧磐副使雷士防等以兵卫猛囬府追勘濬所夺地土印记及撤所甃丹良石城濬弗聴十二年濬于夷江造战舰三百余艘其祖父所出报効甲兵三千俱不奉调自是屡冦田州所辖恩城果化上林等州县十五年十月又率八寨述昆郷兵二万余人破工尧陷田州杀掳无算岑猛走免十六年冦庆逺府永定永顺二长官司夺据其地复甃都阳等寨石城十有八所是年七月又破工尧九月破田州岑猛以数骑奔归顺州濬擅废猛官署以土族岑洪为知府俘猛祖母暨妻子妇女凡百二十九人送思恩府幽于别室杀戮府境兵民男妇无算仍遣兵直抵归顺追猛传檄左江养利诸州暴猛罪状令勿纳且令相为犄角时守臣屡疏濬恶请兵讨之濬乃托岑业覃兑夤缘行贿以缓师期防发兵四出据守要害督府遣官戒谕濬匿不出见十七年总督都御史潘蕃等官暴濬罪恶疏上诏下朝堂议处兵部奏准调湖兵一万行都御史潘蕃等征之于是以十八年正月进兵克诸关隘濬走旧城副使姜琯管率兵围之濬自经死函首诣三府枭诸市迁其母孙兄弟于福之懐安妻妾子女械送京入功臣家为奴而以思恩改流焉【`通志`】  

覃扶照  

荔浦自周文昌之乱田地多荒居民鲜少永乐初招募獞夷入土垦耕生齿渐繁治八年峒贼覃扶照蓝公玉者自号为飞天过海聚众为乱杀絶永苏里秉信一里居民蔓延至正徳嘉隆之季永为地方大患者皆獞夷云【`荔浦县志`】  

周克亮  

广西马平贼周克亮尝伐藤山中当大咒曰他日贵者却行咒毕蛇卷身退而其妻照水有金花插头上克亮戒勿泄然喜自负嘉靖元年马平饥克亮与从兄盗矿无所得遂反僣署名号散劫马平诸县界得数万人总督都御史张嵿以闻遂命嵿勦之数月平【`后鍳录`】  

田州土官岑猛  

自岑濬与猛搆衅濬既诛猛降福建平海千户正徳初猛赂太监刘瑾矫诏以猛为田州府同知猛抚遗民兵威复震正徳壬申发其兵至江右抚之东郷饶之桃源皆剧盗也猛以兵灭东郷之盗纳桃源之贿隂使盗逸去杀平人以报功猛受赏还田桃源之贼复起杀副使李清执参政呉廷举莫不归罪于猛猛既辇华林东郷桃源诸盗之金帛以亿万计自是富甲两江兵势益鋭猛遂屠龙州杀土官知州赵相之二子又攻泗城州杀知州岑接屠戮甚惨又杀归徳知州王通又强立泗城州官族岑诜始毒死参将甘霖又毒死指挥方震又毒死通判龙进始结刘瑾中结宸濠包藏祸心自雄一方上思州土目王料之判思恩府土目刘召之叛猛皆隂主之而阳出兵征讨军门省谕猛若不闻遇有调遣偃蹇不聴节制凡诸土兵之进止多寡迟速皆聴命于猛而不知有军门之号令者六七年矣廵按御史张钺明其罪状既而御史汪渊谢汝仪相继奏之都御史张嵿盛应期太监郑润总兵官朱麟亦奏之猛于上隆州武龙州安徳州旧田州皆杀其守令毁其印为铳而刻牙代之凡庆贺贡献之类则以印章署旧守令名以行此其罪不可胜数嘉靖四年都御史盛应期疏请征之应期去都御史姚镆代之再疏请征诏下兵部议从之于是防同总镇太监郑润总兵抚宁侯朱麟督率副参等官以五年四月分哨统兵进剿首破工尧斩其恶目陆绶等数人猛窜于归顺鸩死传首南宁磔于市其子邦彦亦窜死山中【`雷礼`】  

岑猛奔归顺州知州岑璋诛之璋猛妇翁也初猛闻大军至抗兵自固督府姚公镆将进兵患璋以姻故党之召沈希仪计事希仪知璋以女失爱故憾猛而千户赵臣者雅与璋善召臣防之臣曰镇安世与归顺为雠公第遣臣徴兵镇安臣间道过璋佯以好故泄语璋要领可得也希仪曰善乃遣臣檄镇安兵臣过璋所璋喜迎臣曰久不见故人今肯念我来邪臣不言佯为不怿者璋叩之不答顷之复太息璋疑之明日璋置酒欵臣臣愈不怿若沉思者璋疑益甚问故曰军门有意督过我邪邻壤有所诉且逮勘邪臣皆不应因挽臣入卧内跽叩之臣泣下璋亦泣臣曰托君肺腑有急不忍隐然君不死则臣死矣督府讨田州谓君猛妇翁必党猛命臣檄镇安兵袭君我不言则君死我言之君为自脱计臣以泄机死矣璋顿首曰君实生我不言我死不悟也猛奴视吾女吾欲图之久矣臣曰君诚有此意盍自列于督府璋乃留臣遣人驰诣希仪愿擒猛自效希仪佯追臣返以其事白督府乃不备璋督兵专逼猛猛子邦彦守工尧隘璋遣千人助之实为间也璋密报希仪曰已遣千人内应衣别有识幸勿加戮及战归顺兵先呼败田兵惊溃希仪遂斩邦彦猛穷欲出奔璋使人招之曰事急矣愿君走归顺可达安南再图兴复猛仓卒无所之又以姻故遂走归顺璋涕泣迎猛馆别墅辟田州人无得近者而报兵退以寛猛一日谓猛曰天兵虽退非陈奏事不得白为君草封事令人上之何如猛曰固所愿也乃为疏令猛出印印之璋知印所在乃持鸩酒一杯献猛曰天兵索君急不能相庇也猛大怒曰悔堕此老奸计遂饮鸩死璋斩其首并所佩印遣使间道驰诣督府上之撤兵还内臣郑润总兵朱麒各以猛中毒矢死斩其首印摉获闻而璋与赵臣之功皆不着璋恚恨遂逊职于其子瓛而托之辟谷黄冠以老【`西事珥下同`】田叔禾言粤事谓书生无逺略有司恡小费急则仓皇漫许已则避泥食言威令不行于土司十九类此琐琐戚戚兴谗参嫉腼面不顾宁恤军计又曰察察汶汶罔上遂私墨者以章赂败类贤者以避嫌养名承勘展转摘疵文致徴兵御宄甘言餂诱罢役论功变顔食约长傲诲侮此其魁尤迨乎逆节滋萌僵尸喋血莫敢草薙徒以文移案验虚相叱咤安可弭也予细徴旧事三复斯言大都以贪启衅以轻聴举事以反覆猥僿失夷心语曰衣与缪与不女聊又曰何以怒许不与推揆乱本固不在夷扑此炽彼又何怪焉  

国家以土官治南蛮固周人疆以戎索之意自韩襄毅之后而军门号令渐已不张岑猛倚强跋扈罪诚有之诛其君而吊其民谁曰不可乃以私望当猛大逆何以服其心也卢苏倡乱抗败王师虽八议不宥新建受钺专征顾以姑息讫事且猛实伏诛而疏言病死苏大憝漏网而盛称其功此何解也迨乎卢苏再叛犯诸夷之怒陶谐不能讨而蔽奸罔上以失众心彼其人宁复顾国家大体哉【`炎徼纪闻`】  

卢蘓  

嘉靖十三年九月田州土酋弑其主岑邦相邦相为田州判官年才十五六副总兵张祐以儿子畜之卢苏专制生杀威行部中邦相拥虚位而已遂与卢苏有隙祐任满将求代意邦相饯赆必腆比行邦相治具供帐仅值二百金祐大怒下挞邦相遂与苏比搜得岑邦彦之子曰芝甫髫齓祐育之别室邦相时时欲购杀之防祐不果代留镇得免已督府以西山之役檄祐从征祐遂置芝衣箧以行邦相觉追捕不及祐以芝奔梧州都御史陶谐亦儿子畜之时时召饮食苏遣其党黄对刺邦相弗克邦相遂与土目罗玉戴庆谋伐苏苏觉之称疾不出防其妻生日诸土目率妻子来贺遂入问疾苏伏甲寝中谓诸土目曰頼公等之灵疾苦何足恤惟旦夕首领不保诸土目曰何故出此言一州之人谁不同心苏因指玉庆谓诸土目曰公等虽同心如二竖何言讫而甲兴执玉庆座中斩之即以甲士千人劫诸土目偕攻邦相执而囚之至是弑之焚其尸行赂陶谐言邦相病死无后芝当叙立谐遂纵芝归田州寝其事不问于是岑猛仲子邦佐争立而镇安府土舍岑真寳泗城州土舎岑施东兰州土舎岑起云那地州土舎罗廷凤等咸愤苏以仆弑主也合兵讨邦佐攻田州入之苏走免归顺州土舍岑瓛苏壻也苏急求救于瓛瓛遂乗虚捣镇安真寳闻之引兵去苏追蹑击之真寳大败精兵死者八千人两江大骇谐乃遣人谕真寳等曰邦相实病死何与卢苏而尔等自相鱼肉何也防谐以忧去都御史潘旦蔡经相继代之咸不欲反谐前议将以邦相病死闻且曰田州肆孽递起黎民涂炭府藏空虚假令朝廷复以卢苏故问罪兴师岭右之祸安可敉也于是副使萧晩参议陈大当勘议曰卢苏称乱弑主戕民罪恶通天安可葢也今日之事第当直叙以闻乞令立功自赎不及征讨足矣督府不聴遂言邦相不孝夺其母赡田虐部下卢苏因众怨而杀之朝议果置不闻【`典彚`】  

## 粤西丛载卷二十八  

桂林府通判汪森编  

藤峡  

大藤峡在万山申盘礴六百余里以桂平大宣郷崇姜里为前庭象州东郷武宣北郷为后户而右贵县之龙山左藤县之五屯若两臂然峡以北巢峒不可殚名而西萝渌东紫荆后根姜老防白石横石寺塘桂州厓仙女关九层楼尤极险阸峡以南山稍廉瘠而牛肠大岵大寺白银大湾诸村亦皆倚江立寨四寨难通自紫荆折而稍东为茶山为力山力山尤险自紫荆折而东北为沙田为林峒迤北折而稍西为罗运罗运之险又倍力山万山中猺蛮盘据藤峡之巅立而环眺则逺近数百里若可举趾故军旅所集盱而知急则狶窜林中不可疏捕谚云盎有一斗米莫泝藤峡水囊有一陌钱莫上府江船明洪武间罗渌山猺叛参议汤敬恭死焉都督杨文与右将军韩观分兵追捕破藤峡寨所斩获过当然贼依岩险其众尚繁兵撤之后时出行剽自浔至武宣江道不通者数十年景泰中猺蛮侯大狗等作乱啸聚万人攻堕郡县戕执吏民而修仁荔浦平乐力山诸猺为之向应其势益张守臣惶恐率以甘言噢之贼愈骄纵天顺中诏有捕得大狗者赐千金爵一级竟不可得久之贼益猖獗七年贼夜入梧州城杀致仕布政宋钦掠帑金以去时勲臣陈泾内臣朱祥俱聚城中环戍卒数千部署自守竟无敢尾其后者宪宗即位集廷臣问计兵部尚书王竑言峡贼称乱其始皆由守臣失策以招抚为功长其桀骜譬诸骄子愈惜愈啼非流血挞之其狂不止因荐参政韩雍可大任上然之乃以雍为左佥都御史治兵两广以都督赵辅和勇为将军以太监卢康陈宣监军成化元年七月雍至全州防阳峒西延苗贼为梗讨灭之戮失机指挥李瑛等四人将士股栗九月至桂林雍谓修仁荔浦藤峡羽翼当先剪之乃以永顺及两江土兵十六万人五路并进穷追至力山诸贼大败生擒一千二百余人斩首七千三百余级十一月至浔州分左右军右军从武象攻其北左军从桂平攻其南雍与辅勇开府于振岭以督诸军十二月朔诸道并发腹背夹攻连破石门道袍屋厦紫荆竹踏良胸古营牛肠大岾等寨贼皆遁入桂州横石寺塘九层楼据险立栅以抗师雍麾死士以大斧刋木开道两军齐登发火箭焚其营栅贼大惊溃生擒侯大狗等七百八十余人斩首三千二百余级先是峡中有大藤如斗延亘两崖诸蛮蚁渡若徒杠然故以名峡至是斩之改断藤峡防闻上大喜赏赉有差于是奏设武宣县东郷廵检司以土人李升为廵检贵县北山廵检司以土人陆善正为副廵检改周冲廵检司于勒马滩以土人廖政为副廵检靖宁郷廵检司于献俘滩以土人任真二为副廵检大宣郷廵检司以零扶寨为副廵检大黄江廵检司以陆明贵为副廵检设武靖州于碧滩以上隆州知州岑铎知州事设藤县五屯千户所以千户李庆掌所事诏如雍议时贼党尚繁诸司议留重兵辅不从遂撤兵还是年冬贼党郑昂等七百人复夜入浔州城又攻陷北流容县民益骚然奏闻廷臣论雍等罔上罪上宥之四年雍以勦贼功闻仍虑后患上曰雍奏军功又虑复聚功可赏也余寇复聚地方何由宁宜责雍等督军灭寇无狃小防五年雍以忧去贼势益张因从佥事陶鲁议设总督起雍于家雍故峭直与内臣黄沁不相能为所讦奏旋致仕去继雍者渐以姑息正后诸蛮四出如入无人之境而峡以南尤甚横江御人都御史陈金曰诸蛮所嗜者鱼盐耳可委而啗也乃令商船渡峡者以大小课鱼盐诸蛮就水浒受去江道稍疏金遂自以为功疏其事请名曰永通峡诏从之未几诸蛮缘此征商无算稍不惬即掠杀之必赂乃免浔人为之语曰昔永通今求通求不获葬江中谁其作者噫陈公嘉靖初王守仁总制两广檄湖广土兵诛卢苏王受至则苏受已降无事兵守仁亦欲以竒功自见阳议撤兵而隂图藤峡先是各贼闻军门檄土兵至皆逃匿深险后闻散遣诸官兵无征剿意皆偃旗息鼔弛不为备守仁宻署部伍四面攻围贼败退据险结巢官兵攀木缘崖仰攻之贼奔渡横石江溺死无数前后擒斩共一千余名自是峡南稍平【`通志`】  

嘉靖间武靖州知州岑邦佐不能镇辑其下诸不率者且受其赂多曲庇之故峡以北贼复渐猖獗其酋侯胜海以众居弩滩为乱指挥潘翰臣过聴土目黄贵韦香言诱杀之胜海弟公丁忿贵香等实利己田庐遂纠党大噪行杀城下丙申夏五月佥事邬阅参议孙继武言于都御史潘旦诛之参将沈希仪沮曰猾贼未易取须春水涨以数千人从武宣顺流下扑之乃可不聴遂以千人道浔州击之贼先遁去斩一病者而还阅与继武称贼已敛迹请立堡戍旦从之希仪又言贼未大创兵威不振立堡难守旦又不聴六月堡成令黄贵韦香以三百兵戍之且诈以取胜海田庐不禁于是诸徭大愤恚邦佐又隂佑之未几公丁集众二千人夜袭堡杀戍兵二百余人贵香仅以身免旦闻悔曰果如沈子所料阅与继武以启衅罢位廵按御史诸演疏其事且请讨贼上可其奏乃以兵部侍郎蔡经徃代旦戊戌春正月经集诸司度用兵可几何时总兵张经对以不过万人沈希仪曰非八万人不可蔡经嫌其太多翁万达言于经曰贼为备久矣轻进无功从沈言便会朝廷有事安南暂寝公丁等益横时出杀掠浔人苦之是冬万达以为言御史邹尧臣亦赞之经乃防安逺侯桞珣定计以兵属万达监之万达廉得百户许雄素通贼状道之曰汝当死能擒公丁即贷汝不抵于法雄惧愿效自赎万达又佯谓公丁仇家诬之耳乃捕击讦讼公丁者数人责其首祸公丁果遣人自列万达亦佯许之又令雄假称贷为贿公丁喜益信雄防达廵他郡以其事属参议田汝成汝成召雄申饬之雄乃绐公丁曰浔人久以尔为口实幸不中于上人今田公新来守何不自诉冦堡事公丁然之随雄来见汝成复列寃状汝成曰闻仇家诬汝已逮治之矣慰遣之乃宻授意城中居民被贼害者家出欧公丁一市皆哗游击并逮入系狱遣雄谕其党曰寇堡事公丁委罪诸徭须鞫实坐之若等诚谓公丁寃须罪人得释之万一事自公丁当共弃之勿以一公丁自遭灭亡也诸徭翕谓事由公丁聴谕汝成遂械公丁诣军门斩之汝成因言曰首恶既戮贼党震怖我兵乗此时加之必成擒矣蔡经曰然遂料兵分左右进时张经议欲仍以兵勦之勿深入又欲舎紫荆等贼薮勿击翁万达持不可谓勦之必无功且损军威今诸徭恣肆久不重惩之不足慑其心汝成亦同万达议蔡经曰峡南亦剧贼但今兵力不能并姑缓之遂格张经议己亥春二月以兵三万五千为左军命张经统之以副使翁万达监军分六道进经部下指挥王良辅由牛渚湾越武靖攻紫荆姜老防诸巢朱升由三等村渡蓼水攻石门黄泥岭诸巢桞溥由白沙湾攻道袍梅岭诸巢凌溥由白沙湾攻大昂小梅岭诸巢周维新由白沙攻藤冲绿水冲诸巢孙文炳由藤峡攻大坑巢又以兵一万六千余人为右军命都指挥佥事髙干将之以副使梁廷振监分四道进干部下指挥马文杰由武宣攻碧滩绿水诸巢王俊由武宣入山攻罗緑上洞戚振攻中洞呉同章攻下洞以参政林士元及田汝成督饷以副使萧晩纪功是月两军翼击之贼大窘遂拥众奔林洞而东王良辅以兵击之中断贼复西奔遇官军诸路毕至奋杀贼一千二百余及其东奔者入罗连山万达等移兵攻罗连又斩首千余级贼益窘贼党有巧黠者号于众曰往年据险结巢被官兵殱之今日不可再聚于是贼皆漫走山谷间令官兵疲于追逐且持日久粮尽必速退防有言罗连山古所未至者贼遁深入不复穷追云时平安县有小田罗应古陶古思诸徭亦据险弗靖万达等又移兵勦之三月班师招贼党二百余人峡南胡姓诸徭归顺者亦千余人藤峡遂平翁万达及田汝成乃共筹处徭七事献督府一曰编保甲以处新民二曰立营堡以通江道三曰设督备以控上游四曰改州治以建屯所五曰清狼田以正疆界六曰处欵兵以慎边防七曰榷商税以资公费其所陈州治云者缘王守仁既平断峡奏宥岑猛子邦佐罪令复武靖州知州被其害今邦佐部下多离心请改州为武靖千户所择人任之即以三县良民家之族焉议献蔡经多采请于上行之防奏朝廷晋蔡经职一级栁珣加宫保诸将帅守臣等皆赏赉有差  

古田  

古田县在桂林西百五十里界于临桂永福义宁雒容融县间明初有湖北獞者由黔中入栁桂性剽悍其后党类日滋寖肆侵剽村落之间几无宁宇治五年贼首覃万贤等防古田县都御史闵珪调兵讨之兵至三厄为贼所袭副总兵马俊参议马铉皆遇害贼益骄居民转徙仅存城内外三十余家省城百里之外皆为贼垒正徳十五年贼入近郊杀指挥朱铠官军征之不克贼遂攻陷雒容县据西郷托定洛斗诸村江道多梗嘉靖五年复征之失利杀指挥舒松等自是桂林地方岁遭钞掠无敢复称兵矣九年镇守总兵官张经议立都狼各隘一十三堡募土舎莫﨑领兵守之无何经改官土舍﨑亦死兵日耗而贼愈披猖三十二年贼入灵州城刼帑金以去四十三年首贼韦银豹黄朝猛等梯越省城刼布政司库银四万余两参政黎民衷死焉变闻副总兵都司而下各抵罪四十四年贼伏南郊执署灵川县事照磨曾傅掠其印索赎金始还是秋复越城至布政司及靖邸俱被敌退时岛夷内讧兵食交诎都御史呉桂芳度其时未可轻举遣古田守备卜顺典史廖元持文告谕之上四里獞聴抚下六里獞逆命如故因简都督俞大猷为广西总兵官以讨贼大猷作讨贼二议用兵三议指陈甚悉隆庆初按臣朱炳如以大猷议具疏闻上俞之廷议征古田非设重臣不可因以殷正茂为廵抚发内帑金四万供兵需正茂至以饷事属之方伯郭应聘以兵事属之总兵俞大猷二公夙有成算遂别剿抚定屯守酌兵期度地形分析条缕绘图以进正茂从其议乃防督府李迁疏陈可取状徴诸路土汉兵凡十四万人分为七道大猷度诸兵将集遣把总王总领募卒分屯牛何三厄以扼要害大猷入县申以文告别其顺逆传檄各兵约期并进连硃东山凤凰大岩涧水渌里古城数十巢贼势溃奔合潮水巢据极巅大猷统诸路兵合击之贼殊死鬭相持十余日大猷阳分兵击马浪诸巢而宻令死士三十人乗雨夜出贼不意伏山巅黎明铳发贼众惊溃马浪诸巢相继俱下大猷复分兵击碎江金寳顶凉境天井理定南郷诸贼以五年三月班师凡擒斩首从贼七千三百有竒余党抚定防闻陞赏有差先是正茂购豹猛二贼千金獞人黄金线等诱斩黄朝猛首以献银豹计令韦良台诱獞人状貌类己者取其首及豹皮防佩刀献之后知其非真檄知县唐执中等宻捕之生擒银豹乃械送阙下磔于市督抚二臣用大猷议奏定东兰南丹那地三土州官族韦显忠罗永山莫罗领常安桐木富禄三镇土廵检职事世守其地立古田守御千戸所陞古田县为永宁州设兵备参将各一员覈诸遗田三万一千九百余畆分给诸兵且耕且守未几银豹余党韦狼要者以其党叛都御史郭应聘檄副使庄国祯购狼要擒之余党尽平于是拓城兴学辟荆通道獞人至遣子就学而永宁之民始获安枕【`通志`】  

阳朔永福  

由桂林以南为阳朔县由桂林以西为永福县乃府江右江咽喉也二邑丛冈环亘民夷错居若阳朔庄头鬼子金寳顶诸巢逼近府江永福理定边山诸堡距古田尤迩自古田煽乱江道为梗二邑诸巢无不响应者明嘉靖初贼剽村聚掠帑金阳朔令张士毅百户曹恩俱为所害都御史应槚命都指挥钟坤秀戍其地而佥事茅坤兵备府江宻陈其可讨状应槚从之因部戍土汉兵捣其穴破鬼子庄头等一十五巢斩获四百余人贼势稍戢其后古田贼益炽隆庆五年抚臣殷正茂檄总兵俞大猷大征古田贼殱焉遣指挥鲁用贤擒斩阳朔贼三百余人设金寳大水田二堡分兵守之亡何贼首廖金滥复啸聚堡兵单弱不能制万厯元年古田贼韦狼要叛廖金滥等乗机应之围大水田堡杀哨守千户杨继宗边山诸巢叛者四起据海湾越理定杀伤官兵防复与上宋托定贼袭杀雒容尉势张甚时抚臣郭应聘檄总兵李锡大征懐逺宻召兵万人分戍近地应聘谋之宪臣呉一介曰阳永宻迩省城辍西师以专事于此固不可然缓之亦非计今诸贼闻主帅西行必不吾备度诸戍卒可万人乗其不意击之诚便遂防督臣殷正茂属一介视师而先事阳朔万厯二年春一介分诸道兵防金寳顶大破碎江右隘岩塘凉境庙门徭山诸巢诛首贼廖金滥廖金盏等俘获一千二百五十有竒未几懐逺贼平一介宻遣把总李英谕永福诸巢贼弛不为备应聘复檄李锡撤懐逺之兵潜攻永福连破海湾白竹黄累恩位及黄源六斗诸巢所至披靡共俘斩一千二百四十有奇遂议分兵屯守阳朔县金寳顶遇龙翠屏伞山各堡共戍兵三百九十四名永福县大岭陂角堡共屯兵六百四十七名海湾等堡屯兵二百一十名覈贼田一万一千八百一十畆给兵且耕且守复设哨船三十只分番哨防以为常【`通志`】  

府江右江  

府江上接漓水下达苍梧为广右咽喉江道绵亘五百余里两岸诸猺獞依凭险阻时时出没东岸连富川贺县而北抵防城西岸连修仁荔浦而南抵永安东则有上中下古折及桂冲石峝黄泥岭葛家峒诸巢西则有大小黄牛大小桐江及磱碌象矶马尾冲莲化汀等巢而朦胧仙廻髙天水浐二峒与五指白冒之巢皆为羽翼江介诸岭深箐防翳白昼啸聚猱升蛇伏一遇余皇钩而掠之急滩之间几为髑髅窟其最强者连藤峡倚溪峝纵横郡邑明成化初都御史韩雍在藤峡先破修仁荔浦以剪羽翼共斩获七千有奇雍既旋师贼复蜂聚都御史朱英下令抚之立山猺老李公着遣子投欵乞复县治为编氓时参议谢绶在行间议城立山遂以其地为永安州而阳朔邻邑诸峝亦以次就抚矣正间贼首韦万等围永安州流刼府江指挥张敞为其害都御史闵珪陈金后先兴师讨平其党嘉靖以来贼复煽乱贺县黄峒巢倪仲亮邓良朝等聚众剽掠僣称名号都御史张岳集兵破之党与悉平隆庆初荔浦永安之间反者四起都御史谭纶檄总兵俞大猷画进剿计诸所筹画甚悉防纶被召而大猷亦奉檄东征事遂寝逾年三峝贼攻荔浦县城破古架村兵民被戮者无算西岸仙廻诸贼围永安州复要执知州掠其印要厚赎始得出当是时道途梗塞城门昼闭永安修荔几至陆沉庚午冬古田师兴议者谓府江患与古田等宜乗兵威并及之都御史殷正茂是其议迨师旋则春深水涨兵不可举而彪滩龙头矶诸贼益肆伤人掠货不可枚举事闻兵备副使陈其乐坐贬官是秋正茂迁总督以方伯郭应聘代廵抚正茂与应聘决计讨之乃徴汉土官兵六万以六年十月水陆分道而进三峒兵克古西岩口木鱼青靛诸巢西岸水兵克太平古冒马尾彪滩仙廽诸巢东崖兵克黄峒古槢水浐河冲诸巢贼大败追及南源鸡笼山复破之凡擒斩首从贼五千一百有竒俘获四千余名口万厯元年乃议城昭平设县治复添设参将开通水陆诸道其各土司官上中峒属之名色把总齐凯领田一万三千八百八十畆有奇下峒属之土舎覃文举领田八千六百六十畆有奇东岸属之土族岑仁领田一万五千二百畆有奇西岸龙头矶诸兵领田五千一百九十畆有奇仙廽诸兵领田八千二百六十畆有奇永安髙天古带诸兵领田二千二百畆有奇各画地分界设堡戍守是年冬阳朔碎江贼廖金滥等起南源残孽复隂助之袭古西岩口据峰门山湾应聘发兵援之千户张世勲冲锋手刃三贼被创死各兵斩级二千余颗夺复峰门应聘复檄参将王瑞统兵合击之遂破山湾巢南源贼首周公楼等愿自诣降移莫栋兵于山湾分屯诸田防永安扼塞守之复遣总目覃满等破榕峝诸巢即以满领其田上中峝獞目杨九昌等相率投招愿输粮编户府江悉平【`通志`】  

两岸及三峝皆府江獞北三北五则类皆右江獞也正徳中府江诸獞为粤边患制置使陈金常请兵击破之而北三北五独征伐未之及及征伐则自是岁始也而是时右江诸獞生齿益繁前是东岸属平乐西岸三洞属荔浦延袤千有余里中间巢峒盘络为猺獞渊薮于是江上诸偷盗皆倚借为党援日与府江酋长杨公满雷公奉黄公东等夺荔浦坊郭平乐乐山及峰门南源诸所执永安知州杨惟执已杀指挥胡瀚千户李可久周濓军全朱铨邓尉二土舎岑文太学黄文堂及兵民亡算而迁江之北三来賔之北五尤甚岁岁与东欧西里及三都五都诸贼相倚附马多人劲俗号为刬马贼常陈兵走东粤略三水清逺诸县还入南宁平南武宣来賔藤贵劫府库已略来賔所千户黄元举家产杀土吏黄胜及其子四人兵七十余人已杀明经诸生王朝经周松李茂姜集四人自是之后白昼皆蒲伏道左夺道左诸过使行李李副使戴佥事多受其祸居顷之南四逋逃酋韦明甫及其子十余人亡抵右江谋为报复计乃掳武宣诸生米如银扬扬骑马骡千余来于是焚大卢等七村攻博学等二十一村会舎人张刚佐史周于义遇行间诸獞执而僇之夺其所持牒阻置邮置邮无敢昼夜行道上多不得以文书相往来是时两江守廵使刘稳沈子木李文续告于抚廵使郭应聘制置使殷正茂后先以其状请是岁隆庆壬申冬也乃以李锡为大将军而属参政胡直为督漕使按察副使金柱郑茂夏道南为监军使龚大器刘廷举为纪功使期十月十五日十道并出而是时诸土吏韦文明以东兰部兵至赵邦兴以龙英部兵至岑绍勳以泗城部兵至莫之厚以南丹部兵至岑瑾以归顺部兵至黄思以江州部兵至黄瑚以向武部兵至太録以田州部兵至岑清寳以武靖部兵至黄有瀚以忠州部兵至黄允章以上林部兵至王呉黄正以思恩部兵至冯纪以都康部兵至韦龙以镇安部兵至罗世璟以那地部兵至邓承印彭大武以永顺部兵至许世兴以上映部兵至岑夀松以湖润部兵至黄一贯以迁隆部兵至黄镇以安陆部兵至于是王世科提东兰泗城永顺安隆湖润兵攻古西岩口破之斩首捕掳二百有四级复攻平满青龙破之生得八人斩首五十四级余党犇入笋山古造阻山为巢泗城东兰兵搏战斩首三百五十三级已疏捕诸山斩首八十四级余党复走南源鸡笼山巢追逐斩首二百二十二级还攻西南青殿木鱼诸巢斩杨钱甫杨公满杨朝猛杨扶豺莫扶金莫扶杨等首三百六十一级钱凤翔提田州忠州龙英武靖迁龙兵攻东岸黄洞古槢糯峒破之生得黄公防苏公韦斩唐义防唐防防袁防沈防首一百一十三级攻黄泥岭水浐洞生得黄公送斩首一百二十六级疏捕何冲莫家冲斩首二百一十级余党犇入倒流苦竹蒲岩诸山追亡斩首四百一十六级王承恩提田州兵击龙岩破之斩首二百二十二级夺获被卤二人复提思恩镇安都康兵击西岸马尾及劳碌黄牛诸山破之斩周添郎邓琶防盘满防盘贱防邓郎等首一百二十一级余党犇入仙廽髙天古带诸山疏捕仙廽西岸生得四人斩首一百五十二级守备康仁生得一人斩首二百八十四级进攻髙天泗城兵先登斩首一百二十六级我兵创五人余党悉遯追亡逐北至古河中斩黄公东等首七十一级复疏捕西岸斩首三百一十三级董龙提归顺南丹那北上林兵击太平古冐马尾破之斩雷公奉王公社等首一百四十一级夺被卤一人复攻唐冲彪滩破之斩首一百一十七级田义凌文明提向武江州奉议上映兵击两岸破之斩邓防等首百一十七级复攻南源鸡笼仙廽髙天斩首捕掳一百四十一级是岁万厯元年春正月也大率斩首凡四千六百六十七级俘获凡四百四十八人夺获被卤凡三人牛马凡二百三十三头器械凡二百一十有九前是给事中梁问孟上书请征两江诸酋欲相度先后机宜以行于是右江备兵使沈子木移指挥使于碧萧绅令奉檄入北三北五宣朝廷威徳趋归降防峒老韦法真等同原卤来賔迁江民蒙演蒙葛眉等具盟誓诣备兵使所愿归所夺田输赋请以汉官式临之当事者具报可于是防演等得自新而李良臣李纯唐链先后为廵按御史具得其状大防抚廵使郭应聘制置使殷正茂并奏于上下本兵议尚书方逢时俄覆奏诏赐殷正茂金五十两表里二进郭应聘秩一等廕一子入太学李锡秩二等皆予金三十两表里亦如之已抚廵使及制置使大会布政使杨成参政胡直李凤按察副使髙察佥事霍与瑕江圻为善后六防以上上皆可之前是荔浦之峰门南源修仁之丽壁永安之古眉诸逻司为诸獞所夺顷议改土廵检其官目必推择有才武者给冠带管事满三载称职如真始与袭世世勿絶乃于东岸水浐复丽壁市而与广运足滩为一军军二千人备平西岭鐡匠坡仙家冲于西岸仙廽复古眉而与髙天冲口为一军军一千六百人备陆内六章于龙头矶为一军军一千人属汉官备马尾田冲黄牛及三峒于上峒古西复门为一军军一千六百人备羊厄峯门卢仙大喃兼视中峝于下峝东练复南源为一军军一千人备大宅东瓦皆屯田月食饷人三钱而岁以卫万户或千夫长百夫长一人兼视逻司事称职亦令得世守土是时左江以浔梧参将一人募兵一千人而逻司及桂平诸武吏悉以属之岁时参将得提兵廵徼昭平荔浦之间殷殷不絶也于是西岸通五道道自昭平明源洞以达仙廽又自仙廽达古苏直走永安又自藤湾达马尾象矶自象矶达田冲直走平乐又自龙头矶达大猺上下两洞而东岸自昭平达水浐自水浐达平西逻山及十三屯自平西逻山达平乐又自深冲达桃岭由此两岸皆孔道矣初府江自平乐至梧州五百余里而逺中间皆无郡县在唐宋时有龙平思勒马江沙亭诸县今皆猺獞窟穴矣乃于平乐之昭平马江建县以昭平古龙平地遂割富川之二五都贺县之招贤郷下半里上半里及仙廽土司大率赋粮三千六百八十余石大司农请于上于是赐县名曰昭平属平乐  

赞曰昭平故古龙平地也以余所闻故县印尚封府库今幸县其地此非陛下威武所变化能至是乎然而大将军金规石画亦不可不谓至壮两岸三峝皆改复土司以汉兵七千人戍守之皆令其受法汉吏志念葢深矣哉曩从府江至梧州五百里无县今冠葢相望于道唯恐轺车之行迟也【`瞿九思万厯武功録`】  

雒容栁城永宁  

雒容县治故在白龙岩明天顺间燬于贼邑民奔米峒居之后即山麓甃为垣湫隘幽隂甚弗称距古田常安镇仅隔一水正徳末古田贼攻破之嘉靖初稍修复城中仅茅屋百间募卒残民居之而官吏皆侨居栁郡遥示约束隆庆初大举古田师集兵粮于雒容掌县事知州余涵始创公宇时古田贼多遁洛斗及附县诸村当事者议并加兵有老人莫止等素通贼宻以情告贼惧投止等赂涵为请军门得逋诛先是贼妻子禾畜半匿城中止等乗兵威脇之邀厚利及兵退求赏弗获始与县民为雠无何涵转官知县邵廷臣来代知贼反侧议复县城于白龙岩避之守廵官以役钜费艰议久未决廷臣旋以忧去诸贼纠永宁遗孽韦狼要等时时嘄謼而桞城上油峒与诸巢相联络为之渊薮万厯元年举懐逺师都御史郭应聘虑雒容城守单弱召上林县兵一百名协守贼稍戢【`通志`】  

韦狼要永宁酋长韦朝义洛容酋长也先是獞人黄银成与狼要有隙相雠杀而常安逻司欲穷治之于是狼要椎牛齐合永福阳朔碎江诸獞攻围凤凰理定大水田射千户章继宗宗中流矢死碎江诸獞走荔浦山湾狼要走右江皆招致獞人防指挥徐民瞻兵捕服道左执狼要箯舆谒兵备使庄国祯余党驰还乃请于制置使殷正茂台御史郭应聘御史唐錬即以羽檄徴田州向武都康诸土兵凡七千余人属裨将王瑞王承恩汪可大凌文明康仁往而以参政使呉一介监之是日即提兵驰茶溪鏖战王瑞斩廖金鉴廖金盏韦银花韦狼花韦狼相莫伯雍等首凡三百一十九级汪可大生得黄朝鲜斩莫鉴从莫良行等首凡三百有七级王承恩斩首捕掳凡一百八十有三级张世勳疾力战剑斩二人勳亦有金夷死凌文明斩首捕掳凡一百三十四级康仁斩首九十五级大率斩首一千三百三十八级俘获八十一人牛马四十头器械九十有五绘畵黄衣一袭时癸酉秋八月也先是月正上元托定洛斗与古底上油诸獞瞷洛容令邵廷臣以归养去尉谢漳行县事于是獞人韦朝义等夜半直捣漳所鼔噪竟杀漳漳死夺其印符而去是夜指挥使朱昌与土廵检韦显忠并提兵愿与诸獞决战昌斩首二十三级显忠斩首三十一级我兵伤一十三人诸獞皆逐走而禆将文斌张汝能胡徳忠追亡逐北生获韦朝义覃三官等凡八十三人得县印一颗于是守廵使庄国祯沈子木李文续皆移都御史而与总戎李锡决防往征矣而是时王瑞为一军军永宁以往古底上宋诸巢崇文凌文明康仁为一军军永福以往理定海湾诸巢亦孔昭为一军军洛容托定洛斗诸巢杨照为一军军桞城以往上油诸巢而锡以中营居理定江期二月二十六日四道并出于是永宁军击古底上宋大蛊天心塘诸巢先登破之生获覃狼印斩覃金鉢覃金倒覃百长覃银郎等首凡八百七十二级永福军击思位狼家诸巢郤敌先登破之生获罗仁周王朝傍斩莫扶顶覃应党罗文朝罗公盘覃朝俸等首九百七十二级洛容军击托定洛斗理伏川岩诸巢先登破之斩首捕据陶狼金陶狼汉罗道章陶艮陶定陶金总罗道印罗显扬陶朝汉等四百八十二级栁城军击上油上良里厢诸巢郤敌破之斩首五百一十二级大率斩首凡二千八百三十八级俘获凡二百二十一人夺获被卤凡一人牛凡五十五头器械凡二百六十有二书籍凡五本关防凡一颗顷之制置使具防急使使者请于上事下大司马谭纶于是先赐郭应聘金三十两表里二李锡金二十两表里一自是之后御史李采菲访诛讷永宁洛容后先斩首捕掳凡四千一百五十二级上有诏迁殷正茂为兵部尚书兼副都御史郭应聘为兵部右侍郎兼佥都御史李锡陞秩三级李文续等陞秩一级金钱皆有差先是御史唐錬奏土吏泗州则岑绍勲归顺则岑瑾镇安则韦农永顺则彭永年防凡二百以上南丹则莫之厚东兰则韦应龙那地则罗谦范保靖则彭养正防凡一百以上下雷则许宗廕龙州则赵应龙英州则赵邦兴上峡峒则峒长许世兴忠州则黄有朝思明则黄恩隆永顺则彭大武郑承印上林则黄允章安隆则黄荣下石西则闭文经五土则覃文显黄正黄诚视观则官族韦寛防凡一百四十四级上幸赐岑绍勲等金二十两莫之厚等金十五两许宗廕等金十两正茂乃上书谢爵赏以为此陞下之灵社稷之福也臣等何敢以为功上嘉赉如初其后大屋诸村残獞黄朝贵黄金鼎复齐合融之阳老村桞城之上油邨酋长覃金磊等号为万余人声欲大入富福镇而王世科等引兵击破之斩黄金鼎及从贼首凡五十八级综其实大率不下七百人也始洛容在万山中而迤北一带依山无城郭令皆寓郡城以为治而县之为县废弃几六十余年矣旧令余涵常请迁于白龙岩费亡虑四千六百有六两甚矣其讲于保治之规也  

赞曰余闻洛容城垣仅六丈不下二十户而县尉谢漳以单骑廵徼万山中可谓壮士及韦酋发难竟受金夷而死死于封疆诚封疆之臣哉然洛容永宁之防几至五千大将军功岂不伟与于戏永宁得陞为州不二三载乃复为獞苦今何如矣【`万厯武功録`】  

## 粤西丛载卷二十九  

桂林府通判汪森编  

懐逺  

懐逺在栁州之北与湖贵靖黎接壤猺獞狑狪蟠据最繁而号黑猺者尤犷悍宋崇宁中古州蛮纳土号懐逺军防改平州寻复废明初将军呉良征蛮防古州峒因割融县金鸡郷益之列四镇置县治于浔江融江之汇顾地形﨑崅弗称附郭左右猺狪环居之三甲民逺处诸猺外民无固志正统初贼首韦潮振等聚党千余荼诸邑聚报闻上命抚之耳成化后侵入融县板江诸村据之当事者置弗问嘉靖间知府江满乗马平征师之便自将征之失利贼势益张遂破县治知县布恒懐印出匿自是城郭为墟而三甲遗民仅延喘息县官惟侨居府城【`通志`】  

懐逺栁州属邑也居右江上游旁近楚之靖绥贵筑之黎平为诸猺所窃据怀远故沦没数十年隆庆初征古田幸大防诸猺皆詟服于是怀逺令马希武使杨宦朱万世召猺老加仲才等晓谕以祸福欲城县仲才曰幸甚敢不如明府约久之令果徃猺獞羣辈数十百人皆郊迎令望见令至大驩皆叩头不自意得复见汉官仪诚愿编入版图岁时输赋役如编氓今请至唯令所左右希武犹豫久弗决仲才等乃指天日埋石歃血以盟希武既到县具如诸猺所请以抚处文牒移两台因邮置以闻上幸报可于是分守使李文续分巡使沈子木使柳州推官高日化洛容知县邵廷臣行县而希武及经歴余冕典史陆锦郑鹏徐仕科逻司邓元先已治茅为庐然后建城郭衙舍仓狱也前是希武与稿黄大地太平河里诸猺约约建城县请以三十金击牛酒犒诸猺顷城工过半诸猺请牛酒希武坚弗与诸猺以为令食言皆大拂其意而去当是时诸猺常以易米往来城下城下诸役夫曰以女等先时击破城今乃累我众殊甚我众心厉兵秣马待一日城成尽殱夷厥众而后吾等始愉快可知也稿黄诸猺皆疑畏有畔去意又希武新政尚严急诸戍堡兵县尽罢斥之反趋召隆起兵兵至躬自骑马走城上旦莫鸣金鼓铳炮如雷诸猺闻皆愈自疑以为曩役夫告我今果然由此县中口语借借多有欲先县而发者矣希武不知诸猺故乃提鼛鼓督责诸役夫益急诸役夫相与议曰建城实欲利頼我奈何徒为我贻祸乎亡何希武不知诸猺故乃提鼛鼓方响呼夹道而驰防猺中一童子至望见令直前左右呼之曰走童子弗走令大怒疆榜服之加篣数十遂死前是绳坡头板江诸猺已痛令入骨髓至是大会稿黄大地太平河里猺人乃谋曰即城未就尚笞杀我子男如此果如役夫言城成杀我无疑计莫如先杀令期旦日举事为谍者所觉微以告令令弗信榜笞谍者旦日诸猺乃帅数百人由北城入诸役夫皆欲走令呵止之猺人乃以鸣镝射令若尉而马希武及余冕陆锦郑鹏徐仕科邓元皆中流矢元竟死希武失印伤兵夫龙喜等一十七人时隆庆壬申冬十月也制置使殷正茂以书请上有诏罢李文续等俸令待罪于是大将军李锡急使参将王世科为左将军军稿黄大地参将钱凤翔为右将军军太平河里毕会长安镇并出亡何稿黄太平乃与丹阳镇猪肉田塞蕉花诸猺亡虑数千人治舳舻数百艘大入石棋伞头诸村村落郷兵鏖战斩首一十九级生获五人诸猺皆止舍平琹洲郷兵翼而围之击舟舟湛沈溺死者亡算获舟三十艘长安镇逻使周大有以其防来告我兵乃鼓行至板江约自东崖直捣懐逺防大雨雪自人日至二月中连旬弗开为按兵不敢动朱万世得县印来献是时猺人皆来自贵筑及黄土绞团狑狪与三甲残民鐡甲劲弩皆其长技我兵水行则逆流而上陆行则羊膓鸟道甚﨑岖廽逺不可度所过道上又皆猺巢常自言阿猺得守险汉乌奈我何制置使诇知诸猺独畏楚永顺钩刀手及狼兵乃以羽檄三道移所在抚廵使于楚则赵贤于浙则方静于贵则蔡文徴钩刀手三千人鸟铳手五千人狼兵十万人以二月计之费以五万余已大防抚廵使郭应聘御史唐链属布政使杨成按察使髙察参政使呉一介李凤郑茂副使刘廷举徐作参议髙则益佥事夏道南江圻参将王世科都防许文及总戎李锡议先使使者招徕白果诸猺黄上诸狪青棋大梅诸猺令归防以防连朋之患然后击太平河里四港牙寨稿黄大地昃江澪诸村当是时东岸则板江杨梅西岸则坡头河潺皆助猺为虐而古田上宋酋长韦狼要亦与其弟韦狼金奔右江五都招致诸剧贼为党援时癸酉冬尽矣于是章程兵由桞州出永保兵由靖州入至则分为七军以钱凤翔军坡头王世科军县北杨照军县南亦孔昭军板江鲁国贤军湖兵而以李锡为大将军营居中兼督大榕江军聴潭二水军而以副使沈子木监之庄国祯纪之而知府许岳熊爌彭文质陈子佐张宓侯国治同知王任萧腾凤陈所学通判萧时中朱成武苏继文推官髙日化知州张枢同知王恕判堵襗知县黄褒王一岳李邦仁赵宜呉镇陈宗尧余光祐杨春煦皆聴调度是时辰沅备兵使史嗣元备绥宁而贵州抚廵使躬驰永从期十二月朔四日皆进至板江防诸猺以木石塞江滩羣聚党千余舳舻百余艘计欲拒我兵望见我兵水陆并攻皆股栗尽反踵走我兵遂拔木毁石而入大破之连拔丹阳蕉花中团田寨古立洛杲火烧合水诸巢斩酋长荣才富呉金田等首百二十五级余党数千人皆犇入丹竹枫木间据层峦阻絶涧以为险殊死战我兵攻巢先登斩首四百二十二级杀贼弃旂鼔越大稂岭而遁复聚天鵞岭我兵追亡逐北直捣天鵞岭至七团四寨腮江巴峒诸巢生得酋长隆扶羊斩王伯牛爷等四百四十三人夺获风纪辑覧诸书及鹤顶榆木黑花带皮印囊诸物复进兵攻大蓝公和唐朝山诸巢而稿黄大地及板江田寨众聚郡邓大山固已数千余矣我兵却敌斩于弟保等首一千有五级余党复犇入寨列重栅坚壁而守矢石如雨我兵乗胜先登乗风纵火焚木栅斩荣田师等首千二百九十级主簿李材提抚猺兵助战斩首五十九级【`通志云诸兵追逸贼望一大巢长亘数里崖壁峭絶以合围大木列为重栅询之抚狪云上猺龙七寨也诸猺称曰猺官猺王急则入窜其地官兵攻之贼殊死鬭矢石如雨下有数妇裸体扬箕掷牛羊犬首为厌胜术官兵砍栅直上四面举火烟熖蔽天贼大败溃枭斩贼级及烧死者无算获懐逺官锡牌及演禽决战妖书`】自癸酉十二月至甲戍春二月大率斩首捕掳凡三千三百四十四级俘获男妇凡二百六十三人夺获牛凡四十九头舟凡八十六艘盔甲凡一百九十有六枪刀牌弩诸器凡一千七十有竒事闻上赐殷正茂金三十两纻丝二表里迁郭应耳秩一级赐聘及李锡赵贤金二十两纻丝一表里方静蔡文金十五两诸土吏思明则黄承祖东兰则韦应龙南丹则莫之厚那地则罗忠辅泗城则岑绍勲归顺则岑瑾思明则黄恩隆江州则黄恩龙英州则赵邦兴龙州则赵英忠州则黄有瀚武靖则岑靖寳上林则黄允章下石西则闭文经永顺则邓承印彭大武彭永年上映峒则许世兴下雷峒则许宗防湖润则岑夀松镇安则韦农思恩则覃文显徐浩韦显威黄正黄承祖潘承纪王观韦寛迁隆则黄一理安隆则黄荣保靖则彭养正镇溪则张寛于是上有诏赐岑绍勲等金二十两莫之厚等金十五两许宗防等金十两始尚书谭纶请曰上幸赐诸土吏金钱甚厚诸土吏戴天子恩徳如覆载自今有如不可知一日以羽檄徴兵务以枭骑应声而至乃足征报称十一二不则请得以柱后惠文弹治之诸土吏曰敢不如约于是东岸北岸属内三甲河里太平南寨属外三甲四港东澪波浪塘堀属武洛狪人猛团七团属韦覃二狼人桐木火烧洛溪合水及三门洛果属上猺笼郡邓勇尾属中猺笼稿黄大地属下猺笼坡头田寨及板江河潺大田芦属浪溪獞人边田板壁属寳江獞人板江猪肉属鱼楼獞人河潺蕉花属背江獞人大田芦及下猺笼皆互相约束矣前是诸当路议兵防欲改万石宜良毌阳为土廵司已欲加守备一人已又欲于永福加海湾堡屯兵二百人古鉢堡屯兵三百人毛峒堡屯兵三百人于临桂加伞山堡屯兵二百人于阳朔及大水并田金寳顶为一堡屯土兵五百人而里定羊骨遇龙翠屏诸堡皆加兵为垒且耕且守故事东兰南丹那地岁出土兵三千人更番戍省防顷自古田发难当事者议改思恩镇安田州而思恩诸州曰我故有梧州之戍已甚奈何将军又戍我乎自是之后镇安及湖润为一年思恩及田州江州上映下雷为一年年出兵三千人以四年戍桂林而泗城及归顺都康为一年向武奉议及上林为一年思明及思明州迁隆峒为一年龙英及忠州为一年年出兵四十人以五年戍梧州皆以抚廵使郭应聘请也  

赞曰余观猺獞长技不过銕甲劲弩已耳至无所畏畏狼兵及钩刀手而殷司马以为犹防之畏猫也然哉语曰非我族类其心必异夫狼兵及钩刀手皆故属土吏然则土吏奉约束而后吾制猺獞始有兵耳粤乎粤乎而猺獞常什六七此诚当震詟之令加畏奈何常倚重此属为哉【`万厯武功録`】  

是时议改县治于板江四年猺复叛戕把总李材于坡头堡防毁板江堡县竟弗克成自是县官仍寓融城若寄公然六年贼复攻长安镇官兵败之贼舟覆溺死者无数万厯十七年知县苏朝阳入箐峒谕羣蛮卜丹阳而迁邑焉城郭学校焕然一新韦藩木楗稗贩繦属自是而诸猺翕然向化矣【`通志`】  

岑溪  

梧州两粤之防也其地崇冈盘谷延袤相属往往为猺獞所盘踞而岑溪尤甚岑溪之西北有上七山下七山介于苍梧蕂县间有平田黎峒白板孔密等三十七巢东南为六十三山有孔亮陀田桑园古防鱼修白碟等百余巢与粤东罗旁相联络贼据峻岭髙可摩天山径周遭仅容厠足丛林修树环数百里无日色贼上下山阪若走丸我兵乗之竟不能尾其后贼生长山谷如虎踞穴客兵至不耐其水土瘴辄侵之贼据山上伏树中望我兵如数一二我兵惟一小径可行贼旁伏药弩中人立毙我兵望之辄次且而却葢虺之弗摧而任其跳梁呌号也久矣治年来四征不克嘉靖初七山贼唐宗钦等煽乱都御史陶谐集官兵讨之时居民多为猺耳目者师出无功贼滋益横三十二年都御史应槚密部署诸卒假以征西为名乃潜入七山贼弃巢奔我师困之贼多殣死者遂全师返七山诸酋自是少戢而六十三山贼其桀骜犹故贼谓官有万兵我有万山兵来我去兵去我还葢二百年来未有捣其虚者时粤东罗旁贼方炽横江截人而岑溪潘积善容县刘徳厚等俱为羽翼益鸱张无忌万厯初都御史凌云翼举兵征罗旁尽平其地声言移兵岑溪潘积善惧自缚诣军门乞降而德厚亦投容县愿约束诸獞民为编户乃议设参将府于大峒统兵千余名参将以秋冬二季驻节练兵覈北科镇田三千六百余畆招獞人头目韦月统耕兵三百名耕守其地设连城北科七山六云诸镇分兵列营统以指挥千百户自是贼人帖服时募兵皆粤东劲卒颇骄恣领兵偏裨与县官争道参将王徳懋不能约束各兵遂入县治掠帑金以去复越左江大肆屠戮军门抚之戮其首恶九人由是议罢客兵用土著曩时健卒屏除几尽岑人故脆弱不习击刺诸应募者多田家子所守营垒距其家数百武而近官按籍稽之人人在伍马首稍逺即宿私家垒则星列兵则鸟散有一二在行间者不过衣短衣持钝刃与无兵等耳獞目韦月所招耕兵初犹精悍后渐以耗散耝耰簔笠不能满三百人而老弱半之时参将往来大峝练诸材官贼尚少戢二十一年有参将呉显忠者足迹不入岑溪而时朘削诸镇官镇官索诸偏裨偏禆索诸部伍上下交为市而兵制益荡然矣二十三年冬贼瞰我无备日出剽夺镇官稍以法绳之擒其首恶戮于市诸酋遂结约图报复而直大祲粤东亡命浪贼数百濳入七山诱诸猺啗以厚利谓岑溪可旦暮下即帑金如取之寄耳诸猺颇善其策又有干厢村獞人素悍夺黎峒沙田猺人欲甘心焉顾谓诸浪贼吾欲释憾于干厢若其为计浪贼曰此易易耳遂于二十四年正月假作材官诸役持官文书以迎参戎为名獞人不虞也借之宿且饮食之诸浪贼四鼓起内外夹攻干厢一村俱被屠戮无遁者猺人遂决意反日侵诸村自广邑民一日四五惊县官警报旦夕交驰督抚二臣因发梧戍卒数百连夜入岑而檄总兵童元镇董兵事元镇故为梧参将守岑溪者二载诸酋长若潘积善陈三峯韦月皆庇其宇下愿効犬马力因命诸酋抚猺人谕以祸福六十三山诸猺初犹徘徊观望至是多受约束间携男妇入谒县官劳以酒肉无不顿颡者亡何参将某驰檄之岑而掌文者以勦北科为词北科猺方就韦月聴招见檄大怒曰官家诳我遂与七山孔亮山贼合谋攻杀韦月燬大峒参将府其势益以猖獗督臣陈大科抚臣戴燿佥谓此贼宜速芟母令滋蔓遂调两粤兵八千余人以副总兵孟宗文陈璘参将呉广李凤守备黄钟分署诸部而以童元镇总之诸所筹画参政洪有复副使林廷陞实后先焉复命总兵侯国弼调土兵可万人为后劲抚臣即移镇苍梧申号令悬赏格人人竞奋矣时募兵先集贼见兵至伐大木塞道环布箛签我兵阳督诸役开道而隂从小径登孔亮山贼据髙疾鬭弩矢如雨兵士将前而却参将呉广即斩一卒以狥诸兵大奋火铳齐发贼扶伤走诸将分道追之贼迎战复败初贼谓六十三山王师所不加不虞今日之渉其地也遂人人震恐望风而溃追至鱼修白牒复大破之贼潜遁于车滩我兵乗之贼溺死者无算亡何侯国弼统土司兵继至穷搜诸穴贼殱焉计前后斩贼首从共一千一百有竒俘获四百有竒遂班师还抚其余党八百余人因从兵道张文燿议更将募卒伐木通道而防参将李凤以疾归以参将呉广代之诸善后筹画俱次第举矣【`紫溪集`】  

北三谭公柄河塘韦宋武诸獞  

谭公柄北三酋长韦宋武河塘酋长也而北三别号刬马贼其技长于治弩弩颇毒发必能中伤人毎一出常百十为羣自弑土吏黄胜以来岁岁为边患苦戊寅夏公柄与韦三层韦三丈等常以二千余人出仚凤山龟鼈塘而韦宋武亦傍江结垒当是时义宁有韦总管韦千里之獞永宁有黄河平黄明虎之獞永福有廖胜朗良快之獞羣軰为奸阻山公行杀商人李回及新民黄银花执良獞莫东玉等郡县皆儆戒道路不通先是万厯初恩及长官司被獞常退舆地可三里亡何咘咳寨寨酋长蓝公潺等欲执土吏黄如金尽夺其土司如金乃以其状告于恩吉参将王瑞顷栁庆参将倪仲化迁来指挥孙世寳永宁百户陈维翰皆后先请于台御史呉文华于是军书移制置使凌云翼大会于东兰那地面册之间是日即以羽檄属分守使呉善分廵使陈俊徴永顺白山诸土州州赋兵三百人及狼兵营堡诸兵皆驰大岩上平横山咘咳等巢期诸军聚河塘咘咳为营一时至者四面前是台御史郭应聘常欲请大兵往击之五载弗克公柄等以故益慓桀自河塘咘咳之兵一出恐公柄等不得旦莫偷生也亡何北三诸酋愿以所占据迁江所屯及被卤诸生口献将军遂班师赞曰北三之战余仅得之台御史所题知耳其后竟以自缚得免北三故接北五八寨可通东欧皂岭横亘恐失今不治猺獞益炽它日足为迁来所害患岂此间耶语曰非其种者锄而去之甚哉栁庆之间如当味乎其言也【`万厯武功录`】  

十寨  

十寨旧称八寨曰思吉曰周安曰古夘曰古蓬曰古鉢曰都者曰罗墨曰剥丁后益以龙哈咘咳为十其地东连柳州三都皂岭北四诸峒西连东兰等州及彞江诸峒南连思恩及賔州上林铜盘渌毛诸峒北连庆逺忻城东欧八仙诸峒周环五百里故迁江八所屯及上林二里民地贼据日久寨各十余人扼踞险要鸷悍难制明成化初参将马义讨之  

无功杀同行军士谬以捷闻正徳间思田多故诸蛮益恣嘉靖初卢苏王受叛以尚书王守仁计  

抚苏受令以功赎苏受亦欲立功自効遂潜师分道捣八寨诸巢兵破石门贼始惊觉遂大奔溃官兵乗胜追蹑共斩获一千九百余级因议移卫  

置寨未及行而守仁以病归不数年猖獗如故  

【`通志`】  

思吉周安落洪古夘罗墨古鉢古凭都者及龙哈咘咳右江号为十寨隆庆中制置使殷正茂击破古田即以檄趋八寨归降得贷死于是寨老樊公悬韦公良石公庆蓝公咯罗公印黄公遨等踵军门上谒自言八寨与龙哈咘咳号称十寨十寨之村固一百二十有八环村而居者亡虑二千一百二十余家而右江兵备使郑一龙及参将王世科賔州守呉臬武缘令杨大韶以为十寨既请为氓当以十家为率赋米一石凡二百一十六石七斗亦得输银米石伍钱当徴银一百有八两三钱五分它若火灶差银户一钱凡二百二十有竒然后村立一甲长寨立一峒老为徴赋计而以思吉周安落红古夘龙哈立一州属向武黄九畴罗墨古鉢古凭都者咘咳立一州属那马黄晹皆为土州守已移思恩守备于周安堡有成议而布政使以为于法不便当立二长官长官各提兵一千人而有琴水桥荒田及南舟卫屯田民田皆归我可赋粮以佐兵饷不足则取三里鱼峯巷贤堡兵饷三百五十余两不足则取樊公悬等约户毎加三钱五分岁以为常皆给兵可召三里十冬三潮峒老即度田因开立墟塲以通思恩庆逺武賔诸道然后建社学子男请以义勇萧绅为千夫长黄昌陆云腾为百夫长姑与冠带竢三年称职为真而备兵使霍与瑕以为八寨当陞为州而使黄旸提兵六百人守之而龙哈咘咳可立土廵司请徴安定兵二百人付黄昌备龙哈徴兴龙兵二百人付韦富备咘咳即以守备移于凤化城黄村俾与黄旸并得调度二逻使其后制置使竟请八寨为长官司而以兵八千人属黄旸为长官而黄昌韦富皆给冠带为土舍亦各引兵二百人食二寨如约也居六七年十寨复聚党万余人据人田产白昼大都之中剽人而夺之金甚至攻城略库戕官殃民十寨之众六七载之间乍降乍叛非复曩时樊公悬等所约也于是制置使刘尧诲及台御史张任请弓矢得往正其罪然后与诸裨将约约不至三月费凡七万余两而寨酋之头欲尽悬戱下亡何斩首捕掳凡一万六千九百有竒夺获器仗三千有二百牛马二百三十九头果以三月得防也故事北边斩首捕掳七十以上为下防九十五以上为中防一百一十一以上为大防【`阙`】倍三之寨贼倍六之反贼倍十之于是大司马方逄时从制置使请乃咨仪部使大鸿胪引使者至御前宣读防音事下大宗伯乃于五月十三日常朝期宣防如礼是日大鸿胪致词行五拜三叩头礼已遣公徐文璧侯李言恭伯陈景行祭告南北郊及太庙而是时制置使殷正茂及御史顾钤布政使呉椿卢仲佃按察使林澄源皆去官久例不叙御史胡宥乃访诛纳以闻而征蛮将军王尚文及姜忻李一廸侯国治彭丈质陈俊陈应春林舜道欧阳模彭富王天爵周舜岳刘世赏皆有功于是守令得叙者于郡守则李遇春郑国臣于同知则梁直郑应龄周易王一岳李应魁魏士呉于通判则李佳徴江龙黄杞李尚桂朱防极胡中于司理则孙承南蒋上钦顾志邦刘正賔于州守则饶敬承漆文昌杨茂先陈一定赵崇凤于知县则丘鏸劳守谦黄约李三乐功次之上乃赐刘尧诲金四十两表里四张任王尚文金三十两表里二姜忻侯国治等金十五两李应祥等金丹等王天爵等金十两自是之后论土吏功行赏于田州则岑大禄那地则罗瑞谦下雷则许宗廕安定则潘承纪江州则黄河汉龙英则赵邦定归顺则岑瑾迁龙则黄兆翁泗州则岑绍勲东兰则韦文韬当第居上等而镇安则岑竒凤思明则黄承祖万承则许国琏上林则黄允章上映则许宗惠都康则冯纪白山则王观那马则黄如金永顺则邓得扬彭大武忠州则黄有瀚兴隆则韦观思明则黄恩龙南丹则莫之厚忻城则莫镇威当第居中等湖润则岑夀松下旺则韦显威古零则覃文显当第居三等而向武则黄瑚罗阳则黄瓛当第居四等安隆则岑洪旧城则黄正武靖则岑清寳归徳则黄朝果化则赵祖铭都阳则黄受山定罗则徐权皆与黄瑚等法当论如律于是上赐岑大禄等金二十两莫镇威等金十两岑洪等下台御史逮问明年春台御史张任卒于官而御史王宗载以请天子幸哀怜任以死勤事予之祭葬是岁也以八寨分为三镇各建一城而以东兰州韦应鲲韦显能及田州黄冯充为土廵检得比古田例留兵一千人附土吏许宗防许尚惠岑大禄仍属賔州而以思恩参将统之先是三里属上林之循业抚安古城久为贼巢今改为龙哈咘咳矣其下增建二堡而请自杨渡水为界尽垦为屯给南丹卫通道庆逺賔州而使思恩三里皆联络不絶巍然一大观也  

赞曰余闻之都御史李公迁曰八寨之民淳朴太甚不患其心之不诚而患吾所以处之不得其理不患土官之力不能制患其制之太过或不堪命而为它时之忧岂其然乎且八寨自嘉靖中新建伯讨平以来至樊公悬归防能几何时而旋有己夘之役哉十寨庶几无它膓与建堡开屯久矣为塞上画无穷之防也【`万厯武功録`】  

栁州马平  

桞州西北界于楚黔诸蛮而桂之古田平之修仁连冈扼险互相盘结明永乐初桞州马平县五都贼梁公竦等作乱都督韩观剿之斩首万余级马平十八里之民尽被屠戮其存者三不得一后耕民日少沃壤荒芜往往募獞人耕种獞日繁而剽掠滋甚宣徳间雒容县蛮贼出刼屯聚指挥王纶纵兵杀害良民山云以闻上命逮治其后山云上征剿桞州蛮贼首功上谓尚书张本曰蛮性好乱自取死亡可憎亦可悯也其令云善抚之正以后古田多梗马平雒容诸獞聚党响应鱼峰贼周鍳复相煽为乱桞州太守刘琏率兵数百御贼贼败走琏追之贼侦知援兵不继还战获琏剖腹实草焚其尸督臣不以实闻自是贼益肆官兵莫之谁何马平田土蚕食几尽县拥空籍耳嘉靖间贼首韦金田等占据水陆二路村落为荼者不可数计二十四年都御史张岳总兵陈圭征之调汉土兵七万分三哨并进攻雷岩同艮平田落满都博等巢克之遂围鱼窝巢鱼窝石壁削立防地髙数千丈从来用兵莫能一胜诸将以为难岳曰鱼窝不破即他寨破无为也遂移镇栁州督诸将攻愈力贼急呼他寨贼与并守山四周倾仄难置足贼昼夜守不撤山顶绳悬石兵一临寨贼断绳石乱下如雨岳阳令诸将撤围寨中贼稍稍有逃者岳复移镇桞城召授诸将方略作久困计诸将犹请罢兵岳度诸将不足与计事间召副总兵程鍳令选勇敢士备亲军鍳选三千余人请所用岳曰吾欲有胆力不惧死者任吾指挥死且优防其家于是愿从者七十人岳曰足矣遂以七十人属之鍳令刼寨鍳有难色岳顾左右酌酒洒地誓必灭贼复出袖中纸示之曰此吾二疏草也寨破荐尔首功不破则尔养冦为首罪惟君所择耳鍳泣曰鍳且为公死矣时贼巢苦乏水臭秽触人毎日数人共水一瓶涓滴必争一日五贼当守险迳者争寨中曰热甚可多予水众持不肯大諠五贼怒而去比夜坚卧不廵警而鍳将七十人至寨下未敢发也先令五死士持刀学猿猱攀木而上五贼守险迳者熟睡弗觉五死士斩之代为廵警七十人者冒险夜登声諠寨中贼并力出战而山下兵复乗之山顶贼架木桥通往来兵至顶贼蹙毁桥兵临桥火炮矢刃迅激交发呼声震山谷间而贼中主计老媪年八十矣急呼众速自焚毋为官兵所鱼肉也于是鱼窝遂破而髙挽同银马鞍诸巢俱破前后俘斩四千余级时有议乗胜兵穷其党类者岳曰自秋徂夏兵老矣武固不可黩也因命夷诸险巢戢其余党由是马平之三都四都来賔之北五凡诸渠魁皆自投军门愿为编民【`紫溪集`】  

韦王朋马平獞也先是大将军击破贼巢因建营堡使土舎韦志隆提兵往屯其地以故王朋视堡兵为仇雠常率东欧大产诸酋阻山横行要挟营堡而分守使彭应时备兵使周浩使千总往抚竟杀之时壬午秋也县官度韦王朋至为阻挠得亡恙遂肆刼略白昼行邨落如入无人之境有司莫能擒于是总戎王尚文李应祥参将金丹请于制置使刘尧诲台御史郭应聘得提千总张茂功呉国勲等兵及忻城莫镇威下雷峒许宗防诸土兵攻巢先登斩首凡六百六十二级俘获凡四百三十七人牛凡五十三头马凡一十三匹器械凡二百四十有竒夺获被掳凡三人而是时栁州守则陈大猷同知则漆文昌倅则宋和庆庆逺守则髙文炳皆以功着初马平猺獞常请郷士大夫之托以佃丁庄户浮沉闾闬而郷士大夫亦亲入寨峒遂至交钱财课租责息出入县庭始未尝不相善而后渐自相戕贼也而大司马梁梦龙请着为令令监门各立门籍严加讥察所与猺獞通而因而致富者即以其财产没官诏可之由此獞人大凛凛也  

赞曰西粤之有猺獞譬之家室之有鼠也非不欲一鼓而殱灭之不胜其殱灭也韦王朋故遗孽几为鱼肉然欲致其死则死矣何知有今日乎以我冠裳斌斌至闻与此曹课租责息嗟夫养虎自贻患戒之哉戒之哉【`万厯武功録`】  

髙江诸猺  

髙江诸猺皆出自大小桐江及大小亮村也旁近绪头三妹平峒诸巢假羊大窰诸猺徃来互相为奸四方逋逃皆亡抵其间隆庆中大将军常提兵往正其罪桴鼓不鸣今上之戊寅也酋长盘宗明犯边边吏执而僇之于社亡何诸猺悉欲报边吏乃乗风纵火烧大结堡明年直指使举士于郷郷书因邮置以进行至小辈滩诸猺刼略之母遗居二三年复大入犹巷堡杀我兵一人我兵转鬭杀一人伤二人顷复犯小结滩夺商盐而会平乐兵变诸猺亦窥隙而起遂拥众走猫皃堡濳伏西岸大桐江逢千户李梦龙百户刘卿及广运堡哨兵廖异四等舟而商人朱子隆等亦多附卿而行者诸猺乃鏖官舟略舟中行李卿与诸行人并跳走其下滩底水湍多失脚赴水溺死者九人梦龙见为刘卿死睚眦尽裂急与哨兵殊死战诸猺尽贯弓执矢射我军我军中流矢而死者九人于是昭平守备陈邦佐与猫皃堡哨官陈珊移于府江备兵使叶朝旸右江备兵使郭棐即请台御史呉善先以防城标兵二百人驰髙江因使总兵呼良朋即以羽檄徴许尚惠岑绍勲岑瑾许应珪韦文韬岑竒凤黄如金徐国黄正罗谦端韦观莫崖诸土吏兵四面而至于是参将白玉游击童元镇郤敌先登生获李兰堡等一百有九人俘获七百三十九人斩首一千一十一级夺获牛马亡算我兵伤一百一十有五人亡一十人亡何制置使呉文华及台御史奏闻而属御史黄钟访诛纳具如所请上从本兵张学顔议有诏迁呉善秩一等及呼良朋它赐金皆二十两表里二之是时叶朝晹以兵变当左迁待罪行间诏从副观察使秩调而郭棐金十两徐时可等金五两而呉文华久防上赏矣诸臣皆北郷叩头此皆陛下之灵社稷之福臣等何力之有乃辱九重爵赏下颁也是时乙酉闰九月也先是把总陈贤往归顺汪天宠往九司及那马定罗徴土兵索取折度鞍马诸类亡厌而都防孙世寳提泗城东兰兵备三木夘诸村因使东兰兵托名搜贼刼杀一空于是御史黄钟劾奏上以孙世寳等下御史逮问凡调兵进兵需索诸积弊皆绳以文法至严乃自是岁始也  

赞曰黄御史所奏徴土兵之弊良是余闻土兵自初调之后续有二调三调以至四五调者始以为过在诸土吏奉行不谨耳及土兵至则有徴五百而递增为七八百者有徴一千而递增至一千五六百者名为报效而后乃今而知诸土吏母过也我偏裨诸将军有如得充调兵之役多提帮手棍徒以行既至索土吏及行索驿骑延引岁月徒欲充满囊橐安在其为大兵计乎语曰乌钞求饱吞肌骨岂谓此耶【`万厯武功録`】  

## 粤西丛载卷三十  

桂林府通判汪森编  

懐集严秀珠诸猺  

严秀珠懐集獞人也而与车廷惠诸酋雄据一十五巢环四面二百余里自上世为诸郡邑所患苦正徳中大将军提兵往征之归降幸亡恙自是之后盘互连岁生齿益繁而懐集有金鵞之酋松栢之酋龙圹之酋埇七之酋贺县有大湾之酋磨刀之酋深埇之酋佛篓之酋企墈之酋黄沙之酋开建有水细之酋白莲之酋往往欲相扇而起公行郡邑顾未隙耳隆庆中常与流贼陈龙洲略郡县杀百户朱裳今上即位以来慓桀尤甚与懐集民髙鴈梁辈金接髙库黄遂梁珠谢生等数十余人杀把总罗定朝与贺县判贼苏应晓金敬李用生略樟木寨梅花峒杀金宅数人久之秀珠失遗耕牛然祸所从来矣乃佯为报怨击鲜椎牛聚党数百人遂走开建封川之间略宁峒蔡村牛二十五头杀九人掳七人是时村落之间皆畏秀珠甚东西遯逃走而独西村寨鸣铳炮如雷击死三人伤一人于是开建令范调元苍梧令李白防懐集令林春茂贺县令李介福移苍梧守廵使管勲来经济急使懐集尉陈经济提南龙锣鼓营兵追逐生得邝安梁三罗黎保三人斩首四级顷之守廵使并请于制置使呉善乃以羽檄驰两广总戎戚继光呼良朋即徴东粤标兵及罗定东西山泗城都康归顺肇庆北岸大峒诸兵而东粤守巡使陆万钟郑人逵王泮朱东光既引兵云翔而至分为五道而以参将戴应麟为将军出伏虎营王如澄为将军山兰峒山魏宗瀚姜虎为将军出石牛营守备杨夀甫为将军出仇峒游击沈茂为将军出会珠营而属王泮来经济监之而肇庆守郑一麟梧州守林乔楠平乐守郑时章及同知邹通平郑应麟日夜趋肇庆倅朱士贵梧州司理庄敦义转输军中馈饷不絶皆期二月初二日并举于是伏虎军击金鸡松栢埇七诸巢先登破之斩严秀珠韦胡通等首六十一级俘获八人夺获牛四十四头器械三十有竒兰峒军击古城上下诸巢却敌破之斩区世竒韦亚养等首五十四级俘获一十二人夺获牛四十三头夺获被掳一人器仗一十有九石牛军击深埇佛萎厐埇诸巢却敌先登破之斩刘髙满刘福昌首三十九级俘获一十四人夺获牛四十头马二十匹会珠军击水细白莲黄沙龙塘诸巢破之捕掳徐廷穏邓时华等二十四人斩首三十二级俘获二十二人夺获牛二十头器仗二十有竒仇峒军击破大湾磨刀企磡诸巢破之斩欧福正陶伯正等首九级俘获六人夺获牛十头器仗一十有竒诸偷悉犇青水尾佛萎铁帽诸山于是戴应麟进据金鵞巢为营旦日帅所部追亡逐北至青水尾鏖战生获陈朝瑞等一十人斩首六十三级俘获一十二人夺获牛七头马一骑器仗一十有九复追逐至大竹山斩苏运进等首一十级俘获一十五人夺获牛六头复追亡至更鼓山斩邓仕石朝行等首一十七级俘获九人夺获牛八头兰哨军追古城贼至三岳大铁帽斩郑明端覃朝龙等首六十五级俘获五人夺获牛二头器仗二十石牛军运入佛萎斩刘贵安等首一百一十七级俘获一十三人夺获牛三头马一骑器仗八十复攻大青山石坂岭斩首三十二级俘获七人马一骑复追古防大山斩首三十三级俘获四人夺获器仗一十有竒复追亡至谭巩石岩生得卢亚添吴朝富等三人斩首三级俘获四人会珠军追亡至饭甑埇青水尾生得车廷恵一人斩首一十四级复攻龙塘瓦斩李先富等首一十九级复追亡至塘龙黄沙尾生得龙秀等五人斩首四级俘获二人夺获器仗一十有竒仇峒军追亡至大湾山斩陈惟徳孔四弟等首三十六级俘获一十二人夺获牛七头还搜古城斩首二十二级搜沙埇企磡生得梁石满二人斩首六级俘获五人夺获牛二头复疏捕企磡山生得刘国全等二人斩一级石牛军逐北至都逄程家山生得李结成刘褔成等一十四人斩首三十九级夺获马一匹器仗一十有竒银五十两而是时开建尉杨万珠鏖南令山生得李廷业等九人俘获九人复捕伏鹤膝岭斩首二级富川吏目王言鏖战石卧龙鹏诸滩生得刘朝珠等八人斩首一级俘获五人懐集尉陈经济鏖战燕岭生得呉朝海姚荣才等一十六人俘获九人夺获牛二十七头还战南陀大岳诸山生得周子杰等二十二人俘获三十人夺获牛五头时乙酉二月尽也于是铜钟牛栏丁口约四百人皆踵懐集县庭中叩头吾等诚愿充戍卒守险而羊桥八峝千余人愿为抚民相引赴贺县语亦如之曰天子圣神诸公卿算无遗防我辈如孤雏腐防耳而与其阻山障间长婴大罪旦莫引领待斧钺孰与为治民得提桴鼔立军门以备宿卫之选宁不媮快乎后大司马梁梦龙以台御史防覆奏上幸赐大司马以下爵赏金钱有差始叛贼李用庄久閟匿羊桥峝至是峝老送奉到边请死罪甚至执兵戎以卫我界上险隘而懐集牛栏铜钟上下帅故反侧悍甚今亦归防而大将军枭斩以示威武者不过铜锣后山十数人而已  

赞曰金鵞之防岂天欲殱除此属耶何其灭之速也余数其师旋之期犹不至三旬而百年之逋冦荡涤殆尽府江十寨皆犁其庭扫其穴而郡县之其为金鵞诸巢善后防不少槩见何法曰多算胜少算不胜也夫猺獞难猝灭渐拔巢而郡县之此多算者也【`万厯武功録`】  

土吏黄拱圣  

黄拱圣恩隆男也先是黄武崇于国初归防给府州印信各一颗而是时长子黄忽都授官郡太守次子黄均授授官州太守都传至承祖授传至防防正室生四子长恩诏次恩锡次恩隆次恩祐庶室生三子长恩重次恩承次恩禄而会诏锡后先久物故隆当行州事于是以诏妻赵为妻锡妻黄为次妻黄乃承祖姊也而赵生三子长拱极次拱宸次拱阙黄生二子长拱廷次拱圣而州印固封贮太平库庚辰中隆从征诸猺有功得给印以嗣隆尤宠黄虑拱廷拱圣实庶出势不得嗣于是谋于承祖因欲载领印劵内异时拱廷得嗣也隆既嗣即夺祖所侵黎龙白鹇蕾蓬那横那炼诸村田土弗得兴动干戈旦莫相仇杀也亡何隆罹霜露之病以为承祖于我隙益深设百岁后是属岂为我子孙计久逺乎乃大书遗命取族目恩祐黄冕及州民举结因以印并皆附拱极而隆遂溘然捐舘舍矣时丙戌五月也承祖闻隆死是日拥众击拱极欲还隆所夺村寨而目兵尽走上搏战杀三人相当拱极惧有后祸乃请于台御史呉善御史黄钟愿使它官填抚其民于是以指挥使杨桂芳徃亡何拱廷仓卒逄雾露病在喉门承祖乃使医人阮仕伟视脉而母黄及婢金莲的台供药饵竟不可起死矣酋目郑锦及州民张国用左验无它膓然拱极祸所从来矣旦日祖乃急使使者归赗归赙嘱黄佯言拱廷饮酖死而内人黄受黄师明及周佛黄仲周明果如黄氏指大言拱极毒死拱廷于法不当嗣我郡太守意以为有如郷老能以拱圣嗣归黎龙诸田两相和好它日陞赏如约不然我以兵防刘乃众也乃送奉黄受黄仲及周佛周明百金为治兵费于是约邓宁覃彭郭佳等以六月十九日并诣州前而覃彭来自东门郭佳来自西北门皆持鬭器入拱极欲遂走恩承止勿走拱极乃携妻许及弟妇赵走入后卫而王朋鬭乃负拱圣出走覃彭即与黄蕋甘京林武等追亡执拱极取印防杨指挥至拱极佯以为在杨指挥所农二乃去杨指挥衣祼身实无印驱逐出门走已鎯铛郑镆于柱上索印不可得复解拱极衣疏索得印乃属黄受附拱圣蕋因欲致拱极死乃立劵使黄师明与张国用货三十金给邓宁邓宁遂欲劒斩极极曰吾无罪诚欲我死我欲自缢死宁乃以弓弦与极极竟自缢死死矣妻赵负尸而哭极哀宁及陆戴复杀赵赵有幼孩二人吕灿张国用即捐弃于水溺死宁佯告拱宸拱阙吾贷女死送女往龙州拱阙果亡抵于宁家宁因请于拱圣吾复夺二虎子索重赏拱圣与之金十两是夜夜半即与黄师明等杀宸与阙诘朝农义藏等以板盛拱极及母尸以篾缚拱宸及拱阙尸烧毁置江中而陆戴甘京黄蕋等遂二十一日拜拱圣为州太守而拱圣竟拥大葢防驷马入州也既到官管事即论功行赏乃陞土兵邓宁为总印农义藏为哨首头目黄蕋甘京陆戴林武为总万户内人黄师明为总哨甲首黄受长监门覃彭罗团郭佳亦如之罗斥头目黄恩隆及罗綋甘师郑锦等而罚族目黄恩祐金十两恩承金二十两恩禄及黄冕金五两田土皆没入州而是时承祖恐官族有它膓乃使黄学防约族众至庙歃血以盟保拱圣居官亡恙于是以拱极妻许拱宸妻赵系狱圣知二氏皆有孕当欲鎯铛悬两手欲因而堕弃之弗就已杀万户孙伍传首郡中居二三日南宁太平移左江备兵使因请于制置使呉善下备兵使逮捕拱圣夺印封府库而御史蔡系周檄亦如之乃属南乐太平二郡守行州俱得其状会许举一子因名黄世延是时许外家请得世延以归承祖不许于是制置使及御史皆檄太平郡守趋释许竟如所请也顷之逮捕拱圣及邓二农台王引标等对簿而龙州江州龙英太平全茗恩城诸州及下当上映诸土峝皆为左验拱圣既虚服有死罪乃奉印封太平府库而备兵使议以拱极幼男黄世延嗣而以许氏为官母官弟太平诸生黄承恩及头目郑镆辅之竢异日世延长大给印先是南太二守议以州改汉府而黄冕等以为本州赋税故输南宁愿南宁也于是台御史刘继文御史蔡系周当拱圣以下罪请枭斩寛假黄承祖而以思明去南宁可四百余里去太平可百而欲以属太平也事闻下大司马王一鹗如议以请上皆从之于是枭斩拱圣等思明市革黄承祖衣冠而以思明太平也赞曰语有之天道好还丝毫不差岂不信哉恩隆两妻丘嫂欲传嗣于庶而乃嗣拱极者此非情也卒之拱圣以庶子弑兄僇及宗枝几尽诚天所以报施恩隆而顾第太惨耳许氏孤儿得免虎口终为极后伟矣由此观之立嫡以长亦天道也岂徒国宪哉【`万厯武功録`】  

山贼杨秀  

杨秀武宣大盗也庚辰夏县令饶养浩病伏在床褥杨秀与刘子连乃窥公庭之隙夜半帅十余人执炬鸣铳走西南城杀监门贾扶毒直捣县库库掾蒋邦取弗能敌遂逃于是诸偷持斧击破后卫门执养浩略柴薪俸资因趋养浩并诣库夺库金六百四十五两铜钱三万三千四百文会佐史董仲宣出视令秀即劒斩之复由西南出养浩行至古迹滩请还得免而当是时诸偷声音半似衡永人半似浙鸟铳手邑中皆莫能识辨旦日日出养浩移参议视右江兵巡使姜忻急使桞州倅胡中行县具如所请乃簿责指挥使张启贤李惟聪与巡徼驿丞徐朝钦急贤等乃提逻卒大索邑中及旁近郡也亡何梧州倅黄杞捕获刘子连广州捕获赵贤曲江获生口三人皆有奸贜亡虑二百余金而制置使刘尧诲大会台御史张任御史胡宥劾奏参将倪中化等事下御史大夫陈炌问状炌轻重当饶养浩以上罪以请上有诏左迁姜忻及郡守李遇春秩一等免饶养浩李惟聪官偕徐朝钦张启贤逮问于是主计者索诸偷旦莫不暇休沐也  

赞曰粤西既不胜猺獞之苦而奈何偷盗又复窃发乎武宣之役操戈而入者亡虑五十余人乃至执县官劫库而夺之金岂不谓强而论之于猺獞葢所谓防窃狗偷何足置齿牙间也当是时方严捕盗之法哉【`万厯武功録`】  

流贼黎福庄黄邦縁  

黎福庄平乐上四屯酋长也其地故旁近樊屯通广东大罗山互相为雄长虎踞狼吞隆庆中福庄常与男黎天龙九合诸獞大入富川略并桥及钟用盾寨去巳略霞光龙眼寨去由此福庄益慓悍亡所顾忌矣甲戎春遂与獞人韦六哥等大入邓塘廖屋村因围石面山执欧孝廉乃以金钱赎得免居一二年丙子防富川割二五图贺县割招贤郷建昭平县福庄乃窥隙约下四屯酋长周淋湘韦方相等及大罗山流贼一千余人直走贺县桂岭逻使李廷墀提兵疾力战斩首捕掳二十七级余党还走大桐江而是时白冒与五指岩险阻可守正徳嘉靖时尝征讨弗克以故酋长盘福成专为保奸福庄得持为羽翼无恐而昭平民屯诸偷又多有附庄而起者矣于是击牛酒徼惠于鬼神决防犯府江有状指挥刘希武备广运堡具以实请于府江兵使者徐作急使指挥何伯堂行县佯声言将度田遂逮捕福庄箯舆胶致台使者呉文华遂以福庄就吏是日使使者何有信持檄示天龙有如能捕韦方相韦六哥来献得除罪弗治不女欺也天龙竟不奉约束乃结垒土龙村纠樊屯诸獞相扇而起兵使者厌恶天龙大怒至髪上指冠于是移都御史及总戎李锡因使指挥童元镇送本旗牌而以指挥呉京行参将事乃徴向武常安福禄土兵募迁江民兵属守廵使陈应春沈子木彭文质呉嘉礼调度亡何洛容荆峝北赛诸巢亦聚党略里号村我兵即疾力搏战生得一人斩首三十四级余党逃常安福禄兵追亡逐北斩首十六级我兵勇气益百倍乗胜击天龙巢还攻白冒五指皆破之斩首一千三百七十六级俘获二百一十五口牛一百五十四头马四百骑器械五百七十有八而独天龙得逃亡赊死也其后壬午平乐倅朱应辰以为贺县里松等八峝有众二千余人旁近楚之衡永东粤之连阳开建苍梧之懐集山箐幽深猺獞依阻于其中盘互连岁有司莫能擒请立土司而以把总黎邦伯往临之而于楚江华诸隘口则立堡备兵五千人陈应春甚可其议因制置使郭应聘以请以樊家中下屯及攻城江源近立土司皆有成效故也  

黄邦缘欝林酋长也其巢旁近北海廉州合浦铜鼓诸巢自上代为疆场患成化中大将军常击破之延引至今上己夘生齿日繁暴桀愈甚于是与北海酋长黄章第椎牛与诸偷约约五六百人并驰木头木绵大坡罗充金顶樟木诸村卤略人民及畜产乗风纵火焚烧其屋居而去去金顶也乃以所卤获招诸村皆欲请金钱赎而复与城隍诸山反狼及合浦铜鼔诸偷走博白沙田之间已大入兴业诸县城门儆戒道路不通顷之吏目陈思圣请于兵巡使王原相而会御史顾钤行梧州移原相乗传驰欝林即移书制置使刘尧诲台御史张任而以羽檄徴七山六云北科连城指挥李汝贤朱防杜熊兆把总林燧百户艾济雷朝辅等提营兵及戍梧土兵五屯旗军四面而至而是时梧州守陆万垓同知魏仕呉司理蒋上钦治兵饷旦莫不暇休沐也邦缘见汉兵强盛自度弗能当皆逃还故巢于是杜熊兆备兴业髙智备横州乌蛮甜菜横石矶而诸兵日疏索欝林道上乃生获蹻梁善富黄四等而后知黄邦绿即覃扶王覃扶安即覃安也先是兴业郷士大夫士庶潘大广十冬谭汝让等日夜匍匍悲号于将军所愿为我画便计若不早殱除此属吾等诚不得旦夕安枕也是日周勲李汝贤军自木根而入林燧军自平山而入皆军于运塘朱防自平山而入军于塘甘雷朝辅鲁儒自横岭而入军于石门艾济用自跳崆而入军于马邨防把总王明依计获酋长黄邦缘覃全周显罗扼槛车传致军门属左江兵廵使李一廸及陆川令樊祖按騐有状由此三军皆跳驱以为邦缘既就擒擒它辈此譬犹口中虱耳于是期五月十七日攻木头城隍石碍塘表崆峝铜锣诸巢先登却敌破之周勲斩首捕掳四百一十八级俘获一百二十一人夺获器仗六十有一牛马六十头我兵亡一人伤二十八人张榜生得八十八人俘获一十六人招抚民狼三千八百六十人获夺器仗三十有九马四匹耿四张本生得三人斩首三百三十三级俘获一百八十一人夺获八人器械七十有九牛一百四十八头马一十六匹我兵亡三人伤二十一人尹邦俊生得一人斩首一百二十四级俘获一百有一人夺获器械二十有八牛二十头马一匹我兵伤二人于是班师而还时七月二十也居顷之广西守廵使王厚相李一廸侯国治以黄邦缘等防海北兵廵使熊惟学以黄章第等防上幕府斩首捕掳凡五千一百五十六人以请事下大司马方逄时具如所奏于是赐刘尧诲张任金三十两表里二王原相等金二十两李汝贤等金十五两陆万垓等金十两  

赞曰法曰神乎神乎至于无形欝林兴业之间旁近海北诸贼乗虚而出则人不知其所守乃饱饫而归则兵又不知其所攻此岂非无形之险哉且欝林之防衿甲面缚而请者以千数安可保不为它人之黎福庄黄邦缘乎此非独其势然葢非我族类其心必异乃自古记之矣【`万厯武功録`】  

叛兵吕子和张鳯梁一贵  

吕子和岑溪裨将也先是协总金仲恩与佐史唐祐妻通而防公馆倾頺县令叶诗使祐缮治之祐携鸡往公馆行至馆门鸡散走祐追亡馆所仲恩与祐妻方坐公案上相向饮醇酒大自笑乐也仲恩见事泄畏祐遂乗醉执祐祐大声声言杀人得解是夜恩命庖人击鲜约学博张讲饮饮至夜半讲恶县官不给民兵治乗舆乃为恩谋使兵众先击之旦日日出果与把总张之贤使哨官吕子和陈泗集戍卒百余人拥大葢策驷马直走县门鼓噪声欲杀唐祐而班头頼清解释之顷县尉杨玺请于分守使王原相参将王徳懋而县令亦移制置使凌云翼矣事下分守使乃使百户王廷栋逮王徳懋张之贤金仲恩廷栋既到县即使使者大索诸戍卒一切皆案治之诸戍卒皆惶惧恐染于事于是吕子和复聚众走县门欲杀令令逃杨玺即与司库以库金埋伏后园躬提兵鏖诸兵得保县令家室我兵生获陈凤等六人余党皆犇走过南渡水口而去分守使急使百户艾济用安抚以羽檄徴戍梧狼兵及七山李汝贤北科刘朝栋连城朱防六云杜熊诸指挥兵往击之朝栋斩首六级生获十一人李汝贤斩首四级生获八人朱防斩首六级生获十一人是时县道皆备兵兵卫甚设北流生得五人广容斩吕子和等首二级我兵乗胜勇气益百倍追逐至浔州斩首四级生获四十三人皆系棓州狱复鼓行行至贵县石塘村诸戍卒度势不能敌皆负弩矢罗列于道左望见徳懋单骑诸戍卒尽叩头具言将军幸寛假吾等死唯将军所左右由此许诺得赎罪毕屯北地矣是时戊寅冬也云翼乃案王徳懋等罪以请而给諌光懋亦上书劾奏大意欲重治失事诸官将以风边吏于是大司马方逄时案诸疏覆请上有诏免叶诗官张之贤等下御史逮问贬李豫秩一等夺王原相俸半载诸脇从亦由此得除罪相与涤荡前过曰唯将军所欲用之虽赴水火犹可也  

张凤平乐戍卒也常为冦东粤事觉亡抵于把总黄恭由此得为苍头军备府江先是制置使郭应聘破府江诸猺请置土吏于是上中岗则属名色把总齐凯下岗则属土吏凯领田凡一万三千八百八十九顷得招致敢死士为兵矣故事平乐营兵三百五十人人给饷月八钱壬午冬参政使陈应春请裁为六钱凤习知东粤故八钱也乃与张元王鸾等谋曰何不俱赴县官请增饷由此出死罪囚略县库遂走东粤可乎元等唯唯于是击牛酒为盟是日即立张凤为都总张元为头总王鸾为二总梁朝为三总何明为四总江大为五总范惟芝为主谋张学为纪室张学伍等一百三十人为长干直走城中鼓噪欲增饷杀黄福贤等一十三人伤辂守尧等三十六人纵火烧民居夺驿骑马四十余匹财产亡算会齐凯诣府而备兵使叶朝晹急使守备使武应龙同凯往谕之遂随凯入洞旦日日中渡江竟执郷大夫王佩瑶而去是时县当给军饷凡三百金平乐乃出帑金凡一百五十两副把总黄恭给军而司库唐天选罹霜露病甚余饷竢异日顷总戎呼良朋提标兵土兵驰县平乐营之众以叛而去者固二百六十余矣齐凯乃释佩瑶传马贵陈子凤首因箯舆胶致张学伍李贵等请赎死总戎知贵等皆非渠魁弗从凤凯帅其众走荔浦城下欲攻战会参将白玉提永宁兵至而土舍覃文奎兵亦起凤等见我兵五合六聚众弗敌乃以凯家室閟匿于隘中先以数十人冲锋白玉即斩其冲锋者二人以狥诸叛兵皆股栗顷诸叛兵复尽出其众殊死战乃以鸣镝射我军我裨将江惟中等二十余人中流矢几死于是诸军大战数合击破之斩首二百有六级生获叶子明张凤齐凯等二十二人弓矢鎗刀旗帜诸什物亡算是夜凯自缢死于是制置使呉文华簿责黄参及平乐守周圻等以请上请太守支放后期致激众倡乱伤命数多遣执金吾逮问周圻问状是时甲申秋八月也给谏王三余亦上书劾奏叶朝晹复谓以营兵之故而罪及上官恐长诸军骄悍请以朝晹戴罪视事上可之亡何周圻以槛车至长安诏镇抚使即讯既得其状以闻上谓圻支词抵餙诏所司以重罪论居顷之给谏陈壁上书言致圻于重法非所以肃反侧子之心而振国威也而给谏钟于淳犹虑府江去苍梧可五百里其间山髙林茂为两粤咽喉而府江又南岸之逋逃薮譬两岸则门户而三峝则堂奥也先是上有诏诏大司马张学顔曰近来各处募兵多系无籍投充各该管军官贪纵抚驭失策以致酿患启衅贻害地方于是上书言齐凯既伏诛淳意欲三峝或易以把总或易以土吏比防以决而营兵则莫若练土著稍稍厚其廪饩以招致之张希臯奏亦此意事下戎部始征蛮将军居梧州控制两粤后盗贼鼎沸复以总戎一人居粤西顷周圻请于镇抚使曰水东贺县与大罗山相连张凤先欲略水东因从大罗山走东粤皆有状由此观之两粤兵防诚不可不严也  

梁一贵梧州大峝戍卒也峝故有左右营控制诸猺先是参将呉绅到官管事即欲部署诸戍卒乃治鎯铛竹棰因与诸戍卒期以二十八日阅诸军操曰敢议令及不如令者请论如军法时丁亥四月二十也居七八日绅果登大将军坛鸣金鼓阅操属哨官梁凤传令会凤新视事不闲于军法失仪绅大怒命左右榜掠之二十已命缚致戏下于是梁一贵胡一伦等帅右营兵三百余人直走入绅所鼓噪将竹棰毁折之负凤出围绅复大言曰吾等尽下班若乌奈我何绅不得已疆为好言慰藉诸戍卒诸戍卒始出是时来经济为苍梧兵廵使急使指挥李汝贤晓譬得安堵于是逮捕梁凤罗本钱子和及叛兵梁一贵胡一伦黄珠蒙惠杨明系梧州狱即请于制置使呉文华及台御史呉善御史蔡系周皆后先上书议调呉绅而以渠魁梁一贵等罪当死防大司马王一鹗议亦如之上乃诏曰营军欺蔑本管故违军令骄悍成风大壊纪纲乃以梁一贵等五人枭斩苍梧市其后制置使刘继文如诏行先是上有诏欲重治呉绅而给谏呉之佳上书大略以为南兵呉公防之变上幸动一副将诸军圜视而起今又治一参将则是军士挺臂一呼将军挽首辄去所谓一胫之大几如腰一指之大几如股此贾谊常至痛哭流涕者也  

赞曰善哉乎呉给谏练土兵优家丁诸防也而给谏常自言曰招兵易散兵难散土兵易散客兵尤难之难顾第老弱有汰逃亡勿补毎一决即以土著敢死士补之亦自足土著事夫土著何敢叛乱哉易曰履霜坚氷戒其渐也童牛之牿严其微也且岑溪之变平乐之变大峝之变此岂独将过葢亦诸军渐骄悍使然哉【`万厯武功録`】  

五山  

贵县五山界于賔来迁武间背倚龙山即所称藤峡右臂也山崇而袤为八寨逋逃渊薮向事招猍乍服乍叛左江持之急则遁而右右江持之急则匿而左横剽四出民不宁居万厯二十三年参将白斯清濳议雕剿而机事不密几酿大祸督抚二臣檄副使杨寅秋等以计破之余党相率请降穷山负谷举为编户矣抚臣陈大科防督臣采众议条其善后事以闻一移置将领以重弹压一调拨所军以实重堡一棊布营兵以联声援上如议施行【`通志`】  

诛陆佑韦达礼  

陆佑黄尚俱思明头目时知府黄应雷孱愞不振佑尚专政会思陵知州韦绍曾不善抚御其众众多怨之韦光缙欲夺其职周佑为绍曾掌记尝以奸滛事为绍曾所逮及其子保俱收系欲置之法佑素结交禄州夷官韦达礼而陆佑亦拜达礼称为干儿先是佑尚图植光缙佯约达礼互市故负其牛畜价扬言事由思陵欲激怒达礼周佑父子亦隂附光缙至是密投达礼佑尚为之怂慂达礼惑于骗牛之説方欲释憾思陵遂统兵众万余直捣思陵攻拥入州就狱中释周佑父子掳绍曾及印大掠人口财畜而去以绍曾爱妾葡萄赐周佑陆佑乗绍曾被执遂与黄尚发兵纳光缙思陵称为新主已而达礼知其谋悔为所卖亟送绍曾及印归陆佑嗾州民告逐绍曾又尝以旧事憾张同知乃集目兵为乱闯入官衙赶杀斫伤衙众无数周佑既归达礼而故习交州事知黎莫争长未定遂谀达礼有竒相且曰不黎不莫可收鹬蚌之功教令屯兵储粮据险结寨达礼从其计因假称内附诬交南耆目逆篡冀絶贡道以图举事督府闻之大骇以其事闻责郑松令擒达礼周佑责黄应雷令擒陆佑等调江州等州官兵压思明境上以待郑松得檄即遣其子郑梉统兵众疾驰入禄州擒达礼达礼闻之先期逸去止获佑保等以夹板公文从便道献官兵既入思明境至风门岭应雷亦获黄尚出献陆佑阻兵抗命遂逐应雷而夺其印率众与官兵拒战官兵失利乃浚城坚垒时出刼卤邻州财物招集兵众左江大震于是议调集东西两省汉土兵分四道并进贼出战不能敌遂大败佑自刎死获其子宋等归达礼之遯也依蛮莫以居久之官兵既罢去揣知交人不急已乃潜囬旧穴招兵聚众据险自固防黎维新请袭乞都统印督府因令人诘责郑松纵恶令必相机擒捕达礼方允其请松虑维新不得封乃画策授计密令其弟韦徳庆以间刺杀达礼函其首献之于是维新受封领印如故事方陆佑拒命时达礼获农侬等密带佑求助安南一书来献内云天朝思明府掌兵头目陆真谨肃书奉南安平安王殿下云达礼以佑逐绍曾恶之故献此书正欲问安南尔佑么麽叛目安南助之何故不知佑于安南交契何如而望平安之助其逆也初谳疑其非真良自有见惜诸带书人未得其情而骈死棰楚之下耳书内有云暂遣儿曹将四寨雄兵相敌各兵已散再限四五月内大调两江兵临攻此理必虚但用银赎罪而已乂云其事亦不为小不下一万银费愿恤难中加助一二此为何等语也可发一笑【`西事珥`】  

擒都该  

潘都该者残莫之党因战败无所附聚众行劫海上先是上思有故顺州知州林瑞芝罢官归素贪狡多横暴把持州事村民农光等祖田为豪所夺官判归学瑞芝以家人名承佃收粒自肥仍压令光等服役众拒不从遂诬光等叛乱私执送系州狱挟州官申请枭之以令众防光夜穵墙越狱遯去瑞芝复诬称羣贼二百余人逾城入攻狱劫取农光捕官亦欲自脱遂以劫闻请加征勦已又乗州官公出假称上司檄调部兵诛贼擅使其党黄道显林仙境统众刼杀共口答斗诸村掠其财畜及杀死六十余人光等愤惧不能自申遂走海上勾引都该贼众共为向导突入上思境内大肆劫掠初达礼既被刺杀而迁隆故负马价徳庆向兆基索取兆基无意偿之佯曰汝境方多事不如以迁隆为外府徳庆信之已而更授马价属令多市好马兆基复受之俱不予马徳庆恚怒甚遣其酋韦福才等统兵攻迁隆防丘等村卤其人畜财物以去事在三十四年正月次年三月复统兵来迁隆境内屯往卤劫兰马等村迁隆与上思壤相错正与都该之事防遂疑传徳庆夷兵连犯上思兵使者闻之调集土汉官兵申讨都该遯去督府移檄切责安南令擒献徳庆徳庆自明犯上思者乃都该愿截擒自效已而徳庆攻都该取囬女口十六牛畜七十余以献已又献出两岁所卤防丘兰马等村人口当事以牛酒劳其悔过且责必生擒都该方许自赎徳庆密结都该妹夫该晏为内应佯属都该代鬻咸鱼给兵食使人肩空箩往受鱼因藏兵散处居停舎内俟其出内外夹攻遂擒都该以献枭斩之【`西事珥`】  
