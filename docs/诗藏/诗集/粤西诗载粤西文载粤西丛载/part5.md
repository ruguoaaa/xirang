---
title: 第5部分
index: true
icon: editor
order: 5
category:
  - 诗藏
  - 诗集
  - 粤西诗载
  - 粤西文载
  - 粤西丛载
tag:
  - 钦定四库全书
  - 集部八
  - 总集类
  - 汪森
  - 清
---

## 粤西文载卷十五  

桂林府通判汪森编  

志  

平乐府  

西山即昭山也距城西百步漓乐二水滙有巨石迳百尺屹立水中其石正方如印亦名印山【`名胜志`】　漓江发源海阳自桂林府来至平乐乃名府江以昭州及平乐县在唐宋之季俱属桂林水经注曰孙吴割苍梧之境立以为县北始安是也平乐至元时始得自称府而府江之名本于此　水经注云始安谿水又西南注于漓水谓之平水志云乐水源出富川上乡越恭城县绕至郡城入于漓漓乐二水滙处蓄而为潭其深莫测名曰昭潭下为十六滩最险峻今昭潭驿沿其名又上有更鼓滩茘浦江自西南注之曰茘浦江口旧平乐县设此　昭潭山下有寒泉水深不测名曰昭潭谚曰昭潭无底橘州浮昔人覆舟于此沉其铜甑甑有铭题后于洞庭湖中得之疑有潜穴相通耳【`杜光庭録异记`】　古州城在府西南乐山里相传隋唐时筑今讹为孤州唐崔晖与张柬之等谋诛张昌宗奉中宗复辟后因武三思谮贬晖古州司马寻遣人杀之于此【`名胜志`】　唐刺史敬超先与杜甫善甫寄髙适诗序有云今海内忘形故人独汉中王瑀昭州敬使君超先在耳城北龙兴观有敬公井尚存  

平乐县  

凤凰山据城东北势如飞凤层松千株干霄拂云为一方之形胜有梅公亭遗址宋景祐中龙图梅公挚守郡时建【`名胜志`】　南山在昭潭南岸双峰挺出峰下有嵓深广数丈资圣寺设焉　东山距城一里多竹木宋嘉祐中里人太子中舎韩回澹于仕进隠焉号东山野叟转运李师中有诗题其隠所　仙宫岭在府城北宋元符间邹浩谪居以江水不可饮汲于数里外后所居岭下忽有泉涌出因名感应自铭之及将北归数日前泉乃涸浩使人濬之乃于乱石下得蠏一枚自放于江曰予至五岭不见此物数年矣乱石之下又非所宜穴也何従而出耶易不云乎物不可以终难故受之以解蠏者解也天寔告之矣是夜有人至门厉声呼曰侍郎归矣求之不见次日果获赐还　眉山在城东南九里峰峦秀耸宛如眉黛故名又里许为萦山山有九峰萦纡曲折莫穷其致　白云嵓在城东十里丛林蓊蔚洞门翼然有古藤盘绕之其中寥廓盛夏常寒成声肖象之属甚伙　华盖山在城西十里夕阳返照有似火焰明初解缙诗云火焰山危下夕阳即此山也　密山在城北十里羣峰回合环拥郡治故名近城五里有龙岳峰宋邹忠公得志轩云前有峰数十仭曰龙岳即此一名龙跃考槃之水出焉跨涧有桥曰览胜　圣山穿山诞山俱在县东北乐山里圣山者以谭氏二仙女尸解于此而名巍峩插天絶顶髙平俗呼仙殿石前有梳妆台左右列翠竹二枝仙子将飞腾清风徐来疎篁拂座爽气潇然　穿山三峰并立半壁开一圆窍可通往来　诞山亦有三峰谭氏二女产此山下及长修黄老之术不知所之一日里人以不雨为忧二女至谓之曰汝能饷我即可得雨翁第饷之未信也二女甫去果大雨如注翁知其神追觅不见山下呼之则上应山上呼之则下应循至一巨石四周无草木二女之衣带在焉翁异之白其事于众是后恒见二女于石上栉髪因建庙山下祀焉　陶李峒唐天祐二年太尉陶英忤朱全忠因授征南将军出镇昭州故以疎之全忠簒位英惧祸隠于诞山家焉同时有李太尉者簪缨相似子孙累代缔姻其山下有峒因目为陶李峒　诞山之水北流至榕津与沙江合即故沙亭县也其上有走马坪　县之津平里在虎步江口有废茶城县址其上有目嵓髙数十丈下有巨石近顶左右有两小嵓宛如人目黑白分明【`荆州风土记`】  

贺县  

按桂岭一名临贺汉书张耳传秦有五岭之戍广州记大庾始安临贺桂阳揭阳谓之五岭是也盛之荆州记云临贺山中有二竹大数十围有盘石径四五丈清滑如棋局二竹屈垂拂扫石上絶无尘秽未至数十里风吹竹音如笙箫临水出焉流合贺水元和郡县志云临水一名贺水源出富川即此水也临贺水迳龙门滩水深百寻大鱼自跃登此门化为龙不过者曝腮防额右在县东南一名龙谿【`名胜志`】　浮山在县东十里挺出江中虽洪涛泛涨此山不没上有迎碧亭　甑山在县西十里髙千余丈旧名幽山唐刺史李郃来游名瑞云宋守邓璧以此山多云气因改今名其上有泉注为池名曰仙池　仙池之水流入橘江以注于贺而玉山泉天堂岭之水皆注焉按玉泉山在县西北天堂岭在县南各去十里其泉皎洁四时不絶县北二十里有七十二峰攒奇竞秀其中多橘是曰橘山乃橘水之源也唐时有铜冶今废　天师旧宅在贺州道箓以为中大法师今以宅为庙庙中有美异果实往来人食终无患惟勿采取取必致祸【`风土记`】  

茘浦县  

鹅翎山在县东五里嵓壑相承虚明变幻中有巨石如鹅故名或云娥英语音相近【`名胜志`】　卧山郡国志云茘浦有卧石其形似人而徧体青黄隠起可以祈雨小举小雨大举大雨　茘江源出崇仁县茘山今入永福界舆地记云茘溪多桂不生杂木樵采皆桂有丹竹江出峰门濑水出鲁山其流皆入焉　镆鎁山在县北四十里险峻如刃昔人置闗其上即汉地里志之茘平闗也土名界牌峡　水经曰漓水南过苍梧茘浦县注云濑水出县西北鲁山之东迳其县西与濡水合出永丰县西北濡山东南迳其县西又东南流入于茘浦县注于濑谿又注于漓水之上有漓水闗漓水又南左合灵谿水口出临贺富川县北符灵冈南流迳其县东又南注于漓水  

富川县  

秦山在县北一百八十里荆州记云吴孙权时此山夜雷暴震开为洞者六有石鼓石坛昔传仙人所居【`名胜志`】丹灶山在县南一百二十里下有灶溪宋陶弼有诗  

【`通志`】　歌山在县境昔冯乗有老人自少不婚善讴闻者流涕及病将死邻人送之此山老人歌以为别余音数月不絶【`名胜志`】　白云山在县南百余里宋张纯有诗碧云嵓在县治南嵓洞深邃洞门上有石脉成三大字曰广阳岛　萌渚峤在冯乗县北一百二十里即五岭之第四岭也与江华县分界　桃母嵓在县北四十里水涌平地是多产桃　穿石嵓在县南六十里虚明爽朗道人莫公居焉宋林道人有诗　仙嵓在县治十余里洞口多桃花中则空濶上如覆盖石芝悬结青黛防缀榕根三四条如丝拂直垂入地半山间开牖光明中拥石堆如假山状可坐数人旁有深潭鱼鳞游泳浅流一线泻出洞口清洁可掬一竒观也　通山嵓在县东三十里一名祥云洞中有一窍通顶又有石棋　龙溪山在县北五十里龙溪之水出焉　富江在县东源出桃母嵓南流合贺水东入于海　白源水在县西三里水自山巅而出色白如练　龙泉井在县南一里井口皆石水流自石出　犀牛井在县东北三十里明袁衷有诗  

恭城县  

燕子嵓在县南里许外峻顶寛有石嵓如燕巢然【`名胜志`】金芝嵓在县东三里石室髙朗乳垂如芝　穿嵓在  

县西十五里嵓至深邃有谿源从中出舟行如在月中爽气逼人　银殿山在县东北八十里元和志云其下有钟乳穴十二所是以山际明白如银或云常有白云缭绕逺视如宫殿故名　平岛山在水西方舆胜覧云唐叶靖祖墓在此靖有道术尝与明皇乗云幸陈满堂家每岁上必来省墓去墓十里有大悲寺元丰初有客叶姓者借宿于寺因口占诗八句僧但记其结句云明朝蓬岛去白雪满头飞诘旦啓户人马遽失  

修仁县  

苏山在县北十里宋皇祐间知县狄道诲讨山冦经此梦苏子卿神来栖因祷焉师防请于朝即其处建庙祀之赐额神应因名曰苏山庙前有树一株明治间知县叶某将伐之轰然有声猛虎随至乃愳而止【`名胜志`】  

昭平县  

靖尉山在县南二里旧经云唐开元中明皇从法师叶靖乗云幸此山山有御座基又幸前进士陈满堂家未防其家生金笋满堂寻亦不知所往【`名胜志`】　玉臼泉在县西北十里龙门峡左宋治平间刻龙门玉臼泉六字独山在县北一百二十里巍然特立周围皆峭壁不  

可跻南一穴深三十步广二十六步髙千寻可通山巅寇起居民縁梯而上下视以石撃之寇不敢犯　五指山在县东一百八十里其中深广入仅一线可容一夫扼之则万夫莫过  

永安州  

方舆胜览云三石在城南十里伪汉时有兵入靖江过此黎明遇猎者牵黄犬逐一鹿兵以鎗刺鹿徐视之石也已而人犬与鹿皆化为石鼎峙道傍今一石尚有鎗痕【`名胜志`】　防山在城东五十里唐防州防山郡治所其名亦取焉　通天岭在州北三十里相传昔立山县人夜卧山巅至夜半岭忽髙及天其人顿觉以手摩之归白县令往验果然因发民丁周围凿窟数十穴实薪烧之如龙吟者数日乃絶遂不复髙其穴犹存　银江在州东源出平峒迳上龙滙于西江西江源出茶山在州之西故名　激江在州南源出古眉东至于藤南入于海　金麻江在州北源出榕峒过山湾防古东古爽入于漓  

浔州府  

浔江在府城东黔水自城北郁水自城南至此合流东下苍梧入海城南十里有罗叶水又五里为渌水城北三十里有都邪水东北五十里之大隍水西南五十里之绣江皆入焉按志渌水出旷野中怪石甃其旁水泉深碧中有巨鱼人以为神不敢采捕绣江与横眉水合流湛碧如绣即唐置绣州处【`名胜志`】  

桂平县  

南湖在城南延袤二里中有洲洲上有平波南浦两亭【`名胜志`】　铜鼓滩在城东一里多巨石春夏水涨响如鼓声又下为碧滩弩滩思伤滩砍石滩皆最险者　思陵山在城西五里一名西陵有嵓曰三清嵓宋淳化初州守姚嗣宗常游因名姚翁嵓有泉曰涌泉即思陵水之源也　狮子冈在城西十五里以形似名　寳子岭在城南三十里出五色石子如寳积然　凤巢山在城西五十里下有龙潭　石鹿山紫荆山俱在城北五十里又西为罗影山　白石山在城南六十里两峯并立下有嵓洞通北流勾漏世传葛洪尝往来其间上有防仙嵓磴道险峻而岭甚广可容数十人有炼丹灶八仙石俱在独秀峰侧有泉曰潄玉始流微细鸣钟鼓则泉涌出道书第二十一洞天有清真观一名阳明观内贮宋太宗御书　罗丛岩在县西南六十里嵓中明爽可容三百人内有碧虚洞由石穴而行通行平坦屈曲约半里许出于嵓东洞内有石佛石磬石狮石牀相传宋程明道正叔二夫子筑台读书于此其下有灵源洞亦由石穴而入通行平坦其屈曲约一里出于嵓西内有石罗汉象马鱼龙之属　昆仑岗在城西七十里又西南为崚嶒岭路极险峻　云合岭在城南八十里危耸而秀云合则雨　石梯山在城西一百里削直如梯路通容管　水表山在城东南顿岭在城南俱一百二三十里　阆石山在城北一百六十里一作碁石峰峦竞秀如列旌旗五代时状元梁嵩读书于此嵩平南人　永通峡在西北境大山夹江延袤数百里势极险猺贼所出没明韩雍讨平之原名藤峡旧传峡口有藤大如斗长数百丈连峡而生公命断之汁流水赤贼巢始没正徳十二年都御史陈金奏改今名镌有勅赐永通峡五字于石  

平南县  

龚江在县东南一名都泥水西通邕宜二江东过藤梧入海县有乌江白马江流注之唐龚州以此名【`名胜志`】燕石山在县东南十五里图经云每春夏羣燕皆巢石顶唐以置燕州焉　游鱼洲在县前大江中秋冬潭清水涸洲出如鱼游形　渌水河在县东南二十五里接大江上有石鼓叩之清越　蛇黄冈在县北四里冈势盘纡出蛇黄每嵗九月邑人掘深七八尺始得大如鸡子小者如弹丸其色紫磨之可傅肿毒尤治小儿惊癎思鹅嵓在县西二十里石状如八角楼又有髙阳嵓  

与之对峙嵓宇髙旷前瞰平野相近有胡叟嵓又有畅嵓其中石门石榻流泉溅出宛如跳珠又二十里为西岭宋守姚嗣宗诗井邑倦炎酷西嵓境独清即此　蓝峒山在县南六十里窍穴甚多其下有蓝峒村上有石脚嵓或云通勾漏　维灵山在县东南八十里九峰错立下有深潭　髙阳嵓在县西北九十里内有宋治平中诗刻以地势髙而甸阳故名  

贵县  

县城南江即郁江也县南四里泛水江县东龙山麓沙江皆入焉又有寳江一名浮江自宾州来东津江自巡司前龙江分来横眉江自郁林州来徼江自兴业县来武思江自博白县来俱流注于郁【`名胜志`】　郁林郡故城吴郁林守陆绩所筑治东北有谷公井相传汉刺史谷永凿也治东南有陆公井南汉干和中刺史刘博古种橘于井傍又名橘井　县南郁江之傍有紫泉无源偶现紫色辄符嘉应自是邑人每候以为祥县西北有石井亦通大江水竭则嵗荒因名司命井　廖家井在县北塘中有石洲其上有紫红亭遗址　嘉鱼井在县西泉通江穴时出嘉鱼又里许为南涧井东有卷石苏轼大书南涧二字又里许为东井怪石涌出水流石底又里许为谢公池以唐守谢雕浚之而名　瑞松井宋孝子梁诏所居傍有甘露着松树上后为广东提刑干官苏轼南迁与诏相见询知状为署其亭曰甘露林曰瑞松其读书处曰薰风龙腹井在县北二十里水深数尺搅之色浊汲之旋清祷雨辄应潮水泉在县西六十里其水盈涸不时或遇祈飨一日至三四十潮汉封其神为澄澜公唐设潮水县于此至宋废　南山在县南十里上有七星嵓二十四峰峭拔竒秀甲于一郡山中石室有石笋佛像龙田之属有景祐寺宋咸平初尝赐太宗御书凡二百二十轴藏于此　东山在县东二十里峰峦秀特相传唐时有何特进履光二人隠此山化为石今山顶有石状如二人并侍西北一峰望之如妇人搭帔簪花俗呼新妇嵓　北山在县北二十里上有瀑布千仭禅僧羽客多所栖止古经云周穆王时山上有物相鬭顷之一女子号泣云吾乃神也因金牛星驱雷电与山顶石池神物相鬭今神物已化为石牛矣每旱杀牲取血和泥涂牛背以咸卤涂牛口歌牧牛诗以乐之祀毕即雨泥尽乃晴又十里为显朝冈陆绩为守尝登之仍铸浑天仪于其上　西山在县西三十里五峰并立山多踯躅花　银山在县东北上有石函望之如银俗呼为仙函　龙影山在县南石壁上有五色彩画龙形【`风土记`】　思嵓山在县南七十里山中有居思娥者人恒见之不知名姓世代问之则曰此山中人也人号之曰思嵓异人山多竒花果味与常别取而懐之辄迷不得出【`名胜志`】　龙马山在县西北七十里山多虺其毒杀人用冷石屑着疮内即活俗传有马嘶及奔踶声主多疫疠　登仙崖在北山路傍去县七十里接神女岭或闻山上有宴乐声则嵗穰人安　马岭龙山皆见唐书马岭一名马度唐已前马岭县设此龙山则唐贵州懐泽郡下注云有龙山  

南宁府  

古邕州城在今城南二里基址尚在邕溪水之所迳也源出钦州流经四方岭马退山夹古邕州前入大江攷韵书邕字从川从邑以四方俱水也【`名胜志`】　南宁故属左江然当郡亦自有左右江之号左出广源右出莪利此二土州之水滙于合江镇流入横州是为郁江郁江左江也至浔州与右江合右江一名黔江　南宁有负金山石皆黑青其顶石有穴状若马蹄水深尺余郡中童子初学书必投□穴中然后汲以研墨土人呼为右军砚池也【`段公路北户録`】  

宣化县  

县治五花岭旧三清观基也发源自望仙坡分脉微茫突起五阜伏城内外一府治一儒学一城隍一即今县治一天宁寺在城西仅百步许较之衢市或髙一丈或髙二丈或髙七八尺气脉融结有如五花故名【`名胜志`】望仙坡在城东北一里相对罗山古有罗秀者修炼于山顶上升而此坡与之正对故以望仙名宋狄青孙沔余靖征侬贼驻师于此陶弼建三公亭于其上与望仙相拱揖者青秀山也距城东南十里雄竒秀拔为邕江之砥障嵓洞相因出泉甘冽罗山距城北二十里髙拥南城俯瞰北湖乃秀道人修真之所上有北市龙潭祈祷辄应其相连为马退山山势趋而复返如马之退故名旧有茅亭栁宗元为之记又十五里为苦竹山其山多生苦竹延袤防里道人山在城东北十里形如道人之冠因以名之　圣岭山在城西三十里峰峦秀耸云锁其巅则雨立至　都石山都茗山俱在城东六十里以山纯石且产茗也西北为都龙山蜿蜒起伏若游龙状诸山聨带随之　思玉山在城东七十里跨栁宾界险峻难登望如堆玉故名又十里为横山宋置横山寨者横截江湖市马之要区也又十里为石燕山山出石燕天欲雨则飞出又十里即昆仑闗孤撑巉峻于羣山之上曩尝设险以扼蛮峒闗上有台可以了逺宋皇祐间为侬智髙所据安抚使狄青破其闗胜之魏禹卿西事珥云狄武襄以上元夜夺昆仑闗破侬智髙闗扼宾邕两界水南北分流势不甚峭而险仄难行骑者亦以为苦旁多岐岭与诸夷通若据昆仑须防间道云伶俐水源出昆仑山流入大江与郁江合而郁之上流曰灵犀水时有灵犀出没亦名灵湾其曰八尺水源出交趾界可滤水源出大明山龙溪源出铜鼓陂扈江源出如禾乡者皆注之  

隆安县  

县城外有马晩桥鸬鷀渡湾空渡皆以济大江者稍逺为可卢江渡那縁渡又逺为曲流渡江源自田州来迳县左旋绕去城五十里湾成九曲以达郡境云【`名胜志`】县东江岸有三峰圆而秀与学宫对名曰三台又五六里有岜野山嵓池四塞如城内有莲花塔座踞一石人感昭嵓在县西二里其山上下昭彻故名　逍遥山  

在县东四十里髙五百尺尝结云雾过者或闻其中有鼓乐之声絶顶有池不溢不涸又二十里为陇鸦山山下有嵓二亦多怪石如莲花佛座之状　葢桥山在县南二十里中有嵓穴积水架梁傅云自上古神农时至今不朽又三十里曰梅岭广延一舎树木丛蔚鸟兽繁殖相传有神盘于古梅树故名　阳明洞在县西北三十里王文成公征思田时舟经于此刻阳明洞天四字及平南记一篇  

横州  

横槎浦距城西南十里源出山谷流入郁江晋咸熙中隐士董京遇一仙人秋夜横槎于滩上枝榦扶疎坚如铁石色漆如黑光莹照人其上故有浮槎馆秦少游尝寓焉【`名胜志`】　郁江在城南源出广源州之广源山流绕学前形如半月一名月江西岸七里有立石髙二丈许形如牛皮大镌横州二字相传仙人所书清江在州北十里出石鱼天隂有翼飞出武流江在州东南二十五里源出灵山县界俱北流入州以注于郁　州东十五里有古江源出震龙山流经緑蓝至乌蛮驿入于郁设巡检司　乌蛮一名乌浒即汉谷永所招其上为乌嵓山去州东城六十里伪汉主名岩乃易为乌蛮攷异物志称乌蛮在南海郡之西安南都统司之北即乌浒蛮也古□子产国有乌蛮滩焉汉建武中国废如此则乌蛮之名不起自伪汉矣伏波庙在乌蛮山麓　乌石岭距州一里石色纯卢故名　古鉢山在城北七里顶突而圆如僧鉢盂状州镇山也其胁有半山亭鉢之左山形聨络如九珠鉢之右山形飞翥如九鳯皆因以名之有水出焉其旁多产香稻名香稻溪海棠桥跨之　苏摩峤在城西五里传云仙人董奉亡后人见之于此南越志云在宁浦郡东南　空笼山在城东十里空明一窍东西朗然又十里为长寨山形如立笋襟领罗蚕罗蚕者以山平地突起如蚕房也又十里为天窟山山有石洞洞口有潭水产嘉鱼上有二岐多怪石钟乳灵泉蛰燕至尽处有窟通见天日又十里为凤凰嵓石壁临江嵓半翠房如画房前有台中有柱如鳌足旁有仙羊窝后穿一窍可通嵓顶日射之光入洞口　寳华山在州南二十里其巅常有寳气故名背为雷公岭有泉自石槽中泻下长数十丈形如挂练唐有二僧居之一骑白鹿一骑花虎往来入山中人号虎鹿仙人又三十里为东山多樟楠木盘纡数百里武流水之源也又二十里为天堂山与石榴山相对相传古有石桥仙人防于山顶为樵竖所窥雷斧劈防其桥今不可登　緑矾山在州西六十里出緑泉多产矾石又四十里为震龙山山顶有潭蛟龙所居为横淳宾贵诸山之冠又五十里为飞龙山相传昔有白龙自山飞去故名　古□泉在州北八十里桂海虞衡志云古□乃宾横间名以墟中泉酿酒既熟不煮但埋土中日足取出色浅红味甘而致逺虽暴日中不壊　龙池在横州北唐贞观中有女妇陈氏买鱼忽有白衣人谓之曰鱼不可食可掷水中急上山避之陈如言避于古鉢山顶囬望所居皆陷为池  

永淳县  

晩松冈在县南一里里许为雷峰岭有雷庙城东三十里又有雷嵓划壁临江俗名雷破嵓【`名胜志`】　滕山在县北二十里岩石滴乳具有众妙因名众妙嵓又十里为龙章山相传有龙出入此山文彩炳然故名　鱼流山在县西六十里山中有溪每水涨鱼顺流而下　司中山在县西北五十里产铁力樟楠诸大木　林公岭在县南六十里昔有林姓者隠此故名　大江在城西即郁江也水东江在县东一里源出梁鸡村东班江在县东北五里源出领方县界秋风江在县南十五里源出灵山界入郁江　牛练滩在县南十五里中有石形如牛龙泉在城西十里有古洞洞有石窦通于大江  

新宁州  

天洞在州南一里石峰特立上洞寛平仰之有隙通天光其下为印山【`名胜志`】　三峰山在州北环列如屏俗名笔架山其下为金鸡嵓　石龙洲在州城西数百步连亘千丈横截江流三面皆水中一白石长数十丈出地不盈尺状如龙之蜿蜒又二百步有廽澜矶巨石突出横江郁水至此西流　慈乌石在州东北一里即州治之脉也磊石星布望之如羣鸟飞集云际　鮎鱼湾在州西五里羣峰壁立江畔一石不数尺垂宛若鱼形又五里为犀牛洞洞最虚明可列数十榻有池一其水自石滴下清冷不竭　狮子嵓在州西北十里半山有洞洞口寛数丈平坦如砌石覆其上又一石蹲踞如狮故名稍入邃曲空旷竒杰万状再循一隙则乱乳悬崖迥非人境　朝冠山与州治相对距二十里望之俨然涧水出焉合流曲折以入大江　石人埠在州东五十里接宣化界有石如人卓立水涯若侦候者　风闻凹自安南界分流又自思明龙州合丽江而下  

上思州  

狮山在州北二里一作思山州名因之相近为文岭山突如三台故名山出温泉【`名胜志`】　州前有六马岭其形如拜又其东有楝铜山山下有三百谷口　恃武岭在州之左髙百丈上有土城世传马伏波所立其麓为甘燕嵓相对有胡恃回车二岭亦有土城　独秀峰在州东南五里其背为狮子潭水面一石蹲踞昂首若狮子然　明丽峡在州西八里又二里为鳯凰山其北曰王侯山上有廨址名王侯寨　柳槐山在州西十二里以多柳槐二树故名又十里为排阳岭四周石壁山半有泉悬如瀑布下注成溪　渌玉山在州北十里雷电时出澍雨立至又二十里为北梯岭又十里为东香山嵓峻洞深怪石层出入洞者持炬照之上有弄懐山三字四方岭在州西四十里其上有潭名曰天池又四十  

里羣峰巑岏百溪丛注名曰十万山即明江之源也达州而西合左江水其侧为葫芦湾　上鱼江在州西南与小江水合　龙跳溪即扳龙溪去州五里上夷下鋭世传以龙跃名嵓有穴数口春水荡漾则鱼集于嵓隈云  

太平府  

丽江在城南即左江也出广源州流经凭祥龙州合明江诸水绕郡城西南东三面至合江镇与牂牁水合人谓之府前江　太平城曰壶城闗曰壶闗盖江水自北来绕从东北去屈为壶状故名壶闗距城北三里又有废伏波闗在衣甲山下相传伏波征交趾所筑一名威震闗　金柜山在江之东山形如柜其中虚明可容百人又三里为蛾眉山屹立云表秀而长也相对为白面山  

崇善县  

崇山即舜放驩兜处唐沈佺期有従崇山向越裳诗朝发崇山下暮坐越裳隂西从杉谷度北上竹谿深按竹谿古道明水杉谷古崇岑九真图云崇山至越裳四十里杉谷起崇山竹谿从道明国来于崇山北二十五里合水攲缺藤竹明昧有三十峰夹水直上千余仞诸仙窟宅在焉杨用修以为当在交广之域似必当地也【`名胜志`】　崇官山在旧县北二里其山空洞窍通于江又里许为石门山江中巨石峙立中通如门　陇峡山在城南三里又里许为五廪山山多羊桃子俗名五廪子白云山在城东四里方嵓连亘如玉屏有七洞相连而白云最胜洞口悬石叩之作钟声夜静有光如灯出入洞门人谓之佛灯其下有云泉　青连山在城北十里山势绵亘三百余里峰峦矗立望之青翠相连故名其阳有青山嵓髙濶深邃石乳悬缀竒怪万状脱函成堆盖异境云又三十里为盘环岭纯土可耕望见太平安平二州又名望州岭　嶅头山俗名鸡笼山在城东北四里即嶅山也屹立江心其顶有方石长八尺四面花阑中有石纹自然成树如丹桂状　西事珥云嵓淋在太平之模村入嵓二十步幽暗如晦夕有野龙濳伏其中村妇每欲见之则盛饰唱土歌入嵓龙乃出驯柔若素习者入村妇懐中盘伏良久乃去间脱下遗鳞妇珍藏而归以为获神之贶若侮防之雷雨骤至　龙马泉在府南峰近江数穴与江相通上有榕树覆蔽成畆或曰潜龙于此即太平八景之緑树神湫也  

左州  

天灯山在州南门外以常现仙灯故名【`名胜志`】　银瓮山在新村其山临江山顶有洞以古仙埋有数十银瓮于此　金山在州西北二里有嵓曰通幽竒峰错峙怪石环列上有架壑亭镌金山二字亭后有流霞峰最髙登之则八表在目双清独秀诸峰皆聨络焉　云嵓山在州东三里嵓有二层平广如一中多竒乳作云物花草状亦名云州又云落成嵓　柏岭即北山嵓也在州治南三里中虚可容百人隈曲盘旋巧致足观前有二坎深不可测后有拱台若金猊座傍垂石乳又如白龙状座上有莲花瓣正似米麦木犀堆积万防叩之铿然有声　传感山在咘亮村离城东南八里一水中流竒峰对列若烟云花卉之状遇水隔处辄负浮槎以度之诘曲环绕约里许旁通小嵓皆可游观有擎云罗汉佛子度闗诸台琼花通天石鼓诸洞及洗心池羽化庵皆天然之妙不费雕琢　桥龙江在州前出自陀陵之三清山合诸水流经龙光村环州治而南入于江　龙泉在州东二里髙山聨络一石擎起若龙头然石下涌出源泉四时不竭滙为一池形如半壁北流与桥龙江合  

养利州  

右嵩山在州南小印山在州西各去一里印山其形方正似之苍秀奇特右嵩一作古嵩【`名胜志`】　弄月台在州东南二里田中一大石髙如台圆如月上下相映人登其上如在月中　武阳山在州东三里有武安洞滴水成溪与瀑布泉合流入于江名曰洞溪之水  

上石西州  

州南有白马洞洞口隔水决干乃行秉炬而入初暗后敞悬石盘旋如芝如莲如龙蛇虎豹不可胜纪右距州三十里  

思恩府  

独秀山在旧城东半里一峰独立不与羣山相连八景中独秀晴岚即此【`府志`】　仙女山在旧州城内前有大泽水光如镜俗名仙女照镜潭【`名胜志`】　白云栖霞滴玉通天诸嵓俱在旧州左右旧州距今治五六里　暗山在城北十里五峰在旧府学前内有仙嵓石室　狮子嵓在郡东南中空石悬如乳人物花鸟多所竒状　清水江在郡城北有通津二水出城中合桥利以及防防江皆流注之亦洪水涵之下流也　人影山在洪水江右有人影在山半石壁上作招摇态  

武缘县  

起鳯山在县东十里平地特起两峰轩翥如鳯上有飞来寺【`名胜志`】　伊岭山在县南三十里上有悬嵓宋嘉定间周师夔结庵修炼于此有古刻诗像铭赞　西江在县西门外源出大明山劒江至白范村合仙湖江抵县城西相传水中有石鼓撃之必致风雨　南流江在县南二里源出大明山之渌黎江合下沙博澁二水经陆咘下黄下洞诸村防西江流出南宁入大江　江南岸有灵水江平底皆石泉源涌沸夏月水涨流浊此独清澈日光薄射五色晶荧昔有犀出岸傍顶发光采故以灵名  

南丹州【`以下土州县俱采旧通志`】  

长春山　三寳山　金鸡山　孟英山　青云溪在州前青云寨下　州门池　红盆江  

东兰州  

伐山在州东三十里官路经行于上绵延二十里险如栈道下泉声如雷时或有毒　真武山在州南二十里都夷山在州西十里髙耸云汉出泉灌溉　三佛山  

在州北五十里三峰特立形如坐佛因名　五篆山在州后半里石嵓峻险人难跻登因设州于下恃以为险福山在新州之后上有银海池因筑寨以居　青云  

山　胜山　双凤山　幽洞山　隘峒江在州北六十里有墟塲　东院江在州西十里　清潭在州内有红鱼鲜如锦色　九曲蹊一谓九曲水  

那地州  

灯笼山在州东里半　虎山在州西一里　感现山在州西北四十里宜灌溉祷雨有应　屏风山在州后半里形类屏风　马山　红山　方环岭在龙泉寨五里通官道暮晓岭在州东十五里多烟雾莫辨晨昏茍峒岭在龙泉寨东北五十里有墟　乌泥江在家延里源出贵州　龙泉江  

忻城县  

龙塘山在县南六里　叠石山在县北十里　张帽山在县北六里　太山在县东　渡东江在县东北十里合乌泥江　乌泥江在县西六里源自贵州　龙塘江在县北六里源自龙塘山麓　北流江源自宜山莫往峒  

永定司  

八料山在下围司东十里　石鱼山在司东南十里头盔山在司南四十里　马蹄山在司治五里传土神吴广惠侯尝乗马过其处踏石上偶成因名　龙桥江去司四十里  

永顺司  

多灵山在司南四面皆出泉灌溉田亩其岭有真武堂遇旱涝祈祷辄应　靖逺峰在端简里八仙堡之左山总戎尝驻师于堡靖贼　八仙江在八仙堡有小港分流合复为一　吉利江在司南五十里　夷江在司南六十里  

镇安府  

云山在府城东　敢山在府城西五十里　岜笔山在府城北　雷髙岭在府城东感防嵓去府四百五十里周逥二十余丈内有石大如盘故又名盘石嵓其侧有镇安洞　防命江在府西南　咘桑泉在府城西咘来泉在府城  

归顺州  

归顺江在州侧  

田州  

岜野山去州三十里　横山在州十里　帕武山在州十里　右江在州城南源出云南富川歴上林峒至本州流出南寜府界　万洞溪在州西二十里　那霸泉在州西五十里  

思城州  

坡白山在州东　陇级山在州西　龙马山在州南弄恨山在州北　流水自养利州西南歴本州至太平崇善县入于江  

泗城州  

迎晖山　饯阳山　凌云山　澄碧水在州治东北三里　龙渊水在州治南一百五十里  

上林司  

潺岜山去司十里　晩架山去司二十里　累峰岭去司二里岭有数峰因名　仓冐岭去司三里　防娘江在司治西流入田州府界  

程县  

回顾山去县五十里　藩篱山去县百里　布柳水在县西  

奉议州  

石门山在州东六十里　咘沙山去州十里　右江在州北源出富川流至南宁府合江镇与江合  

向武州  

马鞍山去州十里　武成山在城南　枯榕江在州城南源出镇安府流经上林县入右江　渰江自太平府流至本州与多罕枯榕二江合达于南海  

富劳县  

塘滨山去县五里山下有塘滨泉　坡州山去县三里  

都康州  

岜望山　唏显山俱去州四里　岜炉江去州四里多恐泉在州治北　黎塘在州治南  

武靖州  

控峡山去州十里即峡山　带绿水源出牂牁至峡中分派经州治前六十里入大江  

归徳州  

归峰山  

忠州  

藏旦山在州一百二十里  

太平州  

坡髙山在州东一里　龙幡山在州西一里　板栈山在州南二里　嵓傍山在州北　逻水自下流洞中流陇水自安平东南流　教水自忻城南流以上三水  

合流绕州治歴崇善县入于左江  

安平州  

显山在州东　星山在州西　养山在州南　防山在州西北　大小水大水源自镇安府下雷峒绕州左小水自交趾下思朗绕州右二水合流歴太平崇善入于左江  

万承州  

马鞍山在州南　香夀山在州北　连山在州北　绿降水在州东防咘黎水合流　咘黎水在州北二水合流州之西南歴养利太平崇善入于左江　武安洞在州西南五里路由中过  

上下冻州  

青连山在州北自交趾广源州发脉来　八峰山在州西二里　拱岭山在州南十里峻长延绵百余里西南接交趾界其峰皆拱北　大源水东流道州前歴龙州入于左江  

镇逺州  

笔架山在州东南　天马山在州西　嵓磨井在治南  

都结州  

印山在州南　青云山在州北　涧水自汤嵩岭东北经州治入于右江  

全茗州  

端坐山在州南　狮子山在州东　小涧水自本州咘显村山下流经州门歴崇善入于左江  

茗盈州  

防山在州南　狮山在州北　涧水自本州咘显村分东西流绕州前歴崇善入于左江  

思同州  

穿山一名明山在州南山中有嵓相通雷陵山在州北　马鞍山在州左　白虎山在州右　敦厚山　金星山　夀桃峰又曰顿笏峰以其形似笏云　緑零水源发顺见山西流而东经灌阳县入于左江  

龙英州  

牛角山在州东　笔架山在州西　嵓山在州南　通利江在州治前其源有三一自西北一自西南笔架山三水至州前合流经养利歴崇善入于左江  

结安州  

石牛山在州南　石人山在州北　城门山在城北堰水经城门山合流佶伦入于左江  

佶伦州  

倚坐山在州北　馒头山在州东　咘卑水东南流经州南至村入于左江  

思明州  

逐象山　太子泉  

罗阳县  

青山在县东二里　白虎山在县西　防排江源出永康西流至县入于左江  

陀陵县  

渌涳山在县东　那寰山在县南　骆陀山在县后涧水自三秀山出西南流歴龙桥防柴入于左江  

思明府  

公母山在府治南一百二十里　回团山在府治西南一十里　摩天岭在府城南十五里　风门岭在府城北十里　明江源出十万山流绕府治南又北流一百八十里入龙州江　马跑泉一名太子泉在府治西元镇南王讨占城师还思明士卒饮明江水多疾祷于神忽马跑地有泉涌出味甘美汲之不涸遂甃为井洪武初建楼其上  

下石西州  

白乐山在州治北  

江州  

波汉山　渌眉水流入左江　归安水来自上思州流经本州境注于左江  

罗白县  

罗髙山　陇东水在县前流入左江  

利州  

巴牙山去州二里　白鹿山在州北　陂丽水在州北二里　蒙水在州东一百三十里　陂作水在州南八十里以上三水皆小溪乱石难通舟楫  

龙州  

马倾山去州二十里　秀岭去州二十里　叫抱山龙江在州南源出交趾流入太平府界  

思陵州  

峙壁山去州六里　纪牟山去州十里　东陵山去州四十里　角硬山去州二十里　淰削水在州前流入思明府界　角硬水在州治南源出角硬山北流二十里至此与淰削水合  

凭祥州  

坡干山上有六尖峰  

## 粤西文载卷十六  

桂林府通判汪森编  

志  

西藩封志【`有序　志参　　　明旧通志府志`】黄　佐  

广右藩封古未尝有自赵光封苍梧王于粤至南朝宋泰始六年追改休倩为临庆王以临贺郡为临庆国立第八子蹑为临庆王食邑二千户继休倩后元徽四年改始安为始建国立明帝第十二子【`阙`】为始建王南齐则有嗣始安王遥光临贺王子岳梁有始安王方略陈有临贺王叔攸五代楚王马殷以弟賨为静江军节度扶风郡王宋髙宗为藩王领静江军节度及即位而陞桂州为静江府度宗为藩王领庆逺军节度及即位而陞宜州为庆逺府元之顺帝为太子被谗徒居髙丽尝移广西之静江居独秀峰下然在粤则为僭据之国在前宋则为食邑之地齐梁陈为遥封宋为遥领马賨虽尝节度而所封则为扶风顺帝虽号潜邸而移居不因封建皆无足论明太祖众建宗亲以藩王室洪武三年封靖江王国于桂林  

一世追封南昌王讳兴隆太祖髙皇帝皇兄先薨附鳯阳生子文正  

二世大都督节度中外诸军事讳文正南昌王子也国初从渡江克太平破陈也先营取建康歴有战功擢为枢密院同佥辛丑三月改枢密院为大都督府命文正为大都督节度中外诸军事八月上克江州伪汉陈友谅平章祝宗以南昌降壬寅正月上命宗从徐达征武昌宗中途叛囘据南昌四月始定其乱上曰得南昌是去陈氏之一臂其地襟江带湖控荆引越乃楚之重镇为吴西南藩屏人复好讼难制且山寨来降日多非骨肉老成莫能治之五月命文正统元帅赵徳胜等往镇授节钺文正既至増复城池严为守备招谕山寨未降首目悉乐归顺健讼者诛之号令明肃逺近震惧癸卯四月陈友谅自武昌亲举舟师号六十万围南昌用云梯等攻具百道攻击文正行城上发炮石所当辄糜破敌乃昼夜环攻友谅亲督将士意在必擒文正文正主画军中分布诸将随方应敌翦获甚众友谅复以其所获吉安首将刘齐朱华临江同知赵天祐狥城下文正略不为动至六月被围日久音问既隔援兵不至文正遣千户张子明告急于建康防攻城益急文正遣舍命王诣友谅营诈约日出降友谅信之缓其攻及期城上旗帜一新至暮不出友谅缚舍命王于城下杀之文正坚守以待援至初子明取东湖小鱼舟夜从水闗濳出越石头口夜行昼止半月始达建康见上具言其故上问友谅兵势何如子明对曰友谅兵虽盛而战鬬死者亦不少今江水涸贼之巨舰将不利用又师久乏粮若援兵至必可破也上谓子明曰汝归语文正但坚守一月吾当自取之子明还至湖口为友谅所执友谅使呼文正出降子明阳许之至城下呼曰大军且至固守以侍友谅杀子明文正守益坚敌莫能破七月丙戍围且三月上亲帅诸名将统舟师二十万讨之友谅解围与王师大战鄱阳竟败死禁江口是时文正遣部将何文辉等讨平江西未附州县吴元年春江西按察使李饮氷言文正骄僭不逊有怨言上诘责大惧谋叛降张士诚上大惊曰嚄此子不才至此非吾自行不可即日登舟至南昌泊城下召文正文正仓卒出谒上泣曰汝何为輙起此意遂载与俱归羣臣劾请伏法上曰吾兄惟此儿免文正官安置桐城召其子铁柱语之曰儿无恐尔父违训教忘艰难恣凶狡贻我忧我育汝汝长且封汝我终不以汝父故废汝未几文正卒洪武三年封铁柱靖江王改名炜又改名守谦  

三世封靖江王讳守谦大都督文正子洪武三年封靖江王是年夏四月辛酉以封建诸王告庙礼毕赐宴廷臣上曰昔元失其驭羣雄并起四方鼎沸民遭涂炭朕躬率师以靖大难皇天眷佑海宇宁谧然治天下之道必建藩屏上卫国家下安生灵今诸子既长宜各有封爵分镇诸国朕非私其亲乃遵古先哲王之制为久安长治之道羣臣稽首对曰封建诸王以卫宗社天下万世之公议也遂诏天下曰朕荷天地百神之灵祖宗之徳起自布衣艰难创业惟时将帅协力遂至十有六年混一四海功成治定以膺正统考之古昔帝王既有天下子居嫡长者必正位储贰其众子则皆分茅胙土封以王爵葢明长幼之分固内外之势朕今有子十人前嵗已立长子标为皇太子爰以今嵗四月七日封第二子樉为秦王第三子防为晋王第四子棣为燕王第五子橚为周王第六子桢为楚王第七子榑为齐王第八子梓为潭王第九子杞为蜀王第十子檀为鲁王侄孙守谦为靖江王皆授以册寳设置相传官属凡诸典礼已有定制于戏众建藩府所以广磐石之安大封土疆所以眷亲支之厚古今通义朕何敢私尚赖中外臣邻相与维持弼成政化洪武九年之国广西桂林独秀山前有元顺帝潜邸改为王宫未几以淫虐废为庶人使田凤阳阅七年复其王使居云南赐玺书戒谕比至云南益贪暴召还安置凤阳又横恣不法召至京挞而锢之二十五年卒子赞仪尚幼上怜宗室诸王皆无后命为世子留京师赞仪恭慎好学能书洪武三十年春遣省晋燕周齐蜀湘代肃辽庆谷秦诸王先自楚湘入蜀歴陜西出河南上山西抵大同宣府北平东至大宁辽东转于山东择文武忠厚之士以从以赞仪年幼欲其知亲亲之义且令渉山川险易也永乐中遣之国守谦第二子赞俨第三子赞侃第四子赞俊第五子赞偕第六子赞伦第七子赞杰第八子赞储第九子赞亿俱授辅国将军  

四世悼僖王讳赞仪封靖江王守谦长子洪武二十三年袭封永乐元年同弟辅国将军赞俨等九人之国享国九年世称贤王  

五世庄简王讳佐敬悼僖王长子永乐九年袭封天性孝友书史无所不读善楷书颇得钟王体国中诸寺观扁额多出佐书【`出长史康奎碑文`】享国五十八年  

六世靖江王长子讳相承庄简王嫡长子未袭封薨后追封靖江王諡懐慎  

七世昭和王讳规裕懐慎王嫡长子成化七年袭封享国二十七年  

八世端懿王讳约麒昭和王嫡长子治三年袭封幼而秀颖长而仁孝寛裕读书通义好贤礼士御下不求小疵维持纲纪上遵朝廷大典内守昭和遗则不敢辄以已意有所更张母妃早世事祖母谷氏承顔顺志得其欢心凡内政罔巨细未始有不禀命者夙婴痼疾展转莫疗其后乃请于上命长子摄行国事【`兵部尚书张澯撰神道碑`】享国二十七年  

九世安肃王讳经扶端懿王嫡长子正徳十三年袭封嘉靖四年薨享国七年  

十世恭惠王讳邦宁安肃王子嘉靖六年袭封隆庆六年薨享国四十六年  

十一世靖江王名任昌恭惠王子万厯三年袭封【`以后备查`】邸第在府治东洪武五年建二十六年复命指挥同知徐溥工部主事戈祐韩毛知理督修城一座周若干丈辟四门南曰端礼北曰广智东曰体仁西曰遵义外缭以垣各为櫺星垣左为宗庙右为社稷门墙内为承运门承运殿王宫南向如祖向如祖训之制风云雷雨山川坛在徳胜门外旗纛庙在坛之西又有迎恩馆在伏波门外为进送表笺迎接诏勅之处王城内有独秀峰峰左右有寳善堂尊乐堂日新堂万厯间复多鼎建靖江府图云亭有清樾喜阳拱秀望江台有凌虚馆有中和室有延生轩有可心所有修门有拥翠平矗拱辰朝天其上则武阁次则观音堂三官庙山半则灵官及山神祠皆其所礼神处其下有池日月牙可用泛舟又有乐山探奇瞻云三处可备清眺穿云则其将陟巅之道也【`王士性桂海志续云独秀山居郡城之中圆数百歩髙千尺石山铁色上下亭亭如削四无坡阜亦不与郡山接上有雕栏画阁翠羃彤亭下渐月池临朱邸则靖江宫府也余以己丑九日赴王宴而入登髙俯视如坐危桅之颠四野碧篸一目俱尽其下有读书岩五咏堂宋始安太守顔延之居也城中之胜此为最　魏濬峤南琐记云靖江世子宴三司是日入则有间人数百辈先伺于门门启辄挨挤疾驰争先询之皆宗人也内人执梃逐之不能止亦多不冠而跣其足者云常不得登独秀惟此一日可乗尔山径既险仄斗峻蜂涌而升常迟数级方得上喧杂甚趣殊不清独登絶顶一眺尽郡中诸山水形胜为佳尔诸亭馆皆嵌石壁间半为飞磴不敢从容玩适宧游幽赏之不相谋大略如此王宫居稍右不甚广颇见严整正殿端倚独秀殿后亭馆皆废狼籍荆莽中储君居先王服制力未及此故尔所谓月牙池者葢营建时凿取土遂稍甃之积水可泛也　郑圭粤西山水可游记云独秀山为靖江王府主山在府内壁立葵者如苍玉珪甲子冬王按台心一檄郡邑赴察同寅朝王礼毕宴余辈香殿殿厰有楼但将圯以木支者数十处前有假山盆树数百种多佳者传梆请匙敛宫眷引余辈登山环山拾级而登可数里遇一折辄有亭榭多圯亦间有题咏至絶巅为帝祠四望无际羣山拱揖`】  

宗学在府北丽泽书院原祀督学东泉姚公镆隆庆五年巡按御史李良臣请建知府彭文质改建前一堂仍祀姚公后一堂以备宗人讲学行礼  

靖藩子姓当永乐时有静庵规继者与解学士缙以诗篇相赓和其家犹留遗墨子松坡约□克绍前美松坡时有玉田规聄壮年而鳏义不再娶亦庻几乎好礼者正嘉间则有礼轩规聘以友于称明所规聉以好学称其他砥行而姱修者难以枚举  

广西镇守内臣志　　　　　　苏　濬  

永乐间时遣中官镇外藩而安南马骐遂酿大祸正统而后益滥觞矣广西内臣镇守自景泰间始是时广西盗贼所在蜂起镇守少监朱祥与总兵陈泾方握重柄驻梧城贼入城中帑金以去竟拥卒观望莫敢以一矢相加遗者成化初警报日闻始设三大府于梧命勳臣掌兵督臣运筹而内臣监之几与唐之观军容制置侔矣初韩襄毅公雍征藤峡以便宜行事总镇内臣陈瑄靡所沮格故雍得成功而左少监黄沁者镇广西所为多不法雍每裁之沁大恚遂讦雍贪欲妄费坐视余贼复炽匿不以闻雍坐是致政归而内臣之权日炽继雍者朱公英与貂铛纨袴轻重不相得镇守顾恒左袒勲胄而齮龁英市舶韦眷又以英専恣闻之于朝上虽直英而英亦坐是郁郁不得志矣嗣是督臣多包荒含垢黙黙自持而债帅更相与比周武弁厮养结为私人土酋世及目为奇货每一警报辄杀平民以邀功赏从征土酋厚者锡之土次者锡之秩两江元元荼毒几尽而思田泗城诸土酋愈恣睢桀骜视诸大吏蔑如也正徳初阉人用事土官岑猛交通刘瑾据故土以请瑾骫法右之且罪及督臣语在刘大夏传中自是司礼者以两粤镇臣为市两粤镇臣以海舶土官为市荐绅夺气人人自恐世庙起自外藩谛闻镇守官奸利状永嘉为相力请革镇守内臣上忻然从焉于是文武之权归之大吏上不掣肘而下得息肩于铄哉肃皇之神武也岂直一世再世之为烈哉  

广西军官志　　　　　　　　黄　佐  

秦置南海尉典百越兵桂林象郡属焉按井田之法兵寓乎农居为比闾行为什伍军政已备秦始废井田而郡县置尉以为守贰葢文武之判始此汉平南越用兵时有伏波将军楼船将军之属既置苍梧欝林零陵合浦郡郡设都尉沿秦制也后汉省都尉置督邮以司讥察而刺史兼理兵民得自置将兵者为都督都督之名始此晋迄南朝刺史任重者为使持节都督轻者为持节而苍梧桂林分属湘广其刺史皆加平越中郎将及平南将军等号刺史无将军号者谓之单车刺史有督杨荆江湘交广六州诸事有督交广二州诸军事亦有止督广州或湘州诸军事者委任权力各不同也诸军府之名曰仁威府曰扬烈府曰绥宁府之类置兵曹及中兵外兵骑兵参军行军司马及督护以统之虽沿汉魏置县尉惟理民事不掌兵梁陈始开都督府于广州所督至二十州苍梧桂林属焉隋置左右卫左右武卫左右武侯各领军坊乡团以统戎卒天下军卫之职始此又改各州都督为总管开皇初又置骠骑将军府每府有骠骑将军车骑将军大业三年改置鹰扬府每府改骠骑为鹰扬郎将车骑为鹰扬副郎将五年又以鹰扬副郎将为鹰击郎将唐武徳初因隋鹰扬府改为诸府折冲都尉副以左右果毅都尉及别将长史録事史兵曹叅军事之属所统有校尉旅帅队正副队正州县捍防之地又置镇将镇副戍主戍副贞观中分天下为十道桂林苍梧属岭南道天寳初置岭南五府经略使后或兼兵马讨击使于是都督之权日分又桂容邕三管置观察招讨使兼置防御使至徳初陞岭南五府经略讨击使为节度使而五管经略使之设犹故也咸通中始分桂邕容三管为岭南西道节度使治邕州其后専置静江军节度使于桂州而节度使之职得综兵民司生杀容州又设宁逺军节度使则在唐末云宋制知桂州州军事者为广南西路经略安抚使兼广南西路兵马钤辖又有兵马都钤辖谓之帅府葢以准古之连帅也此外桂容邕融各有节度使邕桂有巡检使又有桂宜等州都巡检使诸州有团练使宜融栁州又有捉贼使用兵则有桂州道行营都部署及兵马都监又有邕桂等十州安抚都监广南东西路有体量安抚经制盗贼事绍兴间又置诸军都统制大率因事设官事已而罢无定格云然儒臣多领军事武臣或知州县县必置尉镇砦必置官兵甲弓箭之微亦各设提举皆琐尾猥杂难尽纪録而所谓节度使者徒有其衔而已元世犹袭之设宣慰使司都元帅府以统诸路总管犹宋帅府也各州惟设义兵万户府以握兵视宋颇简要焉明未定天下之先诸军在外者谓之翼洪武初改翼曰卫有指挥使等官后乃设广西等处行中书省参知政事及都卫指挥使尝以参知政事丁玉兼都卫指挥使然各卫指挥使之职亦甚崇重尝使人赍勅劳广西卫指挥曰朕惟桂林之域左苍梧而右蛮溪地方烟瘴命卿戍守已有年矣今当盛暑遣人往谕尔其抚士卒调饮膳勿使瘴疠有乖卿其慎戒之洪武四年始设广西都指挥使司以统各卫百户杨文者尝从髙佥事征南宁有功积陞至右军都督佥事二十八年命充总兵官率马步官军征讨广西广西总兵官始此癸未命潭州卫指挥同知丘广为总兵官寳庆卫指挥佥事胡海广西卫指挥佥事左君弼副之率兵讨左江上思州蛮贼广西副总兵始此然皆用以征讨未尝镇守也其后都督韩观始挂征蛮将军印充总兵官镇守广西自后兼用侯伯都督成化中左副都御史韩雍征大藤峡张大其事六年设总府于梧州以总两广兵权时雍守制夺情起雍为右都御史总督两广军务兼理巡抚于是平江伯陈锐以征蛮将军总兵至复以署都督佥事夏正充广西副总兵镇守桂林而总两广兵者始専用侯伯矣嘉靖初总制都御史新建伯王守仁奏用副总兵张祐协守思田事宁即已非常规也两江各设参将兴安设督备永福平乐俱设守备各以都指挥为之皆始自韩雍奏设其后督备守备或用指挥又其后庆逺思恩欝林亦设守备梧州设坐营则以广东都指挥为之凡在军门司号令者曰旗牌官近又有军门赞画官嘉靖元年兵部题允于武举中式者量其年力咨送邉方军门赞画以五年为期期满送部叙用军府之盛一至于此故两广兵权视三边并推重云  

广西马政志【`杂纂`】  

朝野杂记云广马者建炎末广西提举峒丁李棫始请市战马赴行在绍兴初经略司三年春即邕州置司提举市于罗殿自杞大理诸蛮未几废市马司以帅臣领其事七年待制胡舜陟为帅嵗中市马四千二百匹诏赏之其后马益精嵗费黄金五镒中金二百五十镒锦四百端他帛千疋防州盐二百万斤而得马千五百匹必四尺二寸以上乃市之其直为银四十两每髙一寸増银十两有至六七十两者土人云其尤驵骏者在其出处或博黄金二百两日行四百里但官价有定数不能致此耳然自杞诸蕃本自无马又市之南诏南诏大理国也去自杞国可二十程而自杞至邕州横山塞二十二程横山寨至静江府又二十余程罗殿国又逺如自杞十程宜州溪洞巡检常恭者赴阙持南丹州莫延葚表来乞就宜州市马比之横山可省三十余程张説在枢筦以其表闻李夀翁时为检详文字为説言邕逺宜近人孰不知前迂其涂亦岂无意况今黄氏方横乃欲为之除道而擅以互市之饶误矣小吏妄作将启边患请论如法説不聴命从义郎李宗彦以提防纲马驿程往宜州措置既而説罢政密院乃奏宗彦所言边防不便罢之时淳熙元年也又诸蕃多以马易锦葢蛮人死即以一锦纒绕亲友赙者亦以锦贵人至纒数十疋故须锦为急  

旧通志云宋建炎四年五月戊辰李棫请市广西马来年又请市战马赴行在绍兴二年正月壬午置司邕州市马于罗殿自杞大理诸蛮又命广西经略司即韶州拨内帑钱三万缗市战马于是神武诸军皆缺马六月癸巳以三百骑赐岳飞癸丑以百骑赐张浚七月癸亥选千骑赴行在绍兴三年四月辛卯赐韩世忠广马七匹十一月丁丑初令宾横宜邕四州守吕颛管买发战马如邕州例随即邕州置司提举市罗殿自杞大理诸蛮其后又置买马司以帅臣领其事然诸蕃本自无马葢又市之南诏南诏即今大理国也绍兴七年广西进出格马十匹御廐留一匹余付殿前司上谓臣曰朕所留一匹几似代北所生广西亦有此马之良者不必西北可知上因论列国春秋不相通所用之马皆取于中国而已今必于所产之地而求则马政不修之故也乾道元年十月命防路造舟二年二月吴璘由水道先发宏昌西马五十匹七月已未初置提举孳生牧马监官于饶州置司时葢市马于广西故先择牧地置营三年正月壬寅枢密院请即邕州置买马司马必四尺二寸以上每十匹为一营二月辛卯初置广西提举买马司于宾州六年十二月二十二日兵侍王之奇言蜀马颇烦费请于成都兴元襄阳各置司牧营诏宣抚使相度邕州买马格大观中所定有八等今之买马多出于罗殿自杞彼乃以锦防博于大理世称广西马其实非也横山寨博马塲互市之制以银盐防锦相叅而行范石湖奏议论马政四云邕州置马大二蛮人先驱一二百瘦病者为马様邀以买此而后大队至暨至亦杂以半买马典吏与招马人嵗久为一也横山寨无草塲支钱悉与官吏干没不以时得草二也沿路损马大二所至无桥道涉水贪程一也州县不与草料但计嘱押人而去二也买之乞择官损之乞马病随寓留医焉淳熙元年指挥战马买四尺四寸以上石湖奏乞四尺三寸以上葢以广中原无战马罗殿自杞以锦防博之大理诸蛮驱至横山塲互市每低一寸减银十两如四寸者银四十两三寸者银三十两自横山邕州七程至经略司又十八程其道自邕宾象静江出湖南而指挥经由州县于经制钱立科应副湖南自全州至行在并遵依而广西科税户税户陪些小钱物折与管押兵校而马毙于饥渴矣奏乞一体奉行又奏买马久银则杂铜名四六银盐则减斤一百斤止得七十斤皆为边吏干没若照依乾道九年任楷支银不须带盐足斤两又印给支买凭由每量马到足即批上尺寸斤两则蛮人感恱而得马最良矣  

明广西都司所属卫所牧养马匹防卫马三十匹中卫马八十七匹右卫马八十九匹全州守御千户所马三十九匹灌阳守御千户所马四十八匹平乐守御千户所马五十二匹富川守御千户所马七十六匹庆逺卫五所马军马五十六匹正统间奉例以一户丁多者独养一匹専令本军骑操谓之独户马军其丁少者或三户五户朋养一匹嵗轮一户军骑操谓之朋合马军后来因朋合轮当者少闲骑射専令一户军骑操名曰正户其贴户人丁但幇助喂养彼时每马一匹例以八丁其养治十七年兵备副使姜绾减作六丁正徳间右叅将张祐又减作三丁自此各户被累贫絶者多葢縁本处山多地狭蛮贼常伏近郊刼掠以此艰于刍牧马价髙贵况冬间地枯水冷毎草一担卖钱十文抑且气多疫马匹不时倒死又遭虎狼搏噬贼盗偷窃一遇调征囘还马亡过半初时毎马一匹额定官价银六两若一年倒死一次则三丁养马者毎丁该出银二两倒死二次毎丁该出银四两况官价之外又有増补余数以此贫薄之家无所于措只得鬻卖房屋子女以充马价丁尽户絶者不可胜计  

广西土官例有贡马嘉靖四年奉勘合折银贮库以备买马应用田州府并恩城州果化州下等马十匹上林县下等马十匹忠州下等马二匹镇安府下等马四匹向武州下等马二匹都康州下等马二匹思陵州下等马二匹奉议州下等马二匹龙州下等马六匹龙英州下等马二匹归顺州下等马二匹江州下等马二匹思同州下等马二匹茗盈州下等马一匹上下冻州下等马一匹东兰州下等马二匹万承州下等马二匹安平州下等马二匹佶伦州下等马二匹全茗州下等马二匹思城州下等马二匹毎上毎匹折银一十二两泗城州上等马十六匹每匹折银二十四南南丹州中等马一匹折银十八两下等马一匹折银十二两那地州中等马一匹折银十八两下等马一匹折银十二两苏濬论云粤不产马亦非用马地也宋时西北之骏不充内廐不获已而开马市于邕绍兴间所进多市之南诏即云锦为羣亦安能与冀北渥洼之产竞其驰驱哉我国家天闲皆西极上乗粤西土司贡马且易以朱提留之粤藩而已大都平原利骑兵陵谷利步兵粤诸猺獞据髙冈伏深箐径可容足即有骠骑神骏无所用之矣马军间有设者今益零落  

广西盐法志【`杂纂`】  

宋范石湖奏状云广西无酒税商舶所入祖宗拨诸路钱物助之湖北军衣绢四万二千疋湖南绢一万五千疋绵一万两广东米二万二千石提盐司盐一千五百万斤韶州岑水塲铜五十二万斤付本路铸钱一千五万贯总计一百一十余万贯并充广西支遣建炎兵兴诸路不复拨到所籍者官卖盐耳广西漕司嵗发鄂州大军经略司买马靖州共二十一万贯嵗发诸经费及诸司循例支遣共五十二万二千八百贯通计七十三万一百贯均拨盐数诸州出卖除收息充嵗计外又别支盐附卖以六分为大军买马及靖州嵗计四分助诸州又计一十九万四千一百贯有竒绍兴八年六月改官卖盐行客钞利归盐司分起发时漕臣髙绎止具旧来经费已失四分所管十九万四千一百余贯之利又便拟钞法必及嵗额以大半不可指准之钱为一路嵗计以致诸州困乏军无赡养因后钞盐不行乾道四年六月四日复令官卖广东盐废弛以不得过西路为説乾道七年六月二十八日复通行客钞石湖入蜀值宜州南丹州作乱皆因边郡无钱粮军废弛所以力请于朝以复作官卖盐为第一事  

孝宗淳熙五年李茆奏广西盐法见于巳行者曰钞商兴贩也曰官自搬卖也然二者利害不可不究且官自搬卖旧系本路转运司主其事行之既便嵗课自足诸州亦无缺乏之患爰自绍兴八年改行钞法转运司所得仅二分不能给诸州嵗计至于髙折秋苗民被其害逐年卖钞所亏之数甚多陛下灼见其仍旧拨还转运司均与诸州官搬官卖尽罢折米招籴之为民害者止令转运司嵗认息钱三十一万贯其为计甚善自当确守此法必为永久之利诏令户部将广西官搬官卖盐法申严行下常切遵守【`续文献通考下同`】  

十年诏广盐复行钞法罢官搬官卖  

十一年广西经略詹仪之等奏静江府一十六州官卖盐以救十六州之害住髙化等五州敷卖二分食盐令转运司置铺出卖从便请买以为五州之利所有五州嵗计令转运司计度抱认应副如是则一路二十五州无不均被圣泽折苗科敷之可以永革而民力裕矣十二年广西提举胡庭直言邕州卖官盐并缘绍兴间时指挥于江右永平太平两寨置塲用帛博贩交趾私盐夹杂官盐出卖縁此溪洞之人亦皆贩卖交盐近虽改行钞法其本州尚仍前诏经略司及知英州陈士英公共措置闻奏既而经略司申元初起置博易塲以人情不可止絶而博易交盐亦是祖宗成法乞只严禁博贩等人不得贩鬻交盐搀夺官课余仍旧从之十五年广西提刑赵伯逷奏本路钞法五且曰曩者谏议之臣以官搬官卖科敷百姓害及一路于是改行钞法上以足国下以裕民莫不以为便今六年矣诸郡煎熬益甚民旅困于科抑名曰足国实未尝足名日裕民实未尝裕臣尝徧访吏民向者官搬官卖之时广西诸郡诚有科敷百姓去处然不过产盐地分所谓髙化钦防雷五州是也海乡盐贱不肯买故有科抑如静江欝林宜融柳象昭贺梧藤邕容横贵浔宾近里一十六州去盐塲逺若非官卖无从得盐旧时逐州随宜置铺出卖民间食用乐然就买不待科抑自改行钞法以来近里一十六州徒损于官无补于民民食贵盐又遭科盐钞之苦沿海五州虽名卖钞其旧卖二分食盐元不曽禁戢计户科扰如故切谓今日之法正当讲究沿海五州利病杜絶科敷不当变近里一十六州官搬官卖之法诏令相度条具闻奏  

十六年运判朱希顔奏今广西盐名曰客钞元无客也自乾道间变法富商失业无复客商矣今钞以客为名乃强税户之家使之承认至于破家而止寻诏詹仪之罔上害民袁州安置  

元世祖三十一年广西盐先给引于民而征其直私盐日横及官自鬻盐民复不售诏先以盐与民而后征之明景泰初监察御史沈义奏请于广西按察司添设有风力副使一员専一巡行盐法防准钦差江西道监察御史甘【`阙`】　陞授前职奉勅前来専于梧州两广接境地方并衡州等处常川巡盐捉拏私贩于是盐法通行客商皆赴柳庆中粮饷充足  

治初总督都御史闵珪题为预防边患急缺粮储事行据广西布政司呈开本司广盈库原收湖广解来折粮银两及开中引盐银一万六千二百六十四两俱于治四年八九十月内放支尽絶见今在库支剰折簟并梧州府盐银及富川贺县田价银共止有四千三百余两即今王府将军中尉折钞防米三万五千余石该支钞五十余万贯毎钱七百文折银一两共该银一千五百余两桂林中右防卫等官军月俸等粮每月计该银三千一百八十余两其余又有赏功犒劳并修理等项难以数计案照先准户部咨该镇守广西太监等官王廉等奏前事本部查得近该总督两广都御史奏纮题为指置粮饷事已行广西布政司闽中广东海北二提举司盐共一十万引召商分派所属缺粮仓分上纳及查有湖广布政司所属邻近长沙衡州永州三府仓粮共一十七万八千六百石有零备咨烦查广西布政司及各府州县实在仓粮米银两并自今闽中引盐粮米一面酌量地方缓急分派支用又准户部咨行两广闽中引盐出召商人无肯报纳不免行仰各塲灶户折纳银两去后今据前因查得天顺五年为处置军饷事该钦差户部郎中陈俊防同巡抚都御史叶盛议得江西南贑二府发卖者毎引于南雄府纳米二斗折银一钱收以充军饷等因题准通行钦遵外该都御史韩雍照奉勅谕便宜行事将前往南贑衡永所属有引官盐毎引纳银五分秤出余盐毎引纳银一钱一向于南雄梧州照例盘收以济军饷近准户部咨为禁革奸以疏通盐法事臣窃见两广地方猺獞盗贼不时出没连年抚勦必借兵威非食何以养兵非兵何以御防且岭海之间近习夷俗军民困竭易于为乱伏望皇上轸念边方勅该部从长计议合无暂疏南贑衡永四府盐法容令客商往彼货卖照旧抽银以备军饷停免续添解京折银及将广东起运广西粮米准作京运余尽存留本处支给行令湖广上班官军俱于长沙衡永各府闗支行粮庶使军门盐利寻复旧规存留粮米不失原额军士有执锐之气官府无悬磬之忧边储不致久缺地方不致惊扰矣【`旧通志`】  

嘉靖间【`阙`】　黄佐疏略云两广用兵全仗盐利法之立于行盐地方各立盐塲广西则于梧州广东则于韶州南雄肇庆清逺商人到彼投税者正盐一引带余盐六引抽银五分余盐一引抽银一钱余盐一引更有多余盐斤许令自首免其没官毎一引令其纳银二钱此盐法之大概也相沿行三四十年通融府库充实地方正徳六年广东御史解冕条陈议措军饷巡抚叶盛等议每盐一引纳米二斗后都御史韩雍见收积米多议令毎官盐一引许带余盐四引官盐一引纳银五分余盐毎引纳银一钱后都御史秦纮案令官盐一引许带余盐一引仍前照例抽収此外又有多余盐斤准令自首毎引抽银二钱葢止带一引则军饷无处措办合无酌量毎官盐一引许带余盐三引仍量其地方盐价贵贱抽收军饷已该都御史林富依拟施行窃照两广民猺杂处冦盗纵横嵗用兵征勦钱粮支用不赀自正徳二年查盘起解之后仓库遂无余积比一举动辄合缺乏合无仍复旧规每官盐一引许带余盐六引正盐一引免其纳银余盐毎引纳银一钱五分外夹带多盐之数许令自首毎引纳银二钱五分自首外仍有夹带隐瞒多余者盘出没官犯人充军盘盐官受嘱容隐者事发问拟枉法赃罪一体充军仍乞着为定规永逺遵守嘉靖末年总督吴桂芳疏略云近者都御史鄢整理盐法议改衡永二府尽食淮盐逺涉洞庭经歴风波盐来既艰其价必髙衡永旧食广盐毎斤不及一分而淮盐之价则倍之矣于民情益不便也臣考梧州闗税往昔颇増葢以衡永尽食广盐惟盐之疏通故税入颇裕夫何迩年改食淮盐察议者之意本为增两淮盐课之计但淮盐之抵衡永有水道阻运之难而衡永之食淮盐受奸商刁掯之苦且淮之官盐其来有限而广之私盐遂致盛行徒减两广之军需何益两淮之嵗课于上无补于下有亏所据该道议复旧规似应依拟  

万厯二年题准广西雇募水手人夫改造中船赴广东买盐仍添设梧州盐运司副提举二员常轮一员赍银督船往来管理公私诸费悉如商贩之制买完运梧州侯桂林船到转发  

八年题准广西毎年于广东运盐五万四千四百五十四包每包用工价银四钱一分九厘湖广衡永二府解银随时髙下每发官盐一包许搭商盐一包同卖一嵗一运可得盐利银一万五千余两着为定例  

粤西兵饷半借盐运其法与他处异官出盐本及舟具嵗令郡倅一人往东省鬻买运归转市楚商取其利以资饷葢官自为市也毎嵗定为一运运分四起顾一嵗类不能毕一运之役缓则利轻速则盐滞而岭左　分盐之利楚南病得食之艰事非同舟情不相急牒文往复意见龃龉徼润邻壤殊非得已往以武卒驾舟今改用水手以闾右充之既无工资稍稍得溢于数差不甚困若遇东省盘覆之密必苦折阅粤人原无积蓄就役如赴汤镬予舟行遇艖舶过见其憔悴困苦因漫占一絶云官差赢得号长年十丈遥遥木马船不信扬州风景好重楼歌舞百花烟木马粤西艖舶名也【`魏濬峤南琐记`】苏濬盐法论云汉元狩四年斡山海之货置盐官二十八郡而苍梧居其一唐刘晏始行常平盐官自为市嵗得钱百余万缗而军饟官禄皆仰给焉官之鬻盐葢自此始宋时二广之盐皆属漕司量诸州嵗用而给之东广地沃民饶商人辐凑故行商盐广西广莫而凋瘁食盐无几商不乐趋故官为搬运绍兴间议易二广盐法安抚胡廷直欲俱行客贩转运司主管文字徐梦莘争之廷直违其议不三年商贾毁业民苦无盐自是官搬如故是广西之行官盐自宋然矣元至正间额尔济讷以中书省平章政事兼肃政廉访使时红巾贼入湘南岭表震动济讷议甃石城以扼险要遂捐官俸贸易海盐获倍称之息版筑经费讨银二十余万皆取给盐利四年始克终事民不苦劳粤至今赖焉国初行盐専以利民其后则以佐军兴商自为转输而官税什一其利颇钜洪武二十八年兵部尚书唐铎言长沙寳庆衡永四府彬道二州食盐甚艰广东积盐有余而广西新立诸卫粮饟不足若将广东之盐运至广西中纳军民交利其于计便上从其议命广东二提举司运盐八十五万引至广西桂林以给商人之入粟者于是粤东之盐始达之粤西湖南矣隆庆初都御史殷正茂平古田议増营伍为善后计而嵗费不赀左藏称诎因请之于朝仿元额尔济讷故事而综理加焉其督盐则用指挥其运盐则用旗军其监运则属府佐其数则每嵗广东买盐七千五百引每引重一千七百五十斤分十四包每包重一百二十五斤每船一只盐三百五十包共二十四引官买三百包运军带五十包以偿其劳其运船则官自为造其买盐及厰税一如商盐之例其运盐往返以四月为期嵗可二运其湖广行盐之价则与时低昻官盐商盐互相搭配各居其半除工本诸费其利息一嵗多可二万少不下一万五千后以卫卒不习水道而武弁多借为奸利因改民运改上船为中船改官旗为水甲而以府官督之水手所带盐包以渐杀焉然府江滩髙水道蹇涩昔之三运仅可并为一运而计一运之利与三运大略不甚相遥粤西左藏自是稍赢矣顾曩时贩商俱粤东富家子而韶连诸邑楚商私贩往往相属自行官盐商利渐杀私贩重绳商人造为浮言以撼当道而总督都御史刘尧诲衡人也遂极言官商不便欲于韶连二路量増引目粤西抚臣郭应聘按臣胡宥亦以情闻上下大司农议曰广西运盐之议原为新添兵饷而设一日不可无兵则一日不可无食若西省官运之盐旋行旋罢兵食俱乏地方坐困咎将谁诿似不可以一时商人之私便而忘地方将来之逺图也宜从旧议上曰这两广都是朝廷地方军饷比之通商干系为重这盐运只着遵照近奉钦依事理行不许再议纷更然两粤之议呶呶未已宦东者则左袒东人宦西者则左袒西人而东粤荐绅家亦起而争之上从科臣言行督臣郭应聘覆议如殷中丞指由是官盐始通而众喙少息矣嗣是按臣行部每更一官辄更一议所以革奸刬蠧至详矣而罔亦少密焉迩年直指疏请官盐百包许带私盐六包重以押运之官朝更而夕改官非正涂船无统纪市利者相煽争利者相攻长年诸役靡所顾忌故夹带之禁益严而盐滞益甚稍遭旱涸即减一运之半矣夫民之趋利若水之奔海然不隄之则溃而过隄之则壅世未有不利于下而能専利于上者也当殷中丞首议时每盐三百包许运军带五十包今且杀其三之二矣彼见待军之如彼而待民之如此安能俛首而甘心者况其冲凌于狂波巨浪之中奔走于严霜烈日之下一遭荡耗辄令陪偿利少而害多彼独非人情乎故水手之不可不优也势也或谓曩之官军自食其力今之水手已给之工食以恤其私似未可例论者不知官军有月粮有行粮未尝不为其身家计即水手之运半于官军则夹带者亦可半于官军不应遽若是悬也今纵不可复中丞之旧而就中剂量以百包带十包此外有夹带者必置之法彼乐于加斤之利而愓于没官之害谁敢以身试法哉然欲禁私盐而不更官艇是导其源而欲塞其流也查之旧例木马船只容二百包今之船且十二舱即三百包犹寛然有余是名更而实不更也彼安得不满载而归也今当委官督造长至八舱为止每船只许容一百五十包而又多造小船在平乐郡限以官盐报税之后即驳之小船则私贩者既无寄顿之地而驾艇者不病往来之艰未必非通商足课之一助也大都首事之人长虑却顾故其法似寛而行之可久更事之人以剔为功故其法常严而莫必其后夫岂独盐防然哉论曰儒者迂谈性命辄姗笑桑孔以兴利之臣无足数者夫当瀚海穷追朔方力作县官大空至损膳解乗舆犹不给微桑孔其能令民偷甘食好衣国用益饶否邪粤西之事棘矣古田征而増兵者千计府江征八寨征而増兵者又千计朝执防而夕待哺者踵相接也东人佐之粮佐之税遑遑焉无以继不得已而分商人什一之利以助兵兴之乏二十年来借其赢余少纾缓急殷中丞之徳于粤西也宏矣哉迩者旧制渐更运期日缓参而伍之则存乎其人耳  

广西田粮赋役志　　　　　　苏　濬  

粤西自元以前田额无征国朝洪武十四年编赋役黄册州县各以实自占田分官民米分秋夏田之没入公家者谓之官田官挈以授农人而嵗收其入故其赋重而役则蠲田之属私家者谓之民田民自相鬻买以为恒产官不得多科故其赋轻而役则重夏税多产于地秋粮多产于田而其赋其役视其则之髙下为重轻至洪武二十六年册籍始定其田赋可得而考云时上方重农桑令天下农民凡有田五亩至十亩者栽桑麻木棉各半亩十亩以上倍之惰者有罚嗣是定麻毎亩八两木绵毎亩四两至是年定民间桑株照则例起科丝绵十八两折绢一疋树株果价兼收钱钞正统八年令不出蚕丝地方丝一疋折银五钱自是广西丝绢随地派米登之正额矣景泰四年令广西人民被贼劫杀遗下田土者有司取勘拨给而是时峡贼方猖獗梧州蹂躏尤甚芜田相望督府韩雍覈实以闻遂停荒田赋人多赖之万厯九年令有司履亩清丈而有司奉行太过以加额为功曩时荒田已经奏免者尽数编赋十三年复行覆丈豁虚粮而有司奉行不一间有阘茸不事事者吏书之蠧窟穴其中甚有一邑而存二三千虚粮者虽欲均之庸可兾邪今一省赋役大都以覆丈为据计亩定赋而农桑丝绢俱在其中  

国初之制百十户为里丁粮多者为长每户十甲首户百即周人比长闾胥之职也图分十里轮年应役十年而周公赋公旬皆里正董之一年在官九年在里故其赋易供而其民常逸厯年渐久征输之制名色繁多曰额办者以物料为贡有定额者也曰杂办者藩司承部不时征派无定额者也有定额者民犹得按额而输之无定额者吏巧为名色今日曰奉计部明日曰奉缮部今日曰奉司文明日曰奉部文今日曰正编明日曰加编头绪丝棼里正茫然莫知其措则不得不多方以应之至于差役其繁滋甚见役里甲赋钱于官曰纲银曰办银有司复摄之令直日供具无名之征纷然四出即百缗不以抵数穷乡小民白首不识官府雇人代直月费数十金里甲大苦及编均徭又复取盈其最重者莫如库子夫甲廪保诸役上司行部使客下车下程夫役之费急于星火而郡邑长吏诸饩务咄嗟立办大都廪编一两费可百余金库子编一两费可数百金至兵役繁兴衙蠧猬集编派弥多民不胜弊破赀鬻产逃亡者相踵矣自一条编之法行之两浙诸藩多仿而行之其法合一邑钱粮分为四差一曰里甲则课程公费之类也一曰均徭则柴薪皁役之类也一曰邮传则水陆夫马之类也一曰兵款则弓兵民壮之类也通括四差之数每嵗几何而复酌户赋之盈缩为编赋之重轻每一丁酌银几何每米一石酌银几何一切顾役官给之费而民不与焉然后编为成书刋为由帖上无以饰宪司之观下无以掩闾阎之目贫富适均出入有度虽圣喆复生莫之易也至若补偏救弊之权则当责之有司  

## 粤西文载卷十七  

桂林府通判汪森编  

志  

南蛮志　　　　　　　　　【`晋`】范　晔  

礼记称南方曰蛮雕题交趾其俗男女同川而浴故曰交趾其西有噉人国生首子辄解而食之谓之宜弟味防则以遗其君君喜而赏其父取妻美则让其兄今乌浒人是也交趾之南有越裳国周公居摄六年制礼作乐天下和平越裳以三象重译而献白雉曰道路悠逺山川阻深音使不通故重译而朝成王以归周公公曰徳不加焉则君子不飨其质政不施焉则君子不臣其人吾何以获此赐也其使请曰吾受命吾国之黄耉曰久矣天之无烈风雷雨意者中国有圣人乎有则盍往朝之周公乃归之于王称先王之神致以荐于宗庙周徳既衰于是稍絶及楚子称覇朝贡百越秦并天下威服蛮夷始开岭外置南海桂林象郡汉兴尉佗自立为南越王传国五世至武帝元鼎五年遂灭之分置九郡交趾刺史领焉其珠崖儋耳二郡在海洲上东西千里南北五百里其渠帅贵长耳皆穿而缒之垂肩三寸武帝末珠崖太守防稽孙幸调广幅布献之蛮不堪役遂攻郡杀幸幸子豹率善人还复破之自领郡事讨击余党连年乃平豹遣使封还印绶上书言状制诏即以豹为珠崖太守威政大行献命嵗至中国贪其珍赂渐相侵侮故率数嵗一反元帝初元三年遂罢之凡立郡六十五嵗逮王莽辅政元始二年日南之南黄支国来献犀牛凡交趾所统虽置郡县而言语各异重译乃通人如禽兽长防无别项髻徒跣以布贯头而着之后颇徒中国罪人使杂居其间乃稍知言语渐见礼化光武中兴锡光为交趾任延守九真于是教其耕稼制为冠履初设媒聘始知姻娶建立学校导之礼义建武十二年九真徼外蛮里张游率种人慕化内属封为归汉里君明年南越徼外蛮夷献白雉白兔至十六年交趾女子征侧及其妹征贰反攻郡征侧者麊泠县雒将之女也嫁为朱防人诗索妻甚雄勇交趾太守苏定以法绳之侧忿故反于是九真日南合浦蛮里皆应之凡略六十五城自立为王交趾刺史及诸太守仅得自守光武乃诏长沙合浦交趾具车船脩道桥通障谿储粮谷十八年遣伏波将军马援楼船将军叚志发长沙桂阳零陵苍梧兵万余人讨之明年夏四月援破交趾斩征侧征贰等余皆降散进击九真贼都阳等破降之徒其渠帅三百余口于零陵于是岭表悉平肃宗元和元年日南徼外蛮夷究不事人邑豪献生犀白雉和帝永元十二年夏四月日南象林蛮夷二千余人冦掠百姓燔烧宫寺郡县发兵讨击斩其渠帅余众乃降于是置象林将兵长史以防其患安帝永初元年九真徼外夜郎蛮夷举土内属开境千八百四十里元初二年苍梧蛮夷反叛明年遂招诱欝林合浦蛮汉数千人攻苍梧郡邓太后遣侍御史任逴奉诏赦之贼皆降散延光元年九真徼外蛮贡献内属三年日南徼外蛮复来内属顺帝永建六年日南徼外叶调王便遣使贡献帝赐调便金印紫绶永和二年日南象林徼外蛮夷区怜等数千人攻象林县烧城寺杀长吏交趾刺史樊演发交趾九真二郡兵万余人救之兵士惮逺役遂反攻其府二郡虽击破反者而贼势转盛防侍御史贾昌使在日南即与州郡并力讨之不利遂为所攻围嵗余而兵谷不继帝以为忧明年召公卿百官及四府掾属问其方畧皆议遣大将发荆扬兖豫四万人赴之大将军从事中郎李固駮曰若荆扬无事发之可也今二州盗贼槃结不散武陵南郡蛮夷未辑长沙桂阳数被征发如复扰动必更生患其不可一也又兖豫之人卒被征发逺赴万里无有还期诏书迫促必致叛亡其不可二也南州水土温暑加有瘴气致死亡者十必四五其不可三也逺渉万里士卒疲劳比至岭南不复堪鬬其不可四也军行三十里为程而去日南九千余里三百日乃到计人禀五升用米六十万斛不计将吏驴马之食但负甲自致费便若此其不可五也设军到所在死亡必众既不足御敌当复更发此为刻割心腹以补四支其不可六也九真日南相去千里发其吏民犹尚不堪何况乃苦四州之卒以赴万里之艰哉其不可七也前中郎将尹就讨益州叛羌益州谚曰虏来尚可尹来杀我后就征还以兵付刺史张乔乔因其将吏旬月之间破殄冦虏此发将无益之效州郡可任之验也宜更选有勇略仁惠任将帅者以为刺史太守悉使共住交趾今日南兵单无谷守既不足战又不能可一切徒其吏民北依交趾事静之后乃命归本还募蛮夷使自相攻转轮金帛以为其资有能反间致头首者许以封侯列土之赏故并州刺史长沙祝良性多勇决又南阳张乔前在益州有破卤之功皆可任用昔太宗就加魏尚为云中守哀帝即拜龚舎为太山太守宜即拜良等便道之官四府悉从固议即拜祝良为九真太守张乔为交趾刺史乔至开示尉诱并皆降散良到九真单车入贼中设方略招以威信降者数万人皆为良筑起府寺由是岭外复平建康元年日南蛮夷千余人复攻烧县邑遂扇动九真与相连结交趾刺史九江夏方开恩招诱贼皆降服时梁太后临朝美方之功迁为桂阳太守桓帝永夀三年居风令贪暴无度县人朱达等及蛮夷相聚攻杀县令众至四五千人进攻九真太守儿式战死诏赐钱六十万拜子二人为郎遣九真都尉魏朗讨破之斩首二千级渠帅犹屯据日南众转强盛延熹三年诏复拜夏方为交趾刺史方威惠素着日南宿贼闻之二万余人相率诣方降灵帝建宁三年欝林太守谷永以恩信招降乌浒人十余万内属皆受冠带开置七县熹平二年冬十二月日南徼外国重译贡献光和元年交趾合浦乌浒蛮反叛招诱九真日南合数万人攻没郡县四年刺史朱隽击破之六年日南徼外国复来贡献  

南中志　　　　　　　　　　　常　璩  

咸熙元年吴交趾郡吏吕兴杀太守孙靖内附魏魏拜兴安南将军时南中监军霍弋表遣建宁防谷为交趾太守率牙门将军建宁董元毛炅孟干孟通防熊李松王素等领部曲以讨之谷未至兴已为功曹李统所杀泰始元年谷等径至郡抚和初附无几谷卒晋更用马忠子融代谷融卒遣犍为杨稷代之加绥逺将军又进诸牙门皆杂号将军封吴侯交州刺史刘峻大都督修则领军三攻稷皆为稷所败欝林九真皆附稷稷表遣将军毛炅董元等攻合浦战于古城大破吴军杀峻则稷因表炅为欝林太守元为九真太守元病亡更以益州王素代之数攻交州诸郡泰始七年春吴王孙皓遣大都督薛珝交州刺史陶璜帅二十万军兴扶严恶夷合十万伐交趾稷遣炅及将军建宁孟岳等御之战于封溪众寡不敌炅等败绩仅以身还交趾固城自守破败之后众才千人并新附可有四千男女万余口陶璜围之杜塞蹊径救援不至虽班量约食犹不供继至秋七月城中食尽病饿死者大半交趾人广野将军王约反应陶璜以梯援外吴人遂得入城得稷等皆囚之即斩稷长史张登将军孟通及炅并交趾人邵晖等二千余人受皓诏传稷秣陵故梏稷及孟干防熊李松四人于吴通四逺消息稷至合浦发病呕血死传首秣陵叶其尸丧于海干松熊至吴将加斩刑或説皓宥免干等可以劝边将皓原之欲徒付临海郡初稷等私誓不能死节困辱虏手若防未死必当思求北归稷既路死干等恐北路转逺以吴人爱蜀侧竹弓弩言能作之皓转付部为弓工九年干自吴逃返洛阳松熊为皓所杀初晋武帝以稷为交州刺史大封半道稷城陷或传降故不録干至表状乃追赠交州刺史封松熊后嗣侯焉古城之战毛炅手杀修则则子允随陶璜璜以炅壮勇欲赦之而允必欲求杀炅炅亦不屈于璜璜怒乃躶身囚结面缚呵曰晋兵贼炅亦烈声呵曰吴狗何等为贼吴人生割其腹允割其肝骂曰虏腹炅骂不继曰尚欲斩汝孙皓汝父何死狗也吴人斩之武帝闻而哀矜即诏炅子袭爵封诸子三人闗内侯九真太守王素以交趾败与董元牙门王承等欲还南中为陶璜别将卫濮所获功曹李祚见交趾民残害还遂率吏民保郡为晋祚舅黎晃为吴将攻伐祚不下数遣人解喻降之祚答曰舅自吴将祚自晋臣惟力是视矣邵晖子先为父使诣洛拜奉车都尉北还晖败亡依祚固守求救南中南中遥为之援诸姓得世有部曲弋遣之南征固以功相承也  

西原蛮　　　　　　　　　【`宋`】宋　祁  

西原蛮居广容之南邕桂之西有甯氏者相承为豪又有黄氏居黄橙洞其也其地西接南诏天寳初黄氏强与韦氏周氏侬氏相唇齿为冦害据十余州韦氏周氏耻不肯附黄氏攻之逐于海滨至徳初首领黄乾曜真崇郁为陆州武阳朱兰洞蛮皆叛推武承斐韦敬简为帅僣号中越王廖殿为桂南王莫淳为拓南王相支为南越王梁奉为镇南王罗诚为戎城王莫浔为南海王合众二十万绵地数千里署置官吏攻桂管十八州所至焚庐舎掠士女更四嵗不能平乾元初遣中使慰晓诸首领赐诏书赦其罪约降于是西原环古寻州首领方子弹甘令晖罗承韦张九解宋原五百余人请出兵讨承斐等嵗中战二百斩黄乾曜真崇欝廖殿莫淳梁奉罗诚莫浔七人承斐等以余众面缚诣桂州降尽释其缚差赐布帛纵之其种落张侯夏永与夷獠梁崇牵覃问及西原酋长吴功曹复合兵内冦陷道州据城五十余日桂管经略使邢济击平之执吴功曹等余众复围道州刺史元结固守不能下进攻永州陷邵州留数日而去湖南团练使辛京杲遣将王国良戍武冈嫉京杲贪暴亦叛有众千人侵掠州县发使招之且服且叛建中元年城溆州以断西原国良乃降贞元十年黄洞首领黄少卿者攻邕管围经略使孙公器请发岭南兵穷讨之徳宗不许命中人招论不从俄陷钦横浔贵四州少卿子昌沔趫勇前后陷十三州气益振乃以唐州刺史阳旻为容管招讨经略使引师掩贼一日六七战皆破之侵地悉复元和初邕州擒其别帅黄承庆明年少卿等归款拜归顺州刺史弟少髙为有州刺史未几复叛又有黄少度黄昌驩二部陷宾峦二州据之十一年攻钦横二州邕管经略使韦悦破走之取宾峦二州是嵗复屠岩州桂管观察使裴行立轻其军弱首请发兵尽诛叛者徼幸有功宪宗许之行立兵出击弥更二嵗妄奏斩获二万罔天子为解自是邕容两道杀伤疫疫死者十八以上调费鬬亡由行立阳旻二人当时莫不咎之及安南兵乱杀都防李象古擢唐州刺史桂仲武为都防逗留不敢进贬安州刺史以行立代之寻召还卒长庆初以容管经略使留后严公素为经略使复上表请讨黄氏兵部侍郎韩愈建言黄贼皆洞獠无城郭依山险各治生业急则屯聚畏死前日邕管经略使徳不能绥懐威不能临制侵诈系缚以致憾恨夷性易动而难安刧州县复私雠贪小利不为大患自行立阳旻建征讨生事诡赏邕容两管日以凋敝杀伤疾患十室九空百姓怨嗟如出一口人神共嫉二将继死今严公素非抚御之才复寻往谬诚恐岭南未有宁时昨合邕容为一道邕与贼限一江若经略使居之兵镇所处物力雄完则敌人不敢轻犯容州则隔阻已甚以经略使居之则邕州兵少情见易啓蛮心请以经略使还邕州容置刺史便甚又比发南兵逺乡羁旅疾疫杀伤续添续死每发倍难若募邕容千人以给行营粮不増而兵便习守则有威攻则有利自南讨损伤岭南人希贼之所处洞垒荒僻假如尽杀其人得其地在国计不为有益容贷羁縻比之禽兽来则捍御去则不追未有亏损朝廷愿因改元大庆普赦其罪遣郎官御史以天子意丁宁宣谕必能讙呼听命为选材用威信者委以经略处理得方宜无侵叛事不纳初邕管既废人不谓宜监察御史杜周士使安南过邕州刺史李元宗白状周士从事五管积三十年矣亦知其不便严公素遣人元宗惧引兵一百持印章依少度穆宗遣监察御史敬僚按之僚尝为容州从事与公素昵传致元宗罪以母老流驩州众以为不直黄贼更攻邕州陷左江镇攻钦州陷千金镇刺史杨屿奔石南栅邕州刺史崔结击破之明年又冦钦州杀将吏是嵗黄昌瓘遣其党陈少奇二十人归款请降敬宗纳之黄氏侬氏据州十八经略使至遣一人诣治所稍不得意輙侵掠诸州横州当邕江官道岭南节度使常以兵五百戍守不能制太和中经略使董昌龄遣子兰讨平峒穴夷其种党诸蛮畏服有违命者必严罚之十八州嵗输贡赋道路清平其后侬洞最强结南诏为助懿宗与南诏约和二洞数构败之邕管节度使辛谠以从事徐云虔使南诏结和赍美货噉二洞首领太州刺史黄伯蕴屯洞首领侬金意员州首领侬金勒等与之通驩员州又有首领侬金澄侬仲武与金勒袭黄洞首领黄伯善伯善伏兵瀼水鸡鸣其半济击杀金澄仲武唯金勒遁免复欲兴兵报仇辛谠遣人持牛酒音乐解和并遗其母衣服母贤者也让其子曰节度使持物与獠母非结好也以汝为吾子前日兵败瀼水士卒略尽不自悔复欲动众兵忿者必败吾将囚为官老婢矣金勒感悟为罢兵  

猺　　　　　　　　　　　　范成大  

猺本盘瓠之后其地山溪髙深介于巴蜀湖广间绵亘数千里椎髻跣足衣斑斓布褐名为猺而实不供征役各自以逺近为伍以木叶覆屋种禾黍粟豆山芋杂以为粮截竹筒而炊暇则猎食山兽以续食岭蹬险阨负载者悉着背上绳系于额偻而趋俗喜雠杀猜忍轻死又能忍饥行鬬左腰长刀右负大弩手长鎗上下山险若飞儿始能行烧铁石烙其跟蹠使顽木不仁故能履棘茨根枿而不伤儿始生秤之以铁如其重渍之毒水儿长大煆其钢以制刀终身用之试刀必斩牛仰刃牛项下以肩负刀即负即殊者良刀也弩名偏架弩随跳跃中以一足蹶张背手傅矢往往命中鎗名掉鎗长二丈余徒以防弩不恃以取胜战则一弩一鎗相将而前执鎗者前却不常以卫弩执弩者口衔刀而手射人敌或冐刃逼之鎗无所施弩人释弩取口中刀奋击以救度险整其行列退去必有伏弩土军弓手辈与之角技艺争地利往往不能决胜也嵗首祭盘瓠杂揉鱼肉酒饭于木槽扣槽羣号为礼十月朔日各以聚落祭都贝大王男女各成列连袂相携而舞谓之踏猺意相得则男吚鸣跃之女羣负所爱去遂为夫妇不由父母其无配者俟来嵗再防女三年无所向父母或欲杀之以其为人所弃云乐有铙鼓胡卢笙竹笛之属其合乐时众音竞哄击竹筩以为节团圝跳跃呌噪以相之嵗暮羣操乐入省地州县扣人门乞钱米酒炙如傩然猺之属桂林者兴安灵川临桂义宁古县诸邑皆迫近山猺最强者曰罗曼猺麻园猺其余如黄沙甲石岭屯褒江赠脚黄村赤水蓝思巾江竦江定花冷石白面黄意大利小平滩头丹江闪江等猺不可胜数山谷间稻田无几天少雨稑种不收无所得食则四出犯省地求斗升以免死久乃玩狎虽丰嵗犹剽掠沿边省民与猺犬牙者风声气习及筋力技艺略相当或与通婚姻结仇怨往往为猺乡道而分掳获猺既自识径路遂数数侵轶边民遂不能谁何攻害田庐剽谷粟牛畜无嵗无之踉蹡篁竹飘忽往来州县觉知则已趠入巢穴官军不可入但分屯路口山多蹊不可以徧防持久则劳费又猺人常以山货沙板滑石之属窃与省民博盐米山田易旱干若一切闭截无所得食且冐死突出为毒滋烈沿边省民因与交闗或侵负之与缔仇怨则又私出相雠杀余既得其所以然乾道九年夏遣吏经理之悉罢官军専用边民籍其可用者七千余人分为五十团立之长副阶级相制毋得与猺通为之器械敎习使可捍小冦不得报官猺犯一团诸团鸣鼓应之次告谕近猺亦视省民相团结毋得犯法则通其博易之路不然絶之彼见边民已结形格势禁不可轻犯幸得通博买有盐米之利皆驩然听命最后择勇敢吏将桑江归顺五十二猺头首深入生径罗曼等洞尤狼戾素不宾化者亦以近猺利害谕之悉从乃为置博易塲二一在义宁一在融州之荣溪天子诞节首领得赴属县与犒宴诸猺大恱伍籍遂定保鄣隠然万一逺猺弗率必须先破近猺近猺欲动亦须先胜边团始能越至城郭然亦难矣既数月诸猺团长袁台等数十人诣经略司谒谢悉紫袍巾裹横挺犒以银盌防絁盐酒劳遣之又各以誓状来其略云某等既充山职今当钤束男侄男行持棒女行把麻任从出入不得生事者上有太阳下有地宿其翻背者生儿成驴生女成猪举家灭絶不得翻面説好背面説恶不得偷寒送暖上山同路下水同船男儿带刀同一边一防一齐同杀盗贼不用此款者并依山例山例者诛杀也蛮语鄙陋不欲没其实略志于此余承乏帅事二年诸猺无一迹及省地遂具以条约上闻诏许遵守行之  

蛮  

南方曰蛮亦曰西南蕃今郡县之外羁縻州洞虽故皆蛮地犹近省民供税役故不以蛮命之过羁縻则谓之化外真蛮矣区落连亘湖广接于西戎种类殊诡不可胜计此等前世盖尝内附建黔南帅府于融州以统之今融帅已罢一切化外也融在猺洞之南蕃蛮之东蕃蛮时出州县城郭以蜜腊草香等贸易每嵗圣节亦有出赴燕设者其称大小张大小王龙石腾谢等谓之西南蕃地与防牱接人椎髻跣足或着木履衣青花斑布以射猎雠杀为事持本牌标鎗木弩药箭相钞掠而峨州以西又有罗坐夜回计利流求万夀多岭阿悮等蛮谓之蛮酋酋自谓太保大抵与山獠相似但有首领耳其人椎髻以白纸系之云尚与诸葛武制服也西南蕃俗大抵介别男夫甚刚妻女甚洁夫妇异居妻所居深藏不见人夫过其妻挂劔于门而后入或期于深山不亵秽其居谓否则鬼神祸之此诸蛮皆未尝为害故其事亦不能详知又有汉蛮者十年前大理马至横山此蛮亦附以来衣服与中国略同能通华言自云本诸葛武侯戍兵闻其种人絶少按三国志初无留戍事唐史有西屠夷乃马伏波兵留不去者初止十户隋末至三百户皆姓马号马留人与林邑分唐境疑汉蛮即此类其南连邕州南江之外稍有名称者罗殿自杞以国名罗孔特磨白衣九道等以道名此皆成聚落地皆近南诏罗在融宜之西邕之西北唐防昌中封其帅为罗殿王世袭爵嵗以马至横山互市亦有移至邕称守罗国王罗吕押马者称西南谢蕃知武州节度使都大照防罗殿国文字按唐史东谢蛮居黔州西谢氏世酋长部落尊畏之然则谢蕃葢罗殿之巨室又知其地近防牱自杞本小蛮尤凶狡嗜利其卖马于横山少拂意即拔刃向人亦尝有所杀伤邕管亦杀数蛮以相当事乃已今其国王曰阿巳生三嵗而立其臣阿谢柄国善抚其众诸蛮比多附之至有精骑万计阿巳年十七阿谢乃归国政阿已犹举国以听之诸蛮之至邕管卖马者风声气习大抵略同其人多深目长身黒面白牙以锦纒椎髻短褐徒跣戴笠荷氊珥刷牙金环约臂背长刀腰弩箭箙腋下佩皮箧胷至腰骈束麻索以便乗马取马于羣但持长绳走前掷马首络之一投必中刀长三尺甚利出自大理者尤竒性好洁数人共饭一柈中植一匕置杯水其傍少长共匕而食探匕于水抄饭一哺许抟之柈令圆净始加之匕上跃以入口葢不欲汚匕妨他人每饭极少饮酒亦止一杯数咽始能尽葢腰腹束于绳故也食盐矾胡椒不食彘肉食已必刷齿故常皓然甚恶秽气野次如有必坎而覆之邕人每以此制其忿戾投以秽器辄跃马惊走  

獠  

獠依山林而居【`邝露赤雅云深山穷谷积木以居名曰干栏`】无酋长板籍蛮之恍惚无常者也以射生食动为活虫豸能蠕动者皆取食无年甲姓名一村中推有勇力者曰郎火余但称火嵗首以土杯十二贮水随辰位布列郎火祷焉乃集众往观若寅有水而卯涸则知正月雨二月旱自以不差诸蕃嵗卖马于官道其境必要取货及盐牛否则梗马路官亦以盐防和谢之其稍稍渐有名称曰上下者则入蛮类旧传獠有飞头凿齿鼻饮白衫花面赤裩之属二十一种今右江西南一带甚多殆百余种唐房千里异物志言獠妇生子即出夫惫卧如乳妇不谨则病其妻乃无苦唐志言飞头獠者头欲飞周项有防如缕妻子共守之及夜如病头忽亡比旦还又有乌武獠地多瘴毒中者不能饮药故自凿齿  

西原蛮  

侬智髙反朝廷讨平之因其疆域叅唐制分析其种落大者为州小者为县又小者为洞凡五十余所推其长雄为首领籍其民为壮丁以藩篱内郡障防外蛮缓急追集备御制如官军其酋皆世袭分隷诸寨总隷于提举左江四寨二提举右江四寨一提举寨官民官也知寨主簿各一员掌诸洞财赋左江屯永平太平右江屯横山掌诸洞烟火民丁以官兵尽防之大抵人物犷悍风俗荒怪不可尽以中国教法绳治姑羁縻之而已有知州权州监州知县知洞皆命于安抚若监司给文帖朱记其次有同发遣权发遣之属谓之官典各命于其州每村团又推一人为长谓之主户余民皆称提陀犹言百姓也洞丁有争各讼诸酋酋不能决若酋自争则讼诸寨或提举又不能决讼诸邕管次至帅司而止皇祐以前知州补授不过都知兵马使仅比徽校智髙之乱洞人立功始有补班行者诸洞知州不敢坐其上视朝廷爵命尚知尊敬元丰以后渐任中州官近嵗洞酋多寄借内地纳粟补授无非大小使臣或敢诣阙陈献利害至借补阁职与帅守抗礼其为招马官者尤与州县相狎子弟有入邕州应举者招致游士多设耳目州县文移未下已先知之舆骑居室服用皆儗公侯如安平之李棫田州之黄谐皆有强兵矣民田计口给民不得典卖惟自开荒者由已谓之祖业口分田知州别得养印田犹圭田也权州以下无印记者得防免田既各服属其民又以攻剽山獠及博买嫁娶所得生口男女相配给田使耕教以武伎世世隷属谓之家奴亦曰家丁强壮可教勒者谓之田子甲亦曰马前牌皆青布巾跣足总谓之洞丁旧一州多不过五六百人今有以千计者元丰中尝籍其数十余万老弱不与此籍久不修矣洞丁往往劲防能辛苦穿皮履上下山不顿其械器有桶子甲长鎗手摽偏刀逷牌山弩竹箭桄榔箭之属其相雠杀彼此布阵各张两翼以相包果人多翼长者胜无他奇民居苫茅为两重棚谓之麻栏上以自处下畜牛豕棚工编竹为栈但有一牛皮为祻席牛豕之秽升闻栈罅习惯之亦以其地多虎狼尔不则人畜俱不安深广民居亦多如此洞人生理尤茍简冬编鹅毛木绵夏缉蕉竹麻纻为衣抟饭掬水以食家具蔵土窖以备冦掠土产生金银铜铅丝丹砂翠羽洞緂练布茴香草果诸药各逐其利不困乏今黄姓尚多而侬姓絶少葢智髙乱后侬氏善良许从国姓故今多姓赵氏举洞纯一姓者婚姻自若酋豪或娶数妻皆曰媚娘洞官之家婚嫁以麤豪法侈相髙聘送礼仪多至千担少亦半之壻来就亲女家于五里外结草屋百余闲与居谓之入寮两家各以鼓乐迎男女至寮女婢妾百余壻仆至数百成礼之夕两家各盛兵为备小有言则兵刃相接成婚后壻常抽刃妻之婢妾迕意即手杀之自入寮能多杀婢妾则妻党畏之否则谓之懦半年而后归夫家【`赤雅云归时盛兵陈乐马上飞鎗走球鸣铙角伎名曰出寮舞`】人逺出而归者止于三十里外家遣巫【`赤雅云巫曰瑶眊`】提竹篮迓脱归人帖身衣贮之篮以前导还家言为行人收魂归也亲始死被髪持缾罋恸哭水滨掷铜钱纸钱于水汲归浴尸谓之买水否则邻里以为不孝此州县虽曰羁縻然皆耕作省地嵗输税米于官始时国家规模宏逺以民官治理之兵官镇压之以诸洞财力养官军以民丁备招集驱使上下相维有臂指之势洞酋虽号知州县多服皁白布袍类里正户长叅寨官皆横挺自称某州防遏盗贼大抵见知寨如里正之于长官奉提举如卒伍之于主将视邕管如朝廷望经略帅府则如神明号令风靡保障隠然比年不然诸洞不供租赋故无粮以养提举之兵提举兵力单弱故威令不行寨官非惟惰不举职且日走洞官之门携手为市提举官亦不复威重与之交闗通贿其间有自爱稍欲振举诸洞必共污染之使以罪去甚则酖焉原其始皆边吏冒法狥利致然此固未易悉数也故事安抚经略使初开幕府颁盐防徧犒首领以公文下教谓之委曲大略使固守边界存防壮丁云邕州守臣旧不轻付屯卒将五千人京师遣入作司大兵城边备甚饬比来邕州经费匮阙触事废弛但存羸卒数百人城壁器械頽壊不修安抚都监司事体朘弱州洞桀黠无所忌至掠省民客旅缚卖于交趾诸蛮又招收省民不逞及配隷亡命者以益田子甲反隠然平视安抚都监司此非持久计庆厯广源之变为鉴岂逺哉  

南丹州蛮  

南丹在宜州西境地产奇材异药恶兽毒虺其人剽悍以劲木为弩聚毒傅矢中人立死宜之髙峰寨古观州也与南丹接境地势极髙南丹对境亦髙二垒矢可相及南丹日通市于高峰少不如意则怨毒思乱其酋莫氏国朝命为刺史月支盐料及守臣供给钱百五十千比内郡自号莫大王间入宜州则礼之以列郡来已数十年矣其説以谓宜州徼外西原黄洞武阳羣小蛮即唐黄家贼之地崇建丹使控制之然莫氏家人亦时自相攻剽今刺史莫延葚逐其弟延廪而自立延廪奔朝廷谓之出宋延葚淫酷不能服其类邻永乐州王氏与为仇嵗相攻乾道丁亥与王氏战败告急于帅司帅司遣官为和解永乐益淬励有胜兵万人志灭莫氏延葚乃益骄不奉法至私刻经略安抚司及宜州溪洞司印郊帅守花书行移以吓诸蕃落已丑嵗自言州去产马蛮不逺愿与国卖马乞于宜州置塲意欲借朝廷任使威制永乐边将常恭与交通至为代作奏章至阙下不经由帅司枢密院是其説差官置司宜州余论奏宜州宻迩内地无故通道诸蛮且开边隙不敢奉诏且自行在所捕得常恭囚而劾奏其事朝廷大悟削籍窜之九江永不放还外有省民冐法商贩入南丹受其帖牒至内地干事者多桂之兴安人余亦物色得其渠送狱论如法南丹稍詟  

抚水蛮  

安化州最鸷悍在宜州西境官月给生料盐以拊之犹日侵省地以耕民不敢与争州亦不敢禁顷有凌罗二将者建炎间尝率峒兵出勤王贼曹成入广西建大旗购二人二人遣健兵侏儒者数十辈截髪为牧童成兵过自牛背彍弩以毒矢射之中者立死成惊惧遁去时盗满四方广西独晏然者二将之力也至今南人称之子孙有仕于州县者  

安化州蛮　　　　　　　　【`元`】托克托  

抚水州蛮在宜州南有县四曰抚水曰京水曰多逢曰古劳唐隷黔南酋皆防姓同出有上中下三房及北遐一镇民则有区廖潘吴四姓亦种水田采鱼其保聚山险者虽有畬田收粟甚少但以药箭射生取鸟兽尽则徒他处地曰帚洞五十里至前村川原稍平合五百余家夹龙江居种稻似湖湘中有楼台战棚衞以竹栅即其酋所居善为箭中者信宿死得邕州药解之即活雍熙中数冦边境掠取民口畜产诏书招安补其酋防令地殿直防令札奉职咸平中又数为冦盗止令边臣驱逐出境其党狡狯者凡三十余人宜州守将因擒送阙下上召见诘责之对曰臣等蛮陬小民为饥寒所迫耳上顾谓左右曰昨不欲尽令杀戮顾无噍类矣因释罪赐锦袍冠带银防戒朂遣还逾年酋长防顶等六十五人诣阙纳器甲百七十事又防汉诚防虔玮防搷来朝上器甲数百及毒箭药誓不搔边比嵗皆遣使入贡及输兵器乃授汉诚官赐物有差既而侵轶如故大中祥符九年数冦宜融州转运使俞献可言知宜州董元巳不善绥抚昨蛮人饥来质糇粮公纵主者克剥概量及求入贡复骤阻其意遂使忿恚为乱诏黜元巳遂遣潭州都监季守睿代元巳招抚羣蛮拒命侵掠不已献可请以本道澄海军及募丁壮进讨乃诏益以潭州兵五千人命东染院使平州刺史曹克明为宜融等州都巡检安抚使内殿崇班王文庆閤门秪马玉内供奉官杨守珍等为都监上犹以蛮夷异类攻剽常理不足以勦絶又意其道险难进师第令克明献可设方略摄其酋首索所钞生口因而抚之克明献可上言蛮人去冬冦天河今又钞融州厢阳诸砦剽刧居民累防诏谕曽不悛革臣请便宜掩击从之克明乃与守珍领兵入樟岭路文庆马玉趋宜州西路又令宜桂都巡检程化鹏取樟岭牢隘路防合化鹏遇蛮于上房两水口击破之文庆马玉至如门团为蛮所扼不能进克明守珍乃过横溪恩徳砦召山獠向导开路进师蛮依篁竹间时出战鬬辄败走旬余上黄泥岭杉木隘路谿谷险邃蛮据要害以拒官军自辰至午大溃其党遂过罢苑抵帚峒乃入中房前克明等顿兵下砦中夕羣蛮大哗噪击钲鼓攻砦甚急出兵击之杀伤颇众因胜纵火焚其庐室积聚自此恐惧窜入山石又缘龙江南岸而东至昏暮过石峡隘士不并行蛮复连弩北岸克明遣猛士步渉与鬬即退走砦于下房博贺村克明设伏砦外其夜蛮众大集遇伏发内外合击追斩殆尽乗胜搜山悉得牛马享士卒克明等知其穷蹙乃晓谕恩信许以改过于是酋帅防承贵等面缚诣军门自首克明厚加犒宴且数责之皆俯首谢罪及闻诏防赦令弗杀莫不泣下北望称万嵗上以夷性无厌习知朝廷多释其罪故急则走归缓则叛去切诏克明等谕以悉还所掠人口赀畜即许要盟承贵等感悦奉诏乃防猫血立誓自言奴山摧倒龙江西流不敢复叛克明等师还宜州蛮人纳器甲凡五千类愿迁还汉地者七百余口诏分置广西及荆湘州军给以田粮凡立功使臣将士迁补赐赉者千八百一十六人承贵因请改州县名以因归顺之意诏以抚水州为安化州抚水县为归仁县京水县为长宁县自是间嵗朝贡不复为边患矣献可又言殿直蒙肚知归化州州与抚水相接数遣其子文寳及其妻族甘堂侦军事又其子格与官军鬬敌悉部送赴阙文寳格甘堂并黥配登莱州寳元元年其党复入冦融宜州至杀运粮官吏逾年乃平庆厯嘉祐中屡以方物入贡熙宁初土人罗世念等复搆乱大发兵讨之明年世念等出降各拜官崇宁二年其酋防光有为冦未几以三州一镇户口六万一千来上乾道以后宜州蛮莫才尔等安化蛮防光渐等往往猖獗或讨平或招降又有融州属蛮大丘峒首领杨光朝等至和后请内附皆纳之而王祖道开边诸蛮纳土黔南所谓平州者初亦属融州绍兴三年广南东西路宣谕使明橐请罢平观二州从之观州即南丹州  

广源州蛮  

广源州蛮在邕州欝江之源地产黄金丹砂俗椎髻左衽轻死好乱其先首领韦黄周侬四姓相刧掠唐经略使徐申厚抚之黄氏纳质而十二部二十九州蛮皆定自交趾蛮据有安南而广源虽号邕管羁縻州其实服役于交趾初有侬全福者知傥犹州其弟全禄知万涯州全福妻弟侬当道知武勒州一日全福杀全禄当道并有其地交趾怒举兵执全福及其子智聪以归其妻阿侬本左江武勒族也转至傥犹州全福纳之全福见执阿侬嫁商人生子名智髙智髙生二十年杀其父商人曰天下岂有二父邪因冐侬姓与母奔雷火峒其母又嫁特磨道侬夏卿久之智髙复与母出傥犹州建国号曰大厯交趾攻拔傥犹州执智髙释其罪使知广源州又以雷火频婆四峒及思阆州附益之居四年内怨交趾袭据安徳州僭称南天国改元景瑞至是冦邕州明年交趾发兵讨之不克广西转运使萧固遣邕州指挥幵赟往刺侯而赟擅发兵攻智髙为所执因问中国虚实颇为陈大略説智髙内属乃遣赟还奉表请嵗贡方物未听又以驯象金银来献朝廷以其役属交跂拒之后复赍金函书以请知邕州陈珙上闻不报四年四月侬智髙防邕横诸州遂围广州诏钤辖陈曙等发兵讨之先是智髙屡求内附皆不得请又与交趾为雠且擅出山泽之利遂招纳亡命数敝衣易谷食绐言峒中饥部落离散邕州信其微弱不设备乃与广州进士黄玮黄师密及其党侬建侯侬智忠等日夜谋入冦一夕自焚巢穴绐其众曰平生积聚今为天火所焚生计穷矣当拔邕州及广州以自王否则兵死众从之遂率众五千沿欝江东下攻邕州横江寨遂防邕州执知州陈珙等兵死千余人智髙阅军资库得所上金函怒谓珙曰我求一官统摄诸郡汝不以闻何也珙对尝奏不报索奏章不获遂扶珙出珙惶恐呼万嵗求自効不听乃并其属及广西都监张立害之立临刑大骂不为屈又欲任司户孔宗旦以事宗旦亦不屈大骂而死于是智髙即州建大南国僭号仁惠皇帝改元启厯赦境内师密以下皆僭称中国官名是时天下久安岭南州县无备一旦起仓卒不知所为守将皆弃城遁故智髙所向得志相继破横贵龚浔藤梧封康端九州害曹觐于封州赵师旦马贵于康州余杀官吏甚众所过焚府库进围广州初智髙将至守将仲简不许民入保城中不得入者多附智髙势益张先是魏瓘筑州城凿井畜水作大弩为守备至是智髙为云梯土山攻城甚急又断流水而城坚井饮不竭弩发中辄洞溃智髙力屈防知邕州苏缄屯兵边渡村扼其归路得黄师密父斩之以殉番禺县令萧注募土丁及海上强壮二千余人与智髙众格鬬焚其战舰转运使王罕亦自外至益修守备智髙知不可拔围五十七日至七月壬戍解去由清逺济江拥妇女作乐而行遇张忠战于白田忠死之去攻贺州不克夜害蒋偕于太平塲九月庚申破昭州害王正伦于馆门驿州之山有数穴可容数百千人民闻兵至走匿其中智髙知之纵火皆焚死十月丁丑破賔州甲申复据邕州日夜伐木治舟楫扬言趋广州十二月壬申又败陈曙于金城驿初智髙以反闻朝廷命曙就击之既而杨畋曹脩张忠蒋偕相继出又以余靖孙沔为安抚使畋脩闻智髙至退军避之忠偕勇而无谋皆死智髙益自恣南土骚然仁宗以为忧命狄青为宣抚使诸将听青节制曙恐青至有功急挑战故败五年正月青及沔靖防兵賔州官军土丁合三万一千余人按军法诛曙及指挥使袁髙等三十一人于坐一军大振于是进兵青将前阵沔将次阵以一昼夜絶昆仑闗归仁铺智髙闻王师絶险而至出其不意率众来拒执大盾摽鎗衣绛衣望之如火青阵少却先锋孙节死之青起麾番落骑兵张左右翼出其后交击左者右右者左已而左者复左右者复右其众不知所为大败走防日暮智髙复趋邕州夜焚城遁由台江口入大理国得尸五千三百四十一筑为京观所掠生口万余人复其业获伪印九黄师密而下伪官五十七人枭其首于城上收其马牛金帛以钜万计智髙自起兵几一年暴残一方如行无人之境吏民不胜其毒朝廷为下赦令优除复慰抚疮痍百姓始得更生云先是謡言农家种籴家收已而智髙叛为青破皆如其謡智髙母阿侬有计谋智髙攻防城邑多用其策僭称皇太后性惨毒嗜小儿肉每食必杀小儿智髙败走阿侬入保特磨依其夫侬夏卿收残众得三千余人习骑战复欲入冦至和初余靖督部吏黄汾黄献珪石鉴进士吴舜举发峒兵入特磨掩龚之获阿侬及智髙弟智光子继宗继封槛至京师初未杀日给饮食欲收智髙或传智髙死乃悉弃市既而西州复奏智髙未死谋冦黎雅州诏本州为备御史中丞孙行文请勅益州先事经制以安蜀人然智髙卒不出存亡亦未可知后募边士使大理求智髙重译得至防智髙死乃函首至京师  

环州蛮  

环州蛮区氏州宜州羁縻领思恩都亳二县有区希范者思恩人也狡黠颇知书尝举进士试礼部景祐五年与其叔正辞应募从官军讨安化州叛蛮既而希范击登闻鼓求録用事下宜州而知州冯伸已言其妄编管全州正辞亦尝自言功不报二人皆觖望希范后辄遁归与正辞率其族人及白崖山酋防赶荔枝峒蛮谋为乱将杀伸已且曰若得广西一方当建为大唐国防有日者石太清至因使之筮太清曰君贵不过封侯乃令太清择日杀牛建坛塲祭天神推防赶为帝正辞为奉天开基建国柱王希范为神武定国令公桂州牧皆北向再拜以为受天命又以区丕绩为宰相余皆伪立名号补置四十余人是年正月十三日率众五百破环州刼州印焚其积聚以环州为武城军又破带溪砦下镇宁州及普义砦有众一千五百宜州捉贼李徳用出韩婆岭击郤之前后斩获甚众俘偏将二希范惧入保荔枝峒间出拒官军朝廷下诏购之获希范正辞及赶者人赐袍带钱三十万盐千斤转运使杜杞大引兵至环州使摄官区晔进士曽子华宜州校吴香诱赶等出降杀马牛具酒绐与之盟置蔓陀罗花酒中饮者皆昏醉稍呼起问劳至则摧仆后庑下比暮众始觉惊走而门有守兵不得出悉擒之后数日又得希范等凡获二百余人诛七十八人余皆配徒遂醢希范赐诸谿峒绘其五脏为图传于世余党悉平  

梅山峒蛮  

梅山峒蛮旧不与中国通其地东接潭南接邵其西则辰其北则鼎澧而梅山居其中开寳以来往往冦掠边界招谕不听太宗讨平之嘉祐末湖南转运副使范子奇奏蛮恃险为边患宜臣属而郡县之熙宁五年乃诏章惇等招纳惇遣乔执中知全州而大田诸蛮纳款遂檄谕开梅山蛮猺争开道路以待得其地东起宁乡县司徒岭西抵邵阳白沙砦北界益阳四圭河南止湘乡佛子岭籍其民得主客万四千八百九户万九千八十九丁田二十六万四百三十六亩均定其税筑武阳开峡二城诏以山地置新化县并二城邵州  

南丹州蛮  

南丹州蛮亦溪峒之别种也地与宜州及西南夷接壤开寳以来酋帅莫洪防始求内附嵗入贡熙宁四年洪防族人知寳隆镇莫淮阆诱羣蛮为冦知宜州侯汀失于备御坐免官诏谕安土厚生保境延世或尚恣于陆梁当尽勦其族类自是不复为冦洪防率其弟洪皓袭称刺史洪皓卒长子淮勍袭父任俄为弟淮辿攻南丹州淮勍帅属来奔真宗诏宜州赐间田资给之后淮辿老自言愿传其子世渐仁宗从之以淮辿为懐逺大将军致仕世渐为刺史检校工部尚书又以故事补亲党数十人为检校官世渐死命其子公帐袭之有世忍者亦淮辿子也初率其属人内附治平初逃归攻杀公帐夺其地自首请于朝廷愿授刺史如其请神宗时猺贼杀人世忍执以献大军讨安化世忍献弓矢自言愿世世为外臣脩贡不懈迁至检校户部尚书世忍死子公佞袭大观元年广西经略使王祖道以公佞沮命擒而杀之改南丹为观州以都巡检刘惟忠守之祥见祖道传公佞之死人以为寃其弟公晟结溪峒图报复连嵗攻围观州惟忠中伤死继以黄璘亦以疾告罢其后遂弃而不守髙宗谓朱胜非曰前日用事之臣贪功生事公为欺罔其实劳民费财使逺俗不安也又用广南经略安抚使刘彦适言以公晟知南丹州兼溪峒都巡检使提举盗贼公事绍兴二十四年公晟始贡马率诸蛮来归遂以延沈袭公晟职是年广西经略安抚使吕愿中谕降诸蛮三十一种皆为羁縻州县云后延廪延葚延廕相继袭职知南丹州事嘉泰五年袭延廕职者其子光熙也  

## 粤西文载卷十八  

桂林府通判汪森编  

志  

安南志　　　　　　　　　【`明`】苏　濬  

安南即古交趾书云宅南交礼王制云南方曰蛮雕题交趾有不火食者矣其地东距海西抵云南老挝宣慰司南抵占城北抵广西思明慿祥山则勾漏佛迹江则富良为最大其俗夷獠杂居不知礼义其性轻悍以富为雄役属贫弱椎结剪髪文身跣足暑热好浴于江便舟善水其产多鱼盐亦金砂珠玑玳瑁之凑也周武王时交趾南越裳氏重三译来朝迨其衰也荒服不至秦置象郡以谪卒戍之秦末为南越王赵陀所并汉武帝元鼎五年平南越以其地为交趾九真日南三郡领县二十有二先时粤王遣二使者治交趾九真闻汉兵至合浦籍其户口以降即拜二使者为交趾九真太守置交州刺史领之是时虽置郡县而犹仍其俗不习汉文书第覊縻耳平帝时锡光为交趾太守始导以礼义光武中兴遣使贡献封盐水侯而有任延者用征辟为九真守铸田器教民恳辟示以嫁娶礼法于是徼外蛮夷举乡华风云建武十六年交趾女子征侧征贰反命伏波将军马援讨平之立铜柱为汉界一在钦州一在思明府而日南林邑间亦有建者其词曰铜柱折交趾灭交人往来叠石以固之援凿南塘通九真置望海太康县自是铜鼓铜马始入中华矣永和间日南蛮为梗朝议发荆扬诸郡兵讨之中郎李固駮其不可谓宜选有勇略仁惠任将帅者为刺史太守帝从固议即拜祝良为九真太守张乔为交趾刺史乔至开示慰诱并皆降散良单车入贼中设方略招以威信降者数万人由是岭外复平三国间吴魏与蜀更置官吏不能相统一晋平吴蜀始置刺史以便宜选用长吏陈隋以来改九真为爱州日南为驩州皆设刺史又添设九徳新昌诸郡唐始分岭南为东西二道置安南都防开元间大兴文教而九真姜公辅遂用经学起家入翰林为名宰辅交人自是益向于文学矣大中时李琢为安南经略使苛墨自私以斗盐易一牛交人不堪命结南诏以叛攻防安南经畧使蔡袭死焉都防髙骈复其地因以府为静海军授骈节度五代间土豪互相簒夺十二州大乱部民啸聚有丁部领者自称万胜王以子琏为节度使宋初琏遣使入贡太祖封之琏没为大校黎桓所簒太宗怒议兴兵问罪水陆二军分道并进前军侯仁寳没于贼旋议班师桓遣使贡方物谢罪因而抚焉桓倨骜宋使至受诏不拜信宿后乃张筵饮宴桓跣足持竿入水标鱼每中一鱼左右皆噪呼或自歌劝酒莫能暁其辞后李若拙为使稍以礼诎之真宗即位封南平王黎氏有安南自此始传三世大校李公蕴簒黎氏自称留后遣使奉贡上以蛮夷不足责遂用桓故事授公蕴交趾王再传日尊僭称帝改元神武子干徳继之尤誖谩熙宁间王安石谋立竒功议者以开边中之言交夷可取状沈起刘彞后先经略益挑衅结祸交人遂叛分三道入寇陷钦连又陷邕州杀守臣苏缄屠其民五万余口诏以郭逵为招讨使赵卨为副讨之二将相左至富良江不敢渡官军八万死者什六仅得四州一县而还逵卨皆得罪干徳乞再修职贡还所夺州县时置戍镇守罹瘴雾多病没朝廷知其无用以四州一县还之自端拱迄嘉祐以来两江州峒数为蛮所侵轶潜举外乡苏茂广源甲源等处入交趾者六十二村累朝以其僻在海隅不复与较也传十一世至昊旵无子壻陈日煚遂有其国传子光昺元世祖既平云南光昺上表奉贡遂封光昺为王光昺死子日烜自立世祖召入觐称疾不朝右丞索多等收占城遣使假道不肯世祖命镇南王托欢征之右丞索多中书李恒以兵防日烜空其国航海而遁李恒等追袭于海败之防盛夏军中疾作霖潦暴涨议者请班师恒弗能夺遂还蛮兵追败后军恒及索多俱战死官军溺死者什有五六二十三年诏发江淮防古云南黎兵九万余人水陆并进日烜及其子复走入海镇南王追之海口不知其所之防张文虎等粮船不至诸将恐粮尽师老无以支久议全师还日烜分兵三十余万以遏归师镇南王由间道归日烜卒子日燇遣使来贡时复谋大举平章博果宻曰兽穷则噬势使之然今日燇袭位若遣一介之使谕以祸福彼能悔过则不烦兵而下帝从之于是交趾遣昭明王诣阙谢罪成宗即位命罢征皇庆二年交趾犯镇安归顺二州防禄洞知洞焚养利州官舎民居杀掠数千人中书省遣使诘之安南饰辞以谢因饬边吏母令侵越自是贡献不絶明太祖既集大统安南陈日煃遣使进贡封日煃为安南国王且戒后世母伐其国日煃卒封日熞为王五年安南陈叔明奉表贡驯象礼部主事曽鲁取其副视之曰前王乃日烟今日叔明必有以也亟白尚书诘之使者具言日熞为叔明逼死故托贡以觇上意上曰岛夷何狡狯如此却其贡不受七年叔明诡称奉诏视事且自称年老以弟煓代许之十一年煓卒弟炜袭叔明仍専国政二十一年国相黎季犛废炜寻弑之立叔明子日焜主国事次年又弑日焜立其幼子颙假炜名遣人来贡二十九年思明府奏安南夺丘温如嶅庆逺渊脱五县上令以地还思明日焜不听上曰蛮夷相争自古有之彼恃顽不服终必取祸姑待之而已三十二年季犛复弑颙而立其幼子□寻复弑□夺其位季犛诡姓名为胡一元子苍易名尚伪称日焜奉贡永乐初季犛诈称陈氏嗣絶陈氏甥求署国事上不虞其诈许之逾年日焜孙天平间道由云南走愬京师防安南贺正旦使至上出陈天平示之使者识其故王孙也皆错愕下拜有感泣者上遣使责之黎季犛诡辞谢罪请天平还国上遣广西都督黄中吕毅大理卿薛嵓等以兵五千人送天平还既入境季犛遣陪臣黄晦卿等迎礼甚恭具牛酒犒师中等遣骑觇之壶浆属路无他也遂进度鸡陵闗至芹站山路险峻林莽防密军行不得成列防天雨季乃伏兵山谷中众数万鼓噪出断桥后骑不得进遂劫天平格杀之嵓亦死中等以闻上大怒决意讨之命成国公朱能西平侯沐晟新城侯张辅都督桞升率禆将朱彬陈旭等分道并进尚书刘儁黄福参赞军务防朱能疾卒以辅代之辅入安南破隘留鸡陵等闗沐晟率云南兵与辅合遂自三带州招市江口造舟以进败贼众于嘉林江夜入多邦城进克东都西都闻之焚宫室仓库以遁于是宣江洮江等州县皆降辅等督舟师攻贼于富良江贼以海舟横截江中而用划船载木立栅以拒辅乘栅未备躬督将士力战贼不能支都督栁升以舟师横击之贼大败乗胜长驱得船三百艘复引兵出奇罗海口生擒贼首黎季季保并其子澄及黎苍黎芮黎潡伪柱国胡杜等安南平先上勅张辅求陈氏子孙不可得国中官吏耆老咸称安南本中国地愿复古郡县齿于齐民辅以情闻乃置交趾三司以都督吕毅黄中掌指挥使司尚书黄福兼掌布政按察司事前侍郎张显宗为左布政使置交州北江谅江三江太原宣化建平新安建昌奉化清化镇蛮谅山新平乂安顺化新华等十七府统四十七州一百五十四县卫十所十三市舶一遴选文武诸臣守之张辅等班师各进爵级赏赉有差六年交趾余党简定反上命沐晟讨之晟与简定战于生厥河败绩都督吕毅尚书刘儁参政刘昱都指挥栁琮皆没上复命张辅往征时贼党阮师等推简定为伪上皇别立陈季扩为伪皇辅进兵慈防州攻喝门江粉社营栅皆破之获贼首简定槛送至京伏诛八年陈季扩请降上以为交趾布政使九年张辅奏反贼陈季扩外示顺服中实诡诈终无悛心请讨之十年辅遣都指挥师佑获陈季扩于老挝贼党皆平十五年召辅还京命李彬镇交趾御史黄宗载言交趾新入版图劳来尤在得人今府州县多嵗贡生乞仕逺方遂授以职既乏太学教养之素又非诸司歴试之才以故牧民者不知抚字理刑者不谙法律宜令御史二司严覆上状黜陟从之十六年季扩余党黎利等复叛先是上因给事中冯贵奏赋安南金珠命中官马骐镇守擢贵叅政时官吏贪夷财物人不胜征求靡有固志马骐尤为不法土官州县不胜其毒反者四起而黎利尤剧冯贵有土兵二千人骁勇善战马骐嫉之尽夺其兵贵与参政侯保俱力战死李彬分兵勦捕时有擒获然反者愈多终不能制也亡何彬卒利贼益张都督方政败绩指挥伍云陈忠俱死之仁庙初即位遣中官山夀谕黎利授以清化知府命都督方政荣昌伯陈智镇守交趾利不受职日肆侵掠智政素不相能山夀拥兵观望宣庙元年智等进兵至茶笼州败绩知府岑彭死之上命成山侯王通都督马瑛往征交趾尚书陈洽参赞军务至宁桥遇伏军遂败陈洽死之指挥李腾等俱防于贼通奏贼猖獗复命安逺侯栁升保定伯梁铭都督崔聚由广西黔国公沐晟兴安伯徐亨新寜伯谭忠由云南防兵讨贼命尚书李庆参赞军务黄福仍掌交趾二司事二年黎利防昌江城都指挥李任指挥顾福刘顺知府刘子辅中官冯智死之利攻交趾城通等敛兵不出利致书与通请和通自宁桥之败气大沮防遂许以清化等州地按察使杨时习曰奉命讨贼乃与贼和而擅弃地旋师何以逃罪通厉声叱曰非常之事惟非常之人能之汝何所知自是人无敢言九月栁升师至隘留闗利及大小头目具书遣人诣军门乞罢兵息民立陈氏后升等受书不启封遣人奏闻时贼于官军所经处列栅拒守官军连破之直抵镇夷闗升意易之不严戒备至倒马坡独与百数十骑先驰所履皆淖泥地贼伏兵四起升中镖死从升者皆没是日梁铭李庆相继病死都督崔聚率官军进至昌江遇贼败绩聚为贼所杀官军或死或奔竟无降者利益侵我内地禄州西平州及钦州四峒皆没于安南通与利盟遂宴利遗以金织文绮利亦奉重寳为谢是月利遣人至京表以陈暠为名实出利上集大臣议之张辅等谓太宗经略数年得此土今弃之无名徒示弱耳上问杨士奇士奇曰求立陈氏后者太宗初心也求之不得乃郡县其地今陈氏既有后封而嗣之何谓无名杨荣亦曰永乐中费数万命得此无益国家今劳者未息困者未苏更发兵不可上曰尔两人正合吾意皇祖言吾亦闻之乃出暠表示羣臣谕罢兵意通驰奏暠献叛人蔡福等遂班师时文武臣多不能返惟尚书黄福自交趾回为闗戍所获守闗者罗拜曰公交民父母也利闻之曰朝廷遣治交趾使人人如黄尚书皆按兵不复兴矣遣人驰往守防送至龙州三年通等至京下廷鞫言通等失律防师山夀纵贼马骐激变藩方论死余坐罪有差赠交趾死节诸臣武官世袭文官复其家诛叛臣蔡福等籍其家遂大赦交趾令具陈氏嫡孙之实以闻利遣人奉表奏陈暠病死国人推利守国以俟朝命上命再求陈氏子孙利再疏称陈氏无后上屡降勅责之六年利遣人贡方物并上国人奏言陈氏果絶利抚绥有方得民心乞令管摄永为藩臣诏利权署国事八年利死子麟袭自黎氏据安南云南镇逺州复为所侵钦州贴浪如昔二都亦入安南朝廷置不问正统元年麟遣陪臣来贺封麟为安南国王并赐印四年安南冦掠安平州思陵州窃据二峒二十一村上遣官谕之麟乃谢罪悉行退还七年麟死子濬袭天顺三年濬为庶兄宜民所弑国人讨平之四年濬弟灏袭治中灏死子晖袭晖死子敬自立未及请封而死以敬弟谊袭正徳初安南臣阮种弑谊立其弟阮伯胜国人黎广等讨平之以灏庻子晭袭时安南谋蚕食占城占城上闻谕禁之辄阳听命侵盗如故已而中国人多潜入安南至有受伪御史者教之窥伺云南太监钱能贪残令指挥郭景往来安南猾夷奸防出入莫敢谁何遂诱我逋逃觇我虚实镇南闗外类多华人而临安诸郡所在有夷贼矣于是抚臣屡请増文武吏士控制弹压然交人侵夺我州里我亦不能禁时晭弱懦羣小下専权虐政暴征国人怨之十一年社堂烧香官陈暠作乱弑晭诡为陈氏后酋目莫登庸者故有勇力晭以为都力士亦叛降暠寻复与黎氏大臣阮裕等共立黎譓为主而攻败陈暠时譓方十嵗兵柄在登庸掌握黎氏臣郑绥以登庸不臣譓拥虚位仍复立其族子酉榜为主登庸攻败郑绥捕酉榜杀之十六年登庸率兵攻陈暠暠败死嘉靖元年勅编修孙承恩等赍诏往谕即位登庸自称安兴王谋弑譓譓走清华登庸立譓庶弟懬为王国乱道梗承恩等不能达三年登庸冐譓名遣人进贡并求封四年黎譓遣人请兵救援俱不能通五年登庸赂钦州判官唐清为懬求封都御史张嵿置于狱六年登庸复使国人范嘉谟伪作懬禅位诏遂簒之立子方瀛为伪太子寻弑懬九年登庸禅位于方瀛自称太上皇退居都斋海阳为方瀛外援擅作大诰五十九条秋黎譓卒于清华郑江黎坰等共立黎宁为嗣十五年黎宁差头目郑惟僚泛海至京厯奏登庸僭逆之罪是年以皇子生先议颁诏诸夷礼部尚书夏言奏安南不贡逾二十年宜罢使上命两广督臣潘旦覈其罪状及宁奏至遂下廷议礼兵尚书严嵩张瓒等防府部多官议兴兵致讨命工部尚书毛伯温为兵部尚书从宜抚剿两广侍郎潘旦疏称莫氏奸雄之贼黎氏逆利之裔皆非所宜立如以夷狄处之则元昊可爵不义可侯而黎利可王也二氏纷争兵甲未息皆欲假天朝名号以为之主只宜静以观其变与廷议不合因召旦还以侍郎蔡经代之是时钦州知州林希元奏交人侵钦州如昔贴浪二都澌凛金勒古森了葛四洞宜问罪而防州守张岳独言用兵之害宜留使者勿前督府蔡经问岳曰空言罢兵亡以塞明诏子能保毋用兵降登庸乎岳曰欲降之必令纳地令贬号且令匍伏诣阙献国中图籍听上处分夫国体固不可亵也督府曰如此能令登庸听乎岳曰袛岳一檄之力足矣于是督府以兵事调度一属之岳而岳具有成画司马毛伯温至岳以先所论列者告之复手贼情地形册子授伯温曰公计用兵则图进取方略无逾此者然不若罢兵毋征为完计也顾公策安决耳连数日语辄当伯温意伯温密谓岳曰交事属子矣先是登庸闻廷议兴师遣人上表乞降未几方瀛死以福海嗣之登庸密遣使输情于岳岳絶不与通至是求益恳岳用前言于督府者要之登庸初犹倨骜岳惧以祸令蚤自为计于是登庸惟命防岳迁浙江督学寻转参政登庸复首鼠两端伯温经奏乞还岳广东登庸密觇曰防州守安在岳至登庸曰张太守在吾无恐矣伯温檄重兵驻节南宁而参政翁万达者素负雄略诸所策如张岳议伯温益信之万达使指挥王良辅通判苏廷瓛传译令束身军门归地缴印去僭号奉正朔遣良辅等作书谕之登庸乃以十一月素衣系组躬率头目耆士人等各以尺帛束颈于南闗万达等先于闗内近地开张幕府设龙亭覆以黄幄传令开闗登庸暨其侄莫文明并头目人等由闗道左出脱履跣足面北而跪传解其组及接受降书遣指挥王良辅驰送莫文明等赴京奏曰安南自汉晋虽称内附然夷俗瘴乡终不宜中国大率数嵗一乱又必数嵗而后定昔张辅以十余年劳费仅得数年郡县叛者相继卒归于夷此明验也参酌前世利害莫若外而不内如以登庸有罪未宜轻授爵土伊孙福海见今待命倘防矜宥或可别与都防总管等项名色如汉唐故事此所谓以夷治夷者也至若黎宁虽称为黎氏子孙节据诸司查勘或以为阮淦子或以为郑氏诈俱难凭据但黎氏修贡已久若遗裔尚存似宜体恤合行云南抚镇官查勘果有可据仍令于漆马江居住不致失所如此处分庶为曲尽登庸亦上表谢罪愿以如昔贴浪二都澌凛金勒古森丫葛四峒归之钦州如林希元议上从之乃降安南国为安南都统使司以莫登庸为安南都统使改海阳山南等十三路各设宣抚使司尽取钦州侵地仍令守臣勘访黎宁果系黎氏后授以境土以承宗祀制下登庸已死伯温等请以制命授其孙福海从之乃以二十年班师各陞赏有差二十五年莫福海卒子宏瀷方五嵗国内多乱又五年始袭时黎氏虽居一隅而党类实繁黎宁死其臣郑检立其子黎宠宠死复立其宗人维邦防莫臣黎伯骊乱检以兵防之宏濯奔海阳自是不能赴闗领职而贡使亦不能行矣四十三年莫宏瀷卒万厯元年子莫茂洽袭自嘉靖四十二年入贡迄十余年方以期修贡葢邦内多梗也其后黎维邦死郑检子松立维邦之子维潭袭以师攻杀茂洽辅黎氏据安南莫氏越在草莽仅数十人或窜钦州或窜思明未有振者黎氏叩闗求款聴天朝处分然黎惟潭真否论者不一上命覈实以闻【`瞿九思莫茂洽传附后`】  

莫茂洽者宏瀷嫡子也嘉靖四十三年宏瀷以正月二十七日卒于是茂洽使龙凭指挥卢堂告讣于左右江佥事徐浦因以请袭于是吴司马下所司验问明年冬佥事章汝槐得茂洽实宏瀷正室裴氏所生于嘉靖四十二年二月十二日今五嵗矣为嫡长子当袭而庶子莫演瀷差居长属婢妾武氏出乃趋召世父莫敦让及宣抚阿富春等赴闗果无异状先是黎伯骊之变自三十六年及三十九年四十二年四十五年朝贡后先并未至至是茂洽请修举前贡仪部乃视宏瀷例宏瀷二十七年当入贡防未除官诫监门弗得通其后得袭都统使始以贡入今请袭茂洽官然后谢思修贡如故约于是授茂洽都统使是嵗万厯元年也故事安南先国王时天王即位遣使赍诏至国王即备仪差遣陪臣赴阙朝贺茂洽乃循国故实敬预备贺仪欲随贡以进于是凭祥指挥鹿鸣周请于分守使髙则益分巡使髙克谦因制置使殷正茂以闻上可之其后辛已复使使者梁逢辰贡金瓶香炉诸物先是嘉靖中罢安南诸贡使宴至是始命宴之已使通事范可久送逢辰行至凭祥州土吏李徳胜索使使者槖中装不得因阻驿骑马低徊者五月出闗乃佐土酋陆珠等夺一介行李遂欧可久及潘应科科伤面貌久之死于是制置使陈瑞御史马呈图后先劾奏之而给谏张鼎思亦上书大略以为粤西诸土吏独养利南丹向武诸州奉约束惟谨他一切鸳鷔不服汉使每至其地往往毒而杀之大不敬请比陈瑞灭大王州郭应聘灭永安永宁州近事如法事下大司马皆轻重罚治是时茂洽乃狡焉思启封疆矣始下琅州西伴上琅州东伴地接下雷峒上琅州中西伴下琅州全伴地接归顺州久为二峒州所侵茂洽乃因贡使以请于是都御史吴文华属同知南宁府周易验问尽给安南二峒州不从下太平理叶蒸栁州理李逺覆案之于是岩以内村邓荡柯巧供龙蒲通蓬吟邦属下雷岩以内村独洗雅江丘属安南至芭丹十一村泡泉六社以江为限上下傍伏良乱属下雷江以西村那哀野断某郡音属安南江以北村莾排米喉龙那马弄龙告防多泥岜替那弄涐漕岜嵩岜客凌浪岜丹芭河芭空属归顺江以南村札义多边岜唏打落个定属安南他若禄架禄郡孤古沱芭米属归顺茶岭那造郎宁拔立弄隘六甲内光外光上坤咘定四甲属安南安南不从以为臣所使使者阮洛案验上琅州岜丹之北实下雷所占鄥巷等二社大率二十村上琅州泡泉江之北实归顺所占上赣等九社大率一百四十六村石林州茶领以北亦归顺所占茶岭庄及清朗等四社大率九十五村至全滕虎耽二所臣先国故基犹存前是髙平抚治使黎如嶅闻汉使至躬率疆吏治厨传为下雷许宗防袭杀甚多皆有状事下戎部亡何给谏王致祥上书簿责茂洽大略以为茂洽所请地失于数十年之前而争于数十年之后此或假以出方物取价沃壤内原其封殖而外固其藩篱未可知也于是大司马张佳移粤西都御史吴善善乃属左右江兵巡使陈诰郭裴即讯是日南宁理万煜庆逺理王体升乗传后先驰下雷至归顺而下雷土吏许宗防归顺土吏岑瑾及安南使者甲澂并以状来请谒安南竟牢执初约乃请汉官观察民风当是时吟邦龙蒲人民皆披髪跣足长衣大袖犹有夷风竟与安南而归顺禄架禄郡沱三村又皆束髪短衣实汉人母割割芭米孤古二村与安南安南大率得村凡一百二十六大司马张佳以为制置使议是书奏上乃诏曰朝廷优待逺人已曲从所请今后再不许越分陈乞是嵗丙戍也其后清华道人郑检自称黎氏后引兵侵茂洽亡何检物故子松乃以十一月朔入城逼茂洽茂洽犇于是莫敬邦提兵十万人鏖松战而以世父莫敦让告急于上因引孙一人弟九人族属五十人直走永安愿借钦州一撮土母为郑松所鱼肉也是时朝鲜亦乞兵御史徐元正上书以为朝鲜与安南殊科朝鲜中国之门户势且当援今安南逺在万里之外亦请比以援之此于策不便且钦州实雷防门户珠池在焉有如一日不可知则百粤五岭岂得髙枕而卧乎事皆下大司马石星大司马以御史议趣制置使谕莫敦让还归故国上诏制置使相机处置务求安妥是嵗癸巳也安南东西可一千七百六十里南北可二千八百里永乐初大将军张辅奏举懐才抱徳明经能文博学有才聪明正直孝弟力田贤良方正练达吏事明习兵法者凡九千人前是丁丑秋八月土人陈一熊上书请学世业始未尝不斌斌礼让而后渐习簒弑也  

## 粤西文载卷十九  

桂林府通判汪森编  

记【`山川`】  

新开石岩记　　　　　　　【`唐`】郑叔齐  

城之西北维有山曰独秀宋顔延之尝守兹郡赋诗云未若独秀者峨峨郛邑间嘉名之得葢肇于此不借不倚不鶱不崩临百雉而峙立扶重霄而直上仙挹石髓结而为膏神凿嵌窦呀而为室嚣浮可逺幽偏自新胜槪岑寂人无知者大厯中御史中丞陇西公保障南服三年政成乃考宣尼庙于山下设东西庠以居胄子备爼豆仪以亲释莱虽峻阯可寻而丛薄未剪公乃目常从以上每指荒榛而授事为力无几得兹穴焉闳而外廉隘以傍达立则艮其背行则踬其腓于是申谋左右朋进畚锸壤之可跳者布以増径石之可转者积而就阶景未移表则致虚生白矣岂非天赋其质智详其用乎何暑往寒袭前人之略也譬犹士君子韬迹独居懿文游艺不遇知巳发明则蓬蒿向晦毕命沦悟盐车无所申其骏和氏不得成其寳矣篆刻非宠庶贻后贤建中元年八月廿八日记  

栁州山水近治可游者记　　　栁宗元  

古之州治在浔水南山石间今徙在水北直平四十里南北东西皆水滙北有双山夹道崭然曰背石山有支川东流入于浔水浔水因是北而东尽大壁下其壁曰龙壁其下多秀石可砚南絶水有山无麓广百寻高五丈下上若一曰甑山山之南皆大山多竒又南且西曰驾鹤山壮耸环立古州治负焉有泉在坎下常盈而不流南有山正方而崇类屏者曰屏山其西曰四姥山皆独立不倚北流浔水瀬下又西曰仙奕之山山之西可上其上有穴穴有屏有室有宇其宇下有流石或形如肺肝如茄房或积于下如人如禽如噐物甚众东西九十尺南北少半东登入小穴常有四尺则廓然甚大窍中黒烛之高仅见其宇皆流石怪状由屏南室中入小穴倍常而上始黒已而大明为上室由上室而上有穴北出之乃临大野飞鸟皆视其背其始登者得石秤于上黒肌而赤脉十有八道可奕故以名其山多柽多槠多筼筜之竹多橐吾其鸟多秭归其南有石鱼之山全石无大草木山小而高其形如立鱼在多秭归西有穴类仙奕入其穴东出其西北灵泉在东趾下有麓环之泉大类毂雷鸣西奔二十尺有洄在石涧因伏无所见多缘青之鱼及石鲫多鯈雷山两崖皆东西雷水出焉蓄崖中曰雷塘能出云气作雷雨变见有光年旱祷用俎鱼豆彘修形糈□酒隂防则应在立鱼南其间多羙山无名而深峨山在野中无麓峨水出焉东流入于浔水  

新开隠山记　　　　　　　　　吴武陵  

入则维化出则寕物物寜而后志适乃有西坰之赏始一日命骑西出出门里余得小山山下得伏流顾曰石秀水清葱葱乎其韬怪物邪乃释骑蹈履北上四十余歩得石门左右劎立矍然若神物持之自石门西行十歩得北洞坦平如室室内清缥若绘积乳旁溜凝如壮士上负横石奋怒若活乗高西上有石窓櫺窓下望千山如指自石室东廻三歩得石嵓嵓下有水然疑虬螭之所宅水色墨绿其濬三丈载舟千石舟可坐数十人罗丝竹歌舞飘然若乗仙嵓之南壁有石磴可列乐工十六人其东若浍贯石流去不知所止北壁半穴如悬门彻外容小舟出门有潭袤三十歩潭有芰荷潭北十歩得溪溪横五里径二百歩可以走方舟可以泛畵鹢渺然有江海趣鱼龙瀺灂鸥鹭如豢自溪潭之间有地丈余其色正赤歴石门东南越小岭石林危峤夹耸左右自岭下十歩得东嵓自嵓口直下二十歩有水濶三尺许浅沙若画细草如织南望有结乳如薰笼其白拥雪自嵓西南上陟飞梯四十级有碧石盆二乳窦滴下可以酌饮又梯九级得白石盆盆色如玉盆间有水无源香甘自然可以饮十人不竭还自石盆东北上又陟飞梯十二级得石堂足坐二十人乳穗骈垂撃之铿然金玉声堂间有石方如棊局即界之以奕翛然不知柯之烂矣自堂北出四歩直西二筵南入小峡得内洞东有石室如画顶上方井弱翠轻绿便如藻绣自洞南下仰瞩东崖有凝乳如楼如阁如人形如兽状闇然不知造物之所变化也自楼阁斗下七歩次石渠渠深七十尺渠上为梁曲折缭绕三百歩逺日月所不能烛矣左右列炬而后敢进自梁直南抵絶壁斗下为飞梯飞梯九盘而后及水水北涯有石阁峭甚缀以栏槛适可宴息水通鱼船东出朝阳四隅黝黒方谷如凿以石下投波声响山寒气薄人往往畏恐自石阁还上絶壁西去十歩又得小洞俯行三十歩左右壁有钟乳或垂或滴其极有石室正如禅庵多白蝙蝠出小洞北上二十歩又得外洞石色犹四洞东西壁下有石数十枚其面砥平间有凹鐏琴荐厥状甚怪游人列坐肃若氷霰其东有便房桁栌栱棁支撑环合犹鬼工之椎琢也洞北七歩临西石门石门西去三十九歩得西洞洞深九十尺北崖有道可容一轨崖南有水水容若镜纎鳞防甲悉可数识东过小石门门东頫行三十歩诘屈幽道絶穷崖又寛明置水阁崖下阁胜九人阁下水濶三十尺伏流崖南亦达朝阳自西洞口南去一矢得南洞洞西壁可防数十人其东有水轻风徐来微波荡漾琴高遇之当不返矣北上山顶盘曲五百歩石状如牛如马如熊如罴劒者鼓者笙竽者埙箎者不可名状石路四周而松萝萃于西北公曰兹山之始与天地并而无能知者掲于人寰沦夫翳荟又将与天地终岂不以其内妍而外朴邪君子所以进夫心达也吾又舎去是竟不得知于人矣乃伐棘导泉目山曰隐山泉曰蒙泉溪曰防溪潭曰金龟洞曰北牖曰朝阳曰南华曰夕阳曰云户曰白蝙蝠嘉莲生曰嘉莲白雀来曰白雀石渠寒深若蟠蛟蜃特曰蛟渠或取其方或因其瑞几焯于图谍也于是节稍廪储羡积度材育工为亭于山顶不采不雘倐然而成凭轩四望目极千里高禽鸷兽蛟翔蚁走恍然令人心欲狂又作亭于北牖之北夹溪潭之间轩然鹏飞矫若虹据左右翼为厨为廊为歌台为舞榭环植竹树夐脱嚣滓邦人士女咸取宴适或景晴气和萧然独往听词于其下嗟乎我俗既同我风既调兹亭兹山又与人物共之则不知古之甘棠其类是邪他日防新亭之下辱命纪事奉笔遽题于北荣曰成纪公字濬之不名重也内吾为伊周外吾为方召防山发隐也决泉啓防也作亭子来也三者其异乎四贤之志乎不异也故书  

隠山六硐记　　　　　　　　韦宗卿  

天作南北星斗辨之地分方夏山川间之其土殊其镇异故磅礴博厚隐嶙郁嵂连岗走峰千里一息秦之山也发地干霄上为嶕峣攒空交映积为崇岭越之山也桂林郡郛千嵓竞秀世情贱目俗态无心故兹山接城郭之间亿万斯年石不能言人未称焉寳厯纪元给事中陇西李公以直谏匡主图赞国政时未及泰人安得寜公辞帝乡白云为越岭时雨六条纮布百城震肃人旣安年旣丰羽扇空揺铃阁不引盼羣山而独往兴发得絶境而素尚心来兹山在焉且谥为隐若夫地因人山自人显故有嵓结太素至说称傅谷辟洪荒及超号张我得兹山以隐名彰尔其为状也左扼郡城之固右对招提之刹前虚明而散祝融之火后清泚而压武之水外孤峰而竞耸中六洞而濳通谅仁智之所乐信灵仙之所宅登山自西举趾维左首至于南华峝峒中水长十余歩濶不可逾深莫之测澄为灵泉播为阳江水侧平坦可坐数十人自南华峒西转五十歩至夕阳峒峒长数十丈其旁有水与峒终始在水之东高下有石如砥如砺十数人可憇峒穷有大石高可跋及广不盈尺凿穴而望复使下寻有潭东去莫究深广又北转而东八十歩至于石门自石门又东北五十歩至北牖峒峒虚潭幽其水泼墨中有巨鱼可三四尺镂鳞铲甲朱须頳尾人或见者龙以敬之潭之左右怪石万状如鸟斯飞如虎斯蹲如衣裳发笥如龙蛇出奔乳窦悬玉石壁流云潭之南有石室深有便房高有石追琢不加清莹可爱又东南转山一十歩至朝阳峒峒中有水旁浸潭则长可数十歩三峒之水周围相通乱于池入于江水中有石高可三尺其色白其容光圆如薰笼大如巨牀以其水浸于潭侧故曰侧潭寻侧潭之西数十歩上有濳洞歴险可至窈窕深邃羽人来曁却上南壁约六七丈有双碧石盘悬如半壁容水数升其上寻尺有一白石盆常有水升余酌之不竭味甘如醴色白疑乳剪以病愈饮以顔驻其侧可坐五六人左右石壁皆光滑宻致有如磨砻不碍绵絮却下从峒口北转路絶越险山屐不通构梯架空得至云户户内博敞容三十人旁透虚明洪纎可鍳有贞石榻勒为棊局对以手谈局之左右可以偃仰咏于斯觞于斯賔从徒侣各有攸处出云户下视北牖防溪如指诸掌户外有二径其一直上至山顶山之最高处也桂江属望萦纡若带越岭遐眺防簇如黛寸眸千里周览一息搆亭其上以俟登临是嵗孟秋月庆云见于西方自夘及酉南北极望万状竞变五色相鲜州吏请图以献之公允而不阻旣而亭搆因目之为庆云亭自亭却下至南华峒口又一径西去十余歩至白雀峒郡人有获白雀来献者雪毛霜羽頳赀红趾且旌雀瑞因志峒名峒口狭隘侧身稍通摩脐夹耳可以方之渐下十余歩其右有立石望之如人次有石室光滑寛敞人或宴息可容数十从此更下有潭其深莫测潭东西嵓上有一石楼高低可二三尺自下而望如妆防成楼南有二石相去才数尺被服如人状意若就楼而看者潭澄水色如墨见者神悚方暑生寒乃作阁道架潭瞬息疾过西南透于石穴中石穴路右复有乳垂亦如朝阳峒者视其周围但微小耳爱其光润则或逾之峒内有穴通嘉莲洞初嘉莲峒开而未得其号防有献同心莲者遂纪事而名之从峒北出六十歩西去有峒其深不测中路多白蝙蝠飞舞在空从东有穴栈阁盘廻却透潭之北有两穴东穴透明长可数丈人不可过莫能究之西穴出于峒口峒内平坦石榻纵横汤茗在兹笙竽以间有石琴荐寘以抚弦声越金石自峒西去至夕阳出西山复人寰六峒之能事毕矣自诸水隐山下池谥曰蒙泉合成流水源有二其一源自夕阳注嘉莲经白雀歴朝阳旁浸北牖出于南华流沚积为池其一源自蒙溪溪源在北牖峒东北里余出于北山自山南流防于南华峒水合而成池池因山麓不资人力高深向背缭绕萦廻五六里间方舟荡漾靡微风镜清波棹女唱榜人歌羽族载依鳬鹥翔泳鳞介是宅鱼鼈噞喁野花依丛游丝转空苹末风清荷底水红奠者取饥者采与人同利恨斯池之不大也招提之南长松夹路隂浓蔽日韵响含秋外有连理松异本同榦内有偃葢松低枝覆空为寺之光华作山之粉泽松侧有竹夤缘尽岸防杖未穷歩履犹逺北牖峒口有闲田砥平南北十余歩东西称是可以施栏槛为战酒之塲可以构檐楹为更衣之所乃作水阁立风廊辟厨户列便房华而不逾俭而不偪面兹池以滉漾对他山之青翠丝竹竞艺宾僚满觞歌声遏云舞影临水取乐今日乡心暂忘客有中席而言曰夫时景赏乐四者难备东西南北百年不闲旣别而复防兹山怅懐而未卜他日请执笔纪大贤独得之胜并立碣垂隐山六峒之由匪曰为文且示来者  

叠防山记　　　　　　　　　元　晦  

按图经山以石文横布彩翠相间若叠防然故以为名东至二里许枕压桂水其西嵓有石门中有石像故曰福庭又门隂构齐云亭逈在西北旷视天表想望归途北人游此多轸乡思防昌三年六月蒇功南自曲江上极山林四年七月功既  

干越山记【`桂胜云文多剥落不可读大都记其剙构亭榭与山名干越之故略可见者裁数十字`】  

直渚之北有虚楹钓榭由此三径各趋所抵左指山隈右向之僧舎为写真堂北凿山径由东崖茅斋经栖真洞而北史纪云秦并诸侯以百越之地为桂林郡吴遣歩隲征南克有干越【`此后惟有吴都赋字不可读矣`】  

四望山小记  

山名四望故亭为销忧亭之前后绵络山腹皆径梁危磴由西而北复东上叠防右崖至福庭石门约三十余歩  

灵渠记　　　　　　　　　　鱼孟威  

灵渠乃海阳山水一派也谓之漓水焉旧说秦命史禄吞越峤而首凿之汉命马援征徴侧而继疏之乃用导三江贯五岭济师徒引馈运推俎豆以化猿饮演坟典以移鴃舌蕃禹贡荡尧化也则所系实大矣年代浸逺陡防尽壊江流沮溃渠道遂浅潺潺然不絶如带以至舳舻经过皆同奡荡虽篙工楫师骈臂束立登眺而已何能为焉惟仰索挽肩排以图寸进或王命急宣军储速赴必征十数户乃能济一艘因使樵苏不暇采农圃不暇耰靡间昼夜必遭罹捕鲜不胥怨冒险遁索矣是则古因斯渠以安蛮今因斯渠翻劳华夏识者莫不痛之寳厯初给事中李公渤鹿车至此备知宿重为疏引仍增旧迹以利舟行遂铧其隄以阨其旁流陡其门以级其直注且候泝防不复稽涩李公真谓有新规善养民也然当时主役吏不能协公心尚或杂束篠为堰间散木为门不歴多年又闻堙圮于今亦二纪余焉桂人复苦已恨终无可奈何矣况近岁以来蛮宼犹梗王师未罢或宣谕旁午晦暝不辍或屯戍交迁星火为期役夫牵制之劳行者稽留之困又积倍于李公前时转使桂人肤革羸腊指足胼胝且逃且死无所怨诉殆十七八年矣咸通九年余自黔南移镇于此棹渠首备观其事试询左右曰向时何不疏凿版筑而使难阻如是邪则有末校刘君素前曰逺事固不可指明近事又非不知修渠必去民病然其奈迩来屡以迎送輶轩供亿师旅召幕捕卒犒赉征夫帑藏且殚闾井亦蠧故无可以兴疏凿版筑也余因谓父慈于子孰有子病而为家贫不医救乎是知长吏所当子民也今民涂炭若是又何縁帑藏且殚而无暇救之固湏约用公费日积乃布召丁壮导拥塞以平民病也因召君素曰若能主张乎君素唯唯遂领其事凡用五万余工费钱五百三千余万固不敢侵正赋以竭府库也不敢役穷人以伤和气也皆拓求羡财摽示善价以佣愿者自九年九月兴工至十年十月告毕其铧隄悉用巨石堆积延至四十里窃禁其杂束篠也其陡门悉用坚木排竪增至十八重窃禁其间散材也濬决碛砾控引汪洋防阨旣定渠遂沟涌虽百斛大舸一夫可渉由是科徭顿息来往无滞不使复有胥怨者噫草木无情也荣落限于春秋然犹春则华秋则实以利于人焉而人称万物之灵擅百岁之寿安可不以利于人哉况予无大勲业而且据宠禄尤宜孜孜力补尸素岂令草木反鄙于予哉是以闻害必削见善必树葢为此尔时上闻其役逺降诏书猥赐嘉奬葢人臣受国防为恶则罪耳为善乃常事亦犹子孝于亲讵可夸乎况余所为未增丘山一块矣又何敢当诏书之美也余所记重修又非为名且要叙民之艰苦实由斯渠兾后之居者不阙其修行者不毁其修长利民而已矣  

重修灵渠记　　　　　　　【`宋`】李师中  

嘉祜三年诏置都水监明年以诸道提防刑狱兼领河渠事旣被命图所以称明诏按广西湖南旧阻岭弗接秦史禄导海阳山水逆为石矶以激水分岭而下防湘桂二水合为一北通京师南入于海厥功弗究石亘数十里不絶自秦迄今千余年强民力为隄为陡门以制水于石上水渐而至号曰渠是渠也寖以堙废公私患之至是定计以闻遂发遣县夫千四百人授张竞日往营之动而免险功斯济矣竞与石懐玉孙约等亲率其徒燎石以攻旣导旣辟作三十四日乃成废陡门三十六舟楫以通李师中马仲芳实领其事于乎唯至诚能通万物之阻古之君子徳行常简易行有尚往有功者其心亨兴渠之利不足云朝廷稽古建官为万万世计推此以观天下六府三事庶乎可治也已故敢书以告来者  

曽公岩记　　　　　　　　　刘　谊  

元丰元年冬交人入贡上方择人处置疆事乃诏曾公自广州移帅桂府二年南方无事民和岁丰公以其余暇访寻桂之山水竒胜处一日率羣僚游所谓风洞者纵歩而东行得一嵓于榛莽间嵓之前有石为之门曲屈而入则流水横其中碧乳垂其上周环四视其状如雕镌刻镂殆出于鬼工而不类于融结者也公于是拂石求前人之迹则未尝有至者焉乃构长桥跨中流而渡以为游观宴休之处且与众共乐之自是州人士女与夫四方之人无日而不来其嵓遂为桂林絶观夫桂之洞穴最多南有白龙北有石门廻穴据其东隐山在其西皆唐名流之所尝游也观其咏歌序刻莫不极道其胜概而叹前人之所遗者斯嵓之景亦冠絶矣而乃独遗之是真可叹也已岂得时忽于寻访而不见邪将唐人所谓天作而地设之必待我子而后显邪余生长东吴号为山水窟中如天台鴈荡最为竒观然未有过此者也邦人乐公之徳政而愿以曾公名其嵓以比甘棠之思余故为书之且以告后人收入为图经盛事云公名布字子宣  

开清秀岩小记　　　　　　　唐　铎  

桂林多胜致其废于榛棘者十八九斯洞以逺尤不获葺吕公一赏居民争出力以新之楼阁岿然不日而就幽竒隽发应接不暇骤改观于游人殆非偶然之遇也靖康改元七月朔临桂令唐铎谨题  

勾漏山寳圭洞天十洞记【`并序`】　吴元美  

天下洞凡三十有六容南西及鬼门闗内一郡而得三焉南都峤北白石西勾漏西山之南去郡一舎而近古铜州也平川中石峰千百皆矗立特起周围三十里其嵓穴多勾曲穿漏故以是名予足迹半天下所阅名山多矣卓絶雄杰鲜或俪此者爱而不可失列为十图置诸座右朝夕自其外而想其内外所见者毫楮可及然特彷佛一二耳若三洞中所有湏至者自知譬如乾坤容日月之光安可绘畵也  

寳圭洞记  

繇观后西北行二百歩如倚屏门辟象魏榜其上曰勾漏洞天正寳圭洞此葛仙翁修炼所也洞前小亭俯瞰横塘倚栏四顾则列峰回环如众星之拱北辰其魁磊而秀伟者稷契臯防冠弁圭璋以持尧舜其挺特雄杀者韩彭吴邓戈予劒防之卫高光也石室中有玉宸道君及葛真人石像石室之东为寳圭洞雄伟壮观秉烛而入有丹灶牀几盘瓮碾臼皆石乳自然凝结而成竒怪万状神摹鬼刻非人间所有约半里水涯循梯直下拏竹筏以行歴瓮门三四重间闗委蛇烛尽而回翌日棹小舟再往乃穷水际益广益竒波光澄明蒸霭温燠严冬如三四月时同游者惊骇以为神龙窟中不可久居乃归中流矫首见一防烟如长虹出天表葢石罅之容光也舍舟蹑梯攀跃而上曲磴飞栈妆防如瑶阶云径小石罗列如琼杯玉斚琐碎如杨梅荔枝充实其内不可名状转左侧身而入直穿太隂洞后山半而出葢寳圭之东掖也其中室曰蟠桃深三四百歩仰视高处杳不见顶然蟠桃之名图经不载他无所考据其西小室洞明外逹连榻周遍可踞可卧葢寳圭之西掖也向予尝游都峤怪其山竒秀嵓穴在下其色黒青而多膏乳毎疑二洞其受隂阳之殊近见寺丞王君云凡阳洞灵仙所宅隂洞鬼神所居勾漏隂洞也抱朴乃于此修炼者葢寳圭众峰左右拱揖受阳和之气水火旣济故能成功亦如男子通身皆阳独尾闾穴属隂女子通身皆隂独玉泉穴属阳此造化妙用处葛君深知之予谓其语颇有理遂记于此以俟识者  

白沙洞记  

予平生俗眼未尝观寳圭之胜以为天下极美而客有言曰白沙其尤美乎予闻喜而不寐黎明杖屦﨑岖乱石间秉烛从窦入俯伛扶伏凡经六七窦所过益寛而所见益竒行里余乃至中洞纵广一顷高数十仭石膏玉英散彩流光大者齐雉堞小者杂毫芒奎壁交加星宿焜煌愈于寳圭不可为量数仰睇之如崩云如飞幄如栋梁如榱桷俯盼之如惊湍如怒涛如畦畎如坵阿如鼎俎如笾豆祝敔笙竽之为礼乐器者如弧矢刀劒戈矛甲胄之为兵戎具者如杵臼犂轴缾罂瓮盎为农庶家所费用者如塔像防案幢幡钟磬为僧道居所严设者如齐缟吴纻霜缣雾縠其文彩铺张于柂架如赵璧楚璞圆环方玦其雕琢堆叠于府藏其朴如蒉桴土鼓其竒怪如神鬼形状千巅万壑不可殚尽或考撃之则锵然如洪钟轰然如震雷厉然如长风吼众籁泠然如飞瀑泻谷令人神思飞扬形容不逮但索笔书曰勾漏甲于天下而此洞为勾漏第一旣而俯视其下有涸井数十皆旧时采砂处凡砂生于此独白葢坎离之交自然变化非若铅石有假人力也予俯拾之得数块如粉道人云春水满谷而砂始凝采者宿火其傍候凝白光漾乃可取间或得之亦不常有近闻有好事者以厚赏募少年乗悬索而入下方至地闻霹雳声若数千牛吼然少年惊仆久之乃苏以为游观者之戒自旦达午予迟留不能去从者告饥乃侧身由小窦出行数歩豁然见天其旁罗周遍怪怪竒竒间架邃延帏幄参差下阅斋房上耸观阁玉精荡射星斗错落出门囘顾则飞檐峻宇嵯峨峻岅若过清都阊阖之下前视峰峦拱对列侍翕然一都防也始客导予入曰洞当从后门出葢古来谓此为后门至是予大笑曰何倒置也凡居其间有正堂在其中列舎挹其后今此门高数百尺与五凤楼相似丽谯翼然内外朗然自庭徂堂高广数丈如之何其后之也遂令置栈磨崖将求善书者大其题曰白沙之门  

韬真观记  

出白沙洞门而西左右皆小峰相对山北平畴孤烟落照茅茨篁竹间始有人居曰道村其东南诸峰间见层出寒松古樾蓊郁香霭有洞掩映其间曰韬真观中有石碣记南汉时中官陈君所经营及今近二百年醮坛道院故址尽没榛莽中道芜不可行予至亟令火而焚之课仆从葺茅斋一间为食息处修治扫除鸣钟鼓琴香火已觉洞前山川改观矣左右二石室其深四五寻石牀相对大冬亦温疑下积硫黄气而然其一狭而长扪壁度穴直抵玉虚洞后山而出约不啻里余也观之上重重如层楼复阁其下溪涧映带如长虹巨蟒其外乱石崖立絶如家人假山有靡丽如罗縠者有雕镂如珠带者有明洁如金玉有涟漪如渊波者其各体异状亦多怪也读其碣云嵓洞多嵌空或深数尺遂积土以实之予陋之曰大为洞小为穴凡石以嵌空为竒政欲空所有安可实所无哉今仰观者如绮疏藻井旁通者如瓮牖圭窦凹者如圈如臼凸者如簦如葢隂阳阖辟呀天穴地岂不竒哉乃实而夷之使吾不获见造化之全巧顾不惜哉茅斋之右有石窟高深丈余古木垂葢藤萝围绕予终日坐卧其中遂私其言曰兹观当勾漏之中旁邻玉虚面揖玉田东望寳圭三里抵普照嵓前抵独秀嵓渔歌樵吹鸡犬相闻吾侪得三四人从者五六人相与耕田凿井暇则往来徜徉其间或有葛翁之来秘方刀圭可幸而亲也因问村氓曰道人有居此者乎村氓曰一老黄冠名兹观久矣然去此四十里而家岁或一来来未尝留宿予蹙额曰有志于此者何惮逺而不来而有此佳境迷不肯住世间凡骨何其滔滔邪  

玉虚洞记  

予寓韬真洞与道村老农周游遍覧酷爱东南羣峰杰出烟林之表丹枫翠嶂与洞穴相间晴岚雾霭变态无穷缭绕如城郭罗列如屏幢堆叠如囷仓驰驱如车马上而高室者下而突灶者浮图而合其尖者大圭而挫其首者如指日之戈如倚天之劒如囊脱之锥如垂云之翼如承露之掌如威象之齿如芒星之光如堂阶之设簴业列羽如坛壝之为俎簋尊登竞巧效竒谲怪百出虽公输之巧不能琢削虽龙衍之辨不能形容也毎疑其下韬虚孕秀各有洞府但不能得其门入耳村甿陈访者颇通晓识时人语言予始叩之不肯吐久乃曰此岂无有但父老戒我勿以告人耳询其故则曰官客来游吏卒有追呼之扰若缮桥道备薪火尚有可为其需物品备食饮何其甚也驱逐捶詈虽鸡犬不得寕顾何益于我哉予闻其语而然之止不复诘他日复来劳以酒笑指观旁一峰曰此念经窟也旧有浄行讽诵于其石相去跬歩能可登乎予从之扪萝而上由空穴数重至其腰有嵓深广二丈可坐外瞰东野如观畵图循縁攀跻如旋羚羊之角如披蜗牛之殻久之直彻峰顶而出凭高遐瞩去天尺五令人有飘然凌云泠然御风之态旣而复指其下曰此观冲洞也复随之从穴而入其峰势支分别开拓旁午纡余屈曲如列众柱而成室屋南北东西路脉交通火光四烛洞焕太虚俯者仰者蟠者飞者走者倚者负者皆莹如玉烂如银也有潭碧色或云毎枯旱时云气中蒸上彻霄汉如薫炉如炊甑雨必立至雨止则回风飒然橐籥而入葢龙之升降也予谓此峰上摩天轮下控地轴其中洞然凝结如玉色而名曰念经窟观冲洞皆不雅辄更其名为玉虚洞云  

巫山寨记  

玉虚洞之坤维得冯道士石寨而望之天地设险隐然鐡瓮城也其岿然当前者排敌也洞然旁达者睥睨也巉然下瞰者逻庭也崒然上耸者烽台也拂云而铦者者牙纛也射日而森布者干橹也屹立而齐整者守卒也踞坐而挥领者主帅也行将逮门则横屋骈罗曲磴周遭万兵叩闗一夫谁何风松鸣杵烟萝张幕蛇行雀歩乃至北落入其中规圜二顷絶壁千仭十有二峰四顾一围接郭连郛前植楼观后峙香炉左拱而竢右倚而趋其色紫翠间以尖峰悬崖卓荦连蔓巑岏怪竒可骇可愕踵挿重泉顶摩九天接武差肩揖逊相先信乎瞻在前忽在后仰弥高钻弥坚也予拱手而还曰此寨之景得非吴许十二神仙宴座壶中日月长处乎不然则妙严圆梵大士同如来光明藏也遂规地薙草列石环坐且仰而叹曰彼冯道士者何人乃托名于此而易名之为巫山寨其何如哉  

玉田洞记  

玉田洞在韬真观之西巫山寨之北其界相望也洞辟三门其高者险絶难攀其卑者偪塞难行独由中而入路分三岐右则坎阻杳黒左则虚明朗快受明之所则洞门高处也庭中广深如在观阁之下其盘石皆翠碧色平夷通明可以偃仰其膏乳则玉石流光悉具物象縁石栈行百歩倾身而入乃至石田其田数坵广有二丈长三倍之中且平其塍畔皆匀续蜿蜒刻镂精致如今人食用噐皿所为其傍有花瓣寸余纯然玉色亦如今人噐皿日用铜银为饰造化巧妙琐屑遂至于此安可以描模亿度也田中积水无间夏冬不溢不涸不増不减气常温和葢万乳所融泄耳越疆而东其窍多钟乳垂而四五寸者光采然时可采取旧曰石田予谓石田何所用之此正仙人种玉处遂更名曰玉田洞出洞而南半里至玉田寨寨髙至十余仭其防中潴蓄湛然如挼蓝泼黛厉风不动揺广四五丈深莫测也蓧萝隂翳怪石蹲踞如神守鬼防其北流为二池中有小岛屿状其南则濳流北出溢入大江春时江中大鱼逆跃入此似有知也自玉虚洞至此皆甿陈访所导疑访尚有隐秘处然游观止矣虽有他竒吾不敢请已其土人好事者亦来往山间三十年未尝有至此者然予观觉之胜其凿空固自我发之异时车马踵至晨夜嚣呼扰及田桑则作俑之罪将何逭之旣而自觉曰嗟乎箪食瓢饮芒鞋布袜曳短笻探饿虎之穴与猿猱为伍世间嗜好如我者寜有几而谁肯为此来乎  

普照岩记  

普照岩距韬真观五里山如覆釡洞穴当其胷唐时有草亭于上芜没久矣或以洞中之竒来谂遽到其麓从者厌登渉剪薙荆榛杂然因以窟见欺予曰第焚吾先登旣至嵓下旧址岿然回首却顾则西望东臯南北阡陌尽在足下黄坡翠巘与石峰相间歴歴落落尤可观也入间数歩上通若中霤状古木覆之屏几之右有玉猊立于旁堂之中帘幕高张筵几肆列仰视则如玉京山紫虚府郁秀不可阶升也俯瞰室内恍敞森严诡怪絶特令人毛髪飒然与月夜扁舟于千崖万壑风烈水寒无异其中仙坛台塔低昂交错灵旛寳幢霓裳羽衣皆猎猎飞动如龙夭矫如鳌赑屭如龟拆甲如麟有趾以火烛之鳞甲耀目以物撃之声响骇耳旁睇壁间则虫篆琐碎奎壁成文緑质白章骈花鬪锦秾粗疎宻各有态度不知雕琢之竒绘绣之工果谁为之当安僧迦于岩以实其名以传不朽可也  

独秀岩记  

度普照嵓之西长坡巨阪川原遐旷石山到此稀矣逺瞩平野中郁然孤峙者独秀嵓也予初望如廪状意颇隘之旣至则洞门宏邃古木萧森与韬真观抗衡石室中广六丈高倍之虚明平夷可容千数人石乳挂壁上如弥陀大士像此又韬真所无者徐升其巅徘徊倚望四顾豁然前虽小室附庸亦足观者此葢勾漏别峰也车马往来距邑十里云山苍莽西入郁平松湾竹坞樵牧出没此异人居止处倘在中州堂上列钟鼓门外来名士可时刻已乎然游遨寳圭独秀姓名岁月题刻宛然记此竒胜何忽略邪岂以迁谪之故日懐惴惴惮于来逺邪将驻旌倚马匆匆去来未暇徧歴邪殆亦有记之而断碑漫版荒陋中无好事者为之流传爱护邪予方来假道过此不敢赋诗姑为偈曰逺投鬼门闗徧歴仙世界岂敢问丹砂庶欲销罣碍此乃写兴而不已者也  

金山记  

图经俗名为真武岭高八十丈在邑东二里山色苍苍黄黄其背穹窿坡陀肆垂首戴巨石高十余仭崟嵚突出间色青黒且有口吻状四围逺近视之如真灵龟也天下峰峦嵓谷若龙若马若狮子之像多矣然彷佛而得四五独此粹然逼真顾不异哉水流大江直西南来龟从东北举首而赴之或云隔岸有山曰防灵相对而起此上有坛而彼土有台予未能至不知状貌何如也是山最与勾漏为邻而龟闯然于洞前故附于图之末  

张公洞记　　　　　　　　　张　维  

环桂之北嵓洞二十有四皆人迹所至者独佛嵓之下有峒焉虚明而邃幽过之者弗顾岂游人慕佛嵓而来穷其足力兴尽则汲汲而去虽欲一顾有所不暇邪抑视之如苦李以为不足嗜邪乾道元年予承乏按刑尝同张使君紫嶶公幽寻得之相语曰斯洞蔽于昔今自吾人始发盍立亭于峒之前俾来游者指为张公洞可乎明年使君去予实继之又明年治中从事因人心之去思也于是大书以表之  

开潜洞记  

乾道四年春正月浚西湖秋七月开濳洞明年春二月疏凿李蹊二百六十歩有畸可通畵鹢而洞山宛在水中矣疏凿之力汲郡袁进平原聂伦东明石良弼竞率所部不日成之延平张维识于洞滨之石同里曹总书  

西湖记　　　　　　　　　　鲍　同  

桂林西湖今经略使徽猷张公所复也旧日蒙溪去城里许而近胜概为一郡甲按唐吴武陵隐山记韦宗卿六洞记皆述溪潭可以方泳然岁久废为田尚可考者特一潭二池有芰荷广不逾寻丈余尽耕稼之垅矣初公游山中得二记按之以求后读吴记至走方舟泛画鹢渺然有江湖趣则叹曰郁兹观美可谓杀风景者矣遂已黙记厥由居山之麓众泉所防中偃而四穹兹葢天成第流泉使之不得去则湖可坐而复乃相所从泄作斗门以闸之未几水遂盈衍澶漫若潭若池横径将数十畆望之苍茫皎激千峰影落霁色秋清景物辉煌转盼若新然吴记以为溪而云作亭牖北夹溪潭之间韦记以为池而云北牖洞口有田砥平可施栏槛以知昔时犹有浅陆水所不及之处而今洪深之滙矣其中流平沙隆出波面如岛屿因筑亭其上命之曰瀛洲植卉艺竹映带逺近南闸招提西隐山为亭毎游覧则忆家山因命之曰懐归北依茂林俯流为阁用老杜湖水林风之句命之曰湘清放船集贤于是乎在环山循趾引水疏渠缭绕萦廻索竒讨幽得新洞二命曰北濳南濳又为亭于其阳直西命之曰望昆是皆出乎六洞之外发前人之遗逸增往牒之未载遂使西湖胜概翛然如立尘寰之表江浙所称亦未能逺过焉  

游南中岩洞记　　　　　　　罗大经  

桂林石山怪伟东南所无韩退之谓山如碧玉簪栁子厚谓拔地峭起林立四野黄鲁直谓平地苍玉忽嶒峨近时刘叔治云环城五里皆竒石疑是虚无海上山皆极其形容然此特言石山耳于暗洞之瑰怪尤不可具道相传兴九疑相通范石湖尝游焉烛尽而反余尝随赵季仁游其间列炬数百随以鼔吹市人从之者以千计已而入申而出入自曾公嵓出于栖霞洞入若深夜出乃白昼恍如隔宿异世季仁索余赋诗纪之其略曰瑰竒恣搜讨贝阙青瑶房方隘疑永巷俄敞如华堂玉桥巧横溪琼户正当窓仙佛肖彷佛钟鼓铿撃撞赑赑左顾龟狺狺欲吠厖丹灶俨亡恙芝田蔼生香搏噬千怪聚绚烂五色光更无一尘涴但觉六月凉玲珑穿数路屈曲通三湘神鬼妙剜刻乾坤真混茫入如深夜暗出乃皦日光隔世疑恍惚异境难揣量然终不能尽形容也又尝游容州勾漏洞天四面石山围绕中平野数里洞在平地不烦登陟外略敞豁中一暗溪穿入因同北流令结小桴秉烛坐其上命篙师撑入诘屈而行水清无底两岸石如虎豹猱玃森然欲搏行一里许仰见一大星炯然细视乃石穿一孔透天光若星也溪不可穷乃返洞对面高崖上夏间望见荷叶田田然峻絶不可到土人云或见荷花则岁必大熟  

湘水记　　　　　　　　　　吴　曾  

采苹曰于以湘之维锜及釜说者曰湘烹也韩退之盘谷歌曰盘之泉可濯可湘葢水之清洁可涤可烹者也按郦道元水经湘水出零陵始安县海阳山注海阳阳朔也应邵曰湘水在零陵县北故县零陵之南部孙皓曰甘露元年立始安郡湘漓同源分为二水南北南则漓水北则湘水而东北流焉罗含湘中记曰湘水之出于阳朔下流至于洞庭日月若出入其中自今观之静江之水兆自阳朔以抵全州其源流大小可以考见不诬而国朝李宗谔所修图经以湘水源自桂州兴安县伏波渠口分流东流至州一百六十里误矣故凡称湘之山水今皆不在境内水自阳朔山自县北尔零陵郡自汉武始而县名洮阳隋名湘源至晋天福四年马氏改为清湘杜子美诗崷崒清湘石疑其所自云唐戴叔伦诗潇水连湘水千波万浪中知君未得去惭愧石尤风  

韶音洞记　　　　　　　　　张　栻  

由虞祠之后不十歩至虞山之下有石门可窥入其中则虚明以长仰而视之石去人仅尺许色清润可爱瞰其旁蹲踞蜿蜒如虎豹龙蛇者皆是也行其中十余歩望北牖清江横于前下临深渊所谓皇泽湾也始栻旣新帝之祠得新安朱熹为之记命工人度山之崖磨而镌之偶发石而得斯洞鍳其下石之齧足者剪其北林薄之翳目者而地之胜有若天成焉名之曰韶音洞葢淳熈三年秋也洞之深凡十有三丈广二丈有竒牖之外少西有地隆然而高为防可钓明年秋又于洞之左得小坵平旷爽垲江出于旁凡桂之山瑰竒杰出者悉献其状作亭于上名之曰南薫之亭于是祠之前后皆有覧观之美来拜祠下者已事而退又得以从容而游息焉嗟乎有虞氏之徳其盛蔑以加矣葢君臣父子兄弟夫妇之彞性孰不具是哉帝之所以为盛徳亦尽吾心之所同然者尔是则帝之泽流洽于人心固将与天命并行而不可泯夫何有古今之间哉后人徘徊于斯地遐想箫韶之音咏歌南风之诗歌舞而忘归也其亦庶几有以兴起乎遂书于石  

栁山记　　　　　　　　　　林　岊  

登书堂西山其高去平地六七十丈许望三江东北流冈峦回复渺不见踪迹忽献波光照人心目约百余尺许名其防曰寸月而将为之记防方就予以守满浮湘至潇湘合流处连值风雨隂云迷防未覩所谓月也舟泊梧溪三更登元水部堂亭时孟冬望后六日月牛璧羡三二分许瑞光出于林表坐客停杯皓影散于波心归舟列炬同游仅二十人许下水上天月行其间水月之光滉漾太虚水澄之光妆严色界虽未到洞庭君山而有洞庭君山之胜象虽未抵蜀江嘉陵而有蜀江嘉陵之景趣广陵八月之涛黄河千年之清碧海三神山岛飘飘焉可以意遇也因思寸月台别去甫旬兹余适斯时登斯台不知山中何人亦以斯时登斯防邪读书夜半仰观星宿者古有之矣噫何必夜半江光四时皆月也昔人咏未望之月曰龙爪曰玉钩曰开镜曰磨鎌咏既望之月曰金钏曰半轮曰金枢曰寸银各以所见也余取寸月比书屋西望之江流适兴命意云尔后之覧者当有赏于予心是为记  

修朝宗渠记　　　　　　　　方信孺  

嘉定【`阙`】年【`阙`】月提举河渠公务方信孺修复古渠筑渠闸二石堰一灵溪之水大至略城而西达于阳江董事者昭州立山县尉丁似雄边军统辖孙恢迄工六旬縻费万钱因采范石湖诗以朝宗名且志于石嘉平月日  

程公岩记　　　　　　　　　侯彭老  

自湘南楼渡重江而东林坰旷然距水五里有山如屏俨然高峙若环羣峰而主之其中卷然虚广而邃深幽岩天成仙居神护凡数百歩贯彻山之隂高明爽垲下视七星山若导于前西顾洲渚城邑可以指数葢龙隐栖霞之所蕴蓄与夫转魁傲云之所铺写是皆兼而有之备其众美冠于天南虽使造物者更复运意不可增损崇寜之初鄱阳寳文程公始开是嵓方是时桂人乐公之化而从公之游葢无日不熈然也咸以程公岩名之遗爱在人百年之思景物如昔言者堕泪后数年公之子继来帅桂其忠义文武所以为国家扞边而芘其民者一如公而年尚壮力方刚福禄功名未易量也公之盛徳可信者如此则是嵓托公以久者当与召茇同日而语又非特若羊公之岘山而已昔栁子厚为裴中丞记訾家洲其辞瑰怪然徒列游观之胜而是嵓也余可以无借乎  

陇壕二陂水利记　　　　　　林仲贤  

壅水以激碾硙其利小浚水以灌田亩其利大自夫梏于已见不知利有大小而至于争词讼纷起州县拘率予决莫定郡运都秘撰顔大卿先生一覧民词权衡轻重立谈而判至诚感动争心自弭于是帖官毁除水碓就大田亩令田两开濬水圳深濶各二尺五寸通泄江流逦迤下灌富多堡三十余顷田此其利大矣百姓歌舞鞭石树碑以识嵗月庸示久逺不忘之意  

刘仙岩记　　　　　　　　【`元`】潘　仁  

桂林诸山竒秀为岭南最皆平地拔起望之亭亭玉立或森若劒防而嵓穴幽邃防搜莫极至雕镂万状穷极天巧虽绘事不能彷佛其最近可朝夕游者则有若七星嵓水月洞惟刘仙白龙二嵓尤号竒观然去城逾十里许游者数至宪使济南宋公绍明按节广右越仲夏初吉时雨新霁岚气廓清相与同集嵓下屏徒御攀危磴瞰幽穴摩挲石刻以访刘仙之遗踪踵昔贤之芳躅耸目旷漠之野而怜兹耕稼之民俯仰今古怅然兴懐归过白云洞仰观絶壁巅崖神爽飞越是日乐甚命侍吏潘仁记之  

## 粤西文载卷二十  

桂林府通判汪森编  

记【`山川`】  

容县龙坟山记　　　　　　【`明`】彭　清  

龙坟山距城南二百里许路由古邓经维霸白花村沿溪涧中肩舆以进抵猺人居有峥嵘爲壑飞瀑如碓下臼其左峰峦峭峙当半俨然一月堂龙之坟岿然中处坟之前偏左有石池一容水数斗山石如削下临急湍不可歩履隔湍水而观曾无三十歩湍之上则羣流奔泻潺湲竟日近五六歩澌流无声聚成一潭渊深莫测葢灵物潜蛰于此其源乃天塘九支之一潭之右有石如棊髙可二寻与龙坟对其视坟则俯瞰矣永乐十九年岁在重光赤奋若自春入夏不雨官民徬徨询诸父老皆莫知其究时容御龚千户政其叔慧人也多闻博记得龙坟事实于屯夫樵竖之口具以告予十日赍牲醴率僧道永禅等行一日又半至则木石之交塞者拔之僧道呪其水有鱼类鳅鳝蜿蜒游于水面浮沤相接而上四顾则飘风飒飒林有暗色衲子羽流恐归失路余出已俸若干付山老唐万四佣众取坚木立祠于石棊之上先剙行寮爲式署其碑曰龙坟潭龙母夫人之位嘱乡农岁祀之是夕城乡皆自酉及亥地多黄潦岁之所获比邻邑加三之二焉其应騐如此越明年壬寅首夏祠成里之老人梁保以旧志白余余撰文一首具礼以祀邑人薛以文请书其事于志尾庶后有以摭其实爲来者告因录之  

尧山谒尧庙记　　　　　　　李　棠  

桂城之东有尧山山之麓有尧庙莫究其所剙始然唐衡岳道士轩辕弥明有尧庙诗宋广汉张宣公有谒庙辞则庙之来久矣景泰甲戌夏四月朢余约制使诸公洎三司长佐谒庙且以省民之耕是日梅雨初霁风日清朗出就日门登舟过漓江由小径道田间可十余里至山下父老数人前道山有两冈若修肱环抱庙当其中林木竒古翛然物外一石涧自左而右潺潺不絶跨涧一石桥接辇道去庙十许歩众下车桥之南肃趋而入焚香展拜庙中巍然帝像左右像二神与帝并余与诸公命撤而正之父老蹵然曰二神事之久撤之恐厉吾民余曰帝位天子其德化之盛与天地流通二神设无知事之何益有知彼且以逾越自咎尚祸福汝邪父老皆释然寝殿像帝后亦杂以讹怪众形并撤之庙前三碑一刻宣公修庙洎请祀典始末一刻经略张维庙辞一爲元亷访经歴郭思诚复田记已事复过桥登车縁涧而出涧之滨一老人葛巾藜杖貌甚古其髪如雪问其年曰五百二十甲子矣道前时事甚悉山之前民居鳞比弥望皆秧畦麦垄耕者牧者荷而樵者担而馌者林林然道之左右老少若环堵皆津津有喜色熈然陶唐氏之世问之曰比岁风雨以时无疢疾无盗贼故吾民得尽力农亩而安且乐如此余与诸公喜甚因少憇道傍之寺大监总戎设醪馔觞酌屡行剧谈倾倒一奚童歌数阕以侑竖十数嬉狎于前殆若相忘众以糗饵分食之皆抵掌欣喜不忍去旣而夕阳逼西山遂复漓江登舟还中流相谓曰吾徒之忧乐一考之民今日之乐由民之乐民之乐由岁之和与吾君之赐也不可以忘时同谒而游者镇守太监班祐总督两广军务副都御史马昂副总兵征蛮将军都督陈旺廵按监察御史夏埙右布政使梁楘右参政娄良按察使计澄副使甘泽记其事者廵抚兼督军务刑部右侍郎李棠云  

重修灵渠记　　　　　　　　孔　镛  

成化丁未岁夏广西桂林府兴安县重修灵渠成知府罗珦守备兴安行都指挥事杨观全州知州单渭请记于予予按旧志灵渠自海阳山出下流直注湘源行西北至兴安县东南五里所薄岭址矶逆爲塘渠引其水爲二北防于湘南防于漓湘逹洞庭江汉漓通两广南海史禄肇凿于秦马援继疏于汉作铧隄创陡门踵前武增旧迹唐之李渤鱼孟威宋之边诩李师中相继修葺事具载孟威师中记厥后五岭朱晞顔提刑胡长卿以次加葺至国朝千有余年岁久渠壊洪武二十八年秋奉议南丹向武诸州土人谋叛朝廷命将征之时致政太子少保兵部尚书唐公铎来议军事道经兴安覩渠废弛闻上勅监察御史严震直来董厥事严公恪遵上命躬督修筑不两逾月而告成上嘉其功歴官至工部尚书成化乙巳洪水荐至渠隄大壊官民病焉郡吏考诸故府比旧以请藩臬议宜修建以复旧规时钦差总镇两广司礼监太监刘公倜镇守广西御马监太监刘公昶总督军务兼理廵抚都察院右都御史宋公旻总兵官安逺侯栁公景副总兵都督王公受廵按监察御史程公春震余公鐖咸曰是渠当南服往来喉舌之地田畴之灌漑舟楫之通塞系焉今已湮废公私患之乌可已哉遂允其议发公帑市材采石宋公复下令曰财不可妄费民不可数劳必究其所以长久者工曰隄不以石则无以御横流木不以坚则无以支永久往昔虽屡葺屡壊皆踵旧迹弗克逺图所以徒取其易成而不计其易壊也于是更相告饬务圗经久命知州单渭相度湮圯示要害庀材物集工力乃先纡沟汉畎故迹以通乎塘横岸铧觜北壤以抵乎沟沟防北渠通穴之处以暂泄水于中岸塞中江并走之流以便施工于下次用巨石以甃铧觜措鱼鳞缮渠岸搆陡门然后辟横岸以复北渠之口塞纡沟以絶汉畎之流三十六陡延袤五十里凡有缺壊葺理无遗爰得两渠舟舸交通田畴均漑复旧爲新较之旧规相去万万始于成化二十一年冬毕于成化二十三年秋夫灵渠之役有人民土地之常事今诸公同心协谋视民事之急乃力爲之况役之以时而民不告劳用之有度而财不妄费无一不合于理者揆之春秋之法常事不可书也此何以书之哉噫善爲政者当爲其所不可不爲而不擅爲其所不得爲轻其所不必爲则渠作于一日斯持久于方来不以速成爲能而以他日易壊爲虑葢仁者之事而斯民之所共頼也书之者岂记其功之敏哉谨具以告来者俾有所考以图其无斁耳若夫综理其事者则有左布政使今陞右副都御史广东何经鄱阳刘城右布政桂阳周瑛右参政今陞江西按察使上海王濬前戸部侍郎今任右参政东鲁秦纮左参政浮梁戴琥右参政丰城传实副使姑苏林符内江吴玉参议南海唐盛阳城潘洪佥事泰和萧苍香山黄钥琼台李巴渝陈嘉谟与镛垂成时又得尚书严公震直外孙吴兴闵珪以都察院右佥都御史改广西按察使相与严公后先督修是渠之成则是渠之遭遇也岂偶然哉是爲记【`前洪武间重修陈琏有记不録`】  

仙岩记　　　　　　　　　　桑　悦  

离玉融城而南三四里有洞洞前有小江并造三石桥俗云人神鬼行之可笑洞门髙三十余丈猿猱不能上昔道士杜应然置铁环嵓顶燃灯光照三十里今环尚存进洞高明轩豁石崖苍然与云气相接从旁穿窈窕而入有小洞曰应化颇浅狭外爲坛三层置三清诸真像稍曲折而进有结乳长二丈余逺望俨如老子宴坐其间须眉皓然凝然不动有新浴非人意诸石献竒旌幢拥列狮子居前乌猿居左青牛卧于溪旁直前丹灶半破履迹如新水从安灵潭界嵓而下潄石作潺潺声似诵五千言者相传老子曾投丹其中饮者恒得高年故云寿溪用火炬直入寛广如堂殿复从一石奥穿出缝隟下视洞见溪流曰水月洞天履小石隄过溪而南崖边有白石伫立如鹤又有一四平小石门嵌石壁中名兵书峡门已缺一角少西攀崷崪而上一穴通天恒置竹梯其中上爲羊角塞羣夷不靖居民则从梯而下避兵嵓中其芝田丹井连络布列循溪西行复从南斜入沙碛积乳成屋户牖玲珑化工结搆竒巧入神又下溪浒而望嵓之尽处明露一窍乃一小舟从窍而出俱巨石蔽亏其前渉流而北面西复得一洞垂乳如缨细流一湾从洞前过至此如入老君之室卽李惟德所谓千万年人迹罕至者初洞以老君名又名灵嵓宋祥符中改今名张孝祥曾评是岩爲天下第一仁宗赐御书百轴石像后建阁寳藏屡经兵火琅函与阁俱付乌有数百年故物惟洞门左三角卷石上嘉定间守融州鲍粹然建亭其上如鲁灵光之独存屡欹斜复正疑有神防旧挿木版于嵓爲桥以渡今版将腐人无敢过名亭从嵓名长沙易袚爲之赋碑藏嵓中如新刻洞凡数处惟应化有扁其他或名天葩或名乳花或名和光或名寒烟或名玉葩或名寳搆或名碧堂或名清奥竒石异状除前确然定名外其他或名仙梯或名仙衣或名玲珑或名金星或名蛇仓或名莲花或名北山转斗或名吕仙隐形或名钟离观泉或名尹喜现相各洞分支如仙室仙径飞星坛钓防棊防云防放生池罗汉壁又不可悉数易曰仁者见之谓之仁知者见之谓之智此之谓与嵓中碑刻甚多非数日不能尽观略可记者元祐党籍碑韩魏公像及魏公所书老杜义鹘行端楷森严可敬可爱苏黄字则散漫其中嵓前后俱村有警恃此洞爲长城不知没后一洞以舟而入者尤爲险固水涸时亦可活数十命垂白之老莫知其处  

开邃岩记  

治甲寅正月予筑城于玉融挥使苖侯廷珍邀予同按行郭外羣夷部落以宣朝廷威德出城而西马歩杂沓旗旐鲜明笳鼓声竞猺獞头目来谒者络绎悉慰劳而遣之及归侯曰闻此地有弹子嵓其胜不减老人者予盍随文斾一游可乎侯遂与予并马从马肠峒口而进盲行将二里忽见一山横亘俨如臆对侯乃驻马仍陈师守隘以戒不虞鐡铳一声雷霆震惊连山答响移时乃止众扶予下马相翼履峭崪而上数十歩进口稍狭内甚高明寛敞穿穴始用火炬直入愈深莫知所极玲珑透漏戸牖相通左窍别有石室规制如殿上拥华葢葢上爲阁壮丽莫比是处石乳融结玉柱柱顶多缭以庆云如天枢如承露金茎状其他如塔如炉如缾如卓如幡幢如屏障如狞鬼威神如天禄辟邪者凌乱廋目不可正视造化结搆之精天孙投其机杼公输弛其绳墨荆闗董米丧其丹青亦信竒矣哉予见通都大邑多乏山林之胜好事游赏者肩摩踵接顽石荒阜得以被绮罗而听丝竹有嵓如此而乃置之穷荒之域虎狼之与居猺獞之与邻蒿莱荆棘爲之充塞防蔽夫乃宰造物者亦疾其尽夺乾坤之秀而投之非其地邪观化工可以推世故鉴物象可以騐人事非偶然也嵓产圆石子故以弹子名在宋元丰间权融州军事钱师孟易名曰德予惬兹嵓甘埋幽僻深藏不市且其量之足以容民而畜众又改今名嵓之久閟理宜大显呜呼天之所以处嵓与嵓之所以自处是必有待者矣朱子云千载而下不患知我者之无人此之谓与开是嵓后士女逺近游观者日以千计杯盘相接茅塞成蹊不知爲边州落寞之地凡物通塞有数理或然也  

逰古鉢山记　　　　　　　　王　济  

州治北数里有山名古鉢以形如覆鉢故名上有一女郎神庙余职岁祀事尝一至焉其山视诸山颇秀拔当入岭处有深涧淙淙不絶石梁跨之径路萦纡松栢樟榕诸木蓊欝可爱路半有屋三楹名半山亭殷指挥贯重建余爲记于石自半山转百余磴有一坡极平坦复上数十磴有大榕木夹道离立过此即絶顶神庙在焉四顾逺近诸山若拱揖不暇者南望州治大江寳华诸山皆在指顾山后林木一望无际诚一州之胜也考宋元诸碑神乃有唐姓陈一妇人尝纵鲤一日道遇白衣人告云可速携家避古鉢山上此地明将爲巨浸矣还告其夫仓皇挈家方至山半其地已防今存龙池塘数十顷即是后其妇遂神此山前所谓白衣人葢所纵之鲤报活已恩也唐宋及我皇明皆有夫人之封着在祀典横人至今不食鲤云  

游湴塘岩记  

与客坐间谈横州山水佳胜必首及湴塘嵓次则谢村嵓焉彼人呼洞曰嵓余终以公事羁縻不能一徃后乘进表之行军卫乡宦举人诸公置酒舟中饯别乘兴一登始毕素愿先至谢村方维舟村老一人率百夫列炬前行半里皆平坡后入小路逶迤萦绕数曲即有巨怪石数十余依石转二三曲得一絶壁若无可入处复廵一石后方有一洞门颇寛敞入数歩一小方池水甚清彻云岁旱不涸沿池转折数十歩秉炬而行复转一曲卽有小水声常汨汨深浅莫测洞约深数里水亦如之白石如玉竒怪不可言有石如老君危坐防上人亦呼爲老君石亦有若狮象人虎千态万状或如氷柱下垂亦有自地涌出上挿者行半复有一岐石亦深广至尽处极高旷顶有一穴光射洞中明朗可爱人云其小水中产嘉鱼至九十月自穴出大江人从穴口捕得甚肥美人极珍贵地里志载云蜀夔府逹县雅州与汉中沔县俱有丙穴产此鱼独不云横其穴亦宜以丙穴呼可也游毕还舟渡江行里许见一山岿然于平旷中即湴塘嵓也陆行皆丛楚榛莽中有小蹊乃前村老辈率人新薙入者约数百歩有巨石磊块塞洞口廵石环走得入洞处中甚寛广明朗四围及顶皆有穴透入日光中多竒石色青翠若所绘金碧傍升一石有若磴数级即一小路廵石壁而行萦绕数曲一石隙可上地亦平旷其西有窓数处可以下窥先所入处复于其上有一石如舌下垂人呼爲龙舌石遂索一梯自龙舌攀而上得一门入复平旷如前以入洞时计此第三层也余遂索笔大书重楼洞天四字于上傍亦有一门出得平地一区若露防下视甚高峻四望亦旷逺长江若一练带围绕逺近诸山如列屏障此又可爱诸公于洞中尽醉出至江浒而别  

完山记　　　　　　　　　　顾　璘  

完山者州城东北隅山也巍然负郭三江滙流其下爲州之镇视今蒋氏大中丞梅轩曁少宰敬所二先生之居实相拱山形圆弗陷又弗峭安若覆盂土人号曰鉢盂山夫山川降神生人其胜也乃以人显若孔子之尼丘申甫之崧高是已兹山孕秀二公旣大显闻斯名弗雅曷足以传四方请更名曰完象山形也夫人德行政艺修于已者也禄位名夀锡于天者也体薄者用塞道缺者不备皆弗可以称完若二公者其何不具哉举斯名之葢人与地两无愧焉者也众咸曰然遂立石以识俾后来者知所始云  

游礲岩志　　　　　　　　　蒋　冕  

自予爲举子至官翰林毎归自京师与人谈及吾全名胜恒欲爲礲嵓之游俗务因循辄弗之果及防恩谢事归忽忽且三年忧戚衰病殆居其半亦不果于游也嘉靖丙戌冬祠祭主事郑琬徳甫自桂林访予湘臯书屋中乃十一月朔日偕主客主事陈邦偁宋卿谒予继妻陈夫人墓于七里桥北予遂与二客同防焉嵓在城北十余里深数百丈前后虚明中尤邃杳广如大屋三数百楹涧水从西南石罅中流来数十折北去作环佩声中有石乳石菓石米而石田尤竒高下小大栉比鳞次塍径粲然亩异其形多至数十亩无一同者石田上数歩有一石可坐三四人状如蟠龙烟云缭绕德甫欲以云龙名之予与宋卿皆谓爲然觞咏其上甚适自嵓口十余歩后至此非束薪燃火则莫能行时积雨新霁高低乱石中涧水出没其间老病足蹒跚行颇不易两童扶掖之乃能缓歩云龙石傍别有一小洞旧传行十数歩寒凛莫前是日从中有谓先是数年曾有二野叟由此前行出城西村落者其言之信否未可知予视其中窅然深黒未能二三歩遽怅然而返还坐石上再经石田所至縁石磴上下摩挲古今石刻且诵且行望岩南口益轩豁顾峭壁巉嵓茅竹防翳不可行乃循旧路出徘徊嵓口见前知州顾璘华玉所题先兄姓字凄怆久之缘涧回至普润寺寺废已久有二三残碑纵横草莽中命傔从拂拭苔藓辩认数过漫笔书四絶句二客皆次韵句后出益竒大儿詹事府主簿履坦次儿履仁皆执杖屦以随乃命坦儿书之于石以纪岁月先兄以四川左布政使便道过家与华玉同游兹嵓未几转都察院右副都御史廵抚南贑汀漳进南京户部右侍郎迁本部尚书寻致仕归而卒华玉今以山西按察使养亲于家予则光禄大夫柱国少傅兼太子太傅戸部尚书谨身殿大学士知制诰同知经筵事国史总裁致仕蒋冕敬之甫也  

太平岩碑记　　　　　　　　　潘　恩  

独秀山下传有西洞湮没久矣嘉靖某岁靖江王稽于旧志得之乃喟然叹曰夫山有嵓地有窍所以泄幽彰秘孕隂导阳节宣气脉逹诸人文者也夫人不有耳目乎耳目聪明谓之备耳目聋瞽谓之偏塞之非是乃谋复焉于是聚徒发石啓土芟秽俯视其里寥廓窈防越数武而下其容若室其平若砥始而观之沄乎若沆瀣之下腾其少选也恍若白月之堕隙徐而察焉石髪若鬟水碧若绘钟乳垂溜若絶若悬众色炫燿若龙鳞殊形诡状若银砾金砂缤纷照烂莫可穷诘时董役中官得太平通寳钱一以进王喜曰兹惟兆哉山灵告予矣我太祖高皇帝濬哲文明奄有万国大敷皇极界兹南海至于今日奕叶重光润色鸿业元化旁流天发之祥地呈其秀爰惟我邦锡圭作瑞实頼其福若此之应殆将永爲藩辅与天无极者也神明之所酬酢嘉征之所来格岂其微哉遂以太平名嵓丙申夏六月朔日王召广西左布政使进贤万潮右布政使涪州夏邦谟按察使贵溪周忠曁恩饮酒乐出游后园探竒歴胜咸叹兹嵓之复也奉令赋诗异词同防爰刻山石且属恩次第始末以标灵异不敢以不文辞  

觐贺将行游广西诸山记　　　田汝成  

予以巳亥十一月分守左江草窃纷纭瘴厉沉郁屺岵之思无间日夜尝戯署卧榻云囓骨不若吞氊逺宦不若力田闻者以爲新语云防有藤峡之役军需旁午未敢图归明年五月讫事皇上建大本贞万邦故事省官表贺而予以序见行拟便归觐喜不可言乃以闰七月朔日丙申发左江越十四日巳酉至桂林时属郡表笺未集予欲乗暇遨游诸山而省寮方以簿书交际参差莫偶予笑谓蘅儿曰乃翁乗兴独往耳十七日壬子游叠防嵓中空斗折石户砑凄风逼人炎嚣屏息故又名风洞也縁北岸则江上诸山旋簇如画南麓聚景亭所见如北牖而昭旷过之遂绕寳积山穿华景洞空明轩敞可布八九筵前瞰方塘秋水澄澈后临絶壁有平石可坐三四人爲飞云阁右崖卧龙冈有诸葛武侯祠叠防寳积二山皆在城中其南麓大街山脊隠隠隆起有碑书桂岭二字宋所立也其时帅守监司过此即有任子恩然此不在五岭之数予旣还憇洞中徘徊倦起宗室经含者以榼酒盂防饷予曰闻君发兴愿助豪襟便与借磐石笑饮三觥而去翌日癸丑陆选之李稚大闻之以诗嘲予有贪竒凭枯藤毕竟忍枵腹之句予续占一聨云离羣屏喧哗防意属幽独二君笑曰将谓我辈独无豪襟邪防给事中朱敬之廷臣以使事入省省寮祝允绪洪玉方辈约予酌朱君隠山予曰昨望虞山有竒趣已神往矣姑毕我愿乃追随尔遂出北郭五里许陟虞山谒舜庙庙后爲二妃祠祠后爲韶音洞南轩张敬夫所开发也石门窄隘中长十有三丈朗然虚明北户清江横前水石相激爽气披襟爲皇泽湾以小筏沿江南转爲黄陵洲洲上竹树蔼郁可风并岸爲南薰亭瞻对江山秀色可揽遂绕城西去十里许憩张氏园副总兵公别墅也其植多榕多篬筤之竹少选径田中入朝阳洞则朱君曁省寮咸集矣隐山旧有六洞惟此可寻悬磴层起北户絶壁百尺俯视木杪洞中有磐石勒爲棊枰俗称烂柯石山下旧爲巨湖七百余亩唐刺史李渤所开可以方泳芰荷烟雨防鹢牙樯景物之美吴武陵记之甚详寻就堙涸宋经略使张维复濬之滀水増置防榭植竹艺卉侈于前观元季爲田迄今荒壤蔓草狼藉狐之居惟防溪濎濙犹存一带陵谷迁易亦可叹也遂携榼而西穿回龙洞洞口广坦可布六七筵浚涧中断驾板桥渡之攀萝陟巘有亭翼然时返照射人凉颷扬袂洪君曰振衣千仭冈此其近之众曰然遂挥翰掲之爲振衣亭也循崖右转扶竹栏而下过药师寺谒庆元伯祠伯李氏孝穆皇太后父也爲贺县龙塘村人后初以俘媛入侍实诞敬皇甲寅偕诸僚及朱敬之游七星山去城东里许错落如北斗之形下爲风洞隂气觱烈盛暑如蹑层氷凚防不可久处传曰空谷来风又曰盛怒土囊之口然诸嵓洞亦有无风者岂地脉差殊与宗室约防爲予言嵓洞冬时温如附火葢阳伏之征也绕而西爲栖霞洞内极寛衍两崖石乳凝结刻画峥嵘苍翠渍润若佛刹画壁顶悬金鲤鬐尾狎猎势欲腾骞稍深即窈黒秉炬而入所见益竒瓌玮百态其最肖者渔父施罛伛偻踏船彷佛若画中多岐路云通九疑然未有探极者洞口有老君像传唐明皇所置故又名仙李嵓嵓前有齐云碧虚二亭今废矣仆从亦贪竒拥入迷失道者六人经宿不可出翌日乙卯以烛出之遂偕都指挥使顾良弼以小艇穿水月洞泊訾家洲洲上旧有亭榭乃唐都督裴行立所营而栁子厚爲之记者今皆荡灭而环山洄江夷竒竞秀之景犹存旧观遂游龙隐嵓嵓口临江水深莫测仰视其上有龙迹夭矫长竟数丈鳞鬛宛然疑龙蜕去迹印泥上久而化爲石也左有石屋寛朗可容百人顶镌元祜党籍一通以司马光爲首岂诸贤削迹龙蛰于斯与縁磴而上旧有骖鸾亭宋郡守范成大所剙也今改怡云亭稍北爲月牙嵓扪萝而上石磴数十级崖室半悬形如初月故以名也还舟过花桥泝漓水舣伏波山入还珠洞相传昔有渔翁入此遭睡龙窃其珠惧而还之龙犹未醒也又言马援征交趾载薏苡而还旁有石柱去地不合者一线许乃伏波试劒石云此皆幻妄无据今洞中石上有巨人迹纹理如刻复有紫白二蛟长数丈蜿蜒相向有圆晕如珠直其首岂还珠所起名与舎舟登逍遥楼望海阳山湘漓二水所自出也同原别流南北分泻漓水南下绕桂林合癸水潄伏波山下谚云癸水绕东城永不见刀兵顷之属郡表笺已集乃卜翌日丙辰拜表导出东门还集风洞径山中有二穴高数十丈仰望閕然予曰其韬怪物者邪披茅而上可十数歩峻絶无蹊便弃履蹑之入初穴宛转达于高层倚穴下瞰掉欲坠洞中有石板横施可容两榻遂命之曰巢云洞予旣歴诸嵓洞亟与蘅儿言之蘅技痒请往予曰丱角之子乌知山水之情哉蘅固请乃遣两卒导之数日而尽归曰天巧有余而人力不足移置苏杭之间当絶品矣是夕宿舟中已未解防三司防饯于东城日中而罢陆李二君谓予曰仪部同寮至此复散矣葢陆君已得报转广东右布政使相对凄然遂聨棹送至訾家洲而副总兵张君亦拏舟出饯邀二君同行七八里舣鬭鸡山西澨修竹一围苍翠可爱张君曰其下有君子亭旧年爲水推去予曰清隂若幄何以亭爲遂携榼借草而饮薄暮三君别去时吏人已遣案牍已输举止萧疎肩若弛担移棹入南溪将游白龙洞暝不克登诘朝登焉嵓扉呀豁略肖龙隐其西爲刘仙嵓异人刘仲逺飞升之所乳窦窈窕爽气凄清旁有履痕若攀蹑之状俗呼穿云迹也还舟遄发过南亭驿游甘嵓嵓若剖甓外窄中穹轮广亩许以艚入焉西壁有泉侧出渟滙嵓中深可二丈下沙碛游鱼如指者三五百头往来追逐若与客戯者大抵桂林嵓洞爽朗莫如龙隐邃奥莫如栖霞而寒冽寥寂兼山水之竒莫如甘嵓之胜甘嵓名义无取殆以泉甘之故而土人讹爲官嵓不可解矣是夕宿嵓下辛酉至阳朔推官陈绂教谕黄文典来见壬戌至平乐佥事操君松邀予登鳯凰山三亭叠构巨松环绕俯瞷城闉时返照横江浄若曵练少焉岭月半露景益清竒癸亥发平乐城东里许览考槃涧鲁般井广丈余汨没草莽午过彪滩猺贼百余人跠踦御客舟人惶恐有弃楫而泅者予曰贼逼近若此而走以示弱是召之也遂麾兵逐之发毒弩交射矢沓如移时贼遁去乃免是夕宿梢矶甲子过甑滩覆一从舟时江涸矶危舟行石罅每下一滩激浪过颡履险不陷殆天幸乎是夕宿上仰堡乙丑仲秋朔宿古榄堡丙寅二更至苍梧丁卯辞军门遂游氷井寺有泉正出唐经略使元结饮而甘之作漫泉铭隔江二里许爲火山故有火山无火氷井无氷之语宋知州任诏砌爲双井右清左浊至今存焉先是予以家累在浔州托翁仁夫移之至是防于苍梧因念仁夫年好离居不可不觌乃以已已泝藤江往别仁夫而仁夫亦以送予东下夜防赤水共宿舟中庚午同至苍梧辛未朱敬之亦自桂林毕事而返遂方舟齐发仁夫相送过繋龙洲而乡宦员外郎冯世立承芳亦送予二人同泊李家园祖帐爲别园中多修竹怪石兰蒲橘柚有荔树一株隂覆四丈许下罗石鼓七八座有石坪可奕右垣有泉潨然引之亭中石牀刻道屈折流觞焉又西方塘矶石可钓亭榭无他巧而野趣天然亦岭右所少壬申仁夫辈别去夜半抵封川  

游桂林诸山记　　　　　　　袁　袠  

余到桂林者旬日即下苍梧病瘴疟还省上章乞骸骨不报卧病四阅月复出视事乃七月二十日熊师子敬邀余观刘仙嵓出城南七里得白龙洞俯瞰清潭石室窿然敞而高唐李白命曰嵓宋更名白阳其阳即刘仙嵓也相传仙人刘仲逺居此歴磴而上洞府高寒旁有穿云仙碛两嵓望中阳朔诸山森若劔防皆献竒目前应接不暇明日登桂山叠防嵓观风洞歴华景山下有洞深广如厦屋转寳积山山多怪石其旁有吕公嵓山之巅有诸葛亭或曰珠合无所考又明日出就日门东北行十里余得清泉寺复二里谒尧庙复三里登尧山观天子田山有泉分二涧绕出尧庙淙淙可听杂以松风如怒涛决浃桂之山皆石此独土葢桂之镇也是日复至七里山入栖霞洞穿曾公嵓而出桂多嵓洞然深奥怪竒未有逾七星者也复观风洞而还二十五日将趋全州至虞山谒舜祠观韶音洞读宋张南轩碑记山石竒峻下临漓江旁有渡曰皇泽湾洞口有南薫亭唐宋刻石具存余尝读范石湖评桂山之竒爲天下第一今乃知非虚夷也夫其千峰挺拔怪竒诚天下所未覩也然犹恨其多险峭孤危而无高厚蜿蜒之观是以无有钟灵萃淑卓然名世者出乎其间而徒猺獠獞狫盘据鼠穴枕戈负弩以爲民蠧岂山川之险怪固生此类与  

游乳洞记  

余旣试士兴安问山水之可游者得乳洞出城西南十里路多榛莽至洞口有清溪石梁洞有三下曰喷雷中曰驻云上曰飞霞下洞有泉流石壁间滙而爲溪触石湍激有声洞门轩敞其中虚明夏凉而冬温其下石如田垄沟畻如凿左旋至中洞烟雾防蒙有石柱三及石室石牀复左旋百歩至上洞石门平旷水浅可渉石乳玲珑有五色石横亘其上秉炬深入石愈怪竒三洞葢宋李邦彦名也有碑记及张孝祥大书上清三洞皆在下洞口上有范成大诗刻徧读之小饮下洞而归夫桂多嵓洞然三洞并豁亦足竒矣兴安风土简朴氓不知游而三洞者竟不能閟见赏名流如范张李诸公将山川发灵因人益显与譬之士茍有竒隽瑰玮虽在遐壤必能振奋施其声光鹊起颖露欲自閟匿不可得也余于兹游重有感焉  

太极洞记　　　　　　　　　茅　坤  

予放舟阳朔江上谛观之其峰石皆拔地而突立最高者四千仭有余其次则足可三千仞又其次或百丈或五六十丈最次则三四十丈焉止矣其色如荳青深者如靛文如鱼鳞总计一百八十里排衙列防目之令人神思飞越中流偶览石壁竒瑰异常见伐鼓鸣铙而前行者忽焉而入崖忽焉而遡波以故追踪蹑迹泛渔舟探之乃得一洞可方十余丈小可数尺其防鯈稍稍见也俄而赤脚沿岸以入又得一洞豁然当天而窍日光射人且穿上罗下焉方数亩水可十余尺而渔人网鱼而出者尽满囊也予前问之曰是何鱼之伙也渔曰兹洞旣邃与人间絶故左右之夷与井里儿童并不得过且水源深故所聚鲂鲤数多我辈得以数取之予同王使君抚掌大笑因名之曰太极洞  

栁山飞来石记　　　　　　　周宗正  

予始至全阳登湘山见所谓飞来石者询之老衲谈甚悉云自罗浮飞来予意罗浮去湘山数千里卽有神物挟之以飞亦未应若是其逺况罗浮之石嶙峋南海之上不下千万区谁能歴其地而验其飞去之迹果与此石度长絜大乃知其的自罗浮也石而飞已可骇愕而谓飞自罗浮则愈怪诞可疑矣无何西山陈王客虚峰陈黄门二先生招饮儒素堂酒半具言栁山书院壬寅四月七日午时有石一区乗风雨雷电飞入应泉井中头昂尾低状如龙马此耳目所逮时日无几殆非传闻影响者比予方疑湘山飞石而顾有此即日偕寮寀惮子袁子往观之见其形状颇具高可三尺长可六尺濶亦不下二尺有竒重可数千斤即使好事者舁而措之非二三百人举之莫胜况其自堕井中仅与其周遭石甃广狭相当虽人力巧爲排妥亦不若是之凑合而无抵牾也访之守者云其日午时风雨晦防雷电大作初未闻坠压震垒声雨霁云收忽见池中有此石也噫亦竒矣  

冲霄山记　　　　　　　　　张　瀚  

苍梧镇城北枕大云通星东耸金石西峙朝台南俯大江江上诸峰巃嵸罗列如屏如案旧名火山谓其上夜光烛天相传水有明珠又云南越王佗埋劒山阿莫可考证居民往往戒火十日不雨闾阎祈禳献赛金鼓相闻问之曰火山相对故多火灾不禳疑有害夫山川兴云注雨利润民物故曰说万物者泽终始万物者山奚不察夫山本有利无害而徒称名之惑也山本无名由人始名称名自我乃妄意诧山惑甚矣龙劒在地则劒光生蚌珠在渊则珠光生闇然彰明若锥处囊中其末立见贤才处世亦复如是迩年梧郡人才几于不振顾兹万山盘纡两江萦带当五岭之中挹九疑之胜山高水深分野在牛女河汉间谓非浑融佳丽濶达宣朗不可也其所凝结防萃于人者岂不然哉今学宫坐对此山尤近余窃于斯有深意焉改题其山曰冲霄冲傍从水霄上从雨皆以制火且不失夜光之义旣以解愚氓之惑重爲士人祝继自今贤豪奋庸云蒸川涌用匡弼我国家以道徳文章丰功伟烈掀掲宇宙不啻山川之光芒上烛即灵钟秀孕焯烁霄汉不在珠劒而在人贤矣旣手书三大字勒石仍识诸碑隂俾生育斯地者永以慰且勗云  

## 粤西文载卷二十一  

桂林府通判汪森编  

记【`山川`】  

游桂林诸岩洞记　　　　　董传策  

余阅宋范穆公成大桂海虞衡志见其评桂山之竒以为千峰崛然特立旁无延缘而玊笋瑶篸其森列怪且多若此当为天下第一私窃意其为过言乃今来游桂林覩诸峰峦巉岩从平地削出数百千丈不假纎培而骨相崭然玊立劒峙众态毕呈或半空开窍防搜讵测或挺拔天表登顿无阶其竒怪夺目惊心殆不可具状昔人所以论列犹为不及云余得稍游览其最著者采合传志因为撰次于左略诸琐琐不记八月二十有四日余与吴子泊舟桂江西臯复防张子子仪是日学宪殷石汀君邀余三人游风洞岩岩在叠防山后石门砑峭壁划裂下瞰平野千峰竞竒云树滃勃洞中隂风袭人毛洒洒起立张子谓即当盛夏无暑而殷君遽持觞起饮复为指防桂山三峰巃嵸宛转悉入瞩界盖竟日酣眺焉赋得古体一首明日张子去余二人结缆伏波岩嵓突起殊髙石悬如柱去地才罅一线俗云马伏波试劒石入而有洞豁然约可容数十榻戸牖穿透俯瞰漓水洞中踞石有巨人迹宛如刻纹又紫白二蛇蜿蜒相向有浮石络其顶大似老龙戏珠洞因得名还珠或云马伏波倾所载薏苡于此因赋近体诗折而游眺水月洞洞门踞江圆如满月一统志称滨江洞惟水月最佳然不能过还珠洞也已又登崖望独秀峰孤标直耸顶平如苍玉正面凝然秀整侧视果如卓笔校诸峯独雄唐张固诗所称南州擎天柱者也其北虞山临江有韶音洞宋张南轩先生有记刻崖间又明日游隠山六洞余忆寰宇记唐李渤出镇桂管见石门大开有水澈廼疏凿岩穴石林磴道若天造灵府不可穷诘因名隠山盖即其地也山上六洞为朝阳夕阳南华北牖嘉莲白雀洞各一天朗敞如厦屋云门逶迤亘薄野外俯跨田畴絶幽雅真寰中胜概也唐吴武陵韦宗卿俱有记由隠山转出去七星岩甚近余二人复挈周山人李生徃游焉岩有七峰列如北斗旁垂小峰如辅星縁磴而上山半有亭曰簪带亭其下为曽公岩山根石户中有涧水伏流宋曾布帅桂跨涧为石桥因以名岩桥下水声泠泠寒气侵肌桥侧有石乳双悬如垂莲頽云危欲下压度桥有石池徃昔鳞游其中今水稍涸复过野田数十步路逼窄不甚可通頫视有石罅尺许匍匐而进忽更髙广其侧径可诣栖霞洞洞旁水清浅不流岸堑如削余二人从石门而入顿觉坦夷爽垲约可列坐数十人其上石乳凝结下复有洞名风初视洞口甚低游者秉炬扪壁以进天门三层层各三耳前阻大壑不可渡有路北行頫偻而前数步复寛衍两旁十余大石柱下垂如玊簪珠旒曲折跻攀所览覩弥竒髙牙断霓从空敧落斗室隂崖森幽彻髓从者栗栗持酒榼为各酌一巨觥复行食顷珍窝怪石交撑层峙殊形诡状盘巇防顿其中诗者难工画者难巧即游人犹错迕相望稍认识渔网灯檠无量佛逍遥牀狮象骆驼神工斧出宛肖人间世所有又踞老君像甚古唐人因号为仙李洞张成子诗刀圭影触金丸弹谓洞中景也洞倚层岩极逺扣其响石如钟鼓鸣余辈数人语笑声如大瓮中闻雷窅隔尘世而崖栈间澄水一滙成深渊路滑蒸﨑岖侧行絶险凢三里许始从顶上出世传穴通九疑山以故其秘竒特甚余意天壤间仙灵所栖或未必胜此即桂山多竒然如风洞之然劈出朗朗相属跨为六洞之益竒至如七星岩转折献胜重以风洞幽邃不易究竟又其最益竒者也刘牧诗隂崖走别洞阳岭带回溪信然信然归舟各赋近体诗夜深方就寝明旦起眺江涯将复游他所适巡院藩臬诸司出贡院来访于是诸举子亦来而秦生者道其父发解时遽弃去游仙不复返今其母尚在也余笑曰粤山好竒乃其人岂亦好竒若此午后徃东北游屏风嵓断山髙耸中有平地亦甚敞钟乳倒垂透石穴而出山川城郭恍然如在壶中范成大建壶天观空明岩刻铭于石又东游观龙隐岩漓水分绕其旁下有洞深奥莫测龙迹夭矫然印其上于时桂林诸嵓洞之竒大略已得游惟华景洞在城中逼近王公府遂不复入而尧山有尧田特以桂山多石惟此独积土盖无他竒焉日晡放舟象鼻山山在訾家洲之西突起水滨厥形类象余辈方箕踞眺啸适藩防洪方洲君臬佥向懐葛君载酒来寻遂欢饮至夜分而别明旦发舟下西南境入戍所道中山水犹竒乃更瘴霭迤靡四望荒落猺吹猿啸聴之凄凄然余顾益猛有踌躇愧戍縻非其柄也因忆姑苏袁永之氏游桂山记谓其山石险峭宜生蛮獠狫獞之类为民蠧又意淑诡竒伟之气不钟之人而钟之物余以为不然夫人寰风气寖开拓荆蛮于越曩亦榛疆八桂虽遥良非殊域且石岩岩等耳失之邪或归险峭得其正堪秉孤贞彼其人灵心故在也抑天王统壹区防覃牧黔黎讵应鄙夷絶徼中谓必难振礼教古今俗移须政植政维人特患分疆宰割者未暇经筹云尔夫山川草木夷裔之主非其人谁当焉又安知八桂诸岩洞之间异时不有贤豪士出而剪除荒秽兴起斯文与天壤相终始也漫并附丽之记中庸谂后人之好游者因复得粤西山水歌一篇云  

渡漓江记  

湘水经兴安海阳山防为漓水流而泝灵川其渠甚偪仄本秦史禄所凿今置斗慎啓封云斗畔悉苍莽区旷无居人时时有蛮獠数辈持梃倚嵓谷间幸其蠢蚩无大害然客游者自此非夷境矣独桂林当最髙处控制数千里披山带江裒然西南要防世谓桂岭摩天漓波经地水环湘桂山类蓬瀛乃犹离郭伊迩遽啸诸獠属邑古田永福间大为占据朝除宰贰至不敢入界孑孑从省司差遣余葢覩而愤焉自桂以南迤而接乎阳朔昭平旁及左右两江藤峡八寨大都诸獠深阻今惟府江为尤甚府江即漓江也以迫平乐府名府江又以漓水流至此益疏迅名漓江余素闻其险爰与吴子留连桂林数晷须诸藩守出棘院挈之行至是九月五日发桂林越七日渡阳朔道中岩石尤竒崛就其羊皮元寳诸峰突兀空透飞挂叠数节下瞰牛乐匙钥天河纒胫诸滩大非常目所经觏阳朔人苏御史水追访舟次语中更及漓江苦险阻余辈两舟人有戒心云是日逾燕子岩白面雷公诸山猺人村八日渡龙头矶出漓江兵宪林君载酒饯江浒已而两舟人与藩防吴君梧邕守何郭二君并放中流日晡泊长漓九日晨发吴君舟触石几破舟中带有人匠粘罅至旁午复发于时瘴雾弥野山川咸不可辨旁午犹无日光吴君设桑寄生酒邀余与吴子酌之云敌瘴气复出鴈荡山茶烹以解酲吴君雁荡人也语中夸雁荡之竒余笑曰若不覩此漓江景乎夫漓江水波层络下舂石齿两岸皆髙山峻谷然吾侪身渡之不得游抑不可一瞬目焉即若所谈中土竒游不且重有感恬方覆泽哉不且重有感恬方覆泽哉吴子遽障余喙曰子又酒发矣俄而缝稍豁因卷帘瞩两岸山乃有狞恶獠人数百羣挟戈防伺险滩上余辈幸舟顺流其遡而上者篙稍缓辄被逗留盐米吴君盖坐而目撃之与余辈咨嗟良久因忆田少参汝成藤峡府江议谓藤峡寇宜速府江宜缓又有疑抚二议谁适从者余览覩其概大都江峡势相连绎未应异治诸獠志索盐米非有逺图彼中洞丁招主徃徃衅状相通今昭平建设王巡司亦畧扼其咽吭谓宜聴诸土官报効兵自赍糗饷逐苟得尺寸地即以立其支子为巡司官仍于要害处随在设巡司令通峒丁盐米禁其侵暴久而化诱诸獠为良民因可潜消土官诸子弟相雠杀事或亦一筹策耳日晡泊大龙滩十日晨发午抵昭平复逾马难唐钓上曲下曲石龙诸滩至上洋堡泊十一日发上洋堡逾上洋下洋蚬殻龙口月口烂板诸滩自出漓江诸滩俱险而马难尤甚水当滩处湍汹若飞矢石尖尖错兀其底遡流者篙竟日难上顺流尤虞触石滩旁复多滙深潭其上岚气重遮鼻中闻之至不可忍四野箐篁邃蔽鸟栖絶少时有二三水鸢堕而前昔人所称仰视飞鸢跕跕堕水中盖实景也柳诗千山鸟飞絶万径人踪灭又添岚泷徭三苦云十二日舟抵苍梧渐觉岸有人迹间见一二小舟荡桨而过然犹数十百里无村烟江滩亦尚多险回忆江左风流不啻霄壤云尔日晡何郭两郡守置酒冯大夫园中邀余两人话别二君余同年友方有事入觐夜泊苍梧明晨南发作行路难词三十首  

渡左江诸泷记  

九月十三日出苍梧登阅白鹤观暮泊罗洲滩十四日渡藤县萱洲县产蚺蛇酿蛇酒隔江数里为洲洲有孤村其氓采熬黄藤膏防火眼暮泊大湾自此入大藤峡韩襄毅公征蛮时断藤处也十五日渡白马十二矶暮泊白马堡十六日渡黄婆五龙诸滩午扺平南复渡大小黄冈诸滩暮泊牛石堡十七日渡铜鼓滩自出苍梧通海潮其泷水多浊不类湘桂清流至是水分两大支一入左江一入右江云午抵浔州王防戎夏尹诸官入访谈铜鼓之险暮泊前村十八日风泊十九日渡浪滩吴子选日到横槎遽并力先刺船去暮泊石门自苍梧来郁蒸不异盛暑至不可衣单衣而揺橹人裸裎袒裼犹汗流浃背至是忽雷声震烈雨大作如注顿觉瘴气疎爽人至穿夹袄子云二十日雨泊二十一日渡大壬滩时风雨犹飒飒不止秋气萧然江中悄无行船岸多丛蒿其路通诸蛮洞虽逆流不可挽缆惟以篙橹施中流焉暮泊石龙冈猿声清凄孤舟雨夜不能不搅离人臆也二十二日渡贵县马骝诸滩暮泊六村埠二十三日渡大急水小急水四层诸滩舟子云其地多剽寇暮泊乡江二十四日渡大铜鼓马槽乌蛮龙门泥壁诸滩而乌蛮尤险滩流驶处喷如匹练中突巉岩乱石作澎湃旋舞状迤逦几三十里是日风顺舟子犹弩力撑鐡头篙虽隂雾中至汗透其衣自辰至申始克达云滩上有汉伏波将军庙舟过者必谨谒祀余作诗吊之其云志托风云堪跃马身依日月尚还珠盖难其遭也于时鹧鸪倒挂诸异鸟啼声彻耳老榕蟠肿祠畔令人益増悲歌感慨之思焉二十五日渡黄泥苦竹诸滩因忆乡人赠行诗云落日猿啼苦竹秋风黄叶下乌蛮实境语也午抵横州晤吴子相与话横槎风景因入访其旅舍署州陈节推君携酒过饮暮泊横江二十六日天始霁辰发横江渡上下三十里滩暮泊萧李埠二十七日渡磨麪诸滩野泊二十八日发数里抵火焰有雷埠矶风劲甚不可渡遂泊二十九日风泊三十日晦晨发渡老鼠洞诸滩泊十月一日朔渡永淳其令朱君挟郑博士追送自此而上水稍平二日风泊三日渡伶俐水入宣化界起视其境殊荒落多出异竹木数十种至桄榔木本类竹尤竒野有胡蔓闷陀罗草能毒人村墟市果菜及担负行者皆妇人盖其俗如此四日泊长沙五日渡黄范午抵南宁余便登其青秀山兵宪程君郡邑长帅廖吴诸君咸劳余于郊越九日始入戍舍乃于是辍泷游而栖迟逆旅焉  

青秀山记  

粤西竒山水大都在桂柳诸境而邕浔罕著称焉意其湮没瘴徼诸民人茂朴不好游无从搜剔荒秽即有竒安所得览覩若邕之青罗二秀虽已昭昭人耳目然罗山峙僻村无甚竒青山即跨郁江可常游其中石泉清甘絶顶洞朗朗如天窟悉皆翳棘莽碍敧径石又乱出障其窍即邕老人不一步而知矧诸寓绅忽漫游余得淹防兹山数出探诸胜絶处稍稍为栖息计乃亦居久之始得石泉于丛草中遂剪其蔽为石龙口盛之以便汲吸又久之因挈友人避暑山巅箕啸连日夕始从絶顶上望见岩际有数隙相视罅中塞土意其为古洞遂掘而得天窟焉以余得之艰于是邦侯乡大夫各各为余结构其上亭榭台池宛成胜境余既屡从诸人士游赏不能徧忆记爰记其山中景各为命名以须后来人记曰青秀山故当郡右去郭可十里髙不下数十百丈有上中下三层广袤几数里厥背负隂厥面迎阳厥隂介陆厥阳临江客游舟而马者良便云山势自东南来连亘西北迤若蛟蟠矫若凤翔一名凤头山其左有蛟潭今聚大鱼喷潭水有声离潭里许为山麓游者从中而上有石级歴级数仭一门累石而成是曰石门门之上有大岩里父老縁而屋焉屋凢三楹四面皆石楹可容数十人岩气从屋中腾腾上命之曰烟崖石屋屋右道狭而峻有石壁蒙烟萝俯眺郁江殊清旷是为沧屿蓬瀛壁傍循级而登有岩层而窟者连络如两斗命之曰双斗岩其顶平畴一幅葢铺出二里许云屋左道甚坦厥石削如屏者稍耸峻道上行可三十步有泉从石中出清若水晶甘若露凝泠泠然昼夜注不舍村民汲以烹炊视汲郁江水便数倍游客尤借之解酲济暍渴云即余所寻得盛石龙口者也嵗辛酉夏郡守郭君守贰张君以余故为亭其上余以原泉混混可喻学有本命之曰混混亭未几分巡兵宪徐君行部至境谓余雅好斯泉镌泉畔石曰董泉遂更名亭为董泉亭刻诗其上余益得专泉亭之幽胜云亭下有台台外有池种莲是曰青莲池出亭縁土级而登厥道亦坦又可頫视诸空濶处余因自筑台一区命之曰白云台而徐君复檄郡守方君辈于台上搆室三楹命之为白云精舍镌其左髙石曰青山白云右曰海天一览余复于精舍中题榜子云天空海濶中原界云白山青万里心寄思也巡君因为白云精舍记碑之舍中而守君青山记复以兹山归重余余殆莫能当焉舍左有片石如划为余试劒石其孤耸可眺郁江者名钓石从两石中道上爰达平畴平畴者谓山平衍若田畴然盖积石中独包旷土亦一竒也畴上块石叠出中夹青松数百株旁插苍梧花覆之方池爰有村民数家巢其腋宛若仙家左卧仙人冲退石仰控履迹俗呼为仙人履其方而蹲者介莓苔间题曰松风水月循畴而登有古佛寺寺镌元人碑记厥名青山寺文藓剥不可读寺石有岩甚竒命之曰迟仙岩岩上石乳滴成池是曰天池盖泉脉也岩顶有洞曰天窟洞有门曰门即余凿塞土命名縁门侧足而上有石壁一片厥形平厥色赤命之曰天南赤壁壁铺平台寺出其下爰临而眺其面五象峰朝焉天覆如葢江环如带余每坐而心赏其中郡因为作小亭通四面余复名之曰浩浩亭葢援浩浩其天之义庸戴明时浩荡恩云而巡君更题其洞为洞虚刻诗扁亭上亭之下有小岩峙其左是曰卷石嵓嵓左复有坦途行人绕出其背即所谓负隂介陆者也其东沿途而上大块耸然遥挟冈脊有古石佛在焉是为山额盖赤壁为鼻寺为顶平畴为大腹而原泉斗岩夹其双腰郁江围其四面厥脉连如贯珠然以故山不髙而秀水不深而清较视西北之险峭为善云旧名青秀山今仍其本象廓然子曰余记青秀山之竒盖不敢以余谴辱山灵焉虽然余得澹澹然游兹山假之逍遥戍鞅即兹山不应舍我作主人矣谓余记之为宜嘉靖甲子春正月上元日记  

游南山记  

余夙闻贵邑南山之竒初入戍渡贵雨不克游庚申送家君出渡行遽不克游还而再渡王少府预设酒招游有主人矣乃余心绪怆然又不克游及是始获与陆山人同徃游云既渡江登岸舆行可六七里望见野畴上有青嶂数撮至则其撮髙者有窟如大瓮窟中有窍如门入而景象轩敞约可列坐数十人亦竒岩洞也嵓上镂佛象俗子更覆屋椽焉其左复有一窍空透石傍镌流云洞三大字洞之絶顶又复有洞甚竒天窓晶晶然石乳初零栈壁如划较视横槎空洞岩差小其层邃复折畧相似因口占一诗而还复与陆山人箕坐江边老木上木中空穴宛肖岩状遂名之为木岩余顾陆山人曰假令蜂蚁攒游其中宁不类吾辈游南山夸竒乎相顾一噱登舟北发  

雷埠石壁记  

雷埠矶在永淳之南去火焰可里许厥石耸突成山广袤数十丈防而森森者背者驼而负者凤舞而豹蹲者环旋其左右两崖相对夹之湍流厥壁峻立如巨障复突一尖者于江心互其崖石宛成二门粤自横槎而上诸泷惟此为险诸泷之石惟此壁为胜余初入戍渡此方搜竒时未暇搜及也至是挟友朋出游既得之喜甚爰告欧阳巡道镌石巅而欧阳君欲镌余名余笑谓名石不名余乃相与假重王阳明子镌之云董子云余记雷埠石壁良怪物有遇不遇焉夫斯石壁者余即不出游虽经一再渡之犹畧而过矧诸未得渡者与然则竒岩石之泯泯荒僻者又可知已虽然石无竒不竒人竒之即竒茍不竒之亦不竒夫石块然无问竒不竒其又奚假余辈名哉  

众妙岩记  

永淳县之北几三十里有村曰滕村去江几三里村突众山环而拱其一有二尖石插左耳各耸了髻宛若仙人厥山面干而背坤中开大窍朗然一室室髙二丈许纵之深于横寛可坐百数十人是为广莫室室中有石仰而若吸厥状类蟾蜍名之曰玊蟾其蹲而坐者曰狮子坐背石削如屏曰石屏石尖而悬厥文若裳曰石裳室之左有隘窍游者燃炬而入行数步寝广有门訇然夹以石柱名之曰一天门中有石台平而邃若龛是曰石龛其上有石鹦鹉循龛而行后有一门门之竒逾初门名之曰二天门入而厥道弥寛有石踞且昂其首其上有月形俗呼为犀牛眺月背有二石室一室有窍通天名之曰天窓循室而左后有门门之竒尤逾二门名之曰三天门其右有窟径而长游踪率置不入爰入三天门门列三石室厥道弥寛且平转履石级縁之方台不斵而坦厥石立者斜倚者卧者垂耳者肩而摩若负持者曲肱者背而坐者防衣者妍者舞者肖众形者镂文者空而鸣者错而森其中也是为众妙洞天于时逾一小桥桥蒙烟苔侧足而渡下有清渊泠然注不舍石顶有大佛神工斧出宛成貌象厥乳滴而成柱名之曰佛柱有阁曰佛阁循渊而入其左有窟甚长右一窟有响石厥声铿然俗呼为铜鼓隔渊有石合而中开削成龙象俗呼为卧龙石其傍有窟不可渡沿厥故道出二天门左有径窟可达广莫室嵗壬戌春廓然子从三仙客游兹嵓也仙客者谓之又众妙之门于时括而名之曰众妙岩  

游贵县南山记　　　　　　　张佳  

山川以经纬乎两仪而呈形乎日月之所照临所谓灵境仙都尤多显于弥邈幽荒之域载在山经竹书可覩巳后世好游之士凢胜概之在中原者穷备舟舆橇杖屐之物卷石勺水一草一木原本命辞叠赋累吟甚至流连光景放形自废狂呼无赖与振发清言为风流之宗如晋王谢诸人是也若乃五岭之表古所谓防域絶徼人迹不到爰有髙旷之徒如唐柳宋二苏者以屏斥愤郁之抱寄情于岩壑烟云之间遗迹片言辉辉瘴岭而有余光岂非大荒之外贤者之迹为难乎贵故岭外小邑有嵓洞在邑南五里许余行部邕横返棹豚郁之水见江上数峰削起如画心乐之时方与防戎亦君慎庵议略山峒事状常思临髙以得地形亦君要余游其洞而觞焉仰视垂乳万状竒瑰好事者作浮图像于中傍多石窦游者偻躬列炬宛转扪萝而后造其絶顶岭有石室方丈爽垲空明指顾四际北尽柳桂南尽雷亷东尽浔梧西尽骆越近则龙山五山宾宣郁白棊布双舄之下余举觞属亦君曰兹景肇自开辟而竒纪所不收古昔栖遁之贤曾未尝辱洞中之一盼宁非文教之未同耶皇明华夷统一百粤号称善地凢山川明丽之区皆足以供眺啸而堪吏者之隠余与君挟策振衣慨然想先臣之风烈而思图所未备以贻斯土不穷之乐其道在问罪两山之桀落因而和辑其顺然后择他部酋以君长之并徙卫所屯伍其地而折制其萌又裂合灵二邑之土城邑九懐以宣明刑政礼乐之教庶几翰翼二广山川无恙乎亦君曰某职甲兵公职钱谷戮力搆防鲜不济矣兹游也其山川之遇哉余曰山川有真乐人不得取之以为有非阨于时则辱于志也王谢柳苏翩翩有雄俊之风不知永嘉之际神州陆沈而元和绍圣之三子不能安于朝廷之上故肆为极乐之迹者正以泄其至悲之心尔余与君仕于熈明之朝可谓遭时而不辱其志使足迹之所穷初无放废愤郁之思信乎山水之乐尽为吾有视诸贤之遇抑又过之矣乃相与酣畅和适返于苍壁之野亦君磨崖而邑博黄章来请记因书以归之亦君名孔昭驯象卫人时为左参将云  

游水月岩记　　　　　　　　张一清  

郁林东南行二十里有所谓水月岩云东距勾漏洞三十里骨脉聨络断续嵚至水月则石更瘦峰越巉削虚其中而为岩门西北首清涧潆洄曲折绕其外渡野桥抵岩虚明爽豁中髙类蓬壶钟乳琅玕倒悬错列其下可坐数百人涧水迂其中荡漾奔激微有声涧之中巨石蹲踞矻为砥柱由岩石转遵涧行为隂洞日月袐而龙虎藏游必列炬跨木渡涧数十步水石益竒削为玊莲伸为仙掌涡而为盘立而为柱飞翔变怪流泉郁纡苍壁之下有铜鼓石撃之能作雌雄声涧之东有石窦水半坎把火下照紫鳞巨细洋洋悠悠不避人再攀援而上数十步婉转曲折则出于岩左矣山之麓有田几坵环列数峰所缺一草亭耳复西南行有峰拔地起草木森蓊是为天马洞云洞视水月差小其中佳胜畧与水月埒外无障蔽有两石昻首而对峙若上马木木之前地平若泥沙视之皆石也有马蹄迹莫记数迹入二三寸许洞最幽邃湾环旋转出入共一门复行西度两峰则为钧天洞焉洞颇髙门在山之半其下多峻石亷利不堪步履须扪萝伛偻然后至门之内有竒石卓立若树塞绕石行数步潴水为潭断焉潭夏盈冬涸度潭乃为钧天洞云洞分上下二界下界临潭水有石垂垂下叩之铿然若金韵最悠有石磬戛之裒然若玊地中虚撞之皇皇若革越石而登上界尤轩豁天光透明广可坐百人下撃众音鼓钟迭奏金玉相宣飘飘乎真坐九霄而聴钧天之韶濩谓之寰中絶景非邪复行而南折而北东二里小峰磊落竒石钻矗拥为胡椅内巉峭壁立不可登蹑右有巨石石中分为小门仅通人行从门入是为栖霞庵云庵之背有草亭曰太虚亭亭之左有小洞二曰隠真曰天谷庵之前滙泉为潭曰浴日潭左有天井泉味甘冽嗽之泠然由石门而左去山颇逺烟云蔽亏林木菁葱是为得一书院旧址焉予从庵中出有老父焉蓑衣箬笠揖予言曰君胡为乎来耶君胡为乎来耶予祖宗耕食兹土不知年代矣耳不闻车马声月白风清鹤鸣而白猿啸君胡为乎来耶予追忆为童子时喜吹笛声中律吕幽鸟应节松风逓响意甚适今老矣时时披蓑衣卧白云中遍索诸嵓洞为乐此非尘凢界也今属子矣然君所游仅得兹山之一二耳其余防薜而封苔藓者尤多也能从父老游当授子以青竹杖言罢而去予心异之姑识其言以为野游记  

游龙隠岩　　　　　　　　　胡　直  

阳月之五日余先出东江门荡小艇絶江抵东岸其友黄子刘子从之过花桥桥侧巨石拔地数丈有树相搂结倒影漾波余却观裴囘循桥南山转行又有石竪山角若卓杖愈南从怡云亭址先入后洞至则二君已轩轩翔且歌矣洞面西俯江瞰城然不见城独见羣山之巅虽隆冬翠冉冉飞几案间矣濶可坐二三千指髙不下数丈上悬若幢葢后壁稍左有宋磨刻二其一即蔡京所书元祐党籍首司马光吕公着苏轼刘安世诸君子凢三百余人其一为宁宗书字颇遒劲二君酌而吊宋之君臣曰彼京者凭天子命谓足以贬斯人百世矣不知反褒且逺也自今观之则孰褒孰贬孰荣孰辱余曰天下有道则是非在上在当时天下无道则是非在下在后世相与叹且笑出洞石多墙立磨刻宋方信儒三大字颇伟又有记侬智髙事折而东即龙隠处初入稍狭中乃穹朗上有龙迹夭矫长数十丈鳞鬛宛然疑龙从上跃出印石成文古称龙拏石如泥其或然与穿嵓而出即漓江支流下探不测春夏水弥岩非舟不通今水落舟止停石下予与二君登舟酌酒放歌二君曰岩藏司马诸君子名所谓龙隠非耶余曰龙神物非隠非不隠非显非不显故曰与时偕行龙何心为乃为歌曰山之谾兮维龙之宫兮与道冲兮山之辟兮维龙之隲兮与道适兮歌未阕遂鼓枻去而东  

游隐山六洞记  

余既游龙隠则诧于其友合溪子合溪奋曰子不闻有形游有神游茍知神游则天之寥地之日月山川之罗列与夫草木禽鸟羣物之纠纷何遇非游奚必龙隠余曰富哉子言然孔子盖尝登泰岱观吕梁乐山乐水咸有天游存焉苐贵勿溺耳故游而溺者非非游而溺者亦非奚必不游于是至前之日合溪子命觞邀游于隠山之六洞隠山者唐李渤吴武陵咸有称述亦名山也是晨西出丽泽门里许至山下小亭宪长桂君都阃钱君咸来乃先寻南华洞洞水浮碧可鉴西转北牖洞歴夕阳洞愈西至嘉莲洞或云石似莲又云昔有水产莲折北跻一石广长如牀转至白雀洞末乃穿谽谺入小门至老君岩即朝阳洞也东对独秀山上镵石成老君像左右垂石彷佛鹤鹿咸天造因共酌赏之愈北万石巉防遂南步而酌于亭良久复南走里许登披云阁阁据丛石之心延揽益遥或曰是阁当春花秋月弥佳阁内一石立如树与羣树混从后北转为石薮益参嵯状如莲瓣如败蕉叶又纵观四面之山皆石也于是相携下山穿红叶林而返  

游七星岩记  

是山亦纯石峦凢七而岩窍其腹余以孟秋遨其上岩竒之而未知下岩之竒之难状也上岩始入有真武阁囘观漓水西北屈曲入人抱左顾羣峰旖旎云攒把炬穿后穴抵岩寛可罗百座上涌涛文势澎湃左右石柱凢三北则哆张而天入焉出口转到下岩门外覩栖霞洞字遂返辄谓竒止此耳久之闻都督俞公谈下嵓之胜时维仲冬方伯万公亷宪桂公暨予三人乃敦俞公偕游于是盛张烈焰令道士前导下歴数十级旋就轩旷迸出平台危数十丈上坐老君像下镵仙李洞字傍有石鲤跃涛文中再进一色若白浪飞撞虬螭百千驾涛奔角力不可弛上有石乳倒垂者三渗泉滴下之三柱若相吻然又进则交撑叠闗渐束就狭道士告曰此地中天界也是为一天门入门有仙龙潭石栏防之已而歴第二门中立石柱从傍登降入三门愈益寥濶石垂乳数十丈者不可胜数变幻诡絶纵横万貌不啻辟秦宫汉苑飞阁丛台复道井干璇闺珠箔骈列错映杂遝蔽亏抑亦啓甲乙之藏发牛渚之怪驰长扬之异兽森县圃之若木覩者目神飏应接失次道士搪然指曰是为毬为防为牀为架为狮为驼为网为毡为缾为烛为将军为诸佛为须弥普陀为百果又云穴通九疑名言固多然实巧画不能设色瑰词不能传神不知孰生化孰经营至是也旁有大壑澄不测或曰羣龙家焉愈南窈窔偃伛偻行数十步又复衍其竒视前未肯下又数百步为曽公嵓约共里许覩天日矣度石桥始出洞休庆林观咸若超然自世外归引觞各举其奇不能悉胡子曰岩竒独珍閟固隠不一暴其倪虽予亦甞少之岂诚所谓深藏若虚者耶虽然使非能真际其奥者纵获闻予言尤不能悉也  

游还珠洞记  

还珠洞即伏波山前麓滨江穹起谺张中垂二石莹洁如磨一不及地线许志称有紫白二蛟相向弗之类也左右石转相通如夹道后有数穴相传昔有渔父从穴深入覩物如犬熟寐旁有一珠拾归或谓曰此龙珠也恐触其怒戒令还之故名又云名由马伏波载薏苡经此误谓珠也皆不可知洞中独宋刻最多其下皆平石悬水上若与波下上予欲延瞩久矣适余友少微边子从西蜀至因送之镇邀共览焉边子谓蜀山虽崇峻选洞逊西粤矣同游即万桂二公钱将军暨予凢五人  

迎仙洞记　　　　　　　　　罗黄裳  

万厯四年夏五月端午余谒督府于苍梧且计事事竣泝流还平乐道经昭平防府江雨下如注濑湍急舟人有难色余索民间竹舆舁从陆路歴里埠蓬相桃岭石面诸峻坂尽四日将达平乐郭东十五里有峰峭厉独峙约髙广千余尺中扄嵓洞俨若天造石屋呼田叟问之曰此名珍珠嵓昔有异人栖住炼丹丹成羽化而去余异之修磴援萝入憩洞中盘桓瞻盼锦石缤纷交错如垂珞如缀玊如累茵如伏狮驯象诡状百出中复有石径萦纡虬转蹑之若上通洞天石牀石臼丹灶具在杳与尘世隔絶余因命石工乗天作之胜聊除榛莽加甃砌未几防余觐有行厥工未竟越明年夏六月余复视郡覩八屯妖气屏息四方底宁乃更遣千戸朱濓鸠工缮治之不越月洞前渠道成洞口亭轩成洞心石砌成遂命僧结庐守之余每政暇偕郡贰林君郡倅程君司理陈君徃游洞中举匏樽相对尽欢忘形物表缥缈此身若跨青云振羽衣于蓬瀛山岛间矣特扁其洞为迎仙云  

浔州白石山记　　　　　　　龙国禄  

浔之南妙有之运崛而为石石之髙不知其几千尺也刺峰为两翠黛霏微插青天吐白云歴歴亭亭若削若涤于是骚人托迹衲子谈空吏隠探竒墨卿吊诡而霓裳仙子时亦萧飒至焉窈防莫之覩也道箓者志怪者也箓之言曰洞天二十一通勾漏洞葛洪脩炼其上丹灶存焉倘所谓仙窟是耶非耶余自虚无盼望肘怒欲飞已乃骛雄风度丘墟冽涧荐巵林峦骖乗长松拂葢怪石朋迎上岖达洞门古木萧槮竒花防缀空明寂歴云气沾衣寺轩然垩漫然栋宇焕然坊第矗然皆新搆也奕奕皇皇窅窅防防中肖三寳大佛金碧荧煌余既肃防乃始步两廊揖山僧稍憩禅房上奉三四木主眎之则乡先达户曹甘公防藩李公郡丞陆公暨若子庠彦月轩公大都捐赀力理嵁嵓故祀之云余毕致礼山僧进茗啜余嗽飞泉读残碑觅异览旁观铁树一本传云六十年始花即谚称丁卯云余怪之曰六十年一花见者几何山僧顾笑逍遥行数步为世尊祠庄洁如前亦新搆祠后为絶壁苍翠防翳古字断续雄眸读葢宋洪熈中德进上人所为祝圣夀作也以故揭其寺曰夀圣余读且叹曰嗟乎嗟乎浩刼逓迁悬崖如昨德进已化嗣者伊谁山僧又笑惟时夕阳西照烟雾萦回迤北里许为清真嵓广袤二丈中有三真像前搆一堂稍巍峻侧有泉如线澌流应声洪钟叩之而雨密声已辄缓或曰上有李仙嵓棊磴具在此灵水也或曰此勾漏洞所通之窟余记道箓适印证欲起而翺翔其境顾崦嵫戒昏而余乃始问传灯舍罗筏谭空色畅无生踵深深息也夜半栩栩然梦也若登阆风见所谓异人导引云大觉疎钟神清兴逸遂与山僧履危石蹑径巷瞰天一线逡巡梯竹行三里为白云窝晴霭郁蓊两峰对峙北转而东蹊益峻左右代受踵二分垂在外为鵞颈峰上有龙洞水潺潺也嵗旱致祷者挹是徃徃神应之盘曲迤东鼯吟啸古干烦拏四望溟蒙万里一碧天花乱落目幻心飞是为防仙嵓噫吁嚱危乎真仙窟哉余因礼稚川问长生抚掌髙歌仰天叹曰仙乎仙乎吾将防汝汝防之乎顷之商飚揺飒白云如葢恍然昨梦导引其人岂葛翁来耶其事甚怪于是寻丹灶掇神芝得万年松万年者干之不朽渍之复生也满志护持还寺与山僧谈吐纳之方茹链之术因言火传不尽喑醷有涯身世因縁总属苦空无啬尔神日月青山子请笔记可乎余惟嶙峋削锐旖旎都房瀑布吞虚刁调怒窍山有至文余何庸记托迹希夷谈空物化探竒布采吊诡抽思玉藻琼敷余何敢记无已为绎松树之旨夫万古常新山松似之歴世创见寺树同之是乃所以记也新庙貌现庄严壮山灵成功果山僧逈轶德进之上而余观胜事跳层崖瞻望先达诸公直旦暮遇之矣是举也经始于万厯庚辰讫工于癸未费金若干皆僧募之众捐之而陆生坦居多审势相形与有力焉坦盖月轩公子捐资姓氏类得镌石僧名善慧别号本空上人  

瑞泉记　　　　　　　　　　张所望  

粤之西瘴乡也溪水多毒吏兹土者尤戒心于此余受命备兵郁林既至首询其水之宜人者州守李君华父进曰不腆下国越在遐鄙惟是南流之滨有紫泉焉可当潢潦之献幸无虞余乃稍稍心慰已循故事周视城垣守向西指谓余其下即紫泉也然凭髙一望了无所见余曰盍徃观乎守唯唯遂命驾出西郭不里许至江岸相去数十武得一盘石状若蹲兽色清润圆径可二丈许石有二穴中濆涌而上涓涓不絶流入于江所谓南流江也挹而注之色莹洁如玊气温而味甘风韵絶胜考旧志宋以前无闻淳熈间郡守黄龄名之曰濯缨泉至嘉定中水忽涌紫色因更今名自是每紫水出州人士获儁必多验之徃徃不爽故又称瑞泉云土人取以酿酒既清且旨亦谓之紫酒今作子误也余生平好游所遇佳山水多矣如兹泉者殆未易匹又泉穴多出山间盖山气融液而成而此独得之乎原出于石罅尤为可异若廼易色征瑞豫啓人文比诸河清斯可作辅则又异之异者是不可以不纪因书以遗李守俾刻之于石倘后世复有鸿渐试品之以为何如也  

游水月岩记　　　　　　　　杨于陛  

州东南二十里许曰水月岩未及岩半里大石踞道旁状若龙盘水经其腹出少折而东有山介其侧天半悬一小庵茅蓬倾圯仅四壁立上横古木渐就浥烂询土人云旧羽士尝栖息此中今不可复识矣数武及岩山势嵚岑磈硊兀娄行髙几插天卉木菁葱陟其巅宾主罗浮昆季勾漏盖南条极隩区云水入洞口砰磅訇礚穿洞而南折而东复折而北绕北以流更流而南以滙于海今县名北流旧县名南流皆于州托始于此耳洞口中峙石山以当门屏右有滴沥若石芝然白晢楚楚穹窿谽谺窊嵓南北延长东西竒袤中结大宇盖外平内深象浑天仪石乳交流有笋中立上撑如柱余目而戏之曰微此柱洞其谁支坐久纵观有伏地以处作布袋和尚者有半空凭虚类菩提萨者直立倒挂如飞如潜如人如马如金如鼓是不一相或青或黄或白或赤或碧或緑相不一色叩之而出金石声即之而苔萝葑藓巧匠之所不能铸丹青之所不能写洞之庭堂也弥迤稍西深入可十余丈转幽转邃底石称是水亦委输洞之退室也径经小石桥而南上数级入一小穴狭隘仅可容身防不见天左右告余曰前此来游者止于此不遽入穴以内神仙之居蛟龙之所窟穴非凢人所敢近余咤而异之曰吾以神仙吾侪友蛟龙吾豢畜其何畏而不徃同行者曰大夫体肥恐穴小未便局蹐耳余应之曰谓天盖髙不敢不局谓地盖厚不敢不蹐余之局蹐也久矣其何虞而不徃廼命人把火导引余就地作俯伏状稍下更转而西三两武穴渐髙头渐起余仰视叹曰此必玊皇上帝临御之所同行者曰何以知之余应之曰非至尊在上余何以方入而即俯伏也迫视之竒幻万端又一周天寳幢翩翩成行列队有若青衣童男女侍立者有若瓶花果核供奉者有若执葢御马而给使令者有若搴帷设幔碧宫绀殿白垩丹漆之煌煌者洞之深突奥窔处也又折而西左白石如狮子大右一石壁空同玲珑其下皆石田塍畔分明土人曰此仙田也稍髙埠有石牀土人曰此休牀也田牀俱无恙神仙杳然岂部下神前知大夫来而避之耶抑仙凢之隔不与我言兮是未可知也左右告余以天晩循故道以出正日之方中匏樽相属余徙倚长啸有是哉大冶鑪锤之巧乎道家称三十六洞天罗浮共第七罗浮郁林皆古交趾地葛稚川求为勾漏令后居罗浮北流有勾漏洞距此洞才三十里地脉断续起伏如人身头颅肚腹手足支榦连络贯通环交广诸山结成朱明曜真天一块世界则水月洞天即勾漏洞天勾漏洞天即罗浮洞天此洞正三十六洞天之散布凝结竒竒怪怪不可测识也如是夫土人复指某为栖霞庵某为钧天洞某为天马洞景致差胜土人惧来游之妨农垒石塞之因塞以求通可乎余应之曰浑沌凿机智生可使由之不可使知之导民者因之而已其又何求焉同游者莞尔而笑同游为谁州端郑绍虞山人陈少华也并记之  

游虞山记　　　　　　　　邝　露  

虞山帝祠秦松夹道若驾苍龙乗云螭南巡之状其后尧山蔽天而下其前漓江经之皇湾纬之其制度则外朝内寝帝仪肃于明堂二妃正于端帏俨然南面而莅之其仪礼则主鬯冠衣劒佩三十有九助赞帻衣一十有六笾豆瑚簋彛鬲洗罇鼎盉爵卣幡鼓絙瑟七十有七庙后有洞镌曰韶音石质纯青深十三丈有竒其傍蹲龙走虺状若笙匏埙防者无算洞后见招隠山鱼泛鸟澜若握镜之望方壶也外有钜石西临皇湾上左折为南薰亭舁山枕漓诸胜揽撷其碑晋有庾阐之叙后魏有温子升之碑唐有张曲江之文宋延清之诗观文之李阳氷之篆宋则朱紫阳之碑桂山文献兹焉特盛出门薫风徐来舞于松柏之下石窍土囊和若钧天不知身在何世也  

阳塘记  

漩桂皆山漩桂皆水也漓江阳江弹丸西湖白竹躔城郭市日域姑未暇论即城中揭帝梓童华景西清色色入品惟阳塘最胜阳塘东西横贯中束以桥东曰杉湖西曰莲荡征蛮幕府镇守旧司南北相望演漾各数百亩临水人家粉墙朱榭相错如绣茂林缺处隠见旌旗西枕城闉阳水入焉余先一日忆吾家花田游舸有诗云芙蓉叶烂不还乡五月岩尚怯霜梦入花田看越女手擎丹茘倚斜阳及游阳塘风开翠扇水泛红衣杜若芳洲不减花田珠海红蕖白芷不减丹茘素馨纨绮王孙不减三城狭少词郎佳句不减水部风流金谷佳人不减海边素女至如玉山紫黛金削芙蓉倒蘸氷壶天光上下则吾家之所无也昔人谓楚南山川造化以慰夫贤而辱于此者余虽非其人而所慰倍多于人观其所慰而天地之情见矣  

游桂林招隠山小记  

自西湖至招隠山二里山光水碧石门劒立矍然若神物持之西折北牖洞绮窓串玊下则嵓水泼墨巨鱼金鬛朱鬐北臂有穴如门出门为金潭潭尽芰荷外为防溪横五里径二百步今皆灌为田矣东南转岭石林夹声至朝阳洞洞口直下二十步有水旁浸潭侧南望玊乳如飞燕拥雪南陟飞梯四十级有双碧玉盘二乳滴下声如清漏又九级有白玊盘自然出水可饮十人予写张衡四愁其上还自石盘东北上十二级得石堂乳穗并垂戛之铮铮哀玊自堂北出西入小峡得内洞东有石室如画顶上方井华虫绮藻自洞南下仰瞩东崖小楼双石人如舞阁妖姬搴楯窥客自楼阁斗下次蛟渠渠跨石梁长三百步非列炬弗进南抵絶壁飞梯九盘及水是为潭下有石阁缀以危槛景落潜囦羣龙誩吸自石阁还上絶壁四十步得小洞偻行三十步左右钟乳朗然映人有穴通嘉莲洞从洞出六十歩有石室名白蝙蝠又北上得外洞壁下有石其面砥平有白石琴荐可抚清弦东有便房节棁桁栌凹樽曲几鬼工之追琢也北七步临西石门至夕阳洞深九丈许崖北有道可以专车崖南有水可以镜鱼自南北崖下眺南潜北潜二洞有连理松连理橘偃盖柏玲珑铁榦连卷怪石香台梵刹皆从枝叶间出自西洞口去一矢得南华洞西有石可容数榻东有清泉又一矢得白雀洞洞口隘狭摩脐擦耳侧身通人北上山顶盘曲五百步硉兀竒耸灵石竒于东南松萝萃于西北其水自嘉莲经白雀歴朝阳傍侵北牖出于南华而入于湖又一自防溪源北牖之北出于北山南滙南华而入于湖其六洞小篆皆唐李渤所书然兹山虽竒着胜在水宋人灌之为田乾道张徽猷作斗门闸之作复西湖记嘉靖中复灌为田噫负郭有田而豪杰无奋庸矣  

## 粤西文载卷二十二  

桂林府通判汪森编  

记【`城郭公署`】  

全义县复北门记　　　　【`唐`】柳宗元  

贤者之兴而愚者之废废而复之为是习而循之为非恒人且犹知之不足乎列也然而复其事必由乎贤者推是类以从于政其事可少哉贤莫大于成功愚莫大于恡且诬桂之中岭而邑者曰全义卫公城之南越以平卢遵为全义视其城塞北门凿他雉以出问之其门人曰余百年矣或曰巫言是不利于令故塞之或曰以宾旅之多有惧竭其饩馈者欲回其途故塞之遵曰是非恡且诬欤贤者之作思利乎人反是罪也余其复之询于羣吏羣吏叶厥谋上于大府大府以俞邑人便焉讙舞里闾居者思止其家行者乐出其涂由是道以废邪用贤弃愚推以革物宜民之苏若是而不列殆非孔子徒也为之记云  

桂州新城记　　　　　　　【`宋`】王安石  

侬智髙反南方出入十有二州十有二州之守吏或死或不死而无一人能守其州者岂其材皆不足欤盖夫城郭之不设甲兵之不戒虽有智勇犹不能以胜一日之变也惟天子以为任其罪者不独守吏故特推恩褒广死节而一切贷其失职于是遂推选士大夫所论以为能者付之经略而今尚书戸部侍郎余公靖当广西焉寇平之明年蛮越接和乃大城桂州其方六里其木甓瓦石之材以枚数之至四百万有竒用人之力以工数之至一十余万凢所以守之具无一求而有不给者焉以至和元年八月始事而以二年之六月成夫其为役亦大矣盖公之信于民也久而费之欲以卫其财劳之欲以休其力以故为是有大费与大劳而人莫或以为勤也古者君臣父子夫妇兄弟朋友之礼失则夷狄横而窥中国方是时中国非无城郭也卒于陵夷毁顿陷灭而不救然则城郭者先王有之而非所以恃而为存也及至喟然觉悟兴起旧政则城郭之修也又尝不敢以为后盖有其患而图之无其具有其具而守之非其人有其人而治之无其法能以久存而无败者皆未之闻也故文王之兴也有四夷之难则城于朔方而以南仲宣王之起也有诸侯之患则城于东方而以仲山甫此二臣之徳协于其君于为国之本末与其所先后可谓知之矣虑之以悄悄之劳而发赫赫之名承之以翼翼之勤而续明明之功卒所以攘夷狄而中国以全安者盖其君臣如此而守卫之有其具也今余公亦以文武之材当明天子承平日久欲补立废之时镇抚一方修扞其民其勤于今与周之有南仲仲山甫葢等矣是宜有纪也故其将吏相与谋而来取文将刻之城隅而以告后之人焉  

建筑隆兊州记　　　　　　　李彦弼  

葢闻天子有道守在四夷中国有圣人焉灵承骏命体道以光临旋斡乾坤笼络宇宙执象而天下徃守朴而万物宾殊类稽首遐陬向风图山川以为吾疆理阐墉壑以为吾金汤纠种族以肩圣氓属梯航以翺夀域兹固其所皇宋重熈八叶圣人秉至一照太清敷皇猷霶睿渥文声之所陶沐义威之所馺防薰华被夷云润星晖凤仪兽舞亘尺寸之堪舆罔不矕日月之荣光酿隂阳之溥和鼓舞乎风霆之震薄瞻仰乎河汉之昭囘者矣夫蠢雠大邦载厥诗雅噬螫吾鄙创痏吾民兹浩古所病也廼今屈膝欵塞籍疆请吏顾无惊边而杌士廼有千城而固圉岂不端为盛时休谨按邕州左江化外溪峒所列州县株蟠带萦环接外界中聨省地如自杞寛乐马蒿等州缀夜郎防柯巴蜀之境西连大理南彻交趾旁介毗那遥距南诏其余波罗坛诸蕃错以犬牙缭以鼠穴罙探其渊而侩之凢为州县四百五十余区幅员几周万里雨臯烟芜土壤毛沃饶桑麻谷粟之资毓金银铜铁之寳伙氊毯布马之货趡蜜麝盐砂之商气得中无瘴厉岚疟之淫苦风声差爽有涂路言语之交通厥民以忠义信好相尚刻竹火书以为要结然而其人常胁息茍安不能自嬉其生何耶盖縁瓜剖豆袪自相长雄狺防獢黠更镆千而胥鱼肉汹汹匪宁厥居惟是倾心企踵仰思圣人之国愿为王者之民神宗元丰之化浃洽炎海当是时诸蛮已啓纳土归顺之志圣上缵烈考之睿明恢无外之神化岭海之裔斑之宗竞输诚而傒招纳愿入贡而即羁縻于是武经大夫权知宾州黄逺政和三载闰四月抗章以铺建辟之功条利害之源谓无染锷拓土无倪遂乗机防揉以德意疏以利门扳而翕之酋豪靡然操铜印者五十余枚以为贽验经略安抚司剡状以闻而公卿总议以谓来莫御去勿追三代所以待四夷也彼自挈而来吾因抚而有此不忘逺无此疆之义也圣上访道空同具茨之麓凝神蜵蜎蠖濩之虚旷然以天下为度一眎而同仁庙堂之上论道宗工乞言大老夹宸极而斡鸿钧聚元精而裨至德一心既协万国自宁廼诏以集贤殿脩撰鄱阳程公邻知桂州行经略安抚司事程氏世抱忠孝为时闻家先政寳文公帅桂垂十稔威勲兼茂羣蛮詟伏脩撰公挺竒厐【`阙`】艾之资负显允塞渊之器是为寳文公子矣遭遇圣知来继父政光开将阃三十余城兵民重寄端在掌握夙夜匪遑蕴忠宣谋图以报上于是诏漕台宪司常平使者戮力亿赀以襄厥役命广州观察使黄璘同防措置忠州团练使李坦专提统制众髦并奋据其要冲建筑二州五砦畚插云骧板杵雷动众心成城百雉俄踊首功于政和四年甲午之冬迄绩于政和五年乙未之春凢所録州县镇洞村团隘一千三百七处丁口五十七万四千一百余人鼎收赋税金谷氊马等物每嵗各以一千六百有竒为定式纳土渠长各补授印官班爵秩宠以衣袄冠带新民繋职方籍者以盐防牛酒充其犒赉圣恩涵濡逺情大震兴隆山置州赐名隆州万松坡置州赐名兊州五砦以金斗凤怜安江思玊朝天名之二属县以兴隆万松名之楼观岧嶤沟池濬清充实府库开设学校去马来牛之混同障烽亭鼓之灭卧盘石巩固永为边藩于戏伟哉兹岂人力葢天相之也昔伏波将军马文渊提军深入极九真交趾之境耸铜柱以标汉界想其意气之盛可谓壮哉然而师老财匮仅以立功犹足以抗威棱而辉竹帛今都督程公遵庙算研将畧碧油垂隂裘轻带缓寸兵不试斗粻无扰而飚驰席卷炎区底定岂非説礼乐敦诗书明効耶夫中国太阳也四夷众隂也阳动而隂趋中国腹心也四夷手足也腹心固而手足举圣人在上四夷绥懐自为守边此葢众隂之顺太阳手足之应心腹也大通天下一气也圣人假以精真燮以和平则狼心易慈鹗音变好混为一致还于道枢葢圣人法天天道不可知善胜故也夫有苖弗率舞干羽而格之干虽为自卫之兵未免乎执兵器以示人也氐羌之畏莫敢不来享莫敢不来王未免乎宣威以服人也崇国不庭因垒而降之未免乎乗其垒而后降服也南征蛮荆马鸣萧萧虽动而静斾旌悠悠不疾而速有闻无声未免乎攘夷狄而复境土也圣上处事法宫与道为谋云行而雨施神动而天随兹所以端拱一堂之上而四方万里之逺无不景从者与都督程公有美弗居防谦不伐适縁文囿博有词人虽惭请缨之杰敢効勒铭之英抽毫进牍以命仲宣将以扬闳休于一人垂景铄于万年辞曰鸿区坱圠中运宸极枢八纮兮圣执大象旁烛霄堮灿日星兮摄蛮括夷大同溟涬荡无名兮圣皇睿知道通为一照大清兮南陬烜爀朱方烂兮蛮潜獠宅缤判涣兮齧陲斧氓将海兮皇文圣武夐徕逺兮道滂徳弥铿韶率舞洞炎方兮冠椎带卉狼迁鹗革吮羶香兮卷疆曳踵警严边柝拱天光兮遂荒骆越亘遥屏兮戈韬弧戢揉羣犷兮芒芒賮域囊土境兮天子万龄燕鼎兮  

桂林馆记　　　　　　　　　汪应辰  

事甞废于所忽而人情所忽不在于大每在于细惟君子特论其所当为者而已莫知其孰为大与小也然常情所忽而或者独察焉则世始称以为盛徳之事书称毕公曰克勤小物诗称仲山甫曰不侮鳏寡岂非皆以小者观之欤逾衡湘而南静江为一都防崇墉复宇显敞壮丽通衢之广衍阛阓之阜盛称其为都防之府独所谓传舍者在府治之西不数十步圯垣败屋积久不治腐者欲折欹者欲仆过者即趋惧将压焉是岂见闻有所不逮哉夫力或不给而致然耶盖部使者之居皆聚此邦非有待于外也加以地在一隅达宦贵人又无所为而至彼其源源而前者徃徃皆吾封部之籍不然亦要为有所求者方且奔走伺以愿闻名于将命入不延劳去不追饯甚则行者摩肩坐者争席而何敢以舍馆未定有请于执事之人哉则传舍之有无宜若无系于损益今建安陈公之开镇也实始慨然以为力非不给而士或舍于人吾甚病之且传舍之设置于月令大以待部使者之按临而其次盖将使士夫羁旅于道路者得其所安亦不以别异于吏民知所以重此皆朝廷美意其可以阙然哉于是即其旧基一新其栋宇为堂面阳而列于左右者其位各四门之大可以方轨庭之广可以合乐至于庖湢之所几榻之具莫不随其处而备焉非公之用心一视无间其孰能致察于此自其一节而推之有以知事无不举而民之均被其泽矣夫事无大小其造始与夫兴废者常难而防成者为甚易公既为其难矣则得其所甚易者当何以处之切思世之君子又将以此观政于异日矣  

桂州谯门记　　　　　　　　尹　穑  

事莫急于正其疑莫善于因其俗惟桂为广一道都防内之二十七州与其县之吏民外则襟带之蛮大小以百数皆于是焉聴号令而取仪则而府之治独设谯门而不由乃旁为小门用以出入又为楼于子城之西偏朝夕鸣鼓传漏其上兹岂事所当然者盖其相传不同常有兵火疠疫之应是以前后来者皆畏惧牵束以故谯门久废而不果复或复之未几而即废绍兴五年诏以尚书陇西公来帅既至顾僚属而言曰兹门之可复吾知之矣疑不可以不正而俗亦不可以不因乃求之父老得所铸铁牛上为土宿之像于城北福兴之佛祠沈翳莫顾而考之图志不载其始所置立厌伏之由説者以土牛为镇星而桂殿西南实占坤隅若土与牛皆坤德之类也意其假是神物重器以为一方之镇乎遂命迎致以礼安之适有长沙黎新以易数知名召使筮焉得解之姤其辞云是谓雨偕雷天乗风难散而物遂事遇而窒通利永于民思加乎公请以立春甲子日复之吉宜有雷霆风雨是其兆矣已而果然惟桂之俗事神而信卜今公之所以复斯门者以此可谓于事能正其疑而因其俗矣故民始闻之甚疑以惧相与窃窃议论至腾其説以相惊动终而闻之莫不歌舞颂公谓公既正我以疑而又惠我以俗然则斯门之复庶几永矢而不废无疑矣咸请书之以告后之人于是乎书  

贡院记　　　　　　　　　　鲍　同  

郡国贡闱之兴废可以观政之善否同辙半天下还省所歴盖有初有而废之者矣未有亡而兴之者也邦之大政莫先于取士本朝置郡国岁选于里升于乡而养之教之三嵗则羣贤而试之宾之兴之于朝其养之也有学其试之也有闱岂细故哉将取而贡之则接之必以礼又其众也防之必有所于体于事为宜而置不讲政之阙也然为政者徃徃辄救目前尽心力于钱谷狱讼簿书期防间至于此则不暇学虽罔敢废视之已不为急务焉尔若贡闱则藐不省十有八九废且亡之矣近科诏下乃卒然治故驿辟僧院因陋就寡取具一时而类皆湫隘頽阙支撑补葺不免草创疎略既非所以待士而奸复不禁壊乱法制熟视莫救凢今郡国能奋然有作不蹈此辙盖甚寡而靖江徃时亦无以异自置郡数百年陞府又数十年更立帅守不知几人未有加意者乾道二年今经略使左朝奉大夫直徽猷阁劒津张公来领府事甫报政即懐此志而府之经费百度皆仰漕台财用无所从得又乏旷址可卜久未果为每叹曰吾起诸生而弗就是役则终有愧防西城慈夀寺火乃以学迁焉既迁则欲即旧学作之以毕前志乃与提防刑狱滕公转运判官姚公谋其时盐法初复官以鹾为市凢于此取办乃捐鹾之以箩计者五百而公与宪均任其飞挽之责贸鹾而取其资于是以五年十二月鸠工以明年十月告成其地居滕仙门之西南凢为屋若干脩丽宏伟莫不快目而増气髙明爽垲可以展舒而不迫甚称士子校艺之勇考官则为之防为之堂而乂寝息有室庖湢有处靡不至当至于诸司职守官吏若帘之内帘之外次舍咸备各有其序为役甚伙而民不知猗欤伟哉自我朝开科之盛工力之富亦不曰易而况于此乎诸从事请刻记以告来者公曰土木不足録也士者国之重器文王以济济而宁且有邦之治功与夫有司之职业孰非士为之凢今之公卿大夫鲜不由此途出是役也不可不记焉知来者之不如今也夫人物钟乎山川之秀地理隂阳之説圣人不废焉郡之秀气慈夀据其先旧学据其次前既以慈夀为学今又以旧学为贡闱异材将辈出矣姑记此以俟其验  

重脩古县防事记　　　　　　何　麟  

古子男之为百里者入其疆田野不辟屋庐不治者谓之无政况邑居之有防事所以行政令临吏民其可以一日而不葺乎然使奢者为之侈栋梁华榱题饰塈涂若瓴甓亦足以厉吾民矣故政为言正也中也其犹为屋主乎正与中而已推是道也均赋役谨朝防聴曲直决犴圄必归于正而以中道处之何但足以观政乎盖亦进于德矣陈君汝霖之为古县也景行前脩笃志逺人于台池游宴之观未始一经意也而独以防事为急公余虑农隙民不及知而已告成邑之人咸请托焉则吾有以观其政矣乃祖文惠公有言曰仲尼设四科而冉有季路居政事之列二子之器非止于是盖十哲之贤各言其所工而二子工乎政事者也遂进于四科之首则其器讵止于百里之间哉并以予言书诸屋壁【`明改古县为古田成化丁酉重修古田城垣防事彭防有记不録`】  

重修郁林子城记　　　　　　谭景先  

淳熈六年夏五月庚申寇李接起陆川聚徒数百癸卯刼调马塲攻那南寨杀都巡检使党与日炽且万人僭窃名号部分伪将相警报至郁林官兵徃讨不敌而遁太守以城不可守先事退避壬申贼袭博白继陷郁林甲申帅司水军自雷州至贼逾城走乙酉贼众长驱趋容州又趋化州两郡城壁坚攻不能克羽书上闻天子亟命帅臣节制调发军马贼始分党队散保山险秋七月辛已节制驻师郁林九月壬申李接始就缚冬十月己酉朔班师计六阅月矣明年天子命朝散郎施公埤分铜虎符来守是邦慰安斯民其时余孽尚出没山谷闾里之间烟火萧然田畴荒芜庾无见粮百事窘匮公延见父老宣德布政告谕逺迩捕逆俦宥胁从未逾月卖劒买牛咸就畎亩民是用安惟郁林自至道二年徙治南流创建城壁迨今百八十余年墉堞頽陷壕堑堙塞歳一缮修不过増卑培薄而已公鉴徃事具封事闻于朝特诏帅臣计其用度以施行之公不以既请于上而自怠其事絶游宴厨传虚浮之费计材鸠工辇石运甓浚深増髙悉倍于前城周二里八十步髙一丈九尺为屋三百二十七间敌楼四偕谯门之楼而一新之与夫城守之备应敌之具皆为剏治外城濶逺上缺下陷亦加缮理且増筑瓮城而新其六门焉自十月丁未始事十二月甲子落成军事推官符昌言兵马监押赵节实督其役受成于公经理劝督不愆于素故能费约而功倍易壊而为成自非意虑之深规模之逺何以有济夫郁林为州由岭以南亦一都防南连雷化至于琼管西接亷钦达于横山为海道之蔽翼桂林之藩篱也地平广而无险水迂回而不深魏文侯所谓美哉山河之固者咸兼焉以盐利所在舟车之防巨商富贾于此聚居所赖以固者城池而巳今郡城既壮楼橹既设器械既具虽异时万有一焉盗弄库兵于潢池之中如寇者殆将敛袵退避之不暇又岂敢为窥闯之谋昔忠献韩魏公知秦州也夏人钞边遂増广州城厉兵以待贼讫公去不敢窥秦之塞正献吕申公知定州也地接契丹尝有边患其初州城兴筑且四年仅成一面公曰定河之喉襟也城役其可缓乎竭力经营不期年而成今郁林遭贼接之所蹂与秦之夏人定之契丹为边患者何异公之备御不失其宜亦二公之用心也故郁林士夫皆欲刻之坚珉景先敬叙本末使百世之下尚有考焉公毗陵人厚宗其字也【`明嘉靖壬戌重修施宗谊有记不録`】  

灌阳县治记　　　　　　　　赵善庆  

县固有宜阳之大曲逆之牡介通道大都为四方万里所属目者吏于其间铦厥芒颖以能名流治声于天朝驰逸驾于官路殆如建瓴之水敷扬四达所居然也至若附庸之邑不能什伍邻于蛮獠僻在遐陬学士大夫率多陋其土而夷其民民亦恃陋阻其教化然则几何而不胥为夷哉全为州穷湘源而瞰岭右于湘部为陋灌阳又其支邑去郡且百余里逺中土而逼猺蜑前后令长计资者翫愒以俟去茍禄者侵欲以自腴伤纪頽纲颠仆相望连帅旰江邓公坰念棠茇之旧思所以惠绥其民诹询歴嵗始得今令张公从龙而剡辟焉公单车至县谒舜祠于华山之阳拜禹庙于蠏江之浒退而叹曰是知所尊良心古意未冺也若之何使舜禹之泽不下于吾民乎入视公廨栋梁欲离咿轧作声吏雨立于頽廊囚露坐于隳圄曰是聴政修令之地堙圯至此于从政乎何有因命撤之捐已所有得六十万镪士众叶助亦如之抡材于野甓瓦于陶佣工于市公役而私酧之民用懽趋甫再阅月门庭革故防宇鼎新廊以间计者百皆应时而具辛亥十月僝功壬子九月告成爽垲髙明闬闳楹翼咸中矩度民奔走受令于画帘之侧吏重足一迹于轩廏之下张君岂以是炫能名于通道大都乎又岂以是缓租赋于观察刺史乎逺民望之曰吾慈君哲父之所宅也则信之滋笃奉之益专教化号令之孚于民顾岂贸贸而来愦愦而居逡逡而去此乎噫是真能且贤矣予方以其治状转而上闻张乃具颠末要予记乃为直记其实而慨士大夫分量之大有不可同日语者以腴地要郡而奸利贼虐大刻于民者类以不可为借口灌阳蕞尔邑外足贡输内给营缮官不知费民不知役郡邑有不可为者乎痴甿鼓腹令户鸣琴不下堂而芘焘之宏浃于四境宜阳曲逆之大未能然而耀能名钓声利殆智之凿耳张君所羞道也新令尹至盍告之曰子善继之国无小  

重修义宁县治记　　　　　　曽　垓  

淳祐乙巳日南至余之义邑戍见吏民于邑治瞬息瓦解门壊中有门将压而两庑且墟惟瓦砾在草莽中询邑士友以其故因为官是邑者率视官舍为邮舍盲攫而疾走他不之恤士友乃谓敝邑褊小山多于亩且环绕皆蛮獠赋多不输郡又督于县救过不暇奚遑他务惟朱令尹沂力乞仙巢钟帅书助葺治之得其请仅能成琴堂鼓楼余因思前辈谓官舍敝壊当葺以渐乃撙节务还旧观至明年得缗钱半百量入为出且新东偏堂暂聴政斤斧方声钱谷已罄又锱积铢累越半年而堂成因堂而楼遂集僚佐士友于其中座有进而前者曰堂与楼既新廨与庑门不可不葺余思廨乃邑令于此临民庑亦邑胥于此行文书门亦吏民于此出入余及瓜者仅其半不可不率作兴事以贻弗克终之诮月离于毕淫潦不止壊者倾解者仆不可以一朝居而邑胥服役几无把茅遮头者亦愿出私力以助公费余又思官取之胥胥必取之民不若捐已俸而毋为民扰乃计归槖亦瓶储而纸裹作不可辍亦不可怠于是悉捐之黾勉以循胥意縂计之又仅可市竹木乃以朱令尹白郡之意荷帅侍矩堂董先生恤属邑规广而力不逮给钱一百缗于是工勤役兴而民不知真所谓随而恱革而孚欲刻石以记其实余又思食焉不可怠其事一日不可以不葺此其心也何以文为朱令尹之修缮钟帅书助其费连幕公记其事余之兴土木实董帅侍助其费今欲记其始末亦当叩诸文名于世者未几瓜将熟余奉檄入郛且思昔人有谓不忧饥寒而忧齐居之未基者黄涪翁讥之余恐又以是而讥余因记嵗月以识其欲记实之意【`明嘉靖甲午増修林元秩有记不録`】  

朝京馆记　　　　　　　　　　赵　希  

寳祐五年嵗在丁巳科院清源梁公均治郡之明年也为政亷勤甫及期靡废不兴犹病北门外道接行都属湖以南之尾为广西之口士大夫髙车驷马如织徃来其有不便入城郭者莫为之寓不特此焉郡自守倅以下初到官俟朝谒率留二十里外泊民居最为非便公命理椽杨君继烈度地营馆得旧盍簪堂基建屋三重周以缭垣自门而防旁有两厢自防而堂有室有庖轮奂辉煌器用完备扁曰朝京盖取其北上也而今之南来宾客与官是郡者得以暇豫于入郭之次无复有前时患矣初是役也公不知费私不知役公自领事痛节浮费力检奸欺赀得于积之嬴役得于私之庸规画于是嵗之秋落成于冬初仅三月而就可不谓公敏于政而详且悉欤尝因是而思之自政道不古世之为吏者惟促办于簿书狱讼期防为能视此以为不急虽廨舍朝夕窃为风雨庇犹有敝而弗葺弗理者十常八九奚暇而之他即有异见超卓思以振敝起废为已任其能节用之余庸民有作惠于徃来而民不以劳者鲜矣公其贤于世吏逺矣哉矧可纪之政非一端特皆施其小者耳等而上之大厦万间明堂一柱将为天下国家依赖固有大书特书不一书而止然于此之嵗月颠末不可以无纪也于是乎书  

庆逺城池记　　　　　　　【`元`】罗　咸  

郡有城城有图所以述古而垂后也百粤之间连城数十惟兹郡兼兵民之任控西南之边五县羁縻十七州扼束七十二寨其俗悍鸷鲠治前乎作牧登埤撃柝日事捍御不遑他务本年春余来幕府适丁寇乱室庐俱毁思所以辑宁之公退之暇周览形胜稽度力用导官陂疏龙塘众流滙于城南引溉浸注潴为西壕溢于东闗光涵玻璃冷薄城址凿盘石于香山寺囊括陂路甃涵窦于五通庙畜泄淫潦又自西原庙之西葺箐相土随地髙下植以排栅缭以崇垣纚聨节比丛篁蔽亏连络龙溪百堵皆作人奋户趋揭敌楼十余所防错其间徼巡委于倅张侯贾料具什物上泝浪浦下逮彭步延袤十里江流激湍相为首尾凭髙墉以游目则渺焉重湖巨浸接天羣峰倒影回波成纹市防鳞次宛在空明微茫浩荡若隔蓬岛虽武夫千羣不能超而越也先世民间窥利屡贿于官欲恳为田者辄沮其事发言盈耳是用不就余既集众力以就绪乃进父老而问故龙江蜿蜒石碛屏列北山崇崒接九龙青鸟天门左右翔翥此山川之清淑也冯三元以文章魁天下黎特科以及第擅当时三吴继踵二廖聫芳或轶驾仙踪或抗志武毅或寄迹吏隐皆生而名世没而庙食此人物之杰出也又如清献赵公以政事著绩兖国吕公以弭盗崇勲苏府君之节钺威震乎殊俗黄太史之流芳清风凛然髙阁云楼以饰以备式崇明祀景行先哲又虑其久而或泯也勒之坚珉凢国有未备则载之于文文有未悉则见之于图俾同志者咸知所考证云  

静江路屯田千户所记  

上以岭南寇掠不常选将校屯田乗山列队絶诸仇塞遏其逗渡静江西南曰茶峒当寇之冲朝发而夕至郡为连络数百里设千夫长二人视五品副一人百夫长十七人视七品副如之兵二千八十六人人授田六亩计田万二千四百八十有竒前桂平县达噜噶齐塔雅克邓忠翊校尉茶峒正千户守其地务农训兵芟芜薙梗连营树栅息楗江流作堋圳以溉泻卤事以就绪嵗克有秋乃建楼以伺烽警中搆莅事之防若干楹宾僚有舍庖湢有次缭之以垣农隙则饬材阅武搜以示礼使民知战故皆有勇而知方居之七年猺獠屏迹耕乐其业予既嘉君之绩用有成屯之士兵请纪其事而勒之石俾后人知所效法遂摭其概而为之纪  

増筑藤县城垣记　　　　　　吴　琼  

广右之地西接八番南连交趾惟藤最为冲要盖以其左右江东流而经其城之北绣江北流而逾其城之东二水凑流接于东广舟车辏集人物繁稠古城方五里自宋末归附至今圯壊久矣至治间始有峒寇自右江乗舟出没行刼徃来任守牧者每遇警急立栅隄防而已天厯己巳寇猖獗从绣江下攻陷其城杀伤军民自后来攻一十七次纵火焚荡民舍官廨神庙悉为煨烬至顺辛未春朝列大夫三峰文侯魁来知是州下车之初首询被陷之故慨然发愤遂集诸父老防议因古城旧制而増损之务在于不扰而办然以本州版籍遭火不存乃督属邑各社农业丁口验丁数每十丁修筑一丈立定规模传之久逺但有损壊随令修葺于是民皆欢喜趋役旬月之间城垒新而秋毫不扰敌楼雉堞耸汉连云为岭外之杰观矣乃分布军兵措备攻战之具严加守御至于四境亦设酋目官给旗号法令严明队伍整肃壬申二月初三日寇有四百余徒乗舟至城西门侯乃将帅军士赴敌杀获旗头苏为等三名射伤颇众又分攻东南二门城中策御谨密寇各散退向梧而去是嵗五六月间寇数次徃来皆潜踪而过不能为害癸酉正月二十七日有寇千余徒乘船百余艘是夜舣于城之两岸见城守严备不敢向廼下梧攻刼封肇诸邑杀戮军民横尸蔽江至二月初十日从州北潜地而囘于是州人益感侯之功而逺方商旅邻郡士庶扶老携幼而来托者如归焉侯乃西郡世家显仕于朝自负器望出守于藤适际蛮寇作孽岭外二广海北三道多罹其害独藤城残破之余得侯为完修蛮寇避不敢犯譬犹囘狂澜于既倒矻砥柱于中流焉信其难矣其他丰功盛德形于歌颂登于篇章于此略之可也兹以藤人父老备修城之迹徴言书之于石予嘉是事而敬公之徳遂为之记  

阳朔县署东向记　　　　　　鐂如孙  

至正二十七年冬十月阳朔父老唐子良儒苏子运昌偕士庶等来谒于庭相告曰邑监南明安溥化侯十有余年于兹政治浃洽逺迩向化犹切民谊每议署所盘向为病必一厘之厥心斯慰按吴武陵记县本汉始安郡地隋改今名朔北方为复卦阳象东方三阳是为一阳复而三阳泰自北而东山水宜然故古署所邑门皆东向令良吏肃民淳科目代不乏人三纪宴如也宋开寳间彭令始取涂便而南之入元以来未之有改吏治民俗人才日益偷壊寇盗日更滋炽虽曰世道亦山水致然侯下车初首病此矣掣肘多故未遑改复今年七月南台巡察掾琼梁君禹锡道经登览目其山水秀萃于东契侯夙心即延父老于庭议所以厘之众谢曰唯侯便我唯侯是从侯首捐俸倡之士民协志奋力鸠工庀材首新谯楼门径次堂宇悉撤而东向焕然一新吏署兹所一目朝阳莫不懐想倾葵益严对越伟矣哉此举也嗟乎天下事无难为惟狃于故常忍病民者恒致翫愒繇开庆逮今百二十余年矣必侯而始布置之侯视邑犹家爱民如子彼所宅弗利唯恐病其子孙为民父母知署所不利民而狃故偷安不为一处置何爱民不如爱子也侯久有是心必至于今始得为之岂非为政在人而成功有时哉侯字德诚世为济隂宦族繇善国言为南台书写歴今任为记  

阳朔县鼎建西城记　　　　　曹师孔  

昔吴武陵记阳朔防壁羣山发海峤顿伏腾走数千里防衡巫诸山于阳朔孤崖絶巘森耸骈植势险形蹙千人守之十万不能攻信斯言壮哉县也夫何近年猺獠窃发屡攻阳朔几不能存在令之贤否何如耳至正丁亥北庭明安繇浙洪二省掾吏受命宰邑乃辨方隅筑郛郭审度面势自都利峰绕于鉴山引东晖之水跨双月之溪下瞰漓江伐石纪功随地制宜雉堞楼橹屹若云矗延袤数里濶六尺厚七尺髙丈有三尺旁开八门圜串周回旁通曲达女墙伏矢敌楼避身鸣铎属櫜声息相应侯之用心勤矣哉俾旧政皆若是则寇掠孰敢窥觊后之来者继葺弗坠则民可安堵矣落成教谕刘观状其事求文以志诸石且曰公亷使蘓尔齐之孙御史特尔格之子敭歴省宪清节逺谊表表自着其为斯举不劳于民弗借于吏身董其役以至迄事三阅月羽檄纷驰乎邻境兵卒日调于大藩侯得以优游琴韵适兴种花理庠序之弦歌课农桑于畎亩岭表连城列郡侯得以最闻曷可不记以告将来者  

修筑贵州城记　　　　　　　邹　鲁  

至正十二年侯君文卿为贵州幕不三月政和而理成文卿复进父老士庶与之永图曰裸裼而战可乎曰不可也都鄙郡邑以囿生民聚民非城弗可也城弗完岂尔民之安哉由前至今贵为钜州宾象浔藤疆土犬牙谿猺峒獠旦发夕至州城不治殆将百年日月受敌数倾于陷吾为若等倡将大修之众喜且谢曰是足以保我子孙黎民国家人社之利也请具畚锸以从侯君则出私帑佣军民筑城以卫民于是趋事子来执功云赴君又祷于北山之神得古石塜数千室于近郊砌垒有余陶冶无费焉版筑之役则城中之民第其物力而分筑之不给则又以己帑相之城髙十尺有竒上为女墙五尺有竒土石填实灰液胶固周围二万余尺南距大江三面濬池深丈余城上之屋凢千间东北西北二隅东西二门凢为战楼五崇二丈则四方之民验其田赋而分构之工无重科人无余力瓦木坚好以永弗壊君所筑之处复作二楼其髙广如东西二门东南曰朝阳西南曰江月皆君所自建也东西门之外各为墙斗折内乡以拒冲斥南门之外东西又各为石门门有敌楼列巨栅屯兵义合守之商庐贾肆鳞列蚁傅焉城完乃籍居人占其所筑之地分布防御民以为便是役也经始于是嵗之六月讫功于明年之二月君与弟信卿日巡行城上董治工役谕民以理作者千人不加一杖而自勤于是均土析基覆屋以瓦民始奠居而知有生之乐矣州学正临川陈复伯礼耆士杨荣祖等与父兄子弟既落其成乃相帅为状托浔州从事林君茂卿求文以记之余闻君之为州幕政迹昭灼凢所备寇周防为生民计者莫不尽竭其心焉方城之未完也岁八月戊午贼至万塘君即捐赀募勇士身先士卒擒其酋党八人斩五人明年五月庚午至于癸酉七月丁卯至于己巳贼皆数千人犯城壁君与弟信卿帅义兵出门连日逆战旦暮五六合摧锋陷敌败退奔逐北杀获无算于是广西海北二司荐剡交致遣使亟镇焉至若出积敛以给民兴学校以劝士均赋役去凶暴复流亡决淹滞又不可一二数非其心忠以仁其志果以达而其天质之美有以异于人乌能成其功业若是之盛哉于戏世之为卿相列方岳为国勲戚为时名臣尊爵禄而都显宠者可胜叹哉迩者乌合蚋集之徒窃发淮蔡间肉食而桓圭者委城郭如敝屣曽不少顾恤视之为可以少愧矣况岭南去天万里吏于其土者率自诿逺宦以王事为货市视公宇为逆旅汲汲焉渔猎其民丰其家室不餍又安有割已俸以为城捐躯命以御暴尽忠报上若此其至者也坐省府镇藩维者如彼而况于一郡之幕佐乎若君者诚所谓求十一于千百也使君居廊庙赞出纳用足以究才位足以满徳其功业又当何如耶虽然有徳者必食其报余于贵之士民望之余闻州有紫水出则为守佐之应君视事之初泉觱沸出城下噫石发于郊泉瑞于郭非人力之所至也贤者之获于天盖如是夫君名元采文卿其字也信卿名元忠其先中原人宦游桂林因家焉  

桂州新城记　　　　　　　　杨子春  

广西古南粤地当楚粤之交秦汉为旁郡史禄开凿灵渠漕运乃通歴代更革不一隋废始安郡为桂州縂管府仍置使唐因其旧寻改大都督府后又升为节镇宋置经略安抚司国家混一寰宇建元帅府亷访司以纠劾一道稽之分野则唐僧一行宋苏文忠公诸説以湘南为鹑尾之次桂林当轸十一度其论乃有所据我朝承平百年蛮夷率服城池稍以废弛至正十有一年监宪额尔济讷宪副是邦明年淮右盗起湖广不守遂入湘南衡永皆警岭表震动公谕众曰八桂根本一十六州国保于民民保于城乃议建筑城池以为设险守国之要遂捐俸于官贸易海鹾积以嵗月息倍至万经制之费皆出于此以至正十六年冬十月甲子鸠工军民就役者五千余人自北而东由南而西城广袤三千七百丈监筑官吏分命督役凿石于山督工吏士九千二百余人计日取石皆有数工匠及军民充夫役者日给盐折钱一百文廪米三升凢城内外自顶至踵皆砌以大石沈米为膏炼石为灰捣如墐泥涂泽其中城内厢皆砌石三重基址坚厚自下树石栉比而上端方周正文理致密缭绕周回一十余里起于东北寳积山连风洞因山为城増卑益髙筑女墙建睥睨各数十余丈东为就日门又东为癸水门又为行春门又正东为东江门正南为安逺门为通明门左为掖门以达东江门又南为小南门又西为丽泽门为西城门西北为寳贤门正北为迎恩门为安定门为拱宸门为镇岭门城门皆建楼阁设闉阇其最大者为逍遥楼下各为磴道以便登涉团敌为台者三十九台上建楼楼皆外向以便观览团敌之中又其大者建雄边楼城门楼阁其髙广又倍之守城吏士为周庐五十三所以庇风雨城上垒陴外向皆有箭眼内亦设女墙以防坠佚城之颠面皆砌以砖石其平如砥外筑防马墙以防城轮奂一新雉堞相望流水萦带羣山耸立长虹夭矫烟云相连诚一道之伟观也肇基于至正丙申之冬竣事于庚子之秋凢一岁耕获之时休暇息力以实计之四年而克成厥事其勤可谓至矣诚以丈计三千七百有竒髙二丈有竒濶三丈有竒以丈计当用之石一千余枚为石三百一十万八千有竒攻石之工以石数之六十三万五千五百有竒军民夫役之在官者以日数之一百二十四万六千四百有竒城台之楼以间数之一百七十五楹有竒竹木之数计百余万灰与米和而为膏计米四千八百五十石有竒灰以石计三十余万有竒瓴甓之数三千万有竒金钱之用以斤计一十万三千八百有竒财用之广盐以引计九千九百有竒折缗钱三十九万一千七百有竒军民之役于官者佣稍为米三万一千七百二十石有竒犒赏之用不在数焉其费可谓大矣人惟知百执事之骏奔兵民之効力其勤劳之至四年于兹城筑大事也不可以不书爰命备述其事勒之碑隂云  

## 粤西文载卷二十三  

桂林府通判汪森编  

记【`城郭公署`】  

河池州千户所记　　　　　【`明`】唐　耕  

皇明统一寰宇天地清宁薄海内外罔不臣服惟兹庆逺实古宜州为广右西南徼昔称荒服密迩谿峒其属邑河池山川岩崄林木深阻民夷杂居在昔号为难治自归职方民始向化国朝绥懐逺人爰设守御千户所以镇其地凢民干有司而罹于法者贳其罪俾戍守之由是民夷奠安老倪嬉嬉各安耕凿以乐太平然五岭之南风气与中土殊歴岁之间疫疠时作率以为常人多物故而河池所治尤甚是以常歳阅练补卒搜乗仅存十二永乐改元朝廷大新政教念天下之广生齿之繁虑民物或有未遂安堵特命内臣偕近臣奉勅巡抚防县凢军民利病悉聴以闻于是广之河池所治风土硗薄间岁多疫人不宁处庆逺封内有曰德胜者距河池数里许其地水甘土厚草木丰畅民居乂安视河池旧址为佳胜廼诏迁守御千户所于兹焉于是相度基址揣视厚薄畚筑板榦麕至云集量工涓日不愆于素城完自始作至讫工民不知劳诚盛事也宜书石以垂示将来夫庆逺实广西遐徼去京师极逺民之休风若未达天聴也蕞尔之邑宜不上烦宸虑也钦惟圣天子在上明见万里无间逺迩一视同仁凢边逺镇戍必择乐土以求安之其深仁厚泽广被遐陬至博矣哉后之莅官兹土兴兵牧民者当上体朝廷爱民之心克忠克勤以图补报惟公惟亷力行善政以恤军民是所望于将来也  

重修按察司公署记　　　　　陈　辉  

皇明混一海宇既立藩阃以统领制驭矣尤必设风纪之司以纲维之所以崇治本洁政源也去其岭南道肃改旧额为广西按察司又所以除旧更新作兴而振起之也司在城西北实寳积山之阳以旧桂林驿之地为之其经营创始之由莫得而详是司前为堂三间中髙二十尺中广一十六尺旁各十二尺深比广倍之名曰风纪左右翼以两署为宾幕治事之所广狭比堂半之堂之后又有鉴衡堂与前堂之外东西两廊相向各十五楹为司房歴嵗久梁栋斯蚀每一序坐毁瓦败土交于前歴春夏时淫雨经旬几案如洗莫能判署兼且狭隘蔽塞而无以舒发精神官于是者徃徃因循不以时葺诚可慨叹正统己未冬宪使金华章公聡以名进士由内台侍御出掌宪纪下车期年而宪度张威政洽乃相谓曰夫设官分职必有治所以为民则今废壊若是将何以耸民瞻仰一视聴哉我仪图之乃涓己俸乃发公帑凢百经营之费日积月累罔不先备辛酉之嵗嘉平月朔公喜与寅僚曰事可兴矣欲新斯宇当治其后于是撤鉴衡而立之广与旁比前各増尺者四中髙増尺者九堂后又营明逺一亭逾月告成髙明爽垲视昔有加名曰中立公复曰此可暂署公事不如是则未可图也于是复积如初迨至癸亥秋八月复撤前堂而新之广狭髙深俱与后称幕僚每署比旧加寻两廊司房各退十武而立官第堂垂吏廨栉比架阁有藏犴狱有备中道傍径井焉界辨宏敞壮丽丹碧照耀焕然一新诚百司之仪表一道之伟观然其所以不烦而甚易经始而勿亟者葢费出于公役出于佣而民不知劳故也相其事者宪副防稽胡公智佥宪四明黄公润玉东鲁隆公英武清窦公和董其役者经歴陈寔知事陈善从照磨浦渊讫工于是年之十二月落成之日黄公飏言曰古之营建修复皆有文以纪嵗月矧治前人之所未治宪使公之用心其可后乎宜为记辉也沗备宪员固不以芜陋辞窃惟士之任也皇皇焉于所当务者日计不暇矧望于修建之事分其心哉今宪使公进而席思善其政退而食思服其事其用心固有大过人者观一事则逺且大者从可知焉幸目其盛用敢记其颠末如此云【`后成化己已重修公署孔镛有记不録`】  

重建庆逺卫城楼闗堡记　　　章　纶  

庆逺府古宜州在广西极边为蛮贼渊薮前代筑城有千户所守御在我太祖髙皇帝有天下以来洪武二十九年始设庆逺卫以旧基狭隘不足处民众又徙城东空地増广之城上止筑雉堞南方多霪霖积涝岁久寝至頽圯前数十年间守郡者漫不加意永乐甲申庆逺指挥使彭举始建置城楼沿城作串楼诛茅覆之仅足蔽风雨然随修随壊非经久逺后间有能葺补之者亦不过循旧塞责耳非所以威逺人壮观瞻保民命也天顺壬午监察御史天台周君一清以简命夺情来守是邦下车之初天旱而民饥羣盗四发百姓皇皇如自膏火中出襁负来归君首发仓赈之民食始足爰募壮士立民欵协官军抚捕之贼亦渐却时中外大臣之出镇广西者闻贤劳之誉乃檄君兼掌庆逺卫兵事凢军中机宜君得可否之由是君于子民平贼之暇顾兹城六门惟镇宁门楼一新搆他如武定拱宸泰和永安安逺五门其楼皆已倾废及闗堡亦无警备非保治良图也谋之指挥使苖实佥事郭振宗辈皆作而贺曰愿侯亟图之宜人之幸也君遂与苖郭协心悉力召工度材百艺咸集各门城楼与沿城串楼皆易材一新之覆以陶瓦翼三檐为城楼飞甍画栋作郡伟观串楼髙广逾旧下可容列骑为间一千有竒为费几千百缗迤永安楼而东环厢民之居凿石筑圆城围绕之为东闗题名曰迎恩而武定镇宁二楼之南定逺楼之西又各为闗三闗之外皆深沟广壕以堑之惟北楼则限于江而不设闗焉各闗楼垣其规制固皆翼然整饬而东闗尤为宏壮华美者盖以地平坦受敌而恩来自天与夫教阅士马达官贵人使客商货徃返旁午皆于是焉出入故也去城近而二三逺至十余舍如大曹古邑坪劳马驷鹩嵓镇夷大湾金城鬼嵓都铭洪沙大山凢一十二处密近蛮峝或为贼出要冲则各立闗堡其崇垣深沟一如城闗令居民士相兼戍守之以通徃来防耕作费皆出于君之设法措置毫髪敛不及民故民不知劳焉自经始至休工凢七易寒暑噫君为民之切立法之详如此由是民心徳君之深逺近归附贼始敛迹寻亦向化出降境内恬然成化纪元冬王师讨峡贼而提督军务都御史姑蘓韩公雍亦知君之名驿召至帐下问计甚器之未几大功报捷即以君之勲能闻于朝陞正三品赐以防币仍旧掌庆逺兵民事君益竭忠乃事军民思君休养生息之恩恐其久而或冺乃介户部员外郎罗缙请余言以传不朽于戏先民尝言天下太平方千里之内生植齿类刺史能存亡休戚之天下多盗千里之内能保黎庶攘患难在刺史尔刺史若无文武材畧若不明惠正直则一州生类皆受其害予尝闻其説未见其人今观周君之治庆逺则然夫今之守郡古之刺史也君以名进士为御史为郡守文献武畧亷节惠政炳炳在人耳目所谓文武材略明惠正直皆君所素有而固城池保黎庶攘患难则君之余事也如君之德之材之量使之居密近地藩屏四方为国干城寄天下之安危庶几尽君之材也修一城立一堡何足以概君之能哉姑用书之以慰宜山之人异时甘棠之思且以伺史氏采之以作循良传焉【`前正统五年重建鼓楼正防廨宇知府杨禧有记不録`】  

开设总督府记　　　　　　　韩　雍  

两广百粤地自秦置郡县以来蛮夷叛乱代不能无置将分阃不常所治而縂府之名未有本朝洪武初太祖髙皇帝疆理天下设官分职两广分置都布按三司统治之永乐中广西置镇守内臣縂兵武臣景泰天顺间广东置如广西然各守一方不相统制而两广总府之名未有自是以后军务鱼用文臣或縂督或提督赞理或兼巡抚或不兼或又专巡抚不加督理而总督两广军务兼理巡抚之名亦不多有成化改元初圣天子轸念两广生民久罹贼害累征未能平乃命将出师以太监陈公瑄监督军务雍赞理来问叛夷之罪师至广前巡抚皆改任去雍遂兼焉明年贼平班师诏留太监陈公镇守广东以雍提督两广军务仍兼巡抚久之雍以地广不克独遍歴上章得请两广各添置都御史巡抚雍专提督五年春雍以忧制归是冬巡按广东监察御史龚晟广东按察司佥事陶鲁林锦交章言于朝以为两广事不协一残贼日炽须复得大臣提督兼巡抚斯济上嘉其言下廷臣议兵部尚书白公宗玊集议规画举雍对上可之以太监陈公縂镇两广起复雍进今官縂督两广军务兼理巡抚雍固辞弗获始就任未几复以平江伯陈公锐挂征蛮将军印充縂兵官镇守两广同开縂府于梧便宜行事两广副将以下俱聴节制前广西镇守太监两广縂兵巡抚皆裁去又以少监黄公沁暨署都督佥事夏正充副縂兵镇守广西都督佥事冯升充游撃将军都指挥杨广夏鉴张夀充参将分守诸路而地方大计则悉取决于縂府皆宸断也维梧州介乎两广之中水陆相通道里适均羣山环拱三江滙流岭南形胜无可比拟縂府之基其山自桂岭而来至梧城中尽而复起巍然突出状如磐石登临逺眺一目千里閟晦千万年而一旦显于今日岂非天造地设有所待而然与洪惟我国家列圣相承一以道徳仁义为治今天子缵承丕绪益迈前烈数载之间四征不庭罔不宾服大显神谟命官开府于兹合天心光祖德超越秦汉以下因循苟简之陋而成万世之良图自兹以徃出令一而保境同以我堂堂仁义之师坐镇于中四顾蛮夷残孽向背而抚治之彼将日益循化理变恶习相安耕凿以齐吾民而凢覆载之间有生之众声教所及将益无逺弗归唐虞三代雍熈泰和之治不于斯见乎虽然圣天子宠异臣下而付托至重其责望固在于此臣子感激图报称当何如哉书曰惟事事乃其有备诗曰有严有翼共武之服孔子曰节用而爱人雍辈皆当勉焉府之正堂五楹题曰縂制百粤之堂后作亭曰同心门三楹左右厢房各五楹经始于六年四月二十六日落成于七年五月十八日既成太监縂兵征予记太监字德新镇静有谋屡立战功縂兵字志坚韬略家传卓有将才皆重一时而雍得预其间始开府抑何幸与谨记【`府内太监建静庵雍又有记不録`】  

重修梧州府城记　　　　　　方　玭  

广东西二江之外重山叠谷皆蛮窟也梧城扼其冲寇不得于此不敢横溃四出癸卯已未之祸此城先陷而后南东西千里之地民畜几空寇之设计亦巧矣先示必攻之势又佯为不克以归吾以飞楼四望寂无所见慰藉醉饱酣寐达旦彼乃梯东北以入盖城东北据山为髙外且不濠超越登之无难则増之以益髙凿之而成深岂小小之系哉成化乙酉秋都御史韩公督兵南征十五战皆大胜之而后直攻蛮之大巢窟所谓断藤峡者旬日而平既而班师振旅诏巡抚两广公乃劳来苏息勤劝农桑兴起学校养老兴贤百姓安居牛羊布野而后下令凢州府县之未城者必以时筑壊必治卑必増必设串楼覆之夙夜之可舍风雪可行也必于睥睨间设门开闭开可以射闭可以守也必于城外设栅栅内开濠濠之内树铁蒺藜跳不能越步不能来也逾年梧州増城浚濠以铁力为根一万三千有竒栅其外又作五门瓮城作串楼角楼五百六十余间于城上役方竟公以外艰归圣天子亦亟进公为右都御史縂督两广军务兼理巡抚而前后増城至一丈深其濠至三丈引泉周流不可涉而复缭以重垣其险固莫加矣  

察院记　　　　　　　　　　胡拱宸  

察院在桂林府儒学之东自来巡抚都御史寓焉而巡按监察御史则寓诸桂林道领是道者又寓诸别署天顺七年新城袁公纯得副縂兵旧廨于宁逺门右葺而居之地逼西江旱甚亦润环步直百余耳及肩墙外周匝防肆东南隅城闉在焉室如葢敧路如磬折南其门而东其防是非台宪所宜居也侍御方公佑至当圣天子改元之年既迁贡院欲及于兹防从征茘江藤峡之贼不果越四年今淮安苏公庆以凝重之德通敏之才下车无何兼视四境禾麦倍收警谍希闻乃相所宜居莫如军需库之故址遂迁焉公之意盖以御史朝廷耳目也必所造者髙明斯不沦于卑汚必所处者深逺斯不局于浅近必所务者简静斯不杂于喧嚣必所履者正直斯不惑于邪曲以视则明以聴则聪而于是官庶乎其举矣此固系于其人之身而居何与焉虽然凢人之身失所居则失所养失所养则元气不充百体不仁匪直耳无闻目无见而已况是官耶孟子曰居移气养移体大哉居乎为是故也岂观美燕乐之图哉所以挽卑汚而极乎髙明也所以去浅近而入乎深逺也所以离喧嚣而安乎简静也所以逺邪曲而遵乎正直也养吾人之气体在是广朝廷之聡明在是所系不亦大乎拱宸闻而伟之又为之记曰察院在今学之西北背癸面丁所以丈计南北二十有七东西南北之一屋以间计大小四十材因旧葺不堪者易之力自公使专攻者赡之钱以贯计八十米以石计六十经始于成化五年十有二月二日明年二月十日落成赞其成者左布政钱君奂按察使袁君凯左防政袁君恺右防政周君铎副使周君璹吴君绰右防驾冯君思维佥事黄君晖何君汉宗叶君琪都指挥使邢君斌都指挥佥事李君敬董其事者通判沈纲镇抚吕翺照磨文魁县丞蒲璧百戸翟贤许礼云  

开广上林县城垣记　　　　　彭景忠  

上林为古澄州郁林郡至宋始改为邑繋于宾而统于栁城郭悉未有也国初洪武间惟土其垣立屯田所几一禩为贼所破后讨平之复为邑景泰间因邑民之请虽命筑城议以军守然周围惟三百余丈仅容县治儒学军堡居民不满十室年来盗贼警发或争附城郭隘莫能容成化壬辰嵗于是白诸縂镇太监陈公都察院右都御史韩公总督侯陈公乃令有司各积石以待命岑公瑛来筑是邑公乃审度其地势顺其民情内筑以城外环以池肇工于壬辰春三月望吉落成于六月十七日民之趋事赴工咸若子来工讫又争徃伐石纪岁月非刑驱势迫之也于是参将张公筹左防政袁公恺佥事何公汉宗皆谓余宜为记夫国以民为本城以固为安城安则民安民安则国无不治洪惟我朝承平既久声教四讫民已安矣而九重之心安不忘危独惓惓于民之痒疴疾病未易知也兵之悍勇骄怯未易齐也夷情之反覆变诈未易化也方伯连帅旬宣按察之未至捍御征守之不经抚绥懐来之失度故特命近侍勲爵大臣以统理之所以大臣始终一心慎重厥职靡不以固国安民为务岑公今克勤斯邑髙垒深池因妥吾民于衽席之上不惟能以朝廷为心而又能以大臣之心为心矣为人臣者何以加于此哉  

桂林分巡道记　　　　　　　吴　玉  

皇明御极稽古建官内设都察院及十三道所以掌天下之刑狱纠察百司激扬庶职谓之内台都宪出镇则称巡抚御史出治则称巡按各有行台察院居之外设提刑按察司司置四道所以掌一省之刑狱纠察激扬所部之百司庶职谓之外台宪使居之总司握三品篆统理庶狱宪副佥各绾道章方分嵗代所在有分司居焉内外相承体统不紊朝廷倚之而尊严官司由之而振肃黎庶赖之而康乂其职不亦重乎广西旧有分司僻近南城岁久倾圯布政司库地一所去按察司仅百武前宪长江公元勲举而易之两司俱便本司所易库地亢爽面阳方拟创建分司维时边境欠宁遂寝其事因循几二十载于兹矣成化癸卯姑苏林公衔天子命自御史台出宪副政适值宪长孔公韶文有朝觐之行代总司事未几叹曰凢按察司俱有分司此独未脩实为缺典政暇徃视故地病其前狭后敝有碍经营乃厚值市民居广三十六尺深倍之通并前基均齐方正于是卜云协吉民罔闻知料措于官工集于募又谋于分道宪副谢公时荣佥宪萧公承表以助不及前建正堂后竪燕寝各五楹髙广若干尺左右翼以厢房亦各五间仪门前门各三间庖井垣墉以次落成栋宇峥嵘丹雘辉映创始于成化甲辰春正月毕工于次年冬十月谓予沗职教事宜有言以记颠末予惟分司之作非是壮丽以耸民之观瞻正欲绳纠吏治采访民风抚训善良千里无骇车之马芟除强暴三江絶漏网之鱼必如古人之讯狱至部平民洗寃先声入境奸吏解印庶乎起居是堂俯仰无愧不然憩甘棠之防亦可以聴讼何必厦屋渠渠也褰輶车之帷亦可以问俗奚必公府潭潭也至若分司之成又贵同事者相与守之但官无宁居人各异尚敏于干办者席不暇暖突不暇黔或假手以理他务安于恬静者视官传舍倒置而弗治当如古人之必葺墙屋去如始至缮治廨舍克着能声庶乎爰居爰处愈久愈新不然卫公子荆云虽完美谁为禁毁瓦画墁之手杜子美云虽见突兀人将兴頽墙败屋之嗟公名符字朝信持身清谨莅职贤劳振肃纪纲修举废坠此特美政之一端也他美尚富吁居此者期尽当然之职继此者无隳已然之功是则竪碑刻词之深意也予喜公卓有成绩故首述两台并峙之重而交致望于后之君子云  

重修桂林府治记　　　　　　伍　芳  

桂林为广西防省当三司之冲南江十一郡之冠羣山拱抱江流环绕葢岭南第一胜处自秦置郡以来公署在独秀山下汉晋隋唐迄宋元虽郡名更新不常而故址犹存迨我皇明以府治改为靖江府洪武十四年去静江路而以桂林名郡迁府治于布政司西街谯楼之北宋刺史程公植八桂于旧府而所设八桂堂亦废惟李彦弼记存旧志尚可考也新建府基杂市军民之地未免低洼狭隘殊为非称宣德初再为脩建逮今五十余年岁久不治腐者欲折攲者欲仆前守因循习故莫之能振成化十八年刘公次伟始营修之前后堂仅立未克就绪而致仕去又二年郧阳罗公用诚奉圣天子简命来守桂林视篆以来亷能公正节浮汰冗得古良二千石之风惟公署倾圯非所以威逺人竦瞻视也公欲修之度其工费不赀于是白之巡抚都宪宋公得本府所积帑钱二百贯乃择日鸠工集材易腐为新撤朽为坚前后堂仪门及甬道基俱増土筑髙三尺其经歴司照磨所亦为新之视其旧址各髙二尺而六房视二防事稍杀一尺焉东西翼两堦之旁更植桂十株而扁其后堂为八桂葢以应前代所名八桂也经始于成化二十一年冬十一月落成于明年夏五月费出于官工出于佣故为是大费与大劳而人莫或以为费与劳也一日太守偕僚佐过予属文记之予以不文辞不获因而告之曰守令以六事为职尽六事之外而致力于所先务则又守令之能事也故古之闻钟鼓分明者则知守令得人而况公署尤发号施令之所乎苟于政事之所甘于卑隘而不知治则不必求其政事之能与否而其人之贤与不肖亦从可知矣罗公心无私累处官事如其家事故在官未盈一考而百责攸举人不知劳非官令之得人能是乎是役也赞之者同知西蜀何公尧通判岳州杨公纲推官増城覃公渭云【`前宣德六年建府治后堂欧克常有记不録`】  

永安州治记　　　　　　　　商　辂  

永安古防州地也防州旧治去立山县西南五十步其地有防山防江州之得名以此年代久逺兴废莫详考之地志唐武德间始有立山县乐州乐州即今平乐府则防州在唐时已废或并为立山县未可知至国朝洪武乙丑邑民陷于草寇尸损过半知县李昻奏革县治为古眉巡司平乐县立山之废又经百年各处猺獞乐其土地闲旷自相屯聚窃弄刀兵肆行刼掠居民违逺官府失所倚仗反流移他境守土之臣间提兵深入杀戮未几而凶犷愈炽卒未有思所以建置安辑之者成化丙申朝廷特命巡抚甘肃副都御史朱英縂督两广军务兼理巡抚下车之初边务方殷而平乐府江之警尤急乃悉发桂林之官军顺流而下防命总府诸军授以方略分阃克期进次茘浦破贼险隘贼畏威敛踪寻遂班师因谋诸总镇同事者曰自古为治贵威爱兼行劝惩并举彼猺獞亦人耳贪生恶死未必不同此心矧今圣天子明德慎罚玺书屡下未尝不以抚绥为言吾侪受此重寄曽不此是议而惟终嵗勤兵以事征讨无乃非朝廷意乎众皆曰然于是推诚备榜谕以两广先此致寇之由与今所以弭盗之方慎简司府贤而有为人所信服者遍行招徕期在同心同德感格凶顽复为良善未旬月间梧州平乐等处抚安编籍各有成效立山猺老李恭注闻风知感首遣子扶寳等率众诣军门纳欵为编氓乞复州县永为保障都宪具招抚之由以闻上深嘉叹顾谓侍臣曰都御史言是四方万里之民皆朕赤子与其征以为功孰若懐柔以为德即日降勅奬谕许便宜从事都宪悯立山之民首先悔悟兼以其地深广西阻大山实广右之腹心猺獞之窟穴复立州县以统摄之斯经久计也遂偕总镇太监顾恒总兵平乡伯陈政副总兵都督佥事白玉巡按御史刘乔暨三司议委副使范镛防议谢绶都指挥王辅躬诣立山以建州之意验厥人情土俗咸报曰宜遂举桂林府推官闵鲁为知州土民李扶寳为吏目合词上请优诏许可名其州曰永安于是范镛谢绶王辅率郡卫执事同知周尚文罗表指挥韩铎王勋等即其地披荆棘除草莱筑城凿池周八百九十步敞其门三包以砖石中建州衙正衙之旁为幕署为库藏前为六房为重门次儒学有明伦堂有大成殿有斋有庑又次城隍庙庙之后为仓厫左分司右军堡以至城垣街巷井井有叙分工兴作庶民子来于时镇守少监王举巡按御史谢显周蕃继至右布政使沈敬适来暨按察使张黼右防政袁恺等遂相与董其成焉始事于成化丁酉夏五月至明年四月讫工镛等复以各民丁粮通第髙下编为里甲以次应役又择其俊秀子弟入学延师训迪文教聿兴人心知劝落成之日众口啧啧称叹谓百年梗化之夷弗事干戈一旦入于版图转殊音变异服奔走承顺与齐民等于此知圣明之恩都宪之功大矣伟矣不有记载曷示后来于是沈敬范镛谢绶暨佥事吴玊等具建置颠末走书求记昔有虞之时徂征有苖三旬而犹逆命益赞于禹曰惟德动天无逺弗届至諴感神矧兹有苖禹遂振旅而还厥后苖民卒来格于帝舜文德诞敷之日我皇上继天保民专务德化而于统御逺夷率先抚后捕是即帝王遗意也都宪仰体圣心首建大策弛兵威而布诚信安反侧而奠边陲将见逺迩向风争先归顺两广军民自是可以安枕矣若都宪者庶几无负付托之重者哉而其建州设学编户定籍筹画综理之劳范谢诸贤实任之是皆可书者也予故为之记以复以为来者之劝云【`陈宪章又有记不録`】  

河池州治记　　　　　　　　冯　俊  

河池县本唐羁縻智州地宋始置县宜州以富力县省入大观初即县治庭州改县曰懐德寻废州复改河池县仍宜州元因之国朝又省三旺州入焉改宜州为庆逺府民风犷戾叛服不常凢吏于此者以地险民夷事惮难为徃徃先懐去志故廨宇之设茍简僻陋且屡经迁徙靡有定处洪武四年知县贾爟于懐德县创建永乐八年知县钟道生迁于村林天顺六年知县罗珍又迁于屏风山皆如村落然仅避乱而已殊非县治规模百余年来虽沐列圣重熈累洽之化民犹未若攻刼鬭暴时或有之成化十一年夏太守丰城孙公下车之始询知其故亟与守备连帅诸公谋欲以县治复迁于要害地为经久控治之所使长民者共体皇上德意用施政教以丕变其风未果成化十三年冬广东归善陈侯琳来知县事诣府受约束公知侯有为即以其志语之侯唯唯而去及视篆首访前人积习政与凢可以利民者悉罢行之由是民知侯可倚皆翕然服从侯亦知民可使益既厥心因举公之志与典史湘南郭君逊议合偕徃相度州旧址堪为县治即日迁于彼以次第建为廨宇而一新之乃节用以制货财乗时以就工役伐木陶瓦恢拓旧制载经载理公亦因公暇偕连帅公临县大为规画就中是劝是劳故吏忘其私工忘其勤不期年而成凢为正防幕防六房库房仪门谯楼及居室总若干楹其藩臬分司公馆社学亦各择向背所宜建而新之堂室门牖举以法皆宏敞爽垲宛然一中州县治社学则羣子弟之俊秀者延师教之而躬临劝励侯间来谒请记予惟守令皆亲民职而令尤亲民之安否系焉天下之治起于郡县而郡县所以治本乎民生安民生所以安必郡得贤守县得贤令体统相承共施政教而后实效可臻此朝廷于守令之选必严必慎而不轻畀良有以也今河池之民何幸得陈侯之贤而为令陈侯亦何幸得孙公之贤而为守能协心协谋以兴复百余年已废制度且得连帅公周旋赞襄于其间故事成之速有如此者既控制得所可施善政使民养其生又有学以施善教使民复其性葢上有以流乎下下有以承乎上一惟以政教为念是皆达大体而知所先务者也其民虽夷然而此心此理未始不同乎人侯能体贤守仁民之心既不以夷待之始小试一二禁令合乎其心辄已服从今于此政教果能诚心行之始终不怠后必感发兴起亦不以夷自待而益相率化服卖劒买牛卖刀买犊耕田凿井以享夫仰事俯育之乐无复攻刼鬭暴之态犷戾之风变为礼义纯良夫然后民生举安于田里而县无不治矣先儒有言天下无不可化之人人亦无不可为之事以今观之益信故乐为之记  

永福县新城记　　　　　　　姜　洪  

桂林古夷徼荒陬秦汉始开拓梁始建州唐武德初又建永福县属于桂林县据凤凰山麓旧无城郭四周皆深山穷林藂薄蔽翳嵓石荦确猺獞窟居其中后稍出与民杂居治五年壬子桂之属邑曰古田又为獞贼所据地近永福常虞贼至民无宁居之心六年癸丑县之僚吏耆耄请于巡抚督御史闵公珪巡按御史祁公司员欲筑城卫民皆曰可经费不及者许取给于司府公帑役夫不及者许取计于灵川义宁兴役于是年冬然土薄而礓累筑累崩九年丙辰广州罗子房来知县事公亷不欺处官如家见城久弗成复请于巡按御史丘公天祐张公烜左方伯舒公清右防政武公清继发官帑役夫工匠皆以百计用钱僦之伐木坠于江流至邑门陶土以埴亦在城侧力省而功倍至十一年戊午秋告毕城以髙计者三寻有咫地以袤计者三里有竒甓以个计者五百七十有三万工以日计者二百六十有八万乃辟四门建楼于上然城中居民不满百皆茇舍筚户公宇惟一所亦湫隘弗爽垲去县四十里有驿曰兰麻实当柳庆邕浔之冲使人行旅告至告去者皆授馆望憩于驿近亦因贼出没居民皆迁惟驿岿然独存公宇皆腐朽毁折门墙亦倾圯至者无所归十三年庚申御史袁公佐巡抚至永福欲别建御史行台及修缮兰麻驿恐民力殚耗檄府助白金二百两又见医学训科章璟有精力干济专命董其役乃于西城择隙地数亩建察院堂室奥序门垣庖湢共若干楹兰麻使馆储峙亦皆有所缭以周垣啓以二门府帑所出不给子房捐俸资以继之守备都司麻公林出军夫以助之不数月二处功皆告成然后永福居者行者皆无恐易曰王公设险以守其国则天下郡邑皆设城以居制也昔楚惧吴侵令尹子囊却城郢以备之春秋讥其不能脩政以自强而城郢示弱永福自唐宋以来不筑城而民亦奠居意者当时节度经略宣抚之人如裴公行立余公靖张公栻章公伯龙皆有抚驭之才而贼不敢为民害无庸城也我朝惟都御史韩公雍有文武才略成化元年乙酉统领大师一搜原剔薮自桂及浔俘馘略尽二十余年岭南肃清自后蛮又生聚日繁势复猖獗时出抄掠为害乃筑城以备之亦子囊城郢计也呜呼四方多垒卿大夫之辱敢为后之官斯土而受重寄者告焉  

修懐集县记　　　　　　　　李　瀚  

治癸丑秋瀚来掌懐学教覩庙宇倾頽几成废址徃县治观其防堂亦与学类吁嗟叹息久之有近郭父老来谒者询其由父老愀然曰吾邑僻处山峒不经当道其凢百廨宇因循废壊久矣每来宰邑者生员曰儒学当修彼曰不忍劳吾民也耆民曰城池当修彼亦曰不忍劳吾民也吏胥曰县治当修彼又曰不忍劳吾民也宁支攲补漏卤莽度日惟外假爱民之言内营贿利之私凢所为皆剥肤椎髓民不堪命公私罄然扫地赤车有甚于修废者也可忍言哉是嵗冬顺邑区君来尹兹邑下车之初询其害之尤者父老举曰猺獞交横为害奸民颠倒兴词前宰邑者蔽于聴理之私困于抚招之难吾民殆不聊生徯后来蘓之望久矣君闻言不遑暇食爰亲至其巢穴开诚招谕狐噬狼贪之徒一旦皆幡然驯服各立牌甲咸安生业如铜钟如下帅者可万余计既又严禁奸之条举劝桑之典不逾旬月政通人和教行讼息乃曰学校风化之源城池捍御之具其废圯可坐视耶且材料土产工力借民非有伤而害之也由是大兴修举百废咸成庙宇尊严金汤足恃又以县治为一邑之观可忍视其圯哉故隘者辟之圯者修之如鼓楼如仓厫如申明之亭如吏胥之舍皆重建之治之后圃地势低汚风气不完又髙其基架层楼其上名曰耸云用以镇接山势凢百廨舍或建或修罔有不称惠不见费劳不见怨吏畏其明民懐其德视曩之所不忍劳民而反致鸡犬不宁民失其业者大不侔矣君名昌字世昌顺德人起家乡贡进士  

重修宾州治记　　　　　　　黎　暹  

善为政者必有以宁其居常若有弗忍舍者爱其民者也居而饬之必完而固将以贻后之人俾得嗣其政爱其民之深者也宾州界邕横浔贵田思之间夷獞杂居难化而易叛西广嵗恒用兵取道于此驻师于此文武方面备兵分阃于此自是地益重政益烦供亿益苦仕其地者未至而疑惧既至而思去不然则亦汲汲然营其私计茍遂则委而行故视廨宇若传舍頽折倾壊委之不遑其于州民之情曾稍相维系哉治辛酉嵗象州同知新防陈君经纶摄州事得赃罸银若干申请兴修未遂而去适顺德梁君克龙自平乐令擢知是州制动以静御烦以简湿犀燃而庖牛解州以无事乃分命市木石水浮陆运不约而集而锯者斧者削者凿者涂塈者黝垩者向应就事工有直故精役有佣故勤吏有令故不欺自壬戌秋八月肇工至冬十二月正堂仪门咸以完报又辟地増建后堂穿堂而大门丽谯皆以次落成鸟革翚飞山耸林立州人惊骇以为天坠而地出乎何昔废之久而今成之速也耆民谢赞谭贵不逺数千里走书征余记予于是可以考君之政矣闻栋宇之轮奂知其民俗之必新也闻门闼之宏豁知民隠之必达也闻其基铲髙而益下知其必锄富而填贫也闻其材舍曲而用直知其必任正而去邪也夫甘棠一常木耳召伯一憩之而善政出焉遂至今咏歌之不忘矧是州堂宇君自作之又久居之而善政之行不倦焉异时遗爱在人可胜言哉此固君之志州人之望亦予之所愿也是为记  

重修临桂县治记　　　　　　包　裕  

邑治在郡城南本汉始安县属零陵吴分置始安郡唐析置福禄县贞观初因附郭桂州总管府故更名临桂宋以慕化县省入国朝因之编户一百二十有九里民讼简直习俗醇古其山拔水清士多秀美如经术登科膴仕代不乏人气与江浙类衣冠与中州同蔚然为省防一望邑也县之防堂廨宇歴代废修不一图志无传莫知所自天顺丁丑知县南海吴侯让以进士宰是邑具见倾圯因陋就简重加修缮迄今又五十余年矣正德已巳四月正防年深时因风雨倒废听政者不免露居甚可慨也夫正德辛未三月县丞曽侯视篆顾瞻者久之叹曰地方百里政令所出教化所关废敝既尔将何以肃人心而耸士庶之观瞻乃请于巡抚藩臬诸上司以兴废举坠为已任鸠工庀材垫筑林峙畚锸云兴首起正堂三间上搆卷篷以为聴政之处后堂三间中搆过道以为燕息之所前筑月台中砌甬路树戒石亭以昭鉴戒立日晷图以定时刻鼎建仪门五间大门六间与知县正衙前后防厢敧者植之洼者髙之朽者易之悉加修葺开广县前街道门楣改观左建旌善亭甄别淑慝右建申明亭只若旧制临街坊牌一座名曰桂郡首邑左立民安右立物阜二坊寛广以间步计髙深以丈尺计楹栋以架数计各若干材木坚良瓦墁缜具规制宏逺深防翚翼藻绘视前而有増也经始于是年六月初六日落成于翌年壬申三月二十一日事竣邑之士夫县丞王纲举人祝澍生员白赞辈过征予记将勒诸贞珉用昭永久窃闻柳宗元有言贤者必兴愚者之废废而复之必由乎贤用以利乎人也今县治废滋久侯能作而复之规画有方制用有策不支公帑不费民赀间有不敷又捐已俸以助益之吁其亦贤矣哉矧又得主簿泰和杨侯诰典史钟侯富相与协心赞襄以成厥美所以事易集而功易成也欤书曰恱以使民民忘其劳此之谓也后之君子能体侯之心而继脩之俾勿壊则幸矣侯名顺字安敬性孝友先贤郕国公后吉之万安人治邑亷明恺悌多善政此其一也  

府江三城记　　　　　　　　蒋　冕  

漓水自兴安海阳山分流而南经桂及昭防癸水茘水及他诸小水趋梧州曰府江梧有总府而桂则广西三司之治所在焉自桂之梧未有不经府江者其江之流洄洑湍激乱石横波两岸之山皆壁立如削而林箐幽阻为猺人所居据险伺隙以事剽刼官府商舶徃来为所患苦葢非一日其间最为要害之地曰广运曰足滩曰昭平上下百余里自昔立为三堡戍以两广之兵合千余人然守无城垣居无屋宇披草茅树竹木以为营名虽曰营而实上漏旁穿坐卧无所一遇炎风寒雨军士不免仍栖息舟中岚瘴郁蒸病死相枕其幸存者精锐之气销耗且尽旦夕惴惴焉恐寇盗掩撃之不暇其孰能扬臂鼓勇以当贼锋哉先是兵备副使余干张君吉议城三堡白其事于前总督右都御史华容刘公方始事于广运仅完外城而张君擢宪使去未几莆田郑君岳以按察副使继为兵备念前功未究思绪而成之正德二年丁卯今南京户部尚书应城陈公适以左都御史来总督军务君具以其事白之公慨然报可寻有柳庆之师公由梧至昭溯府江而上歴觏前所云要害处指授方略令亟为之君乃以其年冬城足滩广袤百余丈髙二寻为门三为楼五为屋于城中者五十楹以处将吏士兵明年戊辰冬城广运继城昭平广运则因其旧而加甃砌焉为门一为楼二为铺四为屋如足滩之数昭平西岸有废城一区成化中总督桂阳朱公所筑后陷于寇榛莽丛生狐所嘷豺狼所宅将营新城其父老进而言曰城之规制请广之使兵与民并处而移废城旧甓以助费君乃度东岸亢爽之处为城一百八十余丈为门二为楼八为屋七十楹移驿舍巡司于城内虚其地三之二以为民居而于三城之外皆环以壕堑其深与广俱十余尺坚旗标于方隅严钲鼓于旦暮凢攻守之具无一而不给焉总其费砖以万计者一百七十有竒瓦半之木与石视砖閷十之九用银以两计一千五百有竒然皆出于公帑未尝滥征一钱其力则取于轮戍之兵及所居之民未尝他役一夫规画考校极其纎悉无欺蔽浮冗之费既落成形势壮伟规制完整屹为一方巨镇君以书来属予记其事窃尝嘅夫府江之寇巢穴深阻出没无时临以大兵则禽奔而兽逸殄灭未尽遗种复炽肆常时防御不能一日去兵而所以为守之之具者尤不可以无备顾兹三堡因陋就简于数百年之间一旦举而城之其为一方永久之利未可以一二计也使非陈公好谋能断长顾却虑知人善任不为疑阻则郑君虽负筹边长算安能展布四体无少顾忌共成保障之功哉陈公名金字汝砺有文武长材豁达闿爽经略疆圉惟日不足其勲庸政迹遗于两广者甚多此特其一事耳郑君字汝华文名政誉着闻于时其兵备府江也凢可以捍夷寇而卫生灵莫不尽心力为之事得牵聨书予诺之未遑执笔已而郑君亦擢宪使以去余同年友平乐知府安仁官侯昶累书来速记且亟称公及君保障之功赫赫在一方不可以无述遂叙次其始末以告后之人公既膺召赴留都君亦不日推择入朝他时合并班行尚以其所以虑一方者为天下虑予庶几获见之于未甚衰老之日哉  

广西贡院修拓记  

仰惟我太祖髙皇帝膺天眷命统驭万方之初即诏天下设科取士所在藩服建贡院以为试士之所广西去京师虽逺贡院在洪武初已因唐宋之旧而修治之唐宋礼部及诸州贡院其建置皆在中叶以后唐礼部贡院盖尚书省前一坊别有一院四方贡举毕防于此遂因以试士自开元中始宋之贡院废置不常自崇宁至政和间中州外郡始咸有之未有开创之初即能敦崇化原留意斯事如我皇明者圣圣相承法制益备而人才遂至于不可胜用于戏盛哉广西贡院自国初至今百五十余年凢三迁其在城西卷仙门者唐宋来已然洪武初始迁武胜门马王阁南天顺间又迁于新西门内临桂县治西北则今地是也虽规制视前二处不同而终以卑湫隘陋为病监察御史谢公汝仪按治之明年是为嘉靖乙酉适当开科取士之嵗周览徘徊慨然咨嗟力图恢拓左布政使彭公夔欣然任其事与右布政使傅公习左防政胡公忠右防政胡公尧元黄公芳按察使余公祐副使杨公必进廖公纪佥事杨公凤张公邦信唐公冑申公惠议皆克合爰市民居暨宗室园圃约袤二千余寻广视袤増三之一监临有堂考校有室虽间仍其旧而轮奂坚美与创始同自堂至庭自庭至门自门至于通衢黝垩陶甓次第一新庭中有楼扁以明逺而门于其南则揭桂香扁焉展试士之舍至千五百间而其旁余地尚倍于此以待后来试士荐増亦无不可容者徙仪门于旧大街之西门内左右创应奎起凤二楼外为大门其南正中及街之东西树绰楔者三中曰天开文运东曰明经取士西曰荐贤为国山峙翚飞见者啧啧叹美下至庖厨井湢道路垣墉与夫宿吏卒之所养生之房经画布置举惬众望吾藩自有贡院以来未有规制宏逺如今日者工既讫功彭公书来属予记傅公又屡书来促予闻古者射宫泽宫皆用以择士礼不云乎诸侯嵗献贡士于天子天子试之于射宫然未有不先试于泽宫而能与试于射宫者则唐宋以来在外诸州郡与今日各藩服之贡院大抵皆泽宫也泽宫疏礼者所谓在未详葢于寛闲之处近水泽为之今兹贡院脱卑隘而就髙明非所谓寛闲之处耶夫试士之地尚増拓其规模脩饰其室宇必惟脱卑隘就髙明是事顾士之于学宁可不知观感奋发求造髙大光明之域以与之称而可以或茍耶公私义利之间正士之所宜致慎而不可以茍焉者公而义焉惟道谊是崇惟名节是励则日进于髙明矣私而利焉惟权势是趋惟货利是尚则日流于卑汚矣明以别其是非勇以决其取舍在士之自处何如耳吾藩之士由兹科试进对大廷他时列职中外随所器使务皆卓然有立以求仰答朝廷教育作成之深恩有司风厉登进之盛意然后为无负也谢公持宪严明奸墨望风畏避按治未数月深山穷谷蛮烟瘴雨人迹罕到之处无不遍歴所至汲汲以洗寃泽物殄寇安民为务方触冒炎熇而归席未暇暖又能成此盛举祗承德意以隆化本且事与礼合彭公协志并力为是钜役而劳费不及于民皆不可以不书余公既陞任去而卢公宅仁来为按察使适谢公监临试事卢公暨彭黄廖三公实同事于院防范之严去取之公谢公盖不遗余力而田公亦罔不既厥心焉是亦不可不书右布政使郑公锡文副使王公显髙右参议邹公輗先后继至咸欣覩其成也法宜牵聫书遂不辞而为之记  

富川县钟山镇城记　　　　　徐　淮  

平乐古昭州今广右要郡属邑富川有镇曰钟山距郡城东北二百余里当富贺湖湘诸郡邑之冲居民颇繁故老相传即今冯乗县废址图志莫攷然山猺峒獞地殊密迩岁时毒矢长戈剽掠之害相寻近徙边蓬巡司于其地轮士卒以相兼守顾众寡势悬寇至亦无以抗以故民多择颠崖险穴以茍栖止弗克奠厥居正德丁卯前兵宪丁公始筑土垣以卫民辟二门以通出入民赖安焉但土性易頽嵗久倾圯殆尽正德乙亥今兵宪铅山张公合溪膺简命来涖于昭公素负经济而尤殚尽心力凢所以体国经野攘寇辑民之务皆次第举行丁丑春大征茘浦诸叛夷献馘后究心于斯民久逺之略镇民适有以建城事告者公遂慨然身任之肩舆简从朝至于镇达观于旧日营计徒庸防工费集糇粮疏画一之规以达于巡抚获允请始从事遴选属之文武吏得千户王勲周镐吏目黄寛而命之曰惟是役事无巨细汝其综理之罔忽进镇民钟秉釡卢旻珊周世昌钟秉玘而谕之曰惟汝为民之良于是役必倡率奔走分理于下罔弗勤于是众唯命从罔或后公复亲为指授城广二百九十丈髙一丈二尺濶如之外用砖内填以巨石设三门有楼以为捍御凿四围濠沟以备敌冲脩公馆立军堡俱整饬可观始事于戊寅冬十月落成于己卯四月坚完壮丽见者改观镇之民皆懽呼鼓舞曰我民得有今日皆公之赐也其何可忘庠生周真生其地目覩其盛廼需予文勒之贞珉用昭永久予惟设险守固圣王之所不废故重门撃柝以御暴客见诸易城郎城郓城平阳诸役屡书于春秋皆所以卫民攘寇图危于安意也宋之时种世衡城清涧范文正城大顺民卒赖之今天下自大郡诸藩以及郡邑卫所皆有城郭金汤之固在在巍峩惟乡镇或寡然阻于强横坐视涂炭亦仁人所不忍也以公兹役求之古人虽功力有大小时势有缓急而一念卫民之心固无不同焉者也至其规画周详区处有道民不劳而事就绪财不费而工落成且亲为经畧不惮劳瘁则又加诸古人一等矣夫观河洛而思禹功咏甘棠而思召伯镇之民食公之赐其可忘耶因其请遂书以归之俾来者有所考云  

养利州公堂记　　　　　　　姚　镆  

自太平而北为养利州土守也宣德初以僭逆诛朝廷没其官弗用设流官同知判官吏目以理州事者已五十余年成化间郡守韩廷彧言其非便于是再为更定去同知与判官弗用设流官知州一与吏目一以理之者又二十余年然其俗本夷而流官至此者亦复夷之故官与民恒相诟而不能以相适况复有所改于其俗乎今守罗侯爵既得命来视州事始以慈惠抚民民用帖柔三年益浃恱乃告其众曰吾命吏若州固以正若土而仪观不备岂我国家设州分治意哉吾与若更新之可乎众皆曰然于是官出其赢民输其有征匠僦工乃就其土之髙爽者为防防后为堂防左右为库为室防之前为楼为门临莅有所燕休有次储蓄有藏而昼夜出入有禁凛乎公府之规矣继又即其便近者为申明亭以饬里闾为社学以教子弟为公馆以属四方之宾客取其幽旷静洁者为城隍庙为山川社稷州属三坛尸而祝之以严祠宇无城为之垣其四周而复兀垣为门所以备保鄣也城之外有水五悍急不可渡为之杠梁其上而或搆亭以望所以利济涉也夫以荒墟断落之萧条瘴雾江涛之险恶而能月修嵗葺悉去其陋一旦使官有宁处神有恒栖居者有固守行者有坦途侯之于是州亦勤且劳哉况其所谓民者复知具巾履以为装通书写以为业衣冠文事渐即华风若是者皆侯训教所及也侯不谓之贤哉夫昔之潮与柳皆蛮夷也潮得一韩昌黎变之养士治民具有成法而其俗始笃于文行柳得一栁子厚为之凢城郭巷道皆治而其民亦始以乐生兴事然则天下之俗成乎其人亦多矣使先此为守而皆若侯之今日则其效当不止是他州之为守而皆若侯之为心则其可感而化者又岂养利之民为然哉顾乃因循玩愒徃徃一遇其所难而遂却足自废其可叹也已侯字徳器江右吉水名家尝训于慈有善教慈之人至今爱慕之予亦辱之教而爱且慕尤深焉濶别十余年偶以宦途相值方幸有防于侯而又喜侯之能于其政也故为书其概以归之土人俾镌诸石  

梧郡府门驿记  

服岭而南俗尚质朴于其所谓居者朴桷不雕短椽不斵蓬藿为门环堵成室故虽官衙公署亦徃徃仅具名额芜败弗治焉无崇大钜丽之观也梧郡旧有府门驿葢亦因其俗而为之者自总督韩公开府于此始斥地以新其制既足起陋一方矣顾嵗久门燬于燎诸存者亦皆朽腐栋折今总督潘公至梧之四年复与总镇韦公总兵毛公谋嗣葺之乃命左防议詹君玺佥事翁君茂南以董其事仍命知府黄鉴同知黄印通判李绶推官曽侗以相其役于是垣墉堦闼之制梁栋瓦甓之具丹垩涂塈之饰皆以次告完衺者正卑者耸隘者辟浅且陋者渠焉以广大漫漶而弗饬者焕焉以相辉真有以广前规而侈后观矣工既讫佥事翁君因属镆以记惟驿传之设所以通使轺之徃来故其制常周天下况梧当东南水陆之防而重以三府之临莅乎廪谷燕劳是诚不得而缺者特我总督潘公方用其文谋武畧统理东西广其大者则清奸剔秽以约羣吏于法垂膏濡润以抚摩其人民其又大焉者则宣布国家威徳以控引数万里之羁属其又大焉者则诛叛讨逆防书嵗奏以纾九重南顾之忧惟是琐琐若不足以烦公而公复修废举坠日无停役凢城堡学校下及仓廪之属皆一切综理之公之身总众务有如此者况公于公帑之储素严制节拳拳焉足国裕民为务固未始有豪髪假借也至于诸役之兴则沛然举以畀之而无难色此其规为智虑当何如哉葢古者大臣之于职业先于其所谓大未尝不尽心于其小而财货之在天下有所入者亦必有所出要亦不可以一律拘也以故诸葛孔明之治蜀日以辅刘伐曹为计然其遗力之所及则桥梁道路井灶圊溷亦无一而不缮治焉者范文正入登政府一时所兴革大率欲节浮去冗以为当时之利及朝廷罢诸州公用钱则毅然争之谓不可惜小费而妨大体夫二公相业之盛其赫赫于世者固不专在是而器局之公平设施之详密葢固有可征者矣然则公之于是役也独非古昔大臣之为心者乎驿左偏有亭翼翼穹碑屹立盖前总督吴公纪韩公之功德也今之搆亭树碑于右者所以纪公且以明公之与韩为匹也公昔自筮仕迨今凢出入中外垂四十年平生大节清操峻拔其声实固已流天下而缙绅士争向慕之若是者不待镆言而后知然亦岂镆之所能尽究也故敬述公之功以示人其详则以俟后之特书与大书者谨记  
