---
title: 第12部分
index: true
icon: editor
order: 12
category:
  - 诗藏
  - 诗集
  - 粤西诗载
  - 粤西文载
  - 粤西丛载
tag:
  - 钦定四库全书
  - 集部八
  - 总集类
  - 汪森
  - 清
---

## 粤西文载卷七十五  

桂林府通判汪森编  

祭文  

为湘州祭虞帝文　　　　　【`宋`】顔延之  

惟哲化神继天作圣藏器渔陶致身爱敬是以二妃嫔徳九子观命在麓不迷御衡以正唐厯既终虞道乃光咨尧授禹素俎采堂百龄厌世万里陟方敬询故老钦咨圣君职奉西湘防属南云神之聴之匪酒伊荤  

祭舜庙文　　　　　　　　【`唐`】张九龄  

惟神以大孝而崇徳以大圣而奋庸以至公而有天下以至均而一海内故不以荒服之外不以黄屋之尊巡狩而来殂落于此倦勤之造永结于黎庶惠懐之尊长存于寿宫载祀虽遐威灵如在今圣朝绍兴至道慜兹远人爰遣使臣按理边俗惟神幽鉴愿表微诚若私僻为谋公忠有替明鉴是殛俾无远圗如悉心在公惟力是视当福而不福为善者惧矣今至止之日輙诣陈诚伏惟神道聪明亮斯钦到愿俯垂防祐俾输力明时尚飨  

祭纛文【`旗纛庙在桂林城内`】　　　　　　柳宗元  

维年月日某官以牲牢之奠祭于纛神惟昔沣有大特化为巨梓秦人凭神乃建茸头是为兵主用以行师汉宗蚩尤亦作灵旗既类既祃指于有罪北面诏盟抗侯以射虽有古典今弃不用维兹之制神实守祀有蠢黄孽保固虐人俾兹太平犹用戎律天子有命施威于下惟守臣某董众抚师秉羽先刄出用兹日敢修外事爰荐俅牛庶无留行以殄有罪国有祀典属于神明伤夷大命无敢私顾惟克胜敌以全天兵去兹蟊贼达我涵育厥隷圉役于校人海隅黎献永底于理无或顿刄以为神耻急急如律令  

祃牙文  

维年月日某官以清酌少牢之奠祃于军牙之神秦定百粤汉开九郡自兹编列同于诸华天寳兆乱北方荐役惟是南方乆稽讨伐藩蛮怙险乳字生聚悖傲威命虐夷齐人黄姓陋孽实恣暴盗僮壮杀老掠敓使臣枭视洞窟以迯大戮今皇帝受天景命敷于有仁凡百凶毒罔不震伐齐鲁谊殄赵魏显化普天之下咸顺帝理唯是琐眇尚恣昏顽致天震怒命抵于罚官臣某钦率邦典统戎于征惟尔有神懋扬乃职敢告无纵诡类无刘我徒镞刃锋锷毕集于凶躬铠甲干盾咸完于义躯焚炀荡沃徃如行虚俾人懐于安以靖漓之隅在是举也徃钦哉无作神羞急急如律令  

雷塘祷雨文  

惟神之居为坎为雷专此二象宅于岩隈风马云车肃焉徘徊能泽地产以祛人灾钦兹有灵爰以庙飨神惟智知我以诚徃茍失其应人将安仰嵗既旱暵害兹生长敢用昭告期于肸蠁某自朝受命临兹裔壤莅政方初庶无淫枉洁廉自持忠信是仗茍有获戾神其可罔擢擢嘉生惟天之养岂使粢盛夷于草莽腾波通气出地奋响钦若成功惟神是奨  

柳州祭井文  

致祭于水土之神惟神蓄是徳演为人用不穷之养功齐乳湩惟古有制八家所共是邦阙焉官守斯恐蕴利兹乆閟灵则深爰告有神惟恻我心卜兹利兆于彼城隂神斯有仁是鉴是临惟昔善崩今则坚好惟昔逓石今则顺道终古所无聿从心祷非神是与人力焉保发自防成于富媪克长厥灵不爱其寳敬修报礼式荐苹藻  

禜门文  

禜于城门之神惟神配隂含徳司其翕辟能收水沴以佑成绩淫雨斯防害于麰麦野夫兴忧官守增惕诸隂既闭休征未获敬用瓢齐以展周索纳其云气复我川泽惟神是依式伫来格  

祭柳柳州文　　　　　　　　皇甫湜  

呜呼栁州秀气孤禀弱冠游学声华籍甚肆意文章秋涛瑞锦改回虫滥王风凛凛  

祭栁员外文　　　　　　　　刘禹锡  

维元和十五年嵗次庚子正月戊戌朔日孤子刘禹锡衔哀扶力谨遣所使黄孟苌具清酌庶羞之奠敬祭于亾友栁君之灵呜呼子厚我有一言君其闻否惟君平昔聪明絶人今虽化去夫岂无物意君所死乃形质耳防气何托聴余哀词呜呼痛哉嗟余不天甫遭闵凶未离所部三使来吊忧我衰病谕以苦言情深礼至欵密重复期以中路更申愿言途次衡阳云有栁使谓复前约忽承讣书惊号大叫如得狂病良乆问故百哀攻中涕泪迸落魂魄震越伸纸穷竟得君遗书絶弦之音凄怆彻骨初托遗嗣知其不孤末言归輤从祔先域凡此数事职在吾徒永言素交索居多远鄂渚差近表臣分深想其闻讣必勇于义已命所使持书径行友道尚终当必加厚退之成命改牧宜阳亦驰一函候于便道勒石垂后属于伊人安平宣英防有还使悉已如礼形于具书呜呼子厚此是何事朋友凋落从古所悲不图此言乃为君发自君失意沉伏远郡近遇国士方伸眉头亦见遗草恭辞旧府志气相感必逾常伦顾余负衅营奉方重犹冀前路望君铭旌古之逹人朋友制服今有所厌其礼莫申朝晡临后出就别次南望桂水哭我故人孰云宿草此恸何极呜呼子厚卿真死矣终我此生无相见矣何人不达使君终否何人不老使君夭死皇天厚土胡寜忍此知悲无益奈恨无已君之不闻余心不理含酸执笔辙复中止誓使周六同于已子魂兮来思知我深防呜呼哀哉尚飨  

赛舜庙文　　　　　　　　　李商隠  

年月日昭赛虞舜之祠伏以帝狩南荒神留下土翠华莫返积怨望于他年大麓不迷烜威灵于终古比忧嘉种少冒阳抗简陈词洁罇引咎果蒙凴离掣电跨防扬风布沾渥于九皋起焦枯于一瞬敢布瑶席輙事兰羞帝其罢奏南琴停吹西琯使东皇太一兼预于灵游俾山鬼江婓无藏于沴气庶将善政以奉明辉  

赛永福县城隍文  

年月日赛于永福县城隍之神夫考室立家先存户灶聚人开邑首起城池固有明灵降而鉴治惟神克扬嘉霔广育黎民聊荐粢盛少申肴醖神其节宣四气扶祐三时勿使毕星但称于好雨无令田祖独擅于有神永歆苹藻之诚长挟金汤之势  

为中丞荥阳公桂州赛城隍神文  

年月日祭于城隍之神夫大邑聚人通都设屏将英雄走集必假髙深不唯倚仗风云兼用翕张神鬼某初蒙朝奨来佩藩符既御寇于西原亦观风于南国始维畵鹢将下伏熊属楚雨蔽空湘云塞望晦我中军之皷湿予下濑之师遂以诚祈果蒙神应速如激矢势等却河及兹荐执之时敢怠馨香之礼神其干霄作峻习坎为防合烽橹以保民导川涂而流恶使言言坚垒侔地道以无疆活活深沟如井徳之不改勿违吉享以作神羞  

赛灵川县城隍文  

年月日赛于灵川县城隍之神髙垒深沟用资固防兴云渫雨谅俟威灵惟神能感至诚将成大稔逐清泠之耕父不使扬光回沮泽之蟠龙皆令洒润式陈微报愿鉴惟馨  

赛阳朔县名山文  

年月日赛于阳朔县名山之神惟神受命上奠兹南服云台日观远譲于髙标蓬岛昆丘遐通于爽气峻若藏刀之岭崇于倚劒之门是宜铨管隂司拘囚异物为神仙之下府开龙虎之殊庭属嵗之不寜旱既太甚驰诚叠嶂托意通波果闻雷出地中电流岩下既兹霑足敢荐香芬愿终如响之灵无怠孔明之鉴  

赛海阳神文  

年月日赛于海阳之神顷伤多稼将困骄阳未逢玉女之披衣空见土龙之矫首式祈嘉霔果降明辉神其享彼兰羞挹兹桂酒辅成于多黍多稌施助于好雨好风庶励汉官以酧泽  

赛尧山庙文  

年月日昭赛于尧山之庙伏以帝巡遐徼天作髙山既比敞于轩台亦分功于农井是留遗庙以慰斯民昨者时雨忽秋阳稍亢永言嘉霔实自防大驱蟠泽之龙尽发濳泉之介仓箱兴咏将庆于农民灌浸呈功不愆于监子敢兹昭报冀降明灵  

赛兰麻神文  

年月日赛于兰麻之神顷者杲日扬威融风扇暴禾乃尽偃人何以堪神能倐忽应时逡巡布润云旗直集不资秦地决渠雨阵斜飞更甚成都救火永懐灵祐敢荐嘉肴神其与蕙同芳为蓬扶直勿虚嘉号以累丰年  

赛北源神文  

年月日赛于北源之神惟神虽临南服实号北源湘浦降神近惊于骚客滮池浸稻远叶于诗人果能槖籥风头索绹雨脚下资沟浍将致仓箱聊申信于涧毛庶通灵于水府神其揖扬兰佩麾掉桂旗拍川后之扇揽波神之袂共来此飨以报留防  

赛白石神文  

年月日赛于白石之神惟神载烜明灵克标懿号轩珠耀彩傥非瑶水之源荆璞流辉即是玉山之路一昨俯忧旱嵗俾祷遗祠果能爱我大田饶余膏泽不俟于公之折狱无烦洛令之曝身敢命子男爰修苹藻神其仰济天泽俯祐嵗功无萌可转之心以负惟馨之礼  

赛龙蟠山神文  

年月日赛于龙蟠之神惟神降治山川流防县道龙幡鳯葢克懋于灵司蚁穴鹳巢式扬于利泽至诚有逹昭报无亏神威叱咤飞廉鞭驱屏翳尚令五土屡有丰年不无行潦之羞以谢云油之惠  

赛古榄神文  

年月日赛于古榄之神惟神爰因硕果遂启灵祠瓜美邵平且传旧志李标朱仲亦茂前经昨日瘅暑为灾油云不起式存心祷虑作神羞神能感气蜧泉传祥鹳垤使宋生抒赋始悦于雄风髙氏读书忽惊于暴雨化太甚旱为大有年将见助有欢康敢忘懐于昭赛  

赛荔浦县城隍神文  

年月日赛于荔浦县城隍之神嗟我贫民每虞艰食寒耕热耨始望于秋成铄石流金几伤于嵗事远资灵顾式布层隂无烦口占不待栾巴之噀窃陈薄奠用答丰年之穰神其据有髙深主张生植同功田祖比义雨师无假怒于龙濳勿纵威于魃厉守兹县邑富我京坻  

祭全义县伏波庙文  

年月日赛于汉伏波将军新息侯马公越城旧疆汉将遗庙一湘水万重楚山比颍川袁氏之台悲同异日方汝水周公之渡感极当时呜呼昔也投隙建功因时立志魏将军坐谈西伯弃与无归梁伯孙自降王姬虽来不起以若画之眉宇开聚米之山川扶风里中讵守钱而为卤徳阳殿下寜相马以推工怅望闗西超驰陇首事嫂冠带诫侄书成龙伯髙之故人其言有所公孙渊之刺客相待何轻鸢跕启行蛮溪请徃铜留铸柱革誓裹尸男儿已立邉功壮士犹羞病死漓湘之浒祠宇依然岂独文宣之陵不生棘草更若武侯之陇仍有深松向我来思停车展敬一樽有奠五马忘归及申望嵗之祈又辱有秋之泽云兴柱础电绕墙藩何烦玉女之投壶乍开天笑不待樵人之取箭已见风回敢忘黍稷之馨用报京坻之赐属以时龙行县不获躬诣灵坛词托烟波意传天壤既谢三时之泽兼论千载之交勿负至诚以孤立契  

代宜州郡官祭党守文　　　【`宋`】黄庭坚  

惟公孝慈奉亲忠勇从军自微至显常以防勲公清为郡恐不氷雪谁能白发皎皎一节方吐嘉谋荡贼巢穴如何不淑松摧玉折忧民忧国纠纠桓桓忽方不见万事一棺呜呼哀哉某等趋承下风教诲提挈南有樛木失此防樾昔者宾次今则升堂平生宴笑恸哭荐觞呜呼哀哉  

祭罗池庙文　　　　　　　　曹　辅  

惟三光之黙运兮初浑沦而絪緼惟万物之并骛兮悉坏陶于一钧物有大小之不齐兮人亦智愚之莫伦何夫子之毓质兮独爽迈秀发而不羣其学也囊括今古而该百氏兮或参之驳杂而取之粹纯若大田之揫敛兮莫知其千仓与万囷其文也若秋涛之鼓雷风兮汹涌淜湃而无垠若八骏之骋通衢兮王良执防而造父扶轮老韩骇汗以缩手兮翺湜防气而噤唇夫何天命之不畀兮亶遇蹇而罹屯三湘一斥之十年兮怅远符之再分意防以即夜兮志欝欝而不伸彼髙爵厚禄以夸耀于一时之人兮皆泯没而无闻惟夫子之名不可以既兮愈远而弥新栁江演漾以清泚兮鵞山奇秀而嶙峋惟夫子血食于此千祀兮民至今而懐仁余幼服夫子之遗言兮不足以追遐轨而袭游尘刺岭峤之荒服兮吊苍梧之愁云奠桂酒之防洁兮荐兰肴之苾芬物虽至薄兮吾诚甚勤呜呼其来享兮灵文尚飨  

祭栁侯文　　　　　　　　　黄　翰  

世传不朽文学辞章惟公之文驾韩蹴张雄深雅健实比子长民思无斁政事循良惟公之政祖龚述黄深仁遗爱实比甘棠孔门四科逹者升堂公兼得之光于有唐天才俊伟议论慨慷交口荐誉名声益彰要路立登台省翺翔擢列御史拜尚书郎时将大用器博难量譬如八骏奔逸康庄追风掣电万里腾骧亦如利器镆鎁干将直视无前其锋孰当不慎交友玷于韦王羣飞刺天谗口如簧一斥不复困于三湘譬如鸾凤不巢髙冈栖之枳棘六翮摧伤亦如巧匠睥睨观旁缩手袖间善刀以藏一麾出守惠此南方龙城虽远毋敢怠荒动以礼法率由典常公无负租私有积仓居处有屋济川有航黄柑緑栁至今满乡修夫子庙次治城隍农歌于野士歌于庠孝弟怡怡诵洋洋生能泽民死且不亡春秋享祀旱潦祈禳四百余年血食不忘翰幼学公文乆服余芳遗风善政凛若氷霜日想英灵如在其傍桂酒清防肴蔬杂香拜献芜词公其来飨  

祭栁侯文　　　　　　　　　许　尹  

惟先生徳厚而位不称仁深而年不长敛此大惠施于一方终焉庙食如古桐乡虽去此几于千祀而至今犹有耿光尹以不才嗣守封疆顾取法于何有赖先生之循良莅事之始奠酒一觞神兮归来鉴兹不忘  

祭虞帝庙文　　　　　　　　张　栻  

惟斯民之所以思斯世之所以立繄人伦之教是赖而圣人实人伦之至也帝之盛徳冠冕万代固岂下官所敢赞述苍梧之野谓帝常临夤缘此邦获奉庙祀某莅官之初适修常事周视栋宇缺壊弗称悚栗汗下不敢遑寜肇新规模兹焉获考敬率官僚俯伏以告惟帝之泽化育并行动植蒙赖何有穷极曷云此邦独私其赐  

祭黄运使【`清臣`】  

惟灵敦厚为质而徳慈祥惟其所歴阻难备尝故于民情尤所究详景倩真清徐公有常将命岭海以身律荒移节来湘风采载扬于彼原隰驰驱靡遑谓当终更归近帝旁如何一朝而奄云亡宾席方设语音琅琅得疾俄顷见闻骇伤下逮闾里攀嗟徬徨某之所居实迩门墙奔走弗及执手涕浪念言倾葢意味则长与人之周是固难忘畴昔胜日从容豆觞岂期于今来哭公堂一奠不腆中诚是将  

祭海阳山  

呜呼海阳之山呼吸云气维邦之望而民所恃嗟嗟晩稼亦既成穗属时骄阳垂成莫遂惟神至仁矜此憔悴触石肤寸一境是庇沛为甘泽成我丰嵗孚于下民永答神惠  

祭尧山漓江  

在礼诸侯得祭其境内之山川惟山川之灵能出云雨故为祷祀之所依尧山漓江此邦之望也而坛壝未立修敬无所兹以夏秋之交近旬不雨农夫望嵗之切用敢瞻望再拜以致悃诚且遣官僚捧祝以告伏惟神灵惠孚沛为甘泽俾克有年图报之修其敢复后  

祭尧山漓江二坛  

惟江山之神实为此邦之所瞻依而坛壝祷祀无所某用是惧防度髙明之地肇新规模及兹而成谨率官僚俯伏以告惟神孚鉴佑此下民俾嵗屡丰物无疵疠吏当率民敬事其永无斁  

祭有虞氏二妃  

惟神唐帝之女嫔于有虞协徳圣神垂则万代新宫肇建内阃是严修祠于春敢率彛典  

大成殿  

某以愚陋被命临民早夜恐惧未知所济惟当精思圣经之法言体而行之庶几万一得寡于罪悔视事之始敢只见于学宫  

祭秦致政文  

栻来桂林首访乡之老成而将问政焉人士同辞以公为称首公虽已枕疾于家罕接人事然如珠玉之在山渊游于其间亦足以借其辉润惟公起自兹土取科第歴事以忠厚廉直称亦尝典州有则于民已乃谢事于未衰优游乡闾子孙满前安恬获福克享上寿在公庶几乎无所恨矣然公之云亡后生失仪刑之尊吾党乏谘询之益是用叹伤为之流涕不腆一奠聊写此诚  

祭遗骸文　　　　　　　　　范成大  

呜呼圣人有言卜其宅兆而安厝之则凡死无宅兆者不得其安可知也形魄降于地骨归复于土然后其魂气无不之也故曰人死曰鬼鬼者归也不得其安不得其归魂羁而无托天下之至悲也桂林之俗或不葬所亲寓其骨于浮屠而颡莫泚也与夫远游客死遗骸委骼狼籍散乱而弗收者不知其几也呜呼若尔诸君生何罪于天而今乃至于此也太守之来恻然动乎其心若已手之弃也属吾同僚出公帑营燥刚实觉华之原钟官之墟欝然砥然以为诸君之墓隧也举凡无归之骨而竁之域于前列者有官君子也分封于两旁者姓字不传防漠君之类也祭之虽非其亲藏之虽非其里有以安而归之何异于其亲与里也日吉辰良肴芬而酒防魂兮即安无南无北无东西也牛羊弗践樵薪避焉诏于终古勿毁勿夷也呜呼哀哉  

祭许象州文【`字钝斋`】　　　　　李昴英  

钝斋之学本源一诚文最近古诚之着形政先及物诚之流行问无不知惟诚故精事至能应惟诚故明诚则无欲氷蘗自清诚则无营轩冕甚轻师道自任南海横经曾入范模一一玉成士徳之深共祠之黉至今朔望罗拜于庭弦歌东筦课试始程亦崇厥祠书阁峥嵘菊坡西山皆极口称才可经纶位不公卿既逾七袠乃仅双旌辍俸廪士食续贡英藻饰泮宫百废并兴米入斛减盐出衡增寜捐公家以寛逺氓曾未期月洋乎政声老不废卷细书如蝇斯文之厄泰山俄倾志未尽伸用未及宏夫人惜嗟而况诸生某少撰杖履早蒙旦评诲犹药石爱犹父兄犹记厦旃荐公姓名年貌几何清问亲聆未几去国竟负师承灵輀来东酹洒涕凝返筑未能何敢不铭尚享  

遣使祭岳镇海渎诸神文　　【`明`】明太祖  

昔元运将终英雄并起民受兵殃时子亦与羣雄并驱辑保民庶上帝黙相山川效灵所在必克五年而兵偃民息天下太平今二十有八年矣近者蛮酋长赵宗寿及奉议等州不循治化负固殃民故命将讨之兵兴重事不敢不告者兵行十万各离父母妻子道途饥饱劳逸山岚瘴气染患者有之此行之难予之所以为忧也呜呼大军经过荆棘生焉民惊且移十万之众经过未有不伤者也用是致告于神惟神鉴予诚恳闻于上帝敷佑三军使瘴疠之方化烟岚清凉之气即殄渠魁良民安业军士早还以养父母是其祷也  

祭天地神只文　　　　　　　韩　雍  

比者南夷梗化摇毒遐荒两广生灵若坠涂炭天子新即寳位悯念惟深特命雍等统率大兵徃正其罪兹已次于敌疆将图水陆并进而霪雨弥旬山水泛滥舟楫惊惧行营未安忧心皇皇弗寜寝食用是敬陈素悃仰叩穹伏望大徳洪慈隂相黙佑早赐云开雨散风和日晴陆进舟行士马安便所至兵锋奋厉威武振扬速成克捷之功以副朝廷吊民伐罪之意雍等不胜感荷天休之至谨告  

祭旗纛之神文  

维兹两广叛夷乆违王化戕害民命罪恶贯盈圣天子甫即大位奉天勤民悯兹广人乆坠涂炭特命雍等统率大兵来兹伐叛用救民生初指桂林贼侵我疆五发偏师南向克捷是皆神威助我先声今寒霜既降肃杀维时蕃汉夷兵川滙云集雍等整饬兵戎申严号令将图分道并进徃问叛夷之罪惟神主司戎兵三军仰瞻伏望威灵隂相黙佑指麾将士旌旗所向战胜攻取指日削平羣凶慰安黎庶使地方永永无虞用副朝廷伐罪吊民之意实荷灵神无疆之休谨用祭告尚飨祭风云雷雨广西境内山川社稷城隍文  

自古神之为徳正大光明福善祸淫至公无私虽迟速不同而报应未尝爽也今两广蛮贼背逆天道虐害生民十有余年之间常出为患且流毒于湖广江西地方杀戮民之丁壮奴辱民之妻女掠其财货焚其屋庐葢不可以数计又或破寨屠城官僚被害残忍惨刻罪恶贯盈获罪于天天必震怒圣天子初即大位体天之心行天之罚特命雍等统率大军来问其罪兹已临贼境分道并进敬告于神伏望神明各行其职各显其灵指示导引隂相黙佑务使我军威声震赫筹算允中所向战胜攻取蛮贼神魂防乱脱走无门所至就擒就戮地方一鼓而削平万姓回苏而安业庶几仰答天心称朝廷伐罪吊民之意而灵神享有常祀益有光而无愧矣故兹恳告尚飨  

祭旗纛之神文  

雍奉命提兵留镇南夷狂宼虽平余孽犹滋寒霜既降肃杀维时仰体天心爰整我师泝流西行只神指麾务殱残凶俾无陋遗庶康我民彰神灵慈谨用祭告尚飨  

祭后土之神文  

向以行台狭隘屋庐浅少因出在官余赀市地易材命工增修兼创运筹之亭兹已毕工重念半载之间百工交杂筑掘铲削罔知避忌岂无冒犯神威用是谨竭愚诚特伸告谢伏望明神鉴此微诚宥其冒犯且隂相黙佑使行台之内火盗无警居人咸安不胜感荷神休谨告  

祭庆元伯文　　　　　　　　明孝宗  

维治年月日皇帝遣广西布政司某官某致祭于封推诚宣力武臣特进光禄大夫柱国庆元伯端僖李公配封伯夫人唐氏曰惟公伉俪善积庆丰笃生圣女嫓美姜娥时维仲【`春秋`】特申祀事崇徳报功永永无斁尚飨  

吊伏波将军辞　　　　　　　湛若水  

承哲皇之嘉命兮恭秉节于南荒遡浔横之修阻兮敬奠先生昔炎祚之中熄兮纷名号于嚣融识帝王之有真兮初岸帻于相逢建大勲于汉鼎兮扬炎焰而重征光南交以甸荒服兮侯臣服于天王彼圣哲之谟训兮罔宠利于成功监四序之代谢兮恒伏辱于显荣矧鱼目之混珍兮玉亦汚夫苍蝇夫何薏苡之贱微兮俾胶漆之弗终慨伊义之自吉兮奚悄悄而内忡繄客星之辉煌兮渺江湖之髙踪矫鸿飞之防防兮弋虽巧奚施工岂经济之或歉兮谅主器之不同予有事于兹土兮仰先哲之遗风匪神武之威远兮曷四海以攸同撷江蓠与芳芷兮跽防荐以予衷  

祭忠义祠叶公文　　　　　　杨　信  

恠彼之犬羊兮扰我疆场懐夫子之孤愤兮心在保厘率三百之鋭兵雷厉风飞叱二子以挥戈同时奋死伤夫子之血刃兮魂杳杳以何之或为风或为雨英灵不昧我来守土兮恭行祀事顾其庙貌荒台址頽对越之余感怆移时爰命匠氏搆求杞梓新夫子之宫墙挽夫子之生气从以子侄衞以将吏陷阵之士俨若容止工以告成登歌献祭品物式陈蕉黄丹荔伟哉夫子生当封侯死当庙食福我民兮驱厉鬼奠我民兮杀彼【`阙`】千秋万嵗享厥祀  

祭宣成文　　　　　　　　　姚　镆  

维公并时而生同徳而起阐明六经质定百氏濂洛为宗考亭为侣功在天下泽深八桂桂有宣成寔惟专祀自宋迄今已三百禩荐飨虽修仪观渐废桂人皇皇思未有系我来谒公并用为惧乃举仪章乃谋当道乃展祠宇乃绘像貌公像肃肃公祠翼翼俎豆在堂弦诵在室大功既成士类胥怿爰率有众敢告公祠公相桂人其不在兹尚飨  

告城隍文  

先王之世神物不得为奸而圣明之法凡左道惑众者有禁其为戒至严也比者桂城有土妖曰山魈与卓望者浪传姓名冒滥祠宇或飞沙以汚人冠服或纵火以焚人室庐又或抛掷瓦石开阖门户以为变异愚昧之人亦辄神之至倾赀财以供奉而莫知其为诞也夫幻也妄也淫而盗也于法皆诛而二妖兼有之其不可纵也明矣且幽僻之地魑魅居焉桂林宗藩所寓司府所列缙绅大夫相与谈道徳而事礼乐文物之区阳明之会何物妖魔乃得以杂居于此也夫为民之害者虽鸟兽龙蛇必驱之况为此恍惚不可测之恠以惊动人民者乎镆钦承天子之明命谬职一方之风化凡是邪慝合当驱除若缓之不治则于靖共之义未称镆无以临于民惟神亦受明命监观兹土索厉鬼而逐之以翼王化其责均也顾得容此恠孽扇妖境内乃漠若无闻乎镆知之而不治镆之咎也镆不能自治故复以告之神神知之而不能治亦恐有缺于保障之义非神之所安敢洁一牲遣官以告神其鉴之  

祭呉东湖文【`讳廷举`】　　　　　王守仁  

呜呼呉公吾不得而见之矣公之才如干将莫邪随其所试皆迎刃而解公之志如长川逝河信其所趋虽百折而不回公之节如坚松古栢必嵗寒而后见公之学如深林邃谷必穷探而始知自其筮仕迄于退休敭歴中外防于四十年而天下皆以为未能尽公之才登陟崇显至于大司空而天下皆以为未能行公之志虽未尝捐躯防元而天下信其有成仁死义之勇虽未尝讲学论道而天下知其有辟邪卫正之心呜呼若公者真可谓一世之豪杰无所待而兴者矣守仁于公未获倾葢而向慕滋切未获识公之面而乆已知公之心公于守仁其教爱勤惓不特篇章之稠叠而过情推引亦复荐剡之频烦长愧菲薄何以承公之教而惧其终不免为知人之累也今兹承乏是土而来正可登堂请谢论心求益而公则避我长逝已一年矣呜呼伤哉幸与公并生斯世而乃终身不及一面茫茫天壤竟成千古之神交岂不痛哉薄奠一觞以哭我私公神有知尚来格斯  

祭敬所先生蒋公文　　　　　徐　阶  

昔在宪皇时称多士凡八临轩最后丁未有四元老公居其一夷清惠和金声玉色孝皇之初公侍讲帏肃如其容蔼如其辉葆正养中不假言语披拂阳春渐濡膏雨暨相武皇后先羣奸不激如川不动如山调防从容匡扶恳恻身名俱全上下交徳庚辛之间国方遘屯公及成都奋不顾身翼龙于渊殪狐于穴旋转乾坤揭昭日月维公之相功在邦家长沙京口徒以词华维公之相卓尔全徳姚江洞庭自谓不及帝方图旧公乃抗辞成而不享劳而不尸公身则归公望弥重曰裴在唐曰马在宋公年未衰庶防复起时卜安危道占泰否胡事之乖哲人不作灵返星躔气収光岳维公在朝善类有依公今殁矣孰主孰持维公在野后生有式公今殁矣孰引孰翼某等无似滥出公门哭公之殁忆公之存感非私防哭岂私戚维公有知鉴此衷臆尚飨  

祭敬所蒋公文　　　　　　　潘　防  

于惟我公钟英湘水负业经纶拚飞桂岭振迹枫宸歴事三朝论思昕夕学究天人节同金石望切玉铉勋铭商鼎硕徳髙风朝野引领逊此硕肤悬车故里其乐只且左图右史天不慗遗忽尔云殂防也闻讣千里增吁兹以职事至止瞻拜几筵忽兮如在謦欬肃然抑其瑞世之功为凤为麟浩然之气为星为辰挥斥八极周游九垠与太乙为侣元气为邻者乎敢羞蕰藻侑以江蓠庶防来格永怿余辞  

祭告宣成二贤祠　　　　　　刘　节  

于戏唐虞至于成周集羣圣之大成孔子也春秋至于有宋集诸儒之大成朱子也二公友朱子而上师孔子者也宣公仕于斯成公生于斯后人仰而服焉有余地矣某生也晚学道未闻恭承天子之命司宪视学葢将窃绪余以淑多士礼谒之初敢用诚告启佑来学俾与闻于斯道某也非讇惟公其惠相之  

祭泾川张司马  

维公知名天下四十年矣词林称敏史局称精讲筵称正成均称严秩宗称寅司徒称慎冢宰称明司马而居守留都称端称肃才称逹守称介特履称峻毅天下之人皆知之矣某生也晚释褐之初识公于朝未尝登公之门比从事郎署公则南矣未防某亦谪下邑矣欲即公不可得而懐公则恒不能忘也逮承乏西蜀尝闻公于石翁老师承乏南滇再闻公于南园司徒乃复有八桂之命方以谒公为期既至公不可作矣呜呼某之不幸也抑亦斯人之不幸也使公而存温公再起潞公复相而天下福矣公之不为温公潞公斯人之不幸也公葬已卜某也制于视篆不能走哭执公之绋此又某之不幸也菲仪再致哀涕从之是岂一人私而寔为天下之人悲也惟公其鉴之哉  

祭靖江端懿王妃  

庆宗女士钟灵厚坤有容有徳有工有言制册元妃作配亲藩福履绥锡既庶既繁奄弃宫阃宗国哀奔品仪致祭典礼具存  

祭靖江宗室松坡  

神祖诸孙靖藩贤盛时挺生出羣才隽忠侔道古善比东平有文有行不骄不矜巍巍之功煌煌之业屏翰藩垣有光玉牒节慎服食方期永龄龙蛇之嵗哲人以倾成之惟艰仁而不禄彼苍何如栽者乃覆某等素重高谊曷忍讣闻吊哀礼祭侑以斯文朔风飕飕寒云漠漠招我巫阳九原不作  

祭北山神文　　　　　　　　黄　芳  

维神含精储灵阜蕃庶物惟一方元兀是依乃者境内虣虎为患逼近城郭动逾百十以吾人为鸡豚戕害不可胜计妖不虚生殆必有自睠兹庶姓顾亦何辜仰惟皇上命官来守兹土固将庇之也而恶兽乃敢淫毒以戕贼之是虽政牧匪良无以感召和气而神于上帝好生之徳抑亦与有责焉兹竭防具仪望而致祷神其转祸为福祛此恶类远遁岩穴食稼之害勿撄扰邉之宼潜消暗灭毋虐我土已敕将吏具器械设机穽期于三日鼓噪而攻之虎如有霛宜惮神威将羣亟徙否则防顽弗霛豕鹿等尔神其黙相我武赫厥灵威弗纵兽之所如尽殱灭之庶吾民永有依归焉而守土臣僚借神之庇亦禄食无忝也芳等悯兹殃害衷情愤激捍御之义幽明何异惟神鉴之  

祭节妇傅氏文　　　　　　　李良臣  

呜呼纲常万古事也夫死无二纲常也顾斯理尝冺灭于人心而懿行完节者自栢舟之后罕闻焉岂纲常伦理之大非闺帏女妇之所能修抑表扬崇励之未致遂致湮没而无称焉余观风兹土思以扶植纲常而深虑其有美之莫彰也乃咨询博访于懐集得潘聪之妻傅氏痛其夫之殁于羇旅哀号防絶甫毕葬事遂缢于寝室以身殉之懐僻邑也氏编民妇也非素有诗书之教而其烈志奇节宜与栢舟并称岂非纲常未尝冺灭而表扬盛事崇励风教顾在上之责耳余既嘉其事乃命官祭之词曰呜呼惟民之生卓以荦兮淑气攸钟惟氏之操坚且贞兮殉夫而终殉夫而终兮且不朽而一妇人兮能植纲常栢舟之矢死兮圣删诗而首録于鄘余观风于百粤兮惟节义之是扬行无譲于姜女兮寜冺灭以无扬爰命官以告祭兮励世风于无穷尚飨  

祭烈女朱茉莉文　　　　　　王贞吉  

嗟乎人孰不爱生也茉莉则轻生若芥人孰不恶死也茉莉则视死如归刚烈之气金石难摧卓立之声泰山崔嵬鄙哉世妇生则同帷夫肉未寒身则他随老夫平日有何厚防女妾乃能守节不亏亦有防臣世叨簪缨国才破灭易面事人二十幼龄女妾乃能完节终身使其为正室也必能为栢舟为文伯之母为割鼻为王凝之妻矣使其为丈夫也必能为比干之剖心为常山之割舌为信国之九死不悔为陆秀夫之落海抱帝矣嗟乎茉莉真是奇异天之生才原不择地乐工而有海清婢妾而有茉莉矣我来作守于今三年闻此贞烈心怆泪涟爰表墓道以彰幽濳既往者化已定者天神其来格永鉴斯言尚飨  

告伏波庙文　　　　　　　　方　瑜  

公之志节伟然大丈夫也晩年提兵南来平交趾之乱功徳着在岭表是宜随地祀之而祀之横江之澨得非以伏波威灵于今尤烈恠石险流假以镇厌而往来之人恃以无恐者也瑜叨守是郡入境之初遂经祠下素慕英声敢不瞻谒呜呼穷当益坚老当益壮公之语也瑜不敏敢为公三诵之  

漓山社成告文　　　　　　　张鸣凤  

灵之迁震以惊灵之来安以平灵之飨顔既醉灵之喜祉斯萃宅兹新宫沛嘉惠春报秋祈千万世  

祭叶参知文　　　　　　　　苏　濬  

呜呼风莫莫兮吹衣云防防兮掩晖望苍梧兮气结君胡为兮去不归忆与君兮徜徉以醇醪兮相将搴菊英以为餐兮纫兰以为裳折参同之眇眇兮鸣和鸾之锵锵弄素娥兮窈窕赓白雪兮宫商忽秋色兮萧森念苍生兮沉吟膏车兮秣马载驰兮骎骎冒寒露之淅沥兮穿穷谷之崎陟深箐之鸟道兮入翳蔚之丛林岚气纷其相薄兮隂阳鬰而交侵乍凝氷兮焦火如载浮兮载沉思牝兮养谷胡青黄兮灾木泪千竿兮若雨人百身兮莫赎沆瀣浆兮雕胡饭灵之来兮日将晚一夕兮千秋来不语兮复返  

祭龚日池宪副文  

呜呼象郡之区百蛮所都岚烟下上狌猱为徒怒则相煽喜则相呼维公抚之拮据卒瘏龙渊立防何论大軱公所经画不动声色荜路蓝缕以开荆棘寘之康庄解其徽纆水无吹浪冈无聚慝化成日南是谁之力帝曰休哉渤海家风琬琰有声车服以庸维公念始益图厥终首栉暴雨身逐飞虹心之瘁矣乃殒厥躬呜呼世故纷纷东驰西骛发言盈庭举趾谁措任事若公千秋旦暮锡尔专征何劳东顾英雄长恨讵知其故濬等幸追左右鞭弭相将登高慷慨揽辔悲伤嗟彼骅骝未竟龙骧嗟彼太阿胡尔匣藏告以大招尔其洋洋  

衙门合祭养利州守叶君文　　徐显卿  

维公发祥粤自玉融燥穷经誉髦所宗既贡明廷爰陟州牧蔚有贤声扬于荐牍仕为循吏学则通儒佑启哲嗣懐瑾握珠天禄燃藜石渠载笔所志斯酬世徳允述公为辴然万里贻书睠兹式糓毋防厥初方图挂冠子谋省侍胡不须防溘焉永弃显荣夀考得全全归令闻不已有邈音晖所悲旅榇海陬遐甸遥荐椒芬临风凄恋  

镇粤楼祭张襄惠公　　　　　曽伟方  

惟公余邑先辈也当不佞伟方初降母体则公先已捐旄节骑龙白云乡去今防五十年所伟方适以司马曹谪判宾州过栁询公襄栁遗事欲求谿獞峒猺诸部种就殪之所乃故老皆无在矣徒见郊以北有岿其楼公像其中嵗时伏腊日栁缙绅先生若邑子靡不人率钱约征醵防歌呼相乐曰惟公故墟嗟嗟十夫之聚谁相北面夫非公丰功隆徳沦人肤骨之深且厚而能若兹公为栁人躬甲胄披蓬藋驱远封豕长蛇以艾杀此地栁亦春雨秋霜荔丹蕉黄庙食百世以报公公于理学气节文章葢一时独位不甚贵不遂至卿相不能一日身安于朝廷之上葢就公当时视之若谓数奇由今较量未为不遇公值肃皇时斋居暂闲而太阿在手权臣柄用而貂珰未窃物力衰耗而耳目精神尚强虽其间诛褒旌黜清论时有信绌而犹能知公信公荡平百粤数筦总制荆湖川贵粤东西家尸户祝荣华至今试使公遂所愿徒赫卿相于一时孰得孰失公固能辨公视今世局是否安危偷窳吏习忍令公见伟方即逾强乎妄希年少狂勇谓大丈夫出不能竪尺寸纵然槐棘子大夫犹渺乎细志大才疎一官随蹶匍匐载涂媿公荣谪徒尔肃遗容想公风烈强自作气则犹勃勃焉雄心欲发而已叹九原之不作悲执鞭之无从踌躇过此实不能去跽陈词以进酒神彷佛其来歆  

## 粤西丛载原序  

岭南辽阻昔人皆视为畏途后之人览其纪载所见异辞所闻异辞所传闻异辞未有不洞心骇目也如宋元以上则有陈承韬南越记沈怀逺南越志刘欣期交州记段公路北户杂录莫休符桂林风土记周去非岭外代答张田广西会要范旻邕管杂记谭掞邕管溪洞杂记胡珵苍梧杂志杨孚南裔异物志交州异物志万震南州异物志刘恂岭表录异志孟琯岭南异物志房千里南方异物志投荒杂录范成大桂海虞衡志骖鸾录迨明之世则有叶继熈临桂杂识李文鳯月山丛谈田汝成炎徼纪闻张鸣鳯桂故桂胜王士性桂海志续张七泽梧浔杂佩魏濬西事珥峤南琐记岳和声续骖鸾录曹学佺名胜志谢肇淛百粤风土记邝露赤雅凡计二三十余种或全帙犹存或断简无防或仅存其目此皆专于其地者也至其他散见者亦往往而有也余既辑粤西诗载文载而于诸家所述者仅能录其一二窃自哂其遗漏之多也因复念碑刻题名千载如一日也行程日记万里在目前也善良之轶事宜章佥壬之秽迹可鉴也阀阅世家非无盛事封疆大吏自有公评也仙人释子则道术不少神鬼妖魅则幻诞实繁也鸟兽虫豸多奇形竹木花革多竒产也风俗异其习尚饮食异其嗜好也大则土官跋扈叛服不常小则山宼跳梁刼掠无间也事物之变可喜可愕者不可殚记也爰复为搜罗编次丛载三十卷独是世不乏邺侯插架而载瓻无因终属渺闻尠见也聊就目之所渉者以补诗文所未逮虽不足资雅人之博物亦庶以供客座之笑谈云尔康熈四十四年乙酉夏六月汪森序  

钦定四库全书  

## 粤西丛载卷一  

桂林府通判汪森编  

静江府石刻【`陈思寳刻丛编下同`】  

唐平蛮颂　唐韩云卿撰韩秀实八分书李阳氷篆额大厯十二年立【`诸道石刻录`】　按西原蛮在唐为边患久矣自肃宗至徳以来百余年间诸蛮更相雄长乍服乍叛攻桂管十八州所至焚庐舍掠士女元道州所谓城池井邑但生荒草登高极望不见人烟葢实録也今此碑所序大厯十一年贼帅潘长安伪称南安王诱胁夷蛮连跨州邑南距雕题交趾西控昆明夜郎北泊黔巫衡湘流毒如彼其广天子命陇西县男昌巙持节招讨擒获元恶并其将帅八十四人生献阙下其俘获二十余万并给耕牛种粮令还旧居勋烈如此之着其列传偶阙而不书欧赵集古金石之文又偶不得此碑入录乡非事着于碑而碑录于余其遂无闻矣【`集古録后`】  

唐新歩虚词十九首　茅山静先生门人朝议郎守太府卿韦渠牟撰贞元十七年立字画清劲【`诸道石刻录`】唐新开隠山六洞记　唐都防御判官侍御史内供奉呉武陵撰防御衙推韩方明八分书并篆额李渤游于州之西山其溪谷潭洞皆人所未尝至者遂名之曰隠山构亭榭于其上以寳厯元年八月立此记【`集古录目`】唐隠山六洞记　唐韦宗卿撰李方古书寳厯元年【`诸道石刻录`】  

唐杜鹃花诗二首　唐张濬及岭南节度使刘崇龟唱和杜鹃花诗二首前监察御史张岩书干宁元年刻【`集古录目`】  

唐新修尧舜二祠祭噐记　唐赵观文撰顔起正书并篆额干宁五年八月十五日建【`复斋碑录`】  

元纶言【`诸道石刻录`】  

容州石刻  

唐景星寺碑　唐容州都督卢藏用撰并八分书篆额开元四年立【`诸道石刻录`】  

唐元结徳政碑　唐大厯中立【`诸道石刻录`】  

梧州石刻唐容州  

唐水泉铭　唐大厯间容州刺史元结撰贞元十二年正月十六日章武重修并书【`复斋碑录`】  

栁州石刻  

唐栁州山水记　唐栁宗元撰元和十年立【`诸道石刻录`】唐重复大云寺记　唐栁宗元撰正书无名篆刻宪宗时立【`复斋碑录`】  

唐罗池庙碑　唐吏部侍郎韩愈撰中书舍人沈传师书柳州刺史柳宗元死而为神州人立庙于罗池碑以长庆元年正月立【`集古録目`】  

唐柳州井铭　唐柳宗元撰沈传师书长庆三年立字画颇不工疑后人伪为然以子厚集本校之不同者数字此本为善又恐工人模刻不甚精好尔【`金石录`】  

静江府碑记【`王象之与地碑记目下同`】  

桂林石瑞　唐太宗时桂州献石瑞文上有字曰圣主大吉子孙五千嵗  

韩云卿平蛮颂　九域志云唐李靖为岭南安抚大使有平蛮颂碑韩云卿文李阳氷篆额  

訾家洲亭石记　訾氏所居訾氏亭记柳宗元文隠山六峒记　唐韦宗卿  

阳朔县防壁记　唐呉武陵  

全义县复北门记　柳宗元撰  

修尧舜二祠祭器碑　唐赵观文撰  

新开隠山记　唐呉武陵撰  

隠山六峒诗赋序碑　唐李渤撰  

重修灵渠记　唐刺使鱼孟威撰  

唐衡岳道士李弥明诗刻　在唐帝祠  

飨军堂记　柳宗元文  

唐大厯磨崖　在尧舜祠  

虞帝庙碑　唐李阳氷篆  

桂颂　范成大作也桂林以桂名顾弗植桂成大始收之宾植之正夏堂植已而去郡为之祠防后之人勿翦伐见宾州安城志  

桂林志　鲍同序  

桂林编　黄岂编柳褒序  

桂海　范石湖序  

岭外代答　周喜序  

容州碑记  

元刺史奏民科率状　在郡斋  

唐卢藏用碑　开元四年旧在景新寺今在报恩寺十洞记　呉元美撰  

普宁志　司法梁日成编  

唐刺史题名序　郡守陶弼撰  

王庆曾恩元堂诗碑　见断碑门  

象州碑记  

石羊山大字　石羊山在武仙县上有六行大字隠约如草书四傍皆无路可逹莫辨其真土人相传为仙人留题  

象郡志　丁世英序  

仙嵓石刻　详在景物上仙岩下  

邕州碑记  

天威经新凿海派　咸通九年浄海军营书记裴钏撰唐铜柱铭　在江左右其刻云铜柱折交人灭  

建武志　尹安中编乐公明序  

太宗平蛮碑　余靖文  

邕州马退山茅亭记　柳子厚文  

邕管杂记　长编雍熙二年上览邕管杂记叹其风俗乖异诏岭南诸州民嫁娶防葬衣服制度委所在长吏渐加戒厉俾遵条式  

昭州碑记  

唐明皇丹霄驿诗刻　驿前南靣架危桥久欲登临畏路遥今日偶然寻得到真从平地上丹霄此明皇丹霄驿诗也  

南汉铜佛识　报恩光孝寺殿贮铜佛一躯趺坐莲花中五代伪刘时所铸高一丈二尺濶六尺座高七尺纵濶一丈巨拇围五寸他称之金兰寳阵皆铜所笵妙极精巧后有识云维大汉大寳四年  

玉臼泉石刻　在昭平县龙门峡上有龙门峡玉臼泉六大字  

邹道乡祠堂记　南轩文  

五瘴説　梅挚作刻石在梅公亭云  

得志轩记　邹浩撰  

张夣立字序　邹浩撰  

昭潭志　韦揖编  

梧州碑记  

元结氷井铭　井在州北一里唐大厯十三年容州经略使元结过郡目曰氷井又为铭刻石泉上铭曰火山无火氷井无氷【`阙`】　　　甘寒可凝铸金磨石篆刻此铭置之泉上彰厥后生  

吴武陵墓石刻　在桂芳桥上有石刻云咸通二年七月五日吴武陵之墓  

苍梧志　薛诚之编  

苍梧集　见集贤堂下无编集人姓名  

藤州碑记【`阙`】  

浔州碑记  

南海干和白石秀林之记　干和三年嵗次乙酉奉勅镌石玉皇仪像侍卫九躯并修金箓斋庆赞记臣呉可一撰  

余襄公学记　在庆厯中详见修贡院记  

浔江志　教授黄钟序  

白石洞阳明观记　景祐二年立  

陈坦然墓记　余襄公撰  

龚州防壁记　潘阳石瑊撰  

太守题名记　大观二年郡守张浙云  

贵州碑记  

怀泽志　教授谭景光序  

柳州碑记  

柳州文宣王新修庙碑　柳子厚文  

黄柑堂碑　在黄柑堂柳子厚所题诗刻今存  

干明寺碑　柳子厚来刺是邦而建寺有碑  

东亭记　柳子厚文  

大云寺　柳宗元碑见存  

柳州山水记　柳宗元撰  

柳侯遗碑　学有夫子庙碑葢子厚亲笔久仆无闻淳己酉太守赵彦礼复得旧断碑并葢于学宫草莽间遂龛于郡治明秀堂  

罗池庙碑　韩文公作集古録云长庆元年立  

灵泉寺磨崖碑　王安中撰  

重修学记　汪藻撰  

横州碑记【`阙`】  

融州碑记  

唐平蛮刻　久视元年  

玉融志　杨昱  

天下第一真仙之岩　张于湖书  

宾州碑记  

韦厥碑　智诚洞去县四十里葢韦厥所隠之洞也碑乃廖州刺史韦敬办所撰  

葛仙嵓三大字　在州西十五里葛仙嵓  

安城志　吴逺编  

郁林州碑记  

隠仙岩留题　在南留县壁上有元和十四年来游字余不可考  

唐干符中碑　北戍滩在博白县西南一百里马门滩之下唐咸通末安南都防高骈既平蛮獠诏归阙自海路由合浦而上经是滩险不可行又中伏巨石骈因留俸钱遗海门防遏使杨俊营治之至今舟楫通行人无艰阻干符中俊立碑以纪其事碑今存焉  

郁林图志　旧记李宗鄂序新志施坤序  

宜州碑记【`阙`】  

贺州碑记  

龙母庙秦古碑　在苍梧门外神乃秦人碑备述灵异苏许公烈女碑　在庙中  

广阳岛石刻　碧云嵓在富川县一里嵓洞防深石壁絶高处有石脉成三字曰广阳岛逺望分明近视如擘絮状  

幽山丹甑记　太和五年李郃撰  

惠泽侯庙碑　在庙  

元祐党籍石刻【`见魏濬西事珥`】  

龙隠岩石壁上刻有元祐党籍文臣曾任宰臣执政者二十七人曾任待制以上者四十九人余官一百七十七人武臣二十五人内臣二十九人为臣不忠曾任宰臣者二人乃庆元间刻葢欲存其名以明公论故摩崖镌之予考崇宁元年壬午九月蔡京籍元祐及元符末宰执司马光等侍从苏轼等文臣程颐等武臣王献可等宦者张士良等共百二十人为奸党请帝书之遂刻石于端礼门次年癸未颁之州县令监司长吏防皆刻石又次年甲申重定党籍刻石朝堂凡三百九人此其重定者也然贤不肖混淆亦有诋訾元祐之政者滥厠其间凡与元长龃龉者皆目为奸党又元长与章子厚交恶内亦多章党五年丙戌正月以星变从刘逵之请即夜撃碎其碑京次晨始见之厉声曰石可毁名不可灭也嘻名信哉不可灭矣按此碑刻才年余即碎且无问后世公论也是刻云置于文徳殿门之东壁时又铸寳鼎列元祐诸臣之名于上以当魑魅金人入汴始撃而碎之今録龙隠刻于左  

皇帝嗣位之五年旌别淑慝明信赏刑元祐害政之臣靡有佚罚乃命有司夷考罪状第其首恶与其附丽者以闻得三百九人皇帝书而刋之石置于文徳殿门之东壁永为万世臣子之戒又诏臣京书之将以颁之天下臣窃惟陛下仁圣英武遵制扬功彰善瘅恶以昭先烈臣敢不对扬休命仰承陛下孝弟继述之志司空尚书左仆射兼门下侍郎臣蔡京谨书  

元祐奸党  

文臣曽任宰臣执政【`二十七人`】  

司马光【`故`】文彦博【`故`】吕公着【`故`】吕大防刘摰【`故`】范纯仁【`故`】韩忠彦曾布梁焘王岩叟【`故`】苏辙王存郑雍【`故`】傅尧俞【`故`】赵詹【`故`】韩维【`故`】孙固【`故`】范百禄【`故`】胡宗愈【`故`】李清臣刘奉世范纯礼安焘陆佃【`故`】黄履【`故`】张啇英蒋之竒  

曾任待制以上官【`四十九人`】  

苏轼【`故`】刘安世范祖禹【`故`】朱光庭【`故`】姚勔【`故`】赵君钖【`故`】马黙【`故`】孔武仲【`故`】孔文仲呉安持【`故`】钱勰【`故`】李之纯【`故`】孙觉【`故`】鲜于侁【`故`】赵彦若【`故`】赵卨王钦臣【`故`】孙升【`故`】李周【`故`】王汾【`故`】韩川【`故`】顾临【`故`】贾易吕希纯曾肇王觌范纯粹吕陶王古丰稷张舜民张问【`故`】杨畏邹浩陈次升谢文瓘岑象求周鼎徐勣路昌衡董敦逸【`故`】上官均叶涛【`故`】郭知章杨康国龚原朱绂叶祖洽朱师服  

余官【`一百七十七人`】  

秦观【`故`】黄庭坚晁补之张耒呉安诗欧阳棐刘唐老王巩吕希哲杜纯张保源孔平仲衡钧兖公适【`故`】洪百药周谊孙琮范柔中邓考甫王察赵峋封觉民胡端修李杰李贲赵令畤郭执中万芳金极高公应安信之张集黄防吴安逊周永徽高渐张夙鲜于绰吕谅卿王贯朱纮呉朋【`故`】梁安国王右苏逈檀固何大受王箴鹿敏求江公望曾纡高士育邓忠臣【`故`】种师极韩治都贶秦希甫钱景祥周綍何大正吕彦祖梁寛沈千曹兴宗罗鼎臣刘勃王极黄安期陈师锡于肇黄迁莫佒许尧辅杨朏胡良梅君俞宼宗顔张居李脩逢纯熙高遵恪黄才曹盥侯显道周遵道林肤葛辉【`故`】宋寿岳王公彦王交张溥许安修刘吉甫胡潜董祥杨怀寳倪直儒蒋津王守邓允中梁俊民王阳张裕陆表民叶世英谢潜陈唐刘经国汤戫【`故`】司马康【`故`】宋保国【`故`】黄隠毕仲游常安民汪衍余爽郑侠常立程颐唐义问余卞李格非陈瓘任伯雨张庭坚马涓孙锷【`故`】陈郛朱光裔苏嘉龚夬王回吕希绩【`故`】呉俦【`故`】欧阳中立尹材叶伸【`故`】李茂直呉处厚李积中商倚陈祜虞防李防李深李之仪范正平曹葢杨綝苏昞葛茂宗刘谓柴衮洪羽赵天佑李新扈充【`故`】张恕陈并洪刍周锷萧刓赵越滕友江洵方适许端卿李昭玘向紃陈察钟正甫高茂华杨彦璋廖正一李夷行彭醇梁世能  

武臣【`二十五人`】  

张巽李备【`故`】王献可【`故`】胡田马谂王履赵希夷任濬郭子旂钱盛赵希徳王长民李冰【`故`】王庭臣吉师雄李愚呉休复崔昌符潘滋高士权李嘉亮李珫刘延肇姚雄李基  

内臣【`二十九人`】  

梁惟简【`故`】陈衍【`故`】张士良梁知新【`故`】李倬【`故`】谭扆窦钺赵约黄卿从冯记曾焘苏舜民杨偁梁弼陈恂张茂则【`故`】张琳裴彦臣李儞【`故`】阎守懃王绂李穆蔡克明王化基任道邓世昌郑居简张祐王化臣  

为臣不忠曾任宰臣【`二人`】  

王珪章惇  

公论天地并大日月并明亘亿万年矛盾互驰此脉终不可乱欲势力变置之有是哉元祐党议徽宗固随高宗亦继昨宵观国史谓实録及论公家仪寺书大氐有致庆元戊午备【`阙`】末始始获识左丞梁公之曾孙府钤【`阙`】律爱其有前辈风度相与甚【`阙`】昵改日从容及籍中名氏因谓欲刻诸石便报传夫前此一时之屈而后此万世【`阙`】　其所得孰多然惟是焉计浅之为丈夫耳非所施于昔贤特碑【`阙`】无恙彼小人者所有【`阙`】惠其污蔑君子本以利已浮【`阙`】定罪恶反【`阙`】  

死贻鬼【`阙`】　至【`阙`】其邪心【`阙`】必少俊明斯举也似不无嵗九月日吉川饶祖尧敬跋  

融州石刻  

融州真仙岩多碑刻元祐党碑亦在焉明胡文穆公为广佥事时碎之此文穆自载于已集【`郎瑛七修类藁`】  

石刻  

九疑山碑　汉蔡邕文并书在广西【`以下见曹昭格古要论`】西岳书　唐李衞公布衣时上西岳书葢厌隋乱其志奋欲有为而咨之神明之辞也其书亦佳石刻在广西罗池庙碑　唐柳子厚祠韩文公作文宋苏东坡真书高州石屏记碑刻　宋洪迈文朱希顔跋刻于龙隠岩石室【`此见搨本`】  

读书岩宋乾道九年蒋时日新篆双清堂三字又有旧刻雪洞二字【`以下见张鸣鳯桂胜`】  

中隠岩有篆书张公洞三字  

漓山雪崖二真书旁有佛像下镌唐僧智深为合浦令吕兴造佛像记　朝阳洞三篆字张孝祥书　水月洞三字谿园居士书谿园乃宋静江倅呉亿之别号雉山雉岩两大字刘晞书晞即里人隠居辰山者南溪山三篆字　岩洞三字　观音岩三真字刘仙岩穿云岩三楷书　仙迹岩三楷书  

伏波岩有静江军三大字集贤殿脩撰熙河兰岷路经略安抚兼知熙州鄱阳钟傅书寳文阁待制知桂州兼广南西路经略安抚使鄱阳程节上石　正夏堂三大字书呉郡范成大立睢阳杜易书　还珠洞三大字或曰张孝祥书  

七星山洞有李弥大仙李岩三大字　洞门上有方信孺游四大篆字又有小书嘉定甲戌七月既刻于栖霞洞  

弹子岩之右有一岩其壁镌有真书论语尊五美全章旁有跋云广汉张公栻尝大书于桂林郡之治事防桐庐詹公仪之欲其传之广也命镵诸石俾凡临民者皆得目撃心存力行无倦庶不负圣人之训淳熙甲辰冬长至日郡文学长沙陈邕谨题  

龙隠岩石刻　雨华堂三大字东平刘无欲书住山僧慧澄刻　世节堂三大字嘉定八年二月吉莆田方信孺新桂林西漕台防事为世节堂长沙易祓书扁磨厓于龙隠岩　谿园居士四篆字呉亿书  

隠山石刻　招隠山三大篆书范石湖书　隠山二大篆书　北牖洞三大篆书　招隠二真书  

潜洞二篆字  

西山千山观三大字嘉定五年李曾伯书  

清秀岩三大字真书旁小书士美二字  

空明山三大篆字　月岩二大字嘉定五年胡伯圆书叠防山三大篆字又有福真洞三字亦篆书  

千越山三字横列自左而右山下有栖真洞及洞北门共九大字皆用篆  

四望山亦三篆字不著书者姓名然皆元晦时所题镌混沌岩三大字亦篆文  

金石録载唐桂州都督程元英碑李邕撰文张廷珪八分书大厯七年五月立【`以下见曹学佺名胜志`】  

隋桂州总管陈莫颖墓志正书无姓名唐武徳八年十月  

文献通考桂林风土记一卷唐融州刺史权知春州莫休符撰昭宗光化二年  

桂林志一卷宋乾道五年静江教授江文叔编时张维为帅撰次刋刻  

桂海虞衡志二卷府帅呉郡范至能撰成大自桂移蜀道中追记昔游  

桂林盛事记张仲宇撰字徳仪绍兴间人与石安民相为引重安民二弟安行安持俱能文里人号曰三石兴安县乳洞题字　宋李邦彦名上层曰飞霞洞书玉谿桥三字又张孝祥大书上清三洞四字  

全州神仙岩题字　岩在州北六十里为古神仙所居有石刻幽径二字  

义宁县学题字　宋淳熙间张栻知静江府尝按县至义宁为书义宁县学四大字刻石见存  

平乐府昭平县玉臼泉题字　泉在县西北十里龙门峡左宋治平间刻龙门峡玉臼泉六字  

梧州府欝林州碑刻　后汉欝林养奋碑字叔高和帝时举方正碑以初平四年八月立【`金石録`】　唐欝林观东嵓壁上崔逸八分书并撰文开元七年正月立【`金石録`】博白县将军洞刻字　洞在县南三十里洞凡三重石室虚明中有石田石龙石廪有温凉泉分为二派而流石壁上刻南州太守领将军厐孝泰十字  

兴业县古州岩题字　岩广数丈岩中有潭四时不涸又东入一窦有石悬下如钟扣之铿然石壁间有元和十四年来游等字  

柳州府融县石刻　真仙岩有宋元祐党籍碑　采蓝洞四靣青山防列洞中平地如砥石上有硃书采蓝洞三字  

宾州领方山石碑　山在城东一里古郡县名皆因之今设学宫处有元淳祐中进士题名碑  

庆逺府河池州太平山刻字　山在金城江次岩上镌天下太平四字  

浔州府桂平县永通峡刻字　峡势极险猺贼所出没明都御史韩雍讨平之原名藤峡旧传峡口有藤大如斗长数百丈连峡而生公命断之汁流水赤贼巢始没正徳十二年都御史陈金奏改今名镌有勅赐永通峡五字于石  

贵县南涧井刻字　井东有卷石苏东坡大书南涧二字  

南宁府刻壁　宋初范旻字贵防丞相质之子岭南初平旻知邕州为撰邕管杂记三卷并刻疗病方书寘诸防壁  

隆安县阳明洞石刻　洞在县西北三十里王文成公征思田时舟经于此刻阳明洞天四字又刻平南记一篇  

横州戒石铭　铭在州甬道黄庭坚书  

上思州束香山刻字　束香山岩峻洞深怪石层出入洞者持炬照之上有弄怀山三字  

## 粤西丛载卷二  

桂林府通判汪森编  

题名【`见桂胜`】  

临桂县读书岩题名　唐刑部员外郎孟简元和元年三月三日游　宋朝奉郎通判桂州军州事杨书思政和二年九月晦来　孙觌北归提防刑狱董棻招经畧安抚刘彦适转运副使陈兖转运判官赵子岩饯于防亭饭后登鐡牛寺塔徒歩入藏院观无尽老人畵象初寮道人书榜及读书嵓所刻五咏晚集于静寄绍兴四年十月十七日　淳熙改元冬常防曽游　开封王维则拉张信之啜茶嵓下山主华公预焉淳熙十年嵗次癸卯七月十九日题　绍兴甲戌三月二十七日知府事吕愿中访顔氏读书岩瀹茗鼔琴裵回久之预者三人机宜刘襄监郡朱良弼司理叶仁  

隠山题名　河内李曾伯再牧桂之明年实开庆改元上命三衢柴士表视边隘竣事将还夏六月二十一日约宪仓四明丰兵帅汪光朱广用符离朱焕载酒千山观访招隠过仙奕感今怀昔风物固亡恙也时火伞张空水光蘸碧相与徜徉其间清不受暑因得四十字并识诸石　治平元年仲冬十八日同鲁国长源吴兴彦圣游鴈门质夫因题于洞之左崖　转运使沈起提防刑狱章岘治平丁未仲冬十有二日同游隠山因访武陵遗事遂题于石　淳熙戊戌嵗六月丙戌廖季能置酒约詹体仁张敬夫登千山观泛舟西湖荷花虽未盛开水光清浄自足销暑视北牖洞之前有胜地体仁欲为小亭名以招隠敬夫北归有日不及观斯亭之经始独预书招隠二字以贻之　招隠亭中詹体仁约廖季能饮酒落之水光山色隠映万状毕陈于樽爼之间遂登北牖洞扪崖剔藓得唐刺史李渤寳厯间题名葢西湖最胜处也回视题扁与石间留字有怀张敬夫矫首飞鸿为之满引并以所书招隠二大字镵诸石云淳熙戊戌閠月下澣　招隠之胜冠絶桂林淳熙五年仲秋辛亥建安黄德琬廷瑞昭武龚总防叟延平张士佺子真邯郸刘乗晋伯莒国宋虞卿元凯琅琊王文若谓之长沙李逵超宗闗中马寕祖奉先泛舟来游郑廷臣书　淳熙壬寅六月二十日四明王正已伯仁夫擕孥来游　桐庐詹仪之以寒食休务约郡丞陈昭嗣李晋帅属周环滕唐廷坚叶子义郡文学陈邕蚤饭榕溪阁观青帯甘棠桥歴览西湖六洞之胜时膏雨初霁风日融怡流峙动植触目防心分韵赋诗薄暮而返淳熙十四年二月戊子　淳熙丁未七月下澣詹体仁王仲寅孙稽仲观稼城西小酌招隠亭亭葢体仁将漕时所建俯仰十年感慨赋诗近暮乃还　北嵓刘愈晞韩以孟冬初澣约建安雷霆复之桂阳姚宋佐辅之禾川刘伯源庆长金华徐由已克仁虢略杨艿怀英圮上邵康年仲安长沙曽伦长卿安成彭世亨元泰探胜湖上属时久晴风景怡畅崇崖巨防万状毕陈泛澄升高穷所未到相羊周览改席精庐清兴有余杯行无算竟夕乃还实淳熙丁未嵗也　嘉泰元年秋七月二日温陵赵庚西叔徐伯嵩高叟陈燀君显陈次山景甫延平廖视明甫李之有叔则钟安老定叟三山王复古兴周黄士特仲谊莆阳傅诚至叔顾袆韦叔叶元泽季成临汀吴雄梦锡建安刘学裘传之同游　经畧安抚使莆阳蔡戡定夫提防刑狱公事延平廖瓌季硕转运判官长沙吴猎德夫嘉泰三年重九日同游　计使括苍管定夫帅守巨野李诚之后先来桂且久未尝一武西湖嵓洞壬申初伏始获游览自资庆腰舆上千山观憩西峯中峯隠山煮茗谈方外移时泛舟访招隠岩窦幽邃竒石森列湖光防灔云锦帯映诚可赏已而雷声殷空云头俄兴凉雨飘洒四顾田野緑秧濯濯【`下文阙`】　嘉定壬申六月下澣括苍管湛携家登千山观泛西湖　方孚若侍亲屡游嘉定癸酉　荷花镜香鼓棹觞吟依约杭湖白苏如在苍崖玉立澄潭环焉枕漱其间又令人有蓬瀛想贑曽原一旴周子荣汴赵希囿时防洪范得舆淳祐十二年夏五  

潜洞题名　王夀卿姚同卿张子贞子斐黄徳制田子謇王仪之滕子正乾道己丑中元日游　淳熙辛丑夏六月望天台王清叔约客于西湖之上程伯庄徐商老张明仲刘传朋张子真李伯寅魏熏夫王咏之凡八人于时背夏渉秋老火益壮萦舟丛薄少憩是间觞行笑歌声动嵓谷夕景西下冷风袭人殊不知有暑气兹游甚乐书以记时  

西山题名　假守张庄祷雨兹山【`阙`】　　　大观【`阙`】年【`阙`】月【`阙`】　日　转运副使权经畧安抚陈仲宜道夫提防刑狱唐最梦副提举常平陈中复从道走马承受陈昉明逺同游西山饮于观音院登西峯阁啜茶盘桓抵暮而归政和改元仲冬癸亥转运判官唐懋晋徳题莆田李子凝绍熙五年尝陪漕运方公东游嵓窦西泛湖山来一寓目后余二十年东阁检详轺车洊至因籋后尘千山爽气且复挹致【`阙`】　　装东归焉嘉定甲戌重九日书　河内李曽伯长孺领客胡实端甫李廷龙东甫管安昌顺甫周应和同甫同来弟李仕教忠子杓侄根侍淳佑庚戌四月之十日　咸淳甲戌四月初六日宪仓九华章时发帅守同谷李兴聨车游西湖登千山观憩云户洞旷望幽寻景趣两得【`下文阙`】  

中隠山题名　元丰二年八月十八日刘宜父曽公冕苖永孺僧绍简游　括苍管定夫莆阳方孚若长乐陈孚仲嘉定癸酉先重阳一日来游　诗境癸酉三月三日游诗境即方孚若之别号　萧子敬向伯大王徳强吕叔举钟徳元张圣泳钟长卿王必大端平丙申下元前二日来游　长沙钟春伯豫章范旂叟端平丙申嵗十月既望前三日同游　临川罗愚淳祐辛丑中伏日约曹伯虎聂世用梁价魏牧杨羲仲赵时颂陈哙汪知几翁崇国观稼西郊至吕公嵓泛舟览湖山之胜覩石湖南轩诸贤题字时雨初霁凉风先秋穑事可期因志其喜　陈铎叔振周子荣景仁范得舆民载赵孟藡君启淳祐辛亥前立春二日同游  

清秀山题名　龙图阁直学士经略王公若愚与提防刑狱刘子至提举学事唐梦傅大张旌斾观稼近郊烹今嵗建芽于此遂过傲云诸阁大观元年五月十六日权发遣转运副使公事张庄正民题　杜唐臣张通夫王诚中张通甫董君佐侄圣程圣钦元符三年八月旦同游　欲骑日月超然之韵端臣独题　公辅公密大观庚寅清明前六日游男叔侍　明叔仲明仁仲子源靖康改元五月中休同游是嵗初冬九日明叔仲明子源同晋卿再来时仁仲以母忧归乡　郡守吕叔防以甲戌季春七日游中隠岩山水之兴未巳后两日再拉机宜刘子思监州朱国辅经属陈朝彦同至新洞所见愈竒真所谓倒飡甘蔗也　嘉定甲戌六月六日始游清秀嵓吕叔防得此岩亦甲戌嵗刻石犹可攷莆田方信孺孚若　嘉定甲戌嵗立秋前二日旴江张自明诚子来游奉次诗境诗翁扉字韵黄冠邹次洪方袍清一同来　衡阳太守裴梦贶祖涂前一日魏彦济陈景渊同游自新洞过龙隠酌八桂堂徧览胜概为赆甲寅二月十有二日　张仲钦郭道深张安国同游朱元顺清岩  

琴潭山题名　宋方提刑题云孚若再至桂林歴穷胜践最后始得清秀玉乳荔枝琴潭四嵓而琴潭水石又诸岩之冠冕且川原平衍羣峯环抱爱之几不能去安得此为莵裘地邪嘉定甲戌七月二十日同来李子凝张玉父林时可子左廷左车侍  

漓山题名　曾布陈倩苖时中刘宗杰齐谌刘谊宋元丰二年中秋游　淳熙乙未嵗中秋日广汉张敬夫约长乐郑少融玉山赵养民同游水东诸嵓薄暮自松闗放舟泊水月洞天宇清旷月色佳甚因书崖壁以纪胜概　临江曾宏正崇仁吴湜庐陵杨夀惪三山陈华子羽士李可道同游子公迈公适侍淳熙癸卯九月望桐庐詹仪之以淳熙戊申四月辛巳同临贺别驾涂四友新钦阳守陈昭嗣前桂林郡文学陈邕泛舟访水月洞登訾家洲时亭榭一新江山改色怀古览胜觞咏忘归后一月辛酉约幕属陈邕唐廷坚雷霆宪属陈东漕属黄奕余偁刘三锡来寻盟　延陵吴宗旦宜之新安朱晞顔子渊冒雨泛舟游朝阳洞以访水月水色正碧洞月宛然无异望氷轮于云峯缺处举杯酹月乃还绍熈改元授衣假去丹阳张金以绍熙甲寅正月四日集宾僚庐陵胡槻相台王思咏吴门范藻临川董居谊新安汪楚材郡人滑懋于报恩寺之翛然亭食已泛舟龙隠遂过訾家洲访水月洞登慈氏阁从容竟日而归桂林山水之胜冠絶西南易节此来虽去乡益逺而公余登览心开目明归思为之顿释云　淳熙丙午先公吏部通守是邦戊申春拜钦阳太守时连帅桐庐詹二卿与先公为道谊交不以吏属视一觞一咏莫不与焉畴累侍膝下年未冠今四十五载矣绍定己丑畴自零陵守防恩再畀节来南登桂岭四望簪帯宛然白云何在情已不能自胜嵗余幸所部相安得以暇日擕男軰游水月洞细睨悬崖上有詹与先公所识嵗月愈怆然于中命成之来前曰汝知之乎先公自擢第至二千石歴钦贵徽三郡俱有治状入拜右侍郎轮对论中外吏治苟且事玉音嘉奬者数四即下诏戒饬未几持浙西宪节活毘陵京口江隂饥民百万至今人思之葢先公平日有言仕官无大小食焉必思其报今日能挈汝以游此者先训之力也汝谨毋忘成之拱手曰唯请书之绍定庚寅五月朔男朝防大夫广南西路转运判官畴百拜拂尘孙将仕郎成之秉笔　吾闽衣冠甲天下游宦于桂林者一时为盛经幕三山卓樗子用绍定辛卯菊节防同里二十有一人同幕赵繇夫仲至林文诚公着宪幕李遇用之漕幕陈梦庚景长林应辰振老赵希鄂仲韡薛之鉴明叟奉檄至者郭岳伯崇陈该一彦博方禹锡文瑞李士炜华国赵必取世颖王震定东父柯楚伯翘林颢景程林机次枢郑公望希吕调铨者陈士吉一卿赵希防宗羙陈应龙翔卿聮辔湘南登千山憩簪帯挹栖霞七星之秀薄暮舍策泛舟由龙隠渉訾家洲夷犹水月之下把酒赋诗人物与众山俱清情无涯而乐亦无涯也　贑曾原一汴赵希囿淳祐壬子上已盘薄水月咏南轩遗篇光霁熙然怀哉若人  

雉山题名　转运使屯田外郎苏安世与进士赵扬来游并男台文祥文炳文彦文侍行乙未三月二十三日大宋治平元年腊后一日运判孔延之具舟按部因  

率通判范子明机宜姚原道知龚州丁錞饮饯于雉山提刑余藻书嵓石以纪　武陵张颉仲举甬上苖时中子居洛阳刘宗杰唐辅吴兴刘谊宜父七月自真山观来游元丰元年八月　转运使朝散大夫直集贤院陈倩权提防刑狱奉议郎彭次云权提举常平奉议郎齐谌权发遣提举常平通直郎刘谊元丰二年十二月十七日同游雉山岩寺留题　元丰辛酉嵗孟夏二十三日君羙防仲举仲隠施元子期自寿寜早膳泛舟晩饮雉嵓是日仲隠被防还使湖南李时亮题　通直郎经略司管勾文字李孝忠全叔永寜簿吴朋彦周元祐二年九月七日来游　元祐六年三月二十四日自逍遥楼出桂江泛舟至雉山观岩洞微雨不可登絶顶泝流过寿寜复还逍遥置酒高邮孙览温陵谢季成涟水孙杰荆渚朱衮宣城董必曲江谭掞刘玮同游　汴阳高士勤德修许宾元忠崇寜元年七月初四日同游　程子立安抚邕筦周公仪许元善范贵之张通甫张景通蔺大冲柳成甫李端臣洪仲达程圣钦范少房同通叟饮饯雉山崇寜壬午季夏望日　东都程建子立崇寜甲申清明前一日挈家游男彻术衍侍行　鄱阳程钦之率龙舒刘成之汶阳梁晦叔淄川范贵之临川徐伯应鄱阳万彦亨刘长孺南康范少房南海张守道同游雉山男升侍大观戊子九月望日　张子修农子源王君锡宋义夫何由道张方仲侯伯夀饯客来游大观庚寅九月二十一日　政和二年三月二十七日南郡唐晋徳擕家游男钢铢铨锡侍行　建安谢勲信都李温古原田永年长沙裴峣广陵楚执规淮海杨书思政和癸巳孟春晦日同来　端臣适用聨禊凌颢景欵幽丛岑然吸酪奴为无方游维摩丈室葢自生白政和丙申季秋次朔　杜贤万刘资中张方仲自龙隠过雉山政和三年三月二十日　清湘唐孝称宗举开封刘若愚惪夫若水几道乗暇登永寜阁复饭雉山绍兴丙申重九日　元寿擕家来丙寅仲春十有四日　肥乡胡彦温以职事约东提盐防议苍梧桐庐詹体仁招三山熊景瞻饮饯于雉山之禊亭雨余江山如洗樽爼无复暑气检校陈迹一别葢六年矣纵歩岩广景物尤胜劝酬欢喜岂偶来还胜于特来邪淳熙十有一年夏五月甲寅　莆田李子凝甲戌九月二十八日东还刑使检详饯别于此　豫章李大异帅桂之三年劝农于广寿寺是日春和景明天气清淑因从容褉亭遍观前贤镌刻过午而归通判翟胡槻临桂令斛迈偕来嘉泰改元仲春望日  

白龙洞题名　假守吕叔防拉机宜刘子思监郡朱国辅经属陈朝彦自中隠岩过白龙洞叔恭之子大钧侍行绍兴甲戌季春七日　朱晞顔庆元改元寒食陪都运寺丞游白龙洞时牡丹盛开小酌嵓下夕阳西度并辔而归　临江曾宏正淳祐癸卯闰望同三山常挺临川吴湜羽士李可道来游子公迈侍　淳祐庚戌覃怀李曾伯因劝农来此得四十字是日微风扇和轻云阁雨千峯翠滴四野緑秀枝禽对语春意骀荡无极徜徉久之缓辔而去宾佐四明史伟之庐陵曾垓睂山杨埏东嘉林拾三山卓炎子庐陵王真孙长沙胡盛盱江周子荣潼川杨牧之清湘滕处厚续至　白龙山在桂城东南登山之西而至其洞深广可数楹石之穹窿隠然若神物化去而留其迹洞之名葢亦旧矣元祐己巳二月八日上党苖子居厯阳高时仲金陵李师正黎阳吉邻几乗暇以游爱其佳趣因刻于石以志其来尔防稽闗蔚宗题　上饶卢潜礼济北叚徴之毘陵胡茂方同郡楼元弼武夷叶振卿绍圣乙亥秋九月中澣游　湘隂彭子民陶逵王长孺洛阳席贡从诏使按部还桂同游白龙洞己卯春　公辅公密侍亲游春来此政和辛卯季春旬休日　南郡唐晋徳擕家同游男钢铢铨锡侍行政和二年三月二十七日题　李景言王子举渭之昭淳熙丙申立夏日同游　陈正仲铨讫之官王景醇林亨仲饮饯于乙卯仲冬　庆元丁巳立秋后三日同幕集觞于此豫章王岳次山温陵赵庚叔初长沙陈克仁寿卿长乐陈昻中定谟临川杨文明仲藻　庱亭翟子野嵗在庚申重五休务日擕家徃寻嵓洞之胜时也暑风清微凉气袭人徜徉终日不知夕阳之在山也长沙李劲正臣胡持正雅叔唐嵘次山朱佐君辅萧  

仲仁元之嘉定甲子端阳日憩此　嘉定辛未中元后四日计台临汀杨公子直复出按未歴之郡宪台括苍管定夫帅守济北李诚之载酒白龙洞留欵先是去夏六月大暑公初行郡亦尝觞此夫仕岭南多鄙夷其民怠忽乃职使者间畏炎毒未尝一迹按部公连嵗犯暑殆遍走二十四州尊年精明人所难及父老有迎拜而问者曰使家壮也何用而见用于迟晩近也弗留而肯留于逺外吾侪岭民怀私惠而勤劳使家一至于斯公呼而谢之曰上有命老弗容辞逺弗敢惮惧我之矜汝者或有未至而汝之怜我者姑置勿言遂一笑登车既行勒兹语于嵓石用告我同志云　东莱吕祖异长沙王济羙自千山观聨骑来游嘉熙初元正月二日曾公岩题名　元丰三年十二月初五日权本路转运使朝散大夫直集贤院陈倩君羙权荆湖南路转运使朝奉郎直集贤院朱平仲隠权发遣提举本路常平等事光禄丞刘谊宜父同游曾公嵓时仲隠宜父琼筦体量安抚回归任防此　卢约潜礼胡田耕道刘川子至胡义茂修方楼禹邻元弼叶世隆振卿阎淳质夫傅谅友冲益方元哲允廸绍圣乙亥初偕游　朝请大夫直龙图阁知桂州兼安抚经畧胡宗回醇夫朝奉大夫转运副使程节信叔朝奉郎提防刑狱曹辅子方朝请郎转运判官程遵彦之邵承议郎提举常平徐常彦和绍圣乙亥季冬甲辰同游　转运判官周元吉宠迁近部副使唐夣傅饯别游此提举学事戴质夫提举常平陈从道预焉大观四年六月十八日　权知州事张庄正民题时自妙乐来从风洞转魁龙隠江归　先之道夫夣傅质夫从道明逺进徳政和壬辰嵗季秋丙子日自风洞来游曾公嵓清坐良久遂过龙隠　经略安抚蔡怿乐道提防刑狱尚用之仲明廉访使者张洵仁仲宣和甲辰八月初八日同游　湘隂彭子明彦修建安刘川子至西安留怙彦强洛阳席贡叔献同游曾公嵓元符戊寅九月二十五日庚午题　经略安抚刘彦适转运副使陈衮提防刑狱董棻转运判官赵子岩富阳故侯孙觌绍兴四年七月十二日同游　番阳汪恪义安刘文桐庐方洪绍兴戊辰六月二十有八日同游方城张渊道晋阳路质夫贑州曾吉甫桐庐方务徳潮阳刘方明同游曾公岩绍兴戊辰六月丁酉　唐逢尧赵周材刘时举方稚川王公休汪圣锡绍兴辛未二月二日同游　淳熙五年广汉张栻敬夫时以闰六月朔旦北归湖湘前三日与长安周椿伯寿来游水东诸嵓以致其欲去之意宾客相追寻于山间者阳武万俟立中不倚建安黄徳琬延瑞八桂张仲宇德仪蒋砺良弼唐弼公佐李化南夫延平张士佺子真邯郸刘乗晋伯长沙李揆起宗吴猎德夫宜春李逢源造道东莱吕修年永叔　淳熙辛丑立秋后一日括苍梁次张拉清江徐商老浚仪邢之羙延平张子真柯山李伯寅来游当暑而寒剧饮不醉　蒋子明王千秋谢长卿绍熙二年六月晦日来游　郑子寿倅清湘总檄过八桂妷山别行以嘉定已已之朔旦偕前邵阳令三山江信之来游潮阳钟大鸣赴广东运司进士试莆田方信孺约同  

访尧山归路过曾程二岩酌别于龙隠来日遂行玉笥山道士胡佺平偕至嘉定八年六月晦　嘉熙己亥重九日帅守建安徐清叟直翁绣使嵇山黄自明明仲同游　癸丑十月十七日丘仁叟谭雄飞裴夣贶同游高阳许庆元善农杨禹圭君寳辛巳嵗季春廿九日同游男许珪侍行谨题　华隂杨损益老来自都城观桂林山水竒秀叹未尝见江都尚安国长卿于是拉金华姚弸中文发宠弟充国翁卿定国曼卿宅相杨俊彦周辅相与徧游嵓洞登超然过八桂升雉山探风穴入栖霞扪七星濯缨于伏波烹茶于灵隠酌酒曾公嵓中泛舟妙乐堂下自戊申至庚戌凡三日而后歴览物外胜游一叚佳事也宣和七年嵗次乙巳夏六月初十日书  

龙隠岩题名　尚书外郎熊同文侍禁阁门祗王贞白殿中侍御史俞献可大中祥符五年九月九日同来献可书　广南西路体量安抚使副余靖安道漕副熊文友经略安抚萧固干臣转运使宋咸贯之兵马钤辖栁渉公济提防刑狱李师中诚之马仲方子正通判黄照晦甫是日游风洞栖霞洞遂游此嘉祐五年十月晦日题赵璞书　大宋治平元年仲冬二十七日同转运判官孔延之长源前安抚司勾当公事姚原道彦圣新知龚州丁錞帯声自寿寜院抵庆林观少休风洞上登栖霞洞却下漾檝泊龙隠岩行觞啸咏日薄西渡提防刑狱余藻质夫因书览游之胜刻于崖石　经臣张觐执中刘彛志康傅爕熙寜甲寅六月八日同寻回穴山饭于是嵓酌石乳之溜试北源新芽香色相得皆絶叹赏数四遂同舟以游风洞　权发遣转运使尚书屯田郎中直集贤院张颉副使殿中丞苖时中提防刑狱太常博士刘宗杰管勾常平前江山丞刘谊元丰元年八月二十四日游龙岩　起居舍人龙图待制知桂州兼广西经略安抚使曾布权发遣转运使尚书度支郎中直集贤院陈倩权副使殿中丞苖时中权发遣提防刑狱太常博士刘宗杰权发遣提举常平秘书丞齐谌管勾常平前江山县丞刘谊元丰二年二月十日游回穴南丰曾布己未上已尽室经日歴览东观嵓穴之胜  

遂游雉山　南丰曾布甬上苖时中洛阳刘宗杰厯阳齐谌吴兴刘谊元丰二年四月二十日同游　熙宁六年转运使张觐经臣提防刑狱李宗仪唐辅马化徳之转运判官杜璞元珍提举常平闗犯蔚宗传爕志康议事于桂林【`阙`】月二十九日成书过回穴察访广西公事许彦先觉之题　比部周应期【`阙`】　陈大顺判官张【`阙`】进士林丰【`阙`】熙寜七年六月初八日同游　朱子文  

刘伯宗元丰初年六月二十八日同来　朝请大夫直龙图阁知桂州兼安抚经略胡宗回醇夫朝奉大夫转运副使程节信叔转奉郎提防刑狱曹辅子方朝请郎转运判官程遵彦之邵承议郎提举常平徐常彦和绍圣乙亥季秋甲辰同游　朝散郎经略安抚使司勾当公事卢约瀛州防御推官管勾书冩机宜文字胡茂修和州防御推官权管勾机宜文字楼禹邻【`阙`】州録事参勾当公事叶世隆绍圣壬午七月游　信安留怙彦强江夏黄忱君锡零陵陶逵由圣弟逈邻之宣城侍其鈜希声洛阳席贡叔献元符己卯正月十二日同游龙隠岩寿之赴官合浦道出桂林游龙隐嵓伏覩先君经略龙图留题不胜悲戚元符二年九月旦日第三男供备库副使新差广南西路兵马都监兼知亷州军州事张寿之谨记　新定许瑞卿中甫雅有嵓洞之好被召归刑曹鄱阳程节信叔歴阳张景温敦直全魏董遵守道酌别于此而中甫眷眷有惜去之意元符庚辰五月十九日题　鄱阳程节曲江谭掞临川魏防全魏董遵庐陵曾正建中靖国元年寒食日同游　天下洞类多幽隂或逺水清韵不足龙隠岩高而明虚而有容复临深溪大概似碧落洞而登览之富则过之建中靖国元年腊晦日谭掞题　谭掞周冕杜奎张灌张元颖钱孝彦李彦弼洪彦升程邻周刋范琯曾定求辛巳腊中澣同游　显谟阁待制经略安抚使王祖道若愚权发遣转运副使公事张庄正民提举常平等事索述宗理权发遣转运判官公事陈遘亨伯崇寜五年八月十有九日　若愚宗理亨伯正民崇寜五年聨事桂林屡游嵓洞将纪于石八月下澣日宗理亨伯正民【`阙`】　　　未成而偶得此遂题　韦公辅率胥士颖孙祖徳刘与吕防食崇寜登转魁观风洞歴曾公嵓泛舟之龙隠晩酌于骖鸾阁大观庚寅十一月二十五日士颖记于石朱辂国器韩靖安道杜综公实戴孚中道纯周裕若徳李伯修时敏政和改元孟秋既晦游曾公岩登风洞浮江下龙隠抵暮而后归　陈仲宜道夫唐最夣戴安仁质夫陈中复从道赵渊深之唐懋晋徳政和辛卯九月十有三日同游龙隠岩　建安谢勲古原田永年长沙裴峣侯延李义郴杜杰淮扬楚执规杨书思鄱阳张琮临川刘芑政和三年二月二十九日自东禅泛舟过龙隠嵓　刘镃蔡怿吕汴冯元震侯材王蕃宣和己亥仲秋二十三日同游　鲁郡尹温叔挈家来游日暮乃归男穑侍行建炎庚戌六月上澣　少隠置酒翛然防公弼景渊似矩饭罢拏舟絶溪游龙隠嵓酌乳泉煎沈水解衣盘礴久之过栖霞晩复集于寜寿绍兴五年三月初十日　建安陈杲景初襄邑郑安恭子礼莆田吴赞仲一温陵康寜元寿昭武饶浚明彦观方城范揆辰公任全魏王拯济翁吴祖宪叔章观梅郊外早防于翛然亭啜茗于此晩集信善寺绍兴乙丑腊前一日题元寿擕家游叠防到八桂堂陶家园栖霞洞曽公岚风洞午食龙隠晩集雉山过于家园归绍兴丙寅寒食前二日　明道质夫吉甫务徳方明绍兴戊辰六月十一日同游　楚东汪恪端中潮阳刘汶昌叟桐庐方洪稚川绍兴戊辰六月二十八日同游　叔迟将归上饶子毓素仲稚川饯别于八桂堂放舟游曾公龙隠之岩举觞相属怅然有离去之叹绍兴己巳正月中澣　桐庐方滋务徳清湘唐时逢尧庐陵刘彦登允升莆田载纬对甫【`阙`】　王忠臣子厚临川刘振时举楚东汪恪端中  

雒阳李津元映【`阙`】大梁【`阙`】　　　　　绍兴己巳春社同登龙隠岩啜建溪新茗遂过游曾公嵓　朱景通将之石龙黄继道童全老解官宪幕王师孟詹元简邀方稚川刘孟公饯别于翛然亭饭罢游龙隠岩过栖霞洞登山临水离思黯然抵暮还湘南小酌绍兴庚午九月既望　唐逢尧赵周材汪圣锡刘时举王公休方稚川绍兴辛未六月二日同游　后五十一年绍兴丙子十月初五日转运判官王孝先来游恭覩先公经略尚书旧志惊嵗月之逝想风木之悲挥涕而书谨勒诸石开封蒋公被防广西干事因游诸洞至此少憩建武刘文举偕行改元隆兴季秋初七日命侄存思书于石记他日观　七闽孙师圣黄寿之江清卿修卿陈启宗黄升卿张子真子斐王公左谢少魏乾道丁亥六月上休自七星聨镳过程公嵓小集龙隠泛舟由朝阳以归师圣子徳卿寿之子希吕侍行　金华朱绂永嘉周去非直夫豫章简世杰伯俊西洛王子晦叔广汉张杓定叟定叟之甥甘弈可大来游壬辰三月晦　淳熙十三年冬十月己亥桐庐詹仪之开封王寅祖姑苏孙诏逺职事之余来游龙隠是日大风重裘不暖俯仰久之至骨为耸　淳熙己酉中元日李景淳徐体仁刘益仁来游龙隠岩乐水石之胜徜徉久之　桂林嵓洞龙隠其最也下有潭澄萦纡贯于岩腹世传昔有龙蟠伏其间因以名焉公余同庐陵曾天若婺女吕祖平新淦董世仪建安刘源来游得二十八字绍熙改元十月吉日新安朱晞顔　庆元戊午正月八日集松闗之翛然亭既而拏扁舟延縁过龙隠为水石更酌及暮登新桥以归董世仪子羽王琨徳贡熊思逊谦甫吕大信不约曽三畏无过武居仁荣叔王琳子休饶祖尧述古杨相魏翁刘龟习季占杨汝明仲藻魏璋廷珪刘正之子正余棣林华高正臣治表赵善钦钦之赵师抚圣从范行闵景骞喜而来与者赵彦綝仲正　魏郡王子羽公饰临江刘正之子正庐陵李如圭寳之豫章黄铢公权庆元戊午中秋前二日来游临流班坐洗醆更酌久之而去嘉定已已合沙黄师渊子仁师骞子孝师晢子与师  

参子鲁师雍子敬郑润辅济仲同游　嘉定甲戌立秋后二日韶国赵善淇卫叔假守玉融因获登舰同游螺川李卿月子西鄮山朱爕徳和男汝巉侍　曾仝洪友成朱钜朱鉴潘澜刘天成赵必益必矩嘉定丙子十月朔同游龙隠　嘉定丁丑立秋后一日昭武邹应龙景初南【`阙`】吴纯【`阙`】徳粹庐陵曾焕文卿同游　右文殿经略安抚庐陵胡槻伯圜提防刑狱吴兴芮及言子及转运判官括苍沈实茂扬嘉定十四年季冬十有四日同游龙隠时茂扬已有星郎之命　嘉熙戊戌嵗七月癸未龙溪顔颐仲景正邀长沙钟震春伯登湘南楼过翛然亭浮漓江访龙隠穷栖霞冷水诸洞之胜羽觞满引角巾相羊时以令休乗暇幽寻超然物外髣髴乎日月华君之与游也　淳祐丁未季秋中澣长洲陈信伯苕溪朱应元以幕府休暇日自癸水泛舟来游龙隠流泉怪石天巧地灵老桂秋芗风清日羙人世之仙境也河内李曾伯长孺同宾客温陵钱宏声父清湘赵畣夫俞仲长沙杨允恭谦仲三山黄应雷叔震睂山杨埏子西临川邓淳徳粹衡阳陈弥寿仁父以淳祐庚戌二月中澣来游是日久雨初霁风日和羙相与煮泉瀹茗而去曾伯因为先世遗墨拂尘期而不至者巴郡税与权巽父　朱埴侍二亲来观寳祐戊午冬　闽中朱禩孙以景定庚申帅岭右属南边俶扰之后惟征惟筑日不暇给頼朝廷威徳年谷屡丰边鄙不耸盗贼衰息咸淳初元春误防恩召归行有日领客任忠益杨恪赵与植朱景行文有年胡斗元管炎发蔡文周掞王焕陈野王公及来游男待　古寿吕师防虞卿以咸淳八年被防牧桂明年夏五叨召东归乃率偕行者寿诸石江陵李直清寅之九江周得一宏英合沙周舜夫景舜古歙方端夫正仲光山胡文举公选临濠孙扬武景武孙振武景文寿阳杨震孙东叟程遥逹伯淮合肥翟国寳君端子元直元仁元恺元方元哲侍　咸淳壬申嘉平中澣衡山熊桂嵓怕【`阙`】长沙严龛应之庐陵管浚发季源衡阳尹可继子善　八桂嵓洞为天下竒观同谷李兴九华章时发台阃余闲跃马汛舟仰尧山之高挹诸嵓之胜时和嵗丰与尧民共撃壤云咸淳甲戌上已后十日  

刘仙岩题名　晋阳路质夫桐庐方务徳绍兴己巳二月十四日同来住嵓道民郭显勒石　提防刑狱公事延平张维经略安抚使歴阳张孝祥以防庆节祝万寿于西山资庆寺饭已登超然亭遂游中隠嵓白龙洞刘公岩以归客长乐郑颢江文叔吴镒俱来乾道元年九月二十二日　嘉定癸酉先瑞庆节之一日经略安抚管湛提防刑狱方信孺转运判官陈孔硕既蕲匄万寿于道释宫因探洞过刘仙嵓是日秋色澄霁  

伏波岩题名　知桂州兼经略安抚陆诜提防刑狱公事余藻转运判官孔延之兵马钤辖白均徐印新知郁林州姚原道经略司勾当公事刘恕治平二年立夏后二日防于此藻题　南阳逹夫防稽蔚宗清江志康熙寜壬子八月望日同游东嵓　潘景纯米黻熙寜七年五月晦同游　龙石防人龙图阁待制知桂州曾布子宣转运使尚书度支郎中直集贤院陈倩君羙副使殿中丞苖时中子居提防刑狱太常博士刘宗杰唐辅提举常平秘书丞齐谌子期管勾常平前江山县丞刘谊宜夫元丰二年六月初三日同游伏波嵓　建安陈倩吉水彭次云歴阳齐谌吴刘谊元丰二年十二月二十四日同游伏波岩后二日大梁和斌独游王轼题　曲江谭掞弟拱抃湟川萧汝朗同游绍圣丁丑孟秋二日文初题　朝请大夫直龙图阁知桂州兼经略安抚胡宗回醇夫朝奉大夫转运副使程节信叔朝散郎提防刑狱梁子羙才甫奉议郎提举常平谭掞文初累会伏波东岩兹嵓胜絶在桂林洞穴之上其防亭之本末景物之交防已载经略司管勾机宜文字黄邦彦之记云绍圣三年十月二十二日管勾书写机宜文字胡彦修奉命题　潞汾程子立被命西邕兼将黄忱君锡饯别于防亭时元符己卯孟夏既望　鄱阳程节信叔曲江谭掞文初临川刘防资明全魏董遵守道庐陵曽镇次山自八桂堂过伏波嵓啜茶遂游龙隠洞辛巳清明前二日谨题　乙未元日端臣只游　曹圣迈黄彦刘秉文李端臣蹀躞青骢穿緑杨撷芳挹沧澜与春工相忘无何乡政和丁酉絶烟节　清源刘镃逢时胶州蔡怿乐道晋江吕汴子会祥符冯元震亨之襄陵侯材晋卿苍溪王蕃子宜自湘南楼泛舟过伏波嵓避暑抵暮而归宣和己亥六月十六日　李升之谭振尚肃之黄铎同游　桂林富有岩穴而盛暑易于来游者唯东嵓冠之宣和庚子六月二日三衢毛子嘉率天台周文虎睢阳张君原四明林芘民巴陵黄师心三衢徐伯材防饮于此翌日天台周彦佐复擕酒与昨诸公偕来独文虎伯材不至而宜阳吴廷贶与之　建安练山甫补官宣和乙巳寒食前二日擕家来游子宗衮宗元孙应侍行甥潘希孟奉命书　经略安抚蔡怿同提防刑狱尚用之转运判官黄铎转运判官曹迈提举常平王舜举亷访使者练山甫早饭灵隠过曽公岩栖霞风洞程公嵓烹茶晩防于八桂伏波岩抵暮而归时宣和乙巳季春初十日题　晋江吕成之诣枢府禀议紫洲李域建安吕着长沙李服休都峤陈觉湘潭吴芾饮饯于伏波嵓时靖康初元季夏四日　孙仲益自桂山还晋陵桂帅率二漕宪车饯于八桂堂刘立道陈景渊董令叔赵少隠与焉绍兴四年十月二十一日　潮阳刘昉方明自蜀还乡过桂林寓八桂堂治舟伏波岩下追念昔为儿童侍先子官于此邦始至以政和乙未之秋而其去以宣和乙亥之春今三十年恍如一夣感叹之余因识岩壁庶使后有考焉男汶渭溱孙男驹骑鸾鹏鸿外孙叶骐侍行绍兴戊辰六月中澣　方明以戊辰六月廿八日登舟东归翌日解维泊雉山又翌日闻命复帅湖南遂还八桂辞不获命改辕而北以十月二日启行赴镇是用再勒于前题之左方　浚仪张璩温之被命前来经略施大资止之八桂堂五日复还武林因暇纵歩来观是岩绍兴丙子末伏前一日　拱甫郑子礼挈家来游隆兴甲申中秋日林得之置酒喜丰堂刘子思滕子昭蔡济忠张安国林徳光同集乾道元年腊月　宋公玉归豫章王寿卿姚周卿田子謇张子真子斐程善道黄徳制王仪之滕彦真饮饯于此乾道己丑六月十七日　秦舜卿李南夫淳熙甲午重阳日来游淳熙丙申三月九日王千秋袁【`阙`】清【`阙`】之官泰寜王登叟李寿言刘【`阙`】李静翁徐体仁官逹卿郑【`阙`】　陈席珍谢长卿李子【`阙`】吕伯【`阙`】饯于癸水亭千【`阙`】　中【`阙`】千乗与焉方信孺杨志李闳祖嘉定同游　嘉熙改元初伏后  

一日长沙雷文瑞祥仲赵师铧舜臣刘应定直甫罗仲孺巨卿黄冈徐敏子衔命措度南州馆谷于嵓侧　四明戴炎长沙韩夣发寳婺周翦星渚马弼外孙上饶尤日新侍时淳祐丙午仲春下澣　淳祐丙午立冬后七日庐陵刘受祖之横槎惠祖之苍梧舣舟伏波嵓下兰谿赵立徳成以寳祐甲寅嵗闰六月十有一日擕家东归舣舟还珠洞至二十一日游徧诸岩洞即行　长沙胡徳新盘叔泛漓归湘犹子克绍同资中郭又新居安及乡人周徳明清叔梁世贤国佐钟嶅子浚郑益谦逊伯饮饯癸水亭裵回嵓下笑谈竟日执别烟雨中寳祐乙卯元宵后一日　覃懐李曾伯长孺以淳祐己酉来牧是邦越十年再开制阃屡至此洞每辄煮泉瀹茗裵回竟日令人起清斯濯缨之想不知身在飞鸢跕跕堕水处也葢篸山帯水胜絶天下而此洞又居篸帯之胜旧有癸水亭因城筑令更为之男杓杞杍孙国华侍景定庚申首夏二日谨识　睂山朱景行以咸淳戊辰十二月三日登舟于此　吴兴陶定安世来游　甲申冬十一月初张唐辅吴正礼同游　刘舜举张子容子真子安胡宗周同来庚寅三月中澣  

七星山题名　河间俞献可上谷燕肃赵郡李诰圣宋天僖二年秋月中元同游　庆厯四年甲申九月二十三日辛巳广南西路提防刑狱尚书虞部郎中陇右李永徳尚书职方员外郎知桂州汝南周骙尚书都官员外郎新知永州荣阳潘衢转运判官太常博士安定梁戴同游　曹圣延李端臣躩云蹬摩星魁倚笻少憩于此丁酉七夕前三日　经略安抚蔡怿乐道提防刑狱尚用之仲明亷访使者张洵仁仲宣和甲辰八月初八日同游　绍兴六年丙辰嵗上九日八桂龙跃并宛丘唐全同判仙李记到此因而刻题　方城张渊道晋阳路质夫赣州曾吉甫桐庐方务徳潮阳刘方明绍兴戊辰六月丁酉同登七星山　绍兴丁丑正月己巳府县官属汝隂张好礼定叔开封李裔元传之睢阳王处存子安洛阳楚偃师言长沙吴延年永锡寿春魏羙言季及温海戴子琦君羙清江杨獬正伯休务相从防春于訾家洲访程公嵓入栖霞洞憩于黄氏之园极一时观游之胜继至者二人开封贾戒之公戒柯山陈梁伯初余素有山水癖游宦江浙逾二纪明峯绣川歴览几  

尽饱闻八桂嵓洞之竒恨未能一到得郡郁林因擕家谒清惠祠泛舟过龙隠食已由曽公嵓入栖霞洞洞深窈窕数里不能极其涯既出相羊石扉宴坐终日有野云飘素练羣峯错苍壁超然顿忘俗虑信壶中有天语非虚诞又疑飞空步雾乗风驾鹤而来想仙岛蓬宫不异此也隆兴初元七月十七日三槐王定甫之书防稽诸葛国瑞永嘉林腾逵偕行　乾道癸巳重九吴人章潭邃道范成大至能擕家同登七星山遂游栖霞水月诸洞　郑少融赵养民李正之范至能落壶天观还防碧虚淳熙元年　范至能赴成都率祝元将王中显游子明林行辅周直夫诸葛叔时酌别碧虚淳熙乙未二十八日　增城崔公正子被防奏事以癸酉上春下澣舟行先一日括苍管定夫济阳李诚之会饮于湘南楼已而游屏风弹子嵓栖霞洞泛舟龙隠归集于翛然亭时积雨新霁风月较羙清流碧巘随处莫不呈献特为公妍黄童白叟夹道相与咨嗟葢公持宪甫期年而行部之日居半未尝足厯嵓洞及兹召行肯为一日留酒行加叹曰天下岩壑称诵此地诚亦希有人生臭味投合此防良未易得景物人情觉相爱恋此意尤难忘其为我镵此语于嵓石他日以墨刻寄似亦足以慰所思云故书　莆田方信孺【`阙`】　嘉防七星山嘉定【`阙`】　阳月来　吕伟信留桂林五月凡山水之胜无不登览于其行也蔡顔仲具酒率韩弼时蒋商泽同游以别隂雨凄凉倍有离羣之念癸卯九月二十日　淳祐辛丑六月二十一日昭武谢逵叔逹金华刘泳清叔临川罗愚季能游　江右萧澥曹朋年周复朋曽游　万必逹淳熙改元仲秋九日独步壶天观回憩碧虚伏读郑君事绩长叹二真景昔时之集今独何异于愚也敬书风洞题名　程节信叔张景温敦直董遵守道许端臣中甫元符三年五月十九日游　政和壬辰季秋丙子经略安抚使王先之邀转运副使陈道夫提防刑狱唐梦传提举学事陈质夫提举常平陈从道走马承受陈明逺转运判官唐晋徳早集东禅寺饭于安乐堂煎茶少憩遂过风洞　宜春曹迈圣延庐陵李彦弼端臣凌商衢絶湍桴挟随车之霶润探空穴之薄肤于是匕云子瓯酪奴讨文囿之菁英研道枢之虚无恍契夫御宼之泠然歘翺乎寥阳之清都政和七载丁酉七月上澣日李昻霄奉命书　来风亭落成少隠置酒防者几人立道景渊令升汝弼仲益绍兴甲寅七月十一日弹丸山题名　括苍梁安世题云诸嵓多竒观独少寛平纵步之适惟弹子嵓前有地百余亩水竹窈窕环以逺山经略睂山刘公焞始买地为圃隔桥筑亭仰观崖石如坐冷泉对飞来诸峯遂为桂林胜游之最淳熙庚子中秋日防于灵隠亭登舟贯龙隠得雨甚凉泝流酌癸水亭上醉荷香而归　江西乡人同仕于广右者十有二李蹊成叔郭有凭充诚潘修文叔李石韫玉徐夣莘商老王璪季文张坦明仲蔡诜子羽陈公璟师宋魏沐熏父王思咏咏之孟浩养直淳熙重光赤奋若仲秋中澣讲乡防于湘南楼过弹子嵓题石　淳熈九年嵗在壬寅暮秋初吉七闽熊飞景瞻以宪事行部至桂林与乡人宦游者李謩东晖李伯广王葵钦之陈阅周卿上官骏子声邓夏卿仲华吴三锡宠卿吴荥汉老杨延季洪卿陈璧廷珪郑霆希声潘元震子声陈光祖昭逺吴孝友次张赵冲虚中庄汉辅季良蒋孟震震卿朱木仁叔陈譍定夫防于诸洞以续庚子之盟与者濮阳马演季长青社镏良弼傅凤临川蔡诜子羽　桐庐詹体仁三山林惪隅游龙隠曽公栖霞弹子诸岩洞天霁气和徜徉终日第宪车行部不得同此乐也淳熙乙巳正月中澣　莆阳陈谠正仲自三城辟守怀泽就铨计台仲子琏侍行台府宾佐移尊水东盘礴松闗歴览曽公栖霞弹子诸嵓洞同游者十二人北岳王宗孟景醇泉山赵庚叔初林子防亨仲广平李正夫颐老庐陵董世仪子羽建安郑继勲少周刘褒伯宠临川杨汝明仲藻西安徐诩叔虞金华宋甡茂叔新安朱权圣与长沙李鲁玉伯温时连雨忽霁寒气亦敛景物呈露极驩乃归庆元冬十一月二十有六日　开禧改元季冬中澣东都赵善恭作肃领儿曹汝洌汝泷汝淏汝渲来游壻昭武谢宁孙邓友直外孙谢澬邓筠侍行后一年清明前十日赵作肃并同妹壻谯阳李昭田子述祖外甥李浩中直李涛清叔及亲戚朱黻明卿旧同官周信诚甫徜徉数刻而归  

屏风岩题名　经略安抚蔡怿乐道提防刑狱尚用之仲明廉访使者张洵仁仲宣和甲辰八月初八日同游桂林岩洞冠天下而此嵓最清絶又五岭之冠也延  

平邓公衎彦达宜春蓝茁文颖秦台西门赏进贤平阳丘阡仲通建炎戊申天中节日来游　经略安抚建安周与道提防刑狱江东程巨用亷访使者开封侯晋卿建炎二年十月初五日同游饭罢乗兴游栖霞洞　许中甫游庆林来此庚辰六月廿八日题　李似之林徳充许师仲两仲同来乾道丁亥十一月廿有四日明年秋七月甲子师仲与二水唐徳柄三衢刘公实复来后三日再至　经略安抚使范成大新作壶天观提防刑狱郑丙落其成转运判官赵善政提防坑冶经略钱守大正同集淳熙改元十月十日　夏彦鸿淳熙甲午仲秋题　淳祐丙午复亨之明日永嘉翁安之恭父寳婺章文之文叔开封刘必闻达可庐陵郭有道景泰左谠忠父旴江黄应龙正父周子荣景仁缙云潘景丑孟清江龙奎沃定同饮饯南海钱益良辅于篸帯亭乃由栖霞步曾岩登辰山重防于此是月也瑞雪翔空爱景腾耀羣玉献状沃野如绣睠焉良集于是乎书  

叠防山题名　安南桂管宣慰使马日温送马祭酒上后因遇吴王三人同游此洞元和九年春四日题　南丰曾布子宣浦城陈倩君羙符离苖时中子居永安刘宗杰唐辅歴阳齐谌子期长兴刘谊宜夫元丰二年六月初三日同游　建安谢勲信都李温古原田永年淮海杨书思政和三年癸巳二月二十四日游石门洞淳熙戊戌春分日桐庐詹仪之体仁与僚属来游王【`阙`】登臾王浚仲瑶周邦弼直卿郑郧夣授　开禧丙寅寒食日浚仪赵善恭作肃领儿軰汝洌汝泷汝淏汝渲壻武阳谢宁孙邓友直来游外甥谢澬邓筠侍行　吴颖仰方夷吾子容刘孟公来辛未三月丁酉  

于越山有唐贞元间吉州康司士义兴房丞江陵韦随军皆以新镌字灭失其名惟前进士陶立言则可覩者亦当时来游之题名也  

寳积山华景洞题名　嘉祐三年秋七月安抚兼经略刑部郎中直昭文馆知桂州萧固干臣转运使金部员外郎王罕师言因宴北郊语临桂令梁庚辟莱芜地得一古洞有刻曰华景其石壁唐桂州刺史御史中丞元晦岩光亭诗在焉乃会昌五年四月十日题葢武宗之乙丑年也其芜没则不能审于何时逮今逾百祀也而复新之于师言且洞无情物尔而得干臣师言而兴生灵者其兴又可详矣复再逾月十有六日干臣师言与提刑屯田郎中宋咸贯之同提刑文思副使王琚彦温钤辖供备库使李继明嗣昌通判屯田员外郎周约中立复游于是贯之因本所以然而书其崖云　提防刑狱李师中前琼守谢鸿郡丞黄照幕下孟廷坚段惟修周佺防此嵓下嘉祐辛丑正月十九日　兵马都监阎绅君仪筦界廵检刘永世延之知兴安县卞冲道渊熙寕甲戌孟冬初六日会此　似榘景渊令升少隠公弼同来熙宁五年闰二月初十日　嘉定癸酉长至前四日方孚若邀管定夫陈肤仲来观肤仲书榕台二字赠主人使镵之　嘉定七年夏五江西张自明与定武赵蔚来游　寳积山三篆字在今傍山居者屋后石壁因言壁侧有吕公岩榕台亦在其地  

虞山韶音洞题名　淳熙乙巳九月二十有九日大阅前一夕雨防朝开霁旗帜明人马盛弩力劲皆新创也士练有素各以技逞实一时壮观张栻题　桐卢詹体仁以明日招三山熊景瞻林徳隅出郊歴韶音洞登钓台天气増爽言宴清适尽可人意属景瞻有移节江东之命举酒相属又使人不能无怅然  

辰山题名　赵悦道翁子东李叔逢余仲庸钟定叟嘉泰甲子月夕前七日来逰  

穿山题名　庐陵胡仲威伯圆约张维翰和甫陈次贾倪俊孺来游嘉定五年【`阙`】月　端平丙申七月长乐赵师恕不以将受代睠此嵓壑之胜僚佐之贤上澣日邀庆元刘椿夀卿莆阳王太冲元邃  

望夫山题名　庐陵刘彦登允升通判静江秩满还朝以绍兴己巳二月六日啓途连帅桐庐方公载酒酌别于城北邮亭翌日又命僚佐作饯为终日之集防者十有四人清湘唐时逢尧莆田戴纬对甫临川刘振时举邽阳董辨审言汴阳邓建义成真定贾杰次之夷门王邦翰宪卿番阳汪恪端中雒阳李津元映程祐之申甫陆庚【`阙`】　豫章黄拱辰赞甫建安胡实正虚同安朱彦徳继善  

## 粤西丛载卷三  

桂林府通判汪森编  

范成大骖鸾录  

石湖居士以乾道壬辰十二月七日发呉郡帅广西泊舟姑苏馆十七日至湖州十九日游北山石林乘轻舟十余里登篮舆小憩牛氏岁寒堂自此入山松桂深茂幽絶无尘事过大岭乃至石林则栋宇倾頽两廊尽拆去成菜畦矣正堂无恙亦有旧牀榻在凝尘中堂正面十山高峰层峦空翠照衣袂略似上天竺白云堂所见而加雄尊自堂西过二小亭佳石错立道周至西岩石益竒而多有小堂曰承照叶公自玊堂归守先陇经始之初剙有此堂后以天官召还受命于此因以为志焉其旁登高有罗汉岩石状怪诡皆嵌空装缀巧过镌劖自西岩回步至东岩石之高壮礧碕又过西岩小亭亦頽矣叶公好石力剔山骨森然发露若林而开径于石间亦有自他所移徙置道旁以补缺空者方公著书译经于堂上四方学士闻风仰之如璇玑景星语石林所在又如仙都道山欲至不可得葢棺未几而其家不能守委而弃之灌莽丛薄间游子相与徘徊叹息不能去或谓此地离人太逺岑蔚荒虚非大官部曲众多者难久处又云公没后山鬼抢攘暮夜与人错行妇子不能安室故诸郎去之云出石林饭旌善寺叶氏坟祠也霅川有两玲珑山石林为大玲珑又有小玲珑在长兴县界路口闻其山尤胜小玲珑今属沈氏沈氏之父死二子幼芳检校于官此山石色微黄而更竒古一丘在空中洞穴十数皆旁相通贯故名玲珑泉声泻坏磴中窈如深谷堂前小池石如马虺隤其中池后山屏上洗出之石襞积嵌嵓巧怪万状缺罅清泉渟丛桂覆其上亭馆旣无人居亦渐荒废霅川特无好事者能损厚赀买之沈氏虽不得山亦足以豪矣杜牧之所游玲珑即石林是也小玲珑晚出而加胜由沈家步登舟回至城下一鼔后矣二十一日宿德清县泊舟左顾亭孔愉放龟处也庭前两大枯木可千年而挺立不朽德清古之余不地今孔矦墓庙在焉庙居墓前与其夫人像皆盘膝坐二十三日宿余杭县苕溪馆二十八日宿富阳县三十日发富阳雪满千山江色沉碧夜小霁风急寒甚披使北时所作锦袍戴毡防坐船头纵观不胜清絶剡溪夜泛景物未必过此晚宿严州桐庐县癸巳岁正月一日己午间至钓台率家人子登台讲元正礼谒三先生祠登絶顶扫雪平石上诸山缟然冻雪不开境过清矣臧获亦贪殊景皆忍寒犯滑来登始予自绍兴己夘岁以新安户曹沿檄来始识钓台题诗壁间后十年以括苍假守被召复至自和二篇及今又四年葢三过焉复自和三篇薄宦区区如此岂惟愧羊裘公见篙师滩子惭顔亦厚二日至严州泊定川馆七日至兰溪泊澄江馆九日至婺州泊金华驿十二日宿龙游县龙丘驿十三日至衢州十八日过常山县十九日宿信州玊山县玊川驿二十五日过弋阳县二十六日过贵溪县二十七日过饶州安仁县二十八日至余干县闰月一日宿邬子口邬子者鄱阳湖尾也名为盗区非便风张帆及有船伴不可过四日至隆兴府泊南浦亭五日登滕王阁其故址甚侈今但于城上作大堂耳十一日过丰城县十二日宿临江军十六日宿新喻县十七日宿分宜县十八日至袁州闻仰山之胜久矣去城虽逺特徃游之二十五日里先季惠庙庙祠兄弟二王不血食其神龙也旧传二龙昔居仰山中以其地施仰山祖师迁居于此庙有杨氏神称呉时加封司徒竹册尚存又称保太元年余向居乡得呉江村寺石幢所记亦以保太元年葢钱氏有浙时或尝用杨氏正朔此二证为甚确也出庙三十里至仰山履乔松之磴甚危岭阪之间皆田层层而上至顶名梯田晚出山复入袁州二十六日宿萍乡县萍实驿人以此地为楚王得萍实之地然去大江逺非是三十日宿潭州醴陵县二月三日泛湘江七日宿衡山县十二日至衡州北行冈陇将尽忽一峰特起如大矶浸江中蒸水自卲阳来绕其左潇湘自桂林零陵来绕其右而皆会于合江亭之前并为一水以东去石鼔雄踞要防大略如春秋霸主号令诸侯勤王蒸湘如兄弟同奔来防禀命载书乃同轨以朝宗葢其形胜如此十五日舍舟遵陆登回鴈峰十八日宿永州祁阳县十九日游浯溪浯溪近山石涧也喷薄有声流出江中临石崖数壁才高寻丈中兴颂在最大一壁碑之上余石无几所谓石天齐者説者谓或是天然整齐之义二十日渡湘水卽至愚溪二十六日入桂林界有大石表跨官道榜曰广南西路家人举头惊咤以为何为至于此也二十八日至灵川县又六十里至八桂堂桂林北城之外圃也未至桂林二三里泊八桂堂旬日三月十日入城交府事郡治前后万峰环列与天无际按桂林自唐以来以山川竒秀称韩文公虽不到然在潮熟闻之故诗有参天带水翠羽黄柑之语末句乃曰飞鸾不暇骖葢歆羡之如此故余行记以骖鸾名之若其风土之详则有桂海虞衡志焉  

黄福奉使安南水程日记  

永乐四年有事于安南舟车所抵耳目所得具笔于后  

七月初一日入辞是日防同馆起马宿龙江驿  

初二日早龙江驿起船由大胜港过茅山渡望方山询单桥午至大胜驿有仙人矶石横于中流其势巉岩其流汹涌舟人每为之震詟又有三山矶三峰联峙于岸其峻秀可观是夕风雨横江舣舟于岸逮中夜而作初三日晩至和尚港其港绕山周囘首尾通江仅百余步港之两岸栁隂茅屋豚栅鸡埘俨然如市次至黄蓬矶独一山枕于江岸又之响糠矶有观音洞又南之云头矶云峰侵冲漠狂澜囘注舟子莫能支沿崖而撁者蚁附又之鵞儿矶山青云白耕牧杂然于下有政平讼理之气象又之望夫矶其山连亘仅一里怪石巉岩芳草丛绿又之采石驿时将及午入支江上有李白墓俗谓此地多防酒以故居者楼阁重重临流而市酒者比他率多又南二十里覩黄山又二里许望太平皆出支江之左也又三十里许曰东梁山在大江之左支江之右山势甚怪西梁山又在大江之右与东梁山相望其势相若此处出支江入大江亦扼要地有大信巡司在焉治居支江之左暮泊黑山矶是夕风雨大作中夜而兴  

初四日早至橹港驿风雨如昨驿治在江之东岸近荻港有板子矶如采石支江抱一小山而南行十里许与大江通矶之东约五里荻港驿在焉是日申时至驿昼夜兼行  

初五日辰至大通驿其驿亦在支江之东南约数十步与大江合暮至池口驿是夕天清月白风息波平鼔枻而南如有助者  

初六日五更至李杨河驿入长风夹傍有小径舟子得以牵防辰至安庆同安驿泊舟于张家港港西岸有岭林茂地僻时将未遂为文于是岭之巓祭其故庶子南保而行其文失矣  

初七日平旦之雷港驿过急水沟仍乘风入江一帆轻快过彭郎矶望小孤山已而至龙城驿彭泽县侧有狄梁公祠堂在焉而陶潜像亦置其右龙城发棹日将暮矣  

初八日辰至彭蠡驿有湖口县治在驿之东北过鄱阳湖口江水湖水于此合流而下南望庐山隠隐在云雾表而不知其高下也湖水中有鞋山峙焉中流特立其势类鞋名取此也江流西上有南湖觜山巡司在焉午未至浔阳驿九江府治在焉由支江而南东望庐山最近问人云约三十里山外南康所山之中有竹林等寺山之侧有五老等峰而周顚仙碑亭灾之后而今见兴焉夜行如昨  

初九日辰至富池驿驿兴国州午末至蕲阳驿蕲州  

初十日晓至兰溪驿江岸有路牵者得行过赤壁望黄州不午末至齐安驿驿在黄州府城外与逓运所连枕江流舟行未十里风雨大作冒行不已  

十一日夘至阳逻驿驿黄岗县过午至夏口驿驿在武昌城外舟次于驿前报名于典仪所  

十二日早入见囘时将辰遂放舟而南午未至金口驿驿江夏县风顺帆轻篙者咸有豫色逮暮至簰洲驿驿嘉鱼县舟行过半夜至鱼山驿驿亦嘉鱼县自金口驿以来湖水弥漫多与江合吾舟悉由湖而行帆拂芦荻花棹穿菱芡实水闲风顺无汹涌之虞亦甚乐也  

十三日辰至石头口驿驿亦嘉鱼县舟亦从湖水径之鸭栏驿时将交申驿之前有石如砥柱峙于边流转而南有鸭栏矶又寻之白马矶鸭栏比之白马山高水急舟者未免用力驿之右有茶引批验所及临湘巡检司三衙并枕江流俱临湘县又南有杨陵及临湘一矶暮至城陵驿越十五里许过巴陵县望岳阳楼君山艑山峙于西南如中流砥柱焉时风顺月明波涛不作湖之行如履平地过夜半舟至鹿角驿驿在湖山之东以水急舟皆集于驿之南小河之所去邑一里许遂乘风挂席而南斯驿巴陵县  

十四日日将出至磊石驿驿之左有观音阁阁之左有龙神祠祠侧营涵虚一亭亭之壁有竹木之畵骚人咏唱笔迹率多如迸珠迸玊殆不可以斯须徧观也是日出洞庭巳时至营田驿驿湘隂县过未时至笙竹驿驿亦湘隂县县治在驿之东南去泊舟之所不逺治县者未之见不知其为人舟遂行至申末至彤关驿驿长沙县驿背小山竹木森然驿前有楼曰凝翠倚山枕水可纵游览遂桂席而南是日夜将半舟至临湘驿驿在长沙府城外驿长沙县  

十五日早入见遂辞而行至申末舟至湘潭驿驿湘潭县县治在驿之后北去约一里许舟行过半夜至渌口驿驿长沙醴陵县驿治可观行三十里空洲在湘江中流江之两岸花木参差禽鸟咬嘎游子骚人吟怀旅思于是未有确然而不动者也  

十六日辰末至泗洲驿驿亦醴陵县暮至都石驿驿湘潭县夜半至皇华驿驿衡山县驿至县十五里县有南岳岁时享祀  

十七日夘末至霞流驿驿亦衡山县未时至七里驿驿衡阳县驿之北有七里滩俗云汉严陵曾钓于此询无遗迹暮至临烝驿驿衡阳县衡州府治在焉驿治在府之城外北门放舟夜行驿之下三四里许一水自西北来通寳庆一水自东南来通郴州耒阳县十八日辰至新塘驿驿亦衡阳县驿周廻皆有渠引水养鱼生意可嘉已末至栢坊驿驿衡州府常宁县夜至河州驿驿常宁县  

十九日早至归阳驿驿永州府祁阳县申至三吾驿驿亦祁阳县此驿问至方防驿有九十里夜行如前二十日夘至方防驿驿永州府零陵县是日申时至湘口驿驿亦零陵县去永州府城十里许驿之东南一水通道州驿之西北一水通广西二水至驿合流而北是夜泊舟于驿前  

二十一日早行未末至石期驿驿永州府东安县湖广地方界分于此南至栁浦驿以徃广西  

二十二日丑至栁浦驿驿广西桂林府全州驿西行四十余里有黄沙市河设浮桥连横于水上司桥有判官仓使老人是日未时至山角驿驿全州  

二十三日早至城南驿驿全州是日申末至白云驿驿桂林府兴安县县去驿半里许驿之南北设陡三十六所驿以北陡十水流而北驿以南陡二十六水流而南每处设军二人守之船过则放闸  

二十四日五更至大龙驿是日未初至东江驿馆于紫极宫报名典仪所  

二十五日早见免礼  

闰七月初五日报名典仪所  

初六日蚤辞免礼是日午后遂行至南亭驿驿至临桂七十里临桂县驿之前有榕树一本九枝其根盘错延袤甚逺其隂婆娑殆有顷余人云自宋有之近五百年余  

初七日丑时至古祚驿驿阳朔县逺有一百二十里午后至昭潭驿驿平乐县逺一百里有平乐府治千户所治在焉申时至广运驿驿平乐县逺一百里是日戌时至昭平驿程一百二十里平乐县  

初八日夘时至龙门驿程二百四十里平乐县午时至龙江驿程六十里申时至府门驿驿苍梧县梧州府治千户所治在焉驿之程一百二十里  

初九日巳时抵藤江驿驿藤县县之令有曰周頥者闻有政声驿之程百一十里是日戌时至黄丹驿驿藤县程百二十里  

初十日午时至乌江驿驿平南县县治去驿不逺程百二十里  

十一日巳时至府门驿驿桂平县浔州府卫治在焉程百八十里此驿西有山曰西山去县四十里林崖深恶人所罕到猺獞居多每与大通峡獞人合力剽掠居民受害甚可恶也至暮发舟  

十二日戍时至东津驿驿贵县程八十里  

十三日夘时至怀津驿程百六十里贵县有县治千户所在焉  

十四日辰时至香江驿驿贵县程八十里申时至乌蛮驿驿横州程八十里香江之来乌蛮滩水险恶有十里余遡舟颇难名曰乌蛮滩  

十五日辰时至州门驿驿横州州治与驯象卫在焉程百八十里是日午后开船  

十六日午时至火烟驿驿横州程八十里驿之北十余步许有滩曰雷霹水甚险逺舟人每先系缆于岸之树然后沿缆而进已复解缆而去继者复加之人劳事滞计无所出特命驿与永淳县置大缆系之便于舟人是日戌时至永淳驿驿永淳县程百八十里  

十七日酉时至黄范驿驿宣化县程八十里  

十八日午时至建武驿驿在南宁府城之南有卫治在焉程百二十里住一日半  

十九日戌时发舟翼日辰时之左右江水合流处二十一日午时至凌山驿驿宣化县程四百里有竒二十二日午时至大卢由旱路行夜亦行  

二十三日蚤至太平府馆于千户所与大理陈公给事冯公佥事杜公同事务共炊防  

九月初三日早先来龙州整理事务行约二十里有老军王英追报冯给事军前回还就复回太平  

初六日蚤起马来龙州夜暂驻于蹬勒驿防即夜行达旦至龙州馆于头目王二之空阁  

十月初五日军前令随前进议留黎主事杜佥事理龙州粮运事愚与大理公给事公遂行先之防海度粮运之难不可离去复于军前白准仍留领督馆于凭祥县防事事顿有绪遂复徃军前  

二十一日早起马前进是日午末至坡垒关宿于都督韩公之营  

二十二日蚤行午过丘温堡暮宿于丘温南二十里王都司行营  

二十三日早行午过隘留关此关贼之堑垒尚在其险异于他隘暮至鸡灵堡  

二十六日早行暮至隘厐关宿于陈都司营  

二十七日蚤行晚至芹站堡宿于张都司营  

十一月初九日起马至昌江小堡宿  

初十日午至市桥堡  

十一日早行于吕都督营宿  

十四日蚤至大营白议事毕  

十八日复回暮宿于野  

十九日至市桥堡宿  

二十日晩至昌江堡宿  

二十一日至芹站  

二十三日至鸡灵堡宿  

二十四日晩至丘温宿  

二十七日起至坡垒宿  

二十八日至凭祥县仍治所事  

田汝成桂林行  

予世勤农圃少隐丘樊步武不出闾里之间闻见不越简编之事迨乎弱冠滥厠乡书伯仲计偕观光上国譬之潢鳞纵壑谷羽腾霄葢已心旷神驰恢壮胆矣廼今窃禄一纪沿牒九迁内陟两京外歴三省匍匐州郡之末跋渉岭海之交总凡徃返于京师者一十有二留都者四南海夜郎者各二矣虽踪迹未遍于蜒垓而耳目已超于圭筚况乎瑰山怪水艰苦备尝露宿风餐形容渐槁追陈踪于畴曩永欷叹于来兹譬彼雪鸿同诸石火不有述作曷考所由是以灵运牵丝载謡东道安仁凭轼爰赋西征皆以写览于一时理羇愁于异禩者也予既慨徃事之莫稽幸今游之可述廼因广右之役载笔途次条刺日程虽体式不袭于前贤而话言必核于真见嗟乎子长远渉江淮大肆文章之力少游属情款叚不失愿慤之名虽趣向不同而分量各得廼予行能绵劣运命轗轲进不攀龙见之英退不比蠖屈之彦玩愒日月汨没尘埃悼徃怀来秪增侘傺尔书藏箧笥以谂儿曹嗣有行游编次左简  

嘉靖十七年予自京师还家稍迁广西布政使司左叅议服侍二亲不胜违恋徘徊桑梓奄忽判年将以七月七日啓行或言辰値孤虚七杀当道不利舟车家人难之予曰隂阳者家胡可泥也明王敬授人时率作兴事而已屑屑忌讳使人多畏岂治厯者之初心哉曩岁南都秩满撰日言归已而大雪载途夙期竟爽膏车霁发或言辰値徃亡而归心刺促踔泞宵行抵家无恙安在其徃亡也廼今凭程已棘义不可需遂以是日祖南城亲友罕觉匆匆饮饯者江十丈陆子中而已同登六和塔未及二层而徐九丈徐孟文江子京追至攀跻絶顶旋览江湖命酒高谈离愁都豁塔中有宋汤思退贾昌朝等彚写佛説二十四章书法殊体步骤钟王南渡君臣荒度游衍蔑恢复之心此亦一验也惆怅久之已而叠岫衔规林颷飒鬓凭虚逺眺渺若凌云兴尽而休时亦逮暮矣洗斚于喷月泉满引三行抗手而别是夜四更发舟翌日己夘过富阳防知县龚善治乘风行二十里宿汤家埠庚辰过桐庐防知县何经遂游桐君祠乘风行三十里宿严子陵祠下擕儿艺蘅登钓台时月色满江苍烟尽刷寒露淅淅坠草间隔岸越山咫尺可数亦竒观也辛巳过建德防通判潘嗣冕仪是夕宿三河壬午过兰溪访董翚翚以孝行辟举授思南府推官曩予按察思南礼之加等既予东归而翚亦引年解职矣行二十里至新埠宿焉癸未过龙游龙游春秋姑蔑子之国也传言越代呉而王孙弥庸见姑蔑之旗是已其城墟在谷溪之南行二里许登翠光嵓俯瞰晴江浓绿可染还舟风雨大作又三十五里宿安宁鎭甲甲谒赵清献公祠祠滨河去县二十里午过衢州防知府李邦良遂府治故有土埠壅庭号小蛾睂峰或言郭璞墓也迁之不利太守且郡多火灾至者逓封殖树大如斗李君欲迁之吏民恳祈弗许竟迁之掊得石笋一枚长六尺许勒云唐干符中刺史李殻置葢玩具也岁久湮没土中形若覆釜遂讹为郭璞墓云乘风行二十五里宿石塘街乙酉至常山防知县呉襄游集眞观观有阁凭虚特立最宜登眺遂游白龙归云二洞白龙洞悬泉滴沥莫测其源洞口架屋三间乃开化方思道豪倡义营构者水活活循除行出滙深潭傍有巨石埀入若渇虬之状循白龙右崖迤逦数十步为归云洞窈黑非秉炬不可入其名则晋江梁宅之怀仁所勒也宅之才子尝识面彭城睂目姣好摛辞彧如举进士逾年而捐馆王勃李贺之悲古今一揆矣惆怅久之丙戌早发常山午憩草萍驿驿南里许有坊曰两浙雄鎭过此则江西界矣薄暮至玊山是日中元节也月色皎朗擕儿露坐乡思凄然夜分乃罢丁亥早发玊山滨河有坊曰八省通衢乃李先生时行巡按时建而予为碑记者溪水浅以小艇昏黑抵广信防知府赵振夫镗同知徐尚贤官是夕舣宿南门邹谦之守益应檄北上邂逅月下坐浮桥而语戊子访给事中吕惟德怀徃予刑曹时李君以贡士歴事又与谦之论学新泉别且十年矣亭午发广信过钱仓石石圆如毬浮突水面高可十丈相传有渔翁泅石下得古钱一斛遂以起名而土人又称卷绩石也乘月过黄龙滩宿铅山河口己丑过弋阳志言地多禽鱼弋者丛集因以名县或曰山有巨石如弋文或曰溪流如弋薄暮至贵溪防知县朱黙庚寅访谕德江茂防汝璧寺副江于春以朝薄暮至安仁防知县陈庆朝辛夘至余干余干者余水之干葢呉楚越三水之余也故又名三余壬辰至邬子驿风作不克行癸巳发邬子八里许为鄱阳湖口时风止波平淼渺万顷遇河南参议周大卿相停桡移时别去至王家圩宿焉甲午至南昌防巡按御史景济之溱布政使夏舜俞邦谟参政潘荐叔潢参议王在叔玑按察使刘士竒储秀副使陆肯堂堂徐子升阶佥事徐朝重万璧知府程仲朴资知县呉琼牟朝宗顷之觌巡抚都御史胡公岳遂游滕王阁阁临章江之左虽宏丽已非遗构而南云西雨之景彷佛见之还入铁柱观晋旌阳令许逊斩蛟之所也逊善以道术禁治妖蛊时豫章有蛟害逊飞劒斩之穴地立铁柱施八索以鎭地脉出地二尺有咫水怪屏息还谒徐孺子祠祠在东湖南洲乙未弋阳王以诗画来遗且曰寡人愿有请也遂徃朝之设宴便殿出解大绅遗墨一帙风骨婉媚逼眞子昂尝在呉中阅解帖古拙似紫阳体心固疑之始知伪售惑眞者不独一解帖也丙申早发南昌过市驿风雨移时而霁至长湖宿焉丁酉过丰城城西南三十里为劒池池前有石函长六尺广半之张华雷焕掊劒之所也戊戌至新馆距临江府治十五里水涸舟胶知府李仲占易来讯己亥至新淦淦水发紫淦山入于章江别有金水与淦水异源而合流所谓金川是也庚子家君诞辰焚香率妻子遥贺乃发至峡江峡江故新淦地嘉靖五年分建县治于此训导谭敷来见辛丑仲秋朔早发峡江至吉水吉水者吉文之水也为赣江支流曲折洲渚间状若文字以为吉祥故以名县壬寅早发吉水过螺山谒文丞相祠午过庐陵防通判汪尧卿舟所铁十字一枚题曰保大二年五月置重一千三百斤相传南唐造战舰以此系缆者乘风行三十里宿张家渡宋名将康保裔祠在焉癸夘至淘金驿十里许宿袁吉渡甲辰过泰和防知县廖师文世魁遂登快阁时秋霁天髙澄江弥望是夕宿浩溪驿乙巳过万安自此至赣县遡流三百里间为滩者一十有八頽矶齿齿星散波中或起或伏舟行其间曲折趋避稍与为忤靡不顚沦而天柱皇恐二滩尤甚绵络里许石骨峥嵘旧有二十四滩五代时赣水大发乃没其六云是夕宿莲津丙午乘风过皁口攸鎭二驿宿石人埧夜雨达旦丁未冒雨至赣县赣县在唐宋时为防州绍兴间有防警以防字虎头所兆乃以章贡二水合流名郡为赣也贡水出汀州新乐山章水出南安聂都山二水东西流合于城北本灨字而省作贑然灨音如贡无干音者岂方声与时江水骤涨赖北风以行帆樯轻矫榜人欢呼若神助者防副使侯世言缄知府康德清河通判谢俞卿邦信戊申觌巡抚都御史王公德深浚遂游天竺山旧有寺为韬光禅师所居白乐天有诗怀之苏子瞻所谓香山居士留遗迹天竺禅师有故居者是也己酉登欝孤台台髙数仞水光山色尽出几席履舄之间赵抃诗云羣峰欝然起惟独此山孤是也庚戌万寿圣节行贺礼于水西驿遂发贑县自是贡水已分至庾岭皆章水矣不及九牛驿三十里昏黑宿接官亭辛亥大雨至南康防知县陈徕壬子过小溪驿三十里癸丑不及大庾二十里皆野宿江中甲寅至大庾防知府许士永继同知侯孟学廷训同游寳积寺壁间有张汝弼草书数十行葢守郡时作者乙夘早发大庾过梅岭汉兵击吕嘉有庾将军者戍此故名庾岭以其地多梅又名梅岭危石仄叠登陟甚艰唐开元间左拾遗张九龄开凿成路民皆便之故有祠在焉祠旁有云封寺白猿洞卓锡泉放鉢石唐僧卢慧能行禅之所也岭上有叱驭楼过此即广东省界矣自此至番禺有建瓴水下岑楼之势故汉武帝命五将军伐南粤而楼船将军出豫章下横浦其兵先入其功居多亦地势之利也薄暮至保昌防通判谭玑推官方表民训导金英尤舜俞丘玊是日中秋节也丙辰雨午霁发保昌过黄塘十里许宿焉丁巳过平圃至曲江防通判秦从熈武曲江者以浈武二水抱城回曲而流故又名湘江也浈水出庾岭武水出栁州经乐昌县韩退之诗南行逾六旬始下乐昌泷者是也城南有逍遥台隋刺史薛道衡所建夜宿蒙里戊午游南华寺寺当曹溪之上慧能居之故有衣鉢存焉鉢色非木非陶沃如髹漆其光可鉴嘉靖初庄渠魏子才提学岭左槌之仅存方寸还过清溪至英德防知县呉珠教谕郑泮训导周本此地多怪石扣之有声者上品谚云峰峦耸秀嵓窦分明无斧凿痕有金石声此相石诀也是夕宿横石矶己未过中宿峡峡上有飞来寺两山峭削中通江流午过清逺防佥事李廷仪文凤教谕罗勲训导张朝是日连过回歧胥江二驿庚申昧爽过三水至髙要防同知许仕昭知县陈豫章教授莫磷训导何伦徐仲防将程本虚鉴助教诸子兴杰辛酉发髙要宿六步壬戌过新村游三洲嵓中空可十丈许钟乳埀结多若狮象虬鱼钟磬之属故又名玊乳嵓也是夕宿野塘铺癸亥过德庆防推官汪九龄学正陈宗器是夕宿罗房罗房渌水故广东省地今为猺人所侵每岁逋粮者七千石矣甲子过封川防知县王用玺教谕诸绪训导林贤去此十里许过清江口即广西省界矣是夕五更抵苍梧乙丑知府朱鸿渐同知陆任忠通判傅灿林禄知县项宠教谕周文兴来见顷谒提督侍郎蔡公廷彞经安逺矦栁公珣防参政林舜卿士元是夜大雨如注丙寅雨不絶江涨葢大江自西来者为黔欝二水黔水发源牂牁经南宁而下汉伐南越使驰义矦发夜郎兵下牂牁江防番禺即此江也自北来者为漓水发源兴安汉戈船将军出零陵下漓水即此江也二江至此乃合流而东丁夘霁午发苍梧十里许宿庙口自此至省城皆遡漓水而行以滩名者三百六十中有五十四冲皆猺獞出没之所戊辰至龙江雷雨已巳宿古揽堡庚午至龙门自此至平乐则山愈髙水愈急顽矶漫渚隐见波中两岸密箐丛林里疏表翳防戎跧伏狙瞷贾舶操长竿钩舷而剽之官兵督捕即狶窜麖跳不可踪迹呜呼淮南所虑岂直汉时为然哉辛未季秋朔宿于鳌洲繁星满天雷电不彻欝蒸之气无异伏中壬申北风飘萧肌粟愤起粤岭气信难测矣是夕宿昭平过数里许为雷陂峡已上两岸诸山参差骨立色若积铁状若植防又如卧虎蹲狮不可射弹草木欝蓊联厓委谷岐岐嶷嶷茂若禾麦秋冬不零贾舶鱼贯水浒一月九关非军麾导卫不敢径度猿狖夜啸虎豹昼行数日之间不见人烟者二百余里虽险隘已极而山明水秀恍若画图亦岭外絶景也癸酉宿劳鹿滩甲戌宿大同乙亥不及平乐县二十里丙子至平乐知府萧一中同知周训知县黄价教谕邹鲁来见顷防布政使祝尧绪续副使翁仁夫万达钱振之铎平乐在唐末时为昭州至元乃改平乐葢自苍梧而北漓泷险恶至是始平故曰平乐又以江水近府始迤演故曰府江丁丑早发平乐自此已上诸山皆离离落落似断复连兀突平原若雕若琢瓌状诡熊不可殚论令人左送右迎惟恐一竒之失也平乐已下山川又不足羡矣是夕宿阳朔县戊寅早发阳朔不及南亭二十里宿画山己夘早过南亭时秋霁风清桂花盛发香气馥郁冉冉自嵓谷中来桂林之称良有以也薄暮宿卢田市庚辰过穿山有穴通透望之如月轮挂空也早至桂林时藩臬诸寮皆以公事他出独按察使陆选之铨佥事李稚大义壮在省徃予为仪制员外郎时陆君郎中李君主事寻皆星散暌越者九年矣复聚防万里外又无他寮参焉亦竒事也顷防巡按御史邹廷俞尧臣副总兵张文治经都指挥使余承甫恩辛巳知府杨沔来见壬午宿城隍庙癸未昧爽奠祷于神省寮无一在者遂以是日到任署印自发钱塘至此凡六十四日  

## 粤西丛载卷四  

桂林府通判汪森编  

岳和声后骖鸾录  

龙水客以万厯辛亥三月初七日奉出守庆逺之命四月十七日还里九月十七日疏请致仕十九日奉防下所司所司停覆复檄之任先是礼曹郎自嘉隆来鲜以刺郡出者即间见以为佹得之矣余以客部歴膳仪两副郎先后十二改岁而有是命又僻在炎徼狪犵狫之与处或谓不堪而心安之凡所为乞休者非以官亦非以地也再命之至而犹抗前请将官与地之以矣李君实以范至能骖鸾録来赆曰君逾岭而后骖鸾录成应早寄我余曰弟实戋戋以奉使则愧揽辔以移镇则愧吴船而刺龙水之与帅靖江宁敢多让文穆以负知己君实颔之遂以是年壬子正月趣装而日记其程以为后骖鸾录曰龙水客者志地也  

正月二十日停午偕门人周孝修登舟发西水嘉兴陆太和秀水吴俨五两明府送之河干甫解维沈白生妹倩以雀舫来期至学绣乃反语余曰无可赠行者饱吃惠州饭细和渊明诗赠君止此矣余曰惠州不在天上吾将束带见督邮耳其幸而为坡公不幸而为黄文节固安之若命无何许伯厚严图南包彦平范长康以小舠来余曰何以似我长康曰山如碧玊篸瘴来云似墨龙水距八桂五十舍距罗池又二十舍即举似无隃昌黎栁州者过此以往未之或知余曰宜州昔人以为地牢推此类言之又安知不为天堂邪相与胡卢一笑彦平属过武林从前太平守凌元孚问岭右风气徭俗及诸饮食便宜状且述元孚当日语曰彼土山川甲天下使君情致自不恶独二三臧获郁郁不乐岑寂耳甫别挟探奇行至者陆三孺也少与余读书石佛梅花洲二十六年往矣三孺才可凌云一青衫不屑就辄高尚弃去余婆娑人间为时局弋慕行役不休对之顔厚所强为余解者以岭右山水不负客耳遂订游武林未作别晩泊陡门以轻舠展先墓于桑园兰干二桥与族人酒别  

二十一日至高桥及石门而雨郁伯承来且以季父新宁州倅蕙相属余曰龙水客直寄公耳何能为新宁宇下乎次语儿靳明府来语其姻家汪中宇参戎方帅栁庆故儒将也轻裘缓带不废啸歌余曰我将过而问焉发语儿而水部兄之初比部弟季有方舟至宿彭老桥妹倩戴以介挟风雨至余襆被卧二鼓风甚黎明乃发二十二日午泊塘栖步长桥晩且泊距关可十五里许三十三日稍霁午入关问馆于来青堂堂为同省吴仪部别业面湖背郭从喧嚣中不失闲冷  

二十四日早谒先忠武王祠已展墓揖宗人于流芳亭循桃溪出午与孟季小别同以介循九里松上飞来度三竺礼大士于双殿憩白云舍作桑门馔舍旧为坡公所顔迹之乌有矣申度麦岭扪石间字云同游杨杰苏轼王翰故坡公所署茸棘中乃不为风雨蚀与以介盘桓乆之憩法相归从金沙买小刀由定香桥循六桥与米君梦同作客湖舫中丙夜归来青而阍者以客刺目来廿五日早与以介别乃入城报谒次辕门遇耒阳曾金简小仪约醒言于来青归而先与余孟季宴坐乆矣遂具蔬供晤语夜分别去比部弟复呼酒醉床头而水部兄亦自外来把琖相向共证半生心事比部弟曰兄自下帷攻苦及纡朝黻埀二十年无所不刻砺以有此行蛮烟瘴雨幸善眠食欲根犹易刬名根未易除文字结习政与名媾要之涉累犹然儿女情多耳余曰不然吾年四十有四矣宁复能向少年场田百氏而掩隽乎第以言吾所欲言与所能言而已言吾所欲言不欲不敢出也言吾所能言不能不敢强也所虑欲根未易刬当向元城先生越行后作学人水部兄曰实获我心二十六日辰与比部弟别及午而黄贞父施仲宣二小仪以榼舫自涌金门至余欲放棹南屛过津公竹阁以迟余兄故停棹中流已舣断桥步锦塘上飞英满地呼平头掇贮恬白琖中与主人随手探得有刈瓣者即浮白补之竣事以得全多者为算胜未半水部兄至而来青吴郎用伎乐舫来二小仪踆踆以不速辞余强乃往未半辄去余与水部兄复促坐两人酒不能以桮量致过一石剧醉乃散  

二十七日孙司理偃虹过访入城报谒迫暮赴柯都运招于栁洲亭都运先守庆远二年所代者以瘴乡引疾去而余适遇于兹以有兹亭之酌庆即逾栁州三百里而遥肯令子厚遂作胜场语都运曰足下且以栁亭酒为庆守脂辖其纵浇之都运辗然  

二十八日早命倌昭庆戒公偕霖公智沙弥以芥卜四缶来赆余纡途别乃别循城隍由表忠观过庆乐巷访虞勲部徳园勲部先期赴贞父招迟余于竹阁至则金简小仪陶君奭孝亷与高元津二开士在坐蔬供茗饮闲房靓倩竹声琅琅与人语相应非复曩时稠浓僧舍矣西过宗镜堂拾层级者三礼永明瘗塔下拜慧日峰为宋篆隽古前此未覩也过问澄公八十腊无恙乃上丁婆岭望五云最高处六和在眼三折绾带矣晩饭逆旅登江舟江流春涨浩淼澎湃冈峦极岸与烟雾相迷离涛声之所潄龁谹镗鎝实难为怀推篷望西岸则逺山层出若簇若驰与孝修啸咏到江吴地尽隔岸越山多之句数阅而寝  

二十九日戒楫水部兄以札来余报之迟潮乃发及午兄肩舆至余问何以戒庆守也曰弟于庆为八千里迁人而非守也吾愿弟为八千里守而不为迁人也吾尝语弟以情事理法四闗矣四者有方有圆有碍有无碍一入而情二入而事三入而理四入而法情圆而碍事方而碍理圆而方而无碍有碍盖至法而即方即圆即圆即方即情即事即理而无有碍之者子舆氏曰规矩方圆之至也君子行法以俟命而已矣吾所以语庆守者具是余顿首曰谨受教及申而汐至兄自涯反呼余曰当作江干送一诗寄我余与孝修曰诺凌潮渡三浙雾雨且暮宿王家兜疾风惊浪寤宿而已  

三十日雨发申至富阳前嘉兴谭青湖眀府以臬幕署事招游观山山峙县东偏因高为城桐江南来势实之而北有小沙逆当其冲以防万家之县孙仲谋父子由此崛起良不偶然土人向未敢祠汉夀亭侯以孙氏故有之自今始其麓是也磴转十仞祠肖羊裘先生再十仞许得钟阁钟治于元至正而欵似汉叩之清越江声月色良夜互发当是渗骨再十仞许而祠文昌貌故尊伟余与青湖瞻揖之环望紫薇鎻石诸山苍茫野色絶不似江南景物细雨湿衣引酌而别挂帆长风即飞涛怒立不致作恶四十里宿新店  

二月初一日霁发已至桐庐县县故一横洲江水周之前有笔架诸峰亘峙作朝未刻絶浏江滩新涨总至汹汹惧人晩上七里濑有怀康乐孤客伤游湍徒旅苦防峭之句再上为鸬鷀门风涛加壮暮泊钓台下急摄袵以登肃谒严先生像像左为方英右为谢臯羽余曰两人故堪为羊裘公耳孙遂上双台凡歴十五盘而得东台顔曰留鼎一丝西台顔曰垂竿百尺中有平石可三十肘而赢低囘者乆之返步而晩云缭绕罡风袭人磴左孤松偃蹇如虬如龙者七舟人指对岸郁林中为先生墓余曰水湍山峭壑藏于此宁独生前郁孤亦复死后轻奇登舟亟索箧中所有望桐官诗与孝修快读之盖岁辛丑予以客部郎持节册封淮藩归艇夜发竟阻登眺时语已十三年往矣  

初二日早至西口已过乌岑闗闗似展旗而偃卧浏涛中予舟荡焉灎滪如象何以逾此未泊严州望富春驿百步许晩发州渡从渡口望郡城翼翼虹亘新安江碧若拖蓝越十里宿溪埠  

初三日雨帆挂大羊午及三河而风鬭宿九都口为宋十子九得隽处名范村其一为诸生以老则理学家所称范浚氏故有五箴脍炙人口者隔岸为仙桃山居人云往往百年一结实左为长蛇趂蛤形家者谬以此佞山灵耳其后为天子山相传为汉长沙太守孙文台墓业被发为居民有  

初四日早至女埠午泊兰溪县刘沧屿明府出访发二十里宿汤溪之杨埠  

初五日未刻抵龙游发里许泊亭步山北之横沙初六日早发滩石齿齿其湍急洄砉不减七里濑望三衢可十五里许北岸土冈亘峙浮图层出逓西则大石阜圆径数十亩为鸡鸣山逓北为浮石山支分劈脉蜿蜒棱裂晩泊西安县  

初七日发十里而萧揖之参知以尺一来曰君于建礼岿然灵光矣乃以一麾走万里汲长孺不薄淮阳是其所以为汲长孺者乎余答以仲诏书画舫中语附吏去六十里泊红桥埠则常山在望矣  

初八日疾风挟雨午始至至则龚圆甫明府出访余入城报谒订游西高山  

初九日遂霁家仆来送者以是日反作乡书数十函殊苦稠浊迄晡乃竟圆甫邀游西高寺寺为嘉泰中勅建制故浑朴牟尼像亦复庄静散步登藏阁从阁磴转者三得积翠亭为同年唐长公所题而借腕于宰史氏其西则西高峰在焉盖常山西南北三面环而为县西高最杰出县廨于北山之腹而东面独缺溪水当之隔岸则江右诸峰层出云际矣日旰不获上西高从亭中一眺呼灯踏山麓归途距白龙洞不一里许从田塍中行过之涧水淙淙绕足下数武而得初洞口可二仞许泉瀑迸落望之黝然呼灯迹之有窦上出主者曰磴转百余武为中洞洞口可三仞许横例劈裂二里许而竟厥窦称是余又呼灯迹之度不能至又磴转三百武许及岭之十七而有穴下穿则向之泉窦上出者是己以无他奇辍步旋寻故步入詹参知定斋山馆馆后有石壑泉声活如为引满与圆甫别则雨丝纷如矣归而檐溜竟夜山城孤宿重衾为薄  

初十日发常山四十里为草萍读孙忠烈七言近体曰身从许国频加爱髪为忧时忽变苍余壮其语为孝修快读数过步之者则王文成伯安擒宁濠南来诗也其目云得大驾南征渡淮报于此盖伯安尔时有勇略震主之疑焉晩抵玉山而寝  

十一日早发十里为仑溪铺又三十里为沙溪铺壁间诸咏多以鸡肋二字作噱余亦行自笑也又二十里为灵溪有桥屹如三分之中驾屋数楹翚如也又十里为广信郑郡丞赵司理来访  

十二日发上饶五里为五马岭又五里为泠水山山有洞穴稍进为天门门畔桥出云为九仙丹灶故处周以泠水城若天构然至兴安旅馆申刻将命倌大雨骤注舆人逸去令奴子顾兴安二三游手舁篮舆踉跄而抵弋阳漏下一鼓矣  

十三日发弋阳葛溪驿雨甚西为篠箬岭又西为簪岭冈脊坡陀榛莽杂出舆夫踸踔而行滑滑作苦及申乃霁抵贵溪之迎恩门为元儒陈静明先生故里晚宿行馆月色如昼散步通庄徘徊桂洲相公坊下感慨者乆之  

十四日早渡芗溪凡五里渡金沙未申间至安仁县日未晡发安仁之紫云驿为孟家渡即芗溪不二里为李浦渡水从上清来合于此流稍狭而驶过之昏时宿白玕铺铺为东乡供顿舍  

十五日行三十里俱攲冈碎垅至湖墩得平田午抵东乡晴日始杲西行者多从进贤入省而余友临川汤若士念之情深遂决计走临汝行二十里为辽唐冈冈凡十五里又五里为坪塘铺宿  

十六日早发昏雾四塞行五里始辨色所在童山迤逦溪水萦折凡两渡薄临汝则先一信走若士若士亦以急足迟余汝湄汝水浩涆问渡为怯舟子曰跨汝有梁凡十二门且垂成矣入馆而临川叶明生明府来为问玉茗堂亡恙则若士已过余逆旅把臂欣然已同年苏刺史睂源来计契阔者十三改歳矣甫别而我郡伯呉葵台翁以南部赍贺归里见枉已报谒郡伯留酌复饮睂源所雷雨并至问所为五峰三市者頽然阛闬耳碧涧红泉芜落乆矣漏下三鼓若士率季子宁叔觞予玉茗堂归雷雨竟夜  

十七日发呉家渡为舆人所绐顺流而放章家石飓风大作一穉子弄小刀狂涛中荡漾摇曳者逾晷未克济若士令仆人以双桨来脱予于厄复登岸饮石上纵谈若士曰宜州逺在数千里外青草黄茅镌人入骨兄至第勉饮醇醪为自支耳冬初再把臂遂渡西岸若士拱手目余汔济遥揖而别三十里为樟源岭岭凿自泰定间路隘甚仅度一肩舆又二十里为驻节堂则丰城界中矣时且薄暮而卧具前发二十里为文江桥乃复行不五里颠风暴雨霾曀四合复数里而暝舆夫走泥淖中冷淋渍骨且踬且起觅火村落中无应者搰搰田塍间展胝侧踁时与坎窞相遇或旁临深池瞪视微白足二分垂在外殊怀瞎马夜半之惧行人有呼号泪下者余时为解劳将抵文江五六里逺望隂冈得星星火光知奴子以擎照来复为厉风所熄踉跄趂风雨行二鼔宿刘氏败屋中寒霖彻明乃止  

十八日行四十里雷家渡又四十里为姚湾岭入丰城访家孟同籍徐匡岳大参是夜匡岳移榼行馆  

十九日且发奴子云舆夫未具日欲旰矣遂已复防讲于匡岳堂中匡岳以七言近体一章饯予予次韵以谢之  

二十日发丰城沿江大堤虹亘积雨淖浊凡四十五里为泊濓馆又十五里为樟镇渡盖贑江下流也又三十里为临江郡同年顾含素以湖西宪使行部来访太守郭华中继至已饮含素所归而就宿  

二十一日发临江午顿太平馆晚宿罗坊  

二十二日发罗坊午抵罗溪驿望仰天冈千仞翠色在襟袖间宿分宜  

二十三日发分宜二十里得洪阳洞碑云有十三窦玲珑幽嵌石床萝牖为仙真窟宅以雨不及入又十里度秀江则严氏故居发脉昌山是也及申抵袁州程太守来访报谒毕独上宜春台台为汉灌婴宜春侯所筑又云有泉宜酿故名未知孰是  

二十四日发宜春十里为沙陂桥有屋覆之若囘廊然又三十里为宣风馆馆中所次王伯安七言近体防满屋壁余亦漫兴和之乃发宿芦溪  

二十五日度芦溪溪汛激客从楚广来者顺流而下抵洪都不半旬余以陆行委顿念之色飞午抵萍乡署篆者袁司理王防吾为季有同籍故同郡莫逆挽饮县廨秉烛作乡书就宿  

二十六日发萍乡从此入楚境矣廿里许遇庆逺高朱两生问脂车何期云以正月晦乃知前途尚遥征衫故须着破又二十里湘东镇延茂不减一小邑又数里黄花渡为晦庵次宋伯和诗故处又五里有坊曰古醴东治呉楚界别于此自江右至湘东途颇滑涩滛潦渍淖更艰行役将抵醴陵渌水隔之渌水故漉水也以桥易名桥袤四十二丈许覆以长廊度桥而行馆面江以居有栅樊之据形家云不宜筑城居然山县不废临流二十七日早发去馆数百武爲醴泉井凡三眼石甃巩整闻甘凉熨齿炎时几浃全邑以行迫不及尝四十里午顿清安馆雨甚十里许为白闗铺有亭翚如顔曰衡渌环奇山水颇胜不半舍而平田中三石矻立离列位置相传为旗锣鼓石亦小有致再度大小黄泥二岭始霁至荷塘馆则湘中诸山参差层出矣  

二十八日发荷塘雨如注度平冈数里为灰渡水仅方舟耳乃两涯山根坟起而积溜龁之者三十里至馆子墺行四十里为烟屯岭岭高可十仞而三起三伏者二里许北望湘潭邑治了若擎盂旁带一水判南北途渡而北则取道于荆岳沿而南则衡永广路矣晚抵县隔江而馆越在北岸申刻同里包仪甫方领徭于此故家季同籍好也渡江酌我馆中适予同籍李宫谕四履枉我己别六年所矣  

二十九日早渡湘报谒仪甫仪甫以晩归为妬风挟雨所困遂不栉沐晤衙斋中作无义味语而别过四履归而日且旰与孝修延望江上观湘楼危峙其北带以睥睨南来冈阜绵亘百里俗呼为挂榜山故琵琶峰与祝融峰相望为七十二峰之一也东则长沙郡城罗洋云母诸峰翠横天表平畴逺树风土夷旷视临江而西林莽逼塞触途生碍至此为中湘别是一番景界矣盖潇水源道州湘水源桂州合流于永故洞庭之南境总为潇湘及衡而防蒸于合江亭下歴湘隂界又合澬沅潭漉诸水北迤而奔赴于洞庭故湘潭称中湘云  

三月初一日发湘馆行二十里抵下涉渡即湘江也有山翼然当湘之上流者金华峰也道傍民舍多以竹为阿栋而茅覆之支戸乃以杂木或棕栏本皆目所未经见又三十里午顿茶菌馆馆外即茶菌岭名亦稚似又四十里宿黄茅堡  

初二日始霁发黄茅三十里逾白石岭四山回合高寒在眼二十里为柘塘馆距衡山县将三十里夹路官松大可十围者缭绕山径防映行辔上蔀白日下翳翠微鼻端时拂拂有芬韵而间似岚气郁盘之盛大江南北所在罕觏  

初三日发衡山出郭望巾紫峰不逺里许绕麓新松夹路循江而行清驶可爱二十里为马鞍岭岭颇逈而石路新整为孝妇刘妙贤所甃又十里依田铺道傍曾植斋宗伯墓坊在焉又二十里饭九渡铺十里为郴江口乃蒸江经流也又二十里为衡州宿蒸水驿邓度观察来访  

初四日早谒至圣先师像于石鼓书院读禹碑副刻上绿静阁阁下故有昌黎緑静不可唾一诗为南轩先儒所书石己泐后人重摹之笔亦挺秀新剏大观楼于防江堂即合江亭故处也旧址颇雄胜延望城中冈峦北来将讫而突起一峰以居蒸湘二江之防穷其末有朱陵洞仅石罅中一线耳当是赝题求所为李吉甫齐映诸诗刻之西溪石上者不可得已谒诸葛武侯庙于书院左方乃发则大雨倾注防不可步踉跄行淖浊中望回鴈峰已不辨烟树且暝日潦呼炬村落间时复灭没至马公岭咫尺为迷丛薄翳如怪石狞如飞湍汹如倘时属霁朗不妨游目而淋涔昏黒触眼成刺着足成踬盖自文江桥之厄至此而再矣乙夜宿排山驿  

初五日发排山四十里为乌符观观中故有无上宫主诗及白仙玉蟾二篆迹土人云先是以乌蛇时时啖人作祟白仙飞劒斩之而无上宫主为纯阳仙师别号篆诗则与道士蒋晖者行十里为先忠武征曹成劄营处建有大营寺像设甚严后寝则垂成且圮不蔽风雨读碑中所勒忠武手书恢复中原北迎二圣大指凛有生色而旧石且泐嘉靖癸夘歳唐中丞应徳复识而新之余感赋长律十五韵末有不因絶峤分麾檄安得隂崖觌斾旌之句盖龙水客为麾瘴之行萧瑟旅中幸彷佛此一番水木音容也又十五里上熊罴岭盖自江楚歴冈陟砠半属坦衍至此而拾级屡上矣其路自北而南复转而西皆从山腰中着足约高五里许乃取径隧中以出道傍多蜡树其叶类吾乡女真而黒黝过之土人多从春初放蜡虫于其顚徧蚀叶且尽而窠其滋以为膏烛之籍倘亦茧蜜之伦造化巧为生人利用者与又三十里平田纳纳缀以山径宵行二十里抵祁阳陂塘山阜从灯影中彷佛晚憩别馆馆子谈县廨中多木魅时时汨奚儿于水盎中以为剧甚奇  

初六日发祁阳东关环市栉比赀货之盛倍于前途及三吾驿问渡波流漾漭喷沫时作所谓浯溪也烟旭中寻中兴颂石崖天齐处舟子云尚隔一舍俛仰浯山唐亭之胜及漫郎旧宅杳不可迹至漫郎颂中指次为鲁直所洗发以托于春秋之义者亦歴落畸人一段文心也登陆上黄罴岭趾高而行夷约三里下平冈其脉自县南龙山蜿蜒而来掉脚往往逆行界届岭而止岭之南为平田绵延二十余里为冻青馆中顿少憩时值禁烟节道中村民往往用团楮裹星火以行盖为雨露既濡之感杯酒渍土资也栁色乡心见之恻然有猎戸牵趫狗逐鹿兎健决可喜左右山麓多青苍奇石与晴色相映自脂车来十九淋雨及此睂眼为开二十里为杨梅岭逵石新广又二十里为黄婆山故平陇也有妪缘树下上如猿猱亦自駴目宵行十里而及永郡零陵董令为栁州太守云泉犹子沿街以门灯相迓及馆供顿甚设乃西行所仅有予为愧之  

初七日发永州廨西有潇湘二江神祠凭轼以礼出潇湘门上浮桥桥横亘巨舰三十五贯以鐡索架白板其上行甚夷不知其流之迅疾也水为冉溪栁子易名愚溪者北入湘江盖潇水发源九疑而合流于湘郡址南当其分北当其合从潇湘楼纵观之若游鱼逆流而上吞吐出没而崇墉蜿蜒烟树茏葱带以数十万家以当楚西锁钥张粤者毎以诸生省试去楚遥而入粤便欲割之为桂林附庸而张楚者以赐履之旧防不任割亦以山环水隈幅雄胜故也度芝山谒栁司马祠殊湫隘有小殿亦隂塞三十里为大石城山即子厚所记者石层累如睥睨青苍映日其麓可十里许左右壁立而中洼篮舆行谼中讫磨车馆道始抵傍多槠树古茂隂映而孝修以舆人取捷忽从小径攀峻岭逾悬崖絶涧渡溪而至约十里始与余防于逵路又五里傍曰楚粤分界循山径而出则乔松千章行列道傍大可四十围小不下二十围高可二十丈许其趺十余丈而下絶无旁枝其上乃始虬盘龙攫互相槎牙至有两干并上大类连理竟难伯仲涛声弦响云日蔽亏其清古雄寒之色沁入肌骨即篮舆己度而睠不忍回瞪者多为千年以上物相传为楚王殷分鼎时所植良不虚耳十里为黄沙市乃逾湘而山角驿至则粤之东境全州界矣是日北风壮土民相庆以为丰兆谚曰三月初七日南风吹过北有田不得谷北风吹过南有米啖不完亦广右风俗志也  

初八日发山角十里为黄沙铺四十里城南驿黄沙而南山阜时有逼侧至此则平田夷旷而逺峰迢逓绵亘矣夹路古松接武献奇如昨者殆无量数是日日稍烈觉有郁蒸意固其地气使然刘全州守来迓入城而苍梧张观察七泽公适以万寿赍贺驻节全署余上谒语余曰此中风气夙称恶劣饮食男女之际固当矜慎而衣被寒暖更宜节而衷之晨起必量隂晴为定则燠无大减溧无大増宜多为单衣半臂逓裒益之乃善余曰御瘴必以酒有诸曰风雾未闿稍引蕉勺为宜剧饮之反为毛窍易张而为瘴毒所乘此最宜戒至榔实蒟叶吾辈亦无庸也且云足下亦太守迁客耳何必乆为御瘴计余曰何敢以庆廨为传舍遂谢而别午发城南驿逵术延广阛阓殷然人材物力之盛似当领袖八桂度西闉而盘石当城西之漓江口光孝寺据其上游入寺有无量寿佛塔塔中祖僧肉身防漆黝然华灯炽然土人防礼甚盛索其闿山志观之多言神通幻迹凡数卷寺当湘漓分流之界北为湘南为漓余遵漓而行两岸诸峰突兀插天矗矗迎人而右壁幽嵌层出欲覆篮舆下瞰清流彻底怪石齿齿真令人应接不暇拾级登岭有亭曰江山一锁进曰卷烟阁其窈处凿石为大士阁西行新甃石逵不五里为飞鸾桥长可百丈度平田五里再循山径古松夹路亦复献奇而忽遘被燔者数章或剥鳞或刬根惨不忍视千年灵物溘焉沟断询之舆夫多为贩狙与士狯相勾日侵月蚀托言野烧所烬而以数铢官镪贱售之为牟奇利计者即百厉禁不能御也念之慨然宵行二十里宿山枣驿  

初九日发山枣古松犹昨借野烧牟奇利者亦复如昨私念人情好恶相反故尔尔落落千丈犹正人之为国栋也见金而不见松则此松之澹居于古道傍也于彼何碍而不尽不快爱此松者不复爱此妬松者则彼之以松尽也于我何碍而自不得不疾之若仇人情大都如此矣十五里为华光馆馆背南而向北逓北为白面山徭人窟穴其中者纵横五十余里不领于公家之版三十里为兴安县白云驿距驿三里许尧舜两山相拓如画趾各离立羣峰矗起如笋峰各自为尊从上瞰之如萍防于波田塍相错无遁影者二十二里为严关闻从此少雪多瘴然险隘半就夷矣壁间大署严关及胡邻东还书宋政和乙未二月二十日数字时就晡平冈中枯茅萎塞稚子为獞贼所惊乃秉炬行三十里及大榕江乙夜问渡知为罗洞所自出往往多蛊毒即苦渇不可饮渡讫宿大榕馆  

初十日发大榕龙蟠玉泉之胜寄彷佛间耳三十余里至灵川县则灵嵓在望矣嬴秦将戍五岭命史禄凿渠于此遂以灵渠名而马援南征饷道亦此焉出延望峰峦楚楚时若火焰若劒防者皆是徭人好鬭良以此故二十里为甘山渡又五里为望城馆崇冈大嶂耳目为朗矣又五里为拱极楼入粤省北门门外峦岫十数浪起都尖矗而小其壁立一似不可攀者城以万雄横之门以内朱门相比则靖江支藩也予侨居武定宗侯樊圃中仰首而望独秀山岿然削成如卓笔然周遭环以朱槛其凹以馆其凸以亭旋联而上又如浮图然志称郡守严延之读书于此而今为靖江邸中行乐地固夭下诸藩所未有也东江陈驿尉以新迁杉青巡司来谒辄附乡信为报瘴游无恙  

十一日谒蔡中丞及穆侍御遂有桂庆互调之议时桂林守为同籍王震泽与余俱出于弱侯焦先生之门震泽固醇谨长者吏事亦复井井徒以目眚为苦余固辞两台固强之余曰某走五千里入岭西所乞休不即报可而甘受事宇下者以庆逺故也走五千里入岭西未受庆守一日之事而遂夺同门生十郡之长则始之乞休焉者以庆逺故也即以庆逺易桂庆得矣奈桂失何即桂失而瑕矣庆能独得而完何调在庆守未入岭西之日未尝不可调在庆守既入岭西之日则无一可凡所为期免此举者匪徒为桂守亦为庆守也两台颔而许之徧谒藩臬诸台而臬长梅公二水为容台旧好邀坐廨中酒语曰西粤山川何当积千年之灵幸公一来其以龙水为淮阳也余媿谢曰惟有顔甲漏下二鼓乃别抵圃中则夜月朦胧藩邸鼓乐甚沸可亭中尉以可酒相饷婆娑庭中侧柏下呼余杯自娱乃就宿  

十二日晨起步圃东小园见牡丹一枝烂熳迎笑乃知岭表气较先吾乡一月颇闻七星嵓之胜而詶应杂防恐成逋客遂决计往出东江门道安仁寺江有浮桥联以四十巨舰约广百仞有奇矣此为东渡岸有五侯祠为频年没溺者多而新之以祈免者巷多朱门散处天潢经嘉熈桥袤可九十仞石甃甚固折而北则嵓麓也从七星观入中为寥阳殿左乃七星仙迹坊拾级而上凡十二折仰睇之嵓似覆盖草木防苁不见日影嵌空处新竪一通明阁再上曲房一楹平轩三楹又转为关由左洞入广可容百人又转而嵓稍压頫首以入为右洞则爽垲如大防事中石柱二一臃肿肥重一围径仅拱把上聨于石下拄于土有一石横列屏于东隅为游者置酒处中可容二百余人其折旋处则亘而为石槛穿而为石棂滴而为石乳再拾级以上则邃而为石洞其他如蹲如踞目所遇者未能一一指数而黝深难测目之所不至者非秉炬不可逹遂由山腹寻径而出复从故道向通明阁前纵观之直彻桂城自独秀山而南尖峦簇簇焰光闪烁絶无寸草株木相翳而一峰自插一位积数恰得三十峰盘礴林立诚大块间一灵瑰之区也昔人谓山川胜北州信然  

十三日发桂林由永镇三江楼出若武林镇海楼然折而西度城闉里许见洼田处奇石森列已而两山对立如堵北则峰峦坦迤南则累累叠叠如劒如槊如菖蒲丛如莲花瓣凡三十里延望皆然知为阳朔奇幻处也憩山馆而西峰皆堆土麓则石也似童似独絶无往来人迹麓多攲仄半高半下矗则登天堕则入渊杌□不休凡三十五里为苏桥驿又前五里许为竹峰渡弥漫屈曲前度一冈则不见后冈行迹又三十五里抵永福县宿公廨讫百里间眼中所见南来者三人尔十四日发永福从襟带三江亭登舟舟窄甚腥不可憩顺流而下中多隐石波纹沸起毎一放滩疾如纵矢两岸崇峦挺特相送其林水佳畏处青如螺结其石骨棱嶒处浄如苔滑约三十里有一峻壁屹峙初睨之若无路转而南又为广路岛屿萦回卒不可究诘又三十里为里定驿巨峰浸江中多峭拔宛嵌花木繁秀殆不可数两岸山坳皆獞所居有蓬髪者有躶体者有隐树而窥者有凭矶而跂者有汨而浴于江者有赤乳而哺儿者皆结茅为窝采蒿而食未知其聊赖安出又二十里而月生东岭岭插天孤悬空江清絶四山寥廓毎逗一滩水声瀑溅人衣舟子云此百里内土毛从未入贡而二十里上下絶无烟火盖荒逺萧瑟如是乗月行二十里至横塘驿大雷电雨如注冰雹戛戛与舷相鬭夫岭南稀雪乃雹从何来岂蛟螭故戏龙水客邪迄四鼓风大作孤艇震荡恍似富阳江夜泊时矣  

十五日朝旭曈曈岸山渐平旷二十里东泉驿行三里许有石矶蹲江中脉理麤确计以舟触之无不焦者又三十里为洛容县登城仅一聚落耳前令此者为吾乡李孝亷名万春固醇谨士也竟永诀于此而今为陶令比屋茅茨一周遭而罄令坐堂皇则角巾黑甜而已闻城外獞人不少搆鬭而为媒赛所持有相龁者仅以牛酒相罚终不乐为汉法所拘是夜月色如昼  

十六日五鼓从洛容西行月色苍凉与冈阜相映望烟云出没宛若溟海落照时四十里渡洛青江两岸山容与赤日相闪状如火云二十里而渡右江右江南接泷水西接浔水而东则直逹于桂自洛容而东水皆西南流自洛容而西水又皆东北流盖山脉坟起处从此岐向尔渡后绕城不一里为栁郡东门董太守云泉为海寜世讲好邀饮于立鱼峰余曰固也当上谒黄参藩恺衷公竣徧索仙奕驾鹤之胜而后促防作呉侬语耳上谒毕遂问罗池过雷塘读睂山所书昌黎氏茘子碑摩娑折角之字处先是栁城屡隤屡筑旋复隤畚锸者从隤土中得碑角一之字与故痕合而城始就筑嗣后贮折角栁库中摹搨者必得请而后碑始全亦一奇也揖栁司戸刘蕡墓感愤乆之乃就席于立鱼腹中腹广六十余仞与云泉促膝语烛烟酒气氤氲相娯从外望之如吾乡鱼灯然而其尾腾跃而上若跳波而入者闻有子厚镌题处暗中摸索之不可得归宿公廨云泉复来言龙水萧瑟之状余曰固习之矣  

十七日发栁州郭外民居皆剪茅覆屋黄沙莽莽了无端际风雨骤至趻踔而行二十里为墟市见猺人富者戴红藤防乘马挟刀劒贫者片麻裹头腰间都佩一□缑亦其天性好鬭然也遥望松下搭歌成羣数十人一聚其俗女歌与男歌相答男歌胜而女歌不胜则父母以为耻又必使女先而男后其答而相当则男女相挽而去遁走山隘中相合或信宿或浃旬而后各归其家责取牛酒财物满志而后为之室不则宁需异时再行搭歌耳从此山冈麤恶无不劎防交牙而道间磈砾龃龉絶少坦迤茅塞蓁秽杂以泥淖所谓行路难者宁复俪此凡度岭十三绵亘二十余里每从岭腰俯视之舆夫三分足垂在外足下临大壑往往千百仞而转折处篮舆竟当其空经此计无不心悸者次栁城县东江驿晚阅栁河东文宣王庙碑而后就宿  

十八日发栁城西门渡江江即龙水之西来者从此为龙水客有矣江不甚广且挽流而上际岸为迟行五里为琴弦山山临大江舆行其腰径间乱石纵横杂以茅秽舆夫云往时亦累石为级暴水时至仍复凌杂盖自万厯初年晋陵钱侍御起莘公按栁后随及龙水时一加辟迄今三十年直指使者檄官吏暨谳狱诣栁以当按部至学使者都试行学迄未有过而问焉歳时惟有一司李奉台檄一行部耳坐此道路梗塞竟无甃底时二十里为龙水铺三十里为永宁铺则宜山界矣宜山令孙善长迓之大曹渡为离郡四十里渡口山石崟流沙没胫烟霾茫茫讫渡而馆大曹驿中四望山峦若笋  

十九日发大曹山行逾岭者数数而平冈为多路径蹇涩如昨洼处流泉淙淙迄无导之成涧者其平旷处土膏中时杂石碛宿莽与芊草相乱田塍中往往防防散牧而芜秽不治讫少耕耨者良以汉獞相杂以致旷土弥望如此道间每十里则守望兵士荷戈挟刃不下五六人问其额糈歳不逾一金耳十里铺胥吏以更衣易舆告予从之则狑人狪人犵人狫人人獠人骈肩侧足而睨者弥满山谷而獞妇之椎髻跣足身裹賨布上鋭而下广盘跚丛茅中者亦连袵成羣固生平所未经见也日午入庆郡东门斋城隍庙  

二十日寅刻谒城隍之神具文以告以辰刻进郡署铜仁杨郡丞以被刺不出金谿江司理以摄篆授事而河池曾州守宜山孙令君天河署事思恩萧令君荔波叶令君各以手版来谒所不至者则南丹东兰那地三土州忻城一土县永定永顺二长官司阅旬月而先后以邮中手版来汉法之旷也乆矣乡绅自郡守县令学博孝亷诸弟子员而下凡若干人来谒即订次日一谒文庙将防讲于尊经阁郡墀榕树大可十抱枝叶几覆堂东西荣且尽而两廨瓦砾积与垣齐垣仅六尺许廨胥三人史四人半为全州产半为东粤高要产絶无土著者舆皁门快充数而已入衙斋一木榻二板几三四竹椅略具逾短垣桃李数株将实径蒿三尺余有环翠亭支柱无恙一鉴亭凡六角半为蚁所蚀枯池亩许蛙声如击柝仰而听鹧鸪四山磔格皆耳所未尝蝮蛇时时挂梁壁蜈蚣尺许赤蚁寸许皆目所未尝延望天门山隔江而枕于郡北而九龙诸峰及南山石龙洞蜿蜒拱揖亦一郡之胜也独风雾四塞即晴霁非及已不开则自桂林而西比比然矣  

二十一日谒文庙学博率诸生会讲于尊经阁与防者郡绅王太守泳一人府倅县令四人学博五人孝亷七人讫事而王太守赋鳯鸣歌以志其盛  

二十二日谒黄文节鲁直公祠读庑下先为宜州守后以仙蜕去张丹霞先生所撰祠志已而问南楼故址文节饮憾九原处为之缅然流涕  

二十三日视事堂皇胥吏抱故牍惟南丹州董界杀人数案那地州占徳谨四堡数案永定长官司兼摄清潭南乡则其猺人两耳为江司理以谋反具申行勦旅拒数案其他重大事情半系土官劫杀猺民搆鬭状毎投文胥吏辄报无有每及期放告胥吏亦辄报无有二十六日太平李司理以随巡行覈郡县诸牍至余置酒郭西香林院散步风林见涧水淙淙滙为方塘数亩五六小峰玲珑矗起迹其上有龙眼古树六本茏葱可爱而下为牛栏中半竹阁粪壤防不可近问其主曰倪生璩生丘生余延问其契值若干积餐钱易之诛茅除秽欲构讲堂辟为书院及检岭西通志乃知为赵清献公从贑州谪判宜州羣诸生都讲故处遂决意成之顔曰香林书院而为之记已余报移贑州宜山孙令君曰清献公后身耶何以巧相会也且院中石梁虹亘十丈许下空洞而上岞崿岿为郭西奇观者夫岂偶然愿易名为石梁书院余固辞之  

四月初二日南丹等州以腆金大币来贺且曰循往例也余即来牒斥责之仍大署其尾曰逋案如董界杀人徳谨占堡数事早为洗结恪乃位即是防上官不得稔咎干纪以贻伊慼郡绅闻而是之作斥金歌  

初四日柯恤部以谳狱檄庆入栁南丹土官揑诬夏驿丞徐巡检以土兵二命宜偿积乆不结余察其借端抗逆为汉人滕子高林华交结拨置而二流官因公课起争为夷夏大防所闗难以凡谋鬭殴律论乃悉反沉案以怵之积横稍戢  

二十五日穆侍御按栁檄庆余赍诸牍上谒侍御按两郡事至五月五日乃讫时为余初度董太守觞之郡斋遂走宾州  

五月初六日从迁江上林入宾时铲马贼方横道路戒严余肩舆疾走及宾上谒聂观察念慈公为言自栁入宾文檄犹刻期可逹自宾至庆中为南丹衞罗目渡忻城土县道路都枳声教防且不通君其奈何余曰此八寨故处也昔贤善后肻实未有尽当过而问焉余肩舆诣其地一一经画之先以立堡具覆随上八议中有增流县以巩幅者是也具如别牍  

十一日渡罗目及忻城县土官莫至诚来谒其人乔檏无所芬华余戒之谨疆守以无轶王略  

十二日永定土司叛目韦萌发以其子来迓余慰遣而呼其父初诈以病辞余曰此为真叛目也速来无及于殃少顷萌发囚服跃马而至余好语宽之取来版裂片幅硃书其上曰韦萌发速擒贼首覃朝马到日萌发免死且论功牵其手于幰下襞而与之且诫曰即汝妻子无漏萌发窃睨之报曰须官兵三百余曰此又叛目语也朝马为汝洞奴而以谩我其归细思之抵郡越数日复以牒来仍请官兵三百余笑而麾之曰我与此酋以生地而彼趋之死所佯为不深讨也者而胥吏已侦而输之矣先是莅庆五日萌发以长子率土兵五十余人谒贺其子首饰金抺额身披绣甲从兵皆手长矛衣墨竹甲以獞酒二瓮黑羊二牵为仪余受而即犒其从兵分啖之江司理从旁目语曰萌发负固六年所一旦以爱子来趣囚之一弹指不胜万数甲兵邪数数怂慂余稔知其故笑语之曰彼以贺来擒之不武彼故父叛囚子未协笑而遣之已而牛贾有言被劫贼逋萌发寨中者胥吏曰须兵士数人趣缚之余曰无庸也以片符令壮役蒋应元往勾之应元恇不任请益伴以防旅拒余曰无庸也汝第去萌发当亲饭汝仍劳汝汝食而受之以归已而果然从此萌发心动若有恻恻于余者及此余经其乡已而阳置其牒不与较而萌发遂束身以来六月初一日季试郡邑诸生甫午垣外铃声然门者曰调贑报至时方定课期订讲规于香林书院中而忽将戒倌诸生为之黯然余曰冯当世挺出于此天门拜相山英灵未歇第努力勉旃徴梦堂故须诸君再振清响耳  

初四日香林书院落成郡绅孝亷暨学博弟子员咸集于会而备戎庄志传亦愿北面就弟子列余为拈王文成公天泉桥上无善无恶一则为王汝中徐曰仁所相质及迩来许敬庵周海门两先生以九谛往复之旨掲之屛间与座中互证维时各各有省而散因询舆夫曰张丹霞仙子遗蜕安在初误指他墓迹之不得再穷一山坳洞门仅二尺许志称尸解之日其榇从郡廨挟风雨飞入度何能约缩至此伛进礼之见乱石纵横似有遗骸零杂作殷红色余偶携三金属庄备戎买石甃之大书丹霞遗蜕四字镌洞门之额  

初五日宜山令进谒曰晚来永定土官闻已入城余曰百里侯何遂以此作咄咄怪事令曰萌发其父刼省藏逆顔行者数十年无能正法没身而当事者仅涂塞了事以有萌发之袭替袭替三十余年广辖一百八十四村复益以清潭南乡二里置庄十所庄各一妾妾各一子雄长于郡南十五里中仅咫尺耳往举事一不审轻挑之螘动狼顾迄五六年大中丞令旗招之不来宪使督兵围之不出郡县千檄百符趣之不应今不烦尺挺囚首自服此岂易言余曰固也何以处之将囚之必逸将不囚之非法将抶之不承将不抶之非法彼持矛带甲环伺而探声息为逆顺计者徧城闉皆是也此岂可草草措置者试为余筹之令猝无以应余曰余与君且出防事君肃立阶前余肃容而呼之以竢一时机遘若何余遂前行立阶上令立阶下左方人大呼啓门命土官进余语之曰韦萌发今日之事应受杖乎不受杖乎萌发曰宁甘杀不任受杖余曰此又真叛目语也杖则向不来而无以杖今来而反叛汝谓上官顺逆无别不杖则今之来可以无杖向之不来何以逃于杖汝试谓天朝法守何在且杖则明告司道宪使曰萌发受杖矣明告抚按两台曰萌发受杖矣从此可早结而免于解杖不任受杖则府无杖而解道杖解司杖又解两台杖杖且滋多而难以早结萌发始幡然解衣曰甘受杖命人杖之及十二下萌发曰夙患疝胞大如瓮过此难承矣余呼止之曰病者不杖姑待愈而讫法立呼承行胥曰取供单来胥曰干逮未齐余曰呼之门外即齐耳以五六年负固土司一日而归命案中千连无不潜伏窃听者第伺我之缓急宽猛以为应憎耳且缓则若辈利而地方不利急则若辈不利而地方利夫此耽眈者乆需何为也试呼之门外果人人响应至矣人呼萌发画招萌发瞪目而问曰犯人何罪余曰坐汝叛逆实无反形难以论辟坐汝割獞人两耳法宜遣戍然实为汝洞仔而汝自刵之固难绳以汉法然恢恢王土何借汝一夫荷戈为也当罚备荒米五百石坐以杂犯减徒而并徒汝獞干二人以明示恩贳萌发痛哭曰生成之恩世世无忘遂俛首入狱濒入复呼语曰汝知我早结案意乎稍留之则汝干目多计而思夤缘以行求则不能无多费稍留之则郡胥吏多计而思需索以骫法亦不能无多费汝第安心就狱以听早结则法竟而恩见汝犹可以官子犹可以替萌发复汪然泪下而就系阅日辄具牍上黄观察观察杖之四十并杖其家仆各四十具详两台如拟归而萌发帖然庆郡南一面寂无咆哮声逾年竟以病死而其子甫十七龄乃告替十五日谒文庙诸生防讲毕前请曰棂星门外頖池故有文峰五座幻出莲朶中前冯后黎文运迭起后以得过郡守假他端怒而刬平之从此科第杳然吾师为补链手计将何出余曰何难右江中奇峰林立第劳五丁驱而续之将使后生母逊前贤遂属宜山命之匠氏余送七孝亷北上诗有曰天门旧有峰峰在莲岳新添个个成正以此  

七月初十日束东归装将趋贑而郡士民以挽留奔告两台两台曰仕路挽留计无不出本官意者而庆郡挽留计无出本官意者且早趋贑即应觐耳不早趋贑而留庆郡一日则郡一日有庆此两台劄中语也故檄藩臬详议之己须泗城州土官岑云汉父子防勘一案乃不旬日先奉直公讣至以奔跣行蔡大中丞复移劄曰我欲留明公乃以贑夺我以为庆之人不敌贑也我卒无能暂留明公乃以忧夺我今以为贑之人不敌庆也余为之顔甲龙水客曰余从水西抵龙水歴省四郡十七州五县五十三涉大江者三十凡六十余晷多春隂所在苦涝惟度浯溪日开霁彻昼夜耳将无元次山有灵轸我瘴游乎差快意者一抚衡麓松色再抚全州松色望九疑读岣嵝碑低佪尧山下穆然尧舜禹之思焉覩湘山寺肉身张丹霞蜕骨近于怪渡汨罗问原道馆及愚溪罗池刘司戸墓黄文节南楼近于怨彷佛岳顶马祖懒残及长源有宋诸儒故址近于逋乃赵清献都讲故处芜没民间乆为牛马塲以散步一睫得之遂为庆地开千秋睂眼落讲堂之日有文豹腾跃而来为庄备戎驱材官格得以献其徴也夫其徴也夫  

## 粤西丛载卷五  

桂林府通判汪森编  

贾雍  

汉贾雍苍梧人武帝时为豫章太守有神术出界讨贼为贼所杀失头雍上马还营营中咸走来视雍雍胸中语曰战不利为贼所伤诸君视有头佳乎无头佳乎吏涕泣曰有头佳雍曰不然无头亦佳言毕遂死【`干寳搜神记`】  

任延  

任延为九眞太守骆越之民无嫁娶之礼各因淫好无适对匹不识父子之姓夫妇之道延乃移书属县各使男年二十至五十女年十五至四十皆以年齿相配其贫无礼聘令长吏以下各省俸禄以赈助之同时相娶者二千余人是岁风雨顺节谷稼丰衍其产子者始知种姓咸曰使我有是子者任君也多名子为任【`东汉书`】  

陈长孙经术  

汉永平间陈元长孙以布衣伏阙疏称范升等所驳左氏义皆断截小文媟黩微辞抉瑕摘衅掩其宏美请复立左氏学上从之元厌难将军钦之子钦治左氏与刘歆同时而各自为家三辅决录谓左氏春秋逺在苍梧葢指钦也元继其业元荒陬素士能用经术崛起与东观诸儒颉颃诸名宿不能屈汉世表章经学网罗道广野无伏贤殊令人可想也元子坚卿亦以左氏显【`西事珥`】  

郁林石  

昔汉末呉郡陆公绩为郁林太守泛海而归唯一空舟因恐覆舟载一巨石鎭之至呉弃于娄门之野埋没土中已为民家居址久矣然亦有识者过而謡曰此郁林太守石也治丁巳闻有代巡樊柱史命有司督役夫曵置察院之侧题其楣曰廉石建亭覆之【`侯甸西樵野纪`】陆绩郁林石在呉郡之娄门陆防居临顿里其门有巨石即此也后御史樊祉辇之院前以亭覆之号曰廉石呉匏庵为之记又甫里白莲寺亦有石名郁林者尚在郁林象江二守俱清德然象江鲜闻而郁林之名更着亦嗜好者之为累也【`西事珥`】  

士爕  

苍梧王士爕汉末死于交趾遂葬南境而墓常蒙雾灵异不恒屡经离乱不复发掘晋兴宁中太原温放之为刺史躬乘骑徃开之还即坠马而卒【`刘敬叔异苑`】  

陶璜  

陶璜为九眞守立郡筑城于土穴中得一物白色形如蚕蛹无头长十数丈大十围欶欶能动割其肉如猪肪以为臛甚香美璜自食之于是三军皆食【`峤南琐记下同`】陶璜常昼卧见一女子枕其臂欲投之用爪搦其手痛不可忍放之遂飞去  

顔延年五君咏  

潘子眞诗话曰顔延年阮始平诗曰屡荐不入官一麾乃出守葢谓山涛三荐咸为吏部郎武帝不能用荀勗一麾之则左迁始平太守夫延年赋此葢有为也徐羡之不悦延年出为始安太守谢晦谓延年曰昔荀勗忌阮咸斥为始平郡今卿为始安可谓二始延年后复为刘湛出为永嘉太守怨愤之甚故有是作向注但云延年疎旷刘湛出为永嘉太守而不及其他是未深知其意耳又如作阮步兵诗则延年正以领步兵好酒见黜于时与阮同也其咏五君意皆有在【`王楙野客丛书`】  

褚遂良  

国初中书褚遂良事太宗歴官中书令高宗将立武昭仪为后遂良极谏以为不可由是忤防贬潭州显庆二年又贬桂州今开元寺舍利塔前有禇公亲笔写金刚经碑其西观音寺有井邻人李氏暑月以熟余羊脾置之震雷暴作挈肉于道烟气薫灼虫蚁不附令狐绹撰有震井纪叙述其事【`风土记`】  

桞宗元  

栁宗元自永州司马征至京意望録用一日诣卜者问命且告以梦曰余栁姓也昨梦栁树仆地其不祥乎卜者曰无苦但忧为逺官耳征其意曰夫生则栁树死则栁木木者牧也君其牧栁州乎竟如其言【`赵麟因话録`】吕衡州温善谑子厚在栁州温谑之曰栁州栁太守种栁栁江边栁馆依然在千秋栁拂天栁州有种栁戏题诗葢追忆衡州戏语而作也【`峤南琐记`】  

栁子厚守栁州日筑龙城得白石微辨刻画曰龙城栁神所守驱厉鬼山左首福土氓制九丑此子厚自记也退之作罗池庙碑云福我兮寿我驱厉鬼兮山之左葢用此事【`许顗彦周诗话`】  

栁子厚左迁栁州刺史没后建庙罗池韩昌黎作碑并乐章以志民思也宋苏长公为重书勒石岁久碑石二块圯防土中明嘉靖末年栁州城崩修筑有一二丈许再不克毕工佥谓此地有怪物或蛟龙伏蛰其中因鸠工掘之深数尺获二碑石城遂克筑落成可见栁州之迹昌黎之文苏长公之字三者皆神物肯防防地下哉【`刘烶笔谈`】  

永乐间总戎大将军韩公驻节栁州夜梦一人幞头来谒觉而问之有答者曰此栁侯之神也公一日亲览罗池庙见其木朽瓦落垣頽壁坏乃捐赀命工重修【`通志`】东坡公书栁子厚罗池铭辞遒劲古雅是其书中第一碑内步有新船秋鹤与飞昔人证之已明无足论者子厚英秀郁郁未吐没为明神亦是常理独怪嫚客死当是伊伾文态未洗尽耳【`弇洲稿`】  

呉武陵  

长庆中李渤除桂管观察使表名儒呉武陵为副使故事副车上任具櫜鞬通谢又数日于毬塲致宴酒酣呉乃闻妇女于防棚聚观意甚耻之呉旣负气欲复其辱乃上台盘坐褰衣躶露以溺渤既被酒见之大怒命卫士送衙司枭首时有衙校水兰知其不可遂以礼而救止多遣人卫之渤醉极扶归寝至夜艾而觉闻家人聚哭甚悲惊而问焉乃曰昨闻设亭諠噪又闻命衙司斩副使不知其事忧及于祸是以悲耳渤大惊亟命逓使问之水兰具啓昨虽奉严防未敢承命今副使犹寝在衙院无苦渤迟明早至衙院卑词引过宾主上下俱自尅责益相敬时未有监军于是乃奏水兰牧于宜州以酬之武陵虽有文华而强悍激讦为人所畏又尝为容州部内史赃罪狼籍刺史令广州幕吏鞫之吏少年亦自负科第殊不假贷持之甚急武陵不胜其愤因题诗路左佛堂曰雀儿来逐风高下视鹰鹯意气豪自谓能生千里翼黄昏依旧入蓬蒿【`本事诗`】  

栁宗元谪永州呉武陵亦坐事流永州宗元贤其人及为栁州刺史武陵北还深为裴度噐遇每言宗元无子説度曰西原蛮未平栁州与贼犬牙宜用武人以代宗元使得优游江湖【`通志`】  

呉武陵与孟简书曰栁子厚斥已十二年程刘二韩皆已抆拭独子厚与猿鸟为伍【`事文类聚`】  

又云古称一世三十年子厚之斥十二年殆半世矣霆砰电射则天怒也不能终朝安有圣人在上毕世而怒人臣邪【`峤南琐记`】  

徐晦  

杨凭贬临贺尉姻友惮累无徃者独徐晦至蓝田慰饯宰相权德舆谓曰无乃为累乎晦曰方布衣时临贺知我今忍遽弃邪有如公异时为奸邪谮斥又可尔乎德舆叹其直李夷简表为监察御史晦过谢夷简曰君不负杨临贺肯负国乎【`唐书`】  

李渤  

长庆中李给事渤字濬之除桂林表呉武陵为倅故事副车上任具櫜鞬通谢又数日于毬塲致宴酒酣呉乃致词云奉约同游山水奈何以红帛系予首仍命妇女于防棚聚观相耻涉濬之弟也为作隐山六洞铭者又有喜弟淑再至桂林长歌凡五百言【`风土记`】  

程异  

程异为栁州司马精于吏治身殁家无留赀世重其廉【`一统志`】  

曹唐  

曹唐初为道士太和中举进士作游仙诗才情缥缈岳阳李逺员外每吟其诗而思其人一日曹徃谒之李倒屣而迎曹体干充伟李戏之曰昔者未睹标仪将谓可乘鸾鹤此际接晤窃恐壮水牛亦将不胜其载【`峤南琐记`】  

陈怀卿  

陈怀卿岭南人也养鸭百余头后于鸭栏中除粪粪中有光烂然试以盆水沙汰之得金十两乃觇所食处于舍后山足下土中有麸金消得数十斤时人莫知卿遂巨富仕至梧州刺史【`朝野佥载`】  

象江太守  

荥阳郑璠自象江得怪石六其三耸而鋭上又一如世间道士存思图画人肺胃肝肾次第悬络者又一空中而隐外若癃瘿殃疝病不作物者又一色绀冰而理平漫弹之好声璠为象江三年不病瘴平安寝食及还长安无家居妇儿寄止人舍下计辇六石道费俸六十万璠嗜好有意极类前軰人【`李啇隠集`】  

哭刘蕡诗  

刘蕡字去华常对防极言宦官之祻宦人诬以罪贬栁州司户参军卒于栁李商隐时依桂管观察郑亚府为判官哭以诗云一呌千囘首天高不可闻又曰已为秦逐客更作楚寃魂其词悲切之甚【`西事珥`】  

唐武宗  

帝自幼稚不喜释氏防昌元年正月即位七月桂州马生三足驹至秋九月召道士赵归眞等八十一人入禁中于三殿脩金箓道塲冬十月帝幸三殿升九仙坛亲受法箓左拾遗王哲谏云王业之初不宜崇信大过帝不纳【`僧念常佛祖通载`】  

杨蘧  

王赞侍郎中朝名士有农杨蘧者曾到岭外见阳朔茘浦山谈不容口以阶缘尝得接琅邪从容不觉形于言曰侍郎曾见阳朔荔浦山水乎琅邪曰某未曾打人唇绽齿落安得而见因之大笑杨宰俄而选求彼邑挈家南去亦州县官中一高士也【`孙光宪北梦琐言`】  

郑畋  

郑文公畋字台文父亚曾任桂管观察使生于桂州小字桂儿后官至将相【`北梦琐言`】  

李邰  

唐李邰为贺州刺史与妓人叶茂莲江行因撰骰子选谓之叶子咸通以来天下尚之殊不知应本朝年祚正体书叶字廿世木子自武德至天祐恰二十世【`感定录`】  

苏日朝  

苏六郎日朝父仕评唐末父子相继为宜州刺史即出游至城西二十里渇甚马跑一穴寛二丈许深不可测有泉涌出郡人号为苏公窟今水由地中行有路可下渇者经过取饮终日不渇龙江马滩山崖上有飞笔留丹苏六郎游此数字大如轮其父殁亦为神郡人于城西祠号为西府庙云【`通志`】  

赵观文  

二月八日昭宗御武德殿宣翰林学士陆扆重试曲直不相入赋询于刍荛诗考落九人重放状头赵观文以下十有五人勅赵观文程晏崔赏封渭才藻优赡义理昭然深穷体物之能曲尽缘情之妙所试诗赋词义精通皆合本意其卢赡卢鼎黄滔崔仁寳沈松王贞白李祯张宾陈饶韦希震卢等十人所试诗赋义理精通宜跻异级用振儒风其赵观文四人并卢赡等十人并与及第其张贻宪孙浦李途李光序李枢等五人所试诗赋不副题目兼词句稍下宜付有司许复再举其崔砺杜承昭郑稼苏楷等四名所试最下芜纇颇甚不及格式合无守业敢窃科名付有司落下不许再入举塲其崔疑爵秩已崇委托殊重依旧委中书门下商量处分可使持节合州诸军事合州刺史【`唐登科记`】  

邵煜  

邵煜景德中充交趾安抚国信使改命为缘海安抚使许以便宜设方略景德三年七月壬戍□上邕州至交州水陆路及控制宜州山川四图颇详控制之要上曰祖宗开疆若此广大谨守而已安用劳民以贪无用之土如有叛乱不得不除尔未防黎龙廷请入贡四年七月乙亥遣弟明昶入贡辛巳授以官爵【`王应麟玊海`】  

陈执中  

陈恭公执中以卫尉寺丞知梧州驿逓上疏以乞立储贰眞宗嘉其敢言翊日临朝袖其疏以示执政叹奬久之召为右正言【`东轩肇録`】  

王举  

王举咸平中知宾州开古漏关路凿崖焼石旧时人迹不到由是可通车马【`一统志`】  

冯京  

宋天禧初冯京将诞其邻梦皷吹喧阗送状元至冯家觉而京生庆厯间果登黄甲第一京未殿试时有一道士伏章良久乃起人问其故曰至天门上章适掲进士榜因以归迟寻问榜上状元何名曰马凉也是年主司禁马姓者应试及掲晓乃冯京也葢以冯字二防移于京字之侧恐道士泄天机故秘之耳【`通志`】  

鹤林玊露云冯京父商云云今俗传竒本此而邵氏闻见録称京之父式为左侍禁常取京所读书题其后云将仕郎守将作监丞通判荆州军府事赐绯鱼袋冯京京后判荆南其衔与父所题无异一云还妾事乃马涓之父从政罗大经误以为冯京也涓元祐六年廷对第一【`峤南琐记`】  

冯当世举进士第二第一人沈文通时以文通贵胄不宜先寒士乃进当世第一而文通次之当时之抑贵胄而奬寒素若此【`西事珥`】  

冯京父冯商微时与父烧炭于郡西北岸山其父死归营棺反葬蚁集土封尸成墓后商生京带至楚江夏为商京中三元官至参知政事号其山曰天门拜相山又曰状元山其地形乃照天烛也其光在顶适葬于絶巘之巅最为竒穴廖金精题曰一山正一山斜状元出在别人家后京发于江夏果竒验宋乾道元年刺史李守柔建三元祠于郡学之左前树文明坊云【`通志`】  

程珦履歴  

平南有畅嵓在城西二十里二程夫子随父来守是邦读书于此方舆胜览云程珦皇祐间守龚州二子随侍乃明道伊川也今考程氏遗书大中家传大中改大理寺丞知防州兴国县事移知龚州迁太子中舍明堂覃恩改殿中丞代还在途而侬智高作乱破州城后守贷死覊置人皆以公获免为积善之报【`稽古録皇祐四年智高陷邕州`】上谷郡君家传云大中程公官岭外偶迎凉露寝中瘴疠及北归道中病革召医视脉曰可治谓二子曰绐尔也未终前一日命頥曰今日午为我祀父母明年不复祀矣夫公以景德元年甲辰十月十三日生于太原皇祐四年壬辰二月二十八日终于江宁【`大中由安南转龚州葢在皇祐初年南安尚在庾岭之北未可言岭外岭外葢指龚州也观道中病革谓二子之言则明道伊川侍行可知`】又南安志道源书院记周程三先生相授受以道起于宋庆厯丁亥相遇于南安是时周元公为南安军司理程大中公方以兴国令来摄通判事识元公于稠人中遣二子纯公颢正公頥受学焉又伊川年谱年十四五与明道同受学于舂陵周茂叔先生皇祐二年年十八上书阙下劝仁宗以王道为心以生灵为念黜世俗之论期非常之功按明道生于明道元年壬申伊川生于明道二年癸酉至庆厯七年丁亥明道方十六岁伊川方十五岁皇祐元年己丑明道方十八岁伊川方十七岁皇祐四年明道方二十一岁伊川方二十岁大中任龚州只二年皇祐四年已出岭在道则移龚当是元年明道伊川年十八上书阙下且乞召对不报又似大中在龚州之年伊川方诣阙下上书未尝随侍而方舆胜览乃云或者自龚州诣阙上书乞召对不报后复之龚州不然上谷郡君云在道病革召医视疾曰可治谓二子曰绐尔也之事为不通矣此大贤履歴之迹故详考而明辨之以补年谱之缺云【`通志`】  

狄青  

南俗尚鬼狄武襄青征侬智高时大兵始出桂林之南道旁有一大庙人谓其神甚灵武襄遽为驻节而祷之因祝曰胜负无以为据乃取百钱自持之且与神约果大防财投此期尽钱面也左右谏止傥不如意恐沮师武襄不听万众方耸视已挥手倐一掷则百钱尽红矣于是举军欢呼声震林野武襄亦大喜顾左右取百钉来即随钱疎密布地而钉帖之加诸青纱笼覆手自封焉曰伺凯旋当谢神取钱其后破昆仑关败智高平邕管及师还如言取钱与幕府士大夫共视之乃两字钱也【`蔡绦铁围山丛谈`】  

皇祐四年九月内降手诏付狄青凡避贼在山林者速招令复业其乘贼势为盗但非杀人及贼所胁从能逃归者并释其罪已尝刺面令取字给公凭自便若为人所杀而冐称贼首级令识认给钱米赒之其被焚劫权免户下差役见役仍寛与假使营葺室居凡城壁尝经焚毁若初无城及虽有城而不固并加完筑噐甲朽不可用者善治之右正言韩绛言狄青武人不可独任帝以问厐籍籍曰青起行伍若用文臣副之必为所制而号令不专不如不遣乃诏广南将佐皆禀青节制若孙沔余靖分路讨撃亦各听沔等指挥【`李焘长编下同`】  

是时枢密副使王尧臣请析宜容邕等州为三路以融栁象宜州白高窦雷化郁林义藤梧龚琼容州钦宾廉横浔贵邕州其三州并选武臣为安抚都监兼知州事以统支郡若蛮人入冦三路率支郡并力掩撃之知桂州以両制以上仍带经略安抚使以统制三路钤辖二员迭戍于邕州仍置走马承受二员季入奏事益募澄海忠敢雄略等军以四千人屯邕州二千人屯宜州千人屯宾州五百人屯贵州广西江南湖南益以北兵岁一替月给添支钱三百给鞋钱千荆湖南北广东西路兵二岁一替运全永道三州米以馈军食其城壁之制当高二丈广八尺令本路转运使判官提举修筑官吏有能完城壁廨宇营舍仓库及招复户口者计其功迁一官其左右江巡检及管界巡检寨主与指使一员兵三百人常阅之诏狄青详酌以为便遂施行侬智高陷邕州狄青讨之列军阵城下智高大宴城头鼓吹振作一人衣道服骂官军有善射者一矢毙之青随行倚河东王简子为先锋勇甚为镳所杀青见之汗出如雨世言青眞武神也至是曵两皂旗麾兵而战先用蕃落马贯贼乱之大呼骑兵夹进遂破智高是时智髙可擒青疑有伏兵乃止【`孙升谈圃`】  

侬智高反时官军屡败孙沔余靖军行不整所过残掠狄青为帅有妇人卖蔬于道一卒倍取青斩之至广责陈曙违节制斩之军声大振秋毫无犯遂破贼焉【`同上`】狄青宣抚广西时侬智高守昆仑关青至宾州値上元节令大张灯烛首夜燕将佐次夜燕从军官三夜飨军校首夜乐饮彻晓次夜二鼓时青忽称疾暂起如内久之使人谕孙元规令暂主席行酒少服药乃出数使人勤劳座客至晓各未敢退忽有驰报者云是夜三鼔青已夺昆仑矣【`沈括梦溪笔谈`】  

侬智高兵败奔邕州其下皆欲穷其窟穴青不从以为趋利乘势入不测之城必有大败智高因而获免天下皆罪青不入邕州脱智高于垂死然青之用兵主胜而已不求竒功故未尝大败计功最多卒为名将【`同丄`】  

平侬冦诸将  

皇祐四年夏蛮酋侬智高冦广南陷十二郡据邕州其年九月诏以右副使狄公统兵南征号二十万明年正月己未与贼战于邕之归仁大破之翌日复邕州贼之余党遁于铜柱之外二月丁亥班师至桂林诏河中旌节召还机密时从行将佐文武官凡二百三十一员今记将军以下姓名于左第一将狄青次王遂孙节贾逵竹昺时明冯炳武纬霍建中张若水李若纳孙沔第二将石全彬次孙昂邓守恭夏元崇孙宗旦郑纡王纲第三将余靖次李定史青吕斌张逺章询李宗道李逵余仲笋孙抗宋咸朱寿隆高惟和【`通志`】  

侯可  

宋侯可字无可其先太原人宦学四方因徙家华隂少时倜傥不覊以气节自喜既壮尽易前好笃志为学祁寒酷暑未尝废业博极羣书声闻四驰来学者日众虽边隅逺人皆愿受业诸侯交以书币迎致有善其礼命者亦时徃应之故自陜而西多宗先生之学亲老而家益贫思得禄养勉就科举再试春官卒无所遇因喟然太息曰丈夫之事止于此乎防蛮酋侬智高攻陷二广孙威敏公奉命出征习闻先生之贤请谋于军中可奋然从之振旅奏功初命武爵言事者以为非宜遂改文资调知巴州【`通志`】  

陈曙  

侬贼犯交广毒流数州诸将久无成功狄武襄既受命颛征首责崇仪使陈曙斩之余襄公皇恐降阶祈求武襄慰藉遣之于是军声大振竟破贼而桂人为崇仪建庙貌祀事至今唯谨东坡先生以书抵广西宪曹子方云闲居偶念一事非吾子方莫可告者故崇仪陈侯忠勇絶世死非其罪庙食西路威灵肃然愿公与程之郡议或同一削乞载祀典使此侯英魄少信睂于地中如何如何武襄必无滥诛而广人奉事之益严又有东坡之説如此不可晓也隆兴初帅臣张维奏诏赐其庙额曰忠愍曙高邮人进士及第后换右列灵芝王平甫撰其碑志甚详其壻许光疑始以布衣自岭外防其丧以归人皆多之后登第终吏部尚书【`王明清挥尘后录`】  

郭逵  

交趾犯邕州苏缄知不可守自残其家坐防事骂贼而死朝廷命郭逵讨之交趾地热死者十八九至富梁江止存一二人所过暴犯无噍类士卒颇思战逵下令敢言战者斩相持久之食尽有觇者言窖粟江外可取逵疑有伏兵以蕃落骑五千卫而后徃交趾洪眞太子素养卒五百禁嗜欲教以阵法鋭甚人执金牌为号果遇于窖傍逵以蕃落骑诱至平地大破于江中其卒犹执金牌而没遂擒太子因是纳欵当时多罪逵不深入乘胜覆其巢穴也【`孙升谈圃`】  

狄谘王拱辰  

熈宁元年狄青子谘奏事延和殿上问青征南有遗书存否谘上平蛮记及归仁铺战阵二图九年正月十三日宣徽北院使王拱辰上平蛮杂议十篇诏送安南招讨司【`玊海`】  

马黙  

元丰五年安化三州蛮掠省地广西漕臣马黙上平蛮方略以为胜负不在兵而在将智高破因狄青之智勇希范诛乃杜杞之方略六月壬申上谓辅臣曰黙意在用兵尔【`玊海`】  

毕君卿  

毕君卿元祐间知栁州郡初无城君卿始筑之民赖以安【`一统志`】  

李拱  

李拱知融州领兵入援京城死于敌建炎间赐其家银帛百匹两钱百千【`一统志`】  

程节  

崇宁二年安化州酋防光有啸聚为冦时程节为经略安抚使遣将官黄忱等撃郤之崇宁癸未有奬谕敕书云勅程节省广西经略司奏安化三州一鎭蛮贼结集八千余人于地名卸甲岭呉村防家寨等处作黄忱等部领兵丁等二千九百九十余人与贼鬬敌斫到五百四十八级阵亡一十八人贼兵大败夺到孶畜噐械三万余勅得功人乞推恩作勅防事具悉蛮蜑跳梁为郡邑害维予信臣克奋威略选用材武提兵格鬬斩首捕卤厥功着焉除恶靖民嘉乃之举故兹奬谕想宜知悉春暄卿比来安好遣书指不多及【`碑刻`】  

李大异  

李大异为广西宪庚申年谢歴日表云岁次庚申乃艺祖开基之日朔临戊子是吾皇诞圣之辰当年正月一日戊子即茂陵元命用得亲切旋召入舍人院【`张端义贵耳集`】  

秦太虚  

苕溪渔隐曰渊明自作挽辞秦太虚亦效之余谓渊明之辞了逹太虚之辞哀怨渊明三首今录其一云有生必有死早终非命促昨暮同为人今旦在鬼录魂气散何之枯形寄枯木娇儿索父啼良友抚我哭得失不复知是非安能觉千秋万岁后谁知荣与辱但恨在世时饮酒不得足太虚云婴衅徙穷荒茹哀与世辞官来录我槖吏来验我尸藤束木皮棺藁葬路傍陂家乡在万里妻子天一涯孤魂不敢归惴惴犹在兹昔忝柱下史通籍黄金闺竒祸一朝作飘零至于斯弱孤未堪事返骨定何时修途缭山海岂免从阇维荼毒复荼毒彼苍那得知岁晚瘴江急鸟兽鸣声悲空蒙寒雨零惨淡阳风吹殡宫生苍藓纸钱桂空枝无人设薄奠谁与【`阙`】黄缁亦无挽歌者空有挽歌辞东坡谓太虚者情钟世味意恋生理一经迁谪不能自释遂挟忿而作此辞岂眞若是乎【`胡仔渔隐丛话`】  

复斋漫录云少游为千秋岁世尤称之秦既没藤州晁无咎尝和其韵以吊之云江头苑外常托春朝退飞骑轧鸣珂碎齐讴云绕扇赵舞风囘带严鼔对杯盘借草犹相对洒涕谁能防醉卧藤隂葢人已去词空在兎园高宴悄虎观英游改重感慨惊涛自卷珠沉海中云醉卧藤隂葢者少游临终作词所谓醉卧古藤花下了不知南北故无咎用之【`同上`】  

秦少游自郴州再编管横州道过桂州秦城铺有一举子绍圣某年省试下第归至此见少游南行事遂题一诗于壁曰我为无名抵死求有名为累子还忧南来处处佳山水随分归休得自由至是少游读之泪涕雨集徽宗践阼流人皆牵复而少游竟死贬所岂非命邪【`朱弁曲洧旧闻`】  

东坡一帖云秦少游过容留少日饮酒赋诗如平常容守遣搬家二卒送归衡州至藤伤暑困卧至八月十二日啓手足于江亭上当今文人第一流岂可复得此人在必大用于世不用必有所论著以晓后人前此所着已足不朽然未尽也哀哉哀哉其子甚竒有父风惟此一事差慰吾軰意张世南云观此足见坡公笃爱交友留意人才为可敬叹所谓竒俊之子名湛字处度者也【`游宦记闻`】  

黄鲁直  

黄太史罢守当涂奉玊隆之祠寓居江夏尝作荆南承天寺塔记湖北转运判官陈举承风指采摘其间数语以为幸灾谤国遂除名编宜州时崇宁三年正月也陈举者无忌惮之小人所为遗臭千载可不戒哉【`王明清挥尘后录`】  

崇宁三年黄太史鲁直窜宜州携家南行泊于零陵独赴贬所是时外祖曾空青坐钩党先徙是郡太史留连逾月极其欢洽相予酬唱如江樾书事之类是也师游浯溪观中兴碑太史赋诗书姓名于诗左外祖急止之云公诗文一出即日传播某方为流人岂可出郊公又逺徙蔡元长当轴岂可不过为之防邪太史从之但诗中云亦有文士相追随葢为外祖而设【`同上`】  

邠老送山谷贬宜州诗可是中州着不得江南已逺更宜州山谷极称赏之【`吕本中紫薇诗话`】  

少游谪雷凄怆有诗曰南土四时都热愁人日夜俱长安得此身如石一时忘了家乡鲁直谪宜殊坦夷作诗云老色日上面懽情日去心今既不如昔后当不如今轻纱一幅巾短簟六尺牀无客白日静有风终夕凉少游钟情故其诗酸楚鲁直学道休歇故其诗闲暇至于东坡南中诗曰平生万事足所欠惟一死则英特迈徃之气不受梦幻折困可畏而仰哉【`惠洪冷齐夜话`】  

山谷老人寓笔硏于保安僧舍东西外封植兰蕙西蕙而东兰名之曰清深轩渉冬既寒封塞戸久而自隙间视之郁郁青青矣乃知清洁邃深自得于无人之境有幽人之操也余既获谪走宜州则以兰二本蕙八本付寺僧文质守之幸为卒调防之有士大夫欲迁而去者可以此劵示之崇宁二年十二月丙午山谷老人手约【`鲁直封植兰蕙手约`】  

黄鲁直有日记谓之家椉至宜州犹不辍书其间数言信中者葢范寥也高宗得此书眞本大爱之日置御案徐师川以鲁直甥召用至翰林学士上从容问信中为谁师川对曰岭外荒陋无士人不知何人或恐是僧耳寥时为福建兵钤终不能自逹而死【`陆游老学庵笔记`】  

范寥言鲁直至宜州州无亭驿又无民居可僦止一僧舍可寓而适为崇宁万寿寺法所不许乃居一城楼上亦极湫隘秋暑方炽几不可过一日忽小雨鲁直饮薄醉坐胡牀自栏楯间伸足出外以受雨顾谓寥曰信中吾平生无此快也未几而卒【`同上`】  

山谷在宜州尝大书后汉书范滂传字径数寸笔势飘动超出翰墨迳庭意葢以悼党锢之为汉祸也后百年眞迹逸人间赵忠定得之寳寘巾箧搢绅题跋如牛腰焉既廼躬蹈其祸可谓竒谶嘉定壬申忠定之子崇宪守九江刻石郡治四説堂【`岳珂桯史`】  

山谷在宜州服紫霞丹自云得力曾纡尝以书劝其勿服山谷答云公卷疽根在傍乃不可服如仆服之殆如晴云之在川谷安得霹雳火也【`王暐道山清话下同`】  

山谷在宜州其年乙酉即崇宁四年也重九日登郡城楼听边人相语今岁当鏖战取封侯因作小词云诸将説封侯短笛长吹独倚楼万事总成风雨去休休戏马台南金络头催酒莫迟留酒似今秋胜去秋花向老人头上笑羞羞人不羞花花自羞倚栏高歌若不能堪者是月三十日果不起范寥自言亲见之  

范寥言山谷在宜州尝作亥卯未腪肫又作未酉亥腪肫寥皆得享之  

黄鲁直不轻为人作草在宜州有求无不得者或问之应曰昔在黔安园野人有以疾告者辄出囊中上药予之或曰良药可惜以啗庸人笑而应之曰有不庸者可引来闻者絶倒然非戏语良医治富贵人及聪巧者鲜效而治庸人常效古法书之得意者藁草为上如兰亭及祭侄文郭仆射争坐位之类是也予尝谓作字书壁不如展卷醒前不如醉后对客挥毫不如幽自运案头秃毫烟墨任意偶作数行快甚为人题卷轴即逺不如神弗全也又闻王荣老尝官观州渡观江风涛大作父老谓此江神极灵公舟中必有竒物当献之乃得济因取素所珍玊麈端研诸物投之皆弗止惟有鲁直书韦苏州诗视之曰我尚不识鬼宁识之邪即投之风息水平一饷而济鬼犹爱其遗墨宜州索书人识字岂不胜江中怪物也【`西事珥`】  

黄鲁直熈宁初宿石塘寺寺有鬼灵异僧敬信之一夕梦曰分宁黄刑部至僧曰侍郎乎尚书乎曰侍郎也鲁直南迁年已六十亲故以为忧鲁直曰宜州者所以宜人也且石塘鬼侍郎之言岂欺我哉而鲁直竟殁于宜州谁谓鬼可尽信也【`何孟春余冬序录`】  

鲁直南迁已六十亲故忧其祸大又南方瘴雾非菜肚老人所宜鲁直以石塘鬼侍郎之言反谓宜州宜人决意南徃竟殁于宜州人都以石塘鬼不灵噫是安知非石塘僧人造言以悦鲁直也邪此等诡谲世上不少亦只在当人自有主张耳【`许自昌樗斋漫录`】  

嘉靖六年春庆逺郡守祁门叶公藟诣龙谿书院谒山谷先生读其旧碑知院基与学田所自稽诸民间以复旧额而义起祀典甚盛举也后复得一小石乃刻先生寓宜时贷钱于人手帖镌之以传【`庆逺府志`】  

邹浩  

王回哲宗时为讲书与司谏邹浩友善皇后刘氏立浩将论之密告回回曰事宁有大于此者乎子虽有亲移孝为忠亦太夫人素志也浩得罪南迁人莫敢顾回敛交游钱与治装且慰安其母逻者以闻逮狱回晏然【`叶日熈思齐篇`】  

邹浩除言官有田画者与浩善一日报立皇后刘氏画曰邹君不言可以絶矣又一日邹以书约画防頴昌自云得罪责昭州留连三日临别出涕画正色责之曰使君隐黙官京都遇寒疾不汗五日死矣岂独岭外能死人哉愿母以此自满【`事略`】  

役者濬感应泉一二尺许乃于乱石之下得蠏一枚予自放湖湘以至逾岭不覩此物四年矣乱石之下又非所宜穴处也何从而出邪易不云乎物不可以终难故受之以解蠏者解也天实告之矣防恩归侍立可待也于是乎书【`邹浩书喜`】  

邹志完南迁自号道乡居士在昭州江上为居室近崇宁寺因阅华严经于观音像前有修竹三根生像之后志完掲茅出之不可乃垂枝覆像有如今世画寳陀山嵓竹今犹在昭人扄锁之以俟过客游观【`惠洪冷斋夜话`】李景夏问章子厚曰邹浩谏立后何不与闲曹塌了郤置狱逺贬就其名声子厚自失良久曰君不知先帝怒甚【`孙谷祥野老记闻`】  

邹浩志完初以论刘贤妃不宜立除名编管新州后召还徽宗首及谏立后事深加奬叹询谏草安在对曰臣久已焚之时有识者谓志完之祸自此矣后蔡京用事遂使其党伪为浩疏激帝遂安置昭州浩初除谏官入白其母母以尽忠勉之在昭州示儿诗有还家知有时及用为祖母夀之句则志完之出涕因自有为非谓岭海之外能死人也志完在昭州居仙宫岭下廹江江水不可食尝数里外汲之甚难所居忽有泉涌出因名感应泉防赦还泉亦涸【`西事珥`】  

李寳  

李寳宾州人善地理范纯夫自宾移化朝防严峻郡官不敢相闻旣至城外父老居民皆出送或持金币来献纯夫谢遣之一无所受皆感泣而去化州城外寺僧一夕见大星殒门外中夜闻传呼开门果然是夜公薨后三日殡于寺中寳谓纯夫子冲曰寺当风水之冲指寺北山一穴曰此可殡不唯安稳岁余必得归遂卜之改殡是年风作屋瓦皆飞大木尽防独北山殡所不动次年归葬如其言【`晁氏客语`】  

赵梦得  

广西有赵梦得处于海上东坡谪儋耳时为致中州家问坡尝题其澄迈所居二亭曰清斯曰舞琴仍录陶渊明杜子美诗及旧作数十纸与之梦得以绫绢求东坡答云币帛不为服章而以书字上帝所禁又有帖云旧藏龙焙请来共尝葢饮非其人茶有语闭门独啜心有愧眞佳句也后赵君子妇将产梦有题开国男来谒者生子名之曰荆而字梦授绍兴末登科丰厚夷雅所至榜书室曰见坡乾道中以左奉议郎知吉州龙泉县予因得尽观坡之翰墨荆去调钦倅未上而卒梦开国男者殆县宰耶【`周必大二老堂诗话`】  

彭子民  

潭州彭子民随董必察访广西时苏子瞻在儋州董至雷议遣人过儋彭顾董泣涕下曰人人家各有子孙董遂感悟止遣一小使臣过儋但有逐出官舍之事【`王巩甲申杂记`】  

卢桐  

卢桐昭州人蔡挺荐为国子直讲为人朴质不修人事至京杜门以故皆疎之唯孙莘老与之善莘老见桐防易诘其义皆非今世所学得京房厯数之説莘老出京桐夜半饯之言莘老祸福后无不中者【`孙升谈圃`】  

陈莹中  

陈莹中云岭南人见逐客不问官之尊卑尽呼相公岂非相公爱游此乎近日莹中赴龙城士美相继过桂又报伯纪来因念莹中言发一笑【`折彦质记`】  

呉防朱缶  

呉防字圣与邵武人元丰五年进士与蔡京旧京拜相防为太仆丞求去京不乐以郡倅处之终身同县朱缶第大观五年进士后秦桧用之栁州缶耻出其门以父老归屡召不起号悠然居士【`通志`】  

李泰发  

李庄简公泰发奉祠还里居于新河先君筑小亭曰千嵓亭尽见南山公来必终日尝赋诗曰家山好处寻难遍日月当门只卧龙欲尽南山嵓壑胜须来亭上少从容每言及时事徃徃愤切兴叹谓秦相曰咸阳一日来坐亭上举酒属先君曰某行且逺谪矣咸阳尤忌者某与赵元鎭耳赵既过峤某何可免然闻赵之闻命也涕泣别子弟某则不然青鞋布袜即日行矣后十余日果有藤州之命先君送至诸暨归而言曰泰发谈笑慷慨一如平日问其得罪之由曰不足问但咸阳终误国家耳【`老学庵笔记`】  

赵清献胡澹庵  

赵悦道尝判宜州刘噐之曰余谪岭表慨然永叹念惟先人遗体逺投炎荒不复生还忽忆司马君实言北人处烟瘴惟絶嗜欲可以不死赵清献欲絶不得乃挂父母像于卧侧以自警自偃卧于下而使父母俨然临之凟亦甚矣尝见他处载清献悦一营妓命老兵徃召之已复遣促至再徘徊灯下以待久之忽大声曰赵抃不得无理遂令亟呼老兵老兵应声而入公问曰汝何为尚在此老兵曰知相公必悔故未徃尔清献悦厚赐之胡澹庵上书力排和议乞斩桧等谪岭外后编管昭州移衡州饮湘潭胡氏属意侍妓黎倩刺之者有十年浮海一身轻归对黎涡却有情之句澹庵之正气刚膓老而弥笃未可轻议第此关难破贤者多不能免蘓典属娶胡妇或以重宗祀爲解班定逺娶妇而去之则畏谗之故也文信公守赣姬侍满前起兵勤王尽屏去之自是烈丈夫之事火炎炽然之时忽转一念烟消烬灭此非易事昔人谓人生于情焉能无情其发不讳其去如脱正其可告天于夜而异夫饰节昭昭者也【`西事珥`】  

张令  

宋高宗建炎中侍御史马伸抚谕荆湖广南过州县必察民利病餽遗一无所受初至清湘所在民羣聚遮马首投状乞留其令询其善政皆曰不知其他但知知县到后未尝有吏下乡先生即日以举牒付民使以遗令众欢然乃去令姓张失其名【`伊洛渊源`】  

方滋  

胡澹庵编管昭州时士大夫多轻蔑不为意不则亦畏避恐为所累有方滋者本桧党待之独厚澹庵以为德桧死其党尽斥逐滋入京求一差遣不得旁皇旅次澹庵偶与王梅溪语其事梅溪云此君子也与馆中诸公访之滋遂由此进用【`通志`】  

桂林走卒  

吕愿中帅桂林遣走卒王超入都与之约某日当还过期三日乃至吕怒命斩之一府莫敢言汪圣锡通判府事持不可徃见之曰超罪不至死若加极刑他日使人或愆期必亡命不返脱有急切奏请将不得闻之其害大矣吕矍然悟谢曰业已尔难遽改明日姑引疾君自为之地明日吕不出汪呼超至但杖而释之超感再生恩誓以死报录事参军周生者与时相秦益公有学校之旧倚借声势跌宕同僚中尝于国忌日命妓侑酒汪素恶其人将紏其事既而中止然周衔恨不置遣一狱典持书与秦超疑之曰录曹通太师书必以吾恩公之故乃徃狱典家访所以典愀然曰我平生未尝逺出况于适京师乎且吾属受差非若州兵可以贷俸今行赍索然方举室忧之未知所出超曰吾力能为汝办万钱宜少俟时吕令问摄阳朔令超尝为之役即徃谒得钱持与典典喜买酒共饮示以书典先醉卧超急就火溶书蜡密啓观果谮汪者复缄之典不觉也后二日超复徃谓之曰吾忽被命如临安行甚遽汝果惮此役当以书并钱授我我代为持去汝但伏藏勿出可也典大喜如其言越三月超归以秦府报帖与典汪既受代还玉山明年超诣其居出周生书示汪常遣信过海饷遗赵元鎭丞相李泰发参政是时秦方开告讦之路数兴大狱使此谤得行汪必不免超以一卒能报恩固已可尚而用智委曲终于集事士大夫葢有所不若云【`坚志`】  

彭介  

彭介为栁州刺史中夜庖厨有灯火介潜窥之有乌衣朱冠者箕踞而坐呵责捶挞人也介推户而入化皆散去惟乌衣起揖其面焦黑曰某即灶神公即问谴责者何人神曰饥饿无主之鬼窃食耳公能春秋临水祭之无主之骨择土掩之为德不细公之见吾当有微恙急服牛黄以生犀致鼻中即无恙公归如其言而愈乃祭饿鬼于水滨葬遗骨于高原公既没柩归长沙闻空中有德声【`青高议`】  

胡仔论桂林山水  

苕溪渔隐曰余旧览倦游录言桂州左右山皆平地防起竹木蓊郁石如黛染阳朔县尤竒四面峰峦骈立故沈水部郴尝题诗曰陶潜彭泽五株栁潘岳河阳一县花两处争如阳朔好碧莲峰里住人家余初未之信也比岁两次侍亲赴官桂林目覩峰峦竒怪方知倦游杂录所言不诬因诵韩栁诗云水作青罗带山如碧玊篸又云海上羣峰似劒芒秋来处处割愁肠之句眞能纪其实也山谷老人谪宜州道过桂林亦尝有诗云桂岭环城如鴈荡平地苍玊忽嵯峨李成不生郭熈死奈此百嶂千峰何【`胡仔渔隐丛话`】  

张栻  

张南轩为桂帅请于朝以三分盐息分诸州而免诸州民户苗米每一石二斗耗【`岭外代答`】  

张南轩治桂林毁淫祠诸生日从游雅歌堂后见土地祠依城隈令毁之曰此祠不经甚矣况自有城隍在问旣有社莫不须城隍否曰城隍亦为赘也然载在祀典今州郡惟社稷最正【`水东日记`】  

范旂叟  

范旂叟为广西宪防僚属小酌曰今日之集非特不谈风月亦且不论文章只説政疵民病众皆唯唯余从容曰若谈夫子孟轲之文章以浇光风霁月之胸次则民吾同胞物吾同与也痒疴疾痛举切吾身施之有政当有本末先后而民病庻乎有瘳矣旂叟甚喜不以为忤旂叟号西堂先生开明练达遇事如破竹性刚介有不可必达其意而后止在广西岁余丐祠归养亲发奏牍之日即出台治寓僧舍不请给俸钱余初任为容南法掾才数月偶留帅幕旂叟忽袖中出职状一纸畀余余辞以未书一考不当受旂叟曰固也子亦漫之若书一考而某未以罪去则可以放散不然亦聊见某具一只眼耳又曰非特不必以诗文相惠明日亦不必到客位因言近日来谀风可差长官招僚属一杯其初招也则有所谓谢请其既毕也又有所谓谢会一杯之酒两至客位行之者不以为耻此何等风俗邪小官不足责推其原皆由长官无见识妄自尊大遂成此风此虽小事然摧坏小官气节关系却大【`罗大经鹤林玊露`】  

梁熹呉辅  

融县梁熹呉辅宋末人甚骁雄捕盗数有功后战殁累着灵应宋各封侯庙食至今尤显玊融有一洞在山半其白首处也每岁乡人尝见其出入其出也千乘万骑戈甲旌旗光耀夺目最后执二黄繖者出则二人继出随从拥防旌缭绕莫知其数其入也亦然樵采者遇之辄大病乡人云若见其归则其年邑中丰稔少疾疫盗贼之事若见其出则不利葢常先兆示于民云吾郡亦有二侯行祠有祷辄应土人祀之甚防是有功德于民礼所当祀者也【`月山丛谈`】  

刘麟瑞昭忠逸咏【`五十首之一咏马塈`】  

马塈关西宕昌人宋末权广西经略使守静江府元兵至不降城已破被执斩之既死身不仆者经时裨将贺文振亦与之同死麟瑞诗曰赤白囊飞广海滨关西劲勇是竒人暂提节印期全璧倐报烽烟又震隣械坐已空身不化龙韬未展气如神鉴湖亦有云仍在千载流风岂隐沦【`忠义集`】  

博白老人  

博白城西有新村吾曵杖其间至一舍旁见两老人坐饮乃兄弟也大者年九十四顾谓曰此吾幼弟年七十八矣从旁环拱而立者皆老人之曾孙殆可入画图也【`蔡绦丛记`】  

文信公后裔  

郁林有文丞相祠州有文姓者谓是公裔然公子道生佛生环生前后相继夭殁过南安时遣人告墓以弟璧子陞为嗣寄璧诗云亲丧君自尽犹子是吾儿然六歌中又有汝兄十三骑鲸鱼汝今三岁知在无不知又何所指也璧既以城降元陞后亦为元学士使望海道卒吊者有地下修文同父子人间读史各君臣之句【`西事珥`】  

元顺帝  

元顺帝托欢特穆尔明宗长子尝被谗徙高丽居岛中一年复移广西静江不得立立其弟宁宗宁宗崩帝年十三皇后命中书右丞相库哩济苏迎帝于静江防雅克特穆尔专国迁延数月事皆决于雅克特穆尔奏皇后行之雅克特穆尔死乃定议立三十六年我明克燕都遯归沙漠【`西事珥`】  

初帝贬居静江大圆寺舟过刘家山有三猢孙拜于岸若有所献者帝接取之皆山果也因载至寺放之后山每日令人饭之輙引羣而至人号之曰猢孙寺猢孙者谓非大猿葢戏语也圆猿与元皆同音元之失中国而还沙漠兆已先见于此【`同上`】  

## 粤西丛载卷六  

桂林府通判汪森编  

杨璟  

洪武元年五月癸丑杨璟等克靖江路先是周德兴克全州即分兵据靖江险要以絶其声援至是璟与张彬合兵攻之元平章额尔济讷督众固守璟遣指挥丘广攻夺其水隘朱亮祖亦自平乐率众来防攻益力额尔济讷势穷出战指挥胡海撃败之获其万戸皮彦髙璟因使彦髙阴购其把水元帅张荣荣麾下裴观以书射璟营约降漏下二鼔观缒城出见璟备言储积空虚人无固志可立取之状璟乃给白皮帽百余使归为识约四鼔从寳贤门入至期璟命诸将率众径进额尔济讷仓皇出走追执之璟下令禁止侵掠复遣兵攻下栁州招谕两江溪峒秋七月己巳朔广西左江太平土官黄英衍右江田州土官岑伯顔等遣使赍印章诣璟军门降【`徐学聚国朝典彚`】  

达噜与权  

洪武元年以兵部员外郎为山西副使达噜与权为广西佥事上谕之曰风宪之设在肃纪纲清吏治非专理刑尔等往修厥职务明大体毋效俗吏拘拘绳墨之末处事之际毫髪须谨善虽小为之不已将为全德恶虽小积之不已将为大憝可不慎哉【`国朝典彚`】  

行省参政  

洪武二年置北平广西二行中书省初真定等府山东河南广西湖广至是各置行省以盛元辅为北平参政刘惟敬为广西参政三年以髙万杰为广西行省参政九年六月诏改行中书省为承宣布政使司【`国朝典彚`】  

苏铨  

洪武初苏铨为柳州卫指挥佥事谋略过人首创公署操兵有法贼攻劫融县铨帅兵奋击贼败散后复聚众摽掠铨设法擒之自此畏服不出民頼以安【`一统志`】  

于海  

洪武中于海为柳州卫指挥佥事性气雄勇守大藤峡洞蛮聚众攻劫海率兵奋勇长驱杀贼溃散搜勦殆尽一方遂安【`一统志`】  

韩观  

韩观以洪武五年为广西桂林卫都指挥佥事平象州蛮十年勦义寜古田等贼贼平数赐彩段十九年陞都指挥使二十二年收捕庆逺等府叛贼二十八年广西庆远等处土官复叛命充副总兵同杨文帅师十五万往征之事平明年陞都督同知三十五年挂征蛮将军印镇守广西永乐九年征交趾既平留镇守观在广西三十余年平夷之功居多【`学海`】  

水东日记言国朝将官专生杀如都督韩观守广西尚然观师行庆逺生员迎悉命斩之曰我知此亦贼耳山忠毅公代观则有间焉闻公盖惩英国杀黄防将故事耳考之正史及碑志俱不言公僇黄防将事惟三下南交録略及之而不详按黄防将者名中初以都督佥事同吕毅送陈天平还国为黎季犛所赚杀天平后大军南讨毅为鹰扬将军中无职寄从军自効内云贼依天健山等处而以兵由生厥潭舎二江渡犯官军新城侯辅遣中等撃败之以后赏功典下谓都督佥事吕毅黄中先失律败事后虽有功不在赏典寻命掌交阯都司黔公之败毅以战死再用辅率师南讨简定等伏诛中时在军而论功姓名絶不之及岂其时中不用命为辅所僇邪叶文庄之所惩岂文庙初以是怒张英公为其功成而后寛之且讳之邪记以备考【`弇洲稿`】  

贾鲁  

贾鲁宜山人领洪武辛卯乡荐授广东崖州学正转四川泸州性酷不喜浮屠训子纲绚辈皆业儒谆谆谕以不讳之后当一遵家礼毋作佛事否则必祸于汝后鲁以夀终姻党皆诱其子召僧设斋以荐之满散焚楮忽火星爆上屋脊举莫之觉须防栋宇尽为煨烬【`庆逺府志`】  

严德明  

严徳明在洪武中为左佥都御史甞掌院印以疾求归发广西南丹充军面刺四字曰南丹正军后得代归吴中居于乐桥深自隐讳与齐民等宣德末年犹存西军之过暴苦民家公奋手殴之西军讼于察院被逮时御史李立坐堂上公跪陈云老子也曽在都察院勾当来识法度的岂肯如此李问云何勾当严公云老子在洪武时曽都察院掌印今堂上版榜所称严德明者即是也李大惊急扶起之延之后堂请问旧事欢洽竟日而罢后御史缪让家宴客教授李绮上坐致公作陪公时贫甚头戴一防已破用杂布补之绮易其人见公面上刺字怜而问之云老人家何事刺此四字公怒因自述老子是洪武遗臣任佥都御史不幸有疾防恩发南丹今老而归且曰先时法度利害不比如今官吏绮亦大惊拜而请罪因退避下坐前軰朴雅安分如此闻之长者洪武时吴中多有仕者而惟严公一人得全归焉今其子孙不闻如何也然当公在时已埋没不为人所知况其后乎【`杨循吉吴中故语`】  

汪芹  

汪芹字仲藻休寜人洪武十年间由吏材除广西桂林府推官有政声陞刑部郎中卒扵官【`徽州府志`】  

逊国  

建文帝既逊国削髪披缁自湖蜀入湘已复防蜀歴滇最后来西粤居庆逺西竺寺时有视卫篆彭英者曽侍卫帝或传有异僧至英访之心知其为帝也呜咽不自胜馈蒸羊起作偈绕而诵之乃食英复多所赠帝解所乗马酬之作偈云蹴路人间知几年艰难险阻共周旋我今别尔东西去何日相逢兜率天帝去马悲鸣跳踯而死既而居横州夀佛寺凡十五年人莫知者甞亲书门扁万山第一四大字已又居南寜陈步江寺中又去之思恩州后自思恩出驿送还京号老佛居之西内【`西事珥`】  

建文帝作偈别彭英马触石以毙后人之号义马垅北江岸帝勒石有泣血二大字【`通志`】  

建文居横州夀佛寺十五年人不知也其徒归者千数横有礼部郎中乐章之父乐善广亦从受浮屠法故至今寺额夀佛禅寺四字乃建文君手笔也【`日询手镜`】  

正统五年有僧出自田州土官所至广西藩司自称建文皇帝曰我自蜀歴滇游方至此今老矣欲送骸骨归故乡官司奏上驿送赴京号为老佛至今寓大兴隆寺鄞人黄润玉有学行为广西提学亲见建文君趺坐藩堂曰我朱允炆也长身巨鼻声如洪钟【`郑晓吾学编`】  

正统间思恩知府岑瑛出行忽一僧当道立从者呵之不避诘其度牒乃杨应能也曰此非吾姓名吾有所托而逃者汝不闻金川门之事乎瑛大骇闻于廵按御史奏之驿送赴京号为老佛【`蒋一葵尧山堂外纪`】  

永乐丁亥太监何洲与史仲彬访建文帝于粤西乙卯秋洲鬻书桂林市遇程济引见帝劝帝还江南正统四年帝在粤西谋东归程济筮之得观之否济曰利用賔王吉矣不宜变否中互艮防艮止而防入艮为寺人当遇此兆因劝君不可东明年庚申又筮之得兑之归妹济拊几曰大凶而君意不可回矣夏粤西藩司以题壁事闻因命取入京入西内卒西山不封不树【`钱士升表忠记`】冯时可曰娄江王世贞云建文实焚于火世所称髠缁为僧者谬然归自田州葬于西山者又何人邪时可以癸未游黔西永洪庵其庵在万山深处僧徒皆谓建文曾住此二十年尚有墨迹后自滇而粤不知所往【`同上`】夀佛寺在横州城南旧为僧纲司革除后建文君削髪披缁执杨应能度牒走四方自湖湘入蜀自蜀入云南自云南复逰闽最后入广西至此遂居之十五年人不知之脩体长眉自称百嵗见儿童辄以手摩其顶呼曰孩儿问曾命名否无则辄为名之其徒归者日众恐事泄复遁往南寜陈步江一寺中归者亦然去之思恩知州岑瑛遇之闻于廵按御史驿送赴京号为老佛陞思恩为府擢岑瑛为知府以获异僧也【`南寜府志`】  

刘子钦  

永乐甲申科进士多至四百七十三人刘子钦当时极有才名以刑部主事坐累谪广西南丹终太宗世始起为教官不克振竟致仕去【`余冬序録`】  

韩观山忠毅柳安逺陈旺朱瑛  

广西守将韩都督观英武有文颇喜诛杀山忠毅公继之则光前絶后矣公深沉有将略用兵如神而其亷其正文臣中比肩者亦不多见当别有纪载其驭土官一以威严秋期调征无敢违限三日有惊而成疾者有毙于杖下者有调兵官致死不敢归复者其严如此后来柳安逺则反是一以恩结人心始劳以酒食答其把饭然犹有善处未甞有心于掊敛待之如一不以其把饭厚薄为轻重其最可称则却田州知府岑绍银事初绍奏防子镛正出当袭其家奴挟其庶长子奏请袭安逺折之曰父子间事当从其父言镛遂得袭绍德之懐银一千両为谢则却之曰我岂为此而为之汝杀贼报国足矣是年绍亲率土兵随征俘馘甚众葢有以感动之也都督陈旺始有心掊克与柳大异然犹能文饰笼络支吾度日至武进伯朱瑛则埽地矣其略亦见盛奏中政之治忽系乎人灼灼可凭如此聊一及之【`水东日记`】  

帅府老  

广西总帅府一郑牢者老也性鲠直敢言都督韩观威严不可犯亦知牢观每醉后杀人牢度有不可杀者辄不杀留竢其醒白以不敢杀之故以是观尤德之观卒山忠毅公云继其任公固亷正贤者下车首延髙年耆徳询邉事有以郑牢言者云进之曰世谓为将者不计贪矧广西素尚货利我亦可贪否牢曰大人初到如一洁新白袍有一沾污如白袍防墨终不可湔也公又曰人云土夷馈送茍不纳之彼必疑且忿奈何牢言居官黩货则朝廷有重法乃不畏朝廷反畏蛮子邪公亦笑纳之公镇广西逾十年亷操终始不渝固不由牢而牢亦可尚云【`水东日记`】  

黄南山  

宣德间大父南山先生与慈谿王公来俱以教职同荐入宪台王廵按北直在职防五年陞山西参政大父未满六年受勅任广西督学佥事甞奏保明经章致和等六人堪任教职不报作诗云意气日相信交防四十年自甘杨炯后谁意祖生先散地宜藏拙明时肯蔽贤殷勤一封疏消息竟茫然【`黄溥言闲中今古録`】  

王清  

王清字一寜济寜卫指挥慷慨多勇略常提兵入卫宣德间率所部出喜峰口及至鸳鸯海累立奇功陞广东都指挥蛮夷叛据大藤峡清往讨有功戊辰总督广东军务己巳驻军髙州广贼黄萧养围攻广州清帅舟师赴援至沙角尾水浅舟胶失利被执数日贼拥清至城下使谕众开门降贼骂贼不絶遂遇害【`双槐岁抄`】  

韦广  

宜山韦广登正统间进士为御史巡按江西既罢官清贫乃村居去城十五里有故人按部至郡者广意其来访无所得馔乃自渔于近江忽故人猝至前临江问广曰韦御史家安在广指示曰前村是也驺从既过乃登岸疾走从后逾墙入衣冠出肃客客曰公何热汗流渍发如此广曰适在近村闻公至亟归走乏耳左右窃曰好似江中打鱼人广闻之不为怍言笑如故【`月山丛谈`】  

周昌  

周昌宜山人平生负义有古烈士风与璩用和同为千长鼓舞民兵人人奋义时地方多事毎出兵截杀所向无前本府叶同知壮其才委督领民款同赴鸡辣之难昌率众集西府庙防血为盟誓与贼不俱生及见叶公马毙易以已马正扶掖而升偶中流矢死之【`庆逺府志`】  

冯俊  

冯俊宜山人初为举子时以所赍路费百金易土宜入京将求什一之利以自助也行至山东东昌临清折阅颇有息遂尽市之次日同伴有识者语之曰此间人狡伪百出银得无赝乎取视之果铜也物色其人计不可得俊即取假银悉投于河曰无防后人也同伴相助至京遂登第累官至都御史官既显有故人子为属官以墨四挺餽俊俊曰汝所餽墨必佳自取研之觉太重验之则皆紫金也俊怒即以投之几中其面【`月山丛谈下同`】冯中丞俊好学寡欲刚明能任大事其为广东方伯时有广西张姓者流寓其地夫人吴氏廉知其有女念俊无姬侍欲为置之而惮于发言偶俊诣梧州谒督府遂以厚礼娶之盛为治奁饰比俊归将入寝见一姝侍侧惊问故夫人从容答曰吾老矣不能早暮事公特置此侍巾栉幸今夕吉日也俊叹曰夫人意甚善但今日吾尚有事请少待遂出宿于库内明日召其父母以女还之并其妆奁财礼俱与之令其择婿改嫁其父母感泣而去后官福建治杨荣子不法事廵抚四川除马湖府土官之害两省士夫至今犹能道其才  

陶鲁  

陶鲁字自强郁林人父成为按察副使从撃贼兵败死之主上旌死事者赠官録一子入胄监鲁补焉二十授广东新防丞鲁机明内蕴而神观不足或从令尉列见上官独昏睡虽督榜不恤也大藤峡诸贼乱二广都御史韩雍总师讨之檄鲁麾下雍威严拟王者二司长吏见长跪白事慴悚若不自胜一日顾峒贼最强险难下者方设策鲁时直膳侍左右谩谓曰丞揣我何意鲁曰得非某贼邪雍曰然丞能往否曰匪直能且易易耳雍怒曰贼鋭甚又搤阻自卫非大兵不可入部下文武数百千人熟视无可当吾寄者吾方欲身往若安得易且使若食粟能之耳蕞尔邑不能理乃言撃贼若妄当笞鲁不拜抗言曰谓鲁解食粟不解击贼者明公未悉我也蒋琬厐统废邑事矣后乃为蜀名臣公幸毋弃鲁使得毕技当悉缚诸丑以献雍异之改容曰若所将几何而办曰三百人足矣曰何少也曰鲁犹以为多也兵贵精择雍曰任若为之鲁乃标式约曰有能力举百钧矢射二百步者来三军之士十五万人其比于式者得二百五十人曰未也请复下令募募数日足鲁乃为别将自操练阵法椎牛酒犒甘苦共之士争愿为死率以先登大破贼斩首无算贼穴所得士女金帛悉以分于三百人已无与者众益奋韩雍大称赏言于朝擢为令累功进同知肇庆府事按察佥事副使歴左右布政使録其后为锦衣千戸鲁前后任广东所杀及降者二万七千余贼闻陶家军骇栗遁避不及遇即叩首乞为良民得无死幸甚【`弇州稿`】  

李秉  

李秉廵抚宣府廵按张鹏待之倨已而鹏与杨瑄言事谪戌两广林锦衣监行二人同梏行坐有妨时秉开府江南二人道其地瑄咎鹏曰若往时少贬李公今日能不少视我乎语未毕秉至见二人哭不能起命左右寛之二人曰此门锦衣亲封逻者在后何敢累公秉曰朝廷有责吾自当之遂恳林得释寻解其帯贻之二人安然得至戌所【`李绍文明世説新语`】  

岑镛  

成化五年大学士李贤以丘濬条陈事宜土官起兵杀贼功成之日重赏给诰勅至是总兵赵辅等因奏田州土知府岑镛竭诚尽忠领兵当先功勇可嘉宜给诰命吏部覈实覆奏从之【`典彚`】  

髙贵  

龙谿髙公贵平生以济人利物为心每值亢旱即斋沐焚香露祷路诵道经自卯至已始休人多笑之或见弃骸于道即售匣贮之以成化十一年八月游那地州至喇峡口见一人偃卧路侧贵以椰瓢汲水灌之度尚可救令人舁至寓邸作薄粥以饲之良久渐苏复求妙剂疗之五日始省人事询其里居病者泣言曰儿乃抚州临川陈贤也偕叔谅来此为商不幸罹疾叔见危甚将利贤田产夤夜负出弃于此即归乡矣贵闻而恻然乃注意疗治获全以白金助之归贤抵家则田产已为叔所夺矣讼于官始复旧物后致书谢贵云吾家子母再相见公之赐也惟愿公后益昌以食此报【`庆逺府志`】  

易海  

岳州巴陵易公名海初仕为浔州通判到任时知府常州李宗羡死已一月敛于公廨公视篆间闻其妾病甚所随惟一仆常使询视遗以药饵薪米之资久之妾病少差泣告所使询视者曰妾非李素娶因此地云多瘴毒其妻子仆从皆不行就道时始纳我及佣此汉与偕来不意李即死佣见妾病意将不良通府公节有所遗佣皆擅取为已有妾无纤悉沾惠幸为我达公全妾薄命公闻之惊恻不已戒使勿言具告镇守防将马义择行伍中谨厚老妇往侍候日夕不许暂离询视益切至妾病良愈公絶不与见为之经营买舟归其丧收簿其俸给及赙赠得白金三百两使一吏护防賷付其家先为移文至常郡防入其数仍遣老妇守侍李妾抵其室戒吏与妇必得李家书及公文乃返其所以周给老妇家饬约吏人者无不备尽佣竟不得一肆其志而李之棺椁得入于土妾亦无几微少损时成化十二年也予闻其事于江湖士大夫中及公移任嘉兴数过相从乃得备询其实如此嗟哉易公厚矣若宗羡之处事君子可以为鉴【`张靖之杂言`】  

闵珪  

成化二十一年九月调抚治南贑佥都御史闵珪为广西按察使珪防盗贼之作皆巨室是由欲捕坐之仍革豪右横取之京官多不悦防李孜省得幸因言珪不胜任左迁之【`后治间珪总督两广　国朝典彚`】  

孔侍郎镛  

孔侍郎公镛平生以忠信自厉事英宪孝三朝皆处外所至声绩褎然言信行达真谓蛮貊行之治二年知田州日峒獠仓猝犯城公莅任才三日郡兵先已调发众议闭门守公曰孤城中虚能支几日乎祗应谕以朝廷恩威庶自解耳皆难之谓孔太守书生迂谈耳公曰然则束手待尽乎众曰即尔谁当往公曰此吾城也吾当独行众犹谏沮公即命骑令开门去众请从以少土兵公笑却之众乃乗城向贼啓门贼以为出战门啓一乗马官人出二人控络而己门随复闭贼遮问故公曰我新太守也当至尔峒寨有所言尔当导我贼叵测姑导以行逺入林箐行间顾从夫已逸其一既达其地一亦逸矣贼控马入深林夹路罥裸人于树者弥望见公叫呼求救公问何人乃庠序士也前期赴郡为贼邀去不从贼将杀之耳公不顾径入峒贼露刃出迎旁刃夹拥如林至巢穴公下马立其庐中顾贼曰我乃尔父母官可以座来尔等来防见贼取榻置其中公坐呼众前众不觉相顾而进渠酋问公为谁公曰孔太守也贼曰岂圣人儿孙邪公曰然贼皆罗拜公曰我固知若曹皆良民廹于冻饿聚此茍图救死耳前者上之人不知此动以兵相加欲勦绝汝我今奉朝廷命来作汝父母官视汝犹子孙不忍便杀害汝若信能从我当宥汝前罪可送我归府我以谷帛赉汝尔后勿为劫掠事若不从可杀我后有官军来问罪汝自当之矣众错愕争曰诚如公言公诚能相防请终公任不敢扰犯公曰我一语已定何必多疑众复拜公曰我馁矣可以食来众杀牛马为麦饭以进公饱噉之贼皆惊伏日暮公曰晚矣我不及入城可即此宿贼除治中庐设牀蓐公徐寝贼罗寝侍卫明日贼复进食公曰我尚倦行且止此又宿至明曰吾今归矣尔等能从往取粟帛乎贼曰然控马送出林间公顾曰此秀才皆好人汝既效顺可释之与同吾返贼即解缚还其巾裾诸生竞奔去公按辔出峒数十贼骑而随薄暮及城公命呼城中城中吏登城见之惊曰必太守畏死叛而降之导来陷城矣争问故公言第开门吾有处分众益疑拒公笑语贼尔等勿入城吾当自入乃出犒汝贼少却城开公入复闭公命取谷帛从城上投与之贼取谢公而去迄终任不复出【`祝允明`】  

桑悦  

桑民怿甞调柳州倅不欲往或问之曰宗元小儿久擅此州名往一旦掩倨其上不安尔【`峤南琐记`】  

曾廷璧  

猺獞之性凡有德于彼者则肖像事之曾廷璧丰城人任廵检甞代其奏省浮粮数百石今大宣诸村咸有廷璧像【`浔州府志`】  

杜麟  

古朔杜麟字廷吉为朔州卫指挥嫡长嗣以春秋领山西乡荐决意甲第不屑小就后与乙榜当授教职而麟固却之辞忤吏部竟援例移文兵部俾承父职莅任后刚方寡合有千戸姚敔者出入权门托势求掌草厰麟执弗允遂为敔所搆谪庆逺卫中所千戸以文学自负罕接同官赋江梅诗云妙夺天机出化工百花头上占先红耕牛慎勿闲来往不与桃花野径同葢羞与哙等伍之意也【`庆逺府志`】  

孝穆皇太后  

孝穆皇太后实诞我孝宗其家世传者往往失真治初纂修宪庙实録使者下广右采访先祖铜陵君时预选修前事遗稿尚存暇日偶阅得之葢讹李为纪固差之逺甚至李公祠所撰碑文亦不足凭惟此实録云李福斌平乐府贺县迎恩里人氏居白石龙塘村村西有龙塘穴渊深清洁莫测其底时有云雾起其中即雨东有龙头石峥嵘耸防状若翔矫山川盘欝世出异人祖讳公号惟倜傥任侠家颇饶财乐施予以故乡人归心焉其父讳某某益积阴德济难赒贫惟恐不及逮福斌世其家名益振身长八尺羙丰仪事父母至孝乡邻有梗化者每谕以朝廷威德化而善良者甚众娶王氏生孝穆方在腹忽一日龙塘水尽赤已而孝穆诞生年甫龆福斌殁葬湾塘岭金紫山下后孝穆值乱入宫得幸宪庙毓圣躬于西宫为万妃所搆竟以忧崩昔涂山兴夏有娀兴殷姜嫄兴周帝王受命岂徒德懋葢自其母家而已然矣以古揆今岂不信哉或又谓建文出走自闽入广止于贺县娶妇而生孝穆寻又他徙此又失之逺矣【`月山丛谈`】  

治三年治纪贵纪旺等诈冒皇亲罪初孝穆皇太后甞自谓广西贺县人家姓纪氏而不能辨亲族太监郭镛闻而识之上在东宫时太监陆恺者本姓李自言为太后亲兄镛心知其伪弗发恺甞托镇守两广太监顾恒访其叔李福邉与兄以来恺姨壻韦父成知其家无人乃冒承之得官田数顷府县遂以戚畹目之名其里曰迎恩有李父贵者与其弟祖旺谋于田主邓璋曰韦而冒李犹致富顾我真李姓不可乎璋因与伪撰宗系圗上之府县且讦父成之伪防上即位遣太监蔡用往访求无所得里老遂妄举父贵兄弟以对用遂与镇守太监韦眷等闻上取至京改今姓名授官赐第并金帛庄田奴婢甚众父成艳之至京争辩上命郭镛偕陆恺审騐乃両为解令父成驰驿归防上命镛祭纪氏先茔且焚黄监生蒋灏等挟獞人李友广讦父贵等诈不胜拟坐友广戍上命司礼监内阁府部防审不得其情及遣科道孙珪滕祐往廉之得实狱具诏以父贵祖旺论斩处决镛本知其伪党比蔡用欺罔不言俱当诛姑斥为小火者陆恺致起伪端法尤难宥但甞有奉侍陵寝劳勣发茂陵司香韦眷老疾免罪降少监闲住后父贵竟减死论戌八月户部防官上议孝穆皇太后宗亲在昔兵燹之余人民奔窜歳月悠逺往事已无踪迹求之恐愈久愈凿况前日已误今日岂容再误请仿髙皇帝即宿州为髙后父徐王立庙事例为太后父母定拟封号立祠广西附郭春秋遣布政司官致祭即以没入李父贵等田八十亩为奉祭之资上曰太后早弃朕躬朕每念及此戚然如割初谓宗亲尚可求访故寜受百欺有所不恤今卿等既谓歳久无从物色请加封立庙歳时致祭以仰慰圣母在天之灵是或一道矧皇祖既有故事朕心虽不忍又奚能违其悉准所议【`典彚`】  

双槐歳抄言治庚戌九月降制封圣母之父李公为庆元伯唐氏为伯夫人命有司建祠于桂林城南春秋祭享或曰内侍潘真常与人言皇妣讳妙善入宫时误报李为纪故二姓族类难究据史太监蔡用奉旨往广西访求皇亲得纪贵纪旺云孝穆太后再从兄弟且具所以闻命贵为锦衣卫指挥同知旺指挥佥事给三代诰寻赐奴婢人役及第宅庄田金帛器皿甚众而封太后曾祖祖父父俱中军左都督曾祖母祖母母俱一品夫人故事武官一品诰用金轴三代共一道特命诰文官一品制给玉轴诰三道二年贵诈伪事露勅总督秦纮再访论死减戌三年八月庚寅礼部防请引孝慈髙皇后父徐王立庙事例为太后父母定拟封号于广西附郭地方春秋致祭诏如所请而不言爵封葢佚之也第攷疏辞是纪氏非李氏疑歳抄误【`弇洲稿`】  

马铉  

治六年三月故广西参议马铉征古田猺獞为贼所杀其子效才上防乞赠父官并量加録用上曰国家于死事之臣必加褒恤其遏敌御寇死于锋刃者尤可悯悼马铉可特赠右叅政赐以诰命遣官谕祭仍令其子为国子生以为后劝【`典彚`】  

姜琯  

治六年庆逺述昆乡贼攻城知府姜琯率兵击败之先是述昆乡首贼韦七璇鸠贼劫掠宾州上林等处杀指挥王英当道移文逮捕本府计擒七璇诛之璇三妻皆悍族众且多一呼得万人于四月十六日每妻统贼一枝直抵西南关外百计攻城上使云梯以强弩射下用牛皮为幕以掘城知府姜琯周旋堞雉间见强弩射入令排门折门为盾当之随令每家出大锅一口煑粪用竹筒射云梯之上贼不敢近城上见贼杀人以祭厉鬼琯令羽流防祷于神城内黒旗从东南飞起军民勇气百倍乃乗间开西门号召矮寨山充南山思览民款声金击鼔从贼背来又悬白银百两下令有斩级者赏此时有甯木匠见贼子督掘城滚一巨石击死之钩取首级以献遂得百金琯见贼气阻大开城兵驱兵而出令猛士持首级抛入贼阵贼见前后夹击首级自天而下魂落胆丧反戈蹂践死者无算我兵追斩尸积如山【`庆逺府志`】  

张澯  

浔州张尚书澯为翰林学士时与同寅限韵聫句得单字公成句有冲雨斜飞燕子单时服其当马端肃文升以燕子单学士称之【`尧山堂外纪`】  

治乙丑浔州张泾川澯为受卷官见严嵩制策惊人撃节称赏既而不得与一甲之选为之扼腕太息后嵩以编修使粤过全澯赠以诗曰回首玊堂天上游惊看玊树过南州登科岂必传三唱受卷曾知让一筹馆阁栽焙他日地文章经济古人流湘山夜雨皇华驿倾倒能令老病瘳嵩詶诗曰曾随玉署瞻先达愧谒龙门已后时往事殷勤劳晤语非才流落负心知湘山夜雨留觞乆漓浦春波放棹迟别后双鱼难定覔但吟佳句一相思【`尧山堂外纪`】  

邓廷瓒  

邓廷瓒初为淳安知县问民疾苦专施惠政不求赫赫名终九载无知者兵部尚书张鹏时廵抚广西知之荐知梧州府防母忧去【`后治九年总制両广　国朝典彚`】  

吴廷举  

四川合州邹吉士汝愚谪雷州石城千戸所吏目道吾广有司留馆坡山士民争先谒焉其同年苍梧吴献臣廷举尹顺德令邑民李焕于古楼村建亭居之扁曰谪仙治辛亥十月卒献臣往治其丧适方伯东山刘公大夏至邑不暇出迎防知其故反加礼待共资防还其丧献臣自是知名【`双槐歳抄`】  

兵部侍郎吴廷举与大学士蒋冕俱广西全州人自少为布衣交又同第进士上登极廷举劾奏冕当先帝南廵时冕既不能排闼引裾而谏及微言不聼又不能挂冠解绶而归谅古人以教训傅之德义不如是也且言臣与冕为同榜好友不能如韩愈之于阳城欧阳修之于范仲淹陈瓘之于曾布朱熹之于史浩常移书论责有媿于四臣实为幸位求自免去其词近直已冕言廷举素与臣莫逆其列官中外三十五年每歳通书问者数次前臣扈从南廵廷举亦甞致书及臣矣其间多奬借之词无片言及时事葢谓臣既失职于先朝当勇退于今日处君臣朋友之义当然臣不去何以谢廷举上知廷举言过激促冕亟出视事而寻调廷举南京工部按武庙南廵时冕甞与同官跪门谏止后在南京又数请回銮则冕固不负其职也廷举是时为都御史实无一言及之顾不先自劾而劾冕几于卖友沽直矣末世士大夫好名之过即父母兄弟有不相顾者况朋友乎此无他学术不明而喻利之心胜也今世以廷举为气节中人亦未考其生平耳【`徐学谟世庙识余録下同`】  

苍梧吴廷举平生躁动喜名其以廵抚都御史陞南京工部尚书既不拜命又称疾乞休似有厌薄陪卿之意上既慰留之矣已而再疏引白居易诗月俸百千官二品朝廷顾我作闲人张泳诗幸得太平无事日江南闲煞老尚书句皆嘲谑语而又疏中敢用呜呼字上怒以廷举怨望侮慢无人臣礼第勒令致仕圣恩可谓寛假矣若嘉靖中年以后祸不知所终也  

先軰清俭  

乡先軰清俭之德诚后学所当敬仰师法者也如吾郡之邢公正梧之吴东湖平南之张泾川全州之蒋敬所世虽有所评然各有不可及者邢公初出守亷州兼理珠池及代去不持一珠以归官至方伯未甞治第死之日分诸子惟衣衾束帯无他长物今子孙多有不能自存者东湖自先世戎籍受屯田四十亩及歴仕数十年不増尺寸甞于祖墓前辟地作书屋其间制十景以咏其事黄太泉谓余曰向见东湖十咏谓当如洛阳名园之盛及过其处广不盈亩可笑也其子无宅以居闻廵按陈少岳宗防欲为营之未知果否张泾川位至留都司马亦未甞治第庳屋敝椽齐民不若也蒋敬所位至宰相其宅亦仅可为太祝防事而已视他宰相之居什伯倍蓰矣世有聚贿百余万治第破千家者可谓震燿一时曾不得终身亨之视此孰得孰失【`月山丛谈`】  

戴钦  

柳州戴钦字时亮少聪頴絶人读书过目辄成诵为时文下笔亹亹数千言皆不经人道语提学姚镆最爱之甞置之左右有就试者辄命与同试每曰戴钦作文佳思如泉涌不知从何处得来既中乡试乃为诗即有佳句逺近传诵登第后益有名人咸仰之闽人丘养浩谓余曰君识戴时亮否余笑曰此余邻邑生何为不识也丘复曰顷见其诗文天人也清新丽则有天然之趣徐廸功以下不论也惜时亮不自重信方士学神仙术饵金石毒发肤裂以死未死前二日推江西提学疏未上变作惜又无嗣余甞索其遗文于其侄希颢将为梓行希颢云有叔歳贡某携入胄监司业关中马理询知为先叔弟遂取其文集去无副本因此遂失今虽间有传者要非全集也【`月山丛谈`】  

## 粤西丛载卷七  

桂林府通判汪森编  

髙嵩  

中峰髙先生嵩幼为宜山县学生员习春秋屡举不第一夕忽梦学门右栋柱有金龙蟠绕鳞介闪烁少顷向北飞去先生迤逦随之怖而觉每旦来学受业必于柱下端拱一揖有友杨夀者谓其騃大书于柱以嘲之曰此柱神乎人乎未几先生以春秋魁乡荐数年淹滞校官始转兴府伴读审理人谓弗验正德辛巳竟以扈跸功位至太仆卿而宠遇殊常乃知龙飞之徴具不偶也【`庆逺府志`】  

御制诗  

交事纪闻纪世宗御制送毛伯温南征诗大将征夷胆气豪腰悬秋水雁翎刀风吹金鼓山河动电闪旌旗日月髙天上麒麟原有种穴中蝼蚁莫能逃太平颁诏回辕日亲与将军脱战袍损斋备忘録则太祖送总兵杨文征蛮诗也雁翎刀曰吕防刀末云大标铜柱归来日庭院春深庆百劳备忘録作于治中交事纪闻之附防不言可知然太祖制集无之又见宋时一小説云是哲宗送大将征夷则其来久矣然哲宗事亦不足信葢野人之谈三变矣【`弇州稿`】  

蒋阁老冕  

上欲北廵自称威武大将军朱夀廵邉命内阁草制冕曰陛下受天明命内而四海外而四夷孰不尊称如天如日若称朱夀号为将军臣鼎镬在前不敢奉诏公扈驾至南京随事规谏曲尽心力恳请回銮自春至秋懐疏跪门者屡次至于不穿罩甲则虽钱寜江彬同传防苦逼亦未敢曲从不贺总督府悬挂牌额则虽文武羣臣守行礼亦不肯往【`李乐见闻杂记`】  

嘉靖三年五月冕罢初建室议起冕言皇上既受命于武宗即嗣武宗后以奉宗庙今欲于本生父立庙将置孝宗武宗于何地乎愿赐罢归上曰朕方倚任共图洪理建室礼仪朕自裁定之既而复以请寝席书璁萼召命不报遂移疾乞去从之御史王泮等疏留不报【`典彚`】西樵野记言吾郡中蒋阁老冕歴仕三朝而始告归田里朝廷慕其贤使使三聘之不至睿制诗一阕颂云闻説江南一老牛徴书聘下己三秋主人有甚相亏汝几度加鞭不转头冕稽首俯伏以对诗云老牛用力已多年颔破皮穿只爱眠犂耙已休春雨足主人何用苦加鞭终不就若此忠义具见之矣按蒋阁老冕全州人嘉靖三年以议礼不合而乞致仕岂有三聘之説且此二诗三家村社人所不语而笔之于书抑何俚鄙无识也【`弇洲稿`】  

马録  

御史马録按张寅狱得罪谪戌广西宾州南丹卫闭戸少接人事在谪所生一子入宾州学补廪后録死于此子扶榇归葬録既得罪久人有问张寅是否李福达録曰彼时匆匆只据人説是李福达然亦未知果是否也是葢自悔之深亦以避祸云耳然余每遇山西人询之无知愚皆以为真李福达不以大狱为公也但谓郭勋党反者为有异谋则失之葢张寅善黄白术以重贿介崔驸马元结勋勋素贪受之纵其出入门下耳同时常给事亦谪广西常逰邕管指挥罗明缚之人惊问故罗曰彼有防但逃出境外杀之则缚之未为过也当道恶之寻以他事亦坐谪戌奏辩得白而卒【`月山丛谈`】  

张经  

大藤峡在浔州北东通五屯永安修仁荔浦北通武象西通来宾迁江柳庆诸贼诚渊薮要害之地也天顺成化间数反両广骚动乃命都御史韩公雍帅数将军征之深入九层楼更其名为防藤峡然捷报未几旋复闭塞以后复数反陈公金亦甞征之复更峡名最后半洲张公经承潘公失事之后留意此贼征后使翁东崖筑弩滩城以控扼之贼遂不复反凡柳庆舟楫往来如蹈无人之境至今二十年如一日乃知委任得人处置得宜半洲公为优韩公徒有其名耳韩公轻财能断其长自不可掩吴人记事文过其实谓韩曽吸防藤贼之脑适足以防汚之耳初无是事也【`月山丛谈`】  

林寛  

嘉靖七年陞金华知府张钺为广西参政管田州府事吏部尚书桂萼言王守仁区画田寜土目先试以廵检知州先试以吏目知府先试以同知试三年而后实授其荐林寛为同知葢试知府也朝廷既假之便宜宜遂从其议上以为然命寛以同知掌府事俟三年有成即陞知府钺仍旧职【`典彚`】  

江一桂  

江一桂字白石新安人守太平时交夷莫登庸蠢动世宗命毛伯温征之伯温计先遣使往谕公请行登庸乃称臣公筑受降城建昭德台于镇南闗以奠巨防上嘉公绩进阶亚中大夫及卒诸夷剙桄榔祠于闗内祀焉【`严从简殊域周咨録`】  

陶凤仪  

嘉靖二十四年诏广东守臣为故浙江副使陶成及其子湖广左布政鲁立祠于防城歳时致祭从锦衣指挥陶凤仪请也成原籍郁林州正统时为佥事以讨处州叛贼功陞副使既而为贼所获死之景泰遣官谕祭赠防政民为立祠成化间诏兰谿汤谿二县官春秋致祭鲁以父防起家与征两广洞蛮积功至布政使诸蛮深雠之乃发掘其祖坟戕其宗党鲁卒子孙不敢回郁林遂占籍南海孝宗复廕鲁子世袭千戸凤仪成曽孙也【`典彚`】  

秦柽  

永定长官韦啓邦系韦继祖之子世为永定土司酋长父子猛悍便捷过人嘉靖辛亥春庆逺府知府闵旦上任未几公堂忽失硃盒笔架直堂人役畏罪办赔越二日连桌帏硃池一概失去禀官查点闵寛大爱民亦不深究又越数夜有强贼三百余明火露刃从府后架梯越城而入劈死廵卒直入府堂杀民款二人守库三人两夹道杀四人用铁杵冲破库门劫官银数千两从西城出人莫之敢撄也次早遣官军四下缉访莫知端倪越月余陆续拏获贼徒供称啓邦先遣细作盗硃盒桌帏以验隄防缓众口一词闵旦佯为不然曰彼土官世享富贵焉有此事日久愈访愈的而闵翦除之策定矣次年以京考离郡事遂寝闵去啓邦父子益无忌惮自后本省暨邻省劫库纷起获贼鞫讯咸开啓邦父子姓名闵后继以刘一中曾云欧阳必述节奉上司宻帖擒之奈其依山为险机会未投后知府秦柽沉毅有谋谒见军门即以此事托之柽莅任不动声色先檄各土司俱要亲谒本府待以礼貎如有抗拒请兵勦灭啓邦父死羽翼已衰见永顺土司邓秀副长官彭大武出谒俱防殊眷又以歳久事息况秦新任焉能遽察遂挺身出秦见大喜曰尔来何迟闻尔武艺超羣马上能飞鎗掣劒果有之乎啓邦唯唯愿试次日秦诣教塲唘邦尽试之秦益喜重赏令侍燕宠以兕觥流辈侧目且示之曰吾儿挟此艺能何患不富贵吾力荐尔拜将封侯皆男子分内事也啓邦喜出望外自后无间形骸启邦到府径入直出了无嫌疑秦欲捉小寇即与偕往呼即来挥即去一日传一宻票唤啓邦至庆逺本府亲行分都亮地啓邦亦如期而至公先伏虎士于两厢啓邦入或言少待或言直入何害诸皁正推阻间虎士涌出绑缚当时斧折両臂斩之其随帯四五十人尚炊未熟公下令皆斩无一逃脱万民称快秦恐地方生变即遣牌安插准伊妻莫氏代理四境帖然后有覃万贵者亦大盗也先被获发监竟越狱逃去聚众谋乱柽亦以计斩之【`庆逺府志`】  

陈文明全城迹略  

陈丞公名文明浔之桂平人以明经太学除松溪丞时嘉靖壬戌倭分道入闽有三千人自温州登陆所经福安夀寜政和三县不二浃旬俱攻破遂以十二月初一日抵松溪势张甚意可蹂而入耳令王公惧欲弃城去公谓松城颇完固今场圃初毕城中有余蓄势自可守何忍弃之乃集邑中诸豪计事咸愿死守且战遂分布乗陴而公自分北面葢城三面临溪涧惟北面距山可乗也分既定乃以间出兵数与贼战杀伤両相当倭长用鸟铳伺间击城中人而城中人亦用强弩毒矢射倭持数日令君议与倭和括民间金三千両帛二百疋以谍往説倭倭佯许曰须张宴宴我县官尽出陪坐先以名刺来投谍还报公怒谓吾堂堂天朝命吏岂与贼奴防宴者与典史区公俱不肯署名遂止以令名往初十日张宴城东洲上隔岸设坐募男子有威仪胆略者伪为令骑从导出陪之谍将庖人往治庖用竹簿来还白事贼笑不食先是贼攻政和政和丞督兵与战战败父子皆被执是日贼取丞父子出反接洲上遥语曰是政和丞也曾以兵拒我者遂刳其肝生食之意在公也既而进金帛不受酬以倭刀一公曰是欲屠吾城借令不幸如政和丞为贼所脔食亦分也誓必死时时激厉邑众皆感愤出涕会募遂应坑兵及溪源乡兵各数百俱集贼觇有偹佯缓兵为欲去状而阴治攻具作云车云梯成以二十二日未明诈以别梯縁南城而拥云车自北进城上争投下石及竹木之类拒令车不得傅城贼于车上作转轮飞梯未至数丈辄掀梯城上挥刀登陴闪烁炫目众畏惧稍退公执刀前曰退者先戮之适张德者奋巨斧斫一贼下一贼继上又斫之众讙呼而前贼气沮遂下礟石折其梯收民间竹灯篝数千燃之挥出车上竹受油渍久火炽不能卒灭遂灰其车二十六日专用连梯齐附城而上遥以鸟铳击城上人先日奋勇者皆遇害公豫令煮粪汁以待使人杓而泼之贼皆溃烂坠自相压礟石乱下击死者甚众遂不得上二十八夜用大发熕击贼营贼仓皇惊窜遯走久之始定于是力屈有去意防募浙之栗阳兵三百人至其兵进退有法纪律闲整正月初二日战于西岭杀贼数十人贼忿以为自海洋登陆未甞受衂若此初五日中夜拔营遯去仍由政和故道趋海上城获以全是役也城围三十五日建中无只矢来援非公奋不顾身誓众鼓厉诸豪无所统一势必不能坚持松既失守建以西延以南人性缓弱轻脆惊之易动时莆阳之变猖獗甚人无固志南北声势相应闽事倍难収矣公功不独在松在闽也当事既不急松又无援师故畧其事公以明经迁一小邑令长是故应尔所谓战胜而履屩者非邪初力策战守予从兄泾伯兄源皆从公亲履行阵从子杭战死家丁遇害者数人先奉政公甞数谓濬曰非陈丞公覆巢之下寜有完卵今安得女曹偷余魂相保以有今日也孺子其无忘之万厯已酉予得命西中间道过里取邑志考之及阅御倭录俱止载广西人父老亦莫能名其何许人知其陞县令以去亦莫能名其何县比歳校既周所得诸郡志多未偹而浔栁皆未见志以间踪迹之亡所得此念未了防遣僮归里命儿曹细访之冀有知者久之所闻如故僮还报有日矣友人金善夫贾达事人也亦甞极意寻访所居前有古井过者暑渴则就饮坐磐石少憇乃去以为常一日善夫方解衣盘薄疎篱之内见一老者就井饮饮毕坐石上笑语同坐者曰有一异事吾少时常事旧丞陈公今老矣昨偶梦公来此善夫亟披衣出问之曰汝云何老者起曰予梦所事旧丞陈公异之故尔善夫曰旧丞为谁老者曰陈公名文明吾为叶金也少时为公门役事已五十余年吾亦七十往矣昨梦见之问公何为来此公曰命我来管兵耳善夫语之故老者曰公浔州桂平县人居在郡城中夫人马氏郡钜姓有一子尚少吾甞送眷至其家焉公后为琼州府感恩县知县善夫喜甚遂作书报予邑中一时哄传以为异谓公功德在松血食飨祀于此神灵犹依依不去实阴佑吾松人也予近校士至柳王司训敦化桂平人因以其事询之业不知其邑先辈有此人矣久之来报云公号静轩在感恩时以子幼拂衣归归数年卒子继亦夭殁今无嗣余俱与所述同【`西事珥`】  

王贻德  

嘉兴知府王贻德广西人在官秋毫无取亦不以地方财结交上官时各邑有三大贪令皆公所劈防劣处其赵清献之后身乎【`李乐见闻杂记`】  

陈仲伦  

羊城陈侯仲伦为全州佐课农于郊因进父老询及民瘼对曰田禾告稔独虎为患陈喟然曰昔孔子过泰山闻累伤于虎而哭者问何以不去答曰无苛政今民苦于虎而不去此未知吾政何如而虎患不除则出作入息如民何即日下令曰六乡之民有能捕虎一者赏银五两民喜赏争设机槛计捕之弥月生致虎十有二悉殱之患遂除当时民歌之曰山有于菟使君搏之野有禾黍庻民获之出入无虞民用乐之【`全州志`】  

严遵试  

严遵试贺县人万厯间宰英德英毅敏干谳决两造称平赎锾悉令薙药草根以代服毒轻死之风遂息【`广东通志`】  

刘元相  

刘元相全州人由举人为髙州府同知万厯四年罗旁始平督臣议建封门函口南乡富霖四所防盗当路重元相才令专董其事元相经营有法不逾月而版筑悉具时防将杨照守函口病卒士卒死于瘴疫者半代杨照者黄允中惮行议迁其地当路许可元相力争曰函口西接巨峒南界髙凉实猺獠出入之险无函口是无西山也人臣为国守封疆允中不往请以身居之议遂寝迄今西山诸境晏然无事皆元相之功后竟以劳瘁卒【`广东通志`】  

戚秉忠  

万厯初横岭贼蓝龙返与其子本伟本堂本惠焚劫各村警报日至七年庆逺府揭报廵抚张公任任督指挥戚秉忠谋除之时秉忠署河池哨军门督责甚严秉忠知龙返有仆被挞甚怨龙返令军伴徐振纪厚交其仆与银二十两结为兄弟始知龙返据火把峒贼中虚实皆知之一日龙返遣蓝金谋伏路劫夺仆报知秉忠率兵斩之又密报蓝本伟在墟贸易秉忠又追斩之龙返怒期会众杀秉忠仆报知秉忠令仆探龙返睡浓将弩割防去其利刃秉忠领二十余人潜伏峒口伺间窃入龙返始惊醒被秉忠一鎗倳其腹中须臾众兵涌入余党勦灭而横岭诸贼遂皆荡平【`庆逺府志`】  

赵成安  

万厯七年庆逺卫军忽防集演武塲张旗歃血口称激变人情汹汹知府赵成安闻报略不动念报愈紧急赵曰此岂军自为之中必有主使之者乃出白牌一面仰经歴陈坦就赍前去径逐出境牌内更无招囘字様陈经歴至大漕各军见牌股栗不胜稽首于陈经歴之前曰此本管官害我也本府迟支军粮三月我等皆知地方多事本管官令我等张旗而反我死无日矣陈又问歃血猪酒自何处来曰此军人杜朝清祭社猪也杜言神猪誓不发而本管威逼扛赴教场酿成此祸望救各军性命陈始狎令面缚见府赵从容讯曰尔等好汉谁使你去谁使你来诸军胆丧前后真情吐露殆尽赵将首祸数人各责四十具文欲申而主谋之人惶惧求解其事遂寝【`庆逺府志`】  

舒太史三生闻见  

载籍所着轮廻事迹甚众但取竒异骇听不无附防如杨大年之为武夷控鹤仙人苏子瞻之为西湖夀星寺老僧皆其自语然固事之必有者舒太史志再生其事相传不一壬子春有名慈者来应里选名在録中余召而询之则果太史后身也太史以乙未卒于济上时司马公治河驻南旺未及视含次年丙申那地州极邉有属东兰土目分辖彼中者厥妻孕将就蓐前一夕梦有贵宦乗车黄繖羣从甚众导至其家云借住数日当即去质明举一子右臂有青纹似墨迹甚明云尚书舒应龙之子其人故蠢獞不识字抱儿就土舎辨之舎云此汉字也闻省中有贵宦是此名姓者遂以报州长州长颇知太史已化亟驰报司马公公令人往视事果实因闻于当事令人抱儿至其家见字迹宛然遂择保母乳之命以今名初司马公候代真州代者乃杨公后山公令人赍符勅往是夕杨公夫人梦有少年宦客盛容服入揖之云老父之事惟老伯能明之杨夫人惘然莫知所谓因云衙卫森严汝何从入答曰吾随勅印来尔次晨夫人以告杨公杨公甚异之遂作书以报司马予询其尚能记往事否答曰不知也闻其三歳时值太史忌日司马公及夫人奠毕感伤哭甚恸忽从傍应云不必哭儿在此又闻全湘古有谶云菩萨去状元来防湘山妙明塔灾寂照禅师遗蜕俱付欝攸未几太史登第皆传为妙明再出虽其名第少有中眉之恨然闻其生而寡言笑少嗜欲无俗情及仕宦态信非上德具有宿根者不能及此也则太史来去了然葢三世矣此予得于闻见之真者故备志之【`西事珥`】  

全州舒编修志十九中丙戌探花其年授官卒卒时其省军人家生子腹上有三肉字红色微髙于肤乃探花名姓守某公闻騐视果然即遣急足报其尊人尚书应龙中阳公公正忧失子嗣絶即往购得抱归属探花妇鞠之以为孙自是肉字渐消灭然探花当十九犹不茹荤不省人道葢亦从释迦中来才成婚宦便已观化其为荣名何异电光而以肉字故复自为子尚滞爱根邪【`刘献刍谈林`】  

养利二知州子  

知州罗爵之子洪先于治十年生在养利任所十八年公再复任在养利从学后中嘉靖八年状元知州叶朝荣于万厯十一年任子向髙随任从学养利后中鼎甲官至宰相【`州志`】  

刘侍御  

刘侍御台疏论江陵五千言言甚痛切江陵憾之逮诏狱罢归复嗾江西按抚诱其仇家诬奏以他事论戍浔州侍御抵戌所不久暴卒卒正与江陵同日常见宋史载洪忠宣忤秦桧安置英州后徙袁州至南雍州卒是日桧亦死此两事正同【`西事珥`】  

甘汝迁  

甘汝迁富川人万厯十九年以选贡知三水县俭朴慈爱甞单骑行县讲读六箴躬亲解説延见父老教育子弟人亲之若父母歳旱为文祷神三日不雨自繋以祷须臾滂沱四徧圜土烖疫必躬祷之胥江盗麦孔阳等昼为渔人夜则羣系樯桅操之若飞往来劫掠杀人沉之深潭人无知者汝迁亷得其情亲往诘之召善没者捞骨为证会潭深辄不可得乃焚香告天朱书没者之臂曰取骨伸寃遂跃入尽捞而出盗始伏辜每诣郡他邑狱难次者上官悉以委讯有业箕者佣于人家箕防自刺其肠而死诬人杀之数年不决汝迁一谳即白其诬合郡叹服其为政精诚明敏多类此【`广东通志`】  

伍世竒  

伍世竒全州人由举人万厯三十七年知龙门县先是邑苦税繁前官议欲派入民粮以便徴收世竒下车即集父老商之曰税虽不便有时而蠲一入实徴恐成定额后不可减竟不编入民永頼之【`广东通志`】  

龚一清  

壬辰余起粤西滇粤乃陈公应虹甚器少防龚一清甞谓二司粤西独右江为盘错非龚少参我辈岂能安枕又言龚少防操守即夷齐不过其才即韩范无加也龚擢滇中宪副特疏保留未几应虹擢制府去通州陈公如冈至首对余言龚少参秽恶几激邉衅而直指行部至栁州民投瓦砾入使署数千繋楮于上皆讼言龚恶未几龚以疾卒语云千人所指无病而死不知当时陈应虹何以知赏独深【`冯时可滇行纪闻下同`】  

冯时可  

余往在粤西住清军道时尚书应城陈公应虹为中丞余署桂林兵巡道查出永寜等处土司占没田土三百顷入官作饷又缚叛兵数十人正法署藩司印追出库吏盗金六百两尽除库吏夙又临桂令贪虐甚中丞命余亲盘其库得其干没状及中丞擢两广制府余俸仅七月中丞特入荐疏其语云天韵崇谹风猷峻逺镜别能洗空万马刃游则立解千牛又揭吏部曰冯宪副乃天下才也当冠诸藩臬  

臧懋中  

臧懋中字用甫长兴人万厯戊戌进士授金谿令累官歴粤西佥臬署八桂兵事以屯堡代驿逓军不滥役而民力稍苏比入觐卒于京【`长兴县志`】  

汪继英  

汪继英字志在休寜人由歳贡任欝林州同知署州篆励清操革火耗民便之适浔贵刬马贼震邻英躬自御贼地方頼以安州有水口形家言宜建髙阁以砥下流筑长隄以廻龙脉英捐俸倡助涖任四载惟存旧箧不受一缣卒于官【`休寜县志下同`】  

俞时育  

俞时育号对苍休寜人荐于乡授霍丘谕陞江西定南令迁广西隆安令固圉周防多底厥绩两邑祠之  

程策  

程策字献可休寜人万厯庚戌进士任西安司理转南仪部时魏珰窃权拜其祠者如骛策独不往出守德安寻督学广西具藻鉴后三科榜首皆其首防士陞郧襄参政卒于官  

李应裕  

李应裕字履顺婺源人领乡荐擢平乐府抚夷同知粤故多猺獞所抚乃熟夷设治在深山箐峒中山岚为毒流官多不久驻每歳居其境数月猺性□直与居民小不合辄格鬬至是敛辑尽吐露寃抑裕诫吏民毋为虐立社学稍知字附为俊秀猺始有欣欣然向化者甞三税贺桥一意宽恤商为设生祠后因执持与司道不合毅然乞休【`婺源县志`】  

谢肇淛  

谢肇淛晋安人宦于粤西辑百粤风土记其序云桂林象郡秦汉始职方其地多危峦怒江虎蹲电激其人多山猺水蜑被卉食生往往阻声教而寻干戈故虽列王防而掌故阙焉唐莫休符宋范至能洎近代田叔禾张羽王诸君子间有纪述多饾饤而寡全鼎无亦以弹丸荒服非轩輶所恒经文人墨士即欲探砂勾漏问石欝林而至者尠矣余提刑粤西受事之日浅而师命十七病十三惧窃升斗而无述也取风土之耳且目者次第笔焉眎郡邑诸乗繁简径庭矣而间出乗之所未载语有之北人见黂不知为布是百粤黂也藏之宛委以俟后之观风或有采云天唘壬戌九月下浣识  

朱  

朱临桂人由乡举除吴川令崇祯七年陞知崖州仁恕爱民八年大防缓催科赋不及额郡二千石及台使者数加诮让附奏记略曰降黜是甘不忍令愚民剜肉竭髓也九年考满当迁以简傲忤中贵报罢【`广东通志`】  

烈妇  

正统间参军范信兵既入大同里【`在浔州府平南县`】俘获甚众旗牌官人给贼妇一二人值昏暮拘系一室中夜半哄然视之乃三四人就经也此犹或慑威惧死而然又有一烈者年尚少负一小儿过岭忽不行曰吾欲乳儿从之妇乗间投岭下死呜呼忠义之性出于天何地无之亦无人无之妇可谓不负于贼矣夫妇不幸而夫贼犹不忍负贼使妇而配一男子丈夫其所裨益又当何如邪吾扵是而知事人而二其心者之有罪也【`水东日记`】  

三烈祠  

三烈祠者铜仁刘时举之姊辰秀及庶母张氏郭氏时举父仁赴梧州别驾行至大墟病卒泊舟昭平堡时猺贼公感聚众横行江上劫杀得辰秀辰秀以缇囊投噉贼脱身赴水死张继之郭又继之贼怒尽杀其婢仆拽时举以去时举时年十三事在正德辛巳初金谿张賔禄与别驾有夙期及至知别驾已故家口遇害之状泣曰死者长已一孤尚在何以脱之乃以金钱遣谍往赎时举公感释时举从山后间道出当事义之给传俾载槥车与其孤还铜仁有司以其事闻久之得防旌之棹楔令昭州祠三烈以劝时举后举孝廉再迁为平乐同知正其遇难之处众咸咤为异云【`西事珥`】  

姑侄双烈  

万厯辛亥春陈民部原道殁于京邸其配计氏痛哭触棺不死遂不食逾二日卒少司徒孙公具其事上闻上令棹楔旌之先是有计贞烈者即计氏之姑也适王宪副化宪副先令平逺以贞烈寄防昌会田坑贼起副宪与贼战于黄沙大胜之贼惧遣间至会昌谓王平逺亡矣贞烈闻而信之即沐浴更衣以六岁子纳妾懐中伏劒死事闻上亦赐棹楔且令春秋祠祀两节俱竒而出于姑侄则尤异也【`西事珥`】  

莫年妹  

摄府江时有莫年妹一事甚竒年妹父廪生汝贤母欧氏有兄二人其庶母翟氏戊戌寇乱翟有娠汝贤令长子随母次子随翟氏而自负年妹避寇途遇贼汝贤被杀贼执年妹以去教之獞语不能遂送田主李某家李酬以酒饭贼谓李曰此平西莫秀才女也勿令出李藏年妹于家时方六嵗令与其女俱女长适翟生以年妹媵焉居二年年妹渐长翟生欲收为妾李氏怒不肯日与翟生哄生偶他出李氏骂年妹曰老婢亟去吾非与汝共丈夫者年妹遂走出犹记贼平西莫秀才之语因沿途问平西路避人藏迹三日不得食至一村落饥饿力疲甚坐人家门首其人出叱曰汝何家婢子来此年妹泣语之故其人曰莫秀才妻嫁此处人家因驰往报之欧氏至不能认其容貎欧氏名指无甲妹及二兄指亦如之以此为记又妹生时磕损其额角瘢痕宛然母子相持哭既而长兄亦至因询次兄则翟氏娠已生子名翟养贞守不嫁且抚养其次子已为婚娶矣予闻为奬异翟氏令年妹仍依翟氏居为择良家子嫁之此事离合絶竒然欧遽变节而翟不二其志且抚次子与其子至于成立戴妫之事不为异矣诗不云乎采葑采菲无以下体其好丑之迹志之俱足以风云【`峤南琐记`】  

秦氏  

秦氏永福人嫁某数月死后嫁张名已而名风疾名故贫卒氏忍饥冻营粥饵以事之备甞荼苦积十年生二子俱幼万厯庚戌邻舎火起氏急抱二子出置空地上复入欲负其夫时火势已及众止之氏不听冒焰而入遂与夫俱死火中火息拨灰觅之则夫骸燬尽而氏体独全予闻行县优恤其家第再醮碍于格令置丰碑二上书云义烈秦氏一竪于墓一竪道左俾观者有所感云【`峤南琐记`】  

## 粤西丛载卷八  

桂林府通判汪森编  

总督两广军务【`有详文载中名宦传者不备録须参看　又王世贞总督攷亦在文载中`】王翺  

景泰三年命太子太保左都御史王翺总督两广军务时南蛮寇両广副总兵董兴武毅观望不肯战廵抚侍郎揭稽李棠不相统贼益炽于谦请用安逺侯柳溥总督両广军务如溥未可出臣谦及戸部尚书金濓左都御史王翺乞用一人上命翺往蛮寻平【`国朝典彚下同`】  

按両广地势接连休戚相闗故景泰元年广东黄萧养之变广西曾动调官军一万之上前来策应及景泰三年广西有韦万秀之变总兵武毅节奏协济而广东副总兵董兴不调兵应援彼此猜忌事多牵制及寇贼扰攘而镇将官互相观望不即勦捕朝廷更置其将简翺总两广军务自总兵以下悉聴节制凡事得便宜而行于是事权归一而提督之任遂为东南总镇矣  

马昂  

马昂字景髙沧州人景泰甲戌以右都御史代王翺总督両广时夷冦猖獗昂惩土酋之跋扈厉民者将校不职辄劾罢之両广以寜【`广东通志`】  

叶盛  

天顺二年召守制山西参政叶盛擢佥都御史廵抚两广盛乞终制不允时广西流贼多入广东为害而两镇将官不协各分彼此讨贼迄无成功盛至请革两广守将立总镇于梧州居中调度则贼可平矣众是其策而不果行盛不得已乃请益兵上命都督顔彪率兵赴之盛与彪协谋破贼砦八百所擒斩数万人而还【`国朝典彚`】  

韩雍  

成化元年因猺酋侯大狗自景泰以来作乱啸聚至万人堕城杀吏而修仁荔浦平乐力山诸猺应之其势益张天顺中诏能捕大狗者予千金爵一级卒莫得久之郁林博白新防信宜兴安马平来宾亦煽乱所至丘墟两广三司皆戴罪守官至是兵部尚书王竑奏言峡贼称乱久矣其始皆由守臣以招抚为功譬之骄子愈惜愈啼非流血挞之不止也浙江参政韩雍文武全才若以讨贼之计属之可逭南顾于是陞雍左佥都御史与赵辅等讨之督饷则户部右侍郎薛逺纪功则监察御史刘庆汪霖也是年六月雍等防南京或曰方今両广残破盗贼蜂起譬之烈火燎原无复缓急宜分兵一由庾岭入广东一由湖广入广西随在扑之俟其团结乃可图尔雍曰不然兵法有云萃于中坚先其难之谓也大藤峡为广西腹心之患舍此不图而分兵四出贼必拥而漫流流贼愈多而州县愈破谚所谓救火而嘘之也莫若并力西向其心腹元恶既擒余必投刃而解矣诸将曰然乃以官军三万人兼程而进七月至全州防阳峒西延苖贼为梗出偏师击灭之戮失机指挥李英等四人军威大振九月至桂林议曰修仁荔浦峡贼之羽翼也不剪则心腹之患难除乃以永顺保靖及两江土兵一十六万人五路并进先破修仁穷追至力山生擒一千二百余人斩首七千三百余级十月至浔州延父老问计皆曰大藤峡天险密箐重嵓三时疠瘴某等生长一方莫得要领今兵威久振贼备益坚莫若屯兵四围且耕且守以待其毙雍曰不然峡山辽濶岐路分披轮囷六百里间安可图也且屯兵日久彼鋭我衰睥睨之奸患起冲突法曰先人有夺人之心乗胜之谓也今我军新破府江勇气百倍峡贼闻之亦已褫魄不若因而乗之可立破也乃以六万八千人为右军总兵欧信参将孙麒髙端都指挥夏正葛宗廕指挥王英等将之自象州武宣分为五道攻其北以九万二千人为左军以都指挥白全杨瑛张刚王纪彭伦夏鉴柴正指挥唐雄等将之由桂平平南分为八道攻其南以左防将孙震指挥程文昌千戸李庆等廵守左江及结五屯截其奔路雍与辅和开府髙振岭以督诸军令信曰山北既破便可提兵深入夹攻桂州横石诸崖令正曰林峒沙田府江间道也宜越古睂双髻诸山伏兵林峒扼其东奔诸将受命乃十二月之朔诸军并发腹背夹攻连破石门道袍屋厦柴荆竹踏良脑古营牛肠大岵等寨贼皆遁入桂州横石寺塘九层楼据险立栅以抗雍麾死士以大斧刋木开道两军齐登发火箭焚其营栅而正又自林峒来援贼大惊溃生擒侯大狗等七百八十余人斩首三千二百余级望风皆散先是峡中有大藤如斗延亘両崖诸蛮蚁渡故曰大藤峡至是斩之改名防藤峡遂以明年正月班师于是奏设廵检司千戸所诏如雍议【`雷礼`】  

平蛮碑云公奉命以讨有罪一以仁义诚信宅心师至之始即律之曰夫兵凶器也圣人不得已而用之茍非以顺而动不可也若等勿尽刘无辜勿滥容首恶勿遏彼之来降勿爽我之号令斯事济矣众咸曰诺于是发偏师先征荔浦修仁西延阳峒然后移兵防藤横石等八百余寨所过之地如振稿如破竹自成化乙酉冬十一月至丙戌春正月凡五征不克者一举而平之又云取胜之师必在于速战乃遣官军面授方略水陆并进是歳七月一战而克遂以七军之在行者分为五路八月进全州兴安凡若干战贼大败九月又往广西五路发兵进讨荔浦修仁十一月师至大藤峡又厘为二十五哨固守冲要四面夹攻贼预偹险阻牢不可破以滚石櫑木长鎗毒矢抗敌公忿然曰吾受天子重托生灵命脉在此一举事若少缓则民兵胆防钜万之众肝脑涂地又曰文王之师攻必缓战必徐者欲俟其革心顺服而全之也公复下令且招且抚致附者一万三千其怙终者则天诛不可留乃申严号令以身先之肆兵前进万众驩呼声揺山岳一战而渠魁就缚羣凶失怙兎窜狐奔旬月之间攻破寨峒五百乃州治其地设廵司六择其夷心信者数人授以土官而约束抚安之施以实恵量给以田使之耕各遂其生  

畜德録云都御史韩雍征大藤峡出兵令五鼔战将领者闻贼已觉恐迟失事二更即发大破之公赏其功而问以违令之罪以军法当斩乃具闻请释曰万一不用命而败奈何人谓公得将之体【`以上俱雷礼`】  

韩中丞兵入大藤忽青袍方巾数十人出林中执香拜伏军前问之曰我等悉良民向执公役为贼掠至官军累征未甞深入无縁殄灭今公至此我等必得脱穽擭矣韩厉声曰尔等皆贼敢欺我邪悉躶而斩之果皆短兵裹于衣乃尽支解之随兵入路散悬身首于树夹道不絶峡中酋闻惊呼天神至矣极力拒敌不支遂平之【`祝允明下同`】  

韩公胆勇絶人初得贼斩之即取其首倾脑饮之却命将校饮之多不能也又两司官方集议兵适引数贼入公握刀付一布政曰公可手斩此贼布政战缩公笑曰公谈兵何美杀一絷囚犹尔临阵当如何即自持刀连防数人头众惧有者其他类此甚多故军中与贼皆畏之如虎比闻其死祠之为神  

韩公雍总督両广军中获一善星象者惧其妖言惑众命斩之及斩公试问之曰斩汝者谁欤星士曰绯衣人公特命刽者更白衣斩之以破其言公谓术斯妄矣后问诸刽者乃裴姓也公愕然又斩一人首仆地其人两手捧其首疾趋数歩而蹶【`侯甸西樵野记`】  

成化四年四月雍请广东广西各设巡抚从之五年十一月设总府于梧州府总制両广地方时雍以忧去两广贼势复张佥事陶鲁言两广地势犹一人之身今军政分而为二以是贼人寇掠无任其责者乞勅大臣总督如马昂叶盛韩雍故事庶事体归一廵按御史龚晟亦言宜立总府于梧州简命大臣兼制两广则事綂于一而责有归兵部亦言两广互为唇齿广东借广西之兵力广西借广东之粮储今巡抚等官名位颉颃议论之际甲可乙否宜如鲁等所请上召兵部防官议举起复韩雍为右都御史总督両广军务兼理巡抚【`国朝典彚`】成化十年二月镇守广西少监黄沁讦奏总督韩雍坐视猺贼出没隠匿不报以致防藤峡贼复啸聚滋蔓流刧郡县上免雍罪命致仕雍在両广威令素行沁不得恣其欲布政何宜迂而固副使张斆贪而暴不为雍所礼乃与沁攻讦之及差官往覈适委宜斆行勘竟成其罪【`同上`】  

韩公永熙作镇両广时峒蛮方炽公深追之斩大藤峡岭表悉安梧州両广中界也公于此开都府听治焉门列畵鼓数十面每有出入则挝之以为节凡给侍左右皆三品指使尽极一时之富贵其尊严拟于王公也公度量宏大每賔客过必有厚赠军前取资无算而士气慴伏无敢有不尽力者诸蛮因是遂屏息不出至于今犹公之功也然公得谤亦竟坐用侈一事解政及后代者至则拘拘绳墨无复公之洞达也当公之时广中両司自正使而下交代皆一至梧州参谒候于门下若小吏然及见则长跪白事惴惴不敢以方面自居也及公归后凡易四五人皆不得然矣惟交代一见为不废也则如公之威望岂可以时軰小节求之乎【`杨循吉苏谈`】两广二司初谒总督行跪礼葢襄毅之威劫使之其后迄不能正嘉靖末应侍郎槚为总督此公守常州遵宪网不肯跪御史有山字太守之目虽见憎白简为天下所诵称至是人有以风公者不得已听之跪礼遂废【`王世贞觚不觚録`】  

先朝之制惟总兵官列营始举炮奏鼓吹而吾苏韩襄毅公雍以右都御史总督両广开府梧州最盛自是三邉宣大之总督以至内地帯提督者皆然【`同上`】  

朱英  

成化十二年三月命副都御史朱英总督両广兼巡抚两广用兵以来戎帅喜邀功每有小寇辄张大贼势觊用兵得成其私英深知其下令抚绥猺獞各安生业约束将士寇来在守不许辄进兵诸峒氓有猖乱者购首恶诛之而释其党【`国朝典彚`】  

成化十四年十二月兵部尚书余子俊言両广夷民杂处叛服不常往縁镇守巡抚等官颉颃不一故设立总督之称使上下协和易于控制比因朱英与总兵官平乡伯陈政争坐遂革去总督之称窃见英自受任以来悉心所事招抚安静大有成功今忽解去总督之柄恐诸夷轻视反侧复生且太监顾恒总兵官陈政亦皆有功俱请裁处上曰国家悬爵赏以待有功诚所不吝但不可以冒滥朱英顾恒陈政既有招抚劳效邉徼靖安英陞右都御史仍总督両广军务恒政各赐金币降勅奬励【`同上`】  

宋旻  

成化二十年以大理卿宋旻为右都御史总督両广军务旻淳安人为人厚重接物详慎谦抑在棘寺年久以仁恕称及在両广承韩雍平定后号称无事旻亦以静谧镇定之【`国朝典彚`】  

屠滽  

治元年正月命右都御史屠滽总督两广滽以亲老乞终养不允留广东一年斩获猺獞数百赐防段银两栁州诸戎军旧番调风土殊习比歳死亡过半乃为区处分守多所全活【`国朝典彚`】  

秦纮  

治四年正月安逺侯栁景镇守两广贪暴不法总督都御史秦纮具列其状劾之逮景下刑部狱抵法追赃钜万禠其爵景求援于夀寜侯内降减其赃且摭他事诬纮以图报复由是纮亦被逮坐免既而景赃银追及八百两诏免其余刑部尚书彭韶争之不听【`国朝典彚`】  

唐珣  

治八年以唐珣为右都御史巡抚両广时南蛮弗靖珣督兵进勦破村寨嵓洞百余斩获万计捷闻赐勅奬劳未几卒珣华亭人【`国朝典彚`】  

邓廷瓒  

治九年以右都御史邓廷瓒总督両广両广自成化初韩雍平寇后开府梧州率以宪臣有才望及官髙者总督军务兼巡抚廷瓒性不琐琐思安静为治属吏有贤者辄荐举或不职特去一二太甚者东西羣蛮作乱者以次讨平凡所设施动中机宜【`国朝典彚`】  

刘大夏  

治十三年五月起养病戸部侍郎刘大夏为右都御史总督两广两广人士闻其来如婴儿之望慈母以节爱为心汰冗员省烦费伸军威平寇盗召为兵部尚书【`广东通志`】  

刘东山公【`时雍`】晚年肃州之谪虽事出逆瑾其实公同年焦阁老芳者为之公与焦素无他特忌公名尔岑猛赂既行瑾集大臣议欲寘公重辟诸大臣惴惴不敢吐一语独都御史屠公滽曰刘大夏此何罪必欲文致之当共不应瑾勃怒骂屠恶语汝党刘邪明日大臣以屠议奏瑾谋于焦及吏部尚书刘宇宇又素嫉公者乃署刘某轻议夷人迁徙与潘尚书蕃俱发逺戌瑾初拟广西邉卫焦曰是送二人归也乃定肃州【`何孟春余冬序録`】  

萧翀  

治十四年以右都御史萧翀总督两广招抚古田永福诸盗诛左州土酋韦广隆索其党悉寘诸法【`列卿纪`】  

熊绣  

熊绣字汝明寜逺人正德元年以右都御史总制两广操励亷洁严番舶抽税之禁宻保甲侦探之法絶中官馈送之例杜州县署印之奸风裁振肃【`广东通志`】  

陈金  

正德二年八月以副都御史陈金总督両广时马平獞贼猖獗亲綂十三万众直抵贼巢平之省谕古田贼酋归侵疆输赋如他州县又防藤峡贼积久为梗金谕服之俾通江路无遏往来上其事赐名永通峡四年春陞南京戸部尚书十年十月又以右都御史加太子太保总督両广军务【`国朝典彚`】  

杨旦  

正德十三年以右都御史杨旦总督両广十五年二月巡按广西御史曹珪诬劾旦时本兵及当国者受岑猛赂图复原职岑璋图冒赵宗夺龙州旦皆执不可而旦又曾无餽遗于本兵当国者故嗾珪劾之吏部为之驳白诬竟不行寻以母忧去【`国朝典彚`】  

姚镆  

正嘉间田州土官岑猛恃其兵力陵轹诸峒总督盛应期请征之未报应期去嘉靖四年以右都御史姚镆总督两广军务镆征猛猛为归顺知州岑璋鸩死其子邦彦败死未防土目卢苏纠思恩土目王受等挟猛子武靖知州邦相反两江震动御史石金诬劾镆罔上寡谋上怒罢镆去  

王守仁  

嘉靖六年五月总制两广姚镆罢召起王守仁以兵部尚书总制两广及江西湖广军务守仁疏辞乞留镆任并荐胡世寜李世勋得旨两广多事方借卿抚定纾朕南顾之懐镆已致政卿宜亟往节制诸调度军马勦贼安民其毋再诿以负朕望仍遣官驰传趣之【`国朝典彚`】邕父老为余谈新建伯王公守仁平思田时集两广江西湖广四省兵驻南寜公已定议招抚遣人説卢苏王受投降凡数四往谕方听命复生疑沮公不得已许帯甲来见既薄城下复要郡倅为质且请军门牙卒咸易田州人公又不得已悉许之酋遂拥众入甲马几填市巷酋更与其众约即事不测各放炮反酋既入见公命发门外杖之百行杖者皆田人微示数而已众闻杖酋愕不省何谓遽鼓噪放炮炮三爇不发声防闻酋杖亡恙众遂定方鼓噪时公坐防事佯为不闻惟命牙兵速毕杖此虽公之雅量镇物亦岂非天幸哉【`董传策骆越漫笔下同`】韩中丞防藤峡功伟矣思田事至烦姚王两钜公犹未歼其遗孽然姚之主勦王之主抚各有攸宜难以优劣论也方岑猛悍鸷日久即不大创艾国纪弛矣猛死实姚功苏受直奴侪耳姚方设计平之御史石金与姚有隙遂论奏张大其事坐姚罪朝廷至集四省兵专起重臣经略岂不谓猝难图哉然王一议抚二酋遂束手听命顾犹迟疑反覆自相掣肘其非跋扈材章章明也王竟不乗兵威磔二酋岂虑当时兵连祸结民不堪命姑以计散其党将复就事诛之欤抑策勲既久重于保成业欤人或愤黠奴之稽诛且咎王之委曲迁就然王督贑时其擒贼帅咸以计诛人懐疑惧亡怪其镇重就功及乎临没犹念田州功未竟王豪英也非其时未可曷主抚哉按韩征藤峡事出便宜专决而姚王功未就绪廷臣犹沮忌之姚既罢去王亦以时宰不相能爵随没削祖宗朝谋国奉公之臣厥惟艰矣  

王新建既降卢苏改田州为田寜府设置流官又荐林左辖富可廵抚张都阃佑可总兵林号省吾王讲学门人也论议一与王同及王没林代提督遂思反王议以媚时宰因言田州不必改流宜降州治以岑邦相为判官邦相者卢苏所挟以反者也于是卢苏益骄横竟弑邦相迄陶潘蔡三提督不能诛诸土官大愤提督威令不行自林始今田州思王不杀降尤德林有再造恩建祠并祀以林居左王假有灵羞与林伍享夷食矣林在镇黩货巨万而张佑以副总兵镇田州亦縁要厚赀为邦相毒死方王议招卢苏时所爱信指挥王佐门客岑邦髙揣知王无杀苏意私索苏万金苏由此恚恨自沮王竟委曲就事不无稍损威重夫先正权略似王公者絶少乃其明犹失之素所亲厚小人诚难测哉  

姚东泉守代时尚议征兵平思田自赎因檄三司官计事时分廵张佥事邦信素不为姚所重欲隂沮其策乃绐邮吏发檄东西交窜之既而三司官以檄误复请则缓不及徴兵矣国家任法驭吏文移钩络牵肘即未易乱亦难靖乱举事一不相谐虽幸成功且犹挠败况欲宻机指使出敌人不意哉  

王新建督四省兵驻南寜因创敷文书院日聚幕僚诸生讲学更不议兵事三司官莫测其意谓公假此纵敌将宻有指授也或乗间进言曰招降诚善策脱有不济当云何公敛容谢曰岭徼苦兵久矣吾实招之非诱致也公少年纵横翕张至是亦厌功名思休辑厥学真有进哉一日讲良知万物一体有问木石无知体同安在时湖广両宣慰侍列所部兵颇骄恣公因答问者曰譬如无故坏一木碎一石此心恻然顾惜便见良知同体及乎私欲锢蔽虽折人房舎掘人冡墓犹恬然不知痛痒此是失其本心两宣慰闻之耸然  

王文成公平田州勒石于田复手书于邕管书院之壁旧以纸格覆之予初行部至邕谒公庙貎未知之也既而间有问及者及再往始得其实是嵗邕州大雨雹城中屋瓦皆尽闻书院尚未葺治校毕趣往谒令启格观之见其端劲古峭絶不作华媚态而温润含蓄之意自溢于柱掠波磔之表使人肃然起敬不敢仰视不知当日亲炙光仪又当作何状也然祠象乃肖先生之容而成者予得再瞻礼焉典型具在不可谓不幸矣闻公书时掘地使深以运笔势其用心如此今字画颇为雨漏所黦间已有不辨者予语宣化令孙君宜作一善计令防持可久闻苏子瞻报恩寺僧堂壁书僧厚衣以纸故于厉禁之后得以独全予往过东林寺见先生壁间作寺僧甚珍防之客至辄就指防此虽有纸格之蔽顾终嵗不启与箧中之蠧何别然苏壁宣和间舁归内院卒遭兵燹此壁近百年与先生仪范焕然如在则先生之威灵自为呵防无劳神物也【`西事珥下同`】  

王文成平思田事后多遗议翁仁夫云公将薨时对某言田州事非我本心后世谁谅我者然按公谢恩一防极言兵不必用二竖不足诛土司不可去是其画蚤已先定故入境即遣人招之按公以十月至梧次年七月方抵邕从容十余月葢以缓其疑也至则日聚幕僚诸生讲学人谓公假此纵敌意必宻有指授公谢曰岭徼苦兵久矣吾实招之非诱致也时苏受业已俯首聴命为小人索赂遂愤恚疑沮公不得不曲意狥所请二酋终受缨縻至用其犄角之力以平藤峡八寨此一着不几称完局哉公去而继之者控驭不尽如策卢苏骄纵弑主称兵衅实张佑开之制府成之政以贿行动皆戏局遂任其纵横攫簭束手而不敢问则所谓不鞭其后者也第于时三广江右之师久集兵势张甚以公之威略乗之宜其取二酋若狐兎从后事遡之谓当日之失诛耳譬之盗伺于垣其兄感以恩信招而入之因得其死力图报捍逐他盗兄死而弟处之失宜盗复为乱不能禁制遂追而怨其兄曰是胡不于当时亟杀之可无今日之患又如武侯既薨南人复反亦将曰是胡不于七擒时诛之也故苏卢之猖狂再逞于文成之殁与孟获之不反仅止于武侯之身是皆不鞭其后者也张七泽宪副言有邉城者余姚人有神力而貎么防尫悴若不胜衣者王文成公讨思田八寨时携之俱西使入诸峒中窥动静形势扮一丐者往猥孱褴褛峒人不知也其悉知诸夷出没及山川阸塞道路险隘多出其力已叙功文成欲官之城不愿文成亦谓其福薄听之犒之亦无多取文成殁不知所终  

吉水龙光甞官县丞其子履祥从文成公防光遂亦执贽焉其人故豪士而机谋迅发丸转不穷貎古鼻多髯颇类文成擒濠时出竒实多田州之役公复檄光以从苏受方懐疑阴持両端公遣光光以数骑往至则坐胡牀引二酋跪前宣谕朝廷德意与军门寛厚不杀之意辞恳声厉意态闲暇二酋故物色文成状貎惊疑谓即公自行皆莫测所为遂俯首不敢异议  

南安禅室一僧坐化傍有偈云五十七年王守仁啓吾钥拂吾尘问君欲识前程事开门即是闭门人王伯安平思田八寨后啓此愕然数日卒【`赤雅`】  

林富陶谐  

嘉靖十一年二月两广总督林富再上防求去是时广寇未靖上疑富规避下巡按覈状吏部言富既候勘必俟至遣代恐悮机宜请如成文叶相例预遣官代之乃以提督南贑都御史陶谐为兵部侍郎总督两广【`国朝典彚`】  

潘旦  

嘉靖十五年以兵部侍郎潘旦总督两广旦婺源人恺悌寛厚喜怒不形居官持大体而操履方正【`国朝典彚`】  

潘鉴  

嘉靖二十三年二月以兵部尚书潘鉴总督両广九月卒赠太子少保谥襄毅鉴婺源人仪观修挺性夷易不为危言激论而耿介壁立不可干以私治官如家恭谨洁白之操始终一致焉【`国朝典彚`】  

张岳  

嘉靖二十四年以副都御史张岳提督两广先是岳曾任亷州知府溪峒险要将吏贤否较然胸中政尚庄肃平封川柳贺猺进右都御史【`广东通志`】  

予母舅胥台袁公弱冠掇巍科读中秘书途遇永嘉不肯避骑出为兵曹郎防部中火永嘉以夙憾逮舅诏狱论死永嘉去改戌寻起用稍迁粤西学宪先是韩襄毅公开府两广藩臬见皆庭参遂沿为故事舅至先令典谒者禀白非长揖不可时蔡半洲为政怒弗许舅竟不见而去世但知舅氏以文章名而孰知气节嶙峋乃尔故特着之【`伍袁萃　蔡半洲名经漫録　　张岳前任`】  

周延  

周延字南乔吉水人嘉靖二十九年以兵部侍郎提督両广节冗费杜幸功二广乂安【`广东通志`】  

应槚  

嘉靖三十年以兵部侍郎应槚总督两广军务粤两司旧见制府行廷谒礼公以为非礼立更之时桂平诸獞恣为剽寇公宻委兵偹茅坤讨贼出其神谋尽捣其穴殱灭之【`阳朔志`】  

吴桂芳  

嘉靖四十二年九月令总督闽广都御史张臬致仕陞总理河道副都御史吴桂芳为兵部右侍郎提督两广军务兼理巡抚时和平贼李文彪作乱臬以其地险难用兵倡议抚之给事中陈懋亲劾其纵寇殃民部议亦以臬非军旅才乃荐桂芳代之且言闽广道里隔逺不便兼辖请罢总督止以提督兼巡抚上从之因有是命【`国朝典彚`】  

嘉靖四十五年初两广各置巡抚成化五年以事体不一寇盗益扰更设总督大臣而罢巡抚及韩雍督抚开府梧州居中节制正德十一年以体统太重改为提督已而惠潮二府山寇时发梧州在二千里外文檄往来征调为难乃以总督抚广东而更设巡抚于广西【`支大纶永陵编年史`】  

刘焘  

隆庆元年以兵部左侍郎刘焘总督两广军务时海冦曾一本倡乱广闽廷推焘总督给事中郑大经疏言顷皇上以両广用兵特简刘焘为总督顾今所患不在无焘而在任焘之未至耳臣谨条上六事曰重事权久信任寛文法听委用广招徕厚赏格此皆所以委任将帅而责成功也吏部覆谓两广经略事宜悉如大经言而广福接壤为唇齿之地宜令焘兼督福建军务庶事权归一易于成功得旨允行【`国朝典彚`】  

殷正茂  

隆庆三年十一月以江西按察使殷正茂为佥都御史巡抚广西先是广西以总督兼巡抚后以广东未寜而广西古田之变寻起势不能专制于是议者皆言宜设専官督理军饷兵部以为请诏吏部举堪任者以正茂为之【`国朝典彚下同`】  

广西旧有巡抚沿革不常隆庆元年改总督两广兼巡抚广西地方四年又改总督两广兼理粮饷巡抚广东于广西另设巡抚万厯九年仍改总督帯管盐法  

李迁  

隆庆四年五月裁革广东巡抚改两广总督为提督兼广东巡抚先是给事中光懋言两广总督建置已开府苍梧坐镇东西两省今更设二抚臣不惟多官多费适滋纷扰而于人情驰骛事势牵挽尤为多端宜革抚臣复提督便御史苏士润亦言二粤势如辅车总督居中控制不惟声援聫络且事体归一章并下吏部覆可故有是命【`国朝典彚`】  

郭应聘  

万厯十一年以右都御史郭应聘总制两广防安南侵下雷归顺土酋界应聘谕以利害乃上表请罪悉还所侵界作旌亷杜餽功令颁诫所部诸将吏廪廪毋敢操一币诣制府者【`广东通志`】  

两广军门受司道将领餽遗其来已久至殷石汀陈文峰而滥觞极矣歳可得万金迨郭华溪为政始严行禁革若仅存者惟初见贽仪离任别仪生辰令节贺仪然每举不过费五六金而又多不受予任粤中空手而见空手而别生辰令节惟致空啓而已同列或尤之而戴制府不以屑意待予加厚未几并仅存者亦革之葢廓然一清云【`伍袁萃漫录`】  

吴文华  

吴文华万厯十二年由广西巡抚总督两广为治持大体务与民休息甞作残墨二戒以训官属幕府肃然讨平府江懐贺盗人服其威【`广东通志`】  

吴善  

吴善字元夫龙溪人万厯十六年以广西巡抚晋兵部侍郎总督両广下车首禁屠牛赈恤荒歉清虚粮补旷饷亷逋赋核僧田凡苛条悉从报罢而责成吏治尤蒸蒸切也故事兵饷歳羡数千随幕府出入不问铢毫悉登官籍其亷靖如此卒扵署士民思其功德请合祀扵吴桂芳祠【`广东通志`】  

萧彦  

萧彦泾县人万厯十九年以左副都御史总督両广军务性亷洁自奉俭约目击民艰奏请蠲赋而献梧税六千以资国计殚虑邉防筹画周悉卒于官【`广东通志`】  

戴燿【`通志燿于万厯二十六年以兵部侍郎任总督`】  

今人指戴制府燿以为汚滥言者实过余与同事未甞见其苞苴暮夜独其性寛而无制幕下借为神丛即一游击田与其帐下书史相结刺所当用舎即往挟诈又有潘篆史軰为内蠧皆歳得钜万咸以为制府自润而制府实不知也独其好庇乡人为郡邑吏者即为民防虎亦曲相引荐粤人以此甚不服然非有真贪如广西抚台杨芳杨芳之贪即司道将领郡邑兵民夷酋无所不取其秽迹罄竹难尽特善结纳故中朝士常为所愚耳甞欲谋両广制府使人宣谤戴公于朝戴未离粤而杨已先逝何益哉【`冯时可滇行纪闻`】  

张镜心  

张镜心字湛虚河南磁州人崇祯十年总督両广平诸蛮寇功镌両粤碑有平蛮纪事八卷【`广东通志`】  

## 粤西丛载卷九  

桂林府通判汪森编  

全州二相  

广西之全州僻州也蒋文定冕以成化丁未登第官至少傅太子太傅戸部尚书谨身殿大学士六十二致仕卒赠少师吕文简调阳以嘉靖庚戌登第官亦至少傅太子太傅吏部尚书建极殿大学士建极即谨身六十三致仕卒赠太保二公为时相首辅名位权力亦同而文定之自树立多矣【`弇山堂别集竒事述`】  

两主防试  

吕公调阳隆庆辛未以吏侍学士甲戌以宫保大学士【`弇山堂别集盛事述`】  

文臣封爵  

按大明律文臣不许封公侯嘉靖初修定策功内阁大学士杨廷和蒋冕毛纪封伯爵子孙世袭固辞而许廷和子孙世袭在京四品文职冕等五品俱不就【`弇山堂别集异典述`】  

车驾东宫迎送功臣  

洪武二年征南将军廖永忠副将军朱亮祖等师自广西还上遣皇太子率百官迎劳于龙湾既陛见皇太子送还第【`同上`】  

广西元魁少年人及未娶  

全州蒋解元冕【`年十五未娶　以下俱见张道科名盛事録`】  

全州舒探花志【`年十九未娶`】  

儒士髙科  

全州舒探花志【`万厯乙酉丙戌聮科`】  

兄弟尚书  

全州蒋昪【`成化丁未进士大司徒`】　弟冕【`同丁未进士大司徒`】  

兄弟卿贰  

全州陈瑶【`成化壬辰进士工部侍郎`】　珩【`治庚戌进士副都御史`】  

一县连两科解元  

景泰庚午广西韦嵩癸酉吴渊【`俱宜山人`】  

成化辛卯广西李澄甲午刘泽【`俱临桂人`】  

治辛酉广西傅文翰甲子喻汉【`俱藤县人`】  

正德丁卯广西陈俊庚午屠楷【`俱临桂人`】  

嘉靖辛酉广西马千乗甲子邓全策【`俱全州人`】  

隆庆丁卯广西洪敷文庚午洪敷诰【`俱临桂人`】  

万厯丙子广西金辉汉己卯王应泰【`俱马平人`】  

一县解元之盛临桂十六人  

刘渊【`洪武庚午`】贺敬【`永乐戊子`】赵霖【`永乐癸卯`】宋颙【`宣德乙卯`】王瓛【`景泰丙子`】李澄【`成化辛卯`】刘泽【`成化甲午`】刘銮【`成化癸卯`】刘天麒【`治己酉`】徐淮【`治壬子`】舒华【`治丁卯`】陈俊【`正德丁卯`】杨英【`嘉靖壬午`】宋廷表【`嘉靖丙午`】洪敷文【`隆庆丁卯`】洪敷诰【`隆庆庚午`】  

亲兄弟同科进士  

成化丙戌科刘本刘策　桂林人【`以下俱见管一德文献世家考`】成化丁未科蒋冕蒋昪　全州人  

同胞四科第  

临桂张孙振孙防孙继孙念【`俱防魁言子`】  

阁臣世家  

蒋冕广西全州人年十五中成化癸卯解元丁未进士少傅太子太傅戸部尚书谨身殿大学士諡文定兄昪同科进士南京戸部尚书族人曙经魁治丙辰进士戸部侍郎淦正德辛未进士彬正德甲戌进士参政贲嘉靖甲辰进士佥事焞嘉靖癸丑进士监察御史应期亦癸丑进士遵箴隆庆戊辰进士南京光禄寺卿之秀万厯壬辰进士大理寺评事时行嘉靖丁酉解元而举人复百人遵箴子士忠万厯癸丑进士河南按察使吕调阳广西临桂人嘉靖庚戌榜眼少傅兼太子太傅礼部尚书建极殿大学士諡文简子兴周万厯丁丑进士应天府府丞次兴齐举人戸部司务父璋知县兴周子嗣简万厯丁酉亚魁嗣哲天啓丁卯举人  

临桂张氏  

张策正德丙子举人武平知县  

张简策弟举人知县  

张节策弟嘉靖辛卯举人  

张言策子嘉靖丁未防魁寻甸知县  

张襄简子举人知县  

张齐简子举人知县  

张髙简子举人辰州府知府  

张孙振言子隆庆辛未进士戸部主事  

张孙防言子隆庆戊辰进士应天府尹  

张孙继言子万厯癸酉经魁寜国府同知  

张孙懋齐子万厯乙酉举人衡阳知县  

张孙念言子万厯己卯亚元  

张孙羙髙子万厯丁酉举人合江知县  

张茂柏振子万厯甲午亚元平度知县  

张茂梓振子万厯庚子举人  

张茂梧防子天啓辛酉解元壬戌进士  

张宗燝防孙天啓辛酉亚魁  

韩昌应防孙原出张宗灿出嗣姑母改今名天啓丁卯举人  

临桂张氏  

张腾霄嘉靖壬午举人学正  

张东熈知州  

张延熈同知  

张嘉熙知县  

张文熈腾霄子经魁万厯丁丑进士庶吉士太仆少卿张五玉文熈子万厯庚子经魁  

张五辂文熙子万厯癸卯经魁  

张五衡文熙子万厯丙午举人  

全州陈氏  

陈朴永乐甲午举人  

陈章朴子景泰庚午举人  

陈潮景泰癸酉举人  

陈瑶章子成化壬辰进士通政  

陈琬朴孙经魁成化戊戌进士工部侍郎  

陈璲朴孙成化癸卯举人思南知县  

陈琚成化丙午举人  

陈琦成化丙午举人  

陈珩潮子治庚戌进士  

陈邦传璲子治戊午举人  

陈邦儒治戊午举人  

陈邦俸正德辛酉举人  

陈邦偁燧子正德甲戌进士礼部主事  

陈邦修朴曾孙经魁嘉靖乙未进士  

全州蒋氏  

蒋贯洪武癸酉举人  

蒋艮贯孙正统丁卯举人  

蒋冕艮子年十五中成化癸卯解元丁未进士仕至少傅太子太傅戸部尚书谨身殿大学士諡文定  

蒋昪冕兄同科进士仕至戸部尚书  

蒋曙治丙辰进士任戸部侍郎  

蒋淦正德辛未进士  

蒋彬正德甲戌进士任参政  

蒋时行嘉靖丁酉解元  

蒋贲嘉靖甲辰进士任佥事  

蒋焞嘉靖癸丑进士任监察御史  

蒋应期嘉靖癸丑进士  

蒋遵箴隆庆戊辰进士仕至南京光禄寺卿  

蒋之秀万厯壬辰进士任大理寺评事  

蒋蒙吉　蒋煇　　蒋熡　　蒋増　　蒋自亮蒋时梧　蒋时村　蒋时橒　蒋时谐　蒋全可蒋承熙　蒋在廷　蒋莹然　蒋仲善　蒋淑  

蒋守廸　蒋守浩　蒋守伦　蒋守戬　蒋守洵蒋以述　蒋本盛　蒋吉　蒋守藩　蒋洪道蒋士宾　蒋士衡　蒋士观　蒋士纶　蒋士忠蒋士谨　蒋希禹　蒋希孟　蒋士龙　蒋正元蒋竒才　蒋尔才　蒋在达蒋鉴偃蒋鍳偁  

蒋允方　蒋允卞　蒋允雍蒋允京　蒋允彦  

蒋允台蒋贵　蒋继昌　蒋继孟　蒋继闵  

蒋承臯　蒋诰　　蒋秉昆蒋时馨　蒋家相  

蒋秉珪　蒋季炯　蒋参极　　已上俱举人【`余未详`】  

全州蒋氏【`一门五世科第`】  

蒋时成化癸卯举人知县  

蒋曙时弟治癸丑进士工部侍郎  

蒋讷时子正德庚午举人推官  

蒋识时子正德已卯举人知县  

蒋诲曙子嘉靖壬子举人  

蒋论曙子嘉靖辛酉举人  

蒋自烋曙孙嘉靖壬子举人  

蒋自观识子嘉靖戊午举人知县  

蒋自亮识子隆庆丁卯举人  

蒋莹然曙孙万厯癸酉举人知县  

蒋在庭时曾孙万厯癸酉举人  

蒋在达自观子万厯甲午举人  

蒋鉴可时孙万厯戊子举人  

全州伍氏  

伍睿隆庆辛未进士任戸部主事  

伍伯椿　伍成大　伍表世　伍昌裼　伍匡世伍就汤　伍常振　伍成璋　伍竒世　伍啓元伍成弼　伍伦睦　伍元正　伍道秉　伍则化伍心臣　　已上十六人俱举人【`余未详`】  

全州舒氏  

舒纲治辛酉举人海阳教谕  

舒文奎纲子嘉靖乙酉举人知县  

舒文璧纲侄嘉靖甲午举人  

舒应龙文奎孙嘉靖壬戌进士太子少保兵部尚书舒应麟应龙弟隆庆庚午举人  

舒应凤应龙弟万厯已卯举人  

舒志应龙子亚魁万厯丙戌探花编修  

舒德天啓丁卯举人  

平南张氏  

张惠知县  

张辉惠子宣德丙午解元  

张廷纶辉子经魁天顺庚辰进士戸部主事  

张澯廷纶子成化戊戌进士兵部尚书  

张澂澯弟成化庚子举人  

张廷组廷纶弟治壬子举人  

张楷治辛酉举人  

马平王氏  

王尚学嘉靖戊戌进士兵部郎中  

王化尚学子嘉靖壬子举人广东副使  

王啓元化子天啓壬戌进士庶吉士检讨  

马平徐氏  

徐亨成化乙酉举人  

徐钟淮亨子治戊午举人同知  

徐养正钟淮子嘉靖辛丑进士兵部尚书  

徐一鹗举人  

徐秋鹗养正子隆庆戊辰进士  

马平莫氏  

莫汝能治壬子举人岑溪知县  

莫大德汝能子嘉靖壬午举人知县  

莫抑大德子嘉靖癸丑进士副使  

莫与齐抑子隆庆辛未进士参政  

柳州卫余氏  

余干成化甲午举人  

余崇凤干子治壬子举人合州知州  

余勉学崇鳯子嘉靖癸未进士按察使【`子方贡生`】  

余立勉学子解元嘉靖壬戌进士兵部侍郎  

余亶推官  

余通判  
