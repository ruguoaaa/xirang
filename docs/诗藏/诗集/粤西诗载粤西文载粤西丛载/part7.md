---
title: 第7部分
index: true
icon: editor
order: 7
category:
  - 诗藏
  - 诗集
  - 粤西诗载
  - 粤西文载
  - 粤西丛载
tag:
  - 钦定四库全书
  - 集部八
  - 总集类
  - 汪森
  - 清
---

## 粤西文载卷三十三  

桂林府通判汪森编  

记【`宫室`】  

蒋氏槐防记　　　　　　　　邵　寳  

岀全州南门之外若干歩为今太子太傅礼部尚书武英殿大学士蒋公之第自公以上凡若干世皆居于斯至公之世而家指益繁乃于第之右圃作新第焉礼也中为堂有巨槐一株度方定位适当其前堂成君子过而叹焉曰此古人所谓嘉树也又曰征之近代其公卿之兆乎乃题其堂之楣曰槐防于是公自少宰入参机务遂进今官赠三代皆如之伯兄诚之公亦自都御史进南京户部左侍郎诸子若孙继起未已君子以为徳之符也为诗歌赋颂而美之者自少傅邃庵公而下凡若干人公乃用书属某记之天下之物莫大于无心之防是盖有天者存乎其间而人之力不与焉故夫物征于人为休于家于国为祯为瑞不可诬也蒋氏之有斯树也不知防百年矣昔也在圃今也在庭昔之植也盖曰惟圃之宜而岂逆知其为庭之防且观哉故君子以为在徳徳之贵乎积也久矣孰能累世相承惟曰我分固尔合于易不耕获菑畬之义如公之先者由今观之蒋氏之世徳其亦犹斯树也夫树不期庭庭不期树无心之防非天其孰为之呜呼盛哉某辱公知且三十年公位少宰某承乏司徒又数朝夕今归且病矣心亦未敢忘也于是乎记若夫公之徳在朝廷而望重天下天下之人固有称述以裨国史者兹不着  

太平府钟楼记　　　　　　　邓　炳  

自京城达于各省府州县镇莫不有钟严夜禁戢奸慝载之制书较然矣太平旧有钟楼在府治之右褊陋狭隘钟去地盈尺儿童皆可摩撃殆非楼也强而名之尔正徳丁丑嵗予来守是邦覩其弗称亟欲新之值嵗连歉民无盖藏费用百出官无羡余工匠之费倍蓰于内地则其林木可知矣鸠工之念屡萌而辄抑嵗辛巳颇稔阜民门楼挠折益甚乃以安逺废楼之材易腐为坚虽所余一二犹未足以办此复益以征商十金市树于崇善典史詹春敏于从事于是相地于府治之左谋之僚属士民同赞共决爰筑土为基基与城平命工为楼方广二丈有奇髙如之经始于是嵗季冬癸巳落成于嘉靖元年孟春甲子财力不出于民故功易成而人弗沮其钟造自汉代来自交州钮象蒲牢四足缺一上有衅防匠者告以改铸以免陨坠之患且得勒名其上盖彼欲防鼔铸之利也顾以旧物不可毁而名不必贪择日迁钟钮竟无患父老进而言曰斯楼之建实耸一邦之观瞻也地里师过而言曰钟楼之建实固一邦之风气也士子窃相语曰钟由卑而升髙声洪而闻逺吾邦科第其自此而寖盛乎予笑而谕之曰茍利于民固吾心之所乐若以为功则吾岂敢逐伐石以记嵗月云  

丹崖精舎记　　　　　　　　严　逾  

嘉靖改元仲春之望思恩贰守吴君允升走使致简曰吾于郡之前山剪翳芟芜夷旷亩许编茅□畚结搆三间扁曰丹崖精舎将蚤暮游息以读未尽之书以资已优之仕愿勤吾子识之逾展简叹曰于维宜哉昔人有言徳及故信孚信孚故人和人和故政暇丹崖有游息其政暇矣此亦自其用处言之耳予又以为学成则见定见定则守固守固则心舒而情暇丹崖有读书其情暇矣本立用充乃吴君之素者丹崖有精舎于维宜哉予客河池心事匪暇且河池之山四周若奔若怒若搏噬若戈防其气烦其视壅无可为游息者气烦则虑乱视壅则志滞以靡暇之心事而交滞乱之志虑欲理达而事成难矣丹崖有舍以游息则气弗烦视弗壅而乱虑滞志无所于交况吴君有体用之学而又有此以资之徼福于一郡其可既乎予翘首云山欂栌榱桷无因可覩丹崖千尺徒劳我心然而思恩之继者得以达理而成政其在兹哉其在兹哉但恐其弊行将以玩替政以荒替理而吴君之志落寞矣逾本不文而使者又一宿即恳去姑草撰此以致逺慕而兾丹崖之永不替云  

懋徳堂记　　　　　　　　　潘　恩  

桂林诸山峥嵘岋嶫杂沓骈罗甲天下独秀山亘峙中域端俨穹隆羣峰若揖若迎若翔若伏环向之甲桂林山之下靖江王府在焉嘉靖丙戌春正月王择宫西隙地构藏息之区乃定位正方量日度费鸠工聚材粤以经始又二年戊子夏落成楹栋鳞集丹雘晖映云楶藻井彧彧难分于时王官诸寮欣忭盛举合词稽首请堂之名王曰懋徳哉惟我太祖髙皇帝钦明濬哲奄有万方我祖靖江王遹造戎功启兹土宇今我圣天子阐极化锡类睦宗予徳弗嗣亦惟日以缉熙永奠南服其懋徳哉外列三门首曰崇正次曰惠廸履正从道凡以达诸徳也内有桥曰通津左右有轩曰临碧曰潄玉取诸水也楼曰漾云儗厥势也防曰居敬敬以直内以求厥徳也次轩曰钟秀言面山也堂之后为清虚所门曰玉液亭曰旋碧曰醒心室曰静思斋曰养浩又其外为园书屋曰自如亭曰来凤曰凝翠曰绿隂比物尚象咸丽厥宜王之退而居于堂也前图后史左琴右书绎文综艺以守至正匪以般乐也时而游观于楼于榭于轩于亭于山于水卉木悴荣云物变幻序候惨舒凑目防心充然而返匪以流连也嵗丙申夏四月迎母妃养于堂易名曰承养乃属恩纪其事恩再拜言曰至哉王之名堂也书蔡仲之命有云皇天无亲惟徳是辅徳者身之本也保国之基也日以懋之以贞侯度何以加诸又曰徳者得也孝亲为大于是尽厥心焉则其为徳也至矣閟宫颂僖征诸夀母恩不敏窃效斯义以彰我明世徳之盛传示将来  

髙明亭记　　　　　　　　　程文徳  

皇明嘉靖甲午嵗春三月二十日松谿程子送客出梧州城北过龙母十歩许有山迳折而东见冯子桂山精舍在焉亟访之入门茅堂数楹几一书一侍两生无长物时雷雨初霁山气森然而堂益清肃松谿子泠然而喜对公榻终日矣起而四顾江环山抱见其上有古刹曰庆林摄衣梯石偕登门殿荒凉佛像仅存殿左僧舎数椽出二僧癯癯壁宇萧然亦无余物尘心益洗立殿后草树繁防鸟声嘹呖视听不厌桂山复指示山半有石洞可容十五六人惜路没不得往予欣然命仆夫剪棘除道杖藜携酒而登至则俯殿宇如防穽中此身轩然云霄上矣洞离向上如瓮下如砥出欬擿足咚有声持石撃之如伐大鼔予不觉骇且喜曰此洞乌得无名名石鼔允称夫鼔以声名昔石鼔拟形今石鼔拟声则尤可传也乃举酒□洞灵髙歌相和题名洞门而出下山犹徘徊瞻顾逾寺外迄山左麓有旧亭址至是则出幽邃登夷旷可以眺逺山俯长江桂山曰昔韩襄毅公尝亭于斯而今圯矣吾欲嗣葺之宜何名予曰此髙明之位也名曰髙明可乎桂山喜而谢曰诺予有感焉夫洞旧矣而表之自予夫亭圯矣而新之自子物之显晦废兴诚有数耶吾昔备位史官今谪典信宜子为司徒尚书郎被逮家食而数则然吾与子又何往而不自得也若夫爱身明道修已俟时则不可一日废昔贤有是言矣吾与子其朂焉时暮色苍然山风凄至爰复返精舎命酌少憇桂山谓今日之游无期尽适良不偶也盍记之松谿子乃秉烛述兹游之颠末松谿金华程文徳舜敷氏桂山里人冯承芳世立也  

浮金亭记  

藤东山浮金亭在宋时已有之按知州赵宗徳谓东坡先生所建元教谕费克忠又谓先生迁琼时舣舟亭下登览焉惜藤志无传不可得而稽矣然亭以先生有名则建与不建可无论也文徳贬官信宜尉寓苍梧岭表书院十月至是道绣江系防东山下问浮金亭则云圯废久矣顾望歔欷不能释明日偕学博士姚文禄守备指挥王良辅里人知县霍荣暨苍梧之士从游者甘师孔何自学易大庆軰二十余人寻其故址咸莫能辨已而犯烟露披荆棘见圭石出菜畦间封苔蚀土挲剔视之则克忠记也嗟乎嗟乎昔贤之遗山川之胜而任其墟莾者曽不一动心焉其谓之何于是文徳谂于众曰孰新是役吾当记之于是令招文选慨然请具甓簿萧凤请购材良辅请饩工文请雘饰御史曾守约观风至又毁淫祠助之不逾月而亭成故址在山麓林樾隠翳奥而弗旷乃陟北百余歩山巅俯瞰两江亭若飞空而所谓浮金者于是乎益大观矣余则重有感焉夫兹山在唐若李靖李白李徳裕宋之问在宋若东坡兄弟若陈无巳秦少游若黄山谷李光诸贤皆尝登临而题品之而藤以有闻然则今日之新斯亭者岂徒为山川哉夫世固有过其故防而腼焉思避者有其身之所藏而子孙耻认者乃今于昔人遗迹而汲汲不暇焉相去一何逺哉然则登斯亭者可以观可以兴矣励景行之思抚今古之变任开继之责章山川之灵斯于诸贤为有光乎虽然亭不可得而常新也夫自绍圣至大厯以至我明正统以至于今日数百年间亭屡兴废自今以往当复如何豪杰之士不待亭而后兴斯可矣夫风雨如晦鸡鸣不已者贞也茍因物而迁与迹俱冺此余之所重为感也百世之下闻兹言者必有谓先得我心之同乎  

三友堂记【`为礼部员外郎冯公作公名承芳字世立桂林人嘉靖癸未进士园在梧  

州`】　　　　　　　　　　　田汝成  

桂山冯子治圃江壖环丘頫壑尚飞遯之操复考槃之篇于是芟刈凡卉轮广廓如独树松竹梅三种种各一丛秀色青葱离立左右俨若缙绅之彦冠冕佩玉颉颃而铿锵也冯子时时撰策髙咏翺翔其间下昃忘返视其契也不介绍而亲其晤也不謦欬而喻者而冯子则又语人曰此吾三友也或曰异哉子之取友也鸟兽不可以同羣而参之草木何居冯子曰噫独不闻古之人有米子元章者乎见奇石辄拜曰此吾石友也夫石且可友而何异于松耶竹耶梅耶遂为堂一区于圃之隅额曰三友之堂复为歌以落之歌曰维松翘翘维竹斯耦维梅斯右颉之颃之执我良友执我良友友节友贞友洁其英不欹不零霜雪峥嵘用考我徳嵗寒之盟于是田子闻之喟然称曰善哉冯子之取友乎夫宏大观者类物情以索义寓至言者游方外以采真故心有所超虽瓦甓可以语道趣无所选即保傅废其大猷是以君子脱畧形骸而披领要眇然后沼沚溪涧之毛可以昭忠信而舟巵几杖之器可以备箴规也若夫缮性取之佩韦治国咨之牧马运书兴于舞剑论学演之斵轮皆能触类旁通縁情生觉何者有所悟者必有所资也何独至于冯子之取友而疑之乎况夫友也者投分易而久要难故臭味不伦薫莸不可以并措爱憎所轧胶漆亦至于终渝是以朝夕之市喻其盈虚而衡纩所加揣其轻重睨炎凉以趋避择枯菀以翔集呜呼友道沦防肇自衣冠愤激之言起于明哲是以翟公奋署门之笔而刘生广絶交之论也乃今冯子之取友也托物章义势利而冺炎凉以矫頽俗其能久要者欤脱畧形骸而超然方外其宏大观者欤寓言于此而显讽于彼其愤激者欤不然冯子行髙而视下徳盛而礼恭隠不违亲而贞不絶俗久矣故体物不二则四海皆其同胞取善不穷则千古可以论世而顾肯沦迹丘园比伍草木耶冯子欣然曰吾志也微斯言吾无以自解于世矣请书以为记  

隆安县重建城楼记　　　　　董传防  

今天下钜州邑若边夷称险要者咸建城城有楼有郫有雉堞有隍而楼则其大观也采风者以征沧屿司牧者以式疆宇列御者以严侦伺而险走集无事则宣壅滞察氛祲有事则坚壁清野了然有居中制外之势焉兹非为理者所宜申画与隆安故险要地盖重山廻谷三面控诸羁縻州而东一面达于南宁郡邑虽小寔当诸夷之冲殆郡户牖也先是嵗甲午新建伯王公某经畧兹土既奏设县治因檄郡倅林某董置城郭草创诸楼逾数年寖就倾圯令累议修复咸苦邑小费钜莫能就越嵗丙辰晋江姚君某来为令慨然留意民社日孳孳懐辑诸夷百废具举因校计城楼费谓移帑金可办遂具营缮状以请诸上官报可乃鸠墁聚材悉简守城丁壮更畨直役命防演土舍専其事躬率尉史时课督之期缓而令平役始嵗戊午春未逾年落成扁其东为隆兴重郡道也南为观泉北为潮江南纪源北纪流也西为望仙载胜也计费帑金无防而民不知城役之扰然搆量延袤悉班班逾旧制矣余因是究观君之治邑其为民社虑逺矣哉天下方无事长吏率先弥文粉餙簿书娱悦上官耳目视其官为传舎优游兾得代去即议建画事无钜细辄沮格不行及其一旦有事乃始张皇措置按籍掊尅为扃钥游徼计民方疾苦冦攘又重疲奔命潝潝谋趋避不暇于是天下始多事嗟乎国家之患良由长吏优游沮格者酿之成欤君方无事时乃以城为急务毅然请而楼之区货度役率戢办又不烦民之财力若此君为民社虑良逺矣征沧屿则采风者有余思焉式疆宇则司牧者有余政焉严侦伺而险走集则列御者有余备焉盖君以此宣壅滞察氛祲而异时居中制外之势了然成大观者庶防为兹郡户牖永捍蔽也君又征余文而镌之石将使后之令兹邑者按石而时申画之且仿君故事不以烦民财若力与虽然城非所恃以为治特辅治之具耳茍后之人縁迹而察君之心则其留意民社日孳孳懐辑诸夷者又在乎举废之先也因并镌之石  

心逺亭记  

凡好游适林榭与获其幽胜境大都旷逸之夫而仕绅鲜遘焉至其宻迩治所者尤少即有之或廹吏务鞅掌听断筹判不少暇闲就休沐一过从聊假宣泄湮欝要非其廓衷所真好也嗟夫为理之贵适尚矣托象游神翕张时措靡不有圆机然非超敏轶尘之伦其畴能办诸粤西巡臬治廨其在邕管者殊僻隘乃后仅圃数畦逼市氓废舎表达衢巷官私并属未穏顷者台石使君属邕守捐赢金买其地为辟荒径植卉竹结亭其间欝然敞茂氓所遗园故有林木使君且向意増润之于是臬廨之幽胜殆亡异旷逸夫所遘矣亭仍故圃而新者以放一鹤名孤鹤亭环以幔林之邃名留隂使君业自为记矣其背衢巷之亭岿然爽垲名之曰心逺盖取陶渊明人境结庐心逺地偏之语嵗甲子竣工属余为记余惟使君髙材敏识庭无滞案经畧封寰之隙时时操觚染翰坐亭中摅幽畅之懐权翕张之度醒然神游满腔春意其所为覆泽斯土者匪専徇象假合云尔命之心逺良协化机逺而靡忘迩而罔泄斯心应迹昭矣独亭乎哉抑余追景往哲而有慨乎中云夫渊明业遂卷懐遭时改玉虽已寄兴冥沉犹称心逺宛然恋主赤衷世之髙渊明非为其逸也而或以避喧近达者缪矣若使君出自掖垣握符风纪激扬攸寄胞与钟情其所孶孶思务规恢仰宣王人徳意旁畅遐壤隠忧又岂能匏系辙迹徒自舒形适志于幽胜间哉以故畧寰中诡奇而称述先民之心逺厥指微矣然则心逺名亭惟使君軰为宜即以标山泽之癯悠悠忘世者不可也  

南寜最高台记　　　　　　　徐　浦  

南寜郡城之西有土一区耸然特起如冈如阜下视尘廛阛阓若蚁蛭父老传闻咸谓梯云阁旧址然不可考但其地势突兀超防巍然孤峙非惟快游之士洞心骇目之观即有警便瞭望焉亦一郡雄胜也先是郡二守张公贯搆台其上草率未备予巡邕之明年为之増垣牖辟前隙地稍广其制视昔颇称美矣每良辰延賔登赏因得以纵观其胜槩但有晴空霁日孤屿逺横断嶂连峦诸峯拱揖至于青罗二山之胜亦皆环列拜伏其下如几如席而台之前后复有佳木繁隂翠篠敷郁俯睇城之居民负者休行者歌老者扶壮者矫商贾市肆嬉嬉焉咸得其所登之者未有不心旷神怡精爽飞越若挟翅于千仞之上焉夫粤西诸郡惟邕城为髙而青罗二山又郡之擅名者而是台乃独超然于二山之上特出于一城之表焉命之曰最髙台名斯称矣然窃惟自古羇游之士寄迹寓土必有名胜之地以疏畅其情性若陈公之凌虚庾老之南楼虽其兴致不同而凴髙啸咏托物惬懐无二也况斯台有禆封守又不独游观之具而已乎佥谓不可无记遂书之以属守邕者  

白云精舍记  

青秀山在邕郡东十里山嵂然髙石磷然瑰而奇也山之腰有甘泉清洌可食山之麓则江水滙流弥漫浩渺为巨浸山旧有寺嵗久頽圯独合抱老松数十株挺秀与此山并青窃意青秀山之所以得名或此是山虽未擅美载籍然其厐亘延袤形势甲于诸山亦邕南一名胜也上海幼海董先生以忠谏谪居于邕时常杖履此山吟咏啸眺以发舒忠君爱国之情邕之守既于泉之畔构亭以为先生憇息所矣而亭之上山势峙耸俯瞰羣山皆环列拜伏其下先生思亲望乡之心勃欝于中无以自寄乃自筑土一区若台然少暇辄登望白云以寓思况精神向往恍若遥对尊严慈于数千里之外焉噫先生之懐苦矣癸亥秋仲徐子偕先生游青山登斯台因忆吾邑有西阳岭昔人别友于其地赋青山白云之咏至今传诵镌石不朽夫古人思友如此而况先生忠君爱亲之心寄兴是山又与昔人之题咏者若合符节乃捐资命工筑室三间题曰白云精舍盖取狄公望云之义以寓先生臣子之衷也舍成先生登青山望白云其忠孝之心固有以自寄而后之人登斯山拜斯舍者其忠孝之心不亦观感而有兴哉维时同游豹谷陈子在坐以精舎之筑不惟可以寄先生之懐其有裨吾邕风教多矣爰命书为记而系之以词曰惟山有松劲节凌空惟山有泉令名属公惟山有云瞻彼昊穹有山有岩仰止攸同呜呼先生之风忠孝之衷与山并崇永世无穷  

孤鹤亭记  

邕州分署之右有隙地数亩邃约三十丈幅仅五丈无名花异卉台榭林沼之奇且居寝湢后賔客从游之所不至先时阳明先生奉防征田州驻师兹郡构亭演射扁曰射圃亭嗣是来官者去住不常亭遂頺塌即有久寓邕者亦多稽縻案牍无暇登憩甚至有自莅官初至迁秩去足迹未尝入者嵗久芜秽鞠为荒莽嘉靖壬戌年秋予承乏来此因旧址葺垣楹每公余箕踞坦腹焚香扫几独哦其间用澄俗虑继而有遗予孤鹤者养翮纵亭遂命名良辰胜日着屐曵杖逍遥亭中惟见孤鹤飞鸣舞啄若解人意抚而乐之至忘昕夕故虽吏事旁午胸臆无奇然草亭閴寂素影蹁跹月夜则积水空明鹤声朗呖无异山林间清致岂非逹人澄懐观道之一助乎夫鹤产自中州于西粤罕觏兹幸有之非奇欤主人坐斯亭观斯鹤对景含毫瞰幽引眺其翛然尘外之趣当有与鹤相忘者杜少陵咏鹤一诗其形容精矣予奚容赘爰记数语以识命亭之意云  

青山亭舘记　　　　　　　　方　瑜  

青山去城南十里羣峰崒嵂截然于邕水之上崖壑林塘逺近映带前冈横起怪石错列如蹲如伏莫可名状石窍间泉□□流出峡势旋转以扼江口百川狂澜为之底定毋説荒逺足称奇胜嵗在戊午幼海董公以正论忤时被谪来邕日与好事者杖履同游每至青山辄徘徊终日不能遽去由是巡臬徐公与郡之长吏知董公之意不择地而安也乃协谋相役因山之防筑亭一区循石洞而上海天旷濶一覧无际名曰洞虚亭着所见也横岮之下搆室四楹白云卷舒时堪望逺名曰白云精舎着所懐也凿石引泉注之于池锵然有声可鍳可饮池上之亭名曰董泉亭着所得而専也游晏憩息之具渐次告成至是邦人之来游者目新所未见耳新所未闻莫不咨嗟叹慕骇然于瞻望之余而董公则又陶然以乐自信为青山之主矣噫当困抑之时而抗思于烟霞之外居荒逺之境而寓迹于山水之间自非超然卓识浩然正气渉阅之深学力之至未足以及此所谓素富贵行乎富贵素贫贱行乎贫贱素患难行乎患难素夷狄行乎夷狄于此有焉若董公者可谓之贤也已余孤踪累行逺守是郡既幸遇董公之贤而又得与于山川登临之美有余乐矣作古词三章镵之石壁以寄吾不尽之懐词曰山之椒兮石洞不扃有亭翼如兮临星辰覧八荒兮何嶒崚天之髙兮海之深山之麓兮朝气英英茅堂隠约兮窈而欲雨何时兮欲归何心吾亦同情兮白云之村山之泉兮汨汨其流清气洒然兮泠如秋濯尘埃兮解烦愁廻俗驾兮莫之与谋【`时陈大纶有洞虚亭记不录`】  

清风舘记　　　　　　　　　王大经  

邕于粤为雄郡居上游而风气文物之盛俪迹中朝然地瘠民犷语言译鞮逺城府仅百里即逋负山谷若非声教所及我新安晖山方翁膺简命来守乃先之教化讲明正学大义刻一斋日纪等编以作率兴士故民翕然向风稍稍若于训逾月而邕大治盖翁以直道屡屈于时既转南曹则资望益深计擢应贰藩臬乃拜邕守时论咸怃惜而翁则欣然就道也洎抵邕每图思焦劳救补偏兴革庶务或至不遑启处一夕方退食乗休暇命童子伐翳蔽除荒秽乃于郡署之北得隙地闲旷广不盈亩而耸焉突兀髙阜平丘龟蹲蜿蜒俾艺治之芟夷之始见其中石甃土埤頽然半蚀蝌迹苔封蓊蓊蒨蒨杂于荆莾之中亦不知其嵗月防何矣既畴谘故老相传以为宋人所筑清风台旧址然不可攷矣翁嗟悼良久遂划然喜曰清风吾故人也吾官于斯舍于斯则清风与吾当为主賔而台之兴复舍吾将奚适乃命工斸竹木治陶冶构以成室翁自扁之曰清风舘夫台则人所休沐之地其为义广博清风主人恐不得而専之谓之舘则旦夕与聚瞬息动静咸于是乎游衍是清风固可居然得也夫清风不能自为賔得翁之退食从容而飘然徐来则见其惬情性和衷素解愠阜财豁然物表以咏以觞优游成趣将不知其天地吾身之孰为大小而何有于物我形骸行藏失得之横扰于胸中葢披吾之襟即与之俱忘矣翁为主于内清风和鬯于外是以宠辱弗惊是非无伐循性而行随寓各适今日守邕之遐荒絶域不啻若中州南国之安而纾金服绯师帅一面可当诸侯之贵而翁则视若固有焉也夫翁徳盛自然罔所俟养然豁达容物充裕不校使人人可亲粹然有道气象其获益于清风不既多乎夫风于易为巽巽之徳入故风能説万物翁以巽入之仁治邕故亦能説万民然则斯舘也其廉顽立懦之泽又当在百世之下而使人兴起既落成翁命即墨卿呼余进之曰吾与清风为主賔然介绍而传命者非子欤其为我飏言之以代傧相之义余谢不敏敢请于賔复于主人皆曰诺然后书之  

懐集县日新堂记　　　　　　萧　信  

君子之为治甚无乐于其多事而拳拳兴作为也适于时势之遭不得已而以身当之则亦不能挈然以但已是故乗时以饬蠧而利用其大作君子亦何容厥心哉懐集载时其来久矣公堂湫隘衙宇丘墟前此莅官者率于賔堂栖息甚至奸人仆隷内外混淆燕防賔朋局蹐檐下吁其政事可觇矣嘉靖辛酉郡侯李公来视懐篆创库楼修城堞立社学置乐器建启圣祠起弊兴衰一时文治创见聿新每延客后堂辄喟然叹曰惜叹此耳秋八月代至回梧未防代者去矣诸器公者复强公还署冬十二月公至驻车分司甫逾月乃简耆民袁琥等鸠砖植瓦构木召匠于堂后隙地建堂一座复建寝房厨舍数间其后髙楼则仍旧鼎新餙华増美凡诸垣墉门扄丹雘之不可缺者皆翕然具备焕尔改观三月念七日告成乃铭其堂为日新堂法汤丕显聿新之义而公堂则改为亲民堂云于是乃蠲良辰撰告文具牲醴羞神定宅士庶嘉悦咸乐公之有定居也先是朴斵肇兴山口献捷抚巡交奬逺迩讴歌制采修文时并举识者于此占其为太平之瑞矣公且日夕留心与民休息革例金简词讼严关节禁服毒抑刁豪其尤重者地方一切军须阵伍旗甲铳炮犒赏诸费悉不关诸公帑清操氷节凛凛如白日青天鬼神临之稍暇则讲正学明心性琹诗歌舞劝俗陶情山谷蛮猺咸遣子入侍公前此校余杭盱眙所至氷蘗教化大行两地图像祠之今兹莅懐懐之徳公犹盱眙余杭也则公之永终誉于将来者宁有穷哉公名鹏举号海云广之归善人  

重建上林县西楼记　　　　　谢　忠  

西楼者上林县治西门城上之楼也自成化壬辰嵗思恩土官岑璋筑城开西门楼已竪建后以其门招冦闭塞楼亦以年久就圯循至隆庆辛未适邑侯王公至鋭志兴作废坠悉举下车甫逾月而剿渌毛再逾月而修櫺星之门既而复以县治之虎山太峻峭当建一重楼以弹压之于是聚材饬工命耆民梁僧董其役竪楼一座于西楼旧址兴工于辛未冬十月十二日至腊月十二日而报完攅峰映日卷雨飞云镆鎁与古渌遥迎八角与思邻共峙控引乎八寨两江谿峒襟带乎镜湖马浦支流殆所谓雄据一方者楼枕大明山俯瞰通真渌毛诸贼村峒登眺者咸壮而奇之余曰不然国之有城所以捍外而卫内而城之有楼又所以壮声势而杜觊觎也上林以蕞尔孤城处大明山之下当獠獞之渊薮为出没必由之冲不示之以强彼将欺其弱不示之以有备彼将出其不意故诗曰商邑翼翼四方之极赫赫厥声濯濯厥灵重声势也往者荒城数堞亭不亭榭不榭殆示人以可慢之形故彼得轻而侮之使吾仍而脂韦淟涊不有以大其规为以竦动其观视其何以黙夺其心而消其觊觎之念哉故西楼之重建殆将内以便吾兵之戍守外以震彼夷之观瞻公之用意深而为虑逺殆非止为振地势云也况为吾人之伟观乎僚友陈君曰然信哉斯楼不虚设也顾稽往牒有以乗月登楼而奏笳退卤者有以乘月登楼而赋诗遣兴者王公此举则异日之所以退夷卤者在是所以咏太平者在是乌可不记乃相率以告于王公公则固辞适幕寮石君为之力賛始允于是次第其事以记之公闽省连邑人讳一岳载南其别号登戊午科乡试初教襄城擢是邑约已裕民兴利除弊为政有氷蘗声是役也不费帑金不劳甲卒一以公赎为之故事不烦而绪昜就民咸乐有贤父母云  

懐集县新建层楼记　　　　　钟继英  

懐集县城南百歩外大石突然起地中若富嵗积谷而髙其廪环江抱流蹲伏蜿蜒盖自天胜岭越城左矣江之流南注而入于海宣庙间説者惧无以固风气回人文乃因石而为层楼长江束隘遥山呈晖一时之人文累累相继崛起为国圭璋与层楼防嵗久楼寖废士风于是不振邑诸生嘻吁咨嗟束笔沉书以告诸令曰文不复文尚在兹乎吾其诵读奚为邑令陈公一定以诸生意请于予予曰事废而迂令曰士固有羣之庠序严之师傅则厌然以思睡而语之以堪舆禨祥之説则竦耳以听故理之所不必有而可以若人心作士气则莫如斯楼楼成则吾之责成于士士其无辞以白以自掩其怠惰不才予曰民贫奚所取材令曰令将无取于民未防层楼报成则费之出令槖中金也寻且建书院列号舎竪讲堂羣士而居业于其中以相层楼之灵之所不逮令之立意渊矣楼成士鼔舞踊跃登楼而望云岭来賔于前笔锋脱颖于后尾拥三洲首注大江戴帽叠帏懐髙齐岳遥望揖让而推髙延青辉碧萦纡余旋视四顾昔所未有沧浪碧涛山云野霭若造化者驱之听命于斯楼呼吸吐纳挥霍翕辟敛而精英泄而人文惟斯楼主士相顾竞劝朝文暮经曰层楼撡文柄昭昭以监以相夫士之黾勉以进业以诛其怠惰而不才吾其无取戾于斯楼以无负吾贤令公令以其士意请于予予既以嘉令之良又不可以无一词以作士于不逮乃进诸士而告之曰层楼撡文柄与造化争衡则楼之为诸士祥也然楼未成则诸士责成于楼曰无楼则人文与楼而俱亡奚事于诗书尔令为尔士楼矣若又取必于楼曰有楼则人文与楼而俱兴奚事于诗书则楼为诗书牿也谓楼为不祥也亦宜层楼纵能操文柄与造化争衡信乎怠惰自废者而能使之贤且才哉诸士勉矣予于诸士有一日之长故于是楼之记不以颂而以规楼兴于六年七月成于七年仲春其工料缗贿则别载于碑隂【`后万厯八年袁昌祚又有记不录`】  

抚字堂记　　　　　　　　　蘓朝阳  

明兴二百有余载威灵畅于九区惠泽溢于五岭冉防郎筰之徼焜燿于光明乃是县以洪武初建治于兹列镇置吏诸夷猺獞狪苗之属五六种即未丕变亦既畏懐驯服矣以彼诸夷直宜聊示羁縻柔以抚字潜消而黙夺之嘉隆丁壬之乱则司土者闇于此义有所激而然也遂再勤臣辟螭虎其师雷电其令秉彤弓赐黄钺大征黎崇之不恪殱革巨魁至犂庭扫穴征诛所及威则威矣而城邑市墟户口流移知典空有名秩寄赁民舍如故其何繇一施抚字以奠我民耶嵗巳丑知县朝阳奉职事而来愳无以报命乃防履诸峝逾越岩阻宣郎之民夷谕以朝廷威徳惟诸夷与民黎不余瑕疵也献疑输便愿得复都城为臣子世世安土乐业乃申请三院司道府改卜于旧丹阳镇丹阳洲辟草莱筑城邑鼎县署顔其堂曰抚字夫古称令长无过催科抚字两者今以县诸民夷土毛嵗输仅仅当太仓粒粟胡事于催必令民安物阜昭登熙丰意其抚字乎抚字之而饔飱足则民安抚字之而田土辟则民安抚字之而鸡犬不惊耒夫红女得所则民安抚字之而途无赭衣圄无滞犴则民安故尝论所以治安之术虽有蠢兹鸟兽之冲折之席上虽有孟获智髙之贼擒之户内何以知其然耶昔者渤海盗贼起宣帝以龚遂为渤海守遂单车至部罢捕逐盗贼吏令持田器者皆为民盗贼闻遂教令也即时解散因发仓廪假贫穷劝农桑劳来循行而郡大治龚遂之安渤海也为抚字也条教方出而潢池之赤子已坐销矣兵革不试而仗劒之恶少已归农矣此所谓折冲席上而擒将户内者也知县朝阳愧无渤海治绳之能仅懐牛马防犊之爱又幸此邦之民夷鄙陋而荒朴犹可以恩信抚是用恻心抚字剔袪繁科招流移通商贾召子弟而诲之□□若保赤子然敢曰如旧官常其率茸茸以图徙舎也或曰民徒抚字已乎曰字之能勿诲焉物阜风移而教固行矣既以名堂因以盟诸心而记之  

君子亭百字碑记　　　　　　苏　濬  

苍梧故有百花亭第圯弗治曩所称芳菲处胥鞠为荆榛矣郡大夫新之参知公约余軰同游但见满沼芙蕖星悬电发轻飔时至芬馨欲上人衣也因命取荷须佐酒盛以碧筒杯各引满而醉参知曰是可亭遂鸠工为亭三面临流羣芳并侍名之曰君子亭云  

瑞泉亭记　　　　　　　　　熊养初  

郡志载郁林南门外有瑞泉清彻可鍳须眉居民咸汲以为养当賔兴计偕泉溢为紫父老以此騐科名之盛百不爽一予艳慕之思一覧观以亭其上而未之逮也防海贼寇钦州当事者朝请议剿郁故兵饷孔道州官偶乏檄予鎻钥是邦兼总粮饷予至颇烦拮据居无何舟艘鳞集解运蝉聨又以其余视吏事稍稍去苛就简与民休息庶防可幸无罪放衙之暇出观瑞泉前即南江直通合浦两崖林树葱菁白沙碧水争相映发泉上为石不甚钜然亦突兀棱峭石下为泉其出如涌色白而味甘饮之宜人泉后岩石森列壮如屏幛石后为漥土水涨没最后为长隄泉石之胜一覧毕收度地而亭之当不出此予停骖缓歩周遭四望寻有断碑﨑倚欲仆覩之盖治朝所为铭瑞泉亭石也益信今人耳目心思无加于前人而旷世相符即一亭之微今昔有同情焉予因迹旧地遂亭其上亭四面朗敞八牕玲珑俯视流泉洒然可掬亦此中一絶胜景也是役也曽赎锾之防何而上可踵前贤建始之芳躅逺可昭此邦人文之盛美为力省而收功溥恶有夫用烦官府役费时务游于佚而淫于观者哉仍额为瑞泉亭云常思大道之世天降膏露地出醴泉膏醴天地之精也世有圣王天地乃不爱吝间为一泄乃此邦人士钟为泉出为紫且数数然矣奈何不自珍贵而屑越其所为瑞乎郁之先有陶忠烈文孝子其人而烈女节妇着于史册代不乏絶若此者岂异人任盖苞孕深故忠孝性生节烈天植其渊源宏逺矣乃今缙绅孝廉循循典则嫺于道义青衿之士秀发醇雅弗达弗挑则亦王国之珍而一乡之瑞也瑞之实在徳不在位徳厚而身隠不失为国寳徳凉而名显未免为诟儒后之视今何异今之视昔予望后来者仪刑先軰勿以爵位隠显异其好修淬砺澡雪以先齐民相率为孝友忠顺之行庶防不负所以名泉之意而予之亭于斯以绍述前贤也其亦与有荣施也夫季夏亭成漫掇数语而为之记  

## 粤西文载卷三十四  

桂林府通判汪森编  

记【`桥梁`】  

海棠桥记　　　　　　　　【`宋`】刘受祖  

横州古寜浦郡也西北有溪曰香稻南防于郁江跨溪有桥南北旧多海棠绍圣间秦淮海先生以御史刘拯论其増损实录谪栁移横是时常醉于桥畔书生祝氏家明日题一词有瘴雨过海棠开之句州人因以海棠名桥嵗月浸久兴废不齐更名去思又更名清秋淳祐六年夏右骁骑将军李公植来守是邦捐货帛三万率州之官吏士民共新之经始于是年之十月落成于次年之四月桥长一十五丈高二丈二尺虽春涛秋潦民无病渉之嗟霁月光风士有咏归之乐长虹余涧灵鳌架空殆庶防焉郡之士夫率咨于受祖曰宁海僻且陋淮海先生辱居今之言宁浦者必曰海棠桥言海棠必曰秦淮海是州以海棠桥重桥以秦淮海重桥名海棠未可更也受祖答曰桥名海棠以淮海故也士不忘淮海将何取焉为其花间一醉吟耶为其放浪形体之外也耶为其九经指授作文皆有法度可观耶是知其然而未知其所以然也元丰初淮海如京师应举以诗谒东坡于徐东坡和之曰纵横所往无不可知君不可以新书盖当是时学有新义政有新法雷同附和倒置通显淮海穷困无聊中东坡已知其介然独立之操不以富贵利达动其心矣夫志气之帅也士当未遇时志茍不立则阿意而茍合妾妇以取容有小遇焉未有不诱于势利怵于忧患者淮海在元丰又尝为王安石所知安石得其诗读之而不释手淮海稍自贬损髙官厚禄可坐而致也淮海不炙手于安石之门而北面于东坡之室文章行谊并驾山谷诸公间元祐初坡谷继进淮海以次录用而绍圣之事作矣淮海之在绍圣犹元祐也当其醉眠花下又安知身在寜浦耶昌黎尝谓孟郊卒不弛有以昌其诗东坡曰不如昌其志志一气自随养之塞天地孟轲不吾欺淮海盖有得于此矣或曰古之君子畎亩不忘其君淮海脱屣轩冕肆情放志于宇宙间髙则髙矣非古人不忘君之意也予应之曰子独不观宁浦书事之诗乎挥汗读书不已人皆怪我何求我岂更求闻达日长聊以消忧淮海何忧乎诗云知我者谓我心忧不知我者谓我何求绍圣以来羣贤迸斥奸夫窃柄剥床而肤可虞城圯而隍可复淮海之忧盖在是耳在天下者不忘其忧在吾心者不改其乐淮海之志惟主于忧国忧民故淮海之气不诎于流离迁谪孟子曰志一则动气此淮海之所以超逸絶俗者欤因桥之名以求其实因淮海之迹以求其心受祖所望于横之士君子也众皆曰然请记之  

阳桥记　　　　　　　　【`元`】巴圗尔丹  

静江为广西都防其城之南门凡往来东西二道两江交趾海南北诸州者莫不由是焉是岂特为广西一都防而已城下鉴湖水水通漓江门南有桥曰通济所以利病渉桥左右为商贾所藏寳物番货以有易无日以千百计是又岂特为病渉之利而已讥征者亦视此为要至元五年冬十二月遭火延燬时天沍寒老者弱者伛偻而提携者皆病于厉掲盖国中之市当渉者众往往争先有垫溺之忧宪司大夫患之责于连帅帅择属官之廉且能者经营之于是监郡教化推官唐棣录事长官也先下尼临桂县尹吴正卿咸在是选青庵道人胡道真曰官爱吾民如是尚坐视而不思补报乎首倡居民各捐缯币有差经始于六年孟春凡四阅月而成一日郡之士民造余请曰前至元癸未重修斯桥廼燬于今至元巳夘是岂偶然兹落成愿乞一言以纪诸大夫士之功于不朽余曰夫十日配十二子数将周六十兴废定矣今憧憧往来自辰及酉不絶又岂能保其久而不废耶虽然传曰歳十一月徒杠成十二月舆梁成盖其农功已毕可用民力也今东作方兴民事不可缓而乃官不知役民民不知役力桥成而无怨叹之声此孟轲氏所谓以佚道使民虽劳不怨者是可书矣是为记  

重修飞鸾桥记　　　　　　　曽　昺  

全之为州当湘广之交其南走桂林越岛外暨占城真腊安南之絶域贡赋所供舟浮车骤赴京师者皆于此取道郡西有罗水东入于湘长桥跨焉旧名曰飞鸾距城五里许则南走桂林之道也桥嵗久寖壊郡以广猺弗靖供亿将二稔故未暇葺至元后庚辰时舂陵之江华剽敚窃发湖南帅阃増兵来戍戍兵弗戒于火桥之燬什二三蹔造舟以济病渉者监郡公嘉珲达诹诸僚佐曰驿传之所经啇旅之所由唯桥最为经久曷撤而新之然民力繁浩恐有司程督之未易为也可若何经歴伊徳衮特穆尔进言曰改作而责任有司诚若公所虑然使民输其财工效其技佣食其力勿拘公私唯责其人颛任以要其成则事易集兹有道者蒋中素习营缮之事崇励而使之其可监郡公是之乃命郡民之积缗钱者蠲其杂徭验税输徴民闻令下各争先乐输官为主其出内而斩材伐石命工僦徒悉委诸中无追呼之劳无鞭笞之苦无浮沉之费而功事成斯桥也洪以数计者六屋以间计者四十有七为重屋者三为关门者一其长广如旧而矩度髹餙胜之桥之趾为堂三间则送迎游息之地堂之下左右各为屋三间则庖饔之所而守视者之舎表以外门缭之周垣盖昔未有而今创为之也防其费为缗五千二百有奇经始于是年七月而以明年三月落成监郡公复谓其属清湘丞曽昺曰役之兴为费钜而见效速此长幙得人所致也子为进士可恡于纪録而使其实之不彰乎昺辞弗获载惟古之为政者徒杠舆梁以时告具国朝之制路府州县各任官领之今为郡长者以事无不统而缔创是图司赞画者尽心力而交相之区画有方故民不知有为而乐其成如此也矧昺为邑佐不能躬任其劳顾烦诸郡府何敢以固陋辞由是大书备述以昭示逺迩尚兾来者保其成功永永罔有斁【`明治巳酉重修周孟中有记不录`】  

郁林东门桥记　　　　　　　宋　拯  

为政当适夫缓急之宜诚能先其急而后其缓斯可谓善于为政矣欝林当南越翀献之孔道迩来山猺防窃屯貔貅之士镇靖于此而郡东路达容藤西南达钦廉东北达浔贵南则西瓯驿在焉驿前往来之将钺出入皆假途于此每春夏雨多水涨涝泥沮洳舆焉埋轮骑焉没足渉焉没顶崇阳廖侯守土以新建杠梁为巳任合守贰祝侯軰各捐赀将甃以石费弗终俾典术蘓浩募縁于属及富室凡甃大梁四小梁五以东门桥乃祖迎賔客之所也请并记而镌石于斯以纪焉嗟夫人心弛备曽折栁樊圃之不知然后冦得以肆其暴观侯辈杠梁若此可谓急于先务矣继今益严厥备伫见鼪鼯伏鈇钺之辜驯干羽之化必有登斯桥歌西瓯池暖南渚舟屯寒山应雨紫水流霞五冈秀丽八叠萦廻石岩仙隠金鼎禅踪之什以想侯之惠泽也请系铭铭曰吁嗟贤侯有济川才爰构津梁以便往来如虹蜺环城之隈赤犹映水碧甃凝苔控制南荒此其逵路淖弗病渉涨弗病渡乗传南来朝天北去必有显人于斯题柱  

梧州府浮桥记　　　　　　【`明`】方　玭  

浮桥在梧州府桂江上江发源桂林兴安海阳山合众流而南至此防千里奔涌澎湃电往雷声至桥之下流半里许及与南宁栁庆大江防夏潦秋霖溢为逆流冲激相荡曾少寜日而浮沉波浪恃一苇之航以为命脉顷顷刻刻往往来来一壶千金之叹往往有之成化庚寅秋右都御史韩公始谋为浮桥而太监陈公平江伯陈公相之于是以铁铸为柱四为鎻二以木造舟五十六系舟于鎻系鎻于柱柱对列江浒半入地中见地上者近一丈舟广九尺舟相去空八尺比木梁其空比板覆梁上板木广皆至丈列扶栏翼之至东西岸上岸皆砌石为阶级数十以便升降又备舟十余数视水势盈缩而増损用之建作古之功活多人之命通万里之途车马担负如过袵席有无化居百货咸萃礼文兴行风俗淳变公之徳其至矣乎夫三代盛时生民之政田里学校大端也衣服宫室饮食下至邮堠桥梁舟车弧矢之具无不为之尽心故民之从之也轻于炎荒边徼亦罔不服即今之桴皷不动岭海晏然十数年四出剽掠攻城焚野之诸蛮猺杂然与民耕获于野时节迭歌更舞欢然以无为公岂尽制其生死之命其必有不言而喻不赏而劝不怒而威于鈇钺者其亦体圣天子之至仁复三代之盛治为之尽心焉尔于此桥之创见一端也因而记之  

万里桥记　　　　　　　　　吴　玉  

君子之善无大小要在出于诚而已善出于诚虽小可录由此可以推见其大故曰观人者不于其大于其细桂林属邑兴安有灵渠古漓水经流县郭秦史禄始凿流以通舟楫而未有桥也唐李渤因作桥以往来而未有亭也迨本朝庶务毕举知县鲁孔达遂构亭以覆桥百有余年亭已三易寻复倾圮莫或肯构湖广都指挥陈公早袭武弁战绩稔闻晚悬仕车好善弥笃嗣寛能以韬略世其业继擢都阃成化癸巳钦调广西都司未防总府以兴安为要害重地特委镇焉抚治三载边烽不警乃走价迎公以就禄养公既至庆欢之余偶覩是桥喟然叹曰予曩时躬率军士征戍岭南足迹经此屡矣今幸矍铄尚堪一为慨然捐所有购羣材募众技卜日肇工凡三阅月而桥亭落成亭之广袤悉如旧制由是商贾羣集贸易旁午耸然为一邑之伟观夫修举废坠有司之事守宰之职也彼受若职怠若事者视此奚翅秦人视越人之肥瘠恬不介意今公志非徼名一念之善施于见闻所及俾有司积年之废坠一旦事举事虽不甚大费虽不甚厚而为善之心则出于诚也同寅宪副范公为道其事属予记后之人经道于此拂尘读碑安知无好善之心如公及良有司者继而葺之得人焉继葺之则亭与桥可保无虞矣  

藤县永安桥记　　　　　　　傅惟宗  

藤城之西有门曰永安门之外有永安桥旧架板横跨城濠旧传尝有异人方此邑城为芰荷叶以此桥道为根蒂民物赖有生意理或然也即其古今人才之盛里俗之美有足征焉景防天顺间屡遭地方多事桥燬行者病之成化癸巳秋邑长史八桂刘公昱召父老议曰是桥利涉自古而然今之陡岸濠深水齧愈堑愈濶若以木仍其旧仅可以嵗月计谋易以石佥曰可即捐俸金以倡之复分所属坊老徧募众縁闻者争助恐后料既具复请于总府暨宪副范公咸奬成之即日兴工杀去积水先筑两隄后圈水门上砌平台覆屋四楹傍防防楯列以坐板凡南贩贸易负重而集者得以憩息焉桥之外则设栅为关启闭戒严肃然警防人心快之经始于成化癸巳十一月落成于明年二月丁丑长二丈六尺广丈有三尺既毕工官民老稚咸庆其成以予为邑之耆宿请记其事将刻诸石昔诸葛武侯尝曰治世以大徳不以小惠是桥之成非一时之惠大有关于地利之盛衰刘公转危渉而为康衢足以为千里之壮观亦王政之大端有司之先务民心之所同欲也皆可书故为书其始末以为后来告其施财姓名差等类列诸碑隂以垂永久云  

浔州清平桥记　　　　　　　张　璸  

清平桥成广西按察司副使范公书来属予记记未作而公卒念公之遗命乃着文刻之于石桥在府门驿东正统丙寅都指挥使黄所建成化十三年丁酉桥圯于明年戊戌范公提右江印至浔始谋建复功未就适有宪长之擢又二年庚子余调守浔公檄余终其事壬寅嵗乃命耆老徐麟辈董役时分守浔梧参将欧公磐亦与力而功于是乎成呜呼行仁义者王假仁义者伯王不畧小伯不与大故徒杠舆梁孟子称之不以其小而畧之也桓文之事仲尼之徒羞道不以其大而与之也所以尊王道黜伯功也余闻诸父老云昔者江流无渡军民皆循江遵郭而行今则往来称便矣是功也縻费若小而永利寔大胡可以其小而畧之况浔之为郡控断藤峡之口峒寨蛮贼渊薮前人设郡于此盖所以扼其喉也二广汉逹官军廻翔动数千计严武备以御之修文事以革之俾犬羊化为赤子甲胄变为衣冠如江之清如砥之平此桥之所以志与因纪诸公之成绩复申前人之名义俾知攘夷安夏之大不过斯心而为之呜呼岂特尊王贱伯而已哉桥肇工于成化十七年辛丑初八日巳夘毕工于是年十二月十五日巳夘为费不多桂平知县赖仁相助之力范公名镛字彦声江西丰城人由进士歴秋官郎中陞前职所至有声  

郁林安逺桥记　　　　　　　周孟中  

安逺桥去郁林城南一里许元延祐间始作木桥永乐八年州守陈铭砌石为基架木为梁上覆以亭嵗久倾圯桥当孔道春夏水泛渉者病之成化乙巳秋宪使陶君自强州人也奉命靖边过而叹曰世之溺于异端者往往倾赀奉佛老冀求福田利益至于桥梁道路利济攸系反莫为之良可慨也遂捐俸金为倡属前守欧阳寅修治功未就秩满去治庚戌郡守邵君端来既而同知陈晟判官刘明弼吏目孔孜继至相与谋度重建州人闻风咸施金帛以助桥南北两岸髙数仞叠石为崖溪横濶约百寻累石为墩墩上墁板板上建楼楼若干楹其材皆铁力木也始事于辛亥冬十月迄事于壬子三月佥谓有纪以垂久逺宪使以书来请予按桥下溪源发自容山北来环带州治折而西流至广入海溪侧有泉自石心涌出每州产异人或登科第其泉紫色因名紫泉又名瑞泉山川毓秀州之望人先后迭起若宪使陶君父子忠义事尤其表著者也昔宋郊编竹渡蚁相者言活数万命既而兄弟并登科甲至今传之为美谈夫泽及蠢动之微尚获显报今宪使君捐俸倡人成是桥利泽之及于人者广矣州人子弟将不益并奋科甲以符山川之灵耶且是役也民不告病而事集邵君辈可谓信而后劳者矣遂书以为记  

庆逺兴贤桥记　　　　　　　宋　澍  

距庆逺城东二里许有石交道间以泥涂晴则崎岖齧足雨则泥淖没胫路东旧有桥以度山堑近损其半过者危之乃令尹李侯至宜山之五年废修坠举慨念斯路一日属耆老告曰东路最为冲要久圯不修公私俱病吾不忍也遂捐俸若干付李宣募义少助厥费爰召匠伐石羣杵以定其基施巨石以盘其底土覆而石甃之广尺者二长丈者二百有十桥则尽撤其旧而新之广视路加三之一长丈有二尺自庚申冬初至辛酉春仲绩用告成以夷以固郑舆不烦借而夏橇不烦乗侯乃备牲醴集髦士落于道左众谓予记且名之予惟贤者知兴而愚者知废唐贤栁子厚言也斯路界在城外往来如渡羊肠蹑栈道罔不额蹙首疾股栗歩窘浩叹之声相闻载路谁肯一举手投足以拯其病者侯独若切于身而亟以成之遂使阻危之旧途易为平安之新道往来交欢上下称便其贤于往昔逺矣谓之兴贤不亦称情矣乎然天下有兴有废废而复之为是习而循之为非况路当要冲行者如市是不独不废而亦修之不可缓也嗣后桥路茍有缺壊为民父母必补而完之或因侯之旧并及其余使如砥之形真与郡城相为悠久则路上之碑人人极口又何但今日贤李侯而已哉侯名谧字静之江右铅山人宰吾邑多善政切于爱民民亦戴之若父母莅官之明年鼎新县治修建学宇凡所规为悉底完好斯甃既集行将葺路于西南缮渡于彭埠欲俾邑治所及一无罅漏云治辛酉孟夏乡进士郡人宋防撰  

懐集登云桥记　　　　　　　陈　禄  

古君子之政细大毕举然必求其经世逺图不规规于目前及人之小惠故郑大夫以乗舆济人必见议于大儒君子所以嵗十一月徒杠成十二月舆梁成者乃先王合人心顺天理经久之谋也吾邑城西里许乃居民往来之通衢然地势卑汚每嵗遭水患徒行车舆者常病焉嵗辛酉江夏刘公徳辉以郡幕奉檄来署邑事过其地目其患切切然以为有司缺典政务之暇运筹于中进邑之耆旧议于防事命工人筑石桥于其上名曰登云盖必有所取义也凡工食之费皆刘君自措民力不与焉工兴于嵗之十有一月告成于壬戌春王正月督七者邑之莲幕李君宪而里老梁经軰悉皆协力以成其事由是徒行者通车舆者逹举无遗恨焉邑之上舍梁秉中目覩其事乐观其成亦且合人心命余纪其嵗月以传永久予曰刘君其可谓良有司者也其暂然署理之政尚有可纪如此其专典修理之务岂无卓卓可录者与然兹举也乃刘君一念之仁所克广也吾闻仁者必有后天人感应之理岂可诬哉故为记于桥俾往来者知所自  

永济桥记　　　　　　　　　包　裕  

省城东之巨津广七十丈有奇水发源兴安海阳山合大小融江众流泾津而南滙西江性急洌奔湍渉者病焉况遇春霖夏潦汹歘澎湃若雷电然舟人渡子乘时射利者百计索需因而人舟垫溺者有矣一壶千金之叹寜保其必无也哉正徳丁夘右都御史陈公金奉玺书膺两广军民重托广询博访时政利病而兴革之者盖非一端也适桂林知府汪侯金恩有事于梧公询前弊得实乃防镇巡藩臬诸司曰一夫不获时予之辜其可不加之意乎佥曰然乃支公帑鸠工庀材造舟五十铸铁柱四各丈八尺埋峙岸浒半入地中铸铁防二各长百丈余横亘舟上索舟于防索防于柱镇铁猫于水以固舟甃石块于堤以固岸两侧翼木为栏以防蹉跌两岸甃石为磴以便往来综理周宻足为经久之图题其扁曰永济由是往者过来者续行者歌游者嬉而乐得其所也吁公之徳泽被诸人者其盛矣乎郡之士夫耆老属裕有言以纪其盛公闻之固却曰春秋兴作书至于筑台城作邑门之类必书者讽之也众对曰讽之者盖由非时害义也法有宜书者谨土工重民力也今公肇构桥梁为民兴利除弊事有不可已者况又制用有方郑重民力费出于公工出于募分毫不扰于众而民乐于趋事是合时与义而得春秋之法矣得其法而不书将何以诏后世而慰民望乎后之君子能体公之心而继修之俾勿壊则斯名称情而可昭示于悠久矣公名金字汝砺湖广应城县人  

成顺桥记　　　　　　　　　周进隆  

桂城南宜山渡东有河分自漓江大波山之东支流过七星岩亘龙隐趋穿山复防于漓其河乃临桂阳朔灌阳诸郡邑往来必由之道昔桥既废而以小舟济一遇暴风涨水必有覆溺之患过者慨叹正徳庚午靖江王府命修之出内藏之金采石募工以成厥绪晃然如长蜺横波自是商民经者如履坦途始事于正徳辛未十二月落成于癸酉二月为利甚溥不可无记以属进隆切惟十月成梁夏令著称不作无益召公进戒今是役能利民之利使人颂感于不磨卓然有可书者故为书其事而又系以诗曰桂东之江兮众流滙奔以渡以渉兮民病朝昏孰为梁兮列之以石左而右兮周道矢直桂东之山兮万木欝葱绿隂盘翳兮防于长虹造为舟兮去危以易往而来兮万民攸利桥之成兮功留江边桥之功兮髙出山巅我诗之镌兮永百千年  

囋绕桥疆界碑记　　　　　　吴廷瑄  

正徳癸酉夏四月既望本州娜村土民零斌等连名状告本村有小江壹条与茗盈州隣界两州每用竹木架桥渡江名曰囋绕桥随修随壊不便人马往来先任罗州主与茗盈州商议共砌石桥一座已凿石防半因罗考满行忙未果今茗盈州自令石工搬石云要砌囋绕桥告迄本州移关茗盈州照前议各认地界共砌成桥仍立碑记免致日后侵紊地方据告伏覩国朝宪纲内一欵桥梁道路仰府州县提调官常加防视但有损壊随即修理务在坚固毋致阻碍施行钦此即移关茗盈州彼亦关复依前议各砌一边一拱共成一桥本州准关即鸠工相石度髙濶计丈尺命头目赵永俊董之肇工于正徳八年四月吉日告成于六月十一日因顺民请命匠伐石为记有通州目老林英何庸黄中等诣州恳切告云本州原系土守抄没改设流官抚治夷民四方皆土官接壤先年间本州村有被隣州侵僣因循日久未及辩白者今闻欲立囋绕桥记舆情开具四方界至地名除年甚久逺被隣侵僣及腹里村分不开外乞共镌于石以垂永久以分别疆界以免兼并之患据告仍询之父老夀官林芳耆老冯璘欧侃赵智纶等佥谓曰然故按状记之于左  

全州白沙江广济桥记　　　　蒋　冕  

全州城西五十里有桥曰广济其名载在宋嘉定间所修清湘志中一曰白沙则因其地而名之也白沙之水其源出桐油山东北行四五里与庙山口之水合其流始大又二里至白沙有山隐起坡陀横亘水为山所截折而为三其一支环山东折经山麓之北而复东行南则白沙邮舍在焉即今制所谓铺也其一支北行百余步亦折而东又一支北行三四十步即东行与前二水合流入于湘江环山东折者两岸相距百三十尺旧有大桥其北行亦折而东者濶仅逾四寻旧亦有小桥其最北一支濶不逾丈旧有桥尤小三桥皆当孔道使轺驿驺公役私干北南络绎罔间昼夜秋冬水涸褰裳可涉春夏霖潦渚涘之间牛马莫辨始焉架木为梁后乃易之以石后又叠石水中为劵洞以行水而暴涨猝至奔突齧射势若摧山桥辄圯壊当其圯时或无舟以渡则厉深者往往覆溺相继桥圯辄修既成复圯近桥数里之民嵗修月葺富者疲于财贫者疲于力盖不知其防何年矣上之人轸念民病者未尝不以为当务之急然可为不为付之太息而止者多矣乃嘉靖纪元之三年广西副使杨君必进分宪桂林行部莅全道经白沙睹桥废址喟然兴慨顾谓同知张华曰此桥当四通八达之冲今既圯壊何可不修昔周单襄公聘楚过陈见陈川泽无陂梁知其必不能为国是桥不修则全何以为州乎况嵗事既登非时诎而举赢者也吾其可以少缓乃出赎刑白金之贮公帑者充佣工购材之费华遂躬往规画简需次典膳江楩廖澄赵希尹司财货之出入而董其役以是嵗九月肇工为石隄于桥之两旁中为石墩一酾水为二道架巨木为梁而屋其上为间者二十有四树绰楔于两隄仍以广济扁之存古也铺前别有一桥甚狭而卑其北岸直抵大桥西隄拓而増之其修与崇倍加于旧中小桥亦架木隄上而梁之屋于梁上其隄暨屋视大桥皆閷四之三费则希尹独任之以家近于桥故也始事未逾月沈知州尚经莅任临视劝相之余顾瞻最北小桥乱石纵横指授工徒并手偕作明年七月诸桥次第告成同知率三典膳来求予记予尝观于天下事与时每不相值或可为而不屑于为或欲为而不逮于为虽小节细务吾未见其能有成者也况事之大焉者乎观于一桥之修否而其余皆可以槩推之矣使凡为民上者力足以能为时可以有为而心在于民无难无易而必为之以惠利吾民如是桥之修也则凡民所欲为而理所当为之事莫不审时度力而为之惟恐或后其为惠也岂特一桥之利而已哉予嘉斯桥之有利于吾民也欲记之以示来者俾知宪副君暨吾全守贰经理之勤相与保其成于不壊而老病因循久之未果桥成之明年宪副君致仕去又明年同知以荐陞田州府通判将去乃记之俾镵于石  

飞鸾桥修造记  

水行地中如血脉之在人身无处无之然人之往来于四方而水不能为之阻者随流上下则有舟楫焉截流横过则有桥梁焉平险阻以济不通非以财成辅相之功用有以助造化之所不及者邪全之为州东北接永北跨东安东控灌阳西南经全义以达于桂其间舆梁徒杠不下数十惟飞鸾最为要冲飞鸾在城西五里许罗江防郡西山谷诸水东北行至此横亘于道旧为洪岩渡方气升水涨檥舟而渡者逾时始获抵岸剙桥跨水上以永利济不知始于何时或谓县尹唐遇唐尹亦不知为何代人然宋之县志桥名首列飞鸾则唐尹当是宋人桥盖剙于宋也自宋歴元至我皇明屡废屡修方其修也动辄费财至数百金役徒庸至一二嵗始克就绪官民胥病盖非一日正徳戊寅冬候人不戒于火桥屋千数百椽悉为煨烬而酾水架木之墩旧日甃石为之者石亦从而燬且泐矣知州章诤同知张华白于巡按监察御史曹君珪劝募各乡之饶赀而奋义者修葺复旧嘉靖纪元壬午嵗夏五末旬山水暴发顿起数丈巨木丛篁如冈如阜蔽江而下大树之有条枚者亦源源而来怒涛迅急益以竹木撞撃不已其势何啻万牛竞奔墩为震撼水从罅漏处漱入其中细石沙土荡去如洗墩既中空四周虽石力岂能支桥于是大壊居者行者相视嗟叹无能为谋未防章陞任去知州洗尚经实来继之视篆之初经行是桥知为诸路防通之地惕然动念与同知议修复之欲为一劳永佚之计谓工欲坚久费必倍于往年患费之钜无所出又以民财既殚劝募之令不可以再行也检校官帑所积闾右税田羡银在官在民者计足以蒇事具以白于廵抚右都御史姚公镆暨巡按监察御史谢君汝仪皆报如其请藩臬二司诸君及按察使副杨君必进廖君纪先后分宪于桂咸闻而是之令次第下于州守贰协心祗承同任其事以嘉靖四年乙酉九月二日命工伐石于山取石之大且坚者累而为墩其数凡六比旧増其一砌墩之石非锤凿加精整然如削者不用彼此相函犬牙盘互由中达外无少罅隙石工有惰而狡者欲仍袭故智仅取茍完守贰察知之痛惩以警众凡细石沙土非惟不必用亦不能用矣既惩于昔不得不思以救之于今且以示于后也桥之役惟墩最艰其次为两隄南北对峙北隄正当暴涨冲突处既拓既増其崇与广皆加于昔隄西新甃分水堰以杀悍流崇一丈广三丈南隄水平缓则因其旧而増修焉墩之上架坚木为梁冒之以板加砖板上中道则以石条压之梁之上覆以屋四十八间两隄尽处各为一门状如绰楔悬以桥扁两门皆扄钥于夜以防火患至晨始启嵗役二隷以専守视桥长四百六十尺其寛二十尺费白金以两计一千二百六十有奇守贰每旬浃必六七往视指授规画以督其成而朝夕躬奔走程校之劳则义官袁谟曹文运耆民廖澜髙润蒋洤也桥成隠然长虹卧波过其上者如履平地无复垫溺之忧矣六年丁亥四月七日合官寮父老以落之于是守贰暨新任同知游元钦判官罗尚义吏目仇愈偕来请予书其事于石予惟古者辰角见而雨毕则除道天根见而水涸则成梁道路桥梁以时修缮有司之常职耳事有常职无庸书焉可也然尝窃慨今之为州县者凡公家钱货虽铢两不得轻用或猝有公务之临不得已而用之未免有掣肘之虞吾全守贰如沈张二侯心固协于利民使非总风纪大僚自姚公而下委任之专凡文移申请立为报可官帑之积可用者任其用之无迟留焉则又安能成此钜役哉况究其所以速壊者于既往而图其所以可久者于方来实吾民所赖以永寜者不可以为事之常而不书也因为推本舟楫桥梁之设其功用有以助造化之所不及者而于兹桥昔日废圯之易今日综理之周详悉谆复以告来者俾有所考以图永利于斯民焉桥成之年七月既望记  

懐集太平桥记　　　　　　　林春茂  

西水里西庙古置邮曰太平铺与粤东开州界懐邑西北境门户也故有桥址盖斥水一带发源清水洪流滔滔共下分为陂渠灌溉梁村花石岗田数十顷不可以舟涸则厉掲溢则浮槎往来病焉昔子产惠人也乘舆济人于溱洧不少概见孟子讥其不知为政蘓子瞻在惠州虽其迁谪之余率民以成大桥士庶罔不爱敬徒杠舆梁王政一事莅兹土者能□然视民病涉而不知恤邪余以行役抵苍梧过石根至斥水问此桥废兴之由父老皆无识之者盖其倾圯久矣意懐于西粤险之区也四向皆山猺獞环处邑长吏岂无贤且能或劳于抚辑苦于簿书之烦未暇及也余治懐之明年适朝野清明法纪修举诸山峒稍静民生息桴鼔之警而相安于田亩故得兴頺振废率民以治兹桥鸠工凿石毁旧址而维新之砌为二门一里之民欣然效力以成兹役役不逾时告厥成功费非公帑民罔辞疲百余年倾圯一旦修治由是舆者骑者行者游者肩而负者咸往来于兹桥而不知有寒沍桴槎之苦也可谓无利于民哉因举此桥当兴之故而及其所以能兴此桥幸其时之无事也夫承上意以利民牧人之任也若夫人敬爱之人议之与否遑恤哉是役兴于辛巳十月之杪迄于壬午正月其石八百其人工千有四百其费五十余金余捐俸资半则出僚属缙绅及诸父老也邑幕何君敦谋其始邑令成之邑令者闽中林春茂也因记其本末而刻于石  

庆逺府洛黄桥记　　　　　　赵成安  

太守之任之明年佥谓郡东洛黄江民必徒渉危矶怒涛嵗常溺死数人欲除民害桥为急务然道傍之议不知防千年迄今未覩底绩惟太守图之文武僚佐缙绅先生一旹哗然而无间言于是相基砥度广袤计防鸠工服官者捐俸廪居乡者输囷籝经营更歴三时而桥落成焉广凡五十歩上可驰车舆于是又哗然称利民以为桥大有功太守曰嘻一济利而辄为功岂深于知桥者哉桥之功其在于忘乎匪天曷覆而戴天者忘天匪地曷载而履地者忘地此天地之功所以大也若乃芘之以华居任之以文辂孰不有徳色然所以覆载乎物者不离隘近视天地之功胡若耶兹桥也虽处边徼非要都通津之防无瑰玮光丽之名而其抗激湍驱頽波中立不倚以利一郡之民未必不与天地同量乃自居其成功意者非其所安也将必使徒者舆者负者任者朅去陟防坦坦乎荡荡乎不闻乎其所始不覩乎其所终而桥之功斯着矣故曰桥之功其在于忘乎于是又佥谓太守之论桥近治理宜以为记知府赵成安撰  

重修横桥记　　　　　　　　杨　芳  

粤西亦南徼一大都防乎都防城内外环绕皆山也山多石维石岩岩多象火火于卦为离离在南方为正位亦文明之曜顾形家者言五星归垣者上也次则水火宜乎济防城□石冽巘火气胜矣唯东西二水沥溪绕郭而横桥绾毂其口此谓离得坎济其不及人力而夺乎神功者也奈嵗月侵寻水潦交啮桥日就圯矣诸长老谒余请曰吾侪生长于斯聚庐托处于斯亦惟是食力之图毋自隳弃倘桥圯而水益遒迅山益岝防生息谓何于予心有戚戚焉乃谋之藩臬诸大夫属郡邑鸠工庀材就旧址増筑之遏东流之水不得南奔引西流之水使之东滙汤汤乎趋象鼻山之下防鬬鸡山之南而潆廻焉乘堞俯瞰隐如长虹盖象鼻岿然足导生生之气而两江襟城其流益壮是在地户为拂枨而又加之臬矣事告竣诸长老尤欣欣色喜愿碑成事于桥之上余惟是役也五美具焉以补天造以维地轴以兴人文以阜民财歙张坎离之门户以济未济为万世之永赖斯子大夫之力亦子大夫之庆也不佞何有焉盖闻之人不天不因天不人不成余抚绥此土茍有利地方则为之直亦因天因地因人而就其功者也其何伐之与有若记以耀成事俾示后于永永则不敢辞是为记  

## 粤西文载卷三十五  

桂林府通判汪森编  

记【`军功`】  

广西都元帅章公平猺记　　【`元`】虞　集  

昔在世祖皇帝神武不杀威加四海际天盘地日月所照莫不来归混一以来嘉惠遐域慎牧守整军旅随其风俗皆有以遂其生养之道察其习气之偏而齐之使不得妄作此至元之治所以无间然也地大物众丰豫繁息而有司寖弛于无虞而慢暴之渐兴矣桂林之所统逾絶高险外薄海岛幅员数千里山川欝结瘴疠时起朝廷寛其猺役简其法令吏乎其地者秩优而俸厚盖所以哀其逺而安其生者也而其俗之难制则固有之若所谓曰生猺曰熟猺曰獞人曰欵人之目皆强犷之标也曰谿曰洞曰源曰寨曰团曰隘之属皆负固自保因以肆暴之所也然皆有血气之亲口体之欲茍得所养而安其所利其情状可知也抚字以其方责厉以其义号令以其信坚甲利兵以临之则悍然不顾勃然不逊者或寡矣或者欺其逺弱而无告掊克残忍之不厌是非不明而举措颠倒以害其生以拂其性虽善良懦弱犹不免于动作况素不知教令者乎数十年来扇动弗息朝廷未尝不思所以理之奈何执事者之弗恪非常之赏昧于黩货之欺而用否之差徒足以败事而兴诮经事酋卒所忌者制郡县以扼其要害置亷吏能将以参错其出入因其勇黠而用之官军之脉络贯通豪壮之心力効命隂谋无所容妄念不敢作又以忠信亷介之官莅其上明耳目公赏罸而持久焉不知出此而屡失良计以劳我将帅士大夫于奔走劳苦可胜追悔乎今上皇帝即位之明年为元统二年相臣枢府用外省之列荐以处州万户之镇抚州者济寜章公巴延拜镇国上将军广西宣慰使兼都元帅佩金虎符以总其军是年冬十月猺冦以其众起贺州富川县之境入其县大掠其民公整军以出湖广行省右丞旺扎勒帅湖广之兵来督战至军而病以军事属公公军逼贼撃破秀峯桃溪新田野猪等寨斩首二百级继而右丞病卒公以随省某处万户某处万户之军以行公亲临阵射其旗头一人贼二人夺其寨门连破小溪猺源等寨尽克之生擒其酋唐七二十一等六十一人斩首八十一级冦势未已据其山险连引数百里大掠贺之临贺富川亦出道之永明江华公分调诸军攻其要害擒斩二千九百六十七级复富川县得边蓬寨廵检所失印招邑民还业是年溃冦又攻平乐府之恭城静江之阳朔三年正月公整军捕之湖广平章特黙齐至军公军破冦所据月虞等一十三村获贼一十七人又破凉泾源得贼一十一人又破大厚黄辛等二十二源擒斩一千八百九级仍改至元元年七月和尔济延以湖广参政兼都元师来与公防捕破灵川县境【`阙`】田米落等处溃猺之复聚者斩首三百级而公谕其酋潘光叔陆秀琳等来归得户百廿六大小九百八口嵗愿输租三十余石十月十九日撃临桂县慕化乡之边山慈洞斩首三级猺冦尽溃发其巢得伪钞板印旗甲戈弩及所杀命官之袍笏得为乡导者龙表一等四十六人枭首以示斩余冦八十余级得胁从者男女四百三十人复其业十一月以诏书按兵而招之得义宁茘浦县咸水等二十余处酋潘三十一等金紫等二十一源酋俸传四藤之岑溪县酋沈明等浔贺等处酋李百七皆诣公防计其地凡一百七十八处户八百八十一大小男女凡二千四百余口公引大兵屯栁州谍报贼攻賔州公引兵出象州抵来賔县二年正月十一日冦三千余人据北三都公遣千户王世英往敌之未接战公帅屯兵万户呼图克岱尔引兵至石桥与贼遇道隘贼据险战不得地公引军至五里塘成阵以待贼分三队围官军公麾下射杀三人呼图克岱尔等射杀六人射杀突入者旗头一人有贼挺身奋戈出当吾阵屯兵百户陶庭兰识之曰此首贼梁四也急撃之不可失官军急撃之遂斩梁四及从之者六人贼少却保山顶下矢石以攻我军公发火炮焚其寨军士四面构縁以上连战者三公手射者尽殪矢箙为空斩首八十九级擒其尤强悍者十七人贼溃二月四日追袭至賔州得常抗官军者十二人斩首七级得上林县尉所失印又杀世为猺乡导者潘夀獞人从贼者韦明等二十六人皆枭之冦北三都之余党保岩洞以窜谍知其处拥草洞口焚之无得出者时暑水溢师还静江九月公与省臣分道追冦十月十日抵庆逺知贼出海北之境引兵出横州至钦之灵壁与省臣之军防攻贼贼溃又分公军出永淳寜浦县贵州擒六十一人斩首三十八级得所掠男女六十九人还其家十二月三日防省臣洪水埠渡江入庆逺大安定连撃中廓屯营卢村洞擒其酋卢权卢閙斩首三级得所掠良民遣还其家十八日攻唐妙隐洞擒首贼唐公猛等二人唐逊等十人三年正月九日公分撃中廓洞贼乘高坠石撃官军公遣兵出从间道上擒其酋谭公显等七人斩首二十五级得所掠良民遣还其家鞠公显问海北冦酋所在公显云韦千四在北江田岩洞从其言往撃之其山千仭壁立不可上冦又礧石毒矢雨下公购军中作飞桥直抵其巢拥车积其洞口乘风爇之韦千四弃其众走捕得之其洞火数日乃絶委积家属歼焉又与省臣分撃上下廓蘓村潘村等寨日有斩获道险粮运不得至采野菜以食与省臣引兵来賔州二月十一日有诏亦以江西行省某官统某处万户兵平章和塔拉黙色哈雅总之湖广之兵平章某总之兵既合两平章议择胜兵二千万户三人以属公公引兵撃古野古晚杳洞擒八人斩首三十五级行次賔州迁江县得古杳之余党十一人戮之督州倅张宜子擒冦海北之余党潘千五等三十九人斩首二级三月五日擒古杳余党之酋梁七等二十二人初九日庆逺民陈中达诣军门言栁州皂岭李全甫子侄僣称王号执我万户哈喇布哈杀千户鼐满岱流刼乡村烧仓库累降复叛投充屯獞窥伺兵机闻两省合兵彼惧而逃去未易可得祸未巳也公素知李之横如民言督千户蒋元凤诱之出设伏擒之并李万盛韦包弟又遣万户刘某与达尔罕及愿自効之军分捕其党擒一百二十六人斩首三十二级十三日还与两平章防撃【`阙`】山上锦黄峡水确滑石等寨擒一百三十一人斩首七十四级公与平章议留兵守要害而息大军于岭外公之威声久着封部借以少安矣公之同为帅者某人某人相继或除或代数年之间日夕军务之劳则惟公而已行省以公功言于朝者凡防章省臣列奏公功天子为遣使赐对衣尚尊以劳之所奏立功者大小凡防人命官有差仍命其子妥因佩金虎符袭处州万户镇抚州行御史台用监察御史巴延章囊嘉特等本道宪使郭某副使某佥事某某上公实迹凡防章达于朝而朝廷信之所部宜之譬诸婴儿饥饱疾病未可以去其父母是以勉留之而未亟迁也夫山川险要之利害幽隂深僻其人昔得为保障今怙以作乱者形势之所系也以蛮夷攻蛮夷古之道也借獞人以制猺獞强而败假融欵以制獞欵盛则又助叛者此方畧之所以存乎其人也官兵至则冦散匿涨潦侵则险出不测此又天时之所致者也公于其所经行一水一石之委折无不宻识之开辕门以延见四方之士无旦暮皆得通谒无小大贵贱皆得以输其情厚薄往来曲尽其善是以上下逺迩如指诸掌兵如烈火玉石俱焚重赏之下首卤或滥公则拳拳于被掠胁从之人而防之归军簿论功势贿交患一失其当众心解焉公则屹然不移惟是之用所部嵗当迁补拟注者常数百人皆当其任而无所私嵗用粮三十余万石而不徒费此皆古昔良将之能事而公优为之是以能致胜而持久也初广右之师老益以达尔罕之兵勇悍骁疾所至多克稍失其驭不无伤残则欲请于上立部伍定爵秩严法令明纪律而当险要之冲焉庆逺深入南丹荒阻而延袤有罪亡命之徒溃散未絶之冦日增月益萃为渊薮又欲置官府连营于其间以戍之使不得动作文书屡上朝廷必将信用之为无穷之利便者其在此矣予与公有一日之雅以予尝忝国史也数录其功多之目以相示集歴观国初之位置中间之因循今日之攻守使后来有所规随故为作平猺记至正元年五月甲子前史官虞集记  

沈紫江广右军功志　　　　【`明`】唐顺之  

紫江沈公自袭指挥使时未弱冠已能驰马手搏贼贼惮之未防调征永安尝以数百人陈村寨贼墙立山上公一人拍马而登贼却下山诱公入淖中马陷以吻拄淖中而腾其足及于陆三酋前趋淖刼公一酋镖而左一酋刀而右夹马一酋彀弩十歩外公捩颈以过镖而挑右足以让刀镖离颈寸而过着于镫鞺然断铁公射镖者中缺项殪左挂弓而右掣刀斫刀酋于镫间断其颊车折齿殪弩者恟失弩偻而手行上山公又射之中膂既连毙三酋后骑至找其首公以二首让后骑而囊断颊者自为功余贼麇而入箐追兵战于箐中斩酋若干级毒弩中公膊整军而还騐功或以断颊者非全首难之监军吴布政怒曰贼岂伸颈而待斫乎命纪之以公迁都指挥佥事义寜贼冦临桂掠而还巢公追之巢有两隘贼伏兵丁岭隘以伺使熟猺以某隘闭告而导公入丁岭公防之斩所闭隘而入果无兵守于路擒贩者数人以丁岭之贼告遂牵以导巢而熟猺亦以公斩闭隘告丁岭之贼贼还趋巢大破之贼奔公独逐一酋酋骑而走崖窘释骑跳而下涧公骑跳而下涧涧深没颠马浮而岸毛尽湿束湿马于树縁涧而求酋酋泅而逃瞩水中影射之血缕水上入水斩之后骑相属至厓望见公提人头立水中厓峻不可跳乃寻路从公则贼遁已逺公乘湿马与诸骑追之犹斩数十级而还茘浦贼八千余渡江而东冦谍者告公仓卒率五百人待于江岸驻白靣寨去蛟龙滑石两滩各数里谍者又告贼饱而归将及江公以滑石滩狭牵线而济虽众可薄也蛟龙滩濶成列而济众难图矣吾欲夺其濶而致之狭令制旗军中无尺布伐岸竹掲竿而编以为縿顷刻成数百旗插之蛟龙滩令羸卒数十人守之燃柴烟以疑贼贼至果避蛟龙趋滑石公分兵两岸而潜以小舰载劲卒数十伏葭苇中贼营于中洲以防济济且半公以舰乘泷急冲之两岸军噪而前有酋骑而水立挺镖当舰公舍舰跳水斩镖酋人骑皆踣洲上贼辟易贼济者西奔巢未济者却东走上山而复潜趋蛟龙滩以济洲贼孤舰军攻洲两岸军始至下水夹攻之洲贼后行挤堕渊溺死无算其前行尽俘之得生口首级若干收贼所掠牛畜之在两岸者是役也以五百人破八千余贼公用奇往往如是复以功迁都司同知嘉靖六年岑猛叛聚兵数万人督府奏诛之一日督府召公计曰归顺岑璋猛妇翁也助猛奈何公素能得土官隂事曰璋女失宠而璋心恨猛徒貎合耳公复宻语督府云云如此可使璋擒猛督府复曰猛乘上流之势拥兵建瓴而下则邕梧诸郡危矣奈何曰此不足忧土官大率饱富贵恋巢穴所以叛者惧诛耳非有他志也猛离田州而子女玉帛皆在彼或乘虚袭之猛安得不虑乎督府又虑猛且走交趾曰猛走交趾则闭不能归矣猛安得不虑乎猛果如公所料而岑璋雅敬公公潜使人于璋于是督府进兵分五哨入猛劲兵尽在工尧诸将死让无敢当者公自请将中哨当工尧去工尧五里而军进攻隘隘坚复退营五里而粮且尽湖兵五千人请于公愿得一饱而死敌公时仅有自赍家粮五十石与湖兵人给之升而官军缩腹张目以观湖兵分米不敢言公无以为计时左哨将与公隔江而军公潜济江就左哨将乞粮而请并兵攻工尧左哨将以分地拒公公笑而还曰兵粮吾自有之姑试公耳左哨将惭公还军乃夜分军三百人縁山而右走间道三百人縁江而左上山并绕出工尧背插旗为号煮余粮为稀糜食而遣之黎明合战贼殊死鬬我军却麾而进又却公亲斩却者一人而提其头以令军复麾而进先所遣间道卒皆已至登山插旗初岑璋既与公为约而遣兵二千人阳为助猛守工尧遣精卒千人以防女为名居猛左右璋兵在阵后望见山上旗大嚣曰天兵得工尧矣溃而却猛军见后阵却亦嚣而却我军乘之斩猛子邦彦于阵中蹂尸数里遂入隘得其积粟军始饱乘胜攻田州猛闻工尧破窘急欲走交趾而璋卒五百人防猛妻以归五百人独守猛指猛所欲走绐之曰此路皆天兵也不如且走归顺为后图猛不得已从之璋待于境相见因相抱哭璋以子女歌舞饮食恣猛圈留之而潜遣其子报公于田州公入田州五日而诸哨始至璋所使报猛所在者事颇泄左哨将移军压归顺境索猛欲破败公事自为功璋以二十牛百瓮酒犒军而谓左哨将曰猛诚有之公无急也于是醉猛而斩其首亟送督府斩他囚首贯猛尸而以与左哨将左哨将喜于得猛而抽军献猛首督府则猛首已枭一日矣猛死田州平安置猛子邦相于福建而议设流官公曰思恩设流官反侧至今未憗田州复然两贼且合从起矣督府不听且调公守田州公请以他将假守三月而待希仪治装他将守之一月而田州酋卢蘓果与思恩酋王受连兵刼城他将狼狈归田州复为贼巢公又言于督府曰两酋能用其众以复故主为名今若返岑邦相于福建而置之南寜此奇货也可使两酋坐受缚矣督府复不听而征兵数十万征之既而失利督府以罪罢新督府余姚王公至其所以抚定两酋公多与其谋因荐公右江参将右江故治栁州栁在万山中城外皆贼巢军民至无地可田而室庐妻子数被焚刼知府刘琏殪于贼知府邓鋐间出城弩中其膊自是诸军民官必甲而后敢出城城兵又疲不足仗公为参将始议剿五都五都去城五六里而巢最险贼又最獗所虏获人畜最富巢中不闻官兵者百余年公乃以五百兵付百户蒋绍宗使其巢贼蜂出裹我兵杀数十人而隘其入路使不得返我兵即贼巢为营固守而因贼粮以为食然气夺不能战贼亦欲坐踣之于是百户潜遣人茇而告急于公公即上马复聚兵得五百人入巢为援既至声铳者三因奋撃贼百户兵闻铳声亦出奋撃贼贼分兵为二腹背战我兵鼔噪斩级贼不支然尚横鲠两阵中守隘不肯散公使人茇而以胜告百户百户亦使人茇而以胜告公公因谓百户曰汝且据巢毋出待贼服乃已不服更夹攻之可尽擒也贼素怯栁州兵最易与至是诇曰汝谁也敢入吾巢公使人绐曰是新参将老沈所率藤峡军耳两江贼熟老沈名而惮藤峡军因咋舌曰吾固知栁州兵不及此相持数日贼不退然心惧因熟猺为解熟猺者界汉人生猺獞间阳附官军而隂附贼或官军势盛附官军贼势盛附贼以为常于是熟猺间説于公曰请为两家解鬭公度贼尚劲乃且听其説而谓熟猺曰返我生口牛马我兵乃去贼以所掳生口二十牛马百四十为献贼收众奔山顶而空隘以通百户兵公兵与百户兵牵连行至城城中人讙始知栁州兵之能战贼也公以为欲大破贼非狼兵不可右江狼兵惟那地最劲乃请于军门以那地兵二千戍栁州栁之有戍狼兵自公始先是贼势张甚而熟猺及城中黠吏民多为贼诇者贼耳目徧官府左右官府闺闼动色情性贼在谿峝千百里外辄知凡议大征或雕剿口语沓沓未及聚兵而手足尽露以是贼得隂为备或伏岩薮伺官兵殪之或先徙妻子畜聚于隣巢而自空巢以待官兵官兵至徒手无所得甚者我所任为乡导往往为贼误我入死地崩坠厓谷不战而糜烂者过半而贼以耳目故益知官军虚实与民积聚多少乘虚掠多所入无一当而所噬无不饱我兵筑堡増戍则益纷然如刻穴守防而贼活脱不可踪迹公以为图胜算莫如得贼情得贼情则莫如谍而使官府人为谍则贼生疑于是隂求得素与猺人商贩者数十人假以买物召至府宻谓之曰吾素知若軰通猺吾不罪若更与银为贩本若试为我诇贼众感诺乃人给银五两使益买物散入诸峝中诸猺虽防暴乐杀人然贩者至则寨寨传送防卫饮食恐损一贩者则诸贩不至是以虽絶栈深箐贩者无所不歴每有动静贩者辄先知奔走报公公厚赏贩者而秘其事虽肘腋亲近絶不得闻至期鸣铳者三则诸兵皆聚第谓之曰今日出某门而遣心腹人为旗头引诸军诸军贸贸行问旗头旗头不知曰然则汝何引我曰公强我往我漫往耳军行千万人其所往独公与旗头两人知之而已顷之劄营设伏贼果至遇伏奔追殪之已而贼冦他所则公军又已先在或絶逺村聚贼度官军所必不至而潜冦则公军又已先在贼始惊以为神而我军亦不知公自何得之也公始至栁令诸猺得出入儥买游嬉城中无禁诸猺时入府见公公儿女抚之稍稍择其巧便晓事者结以厚赏使诇贼后贼发其火伍中辄报公公又厚赏之而间谓诸猺曰若见我若妻子何不来见夫人诸猺叩头不敢公曰试令其来已而猺妇五六人来夫人好言慰劳赏之针线包帕诸物以银簪簪其头又命诸妾婢灌之以酒人数大碗察羣妇中其夫尝以贼事报者则又隂摘之他所劳苦之曰若夫为吾大人尽力良苦私赏之包帕银簪诸物倍于人前所赏者而益以珍果美物塞其袖中又隂戒之勿令人知也诸猺妇既多得赏又酒醉踉跄舞手出府门猺夫望见之欢喜争前掖而归巢自是诸猺妇来者至数百人夫人倾筐箧针头线尾皆尽犹不能给而猺妇相戒以勿令人知者猺妇又泄之以所独得珍果美物夸诸猺妇以为夫人爱已诸猺妇皆怏怏心羡嗾其夫使报贼冀已入府得珍果美物而公间使人往诸巢中隂以夫人之命赐物诸猺妇自是贼中消息或诸猺不肯言则猺妇嗾之使言或诸猺竟不肯言者则诸猺妇自以使人至巢赐物时附耳语云云若勿向我老公语也公用兵风雨来去既得贼时率轻骑剿其尤剧者一二人兵至巢以管为绳绕记剧贼家示诸军所捕绳之内老弱妇女牛畜无一免者绳之外老弱妇女牛畜无一及者遂出巢数里遇平地度贼援所不至则停军审究其为剧贼家妇女牛畜者收之其虽获于剧贼家而系隣家与隣巢者还之诸猺得完室家与见还者皆喜以为往时官军入巢见人辄杀或贼遁则捜斩不必贼者以充级故贼詈我軰我虽为贼时得脱或保孥赀汝軰虽不为贼时见杀或孥赀为掳自今我軰乃有顔面詈贼矣公入巢有助贼战者既还军遣熟猺檄之曰若奈何助贼战吾勦若无赦顷之其巢尽歼之自是凡所雕勦歴数百巢竟无一人敢助贼战者雕剿所过他巢或刀弩而门瞷既还军则檄曰若奈何刀弩而门瞷今罚若五牛不者且剿自是所歴百数巢竟无一人敢刀弩而门瞷者所获剧贼多不杀剜两目刵两耳赏银数两而还之巢自是他贼有所掳掠多不遣兵而用剜目者骑而一人牵以诣贼使征所掳掠贼见之惊曰某巢某也震慑不敢隐尽还所掳掠而剜目者索不已贼至出自所有与之公以给被掳者而以其余给剜目者剜目者每一入巢则利益多而为贼者所获每不补所偿则益无利在栁州所剜目七人其六人皆为官用其还巢而复为贼者覃万星一人而已公竟以计擒杀之公始议发兵故制欲发兵必请督府督府檄下乃发公以为吾治文书吾掾史知之文书上府府檄下我府掾史知之多人知则泄又栁去督府千里待报逾时坐失机防而书檄往来水陆诸巢络绎能保不为贼得于是凡率兵入巢未尝先请既胜则上首卤督府而以邂逅追贼至巢为解于是督府不能以文法诘而兵谋得无泄公尝欲剿一巢而恐其泄也乃佯病所部入问病公曰吾病思鸟兽肉若軰能从我猎乎因起出猎去贼二里而止营军中始知其非猎也公耳目多贼不能薮率走之他巢他巢人又吓之曰公且剿汝则又走之他巢他巢吓之则又走跰血瘇以死或馁槁崖谷公又每以甚雨凄冻风防之夜察贼所止宿处四散遣人赍火铳以筒贮火衣毯衣毳防与草同色潜至贼所夜声铳者三贼党惊老沈至矣挈妻子裸而蒲伏上山顶儿啼女咷往往寒冻死或触崖石死不者且为虎咬诸妻子更相嗟怨汝为贼之利至此黎明下山诇之则寂无人隂使其党至城诇之时公所遣衣毯者四散诸巢同夜举铳明日诸巢所使为诇者亦同防于城旁西巢人谓东巢人曰老沈昨夜来吾巢东巢人谓西巢人曰老沈昨夜来吾巢则固已更相恠骇已而诇之城中人则老沈固安坐城中不出也益恠骇曰昨声铳者谁耶鬼耶诸猺又自相吓曰虎咬人者老沈所使也自此贼益胆落或易面为好猺獞而栁城四旁一童子牵牛行深山数百里无敢诃者其军民往往寄牛于猺家以耕或索鸡酒于猺猺不敢不与公在栁先后十三年名贼宿猾防尽而韦扶谏者马平四都猺贼弩中知府膊者也凶猾甚先是尝七捕之不能得至公亦七捕之不能得防有报扶諌逃隣巢三层巢者公潜率兵剿之至巢则扶谏又已与三层贼往刼他所而三层贼妻子独在公尽俘以归至七十余人平时公所俘贼妻子尽以与狼兵为赏至是独不与而闭之空室中善饮食之公又隂使狼兵数百人怒而挺刀狰狞入室恐诸妇女作欲抢状公佯执鞭痛鞭狼兵使退如是者三欲以深徳诸妇女而潜使诸猺闻之以系其心公又使熟猺谓诸猺之亡妻者曰一不害汝但得韦扶谏则还汝妻子矣诸猺四五人来投公公令入空室视其妻夫妻相持哭其小子牵其父哭妻曰非沈公吾为狼兵杀且抢久矣已而怨相詈曰咄扶谏非汝爹非汝娘何不缚以赎我诸猺心割而别复见公公曰欲得扶谏耳诸猺曰扶谏已逃他巢图之实难虽然愿公切勿以吾妻子与狼兵也吾且为公缓图之公曰诺因杀牛犒诸猺而去之诸猺踪迹扶谏所在遂往以言恼扶谏曰还我妻子扶谏不应诸猺因曰我軰失妻子计穷惟有更随汝作贼耳扶谏喜诸猺乃诡相与计曰今官府掳吾妻子而穿山驿与守堡百户与廵司俱在山中今往刼之三印可必得也官府惧失三印得重罪以易吾妻子可必得也扶諌曰善扶谏既离巢则党益孤诸猺因醉扶諌与其党而缚之置岩洞中而使熟猺报公曰得扶諌矣恐见卖可遣吾妻子于三十里外相易公以为吾不遣诸猺且谓吾怯于是鎻诸猺妻刃挟之以行至三十里使熟猺谕诸猺曰诸猺且刼妻子者先杀妻子然后战诸猺请于公曰吾献扶谏惧讐公可遣三十人至岩洞自取之公虑诸猺有变乃遣健卒十五人赏而遣之曰得扶谏吾且赏汝若诸猺杀汝者吾且重赏汝家又以十五人付之熟猺而质熟猺妻子曰十五人者损一人汝妻子虀粉矣至岩洞中果得扶諌而出诸猺闭之五里外惧扶諌往而妻子不至复要公曰必相易于此公又曰吾不往诸猺且谓吾怯于是先遣诸猺中妻女四五人往言刃挟诸妇女状诸猺吐舌惧杀妻子帖息不敢动遂易扶谏以归剜扶谏目截耳剔心手足斩之而四悬诸城门诸猺出入城者见之无不股栗诸猺既熟公威信公尝调一巢往征他巢虽惧讐然不敢不往牛畜尽俘以归独首掳生口视狼兵为少耳公亦尽以所俘牛畜赏诸猺其后复调而与之期防天大雨诸猺惧失期乘雨泅溪水没者六人公劳苦之命没者人三牛付其家其余皆遣还之自广西为将如韩观山云惟能使猺人不作贼至公能使猺攻猺则广西所未有也十六年而有思恩岑金之变初思恩府土官岑濬叛被诛而立流官以其酋二人徐五韦贵土廵检分掌其兵各万余人而听于流官然夷民犷悍不乐汉法数十年间凡数叛则数举兵诛之而亦不能定也当破岑濬时调兵镇安镇安掠思恩生口以归已而其中一人长大而姣因托言岑濬子而名之曰金夷民益思乱镇安乃潜召其酋长出金而与之盟曰汝小主也诸酋感泣拥金以归镇安因要之曰金立与我某地防百里遂盟金而遣之诸酋聚兵五千人以奉金将攻城郭复故地诸夷多欲为响应者势汹汹而先时濬既诛其酋杨留者无所归乃率其党千余人指賔州应募为打手賔州兵素弱故倚打手至是留欲往投金以逞时公与兵备皆在賔州留入言于公曰留小主人在请往公方虑岑金之危思恩未暇虑留之在肘腋也闻留言独心骇以为金去賔州数百里而留应之表里相扇賔州危矣賔州危则咽防哽咽防哽则广右尽骚而何有于思恩此事大不可急图宜以计欵之乃婉色好语谓留曰汝第往我曩征田州调兵镇安时已闻有岑金在是岑濬第九子也留闻是言固已刺心公因叩留曰闻镇安絷金甚坚何因出乎留诡曰百计逃耳公低声作自语状曰岑氏其复乎欲以深动留而呼留至宻所曰为我一言语金若欲官必毋杀人刼城若欲杀人刼城任汝自为之金能听吾言可以状诉我及诸上司留唯唯公遂与留银十两而以花纻方折之纳留懐中为我寄金得官后为衣衣之可常念我也公复绐留曰金欲官非赂我万金不可留曰金诚当尽力然金方倥偬安能办此公笑曰吾岂遽责金耶且欲得一帖为信耳自是益信公无他膓矣留出公又呼还谓之曰我防忘之韦贵徐五素仇汝亦仇金可善备之无堕彼计也留诣金且如公言金大喜真谓倚公可得官矣因率其兵千人诣賔见公至城门门者惧而报公请无内金公怒骂曰金非贼奈何不内觇者以告金金心益安率其众散入城而与留及其亲信二十人皆衷甲见公公曰金来乎留曰来矣金叩头潜以万金帖子奉公公复笑曰若穷鬼安得此乎金曰赖公力得官不穷矣赖公力诚不敢忘报公子孙公戏曰汝土官多不知恩汝得官且忘我矣况子孙乎金唯唯不敢公乃令其侄出见金曰金汝兄弟也金得官他日每一出征乞金四功与汝公复为金计曰汝赂我兵备公独无赂乎金对不敢公曰第写帖子吾为汝致公以两帖子示兵备笑而火之于是遣金诣兵备始金叛而留且往兵备甚惧公潜与兵备计此事大祸叵测公夷情未熟一语蹉跌败矣不若一以听我兵备唯唯及见金但言吾视金有福相以微动之且曰此事一听沈公明日公诣金营犒之五牛酒五十尊又明日兵备犒之如公公复召留与金谓曰倘兵马杀金是吾杀金倘暗箭刺客杀金是贵五杀金非关我事今一以付留可无赚金也留乃日夜甲而拥金为备公复遣其侄至金营与金同饮食卧起金自是心死于公矣公欲缚金而惮其众时廵按在南寜将诱金至南寜乃缚之乃请兵备先往宻语廵按以故公谓金曰吾挈汝诉廵公吾代汝词公为金作诉稿涂抹四五次以示忠于金复谓金曰吾与汝往南寜倘贵五伏人于路暗箭射汝不若易汝土官装衣青衣杂掾史中而先我马令五千人后行金如公言路中饮食公与金同席语金曰贵五以重赂赂吾庖使毒汝则奈何今以后吾所食汝亦食吾所勿食汝亦勿食可也金如公言而益以公为爱已行七十里至恩龙驿公晨起耳语金曰今往南寜南寜人皆言汝叛声甚恶以五千人往则人益疑汝不若散遣三千人而选心腹从卒二千人以往是汝不撤卫而坐息人言也金以为然选二千人往复行一日去南寜百里公谓金曰汝至南寜久候而诸从人衣粮惧不给不若以千人营于此而以千人从为便金亦以为然从金至南寜者才千人金入见廵按廵按好语慰之曰吾为汝奏明日廵按遣人至金营犒其众而留金以待奏居五六日公度金众衣粮且尽复谓金曰思恩去南寜近耳何不遣其半取衣粮而坐待粮尽众且散矣金复遣其半众行金所遣千人营百里外者久之亦以衣粮乏稍稍散去而独五百人尚散处城中公欲缚金而又以为五百人者廹死而狠鬭则杀伤防何更欲为计而金所遣取衣粮者适至则从金者又千人矣公知金未可动间请于廵按公且往南寜而以金从可于路图金也至思笼驿忽报韦徐将万人在阳以迎廵按而隂袭金金惊而跳公与兵备廵按闻之曰祸矣公谓廵按且阳为不知而听希仪徐图之公出呼韦徐骂曰汝安得擅兵至此金得官与不得官唯朝廷所命汝安得私讐之是时金尚驻近地觇伺而韦徐部中亦有为金耳目者金闻公言复还公行三十里金道伏候公公曰岑金耶汝尚不知死贵五兵至矣可疾入賔州匿吾参将府则贵五无如汝何矣金驰马入賔州公复于廵按曰金入賔州矣廵按兵备至是始有面色自金往南寜返賔州饮食起居无不随公居数日韦徐复私公曰请甘心于金公又怒骂韦徐亦莫测公计所出也公宻请于廵按散遣贵五众而后图金然是时金众尚千余人与杨留所统杀手千人皆在賔州内外公与兵备计公可遣杨留杀手百人防廵按往栁州公间谓金曰杨留杀手百人防廵按往栁州矣汝盍将百人防送四五十里以自结乎至五十里金欲返公又拉之行百里余金又欲返公曰汝独返势弱倘贵五伏人待汝奈何今去栁且近汝何不与留偕至栁而偕还金遂以百人至栁其酋长十余人皆金死党骁健防金于路跃马而坠公以机责其酋五六人曰何不防金而令至此痛抶之五六人皆病创卧然尚以公爱金故被抶不敢恚公金至栁入参将府公命夫人见金曰金我儿子也金得官听调往来贵县吾纵不在汝必见之金益喜置酒劳金与其酋是时诸大酋其五六人既病抶卧独四五人从金而留所部打手百人与金兵百人皆营于城外栁城故有狼兵二百人足以虞变公将缚金先以狼兵三千人防廵按三百人防兵备而以三百人入参将府待事谋既定因酒中戏谓金曰痴儿子汝往时惧诛又惧贵五逼意常不乐今无事矣何不痛饮金与诸酋皆尽饮至醉其夜遣狼兵缚之黎明遣人召留于城外狼兵夹墀左右立留与其党三十人见公公大言曰非杨留忠不能成我事以银十两劳留取红纻挂留留愕然公曰汝为人而汝不知乎金国贼也非汝与吾同心诱金至此吾安得缚之留大骇泣下曰留小主人也公曰汝为之而欲诳众乎公意又欲以疑留于其党也留惧不能言其党三十人皆股栗公复曰吾且为留奏功矣因见留于廵按廵按劳赏之如公见兵备兵备劳赏之如公劳城外二百人牛酒而令留率之还賔州遂令留赍牌散遣金众之在賔州者曰所诛止金一人留既惶恐见绐又虞同行者猜已卖金相讐见杀于路中日夜局蹐为备奔归顷之遂发病死金兵闻金缚皆散去公乃以金与其酋之病抶者醉而缚者解廵按府而扑杀之思恩复安当是时使公不先欵留则金必不至而且攻城杀人使公在南寜賔州防金则困兽之鬬何所不噬使公听韦徐甘心于金则两客相閧而主受其衅惟公缓之又缓以渐脱金于五千人之手若剥笋然待其为一夫而后缚之人以是益多公之算而韦徐诸土酋亦益谓公不可测也公见督府于梧时盐船八十余阻峡贼不能前左江孙参将千人送之不能督府以命公先时公泝峡峡中大酋侯公丁尝谒公公寄六羊令公丁牧养至是遣人取羊于公丁公丁奉羊至浔公命诸盐船牛酒犒公丁与其从人谓公丁防船上峡公丁身居公舟尾命其党乘小舟防船嘱曰吾以身质于沈公防不谨吾碎矣公因命班首一人与公丁从人防船至武宣未返时孙参将与左江兵备闻公丁在公舟欲乘间捕之而宻言于公公曰此断不可人信我而我诈之不祥招而缚之不武且获一人以疑诸夷将焉用之此断不可公居常有所征召虽其深谿絶峝未尝不来其来虽桀猾宿恶未尝辄杀其可谕者谕之其不悛者必遣还巢而后捕之故公以此语两人两人犹豫未决公乃摘公丁告之故曰可亟归矣公丁大感泣去而公所遣班首防盐船上峡者亦至不失升斗公以报督府督府笑曰孙参将千人乃不如沈参将一班首十八年七山之役夺两参将于虎口功尤奇公胆勇机警善抚士其私财与所得俸禄赏赐半以给诸人为耳目者其出兵多赍私财以行有先登与斩首者就陈给赏不失顷刻故人争尽死力公尝笑曰人以赀财积贿赂而博官吾以赀财积首级而博官岂为非计哉其征陈村时染危疾所部皆自戕于神前以祷公刀穿手矛剚股钩刺脊系铁鎻我之痛毒诸体皆徧最后至者一人无所施乃箭贯防为祷其得士心如此盖余宦游而得当世名将数人北则马永梁震西则何卿南则公震与卿余未之识而识公与永永魁瓌长貎而气特沉毅见人頫首下视寡言笑公短而精悍目炯炯烛人议论磊落激发皆所谓伟男子也公与余稍谈及广西事余是以得撰次之公战功尚多余不尽闻也公谓余言当世固多良将患在牵掣龊龊不能展噫嘻若公者犹为未尽其用哉  

府江纪事　　　　　　　　　茅　坤  

嘉靖辛亥春二月予由南京礼部精膳司郎中陞广西佥事时颇闻执政所搆窃自怜愿为弃官投檄矣秋七月适应警庵公槚总督两广辄遣吏移文强之且再予始以壬子入粤右粤右诸道惟府江为最险两岸山既壁立盘礴六七百里而又丛木深箐诸猺獞数出没刼杀吏民正徳年间陈公金大征无功而府江道兵威不行遂以孤垒与诸猺獞相羁縻而已阳朔县特甚阳朔县抱江而城盖绾府江之咽防者数十年来古田诸部落刼杀吏民稍稍蚕食诸州县甚且缚阳朔令及其哨江百户杀之督府欧阳公軰尝疏请三省夹勦未果已而应公至阳朔吏民之泣而请兵者朝且夕也比予至公辄以函牋贺万夀事檄府江道兵备副使杨公而故以署府江道檄予且以大征一切军兴事宜属之予抱檄行部稍稍按往牒及帐下吏士谙兵事者大畧治南粤诸夷莫善于雕勦莫不善于大征何者夷虽丑类其凶悍鸷者特十之一百之一而已择其渠魁而雕之而余不以及则诸部落罪案始分人人知惧大征则堙山刋谷而部斩之矣其为功莫真于雕勦而莫赝于大征雕勦者师不移时倐而入倐而出如雕之搏然故其为功最真而大征者非徴兵储饷者逾年不办兵未集而贼皆走险矣其始也兵连祸结其继也率斩他馘以缓罪故其为功多赝然当事者往往利附大征而不便雕勦大征之师如泰山压卵奏捷之后辄冒爵赏而雕勦之法少不利则罪且收坐之矣予故深忧之又按故当事并知雕勦之善而不敢遽行者有三一曰将士不勒习二曰向道不审三曰机事不宻予按部署诸戍兵凡五千汰其老者弱者及括其空名而隷尺籍者于是严之以古者什伍之法使之朝夕勒战而上中下其食焉上焉者则授之摧锋或为伏隘而以将领之骁悍者统之次焉者则列枹鼓赴干橹而以将领之老练者统之下焉者则以给兵马储糗之役而已又日出金钱分给诸将领各自以所部署之兵相团射及其枪牌诸技于是人人颇愿自为战而又以向道不审者诸猺獞并阻山谷之险县崖飞栈深林茂箐故也我师之侦者既不得入何以测彼已习向背而觇缓急于是别募死士为缉事军且令各擕善绘事者而入夜行昼伏分道深入至则各图其山川道里以出某贼巢为左某贼巢为右某巢枕某隘某巢控某江某巢与某巢相姻党当别为行间某巢与某巢相讐杀可遗金钱使之相夹撃而其图又恐逻者之侦及也以药笔傅之纸絶无可覩见者出则又按图别聚沙为山谷状不二三月间而府江所辖诸夷砦其最狡且险者八十二处稍次者亦不下百余处大畧并如掌股间矣然亦不敢辄案举雕勦之法惟日以戍兵巡逻山谷间又往往刺熟猺獞者出之稍稍犒之以牛酒甚且资之以金钱绮绣针线货物已而诸熟猺獞又以予故推诚拊之也亦往往以党中隂事或相讐杀及其险夷时时向予指画予辄厚遗之而归又未防他獞猺故行刼杀者且患予或按兵雕巢亦时时随诸熟猺獞出行谒矣予亦厚遗而遣之间择其罪案最著者大桐江軰刼杀吏民数多予仅剜一酋之目以归当是时予虽未尝按举勦之法而诸夷酋故行刼杀者夜则挈妻子窜山谷昼则擕之还故穴而风雨冻馁恐恐朝夕矣已而入监乡试事既竣阳朔吏民复告急应公且檄予面授之曰大征阳朔事属君久矣君且指画如何予前曰大征事非陈兵十万不可为功兵志曰兴师十万日费千金奔疲于道路者数十万家且阳朔诸獞本古田部落其遗种不下数万若三省夹征则兵连不解为患匪轻矣由予观之治夷如击狐出则疾刺之不出则听其穴伏而已毁城薰社非计也倘听某雕勦不烦军门一卒之劳一金之费而阳朔县可完江道可通矣公又曰雕勦恐不可多斩馘斩馘少则贼不畏且奈何予又前言曰阳朔堑江而县左则金寳顶等三十余砦右则鬼子等一十七砦相为表里者也鬼子等贼杀县令张士毅以来非惟官府吏民愤之虽其党中诸部落亦深嫉而怨之何者防督府必征故也某若声其罪以雕勦之兵而按行大征之法则其党中亦惧而且谋自完不敢移兵相抗矣况鬼子砦前则带江背则枕恭城扼其江则诸贼必奔恭城恭城逺近讐其刼杀久矣可尽而俘也公曰善予归括所部署得戍兵五千人先遣千人隷都指挥钟坤秀于擂鼓岩即控金寳顶故处以断其右臂者也而诸獞中日遣其党侦予兵动静虽予之左右吏胥亦时时与之私金钱者且鬼子砦亦揣知吏民数请兵故期以十月赛神起兵称乱矣予乃分所部署兵为七各按日时或诈渡荔浦而东或越富川而南或扼阳朔江而胁或从恭城而背或从平乐而突并夜则啣枚昼则伏山窟中所过道立帜而辄榜曰军门且进兵十万讨某贼砦矣他各闭砦自完无得擅出及举兵相向举兵相向者辄移师夷之当是时予之戍兵仅五千人特分道疾入而又以兵扼江江东西断而为二诸夷酋并胆落四望旗帜弥山谷固不能测官兵若干也虽诸将领亦各自按牒分兵力攻抑不自知官兵若干也不终朝连破十七砦而予又以恭城诸乡兵及他熟猺兵伏贼之隘于是结营而搜前后俘斩及生擒共二百二十人并被掳幼口凡千人以归是役也军门遂不遣一卒不费一金而所夺还民田且十余万亩矣旋师之日懽声动地非独阳朔孤城得以稍完而他州县凡被夷酋所占没田庐与刼畧牛羊男妇者并来归相属者如市应公始列其事于朝天子为之加公兵部尚书平蛮将军镇逺侯以下赏赉以差予亦与都指挥钟坤秀并陞二级提学王宗沐书其事于阳朔江上而乡大夫苏公术辈相与帅吏民伐石而碑并祠应公及予与钟坤秀三人于其县此则予之署兵府江之本末也军门志亦载其畧大较以雕勦而行大征之法古今所创其以猺为导俘斩数多且千人以上抑亦古今所未覩者他欲筑广运足滩二堡以屯戍兵并槎府江两岸诸山且仿唐宋故事令夷酋各出竹木香蜡诸物与之互市鱼盐以为利又议永安修仁一带韩襄毅公所勦杀太多虽设五屯千户所以戍守其中然于今实赘疣也莫若招东兰那地丹州子孙众而土狭者听其分兵戍守且耕且战愿得其地而籍之者听倘于五屯之间设一夷州如东兰等州土目故事亦古人以夷治夷之法也防予明年改为大名道副使事虽未及施行而粤之人至今犹有按其説而传之者隆庆二年十二月望日书  

吴中丞平岭西前后功志　　　王世贞  

前是吴公以御史中丞抚岭西而岭东西无不被冦者当是时御史大夫凌公以十万众荡平罗旁诸巢穴而独以西冦属公练卒搜乘广储蓄申赏罸转怯令勇因形为势冦已歴歴堕股掌间而防谍得昭平三屯最强而孽最甚即励将士卷甲而趋大破之穷追出其被卤斩渠酋以下千三百七十余级俘血属三百有奇牛马粮仗称是捷上加禄一等赐金帛优已北三河池咘咳诸冦复丛起公议先其急者选将士分道袭撃复大破之刜其腑卤斩渠酋以下四千八百余级俘血属三千二百有奇牛马粮仗蓰于前捷上诏录一子入胄监赐金币有差久之而公已召为右司徒矣未得代丁内艰去当公之破贼时辄行视要害立营堡民人其良者而储胥之俾専精其力于南亩画赋给役比于中土天子时时心念一卿士能寛我南顾忧今者安在盖甫服除而太宰以全岭之大帅请即进公御史大夫尽防岭东西诸将吏民一切得便宜从事于是岭西之诸将吏民懽欣鼓舞若离乳之赤子复归父母之懐而其威徳之所流闻则岭东之人望公亦若望嵗公至而士饱马腾将吏觊勲惟敌是求公曰不谷拜天子之命绥靖若曹不可究武姑以待消息久之府江之大桐江猺起与平乐昭平永安荔浦猺媾而抄畧行旅剽防庐畜浸淫及逺众议大征公曰大征费钜莫措也且示之声廹使匿也潜分兵为四哨属文武大吏将之凡十余战躏其穴百十余处卤斩渠魁以下千余级俘血属百有奇抚而即业者五百余家而亡何金鵞松栢深埇等冦复继起公即移师合岭束之劲为五哨分道掩撃复破之卤斩酋渠以下八百余级俘血属二百有奇先后捷上诏录一子入胄监锡金币如前盖闻之岭东之地沃饶而其三陲廹于海于闽越及西南诸水国无所不通道是故利在海而害亦在海岭西之地硗确深岩大壑箐棘毒瘴往往而是自职方之图益辟而与猺獠接其人皆喜乱不忧死胜则猬集败则鸟窜是故利不在山而害在山岭东之害故骤发骤定无论国家之于猺獠取羁縻而已间不胜其扰一摉捕之然亦仅仅取惩艾虽以韩襄毅之果王文成翁襄敏之算亦不能尽快其志自隆万之间执政者始务以威胜之决防诛勦于是凌公与前后大帅殷刘诸公皆极其兵力不避镆鎁之憯而贼之授首于锋铩者十已八九矣公之佐诸公当右臂时其兵力不足胜贼乃能皷其所不足而卤斩恒过当及其继诸公为大帅其兵力数倍贼矣顾必抑其所有余而卤斩若稍不称捷亦不时上公岂不爱肘金横玉之报顾上以节县官之帑而下以惜生人之命其爱有甚于肘金横玉故也语云霜雪之后必有阳春吾兹为岭右称休矣召穆公之诗曰矢其文徳洽此四国公岂不亦仁人长者哉公故与余知交而中表陆生鸣銮御公徳自岭归而以事状授余余为之叙其畧如此陆生傥以示公则为我并告公公今政成且入辅矣即有代者愿以班定逺之语任都防者语之也公姓吴名文华尝视学其地有贤声当左辖河南治平时为天下最拜玺书金帛之赐云不独以武功显万厯丁亥正月  

## 粤西文载卷三十六  

桂林府通判汪森编  

记【`杂事`】  

桂林盛事记　　　　　　　　【`宋`】张仲宇  

桂林为广右二十五州之都防风俗淳古分野宁固自秦汉以来无干戈之患和气所薰山川秀发城西七里冈岭盘纡即始安原脉熙宁初频有祥烟紫气郁葱其上父老异之而莫之识未几果符今皇帝建封兹地中兴海防騐今推昔信芒砀之云不为虚应也崇宁间尚书王公祖道来帅是邦念郡庠湫隘风教未敷乃辟而广之诱进学者又采堪舆家之说洫子癸之流以注辛戍环城有水如血脉之萦一身遂闻之朝故大观二年准勅着令壅隔新洫者以盗决黄汴二河隄防法坐之距今应举之士十倍前日乡贡旧额八人而已秋闱校艺主文者每有遗才之叹绍兴二十六年知昌化军事黄公齐邦之先进也入觐宸扆首言静江属兴王开府圣泽所沦士才日茂而取士不及下郡之半乞稍优之上可其奏増解二名先是宪使路公彬上章言广右土产瘠薄乞减静江夏税上供布钱以寛民力然不及军装布至是黄公复乞之上亦依奏迨今二年匹输一缗二侯之请也昔子产为政于郑舆人诵之曰我有子弟子产诲之我有田畴子产殖之若此邦之民沐圣恩寛惠膏泽涵濡皆二三大夫推仁教养之意而独无志谨书其事镌于名山传之于后于以昭示来世尔  

经史阁学吕公免回易钱记　　王安国  

良法易创也法矣而革之非见善明用心刚不能易曰革而当其悔乃亡大司徒免回易钱其革而当者欤事初而善辞曰整军经武也奉行者果能不尽利不营私焉得其也人实之然利者义之反罔利辈视义何等物百计笼取一孔不遗利尽害生滋纷纷矣折配谿峒货物而蛮猺怒勒价刻直而市苦闭行旅之徃来遏质民之贩鬻道之悖徃徃为大司开怨府为藩帅蹙元气为边徼偾事端其自为谋则挟公翼私而专恣妄作也至此不革将悔久哉圣人戒言利也曰多怨曰乱之始曰不夺不餍国何利焉南轩张宣公辨义利析秋毫帅广时痛邕宜融被极边号凋郡申闻于朝廷乞假缗钱付各郡自为回易収息赡军公之加意三郡厚矣未若冺此名之为善也安国承乏守郡事临民言及斯蹙相告冀回生意于憔悴适经史阁学吕公奉天子命来惠南国所行皆快活条贯一申免请如响斯答尝瓣香东向为宜民写真感懿哉报翰之言回易之害某未入境已知之公牍之来适契下懐一笔勾去亦牧民者之职分见义勇为如是哉公之学以道称择术精矣生财有大道大人之学也公以大学为学絜矩为道所以内外本末聚财散财悖入悖出固洞然于胸中矣大而固天下必能因人心之所同推以度物使彼我之间各得分愿上下四旁均齐方正而天下平矣何之不革哉公于此时心与理契机动矢决知囬易之害于入境之先肆一笔之勾于公牍既来之后见善何其明用心何其刚公之志主于根本专于牧养有不便輙弛以利民昔者吕许国公奏免河北等田镈王魏公谓其识大体许之秉钧轴其子申国正献公为保固人心计极论三司商财利之不可行二公器识如此当时皆位至台鼎宏防懿范至今日休用此道也愚于此益信道山之道得其传公名师防字虞卿号道山元勲节相武忠公英嗣也先世河南来居寿春前有许申二国公父子矣将相一门流传一道忠孝固有自云  

邕州化外诸国土俗记　　　　吴　儆  

自邕北出功饶州梵凤州至横山四百里又自横山北出田州古天县归仁州归乐州唐兴州睢殿州古郍县七源州泗城州即兑州也稍折而东歴上中下思画州山獠境渡都泥江沿江而北歴罗幕州及诸山獠至顺唐府西南番罗殿国阿者国皆汉西南夷故地西与大理自杞东兴黔南为隣各有君长姓氏自言诸葛武候所留戍卒后裔有武侯碑在西南番境中西南番酋长自称检校太师守牂柯国其人皆椎髻旃裘跣足有被髪髠首者其首领多能华言纵行书如中国童防所书有铜章篆文甚古眎汉印差大其地平衍多稻田丰水草羊马蕃焉桃李胡桃松子柑橘桑麻之属皆有之兵有短劒木弩药箭率常佩以自衞射多中然不能及逺其战鬭无行伍骑相角逐短劒相交撃无甲楯之属药有牛黄人参草菓等衣方领大防长裾左祍如中国半臂之制富者以黄防为之贫者以布其首领以锦带纒腰腹间奴虏以索绹如臂鞲柱腰然以能忍饥且于骑射便也死则以锦及豹皮裹尸而葬以多且美相髙横山官私岁所市锦率数千疋他杂防不胜计又自泗城州稍北出古宜县古郍县龙唐山安龙县安龙州渡都泥江斗折而西歴上中下展州山獠罗福州雷闻岭罗扶州至毗郍自杞国又北出至大理国两国风俗土产兵器衣制大略与西南夷不异惟大理有文法善为中国体行草书有甲胄以皮为之髹器之文缕甚精致每贾人至横山多市史记汉书三国志资治通鉴本草王叔和脉诀千金方等书国人奉佛甚谨贾人有持青纸金书金刚经至横山其国至成都二十五驿南与自杞东与阿者罗殿为隣西至海与占城为隣自杞国南与化外州山獠北与大理东与西南夷为隣西至海亦与占城为隣西国各有盐足自给其酋各自称王自杞今王名阿谢年十八知书能华言以淳熙三年立国事听于叔父阿已先是阿谢父死当立生甫余岁阿已摄国事自罗殿致书生教之华言教之字画尝诒书田州黄谐问寒温之式与中国不异阿已摄事十七年抚其国有恩信兵强马益蕃每岁横山所市马二千余疋自杞多至一千五百余疋以是国益富拓地数千里雄于诸蛮近岁稍稍侵夺大理盐池及臣属化外诸蛮獠至羁縻州洞境上其人皆长大勇健凶悍善骑射轻生好鬬又岁有数千人至横山互市以吾抚之之过也骄甚淳熈四年酋必程持其国书来论淳熙三年蛮人与官兵互相杀伤事二十余条皆难塞之请以干贞为年号初至严兵庭见之词色俱骄既而以不用本朝年号及犯本朝庙讳诘之乃慑伏异时为边患者必此蛮也又有特磨道在自杞之南马伏波铜柱之北比年为自杞所梗马不复至某淳熙四年春以邕州别驾被旨出塞市马目所亲覩及分遣谍者图其道里逺近山川险易甚信谍者又云自杞地广大可敌广西一路胜兵十余万之国也  

镵胡帅蛰龙岩诗与序跋记　　刘居显  

辰山峙结讫千百年莫或异顾大諌李先生贻扁蛰岩而重以诗是山之举籍籍矣先君以为是固无意斯世者所宜蛰也葢尝从南轩张先生逰讲闻义利之辨有日宜郡以裒然计偕举竟尼莫前其介如之素若此荐歴二纪居显政惟先志行涉芜泯是惧无何天眷南顾命先生重镇旧治公余首检校昔逰慨彼徃事如梦之叹所以惠顾乃复眎前孔稠一日以其和大谏李公韵并总饷金陵懐旧十篇宠遗居显薫沐跪讽其感槩词气烂溢毫楮且掲巢许髙躅俦先君九原有知敢冒是畀乎虽然士君子出处未尝不相表里臯稷谟谋则箕颍肥遯宜也尧舜君民事业有先生以身之则洗耳髙卧先君其奚辞噫古人生死交情反复手间而先生不间存殁所为感奋飞跃何如耶岩石増辉草木吐气潜德幽光真不朽矣世谓盘谷以愿显安知以昌黎之序显山阴尘迹后人何酷挂诸牙颊毋亦右军一记难磨与欲刻之石崖使来者悉先君之隆遇其知斯岩始终隠显有自来矣  

寳晋米公画像记　　　　　　方信孺  

寳晋米公世居太原后徙襄阳自公始定居润州以宣仁后恩补秘书省校书郎浛光尉【`阙`】　入淮南幕改宣德郎知雍丘县【`阙`】监中岳庙授涟水军【`阙`】发运司勾当公事【`阙`】　拨发入为奉常博士知常州不赴管勾洞霄宫知无为军复召为书画院博士擢礼部员外郎知淮阳军痒生于首谢事不许卒于官【`阙`】　　年【`阙`】　月塟丹徒长山下信孺顷过浛光访公遗迹得北山养疾篇及【`阙`】　　石刻【`阙`】　来桂林复得僧绍言诗序及伏波岩与潘景纯同游石刻【`阙`】　公尝尉临桂秩满寓居西山资庆寺颇与绍言逰故有此作其他踪迹则缺如也至于序中云书于桂林【`阙`】堂今亦失所在岂旧尉【`阙`】耶公作画史【`阙`】　始尉官桂林而是时文章翰墨已足以高跨千古然蔡天啓志公墓书浛光不及临桂岂所谓名【`阙`】者临桂【`阙`】　中耶抑先临桂后浛光天啓所书略及之耶公之孙【`阙`】　公遗文如北山养疾篇绍言诗序等作皆逸焉岂公时【`阙`】　次偶未见此【`阙`】　耶公【`阙`】碑皆书熙宁七年今去此且一百二十余载【`阙`】其声名与天壤相终始【`阙`】于【`阙`】　先【`阙`】游桂林者或未必知其详信孺将漕于【`阙`】公之曽孙【`阙`】秀实为静江府【`阙`】　支使藏公自作小像有小米题字【`阙`】其逰山时【`阙`】  

此【`阙`】刻之伏波岩公题名之左且髙宗御制碑【`阙`】像赞冠焉并【`阙`】公平【`阙`】　　于下方【`阙`】　　　旧逰使来者尚可以想像其凌云御风之髙致云嘉定八年八月旦朝奉郎广南西路转运判官莆田方信孺记其小影之上有髙宗御制赞曰襄阳米芾得名能书六朝翰墨渔猎无余骨与气劲妙逐神俱风姿亦然纵览起予旁又注有先南宫戏自作此小像真迹今归御府友仁书友仁芾之子世称小米者  

全州儒学瑞芝记　　　　　【`明`】吴伯璋  

大凡物产之祥固有召之于先者亦有应之于后者箫韶奏而凤仪于廷春秋成而麟出于野召之于先也志壹之动气也龙马出河而八卦画书呈洛而九畴叙应之于后也气壹之动志也事应虽有先后之殊其为瑞则一也志气天人交相感应之际深矣哉成化辛夘予自宣城调任全庠只谒先圣毕升堂与诸僚友相见视堂前有碑碣焉镌歴科举子姓名葢自国初于兹百有余年矣登科者虽不乏人而第进士者则未尝有也越明年全兰台豸史陈君瑶仲华实始进对大廷佥谓学校方兴人才既出必有祯祥以符之矣迨岁丁酉春三月有芝产于圣殿之右楹其葢轮囷其色红黄而明润有二小芝附焉佥谓和气致祥瑞草聿生必有人才以应之者矣且是殿也前守钱塘周公健之所修葺楹之建五十余年矣其材既干久而坚朴其础则盘固而深厚若无与于生意也而是芝乃勃勃然以生殆不偶也是年秋今内翰编修蒋君冕敬之以方髫年发解于桂林明年今银台通政陈君琬仲亷擢进士上第仲亷乃仲华之兄也岁丁未今南海尹蒋君昪诚之偕敬之聨名登状元费宏榜敬之即诚之之弟也两家棣萼联芳于一时簪组辉映后先相望岂止一郡一庠之荣而实邦家之光也芝产之祥盖有由而騐耳按本草芝生于土土气和则芝草生今此芝之产既非木植津液之所钟又非土气润泽之所蒸初无根苗不假栽培不资灌溉而幽质含秀灵华如也果何自而然哉意者太和之气薫蒸渐渍于礼义相先之地蓄之久而后一大发故人才彬彬先后辈出亦如此芝之应瑞呈祥耳理或然也传曰国家将兴必有祯祥芝草之生关乎贤才之迭出国家泰运之所由兴也欤予既秩满之京又迁浙之乐清归休林下追忆前事梦寐不防也适闻登第者继有其人但不知瑞草之生复如前时否也姑记目击者以诏后之人  

吾全第进士者始于洪武乙酉萧御史珪今此记谓自成化戊辰陈都宪瑶始盖未之考尔湘臯病叟蒋冕书  

永宁州养济院记　　　　　　梁顺甫  

我太祖髙皇帝御宇法兼三代政先穷民府州县各立养济院在京畿又设饭堂鳏寡孤独之民饥寒举有赖焉义宁僻邑宜多穷民余始至亷访之越四月而获一人即拓基置院三间以安之一日郊行见有弱而龙钟伛偻而菜色者进而询之曰我忝为若等父母若等可有无告之苦乎抑亦有是而无衣食之累乎即叩首曰穷民也余曰若既穷矣幸有圣天子养济之惠我有司体恤之切何不投名于官以坐享太平之盛哉乃泣曰某等固知饥寒廹身颠连无告宁为牧刍之佣行乞之辈毙而已矣正不敢无功以坐食乎人因诘之曰朝廷自有恩典以及于若功奚论耶答曰飞潜动植有形于天地之间者皆有所共于上何人灵于物而反素餐耶于乎民穷而至于斯亦已甚矣犹能坚忍廹身之苦不敢徒食于上则夫司牧之吏胥徒之役皆受朝廷洪庥非一日也乃以俸禄为应得恬不恤民犹且多方渔敛之何穷民之不若耶噫嘻宜乎民之挟而侮之讦而去之也八月初养济院成因并记其事以诏将来  

栁州邓侯留鹿记　　　　　　董　份  

栁州为百粤地上古弗属秦汉始置郡绾粤骆之防列在南徼去国万里自昔见放逺者所徙谪也邓侯为侍御史俶傥好抗论直节不阿徒失权贵人意遂出补是郡守故事御史非得罪于上或有他故不得辄补郡当是时邓侯在御史中独贤当万里之郡朝中人多不平之邓侯则曰嗟乎此自足为政太守上承明天子剖符下与诸令长惠养百姓俱天子民何得以逺道为解至则问民所疾苦亟去太甚稍与民约法立为章程大槩因其俗为政辅以寛大不以切操治专务以醇德化民因曰郡去国逺化未易逹非其民天性殊也守吏道民之路寡而民无由率教也教之未形而先刑罚即民何格哉乃修次学官弟子舎多其钟镛琴瑟笾簋诸礼乐之备益令士劘切经史明孝弟事上之谊民懽忻从之郡多溪洞诸夷侯多方备御数谕以威德诸酋感悦无犯郡境者由是栁翕然为乐治之国矣侯性亷寡嗜好意澹如也顾独喜一鹿暇则亲饲之及政成迁去民相聚留之者以数百千计知不可则皆前请留其鹿以侯所尝饲也曰庶几如见侯乎鹿留郡治中凡数年所岁时百姓上郡皆聚观邓公鹿相勅谨饲乡父老至传问邓公鹿无恙否未几宪吏且夺之栁父老遮道告曰此贤侯鹿民不忍杀愿备直买他鹿二以易一宪吏怒皆尽杖其人卒夺鹿去于是栁父老相谓曰吾与若借留鹿以思邓公计已疏矣今复见夺且大穷奈何相顾感叹因复曰即鹿易夺耳公治能较然着明恩德永久诚得学士贤人为论著其事传诸后人且世不冺絶讵但鹿在耶于是广平徐子仕于朝为谏议矣父老因寄谓曰徐君策名清朝多所与逰能卒念邓公事否徐以谋侍御史曹子曹子曰此吾里人素不欺为仁义者也今治能果然有以哉史董氏曰仕莫患于择官官莫患于择地使士皆怏怏辞逺则逺方之元元何赖哉夫贤者既不肯逺仕即以谪去黙黙自恨其下不肖又见放弃益不务检省及败则曰道逺难治今诚得如邓侯者多置逺徼为国家拊循遐方之民亦足明易治之效矣且邓侯去而民不忍一鹿是其在郡岂忍违其身之教令哉昔在召公听政棠下而民不忍剪伐诗人歌之列于国风蔽芾之篇是也今夫留鹿之事葢亦甘棠之遗意而予适为史氏使贤侯之业阙而不传予甚惧焉故记之以附于召南之义云邓侯名鋐南郡江陵人也迁广东按察副使徐子名养正曹子名忭  

飞庐记　　　　　　　　　　董传策  

余家水国习水行舟即雇小舟从巨浪中行其疾如驾马更穏卧无他虞史称吴人使船如使马葢记实也既戍粤中恠其江道多泷滩粤人又不惯操舟客舟至殊少即兴发思出江防辄苦无雇舟便岁巳未秋余始买一小舟为稍广其腹令可坐七八人中设小榻仅盈席其上作轩篷旁开小垂以短帘两颔各置双桨命家僮自操之每当日融风恬云辉雨净若层霞并山光缀采或皓月与江练澄空于时触境关心兴言鼓枻乃更县不系之颿携不速之客飘飘然与波上下登峰以遨临矶而酌间自吟其意兴所到从者和而歌之无论协窽咸适也醉则骈卧篷底放之中流任其所泊而徜徉焉兴穷辄返故所以为常夫物茍适兴靡校洪纎余兹一苇航岂劣千楹广厦哉庚申夏余乘之出横槎下乌蛮滩迟家君南来是岁秋余送家君北归复乗之出苍梧留连舟次逾月徃还欢晤离愁并牵衷臆于时隠然生侘傺焉当昼皇皇独与风舲篷窓为伍或抱膝而吟或挟书以卧中宵梦醒起坐抚髀鸣榔顾瞻明河亘薄牛斗私又依依不能置也诗家所留传大江流日夜孤舟无四隣每一朗诵辄令羁士忧心如酲人代靡恒旷懐非缪而余匏系炎荒水乡在望虽假兹舟作吾庐犹思挿翅故国直泻数千里为快云诗不云乎我戍未定靡使归聘静言思之不能奋飞爰因说文名之曰飞庐夫人生寄寓天壤良无异芥舟之漂巨海而徤者且撄恡华屋务竞奢丽相雄长乃今飘篷蹇遘兀自栖栖云水间无问险夷一棹累日若常穏卧者然鹪枝鷃蒿固分宜尔然余明发不寐之懐每厌结维而慕遐举殆犹以飞庐为滞行迹也而世既艶然名阀役志疲神方复毕力规恢日为嗣昆计千亿尚若岁晏莫支营营罔息一朝晷运推迁沧桑数变视余假栖息之安充俄顷之用将又谁久而谁暂哉抑昔人有从省官住舟中者余戍也而得飞庐所覆庇明时匪浅鲜矣防有罗浮山人者贻余诗曰出徃船如屋归来屋作船岂得飞庐趣者欤述飞庐记  

全州建库楼记　　　　　　　吕调阳  

徃西延贼寇全郡夜袭郡城纵火燬郡治之署及库刧其藏以去贼既去而当事者亦尝鸠工饬材修复其所燬然大率因简陋具式廓而已事在丙辰越六年辛酉郡守黄侯入觐而贰守熊君始视篆即缮治库藏为楼以储币镪之属而室其下以居守者于是严扄钥逺燥湿自有郡以来无完以固如兹役者也郡博静观刘君辈为予道熊君之能尽其心丙辰之变尝获贼酋讯所以侦伺之故辄以为慢藏诲之今事鉴固在也越歴有年守亦数易而创艾之深警备之至实始于熊君耳夫千金之家未有不慎于藏而能固者也郡岂直千金哉家国殊致而守官如传舎矣予既深然其说而刘君遂以予为知君请记其事予惟夫库贿之府也人亦有言示人以义其币犹贿库而记之是以贿示也无乃非邃古之意乎诸君请益坚乃申义利之辨以告熊君曰义与利不有同形而异情者乎是故利一也丰货以殖私则利谨节以饬度则义货而悖入之则利贞敛而严其守无使悖出则义洪范八政首食货而系之农言崇本厚生虽利亦义也郡邑有库凡以备籴待赈足食饷兵孰非为农者谨出纳时聚散正唯有司本务而记事者复以言利为讳使之有美弗传则亦义之未精而适以资慢政之口实矣予故不能已于诸君之请也使熊君析于义利诚不厌其迂则制治保邦御侮弭悖犹有出于修库之外大其说而无利可讳者传不云乎能治其国家谁敢侮之夫明政刑公好恶修孝弟忠信以惇民行慎郊圻练军实皆治其国家之事愿以诵于熊君且告乎有政者  

雨征记　　　　　　　　　　徐秋鹗  

宏斋翟公为宜阳肃恭神人绥懐逺迩教化大行郡当兵后连岁入夏不雨民以为忧公斋祓孔严每祷辄雨雨且足岁乃有秋于是父老谋纪其事公闻止之曰吾无德及尔旱而祷也吾媿焉祷而应匪吾之能神明之灵也尔毋纪父老请益力公曰必欲纪乎则纪于城隍所以彰神之灵可焉父老乃致公意谒余余曰尔来宜也雨旸时若休徴也敷皇极协休徴以锡厥庶民太守事也既敷锡于尔邦不可无言以侈休美虽太守不自有厥功矣神之德好是正直于皇极无颇也亦岂自以为功哉故曰生而不有为而不恃长而不宰是谓德然则安从纪夫朝廷明置太守幽置城隍以为民也祈甘雨以介黍稷祈者与祈而应者之心皆体朝廷敷皇极以锡福于民也神人交让吾无所归功而得太守与神明之心强为之记以慰父老之请俾来者有攷于斯珉公名涛字仲观相州人由司大夫出守宜阳云翰林院庶吉士马平徐秋鹗敬撰  

鹊巢志　　　　　　　　　　龚一清  

岁辛夘二月既定懐逺县治于丹阳镇苏长令朝阳乃经营戒事起止一小篷舟戴星先后人率各所司若役夫焉俱晢防于白日黄埃之下葢竭乃鸠居劳矣是岁五月署始楹十月城始奠石旁睨之众几幸乎三年成也壬辰四月长令告落于余余亟行治所望十里而近则突突麟麟周垣构茅夫然规模备欤循江之浒舟若鱼贯人若雁行夫然四民集欤傅而堞壮哉城孔固欤入而闉美哉署孔硕欤去城若干丈环以舎营兵居之去营又若干丈缭以墙益以栅商侩肆之土宜植宜蔬足以食力山川若辐辏呈秀献竒当为栁属邑之冠昭哉地利辟与乃欣然喜叹昔寥寥芜弃不谓今岩邑也长令言初楹时仪门左楹鹊依以巢右亦如之斵防丁丁鹊不避人自卵自雏巢殆可俯而闚欤既翼以飞者六余观巢固在不觉大喜窃谓燕雀处堂夫物有然凤凰巢于阿阁在皇初上瑞之世鹊固未前闻也巢之自今日始召南之诗曰维鹊有巢维鸠居之之子于归百两御之次章曰维鹊有巢维鸠方之之子于归百两将之卒章曰维鹊有巢维鸠盈之之子于归百两成之巢而居而方而盈鸠之盛也女子以夫家为归故鸠因乎鹊也御将成于百两匹妇无不被泽也召伯化被南国其风邈已说者曰驺虞为鹊巢之应然而鹊巢实召南之首岂易言欤于谚鹊占喜古义鸠言聚诗以廵行兴托今以营居实见也长令勉之方经治之始有众腾欢雷与应碑曰欢雷余于鹊巢见欢雷之叶矣圣明在上德泽逺播遐荒黎白始覩天日司牧者留心德化使各得其分愿上下和应毋谓驺虞不复出也况刈藋此土新缮邑于久废之后可谓曰寻常平有开必先莫灵于禽鸟长令益勉之以追阿阁之风俾不佞一清喜且无涯于以奏大雅于卷阿之上曰凤凰鸣矣于彼朝阳今懐逺是也爰书左鹊巢门右鹊巢门志焉书中门前楣间曰召南首瑞不揣缀诗五章属社师习于有众命篇曰粤风鹊巢之什诗曰门之楹兮鹊巢之冯兮胥自今兮烝烝乐有营兮门之栌兮鹊巢之雏兮胥自今兮烝烝乐有孥兮门之枨兮鹊巢之翃兮胥自今兮烝烝乐有鹏兮门之左兮鹊巢之妥兮胥自今兮烝烝乐垂鬌兮门之右兮鹊巢之阜兮胥自今兮烝烝乐寿耉兮右门楹五章章四句四言五言六言记作邑者以俟名笔兹特于鹊巢志咏云  

梧州义田记　　　　　　　　陈　鉴  

义田昉范文正公彰君之赐以仁其戚里若政治之经则有长平仓义仓社仓无所谓义田也余莅梧之冬水西坊火为赈其焦屋者率菜色鹑结嫠居十七怵然有感于衷因徧索城内外不赡授衣者逾百周之嫠独倍异哉粤西户口不繁坐此中风气恶类寡人之妇若此治岐政先四穷民而雅之什曰伊寡妇之利古之勤恤民隠无若成周夫此穷而无告非仰给父母民者而谁语余为冬计一衣夏计一石两庠青衿举火艰者佐之虀粥置田若而畆岁籍其入为可继冀渐拓之以备水熯灾眚斯余托始意乎或曰小惠未徧民弗从也余曰惠病于小弗病惠也沾沾之勤以俟西江将索颠连于枯鱼之肆矣或曰待泽十万户宁渠车尘马足之间何子之不广也余爽然谢不逮夫天下之中有粤粤之中有梧梧之中惟车尘马足之间之为见斯亦狭矣若其兼总八宇昭苏万有并异类于同体引一夫为己辜则梧之外有天下此其为无告也不可为量数奚翅十万戸云乎余姑及其可暨云尔或又曰长平预备社仓其可废乎余曰义田而外余更捐金积府廪谷近千积各州县谷累千为赈备有出无収即预备仓义也若社仓易防难収其滋多惟长平仓则魏李悝平粜法汉耿寿昌谷贱增价以利农糓贵减价以利民法也专主籴粜而籴本当存惠以不费为千古不易良法第综理非其人更増闾闬之扰保甲亦然敬俟后之君子  

粤西浔江郡双获铜鼓滩记　　乐明盛  

天啓乙丑仲冬余捧学正檄自庾迁浔道韶石陟舜峰阅九成记歴苍梧而入浔境余询此为何地长年曰前即铜鼔滩也余曰昔髫龄时阅汉逸史马伏波征交趾舟经八桂有二铜鼔跃入水中此非其地耶舟子曰然数年来已获矣未审今置何所至浔而祗谒先师庙同寅周君礼指示余曰此铜皷也汉代跃而沈今三千年而现不裂不缺非神灵呵防何以得此余细阅之身圆七尺有竒靣径二尺一寸髙与径埒上部似鼔下体无底腰视面稍缩而徧体多叶纹红女绣刺所不逮予手叩其唇铮铮铛铛桴撃其面滃滃咚咚窃念石有七敲三挝法惜无传而硿莫谐韵时久如许花纹侧角内无损蚀信神物耶又数日而登观风楼眺望白石罗丛思灵之胜邑博袁君明谦复指一器示余曰此异物也予昔任茂名闻此地获之葢自伏波时没而今现余曰郡庠有其一兹岂其匹耶何形体同而兹唇稍窳也曰是也君知其同未知其异焉岁戊午端阳日白石山人动土得此其日铜鼓滩渔人以网絓莫举因入水而摸知为器爰帅众即举而出之两地小民均献入官以上古器不敢私也郡公邑宰曰此神明所呵防宜归之圣神虽以质全文备出自滩中者置文庙中而唇觚差蠡出自白石者置观风楼两者窳完异而形同声同没水同出现之地异而所获之日又同手摸心赏直令人神逰三千载而上矣昔东坡苏氏以狄咸作九成台自称玉局防吏喜为之记予谓其慕浮名而亡真器也今两具汉冺而明现两失而同现人亾而器存好古之士乐观其现讵不与商彜周鼎共珍为宗庙器乎夫日月寒暑风雨晦明并于天地间而南郭子綦谓其未闻地籁今人隠于汉天显于今如寒暑昼夜伸是天籁叶地籁闻矣奚啻鞉圉壎篪管磬匏弦也乎昔韶作而凤仪兽舞韵调而马仰鱼听今夫使有形有声者显祥异于苍梧之西而圣天子履中蹈和立极以安天下人和而气应协流古乐重兴韵雅载作俾鱼不淰鸟不橘兽不狘人情不失我明嫓美虞周跨轶炎汉殆九成中之重器也欤伏波有知手为加额子瞻际此九成台记可无作矣岁在丙寅履端上元日临川乐明盛记于浔州公署周君礼大庾人相与校鐤袁君鸣谦平乐人善观厥成名得并书云  

## 粤西文载卷三十七  

桂林府通判汪森编  

碑文【`祠庙`】  

舜庙碑铭　　　　　　　　【`魏`】温子升  

懐山不已龙门未辟大道御世天下为公感梦长人明敭仄陋厘降二女结友九男执耜歴山耕夫所以让畔施罟雷泽渔父于是让川亦既登庸以之纳麓九官咸事百揆时叙有大功于当世集厯数而在躬受文祖之命致昭华之玉班五瑞于羣后禋六宗于上舞干戚而远夷賔弃金璧而幽灵应青云浮洛荣光塞河符瑞必臻休祥咸萃以君人之大德为帝王之称首陟方之驾遂徃苍梧之窆不归爰自先民实存旧庙既缉药房遂镇瑶席龙驾帝服葢依稀于慕舜交鼔絙瑟实髣髴于闻韶其辞曰  

虹气降灵姚墟诞圣树阴未徙帝图已定乃賔四门以齐七政天眷功髙民归德盛治既荡荡化亦巍巍南风在咏西环有归疑山永逝湘水长违灵宫肃肃神舘微微  

虞帝庙碑铭　　　　　　　【`唐`】韩云卿  

帝舜有虞氏南廵狩崩于苍梧之野南人懐思立祠祷祭歴夏殷周秦距乎有国凡更十姓享奠不替大厯十一年皇族陇西县男兼御史中丞昌□领桂林象郡之地防祗统命肃恭神祀以祠宇隳圯狭隘朽陋不足延降神灵遂谋于州佐县尹因以俸钱増新易故崇垣峻宇萧屏牖户有伦有度垩缮既成以时昭享瞻觌门屏践履阶闼兢业恂惧肃然无不加敬牲牷既设巫祝斯列斋庄蠲洁慤然如享其诚箫鼔既阕俎豆斯彻神人和悦僾然如受其福是岁寇贼殱平年谷丰稔五岭之人阴受帝祉官属长老愿刋琢表识以彰懿烈其辞曰惟虞禅夏夏德斯沦更殷歴周以及嬴秦帝号再尊帝道莫宣祀典空存祀礼无闻于穆皇家踵美虞唐独主淳俭后嗣其昌明明大君祜祐俾躬穆穆宗臣祗业肃恭广厦増饰展礼竭忠人神胥防风雨晦防三千年间礼币贽通西原寇平南畆有年祀事报功皇灵降臻仡仡武夫我战自克畟畟农耜我勤乃获日用游焉恶知帝力天人同休心存影防诚感昭通屑易窒碍刋石播美垂亿千载  

二妃庙碑铭　　　　　　　　栁宗元  

元和九年八月二十日湘源二妃庙灾司功掾守令彭城刘知刚主簿安邑衞之武告于州刺史御史中丞清河崔公能祗栗厥戒防羣吏洎众工发开元诏书惧废守祀捜考赢羡均节委积咸执牍聿至于祠下稽度既备佣役惟时斩木于上逰陶埴于水涯乃桴乃载工逸事遂庙貎显严粲然而威十有一月庚辰陈奠荐辞立石于庙门之宇下惟父子夫妇人道之大大哉二神咸极其防为子而父尧为妇而夫舜齐圣并名弼成授受内若嚚瞽上承辉光克艰以乂德罔不至帝既野死神亦不返食于兹川古有常典敺祓戾孽恢宣俶灵敢或失职以奸天刑有翼其恭有苾其馨沈牲受告即石是铭铭曰  

渊懿承圣舜妻尧女德型沩汭神位湘浒揆兹有初克硕厥宇唐命秩祀兹邑攸主毛牷既疈椒馨爰糈嗣于万年期保永祜濳火煽孽炖于融风神用播迁时罔克龚邑人羣吏告于君公亷用积余以就尔功桴木负埴载流于江既平以成崇宇峻墉洁严清庙左右率从神乐来归徒御雍雍神既安止邦人载喜奉其吉玉以对嘉祉南风湑湑湘水如舞将子无讙神听钟鼔丰其交报邦邑是与刻此乐歌以极终古  

罗池庙碑　　　　　　　　　韩　愈  

罗池庙者故刺史栁侯庙也栁侯为州不鄙夷其民动以礼法三年民各自矜奋兹土虽逺京师吾等亦天氓今天幸惠仁侯若不化服我则非人于是老少相教语莫违侯令凡有所为于其乡闾及于其家皆曰吾侯闻之得无不可于意否莫不忖度而后从事凡令之期民劝趋之无有后先必以其时于是民业有经公无负租流逋四归乐生兴事宅有新屋步有新船池园洁修猪牛鸡鸭肥大蕃息子严父诏妇顺夫指嫁娶塟送各有条法出相悌长入相慈孝先时民贫以男女相质久不得赎尽没为我侯之至按国之故以佣除本悉夺归之大修孔子庙城郭巷道皆治使端正树以名木栁民既皆喜悦尝与其部将魏忠谢宁欧阳翼饮酒于驿亭谓曰吾弃于时而寄于此与若等好也明年吾将死死而为神后三年为庙祀我及期而死三年孟秋辛夘侯降于州之后堂欧阳翼等见而拜之其夕梦而告曰馆我于罗池其月景辰庙成大祀过客李仪醉酒慢侮堂上得疾扶出庙门即死明年春魏忠欧阳翼使谢寕来京师请书其事于石予谓栁侯生能泽其民死能惊动祸福以食其土可谓灵也已作迎享送神诗遗栁民俾歌以祀焉其辞曰  

荔子丹兮蕉黄杂肴蔬兮进侯堂侯之船兮两旗渡中流兮风泊之待侯不来兮不知我悲侯乘驹兮入庙慰我民兮不嚬以笑鵞之山兮栁之水桂树团团兮白石齿齿侯朝出逰兮暮来归春与猿吟兮秋与鹤飞北方之人兮为侯是非千秋万岁兮侯无我违愿侯福我兮夀我驱厉鬼兮山之左下无苦湿兮髙无干秔秫充羡兮虵蛟结蟠我民报事兮无怠其始自今兮钦于世世桂州新修尧舜祠祭器碑　　　赵观文  

皇帝御宇大顺壬子季冬十二月故府司空颍川陈公自桂州观察使膺制命建静江军号仍降龙节明年春二月准勅有事于尧舜二祠礼毕顾谓府长史朱韫曰吾军旅之事则尝闻之俎豆之事未之学也子尝知书好古试详此礼得合于经乎韫惕然而对曰韫尘走下僚安敢辄议祀典公谕之曰古有绵蕞定大礼者皆草莽之士尔今为上佐佐于郡政何谦而不言韫辞不获已而对曰尝见开元礼有祠古帝王之制今请求知礼者共为删定矧帝舜南廵标乎古典惟兹法物岂可不周繇是命有司撰三献冠官衣劒佩三十有九赞引礼生衣帻一十有六笾豆簠簋洗罇爵幡鼔七十有七仪品斯毕具表以闻帝曰俞哉褒称纶言不载于此今仆射彭囗同两使可继巨屛守简子至言者九同关西不惑者三追念前功若已有之以观文明廷擢第故里逺归有陈蕃下榻之知有智伯国士之遇有鲁肃指囷之意有平仲脱骖之识授书诘旦猥属斯文观文谬以二雅得名实未造轲雄之旨克让未果是敢直书庶几正教传乎不朽作颂曰  

大哉尧舜真风不弭以圣禅圣不子其子举贤登庸投防御魅化匪逆人羶宁慕蚁大功渐着南廵脱屣九疑雨沈苍梧云起伟欤元踪遗于桂水苍生思之牢醴千祀俎豆礼缺元侯克备发挥古典骈罗雅器三献得仪雍容劒履教人为臣可逹深旨翠巘稽天红轮出地得君臯陶千载意气中兴有帝无令伊耻  

盘石庙碑铭　　　　　　　【`宋`】黄庭坚  

盘石庙在州之西故全州使君王侯庙也王侯故魏城人而家开封讳世行字祖道文武自将得知已晩用不尽其材而威惠着于清湘者也治平初天子励精听断立考课法进退州郡文武吏于是全久不治湖南安抚使吴中复转运使杜植判官宋廸提防刑狱杨宁奏言潞汾都监文思副使王某常任全州都廵检侬智髙反邕管时其归师将犯桂州而北掠以獠众压全境吏民皆欲空壁出走某调民城守提兵扼灌阳防官军破贼民至今以为老幼不失业皆王某之功愿擢守全州天子从之侯入境全民欢呼迎道侯之为州乐易明白顺民之欲除其所恶无动人耳目事而州以大治流逋四归乐生兴事邑居野处皆不畏吏问其父老王侯之善政云何对曰前时公厨以十数卒为白望渔夺于市又以十数卒为河廵胁取行商防卖三渡贫民或终日不得徃来开内外官邸禁民毋得私舎尽夺铺户盐以私牙吏岁调民之封贵连贺取鱼苗蓄之官池又采班竹箭簳以应使客之求吾侯以律令从事积年之一日蠲除我知此而已问其士大夫对曰吾侯为邦勤民不倦而其僚奉职洁已无瑕而其吏畏赇治夫子庙兴民学表孝子庐兴民行治军有犯无赦听讼立决无留侯之子献可登进士第民持酒相庆曰吾父宜有子也及侯卒于位民罢市相吊曰天夺吾父乎初民欲为生祠而侯不听殁而民作庙于磐石寺隅临官道岁卜入祠之由是而观王侯诚良吏其享民烝尝也宜全之士民欲刻石颂侯功德且愿荐之声歌使子孙报事不防久不得其所托后二十余年献可以材擢西作坊使知泸州乃遣吏走黔中道全民之意噫循吏之无称久矣故乐道王侯之政使来者有所矜式又为诗遗全民以祠王侯并刻之王侯终文思副使太原郡开国侯今以子赠左中散大夫王侯为吏所至多可称述弗着着其所以有庙于清湘者其词曰  

清湘渊沄兮上盘石作侯寝庙兮宫室丹碧事侯如生兮不以金帛丘在含山兮侯安此宅全山之下兮松栢苍苍至于云来兮日逺月防我民奉侯兮岁嵗烝尝羔豚孔时兮鱼有鲤鲂黄柑绿橘兮荐清酒鼔坎坎兮吹参差侯爱我民兮乃下享之风为舟兮云为马嬉于川兮猎于野千秋万岁兮无弃此邦为来者师兮我民受嘏  

重修罗池庙碑　　　　　　丘　崇  

唐元和十年州刺史栁侯至以圣人所常行之道善其民四年不幸而平时浃人胸中者已深人将释之而不得追其尝与部将魏忠辈驿亭酒间语乃祠于罗池自欧阳翼之梦李仪之死人尤神之以忧患乞怜者每每获报如祈庶几三百余年英灵犹存皇朝元祐五年赐额曰灵文庙崇宁三年赐爵曰文惠侯从斯民之欲也庙阅日深仰见星斗蚁封蠧蚀几莫能支而承糦践笾袂犹相属所谓施利钱者岁不知几何率以十万为公帑用余则庙得之以备营缮然一岁之间给公而外所存无几虽欲改作将焉能为郴陵朱公以政和二年十一月视守事三日具礼谒欵见其所托大不足以称侯四顾踌蹰隠然于中者久之退而考其故事得庙利岁时移用之状语诸僚佐曰侯生死皆有功德于斯民而祠宇敝陋如此吾曹当思有以崇大之奈何牟其利以事封靡乎侯无谴宁独无愧于吾心燕衎可寝也豆觞可裁也土木之役上求则费公下敛则耗众曷若归其利于庙纎毫籍之久自可举咸曰然未几籍以羡告州监兵陈莘者开敏有干局俾掌其事购材募能取足于籍堂室门序卑髙如仪焕然一新观者嗟异又抚其余利构亭于罗池之北因以名之亭与庙异区而同名者不特谓江山之胜作也呜呼涧酌可以祀皇天噫嘻可以祈上帝未有诚而不能动者也心者灵之府而诚出于其中神人殊方灵未始异以其出于未始异者合之于防防之间神能违之乎世俗膴仕情随泰迁燕衎自娱豆觞自奉凡可以适已者无所不为公则不尔惟崇大于侯是思卒使侯祠既壮而丽则其诚可谓至矣千里而郡非独其守任民之责神与有焉年无饥馑气无乖厉此民之所望于神者民之所望公之所祈也致其诚于神以祈民福公岂可与世俗者同日而语哉  

四令公祠堂碑　　　　　　　孙　觌  

余尝读国史见秦国陈公以直道事太宗皇帝位不满德卒官谏议大夫知开封府挺生三杰皆以道德文学践大官为将相曰尧叟尚书右仆射同中书门下平章事是为文忠公曰尧佐特进尚书左仆射是为文惠公尧咨武信军节度使知枢宻院是为康肃公一日秦公与客语三公已贵立侍公侧坐客踧踖不安求去公笑曰此儿辈尔姑徐之尽所欲言者于是史官记之天下诵之而陈氏父子兄弟世家之荣至今以为口实至道丙申文忠公尝以广西转运使平南蛮之乱洎绍兴癸丑文惠公之曽孙兖以右朝请大夫直秘阁广南西路计度转运副使继公后葢百三十有八年矣直阁公能以儒学世其家羣书皆成诵尤通吏道精练法律顷由台郎娄将使指朅来广右益有能名及是访公之遗无在者独有新舘铭石刻僵仆草棘中又公征蛮时吏士防犯防毒多死手自撰集古方书养生之说刻之传舎一方防赖故能独存而岁久亦讹缺直阁公慨然念故物之亾几遂掖仆碑而起之又追补方书之缺壊者龛于故处即听事之东辟屋三楹绘秦公文忠公文惠公康肃公四公之像而祠之觌贬象江还过桂林拜谒祠下生气凛然如太山乔岳之镇真古所谓大臣者余与直阁公二十年之旧且厚善也乃属以不腆之文而不敢辞恭惟太祖太宗提三尺削除僭乱真宗仁宗包干戈以文太平圣哲并骛出依日月之光独秦公三子以魁垒硕大光明之杰作配元圣以身用舎为朝廷轻重交持国钧更掌兵柄一门冠冕蝉联三镇旌节相望佐佑两朝以功名福禄始终为天下巨室于虖盛矣王室中微羣黎厌乱天子当馈太息求人如不及窃观四公遗像追想一时社稷之髙勲于此兵乱俶扰之中固宜见者必趋过者必轼饮食者必祝焉岂谓学士大夫区区念祖之私哉于是书之以告后之君子俾勿壊  

义宁惠宁庙碑　　　　　　　毛鹏举  

义宁为邑自晋天福八年始朴素淳俭有尧民风邑之西有山曰知慧山中有神曰武当刘蜀时偕诸葛武侯亮南征牂牁蛮追奔逾岭而神乗暴涨西入溺死知慧源厥后英魄感发白昼擐金甲兜鍪而出挥石大呼声震山谷或着屐临流坐石而钓今钓台屐迹具存邑人建庙祀之迨今且数百载崇宁改元知县事陶君迥嘉神功德闻之朝始赐庙额惠宁而未及封爵凡五十余年曽靡为之请者嵗在乙亥田种而不雨至六月旱甚防汝颍李君晋臣出宰是邑宣布德意问民疾苦而知旱魃为虐率父老造祠下祷之有顷云作甘雨随车膏泽畎畆岁则大熟君异其感应之速乃谕父老为请褒封明年秋九月赐爵义宁侯以报休功是嵗丙子大熟欢声载途疠疫顿息丁丑又大熟人既去愁叹而就安乐致和气而为丰年于是弹丝吹竹激宫流羽相与为欢曽弗知明神在兹上以黙赞乎天地之化育下以相予贤令尹美其教化以厚风俗也鹏举以告邑人皆唯唯曰为吾书之传之无穷可也  

六贤祠堂碑　　　　　　　　舒　勉  

六贤谓汉陈钦钦子元元子坚卿士燮燮弟士一子廞按后汉三国志陈钦广信人也钦字子佚与刘歆俱治左氏春秋而钦别自名家后为将军元字长孙以父任为郎少传父业为学者所宗建武初抗疏论立左氏传与不冝令司校尉督察三公帝从之乃数陈便宜不用以病去终老于家坚卿有文章而史逸其论撰燮字威彦汉末举茂材累迁交趾太守学问优博逹于从政而谦虚下士方中原阻兵士人避难者多徃依之卒年九十士一初为郡督邮辟司徒掾雅为黄琬器重董卓乱乃亾归燮表为合浦太守孙权据吴南据交广燮以廞入质权以廞为武昌太守六贤之见于史者其本末梗概如此而苍梧之人未尝防知太守李公亨伯好古乐善歴求汉唐以至本朝得名臣钜公有典是郡者七人焉既立堂祠之于水泉之上以慰邦人之思又即黉舎塑六贤之像并以其本末刻之于石使学者岁时具香火谒先圣已则退而旅拜六贤于祠堂之下瞻其像想见其风采而生希慕之心如在乡党焉其敦劝诱掖可谓至矣孟子曰舜何人也予何人也学者姑勉之异日有继六贤之后父兄子弟名重一时光传清史者无防吾太守李公敦劝诱掖之力也  

社稷坛碑　　　　　　　　　张　维  

郡邑通祀以社稷为重风雷雨师坛以其为农祈谷则一也然坛壝有制方位有辨登降有序罇罍有所祀典所载可考也乾道元年秋九月维承乏按刑所至郡邑望其坛壝则頺然蓁莽中践履者弗禁不肃莫甚焉明年夏六月移守八桂视事之初谒社稷则坛壝失其制与别郡无异继行祀事则方位失其辨登降失其序罇罍失其所夫防府为列郡之所视仪而取则者今其失如是列郡益甚矣此无他有司沿袭茍简而献官讲明弗素一旦行祀事惟视赞者东亦东西亦西曰拜则拜曰跪则跪莫知其是否耳爰筑坛宇门墙而一新之按祀典如其制复着之图以示方位之辨登降之序罇罍之所俾献官目撃而心喻有司母敢茍简以尽其事神之礼而丰年之应神听之矣昔者夫子入太庙每事问或人以为不知礼而夫子则曰是礼也今之献官行事能师我夫子入太庙之意按图而问焉其庶几乎  

山川坛碑  

大宗伯以燎祀风师雷师周礼也发生震蛰雷师之功以肇厥祀唐制也为坛壝而二祀各以时申令也祀之意与社稷同惠养期也桂之为郡祀事尚矣坛惟凸山门墙缺然践履莫之遏也当其祀时霂霡而泥泞则寓于浮屠氏之舎行事亡所也坛之旧各府郡一方参立乎北就爽垲也髙大其门而壮丽其堂备望祭也坛垒以石迳砌以甓植之以嘉木而衞之以周墙勿践履也笾豆之事则有司存而精意以享明德惟馨则初献官之责也三时不害而民和年丰神降之福也若夫计其财与工之费为钱五十万有竒则稍廪之羡所自出也集其事而述以文者郡守张维书其文者治中从事曹总也乾道二年是其岁月也  

桂林仰山庙碑　　　　　　　张孝祥  

仰山二王自江而西饮食必祭威德所被齐光日月乾道元年张孝祥来守桂林时李金方寇郴阳羽书交驰于道孝祥谒于祠祷焉曰使广西不被兵者神之赐则请为王庙于桂且奉神之象以供七月孝祥至郡九月冦平葢以万人闯吾境知其备也引去惟王之仁之灵孝祥不敢尽述独叙其答孝祥者如此敬选日择地于城之北为王舘御而书其所始使后有考劝桂之人以防事王  

桂林膏泽祠碑　　　　　　　唐　光  

环邑皆山也峭拔惟膏泽峰峰之下有祠焉祠之建立与神之姓氏莫得其详询诸耆旧鄙俚无稽然庙貎俨然水旱疾疫祷之必应谓神不正直不信也意者神据山川之胜而赫厥灵欤异时阁使陶公商翁官于兹知之且悉峰之得名自陶始尝曰天欲雨则是峰油然作云宜有神主之既名其峰又为之诗石壁含天泽南山第一重旱时先出雨阴穴必藏龙呜呼尽之矣乾道庚寅冬余自凤山簿来摄是邑明年夏旱屡祷屡应念无以答神贶顾祠宇敝甚撤而新之祠成余以檄试士临贺以不得书颠末为恨又明年秋方伯以吏民安余之政俾再来摄是书之不可已也故摭商翁之诗以证俾来者勿牵耆旧鄙俚之言为不足信而怠其所奉也商翁在庆厯间以诗名数百篇盛传于世而膏泽峰居其一今神托是峰诗名闻于天下后世顾不伟欤  

创建三元祠碑　　　　　　　郭见义  

儒道之隆污常应天下之治乱自秦汉以来其迹可考本朝承五季之后稽古礼文之事率为疏濶列圣相继纯用德教思得儒士而任之于是斟酌前代取士之法杜塞他蹊专尚进士昔人指此为将相科者非虚言也天下之人从风而靡三尺之童悉知肄习间三岁下诏被褐防袂求举于府若州者以数十万计府若州考试之定其可举而荐之礼部者尚数千计礼部考试之加详宻焉第其可进以名上天子者不过数百人而已天子为之躬御便殿手执文柄乙夜观览然后胪传于九陛之上释其布褐而命之以官凡得与于数百人之列者已为难矣而况自府若州以至礼部以至天子之庭皆魁其选者其难易为何如自非懐竒瑰絶异之材淹贯学问而充溢乎文辞者其孰能与于此是以二百年间能如是者殆三数人而始平冯公则其一也公世为宜之龙江人从其父商宦逰四方公生而英爽俊迈气葢一时翰墨蹊径絶人逺甚幼寓试武昌而发解庆厯间始与羣士计偕礼部赋无逸为元龟廷试赋葢轸象天地是时朝廷尚声律之学而公之二赋清婉浏亮典丽遒宻曲尽声律之妙遂为多士魁四方之人传诵其文模拟窃取乞灵假宠以雄长于词林者不可胜数其后被遇三朝徧歴华要出入中外且数十年晩乃擢任政机引经断国虽当全盛之时身名俱荣能如公者葢亦鲜焉生公之后者想望风采孰不兴景行之意而此为父母之国坟墓存焉顾独无一楹之宇以为邦人奠醊之地其为阙典甚矣今郡守李侯守柔为政二年郡务毕举初议兴葺祠宇肖公之貎而事之一日顾谓其僚郭见义曰吾欲为是可乎见义曰稽之古义则髙宻建郑公之祠取诸近规则曲江立九龄之祠在人耳目皆为美谈何为而不可于是卜地于城之东偏焚荡蓄翳筑为墙垣为堂三楹以宅厥中雅有制度朴斵涂塈必坚必良气象周宻可为百年之计公像在兹凛有生气呜呼懿哉他所未有也问费焉出则首捐所授之俸故应者悦问材焉得则市于积储之家故办之疾问工焉取则募夫末作之徒故从之易四境之内或未及知而祠已成矣既成而落之众莫不叹息以为百年未举之事而成于谈笑之顷若有鬼神阴相之者自今以徃殆有崇而无替来者必谒过者必式岁时必荐兴事必祷如是而李侯之加惠此土可谓备至矣始平公名京字当世仕至参知政事宣徽南院使赠太子少师其行事具国史乾道元年三月记  

桂林显震庙碑　　　　　　　王　沆  

县西三里许石峯数十屹立对峙如巨公重客相与拱揖有庙岿然其间庙南数十步泉出于石壁之趾滙为车轮奔涌逹于山下清凉甘洁冬夏若一邦人事神饮食必祭水旱疫疠祷焉如响求诸父老以为陈大建中神始显闻于合浦所谓雷种者飓风之变于是赐庙额爵号不一而足本朝熙宁间旱祷而雨封威德王绍兴间冦啸聚海上一夕风雷碎其舟赐显震庙故自岭而南凡二十四州莫不奔走奉祀此其大略也前宰王君潢作亭于泉淳熙改元沆适到县莅事之三日谒祠下海印寺僧师范邦人李机辈请一新之始于季秋迄于季冬进士李宗孟帅邦人又请为题石予曰大哉雷乎凡乾坤之阖辟阴阳之陟降莫不迭相为用飒然风油然云沛然雨发生万彚鼓舞群动赞天地之造化巍巍若是也故自唐以来州县悉以春秋通祀以示不防神功灵德赫然着见其可以固陋辞乎遂再拜刻其事于石  

尧山漓江二坛碑　　　　　　张　栻  

古者诸侯各得祭其境内之山川山川之所以为神灵者以其气之所蒸能出云雨润泽羣物是故为之坛壝立之祝史设之牲币所以致吾祷祀之实而交孚乎隠显之际诚之不可掩也如此后世固亦有山川之祠而人其形宇其地则其失也久矣夫山峙而川流是其形也而人之也何居其气之流通可以相接也而宇之也何居无其理而强为之虽百拜而祈备物以享其有时而应也亦偶然而已耳淳熙二年之春某来守桂按其图籍览其山川所谓尧山者盘据于东气象杰出环城之山大抵皆石而兹山独以壤天将雨则云气先冒其巅山之麓故有唐帝庙而漓江逶迤自城之北转而东以逹于南清洁可鉴其源发于兴安与湘江同本而异派故谓之漓而以水嫓之凡境内之水皆滙焉以是知尧山漓江为吾土之望其余莫能班也岁七月弥旬不雨禾且告病先一日斋戒以夜漏未尽望奠于城观之上曽未旋踵雷电交集一雨三日均浃四境邦人懽呼穑以大稔伏自念山川为吾土之望而坛壝未立祷祀无所其何以率吾民严昭事之意用惕然不敢宁乃俾临桂县尉范子文度髙明爽垲之地得于城之北叠防岩之后隠然下临漓江而江之外正与尧山相值面势回环表里呈露对筑二坛以奉祀事为屋三楹于坛之下以蔽风雨其外则绕以崇垣逾时而告成乃十有二月丁酉率僚吏躬祭其上以祈嗣岁事毕徘徊喟然叹息退而述所以为坛之意以告邦之人与来为政者使知事神之义在此而不在彼庶有以致其祷祠之实且得以传之于无穷云  

昭州新立吏部侍郎邹公祠堂碑  

故尚书吏部侍郎邹公讳浩字志完学者称为道乡先生而不敢斥其名字在元符中为右正言以直諌显闻初贬新州建中靖国之元入朝为天子从臣崇宁二年又贬昭州处昭凡四岁归没于常州其立朝大节载在史官播在天下固有不待纪述而传者某独尝谓人臣不以犯顔敢谏为难而忠诚笃至之为贵士君子不以一时名节为至而进德终身之可慕若公始所论谏葢亦他人之所难言而攷味其平生辞气曽微一毫着见再位于朝忧国深切重斥炎荒凛不少沮至于病且死语不及它独以时事为念方其少时道学行义已有称于世晩岁益为中外所尊仰而公不居其成讲究切磋惟是之从葢尝从伊川程先生论学而上蔡谢公良佐龟山杨公时皆其所友也其任重道逺自强不息如此所谓忠诚笃至而进德终身者若公非耶故某乐为天下后世诵之淳熙二年秋清江王光祖为昭州道桂问政所宜先某告以道乡先生当有祠盍图之则应曰诺明年春使来告成且曰郡故有公祠绍兴中守臣陈廷杰所建荒芜久矣故其地卑陋亦不足以奉烝尝按郡城之西北有所谓得志轩者公所尝游歴也下临长塘曰木梁广数十畆羣山环于前其秀曰龙岳旧为郡士张云卿之居公实名而记之栋宇今无复存者乃即其地为屋四楹绘公像于中门庑悉具又葺茅其下俾张氏之后人居而世守之敢请记某既为之说而且有感焉国家列圣相继以纳谏容直为家法人臣虽甚触忤亦不至如前代加以重辟间有暂贬徙者旋即复还且又进用俾得以名节始终顾扶持公论培固邦基虽有頼于多士之助而其长养成就实非一日皆自列圣深仁厚泽中来也闻公之风者亦复有感于斯乎  

三先生祠碑  

淳熙二年静江守臣张栻即学宫明伦堂之旁立三先生祠濓溪周先生在东序明道程先生伊川程先生在西序绘像既严以六月壬子率学之士俯伏而告成退则进而谂之曰师道之不可不立也久矣良才美质何世无之而后世之人才所以不古如者以师道之不立故也凡所谓为士者固曰以孔孟为宗然而莫知所以自进于孔孟之门墙则亦没世穷年伥伥然如旅人而已幸而有先觉者出得其传于千载之下私淑诸人使学者知夫儒学之真求之有道进之有序以免于异端之归去孔孟之世虽逺而与亲炙之者固亦何以相异独非幸哉是则秦汉以来师道之立宜莫盛于今也而近世学者诚知所信慕者葢鲜间有号为推尊则又或窃虚名以自髙而不克践其实顾反以为病是则师道虽在天下而学者亦莫知其立也桂之为州僻处岭外山拔而水清士之秀美者夫岂乏人惟见闻之未广而勉励之无从故某之区区首以立师道为急继自今瞻三先生之在此祠也其各起敬起慕求其书而读之味其言考其行讲论防绎心存而身履循之以进于孔孟之门墙将见人才之作兴与漓江为无穷矣此某之所望也且独不见濓溪先生之言乎曰师道立则善人多善人多则朝廷正而天下治嗟乎某之所望又岂特于邦之士云哉敢记而刻诸石  

静江府虞帝庙碑铭　　　　　朱　熹  

静江府故有虞帝祠在城东北五里而近虞山之下皇泽之湾葢莫计其始所自立而有虞氏巍像在焉有宋淳熙二年春二月今直秘阁张栻始行府事奉奠进谒仰视栋宇倾垫弗支图像错陈簉以淫厉则竦然曰帝德在人其神在天威灵所加无有逺迩降祠兹土粤有故常而因陋踵讹以至于此弗图弗革栻实惧焉已事则命撤而新之时又方按国典毁诸旁祀不如法者因悉致其美材文石以奉兹役作治逾时讫事以告门观严显厐杂逺屏外朝内寝惟帝及二妃之神恭已南面俨然临之秋七月癸未侯率其僚奉承牢醴俯伏灌荐以妥皇灵肸蠁既通拜手言曰天降生民厥有常性仁义礼智父子君臣爰及昆弟夫妇朋友是曰天叙民所秉彛失之毫分穹壤易位惟帝躬圣诚明自然慈孝于家仁敬于邦友弟刑妻取人与善从容钜细各造其极如规之圆如矩之方使凡天下后世之为人伦者莫不取则髙明博厚化育并流孰是遐陬敢私其施惟苍梧野谓帝所藏寅缘此邦获共明祀兹率羣吏衅于新宫穆穆威神不仁者逺敢不再拜稽首惟帝之神实临照之于是三献成礼神人浃和吏民骏奔咏叹兴起合辞恳请愿著名章伻来谒辞以诏无极熹窃惟帝之所以配天立极法施无穷者既非文字形容所及而传记所称南廵不返遂苍梧者又非经言无所考证则皆罔敢知惟是天理人伦之际帝之所以垂教后世者葢尝与侯讲而志之于侯之意庶几识其所以然者乃敬篆而题之俾归刻焉其诗曰  

虞山之上漓水之浒谁修虞祀九歌韶舞有美张侯牧此南州懐帝之人答其祜休载瞻祠宇頺剥支拄明灵弗蠲淫傲骈伍乃教纲纪乃夷乃攻乃堂乃基峻宇崇墉帝降不迟四门穆穆侯乐其成来馈来祝惟帝之德规圆矩方即物而则大伦以光爰自侧微动植濳被恭已当天云行雨施惠于来世亿万斯年穷天博地峙岳流川矧是卉裳旧惟声教愀然见之兴起则效子隆于孝臣力其忠侯拜稽首惟帝之功  

容县思贤堂碑　　　　　　　谭惟寅  

淳熙十二年春作思贤堂是夏堂成思贤者孰谓在唐肃宗时则有若元结次山在代宗时则有若黄翃宏明在德宗时则有若戴叔伦幼公在顺宗时则有若韦丹文明在宋建炎间时则有若王次翁庆曽思慕五贤者其人也治容多贤矣止取五贤何哉治容固多贤而五贤者又贤中之卓然也吾是以有取焉耳五贤治容之实吾能举其槩丹以训耕织兴学校贫民自鬻者悉赎归之筑州城十有三里开屯田二十有四所事见循吏传结身谕蛮酋绥定八州翃殄贼寇悉复故地叔伦招懐夷落威名逺扬史臣大书不可磨也次翁慕元结为人取结在道州时乞免科率二奏刻之石其言曰庶不堕元子之政志尚如此治绩可想也容州自贞观初易名继陞为都督府置容管经略使重望髙选授任宜代有其人宋朝置宁逺军节度使虽择亲贤为使至除授守犹用五筦故事畀付既不轻守多贤亦宜然吾特以为五贤说者所谓出类者也以五贤名足矣又曰思贤者何昔诗人之思君子皆伤今之不古也明天子明烛八荒仁不异逺诏令天下德意昭然而吾民犹有疮痍之未瘳呻吟之未息者守非其人也用是思而伤之犹可复见也古今不同事亦随异古贤之事可尽行于今乎古贤之事虽不可尽行于今古贤之心犹可思而得之也古贤之心一本乎仁故见诸行事则公施之于民以听讼折狱则明以备菑捍患则勤以布敷王德则恭以出示教条则信五贤吾不得而见之矣得见所存之心斯可矣吾用是思其人求其心推为政术积为治行吾志也堂之东三房曰内省予衰而拙不能寡其过故省躬而自检也西轩二其一曰延老见老者于此而问政也其二曰乐山因容山以取义也山髙五百丈延袤千里峻极髙厚正与轩对吾朝挹其爽气而夕景其髙棱有契于心且以静为德仁者之事也然此非得专有者后之人志与我同耶勿改可也其异耶改之无不可五月朔日率郡属展敬于五贤致一奠之礼或曰盍记之乃书  

四先生祠堂碑　　　　　　　廖德明  

绍兴初侍读文定胡公论奏二程先生学行而讨故事从祀孔子庙廷乾道间复议虽不果行然先生倡明絶学实继孟氏不传之綂学者诵其书尊其道心诚慕之于是天下郡县凡其生平所游燕居之地悉置祠祀窃按图志浔之平南县旧名龚州皇祐元年太子中舎河南程大中公来为守二先生实从是时方冠则已闻濓溪夫子之学绍兴七年州废地始浔而皇祐距今亦二百余年矣中舎之政幸存于家传然问诸父老既无有能言之者而先生之得于濓溪所谓令寻仲尼顔子之乐者郡之士夫未能相与请焉将惧灭亡无以兴起其善心因请于郡相讲堂之东隙地为屋焉合濓溪先生祠之既成率诸生行三献之礼则皆进而请曰愿有以纪其始作仆谢不敢走书新安先生之居而言曰三先生之道得夫子而益彰幸赐之教以励南土而先生方卧家辞官曰吾病不及也二三子勉焉则有周子程子之书在夫天理民彜岂有逺近南北之间哉窃尝因是而仰观国家文物之盛虽岭海万里莫不建学而立之官师古者师严道尊而人知敬学与后世口耳之习不相似繇周以来千五百余岁而三先生者始并世而作推论阴阳动静仁义中正以极夫天伦之蕴发明四端五典良知良能使知夫人伦之不得以灭也刚柔善恶之几体验涵养之术始终本末备具条贯传曰存则人亡则书是跨百世之师也浔幸而有先生晏逰之迹未知尊先生之学洗凡而破陋或者不此之恨而咎夫山川风气偏戾之感真若有南北之不同者则亦过矣新安翁闲居几四十年凡先生之硕德美行与夫精微广大而不得其涯者厘析训诂敷畅厥旨灿然如繁星丽天无毫髪遗憾窃尝同诸君论习者二年于兹矣今又辱赐之言夫由三先生之学可以明下学之善而窥太极之蕴上继乎洙泗之风其孰御焉而不为之也诸君幸勉之则此祠之立所以寓其师敬之意云庶乎其有小补不然则彼之咎夫山川风气而累此郡于数千百岁之心者虽谓之他山之石亦可也于是州之士拱而谢虽不敏愿以子之言为戒请勒之石遂为之书祠以淳熙十五年十有一月作知郡事韩侯邈实始谋提防本路刑狱事赵侯指逿实佐其后明年已夘十二月朔旦从事郎浔州州学教授延平廖德明谨记  

宜州黄太史祠堂碑略　　　　杨万里  

予闻山谷之始至宜州也有甿某氏馆之太守抵之罪有浮屠某氏馆之又抵之罪有逆旅某氏馆之亦抵之罪馆于戍楼葢圄之也卒于所贬饥寒之也先生之贬得罪于时宰也亦得罪于太守乎鹿之肉人之食君子之残小人之资也孰使先生之所投足以授小人之资也哉夫先生得罪于太守则太守不得罪于时宰矣岂惟不得罪也又将取荣焉由今观之其取荣于当时者几何而先生饥饿穷死之地今乃为骚人文士顾瞻钻仰之塲来者思而去者懐而所谓太守者犹有臭焉则君子之于小人患不得罪尔得罪奚患焉  

马刺史重修五贤堂碑　　　　失　名  

南容古粤地旧交州贞观八年改为容州迨今六百余年矣刺是郡者未尝乏人惟五贤为称首岂非凤凰麒麟世不常有所以为嘉瑞也欤唐肃宗时有元结次山身谕夷酋绥定八州代宗时有王翃宏明出财募士与贼鏖战悉复疆宇在德宗时有戴叔伦绥徕夷落赫着威名在顺宗时有韦丹文明兴崇学校教民稼穑仁化盛行我朝建炎间有王次翁庆曽思慕元子刻其遗像以便观省蠲免科租刻石犹在是五贤者丰功实德着在青史荡人耳目岂易得哉容去朝廷极逺分符而至者类皆因循苟且其能兴利除害景慕先哲者百无一二唐元子距建炎中二百七十余年有谭公出焉由谭公以来二十年马公出焉寥寥六百年间五贤之堂虽创于谭但止用小碑列位寘于壁间钦慕徒劳实则未至未几頽毁尺椽寸瓦无复存者经政恬不介意我公既至念其湮微鼎而新之望其像以祀之信夫贤守不易得如凤鸣朝阳麟逰郊薮为治世之嘉瑞也抑尝闻天下之善士斯友天下之善士以天下为未足又尚论古之人诵诗读书如正考父之慕尹吉甫司马相如之慕蔺相如其志向超然企慕于数百载之下得古人尚友之意可不深嘉而屡叹耶公盛年负倜傥英锐之气言天下事三相以荐赐对孝宗朝颇嘉纳今观寓忠录四十九篇其言精确无不切当自钦倅满得入对复颇嘉纳论蠲海蜑之丁罢扰民之科乞复白皮盐场兴利除害求之以便民者念念不忘上可其奏悉罢行之抵容下车之初创造郡学劝课农桑有古循良吏风比之五贤实相伯仲故并述其大槩而记之使后之为政者知所以式刑也嘉定元年冬日之吉记  

杨先生祠碑　　　　　　　　伯　温  

嘉定四年八月垂杪广西计使寳谟先生杨公年七十八矣以行部南州舟次于象之鸣珂下感疾终焉甲戍之秋伯温被台檄承乏摄州事州之人士语及公故则赍咨叹息不能止且来谂于予将欲建祠堂祀于鸣珂予因访鸣珂则去州七十里茅苇弥漫虎狼交午非置祠地因与诸生谋所以祀先生者宜莫如学宫乃命学正徐君置龛求像奉祀先生于学宫之东室焉既成涓日率诸生行释菜礼以掲防妥神且推原先生之出处行实以谂诸生曰先生讳方字子直世家玉融其先因仕宦从居临汀先生实生临汀后尝寓贑台今则为庐陵人矣先生弱冠为名进士仕宦五十年为贤大夫中间或起愤大率闲居之日长而从宦不过仅歴寒暑耳当行部日天时方暑僚属具为公言耆不当暑行公曰臣子义无避难吾是行虽死无憾也竟以是卒卒之日惟永嘉周勉明叔在旁以古礼素布殓且以文祭有曰先生其生长贫其死寡殓读者悲之先生之卒海内知与不知皆为惨怆太息甚者流涕自俗学日胜士以文失已以说陋经以传溺志先生病之于是作学戒一卷掲无言之教以示学者虽词微有所激而切中俗学之病有补多矣窃谓礼经法施于民则祀之以死勤事则祀之又曰凡有道者有德者使教焉死则祀于瞽宗今先生经为世师行为世表又勤事野死皆应祭法象之人士又皆赍咨叹慕则置祠像于学使邦人有瞻有范讵谓不宜伯温生后居卑晩方登先生门葢尝窃闻绪论于是谨述先生行事与建祠颠末图辞载石而繋之诗诗曰  

万波沄沄金石独止雪压天柱蟠松不死允廸杨公禀性直刚有揭其时万夫之防经以为航义以为楫由洙泗源上遡徃哲列圣煌煌四牡騑騑所欲不存如布衣时天生巨贤弗卿弗相秪与后人瞻拜图像彼哉好图以道靳清爱者尚众岂无正情千驷西山亦各有志匪踬于时曷令厥世郎非无位耆非无年惟伊人斯孰使之然有问何处曰古遗直顾瞻德容自各已释今公已矣爱莫起之髙山仰止谁能已之维故经师没必祭学爰举彜章式昭后觉  

重修二妃庙碑　　　　　　　林　岊  

二妃尧女舜妻也古之记礼者曰舜葬于苍梧之野葢二妃未之从也二女见于书二妃传于皇甫谧当以书为正天有四星妃象也尧以二女妻舜而授之位兹其为妃匹也然舜摄位行政廵四岳矣命禹之后髙拱穆清又廵苍梧之野何耶舜之葬苍梧与否二妃之从舜与否皆不可知而舜尝廵南岳则南方宜祀舜今在在有舜庙二妃生于圣人家克配圣人流泽于中外辅佐精神通于覆载庙祀维旧楚曰湘君秦曰湘山晋曰虞帝二妃唐曰黄陵而零陵之湘源又有庙焉韩昌黎栁河东所述其文伟矣湘源今全州也庙貎堂基屹然湘岸之北出城南百步许维舟三十六可抵祠下春秋祈赛豆笾笙鼓告至告去曰雨曰旸唯是修庑崇扄有俟斧斤丹雘者岊为州明年召匠抡材次第兴缮辨方啓阖辟地东西増其髙明复其寛洁非人实能惟神永隲田糓屡丰舟航四逹犦牲椒醑不劳致祷非人实私惟神罔斁庙既修矣谂于士民曰若知二妃所当祀乎夫舜居深山尧闻聪明使子事之二女女焉二妃以事父之心事其夫内行弥谨可谓贤矣夫舜父顽母嚚象傲烝烝防防瞽瞍亦允若二妃以事父之心事其夫之父母嫔行妇道可谓孝矣帝子之贵能贤且孝百世并祀不亦宜乎江流滔滔昼夜不息沿湘上下庙而祠者相飚游而尚德也招冲漠隣泰初揭古道励来俗余与汝邦人其何敢怠众曰然纪于石  

七先生祠碑  

嘉定八年春上丁蒇祀先圣暨兖公邹公而下七十二子既祀学以故常告曰宜祀七先生州刺史栁氏濓溪周氏明道程氏伊川程氏横渠张氏南轩张氏晦庵朱氏岊视其醴馔躬其拜伏退而曰未称语郡教授谢兴甫祠当于省牲前一日告祭先师义也自周学校诗书礼乐之官以春夏秋冬各设荐馔酌奠于先师葢取有道有德者生而资其教死而为乐祖以祭之郑康成云若汉之髙堂生制氏毛公伏生皆可为也汉以来祀先圣凡舎菜之略浸不复存而舎奠之仅存既无迎尸郁灌之盛乐舞又独行于京师四方有不徧举币爵牲俎秩秩具严及他祠非专也岊既订其序廼述七先生着祠之由夫栁先生倡古文之师也周程三先生明太极之师也文至五代陋矣宋兴治化趋古人文复古儒先相望栁先生首探易诗规姚姒推孔孟宗韩倡尹穆欧苏成一家言有自来矣栁于此州公余择胜有读书遗迹其雍熙时鉴奥深勤正道古文亦古也学者宜师易之传曰易有太极是生两仪又曰一阴一阳之谓道继之者善也成之者性也夫性自诚而明夫教自明而诚性焉安焉圣也复焉执焉贤也周程先生之学本此学者宜师横渠先生学出于礼而东西二铭与书并传南轩先生论仁与敬师友渊源根于践履晦庵先生语人以先究大学次第乃语乃孟乃识中庸之旨其发明周程之奥非茍知之又皆学者所宜师师而祠先事斯有仪矣抑吾湘学者日趋先圣之庭若节春秋不懈益防而登堂讲诵目击亡先生之祠尊其所闻探本穷源成性存存之功繋是矣祀云祀云醴馔云乎哉拜伏云乎哉  

栁先生祠碑【`宋建以祀栁开`】　　　　　徐次铎  

全自石晋天福中升置为州岁久歴长部符为诸侯者不可徧睹其间以理行显名长老之所传道亦时见之今祠堂独以栁侯著录栁侯积阶为金紫检校至司空秩冠御史大夫勲曰上柱国爵都河东县伯食邑九百户十典方州名传国史皆略弗书者何尊斯文也文之时义逺矣大矣大而充塞乎上下四旁之宇逺而包罗乎古徃今来之宙总摄体用惟圣惟贤逹则经纬天地开立人极穷则笔削六艺著书立言故循循四教文据其首圣门四科参以文学夫子乐天自任惟曰未丧斯文顔氏优入圣域先由博我以文赐也逹乎性与天道亦必自其可闻之文章葢曰文寓乎道相为表里文纯乎道乃可传逺茍不贳道其不与草木俱腐者几希粤自素王絶笔文体渐亏西汉及见先秦古书故其辞多雅驯义尚典古自后一统全盛稽古右文惟唐洎宋唐沿江右骈丽之习更王杨卢骆四杰燕许二公凡一再变至昌黎韩公然后粹然一出于正而近乎道宋承五季骫骳之际歴仲涂及穆伯长王元之苏子美诸子亦数变至庐陵欧阳公然后混然大成而离乎道不逺窃尝推迹宋兴斯文盛衰之变以为栁侯之文自我作古续韩倡欧实为大辂之推轮路軷之发轫也示始正本羌有所由况侯治全功行至今耆耋懐思春秋奉祠列于学宫又其筑室读书名与山等譬之南国之爱棠桐乡之奉尝是则丛祠鼎新文焉可已故复推广林侯之意以诏后人嘉定十三年秋月记【`明正徳闲重修顾璘有文不録`】  

## 粤西文载卷三十八  

桂林府通判汪森编  

碑文【`祠庙`】  

晋都督祠碑　　　　　　　【`元`】费一枝  

阳朔白沙村诸葛氏之族乃南阳孔明之后裔也昔孔明忠事两朝功葢三国厥后子孙英豪继出仕宦显达至晋时裔孙诸葛齐嚣仕晋帝本忠诚帝梦葛藤绕殿乃疑之委任广东及致仕游于广西见白沙村地可建宅乃居焉既殁子孙葬祖律郎立祠宇庙貌巍峨神像俨然可敬可畏歴嵗已久嵗月不可得而纪述近于宋端平间生文庚以书经领壬子乡荐擢丙辰进士第任郁林太守期以鼎新其庙未几卒于任此议遂寝不幸遭甲子兵火人物流离孰顾斯庙有定和等念祖宗之祠宇倾頺乃率众而新之虽未及前代之规模处时之艰亦喜其能存告朔之饩羊以垂后尔嗟夫世道循环如轮如云衣冠礼仪终不泯灭况明贤之后代不乏人必有能以意逆之复昔日之气象壮观其祠宇者是乃祖宗之灵而亦定和等之愿然方向之良年月之利前后厥不可易故刻石以为记云  

南宁府城隍庙碑　　　　　　张良金  

邕州城隍庙剏立于郡治之右规模虽小地势高大葢依乎城之址为之所以重建者防至元壬午之水灾故也邕接交蛮谿峒之地众水皆在上流近州四十里合为一江始深濶浩瀚直透海道邕字水在邑左由是得州之名自古及今常以水患为苦传闻水至大者莫如宋嘉定己巳然犹去城六七尺独壬午之水何为其甚也一日而没岸再日而浸城郡侯忧在生灵急命杜塞城门塡筑沟洫无罅不补靡神不举几日雷怒雨注水乃穿窦而入裂地而出一郡汹汹如遇兵宼戊辰日丑初宁江门水灌城奔如长鲸涌如潮头迅湍激涛环走四向触仓库突寺观翻屋庐民有奔命而上城者皆可幸保守家者俱无所逃城隍庙本据高地水毒所逼四址亦溃刼水为虐固如是哉壬午后雨载息首饬城隍庙堂殿神像一一鼎新诸寺观庙宇亦次第整葺岂非大变革之后否去而泰必来邕之社稷葢迎大元气数而复振立者矣良金邕人也目撃此水心骇是变故因记重建一事而备言之聊使后人知其为壬午事而已  

重修融县城隍庙碑　　　　　赵　鹏  

融州昔号东宁郡郡有城隍庙不知昉何年至元十四年丁丑归大元职方庙宇凋弛神像沦缺有土有民者间一诣祠庭惟时有旱干则督过甚苛既而年谷屡丰民无疵厉恬弗訾有其所从神亦弗自以为功由是闾巷之祀寖稀庭草蓁塞廼嵗丙戍春正月下澣营妇潘阿龚夜被偷儿负其赀去龚黎明告主将主将导之跪伏于管军总管府管军总管宣武将军恒山蔡公荣愕眙久之遣百户殷必胜谕意于神主者曰千里之境官职其着神职其幽日用饮食徧为尔德今城境宵有窃宼且距神宇不远伊迩神必潜知之当期三日倘有以发其状使此宼就吾擒则当再新祠堂重饰肖像以重明神之灵不尔将有辞于神神不容逭其责矣居三日偷儿王六二果执获赃咸具一郡惊叹神物之灵验有如此者公之敬神如在感神之贶如响斯答乃率同志鸠材就工撤庙貎门庑神像而一新之所以新邦人之耳目使知神明之在上而不可欺也仆得于亲见为之助喜谨秉笔大书以遗方来因作诗以颂之使歌以祀神其辞曰  

昭哉神兮吾城隍庙祀钦倚几星霜邦人有请急劻勷祈雨而雨旸而旸嵗乃有秋屡丰穰举头咫尺近天苍苍天罔恢神所张宇宙上下维而纲聪明正直赫洋洋谁欤感颂志不忘神亦怡然色而康公新斯宇羞牲觞于粲荔丹与蕉黄永永香山同心香自今简简日降祥我今作诗贻乐章共徼神贶千年长  

归复唐帝庙田碑　　　　　　郭思诚  

桂林东十五里有山嶕峣绵亘百余里名曰尧山泉源混混溉灌尤博山土浑垕为桂重鎭而陶唐圣帝之庙在焉然陵谷变迁庙貌斯坏逮皇庆壬子本道宪副鄱阳余公琏宣慰使元帅额森布哈公复葺之寻亦荒废至元乙亥余叨长广西宪幕视事之初敬谒皇庙因览本庙田碑记乃南轩先生之所立者询诸耆宿曰故宋经略司官僚朔望行香以时祭祀赡庙有田三百五十八亩坐落灵川县白石潭高建庄嵗收租米二十三石后庙坏田荒半入禅寺半入路学至今租无有经理者遂録碑记白诸宪府官长俾本县尹竺从善谕僧询佃归正申路令郡侯永昌冯公梦弼贰守春台王公琮檄学除租悉以还庙管业仍命所司因田之塞隘者辟而广之咸如古迹政暇邀宪府官暨僚佐掾属涓日致祭礼毕佥曰租既复庙貌卑陋是岂栖帝尧之所邪始经营鼎建以扬神休庙成有日敬以田之亩数租米之石数嵗出纳之数刻诸坚珉永藏祠祀嘉与邦民同迓咸熈云  

灵济庙碑　　　　　　　　　黄　裳  

兴安灵渠自史禄始作以通漕既而汉伏波将军马援继疏之唐观察使李渤始为铧堤以固渠作陡门以蓄水而防御使鱼孟威复增修之更四贤之勤歴秦汉暨唐而后其制大备以迄于今公私蒙其利葢千五百有余嵗其致之者渐也皇元至正十三年之夏山水暴至一旦而堤者圯陡者隤渠以大涸壅漕絶溉而向者四贤之勤千五百余嵗之大利荡然矣有或兴役而塞逾二年辄复坏于是岭南广西道肃政廉访副使唐兀公悼功之不成悯民之重困悉发近嵗给禄秩钱五千缗付有司具木竹金石土谷募工佣力而命靖江路判官王君惟让莅其役宪使张君文显专督之羣材委积庶民子来时维秋冬之间积雨泞溢畚锸难施二君承命督莅惧弗克称周询有众得四贤旧祠于西山之地则相与匳芗篚币而请祷焉燔祼未终而云日开朗役者筑者斵者礲者甃者手足便利无有所苦并力丕作于是铧陡之制加于初漕溉之利咸复其旧矣比竣事二君图所以答灵贶者顾庙貌窳陋不称神栖既归复命具以故告公曰神昔勤渠利兹复相予克缵旧绩休嘉騈应宜有降报惟增饰祠像肇置土田庶几神民永久有頼惟二人其卒图事二君诺则经营撤敝为新易卑以崇庑陛有严门堂有秩像设如在精灵炳然民吏具瞻罔不祗肃命之曰灵济之庙乃计财用得羡钱二百七十五缗买民田十有八坵嵗收米若干石举祝史粟康叔掌之以奉晨夕膏芗之费府僚合议辱徴裳文将刻石庙门以着不朽切惟岭南之民好祥瑞侈祠宇其俗固矣惟兹四贤其生也于灵渠之兴能合智以创物其没也于灵渠之坏能攘患以庇民是在祭法所当祀者岂与他祀比哉庙作于至正十五年正月甲子成于六月甲子公之爵里名氏已见修渠记其供亿受事之人与夫食货财力田亩之数则记于碑之隂云  

帝舜庙碑　　　　　　　　　刘　杰  

帝有虞氏之德之盛如天地之大日月之明人无能名惟是南廵以来重华所被潇湘之虚粤岭之南所在有祠式昭毖祀祗答灵贶桂林城隂虞山之下故有帝庙肇修于唐观察使李公昌巙文之者礼部郎中韩云卿宋经略使张宣公载新之而齐国朱文公一记且与虞山争高焉元一六合百年余列圣屡诏帝祀攸先所司固陋莫克称防岭南监宪今湖广平章唐古公额尔济讷至始起宋季之废而庙之庙故有田以工计者百圃以亩计者八十有三嵗久牟没庙縁是废公廉得实命所司访故址模崖刻既徴前闻益信乃先正典嵗租之入防城桂未遑庙至正二十年冬城成捐俸规材庀功拓故所劗菅芜而宇之其明年春杰寔来以帝人伦之至若稽礼度庙宜如校宫则为前殿后寝左右宾序应门灵星门缭以周垣直南加甃其涂旁树之松又因庙之左故有亭址而亭之起是年之冬十月毕二十有二年之冬十月望之蔚然前是未有也殿貌帝袗衣南面五臣禹受禅不与臯稷契益咸以次端委侑坐二妃像诸寝殿又范铜为祭器凡九十有九今年闰三月三日告成行释奠礼公与宪僚以次三献其常祭则有司莅之焉嗟乎地之废兴有时庙之成毁以人由唐而宋迄今歴几兴废矣而美之以宗庙富之以百官必待乎公得非山川之气郁而当舒故出作兴其人俾尔民观像思德复还世道于雝熈也哉规模远矣是举也杰与其事故摭典实而记之【`明正统三年重修陈辉有文不録`】  

郁林节义祠碑　　　　　　【`明`】赵天鉴  

夫曰忠曰功王制宜祀所以劝臣工而旌淑类也郁林郡僻在边陬观风者麟节罕临而忠功之士不闻于九重者居多借守土者匡其不逮设祀典以垂永永匪私也一好德之彛耳宋德祐元年十二月初四日元人命齐万户者赍诏至郁林谕提刑邓得遇等降得遇叱之去陈知州窃郡符造辕门受节制元以伪守谭道福代州事陈知州同万户谒鎭国以上秩迁时南流尹曰陈应者偕举子曰全起鳌曰梁弥远者兴义兵一千人三入州城与道福巷战败绩起鳌弥远死之应孑身出万死中奔提刑麾下合谋倡义檄近兵三千人搆云梯五百道乘除夕昏甚五漏下柝稍息一鼓登城杀伤逻卒以百计仓卒间震撼山谷道福闻急堕戍楼下遁去邓提刑疏其事闻于朝勅授应藤州知州德祐二年五月初五日元兵大至邓提刑度时势莫能支具冠服东向辞宋帝毕书于座曰宋室忠臣邓门孝子不忍偷生宁甘溺死遂投南流江而死应亦易名削迹莫知所终吁邓公之忠载于青史秩崇故也陈公之功寂然无闻秩卑故也予下车初闻邦之耆旧尚能啧啧道其事予心恻然兴懐悠然遐想缩日费鸠异材构祠于南流之浒匾曰忠功俾有司春秋祠之以为世之人臣者劝邓公讳得遇字达夫号肯堂卭州人由进士任今职陈公讳应字伯顺号竹村白州人南流尹复城有功擢今职洪武三年八月中秋日立  

全州柴侯庙碑　　　　　　　祝禹圭  

按侯姓柴名崇□乡贯莫详自李唐时歴仕守河北邢州后闻湘源覆釡山有圣僧号无量夀慕其道行来从之游僧称之曰柴君今经中所载柴君是也及既入灭忽积雨暴涨溪水湍急有大木自覆釡山涌出下陂江已而泝流复上五里夜闻空中有声云吾是柴君欲于此建庙乡民以其木刻神之像方刘削间俄防一巨人至身长八尺髭容秀伟举右掌而言曰昔黄河隄决伤人害物吾引此掌向黄河鼓众则洪水遡流与民兴利除害此掌之力吾不忝受金章言讫忽不见乡民遂塑其像立庙祀之号柴君祠春秋祭赛祈祷如响宋初州境有宼侯现神兵列城垒前由是望空奔溃绍兴元年孔彦周曹成犯境侯复显化如初贼惧而退水旱疾疫有祷必应惠及邻封数千里之民实懐其德宋隆兴元年十月勅赐显祐庙额嘉定十年五月勅封威信侯本朝洪武五年夏五月大旱知府张复诣庙祈祷甘澍随应复又请乞令本州官每年六月六日致祭以答神贶庙有二始创于大陂其在广安门外者则其行祠云【`正德间重修顾璘有文不録`】  

于忠王庙碑　　　　　　　　李源深  

王姓于讳向字仁忠汉御史大夫于定国后歴宋及五朝俱为大官族姓繁衍曾祖讳頔唐德宗朝官至山南节度使祖讳达邕州刺史因家临桂之西乡父讳朝以富豪甲于乡里某年月日生王王未生时母龙氏梦上帝遣一黄衣使者捧仙桃五颗立命食之食其一而惊寤因有娠焉王生三嵗始言八嵗学书能文及长形貌魁伟力制奔牛人皆以为关张流亚未及仕父母俱殁泣血庐墓以至孝闻后値唐室衰微南诏盛强羣蛮蠭结海内鼎沸王奋然起曰王室有难边境不安于之先人食唐之禄可坐视乎因纠合义兵三十余人助节度使高騈撃破南诏抚定交趾宼贼屏息騈因署王为牙门将未几奏为本州团练使后騈以冗宼无功政由羣下王亦归黄巢复宼岭南猺贼响应侵逼州城官军失利王率兵与战于邑之都郎山口凡七日贼屡出屡败王遂引兵深入大战于洛阳坡后兵不继而贼以数万人围王数重王下马格鬭杀贼尸平渊谷贼平王亦被伤卒军士痛哭百姓流涕遂相与立像置祠于其地嵗时奉祀事闻于朝以功封为都其公与夫人王氏子灵山女宝霞俱配享庙庭时僖宗干符五年也厥后民间凡水旱灾疾祷之无不立应至宋南渡疆土日蹙理宗末年云南以西咸属于元及陇蜀既破江淮警急国用兵力惟资两广民竭力血战存旧城立赵氏凡出兵破敌未尝不祷于王之庙王则衣红袍乘白马耀金甲麾虎旗隂助其势军士尝临阵见之故两广之地元兵不能下归附最后则当时捍患之功孰非王之灵哉咸淳五年朝命加封王爵夫人王氏封为善庆夫人呜呼张廵坚守而唐以中兴岳飞力战而宋业复盛今王惟僻在广海不居形势之地故身殁王事而史失其名然功葢当时血食万世则天之报于忠义亦厚矣予绳祖父之业擢进士科来贰兹邑即择日具牲敬祭于王见王之祠宇焕然一新询之父老俱曰近以猺贼猖狂大军征讨道由兹邑都督韩观即祠下而祷焉兵果大防凯旋之日是新厥宇因问及王铭状咸曰毁之久矣明日録其一二来谒余观其辞语厐而事左使王之丰功盛烈冺没无闻深可惜也因櫽括其辞撮其大概以图铭于立言君子云  

浔州思灵山李御史广祐庙碑　黄润玉  

神灵隠显庙祀之隆替系焉葢神体物而不遗大而天地物也山川社稷亦物也小而至于动植器用亦物也一神必有一物也矧人而灵于万物者乎人物生而正直其神必刚死则神不散不昧显其灵以福生民民从庙而祀之旱涝神乎祷厉疫感斯应民厌神惠乃白之于朝或得请则锡宠爵赐显号血食于土绵歴千万载不冺然神无方其妙莫测时乎显则显时乎隠则隠故神之隠显祀之隆替莫不有数存而隆之显之又有待乎人此神必人之依而行也古浔思灵山【`思灵一作思陵`】郡望主山也左跨黔水右络郁川黔之流经牂牁郁之源发交趾两川包络万山委蛇千余里至浔而防流于山麓之下则兹山支脉来自西蜀宜其气势雄防灵淑斯钟而神妥宅也郡有西山庙即思灵山明达公神祠也神唐人李姓庙旧有碑烧裂霜剥名德莫详吾知神生为御史必刚直也没而庙食必灵爽不昧也故时显其神隂功溥施则有王公侯爵之累封而华衮而轮奂祀斯隆也时隠其神潜养厥眞则有山防野烧之交毁而瓦砾而兰艾祀斯替也时复隆焉此姚驾部缮神宇于有宋张通守奏神功于前元丽牲有石前后焕映不可磨也曩者峒猺奔溃烬祠宫守土者久莫之顾民用弗宁间有窃断础者神殃之且附之语云平猺有日吾将复宅于是窃者亟舆础置故址乃以正统三年冬总戎征蛮将军安远侯柳公溥来鎭八桂十月壬子防按治侍御史公洎藩臬守臣谍知大藤猺獞将军曰是宼不可缓也已且即咨参将田公往征之大兵至浔建牙于思灵之西麓既布令列部献俘羣酋纳欵若有神相之者矣询及父老允符窃础之言于是抡材陶甓辟蓁莽而宫之嵗于二月甲戍梁栋既饰白其事于总戎公请纪庙祀兴废所始写之琬琰以明不诬龙非渊弗宅渊非龙弗灵今山之灵与神之灵二灵相符威光烜赫必能隂馘猺宼清扫瘴气使浔之人永永是頼则参将公今日隆显之意非有以媚神实所以徼福于斯民也先时祀必在三月二十有二日士女騈集争献牲币葢以神诞在咸通九年之是日也四明黄润玉因作颂祷神辞俾浔人歌以祀神于无穷焉辞曰  

神诞兮春阳牲币兮敬将肃初奠兮郁郁神来格兮洋洋紫蔗兮蕉黄菹春韭兮脯鹿肪肃再奠兮桂酒神来歆兮皇皇炊有饼兮饭则秔防膳有牷兮鱼则鲈鲂肃三奠兮椒浆祝神夀兮无疆嵗祝兮有常神逰兮无方他方之人兮匪神弗臧时显时隠兮无违我邦福善兮有庆祸恶兮斯殃障南宼兮毋窥我墙驱厉鬼兮毋疫我乡相耕桑兮时雨旸千仓兮万斯箱叩天阍兮乞天章昭祀典兮永永无忘【`成化初重修陈宣有文嘉靖间重修王贞吉有文俱不録`】  

全州城隍庙碑　　　　　　　周　健  

余自栢台以言事出知交趾下洪未几改迁全州视篆以来事有废弛者勉力举其一二独城隍庙嵗久蠧壊其梁柱欲一撤而新之顾材木工费浩穰恐复劳民恒念于懐夙夜弗置适正统己未嵗冬十月丙子朔偕别驾何公澜诣庙谒神见其栋宇势不能支乃谓别驾曰斯庙一壊神无所依人失瞻仰守土者宁无愧乎将若之何别驾曰方今农隙民力可用于是鸠工庀材一去其故惟新是图民皆相劝乐于趋事始事之时缚架甫就卜以来日上梁而雨雪不止立者股栗或欲余易日余弗应明日谒庙设祭馔未彻而天霁日暖人皆忻然事方毕雨雪仍旧咸曰非神力不致是也既越月告成雄伟高爽不华不陋围以周垣扁以外门深严洁静足以安神栖矣仰惟圣朝之制天下府州县皆立城隍庙嵗五祀之正祀则于春秋二仲合祭于风云雷雨之神其专祀则于三月清明七月望十月朔迎往以主郡邑之厉祭典之神惟城隍之神倍之又始受官之任必先告誓于神然后视事然则斯庙实世所重焉可使其荒昧而不饰邪故余欲一新之不惟人懽趋事神且祐于防防之中诚如影响之相应者无他神人一理有其诚则有其神神之显应众所共睹岂诬人哉昔韩昌黎记罗池庙柳子厚为神灵异动人耳目昌黎非喜言异有其实不得不言尔遂为次其事用镵诸石庶人人知所敬畏而不敢忽力维持之与斯郡相为悠久不亦可乎  

征蛮将军山公庙碑　　　　　陈　演  

受铁钺之寄专阃外之权者世非一人未必皆副上命而得民心也葢副上命在乎才足以制敌而有功得民心在乎仁足以及物而不忍二者兼备然后谓之良将焉良将者才之全仁之至功答万乘泽被生民其存也人心仰之而无斁其没也人心慕之而不忘不作庙祀以奉之何以宁人心之仰慕哉佥右军都督府事山公云世家徐州留城乃考青洪武间征伐有功官至都督府佥事既终公克绍前烈劳勤不怠宣德丁未秋钦奉宣宗皇帝勅命授以征蛮将军印守鎭广西下车之日正已率人礼文职之贤嘉武官之勇衣服不尚华采饮食不厌菲薄尝遣将士出干军务令左右密随访察之恐为有司扰由是承使者秋毫不犯郡县肃然又尝号令部伍有诈科士卒一钱者处重罪营堡之间各知守法军民均受其福矣每出征伐预召诸将指授分撃之处画以竒防沉谋独断之出如烛照龟卜而不惑连嵗亲征虽深谿险峒所临无不尅服初永淳緑罗峒次忻城次马平皂岭三都次平南葫蓝次柳城上油峒次迁江上林八寨等峒先后馘宼六千九百四十皆毒民敌军者获掳去良民子女千三百八十有七即放宁家又悯武宣瘴疠陈改邑之事择地建城军民得所又城驯象河池迁江陶礂銮石增崇其旧实为永图宣德癸丑春公遘足疾坐运机谋选能委任出征思恩安定再征马平及戍守柳庆浔梧都帅鲁公义田公眞许公辅谨如成算未尝妄杀馘强宼三千二百六十有九获回良民子女九百八十至于兴安等邑猛虎噬人所获二百九十有四七源等州土官归附家属三百七十有七是猛兽害人者既除远人闻风者自至公之宏才深仁何其至哉由是闻九重乃陞公同知右军都督府事赐以红锦罗衣未几再陞左都督加赐白金防币自宣德壬子至乙卯奉勅书褒奬凡八焉姓名烜赫日月同光恩宠深隆山岳共重自昔征蛮之将未有盛于公也惜乎经营未倦夀考云终时正统三年嵗次戊午孟冬十月九日也呜呼公虽逝矣公之功德则不得与之俱逝人心不死公亡犹存思恩太守岑君世守边方佐公威武辑宁疆塲民安盗息伊谁之功欤公之没也思慕不已乃伐木鸠工建庙于城之北以祀之正统十年七月十五日落成栖公之神翌日奠献如式来徴碑于余弗辞敷畅其实适方伯揭公按临庆远余乃白其事兼呈所撰文以质理之当否揭公览而谓予曰昔羊叔子督荆州既没襄阳人民立碑嵗时祭享望是碑者皆为之堕泪山公良将也持心操行始终如一遗爱在人心思慕不巳必立庙以祀之葢与襄阳人民奉叔子同意也况祀典礼文所谓勤事捍患者公有矣以之血食兹土岂不宜矣哉余乃拜手稽首而铭曰  

有明圣人万邦之君统驭六合海宇同春惟此炎荒猺獞莫驯攻刼鬬暴流毒于民一旦命公来靖其凶公秉丹衷竭职戬忠亲率三军如虎如熊抵穴临巢电扫雷轰鬼断神谋余孽罔留伸民之怨复民之讐民妇子女归还父母鳏寡孤独咸得其所凶恶既平良善以宁妇织夫耕胥庆其生十有一载公其永逝功德在人久而弗替作庙祀公答公之功公榇归徐公神在空勿谓不至如水在地念之在斯敬之在是呜呼惟公正直生为良将死膺庙食愿祐生民愿扶社稷于斯万年永歆常式  

忠烈祠碑　　　　　　　　　胡拱辰  

忠烈世道之大闲表忠褒烈政典之大要享报忠烈祀典之大端是故君臣大伦也人孰不知之非忠烈鲜能尽其道盗贼大蠧也人孰不知之非忠烈不能御其侮临患难以决死生大节也又人所易知而易言者也使非忠烈又何以处之而得其正哉求今之世能狥忠烈以得死生之正者葢有郁林陶公成焉我国家承平埀百年维南州郡咸不识兵革正统已巳嵗盗起括苍括旁郡邑四近民物无完地为之上人者挈印绶束衣履奔走导民先不暇竪只手为障碍比比皆是也时公为浙江宪副提士旅问御宼所在佥曰是在兰溪公即往驻其众四周树栅以固民心激劝部属以壮士气上下遂安漕积粮饷以足食坚利器械以作勇严谨防守以制冲突兰之东西北为郡若邑尤赖之安或设伏险隘或张威四出或穷追远赴军声大振公以兰溪有恃矣而武义又兰溪屛蔽廹近贼巢拨拔根株最为先要廼进其地栅其城如兰溪而凡警束计虑尤为过悉复隂结贼首叶仁入杀贼酋党数百生擒百余抚降三千余贼计穷远遁久之复聚党来攻城且先以其徒十余诈为乡民负稿匿城中期焚栅为内应而贼报外急公驱兵出击之兵方接而城栅火起众遂大溃公独率数十人奋鬬不已遂遇害贼退求公尸得之士哭于其营民哭于其家士大夫吊哭于途于官有司以事闻朝廷赐祭公仍赠公布政司左参政而又官公一子曰鲁先是兰人德公尝作忠烈祠以祀公矣郁林为公乡郡佥谓公之忠烈已埀休于他郡必当作式于乡人作式着休非祠不可御史大夫昆山叶公盛时廵抚两广闻而是之且谓非祠无以昭宠光埀劝典公遂命吏目清远黄安作祠曰忠烈而广西宪副舂陵雷公复督其成祠成而堂庑清穆像设俨然迨落成而精诚格孚灵爽如在或谓公生忠于灭贼以捍蔽一方贼势因之敛戢驯至于就擒以宁谧全浙未必非公之功也况淛人恋恋于公而栖神有祠公必徼福淛东西数千里之地无时而不在矣将不得归享于其乡不得归享于其乡祠其不为虚设邪余曰不然江河润下而泽物矣有谓其泽物也维于流不于源其理哉公之神亦犹是也谓不先乡而后淛不可由今而后吾知邦人为父子者益以忠烈为训为朋友者益以忠烈为劝而凡在市在野类以公为景星庆云而披仰以新厥德审趋向则其为世道补岂可以数计也哉余淛人也悉公之死于其请文义不可辞既以为文复系之以诗曰  

皇明御天宰执化权累浃重熈垂百年也有卓陶公文英武雄起司宪纲声隆隆也括山险高彼顽造妖民惊物骚庶贼饶也繄髯其夫绾国章符不御以抗竭蹷趋也公戚其顔曰我救援正气堂堂士桓桓也激滨奠区盗久睢盱往扼其吭起痡瘏也武义在西盗躐贼蹊我复移师我防隄也死殱生禽帖降扫侵骇彼余徒匿幽遁深也外獐中枭益先逞骄众力不支公独鏖也犬羊众羣何有一麟怒髪上冲竟危身也呜呼公死万生曷俦抑彼偷生又可羞也国典报忠龙光如虹下烛南州贲泉宫也淛祠祠公乡祠竟同匪谄匪滛敦文风也维此祠修砥柱中流景星庆云瑞炎州也灵瑞斯形佑福是徴生忠死仁我人攸宁也丽牲刻碑允光九仪劝兹庶位万古期也  

李廸功庙碑　　　　　　　　呉　节  

李复原雩都人其先西平忠武王之后复原自防恭谦嗜学有司举为邑庠生洪武壬申以贡太学甲戍授广西浔州平南簿平南古要荒之地与夷獠为邻民被骚扰者动辄逋窜复原至摅诚誓心揭榜招抚闻风来归者三百余家躬督耕稼开垦荒田二百余顷凡远年租税悉皆输足于要害之处诛首恶一千三人党四百皆谪戍远方风声振举政化大行寻陞本县丞壬午邻宼蠭起刼掠乡村居民号泣盈道诉于县宰犹豫不决复原曰食君之禄当恤君之赤子岂忍坐视若罔闻乎即奋然以拒贼自任选邑人之勇者冯柴冯伯先为千夫长招集军壮数千人与贼战于县东北大境塘蛇黄岭跃马直前摧锋突阵斩首数十级自卯至酉屡战屡胜势如破竹贼众万余自相披靡奔溃柰渠魁未剪次日复集乌合之众来战复原防入贼阵中药矢坠马骂贼而死莫知所在贼退但见所乘之马自归酸嘶不已家人惶惶莫知所为众但前行歩而随之果至其所乃得尸以归面貌如生时邑人感慕丞恩思念不已立祠于本邑之东祀之遇水旱灾伤则祷咸有徴应景泰初有司援例定入祀典扁其祠曰李廸功忠义祠春秋奠享焉史官曰周礼有事功民功之纪又曰以死勤事则祀之能御灾捍患则祀之若李廸功以边邑丞不肯鄙夷其民于平居无事训集劳来以安其生及邻贼来攻则倡率敢勇力决战以保其境志存大义奋不顾身中毒矢以死可谓有功于民以死勤事御灾捍患者矣故民思其德不置建祠以祀之不亦宜乎呜呼世之鸾栖下邑食禄无闻者不少视李廸功之直节劲气与宇宙相悠久者其贤否何如邪姑传其事俟采古今人物者有考焉  

荔浦修城隍庙碑　　　　　　梁能定  

夫以筑土为城开池为隍必有土而后有物阳灵为神隂灵为鬼斯有神而后有人神也者所以布二气之良能司两间之妙用而主宰乎人物者也故自京都以至于天下郡邑莫不有城隍祀典之设或公或伯之封諡不一然其血食兹土黙佑生民功德之葢于世者为不少荔浦之有邑旧矣自州而降歴代沿革虽殊而城隍祠随所创立国朝洪武八年知县事马公宥暨邑人散官张子玉耆老万文达鼎建之逮今葢亦有年嵗月既徂不能无圯天顺初邑令伍侯以广东四防名家来宰是邑多有嘉政视其庙宇欲撤而新之遂捐俸金若干为首倡一时乡郭人士张以政等忻然出其所有以资不逮鸠工抡材殚心効力不逾月而厥功告成栋宇一新环堵周密诚一邑壮观也以政等嘉侯治民理幽之意请纪以勒诸石予惟事神治民为政先务也是用记之  

安远侯柳公祠碑　　　　　　卢　瑞  

自古将帅建牙分阃出任安边之寄者或以德义或以智谋或以勇略其极皆归于肃清境土以福生民同臻治化而已若安远侯柳公曩以德位之隆挂征蛮将军印来总广右兵至则殄逆抚顺威德并施大郡小邑罔不允殖惟思恩旧为州治且邻贼境民生未遂公思所以安之知州岑侯先以讨贼抚民之功陞掌思恩州事公乃语诸藩宪重臣曰安民莫先崇守牧守牧之位既崇则足以尽其才而民无不安矣正统庚申嵗公辄具侯政绩之详与土地人民之广直疏于朝将其州改为府侯即改注思恩知府由是侯益尽职民頼稍安既而又议曰是府有堡名桥利者四冲贼路非军马以控御之则羣盗猖獗必至蚕食四境矣寻白于上复将其府改为军民府徙衙门于桥利开设于是凶暴敛迹境土顿宁矣而公又曰庆之宜山县莫往诸峒猺獞累肆攻刼茍非扼其吭而拊其背则其毒未艾也遂闻其情悉拨思恩府管束自是诸峒猺獞皆卖刀买牛相率向化焉天顺纪元公还于朝岑侯亦以军功之盛累官至广西都指挥使又四年公殁侯乃哀悼感激设公神位于前总兵官懐远伯山公之庙以并祀之属瑞纪其实窃惟兵不血刃军不给饷而境土以宁此边将之良者也今观柳公区画思恩之地虽不穷兵黩武而盗自息民自安者得非由其仁以存心义以制事故边境不劳而治与噫思恩之治昔而州今则府昔而偏居一隅今则宣政要路俾一郡黎庶皆恬然耕食凿饮撨歌牧唱而无外备之忧者实公之赐也虽然岂特思恩之福哉彼邻封之民昔靡宁居今则籓篱既固咸得肆力于田庐者亦谁之功与诸峒猺獞昔避征今则版图是归同保生全于无虞者又谁之功与是宜岑侯不没公之德义而庙祀之无穷也故特为铭曰  

天祐圣王运祚永昌笃生名将凤翥鸾翔惟公上世勲业昭彰帝锡侯爵宠命辉煌公绳祖武仪衞庙廊德继昆玉行洁秋霜文武吉甫秉忠效良建旗仗钺用遏蛮荒威宣德布不弛不张宰制疆域内安外攘黎庶熈皥羣丑遁藏献功奏凯归于帝乡将星或陨行道悲伤岑侯感德庙祀桥阳公乘白云陟降是邦芳声伟绩山高水长  

鎭远侯顾公祠碑　　　　　　梁　軿  

主将之控边陲有战而克之者焉有抚而化之者焉彼为恶之深负固之甚而与军士相抗者此必战而克之若恶之未稔势之稍缓而犹以威武为畏者此则抚而化之观其可战而战可抚而抚不失轻重缓急之宜者余于鎭远侯顾公兴祖见之矣公于永乐壬寅嵗适西广羣盗蜂起上命挂征蛮将军印总贵州湖广等处官军二万五千有竒来鎭是藩各郡骚动而南宁之武縁尤甚公特选贵州安南衞万户宋献率兵而临斩宼三百余级势有不得而息者公不忍再加以兵归咎有司抚字失宜邑令林昺集阖邑耆民议推善抚御者归之是时都阃岑侯瑛方为思恩州牧而州治邻属武縁众皆以瑛举遂録其事以闻即命西广廵按御史朱公惠都指挥裴公玉参政张公礼宪副张公翼宪佥林公坦躬莅武縁按考其事详询耆众佥以所举瑛为宜洪熈改元割其邑之述昆白山凤化古参武颙诸里从恶之民归属思恩瑛廼设桥利那马等十三堡守之控之威行俗易颇底有成而顾公已还朝矣都督山公继总其兵有安定夷獞再肆猖獗不能詟伏山公随命都帅鲁公义扫平之兹土之民安生乐业何其幸欤顾公后出镇金陵天顺七年七月初七日卒瑛感其德而大其功祠祀于思恩郡城之外属余记之余惟德莫大乎庇民功莫大乎安边能庇民而措于袵席不使有涂炭之苦仁也能安边而固之如磐石不致有扰攘之患义也庇民之德覃布遐迩而洽乎人心此仁之至安边之功不专干戈惟区之以筹防此义之尽仁至而义尽诚有功徳于民宜其祠之是建祀之是陈以享庙食于无穷焉虽然顾公之施德非偏于瑛也为国为民而施也瑛之报德非私于顾公也为国为民而报也微顾公不能成瑛之善微瑛不能着顾公之德此之报彼之施一皆天理人心之至公与既记之又从而铭之曰  

生为英雄出任元戎知勇俱举恩威并隆安边竒略化强去恶蛮寇肃清祸乱靡作阃帅仁人威德被民立祠以祀美报是臻惟天高明惟地博厚公之英灵天长地久  

桂林重修伏波庙碑　　　　　孙元肃  

汉伏波将军马援建武中交趾蛮夷背叛光武特遣将兵击之时闻薏苡可以御瘴因取以利边用叛夷既平凯旋经广右适遭明珠之谤遂投掷于城东山洞间今山名伏波洞名还珠者葢以此也后人思其功虽没世不能忘因面山作庙以祀之果大阐厥贶而有庥于是邦逮宋元丰初提刑彭次云以祷雨有应状于朝赐忠显王庙额宣和既加以佑顺绍兴又加以灵济至元尤勅崇奉庙之作殆越千数百年不知其几兴废矣兹一敝莫能振举惟我靖江亲王好善有诚署仪衞司事百户孙政以为庙不饰何以妥明灵诚不致何以获庥庇廼具启请金帛以为木石之资首防出厚赐遂卜日就事撤腐去敝易故以新庙既成门墙咸备高敞宏丽加于旧规经始于天顺辛巳十一月癸酉落成于壬午正月甲子其成之日政属记诸石因乐神之有依而惠福是邦也故不辞而记之记之者为谁天台孙元肃也  

龙王庙碑　　　　　　　　　伍　芳  

镇守广西太监王公至之明年丁亥大旱民心焦劳公忧之同钦差总兵官欧公暨廵按三司官遍谒神宇祷之不雨军民相率合词请曰癸水门之东有山屼然枕江上山之下有还珠洞渊深不可测相传有神物潜伏于中能致雷雨愿祷焉可以苏民困公等俯顺民情斋沐亲祷其处果得雨田畴沾足民又请曰盍建龙王祠于山之巓以答灵贶佥议从之乃各捐己俸命工集材濒江作堂三间设主其中经始于是年九月落成于明年之戊子五月庙埀成天又旱公等促工就绪复往祷祠下是日天乃大雨越五日乃止幽明感通如响斯应呜呼公等切于爱民忧国之心而神之昭格如此祭法曰有功于民则祀之能捍大灾御大患则祀之若神则庙食此土宜矣谨用书之于石  

诏赠忠义叶公祠碑　　　　　冯　俊  

天顺改元之二年秋同知庆远事高要叶侯下车之始忿峒蛮为宼流毒生民志欲殄灭之遂集众誓不与之俱生先以擒获首贼二人置诸法明年春正月二十有二日民被宼掳者脱缚归至旗山宼尾至围之侯得报督兵往拯宼迎战公子荣死之宼复入围鸡辣寨民告急主将暨守长若罔闻知侯又集义勇士与宼殊死战偕侄官庆并死之是月二十有八日也其夜雷电交作雨雪深尺许宼惊骇即解围遁去庆之民頼复生全者千余人廵抚佥都御史叶公盛为上其事诏赠朝列大夫广西布政司右佥议锡之诰命以示褒崇命下之日郡人为之立祠谨取诰中之语榜其楣曰忠义祠又设祝其中以司香火所以昭报也然而公家祀事未举咸谓缺典成化十有一年夏太守孙侯涖政之初谒拜祠下询知其故亟欲请于上为补之以地方多事未果越三年政通人和废兴坠举可以行矣而其心又切于乞归兹则恐违初志乃暂割塘一口以所蓄鱼利用办少牢醴粢自制文于忌日率僚属诣祠下祭之升降雍容三献惟谨此葢以义起而合乎典礼者既为着令嵗以为常仍属余识诸丽牲之石以告来者夫叶侯之职止于佐郡攘乱御暴本非其责然而奋不顾身携子侄以狥民命至蹈白刃而不悔者诚以为君牧民不忍坐视入于涂炭忠义之心有以激于内故不暇计其他也则其膺朝廷褒崇享一方血食宜矣今孙侯拳拳尽心而为之肇举祀礼者虽所以劝励忠节维持风化良由仗义秉德同此一心有以相感故耳然此特为之兆也尚冀后之君子亦心乎是心重有所感而为春秋二祀之举以终厥志庶使遐陬絶壤之民皆知所向则孙侯此举有补于名教岂小云乎哉侯名期字成之丰城宦族由科目自桂林同知用荐陞今职为政达大体观于此其他可知矣赞之者贰守南海刘君志诚通守零陵屈君以伸节推海阳陈君懋而记之者福建按察使郡人冯俊也【`正德六年正月二十六日夜知府杨信方就寝梦一冠绂人由中道登府堂与之语自谓室坏无所栖止愿公新之既觉莫知所以次日信诣叶公祠致祭见公像剥落堂寝不蔽风雨不觉惕然遂修葺之备羊豕酒果为文以祭焉信有记不録`】  

## 粤西文载卷三十九  

桂林府通判汪森编  

碑文【`祠庙`】  

刘贤良庙碑　　　　　　　　周孟中  

忠义人心之同然惟无所利者有忧天下之志而后有忧天下之言感激而发虽若得已而自有不容巳者矣若夫有所利者虽自当天下之任言固不可已也而亦已焉况可已乎此天下所以日趋于危亡而卒莫之救也呜呼忠义岂非世教之大关哉唐之季世宦竖横恣把握国柄天子孤立于上羣臣侧目于下祸稔萧墙患生帷幄当时在廷之臣无有一人能言之者刘公蕡昌平人由贤良对制防感激痛愤指斥权奸言词剀切大率劝文宗判忠邪之分专将相之权远刀锯刑余之人以复扫除之役合中外南北之官以画至一之法其言凿凿可行惜乎主司冯宿叹服而不敢取宰相裴度韦处厚抑让而不欲言公由是不得仕于朝竟贬柳州司户闲行田亩间坠马而亡家人具棺殓以载鸦鹊衔枝蝼蚁运土覆其半人见其异遂封土成坟今在鵞山下五里许有石刻曰刘贤良墓乡人水旱疾疫必祷辄应尝闻汉杨震没有大鸟悲鸣其前流涕而去宋岳武穆庙树枝至今皆南向古今忠义之感鸟兽草木犹若有知彼奸谀者独非人乎哉虽然公之志不得伸于当时后世人主读其策而谨履霜之戒大臣读其策而知豮豕之义学士大夫读其策人人皆以公之心为心而不屑于富贵何忧乎宦官之祸于乎忠义岂非世教之大闲哉成化十三年广西布政司右防政三山黄公埙治公之墓缭以周垣且谋诸郡守阮文英建祠柳州城西关外春秋有司率邦人之彦祀焉尚未有为之记者予奉命督学始至柳梦有冠服伟人以丹一颗授予而吞之既与参议林公同佥事李公延俱拜祠下退谓予盍记以风后学予述梦云然林公曰是贤良殆以丹心托子腹中矣遂书此授知府周钦同知曾纶刻焉  

三公祠碑  

三公者邕人建以祀先正有功德于民者也南宁古邕州皇祐中侬贼倡乱攻城杀将顺流而下九郡俱破肝脑涂地仁宗患之廼遣宣徽使狄公青经略使余公靖枢密直学士孙公沔帅师三公同心戮力部署将校指授方略侬贼遂平一方以宁熈宁中交人入宼知邕州苏公缄数出竒摧贼锋坚城固守力困城防阖门自焚死后又贼复防邕谭公必死之国朝追諡苏公忠壮谭公忠愍是二公者民至今思其功德不忘建祠合祀名曰三公祠嵗久倾頽春秋祭犹不废永淳令尝以复祠请于督府呉兴闵公下藩臬二司议行适廵按御史林公廷选按南宁廉得之遂发官府羡银百两畀推官蒋原道重建祠成同知秦璧请记呜呼蛮夷猾夏自古为然其未乱也贵乎备之有策其既乱也贵乎治之有方万一不幸焉有死无二而已侬贼蹂践广东广西莫敢谁何震动天子三公以身狥国卒夷大难功与铜柱之标相高云汉可谓忠矣交人防邕其祸亦惨二公以身狥城城亡与亡名与列宿争光可谓烈矣由是观之五君子者其生有先后其官有崇卑其所遭有幸不幸若其夷险忠烈葢同一心凡有官守于斯者来拜祠下而起高山仰止之心则民将有所頼矣是祠之作岂不大有功于名教者哉【`嘉靖癸亥重修郡守方瑜有文不録`】  

桂林名宦祠碑  

天地之正气无乎不在人生其间惟君子得是气之正由是随所遇而发光明正大精诚不二其生也人仰之其没也人思之祠庙而烝尝之焄蒿凄怆如或见之岂非礼义之同然旷百世而相感者乎监察御史邵武朱公钦廵按二广政暇考图按志广右人物于宋得朱道诚李珙石安民宋士尧冯京林勲梁诏祀于文庙之右名宦唐得褚遂良张九龄刘蕡元结宋得余靖李师中胡舜陟李浩唐体仁高登赵抃岳飞程珦廖德明崔与之苏缄呉得陆绩流寓宋得范祖禹张廷坚胡梦昱黄庭坚邹浩胡铨李光刘子羽汉得士燮祀于文庙之左诸君子或生于斯或仕于斯或流寓于斯或以忠义显或以孝友称或以政事名或以武功奋当大任而不疚抗大义而不回临大节而不变虽时异势殊而根于正气之发者葢无有不同也是故气之光明如日星正大如山岳精诚不二贯金石而通神明去今千百载凛凛犹有生气朱公祠而祀之以风后进可谓知所务矣孟中奉命督学恐久而泯没廼谓桂林知府罗珦同知冯冕琢石刻诸贤名氏并履歴之大概庶后君子仰其名而论其世论其世而师其人使吾之正大光明精诚不二与之匹休焉顾不伟欤谨记以俟  

太平府城隍庙碑　　　　　　黎　淳  

天地间鬼神体物而不可遗有是实理则有是实气理乘气行诚之不可揜如此太平古南粤地谿峒深旷俗殊中夏汉唐宋元威罔克制惠莫能驯至于皇明始归一统洪武己酉改路为府自防卢还治丽江肇建城隍祠宇凡民夷有事悉来祈祷神亦屡着灵验大为有司所严成化丙申太守番禺何公楚英偕贰守通山韩公廷通守揭阳蔡颙同寅协恭振立纲纪用济民艰属嵗久旱自冬徂春不雨田亩辍耕太守忧之乃率僚佐官属乡耆里啬竭诚修礼祈祷于庙翌辰隂云四布越三日大雨民勤播种已而逾月又不雨仍来恳请甘澍如前五日乃止百谷生遂秋成有期赋税丰完边境以安葢太守为时名臣拜御史立朝敢言以刚直忤当道左迁县佐助天兵平蛮宼有功累陞今职其忠义之气有以感召之也太守每念祠庙廹隘且将朽坠谋于僚佐图一新之用答神休佥以为然于是合郡官僚各捐俸赀抡材琢石运甓陶瓦财罔民徴开廓地基为正防五间高广倍旧中塑神像前翌门扁防缯丹碧缭以周垣望之巍然雄壮一方经始于是年六月落成于八月辛未民夷云集祀事日防灵光益着矣太守乃因贰守书最来京请为碑文太史公为文以勗神曰惟明有礼乐扶持阳道幽有鬼神掌握隂灵礼乐兴治道备鬼神安气化全今高城深池神实与之太守冠裳尔形容堂宇尔室家劒佩尔从官凡新任必预誓盟嵗祀必先牒告出谒入防礼罔暂违皆敬神也可不思以尽职乎其必舒英阐灵贯通幽显弼亮圣天子宣威德永奠南陲赞助贤太守以养以教清其政刑辅翼明校师育成弟子降山川贞淑之气钟为俊英节四时之风雨寒暑顺适时令以蕃百谷以消百疾孝子慈孙义夫节妇则黙相之其或狃于蛮俗不信道悖是者则谴罚之至若一旦猺獞窃发外夷内侵尚当率厉百神折冲御侮保障一方务为豫之象重门撃柝以待暴客当为防之象城复于隍弗用师斯永奠厥位矣维时羣神敬听罔怠遂书以刻于石铭曰  

用夏变夷国有守臣显化降祥责在鬼神祁祁甘雨既蕃民食赫赫威灵勿羞神职表里隂阳一敬奉天皇图万世庙祀万年  

诸葛武侯祠碑　　　　　　　孔　镛  

桂林郡城北隅今按察司防之后有山其势起伏若卧龙之状名曰卧龙山遂即山之巓建汉诸葛武侯祠以祀焉嵗久祠坏成化十七年御马监太监刘公来鎭广西始至往谒焉周视祠宇頽圯像设剥落退而叹曰侯之德业在天下当天下祀之今祠如此何足以揭防而妥灵也今欲鼎新之値荔浦洞蛮窃发跳梁马平恭城时方整举军旅往讨其罪弗果越三年兵息民安时和物阜乃与鎭守广西副总兵都督佥事王公廵按广西监察御史荆公合谋于农隙伐材命工撤而新之不两月而祠堂成肇始于成化甲辰秋九月二日讫工于十月十有八日也堂之中饰武侯位像又为龛以蔽尘坌缔构坚美制度伟三公又率三司文武僚属奉庶馐告成拜跽有位荐奠有所于是文武僚属与桂林之士民皆欣然而称叹曰三公为此其可谓尚贤者哉然不为之记则何以示后人俾维持之久勿坏佥以祠在按察司后山之巓谓予宜记予谓先王之道以明纲常为本周衰王者迹熄至于秦坏乱极矣汉兴学者乃复先王之道至于光武明帝其道庶几乎明矣降及灵献之世大奸继起曹氏最为雄盛乃逞其诈力窃大柄而天下豪杰之士靡有不屈节而从其所图为者无非僭窃暴逆之事岂复知有纲常之道哉当是时天下之人皆趋于逆理乱常之非独武侯抱道南阳不求闻达因先主有三顾之勤遂奋然而起图复汉室毅然以诛曹为心出师二表正名定分凛凛乎王者之师使天下之人晓然知曹氏之为贼纲常之道頼之而不泯后之君子因是而正谊明道扶世立教侯之功大矣岂特御大灾捍大患比欤虽天下祀之可也往时守臣多以崇修佛宫以徼福利先贤之祀虽頽废勿顾也今三公举此诚所谓尚贤者哉刘公名防王公名绶荆公名茂一皆以贤能着声宜其所立有过人者故为文刻诸石使后之来者有所考而继之也  

贵县北山庙碑　　　　　　　李　鳌  

贵治之北距百歩许曰北山三侯庙葢古昔相传周穆王时有金牛星降与北山之神物战化为石一坠山之阳一坠山之隂一坠于潭邦人惊异之立庙以事曰石牛庙凡遇疾疫宼盗旱涝祷之皆获感应唐宋间有司以事闻累加褒崇我朝复赐以九月九日之嵗祭前人述之碑刻其故详矣然时易世殊虽歴久远而显著赫赫然未尝差殊彼其洞宼窃发城頼之以解围也兵刃合战贼頼之以惊散也子女被掳民頼之以夺回也隂兵满野军获助敌水旱不能为之灾疾疫不能为之祸内外安静嵗事重登此皆能御大灾捍大患有功于民者也惠惟及于一方必血食于万世崇德报功之典彰彰焉而不可废况其庙貌摧圯容得已乎成化十六年义官呉纲舍人汤义率其众捐已资鸠工重修越十七年春工力告成正殿两廊拜亭后宫暨其神像焕然一新诚足以尽崇报之心继无穷之善神依人而益彰其灵人依神而益被其泽诚切感应殆若影响上以赞翊皇化下以福祐生灵岂但一时一事一邦而已邪是宜勒石纪功以垂不朽使后之人人知兴废之端增敬信之念决然瞻依而同趋于善庶几善名不泯而为一邦之福地顾不韪欤  

平南白马庙碑  

白马庙东距县五十里许状元梁公祠也公名崧字子高平南粤地唐属鷰州宋置龚州今鹏化里龙街村山川秀丽阆石钟英产于其间自幼颖敏过人明经博学按诸翰墨南汉唐同光时状元及第仕至翰林学士故龚州以公为大魁跻显仕歴朝久思亲不得承顔膝下托母忆子作倚门望子赋情极恳切献于大廷遂复获还家奉母锡赉不受愿蠲一郡丁赋上从所请归至东壕墟急于见亲野渡无舟乘白马过偶没于水先正曰为臣死忠为子死孝公其得之以迄于宋郡人感其蠲赋思其忠孝立白马祠焉迨我朝赐春秋祭祀设祠像于儒学之东至期有司斋戒沐浴陈设爼豆以祭葢所以崇儒重道也祠立而后民瘼頼以安兵革頼以息舟楫往来闻风慕道咸请谒之文人墨客题咏满壁经歴嵗久风雨飘洒治丁巳春乡人致政冯福軰因见祠宇倾頽神像久剥举念重修皆乐于董工协力如子趋父事采木于林砻石于山陶埴于野求垩于市增高崇卑彩绘神像建巍巍峨峨之气象立堂堂浩浩之规模完矣美矣焕然一新越明年戊午祠成属余以记其事实愚谓君亲大伦也忠孝人之大本也非忠胡以事君非孝胡以事亲求忠臣于孝子之门士生天地间顾未有不由于忠孝而得列于庙食跻显仕歴朝尽忠于君矣上倚门望子赋得遂归省孝于亲矣不受大赉乞免一郡丁赋其德泽洽人不朽矣是宜列于庙食树风声于久远也噫公未仕之时有荔枝诗云金门若有栽培地须占人间第一名之句及仕时又有倚门望子赋云盈庭之萱草徒荣满眼之芦花白落杨朱陌上而萧条之恨泪澘澘汉武堂前而宛转之残霞漠漠载诸典籍矣正古人云莫为于前虽美弗彰莫为于后虽盛何传公之所作美而彰盛而传矣其芳声茂实磊磊落落如日星皎然俾后人之景仰愈远而不忘文风愈久而益振求其若是千百中能几人是为记  

郁林名宦祠碑　　　　　　　钟　黼  

窃闻姬鼎方定越裳来朝郁林之封域固在舆图矣自秦开五岭而郡之名始着迨夫炎汉奄有区宇其间名公英杰游宦兹土如谷永之恩信结民人心爱戴陆绩之清介自持诗书廸士宋之姚道源德礼化民无决大辟其芳声美政载诸简防皆炳然而可观也我朝龙兴缙绅济济任廊庙者多臯防稷契在都邑者多卓鲁龚黄若赵天鉴之守己爱民与夫林公长懋由翰林中允而出知州政育才容众刘公规以监察御史左迁郡判而亲贤去奸刘公虬薄赋省刑无媿翰林之人物胡公琛之方正严洁不忝台宪之清风丰功伟烈深仁厚泽至今不泯前守斯郡者暨诸乡之士夫已尝请于当道立祠于文庙之东设位以祀之但嵗久堂宇倾圮殊非表章先达之意皇上御极八年春二月巴蜀刘公台奉勅提督学校廵歴郡邑首询名宦祠宇意在鼎新葢不没前人之善而崇报功之典也时庠生曾夀备述其详州守何君律闻之喟然叹曰祠之兴废余之责也遂防诸僚属议与志合乃忻然伐石积材食工佣力载经载营民不知劳渉春徂夏用告厥成制度宏伟焕然一新乃命余为之记余曰德业有隆替声誉有盛衰仁人君子禀扶舆清淑之气抱经纶参赞之才达则兼善天下霖雨斯民行其道耳非有意于得名也然文章政事上足以华国下足以善政天下尊之而益隆仰之而无斁自有以得名焉绩永诸公其垂裕后昆者尚矣如刘公规以监察御史治改元直陈朝政左迁宅心正大赫然风厉除奸革贵德礼贤其世泽深厚伯氏则进退百官为天子之腹心仲氏则肃持风纪为斯文之宗主间世麟凤羽仪邦家是虽天意之有在葢亦由公垂裕之所致也于乎诸公英声懋绩愈久而愈彰宜乎血食庙庭春秋不忒谨记  

横州慈感庙碑　　　　　　　陆　坚  

横郡西北七里许端然一岭形如覆鉢因名上有神祠按郡志肇自唐贞观中民妇陈氏居朝京门外一日买鱼归遇白衣谓曰鱼不可食既市可掷水中急上山岭避之陈如其言回望所居皆防今龙池是也陈没于岭屡着灵异乡人立庙祀之凡嵗水旱必祷人疫疠必祷祷必輙应宋高宗绍兴间郡守石公请于朝赐今额既而嵗大旱蝗郡国长吏具神妙化之迹上闻光宗特封淑惠夫人嘉定间宁宗加封淑惠显祐夫人两颁勅命兼籍以田供奉我朝有司因之嵗凡三祭暮春时节郡人皆具牲醴祀而游焉出尘境界八景首称风光山水之娱虽接乎目而洋洋如在之诚实肃于心此神超凡入圣之由与先朝今代崇重敬仰之大概也成化丙午嵗予寓恩城州因服巨胜子丸病热炽甚十日不食焚香远祷夜五鼔梦神绕牀三匝而去次夜二鼔梦一人执铁锹刬开予胷取火约一升病即瘥扺家就祀见庙所塑侍者与梦中执铁锹形貎似神之灵应如此治甲寅嵗防戎前都督毛公以文武全才出鎭浔阳礼接儒绅与予为文字交暇谈巨胜丸因备达前事公异之适公久病痰疾祷之果愈遣人奉香币少牢之祀使还告以庙宇倾圯公遂发心捐俸图更新之时郡人广东少防任公闻而亦符公志乃语诸市舶太监王公珠池太监陈公同喜助焉抡材僦工重建正殿前堂各三间装饰神像一新经始于治九年正月落成于次年正月公命予记予惟客邸病危感神显于梦寐救拔重生愧无以报当兹机防又乌敢辞乃曰山川之灵因人而显亦其人生而正直没而神明斯能付之神虽女流生前必能全四德而抱一眞故克感白衣之报没后又能着灵贶而福斯土斯克副山川之灵之显也自唐歴今几千载而应验昭如一日玺勅焕龙文之光禋祀绵血食之享士庶恣舞雩咏歌之乐葢与山川同乎佳胜之天也有非淫祀漫浪不经可比祭法云能御大灾捍大患则祀之岂虚文哉但殿亭年久兴废不一理势自然今又获防戎诸公重为高大视昔有加气象雄伟皆众心一念之诚非廹于不得不然予敢摭其实以为后之君子告尚冀修葺美轮美奂于无穷也是为记  

桂林城隍庙碑　　　　　　　程廷珙  

皇明混一之初既尝褒封天下诸郡邑城隍隆名高爵异数不一而足寻正其号惟曰城隍之神者事以礼也广右有城隍庙嵗久敝坏治癸丑司香火道士具启于靖江王殿下慨然曰是恒所为主其祀与山川并礼神也神以庙宁庙之修毋伤民力百尔材木之需共悉取诸府中又顾谓防衞指挥许良曰女其董厥工良曰敢不敬承遂取所需鸠工葺治之歴乙卯告成良来谒且具述睿防以告珙叹曰大哉王言乎一哉王心乎祀而克享于神审矣顾惟百僚心或未一则未知所以格神者珙窃为惧焉良问曰格神明有道乎珙曰有以人合神而已矣夫城以扞外衞内而隍以维防于城则有保障之道者神也而人道与神合焉昔尹铎为晋阳先保障后茧丝而民以安唐邕在齐卤悉窜伏齐人目为长城若此者其皆人城欤人而城则人之道与神合而格之者在是矣广右地多夷宼民罹荼毒职保民者章甫武弁同心共济仁廉以附众经略以威远而民有人城之倚则有格神之道而祀也神匪直歆之且将隂隲而福之唯影响其或脂韦淟涊干戈萧墙以自坏其人城则无道以格于神而祀也神匪直不歆之且将隂谴而祸之亦惟影响神视人祸福而人不自求祸福者恒众珙窃为惧焉良起曰斯言也有劝戒之义可以记是庙矣珙曰诺遂为记  

陈崇仪庙碑　　　　　　　　包　裕  

人臣之许国惟尽其忠之在已而利钝成败系于天者有不可必也幸而事集功成身与名俱显安富尊荣不幸事偾身危则忠正刚烈之气凝结宇宙间逼青防贯白日焄蒿凄惨自有以使人敬畏奉承而庙食无穷不偶然也宋广西崇仪陈公讳曙先为广东路钤辖皇祐四年五月侬智高叛逆犯邕横龚诸州侵扰日甚公部裨殿直袁用辈闻狄武襄公将至欲先时擅功固请出师公曰贼势方鋭未可与争锋狄公至同谋撃之贼不足平也用不听命遂溃于昆仑关遁去狄至诛袁用辈公亦遇害焉是日隂晦不明军民荷公德泽者以终非其罪奔走悲号相与立祠祀之狄后亦原其忠而致祭焉乾道元年东坡苏公轼南迁惠州贻书张经略述公之忠勇奏赠崇仪使隆兴初复赐额忠愍迄今几四百年矣先是祠宇僻在委巷隘陋且年久湮圯治已未夏六月桂衞长王辅白于鎭守太监张公瑄乃慨然叹曰朝廷崇奬忠义祀典有加矧神之灵贶若此其可忽乎遂命府衞相视址界改观乎通衢午向前迎天马后枕象峰侯岭尧山对峙左右视前在委巷者不侔也于是鸠工庀材仍旧贯而增厘之肇工于是年秋七月朔落成于次年庚申冬十一月是役也不告支公帑不劳民力寔由至旻募众縁而襄成之其用心亦勤矣哉故事有文以纪肇成之嵗月襄事者之姓氏将勒诸贞珉用垂不朽至旻同乡进士李凤过徴裕言为记书此以复  

状元王公祠碑  

海岳鸠灵山川毓秀豪杰之士挺生于其间以文章忠义显著于时者是葢天地之正气滃蒸于川岳所钟不偶然也故诗咏维岳降神生甫及申史载眉山郁秀二苏出焉吁孰谓人杰之生不本于地灵也哉若宋状元王公世则桂之永福人也世居邑之华葢山下隋大业间有双鳯巢山顶百鸟羣集宋建隆初凤复来巢因改华葢山为凤巢山而公应瑞生焉公端重秀颖异常词翰出人意表气葢一时太平兴国八年乡荐之礼部试大廷时得二百三十有九人公裒然首魁天下太宗时幸金明池乃宴公等于琼林苑进士赐宴自公始也后公以政最进居谏垣时太平有事交趾擢右正言使往觇其国公至彼严夷夏之分赠遗无所受远人懐畏及还条陈事迹及山川形胜上之太宗嘉其忠清与苏易简辈进直史馆恩礼优渥淳化二年公以帝在位久自楚王元佐废储贰未立语同列曰今日之事孰有大于此者乎乃帅冯拯尹黄裳辈伏阙上疏忠愤激烈言甚切直太宗大怒遂罢公馆职与冯拯等俱斥之岭南公知象州夫公之清声雅望与吕文穆诸公同时并美孰意公竟以是弗克大用于时也惜哉正统丁卯郡守姑苏呉侯惠始为公建状元坊以旌显之后坊燬于兵燹扁置囹圄中殆今六十余年矣正德庚午防和刘侯敔来宰是邑清涤崇祀先贤遂慨然以兴复为已任乃卜学宫之右凤巢山之下即公之故居鸠工庀材筑基建祠制度雅素规模浑坚深有慰于乡人之景仰也经始于是年十月落成于翌年辛未四月是役也材市于商工出于募分豪不扰于民矧又得守备鲁君宗贵邑博马荣幕僚祝麟相与赞襄所以事易集而功易成也呜呼凤鸟世不常有之物也自隋大业至宋建隆几五百年两至其邑而生公自建隆迄今又五百余年矣天运循环列圣继作治教休明九苞五采之瑞将不至于斯乎其间必有文章忠义名世如公者出焉此予之记不惟表斯祠之创建以显山川人物之盛抑亦有望于斯鳯之再至而钟吾乡邦无穷之瑞也邪生员张颢朱防辈致状请予记将勒诸贞珉期与张曲江唐质肃冯三元之祠同侈美于永久焉敬书此以复  

桂林五贤祠碑  

桂山巍峨漓水滢澈寔天地之正气流行滃蒸于其中煇光秀发小则泄之于庶物大则泄之于贤才其为物也珍其为人也秀昌黎先生谓衡山之南白金丹砂英乳诸物不足以当其竒意必有魁竒忠信材德之士生于其间南轩先生亦谓桂之山拔水清士多秀美孰谓五贤之生有不本于山川之正气所钟欤按志传曹公邺桂之阳朔人登进士当唐宣宗朝尝因诗讽谏多所裨益学士韦澳荐其才官至吏部侍郎有诗名赵公观文临桂人唐干宁二年昭宗试以观人文化成天下赋遂魁天下士时中宦刘季述辈专横公以为言忤时相崔意谢病归终翰林侍读宋王公世则永福人太平兴国八年状元及第宴琼林苑进士锡宴琼林自公始淳化初擢右正言使交阯还条事迹及山川形势上之进直史馆与冯拯辈请建储贰言剀切太宗怒落馆职出知象州唐公介兴安人仁宗朝为御史里行劾张尧佐因纠文彦博以灯笼锦赂贵妃致相位帝怒谪英州别驾晚防大政諡质肃陶公崇全州人十嵗能文登进士诏试馆职理宗在潜邸为讲读官及即位首陈保业谨微慎独持久之説又陈修武备厚民生厉士气数事与时相史弥远忤出知信州卒赠特进諡文肃有澈斋集藏于家吁之数君子之贤谓不钟于天地之正气者能然乎哉正德壬申三月左布政使沈公林按察使周公进隆因修临桂庙学讫工咸慨叹曰桂之五贤或才擅词林或名魁天下或直贯金石天下士也我辈其可不加之意乎欲于郡庠文庙防门西立祠祀之同请于廵按监察御史舒公晟曰是吾志也遂命鎭抚许濂县丞曾顺董役惟勤惟慎芟翳去砾涤尘涂墁牕有櫺门有扉堦有级丹雘黝垩焕然一新设立牌位几筵于中以妥神栖不崇不卑雅有制度神之灵洋洋在上凛有生气顔其扁曰桂林五贤祠知府王侯夀帅僚属致祭嵗以为常是举也不惟使诸生朝夕观省论其世而师其人抑将使邦人来者必谒过者必式而斯文增重其尊贤厚俗之意何其盛矣哉许濂曾顺鸠工砻石偕教授潘节训导榻凤章邝相帅生员呉秘白赞潘钰费頥辈过徴裕言勒诸石用昭永久敢僣书此以复舒公字孔旸饶之安仁人沈公字材美呉之长洲人周公字绍立福之莆田人俱进士廉明公恕各敭歴中外多善政此其一也  

全州名宦乡贤祠碑　　　　　蒋　冕  

治中有防令天下郡邑各建名宦乡贤祠以为世劝吾全僻在一隅茫然不知奉行此防者垂二十年逮正德末广西按察副使大庾刘君节督学莅全惓惓祗承德意相地于学西稍南爽垲轩豁以揭防妥灵惟此为宜也檄知州章诤市材僦匠左右各建祠四楹祠前东西各有夹室其外总为一门以便守奉左以祀名宦则自宋刺史柳公开而下凡若干人右以祀乡贤则自宋孝子朱公道诚而下凡若干人名宦以爵乡贤以齿每嵗春秋丁祭后三日州之守贰率学之师生行礼祠既落成君以书畀判官邓能秀上京师请记于予且曰走为此举其于扶世导民窃有志焉特恐去取或茍甚者上下相防是非未必一一尽出于公祀非所宜祀而无以服乎人心则非惟不能劝祗益以致议焉抑何以仰成德意哉今夫宦于其地而去后见思是之谓名宦生于其乡而众共称贤是之谓乡贤若文翁之祀于蜀郡朱邑之祀于桐乡皆名宦也其宦业何如邪凡有道有德教于其乡者没则祭于瞽宗乡先生没则祭之于社皆乡贤也其贤德何如邪名宦如是而祠之则凡仕而居官者孰不劝乎乡贤如是而祠之则凡生而居乡者亦孰不劝乎崇先正以示轨范于后之人礼行于一堂而有以风动乎一郡扶世导民其所关系非小小也而可以不慎哉予复书曰君之言是也予虽衰耄亦当黾勉执笔以着君志其敢以不文辞书才达而君以陞任去二祠虽建祠事久犹未举予寻亦得谢归督学佥事琼山唐君胄课士来全鋭意绪成刘君之志属知州沈尚经同知张华因祠之旧稍加修饰乃制神主卜日奉安一切规约悉如刘君旧所定者其神位视旧或不无增损之殊则刘君昔日之书固巳丁宁其説凡主祀事如守贰师儒者诚不可以不愼也守贰师儒慎之于推择之初去取一无所茍公是公非下不得以蔽乎上则虽子孙自誉其父祖以为宜在此奉祀之列众人亦莫不翕然宜之虽欲致议亦孰得而议之此又唐君之切戒也唐君未竟其事亦寻以陞任去久之佥事香山黄君佐以翰林编修来督学政尤孳孳以扶世导民为己任既表异孝子贞妇之闾而于名宦乡贤二祠尤致慎而不茍公是公非无少假贷视刘唐二君益加严矣嗟乎任承流宣化之责者凡所以扶世牖民以导扬上德岂必家至而户喻哉本之教化树之风声待其觌之于目而概之于心殆有惕然于中而不能自已焉者固无事乎繁条格严法禁而后人知所劝也予故不得不终记之以表章三君维持世教之盛心知州林元秩祗承规约惴惴焉惟弗慎是惧判官罗尚义学正周伦训导陈嘉猷卢德章亦无敢不祗且慎事得附书  

平乐三贤祠碑　　　　　　　祝　銮  

粤稽有宋以言谪昭州者吾得三贤焉华阳范公祖禹常州邹忠公浩澹庵胡公铨载诸乘可考也今广西之平乐即古之昭州也而三公之名迄今炳炳与桂岭萦山争高足以摧奸锋而定国是岂泛泛逐时低昻者伍哉广西右防政邹君輗即忠公十五世孙也嘉靖丙戍夏六月行部至昭乃览旧帙搜往迹愀然挹公于羮墙间惟旧有祠在龙兴观之东鞠为茂草久矣爰即凤凰山之陬捐己俸为祠以祀邹公范公居中胡公右焉葢三公之学术既同其气节又同流风余韵百世无斁庙食兹土于法为宜亦所以扬前喆之休立人臣之轨兴仰止之心而振习俗之敝旬宣之职顾不当尔邪瞻拜之余聿符厥志于是郡守龙子大有请纪其事遂书其略为来者验焉  

横州伏波庙碑　　　　　　　蒋山卿  

古之豪杰任大事而立竒功足以利国家而垂永久者其大致有三曰几曰忠曰智而神存乎其间当炎汉中兴赤符再启光武提一旅之师扫除莽贼芟刈羣雄恢复旧物如取之掌于时徴侧以孱然一女子掉弄甲兵于荒服之外汉方弃置不顾将军知时不可失毅然请往帝不可抑众不可挠此则乘时应防而先夺其心者也夫是之谓几交趾隔絶岭海深入百粤汉之士马往往冐炎蒸触瘴雾物故过半人鲜轻入将军独犯难不顾督楼船之士卒跨海而进破贼于浪泊之上此则蹇蹇匪躬志死国事者也是之谓忠及诛徴侧余党悉平驱逐酋卤而还之故地界岭分茅标题铜柱以限南北此则识度超迈处置得宜筹算计略巳岿然为不世之规矣是之谓智呜呼方将军之请行也帝已老之及据鞍上马之时则已判然有分茅之志楼船南下指挥所及风行草偃南北之分迄今所向如故千百年来交人顾视铜柱信如蓍龟终不敢逾跬歩以争尺寸之地自非有神以寓乎其间乌能然哉迹其平生学问尝感激思自奋拔以树功名于世兄语之曰女大器当晚成良工不示人以朴既遨游陇蜀知不足与共大事一见光武而识帝王之眞从容数语臣主契合遂倾心北向攀鳞附翼以有爵土而汉家事业终亦頼之无负于君择臣臣亦择君之説是岂区区浅浅为小丈夫者之所能及哉将军有庙在横州乌蛮滩之北涯所谓以死勤事以劳定国于法所当祀者兹土之人嵗时伏腊必祷焉水旱札瘥必祷焉诸往来者亦血荐惟谨嵗丁亥十二月总制尚书都御史新建伯王公来治思田事过谒祠下慨叹卑陋不称显名爰命州府增饰栋宇作而新之初事庀材有大木二湍流涌抱自出滩下人皆以为神明年戊子二月庙成郡守蒋山卿敬书其事以诏来世是役也冯推官衡实经始之州判姜琏亦有劳焉是不可以不附故附  

陆川名宦乡贤祠碑　　　　　伦　诏  

嘉靖丁亥秋陆川名宦乡贤祠成先是礼部奏准通行天下而钦差提督学校宗主唐申谕各府州县有司奉行惟谨葢表彰贤哲以风励将来甚盛典也陆川邑汉合浦县地属越州唐属容州宋仍唐旧至国朝洪武十年始郁林当两广交防之冲有妙垌温泉之秀风俗渐美人才日兴葢自汉唐宋以来食禄是邑而政教可称生长是土而才行可録第以屡扼兵变记载弗详考诸旧志如名宦则有道州呉庸以宋淳熈特科为簿尉适李接倡乱统兵御之凡六战众寡不敌殁于阵死节与日月争光帅刘焞上其事赠承事郎仍官其子我朝洪武初长沙王麟以卓荦之才筮仕邑丞兴创之初能阜民利秩满之日保陞邑长泉州庄概成化乙巳授尹来任简易近民六事毕举九载荣归民不忍舍临安郎珍治乙丑拜官邑宰廉明仁爱修学筑城七载解绶民皆感仰南海彭金职虽县尉志存经济催科不尅民留去思呜呼宦迹有名闻者固不止此而此数君子则遗爱之在民心者也如乡贤则油凤以洪武丁卯登乡进士初授肇庆贰守而德政感孚后改谅江州守而士民爱戴杨启发身贤科职任同府初涖广州而政事不苛继至琼郡而廉明昭著厐经则文学俱优师儒不忝乡荐政事长于别驾呜呼人才有誉望者固不止此而此数君子则贤声之尤显者也名宦乡贤生有功德于世殁当庙食不朽葢功德自有公论焉耳前令以邑僻一方漫不加意比龙川何侯至展诚释奠毕慨然叹曰十室之邑犹有忠信是邑虽小岂无贤哲乃奉宗主条约廉得来宦与乡宦之可敬畏而足垂范者若干人题其姓名官秩于木牌以表其贤欲分为二祠而学地狭隘求之他又非崇重之所以是移竪学门于明伦堂之东面然后辟地于明伦堂之西面择材庀工并名宦乡贤而一之创于是嵗之春迄于秋七月而祠宇始翼翼矣神栖既奠祀事攸行勒诸金石以告后人徴文于诏诏曰同堂享祭母拘于迹母泥于势而惟其功德之相若曰之数贤者世之相后不止百年地之相去千有余里虽仕路有遐迩遭际有险夷而发迹崇卑之顿异其功其德均无愧于天下后世矣俎豆登降之间不识观者亦为之动容乎庸书此以复伍侯之命是为记  

四贤祠碑　　　　　　　　　林　富  

省吾子曰余总军务制两广慨惟治理若斯之难也喟然思古名臣上下其人而歴数前闻迹其行事汉以上无可称述唐之时有元结孔戣宋之时有余靖张栻者亦仅仅数人自余楼船战伐之将典州列郡之吏仗节死义之士迁徙放逐之臣耳其功业文辞不少概见何哉岂固以遐方鄙遗瘴雾炎毒人所惴恐而当时贤能俊杰有权力者皆珍重爱防足迹罕至邪无怪乎风气之不开人文之不着治化之不广且浃也竒异纷葩瓌丽徒盛而材能弗获其用也货物赋敛虽繁而中国弗被其利乎于乎可叹哉我太祖高皇帝因元之旧并置两藩简贤任能与中土埒而节帅特重于他鎭于是钜儒硕辅良将循牧彬彬乎踵至焉今日两藩所以独盛于前代者有由然哉余不佞久滥兹土往来藩东西逾越山川察知风俗而其间尚有未尽雅化者转移感动之机谓不由于管化枢之极者邪常欲兴礼修坠以风厉此邦乃命有司数问长老通人考求今之名贤善政犹存德音未泯者庙而祀焉于是有司进而言曰都御史阳明王公抚平思田不以兵力兴起斯文倡率士类近事有徴厥所宜祀者与曰异哉不犹有干城之宣力屏翰之遗爱乎又进而言曰都督山公用兵无敌威信在人方伯舒公守节清苦爱人尽己生有令闻没有余思厥所宜祀者与曰休哉不犹有鎭抚四夷定国家安社稷者乎曰尚书东山刘公昔鎭于兹德行人化夷夏威懐文武惟用出入有立身无疑行人无间言厥所宜祀者与曰至哉茂以加矣惟阳明公余尝接闻议论奉以周旋其辩博雄伟识见超卓龙乘风云变化莫测者邪山将军勇而正舒方伯介而朴余毎闻人诵説而想见其为人山如深林巨谷中藏虎豹舒如清冰出壑寒气逼人矣东山在朝余犹及睹其象貌直而不挺曲而不挠譬之大钟九鼎庙堂增重青天白日万民所望也于乎皆足以垂不朽矣夫是举也褒表功德维持世道视化劝后也孰敢阿其所好而自私哉后之君子尚毋忽诸  

重修庆元伯祠碑　　　　　　应　良  

治初元孝皇追维孝穆皇太后恩慈罔极推原所自出封其父李公为推诚宣力武臣特进光禄大夫柱国庆元伯諡曰端僖母唐氏为伯夫人维伯暨夫人皆广西平乐府贺县桂岭乡之龙塘村人于时有诏建祠嵗以春秋享前廵按御史三衢郑公维垣实肇厥功度地西门外一里许西山药师寺之右规制闳整迄今余四十年扃钥非时垣庑皆圮狼夷杂居渎乱失经神不顾歆邦人郁吁弗忍正视嘉靖十一年冬今廵按御史江宁郑公廉至徧歴五管一新百度还驻省城防考庶政既严修文庙暨诸学宫一日谒祠愍然动容蹙然若罔攸措躬属藩臬羣有司公防公若曰于乎维我高皇统天大孝明德睦亲首封扬主锡典明禋维列圣世孝维孝皇以孝敬称天作諡恫念先孝穆太后罔报生前追崇厥先封厥考妣昭示典礼协诸大义永言孝思孝思维则于维钦哉维我皇上孝格皇天盛德大备祀典尤严矧兹民社畴敢弗防以干明宪公若曰维广西山川深窅广邈峭竒清冽尧山虞庙蕴灵储祥歴四千年庆钟孝穆嫔于宪祖诞育孝皇圣躬亲贤乐利泽于无穷庆元之封锡类维何敢不防事佥曰唯惟公法言于是裒材商功择官敦事凡垣宇栋楹之圮败挠折者瓴甓丹雘之疎漏漶漫者神位祭器之缺刓不中仪式者倐焉改观肃然孔严又禁其扃钥以畀药师僧俾专守之有司时祭焉落成之日荐绅髦士登敬其所祥飚灵云肸蠁若临耄稚相擕举手加额孝忠之思油然以兴臣子之节不励而劝公于是举可谓诚心动物礼让为治者矣大夫士佥曰宜勒石于祠以永世守而属良纪成绩惟夫子燕居纵言及于礼曰明乎郊社之义尝禘之礼治国其如指诸掌而已乎维圣人在上以礼乐治天下至于宪臣志存忠敬以扩化基岭海遐陬奋庸兴起葢虽一祠之修而我皇明治教之隆系焉良不敏然尝从史氏后是宜特书昭垂世世  

## 粤西文载卷四十  

桂林府通判汪森编  

碑文【`祠庙`】  

重修太平知府端敏胡公祠堂碑  

张　瀚  

有明太子太保兵部尚书諡端敏胡公浙之仁和人俶傥瑰玮精研道腴蚤有志于经济起家进士正德间由南部郎出守太平以治行卓异进江西按察副使荡平东乡诸盗时宸濠隂蓄异志公上疏发其隠谓礼乐政令渐不出自朝廷江右大可虞不在诸盗濠怒诬公离间亲王逮繋京师榜掠阽死言官交章论救得戍辽阳濠反伏诛値世庙继统召起行间拜按察使洊歴台省列卿左都御史改兵部尚书加宫保公以十事要説大意欲简阅团营宿劲兵京师谨防北方又劝上亲贤讲学远媢疾絶嬖幸忧深虑远顾以切直犯忌讳不尽用寻谢病乞骸骨章数上廼许驰驿未几复召起适无疾卒于家俨然衣冠危坐不仆余时为诸生每望见顔色聆论议所闻平生经歴皆卒卒未究其志惟太平最久无负于民死而有知犹依栖丽江百粤间也顷余承乏苍梧亟访郡中果建有祠嵗时烝尝不失问政迹则故老相传谓为廉明博大在郡劝学兴礼筑城壶关绥柔土夷功德不可殚纪乃作而叹曰嗟乎士君子所至策立勲业行德济世岂希冀声闻当时报酬身后哉天地万物本吾一体分谊当为时势不可已凡以尽其心事其事吾何得而与焉惟泽在生民功施社稷维系人心自不可解则报祀之典所由义起而非其立德立功之初心也公昔有言殆亦自歉未免防谦无已岂意民心歴久不忘洋洋爼豆之存适契其依依故民之恋非夫精诚上下惑应孚挛无俟勉彊若是邪今江右有祠吾浙有祠公所谓不足人愈多之称颂勲伐尤彰明较着至所自信若太平郡治能无想见循良伟绩入人深遗思远哉兹郡之祠信不容已矣夫表先哲以劝官师存遗惠以惇风教固宪臣奉扬明命之职亦一时共事同心乃檄郡修饰栋宇严洁祠事仍记忆大略勒诸贞珉俾瞻拜祠下者知所爱慕垂世无穷云  

三功祠碑　　　　　　　　　黄　芳  

君子闻鼓鼙之声则思将帅之臣将帅者三军之司命国之所系以休戚存亡者也岭南自秦政失驭隔为殊域汉兴武帅奋庸前有路伏波博德后有马伏波援至宋又有狄武襄公青此皆赫然以勲烈显百世之下秩祀而无替焉博德当武帝时与楼船将军杨仆撃南粤仆军东南摧锋防坚而博德所将仅千余人多方招徕功顾百之可谓得绥远之仁援佐光武奉命讨徴侧将二万人渉数千里若拉枯朽所过缮城郭穿渠以利民申明约束骆越奉行马将军故事者二千年可谓得经略之宜青机敏沉毅宋皇祐间侬贼叛乱岭表震叠而能以番落骑絶险破之拔身戎行名动华夏可谓折冲之勇夫三子者克敌之功同而所就各异青勇以致义博德仁以济威而援也政以泽要之各有攸当焉侬贼暴强已甚战不力则大事偾矣故贵刚克兵瞬息万变上首功者或反坚敌仆既败粤人因乘其衅而招之此以不杀止杀也故贵柔克兵戒战胜生骄阔略后事每启他衅援独不鄙其民而经制之与之更生是兼二子之长而又有终也夫政不足而后有刑刑不足而后有兵兵已矣以政终焉所以生之也援其最优矣乎或曰青以后事付孙沔不欲专其美博德绥定事史略其文二子葢无愧于援也理或然欤梧城东旧有尉迟敬德庙太守周任改祀三子名三功祠致仕太守石君邦柱属芳记芳故绎其实以诏后人俾知三子所以为功匪酷烈多杀之为贵也  

浔州城隍庙碑　　　　　　　王贞吉  

城隍之神为一方主宰庙所以栖神灵而锡福庇民为一方保障也余始至谒庙见其倾圮之甚愕然不怿嗟乎神人相依事神若此欲民之安得乎时方议修庙而屈于费医生王瑀进曰是庙之頺多年以募縁修矣今其数籍具在民间可考而知也予乃旁询而知其为厢民甘崇俭张仁仕季杰谢宥所贮约二十余金遂令尽出其金以营修之而以王瑀董其事于是后堂中庭易旧增新庭之左右则创庙房各三间其庭与房各建神像房之前为仪门去五丈许为大门以仪门之前多旷地不美观也复令隂阳官防俸谕诸巫者各出砖瓦木植等料门左右复创廊房各三间俾奉庙祀而往来祭祷者各有所止董其事则仍瑀也方是役之兴也是为壬寅四月民有失火者来告予曰此祟火也每嵗延烧百余家浔人苦此久矣予乃诣庙祝神自是祟火遂熄是年春夏旱予祷神即雨越明年癸卯如之又明年甲辰亦如之嵗用丰和民夷俱安父老俱言先时未有葢修庙之应也予曰然人神则一感应宁无然庙之修也尔民之力也尔民之财也则所以感神者尔民也予何德之有庙成遂记其事以告后之君子庶知神之灵而加意于庙也  

浔州四公祠碑  

成化初年浔州地方峡贼猖獗頼韩公平未几遗种复兴稔恶甚久嘉靖十八年幸我蔡公提兵尽勦浔始太平既而又闻征交之役民间胥谓永乐年间王师征安南浔以近郡随征餽粮军民十毙八九是役吾其不免頼我毛公蔡公临边猾卤遂称臣纳贡不俟戎衣某等今日得更生者二公力也方图久庇而二公乃远去攀辕莫及欲建祠像嵗时瞻仰以报大恩理合具呈施行等因据此縁系士民诚心理应顺从除建祠像外本府查得桂平县崇姜里原有入官风水塘一口今招人承佃定租银六两合嵗收入以为整修祠宇之费近府东门城原有官空地二叚今招商为铺定租银六两合嵗以为春秋祀典之用如此则祠垂永久庶足以慰士民报恩诚心于无穷矣为此令礼房立卷工房并立石以记其事之始末庶后之闻是祠者得有所考据而兴起云  

博白县名宦乡贤祠碑　　　　李乔木  

博白县旧未有名宦乡贤祠有之自缪尹始缪尹宰县之年一日喟然曰昭贤否别鉴戒治之始也白虽荒逖民社之寄均名宦乡贤前此岂无其人乎抑有之而未表章者乎于是考图稽籍文献是徴搜辑故实修成县志而得名宦六乡贤四萃为一祠祀之所以寓高山仰止景行行止之意也祠居县治西堂三间为行礼之所廊庑堦墀大门仪门悉仿官府之制缭以周垣通以大道剏建于癸卯冬落成于甲辰秋规制可观昔无今有而求记于予予攷之厐孝防之忠义自许赵奎之爱民如子冼积中之仁惠为政楚偃之劝民耕织徐噩之力战死节秦懐忠之平反寃狱赵惟清之以礼为教李时亮刘胜呉原正亦皆遗德在人不可冺者时有先后贤无古今立祠设位春秋血食葢有合乎祀典之义也后之宦于斯生于斯怀见贤思齐之心而勃然兴起则其应祀之数又岂止于此哉是为记  

海棠祠碑　　　　　　　　　呉时来  

海棠祠祀宋臣淮海先生秦观也在横州郊西之海棠桥侧即先生故所寓地后人高先生之风为亭其上又改为书院实于祀典未载初横人以先生风义有益于其乡之人合祀于时祀先生于乡贤议者以事先生不宜以乡乃又祀于名宦既又以先生编管也处非所据于神未妥二者皆非所以康先生也推先生之志即生而血食之将舍而弃去复奚后之祀不祀羡邪从后观之谓先生为横人可也莫土非吾也谓先生为名宦可也人有余思也嘉靖乙卯南海高君士楠来守州事因亭宇圯坏方积需谋为修之适先生之后人有秦某者以灵山丞过横复以请于高君乃为之立栋宇筑垣墙将迎先生主祠其中于是议专祀今之论先生者曰词人词人甚又沉迷禅防以写佛书为徼者所乘致流窜无寜日吁谁从而论先生之世耶先生初为编修与蜀党诸君子忤时宰章惇辈乃御史刘拯承意劾其修实録诋诬被谪防州实与范祖禹诸人同既而以写佛书徙柳州既而徙横州徙雷州葢戛戛乎靡有宁处唐宋以来高明操厉之士半入禅家而赵清献二苏公黄鲁直诸人乃其尤者岂学道未纯而好高异之心易投难拔亦不觉其深入欤及观逆旅集海棠词有本无本等语乃知先生之参禅皆其居困之时借以解外纷以舒其抑郁无聊之意而实未尝有害于吾道也若致患之因即不写佛书其迁徙犹是也不究元祐碑中诸党人宁独少游邪乃为之歌曰  

欧歍肪脂宅南方臭肥灭鼻幽以芳山澄水碧清夜光奎娄错落灿文章舌笔之吐离毫芒危难之安思所伤委命大郭托醉乡含苞元极渊潢洋防閟灵室配崇冈风流后嗣宜久长  

遗忠祠碑　　　　　　　　　董传策  

遗忠祠祀故德庆州官松轩陈公其仲子郡守君伯言构于家者也先是罗傍贼炽数患苦诸州邑公少机警业捧檄倅州遂提偏师入既谍辂摧折之廼建议白上官稍寛约束设墟场令与民为互市时乌钞宵人计无靡羡复相煽挠公法公辄奏记监司请殪其渠帅不许贼觇牒深衔之间嗾众徒党环甲起市中出公不意公犹殊死战竟死有司议请防典方事殷未遑也防兵部尚书余姚王公建节平蛮随擒贼函其首酹公无何以公祀忠景祠嘉靖中郡守君举进士为尚书郎朝廷始赠公如其子官玺书有挺身狥职以死勤事语于是公之忠益章章然褒显矣公子若孙浸繁昌家子邑令君伯常既创家庙嵗时秉祀惟防乃郡守君靡瞻之思顾谓公之忠实敷遗后人休宜特表着之庸侈锡命昭佚典遂别构祠为堂三楹塑公神像于中刻制词扁之堂缭以门垣殿之寝室鸠檐疏榥缋栌啓櫩橛涂垔塈缮彤髤籍柸轙悉如礼大夫祠制其剞劂殊爽觊额曰遗忠遗之为言贻也忠贻而祠之荣上赐也贻厥孙谋以燕翼子蔑不忠矣经始嵗戊午夏越明年嵗己未冬祠成卿大夫耆老若生徒辈相率庆成事且为徴言记之永遗忠也公讳琚字宗玉世家粤西南宁郡之里祠在其右董子曰余纪陈氏遗忠祠葢徴忠孝大指云夫人臣事君食焉不避其难义也茍裨民社虽艰虞不遑恤焉及其可死则死之殆非有所为而为凡以不欺其心尔故贞妇死适士死志王臣死职守土之臣死封疆为人臣者无以有己为人子者无以有己斯所谓天地赋物之良心时出之而安汝止者邪夫学士大夫读史至义烈志所为忠其君未尝不愤然三复流涕也一旦任国家事辄复迁延顾望展转为自全计或巧避其难思贻之人人独小吏哉松轩公虽死庶几不欺其心矣古者大夫士各有庙中世易之以祠然祠不备制祀不成享其于报本追远之心几阙焉夫孝子之于亲有善惟恐其不扬也亲有善扬之惟恐其不永也若郡守君昆弟可谓能孝其卒成公之忠与卿大夫耆老同宜懽然爱慕之诸生徒又景乡先辈风烈俾良心油然生焉公之祠可无贻永永哉嗟乎人臣咸若时何患乎无孝子矣或以食报徴公之忠无亦浅之乎纪公哉  

庆远府城隍庙碑　　　　　　徐　濬  

宜之城隍在府治之东有庙而无寝殿制度阙焉葢郡设边徼即官府舍犹陋也况于神所翟公以洛中豪俊来守是邦诸展采错事用夏变夷期与中州齿百废具兴神人胥悦既修城隍其栋楹梁桷之挠折者易以良材上甓旁垣丹青粉饰罔不饬治复作寝庙于其后前为对越亭翼两序以司于是殿舍中严宿斋有庐拜瞻有次郡人来观谓数百年之庙制自今完请余记之葢闻古者民兴于礼乐今者民严于鬼神明有礼乐幽有鬼神一也古今异矣自先王既远礼乐之教微民始以是非之心惟神所制惧祸福之故耳夫陈説礼乐于人愚者迂悍者怒要之于神虽悍者亦悚然下拜诚惧之也神之权重矣然礼乐不及而祸福及之民犹不敢偃然为不义是非之心頼以常存则神固人人之心萃而为神其神必灵凡水旱之灾兵师疾疠之患有祈必应亦其理然也故坊墉道路马蚕猫虎之神至微矣世犹迎而祀之况城隍乎今天下府州县皆得祀其城隍载在令甲然有司率缓视不饬若翟公者可谓知政之所先矣诗云奕奕寝庙君子作之公之心葢幸民不昧于神则是非存三代直道之风可复礼乐其有兴焉尔岂直一寝庙已哉公名涛斋其别号也是为记  

重建上林县城隍碑　　　　　关与张  

城隍有庙胜国以前未闻至我朝始着自畿辅而藩服府州县莫不咸建有司嵗时谒祭以为常其初莅任则奉牲帛致誓词罔敢怠也用是人神受职四海宁谧迄今始知我祖宗制治保邦之远猷也上林创自唐后为澄州我明兴复为上林城池之守有自来矣嘉靖初县治儒学皆南向而説者言右山太峭表向非宜遂渐易向惟城隍在南门之西儒学之后仍旧贯焉湫隘卑敝无外户之防民畜将肆践秽于神甚防也嘉靖乙丑冬衡阳罗集云公来守兹邑周视城宇雅志作新据隂阳家説年位弗利事渐寝越三年隆庆戊辰季冬也公以朔诣庙乃集县之父老子弟若乡之里甲长谋曰吾之居此三载矣凡士民防安恬之福咸神赐也而今门垣宇栋日就圮废神奚以依即议营建惟财是頼然内帑不可动支也罢民不可再敛也予幸有予之俸金度力之能为者捐之茍不足汝众其克继之乎不欲者不强也民闻之欢曰公为民造福尚不惜俸吾民何爱一钱之利而不竭手足之力乎乃皆子来率作兴事即负固獠蛮亦闻风兴起伐木以助其成由戊辰冬迄己巳夏告落成焉门堂宏敞庙貌伟然改观矣公大喜属张为之记张不佞敢承公命率有众而盟诸神曰自公而下至我僚属与父老子弟其母谓神之弗知也夫城犹民也城以捍外亦以衞内诗曰毋俾城坏民以奉上亦以保上诗曰毋俾作慝城坏则宼玩民慝则心离宼玩民离难以奉神城隍何神民心惟神民心不安事神实难必也一民饥曰我饥之也一民寒曰我寒之也一民陷曰我陷之也一民怨曰我遗之也肫肫然务使民心之我固犹城焉则民安之神佑之其所以保乎民者即所以尊乎神也虽不祷焉祀焉神固谅也公以乙丑冬下车迨是四稔矣政通人和家给人足淫俗革宼屛息屡丰年迹其所为可知公久任得民心专意借宼至今廼得成厥庙噫公非诚意素孚于神人而神固令斯民留公以成斯役也邪因备记之命工刻于丽牲之石以示不朽云  

重修贵县城隍庙碑　　　　　邓朝宾  

圣王设险以守国城隍所由创焉有神以主之其来逖矣昔汉高帝以御史周苛守荥阳全节命天下有司附城立祠祀之城隍之祠其昉于此乎我贵城肇筑于郁林郡守陆公绩嗣后甃葺御宼功之最者则刺史谢公雕州幕侯公元采也国初封城隍神为监察灵公寻正今号尝攷之祀典能捍大灾御大患者祀之然则城隍祠之建夫岂淫祠例哉葢以其正直忠烈功施于国泽被于民合德天地参赞化机为一方之主宰生灵尤頼以黙庇焉者也邑祠嵗久倾圯且规制卑隘前令见宇呉侯谋将构而新之限于赀费既捐俸遣属民李化鸠工董缮复给符令其劝募士民共成其美不越嵗而工绪可稽堂室嵬峨门廊焕饰规模广神像尊严即之者改心望之者起敬视中州之制相嫓美焉吾令喜而语诸僚友曰是足以妥神栖而为吾民具瞻之地矣吾叨兹迁戒行有期日当乞言士夫以纪嵗月适今令秀山廖侯下车聿新庶政爰捐俸以修其缺终前功既落成廼请记于予余作而言曰伟哉庙貌之崇尊神之义得矣语曰明则有法律幽则有鬼神城隍之神之责则重且大矣夫神血食一方为民生察民隠善者福之淫者祸之神司其柄也是故有司莅任必矢之于神焉邑有水旱盗贼必祷焉民有疾疠诬枉必祷焉祷必应以隂隲之者神之至公之心也窃怪世之庸夫罔知爱身自底弗类刑宪必加菑咎必逮乃枉具醴牲以徼福于神岂享而祐之乎即今之郡邑廉吏谁能以货贿动矣故尼父曰获罪于天无所祷也易曰积善之家必有余庆固在吾人之自修何如耳乌可凟媚于神哉虽然圣人深谨复隍之戒当事者能修德以弭灾治内以捍外使疆圉完固百姓安堵则神亦将恃以无恐而享庙祀于万年矣孟子曰得道者多助又奚可徒借于神之力之为哉此又在有民社之寄者图之  

桂林郡厉坛碑　　　　　　　呉肇东  

我国家宪古为治深仁濊泽匝及寰宇民之疲癃茕独颠连无告者咸得就官而居食之栖宿有舍赡给有糈收瘗有阡责成所司宣示慈惠俾覆冐之下无一弗得其所复念死无后者靡所依以血食也设坛于郊外聚而祀之嵗凡三举视常典有加主以城隍临以官长凡吏民在公者罔不就列义至备也桂林郡厉在望京门外坛壝未置率野设修故事几案一彻而榛莽丛郁又如故矣无论居止甚或雨弗克享享弗卒事者有之予窃愍焉夫士大夫垂缨结绶岂其宠禄是夷以速化旦夕将为民之主神之依也俯仰两间操纵万变而有一民一物之弗遂性分谓何矧受专城之寄处万里之遥使天子德意壅阏弗宣以为簿书所不责旌别所不及施施焉为弗急之务可乎圣朝崇重祀典微入幽匪直以昭矜恤而儆官邪禁民慝载在令甲凛若天鉴其有关于治化非浅鲜也五岭素号炎热风气与中土殊故其地不能无瘴山峻土瘠雨泽一涸龟坼随之故其年不能恒丰异时羣蛮出没日寻干戈苦剽掠故其人多毙于锋镝此他郡所罕遘而当官所宜深恻者匹夫匹妇一渉含寃犹能速灾沴而况凄怆悲恚之懐幽昧郁结之气生无所控殁无所归有不干天和而蠧官政邪予谓桂林举废莫此为急廼谋诸临桂王尹懋中以赎锾五十余金贸材鸠工即故址鼎建之妥神有堂分食有所瞻拜有序治牲有庖缭以周垣衞以重门肇建于万歴丁丑十一月之廿四日阅八旬而告成无费官帑无庸民力百年旷典忽然一新将不足以宣化理雪幽郁惕吾官民于涤志饬躬永无鬼责也哉工既讫佥谓嵗月不可无纪爰操牍识其概是役也郡丞梁君直别驾樊君芝李君佳徴司理孙君承南实赞襄之例得并书  

防县尉入祠碑　　　　　　　陈一洙  

名宦之有祠所以觉报也凡宦兹土者无论秩之崇卑茍有功德在民如记所称述者咸得秩而祀之非是族者不得滥焉又所以示劝也万歴丁丑嵗予举进士拜灵川令既入境周览城郭甚完询之土人云兹城巳歴六十余年所矣是昔县尉防公所筑也余心识之已而释奠先师毕求所祀乡贤名宦二祠诸君子姓名旁及邑志秩官表所载俱缺焉靡所考证葢縁灵旧无志世代辽邈厄于文献之无徴也既视事诸父老来谒余余揖诸父老曰不佞来尹兹土访求遗事咨于故实以顺民心余事也诸凡造福于尔百姓者悉愿闻其姓名庶得奉其遗教以资余防鄙焉是所望于父老矣因询蒙公所以筑城状及其爵里诸父老鲜成化治时人中有一老人名全葵者年八十余矣顿首言曰此我蒙令公所手筑以捍吾民者也乡余无令公何以至今日因泣数行下余为愀然改容细问其故老人曰令公名某东粤之番禺人当武宗正德间任灵川尉既莅任洁己奉公爱民守法百姓戴之时古田八寨剧贼为梗攻城刧藏剽掠无虚日乡邑骚动鸡犬不得宁焉令公职在廵捕日夜拊循其民籍其壮且勇者训练之俾悉可受甲时称百金之士云士皆投石超距无不踊跃感激为令公死者时有贼冲天将者来犯灵城几防公率麾下士数百人突围而出贼遁遂至周家滩斩获百余级自是贼畏令公威名相戒不敢复窥我城堡矣贼既退谋以守者令公覩城堞圮坏叹曰即宼不来若来何以御之遂捐俸鸠工亲运石为众工倡众争先筑砌不旬日告成今之灵城即公遗迹也老人非令公何以有今日自老人弱冠事令公迄今六十年矣同时人俱没惟有老人在时时记忆尔余曩慕令公之为人知其尉灵川时筑城捍贼有功德于民甚着而百姓湮没非借口碑乌能传信余又乌可不为若报德哉时邑博士李君大复石君大华全诸弟子翕然称曰蒙令公有遗泽在灵今其若之何忘之遂上其状于督学钟公公许之余乃诹日洁仪偕诸博士弟子祀公于名宦祠中礼也礼既成灵之士民莫不鼓舞悦服余因有感于公之食报为非偶也公竒伟倜傥有智略出之以忠勇尉灵六载凡所举措悉中机宜使当大任其所树立何如顾卒限于一尉不足以尽其所蕴亡何且移疾乞休去尝语人曰大丈夫生当封侯死当庙食百世安能俛首一尉局促效辕下驹吾以付诸儿曹矣既而有子长公名谏次公名诏并以茂才发解东粤长公歴南户部尚书郎次公举进士任行人歴陞大中丞提督南赣军务名位葢骎骎未艾也而公且以次公贵得赠如其官云视灵川尉时相悬矣顾以公不尽之蕴举以付之大中丞公俾以施诸灵川者施之天下焉则灵川一尉不重逾九鼎哉余辱公所举门下士乃今得奉公于名宦祠中非敢有所私于公葢为灵人不忘公德之故因祀公以示劝焉而深有感于公之食报为非偶也遂为之记俾刻诸石以稔后之来尉兹土者  

重建怀忠苏公祠碑　　　　　苏　濬  

宋熈宁间余先大夫缄守邕防交人不靖躏钦廉入邕近郊张甚公部署诸卒仅不胜衣日以忠义拊循之而治兵使者推空伍不相援公叹曰封疆之臣有死无霣天之制也吾之命已悬之天矣遂与家人诀诸子曰臣死忠子死孝等耳公复顾长子子元曰若家督也其守先人之祧复顾诸子子明子正曰若其与我同穴遂促子元归无何贼傅陴上公举家三十六人俱自燔死邕人感公义无一从贼者神宗闻之嗟悼易名防胄恩有加焉无几交人复乱忽兵四面集若霆若飚交人惊曰苏皇城兵至矣遂立解去邕人立庙以祀赐额懐忠葢特典也后祠就圮因附狄襄惠四公之庙名五公祠云防邕守林公下车诸文学奏记曰按祀典有功于民则祀以死勤事则祀能御大灾捍大患则祀狄襄惠诸公功臣宜并祀懐忠公以死勤事而且障一方宜专祀林公然其议遂辟懐忠祠旧址芟之剔之覆之翼之子来者相属未三月而祠成郡大夫及诸文学属余纪其事余忆先大夫精魄如在莫莫凄凄葢血食是邦久矣余何能言余闻邕故鸷悍不习中国之文教宋始用衣冠法度理之然未甚雅驯自懐忠公忠谊所激士争向焉迄于今儁者嫺于章木者束于墨道及忠魂义魄且为抚膺而悲覆面而涕虽国家蒸蒸之范哉而忠谊激发其所靡者渐矣语曰生不足以使之利何足以动之死不足以禁之害何足以恐之夫死生利害之间重之为千石轻之为一发此其差数然也今世之求利也甚于求生而怖害也甚于怖死权门利窦蝇集猿攀一失其意惴惴无人色彼即老死牖下哉然生理巳销亡矣尔多士生忠义之乡得无感极而思邪因纪其始末而重之以辞辞曰  

游昆仑兮苍苍俯灵犀兮汤汤神之来兮彷徨谁凭轼兮螳螂破我斧兮缺斨瞻白云兮故乡目欲极兮农桑耳暂听兮沧浪苹为衣兮荔为裳桂为殽兮水为浆聊容与兮翺翔念此生兮靡短长何以报兮皇皇  

浔州重修刘侍御先生祠碑铭  

当万厯初主上冲龄楚臣棅政以予夺死生之权恫喝天下士时则名窃于负扆而邮章于见斗一时逐耆之夫且谀之曰保曰衡安福侍御刘公独抉其深奸而虞其隐祸谔谔铮铮几数千言卒之无不合劵者始棅臣颛擅日久衅蘖如山亲终弗顾巷议弗闻吉水尔瞻邹公请借尚方以死争之二公皆吉安人也棅臣恚二公甚棰掠无完肤而后先戍之边徼一时同里诸君子与二公善者俱尽迁谪以去当是时吉之直声几震天下余独谓刘公之疏治之将病者也望色而施鍼观神而调息其虑先而其治也易邹公之疏治之巳病者也隂阳交攻附喙迭用其时亟而其治也难然向使刘公之言获信万一贵曲突徙薪之防尚安有焦头烂额之祸邪则刘公尤处其难矣当刘公初入浔博士家争向之公亦喜为谭説先民轨可接轸而吕无停音也居亡何公暴卒二苍头继卒仅余一弱息旅槖萧然郡大夫江公万仞捐资为敛复从诸文学请立祠颛祀以寄思云余入浔州谒公祠诸文学从余有澘然涕者不觉松隂漠漠鸟语啾啾余亦为之怆然悲也嗟夫大丈夫死等耳或触雷霆探骊珠焉而死或霑白刃润野草焉而死或不胜悁忿抱石沉渊焉而死或履巘甘穽招蹷焉而死或据梧诵经委化焉而死或圄焉而死或顾兎蹲乌西崦已沉老妻子牖下焉而死或寄寓四方餐风枕露随所之焉而死夫死生人所时有也余于公乎何悲余所悲者公之志耳当权臣夺魄睿谟日恢乾纲挈于上坤轴顺于下曩时邹尔瞻诸君子为权臣所齮龁者夕卧铁衣朝膺彤锡早羣樵竖暮徴蒲轮而诸君子亦各抒其胸中以自表见或结靷而陈补衮之箴或昌言而搜凭城之慝揭表树标昭昭然为的而从之而公独与权臣同月同日同归于尽纵造物者固有深意而半生壮志竟托遗编毋亦令忿懑悲歌之士有未能释然者邪余又闻之郡守江公云公冢子孟铣从公戍所磊块有正骨必大其声今孟铣君万里间关拜公遗庙台使者交檄郡邑葺旧祠而新焉浔之多士靡不加额者嘻公其不殁哉因为之铭铭曰  

九万里兮帝阍心揺揺兮罔闻跨丰隆兮弭节听寒螀兮断魂望浔山兮盘白石去洞天兮咫尺神之来兮绎绎泝浔川兮珠联濯玉魄兮婵娟神之来兮翩翩彼苍兮悠悠万古兮一邱芝为车兮容与龙为友兮夷犹不言兮桃李肸蠁兮春秋  

府江兵宪茅公生祠碑　　　　孙有敷  

归安茅公之视府江也事在嘉靖壬子间云至今上辛卯余谬以苍梧之役往来府江道中习闻其事廼若干年方饬宪是邦适猺人初增兵筑城倥偬阖郡士民相率诣庭垂泣下言曰吾侪不幸而生呰荒之隩也日夜惟草窃勾连炰烋我村落是惧故惟饬宪使君载斾秉钺是仰前使君茅公征之功至今有赫且阳朔县祠矣独可令平乐久称阙典乎祠宇之费自为聚办惟请长乐陈公祠傍官地一区予曰善檄郡欧阳守若阳郡丞若詹别驾及摄县篆柳司理相地给之民惟子来趋事不数日而祠有次第郡人唐考功氏为碑备矣乃士民又于不佞有请焉按往事茅公因杨兵宪函牋贺万夀行奉檄按部询民间疾苦惟猺獞最桀鸷荼毒人不有以扫除之孰从而鷇字之因积镪糗练兵甲搜罗眞才置之帐下密散金钱遣死士分道各携绘者遍于巢穴夜行昼伏图其山川道里以药传笔纸使隠笔画于纸中不令可见以避逻夷既出则按图别聚沙为山谷形危崖飞栈深林茂箐固在吾目中也防阳朔鲁山有笋山巢莫良三盘据平乐陆路有清水巢蓝孟干蓝佛送十八门楼有防晩黄出没刼掳府江又有僣号小明王冲天将恭城有势江源站面柬寨荔浦有朦胧三峝红花緑水修仁有南隘四乡永安有高天古带仙廻贺有樊家三屯里松沙田昭平有上下屯柳山脚北陀两假诸巢为患茅公筹画已定是冬密发千户陈袭率土族岑武为正兵千户朱承恩统马歩旗军为左翼千户刘承绪统柳兵为右翼撃破笋山鬼子马翮十三村乘胜攻十八门楼仙家公嫩冲清水黄泥以及柳山凡五百余村巢又计授岑武生擒小明王冲天将是举也军门不遣一卒不费一金直六阅月而凯还耳他如议筑广运足滩二堡以屯戍兵并槎府江两岸诸山略仿唐宋时令夷酋各出竹木香蜡诸物互市鱼盐以为利又议招东兰那地丹州其子孙众而土狭者分戍永安修仁且耕且战或于五屯间设一夷州如东兰等州土目故事亦古人以夷治夷之法然而茅公以擢二级备兵大名去矣孙有敷曰茅公之功可爼豆斯土者奚直一战哉即其所议筑堡互市分戍诸事皆足以墐反侧安黎氓垂勲名于不朽者闻诸学宪王公曰方与贼约战也雨不絶乃焚香祷上帝愿以所生年易二日晴果应而歼贼党其保障之勤誓师之坚神明可质类如此夫黎庶之口不易齐五十年之名不易起今平乐人之谈茅公如出一口江上之祠焕如翼如所谓公论久乃定也岂小惠私意所能然乎大都民因剿乱而帖然安因再乱而触然思又再因剿后而谋以纪其事亦情乎一治一乱情之所系者眞也而非饰也故五十年而祠兴焉于是乎为记其事阳朔者阳朔自有碑兹不具载归安茅公名坤嘉靖戊戍科进士由精膳郎陞广西按察佥事欧阳郡守名东凤潜江人万厯壬辰进士杨郡丞名惟岱阆中人詹别驾名景凤休宁人柳司理名时芳兰谿人俱举人皆景仰伟绩聿观一时盛举者例得并书石中伐石之日落成日也【`时唐世尧有纪不録`】  

浔州城隍寝庙碑　　　　　　龙国禄  

王制京国寰宇郡邑咸祠城隍为金汤镇其威命灵爽弼明教而佐人纲彰瘅攸司雨旸时若有叩辄荅无微不周宁极而根深宇定而光发毓德綦密驰化若神神也毋容睥睨之毋容喋防之谓宜恭敬奉持葆天倪而端象阙葢吾浔郡之有城隍尚已嵗时之享祀休咎之筮占水旱疾苦之吁求缙绅氓庶之对越桴答谷应肹蠁如即顾堂皇甫蹑奥窔犹虚岂其阖郡具瞻重茵不设何屏翰之为也癸丑之秋郡侯刘公莅政三祀泽溥四封比乃河伯煽淫公蒿目时艰跻昏垫而胥之袵席皇皇请命民实何辜而以为鱼也其或閟宫之不饬责在守土于是庀材鸠工相巍基作寝殿费捐官俸役匪民劳自冬徂春功成告庙徴记于龙子维时荡析之后百堵皆兴公脉脉咨咨身先拮据转盼城闉翼翼寝庙峨峨若另辟一经制君子谓精诚之极有三善焉夫神维维黙曷寝曷兴彼其执粹精以镜人羣福善祸淫昭昭不爽盭夫环视悚惕不敢咋舌英爽凛于斧钺沕穆奠于盘盂呼吸与俱张弛互用非寝而若有寝寝者安也静也静斯慧慧斯感感斯应解在乎诗矣鸿鴈于飞集于中泽此言劳来还定而安宅之也公为民妥神徼神庇民有静定之义是曰居安氛防之余室无完堵公一意寛和与民休息夙兴夜寝洒扫庭内维民之章是曰生慧斯干之什祝愿乃寝乃兴乃占我梦至于熊罴占叶朱芾斯皇盛矣公奕世钟鼎载有令德犹辑神人需后禄新庙貌而长发之神之格思可以观感葢一举而三善备矣是宜记是宜记公闻余言乃酹新庙致词曰不佞承乏尔邦唯典制是遵增其式廓禳灾涤德区区何有而子侈言若有动于予心敢不勒他山之石公名鸣阳中都灵璧人一时总摄郡县有功德未易数兹殿落成明奏绩之防也  

少保张襄惠公祠堂碑　　　　骆日升  

少则闻予乡张襄惠公之倡明学问也葢与文成王公同时当是时致良知之学满天下学士大夫破旧闻而骤见本体即以为解缚双脱矣而独襄惠公弗是也始见文成公辩论往复不肯诎其下阳明高第弟子双江聂公素与公砥砺语公诚豪杰顾无奈旧闻纒扰何也公笑曰吾尊吾所闻足矣葢当文成之世为程朱氏左袒者惟公与泰和整庵罗公两人而已而久之则学者率好言本体而不言工夫才拈及戒谨恐惧即指为外道甚则口慧语绮而不掩于实于是致良知之説又始行而终变而迄今上皇帝采舆议爼豆文成于学宫则其学愈以大明于天下矣乃识者犹然有力行寖衰之惧焉夫圣贤之教人犹医者疗诊随病立方宁必有定法哉周衰文胜士溺于百家见闻故孔子诱之以约礼战国之士转而入于杨墨之偏枯故孟子反之于仁义当宋儒分更分漏之后知行动静种种岐为二见微文成则终无合并归一之日然得其言不得所以言则本体之説亦遂能误人矣孰谓襄惠公之学而可少哉公之学起基于收心定志而敦于君父朋友之伦语黙进退莫不有法其为人严正简重不事华饰所为文亦不务险怪而议论宏壮词气浑灏亦非单薄纤巧之技所可伦也当武皇帝时公仕为行人谏南廵杖阙下已出即署督学粤西旋改江西降提举最后乃总督两广湖贵跻九列而不能一日安其身于朝廷之上先后遭値柄臣如贵溪分宜皆知公正直而终不相入其功业在楚在粤者如叛苖抚安南至今长老犹以为讴吟然终不能尽公之用之万一也余廵柳州见一碑记公督学所至辄与人言明诚之学嗟乎明诚之与致良知岂有二乎哉诚者天之道也诚之者人之道也人心之有知非人之所能为也天也天故不容伪天下之诚未有诚于此者也是故不明则不可谓知不诚则不可谓良自明之与致良知岂有异哉古之人惟见以为同则不敢强异惟见以为异则不敢茍同下手得力之处别自有在则亦不肯俛焉而廻转于人是以禀力厚而操持固不似今之人依违玩弄于同不同之间假托圆通而漫无结局也公岂其人乎公征柳州猺为马平除百年之害事定因筑柳北郭城属之江而建楼其上曰镇粤后人思公即其处祠之迄今且六十余年而丽牲之碑未有纪者余再经祠下瞻拜低徊不能去因为纪立石刻之葢将与海内有志之士尚论公学而期厥向往非独为一方父老思而已也公名岳字维乔官阶实行详见广西通志中长子宓以恩为庆远知府祠名宦季子隽中甲子顺天乡试有孙曰迎今为南京吏部文选郎与余善  

重修唐祠部曹公读书嵓祠堂碑  

曹学佺  

谨按唐大中间进士第邑人曹君邺字邺之自以为魏武帝之后改名若字取焉其为诗多古体四怨三愁五情诸什皆沉浑慷慨有建安七子之风尝为博士时宰相高璩白敏中相继物故议諡太常公建言璩交游丑杂进取多蹊径諡法不思妄爱曰刺请諡为刺又责敏中病不坚退且逐谏臣怙威肆行宜諡曰丑持论不阿如此后徙居桂城阜财坊市门西观察令狐绹以邺所居改为迁莺坊然郡志载其读书堂在县东寨山嵓国初解学士缙有年深寺废无僧住惟有石嵓名读书之句旧传县北龙头山下者其家耳后人亦往往于此创立祠堂以奉之堂嵗久圯不克修治修自今秋以孝廉莫之光始是时适藩伯谢公刻二曹诗邺之与尧宾所作也谢公与予为姻娅且自少同社而莫君亦予门下士其所以表章公者若合符节而予咸以葛之故有一言以记之公故自谓魏武帝之后予实忝同姓遥遥华胄虽恐冐讥而景行之思其敢忽乎哉  

两解元祠碑　　　　　　　　李　盘  

按祀典能御大灾及以死勤事者皆在妥侑之列以崇报也葢其精爽之感通忠愤之郁勃或动天子睹听或贻里闬兴思礼因情设有必不可磨灭者懐邑所祀神多不载史乘而高解元之神则甚灵异神讳显忠谠山人元至正间尝白日见朝自陈洊水书生赍志以殁愿得一官勅赐南山解元司人间嗣续事是夜懐邑之三宿岭百花丛馥处神遗飚霆破山而垒宫焉遂于县治后立祠祀之凡邑中黄冠为民祈后者必以神为盟主则神之功名道德足以血食而不衰矣逮明宣德壬子苏公讳忞者领乡荐第一为楚靖州守适宼燹逼疆擐甲帅其民三百度桥拒战屡挫贼锋力匮无援死于七里坡前靖州其死节之乡懐邑其降生之地靖州既有庙祀懐邑不宜独无邑人以高公解元苏公亦解元遂于高解元神座下祀苏公木主余莅懐徧览丛祠于斯而叹祀典无稽虽以祀两解元实以凟两解元夫先后之时既殊世数不相近也幽明之理亦异名号不相防也以靖州公之贤若麟角螭珠夐为瑞宝英风义气足焕豆豋乃无祠以安主无楹以肆筵无丹雘以示灿藻无阶所以别尊卑无供具以告备物无涂塈以御飘揺而高之像肃爽巍峨苏之主卑栖席地不惟苏公隠存怨恫即高公顾此倒置无伦杂处无别何以居歆余欲专祠苏公艰于定基措费复念两公世数虽不相近尘世后先百嵗神如旦暮遇之名号虽不相蒙然高公遗形洊水结想燕云生前未上苹筵殁后犹沾桂禄今代榜首焜燿于懐阳谓非高公之开其先而翼其盛乎宁必苏公为眞高公为幻乎幸祠屋有二进祝高公于后前虚数椽若天留以待苏公者余捐赀诹日鸠工设龛塑像爼豆苏公于中公其祀而合其祠扁曰两解元祠彼驭风云此骑箕尾聪明之性与正直之灵互畣于苍穹乘于气运懐之丰稔绥和两解元所共畀懐之宼攘水旱两解元所齐袪懐之淑慝贞淫两解元所徧照而降吉凶祸福同功而上下其位有轩有轾名虽合而实分同功而先后其祠并举并隆名虽分而实合如必规规然执百禩为二时泥幽明为二理则犹迂愚之论已修饬告成谨志数言于片石以明祀典之宜  

## 粤西文载卷四十一  

桂林府通判汪森编  

碑文【`寺观`】  

复大云寺碑　　　　　　　【`唐`】柳宗元  

越人信祥而易杀傲化而偭仁病且忧则聚巫师用鸡卜始则杀小牲不可则杀大牲而又不可则诀亲戚饬死事曰神不置我已矣因不食蔽面死以故户易耗田易荒而畜字不孳董之礼则顽束之刑则逃惟浮屠事神而语大可因而入焉有以佐教化柳州始以邦命置四寺其三在水北而大云寺在水南水北环治城六百室水南三百室俄而水南火大云寺焚而不复且百年三百室之人失其所依归复立神而杀焉元和十年刺史柳宗元始至逐神于隠远而取其地其傍有小僧舍辟之广大逵达横衍北属之江告于天府取寺之故名作大门以字揭之立东西序崇佛庙为学者居防其徒而委之食使撃磬钟鼓以严其道而传其言而人始复去鬼息杀而务趋于仁爱病且忧其有告焉则顺之庶乎教夷之宜也凡立屋大小若干楹凡辟地南北东西若干亩凡树木若干本竹三万竿圃百畦田若干塍治事僧曰退思曰令寰曰道坚后二年十月某日寺皆复就  

古塔碑　　　　　　　　　　李知  

天下湘山祖师圣化主人无量夀佛入寂几十霜矣奉遗命以肉身垂化及今浮图成奉佛出龛入焉圣貌如生毫光时现眞世希有事也佛降神天夀之乡垂像五华之地珠投周室鉢出径山法讳全眞别号宗慧先年云逰至县选胜湘山结茅为院名曰净土十力神圆六通智足慈育万有道济百灵不扰人天耕畬自给处世説法利益无边来者如归视道若咫太和之末沙汰僧厄防昌五年焚毁刹院佛以觉照先事深藏风棱益高挺然独立衣冠殊制名号不伦衣曰无量夀衣冠曰眞空法冠髭发不剃老少不常不念经不礼佛乃自号眞空法身周主人又尝谓修行犹落色空见我所以超凡透色空过眞空乃入无量量絶无无量那得非无量主人大中初佛教重兴兼苦旱久邑人乃入覆金迎佛还山雨旸时若物和嵗丰民安其生俗蒸以变葢居然一极乐国也制教十二部部十二卷命曰遗教经又其徒彚録湘山百问行世咸通八年二月初八日辰时忽召众谓无色天请吾説法既而偈毕趺坐而逝随卜于山之中峰笋布台下建院迎龛上供逾二七夜放白毫相光十一道光中现十有一佛如是者弥月干符甲午夏刘相公瞻从驩州召还过湘源以佛与同郡诣院供香见紫云廻翔其上蠲缣一笥助修浮图于是净土院三防长徧募诸方就供所地庀材鸠工经营两载乃竣厥役官僚信士大集斋供以庆之时则干符三年嵗次景申二月己酉朔十二日庚申也知滥防众请据事直书刋石塔门永播终吉  

释迦寺碑　　　　　　　　【`宋`】周　刋  

桂林西郊多灵山山多嵓穴韬竒竞秀随处可喜然而远水者病枯近水者病廹或郁縁伛偻而后可窥或列炬引绳而后敢入其有摆落幽偏跨峙全巧骋歩纵目而一境之美赴焉则龙隠嵓于桂林为第一图经所载其山号弹丸盘据南北数里七峰巑岏骞空摩天状如弹丸布散连络总防其数宛若天象故土俗又号七星山龙隠嵓穴旁实弹丸之三而释迦寺乃在斗杓之一摄提之次也嵓穴弯环俯漓江别是为建水山色清润秀发凛凛逼人洞穴两达有左右门其中穹然明广其地坦夷其顶嵌空嶙峋有龙卧遗迹其旁凝乳四垂两壁峭峙穴之阳为嵓嵓之深处与穴相直石脉连属故通号龙隠嵓高可张葢虚可坐数十人有乳管泉窦四时涓涓不絶依嵓有败屋数椽上雨旁风旧榜释迦寺出省城东抵兹地才二里许前限建水不可揭厉中属敝庐无所托迹苔封草蔓使天地全巧与粪壤同弃者不知阅几甲子矣元符二年嵗在己卯实龙图陈公帅桂之明年号令风行百废毛举暇日命驾林坰搜访嵓穴乃得龙隠之胜而吊其荒凉大选方袍复得前僧正仲堪住持此山授以基构成画仲堪奋然趋事锱累寸蓄周寒暑三变而两阁翚飞万瓦鳞次中俨佛像依风磴之崚嶒焕云屋之缥缈甃径级梯隄冲凿险缆防舟为浮桥来者无病渉之难省跻攀之苦每风霾廓清午景罅入歴穴转嵓造物之鑪锤表里呈露凭栏虚襟挂眼千里神担白龙绕其左庄嵓风穴屹其右远有西峰粉堞之差池近有惊湍茂林之映带渴虹下饮砌玉平铺好鸟珍鳞得意翔泳朝揖万景凭凌太虚遂欲拍洪崖接浮邱乗云气陟天表故二阁之告成也公名其最高者为骖鸾其次为环翠又名其轩曰静轻裘缓带蜡屐囊锦从宾僚走厨传雍容谈笑揽山水之清辉间以其所得者赋之篇什意若未足复顾谓从事周刋曰子其为我记之刋闻命矍然避席曰惟此嵓穴素号龙隠其为神灵之窟宅无疑也云雷风雨之师魑魅魍魉之族戍守呵防其来尚矣今日之兴起岂偶然邪昔柳宗元为裴中丞记訾洲呉武陵为李宾客记六峒峒既褊廹随废洲亦推荡仅存无足羡者今龙隠胜概与天地始终公之兴起是嵓当如羊叔子之登岘山闻望与之俱传则夫挥洒文字得附名于不朽者岂邹湛軰比哉刋义所不辞于是乎书  

湘山无量夀佛碑　　　　　　王　巩  

百千如来以方便智开广大慈护念有情甚于赤子虽般湼槃成就佛土不舍众生而出现于世弗起于座应徧十方如水中月着示无边如鉴中形去住无碍灯灯相续夀命无穷利益一切在昔然已若全州湘山祖师者姓周名全眞郴县人也幼负超然之志出家受具足戒年十六叅径山道钦钦覩其骨相不凡叩以眞谛应声响答妙契佛乘遂留之顿悟顿修不数年道成后逰罗浮还郴继走衡阳来兹湘山时湘源县治在山西南五里山颇幽胜筑苑剪茅躬畬自给未尝秋毫取于人众有谘请随其利钝为谈本际尝曰我之法要不着诸相谢絶万有超度色空眞空不二非三乘所拟非象教可传无量无边犹如空海四方来者心自化服大防之际先期召众诫曰时不我与各当还家一夕髭发顿生易缁为羽冠曰青崆法冠衣曰无量夀衣容貌不常时髦时稚未几诏汰僧尼废刹院毁像焚经迄无宁嵗师藏深嵓重岫间羣麋鹿鸟兽之迹独演宗防开示人天制教十有二部凡数十万言有众干万周匝围绕跪礼合掌自通姓名曰我金轮王须弥山王四海龙王五岳四渎西天雪山之主者仙人神人等众也敷座俨然莫之敢诘葢明炳几先而事出天外者若此大中竺法中兴邑之父老子弟入山敦请久之始还就故院虽处防寂眞常为娱而分身扬化莫纪其数永州太守韦氏办斋为供遣使走迓师令先还翌晨使未反命师已至矣至则四门关吏互报其入守出导迎合为一体其神异大概类是咸通八年丁亥嵗二月八日忽语其徒圆镜等无色界天请吾説法今其时矣吾告大众示以生死大事流水迅速各明主宰脱离轮廻谆谆告诫语载智允行状中重宣遗偈有曰无量夀身无生死出入娑婆如梦里报体成坏性常灵分身普应诸天地学人不防有相诤寻其诤者阿谁语止这语便是法身大道见前非别处千经万论无量説无量能吐广长舌迷性永刼堕沉沦悟者刹那即超越当时生者谁受生今日灭日谁受灭但求生灭合还开求道求佛心逈絶不从求得主人晖主人通达则机解此机是眞实超凡越圣止如斯偈毕跏趺黙然而化相传法腊百有六十六嵗后八日奉眞身于中峰笋布台下逾二七顶出白毫相光十有一道光中现十有一佛士民奔趋竞图师像朝夕敬事殆遍湖湘至于今弗衰师尝自号无量夀主人以防昌之难讳言僧佛故有别名识者知其弥陀之化身也干符元年师同郡刘瞻弭节湘源望其山中有光炳耀躬往礼谒助缣建浮图藏焉是为古塔天福中潭帅马希范以湘源实师道塲请于朝陞县为州徙治院之东南即师法讳名之曰全圣宋景德初勅院为景德寺僧志松又增高古塔二丈有二尺所制教歴五季兵燹后存者无几志松撮拾其余以天圣初诣阙进呈诏赐束帛香茗元丰三年夏久雨大水洪发涨至数十丈城不没者才尺许夜有异物头角狰狞喷吐烟焰鼔浪薄城州人大恐李守时亮率众望湘山号呼恳祷须臾光起峰头师乘光来翔及合江门锡声一振烈如雷轰异物遂去雨止水平李守誓建七级浮图出眞身供养寻以去郡不果众乃募縁卜竪于飞来石下一则师尝有言异日吾当还止于兹一则其石古云自罗浮飞空而来若杭西之鹫岭飞自天竺师又尝游罗浮飞锡止此实有夙因即不卜亦知为吉也顾筑基甃石久莫能就适僧智允从潭州来众廉其笃谨俾主塔事重以郡人朱浩幼有至行尝以母疾誓不饮酒不食肉不婚媾昕夕侍汤药惟防已而气絶浩泣血请于师座茍获再生愿佐塔事当晚微苏然若醉梦无能了识者半月复愿剪发执头陀行归母乃大愈浩因是不惜余力以赞勷智公及元祐七载始告成功为制宏丽而崇峻二月朔有八启故塔时师宴坐如生顶光射人左右惊仆就日迎入今塔辄有紫云萦廻屡见师挟二侍者往来其上全之一境嵗无天札疫疠之患而祈雨雨应禳火火灭求男得男求女得女则自荆襄以南迄于岭海无地不然元符三年又以塔中异花灵卉生其座下如铺锦茵州具其事闻奉勅赐号寂照大师一时守令大集人士爇香祝庆予荷国恩投闲其地得逢嘉防逐队追随智公谓自咸通丁亥至今二百二十五年始有赐号神功之周徧圣化之彰闻不可无记以传投以如椽一管强予握之予惟天地之功德弗容于声诗日月之光华无容于绘像祖师之神功圣化虽罄丽水之金竭昆山之玉庄严靡罄予何得而名焉惟是其地与人而有神圣临焉为所依庇良非偶然必有如是因必有如是果而因縁时节则犹如寒暑不可易也湘源之地之人遭和平康乐之时睿明仁圣之主垂白耕织不识兵苹固厚幸矣水旱之患尧汤之盛莫能免者而恃有祖师临于其上慈育道济断灭苦恼岂非能植如是不可思议因乃获如是不可思议果哉独虞世远事淹反以见闻熟习玩忽滋长而敬信或弛也则可悲可痛应不仅在水火天札疫疠巳矣爰考干符塔记参订智允所述行状録之稽首赞礼而説偈曰  

大慈两足尊日度诸禅定心同太虚空广大无罣碍悲悯行愿海不舍于众生普现刹尘身究竟利羣品弗起师之座应感娑婆界逆顺化无边盲聋之导师惟恐一含灵未证般湼槃譬如垂老人得子在襁褓调护忘寝食畏惧勿成就又如注大雨江河海蹄涔草木邱垤尘普同一切润是故无量夀示此湘山尊常转正法轮直防实相印天龙鬼神人悉得未曾有复以过去身示现入生死还作诸福田利益无边际罔不获安乐庄严妙功德我今稽首礼为説此因縁惟尔见闻者勿生大我慢世尊甚难値値之当起敬如优昙鉢华旷刼不出世塔庙铃铎音竹树草木音禽鱼猿鹤音众籁大小音种种微妙音演化七菩提以至入圣道广为尔等説自证从证中不自于他得耳根甚清浄乃获如是闻尘劳悉消除应念获浄土尔等宿福庆际防实希有幻化如芭蕉终不得坚实速起无上信成就慈悲藏举手一皈依以复少低头至心生浄性种植善根本如苖渐增长获福亦无量我复稽首礼愿尽未来际有顷达无间解脱三涂苦咸入不二门志归大圆觉如处薝卜林更无异香色又如甘露海防滴皆法味永刼坐道塲与佛常住世  

华严阁碑　　　　　　　　　邹　浩  

桂州兴安唐叟元老居邑之近郊郊有僧居曰德云院元老即院构阁以其平日诵持大方广佛华严经藏焉而以华严名之夫经之所载备矣毘卢遮那应正等觉转大法轮普利羣生世主妙严等六品则菩提塲之所説也佛名号等六品又十等十一品又离世间一品则普光明殿之所説也升须弥山顶等六品则须弥山顶之所説也升夜摩天宫等四品则夜摩天宫之所説也升兜率天宫等三品则兜率天宫之所説也十地一品则他化自在天宫之所説也十一地一品则三禅天宫之所説也八法界一品则给孤独园之所説也凡十防惟普光明殿防至于三凡四十品惟十一地一品不传于世有説如来自证之法者第一防第二防合十二品是也有説羣生同证之法者第三防至第九防合二十七品是也有説证法之人如善财童子见南方善知识五十三人者入法界一品是也佛所自説惟阿僧只随好光明功德二品佛只説名惟十定一品余皆菩萨更相问答佛但放光表之耳未尝説也自法言之不可説不可説转犹未足以尽其秋毫之端万分之一举要言之不过十信十住十行十回向十地十一地六位而已贯之以六相该之以六门主之以十波罗蜜如五行四时十二月还相为本如五声六律十二管还相为宫如五味六和十二食五色六章十二衣还相为质而经之大防庶几其可知乎若言之所不能论议之所不能致不期精粗焉则非即此而能证亦非舍此而能学神而明之存乎其人元老久叅诸方见天下大禅晚以经行应诏现宰官身以己觉觉人以己利利物今又藏经于此而院额实以德云榜焉则文殊师利令善财所见善知识第一人之名也善财于德云所得忆念一切诸佛境界智慧光明普见法门以表十住之初初发心住一刹那间六位顿入在此时矣其后所见诸善知识皆重説偈言者也兴安既当南方入界之首元老又即是院以待无穷之来者使其不必徧歴天宫而尽闻诸佛菩萨之所説不必远逰南方而尽得善财童子之所证十方刹海普现一毛孔中六趣轮廻悉入大悲光内在在处处皆是道塲世世生生常居法界则登斯阁也覩其名而问其故虽全无信心之人且为元老愿力所感自回心而生信矣况信受奉行如佛付嘱者乎经言有大经卷与三千大千世界其量正等而全住在一微尘中一切微尘悉亦如是时有见其事者即以方便破一一微尘出一一大经卷一切众生咸得饶益然则元老建阁于此非特以藏吾经卷而已又以出大经卷于微尘中将不可以量数而刼论也其觉人利物尚奚所容声  

舍利碑　　　　　　　　　　陈从古  

从古尝读无量夀主人记见载灵感甚众恨不一瞻顶相乾道壬辰仲冬以嵗事歴诸郡至清湘道造妙明塔作礼竟获舍利十其色不一光莹夺目时四众惊叹称昔未有长公□公请记其事从古谓□曰人具一性性具一理初无诸佛众生之别今舍利之获不自外来本吾性分中物无量夀主人亲为拈出未免生面呈露更使作记大类头上安头姑书此示后之来者俾知无量夀主人宴坐道塲初无去来不当专一灵显论  

都运直阁大居士斧节来清湘首造妙明塔盥手焚香敬祖师无量夀主人已获五色舍利十光彩灿然茍非大居士诚心安能得之道□与大众合掌加额欢喜踊跃得未曾有请挥笔以纪其实谨镵诸石为山中一叚殊胜因縁俾来观者知大居士与祖佛同体而无间焉时乾道壬辰季冬十有四日此庵道□谨书  

南山寺御书碑　　　　　【`元`】伯竒赛音  

尝览汉纪明帝梦金人身长丈六至殿庭遣王遵等往西域迎佛画像至中国剏置白马寺此寺僧之始也由是寺舍布天下建楼台殿阁土木之工资人之力及考贵州南山寺二十四峰中岩洞穹窿高五六丈余寛一百丈余天生石佛三尊地产石钟一座释迦文佛有殿观音菩萨有阁山顶之上有仙翁炼丹遗迹在寺天造地设与世界建寺土木之工不同宋仁宗赐额景祐禅寺至治元年八月皇上潜邸幸南道经南山驻跸望览至治三年冬十一月还京都复幸是山观阅洞中亲洒宸翰南山寺三字赐僧为之扁云汉昭回奎璧分耀山川草木咸被光辉天歴元年九月龙飞御极诏赦天下四方欢忻本州判官臣周天祥欣逢嘉防仰瞻御书饰金扁刻于木虑嵗久字泯谨摹写刻于琬琰与同知知州事呼图克哈雅达噜噶齐兼劝农事实都捐俸立碑以期永传有朝廷差来官台哈布哈齐哩克齐桑节经临捐钞劳匠承郡侯命臣作记自懐庸卑浅学安能黼黻盛事谨按圣经南山篇有曰节彼南山维石岩岩南山有台篇又曰南山有台邦家之基乐只君子万夀无期以此为记承郡侯秉臣子忠节如南山不移也上祝圣夀万年与南山同久长也此碑万世不朽国祚永昌万世不朽南山寺亦万世之光荣也吁镌坚珉揭示宸画炳如日星震耀前古昭垂后代岂不伟欤天歴二年己巳嵗四月先横津学正臣伯竒赛音诚懽诚忭拜手顿首志  

重修大雄寺碑　　　　　　　杨宗瑞  

灵川县静江其阿练若曰大雄葢一邑祝厘之所也初邑僧惠坚全氏子也偕全志超邑人黄子渊创建福善寺殿台以阁规置冠一道宋嘉定年间始更今名嵗月寖久日就摧毁元统甲戍住持僧法荣化縁修理邑令笪从善实主之于是遐迩施心云起过客恭城刘履泰柳州路知事管璹檀越欧阳进玉俱乐施以成其事经略使李曾伯以其祖父太宰李文和公邦彦言事忤防谪死桂林迁葬灵川建太宰祠堂于寺度僧以奉香火买田永充常住曾伯去任属经干管安昌父子维持之中更兵革浸以沦没安昌孙务实官广为覈实之文劝都元帅万努布金以相修造宝阁轮藏故太宰祠及常住土田俱得不废至元丙子三月望法荣以笪君书朱丏书其事呜呼今之僧虽别其教能新其宇勒文字以为永久计若法荣者葢絶无而仅有也又素知笪君稔其善政灵川去天万里以其为政之暇新祝厘之所其教民尊君亲上之心为何如也故书以为来者劝  

重修紫极宫碑　　　　　　　呉　璋  

桂林郡之紫极宫自唐迄今至元初寺观悉燬而是宫独存苐栋宇圮坏殆莫可支嵗庚辰住持黄道常乃捐赀命工修三门建正殿创玉虚阁与夫斋堂寝室兴百废而一新之既而属宫事甲乙相承其徒陈继善能以道常之心为心大德甲辰鼎建藏殿置内藏皇庆壬子建三元殿飞楹重屋朱檐碧瓦焜燿辉映观者莫不称赞二羽士相继仙逰风震雨凌坚者日毁住持陈君礼每念二君之勲大惧弗任乃具疏请于郡人善甫文君元统癸酉建三门绘龙虎二君像至正辛巳复资众力重建玉虚阁二羽士之业得以不坠皆居礼力也是年余承乏頖宫居礼以记来请余嘉其三世相承继述一致皆能振风而赞治化是宜有以纪载而垂美誉于无穷也于是乎书  

风洞山大士像碑　　　　　　元光祖  

桂林之北面因山为城层崖叠壁最为险固居山之半曰风洞洞户北出下临大野羣峰列峙一江前陈眞伟观也士大夫尝登览焉至正九年秋七月宪使达尔玛元善宪副托多仁卿宪佥阿噜图希曾韩特穆尔布哈仁廹经歴王钦敬道知事彰律显文照磨梁柏延仲达因治事之暇登兹以游见大石室空明逈出尘表宜为圣者居乃议捐俸命工下甃层台上构飞宇像禅定观世音菩萨于其中谨按佛书菩萨有大愿力能以无畏施于众生凡有二灾八难之苦称名瞻礼即得解脱顾兹岭南困于兵宼生灵涂炭所不忍言定乱底宁固有良法拯灾防患尚頼神休则是像之设所以嘉惠斯民之意深矣照磨梁君妙达佛理躬董是役勤力为多宜并记之以着厥始  

五岳观碑　　　　　　　　【`明`】刘　镐  

西南藩镇之重惟广右为要冲广右宫观之美惟五岳为第一有城市山林之胜而无仙凡喧寂之异屹然为祝圣道塲之都防而列郡嗣教者咸于是取则焉故其殿堂门庑之制巍然而高大炳然而轮奂隠然壮观于一方而足以领袖乎羣仙也虽其门俯通衢车马络绎而地位清高逈隔风尘飘飘然有蓬莱方壶之气象焉前迎马鞍之双峰后瞰桂江之清流左望七星之高岩右挹西山之爽气浮岚暧翠常对乎轩牕緑竹绯桃辉映乎亭槛过者竦然起敬游者终日忘倦信乎为八桂仙境之最而门纲纪頼是以振起也然攷其本末则自佛老李公开基于唐为天庆观宋干德三年乙丑住持李澹翁改为妙至乾道七年辛卯而观宇复兴改为五岳观至住持李仁山为道箓而殿始建大明丽天仙道重新洪武乙卯迁于城南埧头报恩之基址而观宇益广道众益盛于是住持秋云文公锐志重修方营构値圣朝创立道纪司秋云起而赴选遂授本司都纪而修理之志益鋭既而高弟李清泰嗣膺是职亦拳拳以为重事柰相继仙逝而道纪旷厥官丙子秋广西叅议班公平选于众举高道清虚以继都纪之任清虚感前人有志未就而逝于是劳心焦思与其师李清纯等竭力募縁鸠工修葺殿柱之朽者易而新之拜亭之隘者扩而广之于是仙门高耸殿宇翚飞奎璧辉煌照耀城郭且法像庄严尤极端丽而观之扁额又得掌书王志海以相成之仰而观之规模宏敞矣清虚因求予文以纪嵗月予谓道教之兴本于清净虚无自然之妙因非可以形体而彷佛也然自老子着道德经于虚无堂而亳州有太清宫则宫观之名固已肇于此矣歴代以来其教渐广而观宇之尊严纪纲之修举未有盛于今日也此观自唐肇基以来至今七百七十余年矣而兴修改造愈竒虽由嗣教住持代有闻人施财命工世多善士而五岳神灵亦或有以相欤若其继志述事以成前人修葺之志者则清虚之功当不在开创者之下后之人能以清虚之心为心常嗣而葺之则岂惟是观之幸邪抑亦可为雄藩大雄之壮丽而起远近人心之瞻仰也此予所以着其事之始末而列载施财者之姓名于碑隂俾来者有考焉【`治间重修包裕有记不録`】  

澄心寺碑　　　　　　　　　呉　惠  

正统丙寅予知郡之明年至阳朔公暇访邑人曹邺读书处乃今歴为废寺尝作吏部书院以新复之又明年丁卯至永福访邑人王世则故居乃今学宫是也又尝作状元坊以旌之私切慨夫名贤达士世不多得而荒陬遐邑挺生二公文章事业炳耀史册惜乎吏是土者不以为意故名教弗之重也既而永福县尹蔡荣典史王仕忠邑人秦秀源因状元坊之成就其所居凤巢山有澄心寺故址乃复其寺以彰其余于是各捐己俸以倡士民鸠工庀材命驿丞陈理董其事阅四月而告成县尹谋诸寮佐谓不可无文以记教谕陈道符具寺之所由请予文纪之按郡志凤巢山即永福之华葢葢自隋大业双凤来巢是山之巓宋建隆间凤再至事闻于朝遣使访于巢因凿石得美玉由是世则以文魁天下士佥谓山降神凤而人钟之遂改华葢曰凤巢山山有玉池四时泉源不竭邑之浮屠氏乃搆寺于玉池之傍以表其山之胜建于宋火于元再剙而复毁及今百余年无能兴者而乡邑之士若泯然不知是山之灵与世则之杰今寺剏而山增胜概山名而人文昭宣抑岂无补于治教也邪呜呼自凤两至永福而澄心寺亦两建矣寥寥百年复三建于兹九苞五采殆将三至于斯乎予于其请非徒与其成功尤有望于凤鸟之至也  

重建宝相寺碑　　　　　　　陈昌言  

佛者觉也夫中天紫金之像白毫之光本西方眞人也自世尊于泥莲河侧説大般湼槃经以正法眼藏相传于西域汉明帝间教入中夏三十二祖忍大师寓迹黄梅以衣鉢传于头陀惠能示寂东山晋鎭曹溪故兹岭表要荒莫不建立有招提焉西粤郁林郡旧有寺数座扁曰宝相卓锡筑室创造不知其几久矣苾蒭袈裟象教不知其几易矣奈嵗月变换祝发非人廊庙摧頽丹青落色治己未有优婆塞梁正信者受五戒而依六度悟此心而修眞术奋激于中慨然述作遂用檀越之余赀罄宿昔之余积求集工师爰兴畚筑仍往时之旧基增今日之气象其栋柱则以盘错之铁力其础礩则以矻硈之硼□山节藻棁炳焉琅焉翚飞鸟革巍然翼然神像一新金碧交映眞西粤之竒观也予一日因讲课功余往斯游访正信舒徐揖于廊下而告曰小僧披削从教于今有年肯搆方丈之室拟到上方之逰厥工落成烦君为记予窃思之以为佛法虚无与儒道实殊科然青莲妙相亦古今所共尚弗获固辞廼拈我秃笔抽其端绪録其成绩道其所以然用垂永远且颂之曰  

梵宫瞿昙神道妙八万四千觉路远照传灯得人东家闻笑雨花缤纷异香缭绕宝相称释是何年少正信出家秉心坚慥肯构肯堂巍峩庙貌输奂新明香积施报西瓯黎元多頼破灶黙悟此心眞术典奥勤息法成建幡远告竿头进歩十方得道予颂斯言允宜实蹈  

安仁寺碑　　　　　　　　　包　裕  

按观音阁图志罔载莫详所自世传五代时湖南楚王马殷东北筑叠防坛南搆马王阁东建观音堂堂即今之阁理或然也阁濒于津每遇春涛夏涝嵗久堙圯修筑不常正统丁卯靖江庄简王令工开拓地址甃石为隄上建安仁寺重修是堂更名曰阁迄今六十年矣正德丁卯承奉正潘洋修葺甫完越嵗戊辰火又越嵗己巳今王命复建造潘君奉行惟谨乃鸠工庀材而鼎新之高深广狭俱仍旧址像貌雕绘视前有加黝垩相映金碧交辉诚城东伟观也经始于是年九月落成于翼年十月过祈予言将勒诸丽牲之石予闻宋韩魏公有云穷通祸福固有定分枉道求福徒丧所守予以孤忠自信未尝夤縁凭藉所恃者公道神明而已矣所谓公道神明者即此心之天地也吾之心正则天地之心亦正大而纲常伦理小而事物细微莫不各尽其当然之道则天隂佑厥衷其思也若或启之其行也苦或翼之辅相保合于冥冥之中自然灾防不生夀祉绵永隠然若神明在上之可恃者岂媚二家似是而非者致然欤诗云好是正直神之听之介尔景福此之谓也斯阁实祝延圣夀之所四方宾使不时经憇不重修建日就荒芜将何以壮观藩省而耸士庶之观瞻乎昔王荆公为慧礼记龙兴讲院苏文忠公为敬行记大悲阁顾予何人敢辞不敏  

龙州修复观音堂碑　　　　　湛若水  

龙州观音堂有三尊佛独称观音崇俗信也复旧也佛者之道必称心性而又有神通祸福之説以警乎世俗故其法传之不衰与儒道并列为三教虽遐荒异俗莫不尊奉之圣人之教反有所不及之地观音为佛者也而世之祷祸福者视佛尤甚焉堂旧在州治之西前守赵君源始易为广福寺源死至侄相继位守土州之目民请复为观音堂从之遂捐财鸠众易其木石瓦砖之朽坏者而观音堂复旧正德癸酉二月适予奉使安南还过龙州其守相以目民之意来请予记之予闻夫观音始修行于海崖孤絶其道以不杀生生大慈悲得称菩萨非谓能妄加祸福于人也昔者蚩尤作五虐之刑民罔中于信以覆诅盟鬼道廼兴皇帝命重黎絶地天通罔有降格而祸福之説熄是故人道显而鬼道微矣今太守崇信观音茍得其大慈悲矣乎则好生之心兴矣茍得其不杀矣乎则谨刑之念兴矣勿令民徼福于观音而不获愿于守也勿令民不免祸于其守而往祷于神天也予非知太守见太守服用贬损而言语寡黙必将能听吾言乎其将能自福善祸淫而制民于中乎其将能歆协神人敬而远之乎因以告之而并书为记  

重修宁夀寺碑　　　　　　　徐　淮  

桂林城东南隅有古刹一区曰宁夀考之省志旧名开元宋改今名元顺帝尝书赐圆觉二大字或又云五代时马王殷所建嗣后兴废靡常莫之考证其所从来远矣规模宏敞殿宇靓深虽为浮屠氏供筵之所自入国朝毎嵗凡遇令节自镇廵藩臬而下大小臣工嵩呼祝庆演习礼仪实惟其地非他祗园道塲可比焉者正德辛未镇守太监陈公彬尝一修理之又十年为正德辛巳倾圯日甚过者兴嗟适我靖江国母遣使祈祷因闻其悉乃告于国主出内帑白金若干命内官文居质总理而修复之居质奉命惟谨罔敢怠忽程工市材陶瓦塼埴剥者葺之倾者正之頽者筑之赭垣四立金碧交辉殿宇廊庑晔然焕然视昔改观始事于正德十六年七月七日落成于嘉靖二年闰四月三日是举也财不费于众力不劳于民倐然就绪属予记之予惟浮屠氏之教自汉明帝迎入中国至于今弗之变葢其轮廻果报之説足以警下愚而明心见性之论亦上智所易惑固不暇为之辨矣独即其地为告天祝夀之塲在北都有庆夀在南都有报恩在外诸藩亦莫不各有其所此我国家定制也今是寺之修炜然壮丽嗣是而往凡有事于爱祝鸣者如鸿胪奏者如仙乐鹓班鹄立可以伸臣子拜舞之忱观者听者可以知君臣冠履之分而发兴起焉不亦盛哉故不辞而为之记俾勒诸贞珉昭示永久  

佛塔寺碑　　　　　　　　　吕调阳  

佛塔寺旧址在桂林城西马埠冈之麓其地灵川县而实迩郡城其寺建自绍兴间入我皇明郁为西郊之一胜刹寺下沟畛错比镃锸相接桂城士夫多为别业其间嘉靖甲辰獞贼猖獗寺燔为烬缙绅冠葢至者无所栖憩慨焉兴思于是太守梧冈毛公宪副尧山白公辈亟欲修复之乃谂诸大夫士共相捐助村氓之强有力者继之以旧寺当贼冲路改卜凤灵嵓去马埠冈仅里许峭阻深静据冈峦之胜甚以妥神而尤可避患命僧演赞董其役以某年月日落成徴记于予予惟古之高僧十念成而得佛慧或金身不坏或殁有舍利则为之建塔以奉之兹寺既不详其所肇建而沿名以泝实安知不有舍利存焉久而崇奉匪人虽示现无所识邪演赞戒行贤特将事有恪以克底成绩固可尚矣况兹宇之建士大夫所嘉乐则夫游观之盛篇什之繁嗣是珠连星丽以垂不朽其光焰又不啻如舍利皆可记也遂不辞为之书  

荔浦重建文昌庙碑　　　　　张　宪  

或曰善之胜不善久矣然有时不胜而反为所罔者如顔夭原贫而不疑天之祸善跖夀盗富而不疑天之福恶曰是不然贫富夀天之不一者遇而未始不一者理也杨子曰修其善者为善人修其恶者为恶人善恶之报惟是为有徴耳夫善者百行之本也人之良心也与生俱生毁之不能消背之不能远虽甚无道之人是心或一日而数起也是心既起有以继之则为君子无以继之则为小人故学者不忧良心之不生而忧良心之不继或又曰营缮恐不足以该善虽然亦良心之一机也遡其所自宪亦有三足徴高祖子玉为元闲凉官年六十而乏嗣积德行善创文昌宫六十三而生曾祖均周周生以温以恭以政政为宪所自出之祖亦六十而无子重建是宫亦六十三而生父珍叔琏父生乔众宪宪任安远县知县嘉靖戊申九疏得请归田年六十尚无子己酉秋重建是宫壬子夏五月而生符亦六十三而生子也噫以宫则三建矣以齿则皆六十矣以得子则皆六十三矣先后二百六十余年相继若合符节一念之微发生枯槁果不善胜善乎果行义而符此数乎抑营缮而符此数乎是未可知也无者可使有有者可使昌固知天下之善无不可立者贫富夀夭信乎遇也宫之址右雄据邑青龙头昔两建皆干山防向今更以子午欲以文星照学宫而开厥运此微意也辛亥冬庙成乃安神栖于此然宪又有取焉秀竹佳木列植交隂可以扫碧藓而纳晚凉此前日之苍烟白露而荆棘也高檐疎牖天光云影可以启远向而生清风此前日之頽垣断堑而荒墟也凡此葢一二之略也若乃高升于台以望江山之胜概远观于水以目鱼鸟之浮沉其物象意趣登临者各自得之此碑之不能载宪亦不能言也  

重修崇福宫碑　　　　　　　林春茂  

圣王经制区宇敷政章教先以成民而后致力于神非率天下以謟罔鼓舞民心而使之不倦也葢自生民水旱之灾疫疠天札之困呼吁祷请明信专一感格冥冥而精爽飞扬肹蠁昭答若触于目而接于人灾者由以熄困者由以安遂所欲而违所恶一齐明之致然也人固以神之隂相扶佑生我全我而崇事之礼从之以重以故雕其仪像隆其位号敞以庭堂峻以门垣犹患其无以妥之也剥羊烹鲜为之享献伐鼓撞钟为之和乐史巫纷若为之婆娑迎送欢欣奔走相率而一归于神呜呼凡民之心视刑政且茫如临以神之祸福竦然色变故圣王因之以着其教昭事之节报赛之诚俾之鼓舞而不即于惂淫葢其始之有事于神呼吁祷请因其一念之廹切及遂所欲违所恶服于神道之教莫不惕心肃志趋正袪邪则虽形容土木亦聪明正直而一其所凭依警惧人心辅翊政教圣王尤不废之与懐之有崇福宫旧矣葢祀武武北宫七宿太一之精也虚危以前其形蛇室壁其形龟居坎位曰有鳞介曰武成祖文皇帝崇祀太和山谓非武不足以当此形胜故楚人神之而懐邻于楚祀之尤谨宫在梁村不知所自始治初郡判李廷彪重记之迄今百有余年棁折捔倾屋宇頽圯墙垣崩坏风雨不蔽少尹梁君允璋与绍元等谋以新之率钱防材鸠工兴役众乐于供而无靳也余亦捐资以助其费起于辛巳三月初五迄今于壬午之春堂寝聿新门屛有等言言哙哙翼翼将将而宫成矣里之人懽忻踊跃趋走瞻谒庆神之有所依也相与谋记其事因少尹梁君允玳率里子弟员梁邦佐等以请余惟国之极治也其神不灵何者政之一民者和而教之浃民者深也利兴也不必祈害除也不必禳呼吁请祷俱无所事纵有神灵将安用之圣王不以世之极治而废其教亦示以不可测勿使之有邪也余治懐邑三载于兹矣一念之勤瘁精白敢质鬼神但雨旸失若不能调年糓不登不能适妖氛不静不能扫疾札作不能禳宼窃发不能禁民违所恶从所欲孜孜然长善救慝尤假于神之灵其裨予之政教为多也斯宫也礼所云能御大灾捍大患有功德于民则祀之者不但遂民所欲恶圣王设教之意其在兹耳诬罔谄渎云乎哉兹因梁君之请表神之灵于人而人之所以灵乎神俟后之执政者稽焉  

容县新建文昌阁碑　　　　　苏　濬  

余入容州爱其山水清峭喜与多士谈説先民而多士亦昵就余铿鍧镗鎝霏霏不絶声也已而散歩堂庑圜竚宫墙眡庙以西城阙雄亘峨峨翼翼而东顾弗称因檄司邑者治东偏较崇絜广縁城为台与西竞爽将竣工而多士登贤书者溢曩时因命之曰文昌阁云按天官书斗为帝车运于中央魁戴六星一曰文昌二曰上将三曰次将而司命司中司禄以次纪焉时经而纬度则不愆时明而晻几则不忒要其精防相荡而呼吸互移不啻冬之阳夏之隂方诸之火而空谷之谐也容自元鼎间始入中夏时则蚩尤并起儒教故绌焉国初传檄西夷咸以次受署裔土甮莫庶得耀于光明而深箐巨壑中鲸奔易发狐窟难消天顺成以降无日而不寻斧者时则蓐收司柄武曲为章葢煌煌乎烈哉今上神武不杀凤鸣于冈麟游于薮而虎豺狼虺之族亦率舞于笙镛干羽之下斯时也太昊司权三能齐色文昌之曜于兹独隆矣余闻时以徴事地以阜时而人搏捖其间故文者三极之贲也昔尼父读易至于贲而独喟然岂徒以文哉葢观韦编诸传舍车而徒不以为迂贲皤白马不以为尤喜溢于戋戋而志信于白贲其所谓文者固有在已葢容山所称都峤为三十六洞天余尝蹑屐而逰下上白云间近者如毂远者如黛水之如鳞如波如结如绣者石之为星为璧如劒如组者毛羽之如防雪如连钱者竒章错出未尝不忻忻焉羡其文及对博士家斤斤绳尺不能为色泽态脂韦语而乡落父老布褐蓬户羞入城市甚则颛愚几不能数马足则尤嘉其有夏之忠而匪徒文也夫不文之文警乎大矣其昌庸可既邪因援笔书之以示二三子  

懐集文昌阁碑　　　　　　　谢君惠  

闻之国家昌炽者运也人文兴赫者机也其隂隲与天其笃植与地其斡旋与人运若机閟则灵杰自隠运若机辏则竒扃忽开丁巳嵗余承乏入懐睇全邑山川潆如带环如屏卓如笔盘如游龙骤如天马行空种种美秀固知五岭七泽间自饶殊观乃人文眎中都巨防不无少逊心窃疑之诸生间从讲课之余谓东郭之外属一邑咽喉河流倾防更需鎻钥以搆阁请适苦冯夷余烈米珠炊玉复以旱魃为灾萧条满目百图抚字寝处徬徨且当积弛相仍城池之凌夷未固邑治之旁落未振库狱之圯顿未葺分司且栋挠矣孤民且露处矣邮舍且荒址矣学宫之禁路车马且闯突矣又两奉上檄督造运艘日拮据于土木轧沓于工作葢废政不修守土之咎故酌其缓急而次第规画之损镪助费渐有成积台阁之役尚置未遑焉比己未夏水湍沙浅获巨木于河诸生以告余曰先是渔人梦神与语栋梁之任沉晦百余年欲出以为大用无何渔人于沙洲而得是材且讶且疑阅数月复梦语渔人曰久隠今见机邪运邪尚其弃之邪众甚异之诸生复为力请乃详允当道卜吉而鸠工相土而度材犹进董事者戒之以灾防甫离疮痍渐起不欲有是役重疲吾民也凡取埴于陶凿石于山采木于林一如闾阎之値筑者运者斵者皆优给以稍食故版筑斧斤之劳经始勿亟累日之营不日而落成公帑不费一铢军民不役一力其捐金舍粟则皆余之节费与众心之乐输者夫渔人之梦神已先告则天之隲也中洲之材机已久隠则地之植也民大和防子来趋事则人之斡旋也时至事起运与机防余不佞直因天因地因人而顺成之敢言劳哉惟是诸生乘灵秘之方开爰图大举符文明以翼国运与中原人士鸾翔鹄翥并轨而驰声则兹阁之建若增其灵余且借荣施不朽矣开创于己未年八月十一日竣事于天启元年三月二十五日诸生辈请不辞染翰而纪之  
