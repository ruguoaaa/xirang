---
title: 第2部分
index: true
icon: editor
order: 2
category:
  - 诗藏
  - 诗集
  - 粤西诗载
  - 粤西文载
  - 粤西丛载
tag:
  - 钦定四库全书
  - 集部八
  - 总集类
  - 汪森
  - 清
---

## 粤西诗载卷十二  

桂林府通判汪森编  

五言律  

苍梧立秋　　　　　　　　　　程文德  

偶淹朱鸟地又见苍梧秋一叶真能落余炎苦未收感时仍万里横海自孤舟坐爱空庭月萧萧凉气浮  

送丘郡博令栁城　　　　　　　黄姬水  

教胄复宰邑弹琴俗不哗还将桃李树散作河阳花千谿暗蛮雨五岭明仙霞去去巴江道啼猿伴客槎  

乌蛮滩　　　　　　　　　　　田汝成  

一叶中流下千山两岸开鼋鼍吹浪转燕雀受风回奔峭迎船出啼猿近客哀从来轻险絶此涉寸心摧  

苍梧逢程舜敷  

去年南海上今日两江中共是天边客无烦问转蓬山川虽异域桃李亦春风绰绰行藏在翛然兴不穷奉陪岑蒲谷宪使徐吾溪兵备游雪窓宗室之风圃明日雪窓蒲谷继有髙倡各次原韵二首  

许应元  

岩亭攀歴晩秋色满髙林竹密睢阳苑畦成汉水阴每看题石处弥触住山心未遂辞缨冕他年愧盍簪名园才近郭已觉远尘嚣石露下松叶溪云生药苗亭台延夕眺劒履迟春朝时听村甿语欣逢布六条  

游湘山寺  

木末恣攀縁香台倚暮天石潭澄定虑山月照栖禅下界三湘外愁心五岭前瘴乡归未得此地可穷年  

陈仪曹见招再游湘山  

竹迳盘空曲松亭上泬寥秋清诸观寂境净四天遥大隠方延慕中林早见招晤言探杳妙钟暝未旋镳  

送刘鳯郁司训马平　　　　　　马　森  

送子长安道炎天带雨清人游五岭外路指九疑行象壁烟霞壮龙江物色迎青氊非寂莫立雪有诸生  

送阮沙城梧州调兵　　　　　　王　问  

六月咏栖栖璋书昼夜驰遥征岭西卒来靖海东夷赤豹总皮甲飞熊綉羽旗似闻军令肃戢戢下江湄  

送顾九华之苍梧二首  

乘驿向滇水迁官又郁林两乡俱絶域万里隔同心簿领三刀贵风烟百粤深壮图应未已愧我早投簪携手出南郭踌蹰川日斜輶车初倅郡迁客又辞家一入蛮中路全开腊底花迩来施教讫文物似中华  

郁林州  

旧属苍梧郡今通南海军峒中风转恶岭外气全分怪蟒呼人姓隂蛟吐瘴云夷歌起樵牧防度隔墟闻  

赠别徐华原大参之广西　　　　冯惟讷  

君停灞水骖千里向江潭隔嵗官程近乘春别路谙浮踪惊若驶离思郁难堪索莫岷山外方欣斯道南  

次韵留别西粤诸公　　　　　　侯一元  

冗吏谬移秩岐亭违断金岭云随匹马湘水载孤琴天远跕鸢渡风髙回鴈岑谁怜执圭客犹此越乡吟  

龙隠岩　　　　　　　　　　　谢少南  

龙洞曽三过清樽今始携花间坐春鸟水外叠晴霓白石前碑勒青芜旧隠迷移舟有芳讯霞烂碧桃溪  

登七星岩  

爇火窥谷披云上翠峰王城环翼鳯江水抱游龙草合虞皇辙疆分汉帝封还将千古意把酒对髙舂  

游独秀山  

接地孤峰起栖霞古洞开贤王行乐墅髙士读书台水涧龙纹绕松岩鹤驾来更看花发处忽漫忆天台  

游靖藩宗室池亭  

帝胄仙人馆朱扉緑野堂水涵鱼藻动箨放鳯翎长客简雕金赋神丹閟玉房悠然心自逺疑是白云乡  

苍梧李氏园  

自作粤中客常怀世外情相期访林壑浑欲谢冠缨蕉宻俱垂实花繁不辨名云轩驾飞麓月出坐吹笙  

苍梧嵗暮即事  

郁水初征地炎州杪嵗时囊衣春忽试箧扇夏先持蕉叶愁中展桃花醉后疑轰雷莫将雨客枕夜常搘  

闻沈紫江总戎捷报  

鼓鼙频报捷春浅未畊时峒转流星骑花迎立表旗风烟开百粤宵旰念南陲疆理周宣盛中兴更勒碑  

苍梧夏泊呈同行杨少室宪长  

岭外自恒炎梧山更郁盘江霖偏作疠氷井不生寒并舣桄榔树初看茘枝丹仙舟凉夜兴飞雪洒鸣湍  

大黄江口　　　　　　　　　　钱　薇  

江流急于箭风髙浪拍天帘开山入坐云暝雨随舷椎髻蛮堪骇侏语孰传囘看津吏瞬息过前川  

牂牁江  

路入东瓯境犹登万里舟衣冠无故识邪许总夷俦壤接夜郎境程逾铜柱秋清风赖相送暂尔思悠悠  

桂林署中有作  

万里来何事驱驰畏简书边城看月上春岭见花初远徼颁王厯停骖校国储经年劳鞅掌日月且居诸  

来賔道中立夏先一日  

心折盘江道迢迢山下轮从行徒卉服入望是来賔明发刚初夏兹辰惜暮春三年滞粤徼不敢畏风尘  

书苍梧署中  

两载天南棹兼旬钩检赊明庭隔霄汉使节滞荒遐花鸟同中土云烟带逺沙炎方非足虑祗切愧黄麻  

平乐署中昼雾不解  

曙旸宜散翳此地独阴霾暗毒流春涧平隄若陡崖戈矛风火接鼓角虎狼侪持节无纤补惭予孰可揩  

送戴中舍改判太平　　　　　　孙　陞  

莫以春明远即歌行路难丽江秦代郡别驾汉时官五岭云常暗三冬不寒伤离无限意惟有劝加餐  

送王提学赴广右  

儒臣衔命去春杪惜离居蓟北栁堪折天南鴈渐疎驿途花拂幰星舍翼临墟百粤谁言陋从今邹鲁如  

送丘明府赴栁城二首  

君器本怀奇飘零鬓已丝分符今絶徼策马是行期鴈呌寒云急乌栖古树迟王维徒永叹何处荐丘为夫君游宦地言在瘴江边野色多榕树山声乱杜鹃无嗟羁客逺须识古人贤栁子还祠庙松林霭碧烟  

送翁一水守梧州　　　　　　　康大和  

岭海天涯路使君江上舟旌旄挥落日霖雨转清秋列署名何重专城誉更优堦前原万里飞梦到神州  

苍梧舟中　　　　　　　　　　王宗沐  

忽忽嵗云暮孤行尚客舟家将万里隔身岂五湖游夷杂严宵柝炎多废薄裘江声漾嘉月清影为谁流  

发横州　　　　　　　　　　　何　御  

役役催行色苍苍望晓河雁经亷海少花发越山多水芋宜春种烟萝待晩过单车犹入郡五马意如何  

至乌蛮滩  

滩水迅如此行人仍暮过风烟蛮道路祠寝汉山河功岂云台掩悲应野老多千秋思薏苡返棹激长歌  

浔江舟中  

野桥津吏待稍泊散羁愁江月先临馆山云早上楼人喧城下渡鼓发驿前舟暝色苍苍逺风帆何处收  

送少参袁钟山之岭右　　　　　汪　镗  

班生拥飞传旧侣羡登仙官重薇垣使名髙汉署贤省方随化雨问俗洗蛮烟更忆留棠旧瞻依似昔年  

简全州林刺史　　　　　　　　吕希周  

草色远凄凄山城落日西肃霜长劒冷深径暮烟迷桂老横墙出松虬亚屋低故人还咫尺灯火下前溪  

送黎封部参藩广右二首　　　　张居正  

尊酒河梁上秾秾夏木阴片帆千里逺一语百年深去住悲离合乾坤自古今相思何处切纤月到疎林于尔开青眼相看器自殊鳯翎云外出劒气斗边孤谢树怜双玉雄文重两都向来余古意且得问苍梧  

送范比部恤刑广右四首  

客舍起骊歌双旌拥玉珂紫貂冲白雪彩鹢渡黄河远布虞廷诏深知禹泣多即看万里去把袂奈君何画省三年绩彤墀五色章君恩覃桂岭使节指蛮方怀古悲苍野登台吊越王更须勤疏草解纲答明光春色盎金茎春风满玉京市桥朋酒緑闗塞客星明慷慨青萍劒行过白帝城悬知思旧侣愁听鸟嘤嘤即有同心者宁如君与予过谈皆意气投赠自琼琚五夜西曹梦三秋北鴈书梅黄应下峡可得问蓬庐  

送南海黎参政之广西　　　　　袁尊尼  

华省机云接朱轮岭峤行五羊桑梓近八桂瘴烟清控压资才畧旬宣仰政声梦中春草句不惜寄江城  

横州夜泊浮槎馆　　　　　　　张佳  

奉使岂张骞仙槎此地传舟来豚郁水人及荔芰天客舍悬新月乡书已旧年因思一片石今在锦江边  

初到横江　　　　　　　　　　呉时来  

濯足横江水为家又此城雨余山似拭风霁浪初平石迹沿江静沙痕傍月清行藏随所寓淹滞岂无成  

洞虚亭次韵　　　　　　　　　董传策  

髙峰青不断小洞妙堪过石壁分秋爽禅心失梵魔清风松外防尘刼望中磨拈出虚生白灵修并雅歌  

咏董泉　　　　　　　　　　　徐　浦  

石隙鸣泉泻秋深玉髓流精灵涵太始澄澈濬源头出涧施千顷余波沃九州生民望龙雨早晩此中求闻粤西除命有作时以楚臬迫将入计  

王世贞  

歘然除目下呼酒一为懽岂谓投荒易端怜入计难桑榆元爱暖蒲栁自知寒早晩从休沐将因托挂冠长沙七千里过此更沉沉汨没非吾责归来是夙心苍梧眺不尽白髪话来侵纵有东风在幽兰寒意深  

兴安道中　　　　　　　　　　方静  

云迷峰自叠滩急水相离【`湘漓二江于此分言相离也`】竹露长疑泪松风不断吹獞儿歌刈稻猺女舞祈祠万里今封建无言陋九夷  

夏日同刘藩伯蔡宪使王总戎游郭外诸洞时总戎以辟瘴方见赠  

羣公躭野趣上将擅词塲出郭云峰近题诗竹径长洞中元太古岭外幸相将一使尘襟洗无烦辟瘴方落日徐囘艇微风更举杯千骑隔竹待双橹拂云开江远霞依草厓悬乳映苔粤中何秀絶宁惮触炎来  

华景洞作  

凭几羣峰逈披云曲磴幽叠屏依积水三伏此清秋不见雷为市虚疑蜃结楼久知佳絶地岭表足淹留  

再游冠岩  

缥缈藏云壑霏微浸玉潭浑沦疑乍剖山泽适相含久坐龙应起频游鹤可骖不知身万里便欲挂朝簪  

府江舟中  

滩窄自应潄嶂深殊未厌挥弦白鸟起卷幔碧云添境昔华夷限官今吏隠兼榜人无太驶为数众峰尖  

风洞二首  

炎方称丽絶伏日惬追游野寺烟萝古山城风雨秋停杯木叶下移榻鸟声留顾此频欢宴深慙时未酬遂有千岩竞曽无万室喧尊前仍极浦物外岂髙轩泛泛野航得依依原树存坐中适不饮借问欲何论  

送比部陈郎中守南宁　　　　　欧桢伯  

两江资控遏南去楚亭开马退茅亭在龙穿郁水来玉符临骆邑铜柱画交台汉吏西曹客翩翩斧钺才  

送王十二之驯象　　　　　　　沈明臣  

君去苍梧逺秋乘万里风水程三楚外山色九疑中桂子花初白桄榔叶防丛家乡东海上知有梦魂通  

送郑太守君亮赴永宁州  

春雪犯江花西乘万里槎天开五岭阔路出九疑斜蛮徼通謡俗车书一汉家相思漓水月照影过长沙  

逍遥楼　　　　　　　　　　　陈　暹  

逍遥求故阁临眺释前闻台跨三湘树窓飞五岭云晓烟开粤户春藓上颜文夏日谁言永追懽怅易曛  

留别粤中诸公次侯二谷相送韵  

烟波别鴈羣伊轧水中闻地理苍梧外天文翼轸分暑收三伏雨山断九疑云行到滕王阁临江长忆君  

送林上舍使广西　　　　　　　游震得  

杨栁风仍细离亭花正开归荣天上使书捧日边来闽粤山川共淹留嵗月催倘过湘水宅莫为贾生哀  

送二兄谪平乐贰守　　　　　　林　  

暂防仍分手离魂黯欲销如何适万里况乃傍三苗中土风烟隔征途雪霰飘愿将盘错意持报圣明朝  

送三兄之任左州守  

芳郊愁送远烟栁正垂堤别酒燕台北征途象郡西春帆湘草緑馆岭猿啼借问南飞翼何年得并栖挽呉若峰大参若峰自言广西之功遗而未録明日余方检牒讣音俄至凄惋久之　杨　博  

廿年同画省相见慰离愁方论桂林事忽成蒿里游一官不受荐五岭合迟留直道今如此油然双泪流之子南州彦南州美更多生祠存粤徼归榇向江沱空馆悲猿鹤长途惨薜萝元功终未论如负故人何  

登横州鉢岭二首　　　　　　　翁　溥  

百粤孤髙处披云试一临万山残照逺列郡瘴烟深古树藤萝合空林猿狖吟殊方聊复尔天地涤烦襟天畔招寻客奇探兴不羣将军凌紫逻多士入青云野旷孤村小江晴逺水分飘然游象外歌啸隔霞闻  

送王开府之广西　　　　　　　张士瀹  

八桂烽烟息清樽逺饯君节移五岭重旌向百蛮分控扼思行险忠贞托霁云圣朝恩纪阔早晩建奇勲  

风洞　　　　　　　　　　　　漆文昌  

凿石闻窍磨苔读断镌摇风知洞閴惊雨讶龙还坐景寂无语因诗悟得禅舂粮谁食实嘉种自良田  

思恩旧府　　　　　　　　　　周　璞  

圣朝文化溥土族尚英雄荦确山川异经营制作同文亡失旧事世乱剩残宫欲得兴衰故殷勤询老翁  

思恩暗山　　　　　　　　　　傅汝舟  

乱山盘一迳众水伏无门谷助猿声响烟笼马色昏息隂遥问树具食偶逢村今日来游意祗堪许靖论  

水月洞　　　　　　　　　　　卢仲佃  

空岩开满月浸濯水中天皓魄千山白虚宫万古悬七星光独朗八桂影争翩我欲从真窟闲中一弄丸  

鬭鸡山  

岭西山洞别此有鬭鸡名月下昻冠逈风中振羽轻两涯虚幻影万古敛啼声我抱探奇僻轻舟不问程  

游南山　　　　　　　　　　　邓朝宾  

江南开古寺奇迹到人间石佛悬飞葢金鳞跃翠岩洞深云更锁松老鹤游还絶顶攀跻处依稀斗宿参  

湘山寺　　　　　　　　　　　刘钦顺  

神防菩提路天遗兜率宫瑶台紫雾合画阁翠烟通疎影松崖月暗香花坞风为僧心不了何处了真空  

游南山　　　　　　　　　　　李义壮  

二月试春衣南山歴翠微平林孤石出空谷逺峰稀云暖花争发天空鸟自飞舞雩童冠在犹似咏同归  

送郑万松经栁州府　　　　　　林爱民  

仗劒且万里论交余十年龙城云接桂象郡幙生莲鸡卜随蛮狼烽靖瘴烟闲追栁侯兴种栁栁江边  

归自苍梧偶成　　　　　　　　林懋举  

远出防弥月萧然抵省衙心悬儿女恋梦入水云賖干雀晴呼竹春灯夜着花定知鸿鴈信早晩到天涯  

赠张月洲司教洛容  

远宦故人少髙情两度过寒原孤月逈晓漏落星多漫和阳春曲行听子夜歌亦曽叨献纳能不愧常何  

挽沈浔州禹文　　　　　　　　朱拱樋  

沈约元多病如何事远游一麾才欲展万里瘴先投茂苑猿空怨苍梧云更愁旅魂招未得萧索不胜秋  

送僧游紫盖后入西粤　　　　　朱谋防  

桂岭行踪逺东归定防年破头山下寺断臂雪中禅乞食依蛮店焚香上客船匡庐僧院在门闭虎溪泉饮苍梧髙明亭次丘止山韵　　　佘世亨  

有美闽中彦相逢越海槎青尊倾涧畔旭日傍山斜淑气凝楳蘂阳春动管葭共开观物眼感慨惜韶华  

晦日游隠山　　　　　　　　　张鸣鳯  

节晦前朝重春山胜事多岩虚浑驾水石长半凌波日影惊鱼跃泉声答鸟歌韦呉碑在否不惜更摩挲  

九日渚台  

绕台多种菊应不异陶家几拂松余翠杯浮桂续花颇矜贫士乐且幸小儿夸莫问白衣事东邻更可赊  

腊日儿辈置酒含晖阁  

延眺属兹辰江山半路春烟澄初防鸟云碧欲亲人风壤开千古文章寄一身落梅吾欲赋儿指北枝新  

游磐石　　　　　　　　　　　俞安期  

磐空岩壁立屈曲展罘罳石类云千变崖惊乳四垂怒涛龙出喜怪树马惊疑只谓穿巴蜀牵江上峡时  

自湘山至狮岩  

一壑藏岩古千松引径长水流无涧户石覆有僧房秉燎穿云紫乘空吐雾黄山山芝蕨满游不待舂粮  

龙君扬赴永安赋此为别  

迢递边夷戍悲酸絶海行百忧縁国事一哭岂私情积气寒相结江声夕未平离鸿何意识哀怨向人鸣功罪宁论实驰驱祗自伤一身酬谤牍九死列戎行海树交吹瘴蛮花不受霜长城谁可倚今日尔投荒粤南元异俗岂意托孤臣语啸多蛇鬼舟航总蜑人华音应不解夷习更谁亲飒飒形将影遥天对苦辛伏阙心仍在从君未可期死生谋不定悲喜见应迟变征歌残夜分途泪尽时谁谙儿女态宁直有情痴  

舒翁邀饮湘山别墅在湘山寺西  

别业清湘地仙翁太古人杯如行玉乳坐拟近瑶津老树苍云户昙云绀宇邻月来钟磬罢莲漏隔花频  

游兴安乳洞三首  

断碛藏沙渚飞梁渡涧门履田分石畛探水潠云根冻雨垂空结春雷殷地奔将无异人隠紫气拥朝昏云扉中自划雷劒下长闻入户坪堪宅穿厓道屡分石牀平覆雪玉柱远支云藓壁纷题墨龙错绣纹远叩三重户如登十二楼燎过翻蛰燕履堕犯潜虬雪乳浮沙积霞纹抱石流花源津可问隔水见平畴张质卿太仆邀同张羽王京兆载苍梧酒过集漓山旅馆  

欵门张仆正京兆复能俱岭外此名士尊前惟野夫玉羮沉緑笋碧醥出苍梧屡唤墙头瓮微喧警夜乌张质卿太仆邀过其兄寿卿府公青萝园共集  

兄弟双称美池园独见邀蟠檐虬树老夹迳鹤林遥楼逈山俱入波凉雨数飘隔溪喧忽动歌吹晩回桡同张质卿由南溪歴刘仙岩汛舟至大墟憩寿隆寺前大树下  

川涨平犹驶仙岩逈更深云中与烟际水泛复山寻幽兴通理微言入短吟系舟探海藏龙树覆慈隂  

汝成王孙邀同退之游七星山【`有引`】  

山有七峰位置如斗小峰旁出亦若辅星腹多空洞则有栖霞风为之奇絶  

桂尊携帝胄松磴引黄冠空翠深同入山形骇独看洞疑霞变幻峰学斗阑干不耐披襟坐风吐夏寒徐醴陵崇德邀同张京兆张绍兴张太仆吕京兆吕中翰游泛西江歴郭西诸胜返饮水月洞訾家洲  

南国初游宴西江复溯洄舟移千堞尽防立万峰开击汰潜蛟逝鸣弦小鳯来长洲淹水月夜榜未呼回吕惟师京兆邀同张京兆徐醴陵张随州张绍兴张太仆吕中翰泛舟桂江憩饮洑波山  

桂水流连泛萝岩宛转过将舟平次石张坐曲回波雉堞垂阴短蛟潭积晦多夜珠方把玩月白起闗河吕惟谟中翰邀同诸君子泛舟阳江溯石梁西上  

放舸遵阳水牵江上石梁气冲微雨白影入众山苍鴈急弦移柱龙闲笛卧牀还歌采菱曲月出下回塘张质卿太仆邀同诸君子泛舟南谿饮白龙洞歴山南  

水泛情难极山看态转新鹫形峰作首龙影石成鳞溜湿更裘急寒吹引酌频穿云见花竹烟火似秦人张绍兴寿卿邀同诸君子游泛江上自訾家洲至东郭浮梁以雨不果登屏风岩  

鸥鹭洲边水鼋鼍郭外梁刺舟行屡泊呼酒罢还觞山近含云暝江空入雨长名岩频起望飞兴落苍苍张随州拱卿徐醴陵崇德各载酒过集琅华馆适退之汝成二宗侯携榼亦至  

花间惊屡报竹外起频迎客履参差至壶醪次第倾防烟林径夕江雨石堂清羇旅宁无事沉埋向酒城  

徐象先邀同张汝静泛舟至木龙渡  

障日斜垂幔迎风细覆觞丛蒲新叶短独树晩阴长石齿胶舟涩谿毛引筯香渡头龙化后禹穴失梅梁同张汝静徐象先游辰山因寻刘升之隠士故居  

登山之半三岩层防石室穹然有五城十二楼之想一云虎山以石形似名一岩曰蛰龙昔人命嘉称以拟刘升之之隠操焉  

云阁三重出烟堂万石扶数经皆洞府髙倚亦仙都叱虎蹲宁去探龙卧未苏纵看陵谷变故里识潜夫过苍梧张养晦邀同王唯吾丁右武共饮江邮时唯吾右武谪居相携为勾漏游余不期而值喜  

剧赋此　　　　　　　　　　苏　濬  

廿载星霜换相看忆少年祗由明主爱偏结故人縁拂劒甘浮白停杯问草那堪江上侣风雨隔牀眠莫问山中相且浮海上槎露凝桑落酿龙结武夷芽八极随飞骏千秋数落花何须寻葛令相对即仙家府江坏舟防溺幸免漫述二首兼呈叶参知  

不觉阳侯怒防陪屈子游乾坤犹渺渺身世自悠悠雾暗鲛人室香生杜若洲风波余已惯何处问渔舟日月升沉际蛟龙出没时梦随云外去影逐水中移万里凭谁报千秋祗自知歌残堪一啸不负故人期  

送项子忠明府之苍梧　　　　　李　敏  

白首苍梧令逢人説瘴乡藤阴鸣蛤蚧山气暗桄榔自昔由虞化何嫌本粤疆桃花栽满县春色胜河阳  

送张仆卿还桂林　　　　　　　区大相  

还朝能防日去国逼残年别路春前酒离亭雪后天衡阳随去鴈湘浦问归船未是投闲日东山卧莫坚  

送谭司理之越西  

得近霜台使无如郡法曹途趋蛮府逺山绕瘴烟髙夷落无多事乡音或间操知君心好静佐理莫辞劳  

送黄汝纶栁州寻明府弟  

醉发江上棹西游见白眉看云吟桂水访古过罗池霜叶随行暮江鸿独去迟羡君花萼好到处有连枝  

送何仪部稚孝谪桂林  

长沙非不逺南去更萧森谪宦楚山尽独行湘水深乡书同鴈少官舍共猿吟今夕怀人梦随君到桂林  

自横槎泛端溪  

竹岸收残市花源访故津里将仁共美俗以德为隣土布芭蕉盛林香橘柚新何须防稽守方作锦衣人  

送梁同年赴越西幕  

漓江西上寻向下动乡心借问莲花府人言桂树林地形三楚尽山色九疑深幕下由来重多才独见今  

饮栁山　　　　　　　　　　　杨　芳  

把酒髙台上青山落案前飞花三月雨垂栁万株烟胜地堪吾醉清风媿昔贤尘缨何处濯深涧有寒泉  

送李比部叔良奉使西粤　　　　潘益之  

本为声华重因之驱汝行正伤游子路况别故人情赋自观涛得槎随贯月轻莫言知已少何地不逢迎  

送张仁伯之郁林  

博士原清秩传经亦赏心典刑尊綘帐礼乐洽青衿赋咏三湘竹逍遥八桂林石渠方倚重次第主恩深  

送何仪部谪广西　　　　　　　郭正域  

如何君逺谪偏在郁林西狒狒逢人笑猩猩尽日啼瘴烟迷癸水怪雨涨南溪愁问都门信东方又鼓鼙万里龙城去迢遥路不迷风嘶游子骑月照逐臣鸡荳蔻花应笑防榔叶已齐闲行过钴鉧新句也堪题上元后闻尔律年兄治庆远装此八千里别也故  

知玺召可企能无黯然　　　　李日华  

月白梅花昼冰消蒿菜春酒香薰客梦灯影澹离魂江曲千罗带山多万玉簪骖鸾如有録应蚤寄柴门  

陈浔州　　　　　　　　　　　汤显祖  

何自船同夕偏过酒涉旬明珠沧海客春色武陵人草树他乡别风烟一处亲清浔好白石吾欲向栖真  

送欧阳宜诸守平乐二首　　　　焦　竑  

相送昭潭去无言鴈亦稀山川足形胜徒驭有光辉问俗风猷播行春謡颂归悬知合浦叶遥向洛城飞相逢元不易分手即前期岂复辞囏阻行当慰别离功名边郡重嵗月主恩私慷慨临岐意无劳行路知  

郁林过博白道中即事　　　　　金　辂  

不识辛仓路今知饮马桥江流南入海山雨北通潮野兴催诗急乡心入梦遥苍梧云暗处疑是听箫韶  

兴业过博白道中  

官道穿﨑峡篮舆衬晩晴水鸣如有为山曲更多情野鸟迎人语林花映日明愧无经济药何以慰苍生  

平乐广运堡謡　　　　　　　　管大勲  

广运接龙洲营屯跨上流编茅环作屋刳木即为舟城郭依髙堑豺狼遁远陬年来平十寨无复九层楼  

白鹤山　　　　　　　　　　　莫　鲁  

崚嶒迎羽翰顾影萃山灵奇骨孤峰瘦霜寒絶顶轻九臯风欲静五夜月犹明千载悬归思栖迟若有情安南贡使阮实道苍梧以诗上诸司时观察胡公  

次其韵余复次之　　　　　　陈熙韶  

铜标长偃草玉节早销氛锁钥严周甸铙歌响越云穹方都革面殊俗故同文最喜来王者能空冀北羣星门戎索靖日域塞烟清象齿闗南道龙骧岭外营冠裳归汉习笳鼓事郊迎侧耳蛮云里喧阗起颂声  

木龙洞　　　　　　　　　　　曹学佺  

桂中称最险城外有重扄匪借丁夫凿能穿癸水亭坦然车马路宛尔木龙形却喜沿江望尧山一抹青  

明月洞  

斜阳已半壁危磴直千盘平野看垂尽移时立未安洞周如茧室峰峭类鱼竿更欲邀明月令予宿广寒登雉岩相传即雉听经化处唐宋人多于此送远亭榭久堙予兴复之  

江水入阳渠春流旷有余岩空灵雉化穴小定僧居出饯闻兹地歌风陟彼砠久无轩盖到荒径为谁除  

登榕树楼  

树以何年植门因异迹留双根蟠孔道密叶覆层楼陂水临空濶荷香逗早秋却因尊酒寄暇日一消忧  

泛舟金莲港因游白龙洞  

的的水莲金舟移入港深孰知平野上转自得幽岑穴暝分僧防泉髙落梵音秋光浑不减僻处乍堪寻  

桂林风謡十首  

楚粤流皆仰湘漓水自分易生阶面草难度岭头云素节龙舟竞防搜鼠穴熏水东街最盛游女咽罗裙零陵入始安桂海地漫漫节令无冬夏阴晴变燠寒茗含烟气重蔬里砾沙干癸水东城入兵戈幸不残【`古谶云癸水绕东城永不受刀兵`】  

自古云荒服分藩亦懿亲银章悬国信朱邸错居民城外寛文网车中吐锦茵他方传好尚厌罢此才新物中华隔髙寒转苦卑桂花多晩实松树每交枝蠧粉时侵面氷风易中肌岭西饶药物病嬾亦谁医箫鼓沸中秋肩挑水族稠饔飡临顿办节序竞时修月兔灯俱上风鸢瘴易收官街青石路醉倒滑如油不住防榔嚼相传好辟岚喉干如转磨叶响似喂蚕弃地皆脂泽逢人若醉酣生年无半百黄面老瞿昙偏安闻此地汉法已全疎塞逈书违鴈溪清弩射鱼穿山为孔道放陡下灵渠待学桃源隠村村尽可居夜坐多蚊母秋成多芋魁寄桑传酿法文石中碑材戍饷资桥税山田仰粪灰广南商贩到盐厰雪盈堆猺粮难猝办村老未全驯风俗传鸡卜春秋祀马人法依山例峻歌叠浪花新嬾妇田间过忙将织作陈【`嬾妇山猪也食人田禾以机杼之物陈设则止`】  

退食衙应放长时印早函衔杯夸瑞露烧笋出灵岩吏隠吾何媿人言或息谗岂如元祐世党籍至今劖【`龙隠岩有宋时党人碑`】  

送林穉虚之官梧州　　　　　　徐　  

一官新被命千里粤西游果緑生人面山青露佛头夷风驱毒蛊蛮客贡犀牛地有黄茅瘴丹砂莫惮求  

城东亭送李别驾守全州　　　　梅鼎祚  

斗酒别津亭踟蹰五马停西南开井邑岳牧重朝廷飞葢夏云白褰帷越峤青佩刀吾解赠风雨散精灵  

送云野考功参政广西　　　　　彭　年  

星郎辞握鉴天子重为霖大政参薇省名藩辖桂林清风携鹤去乡路听猿吟昼绣多荣宠犹悬棣萼心  

送徐上林谪横州　　　　　　　卓明卿  

承谴向遐方天南道路长鹧鸪三月雨荔子一秋霜地僻猺踪杂官卑王命将猿声无日夜谁谓不思乡  

奉送大中丞陈公督抚广西  

共夸百粤地万里拥朱轮夹道桄榔茂遐荒犀象驯天应驱瘴疠山亦鬭嶙峋组练浮光处楼船渡海濵  

浔阳送客之广西　　　　　　　方问孝  

江风吹雁音嘹唳满江浔九派离盆浦千峰入郁林清霜斑树色斜日落帆隂莫向矶头泊山空猨夜吟  

过古田　　　　　　　　　　　何良臣  

百蛮烟瘴里道路异中原月冷千丘骨云封万壑猨年来伤遇晩战罢幸身存欲作消忧坐无能贳一罇  

赠陆润夫任桂林通判　　　　　徐　贯  

京国论交地都亭送别时遐方民待久故邑马行迟昼静蛮烟息春深化日熙循良应不忝万里慰相知  

夜发湘山　　　　　　　　　　范　钦  

乘月下南亭方舟泝远汀波涵滩水白烧入楚天青夜久风逾爽秋髙露倍零不须论物役吾意已沉防  

栁山书院　　　　　　　　　　刘　敔  

栁山名已久刺史暮方来佳胜依然在榛芜次第开续编循吏传重筑读书台何幸陪游衍清泉饮一杯  

萃緑亭　　　　　　　　　　　许时谦  

吏事边城少探幽得自吟搆亭倚古岸伴客憩浓阴金印山嶐座龙英水绕林溪声风里细日夜有鸣琴  

观鱼亭  

地偏心愈远临眺在幽遐石白非闗雪林深不碍花残题惟落日感事总朝华鱼乐安知我秋风自忆家  

观音峭壁　　　　　　　　　　袁必登  

头头皆是道乐处更为天嵗去松长老春来花自妍卧云堪笑傲对月可谈禅悟得东林偈虎溪亦宛然  

女夫董文若从粤西龙州再过休庵  

盛于斯  

三载留西粤孤身歴百蛮啼猿愁落日野鬼啸空山劒剩流星铁弓余明月弯尊前莫悲咽犹幸得生还  

游罗丛岩　　　　　　　　　　马文祥  

暇日寻幽景岩深别有天龙湫清彻底月窟暗中穿白蝠栖崖防青羊倒树悬二程经歴后胜概至今传千里欲穷目扪萝蹑峻巅阴岩常积雪虚壑自通天丹灶闲瑶草苍崖溜玉泉醉题磨藓壁诗思入幽  

苍梧即事　　　　　　　　　　杨嗣贤  

驻目苍梧野云烟半杳防荒林虞舜庙斜日吕仙亭城枕三江险山连百粤青长歌舒逸兴激烈振林坰  

梧州即事　　　　　　　　　　邝　露  

朝登緑珠渡暮宿鬼门闗合浦悬明月长藤引白蛮金蚕惊客梦肉翅饱人还以此闻征铎栖栖思故山地辟见闻异去家三月余金环殉吉鹩花县税鲭鱼凿井氓归洞烧云客满畬坐令南鴈尽不寄一行书  

## 粤西诗载卷十三  

桂林府通判汪森编  

七言律  

送杨少府贬郴州　　　　　　【`唐`】王　维  

明到衡山与洞庭若为秋月听猿声愁看北渚三湘逺恶説南风五两轻青草瘴时过夏口白头浪里出湓城长沙不久留才子贾谊何须吊屈平  

岭南郊行　　　　　　　　　　栁宗元  

瘴江南去入云烟望尽黄茅是海边山腹雨晴添象迹潭心日暖长蛟涎射工巧伺游人影母偏惊旅客船从此忧来非一事岂容华发待流年  

南省转牒欲具注国图令画通风俗故事  

圣代提封尽海壖狼荒犹得纪山川华夷图上应初録风土记中殊未传椎髻老人难借问黄茅深洞敢留连南宫有意求遗俗试检周书王防篇  

登栁州城楼寄漳汀封连四州  

城上髙楼接大荒海天愁思正茫茫惊风乱飐芙蓉水密雨斜侵薜荔墙岭树重遮千里目江流曲似九回肠共来百粤文身地犹自音书滞一乡  

栁州城西北隅种柑树  

手植黄柑二百株春来新叶徧城隅方同楚客怜皇树不学荆州利木奴几嵗开花闻喷雪何人摘实见垂珠若教坐待成林日滋味还堪养老夫  

栁州寄丈人周韶州  

越絶孤城千万峰空斋不语坐髙舂印文生緑经旬合砚匣留尘尽日封梅岭寒烟藏翡翠桂江秋水露鰅鳙丈人本自忘机事为想年来憔悴容  

栁州峒氓  

郡城南下接通津异服殊音不可亲青箬裹盐归峒客緑荷包饭趂墟人鵞毛御腊缝山罽鸡骨占年拜水神愁向公庭问重译欲投章甫作文身  

奉和窦容州　　　　　　　　　元　稹  

明公莫讶容州逺一路潇湘景气浓斑竹初成二妃庙碧莲遥耸九疑峰禁林闻道长倾鳯池水那能久滞龙自叹风波去无极不知何日又相逢  

鬼门闗　　　　　　　　　　　李德裕  

岭外中分路转迷桄榔树叶暗前溪愁冲毒雾逢蛇草畏落涉虫避燕泥五月畬田收火米三更津吏报潮鸡不堪肠断思乡处红槿花中越鸟啼  

除浙东留题越亭　　　　　　　元　晦  

紫泥逺自金銮降朱斾翻驰镜水头陶令风光偏畏夜子牟衰鬓暗惊秋西邻月色何时见南国春光岂再游莫遣艳歌催客醉不堪囘首翠娥愁  

东观席上和卢从事　　　　　　张　固  

乱山清翠郡城东爽节凭髙一望通交友防时丝管合羽觞飞处笑言同金英耀彩晴云外玉树凝霜暮雨中髙咏已劳潘岳思醉欢惭道自车公  

七星山东观席上赠张侍郎　　　卢顺之  

渡江旌斾动鱼龙令节开筵上碧峰翡翠巢低丛桂小茱茰房湿露香浓白云郊外无尘事黄菊筵中尽醉容好是谢公髙兴处夕阳归骑出疎松  

留诗碧浔亭　　　　　　　　　韦　瓘  

半年领郡固无劳一日为心素所操轮奂未成绳墨在规模已壮闶闳髙理人虽切才常短薄宦都縁命不遭从此防耕洛川上大千江路任风涛  

哭刘蕡　　　　　　　　　　　李商隠  

上帝深居闭九阍巫咸不下问衔寃广陵别后春涛隔湓浦书来秋雨翻只有安仁能作诔何曽宋玉解招魂平生风义兼师友不敢同君哭寝门  

送杜秀才往桂林　　　　　　　许　浑  

桂州南去与谁同处处山连水自通两岸晓烟千里草半帆斜日一江风瘴雨欲来枫树黒火云初起荔枝红愁君路逺销年月莫滞三江五岭中  

和友人送僧归桂州灵岩寺  

楚客送僧归桂阳海门帆势极潇湘碧云千里暮愁合白雪一声春思长栁絮拥堤添衲软松花浮水注瓶香南宗长老防年别闻道半岩多影堂  

赠容南韦中丞　　　　　　　　陈　陶  

普宁都防军威重九译梯航压要津十二铜鱼尊画防三千犀甲拥朱轮风云已静西山冦闾井全移上国春不独来苏发歌咏天涯半是泣珠人  

贺容府韦中丞大府贤兄新除黔南经畧  

蓬瀛簪笏旧聮行紫极羞池降宠章列国山河分雁序一门金玉尽龙骧耿家符节朝中美袁氏芝兰阃外香烽戍悠悠限巴越伫听歌咏两甘棠  

和容南韦中丞题瑞亭白燕白鼠六眸嘉莲  

伏波恩信动南夷交趾喧传四瑞诗燕鼠孕灵褒上德莲増耀答无私回翔雪侣窥檐处照映红巢出水时尽写流传在轩槛嘉祥从此百年知  

碧浔宴上有怀知己　　　　　　曹　邺  

荻花芦叶满溪流一簇笙歌在水楼金管曲长人尽醉玉簪恩重独生愁女萝力弱难逢地桐树心孤易感秋莫怪当欢却惆怅全家欲上五湖舟  

题昭州山寺韦寂上人水阁　　　曹　松  

常寂常居常寂里年年月月是空空堦前未放岩根断屋下长教海眼通本为入来寻佛窟不期行处踏龙宫他时忆着堪图画一朶云山二水中  

桂江  

未识佳人寻桂水水云先解傍壶觞笋林次第添斑竹雏鸟参差防锦囊乳洞此时连越井石楼何日到仙乡如飞似堕皆青壁画手不如元化强  

訾家洲　　　　　　　　　　　陆休  

新春蘂绽訾家洲信是南方最胜游酒满百分殊不怕人添一嵗更堪愁莺声暗逐歌声艳花态还随舞态羞莫惜今朝同酩酊任他鹤与蜉蝣  

贺赵观文重试及第　　　　　　禇　载  

一枝仙桂两囘春始觉文章可致身已把色丝邀上帝又将彩笔冠羣伦龙泉再淬方知利火浣重烧转见新今日举头看御榜大能荣耀苦心人  

谒尧帝庙　　　　　　　　轩辕弥明  

祖龙开国尽遐荒庙建唐尧镇此邦山卷白云朝帝座林疎红日列仙幢巍巍圣迹陵崧峤荡荡恩波洽桂江瞻仰威灵共囘首紫霞深处锁轩窓  

南游　　　　　　　　　　　　曹　唐  

尽兴南游卒未回水工舟子不须催正思碧树闗心句难放红螺蘸甲杯涨海潮生阴火灭苍梧风暖瘴云开芦花寂寂月如练何处笛声江上来  

送严大夫再领容州  

海风卷树冻岚消忧国宁辞岭外遥自顾勤劳甘百战不将功业负三朝劒澄黒水曽芟虎箭劈黄云惯射雕塞北天南尽成事肯将心许霍嫖姚  

日照双旌射火山笑迎宾从却南还风云暗发诙谐外号令潜生气概间蕲竹水翻台榭湿刺桐花落管弦闲无因得靸真珠履亲从新侯定八蛮  

殿试荔枝诗　　　　　　　【`五代`】梁　嵩  

露湿胭脂拂眼明红袍千裹画难成佳人胜尽盘中味天意偏教岭外生橘柚逺惭登贡籍盐梅应合共和羮金门若得栽培地须占人间第一名  

叠秀山　　　　　　　　　　【`宋`】周　渭  

平生赋性爱观澜今日登临叠秀山天锡卦爻分象外地将圭笏出人间昭州水绕孤城小五岭山髙众垤难极目紫宸何处是碧云深处佩  

晩次湘源　　　　　　　　　　张　泌  

烟郭遥闻向晩鸡水平舟静鼓声齐髙林带雨杨梅熟曲岸笼云谢豹啼二女庙荒汀树老九疑山碧楚天低湘南自古多离怨莫动哀吟使客凄  

春日旅泊桂州  

暖风芳草竟芊绵多病多愁损少年弱栁未胜寒食雨好花争奈夕阳天溪边物色宜图画林畔莺声似管弦独有离人开泪眼强凭杯酒亦澘然  

楚南伟观楼　　　　　　　　　栁　开  

洗尽蛮烟几案空登临直见楚山雄坐当鸿鹄髙飞处身在乾坤灏气中木落有情瞻北阙霜轻无梦入西风凭栏自是蓬瀛客独对潇湘兴未穷  

送融州任防户曹撰越王爱姬墓志得罪  

王禹偁  

御前曽取好科名一掾如何万里行身落蛮方人共惜罪因文学自为荣吏供版籍多鱼税民种山田见象耕君看咸通十司户投荒终久是公卿  

王殿丞通判桂州　　　　　　　杨　亿  

科名得玉向昆丘家世长淮入海流通籍殿中钩盾省颁条岭外桂林州汉皇前席期清夜楚客归帆指素秋父老欢闻邻郡政壶浆千里待鸣驺  

表弟李宗元知桂州阳朔县  

桂林阳朔溪山秀莫叹迢迢五岭南百里字人须敏政千金酌水更惩贪鸣榔下濑潮程远曵彩升堂寿防酣远地民淳无牒诉县斋终日好清谈  

送陈尧叟赴广西漕　　　　　　宋　白  

莫辞征骑去迢迢尽泻纯诚许圣朝北阙皇恩从此布南方沴气必然销为诗自可怡情性服药甞闻助摄调仙馆粉闱官职好定期鶱翥上烟霄  

又　　　　　　　　　　　　　宋　湜  

怜君将命拜新恩送别都门亦断魂雨歇桂林秋更暖瘴连梅岭日多昏诏颁海徼征徭薄兵罢蛮州市井繁愧我不才居禁近前春扫洒待囘辕  

龙隠嵓　　　　　　　　　　　张　田  

龙隠晦防时莫考龙骧拏攫迹堪惊孔明久卧养全德老子忽飞归太清溪上一天常气胜洞中六月自寒生至人不得无情处甘泽年年洒百城  

送桂州张田经畧迁祠部　　　　吕公弼  

拂云楼阁壮南城符竹从来选择精地压坤方诸国重官迁汉省左曹清霜严塞幕论兵略春满农郊劝火耕王佐才髙时望洽归来持橐上蓬瀛  

送桂州安抚余靖侍郎还京　　　李师中  

诏从东海付南麾戎乘前驱上将威异俗已传吾父至斯文更咏我公归嵗时职贡还朱绂昼日恩光赐衮衣昔往今来亦何速长亭杨栁尚依依  

拜命南来得老臣肃将庙略制妖氛淮西将吏尊儒帅并土儿童认使君新赐锦衣光照日旧行棠树茂如云应怜孤宦潮阳守憔悴无人与上闻  

和李明叔理定道中  

幽居日日数归程已写华严两帙经门外初寒江气白岭头多雨晓痕青曽逢饭颗嘲山笠应载鸱夷笑井缾客土相思空引望天涯风景似新亭  

入桂林　　　　　　　　　　　陶　弼  

满耳洋洋分岭泉早秋时晩凉天稻花斑白初经雨竹色青苍薄带烟安得孤臣能虑患不劳明主更忧边东坡故老知谁在望我车尘若望仙  

桂林书事  

清罗江水碧连山城在山光水色间地近瘴烟人好酒路临溪洞卒难闗心知祸福慵占鬼事熟安危笑议蛮却为林泉作诗苦三年赢得鬓丝还  

题阳朔县舍  

石壁深深绕县衙不离牀衽见烟霞民耕紫芋为朝食僧煮黄精代晩茶瀑布声中窥案牍女萝阴里劝桑麻欲知言偃弦歌化水墨屏风数百家  

畬田过雨小溪浑逺近云峰互吐吞殊俗易昏三里雾阳崖忽露一家村桂花香里寻僧寺榕叶阴中掩县门井税未输兵甲后心勤抚字且休论  

寄阳朔父老  

两官三任五流年旧事人怀一惘然爵禄岂知縁武进姓名犹赖得诗传万云亭北山藏日双月桥东水接天为报崇贤诸父老宰君今悔把戎旃  

再过阳朔寄人  

昔日儒衫今武车重来耆老尚奔趋后人相继皆清德小吏囘看半白须条教谩为新楷法官资犹作旧称呼里门不闭田畴辟好买丹青别画图  

谢桂林郡幕沈通惠诗  

五色飞鸾下桂林林间新客寄新吟才髙韩愈青罗带义重张衡緑绮琴楚尾声名先在耳岭南章句晩知音逢人要指荷花幕铜柱西南烟霭深  

寄桂州张田经略  

五十溪州五寨城广宣恩诏谕羣情开怀晓日重昏破下令春雷百蛰惊塞路风埃人戏马隔云烟火贼烧营庙堂有策今无用谢尔青头百万兵  

犀甲银盔铜鼓兵周旋五十五屯营据鞍疾闷心无力横槊微吟尚有情卒冗不搜秦鋭士官租还用鲁儒生溪人重武轻文艺应笑担书载酒行  

寄桂林欧阳咸寺丞溪藤杖  

劲节寒梢屈曲根虎牙龙鬛蟒蛇鳞采从黄鹤独飞处寄与青山先退人髙阁倚吟留落月小园扶醉过残春惟存一本自收拾即日溪边蹑后尘  

登邕州春野亭寄桂帅潘伯恭学士  

二纪看花瘴雾中野园今日又东风人心有感时时别天地无私处处同长笛一声诸曲静巨觥双饮百愁空风清水暖羣鱼上谁向荆溪下钓筒  

寄荔浦林术明府  

诸蛮烽火照深谿同着儒衫事鼓鼙壮节已皆成皓首孤踪犹未得丹梯郁蒸草气龙蛇舞昏黒空山鬼鸟啼十八人中存者六孰为霄汉孰为泥  

賔州阅式堂  

南峤风云久肃清坏沟残垒号升平官曹惟识簿书字民俗不知金鼔声往嵗忽传南诏檄近时方筑伏波营安城太守深边计菡蓞花开阅水兵  

那霸泉  

路下牂牁水石间三分才过二分山年光欲尽家犹逺岚气虽疎鬓已斑賔从笑谈讥独进儿曹音信喜生还南风一夜吹乡梦数刻飞过五岭闗  

龙州秀岭  

路随云磴石梯行限隔华夷天意明自与大君为外屏何劳诸将作长城福民可拜三公爵寿圣能呼万嵗声海国未疆崖石老待谁来此勒功名  

天涯亭  

雨色丝丝风色骄天涯亭上觉魂销一家生意付秋瘴万里归心随暮潮兵送逺人还海界吏申迁客入津桥山公对此聊酣饮怕见醒来两鬂凋  

思甘泉水寄通判景范梁屯田  

二井凿通千佛塔七元流济万人家波心不动青天色井口常飞白雪花见酿宜成残腊酒听煎尤焙早春茶归时觉久添新嵗羞向寒清照鬓华  

题芙蓉亭  

边柝无声狱讼疎芙蓉池上避金乌民收菓实充田赋匠写空形入县图白鸟知机远冠盖紫鳞贪饵落盘盂王人非为清香设爱此烟波似五湖  

桂林资圣寺　　　　　　　　　丁　谓  

八桂提封接九疑宝坊游览负心期栴檀未覩生天像琬琰空传置寺碑白玉毫光应照我黄金色相竟留谁灵川他日香云里莫道凡夫见佛迟  

送向综通判桂州　　　　　　　张　镆  

百里常淹展骥材除书远自九天来緑油车上扬旌去画鹢舟中叠鼓催桂岭花光纷似雪荔江波色緑如苔讼庭尘满无留事维伴登临燕席开  

送刘长官桂州府掌机宜　　　　刘　攽  

桂林风物旧宜人雪片梅花五岭春心喜大江流瘴雾眼看南极异星辰军中羽檄时无警徼外明珠日献珍酒量问君能防许越猿蛮鸟易伤神  

送马朝请使广西　　　　　　　孔平仲  

海水扬波今合清秋风千里使华行言皆有道非徒发事若无心更不生谈笑从容怀远俗琴书潇洒寄髙情伫闻静胜诸蛮服何必楼船十万兵  

送德之提刑郎中赴广西　　　　王安国  

天扶开宝至熙宁和气薫蒸瘴疠停五管闾阎如按堵六朝仁圣喜祥刑欲推恩泽求肤使果见谋猷简大庭嗟我白头甘抱椠看君归日上青防  

奉送马令归长沙　　　　　　　沈　辽  

腰间新佩临桂章归着防衣拜髙堂鸿鴈知时自翔翥骅骝得路方腾骧正烦弦歌治疲俗仰看干羽来降王憔悴山间老迁客不能相送出潇湘  

送广西提刑潘比部伯恭　　　　梅圣俞  

白麻新拜大丞相黄纸首除南省郎欲使平刑安远俗莫辞乘传歴炎荒桂林地险通椎髻阳朔峰奇削劒铓自有王门旧勲业且须稀作上书囊  

次韵王郁林　　　　　　　　　苏　轼  

晩涂流落不堪言海上春泥手自翻汉使节空余皓首故侯在有頽垣平生多难非天意此去残年尽主恩误辱使君相抆拭宁闻老鹤更乘轩  

送邵道士彦肃防都峤洞天  

乞得纷纷扰扰身结茅都峤与仙邻少而寡欲颜长好老不求名语益真许迈有妻还学道陶潜无酒亦从人相随十日还归去万刼清游结此因  

送钱承制广西都监  

当年我作表忠碑坐觉江山气未衰舞鳯却从天目下牧驹时有渥洼姿据牀到处堪吹笛横槊何人解赋诗知是丹霞破佛手先声应已慑羣夷  

赠朱冕兄弟　　　　　　　　　黄庭坚  

万里潇湘一故人白头亲老尚悬鹑还家但有千竿竹望日空耕一亩芹卖劒买牛真可惜只鸡斗酒得为邻劝君莫起羁愁思满腹文章未是贫  

闻王若愚除桂帅　　　　　　　邹　浩  

鸾台鳯阁并门居同荷先皇奬眷殊谏草悠悠空皎日年华忽忽防青蒲朝廷择帅君来越乡里容身我念呉万事循环总如此目前何必较荣枯  

展画亭【`画山名闻天下山前乃无亭宇少延好事之目天其或者留以待吾正彦乎绘形斐章用为前导落成请以展画名之亦弦歌外一段佳事也`】  

丹青一笔妙难窥万古长如初画时浓淡乾坤偏掩映卷舒云雾巧追随深藏尘表天元爱不到炎方世岂知展出髙亭快人目舍君风韵更谁为  

静阅堂  

进士王氏构堂燕居久未有名予偶散步造焉主人言汪朝散梁承奉顷常集此因名之曰静阅堂且留此以见意云  

左辖诸郎朝散君顷年于此岸纶巾谁知还是风炎日我亦来为堂上人菡蓞波澄端自倚桄榔烟静防番新静中阅尽荣枯事独爱龙山万古春【`龙岳苍山正与此堂相望`】  

平乐来仙阁  

偶向人间作谪仙倏然来此住经年君臣鼎内重相合日月壶中独自圆过恶巳除青简上姓名犹在紫霞前一朝驾却飞鸾去留得风声举世传  

天绘亭  

杖履追随陟杳防无边胜景集孤亭解衣自若谁为史造物难穷巧贼形展拓二仪成缟素均调一气作丹青防将断取山川手卷入中州挂户庭  

梦立求轩名以其面莲池十许顷名之曰妙喜轩  

莲花千叶满前开断取应从妙喜来色带日光飞缥缈香乘风力转徘徊休寻物外庵罗果且进池边鹦鹉杯一笑真能契无染不妨游戏挟霆雷  

拱梅亭  

陆沉无复似当年髙压云根气象全四面山川趋指顾一时草木避蕃鲜垂帘鼎实须归帝起槛龙香必动天自我发挥人共乐风流从此映来仙  

白龙洞  

洞门寂寂昼常阴谁识行天济物心金翅影沉超永刼玉毫光现契圆音滂沱普润三千界靉叇浓兴一万寻天子六龙方在御不应头角閟幽深  

玉虚观  

山腰制作迩来新斧凿才终便掩门独殿纷纷罗杞棘老君寂寂看鸡豚烟凝叠嶂为香火风韵疎松作道言借问羽衣何处去一齐归屋抱儿孙【`土人以归家为归屋`】  

仙宫庙  

千仞巉嵓一径通可扪天处是仙宫婵娟并席谁家子缥缈吹衣万窍风初月淡笼眉拂拂晩云低绕鬓邦人不复知端的但説常能助嵗功  

周御史庙  

忠言直节动天聪名在升平北斗中阴德久宜家有后光灵今与国无穷庭前乌集当年栢门外风生旧日骢公不世情应我顾一觞聊复以诚通  

登鹏髙亭基  

野烧无踪知防年故亭遗址尚依然巍巍穏据山千仞渺渺前当水一川地展云衣长防惜天囘松葢巧周旋重兴栋宇非难事坐使风光集绮筵  

寄葛长源  

平乐舂陵地接连岭南岭北异风烟罪人轻重当如此坐阻声容空自怜天上恩书来有日湖边归路约同船东门敢醉邻居美已办金鱼当酒钱  

緑珠井  

玉容捐委画楼尘一死甘酬石氏恩古庙有碑旌节义西风无主逐香魂孤村夜静鸣归鹤双岭云寒唳断试向緑萝寻旧迹断碑遗井见清源  

留别元光  

不因投窜抵昭平争得相逢一笑亲尘里妙空居士室琴边聊见宰官身周颙尚以妻为累元亮惟知隠是真莫逆于心更何语拨开船子过牢津  

读丘濬寺丞天绘亭记【`丘侯庆厯中进观风感事诗百篇责为昭州职官州人尚有识之者云刚果难犯世传其得道尸解莫知所在`】  

襟怀落落富经纶造命奇穷道不伸诗以百篇天上献身为万里幕中賔每听故老谈风节尚有遗文照水濵闻説神游已无輆想经山顶亦逡巡  

读龙图梅公瘴説  

市门隠去不知年蔽芾甘棠荫乐川五瘴作时虽不染一篇留诫指其然直须镂版人皆与庶使绵躯病可痊更有奇方公未説上医医国许心传  

追感董敦逸梦授侍郎【`公熙宁中为昭州平乐令题诗莲花台上至今存焉元祐中罢御史为本路转运判官上即位之初公为左谏议大夫予为左正言实同省户而予迁中书舍人公移尚书户部侍郎未防公卒`】  

台陟莲花见旧篇追惟平昔倍凄然初为百里青衫短晩按连城白发鲜东省联裾惊昨梦南宫分袂忽新阡使公难老犹无恙只恐投荒更我先  

寄谢象州守周源屯田　　　　　赵　抃  

念公别后固依然蜀距炎方里数千劒栈过来才一月诗筒传得已三篇胷藏忠谊坚于石口吐文章涌似泉何日解符还阙去如今朝野不遗贤  

席上感别送桂倅  

照人氷骨是真仙失臂江西仅十年子拥倅车袍着茜我趋賔席幕依莲今宵把酒方欢甚明日班荆又黯然八桂到须多暇日府中佳靖主公贤  

桂林道中二首　　　　　　　　李　纲  

时危远谪堕南蛮犹在乾坤覆载间瘴雨岚烟殊气玉簪罗带巧溪山桄榔叶暗伤心碧踯躅花开满目斑惟有月华依旧好清辉应与照云鬟  

桂林山水久闻风身世茫然堕此中日暮碧云浓作朶春深稚笋翠成丛仙家多住空明洞客梦来游羣玉峰雁荡武夷何足道千岩元是小玲珑  

象州道中二首  

路入春山春日长穿林渡水意徜徉溪环石笋横舟小风落林花扑马香山鸟不知兴废恨岭云自觉去来忙炎荒景物随时好何必深悲瘴疠乡  

竹屋茅檐三四家土风渐觉异中华碧榕枝弱还生柱红荔春深已着花社燕不巢南别塞鸿无信北音賖海山此去犹千里防见安期枣似  

南迁道郁林郡守王君示古律诗一编北归辄成以答其意  

山围古郡碧周遭陆绩衣冠雅自褒海上来归怀尘尾鬓间空叹长霜毛易书顾我耽成癖诗笔怜君老更豪此去龙城犹不远宁须巨石压云涛  

晩泊苍梧有感  

常诵苍梧云起愁那知理櫂此间游火山氷井旧传有桂水藤江相合流念逺心如嘶北马逾年行徧峤南州重华一去不复返怅望九疑空白头  

次贵州  

青枫夹道鹧鸪啼古郡荒凉接岛夷陆绩故城依石巘葛洪遗灶俯江湄光风冉冉吹香草烟雨蒙蒙湿荔枝欲作终焉卜居计自应句偻不吾欺  

游曽公嵓　　　　　　　　　　陈　倩  

源流承继孔门贤姓氏今题洞穴间傅説功髙傅嵓野谢安名著谢公山激泉救旱为霖雨磨石书勲破海蛮应共白云同一意帝乡归去未能还  

和韵　　　　　　　　　　　　曽　布  

从事区区厌独贤寻幽深入翠微间旋开榛莽东郊路偶得神仙旧隠山都峤三天临瘴水灵嵓十里接溪蛮何如咫尺邻风穴杖屦时时一往还  

湘山　　　　　　　　　　　　王　巩  

半岭风吹草木香落堦花雨送春忙从师逺借云庵卧还我平生午枕凉莲社缁黄常得伴鹿门妻子亦相将化身欲似河东栁更向山头望故乡  

寄桂州张谏议和永叔  

桂林太守防时行泛汴桃花浪已腾目极云阴低逺树夜寒风急乱春灯巢鸣翡翠愁无限水宿鸳鸯冷不胜阳朔山前好峰岭为公怜爱万千层  

龙图阁直学士经畧王公若愚与提防刑狱刘子至提举学士唐梦傅大张旌斾观稼近郊今嵗建牙于此遂过傲云诸阁大观元年五月十  

六日　　　　　　　　　　　张　庄  

山甫遄归有诏期省耕聊复耀幢麾翠岑恰似千旗密緑野何妨万马驰雕鹗精神元老贵鼎彞功业太平时自惟晩进诚天幸偶附台躔每处随  

夜游漓江上　　　　　　　　　李升之  

漓山开徧四时花游览都忘屐齿賖风景虽移秋尚老闗山无奈客思家漏传楼上三通鼓水落滩头防尺沙京国未归乡信断阵鸿何处暮云斜  

次李升之夜游漓江韵　　　　　章　岘  

自笑无钱对菊花天寒欲冷授衣賖桄榔叶暗临江浦茉莉香来酿酒家月雾空蒙萤照水霜风萧瑟鹭眠沙归寻独秀山前路城角参横斗柄斜  

留题龙隠嵓  

碧崖石室俯清涟蟠蛰灵虬不记年委蜕去为天下雨抱珠归作洞中眠照开雾脚澄溪月滴破云根暗穴泉负郭胜游虽信美桑间留爱我无縁  

吏局区区得暇难倚崖髙阁暂登攀羣峰半出重林外小艇横浮一水间霜叶信风随鸟逝晚云沉石伴僧闲夕阳欲下犹回恋更鼓清琴数弄还  

丁未上已重游  

溪干舣棹访岩扉危磴攀縁不欲归垂乳滴声当佛座宿云留润在僧衣聊开禊席临流水闲掷文竿到落晖旅宦天涯甘寂寞送春无意惜芳菲  

伏波岩  

江澜洄洑囓山根山裂嵓开石室存怪鬼夜呼千嶂黒蛰龙晨起一川浑金沙试决通泉脉翠壁闲题破藓痕三伏防人逃畏暑岂惟河朔有清樽  

和韵　　　　　　　　　　　　崔　静  

古木纒溪出乱根四时香火庙空存人家晓聚鳬鸭乱水怪夜翻星斗浑灵洞仙游云自锁阴崖龙去石生痕幸同轩从乘余兴酣醉清时酒一樽  

阳朔山　　　　　　　　　　　宋　咸  

独起独髙雄入汉相辉相映翠成堆若非羣玉昆西至即是三峰海上来疑有洞天通日月絶无樵路到尘埃如何得似巨灵手擘向天家对鳯台  

题曾公岩　　　　　　　　　　苗时中  

红斾寻幽东郭傍泉嵓新得冠殊方一川气象天开作万古荆榛地蔽藏崖穴乍惊堂室辟榜名知与日星长异时人指溪桥水思爱还同召伯棠  

游曽公嵓　　　　　　　　　　刘宗杰  

谢公髙兴在东山寻得仙嵓郡邑边万朶连峰凝碧乳一溪鸣玉逗寒泉由来物外无尘景须信壶中有洞天岭服已安褒诏近莫将归梦更留连  

又　　　　　　　　　　　　　彭次云  

目击烟霞昼卷舒披榛敲石得蓬壶洞天日月千年久人世尘埃一防无灵药难寻云缥缈落花不见水萦纡使君鳯阁翺翔近谩与东山作画图  

又　　　　　　　　　　　　　齐　谌  

天作地藏知防年公来因得茂林闲谁言物外真仙境秖接人居近郭山石乳望中苍玉坠泉源深处卧龙闲行看再为苍生起乘兴从容重返还  

又　　　　　　　　　　　　　刘　谊  

寻得新嵓冠一州使君从此作鳌头千年草莽埋幽致今日衣冠成胜游洞穴已能惊俗眼神仙须合隠浮丘主人将为商霖起还许微官卜筑不  

栁州开元寺夏雨　　　　　　　吕本中  

风雨翛翛似晩秋鸦归门掩伴僧幽云深不见千岩秀水涨初闻万壑流钟唤梦囘空怅望人传书至竟沉浮面如田字非吾相莫羡班超封列侯  

灵嵓山　　　　　　　　　　　王安中  

凿破巅崖透碧流小舟轻泛入深幽石鳞映水玻瓈皱山势凌空翡翠浮云防渊泉将欲雨寒生洞府夏成秋停桡峭壁题名姓醉墨淋漓记此游  

横州太守赵持挽词　　　　　　周必大  

忆驱千骑过田间充国年耆鬓未斑遗事剧谈黄阁老旧游追説玉门闗横槎只道南通海妖逻那知夜裂山宿将如今防人在稍听鼙鼓涕先澘  

送广西谭景先经干兼简赵帅思朱漕晞颜  

旧歴南流上海航今经铧觜下漓江元戎正值诗书帅亷使曽临父母邦不惮客从南去少须陪驿召北来双水衡自古同承拜岂必红蕉映碧幢  

访颜氏读书嵓　　　　　　　　吕愿中  

洞口微云恣卷舒石嵓相对一蘧庐赋才晋宋多夷旷好景古今难宁储茗盌已惊浮雪浪斋防俄听响鲸鱼子云识字终何用且读人间未见书  

假守吕叔恭游中隠嵓无名洞坐客鄱阳朱国辅云此洞未有名因公而题欲名曰吕公嵓予未敢披襟而刘子思陈朝彦皆曰甚当戏书五十六字镵于石壁间绍兴甲戌季春七日  

防田緑水转山樊滴翠羣峰列巨杉洞外僧蓝侵斗汉涧边人迹隔仙凡深深云谷春常在寂寂松扉夜不缄此处得名爰自我要须题作吕公嵓  

郡守吕叔恭以甲戍季春七日游中隠嵓山水膏肓之兴未已后两日再拉机宜刘子思监州朱国辅经属陈朝彦同至新洞所见愈奇真所谓倒餐甘蔗聊书五十六字  

爽垲虚明小洞天巉嵓垂乳类锋铦薫风习习来三面夏雨萧萧欠一檐指顾羣山劳应接徘徊归骑纵观瞻门前緑水澄净底处应须是谷帘  

超然亭　　　　　　　　　　　折彦质  

超然亭上鬓毛斑浩荡秋风小立间岂为诗情堪过海秖縁脚力要寻山峭峰断续天容缺髙垒萦纡地势悭囘首不堪东北望桂林万里是秦闗  

贺州丹甑山　　　　　　　　　郭功父  

贺州城西丹甑山一亭遥插紫云间龙墀让策名犹在鹤驭凌风去不还善政再来应瑞物胜游安得伴酡颜元戎词翰镌金玉千古长如碧涧潺  

## 粤西诗载卷十四  

桂林府通判汪森编  

七言律  

游白龙洞　　　　　　　　　　胡　铨  

悬崖怪石水潺潺宜有神龙隠此间穷胜不妨归险洞寻春那止看羣山攀龙行即天边去跃马聊同野外还好景良辰适相防一樽聊共水云闲  

送邕州吴使君　　　　　　　　罗　愿  

题舆才赴日边程便拥油幢镇列城地望素髙唐五管人才今似汉三明时清市駮非无意嵗晏逢花好寄声太学英名湖海气此行持论要和平  

题朝阳岩二首　　　　　　　　张孝祥  

空岩日望一牛鸣不要邮籖报水程天接海光通外徼地连冈势挟重城丝纶叠至龙恩重绣斧前驱蛮雾平鳯阁鸾防有虚位请君从此振朝缨  

鸡肠得酒作雷鸣痛饮狂歌不自程坐上波澜生健气归来钟鼓动严城不应此地泥鸿业盍与吾君致太平伏枥壮心犹未已烦君为我请长缨  

濯缨石　　　　　　　　　　　吴元美  

杖履叨从五马行山翁醉舞乐升平昨朝防上观垂钓今夕江边伴濯缨瘴水东流头半白仙山南望眼双明他时诵得使君句絶似寒潭彻底清  

都峤山  

羣峦环翠绣江隈八叠中峰洞府开劒防香炉空际列马鞍兜子上方排烟笼丹灶鳌檠穏云盖仙人鹤驾来观此寳眞胜境何须航海觅蓬莱  

山谷先生吊秦少游诗云少游醉卧古藤下谁与愁眉唱一杯解道樽前断肠句江南唯有贺方回此以言语文字知少游者也余乡人有官藤州者言藤人为余言少游既病洗沐歩光华亭手持白玉杯命取江水立酌一杯而逝呜呼此岂徒然者哉东坡题少游自作挽词以谓能一死生齐物我是真知少游者也　周少隠  

古藤隂下偶婆娑南北随縁意若何白玉杯寒亭上月缕金衣断醉时歌还将万里澄江水洗净平生绮语魔能道秦郎解忘物岭南唯有雪堂坡  

西湖再开呈张经略　　　　　　刘　颖  

持节南来竦百城就分帅阃握边兵尽令殊俗窥风采更许佳山托姓名岘首要须刋伟迹习池底事着狂生风流人物今宗主物物俱蒙不朽荣  

和韵　　　　　　　　　　　　滕　防  

隠然重望压边城号令风行玉帐兵诗思江山眞得助威声草木尽知名要令万顷窥黄宪不把千畦付麴生坐使胜游还旧观追随那得胜公荣  

和韵　　　　　　　　　　　　张　维  

不贤那得似长城偶息潢池盗弄兵静沼何妨无事饮幽寻聊记所居名千山倒影湖新复两洞潜珍景旋生记事还须武陵笔亭成唯拟看题荣  

题张公洞  

年来行乐与民同探穴追踪太史公幽洞初开名易着苍崖新刻句难工风驱俗驾松扉外云锁仙丹石室中付与山僧司管钥勿教胜地草蒙茙  

送简夀王主簿之官临桂　　　　杨万里  

柴门草径尽莓苔不放黄尘俗子来诗客清晨冲雨入梅花一夜为君开飘萧落叶残灯火陆续清谈浊酒杯二十一年才四见骊驹抵死又相催  

送贑守张子智左史进直敷文阁移帅八桂  

龙尾名臣进寳奎虎头移镇赴榕溪握刀将帅迎牙纛椎髻戎蛮进象犀翠浪玉虹余昨梦碧篸罗带入新题鳯池鸡树公栖处是个云飞不要梯  

抛官九载卧柴荆有底生涯了此生白鹭鸬鹚双属玉青鞋布袜一笭箵贑江府主怜逋客樽酒绨袍笃旧情天上故人今又去碧云西望暮山横  

和正父游榕溪韵　　　　　　　张　栻  

隔岸髙低露碧山眼明便作故园看直从榕影度轻舫更傍溪光抚曲栏鸿雁来希空怅望梅花开早未初寒喜君万里同情话明月清风足佐欢  

仲冬朔日登湘南楼复用正父韵  

歴遍江南处处山峤南还得倚楼看化工此地无余巧爽气穷冬更逼栏官事随时宁解了书盟平日未应寒相逢自有论文乐只把空杯未碍欢  

六月二十六日秀青亭初成与客同集  

亭成胜日好风光佳客擕将共一觞苍壁插空千古色髙松防堤三伏凉网鱼缕脍寒水玉剥莲煑鼎甘露浆便觉故园浑在眼秪应漓水似潇湘  

和友人梦游西山  

故人畴昔隠西峰野寺幽房一径通无复老僧谈旧事空余修竹满清风梦中寻胜忘南北句里论心岂异同我欲壁间题唱和他年留得咤南公  

鹿鸣宴  

从昔山川夸八桂只今文物盛南州秋风万里擕书劒春日端门拜冕旒圣世取才先实用儒生报国岂身谋且看廷策三千字为写平时畎畆忧  

次赵漕赠王昭州韵  

煌煌金节按江城驿路梅花正小春闻説争迎来满道定将何术慰斯民憇棠异日夸南国怀橘归时拜夀亲流泽防看均一路要令治象复熈淳  

九日登千山观  

清晨领客上巉岩前路衣襟湿翠岚九日开樽仍絶景西风攲防且髙谈地形盘薄一都防山色周遭万玉簪却指飞鸿烟漠漠故园茱菊老江潭  

送韩宜州  

顷年未识宜州面已信诸贤品藻公幕下从容逢益友胷中肮脏本家风一麾且与寛雕瘵华发应无慕勇功从古安边须自治人情初不间华戎  

雉山寺青萝阁　　　　　　　　孙　觌  

蛮烟避谤三年过野寺寻春半日闲小槛吹香花漠漠断崖潄碧水潺潺桄榔叶底秋声满柏子烟中午梦还便拟买舟随钓叟一蓑烟雨繋苍湾  

灵泉寺  

户遥开紫翠间小桥独立听潺潺意谐独有清风共兴尽聊随落照还但见虚童蒙白帢且无泷吏发骍顔风花雨叶元无定何必区区恋故山【`岭外虚市市人大半以白帢蒙头`】到象州寓行衙太守陈容徳携酒见过二首  

饤坐黄甘噀手香堆盘丹茘照人光莫辞蜑酒一尊赤防压瘴茅千里黄未省谗言遭薏苡直将空腹傲槟榔酒醒梦觉知何处树影参差月满廊  

万里南来亦偶然一杯相属岂非天直从尺五城南杜行尽朝阳路八千三夜故人应入梦五浆客舍有谁先使君遥簇花间马欲伴愁人到酒边  

南山寺  

千丈云根防此邦沉沉寒影卧秋江潭空映日苍虬动烟暖翘沙白鹭双梦觉滩声喧客枕吟余竹色满僧窓诗成絶呌层楼上听我洪钟万石撞  

安心是药本非禅遇胜欣随意所便嚼蕊拈花身老矣穿云涉水思茫然行逢酒伴操觚去倦憇僧借榻眠寄语排言问津者人中今是地行仙  

陈经略生朝四首　　　　　　　汪应辰  

喜咏髙秋此日生门闾佳气想充盈堂堂体貌千钧重凛凛精神一座倾暂使逺民瞻玉帐要知圣主有金城兜牟却作貂蝉去五筦难淹宋广平【`今五筦皆广右`】  

妫姓从来莫与京传家初不为金籯只今八桂苍苍处倍觉中台两两明南徼不闻刁斗击北辕行见衮衣迎定知天锡公难老端与邦家立太平  

俛视人寰仅一沤应縁来作圣时游英风盖世桂林伯相业家传户牖侯号召即看持玉节姓名已乆覆金瓯他时欲记中书考简策应须汗马牛  

欲知今嵗好生朝召节聮翩下九霄便入三槐新位次空余八桂旧歌謡机神照物宜前列质榦参天合后凋他日凌烟图画处方瞳烱烱映金貂  

题湘山大施堂【`山中祖师号无量夀眞身塔在焉`】　范成大  

重倚春林泪竹枝南游风物鬓成丝难寻桂岭千峰梦更了湘山一段竒来去别无心外法行藏休问塔中师若论大施门前事竿木逢塲且赋诗  

清湘驿送祝贺州南归  

海内交情两断金离歌倡和俱吴音桃花如雨暮春酒竹箭有筠他日心万里书来蜀道易四愁诗成湘水深田园将芜各早计一棹五湖能见寻  

甲午除夜犹在桂林念致一弟使北今夕当宿燕山防同馆兄弟南北万里感怅成诗  

把酒新年一笑非鹡鸰原上巧相违墨浓云瘴我犹住席大雪花君未归万里关山灯自照五更风雨梦如飞别离南北人谁免似此别离人亦稀  

与同僚游栖霞洞极深逺中有数路相传有通九疑者烛将尽乃还饮碧虚上陈仲思用二华君韵赋诗即席和之  

竹杖芒鞋俗网疎每逢絶胜更踟蹰但随岐路东西去莫计光隂大小余彷佛桃源犹舞鳯辛勤李白谩骑鱼今朝眞作游仙梦不似骚人赋子虚  

淳熈甲午桂林鹿鸣燕辄赋小诗少见劝驾之意  

维南吾国最多儒耸看迢迢赴陇书竹实秋风辞穴鳯桃花春浪脱渊鱼月宫移种新栽桂江水朝宗旧凿渠况有状头坊井在明年应表第三闾【`郡人曹邺桂诗云我到月中收得种为君移向故园栽今嵗用故事植桂正夏进徳二堂之下又复朝宗古渠以应文章应举之防赵观文王世则亦郡人皆魁天下今状元坊在焉故诗中悉及之`】  

逍遥楼席上赠张邦达教授张癸未省闱门生也同年进士俱防楼上者七人  

畴昔金门看选贤一星终矣半英躔谁怜蛮府清池句不着南山防径鞭作者七人茅瘴地肃霜九月菊残天浮生聚散如风雨同倚东楼岂偶然  

癸水亭落成示坐客长老之记曰癸水绕东城永不见刀兵余作亭于水上其详具记中  

天将福地巩严城形胜山川表里明旧説桂林无瘴气今知漓水辟刀兵云深铜柱边声乐月冷珠池海面平愿挽江流接河汉为君直北洗欃枪  

寄广西漕陈鲁叟诰院　　　　　戴复古  

囘首元龙百尺楼一时诗酒记同游好山歴歴在人眼流水滔滔任客舟归鴈欲从何处去落花恨不为春留锦囊佳句无人问自别君来白尽头  

题融州城楼　　　　　　　　　陈　藻  

除却谯楼环廨舍萧条市井客懐悲髙髙下下山无数浅浅深深江有时大布红裙猺女着半规白扇野人持城中昨夜亡羊豕闻得谁家虎入篱  

寄吴提干  

不见河南二十年若为再拜画堂前来寻八桂期满归访苍梧莲幕迁幸对夫人如母在喜看令子似公贤府僚共约黄花去业已还乡种薄田  

客中书事  

千载蛮风尚有存此来闻见不堪论猪膏泽发湘南妇牛渤涂门岭右村行客下牀调瘴药吏人提瓮灌蔬园岂无佳丽堪娱目别有凄凉只断魂  

眞仙洞  

洞里清溪可泛舟入观洞府出髙丘老聃尸解今还在黄帝生前有此不滴乳解添无数幻携灯何用不曽幽乾坤自大人身小拳石空中作胜游  

辞桂帅辟书作　　　　　　　　刘克庄  

一昨闻公幕府开梦魂频绕岭头梅乆抛鞾袴辞军去忽有弓旌扣户来茅舍相过争借问荷衣欲出却徘徊旧时檄笔今焚弃孤负黄金百尺防  

未至桂州叶潜仲以诗相迎次韵  

柘冈西路别君时几见天涯桞弄丝横草壮心空慷慨覆蕉残梦懒寻思羞将白发趋新府却忆青山领旧祠犹有南来竒特事马头先得故人诗  

訾家洲  

裴桞英灵渺莽中鹤归应不记辽东遗基只有蛩鸣雨往事全如鸟印空谿水无情流防防海山依旧碧丛丛断碑莫怪千廻读今代何人笔力同  

千山观  

西巘林峦擅一城渺然飞观入青于湖数字题华栋阳朔千山献画屛境胜小诗难写尽天寒薄酒易吹醒独游不恨无人语满壑松声可细听  

武冈叶使君寄诗至桂林次韵二首  

词客纷纷载后车谁能逺寄病相如双旌已拜湖南牧尺素犹题岭外书诗句骑驴游蜀后情怀赋鵩吊湘余若还阖郡春风暖便拟移家占籍居  

北戍逢君嵗建寅岂知今作落南人瘴来客病邻山鬼舶去乡书托海神目送飞鸢偏恋土梦随画隼共行春谢家兄弟如双璧交契宁非有宿因  

朝阳洞　　　　　　　　　　　朱晞贤  

湖上初惊八月秋岭头又见桂香浮巾车几忆陶彭泽竹马多惭郭细侯未遣林泉还旧隠且同岩壑访眞游一枰胜负人何在试问樵柯已烂不  

游壶天观泛舟过龙隠洞小酌至月上而归  

浪道湘南是瘴乡玉壶银阙四时凉卧龙不起葭灰动爱日空惊绣缕长浮蚁且同佳节醉探梅不作少年狂暮归惭愧山头月照我骎骎两鬓霜  

伏波岩  

天斵神剜不记年洞中风景异尘寰江波荡漾青罗带崖石虚明碧玉环地接三山眞迹在天连合浦寳珠还重来恍似乗槎到惭愧云门夜不闗  

弹丸山  

伤弓枉木谩猜嫌嵓石棱棱弹様圆雕鹗横空秋凛凛鳬鸥渡水晚翩翩私心灰冷慵思缴蹇步尘劳不受鞭挟弹张弓付年少归欤趂取菊花夭  

洞底石间得枯木一株花叶咸无而枝榦峭拔如岘山晋柏葢石之精英凝结而成光泽莹洁不减氷玉扣之其声铿然珊瑚不足道以是知海物惟错其中亦何所不有但世人未之见尔因成鄙句刻之八桂堂下岩石间以识岁月云庆元改元小春吉日  

天教海若效珍祥不与千林春竞芳掷地遗音清戞玉凌云直榦凛凝霜谁浮鲸海星槎到犹带蟾宫月桂香冶叶浮光扫除尽坚髙直欲共天长  

暇日过龙隠山有以千叶白梅献者辄成鄙句  

素艳重重叠雪轻先春不怕雪霜凝人言五岭地皆热谁折一枝寒欲氷似笑疎花太孤瘦故教密叶拥千层湘南别有新春様醉花前唤不应  

庆元改元寒食日陪都运寺丞游白龙洞时牡丹盛开小酌岩下夕阳西度并辔而归  

小溪漱碧响潺潺路入龙宫杳霭间佳节漫添新白发故人頼有旧青山花朝几共湘南醉萍迹何年岭北还归路聮镳红日晚多惭龙卧白云间  

留题龙隠嵓　　　　　　　　　许子绍  

矫首初来北斗峰直穿山腹作玲珑石间蜕骨痕犹在渊底藏珠水更通霖雨几年嵓野去卧龙何处草庐空眼中要识眞英物写迹无劳想下风  

郡圃依緑亭　　　　　　　　　陈　岘  

脩林平沼乆荒埃招领春风一笑囘净扫莓苔分径岸賸添桃李结亭防时因休吏文书了忽作门人杖屦来待与邦人同醉乐一樽何惜少徘徊  

波斯岩　　　　　　　　　　　林　岊  

何物波斯有此岩岩前岩后着深潭双猊顾母鱼鳞脊峙阙迎宾玉笋簪立塑崩崖天入牖垂缨寳盖佛留龛使君劝课亲来此谩与邦人父老谈  

青田岩  

老鹤囘翔去几年至今岩壑此名传跻攀分寸疑无路飞入方壶却有天白象緑狮呈怪石神泉深洞隠眞仙细看滴乳流脂处不是青田是玉田  

盘石  

卷烟阁西官道长一水东注襟沧浪山连踞虎嵓如屋栈接飞鸾石作梁田野四时歌乐土闗河千里隔蛮乡我来九载叨民牧亿万斯年説太康  

漓山云崖轩　　　　　　　　　方信儒  

不用穷探费杖藜隠然林壑挟城陴曽遵月洞千嵓上更着云崖一叚竒拂拭轩容爼豆发挥泉石借声诗瞿昙颇似知人意已约梅花带雪移  

西山凿池种白莲作  

池开新白徧天涯未许东风擅一家苍桂丛中苍桂树碧莲峰里碧莲花波光分破湖千顷雁影斜飞水一洼待着栏干横浅緑浮萍开处见鱼虾  

咏西山海棠  

眞珠几颗最深红防缀偏方造化功好事何年移蜀种美人清晓出吴宫妖娆能得几时赏零落才消一夜风自有生香人不识绣衾全覆锦熏笼  

清秀山  

寻徧洞天三十六苍灵独閟此嵓扉旋除野草开新径遮莫寒藤刺客衣嵗月偶同题壁字烟霞似不放人归把茅欲作开山主已作瞿昙第二机  

还珠洞  

归舟多载小江春重访东岩旧屐痕插水峭崖犹有路垂天怪石本无根金华仙伯眞知已薏苡将军足断魂安得北山公可作倩渠移取向家园  

题龙隠岩  

爱山那惜走千囘生怕前驱后骑催石上参差鳞甲动眼中在处画图开彩鸾未办乘风去浮鹢何妨载雨来人事百年俱变灭秖应题字不尘埃  

雨脚初収鱼尾霞满溪流水半溪花寻源曽识武陵洞泛宅如浮苕霅家但得嵌空元有路何如峭絶不容车道人辛苦经云水成塔从来是刼沙  

庆逺龙隠洞  

南山山北北山南一洞中分路口三飞鹤呌云声自逺懒龙悭雨睡方酣襄公淡墨留苍壁太史髙风拂翠岚百尺岩前清絶处道人先我着茅庵  

送族子春叟游西广　　　　　　李昻英  

鳯出丹山定九苞桂林要防一枝巢乆闻嵓窦须幽讨不是人豪莫泛交鹤发频将安问寄萤勤把旧书抄功名到底还坚志崛起新丰一草茅  

穿石岩　　　　　　　　　　　林　通  

极判已来不计年斯嵓体朴本浑然凿开混沌鸿蒙地透见明通公溥天老去投林得幽趣困来枕石听潺泉时烹山茗供清兴猿挂古藤鹤避烟  

经略龙图开拓曽公岩景物一新遂为诸嵓之冠  

因成拙诗投之　　　　　　　杨　损  

阳岩髙敞纳晨曦鹤驾云軿或可期神物雕镌元入妙人工开辟更増竒须知水石清凉处絶胜尘沙热恼时红斾碧幢劳小驻多惭下客滥追随  

依杨益老韵赋曽公岩　　　　　尚用之  

当暑都忘畏赫曦游观邂逅得心期咸其自尔从天造贲以人为特地竒风露乍凉秋至后林峦散影月明时朱幡好事留佳客大醉髙嵓许镇随  

清秀山次韵　　　　　　　　　张自明  

甲子循环各一时又逢青犬防岩扉金墉城锁瑶池苑苍玉楼铺锦地衣万里西风生木末数声湘雁叫云归明朝天上秋期近问讯河边织女机  

七星山  

玉洞沉沉锁碧虚月华曾伴日华居刀圭影触金丸弹蝉蜕形留锦鲤鱼旧隠已荒三径草仙人忽授数行书丹霞自有栖眞处十里松风可跨驴  

题云崖轩和方韵  

万里风烟倚瘦藜湘南曽自一登陴云崖知在宜山麓水月传夸古洞竒四字丹书无梦见千峰苍玉有谁诗门前繋马松隂下鸦背斜阳影屡移  

游朝阳岩二首  

緑野年来喜有秋行春到处小淹留朝阳亭上初披雾水月岩中更枕流竹径不容周俗驾桃溪还泊晋渔舟鳌头自愧非元老滥总师干乏壮猷  

乘轺初至忆前秋岂意持麾尚此留立屋得僧成燕喜游山如谢欠风流劝酬同把菊花盏来往自操莲叶舟向晚洞门烟渐锁秖应归兴更夷犹  

水月洞  

癸水江头石似浮银河影里月如钩无人弄杵看蟾有客乘槎访斗牛自古鹊桥传七日何年桂子落三秋金轮待欲常无缺玉斧仍须妙手修  

华景洞  

踏破苍苔觅旧题五言觅得晩唐诗嵓光人忆遗名好华景天开一叚竒铁锁掣开纒壁垒玉梯穿路透瑶池古心未展闲游戏惭愧平生华子期  

阳朔鉴山寺　　　　　　　　　刘坦斋  

鉴山最有登临胜门巷萦回知几重此日楼头瞻御墨何时天上覩飞龙闗河痛隔鱼纹断臣子遥申虎拜防欲托离骚写愁思涉江何处采芙蓉  

湘山寺　　　　　　　　　　　王之道  

滟溪澄碧见师心我欲穷源无处寻万壑秋风酬夜讽一犂花雨发春吟何妨契濶三年别却得留春半日隂竹外小桃开也未灵云应已乆披襟  

老人岩　　　　　　　　　　　李惟徳  

絶巘棱层面势尊老人嵓洞更连轩何时凿出青云路尽日髙开碧玉门静照井闾森寳秘灵摩星斗弄清温直须赋有神仙骨便好飞腾向上奔  

风洞　　　　　　　　　　　赵　防  

青嶂横开髙几重巉嵓直上半天中虚明洞口千年乆澄彻流来一溜通海蚌张頥方吸月云龙奋迹遂乘风隼旗出有随轩雨指日秋成贺嵗丰  

蟠龙山　　　　　　　　　　　李时亮  

独卧粤南天尽头吐吞清气压林邱风云上下三千丈雾雨西南十六州古涧有泉穿石冷隂崖无暑满山秋我来结构山亭下时复凭栏看未休  

题容县濯缨石　　　　　　　　吴朝奉  

乗兴沧浪水际行江澄如练接天平玉樽暮举频添酒石砥浮簰就濯缨夜月浸潭氷鉴冷密星沉水浦珠明南山环峙相辉映直耸蓬莱侍玉清  

桂林宁夀寺　　　　　　　　　张湖山  

丹级才升四望賖香消无复梦毫华向来马氏殚禅力要拟龙宫作佛家树老烟霜防殿古石封苔藓井栏斜上人不用莲花漏自有林梢报晓鸦  

老人岩　　　　　　　　　　　林嗣宗  

九月黄花次第开带星约客上崔巍拟从老子嵓前去却入眞仙洞里来幸免西风吹落帽且陪东道引深杯个中便见蓬莱境何必龙山戏马防  

离镡津　　　　　　　　　　　刘志行  

公事无多早散衙蜀中宁有寄来茶龙光下照三江水燕子重寻百姓家畴昔买浆曽得玉只今作饭类蒸沙寄言道士都客好种刘郎去后花  

藤江  

驿使何曽寄岭梅古藤隂下小徘徊无名异果自成树没字残碑半是苔木杪山鸡知旦昼江心仙岛欠楼防滩神凭险成遗庙笑我无因到此来  

状元峰　　　　　　　　　　　欧阳麟  

一峰髙耸上参天地势钟灵出状元雪霁乍疑抽紫笋云开忽见吐青莲平明逺捧金乌小薄暮髙擎玉兔圆独羡唐家贤父子芳名留得后人传  

除夕客桂岭　　　　　　　　　白玉蟾  

谁使诗狂堕桂林鸣鞭袅雪一伤心自怜褦襶衣何薄安有酴酥酒得斟眞个飘蓬将欲老何曽卤莽似如今黄刘不喜瑜蒙喜须信甘宁有赏音  

游月嵓　　　　　　　　　　　无名氏  

石磴嵚几许层坐来心迹自双清不知混沌何年凿便有婵娟一镜明周穆马蹄何寂寞谢公屐齿欠安平飘然欲御长风去冉冉烟云脚下生  

访东溪旧居二首  

出山曽与白云期为道归来自有时花老任从春盎盎客愁宁免鬓丝丝知还逈有陶濳兴念逺谁怜宋玉悲见説竹林新笋盛已分清影过藩篱  

去去来来醒醉间事牵南北自相闗寒蛩数处坐中苦归雁几声天外闲情爱已流三峡水梦魂时傍七星山去齐孟子休濡滞岂必虞庠好铸顔  

次韵广西王景韩佥宪见寄　　【`元`】程文海  

江汉飘零一梦初少年心事了无余双鳬乘鴈妨贤路五桞孤松忆敝庐黄鹤楼前尘隔扇碧莲峰下雨随车新诗乍见如公面有使频将慰索居  

栖霞洞　　　　　　　　　　　张雄飞  

仙李岩前问大还碧沙瑶草水潺潺虎随客去春寻药龙作人来夜叩闗八桂月华连五岭七星云窦接三山洞天説有飞升处只隔烟霞缥缈间  

尧山冬雪　　　　　　　　　　吕思诚  

尧山絶秀岭南天雪压林峦飘素烟髙倚暮云屏掩翠半消晴日玉开田驿梅逢腊嵓前发羽檄冲寒徼外传何日楼头闲拄笏两阶舞罢对琼筵  

舜洞秋风  

西风飒飒桂林秋万叠云山舜洞幽晓气沿崖秋色冷凉飇吹树桂香浮轻摇斑竹江头恨逺送苍梧天外愁一旦薫风随律变露华山色满南州  

西峰晩照  

西峰西向桂林西数防晴云落照低絶岳倚空排寳防斜晖转树绕雌蜺锦纹零乱霞前映翠影参差雨后迷还似岘山诗酒客醉来听唱白铜鞮  

东渡春澜  

东门东渡栁青青雨后晴澜春水生月影流来波影碧浪花飞起雪花轻涟漪忽动鱼翻藻浩荡初开鳬啑萍终日静观还有得层层天色一舟横  

訾洲烟雨  

分合滩头见訾洲訾洲烟雨水云秋空蒙细縠沙头籁散乱跳珠波面浮鸥鹭飞翔来上立蛟龙腾跃此中游蓑衣箬笠垂杨外时有渔人横钓舟  

桂岭晴岚  

桂岭崇崇插绛霄晴岚浮动翠云飘峰峦碧润轻翻縠嵓壑精荧深染绡晩霭忽开髙突兀余辉斜抹蔚岧嶤缓行鸟径衣裳湿莫説梅花万里遥  

青碧上方  

献花随喜上方行云影天光入户庭江水逺翻僧眼碧山峰轻染佛头青恒河莫讶沙无数鹫岭休惊岳有灵色界不空因相起贝多叶上写莲经  

栖霞眞境  

七星山畔列松杉羽服栖霞雪一龛人自世间来世外洞从山北出山南日边五色迷晴霭顶上三华粲夕岚仙去儒游眞境在一轮明月影寒潭  

全州　　　　　　　　　　　　陈　孚  

城郭依稀小画图佛光犹照铁浮屠斑斓归洞见盘瓠格磔满林闻鹧鸪蒸水北吞双练急湘山南耸一螺孤停鞭欲问炎州事不奈侏离见矮奴  

马王阁  

千山万山紫翠芒巍阁突起山中央煜煜金身兜率佛棱棱铁面扶风王烟云浮动貔虎气日月飞绕狻猊光囘望交州渺何处孤鸢跕跕南海黄  

马平谒桞侯庙  

词华一代日星尊茶臼村童俨尚存山左竟令驱疠鬼庭中已悔乞天孙善和里隔生前泪文惠祠封死后魂欲奠茘蕉不知处满池榕叶拥朱门  

兴安县　　　　　　　　　　　傅与砺  

乱峰如劒不知名篁竹萧萧送驿程转粟未休漓水役负戈犹发夜郎兵百蛮日落朱旗暗五岭风来画角清空使腐儒多感慨西南羣盗几时平  

桂林喜吕仲实佥宪至  

正月交州奉使归忽闻鞍马发王畿岭南瘴雨开铜柱江上春云逐绣衣草热虫蛇常并出树深豺虎近皆肥明朝按节劳咨访边郡于今未解围  

谒罗池庙  

栁州刺史爱罗池庙食千秋傍水涯隔座桄榔风瑟瑟近檐橄榄露垂垂唐碑载事班前史楚曲迎神叶古词欲借题籖卜行役秖惭巫祝强知诗  

次韵智礼部赠黄忠州  

逺临边镇早从戎新遣旬宣亦有功留在豹韬知合变佩来龙劒识雌雄西山嵗月烽烟定南土当年贡赋通防见文翁化成俗不劳壮士挽雕弓  

书南宁驿  

嵗晩驱驰忆帝京北风囘首重闗情中天日月廻金阙南极星辰绕玉衡父老尚烦司马檄蛮夷须用伏波兵也知文徳能柔逺传道新恩欲罢征  

送刘子谦赴广西帅幕  

河南相倚最相知惆怅征帆欲去时感事每持清论在怜才犹与故人期边城雨过低榕叶幕府春来长桂枝舍弟南游借披拂书囘应得慰离思  

送杨仲刚之藤州学正  

苍梧之南多树林石州黉舍欝萧森紫藤影落书帷净丹桂香依礼殿深殊俗干戈恒满眼古人庠序最闗心倘逢舍弟烦相语日望乡书抵万金  

仙李洞　　　　　　　　　　　思　立  

洞府仙书秘紫泥苍苔露冷鹤踪迷黄金□砾丹升鼎白玉棱层石抱梯叶县鳬来飞赤舄葛陂龙去化青藜萧然已与人间别却讶花间有鸟啼  

送管十班监宪除广西宣慰使　　萨都拉  

持节曽临江汉上分符又入瘴云间花骢一日行千里金虎三珠照百蛮露帐旌旗天接水星营鼓角月连山九重应有平猺诏日听将军奏凯还  

送洪元成赴静江治中　　　　　贡师泰  

海上东风吹鬓毛杏花开处雨萧骚荐书旧最司征考宫锦新裁别驾袍落日山城旌斾逺拍天春水柁楼髙莫怜投老多辛苦万里行囊有豹韬  

寄郴州孙通守振武闻泝湘将至八桂  

方　囘  

南斗之南八桂林携琴欲觅旧知音想君湘水花边路识我衡阳鴈外心偪侧甲兵询动静艰难书问畏浮沉相烦为报眞消息莫待春江栁色深  

刘仙岩　　　　　　　　　　　雅勒呼  

削云千丈倚苍崖箭括通天一窍开草树隂森藏洞府烟霞缥渺防楼台白云已向空中去黄鹤时闻月下来欲问仙翁借笻竹凌髙长笑望蓬莱  

七星岩  

漓水东边三四山何年北斗下人寰天文暗宅蛟龙窟地脉潜通虎豹闗碧藓自封嵓径杳白云不锁洞门闲何时得遂烟霞趣求此幽栖结大还  

屏风岩　　　　　　　　　　　郭思诚  

髙明絶顶露天闗千尺幽岩缥缈间不识此中眞福地更于何处觅仙山琼葩石乳宜修炼竹杖芒鞋任往还好向清明归旧隠人生难得老来闲  

送全州録事　　　　　　　　　虞　集  

清湘郡城公事少録事官曹尽日闲且可随云度流水更宜把酒看青山僧前虎迹石苔紫雨里鸟声江竹斑应防吟诗一百首寄与明年春鴈还  

别桂判师生　　　　　　　　　辛　钧  

泮宫不厌数来过士友相须頼琢磨乐得英才存教育愧无俯仰致中和五年岭海徒涓补万里云山入浩歌珍重桂林二三子一诗聊为叙菁莪  

送赵夀卿赴广西书史　　　　　张伯淳  

客中尊酒足清欢骢马惊飞白鹭间向上尽多清歩武极南更有好溪山扁舟桂海氷天处健笔红莲緑水间人到中年偏惜别不禁对雨听阳闗  

筹边楼　　　　　　　　　　　刘怀逺  

峥嵘楼阁压云端江北江南指顾间万里风烟尧宇宙一时人物汉衣冠悠扬鼓角惊蛮胆缥缈旌旗拥将坛帘卷画栏春昼永不须烽火报平安  

明秀亭  

明秀亭前水渺茫水明山秀类潇湘栏干十二东风软蝴蝶一双春昼长沙暖偏宜鸥鹭宿城髙不隔芰荷香晚来公府无余事闲伴诗人入醉乡  

桂林马上　　　　　　　　　　萧　秦  

满前佳境眞堪画马上垂鞭雨正霏平地起峰千壁耸半山走雨两蛟飞桂林自昔宜人处梅驿如今过客稀囘首翠屏看未足朔风吹絮白云归  

湘山寺　　　　　　　　　　　郝　显  

偃蹇苍松锁翠嵓邦人云是古湘山寺穿石磴髙低处塔耸云烟吞吐间物外岂知尘世事个中只许老僧闲我来策杖登临罢落日归鸦自往还  

磐泉　　　　　　　　　　　　梁　曽  

磐泉之源不可穷寒溜不与长江通韬藏泄漏皆元气疏凿探捜亦鬼工一径虹穿云栈隠两山虎踞劒闗雄十年歴遍西南险絶爱湘中似蜀中  

送戴伯贞还广西　　　　　　　贡性之  

桂江烟水接潇湘逐客南归道路长卷里漫多新制作箧中犹是旧衣裳逢人尽説官如水老我相看鬓已霜此去莫教音问断雁飞今喜过衡阳  

安南进奉使题桂林驿五首　　　黎　崱  

杨栁长亭又短亭春风吹斾着江城无人相识客对客有事可知情度情千里乡心蝴蝶梦一船初邑鹧鸪声不知摊节明朝去又是烟波几日程  

夏日江城气蕴隆使华期限苦匆匆万程去路马嘶外一掬归心蝶梦中在我有怀深感慨彼天无语问穷通平生不作锥囊计惭愧寻常五尺童  

逆旅萧萧夜籁沉芭蕉叶上动秋心一鞭马影随风逺故国梅花入梦深客里月明偏识面天涯鴈断少知音凌云未遂平生志撃节不胜时朗吟  

十日蒸云似桂林薫风何处不披襟树蝉争响客怀苦庭菊未开秋梦深醉里乾坤新使节吟边山水旧知音无端夜半空堦雨滴碎乡闗万里心  

踏尽崔嵬路几千停车逆旅自年年安危非我所能及语黙随人深可怜浇破乡心桑落酒吟消客恨草堂篇自怜补国无丝发两度春风马一鞭  

## 粤西诗载卷十五  

桂林府通判汪森编  

七言律诗  

御制征南诗　　　　　　　　【`明`】明太祖  

大将南征胆气豪腰悬秋水吕防刀马鸣甲胄乾坤静风动旌旗日月髙世上麒麟终有种穴中蝼蚁更何逃大标铜柱归来日庭院春深庆百劳  

咏桞州城戍守  

城居边徼垒遐荒烟瘴盈眸疠气忙旦暮海风揺屋树春秋溪水泛篱墙思军乆戍炎蒸地重镇还劳绥辑肠但愿昊穹舒造化洗清欝结利同乡  

吊都事赵元隆　　　　　　　　刘三吾  

白头从事紫薇垣一死能令我道完赴水何慙汨罗叟裹尸竟在伏波门他年作传须朋友此日承家有弟昆谁使甄侯诸将吏皆能尽节报君恩  

湘南杂咏  

大厦元非一木枝诸贤坐失有为时不縁天上云龙防谁解湘南鹬蚌持垂翅夕阳鸿去逺游神华表鹤归迟急如鸥鹭忘机好依旧无心在水湄  

遣使频年赴帝京名为计事岂眞情鄂垣仅有湘南地朝野犹夸纸上兵诸鎭一如唐末嵗孤忠谁是李长城山河依旧天如水愁听寒鸦日暮声  

于阗几载洮阳情临难方图借防兵但説调鹰饥可用寜知养虎患非轻途穷反噬三湘地风靡长驱八桂城常武不歌天亦老琵琶又作过船声  

送章右丞戍广西　　　　　　　危　素  

文昌桥上紫骝嘶又送将军戍广西三省甲兵劳节制八蛮烟雨入封提雕弓晓射崖云裂画角寒吹海月低已喜皇威清海岱邑封上将拜金泥  

桂林紫极宫  

紫极宫中拂石台脱冠燕坐壮心开珢璈夜静天中起玉佩风清月下来鹤语行空千籁合龙文在署万神囘蓬瀛此夕身曽到酒借金茎露满杯  

送汤君济赴广西宪幕二首　　　唐桂芳  

汤生浩气掲晴霓白马雕鞍新凿蹄试吏早从公府辟征书亲自臬侯题江天露洗星岩湿海岛风清瘴雨低肃若纪纲多暇日满庭榕露鹧鸪啼  

皓月如银老桂秋明朝催动孝廉舟天涯跋涉三千里岭表承宣四十州茘子输官供酒盏防榔留客当茶瓯贪泉莫试夷齐饮霜拂黄茅瘴已収  

伏波庙　　　　　　　　　　　张以宁  

邕州江上古祠宫传是当年矍铄翁丹茘黄蕉长盛祭緑沉金锁尚英风滩声夜带军声壮岚气秋随劒气空莫羡少游乡里志封侯庙食至今雄  

龙州答请命官阮士侨  

使星南照破曽隂咫尺天威俨若临铜柱回看双白鬓觚棱仰望寸丹心我留梦到云霄逈子去恩霑雨露深到日钟山烦一问清溪何日濯烦襟  

又答  

白发飘萧老翰林故乡长忆越山隂客程牛渚星槎逺吟思龙江烟浪深多子出疆迎簜节顾予为国抱葵心行看洱水堤边桞满马春风拂醉吟  

龙州答迎接官何符  

帝念南邦逺贡琛颁封特遣老臣临皇华谘度尊君命炎徼淹留岂我心人日预占晴景好使星还照瘴云深暂分莫洒临岐泪头上青天见素襟  

次韵罗复仁编修  

棹歌声起洱河濵君着先鞭我后尘山上安山犹逺使客中送客是愁人心随初日葵花转眼看薫风茘子新细数归期同把酒龙江梅信定先春  

梧州即景  

苍梧南去近天涯六士三陈昔此家水合牂江通涨海山来桂岭接长沙祥光夜认司空劒爽气秋迎博望槎拟欲朗吟亭上客春风归看碧桃花【`先生自注劒光乃汉赵佗埋劒之所司空张华博望侯张骞皆吾家故事今借用之`】  

寄广西参政刘允中  

重臣授钺殿南邦五月旌旗过上江青带碧簪环画省緑沉金锁防油幢峒丁万笠春畊野海估千船晓渡泷铜柱南边相忆处尺书难寄鲤鱼双  

广西道中　　　　　　　　　　严震直  

绣豸金貂出鳯池垂杨到处挂晴丝云行驿路闲芳杜雨润山城长茘枝髙灿烛花明更逺浅斟桂酒醉应迟孤衷耿耿难移枕坐待鸡人报晓时  

栖霞洞  

神仙境界最清幽石洞云霞烂不收五夜猿啼山月冷一声虎啸谷风愁鹤归华表令威在犬吠林间许迈游胜景我来看不足人间何必説瀛洲  

筑兴安堤  

岭外河堤筑已完促装归去去朝天桃花满路落红雨杨桞夹堤生翠烟黎庶勤劳功幸就清朝治化徳为先老臣自媿恩无报但祝皇图亿万年  

送李敬之赴广西帅府　　　　　刘　崧  

帅府西开控百蛮故人捧檄上遥闗春囘桂海云垂地夜入榆溪月满山客路独行青嶂外人家多在白云间南征定有诗千首凭寄秋来驿使还  

将至藤州喜赋  

孤城隠隠见中流八桨翩翩送客舟山拥瘴烟迷栁硐水穿石碛下梧州寒暄异景愁深入言语殊方强笑酬莫叹覊怀劳北望且勤王事赋南游  

正月二十二日赴容州道中  

一十日春饶霁景数千里路信邮亭野花有恨何劳白山木无名只解青残月哀猿啼嫋嫋暮烟孤鹄去防防南京三月归期早应及闻莺侍紫庭  

征蛮　　　　　　　　　　　　韩守益  

五谿巢穴负羣山啸聚凶氓敢作难天子誓严行阵肃将军威重劒光寒连烽井络云俱赤饮马牂牁水欲干铜柱西边堪勒石功勲须待后人看  

送胡季城之官阳朔　　　　　　张　宣  

桂林南望八千里阳朔邮程又在西峒峒皆为狑狫住山山惟有鹧鸪啼天垂海国乡闗逺雪压江城草树低恨不从君拜虞舜目穷阊阖意凄迷  

得邓南隠书时在广西  

风尘扰扰干戈际两地俱为沦落人梦见亦怜风度好书来翻遣别愁新桄榔叶暗蛮溪雨茘子花浓海峤春壮志几囘思奋迅出门谁慰白头亲  

送马伯温之广西　　　　　　　贝　琼  

楼船捶鼓发江中昨夜樯乌喜北风可惜春归还送客从知别后已成翁浮天雪浪三湘濶到海云山百粤通有子汉阳专簿领一缄千里托飞鸿  

送杨九思赴广西都尉经歴  

卭笮康居路尽通西南开镇两江雄汉家大将推杨仆蛮府参军见郝隆象迹满山云气白鸡声千户日车红明珠薏苡无人辨行李归来莫厌穷  

伏波庙　　　　　　　　　　　林　弼  

南征昔日此登临遗庙空山尚至今万里风云常惨澹千章松桂自萧森麒麟安用丹青像薏苡难诬清白心愁听乌蛮江上笛夕阳一曲武夷深  

夀佛院用王大使韵  

横槎江与绛河通偶共吟仙谒大雄花烛满庭禅榻静云山当户瘴尘空百筒清引香厨水两腋凉生茗椀风试问参寥老开士衲裙肯赠雪堂翁  

送易左司分省广西　　　　　　髙　启  

朝廷特念逺民深画省分官出桂林油幕乍开依汉节卉衣时到贡蛮金四时花发山多暖半日岚开市尚隂虞帝祠前黄竹里相思莫听鹧鸪吟  

送胡簿之阳朔  

几年桂管去人稀白发怜君独逺违过海定寻回估舶出京才脱旧儒衣祠羞茘子传巫语县闭榕隂放吏归亦欲居夷嗟未得漫看鸿鹄向南飞  

兴安道中　　　　　　　　　　杨　基  

青山一半入层云碧涧千林转夕曛松碣看来多汉刻竹祠随处是湘君路经猺洞诸峰直泉入漓江两派分莫据孤鞍听蜀魄野棠疎雨又纷纷  

桂林与蒋张二指挥观兵  

大字青旗写豹韬连环金锁束征袍千艘夜泊烟江濶万灶晨炊瘴岭髙燕颔将军髯似防鹄形俘卤面如刀自惭不得同髙适走马西河看属櫜  

桂林即兴二首  

曽见重华巡狩来漓江庙宇野棠开山无桧柏皆嵓穴地有芝苓尽药材花布短衣齐膝制竹皮长帽覆眉裁也应风土交州近丹茘红椒不用栽  

江为池堑石为城南去苍梧两日程碧殿尚存虞帝像青山不废伏波名兰根出土长斜挂榕树成门却倒生时有苖人与猺女负薪输布事科征  

谪居灵川　　　　　　　　　　冉　庸  

昔闻岭外徧江滩今日方知行路难越鸟啼时红槿发潭蛟潜处碧波寒唱歌跳鬼家家重撃鼓招兵夜夜欢独有风尘流落客每思乡国动长叹  

湘江夜行　　　　　　　　　　任亨泰  

夜景虚明眼界賖水天一色渺无涯云中不见湘灵瑟江上空囘汉使槎烈火照波灯射影银蟾跃浪月流华橹声呕哑应无已惊起鸥羣过逺沙  

宿梧州  

舟泊苍梧已一更居人无语夜澄澄露华洒面凉如水星影揺波焰似灯几树緑云榕覆岸一双白雪鹭栖汀明当访古穷竒玩何处于今有舜陵  

浔州道中  

江水湾回野色肥南来风味日凄其官船尽日行鳌背客梦无时绕鳯池芦荻花飞秋老大桄榔翠满雨淋漓使旌此去安南日天语重宣靖逺夷  

摩天岭  

当空隠隠翠相磨十万连山未足多鹰隼抟秋迷树杪星河向夜挂嵓阿可怜雾黛云鬟好奈此蛮烟疠气何今日风前交阯路几囘目送马蹄过  

凭祥道中遇元夕有怀　　　　　王　偁  

曽向蓬莱捧夀觞良宵湛露沐恩光鳯笙曲奏棃园谱鳌背灯然火树芳往事别来伤旅恨流年老去在他乡夷歌蛮舞谁能解马上看山夜未央  

入义宁山中　　　　　　　　　蓝　智  

疎篁古木抱云岑野店山桥入桂林青草江山春瘴里落花风雨夜寒深一官便拟归田计万里长怀恋阙心却忆故人霄汉上霜台翠柏晓森森  

吕仙亭  

洞庭万里连沧海石室千年隠翠微华表月明笙鹤下苍梧云湿劒龙归城南老树名空在枕上黄粱梦已非倦客逺寻勾漏洞丹砂未就与心违  

梧州归至龙门驿作寄诸同志  

江转龙门一櫂轻归心不为杜鹃声斜风细雨催离别剰水残山管送迎但使百蛮称镇静乆知东海望澄清碧云日暮苍梧逺不尽怀人渺渺情  

次梧州　　　　　　　　　　　王　祐  

苍梧平逺水如苔日出官船荡桨开五筦江从南海去九疑山跨道周来乘槎蜑户縁流住输粟猺民出洞囘圣代分巡方遣使咨询敢惮徧蒿莱  

浔州司中  

青山积翠压城头四月髙堂气似秋藤峡西连猺洞险桞江下合欝林流茅茨绕郭炊烟起榕叶盈庭宿雨収昨日歴阶双拜跪安南贡使入中州  

舜庙  

南海苍梧万里遥重华遗迹在山椒地灵尚忆迎龙驭天籁如闻奏鳯韶大禹圭功已告二妃斑竹恨难销小臣再拜瞻龙衮但觉薫风满袖飘  

游桂林风洞山　　　　　　　　吴　髙  

到处名山入品题此中佳境足幽栖四时风气侵人冷八表峰峦举目低满地白云无客扫一林红雨有莺啼乐游不记归时晩踏破蟾光信马蹄  

送张起潜之栁州　　　　　　　练　髙  

浔水环城拥翠来栁隂府署倚云开唐祠侑食歌丹茘汉柱铭功篆緑苔日落雷塘龙雾合虹消桂岭飓风囘南音无雁音书少别思绵绵不易裁  

送徐徳源囘横州　　　　　　　偶　桓  

萧萧鞍马驻江滨囘首秋风益损神自念未归他郡客更禁相送故乡人覊愁太剧难分袂老泪无多易满巾归向南溟有双鲤寄书还肯问垂纶  

送陈明初先生归广西兼问讯赵知事公杰  

静江遥带五羊城官舸乘风画鹢轻客馆乡人秋送别髙斋弟子日相迎桄榔接叶蛮烟暗螺蚌含珠海月明到郡为询贤赞府几时鞍马定朝京  

题飞云山　　　　　　　　　　曽才鲁  

嵂崒峰峦气势雄云舒霞卷影玲珑巨人迹在千层石扶禄祠连一径松鹤唳风声秋峤外鸦飞虹影夕阳中晴看宛若芙蓉帐压倒罗浮第一峰  

隠仙嵓  

山势崔嵬不可攀古嵓犹在白云间洞天深透神仙宅石室髙悬虎豹闗崖壁尚存千古树药鑪仍炼九还丹世人莫道无形胜笋立江南第一班  

总题八景【`欝林`】  

嵯峨宴石古山名逺接飞云列画屏山隠石钟千古迹水浮铜鼓一潭清蟠龙雨过春田緑将室烟开晓洞青更喜岚横双角秀九岐叠翠愈分明  

送知府王纶之任太平　　　　　陈　琏  

新领除书荷宠荣双旌五马出都城过家喜有亲朋防入郡应多父老迎好效刘寛施善政肯教王覇擅能声左江黎庶沾恩惠鼓腹讴歌乐太平  

至桂林  

桂林景物最宜人况复清时雨露新昭代礼文初复古一冬天气暖如春衣冠士俗从来盛庠序儒风自昔淳我忝一官司教铎期将斯道觉斯民  

伏波祠怀古　　　　　　　　　郑　定  

荒祠衰草已凄然犹有居人话昔年铜鼓苔生秋雨后石墙花落夕阳边竹书蚤着平蛮策沙井空余饮马泉词客经过休感慨云台麟阁总寒烟  

次广西省朱郎中熈见寄韵二首　袁　凯  

万里苍梧入望长薇垣新治日馨香已知南去无鹗獍更拟西郊听鳯凰谈笑定应多暇日覊縻况复有成章幙中还试钟王帖书遍防干叶上霜  

衡阳南去与天长茘子红椒处处香明月闗门无虎豹清风台阁有鸾凰包茅已入皆三脊卉服新成有九章幕下文书自稀少醉余崖蜜啗红霜  

七星嵓　　　　　　　　　　　解　缙  

早饭行春桂水东野花榕叶露重重七星嵓窟篝灯入百转萦回径路通石溜滴余成物象古潭深处有蛟龙却归为恐衣沾湿洞口云深日正中  

就日门前春水生伏波嵓下钓船轻漓江倒影山如画榕树交柯翠夹城村店午时鸡乱呌游人陌上酒初醒殊方异俗同熈皥欲进讴歌合颂声  

度水穿林访隠君七星嵓畔鹤成羣犹疑仙李遗朱实几见蟠桃结彩云石溜悬崖金烂烂瀑泉隂洞雪纷纷流莺满树春风转共坐髙吟把酒闻  

桂水东边度石桥酒旗村巷见渔樵丛祠歌吹迎神女野庙苹蘩祀帝尧附郭有山皆积石仙嵓无路不通霄日长衣绣观风俗行乐光天荷圣朝  

平乐偶成  

平乐孤城倚鳯凰桂江东下入南荒考槃涧逺度寒月火焰山危下夕阳贾客盐船苳叶緑野人篱落菜花黄春风细草茸茸锦洗盏停桡百和香  

苍梧値雷给事中  

花底相逢簇绣鞍嘉鱼亭上看囘澜九疑六土成陈迹五岭三江亦壮观遗碣尚存唐嵗月故家犹説汉衣冠咨询欲遍期近使节归朝白鹭湍  

苍梧即事三首  

苍梧城北繋龙洲水接天南日夜流氷井鳄池春草合火山蛟室夜光浮千家竹屋临沙觜万斛江船下石头欹枕梦囘云汉近佩声犹在鳯凰楼  

梧州旧治扶桑国虎圈山名记大园蜑户举罾看水影舟人移橛认潮痕贫婆菓熟红包坼茘子花开緑蕚繁北望九疑云尽外重华端拱太微垣  

桂岭东来下恶滩苍梧细桞防云间拍天二水通交广耸日髙城跨北山茅屋竹牌依古瀬筒槽渔艇满江湾驿亭笳鼓中宵发又报南天使节还  

苍梧八景  

千古苍梧劒气明白云深锁鹤囘程孤洲繋住龙潜伏双井中分水浊清牛粪黄金遗古迹鱼生丙穴出嘉亭鳄鱼一去无消息皓月清风一舜庭  

藤县即事  

绣水东来合欝江古藤城郭镇南邦山云桥渡飞虹并江月楼空乳燕双晴日莺花红锦帐春风烟树碧油幢吹箫唤起蛟龙舞金鸭焚香倒玉缸  

北流勾漏洞  

北流县下古铜州平地山嵓耸玉楼谁为丹砂赴勾漏人传青竹满罗浮杨妃井塌风烟古葛令祠荒草树秋却忆故乡山更好锦袍归去棹扁舟  

鲁般井  

鲁巧何年浚凿成银床深防土花青下通海底双龙穴上应天文列宿星梧叶影沉三万丈辘轳声转几千龄我来登览题诗处笑拍防干酒半醒  

过思明府  

太子泉头曙色开仙桃花影覆层台摩天岭势龙骧去交趾人从鸟道来蕃族金符犹什袭汉廷铜柱乆荒摧西风笳鼓连云起十万山中猎骑囘  

流杯桥　　　　　　　　　　　傅惟宗  

陵谷兴衰几变迁水流山峙尚依然杯流曲涧迷秋草桥跨横溪锁暮烟往事空传唐武徳游踪尚忆宋坡仙令人俯仰寻眞迹谁复题诗继昔贤  

龙湾  

石窟藏灵自古闻碧波无底浸江滨水枯忽涨二三尺嵗熟加收四五分神物蜿蜒盘地轴灵光歘焰动天文太平有象今全见白日晴嘘五色云  

广西学舍闲书　　　　　　　　吕　敏  

如伏息鹤如形神气秋来倍觉清身在桂花香里坐步从榕树影中行广西有此眞风致天下无方不养成自笑今年过七十长瓶新酒短书檠  

和解学士游七星嵓　　　　　　郑　珞  

碧空遥访日华君磵道泉香下鹿羣神女祠前岚作雨伏波嵓畔水连云石门氷雪清诗骨仙洞烟霞隔世纷金马玉堂归梦杳野猿山鸟不堪闻  

登桞州城和桞子厚  

独上城楼望八荒神游霄汉入微茫轻云带雨来髙阁落日随乌下女墙万里故人怜逺谪千家砧杵断愁肠长沙未有归期计老向天涯各异方  

过梧州　　　　　　　　　　　黄　福  

不到苍梧二十年今朝再过倍凄然江边山色浑如昔城外人家不似前橄榄解尝香溅齿槟榔干嚼涩流涎南交事盬归来日蛇酒多沽不校钱  

过苍梧  

圣恩浩浩谕丁宁使节煌煌益励精八桂客居秋十日九疑舟泊月三更炎蒸地许调和节呰窳人宜役使轻愿我师平交土早喜看遐迩乐深耕  

浔州舟上  

昼夜揺揺客棹轻浔江西上望南宁瘴无踪迹防秋燠月有光辉喜暮晴茅屋人家随地住粮船灯火隔溪明炎方时有先归客特写新吟寄直清  

题勾漏洞　　　　　　　　　　胡　濙  

岩窝深窈路间闗百怪千竒秉烛看钟乳石英成象异玉田丹井防苔班脉连地府三冬暖窍引天风六月寒触处总非凡世界只宜仙子炼还丹  

濯缨晚眺　　　　　　　　　　彭　清  

石碎亭空迹已陈居民犹指绣江滨清漪彻底堪浇药好鸟隔溪如唤人斜月长流金潋滟南山崛起石嶙峋闲花蔓草精神少时有渔人来问津  

白马祠　　　　　　　　　　　王　清  

状元遗庙枕江头白马无声水自流一代文章超翰苑千年香火祀炎州猿啸罢青山暮白马飞来碧树秋几度渔翁沙上泊断歌明月使人愁  

送陆怀集　　　　　　　　　　许　仁  

一脉清溪绕县斜溪头槐树是官衙黄防被里春无限緑绮堂前昼不哗问俗或留山馆饭行春时到野人家不知双舄朝天日种得河阳几树花  

寒山应雨　　　　　　　　　　文　钦  

名山山里四时冬年少曽游到絶峰燕尾水分青草堰羊肠路绕紫薇宫不愁天旱兴妖魃自有神灵起卧龙昨日郡侯祈祷处满天甘雨济三农  

送解学士赴广西参议　　　　　罗养蒙  

乆掌丝纶在石渠又分旌节镇边隅雄藩佐政资筹防便道还家重里闾铜柱云开通驿路钟山日近望皇都赐环应有天书至注目江头候使车  

送解学士之广西参议　　　　　王　恭  

金銮召对暂辞朝供帐都门折栁条芸阁几人同视草桂林千里独乗轺苍梧云尽蛮天逺黄叶风清瘴雨消想是丹心常恋阙晴楼髙起见京遥  

送全州知州　　　　　　　　　杨士竒  

新年考绩天官日第一皆传太守名鸣佩又辞双鳯阙挂帆遥转九江城天涯草色绵绵緑湖上杨花片片轻还到清湘三月暮郭南骑马劝春耕  

送向武全吏目  

一命微官万里程清时行送鲁诸生天连粤徼孤城险家渡湘江数口轻杨栁飞花霑去棹桄榔杂树隠离情才髙莫叹淹遐僻政满还来谒圣明  

送沙同知赴禄州　　　　　　　杨　荣  

大江南去路迢迢王事驱驰岂惮劳几处雕题通象郡千年铜柱过龙标山城雨歇蛮烟浄海市风清蜃气消莫道荒郊丛竹外思明经古戴皇朝  

送按察使章聪之广西  

象笏朱衣獬豸冠除书荣捧别金銮九秋雕鹗凌空举五岭风霜动地寒才大已为明主重政行当得逺人欢还持嵗晚松筠操留取髙名异日看  

和桞子厚登桞州城楼　　　　　严　贞  

独上层楼望海天异乡愁思正茫然溪云瞑带桄榔雨野日晴销薜茘烟百粤湖山通絶徼半江菰米熟秋田旧游别后多零落目断沧波秖自怜  

游勾漏洞　　　　　　　　　　孙　询  

肩舆晓度玉门闗又到勾仙洞府间藤蔓已荒今日路丹霞犹照旧时山神蛟作雨潭云黒仙客题诗碧藓斑最是坐来寒气重此身浑不在尘寰  

风洞　　　　　　　　　　　　李　祯  

桂林绕郡皆竒胜伟观登临此更多五管灵山连粤嶲百蛮溪水滙牂牁朝廷愧乏涓埃报嵗月眞成浪漫过只把新诗当遗爱他年留与野人歌  

平乐府　　　　　　　　　　　龙　瑄  

凄凄烟雨岭南天翠壁青林断复连山县总荒兵火后土民还住贼巢边车筒昼夜翻江水刀具春秋种石田幸际时和太平日不须鸡骨预占年  

送韩佥事赴广西　　　　　　　周　忱  

画省为郎属老成新持玉斧下瑶京观风好遂平生志题柱多传旧日名路入三湘秋水逈霜经五岭瘴烟清寸心不被炎蒸恼长对氷壶夜月明  

白云山　　　　　　　　　　　张　纯  

白云山上白云遮原是清神道士家甲乙艾荒微有字丙丁姜老更无华药泉细掬晨蒸术丹石空明夜走砂仙客不知何处去数声啼鸟隔烟霞  

浔州晚眺　　　　　　　　　　章　敞  

山绕孤城水绕川东吴风景尚依然霜前黄叶余残照角外更楼起暮烟箾鼓暂忘南徼路绮罗还忆鉴湖船衡阳过后无来雁目断音书若个边  

送刘翰林子钦往桞州　　　　　熊　概  

莫嗟华发半成丝曽逐羣仙集鳯池才调总知倾后辈科名还见重当时子瞻南去应能赋禹锡西来最善诗昨日先君潜徳卷新题读罢不胜悲  

送布政刘俊还广西  

薇垣官满正趋朝南北宁辞道路遥奏政九天霑雨露鸣珂十月下云霄青枫叶落秋声早黄菊花开暑气消重到桂林宣圣化逺人安堵乐渔樵  

桂林诸葛亭　　　　　　　　　陈　辉  

城西峰顶最髙亭望极天南入紫防日出山河分海岛风清笳鼓静边庭跻攀况复逢时令赋咏从教豁性灵防晤相亲即为乐不须分手叹晨星  

韶音洞　　　　　　　　　　　夏　时  

羣峰玉立一江湾龙驭何年幸此间千载丹青遗庙貌两堦千羽格苖蛮崖碑字落烟霞外韶乐声沉石洞闗感慨无由看光景赓歌聊寄白云还  

乐川　　　　　　　　　　　　唐　复  

百折潺湲绕郡流波浮鸭緑影涵秋沙痕细漾春风软蓝色微拖宿雨收桂岭烟岚行客梦剡溪风雪故人舟临流几欲乘清兴何似星槎泛斗牛  

奉和解学士游七星嵓韵　　　　释大同  

地古香清药草生聮镳游驻往来轻云开桂岭青连郭水入漓江緑绕城田叟雨余畊乍歇洞仙春晓梦方醒虚坛飘下清平曲一派箫韶杂鳯声  

独秀嵓诗【`有序`】　　　　　　靖江王佐敬  

洪惟太祖髙皇帝祖宗流廕子孙弥衍列分天下各藩之国我祖来斯桂林立靖江王位迨今七十余年矣府在独秀山前其地甲于广西一峰堑插霄汉四时林木荣辉下涌流泉潭如新月巍然上下絶秀丽乎龙飞鳯舞之胜今皇帝一统丁夘十二年秋孟闻知云水僧常澍自鄂来粤人所称善一日召于承运门下以瑜珈焰口施食利济幽防澍舌飜秘呪淊淊如江潮之流讨论儒书翕翕若劈竹之势因延为世子师授乎大教以为进道之端原夫独秀嵓者宋顔公读书之处石勒髙僧师澄诗并无尽老人日月五福海之数额缅乎今日符合前代就命澍游嵓视哲名于石上澍喟然叹曰斯地今日之到三生之縁也粤与澍畅望各嵓感予情性遂赓师澄原步并镌于嵓左用借不磨  

碧峰禹迹几经今上接云霄共所钦絶顶两轮乌兎耀幽禽齐奏管音无时树木冬森翠最喜林峦夏有隂每展黄庭嵓畔玩黙知天地化工深  

和韵　　　　　　　　　　　　释常澍  

谁削芙蓉镇古今髙摩碧落使人钦窦边时鸟鸣簧调嵓外风筠戞佩音枫映晓霞山裹锦梅开冬雪地无隂想应龙在苍松里背涌清泉嵗月深  

送张佥宪木端还任广西木端旧受经于予  

刘定之  

京国游从二十年喜看鹏鹗上秋天桂林执法推风采枫陛摅诚仰日躔戴豸辞朝方解袂乘骢遵路且扬鞭九疑南去邦侯迓梅雪飞花防綉鞍  

太平知府何公挽诗　　　　　　聂大年  

万里专城牧逺夷他乡捐馆更堪悲马迁作传书循吏何武居官有去思郭外褰帷行郡罢天涯旅榇到家迟显扬幸有贤孙子看取泷冈表墓时  

送钱左参赴广西　　　　　　　倪　谦  

丹鳯衔书下九天绯衣金带沐恩偏西藩建节从今日左掖含香已十年桂岭晓瞻虞帝庙鲸波寒浸越王船清时民俗超前古化雨遥看洗瘴烟  

送祝教谕赴阳朔  

桂林虽逺故乡过讲席谈经趣自多斋舍隂连篁竹迳泮池香泛藻芹波九疑古庙思虞舜百粤夷风变尉陀遥想行敷时雨遍沨沨阖境播弦歌  

送朱文学赴苍梧  

儒官新拜出清朝振铎苍梧去路遥马上风烟连百粤岭南文化格三苖雨余礼殿藤花落日照苍溟蜃气消欲吊重华何处是九疑廻首欝岧嶤  

题伍公矩桂林别意册后　　　　张　宁  

五岭行云七泽风东将入海泛鸿蒙生还却笑征南老往事空惊塞上翁万里归心孤碛雁廿年春梦五更钟曲江院里看花伴物色于今尽不同  

韶音洞　　　　　　　　　　　曽　翚  

何年遗庙石溪湾万壑千山揖让间那复咨询朝岳牧尚存声教被夷蛮韶音有洞青苔合寝殿无人白昼闗景仰圣皇流泽逺从游此地不知还  

思恩靖逺峰　　　　　　　　　掲　稽  

北眺竒峰翠接天曽闻此处防羣仙乗云跨鹤人何在仗劒平蛮事可传洞口流泉清漱玉波心芳树緑含烟元戎去后干戈息共乐雍熈大有年  

追颂山总兵【`山云`】　　　　　　　王　骥  

防音屡报九重闻哀讣俄惊惨客魂旅榇已归千里月灵祠犹拥万山云威留细桞将军令泪堕穹碑太史文幸有亚中贤守相礼严祀事赞元勲  

沧江送别刘习之广西宪幕　　　张　和  

秋波渺渺布帆轻醉折苹花赠逺行万里一官江上别楚云湘月客边程闗门背岭寒芜緑驿树迎船瘴雨晴此去蜑夷知有望使君心似玉壶清  

平南风景　　　　　　　　　　黄润玉  

闻道平南古鷰州燕来燕去自春秋天时既正山无瘴地脉钟灵水顺流文到梁公登上第学从程子绍前修秖今可喜遗风在礼乐歌乐未休  

桂林诸葛亭  

九日追陪宴此亭悠然遐思入鸿冥江山不尽心千里风月无边草一庭采菊且陶令醉生刍空酹武侯灵相看白发输谁健共羡闽南老徳星  

都峤山　　　　　　　　　　　袁　衷  

绣江东望耸羣峰玉削芙蓉紫翠重瑶草琼芝春不老石台萝径昼长封嵓前风暖栖鹤洞口云深卧老龙鳯去声遥丹灶冷我来何处觅仙踪  

犀牛井  

棱棱石窍附嵓隈造化何年巧凿开一脉灵湫消复长半神液去还来盈虚气类旋潮信呼吸声如动地雷坐倚云根毛骨竦恍疑飞步到蓬莱  

追颂山总兵　　　　　　　　　侯　臣  

生为名将殁何神阃外如公复几人有武有文唐李靖不贪不杀宋曹彬猿啼泪苍苍晓碧草含愁寂寂春千载炎荒遗庙在边民犹頼浄烽尘  

惠泉　　　　　　　　　　　　何汉宗  

惠泉寒冽听无声利泽加人满郡城源在山根流处逺脉从石缝过来清呼童汲水瓶将得待客烹茶酒易醒为报黄堂贤太守大开勿幕济苍生  

靖逺峰　　　　　　　　　　　王　常  

巍峰万仭逺连天有堡无邻号八仙蛮寇来威兵尚戍元戎靖逺世空传凌霄有树栖鹤絶顶无风锁翠烟安得边方氛祲息令人登眺度余年  

游罗丛嵓　　　　　　　　　　杨　濂  

嵓壑隂隂锁薜萝洞门偏有月明多光生寳殿揺金碧影落寒潭莹玉波孤鹤梦囘栖不定羣鸦惊起去还过行当携手山亭上坐对婵娟问若何  

送李行人时容奉使靖江王府　　韩　雍  

奉使亲藩阅两秋清才伟望许谁俦斗南风俗劳勤问岭外山川足壮游万里青天倚长劒一轮明月载孤舟芳年定志眞难得髙步行看近冕旒  

送陈序班友诚送安南使臣至广囘京【`其人能琴`】  

逺送邦臣下大荒只携书卷与琴囊囘瞻北极歌商颂坐对南薫操越裳万里皇风清海宇中原人物见星凰不堪相防俄相别梦绕飞龙在庙堂  

送方教授考广西秋试事竣还韶【`成化元年作`】  

发解三山压俊英甲科虽屈有香名乆持教铎贤才盛累典文衡藻鉴明霜落漓江书舫下花迎浈水菊杯倾儒官最乐休嗟叹遭遇行看荷宠荣  

送同年朱佥宪骥之广西  

青年雅望冠中台荷宠归宁亦快哉亲舎暂分游子去蛮邦乆迓使君来林深丹桂行双节野近苍梧奠一杯道路逢人莫长叹庙堂方拣栋梁才  

送松江黄郎中琮广西审刑竣事还京  

持节平反遵圣谟逺人处处动懽呼波恬瘴海穷鳞起风转炎荒腐草苏归路总夸空薏苡过乡莫待饱莼鲈好思南顾忧民切早献当年郑侠图  

题控粤亭【`成化二年冬宿重兵苍梧构亭而作`】  

髙亭徙倚望西东两镇平分一水通诸将雄兵归节制百蛮残孽任牢笼阳囘隂谷穷厓内人在光天化日中翘首何堪倍惆怅思乡怀国此心同  

开府苍梧搆野亭旌麾驻此喜时宁全收百粤归王化遥制诸蕃归帝庭霜气飞来江月白瘴烟消尽海天青丈夫有志堪舆内岂独燕然可勒名  

成化二年春王师平南夷而释其降七月班师既断藤峡伪降元凶侯郑昻王牛儿如前诱党复叛偷攻浔江不利遁过浔江之南移檄抚招执迷不从复偷刼北流容县恶极罪大不可容乃于是岁十一月躬督诸将将兵犄角进勦甫三月已俘郑昻至军寘诸重典牛儿亦授首斩其党四千九百有竒归所掠士民子女二千七百人浔梧髙雷廉诸处地方复宁诚朝廷威徳所致也师还驻苍梧登控粤亭读张方伯廷玺所作亭记见其纪此出师有举网竭泽之言因窃叹古之贤将相奉辞伐罪未尝妄杀人以要功竭泽岂忍言然是贼也毒虐无极防顽不悔与潮之鳄鱼无异不尽戮则吾民之患不已古今人行事凡所以除患救民岂得已哉因赋比体诗一章书之亭中明着圣天子命将出师防贼之本末传示来世  

放生池里尽昏昏鳄尾重揺苦噬吞触网竟归尧佐手投文虚负退之恩恶溪千里空流血泽国三军厌食飱还理任公旧钩钓相期収取北溟鲲  

石栗子诗【`有序`】  

石栗子出广之滨海深山中郡志载其殻坚肉实如栗然广之人止识其果未尝识其枝叶全柯之竒也镇守太监陈公得之樵人转致予清玩爱其竒异特甚平生所未见因赋一诗仍归之置之座隅俟公防同览云  

异菓从来出海隅谁连枝叶置盘盂青鸾下菢累垂卵翠葆中攒径寸珠新摘槟榔形絶似旧尝卢橘味全殊时和万物皆生瑞聊作歌诗颂有虞  

筹边亭为总督备倭都督董公世宏题  

亭似西川节度楼元戎驻此思悠悠海天万里劳多算水国频年省近忧还拟遐方重建节何愁壮嵗不封侯丈夫遭遇应图报且莫逢人叹滞留  

佥都御史吴公舆璧廵抚广东甫一月朝廷以两广事不归一仍命予总督两广军务兼理廵抚舆璧得代回途次会别书此寓期望意  

萍水相逢总宦游我来君去两悠悠喜君已释千钧负老我重添万斛愁八座定知虚席待百蛮行见望风收江湖廊庙皆心事且放忧怀一劝酬  

成化巳丑丁先人忧守制甫半载十二月二十日忽奉恩诏夺情起复进阶右都御史总督两广军务兼理廵抚上章辞免陞秩乞留终制不蒙俞允感而有作  

苫块余生心已灰谁知恩命又来催不堪骑马迎丹诏安忍临戎被墨缞孤子上章空有愿圣皇注意莫能囘满怀无限君亲感图报惟应罄谫才  

总镇陈太监宅东有池故名鳄鱼而鳄鱼已絶嵗庚寅冬渔人致嘉鱼于公公弗忍烹育之池中因作亭其上而已为名东吴韩子临观见物性之适作诗手书于亭中  

清暇临池结草庐鳄鱼已去育嘉鱼分来丙穴眞相似投向濠梁乐自如南浦云山増胜概杜陵水竹称幽居遐荒民物咸霑惠伟绩应归太史书  

总兵官平江伯陈公志坚镇守两广之明年蛮夷咸服境土悉平廼于府第之中作轩三楹顔曰双秀以轩后梧山双岭联秀当轩故以为名东吴韩子往观而悦公得山之趣公索诗因题如左义见乎词  

双峰秀拔倚轩居欝欝葱葱气概殊并出云隂作霖雨列为屏障镇坤隅一时光价同増重万古丹青总不渝幸喜和平遂清览好输忠荩报唐虞  

和控粤亭韵　　　　　　　　　唐　澞  

苍梧正界广西东幕府亭开四望通敌忾雄兵鹰脱臂乞降残寇鸟归笼霞光半落青天外野色全归緑树中百粤干戈从此息喜看文轨一朝同  

筹边楼　　　　　　　　　　　秦山竺  

危楼竒观壮南州公退携琴日往游山势四围排虎距江楼一曲枕鳌头云迷十里荒亭暮风撼双梧老树秋囘首长安何处是苍茫极目使人愁  

控粤亭　　　　　　　　　　　王　祐  

一亭突兀镇梧山氛祲潜销气概间玉帐开威令肃虎牙森卫鼓鞞闲坐招降寇分符去立待游兵报防还驻节此中劳控制不因风景漫跻攀  

和栁子厚韵　　　　　　　　　强　顺  

明时俱罪窜炎荒北望京华共渺茫驿路髙低山带郭人家逺近树连墙岭南嵗月摧霜鬓海上风烟断客肠遥问同袍旧知巳音书乆不到蛮乡  

和控粤亭韵　　　　　　　　　桂　山  

新搆幽亭桂岭东瘴烟消尽路人通从今百粤归仁域自古羣愚入智笼旗闪风云霄汉上闗严虎豹翠防中九重不用劳西顾玉帛梯航万国同  

榕树隂中控粤亭乾坤俯仰一清宁共夸两广开天府重见三苗格舜庭江合浔漓春水縁山消烟瘴晩峰青无穷事业题难尽更有行人口是铭  

和控粤亭韵　　　　　　　　　冯　维  

新搆华亭五岭东两江舟楫往来通王师已见闲兵甲酋首何须用铁笼四面山川图画里万家烟火管弦中平蛮功业谁能似铜柱髙标马援同  

梧山深处搆华亭扫尽妖氛百粤宁耕凿四民咸乐业梯航万国尽来庭牕涵明月通宵白帘卷春山入座青一代功勋谁可及清朝还勒太常铭  

贺韩都宪　　　　　　　　　　薛　逺  

文武能臣总六师胷中竒策算无遗蛮酋一扫根株拔巢穴都平鬼魅悲殊俗尽还周礼乐逺人重覩汉官仪华勋伟绩昭当世且谩磨崖为立碑  

运筹亭为韩都御史题　　　　　丘　濬  

五岭中间数仞亭海云山月总闗情三千稷下诸姜客十万胸中小范兵谈笑已看功业就指麾能使鬼神惊先忧后乐平生志须仗忠贞荅圣明  

题韩都宪所作运筹亭　　　　　陈　濂  

百粤平来属指挥新亭髙处烂生辉围棋已许羊昙墅聚米谁先马援机水色山光囘胜概风声云影带余威石防千外甘棠月愿散清隂徧九畿  

题韩都宪所作运筹亭　　　　　张　瑄  

一代勋名坐见收华亭髙掲气横秋军需不乏劳鞭算边务方殷费箸筹令肃雷霆魑魅泣笔驱风雨鬼神愁竒谋伟绩今谁似汉有留侯蜀武侯  

闻从者谈土俗写怀柬王宪佥　　刘大夏  

邕州壤地接交南凄楚夷风不忍谈男女歌谣成巹礼官民尔汝集茅庵瘴来山谷云应黒毒入溪河水尽蓝漂泊独怜吴楚客故园囘首意何堪  

田州发船顾夷民有感  

满城良贱立沙头相对难言独上舟天下有生皆我类眼前无计为渠谋狄青何日能平贼李广逢时定拜侯囘首篷窓倍惆怅泪痕非为别情留  

南宁遇冬至雨中有感呈同事二王公  

风雨凄凄客思凉况逢冬至在殊方愁看瘴岭遮天短独拥寒衾觉夜长地杂夷情休问俗庭无官事懒升堂醇醪幸接周公瑾百感伤怀总欲忘  

闻邕人谈先翁旧事有感  

先人于此卫苍生不肖那知接踵行耆老尚能谈旧事箕裘宁敢坠清名堪嗟踪迹百年易莫讶才华两世荣几度绣衣坊下过仰看遗墨不胜情  

乌江濯清【`平南`】　　　　　　　　张廷纶  

乌江一带抱城西澄彻应同渭水齐修禊不须寻往事濯缨今喜入新题鱼潜潭底形堪辨鸟度沙间影不迷几向石矶寻钓叟此身彷佛子陵谿  

鱼洲瑞雁  

大江襟带县城南洲似游鱼出碧潭石垒鱼鳞千顷白流分燕尾两池蓝鸥寻野老常千古雁兆科名或二三瑞应年年应不爽等闲莫道是虚谈  

渌水灵源  

一混混出源泉神物中潜岂浪传御旱信能袪酷暑为霖端可兆丰年波随昼夜归沧海影落星辰浸碧天欲识个中风景好投簪归觅钓鱼船  

将滩古渡  

怪石嵯峨古将滩行人欲济此应难舟从上下分津渡路别东西逺急湍夜籁有声徒激烈春涛无警自平安新题收入舆图里四海相传作大观  

龙隠岩　　　　　　　　　　　娄　良  

江澄风静雨初晞画檝凌空入翠微古洞云门龙去乆疎林叶脱鸟来稀苔痕满径迷仙迹岚气生寒透客衣光景无边收不尽落霞孤鹜又齐飞  

读桞子厚文集　　　　　　　　印　佐  

河东巨族世无伦早有才名动缙绅歴职累登台省上谪官遥出瘴江滨恢事业超前辈古怪文章骇后人生作栁州民父母死为庙食桞州神  

## 粤西诗载卷十六  

桂林府通判汪森编  

七言律  

至桂林　　　　　　　　　　　桑　悦  

桂林周匝北山囚碧玉簪空不尽头夷獞漫凭为窟宅编氓难垦作田畴常时杀掠连鸡犬累岁征输剩马牛欲防扶桑将石煮尽镕叠嶂化东流  

登栁州城  

城上隂云向晓开登临懐古兴悠哉鵞山矗矗刘蕡节浔水滔滔子厚才一代髙眀人共仰千秋遗迹我重来明春得遂归田约日抱遗经卧草莱  

同栁州守柳廷文练民款【`西广呼民兵为款`】  

朱盔皁甲尽貔貅呼噪浔江水倒流自古农夫皆战卒于今太守即诸侯两行旌斾依山麓千骑弓刀拥道周老倅几番陪简阅醉归剪烛看银钩  

予既调柳宪长林君待用以书来云柳州山林子厚为之出色今付公矣作诗答之  

三载星沙作宦游每逢山鸟话绸缪鹧鸪知我行不得杜宇劝人归去休泛月诗成湘水夜看云兴入大沩秋安心此日无言语肯与宗元竞柳州  

洛容道中  

兵戈瘴疠与流亡物耗民消贼更强不向穷边观世界谁知吾郡实天堂关心村落无安土引兴山林尽战场争似开尊湖泖曲画船箫鼔水云乡  

罗城县即事  

小小黉宫接县衙蛮烟瘴雾日昏遮空城围径无半里破屋周遭有数家应役可堪人似鹿打雠常报贼如麻四山茅草连荆棘春尽何曾见落花  

趂墟  

憧憧来徃趂墟辰细嚼槟榔血防唇花布抹头多獞老青巾撮髻是军人束来甘蔗如修竹老去藤香作降真夷俗不知文化近何时弓弩暂离身  

同把总指挥苖廷珍抚夷至鵞颈隘宿獞人头目寨即事赠廷珍二首  

章甫真投换战袍参随熟獞与生猺村墟有室皆藏甲道路无人不佩刀枯寨忽逢甘雨降重山似觉阵云髙将军号令军门肃更鼔声迟夜寂寥  

仗劔叨陪阃外游堕行健卒胜貔貅一方险隘名鵞颈万里封侯属虎头坐困羌夷非战伐来威荆楚在谋猷徙薪曲突成何事幸免空山獠髑髅  

登南薫楼  

长夏倚楼无限好殷勤南陆荐凉飔天星欲近非无意【`古咏楼诗云手可摘星辰又星好风`】山雨将来自有期殿阁稍离分苦乐【`古诗一为居所移苦乐永相忘`】帘栊间入混雄雌【`宋玉大风赋有雌雄风之说`】乾坤万物潜孚长俯视浑疑太古时  

寓梧州府氷井寺日久人呼为有发僧者作诗一笑  

野寺盘桓当住持平生罢愞即慈悲谁云寂灭真堪乐自识贪嗔实是痴立见眀星那有悟【`释迦见明星而悟道`】坐依闲壁岂无为【`达摩九年面壁`】山僧不用留衣别幸免人呼两退之  

过十二矶【`在梧州`】  

乱石危矶急濑声扁舟泛泛水中萍月当秋夜十分白天到遐荒一样青引路哨船鸣鼔吹前山军堡出旗旌回头便有开懐处无数峯峦列翠屛  

记獞俗六首  

动讲襄公九世雠通情洗面只偿牛【`以陪礼为洗面`】亲邻相助歌迎鬼【`冬月歌舞迎鬼赛神杀牛豕数十亲邻各携牲口来助`】男女分行戏打毬赴敌防头装鳯翅占疑随手掷鸡头防回缉事军先觉木刻传村有别谋  

饮食行藏总异人衣襟刺绣作文身防毛火净连皮炙牛骨糟酣似酒醇小语相侵随致怨清欢互答自成亲【`谓唱歌为唱欢`】趂墟亦有能装束数朶银花缀网巾  

山深路逺不通盐蕉叶烧灰把菜腌女髻风鬟纯黑绾男头雨笠尽红尖租田亦与人分【`民夷皆云分禾为分`】摘穟惟将手当镰间有十冬赋役欲询无计召交谭【`柳人名排年里长为十冬`】  

村村竹木占山乡屡杀人民似犬羊冬尽水干兼送哨春来箐宻喜装搪能通官语惟村老惯结同年是熟商【`称相交者为同年`】夫子居夷心一片清灯闲坐细思量  

除夜双盘贮鹧鸪清晨蚁集看如何【`除夜置油炙鹧鸪二盘于地早看集黄蚁多则军强黑蚁多则獞强`】斫牛伏地心先动【`欲行刧以利刃斫牛跳跃则止`】牵犬登山乐事多毒药煎成封弩箭纯钢炼就作干戈杀人每讲陪头物有数从来实不孚【`如讲十牛凡羊豕俱当牛`】  

姓同处处是华宗【`称同姓者为华宗`】朝甫先加老唤公【`初明朝某长名甫某老名公某`】三界有灵焉助虐诸冯非祀肯相容只将刼夺为生理亦以均分示至公谁把峯峦齐一铲平畴万里尽归农  

咏佛桑花  

南无丽卉鬭猩红净土门传到此中欲供如来嫌色重【`佛经以色相见我不能见如来`】试藏宣圣讶株同【`子曰赐也安知不举我于桑落之下`】叶深似有慈云拥蘂拆偏禁慧日烘赏玩何妨三宿恋【`四十二章云桑下一宿慎勿再矣故云桑下不留三宿恋`】只愁烧破大虚空【`东坡诗焰焰烧空红佛桑`】  

追颂山总兵　　　　　　　　　万韫辉  

建牙分阃擅雄名坐扫蛮烟岭表清犬吠深村无夜警农归废陇有春耕前军星落生涯尽故垒云屯杀气横推仰英风崇庙祀椒浆时荐远人情  

思恩惠泉　　　　　　　　　　黄　壎  

溪流引緑度城隂城郡嵯峨镇古今新汲万家歌永惠灵泉一派本无心鸡山空羡潮源涌南劔何须乳味深太守作亭仍揭扁春风千里启仁襟  

送侄拯之梧州通判任　　　　　章　懋  

阿咸谪倅苍梧郡骨肉相看怅别离皓首稀年吾老矣修途六月子何之须防马援遭薏苡且学东坡噉茘枝到手功名当努力泷冈犹待树封碑  

云山笔架　　　　　　　　　　卢　瑞  

五老峯排玉一联拂云髙耸泮宫前晴舒仙掌緑横野光露朝簪青插天地濶直饶银管并草深疑有毫连知谁先得江淹梦阁取生花笔似椽  

桔亭翠柏  

元戎勲业镇边城祠宇森森古柏荣翠黛侵窓蛮雨息绿隂笼砌瘴烟晴出林香气风前散送晚钟声树里鸣好是将军坚节操百年遗爱有余清  

古洞仙踪  

翠壁丹崖石径重薜萝深处寄仙踪棊残未彻花边局鹤化还留岛外松种玉田荒秋草里烧丹灶冷晩云中游人欲问参同契尘俗无因见葛洪  

懐集即事　　　　　　　　　　黎　鼎  

四郊终日见旌旗州县安宁未有时自信鹰鹯愧鸾鳯却抛豺虎问狐狸朝廷西北恩常洽蒸庻东南力已疲衣豸乘骢何事业忍闻村巷苦寒饥  

游铁城　　　　　　　　　　　梁　益  

踏破苍苔一径幽人间信是有丹丘云开鐡障千寻碧泉落嵓扉六月秋仙鹤防巢尘不染青牛出峡迹空留遥闻絶顶飞霞佩疑是羣真拜玉旒  

耸云楼　　　　　　　　　　　袁　宾  

百里城中百尺楼高眀直欲冠南州九疑山色天边到五管云容席上收杜老壮懐多暇日元龙豪气冠清秋古今俯仰无穷意懐水东南昼夜流  

柳山次韵　　　　　　　　　　张　澯  

山为徒御水为驺自信闲行得胜游径畔野花频换岁嵓前老桧独禁秋壶觞吊古伊人逺弦诵升堂见道不一笑浮名成底事劳劳宦海任藏舟  

都峤山　　　　　　　　　　　李　政  

洞天三十在人间都峤原来第几山絶顶髙凌红日近回岩深锁白云闲飞泉逺石伤心丽芝草桃花满目斑游罢清风生两腋匆匆归路又催还  

七星岩　　　　　　　　　　　伍　芳  

巉嵓怪壑倚层空虚敞还凭造化功人迹徃来无伏虎山灵出没有潜龙峯联北斗朝衡岳地枕东江隔华封便欲凌风问仙子不知骑鹤许相通  

送张黄门经载两广盘粮　　　　程敏政  

手持黄纸下红云祖席东风酒半醺总道使华当盛选谁将边粟付虚文行程烟火蛮中市馆旌旗岭外军青琐再登知隔歳皁囊频送九重闻  

都峤山　　　　　　　　　　　潘　洪  

凌云岭峤几层层陟磴扪萝不易登岩洞荒凉空有佛石牀頽败已无僧雨添深涧流泉出松防微凉彻暑蒸谩住征骖闲坐久顿令心镜自渊澄  

送江淮陈经歴谪官广西宜山　　庄　防  

天涯莽莽着行舸得把离觞醉不歌万里瘴烟那此送两京戎幕本谁过斯民福总宜山厚世路堆何灔滪多我有东篱黄菊赠秋风欲采奈愁何  

郁林即事　　　　　　　　　　黄　镐  

欝林城抱大容山水色山光指顾间云起幽岩勾漏洞马经险道鬼门关空舟郡守名犹在跨鹤仙人去不还石柱烟消烽火息伏波威望压诸蛮  

送戴员外出守桂林　　　　　　吴　寛  

子有长才早致身仕途随处是通津六千里外桂林郡十五年前杏苑人出守要知从古重作官何幸与民亲昌黎亦羡登仙去诗里骖鸾句尚新  

送蔡太守赴南宁  

五马齐驱雪迹深除书新领荷纶音地偏正倚东南事天逺须懐咫尺心陆绩清名惟载石蔡邕髙调岂弹琴春风驿使应多便拟报诸蛮总献琛  

苏太守死节【`蘓忞`】　　　　　　　黎　冕  

防云残照接三湘七里坡前旧战场太守何惭真烈士靖州原是古桐乡科名一代风云外节义千年日月光砥柱中流知有几史臣端为表纲常  

送房参将　　　　　　　　　　吴　俨  

父子亲承授六韬十年不试怒冲霄参戎新沐君王宠万里宁辞道路遥浔水月明烽火熄苍梧云破瘴烟消功成防见封侯日宣政门前揷左貂  

送施克和之平乐　　　　　　　邵　寳  

行尽潇湘问吏邮青山回处古昭州自知宦寓应如水谁道刑官便是秋身在江湖频望阙道经岳鄂两登楼三年宪召君当起莫指苍梧赋逺游  

送施渐之平乐省亲  

潇湘洞庭涵太空诗人行色在胷中石钟舟畔三江月铁笛楼前五夜风衡岳鴈回程可计苍梧云尽望无穷凭将一勺龙泉水逺向昭州夀乃翁  

送朱推官  

曾从天际望苍梧西向浔州莫问途狱讼岂应轻郡国经纶未必负江湖文书散后诗还有车服临时牒并无指日聼宣风宪召欝林船石又东吴  

送黄司训致政还广西  

七年頖水赋菁莪回首苍梧奈逺何贞节平生亲力苦武阶初命弟情多寄书西去愁仍积迎养东来乐已过行不可留空怅望九疑云尽洞庭波  

都峤山　　　　　　　　　　　申　端  

八峯髙插碧云间云是容州都峤山石洞犹同天地老仙翁已去古今闲泉飞石上岚光润霞映云端树色斑无限清幽消不尽登临此日顿忘还  

思恩惠泉　　　　　　　　　　汤　琛  

村南小阜出灵源流入城中益湛然时与生民沾惠泽尽知滋味敌甘泉携缾晓汲归山径抱瓮春耕灌野田我有尘缨未能濯几时相许到云边  

桥阳新市　　　　　　　　　　梁　軿  

鞭石为梁接路赊市防深处有生涯柳边乌帽题桥客竹外青帘卖酒家人跨虹霓金背稳商归阛阓夕阳斜个中自有唐裴度不学鱼盐老岁华  

独秀晴峯  

一峯髙耸插香衢山气空蒙翠欲濡色借晓烟嵓岫黑隂添晴霭树林晡碧纱窻掩云屛独绣阁帘开寳劔孤有客参禅登絶顶西风回首路糢糊  

双江夜月  

仙源夹出碧山阿桂影涵秋冷素波玉派并流双燕尾银蟾分宿二龙窠千寻练带重围绕一片青铜两地磨欲造星潢何地入试凭江伯问嫦娥  

梧州同心亭　　　　　　　　　吴廷举  

危亭兀坐省吾心出入飞扬不可寻草洞风狂谁防缀天空月好自歌吟林间防绣花呈色云外笙簧鸟度音敢向邦人夸昼锦平生欠事海如深  

过洪崖山望横槎  

海北廵行遍九场洪崖立马看封疆一山界限东西粤两水分流左右江疫疠不愁侵我辈风烟渐喜近吾乡横槎今昔逢交旧应有新吟和海棠  

湘山寺　　　　　　　　　　　黄　晖  

南楚西来第一州梵王宫倚碧云稠乾坤造设此佳处山水蟠回无尽头僧在玉壶氷里住人于水月画中游登登再上云霄立万象森罗豁我眸  

广西　　　　　　　　　　　　丁养浩  

越絶天南地一陬万山南去水南流危峯卓防干云上深箐笼烟蔽日头蛮獠陆梁淹备御瘴乡凋敝足诛求不堪故垒登临处恋阙思亲总是愁  

送沈养浩之任庆逺通倅养浩曾为平江伯掾参漕计  

驱驰军国三十载晚乞一麾仍守边淮海百年通饷道越山千里净蛮烟从前已着勤王绩此去应推佐郡贤遥想天南春雨后一江漓水戈船  

广西镇守太监刘昶借景亭  

边池结搆非吾地乞得风光寄此身髙处有天来皓月下临无地着纤尘江山满眼皆新识鱼鸟忘机是故人吏隐只今成久假肯分毫末到比邻  

送杨晋叔巡抚两广　　　　　　王鸿儒  

持宪仍兼仗钺雄人门地望更谁同华资内外多敭歴奥识图书总贯通国定危疑由学士家传清白自农倚恢前烈熈元化南服安能久滞公  

赠罗宗杰尹广西永福　　　　　李承箕  

一奏朱弦一看山鳯巢山好鳯应还忽闻此调来天上肯信三苖自古顽草长县门春雨过花飞帘幙午风闲当关待报期年政南顾谁开圣主顔  

游湘山寺　　　　　　　　　　蒋　昪  

闲随玉杖看溪云绕径松隂防藓纹胜地隔城才咫尺中天积翠欲平分名山引望四围合虚阁凭栏一炷熏物外每怜风景异漫寻芳览散尘氛  

潄玉岩  

神物曾闻来隐迹飞腾变化几多年石田有米非虚语崖溜成莲岂偶然扫石留题真妙墨杖藜纵歩喜随缘洞天有路今亲到信是人间我亦仙  

柳山书院  

柳山自是人中杰书院元从结搆成射饮尚存当日旧弦歌想见昔时情江山泉石真竒丽台榭松篁任变更喜见顾君能复古斯文千载有光声  

漫笔示湘山僧觉静　　　　　　蒋　冕  

上人久住翠微岑花竹萦纡径路深皎月寒潭参法偈闲云枯木识禅心何时洗鉢焚香去为我扶笻拥鼻吟宦鞅如今正羁束且来瀹茗涤尘襟  

自七里桥北至礲岩途间漫兴  

危桥北度日平西恣意寻幽信马蹄苍雾林边山近逺青松石上路髙低草铺长烟横板秧出新针水满畦多谢有情双野鸟飞来飞去向人啼  

礲岩去吾郡城虽不逺顾平生未始一游自去年冬仲至今年春季未半嵗间乃两获至其地登览之余喜而得诗  

崖当窈曲更通眀似敞髙轩数百楹玉黍扫空俄复积石田抛久可曾耕蜿蜒神物何年化黯惨寒云尽日横老去自怜无记性两回来徃路还生  

次韵游湘山二首  

寺背城闉客到稀白云终日锁禅扉几人冒雪寻僧话何处凌空有锡飞西域路遥惟葬履南华嵗久不传衣三生石上谁同坐说着无生忘却归  

我爱奚囊手自提寻幽要与鹤同栖黄龙说法人天外白马防经竺国西涧水龙从苍藓出峯峦髙与碧云齐兴来拾得春风句直向悬崖石上题  

再次韵二首  

病久篮舆出郭稀谁人为我敞嵓扉多情烟树吟风啸无语山禽背竹飞氷雪满庭清客思尘埃何处着僧衣雨晴正好看山色对酒髙吟暮不归  

来游我尚记孩提塔顶分明鹳雀栖法自黄梅传岭外人从郴水住湘西九天月照千江白一树花开五叶齐多少古碑遭刼火姓名何用壁间题  

次韵游柳山二首  

郡侯身与道相关歴世人犹姓此山名在乾坤长赫奕泽流湘浦亦潺湲亭台逺近烟霞里碑碣高低竹树间民到于今歌徳化清风千古孰能攀  

藓封苔磴玉棱层竹杖芒鞵缓歩登伟矣羣峯来拱挹翛然九夏失炎蒸吟边冈阜隂晴异望里江流昼夜澄西去湘山才咫尺谁输竒胜属髙僧  

再次韵二首  

新年尘事了无闗蹑屐先寻郭外山宣圣堂前云漠漠柳侯祠下水潺潺春回岩壑清幽处人在烟霞杳霭间乘兴欲穷千里目不辞扶病强跻攀  

景物逢春日渐增近郊山不厌频登雨声未向枝头响云气先从石上蒸入眼烟峦随处好醒心寒涧本来澄咏髙白雪难为和也付奚童写寄僧  

奉赠蒋师相敬所致仕归湘源兼柬令兄大司徒  

一首　　　　　　　　　　　郑　岳  

力辞机柄遂归田朝野相看意惘然直节旧尝称宋璟抗言终不负伊川三孤望重台阶正八座官髙棣萼聨相业都归嘉靖诏他年信史有遗编  

柳山书院　　　　　　　　　　范　轼  

道学相传宋寖昌哲人精舍结山阳斯文一脉星河粲遗爱三湘草木香晓日涧松留旧影春风坛杏吐新芳登临更到髙台望万壑云烟极杳茫  

金台送赖公弼之临桂　　　　　叶元玉  

倒尽江头碧玉卮醉来旋赋送行诗苏湖事业归能者临桂生徒得好师吾道自知如此重儒官谁谓果然卑乡情正与离情合况值西风九月时  

春日湘山登眺　　　　　　　　陈　瑶  

古刹幽岑鸟不啼芙蓉一杖俯丹梯烟花缥缈诸天近云树苍茫万壑低杯渡湘源三峡外灯传楚塞五陵西莫愁登眺迷归路萝月松隂送马蹄  

春日湘山登眺　　　　　　　　陈　琬  

氤氲香积自何年象外烟花逼眼鲜三楚晴光迢递尽九疑佳气欝防连云开古洞龙栖稳月冷空山鹤倦还无俟钟声催典忏尘心半落夕阳前  

和答姜庆远【`凡四首`】　　　　　　何孟春和初到庆远  

十年江海足低徊僻郡天髙限一隈谕俗有方夷可化忧时在念酒难开函牛久作烹鸡叹孤鳯谁教百鸟猜粤地春回山更好微之想赋近蓬莱  

和游北山  

翠微千叠尽边关问俗犹能到此山外府官尊那恨逺南荒身在未容闲威行木刻持循处春霭田歌缥缈间想得朱轮甚风采儿童拍手使君还  

和练民兵  

绣幰秋深课刈蒿丁年多少甲衷袍铜符逺拜双鱼宠刀笔兼收汗马劳入彀不孤唐进士建牙谁起魏功曹南荒此日烦经略行有霓旌下宠褒  

和敌败蛮贼  

记得辕门督战时雕戈铁钺子亲麾风云气可三军助文武才应两镇知南顾曾纾天子虑中行不沗丈人师劝农好及宣威后蛮地从今重怙犛  

送张同知之任全州  

京国交游近十霜江乡来过徧三湘青袍已谢缁尘染利器还教错节尝今日闾阎须抚字他时父老诵循良新诗写赠非长别独为懐人意许长  

送周成徳知养利州　　　　　　顾　清  

古松山下一城安井落参差画里看黎庻几年占得岁朱幡此日快凭栏才名岂必惭诸子忠信由来重百蛮合浦明珠连乳穴大书行见石崖刋  

送宗善锦衣知军苍梧关　　　　王　缜  

铁柱烟横紫塞清杞园风起锦衣轻虎符新向苍梧路棘灞先闻细柳名天地任从鱼鸟性江山谁念草芜腥忠良共说关声旧不用人间太白经  

送萧邦镇之横川守  

曾于同榜识英贤忽忽于今二十年一吷饱知霜劔利五花新试越罗鲜清如阅道还携鹤寛似文饶不用鞭从此横山应有颂满城明月照人圆  

游南山　　　　　　　　　　　马　升  

梵王宫殿欝巍峩爽气侵人骤雨过满径落花鸣好鸟四围修竹挂清萝扫松坐石逢僧话对景题诗得句多游遍苍崖尘自息笔牀茶灶伴行窝  

南宁二首　　　　　　　　　　王守仁  

一驻南宁五月余才因送逺过僧庐浮屠絶壁经残燹井灶沿村见废墟抚恤尚惭凋敝后游观正及省耕初近闻襁负归猺獞莫陋夷方不可居  

劳矣田人莫逺迎疮痍未定犬犹惊燹余破屋湏先葺雨后荒畬莫废耕归喜逃亡来襁负贫怜襦袴缀旗旌圣朝恩泽寛如海甑鲋盆鱼纵尔生  

谒伏波庙二首  

四十年前梦里诗此行天定岂人为徂征敢倚风云阵所过须同时雨师尚喜逺人知向望却惭无术救疮痍从来胜算归廊庙耻说干戈定四夷  

楼船金鼔宿乌蛮鱼丽羣舟夜上滩月绕旌旗千嶂静风传铃柝九溪寒荒夷未必先声服神武由来不杀难想见虞廷新气象两阶干羽五云端  

破断藤峡  

才看干羽格苖夷忽见风雷起战旗六月徂征非得已一方流毒已多时迁宾玉石分须早柳庆云霓怨莫迟嗟尔有司惩既徃好将恩信抚遗黎  

平八寨  

见説韩公破此蛮貔貅十万骑连山而今止用三千卒遂尔收功一月间岂是人谋能妙算偶逢天助及师还穷搜极讨非长计须有恩威化梗顽  

登春野亭　　　　　　　　　　周孟中  

观风五筦已多年每至南宁眼豁然緑树万家依近郭桑麻十里接平川匙翻玉粒长腰米脍切银丝缩项鳊景物于斯亦佳处甲科何患少登贤  

游仙嵓　　　　　　　　　　　莫　祯  

何代神仙此地游地存仙去洞嵓幽龙蟠洞口云长防人幻嵓边石尚留葛令丹砂勾漏晓吕仙孤鹤洞庭秋何当就我青蛇去倚遍碧云天际头  

耸云楼　　　　　　　　　　　区　昌  

新构层楼壮邑观飞檐髙耸碧云端清秋着眼海天濶午夜逼人星斗寒宦业未成空自感民生多难敢求安江湖魏阙心无限北望何堪独倚楼  

耸云楼　　　　　　　　　　　李　琛  

撑住乾坤是此楼瘴烟蛮雨一时收双眸逺括千山景四面凉生六月秋敢以割鸡卑武邑要同驯雉表中牟异时不用甘棠咏应倚栏干念壮猷  

石岩仙隐　　　　　　　　　　关　弁  

岩前烟树翠微茫洞里乾坤岁月长老鹤舞余云谷静野花开遍石坛香青天白日神仙境霁月光风太古乡闻说丹砂遗异迹寻真几度歩斜阳  

兴安道中雨行　　　　　　　　鲁　铎  

轺车冲雨重垂幰百里官程若夜行涧底新泉闻急响松间余沥辨清声时更邮卒聊通语数过山峯失问名遥想九龙张馆长漓江兰棹坐空明  

灵川道中雨行次前韵  

夜来雨满兴安路今日灵川未辍行泉底蛰龙何与事树头寒鸟不成声仆夫沾湿能无憾甲士冲泥出有名万里王程催使节岂容安坐待清明  

防泊滩听芦笙与张九山限韵同赋  

缑山别泒亦仙灵吹彻沧洲俗梦醒羞逐【`阙`】腔鸣絶塞直通春意到幽囹歌传楚泽千年凤暖入尧阶几叶蓂浅水钓船听正好秋风瑟瑟奈飘零  

龙隐岩　　　　　　　　　　　屠　滽  

拂曙经过龙隐嵓嵓边有洞一停骖词章满壁埋苍藓草树填门滴翠岚水落樽罍添逸兴云生几席助清谈日斜舒笑幽亭上惊起潜蛟百尺潭  

仙槎亭　　　　　　　　　　　韦　銮  

寂寂槎亭天地中萧疎山色试秋容偶来避世寻仙境恨不乘槎到月宫几防翠云排鴈字一溪流水映芙蓉好懐都为西风适野鹤山猿笑醉翁  

铜鼔湾　　　　　　　　　　　陈献文  

水绕湾头铜鼔东昔年谁此寄行踪青山緑水江天小鱼跃鸢飞眼界同薏苡何须来谤口云台还好像元功我来矍铄翁如在对景兴思目逺峯  

宴石仙桥  

先代梵宫独未沦水眀花乱石埋云野棠偏爱春归早孤鹤长随月到频桥在不知仙去路碑残惟见汉遗文寻幽访古生平事万化缘心似转轮  

金鼎禅踪  

懒云丛里锁青山石座苔深白昼闲瘦鹤练形声乱笛老猿通臂夜登坛断碑没字胚胎脱古井藏氷石骨寒谁把虚无误留迹好将吾道破机关  

苍梧　　　　　　　　　　　　周　用  

迢遥河汉临飞楼何年天险开炎州韶石亭亭鳯鸟去海门宛宛蛟龙游宋帝楼船非故国越王台殿余荒秋苍梧云暮一回首炯炯月出城东头  

送张幼仁之梧州府  

冠葢何年覔虎丘苍梧云拥绣江流三吴日近应懐我百粤风清且建侯中夜朝衣瞻北斗旧时尘榻待南州方春不作梅花冷惭愧先生有敝裘  

过阳朔伏茘戍柬太和　　　　　徐　问  

桂林南下经阳朔缭绕羣山见欝岧石洞烟云浮古树蛮江风雨送春潮乾坤着我踪应到岁月驱人鬓易凋传语邻舟观察使漆园书在可逍遥  

送林督府平新宁还镇二首  

军麾虩虩动羊城授钺宣风仗此行谋国古推方叔壮律师今识丈人贞鲸鲵不鼔沧溟浪狐兔潜逃草木兵此日君王缓南顾岩廊虚伫看升平  

广藩从识旧衣冠扶杖迎门父老看分典六师牙角静独申三令雪霜寒萧疎鬓为忧民白慷慨心缘报主丹从此西南讫声教颂言聊备采风官  

和太和再至梧州  

我行百粤天应尽北指浮云是日边春意不缘荒戍隔官曹常得故人连晴川水阁鱼龙喜瘴岭烟消虎豹眠便欲循湘从此去南山东望思悠悠  

题安逺桥　　　　　　　　　　杨英淑  

百尺危桥俯碧流汀兰岸芷接芳洲倚栏长笑江天暮拭目迁观海宇秋几防渔灯浮水面数声樵笛过桥头独怜身在炎荒逺常有丹心恋帝州  

可胜苍翠晩重重喜有神洋赴海东华表烟笼栖白鹤碧溪春暖跨长虹瑞泉发泄当昌运灵谶流传自老翁从此欝林云物好拍天风浪起鱼龙  

送沈大理録囚桂林　　　　　　张邦竒  

桂水元戎初献绩潞河仙使正浮槎青春伴遡三湘月黄鸟催看五岭花莫问贪残狼子性最堪矜恤逺人家东吴桑梓重经地云锦翩跹日未斜  

蒋敬所少傅归湘次韵　　　　　廖道南  

碧嶂香泉绕石田仙翁归兴转飘然杓回北斗星文动帆落南湘树影悬五岭春深闻鴈少两江秋冷有龙眠向来星履烟霄外炼石心劳为补天  

奉和顾宪副梧州谒都宪韩公祠堂  

祝允明  

防地洪材搆帝家倚天雄畧虫沙诚归魏阙心悬石血饮【`阙`】　胆破瓜半夜昆仑枢密宴三言薏苡伏波车当时利口今何在老树闳祠日又斜  

苍梧道中  

停杯漫说苍梧路水急峰髙鸟道微薄午桄林犹宿雾深秋稚子只单衣连宵警柝村墟迥隔岸猺山草木肥惭愧为儒无短劔倚篷时看白鸥飞  

谒韩都宪祠  

吴中豪杰如公少岭表勲名近代稀野老口能传伟绩猺人心尚伏余威新祠喜占苍梧胜过鸟犹惊白羽挥愧我瓣香来太晩瘴烟桄树澹斜晖  

山枣驿夜坐　　　　　　　　　严　嵩  

泝岭路岐仍渺渺拍林风雨更朝朝清溪傍竹听萧瑟小驿燃灯坐寂寥湘浦叶飞惊嵗晚钤山家在忆书遥垂垂一树梅花白赖尔能将旅思消  

宿深溪馆  

湘臯风物晩凄凄馆星轺日向西白屋扉临一水静苍山路入万松迷寒冲毒雾沾衣润暝坐幽篁飐雨低不见此中猿鹤侣恐栖萝月在深溪  

白竹铺  

午饭车停白竹铺寒旌马度黄茅冈江分二水湘漓外路绕孤城雨雪傍蛮洞云霞隐僻絶野田松竹连青苍遥看溪嶂怜佳境却畏风烟叹异乡  

晨观风洞登叠防楼歴拱辰亭亭为镇守傅中贵所创嵓峦竒耸千里在目诸巡院有诗予辄次韵是日介行登赋不尽兴也  

孤亭絶嶂倚南天碧树苍崖共莽然八桂云山供作赋羣公尊俎坐筹边严城鼔角传清曙落日帆樯出断烟王事未能穷胜览北风摇楫下西川  

苍茫寒雾起遥天岁晏凭髙思渺然夜发仙槎南斗外春瞻御座防云边湘源水色浮晴雪桂岭花枝拂瘴烟莫怪题诗惜幽赏子长竒兴在山川  

暮次灵川懐寄大参师舜宪副天益二乡丈  

天南岁晚更依依朔雪寒云绕树飞投馆惊看风土异临觞怅惜故人违情同漓水仍西注身似春鸿向北归想见邮亭频驻马独吟千嶂已斜晖  

他乡相见故人稀听唱骊歌欲湿衣酌酒犹临碧水坐雨舆空指暮林归池台月浸薇堂影绣斧霜传桂岭威长路题书祝餐饭壮图勲业莫相违  

除夕全州少司徒梅轩蒋公邀集少傅敬所公之兄也致政宫傅张公泾川在坐有诗次韵二首  

除日他乡倍忆家聚星髙防转宜夸能堪黄阁留宾席正赖清尊遣嵗华青蕙色凌阶下雪玉梅香破腊前花烟霜旅棹催晨发已报春风动水涯  

台阁勲名重帝家不因荣盛有矜夸那知守岁逢椒颂却喜登堂咏棣华吟就谢池怜梦草醉归唐苑忆看花履端更有明朝庆皇泽春阳总未涯  

送陈子文赴广西　　　　　　　顾　璘  

八桂西瞻岳牧尊使君持节下湘源星岩风峒山殊秀雪片霜华地不暄永日赋诗薇阁静青春行部绣旗翻从来逺地多名宦铜柱犹闻颂马援  

游龙岩  

龙飞何日起苍岑洞壑蜿蜒窟宅深玉乳垂花春不尽石田承雨昼长隂盘云座古留仙迹流水声寒净客心拟约东风重载酒碧桃迷路恐难寻  

出灌江峡  

羣山髙束灌江流雪浪清秋洒客舟古木倒垂云上下乱滩交防石沉浮猖狂阮借穷途哭浩荡王阳度坂愁料乏云台酬马革愿擕霜鬓老狐丘  

全州唐宗周文世范访于芝城行台  

雪后扁舟拨棹来湘江何减剡溪懐灯前软语浓于酒庭下春光早报梅棠树尚留听讼处柳山长忆读书台殷勤白首相逢地不尽行台五夜杯  

八月一日舟下漓江【`时赴役场屋`】  

云间千壑泻漓川日下孤帆出晓烟万里行踪始安岭九秋晴望泬寥天江山故作殊方色道路今酬逐客缘风洞星岩应可到还家赢得故人怜  

华山舜祠  

隐隐苍梧映郭门滔滔江水抱山根羣峰独捧重华庙大地谁言五岳尊云暗九疑迷葬地月明孤竹见啼痕长将涧藻修寅祀愿就琴薫仰徳温  

磐石秋望  

信美江山映郭西清秋覊客思凄凄黑波跳雨蛟龙鬭苍峡摧云虎豹啼万里辞家饶白髪一丘归卧有黄虀蛮烟毒雾伤心地马援何因到五溪  

连陪诸公柳山春游  

湘州城北古堂幽十日春晴两度游山畔数亭俱可醉林间孤涧亦销忧岩峦气色迎车发草树风光绕郭浮况与羣公倍胜饯岂输山简习池头  

春雪初晴翔鳯楼春烟已飏赏花眸江山面面因亭胜物色年年赖酒酬异代风流如昨日几人迁放得沧洲柳丝桃萼参差暖堂上疎帘渐可钩  

答孟望之侍御时谪桂林郡博  

燕台对酒感离羣麓口移舟更失君万里飘零同落叶孤城惆怅乍停云书回桂水交情切人对星岩藻思芬遥想髙斋长隐几应怜案牍日纷纭  

再答孟侍御期予入桂林之作  

春风桂岭忆同游腊雪湘江独倚楼星汉依微天北极岁华揺落水东流山藏散吏衣冠懒云掩荒城鼓角愁正欲望君骢马色纫兰搴芷共淹留  

磐石崖下泛舟  

磐石江头景殊絶放舟幽兴几人同风飘鼔角晴波外雨洗峯峦夕照中狼藉椰樽浮酒白清泠氷椀削瓜红寻僧更访山腰阁半醉题诗峭壁东  

九日登柳山  

佳节登临感歳华苍梧云影向秋赊髙空独鹤翻风去返照澄江抱郭斜南国音书催白鴈东篱归兴倚黄花衰迟自爱茱萸酒瘴疠谁悲薏苡车  

湘山初游  

湘国湘山天下稀青春幽览歴岩扉云疎列岫攒空起雨歇新泉出树飞石势参差依酒案佛香清净绕人衣南迁得就长歌地不用凭髙叹未归  

得徐伯雨太平书奉答  

残腊江门望使车新春忽枉丽江书嗟予已作三江别念尔那堪万里余絶域风烟居暂定深山官府自应疎絶怜雅兴耽诗律满纸琼瑶愧不如  

闻顾华玉谪全州二首　　　　　朱应登  

除日遥遥度陜来愁心忽忽为君开上书已白邹阳狱理郡重烦顾况才粤俗定知能揖让塞翁何事更徘徊全州六月多炎酷应有飞霜解欝懐  

南中郡檄非严谴白下莱衣得便归但使柳侯能变俗莫言陶令早知几伤心絶塞一挥泪回首髙天空落晖已卜禾田堪种秫耦耕他日岂相违  

送顾华玉谪全州　　　　　　　王　韦  

踟蹰溪上暂停骖欲话离言不可攀世事日惟添白发宦情时复梦青山乍寒燕谷莺无语细雨湘江竹有斑此去西堂春至后拟开樽酒待君还  

人日答顾全州以诗见邀　　　　孟　洋  

人日风光春兴幽封书逺寄顾全州江边五马虚相待剡上孤舟可自由已向殊方怜共逐犹惭薄禄阻同游烟门新柳垂垂色月岭哀猿夜夜愁  

次韵答周刑侍见和桂林之作  

除夜俄逢系防舟新年重喜接风流春烟坐对晴江树雾雨心惊瘴海楼聊假清尊驱别恨却缘华发动羇愁青山二月啼莺徧水外花边共尔游  

答顾全州华玉寄书  

全州书谓余为浮湘佳侣至麓口知余舟方过数日追之不及失良晤云余出京景内翰伯时有湘南逢顾况之句今乃弗果已因忆唐宋之问端州驿题壁作甚类我二人又全州过豫章李献吉附寄余诗简慨然咏此以答全州  

并向明时作放臣殊方本拟日相亲兰舟空喜浮湘侣桂岭悲看对月人太守书来知驻节崆峒书至益沾巾湘南顾况今虚语岐路南中事更真  

答顾全州华玉见贻  

隐几髙斋冬日深叩门何处素书临美人近隔清湘水使者空传白雪吟边峤梅花愁听角郡庭榕树忆鸣琴春风好慰同游兴夜月应怜异地心  

九日游风洞山  

九日独登风洞阁万峯叠拥靖江城烟中台殿浮秋色天畔松杉落雨声黄菊野开孤客泪苍梧水绕二妃情心懐徃岁承恩宴肠断斜阳望帝京  

游湘山寺  

云里孤亭落翠微林间寳刹隐光辉寒钟寂寂秋花细碧殿隂隂古木稀望极烟霞流逺壑行深薜茘引重扉却悲尘迹同流水聊复髙吟傍落晖  

吴广文赴天河  

文星昨夜近天河江上朝逢郑老过雨积山城归燕少春残沙浦落花多藏身散吏惭予并回首孤帆奈尔何谁谓逺方皆鼓角夷乡从此听弦歌  

寄孟御史谪桂林教授　　　　　李梦阳  

长沙贾谊君仍逺南渉三湘复九疑虎豹深山聊泽雾蛟龙得雨固须时行藏学阁苍梧夕鼓角夷城白发悲怅望适荆心岂忝飘零极海翅非垂  

龙州歌送沈编修使安南  

龙州南接六那溪白鹇黑猿相间啼乌蛮滩头苦竹宻伏波庙前春日西扬旌走马迎天使拥节封王壮汉仪试向殊邦观礼乐交南元是旧边陲  

送梅轩蒋司徒致仕归湘源二首　边　贡  

司徒才到古稀年便着荷衣上钓船随处燕游真自乐此生名夀是双全湘源旅梦青枫外建业归心白鴈前留取送行车马数后时收拾画图传  

奕奕家声逺近知士林谁不仰连枝三台八座同升地緑野青山独往时草制即烦亲弟手赐环真荷哲王私江湖廊庙俱伤别万里秋风两鬓丝  

送蒋用爵宰柳城　　　　　　　朱　衮  

墨绶铜章百里权提封旧说汉山川花开定与河阳似琴奏应于子贱怜青箬緑荷民用具黄蕉丹茘祀供全欝林片石休言重洗眼东归江上船  

奉赠胡汝重使广右  

使君书屋祝融南画鹢薫风意正酣湖曲雨余行六六峯髙云外见三三旌旄此去春应徧勲业年来我独惭月寄锦囊月一纸诵君诗亦面君谈  

奉饯吾师孙微庵赴苍梧学  

十年不与后堂春春借抠衣喜照邻行色那堪天复逺还乡谁信道长贫诗当衡岳篇篇好兴入苍梧事事新却羡芹馨萱亦艶姜诗真足慰慈亲  

横州马伏波祠　　　　　　　　潘希曾  

乌蛮滩上伏波祠万里南来酹一卮薏苡不妨成贝锦功名终许勒宗彝云连草树疑精爽地杂华夷仰防持屈指云台旧时将几人庙食尚天涯  

送傅大行奉使广西　　　　　　毛伯温  

三年昼漏承枫陛万里皇华出桂林匹马轻尘冲晓路乱蝉髙树杂秋砧过家防服堪娱戏去国轺车莫滞淫好述民风为疏草归朝一奏九重深  

陈南防以大参衔居田州府讨贼喜而逺寄  

周廷用  

昔年姻娅过逢地此日东西叹索羣符节自天催使者戈船下濑候将军秋风画省谈兵法月夜星营拂劔文百粤功成须早报莫令翘首望长云  

送孟望之谪桂林　　　　　　　孙继芳  

冠盖诸贤盛帝州一章何事独南流行悲客路少青鬓别忆亲闱双白头柳拂河津烟景丽月明湘水浪花浮扁舟重过三闾庙定有新编续逺游  

送章朴庵同寅出判苍梧　　　　万　镗  

功名久不入君眼此去知君未足悲茅塞更谁为我拔柳条曾莫绾人离湘江暝色偏宜饮桂岭竒观合有诗骥足自轻千里驾好音侧耳慰相思  

送刘君衡仲提学广西  

圣道皇风齐逺迩遥遥岭海着公身已占南斗驱文瘴更信西方有美人铨部足增儒价重春官初转化机新柳州事业终凡近千古宣成迹未湮  

桂林有感　　　　　　　　　　闵　珪  

桂林春晓雨初收嗟我重来两鬓秋世事难于登蜀道客情犹似望并州千金日费劳供亿万马云屯在运筹芳草不知民力困东风緑遍訾家洲  

龙隐岩  

此地何年陨七星秦鞭不到靖江汀潭湫龙隐犹遗迹峰顶鸾骖尚有亭一洞松云春蔼蔼半岩花雨昼防防题诗不用纱笼防扫破莓苔几防青  

桂林诸葛亭　　　　　　　　　沈　鋭  

天心恢复汉封疆丞相孤忠日月光千里信符通粤徼百年遗恨失荆襄锦官城下桑田变寳积峰巅草树香休徳在人存庙祀虞山晓色并苍苍  

武靖州旧城　　　　　　　　　甘　振  

江上浮云宿雨晴中原谁复誓澄清虎符此日千金重雉堞何时百堵成要使粤人知汉徳终令南土识天声从今纪得经行处野水孤帆夕照明  

黔江  

晚风吹渡祖生舟意气终当肃九秋黄防刺船惊水府锦袍腰箭落旄头断藤峡破诗留石细柳军囘剑倚楼西望不胜成激烈两江横截似襟喉  

镇逺楼落成时正徳乙亥重九日房参戎拉予登酌公创建甚多此其一  

竹杖芒鞋快此逰人间好景是清秋平生彭泽东篱酒今日浔阳镇逺楼鼔角吹残霜月冷金汤隔断瘴烟收折冲樽俎英雄事刚道输公第一筹  

## 粤西诗载卷十七  

桂林府通判汪森编  

七言律  

湘山寺　　　　　　　　　　　王　臣  

一幅画图天放出百年风月我来登影堂香火存唐偈赐额州人説宋僧过雨游波晴荡漾邉崖怪石碧棱层世情不似云山好他日还湏借瘦藤  

柳州怀古感时  

谩爇龙涎绕座熏细论今古防斜曛髙才反累河东柳远谪堪怜諌议坟古庙千年栖夜月山城一带锁寒云明良自古称难遇忠荩能忘荅圣君  

庆远南山  

将军载酒去驼峰共看南山紫翠重石壁犹含残雨润洞门长倩白云封谷中人去空堂应林下僧归独鹤从满地夕阳催上马入城闻打暮天钟  

九日游桂山　　　　　　　　　陈崇德  

上尽层坡山上山兴来气力健无悭衣冠艶拂黄花畔仆御声传碧嶂间不学孟嘉当日醉却懐陶令此身闲何时办了公家事随处青山策杖攀  

湘南别意送詹廷信入贺  

花满江亭酒满觞十分春色送行装看山马首吟行壮别路天涯客思长万国衣冠同际防三湘文物仰辉光祝呼圣夀瑶觞后更取边情入奏章  

寓阳朔  

四野山多少有墟山形露骨洞嵓虚眼前疮疾谁能疗纸上文移我厌书功利乘时奚可久治安长策竟何如列城愿得朝歌长盘错何愁不尽除  

寓灌阳  

六年踪迹未曽停冒走风尘毎见星按节敢辞滩路恶看山直入灌阳青竹篱茅舎千门月石径溪桥防处亭但得客身长是健瘴乡虽久不妨经  

夏日登賔州南楼  

烟树苍茫眼界賖楼头踏徧日西斜云开远景看林木风带微香度野花山不断青连碧汉水微拖緑防田家近来喜得邉尘浄仰仗兵威鎭泰华  

始至太平　　　　　　　　　　田惟祜  

佐职叨承宠命嘉踈才自合处荒遐郡中编户惟三里城内居民止一家十九县州环粤徼万千山水极天涯宦游到此饶间暇不负年来两鬓华  

题伏波马将军庙  

尝于青史见勲名遗庙江邉古木横烈士平生穷益壮大才自昔晩方成巍巍铜柱功难朽寂寂云台论不平千载乌蛮滩下水犹懐愤激显英声  

横州舟中写懐寄邓太守  

孤舟久处即为家宦况荒凉更莫加梦里青山如故国望中红叶似闲花云横岭树迷天目日出扶桑见海霞回首天南更天北秪应添我鬓邉华  

送陆太守迁广西大参　　　　　夏　言  

此邦小试亲民政重镇还须济世豪万里南行应自壮九重西顾可无劳旌旗晓拂蛮烟重驿路秋看岭月髙絶喜殊方富形胜漓山桂水防官曹  

宿山枣遣懐和严介谿韵　　　　汪必东  

山枣烟村来薄暮岭梧云榻起崇朝梦囘冀北鸎啼远人度衡南雁字寥客闷只须排酩酊宦游谁复许逍遥西邮更报边烽急何日王师一雨销  

戊子粤右秋试毕赠部使祁惟允林汝南二主考还朝  

初筵歌罢鹿鸣章又发骊歌送别觞粤海星槎廻上使汉廷风采动仙郎干旄晓拂三湘树药笼秋分八桂香最是荐书文制雅解携多士应君王  

过苍梧酬黄筠溪逺饯  

黄子别来真鄙我苍梧行转忽逢君秋襟自浣千陂水春服谁裁一片云文字酒杯浮菊艶笑谈诗句吐兰芬明朝鹢楫三江道囘首龙门防夕曛  

送王都阃之广西　　　　　　　李　濓  

帝简郧襄节制雄岭南专阃气如虹雕弓玉斧皆廷赐燕颔虬髥有父风桂水瘴消飞檄外梧山氛浄凯歌中麒麐峻阁云霄待早树平蛮第一功  

送童太守入桂林  

绯袍金绶紫薇臣郡国如何借宼频停鹢北堂还防服画熊南国又朱轮晴逾梧岭随征雁秋渡潇湘忆故人自愧素餐淹岁月羡君随处布阳春  

别张南溪谪广西　　　　　　　崔　桐  

漠漠风烟万里分燕山杯酒竚残曛乾坤道在应无愧兄弟心传本不羣槎泛逈随鲸海月劒雄还倚鳄溪云清时宣室思贤俊防见瑶环早赐君  

风洞　　　　　　　　　　　　杨茂元  

登登石磴不辞劳为爱云林隔市嚣上下洞连风贯穿髙低山拥水周遭青天放眼楼台逈斗酒开懐主客豪细雨催归情未厚临分犹共说离骚  

游西峰嵓　　　　　　　　　　戴　钦  

老君嵓畔秀西峰云洞丹梯歴万重幻化山河开佛状庄严鸾鹤象仙踪瑶坛翠柱虬龙见花阁莲台烟雾浓更欲崆峒问天老长歌山月下云松  

谒柳子厚祠  

窈窕山门入柳堂隂隂松桧洒秋香多才怜汝终疎放徃迹令人倍感伤荒冢草寒惟夜月断碑芜没自斜阳遥将万古英雄泪洒向江流孰短长  

游老君洞二首  

入山顿觉俗縁消况复扪星上紫霄石乳滴云开万洞山龙盘水下三桥天仙鹤举留丹灶玉女鸾回响碧箫囘首浮生无处着欲将身世混渔樵  

名山江上徧登游石室仙坛此絶幽金鼎丹光蟠白鹤洞天霞气半青牛宫彷佛来三岛烟水分明像十洲醉拨五云山下路刚风披拂凤毛裘  

登老子嵓髙阁  

山门宛转盘云磴仙阁髙寒出洞天霞气成龙随竹杖花香依鹤下芝田回峯并度南来雁短棹齐飞江上船北望长安何处是日华遥散五云边  

登立鱼峯  

小龙潭上立鱼山絶壁悬萝岂易攀金磴斜分天路转翠霞髙抱玉峯闲洞中白日凭吞吐江上渔舟自往还清啸随风落牛斗置身遥在五云端  

题伏波祠　　　　　　　　　　钱　溥  

将军遗像瞰江臯江水江花映战袍铜柱自标千古迹云台不数一时豪槎牙石逼滩流转泼墨岚屯树影髙愿播英威如在日平蛮有计贼难逃  

张华同知全州　　　　　　　　张　璧  

参戎常羡曳新裾分刺今看拥贰车此日使华将雨露当年文彩动璠璵风清湘水无犀照近地衡阳有雁书抚字催科孰轻重知君原自解乗除  

刘奇逢补任上石州  

早从阙下再弹冠万里休嗟道路难今去宦游仍郡刺向来声价起刑官【`湖广初任汝宁推官有声应召`】且持南粤新符竹莫恋东湖旧钓竿铜柱尚余标汉纪嘉名还拟并髙寒送张太史子阳封靖江王得省　　张　治  

江湖玉节明秋水星汉仙槎下紫薇吊古不妨平子赋还家应羡老莱衣苍梧云浄青山出緑浦天寒白雁稀百粤更须劳问俗田阳犹未解重围  

送萧尚防之忠州因寄云东  

忠州百粤文身地岁晏天涯独去难抱璞自怜三献后卑栖聊借一枝安山连八桂蛮烟暝江入苍梧毒雨寒若过湘春逢旧侣为言相忆路漫漫  

送黄宪副之任广右　　　　　　谢士元  

氷蘗声名简帝心观风隽擢涣纶音一朝持节辞枫陛千里驱车赴桂林雨过荔源青似染云开尧岭碧如簪悬知按部春风里无限江山伴醉吟  

送蘓雪江任桂林　　　　　　　张元秩  

湘漓流合始安州落日千家烟火浮天远星辰联贯索山空雷雨动穷陬异鱼水涨湖塘月金粟花明楚越秋简讼只今懐旧俗韩公闭阁合深忧  

送广西佥宪龚亹斋　　　　　　曽　梧  

桂海星分执法尊手持绣斧下天阍眼醒伟观看鸡卜意到超然忘我言士挽须龙归别洞人酣艮柳卧前村朔南万里图王防谈笑谁能壮北门  

风洞　　　　　　　　　　　　刘　节  

絶壁盘云开古洞重楼叠防倚芜城旌旄日午花薫气林树风过鸟出声天畔草亭千里目沙旁烟艇十年情粤南消息皇华杳憔悴扬雄恋玉京  

柳山  

歩入回峯坐小堂柳侯祠下草初荒烟浮万井涵秋逈水合三江入楚长曲径短亭人寂寂古泉幽涧树苍苍匡山云谷空囘首归路萧踈漫夕阳  

富川钟山　　　　　　　　　　张　祐  

村墟牢落负良宵寒月遥看上泬防火树星桥行处少瘴烟蛮雾坐中饶豸冠独愧匡时防虎旅人惊拔俗标得了公家今日事便应云水老渔樵  

桂林元夕　　　　　　　　　　黄　佐  

何处笙歌入座闻即看陆海在人羣星桥暗度重轮月火树晴开五色云湘水未逢天北使漓江犹驻粤南军江湖心事年年在徙倚东风酒易醺  

送李稚大广右视学  

吹劒当年歌昔游十年尘梦对三洲湘山似防马前出楚水如丝天际流监禄岂知终化俗伏波何用更封侯离弦莫奏清商曲梧叶萧萧已报秋  

横州伏波庙  

髙滩危石锁崔嵬长夏风烟午未开南海楼船从此去中原冠冕至今来武陵一曲风尘静铜柱孤标日月回千载伏波祠宇在汉朝何处有云台  

过邕纪行　　　　　　　　　　姚　镆  

频年行部过邕州眼底天光次第收林邑峯髙云半湿昆仑道险树偏稠三春野外鸣耕犊十里江干系客舟况是圣明文化濶弦歌几处月当楼  

题伏波祠  

男儿本是世间竒马革寻常愿裹尸木斩层崖通汉道柱标万里奠坤维元功不铸黄金像谤口翻成贝锦疑古庙滩头诗半壁絶胜当代史臣辞  

桂林行台四山皆几席间清竒峭拔名重天下诚不诬也民事多艰不遂登眺期得代对景惘  

然　　　　　　　　　　　　林廷选  

桂山竒峭世间无日日当窗见画图排去离愁忘岁月助来吟兴徧江湖空嵓花木青黄间叠石莓苔紫翠腴也被山灵嘲我俗宁半昼狎樵夫  

平乐行台筹用兵给饷有懐和前人壁间韵  

荡荡尧天化日长愿垂蔀屋照逃亡朝钲暮鼓时多难青草黄茅地半荒湖海有心驰北阙经纶无术起南阳晚山环翠清人骨载咏皇华第防章  

阻水昭平同佥宪陈文用赋  

昭州南下接梧浔民苦羣夷岁屡侵令肃柳营旗斾偃诗成莲幕酒杯斟雨深湍恶迟行色花落鸠啼碎客心我爱干城人赳赳未闻罝兎在中林  

陞右都御史奉勅总督两广军务兼理巡抚愧惧有作  

江湖廊庙竟何为新捧纶音下玉墀半载三迁惊数异两藩重到讶时移草莱枯槁湏膏泽今古勲名在鼎彜报国寸心犹未老粤山漓水也先知  

登马退山望邕州　　　　　　　张　岳  

笋舆穿岭又髙峰极望关山兴不穷元气远浮瀛海外人家多在翠微中软莎黄犊迷烟雨极浦归帆逗晩风兵祲沈销春昼永两江林树欝青葱  

入邕州  

邕州城北两江来五管金汤亦壮哉海贾尽通身毒布堠亭遥拟白龙堆卧闗虎豹春霾雾入匣雌雄夜吼雷御远古来资上畧天南璧马已枚枚  

发邕州徃鎭南闗  

隔年梅雨记重游风雨依稀獠瘴收老去筋骸惭枥马谁将华发博蜗牛孤光冉冉泷头月双橹迢迢天际舟夜数星辰翻百念非闗乡国起离忧  

太平东岸尖峰似故山作  

何处飞来玉笋峰似曽排闼为吾容隔江翠色迎孤棹故国白云知防重树老时鸣枫叶雨山空远逓夕阳钟十年回首凋鬓欲蹑征鸿恨莫从  

和可斋泊舟左江有懐韵  

雉堞岧岧俯碧浔天涯此路接鸡林地非中土衣冠并气压南荒岁月深尊俎空怜麾羽扇溪山何处听樵音倘谐插翮飞蓬岛愿学烧丹变紫金  

和可斋泊况村雨霁二首  

扁舟夜雨瘴溪中晓起看山翠色重万感忽来惟宴坐远书欲寄漫题封似闻瀚海秋飞箭稍喜炎天近息烽却怪南华忘物者等间空谷喜闻跫  

雨歇郊墟斜日昏居人犹自散鸡豚槎当防缺深留缆燕逐花飞故远村水土周防翻药笈江湖剧念傍征轩拟为暂驻成淹久倦听风波欵曲言  

夜饮董参戎蕨冈寓舎读壁间过伏波祠诗有感  

孤戍云想壮图酒酣日落歌呜呜大材敢道马新息短劒还闻陆大夫奎壁淋漓看独夜江天防漠失双鳬防囘欲酹溪头月又恐前身是腐儒  

经宿受防城  

老夫越吏姓名通衔璧牵羊事不同圣代神灵跨往昔南天万水尽朝东荒山故垒笼寒月征马孤嘶自晚风读罢穹碑一怅望螭头飞动欲腾空  

沉沉髙阁午隂清况有巑岏苍翠迎金鼔往年分阃地闗山千古受降城龙蛇蛰伏天机静烟雨防蒙春草生倦倚乌皮成独寐不堪幽梦缅纵横  

游白石洞  

梦里似曽踏翠寒万山洞壑石林攒宁知夏冷冬温地秪在藤梢棘刺间隂火琼膏烹日月长空箫管待虬鸾道人不是避秦客慢忆桃花囘首看  

诸天洞府日华倾此洞隂风地底鸣泉落鲛珠含内景石飞仙佩精蹔游不觉心源静欲去那禁毛骨清胜防山灵应记取后期未许结三生  

东崖长溪次江赴凭祥途中遇雨赋赠  

行时霁柳拂前驱别后雷殷水满湖俄顷隂晴迎伏暑凌兢车马戒泥涂防沙带浪东西落田鹳逢人向背呼愁絶同袍闗塞客南山欲与剪扶须  

五月隂晴长緑蒲防风怪雨亦相湏农人私记丰年兆仆驭偏忧九折途远势惊翻银汉水怒涛疑拔老龙须严程傍险兼竒观霑湿何妨赤杖扶  

登镇南闗昭德台二首  

炎荒突兀见春台皇徳昭囘气象开五色光华瞻北斗一天雷雨动南垓乘槎拟借抟风力破浪还看曝日顋安得坡仙扛鼎笔表忠髙掞静氛埃  

振衣千仭瞰飞鸢望极江山思渺然百粤风烟画一幅清时日月镜双悬天开正朔尊王防地接金鳌立极年横海昔贤堪勒柱髙台我辈亦楼船  

送人之梧州　　　　　　　　　汪文盛  

封域旧传蛮幕府才名新得汉参军藤江水下天无际桂岭山连雾不分南极衣冠开瘴甸北来旌斾动星文病躯愿寄桄榔杖他日投予湘水濆  

赠别龚亹斋少参北还　　　　　李　黙  

按节同为五岭游东风何处问行舟楚天云尽家千里桂海人归月满楼直道于今欺白发素心元自照清秋且挥玉斚留君醉无奈莺啼乱客愁  

赠别洪西淙方伯赴广西  

麟阁知君早致身炎荒今已遍朱轮三湘雪后烟波濶五岭云开驿树新春雨故园肥紫蕨客衣芳草变缁尘相逢为报清羸久惭愧河汾俗化醇  

苍梧闲眺　　　　　　　　　　许天锡  

云暗苍梧晓正开独舒懐抱向髙台千年劒在神光现三足麋鸣使节来越嶲西连山似防桂江东注水如苔登临不尽雄豪兴欲倒鲸川入酒杯  

晚至平南忆别马参戎澄  

寒江落日背孤城海月沙头又欲明千里家乡残梦断一川烟水暮愁生不辞椰子杯中醉生怕梅花笛里声陡觉别来消瘦甚马卿多病更多情  

过鬼门闗  

隔林啼鸟乱鸣春才到山颠又水滨老树苍藤含雾雨层峦叠嶂蔽星辰穿嵓越壑驱车险伐木刋崖取道新生过鬼门闗下路客懐争得不伤神  

登南宁镇江门  

武号山前瘴雨收镇江门外水长流一冬天气长如夏连日风号只自秋远思直穷千里目吟懐聊寄五花洲天荒落日堪惆怅莫上筹边百尺楼  

乌蛮滩即事　　　　　　　　　林大辂  

乌蛮滩上日风波归兴其如五老何古庙神香留彩鹢夕阳官鼓出青萝参差防防江流迅错落龙湫野渡多千古伏波寄英爽竹枝凄楚榜人歌  

桴槎馆与师汝和言别  

出郭偶同迁客兴飘蓬翻愧野人羣寻花迳小娟娟日移酒春深淡淡云五岭风光怜共得两江消息喜初闻无端更问秦川路醉里新诗欲赠君  

登系龙洲柬梧郡陈司马兰砌　　徐　棻  

六鳌江上驾青山长控苍梧虎豹关槛外人家葱翠里城头烟树有无间江涛乍敛琉璃浄苔藓常封玳瑁斑下榻久传陈仲举一尊能否共跻攀  

游勾漏洞  

折简相招弄防霞芙蓉千丈振朝华金银宫阙窥三岛云树江城隐万家髙倚斗杓浮緑蚁竒探岩壑拾丹砂低囘欲访神仙令望断松门白鹿车  

苍梧懐古  

王孙芳草自天涯把酒凭髙眺落霞云冷玉环妃子宅春残金谷美人家丹砂寂寞迷瑶岛斑竹扶疎渺翠华惟有苍梧城上月年年清影照栖鸦  

游罗秀山　　　　　　　　　　朱绍昌  

芙蓉秀叠半龛悬灵迹犹传葛稚川偶见鹿眠疑药圃因闻龙化探瑶泉碑横宿莾凝烟碧径积新枫带露鲜卜筑欲寻山下宅鼎邉妄意夙生縁  

仙子何年跨彩鸾千春想像万峰盘粉昙香散琼台杳丹灶烟销玉瀣寒信步樵柯忘日晩放懐尊酒饯秋残风尘是处如蛮触自倚红霞一笑看  

海棠祠　　　　　　　　　　　黄　扆  

江邉不见海棠花两防垂杨集暮鸦路上客寻秦氏邸桥边谁是祝生家雨声怕向愁边听风景还堪醉里夸驷马尚期他日过题诗聊且记年华  

欝林即事　　　　　　　　　　孙　迪  

百年谁向此乘骢路绕天隅北斗东行役敢辞炎瘴毒覊储时悯室家空轰雷忽送随车雨嘉谷随成满地风囘首洞天浑咫尺欲寻仙迹问山公  

西望桥邉偶驻骢大容流影落溪东仙归勾漏丹应熟鬼泣天闗骨已空灵望石牛祈暑雨威瞻铜鼔振秋风不知景陆堂前月还照人心一片公  

灵岩　　　　　　　　　　　　马　襄  

双旌晓拂陇头云远入幽嵓访老君燃烛引光探洞穴扪萝寻字认诗文山花开向樵亭落涧水流因石窦分坐挹天风洒白发太虚无处着尘氛  

谷山　　　　　　　　　　　　林孔嘉  

连峰列岫影苍梧势拥屏帏气欝纡夏木千章排古防晩云四合绘新图白泥洞逺樵归久黄鉴村深日已晡安得当时谢公屐闲登髙处饮茱萸  

鹤麓有懐　　　　　　　　　　张　翊  

辽左丁威鹤未旋花飞细细驻流年骚人泽畔椒兰佩客子杖头风月钱独抱清尊干气色共排苍壁下云烟吹箫却忆王子晋觅得浮丘是宿縁  

庆远北山　　　　　　　　　　陈　珪  

百丈峯峦靣靣竒羣仙曽此防襟期云封洞口龙归久风动松枝鹤梦迟棋局防看销岁月药炉那得疗疮痍眼前世事愁无限赢取秋霜两鬓垂  

庆远北山　　　　　　　　　　杨　信  

青峰碧嶂与天齐一径凌空石凿梯云气奔腾龙去远松花揺落鹤来栖楼台佛刹依山北城郭人家傍水西为作岭南风土记尽将佳景职方题  

屏风山　　　　　　　　　　　严　逾  

周遭山色一孤城城枕孤山耸翠屏欲把筠床看白昼却疑云母倚青防泽葵雨过三春润斗柄天开五夜明万里孤臣无所事毎瞻磐石祝神京  

移岭山  

重闗深过鬼门西瘴雾蛮烟日夕低烧絶正愁千尺栈请封无计一丸泥山椒脱木金盈地石磴流霜玉半梯我欲乗时髙着歩白云南望又凄迷  

古浪溪  

红烂风前防树桃緑囘山下一溪毛晩来急雨惊瓴甋日见余波谢桔橰断防磎碕难着渡小鲜骨鲠不容刀侵星劝课烟郊外笑指长虹隐碧涛  

题白马嵓　　　　　　　　　　何世纶  

白马何时去未还清泉碧草老空山不留竺国三千界应在仙家十二栏粉汗滴成钟乳穴霜蹄跑出水晶潭寒云覊络难收拾天与髙僧设一庵  

登松岭  

松岭嵯峨半倚天毎从山足起朝烟花帏隐隠寒光澹翠盖亭亭曙色鲜出海老龙堪彷佛寻巢孤鹤欲回旋徂徕合在烟萝外极目沧浪竟惘然  

雨后夕　　　　　　　　　　王尚贤  

峭壁云霾石浪频草亭飘泊水之滨三江雨过千帆夕一榷风清万灶春塔影翻凌波底月钟声欲醒梦中身持筹莫讶书生拙圣世从来不患贫  

赠别佘东台转官郡丞暂还柳州　吴　鼎  

明月湖心忆旧游夕阳江外赴新愁十年去住频伤别万事蹉跎可自由风急天髙秋澹澹苍梧桂水意悠悠未湏极目懐郷国更上峰头望帝州  

送罗闇斋赴广西省幕　　　　　徐　阶  

当年才子不如君岁晩犹随燕雀羣远地直知朋旧少论心难遣世人闻三江处处皆夷语五岭朝朝足瘴云传道交州仍议战秪应投笔建奇勲  

游柳山　　　　　　　　　　　潘　恩  

暇日遥登郭北台层崖叠嶂倚天开琪花歴歴翻云出玉髓沄沄抱石回此地杉松巣鹳鹤何年碑勒刺莓苔乗风懐古情无限把劒长歌万壑哀  

再登湘山寺  

鹫宇参差歴翠微九天松露湿春衣书鹄篆云中见贝叶昙花雨后稀路入桃源秦甲子泉通星渚汉支机问津今日重来地可有金仙驾鹤归  

七星嵓次韵  

灵嵓夭矫疑星陨溜石隂森作雨飞八桂五芝空翳翳青泥丹灶故辉辉江吞列岫滩声转境絶真空人影稀飒杳天花纷欲下临风容与澹忘归  

桂山亭双鹤次韵  

丹丘石室羽人居况有仙禽下玉除月迥芝田留鸑鷟风吹银汉落蟾蜍霜毛露翮应怜汝合舞长鸣数向予何日罗浮千仞外翻飞共尔歴清虚  

靖江王太平嵓次韵  

砥柱中天亘古今羣峰围合迥相钦幽居自足东平乐丽藻还传邺下音钟乳飞花添积翠芙蓉倒影漾重隂灵岩不隔三山路栖息浑忘岁月深  

懋德堂次韵  

桂岭离宫结构新堂开懋德防烟云青天宛转生图画碧水萦回起縠纹礼乐河间标大雅诗书东鲁接清芬闲来况有陈思赋千载流传著作文  

游风洞和夏松泉方伯  

石洞干霄昼渺防危崖夹谷势峥嵘菱花荇叶牵明镜舜岭尧峰拂紫清载酒新秋闻木下班荆絶顶听泉鸣重华南狩龙游远泪竹湘流万古情  

逍遥楼  

春波防灔层城浮春日浩荡林泉幽风吹山树石欲立水射湘江天倒流岐路殊方杨子涙乾坤万里仲宣楼登髙漫有怜芳兴黄鸟桃花数散愁  

兰蔴道中作  

单舆小队出江城宛转春风送我行笑客林花然欲语避人山鸟解呼名苍崖夹谷窥明镜劒石连云俯太清岭外驰驱悲道路天涯鼓角况分明  

系龙洲  

碣石嶙峋控此洲苍梧云逐水分流清天影落金鳌静火岭光连玉蝀浮舟畔忽传津吏鼓林间时听越人讴却惭纵迹牵缨绂未似当年五岳游  

立春日至浔州见桃花  

去春燕地犹氷雪今日浔江已见桃物独嗟中土异天涯那惜此身劳风披红雨沾行盖路入芳丛映客袍更喜羣生逢道泰不妨人事日萧骚  

晓发宜州  

层隂雨阁青山外画鹢朝飞碧涧湄符节驰驱淹道路风尘飘泊叹支离江花有约催征棹防栁何情系客思怅望天涯双白鸟穿云歴水故相随  

送邓贡士元性还南宁  

緑树隂浓乳燕飞金陵万里送君归随珠握彩人争识匡鼎谈经志不违馥郁芹香涵璧水青葱荷色照儒衣邕江暂戢图南翼竚看轩腾向帝畿  

邕州道中  

尽日山行耽閴寂竹埤茅屋互萧森桃花独树自春色荔叶满林空昼隂戎马中原游子恨舟车骆越故园心山灵何事苦相索渫雨飘云入暮深  

题五峯　　　　　　　　　　　傅汝舟  

平野猎归风色暮五峰回处石门髙穿嵓村老多然炬供酒狼家尽带刀云气乍飞山下雨松声遥卷峡中涛不堪仙灶埋幽草极目丹崖思独劳  

同傅山人游狮子嵓　　　　　　周　璞  

数载尘埃笑白头乘风今喜到嵓丘势回西北瞻宸极形峙东南镇粤州半榻幸同遗世士一官深愧富民侯云萝石壁平生兴即欲投簪向急流  

东江即事呈东台赵少参　　　　陈　褎  

连揽东江岂偶然拔茅今日赖君贤炎威未减犹三伏浪迹相驰又半年秋水最怜清画舫好山终恨杂蛮烟封侯万里何湏计且与吾民一解悬  

至乌蛮滩谒伏波马将军庙  

何来岸帻甚安闲囘首痴游陇蜀间豪气当年怜马革神功千载肃乌蛮谁分薏苡成车载自合云台上将班堪叹后来翻覆几铜标南纪喜今还  

赠平南七十翁张南溪通府  

虚从江上往仍还紫气何知只在闗暂出南溪为俗吏深居尖岭是仙寰珠崖已破黄粱梦灵寳能留赤子颜更识履声联北斗尚书家世播人间  

题横州秦少游书院  

芳草萧萧一迳通小桥流水近兴龙醉乡还有前贤所新法终无后代踪花落海棠春已去香余村酿酒空浓不才防度曽谈虎须信人间是小封  

横州龙兴寺纪逰  

龙兴槎窟是何年野寺犹将此事传芳草满庭僧不见白云同榻客何迁常桥喜近幽人里华嶂疑开隔水莲薄暮驰驱惭碌碌拟将清浄问诸天  

犀潭　　　　　　　　　　　　袁　袠  

棱棱石窍附嵓隈造化何年巧凿开一脉灵湫消复长半神液去还来盈虚气类旋潮信呼吸声如动地雷坐倚云根毛骨耸彷疑飞歩至蓬莱  

度昆仑闗寄马侍御君卿  

昆仑闗外即邕州迁客那堪此地游九折坂盘疑栈道万重山险抱江流时平不见干戈警身病仍闻瘴疠愁五岭古来无雁到思君何处慰离忧  

送康盘峰广西参议　　　　　　王愼中  

握符制远分藩重露冕临人列郡钦节下州官多卉服岁中牧贡有蛮金九疑晓望烟如画八桂冬荣雪满林铜柱标南犹奉朔汉家雨露本来深  

送郭世重出守南宁  

朗宁荒絶不堪栖游客懐乡梦转迷千岭骤昏知瘴起四时不断有猿啼居人半是梯嵓峒行路相言避毒溪十载播迁仍置远好凭鬼卜问蛮鸡  

署中念及部下西征军士次张总戎韵  

邓　炳  

火轮烜赫自清朝歩卒如林不御轺瘴疠气蒸阳月盛敌巣西去洞天遥荒池无水梅消渴鸟道兼程草没腰冲冒炎威知最苦竹林流汗透轻蕉  

登湘山亭子有懐符王二君子【`松嵓敬所`】  

许应元  

天末孤亭独上时情多拟赋四愁诗不堪鸿雁稀南服况是风烟暗北垂海上书来犹避冦林中药长欲寻师从君便向天台去何处嵓中可翳芝  

白云嵓　　　　　　　　　　　程文德  

今晨忽忆别家时万里经年尚未归乡国防人懐令节天涯此地共斜晖登髙有兴来乗月久客无家未授衣酒醒露寒人欲别山城灯火望依微  

都峤山  

停桡绣水思寻胜忽见南山似武夷云际嶙峋开靣靣天中紫翠欝蔂蔂秋风吹我来都峤古洞无人只旧碑八叠路迷还怅望登临全盛忆唐时  

七山奏凯颂南川陶公  

粤国江山震鼔鼙楼船十万渡旌旗虞廷再见三苗格周室遄班六月师玉叶风清豺虎窟【`玉叶巢名`】苍梧日丽凤凰枝两山功并燕然碣【`前平两山`】千古人同襄毅思  

故平乐侯遯叟李君隠居信宜瓯村茅屋蔬食身自耕作清风髙节今世罕闻兹以郡侯玉溪石公招至乡饮城居十日而归兴浩然不可复留已公乃邀迁客载酒登桴祖之观澜山下白驹皎皎金玉遐心把酒临江慨然咏叹  

瓯村何处髙人宅茅屋萧萧蔽雨风共喜东陵自种不妨彭泽酒频空雾深穏卧山中豹翮健孤骞云外鸿暂下尘寰才十日一桴归去渺孤踪  

送刘北川之任太平　　　　　　郭　伋  

乡评属望闻年少海内谈诗见尔豪千里未应淹骥足一官聊复隠蓬蒿乌山碧石牵离绪丽水晴空动去舠邉徼清时无一事郡斋烧烛注离骚  

乌蛮滩伏波庙　　　　　　　　林　恕  

乌蛮水庙锁烟萝画栋朱防映碧波破卤名垂天地久丽牲碑继岁时多江揺树影牙旂闪风送滩声铁骑过囘首云台何处所乾坤无复汉山河  

张三峰都督觞七星嵓　　　　　杨本仁  

名岩故着嫖姚席覊况常投山水縁水碧如空秋自咽山青不动晩生烟一杯拟出人间世万物浑成洞里天醉倚长松待明月凤笙吹彻赤霄篇  

伏波山晚立  

无事日看江上山百年懐抱隘人寰微茫若在水云外萧散何知吏隠间月出天心鹤共语风生石窟鹜俱闲髙贤异代谁相问霞影波光鉴此颜  

午日同芹溪宪使舟游还珠洞暮抵龙隠嵓  

雨后江山如有待相携齐赴水东舟一杯不尽三闾恨双劔何妨五日游亦有神龙曽蠖屈是谁真隠与鸥浮月明返棹触仙气无数昌阳石上洲  

九日梧州涧山方伯觞予拱日亭喜赋  

云断苍梧水急流半天风雨静炎州龙湾虎石三江色骢马薇花九日鸥乡思动存移菊计吏情空抱跕鸢愁岸冠故放登临目共倚危亭万仞秋  

雨宿藤江感懐奉冯佥宪　　　　曹世盛  

藤水梧溪岭外连偏南风气欝人邉舟帆寂寞江干雨鼓角凄凉漏静天腊夕梦囘闽海峤春宵意动桂林前联航歩歩追仙侣聊取金尊话百年  

送吴素行之广西　　　　　　　陈　昌  

广州南望海防防百丈牵江防日程鲸浪打船风不息蜃灰涂屋雨初晴蛮巫祭鬼凭鸡卜岛寇编氓事象耕从此海隅成乐土尉陀焉敢更言兵  

送赵东台寺正赴广西少参　　　蔡汝楠  

月卿此去泛湘流棘寺芳名忆旧逰乡思独看南岭近征途肯厌夜猿秋到时藩服应分镇行处营门待展筹共道陆生为越使汉文南顾自无忧  

送施玉湖赴广西台幕  

幕职仍为万里行伊人早岁有诗名霜蹄共惜金台别炎树遥悬桂岭情休遣猿猱惊客梦聊看水石伴修程青春一上熊飞路应折梅花即寄声  

合江亭赠龙云东中丞【`有小序`】　　　谢少南  

中丞茶陵人以大同之役谪至近卜完山结兹亭瞰流眺远殊尽胜概江中新汀予名以白鹤喻公暂止之意西对颇类天台双阙因借名之亦广云东恋魏阙之忠云尔  

高秋来眺合江亭江上新生白鹤汀塞北风烟聊息驾湘南丘壑自忘形十年发为离骚变千里云从岳麓停同是明时投徼客倚看双阙对秋青  

湘源  

曽游太液问湘源斑竹苍梧瘴雾昏一自天涯寄飘落两从江介防潺湲南经桂岭临官舎东滙秦淮过里门拟放扁舟看夜月洞庭春水正无痕  

登桂江观音阁  

阁前山拥翠芙蓉斜日烟光影万重雨后落花愁欲醉春来芳草思偏浓骖鸾未拟从前客擕鹤频看别后容两月寒云萦绪乱坐怜晴霭对西峰  

九日同诸僚虞山防集  

九日黄花未着丛虞山置酒赏心同飘云影乱漓江水落木声号舜帝宫秋老那堪闻挂狖天遥元不到征鸿愁颜易醉西风里番怪茱萸满树红  

十二月十又三日梧州朱砥斋少参邀饮岭表书院时有龙门之役即席留赠是月十七日立春  

岭树青青冬夕晴主人留客月华明春先五日囘阳律地合三江是防城洽座兰尊酬泊旅满阶组甲听调兵文谟武畧俱王事一笑忘年欲请缨  

柳州北郭新作镇越楼与康磐峰少参览眺  

龙城北郭起层台上有髙楼四望开千嶂云销檐外出双江雨过雾中来猺人墟远连烟火逐客祠深半草莱忽漫与君临此地共凭风槛罢传杯  

柳州谒刘贤良祠  

谏议祠堂两地成湘西柳郡北昌平危言总为当时计直道何知后世名隔防墓林围茂草绕祠江水泛香蘅登科我辈犹顔厚不尽千秋万古情  

谒柳子厚祠  

落落疎松隠墓门罗池祠庙至今存林间闻鴂堪垂泪岭外啼猿更断魂自是远夷闻圣化非縁逐客误朝恩当年旧恨休重省信有文章百代尊  

秋日柳山游览  

秋髙岚霁浄无埃翠巘亭台歩歩开祠牓尚题前刺史山川真是小蓬莱长松涛里凭檐槛丛桂花间送酒杯信美湘南今浪迹那堪极北首重囘  

藤江漫成  

四山残日半帆风乱石洄波委折通可讶寒江犹碧草忽从岐路转丹枫冬回氛防销沉后北望星辰感慨中勾漏西来知不远将因炼鼎问仙翁  

乌蛮滩谒马伏波祠  

老将南征自许身曽驱万旅此江滨铁衣试马酬炎帝铜柱分疆戢远人死后何须明薏苡生前早见画麒麟萧条异代风云变犹有滩声动鬼神  

南宁道中  

华发须从镜里窥青溪偏入櫂中思邕州紫燕秋无社蛮驿秾花冬有时异域冠裳仍俗好中原礼乐忝吾师林间孔雀翩翩下来就江滨照羽仪  

左江道中  

远水涵天漾色同草堤沙碛并连空行人独徃迎斜日归鸟双飞趂晩风海近潮痕常带緑岁穷山果不凋红裁书欲寄湘南鲤矫首徒招塞北鸿  

魏此斋大参招游风圃  

豪士知予物外情炎天招引碧山行亭心风袅青萝远水靣云飘白苎轻古洞恍如曽寓舎灵仙前订隔生盟悬崖漫扫题名石芝草琅玕好自生  

至日同杨右使浮舟湘山渡看梅  

至日浮舟已自竒尊前况复对南枝瑶华新向阳崖折玉树真从水殿移驿使殊方传远讯故人遥夜属相思絶怜岁晩氷霜意漂泊萍踪尚有期  

送沈参军出守浔州　　　　　　徐学谟  

长从幕府接华镳部领仍烦听夜刁秋入贵横炎雨歇江清黔欝瘴烟消丹砂欲覔三山近紫绶宁辞万里遥更爱使君能远俗坐令椎髻遍风謡  

送友人之宣化主簿　　　　　　廖希顔  

日南铜柱扶桑近仙掌云霞曙色分隔岁春风频送客异乡何地更逢君堂开射鸭容猿啸天入回龙信鸟羣佐理无劳惮方服铜环椎髻解论文  

靖江府独秀峰下有洞深可十丈刻今字韵诗已  

百余首王索予和之　　　　　钱　薇  

桂郡名峰冠古今谽谺百尺洞天深攀萝云袅斜阳色穿磴泉飞空谷隂兎苑赓题饶杰作醴筵嘉意属防吟追陪此日承欢遇媿乏雄篇思不禁  

崇本书院新成别殿应教  

帝子曽将华馆开更成别殿拟蓬莱牕衔晓日千山出帘卷春风万里回睿藻逈逾滕阁制霛光不数鲁宫材祗看江汉同文日深愧曽非授简才  

和靖江府懋德堂韵  

十二疏防髙入云天开淑景气氤氲独蔵金鉴传心典上遡汤盘仰昔芬月映明河文动色春吹柳陌思如雯抚时握管传风雅总属虬龙洒淅勤  

书苍梧公署  

遐荒总入帝舆图南顾劳劳化未敷我捧丝纶承黼扆孰令山水染迷途貔貅尚阻消戈甲礼乐谁能变远区为语握符勤抚字明时何以靖邉隅  

浔州书事  

断藤峡下大江流仗劒乘春万里游百粤伏波标柱壮两阶虞日舞干优东津对月心同照南徼观风病未瘳愿得交人归职贡永纾南顾圣人忧  

过牛摆堡水急难进  

骤雨冲途逆上滩涛回矶伏浸无端鱼龙作势顷时变耶许乗风竟日讙慢说巴丘凭峡险曽闻雷斧劈江磐简书夙夜寕容缓敢谓王尊叱驭难  

自秦人洞过牛闗望铜柱  

防骑邉闗窈窕行攀萝一径万山横乾坤胜概王猷远湖海间闗使事怦揽辔未能消卉服偃戈还喜静蛮狞遥瞻铜柱开千古新息竒功更可旌  

鹅村泊舟  

江上春潮正渺茫幽懐无语对林篁髙枝莺啭风初度野迳花开日欲长万里披云期问俗防囘揽辔叹流亡间来偶防虚舟理何似归耕东海傍  

铜鼓滩  

路出清浔铜鼓滩天风吹棹度汪澜髙江神禹应难凿古郡秦皇未许官椎髻语言殊不白花枝浓淡自含丹欲知同轨称王防随处夷歌汉网寛  

谢蔡中丞阅武堂宴别二首  

暖日春归鼙鼓城元戎敞宴肃郊行且将武备开文防欲拟王风杜外萌五岭革心消瘴疠九重属目奏升平早承鉴识钦山斗此日重来意倍倾  

羽林侠气凌霄汉走马穿云势欲飞岂是貔貅能骋防总因帏幄有神机从容樽俎方隅浄指顾风雷训练防尽日承欢欣胜防管弦孰谓匪伸威  

送王给舎使湖广广西二省　　　赵贞吉  

禁书新下凤凰楼才子巡边物色优遥指九疑探禹穴要攀八桂望炎丘丹砂诀访神仙令斑竹诗成帝子洲江汉诸侯齐述职归来作颂效王褒  

送俞佥宪赴广右　　　　　　　孙　陞  

谈诗说劒屡相过送别其如万里何云渺苍梧飞雁少霜清翠柏集乌多唐声共数张文献汉业犹传马伏波君到岭南寻旧迹莫令光景易蹉跎  

送陈郡幕赴庆远  

都亭别去不沾襟仗劒翩然万里心夹道垂杨引征骑丁年緑发映华簪南临象郡千峰出西傍龙江一水深遥想使君堪坐啸幕中书记得陈琳  

送邵参军赴南宁  

墨诏将恩下九天参军今去瘴江邉桂林远郡开秦代铜柱遗勲勒汉年尊俎昼间云皛皛烟尘夜静月娟娟幕中湏有防防防莫道南陲已晏然  

## 粤西诗载卷十八  

桂林府通判汪森编  

七言律  

送国子丘君之栁城　　　　　　康大和  

郎君文雅擅骚坛剰有新诗卷里看晓日桥门辞讲席春风防鹢动江干花明桂岭蛮烟浄栁簇山城劒气寒莫道炎方非乐土弦歌行见逺人安  

送呼益斋迁广右都督　　　　　黄宗噐  

圣主深劳南顾衷殷勤推毂属元戎闽疆久拟留充国粤峤新传拜令公劒起延津光射斗旌揺桂壁气凌虹行看筹略威名重麟阁新题第一功  

梧镇寄谢周谏议　　　　　　　张　瀚  

淮甸兵戈暂解符铜鱼再绾镇苍梧王师未报沧溟防郡国空闻憔悴苏老去青云惊幻梦忧添白发愧訏谟久初服调猿鹤犹自戎衣听鹧鸪  

游风圃见梅花　　　　　　　王宗沐  

名园久惜赏心违忽漫梅开已半飞时序暗传天外信物华频换客中衣雪移踈影临丹洞月伴香魂引素妃寄语东风吹莫尽为留孤蕚占春晖  

桂江舟泛赠送潘汝信姜重明袁期跃三友  

粤台分席待谈经底事思家速去程岁晩不堪人逺别江空况有雁归声暮云箫鼓移湘岸驿路烟花媚楚城万里一尊相念处功名应未尽书生  

藤江舟中  

东征长路恋春晖箫鼓乗潮歴野扉山月似随孤客棹江云长防钓鱼矶朋游到处多分散边信无时有是非万里未须悲壮志一官还自惜名微  

客行音信不闻家独向孤舟度嵗华近水烟光分岸栁隔村灯火杂江花榜人夜语惊滩险估客朝行狎浪賖满眼风波堪系念更教吹笛傍天涯  

送龚中峰改任懐集　　　　　　呵　御  

仙令乗云谒紫墀双鳬何事复南蜚逶迤荒郭逢春暖寂寞山城见吏稀水浅集溪龙立处风恬桂岭雁归时部臣倘问临江政独有甘棠系去思  

送林西野之任思恩  

秋风燕甸惜离韀杨栁萧萧河上筵雨露竟非偏岭表雁鸿何事滞云边征亭草色连芳渡落日蝉声带逺烟两地重牵湖海思近人明月更凄然  

送黄知事之广西  

新秋江上客帆轻把袂怜君独逺行此去蛮邦堪托迹向来乡国正论兵苍梧云树依官舍百粤烟波问水程幙下如君能有几旧家簪绂共知名  

梧州沙竹村总制半洲公饯别次韵  

林应亮  

杪秋风日瘴江开画舫弦歌杂沓来万里衔恩欢入幕双旌追饯惜离杯枫宸梦恋清班隔梓里春迎使节廻知报徴书来早晚还移司马坐中台  

送王侍御按广西　　　　　　　董　份  

天朝草奏有才名白简台端气象生雪霁晓山迎揽辔氷开春水待扬舲南荒驿候通千里西粤威声振百城问俗若过铜柱界按行时讯伏波营  

送陈太守擢广西宪副之任　　　万虞恺  

问俗闾阎五马嘶使君高谊古人齐甘棠春日留江畔节钺秋风过岭西芳草独怜南国逺迁莺还忆上林啼从今谁下陈蕃榻孺子门前路欲迷  

送门人刘将军谪居西广　　　　吕希周  

忽覩清都刘孝威蛮横严谴思依依青山瘴疠天疑别落日萧条鸟独飞万里孤臣看玉匣南中北望泣金微元戎未报收交趾好仗訏筹疾解围  

校文广右次大司寇周公贞庵壁间韵  

高秋爽气日华东入望清光似镜中万马飞腾依碧落五云香霭御晴风天昌百粤山初合鲲化南溟海亦空月出边城银箭急余辉中夜独羣峯  

鹿鸣宴示广右诸生  

八桂秋高宿雾収漓江式宴漾清流神鱼出海从空跃瑞鸟鸣岐岂待搜燕乐直看侔大造周行还拟效前脩欣逢韶厯升中日好捧光华照九州  

风洞次李频  

苍苍深树帯寒烟漠漠长川极目天空洞荒苔留旧迹夕阳孤垒见归船风前落叶云偏急望外层峦夜欲连万里东吴秋色晩梅花残腊忽更年  

九日广右张总兵邀登四仙洞列炬深入探寒泉沿江而上遂登龙隠嵓百戏具陈落英满盏卽席再次李频  

山城亭午罩轻烟满地茱茰媚逺天仙洞寒泉通古穴漓江歌吹振楼船龙嵓閴寂垂萝绕石齿参差细浪连采采金英驻仙鼎流传冉冉漫催年  

出龙江寄谢广右诸君子  

凉风飒飒龙江上淡日萧萧猎骑鸣老树孤岑相对起朱轮翠盖不胜情百重云鸟虚成阵万叠蛮山正稳行溪水毒淫今日好圣朝穷谷颂升平  

宿山枣驿次壁间韵  

细雨干旄来野馆冷烟踈竹自昏朝邮筒落月传呜咽蟋蟀迎风伴寂寥暝歇曙鸡蛮语近梦回池草故乡遥兴安千尺东分水旅骨悠悠向此销  

詶广西镇守傅太监  

四星旁列紫宸前入雅时闻孟子贤披勃有功还裕后管苏多礼竟谁先朴中肯衒氷纨饰纳约常存急就篇最爱相如尔能荐渑池高防至今怜  

送钱承江按广西　　　　　　　茅　坤  

五十年前我旧游仍闻使节按炎州夷歌野戍围山水绣斧雕戈拥督邮东望苍梧瞻粤海南连象郡总兜矛府江战垒今犹在倘赐祠田慰部酋  

送洲沈先生出守浔州　　　　瞿景淳  

天朝声教徧南州冠冕乗秋作胜游路入九疑悲帝子风沿百粤想康侯云封白石堪留碣沙暖乌江可放舟官阁坐来公事简愿传新句慰穷愁  

粤西萧伯升少宰疏二十上求归侍母诏许之以  

诗送之　　　　　　　　　　邹廸光  

独持氷镜领朝绅啓事山公品絶伦二十疏中将母意八千里外拂衣人黄冠制就辞明主赤舄收归号道民想像桃花开谷口可容刘阮问迷津  

送顾太守之官桂林　　　　　　袁尊尼  

夕郎清望重留都五管新分竹使符帝念逺人劳出牧民传良吏喜来苏转输东下泷江险控压南间桂岭孤遥忆褰帷行县日山猺歌舞拜前驱  

爲吴侍御赠广西钟提学　　　　王世贞  

中外台端见表仪不烦霜面瘴烟披分来秘阁藜千防校后书生桂几枝门下陈钦谈左氏【`苍梧为公属郡`】江东匡鼎受葩诗悬知独秀峰头坐五岭云霞更属谁【`公读中秘书爲御史提学南畿故云`】  

送陈佥事视广西学  

春风万里欝林西客有乘骢使者衣桂岭云生天欲尽藤江霜落瘴全稀诗题粤舘逢梅发书就湘帆与防违左氏诸生今受易看君綘帐已光辉  

送颜司理之任平乐  

官好那愁度岭难年青不怕瘴烟干山逢仙吏夸丹灶涧向明时愧考槃绘阁风帘排秀入讼庭霜笔到春寒从他筋竹衫蕉好只作浮云过眼看  

送沈古林少参赴岭南　　　　　周思兼  

髙馆张筵夜已分金杯频劝惜离羣百年怅别蕲阳路千里追随楚泽云桂岭树深何处是骊歌声促不堪闻岁寒杨柳俱摇落独有甘棠可赠君  

寄怀张肖甫少参广西　　　　　徐中行  

中原一自起弹冠南徙仍从万里看地拥铜标新岳牧天廻金马旧祠官紫微玉树春相媚白雪明珠夜并寒虚道四愁君更切那无一字报琅玕  

送陈督学之广右  

晓乗骢马出严城南去梅花满驿亭草旧传扬执防苍梧重见汉明经霜清瘴海千山出日落夷歌几处聼共道炎荒文教洽空劳铜柱倚青防  

送方使君子及之全州  

子竒早岁出为邦才似文彊世少双明月一珠过合浦春风五马到漓江即令卧阁堪移俗何必长缨始受降藻思况逢山水郡登临时拥碧油幢  

武昌闻曹有卿自粤西擢浙臬寄赠【`并序`】  

有卿自比部其先公自御史并分廵越中至今父老犹诵慕云  

褰帷忽自九疑来宪府遥临禹穴开铜柱至今望海峤霞标依旧插天台江南尽识青骢歩邺下谁当綉虎才笑问吴兴登岘首何如山简习池廻  

送许子峻使君赴柳州　　　　　吴国伦  

岭云随客度苍梧直道无妨再剖符象郡自开秦井邑蛮荒总列汉舆图一樽解缆兵声剧万里懐人海月孤报国此身君独健勿云迁谪是穷途  

寄全州吕先生  

雪尽天空一雁呼片云何处是苍梧湖南风雨谈经过岭外兵戈入梦孤老大未窥杨史宅衣冠殊忝郑公徒惟应钴鉧潭前月万里悬看傍玉壶  

寄懐张肖甫参议时自滇南赴粤西  

中原迁客一时收不道还同万里流金马已闻归汉使青门何意老秦侯十年兵火居难卜一字关山泪未休望望苍梧南纪尽白云先入故人愁  

送王参军之横州　　　　　　　宗　臣  

中原落日怨离羣万里关山路又分乱后谁为骠骑使征南吾忆伏波军湘妃斑竹行秋雨帝者苍梧起暮云铜柱高标犹在眼好将勲业荅明君  

送朱明府仲开谪平乐教授　　　谢　榛  

黄鸟鸣时别禁园宦情南去复谁论郑防此日聊诗句陶令何年共酒樽秋到百蛮思北雁云迷三楚望中原沧江寂寞芙蓉老官舍长歌独闭门  

送莫尉还桂林　　　　　　　　魏　裳  

把酒都亭暝色催翩翩劔骑出城隈薄游堪羡神仙尉多难应怜幕府材道路穷时聊免哭田园荒尽且归来书空徃事何须问懐抱还依桂树开  

谒伏波祠　　　　　　　　　　张佳  

楼船东系大江村敬吊先生庙貌尊岂是中原无薏苡遂留遗恨在乾坤殊方事业标孤柱异代心思此一樽虚拟封侯来絶域汉家今已闭关门【`世宗久绝安南贡使`】  

阅武  

承平不讲六韬文教士春原尽日曛营势总然成虎豹阵图曾否象风云关山锁钥孤城重天地华夷一郡分莫道南方难用武斯民旧号伏波军  

逰白云精舍懐董幼海年丈  

青山东峙大江围迁客遗居傍翠微倒听泉声嵓畔落西来霞气洞中飞诛茒祗解谈高致折槛谁怜履祸机前席生还今不贱遐荒傥记白云扉【`公时召还为太仆少卿`】  

游思陵山  

雨后春明野望开旌旗同上最高台千山指防华夷界二水遥从左右来战伐当年俱冦垒太平今日共尊垒流连岂是耽丘壑懐古应怜制粤才  

阅视南宁城  

炎郊春望白云浮指顾提封一瞬秋睥睨青依千嶂出楼台声绕二江流当时铜柱留遗事此日旌旗岂漫游敢告边关司牧者西南轻重本邕州  

行部南宁风气明丽喜而赋之  

浮云东去接昆仑雨过春明水竹村马上称心无瘴疠粤南此地自乾坤金城迤逦双流抱铜柱崔嵬万古尊数载炎荒经歴尽宦情吾拟在中原  

赠陈旧溪任金州  

黄绶从来重典籖潇湘云尽望中淹夷方久已供王税吴下犹闻拔孝廉溪洞南来勾漏近鹧鸪啼处荔枝甜知君抱有匡时略好把青萍试手拈  

伏波庙作　　　　　　　　　　方静  

径仄峰盘积石遥伏波祠宇俨层霄云台自惜当时像铜柱犹存万里标马革不辞捐絶徼骊珠宁复秽征轺据鞍已近悬车日何事雄心未可消  

岭右张使君辟园城中台榭池沼皆桂林胜绝处予闻窃向徃焉赋得霁虹桥　　胡应麟  

渌水微茫涨碧空佳期谁向大堤同氷轮两岸飞明月玉柱三天驾彩虹殿阁半浮朱舫外笙箫时出畵阑东宜人最是新秋色十里芙渠一夜风  

送司封黎郎中惟和出参广西政　欧桢伯  

凤城芳草散鸣珂横笛谁堪马上歌荆楚晓烟飞越嶲湘漓秋色入牂牁省郎劎气云霄逺词客江潭岳牧多玉节明年应召趣咸阳西上莫蹉跎  

送袁左州  

西下陀陵竹马懽虎符何日出长安登楼山月诸蛮伏吹劒边风万骑寒欝水星揺秦使节苍梧云傍汉臣冠明年羽猎夸【`阙`】客归赋长杨雪未残  

胡金峰廵察西粤诗以赠之　　　汪道昆  

故乡风雨酿春寒絶域宁辞行路难白简两都持国是苍梧千里辟神奸不愁驿使音书少为报蛮才节制宽握手看君头未白十年一着惠文冠  

密云送侯郎中出守思恩  

膏车伐鼓下渔阳边马翩翩五绣骦自是军储须汲黯谁怜郎署老冯唐九重春色从新主千里炎风接故乡试听塞门横笛好武陵一曲引杯长  

滕王阁送谢与槐广西督学　　　许　谷  

词臣西去暂停骖高阁衔杯落照含十载官阶同内外一时宾主属东南三湘舟楫逢秋雨八桂风烟拥夕岚莫道校文劳侍从卽看宣诏过江潭  

游湘寺　　　　　　　　　　　舒应龙  

空王台殿絶嚣氛玉盏灯明正夜分山径猿啼初上月石牀僧定恰归云现前幻影空中色象外真诠静里闻漏尽莲花心似水惟余香雾日氤氲  

武林送章佥宪之广西　　　　　陈　鹤  

宪节翩翩向法台遐荒万里瘴烟开圣王化久文身尽粤服人和白雉来膏岭日寒风似雪牂牁雨过水如苔断膓极目他乡外簪佩何年返上台  

送徐华源太守赴太平　　　　　陈　鎏  

送客都亭嵗有常送君今日意偏长甘棠未斩先人泽【`乃祖复斋公曾守苏`】奕叶重瞻继世光氷蘗十年碑在口恩波七邑泪霑裳扳辕尽欲执鞭去万里苍梧恨未遑  

苍梧舟中　　　　　　　　　　陈　奎  

海墅烟消春日晴舞扬风送木兰轻官闲不废看山屐时乱应多击楫情天上俄惊鸟讯尘中苦忆白鸥盟客卿又作桄榔梦未信江湖好避名  

赠呼益斋移镇粤西  

少年秉钺早登坛刁斗营门夜不讙阵拥黄云鱼鸟肃劒悬秋水斗牛寒幕中借箸频前席马上谈诗每据鞍才大屡膺分阃寄驰驱知不厌多艰  

海上鲸波久不扬将军节钺指西疆旌旗半掩三江日组练俄生六月霜破敌威名雄李广用兵神武逼汾阳拊髀正切临轩想愿防殊勲答圣王  

桂林诸葛亭　　　　　　　　　黄　芳  

四山缭绕欝孤亭亭上风烟白昼防世乱英防扶汉鼎功成干羽在虞庭师兴渭上人归义星殒营中地失灵我欲渡泸追逺略却惭双鬓已星星  

赠栁州融庠甘思学　　　　　　谌道行  

春秋世故久磨砻月旦评高一鉴空辅弼位虚需俊杰经纶功就属英雄粤西山水神灵萃斗北文章汗栋充戎幕逺临臻永孝大都谈笑覩人龙  

送朱参将先赴西粤　　　　　　沈明臣  

将军何事未封侯百战名随大海流马上短衣擎鹊印花边缓帯访龙丘三湘地湿苍梧雨万里天长八桂秋幕下几人工啸咏不妨同作庾公游  

殷中丞平广西  

密箐如天峭壁孤大藤峡断走狂奴悬知上帝收槃瓠遂有王师灭短狐万里风烟开八桂九天日月照苍梧功成肘挂黄金印御史中丞汉大夫  

送郑太守刺永宁州  

春风万里欲何之马首西临百粤时八桂乍闻收瘴疠苍梧须自罢熊罴新人采药披山去蛮戸输賨下箐迟太守今来持汉法定如日月照边陲  

送高象南太守赴庆逺  

五马翩翩万里行苍梧云影逐帆轻数家蛮井依山驿到处邮籖报水程八桂月明天共逺九疑秋尽鴈无情郡中开阁延高士荳蔲花边几送迎  

送范东明参政广右　　　　　　朱拱樋  

几年倾葢荷相知忽漫苍梧是逺离祖席未禁炎月夜维舟况値暮云时九【`阙`】旌节多遗爱列郡讴歌总去思何地懐君最惆怅秋深藤阁鴈来迟  

赠左生归广西　　　　　　　　夏　茂  

江上芙蓉笑语新洞庭秋尽鴈来频谁将风月延嘉客漫有声闻到野人桂岭山高云树净章台天逺梦魂亲故人已领铜符重千里棠隂属去程  

送卢起溟之马平　　　　　　　董嗣成  

分符万里到要荒孤劒千山去路长象郡总归周职贡鲛人今识汉文章云开絶磴通南海花里新诗满夜郎闻道岭梅春万树北来莫惜赠行装  

送向郡博移官粤西　　　　　　钱希言  

广陵文学似君贤三载移官尚旧氊俸薄不堪供买鹤堂空秪自叹悬鳣八荒象郡青山外五月猿声绛帐前何用他年寻乐去此行勾漏即神仙  

送袁广文擢临桂令  

讲帐初高秉铎名分符又向始安城地临八桂山岚碧路入三湘水色清官阁燕飞占雨至讼堂人散见云生此行即是神仙令莫道丹砂不可成  

送江地官伯馨出守太平　　　　陈有守  

万里炎荒铜柱标千年北拱玉宸遥虎符熊轼开蛮府畵防朱旛下圣朝储计久知称相国折冲应不羡骠姚日南从此流声教早奏讴歌入舜韶  

送沈太守之浔州  

已怪秋风感客心天涯送别转难禁十年荏苒余留蓟万里翺翔尔向浔世路何须嗔按剑人情相见说遗金骊驹明发君应逺伐木诗成祗自吟  

因莫与亰还家便柬及章使君栁州幕府之作  

莫叔明  

使君别去重伤情绿酒红亭复送行染翰欲成乡国句愁心何处栁州城藤隂洞古云中黑月色峰高浪里明却笑著书终日者闭门花县叹浮生  

送桂林吴博士移官全州　　　　陆之箕  

娄江雪后动行舟诏许移官故国游嵗晩青氊还逺别天寒芳草总新愁人从梅岭山边去云在湘潭水外浮却喜龙门元近洛谁嗟李广不封侯  

风洞小集　　　　　　　　　　陈　暹  

窈窕山林不出城寻岩载酒叩嵓扄溪桥飞盖云移影山寺鸣钟谷应声雨后梅腴枝并亚风前栁偃叶随轻尘埃不着登临道一月还应几度行  

送李渠波二尹归柳州　　　　　高世彦  

巴山苍苍江水长送君春棹下沅湘梦残蕉鹿浮名定老伴沙鸥逸兴狂仙李孤根先有自芳兰多嗣后称良乞身归隠情偏裕宦海何人问去航  

游狮子嵓　　　　　　　　　　李承节  

石洞空明势旵然蓬壶谁识在蛮烟循行偶借黄堂暇追赏真叨锦辔联絶防风尘疑幻境放懐觞咏愧忘年兴衰飞舄凌千仞覩尽南荒万里天  

湘山寺　　　　　　　　　　　胡宗明  

扪萝蹑蹬破苍苔亭外竒峰面面开已见千年人不朽却疑何处石飞来孤云岫近平临塔三水江分曲抱台缱绻怜君交谊重湘城落日尚传杯  

题飞云山　　　　　　　　　　李　杰  

天长地久石留痕踪迹如何认得眞嵗月敢逃康节数渊谁踏赤松云青山作样传千古金谷留春好十分悟到也知天在我化机留动百年身  

双角横岚  

生成伯仲两高峰不与羣山歴乱同仙骨蜕神恬异梦瑞烟拖练防香风吹残牧笛吟初放坐烂樵柯奕未终我独乐山心最切百年何事此竒逢  

道乡书院旧碑【`并序`】　　　　　　李　圭  

嘉靖丁未嵗于道中得井栏一面涤其泥秽有字渐露乃断碑也遂徧求之更得数片惜不能成章乃为置之学宫  

道乡书院久销沈谁忆残碑此日寻天为忠贤留圣迹人于梦寐感知音贞珉肯逐风霜变妙画原非鬼物侵读罢益増今昔感斗山应借重儒林  

邕州感懐　　　　　　　　　　李　汛  

莫唱当年苦李吟偏留此味到如今五花洲外双愁鬓百粤天南万里心何必对人论曲直自难与世共浮沉纷纷从此遥相谢归去黄山不可寻  

舟泊府江卽事　　　　　　　　林懋举  

楼船夜泊府江湄宵柝纷纷鼔角悲螺髻山青栖鸟絶马滩风急榜人疑追随旅客怜蓬断多少微官泣路岐寄语诸蛮休浪喜玉师早晩慰云霓  

送邵太守赴养利　　　　　　　胡思忠  

乾坤五马一麾遥渚艸汀花共寂寥旌节晓看冲朔雾楼船秋喜泛江潮万家烟火蛮夷靖千里风霜瘴疠销知尔此身堪报主岂因岐路叹蓬飘  

送邵象峯先生赴河池【`先生前守珠厓`】　　赵大佑  

千山送别海云长五马犹然旧服章祗为恩光均率土翻疑踪迹惯投荒逺游路绕湘君竹遗爱花新召伯棠消息愿言随处好本来清白重吾乡  

赠藩伯砥斋朱年丈之任广右  

鹿鸣回首清秋里二纪相看又一年几度京华同日月那堪岭峤各风烟苍梧万里行程逈绿栁千条别绪牵若见伏波铜柱在交人犹界汉山川  

赠西嵓徐节推之柳州　　　　　黄廷用  

昨捧除书下建章尊前万里别情长龙城山水皆皇土象郡烟霞近楚疆岳院昼闲巢野雀畵堂人静对斜阳也知圣主抡才日不似宗元滞一乡  

送少府贬柳州　　　　　　　　陈　贽  

怜君谪宦向边庭对酒愁闻歌吹声落日茫茫乡思逺沧江渺渺客帆轻楚猿啸月过衡岭越鸟啼烟傍柳城贾傅投椷吊湘水至今流恨未能平  

登栁州城楼寄漳汀封连四州  

一上层楼望八荒鸟牵愁思入苍茫西风逻骑廵蛮徼落日啼鸦在女墙瘴雨来时凄客况夷歌起处断人膓遥怜彼此俱迁谪试问何年归故乡  

送饶平学谕谢原仁校文还任时余监试同事又  

连舟至苍梧故及之　　　　　陈　烓  

漓江南下接梧州两岸青山李郭舟木落风高鸥鸟唤江空夜静月轮浮残牙尚忆红绫饼寒色初侵紫绮裘明发驿楼情未尽一樽临别更绸缪  

宿苏桥驿  

骢马行行岁事阑驿楼遥指暮云间清江一曲门临水碧树千章屋傍山村巷几家经寇破林鸦数防觅巢还何当为扫烟尘静处处柴门夜不关  

畅岩懐古　　　　　　　　　　熊梦祥  

玉削芙蓉插碧苍二程曽此寄脩藏书声云锁犹遗响墨迹苔封尚有香吾道幸存留正脉斯文不没遍遐方闲来仰止高山在极目长天忆洛阳  

舜帝庙　　　　　　　　　　　刘钦顺  

隐隐苍梧映郭门滔滔江水抱山根羣峰独捧重华庙大地谁云五岳尊云暗九疑迷葬地月明孤竹见啼痕长将涧藻修寅祀愿就琴薰与德温  

横州报恩寺　　　　　　　　　吴时来  

为借残僧旧草氊茶壶酒榼一萧然霜清寺径鸣黄叶日午村林生翠烟高士菊开三径里将军树老碧山前不须逺访恒沙外当眼三尊亦老禅  

又访关上北禅疎钟窅在翠微边临风独忆鸿音逺饮露俄惊梦鹤年草迳人来双叶下松扉云去一僧眠与君何必夸黄鹤忽漫眞成半日仙  

谒少游庙  

万端谁辨是和非三党镌成元祐碑吾道岂无能此辈他乡犹幸见荒祠佛书汗漫凭人语实录増添敢自私却笑醉乡偏广大至今犹诵海棠词  

兴安渡万里桥去京师万里　　　董传策  

忆昨含香侍圣朝风烟囬首隔迢遥客游忽到三江峡世路今过万里桥笼内乾坤人独醒舟中日月赋堪消戍楼那更炎荒逺横笛秋天爽气飘  

兴安斗夜泊  

湍斗烟岚海岳愁江天曙色苦淹留关开虎豹秋生棘云闪旌旗客倦游隔岸夷獠喧夹谷四山风雨到孤舟十年献赋今戎伍尚有丹心照敌楼  

游七星嵓嵓下有洞甚竒  

七星嵓耸烟霄起簪帯亭悬暝峤开石径忽看盘窈嫋篝灯初入度萦廻神工斧出金天界仙乳溶成玉露台物象宛然真诡境龙潭一跃见三台  

游隐山六洞  

众峰合沓撑嶙峋六洞迂折蟠江滨逸夫税驾留此境桂树摩霄知几春峭壁划开壮士劒幽崖挂出仙人巾尘寰倘不涉万里安得壮观凌穹辰  

伏波嵓有试劒石跨还珠洞  

烟崖削壁落青苍洞口江涛泊大荒疑有神来挥玉斧却看悬防插牙璋伏波不辨眀珠载劒石谁怜干将光错把疑珍恼明主丹心只合照横冈  

漓江  

逺游苦忆漓江险今到漓江冒险看万叠波涛舂石齿千盘豺虎啸泷滩雾迷峭壁飞鸢细云断荒椒落日寒传语灵胥休怕客孤臣元仗赤心安  

渡乌蛮滩  

巨峡奔腾倒石根啸猿啼鸟失山村飞湍欲跃双蛟出叠壑俄惊万马掀江客孤航风夹浪篙师十月汗翻盆明时漫复愁荒徼夷险从知吾道存  

伏波祠三首祠在乌蛮滩上  

祠宇俄然镇水漪勲名千载亦乗时惊涛似鬭苍龙劒叠浪翻疑赤羽旗絶塞秋风吹画角荒山榕木老炎枝壮游那更逾江峡怅望烽烟有所思  

矍铄犹传定逺谟白头心事半驰驱泷江飘拨投鞭断岛屿依微发啸孤志托风云堪跃马身依日月尚还珠百年论定君何在庭木萧萧客自呼  

英主规恢开逺绩丈人韬略见雄才却看铜柱标南极似有龙光烛上台江上烟波秋驻马吟边迁客昼登台明时未报销金甲山鸟林猿更可哀  

过横上下诸滩  

苦竹黄泥矜喷壑防牙磨角溜廻湍衔恩不计夷方险报主谁言行路难落日猿啼暝峤戍楼清角下寒滩侧身万里瞻云汉江鸟山花总自看  

近戍  

欝江盘折注炎壌邕管苍凉树艺荒村女趂虚簪茉莉市檐包箬载槟榔日消池雾蒌沾碧风拨山云柚染黄逹舍弯弧空好在偏惊猺骑柝声长  

夏日敷文书院  

虚堂夏日敞幽襟坐看凌霄双杏林长铗不堪频倚赋多才何意复投簪风翻云树天花落雨拂烟霞艸色侵清世壮游谁比窃敷文今已愧传心  

东泉书院姚公祠  

江海英声早擅竒县符振铎亦乗时两朝镇篆推经略八桂夷封仗保厘狂寇漫惊云鸟阵孽奴终煽羽干仪瞻承庙貌空懐古炎徼烽烟倚阿谁  

与吴惟修登鉢山限韵口占  

曙色依微海雾昏千盘萝磴叠孤村云屯树影渔矶断风散嵓烟鸟羽翻玩世自应瞻佛日躭游谁解问眞源登临况有同盟者今古深沉漫复论  

出游阅武营赴胡经幕之宴  

高秋雾气袭江城客骑騑騑阅武营丝竹声翻今古兴牧樵人动水云情挽强喜识嫖姚武落指疑传中散清我亦追游剰诗兴归来风月倍光明  

送梁生还宾州因讯梁博士  

炎徼风尘障赤沙太谁拟授侯芭葛巾漉酒眞堪共华发论文枉自嗟云暗池塘生梦草春深烟雨落梅花上林定访梁丘易词赋还应叠绛纱  

海棠书院吊秦少游  

烽烟淮海欝迢遥千古书堂锁寂寥炎徼自伤流寓客清江犹跨海棠桥春深花鸟梅风细秋老山川瘴气高忆尔佛书真汗漫醉乡天地只飘萧  

防崆峒嵓同惟修  

孤嵓蕞尔团清瘴七洞依然见化工似有鯈鱼来凿窍即看风磴坐凌空盘旋直敞青蛟窟夹叠横开白雀宫高眺忽摩仙掌出天门霞气欲成虹  

罗山纪游限韵  

蓝舆迢逓蹑云林碧落霏微散午隂萝窦拂衣开鸟道松风披雨动龙吟丹崖青壁寰中景竹杖芒鞋物外心烟灶不堪迷古刹谁凭山谷问升沉  

炎冈岑欝俯尘寰梵宇松青罗秀山怪我好游频对景凭人济胜一开顔云飞石栈千峰里风散林烟万壑间懐古却看迷望处遥怜铜柱耸南蛮  

雨余烟翠湿空林万树扶踈断夕隂野旷居人迷豹迹风髙游子乱猿吟上方寥廓摩钟蠡下界防茫辩佛心归路恍疑光霁在相看天际月沉沉  

登青山絶顶  

石壁摩霄古寺横岭云袅袅树烟平层峦野合天无际松坞春深鸟有声江帯数峰朝翼轸山连百雉断沧溟振衣觉凌苍莽长啸还惊阮步兵  

半山嵓晩眺同霁川立卿  

又涉山腰二妙同烟霞缥缈散晴空江流活活浮云外渔网恢恢落照中故国年华消客梦殊方物色动春风坐来双眼波光合何处征人隔燕鸿  

夏集快活园  

云亭卜筑傍江寰面面清流挹逺山拂槛松风春满坐宜人竹叶午薫顔邵园熟青门外蒋径苔生緑野间暑气已看消习静林端惟听鸟绵蛮  

闰月重午郭华溪郡守招客同逰青山是日为余搆亭  

炎景载标县艾序清游乍起筑山盟笙歌坐转云嵓出冠盖行随竹马迎亭敞石泉天外落峰盘林洞日边生芳华喜沐棠隂在漫指幽人恋赤城  

猺寇夜刼宣化库  

秋高明月断笳声猺寇无端薄汉臣戈突四郊人阖垒梯冲千雉夜吹笙铁衣未奋鹰鹯气玉帐堪筹樽爼兵怪我覊栖无可效请缨空羡弃繻生  

防龙洞天为陆山人  

双龙山下龙欲飞仙人骑龙何处归龙揺天上生江水人在云中开石扉云白山青有眞宰花开木落无停机廻看瀛海灵光合万窍依然声正希  

苍梧花【`并序`】  

苍梧即刺桐花异物志云岭南多此物因以名郡升庵杨太史有刺桐花行谓惟岭南及滇中有之然观唐刘昌言下第诗云惟有夜来蝴蝶梦翩翩飞入刺桐花昌言泉州人岂闽中徃亦有之抑泉固岭南境耶今浔邕一帯最繁人家至插篱落每春夏之交始开临水作浅红色夹之粉痕千林竞放殊妍致可爱  

炎霭迎岚溪水潺苍梧花发破林悭綘痕啄出鹦哥色粉扑翻成蝴蝶斑巧自芳菲醺碧落妍谁婀娜鬭朱顔风流太史滇中赋岭表惭予语作蛮  

九日同何子登最高台  

重阳又上最高台游子他乡几度来万里未逢秋菊放一尊聊对午云开青峰阵里孤亭矗白鹭洲前二水廻漫倚西风懐百感故人今日暂追陪  

和平粤寇诗奉答张督院见寄  

征南雄伐冦氛蠲圣主垂衣紫极躔推毂好凭文武宪拊髀应略牧颇贤捷驰西粤抛营甲馘献三秋浄海烟重鎭尚烦经制在却需麟阁论功年  

横池波晏将韬弓玉节遥驱万里风勲筑京观膺简重师歼渠帅决机雄庙谟自际中朝穆阃略谁筹外徼穷宵旰至尊图永泰金瓯应仗保障功  

最高台同幼海诸公　　　　　　张　贯  

建武崇台旧馘蛮台荒今羡此台攀星河东注盘邕水云檄南凭指号山五岭瘴消樽爼际四雄寇靖鼓鼙间【`时会潮四巨寇就擒`】如流笔翰还宾从信有名公日日闲  

题伏波祠　　　　　　　　　　方　瑜  

彩蠲翩翩入境时便将牲币谒公祠楼船万里冲炎海铜柱千年伏逺夷江雨滩声秋正汹亭烟竹色晩相宜平生志业凭谁语慷慨英雄亦我师  

最高台同幼海诸公  

城上层台控百蛮清秋樽爼得相攀两江形势疑无地何处登临别有山铜柱影含烟雾里昆仑功奏笑谈间丈夫意气高如许畅饮何妨半日闲  

董泉亭　　　　　　　　　　　徐　浦  

青山山上董泉亭为有高人筑始成直节漫夸羣岳并流风长共此泉清尘缨濯处销凡虑杖屦看来豁吏情好事尽饶君做去登临深媿逐虚名  

赠胡泰六抚台转任两广　　　　许乐善  

金章玉节赐神京帝命星轺岭外行岂为殊方劳阃钺只因粤岛慕威名五羊令布前茅逺八桂旗开细栁晴父老攀车瞻戴切衮衣肯再莅江城  

张侍御出守梧州　　　　　　　李维桢  

南牀雄剧杂端公领郡威仪自不同辟路乗骢增五马属车悬豹畵双熊事传家世青箱后名在朝堂白笔中为借风霜秋宪府澄清瘴疠八蛮通  

天开五岭绾苍梧郡将专城佩虎符铜鼓匏笙分部曲椰浆桂蠧出行厨金留道士乗舟石砂长仙翁链药炉闻道容江春色好绿波浑似掌中珠  

送黄侍御按广西　　　　　　　韩世能  

宪节遥临海徼偏使君名自凤池传神羊威震炎荒地骢马寒嘶瘴疠天八桂霜华揺绣斧百蛮秋色防楼船预知按部澄清日白简长依白日悬  

桂林诸葛亭　　　　　　　　　芦仲佃  

碧草黄鹂访武侯扶揺直上白云头当年鱼水君臣重此日苹蘩天地悠把酒风中宗像肃放歌月下客心秋归来只觉尘如洗人在瑶台十二楼  

象鼻山  

巃嵸天象出云端占佳人间活水滩饱吸清风高卷鼻横拖明月懒归阑空中体格三更白物外烟霞六月寒坐久洞中尘世隔氷壶玉宇意中看  

风洞  

谁劈崆峒作大观洞中风起四时寒开图月下寻濓叔着屐山中问谢安双眼独看山岛外一樽共泛五云端时清宦散无多事出入先天闻弄丸  

花石洞　　　　　　　　　　　蒋三近  

子丑炉传幻此窍平原突起更竒哉鸡鸣犬吠人间世白珷苍珉刼代灰龙耳有珠何处覔羊髯摘粲遇门开不劳泛海求蓬岛驱马神仙洞里来  

平古田诗　　　　　　　　　　俞大猷  

相逢尽问事何如我亦九夷一度居此日但能行笃敬他时可使戸诗书柔非刚克功常罔恩用威施化有余开辟千年今再见却疑天地果无初  

送林比部榕门先生典试西粤　　潘　纬  

万树蝉声驿路长北山朝雨送新凉螭头暂缀明光草鸡舌犹携汉署香四牡随云过五岭一帆帯月度三湘西人定识求贤意逺借仙郎出帝乡  

娥英嵓　　　　　　　　　　　张　祯  

娥英胜概擅南州县父乗闲此一游持斧气横五岭外停轮春遍百蛮头穷荒扫电狼烟息幽谷逢阳宿雾收自喜追陪贤哲后放开懐抱互歌酬  

赠金龙泉南征两广　　　　　　王　周  

昔年捍卫事功优此日南征赖运筹三尺龙泉擎日月六韬虎帐震貔貅先声已防夷酋胆定防将遗楚国休奏凯归来报明主麒麟阁上诏封侯  

儿征两广临行赠别四首  

喜尔今朝握重兵亲闱拜别亟南征襟期万里勲名逺琴劒一囊湖海轻鲁仲尺书平寇乱子仪单骑振军声竚看谈笑功成日奏凯归来话太平  

征鼓声喧丽日迟满堤细栁列旌旗符分汉阙隆推毂节映衡阳望抚绥劒气横空铜柱绩文韬席卷木猴尸功名万里男儿事莫为桑榆日暮时  

万里烽烟促战袍此行休独叹贤劳吴花越草迎兵甲海岫江峰壮节旄投笔仲升终树绩题桥司马业偏高驱驰莫讶罗浮逺歌凯还朝称夏曹  

海寇方勤天子忧分符肘后宠光优临行衣线非慈母仗节叮咛有白头马足走星还蹀血龙旗耀日树竒谋掀天事业男儿志题柱于今芳史留  

题住仙亭　　　　　　　　　　霍与瑕  

山为楼阁石为台驱马登临首重回野水横舟从客渡好风吹雨过溪来千年峒古人空老几日春归花自开感慨有余新月上一樽聊得二公陪  

明公开府控西州伐暴招携赖壮猷八寨从风无犬吠四山明月有啼鸠星辰影动银河淡海宇凉生玉露浮畵角五更吹出峒不知何日重来游  

游四门嵓　　　　　　　　　　云上行  

巨灵驱石峭为峰石里珠宫若磬钟絶顶无论天几尺结根应透地千重几番瞻望心逾切此日登临兴故浓独忆昨朝来五马惭为地主不追从  

游尧山玉皇阁　　　　　　　　张鸣凤  

仙阁高邻上帝宫石阑攀眺出晴空山如列宿齐朝北江似游龙曲向东岂羡链形堪驭鹤尚怜竒气欲凌虹醉乡近在吾家侧不用裁书寄朔鸿  

酌栖霞洞口  

洞门烟景媚春晴下绕东溪水更清乍落芳桃惊浴鹭渐垂纤栁隐啼莺看碑转觉名难立对酒应知句易成戏折嵓花簪不定接篱乘醉任敧倾  

闻冯元敏转楚参知分省郧襄已从岭西戒行在  

道候之全州先寄此诗　　　　俞安期  

桂林南望久霑裳千里从之险道长我过衡山临粤岭君乘湘水下襄阳猿崖壑厎藏云黑鸟道峰头挂雨苍会面殊才心更急不堪征马日黄  

安刺史邀集带湘楼饮苍梧缥清  

载笔登临席晚移丹楼粉堞拥参差山连华岭廻成扆郭带湘波引作池白苎清歌翻调古苍梧名酒醉归迟风流刺史同山简骑马南街倒接防  

安刺史邀游栁山同文李二孝廉  

涧曲虚堂紫翠分坐临山带剧论文仙家酒馔携安上吏隐诗书忆栁君逺甸攒峰藏楚水清池飞石堕湘云春游何必邀童冠鹿豕千崖自可羣  

杨德迁广文同登翔凤楼因忆方子及  

郡门何处凤凰栖万室孤城望已低旧忆使君曾陌上乍逢夫子自关西连天五岭窥窓近出峡三江到郭齐题字梁间生彩色惊看涨海接虹霓  

吴彦卓明府邀同麻将军廖李二广文饮湘漓分水处  

飞鳬下鸟逐人羣酹酒晴开水上云楚粤舟穿千石过湘漓江向一洲分操觚词客仍忧国缓帯将军亦好文卉服惊心沧海畔故园书札防时闻  

汝成王孙邀游叠防山晚眺遇雨【`有引`】  

嵓石横叠彩错成文洞穿山背旷望北陆僧舍其阳楼峙其左独秀孤峰巍然当前彤楼画观灿烂其上  

鹤驾飘飘引客先手携防竹向苍烟山南入洞过山北寺后缘城绕寺前岚气近飞青浪湿石纹高叠防霞鲜孤峰隔雨看楼阁何异仙居海上悬  

陈思进中丞邀同张太仆吕京兆吕中翰游舜山饮南薫亭赋  

翠微昔为翠华开彩眊今随彩鹢来谷静云端停骑吹霞流天半引仙杯韶音近逐南薰入峰势低看北斗廽更侍窥临多石室秘书藏处似兰台  

同诸府公集白参戎雅歌亭  

风微旌纛防门闲缓帯虚亭紫翠间置驿賔朋飞骑入搜山将校射生还檐前雨气临池树墙外岚隂隔水山争谓折冲尊爼上勲名犹胜旧平蛮  

黄明府邀同刘从事饮控粤楼  

碧幔朱防絶壁开登临复喜接行杯晴云西岭神君下明月南楼从事来孔雀林梢翻锦过苍龙水上抱珠廻空江入夜湍声隠清啸然满钓台  

游思陵山　　　　　　　　　　范　郴  

琳宇岧嶤郡郭西何縁飞葢蹑丹梯风传天籁松涛逺烟锁江城树色齐一雨喜看勤耒耜四郊欣覩静鲸鲵胜游况复同顔谢好把山霛细品题  

## 粤西诗载卷十九  

桂林府通判汪森编  

七言律  

怀集花石洞　　　　　　　　　李先春  

何年花石自成台为访仙源载酒来壶里有天余日月山中无地着尘埃松涛夜落醒龙耳梅吹秋深起鹤猜想是巨灵曽解约四门今始为予开  

四门嵓  

乾坤容易防开樽驻马乘秋叩四门何处金莲垂地液万年玉柱自天根月明似妬龙珠媚石怪犹疑虎迹蹲笑指丹崖寻羽客逢人直欲问桃源  

秋杪登达观楼三首  

楼耸千山足达观登临况复故人欢云开笔架峰前色露滴仙人掌上寒龙浦渔歌乘客动泮池烟水隔帘看尊前醉杀怀山月莫问城头秋欲防  

客子髙攀百尺栏不堪秋色满琅玕媿无弦管能新俗喜有风云足达观望里山河双眼濶徃来宇宙一身寛相逢到处堪成赋老我风尘叹一官  

秋入楼头枫叶丹登髙作赋防人看思莼意味惟张翰折屐风流谁谢安唤客南溪朝欲渡湿人北斗夜犹寒凭防一笑忘今古目防江天是羽翰  

倚云楼  

倚云楼阁冠南州指顾乾坤足胜游四壁芙蓉云外落半帘烟水望中收瘴开已见山邀月蛮浄犹闻牧有牛徙倚防干听吹笛何人解作武城秋  

重阳先一日访塔山主人不值  

未到重阳访塔山主人谁问竹谁看昙花不散诸天色兰若长愁一榻寒景胜每于山水得公余宁讶带裘寛僧来不解游人意犹自焚香接郡官  

重阳登塔山  

重阳强起一登山秋色萧条客思殷落防风流今防在悲秋词赋未堪攀愁看白雁凭谁寄羞挿黄花恐鬓斑天地容吾朋辈在风尘犹得一开顔  

秋日雨后登怀城楼  

孤城睥睨倚山阿为采民风防马过何处人家开橘柚夹溪渔唱杂弦歌秋霜已散山无瘴蛮雨初收海不波欲识太平元有象登临怀抱竟如何  

游思陵山　　　　　　　　　　江万仞  

西山佳胜挹羣芳初夏登临日正长云挂峰腰蒸袖暗雨回涧口度荷香三江缥缈千村抱百雉嵯峨万里光为爱公余酬共适非闗滞乆薄淮阳  

四门嵓　　　　　　　　　　　林春茂  

郁郁葱葱野气开崚层花石拥仙台攀跻始觉非人境色界浑空累刼灰钟乳低垂凝瑰玉洞门四望浄氛埃为怜地主多幽兴潦倒宁辞酒一杯  

达观楼  

层楼百尺倚苍空笔岫登云入眼中水接龙门雄百雉春当燕喜集羣公交加緑竹浮烟迥绰约桃花带雨红登眺不辞留夜永熈然相与醉年丰  

冲天嵓  

县嵓百仞隐奇峰笻杖穿云思转浓寝石忽看惊伏虎洞宫何事识髯龙榕盘絶壁青防近竹遍平原翠霭重回骑已催山色暝还期烟月坐从容  

蓝村居　　　　　　　　　　　吕文峰  

到处名山不尽竒九天飞傍听笙吹岧嶤诸殿从空下缥缈孤峰半壁垂云壑泉清偏解暑石门芝秀可充饥山灵原有前生约此日来游证宿期  

天门嵓  

石嵓峭拔直千年歩入层云最上巅山啓画图境偏胜崖开寳殿巧通三千幻界空成梦百二重闗第几天青草独留荒径在秪应辟谷足春眠  

游鵞翎嵓  

夏日登台寻胜游偶闻田妇荅吴讴人题往事诗犹在石乳琼英香欲浮半榻余杯携客饮一盘残局唤童收民贫赋简无他事时对娥英一劝酬【`古谓娥英嵓`】  

游鵞翎嵓次韵　　　　　　　　李宗节  

暇日追陪陶令逰忽闻野外牧童讴石嵓拾翠飞禽宿古洞埋尘徃事浮数着声残明月上一弦调动片云收秪应对饮过长夏更进村翁频劝酬  

九岐叠翠　　　　　　　　　　黄时秀  

次第排空列数冈天然描画露新芒月来夜滚流珠过花发春将异锦装五老峰髙还让美八公山好亦増光品题经手何如也千古新遗草木芳  

宴石仙桥  

此地清幽可隐沦丹心碧水锁闲云越王聚宴留名久仙客乗桥胜防频洞口谩寻当日路石头空勒汉时文倦逰不觉金乌坠又对东臯月一轮  

幕中诸公邀登逍遥楼　　　　　何乔远  

幕府簿书日夜清壶觞賔客聚髙城参军敢道令公喜从事繇来有酒名桂岭云开千嶂立漓川雨过一江平莫言傲吏堪萧散手版明朝有送迎  

秋日湘南杂兴八首  

桂林秋色满清湘天畔登台百粤长南入交州多薏苡东来海国有扶桑云游衡祝窥三楚风驭罗浮限五羊鸿雁稻粱无信息不知何地望江乡  

尧山舜庙欝盘纡丹鸟青沙事有无斑竹暮云谁鼓瑟苍梧明月有啼乌登封自古朝炎服下瀬何年入战图今日直烦龚渤海令人解犊劝樵蘓  

髙楼四望瘴烟收羣山似笋抽倒挂赤虬知石壁叠成苍玉见浮丘乳牀银屋开天幻白酒黄鸡散客愁自入始安多暑雨最怜衰病起清秋  

纪后当年奉至尊观津诸窦久无存据龙有梦终成宠飞燕何人得共恩粤国星辰悲未极泰陵风雨泣长门八宗汉代推文景千古周家遡姒嫄  

靖江王子帝昆孙漓水湘山绕殿门秩比封桐周史礼事殊羮颉汉皇恩訾家洲馆开茅社颜守书堂入兎园春省尚书期不再桂枝何处可攀援  

汉家开府有韩雍都督山云后再逢铁骑遥清蛮峒穴铜闗永闭日南封黄茅秋瘴吹朝雨乌鬼幽篁散暮峰此日烽烟仍未靖斯人安得起从容  

辟客遥怜李义山西昆新赋动江闗宋公题壁空多感柳子诬溪且未还官散兼无监税局村游时见趂虚蛮惠州蘓轼真堪学田父藜羮共笑颜  

何李文章一代雄同时又有戴郎中衣冠伏阙怜当日服食误生叹此公贾谊井眢干宿雨罗含宅在老秋风古来贤达今犹尔懒慢无心问塞翁  

刘懋学苍梧郡斋得君字  

哀蝉落叶总难闻失路悲欢复见君握管未忘金虎署题诗还共欝林云同时诸子音书隔信宿孤城愁梦分今夜郡斋斋里月几能流影伴江濆  

发舟东下懋学追饯江浒因与登塔赋诗得邉字  

襆被秋斋已共眠河梁追饯一凄然还登涌塔青霄外更听风铃白日边浊浪谿声来象徼大荒海气入龙编明朝总作孤云别谁复江门系酒船  

寄广右朱用晦方伯兼怀旧苍梧守刘懋学  

词赋何人怜楚客枢衡久矣属卿才题诗旧省真如梦问讯如公肯易裁独秀城中瞻四岳逍遥楼上望三台苍梧父老应相见岘首于今合有台  

秋日同叶以贵参知游都峤洞　　蘓　濬  

杖屦相将物外游洞宫缥缈不胜秋天浆永夜涓涓急野径无人色色幽扫尽松苔双鹤下飞来鸡犬白云留行行水际长回首四靣峰光到客舟  

古洞萧踈白日隂半空人语落飞岑千层转壑龙宫杳一径穿云鸟道深樽酒欲迷花片片羽衣空锁露沉沉归舟犹梦峰头宿把臂何时更入林  

泛舟游还珠洞赋得赤水珠  

为爱山中积翠重故人樽酒且从容空波不系矶头艇返照欲浮水靣峰漠漠宫窥罔象悠悠沧海探骊龙漓江遥望沧洲迩不觉婵娟出古松  

浔江舟中漫兴兼怀孙使君  

老去冲寒长为客此生到处即是家江入断山双双出云暗孤村故故斜原陵举目风景异鸥鹭狎人野兴賖却忆署中开三迳何时共醉东篱花  

外云飞忽复罢冬流日低一尺强孤槎长随天上下巨石多在水中央贪弄渔舟来还往借问酒家醒乃狂屈指苍梧仅防许遥看斜照入髙阳  

阅江亭落成孙使君邀同洪参戎裴都阃燕集  

江干古榭荒凉甚闲剪江云覆草亭近水斜烟低晚照断峰过雨变丹青携来桑酒春相问唱入沧浪我独醒白鹤猿俱是梦坐看渔火出沙汀  

送薛履章赴粤西藩幕　　　　　叶向髙  

黄花如绶映秋深尊酒西风起别吟官薄且依薇作署地偏还喜桂为林交情中岁多萍散宦况清时只陆沉不信衡南无雁到尺书还拟寄同心  

送周丞之粤西  

匹马朝来别建章苍梧云尽楚天长十年宦况看如水双鬓春风已有霜草色全消邉地瘴松隂髙散晚衙凉公庭到日全无事独傍琴尊醉不妨  

送董海门之广西  

蓟门风雨正深秋开尽黄花赋远游雁去长天频骋望云连故国迥生愁一官犹捧蛮方檄万里初乘潞水舟莫向清时嗟宦迹伏波铜柱至今留  

金门生计愧沉浮汝去炎方亦壮游天外寒旌看桂水马前荒垒即交州帷褰赤峡晴岚拥春到黄茅瘴雾收不为蛮夷劳汉吏由来名姓重遐陬  

珠岩　　　　　　　　　　　　黄文炳  

灵岩迢逓枕城东下马云扉万虑空草长人间新岁月丹蔵石室古崆峒千山忽过栾巴雨四座尽惊满奋风地僻同官皆坐啸烟霞粗慰酒杯中  

白石洞天　　　　　　　　　　龙国禄  

矗立双峰势欲腾斗杓南指白云层幽嵓窅霭穿勾漏蹬道嵯峨挂碧藤琪树衔花巢野鹤丹砂炼影驻山僧放参趺坐长松下柯烂浑忘代防兴  

罗丛嵓月  

平原突出玉芙蓉洞壑隂森薜荔封石髓贯珠连个个嵓头线月碧溶溶凭将蜡炬探幽鹿为道深潭有伏龙涧底溪声如可读徘徊贤迹是吾宗  

南津古渡  

刳木为舟欝水滨武陵清唱四时春朝朝负米听鸡客处处停鞭饮马人烟雨不辞归路滑晩风吹彻趂墟尘濯缨向晚孤村酒明月知谁再问津  

铜鼓滩声  

喷峡轰雷破浪开观涛疑自广陵来微茫乍沸嵇生韵飒沓翻惊宋玉才织女秋砧嗟远道征人夜泊黯幽怀沧桑起伏原非偶神物谁将见碧苔  

緑珠祠　　　　　　　　　　　罗伟先  

洛阳见说画楼荒遗庙空存古道旁艳骨自甘酬石氏英魂元不恋他乡锦帷寂寞鸾声断华表凄清鹤梦长谁谓红颜多薄命古来竒节防流芳  

西山晚照　　　　　　　　　　杨大节  

芙蕖罗列郡城西掩映桑榆树影低镜里汀洲残照出空中楼阁暮烟迷两江玉浪通舟楫一派金汤息鼔鼙山客日斜扶醉起羣儿拍手唱铜鞮  

东塔回澜  

雁塔居然据上游凌空突兀瘴烟收瞻依青帝擎天柱旋转苍龙带月钩力挽江河深鎻钥气干星象控山丘骎骎累土成功后何事元龙百尺楼  

北岸渔樵  

北城天堑漾晴波试听渔樵荅问何雷泽数罟虞帝少峡山斤斧买臣多朝朝水族供鲜馔岁岁阳侯荐古柯系艇息肩闲取醉坐邀江月放长歌  

莲塘夜雨  

松柏池邉菡萏湖爱莲人到此中无金房露浥连宵雨玉叶星联照夜珠香粉陆离沾细荇红衣零乱蘸平芜曽听几防莲花漏犹对华峰十丈蕖  

晚酌緑珠楼　　　　　　　　　谭　岳  

万井氛销炎景开纳凉还上緑珠台穷乡不见豺狼迹中泽无劳鸿雁哀暑到漫寻河朔侣兴来须尽竹林杯羣工最有登临兴多少风流作赋才  

咫尺烟村有緑萝緑珠家世近如何乾坤不老风流色松柏偏留氷雪柯天畔雁鸿秋后少野篱萸菊晚来多滔滔江水东流去遮莫令人叹逝波  

水月岩虚  

大荒名岫故清幽胜概都从一望收倒影碧波时淡淡印湾凉月夜悠悠风生磵道浑无暑气入蓬壶迥似秋便拟凌云弃吾土追随骖驭问围洲  

削壁凌空四望竒一峰横翠浸寒漪浑疑竺国三天现絶胜瑶台万象垂素魄流辉时隐映乱云蔵穴转逶迤羊何旧好偏能赋不共流霞泛羽巵  

行春緑珠村  

胜日探春春事忙翩翩游骑系垂杨緑珠古渡空流水白野人家半夕阳十里桑麻供露冕九岐云气入传觞重来此地多懐古回首酣歌兴欲狂  

温泉  

笋乗联镳信所之温泉宁让习家池千山脉络穿微溜百折潆洄入渼陂引目岚烟疑列障当筵宾从足弹诗地灵故是多人杰犹笑山公醉后时  

緑珠祠　　　　　　　　　　　陈子壮  

逝水徒传金谷园荒山谁识緑萝村生辞故井难销艶命薄髙楼敢负恩燕子频来多恋主杜鹃啼断为招魂凭君一和懊侬曲自有人将孤笛翻  

燕嵓　　　　　　　　　　　　莫　鲁  

歩入嵓虚竹迳深樵歌惊燕度疎林溪寒石鼎丹砂浄洞隐禅砧碧露侵访迹谩追他日意求仙应负百年心桃源闻道迷刘阮归路疑从此处寻  

题马援官　　　　　　　　　　尧　恺  

郡城南下伏波营汉将竒勲不朽名铜柱界中蛮瘴扫石坛天外晚霞明旌旗絶影月留白戎马无声草自青夜半忽闻风雨作俨然遗令在边庭  

幽洞石钟  

胜境深长四壁空游人争羡小崆峒钟声上接烟霞近月影斜穿道路通灵谷肯随猿鹤变仙源不与世情同夜来暂借西嵓宿远放神光射斗红  

白州吊古  

双角山前路转危停鞭遥问采樵儿石家金谷知安在梁女明珠竟可悲野水荒村无客到清风髙节有人思我来吊古空惆怅独立西嵓盼落晖  

题緑珠渡　　　　　　　　　　何挺之  

緑珠今去防千载此地犹存井渡名不是红颜偏薄福秪縁白璧解藏兵落花难铸长生蔕啼鸟空悲短命声杳杳香魂无觅处夕阳回首万山青  

蛇冈挹翠　　　　　　　　　　谢　嵩  

诸峰云拥自飞来天造龚城列障开黛色四时含独秀洪崖千古壮三台曽瞻凤彩翔髙汉何论蛇黄产异材暂借辟疆为地主品题胜防入新城  

黄子吉诏起西粤左辖过访小园索诗为别因赋  

以壮其行　　　　　　　　　张　萱  

扪虱深谈夜色防巴川粤海未安澜老臣卧稳东山枕圣主恩深北阙环岂为屏藩铜柱界请看京观点苍山【`子吉平滇苗功最大亦最竒`】九重宵旰君应念何日升平慰圣颜  

出守庆远别同署　　　　　　　岳和声  

时富平孙太宰修家孟十七年前疏纠乙未外察之隙爰及同被一麾瘴乡  

三入容台十二年相看不改旧青氊一麾春远香兰署万里秋开瘴雨天医国谩言劳肘后程材真是媿粃前出门马骨犹如昨相送官槐树树鲜  

送岳石梁省丈一麾庆远　　　　贾之凤  

仙郎何事厌承明万里宜州拥去旌兰省香霏三月雨胥江帆带九溪声当年起草时名忌今日褰帷报主情无那故人惊判袂酒防别馆听莺鸣  

岳石梁仪部之粤次来韵録赠　　刘国缙  

霜榦亭亭耐岁寒防人起就月中看秦文罗织谁能白岳氏心肝自合丹我去无生惟问酒君行有路且弹冠昌黎未道潮阳远犹恐君恩报塞难  

送岳尔律仪部出守庆远　　　　米云卿  

桂林山势可连吴百越天遥皎月孤宗伯南宫司礼乐使君西徼尽舆图知名圣世遭逢异论地人心感慨无莫学仲尼忧道否便言东海好乘桴  

金章初下若为颁五马双旌鎭百蛮杨柳曲中斟别酒梅花香里出乡闗弦歌旁化交州俗篇什全收粤地山计日循良应召对朝廷重喜礼臣还  

岳尔律以容台积俸六年出守庆远録送四律  

李应征  

一麾岂是厌承明帝谓遐荒亦股肱路入蛮烟凌八桂心依庭树梦三荆尽教北阙浮云幻从此南天瘴疠清万里层霄元自近春风随处傍君行  

褰帷遥指九疑青去国忧心尚未醒出牧岂眞同逐客绥氓犹自借文星雁当断处开衡岳春渐深时过洞庭太守风流千古在云山韶濩正堪听  

烟岚酿雨五溪深洞壑幽遐岂易寻天外空青随去马云间翡翠有来禽参军趋府多蛮语兄弟思君正越吟伐木也知同梦草嘤鸣何地不春林  

东风乍拂柳条舒春水春帆别恨初纵是瘴乡无塞雁莫教江路断河鱼热云漫坠含沙后夜月犹悬视草余容易赐环明主事羡君偏拥百城书  

尔律先生之官粤西奉送三律　　沈德符  

卄载清曹剖郡符传闻粤峤太﨑岖已知毒雾终朝有较似浮云蔽日无蜑户马人謡宦迹蛇羮鹬酱饷官厨漓江定有追锋召不拟浮湘忆左徒  

蛾眉汉辇防人同外补真縁妬入宫久矣文章能作祟乍闻罗织近成风赋狙已笑时人拙谈虎翻疑世局工水意山情饶部内未甘五马换三公  

朱方自昔寓名贤驿路宁辞路八千朝事黄龙战野炎方青白瘴连天风骚盛播铜标外光怪都收海市边台阁异时论胜槩画屏追指应山川  

送岳老师出守庆郡　　　　　　骆云程  

鸾骖西指入衡云刺郡重看咏五君巧嫉蛾眉当蜮射难驯龙性在鸡羣铁城政就春应满铜柱威先瘴欲分好压荔浆千石酒登髙一诵岣嵝文  

隐山　　　　　　　　　　　　曽　佐  

秋空万里瘴全消郭外蓝舆兴转饶六洞恍如三岛洞双桥元是百花桥山光返照依天柱野籁横吹应玉箫白鹿仙人曽约我公余最好避烦嚣  

送杨义叔宪副之左江　　　　　区大相  

三年暂返滇池节万里仍扬桂水旌汉使由来多象郡越江何处似羊城褰帷未厌闗山远开府能令瘴疠清正喜遐方无战伐不劳溪笛怨南征【`公初令东筦由御史佥宪浙江参议云南宪副广右皆越地也`】  

夏日钱直指招饮白龙洞晚过刘仙嵓  

杨　芳  

暂解尘纷出陇头主人为卜洞天幽云浮远水光初合雨过空山暑乍收涧底龙涎疑尚在嵓前仙迹信还留停杯徃复谈今古不谓寰中有此丘  

予钩校至浔时已近午节署阶前列菊二盆开花甚盛询之云郝学博斋头数十盆独此二盆忽花非常种也异之为赋一诗　　魏　濬  

五月能开九月花最怜炎日有寒葩闲看篱槿休争丽静伴畦兰并茁芽傍节未须愁泛酒落英还取吊懐沙从来仙种多灵幻不与人间管岁华  

余初行部自梧之邕道横永间墟集皆无草舎值雨就雨中贸易盖所创见因作诗  

箬篮双放垄头安却坐林边解竹箪防叶结衣宜避湿青纱裹额不忧寒蒌根对语时还嚼车骑来过亦聚观此去茅村应未远满蹊涩勒翠团团  

迂回嵓迳转嵯峨笑问蛮家第防窠入市毎衣芒木布出门时唱浪花歌峒丁惯筈歼狐矢种女能抛织贝梭墟散尽投归路去断烟半陇冐荒萝  

寄粤西杨济寰中丞四首　　　　何　白  

象郡龙城涨海遥中丞羽纛切云霄已看卉服来槃瓠载见朱干格有苖雨合漓江兵乍洗风生桂岭瘴初消只今麟阁论功日鹊印骍弓出汉朝  

苍梧南去岭云低万骑天开甲帐齐杨仆楼船炎海外伏波铜柱夜郎西材官一半分朱雀甲士三千擐水犀不用记曹烦阮瑀防书立马待亲题  

益部家声起誉髦闗西夫子旧人豪洪源地挟巴江动井络天垂玉垒髙法契孙吴参变化赋含扬马合风骚桂林洞壑饶灵閟缓带时堪命紫毫  

夕郎谏草动明光还忆提兵领晋阳折柳行歌饮马窟采薇载赋跕鸢乡笻枝蒟酱通蛮徼翠羽明珠贡越裳勋业未须轻陆贾犹堪舌下粤南王  

送萧圃宫赞还岭西　　　　　郭正域  

鹤禁谭经共四年不堪归兴各幡然君从百粤明仙棹我向三湘问钓船世故纷纭真野马海邉消息正烽烟还家若话中朝事莫忘东华五鼓天  

送蘓子仁守南宁　　　　　　　潘益之  

才人今复作循良圣主分符泽未央邉塞陆梁秦象郡舆图文物汉炎荒本因前席竒蘓绰自是中原急范滂经制知君勲业起不须回首白龙塘  

送刘司理平乐　　　　　　　　汤显祖  

四百滩泷万里遥莫云官兴逺萧萧灵蛇入馔看成怯翠鸟吟笙久自调过雨竹衫髙白防终风草阁亚红蕉休惊少妇啼珠尽留与猩猩血比娇  

牛首饮林尉平将出守南宁即赠  

寺涌烟花满石梯还留春闰与攀携端居武湖心北出守苍梧云气西月上芳林人去远雾迷铜柱鸟飞低心悲道暍南行日江峤笼晴挂饮霓  

送岳石梁之任西粤  

汝兄顔髲旧萧然十五从君计吏年世事始知棋局浅悲歌全赖唾壶坚春光老去碧湘尽瘴雨青来寒烧连欲向苍梧同谒帝一时魂梦九疑烟  

夜半传杯玉茗堂一麾千里寄宜阳登朝积岁游何薄失路逢知语自长客兴漫随春草緑臣心真与帝梧苍何如独宿天台上风雨莓苔看石梁  

西川学使郭参知棐调西粤  

自起移官向越宾一时清论满朝绅新参古色归悬镜旧士髙谈忆角巾苍野独行云气晓桂林闲望洛容春欝金美酒须饶作何但风烟老却人  

赠邉少微郡守擢广西宪伯　　　王应钟  

臬台新命下周京万里山川引宪旌翡翠声中经粤峤桄榔叶外见军城霜横象郡三苗静月照龙编八桂清一卧文园劳记念心随飞盖独含情  

义姑恩荣为广西张纳斋题  

汗简曽传鲁义姑桂林名淑事相符矢心不字髙门匹吊影相存一线孤当日丝纶颁秘阁秪今阀阅冠名区千秋女德谁堪并多媿须眉是丈夫  

读龙隐嵓党籍感赋一律　　　　罗　作  

元祐由来三百秋党人姓氏此间留中衰宋室匡攸定贝锦谗言谮不休嵓石坚刚胜竹帛薜萝掩覆若金瓯贤良自是流芳远追贬徒劳奸佞谋  

夏日登思陵山避暑　　　　　　黄之良  

西山爽气石林开逸兴难孤载酒来江曲凤巢雄百粤山幽龙隐称蓬莱青云流影奔看驷踈雨披懐怒听雷萝薜欲迷归路晚凭髙悬想大夫才  

游南山　　　　　　　　　　　周邦瑞  

南极星槎一洞天层髙石磴挂萝烟虎龙泉溜金成佛鸟砂飞石作仙空宇伏游千蝠翼虚轩寂听九蟾【`阙`】宋封景祐増灵气御翰流传夀万年  

九日陪大参曽公防城北谯楼　　陈熙韶  

猎猎金风动角声晚随旌节眺山城凭防敢作登髙赋入座偏多落防情鎻钥北门秋气肃旬宣南国绣江清侧身丹徼邉尘满喜有尊前范老兵  

区几蘧明府招游都峤  

诸峰云磴倚层霄仗履过从远俗嚣丹鼎未须求葛令青尊今已对王乔西临匹练三江渺北枕重闗五领遥咫尺风霆犹在御与君还访赤城标  

阆石钟英【`浔州`】　　　　　　　　谭　珪  

羣峰突起翠岧嶤髙挿青云若兎毫地脉养成龙虎气坤灵钟出凤凰毛百年文运辉东璧一代英华压俊髦自古名贤生不偶玉堂青史姓名髙  

燕石巢云  

亭亭怪石俯江干岁岁来巢燕子闲嘴掠花泥桃浪暖翎梳江雨蓼花寒只寻旧垒迷荒径惯引新雏出石蛮世变却羞王谢宅故依中砥障回澜  

送蒋防军赴岭北　　　　　　　刘　凤  

楼船初领下江兵作鼓秋隂岭介生古戍烟藏邉月小长川云压罕车轻晨朝吏士传开壁夕引谈游恣猎缨百粤秪今厪庙略莫教横海独垂名  

朱方万里粤峰青鸟道天旋彀骑轻饮羽沙中云共落淬轮原上草犹腥谁从凿空陈兵势独按竒晐制地形总使梯航来欵塞无忘薄伐罢犁庭  

氷井寺次韵　　　　　　　　　陈　鉴  

胜地逢人自胜游不须瀛海日三丘宛延旌斾云间度绮叠烟花槛外收抗疏欲焚田锡草敲诗更上仲宣楼临风多少歌休助霖雨还期传作舟  

播谷催耕海燕忙瘴天气色久温凉惠文春蔼嘘寒谷香积筵开荐玉浆悟澈虚空才破幻游忘内外始通方冷然度饶清兴解道尧夫未老狂  

温泉　　　　　　　　　　　　秦之琼  

觅穴寻嵓惯所之源泉防见热流池饮汤冬日何须火沸酒氷天志此陂滴沥清泉流旧涧眺登词客赋新诗恨移不入繁华地引动名贤十二时  

都峤山　　　　　　　　　　　杨际防  

玉削羣峰耸四围上方金碧尽含辉忽闻佛号依云度恍见天花带雨飞最是烟霞堪着屐不禁风木易沾衣也知世路犹多绊敢谓从今便息机  

海上传闻员峤岛此山应是幻形来丹炉日就千年药金界曽飞几刼灰南洞断碑堙旧篆北坛荒迳长新苔白云缥缈生风籁疑有仙人驾鹤回  

游勾漏洞四首　　　　　　　　任　淑  

昔日人休勾漏山我来勾漏学偷闲嵓云出峪来相迓墅水盈川何独悭天上二丸抛客岁域中五防耗尘寰几时的与仙翁约煮汞煎铅炼大还  

日日忙忙尽在公公余乞假访仙翁山开丹灶烟常绕洞达清都路可通牧石成羊俨有像呼厐化鹤渺归空坛旧令今何适潭月澄澄水发洪  

山骨嶙峋直透巅脚跟一窍更翁来灵洞求非令洞隐仙翁别是天山泽通而药物备风雷薄矣火功全丹砂可借消饥渴细嚼当年内外篇  

风尘傲吏防来过欲往从之在此阿俗态不堪头靣改宦情其奈鬓须何白云尚觉烦青障朱履应知碍緑萝拜首真人求秘寳不胜箫鼓仆夫多  

将室朝烟　　　　　　　　　　李宗仁  

知机因尔早投戈万里封侯只恐讹破卤不须夸李广荐贤惟见有常何晓坛雾霭江山润教国风清景物和但得桑榆收晚景何愁世道日江河  

游都峤洞　　　　　　　　　　杨际熈  

指防名山望里賖登临此日兴无涯林端石径云随陟空外昙花象不遮僻境偏多穿茑蔓闲身能足卧烟霞依违恍若尘心洗好向医王问法华  

都峤山　　　　　　　　　　　凌景阳  

山名都峤宅神仙万丈空嵓有洞天象教数尊存白佛山源一脉引清泉鹤来云葢疑凝雪僧去香炉尚带烟举目九霄云路近升腾还咏紫芝篇  

游花石洞宿华光寺　　　　　　张文耀  

谁辟招提切上方玲珑嵓壑隐空王坛前水月光明相座外云烟妙法香入夜松声清旅梦傍檐花影上禅牀无涯苦海应消尽莫讶逃名意转长  

游诸嵓  

入云双岭万峰低怪底标名五岳齐缥缈天门飞素练参差石磴引丹梯将无大药行堪采似有羣仙望不迷方外未须凌弱水风尘此地足幽栖  

夏日游氷井寺　　　　　　　　呉光龙  

漓湘分折大江隈古寺深藏小径回白马经函开石室黄梅雨过遍苍苔香供瓶水氷凝甃锡卓云林玉作台却证前因身是佛还从摩诘问如来  

题白马嵓　　　　　　　　　　呉绍经  

冉冉烟霞地敞灵云门石窦透阳明鼎湖腾向龙驯毒华表飞来鹤姓丁嵗久苔痕添古篆谷空传响影黄庭留题姓字知王绩今古寻芳一勒名  

塔山寺　　　　　　　　　　　谢君惠  

上方净界漫登临钟梵临风隔竹隂日漾霞光金粟影峰含雨色海潮音香城祗树销尘刼化塔天花证息心僧是了元龙象侣还为留带镇双林  

游冲天岩  

危岩古洞静虚天鸟道盘纡到絶顚路挿重云半险阻泉鸣暗壁自潺湲怪猿啼遍无穷境神鹤飞来不记年呼吸有人通帝座徘徊身傍斗牛邉  

嘉鱼古井【`浔州`】　　　　　　　　李知微  

玉涧城西隐翠微深涵宇宙漾连漪南洲蛟室灯光近东海蜃楼夜影随隂透嘉鳞来丙穴春回巨鬛上天池于今得志遨游日莫笑蛙潜井底时  

东峤化人  

当年羽化上蓬瀛遗世空留身后名只影日随知晷刻孤根时润识隂晴不同神女行云雨秪与嫦娥结岁盟试看东山明月夜瘦容长短共欹倾  

神机潮水  

一泉水蛰冯夷感应灵通妙莫窥消长徧时常出没屈伸还共月盈亏蟠旋地脉看无迹斡运天功信有期每岁为民驱旱魃刲牛焼纸拜江湄  

政绩名泉  

碧瓮深涵海眼通一澄澈漫晴空照人清鉴如泉洁济世恩波似海千载甘棠思召父万年礼乐慕周公烹调此日回饥渴为感民间仰德风  

紫水霛源  

地脉流霞世不常防回涌出协和祥殷红色腻胭脂重轻艶香飘罗带长已兆云衢多俊彦复昭花县有循良时人不信观河洛清应文明世运昌  

南山石佛  

洞宇南闗紫水邉石鳌驾海拥金仙枯形立化依丹室跣足乘云踏白莲法鉢不传身后事慈灯常照鹫峰前自从开辟来禅定不管人间几万年  

星坠金牛  

天星飞彩坠尘寰化作金牛壮北山瘦骨长眠春草緑焦皮恒带火痕斑不同蠢类居人世秪与吾民济岁艰旱涝有求须有应至今庙食在民间  

孝思甘露  

四松手植已成林车盖幢旛傍午隂鲜浥琼浆呈汉蜜暗和天酒表隋防枝头湛湛光垂玉墓畔瀼瀼色化金借问彼苍焉得动秪縁杳慰孝亲心  

送詹东图别驾之任昭州　　　　汪元英  

粤西西去驾朱辕半刺新承简擢恩宦路骥淹才久屈艺林鸾跱望逾尊天回桂岭消烟瘴秋入漓江满月痕南首苍梧应只尺排云直欲呌重阍  

王程不畏触炎沙佩有防刀胜莫耶雨泽即将蘓百粤风流早为振三巴行询方俗占鸡骨坐阅舆图制犬牙司马由来工作赋防毫新草鬬瑶华  

石掩仙嵓　　　　　　　　　　钟　珍  

一从仙子赴阳台灵迹丘墟尽緑苔药灶火寒千古在嵓门石掩几时开黄庭匣锁云常防瑶草春香鹤未回却笑当年方外士数年海上有蓬莱  

题白马嵓　　　　　　　　　　厐　思  

青山鹤唳紫芝香白马禅宫石窦凉台殿半荒闲白昼嵓扉斜掩对沧浪玉英润滴凝云磴丹粉年深染石牀天地敻然生此界神仙踪迹几星霜  

游铁城　　　　　　　　　　　莫　相  

天外孤城紫翠间纷纷冠盖共跻攀千年遗迹凭谁问百岁浮生此日闲兴到那辞诗句拙豪来翻笑化工悭胜游恐负双蓬鬓也揷嵓花一朶还  

张义姑　　　　　　　　　　　凌必正  

从来伟节立孤难闺阁程婴智力殚甘谢桃夭百岁好苦扶棠棣一枝残母慈父教皆姑任祖德孙谋借女完庆衍宫花防半壁问谁风雨防巢安  

九日湘寺登髙　　　　　　　　舒志  

何处开尊四望賖翠微深处老僧家九疑如黛凝秋色八桂飘香衬晚霞雁阵恰排天上字菊香初献佛前花百年防遂登临兴醉把茱萸忆孟嘉  

送茂承藩端之粤西　　　　　　焦　炫  

防年簪笔汉京秋八桂翻为汗漫游岂谓莺花多异絶怜山水胜中州薇堂载酒榕隂合风洞吟诗片月流应似昔人成二始还都芳咏至今留  

湘山小馆即事　　　　　　　　曹学程  

漫向东林借一枝无边光景坐来移风清桂苑黄金树雾冷莲房白玉池十地松云堪入赋五天花雨恰催诗同人永日清欢洽还爱虚窓月上时  

送方定之宪副督学广西二首　　汪　淮  

文章魏阙久知名四牡騑騑欲抗旌南国衣冠思结袜西方人士待持衡龙门滩上云雷动天柱峰头星斗明去去闗河休惮远马融绛帐有门生  

闻道逍遥百尺楼西南十二揽名州髙临雍楚山平出雄压湘漓江倒流卷幔论文虹气现凭栏望阙斗光浮桂林夜月如相忆白石清溪一钓舟  

题铁楼  

雄楼百尺镇苍梧周览山光忽有无龙水一天涵秀色郁林千载拥真图闲居长自同仙侣作赋还谁称大夫借问楼中余铁篴防时吹彻月轮孤  

石头城送克政家兄西粤携室　　程可中  

烛跋频藏酒盎干江城梅雨对宵残桂花飘馥生秋瘴荔子流甘沁夏寒天远故园飞鸟少时危小吏见才难幕中妻子归应急怕作流离道路看  

苍梧道中揽镜独叹盖余风尘荏苒一十五载矣  

王士性  

曽无大药驻朱颜华髲星星镜里还修竹拂痕悲玉辇西风卷萚下乌蛮三湘水绕龙蛇窟五岭尘迷虎豹闗万里劳生犹未厌遥从马首觅青山  

登来薰楼　　　　　　　　　　张元芳  

共倚髙楼望大荒江城草树郁苍苍云连白石应飞雪日射丹枫防着霜烧野汉夷成故习阜财今古诵彜章圣人乍起绥中国岭海波澄幸不扬  

冬日邀米彦伯胡仁甫赵光抡滕伯伦张锡仲游  

西山六洞【`旧有千山观`】　　　　　　曹学佺  

昔年嵓下即湖光此日收成见涤塲观倚千山朝羽节人穿六洞湿霓裳石窓脩竹揺清影潭壑佳莲发异香谁负明时招隐客依然龙卧在髙冈  

送人之苍梧　　　　　　　　　徐　  

一身南去入苍梧听得蛮音处处殊翡翠晓寒巢灌木蚺蛇春暖晒平芜古祠旧泪枯斑竹废井香魂怨緑珠四月火山丹荔熟轻红能似故园无  

送凌元孚司马擢粤西太平郡守  

亷范歌声满歙溪双旌遥向桂林西虎符雄握诸蛮化熊轼髙凭五马嘶兵逻峒酋防夜警刀耕山垅劝春犁黄堂吏散刑书简月照桄榔翠羽啼  

节钺西行象郡賖褰帷闲看刺桐花匏笙吹月春驱骑铜鼓阗云早放衙地过郁林装怪石洞经勾漏觅丹砂朱轮奕世承恩宠不忝当年万石家  

送陈轩伯之粤西  

漂零千里去何之路远还家未有期云黯苍梧孤客馆雨昏斑竹二妃祠春深草宻蚺蛇伏日午岚消蛤蚧悲勾漏仙踪知尚在丹砂慎莫寄来迟  

送赵淇竹都阃擢粤西参将  

西拂旌霓桂岭寒辕门号令肃材官秋挝铜鼓擒蛮垒夜枕金戈卧将坛缓带轻裘荒外去隂符黄石帐中看折冲尊俎推年少不比征南老据鞍  

送黄与东之任南宁司理　　　　伍瑞隆  

即看真气又临闗六传风云不可攀积瘴望中铜柱日乱峰明处朗宁山相才岂颍能淹骥蛇笏推宁自一班迟过昆仑重怀古知君坡上望仙还  

周仲先之粤西参藩相送前路赋诗为别凡得四  

首　　　　　　　　　　　　张　燮  

寸心报国未曽移澹荡随縁任所之久谢三秦绣斧新从百粤控朱旗名流硕果舆还得藻苑芳防佩自披寄语朝簪凭解妬汉宫应已忆娥眉  

一时大雅尽扶轮照乘珠明擅国珍岭外河山翻胜事眼前方岳有词人建牙仪自同开府问俗游仍是采真唐帝祠邉多待泽仗君慰此一方民  

负矢郊原吏莫寻平明晓发过峰隂向来白简风霜肃今去苍生雨露深玉作壶时芝署石金飘粟处桂名林黒头公望还须拜揽镜鬖鬖不受侵  

里门伐木惯丁丁临水登山却送行为趂蟠云龙尾隔偏因并辔马蹄轻疎林树色盘秋老古驿禽言报晚晴前路茫茫分去住且将尊酒叙平生  

送王郡幕之广右　　　　　　　黄惟楫  

弓裘羡尔业能存江左衣冠防叶孙此日姓名连画省他年声价起朱幡炎方织杼皆民力蛮府参军亦主恩行矣风尘莫辞远驱车九折见王尊  

送叶校官擢判梧州  

鸣驺慷慨赋河梁佩有防刀气自扬匹骥旋当舒健足三鱼曽报集华堂薫风檇李吹征斾云影苍梧迓去樯佐牧知君才不忝定将文教变遐荒  

送王梦叟从张扬伯之官粤西　　范凤翼  

为爱竒探百粤遥炎天同上使臣轺獞夷卖劒宵畊陇洞女裁藤旦织绡猿狖啼愁蛮雨暗防榔入市瘴烟销名花语鸟堪遥集好寄南珠慰寂寥  

张扬伯之任粤西途中以诗见寄闻诸夷蠢动次韵荅之  

莫妒家山占白狼时情勘破且徜徉梦中蝴蝶亦何幻壶里光隂如许长西顾愁他犹跋扈南图快尔正飞扬昼游何日重相访元琰蔬畦一迳荒  

江上送张扬伯宪副繇楚之粤西任  

阮大钺  

槎边枫色映江皐酌酒为酧魂梦劳素影杯流天柱月秋声句挟广陵涛仙楼旧迹能招鹤猺峒新传欲旅獒枝防百蛮罗拜毕凭君痛饮读离骚  

清秋驿路绕潇湘画隼遥迎岭桂香鄂渚尚传棠满树庾楼莫负月盈牀鸡林贾识词人墨象郡氛销法吏霜闻说椰浆堪酿酒可分升榼到江乡  

寄讯张扬伯宪副粤西  

霜落漓江水更清烟林几曲度鸿声间招蛮长询风俗遍凿星嵓注姓名虎落灯深闻夜织蜑人鱼罢理刀耕伏波铜柱今荒草扼塞须君五字城  

送嘉定杨主簿陞广西府经歴　　张名由  

祖帐骊歌花满城翛然书剑去舟轻三湘烟水千嵓雨五管云山万里程最喜啼莺榕树古还怜栖凤枳枝清此中民隐难能悉借寇无由泪暗倾  

蒋孺人贞节诗【`蘓靖州妻`】　　　　　　李　盘  

官人战殁又无孤涕泪嗟同万骨枯老去鸾光秋入阁愁余鹤泪冷归梧钗荆长掩青庐色庭树空闻髙盖呼二百年来称刺史忠贞双照粤西隅  

送吴峦穉司理桂林　　　　　　陈子龙  

翡翠巢边匹马过千盘桂岭欝嵯峨南浮漓水啼猿满北望君山落鴈多蛮府官闲能作赋汉廷恩近忆鸣珂愁心独系张平子欲寄琅玕奈远何  

送何白石之粤西始安桂平诸郡访友  

顾德基  

翼轸星遥度粤闗鴈飞只到半途间漓江源远稀双鲤桂岭岚开俯百蛮去定诸侯征防笔归将竒货买名山知君要学轻身术试载文渊薏苡还  

戒途莫畏履严霜腊月炎州正葛裳驿路草青延夀果山村树暗救军粮布帆桂水连湘水马足衡阳上揭阳酒伴无时忘陆贾望归还醉槖中装  

三江鎭　　　　　　　　　　　董应扬  

迢逓三江水聚头独开雄鎭拥貔貅城围睥睨傍通径府搆嵬峨坐运筹文武更番凭要害岁时无刻不绸缪如何烽靖人踪寂蛛网髙牙草满楼  

凤巢山  

相传威凤巢山垓巢山掘得琅玕回灵鸟不知何地伏竒珍应足待时开干旄偶遇探陈迹岁月多惊总刼灰共道舜文今在御九苞六象盼重来  

胡天星邀余作白妾鱼脍　　　　邝　露  

独寻芳草过王孙为脍银丝出露盆汤煴玉环妃子泪楼残金谷緑珠魂凌波岂复观微歩齿劒终然合报恩谁识蒯缑归思苦不堪弹铗向朱门  

## 粤西诗载卷二十  

桂林府通判汪森编  

五言律  

下桂江龙目滩　　　　　　　【`唐`】宋之问  

停午出滩险轻舟容易前峰攒入云树崖喷落江泉巨石潜山怪深篁隐洞仙鸟游溪寂寂猿啸岭娟娟挥袂日凡几我行途已千暝投苍梧郡愁枕白云眠  

发藤州  

朝夕苦遄征孤魂常自惊泛舟依岛泊投馆听猿鸣石发縁溪蔓林衣拂地轻云峰刻不似苔壁画难成露挹千花气泉和万籁声攀幽红处歇跻险绿中行恋切芝兰砌悲纒松栢茔丹心江北死白发岭南生魑魅天邉国穷愁海外情劳歌意无限冷月为谁明  

军师凯旋自邕州顺流舟中　　　李　峤  

鸣鞞入嶂口泛舸厯川湄尚想江陵阵犹疑下濑师岸廻帆影疾风逆鼓声迟萍叶沾兰桨林花拂桂旗弓鸣苍隼落劒动白猿悲芳树吟羗管幽篁入楚词全军多胜防无战在明时寄谢山东妙长缨徒自欺  

送苏四郎傒兵曹适桂州　　　　杜　甫  

飘飘苏氏子六印佩何迟早作诸侯客兼工古体诗尔贤埋照久余病长年悲卢绾须征日楼兰要斩时春阳初盛动王化久磷缁为入苍梧庙看云哭九疑  

赠元容州　　　　　　　　　　刘长卿  

拥旌临合浦上印卧长沙海徼长无戍湘山独种畬政传通嵗贡才惜过年华万里依孤劒千峰寄一家累徴期旦暮未起恋烟霞避世歌芝草休官醉菊花旧游如梦里此别是天涯何事沧波上漂漂逐海槎  

送张中丞之桂林　　　　　　　钱　起  

出守救民瘼推贤动圣情紫台初下诏皂葢始专城宠借飞霜简威加却月营云衢降五马桂水引双旌夙仰敦诗礼尝闻偃甲兵戍楼云外静讼阁竹间清化伫还珠羙心将片玉贞冦恂朝望重计日谒承明  

逢南中使寄岭外故人　　　　　卢　纶  

见説南来处苍梧接桂林过秋天更暖邉海日长隂巴路縁云出蛮乡入洞深信囘人自老梦到月应沉碧水通春色青山寄逺心炎方难久客为尔一沾襟  

上桂州李大夫　　　　　　　　戎　昱  

今日辞门馆情将众别殊感深翻有泪仁过曲怜愚晩镜伤秋鬓晴寒切病躯烟霞万里濶宇宙一身迂倚马才寜有登龙意岂无唯于方寸内暗贮报恩珠  

自桂林奉使江陵途中感懐寄献尚书  

李商隐  

下客依莲幕明公念竹林【`自注公与江陵相国韶叙叔侄`】纵然膺使命何以奉徽音投刺虽伤晩酬恩岂在今迎来新琐闼从到碧瑶岑水势初如海天文始识参固慙非贾谊唯恐后陈琳前席惊虚辱华樽许细斟尚怜秦痔苦不遣楚醪沉既载从戎笔仍披选胜襟泷通伏波柱帘对有虞琴宅与严城接门藏别岫深閤凉松冉冉堂静桂森森社内容周续乡中保展禽白衣居士访乌防逸人寻佞佛将成缚躭书或类淫长懐五羖赎终着九州箴良讯封鸳绮余光借玳簪张衡愁浩浩沈约瘦愔愔芦白疑粘鬓枫丹欲照心归期无雁报旅抱有猿侵短日安能驻低云只有隂乱鸦冲防网寒女簇遥碪东道违寜久西园望不禁江生魂黯黯泉客泪涔涔逸翰应藏法高辞肯浪吟数须传庾翼莫独与卢谌假寐凭书簏哀吟叩劒镡未尝贪偃息那复议登临彼羙廻清镜其谁受曲针人皆向燕路无乃费黄金  

湘川吊舜　　　　　　　　　　马　戴  

伊予生好古吊舜苍梧间白日坐将没游波凝不还九疑云动影旷野竹成斑鴈集蒹葭渚猿啼雾露山南风吹早恨瑶瑟怨长闲元化谁能问天门恨久闗  

送曹邺吏部归桂林　　　　　　郑　谷  

高名向已求古韵古无俦风月抛兰省江山复桂州贤人知止足晩嵗便归休云鹤深相待公卿不久留满朝张祖席半路上仙舟箧重藏吴畵茶新换越瓯郡迎红烛宴寺宿翠岚栖触目成幽兴全家是胜游篷声渔叟雨苇色鹭鸶秋久别郊园改将归巷里修桑麻胜禄食节序免乡愁阳朔花盈棹崇贤叶满沟席春欢促膝檐日暖梳头道畅应为蝶时来必问牛终朝飡庶品昧爽潄寒流议在归羣望情能恋自由小生诚浅拙早嵗便依投夏课每埀奬雪天常见忧逺招陪宿直首荐向公侯攀送偏挥洒龙钟志未酬  

秘阁王校理知柳州　　　　　【`宋`】杨　亿  

南越尉陀国罗池子厚神桂林驱传逺芸阁觧嘲频行槖黄金满归程皂葢新一麾愁度岭五防喜寜亲薏苡偏防疾蒲芦善化人蓬山直庐在几砚日生尘  

送李著作知柳州　　　　　　　李　觏  

到官十五月大半在他邦惠术未施一公心无与双剖符新使粤尽室始浮江地理将分岭行程即下泷旅愁侵酒座秋色漏船窓属吏谁非慑羣蛮不易降人稀财岂厚俗异性多憃自此观贤业洪钟且试撞  

膏泽峰　　　　　　　　　　　陶　弼  

石壁含天泽南山第一重旱时先出雨隂穴必藏龙云影摇诸壑雷声起半空渗成泉脉大滴出土膏浓沟洫施仁泽民谁带戚容何当大滂沛尽活四方农  

华景洞　　　　　　　　　　　吕愿中  

斯洞名华景累累乳石悬虚崖疑月窟絶顶瞰江湍岩底金仙寺峰头玉井莲地形居众外气象伟无前徙杖观初月归舆触暝烟蔽林排翠幄封径簇花钿爽致资清赏镌题记昔年猿啼声应谷云破月侵筵防蹇追华驷鸣髇指堕鸢谁人能畵此为倩老龙眠  

礲岩一首　　　　　　　　　　孙　觌  

日上千峰乱风涵万壑秋两崖拆天罅一水涨岩幽絶岸飞桥过寻源秉炬游倚空翘翠葆漱石走苍蚪老树搀天立犇云接地流壮懐开浩荡病骨耸飕飗皓首殊方去清樽尽日留无人与説似胜事满南州  

仙李洞　　　　　　　　　　　刘　牧  

谏纸空箱后高牙拂断霓还符翠州梦来见石门题架竹生新迳诛茆得旧蹊隂崖走别洞阳岭带回溪吟桂人非隐逢花客自迷虚中曽纳受絶壁阻攀跻地逺饶征戍君来息鼔鼙吏闲眠麂鹿民乐戏鳬鹥胜事时相遇芳樽手屡携清风与诗句留与昔贤齐  

游南山　　　　　　　　　　【`元`】俞　括  

二十四峰尖参差列郡南半空摩梵宇絶顶寄僧龛峭壁编危栈平田耸碧簪岩呈星斗七石涌佛身三人透龙门上书疑禹穴探银钩千轴丽钟乳百年甘木杪浮朱阁烟开露草庵仰头瞻抱朴侧足礼瞿昙洞洁无飞防泉深贮嫩蓝夕阳归北郭回首白云慙  

赠臧鲁山亷访　　　　　　　　王士熈  

肃政光华逺清台啓拟公节移梅岭北轺发桂江东楮帐筛寒月椰杯鼓朔风瘦童空挟杖贫马不装狨徼俗三年问威名百郡雄星芒谁镐洛雪色照宾融敷教有虞庙讲经夫子宫端严鉏犷戾易直牖倥侗吏猾加笞竹官贪解印铜寃销千褐父恩浃万黄童花缦戏春暖瓠笙吹嵗丰仁苹苞嫩绿古辣酿轻红象迹烟中堞鲸波雨外篷夷珠人有斛粤布我无筒剖决心如水驱驰鬓已蓬六条方奏最四牡欲歌功为有澄清志迟输献纳忠织云添衣绣鞭霆亦乘骢楚尾吴头防三湘七泽通天文恢翼轸地葢接潭洪牙纛聨分政旌旗列总戎鹜争肥似鴈罴搏猛于熊懐璧枉无罪见金忘有躬化源安溷溷狱市积怱怱大器能绳物先声已击蒙道傍豺果避窟底兎几空勿珥终凶笔母闗报怨弓左饘并右粥后稑更先穜采菊赋归老爱莲无极翁理明轻势利语妙入盲聋文祖欧阳古诗宗鲁直工挽回铅椠习超出簿书丛顾盻山须动揄扬石可砻羽仪倾振鹭啄菢徧哀鸿念昔初腾踏时方息战攻考工崖黯黯试垒海昽昽赤芾彼三百素丝兹五总稳行卑劒阁善纳小云梦甲子从头数冠绅进秩穹阶兰香浣露田玉气嘘虹世或探斯吾寜牿尔犝察鱼应小慧听蚁岂真聪静躁聆徽外刚柔省彀中江湖归独歩宇宙渉丹衷徳骥曽思附仙舟偶未同耐寒衣故白好古佩仍葱梦枕频鲜茘羇帆几落枫泥涂各曵霄汉凤稀冲厉操期霜栢吞声等防桐渐忘身显晦得究学初终韩子哦双鸟庄生感二虫乐莘晞衎衎忧杞笑忡忡选举繄唐盛方闻及汉崇贡琛凌渤澥懐组际穹窿谷欠防饥敛盐因析利笼骇民牛觳觫虚士鹤耗氃黼黻需耆俊饔飱给老癃防看杨绾贵不计孟郊穷温井觇阳长明奎卜道隆斵辞规爱助华发尚狂狪  

送杨尚宝充靖江府册封副使　【`明`】李东阳  

先朝台鼎地东里二孙贤秘阁三千卷符台二十年骅骝骨老大鸾鳯意蹁蹮白战危孤垒雄谈漏百川才名非忝窃供奉不虚员掖转臯门右班分黼座前铜章严夜卫玉玺听晨宣鱼袋诸衙集螭文旧印专东西频节传前后拥貂蝉帝锡云仍贵星分楚郑躔旌幢随导引环佩肃周旋圣代仪文备藩王礼数防诏开云雾字灯簇绮罗筵荣幸真无比遭逢众所怜此时沾慰遣兹事岂迍邅树暗梧溪雨帆经桂水天花飞春漠漠石乱水溅溅细路峰峦际高城鼓角邉县官齐下马津吏自开船公事程期近家园道路便壮游真汗漫归兴得攀缘梓里青山在松林白露悬衣存游子线祭有大夫田绿奠防原醑黄焚草诰牋恩光回落景灵爽动哀泉此愿人皆有如公实不愆几家通旧阀羣从接登仙目断江湖迥心违几杖偏风流懐阮籍江汉望张骞我亦同朝士临歌意渺然  

送昌祺李布政之广西　　　　　罗　肃  

南省储英杰名藩得俊材诏从天上出人自日邉来风裁安南服文光接上台薇垣膏雨润桂岭瘴烟开忆昔簪初盍于金斗屡回抟霄惊一鹗伏枥愧驽骀暂叙同年好翻怜别恨催临风歌此曲幽思绕金台  

湘山寺　　　　　　　　　　　孔　镛  

遥望湘山寺林深草木稠光明无量塔壮观佛书楼禅室笼香雾湘江梦白鸥流泉分太液飞石出罗浮庵晦日初敛风清雨乍收高松巢病鹤疎竹唤痴鸠碑古清苔蚀芸香老麝游甲亭舒逺目佳句继前修忠耿思唐介循良仰柳侯我从天上去吊古一迟留  

抚蛮至古龙江　　　　　　　　桑　悦  

深入豺狼境干戈拥腐儒抚绥胜薄伐狂狡敢长驱云气随龙劒风光动隼旟险山俱作寨平地或为墟曲折蛇行路纵横虎鬬区宣尼何意思欲向此中居  

南寜道中与张时行司谏聨句　　鲁　铎  

防马南寜道【`鲁`】凉风起夕阳路盘山脊险【`张`】泉带壑声长巢鸟惊还定【`鲁`】湍鱼隐复扬军容森候骑【`张`】诗札富奚囊客久知蛮语【`鲁`】村遥见野妆肩夫花抹额【`张`】欵长绣廻裳树翳牛羊迳【`鲁`】岩开黍稷塲逺青新烧茁【`张`】疎白老梅芳行急常兼传【`鲁`】眠安每忆航素飡惭共防【`张`】清话惬连牀嵗逼寒犹靳【`鲁`】时侵意自强理琴鸣鹤调【`张`】倚劒发龙光宵梦闗王事【`鲁`】乡心入寿觞防教施湴吏【`张`】传檄过凭祥【`鲁`】  

晓行宣化道中聨句  

晓离施湴驿【`张`】隐隐发前旌薄霭衿裾润鲁初暾骑从明山椒岚自幕【`张`】树杪露犹盈蓐食狼兵过【`鲁`】戎装虎士迎危桥经野水【`张`】败灶识荒营饭叶墟人弃【`鲁`】衣花寨守荣照升云晻驳【`张`】原燎石支撑健翮惊雕击【`鲁`】雄姿控骥征行行日逾午【`张`】望望路兼程一迳缘深竹【`鲁`】邕州见古城【`张`】  

与张佥宪谒韩公祠　　　　　　周　用  

开府临荒裔埀衣荷圣明文章资旧学钦钺仗专征王者亲推毂书生愿请缨百蛮归率土万里倚长城絶徼标铜柱中军吹玉笙推心诸将喜落距逺人惊遗貌丹青古登堂俎豆荣云旗摩峤色天马撼江声风壤留南纪乡邦仰后生朱方谁作镇白靣且谈兵多垒犹懐辱前筹敢好名斯民忧反侧吾党媿升平野戍闻宵柝春山候火耕向来瞻拜地无奈宦游情  

过思同州书所见　　　　　　　陈　瑷  

思同接左壤过此不胜情举目稀人迹凭谁问土名刼灰飞欲尽野鬼哭无声败屋檐埀地空囷雀罢争苎麻抛旧业修竹撤荒茔嫠妇知何在孤儿幸此生烟尘方去盗风树或来兵濳逐麖麞住寂闻鸡犬鸣无辜嗟莫及有识恨难平挥泪西风外乱阶谁构成  

湘中送荣老还金陵永寜寺　　　顾　璘  

揺落三湘外经年爱尔来故人书总至异域眼俱开放逐怜亲友悲欢向酒杯衲衣经雨暗横笛伴秋哀试与寻风洞何如对鳯台寺幽词客满松古老师栽梦寐唯吾土羁累愧不才江山孤兴减瘴疠暮顔催澧浦难捐佩龙门异曝鳃相看移去棹转见脱尘埃烟水滔滔地随缘易往廻  

中秋日学宫试诸生  

宴坐中秋日云晴灌水阳玉麟横郭见文笔映波长隐几饶幽胜登堂总俊良英灵占萃聚神采爱舒张颇讶遗珠逺谁云古道荒多闻沾柳教妙悟近周乡僻壤缘人胜儒绅贵志强嗟予牵世网埀老觅亡羊  

观玉柱岩作  

列炬窥府搴裳歩紫坛石田云子白龙井玉浆寒巨栋埀千尺幽房隐百盘仙灵多幻化造物自雕刊异境今初辟清游午未还烂柯如有遇何用恋尘寰  

赠荣上人兼呈顾全州　　　　　孟　洋  

古有高人兴今看静者流江山成独往风雨一孤舟卓锡湘流暮移帆桂水秋朝登覆釜观逺望苍梧丘目极南中胜心非道外求逢君看叶下谪客共萍浮暂结三生愿何孤万里游白云怀旧国细雨别津楼碧树诸天迥黄花絶塞愁行过五马第特此谢全州  

南浦驿见官押送来降者诣桂林　李梦阳  

欵垒因王化投荒荷主恩官为供廪饩诏许挈儿孙瘴雨凋猺服蛮乡引塞魂分明共日月耐可异乾坤惨淡顔容变轩昻故性存弯弓望五岭似欲遂平吞  

送大司马王阳明总督两广　　　夏　言  

圣主资文武中军得范韩尚书初出阃上将复登坛日月廻龙节风霜压豸冠先声诸路动雄略万夫看珠虎悬金印旌旗拥玉鞍星营刁斗振云阵鸟蛇盘海色羊城濶山形象郡寒坐令归壤地行见灭凶残蛮獠祠诸葛苍生倚谢安还朝画麟阁勲业炳如丹  

至昭潭　　　　　　　　　　　林应亮  

乍舣昭平棹言登镇粤台军声诸部肃诏谕百蛮来建节清烟雾营屯辟草莱战艘依野泊闗锁逼晨开水岸千家引山城万角哀按图多废垒览胜有荒苔擐甲惊衰病纡筹媿浅才诸生尊俎上今日效涓涘  

萧行人报庆两广归省江西　　　施　峻  

银榜开圃金函下紫天寒香梅岭雪春入桂林烟雅颂重轮曲流虹少海躔丹防经楚粤铜鼓走蛮蜒劒倚衡阳月珠明合浦船雄藩清节重故里锦袍鲜永夜牵长梦遄飞到日邉  

康磐峰少参经略懐逺赋赠十韵并呈魏此斋大  

参　　　　　　　　　　　　　谢少南  

缇绮发龙城朱明复此行知君懐逺略从古慎佳兵江静鱼龙阵山闲虎豹营雨飘炎暑歇岚霁瘴烟清荒服知归命诸蛮信不征文身输禹贡革靣荅虞诚废堞稽时筑闲田受日耕西寜百年计南顾九重情飞檄传鸢跕旋师望禹旌未能骖后乘自笑一书生  

昆仑闗二十韵  

仄足昆仑上岿然虎豹雄峰凌万石出闗辟两崖通先旭蒸霞紫迟昏阁霭红地高南逼斗山逺北连空絶壁含槎古飞岩拂草丰泉声千尺底树色百盘中岭并惊鸢跕林皆挂狖丛萦纡回鸟道劖凿啓鸿蒙峻阪防旋马渟洼忽起虹未能寻隐穴徒诧秘仙宫越骆标重险交邕挹下风苍梧虞帝辙铜柱汉家功瓴建无前敌梯悬失仰攻威仪探组练气象表罴熊残垒传侬寇濳师忆狄公时平谈往事世久罢屯戎商旅宵无警樵苏嵗有终海人从入篚巢鸟不伤弓裔徼藩垣壮中华界限崇圣朝要服化吾愧播文同  

永福堡寄邢侍御　　　　　　　钱　薇  

忆别当春日差池忽夏初三江烟瘴地五岭虎狼墟日夜劳舟楫辛勤畏简书平生湖海意凋落雪霜余欲上明光疏东归学钩鱼  

梧镇阅武　　　　　　　　　　张　瀚  

苍梧秋猎处细柳汉家营四望千峰障廻瞻百雉城潦收江岸濶木落曙烟清云拥旌旗色风喧鼓角声虎罴皆振武猺獞亦输情无术慙三略肤功借五兵投醪非责报授钺奈专征试把剸犀刃聊殱鼓浪鲸  

谒蒋少傅阁老敬所公第留燕移日即席奉谢  

吕希周  

鼎铉调元暇需郊贲趾初典刑原在国拂志遂悬车休澣辞金阙遗荣傲玉鱼霞归东墅防璜等北溪渔别业仙台啓台园绮席舒三光明履舄四壁独琴书岩室临青峤旌门对紫虚瑶觥飞祖道组帐恋行旟绿野春仍满丹心莹自如山开尧舜日【`公所居在尧山舜山之阳`】长照白云居送张端孟茂才还粤西应试　　　吴国伦  

不忝通家子飘然有父风年从官署长文借逺游工鄂渚兰新茁丰城劒故雄多能平子后博物茂先同鼓棹循江路囊书走泽宫三珠明大海六翮奋秋空岭日扶桑近乡书八桂通染毫飞作防吐气欝为虹防足寜辕下抡才自彀中价増和氏璧声振峄阳桐谒帝驰燕骏思亲托塞鸿戒途千万里饮饯莫匆匆  

邵子任明府自桂林遣使再问山中寄谢  

南郡论文日知君挟壮图登台高市骏得县逺飞鳬瑞集明堂玉光腾赤水珠美名行自见吾道未应孤岂意三冬尽重来一骑驱书缄开鄂渚云气入苍梧省旧殊高义投闲自病夫殷勤那可报西望独踟躇  

送顾子韶观察之岭表　　　　　俞允文  

万里牂牁地千秋铜柱荒明王初御宇至理切殊方重以鹓鸿彦遥宣简约章徳流椎髻种威霁卉衣乡义壮闗河近时平劒防藏大川消毒雾攒树失炎光气候花相续岩峦路独长峒禽输翡翠市粉出桄榔野浄筼筜绿洲香橘柚黄南中今已乐抗手一称觞  

赠顾戒亭郎中出守始安十四韵　朱曰藩  

英英桂林伯言擢尚书郎借借留曹俊无如顾长康一麾欣有托二始属惟良好续骖鸾録行吟八桂堂山形控阳朔水势抱漓湘风俗虞衡着封疆防府长珪璋元特达琴瑟想更张五管通华夏三公逼庙廊判花仍戴笔视草罢含香征帆【`入音`】随湘转泷歌与棹将洞中迎石鷰山上采都梁举白君须尽徴黄事有常海氛销茂苑文教被狼荒明发东门道争看建隼光  

西湖逢萧少宰元升请告还粤西敬简斯篇凡三  

十韵　　　　　　　　　　　钱希言  

乞归初赐传名徳重朝端隄拟春沙筑城将夜火看铨衡新握鉴著作旧登坛説待商岩举萧扶汉室安星辰随劒履雨露宠衣冠温树何曽泄青蒲只自弹忧时双鬓白报主寸心丹北向虽悬魏西征偶类潘避贤方遂请将母始承欢博望留行切东都拥道观县官前负弩驿使后传餐烛进绯罗炬氷浮绿玉柈歌钟陈舰阁鼓吹杂沙滩数听邮籖报从教漏防残过吴频览眺适越且盘桓潮涌疑翔鹭峰廻学舞鸾参差三竺出峻絶两高寒空翠揺茵席飞岚扑扇纨好乘青雀舫聊浪碧湖干宿望山増重恩波水并寛门人瞻驻节词客候停鞍修刺元投李贻书为慕韩羣难空冀北歩未出邯郸石岂堪伦璐莸安敢喻兰纵劳施黼黻无以报琅玕海燕公尝赋舟鱼我每叹谁能收涸辙窃欲润余澜粤岭云千里桐江月一竿家家牛酒饮处处路碑刋更迟黄麻下重来借羽翰  

府江　　　　　　　　　　　　何乔逺  

府江天下险瘴色闭重山复树萦帆出崩波涌棹还野桡浮刳木崖柝响茸菅菵露夷方晓蒸云客望闲虽云清洞徼终是恐神奸忽听猿唳多生顦顇顔  

游湘山寺礼无量师塔因简舒孺立【`并序`】  

俞安期  

湘山寺为无量师道塲幻身留塔中八百余年燬于丙戍则孺立太史唱胪之春也孺立皈心法乘获无上智识者谓为无量后身云  

禅宫开宝地觉道引金绳殿转松廊入阶缘苏石登谷深通午日涧逺挂春氷铃韵清疑近炉烟暖欲蒸林花总优鉢檐鸟即迦陵恭礼标空塔还瞻出世僧有穷元幻相无量始真乘华语遗经出毫光化佛凭法中谁复起身后汝堪仍自昨登庸际曽闻禅代徴龙华寜雨絶象教待云兴永愿相从意思传不尽灯  

张羽王京兆邀同徐崇徳明府张质卿太仆吕惟师京兆泛舟江上自漓山过雉山至龙隠山赋得八韵  

百壶携缥碧双桨发涟漪穿石舟全进浮江席缓移胜从乡老习风恰旅人宜滩下无悬势山来各异姿羽毛翔雉举鳞甲蜕龙遗云溜疑星海虹梁类武夷出随山简醉游即羡门期杖屦行方始千峰属望时  

叠防岩　　　　　　　　　　　曹学佺  

雨气团苍壁霞光散防屏暮江沙更白秋壑草偏青滉漾窥阳海岧嶤上越亭洞须穷北牖衣欲动南星峰接城头起舟过渡口停叱羊皆化石调鹤似栖硎乍尔乘轩葢相从泛醁醽还须息尘累静展法王经  

送广西蒋先生六韵　　　　　　娄　坚  

南迁归路近西上泝江迟已识三吴彦真堪百粤师昔闻人可铸今见羽为仪文学言公旧科条柳氏遗别筵愁积雨去鹢趂凉飔身世青氊稳先生任所之  

七言排律  

閤门钱舍人知全州　　　　　【`宋`】杨　亿  

家传吴越贤王后郡压潇湘最上游三殿从来奉宸扆一麾今去典方州蝉吟高柳隋堤暮水涨平湖楚泽秋入境壶浆填候馆上官铙吹夹华辀山川徧厯骚人地宵旰遐方圣主忧应向桑郊停五马青春太守本风流  

题苍梧部　　　　　　　　　　陈执中  

莫讶南方景物疎为君聊且话苍梧地倾二靣城池壮江迸三流气色麤山蓄火光因政出石藏牛影为仙呼官防传自唐丞相民颂思从汉大夫龙母庙灵神鬼集鳄鱼池近介鳞趋朝台望断悲岐路氷井窥频爽髪肤鲙美不堪全用鲤果珍何忍命为奴云归上国名终逺郡带诸藩势未孤铜鼓声浮翻霹雳桄榔林静露真珠溪平花槛饶桃李疆压莺歌尽鹧鸪三足告祥文上载独峰为盛事元无封疆自觉随时广饮食从分过岭殊行伍戢威遵下武儿童知学乐从儒风轻别墅来渔唱人到闲坊恋酒垆服尚鲜华几两蜀市相交易类全吴营希贤帅偏栽柳扇慕良规各制蒲春耸门防多列防雪从弦管舞双奴只因谈笑评风俗僭用诗谣和袴万里无媒休促蹙数年从宦弄斯须却忧别后牵吟想欲写幽竒入畵图  

送观至能赴广西宪司经厯　　【`元`】傅与砺  

蓟门官柳徧鸣禽马上离人酒强斟久以才名称阙下忽持风采照江浔三湘晓雨开衡岳百粤春云接桂林何逊到官劳赋咏谢安防客喜登临吏人静徃山城僻部使闲过慕府深溪里药苖寒自绿道傍榕树昼多隂蛮方比嵗频骚动岩壑何人更讨寻明日孤帆逐君发长沙南望最伤心  

送林崇高广西都事　　　　　【`明`】张以寜  

清江材子请长缨风雨南荆万里行组甲夜驰豺虎窟帛书朝奏鳯凰城公车已见登臣乐幕府旋闻用子荆照海锦帆津吏报轰山铜鼓峒人迎檄来篁竹霜都静诗到梅花雪共清上日桂林延父老为言析木防阶平寄都指挥使韩公柳庆征猺　　　陈　琏  

韩侯声誉重雄藩猺獞闻知胆已寒诗礼旧曽歌郤縠龙泉尚拟斩楼兰营连邕管烟生灶夜度昆仑月满闗道路行人传令肃邉邮黎庶沐恩寛屯兵晓日明金甲跃马南薫拂绣鞍克敌一生存逺略思亲千里报平安闲将景物归吟幌常见风云防将坛报国丹心坚似石平蛮勲业重如山高情久与梅花共行槖应无薏苡还早晚凯旋笳鼓竞防书先已到金銮  

追颂山总兵　　　　　　　　　万　节  

将军忠耿殁何年劲气如生在目前埀世直看存信史图功岂必是凌烟南荒独挂征蛮印北阙兼分荐士权威镇遐荒刑不滥恩施部曲爱无偏除凶有防寜容后料敌多方肯让先追给剽遗曽至万获俘顽梗动论千计招流散争归业密禁贪婪畏取钱能使桥阳崇庙祀愿扶社稷共安邉  

送胡主事犒广西军　　　　　　李梦阳  

七年重泛楚江舲五两飘飘过洞庭谕蜀长卿元逹节平佗陆贾亦谈经地从湘口分呉徼邑在衡阳对轸星此去先过杜陵院与谁同上合江亭炎花瘴草供行目猺唱蛮歌引客听鼯防昼啼诸洞黒野猩晴语乱峰青蛮荆本自勤周旅南越终当系汉庭茘浦技穷甘釜盎梧川兵接诧雷霆威余虎豹藜难采血蹂鲸鲵水尚腥俄喜御珍颁内帑极知恩泽到重溟兎临乌照谁非土隂惨阳舒各有灵巢屋羽毛春拍拍洗天风雨昼防防花明幕府频长宴路出磨崖早续铭马援还朝销薏苡冯驩傲世倚青萍苍苍百粤悲南狩渺渺三湘吊独醒梦渚雁回书不滞武陵云起思俱停悲伤蕙草追金勒防缀桃花惜玉瓶若道朱弦无絶响讵应黄髪有遗形司徒邦计遥怜汝粉署炉香不可扄防服便须随彩鹢白头同离白苹汀  

左江聨句二十韵　　　　　　　鲁　铎  

左江晴日遡轻舠【`张`】风物撩人兴益豪山好只疑行昼里【`鲁`】滩危真觉泛槎高清尊小共掀篷坐【`张`】侧枕频惊举楫号岩集饮猿连晓树【`鲁`】案罗羮鹧杂溪毛踏青歌陋闻蛮囝【`张`】浮白杯香醉洞醪波漾鸭头衣借色【`鲁`】茗翻蠏眼鼎生涛谁云石窟藏银瓮【`张`】自爱泉音度玉璈雨酿薄寒襟袖爽【`鲁`】櫂廻新涨水云劳子长寜尽天涯味【`张`】韩老犹焚晷后膏毎厌鱼腥过竹栅【`鲁`】生憎鸥迹占蘅臯木绵花发霞殷岸【`张`】防板津虚月满艚学得芦笙僮仆喜【`鲁`】聨催鉢韵鬼神鏖时看落纸行鸦墨【`张`】却忆当筵夺绣袍取次笇程怜嵗月【`鲁`】峥嵘承命幸逢遭虚夸博望星河迥【`张`】仍鄙终军节钺叨乡梦直随芳草遍【`鲁`】游踪还纪翠崖牢声传觱篥来空谷【`张`】光露干将泣巨鳌沙驿泊迟常列炬【`鲁`】丝桐乘夜輙鸣猱悠悠归思弥南极【`张`】﨣﨣前驱属右櫜明到京华春正好【`鲁`】紫宸风暖拂旌旄【`张`】  

桂林卧病书懐　　　　　　　　袁　  

南中春半已飞花客里伤春更忆家旧説炎荒惟象郡今来卑湿倍长沙山岚弄雨初疑雾海气披晴忽变霞杳杳苍梧分岭外迢迢铜柱极天涯殊方物候偏惊早到处猺风未慕华日报峒蛮骚戍堡时传江獞刼盐楂投戈共喜交州顺游釜犹嫌茘浦哗逺道甲兵愁阻絶羸躯痁疟苦交加折腰元亮辞先赋病肺相如思转赊鼓柁新秋还甫里杜门终日卧官衙莼鲈自足供饘粥薏苡休教载使车莫怪挂冠胡太早二毛无意恋乌纱五月既望庆逺郡斋闻雁同门人周孝修有赋  

岳和声  

差池犹见羽翩翩回雁峰过二千度岭断行疑怨字隔云哀呌似惊弦沉鱼曲罢闺思夜窖雪书传奉使年出塞须知春尽后到乡应在客归先闲来目数频搔首欲托缄题鸳水邉  

庆逺郡廨集饯七孝亷计偕北上赋赠  

先是文庙前莲塘中故有数峰称文笔郡诸生以获戾太守诡言不利铲去坐是荐南宫者絶响予呼五丁为移龙江之石补之而天门山双峰为冯当世发梦胜迹则岿然亡恙也用当劝驾并勗秋试  

天门旧有双双在莲岳新添个个成灵杰一时回气色风云百代见蜚鸣波澜已许増前軰跋扈须知动后生春满琼林推领袖秋高桂岭共峥嵘鹏抟欲怒三千里璧价终偿十五城到日聨翩花陌徧归时蹀柳江迎甘泉自应明庭诏刀布何劳蜀守情讲徳与君原不浅莫将温饱负深盟  
