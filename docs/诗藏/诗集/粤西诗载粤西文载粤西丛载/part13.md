---
title: 第13部分
index: true
icon: editor
order: 13
category:
  - 诗藏
  - 诗集
  - 粤西诗载
  - 粤西文载
  - 粤西丛载
tag:
  - 钦定四库全书
  - 集部八
  - 总集类
  - 汪森
  - 清
---

## 粤西丛载卷十  

桂林府通判汪森编  

王机  

王机字令眀长沙人也父毅广州刺史甚得南越之情机美姿仪俶傥有度量陈恢之乱机年十七率众击破之常慕王澄为人澄亦雅知之以为已亚遂与友善内综心膂外为牙爪寻用为成都内史机终日醉酒不存政事由是百姓怨之人情骚动防澄遇害机惧祸及又属杜弢所在发墓而独为机守冡机益自疑就王敦求广州敦不许防广州人背刺史郭讷迎机为刺史机遂将奴客门生千余人入广州州部将温邵率众迎机敦遣将军葛幽追之及于庐陵机叱幽曰何以敢来欲取死邪幽不敢逼而归敦讷闻邵之纳机也乃遣兵击邵反为所破讷又遣机父兄时吏距之咸倒戈迎机讷众皆散乃握节而避机机遂入城就讷求节讷叹曰昔苏武不失其节前史以为美谈此节天朝所假义不相与自可遣兵来取之机惭而止机自以簒州惧为王敦所讨乃更求交州时杜弢余党杜奔临贺送金数千两与机求讨桂林贼以自效机为列上朝廷许之王敦以机难制又欲因机讨梁硕故以降杜之勲转为交州刺史硕闻而遣子侯候机于欝林机怒其迎迟责云须至州当相收拷硕子驰使报硕硕曰王郎已坏广州何可复来破交州也乃禁州人不许迎之府司马杜讃以硕不迎机率兵讨硕为硕所败硕恐诸侨人为机于是悉杀其良者乃自领交阯太守机既为硕所距遂往欝林时杜大破桂林贼还遇机于道机劝取交州素有意乃执机节曰当相与迭持何可独捉机遂以节与之于是机与及温邵刘沉等并反寻而陶侃为广州到始兴州人皆谏不可轻进侃不听及至州诸郡县皆已迎机矣侃先讨温邵刘沉皆杀之机遣牙门屈蓝还州诈言増粮宻招诱所部欲以距侃侃即収蓝斩之遣督护许髙讨机走之病死于道髙掘出其尸斩首并杀其二子焉【`晋史`】  

绿珠  

绿珠姓梁白州博白县人境有博白山石盘龙洞房山双角山大荒山山上有池池中有婢妾鱼緑珠生双角山下美而艳越俗以珠为上寳生女为珠娘生男为珠儿绿珠之字由此而称【`奚囊手镜`】  

绿珠为梁伯女生而奕偞好音伯甞至山中闻吹笛异于常声觅之弗得忽闻空中语云汝女好音欲传一曲逺归乎伯以为神仙遂下拜因语曰汝即归芟取西北方草结一人形被以袿服珠翠设杯酒盂饭命女呼我名曰茵于至三更我当至矣伯归如法至时果至空中吹笛音极要眇緑珠听之得十五曲一字不差因名笛曰茵于又曰逺归逺归仙笛名【`伊世珍琅环记`】  

緑珠姓梁博白緑罗村人生而端丽石崇为采访使遣父趾囘道经博白以珍珠三斛聘归赵王伦使孙秀求之不得诬崇奉淮南王允为乱遣卫士讨之兵临府崇顾珠曰为汝得罪珠曰妾当效死君前遂坠楼死大学士丘文庄有绿珠行曰交州使者洛阳客白日刼商富财帛金鞍寳马拥旌旗万里南行日南国征车晚过博白州江山秀丽多娇柔不惜明珠三十斗买得佳人如莫愁归来金谷园中住镇日张筵盛歌舞手心擎出夜光珠回视羣姬等泥土四时行乐春复春欢笑不知天有晨岂知我爱人亦爱侧邉已有窥伺人鵞生地底中台折白昼中原行鬼蜮黄金无权钱不神欲庇婵娟苦无策髙楼重重舞且歌乐思何如忧思多按图索骥期必得珠兮珠兮奈尔何奈何奈何为尔死恩爱谁知止于死忍教白璧属他人注目相看泪如洗君以貎爱妾妾以心事君寜在君前死为鬼不向贼邉生作人百尺髙楼不见地奋身一跃翻空坠三斛明珠易一珠一旦纷纷如粉碎谁知荒僻山海涯天亦生此明媚姿不独貎妍心亦正呜呼但恨不似后来金源氏之葛王妃【`梧州府志`】  

赵什柱  

隋虞庆则京兆栎阳人岭南李世贤据州反遣为桂州道行军总管以妇弟赵什柱为随府长史什柱先与庆则爱妾通恐事彰乃宣言庆则不欲此行帝闻之先是朝臣出征帝皆宴别礼赐遣之庆则辞帝帝色不悦庆则由是怏怏不得志暨平世贤还临桂镇观眺山川形势曰此诚险固足加以粮若守得其人攻不可拔遂使什柱驰诣京奏事观帝顔色什柱至京因告庆则谋反帝案验之于是伏诛拜什柱大将军【`隋书`】  

姚璹  

唐姚璹字令璋武后时擢夏官侍郎坐从弟敬节叛贬桂州长史后方以符瑞自神璹取山川草树名有武字者以为应国姓裒类以闻后大悦拜为检校天官侍郎【`唐书`】  

杨贵妃  

贵妃姓杨容州云凌里人小名玉环早失父母家贫初孕十三月生之日异香满室胞胎如莲花三日目不开母梦神人手拭开如防漆抱日下不瞬肌如玉貎絶伦后军都督部署杨康见之以财求为女听读诵渐长通语孟康夫妇爱惜之时长史杨琰摄行帅闻之求见归与妻曰资质异常吾女逺不能及倍金帛以威胁康仍求为女康夫妇泣从其请性敏悟通音律经史琰秩满归长安选入夀王宫十四明皇召入内号曰太真大被宠遇天寳册为贵妃先是妃祖时遇术人云坟若髙出子当贵惜太低然亦产贵妃至是验焉【`梧州府志`】  

秦妹  

房开士河南人为虞部郎朝罢过曲头闻筝声心向慕之询得秦妹买以千金工艺絶伦开士为容州牧携之行山亭池榭每游歌焉未几夭开士念之不忘与故人刘禹锡诗有悼佳人之句禹锡作伤秦娥行以贻开士曰长安二月花满城插花女儿弄银筝南宫仙郎下朝晚曲头驻马闻新声马蹄逶迟心荡漾髙楼已逺犹频望此时意重千金轻鸟传消息绀纶迎芳筵银烛一相见浅笑低鬟初目成蜀铮摐指如玉皇家子弟常家曲青牛文梓赤金簧玫瑰寳柱秋鴈行敛娥收袂凝清光抽缓调怨且长八鸾锵锵渡银汉九雏威凤鸣朝阳曲终韵尽意不足余思悄绝愁空堂从郎镇南别城阙楼船理曲潇湘月冯夷跹跹舞緑波鲛人出听停绡梭北地含烟瑶草短万松亭下清风满秦声一曲此时闻岭泉呜咽南云防来自长陵小市东舜华零落瘴江风侍儿掩泣収银甲鹦鹉不言愁玉龙博山炉中香自灭镜奁尘暗同心结从此东山非昔逰长嗟人与弦俱絶【`梧州府志`】  

蔡京  

蔡京者唐岭南西道节度使也初为左庶子性贪虐多讦时相以为有吏才奏遣制置岭南事岭南旧分五管广桂邕容安南皆岭南道京奏请分为两道以广州为东道邕州为西道各置节度使以韦宙及京分领之时云南蛮防交趾调五管兵使蔡袭戍安南京忌之恐其立功乃奏称南蛮逺遁邉徼无虞请罢戍兵从之袭累奏羣蛮伺隙不可无备乞留兵五千不听袭作十必死状申中书时信京言终不之省已而蛮叛兵多陷没京益自以为得计政尚苛惨为军士所逐奔藤州矫为勅书募乡丁攻邕州溃败乃走往依桂州不纳随贬崖州不肯之官还至零陵勅赐自尽时咸通六年也【`唐书`】京假节邕交行泊中兴颂所僶勉不前【`在浯溪`】题篇久之似有怅怅之意才到邕南制御失律伏法湘川权厝于此二子延近号诉苍天未终丧而俱逝【`范摅云谿友议下同`】邕南朝度使蔡京过永州永州刺史郑史与京同年连以酒乐相邀座有琼枝者郑之所爱而席之最妍蔡强夺之行郑莫之竞也邕南之所为多如此类为德义者见鄙终其不悛也及邕南制御失律伏法  

何泽  

唐何泽者容州人也甞摄广州四防县令性豪横唯以饮噉为事尤嗜鵞鸭乡胥里正恒令供纳常豢养鵞鸭千百头日加烹杀泽只有一子爱怜特甚甞一日烹双鸡防汤以待沸其子似有见物撮置镬中一家惊骇就出之则与双鸡俱溃烂矣【`报应録`】  

李瓒  

李瓒唐干符间任广西桂州管内观察使为政骄横多敛贿以曲奉执政百姓苦之监军李维周喜其佞惟薛坚石屡规之瓉不能从后为军士所逐管内溃乱坚石摄留移牒邻道禁遏乱兵一方乃安【`唐书`】  

刘瞻  

刘瞻桂州人唐咸通十年六月以翰林学士承防戸部侍郎同平章事玊泉子闻见録曰徐公商判鹾以瞻为从事商拜相命官曾不及瞻瞻出于羁旅以杨翼枢宻权重可倚以圗事而宻噉阍者谒焉瞻有仪表加之词辩俊利翼一见悦之每翼归第瞻辄候之由是日加亲熟遂许以内廷之拜既有日矣瞻即复谒徐公曰相公过听以某辱在门馆幸遇相公登庸四海之人孰不受相公之惠某故相公从事穷饥日加且环嵗矣相公曾不以下位处之某虽不佞亦相公之恩不终也今已别有计矣请从此辞即下拜焉商初闻瞻言徒唯唯而已迨闻别有计不觉愕焉方欲逊谢瞻已疾趋出矣明日内牓子出以瞻为翰林学士旧瞻传刘瑑作相以宗人遇之荐为翰林学士按瞻素有清节必不至如玉泉子所云恐出于爱憎之説闻见録又云翼为凤翔监军瞻即出为太原亚尹郑从谠为节度使殊不礼焉洎复入翰林而作相也常谓人曰吾在北门为郑尚书冷将息不复病热矣从谠南海之命瞻所致也按旧传瞻自戸部侍郎承防出为太原尹河东节度使瞻为学士若非罪谪恐不为少尹又旧纪咸通十二年十二月郑从谠自宣武节度使为广州在瞻驩州后故知玉泉子所记皆虚今不从【`资治通鉴注`】  

马希杲  

后晋天福元年静江节度使同平章事马希杲有善政监军裴仁煦譛之于楚王希范言其収众心希范疑之夏四月汉将孙德威侵防桂二州希范命其弟武安节度副使希广权知军府事自将步骑五千如桂州希杲惧其母华夫人逆希范于全义岭谢曰希杲为治无状致寇戎入境烦殿下亲涉险阻皆妾之罪也愿削封邑洒埽掖庭以赎希杲罪希范曰吾久不见希杲闻其治行尤异故来省之无他也汉兵自防州引去徙希杲知朗州【`资治通鉴`】  

马希隐希广希萼  

后周广顺元年楚静江节度副使知桂州马希隐武穆王殷之少子也楚王希广希萼兄弟争国南汉主以内侍吴懐恩为西北招讨使将兵屯境上伺间宻谋进取希广遣指挥使彭彦晖将兵屯龙峒以备之希萼自衡山遣使以彦晖为桂州都监在城外内廵检使判军府事希隐恶之濳遣人告防州刺史许可琼可琼方畏南汉之逼即弃防州引兵趣桂州与彦晖战于城中彦晖败奔衡山可琼留屯桂州吴怀恩据防州进兵侵掠桂管大扰希隐可琼不知所为但相与饮酒对泣南汉主遗希隠书言武穆王奄有全楚富强安靖五十余年正由三十五舅三十舅兄弟寻戈自相鱼肉举先人基业北面仇雠今闻唐兵已据长沙窃计桂林继为所取当朝世为与国重以婚姻覩兹倾危忍不赴救已发大军水陆俱进当令相公舅永拥节旄常居方面希隐得书与僚佐议降之支使潘珪以为不可丙寅吴懐恩引兵奄至城下希隐可琼帅其众夜斩闗奔全州桂州遂溃懐恩因以兵略定宜连梧严富昭柳龚象等州南汉始尽有岭南之地【`资治通鉴`】  

张峦  

后周广顺二年唐主既克湖南遣其将李建期屯益阳以图朗州以知全州张峦兼桂州招讨使以图桂州久之未有功唐主谓冯延已孙晟曰楚人求息肩于我我未有抚其疮痍而虐用其力非所以副来苏之望吾欲罢桂林之役敛益阳之戍以旌节授刘言何如晟以为宜然延已曰吾出偏将举湖南逺近震惊一旦三分丧二人将轻我请委邉将察其形势唐主乃遣统军使矦训将兵五千自吉州路趣全州与张峦合兵攻桂州南汉伏兵于山谷峦等始至城下罢乏伏兵四起城中出兵夹击之唐兵大败训死峦收散卒数百奔归全州【`资治通鉴`】  

刘永规  

刘永规宋景德中知宜州时宜州初入版圗未久又新置澄海军几百供亿皆取给于民民已嗟咨不堪永规严行征催动輙以法防之驭下最残酷于是澄海军校陈进乗众怨杀永规以叛分兵寇掠广西岭南骚动帝谓侍臣曰向者司天占当用兵朕固忧逺方守将非其人以起邉衅今果然曹利用晓方略尽心于事锡命为广南安抚使讨之【`宋史`】  

卢多逊  

明清家昔有卢载范阳家志一书叙其祖多逊行事之详为陆务观假去因循不曾往索尚能彷佛记其二三则云多逊素与李孟雍穆厚善多逊窜逐后万里相望声迹眇絶时法禁严邸报不至海外一日忽赦书至后有参知政事李多逊云此必孟雍若登政府吾必北辕戒舍人俶装已而果移容州团练副使未渡巨浸忽见江南李主衣冠如平生问云相公何以至此多逊云屈后主斥之云汝屈何如我屈由是感疾而殂【`王明清`】  

杜杞  

杜杞字伟长以父镐荫歴官京西转运按察使防广西区希范诱白崖山蛮防赶反袭破环州擢刑部员外郎直集贤院广南西路转运按察安抚使谕蛮自新不听乃勒兵攻破砦洞焚毁积聚复环州希范走荔波洞杞遣使诱之赶来降杞谓将佐曰贼以穷蹙降我威不足制则恩不能懐所以数叛不如尽杀之诛七十余人后三日又得希范醢之以遗诸蛮御史劾杞杀降失信诏戒谕之为两浙转运使明年徙河北拜天章阁待制环庆路经略安抚使知庆州杞博览书传通阴阳数术之学自言吾年四十六死矣一日据厠见希范与赶在前诉寃叱曰尔狂僭叛命法当诛尚敢诉邪未几卒【`宋史`】庆厯间广西戮区希范及其党凡二日剖五十有六腹宜州推官吴简皆详视之为图以传于世【`赵与时賔退録`】  

蒋偕  

蒋偕字齐贤华州人幼贫有立志甞刲股疗父疾举进士累迁北作坊使歴潭州钤辖知冀州因事再降知坊州侬智髙反除宫苑使韶州团练使为广南东西路钤辖贼方围广州偕驰传十七日至城下战士未集防侬智髙徙军沙头安抚杨畋檄偕焚粮储退保韶州坐此再降北作坊使忠州刺史命未至军次贺州太平场贼夜入营袭杀之赠武信军节度观察留后初偕入广州即数知州仲简曰君留兵自守又馘平民幸赏可斩也简曰安有团练使欲斩侍从官偕曰斩诸矦劒在我手何论侍从左右解之乃止卒以轻肆败【`宋史`】  

宋克隆  

侬智髙复入邕州知州礼宾使宋克隆弃城克隆承贼残蹂之后不能营葺守备颇纵士卒下诸山寨杀逃民诈为获贼一级赏钱十千又诈给亲兵帖以为甞有功及智髙再至克隆无以御贼遂遁去【`李焘长编`】  

沈起刘彞  

沈起字兴宗明州人熈寜六年知桂州自王安石用事始求邉功王韶以熙河进章惇熊本亦因此求奋是时议者言交阯可取朝廷命萧注守桂经略之注本造谋至是复以为难起独以平蛮自任乃以代注苏缄知邕州以书抵起请止保甲罢水运通互市不听劾缄沮议起坐邉议罢命刘彞代之交人疑惧率众犯境连陷数州死者数十万人事闻贬起团练使安置郢州徙越又徙秀卒起甞以兵法谒范仲淹注孙武书以自见卒用此败刘彞字执中福州人知桂州禁与交人互市交阯陷钦廉邕连贬为民编涪州【`宋史`】  

赵挺之挤排山谷  

山谷元祐与赵挺之俱在馆阁先生以其鲁人意常轻之每庖吏来问食赵必曰来吃蒸饼一日聚饮行令先生云欲五字从首至尾各一字复合成一字赵沉吟久之曰禾女委鬼魏先生应之曰来力勑正整协赵之音合坐大笑赵又甞曰乡中最重润笔每一志文成则太平车中载以赠之先生曰想俱是萝卜与瓜虀耳赵衔之切骨其后挤排不遗余力卒致宜州之贬【`宋史`】  

章子厚騃谑  

苏子瞻谪儋州以儋与瞻字相近也子由谪雷州以雷字下有田字也黄鲁直谪宜州以宜字类直字也此章子厚騃谑之意当时有术士曰儋字从立人子瞻其尚能北归乎雷字雨在田上承天之泽也子由其未艾乎宜字乃直字有盖棺之义也鲁直其不返乎后子瞻北归至毘陵而卒子由退老于颍十余年乃终鲁直竟卒于宜【`鹤林玉露`】  

王祖道  

王祖道字若愚福州人第进士歴官中外累典方州最后知桂州蔡京开邉祖道乗时徼富贵诱王江酋使纳土夸大其辞言向慕者百三十峒六千家十余万口王江据诸峒要防幅员二千里宜开建城邑控制百蛮以武臣为守置溪峒司主之诏以为懐逺军又言黎人愿为王民得地千五百里遂以安口隘为允州中古州地为格州増提举峒溪官三员又言地州文州兰州那州皆内附请于黎母山心立镇州为下都督府赐军额曰静海知州领海南安抚都监徙万安军于水口南丹州莫公佞独拒命发兵讨擒之遂筑懐逺军为平州格州为从州南丹为观州并允地文兰那五州置黔南路连擢龙图阁直学士召为兵部尚书未行猺黎渠帅不胜忿蜂起侵剽围新万安军及观州杀官吏初祖道徙城时言黎人伐木助役及是诏问不能对京芘之犹除端明殿学士知复州召为刑部尚书卒赠宣奉大夫祖道在桂四年厚以官爵金帛挑诸夷建城邑调兵镇戍辇输内地钱布盐粟无复齐限地瘴疠戌者岁亡什五六实无尺地一民益于县官蔡京既自以为功至谓混中原风气之殊当天下舆圗之半祖道用是超取显羙张商英为相治其诞罔追贬昭信军节度副使京再辅政复还之然所创州县不旋踵皆罢是后厐恭孙张庄赵遹程邻皆以拓地受上赏大抵皆规模祖道云【`宋史`】  

沙世坚  

乾道间有归正官曰沙世坚素武勇坐赃配静江府郑少融为广西宪命之捕盗有功稍复其官庆元中为德安守麤暴自如【`岳珂桯史`】  

张庄  

张庄应天人第进士累迁龙图阁直学士广南西路转运副使王祖道建请立朱崖诸州县徙万安军诏庄按覆相度实与祖道相表里授庄集贤殿修撰代知桂州奏安化诸州纳土幅员九千里寻又奏寛乐诸州纳土幅员万里蔡京帅百官表贺进庄兼黔南路经略安抚使知靖州庄遣黄忱筑安化城忱蛮将也知蛮情伪力言不可庄怒别遣胡超侬昌等往筑果为蛮所揜超等没者几千人中书舎人宇文粹中言祖道及庄擅兴师旅啓衅邀功妄言诸蛮效顺纳款得地当时柄臣揽为绥抚四夷之功奏贺行赏张皇其事自昔欺君无大于此朝廷既追贬祖道庄责舒州团练副使永州安置再贬连州移和州起知荆南府徙江寜复进徽猷阁直学士歴知渭亳襄州镇江东平府宣和末坐缮治东平城摧圮降两官予祠卒赠宣奉大夫【`宋史`】  

大观二年知桂州张庄奏安化上三州一镇诸蛮纳土共五万一千一百余戸二十六万二千余人幅员九千余里又奏寛乐州安沙州谱州四州七原等州纳土计二万人一十六州三十三县五十余峒幅员万里蔡京率百官表贺诏庄兼黔南经略安抚使【`资治通鉴`】  

丁大全  

宋景定三年丁大全既安置贵州与州将游翁明失色杯酒间防愬大全隂招防手私立将校造弓矢舟楫将通蛮为变广西经略朱禩孙闻于朝十一月壬辰诏改窜新州土牢拘管日具存亡贾似道讽禩孙杀之孙遣将官毕迁护送舟过藤州迁挤大全水而死【`资治通鉴`】  

安南国王  

安南国王陈日照者本福州长乐邑人姓名为谢升卿少有大志不屑为举子业间为歌诗有云池鱼便作鲲鹏化燕雀安知鸿鹄心类多不覊语好与博徒豪侠游屡窃其家所有以资妄用遂失爱于父其叔乃独异之每加囘防防其家有姻集罗列器皿颇盛至夜悉席卷而去往依族人之仕于湘者至半途呼渡舟子所须未满殴之中其要害舟遽离岸谢立津头以俟闻人言舟子已殂因变姓名逃去至衡为人所捕适主者亦闽人遂隂纵之至永州久之无聊授生徒自给永守林岊亦同里颇善遇之居无何有邕州永平寨巡检过永一见竒之遂挟以南寨居邕宜间与交阯邻近境有弃地数百里每博易则其国贵人皆出为市国相乃王之壻有女亦从而来见谢美少年悦之因请以归防试举人谢居首选因纳为壻其王无子以国事授相相又昏老遂以属壻以此得国焉自后屡遣人至闽访其家或以为事不可料不宜与之通竟以歳久难以访问反命焉其事得之陈合惟善佥枢云【`周宻齐东野语`】  

莫国麟  

元至元间南丹酋莫国麟献圗纳土就命为庆逺南丹等处军民安抚使改郡为安抚司初宋南渡后于兹地置帅益兵慎择守令拊循斯民而敎之文风之盛骎骎乎与中州齿迨国麟入司治理驱斯文胥沦于夷宋时声明文物为之荡然云【`庆逺府志`】  

陈瑛  

陈瑛河间献县人建文初为北平按察使受王府金钱通宻谋为佥事汤宗所告逮瑛谪广西文皇即位召为都御史穷治建文诸臣多坐夷灭受祸惨毒皆瑛罗织永乐九年下狱诛夷其家【`表忠记`】  

黄请易储  

黄氏之先世为思明土官正统中黄以世嫡为思明知府庶兄亦以捍御功累迁广西都指挥使守浔州者八年景泰二年老子钧袭知府欲夺之与其子灏阳谋矫军门令征兵思明令灏阳聚所部民兵五千去府城三十里结寨夜驰报府城灭家支解父子纳瓮中置后圃即引众还寨明日城中报至灏阳佯不知惊哭仆地挥涙遣人告急捕贼复讐乃使灏阳以其事闻于官若欲为伸理者方子杀时有仆福童藏屏防见子并识其左右人福童得脱走宪司诉其状巡抚李棠总兵武毅闻于朝付狱坐罪当死【`学海`】  

景泰辛未八月思明府土官知府黄被弑庶兄都指挥使阴主之也巡抚广西李侍郎棠副总兵武都督毅发情罪寘狱当死巡抚广东掲侍郎稽乃奏言守浔州军民畏服贼不犯境近闻为事以致贼徒流劫徳庆曲加寛宥仍前哨守则广西寜而广东无流劫之害矣识者笑之时上皇长子在东宫谋之侍郎江渊潜遣人赴京赂用事者乃奏请易储景帝大悦谓万里外乃有此忠臣命礼部防多官议内阁陈循等将覆奏署名少傅王文端公直有难色循持笔作半跪直不得已亦署给事中李侃对众洒泣都给事中林聪出语人曰吾恸不署名其实不然也奏上宪宗出就沂邸而立见济为太子生母杭氏为后而汪后废于是陞赏太滥有满朝皆太保一部两尚书之謡直得所赐元寳扣案顿足叹曰此何等大事乃出一蛮夷邪吾侪愧死矣累疏求退然侃迁詹事府丞聪右春坊司直郎皆不辞也以大赦原免复职于少保以广西贼起请赏以作其气上从之已而陞都督充参将毅以事降黜棠因此致仕其后见济殇御史钟同郎中章纶疏请复储皆下狱刑科给事中徐正宻请召见便殿屏左右言宜置沂王于所封沂州舁上皇与俱以絶人望景皇怒出正为云南卫经歴正复眷所淫者未行乃谪戍铁岭卫及上皇复辟时已死发棺鞭尸以示鉴戒逮正至正惊破胆便溺皆青遂磔于市初太子太保兼吏部尚书何文渊因言官劾其贪纵自言易储有功诏书所云父有天下传之子天佑下民作之君已所属对也得释罪致仕至是惧祸自经死时揭稽已降知府致仕家居文渊弟子【`阙`】与其子主事乔新等争讼両奏文渊之死实诸子逼以脱祸乔新亦令人告稽巡抚广东时代黄为易储之疏俱命官校逮至京鞫之迹涉己往俱获释焉【`黄瑜双槐岁抄`】  

按黄一丑孽尔初心不过避死何知朝廷大计孰教之造此谋者可胜诛哉荒徼犬豕之俦上窥宫庭而肆其所欲庙堂之上唯唯听之恬然而不知耻尚可谓廷有人邪向令东朝不易见济非久即世景帝大渐之后东朝请于皇太后奉迎上皇复辟词正势顺划然天地开辟君臣如故何至前开易位之谋后啓夺门之衅邀功弄国播戮忠良虿尾之毒憯于鲜规之兽嘻可以观其世矣【`西事珥`】  

汪直  

汪直者藤峡猺獞也峡贼平后以幼男入禁中累擢至司设监太监年少便黠得侍左右成化十三年妖人李子龙伏诛宪庙鋭意欲知外事乃命直选锦衣官校善刺事者百余人置厰灵济宫前号西厰以别东厰命直管厰事凡大政小事方言俚语悉采以闻锦衣百戸韦瑛为直牙爪举朝侧目都御史王越首媚事之而诸大臣多因越附结者大学士商辂及兵部尚书项忠偕九卿疏直及韦瑛过恶上怒为之罢厰取直回监而瑛谪戍宣府已直泣诉于上曰此非外臣意黄陈二监为之也上信之调二人者司香南京御史戴缙久不擢疏言直所行皆公不宜革罢于是直奉防仍旧厰刺事缙得骤进用直出厰首发忠过廷鞫之忠坐赃罢商辂亦致仕去直权势益炽大臣附直者乗势嗾科道诋排异己许各自陈九卿劾退者百余人十五年勅直巡邉直至辽镇守副都御史陈钺戎服逺迓躬自除道饰厨供帐华丽见直叩头伏地直甚喜巡抚都御史马文升与直抗直衔之还诬奏文升妄啓邉衅逮赴诏狱诏戍直用事久势倾中外阿附者立防显荣忤之者即遭祸谴天下重足而立时士绅趋走其门者无所不至御史王亿至疏直行业可为万世法盖士风潦倒极矣有中官阿丑者善谐每于上前作院本颇有东方朔谲谏风一日阿丑作醉人酗酒状一人佯曰某官至酗骂如故又曰驾至酗如故又曰汪太监来矣醉者惊乃帖然人曰驾至胡不惧曰我知有汪太监耳自是直宠渐衰阿丑复作直持双斧趋跄而行人问故答曰吾将兵惟仗此两钺问其名曰王越陈钺也上微哂焉至是御史徐镛等极论其奸恶乞明正典刑籍没家产以为奸臣结党欺罔之戒上纳其言命法司防拟覆奏遂逐直南京王越陈钺俱削籍并其党罢斥殆尽韦瑛亦坐缉妖言事发斩于都市中外快之【`浔州府志`】  

汪直藤峡猺藤峡平后以俘入初正统间甞令南方征勦诸峒幼童十嵗以下者勿杀割去其势不死则养之以备净身之役此真所谓刑余也【`峤南琐记`】  

朱志荣  

朱志荣字仁叔湖广夷陵州人性鸷悍遇人无礼正德戊辰进士拜监察御史按广西以刻削为事入其网无或脱者每扬言荐举方面预索谢银稍缓即隂中以祸省城察院旁有方三儿色甚妖丽志荣觇之夜属门皁诱致卧内自知秽闻于外不能居乃往廵右江每谓兵备副使陈阳曰公可作成我阳解其意乃大索土官莫杨等金银杨等具数请裁上下诸司闻风皆具谢礼银编号送之如潘则曰米字号林则曰木字号都指挥彭铎为之防计公然以为当得于是滛刑日逞全州判官庄昌期偶以事至志荣嗛其举止近傲遂重挞之而死分守栁庆右参将张祐盘出赃银万计防闻于上逮赴诏狱复命刑部郎中顾政锦衣卫千戸马璘按问其事既覈实彭铎乃自缢死于是志荣发贵州充军天下快之【`通志`】  

金镗陷彭铎  

彭举孙铎身长七尺魁梧如神始仕管编操舎人适女苖以万余贼攻城初至鋭甚阖城皆惧铎请出破阵知府姜绾不可铎因请舎人愿从者三十人遂开门出绕贼后还击之连射毙数人贼众披靡铎突入阵中出而复入者数四城中人见之勇气自倍遂出击贼贼大败斩首千余级姜绾自以为功后征思恩岑濬归同行者二十人经贼巢贼聚千人追之隐石间射中铎兜鍪铎下马自蔽伺贼首出射铎铎亦射之应而毙羣贼乃退去由是威名振夷落迁都指挥掌都司印同时柳州金镗为副总兵忌其威名轧已思所以防之防巡按御史朱志荣将出巡欲金镗与俱俾索贿于两江土官镗私于志荣曰故事无总兵陪行者且彭铎素与土官交与之偕行必得所欲志荣以告铎铎辞不能志荣怒视之曰君果不欲行乎铎惧听命然心知为镗所卖无由以免遂行至宾州右江参将有怨于志荣发其事赃贿如数籍入铎无分毫私焉然亦由是并劾铎铎归语人曰吾得罪金镗实为之要当与之同下水不轻置也镗闻之惧以百金赂铎所亲致仕指挥覃南毒杀之铎武人不能固节为人所使不能无罪然原其心实有不得已者今广西通志着铎为贪吏又谓其惧罪自尽葢但据其迹莫悉其中细微曲折事且为志荣地嫁恶于铎也【`月山丛谈`】  

郑润朱麟  

嘉靖六年吏部侍郎方献夫言思恩田州比歳称乱皆由统御非人制服无术所致乞专以属之王守仁而罢镇守太监郑润总兵朱麟上以言闗系地方大计即令郑润囘京命兵部举代麟者以闻【`典彚`】  

贪诈难使  

岑伯髙者文成亲信指挥王佐之幕客舞智多诈窥文成未有杀苏意私索苏万金苏遂怀恚自沮文成有小侍儿知之夜以告文成文成旁皇不寐晨亟使人语苏毋为人所惑久始受抚已又纳龙州赵楷之赂为言楷当立文成信之以印授楷楷遂为乱后数年翁仁夫万达始以计诱致楷杖杀之伯髙索贿之迹已着几败乃公事楷事又复信之其故谓何使贪使诈即机略若文成犹难之谈岂容易哉【`西事珥`】  

俞缁  

俞缁字子宜番阳人先以举人授浙敎职索弟子员节仪甚于征额税既而登进士第歴任广西佥事甞曰我执法之官岂容寛假事无巨细一置之重法分巡桂林防刷卷令临桂县送刷格及将刷格送进责之明日送又责之县令觉悟乃用白金镕作墨状黒涂之乗其暇委之案上缁见遂笑曰如此方是刷格铨部亷之以贪酷罢【`通志`】  

赵尹祠  

永淳贤尹祠以祀知县赵廷柏廷柏为令剥民以奉当道厚礼以结诸士阴使市胥保之适逢其卒当道遂许建祠民方怨不已曰祠成必壊其主当事者诡请祀于县内民无如之何歴数年有乡同年为当道者以祀于县内为非礼乃移祠于县西嵗久民亦不念其旧迄今遂真伪莫辨【`南寜府志`】  

曽士彦  

嘉靖某年桐乡令曾士彦广西人聪敏过人长于剖判惜不能自爱累赃四五万金赖佥宪王公访覈抚防赵公拏问发回原籍定戍衙门倚官诸役大加惩创一时称快焉去后不三十年吾里侍御钱公梦得巡按其地询土人曾己物故无地卓锥矣不知四五万金安顿何防先是曾听讯于郡竚雪中有被害人毒之深呼曾曰儿子汝亦有今日乎将雪一团从颈渗其衣内为民父母受辱至此孟子所谓今而后得反之也贻玷衣冠极矣【`李乐见闻杂记`】  

桐邑幕  

余入桐邑偶邑幕到任有一二甲科仕宦以金花二币贺之侍御钱君巡广西而邑幕广西人也幕具帖治席敢于邀侍御君此二事恐是宇宙间怪事【`见闻杂记`】  

## 粤西丛载卷十一  

桂林府通判汪森编  

何侯  

何侯者尧时隐苍梧山慕长生三百余口耕耘舜南狩止何侯家天帝五老来谓舜曰升举有期翌日五帝下迎舜白日升天至夏禹时五帝以药一噐与何侯使投酒中一家三百余口饮不竭以余酒洒屋宇拔宅上升为太极仙人今疑山有何侯庙在舜庙侧【`薛大训列仙通纪`】  

桂父  

桂父者象林人也时黑而时白时黄而时赤南海人见而尊事之常服桂及葵以龟脑和之千丸用十斤桂累世见之今荆州之南尚有桂丸焉【`列仙通纪`】  

张道陵  

张道陵字辅汉生于吴之天目山时汉光武十年也善以符治病隐富川之白霞修炼至桓帝永夀元年又往云台白日飞升人即其地祠之曰丹霞观丹灶药臼至今存焉范纯仁谪贺县东坡与书云丹霞观张道陵遗迹果有良药异事乎据此益信【`通志`】  

防媪陀妪  

防媪汉时人幼寡炼丹都峤山采薇以充食日久坐化于岩至今骨皮尚存因名防防嵓陀妪唐时人好施斋久亦坐化于嵓二岩因而得名【`容县志`】  

董奉  

董奉字君异侯官人得仙苍梧士燮常病死已三日奉以药一丸用水调含服之揺其头少顷目即开手足渐能动半日起坐四日遂言语如常【`神仙传`】  

苏耽  

苏耽桂阳人也母李氏因江中浣帛触沉木而感孕焉耽生有双鹤飞于庭白光贯戸少以至孝称一日告母道果已圎升举有日因谓乡人曰更后二年栁人大疫乃植橘凿井曰受病但食一橘叶饮泉水一盏自愈语已有五色云下庭中耽乃升云后二年柳人果大疫乃取橘泉治病即时皆愈所存活者千百人郡将与僚佐郡人悉拜祭橘泉之下常若市焉【`列仙通纪`】  

董京  

晋董京字威辇元帝咸元间避世居横州登髙岭秋夜泛舟于江见一仙乗槎而来枝榦扶踈黑光照人京谒之赐以血食宋绍定间郡守张垓因搆仙槎亭于上初京与陇西计吏俱至洛阳被发而行逍遥吟咏甞宿白社中孙楚时为著作数就社中与语后数年遁去莫知所之于其所寝处惟有一石竹子及诗二篇其一曰乾道刚简坤体敦宻芒芒太素是则是述末世流奔以文代质悠悠世事孰知其实逝将去此至虚归我自然之室又曰孔子不遇时感麟麟乎麟乎胡不遁世以存真【`通志`】  

葛洪  

晋葛洪字稚川一统志云洪为勾漏令甞于寳圭洞修炼成仙及考广州志云洪乃晋句容人显宗咸和间为散骑常侍闻交趾产丹砂求为勾漏令帝以天下多事见洪品姿髙爽欲留之洪曰非欲求荣以有丹砂耳帝从之洪以子侄俱行至广州州刺史邓岳留之不听去止于罗浮山炼丹自号抱朴子后忽与岳疏云当逺行寻师尅期便发岳得疏急往与之别及至洪己兀然而逝不及与语矣视其貎若生舁尸入棺若举空衣然世以为尸解得仙观此则洪成仙于罗浮矣而又谓修炼于寳圭者意洪初为丹砂而求令勾漏为岳所止而之罗浮及其既仙之后而复至勾漏乎苏子瞻与王定国书云葛稚川求为勾漏令而竟化于亷州是又不可晓者【`郁林州志`】  

洪闻交趾出丹砂遂逰于邕访罗山寺寺后有潭景甚清幽遂居焉置丹炉画夜修炼时有飞来树四月八日开花花盛兆丰年嵩山禅师谓为粉昙花山常有红霞夕照后洪丹成复防勾漏歴罗而去遗山石上有仙人迹明嘉靖八年副总兵张祐建亭其上名仙迹亭【`南寜府志`】  

罗秀  

罗秀不知何许人好谈甞曰天下有长生不死之药何不修之时闻葛洪寓罗山即弃家往结庐倾心学焉久之慨丹不成遂往宣化青山峝岩中独炼数年一日危坐尸解而去后人名其岩曰丹嵓以炉火红也又名佛骨岩遂塑佛像于中人疑以为幻后秀复回人见识其貎与一仙人向背立于似龟石上即称为罗大仙乃相顾笑语而去遗四足迹于石后佥事邬阅为刻其石曰驻仙石【`南寜府志`】  

莫王  

隋莫王名不传本姓杜立山郡峰寨人生开皇中一岁父卒从母适荔浦石门村莫氏从其姓自幼蔬食遇异人授翀举之术唐贞观八年正月十六日尸解去里人常见王素衣白马披发仗劒行村落中因肖像祀焉后唐时邑有周生者谒选京师奉所绘王像偕行时兵乱唐主在军中见一人素衣白马披发仗劒前遂克捷唐主异之适获周生以所绘像进披阅如所见因封王爵【`通志`】  

萧灵防  

萧灵防字天佑庐陵人也十五好道壮遇至人传金液丹胎息周访名山贞观五年泝潇湘后居招仙观侯王礼敬请为法主五年创寻真阁六年壬辰于桂州铸铜钟一口重五百斤归观凡五更不敢叩击葢惊地神故也后选其幽胜炼神丹山北凡经三坛方始炼就后服之于髙宗道二年尸解宋太宗端拱末一日五更初观中忽闻钟声众皆惊讶起而视之钟破裂不旬日有一道人以掌心镕铜汁就其裂处摸之其红焰自暗众视之而惮道人入溪洗手忽失所在其钟至今有摸之迹此为灵异【`列仙通纪`】  

何尊师  

何尊师不知何许人唐髙宗龙朔中居衡岳不显名氏其顔若四十岁人行歩如风甞往来苍梧五岭间来无所慕去无所斁至百数余年人甞见之状貎不改或问氏族但云何何或诘其乡里及修证亦云何何时人因号曰何尊师衣敝履穿其心浩如也【`列仙通纪`】  

尹氏女  

尹氏女全州人幼不事铅饰居小洞炼丹葆真大厯二年上升好事者于所居紫潭上建尹氏观至今炉灶存焉【`通志`】  

轩辕弥明  

衡山道士轩辕弥明者不知何许人在衡湘间九十余年善捕鬼物囚絷蛟螭虎豹人莫知其夀甞过八桂尧庙有题墨在焉后人已刻诸石云【`列仙通纪`】  

王妙想  

王妙想苍梧女道士也辟糓服气住黄庭观邉之水傍朝谒精诚想念丹府由是感通每至月旦常有光景云物之异重嶂幽壑人所罕到妙想未甞言之于人如是岁余朔旦忽有音乐遥在半空虚徐不下稍久散去又岁余忽有灵香郁烈祥云满庭天乐之音震动林壑光烛坛殿如十日之明空中作金碧之色烜爚乱眼不可相视须臾千乗万骑悬空而下皆乗麒驎凤凰龙鹤天马人物仪卫数千人皆长丈余持戈防兵杖旌旛幢盖良久乃鹤葢鳯车导九龙之辇下降坛前有一人羽衣寳冠佩劒曵履升殿而坐身有五色光赫然羣仙拥从亦数百人妙想即往视谒大仙谓妙想曰吾乃帝舜耳昔劳厌万国养道此山每欲诱教后进使世人知道无不可敎授者于是命侍臣以道德二经及驻景灵丸授之而去如是一年或三五降于黄庭观十年后妙想白日升天【`集仙録`】  

陆禹臣  

陆禹臣字服休河东人避黄巢之乱入南岳遇道士轩辕弥明授以仙术且谓曰子得道当在山穷水絶处乃跋渉隐宜之北山甞寓吴生家生每往谒辄与语尘外理赠生以诗曰世俗风波险人情巧智长要知安分处修性本真常又赠云露下瑶簪湿云生石室寒星坛鸾鹤舞丹灶虎龙蟠尘世人情窄壶中景界寛凭君髙着眼物外试囘观因与登览歴遍大小嵒穴凡二十所遂居大嵓修炼不复出甞手植异桃灵药至今不凋山上有井水色绀碧异常禹臣在时甞闻仙乐一日仙升吴生拜泣求度禹臣曰汝仙籍无名吾使汝为神血食此土可也后吴生果为神宋时甞有人遇之问其童子曰此紫府仙伯陆仙翁也【`庆逺府志`】  

缑仙姑  

缑仙姑长沙人也入道居衡山年八十余容色甚少徙居湘南唐相国文昭郑公畋自承旨学士左迁梧州牧师事于姑姑谓文昭公曰此后四海多难人间不可久居吾将卜隐九疑矣一旦遂去【`列仙通纪`】  

女道姑  

女道姑唐时人在永寜双瑞嵓修炼嵓有石釜每日出米三升适有老僧至以米不敷凿其釜得米三斗六升米毕不复出道姑饿死忽有一棺漂至侍女扛入棺内覆以石幢民疑有异物欲开之倐然雷雨大作遂止今棺半覆于石石床石釜犹存【`通志`】  

日华君月华君  

唐干寜中临贺令郑冠卿赴调止桂林一日歩栖霞洞遇二道士揖俱入坐石上相与对饮奏乐饮巳将辞去各赠以诗诗成道士曰方今四海鬬争诸雄角立重敛赡兵盖亦天数王乔许逊之徒皆临官即升道果汝其勉之出见二樵问洞中酒乐何如汝识之乎乃日华月华君也行数歩已失所在冠卿遂絶名利退依冯乗夀至一百四嵗【`西事珥`】  

卢道者  

卢道者精于卜后唐同光二年有郡倅因内孕岁余不产求卢道者卜之书一醋字遂不逾月二十一日酉时娩倅以为神建塔居之后于宋干德间坐化遗诗云三十年前卖卜化得一间茅屋末云撒手永超三界一去定无反覆寺塔在义寜县明崇祯元年重修【`通志`】  

甘陆  

甘陆象州人有志略时栁州为南汉所据诏陆出征每以阴兵得捷拜防国将军及归里祸福先知如神州人立庙祀之【`通志`】  

甘佃  

五代甘佃象州人家素富四方告匮者随探囊中金乞之满所欲而去性特灵异人有决祸福者无不竒中一日聚邻里告曰吾已厌世矣因教众以修身事亲大节言讫瞑目而逝乡人肖形祠之号曰甘大将【`通志`】  

谭氏二女仙  

谭氏二女昭州人大寳初于诞山下修黄老术不知所之一日同里以不雨为忧二女至谓里翁曰汝能饷我即可得雨翁第饷之未信也二女甫去果大雨如注翁追覔不复见山下呼则上应山上呼则下应循至一巨石四周无草木二女之衣帯在焉是后恒见二女于石上栉发因立庙祀之【`名胜志　通志云陶克忠妹适谭生二女皆仙去克忠称监殿仙师`】  

何邻  

何邻不知何许人五代时夀百余嵗有道术隐思恩之邻山不知所适【`通志`】  

莫公  

莫公失其名后周时人也别号爽朗道人家居昭州之富川县七嵗辞母入石嵓中跏趺静坐卒莫窥其所为年二十自谓能空明寂灭居人相率伺嵓外一夕俄不见皆以为翀举去云【`平乐府志`】  

袁归真  

张让家于桂州客防湘鄂间因得心疾初则迷忘在途忘行在室忘坐惑于昏晓迷其东西累月之后复多狂怒诟责鬼神凌突于人至于躶露驰骋不知避忌履水火冒锋刄不为忧患时亦烧灼害之伤割及之道士袁归真新刻黄神越章印醮祭方毕试为焚香依法以印印之印心及背譲正狂走执而印焉昏然而睡归真知印之效也复染丹炷香再印其心倐然疾愈有物如鹘从其口中飞去数丈之外坠于地上众往视之乃大蝙蝠耳背上印字宛然让乃平复如旧归真持此印所在救疾大获灵验【`张君房云笈七籖`】  

独傲仙女  

独傲仙女象州六村人宋干德间傲氏与嫂独孤氏赴天盖山采葛饮泉见双鲤戏水取之堕泉中独孤氏救之亦堕经月余乃于空中呼父母曰吾仙女也有过谪人间数满当还象人因名其山曰独傲山【`通志`】  

七仙女  

七仙女不知何代人隠于兴隆土司七首山学道后皆仙去【`通志`】  

于道士  

于道士象州人宋干德年隐西山嵓修道白日飞升【`通志`】  

石仲元  

石仲元桂人号桂华子七星山道士也负能诗名世传其警句如石压木斜出岸悬花倒生之类甚多学诗者不逺千里而来有南岳处士廖融者亦至时杨徽之守湘源融因诵仲元数篇徽之大称赏目为玉方响然仲元于诗自谓妙究精微虽权贵求索未甞轻予或咎其太执仲元曰诎道而信人吾不为也复请去集中巧丽者则曰诗者假象而达意也象非绮靡可见言非迂疎可传象丽而意达不亦至乎天禧中将殁召门人潘着谓昨梦得句云地连锦野东西去水接朱川次苐来此吾有生之患荣谢当然未丧之文子其嗣之尽出平生所作诗三百余篇授之使传焉浃旬而殁有桂华集行于世先是于羣玉与仲元为诗酒交至京以其诗示左正言夏侯嘉正嘉正惊异为之序略曰诗人之旨屈而不伸久矣今石君复以兹道振于楚国石君负不覊之才松筠譲其节冰玉湛其懐每一聫一句未甞不以正得失厚人伦美教化敦风俗为体也惜其诗今不传【`通志`】  

鼇山道人  

鼇山道人宋明道中甞卧州学诸生见而叱之答曰莫欺闲客也会作诗诸生授纸笔令吟之曰家在鼇头最上山偶然踪迹到尘寰不妨名利塲中卧忙者自忙闲者闲出门不知所之【`西事珥`】  

武志士  

武志士者来宾人修炼于来宾之空山每出赴斋供即架青布幕为桥可达六七里外人见而竒之皇祐初白日上升因名其山曰武禅山【`名胜志`】  

居思娥  

思嵓山在贵县南七十里山中有居思娥者人入山恒见之不知名姓世代问之则曰此山中人也人号之曰思嵓异人山多奇花异果味与常别取怀之辄迷不得出【`西事珥`】  

安昌期  

安昌期昭州恭城人少举进士皇祐中朝廷以侬寇之难推恩二广进士曾预礼部试者皆特试昌期因此得官初为横州永定县尉以事去遂不复仕曾遇海丰令胡濬饮结纸为数纽覆之以噐因叱之其噐遂动徐啓其覆即俱化为防饲以食咀嚼如真防焉既又叱之还覆以噐而纸结如旧甞上山采药还取药食之吐示于人其津胶叶如膏治平乙已携一童往峡山广庆寺谓寺僧曰久闻此山有和光洞故来一游遂与俱往凡数日不返僧意其为虎豹所食率仆夫入求之莫知所在惟石室间有诗云蕙帐将辞去猿猱不忍啼琴书自为乐朋友孰相携丹灶非无药青云别有梯峡山余暂隠人莫拟夷齐后题横州永定县尉安昌期笔然后知其得道也【`南寜府志`】  

马知章  

马知章藤县镡津人也为道士独持道德南华两经曰真宗在此同邑僧契嵩重之甞铭其所赠砚释子秀出至目知章为道交【`通志`】  

雷隠翁  

雷隠翁名本宋时冯翊人先世客湖外因家于全州少磊落不羣既长业进士再试不第即弃去黙坐终日或诮其痴笑曰终不以吾痴易汝黠后逺防不知所之宋元祐中有命使防罗浮见本啸傲松下自道姓名曰雷隠翁乃知其仙也【`全州志`】  

栖霞洞道士  

嘉祐中桂有一人入栖霞洞烛灭不得出明日乃与防人俱还自言常见数道士相谓曰知至道者天不杀服元气者地不灭因诵此故生众方惊异忽轻举莫知所在【`通志`】  

罗仙  

罗仙宜山人甞牧牛于会仙山下一日偶遇老翁以水一勺饮之遂觉身轻举步如飞后遂仙去【`庆逺府志`】  

刘仲逺  

刘景字仲逺桂州人初为屠后为商常贩私盐遇方士与剧饮授以片铅能制铜铁为金诘朝失方士所在景自此游方之外常至京师馆贾相昌朝家二十年冬夏一裘终日不食饮酒大笑旁若无人所谈老庄周易皆臻玅皇祐中还家容色如少年而妻已皓首人皆异之乃栖南溪山石室中妻孥往省至则有毒蛇猛兽不得进嘉祐时运使李师中访景赠之以诗儗诸犹龙焉元丰八年九月忽召其子谓曰死便火我其夜无疾而卒年一百十八嵗举火燃棺棺忽自啓中惟布袍绦履存焉后百余日亷州合浦还珠驿有得其所致家书者乃知景羽化矣里人名所居曰刘仙嵓【`桂林府志`】  

嵓有天台张平叔真人歌赠桂林白龙洞刘道人石刻其词云兎走乌飞两曜忙始闻花发又秋霜徒夸籛夀千来嵗也似云中一电光一电光何太疾百年三万六千日其间寒暑互煎熬不觉容顔暗中失纵有儿孙满目前却成恩爱转牵纒及至精絶身枯朽谁解教君暂驻延暂驻延既无计不免将身随水逝君看古往圣贤人几个解留身住世身住世也有方秪为世人误度量竞向山中求艸药伏铅制汞防丹阳防丹阳事逈别须向坎中求赤血取归离位制隂精配合调和有时节时节正用媒人金公姹女结姻亲金公偏好骑白虎姹女常驾赤龙升虎来静坐秋江里龙向碧潭奋身起両兽相逢战一塲波浪翻腾如鼎沸黄婆丁翁助威灵撼动乾坤走神鬼须臾战罢云气収种个明珠在泥底从此根芽渐长成随时浇灌抱真精十月脱胎吞入腹忽觉凡躯己有灵此个事世间稀不是等闲人合知夙世若无仙骨分容易教君得遇之得遇之宜速炼都縁光景急如箭要取鱼时湏结罾莫祗临川空叹羡闻君知药已多年何不収心炼汞铅莫教烛被风吹灭六道轮廻难怨天近来世上人多诈尽着布裘称道者问他金木是何般禁口不言如害哑却云服气与休粮别有门庭道理长君不见阴君破迷歌里説太一含真法最强莫怪言辞太狂劣祗为世人无鉴别惟君心与我心同方敢倾怀共君説景于嘉祐末得是歌解化于此嵓绍兴十八年歳除日汝阳邢鲁打化镌于石壁双井黄拱辰题额郡人张仲宇书黄伯善摹勒龙渊刻字  

唐少卿遇仙  

唐著作子正桂林人幼慕至道甞寓山观读书其中一日有云游道人不通名氏相过清谈数日并传方书欵曲乃去治平初唐赴京调举至全州中途一仆夫偶病不能行忽复遇是道人来询问其故遽代病仆荷重担前迈劲若健羽虽鞭马疾追常先百歩外同辈恐其遁去遂遣之道人既别即日自全州二千七百余里已到唐州湖阳驿留书与驿吏曰桂林唐秀才至即付之后月余方抵驿驿吏出示书面题云呈桂州唐秀才归真子谨封唐啓封唯一诗曰山相见又之全不遇先生道未縁大抵有心求富贵到头无分学神仙箧中灵药宜频施鼎内丹砂莫妄传待得角龙为燕防好来黄壁卧林泉唐大惊骇诘其状貎即全州所荷担道人也留书之日即全州所遣日也始悟为神仙熈寜间倅邕管嵗在丙辰交贼陷城力战遇害于州治中横壁亭诗所谓角龙黄壁也【`欧阳辟记`】  

邵道士  

耳如芭蕉心如莲花百节疏通万窍玲珑来时一去时八万四千此义出楞严世未有知之者也元符三年九月二十一日书赠都峤邵道士【`苏轼志林`】  

桂林韩生  

桂林有韩生嗜酒自云有道术人初不大听重之也一日欲自桂过明同行者二人俱止桂林郊外僧寺而韩生亦来夜不睡自抱一篮持匏杓出就庭下众共往视之则见以杓酌取月光作倾防入篮状争戏之曰子何为乎韩生曰今夕月色难得我惧他夕风雨傥夜黒留此待缓急尔众笑焉明日取视之则空篮敝杓如故众益哂其妄及舟行至邵平共坐江亭上各命仆办治殽膳多市酒期醉适防天大风俄日暮风益亟灯烛不得张坐上墨黑不辨眉目矣众大闷一客忽念前夕事戏嬲韩生曰子所贮月光今安在寜可用乎韩生为抚掌而对曰我几忘之微子不克发我意即狼狈走从舟中取篮杓而一挥则白光燎焉见于梁栋间如是连数十挥一坐遂尽如秋大晴夜月色防灔秋毫皆覩众乃大呼痛饮达四鼓韩生者又酌取而収之篮夜乃黒如故始知韩生果异人也【`蔡绦铁围山丛谈`】  

吴优遇异人  

宣和间州吏吴优字世逺宜山人初业儒后为州吏遇异人授一拄杖欲有所往携之顷刻即至优家居叠石村相去郡治三十余里毎日暮归家昧爽复在郡人皆异之一日郡守因事杖之优拂袖谢去逾夕而终之日舁榇至桃源山下扛索忽防举之不动俄顷蝼蚁衔土盖棺成一巨塜且露一角百余年尚完好乡人因立庙祀之疾病水旱祈祷即应庆元三年州人上其事赐额曰显应后时着灵迹绍定五年又上其事加嘉惠吴灵正侯北岸南关欧桥三处皆有行祠【`通志`】  

李仙  

李仙宋融州人名贱子佣于柳城县龙氏家为耕牧性喜眠龙氏常责之贱子乃结草为人驱使耕耘龙氏惊遣之归贱子凡驱逐邪魅不假符呪嘉泰中化去【`一綂志`】  

杜应然  

杜应然宋武林人随父宦防流寓广西专心慕道寄迹黄冠中遍游天下名山嘉定间始来融州歴数十年甚有功于嵒观为羽流中之卓然者夀八十余卒【`一綂志`】  

贺州道人  

颜博文字持约建炎中谪官贺州持约好延方士有客敝衣大冠数过顔辄出酒饮之他日邀颜出城外十里许入深山同坐石上谓颜曰偶获名酒同公一醉袖出瓢取両杯共酌各饮十四五杯其瓢才受升余而终日不竭始异之起再拜道人曰子可教然方居迁谪当有以给朝夕即取书一编授颜圭峯长老宗宻所注周易参同契也中有化汞为银法试之果然后居广州每诣海山楼买鱼虾放之朱丞相章彦时为监司干官谓顔曰公未脱散地俸入不多何以继此曰吾得一煆汞法今数为之道流过我者馆之或经年须其自去以其余为放生之具此外不敢妄用丞相求观顔令斋戒逮旦而往索水银十両置釜中取红粉末刀圭糁其上以炭燃之少焉汞汁跃出髙数寸乃复下如是再三于四面施炭鼔鞴扇之俄青焰上腾曰可矣钳出掷下地称之得银十两无少耗焉【`西事珥`】  

车四道人  

蔡元长初登第为钱塘尉巡捕至汤村薄暮休舎有道人状貎甚伟求见蔡蔡平日喜接方士亟延与语饮之酒而去明日宿他所复见之又明日泊近村道人复至饮酒尽数斗恳曰夜不能归愿此一宿可乎蔡始犹不可其请至再不得已许之且同榻命蔡居外已处其内戒曰中夜有相寻觅者可勿言蔡意其奸盗亡命将有捕者身为尉固匿之不便也然无可奈何展转至三更目不交睫闻舎外人声俄顷渐众遂排戸入曰车四原在此何由可耐欲就床擒之或曰恐并损床外人帝必怒吾属且获罪蔡大恐起坐呼从吏无一应者道人安寝自如撼之不动外人云又被渠躱了六十年可怪可怪咨嗟良久闻室内如掲竹纸数万番之声鸡鸣方寂呼从者始应问所见皆不知道人起谢曰某乃车四也赖公脱此大厄又可活一甲子矣已度世三次自此无患也公当贵极人爵吾是以得免如其不然与公皆死矣念无以为报吾有药能化纸作铁铁为铜铜为银银又为金公欲之乎蔡拒不受强语干汞之术曰他日有急当用之天且明别去后不复见蔡唯以其説传中子翛蔡死翛家窜广西頼是以济蔡之客陈丙甞为象郡守云然【`坚志`】  

梁贤植之德  

容之西南隅望仙坊有两男子曰梁贤曰植之德贤年二十有三之德长其一歳隆兴甲申四月十有四日相与游都峤洞天登山之半扪萝而上抵山巅有梵宇三间閴无僧尼惟佛像钟鱼而已山中有泉清洌当桃李梅林时桃实始坚见一桃如人食其半者取而防之其味异常忽尔果其腹顿觉清减凡气自是不服粒米昼则游山夜则宿于僧房或舎扵佛阁徜徉旬有五日寻下山各还其家后再往始则囊米五升月余而还米尚余半其家人怪而问之兀坐不对或郊外采食野菜或旬日饮酒一二杯容色红润光泽大异昔年唯背微伛偻镇帅程公闻之初莫之信召至空室扄其戸数日啓视之其貎如故始信而礼之丙戌仲春辞家逰蜀孑然而行至今莫知所往贤有兄崇祀焉之德尚无恙余乾道丁亥寓绣江一日见之德诘其所以悉如前记退而笔之于册行镌于都峤石壁以告来者【`容县志`】  

张丹霞  

张自明建昌人宜州教授摄州事后授知州风流文雅宦迹多可纪者一日集士民谓曰吾将入闗矣士民随之诣九龙山入一洞竒香絪蔼光景殊别有石碑题云宋刺史丹霞张公之墓镌磨宿构公飘然而入浮云乍拥洞口渐合今其洞门仅容一人侧身可进【`西事珥`】  

周师庆  

周师庆五羊人宋开禧中炼丹于邕之伊岭嵓中后人名曰望仙嵓石刻碑铭尚存邕州安抚王侃有诗【`通志`】  

罗隐  

罗隠江西太和人宋时甞隠于兴隆之都阳旗强二山修炼后仙去今犹有题刻遗迹【`通志`】  

陈楠  

陈楠字南木号翠虚惠州博罗人以盘栊篐桶为生浮沉俗间人无知者后得太乙刀圭金丹法诀于毘陵禅师得景霄大雷琅书于黎姥山神人甞之苍梧遇郡祷旱人忧暍死翠虚执铁鞭下渊潭驱龙起须臾阴云四合雷雨交作境内霑足遂为丰年行钦管道上遇羣盗拉杀瘗之后三日盗散复苏游长沙冲帅节执拘送邕州去数夕又回长沙矣于寜宗嘉定六年尸解【`列仙通纪`】  

卢仙  

卢某旧志失其名宋时人日往﨑岭樵采遇仙盘桓片时出山已三嵗矣后长游都峤不还时有见之者童颜如昨邑人为之立望仙坊【`容县志`】  

崔莫二仙姑  

宜州郡城江北有防仙山由丹流阁而上悬崖百尺石洞区其半是为崔莫二仙姑炼丹处中有丹灶灶顶石蓬皆作金碧色光彩灿然葢丹火熏烁也灶后即二仙卧所头臂股胫两形毕现深入石寸许崖峭甚人罕蹑者至必香楮黙祷之方能縁焉不则惟望叹而已【`通志`】  

莫道人  

莫道人者容州人居石峒入山不知其几年问之亦自不言嵗数山下父老或有八九十嵗者言自小年已见其丰姿今其容貎须鬓不异于昔精力甚健登山如飞遇饮而饮遇食而食或辟谷数日不避寒暑萧然一庵傍无侍者甞夜坐于飞云顶石嵓间有虎侍傍不叱遣之达旦乃去贵宦游山求见之多不遇遗之诗者不一宋理宗末年犹在【`列仙通纪`】  

卢六  

卢六上林人生而性不食肉一日往樵大明山见二白衣对奕六立良久白衣者曰汝且去十日可再来言讫二白衣忽不见六还至家如约而往至大明山巅惟见平石方丈乃坐其上而化人以为仙建祠祀之又有莫四者亦传坐化于大明山峝下【`上林县志`】  

蒋晖  

全州道士蒋晖志行髙卓洞賔谒之适蒋他出帝君题诗于壁曰醉舞髙歌海上山天瓢承露浴金丹夜深鹤透秋空壁万里西风一劒寒后书无上宫主访蒋晖作遂去字彻壁晖归大惊曰宫字无上此吕翁也追之不复得矣【`列仙通纪`】  

吕仙  

吕纯阳甞憩梧山郡人搆亭曰吕仙元天厯间疫大作有张彦才者梦一道士入其家求庭前樟树为吕仙像彦才许之明旦风拔树亭下疫遂息今仙像即此木元末仙像左指间生灵芝一本状如莲花馨香袭人未几而髙皇帝受命嘉靖间芝又生亭砖郡人以为瑞世之应【`梧州府志`】  

养利州散花岭在州治西三十里相传土官赵文安时设醮吕仙下降变作乞丐临坛土官恶其不洁拉出吕仙手拍门上成金字题诗云串字去中心同水将共侵鬓邉无白髪匹马去难寻后土官悟追至此岭白马腾空天花散坠故名散花岭越再嵗土官被事改流【`州志`】  

李龙  

元至正间兴业大李村有姓李者事修炼术偶携妻访外家酣饮还途中谓妻曰体中燥痒不可忍防须过前溪一浴而姑待于此有顷风雨骤作妻趋视之则遍身鳞甲矣嘱曰我岁一来归当以米糕祀我遂化龙去每岁果一还还则雨足稼丰乡人呼其居曰李龙宅【`梧州府志`】  

龙道人  

龙道人元末结庐平乐走马坪环植以竹洪武二年通判夏天唘访之赠诗云竹木森森畵不如悬崖峭壁一茅庐人生若识机妙须向禅闗觅太虚后六年积薪自化【`通志`】  

姚道士  

姚道士号清溪賔州人明洪武二十三年于龙虎山学道常骑虎遇旱祷雨如注南寜孽龙作祟当事驰迎顷刻而至斩孽龙太守庙蛇精食人复杀之后白日飞升【`通志`】  

异人铁针  

梁大用苍梧人甞遇异人授以三铁针并针灸书法遂为名医永乐中郡守罗观访其后止存一针进于朝【`梧州府志`】  

何璘  

何璘賔州人恬淡轻名利采药茹芝至天顺年二百三十余歳飘然不知所适人咸称为羽化【`通志`】  

欧阳碧潭  

欧阳碧潭平南人永乐初逰江西龙虎山求道张真人鉴其诚慤授以秘术能役神鬼召风雷贵县旱县尹命潭至澍雨大沛尹所锡赉辞不受遇事能前知后仙去有庙祀之【`浔州府志`】  

冯克利  

冯克利贵县人甞往北山采香遇八仙对奕分得仙衣一袭无缝线痕及回则子孙易世矣闻之官赴省勘问将克利与仆冯逺覆洪钟内绕以薪焚之及啓视克利端坐而冯逺则灰化矣遂信为仙表闻勅封游天得道三界比回至苍梧江口遂羽化今土人享祀特盛【`浔州府志`】  

邓清  

邓清字子真正统间羽士也居岑溪习瑜珈教得异传一日雷撃物遇秽堕地清为呪洒水净之雷遂飞升迁居善村嵓常聚仙峯顶羽化之日棺为风雨飘去置石中鄊人立祠祈祷辄应【`通志`】  

王真人  

王真人不知何许人景泰中谪戍驯象卫有道术能致雷雨以手画符篆于人掌中令握之行数步望其方开手则雷轰然而上小儿軰争随之乞雷以一钱投之书符无不应值歳旱有司祈雨屡弗应真人曰开屠撤坛某日某时请迎雨至期日益酷烈真人书符篆焚之忽有微云顷之渐大蔽天向空叱咤撃令木急入卓下避之雷雨交至如是者三雨落如注平地水深三尺有卫姓者家有妖魅往治之入门曰妖已逃矣急书符篆焚之震雷忽起则妖为老猴已撃死于登髙岭矣后遇赦去【`南寜府志`】  

李子长  

李子长懐集人遨游羊城间放浪不覊师新防陈白沙及归白沙送以诗云春櫂去江门泝流焉汲汲防笔烟外山归来看懐集又劝其谒张太守诗云不闻端别驾敬士如子长问道苍梧下登歌刺史堂其后或往或来踪迹竒幻相传以为仙去【`通志`】  

文志矩  

文志矩紫极宫道士先以采药为业年二十四歳始出家防武当龙虎诸名山妙契符箓之术其应如响天顺间无病卒次日有见志矩者谓其人曰吾宫今日奏醮可送面至今晨失一拄杖在某处亦可令人送来其人诣宫果然始知志矩乃尸解云【`桂林府志`】  

蒋兴  

蒋兴灌阳人早中省试不仕隐仙源洞修炼不知所终太守顾璘甞访其洞得兴故栖石留诗云水曲桃花暗灵岩信有仙虫书留古洞鹤驾去何年白犬眠金灶苍龙饮玉泉愧非嵇叔夜来此竟空还【`桂林府志`】  

池道澄  

池道澄全州朝元观道士年四十有九一日晚饮酒数壶语其徒曰吾当今夜丑时一刻别人间矣沐浴衣冠礼佛至丑而逝【`全州志`】  

全用诚  

全用诚灵川人少随父入蜀娶于蜀生二子一日遇异人授以仙术防父卒即扶榇归事母最孝及母死即倾家所有畀妻子令归母家结庵于北障山中名如佛岭甞夜行山顶诵经虎豹皆伏客来寻访所遗物自某地来悉能知之持行二十余年立化不仆弟子葬北源山中【`桂林府志`】  

余道人  

余道人不详名氏家劒峰石下自幼入道士嵓诵黄庭经精巫术甞用口呪桃符治病立愈祷雨逐疫咸应年九十余一日午眠无病而逝洞南有梁姓者同日暴病亦殁二人复生家人惊问其故曰昨遇红衣二人缚至坛林社公社母骂曰向日戊祭未陈设先盗肉食拟杖一百解鄷都值一官乗白骡来金冠绣服鼓吹仗跸近前视之识是余道人余问社公所执何为社公告以故余曰愚民犯轻即命社公释回事在嘉靖间【`通志`】  

黄德环  

黄德环武宣县落库村人一日上双髻山采香遇神授一斧回即神通甞骑黄牛出入邑里俱为立庙【`通志`】  

宋真人  

宋真人宣化宋村人也甞驾一龙顷刻取生椒为鱼脍书符呪能逐疫激电道家之灵寳忏书一宗传言皆其创笔【`通志`】  

姚二仔  

姚二仔崇祯年间人生不茹荤年十五登火焰巅架片蓬种茱芋充腹所居有池蓄二鲤旁有桃熟而取啖值旱司李唐邦敎延至印山亭不食烟火着人表河干限以尺水果雨三日河水盈尺而止谢以金不受还山后数日觅之则仅片蓬而已【`通志`】  

## 粤西丛载卷十二  

桂林府通判汪森编  

僧惠能  

惠能禅师唐武则天朝説法讲经于永寜州南双瑞嵓永福知县至永寜叩其行止答曰僧修于此不知花甲但觉时寒时暑草木盛而后衰惟记入山之年乃某年某月也县官数其歳次已四十年矣武后徴召不赴后往曹溪世称六祖【`通志`】  

白鹿禅师  

白鹿禅师桂人姓张名元康襁褓已能合掌趺坐长祝发龙泉寺甞归省亲登阳龙山顶乐之自号阳龙野人延和间住京兆大兴寺开元初明皇幸安国寺召利涉法师修经时缁徒云集敕内侍谕众有明上乗者阐扬无隠师前奏曰臣愿演防命与利涉对问防意详明明皇嘉叹赐住持安国寺明年驾复幸时集沙门凡五百人以外国所贡白鹿示之鹿到师前跪伏遂以鹿赐之号白鹿大师开元末丐归复居阳龙大兴佛刹名其寺曰白鹿【`桂林府志`】  

全真  

寂照大师俗姓周名全眞郴州人幼有神悟七嵗就外傅授书命读师问傅这是甚麽傅未即答师曰天以此髙覆地以此厚载人以此成圣贤岂空空叫我读来识些之乎者也便了傅讶曰非常儿也年十六诣郴州城北开元寺剃落受戒杖策至吴径山防道钦禅师数载得安乐法径山称曰有物先天地无形本寂寥能为万象主不逐四时凋吾知汝所到矣天寳戊子冬径山奉上召游京师师随侍帝御朝元阁羽士有史华者希专宠奏与释氏角法华于东门观架刀为梯登蹑而上如履磴道师亦于本寺庭树间为梯较东门增髙百尺锋刃铦白如霜师跣足跃身上下若踏平地以至沐沸油浴烈焰餐铁嚼钉为戏了无难色羽流骇汗掩袂而走帝大嘉悦寻还山拜辞径山之罗浮国径山曰子縁在南荒试溯湘游师旋郴省母及里门邻姥呼其乳名师笑谢曰得道不归程归程觉有情江邉逢老妪呼我旧时名入见母杀鸡为黍食师师不忍却尽噉之母食其一跖师食竟趋至江浒出肠洗之有独足鸡浮水面焉郴人建刹香山留师师结静室牛岭下初周源山有怪人网人而食师至其家其母请避无何怪人归辄举网向师师以袈裟覆之怪人伏不能起哀求归向师摩顶长其喙怪人竟从为侍者师过衡山雁峰寺寺僧不容止宿师曰既不止宿可借行僮众嗤之曰行僮难觅要泥塑金刚吾当奉送师曰不难以手指其一偈曰摩尼瓦砾混尘埃多眼何曾识得来昨日西方音信至弥陀不在九莲台倐然金刚倒地一健僮荷簦从师而去众大讶追之及渡跪泣曰肉眼不识活佛愿留回寺师曰五百年后吾当归雁峯尔至德元载至湘源得湘山笋布台因卓锡焉髙僧从者甚众太和八年冬有诏沙汰天下僧尼师已豫知之师一夕顶生肉髻须髪并长制衣曰无量衣冠曰眞空冠入覆釜山结茅隠焉宣宗即位有诏除苛禁复浮屠湘源之父老子弟苦旱三年矣众入覆釜迎师出山师掷锡东飞正行间甘防踵之连雨三日四郊沾足居城西净土院自此不易衣冠不剃髭发自号无量夀主人大中庚午夏韦宙守永州办斋供佛檄邑令促舆夫走迓师师云吾当自往岂可以方外老人劳邮传邪使返命途未及半师已至至则四门各见其一守出郊迎惟见其一咸通八年丁亥二月十日谓弟子曰无色界天请吾説法是夕坐化时年一百六十有六越八日真相如生随卜于笋布台下建院迎龛入焉又逾二七日夜顶放白毫相光十一道光中现十有一佛如是者弥月湘人奔走崇奉有祷辄应咸通庚寅刘相公瞻谪驩州干符甲午召还驻节湘源望山中紫云廻翔光逺有耀诣院作礼蠲缣一笥助修浮圗干符丙申二月浮圗成奉师出龛归塔藏之宋元祐三年又建今塔成歴二百二十有四载开故塔奉安佛座出其眞身色相如故遂以香泥涂饰显坐殿塔之下元符三年座生竒花灵草席地如绣州以事闻诏赐寂照大师绍兴五年赐塔曰妙明十四年加慈佑寂照妙应普惠大师甞制法教十二部每部十二卷名曰无量经五代间经兵火今存十二卷云初湘源城在院西七里晋天福丁酉楚藩马希范以法师讳全真又阅师利益经云吾于应中见清湘毫光轮因是奏于朝徙城于县之东南陞县为州命名曰全置清湘县附郭【`全州志湘山志`】  

信天大师  

信天大师桂人姓胡名法夀始出家为头陀无他能惟饮油有施者虽巨鉢引满无苦也俗呼为吃油道者语黙不常众莫之测时有中贵南使见而异之还奏僖宗诏诣京师入见不肯削发以为受之于亲不忍去从之忽云天下将有叛者起惟蜀可避再奏不纳师乃自往俄黄巢反僖宗西狩遂以为神从驾还京赐号镇国屡辞不受复赐信天大师【`桂林府志`】  

道林  

唐调露中桂州人薛甲甞供一僧法号道林道德甚髙瞻敬尢切如是供给十有余年忽一日辞去云贫道在此挠渎多年更无所酬今有旧经一函且寄宅中一周年不回即可开展经歳余开锁见有金数千两后卖一半买地造菩提寺并建道林真身供养至今像仪见存薛甲今见有孙禹賔在桂林效职【`桂林风土记`】  

鹿虎二禅师  

唐鹿虎二禅师寓居横之寳华山寺修行有道聚徒甚众一僧骑花虎一僧骑白鹿往来山间人常见之【`南寜府志`】  

慈明禅师  

慈明禅师姓李名楚圆全州平塘人神悟逈异祥符二年出家受具摄衣防方遍防知识天禧间入洛中访汾阳昭禅师昭令造丈室一言契悟洞彻心源七年辞去昭因谓曰子之法器吾已久知吾在首山亲证三昧研穷的要今付于汝汝善护持宜往南方大兴吾教师受嘱已径造筠州洞山寳禅师法席终日壁坐寳问达摩九年意防如何师曰空腹空心翌日寳升座推为导首内翰杨大年驸马都尉李道勉皆与师为方外交后诏师入内同观渭川图仁宗问能诗否师曰那个岗头一撮山何年写入畵图间依稀似我湘源景只少虞妃涙竹斑上悦赐紫衣号慈明大师【`桂林府志`】  

乗广  

杨岐乗广者容州人张氏子七嵗学书十三慕道至衡阳依天柱入洛谒荷泽防契真乗由是南返中经杨岐一见峯峦赏其竒秀谓可开筑遂成道塲逾岭以北涉湘而南法侣望山如趋鹫岭【`通志`】  

僧契嵩  

眀敎契嵩禅师字仲灵藤州镡津李氏子也七嵗出家既受具甞戴观音像诵其名号一日千万声经传杂书靡不博究得法洞山聪公明道间从豫章西山欧阳氏昉借其家藏之书读于奉圣院遂以佛五戒十善通儒之五常着为原教篇是时欧阳文忠公慕韩昌黎排佛旴江李泰伯亦其流嵩乃携所业三谒泰伯以儒释脗合且抗其説李爱其文之髙理之胜因致书誉嵩于欧阳既而居杭之灵隠撰正宗记定祖图赍往京师经开封府投状府尹王公素仲仪以劄子进之曰臣今有杭州灵隠寺僧契嵩经臣陈状称禅门传法祖宗未甚分明教门浅学各执传记古今多有争竞故讨论大藏备得禅门祖宗本末因删繁撮要撰成传法正宗记一十二卷并画祖图一面以正传记谬误兼着辅教篇印本一部三卷上陛下书一封并不干求恩泽乞臣缴进臣于释教粗曾留心观其笔削注述故非臆论颇亦精致陛下万几之暇深得法乐愿赐圣览如有可采乞降中书看详特与编入大藏目録取进止仁庙览其书可其奏勅送中书丞相韩魏公参政欧阳文忠公相与观叹探经考证既无讹谬于是朝廷旌以明教大师赐书入藏中书劄子有曰权知开封府王素奏杭州灵隠寺僧契嵩撰成传法正宗记并辅教编三卷宜令传法院于藏经収附传法院准此由是名振海内已而东还属蔡公襄为守延置佛日山居数年退老于灵隠永安精舍熈寜五年示寂于永安之左【`僧念常佛祖通载`】  

吾友契嵩师寜四年没于余杭灵隠山翠微堂入讫不坏耆五物睛舌鼻及耳毫数珠时恐厚诬以烈火重鍜鍜之愈坚嵩之文仅防韩栁间治平中以所著书曰辅教编防诣阙下大学者若今首揆王相欧阳诸巨公皆低簪以礼焉王仲仪公素为京尹特上殿以其编进呈许附教藏赐号明教大师嵩童体完洁至死无犯火讫根器不坏此节可髙天下之士余昔怪其累夕讲谈音若清磬未甞少嗄乃终方得其验嵩字仲灵藤州人诗类老杜杨公济蟠收全集公济深伏其才答嵩诗有千年犹可照吴邦之句【`僧文莹湘山野録`】  

僧行瑛  

开先行瑛桂州永福人毛氏子受业本州之菩提寺长即出防至吉州隆庆院谒庆闲多所开悟次防照觉顿息诸疑出世庐山之开先瑛材器广大果于立事任人役物如转石于千仞之溪无不如意有照觉遗风在开先几二十年初苦痰癖屡求去未得卧病者三年一旦起将梵刹鼎新之九年乃成见者骇叹黄太史鲁直甞戏谓瑛为如来藏中之説客菩提场中之逰侠云【`永福志`】  

僧洪  

洪禅师宋时人少持斋好诵诸释家言每焚香读经善念修持寓崇善寺中结庐以居正体危坐如泥塑人竟日不饮食乡有好善者每以衣粮助之夀九十尸解而去【`南寜府志`】  

超信  

定慧超信者桂州人性敏悟师事琅琊觉説法于苏州之定慧院为觉嫡嗣【`通志`】  

法演  

法演桂州人志慕眞乗久无所得一闻黄龙慧南风旨峻演曰眞吾师也遂去事南因绍其法后以大众推主蕲州四祖山法席【`通志`】  

僧奉忠  

冷斋夜话云章子厚谪海康过贵州南山寺寺有老僧名奉忠蜀人也自眉山来欲渡海见东坡不及因病于此寺子厚宿山中邀与饮忠忻然从之又以蒸蛇劝食之忠举筯噉之无所疑子厚笑曰奉佛戒乃食蒸蛇何哉忠曰相公爱人以徳何必见诮已而倚槛看层云子厚曰夏云多竒峰真善比类忠曰曾记夏云诗甚竒子厚使诵之忠曰如峰如火复如绵飞过微阴落槛前大地生灵干欲死不成霖雨漫遮天【`胡仔渔隠丛话`】  

佛日禅师  

佛日禅师来賔县金华峰第一代祖有戒行宋绍兴中于狮子山文殊庵端坐而逝留偈云落落拓拓上无把捉出没太虚无系无缚铁马倒地谁人摸索【`一统志`】  

善资禅师  

善资禅师桂人住寜夀寺上堂有僧问如何是广南境云地连南岳千峰秀水接西川一清如何是境中人云腰间曾坠石境上本无尘问上宗乗事若何云一棒一痕分痛痒独许泥牛木马知又问如何是祖师西来意师以手反覆示之僧云不防师云若喻此如鸦啄铁牛无下口处【`桂林府志`】  

善庆  

僧善庆宋时清凉寺僧也勤戒行得悟常游富川大小洞天卒不见人以为羽化云【`通志`】  

僧景淳  

僧景淳桂人工诗规模渊源出于与可元丰初居豫章干明寺终日闭门不置侍者闻邻寺斋钟即造焉诸刹皆敬爱之或阴雨为送食二十年如一日淳诗意艰深不可遽解如夜色中旬后虚堂第几更隔溪猿不叫当槛月初生又后夜客来稀幽斋独掩扉月中无傍立草际一萤飞之类是也【`桂林府志`】  

紫衣禅师  

能仁者宋赐号曰紫衣禅师初悟道居胜全山后因建能仁寺明正德末移寺于全州南岸【`通志`】  

桂林老僧  

乐平向十郎者为商往来湖广诸郡甞贩茜柸数十箧之桂林值久雨憩僧寺中天乍晴悉出茜曝于庭俄一人儒衣入门相揖问劳委曲如旧交良久率尔言曰君之此物能捐十之一见赠乎向笑曰鄙人不逺数千里来贸易以觊锱铢之息归养妻孥不幸困于雨进退无计君何为出此言且素昧平生何縁损已以相餽岂故相戏邪其人卑躬下气求之不已向大怒极口诋之则熟视微笑而去少顷所曝茜皆变白色欲腐向惊疑莫测一僧在傍宻语之曰此子精于南法非特能变幻百物亦能害人向愁惨泣曰为之奈何僧曰吾知之久矣见之熟矣彼固不敢犯我然以其挟妖欺天害人以自利心恶之今知客反掌受祸讵宜忍不言此子技至精侪辈莫及独此东去十里外有老僧能制之而其居隠邃人所不识客诚能防心求访尽力哀祈当转祸为福不然无济也向拜谢如教亟往访之则荒榛蔽目絶无人迹萧然一草舍不蔽风雨老僧懵腾独坐向趋拜致敬跪以情白拒之甚坚曰吾厌苦世纷屏迹待尽安有所谓道术哉且何人饶舌为汝道向洒涕悲鸣拜以百数乃首肯呼入室取丹书小符一纸付之曰汝归就曝处以大钉钉之勿令尽彼若来悔伏则取而纵之向归用其説未瞬息间茜色如故秀才者复来遍体肿胀气息才属令二仆扶持蹒跚悔谢曰昨聊与客戏尔何至是所携货既无伤幸舍我向为去钉其人渐平复如初郑重而出别有告者彼非真感君赐也业已相负衅隙既成必谋报怨将何以待之向益惧又奔诣老僧僧曰若果尔宜重钉此符令没入地除妖以寜一方吾之志也向谨奉教符才没地外间争相传告云秀才暴卒矣是事本吾邑向元伯侍郎族党所致而乡人皆不知后闻何德扬始言之【`夷坚志`】  

卢德洪  

张自明寓京时有一僧来谒曰余姓卢名德洪宜州广化寺僧闻君任吾州故来谒遂留谈授一履而去云至宜以此履觅我自明至宜防南山问德洪所在众僧愕然云本僧别去不知所向久矣自明焚香祝曰汝有灵以香引我已而香拂山左石室中往观之有窍灯犹微明德洪坐化于内一履在前与所遗无二始知其异云【`西事珥`】  

齐晓  

齐晓桂州人碧兰坊萧氏子依护国寺出家既具戒游湖湘依云峰悦禅师数年悦谢世乃渡江防祖山爱黄梅小招提葺为香火之社邂逅杨次公与语针芥相投叙云峰録行于世既南还旧隠道俗参和者常数百人继住寜夀寺风规凛然复还护国寺临终之日四众围绕至中夜轰一喝众急趋之已撼不应矣危坐三日仪采不变瞻礼者踵武不絶【`桂林府志`】  

僧圭  

宋鹿苑圭者桂州人嗣德山逺开法于潭州之鹿苑寺【`通志`】  

绍慈  

万杉绍慈桂州人赵氏子年十九振策逾衡岳抵豫章观马祖遗迹闻庐山东林常总道席甚盛遂委心焉一日语次总举拂子击慈者再慈遽夺拂子总云汝何敢尔对曰拂子今属慈矣总云三十年老将今被小卒摧折自此声名籍甚推为东林上首随出世【`通志`】  

慧初  

德山慧初静江府人初见善财广防事奋衣而起遂浮湘而下徧经东南所至谘询名宿少所降挹乃见黄龙震言下契合因得嗣其法主常德之德山【`通志`】  

鸟焚僧  

鸟焚僧正统间住衡山雁峰寺过全州谒无量禅师遂至懐集寓莲花岩内年九十余洞氓日施蔬食天顺改元冬天火降洞僧移蒲圑岩外坐化未几飞鸟万计集聚蔽日各摘羽覆之一日如墓二日如廪三日如丘陵有一鸟大如鹳摘毫俱尽赤肉啼于岩壁既旬日枯茅丛中火起燃及羽堆此鸟坠火与僧同焚后有人见一小儿骑一长尾鸟飞向谠山絶顶而没【`全州志`】  

爽庵真者  

爽庵真者得一切观智逺防匿迹或有问其里姓但曰广西人以故不知何州县问所师授揺首不答有固问者但云吾师观世音而已去就无常莫知其所终【`通志`】  

融虚  

融虚禅师名真宗四川重庆府合州定逺县人壮年云防至永明心见性得上乗之禅宗笃志修行悟不二之妙法首辟湘山寺大振宗风人咸钦之及化身日诸僧诵经举火弟子如果见火化至胷犹讽大乗经不息遂叩师曰乞留遗衣鉢以示后人师始掷鱼子下坛瞑目坐化年八十有竒时崇祯甲戌也【`永福志`】  

## 粤西丛载卷十三  

桂林府通判汪森编  

苏娥诉寃  

汉九江何敞为交州刺史行部到苍梧郡髙安县暮宿鹄奔亭夜犹未半有一女从楼下出呼曰妾姓苏名娥字始珠本居广信县修里人早失父母又无兄弟嫁与同县施氏薄命夫死有杂缯帛百二十疋及婢一人名致富妾孤穷羸弱不能自振欲之傍县卖缯从同县男子王伯赁车牛一乗直钱万二千载妾并缯令致富执辔乃以前年四月十日到此亭外于时日已向暮行人断絶不敢复进因即留止致富暴得腹痛妾之亭长舎乞浆取火亭长龚夀操戈持防来至车旁问妾曰夫人从何所来车上所载何物丈夫安在何故独行妾应曰何劳问之夀因持妾臂曰少年爱有色冀可乐也妾惧怖不从夀即持刀刺胁下一创立死又刺致富亦死夀掘楼下合埋妾在下婢在上取财物去杀牛烧车车杠及牛骨贮亭东空井中妾既寃死痛感皇天无所告诉故来自归于明使君敞曰今欲发出汝尸以何为騐女曰妾上下着白衣青丝履犹未朽也愿访乡里以骸骨归死夫掘之果然敞乃驰还遣吏捕捉拷问具服下广信县騐问与娥语合夀父母兄弟悉捕系狱敞表夀常律杀人不至族诛然夀为恶首隠宻数年王法自所不免令鬼神诉者千载无一请皆斩之以明鬼神以助阴诛上报听之【`干寳记`】  

扶南王  

扶南王范文本夷奴牧羊山涧水中得二鳢鱼规欲私食郎知检求文曰非鱼也将砺石还尔郎至鱼所见是石遂去文异之石有铁文就山中治铁鍜作两刀举刃向鄣祝曰鳢鱼变化治石成刀斫石鄣破者文当治此国遂斫之石破于是人情附之后王扶南石上痕尚在鱼刀子孙寳守谬比之斩蛇剑【`峤南琐记`】  

飞虫食尸  

苍梧吏刘京云桂林晋兴寜浦间人病将死有飞虫大如小麦或云有甲或一石余或三五斗而来在舎上人气絶来食亡者虽扑杀来如风雨不可防止斯湏肌肉都尽止余骨在乃去殡殓不时皆受此害有物力者以衣服布帛五六重裹亡者此虫畏梓木气若以梓木板障其傍并以作器便不敢近【`博物志`】  

虞荡射麈  

冯乗【`今富川`】虞荡夜猎见一大麈射之麈便云虞荡汝射杀我邪明晨得一麈而入即时荡死【`岑象求吉凶影响録`】  

阮放  

晋阮放字思度成帝时求为交州刺史行达寜浦逢陶侃将髙寳平梁硕自交州还放设馔请寳伏兵杀之寳众击放败走保简阳城得免到州少时暴发渇见寳为祟遂卒【`通志`】  

欧阳纥杀白猿  

梁大同末遣平南将军蔺钦南征至桂林破李师古陈彻别将欧阳纥略地至长乐悉平诸洞深入险阻纥妻纤白甚美其部人曰将军何为挈丽人经此地有神善窃少女而美者尤所难免宜谨防之纥甚疑惧夜勒兵环其庐匿妇宻室中谨闭甚固而以女奴十余伺守之再夕阴风晦黒至五更寂然无闻守者怠而假寐忽若有物惊悟者即已失妻矣闗扄如故莫知所出出门山崄咫尺述闷不可寻逐迨明絶无其迹纥大愤痛誓不徒还因辞疾驻其军日往四遐以索之逾月忽于百里外丛篠间得其妻绣履一只虽雨浸濡犹可辨识纥尤凄悼求之益坚选壮士三十人持兵负粮嵓栖野食又旬余逺所舎约二百里南望一山葱秀逈出至其下有深溪环之乃编木以度絶嵓翠竹之间时见红防闻笑语声扪萝引絙而陟其上则嘉树列植间以名花其下緑芜丰软如毯清逈岑寂杳然殊境东向石门有妇人数十帔服鲜泽嬉防歌笑出入其中见人皆慢视迟立至则问曰何因来此纥具以对相视叹曰贤妻至此月余矣今病在床宜遣视之入其门以木为扉中寛辟若堂者三四壁设牀悉施锦荐其妻卧石榻上重茵累席珍食盈前纥就视之回眸一睇即疾挥手令去诸妇人曰我等与公之妻比来久者十年此神物所居力能杀人虽百夫操兵不能制也幸其未返宜速避之但求美酒两斛食犬十头麻数十斤当相与谋杀之其来必正午后慎勿太早以十日为期因促之去纥亦遽退遂求醇醪与麻犬如期而往妇人曰彼好酒往往致醉醉必骋力俾吾等以防练缚手足于床一踊皆防甞纫三幅则尽力不解今麻隠帛中束之度不能矣遍体皆如铁唯脐下数寸常防庇之此必不能御兵刃指其傍一嵓曰此其食廪当隠于此静而伺之酒置花下犬散林中待吾计成招之即出如其言屏气以伺日晡有物如疋练自他山下透至若飞径入洞中少顷有美髯丈夫长六尺余白衣曳杖拥诸妇人而出见犬惊视腾身执之披裂吮咀食之致饱妇人竞以玉杯进酒谐笑甚欢既饮数斗则扶之而去又闻嬉笑之音良久妇人出招之乃持刃而入见大白猿缚四足于床顾人蹙缩求脱不得目光如电竞兵之如中铁石刺其脐下即饮刃血射如注乃大叹咤曰此天杀我岂尔之能然尔妇已孕勿杀其子将逢圣帝必大其宗言絶乃死搜其藏寳器丰积珍羞罗列凡人世所珍靡不充备名香数斛寳劒一双妇人三十軰皆絶色久者至十年云纥即取寳玉珍丽及诸妇人以归犹有知其家者纥妻周岁生一子后纥为陈武帝所诛纥素与江惣善爱其子聪悟常留养之故免于难及长果文学善书知名于时【`张重华娱耳编`】  

刘荐遇山魈  

天寳末刘荐者为岭南判官山行忽遇山魈呼为妖鬼山魈怒曰刘判官我自防戏何累于尔乃尔骂我遂于下树枝上立呼班子有顷虎至令取刘判官荐大惧策马而走须臾为虎所攫坐脚下魈乃笑曰刘判官荐大惧更骂我否左右再拜乞命徐曰可去虎方舍荐荐怖惧几絶扶归病数日方愈荐每向人説其事【`广异记`】  

异龟  

明皇帝甞有方士献一小龟径寸而金色可爱云此龟神明而不食可寘诸枕笥之中辟巨蛇之毒上常贮巾箱中忽有小黄门恩渥方深而为骨肉所累将窜南徼不欲屈法免之宻授此龟勅之曰南荒多巨蟒常以龟置于侧可以无苦阉者拜受而怀之洎达象郡之属邑里市馆舍悄然无一人投宿于旅馆饮膳刍豢灯烛供具一无所阙是夜月明如昼而有风雨之声其势渐近因出此龟置于堦上良久神龟伸颈吐气其大如綖直上髙三四尺徐徐散去已而龟防息如常向之风雨声亦已絶矣及明驿吏稍稍而至罗拜庭下曰昨知天使将至合备迎奉适縁行旅误杀一蛇众知报寃蛇必此夕为害侧近居人皆出三五十里外避其毒气某等不敢逺去止在近山嵓穴之中伏而待旦今则天使无恙乃神明所佑非人力所及也久之行人渐至云当道有巨蛇十数皆麋烂自此无复报寃之物人莫测其由逾年黄门应召归长安复以金龟进上泣而谢曰不独臣之性命頼此生全南方之人永袪毒类所全人命不知纪极实圣德所及神龟之力也【`杜光庭録异记`】  

封盈能  

韩佽在桂州时有妖贼封盈能为数里雾甞行野外见黄蛱蝶数十因逐之至一大树下忽灭掘之得石函素书如臂遂成左道百姓归之如市乃声言某日将收桂州有紫气者我必胜至期果紫气如疋帛自山亘于州城白气直冲之紫气遂散天忽大雾至午稍开霁州宅诸树滴下小铜佛大如麦不可胜数是年韩卒【`段成式酉阳杂爼`】  

龙城无妖邪之怪  

柳州旧有鬼名五通余始到不之信一日因发箧易衣尽为灰烬余乃为文醮诉于帝帝恳我心遂尔龙城絶妖邪之怪而庶士亦得以寜也【`柳柳州集下同`】  

罗池石刻  

罗池北龙城胜地也役者得白石上微辨刻画云龙城柳神所守驱厉鬼山左首福土氓制九丑余得之不详其理特欲隠予于斯欤  

赵来章  

唐贞元十八年天水赵公矜年四十二客死于柳州官为敛于城北元和十三年孤来章始壮来求其不得卜筮五月甲辰卜于秦誗兆之曰金食其墨而火以贵其墓直丑在道之右南有贵神冡土是守乙巳于野宜遇西人深目而髯其得实因七日发之乃觏其神明日求诸野有叟荷杖而东者问之曰是故赵丞儿邪吾为曹信是迩吾墓噫今则夷矣直社之北二百举武吾为子蕝焉辛亥啓土有木焉发之绯衣衾凡自家之物皆在州人皆为流涕诚来章之孝神付是叟以与龟偶不然其协焉如此哉  

生子无影  

柳州古桂阳郡也有曹泰年八十五偶少妻生子名曰普日中无影焉年七十方卒亲见其孙子具説道士曹体一即其从孙侄云的不虚故知丙吉验影不虚也【`张鷟耳目记`】  

髙昱  

元和中有髙昱处士以钓鱼为业尝舣舟于昭潭夜仅三更不寐忽见潭上有三大芙蕖红芳颇异有三羙女各踞其上俱衣白光洁如雪容华艶媚莹若神仙共语曰今夕濶水波澄髙天月皎怡情赏景堪话幽其一曰旁有小舟莫听我语否又一曰纵有非濯缨之士不足惮也相谓曰昭潭无底橘洲浮信不虚耳又曰各请言其所好何道其次曰吾性习释其次曰吾习道其次曰吾习儒各谈本教道义理极精微一曰吾宵得不祥之梦二子曰何梦也曰吾梦子孙仓皇窟宅流徙遭人斥逐举族奔波是不祥也二子曰游魂偶然不足信也三子曰各算来晨得何物食久之曰从其所好僧道儒耳吁吾适来所论便成先兆然未必不为祸也言讫逡巡而没昱听其语歴歴记之及旦果有一僧来渡至中流而溺昱大骇曰昨宵之言不谬矣旋踵一道士舣舟将济昱遽止之道士曰君妖也僧偶然耳吾赴知者所召虽死无悔不可失信叱舟人而渡及中流又溺焉续有一儒生挈书囊径渡昱恳曰如前去僧道已没矣儒正色而言死生命也今日吾族祥斋不可亏其吊礼将鼓棹昱挽书生衣袂曰臂可断不可渡书生方呌呼于岸侧忽有物如练自潭中飞出绕书生而入昱与渡人遽前捉其衣襟漦涎流滑手不可制昱长吁曰命也顷刻而没三子俄而有二客乗叶舟而至一叟一少昱遂谒叟问其姓字叟曰余祁阳山唐勾鼈今适长沙访张法明威仪昱久闻其髙道有神术礼谒甚谨俄闻岸侧有数人哭声乃三溺死者亲属也叟诘之昱具述其事叟怒曰焉敢如此害人遂开取丹笔篆字命同舟弟子曰为吾持此符入潭勒其水怪火急他适弟子遂捧符而入如履平地循山脚行数百文观大穴明莹如人间之屋室见三白猪寐于石榻有小猪数十方戏于旁及持符至三猪忽惊起化白衣美女小者亦俱为童女捧符而泣曰不祥之梦果中矣曰为某啓先师住此多时寜无爱恋容三日徙归东海各以明珠为献弟子曰吾无所用不受而返具以白叟叟大怒曰汝更为我语此畜生明晨速离此不然当使六丁就穴斩之弟子又去三美女号恸曰敬依处分弟子归明晨有黒气自潭面而出须臾烈风迅雷激浪如岛有三大鱼长数丈小鱼无数周绕沿流而去叟曰吾此行甚有所利不因子何以去昭潭之害遂与昱乗舟东西耳【`太平广记`】  

栁澥  

柳澥少贫游岭表广州节度使孔戣遇之甚厚赠百余金谕令西上遂与秀才严烛曾黯数人同舟北归至阳朔县南六十里方博于舟中忽推去博局起离席以手接一物初视之若有人投刺者即急命衫帯泊舟而下立于沙岸拱揖而言曰澥幸得与诸君同事符命虽至当须到桂州然后议行李君宜前路相曾严见澥之所为不觉栗然亦皆蠁如有所覩澥即却入舟中偃卧吁嗟良久谓二友曰仆已受泰山主簿向者车乗吏从毕至已与约至桂州矣自是无复笑言亦无疾但每至夜泊之处则必箕踞而坐指挥处分皆非生者所为阳朔去州尚三日程其五十滩常须舟人尽力乃过至是一宿而至澥常见二紫衣具军容执锤驱百余卒在水中推挽其舟澥至桂州修家书才毕而卒时唐元和十四年八月也【`河东记`】  

李湘问鬼  

卢从史元和初以左仆射节制泽潞因镇阳拒命迹渉不臣为中官骠骑将军吐突承璀所绐缚送京师以反状未明左迁驩州司马既而逆迹尽露赐死于康州寳厯元年防州刺史李湘去郡归阙自以海隅郡守无台阁之亲一旦造上国若扁舟泛沧海者闻端溪县女巫者知未来之事维舟召焉巫到曰某能知未来之事乃见鬼者呼之皆可召然有二等有福德之鬼有贫贱之鬼福德者精神俊爽往往自与人言贫贱者气劣神瘁假某以言事尽在所遇非某能知也湘曰安得鬼而问之曰防前楸林下有一人衣紫佩鱼自称泽潞卢仆射可拜而请之湘乃公服执简向林而拜女巫曰仆射已答拜湘遂揖上阶空中言曰从史死于此防为弓所廹今尚恶之使君牀上弓幸除之湘遽命去焉时驿防副阶上只有一榻湘偶忘其贵将坐问之女巫曰使君无礼仆射官髙何不迎坐乃将吏视之仆射大怒去也急随拜谢或肯却来湘匍匐下阶问其所向一歩一拜凡数十歩空中曰大错公之官未敌吾军一禆将奈何对我而自坐湘再拜辞谢方肯却回女巫曰仆射却囘矣于是拱立而行及阶女巫曰仆射上矣别置榻而设茵褥以延之巫曰坐矣湘乃坐空中曰使君何所问对曰湘逺官归朝忧疑之极伏知仆射神通造化识达未然伏乞略赐一言示其荣悴空中曰大有人接到城一月当刺梧州湘又问终更不言湘因问曰仆射去人寰久矣何不还生人中而久处防寞曰吁是何言哉人世劳苦万愁缠心尽如灯蛾争扑名利愁胜而髪白神散而形羸方寸之间波澜万丈相妬相贼猛于豪兽故佛以世界为火宅道以人身为大患吾已免离下视汤火岂复低身而卧其间乎且夫据其生死明晦未殊学仙成败则无复计之也其辞自无形而炼成三尺之形则上天入地乗云驾鹤千变万化无不可也吾之形未圆者三寸耳飞行自在出幽入明亦可也万乗之君不及我况平民乎湘曰炼形之道可得闻乎曰非使君所宜闻也复问梧州之后终不言乃去湘到辇下以其货求助助者数人未一月拜梧州刺史皆如其言竟终于梧州卢所以不便言其后事也【`唐李复言续幽怪録`】  

乐将军庙  

唐中丞杜式方为桂州观察使时西原贼反诏命郎中裴俞招抚裴令桂州押衙乐源与副将二人往传诏命源儒者有气谊贼帅黄少卿大喜留宴悦其佩刀请之源虽自爱念欲招怀之不可拂其意遂解刀以赠贼帅酬小婢二人副将诬源以军中虚实告贼裴郎中大怒源具言本末辞色颇厉裴愈怒移书式方式方心知源寃阴劝其逸去源以无罪不肯式方畏郎中不得已洒泣厚致酒馔竟致之法源将刑召妻子与别谓曰可置纸笔棺中当诉于帝问监刑者曰今何时曰日中源曰吾昏时便往宾州取副将明年四月杀裴郎中因举头谓执刀者曰尔慎勿折我颈折之即杀尔其人不听拉其颈杀之忽惊蹶仆地死数日后賔州报副将以其日昏时暴得心痛死裴至明年四月亦卒其年十月式方于毬塲宴勅使忽语曰乐源何为来此我亦无过索酒沥地祝之良久曰我知汝寃而竟杀汝亦我罪也遂不能语舁入州夜死今桂州南门外源死处方丈无草人因为立乐将军祠祀之【`逸史`】  

石从武射妖  

开成中桂林裨将石从武少善射家染恶疾长幼罕有全者每深夜见一人自外来体有光耀若此物至则疾者呼吟加甚医莫能效从武他夕操弓暎戸以俟其来俄而精物复至从武射之一发而中焰光星散命烛视之乃家中旧使樟木灯擎已倒矣乃劈而燔之弃灰河中于是患者皆愈【`桂林风土记`】  

苏太妻  

阳朔人苏太农夫也其妻徐氏生三子而卒既忽一日还家但闻语而不见形云命未合终防司未录每至必怜抚其子为之纫补经旬月邻佑乃知或占卜吉凶述善恶一一符騐有乡人在府充职被疾其家请卜之俄顷云至凉风馆南地名柘木林遇虎当道不敢过遂却囘卜者请逼因请再往俄顷曰至府见所疾已愈疑其不实遂问其所居坊曲病人形貎徐氏先不曾至府又未识病者一一言之无差异又有人来卜谢无物奉酬深为不足徐氏曰公家三斗粟在西房何得称无卜者请取之逡巡负致其前众皆愕然如此不一忽一旦言帝舜发兵讨蛮有人求至驿助擎熟食更一两日当还如期而归将一分细食致夫前曰此饭曷若人间过军者夫甞之倍珍于他食又一旦泣告曰无端泄隂事获罪被追此去难再还好看儿女泣别遂絶【`桂林风土记`】  

唐伯虎  

五代时全州进士唐伯虎一日病卒心独温后数日还魂初若梦为人追呼入官府见主者曰误矣当还已而语伯虎曰到人间为我以法华经为报亦当劝人诵之伯虎曰某他日亦得禄乎谓之曰虽有薄尔遂出至家而苏后任梧州推官六十余卒【`王巩随手杂录`】  

嘉应侯  

五代时桂林府张姓者滑人歴殿前侍卫以勇略闻宋嘉祐间京师火不为灾仁宗感梦封嘉应侯元丰初桂多火父老相与谋请为祠祀之自是火遂息【`通志`】  

记龙鸣【`僧藤州镡津人此在镡津所闻`】  

吾年十九时往吾邑之寜风乡至于姚道姑之舎道姑异妇人也其舎在山中留且数日遂闻其舎之山胁有声发于陂池之间舂然若振大钟如此数声吾初怪之顾此非有钟可声顷之遂以问道姑道姑肃然作而曰异乎此龙吟也闻此者大瑞子后必好道姑处子时尝取水溪中身感龙漦及人礼之夕龙光发于房女子即亡亡而还不复乐其家居乡人神之遂为结精庐处之山中然姚女自少独守精洁斋戒初颇逆道人间吉凶其事辄验及吾见时已老年六十余气貎泠然不复道人吉凶楮冠布服栖髙楼专诵佛经虽数万言日夜必数帙【`妙法华经`】遇物慈善故其乡人靡然相化吾尝问其何所以授经曰妪少时每有神僧乗虚而来教妪耳吾故以其所谓龙吟者不妄也吾读书视古人如是者多矣有若房琯薛令之贱时栖山皆谓曾闻龙吟其后房果为宰相薛至太子侍读此其所闻之騐也嗟乎余虽不埒于二公然而遵道行已岂负于圣贤而卒以法为庸人诬陷遂示丑于天下何其所闻末异而所验不同耶姚氏之谓可疑也吾意夫龙者君之象也岂今天下治平盛乎声明文物以遭其时得以而歌之此其验也不然神龙亦有妄以闻乎【`僧契嵩集`】  

王延范寃报  

王延范为左道所惑任广西转运日常寓书左拾遗韦务升作隠语讽朝廷事一日以事杖张知霸知霸憾之知延范与知州徐休复不协遂诣知州告其事徐以闻奏太宗遣内侍闻承翰防副使李琯与徐杂鞫之抵罪籍収其家槁南海城外坟土色如紫纤草不生禽鸟不泊后徐知潞州白日坐防忽见延范彀弩射之矢自颈出于頥惊呼走入是夕疡生于颊旬余溃而卒【`乐善录`】  

飞来钟  

宋天圣间有广东广州法性寺洪钟自南山东门飞入【`阙`】　寺中贯其钮于横木其木约大五六寸长六七尺自悬其上歴数百年传闻钟初来时与白龙鬬鬬则风雨暴至声闻四境万厯九年三月初四日钟始坠下今横木与钟尚存【`浔州府志`】  

广西太平州有一钟自交趾思琅州飞来夜常入水与龙鬭天明复旧所正德己卯盗防其纽及唇灵怪遂灭【`朱国祯涌幢小品`】  

地下鼓声  

寳积寺地下隠隠有鼓声则贤人令至【`浔州府志`】  

杀降寃报  

世传欧希范五藏图此庆厯间杜杞待制治广南贼欧希范所作也希范本书生桀黠有智数通晓文法甞为摄官乗元昊叛西方有兵时度王师必不能及乃与党防赶啸聚数千人声摇湖南朝廷遣杨畋讨之不得乃以杞代杞入境即为招降与之通好希范猖獗久亦幸茍免遂从之挟其酋领数十人皆至杞大为燕犒醉之以酒已乃执于坐上翌日尽磔于市且使皆剖腹刳其肾膓因使医与画人一一探索绘以为圗用是迁待制帅庆州未几若有所覩一夕登圊忽仆于圊中家人急出之口鼻皆流血微言欧希范以拳击我后三日竟卒【`防斋笔谈`】  

木中笛声  

庆厯中余靖知桂州州境穷僻处有林木延袤数十里月盈之夕辄闻笛音絶清逺土人云有此声已数十年不详何怪也使人夜听之自一大栢树中出乃伐取以为枕笛声如期而发甚寳惜之凡数年公之弟欲穷其怪命工解视则木有文理正如人吹笛在月下坐虽善畵者不能为也重以胶合之则不复有声矣【`程达警语类抄`】  

盐龙  

萧注从狄殿前之破洞蛮也收其寳货珍异得一龙长尺余云是盐龙蛮人所豢也借以银盘中置玉盂以玉筯摭海盐饮之每鳞甲中出盐如雪则収取用酒送一钱专主兴阳而前此无説者何也后因蔡元度就其体防盐而龙死其家以盐封其遗体三数日用亦大有力后闻此归蔡元长家云【`何防春渚记闻`】  

真武威德  

知宾州苏缄投遗表论桂州安抚司不发救兵来拒蛮寇致守臣身死其苏缄死后有监税王褒被差巡城半夜越墙濠私遁值雷雨走入林中被数神人擒捉问何人潜窜应曰宾州监税王褒畏惧而逃其主者乃喝王褒曰太平时贪利禄滥受国家当其急难畏避奔走合与一死缘一城人民不忍枉遭屠戮目即未有救兵今特借汝枪一条歩兵五十人乗今夜雷雨之势赶去蛮寇王褒曰自来不学武况蛮卤数千赤脚凶恶之徒五十余卒何以当之亦不明是甚方圣贤愿垂指示神中部从云汝但执其枪领五十众急速用事若得此功他日荣显欲国家知委但云北方三元游奕大将军也王褒暗中受枪领兵出林随后电光相逐到蛮子寨祗闻霹雳一声震惊蛮众阖寨竞相鬬敌至晓蛮队已临海口离宾州城二百五十余里当夜天兵到蛮宼大半先乗筏过海逃遁惟隂兵赶散不留一寇宾州一城生灵不遭涂炭时军将知得因依具奏朝廷简会苏缄遗表量与恩例其王褒系眞武威德教令防国救民可加授崇仪使并交防本人所遇神枪看验即是蛮队中所用火铜竹刃以显福神于仓卒间有夺胜之权宜令宾州建立报恩防国观修奉真武香火歳度焚修道士一人用答阴相【`列仙通纪`】  

广南宾州衙宇有伏尸精怪前后官员不肯注授非自身染患则儿女死亡雍熙中有礼宾副使杨从信一生慕道书符篆箓为人救治疾疫侍奉北极四圣香火各有感应才到任三日属官来问可就延福禅院寝饍縁州衙多有不祥切恐深夜惊动从者从信既感真灵防身秪于州衙卧处备新果茶酒净水等取随身真武供养至夜戍末亥初用黄绢一丈二尺用辰砂书篆六丁神将追魂箓一道奏告真武祷祝毕随纸钱烧去供养经七昼夜州衙安然皆无惊怖至第十日从信亦无响报再恳真武愿速报应当夜二更闻窓壁震动如风雨声灯烛皆灭或见电光闪烁良乆平定五更二防从信听得有人敲房门从信起身潜窥见供养真武灯火如初于案前有一艶妆妇人叩窓呌言念儿是周朝张忱侍郎之女聘与宾州刺史姚文吉此人宠信偏婢范香春同谋将儿用练帯勒杀就本房掘地坑埋不久姚文吉等去提领修筑潼关为事不端遂被羣马践向山坡寸骨不收今儿身沉堕于此魂魄常守其尸不得解脱今因礼宾祷祝真武差六丁神将同城隍土地捜捉儿去押送风吥啰山展转沉为下鬼儿告言寃屈事理防真武慈悯特与授记得超人天切念儿尸尚在东房南邉壁下约深六尺若得出离便得超生今来恳告为儿作主从信早令人锹掘果有全副骸骨取出用防木盛贮于延福禅院寄州衙从此安静从信因劝谕世人亲敬上真香火以求保防之福于是宾民悉皆承禀无不防恭后从信归京差充皇城内巡检兼充宫令官偶陪御祀祀家神因奏此奉圣旨送有司勘防賔州旧无宫观宜令转运司相度限五年建宫观二所选道士焚修官给钱粮供赡特赐福圣并干熙观为额【`同上`】  

海防  

赵丞相忠简贬朱崖桂林帅遣使臣往致酒米之馈自雷浮海越三日方张帆早行风力甚劲顾见洪涛间红旗互相逐下极目不防疑为海冦或外国兵甲呼问舟人舟人揺手令勿语众皆惶怖令入舟披髪持刃出篷背立割其股出血滴水中戒使臣使臣闭目在船内经两时顷闻舟人相呼曰更生更生始言曰朝来所见乃巨防平生未甞覩所谓旗者防脊鬐耳谓之吞舟鱼使是鱼与吾舟相值在数里之间身一辗转则已沦溺于鲸波中矣吁可畏哉是时舟南去而防北上相望两时彼此各行数百里计其身当十里有余庄子鲲鹏之説非寓言也此説张子恩得之使臣云【`夷坚志`】  

宋明发  

吴行正尝着漫堂集载顾况老夫子作诗云老人哭爱子泪下皆成血老人年七十不作多时别每诵诗哭之哀甚未几复生子非熊能道前世事云在防中闻父哭并诗不胜哀恳于防复为况子非熊仕至起居舎人宋明发晋叔绍兴辛未十月末在苍梧失子其子未病时书窓壁皆作十月十日字既卒梦于其母且复为子壬子十月十日于五羊复得子其事颇与非熊类可谓异矣晋叔贤厚宜有子者志载晋叔宋【`阙`】成人丁已为浙西提举市舶其室王氏亦睢阳人景融之女同老之孙也【`庄绰鸡肋编`】  

天蛇毒  

太子中允闗杞曾提举广南西路常平仓行部邕管一吏人为虫所毒举身溃烂有一医言能治呼使视之曰此为天蛇所螫疾已深不可为也乃以药傅其疮有肿起处以鍼投之有物如蛇凡取其十余条而疾不起【`梦溪笔谈`】  

虎不囓人  

岭南俗淳物贱始吾以靖康丙午来博白时虎未始伤人独村落间窃羊豕或妇人小儿呼噪逐之必委置而走有客常过墟井系马民舍篱下虎来瞰篱客惧民曰此何足畏从篱旁一叱而虎已去村人视犹犬然十年之后流寓者日众风声日变百物涌贵而虎浸伤人今则啗人与内地弗殊风俗浇厚亦及禽兽邪先王中孚之道信及豚鱼知必不诬【`蔡绦铁围山丛谈`】  

梧志载靖康丙午客来博白事有村民语予民有二子一年十六一才十歳同上山拾橡忽有虎至幼者辄前抚弄之不动既而呼长者长者顾见虎踉跄走虎追之适山下暮樵羣归齐声喊逐乃去二子得全虎不囓弄者而追走者何也物之制以气而感以机机动则白鸥不下机息则猛兽可驯气胜而欲搏之与气不胜而欲避之皆机也利害趋舎滑乱其心有不为单豹之养者鲜矣【`西事珥`】  

## 粤西丛载卷十四  

桂林府通判汪森编  

呉正之  

呉信字正之洛阳人绍兴初为武冈尉剧贼曹成蹂躏湖湘间势甚张郡闻寇至守将黄君兴与诸曹悉引避山谷信独慨然以死自誓留城内集丁壮捍御居二日宼压境先遣一骑将来侦城中虚实信偶识其人登陴呼曰郝大夫亦为此邪郝泣曰吾以母故陷于此不能自还羞见故人信为言城中无豪户大家正使掳掠惧得不偿劳郝曰闻黄使君槖中之藏甚厚故来取信曰去已乆矣郝曰然则为君全一城卽举鞭麾众去黄归冐为已功受陞赏信几获罪后数年丁巳嵗为全州清湘尉梦人告曰君有隂功生子当及第起自东南第一州觉而弗解姑志诸牍又二十年丙子嵗官于建康因出郊见驿壁有诗首句云建节东南第一州始悟前梦【`夷坚志`】  

杨三娘子  

青州人韦髙避靖康乱南徙居明州绍兴初诣临安赴铨试因事出崇新门逢青衣前揖问曰君得非韦五官人字尚臣者乎髙曰是也何以知吾字曰杨三娘子欲相见慿达家书适在帘间望见君亟使我相邀愿移玉一徃髙之舅氏杨佥判时寓临安知其女三娘嫁李县尉而彼此流落久不相闻乃先叩其故曰李尉死已二年杨家原未知也娘子用是欲寄声甚切高恻然愍之遂同徃至一小宅三娘出拜具诉孀居孤苦之状且言所以独处自守不为骨肉羞者思吾七日之好义均伉俪岂以人鬼为间哉为之素服哭奠与杨生同防其防行过严州梦三娘立岸上相呼高招使登舟不肯曰生平无过恶便得托生感君恩意之勤今恳祈隂官乞复女身与君为来生妻以答大贶泣而别高调定海尉衡阳丞容州普宁令歴十七八年谋娶妇辄不偶旣至普宁二年每见县治侧一民家女及防矣貌色越俗少比数数窥之女出入无所避遂遣人求婚女家力拒之曰我细民以卖酒为活女又野陋不堪备妾侍岂敢望此高意不自惬宛转开谕且以语胁之竟谐其约洎解印乃聘之以归女歩趋容止絶似三娘初不以为异也后询其年命葢严州得梦之次日其为杨氏后身无疑矣高年长于妻几三十嵗【`夷坚志`】  

贾廉访  

寳文阁学士贾谠之弟某以勇爵入官宣和间为诸路廉访使者后避地入岭南寓居德庆府济南商侍郎之孙知县者亦寓焉商无妻一女防二儿絶幼惟侍妾主家政商死其女嫁廉访之子成之率旬日顷女辄归家拊视二弟且检校槖钥以为常他日归启箧笥凡黄白噐血皆不见但公牒一纸存惊叩妾妾曰比者府牒以排天申节尽数闗借当时遣仆驰白姐姐及贾郎囘云府命不可不与遂悉以付之望其持还而未可得女拊膺大哭走问其夫夫亦愕然曰无此事乃诣府投牒立赏捕盗竟失之计直逾万缗商氏由此贫匮而廉访者数使仆以竹节银鬻于肆肆主问何处用竹筩铸银仆曰廉访手自□销者于是人疑商氏亡金必其所为也后二十年成之通判横州商徙居临贺长已亡防子曰懋每徃谒成之必得钱十余万未防成之终于官懋挈嫠姊挟二孤甥偕至贺卜葬遂相依以居甥非商出懋经纪其家掩有财物过半后病伤寒惛不知人者数日忽苏而言曰忆初入防只觉此身飘浮直出帐顶又升屋恣行旷野更无侣伴俄为人录至官府见一囚荷铁枷戴黑防絣于狱门两人执大扇对立其侧囚忽举目呼曰商六十五哥识我否懋未应又曰我贾廉访也诸事殊未辩得尔来且可了其一我昔年取你家财所偿略尽犹有未竟者幸为我供状结絶懋视执扇者一挥则囚血肉麋溃满地不见人唯存空枷须臾复如初懋覩其楚毒不忍视顿忆曩事为供状而出囚大哭曰今便相别我猝未脱其执扇驱入懋至门外一吏持符引出卒徒数百若迎新官者白云泰山府君以君刚正好义抵隂府不应空囘可暂充贺江巡按使者吏导行江上空中所至庙神参谒主者呈文簿懋一一诘责据案部判别一主者前进曰某神奉法不谨误溺死人懋卽判领至原地头诛戮迤到封州大江口吏曰事已毕福神来迎公可归矣懋还贺州所居从屋飞下汗浃背而寤其妻方挂眞武像于床头焚香祷请葢福神之应云【`夷坚志`】  

宜州溪洞长人  

德兴士人李扶字助国以恩科得官调宜州司理参军庆元初满秩还鄕云宜州溪洞近歳产一怪物状如人长一丈许遍体生鳞甲但以布帛缠绞独据野庙寝处莫测所由来初惟搏食畜兽浸浸及人皆从头至足生啖之洞丁不胜困苦屡聚党数百往攻鬬怪望人至辄遁升山顚运巨石而下击众走避不暇虽操强弩傅药箭四面乱射之莫能入始闻其所居且设穽于往来之处而为恶益甚洞丁出入须什什五五持矛鸣锣以自防卫不与相値则已傥人徒稍弱必遭追逐歩旣濶而行又防或迟钝在后立为所获壮有胆者敌以利刃如刺坚石殊不能伤在田畴耕获少失瞻顾定有性命之虞阖洞千口罹戕贼者殆半不聊厥生悉徙避城郭赴诉于郡丐发兵围捕之闻其不畏锋镝更无防可治狱有重囚曰马超巡检者武鸷悍勇坐杀人久系囚自献其技曰愿取此怪以赎罪只得一大铁椎重三十斤当独往官守欲听之或疑其设诡计求脱乃质其妻子旋鍜铜铁大椎遣之别选五十兵助诣洞迨至杳无形影信歩到一寺见微径髣髴似有大足迹知必在彼将入门厉声叱呼示威且警使出复寂然直进次方丈睨傍室野兽毛骨纵横塞路无床榻几席惟编蓬上堆叠败絮碎帛全如犬窠葢其宿卧处也马潜伏室内以候料晩归必由三门于是侧身出掩诸扉独留一扇施拐撑拄之倾耳审听俄闻山下砉然有声乃此物负双鹿穿林而来马亟起发扉陷其一足痛棰以椎仆于地举头见人揺牙愤愤欲作敌而为鹿所压不能兴犹翻手搦马生脚撮其股肉一大片马连运椎桩其脑遂死乃披劎断颈流血数斗卽呼随行者舁尸献于郡洞蛮踊跃欢谢各返故栖郡以事上诸朝诏贷马罪还原官李掾及见怪尸言之尚怖栗马超之勇而有智葢暗合唐韦自东杀二野义之法也【`夷坚志`】  

埜婆  

邕宜以西南丹诸蛮皆居穷崖絶谷间有兽名埜婆黄髪椎髻跣足裸形俨然一媪也上下山谷如飞猱自腰已下有皮累埀葢膝若犊鼻力敌数壮夫善盗人子女然性多疑畏骂已盗必复至失子家窥伺之其家知为所窃则集邻里大骂不絶口往往不胜骂者之众则挟以还之其羣皆雌无匹偶每遇男子必负去求合尝为健夫设计挤之大壑中展转哮吼胫絶不可起猺人集众刺杀之至死以手防腰间不置剖之得印方寸莹若苍玉字类符篆不可识非镌非镂葢自然之文然亦竟莫知其所寳为何用也周子功景定间使大理取道于此亲见其所谓印者此事前所未闻是知穷荒絶徼天奇地怪亦何所不有未可以见闻所未及遂以为诞也后汉郡国志引博物记曰日南出野女羣行不见夫其状皛且白裸袒无衣襦得非此乎博物记当是秦汉间古书张茂先葢取其名而为志也【`周密齐东野语`】  

张通直  

柳州张通直舟泊潭州新妇死七日而体温旣还魂云初见二人如弓手追去甚急至一河次一人曰解衣妇曰我妇人衣不可去其一人止之呼舟而渡入大城市井喧閙闻传呼声二人引妇立城砌上二人立其下见一金紫人导从甚严妇识之乃其舅程之邵之元父也连呼舅舅金紫者亦识之曰七娘来来遂竚马取二人文檄视之乃曰误矣急呼衣箱取纸一番令妇执之候至戒石但执纸而立旣去二人失色相顾低头不复语至府门人间大官府也妇立戒石南俄见金紫人至次衣绿人次衣朱人皆坐金紫人卽呼妇取纸语二同坐曰误勾此人来矣绿衣人曰已来不奈何朱衣人曰旣误莫须放囘金紫人曰合如此只是二人得徒罪矣卽引二如弓手者取状杖脊二十下令虞候引妇去至一寺火厦修廊寂无一人虚堂屛间一僧坐虞候未前又一吏人至诣僧致语僧移榻俯堦问妇曰识字否曰识之僧指手中经题问之妇曰金刚经也僧展卷教诵之又曰归则诵之遂令妇执堂下幡脚用力引之幡起惊寤而苏【`王巩随手杂录`】  

梁弼直  

宋梁弼直髙要人调静江茘浦尉以获贼功改官佥书郁林一日假寐梦西海府君牒请至殿庭如王居讲宾主礼请梁撰水城记梁援笔为之记未就而觉明日录毕焚之无病而逝其遗文今人尚脍炙之记略云水出昆仑泛诸海西海防上流天恩地泽洋溢乎此而后注之东上帝以府君有神灵之德参赞造化乃埀顾命俾卽其海而城之功钜用妙固非言尽然而神龙得以养其头角升奋于天兴云致雨霶霈万物小而亿兆种类得以饮啄游泳无不遂其生成之功也非府君之至神妙用其孰能之哉【`通志`】  

雷神庙  

元皇庆元年总管王世宁甫莅事而祝融肆孽城内外火此作彼息开国坊尤甚众情汹汹弗遑宁居王询诸故老咸谓东隅旧有雷神庙倾圮弗葺火灾弗息殆为是乎王未之信越四月火愈大作庙前后民居皆煨烬惟庙之艸堂岿然独存王修葺之遂止【`庆逺府志`】  

啼石里  

元至正间兴业大里村李龙村相近有巨石丈许突起村心能为鸡啼羣鸡随和居民厌之凿其石声遂止因名啼石里【`通志`】  

邓氏墓  

元时马塘岭一邓姓者有堪舆卜一穴以葬其父以弓矢约之曰视吾箭所到处卽吉穴也邓从其言葬之村间有牛伤足不能行山神曰邓家鸭脚木好做脚以其木续牛足卽行遂惑众自僭议创王者居址后堪舆复至登其墓曰箭尾不葬葬箭口发福亦不久果谋逆伏诛乡人以桐油烧其墓【`通志`】  

庆逺城隍  

庆逺府城隍庙明初有选庆郡守途遇一官仪仗同防询其故曰公主明某主幽两贤不相妨也及之任斋宿防神举动如两宾相见礼众讶之别无所见后晤见檐端悬一妇笞责甚楚问其故曰此某氏不孝妇也守恳之神寛其罪叹曰幽明之不可通也如是遂辞不复见顷只见一蟋蟀悬于檐访氏罪病状果然【`通志`】  

木龙  

庆逺郡城有宋奉防建元妙观扁题廖阳殿着宋政和年号壮丽巍峨柱盘二木龙备极工巧每夜失龙所在鸡鸣见龙通体苔覆声自学宫泮池来相传与泮龙鬬归也道士钉以铁血流三日夜【`通志`】  

飞钟  

宜山上五里明初有钟飞至多灵山复飞至桥头村验所从来钟上所着系浙绍兴钟也村民卽其地建梵宇今钟尚存制异时钟【`通志`】  

红袍神  

明宣德间崇善县土官赵暹兴兵入冦千户赵钦郑忠率军拒之时见羣鸦飞鸣于官军之上贼弗战而退私询其党云尔兵旣来何以怯敌彼曰时见红袍神于空中羣鸦导之故怯而退识者以为有神助云【`通志`】  

蛊吐活鱼  

正綂间呉江周礼行货广西思恩有陈氏女寡返在室赘为壻凡二十年有子已十六歳矣礼忽思归妻不能止寘蛊食中礼不知也因令其子随之黙嘱曰若父肯还则与医治因授以解蛊之法礼至家蛊发腹胀饮水无度其子因请还期礼曰吾亦思汝母奈病何稍瘥卽行矣曰儿能治之卽反接礼于柱上礼告渴以瓦盆盛水近口旁欲饮则掣去之如是者亡虑数百次烦剧不可当遂吐出一鲫鱼拨刺尚活腹遂消葢蛮中多有限年限月之蛊稍逾期则毒发不可救故寡妇号鬼妻人不敢近旅客娶之多受害焉【`黄瑜双槐歳抄`】  

彭将军祠鬼  

成化间宜山诸生韦黼与数友宿斋中夜半忽失去而门窓闗键如故徧求亡所得越三日于都指挥彭瑛茔寝得之数日始蘓语云是夜有二鬼拽之从窓櫺出过雉堞垜眼内出城入彭将军祠置我于案鬼不知所之云【`庆逺府志`】  

鬼姑神  

南海小虞山中有鬼母神一产千鬼朝产之暮食之今苍梧神有鬼姑神是也虎头龙足蟒目蛟睂其形畏人【`赵彦卫暌车志`】  

李令公庙  

世之妖怪往往依古庙以求血食如苏浙之伍相奴桂林之卓望吾郡李令公庙之独脚虎狼葢酉阳杂爼所载野义之类李令公者宋时李钤辖有功于民广右所在祀之防依凭其间俗号独脚虎狼尝掷瓦砾以惧愚民祀之甚于祀先列牲甚盛曾记幼时见人说此物淫一武弁妇其至卽若昏迷见其物火发竪耳青面巨唇牙出唇外数寸张口则洞见其喉一足行则雀跃在其家数年妇病乃移河池所避之物亦随往妇竟以此殒生近时又一妖居士人家数年小婢軰恒见之长者不见也云戴东坡巾衣白袷美髯白晢颀然如玉自称冯四主人命小婢房中取梹榔其物见之怒夺小婢惊走葢已变化非复本形丑态矣至今尚然【`月山丛谈`】  

长人  

河池州近山地牧童十余人聚而戏或歌或舞或吹笛情方洽忽见山半一人约长二丈面濶三尺余长倍之披发鸟喙背有二翼俯观羣童为乐嬉然而笑少间垂舌长过腹羣童大惊皆反走其人能蛮语连呼曰合合合【`音各`】勿惊勿去仍歌舞吹笛以乐令羣童复聚吹笛歌舞焉其人喜拊手大笑声震林樾已而复垂舌如故久之乃去遂不复见正德中张吉山方伯烜为庠生时亲见其事【`月山丛谈`】  

二矮人二蛇  

庆逺卫都指挥戚钢守河池所日尝语人云思恩县近村山林中树杪有二人约长一尺五寸武人装束白竹缠芒屩度枝过树如履平地村民观者相去仅丈许容色甚和若有意捕之则在树杪不下急之即行如飞去而复来者数月又赵村一日有二人牵二蛇入人家系于楼下登楼索食主人见其服餙异常炊食之食毕下楼解蛇叱而鞭之化为龙各乘其一腾空而去【`月山丛谈`】  

洞中白气  

石工言尝入深山中觅石峰售之偶登灵川界内一山检觅之间忽见一洞内光耀如月就视之洞口甚狭仅容一人内广亦不逾数丈而乳石累累下埀不胜数交映有光可手而探也因囘呼其侣欲共采之忽白气一道自洞出为其所冲倒地昏晕不省者久之遂迷不复见有洞处气犹漫亘山谷久始散石之精华所聚宜亦有神呵防之也【`峤南琐记`】  

养虎致死  

马凤容县所千户嘉靖间以勇敢雄于时佃人获虎子归之覊以铁索畜焉时市猪牛肉啖之阅两三年虎稍驯且长凤踞卧防事呼之舞则旋转跳跃凤偶夜醉归虎候于门凤叱虎虎怒奋爪伤其面家欲杀虎虎惧挺走山中越数日凤以伤死旣葬虎时卧塜上濒去则徘徊如不忍状【`梧州府志`】  

火箭  

火箭总无形迹只用口呪手诀暗以射人为其所中者痛热难当急则立仆流血而死慢则隔日头目肿裂而殒其法最为秘传故妖者常学以报仇惟身带黄金可避【`养利州志`】  

神为虎  

总兵赵辅征广西时多虎出饮溪中辅引弓射之中一最渠者虎遯去明日逻卒于古庙见所主之神被箭箭在脇间赵以为神令新其庙事见客座新闻【`西事珥`】  

诫虎文  

杨叔寳为荆州幕时虎伤人杨就虎穴摩崖大刻诫虎文其略曰呜呼尔彪出境潜游云云后改官郁林州以书托知军赵定敲虎文数本言岭俗犷悍欲以化之荆门如教遣人往榻次日乡耆申摩崖树里大虫出齩杀打碑匠二人遂止以耆状报叔寳【`西事珥`】  

吏化虎  

刘欣期交州记龙编县功曹左飞化为虎还复为吏【`峤南琐记`】  

蛇异  

嘉靖初庆逺府署守宿者见一长人惊怖羣呼移时乃去尾之徐行入右江道古榕树下遂不见次日知府王显高亲至见树大十围防广数亩谛视榕根有窍出烟如缕乃令人伐树得巨蛇十数杀之怪遂絶【`庆逺府志`】  

菖蒲酒有毒  

藤州民某家有五口二壮者二童穉一妪値端阳节饮菖蒲酒皆极醉顷之迷闷晕地妪及二穉俱死壮者气尚勃勃药之则痰涎壅塞不能下逾半日亦死人谓蒲根下必有毒蛇穴处发之无有也识者曰菖蒲极热酒又热皆有厚毒恣意多食焉得不死壮者气力盛故迟之尔予谓炎方暑候火气炽然饮蒲酒太过如火得膏熏炙闷郁而死固其宜也【`西事珥`】  

鱼菌杀人  

永福罗锦神山顶池中忽生鲤鱼居民取而食之随发吐泻死人无算【`永福县志下同`】  

永福毛峒里四里村四月内池上生菌大如盘人采食之其味颇亦死人无算  

阚继禹  

阚继禹蜀人为部郎隆庆初谪丞郁林署篆百废俱举一缙绅梦武神语曰若为我告阚公今转某府二守矣缙绅以告阚疑其诞旬日果得报阚大异之捐俸庙神于州之后山民徼福者歳时纠农设坛醮钟鼓铿鍧男女杂遝有善相地者曰州治龙自东北入城此山为州后宜静庙当亟迁且神武像也将兆兵已兴业有永平之役【`梧州府志`】  

雷诛不孝  

曾蛮宜山人事母不孝每食母惟少与之母常不得饱歳时祭享肉虽多皆不与母日与其妻骂詈甚至笞之数十母溺爱忍受之嘉靖间一日风雨骤至雷火焚蛮居室左右邻俱无恙母髻挂一笆壁笆尽灰髻独无恙蛮夫妇悬半空中发直上所居地裂一缝雷物似猪形钻入裂中者不胜数须臾雨止蛮夫妇陨坠昏倒本府以其事闻禁数日方死【`庆逺府志`】  

藤县民  

蕂县民某失一鸡疑为邻妇所攘疾声骂语侵邻妇邻妇愤恚自缢死数年矣民偶过一处见有野蚕吐丝树间往欲觅一物收取忽见邻妇驰来骂之曰汝何得盗吾茧民惊惧仆地少顷苏归使人往禳之则邻妇所埋处也越数日其人死【`西事珥`】  

雹异  

万厯辛亥春三月邕州雹大如斗城中屋瓦皆尽无一存者是日陈宪佥顾轻车饮于敷文书院席上盘盂尽碎役人避去二公立檐下有尘板处予冬月行部至邕望坊楼上残鸳半漏时见天光屡疑是积雪未消【`峤南琐记`】  

张德威  

明万厯初宜民有张德威者恶着于乡官莫能制威偶变举动为驴状引刀自剜其股曰上帝惩我恶以戒世人也遂为驴鸣以毙【`通志`】  

呉继宪  

明末庆逺盗乱有绅呉继宪为獞贼张安所害安途遇宪喝曰张安何往急归安居嵓举家十数口闭嵓自焚而死【`通志`】  

铜锣村  

兴业县治石山之顚有石圆如铜锣响则石马嘶石人喊土人遂叛万厯七年木头峒狼人叛魏应文讨平之厥后石被雷轰宛然铜锣因名铜锣村【`通志`】  

青蛇使者  

三界庙一名青蛇庙庙有小蛇背线腹赤穴神衣袖飨神饮食或以手接翫之甚驯倘有虚誓愆期家数百里蛇辄至为其人索愿其家为蛇挂红刻日赛之呼曰青蛇使者按三界姓许平南人采樵得一衣轻如一叶上下无缝带内有囘字能召风雨知来物播术聚众治中制府逮至覆以洪钟环以积薪晨夜煅之发之无有也仙衣所披仅乃得免余先一日与袁元约赵平笥谈青蛇之异余谓青蛇必金精也昔先师纯阳诗云朝游北海暮苍梧袖有青蛇胆气粗三醉岳阳人不识朗吟飞过洞庭湖此时三彭虽靖一气未降及参黄龙顿超圆觉铢衣蛇劎弃若浮烟辱于非人有弗顾也夫君子藏噐于身待时而用慢藏诲祸亦何神之灵而青蛇有知必不拳拳于兹庙也二客称快防早入庙取酒酹蛇羣若媿匿深穴于神座之下以火烛之得寳劎一函翠色欲滴是夜二客梦一绿衣少年与余结佩后青蛇遂无有见者【`赤雅`】  

狐妖  

校邕时以左江道为文塲道深邃旁有亭榭园池林木茂密业已堵塞予与书吏俱入居筹边楼下一日晩堂毕人云每薄晩有人掷瓦石入詈之则愈甚予视之累累积瓦上因询干掫者答云此去外路甚逺遂不复问又一日闲步出闻阍者房内有伐树声因取钥启视之阍者云有物如犬而甚大黄色每来则伏此处竹树间撼门入亦盗食食物适来逐之越墙去尾大如帚伐去竹树或可冀不来尔葢狐已为妖而土人未之知也【`峤南琐记`】  

山魈  

山魈者岭南所在有之独足反踵手足三肢其牝好傅脂粉于大树空中作窠有木屏风帐幔食物甚备南人山行者多持黄脂铅粉及钱等以自随遇雄者谓之山丈遇雌者谓之山姑必求脂粉与者能相防唐天寳中北客有岭南山行者属夜惧虎欲上树宿忽遇雌山魈其人素有轻赍因下树再拜呼山姑树中遥问有何货物人以脂粉与之甚喜谓人曰安卧无虑也人宿树下夜中有二虎欲至其所山魈下树以手抚虎头曰斑子我客在宜速去也二虎遂去明日辞别谢客甚谨其歳中每与人营田人出田及种畬耕地种植并是山魈谷熟则来唤人平分之性质直与人分不取其多人亦不敢取多取多者遇夭疫病【`陈继儒虎荟`】  

木客  

平乐县西七十里有萦山上多有【`阙`】　　有木客形似小儿歌哭衣裳不异于人而伏状隐【`阙`】　　宿至精巧  

时市易作噐与人无别就人换【`阙`】　　　　　今昭州平乐县【`洽闻记`】  

木客形如小儿予在防城见之行坐衣服不异于人出市作器工过于人好为近体诗无烟火尘俗气自云秦时造阿房宫采木流寓于此余尝见其赋细雨云劎阁铃逾动长门镫更深又云何处残春夜和花落古宫按唐诗酒尽君莫沽壶干我当发城市多嚣尘还山弄明月木客所作也苏长公云山中木客解吟诗然则诗学渊源其来逺矣余家罗浮有鸟各为一色五色毕集必兆嘉客鸟名木客与此不同【`赤雅下同`】  

按志载防州洛山有木客鬼其义未详闻萦山之顚有怪物焉木客方饮酒歌吹乐甚忽见一人长二丈有奇面濶三尺防髵乌喙背有肉翼俯观乐器嬉嬉而笑垂舌至地木客大惊欲走不动其人温语之曰侬非能伤人能察歌舞耳木客神定歌舞复作其人拊掌大笑声振林樾垂舌嗒嗒而去  

平乐丫鬟山高二百余丈险不可跻相传旧有物形似小儿行坐服食不异于人时出市易什器市人呼曰木客葢山魈也【`平乐府志`】  

顾况纪秦时建阿房宫采木者偶食黄精天蒜不觉竦身飞上就山下人家裁诗酒尽君莫酟云云今平乐志所载萦山木客事葢附防此说余昔在昭州常询之陶伟西明府云少时闻父老言曾有人见之今久不闻矣【`张七泽梧浔杂佩`】  

屈亚石重生  

崇祯初增步屈亚石年十六七为人佣至广西病故客归其柩时已两月至肇庆守厰官黄某梦有报之曰明日有私货宜详察之厰官嘱把水见一棺报曰无别疑惟一棺耳官令开验客力止益疑之旣启棺有一人卧其中目尚转动诘其商必谋杀者神故为预告之急用汤药饮之次日能语自陈病故死见阎王谓误捉当某年某月死责鬼卒放囘非商谋杀也曾见阎君簿上有三妻一李一杨一王初贫甚不意后果验【`张穆异闻录`】  

空中兵马  

广西太平府有高崖数里现兵马持刀杖或有无首者舟人戒勿指有言之者则患病【`异闻录`】  

飞来钟  

广西鎭安土司有白铜钟飞来水畔官悬之东楼现存【`异闻录`】  

## 粤西丛载卷十五  

桂林府通判汪森编  

西粤灵芝  

宋太平兴国间象州文庙芝艸生产三茎五彩俱备旧有灵芝记【`通志下同`】  

大中祥符间诏天下造天庆观昭州守萧公卜地于城东二里建之观落成灵芝生祥光见莲花生并头一时有三瑞因绘图献秘书省校书郎傅营作三瑞图颂元丰元年秋八月昭州资寿寺芝草生【`宋史`】  

绍兴间灵芝产于贺县甑山下人以为兆范祖禹之来也【`通志下同`】  

元末苍梧芝草生在吕仙像指间未几而明一綂矣明洪武年间贺县灵芝生永乐年间又生人以为周张发解之兆  

成化六年苍梧紫芝生时三本占有太平兆明年果开三府都御史韩雍作轩有记  

成化十三年全州有芝产于文庙右楹  

嘉靖十三年西粤藩臣许应元进芝二十本其色有赤白青黄黑紫径至尺八寸有光者有轮菌如山岳者上命采芝令于岳龙虎三茅齐云五岳诸灵山采之逺不能及余游都峤见灵芝生于石上九茎绿叶朱实有光未传服食之方终不敢采【`赤雅`】  

嘉靖三十四年梧州府有灵芝生于梧山书院【`通志`】  

紫泉  

宋淳熈十六年郁林紫泉出【`通志`】  

广西贵县县南郁江之旁有紫泉无源偶现紫色辄符佳应自是邑人每候以为祥洪武元年十一月己未泉出溢流于江其色深紫光洁可染时叶琛勅谕交阯州守邹天奇为之颂又云其水有两派共出其出不常出则有异应自县门流下者必擢贤守令或出英俊县上流下者应在僚属其水长而狭色如紫练【`一綂志下同`】紫泉在郁林州南二里旧名濯缨泉忽变紫改今名横州学前西边有一穴每遇科举歳春分前后微雨时有紫水一道涌出须流过学前则中举人必多如不及者止可一人有歳直至州城门外其年中举者六人明天顺六年贺县桂岭乡大龙塘水流尽紫其色光辉照耀上下经旬不变是歳大兵征其乡俘獞寇数千流水皆赤人以为紫泉凶兆按是年平桂岭时明孝穆太后方十歳将臣以幼女津送京师选入大内后诞孝宗始知紫泉之兆为非常云  

万厯十九年五月博白县登高岭左小河流紫水士民观之七日而止  

鳯见  

呉黄武四年秋七月苍梧鳯凰见【`通志下同`】  

南汉时邕州凤凰见时王泽鎭邕有善政  

宋景德元年夏五月白州三凤见飞自南来入城中羣鸟旋绕随之至万歳寺前栖于百尺木龙树身长九尺高五尺其羽文五彩俱备冠如金杯【`文献通考`】  

大中祥符元年象州凤凰见其羽备五彩羣鸟皆从之翔集城东倚钱岭忽飞去其地涌出一泉味甘美土人呼泉为凤凰井  

元至正十一年庆逺凤凰见时有双异禽羽备五采飞集述昆乡羣鸟千百随之葢凤凰也其一飞去一栖止为獞人射杀或藏之献于帅府久而色鲜【`元史`】  

一乳四子  

嘉靖二十三年春三月横州民陆安妻一乳四子勒竹村人懐娠十五月生一女三男【`通志`】  

野蚕成茧  

宋大中祥符五年夏五月藤州镡津县野蚕成茧藤州素不产桑蚕食山柘而成州人异之缄丝以献【`通志下同`】绍兴二十二年夏五月容州野蚕成茧  

天象徴异  

唐泰和四年庆云见于贺县之丹甑山五彩氤氲旬日不散是年李郃来任因更名瑞云山【`通志下同`】  

宋开寳七年梧州大雨壊仓廪漂流民居  

咸平元年夏五月昭州淫雨大水民溺死者五百十一人  

嘉祐三年夏六月邕州风大作城楼民屋尽壊几无留甓  

咸淳十年苍梧雨血着于草木行人衣服赤  

元元綂二年二月太白经天猺寇陷贺州  

至正元年广西大雨水山崩水涨漓江泛滥地深二丈余屋宇人畜多漂没  

明洪武十七年梧城漫天大雪不殊北方  

洪武三十年冬十月荧惑犯南斗  

宣德九年夏五月南宁府不雨郡守李晟斋沐防祷于天宁寺以副都綂茂净典厥职五日克应黑云蔽空雷电交作霖如注灯烛尽灭二刻许雨晴天净众僧见殿前甎上有月明识三字非墨非粉傍有巨人足迹微湿人咸异之有碑存  

景泰四年冬柳州大雪河鱼冻死几尽  

成化二年太白曵入南斗  

成化二十一年苍梧大雨漂流民居数万推移州岸城埤几没  

治二年春三月二十日巳时宾州忽天色昏暗狂风大作自西北起走石折木寻骤雨迅雷大雹如鸡子破屋害稼杀鸟雀伤牛畜未时稍止  

治甲寅夏四月栁州暴雨数日城垣崩塌几百丈公私第宅倾頺漂流无算  

治丙辰春三月宾州淫雨数日夏四月又暴雨山崩地陷洪水泛溢田苖伤堤岸桥梁岐路尽冲决近江民居多漂流  

治庚申秋八月十一夜融县大星陨约长丈余飞自西南陨于西北  

正德辛未春二月朔夜博白忽疾风暴雨城楼多崩公署民居倒塌过半  

正德十年九月富川县雷击西山崩七处  

正德乙亥冬十一月苍梧甘露降于府学遍凝于树其甜如蜜十二月五日苍藤天鼓鸣白日中天大震一声起自东南止于西北  

正德十一年夏五月庆逺西北方星陨约长五六丈蜿蜒如龙蛇熌烁如掣电须臾而灭  

秋七月博白淫雨公署民居多崩塌人畜渰死甚众凡二旬乃霁  

正德丁丑夏四月十一日来宾大雨雹天忽防迷风雨暴作雹落大如鸡子破屋折木杀鸟雀迁江县亦然秋七月懐集大雨水牛畜多渰死  

嘉靖甲申冬十月庆逺天鼓鸣十二月二十六日巳时西南方天鼓鸣如雷震地  

嘉靖乙酉夏六月二十六日象州大风雨公署城楼军民房屋多倒塌河船沉溺渰死男妇甚众  

嘉靖十年春二月全州雨雹如弹自辰至巳  

嘉靖十四年三月容县雨雹大者如梅小者如豆嘉靖十九年春富川县雷击儒学门墙是年毛熈擢魁嘉靖二十一年壬寅春三月十一日夜三更贺县忽大风从西而东南飏沙飞瓦古树大可十围连根防起所至有楼板砖砌吹叠成堆者  

夏四月全州暴风雨有飞石陨柳山应泉池  

秋八月荧惑掩南斗杓  

嘉靖二十六年春二月夜风雷摧全州学宫松伤防门梁柱  

嘉靖二十九年六月富川县白日有声如洪涛号激自天而下移时声住雨如注后大旱  

嘉靖辛亥正月元旦五更太平府雷震府署桄榔木及庖中涤器时南宁同知余光署事  

嘉靖三十五年夏彗星见于桂林西方  

秋七月十四日夕星陨于太平西南光烛户庭  

嘉靖三十六年春横州大雨雹是日未时州北三十里交椅银水六村长寨等地忽震雷暴风雨雹大者如米升小者如鸡卵有柄有三角至七八角者者伤村民二十余人牲畜禽兽无算车轮苫瓦飘散竹木枝叶如削野草击烂一室雹积注地约二尺许  

嘉靖四十二年夏六月十四日丙午夜有流星自桂林东南过西北光芒如昼  

嘉靖四十三年冬十一月夜月明而桂林大雨雹万厯五年彗星见西方其长亘天尾直射月宫光芒烛天数日不灭冬又见次年大征府江  

万厯七年五月北流县大雨漂没城垣民舍溺死男妇二十余人  

万厯十年十月兴业县大风拔木发屋  

万厯二十二年懐集县春雹秋旱  

万厯二十三年二月容县雨雹如飞石秋旱  

万厯二十五年丁酉春昭平县雷发櫺星门是年廖萧乡举万厯三十五年彗星见  

万厯辛亥二月桂林大风忽起西北天色黄赤不移刻氷雹大坠如碗如盘壊官署民居屋瓦殆尽林麓鸟兽死者无算  

万厯四十二年乙卯春昭平县城中雹  

万厯四十六年八月至十月桂林每夜东方见一巨星长丈余空中悬有白气形如刀鎗长矛又如白布自北铺南竟天  

泰昌元年九月二十二日桂林天鼓鸣天裂闪光如昼有声如雷  

天啓二年二月平乐大雷连震七次霹倒凤凰山大松崇祯元年懐集大雹三年春又雹秋旱  

地震  

明天顺七年秋七月乙未象州地震次年大饥【`通志下同`】正德庚午春三月二十七夜太平地震夏六月十七夜梧州地震震一二刻其声隐隐如雷次日白毛遍地长三四寸许  

正德七年六月北流地震  

正德癸酉秋八月南宁地震宣化地震有声隐隐如雷来自西北止于东南  

正德丁丑冬十二月望太平地震有声隐隐如雷正德庚辰夏六月二十七夜梧州地震  

正德辛巳九月初四夜太平地震次夜又震起于东南止于西北  

嘉靖十四年四月容县地大震者二次是歳饥  

嘉靖三十四年春三月初七日太平地震屋栋有声隆庆六年武缘县地震  

万厯二年七月朔懐集县地震望日又震  

万厯十四年十二月十八日平乐府地震瓦房俱响万厯二十六年桂林地震如雷  

万厯三十二年夏五月二十八日亥时桂林地震六月初四日再震八月二十六日亥时震十一月又震万厯三十三年容县地震自西至东声如霹雳是歳谷价腾涌  

崇祯八年五月平乐地震河山响如雷吼  

崇祯十二年五月初八日桂林地震有声  

山崩地陷水溢  

宋元丰八年春二月甲戍宾州岭崩地陷【`宋史`】  

元至元二十七年灵川大藏山石崖崩【`通志下同`】  

至正七年四月静江山崩水涌漓江溢  

至正九年秋七月灵川临江石崖崩  

明永乐二年夏五月阳朔大水蛇龙羣作山谷成渊成化十八年春阳朔大水壊屋百余城崩殆尽  

嘉靖元年夏五月全州大水万乡四都山崩水涌陷田数百顷阳朔大水五日不消人遭溺甚众七月苍梧大水漂民庐舍万余  

嘉靖四年冬十二月都司地陷大门左旗纛庙前忽有声如雷陷地一穴濶二丈五尺深一丈次日离前穴三丈许复陷一丈濶二丈深二丈有青气一道上冲数丈良久始散  

嘉靖八年阳朔县邑山崩白面山崩压死民人张鳯银妻女三口屋宇牛羊俱碎  

嘉靖十四年夏五月武缘县大水没城崩岸民大流殍苍懐大水漂庐舍千余间没城郭人多乘舟筏至冈垄田庐荡壊  

嘉靖十六年夏四月全州大水城圮者半大伤田稼平乐府水漂室庐害稼五月恭城水溢入城田稼浸没民大饥苍梧大水东南民舍尽没  

嘉靖十七年秋武缘县大水漂流民舎委积如山嘉靖二十七年夏六月全州万乡四都山裂水三道泛冲民屋土田成河  

嘉靖四十三年龙隐山崩  

隆庆五年布政司地陷是歳独秀山崩石约一丈余隆庆六年夏五月大水尧山崩懐集贺县大水漂没民舍六月亦如之  

万厯六年春正月临桂东乡冷水村地崩陷震声如雷周广约十丈深不可测  

万厯十四年三月懐集古城大水岳山麓崩鱼鼈尽絶人渉水多生疽七月梧州城大水南门城内水高一丈五尺庐舍田禾尽遭淹没苍梧漂民舍八百一十六家藤县二百四十家郁博北流皆受水害官发谷赈之万厯四十三年七月防城县垫江山崩出蛟平乐河水暴涨鱼死塞江水不可食民掘泉取水  

万厯四十五年八月防城县雨下如注山涧水涌连崩一十三岭  

天啓七年五月三江大水漂没民房甚众  

崇祯元年七月宣化县大水灌城丈余近河民舍漂荡殆尽  

崇祯十七年兴业县葵山脚崩百余丈  

地浮光  

嘉靖四十二年冬十月灵川日未出地浮白光旣出见青轮高一丈复常明【`通志`】  

石吐烟  

万厯十七年七月博南县治南五十里有狮子石吐烟几与云参移时而止【`通志`】  

植物祥异  

南宋大明七年正月乙酉郁林瑚连理生太守刘勔闻于朝【`宋史`】  

宋景德四年象州居民圃内芥菜生莲花【`通志下同`】  

元丰间横州大理丞梁世基宅生连理茘枝神宗有御制诗  

元至顺间象州云锦桥北池中白莲产双头是歳大稔明永乐中南宁宋村嘉禾生禾结一大实如鸡卵好事者以金饰为酒杯故老有及见邓挥使所后失所在成化元年夏五月武缘县泮宫生并头莲是年姚惠梁廷器领乡荐人以为瑞莲之应  

治己酉夏间太平儒学内月池莲生并头是秋蒙斐顾眞同荐乡试其先兆也  

治十四年冬灌阳县竹生豆角枫结梨实  

正德十四年六月富川县莲塘村开并头莲二朶是年张惠举于乡  

正德十五年富川县枫树结梨实  

嘉靖二十三年富川县竹结实如米其年饥民采而食之  

万厯九年辛巳贺县重修三乘寺寺后一柿木大尺余沙弥斧之忽两开中有用力不同四字两边俱有字迹众异之白于县而贮之库  

嘉靖十一年懐集县桃李四季有实  

万厯七年懐集县一禾二穗  

崇祯十一年戊寅防城县禾穗两岐大丰  

崇祯十六年夏五月贺县城内陈侯祠前榕树大十余围忽枝上发赤红兰花二朶大如掌是年冬月土寇作祟破城夺印后三省兵勦平之  

庆逺灾兆  

府境初昏或半夜将旦时有星大如杯光焰红赤吐芒曵尾自半空飞下凡所落之地必有囘禄之灾俗谓之火殃葢荧惑之变也【`庆逺府志下同`】  

初昏时西南上有星色白而吐芒焰俗谓之贼星又曰偷牛星凡所见之歳峒蛮必叛葢欃枪蚩尤之变也府境内或隂暝弥月霡雨霏微日出无光月见复昧气象愁惨皆兵象也不逾时即有峒蛮之乱  

境内春夏间或大雾暝迷咫尺莫辨人物须臾为风掀而日色晴明则主旱或野草遍为虫蚀状如火燎或丝藤逐节结核状如木瘿皆旱之兆  

境内或有赤蚁长半寸许生翅而飞时触人面目或羣扑灯火主大水之兆  

若春间田螺盛产亦主是年有水  

瑞兆  

嘉靖五年十二月十一十二日严霜成粉池水皆米人皆以为瑞【`庆逺府志`】  

铜鼓滩占休咎  

铜鼓滩其声轰轰如雷或如火炮作战鬬声游鱼皆惊惧古谶谓水干至乌口当出状元郎后唐同光中水干出邑人梁嵩果登进士第一【`西事珥`】  

铜鼓滩声流细细则民居安轰然而震则有火盗平南将军滩亦然【`浔州府志`】  

潄玉泉祷雨  

白石山潄玉泉歳旱乡人斋沐鸣钟祷之则泉水倾注可灌田【`浔州府志`】  

登仙崖占休咎  

登仙崖时有声闻鼓吹则民乐歳丰闻战鬬则民疲兵起潮水泉水盈涸不时邑人祀以卜歳【`浔州府志`】  

佛像动  

嘉祐中邕州佛寺塑像其手忽振动昼夜不止未几交阯入寇城几陷其后又动而侬智高反围城卒陷之屠其城熈宁元年又动郡守钱师孟知其不祥亟取投之江中遂无他异【`叶少蕴避暑录话`】  

邕州交寇后城垒方完有定水精舍泥佛辄自动揺昼夜不息如此逾月时新经兵乱人情甚惧有司不敢隐具以上闻遂有诏令置道塲禳谢动亦不已时刘初知邕州恶其惑众乃舁像投江中至今亦无他异【`沈括梦溪笔谈`】  

妖  

嘉靖三十六年冬十月南宁有妖其妖未审何物传自北地而来厯江西及广东遇夜入人家淫秽或如星或如蝠或如猴如犬或有黑气似有尾爪能伤人淫者当之辄流黄水而毙家家夜聚击锣鼓持竹柳枝以防之来则聚击之则散为星火顷复堆为一毬冲檐而去至三十七年二月复转至州境村乡骚扰如前数月乃熄【`南宁府志`】  

西志多载嘉靖丙辰间黑之讹此事自大江以南皆被其惑相传有黑气入室或为飞虫鸟兽间薨薨有声遭者辄迷闷不省击之则火光迸散旋复合成一火毬冲檐而去气盛者力与之搏若损皮肤流黄水不止则死用兵仗刺之卽反自伤又云其至必先作硫黄气或如烧布絮气予徃闻之亲中其害者云见隂云中拥一马首向鼻间旋绕数四细声作人言云马骝精人所为马骝精人所为遂昏迷久之闻锣声始觉又云郡中捕得一道士用马毛数茎撚结吹入人家门内其怪便作不敢寘之法止逐之去而已然患亦随息按嘉隆闻见记妖人马祖师流寓湖之乌鎭民沈松家以幻术惑众有物如蝴蝶入人家变幻飞走异状击之则刀杖伤人夜魅魇人至死其党毛崟等数十軰诱惑愚民约以九月甲子起兵事泄参政刘焘督兵击贼追及南浔尽歼之独祖师以术逸去事在丁巳九月此妖葢其党分之四方惑众者粤右民尚鬼宜其为害独甚也【`西事珥`】  

龙见  

呉永安四年有山白龙见【`通志下同`】  

唐龙朔四年龙降于灵川时县西山风雨雷电七昼夜旣霁山腹洞贯成嵓广百余尺嵓中石壁皆印龙鳞溪水从嵓流出可通舟楫而旧溪为平陆  

元至正间兴业县南十里村民见一马从石中出食草居人扑杀分食惟一老妪子妇三人不食是夜雷雨大作电光中人见苍龙从空中下其妪惊仆觉有人喝曰急出无顾家母子遂出上小山困极立化为石其村遂为大池人呼曰马塘  

明嘉靖五年二月容县大水连涨数日水退见两岸龙车轨迹  

嘉靖戊子宣化县龙见  

嘉靖壬子春宣化县飞龙见  

万厯二十二年甲午夏昭平县蛟起明源江化为龙万厯四十五年丁巳八月初四日防城县隂云密布雨下如注山涧水涌连崩一十三岭树木拔折缘江鳞介之物死者无算巨木散材河涯堆积如山人云有蛟龙出焉  

万厯四十六年夏六月防城县诸溪不雨而涨伸家廖洞传有龙鬬日夜不休山水若决率皆泥淖  

泰昌二年四月龙池井出神龙大雷雨  

虎害  

宋淳化元年冬十月桂州有虎害时州民多罹害闻于朝遣使袪之【`通志下同`】  

正德丙子至嘉靖太平有虎害白昼当道虽百为侣亦被伤咥人见一白额秃尾者不畏兵器伤人尤多正德丁丑庆逺府虎入城为害厢乡之民死于虎者尤多  

嘉靖十四年夏五月初五日有虎入太平郭白昼不去居民杀之十五日虎又入郭不去民又杀之廿五日虎又入郭民悉杀之三虎相继入郭而亡  

嘉靖十五年八月兴业县猛虎为害民祷于城隍七虎毙于一日  

隆庆五年六月龙隐山白昼获虎  

万厯元年融县清流鎭南寨一带村乡虎出害人数年乃息虎三五成羣途间数十人行就中搏一人而去置之复来逐取人晩逾垣升屋昼于村傍搏噬无虚日时仓官莫赛经置坛建醮禳之录被害者附醮坛荐度已得男妇老幼三百余又数年乃息不啻千余命矣厥后数十里田荒人窜村落丘墟  

万厯十五年长安鎭虎灾旧鎭上乐极村男妇几五十口噬之余十八人别村未若是酷者有靖州猎师至得四虎其患乃息融虎伤例请师人超度亡化故师巫利之每诳民此虎乃冯家所放神虎不可杀杀之将自及愚民信之间有得虎者奸猾恐以皮不送官将举首尔故益惕惕不敢加一矢  

兽异  

唐会昌元年夏四月桂州有马生驹三足能随羣牧【`通志下同`】  

咸通三年柳州马生角  

明嘉靖四十二年秋七月太平府有熊入郭居民杀之其雌后夜至数夕而去  

嘉靖四十五年正月茘浦县野鹿入城  

万厯七年茘浦有牛生两犊  

崇祯十三年庚辰防城乡民献白兎  

鸡异  

明正德十五年富川县鸡生四翼【`通志`】  

防异  

明洪武二年三月太平府有白防渡江自南而北昼夜不絶未几颁降府州各衙门印信【`通志下同`】  

治十三年九月四日融江水红黄数日民大疫防杀稼  

嘉靖二十四年富川县防数百成羣食田禾竹生实是歳饥  

崇祯丁丑至己卯平乐城乡防皆变为臊防身小眼细每二三相角其声哫哫如蛩吟  

黑螭  

唐会昌中邕州黑螭见时李位都督邕州有黑螭鼓江流壊北岸直城南河覆船害人久乃去【`通志`】  

巨鱼  

嘉靖三十五年七月太平府有巨鱼长丈余出游水面凡三日乃止其鲤鱼之鬐皆联于尾见者怪之【`通志`】  

## 粤西丛载卷十六  

桂林府通判汪森编  

粤西雪  

雪南州多无雪霜草木皆不改柯易叶独桂林嵗嵗得雪或腊中三白然终不及北州之多灵川兴安之间两山蹲踞中容一马谓之严闗朔雪至闗辄止大盛则度送至桂林城下不复南矣【`虞冲志下同`】  

粤西风  

风广东南海有飓风西路稍北州县悉无之独桂林多风秋冬大甚拔木飞瓦昼夜不息俗传朝作一日止暮七日夜半则弥旬去海犹千余里非飓也土人自不知其説余试论之桂林地势视长沙番禺在千丈之上髙而多风理固然也  

骆越  

史记元鼎六年汉兵至南粤粤桂林监居翁谕告瓯骆防余万口降　通典曰贵州古西瓯骆越又曰襄阳县汉之中卢骆越人徙此　益州记曰交阯有骆田仰潮水人为骆人有骆侯或自名骆将汉代蜀王子将兵来讨骆侯自称安阳王尉佗灭之　路史曰今贵治郁平葢古瓯骆【`周书`】载言云潘州古瓯骆越之地而史记亦有西瓯骆交阯九眞之域【`十道记`】号骆侯姚姓【`李竒説`】故九眞有骆田邕有骆越水其散居襄或云瓯闽误【`饶伸学海下同`】  

且瓯  

周书王会解曰且瓯文蜃　路史曰郭璞以建安为西瓯非此集韵音呕骆越别种郡国志郁林西越也故杜佑云西瓯即言西以别东尔　寰宇记郁林废党州经善劳县即古西瓯居  

仓吾  

周书王防解曰仓吾以翡翠　路史曰梧之仓吾县元始六年开苍梧郡地广东至湘潭  

桂国  

周书王会解曰伊尹为四方令曰正南瓯邓桂国损子产里百濮九菌请令以珠玑瑇瑁象齿文犀翠羽为献路史曰桂国见四方令经云八桂在贲禺东【`今番禺`】葢  

桂阳也  

区呉  

路史曰区呉防之东区汉之荔浦也  

南越封畛  

凡郡之土宇秦氏分制罢侯置守列为四十　南海郡南越之域今南海始兴义寜海丰恩平南陵临贺髙要感义晋康临封开阳髙凉连城新兴铜陵懐徳潮阳等郡地皆是　桂林郡南越之域今始安平乐防山开江苍梧浔江郁林平琴安城贺水桂林象郡龙城融水朗寜懐泽寜仁寜浦横山循徳龙池永定等郡地皆是象郡南越之域今招义南潘普寜陵水南昌定川寜越安南武义龙水忻城九眞福禄文阳日南承化玉山合浦安乐海康温水汤泉郡皆是【`郑樵通志`】  

秦始皇三十三年置桂林南海象郡以谪徙民五十万人戍五岭与越杂处【`资治通鉴`】  

唐开元十道其十曰岭南道古扬州南境今广循潮漳韶连端康冈恩髙春封辩泷新潘雷罗儋崖琼振【`已上广府管内`】桂昭富梧贺龚象栁古严【`已上桂府管内`】容藤义窦禺白亷绣党牢嵓郁林平琴【`已上容府管内欝林平琴二州复名`】邕宾贵横钦浔瀼龙田武环澄【`已上邕府管内`】安南驩爱陆峰汤苌福禄厐【`已上安南管内福禄一州复名`】凡七十州焉【`其五府又管覊縻州`】东南际海西极羣蛮北据五岭其名山有黄岭及郁水之灵洲焉【`黄岭在广州寳安县灵洲在广州南海县郁水之中`】其大川有桂水郁水【`桂水出桂州临源县歴昭富梧三州界入郁水郁水一名浪水歴藤梧封康端广六州界入海`】厥赋蕉纻落麻【`广州等调以纻布端州调蕉布康封二州调以落麻布`】厥贡金银沈香甲香水马翡翠孔雀象牙犀角殻鼊防藤竹布【`融象二州贡金桂邕昭栁等五十余州贡银桂州铜盘连州细布钟乳崖钦二州髙良姜广州竺席生沈香水马甲香鼊皮藤簟广州安南并贡殻循振二州五色藤盘振州班布食单安南及潮州蕉安南槟榔鲛鱼皮翠毛爱厐等州孔雀尾驩州象牙药犀角金薄黄屑沈香漳潮等州鲛鱼皮甲香韶州竹子布冈州甲香詹糖香广潮髙循峰邵等州及安南蚺蛇胆春韶泷广等州石斛雷州丝电富州班布白石英防州麸金古州蜡容州朱砂银钦州翡翠毛陆州玳瑁鼊皮翠毛甲香峰州荳蔻福禄邰二州白腊福禄厐二州紫饼术昆州桂心`】其逺夷则控百越及林邑扶南之贡献焉【`通志`】  

唐制粤西诸郡每年常贡　始安郡【`贡银百两今桂州`】　普寜郡【`贡朱砂二十斤水银二十斤　今容州`】　临贺郡【`贡银三十两今贺州`】　平乐郡【`贡银二十两今昭州`】　临江郡【`贡银二十两今龚州`】　浔江郡【`贡银二十两　今浔州`】　防山郡【`贡麸金十两今防州`】　开江郡【`贡班布五端今富川`】修徳郡【`贡银二十两今严州`】　定川郡【`贡银二十两今牢州`】　寜浦  

郡【`贡银二十两今横州`】　象郡【`贡银二十两今象州`】　感义郡【`贡银二十两今藤州`】　寜仁郡【`贡银二十两今党州`】　懐泽郡【`贡细白苎布十端　今贵州`】龙城郡【`贡银二十两今栁州`】　恩平郡【`贡银二十两　杜氏今恩州　　通典`】岭南五府  

唐天寳元年岭南五府经略绥静夷獠统经略清海二军桂容邕交四管治广州兵万五千四百人经略军在广州城内兵五千四百人清海军在恩州城内兵二千人桂府兵千人容府兵千一百人邕府兵千七百人安南府兵四千二百人已上兵轻税本鎭以自给【`资治通鉴`】  

唐岭南道  

蛮为州九十二峰桂邕都督并安南都防府【`山堂考索`】  

五管  

岭南之地曰五管乃统治之名曰广管曰桂管曰容管曰邕管曰琼管【`杨慎丹铅总录`】  

宋广南节镇诗括  

广南九镇　番禺号清海桂林为静江庆逺龙水镇肇庆端溪邦建武维邕管永庆维晋康寜逺容江域静海琼山疆融水名清逺九镇列南荒【`玉海下同`】  

广西五镇  

节度　州　　郡名  

静江　静江　始安　【`桂林漓水桂筦桂部八桂`】庆逺　宜　　龙水　【`宜城宜水宜阳`】  

建武　邕　　永寜　【`邕管乐昌邕郊`】  

寜逺　容　　普寜　【`容管容江`】  

清逺　融　　融水　【`玉融`】  

宋中兴帅藩【`东则广州西则静江`】  

静江【`经略安抚二十五郡　寳祐五年命制置大使`】桂林　八桂　桂管　襟蛮带海为会府　五筦之地桂为大　西控龙编东连鲸海　地控诸蛮疆连五岭　地聨五岭川束三江　左控荆衡东接岭海为一都会　修戎兵用逷蛮方　疆分五岭　疆分五筦连江山篸带之雄戸杂羣蛮有鳞介衣裳之俗抚御之宜有赤子龙蛇之别牧伯之任在严师父  

母之间　宣威丹徼　领郡二十五覊縻州七十二控制雄剧　铜柱之邦戈船之道　覊縻七十州封畛四千里风清气淑　东接岭海右控蛮荒　晋陶侃镇江陵都督交广【`忠顺勤劳`】　唐李靖平岭南为岭南抚慰大使桂州总管　王晙为都督筑城务农　唐经略之地甚重　专西南一面之寄　幕府无南乡之虑　曹克明始置溪洞司而兼领之　陆诜岭外处画无不当者　余靖奏团结训练土丁以备边【`经制五筦恩信着岭外`】　张栻范成大　援着安交阯之绩固陈靖日南之方　祖宗之制不以武人为大帅专制一道必以文臣为经略以总制之  

安南贡献  

交阯国本南域之地唐交州总管也至徳宗改安南都防州梁正明中土豪曲承美专有其地送欵于梁帝因授承美节钺国朝乾徳初交州帅号天圣王私署丁琏为节度使自开寳以来皆受朝廷爵命贡奉不絶开寳六年五月甲寅琏遣使朝贡戊寅封琏静海节度八年又遣使朝贡谢恩太宗兴国五年黎桓遣使以丁璿为名献方物十一月朔黎桓遣牙校江巨煌王诏祚八年五月庚午黎桓遣牙史赵子爱九月丁夘交州黎桓遣使雍熈二年二月甲申三年九月癸巳权交州三使留后黎桓并遣使贡物淳化五年三月乙亥交阯郡王黎桓遣使贡物眞宗咸平元年九月癸亥黎桓献驯象四景徳元年六月甲子黎桓遣子摄驩州刺史明提三年桓死四年八月乙丑黎龙延遣其弟来贡赐峰州刺史明昶殿中丞黄成雅等来贡辛巳授龙延静海节度使交阯郡王赐名至忠又封黎桓为南越王祥符二年十二月癸未交州黎至忠遣使来贡并献驯犀一上以犀违土性不可豢畜欲拒而不纳又虑逆至忠意俟其使还乃令纵之三年三月壬辰李公蕴遣使入贡封交阯郡王五年四月戊申七年八月己巳并遣使贡方物干兴元年四月丙寅李公蕴遣使贡方物仁宗天圣五年十月癸巳南平王李公蕴遣其驩州刺史季公显来贡方物庆厯三年三月乙亥交州献驯象五【`山堂考索`】  

交阯本南越唐安南都防府开寳六年四月丁琏贡方物以为静海节度安南都防闻岭南平惧而内附八年五月贡犀及象牙八月七日封交阯郡王兴国二年十二月贡方物七年三月丁璿贡方物八年黎桓贡通犀孔雀尾九月贡金器雍熈二年二月贡金鹤贺干明节三月九月复入贡端拱元年閠五月朝贡淳化元年十月贡綉龙鳯繖至道二年七月赐以美玉带三年封南平王咸平元年九月献驯象二年献犀牛四年贡驯犀一象二七寳装金瓶一景徳四年七月黎龙延修贡请赐九经祥符二年十二月癸未贡驯犀一上令纵之海涘三年三月授李公蕴交阯郡王以祀汾隂修贡五年四月贡方物七年七月言败鹤柘蛮贡马献捷八年贡方物天禧三年八月贡犀角象齿干兴元年四月贡方物景祐元年十一月辛亥李徳政献方物及象二庆厯三年三月乙亥献象【`阙`】六年十二月庚戌献象十【`帝方猎召其使扈从赐紫袍涂金带`】七年正月庚辰御宣徳门阅交州贡象至和二年十一月李日尊贡象十嘉祐三年六月丁夘贡异兽二以为麒麟【`状如水牛鼻端有角`】枢密使田况请但称异兽使殊俗无我欺八月癸亥御崇政殿召近臣宗室观之八年正月辛亥贡驯象九熈寜五年又贡象元丰五年六月干徳贡犀二元祐六年四月甲申入贡赐锦袍束带绍兴十四年六月十七年九月天祚贡方物十二月赐鞍马十六年六月二十九日献象牛二十年二月二十九日贡驯象十二十六年八月二十一日庚寅贺升平献黄金器明珠沉香翠羽绫绢马十象九三十一年正月六日贡乾道九年六月贡方物【`玉海`】  

明会典云洪武二年遣使朝贡因请封爵诏封为安南国王永乐四年以其臣篡立发兵讨平之宣徳间遣使来谢罪请命因宥而封之今三年一朝贡别有进中宫东宫方物其或以庆慰谢恩等事来贡者不在三年一贡之例朝廷有大事遣使颁诏于其国其国王请封亦遣使行礼其贡物　金银器皿　薫衣香　降眞香沉香　速香　木香　黑线香　白绢　犀角　象牙纸扇  

今通志所载贡物　金银炉花瓶四副　银盆一十二口　沉香九百六十两　速香二千三百六十八两降眞香三十株　白木香五十件　中黑线香八千株白色土绢二百疋　犀角二十座　象牙二十枝  

其差遣陪臣三员　通事一名　行人四名　随人十三名  

安南三路  

粤西入安南有三路一路由凭祥州出镇南闗一日至文渊州一路由思明入丘温者过摩天岭一日至思陵州一路由龙州入一日至平西隘【`峤南琐记`】  

永乐十四年五月英国公张辅言自广东钦州天津驿经猫儿港至涌沦佛淘从万寜县抵交阯多由水道陆行至二百九十一里比丘温故路近七驿传以便徃来从之【`典彚`】  

禄州龙州  

禄州本太平属后沦入交州与龙州接壤土司遇丧事赙赗之来其酬必倍禄州以千金赙龙州龙州以为饵已辞不受禄州憾之遂寻兵戈讐鬭不已辞曰逋其赙金千缗也【`峤南琐记`】  

宋时坑治  

宋时广西有银坑令供银置塲发卖又有铜坑铁坑铅坑锡坑郁林输铁二万七千五百斤浔州输铅二万二千二百斤宾州输铅五千一百斤邕州输铅五千金昭州输铅六千斤贺州出锡尤盛输锡一万二千六百斤栁州输锡二千四百斤【`合璧事类`】  

庆逺诸坑  

宜山县在宋时有寳积监在坡西二百五十里乃河池州西境设监官一员管坑戸穴地深五七丈或至十余丈取矿砂入炉炼一昼夜始成铅汁又入小炉再炼之始成银以充贡时己未嵗其坑崩防坑丁皆压死遂罢不敢采而废其监今地皆属土官又有玉田塲在城西南一百五十里为河池州东北境其设官管坑丁采矿以贡皆如寳积监其废亦同又有富安监在城南一百六十五里宋设监官管坑戸采砂以贡其砂脉延绵白石中坑戸以火燬石凿而取之得砂凡四等大则颗块次则箭头又次则颗粒余皆末砂价以是为等差自后猺贼叛乱坑丁逃散砂脉亦尽絶遂罢不采而废其监又有乐耕塲在府西北二百三十里去普义寨五里宋时设坑丁开铅坑以应经略司取需后以猺獞叛乱坑戸逃窜遂罢不采而废其塲【`庆逺府志`】  

置南寜栁州二卫并庆逺府  

洪武三年置南寜栁州二卫广西行省言便宜三事一曰广西地接交阯云南所治皆溪洞苖蛮性狠戻而叛服不常府卫之兵逺在静江数百里外卒有警急难相为援乞于南寜栁州立卫置兵以镇之庶苖獠有所惮而不敢窃发民有所恃以安其生二曰庆逺故府也今为军民安抚司虽统地十有七州其地皆深山广野其民多安抚同知莫天防之族天防素庸弱不能御众而宗族强者动肆跋扈至杀河池县丞葢让与诸蛮相扇为乱此岂可姑息以贻祸将来乞罢安抚司而复设庆逺府置军卫以守其地庶防其民知有府治不敢自恣诸蛮知有重兵而不敢为乱此久安之道也三曰广海之俗素犷戾动相讐杀因而为乱则一方皆讐葢縁郡县无兵以制驭之故也近羣盗转攻郁林州同知王彬集民兵拒之经歴徐承祖亦以民兵千余败贼由此言之土兵未必不可用也乞令广西边境郡县长官辑民丁之壮者置衣甲器械籍之于有司有警用以捕贼无事则使之务农如此非惟郡县无养兵之费而民实頼之以安也奏至诏俱从之遂设南寜栁州二卫益兵守御改庆逺安抚司为庆逺府命莫天防赴京赏同知王彬经歴徐承祖以下有破贼功者【`黄光升昭代典则`】  

均广西盐数  

宋淳熈六年臣寮上言切见广西州郡恃盐以为【`阙`】而制其轻重之权者转运使也然一路地理之逺近舟车之便否戸口之多寡商贾之去来郡异而县不同如邕宜融等州民戸稀少不通行旅所卖之盐不过本处而常患数多昭贺之林宾栁等州当东西水陆要冲食盐既多益而发泄而常患数少欲望我圣慈下臣此章于运司使之度一路利便之要别行裁定于公家无所亏于民间无所害实为一方久逺之利【`山堂考索`】  

行盐  

粤西食盐非地所产皆取给于粤东粤东饶而粤西瘠商不乐至不得已官自为市葢自唐刘晏行常平盐嵗取赢钱百余万以给军饷官禄行之至今国朝以楚之长寳衡永四郡栁道二州皆附于桂林行盐每嵗于粤东买七千五百引引十四包包百二十五斤官造船给值及徃返工费一嵗二运遣官统之而商分任焉又许私带十之一谓之商盐与官盐搭配出售取其余息以饷营兵嵗可得二万缗但盐出于东东人徃徃齮龁西商商益重困而奸伪百出虽欲禁之不可得已【`百粤风土记`】  

开荒田  

新龙等州山田拣荒平处以锄锹开为町疃伺春雨丘中贮水即先买鲩鱼子散于田内一二年后鱼儿长大食草根并尽既为熟田又收鱼利及种稻且无稗草乃齐民之上术也【`岭表录异`】  

三田  

交州地气暑热一嵗田三熟冬种春熟春种夏熟秋种冬熟【`广志`】  

石膏山  

苍梧彰平县有石膏山望之皎若霜雪【`裴氏广州记`】  

斑石  

苍梧广信县之寿乡有孤嵓嵓有斑石石皆五色【`舆地志`】  

苍梧耕象  

舜葬苍梧下有羣象常为之耕【`异物志`】  

帝舜丹朱商均皆葬苍梧  

山海经苍梧之山帝舜葬于阳帝丹朱葬于隂则丹朱亦称帝矣注云竹书后稷放帝朱于丹水水经又云赤水之东有苍梧之野舜与叔均之所葬也是商均亦葬于此【`峤南琐记`】  

舜葬苍梧之野非  

舜南廵狩崩于苍梧之野葬于江南九疑是为零陵剡曰昔舜命禹曰朕耄期倦于勤汝惟不怠总朕师舜以天子为勤故老而使禹摄也夫天子之职莫勤于廵守而舜犹亲之卒死于外而葬焉恶用使禹摄哉是必不然或曰虞书称舜陟方乃死孔安国以为升道南方廵守而死礼记亦称舜葬于苍梧之野皆如太史公之言予独以为不然何如曰传记之言固不可据以为实借使有之又安知无中国之苍梧而必在江南邪虞书陟方云者言舜在帝位治天下五十载升于至道然后死耳非谓廵守为陟方也鸣呼遂使后世愚悖之人或疑舜禹而非圣人岂非孔安国与太史公之过也哉【`司马光史剡`】  

禹廵苍梧  

东汉书陈蕃传曰昔禹廵狩苍梧见市杀人下车而哭之曰万方有罪在予一人【`资治通鉴`】  

百丈山  

百丈山在桂林郡城东北七十五里一名把杖山叠障深重连延西南数百里四接郡界莫穷逺近自府北驿路径穿其中俗以﨑岖险阻故以百丈名之又以林峦深防行人皆持兵仗以防猛兽因亦名把杖山【`桂林风土记`】  

龙蟠山  

龙蟠山本名盘龙山有石洞深致洞中天然石室石牀石盆洞门数重人秉烛游常见龙迹大如椀洞有水水中有鱼四足有角如龙形人杀之即风雨晦防立至也前使李渤给事改为隐山连其所也【`桂林风土记以上二则出太平御览`】  

象州西山  

象州西山与象山相连风土记云刀兵永不见西山最髙现説者以侬智髙陈进之猖獗至境或自退或败亡土人以为应谶【`岭外代答`】  

桂林癸水  

癸水桂林有古记父老传诵之略曰癸水绕东城永不见刀兵癸水漓江也【`虞衡志`】  

府江  

府江源出海阳至平乐会乐荔诸水南趋梧州会端州入于海自平乐郡城至昭平一百余里两岸峰峦壁立中通一江滩泷三百六十片帆孤影如入无人之境自昭平至龙门六十里始隐隐有茅茨焉过此则苍梧界矣曰府江者别于左右二江也【`平乐府志`】  

湘水  

湘水至清虽深五六丈下见底了了然其碎石若樗蒲子大五色鲜明白沙如霜雪赤岸若朝霞【`罗含湘川记`】  

漓泿二水  

粤防有漓泿二水泿水今志俱失其名然其源流尚可考也按水经泿水出武陵镡城县北界沅水谷南至郁林潭中县与邻水合【`注水出无阳县县故镡城也`】又东至苍梧县为郁溪又东至髙要为大水【`注郁水郁林之阿林县东迳猛林县之西南元封五年交州自赢移治于此`】又云祷过之山泿水出焉南流注于海【`峤南琐记`】  

龙州  

龙州即古龙编建安中立州治时有蛟龙蟠编于南北二津故名【`峤南琐记`】  

祼川  

桂林东南边海有祼川海上有祼人乡桓谭新论呈衣冠于祼川【`焦氏説楛`】  

容州三洞天  

洞天第二十都峤山洞  

周廻一百八十里名曰寳洞天在容州普寜县仙人刘根治之  

第二十一白石山洞  

周廻七十里名曰秀乐长眞天在郁林州南海之南也又曰和州含山县是白眞人治之  

第二十二岣山洞  

周廻四十里名曰玉阙寳圭天在容州北流县属仙人钱眞治之【`张君房云笈七签`】  

秦五岭  

张耳传秦北为长城之役南有五岭之戍注师古曰岭者西自衡山之南东穷于海一山之限耳而别标名有五裴氏【`一云裴渊`】广州记云大庾始安临贺桂阳掲阳是为五岭邓徳明南康记曰大庾岭一也桂阳骑田岭二也九眞都厐岭三也临贺萌渚岭四也始安越城岭五也裴説是也【`舆地志一曰台岭亦名塞上今名大庾二曰骑田三曰都厐四曰萌渚五曰越岭　玉海`】  

岭南四闗  

岭南四闗广之康浦【`故闗`】贺之茘平连之故秦湟溪容之鬼门【`两石相对中濶三十歩`】羁縻庄州之桂岭【`本隋牂牁郡地南百里有桂林闗玉海`】  

鬼门闗昆仑闗  

桂岭九驿至象南左右分两岐皆适二百里而阻山南北十余堠攒峰叠嶂万仞蔽天中凿险道而度号曰闗右岐由宾而之邕交曰昆仑闗左岐由贵郁林而之雷琼曰鬼门闗迁客流人逺投海表生还者稀【`彬江集`】  

唐灵渠  

地理志桂州理定【`今兴安`】西十里有灵渠引离水故秦史禄所凿后废寳厯初观察使李渤浚斗门十八以通漕俄又废咸通九年刺史鱼孟威以石为铧隄亘四十里植大木为斗门至十八重乃通巨舟【`邕州郁水自蛮境七源州流出民常苦之景云中司马吕仁引渠分流以杀水势自是无没溺之害`】　李渤传桂有漓水出海阳山世言秦命史禄伐粤【`见严安传`】凿为漕【`通道峤南`】马援讨征则复治以通餽后江水溃毁渠遂廞浅毎转饷役数十戸济一艘渤酾浚旧道障泄有宜舟楫利焉【`国初漕臣边诩嘉祐宪臣李师中乾道师臣李浩皆修是渠绍熈甲寅十二月庚申师臣朱晞顔等重修　绍兴二十九年十二月臣僚言广西灵渠接全州大江其渠仅百余里诏漕臣修复以通漕运`】　汉传严安书曰秦使尉屠睢攻越使监禄凿渠运粮深入越地淮南王安书曰秦使尉屠睢撃越监禄凿渠通道　汉武戈船之师出零陵下漓水马伏波饷南征之戍开凿导顺而渠之利益辟【`玉海`】  

三江  

从桂林下平乐苍梧为府江栁州庆逺思恩为右江浔州南寜太平为左江府江漓江也与湘水同出海阳山而分流故曰漓漓入南海湘入洞庭右江一曰黔江自牂牁来迳栁庆入于浔左江发源交阯经丽江南寜至浔与右江合三江滙于苍梧入于海【`谢肇淛百粤风土记下同`】  

温泉  

温泉有五一在象州东土人云热水江二在富川一在融县一在懐集之齐岳山  

司命井  

郁林郡有石井半甘半淡潜通江波冬夏常盈名曰司命井周给阖境也其井水竭即土人疫稼穑不登以为候【`广州记`】  

山空  

阳朔道上一山髙十余仞体圆而皱内全空宛如栗殻戍卒有栖止其中者【`峤南琐记下同`】  

岭险  

自定理西行兰麻乌沙诸岭险絶皆刺天蜿蜒迤之状又极隘仅容足每遇岭则直上至絶顶乃下下底涧水乃已度涧又复上如此者三四程闻之飞云九折势虽险峭尚可乘骡车跨马而行不至若是也  

究  

竺芝扶南记南方山溪间谓之究有西古郎究金山郎究越裳究九徳究南陵究文郎究无劳究又征侧走入金谿究  

九磴泉  

融州河水有泉半嵓将注其下相次九磴每磴下一白石浴斛承之如似镌造尝有人携一婢取下浴斛中浣巾须臾风雨忽至其婢震死所浣巾斛碎于山下自别安一斛新于向者【`段成式酉阳杂爼`】  

潮泉  

广西桂林府有圣水夜半则潮上日中则潮下每日如常略不愆期【`一统志下同`】  

迁江县有潮泉泉水涌出一日三潮  

思恩府有涌泉井其水一日三涌  

贵县有潮泉其水盈涸不时或遇祈飨一日至三四十潮汉册其神为澄澜公唐设湘水县于此至宋废治三年阳朔县龙潭水潮一日三次【`通志`】  

绿泉  

横州有绿矾山出绿泉多产矾石【`一统志下同`】  

浔州府城南有渌水在旷野中天然怪石甃其旁水泉深碧清澄中有巨鱼人不敢捕  

泉呼即应  

泉有呼之可出者富川有犀泉坎深丈许长三四丈横可七八尺萝隂晻霭覆防坎上观者呼之泉应声即出须臾漾溢盈坎又思恩县婆娑泉欲饮者呼之饮尽而止又浔州白石山有潄玉泉尤异每钟鼓动则涌喷而来声息泉亦随缩涸竭如故【`西事珥`】  

桂林泉水  

桂泉多可饮而白龙为最梧惟氷井清洌余无中醉茗材也【`峤南琐记`】  

铜柱  

后汉伏波将军马援征南蛮立铜柱为汉界而南蛮惧不敢侵　晋地理志日南郡象林注今有铜柱汉立此为界　隋书大业元年刘方败林邑迳马援铜柱南八日至其国都刻石纪功　唐南蛮传环王本林邑【`林邑本汉象林县`】其南大浦有五铜柱山形若倚盖【`周十里`】西重嵓东涯海汉马援所植也至明皇时诏何履光以兵定南诏取安寜城及盐井复立马援铜柱乃还　马总传元和中以防州刺史迁安南都防亷清不挠用儒术教其俗政事嘉美獠夷安之建二铜柱于汉故处镵着唐徳以明伏波之裔　旧唐史马总元和四年兼御史中丞充岭南都防本管经略使在南海累年清亷不挠夷獠便之于汉所立铜柱处以铜一千五百斤特铸二柱刻书唐徳以继伏波之迹以绥蛮功加金紫八年转桂州刺史桂管经略观察使　地理志后汉遣马援讨林邑蛮援自交阯寻海隅开侧道以避海从荡昌县南至九眞郡自九眞援至其国开陆路至日南郡又行四百余里至林邑国又南行二千余里有西屠夷国铸二铜柱于象林南界与西屠夷分境以纪汉徳之盛其时以不能还者数十人留于其铜柱之下至隋乃有三百余家南蛮呼为马留人　栁宗元集安南都防张公铭曰疆塲之制一彼一此而不可常乃复铜柱为正制鼓铸既施精坚是立固圉之下明若白黑易野之守险逾丘陵五代史晋天福五年楚马希范平羣蛮自谓伏波之后立铜柱于溪州【`髙一丈二尺入地六尺铭誓状于上`】溪州西接牂牁两林南通桂林象郡希范乃立铜柱以为表命学士李臯铭之　水经注杨氏南裔异物志曰昔马文渊积石为塘逹于象浦建金标为南极之界林邑记曰建武十九年马援植两铜柱于象林南界与西屠国分汉之南壃也太平御览俞益期牋曰马文渊昔立两铜柱于林邑  

岸北有遗兵十余家不反居寿泠岸南对铜柱悉姓为马有二百戸交州以流寓号曰马流山川移易铜柱今没在海中正頼此民以识故处【`玉海`】  

铜柱南方处处有之皆言马援所立唐史南蛮传林邑国南大浦存五铜柱汉马援所立也南诏传元宗诏何履光以兵定南诏取安寜城复立马援铜柱乃还援虽征蛮未尝渡海而林邑于唐为环王地在交州南海行三千里乃至岂援之所尝至邪意者蛮人古有铜柱中间援因其故制立之以坚蛮信邪【`程大昌演繁露`】  

铜柱之説不一南裔异物志马文渊积石为塘逹于象浦建金标为南极之界然不言防柱而俞益期牋云文渊立两铜柱于林邑岸北有遗人十余家居寿冷岸南与铜柱对皆以马为姓山川移易今在海中则非今凭祥分茅铜柱矣而唐南蛮传谓唐林邑南大浦有五铜柱山形若倚葢马援所植铜柱而曰山其巍耸可知今铜柱未闻若是伟也又开元间何履光以兵定南诏取安寜城复立铜柱栁子厚以为复立者乃安南都防杨舟岂文渊所立铜柱固多亦经交人毁仆独凭祥分茅与中国为界得久存邪又马总元和中为安南都防建二铜柱于汉故地镵着唐徳五代晋马希范平羣蛮亦立铜柱于溪州总与希范皆自谓伏波裔故也今皆不知何处【`峤南琐记`】  

伏波铜柱有二一在凭祥州属思明府南界一在钦州分茅岭则交阯东界也【`西事珥`】  

壶城  

牂牁既与龙融二江合过栁州宛转环绕如壶形谓之壶城葢水北来还转向北束处如壶之领城则居其腹也栁州廻互交错而水从之所谓江流曲似九廻膓者又太平亦称壶城其北皆曰壶闗但较龙城差狭耳龙城葢五石之瓠而太平则甔甀也【`西事珥`】  

五屯所  

五屯所居茘浦断藤府江藤县之中当断藤峡右臂及白石寨十二矶蒙江口之冲为诸猺要道其间山泉佳秀兽木丰丽田沙衍沃足以裕其居而遏其患洪武间立所近增置城堡集獞兵以守之【`典彚`】  

东江驿  

东江驿在虞山西南二三百歩黄泽由癸方来注之滙为静流东与漓江隔一洲洲上莎楚萋密而驿之前竹树林樾交接互映晻霭隂亚水一湾澄碧若染予语驿丞曰汝何福得此清况丞对云頼公之福但如此好景丞亦无那不得常看之尔【`峤南琐记`】  

广西试院  

贵州解额四名三年大比峨冠博带应举于有司者七百人旧附试于象歴绍熈三年秋移附于横州从士子之请也是嵗宴鹿鸣郡守陈公昭嗣以诗赠举人云二十四峰称小桂山明木秀本从来莫言劝尔修常礼犹胜聨镳得异才越峤喜迎千里雪禹门专聴一声雷慈恩塔上题名处为破天荒一快哉后士子赴试不便于开禧二年丙寅申请于漕台就本州自试至嘉定六年癸酉科方从本州申请从此创立贡院自此以定试矣【`通志`】  

象州城门画象  

象州郡治西楼正面西山山腹忽起白云状如白象经时不散然不常有案秦象郡乃交阯非象州也今象州城门画一白象不审何义然象州自昔不遭兵革凡有大盗皆相戒以不宜犯象鼻然则城门之畵象岂着此也邪【`岭外代答`】  

天绘亭  

昭州郡圃有亭名天绘建炎中郡守李丕以与金国年号同欲更之乞命于徐师川久而未得有范某者为易名清辉【`春渚记闻云范滋易名清辉`】已掲牓而师川来掲李视积壤中有片石斑斑如有文字取而涤之乃此亭旧记【`春渚记闻云乃丘濬寺丞所作`】其略云予择胜得此亭名以天绘取其景物自然也后某年月日当有俗子易名清辉者可为一笑考其命名之日与此不差今亭在西山福圣寺攷亦不存【`夷坚志`】  

呉道子画二石  

夫子小影石按几而坐从以七十二弟子夫子行像石呉道子所画夫子立而顔子从以上二石俱宋绍兴中郡守何先觉刻置寜浦县学各有记【`名胜志`】  

逍遥楼三字  

逍遥楼三字后有大厯丁巳顔眞卿书字全无结搆有俗气下笔正如糊饼两走之转处法乱乃掾手之下者何以辱鲁公【`峤南琐记`】  

横槎浦  

仙槎亭在城西北隅登髙岭上州人九日登髙处相传晋咸元中隐士董京遇一仙人秋夜横槎于浦宋绍定间郡守张垓因建亭曰仙槎按志横槎浦距城西南十里源出山谷流入郁江有枮槎横于滩上枝叶扶疎其色如漆光莹照人故有横槎舘秦少游尝寓焉【`名胜志下同`】  

海棠桥  

绮川亭在横州治南临郁水海棠亭在州西海棠桥侧旧多海棠树故名有淮海堂在海棠亭之后为宋秦观建按少游以绍圣初削职编管横州有书生祝姓者居海棠桥侧少游尝醉宿其家作词  

平乐亭阁  

平乐附城有滴翠贞心两亭慈航一阁及感应泉亭皆余所创葺南乡有珠嵓白云嵓粉嵓北乡有目嵓余皆经渉其略具载乐川新咏比于桂林不足当膝薛矣【`郑圭记`】  

二曹祠  

由平乐至桂林有两道一江行一陆行陆经阳朔青山夹路者数十里大佳江边亦有洞壑而浅亭阁荒芜能始先生创建二曹祠皆唐人能诗谢在杭曾合刻其集【`郑圭记`】  

武侯兵书匣  

广西全州山上有武侯兵书木匣嵗或一换新板于外予旧曾闻之未信今大中丞顾东桥云亲见【`七修类稿`】  

榕树门  

桂林榕树门即古南门在府治西杨基诗榕树城门却倒垂即此相传为唐时所筑门上植榕一株嵗久其根生跨门内外盘错至地若天成焉因名元至正间树忽枯平章唐兀公祭之旬余枝叶复茂众以为异后建闗侯祠在其上明洪武八年展南城凡旧南城率毁去惟存此门治癸亥副总兵毛伦新之万厯戊寅夏雷震火其像都督王世科复修【`桂林府志下同`】  

庆林观  

庆林观在桂林七星山下唐太宗幸九成宫观桂州所贡瑞石文有曰圣主大吉子孙五千嵗顾谓李靖曰碧桂之林苍梧之野大舜隐眞之地逹人遁迹之乡观此瑞文如符所兆公可一廵乎乃授靖检校桂州总管靖至考所得石之地置观具表以闻赐名曰庆林观有四峰东曰日华南曰拱极北曰紫微中曰碧桂峰之南有三峰相连又置观曰七星因山而名也  

绿珠玉篴  

绿珠玉篴尸渗土花班驳如绣云自巢贼发宋诸陵篴殉宫人宋伟后入交阯清夜闻謌每能自呌槃公以名马五十匹易之【`赤雅下同`】  

西岳眞迹  

李卫公少年愤隋乱上书西岳文最激昻后为桂州行兵总管刻于勾漏其眞迹用黄绢书上半元时燬于火后半余四十字笔法遒劲激昻青云其波掠处如快剑斫马今入云亸娘家余跋其后  

桂林石  

顔延之守始安载石峰长三丈过洞庭风雷拔舟石沉风息其石原出独秀山延之诗云未若独秀者峨峨郛郭间今桂林石峰长二丈许洁白有态者价不过四十金皆市于王孙家其长四五丈者有神守之人不敢动石工望之而走  

## 粤西丛载卷十七  

桂林府通判汪森编  

粤俗  

广西风俗自唐宋时颇多不美如民之贫者归罪坟墓不吉掘棺栖寄他处名曰岀祖生子不举溺之于水名曰淹儿临防破家供佛盛馔待客名曰斋筵病不延医杀牛赛鬼名曰毛药民多出外他人略卖其妻名曰卷伴【`见岭南异録及张南轩静江谕俗文`】  

夷獠错居古为藩服文物普徧今类中州葢由张栻吕祖谦之道化被于桂范祖禹邹浩之正气行乎昭【`今平乐`】栁宗元之文声着乎栁冯京黄庭坚之德誉动乎宜【`今庆远`】二陈【`陈钦陈元`】三士【`士赐士爕士壹`】之经学啓乎梧谷永之恩信陆绩之儒业播乎浔【`古欝林`】马援之约束布于邕【`今南宁`】蹈义泳仁月异而嵗不同甚至交趾之界猺獠之居弃卉服而袭冠裳挟诗书而延儒绅太平诸府材贤渐出由是观之革俗由政在人不可诬也【`通志`】  

俗字  

俗字边远俗陋牒诉券约专用土俗书桂林诸邑皆然今姑记临桂数字虽甚鄙野而偏傍亦有依附□【`音矮`】不长也【`音稳`】坐于门中稳也□【`亦音稳`】大坐亦稳也仦【`音嫋`】小儿也奀【`音动`】人瘦弱也□【`音终`】人亡絶也□【`音腊`】不能举足也□【`音大`】女大及姊也【`音磡`】山石之岩窟也闩【`音□`】门横关也他不能悉纪余阅讼牒二年习见之大理国间有文书至南边及商人持其国佛经题识犹有用圀字者圀武后所作国字也唐书称大礼国今其国止用理字【`虞衡志`】  

姓氏之异  

诸夷盘姓者自云槃瓠之后又讹槃为盘按槃瓠种今五溪蛮是粤西夷多其种类此説似不为妄左右诸州郡士族亦间有之葢其类之散布久而习为华也又土州诸岑姓不一皆称岑彭之后有为子弟乞附博士籍者自云先代上应列宿画像云台遥遥华胄不知何自而起谚云思播田杨两广岑黄皆族姓之大者也又宋时有四道侬氏【`安平武勒思浪七源`】四道黄氏【`安德归乐泗城田州`】蒙氏【`抚水安化`】莫氏【`南丹`】西原则侬黄之外又有韦氏周氏侬智高乱后侬氏之良许从宋姓赵氏偶坐间有谈及粤右多异姓者归而披阅诸志及弟子员籍録其鲜所经见者于左  

全州忻参军富宾别驾成章督别驾应元经佥宪彦采广文彦宜○灌阳土明府灿卿孝廉朝宾廷彦○贺县陀明经辇○栁属闭进士复亨【`文天祥榜`】权孝廉宗义别驾规朗司务清居别驾鼎緖明府东山东周柏孝廉永芳葵别驾宇登太守凤翔脱广文世颖○梧属飬贤良奋坦进士中庸油孝廉凤顿孝子琦陀孝廉超孝廉盛植明府克俭家明经泽婆明经富羽明经可义既明经车沙明府龙少明经鼐尧明府以让○邕属农进士爽闭进士悌苌孝廉辉裔别驾璜粟副郎秋典孝廉宾零孝廉经孝廉畅能明经澡明经鎏钮明经昪亦参军淮○又弟子员籍诸姓外栁之银卖原磨玉利平乐之俸脩兰梧之婆敬浔之鄱党央邕之闾英太平之禹雍皆姓谱所鲜载者【`西事珥`】  

木契  

刻木为符契长短大小不等穴其傍多至十数各志其事持以出验名木契  

木夹  

蛮陷交阯掳经略判官杜骥妻李瑶瑶宗室疏属蛮遣瑶还逓木夹以遗高骈辞极骄嫚又岭南节度使辛谠遣徐云虔使南诏南诏待之甚厚授以木夹遣还按桂海虞衡志绍兴元年安南与广西帅司及邕管通信问用两漆板夹系文书刻字其上谓之木夹据此则唐宋间西南夷皆用木夹逓文书矣又宣和书谱章孝规为路鲁瞻书木夹宋白续通典称诸道州廵院传逓勅书皆有木夹是木夹唐所常用不必西南夷也【`西事珥下同`】  

木刻  

夷人交易无文券止用木刻此意殊古然夷人信誓信神交易必就神誓故无敢爽易者又夷人有雠欲复及掠某村约某日集众举事先期誓众刻木挿于山之高处谓之挿牌侦知者亦得豫为之备  

打矿  

士人应试约会俟有入彀者则瓜其坊资此风甚恶在处有之粤右谓之打矿然粤右土瘠人贫士多空乏长安日下道涂修阻不能赴南宫者多坐此【`峤南琐记下同`】  

冒功  

西中夷衅不常动议征勦将士以首掳为功或免罪虽云当阵见证率多诈冒村民之悍黠者伺小贾及尩瘠之人过则斫其首以货每级金三两闻有舟人方荡桨眼防瞌辄为人断首以去者  

粤右亭鄣  

粤右亭鄣罢瘠不堪除邮吏多不肯赴类署职者常过永洛间一驿卧室窓牖风罅玲珑时方残腊因就车上取迎送揭令从人糊之尚余数十幅次晨尽付署职者笑语之曰有使客过可以此预糊之勿令临期其人叩谢去又亭午经一野馆小憩饭无坐处取旧竹椅折足者用頽壁甎垫之坚坐不敢动  

粤右胥吏  

此中胥掾阍隷之属多芚愚不谙事语之通不了了虽纤细亦须自检张七泽云祗为槟榔吃坏予问何故曰至清之气皆沉坠不能上升宜其混混乃尔  

粤右梓人  

浔州大逐客凢粤东人从事官府者尽逐去以土人应之土人蠢拙事不能办而玩法实过之官不能制行部时尝欲刻一记可千言徧索工刻者不得土人遂强取雕劖十余日方就而涂墁不成字为之一笑毁之  

谐语  

西中宴馔毕乃进鱼即撤席一日随二防知饮子坐末席鱼偶不足以尾进客云何为进尾子曰二公乃鲁师道故宜得此不佞何敢望  

出东江门肃客或登湘南楼会宴则经靖江府后过伏波山下人家犬皆羣吠路傍前驱者莫之逐也间以语人人笑曰想子必是雪尔  

察院门外草  

梧州察院仪门外壖地上草细茸深厚初夏萤火以千计闪闪烛草上如月  

记梦  

己酉夏子督临储一年矣与堂翁求一代意在假省也一夕梦中作诗云葡萄且醉樽前酒圭璧还为席上珍时署斋有葡萄二丛予搆高架架之浓欝蔽芾殊堪销暑因语儿辈云占此梦似葡萄熟后当还部不得送尔曹归矣既得代堂翁以手札趣还曹遂以孤舟往过天津岳斗元曹长召饮有酒甚佳询之云葡萄酒也马中贵所餽因忆梦中之言不偶而是日推粤右学佥入都始知之次日命下乃知席珍为儒官之兆而圭亦有臬象  

又尝梦入一庙庙貌尊严子揖之神授以扇视之则边骨上镂有细字又展之面上小楷甚工再展则断为两既出有木横于门子跃过之门者曰勿遽去且占星一人曰武官也一人曰非也乃法官次日以语关厰二僚长且曰子将陞佥事矣必分廵二公曰何以占之子曰扇有风风宪之象门有木者臬也扇得半葢分风而疑为武官者治兵之事也居数日遂陪浙宪再得今命乃知扇边有字乃边隅文学吏谓非武官者文之反也  

粤事  

宾州栁之岩地也以前拜官右江者俱却步不前往往挂冠神武此道缺官六七年矣丁巳秋余赴补京师适两广周制台疏题右江为边道最难治应选才望者为之部议以予徃予不敢避难叱驭而行以戊午六月抵宾州士民遮道具诉刬贼千万张旗帜鸣金鼓白昼行刼焚杀最惨私心欲为之计而查核营兵不满二百岂堪御侮以文告谕之有云本道昔在东粤倭奴狡悍则以武治之继在贵州仲苗听抚则以文治之此皆邻省之事汝所共闻今汝等或顺或逆在本道或文或武必有处分谕令悔过各贼亦敛迹月余嗣见我兵力单弱遂复披猖杀人盈野且劫及官役抢夺公文自宾至省七八百里道路不通铺逓馆驿虚无人矣不得已请兵请饷于抚台林公至再至三情迫而词戅适逄抚台之怒虽防复命荐剡而遇事动多掣肘卒以招尤【`盛万年下同`】戊午旱灾赤地千里流离遍野斗米价至四钱刬盗益炽仓库既无可发坐视其死则职守谓何乃搜查三里兵饷每年四千皆仰给制台发自东粤余详请那借明年之额饷差官籴运于广东而平粜于宾栁各属所得米价则照数贮库以还兵粮余米尽散饥民即平民亦得减价之利一转移间而三善备焉蒙制台俯允即为领饷运籴然巾车搬载万倍艰辛始得至宾平籴每担一两五钱粜价还兵饷余米则煑粥于城给散于乡而孑遗之民赖以少存  

刬贼跳梁种类非一其肆毒于宾州者则有石牌中埠岜敲岜两等贼余请之三院令土官黄文辉等各统精鋭部兵捣其巢穴乃一举而斩级五十七颗俘获贼属六十余名余皆逃窜而宾州之宼平其肆毒于迁江者则有洛春感岸中谢等贼余请于许制台差游撃王选带兵二千携粮两月而来即同叅将赵庭恊勦斩级二百余颗俘获二百三十余名招降三百三十余口而迁江之宼始平至肆毒于栁州一路者则刘天仙陆大成等贼肆行焚劫余密谕土兵计擒剧盗请详三院枭斩十九人而栁州至省之宼始平  

己未之正月余自宾至栁有廵捕指挥禀称适探贼信説今夜千余贼必渡江而来欲破城劫掠何以御之余云御之非难即授以火噐令其舣舟嵓石间伺贼半渡撃之可无遗类也乃此弁止候于城下二更时贼果渡江将登岸势岌岌矣忽火噐一轰而溺死者不知其数质明捞获二十八人登时为饥民噉尽余贼则宵遁去阖城缙绅士民相率致谢以为百年未有之快事嗣今庶可安枕  

戊午之大荒己未之大疫宾民死者白骨成山余设处银三十两分发栁州府照磨汤一中仓官滕元台为建义冢三区又发迁江宾州银十两亦造义冢掩埋饿殍尸骸因劝士民随处收埋或经行路道间常令土司带锄锸相随遇则以土掩之三四百里经行之处亦不至暴骸于莽窜骨于渠者然而不能使其不饿殍也可悯孰甚焉真是救荒无竒防耳  

宾州大荒斗米四钱而戊午新科举人某者至乡间借谷于积谷之家已应之乃复至再不得已又应之乃复至三携其一壻生员及一罢吏同往其家腐心切齿之甚杀鸡为黍甘言以从留其夜宿至夜睡熟将三人皆杀之举人之子谓父带银二百两往彼处籴谷乃地方合谋其财盗杀其父控之抚按两台蒙批审究奉行者遍拿村人以为强盗欲为三人抵命大为搜索株连蔓引逃窜者过半余访其实乃更为研审详两台云举人之死死于仇非死于盗也杀人者死今同谋下手之人俱毙于杖下一家三人足以偿矣原非是盗安得妄拿无罪之人沿及村落使鸡犬不宁如此此狱可以不行矣乃详申许制台甚以为当将在监者尽释之而地方相安无事矣  

宾州戊午之嵗旱熯为虐赤地千里民饥而死者大半此天灾流行诚莫如之何也乃至次年己未遗禾复生徧于荒野如长车渌里安城等处余经行其间得于目撃芃芃黍禾实頴实栗不种而获此诚天降嘉谷以救此遗黎史册中所未覩者敢不殚力图维以仰承上天好生至意乃行该州徧为踏勘其田有主者自听收获多有田在人亡者造册类报酌量分贫民以杜棍徒强割反啓争端而又檄召土兵为民防防不使入于盗贼之手孑遗赖以少苏因记此竒异以备载笔者采焉  

粤西山水  

范成大称桂山之竒为天下第一即衡岳庐阜鴈荡黄山皆不及也余谓桂诸山皆平地歘起千仞傍无因依为竒耳然瘦削崚嶒拗怒诡怪令人乍见可畏可骇又皆黒铁石质不生草木无复一毫秀色其水亦皆雷激电驶崩湍吼簸譬之蛇神牛鬼之文眎典则雅驯者固不可同年语也【`百粤风土记`】  

西行草  

粤西山水竒胜甲天下余尝西渉右江抵栁宾复转而北东浮昭潭龙门达苍梧南渐于海舟行数千里中经纡廽万折虽极逼窄均有旷缺顺夷可通处山因剖判水因山舟复因水因悟吏治所以诸人民猺俗不同太上因之【`曽伟芳下同`】  

常言人心有九窍有七窍又有无窍西粤桂林七星岩径从山腹里通一空窍绵亘十数里夏月白昼入其中取火照方行冽冽凛凛上底四旁尽石结千态万状与尘世隔絶别是一个洞天不知始何代何人凿讨来夫山有之人固宜然岂以天生大圣贤不另别具只窍则安得复归混沌使机险凶毒种种岐窍尽出于一世间省了许多事  

粤西非滨河州郡巨浸难医者比至往往沃壤丰草秪病人稀华猺主客不相敌有雄才大略英主一出尽徙江淮民实此不然发内帑一二百万招集流移安挿又不然割湖南衡永寳庆三郡以属粤西令自本省民所多所鲜随便迁移永作世业生聚既多物力既完此重则彼轻猺獞自退反为我用天而不忍遗此一方乎昔既有人创开之乌乎知后无复重拓料理之者  

广西莫举人  

广西莫举人会试过江都一宦家有女及笄徃神庙烧香莫随行至庙女盥手上香婢以巾进莫因就水盥手以所衣盛服拭手女目婢以巾与莫莫以为竒遇候婢出以银数两谢女女怒令反其金莫曰我欲尔为谢娘子此何足计婢复于女女恐人知命谕士速去母招人议莫曰我欲一见娘子不然虽死不去女无奈取一簪一帕令婢持谢莫曰感相公美意然礼不可见以此奉答望絶念即去莫曰娘子以此与我是期我相见也女闻悔之业已与矣踌蹰良久乃曰某日家中修醮事黄昏时门外送神我于门首一见可也余则不可婢复告莫莫喜至某日晩女果出见一揖后女即转身入内莫乘閙蓦随其后女至阁中将晩促之出莫曰我既入则不可出矣我功名之念亦休矣尔以簪帕约我来倘不得久远相从有死而已抽袜中佩刀欲自刎女惊姑留莫因托疾坐阁中计事必终露乃携婢宵遁宦家失女大骇且女已许聘一宦家至是惧事泄成讼适家有病婢遂毒死诈称女死殡葬如礼莫携女归生二子后数年登进士授江都邻县尹携妻之任因谒女父既久成厚契莫迎女父至衙设宴酒至夜呼妻子出拜前婢亦在父愕然曰尔乃在此乎此女之不肖非壻罪也但前失女时恐壻家知己托言病死自今宜谨密我亦不敢频往来任满别迁我自来会遂别去莫后官至方面二子俱登仕籍【`谈林`】  

桂枝女子  

桂枝姓何氏本桂林人五六嵗时失父母母族人收养之以贫鬻于浔梧将军门下客所客扬州人也爱其白晳万里携归归作婢充使令实幼且娇不任供役主母严切是畏渐尝诸辛苦者四五年顔色反不如五六嵗时十有二嵗偶夏日沐浴竟徙倚檐楹间面目顿生光艳主母为之心动语主翁曰此竒货也几失之矣几失之矣扬俗喜养女嫁富贵人为妾虽远而蛮狄得金多无复顾忌也其女亦多属贫而鬻者两城内外日日媒妪络绎于道鬻女例一嵗値一金稍稍有姿容辄昂其直其买之者不尽多财家也或有典物以买女者大率利其后来嫁富贵人可得多金且或以美色专房或以生男见宠则养女之家一切赖之故俗号曰养瘦马瘦马而肥价必高也其嫁养女皆诡言亲生女故女子百无一二识其本生父母者迩来人皆以为利乃至亲生之女亦不甚惜焉其教女也书算琴棊以及诸艺悉相其能而练习之至于淫辞艳曲能唱为佳凡以为异日取宠地也其女当可嫁时则媒妪盈门不时有富贵人与一二依附之辈车马杂遝仆从諠嚣入女家高坐茶毕女之父母命女理妆出见或较色或较艺详审阅眎当意则议聘不当意则出青蚨少许以偿茶资是时女父母与女无愧怍容习惯故也俗谓之相亲葢日日有之处处有之矣以习惯故亦往往有不贞之女以欺远方之人甚亦有远方乐戸访有女美谬为富贵人娶之去无可稽察也其远嫁也幸为主人宠爱而父母之家闻之其女有情则提挈备至不则亦厌薄之耳其间以远嫁与为妾故情状多不忍言不可言者而父母之家相闻者亦能几哉因是俗久而难变而何氏女既有貌可售故其主翁主母一旦喜之释其贱役呼之为女令女呼已为父母二三年珍爱之如己出女得其珍爱之也肌态遂备诸好而慧性亦发所教者无不能焉偶一文士过而见之啧啧称羡谓其父曰此非桂林一枝邪其父适请更美名文士曰即名以桂枝可自是其父无女而有女骄语于人及诸媒妪是年桂甫交十五夏六月有浙人官给谏者年六十无子觅妾于扬来眎桂桂初出见客羞涩万状心不乐甚顾给谏公一见当意遂以寳簪授媒妪挿桂首不恡多金以聘一切如其父母所希求也时自燕来亟还于越以初五日晨纳聘即以初七日夕登舟初六日大雨其夜桂独不能寝前后记忆忧切涕零乃作歌一篇以悲已之命因以闵扬之俗云六月六夜雨声急有女不眠悲思集侧耳东方人睡酣倚牀低首罗巾湿有恨无可伸有语向谁陈坐对中宵雨长嗟薄命身我本广西城里女此处爷娘非我亲暗想八九年前事寸心耿耿独伤神忆我六七嵗父母双抛弃寄养向贫亲贫亲无好义浔梧将军门下客一时假虎烈威势与得金钱知几何甘心鬻我作人婢尔时幼小只从他命薄飘零可若何当年携到扬州地山程水程万里多扬州一入主翁宅年复一年谁爱惜朝捧茶饭暮捧汤寒缺衣裳饥缺食主翁有时稍见怜主母鞭棰那禁得忽然年来情意改当作亲生女儿待许我呼爷与呼娘梳头褁足勤劳倍不知奸计险于阬谩道厚恩深似海箫管琵琶学已终牙牌双陆亦教通才延李姐传歌曲又向张姑习绣工事事求全勤督责朝谋夜议谁能测春来春去时匆匆道我长大好顔色嫁得富翁贵公子终身直角无尽极昨朝客到敝华堂逼我堂前见客忙不识谁家轻薄子周身上下细端相但见爷娘喜满面我正无顔防绣房惊猜不敢问自知徒自恨耳闻堂上言赢得心中闷方知堂上宾乃是浙中人工科给事官名重六十无儿娶妾新岂似寻常行礼节只闻次第讲金银怪杀爷娘心惨絶千金百金争未歇我生时日我不知朦胧造作与人説初五聘定初七嫁却道行程图快捷可怜我貌空如花可怜我命真如叶今日人家呼作儿来日人家呼作妾以此伤心怨复嗟夜深掩涕肝肠裂蚤知粉面换黄金悔不当年堕江月已矣哉且莫哀不见扬州旧风俗亲生女儿嫁天涯天涯复海角骨肉之间豺虎恶我复何须泪零落泪零落情未休长江之水无西流风俗不改古今愁寄语红顔緑发闺中女来生誓莫生扬州是夜于灯前作小楷书锦笺一幅藏卧簟下明日给谏公命驾肩迎去其母送之渡江至崖而反一日于桂卧簟下得所书锦笺以白其父其父以送向文士观之文士大加惋叹曰惜哉桂林一枝乃不属少年郎折宜其怨也亟使搜他墨迹一字不可得因録其歌而传诵之后逾数年桂父母家大陵替议往桂处有所求而桂适信至葢侍给谏公不一年已作古人桂无出也其嫡初欲遣防已于众妾中独怜桂性不妄言动能顺意防留以为伴桂遂壹志谢朱粉长斋奉金仙矣快士曰扬俗之坏也其所由来者渐矣所可觧者其事必不出于知礼义重廉耻之家而惜乎上无人焉以礼义廉耻遍告而力正之也桂枝一薄命女子耳乃其长歌之哀意防于砭俗而给谏公殁后独能托佛事以全其贞噫嘻今之桂枝固贤于古之杨枝也夫【`何伟然广快书`】  

## 粤西丛载卷十八  

桂林府通判汪森编  

瘴  

瘴二广唯桂林无之自是而南皆瘴乡矣瘴者山岚水毒与草莽沴气郁勃蒸熏之所为也其中人如疟状治法虽多常以附子为急须不换金正气散为通用邕州两江水土尤恶一岁无时无瘴春曰青草瘴夏曰黄梅瘴六七月曰新禾瘴八九月曰黄茅瘴土人以黄茅瘴为尤毒桂岭旧不知的实所在城北五里有防丈小坡立石其上刻曰桂岭贺州自有桂岭县相传始名岭在其地今小坡非也【`虞衡志`】  

岭外瘴毒不必深广之地如海南之琼管海北之亷雷虽曰深广而瘴乃轻昭州与湖南静江接境士大夫反指为大法塲言瘴毒之多也如横邕钦贵其瘴殆与昭等然今俗又以广东之新州为大法塲英州为小法塲也【`岭外代答`】  

四瘴之外又有曰桂花菊花者四时不絶而春冬尤甚唐人谚云青草黄茅瘴不死成和尚滇闽皆有瘴然春尽乃发秋高而止未闻贯四时也【`百粤风土记`】  

岭表或见异物自空而下始如弹丸渐如车轮遂四散人中之即病谓之瘴母【`陆游避暑漫抄`】  

瘴母至大如车轮四下掷人中之者为痞闷为疯痖为汗死人若伏地从其自掷则无恙四瘴皆乘草木蓊勃日气歊焮所成而青草黄茅最为毒烈春夏之交草长而青秋冬之交草衰而黄二时气不常蕴隆重衿腊月挥扇咄嗟呼吸冬夏便分且桑中卫女上宫陈娥偷香窃笑其不死者幸而免【`赤雅`】  

鹦鹉瘴  

广南多鹦鹉养之者忌以手频触其嘴犯者多病颤而卒土人谓鹦鹉瘴【`焦氏説楉`】  

避瘴  

苍梧高要县郡下人避瘴气乘筏来停此六月来十月去岁如此【`呉录地理志`】  

治瘴  

炎方土脉疎地气外泄人为常燠所熯肤理不密两疎相感草木之气通焉上脘郁闷虚烦下体凝冷吐之不可下之不可用药最难但宜温中固下升降隂阳及灸中脘气海三里或火大指及第五指皆能止热余试立验如用大柴胡汤及麻黄金沸草散青龙汤是胶柱鼓瑟也尠不败矣【`赤雅下同`】  

痖瘴  

中瘴失语俗谓中草子移时血凝立死其法用鍼刺头额及上唇仍以楮叶擦舌令出血徐以药解其内热应手立效  

瘴中要诀  

避色如避难冷暖随时换少饮夘时酒莫吃申时饭  

治瘴卫生  

冷瘴其症身热而复寒不换金正气散身热而胷痞或呕或噎大便不利嘉禾散病轻而觉有积聚兼进些小感应丸无疾不宜服之　病稍重便不可妄为转利当温中固下　冬末春初因寒而作大热愚鲁汤柴胡可减　夏月因暑气者六和汤若身极热而头极疼胗脉数者谓之热瘴宜用南人挑草子説　染此病不可不服药第恐深最难治用凉药多则不可用热药须得法可焉附子则冷服之　非极工巧以处之则不可如通身热而汗不多头疼未解且与和解散如腰以上极热以下稍凉胷膈烦渇腰腿重疼或大便稀滑其脉多数按之不实即阳浮隂闭也李待制生姜附子汤最妙然初病生姜附子极能发散旣病经日去汗愈多虚烦潮上则惟恐其不敛不降又烦热附干姜沉香用干姜须冷服若便利则不宜沉香　烦甚少加竹茹渇甚加人参北五味咳逆加丁香淡竹叶此草惟广州白云后洞及惠州罗浮有之然治虚寒而咳逆功不及乌附　若烦燥而有异象惑夜不安寝可略与些小温胆汤大便欲利者不可服若烦渇大作密砂丹参砂丹破症夺命散既济汤乃局方竹叶石膏汤去石膏加熟附子冷汤加人参附子宜选而用之若烦热而大便自利小便亦多不可以赤为热膝胫以下稍凉乃病邪激其血气俱为表热无以养中故外热而内虚也可急服姜附汤养气丹及灸气海并足三里穴若至于四肢厥冷或两足冷头额虚汗或时咳逆脉数其症尤危惟有黄牙丹伏火硃砂丹三建汤能敛心液能壮眞阳可以更生也又有痖瘴即热症之盛者医书谓血得寒则淋泣得热则淖溢故热瘴面赤心热舌破鼻衂皆瘴热沸其血涌上所致故宜用挑草子法甚则血上塞其心窍故昏不能言或但噫噫作声即痖瘴也治之当散其血近有明医用麦门冬汤下黑神散立见神效南游之士不可不知亦不可不备此药也愚前所谓涎迷心窍及舌强者亦用之矣却非正痖瘴乃挟风症耳故所取之方当审而后用之也【`继洪治瘴续説`】  

岭南不惟烟雾蒸郁亦多毒蛇猛兽故编类集及岭外代答本草诸书备言蛇虺蜈蚣诸毒最当谨者夜起不可仓卒亦不可无灯又不可不穿鞋袜尝闻有人中夜下榻而蜈蚣偶栖草鞋上伤其足得香白芷雄黄未服之蓝淀汁傅之乃愈又一村妇仓卒炊火不知火筒中偶有蜈蚣惊窜入喉致下胷膈悲声求救傍一人云以小猪儿断喉取血又鸡血尤妙令此妇顿吃须臾更灌生油一口遂恶心蜈蚣衮在血中吐下续饮雄黄水方渐安又有人被蝮蛇咬遍身肿烈口吐黄水良久闷絶有一道人以新汲水调香白芷末二钱灌之立苏再服即愈道人云此合用麦门冬汤今仓卒以水代之亦效又有被蛇伤而埀困者一僧以五灵脂一两雄黄半两为末酒下一钱即愈又方如前治蜈蚣药或得白矾火上炙洋滴在伤处亦可又虎伤亦以白矾末掺疮封裹之蜈蚣伤又用鸡冠血及鸡屎涂亦可又方取大蜘蛛一枚纵其啮所伤处令吮其毒蜘蛛困闷自落却滴冷水数防以活之如觉未愈更取一枚啮之使毒尽自愈治蛇入口并七孔中者割猪母尾沥血口中并孔中即出卒为蛇绕不解用热汤淋之或以人尿治之蜘蛛飞丝入口用紫苏叶嚼之即愈【`岭南卫生方`】  

草子  

草子即寒热时疫南中吏卒小民不问病源但头痛体不佳便谓之草子不服药使人以小锥刺唇及舌尖出血谓之挑草子实无加损于病必服药乃愈【`虞衡志`】  

绿豆愈疾  

同年友唐公讳之防号抱一西粤人也言其地无绿豆每承舍入京包中止带斗余多则至其江辄遇风浪不能渡到彼中比于药物凡患时疾者用等秤买一家煮豆香味四达两邻对门患病人闻其气辄愈【`王荩臣羣芳谱`】  

蛊  

岭表山川盘郁气聚不易疎泄故多岚雾作瘴人感之多病胪胀成蛊俗传有睟百虫为蛊以毒人葢湿热之地毒虫生之非第岭表之家性惨害也【`岭表录异`】  

飞蛊其来也有声不见形如鸟兽啾啾唧唧然中人即为痢便血医药多不差旬日间必不救【`朝野佥载`】  

闽广多蛊或谓凡至旅寓当叩主人云你家有无蛊毒耶问之即不行夷坚辛部载解毒呪云姑苏啄摩耶啄蛊吾毒生四角父是穹□母穷是舍耶女眷属百千万吾今悉知汝摩诃郑景盟集闽广蛊毒名曰超生有林宰家显得其二呪曰本师未来祖师来末三百六十祖莫能吾前要反生急急如律令又曰本师来一祖师来未呪作牛呪吃泄草入人肠急急如律令又有手诀称不能记药则升麻一味水调服【`程棨三栁轩杂识`】  

蛊药种类不一用法亦严或以土木易人五脏或置鸡鸭食中入腹复生长翅足或摄人魂至家终夜力作力竭乃死或潜移人家货物入已平乐梧州亦有之汉人有捕得造蛊者则羣执生瘗之或投烈火中【`百粤风土记`】挑生者妖术也以鱼肉请人遂作术于中人食之则此物遂活于胸腹害人至死而后已也尝见范石湖桂海虞衡志载当时李寿翁为雷州推官得一方甚妙云食在胸膈则服升麻吐之在腹则服郁金下之仕宦常病此故为掲出【`郎瑛七修类藁`】  

蛊毒民间无有惟獞妇蓄之相传以五月五日徃山涧中用新布衣及首饰银簪等物铺地上盛盆水于其傍妇女裸体歌舞以降药王俟虺蜴毒虫来浴盆内遂倾水于隂湿地生菌蕈取研为未纳鹅毛管中插贯髪内温养生细虫□□如蚕初出则蛊成矣常置厨灶湿暖处藏之蛊初成者尚未有毒縁因初妇有所私与夫不睦乃从蓄蛊妇教之置饮食中饵其夫与所私日后自然和合谓之和合药亦名粘食药日久此药渐毒遇药发时遍身搔痒必欲毒人而后已或无外至者即夫与子亦必施焉但另与解药宣泄之不至为害且混传蓄蛊者身后即得为药王毒死之魂即为从役故愚獞多蓄此物土人入獞村屋其屋下无灰煤及妇人面色黄眼赤烂者即知为有蛊之家今人下乡用铜筯遇食而敲其碗蛊即避之不能为害或用铜箸插入饮食中而辄黑者弗食【`永福县志`】  

五月五日聚诸虫豸之毒者并寘噐内自相吞食最后独存者曰虫有蛇蛊蜥蜴蛊蜣螂蛊视食者久蹔卜死者迟速蛊成先置食中味増百倍归或数日或经年心腹绞痛而死家中之物皆潜移去魂至其家为之力役犹虎之役伥也其后夜出有光熠如曵彗是名飞蛊光积生影状如生人是名挑生影积生形能与人交是名金蚕于是任意所之流毒乡邑杀人多者蛊益灵家益富恭富昭贺蛊术公行峒官提陀潜得知其状令巫作法压之取妇埋地中出其首浇蜡燃之以召寃魂魂不为附獞妇代鬼返骂乃死否则不能置之法也鲍明逺诗吹蛊痛行晖葢飞蛊也按周礼土训掌道地图道地慝疏云地慝蛊事人所为也周时荆扬不入职方王制南不尽衡山则西北亦有蛊矣国语曰宵静女德以伏蛊慝谓女惑男如蛊使人形神防丧精魂为其所役也张衡思赋咸姣丽以蛊媚兮増嫮眼而蛾睂则房中亦有蛊矣何必鴂舌雕题骚人覊旅始为惑哉【`赤雅下同`】  

天姬破蛊  

凡中蛊者顔色返美于常天姬望之而笑必须叩头乞药出一丸啖之立吐竒怪或人头蛇身或八足六翼如蝌斗子斩之不断焚之不燃用白矾浇之立死否则对时复还其家余久客其中习知其方用三七末荸荠为丸又用白矾及细茶分为末每服五钱泉水调下得吐则止按古方取白蘘荷服其汁并卧其根呼蛊者姓名则其功缓也  

鸡卜  

汉元封二年初令越巫祠上帝百鬼而用鸡卜越俗用鸡卜李竒曰持鸡竒卜如防卜史记正义曰鸡卜法用鸡一狗一生祝愿讫即杀鸡狗煮热又祭独取鸡两眼骨上自有孔裂似人物形则吉不足则凶今岭南犹行此法【`资治通鉴`】  

鸡卵  

邕州之南有善行术者取鸡卵墨画祝而煮之剖为二片以验其黄然后决嫌疑定福言如响答据此乃古法也神仙传曰人有病就茅君请福煮鸡子十枚以内帐中须臾茅君掷出中无黄者病多愈有黄者不愈常以此为愚又见卜者流杂书传虎卜紫姑卜牛蹄卜灼骨卜鸟卜虽不法于蓍龟亦有可称者【`北戸录下同`】  

鸡骨卜  

南方逐除夜及将发船皆杀鸡择骨为卜传古法也卜占即以肉祠船神呼为孟公孟姥其来尚矣按梁简文船神记云船神名冯耳五行书云下船三拜三呼其名除百忌又呼为孟公孟姥刘思真云防为水官死为水神防孟声相似又云孟公父名帻母名衣孟姥父名板母云履或云防父防姥因防也  

鸡匠  

鸡卜以雄鸡雏执其两足鸡匠焚香祷祈占毕杀之拔两股骨净洗用线束之以竹筳插束处使两骨相背端执称祝左骨为侬侬者我也右骨为人人者事也视两骨侧所有细窍以小竹筳长寸许徧插之斜直偏正任其自然以定吉凶其法有十人变直而正近骨吉曲而斜逺骨凶汉元封二年平越得越巫适有祠祷之事令祠上帝祭百鬼用鸡卜斯时方士如云儒臣如雨天子有事不昆命于元龟降用夷礼廷臣莫敢致诤意其术大有可观者矣【`赤雅下同`】  

卵卜  

卵卜者握卵祝之书墨于殻记其四维煮截视当墨处辨殻中厚薄定吉凶獞人卜葬请鸡匠祝神以卵投地不破者如获滕公之碑  

卜名  

岭表占卜甚多鼠米卜箸卜牛卜骨卜田螺卜鸡卵卜篾竹卜俗尚鬼故也【`陈继儒珍珠船`】  

蛮习  

西南诸夷种类既繁俗习各别在广右者曰猺曰獞曰狑曰狪曰曰曰狼狑与狪同稍寡俗惟猺最陋猺自谓槃瓠所生男则长髻插梳两耳穿孔富者贯以金银大环贫者以鸡鹅毛杂绵絮绳贯之衣仅齐腰袖极短年十八以上谓之裸汉用猪粪烧灰洗其髪尾令红垂于髻端插雉尾以示勇善吹卢笙声如钟大者二人擡一人吹田事毕则十余人为羣越村偕其村之幼妇偶歌谓之博新双三旬以上则否女则用五彩缯帛缀于两袖前襟至腰后幅垂至膝下名狗尾衫示不忘祖也汲水负薪男以肩女以藤绳系于首埀于背以行谓男首出槃瓠犬头也女肩出于髙辛公主金肩也故以轻重别亦造金银首餙如火筯横于髻谓火防钗有裙有裤裙最短露膝婚姻必娶妹姊之女谓之还头兄死弟妻其嫂弟死兄亦如之新娶入门不即合其妻有数邻女相随夫亦凂数男相随答歌通宵至晩而散返父母家遇正月旦三月三八月半出与人歌私通及有娠乃归夫家已后再不如作女子时歌唱也葬不用浮屠宰牲饮酒而已居室不喜平地惟利高山男女终身不卧床亦不知制被惟于室内造一火炉四围铺板中为炊防具夏夜投蒿草以燎蚊男妇长幼俱集其上新客对卧亦不避嫌也食以糯米炊饭用木盘盛之长幼相聚浣手以搏不用筯碗凡待客以盘盛全牲主人用大剪剪细选美者数脔奉客余分尝之病不服药惟用鸡卜宰猪羊牛马救病鸣土鼔祀神酒用香茅和米造之不愈则倾家焉獞俗男女服色尚青蜡防花斑式颇华但领袖用五色绒线绣花于上居室无问贫富俱喜架楼名之曰栏上人下畜不嫌臭秽娶妇回父母家与猺同惟耕作收获四时节令方至夫家至不与言语不与同宿寄宿于邻家之妇女一二年间夫治栏成与人私通有孕方归住栏大都夷人首子皆他人所生故夷无无子者其种类不絶以是也葬亦如猺不治衣衾狑狪俗类同类稍寡獞性稍驯易制服縁近民为城中人佃丁也猺性最恶难驯狼则土府州县百姓皆狼民衣冠饮食言语颇与华同【`王士性桂海志续`】  

梧州士民惟知力穑罔事艺作俗尚师巫市多妇女椎髻跣足粜谷卖薪婚聘多用槟榔男女不行醮礼兄弟反称姊妹叔侄每唤公孙男多出赘称曰嫁而有其妇翁之产女招壻称曰娶而以已产与之甚至男更姓以从女或于男姓复加女姓永不归宗女既受聘改而他适亦恬不为意性顽悍而轻生凡逋粮避差与睚眦小怨即投山服毒毒草名葫蔓一名断肠羊血态胆急灌之或苏迟则无幸矣听讼师搬弄破家产防相累毙游手之徒博奕为生奸民揽纳土豪锁酷随处有之客民闽楚江浙俱有惟东省接壤尤众专事生息什一而出什九而归中人之家数十金之产无不立折而尽充兵戍衙役急即逃去多翁源人习文移持刀笔为官府书史仰机利而食遍于郡邑多高明人盐啇未客列肆当垆多新顺南海人【`梧州府志`】  

平乐猺獞流劫大要皆中国人教以犯法异时者二种之人不识文字不束髪不习为中国言呼之见吏则缩首宁死不敢诣惟里胥田主言是听里胥田主者率视其人为竒货未乱则交搆以揺之未征则阳为漏泄而寄其孥畜或诳以隂庇免诛或执以要赏而没其所寄惧其见吏言状已无所售诓则多餙夏楚之威科罚之酷恐吓之于是二种之人其惧见吏也滋甚隆庆六年大征至万厯十三年略定于是里胥田主之黠者多奔命流窜以死而有司亦稍稍洞察其前所为乃多方诱之见吏见辄以鱼盐米布慰劳之满所欲去然亦止于岁时寨老代或间有调遣呼之一见而已其输纳税课犹然求里胥田主而代入之官也乃其人亦稍稍渐知文字学束髪习为中国言矣十八年平乐知县杨道辅始诱之输税先是猺獞当输一金于官者里胥诛求之至七八金及其自输税止一金也则皆色喜始知诣官府无他云于是本府白于兵备副使范可奇着为令盖自是八属之猺无有不见吏输税者矣顷之提学副使李鋕试士于昭复许其龆龀以上微通文义者附于庠其人以为荣而有司复计招徕之各村落皆遣子弟入郭从师褒衣博带与中国之人无异二十年造天下戸口田赋数各属猺獞争以所私垦土自言于官求入籍为永逺图意自此昭庶防不复兵革矣【`平乐府志`】  

怀逺之夷有猺狪獞三种又有狑狚苗三种其情不甚相逺率贵少贱老班白不留须喜作罗汉罗汉者恶少之称也凡娶妻不由媒妁男与女答歌通宵已即去非有身不肯为其家妇至五年十年不归以妇者长老之称为妇即不得如女子时春秋答歌也春歌以正月初一日及三月三日秋歌则中秋节民有民歌猺有猺歌狪有狪歌獞有獞歌其声各异凡答歌罗汉首插雉羽椎髻裹以木梳着半邉花袖衫有袴无裙衫最短袴最长女子挽偏髫插长簪花衫耳环手镯与男子同有裙无袴裙最短露其膝胸前裹肚以银钱缀之男女各徒跣一女子自择一男子对歌歌毕女则赠男以花带男则防女以道冠道冠者牛骨扁簪也正月与八月答歌歌于女子之家合巵而罢惟三月则答歌于山上谓之浪花歌狪人之歌与民猺獞少异歌以乐狪男弹壶琴吹六管歌时闭目携手摇足以舞惟苗女能为汉音楚歌及妇归后滛忌乃严获通滛即率村众量其家财而倾之或撤其屋宇或歼其牛畜生女还舅家谓之一女来一女往若舅家无男子受他家聘礼仍归其舅最恶者兄死妻嫂弟死亦然即三甲民习时有之此真夷狄俗矣乃至盗禁甚严凡获盗牛者即时仆之水过日则请牙讲事令数倍其价以偿故其俗有大盗无小盗凡大盗起于官差之扰田土之争每有讐先击牛会众但吃牛一块者即为其兵卜于鸡匠而行鸡卜有二有鸡子有鸡卵鸡子卜其骨纹鸡卵卜其厚薄临战时鸡匠呌天三声而作各贯鐡甲胄胄饰鸟羽甲外有氊衫衫外有绵被用蔽足而木牌则用以蔽身先用大弩竹箭稍近用鐡箭再近用三镖镖尽继之以鎗又继以刀毎一鐡牌在前遮十人无甲者有甲者坐战无甲者为飞将顷刻间分胜负负者弃牌甲而遁胜者亦弃牌甲以飞将追之粤西之夷未有右其悍黠者幸也怀之夷不能越怀之疆薄暮始春禾把为三飡食而粮无隔宿单衣不利于寒长袴不便于走饮水用糟和不耐于饥渇以兵临之可坐困而毙也毎中秋猺獞见月皎则悲悲朝廷有天且勦我速炊米盛瓮藏之深山为窜匿计民见月皎则喜喜朝廷有天我曹得吃田也【`怀逺县志`】  

岭南气候  

桂林一日之间具四时之气迁谪者恶之号为四时节【`陶谷清异録`】  

桂林虽无瘴而苦雨自春徂冬十仅一霁故地湿而物易腐屋栋皆为蚁蛀夏秋酷暑多蚊蚋尤不可耐甚于闽广四山多雾初至者每苦腹胀如蛊然嚼槟榔乃渐消【`百粤风土记`】  

节物  

节物所尚列郡多同元日设香烛盛服拜天地君亲及尊长乡党交贺三五日而止迎春日惟郡城竞看土牛啖春饼外乡则否元夜自初十至十六各门悬一灯嬉游以为乐清明祭墓新葬者老少聚哭逺年则否五月一日至五日为龙舟竞渡之戏午日折艾插戸饮菖蒲酒以角黍相饷妇人制五色香袋佩之八月中秋为赏月之防九月重阳携酒登高乡落或椎牛酾酒聚众赛会或有迎神者十月制纸衣往墓焚奠谓之送寒衣除夕扫庭戸祀神祗家人毕集燕饮别具殽饭以达明旦谓之送旧迎新云【`通志`】  

藤州俗不知歳唯用八月酉日为腊长幼相贺以为年【`寰宇记`】  

竞渡  

梧江竞渡龙舟长十余丈坐可五十余偶有衣白数人分立舟上每櫂动则右手麾小白旗左手麾袖袖甚长如所谓郎当舞袖者【`峤南琐记`】  

桂林竞渡舟长十余丈左右衣白数人右麾白旗左麾长袖为郎当舞中扮古今名将各执利兵傍置弓弩遇仇敌不返兵胜则枭而悬之铙歌合舞十年一大防五年一小防遇甲戍年为之有司毫不敢诘【`赤雅`】  

称呼  

广南里俗多撰字画父子为恩□为稳不长为矮如此甚众又呼旧为官姑家竹轝逍遥子女壻作驸马皆中州所不敢言而歳除爆竹军民环聚大呼万歳尤可骇者【`庄绰鸡肋编`】  

岭南风俗相呼不以行第唯以各人所生男女小名呼其父母元丰中余任大理丞断宾州奏案有民韦超男名首即呼韦超作父首韦遨男名满即呼韦遨作父满韦全女名挿娘即呼韦全作父挿韦庶女名睡娘即呼庶作父睡妻作婶睡【`呉处厚青箱杂记`】  

上鬼  

岭南风俗家有人病先杀鸡鹅等以祀之将为修福若不差即刺杀猪狗以祈之不差即次杀太牢以祷之更不差即是命也不复更祈死则打鼓鸣钟于堂北至葬讫初死旦夕大呌而哭【`朝野佥载`】  

南蛮传俗尚巫鬼大部落有大鬼主百家则置小鬼主一姓【`欧阳暌车志`】  

粤西夫死谓之鬼妻人无娶者【`同上`】  

粤人滛祀而上鬼病不服药日事祈祷视贫富为丰杀延巫鸣钟铙跳跃歌舞结幡焚楮酾酒椎牛日夕不休事毕插栁枝戸外以禁往来其中寒热瘟疫者谓之中草子多以不药死者相枕可哀也【`百粤风土记`】  

蛮俗择配  

宾州罗奉岭去城七里春秋二社士女毕集男女未昏嫁者以歌诗相应和自择配偶各以所执扇帕相博谓之博扇归日父母即与成礼【`图经`】  

周子功云南丹州男女之未婚嫁者于每歳七月聚于州主之防铺大毯于地女衣青花大袖用青绢盖头手执小青盖男子拥髻皂衣皂帽各分朋而立既而左右队长各以男女一人推仆于毯男女相抱持以口相呵谓之聴气合者即为正偶或不合则别择一人配之盖必如是而后成婚否则论以奸罪也【`周密癸辛杂识`】  

峒女于春秋时布花果笙箫于名山五丝刺同心结百纽鸳鸯囊选峒中之少好者伴峒官之女名曰天姫队余则三三五五采芳拾翠于山椒水湄歌唱为乐男亦三五羣歌而赴之相得则唱和竟日解衣结带相赠以去【`赤雅`】  

蛮俗生产  

桂州妇人生子辄取其胞衣浄濯细切五味煎调之召至亲者合宴置酒而啗若不预者必致忿争【`张师正倦游杂录`】北戸録云岭南俗家富者妇产三日或匝月洗儿作团油饭以煎鱼鰕鸡鹅猪羊灌膓蕉子姜桂盐豉为之据此即东坡先生所记盘游饭也二字语相近必传者之误【`陆游老学庵笔记`】  

越俗其妻或诞子经三日便澡身于溪河返具糜以饷壻壻拥衾抱雏坐于寝榻称为产翁其颠到有如此【`南楚新闻`】  

南方有獠妇生子便起其夫卧牀蓐饮食皆如乳妇稍不衞防其孕妇病皆生焉其妻亦无所苦炊爨樵苏自若【`同上`】  

胎髪不薙除长大而无栉箆不裹巾蓬垢鬇鬡自古以然莫可化也名椎结【`溪蛮丛笑`】  

蛮女  

岭南无问贫富之家教女不以针缕绩纺为功但躬庖厨勤刀机而已善醯醢葅酢者得为大好女矣斯岂遐裔之天性欤故俚民争婚配者相与语曰我女裁袍补袄即的然不防若修治水蛇黄鳝即一条必胜一条矣【`投荒録`】  

卷伴  

卷伴南州法度疎略婚姻多不正村落强暴窃人妻女以逃转移他所安居自若谓之卷伴言卷以为伴侣也已而复为后人卷去至有歴数未已者其舅姑若前夫访知所在诣官自陈官为追究往往所谓前夫亦是卷伴得之复为后人所卷唯其亲父母兄弟及初娶者所诉即归始初被卷之家【`虞衡志`】  

妇人长裙  

广西妇人衣裙其后曳地四五尺行则以两婢前携【`林坤诚斋杂记`】  

食物  

岭南地暖草莱经冬不衰故蔬圃之中栽种茄子者宿根二三年者渐长枝干乃成大树每夏秋熟时梯树摘之三年后树老子稀即伐去别栽嫩者又其俗入冬好食馄饨往往稍暄食须用扇至十月旦率以扇一柄相遗书中以吃馄饨为题故俗云踏梯摘茄子把扇吃馄饨【`高怿羣居解頣`】  

岭南人好啖蛇易其名曰茅鱓草螽曰茅虾鼠曰家鹿虾蟇曰蛤蚧皆常所食者海鱼之异者黄鱼化为鹦鹉泡【`去声`】鱼大者如斗身有刺化为豪猪沙鱼之斑者化为鹿【`张师正倦游杂録`】  

不乃羮牛羊肠脏略摆洗羮以飨客臭不可近食之既则大喜岭表録异曰交趾重不乃羮先鼻引其汁不乃者反切摆也【`朱辅溪蛮丛笑`】  

桂人好食虾蟆仍重干菌为糁赴食者至以余俎包归遗儿女虽汚衫不耻【`冯贽云仙杂记`】  

治生  

粤西不毛之地土瘠民贫不事力作五谷之外衣食上取给衡永下取给岭南中人以下之家株守度日而已官署曹掾而下皆短衣芒屩或跣着高屐无巾裈其人蠢顽者多奸棍者少至于偷盗剽掠往往而是枹鼓时起讼牒絶稀【`百粤风土记`】  

种田煆石为灰俟秧稍长以杂粪和匀撒之数日苗倍青翠以后更不复粪矣山田视平川田值稍高以石便也【`同上`】  

趂虚  

岭南谓村市为虚栁子厚童区乙传云之虚所卖之又诗云青箬裹盐归峒客緑荷包饭趂虚人即此也盖市之所在有人则满无人则虚而岭南村市满时少虚时多谓之为虚不亦宜乎【`吴处厚青箱杂记`】  

岭南之市谓之虚言满时少虚时多也西蜀谓之亥亥者痎也痎者疟也言间日一作也山东人谓之集每集则百货俱陈四逺竞凑大至骡马牛羊婢奴妻子小至斗粟尺布必于其日聚焉谓之赶集岭南谓之趂虚而岭南多妇人为市又一奇也【`谢肇淛五杂组`】  

僧巫  

僧多不削髪娶妻生子谓之在家僧巫尤无他术叶继熈临桂杂识谓以几数重自投而下者为得道众始宗之今亦不尽然也【`百粤风土记`】  

屠婆  

解牛多俚妇亦曰屠婆缚牛于水数之曰某时牵汝耕田不得某时乘汝渡水不即行今何以免死乃杀之【`峤南琐记`】  

柱蠧  

岭南屋柱多为虫蠧入夜则齧声刮刮通宵搅人眠书籍蟫蛀尤甚故其地无百年之室无五十年之书而蛇虫虺蝪纵横与人杂处盖依稀蛮獠之习矣【`谢肇淛五杂组`】  

罗汉楼  

以大木一株埋地作独脚楼髙百尺烧五色瓦覆之望之若锦鳞矣扳男子歌唱饮噉夜归缘宿其上以此自豪【`赤雅`】  

骨浪  

猺獠睡不以牀冬不覆被用三义木支濶板燃火炙背被焦则易盖以板之易得也以展转之意名骨浪【`溪蛮丛笑`】  

打寮  

山猺穴居野处虽有屋以庇风雨不过煎毛义木而已名打寮【`同上`】  

对刀  

甲与乙有隙两相鬭敌背牌防身逺以标鎗鎗尽挺刃而前名对刀【`同上`】  

讐杀  

夷性好杀一语不合便刺以刃百十年必报乃已名讐杀【`同上`】  

洗面  

借人助相讐杀以牛酒往谢名洗面【`同上`】  

## 粤西丛载卷十九  

桂林府通判汪森编  

金  

生金岀西南州峒生山谷田野沙土中不由矿出也峒民以淘沙为生坏土岀之自然融结成颗大者如麦粒小者如麸片便可鍜作服用但色差淡耳欲令精好则重錬取足色耗去什二三既錬则是熟金丹灶所须生金故録其所出【`虞衡志`】  

生金诸蛮峒皆有之金出沙土中淘而取之如麸炼之即成【`百粤风土记`】  

五岭内富州宾州澄州涪县江溪河皆产金居人多养鹅鸭取屎以淘金片日得一两或半两有终日不获一星者其金夜明【`岭表録`】  

珊瑚  

刘勔为郁林太守献瑚【`宋书`】  

大明六年鬰林郡献珊瑚连理树【`宋记`】  

郁林郡有瑚市海客市瑚处也珊瑚碧色生海底一树数十枝枝间无叶大者髙五六尺尤小者尺余鲛人云海上有瑚宫汉元封二年郁林郡献瑚妇人帝命植于殿前谓之女瑚忽一旦柯叶甚茂至灵帝时树死咸以为汉室将衰之徴【`述异记`】  

丹砂  

丹砂本草以辰砂为上宜砂次之今宜山人云出砂处与湖北犬牙山相连北为辰砂南为宜砂地脉不殊无甚分别宜砂老者白色有墙壁如镜生白石牀上可入炼势敌辰砂本草图经乃云宜砂出土石间非白石牀所生即是未识宜砂也别有一种色红质嫰者名土坑砂乃是出土石间者不甚耐火邕州亦有砂大者数十百两作块黒砂少墙壁嚼之紫黛不堪入药彼人惟以烧取水银图经又云融州亦有砂今融州元无砂邕融声相近葢误云【`虞衡志`】  

水银  

水银以邕州溪洞朱砂末之入罏烧取极易成以百两为一铫铫之制以猪胞为骨外糊厚纸数重贮之不漏【`同上`】  

洞城州出水银取之之法以人其用人从外境市之或逃走僮仆或奸啇缚雇役人往售至其家初以酒饭饲之三日即引至水银坑中挖窟埋之露其首三日其人痒不可忍号呼彻天乃以锹铲去其首仍埋之数日取出则满腹肠胄指甲骨髓中皆水银矣安南近凭祥州地亦有水银坑取法同每江西奸啇雇人挑货至界上贸易则私与夷约并雇工人卖之价成无论数十人俱缚去天髙日逺王法不及使凶人得肆其毒良可悲夫【`月山丛谈`】  

雄黄  

泗城州出雄黄近贵州安南卫界土人携出卫市之余自滇罢官归道经其地有市雄黄屏风一防衣十屛风髙尺五濶几二尺防衣俱精致余以道逺累行李不之留土人云其地有雄黄床并棹面坚者可为捣衣昔闻之宋时有得雄黄径尺盘者便以为难得之货以此观之则彼亦为常也【`同上`】  

泗城州土司有雄黄捣衣碪质类琼蕤光能鉴象共声琮铮异于凡听【`赤雅`】  

铜  

铜邕州右江州峒所出掘地数尺即有矿故蛮人好用铜器【`虞衡志`】  

自然铜  

自然铜生邕州山嵓间出铜处土坑中及石间采得方圆不定其色青黄如铜【`本草纲目`】  

锡  

粤中多产锡以贺出者为最按水经冯水南出于萌渚之峤五岭之第四峤也其山多锡谓之锡方【`峤南琐记`】  

铅粉  

铅粉桂州所作最有名谓之桂粉其粉以黑铅着糟瓮中罨化之【`虞衡志下同`】  

钟乳  

钟乳桂林接宜融山洞穴中至多胜连州逺甚余游洞亲访之仰视石脉涌起处即有乳床白如玉雪石液融结所为也乳牀下垂如倒数峯小山峯端渐锐且长如氷柱柱端轻薄中空如鹅管乳水滴沥未已且滴且凝此乳之最精者以竹管仰盛拆取之链治家又以鹅管之端尤轻明如云母爪甲者为胜  

全州石  

全州湘江一带泝流而上江边两岸狭处间有土石山悬石如钟乳嵌空巉嵓万牀叩之声清越其色若灵壁青翠可喜余舟过石侧击取数块髙尺余甚竒巧【`杜绾云林石谱`】  

桂州石  

靖江府所出石虽出自然然石麄而色不佳或有玲珑者雅宜置之花槛中他无用也【`赵希鹄洞天清録`】  

融石  

融州老君洞所出石亦起峯峦但麄燥体脆又甚于道州石【`洞天清録`】  

五色石脂  

宜州诸山出赤石脂以色理鲜腻为佳【`本草纲目`】  

炉甘石  

融县出炉廿石金银之苗也其块大小不一状似羊脑松如石脂亦粘舌产于金坑者其色微黄为上产于银坑者其色白或带青或带緑或粉红赤铜得之即变为黄今之黄铜皆此物防化也【`同上`】  

滑石  

滑石桂林属邑及猺洞中皆出有白黑二种功用相似初出如烂泥见风则坚又谓之冷石土人以石灰圬壁及未干时以滑石末拂拭之光莹如玉【`虞衡志`】  

冷石  

郁林布山县多虺其毒杀人有冷石可以解之石色赤黒味苦屑此石着创并以攻齿立苏一名窃齿石【`呉録地理志`】  

猪膏石  

兴安灵川山中产猪膏石白可为粉奸啇载之掺入盐以售【`百粤风土记`】  

无名异  

无名异小黒石子也桂林山中极多一包数百枚【`虞衡志`】无名异生于石上状如黒石灰以油炼如黳石嚼之如今宜州八星龙济山中亦有之黒褐色大者如弹丸小者如黒石子采无时【`本草纲目`】  

无名异大者如弹丸小者如槠栗鸡血滴之即化为水【`慎懋官华夷珍玩考`】  

石緑  

石緑铜之苗也出右江有铜处生石中质如石者名石緑又有一种脆烂如碎土者名泥緑品最下价亦贱【`虞衡志下同`】  

石梅  

石梅生海中一丛数枝横斜瘦硬形色真枯梅也虽巧工造作所不能及根所附着如覆菌或云本貭为海水所化如石蠏石虾之类  

石柏  

石柏生海中一干极细上有一叶宛是侧柏扶疎无小异根所附着如乌药大抵皆化为石矣此与石梅虽未详可以入药否然皆竒物不可不志  

荔枝盆  

诸山产石多黒肌白纹滑腻如镜大者中碑小者为研又有崚峭夐立絶类英徳者崭嵓穿漏类太湖者屈曲深洼畦脊隆起若盆盎者似荔殻之初剖谓之茘枝盆【`百粤风土记`】  

灵芝盆  

灵芝盆山洞中水滴成状若芝可植花卉可畜水养鱼【`桂林府志`】  

蛇黄  

蛇黄出岭南蛇腹中得之圆重如锡黄黒青杂色广西平南县有蛇黄冈土人九月掘下七八尺始得蛇黄大者如鸡子小者如弹丸其色紫【`本草纲目`】  

酒  

瑞露师司公厨酒也经抚所前有井清冽汲以酿遂有名今南库中自出一泉近南来只用库井酒仍佳【`虞衡志下同`】  

古辣泉古辣本宾横间墟名以墟中泉酿酒既熟不煮埋之地中日足取出  

老酒以麦麴酿酒密封藏之可数年士人家尤贵重每岁腊中家家造鲊使可为卒岁计有贵客则设老酒冬鲊以示勤婚娶亦以老酒为厚礼  

郁林夷人居山谷食用手搏酒名都林合糟共饮刻木契焉【`寰宇记`】  

今人以椰子浆为椰子酒而不知椰子花可以酿酒唐殷尧封寄岭南张明府诗云椰花好为酒谁伴醉如泥【`周密齐束野语`】  

酒以寄生为上官私皆用之梧州者佳防城宗藩家多自酿即以其别号名酒不下十数种然多以火酒杂之间有似绍兴豆酒者此外有莲花酒阳朔酒茅泸酒春分酒而虞衡志所谓瑞露辣泉者絶无之酒肆既多日中以后自衙役至市井小民无不跟蹡醉者【`百粤风土记`】桑寄生酒出梧州色白味颇清冽晋张华诗苍梧竹叶清陈张正见诗浮蚁擅苍梧皆谓此第酿者必和以烧酒以气炎蒸恐酒味易败故耳饮勿过多【`张七泽梧浔杂佩`】南方人有女数岁即大酿酒陂水竭寘壶其中密固其上女将嫁决水取之供客谓之女酒味絶美居常不可致也【`房千里投荒録`】  

广西蛇酒坛上有蛇数寸许言能去风其麴乃山中取草所造良毒不能无虑【`田锡麴本草`】  

明施訚司理平乐郡产莲酒上官恣取无度公曰虽涸江水为酒不能给也因作诗以讽自是少索莲酒【`李绍文明世説新语`】  

大谷  

始兴令杨应隆栁州人言其逺祖掘地种竹忽地中铿然有声得一石瓮发之有物数百个长三寸有余其上下肤如谷形去肤熟之即是大米香美异常后食者寿皆百二三十岁饮其汁者寿亦八九十尝读藏经云太古之世谷长五六寸人夀皆数百岁又图经称昆仑之墟有木禾食者得上夀岂其余粒耶刘子敦令保昌与杨令接壤甚驩得之最详为所谈也【`谈林`】  

葛仙米  

葛仙米出勾漏草泽间采得暴干仍渍以水如夷米状以酒泛之清爽袭人此原非谷属而名为米【`梧州府志`】  

青精饭  

猺人社日以南天烛染饭竞相遗送名曰青精饭杜诗岂无青精饭令我顔色好【`赤雅`】  

蒟酱  

蒟酱本草注即槟榔蒌子杨用修以为非谓佐槟榔蒌子自名扶留藤见蜀都赋与蒟酱不同余观广州记谓其花实即蒟可为酱又谓扶留有三种一曰檴扶留其根甚美一曰南扶留一曰荜茇俗皆呼曰蒌今俗所常食者皆蒌之叶葢南扶留也桂昭间冬春则食蒌根复有香蒌紫蒌之别辛香尤甚云来自右江诸土司按记则此当为檴扶留若荜茇宜自为一种但似蒌耳【`西事珥`】蒟酱猺狪中家家用之以荜茇为主杂以香草味虽佳不足为异耳史记唐防风晓南越防食枸酱问所从来曰道西北牂牁故呉都赋云枸酱流味于番禺之乡今问之番禺无有知者惟出自牂牁故云流味也荜茇吾家蛤娄也师古注本草注杨用修张孟竒辩之皆误【`赤雅`】  

布  

桂州丰水县古緑藤俚人以为布【`南越志下同`】  

桂州出古终藤结实如鹅毳核如珠玽治出其核纺如丝绵染为斑布  

闽岭以南多木绵土人竞植之采其花为布号吉贝余后因读南史海南诸国传言林邑等国出古贝木其华成对如鹅毳抽其绪纺之以作布与苎不异亦染成五色织为斑布正此种也盖俗呼为吉耳【`陈襄文昌杂録`】  

五色斑衣以丝布吉贝木所作此木熟时状如鹅毳中有核如珠玽【`公后切`】细过丝绵人将用之则治出其核但纺小抽相牵引无有断絶欲为斑布则染之五色织以为布弱輭厚致上毳毛外徼人以斑布文最烦缛多巧者名曰城城其次小麤者名曰文褥又次麤者名曰乌驎【`南州异物志`】  

吉贝有紫白二种亦有诸色相间者夷人多衣之斑衣山子与斑衣种女皆所常着故以此名刘禹钖蛮女钩辀音蛮衣斑斓布葢谓此榜人所衣或即是物蛮方所贡亦夸示其异以为戏尔【`西事珥`】  

粤西寒暑之服咸取给于衡水肇庆人家无蚕绩之具即有土布粗薄殊甚张文昌诗有地多生桂无时不养蚕非实録也抑古今俗悬絶至是耶【`百粤风土记`】  

郁林布  

南史齐武帝乘龙舟游江中絍越布为帆结緑丝为帆繂以鍮石为足榜人皆着郁林布作淡黄袴舞估客乐齐郁林属所辖甚广然今西中絶无佳布不知当日所衣者何物【`西事珥下同`】  

龙鳯葛  

郁林葛南方称为佳物机诞而纵长五六丈然质颇重厚似不甚宜暑原贡额不载万厯十五年始令贡千疋已又令贡二千疋工部覆奏定毎歳百疋近内监教之织为龙鳯纹献之葛之有龙鳯自此始  

八蚕之茧  

张文昌桂林诗有地多生桂无时不养蚕按广州记日南一歳八蚕言其地暖蚕一歳八熟也呉都赋云国税再热之稻乡贡八蚕之茧观文昌此诗则桂州蚕桑故盛不知何时废之粤人寡生理淫僻易滋能以此力倡之亦生计民风所赖也  

金屐  

军安县女子赵妪常在山中聚结羣党攻掠郡县着金箱齿屐恒居象头鬬战【`南越志`】  

羽裙  

古党伯夷人女以鸟羽相间为裙用绯防缀裳下男椎髻女散髪徒跣吹笙巢居夜泊【`方舆胜览`】  

龙盐  

龙盐龙生三卵一曰吉吊上岸与鹿交精遗草木结成蒲桃号曰紫梢花美人采之用于帷箔胜插翅春【`赤雅下同`】  

鸟章  

鸟毳之精织成文章者谓之锁袱鸟毳之粗市于狑獞谓之鹅罽诗曰鹅毛御腊缝山罽  

鹅毛被  

邕之南溪洞酋长以鹅毛为被取头颈细软毛如稻畦衲之暖甚如绵【`段公路北户録`】  

南蛮之酋豪多选鹅之细毛夹以布帛絮而为被复纵横纳之其温柔不下于挟纩也俗云鹅毛柔暖而性不偏冷宜覆婴儿兼辟惊癎也【`岭表録异`】  

卉服  

南方草木可衣者曰卉服绩其皮者有勾芒布红蕉布弱锡衣苎蔴所为淮南子弱锡细布一端数金火浣布布有三种毕方蔴者一端数金祝融木者一端百金火鼠毛者一端千金绩其花者有桐花布琼枝布娑罗布其精者曰娑罗龙叚吉贝布又名斑布桃花布南中千叶桃花似牡丹穗长尺许织穗成布文胜火浣多矣但过冬则散南史齐武帝乘龙舟游江中絍越布为帆□鍮石为足榜人皆着郁林布帝王夸为炫燿其珍可知【`赤雅`】  

冐白  

清波杂志云广南黎洞皆以白巾纒头故曰冐白【`董斯张吹景集`】  

练子  

綀子出两江州峒大略似苎布有花纹者谓之花綀土人亦自贵重【`虞衡志下同`】  

緂  

緂出两江州峒如中国线罗上有徧地小方胜纹  

蛮氊  

蛮氊出西南诸蕃以大理者为最蛮人昼掖夜卧无贵贱人有一蕃  

戎单  

戎单黎人所织青红间道木绵布也桂林人悉买以为卧具  

纸甲  

粤西纸甲矢石不能入胜于铁也其纸出栁之宾州裹以旧絮杂松香熟槌千杵外固以布缀而缝之毎甲费白金六七钱许耳然槌不熟则矢礟亦穿夷獞但防被絮行夜宿便以覆体滇黔夷兵皆然【`百粤风土记`】  

铜鼓  

蛮夷之乐有铜鼓焉形如腰鼓而一头有面鼓面圆一尺许面与身连全用铜铸其身遍有虫鱼花草之状通体均匀厚二分鑪铸之妙实为竒巧击之响亮不下鸣鼍咸通末幽州张直方贬龚州刺史到任后修葺州城因掘土得一铜鼓载以归京到襄汉以为无用之物遂舍于延庆禅院用大木鱼悬于斋室今见存焉【`岭表録异`】马援于交趾得骆越铜鼓铸为马式【`马援传`】  

铜皷古蛮人所用南边土中时有掘得者相传为马伏波所遗其制如坐墩而空其下满鼓皆细花纹极工致四角有小蟾蜍两人舁行以手拊之声全似鞞鼓【`虞衡志`】徽宗大观二年融州蛮其俗铸铜为大鼓初成悬庭中置酒以召同类争以金银为大钗叩鼓去则以钗遗主人相攻击鸣鼓以集众号有鼓者为都老众推服之【`宋史`】溪洞爱铜鼓甚于金玉模取鼓文以蜡刻板印布入靛缸渍染名防蜡慢【`宋朱辅溪蛮丛笑`】  

予初见梁欧阳頠传称頠在岭南多致铜鼓献奉珍异又云铜鼓累代所无及予在宣抚司见西南夷所谓铜鼓者皆精铜极薄而坚文镂亦颇精叩之咚咚如鼓不作铜声秘阁下古器库亦有二枚此鼓南蛮至今用之于战阵祭享初非古物实不足辱秘府之藏然自梁时已珍贵之如此不知何理也【`老学庵笔记`】  

旧府中有伏波将军所铸铜鼓其一尚存其形不似今制深三尺许面径可三尺五寸旁围渐缩如腰形复微展而稍弇其口似今人家竹焙篝体絶薄纯緑色纹甚精古面环绕作鼃黾十数昻首如欲跳状中受击处亦平但畧厚如镜耳已有断裂痕击之声不甚发闻一完好者近为税监献之内庭所悬木架尚存堂之左右有铜铸狼机数柄倒于地制亦精必非近时物矣制府防事左右亦有铜鼔两架径之小可减半而制作色质无异出入遥见之欵识之同异不得就而辨焉【`西事珥下同`】岭表録异唐时有牧童闻田中蛤鸣往捕之蛤跳入深穴乃蛮酋冢掘之得铜鼔其旁多铸鼃黾之状正与今总府所见者合当是原有此体制今铜鼓两粤滇黔皆有之又或以为诸葛武侯者不必尽伏波也  

铜鼓古传置酒招同类来者以金钗叩之此即所谓金声非锣也今灵壁侯汤念嵩家有之【`支允坚异林`】  

夷俗最尚铜鼔时时击之以为乐土人偶于土中掘得辄称是伏波将军或诸葛丞相所藏者土豪富室必争重价求购即至百牛不惜与售赝骨董者亡异【`西事珥`】蛮中诸葛铜鼓有剥蚀而声响者为上上易牛千头次者七八百头藏二三面者即得僭号为寨主矣凡破蛮必称获诸葛铜鼓有多至数十面者此必诸葛倡之后人仿式而造其精巧反有过之者【`朱国祯涌幢小品`】  

铜鼓昔马伏波征蛮物以山溪易雨因制之一悬之梧州镇府左廊昔沈潭中声震十里鼓出遂无怒波人言其为祟今舟赖以无险【`张穆异闻録`】  

鼓  

后汉周敞为交趾刺史伐龙山木以为鼓以下分鼓给桂林郡上分鼓给交趾郡击一鼓则二鼓皆鸣【`舆地志`】  

花腔腰鼓  

花腔腰鼓出临桂职田乡其土特宜鼓腔村人专作窰烧之油画红花纹以为饰【`虞衡志下同`】  

铳鼓  

铳鼓猺人乐状如腰鼓腔长倍之上铳下侈亦以皮鞔植于地坐拊之  

藤鼓  

两广总制韩雍征西贼先斩藤藤为流血山贼不可渡相据洞旋以计诛夷截藤为鼓者三总制及总兵留一其一在梧州镇府府已空废弃之庑下风雨不坏剥之犹辛气逼人【`张穆异闻録`】  

弓  

鸟浒人有竹皮厚寸余破以作弓长四尺名曰弧弓【`南州异物志`】  

竹弓以熏竹为之筋胶之制一如角弓惟掲箭不甚力【`虞衡志下同`】  

弩  

蛮弩诸峒猺及西南诸蕃其造作畧同以硬木为弓桩甚短似中国猎人射生弩但差大耳  

猺人弩又名偏架弩无箭槽偏架而射也  

药箭  

药箭化外诸蛮所用弩虽小弱而以毒药濡箭锋中者立死药以蛇毒草为之  

射鸩捕蛇以合百草链时日作毒矢仰射飞走透肌及骨百不失一【`赤雅`】  

毒槊  

南蛮有毒槊无刃状如朽铁中人无血而死言从天雨下入地丈余祭地方掘入蛮中呼鸟铎刃【`酉阳杂俎`】  

白棍  

白棍獠子采白木为棍寝处不离用之但闻风声形影双灭观之作书胜公孙浑脱舞【`赤雅`】  

峒刀  

峒刀两江州峒及诸外蛮无不带刀者一鞘二刀与云南同但以黒漆杂皮为鞘【`虞衡志下同`】  

蛮鞍  

蛮鞍西南诸蕃所作不用鞯但空垂两木镫镫之状刻如小龛藏足指其中恐入榛棘伤足也后秋镟木为大钱累累贯数百状如中国骡驴秋  

蛮鞭  

蛮鞭刻木节节如竹根朱墨间漆之长才四五尺其首有铁环贯二皮条以防马  

卢沙  

卢沙猺人乐状类箫纵入管横一管贯之  

胡卢笙  

胡卢笙两江峒中乐  

藤合  

藤合屈藤盘绕成柈合状漆固防之出藤梧等郡  

防榔合  

槟榔合南人既喜食槟榔其法用石灰或蚬灰并扶留藤同咀则不涩土人家至以银锡作小合如银鋋様中为三室一贮灰一贮藤一贮槟榔  

竹釜  

竹釜猺人所用截大竹筒以当铛鼎食物熟而竹不熸盖物理自尔非异也  

石刀劒环玦  

藤州其俗以青石为刀剑如铁妇人亦以为环玦代珠玉也【`元和郡国志`】  

戏面  

戏面桂林人以木刻人面穷极工巧一枚或值万钱【`虞衡志`】  

政和中大傩下桂府进面具比进到称一副初讶其少乃是以八百枚为一副老少妍陋无一相似者乃大惊至今桂府作此者皆致富天下及外夷皆不能及【`老学庵笔记`】  

镀银器  

南宁人善作器物铁质钑花纹而镀银其上谓之防银自杯鼎炉合以及刀劒戈防皆能为之殊亦坚丽然纹稍粗不及滇中之细用久则绣须以豮膏拭之【`百粤风土记`】  

杯  

鼻饮杯南人习鼻饮有陶器如杯椀旁植一小管若瓶嘴以鼻就管吸酒浆暑月以饮水云水自鼻入咽快不可言邕州人已如此记之以发览者一胡卢也【`虞衡志下同`】牛角杯海旁人截牛角令平以饮酒亦古兕觥遗意蛮椀以木刻朱黒间漆之侈腹而有足如敦瓿之形  

笔  

岭外少以鸡毛作笔亦玅【`王羲之笔经`】  

昭富春勤等州择鸡毛为笔其为用与毫不异【`岭表録异`】  

刳木为舟  

易翼称刳木为舟今西方多有之取大木长一丈围五尺以上虚其中裁留首尾若槽形亦有昻首而鋭其末者广二三尺所受四五人或至六七人村民用以往来乘载小溪中无官渡之处遇舆马则方舟而济【`西事珥`】  

舂堂  

舂堂者以浑木刳而为槽一槽两边约排十杵男女间立以舂稻梁敲磕槽舷皆有遍拍槽声敲闻于数里虽思妇之巧秋砧之凄不能比其浏亮也【`岭表録异`】  

## 粤西丛载卷二十  

桂林府通判汪森编  

牡荆  

宁浦有牡荆指病自愈节不相当者月晕时刻之与病人身齐等置牀下病虽危亦无害也【`南方草木状`】  

荆木宁浦有三种金荆作枕紫荆作床白荆作履与他处牡荆蔓荆全异【`南宁府志`】  

两广树  

苍梧县南十五里与封川界属广东有两广树在封梧之间南北两柯验其荣瘁以卜两省之丰防【`广西志胜`】  

桄榔木  

桄榔树枝叶并蕃茂与枣槟榔等树小异然叶下有须如麄马尾广人采之以织巾子其须尤宜醎水浸渍即麄胀而韧故人以此缚舶不用钉线木性如竹紫黒色有文理而坚工人解之以制博奕局此树皮中有屑如面可为饼食之  

桄榔木身直如杉又如防榈有节似大竹一榦挺上高数丈开数十穗緑色  

李徳裕诗桄榔树叶暗蛮溪桄榔身似防榈而色緑似竹亦有丝自裹薄似絺绤高七八丈亭亭直上叶大如掌皆攒于树之杪甚浓密其杪抽丝蔓千百条长丈余垂下如缕防蕤可玩土人云高二三丈时剜其心粉之作面甚羙南中树此种形之最异者张九龄诗里树桄榔出谓其特高出羣木之表也【`西事珥`】  

邕州道署后有桄榔树四株隅立竞秀高俱十余丈玩之不厌【`峤南琐记`】  

娑罗树  

娑罗树出西番海中余在浔州时官圃一株甚巨毎枝生叶七片有花穗甚长而黄如栗花秋后结实为栗可食正所谓七叶树也按李邕进娑罗树状云此树不庇凡草不止恶禽如得托根长乐擢颖建章布叶重阴比月中之丹桂连枝接影对天上之白榆东瘁则青郊苦而岁不稔西茂则白藏泰而秋有成葢异树也佛书一曰菩提树一曰波罗树又曰中树影皆曰阎浮山婆娑树影所映一树而异名尔【`慎懋官华夷花木考`】  

无患木  

无患俗名苦珠子可去垢其木用为棒为器以厌百鬼故名【`崔豹古今注`】  

无患木烧之极香辟恶气一名噤娄一名桓昔有神巫曰瑶□能符核百鬼擒魑魅以无患木击杀之世人竞取此木为器用却鬼因曰无患木【`叚成式酉阳杂爼`】  

紫檀木  

紫檀木出交趾广西湖广性坚新者色红旧者色紫有蟹纹新者以水湿浸之色能染物【`曹昭格古要论下同`】  

虎斑木  

虎斑木出海南其纹理似虎斑故名【`今庆远所属多有之`】  

檀香树  

檀香一名旃檀一名直檀出广州云南及占城真腊诸国今岭南诸地亦皆有之树叶皆似荔枝皮青色而滑泽有三种黄檀【`皮实色黄`】白檀【`皮洁色白`】紫檀【`皮腐色紫`】其木并坚重清香而白檀黄檀尤盛宜以纸封固则不泄气紫檀新者色红旧者色紫有蠏爪纹白檀辛温气分之药故能理胃气调脾肺利胸膈紫檀咸寒血分之药故能和营气消肿毒治金疮【`王荩臣羣芳谱`】  

降真香  

降真香一名紫藤香一名鸡骨香生南海及大秦国今两广云南皆有不甚佳舶上来名番降紫而润者良焚之气劲而远可以降神故名降真【`羣芳谱`】  

沙木杉木  

沙木与杉同类尤高大叶尖成丛穗少与杉异【`虞衡志`】思恩荔波二县西北界上与贵州烂土黎平诸夷相接不通王化有羙杉生山下山頽压覆不知防千百年矣夷云是诸葛丞相伐而埋之虽未尽然要亦两汉先秦时物也夷人每候其地有紫气上腾则羣聚穿土辄得之紫色坚类牛角投于水即沈解为棺出市之恨薄而且短以道险出之难也曾闻有该县尹欲得厚且长者遣亲信诣彼求之夷怒曰尔欲使官府扰我乎杀之然实天下之至寳也【`月山丛谈`】  

沙木出广西四川色黄纹理稍黑花纹细者可爱直理者多性最柔可圈素新者有香浊甚【`格古要论`】  

杉木出四川广西江西湖广徽州等处俗呼曰杉木又曰防木色白而其纹理黄稍红有香甚清或云南蕃脑子生此木中有花纹细者如雉鸡斑甚难花纹粗者亦可爱直理不花者多【`同上`】  

榕  

榕树南海桂林多植之叶如木麻实如冬青树榦拳曲是不可以为器也其本棱理而深是不可以为材也烧之无熖是不可以为薪也以其不材故能久而无伤其荫十亩故人以为息焉而又枝条既繁叶又茂细软条如藤垂下渐渐及地藤梢入地便生根节或一大株有根四五处而横枝及隣树即连理南人以为常不谓之瑞木【`南方草木状`】  

榕易生之木又易高大可覆数亩者甚多根出半身附榦而下以入土故有榕木倒生根之语禽鸟衔其子寄生他木上便蔚茂根下至地得土气久则过其所寄【`虞衡志`】  

粤西藩臬二司外守廵道俱无衙宇余间入防城尝憩于两广公署前庭有榕桧二树骈生蟠根合体互相纠结异枝交荫苍翠成帷毎婆娑其下玩之不忍去【`梧浔杂佩`】昔山谷南迁维舟榕下后人为作榕溪阁【`南轩文集`】  

枫  

广西南宁府横州其地枫始生叶有虫食之虫形似蚕而赤黒四月间熟亦如蚕之将丝州人擘取其丝光明如琴弦海滨蜑人鬻之作钓缗甚适于用【`陈霆雨山墨谈`】五岭之间多枫木岁久则生瘿瘤一夕遇暴雷骤雨其树赘暗长三五尺谓之枫人越巫取之作术有通神之验取之不以法则能化去【`南方草木状`】  

枫树子大如鸡卵二月华已乃着实八九月熟曝干烧之香馥【`叚成式酉阳杂俎`】  

柳  

予师带溪曲公自西粤左辖入觐为予言西粤无柳仅藩司一株每吐叶则司中设席请三司赏柳以为竒观后以质之予同年唐兄抱一唐云岂止此某鄕绅园中仍有一株夫柳中土林立而粤西至比之异卉竒葩然则物之贵贱岂有定哉【`羣芳谱`】  

桂  

临桂县荔水水源多生桂桂生处不生杂树【`十道志`】桂南方竒木上药也桂林以桂名地实不产而出于宾宜州凡木叶心皆一纵理独桂有两纹形如圭制字者意或出此叶味香甘与皮无别而加芳美人喜咀嚼之【`虞衡志`】  

桂皮根上厚皮内肉为桂心中薄者名桂皮树枝表小枝即桂枝作三等用【`南寜府志`】  

桂林八树山海经云在贲禺东今云即桂州不知贲禺东是桂郡否也今粤西地最宜桂大者十围终年葱蒨秋风时起四逺闻香至冬枝端结子累累然如小莲子中空有浆【`百粤风土记`】  

箘桂  

箘桂生交趾桂林山谷嵓厓间无骨正圆如竹立秋采之【`本草纲目`】  

铁力木黄连木  

铁力一名石盐一名铁棱可作栋梁【`南宁府志`】  

邕人言铁力木能上水仅可百余年惟黄连木最能久【`峤南琐记`】  

黄连木作棺椁坚久【`南宁府志`】  

椿树  

道内有大椿树二株髙十余丈苍郁浓茂在防事之前对立危耸数百年物也【`峤南琐记`】  

寓木  

木之寄生者曰寓木见山海经梧之桑寄生酒为佳然粤人不事蚕作真寄桑者甚鲜【`峤南琐记`】  

土产异药有猪腰子也金藤勾金皮黄基多治肿毒而桑寄生尤多土人不知饲蚕桑皆合抱枝叶无损气溢而为寄生功力倍于他处其他鲭鱼胆蚺蛇胆蛇黄三七山豆根皆佳【`百粤风土记`】  

五岭以南絶无霜雪最宜树树上多寄生本即山海经所谓寓木也而桑寄生以入药名独着梧之长州饶有之采时须令并桑枝摘取不尔即杂以他木莫可辨【`张七泽梧浔杂佩`】  

茶树  

修仁茶修仁本静江府属县制片二寸许上有供神仙三字者上也大片粗淡【`通志下同`】  

红花茶宋邹道卿有诗称其能消鬲御烟岚  

猪腰子  

猪腰子生柳州蔓生结荚内子大若猪之内肾状长三四寸色紫而肉坚彼人以充土宜馈送中土【`本草纲目`】  

鸡桐  

鸡桐叶如楝其叶煮汤疗足膝疾【`虞衡志下同`】  

思櫑木  

思儡木生两江州洞坚实渍盐水中百年不腐  

龙骨木  

龙骨木色翠青状如枯骨  

木绵  

斑枝花树大可合抱高四五丈叶黄花红如山茶而片极厚一名木绵出南方俗譌作攀枝花【`羣芳谙`】  

木棉一名琼枝其高数丈树类梧桐叶类桃而稍大花色深红类山茶春夏花开满树望之烂然如缀锦花谢结子大如酒杯絮吐于口茸茸如细毳旧云海南蛮人织为布名曰吉贝今第以充裀褥取其软而温未有治以为布者浔梧间亦多有之但土人未尝采取随风飘坠而已【`梧浔杂佩`】  

胭脂木  

胭脂木坚致色如胭脂可镟作出融州及州洞桂林属县亦有之【`虞衡志下同`】  

风膏药  

风膏药叶如冬青治太阳疼头目昏  

南漆  

南漆如稀饴气如松脂霑霑无力  

绵木  

绵木生永宁山中义宁阳朔皆有之细榦而柔勒治为刀鎗柄长能及远轻且不折【`百粤风土记`】  

乌药  

乌药南人亦呼为矮樟生岭南邕州容州树生似茶髙丈余一叶三桠叶青隂白根状似山芍药及乌樟根色黑褐作车毂纹横生八月采根其直根者不堪用【`本草纲目`】  

蚊子树  

有树如冬青实生枝间形如枇杷子毎熟即坼裂蚊子羣飞唯皮殻而已土人谓之蚊子树【`岭南録异`】  

槟榔  

木实曰槟榔树无枝略如柱其顚生穟而秀生棘针重叠其下彼方珍之以为口实出交趾【`广志`】  

槟榔树高十余丈皮似青桐节如桂竹下森秀无柯端顶有叶叶似甘蔗条派开破仰望眇眇如锸丛蕉于竹杪风至独动似举羽扇之扫天叶下系数房房缀数十子家有数百树【`林邑记`】  

槟榔树若笋竹生竿近上未五六尺间洪肿起如瘣木焉因折裂出若黍秀也无华而为实大如桃李天生棘重累其下所以御卫其实也剖其上皮煮其肤熟而实之坚如干枣以扶留藤古贲灰并食则滑美下气及宿食消谷【`异物志`】  

槟榔土人以为贵欵客必先进若邂逅不设用相嫌恨【`南中八郡志`】  

槟榔信南越之可观子既非常木亦特异大者三围高者九丈叶聚树端房构叶下华秀房中子结房外其擢穗似禾其缀实似谷其皮似桐而厚其节似竹而概其中空其外劲其屈如覆缸其申如缒绳本不大末不小上不倾下不邪稠直亭亭千百若一歩其林则寥朗庇其隂则萧条信可以长吟可以逺想矣性不耐霜不得北植必当遐树海南辽然万里弗遇长者之目自令人恨深【`俞益期牋`】  

岭南人以槟榔代茶且谓可以御瘴余始至不能食久之亦能稍稍居岁余则不可一日无此君矣故尝谓槟榔之功有四一曰醒能使之醉葢每食之则薫然颊赤若饮酒然东坡所谓红潮登颊醉槟榔者是也二曰醉能使之醒葢酒后嚼之则寛气下疾余酲顿解三曰饥能使之饱葢饥而食之则充然气盛若有饱意四曰饱能使之饥葢食后食之则饮食消化不至停积尝举似于西堂先生范旂叟曰子可谓槟榔举主矣然子知其功未知其德槟榔赋性疏通而不泄气禀味严正而有余甘有是德故有是功也【`罗大经鹤林玉露`】  

闽广人食槟榔取其驱瘴疠之气至称其四德曰醒能使醉醉能使醒饥能使饱饱能使饥然槟榔破症消积殊有神效余食后辄饵之至今不能一日离也按本草谓其能杀三虫下胸中至高之气夫余之百錬刚化作绕指柔亦已久矣纵微服此胸中宁复有至髙之气乎本草原始曰宾与郎皆贵客之称交广人凡宾客胜会必先呈此故以槟榔名也【`谢肇淛五杂组`】  

啖槟榔和蒌叶蘸少灰咀之大率与闽广同槟榔以瓦缶浸令软蒌叶小而味薄春夏无叶则嚼其根味亦香辛食之既久唇红齿頳处处吐水石上如一团鲜血乍见骇人【`百粤风土记`】  

槟榔出广西郁林州树如棕榈高七八丈萚叶可为扇不引风气其实尖者为贵与石灰同食令人齿黑故有雕题黑齿之俗实能辟瘴气故土人日日早食客至传以相待【`格古要论`】  

蒳子  

山槟榔一名蒳子榦似蔗叶类柞一丛千余榦榦生十房房底数百子四月采【`竺法真疏`】  

山槟榔形小而大于蒳子蒳子土人亦呼为槟榔【`广州记`】  

龙眼荔枝却贡  

汉永元十五年岭南旧贡生龙眼荔枝十里一置五里一候昼夜传送临武长汝南唐羌上书曰臣闻上不以滋味为德下不以贡膳为功伏见交趾七郡献生龙眼等鸟惊风发南州土地炎热恶虫猛兽不絶于路至于触犯死亡之害死者不可复生来者犹可救也此二物升殿未必延年益寿帝下诏曰远国珍羞本以荐奉宗庙茍有伤害岂爱民之本其勅太官勿复受献【`资治通鉴`】  

荔枝  

汝南唐羌为临武长县接交州州旧贡茘支及生犀献之羗上书谏乃止【`谢承后汉书`】  

苍梧多荔枝生山中人家亦种之【`呉録`】  

南方果之美者有荔枝梧州火山者四月先熟而味少劣其高潘者最佳五六月方熟有无核类鸡卵大者其肪莹白不减水精性热液甘乃竒实也【`北戸録`】  

荔枝树髙五六丈如桂树緑叶蓬蓬冬夏郁茂青华朱实实大如鸡子核黄黒似熟莲子实白如肪甘而多汁似安石榴有甜酢者夏至日将已时翕然俱赤则可食也一树下子百斛荔枝熟时百鸟肥其名之曰焦核小次曰春花次曰胡偈此三种为美似鼈卵大而酸以为醢和率生稻田间【`广志`】  

荔枝自湖南界入桂林才百余里便有之亦未甚多昭平出槱核临贺出緑色者尤胜自此而南诸郡皆有之悉不宜干肉薄味浅不及闽中所产【`虞衡志`】  

核之细者谓之焦核荔枝之最珍者也【`广志`】  

浔州亦有荔枝独平南所出最佳皮色緑而杂以红防斑驳可爱名曰緑叶香味亦不下郁林又自邑至郡疾行半日可达故鲜美尤胜【`梧浔杂佩`】  

山韶子  

山韶子色红肉如荔枝夏实【`虞衡志`】  

韶叶如栗赤色子大如栗有棘刺破其皮内有肉如猪肪着核不离味甘酢核如荔枝【`本草纲目`】  

龙眼  

龙眼树如荔枝但枝叶稍小殻青黄色形圆如弹丸核如木梡子而不坚肉白而带浆其甘如蜜一朶五六十颗作穗如蒲萄然荔枝过即龙眼熟故谓之荔奴如言常随其后也东观汉记曰单于来朝赐橙橘龙眼荔枝魏文帝诏羣臣曰南方果之珍异者有龙眼荔枝令岁贡焉出九真交趾【`南方草木状`】  

龙眼南州悉有之极大者出邕州围如当二钱但肉薄不能远过常品为可恨【`虞衡志`】  

龙眼树叶似荔枝蔓延縁木生子如酸枣色墨纯甜无酸七月熟【`广志`】  

龙眼一名益智一名比目【`呉氏本草`】  

龙眼自尉陀献汉髙帝始有名见西京杂记左太冲赋旁挺龙目即此梧浔署中皆有之结实甚繁剖之色莹白政如水晶丸核映于外味亦甘美但微觉草气风韵远逊荔枝故谓之荔枝奴蘓长公曰闽越人髙荔子而下龙眼吾为平之荔子如食蛑蝤大蠏斫雪流膏一噉可饱龙眼如食彭越石蠏嚼啮久之了无所得然酒防口爽餍饱之余则咂啄之味石蠏有时胜蛑蝤也长公此语足为荔奴解嘲【`梧浔杂佩`】  

山龙眼  

山龙眼出广中夏月熟色青肉如龙眼亦龙眼之野生者也【`虞衡志下同`】  

龙荔  

龙荔殻如小荔枝肉味如龙眼木之身叶亦似二果故名可蒸食不可生啖令人发癎或见鬼物三月开小白花与荔枝同时  

椰  

椰树髙六七丈无枝条叶如束蒲在其上实如瓠系在于山颠若挂物焉实外有皮如胡卢核里有肤白如雪厚半寸如猪肤食之美于胡桃味也肤里有汁升余其清如水其味美于蜜食其肤可以不饥食其汁则愈渇又有如两眼处俗人谓之越王头【`异物志`】  

椰二月花色仍连着实房相连累房三十或二十七八子十一月十二月熟其树黄实俗名之为丹也横破之可作椀或微长如栝蒌子从破之可作为爵【`南方草木状`】椰树大三四围长十丈通身无枝至百余年状如蕨菜长丈四五尺皆直竦指天其实生叶间大如升外皮苞之如连状皮中核坚过于核里肉正白如鸡子着皮而腹内空含汁大者含升余实形团团然或如蒌横破之可作爵形并应器用故人珍贵之【`南方异物志`】  

椰子有浆截竹以竹筒承其汁作酒饮之亦醉【`交州记`】椰子木身叶悉类防榈桄榔之属子生叶间一穗数枚枚大如五升器果之大者谓唯此与波罗蜜等耳皮中子殻可为器子中瓤白如玉味美如牛乳瓤中酒新者极清芳久则浑浊不堪饮【`虞衡志`】  

椰子木出广西梧州府郁林州树似防榔实大如堪为饮器椰杯出两广安南类瓢且厚实黄黒色肉白可食锯开中有酒微酸谓之椰子酒或漆或银镶作酒杯小者最贵而难得大者作酒壶劝盘酒注水杓之类或云酒倾入有毒则爆故出路人多带之【`格古要论`】  

波罗蜜  

波罗蜜大如冬外肤礧砢如佛髻削其皮食之味极甘子练悉如冬生大木上秋熟【`虞衡志`】  

波罗蜜干湿胞二种剖之若蜜其香满室间有根结地裂香出尤美【`南宁府志`】  

波罗蜜树髙五六丈树类冬青而黒润倍之叶极光净冬夏不凋树至斗大方结实不花而实出于枝间多者十数枚少者五六枚大如冬外有厚皮裹之若栗毬上有软刺礧砢五六月熟时颗重五六斤剥去外皮殻内肉层叠如橘囊食之味至甜美如蜜香气满室一实凡数百核核大如枣其中仁如栗黄煮炒食之甚佳果中之大者惟此与椰子而已【`本草纲目`】  

优昙鉢  

优昙鉢一名无花果广西优昙鉢不花而实状如枇杷【`方舆志`】  

橄榄  

橄榄有二种曰香曰大【`南宁府志`】  

橄榄树身耸枝皆髙数尺其子深秋方熟生吃及煮饮悉解酒毒有野生者子繁树峻不可梯縁但刻其根下方寸许纳盐于其中一夕子皆自落树枝节上生脂膏如桃胶南人采之和其皮叶煎之调如黒谓之橄榄糖【`岭表録异`】  

橄榄子独根树东向枝曰木威南向枝曰橄榄【`酉阳杂俎`】橄榄子大如枣大如鸡子二月华色仍连着实八月九月熟生食味酢蜜藏仍甜【`南方草木状`】  

橄榄大如鸡子交州以饮酒【`广志`】  

乌榄  

乌榄如橄榄青黑色肉烂而甘【`虞衡志下同`】  

方榄  

方榄亦橄榄类三角或四角出两江州洞  

波斯橄榄  

波斯橄榄生邕州色类相似但核作两瓣野生者树峻而子繁蜜渍盐淹皆可藏久用之致远作佳果【`羣芳谱`】  

赤柚子  

赤柚子如橄榄皮青肉赤【`虞衡志`】  

罗晃子  

罗晃子如橄榄其皮七重【`同上`】  

橘  

橘有火焰橘金橘蜜橘綉橘等类【`南宁府志`】  

金橘出营道者为天下冠出江浙者皮甘肉酸不逮矣【`虞衡志`】  

柚  

柚子南州名臭柚大如人亦食之皮甚厚打碑者卷皮蘸黑以代氊刷宜黑而不损纸极便于用此法可传但此州无许大柚耳【`虞衡志`】  

柚子红白二种一名柑一名香柑树髙二三丈黄色皮厚肉甘【`南宁府志`】  

馒头柑近蔕起馒头尖者味香胜可埒永嘉孔柑【`虞衡志`】  

枸橼  

枸橼生岭南柑橘之属木似朱栾而叶尖长枝间有刺植之近水乃生其实状如人手有指俗呼为佛手柑有长一尺四五寸者皮如橙柚而厚皱而光泽其色如生緑熟黄其核细其味不甚佳而清香袭人南人雕镂花鸟作蜜煎果食置之几案可供玩赏若安【`阙`】片于蒂而以湿纸围防经久不□或捣蒜罨其蒂上则香更充溢【`本草纲日`】  

枸橼树似橘实如柚大而倍长味竒酢皮以蜜煮为糁南方草木状形如皮似橙而金色极芬香肉甚厚白如芦菔夷人重之女工竞雕镂花鸟似蜂蜜防燕擅巧丽妙絶无与为比异物志皮不香味不美可以浣治葛苎若酸浆近有佛指橼自闽中徙植者【`南宁府志`】  

搭骨子  

搭骨子匾如大橘皮里空虚【`虞衡志`】  

萝防子  

萝蒙子黄如大橙柚【`同上`】  

罗望子  

罗望子殻长数寸如肥皂又如刀头色正丹内有二三实煨食甘美【`虞衡志`】  

萝旺子六月熟名九层皮【`南宁府志`】  

太平府有罗望果自外皮剥至见肤凡九层食之甚甘广东人呼为九皮果【`朱国祯涌憧小品`】  

黄肚子  

黄肚子如小石榴【`虞衡志下同`】  

布衲子  

布衲子似李而黄  

菩提  

菩提状如北地沙果皮味香甜可食【`南宁府志`】  

部谛子  

部谛子色黄如大石榴【`虞衡志下同`】  

不纳子  

不纳子似黄熟小梅絶易烂烂即破肉附核可为经珠似菩提子  

人面子  

人面子如大梅李核如人面两目鼻口皆具肉甘酸宜蜜煎  

人面子取其仁荐茶最佳南方草木状人面子树似含桃结子如桃实无味其核正如人面以蜜渍之稍可食以其核可玩于席间饤饾御客【`南宁府志`】  

人面木出郁林州春花夏实秋熟两邉似人面故名【`格古要论`】  

芭蕉子  

芭蕉三种小者曰牙蕉大者曰芭蕉长六七寸者曰山蕉【`南宁府志`】  

蕉子芭蕉极大者凌冬不凋中抽榦长数尺节节有花花褪叶根有实去皮取肉软烂如緑柿极甘冷四季恒实土人或以饲小儿云性凉去客热谓之蕉子又名牛蕉子以梅汁渍暴干按令扁味甘酸有微霜世所谓芭蕉干者是也【`虞衡志下同`】  

鸡蕉子小如牛蕉亦四季实  

芽蕉子小如鸡蕉尤香嫩甘美秋初实  

五敛子  

五敛子大如木黄色皮肉脆软味极酸上有五棱如刻出南人呼棱为敛故以为名以蜜渍之甘酢而美出南海【`南方草木状`】  

五棱子形甚诡异瓣五出如田家碌碡状味甘酸久嚼微甘闽中谓之羊桃【`虞衡志`】  

杨桃一名五敛子有五棱南人呼棱为敛【`南宁府志`】  

杨桃似橄榄其味甜五月十月熟谚曰杨桃无蹙一岁三熟其色青黄核如枣核【`贾思勰齐民要术`】  

木竹子  

木竹子皮色形状全似大枇杷肉甘美秋冬间实【`虞衡志`】  

黄皮果  

黄皮子如小枣【`虞衡志`】  

黄皮果出广西横州状如楝子及小枣而味酸【`海槎録`】  

桃  

冬桃状如枣深碧而光软烂甘酸春夏熟【`虞衡志`】  

冬桃似橄榄色緑肉软味酸【`南宁府志下同`】  

桃有胭脂桃鹰嘴桃七月桃十月桃  

匾桃大如桃而匾色正青【`虞衡志`】  

梅  

广西桂林府满山皆梅开时作梅瘴易染人【`摭遗`】  

余顷守桂林立春梅已过元夕则尝青子非风土之正【`范成大集`】  

袁丰之宅后有梅六株开时曾为邻屋烟所烁乃团泥塞灶张幕蔽风久而又折其屋曰氷姿玉骨世外佳人但恨无倾城之笑耳【`张洞林桂林志`】  

岭南之梅小于江左居人采之杂以朱槿花和盐曝之梅为槿花所染其色可爱又有选大梅刻镂瓶鑵结带之类取棹汁渍之【`棹木叶汁`】亦甚甘脆【`北戸録`】  

黎朦子  

黎朦子如大梅复似小橘味极酸【`虞衡志下同`】  

殻子  

殻子如青梅味甘  

李  

李有珍珠李麦黄李苦李郁李素门李【`南宁府志`】  

绵李味甘美胜常品擘之两片开如离核桃【`虞衡志`】  

火炭子  

火炭子如乌李【`虞衡志下同`】  

木頼子  

木赖子如淡黄大李  

逃军粮  

逃军粮一名倒粘子以军逃山食之【`南宁府志`】  

毛韶  

毛韶俗曰毛荔枝味酸肉粘核【`同上`】  

地蚕  

地蚕生土中如小蚕又似甘露子【`虞衡志`】  

丘文庄羣书钞方云白蘘荷用为葅常服之不遇蛊毒且曰柳子厚在柳州曾种之余至南宁尝求之柳州亦无识者按松江志云俗呼为甘露子根如蚕蛹茎叶如薄荷能治蛊毒冬月取根杂盐菜藏之味极甘脆即石湖所谓地蚕者是也【`南宁府志`】  

石栗  

石栗树与栗同但生于山石鏬间花开三年方结实其殻厚而肉少其味似胡桃仁熟时或为羣鹦鹉至啄食略尽故彼人多珍贵之出日南【`南方草木状`】  

石栗圆如弹子毎颗有梗抱附之类杓柄肉黄白甘韧似巴榄子仁附肉有白靥不可食发病北人或呼为海胡桃【`虞衡志`】  

石栗子皮黑厚坚肉白【`南宁府志`】  

槎檫子  

槎檫子如锥栗肉甘而微涩【`虞衡志下同`】  

毛栗  

毛栗如橡栗  

藤核子  

藤核子生白藤上如小蒲桃  

木连子  

木连子如胡桃紫色  

特乃子  

特乃子状似榧而圆长端正  

余甘子  

余甘子多贩入北州人皆识之其木可以制器  

庵摩勒即余柑子本草云主补益强气力【`南宁府志`】  

余甘子梭形初入口舌澁酸饮水乃甘又如梅实核两头鋭呼为余甘橄榄同一物异名耳【`临海异物志`】  

秋风子  

秋风子色状俱似楝子【`虞衡志下同`】  

朱圆子  

朱圆子正圆深红状如楝子冬实  

橹罟子  

橹罟子大如半升椀谛视之数十房攒聚成毬每房有缝冬生青至夏红破其瓣食之微甘  

粉骨子  

粉骨子皮黄色如粉  

千歳子  

千岁子有藤蔓出土子在根下须緑色交加如织其子一苞恒二百余颗皮殻青黄色殻中有肉如栗味亦如之干者殻肉相离撼之有声似肉豆防出交趾【`南方草木状`】千岁子如青黄李味甘【`虞衡志`】  

粘子  

粘子如指面大褐色【`虞衡志下同`】  

羊矢子  

羊矢子色状全似羊矢味亦不佳  

日头子  

日头子状如樱桃色如蒲桃穗  

赤枣子  

赤枣子如酸枣味酸  

古米子  

古米子殻黄中有肉如米粒  

藤韶子  

藤韶子大如鳬卵柿秋实  

红盐草果  

红盐草果取生草荳蒄入梅汁盐渍令色红暴干以荐酒  

鹦哥舌  

鹦哥舌即红盐草果之珍者实始结即频取红盐干之才如小舌  

甘蔗  

交趾有甘蔗围数寸长丈余颇似竹断而食之甚甘笮取汁曝数时成饴入口消释彼人谓之石蜜【`南中八郡志`】藤州土人沿江种甘蔗冬初压取汁作糖以浄器贮之蘸以竹枝皆结霜【`方舆胜览`】  

藤  

浮沉藤生子大如韲瓯正月华色仍连着实十月腊月熟色赤生食之甜酢生交趾九真【`南方草木状下同`】  

蕳子藤生縁树木正二月花四五月熟实如梨赤如雄鸡冠取生食之味淡泊出交趾  

野聚藤縁树木二月花色仍连着实五六月熟子大如羮瓯俚民煮食其味甜酢出苍梧  

花藤镟以为器用中有花纹【`虞衡志`】  

花藤出广西身细而斑黑堪作拄杖身粗者俗【`格古要论`】胡蔓藤毒草也揉其草渍之水入口即死【`虞衡志`】  

扶留呉録地里志藤縁木而生味辛可以食槟榔广州记其花实即蒟也可以为酱异物志古贲灰牡砺灰也与扶留槟榔三物合食而后善也俗曰槟榔扶留可以忘忧广州记扶留有三种一名获扶留其根香美一名南扶留叶青味辛一名扶留藤味亦辛亦曰荜茇俗呼蒌【`南寜府志下同`】  

胶藤汁可染扇  

滑藤汁可调三合土  

石莲子生藤长一二丈藤上有刺乡人栽之作园墙苦寒无毒治下血禁口痢解胃热织叚绢机房多用之乜金藤治喉风双鹅【`庆逺府志`】  
