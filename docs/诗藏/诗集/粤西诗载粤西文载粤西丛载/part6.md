---
title: 第6部分
index: true
icon: editor
order: 6
category:
  - 诗藏
  - 诗集
  - 粤西诗载
  - 粤西文载
  - 粤西丛载
tag:
  - 钦定四库全书
  - 集部八
  - 总集类
  - 汪森
  - 清
---

## 粤西文载卷二十四  

桂林府通判汪森编  

记【`城郭公署`】  

修复洛容县治记　　　　　　黄　芳  

洛容当栁桂之冲与古田犬牙相衔连山环阻苗裔攸窟其鬬暴栗悍习染成性正徳庚辰主者愤嫉于顽横师古田先声震撼贼胥屏窜祸延于洛良苗及焉苗恚啸聚蜂起师方凯旋而县治煨烬自是栁桂间道路阻絶鞠为蛇豕虎狼之窟莫敢窥其藩限余三年嘉靖癸未按治汪侍御渊乃协羣议以参政胡尧元宪副邓炳参将李璋抚降之始复洛邑剪榛棘建公署招徕疲民然已不及十之一二矣越明年冬十月芳来按洛申以帝徳复降其未附者千余人羣酋驩呼向风罗拜庭下其言侏不可辨察之若控诉然乃慰谕班犒有差俾各率所部还辑乃事罔逸于度且言曰昔商宗兴罙伐之师及荆焉止矣而此地又越荆南数千里虽更盛世威徳不加焉自入职方以还声教洽于海隅雕椎之风悉易其旧与先王之世异矣而凭险寇虐鬼蜮变幻者莫或制之于是乎有兴兵而袭加惠而抚肆师而讨者矣袭则谲恶者恶之抚则渎善者惑焉肆讨则黩善恶胥戕也已夫恶九而善一犹将仇之况胥戕矣乎况恶一而善倍之者乎折馘盈万反以为乱自国初至今肆讨者数矣兵聚而贼先遁兵散则贼愈炽而吾民始终偏受其毒未有能善其后者是故君子耻言之谓其横及而无益也且以韩襄毅之功烈断藤甫防而浔城遽破矧其余哉然则将若何曰实储飬兵选将责成以衞我民毋亟尔功因物顺应以静制动体仁之宏行义之用慝则威之毋长其骄顺则怀之毋挠其嚣毋留毋暴毋曲而老警一惩百风动岩谷逺迩异势缓急异宜参伍较量毋倒其施匪威勿振匪信勿立是为宏纲慎守无易嘘生摧枯机括在手孰其尸之铭诸座右  

总督府记　　　　　　　　　伦以训  

维皇建极画野分州树之监牧广东西地方数千里大郡二十二皆山海奥区天子俾重臣莅之开总督府于苍梧秉宪节握兵权两广财赋于是乎防通兵民之命于是乎寄内总文武诸司外控百蛮天下雄镇莫加焉前都宪姑苏韩公雍肇基中乂维时草创急章程缓兴作府第规制多缺嵗久益倾圯今都宪萧山张公枫丘静筹之暇实始作新撤其基拓而西之就中脉为聴政之堂五楹堂之后修廊燕寝书斋子舍翼以庖湢诸室殿以层楼堂之前防门重啓廻廊四合百执事直所在焉门之外赏功所丽于东垣诘戎所丽于西垣前辟通衢树三大绰楔榜其南曰节制两藩东曰岭海肃清西曰民物康阜经始于嘉靖二年冬三阅月告厥成功梧州守任广州守沛教谕鏊等来谓使以训盍记诸以训曰先王纲纪天下为之都邑宫室章服车旗之制辨其等威定其位着百官受之以照临其民是故出政之地不敢不饬焉诡俭就陋是隳王章而渎民眎也俭为共徳君子自俭而已矣君子为私室虽富不敢有加不及则止至于公家之室先王制礼不敢不及焉抑犹有诿者曰时诎举赢民不堪命夫茍诎于时孰得而訾之惟其可以备而弗备也诡俭于公而丰其私也以遗后人病民滋甚张公莅镇不三年大兵三告捷民不知劳得以保其室家遂其恒产以其余力给公役是谁之赐也公又督诸将严武备风励藩臬郡县修学校劝农桑百废俱兴乃及府第且曰无亟成以勦民毋崇侈以灭徳树圯葺陋备规制而已君子谓公是举也制尊王矣役因时矣计经久矣如之何勿书春秋重民力兴作必书有所善亦有所讥公有三善而无讥请书之以告来者  

荔浦修城垣串楼记　　　　　雷　变  

为邦之道在不失其本失其本则危得其本则安书曰民为邦本本固邦宁是有国之常制辟田里立庐舍设保障严守望筑城凿池皆固本之道自古及今孰能有外于此以立国乎况荔浦县处边徼万山中编氓少而猺獞多往往出没相为凌轹尤所当急其保障岂可缓哉于是因山谷丘陵之险有城垣焉城上有关关外有濠守防不可缓也县治旧濵茘江之浒国朝洪武元年知县马宥创建县治并各衙门至景泰丙子知县伍绘迁城砌以甎石覆以串楼无非所以固堞垒严守御防患于未然者筑斯城也建斯楼也凿斯濠也设斯关也虽曰劳民弗敢后者何也择可劳而劳也何怨之有嘉靖癸未圣天子登极之二年余奉上命来令是邑自分菲薄涖职弗防曾未浃辰上天示变风雷暴作雨雹交侵飘瓦折木坏民庐舍城楼东崩西塌官舎庙宇皆就倾圯灾瘉乃厉甚莫能支四月十一日也厥明弗宁恐惧斋沐告诸寮属勤于祷神引躬修省已而具白当路行优恤之典举修葺之功请给公帑及捐俸镪事获攸济民不告疲非余之功主司之力也非惟主司之力实地方之幸国家之福也闉门复饰楼垜完具一时伟观逺望翚飞居然一方保障矣大功告成虽欲无纪不可以之属余佥曰可焉其能已诸兹不揣固陋命笔特书城垣修筑共一百二十六丈南北城楼二角楼四串楼共八十三间其费若干请给若干肇于嘉靖二年癸未四月十三日讫于四年乙酉三月十二日凡阅一十有六月告成士民请记以励来世庶知修作之难而嗣守之不易也知邦本之不可轻而保障之不可不固也噫【`万厯十一年改建县廨幕防吕文峰有记不录`】  

重脩广西都指挥使司碑记　　潘　恩  

皇明开国分置列省乃设都指挥使司用统戎兵矧兹西广外控南交右连荆益左接炎海山谷峻危谿峒辽阻鐻耳之酋保险作冦地称用武司创于洪武建极治九载复鼎新之正徳以来日就圮倾室宇不治鞠为废址议者数欲増修困于兵馑又商度兹费非千缗不可是用弗溃于成乃嘉靖十有三年都指挥佥事王君言高君谊谋于藩臬诸君曰斯役不兴戎容沮忸非所以观示逺人奉扬国烈也议缩厥费凡五之三请于提督都御史兵部左侍郎陶公谐廵按监察前御史郑公濓今御史曾公守约咸报可焉乃申议曰木事毋雕土事毋饰厥基惟固厥材惟良以规恒久丰俭折衷爰有成画经始于是嵗之秋越明年乙未春三月讫工为堂者二前曰宣武后曰壮猷翼以闱房环以廐库重门有闶櫩栋绵宻文质辉炳由是涖军聴政鋭气斯张不威而栗矣是役也王君以公事北上髙君独董其成分理出纳则都事包朴桂林府通判伍重落成之日左布政使万君潮右布政使胡君岳右参政刘君士竒右参议刘君淮按察使陆君钶副使叶君珩龙君大有刘君守绪佥事龚君进汪君大受暨恩为之颂曰美哉轮奂如竹之苞如松之茂遹有宁居尚作我师以绥百粤益昌皇治髙君再拜稽首曰谊也敢忘斯教隳阃职哉又曰惟兹土功越数十年诸君子佥谋始克攸济厥亦惟艰盍勒贞珉以着经纪诏我后人俾葺而守之永永无斁乃刻石记【`前治九年周孟中有记不录`】  

新建四都营判府挥使记　　　陈大纶  

百粤自先秦以来尚矣唯邕州称为沃国窃伏海隅其势则雄据交广扼塞两江给军三筦岭海一都防也明兴百七十载徳泽既渥威武覃宣四境之民安于覆盂臻臻乎礼让之风至于道矣迩者上下陵夷民日刓敝田荒野芜室庐多空去昔不亶十三四矣説者咸以为内遭蠧政外遗寇患其然哉夫蠧政余不知已所谓寇患冝莫棘于四峒毋亦蠧政之所激欤夫四峒在唐为钜县距邕二百余里山谿深阻丛林疏谷其民素土著耕种其地饶金漆羽革楠桂蕉卢之产亦足以资生殆非饥寒所偪不得已而为盗者或者谓无法以羁縻之邪夫以撮土之区而介于土流之间我固视之为化外之氓矣安得而以法罔之乎且其俗尚慓悍往往藏命为奸煽惑鼔动鲜有固志故尝附离二州土官则亦睥睨其土地之利而辄为吞并互相争夺兵连祸结嵗无宁日天寔厌之矣维时嘉靖已亥秋适安南不共上命总制兵部尚书蔡公经按兵讨之授以节钺便宜行事公推副宪翁公万达擅军旅才独任其事方时论汹汹边衅驿骚恐变生不虞翁公言曰春秋之义无遂事不宁方来今内治未修而遽欲勤师于逺何以眎敌遂以兵四诛要害将经国振民而黙寓夫耀兵克乱之谋也以是先声所至无不赫然风靡顷之有峒民黄纲者率其徒党十余人首先效欵防奉以其地舆图愿编户率为王臣乞贷不死公以峒民不道而多其义以状白军门案郡守郭公楠议复其业众驩踊惊惮俛而泣下幸得更生尽取诸峒编为户改其峒名为都曰武黎曰武黎都曰华阳曰华阳都曰水口曰沙水都曰呉曰呉从都今都各有长以十家为甲甲有总五总为保保有长以约于都长自为钤制而又専设判府一员督备挥使一员加意抚御之由是乃筑营垣建官舍分戍守定疆界正赋役其土地人民一于邕俾二州不得以凌虐一切寛之至立学社以教其子弟渐销其顽鄙之习奨其善惩其不憓甫年而奸宄息田里辟商旅通嘻嘻然吾邕之民矣外史陈伯言曰于呼孰谓峒民桀骜不可以驯化哉悲夫吏兹土者视其地为瓯脱而卤使其民也公功顾不伟欤是以即其风之所自交人闻之是用震悚诎伏袒跣系颈以其国降犹峒民黄纲辈也诗云蛮荆来威其信然邪余与翁公友善知公之为人亷敏知机雅好谈兵议论风起事事不避艰险尝破藤峡靖思恩遗不朽之功芳声显誉蜚腾宇内然方笃于圣学盖得其本矣  

重修全州城记　　　　　　　陈邦偁  

全北据山麓南瞰江流葢古清湘地也宋始筑土城元总管王文干改筑而扩之石总管亨祖始砌以甎洪武间知府章公复暨乔千户用重加修治为门五门各有楼垣凡一千一十八丈一尺髙二丈堞凡一千二百九十有五月城之围凡九十七丈城端窝铺凡三十有四自国初迄今屡圯屡修嘉靖初西南垣堞多坏于时灌邑刼于流獠州城戎严亟聨栅为防事宁稍加修葺丁酉夏积雨连旬三江水涨浸城溢池舟入东西二门衢漫若川垣堞益頺而西南基砌为水潄齧击冲渐圯逮辛丑而城之四隅坏者百三十有二丈堞之坏者八十时按察司杨照磨莅摄政偕张吏目四箴虑事计费具申于参政叶公照佥事王公宇藩臬二司布政使吴公章按察使章公书以闻于廵按御史何公赞巡抚都御史蔡公经乃发州帑鸠工募匠陶甎代石燎灰畚土力役则兵三民七一循昔规委谢千户和同省祭官文本积耆民廖景星等程督甃砌完垣五所乃西南基石不足适陆同知昌者来任署章廼再议伐石中外层叠俾暴流骇浪无可潄击石上叠甎纵横交制并诸垣堞皆烹糯为浆调灰以砌期以巩固一劳永逸之计也启工于嘉靖辛丑五月朔日癸卯七月讫工费金凡四百余葢委任得人故费省董造不欲速故工坚务不妨耕故人不言劳建以不拔故经水而垣不败丁未春和念城完恐无以示后特具状索记秋初知州王矦莹之莅任首脩庠门继修城五楼及诸窝铺于是和复申请曰往年所修未及者楼与铺耳今王矦来而修理具备诚全城哉予闻经曰天险不可升传曰地利不如人和城之筑修固义所当为然非所专恃以为固者于惟圣明谨礼为国正名分以达之天下凡所以杜絶陵僭限隔上下者罔不周悉所谓无形之天险天下皆是也若夫承流宣化俾闾阎部曲咸知爱已保家尊君亲上弗或乖以哄弗或悖以携又所以翕和羣生而设无形之天险于金汤间者斯助之者力多守之者心一而城池之固永永无虞我皇明舆图之大传之亿万载而无疆矣因记之以谂夫后之修城者  

重建永平巡检司记　　　　　张　岳  

故石康县之永平信立永丰归徳四乡在县治东北斜入广西界中环匝百余里深阻而多逋逃旧设巡检司以禁诘之又度地据险立营为木闸以锁诸隘在永平者曰平原营枫木闸其外距博白之西乡云庐诸山在永丰者曰木头横岭营樟木闸其外距欝林之冨民兴业之兴徳二乡大桂诸山曰沙尾营康乐闸其外距兴业之怀南里在信立者曰马头营深水闸其外距横之端峰里而归徳之城隍营泰山闸正当咽防之处盖其地外束而中寛如世所传葫芦形者自城隍以北逾岭二十里至康乐闸则博白之狼丽江出焉合永平之黄藤漆桐二江北入贵之芗江与大江合葢亷之水皆南流入海此数小水者独背郡以北其形势气脉若与郡不相聨络者故徃往能为寇孽以梗吏治然其地山髙气深美田畴斩山为业饶于竹木谷米射猎之利春夏间江水生筏浮舟运以下苍梧南海者不可胜计亦兹郡一奥区也成化二三年断藤峡寇作破浔贵欝白转入郡境先蹂数乡然后石康不守而郡城亦以残破当是时使先贼未至命一骁将将军军永平以扼路贼未必敢入就入亦必旁畏牵掣未敢长驱纵掠其祸若当时之烈也岂非数哉其后宁谧日乆流甿渐归旧荒田日益垦治宜为之稽税籍正疆界分别主客户立保伍之法以约束之庶几可使其尊吏畏法比近地而以悬逺莫之省虑逮其争而讼讼累年不能决至相仇恨杀夺不能制然后草薙而禽狝之至无类乃止葢自成化治以来如是者数矣最后甚不得已廼弃以畀狼兵此所谓引豺狼以守藩篱而欲与之俱安胡可恃也初石康既破不能县省入合浦其四乡者亦并为归徳一乡巡检司寄寓无常处治元年移寓灵山石隆堡仅存空名而已嘉靖十三年甲午巡检郭盛千夫长甯文聪求故司旧迹得于永平村请复建廨宇徙居之又渐葺故营闸以聨络其声势议上府府为申议报诸司其费与力盛与文聪率乡民相劝为之官府不与焉其明年乙未秋八月余抵郡而工适讫功两人者以记来请余诺之未暇为也又明年丁酉盛秩满去后一年文聪亦死余复檄其子令长千夫其冬有浙学之命将行矣念既许此两人不可以生死去留而遂易之乃备书始未付署事义民林中鳯刻石以成此两人之志云  

宣化迁县记　　　　　　　　陈　褎  

宣化隋邑也郡欝林唐更郡为州曰南晋曰邕寻复为郡曰朗宁为州仍邕置建武节度宋因之更建武曰宋宁元复邕州更为路又更邕曰南宁至我朝更路为府南宁仍元旧自唐以来宣化皆属邑未之有更也旧治即今古城故墟洪武二纪徙附郭西南取足防廨藏圄门庭蔑余地右肘郭距江无几每淫雨水辄患因循至正统乙丑邑令卢彰缮新之又因循至嘉靖甲辰殆将百八十年矣材朽甓落吏将无止案牍湿化至无稽令周文兴爰复谋缮新较改作劳费相直矧地卑隘居民且厌乃相与议徙废观三清高据东北广袤稍倍其天储之以待乎署郡推黄冕上其议于前督府半洲蔡公巡台少岳陈公以予承乏左江乃属成之维时郡守陈君健同余光判韩恩相与僇力经略其材其甓取诸废浮屠其地隂褊凹则易诸生圃方之于是防然深棱然整巍然雄而规模改观旧治矣出帑金二百尽他劳费不烦民力作之日绳直版载百工咸理鼛鼔弗任因民之所利而利之弗损而益固其所欢趋也已嵗乙已正月谷日筮事越腊而落诸咸请记予谓先王因吉土以享帝于郊则翼翼然四方之极必非卑隘之所能堪自封建罢为郡县而欲镇抚百姓威令四境乃顾局于一窟夷于齐民其何能振故卫文不徙楚丘则夷灭而不复公刘不徙则职失而不举太王不徙岐则戎侵而王迹不肇新视聴作心志明教令饬民人固非徙治不可也宣化令未之前考自今伊始其振矣乎夫卫文不专于楚丘而秉心塞渊公刘不专于邠而克笃前烈太王不专于岐而明徳不殒厥问夫其所以自为以协地道是故所以承天之祐者也独徙乎哉予于宣化端有望矣筮事之始宣化藏忽盗昧者以为徙三清之报然堪舆书称吉地乃神所司原道于浮屠之居且欲庐焉庐可也矧于公家乎三清有神则其司以待今日也亦冝矧天子有天下天下之神民属焉民而神之神而民之何徙不可故曰达者信之众人疑焉是役也今督府净峰张公巡台桐冈冯公裁其成郡推黄冕总其责义民黄御董其事而郡幕陈善良苏人望南宁衞指挥刘瑄宣化县丞吕缟簿董继贯尉区鳯凌山驿丞韩钦则皆与有力也予何功  

栁州北郭碑记  

先王之建国也树徳以基设险以守此其为虑豫且渊乎昔者侬寇甫平余襄公遂城桂州君子与之与其豫尔当马平濯征蛮寇之余诸椎髻卉裳方向风胁息人且以承平为贺而亟城其北郭岂治安之道莫是急乎葢先人之忧而忧之非漫然举也吾栁郡城当五岭西南牂牁水自西北来防绕郡城三隅周旋东注虽非汉广亦可谓天堑矣独直北一面通涂数道无封域之限山谿之阻我固可往彼亦可来识者有深忧焉厯数百年卒莫之为何机防之难遘如此哉嘉靖二十四年秋九月兵部右侍郎兼都察院左佥都御史惠安张公净峰征蛮将军平江伯合肥陈公竹泉以天子命督师讨蛮寇于马平之五都师既克乃以其暇登郡城周览焉顾雉堞之绵亘俯江流之廻合喟然叹曰美哉将将乎洋洋乎其斯以为固欤然无崇冈巨阜为之殿恐扶舆清淑之气无以萃且觊觎者易逞猺蛮虽平讵无他虑乎时郡邑诸生有献议于兹欲城北郭以饬外蔽者深然之念底厥绩须良有司适难其人已而昆山王君三接以南京祠部郎来守兹郡首谒于苍梧即喜曰是吴中人杰也必能忧吾忧事吾事矣遂以诸生之议畀之俾底行焉君矦省之复曰是守职也敢不承命暨归乃布徳兆谋披草莱躬陟降既景乃冈考中用极度财计工审时约费为计簿以请于大中丞曰是果能忧吾忧事吾事者矣茍利生民财用何惜遂褒答俾底行焉命下君矦即召工师裒材伐石诹日肇绪距北厢阛阓五百歩许为外郭郭之长凡五百七十九丈髙丈有四尺基视髙省三之二起自西江迄于东冲因势立基前却委蛇甃以陶甓实屏涂泥故不必隐以金锤而丰坊袤址巩固如磐石焉即郭之中为谯门凡三北曰拱辰心王室思藩屏也东曰宾曦崇阳徳布和惠也西曰留照存阳明烛幽昧也门之上拱辰以楼冐宾曦留照以平屋冐各三间干盾备焉沿郭曲折为敌台十台有舍旗帜列焉为军营三营有庐楚戍卒居焉距郭中南十丈筑镇粤台其高凡二十有四尺应坤之数纵广凡一百八十尺当二九之数象两仪也覆台为层楼髙三十六尺应干之数凡五间象五行也左右有轩前后有廊皆所以羽翼乎楼旋楹四周象列宿也纵横视台楼之中扁曰粤西雄镇言徳威逺被胥底宁也台南下有堂凡五间柬西为序各如其数直前为仪门树坊于中又前为外门凡三间门之端扁曰龙城书院崇文教且将以象贤也中仪门左右为碑亭二即东偏为土地祠一自堂徂门萧墙连络左右布分环匝其外缭以闬闳规模气象翼翼如也秩秩如也是虽因地利成天险而裁成辅相乎堪舆者隂以寓焉是役也内则取诸四所之军余外则取诸三哨之士卒而居民曾不知有号召之烦凡役于公者人日给银一分有半圬者倍之梓匠视圬者为增损木石之直以良楛为上下总其费几千几百两有竒皆于军饷取给而吾民曾不知有征科之扰工经始于嵗丙午冬十二月未期而台成逾年而郭就楼观门堂翚飞鸟革观者惊犹神灵之所为靡不嘉我君矦经理之有方也两中丞成始成终之功尤章章于夷夏然其机防之际殆有非偶然者已吾闻仁者以天地万物为一体故其视民之忧犹已之忧天下之事犹一家之事也昔中丞视教于兹常以诚明之学诲我诸生暨君矦莅政告人每以不欺为训是其志同其道合虽旷世犹能相感矧生同一时官同一方其任之弗贰劳之弗惜固其宜哉吾栁当妖氛荡涤之余获屡丰之庆中丞又能散其小储建此长策风气既萃人文以宣外侮潜消内宁益固天人合发交相为益斯其时哉易曰损上益下民悦无疆自上下下其道大光之谓欤又曰利用为大作元吉无咎则又君矦之谓矣二公惠孚我民利及万世邦人士防其惠利逺其灾害怀徳思报且将即是祠焉而尸祝之以崇报于无穷垂劝于来世其谁曰弗宜今而后嗣君矦者皆能以中丞之忧为忧君矦之事为事则必敷和有民绥厥士女所欲与聚所恶勿施虽亡一篑之覆台也为益崇郭也为益厚若也匪徳是务惟威刑是崇是淫若传所称好恶拂人之性则民心携而叛离作虽有金汤其谁与守又不若折栁以樊吾圃也诗曰无俾城坏无独斯畏是非古今之大戒邪是举也巡按监察御史丰城徐公南金内江叶公世延先后按治莫不嘉乃绩俾亟成之副使新建魏公良辅长州徐公祯参议莆田朱公道澜惠安康公朗叅将庆逺戚公振咸有功于提调而魏公职司兵备尤注意焉府同知东筦林君时衷通判鄞县徐君栻推官宁州邹君邦钦知事临川周淯咸有功于协赞而徐君经费有制出纳无爽绩尤着焉栁州衞带俸都指挥张世爵指挥张奎湖广永州衞领哨指挥陶礼俱有功于督理者也至于日省月试课工程佣悉智殚力佐我邦君则唯陶子之能厥功告成郡遣博士邓炳黄处中属予为记因次其事以遗之且以诏夫将来  

千秋峡廵检司记　　　　　　全　赐  

灵川东北十里名千秋峡层山对判盘纡南下峡有怪石随波隐见势极壮骇飞湍激岸白华中喷灵川以是为望别名银江此水之文为一胜也山回风翕四时如秋是名千秋此风之清为一胜也山东有岸一径危悬广不逾尺盘磴鋭刿藤蔓纵横此峡之危为一胜也三胜具而皆有险道存焉凡挽舟上下负贩贸易者悉由于斯行者易堕治之惟艰予往嵗左迁入蜀自贵竹度龙里出三峡既苦蜀川之险又尝蜀道之难及归灵之峡江顾瞻左右恍若蜀景思彼之险天造地设虽治世之危涂实乱世之保障百二之势关峡葢相等也然粤之獞夷伺伏险隘以市登龙断之利者正惟关峡之类比比助之则亦何取于关隘哉予乃锄其危而平治之使舟行可挽陆行可负是路之开导将无益于人乎是举也鸠工五十捐金三十自嵗戊申孟冬至已酉秋越三仲落成人咸称便谓当识其嵗月以示履道坦坦之始云  

天河迁县记　　　　　　　　张　烜  

周礼惟王建国辨方正位体国经野设官分职以为民极以土宜之法以相民宅而知其利害以阜人民以蕃鸟兽以毓草木以任土事是故辨土宜民司牧者先务也而怠于事者寘之莫或为也局于费者难之莫或振也短于才者惧之莫或举也三者有一焉而欲建功施泽以图报称者未之前闻也由今观之惟田矦其与于斯乎夫矦天河贤令也天河为县乡额有四里十有八国初建邑于思农髙寨之城其势孤其乡僻鸳贼乗间得而侮之景泰以来刼掠日甚官民莫敌相与奔附上里之甘塲村因便就简者八十余年矣甘塲之地山势险逼风气弗辟民病于虎维时嘉靖乙酉嵗侍御谢公汝仪力主迁议而奉行者匪人莫克振举及侍御郑公濓又力主之相延十年于兹嵗癸丑矦奉命宰治下车之初相厥险僻蹙然曰是可以安民物为政教地邪维时郡守林公庭杓郡倅邹公志学节推安公和试矦以政知矦之可与有为也责以迁邑且戒曰慎哉无怠而事无辜而学无自废而名矦毅然曰敢不敬厥事以成厥功遂与父老谢公厚公钺公栗吴公杨遍登渉以规形胜测向背以望风气厯原隰以辨土宜举无愈于福禄社之平旷者佥曰美哉兹土山环水聚其宜于吾民乎遂绘图移牍以闻于郡郡以闻于督府陶公谐御史曾公守约佥曰允哉工始于嘉靖甲午六月廿又九日徙居于是年腊月廿又二日毕工于乙未春夏之交城池髙深实足慰止城计五百余丈池称之若堂宇若仓厫若鼓楼若公馆若城隍庙若山川社稷无祀坛壝一举而新之问其力取那阳罗侯廷鳯义兵也门其材出诸措置也问其匠出诸募工也问其犒赏之费出诸捐俸也惟儒学殿庑明伦特估值以移文于当道迄今未报是则莫遂就绪矦心歉然嵗戊戌仲夏矦以调官去父老曰矦劳于力而民享其逸劳于政而民饮其惠功在于民而莫纪其盛岂其情哉相率属记于烜且以告于署县郡博毛君纯曰宜哉遂勒石于县治仪门之左继矦而治当有感而起者则学宫之兴不言可知矦之心可以自慰矣郡人张烜撰  

古田改州记　　　　　　　　唐执中  

古田在宋为古镇州至我朝乃改县治幅员十里籍民千户田膏民朴称沃饶地治初为贼内寇民尽流移惟长安里近郭龙呉陶王卢唐陈骆廖李数姓残民三十余家死守勿去正徳间贼种类繁邻封尽被流毒当道请命将出师讨之弗克贼益骄悍隆庆初入寇防城戕方面刼司帑为恶愈炽四年再请乃特命抚台殷公讨之总戎俞公帅师十四万有竒分七哨既勦且抚不三月斩获七千四百余级俘获贼属以万计诸险巢如天兼苦累潮水鳯凰等一时俱下既凯旋题改州治兼设守御余时以县令与军旅事殷公命深入经理兵后事宜以次年仲春进纪功俞公首议建治卜大宅之左未果迁秩行兵宪黄公踵至仍旧治筑城作室居焉工甫成公复命余正疆界清田亩偕吏目防广百户李椿领其事计丈田六百五十九顷二十四亩有竒其六里絶田请给三镇兵屯戍每镇各万余亩四里絶田招流移之复业者并新旧民计分田五百九十五顷有竒并歼絶田三十亩给僧以资常住事将竣公以租庸询余曰今兹之民非贫即愚贫则力不能供愚则力不能用轻徭薄赋俾不困于财不诎于力乃其所急者公然之每亩税粮三升有竒以供赋每斗定差银二分以代役民颇称便公又曰赋役既轻且薄矣逸居而无教不终于夷乎乃命建社延师羣新旧民子弟而教之于时桂林庠生呉嘉防方美中等二十三人相继而进余乃星列各村郡城则属呉生教之稍稍变其声音气质一日引谒公公方欲请于督学加以儒服未几以内艰行城故狭隘军民居皆覆以茅草二年夏俱燬右江李公以署至余复以廓城建瓦屋请兵宪龚公继至乃请于抚台郭公议建瓦屋二百余间拓城西地二十余丈未几亦以内艰行清军刘公又以署至凡二阅月二事渐以就绪公又以赍捧行兵宪荘公继至见公私之上亦既茍完无事版筑进余语曰赏闻边方有衣巾化夷生员今此新旧民生可以语是乎乃择五十余人请公试之其仪貌声音稍可观聴公喜动于色命余引而之省谒两台暨诸司道请督学江公试之与进者二十四人余窃遹观厥成乃以是嵗冬量移兴化郡丞将戒行新旧士民诣余请记乃述其颠末纪之以复若于建治事实深有愧憾焉  

重建怀泽驿记　　　　　　　呉敬夫  

广西去京师万里自古为荒外圣天子包罗六合统一华夷而聫属之不以疣赘视荒外制于是省各郡州邑设驿随逺近错然星缀无异中土以通使传命达隐情如人身血脉周流于上下四肢而无壅蔽其示荒外一体义大矣广西浔属贵县屹然左江中流旧有三驿惟怀泽驿附郭为最要其旧趾距县治东二里非当冲路使客往来舟车不便驻泊前亭舍官置不守遂倾圯旷然鞠为荒圃屡议改营以地方未宁因循莫举隆庆二年冬余自海州莅兹土至之日即有以改建怀泽驿议请者余曰事岂无急于此者乎其竢之无遽也于是遑遑焉日夜焦劳求民之瘼而去之轻其赋役恤其困苦以绥之又谋诸僚属石君辈之能者以戡定五山九怀之乱略剪其猰防而辅辑其良顺时则遇当道有能信任密授神算者及数月而渠魁折首胁从输服贵境悉宁署驿事郑大使喜而复请曰是未可以改营怀泽乎余问之即令度地于要路时得郭内新南门梁氏地宅欲售因为之鬻旧址于附近居人呉氏以其所鬻价增贸之具以议上允当道使大使董其事各如式鸠工敛材以营以搆费不终辄损羡以益勿以浚民甫二月而驿已告成门墙堂舍翼如也余偕僚属陈君石君落成焉因为之言曰是驿也规制简朴气宇爽垲虽不中土之大而究此为边方驿宇官乐有居守使客往来舟车便于驻泊亦可通国家血脉于上下以明圣天子永荒外一体之大义然非地方之宁静有今日则此驿亦不暇改建然则驿之成又足以征地方之宁静其所关系诚百年之防岂可小视之哉陈君石君与郑大使闻余言而颔之驿成于隆庆四年十月至六年春陈君以陞任行矣施君新任与石君偕请余记余遂书与之刻石焉  

杜莫寨石城记　　　　　　　徐　作  

永安在万山中椎髻卉服之流其性犷猂与齐民异名曰猺獞州凡五里曰龙回者猺獞居十之七为民者呉村张村三里寨杜莫寨四村而已四村中杜莫最钜其地险其居民二百四十余家三面阻山独迤北平衍贼得驰突为患自建州治以来三峝山湾榕峝金麻诸巢啸而攻杜莫者凡十二焚掠之惨闾里荡然万厯元年贼攻呉村张村急予提兵深入贼惧始奔逸时大田廖君宪以赣州别驾来守永安亟询御盗之略咸谓杜莫旧有堡其遗址尚存廼与民谋所以城之白其事于余余曰是乃永茘咽防之地人民辏集之区顷缘塞垣崩圮迭遭寇患兹欲复旧堡甃石城寔保障至计其举之毋缓廖君首捐俸十金以为民倡民以义助者共九十余金为石城一百八十余丈髙七尺有竒明年代巡临江李公按平乐谓杜莫寨城有资防守奈何髙七尺贼将垤视之宜增髙非百金不给寨民自以所敛四十金来州捐二十金府四十金余请于李公军门殷公郭公咸报可乃揆时鸠工城增髙者五尺始事于乙亥冬迄丙子春竣事诗曰之子于垣百堵皆作虽则劬劳其究安宅其斯之谓矣是举也杜莫之民归功于廖君廖君复归功于抚按诸公暨余余曰不然赤子蹈水火邻之人救之则于赤子为有功父兄者救之其责宜尔也否则匪父兄也杜莫之民吾赤子也复堡建城俾之去水火而已又奚功之足云廖公太息曰公言及此万物一体之仁也宪不敏何足以知之于是次第余言以为记  

重修博白县城记　　　　　　陈良珍  

博白县唐南州故地也武徳五年始置南州建城焉其后屡遭兵变初毁于淳熈六年再毁于洪武五年复袭陷于天顺六年成化间都御史韩公雍营筑之建门二正徳初知县张璧光堙其南门名东门曰平政其形如瓮卑且隘仅容庾廥巨室富民鲜居其中万厯二年夏佥宪夏道南适按部至登而览曰邑依于民民依于城城而非民其谁与守况接岭海之间密迩猺蛮荷防负劒者不时窃发不扩而大之非所以蓄广众而杜窥伺也于是上其议于抚按请发余饷三百金修之顾尹是邑者咸亟迁代去址基虽规度讫无成功迨三年延平林君瑄至殚力毕功遂竣事邑之博士呉君希孟王君文焯请余记其事勒诸贞珉以示来奕余曰土烦则草木不长水烦则鱼鼈不大斯举也得无重伤民力乎二博士曰适营度而众工毕集令不烦而趋事争先筑者筑度者度负担而陶甃者环而列命侣而舆石者奕而至累土而荷畚者络绎而不絶民咸乐之奚其劳余曰民其可以义动不可以私役乎令之以道则民翕然从令之不以其道则民蹙然拂故祁虒筑而晋石言长城筑而土崩兆非民之情异也顾上所以令之者何如耳兹举将以庇民也非以疲民也令之以道者也非强之使从也宜斯民之悦而忘劳乎夫秦有巨贾石湫且隘珠玑犀象文贝悬黎错落户外客曰君有千金之积而无千金之室如慢藏何于是髙其垣墉大其阀阅崇台广厦食客被纨绮曳朱履者三千虽有鬼蜮狐鼠之奸望其垣墉迁延而不敢进矣博邑之饶甲西粤奚啻一贾也往居民之庐井衣冠之望族森列稠聚于郭外其内之所恃以为环衞者兵壮猺夫以传楼橹鸣击柝耳能保其无窥之者乎今百雉宏开臯门并建寓室缙绅环堵其中菁莪棫朴之化日汪濊沦洽营堡卒旅之士日简练操阅文教武备与版筑并兴椎埋不逞者行将屏迹榛莽伏戎者渐与潜踪宁复有望其垣墉如昔者乎是役也增城一百八十丈有竒创南门曰广化敌楼三串楼二百间功始于万厯四年七月二十七日成于万厯五年二月二十七日董事课功者则典史黄佩本州仓大使陈崇也  

桂川公馆记　　　　　　　　张守约  

临桂距灵川五十里为桂林首舍上官命使荐绅士大夫辇毂而绳武其舍中半无堂宇可栖以停餐憩息毎托足邮榭间而从吏仆夫露立草野祁寒暑雨殊为苦非所以奉尊贵恤劳瘁也敬堂呉公为郡始谋建之请于当道皆报可揆趾于盘古荒山陟巘降原观荼卜吉询谘于临桂王尹懋中灵川陈尹一洙佥同焉遂相与审官董役鸠工市材不逾月而隆栋翚甍殖庭防正植以松竹衞以门垣四方之民咸乐其吉也掲木筑土徙居环聚者二百余家率三日为市葢巍然一巨镇矣君子至止攸跻攸宁小人视之以宣以塈道里既均夫役博兑不知其为祁寒暑雨也往过来续罔弗颂公徳焉公为政崇大体流渥惠兹特其一事耳要之精心笃念彻于毫芒之末而后足以及此也司空以时平易道途圬人以时塓馆宫室博大纤息靡不毕具正所以为王道之修荀卿氏称为大儒之效故观其小足以窥公之大矣公深厚不伐声色不大临细故若钜对庳吏若宾视货利若酖畏民嵓若瘝惟从野彭公之治郡是效诸州县覩徳向风亦自得于不怒之畏不戒之孚若使孔子过之必曰美哉郡也敬惠以寛矣公讳肇东直太湖人戊辰进士  

苏桥公馆记  

苏桥驿属临桂之西为右江孔道临桂距永福县治百二十里驿处其中往来使客无卑尊非军烽羽檄之急必于是假馆少憩焉旧惟邮宇一区其后以民间社学增置公馆湫隘浅陋门不容车仆从无所迩并邮宇頽圮风雨不蔽无论一介行李即院道必兼程而进穷日之力寒暑隂晦不得宁次遐荒瘴箐夭厉不戒岂清时太平景象也余自庚辰嵗十月始领邑事邑务固称烦剧余且谫劣愧剸割眉睫是顾奚能及于逺乆矣获戾于上下余不知也辛巳冬以清丈至如入无人之境蘧蘧然惊规规然自失也曰惫至是乎余之罪也乃谋改作又念粤西财赋故寡需之公帑则三年不成于是亷官吏之积惩豪右之不法者共得三十余金鸠工集材于社学故址而创造焉有堂有室厢廊称之门之左右添置二仓葢苏桥额收獞粮以给兵饷从其便也第其地扼民居末由充拓匠拘井见不能尽美然视昔则天壤矣他若城郭之圯当修驿舍之废宜举余固有志而未之逮且以俟后之君子经始于辛巳年十一月廿四日成于壬午年三月二十四日凡四阅月余闻之事之有利于民生有功于社稷者方可言功而记之是役也虽不伤财未免劳民讵可言功姑勒此以识嵗月云时万厯壬午夏四月  

复怀逺县治记　　　　　　　佘　立  

按职方氏怀逺古夜郎之域也崇山外连二江中贯谿峝盘错封豕长蛇卵育其间实繁有徒汉唐以前尚矣靡可得而记云至宋至和中始略定其地置寨焉崇宁中又即寨置怀安军寻改平州已复为怀逺县厯元至明太祖即位之八年命将出师荡平南服谿峝诸蛮咸耸惧争纳土効贽愿世世受约束比内郡县遂仍其故弗诛焉然其地界居黔粤之交距郡城数百里而逺皇棱弗及夷徳无厌吏治之者大抵羁縻而已成以来国家熈恬日乆诸蛮生聚益蕃渐不用命陵迟至于正嘉之际日长炎炎负公租占民田攻刼当路寨警急时闻郡太守江君满乗马平五都之役请诸总督张公移师躬讨之弗克时嘉靖之丙午也其明年诸蛮啸聚遂攻陷县城屠戮居民焚掠一空而去自是官于土者寄空名而已莫敢一闚其地也隆庆初王师平古田左江大震令马希武因兵威风谕诸蛮以祸福诸蛮稍感悚因议城故县居之希武朝夕巡功有怠辄抶以狥间死毙者羣情大咈六年八月诸蛮复啸聚戕希武及管工官役变闻上震怒诏征之时总督两广军务兵部侍郎殷公巡抚广西都御史郭公檄土汉官军十万人令七将军分讨焉兵士恊力水陆继进获首卤以万计一方悉平其逋逃余孽往往而聚者尚以千百数然皆窜伏深林茂箐之中喙息不暇已佥谓故县渫恶谋迁于板江以主簿李材董其事百户任邦祚武生朱应旸防其役奏上可行工兴有日矣未几材复为叛蛮所杀邦祚应旸退保黄村时万厯之四年八月也诸蛮跳梁如故十年秋增城李惇来令慨然有兴复之志功绪未就防以迁去是后莫复有议者云又七年为万厯已丑令苏朝阳以济宁学博迁兹邑至慨然曰令奉天子命宰百里而屏处自便官守之谓何亟褁粮跃马徧厯各峝集诸渠长面谕之随遣辩武吏习蛮事者噉以解仇开江之利且严禁诸侵牟奸诸蛮始稍稍喜亡何朝阳由板江旧县程村趋古坭﨑岖山谷间往来拊循约法省禁民夷不扰由是诸蛮益属心焉初怀逺之猺最鸷悍者曰摽口杨溪小喜敲头等村皆倚恃长防毒努负险自若朝阳乃白诸兵备按察使徐公分守参议先王公今龚公檄尉郑良慤往谕意焉良慤至诸蛮列观甚倨良慤挺身入宣布威徳开示祸福诸蛮为感动咸愿输赋如额遂防血定盟而还适总督刘公既平东粤诸寇矢谋于巡抚蔡公巡按饶公复城怀逺檄至朝阳曰此令事也又奚辞先是故县两遭兵燹议城板江板江复有李材之变议古坭至是佥以古坭孤悬贼中寄身虎吻非计也谋迁融之长安镇龚公曰城长安是弃怀逺也岂称恢复意哉复檄令趣择焉朝阳躬视地跋涉山林靡所不到实鲜可邑者一日猺酋余金朝等介寓民张鹏呉自学图上丹阳镇乞为新民请城焉镇故巡司也自故县废没于贼诸蛮耕牧于中有年矣一旦憬然顺化殆天授也龚公闻之亟偕郡佐宋允殖往视见大江廻合如带诸山环拱有浔融以流其恶有川泽以钟其美喜曰壮哉县百世之利也爰可卜焉时逺近民夷聚观若堵咸驩焉举手加额适有雷声轰然龚公遂着欢雷碑以纪异语在公集中议既定具以状白当事者咸报曰可遂鸠工庀材择吉兴事凡诸经费悉属朝阳而以良慤赞之朝阳坐卧小舟戴星出入人不知其为令也始犹偕尉共营度既良慤上计入都朝阳独总焉城周围凡三百三十九丈高一丈六尺厚四尺下奠以石上甃以甎内筛土筑马道为城门四楼橹之属悉备距城若干丈环以舍营兵居之距营若干丈缭以垣益以栅商侩肆之城以内为怀逺县一为怀逺县儒学一为分司一为城隍庙一城外为廪三为哨守官署一为演武亭一费取诸公帑之余役征诸营兵之暇故邑成而民若罔闻也经始于十九年之四月二十日落成于二十年之四月十四日计费才一千九百七十余金耳工既讫龚公为书以报当事者将转闻诸朝而诫令朝阳过郡人余立俾执笔焉立辞弗获记曰传有曰有徳此有人有人此有土信善哉夫一怀逺也始时江公以武往乃反失之迄数十载不忘诛议复者屡已然终不能拓尺寸之地获一算之用者岂真威力不赡哉所繇非其道尔是役也不顿一兵不战一卒用口舌代鈇钺化异类为赤子令若尉又能奉扬天子之威灵斩之蓬蒿藜藋而处之官无费事民有颂声昔之荒丘今为岩邑此岂可与势驱威逼者埒论哉其所繇殆与昔异已虽然闻诸谚云得之固难守之未易此非虚语也继自今牧兹土者皆能心民之心急公务而缓私图焉需以嵗月仁义之所渐磨当必有解魋结而袭冠裳者脱或不然铤而走险急何能择往事可鉴也已可不慎与令又为余言邑治初构仪门左楹有鹊来巢右亦如之斵防丁丁鹊不避人自卵至翼始去今两巢宛然可俯而闚也余征之龚公信然且颜其门曰召南首瑞并志其事夫昆虫之所长圣人不能与争其占事多中于人如鸟赤乌之兆不可诬也察微知著兹邑之建休祯固未艾也猗与盛哉是举也总督两广都御史先刘公继文灵璧人萧公彦泾县人今陈公蕖应城人巡抚都御史先蔡公汝贤华亭人陈公蕖见前今陈公大科通州人巡按御史先饶公位进贤人钱公一本武进人今涂公宗濬南昌人布政司左布政使先程公拱宸莆田人今文公作涪州人右布政使先彭公应时庐陵人今徐公汝翼上海人按察使先顾公问咸宁人冯公孜桐乡人今熊公惟学南昌人右江兵备兼分巡先按察使徐公汝翼见前今副使周公一经贵溪人分守右江先参议王公士性临海人今副使兼参议龚公一清义乌人栁州府知府陈公梦庚华亭人同知陈君基虞同安人通判宋君允殖宿州人推官周君维新巴县人典史郑良慤江陵人协城工融县主簿钱位乌程人哨守千户阚大任栁州衞人百户王之翰融县守御所人或与有劳勚或乐观厥成法得备书而知县苏朝阳则晋江人也  

重脩南宁府江城记　　　　　萧云举  

晋兴郡治濵河河水囓岸者数十年浸淫之乆时有崩剥自镇江楼毁后河流湍迅往往冲腰射胁频年物力雕攰衿带冠绅之属不啻晨星青乌氏辄云水之害匪直士庶病也城郭亦病葢水为发生导祥之源静则利激则害顺则善下逆则横流城郭于江宜逺不宜偪宜坚不宜瑕为水也计者导其势为城也计者厚其基裁成功力固两相需也邕江之岸髙于城身者寻尺循岸而上层累若升梯然岸距城不数武春夏之交桃花白苹两河并防洪流巨浸每嵗辄二三至以为恒俯堞而瞰之百雉濒危势凛凛欲堕故郡邑之有河患犹三陲之患边濒海之患倭也故防河之忧与兵祸等而捍衞之功与折冲等夫愚者处堂而嬉无足讶已智士识微窥逺乌容泄泄然邕于江左为绾毂自侬氏乱蒿棘闾井以勤王师宋元丰六年城始再徙明兴二百余嵗稍稍丰其齿育守土者防安袭嬉无暇问封圻事日月弥乆城弥倾仄土恶善溃重以淫霖隳之城以下骎骎乎阯半囓矣去夏阳矦为祟佐以雨师一夕而拉然剨然濒河之屋至为河伯窟宅何以奠厥攸居防治兵使者胡公诸所为恤人隐核吏蠧严斥堠蓄储糈练军实以备缓急其绸缪武事良悉暇以其时谛观睥睨间而忧之谓卒有叵测如城社何若不即治因仍陋简及以竣后之君子彼复狃如是将县官奚頼焉而郡守林公亦然曰设险域民匪城奚衞是役曷容已已于是召陶人为甓甓凡若干召石人为甃甃凡若干召埏埴者司厥役庸直若干而以文武两官董其役画地而筑分工而廪勤者旌之怠者杖之经始于庚申之秋越辛酉匝嵗而成城之滨江与壕者广轮之八十一丈髙二丈五尺有竒闉阇凡四堞凡八十有九费仅二百四十余缗赀亷而速工坚而完厥状如玊鳞皓齿而知为雄邦严严翼翼屹乎称钜观矣于是文武董其事者与乡大夫父老谋而属余记石余闻夫子之系易曰王公设险以守其国未已也而又曰重门击柝以待暴客良取诸豫当其卜卦尚象曷尝有暴客虞而方昼儆夜方雨戒寒其重门击柝之指所为建威销萌计周而防逺如此楚师伐莒以渠丘城恶众溃传曰莒恃其陋而不营城是故浃辰而三都之境楚廼得志有土者奈何示人以瑕异时周宣王中兴修明文武之业既命南仲往城朔方又令宰衡保傅之臣若仲山甫者出而城齐其功烈被之管声若金石迄兹烂焉夫以莒之呰窳而愤如彼周之饬备而兴如此城之不可以已也如是天子冲龄在宥诏师武臣力劻勷出塞奋而东征又睠焉南顾时饬边圉更慎固城守乃臬使者乗轺行部宣政问俗即荒陴僻障趾必躬之邕据江左上游蛮汉错处衅孽眈耽在肘腋间而衣襦之戒首营兹役至晨宵督厉冀有永图且募健卒缮营房行且集材鸠工议复江楼以防水患是臬大夫暨郡守能布宣上意而与南仲山甫比烈也诗所称出则赋政入而式辟傥云天保治内采薇治外者非邪虽然城固有形险也无形之险在黔首心当事者又呴濡而噢咻之业已不楼橹而壮不管键而严筹险如是古者鹑觚城即竣事而荣之惟时有鹑升觚爵之上主者以为祥征余不佞以巵之言代觚而爵焉敢谢不敏惟是上下神只实式灵之其荷宠于邦君大夫也宜与邕之山川土田并永永已代有兴者畏民岩而增修其阙无俾城坏是在爱养拊循哉是在爱养拊循哉臬大夫胡名廷要闽之漳浦人郡守林名梦琦闽之晋江人郡丞张名绳臯滇之俞元人袁倅名冕楚之潜江人司理李名自荣梁之固始人陈令名竒器东粤之顺徳人督役者万夫长蔡名若芝郡人治狱事呉应选楚之黄冈人法得例书  

苍梧分守道寅宾馆记　　　　曾守身  

苍梧为帝子南巡地徳上圣讵无取尔如后世瑶池骏驭淮海龙舟者哉以余所览苍梧当两粤枢轴水控三江山环五岭髙者出层霄深者入重坤逺者浩无涯亘无端近者蜿蜒潆廻若于梧三致意焉是必有英竒瑰伟之人麕集其间为一方重者以故自姚姒后如马文渊李药师狄汉臣岳鹏举廖永嘉侯之武元次山秦少游罗景纶解大绅黄才伯之文陶士行卢仲翔韩襄毅刘忠宣张敬夫王伯安之徳业靡可悉数梧皆得宾之以泽梧而梧之士大夫如士威彦伯仲冯当世三元陶孔恩桥梓呉献臣伯仲葢省志载古今人物梧独多至三十九公其盛如此宦梧者皆得宾之以寡过庸讵非山川萃灵乃尔今之天下东苦卤西苦苖苍梧与有征输之苦梧之警则援黔援滇征连防交绥怀诸土司辑宁诸猺獞獠梧之时务则谨葢藏核饷糒缮城隍简卒乘梧之本计则安民劝士察吏崇教化厚风俗要在使梧足为西粤蔽此宁一耳目一手足之能办所兾宾之居者行者诏媺砭慝不浅是梧曷可无宾宾曷可无馆也顾分守署宾馆阙焉询以故则故署燬迁此此故镇守监税监署也夫监固丈夫之无髭须者其不馆亦宜岂藩臣守一方可以悬榻杜门拥独坐南面抗士大夫日与宵小辈治醯醢算金钱恣炰烋如监使哉余乃稽所代庖诸上下费剏宾馆三楹邑馆二楹汉寿亭矦祠三楹土地祠三楹庖湢六楹中军诸武臣馆六楹门二重卒徒室数楹款宾诸具悉备凡费金钱若干缗程若干日而馆成呜呼世方苦匮乏余岂好为是美宫室邪理学之宾如敬夫伯安者牖余以进修经世之宾如威彦士行襄毅忠宣者牗余以建明文藻之宾如次山少游景纶当世大绅才伯者牖余以博雅师武之宾如文渊药师汉臣鹏举永嘉孔恩自强者牖余以安攘气节之宾如仲翔献臣者牖余以操执合今古于一堂迩遐阻为一体暇则投壶散帙歌宴尔急则借箸筑坛赋壮士其俾梧之山川增胜草木乐生斯余剏馆意耳矧今天子冲龄御宇下令如流水从谏若转圜宵衣旰食以筹边捄焚拯溺以恤氓安居蒲轮以崇贤结网扬旌以礼士其爱粤西不翅在几席下文告狎至天顔咫尺宾之奉简书来应弓旌起者亦莫不骧首衔尾为梧光宠即重华氏之宾四门亶无以过假令守梧者有宾而不延有大主人延宾而司宾者不以将命请益负上下多矣故梧不患宾不至患主拒宾耳不佞陋诚无足辱宾顾乃奉教一念自信咸虚使诚得文渊诸君子俨然辱而教之虽为执鞭所忻慕焉馆有额余以喜起遗风署之若曰圣天子之宾臣诸大宾之造梧梧山川之利頼于宾者甚厚且直与梧先帝有虞氏之世明良喜起接武比烈而余不佞亦得以徼灵称西道主云  

## 粤西文载卷二十五  

桂林府通判汪森编  

记【`学校`】  

栁州文宣王庙碑记　　　　　【`唐`】栁宗元  

仲尼之道与王化逺迩惟栁州古为南夷椎髻卉裳攻劫鬬暴虽唐虞之仁不能柔秦汉之勇不能威至于有唐始循法度置吏奉贡咸若采卫冠帯宪令进用文事学者道尧舜孔子如取诸左右执经书引仁义旋辟唯诺中州之士时或病焉然后知唐之徳大以遐孔子之道尊而明元和十年秋八月州之庙屋坏几毁神位刺史栁宗元始至大惧不任以坠教基丁未奠荐法齐时事礼不克施乃合初亚终献三官衣布洎于赢财取土木金石征工僦功完旧益新十月乙丑王宫正室成乃安神栖乃正法庭袛防羣吏卜日之吉防告于王灵曰昔者夫子尝欲居九夷其时门人犹有惑圣言今去夫子代千有余载其教始行至于是邦人去其陋而本于儒孝父忠君言及礼义又况巍然炳然临而炙之乎惟夫子以神道设教我今罔敢知钦若兹教以宁其神追思告诲如在于前茍神之在曷敢不防居而无陋罔贰昔言申陈严祀永永是尊丽牲有碑刻在庙门  

浔州府学记　　　　　　　【`宋`】余　靖  

桂林之南州郡以十数浔为善地郁江东注土无氛恶蛮溪獠峒不际其境民之从化岂间然哉国家应期敷佑丕冐岭海偃革櫜弓七纪于兹亦尝诏牧守立庠序以崇化厉之本而吏喜文法自进故于教育之道缺然庆厯纪元之初京兆杜君应之被召守土下车三日进谒先圣祠而笏立周视见其庭堂卑隘像设堕剥冕衮章服不中程式瑚簋之制亵杂常用摄齐抠衣居无容席乃喟然叹曰明经进士之科其待贤也乆矣州人未尝预太常之第者葢教之未至也乃大相厥土而营学宫卜州治之东龟则食焉肆命从事刁君纾以董其劳防屋衮服正厥玉礼配食从祀各列像次为堂于东尊师教也筑宫于西洁斋祠也翼以二序布为校舍旦坐塾门人知所观庙学既成明年仲春行释采之仪爵玷爼房罍云洗海丹髹矩舣一范之礼奠币饮福仰登俯退相者肄习其容济济诸生袍鞹陪列终事越翼日经师执帙以正厥位聴徒就席坐立以齿出规入矩啓愤发悱州人观者知邦君以齐鲁周孔之教而为政先与夫束刑名争寻常以图进者异矣先是邦之秀士白玘等聚而议曰君之丕训于我而广其黉乐育俊民俾邦其昌我不可以不赞其成愿以私钱十万佐官之费故是役也不发帑金不诛民财而人用休息也事毕以状来请记予谓杜君上以宣朝廷向学之意下以成州里兴贤之本能使逺邦学者异时取名爵于朝当自今始真善教者可记也哉  

灌阳县学记　　　　　　　　熊　询  

灌阳为全支邑在州西南逾百里不当邮传显涂山突乎其峭卓水漻乎其萦纡木防搀天石类蹲虎清淑之风分萃于此故士人众多然其俗以耕耨为业不汲汲于营利龆龀之童皆善诵书虽负贩者莫不能笔其字故民闲而性淳事简而讼少盗贼希有囹圄常空为令尉者督赋外无他适每至学评论古今较量善否以为已师往学在县东崇宁间以舍法养士其地道隘遂迁于西邑时置丞乃以旧学易为廨宇后舍法丞职相继罢进士范昻乃请教防复为学书斋讲堂独未有殿以居夫子像建炎改元之明年冬余以漕檄摄兹邑范侯以余旧尝应词赋举朝晩过余余亦喜其勤尝至于学聴其诵咏之声若出金石观其絺绘之文如铺绣锦爱玩无斁每至忘归因谓范侯曰羽服缁裳之流为观与寺必雄建殿堂设像貌以崇奉其教非特务为观美也且使人知钦畏而惧罪向福焉今有学而无殿夫子之像阙然未有所覩何以使人瞻仰是将为释老羞范侯矍然而起曰吾徒居此皆赢粮而相从非资于官也旧学有殿请以余赀徙于此可乎余诺之乃鸠工集徒不旬日而徙置焉轮奂一新丹碧相照又命匠人重饰圣像绘羣子于壁间适当仲春上丁恭循旧制释奠而奉安之祀事云毕升堂而坐范侯请记其绪余曰吾夫子之道如天焉不可阶而升如日月焉不可得而逾仰钻瞻忽不可以心期而智索无像可也何以殿为然学非殿则制戾殿非像则名虚像显殿肃学者目注心存殆将达其行以期底于道岂特向惧罪福而已哉是为记  

古县学记　　　　　　　　　髙　登  

绍兴八年登谬领邑宰释奠于先圣先师奉祀惟谨逮行事顾升降周旋弗容矧萃此肄焉异日生徒偕来请辟而新之乃合其措画俱有定议逺近咸悦恐助之或后六月经始卒嵗乃克增筑而髙为屋凡十七楹颇宏壮虽峤南嵓邑悉莫之比于是延长谕就职行季试掲中程者迓以骑从式燕公堂童子令吐所记赏纸墨有差人知激励邻壤遣子弟踵接朝夕于斯以百辈弦诵之声洋洋盈耳俄有防申饬郡县严法禁修学宫举盛徳事以压戎马之气遐陬小臣丕命共承庶几于宣化无负矣然尝论学校之兴殆无逾于舍选人材之众宜有济于时囏顷敌践中原据有神器销患解纷曾蔑儒效之一毫而臣子大戒扫地几尽果学校隆虚名欤非也由学术不正风俗随以坏耳孟子曰夏曰校商曰序周曰庠学则三代共之皆所以明人伦也学者学此者也彼媚学子安所从事哉口以多讳钳见以成説障术以速化售今昔不知理乱不闻邪正不分终日回回醯覆间疑君父于已何亲揣忠孝于世何物借有小能激昻则师友骇其不祥而禁之嗟乎平时懵夫在三临事咎之或二难矣仰觌俞音丁宁恳切可谓知本惟登鞅掌所先非直饰耳目之近而已期以变学术于一方而善风俗于百年尚望将来贤大夫属意吾道勿散子衿勿鞠茂草念地势既冷忍复加寒之乎因书以告学者并诏后人云  

全州学记　　　　　　　　　刘　岑  

古者国之政事未有不成于学校也狱讼士之事也而聴于学军旅将之事也而谋于学进贤退不肖相之事之而进退于学命令君之所作也亦得议其善否于学是国之政事皆成于学矣而诸侯之学非受命天子则不可岂若后世郡国而皆有也汉兴反秦之弊武帝采用儒生董仲舒公孙之言稽古立太学而文翁为蜀郡守起学宫成都市中蜀民大化由是郡国皆有学矣然不过立博士养弟子员而止其政事则不与也其治功不能如古者有由哉至于习文诵数使先王之言不亡而民知孝悌忠信礼乐亷耻以成其俗者犹其効也今天子再造区宇廓清氛防劳来还定与民休息孝悌之诚达于上下宁神事亲靡求不获弛兵休士逺人咸格乃率旧章郊礼天地兴亷举孝命有司建太学择吉日率临视之又诏奉使典州与郡县之吏皆责以学事颁乡饮酒之礼使士大夫春秋有事其中贵礼尚齿以兴民行文治炳然与三代同风盛矣哉全之为州南接百粤风声气俗皆近粤其君子则有齐鲁之风不由立学而何学始于庆厯四年今三迁其址矣而居宇不修学者病焉知州事髙君楫与通判事王君着鸠工庀材易其敝坏继其阙乏辟其壅蔽自斋舍至于庖湢莫不有所防颁御制文宣王赞及书羣经子传于州则尊而阁之于讲堂之左且出私钱率士合财买田以补食之不足学无官师得命吏如此而前进士邓深实来官得其人而居以安食以饱学者益众于是相与求予文为记夫能宣天子之化以被于下者吏之职也强问学正身行以承天子之徳者士之职也二君之举既得其职矣则士之游息于斯者可失职乎  

栁州修学记　　　　　　　　汪　藻  

王者之政唯学校为最古学校兴废治乱因之然未有能行之以诚持之以久者也王制曰虞庠在国之西郊则学校由五帝有之更六七圣人而至成周教养宾兴之法备矣周衰变古文物几于扫地然当时列国朝聘防盟之礼舆服宫室之度师田刑辟之制先王之遗意无不见于左氏之书独教育宾兴之法无闻焉其见于诗而言天子养士者不过周宣王而已今采芑之诗是也言诸侯养士者不过鲁僖公而已今泮水之诗是也若夫烝我髦士则甫田师古矣在城阙兮则子衿刺乱矣由是观之行之以诚持之以乆虽三代犹难之况后世乎国家自祖宗以来无嵗不留意于学至熈宁元丰之间盛矣大观政和复加详焉于是教养宾兴之法达于海隅然则本朝之于学校三代不如也绍兴十三年天子治外既毕始遑暇于庠序之事又明年亲临辟雍诏天下皆兴学番阳许侯尹为栁州乃除地于故基蓬藋之藂辑材于頽甍风雨之余取费于诸县帛布之赢倚办一时僚佐之良以之为殿为堂为阁为斋为门庑庖湢凡所谓庙学者无一不具经始于其年仲秋而成于季冬许侯以书属予曰为我记之藻曰汉唐之君非不致意于学也如永平开化之时亦可谓盛矣然后世学者不称而称文翁常衮岂当时上之人倡之与夫下之人应之者皆不出于诚故风化不广而其美为二人所専欤今天子诏令丁宁许侯奉行之如此可谓皆出于诚宜其栋宇乐成一旦赫然于朝廷数千里之外也昔唐桞宗元尝为此州而新庙学矣被其教者至今为可观故大观中士之诵者至三百人为岭南诸州之最矧今许侯方宣天子之徳意而学者方向许侯之化则夫子之道行于九夷者不知其何时而已噫栁人何其幸哉许侯以经术决科所至皆可纪此葢其优为者故乐为之书  

梧州府学记　　　　　　　　洪　迈  

服岭而南以千里名州者三十七缭以大海其山则罗浮桂林阳朔韶石诸峰皆扶舆崭秀有仙者窟宅水则昭潭武溪浔漓真湟沦涟清泻可鉴毛发至于光灵纡余发为卉木之祥如水沉都梁素馨之葩芗气郁烈象犀玳瑁珠琲之凑【`阙`】　　　穷天下之产不足【`阙`】都防葢如此独人物效竒闇然弗章繇唐至今五六百年之间卓然于时者曲江张文献公余襄公日南姜公而已尔是岂山川炳灵精采荡于异物使魁竒伟丽之气不淑诸人邪何其略无而仅有也余尝游南方私为其人太息葢闽蜀与粤是三者均古所谓斗絶不毛之区而蜀移于文翁闽变于常衮今言多士者指二郡为甲乙唯粤独不幸无良二千石心乎教化者尸盟之至环地万里而漠然自外于上国苍梧自汉为郡入本朝有陈公恭梁荘肃为之守其风声气俗直出他郡顾学校褊陋不常厥居于山之巅于氷井于鳄鱼池其后逼于县舍科诏取士又不于其乡而于浔于容最后葺于僧房白袍纷纷移徙之不暇奚暇诵诗读书以倡其心今任侯为州独齐鲁其民顾瞻校宫以为当迁为诸生相攸宜而得神霄宫之旧址髙明有伉龟食其墨礼殿斋庐闳严靓深厢庑门庖秩秩井井又作议道堂以待三嵗角材之地并之为八十一楹经始于旧年之仲冬断手于今兹之仲春木出于山贾人不知费出于公而乐助者四十一乡民不知工出于邻邦州兵不知规模奕然粤中无足与比既成侯作书请记余谓士者自修于穷闾之间而待举于朝廷之上虽羮藜饭糗颛颛于寂寞之濵固有空乏其身而安之者此其志岂一朝一夕之为哉况乎有屋以居有粟而食用其藏修游息之暇以求乎存心养性之道圣贤阃奥直阶而升尔一第常也何足以慁我为哉诸士子其勉之必有不期然者侯名诏眉山人尝令豫章之进贤余行其涂得歌謡于田里间又尝过侯清江之居而为之赋凌风閤者然则记学之成所不得辞也  

桂林府学记　　　　　　　　张　栻  

国朝学校徧天下秦汉以来所未有也桂林之学自唐大厯中观察使李昌巙经始于郊而熈宁中徙于郡城东南隅乾道二年知府事张侯维又以其地堙陋更相爽垲得浮屠废宫实故始安郡治请于朝而迁焉侯以书来曰愿有以告于桂之士栻惟古人所以从事于学者其果何所为而然哉天之生斯人也则有常性人之立于天地之间也则有常事在身有一身之事在家有一家之事在国有一国之事其事也非人之所能为也性之所有也弗胜其事则为弗有其性弗有其性则为弗克若天矣克保其性而不悖其事所以顺乎天也然则舍讲学其能之哉凡天下之事皆人之所当为君臣父子兄弟夫妇朋友之际人事之大者也以至于视聴言动周旋食息至纤至悉何莫非事者一事之不贯则天性以之陷溺也然则讲学其可不汲汲乎学所以明万事而奉天职也虽然事有其理而具于吾心心也者万事之宗也惟人放其良心故事失其统纪学也者所以收其放而存其良也夏葛而冬裘饥食而渇饮理之所固存而事之所当然者凡吾于万事皆见其若是也而后为当其可学者求乎此而已尝窃怪今世之学者其所从事往往异乎是鼔箧入学抑亦思我所谓学者果何事乎圣人之立教者果何在乎而朝廷建学羣聚而教养者又果何为乎嗟夫此独未之思而已矣使其知所思则必悚然动乎中而其朝夕所接君臣父子兄弟夫妇朋友之际聴视言动之间必有不得而遗者庶乎可以知入徳之门矣栻也不敏何足以启告于人辱侯盛意勉为之书  

宜山县修学记  

淳熈四年栻备位广右帅事以经略司主管机宜文字韩璧闻于朝曰璧清介岂弟愿假守符俾牧逺民诏使为宜州便道之官宜为州被边所控制非一前此为州者日夜究切备御缮治财赋之不暇莫遑他议韩侯至官既举其职则慨然念学校委废议所以修复者葢积累而后成庙宫既严讲肄有堂师生有舍门庑庖湢悉具合境人士叹息诵咏伻来请记方韩侯之为是举也或者窃笑以为在边州乃不急之务且曰宜固寡士亦何必汲汲为栻独以为不然葢爼豆既修则军旅之事斯循序而不忒教化兴行则祸难之气坐销于防防之中诗曰既作泮宫淮夷攸服是有实理非虚言也建学于此使为士者知名教之重礼义之尊修其孝弟忠信则其细民亦将风动胥劝尊君亲上协力一心守固功克又孰御焉近而吾民既已和辑则夫境外聚落闻吾风者亦岂不感动有以服其心志柔其肌肤其孰有不顺况乎秉彛之心人皆有之竒才之出何间逺近逺方固曰寡士然如唐之张公九龄出于曲江姜公公辅出于日南皆表然着见于后世宜之士由是而作兴安知异日不有继二公而出者乎又安知其所成就不有过之者乎然则其可以寡士而忽诸故于其学之成乐为书之  

静江府学记　　　　　　　　朱　熹  

古者圣王设为学校以教其民由家及国大小有序使民无不入乎其中而受学焉而其所以教之之具则皆因其天赋之秉彛而为之品节以开导而劝勉之使其明诸心修诸身行于父子兄弟夫妇朋友之间而推之以达于君臣上下人民事物之际必无不尽其分焉者及其学之既成则又兴其贤且能者置之列位是以当是之时理义休明风俗醇厚而公卿大夫列士之选无不得其人焉此先王学校之官所以为政事之本道徳之归而不可一日废焉者也至于后世学校之设虽或不异乎先王之时然其师之所以教弟子之所以学则皆忘本逐末怀利去义而无复先王之意以故学校之名虽在而其实不举其后至于风俗日敝人才日衰虽以汉唐之盛隆而无以彷佛乎三代之叔季然犹莫有察其所以然者顾遂以学校为虚文而无所与于道徳政理之实于是为士者求道于老子释氏之门为吏者责治乎簿书期防之最葢学校之仅存而不至于遂废者亦无几耳乃者圣上慨然悯其如此亲屈鸾辂临幸学宫发诏诸生励之以为君子之儒而无慕乎人爵者徳意既甚美矣而静江守臣广汉张侯栻适以斯时一新其府之学亦既毕事则命其属具图与书使人于武夷山间谒熹文以记之顾非其人欲谢不敢而惟侯之意不可以虚辱乃按图考书以订其事则皆曰静江之学自唐观察使陇西李侯昌巙始立于牙城之西北其后又徙于东南歴时既乆士以卑庳堙郁为病有宋乾道三年知府延平张侯维乃撤而迁于始安故郡之墟葢其地自郡废而为浮屠之室者三始议易置而部使者有惑异教持不可者既乃仅得其一遂因故材而亟徙焉以故规模褊陋复易摧圯至于今侯然后乃得并斥左右佛舍置他所度材鸠匠合其地而一新焉殿阁崇防堂序广深师生之舍环列庑外隆隆翼翼不侈不陋于其为诸侯之学所以宣布天子之命教者甚实且称熹于是喟然起而叹曰夫逺非鬼崇本教以侈前人之功侯之为是则既可书已抑熹闻之侯之所以教于是者莫非明义反本以遵先王斆学之遗意而欲使其学者皆知所以不慕人爵为君子儒如明诏之所谓者则其可书又岂徒以一时兴作之盛为功哉故特具论其指意所出者为详而并书其本末如此以告来者侯字敬夫丞相魏忠献公之嗣子其学近推程氏以达于孔孟治已教人一以居敬为主明理为先尝以左司副郎侍讲禁中既而出临此邦以幸逺民其论説政教皆有明法然则士之学于是者亦可谓得师矣其亦无疑于侯之所以教者而相与尽其心哉淳熈四年冬十有一月已未日南至新安朱熹记  

博白县学记　　　　　　　　曾　丰  

白为郡寖乆然后更为县学宫从之所更者掲尔余如故其规模比县为大乆之风淫雨泆轑失负桭杗失载欐桅失枝梧而敝日滋矣求一木更焉莫有称者故其葺视他宫为难今复古惮也务一切茍且去嵗复嵗骎骎压矣议新之中若而堂若而门旁若而庑若而舍若而廪若而庖厠一有不具曰缺事其木枚竹个万若干矣铁石不与焉黝黑白青料百若干矣丹漆不与焉故其材视他役为伙集材辑工米珠薪桂钱缗米石千若干矣蔬果酒肉不与焉故其费视他须为无艺加之阽危之后赋籍日耗供亿日繁符责四面络绎而至应之如救丸然莅防憩寝不暇遑防学绍兴丙辰更县迄庆元丁已六十年而觭无一荷责者大归坐此与明年吾庐陵李君大章职县职无几何何六十年而觭无一荷者之责曾未旬嵗而落成佥曰能事夫能事者才也敢事者气也首事者职也所以充才者之识学也推素所学者淑白之学者君有意焉学成而君去意有遗焉论语二十篇首学学六行首孝弟入道首仁仁之体其大无外其髙无上其逺无前其乆无后然修道者仁修仁者觉也人之始赤子也赤子始觉有母次觉有父觉有兄弟驯而长之觉有身觉有族觉有戚觉有家次觉有国次觉有天地万物如彼其多也而觉机自父母发故曰孝弟为仁之本学者觉也白古有学矣妖李猝警吏遗其官卒遗其校恬无觉其非者犹可诿曰非学之教化所及子遗其父母弟遗其兄则将焉诿哉然则故无学矣新学成学者藏修其间师为规范友相劘习舍孝弟容有可入仁舍仁容有可入道各从尔志不则敢以觉荐焉此君之意也尔学者其体君意早而往与师友语求以自觉暮而归与里闾语转以相觉而之十之百之千之万阖县仁人也否则孝弟人也平世相须为性乱世相须为命不但父子兄弟而已他类皆然始得为学之道  

庆逺府学建阁记  

宜为岭右偏垒僻在西陲然而声教之所暨文轸之所薄每举应书之士不下五六百人前冯后黎相望而出未尝无材也作成之地在加之意尔郡有学旧址在城堧之间淳熈戊戌郡守韩侯璧以其地湫隘而迁焉规模壮观甲于旁郡厥初建云汉阁于明伦堂之上阁之两翼立濓溪二程冯三元豫章先生之祠翚飞鸟革上摩穹苍真与日月争光矣然阁侈而峻木巨而窳未二纪朽蠧敧倾殆将压焉今使君耿侯刚介亷勤两摄是邦吏畏民怀百废俱举城堞仓庾邮传驿馆以次缮修尤惓惓于学校亟议撤而新之葺完旧堂又创杰阁于堂之后鸠工鬻材不扰而办经始于庆元庚申之冬十一月阅五晦朔而告成朱丹黝垩砖甓甃砌轮奂有加气象增倍旁及祠堂有像门庑斋舍焕然一新观者叹美校正唐天麟狥诸生之意援鲁正学校故事请记嵗月使君曰学之修废太守职也幸兹塞责不足以记力辞之侯语泾曰学舍茍葺矣而士不居学将何以作人材称国家养士之意乎君其图之毋患乎庖廪之不继泾闻命踧踖赧容而对曰泾不才滥兹代庖行将解印然积弊未可以径革善教实难于速改将必有胜是责者泾何敢当退即学宫揖诸生而进之道使君之语且告之曰语不云乎百工居肆以成其事君子学以致其道斯言也君子之于学其犹百工之于肆乎工不居肆宁不作辍其心乎工何可成然则君子之于学也可知已今使君加意学校若此泾行有日矣当必有师儒闻风而起者诸君盍亦更相防励毋狃旧习庶不孤使君作成之意不亦善乎诸君翕然曰愿记其语将必有能成使君之美意者遂因笔之以为记  

桂林府学释奠图记　　　　　呉纯臣  

古者祀乐祖于瞽宗礼也后之释奠祗祀先圣其隆古之意欤然祀以王礼眂古制为有加自聂氏礼攽行缺略未称朱文公近加订正其制始备今在在郡邑大率仍其旧未能如仪间或据礼典易服范器春秋丁祀用于一旦之顷既毕事藏之有司士之周旋其间容有未尽讲明者若名不登庠序之版仪文纤悉何繇知之纯臣窃谓礼者教化之大端不容一日阙周官分职皆垂法于象魏敛以挟日至宗伯独无闻焉葢礼达于天下肄习以时非可敛而藏也厥今容典多存于朝廷宗庙间独释奠通行于郡邑图而示之非要务乎纯臣曩守潼川时取前辈所编成图者刻诸学宫以诏郡人按刑广右又因旧图列为定式刋于静江郡庠以表一道士君子而究心焉由文物制度之粗达而上之可进于广大精微之域闾巷田野之民得诸目击中心起敬亦将迁善为君子之归若夫推广其传人心观感又不特广右而已也是为记  

庆逺府御书阁记　　　　　　萧兴宗  

圣朝右文薄海内外悉沾声教庆厯诏州县立学宜处西陲学成最先规模宏壮为冠一路时有郡人擢三元而登端揆文物彬彬迄今可想学有御书阁旧矣嵗月寝乆图志弗具莫究颠末嘉定乙亥旴江张自明摄郡力请诸台撤而新之力殚财啬仅及殿堂余遂废焉继是以盐防是图他不暇顾嘉定辛巳陈公被命来守始入谒先圣顾瞻不称列圣宸翰置之殿左甚非学宫尊君之义则谋更张之然蒙峦虽称投降而民之疮痍未服势不可亟暨于期年教令孚洽民物帖泰公曰昔之贤士大夫虽在徼外一饭未尝忘君矧宸翰昭回灿然在目独不思所以尊奉之乎于此辍公帑捐俸命工而鼎创之别驾张公赞成之职教呉公共谋之方其经营遂有求书之檄俾幕吏萧兴宗摄事督工鬻材依物给值规始于壬午之冬阅五朔而落成阁下为屋五间中为堂直舍翼左右横袤六十有五尺前聨讲堂后距山址三十有五尺阁髙五十有八尺凡学之蠧者撤倾者植汚者新一切丹垩靡容罅隙然役不及民而见者叹美学正唐总龟领诸生谓兴宗曰修学创阁公之嘉恵士子多矣请记嵗月以诏来者兴宗曰尊主崇儒公之素心嵗月之记不足为凂然作成之意又不在是诸生盍自思焉公尝谓今之学者皓首穷一经经之外不暇他及又有能通究六籍百家诸子之书且疲神翰墨而诵法古圣者葢鲜矣仰惟国家列圣相承万机之暇游心经籍挥洒宸章倬如云汉昭如日星龙图天章列阁集储不一而足肆我髙宗皇帝遍阅九经下至名臣列传注释赞咏着为琬琰下赐万国龙图鳯篆奎璧灿然自古帝王未必有此诸生仰瞻是阁之创无徒曰壮观学校而已亦盍仰体列圣崇儒重学之心而少自加勉抑亦上副我公建阁作成之意诸生曰宜勒诸石以励学者侯名舜举字元恺嘉禾人由右学登甲科倅名元佐字伯赞淮阳人自乡选跻膴仕时嘉定十六年正月吉日司理从事郎庆逺军节度推官权州学教授萧兴宗记  

灌学改建櫺星门记　　　　　　陈徳一  

灌阳为全湘壮邑地居郡之东南距城百里按图志于隋大业十三年立夫子之庙今学乃三舍旧基其山来自八桂曰台山面古钟源源上羣峰参列秀整左曰华山山有舜庙前曰蠏江江有禹祠又其前曰笏山西曰玊楼山有望华嵓有古城岗面洮水前有亭曰雩亭洪涛沃日澄澜际天可谓溪山争秀矣嘉定辛巳冬邑令洪君若水邑佐萧侯一致更掇郡帑之赢十万为兴修学校计若大成殿进徳堂斋舍廊庑悉已告备一日张君勾稽之暇来观其成廼慨山水之竒因集邑庠诸生谘之曰灌阳县建以来登春官者五人自前巳丑而后甲子凡再周独閴然无闻岂人才丰于昔而啬于今邪意者地灵之秀未有所寓而人杰固间生欤且邑之风水与潭之湘乡往往相类湘淳熈繇丙午改櫺星门向所朝水丁未大魁王公作焉诸生翕然避席曰敬受教遂以学门更向大江江水自鲤鱼潭来朝几十余里以甲申元日鸠工中下朔新门成诸生乃命邑士文元以余丞清湘时尝游余门移书以记相属喜灌邑诸生自期之勇张君期士子之大故不避荒陋拂拭而为之辞  

容县学记　　　　　　　　　余　炁  

君子化民成俗必由乎学葢学者化民之本有功于世教大矣容之学校始于自唐成于我宋文风视古为最盛焉南邦诸郡有学独容人以先圣之道为尊其学宫也亦复规模宏伟制度合宜教育诸生五十余人学租嵗入不益支则倍之每病不给故有排挞之忧端平甲午三衢梁侯价来摄管郡印目击学粮之匮拨平葢罗面云陵南霸等村没官田一十三所嵗增租米四十余石借得以补阙而佃户不输者亦多往往巨室顽民负固不能一一如期侯聴治之暇嘉与诸君升堂讲论阐大猷以淑之考明徳以翼之优而游之使自得之掲而厉之使自趋之行乡饮之礼以序昭穆置王侯之服以讲丁祭或童或冠衿佩青青思乐泮水如造阙里侯之化民成俗渐于人之气血矣众士乃于明伦堂之左角立侯生祠以彰不朽未几侯以忧去是后守容者除召不一博士更废亦多学宫嵗乆雨凌风震垣墉半落大成殿几至不宇学正梁汝翼等曰吾党被夫子之教其忍夫子之宫陵夷至此邪于是多辄自捐已俸撙节支用以嘉熈四年十月兴役州长吏梁侯亦捐金为助不数月殿成度用为缗五百有竒茍完矣结甃丹雘犹未也淳祐二年三月邵侯复来摄守因复捐俸粟百斛以助丹雘今也尽善矣尽美矣虽然邵侯笃眷学舍之意犹未已也兹又拨平葢村卢氏十二户絶田并禾仓牛畜复归于学又增养士米租五十石乐育之心始终如一保惜善类如防元气容之士友何幸际遇如此哉昔者夫子常欲居九夷门人以为陋以今观之家有洙泗道有邹鲁儒风济济被于声歌繄谁之力噫化民成俗非梁使君吾谁与归  

南宁府学记　　　　　　　　邓　容  

按建武志州之学基凡五易皆莫详创建徙置之由唯传旧在沙市阛阓间再迁于城南而已今五花岭所建咸谓变而之善一定不可易矣谂诸故老咸曰当时郡侯谢公明之急于改张前后左右俱失其伦规模体制犹未尽善不有髙明君子畴能悉举其偏一归于正大备厥成哉故自寳庆丁亥迁学以来至淳祐戊申曾未二纪后遇罗浮梁先生应能来督学事监旧贯之不可仍也又决一革焉于革之中得因之义因者非陋革亦从变而易之彖曰革而当悔乃亡杨子不云乎可则因否则革先生葢两得其道矣观其徙大成之殿以中居设棨防之门而前峙遵道堂接于殿之次云汉阁耸乎堂之后旁分两庑左右四斋献官有斋宿之馆职事严秩序之位出而学径则表以崇儒之坊此更革之大要也所谓因者学宫之地不改辟而藩垣尽夷其旧先圣先师十哲之像不改造而絺绘鼎然一新收拾不朽之材袭用已掲之扁若夫起公生明之堂以专考校而衡鉴之不私堂阶之下通有蒙泉甃而方源不竭是有兊泽讲习之深意由人为之尽善契天道之自然允为合可否之宜庶几悔亡者矣郡守王舍人雄屡嘉叹之察其事力之不逮乃拨瓦一万灰三百篰米百斛钱五百缗以作不赀之费经始于已酉之冬初告成于辛亥之春季始末三年官舍学舍辽隔惟先生不惮勤劳虽寒风淫雨必晨往暮归如理家然百尔器用于学所宜有者纤悉毕具士友言于容曰邕学五易其地毋虑数百年茍且相承文献靡证今革数至六定请记之容曰学校者衣冠之阈礼义之府也我朝诸儒先所记者精微广大不可加矣晩学何所容喙谨摭梗概以叙于前  

重葺兴安县学记　　　　　　李应春  

营缮有缓急似缓而实急者其学校欤古者庠序盈门未尝簦笈于外自田不井家不塾始不免去里巷违父兄而教养之权不得不出于上然郡国虽有学而邑多阙我国朝以文化天下庆厯中始诏县立学如州制自是十室之邑无不具校官郁郁乎文非前代比矣为长吏者孰不念祗徳意勤教事但偏于吏事者往往因是岐缓急顾乃未了公事奚暇治礼义有能葺凋敝于兵余而知学校为先务非才识过人畴克尔岭右统府实惟桂林属邑凡十兴安为壮衣冠鼎盛夙号士乡先是学宫转徙无定所嘉泰间相攸协吉遂为复迁开庆已未戎马自云南入邑当兵冲天寿斯文学幸不燬然嵗乆蛊坏士弗宁厥居景定五年秋蒲侯应龙来为宰下车谒庙周览太息遂因旧而増葺之学之东瞰驿路实濵湘江风涛岸崩过者病焉侯又因其故址筑土以实其渊岸固而路夷学恃以无恐殿堂门庑魁然其崇士民瞻仰欣然庆幸咸相率诣公堂奉巵酒为侯谢侯曰未也有以庇我士矣亦有谷我士乎于是又籍废寺田以入学为畮六百豪右朝朘夕削存者亦荒茀弗治防邑行自觉发以侵疆归者凡五十余畮免租召佃复三倍焉侯意未恢又节缩羡赢质上腴田附益之且合邑人唐若何所献又为亩百三十视昔不翅倍蓰衿佩如云始无饭不足之叹侯且曰饱食日居是特养口体者乃合一邑章逢课试之事闻于府一斋赵公喜而辍缗钱为赏功一时士气鸢飞鱼跃又念未达者不免进取一邑文风冠冕南服甲子一科新旧上兰宫者凡二十有七矧方兴未艾也贡士庄田畮仅百三十租入几何方端居深念适大姓唐氏以逃产来献劣三百畮通前所有为劝驾费绰有余裕呜呼侯待士之厚如此是葢无所不用其情矣宫室以庇之廪称以饫之讲课以淑之而又丰其行槖使不至失口失色于人以自馁其刚大之气钜细不遗虽父兄为子弟谋不能毫末于此防侯之赐者冝何如其报哉始侯出峡寓巴陵余来守是邦昉识之未几侯南访湘源契濶五年士大夫自岭外来者莫不称颂徳政丙寅秋侯以书来请记学之成余谢不敢当意若弗释越明年二月函牋申戒焉使者往复三千里视前滋益勤阅所寄蒋侯来叟旧述实开禧丙寅春季望甲子一周若有防数存乎其间者是不获终辞援笔叙梗概复侯命若侯所以经理是邑具有次第本末已经南山朱公品题不敢复下注脚侯至是将考绩教思感人益深明诏賔兴隽英角奋歌鹿鸣而遣之双鳬径朝天去龙飞新榜兴安得人必多玊皇香案前亲聴胪传当窃自喜曰吾兴学之验如是云敢预为侯贺且以书遗邑人其勿谖侯徳是为记  

赵刺史建容县学记　　　　　辛　煜  

维我宋受命五星聚奎秦汉以来学术之陋至于今纯尚儒化庆厯熈宁间学校之官遂达天下容在唐列五筦国初因之以节度镇抚其地若稽往志旧学建于郡之东既而迁之城南狼藉于景泰暴客之闯关灰烬于咸淳郁攸之煽焰典章文物之具荡然无遗方册既毁前言往往不可复识前为守者相度城西髙岗拓数楹而搆焉建置茍而势倾轧榛莽杂而迹荒凉青青乎子衿达兮佻兮谁为之所顾学虽废道终未尝废也剥极必复否将返泰太守东蜀赵侯奉圣天子徳风惠雨之训来牧斯邦当侯度久旷防攘矫防披荆棘立官府日不暇给闵闵焉轸教法不竞首以学宫移檄愚陋盖将有事于脩泮焉煜稽旧籍则积蠧经费粗见其赢犹惧力屈侯毅然辍俸以倡其后于时度材召匠择日兴工众手皆作晨夜展力始事于厥冬阳月遂事于次年正月克用告成侯莅学视之顾予曰子之职举矣盍纪颠末以谂来者煜惟容之学其来逺矣贤师帅急先务力举而新之岂但曰广藏修游息之所俾士于此呻吟占毕钓禄利而已学记曰化民成俗其必由学化民有道自正风俗始士风又俗之根源也冠章甫衣缝掖名教中自有乐地处家庭以孝弟居乡党以揖逊严义利之限顾言行之枢金玊自将行着习察于以企前修而挹淳风俾自成俗以究成徳之归将见咸淳以后之容俊乂軰出选举连茹文运复振成乎亚魁天下之遗响乾坤不断之秀气三洞天岂得而閟之然则侯之脩泮人所能也而以时考之感应气运无往不复讵非道之将行而侯实有以大振之欤侯名若诜字子振辛丑春官试第一今以正六品官容州体博而用广才大而不矜重义轻财信厚君子也煜既承侯之命以身其责探侯之心以记其事丁丑徳祐改元夏五月既望从仕郎前肇庆军节度推官权容州学校教授辛煜记并书  

## 粤西文载卷二十六  

桂林府通判汪森编  

记【`学校`】  

重修桂林府学记　　　　　【`元`】梁　遗  

桂郡去京师几万里藩百粤抵絶域为岭表巨镇所部多山民猺杂处俗尚剽刼古号难治官于广右者较中土极烦重至元戊寅遗由湖湘调使防宪时阃帅约尔珠克哷克章巴延以猺怙恶靡悛简义兵獞卒犬牙互制戍遏之视徃岁差遁民用少苏因得以修泮宫泮宫旧迩北峰宋迁于城东南隅厥后再迁城西淳熈中南轩张宣公帅是邦濶而广之至元十三年丙子王师南下烬于兵既而岭南帅史格宁海隅还即故址而新之后之典郡者继躅兴葺稽其年逮今五十有竒殿庑而下咸蠧朽将倾宪副巴图尔丹偕僚佐率郡牧冯梦弼倅雅琥幕长王琮议营建以学廪不足捐俸倡之覈帑藏没逸得楮币若干缗市材售工因基而创者正殿防门两庑东西斋节和堂以楹计若干撤故易腐者讲堂碑亭肃容亭藏书阁过者拭目焕然一新但释菜于庭视礼殿覆瓦不殊民庐愧于瞻拜俾陶易之笾豆簠簋罍爵之饰钟磬笙管琴瑟之音巍冠褒衣升降俯仰循循焉进止有度中土郡邑有不逮者始于戊寅春不再岁毕役凡诸监司并诸执事诣余请曰庙学成主校者欲得立言之士文药石以赞圣德镇耀荒服斯文之幸子其笔之遗曰圣道侔天非拘儒所可窥测何为而自取愚惑之诮也第以遗尝基是以进义不容拒始识兴修之岁月以告来者噫穷边极徼弦诵之音在在有之虽王化自北而南文教之盛以南为文明之方古所然耳于以见夫子居夷浮海之语殆非托空言以兴叹也敬为之书  

桂学建大成殿记　　　　　　胡梦魁  

建国君民教学为先唐虞之所以帝三代之所以王汉唐之所以治秦隋之所以乱亦在乎学校之兴废而已岭右之郡桂为大在宋淳熈时南轩先生帅是邦一新府学规模殆与辟雍等厥后帅臣复创宣成书院于其西合南轩东莱而祀焉大元混一舆图静江最为后服力屈自焚悉为焦土圣上崇化厉贤旁求儒雅明良迭起异世同符至元十七年今湖广行省右丞史公格即其故址而图新之始建大成殿越五年治中汉嘉张九垓创防门越十年总管平阳赵珪创讲堂然而未备也上命豫章陈茂卿提举广西儒学议完其缺顾学廪不足有为广西道宣慰使祝真卜慨然捐已俸以为之倡宣慰司总管府官之贤者翕然和之乃属教授周天祥命馆下士鸠工庀材各效其力于是讲堂未毕瓦之墁之斋舍未立经之营之先贤未祠攻之成之庖井未敞筑之凿之门庑未葺约之椓之轮奂交辉衿佩胥悦羣诣梦魁而告之曰宣明教化勉励学校圣天子之诏也部使者之职也子其不可以无述梦魁曰建国君民古帝王岂无他道而独以学校为先何哉葢必有学以教天下国家之才而后有人以治天下国家之事学者学孔孟者也昔南轩新是学也晦庵先生记之曰敬夫之学近推程氏以达于孔孟而南轩记三先生祠亦曰瞻三先生之在祠也其各起敬起慕心存身履以进于孔孟门墙孔孟逺矣朱张未逺也处斯学味斯言思朱张在是即周程在是周程在是即孔孟在是学以聚之当深契孔孟之心达而行之必无负孔孟之训若曰泮宫修矣繇役免矣吾姑防焉息焉食焉怠焉是孔孟门墙之所麾也二三子不可以不勉众曰然遂着之记  

重修灵川学记　　　　　　　臧梦解  

静江十邑唯灵川距城不三舎而近邑有庠旧在大象山之西令尹庐陵罗嬴所建也岁久朽壊长斯邑者以送迎供给为能学校之设不过因陋就简而已岂知善风俗美教化之本源哉至元二十九年前亷访使赵公按临目击庙宇隘陋殊失右文之意乃命县尹岳嶂迁于县治之东左右广濶前后坦平基址方整气象轩豁学之病于隘者今濶矣门庑宏壮讲堂博敞庙像崇严从祀布列庙制始就于陋者今新矣是役也经始于壬辰之秋落成于丙申之春条其纪纲齐其法制而底于成者皆岳君之力焉嗟夫人为物之灵士为民之秀古者臯防稷契所读何书伊周吕召所学何学凡章甫其冠逢掖其衣盍亦思夫格致诚正修齐治平皆吾儒所当尽心之事何待上之人设为庠序学校以教之而后学哉然自古圣人必拳拳于学校者葢以化民成俗必由乎学所以明人伦也矧邑以灵名北接湖湘南通桂象玉簪罗带竞秀争竒又南轩宦防是邦东莱降神此地士生其间闻二先生所以发明洙泗之遗训久矣风气所钟教化所及正有望于吾党之士相与维持经理以显其地之灵孰谓岭南为逺且陋而其民之可鄙夷哉岳君名璋大名人备歴烦剧绰着廉能以学道爱人为先夫武城鲁下邑子防一邑宰耳夫子首以得人为问葢为政以人才为先学校乃人材自出之地子防不以邑小民寡为可鄙必以礼乐为教然则学校人材有益于政不大矣哉余因其建学之成而知其政之有本故喜书而乐道之是为记  

重镌桂林府学释奠图记  

桂文学鲁君师道蜀士也一日捧桂学释奠二图而前谓予曰曩为金陵学官时尝为平章吕公家客岁在戊子公以此图见遗某曰此静江府学释奠图也奚为至我哉吕曰焉知异日先生不到静江乃受而藏之越七岁甲午以秩满蒙江浙省咨保遂调今缺毋乃二图之谶有开必先邪大德初元始以一图锓梓立于明伦堂之右愿记其事余即二图而观之宋嘉定十年丁丑广西提刑吴公纯臣石刻墨本也自嘉定丁丑至至元丙子凡六十年而二图燬自至元丙子至大德丁酉凡二十一年而二图复岂数也抑数不可逃而礼终不可泯也邪礼存乎人心寓乎器物而礼之行则实存乎人耳易系曰茍非其人道不虚行中庸曰礼仪三百威仪三千待其人而后行然则桂学二图有吴宪而圣人之教始明有鲁教而吴宪之功复着信造物者待其人而后行也呜呼吴之立此图也见于八十一年之前而复于八十一年之后鲁之得此图也藏于十年之前而应于十年之后非偶然之故矣鲁于是学课试诸生恢复学田修补壊善于其职而立图一事尤知立教之本者故书之曰礼在鲁  

重镌桂林府学释奠图记　　　鲁师道  

丁祀祭奠二图廉使鲁山臧公已纪其详矣师道爰自至元甲午祗拜恩命授斯职暨元贞改元捧图至桂学诸公见者曰此郡庠之旧典礼也兵火之后不得见者几一十年矣今圣天子崇重孔道命公设教是邦而与二图俱来诚所谓复见鲁灵光也岂非岭右斯文兴起之一大机括耶宜亟刻之石以复旧观学校新创之初所当讲明者甚多学田当复学舍当修学门当建学规当立圣防勉励学校所当刻更衣亭神厨当创大成殿两廊及庐亭斋扁当整宫墙地基当取周围墙壁当筑三年之间日不暇给竭尽心力犹惧未既欲以二图复旧则学校事力空乏未能如愿若止存墨本则又恐沦坠或为有力者持之而去则广右后进不复得见古礼良可惜也载谋载惟姑锓梓以续其传若夫勒之于石以垂无穷则深有望于后之同志君子  

义宁县学记　　　　　　　　张九垓  

义宁为静江属邑旧有学厥居屡迁宋乾道庚寅由阛阓而迁于南登南轩张子时广帅大书门扁以贲邑庠石刻尚无恙咸淳庚午以南登僻逺迁于香林之东偏去县治近僻地望大不及于南登风雨震凌栋宇圮壊莫有过而问者邑令臧君试邑首谒文庙顾瞻太息念欲更诸爽垲以重风化详览审择遂于阅武亭故址谋之同僚与儒之在籍者经营之今礼殿告成门庑就绪廉访副使鲁山臧公惠顾斯文作新门扁又念学成不可以无训丐一言以惠多士愚闻而嘉之曰为政莫先于建学有学不可以无教昔南轩有言学莫先于义利之辨葢义者天理之裁制士为民之秀以明义也彼喻于利放于利者乌足以言士夫子罕言利孟子不言利此圣贤垂世立教之大法邑之人士佩此明训口颂之心维之力行之则知孔孟之教非空言南轩之辨为实学覩遗像如在其上观石刻如见其人亦不负义邑之名臧君仲璧保定人为政而知所先务是可书  

横州学记  

夫子之道万世而不息也夫子之道何道也三纲五常之道也位天地育万物不可无是道安国家定社稷不可舎是道亲百姓抚四夷不可外是道自古迄今日月有盈亏而是道无盈亏陵谷有变迁而是道无变迁寒暑有代谢而是道无代谢孟子曰自生民以来未有盛于孔子信斯言也孔子生于周末以身任斯道之责删诗书赞周易作春秋定礼乐明旧章皆所以发明三纲五常之道示天下万世也叔孙之毁何伤日月桓魋欲害其如予何彼宋卫木可伐而夫子之道终不可伐迹可削而夫子之道终不可削自时厥后儒学陵隳祖龙有焚坑之厄而父子兄弟君臣朋友之道则不可坑不可焚隆准有嫚骂之辱而仁义礼智孝弟忠信之道则不可嫚不可辱抑不思世之人庐居而旅处端坐而安食泰然蔑有强凌弱众暴寡之虞弱肉强食之患是果谁之力欤尝窃叹夫戴天覆地而为人日受吾道之赐而敬心所发辄先于佛老徃徃以吾夫子无福田利益之可求葢有坐视宫墙之废睥睨宗庙之隳而略不之顾吁可叹也然则学校所以祀夫子学校之不修是谁之责欤宣武将军横州路总管府达噜噶齐多尔济求治于汉首崇儒道凡以士名者悉蠲其役因覩旧学湫隘亟欲撤而新之遂与判官东蜀冯震知事覃懐刘珪各捐已俸鸠工抡材以身先率日徃程督虽簿书期防之繁军务应酬之急弗怠弗惰厥后又得济南刘洧提控案牍昭潭董桂同心乃事力与赞成为学官者奉行惟谨迁礼殿于明伦堂之故基视昔则髙明矣迁明伦堂于教授防之旧址视昔则寛邃矣圣贤形像绘塑一新庙庑门墙罔不壮丽俾讲道行礼悉有其地而无前日佻兮达兮之叹侯之为政可谓知先务矣横之士来防来歌当究三纲之所以为三纲五常之所以为五常体立用行毋使时人以不适时用鄙薄吾道则庶几瞻前忽后可以无愧否则学校之轮奂虽美学校之教化不修逢掖其衣章甫其冠者宁不负吾侯建学之意欤  

重修南宁府学记　　　　　　元文璧  

天地百神皆有祭方伯连帅与守土之臣奉命祭于封内者曰山岳海渎曰社稷曰文宣王庙夫山岳海渎所以载物而厚民之生者也社与稷所以有土而生民百谷者也山岳海渎之祭使之奠安顺理而无震裂沸腾之灾社与稷之祭使之丰登盈足而无凶荒饥馑之患是皆不容废者也若夫孔庙之祭则肃然斋宫省牲具礼合乐登歌缙绅逢掖相与升降进退俛伏奠享于阶楹庭陛之间若甚迂逺于事祷祈禳祓之举报应休咎之符而祀典先焉何也三纲五常之在天地间将一日不可无如饥馑之于菽粟布帛也古之圣人有德有位作君作师斯人出作入息仰事俯育罔不协于有极及正道衰微五教不敷彞伦攸斁民无所頼夫子生焉有圣人之德无圣人之位垂万世立教之法存于易书诗春秋使三纲五常大明乎天下天地以之位日月星辰以之行山川草木鸟兽以之宁岂独人防其赐哉汉初以太牢祀歴代命州县皆立学夫子之宫墙巍焉峙焉春秋行释奠礼为百世帝王之师葢微夫子立是极也山岳海渎谁其奠之惟社与稷谁其尸之天地且不可违而况山岳海渎社稷哉邕学初在城外沙市徙城中南隅又徙五花岭第一峰前临清流后倚髙阜王宫哙哙从庑斯翼前门后堂累叠书阁其创立规矩所由来尚矣炎陬遐壤山林材木不能支久逺比岁撤而新之壮观有加焉知风化之本祀事之重者大名赵公修已也公奉天子诏来殿西南虽数迁凡十有五不离兹土由是秉钧衡登枢要葢有日矣趾美述事永永无斁不坠教基又将有望于后君子云  

静江路修学造乐记　　　　　杜与可  

皇庆圣人龙飞初元走使诞告万方安南海郡惟遐与可在行毕事将复命阙下繇邕江行再之桂林明日郡庠博士邹焕午聨学执事即驿馆且致辞曰广右统路七州九于古为侯郡皇元统天兵宪二大府攸居邕浔柳梧庆逺南丹莫伦维学燬于丙子兵寻创已简浅不类迄今元年壬子歴十二闰矣况有丹雘而新馆而教祀而乐之有钟鼓哉番阳三轩余公琏以儒术持官检躬不懈随在得声台臣腾章命下二宪一道前年至大庚戌公至首谒学顾瞻王宫日沦圯隳谓予职在勉励何敢不力然事有不得数数度材计庸请先因其岌岌莫支者次第构葺功敏而倍率如言迤逦就绪复于礼殿前筑堂庑明伦中正师席朔望讲説肄习左右敞新斋室俾诸生止有归宿庖湢式完墉址载坚差谷拟告公之劳于神公嗛嗛言是予之责岂区区容禄窃誉以自居仰惟我元累朝崇文育才殆期于是乎取人治人青青子衿庇此广宇亦【`阙`】　　　薮而哗羣而嬉逰乎若然学也名立而实亡校毁可也士黜籍可也国何资而克勤孔徒遂择齿长士二人专职训饬徴士民子【`阙`】入学诵诗读书余力学文日廪月试躬第其优劣  

退【`阙`】间行簿赏以嘉善能鼓舞淬厉骎骎趋道非复曩昔咸公之休施公一【`阙`】　　先圣海内通祀二仲行礼侧伶人于庭命操枹声世俗【`阙`】　　以降以迎渎抑甚矣尸祭者溺习恒安之礼而不乐义不备登歌八音内服郡邑考古索制葢有作之兹阙如曷文而已诸缀【`阙`】度特未有得夫业是艺之工防佥事王公防按部支  

郡还知事书台赵公暎由湖南宪幙改迁至公以告赵曰暎不敏敢不翼公【`阙`】　请问具乐之赀奚从公报以已椽倡赵从而和阖司翕若附助帅府长额森布哈经歴岳璋张克文本路总管梁国栋诣学自讼祭典不举有司所宜为今怠旷失职上以烦部使者尚忍旁睨厚自増忸怩邪诚欲效尺寸听下风用赎不逮之一力并钱定计得六【`阙`】书台以歌乐重经校雠稍希古叶音节今无逾长沙为故宣慰平逺先生赵【`阙`】尝防心事其事为驰一介持直移文湖南宪司督【`阙`】　　　集矣二阅月乐果讫工琴瑟钟鼔柷敔计六十二事延师授徒甫月学者尽得所师之学贮乐不可无所明伦东南陬更阐前【`阙`】之堂三间榱桷栋楹皆取给总管公董役力居多仲秋八月上下始献奏用响式章成仪荒封索居实彻黮瞆天其或者王人惠来谨叙三轩防使盛举本末及列诸大夫士【`阙`】皆【`阙`】名再拜烦下执事文之坚珉昭熇无穷获罔鄙谬悠遂请学斯幸矣仆鞍马万里之余耗眊飘忽神不保宅其何能发扬三轩先生之美乃进而语之曰记不云乎文武之政布在方策其人存则其政举其人亡则其政息所谓其人岂一归之辟哉自宰相方伯连帅有民人社稷皆然政则又有小大有源委未必止刑法赏罚期防簿书之谓刑法赏罚亦未必必于不用也小也枝叶委【`阙`】沟渎也风教礼乐其大之岱宗源之河海欤风教明礼乐张习俗以美天神人之气以和亦安岁丰敓禳流徙之患息用之而因有所不用也用之而至有所不用尧舜禹汤之圣臯防稷契伊尹周公之贤逺识其大与源故也三轩先生富学业道行为政皆举【`阙`】　之宜乎识大者源者而急先务否则一以柱下惠文孰不其能小子无述矣焕午欣然愿即此语记仆曰诺书台【`阙`】犮【`阙`】多歴年【`阙`】同椽行台阀阅诗礼之裔有文有节者也斯役与有功宪史程辅谢裕德等余名书于碑隂元年八月日记  

重镌桂林府学释奠图记　　　旷【`阙`】  

释奠有图尚矣桂林自秦汉防唐歴宋为岭南大藩故学校之兴文物之隆有自来矣延祐丙辰冬孟今宪狄嘉议公来司臬事始至即率先风教曰圣天子兴学有诏进士有科此太平用文之时也眡兹学兵火以来庙设虽严而礼典不备生徒虽列而仪榘未修自非祗若宣明其何以昭圣上尊崇乐育之美遂申饬有司凡礼文未肃则稽古考图摹勒而肄习之士气未厉则崇师问道懋勉而作新之楼宇未构则鸠工聚材经始而营度之廪帑未富则节费积赢经理埋没而规运之于是【`阙`】为祀事赡养之余犹积统楮九千余缗率俸易书得九经全史诸子千有余卷聚书楼材木株二百五十有竒又明年三月释奠仪式器服图成教授昭武髙道孙请曰桂泮之兴斯文得不朽者公之力也合附石纪诸按二图乃宋嘉定丁丑提刑番禺吴公缉勒朱文公订正本也歴甲子一周石燬于兵又二十一年郡博士蜀鲁师道自金陵携其图来归以得石艰请于宪副鲁山臧公姑序正梓于学又二十一年木朽漫漶而公复刻于石今图器服与仪一依旧式配享十哲从祀未附则自郕沂二国公陈公濓洛诸子以下各随諡列焉于戏记称礼仪三百待其人然后行其信乎况是礼上而天子朝廷郊祀下而有司释奠饮射均此敬也此诚也饮射礼废久矣朝廷之礼又非逺民得瞻其可见者学校释奠礼耳孔子曰安上治民莫善于礼今公是举也广海之民来逰来观其孝弟之心忠爱之念岂无油然兴起于其间者将人材彬彬辈出率土之民皆乐而归善其于省刑薄罚岂小补云乎哉然则公之率先风教可谓知大体矣公名重福世为西夏唐兀人性朗烈嗜书敬士尤长于政事故所至有能声子溥华领江西省延祐四年进士第五名举诗曰无言不雠无德不报故并书以为来者劝云  

重修全州学记　　　　　　　掲徯斯  

皇元制治举法周孔炎徼絶壤同风邹鲁一郡一邑必谨学校以为教基在仁宗时太子太傅府长史郭侯履治靖五年俗兴民和克信其道泰定元年春移贰于全全居湖南九郡之极地小而嵓风气啙窳郡西湘山又称无量夀佛入灭之所世奉遗骸奔走万姓而夫子庙荒圯穿漏曾莫过者罢輭者以民劳为解贪墨者以廪薄为辞讲诵不兴荐祼无所侯至防缺太守侯总学事教授黄润以为请于是侯率僚佐于上士民劝于下明年二月即工前清湘长法哈进拜元侯知邑士邓桂能状命董其事遂斩木隂谷伐石阳崖食功佣力民不知役太守何公润继至朝劝夕劳休威并行及期而庙成乃易夫子十哲像分祠先儒及贤哲于讲堂之左右翼门序轩陛以次咸毕又辟庙南废地为杏坛三成以拟阙里建明伦堂四楹以馆诸生既告成于庙教授谒告还江西防予庐陵白郭侯毎以不得君记为恨敢请乃述其事且俾告于有众昔靖之鄙为羣獠刼以自附者八百余家数自请吏吏不能讨而王赋之共不敢怠遑及郭侯为守天子出使督兵讨之八百余家咸在诛灭侯以死争乃去刑书复为齐民侯非力能生之也以其民恪遵魏文靖公之教知有君臣之分身虽为卤而王共不缺故也全之四境尽为中邦又密迩周元公之里父传子习皆圣人之道民之情性岂独异乎夫殚财尽力以奉无益未必防福耕田凿井以服圣贤之教未必被祸且一丝一粟得以养生送死又使父子有亲君臣有义夫妇有别长幼有序朋友有信君子登于俊选小人免于刑戮果何惮而不为哉亦教化使之然耳为民上者曷敢不敬学在郡治之隂凤凰山之阳宋绍兴十三年之所迁也东南诸山秀丽竒絶湘灌漓水合流其下葢为一郡之胜云泰定四年八月丁亥记  

宾州学置祭器记　　　　　　王廷秀  

古郁林郡之岭方县唐置南方州又析为宾澄二州宋以宾澄及思刚合为一令州治岭方上林迁江邑属焉按图经云民淳事简俗阜物康于岭南为乐土州旧有学在郡治东南是邦声名文物前代奉贤书登天府者不一缙绅防宦如陶弼父子为守翰林范太史辈皆过化于兹流风余韵至今犹有可想见矣至元混一海宇宾南服为最逺然皆崇尚礼让渐濡德化其士风之盛等中州非但揆文教而已昔有柳州庙记云仲尼之道与王化逺迩则知王化所至圣人之道亦至焉今观之宾益信然自宋迄今牧是郡者率以遐僻不加意于学兼以学廪不裕春秋岁祀多简习故茍备礼而已泰定乙丑春平阳王侯渥来守是州兼督学事殿谒既询学正莫君应辰曰圣朝尊崇孔道屡降德音兹学庙貌虽隆而祭祀缺典非所以崇明祀奉上意也乃率郡儒而告之曰礼以敷教器以见道礼不明则教不敷器不备则道不显学校先务不在兹乎复谂于判官赵侯敏意以克从乃捐已俸先之次命莫君劝率三邑儒士无不忻然愿助丙寅秋莫君乗驿舸来长沙命梁氏鼓铸一如潭頖成式予适承乏郡庠得歴观成器莫君将币求予记予不敢辞因语之曰圣人之道如日行天不以岁祀为隆杀増损然污坏古也今樽爵焉燔脾古也今簠俎焉匪今斯今中古然也形下之器即形上之道器有古今道无古今盘盎纷拏划覩垒洗摩挲欵识能不浩叹诸君子骏奔走执豆笾不必游心乎千载而圣人之道目撃斯存则器非器而器即道矣今兹革简陋而新美彬彬文化及乎遐壤则亦佩王侯之用心矣永念莫君之行劳矣侯之功在宗庙奚但与是器相为不朽哉是为记  

郁林州学记　　　　　　　巴图尔丹  

学有庙者何王祀孔子也祀孔子者何尊圣道重民教也岭南炎荒地遐聨延海北大理交趾云南夷江犬牙相错溪峒深窈凭险负固徃徃鸱义奸宄悍然梗化郁林介岭海间地旷而夷弄兵潢池恒弗戢上下诪张无所于错州有孔子庙在城南右凭江津春夏雨淫水潦交注辄汇溢弥漫殿堂门庑悉沦沮洳蠡啮摧朽不可支柱矣至正三年夏五月真定张侯阿勒坦布哈知是州仰瞻仞墙陵夷草莽下视斋舍无弦诵声则喟然太息曰嘻吾闻为治有美化斯无民圆颅方趾戴天履地彼岂独无人心哉明仁义惇礼教则学校所系予何敢不力相旧址卑垫乃营治之西燥刚爽垲夫子正南面以四贤十哲配而从祀列在两庑讲有堂舍有斋庖廪有次皆无有缺春秋释奠晨夕肄业学旧有田以顷计三十有八田氓诬上行私杀其租入岁用大乏侯立法覈实悉复旧贯繇是新羣民之耳目宣礼逊之风化庶知为政先后矣嗟夫边徼抢攘日夕固金汤峙刍茭砺弓矢鍜戈矛以为事若侯斯举不几论俎豆于问陈持章甫以适越者虽然万古一理万人一心明伦设教本于孝弟昔有苖弗化徂征之师而来格两阶之舞后世文翁常衮变移闽蜀岂非蔼然诗书礼义之粹而足以化强暴哉学校教化相为终始教化风俗相为污隆传曰有教无类侯之政能以兴学教民为务其可尚也夫达噜噶齐扎木丹州判张子忠吏目粟益皆翕然以侯之心为心学正吴善孙实相厥事予尝分宪至是故因其徴言为述本末俾刻诸石  

茘浦县学记　　　　　　　　石天岳  

桂林之南二百里有邑曰茘浦僻处万山中草木丛茂居民鲜少至正巳丑冬予捧檄来佐是邑至任三日谒夫子庙于城东视其殿宇则荆棘蔽芾风雨震凌兽蹄鸟迹纵横于门庑间询之父老则曰是邑东接谿峒猺獠混处比年以来出没剽掠殆无宁日兵旅数起饥馑荐臻民皆巢居嵓处累石结寨以偷生学校荒芜职此之由予闻之心怖神悸不遑宁处即图兴修然视其民疮痍者未苏移徙者未还如是而役民亦圣人之所不与也遂捐廪粟姑略补葺爰率诸生徒以兴讲肄业数月而衣冠文物济济可观越明年庚寅寇盗少息四境无虞士之逰于宫墙者颇有中土风予思夫子为万世之师学校为育才之地作新之役岂容少缓乃召诸生而谕之曰夫礼饮食必祭者所以祭夫先代始为饮食之人葢以吾之所以得此者皆斯人之力示不忘本也吾夫子之道为天地立心为生民立极为万世开太平今天下之人君君而臣臣父父而子子得遂其生得复其性不沦于禽兽之域者皆吾夫子之所以教也于一饮食尤知报本而圣人之教乃忘其所自惑之甚也况我圣朝以礼乐治天下以忠信厚风俗列圣相承法度昭著而于圣人祀典尤拳拳焉今圣天子在上文命诞敷声教逺被九夷八蛮罔不臣服边陲宁谧海宇清泰报本崇化厥维其时兹欲以夫子之庙改而新之与诸生优防仁义之府顾不韪欤众悉欣然愿听规画于是教谕刘复考其岁赋究其侵欺凡豪民之耕占影蔽者悉明经界以复之顽佃之积累负逋者严加约束以徴之由是而廪有余蓄岁计常用足以经营乃抡才鸠工相其便宜度其髙下污者除之卑者崇之方欲择吏之能且良者以掌其事而难其人县之所南源寨巡检董震乃儒家子遂委敦匠役而能竭诚殚虑克尽其劳幕宾秦仕竒相与立规矩计程度以成其事训导龙弼朝课讲之暇协力董役不数月而殿宇门庑穹然赫奕可谓轮奂美而成功速矣工始于至正十年之冬殿成于十一年之春遂次第书之以志其事非敢以矜能而燿美也葢欲使后之同志者相继而不怠云静江路茘浦县主簿兼尉石天岳拜手记  

重建灌阳县学记　　　　　　孔思坦  

兴文学于多务之秋淑人心于罹难之后此当时之急务而任守令者所以究心也然尝闻之武事用于戡乱文教行于治平孰知人心之趋向由于教化之素明而学校之兴乃所以固结人心之本其事似缓而实急也灌阳为全属邑值壬辰之变县学废焉至正十七年丁酉监宪公久住慨然以兴复之责为已任教谕张显仁具其事言于郡郡嘉其请君不劳于民不敛于众悉捐已俸市材鸠工程督以劝靡间朝夕是年三月壬寅首建大成殿继立明伦堂次及两庑防门櫺星门五月塑先圣四配像成显仁以监县公志用有成欲为文勒石以传永久而思坦适防学至焉遂俾记其事于戏自淮汉兵兴湖南诸郡相继陷没时真定石侯治于全大兴学校以结人心故克保其民不变士习城池以固闾井以安文化以行风俗以厚当时寄属邑如君者举能知学校之为重不以其不切于所务而可缓也然昔时际承平民庶且富尚或废弛矧今閟难四郊多垒时乃赀粮给武弗赡而欲兴复庙学以克讫事自非诚心化民知所先务不能也灌阳之民亦何幸哉将见文教之行人才辈出后之求洙泗于潇湘者咸愿咏歌于斯学不其盛欤公号敬斋为人岂弟慈良有长者风尝修县置建谯楼既掲牌而邻寇息改思济为顺济正坊名而四境安雨旸时若岁屡丰登故能招复流亡惠及邻邑其力行善政葢出于天性而于崇建庙学尤加意焉  

重修桂林府学碑记　　　　　刘三吾  

皇上践阼二十有一年岭南广西道宪副公以学校王政攸先风厉学校是首匪作新之将遂隳废其令教官定议于是桂庠诸生奉承惟谨经始是年之十一月讫功明年之七月学正蒋倬状其事请予文记之固辞弗获按桂林旧有学前至元丙子王师南下燬于兵世祖皇帝混一区宇大兴文治中外咸设校官时则有若岭南帅史公格即故址而图新之以元有学自史公也嗣是之后至元戊寅尝一葺治岁久自圯今宪副公朔望视学惕然兴懐乃稽学廪岁入倡以已禄鸠工庀材择日兴事门櫺星树垣墉内自礼殿徂于应门版之防之腐挠者易瓦之填之罅漏者完户牖防楯丹漆雕刻焕然可观讲堂斋舍缮脩有加奎阁尊经涂塈如法祠廷易向献幕更新诸所宜葺咸以次举轺车时临是瞻是敬衣冠弦诵济济洋洋蔼有邹鲁风桂林学校遂为诸道最宪副公作新之功伟矣嗟乎学校纲常之地台宪纲纪之司故自有亲义序别信以来而大纲小纪无或出之伦理之明风纪所由以振也昔东汉士髙节义范滂诸贤一时与防皆太学名士用克树立有澄清天下之志今宪副公居风纪之司而首致意纲常之地于时诸道纷扰弗治独广右岿然灵光无恙修学之举闻风而兴者数十城百司庶府恪慎宪章昭乎天日之临而凛乎风霜之肃也岂非公扶植纲常一念黙有以行乎其间欤抑是学前以史公倡之今以宪副公继之中间六七十年岂无其人惟二公皆于干戈相寻之余而有尊道崇德之意公之心史公之心也则天相斯文而福广右者意有在矣公唐古氏名额尔济讷字尚文歴御史三台佥宪三道皆有防能政声由中政院判阶奉议大夫居今职壬辰春汝頴寇陷武昌长沙等郡公督首帅鄂尔和将兵徃平之若清湘若舂陵咸赖克复时广右未有变者临桂东乡民谋始倡即调兵扑遏之人心遂以帖然他如汰郡县之冗设而奸贪以息禁商贩之越境而钞法以行节官府之浮费而馈饷以给民庐延烧官为赈之岁饥劝分俸以倡之缮城郭造阳桥修灵渠皆政纪之卓然泮宫之修公实主之经歴左奉议照磨赵儒林则克职宪佐者也是宜书铭曰我元龙兴奄有隅县一视广右仁同畿甸大府桂林纠以宪臣之纲之纪乃宣乃旬惟尔校官实赖风厉以笃彞伦以新士气大惠尔广我副公来风霜一道仪范百司维时湖湘烟尘四起一柱狂澜以公中砥谓兹人心系有纲常舎而学校其何克臧载瞻桂序岁久且圯谁其新之是在我尔爰捐已俸爰集工人翼欹以正撤故以新櫺星峙峙应门洞啓金碧煇煌宇庙之美于灿从祀于乐论堂经阁増丽奎文有光轺车时临衿佩云委匪怒伊教雅歌泮水湘漓沨沨道脉溶溶文运在广如水潜通宣成二公矧兹过化流风余韵犹有存者凡厥来防宜体公心真履实践毋即慆淫昔时草昧史公建学今时扰棼我公继作史既有祠公宜并之后有述者视此歌诗斯文有天永言无替辅我元皇千秋万岁  

平乐府学记　　　　　　　　常　挺  

广右岭南重镇概管十六州平乐古昭州后陞为府其地去大府不数舍礼义之习风化所被前代科目得人甲于诸郡故家余俗犹有存者府学去城可二里许居考槃涧之西国初燹于兵火前至元己卯郡监刘懐逺知州孙武德经营创始岁次壬午武德之子梦得再知州事力加修理规模愈益宏壮然官政有通塞或兴或废其可称述者葢无几至正二十有三年平章荣禄公总制军旅开署省事其明年以昭郡重地控制梧贺选本省理问官拓防元善摄郡监义兵万户劝农防御事以镇抚之君以是年六月莅事前政多废弛君乃正身帅下早夜以思寝食弗遑发号施令与民更始威惠兼施寛猛得宜自郡城达于四境吏民为之改观朔望视学见其上漏旁穿震风凌雨日益倾圯喟然叹曰兴崇学校守令责也予敢不夙夜祗惧恪勤厥职鼎建祠庙以奉祀事郡博士赵显祖文学椽尹龙协力赞成之乃考覈学租之没于某者得粟一百九十八石民儒户之义助者一十锭公与学官各捐已俸共得数千缗选匠具徒购木于昭贺之境至正二十有四年冬建立大成殿旧殿湫隘不足以奉几筵则扩而充之应门西庑讲堂斋馆焕然一新材木之良工匠之巧规矩准绳深广如法川流山峙前拱后揖圣容穆穆侑坐肃然祭祀以时洋洋如在春夏诗书之教朝夕弦诵之声使民沐浴于膏泽被服先王之道元善可谓知为政之本矣恭惟我国家列圣相承渐民以仁摩民以义孝弟忠信礼义廉耻承平且百年士大夫以名节相尚变故以来仗节守义者无虑数千人汉唐有愧焉下至闾阎穷巷匹夫匹妇与析圭儋爵之君子同一贞节不为利回不为威屈皎然如日星之光耀国家仁厚之泽于此可见天理之在人心有非强暴所可夺者学校有功于世道岂小补哉昔卫文公当春秋时敷教劝学国以富强为时贤诸侯汉文翁守蜀郡率民子弟教以经术蜀文之盛自文翁始元善监是郡不期年而政化大行吏畏其威民懐其德庠序之兴明伦育俊秀化民成俗有古君子风事既落成来谓曰愿有以记之吾闻古者大事书之于防小事书之于简作而不记后嗣何观建学大事也不可以不书郡监元善先世西夏拓跋氏龙川公侄前世显官由京秩出监象州再陞省理问官正直廉敏材略过人当为时名公卿子春旧居省幕府相知为甚详以其言信而有徴谨具其颠末而刻诸石是役也湖广省宣使权平乐县令念永府判梁仓赤何功应提控按牍谭绍祖主簿勾龙縁保监工千户于德元府吏范宗杰直学陈元亨知事何计孙皆预有劳焉是为记  

## 粤西文载卷二十七  

桂林府通判汪森编  

记【`学校`】  

桂林府学重建明伦堂记　　【`明`】陈　琏  

皇明御宇一视同仁当投戈讲艺之余首兴学校以敦治本于是天下郡邑皆有庙学郡学教授一员掌其政训导四员司其教増广生员四十名州有正县有谕师生逓减之复丰其廪膳蠲其差役俾得优防道艺以故教化大行弦诵日盛今官于中外有声咸由此奋于戏圣朝兴崇学校之意至矣桂林郡学基于宋南轩张公栻后建于元史公格洪武十五年壬戌右布政李公延中慨礼殿两庑卑隘弗称已重建之惟讲堂未暇议越十年壬申监察御史李公黙来按广西拜谒先圣顾使宪官曰圣朝龙飞淮甸弓劒辟国顾乃首尊孔道锡礼崇祀掲科比士登贤建官不有望于圣道赞化天下乎今礼殿虽尊崇而讲堂湫隘若此非所以居师生也宜闻于上新之佥曰诺适有言先年构王相府及谯楼弗克就见贮材木灰瓦甎石若干宜充所用于是使司覈实以闻朝廷允其请乃度材庀工撤而新之凡为堂七间规制敞始与庙称复视射圃隙地创诸生号房二十间馔堂五间厨房三间皆端大坚致始事于壬申夏四月竣事于是年之冬十月役凡半载提调者桂林知府孙详董工者广储仓副使邵文昻也一日左布政使金华费公斗南谓琏曰斯堂奏厥完美惟是彰今而垂后者咸愿有作琏尝由学校奋不敢以固陋辞因曰学校明伦之地也讲学之道无他在明古昔圣贤之道而已羲轩邈矣陶唐氏迄今三千余年其道统之传心法之授观于六经则昭然明白诚能于此推原羲轩以来之统大明夫子祖述尧舜之意则夫君臣父子夫妇兄弟朋友之伦其不自兹而始明乎然而明之则叙不明则斁此上古帝王所以继天立极而司徒之职学校之教所由设也孟轲氏曰三代之学皆所以明人伦也岂出于生民日用五常之外哉茍非所以明之则径情妄为堕于人欲之私禽兽之归者有矣是以古之学校之教皆以明伦为事岂非忧之深逺乎登斯堂者当覩其名而思其实毋徒视为燕闲之地庶上不孤圣天子崇学之美意下不负大臣兴作之盛心【`后正统甲子重修谭夀海有记治已卯重修彭甫有记正德丁丑重修大成殿陈伯献有记俱不録`】  

桂林府学祭器记  

桂庠春秋释奠祭器金属爵二十八象樽三牺樽二龙杓一羹壶五簠二十四簋如数豆四十大小者香篆九缾二洗二锡二百八十斚百有七壶六香台三磁属碗碟各八木属牲匣二大盘一十八小盘百有五竹属笾如豆之数篚数九金属造于前元戊子锡与磁木之属造于圣朝观其制度精致咸出文公礼器图诚非茍作洪武壬申冬予叅掌学事首选其应用者列如前其余用不及者另贮之呜呼陵谷变迁人间珍玩之具十防八九而全没于水火盗贼者在在有之今此祭器歴年之久无少缺壊其必隂有以祐之者矣后之君子尚当敬而久之  

桂林府学射圃记  

古者射以观德选士泽宫而乡遂有射序宾以饮其礼甚备后世不讲久矣国朝隆三代之治复选士之方洪武二年始令郡县学建射圃令士子俊秀讲授之暇习弓矢之艺甚盛举也静江为岭南要郡时中书参知政事刘公以节镇来临命有司即府学之西除地为圃东西八十五步南北百二十步树以崇门缭以周垣命射有侯观射有堂遵定制也冬十二月上命廷臣以明年正月天下郡县皆开学肄业置教官弟子员其式以礼律书为一科乐射数为一科日有授月有试岁有考严课业之法责其成效即古者德行道艺之遗意制下之日省臣遵其式而举行之率僚佐诣学宫观射于圃召诸生曰国家举六艺之科兼歴代之长而弓矢武备皆在所习文以经邦武以定乱将相储材万世之洪规也故礼以节其心乐以和其声律以明其法书以适其用数以尽其变必本于学而射之为教明彀率致巧力谨进退之节习揖让之容以观其成材此射之有圃也今二三子进其业成其德三年大比由此以贡之天府扬于王庭其无负于国家教养之意  

天河县修学记　　　　　　　柯　善  

为政首务莫先于教化尤莫急于学校是知学校者贤才之攸闗教化之所系其重于斯世如此可少缓哉稽之古制若夏校殷序周庠之建皆所以明人伦也降自汉唐或临雍拜老或増广生员其制作之意良亦不茍可见有天下者未尝不以是为先务洪惟我朝混一区宇文教诞敷内设国子监外有府州县学虽遐陬僻壤亦莫不建学立师以教育贤才移风易俗诚有过于三代汉唐之制矣天河邑庠旧在县侧之南地势窄褊非施教之所洪武典教喻公迁善览江山之秀相风土之宜乃去县之东三里卜筑于大麓之下斯时基构伟壮堂宇轩昻扶舆清淑奎壁炳如前山后水环翠四时真可谓端本育才之地迄今岁月弥久栋梁圯蠧职教者岂容坐以待敝乃一日防诸僚友舆论协从佥曰捐俸葺修故于庚寅冬谷旦聚财兴工迄今辛卯仲春落成祀先师礼毕升讲堂揖见诸生既而举杯相庆司训仁化朱公乃作而言曰今兹庙貌一新讲堂严整凡诸门宇靡不壮丽实有以庇寒士于数椽阐文风于百里作兴吾道学舍腾光且土木之工虽难其事不劳而集力不费而成甚盛举也愿侯一言播之金石记其成功俾逰息于斯者亦将有以覩兹壮观上不负圣明作新之美意下则启后日继事于无穷也予固辞弗获遂秉笔直书其事云  

平乐县学记　　　　　　　　杨　懋  

平乐县儒学在汉唐宋元志无所载葢必总于郡学而邑学未立故也钦惟圣朝平定天下首建学校内设国子监外凡郡邑俱设儒学选民间俊秀充弟子员蠲徭给廪选师以道之务在得真才致用以跻唐虞三代之治也是邑学始于洪武四年知县髙忠鼎建岁久倾圯永乐二年知县陈应文重脩又余一纪巨浸淹没四壁荡然因循弗葺永乐二十年冬推官邹宁知县官胜祖训导叶孟芳化赀百余缗鸠工重修越明年竪礼殿两庑防门明伦堂东西斋焕然一新始有可观矣予惟在昔文翁为蜀郡守修学宫兴教化名垂青史范纯仁任襄邑令学舎仓廪一新而美誉耿耿岂易得哉葢以学校乃为政之首务也古者大事书于策小事书于简作而不记后世何观兹焉诸君均能承流宣化崇饬学校诚大事也不可以不书故喜而为记以谂后人云【`后正统丙辰重修唐复有记不録`】  

重修平乐府学记　　　　　　蔡云翰  

学所以施教谈道陶民育材以资用未有不权舆于此者故自四代之盛爰于汉唐宋之治皆莫此之先也国朝定制凡建学必立庙以崇祀先圣羣贤从祀于两庑庑外有门以列防如王者之仪乐育善类则讲授有堂诵习有斋宿息有馆其制度之大小则随其地之广狭与其人之能否而然平乐郡学建于昭潭之上自宋以降随郡废置是古未有也我朝复郡治而仍其旧其规画初制至隘且陋背髙深地不满数亩依阻履险行不得臂加以岁年上雨旁风栋桡欹倾虽有魁伟之器寓于荒凉之境亦神采消沮若是者殆非一年卒未见振扬之者非有待而然欤宣德乙卯今上即大位勅唐侯来守斯郡下车之初又明日谒学徘徊四顾不慊于心乃倡而新之凿石以通道斸山以广地区画既定取材于龙平鬻甓于火墟购匠于桂林于是庙庑之未肃者堂斋隘陋馆舍倾塌者广而饬之以至神厨祭库牧养之地庖廪宿息之所昔未有者咸増置之又创尊经阁于后以贮典籍建观德亭于西以演射翼路以亭围垣以墙蓄水以池纡萦委曲纎悉具备与夫师儒寓次羣彦几案罔不维新地虽因其旧而葺治之功建置之数则过之始事于正统丙辰十一月遂事于次岁十月为屋一百九十八楹既完且美矣政暇观之仰视于上则栋宇清峻奉祀于庭则器件鲜丽课诵于堂则誉髦俊爽于是下民观仰感化者采章文物日趋于盛鸟食猿饮荜户而蓬居者骤变其俗皆侯之功今逾时适儒师梁伯振徴记惟天之生人付以此理不能俾之悉循乎理圣人以神道设教所以陶民以协于理也然有学校则地虽非闽蜀茍得贤守若文翁常衮者以作兴之未有不化而为诗书之邹鲁者此教道之功所以为大而不可缓也今平乐之视闽蜀不加逺而唐侯兴学以倡之无间古贤矣俾士加自励则必有欧阳詹苏东坡其人出乎兹郡以资时用以昭茂绩侯名复毘陵着姓家登进士第者甚多而侯其一云【`后治癸亥重修张吉有记不録`】  

重建博白儒学记　　　　　　邹　凤  

博白古为白州宋开寳中革为县南去县一里许而学建焉迄绍兴间再徙于县治东深得其地东有卫公山之耸立南有盘龙山之郁结文星桥之横乎西登髙岭之振乎北挹抱据夫古今之胜神凝聚产乎贤俊擢髙科登显仕而蜚英杰出者非一二计若厐孝泰之忠节李时亮之异政徐噩之忠勇秦懐忠之文学丰功伟绩昭耀千载皆由是学而显苐以学之设立年代久逺日炙雨淋栋摧梁朽莫有举志克而新之正统纪元春嘉禾张公本忠来簿是邑未几吾章贡朱公最亦以贰县至覩夫讲堂圯毁师籍莫安其所斋舍倾颠弟子莫安其业文庙廊庑弗壮观瞻欣然同捐已俸交相规画鸠木命工以鼎修为已任又既而新兴李公铭拜命宰白同寅协恭早作夜思率力以完始于正统丙辰十月吉日逮二年丁巳十二月一日明伦堂舍先成髙深方广如度黝丽丹漆如法师得以讲学而安位弟子得以听受而安业钟鼓东西各有其序图书左右咸获其列师生有舍庖廪有次焕然壮观诚不劳力咄嗟而集事乃命邑士张源深氏束书走币礼请余记期勒石以图不朽嗟夫为政之道贵知所先葢先莫先于亲贤养贤莫先于学校礼乐诗书之府仁义道德之塲教化之所由施纲常之所由明亘古今圣贤之所由相承养贤辅治莫不以为首务有司为政克知以是为先者鲜矣今观博邑自宰而丞而簿来有先后心无町畦庀财捐俸鸠木命工同寅协恭慨然以鼎新儒学为已任诚可谓知所先矣虽然学校兴则教化美师道立则善人多将见英才乐育彬彬辈出阐扬圣道明如日月之丽霄汉发为文章沛若江河之涌波涛擢科折桂登金门步玉阶尽忠君泽民之道国家太平之盛当复超乎厐李徐秦羣杰之辈以着声光之隆则是碑之立也不惟有以昭今日诸君子为政之美绩抑亦有以歴传悠逺为千万世为政者劝是为记  

重修临桂县学记　　　　　　周　纪  

孔子之道天地之道也国家生民不可一日无者伏羲神农黄帝尧舜禹汤文武行斯道于上孔子明斯道于下所谓继徃圣开来学者孔子也我朝圣圣相承君师宇内尊信孔子之道内而京师外而郡邑皆崇庙祀冕旒而南面一视王者春秋有事与社稷等甚盛典也正统甲子冬予奉命巡歴广右拜谒孔子于临桂县学宫顾瞻庙廷石碑具存稽之始末葢县学初建于城东南再迁于城南旧县治之旁逮国朝始移置于此实宋宣成书院之故基也洪武乙亥重加修葺距今余五十载梁栋墙壁日就毁壊予慨欲新之然未敢妄作劳民防有司修饬祀典祠宇于是布政使旴江掲公稽富川孙公曰良按察使金华章公聪参政上虞谢公泽云中武公达宪副防稽胡公智参议新昌甄公完天台侯公臣佥宪五羊汤公性方文江王公骥玉山王公受潮阳萧公銮毘陵郑公观湘乡江公玉琳偕郡守姑苏吴公惠佥谋合志各捐已俸为之倡于时同寅安成万公节按节继至覩而喜曰吾辈读圣贤书敢忘所自哉乃相与相其成县令括苍陈鼒又劝邑之好义者出资补其缺市材募工绰有余饶经始于巳丑仲夏落成于是岁仲冬工善材良既坚且美巍然焕然不浮于度庙之制髙二十五尺广四丈有竒袤五丈有半视旧葢増焉再越月而櫺星防门之仆者以立欹者以正腐者以更规模宏逺矣先是御史三司朔望行礼皆止府学至是定议朔日从府学朢日从县学已而众心欢然咸以为当教谕三山刘和训导番禺吴贞仙城陈通请曰是庙更修式称瞻仰矣宜有以记示于后予惟孔子后天地而生知天地之所以为始先天地而没知天地之所以为终黙运于防冥之中而有以裁成辅相于昭昭之际谓其道非天地之道可乎诸生防泳于斯涵养于斯瞻拜起跪于斯宛然圣人之在心目宜其于家为孝子于国为忠臣庶几上不负朝廷建学育才之意下不负藩臬董莅之勤斯庙之修岂小补哉书以记之使后为贤有司者可不知所先务哉【`后正统戊辰重修尹鋐有记正德辛未重建大成殿包裕有记俱不録`】  

阳朔县儒学记　　　　　　　吴　惠  

古帝王之治一本于道所谓道者人伦日用之理初非有待于外孟子曰学则三代共之皆所以明人伦也建国君民必以教学为先葢以此欤我国家稽古崇文内设国子监有彞伦堂外设州府县有明伦堂无非明夫君臣父子夫妇朋友长幼之伦为是道计学者不可一日不谨而治天下必本于此者也所以弦诵洋溢士习丕变前古弗能及矣明伦之设岂小补哉阳朔有学其来已逺歴年滋敝衿佩咨嗟正统元年安成万君来令是邑首谒宣圣顾瞻徘徊乃曰学校不饰何以兴教化于是协谋计其经费遂鸠工集材修孔殿建两庑以及櫺星门黝垩丹漆视故有加既而迁旧学门作后堂防馔堂又作读书楼观德亭神厨膳房靡不具备惟明伦堂旧隘弗称乃广厥址撤而新之经始于正统十年乙丑夏五月落成于是年八月髙二丈三尺广三丈九尺深视髙加九尺左右翼以祭器书籍之房规制宏敞夐加畴昔教谕萧文郁以为不可无记请予记之按郡志阳朔为桂属邑东制邕容交广之冲南扼宾峦嵓象之隘孤峰絶巘势险形蹙令于此者得以因循岁月为难况望其以教化自任而于风土民俗加之意邪若万君者真可谓知所本为人所难能者矣呜呼学校王政之本人材为政之具诸子生长是邦遭际圣朝文明之世讲业是堂朝斯夕斯乌可不思奋然致力于圣贤根本之学俾他日出而为政无媿于为臣事君之道则庶几不负朝廷立教建学之意与邑令用心之勤若徒窃文艺以资进取之计则亦奚取焉予为郡于桂方勉力学校而闻万令抵意不怠则足以倡夫弛教无政者故不辞而记之万君名霁字季丙由庚戌进士云【`后正德间重修王臣有记不録`】  

思恩府学记　　　　　　　　万　节  

昔孔子欲居九夷当时疑焉何也不察孔子意天下无不可化之人用夏变夷之道也自尧舜禹汤文武之有疆宇声教讫于四海故有重三译而来朝献者下逮汉唐宋诸君善为国者务以柔逺懐来为念故有蛮夷酋长遣子入学者然未闻有恳请于朝设置学校选择师儒増广生徒与腹里郡县同一教化者正统丙寅予为御史奉命巡歴广右诸郡今思恩军民府掌府事同知史均勤乃以知府岑暎忠君爱民之实治兵御冦之方及尝愿于其郡建学立师以服行孔子之教为言予与布政使广昌掲公稽按察使金华章公聪嘉其慕向而用闻于朝皇上许焉予由是信孔子之道感人之深如此皇上之化及人之逺如此所谓超唐虞轶三代而视汉唐宋为益下者良有以夫吾闻岑氏出自汉大将军彭之后世有功德而子孙保享爵土与国家相为休戚若田州诸郡皆其族属独侯之守思恩能敬顺天道勤劳王事崇尚师儒是以爵阶三品郡统军民而异乎诸番之长也吾见思恩之学校既设人伦既明教化既行则诸番之长慕侯之风而兴起者必众矣将见番服人材由科贡出而效用于天朝也又自侯始矣然则夫子欲居九夷之明效果验于今日设使孔子当时信往必居其过化存神之妙岂但如此而已哉  

永福县学记　　　　　　　　叶　辙  

古昔圣王建学育才必先文庙而享祀先圣先师者所以崇之报之师之法之抑亦明民生日用不可无斯道而又不可不知斯道之所自也粤稽诸古歴汉而晋皆以周公为先圣孔子为先师自唐太宗从房龄等议始尊孔子为先圣宗始追諡为文宣王宋元复继加至圣大成之号则斯道运乎天地斯文丽乎日星叙天常修人纪立皇极振儒风葢将与天地相为悠久斯道不可尚已永福乃桂林属县所建之学兴废沿革颠末久近皆不可得而考询诸故老云今仪凤铺乃宋儒学故基今学基乃状元王世则故宅以是观之恐或旧学毁于宋末而今学迁于元初也迨今圣朝文运天啓首以兴学校为务斯学之设斯庙之立因而仍之然庙宇既久梁木朽壊人皆有所不堪于瞻仰者予拳拳谋诸邑宰而欲新之然俗鲜尚儒民鲜知义度材则甚艰鸠工则致怨所以经理营办将之三载事方成就经始于癸酉年八月朔日落成于乙亥年三月望日其庙之前后向背不减于旧左右空地则加旁屋而视旧过半矣落成之日予与邑令率诸生行释菜礼饮邑之父老而告之曰是役之作邑宰黄琼之功居多乃不幸以疾去而典幕阮清亦能善继其志者庠生邑掾诸父老亦与有督劝之劳皆不可不书既为文记其岁月复镌其姓氏于碑隂庶几徴诸将来而有考焉  

重修庆逺府学记　　　　　　陈　文  

学校王化之先务所以明人伦厚风俗也故自唐虞三代之盛下至汉唐宋元其间愿治之君未尝不以是为急葢以贤才由此而作养造就以底于成用之以致君泽民其化理于天下而成雍熈太和之治者良以此也我朝学校之设内而两京国子监外而府州县莫不有之其教养之法尤详且备超越于前而化理之効亦过于汉唐宋元逺矣然所在有学以育生徒必有庙以祀先师孔子朔朢春秋释菜释奠之礼所由行生徒之育于斯者皆知明君亲之大伦以修其身以究其理以致其用以达其道者未有不由于学校也然有司奉行德意或勤或怠而学校之废兴系焉广西庆逺府古粤地秦汉以后沦于荒服唐及五代为粤州宋咸淳始为庆逺府元改府为路为安抚司迨于今洪武初定为府领三州六县其江山险峻人风横戾宋始建郡学张栻记之自宋至今人物科甲之载于郡志者亦比比也得非所谓由教而入者欤天顺壬午季春天台周君一清来守是郡下车之初即释菜先师孔子遍视庙学慨其陋曰何以兴教时邻郡寇攘弗靖君绥辑其民皆安生乐业乃重建大成殿及旁两庑前为櫺星防门复修明伦堂并后堂防馔堂志道据德依仁游艺四斋以至庖库墙垣亦莫不完葺而庙学焕然维新其南复侵地仍为泮池表以二坊又以宋冯京皇祐初随父寓武昌登解省廷试皆居第一立祠肖像以祀之廨宇铺舍驿传城楼近而闗厢逺而镇堡无不修葺又立预备仓储粟万石以济民葢守是郡能遍治其事获乎上而安乎民使民聚有养而习有学其周君之绩亦盛矣哉于是郡学训导闽中陈箎兴国钟渊暨诸士子目覩其盛敬述其概因刑部主事冯俊属余为记余知周君久矣由甲戌进士为监察御史以事谪令临桂政声邈着遂陞郡守今以军功陞支正三品俸而修兹庙学特君之一事耳因并记其脩创与夫为郡之概俾勒诸石以为方来者劝云  

桂林府学科甲泉记　　　　　胡拱辰  

桂林郡庠旧有两井东西相望缺一则科甲乏人有司作号舍西井乃堙葢自乙未至于今五十年无一人登科甲诸弟子惧而以告其师训导戴明遂即近地凿之丈许得泉既冽且寒谨字之曰科甲泉乃改元成化冬十有二月九日也是夕训导梦有自江西来者予绢二缣皆黄色觉而以告诸弟子识者曰江西文献邦进士榜用黄麻麻绢类也是庠其兴乎明年春庠士刘策偕其兄本果同登进士第孰谓井泉之兴废果不与于科甲哉  

富川县学记　　　　　　　　袁　衷  

古之王者建国君民教学为先是学校为王政之大端而为政者不可以不先于兴学校也葢教道兴举民知务德则风俗可厚人材可兴而治效可得而致矣仰惟国朝崇重学校大兴文教恢宏治道百有余年为郡邑者奉承上之德意有祗有怠故学政修举有能有否富川为平乐属邑学在邑治西南一里许洪武二十九年县治始自五十里外钟山之下移来附于守御千户所镇城之左当时知县张纯与教谕王惟政乃创立学其文庙防门櫺星门东西两庑与夫明伦堂东西两斋防馔之所神厨仓库之制靡不备具歴岁既久矣寖以頽壊弗称教育贤才之盛典成化四年秋知县琼山韦忠与教谕信宜张曜慨然兴举乃伐木于山陶瓦于野鸠工聚材以重修之维时守备富川桂林右卫指挥同知王政好学尚文多所助力守御千户周纪刘英亦克效劳以赞其成经始于是年冬十一月朔落成于明年夏四月朢焕然一新教谕张曜乃具兴建始末之详徴记于予勒诸良珉用垂久逺嗟夫守令六事以兴学校为首务今知县韦忠辈能兴是举可谓知所先务达于政体而无负于朝廷崇重学校教育贤才之盛意矣于是乎书【`后治二年重修周孟中有记万厯间重修汪若水有记俱不録`】  

贺县学记  

孔子之道天下万世所共仰者师而事之可以修政可以立事可以化民而成俗故中州遐壤岭海内外莫不惟孔子之道是尊国朝崇兴治教于天下郡县皆立学校学必立庙春秋以祭祀宣圣其尊崇孔子之道之意至矣贺县为岭南名邑即汉之临贺县临贺郡也元为贺州国朝复为贺县而平乐府学在县城之东永乐十六年主簿傅岳教谕李滋因其旧而修剏之歴岁既久间有摧败前之官于是者漠然罔加之意日就頽壊迩府倅南昌陈冕因公至贺尝加修饬而未就绪成化三年冬兴安蒋智以太学生视篆于贺适桂林府学司训番禺马超奉巡按广西监察御史南郡袁公之檄来董学事同心协谋乃谒宣圣庙顾屋室凋败神物故暗下视廊门暨斋庑廪舍皆缺恶坠漏弗妥弗严仰而叹曰吾辈皆出儒门读宣圣书者又可玩愒岁月视此为传舎因循如向之官于是置之为度外乎即一心兴举乃召土木灰石陶瓦诸工以筹费既又曰士廪薄不可以不给也民力瘁不可以重劳也则又出私帑与俸入之羡以为倡邑之笃于义者或忻然助费凡官于贺者业于学者巨贾富商之寓于是者亦出钱捐赀以助役肇功于成化五年仲春朢日自礼殿至两庑櫺星门悉易其壊而丹雘之作仪门饬先圣先贤像其明伦堂东西斋神厨神库宰牲之房庖涤之所与夫诸生讲学防馔之舍靡不次第而缮修焕然一新噫何其既完且美之易邪葢邑尹与师训之用心勤而致邑之人士好义助之笃也司训与予为同郡且有斯文之雅具兴建始末之详徴记其成予重蒋尹克知为政之先务而能体朝廷立教立学尊崇先圣致重斯道之心用书其成于翠珉与愿学孔子者共勉之  

重修浔州府学记　　　　　钱　溥  

尝读诗至大雅江汉之篇知召穆公平淮夷归觐天子而乃言矢其文德洽此四国不以武功忘文教也又读鲁颂泮水之篇知僖公修泮宫以复教化而乃言淮夷攸服在泮献馘献功者有文事者必有武备也三代文武之道所以交修并举而人才以盛治功以成非若后世举一而废百者比我朝列圣相承交重文武之道凡府州县及军卫皆设学以育俊秀习射以修武备故百有余年间人才为世用者多文武兼资隆国势而服戎丑求振斯道于上亦惟待其人而后兴焉浔有儒学本宋州学元为路学国朝洪武初改为府学在郡城小南门外恒病断藤峡寇为害正统间守土者徙入城西隅南向成化丙戌秋峡寇窃入燬及学舍而殿庑仅存然岁久乱余图是役者殆难其人巡抚都御史姑苏韩公雍特举武陵孙侯暲由博白县令来守是邦侯方崇武靖寇赈防饥莩招抚流亡而未暇斯举既而韩公雍与镇守太监陈公瑄总兵平江伯陈公鋭请建总府于梧州控御两广命参将夏公鉴宪副范公镛分镇是邦夷患稍戢民渐休复侯乃叹曰古者军旅之中不忘俎豆况学校教化之本而不加之意乎于是率诸师生父老周览其郡南郁北黔二水合流于东思灵凤巢诸山连镇于西山川盘郁风气攸聚惟东为最合顺其势而向之何如众曰诺乃抡材庀工俟农隙而兴役扩其旧址复其所侵地首建大成殿明伦堂馔堂两庑防门东西斋櫺星学门以次建立复肖圣贤像规模宏伟焕然一新使诸士子瞻仰如愿防歌得所自岭以南葢罕俪也非待其人而后兴乎夫古昔帝王之御天下身君师之位民日融于礼乐法度之中而无有自外其化者及周之衰治化衰微孔子出而任道德之宗师上知立教于既庶既富之后民知死信于去兵去食之余宅天中而立人极亘万古而莫易矧浔当疮痍甫定民心皇皇侯乃首举学校内修而外攘使之知尊君亲上之道效死而勿去又何患教化不兴人才不成夷不畏威逺遁乎此鲁僖公所以见颂于史克也岭南列郡闻其风者皆兴起于学明教以复性所谓洽文德于四国则韩公之功又岂无作吉甫诗以美其归哉是役也经始于成化壬辰秋而落成于乙未春越三载侯日坐学虽一木一石必经其目而后用不伤财不病民劝率有道而底厥功赞其事者推官程升照磨封爵知县刘钦始终董其役者经歴张鉴而乞余以记其成者教授陈佐训导胡素李度萧璋侯字景章世出宦族举贤良丞太和陞令而转今职文学识量兼优九载将陟明其晋用葢未易量也【`后治间重修王润玉有记又周孟中有庙门记嘉靖间重修王贞吉有记万厯间重修龙文光有记皆不録`】  

梧州府学记　　　　　　　　丘　濬  

梧郡介两广间实惟岭南要地皇上以边夷之不靖也令御马监太监陈公都察院右都御史韩公平江伯陈公畀以节钺专征之柄以总镇两藩地未几平江公以召去而平乡伯陈公实来继之武功告成边鄙肃清于时韩公实任总督之寄谕于众曰武功虽可以遏絶乱略然非圣人之所尚也所以柔人心而销软其强梗之气莫若修文教莫若兴学校总镇太监陈公闻而是之爰主其议而前后两总戎公议皆允合一时两府藩臬诸公以事在梧者咸与焉于是庀材鸠工大肆兴作拓其基而大之撤其旧而新之材足而良工能以劝都宪公视事之暇躬为督视众心齐同毕力殚艺曾未逾时而规制咸备中为礼殿翼以两庑缭以周垣广庭重门一一如制郡学峙其左邑学峙其右讲诵之堂斋祭之室防食休宿之所以至于庖湢庾廥凡学制所当有者皆备焉闳丽靓深为两藩学校之冠议者谓非独岭以南所未有虽中州亦不多见也父者相与议于乡曰乡也室家之不保何有于学校士民相与议于途曰乡也奔走之不暇何有于诵读呻吟之声化为弦歌军旅之用变为俎豆伊谁之功欤是不可不知所自于是广西按察司副使范君布政司参议黄君因众心之所愿欲者求予文以记其实将刻诸石以垂永久窃惟有虞舞干羽于两阶而有苗格鲁僖作泮宫而淮夷服孔子亦云逺人不服则修文德以来之则用文德以服逺其来尚矣虽然文德之敷必在徂征之后葢先有以折其气而后有以服其心茍非大禹先有徂征之师则两阶之间七旬之舞岂能遽格有苗于万里之逺哉是故文德武功必相为用又必有定所有常时而后可行之久逺焉学校者文德所从出也于此明伦于此讲道于此同风俗于此造人材出征则于此受成振旅则于此献馘乡则于此饮酒射则于此比耦与凡岁时帅民读法之类咸于此焉行之开人心忠孝之天立国家纪纲之地扶世教于不坠广材用于无穷此先王立教之大端也若夫作士气于委靡之余折奸谋于萌芽之始敛强悍之气以囿之道义之区斯又其微意所在焉公建学立庙之意其有见于兹欤予既叙其实而又窃鲁人作诗诵泮水之义系之以诗俾邦人士歌诵公之盛德永永不忘也诗曰桓桓学宫于江之浒礼殿中峙翼以两庑左郡右邑两庠夹辅经阁峨峨图书之府讲堂渠渠论道之所栖士有庐养贤有庾有庖有湢有庭有户凡制所有莫不备举室千斯楹墉百其堵式完以整麟麟雅雅如砥之平如翚之翥如日星之丽如枝榦之附像设维肖器用不窳有事上丁下丁降附于论鼓钟于舞干羽丽牲有碑荐体有俎骏奔在列心防貌偻有翼其趋千百其侣訚訚秩秩箧笥斯鼓准圆于规则方以矩容貌俉俉衣裳楚楚言笑诩诩和乐姁姁匪道弗谈匪善弗取百粤之墟千祀之下士风民俗变而中土如古邹鲁如汉颍汝揆厥所元夫岂无故曰安阳公今之申甫柔不尔茹刚不尔吐尔饥而寒我翼以哺尔凶而顽我碪以斧不饬而文不威而武新宫告成四方来覩父诏其子孙承其祖相话以言铭镂肺腑曰今学宫昔焉草莽倐然而成莫非神助匪惟学宫我室我处我田我耕我子我乳今我所有孰非公与公不自有归之当宁予因民心代天作语述此铭诗以诏终古【`成化十年春三月记后治戊午重修陈献章有记李东阳有记正德甲午重修湛若水有记俱不録`】  

重修太平府学记  

皇明受天休命克相上帝以治以教际天所覆之地凡具人形居地之上者咸有以妥其生复其性广西左右两江在岭峤以南之边境唐宋以来固已州县之然至今其守宰犹袭用其土酋学校尚未遑立惟太平一府其守特出朝命常调且立学设官俾以教焉两江州郡前此所未有也成化丙申番禺何侯楚英来知府事慨然以用夏变夷为意凡可以为一郡之人变化其习奠安其居者无所不用其心大要欲其民风土俗一旦与中土等使生其地者忘其身之为夷入其境者忘其人之为夷尔侯莅政未期年政行化施民夷胥悦乃与其佐同知韩廷彧通判蔡颙推官陈宣训导钟秀等谋曰左右两江皆无学而吾太平独有学太平之支郡属邑皆无学而独府有学是则兹学之建其标准之所示者广风化之所及者众非他内地学校比也弦歌俎豆之地师生之所涖止民夷之所瞻仰为政首务莫此焉急于是请命于巡抚督宪朱公督学佥宪吴公深以为然于时巡察宪副范公佥宪熊公同而和之经理白金以助乃鸠工庀材重加修葺规制宏壮藻饰华丽视旧葢有加焉既成适生员陈鼎赵驰应贡春官教授罗顺具事迹以记来徴惟天在上其形穹然而下覆乎地地所至之处极乎海而止凡在寰海之内莫非天王之地惟其化之所及者有先后故其人之归化者有蚤暮茍有介然蹊径可通圣人在上推其教化而驯及之则无有不可化之理原夫二帝三王之盛其所治之地四方相距亦不甚逺观成周之故疆而质以后世之职方可见也洛阳为王城而臯蛮氏陆浑戎密迩乎其境其东之莱牟介莒皆夷地也淮南为郡秦为西戎河北真定中山之境乃鲜虞肥鼔国河东之域而有赤狄甲氏此外荆楚吴越闽蜀又皆在荒服之逺中国所有者仅宋晋齐鲁卫郑通不过今数十郡焉耳自时厥后疆界日拓而逺向之荆楚吴越闽蜀遂皆为内地世不复知其为夷其声明文物之盛顾若反有浮于宋晋齐鲁郑卫之旧者葢天旋地转气运随之而迁移而又有承流宣化之臣乗治教休明之时握其机而斡运自有以成就之焉则夫左右两江之间其转移通变之机安知其不本于今日兹学之设乎是则何侯虽为一郡之人立学然所闗系甚大而逺后之继侯之躅以治以教于兹者尚当体侯之心汲汲然皆以用夏变夷为心而士之生于兹地受侯之治以教者亦皆幡然去夷从华继继不已与凡支属之邑接近之壤闻其风者相与感发慕效处处连黉舍家家兴礼让人人学周公仲尼之道亦如今日荆楚吴越闽蜀之区出而与北方士相后先其将自此始邪何侯兴此学其闗系之大且逺如此不颛为一郡也其不负圣天子所委任而克相之于是乎见焉侯字邦佐世家东广之番禺由监察御史知柳州府事丁内艰改今任云  

马平县重修儒学碑记　　　　桑　悦  

柳州为岭南名郡自唐以来皆有学柳子厚文宣王庙记云学者道尧舜孔子宋汪彦章学记云大观中士之弦诵者至三百人马平为附郭县邑士俱入郡学凡柳汪二先生所云马平得其大分景祐间甘君翔曽一甲科及第其后继武图南者逐逐惜郡乗遭兵燹失传国朝洪武四年县丞唐叔达始开设县学自是登科第者先后相望学在罗池街东地形稍卑治七年江水泛溢汪洋如海浸淫文庙半扉孔子真乗桴矣或者议欲迁于城中不染春涨隙地否则仍并入郡学为土偶归泥计众以水患不常有一噎岂宜废食且兹学之设毎当大比宴鹿鸣者不下数人兴贤胜地其忍鞠为荒圃羣不欲迁秋元计君宗道因上书于提学佥宪莆田彭公甫反覆辨论其事甚悉本学又移文于钦敕总督两广兼理巡抚都察院左都御史邓公处力陈仍旧贯为宜得允所请饩羊靡靡乃槛其趾柳州守四川之内江李侯文安字邦辅少出宦族以文行名于时由名进士累官地官正郎以至今职九年冬至任民夷纷拏铺以太和未几郡以静治乃修举废坠覩兹学頽圯已极又明年二月首造正殿次建两庑门以櫺星缭以周垣修葺明伦堂以及斋房庖舍无不坚固完好侯慨边郡凋心恐烦民节缩众费斡无为有以成厥功新学既成士益増气吚唔之声在在盈耳惟是学政之阐宜有训言以代教象予乃揖诸士子而告之曰天地之间物各有职试以小者近者言之蓄帛能温储粟能饱备器则得用为室宇则借帡幪此物职之尽乎人者也鸡司晨犬司夜鸟鸣春虫鸣秋此物职之尽乎天者也惟人亦然耕食凿饮趋事赴工亦皆有职况士乃天民之秀其可以无职邪为学以尽性为本读书以明道为先和顺于道德之塲洞达乎天人之表以腴其身以昌四海此则士之职也寻章摘句薄收急售以图功名富贵为士之职如是而已乎天下无失职之物而有失职之士此古今所以稀善治也或曰先王论士之职如此然则有司之职何如曰修身范物造就真才以为世用此则有司之职也簿书期防云乎哉若侯者可谓知所尽职者矣诸士子其勗诸尽士之职斯尽有司之职譬如良金之出不能不寳朱提也若然则所以厚报贤侯今日兴学之心孰有大于是欤求予言者马平令郑君顼同府长沙鲁君政协赞其成掌教宾州宋君逺司训苍梧李君升方新学之造赞府内丘赵君洪同顼实课防工作初旧学之欲迁逺等与宗道能凝冱众谋申请当道得有今学是皆有功于兹学者当牵聨书其名字以诏无穷  

陆川县学记　　　　　　　　周孟中  

陆川县学旧在城南一里所兴废者屡矣天顺间知县李瑄始迁置城南门内县治之东殿堂斋庑茅舍竹篱且逼近民居非惟不足以妥祀圣贤而师生朝夕讲诵亦无所止息上下病之孟中奉命督学谒庙之日徘徊周览大惧无以仰称上防既退诸生咸请曰学近民居隘陋殊甚迁复旧所便余躬临相视已谂诸生曰兹地盗贼渊薮前之兴废不常者职此之由可再误邪图所以重修者奈何寇贼之余公私并无可措手者爰请于巡抚都御史秦公纮曰前都御史朱公发盐粮银六百两修贵县学今存尚有二百愿举此给其费公慨然许之遂下梧州府知府何珖如檄施行余因地画图授同知李智督役训导彭銮典史唐聪鸠工市材先建圣殿两庑次明伦堂两斋櫺星门防门集贤门神厨防馔堂以次建立不侈不陋有严有翼庶足以副圣上建学育材之意今知县事庄概来饬而美之制以大备偕训导彭銮具事状请记余惟陆川设在万山中界乎二广四面皆通道之区民易煽以乱非教之诗书礼义何以易强悍之俗为仁厚之归学校者诗书礼义之所自出司牧民者可缓邪今都御史秦公倡于上同知李智等奉行于下皆可谓知务矣陆川人士可不知所以自励乎哉励之当何如穷理以明道立诚以达本尊君而亲亲重义而轻利宁直而死不曲而生推是心以徃无不可矣虽然陆川之民素易与为义徃年草寇窃发余与同寅宪使陶君鲁佥事黄君钥谋所以治之既而庠生周南生省祭官何清以计斩其巨魁以献地方遂宁后竟为贼所害若人惟易与为义者也素如此矧服学校礼义诗书之教所自励焉者异时出而仗大节为臣死忠为子死孝顾不尤易也哉并书为记  

北流县学记  

北流县儒学先后迁者数矣揆厥所由葢以人才之盛衰系地势之美恶于戏是或有然者矣盍亦思所以反其本与按志学唐贞观三年肇建于登龙桥东宋大德二年迁于寳圭驿东延祐四年迁于寳圭驿西附县治国朝因之天顺间燬于兵成化七年迁于县治之东北岁久朽壊且地势逼隘弗称育材众议亟欲迁改防知县事罗嵩至因众之欲图所以迁者相地得城东一里所即寳圭驿西旧县基相传有谶云金在后水在前学桥连出状元谶虽未足恃要亦善地也遂请于总督吴兴闵公俞允时梧州府同知李智将顺美意首措署羡银三十两罗令亦捐俸为倡仍以礼劝致仕官曹新梁镛辈各出赀以助凡应费工价物料置簿籍令耆民周琏苏凤瑄曹忠王本稽其出入无少渗漏典史郑彬专督工役而纪纲调度者则罗令也治五年腊月朔日兴工次年正月二十二日首建讲堂文庙次东西庑两斋以及防门大约为屋三十余间櫺星门三座俱用石以图久逺圣贤肖像师生庖廪与夫钟鼓器用靡不焕然一新落成之日谒庙瞻拜升堂讲诵邑人父兄啧啧称叹作兴者之有道然则为诸生者可不知所自励邪励之当何如亦曰居敬以持已穷理以修身本之四书以求其端叅之羣经以防其全博之子史以尽其变居则孝亲出则忠君时平则建功立业时危则伏节仗义随其所遭求无媿而已诸生知此而勉焉斯上不负圣天子教育之恩下不负都台作兴之意若屑屑以地势之美恶为辞而不知反求其本则亦末矣非余所以命于诸生也是为记  

岑溪县学记  

岑溪县在万山中徃年草寇窃发其儒学遭焚荡无复存者迩来知县劳雍始作夫子庙未完去教谕蒋聪朱文通以告予忝督学心甚病之尝请于前都御史秦公得白金二百两割其四分之三以修陆川儒学其一尚存复请于今都御史吴兴闵公以畀岑溪遂命同知李智总其事典史张俊程其役材取于山皆铁力木甎瓦出于陶力役出于民工价出于官自明伦堂两庑两斋以及防门櫺星门次第鼎建焕然维新其稍有欠缺者复命典史郑彬完美之深山穷谷猺獞闻者莫不奔走来观啧啧叹曰不意复见学校之盛以至于斯教官请曰学不可无记以垂久逺余惟鲁侯修泮宫诗人歌之曰济济多士克广德心又曰翩彼飞鸮集于泮林食我桑椹懐我好音憬彼淮夷来献其琛夫莫难化者夷狄鲁侯修泮宫非多士克广德心以为之倡曷由自近而逺自易而难以至于禽兽格夷狄化邪然则诸生可不思所以如鲁士乎哉呜呼鲁士岂有异于人者特以周之作士一曰六德智仁圣义忠和二曰六行孝友睦婣任恤三曰六艺礼乐射御书数而已鲁士执此三物以广德心此其所以异于人也诸生尚取以为法则德日充矣深山穷谷梗化之徒将不憬然觉悟如淮夷者邪诸生尚勉之  

贵县学记　　　　　　　　　张　灿  

贵之有学自宋庆厯间始其地在县东城外其后一迁于城西再迁于下郭又再迁于中郭歴元季入我朝兵燹荐至士以出入为难成化辛丑巡抚都御史桂阳朱公英以斧钺征木头峒诸猺实防军兵于兹停骖入学顾见庙宇不饬堂舍倾圯叹曰此非风化之地也盍迁之城内既以戒于吏则发官帑七百金以为之资取材于山凿石于岩工庸匠百须之务各以次举军暇辄亲莅指授经画凡三月始班师而规模大具未就绪也越明年都宪被召还朝吏以滋懈治改元按察副使庐陵周公孟中奉命来督学政释菜之余愀然不乐遂檄吏僝工责以程限于是丹漆依栋黝垩附墙殿庑堂斋厨廪库舍之置罔不法式逾年而落成葢即兴贤坊以为永基自宋迄今凡四迁而始在城内也既而宪副公谓兹事不可无传乃遣庠生张瓒走币千里而属记于余呜呼古之善教者四郊多垒而弦诵不废此岂虚文强忍而已哉葢知五常之根于人心五典之维于世道者不可一日而懈也故汉髙帝欲屠鲁至城下犹闻弦歌之声谓其守礼义之国为主死节乃释不诛由此观之学校何负于人顾士之无成者乃有负于学校耳方都宪公于戎马劻勷之际而独能注意学校以励士风可谓知所重矣老成人之谋国固如是哉然则尔贵庠士当铭彞鼎以无忘都台公之旧德当敦行懋学以无负宪副公之盛心使他日考事覈实者有所称指曰自兹学之迁而士之登科者未尝乏人自兹学之迁而士之立于本朝与宦于四方者徃徃有风操政事可观如此则兹之迁可谓有遭而二公之于迁学可谓有功也巳不尔则为徒迁斯文之病也呜呼可不勉哉可不惧哉  

懐集县学记　　　　　　　　彭　甫  

国家混一区宇首自国都至于郡邑皆命立学宫以崇祀先师孔子防民间之俊秀者养于其中设师儒以教之是即唐虞三代兴贤育材之遗意也至于经画综理以修举其废坠则有司者之职而师弟子不得任其责焉是故人才之盛衰系于学校之兴替而学校之兴替则又系于有司之贤否朝廷责成有司之意其重矣乎懐集旧尝有学然而草创之余规模未备加之岁月侵寻完者不能无圯亦势之使然也大尹区昌氏来治兹邑惜其圯陋遂慨然以兴作为已任营缮之功视其缓急而次第为之教谕之公所先壊故其治之最先次及于明伦之堂去其故且圯者而更新之墙垣完固可备风雨又其次及于櫺星门振其倾頽而饰以丹朱覆瓦器于其端若夫大成之殿则因其旧而辟为三间间各广一丈有竒栋宇檐阿鸟革翚飞门墙丹垩焕然星烂葢昔无而今有也又以圣贤遗像岁久剥落乃埏塑如其初而妆防色润视初殆有过之学宫之前旧有路甚狭且卑稍雨则淤漫不可行至是乃填起三尺而甃之以石行者称便最后乃营训导之公廨凡三间生徒肄业之所十间自治甲寅秋七月兴作至已未八月凡六阅岁工乃竣夫懐为梧州下邑僻在东南按部之所罕及彼为自安计者视学校亦可少缓尹乃不待督责而能加之意焉其亦知所重矣况歴岁既久章程繁浩公私之间不见烦扰则尹之所以处之者固有道矣自是厥后懐之人覩门殿之崇昻爰兴崇儒重道之心拜像位之俨雅爰起髙山仰止之念栖身有所而为师者益勤于教明伦有所肄业有所而为子弟者益勤于学异日人才之出恶知其不至于防茅连茹甲于他邑而为广右之光者乎其有功于风教葢亦多矣予督学广右惓惓于兴复固非一日而未有能悉吾志者出按于梧而教谕李瀚训导李琛述尹之修学始末甚备请为记予嘉尹之志遂记其事俾以镌诸石以垂不朽尹广之顺德人也由乡贡进士年少有志操时辅尹者典史李宪也【`时张诩又有记又黎诚有记嘉靖间重修萧信有记万厯间重修魏濬有记皆不録`】  

重修郁林州学记  

治已未冬十一月甲子予适试士郁林越三日丙寅诣学宫释菜于先师孔子再拜礼毕登殿环视出至明伦堂中坐揖诸官属生徒以次立于左右鸣鼔讲书辨问已且起知州事李永珍氏进曰殿堂告成请记岁月按志郁林自秦以来属桂林郡隋改郁林至唐干封初复为欝林州学在州治西南鼎建于正统之初阅年六十有竒中间修治类非一人或易其一楹一桷或更其一梁一栱或修缮其墙垣或重置其甍甓至是而頽败甚矣李始至覩而叹曰殿犹可修之而已堂则不可支持必重作乃可图永久否则随举随敝用力多而成功少其为计之得失吾未知其何如也况旧址甚湫且隘傍有地荒弃是不可以増而髙拓而广哉佥曰诚如守言于时亟欲事事而髙州与郁接壤时方不靖重兵削乱悉屯聚于郁输饷之民日不暇给尚奚暇于他哉阅岁兵解民心甫宁又再期岁稔民思教化守乃吁民以农隙之时取材于山治瓦于陶用工于民力之余以修治其百务凡既备矣乃以大成之殿用力宜先遂仍其旧重加修葺圯者完故者新废替而弗举者悉从而备圣贤遗像于是乎尊且严焉至于明伦之堂则悉毁而更为之髙其旧址广其余地左右视旧各深丈许规模宏壮轩昻爽垲诚可以隆师儒而教育诸生虽久且不磨焉夫古者建学以明人伦人伦明小民亲其应犹形声影响舍是而治则末矣其不沦胥而为夷以至于乱亡者几希故凡有天下者皆以为首务而我朝尤加意焉偏州下邑皆命立学校之官必择其人付之有司以修举其废替而又专勅宪臣一人以督察之三载考绩视学校之举替为殿最其厚人伦敦风化之意何如邪守能仰副朝廷崇儒重道之意而汲汲兴作不敢少后其贤于人又何如邪昔文翁化蜀至今令名洋溢光照史册守蜀人也得于文翁之化实多将移其化蜀者化郁又恶知百世之下欝之念守不如蜀之念文邪殿之修以是岁夏四月工成堂则始事于秋八月卒于冬十有二月时相与协谋而董治章程者同知郭政也是为记【`后万厯间重修学正莫世祯有记苏濬有泮池记皆不録`】  

## 粤西文载卷二十八  

桂林府通判汪森编  

记【`学校`】  

重修平南儒学记　　　　　　黄　仕  

圣贤庙祀建于郡州邑者葢自唐贞观始歴代因之我太祖髙皇帝定天下首建大学于国都诏天下府州县皆立学设官以祀先圣先贤其崇儒重道之意至矣此所以治敎休明昭宣人文加惠来学臻亿万载文明之治置生民礼乐之中而圣圣相承巍巍荡荡虽虞周之盛莫或愈焉倚欤休哉士际于斯世者如何其幸邪平南西广望邑儒学在县挹翠山前洪武初县尹齐公逊建大成殿两庑櫺星防门明伦堂两斋学门官舍射圃亭如制圣贤像未塑永乐间邑令汪公俊委老人黄伯奎梁秉彛营构始塑圣贤像景泰天顺成化县令诸君胡公济陈公昻御史左迁簿事阎公鼎缪公敏左公杰御史谪知县事刘公铭相继凡学宫頺随即修葺治甲子提学佥宪姚公镆谒庙病其隘且低发缺膳白金委本府节推樊公仕竒邑宰岳琬莲幕刘汝之生员冯盛世老人宾伟廼兴事撤其旧而一新之计木料之工自殿庑斋堂栋宇轮奂有加于昔少参林公璿措置白金重修圣贤像其赀不给司训覃公启同新尹喻公淳捐已俸劝士夫尚义报本者以助之塑之完日先圣先贤轩冕尊严衣裳精采不愆于度而以正徳丙子三月告成喻侯请记以表彰之为将来者劝大抵文庙之建以崇先圣先贤良有司督率之徳顾不美哉此谓体朝廷兴校之盛意也而俊秀揖让其间诵诗读书问爼豆之仪拜瞻夫道徳之光兴起钻仰之心惟道之所循如天地之髙厚日月之照临则于所明所敎者槩可思见俾求乎自修必将有所自得矣凡其穷理正心修已治人之道明之于心体之于身见之于事处焉而有厚于秉彛敎伦有美于风俗出焉而有益于邦家有益于生民庻无负圣天子崇儒重道之意焉因为记之以成贤有司之志云  

重修藤县学记　　　　　　　欧阳铎  

学校者王政之首务也自昔立国者视为命脉与社稷等因能跻民于康阜继序不忘日加已盛矣世乆尚大费侈不知则由所趋者以为急学犹是弥文也而又丁其上下茍且莫恤其学师儒存者名而已其有感于耳目避诮让饬治振起虽极严而羣居为悦弗廸于帝则虽谓之无学也亦可是故君子重兴学兴者有其废之者也如仆而直如灭而息绩其功繄创始者攸赖而可少乎哉藤在广右为上邑于位署城南百武有庙学于秩官以道得民有教谕训导诸生嵗贡乡选者常不乏人如是学固未尝废也其邑之学士大夫廼曰自我孙公毅庵学始兴兴者有其废之者也兹惟渐乎哉泉阏于防墙崩于隙栋挠榱折是用悯恻而又何及哉是故壊未极而有其形谓之废可也绩未章而有其几谓之兴可也考藤有学自洪武甲寅歴嘉靖乙酉凡百四十余祀日趋于坏也固宜而毅庵适至然犹幕职也皇皇然以为已责惴惴然虑民之病之也募工于佣取材于滛祠以丙戌三月始事殿庭门庑若斋舍馔堂次第维新以其余力于学东作南麓书院讲堂学舍咸备前辟重门门之左为育贤坊示民以志也于是藤之学遂甲于他邑毅庵公事间辄至书院亲为诸生讲觧考业肄习俱有定法藤之士益知趋向骎骎乎齿于中州矣如是谓之兴不亦可乎然予以为以事教者文也有司之责也可能也以身教者道也君子之事也不可能也毅庵由进士宰蒲城民称其惠召还给事南京屡建大议时称其直参议广藩转副使兵备岭南之人士于今称其公仁无间以谗逮至京下诏狱赖天子明圣左迁藤县幕平生刚大之气防静之节练达之识乃罔非学罔不为教诸生何幸而得师哉昔安定之门人往往知稽古爱民藤士岂直以科目兴于时而已哉毅庵名懋字德夫浙之慈谿人述邦人之意以记来请者教谕谢宗孔训导刘温章海诸有力于学者列之石之隂  

全州修学记　　　　　　　　蒋　冕  

全州古洮阳县也地当楚粤之冲山水竒秀风气清淑其学则肇迁于宋中更为元入我皇明以来百四十余年修葺不常势渐圯敝正德癸酉姑苏顾侯自开封守谪知州事既至首谒夫子庙退即学宫周览徘徊延见师生知前此学正杨苇尝备以学圯宜修事目遍请于抚巡藩宪诸司已皆报可遂卜日释奠以告于庙庀材鸠工属吏目邵濂董其役凡殿庑堂斋以及尊经之阁立教之防与夫库庾门墉之类或易以梁栋桷榱或加以黝垩丹漆次第修饰无弗完者又因学后城垣之上有全宁楼故址剏楼三间更名曰翔鳯以学宫在鳯凰山之阳据一郡之胜楼又据学宫之胜无异鳯凰翔于千仭之上也始事于是嵗十二月讫工于甲戌七月巍焉焕焉地若改辟侯以予旧学于此具事颠末书来属予记予喜侯之为政知所先也诺之不辞因以告于吾全之士曰吾全去九疑甚近南望苍梧仅数日程帝舜南巡葢尝经行其间渐被声教自虞时已然及子周子挺生濂溪倡明孔孟不传之絶学以开程朱理学之源吾全于濂溪尤为密迩不异曲阜之视滕峄葢大圣大贤过化之近地也尔诸士生长斯地为一郡秀民而来游来歌于庠校一新之初岂徒逸居坐食诵説于其间哉夙夜孜孜思所以讲明圣贤之学以求无负焉庸非尔诸士之志乎圣贤之学自孟氏没失其传也乆矣世之学者不溺于训诂则沦于词章甚或淫于佛老岂复知有圣贤之学哉吾州方重华既逺光霁未形之时自柳仲涂来刺郡以古文教学者士知文章之重而已自许待问唐固言先后以进士举士知科目之荣而已其于圣贤之学概乎其未之有闻固无足怪今幸际明盛之世圣贤相继表章六经圣贤之学灿然大明自宋以来未有过于今日者尔诸士夙夜孜孜讲明圣贤之学兹惟其时矣宁可因陋守旧不思所以自奋哉居则修齐以化导乡闾出则治平以利济民物随所器使务各尽其所当为则庠校之新岂徒为四方之观美而已邪昔欧阳文忠公记其乡郡吉州新学谓幸予他日归荣故乡因得以谒学宫问民俗颂国家太平咏守长遗爱予于文忠无能为役而其心则固无以异也故固记斯学之修辄以致予惓惓之意且以励诸士之志侯名璘字华玊别号东桥髙才能文章尤以风节有闻于世今守台州时望甚属之斯学之修也始终其事者杨苇邵濂同知朱富训导范轼曾纶亦皆能体侯之心效劳于其间法宜书也予故牵聨书之【`前正统时重修陈辉有记后五年正徳巳卯冕又有后记不録`】  

灌阳县学记  

灌阳有县自吴始吴既得蜀零陵等四郡地遂分泉陵等十一县统于零陵郡而灌阳居其一其详载于晋书地理志荆州部下灌晋志作观唐长孙无忌撰隋志其注湘源亦谓有观水正与晋志相合葢古字通用也灌自置县至今千有余年其全州为属县自石晋天福初至今垂六百年县之有学在宋庆厯后桂林府志谓建于隋大业十二年不知何据其始剏于县治之左崇宁中迁县治西惠明寺右其后更复不常淳熈十年县令赵永始即崇宁故地建置庙学敎授徐元一记之嘉定间全州守萧一致杨若先后修葺杨守又给田于学以养士学制既备自是士风民俗皆有可观一时守令作兴之功葢有不可泯者歴元至我皇明庙学皆在城外地既荒僻且规制卑隘无以仰称累朝兴学养贤之盛典又县之南境与昭州接其吉宁灌合二乡旧自昭之恭城割而隷灌二乡旁近恭城之蛮往往来肆剽刼学宫既居城外蛮来辄恣意践躏殿堂焚圯荆榛弥望过者陋而弗睨乃嘉靖二年癸未广西按察副使杨君必进行部至灌祗谒先圣毕周览嘅叹倡议迁复谋于提学副使李君中且请于巡按监察御史汪君渊议皆克协爰檄知县周应禄任其事以其年十二月十八日肇工庙自大成殿以至东西两庑防门櫺星门学自明伦堂以至左右二斋号房射圃及儒学门与夫库庾庖湢百尔咸备公馆居其左县治居其右髙敞壮伟甲于邻邑明年四月二十六日周令率师生释奠于庙以竣事告适予得谢归教谕黎献太学生张鉴等诣予请曰愿有记也诺之未果作周令又数来速之予闻昔淮夷病杞及鄫而鲁为之惧兴学崇化夷患始息故其诗曰既作泮宫淮夷攸服其献馘献囚之在泮且致其怀好音而献琛于庭诗人颂之吾夫子取焉非无是事而有是诗也今岭外诸蛮其狞犷狡悍未必过于淮夷而乃凭恃险阻频年弗靖扰我疆场戕我黎庻圣天子既先后简命总理戎务重臣次第草雉而禽狝之区区么麽若灌之邉徼小丑犹疥癣之在手足间耳何敢复伸螳臂以犯雷霆之威哉今日之歌颂圣明视鲁人之于僖公葢不啻迳庭矣兴学崇化以息夷患今岂异于古哉灌自肇新学宫以后凡学于斯者宜何如其用力邪孝悌忠信礼义防耻以修其身颂诗读书求师取友以穷事物之理二者交尽一遵子朱子之教出而效用于时则随所器使尽心职业俾国家生民有所倚赖潜而未用亦必谨言慎行有所不为使宗族邻里称为一乡善士或出或处而皆不失乎道义之正士风由是而盛民俗由是而美不但仅有可观如在宋时而已司宪二三君子所为惓惓焉求以祗承朝廷兴学养贤之盛典意宁有外于此乎予故丁宁以为尔灌之士告其尚相与勉之以求无负焉可也斯学之迁非杨君慨然倡议且计处财费以给之功必不成而终始规画备殚智虑又力助用度之不足者以迄于成则周令之力至于朝夕赞相黎谕之劳亦足録云  

桂林武学记  

武学之设我祖宗朝葢尝三致意矣正统壬戌英庙用御史彭勗言设武学于两京简素有学识之士为教授训导以司教事命五府各卫子弟充武学生武官之防而有志者亦肄业于学讲读武经讨论古今为将胜败之迹而作防以验其所业又较其马歩射法每月朔兵部卿贰偕京营总兵官诣学考试以稽勤惰天顺甲申宪庙命以故太平侯旧第为京衞武学简名士阎禹锡为国子监丞掌学事治中孝庙诏天下皆设武学如两京试防较射亦如之三圣相继歴六十余年而武学始建于各藩逮我武宗暨我皇上屡诏有司详议武举条格而得人益多每试必有録传布迩遐观録中姓名两京武学生与甄拔者每科常十数人非养之有素何以致此桂林武学肇建于治丁巳再新于正德壬申始则太监张公瑄副总兵欧公磐其后太监陈公彬巡按监察御史舒公晟皆尝致力然因陋就简仅免頽圯未十数稔而已鞠为瓦砾之塲矣嘉靖已丑冬监察御史古吴施公一德来按广西以所在郡县民苦夷患圗所以消弭之谓非将领得人不足以消弭夷患而将领之才非素养而豫教之则亦不能以有成也方营度废址以圗修复既又患其褊小廼谋于镇守太监傅公伦暨藩宪三司长贰皆谓宜别圗之去废址一舍许丽泽门左得隙地一区出公帑市之傅公欢然佽助三司长贰亦皆协谋赞相副总兵张公经莅任之初欣有此举且自谓其职专于此佽助赞相尤殚心力乃鸠工计役卜日而兴事焉前为防事后为讲堂左右为斋房为号房旁为箭亭外为大门扁曰武学修梁杰栋崇墉坚础称其为陶冶武弁英杰之所者又于城外百歩许为圃立亭以较骑射工既讫功副总兵遣使具书来谒予记书有之惟事事乃其有备有备无患而易之萃既曰君子以除戎器戒不虞至于既济又曰君子以思患而豫防之虽兵法亦曰无恃其不来恃吾有以待之自古圣贤未有不以先事备豫为要务者豫则立不豫则废凡天下之事皆然而况于兵乎况于统兵之将乎将也者兵之司命一方之安危系焉而养之可以不豫哉将不豫养而付之以兵望其一旦缓急之用彼于兵机懵然莫识其为何物竒正异形不知也攻守异势不知也或可乗而不乗或当断而不断勇者轻敌而进怯者望风而奔岂不失机防而误大事哉广西夷患非一朝一夕之故是固不可一日而弛备也况事有大于此者唐之末造屯戍思乱厐勲以匹夫乗之倡戈横行虽凶渠寻皆歼夷然兵连不觧唐遂以亡是唐虽亡于黄巢而祸实基于桂林此有识君子所以有患常生于无备之叹也然则储将练兵严为之备岂独可以消弭夷患而已哉説者谓夷獠之在广西譬诸虮虱丛生于丐者破衣败絮之中扪之而日益多不可胜扪者此诚未知先事备豫之义使诚知而备之彼区区夷獠视之真如虮虱在人指掌中行殄灭之无遗育曾何足齿而顾为是説哉施公按治广西所至郡县讲师律而训戎伍旬练月习赏罚明信凛然如临钜寇今又修建武学以储将领之才将以备他日无穷之用诸君子又皆协谋赞相以为一方乆逺保障之圗深有得于易书兵法之防其有德于邉徼生灵不小是恶可以不书凡学于斯者讲读讨论一如累朝规制孜孜夙夜求以仰称德意他日出为世用扫荡妖氛建立勲业将不在古名将下匪直效力于一方也斯于诸公今日作兴劝励之盛心为无负矣不然饱禄食而安斋居虽学与不学等其或学焉徒能剽窃空言而无俾于实用则岂诸公之所望哉是役也布政使李公寅髙公公韶按察使范公嵩参政蒋公山卿胡公岳副使张公伍公箕顾公遂参议郑公维新陈公焕佥事张公邦信王公世爵邵公清黄公佐金公辂都指挥袁侯桂皆尝协谋赞相者也详书于篇俾后之人有考焉  

灵川县重修庙学碑记　　　　潘　恩  

灵川故有学嵗乆圯倾庙宇卑隘潢潦日积鞠为沮洳无以称国家育才崇化之意嘉靖十有三年教谕陈璇建议改圗率诸生请于督府巡按藩臬诸司咸可之乃发公帑二百余金檄桂林府通判伍重暨璇董其役爰相利宜规惟乆永乃购邻地及益以淫祠一区理秽芟芜聚材伐石经始于是嵗之冬明年乙未秋八月落焉右庙左学西东辉暎翼以斋庑缭以门垣咸中厥制予之行县也谒于其庙曰穆哉轮奂斯饬可以妥圣灵矣登于其堂端直轩豁长防攸序进退有容曰秩哉可以明人伦矣观于其号舍楹栋鳞次庖湢咸具弦诵之声视昔有加曰懿哉可以兴教化矣于时知县蔡铨丞李时敏簿严机暨师生咸从谓予有巡视之责请纪诸石用垂训言予曰夫学何为者也夫学敛才养正俾至于圣贤而已者也嗟尔诸生不覩海阳之山乎山下有泉深不可穷广不逾尺蜿蜒百里沛为漓湘灌注数州之间泽枯濡槁往纳来放乎四海是故至于海而水之观尽矣学之蕲于圣犹水蕲于海也在昔孔师厥有谟训其所雅言不曰诗书执礼乎其四教不曰文行忠信乎循循善诱不曰博文约礼乎是故凡学之道忠信以邃其源诗书以廓其流文以畅其润行以稽其实礼以束其归斐然成章渐底厥极则于希圣何有哉乃若饰辞华以媒禄贾声誉以徼名譬之沟浍雨集朝盈夕涸君子耻之矣予为此惧期与二三子偕勉之诸生唯唯乃命匠镌勒传之将来示我同志嵗丙申夏五月六日记  

兴安县改建庙学碑记  

桂林属邑曰兴安者旧学迁徙无常处纪于史籍为详嘉靖甲午余董学行县学官徐孝祥率诸弟子员请曰惟兹庙学倾頺议欲新之乆矣未能也术者谓兹地风气卑郁大不利科目故人才之兴往往尠焉异曩时矣盍改建诸余校诸弟子文视其才质甚休美然鲜知学乃告之曰士以通经効用在力学不在地利也隂阳家者流牵于禁忌泥于小数废人事而专任鬼神其言微细不经乃自古记之矣诸士子其务力学越明年再至又以请则视其所欲徙地地在郭北门外乃故废学遗址宛存卉木茁茂川水交注于前其后则羣峰罗立视今学为爽垲始定议复之上其事于督府巡院咸报曰可于是发公帑二百余金檄守备指挥使李南知县陈祖荣掌其役崇土为基甃石为台右庙左学翼然以兴斋庑鳞集门唐焕如咸丽厥制经始于丙申嵗之冬丁酉秋八月告成人士咸烝烝乡往有豹变之思且谒余请记诸石余惟国家之取士养之庠序三年比其乡之贤隽者登用之选辟差次之法上下相稽犹之用器也大则为柱石次则为楹栋次则为栌欂榱题要之举适于用故士之所以显荣与其所绌辱取诸已而已矣何与地利哉世有无其才而幸获者矣未有经明谊修闇然不暴着于时者也夫子之称子贡曰女器易曰公用射隼于髙墉之上获之无不利君子藏器于身待时而动何不利之有动而不括是以出而有获语成器而动者也故其道足贵也已昔人有树瓠之术坚如石厚而无窍者人曰坚如石厚而无窍不可以盛物不可以割而斟恶用此瓠为也是故士莫贵于力学学不力则业不精业不精则无所得于道无所得于道则用窒而名不章是坚瓠之类也人斯弃之矣尔母罪地脉哉尔母罪地脉哉【`前治间修学周孟中有记不録`】  

重修兴业儒学记　　　　　　李义壮  

嘉靖十八年已亥春三月初吉兴州重修儒学成越八日丙子余行县至焉环视宫墙数仭焕如也先是建于洪武修于成化再修于治嗣后无闻焉昆山方尹诏至政行教兴慨然以兴复为已任抚按善其意而从之廼于十七年秋九月甲寅以表中正以域内外以均损益以程土物以具畚锸以称工能然后而门而路而堂室而号舍而庖湢而簠簋豆登之属罔不具举兴州人士益知有学矣余释奠之明日方尹率博士暨诸生进曰先生斯学之宗盟愿有明训以廸多士余曰圣人之学非余所知尝闻子贡譬之宫墙矣尔诸生其尚归而求诸学乎由而路其思所以致义乎入而门其思所以致礼乎升而堂其思所以致大乎入而室其思所以致精乎即而号舍而庖湢其思所以致安乎执而簠簋豆登之属其思所以致用乎故曰君子学以致其道夫道犹路然人病不知求耳然求之自入门始故曰不得其门而入不见宗庙之美百官之富入其门矣而升堂而入室而安宅则资之深矣由是举而措诸天下之民谓之事业故曰精义入神以致用也此学所由大成也诸生曰非曰能之窃愿学焉请有所益也曰夫难明而易晦之谓道难存而易忘之谓心难得而易失之谓时难修而易废之谓学尔诸生之于学有能一日一至乎有能一月一至乎有能终食不违乎有能三月不违乎慎斯术也以往其几矣故曰日知其所亡月无忘其所能可谓好学也已矣方尹闻之蹴然而起负墙而立曰诏也而今后得闻为学之道请镵之石期与多士奉以周旋  

梧学建尊经阁记　　　　　　毛伯温  

圣贤之心学传于六籍故盛世育材以学宫取士以经术我祖宗右儒饬治养士之制鉴汉唐之疏兼殷周之善故选则专科习则专经治效之收寖逼邃古夫郡守稽六教之课于诸令矣复设郡庠者亦所以广贤途而责成专也梧之学自宋元祐建炎移迁靡定类非形胜绍兴间刺史任诏以老氏废宫改建焉国朝置梧州府学苍梧县学于东南门外学各有庙中限山川坛而学峙其左右成化初都御史韩公雍撤而新之徙坛他所中建文庙翼以二庠于兹七十余祀筑者圯支者挠然初未有阁也兵部右侍郎兼都御史蔡公涖学之始周视三叹与总兵安逺侯柳公珣谋曰兴师受成振旅献馘皆防于学宫顾若此又安展礼而示武哉进朱守鸿渐曰今圣天子绍道学之元綂敬一有箴播诸黉宇非藏以杰阁与五经并尊诚缺典也乃檄朱守择属董工抡材佣力费弗出民民弗知役乃度庙后之地剪棘实坎丰址坚甃中建尊经阁左右各创讲堂以业两庠诸生阁崇若干尺讲堂各崇广若干尺殿堂门庑馔舍宿斋规制鼎焕庖庾周垣靡不斩斩公又曰士固可以居业而达才之效或悠悠也乃复敦聘专经名家之士勷翼师训政暇则视课之诘疑启秘授説弗倦环桥之众率多竦悟嘉靖庚子予偕公奉命平安南之僭制开阃于梧葢尝观公之文而知其武观守之教而知其政观士之让而知其习于乎地无逺迩圣教王泽渐被则化肆今南粤之才与吴闽闗洛齐美并盛矧苍梧又其上郡也哉夫明经所以自信讲论所以自修匪干于时而世莫我违者此良士也良士之功无倍其师説不敢非先王之道而已矣是故士之所以优游于学者有所务而无所劳上之所以责备夫士亦非有所甚难者也公名经闽产也振坠儒林扬帜文苑更践齐鲁弦诵竞劝乃今绥柔蛮方文蔚武戢士志赖以弗夺葢以刚大之气醇明之资渊博之才得之于学也纯故其垂范也逺朱守奥词直道岂弟作人表式俨然诸生相观以明伦羣居以工艺公之显设守之身度有余师矣予尝记公平峡之烈兹复着其崇文之典夫学有体用政有张弛道有文武所谓挟修志而期景业者非文以附众武以威逺无足观矣诸士庻几卒业于道哉推官唐世桥与赞规画教授李仁教谕林逈霄训导刘铎戴恩咸有乐成之迹得附于石  

养利州学记　　　　　　　　谢　杰  

教化之于风俗犹隄防之于水然水性善动不有以潴而蓄之则四溃决囓不可收拾是独水罪哉亦不善隄防者之过也民生之初颛防鄙朴有如标枝野鹿而耳目之嗜好者又从而敺之随化而染夫焉能不波古先哲王深鉴其然是以维之以礼教而陶之以学宫有诗书六艺以定其业有讲习辨説以明其谊有端冔衿缨绅鞸觽砺宫羽以束其形有笾豆簠簋罇罍琖斚盘盂几杖以习其度有贲镛弦缦管籥柷圉以和其声有珩佩琚瑀采齐肆夏和鸾勺象以谐其节有夏楚扑作移左移右移郊与逺方以收其威以故秀民之肄于斯者朝游夕息日去不善而趋于善眞若水之必寒火之必热驺虞之不杀窃脂之不谷焉渐摩既乆人自为教家自为学驯致闾阎之下弦诵相闻骎骎乎有比屋可封之俗何其盛也嗟乎逹于此者可与之语叶大夫之政矣大夫玉融之儁儒以茂材异等入太学出倅江州寻擢养利州守大夫可谓用违其材顾大夫安之日惟化理以圗称塞养利粤西之僻壤去神京不啻万里而遥彛甿之与居禺猩之与邻官斯土者率世其土近虽易土而流然亦以土眎之因陋就简葢非一日余尝读大夫所与呼大将军书殊窃嘅其有桑间濮上徳色谇语之遗风以宣父所欲放贾大傅所谓流涕太息者大夫且身觏之宜其不可以一朝居而思有以易之也先是州有学舍逺州治二里许博士弃之不居鞠为茂草蛮入直储胥目之去则牧防饭牛叩角其间有司弗能诘也大夫至始议更之易逺而近易故而新易湫隘而爽垲拓城以为衞引水以为辟雍以丈计者三百四十有竒版筑取诸力役不鸠其材辟雍为池从百二十赤衡杀从什之三深杀衡八之七防时苦魃大夫导水之源注诸池池溢令力役者得疏其余润以溉田民咸欣欣然色喜忘其为泮宫役也不逾时而功告竣门堂殿庑斋祠舍宇暨于亭庖廐库靡不种种具备毋论蛮无从入即牧防亦罔窥其门得优游于斯者非眎学之荐绅则就学之章逢尔言言翼翼济济跄跄宛若与成均并都者大夫既落成乃走价万里告其友人谢杰且属之记谢杰曰大夫可谓古之循吏矣余尝读史至文翁治蜀每亟叹其知所重者蜀自蚕丛鱼鳬以来虽世有国土然崄逺僻陋未殄彜风翁欲诱进之乃遣小吏开敏者受业于京师割少府之奉使买蜀物以遗博士故小吏就学者多能精其业以归转相授受数年之间蜀士彬彬比齐鲁焉大夫修起学宫业已无媿于成都矧数捐薪俸以助工役又适与减省少府用度者相类自今诸生有成就者亦尝除更繇补孝弟力田乎招下县子弟为学宫子弟乎选学宫僮子使其便坐受事乎余知大夫必有合也他年诸生出行县吏民见而荣之岂无如司马长卿张寛王褒者出于其间借令之赋子虗大夫颂金马碧鸡吾道亦愉快也且上方隆洽文治薄海内外罔不率俾粤西虽遐孰非声教所及渐濡瀹浃以跻于古哲王之化夫何难者大夫治养利善状甚具余简不胜书姑述其所教化者若是亦班史传翁意尔政成召入于兰台则大夫方有子为太史当别作叙传以纪世家非余之能知矣是举也督抚直指监司诸公咸是大夫而行其志故谋独臧而总督两广吴公之主大夫尤力公清时名徳用夏变夷余以桑梓后进窃怀髙山景行之日乆矣因于大夫之记也三致意焉  

隆安县学碑记　　　　　　　黎　澄  

天下之事善作者创其始必善继者成其终葢一人之智虑容有所未周而一时之创制或有所未备故必有所待然后其盛能传也南宁在广西为上郡隆安旧属南宁极西邉之地为诸蛮出入之门户去府治稍逺民夷杂处剽掠无宁日我皇上初年总督王阳明公仗节平田州之乱思欲严其扄钥于是即今地创为隆安县治兾以保障此方也朝命既允王公经营疆理凡城郭宫室公署学校之设翼如也然事创始王公继以去任故式廓虽定率多茍简之习旧学宫创于湫隘之地尤为塌茸学者无所依归风俗靡所观感无怪乎二三十年之间人丈之不振也岂有待而然与闽姚子居易一以丙辰年来涖兹邑即留意振作思欲举疮痍疲民而登之于诗书礼让之俗然恐力之不逮也既三年政成民孚矣乃谋于众而士民之心率能以有司之心为心复偕请于令欲以共图厥成也令以佥谋之同益赞其必为之志乃捐俸以倡义举而向义之民各效其子来之诚于是卜得城东之地平衍敞后有五峰如抱如拥前有三台如揖如朝而大江横流周回环带天其以启隆安人文之盛乎爰即其地而迁建学宫焉是伇也公私不扰居无何遹观厥成上下胥庆焉工肇于嘉靖已未季冬月迄明年丁亥月而落成焉凡用材木几二万砖瓦各五十余万前为櫺星门次仪门三间中为圣殿中庭左右为两庑以妥配享诸贤右为祠堂以祀王公示不忘本也左为明伦堂为升讲之地圣殿之后为启圣公祠明伦堂之后为学官衙宇祠堂之后为斋宿所为庖厨所幽明之礼公私之义靡不具备视昔之学宫诚所谓出幽谷而迁乔木者士有依归民有具瞻岂非人事气化一新之防邪予按南宁太守郭君应聘率令与师生届予言以纪诸乆逺予窃闻民之初生如禽兽夷狄然未有知也圣人者出为之宫室以居之为之衣食以饱暖之为之立学校以教之仁让之风成则争鬬之风息夫然后民可得而治也故治与教非二事也必先有以教之而后有以治之古人卖劔买牛卖刀买犊由上有以风之也为邑者或以学校非有司事而漫不加意风俗日頽干戈日扰而欲望治理之进胡可得哉姚子可谓知先后本末之序而明于理人者与予忝窃文衡深为凉薄无以宣圣天子之徳化于遐陬僻壤之方姚令兹举所以相予之不逮者岂其微哉俾后来典兹邑者亦能以此存心而不忘鼓舞作兴之道安知隆安之文教不寖昌寖明而与中州埒邪有民社稷之寄者尚其加之意哉  

上思州学记　　　　　　　　郭应聘  

上思郡设学造士去今未逺我国家肇兴编户穷髪宇内岭表故兹郡也官尚土袭而民夷獠逮治末年始改流从民请也民心已知慕华矣凡受简命而守兹郡者孰敢不兴文教引民以入于华也哉故破士之荒始于前守罗公环建学之议起于别驾陈公璵而鼎立学校创有衣冠贤守黎公磐成之是辟教之功莫有先于三公者厥后陈公台峰徙建于郭内为之卜吉周公一石立坊于序左为之表章诸公相继济美而士风渐起矣三十七年夏新溪李公讳时芳以长宁令迁思守至则越三日谒庙视学见多士衣冠楚楚礼度雍雍叹曰美哉士去夷态逺矣但养育之地卑隘荒陋营度位处率多失宜而明伦堂与庙并列且居其左两庑各三空相去寻丈半掩庙以陛则无级以墀则沮淤庑门外连三窟中埇已无而小道止搭木桥以通出入櫺星门逼街市气象局促而庙与庑四壁皆土墉致木柱多腐朽且庙后穿塘最为风水所忌以育才重地荒陋如是恐不足为灵异之招而士子之无所具瞻亦不自知其为国家之重望者非诸君愿也各当草创自难为功公以诸君之当其难不敢亦委其难于今日而转移振作施有后先虑学术无传也就后防为讲所觧学庸论孟指授诸生虑文体不逹也刻二十七为防期每亲阅课程面箴得失虑儒名夷行也时因事以纳约俾易知易能感触洞然行之期年自有学深肯綮文思斐然者二三子焉至于行本人道事率常经者众也是不可以观教矣乎夫士运日隆而学校仍故非所以示重也公鋭意图新力经汉制查理积欠计充各费酌量既定始请于提学石汀翁殷答曰本官用意根源处置周悉使各郡邑皆然则将化俗成风矣准如议改图分巡台山翁程答曰修理学校有司第一首务候通详至日施行公乃斋沐卜吉鸠工经始自董其治广庙后之基而上生纳辟西庑之地而邹民献各量地授价营度有处矣首新文庙益土阜基檐楹之上焕以节而陛而墀墁以砖石饬以堦级次及东西庑间空拓三而五增柱而廊庑门出前一位两傍各增一空与庑连题櫺星门进后一位新以美材蔽以外屏木衬易而石屏员础易而条砺然后以庙后塘日计百工民乐趋事不七旬而新封足明伦堂自左移建于兹由门而堂深逺严肃层叠焕然且分设得宜与中州学校同一规制矣则士之由此庠者莫不曰公不徒饰其观美也重吾軰也非重吾軰也为国家储才也知公之所以重则必知所以副其重知学校之所以兴则必知所以感而兴今虽无师友渊源之渐终必有不系世累出风尘异材竒货居焉孰谓麟专于郊凤专于桐珠专于赤水而山川之灵果有所限量乎哉是役也谋始于训导前川盛公延昊弼成于训导和龙宋公廷相皆时稽日省嘉勤警惰百工陈力允就斯休是为记  

重改上林儒学记　　　　　　庄朝宾  

上林有学不知始自何代入我朝诏于天子而建者则洪武三年也故址与县治皆南向据堪舆家弗叶县治改于嘉靖戊子而学仍如故迨丁已则又二十有九年矣适教谕梁典雅志作兴与其僚训导吴英凤同至于是年之夏始谋易向以东而新之白其事于当道而下之县得如议举行时县官以署代不常越二年而已未冬郭令曰贡继至视文庙启圣之祠明伦之堂皆焕然改观他葢未能称是也廼命工庀材即庙之左右为两庑以栖从祀之神为斋舍于堂之左右以肄士之出入竦观瞻则有门以表庙垣以缭门悉次第缮治五阅月而工告成葢嘉靖三十九年二月也成之日适余按临斯土郭令借其材与力以报防所出库钱而令与学官皆捐捧以助之故士之得于斯劝作焉而趋于学也斌斌矣余惟学校之设在四代则然其褒崇孔子以示法则自汉唐始夫孔子之道即尧舜禹汤文武之道也尧舜禹汤文武能以其道而行于政治之间故其所以导民而兴其行者已黙寓于声教之所渐被而其建学立师则自射飨读法劝民养老以至讯狱论兵而献其馘也亦莫不在于学葢非专为养士设也后世则以养士而专于学矣当时教化不明士之生其间负有英特秀出之资为能以其才智自表见于世者犹溺于见闻习尚而不能以自振于是右文之君有感于道徳之不一也去其为乐祖之祭于瞽宗者而师事以孔子然后圣人之道尊而王化日益以溥夫孔子万世道学之宗也遇七十君而不用退而与三千之徒讲学于洙泗其雅言则诗书执礼其教则文行忠信其自为学则自十五志学以至所欲不逾矩终身未尝一日离乎道也其志所存则欲攘夷尊周明王者一统之治于无外至于伤明王之不作则欲托之九夷以居而不病其陋也则又自信其忠信笃敬之可行于蛮貊而吾之素位而行固将处贫贱富贵夷狄患难之倘来者而一齐于化其为教具存而人人诵法焉者也况遭圣明王者之化与圣教相为磅礴而此遐荒裔夷犷而不可驯以化诲者犹窃伏于山之左江之右即其化诲而为良民者又皆颛蒙固陋译焉而后通以言故士之生能以俊秀表于时可为开道而从吾之教也则羣之庠序俾就师儒而学焉以诵法于孔子孔子曰大道之行与三代之英丘未之逮也而有志焉尔诸生于遗教者出而佐圣君得为孔子之所欲为则当谭吾礼乐干羽之治以洽声称于兹即不出而处于乡也亦当求孔子欲居之意而去其陋以敦吾衣冠爼豆之教斯则朝廷命儒意也不此之务而惟资之占毕焉以阶利禄诗书道废而圣人立教之意荒矣岂所以望于二三子哉二三子从郭令来请记将以勒诸学宫也余故述其意之所怀而欲告者使持以归焉以备观省【`前嘉靖十年后学内建敬一箴亭方田有记不録`】  

茘浦重修儒学记　　　　　　李宗节  

儒学与县治并建其间废置沿革具载志中勿论天顺初邑侯伍公迁今县治之西风气攸宜且依城而居师儒并得讲业横经无荡析流离忧用以妥圣灵兴人文甚盛举也而时方遘乱夷酋不靖士各废业科目之英寥焉无闻此偶其数之使然非山川之灵罔效也壬申王师大征三峝渠丑尽歼地方稍宁辑廼好事者复申言于上改今学无他凡以为造士育材嘉惠后学计也维时干戈甫定规制草陋木质匪坚不一纪而殿堂斋庑启圣名贤三祠仍荒圯犹故其明伦堂之前湫隘浅逼不可以容多士而羣诸俊也侯涖任之初即欲更新之而时以县未兴仓贮未备疲敝之民未苏尚迟迟有待也逮三年政成事举民庻咸欣廼谓儒学之役今固不可后也集诸乡先生与博士弟子员商之众唯唯曰可遂抡材饬工估其直以闻于上仅计帑积七十余金众咸谓前者改迁二次皆费金至三百余两而侯所估不满百金卒事之谓何侯竟身任之召集诸匠作指画区授不爽尺丈以幕史梁君敦其事果诸费俱敷百用咸足至竣事而丹垩赭漆尚歉十余金葢侯先时所不及计以闻于上者而侯则以为是何可以复请顾业已为一方长而不能捐十余金其何有辞于人士廼卒成之始于癸未之冬毕于甲申之秋役有节而民不劳工有程而饩不滥财有式而费不浮自堂宇斋庑以及儒官舍皆焕然一新视昔数百金之费节省数倍而规模体制恢坚致尤加逺矣又择官地间旷者与居民葛廷凤满廷兰换地直六丈横十二丈将明伦堂退入四丈而廷除驰道益邃雅观矣工成多士属予为记予言何足为公重者顾不可以已乃言曰孔子之道本诸六经见诸人伦昭布万世皦如日星顾后世教弛学废佛氏乗间入华吾民相争事之以兾免夙愆徼后福也夫以彼异端者流其徒犹相与尊崇师事之不少懈乃读诗书宗孔孟者则一切弃之而漫不加意何者教道之不明而士习之益窳也今邑侯吕君四礼之颁乡约之禁所以指示途的使人易知而易行者亦既昭然备矣彼缁夷之流顽犷之丑且早夜思惟奋发更新虑不得为盛世之民是惧况尔多士陶育泽宫涵濡圣化而终无所振拔以与庸流伍宁不负侯建堂新庙至意与圣天子造士作人盛心邪且尔独不取法邑之前修乎次山龙君尝以万言对防独魁大庭事业彪炳至今人士所乐道之而孝称孝杰伯仲聨芳称为二周先生皆生长多士之乡汝诸士所耳闻而目覩之者也侯初政首建科贡坊于邑之南是得无深意以厚望汝诸士而岂徒以备美饰观为也幸诸士相与勉之匪侯之光而节亦与有荣矣  

新建怀逺县儒学记　　　　　徐秋鹗  

粤诸越地去王化号逺浸渍千余年而东越南越文教隆洽称上国西粤在南粤之偏大都郭内为齐民而其夷杂处于郊葢犹古称伊洛之戎云而柳为甚柳之邑怀逺尤甚五谿之峝鬼方之酋牂牁之猺环而居之邑孤悬其中去郡三数百里视邑在其唇吻奉顺惟恐后更时时蹂躏之莫敢谁何成化治间邑陥没守臣匿不以闻所除令率僦居郡舍以间理他邑其人民土地存而若亡矧文物声教哉嘉隆间图恢复者歼其令举征伐者歼其师规迁邑者歼其官自是不敢复言怀逺事生儒假郡子弟充数不识孔子庙庭万厯已丑邑令苏公至大骇叹谓令縁邑除无邑固无为用令有邑而鄙夷其人不与治亦无用令为夫豚鱼可孚夷人固吾人也于是相度厥邑物土之宜而卜之率湫隘不可城土酋见公单车出入其巢咸曰苏公真父母至诚不欺我乃以所据丹阳镇献公曰有是哉是天启其衷而不吾弃也卦之遇屯之革其繇曰洲之广矣郁郁葱葱山之揖矣四水来同绾毂其口而邑其中公曰有是哉兆符其形是地効其灵而不弃吾民也遂邑之庀材鸠工酋众子来不卒嵗而事竣乃建文庙于邑署之东中殿巍然翼以两庑屏以防门泮池环之櫺星门峙之诸所祀事如仪东为儒学稍进列义路礼门门于东西又迤而北为甬道为月台上为明伦堂旁两廊为东西斋堂后为启圣公祠为乡贤名宦祠又东为官廨悉如制而加丽焉用是盛美于兹新邑而多士彬彬质有其文以仰称圣天子广厉学官之意昔柳子曰仲尼之道与王化逺迩顾禹汤文武之道即中夏犹澌灭焉而九夷八蛮罔不知有仲尼之道故子欲居九夷岂真不以为陋哉葢其过化存神将有潜移黙夺而衣冠文物之者自不终于陋习尔怀夷固叛服靡常者宜求所为乆安长治之防今献地请城输丁供赋亦既明于上下之分矣因其明而建学兴礼邑之生儒诵法孔子弦鼓舞蹈以消其猛悍之气而作其父母兄弟之心意亦舞干苖格者与岂直饬学宫崇祀典诲子弟哉夫粤自郡象郡千年而柳子治以文学家礼乐而戸诗书至今爼豆而师事之怀邑之敝也又千年而苏公亦以文学治之辟土改邑明伦造士使椎髻卉裳易虑于圣化以耀于遐陬葢与柳子争烈矣天子嘉之赐玺书劳曰大夫良苦已而进秩守是邑葢异数云是役也建殿之夕星月朗映斗柄直临其颠而鹊巢殿中累嵗哺翼皆若致然者夫北斗为喉舌之司而驺虞为鹊巢之应皇仁圣徳洽于逺人而天文灵鸟兆于黉宫维新之际文治之符休祯之应其效葢可覩矣  

重修柳州儒学碑记　　　　　王启元  

尝观豪杰之生有功于世道也人皆以为地灵使然余独归其权于天何也柳之山川甲天下葢天地开辟而已然矣河东柳子厚以唐之文臣来为吾柳刺史则天所以开吾柳也至我朝嘉靖间两广制台张襄惠以大征五都至始筑三闗外城建镇粤楼于府城之北郡伯江公实董成焉自是登楼瞻望山川之秀罗列于前应接不暇而天下竒观若聚而供吾之目赏则天所以培吾柳也曾未数年徐司空以文学鸣余司马以清节着张司寇以忠谏显皆府庠也书之国史传之海内天下仰之如景星庆云则天所以彰吾柳也兹崇祯戊辰我郡伯江右胡公由南秋官郎擢守吾柳谒庙既竣随召诸生面谕之曰柳之山川则信称双美矣府庠之三大老亦既应运而生矣吾意殆不止此试思以琼山之为海外也而丘文庄蜚东壁之声以交趾之炎方也而姜公辅树南冠之帜此犹逺言之也而西粤之先以宏才翼世庙不有蒋文定乎以雅望佐穆宗不有吕文简乎权之在天原不以地限人此其左劵矣夫豪杰所为上有功社稷下有功生民人臣以人事君莫大于此吾借手诸生以効事君之万一矣先是本庠二师全君廖君与诸生议镇粤于学少逺然且迅发于三大老倘于学后建尊经阁则主山特盛宜有进于前如公所期许者至是以为请公曰成大功者必以其渐吾将以明伦诸庑为建阁之端矣且首重大伦文以经术尤教序也命匠鸠工亟举其事本道陈公本县张公咸喜捐金为助而以巡检杨玉瑚督修虽经阁有待而堂庑落成规模宏逺矣则天所以新吾柳也因念豪杰之士古称无待而兴矧一府庠也子厚开之襄惠培之三大老彰之已若臣鹄之髙悬者然乃我郡伯胡公复从而鼎新焉中兴之功与开创等且宜进于前有二师之言在又若圣铎之深警者然岂非天所以眷吾柳者哉诸生勉之其无负公之期许可矣敬述始末纪之于石俾知建阁葢徼以大吾柳愿公功以时续庻有以慰诸生之厚望云胡公讳世儁江右南昌人  

重修容县学记　　　　　　　钟继英  

建国君民教学为先是故贤士之闗自古重之不可尚已我国家创设大学于两京天下郡县莫不各有学校化行俗美贤才代兴斌斌乎与唐虞周室比隆一何盛欤今上御极之五年继英奉玺书督视粤西学校越三月行部至苍梧遡藤州而上从陆而抵容邑先试之一日祗谒先师庙已而登明伦堂陟降周览见其栋宇攲倾墙垣頽塌如器用如经籍亦且弛然不饬余低回而不能去因顾教谕张君邦燮曰为政以人才为先学校者人才从出之地今废坠若此士何以观相与咨嗟乆之乃当其时葢未有肩其任者比及期清流伍君可受来宰兹邑下车未几毅然以兴作为巳责于是鸠工聚材程物颁度首防櫺星门次甃泮池甬路墙垣咸易以砖又建启圣祠及号舍诸宇庖有所湢有次坏者葺之缺者增之圣殿门庑各额扁其上葢焕然新矣庙左故有唐时元次山公经畧台年乆圮废堪舆家言颇不利仕进遂劝募邑民构复层楼于旧址屹然借为左翼他如经书性理通鉴百家子史诸书昔所未备者则广市而橱置之以与学者观考夫移风易俗使天下回心而向道者类非俗吏之所能也俗吏之所务在于刀笔筐箧而不知大体今伍君初政其规模逺如此其知大体哉昔鲁僖公修泮宫春秋不书説者谓常事尔容学肇制于唐贞观元年距今葢千百余嵗矣重建于洪武二年其在景泰成化间尝一再修之顾其制度程章未有若此之完且美也矧由经始迄落成工不扰民赀不费帑又皆时事之可书者凡尔诸生自今而始游息于斯肄业于斯务升其堂而入其室相与求造于圣贤之域则庻几哉有光于是举而不负朝家教学意也奚论博一第为荣耀哉张君邦燮等来请余文遂述颠末俾归而刻诸石  

鼎建桂平县儒学记　　　　　曾守身  

天启癸亥甲子年间粤西御史台四塞贾公珠王公相继广厉学宫咸以士为重贾侍御之言曰本院以观风为职非见微知著之识何容易然而生心害事俱自其言得之今日士子之文正士子之言也奈何细视王侍御之言曰国家以孔孟书课士固欲借功名以畅道徳而士不免借孔孟以饵功名且功名之士渐降为富贵矣人文愈盛世趋愈卑夫岂髙皇帝一道同风之防乎説者谓粤士无文本院正喜其无文而人心霛气塞而未通庻几留道徳之意而功名富贵之窦或不尽开故无文之文观风者所欲急求焉二公所为望粤士者殷矣及行部至浔适不佞署浔道首檄不佞试士不佞因得以一再阅其文而次第之大抵皆崇道徳重功名絶无生心害事浸淫富贵之习二公心钦之不佞亦得借逭监司教化之责防桂平无黉宫士附府黉先是洪武四年建于城南隅成化七年燬万厯三十二年乡士大夫龙国禄杨大节黎大亨等请重构以费钜未遂郡二守袁君温邑令黄君梦诏翕然以建学为任询于乡士大夫咸曰城东故书院址枕黔带郁二水滙于左为镡江龙山蜿蜒萃为支垅甚秀白石洞天峙其前俨然卓笔峰也以是妥圣霛毓人文其可已乃议捐发自制台胡公抚台赵公学道黄公巡道胡公及府县官乡士大夫咸乐为助贾公王公与不佞亦稍助焉合之得五六百金遂剏桂平学于此凡殿庑堂斋门櫺坊垣台堦具备甲子仲春朔迁先师神位于中合邑之士咸来骏奔如礼然一伟观矣夫数年来矢心力经营所望于诸士子无非为立徳立功立言计而不佞习见诸士子亦靡不鱼鱼雅雅朝夕弦诵翺翔于道徳之林趋蹡于功名之圃期不负当事者作新至意今而后浔其有兴乎然吾闻浔山川竒异凤巢龙影之胜着在野史罗丛畅嵓则程明道父子兄弟读书处也栢台梧堂则廖子晦讲书处也白马渡梁状元嵩发祥处也以忠降宜容二州贼为殿中丞者陈公坦然也以孝建罔极亭为苏子瞻所谒叩者梁公诏也司马嵓则尚书张公仲湜父子所栖眞也断藤峡则韩襄毅公王文成翁东涯诸公所奏勲处也髙山武敏可仰防诸生倘有意乎有宋宣和间召浔之拙翁施公才问尔乡风物施对曰道德一而风俗同甚称上意夫诚道德一风俗同也则先贤之所防立浔上官之所培养与浔士大夫庻人之所奋励敏効旦暮异日者道学修明事功彪炳超然于势利诐淫之外讵曰徼灵黉序将益为黉序增重矣多士勉旃  

## 粤西文载卷二十九  

桂林府通判汪森编  

记【`书院`】  

龙溪书院记　　　　　　【`宋`】张自明  

崇宁甲申夏五月元祐太史豫章先生黄公谪来宜初僦居于黎氏居之三时甚安后有南楼之厄余得其僦居墨帖书读之意宜之人必以雪堂视其处及来访之莽然荒墟矣黎氏不复能有已转之谢之秦谢得其一秦得其二乃属宜士唐总龟韦安雅常文虎求之三家皆士人闻言欣然愿献其地嘉定乙亥三月壬申廼鸠工作祠其中后建重堂上敞髙阁旁翼二室前立重门又从垣之宜山少府张可乆实督其役堂成乃集公在宜之翰墨刻之以寘于堂使宜之秀士游于斯修于斯景行于斯焉祠前离支两古树公所封植名之曰万红门前玻璃一方池中有立石形如半圭其色正黒名之曰墨池宜人尚多能道之始公既覊于南楼黎氏不忍以其居属他姓遂易之为亭请名于公以环亭多美石旧名华寳乃题之曰寳华亭黎氏又设公之像于亭而严事之故旧像藏之黎氏旧扁藏之秦氏一百一十年矣余物色得之复作亭以存其旧又以旧扁旧像函之阁刻之石以传无穷于是总名之曰龙溪书院将成属余记之故先述其所以作祠之意又作迎享送神辞六章章四句使宜之人歌以享焉而并刻之初度地有细民宅其傍未去公使黄衣梦之云此非汝得居不去且有害黎明遂去之及鸠工又一民梦曰汝軰勿污此坑坎屋隂数尺地有器焉以锡汝民如言坎之得一古磬余既即工恭奉安祠事衣冠蔼如登降成礼宜人来观来瞻起敬起畏如公之临其上也乃歌以词以享之曰宜之水兮龙藏宜之山兮龙骧徳人兮天游炯秋月兮寒江来游兮自东骑赤防兮乗刚风左卭杖兮石白羽挟乌兎兮双童万红纷兮盈庭露半圭兮澄寳华旧兮扁亭焕髙阁兮摘辰星蒸蕉兮茘尝桂酒奠兮兰汤来游兮上下锵锵佩玉兮琳琅刁斗兮沉沉土膏动兮耕耨深调锦瑟兮鸣琴咏舞雩兮千古心去归兮蓬莱觐钧天兮泰阶宜人兮永怀相斯文兮千嵗偕【`明嘉靖间重修杨梁有记不录`】  

龙溪书院图记  

宜州辞曹张自明既以俸赢十万作龙溪之祠偶摄州又以州用赢钱二十万作书院为宜人游修之地又作斋馆作庾庖作门墉而莫之办也乃请于漕台方公得鹾抵钱二十四万于是作东庑为堂长位一斋为二室作四庑为讲堂位一为斋室如东东又为庖西为庾中为门四围墉之又重门于外又以俸赢五万作礼殿于堂之西象周公孔子孟子于其内绘文翁蜀学图像于其壁使士知所尊焉方公又得鹾抵钱四十万俾买田以养士既买民之地不足入请于仓台刘公得平买闲田以足之于是嵗取米三百斛日养士三十人弦诵声洋洋如在邹鲁间矣宜山少府张可乆董其役图刻之石以传四方曰罔俾石鼓白鹿得以专美于江湖间也廼为之书其本末如此方公莆人名信儒刘公吴人名湛之当世仁人君子也嘉定丙子人日敬题  

龙溪书院养士田记　　　　　姚　灼  

龙溪书院既成提学方公虑其不能乆也捐钱盐命都曹摄州事张自明买田以给其养买园以广其居田园既买方公又虑其不能乆也于是法曹范公廸禀命作坫基簿三其一留台其一留州其一留书院留书院者使钱粮官及堂长掌计同司之有侵移卖弄者凡堂之士皆得白于州白于堂以覈之又虑其簿之嵗乆而蠧且坏也又使买石刻之植堂之西庑与祠记图碑对峙以诏于后又命灼董其成而志之灼既奉命成草则又思天下之事剏始固难保终尤不易求详于法不若求详于心法传之纸有时而漫传之石有时而剥漫而更新剥而改画不恃乎人之心也而可乎然人心无常公不胜私蠧百出则恶其籍之害已也而沉诸渊畀诸火皆可矣灼广教事于侯邦以辅成贻谋之盛意一大美事也而遑恤哉近世岳麓石鼓白鹿之复南岳东湖紫芝之剏皆人实为之而人实继之是以教养不絶作成有方人才彬彬軰出矣州既以此复于方公又志于石愿与同志者共保之嘉定九年十二月二十二日庚午从议郎权发遣宜州军州事兼管内劝农事沿邉溪峝都巡捡使广南西路兵马都监姚灼谨志  

重修宣成书院记　　　　　【`元`】臧梦觧  

宣成书院祀南轩东莱二先生也前朝有四书院曰白鹿曰岳麓曰嵩阳曰雎阳并赐勅额自是衡州有石鼓书院道州有濂溪书院黄州有河南书院湖州有安定书院徽州有紫阳考亭书院建安有建安书院紫芝书院其后又有宗溪书院延平鹭洲明道书院而宣成之祠未闻也婺州有丽泽书院专祀南轩而宣成并祀无有也景定三年始以南轩东莱同升建祠加锡封爵时南山朱公经畧两广以南轩持节东莱垂弧实在兹土虽学有三先生祠而宣成之祀不及乃请于朝建二先生精舍勅赐宣成书院扁额此宣成书院之所由始也是年南山朱公又即南轩先生所创郡学之西新城之东筑台立祠藏奎有阁讲学有堂肄业有斋设山长职事弟子员帅漕两司拨田租钱盐数各有差月有课嵗有养轮奂之美十有五年适值天兵来临凡天下地土之图与夫人民之数悉以内附独桂林不下由是吾夫子之宫墙二先生之精舍俱成煨烬平章史公任本道宣慰使日仅能为郡学渐复旧规而书院未暇经理遂使宣成石刻没于蓁莽宣成栋宇化于瓦砾于兹又十九年矣余猥以晚学谬分臬寄拜谒宣圣之始即询宣成故祠则曰书院旧有田租自丙子后入郡矣以故力不及书院余闻之惊叹曰郡学书院各有田租书院之租当为书院用食其租而废其祠有司漫不加省可乎哉乃相与谋所以经理兴复之起自至元甲子悉以书院之租归宣成同志之士议以为然于是山长等共任其责不十月而栋宇新天相斯文不十日而玺书至道学增崇士类欣跃兹葢千载一遇也有言于列者曰道之废兴皆闗乎数始而创中而废终而兴数之不可迯天地且不能违况于人乎余曰不然有成败兴废者数之不可迯也无成败兴废者道之不可冺也天地间事事物物有形之形者必有无形之形者必不可朽道在事物有形之形者也道在人心无形之形者也道在天地如水在地中无在无不在也学者能因其有在者求其无不在者因其形者求其无形者斯得之矣然则求之之法当何如曰人有此心则有此道道者日用事物当然之理皆性之徳无物不备无时不存不以智而豊不以愚而啬不以圣贤而加多不以不肖而损少特在学者能求与不能求之分耳人能道非道人道不虗行待其人而后行今夫子燕居有堂宣成有祠前门旁庑次第而举诸君出于斯入于斯藏修游息于斯晨香夕灯月奠嵗祭其知象宣成之像然而左简右编昼诵夜思曾是学宣成之学也乎学不及也与志同道合心领意防曾是心宣成之心也乎心不逮也与若犹未也则二先生格言曰学须常怀不足学忌讳过自足学圣人必学顔子学须以圣人为凖的诸君子于此求之可也曰戒自弃勉自新先朴实后辨慧进学之号有六为学之要有五诸君当于此求之可也又曰学知难而后有进工夫无穷虗度可惜为学自饮食居处视听言动致知力行趋实务本始诸君又当于此求之可也求之一日则有一日之功求之一月则有一月之功求之一嵗则有一嵗之功求之终身则有终身之功先贤有云学道譬如登山登之寻丈固已胜于平地矣诸君读其书释其防汲汲焉拳拳焉勉其如宣成者去其不如宣成者则沿张吕遡濂伊接洙泗使圣道之明千万世如一日亦二先生之所喜部使者之所望也若夫讲堂未建斋庑未立庖廪未具诸君勉旃毋使九仭之山亏于一篑又吾道之幸云  

清湘书院记　　　　　　　　柳宗防  

东郊先生大名人柳开仲涂守全州日作读书堂于北山公退率学者讲诵其间后人因名之曰柳山嘉定乙亥郡守林岊始即故基作斋舍宾致缙绅韦布之彦日月肄习期踵先哲寳庆丁亥郡守程榆奏赐清湘书院额至元丙子燬于寇元贞丙申部使者登访乃属守臣总管耿大节复兴之规制畧备嵗乆寖以摧毁至顺辛未予自成均出守是郡释菜先圣先师拜先生遗像顾山川之映带覩遗构而增慨病学廪不给谋所以新之未遑也元统癸酉乃始经营俾録事刘晋董之山长李文郁佐之鬻材募工仍故址度地势之宜而布置之以位作外门砻石材固层基柱砌堂辟两堦应门为重廊以陞燕居祠为屋计百五十有八楹明伦堂之右又有源泉贯堂下而东出乃导之过率性堂滙燕居堂之左泉悬流百尺三折而下作池潴之作斋池上为屋五十有二楹经始于八月甲申朔越明年六月甲子落成诸生请志之予思二仪既判山岳攸奠扶舆清淑之气不有贤哲搜抉呈露发挥幽潜以贻后人则樵牧区耳否则羽流释子居耳自有此山几千百年始有此州宅此者几千百人始有先生表而出之其幸不为二氏所先卒为学者肄习之所夫道非文不传自六籍不作百氏竞出迄于嬴秦文与道俱丧虽然道在天地间若元气不息人心天理未始丧也西汉之兴董贾出焉班马之流日繁肆以古书遗典犹在下逮东汉以抵建安正始永嘉愈趋愈下光岳气判则韶濩絶响骈丽俳偶极于李唐昌黎倡为古文期复古道学者仰之若山斗又越五季极于宋初先生始推尊韩子以淑后进力挽雕敝之风而归诸大雅穆尹继作欧踵而后文风丕变濂溪作太极图説横渠作西铭上遡千载始焕然与六籍相表里实自先生启之先生登开寳癸酉进士第雍熈丙戍来守是邦凡十典郡唯此郡有书堂他郡未闻焉予行天下歴阅书院或宅山幽或资水胜宏深靓丽足以有容或不让此山逮夫地势拥抱层冈叠嶂异态横陈三江两泉襟带萦络松风瀑窦宫征迭奏静观元气发敛化育以明此道全体大用则他山当少让矣第局于形势难以展拓讲堂虽具斋舍阙焉而至是始备乃因源泉混混之来名曰有本于以表圣贤盈科后进之义以广先生汲引后进之志上距开寳癸酉适十六甲子全之人士涵濡先生遗泽以名世者葢有之矣又焉知方来无励志古学复古道发舒韩柳之气为此山增重若兹泉之放于四海者邪呜呼文运方隆予日望之【`明永乐时重修汪镛有记正德时重修张璨有记俱不録`】  

璜溪书院记　　　　　　　　曽　昺  

璜溪书院为柳公仲涂建也宋端拱间公来刺全州筑室读书于山中嘉定八年郡守林岊即其地为读书堂寳庆二年赐额曰清湘书院江南归版图修创如故实为先圣燕居之所而旁为柳侯立祠焉元统元年杨侯廷镇撤而新之学宾邓华夫实相其役载新柳侯之像而旧像无所于舍廼迎以归于所居璜溪之地筑室而奉安之故号曰璜溪书院也璜溪发源于髙山萦廻演迤逺赴于灌阳之防湘桥溪之左地可数十亩前挹双峰后枕髙阜冈原翼于左右若堵墙故即其地而营筑焉其屋为梁者三为楹者六十有余正堂以贮先圣遗像之碑瞻敬其所由始也柳侯旧像居房之右而东向厌于所尊也华夫之大父曰宁民习春秋以恩科调横州司户参军乃为新像居房之左而西向谓其尝被斯文之泽知仰柳侯之风而今祀侯于其地故使为主而面之也华夫用意深逺然其成功亦勤矣抑余有感焉华夫创谋于元统之癸酉暨至正甲申余随府判顾公用之以公委至其地犹未及建也余喜其幽胜徘徊乆之且力赞其毋后时而早为又二年丙戍春余再访焉始立外门华夫欲余豫记之余谓之曰书院成游观者必众其名将与柳山并传岂无宗公钜卿为君记之者华夫辄怅然而止是秋八月落成而余以其腊更代今犹未去竟执笔得偿所愿因知事之成否人之去留各有其时不先后而适相合焉其数葢前定也则夫士之处世凡未来者何必役智虑而预计之哉【`明宣德间重修吴实有记不録`】  

重修宣成书院记　　　　　　　元光祖  

逾岭而南靖江为防府昔南轩张先生尝帅于此而东莱吕先生实生焉宋末经畧使朱禩孙请于朝因二公之諡立宣成书院而附祠之不二十年而燬元贞丙申宪副臧梦觧始复立之祠得不废至正三年冬宪使额森布哈宋公诏明宪副托克托穆尔佥宪长寿经歴伊尔斡齐布哈知事王士最照磨聂从礼并理臬事政修民宁日有余暇行视庙学顾二先生之祠未称也命山长张信臣撤而新之髙明深广视旧有加人士耸观益重尊仰咸属余以记予闻亚圣既没道统不传天相斯文濂洛大儒軰出倡明道德性命之学至紫阳夫子始集大成而二先生实为之辅六经四书之防发明著述无复余蕴厥功茂矣桂林岭海之防使于兹郡者智畧之士非不多也生于兹土者文学之士非不多也而后之人惟二先生是崇是仰独何欤诚以有功于圣门也彼区区功利词章之习乌足与议哉学者观此则亦知所尚矣然是祠之建未及百年中间废而复兴敝而益以完美者谁之力与我国家以宣明勉厉责之风宪职事而能尽其责未有若公之贤者也人才治体为诸道之最而尤拳拳于斯道者意有在也广西困于兵宼日寻干戈读书知礼义者葢鲜不有遵道崇徳之义行乎其间使人有所观感而兴起我恐风俗日益偷薄而乱靡有定矣举是而表章之厥虑逺哉然则藏修游息之在是者四方游宦而过是者登先生之堂拜先生之像求先生之学以修其身推先生之政以及其民庻几乎宪使修祠之美意云【`明正徳间重修陈伯献有记不録`】  

同仁书院记　　　　　　【`明`】计　贤  

同仁书院南海李公所创也公以名佥宪受天子之勅以老儒臣握阃外之权而吾柳州地乃其所驻骢者郡之士子得以薫陶亲炙承受指示学之造诣门路规法秩如也适邉陲小寇窃发政事冗甚弗克恒至躬临焉且以不得人人身教之为憾谋诸郡守前太常少卿刘侯淳伯贰守曾侯纶曰崇教化政之首务也乡闾俊秀投之学校中因有官胥教其未进有志业儒者或内无父兄以相告或外无近戚以相依或门祚衰薄贫而僻处一方其于礼义茫乎未知也若是者其谁使之同归于教邪予心甚惧焉乃因马平旧县地创为是院时则成化丁未夏四月也至秋九月落成屋前后若干楹门垣虽仍旧则又撤而新之公又命以规法若干条悬之于防而亲扁之曰同仁书院乃属记于贤曰尝谓同者无彼此之分也若贵者贱者富者贫者与夫亲疎逺近而有以同其教则同其仁矣韩昌黎曰圣人一视而同仁是以公之意葢出诸此若教以贵贱异施贫富分类进其亲而拒其疎溺其近而忘其逺厚者厚之薄者薄之是岂谓之同仁哉然亦非公之意矣呜呼兹既有院由是羣总角之童萃于斯择老成之儒教于斯公政事暇又临于斯而课其所肄之业此仁人君子之心也而学于斯者亦当自励勿为婴儿态而有大人志则学底于成夫何难哉贤不佞庸书此以记李公名字廷珍前南京福建道监察御史云  

宜山竹池书院记　　　　　　罗　玘  

上世何尝有书院哉是时郡国不必有书院也中世文教滋起名贤教学之所或后人尊而名之曰书院或遂因之登其郡为上郡邑为上邑曰此贤人君子之乡也郡邑可无书院哉宜山旧未有书院今有之乡进士沈君之作以舍其来学者百余人而名之曰竹池书院推官琼人吴侯名之而不遂记之君廼走万里抵京师而属予记之使予记之而不可传之则在宜山知有是院他邑亦未知之况天下后世乎然古今人髙下未可知君其或者如孙泰山乎石徂徕乎李旴江乎三君子者以匹夫居其乡初无势位之可以恐喝爵禄之可以动人而其来学者常千百人计当时必有舍而留之今皆不知其处或虽其遗址可寻要皆同归于废耳而为识之者葢有矣亦未见其赫然昭人俾三君子者至于今借以重也然称其乡未有不知三君子之生于其间何者其人何人也传曰舜何人也况三君子之在近世君忍处于其下乎称宜山则知君乃君事也是则是院之废可也未废可也亦何暇于吾记之传不传欤虽为之记亦可也记曰院有堂堂两翼为庑庑尽为门皆垣焉以合于堂之后又门而为左右室后为亭亭后有池池上有竹天虗日晶倒影涵澄栖凤下舞潜鸢影飞侯之命名取此院作于宜宜人之贤有冯公亭亭之右祀公志主也君本衢人衢人之贤有赵公抃亭之左祀公志宾也端委肖貌如生佥曰君以为教基取此予不得院之详得君所以命予记之意虽然详无助于传也  

柳山清湘书院图记　　　　　顾　璘  

予作清湘书院成因观山石图迹其堂宇多湮废不存者乃叹曰非图乃今曷由知之也于是命工绘柳山图刻石以传诸后凡池涧之经流堂宇亭台之面势与其古今所称名咸具焉夫柳山者固郡之北山以宋刺史仲涂居之故名曰柳山巃嵸秀卓带山环阜泉自髙萦下石之竒怪者皆耸峙道旁登其上髙爽轩豁三面而望各数十里外皆峰峦削立参差起伏平若列嶂虽巧者设之未易得其逺近之宜若是也四方来游者咸谓鲜见昔人尝称山水甲天下岂不然邪自刺史始建书院因时废兴者屡矣始予之至鞠为荒墟度吾力所及复二祠宇以无坠先正之迹庸讵知贤士大夫及吾民之好义者协然来同一新其地之至此乎诗曰民之秉彛好是懿徳信为懿焉斯同好之矣是天理之在人心唯其所化眇予小子闻道浅薄不能之以礼乐故仅止于此茍有贤者作举先生之道以道之又何三代之治之不可臻乎因记斯图并志予愧以俟夫将来者  

桂林书院记　　　　　　　　黄　芳  

学校所以造士书院又合郡邑士抡其最秀者造之桂林宣成书院旧矣此则侍御上饶汪公渊所建也公按治广右之明年惟嘉靖甲申吏治式序防督学李公中以忧去宪使余公祐摄教事乃购地城西隅请于公建焉镇守太监傅公伦副总兵吴公溥市政彭公防傅公习参政胡公尧元宪副杨公必进都阃沈公希仪共襄厥成为堂曰五经防讲堂东西各二区为斋各若干楹东以馆礼春秋之士西则业诗书者居之门巷胪列设司阍二人以严启闭门之外濬井各一以便庖汲区各有讲室置经师分处其所以时训肄士至者廪费时给疾疴有医任使有徒什器溷湢咸庀且饰堂后为燕寝前为中门为大门扁曰桂林书院外东西防牌坊二曰师圣曰友贤其下萦川纡徐横亘数里曰西湖塘塘东构一亭曰浴沂循是逦迤而北有池介诗书二区间袤十有六寻广杀四之三环甃以石桥而亭之曰寳贤池之西堧一亭曰观莲观莲浴沂言乎情镇守所建寳贤言乎徳大参成之师圣友贤言乎志则宪副力也院后园池数亩惟宗室别墅方伯彭公续贸益之建楼云  

梧山书院记  

嘉靖乙酉桂林书院成褎秀士读书其中梧士患府江之险请别置以便居肄督府东泉姚公侍御黄梅石公属芳暨佥宪李公董其役爰相地苍梧县学之西鸠工营焉丁亥落成姚公致政去新建伯阳明王先生奉命总制四省军务来代实倡正学风厉多士其言曰诚意为圣门第一义今反落第二义而其知行合一之説于博文多识若有不屑学者疑焉芳解之曰知以利行行以践知此学者之常谈不假言也先生之説启扄钥以救流探本之论也夫学也者非以进德修业乎干之九三言进徳曰忠信居业曰修辞立诚是固主于行矣其曰知至至之决其机也故曰可与几知终终之坚其守也故曰可与存义然皆忠信为主焉而学聚问辨程子亦以为进徳之事非行与知合矣乎圣门四教学文主知非忠信则驰鹜泛滥而无所益中庸知为逹徳而诚以行之皆有明训故君子之学未尝不博其博也乃在于人伦日用之实而益致夫精择固守之功葢存诚者大本之所以立精义者逹道之所以行也率是而进之夫然后学有定本而日跻夫美大圣神之域若如后世所谓学忘其本眞而务杂博以广知非惟不足以望游夏而沉溺文艺无所发明其所知者固有君子之所不必知适以济夫骄吝之私长其浮诞之习而已亦将何所成乎故言诚则知在其中言知则诚犹有间执徳不一学将焉用此君子所以贵立本也愚以是质诸先生先生然之石侍御见亦脗合乃属梧州守刘君士竒勒诸石致仕太守石君邦柱赞其成焉  

敷文书院记　　　　　　　　王守仁  

嘉靖丙戌夏官兵伐田随与思恩相比复煽集军四省汹汹连年于时皇帝忧悯元元容有无辜而死者乎廼命新建伯臣王守仁曷往视师勿以兵歼其以徳绥廼班师撤旅散其党翼宣扬至仁诞敷文徳凡乱之起由学不明人失其心肆恶纵情遂相侵暴荐成叛逆中土且然而况夷狄不教而杀帝所不忍孰近弗绳而逺能凖爰进诸生爰辟讲室决蔽启迷云开日出各悟本心匪从外得厥风之动翕然无逺诸夷感慕如草斯偃我则自灭帝不我殄释于自缚泣诉有旬日来归七万一千濈濈道路踊跃懽阗放之还农两省以安昔有苖徂征七旬来格今来朞月而蛮夷率服绥之斯来速于邮传舞干之化何以加焉明明天子神武不杀好生之徳上下孚格神运无方莫窥其迹爰告思田毋忘帝徳既勒山石昭此赫赫复识于此俾知兹院之所始【`万歴癸未重修陈纪有记不録`】  

道乡书院记　　　　　　　　张　治  

嘉靖庚寅平乐道乡书院成其守龙子道亨使人以书告于治曰平乐在唐为昭又曰乐宋亦曰昭徽宗崇宁奸蔡柄国政以私窜邹忠公于昭百代之下声光耿蔚草木衣被昭有遗思焉先是兵宪涔涯李公掘地得断碑识其刻曰道乡书院意前此其有建乎废兴弗可考已防董学泰泉黄公按行郡以令诸大有曰民之多僻废教之由民气或柔或刚其也回舒激烈用罹于咎弼厥教俾若彜以颁予之不逮维汝庸掲濳昭徳以程有众俾正厥向往亦维汝庸大有曰唯唯乃访公之故居披厥蕴崇得旧址爽垲可屋佛宫道舍与祀弗典者毁之厥赀可材乡之耆若士与义民可使遂条其事以上之行都院行院宣司监司具报曰可复集其耆若士与民而告之曰维教克惠尔性维君子实开尔轨尔弗惠弗轨予则有愆予其树之以惠尔众既成谋矣若可否亦惟尔之见佥曰诺民生倥侗颛蒙恣于情性开诸教教之所覆民所望也其谁弗从乃募义劝分角费程力号工授方五月而役成维吾子记之俾昭有光训焉不亦逺乎治曰可以观世运矣周公而下道莫明于春秋战国然孔孟之学盛于北其世道亦从而北时南有荆楚之强孔孟而下道莫明于宋然朱周之学盛于南其世道亦从而南时北有胡元之乱至于我朝文明之化敷于四海礼乐诗书蛮服攸暨可谓当天地之中运抚四方之盛气自生民以来未之能过也平乐在昔为窜逐之地今彬彬然齿于中土此固圣神甄育之泽而君子过化之功不可诬焉我觏之子衮衣绣裳衮衣章甫实获我所非诚于道而能然乎田锡之言曰使志完隠黙官京师遇寒疾五日不汗死矣岂独岭海之外能死人哉由是而观则岭海非能亡志完而志完之道能存岭海于今日耳天地无择仁故大王者无择化故逺君子无择教故乆也虽然今之为道也吾忧焉孔孟周朱之説微故徳学废而词章之性道废而功利之仁义废而富贵之夫词章害学也功利害道也富贵害义也三害出天下无眞儒矣临事处变邪世强志抗节如志完或寡也况望其王道之行邪泰泉之教龙子之政其殆有忧与其殆有忧与孟子曰豪杰之士虽无文王犹兴昭之人宜知所以自兴矣乎书有云惠不惠懋不懋书院去府治之北凡几里广为丈十有几袤倍广之前为门中为堂凡三楹左右为栖士之舍凡若干楹周以垣额曰道乡从公号也其应义而相厥费有差以俸入者为教授某训导某凡二人以材木甓埴与地入者为乡之耆某若干人以廪与金入者为庠士某若干人民之以地与金入者为某若干人  

岭表书院记　　　　　　　　霍　韬  

嘉靖壬辰夏钦差提督两广军务兼理巡抚兵部左侍郎兼都察院左佥都御史陶公涖梧乃集属僚誓于军门若曰圣天子徳载宇宙东夷西戎北狄暨于南蛮罔不轨顺惟若两广时有宼窃嗟嗟广粤之氓独不蒙被圣徳至化哉时哉钦哉惟我臣工共天之休命涖镇兹土为民主凡民有弗式顺轨酿乃罪孽自贻伊覆实吾主民羞载则曰嗟嗟广粤之氓岂不惜生生乃自冒于非辜丧厥生生始自今大誓戒吾属若僚修尔干砺尔矛慎尔烽凡山之顽昧厥生生率胥于残矢弩戮之无漏种于兹土致尔舟利尔械截守尔港岛凡海之顽昧厥生生率胥于残矢弩戮之无漏种于兹土载则曰嗟嗟广粤之氓岂不惜生生乃自冒于非辜丧厥生生岂吾长民亦尚有缺哉天降民性惟良长之治之化之翊之吾其本之图哉钦哉时哉不可失其崇化原其建岭表书院以翊化民其中堂曰敬寛以时敷教其斋曰修文惟厥士时习以游于艺台曰春风曰沂水士民陟兹寤寐圣涯堂之前崇土为台曰圣谟之防列刻圣训五箴惟厥士朝夕瞻惕率若圣谟跻于大猷载则曰嗟嗟广粤之氓岂不惜生生乃胥跳梁丧厥生生岂不防愍哉厥惟敷化治于近渐于逺凡尔谷栖穴巢之氓暨于水宿澳居开辟底于兹道化不沾听尔稚耄学于兹仰式道谟廸尔良知以不终于迷凡尔遐邑僻烟暨于土夷道化懵不闻有司其式予兹廸训尔土氓俾遵训轨革尔旧风载则曰嗟嗟广粤之民岂不惜生生长民身教之不先民靡瞻依懵贡于非辜岂不防愍哉凡我圣天子守土臣若参政万潮佥事张鹄尔实时飏圣化氓之革恶从良惟尔之庸氓弗革恶从良惟尔无庸慎旃哉其身格训丕扬休风渐于穷壤易彼悍顽率于淑柔跻于化矩郡守刘士竒尔氓父母若父母保厥子在厥初生若考作室在固厥基尔率猷训化梧氓固梧之基保尔赤子定厥习性于厥初生列郡于尔承式岂不休哉郡同知舒栢尔材尔良书院肇兴风教率先非尔教惟身后哲何仪尔勿废尔职兼兹教矩俾僻邑夷氓于尔身式尔亦永有誉哉载则曰化逺始于迩化民始于士尔梧士实教伊始天理易言存存实难人欲易炽遏遏实难存遏之几一念之间几哉几哉尚慎念哉尚端尔身僻邑尔式哉尔师尔士式哉式哉尚交勅哉南海霍韬实岭表人拜稽首曰于盛休哉风教本基陶公是式谨载笔  

浔江书院记　　　　　　　　张　翀  

地因人而始胜士有待而后兴者岂山川人才之气运亦自有时邪浔江据苍梧上流繇大藤峡合嶂而出地始开朗古称山水竒秀连数百里是当有豪杰不羣之士出于其间者明兴二百年以来以迄于今何其宜闻而乆不闻邪岂所谓因而胜待而兴者无以倡之于上然邪万厯元年南昌髙公以宗伯郎出参广右适分守兹土迨至则布徳宣政敷教作人惧士习之闻见日益寡陋也思欲聨聚而淑之防御史武陵唐公来按此郡其作兴士类有不约而同者妥议以分守别署一所改置书院亟成其事焉先是巡抚广西副都御史莆田郭公暨提督两广右都御史新安殷公修内攘外孜孜以教化为务咸乐是举各允其工费乃檄该郡行属县之应给者取足焉遂于前防中增置防事二座一曰崇正二曰义聚为讲堂傍立号房六层约四十六舍以居多士扁其门曰浔江书院经始于去年秋八月讫工于今夏五月焕然为浔之创见矣嗟乎浔之士得不思所以副诸公意邪昆山之璞方其未凿之前固无以异于羣石既其雕琢一加则华理顿珠何者造而成之异也诸公望浔之士不使其终同于羣石也故造就之如此庸有待文王而不兴反自后于凡民者乎予于是知浔之山川人才当盛于今日矣前所谓因而胜待而兴者有以倡之于上非邪院既成髙公走使于龙城张子问记焉龙城去浔江为邻郡张子不能明其道以淑之邦人顾使闻见犹尔尔焉张子之愧诚多矣然又喜公之能成就诸生与诸生之得所依归也遂不辞而记之髙公名则益号受所嘉靖壬戍进士郡邑诸有劳者咸列名左右  

观察徐苏二先生兴郁林书院记　王同休  

郁林故未有书院建自觉斋徐公始徐公奉玺书备兵苍梧循故事每嵗一行部至州考政问俗百废具举暇则进诸文学掌故陈説先王相与探身心性命之防而嫌于无专所也因建书院羣人士其中无何徐公擢去吾邑紫溪苏公代为治兵使者益修其教时加劝董爰斥赎金增饰黉舍圯者更洼者培广前地为泮池浚西北之泉入焉间召诸生于庭扬绎邹鲁论议亹亹辨析终日归乎彛伦不为清虗竒渺之言以惑人听覩也一时士益兢兢靡然向风矣防不佞谪宦是州诸生踵至问业前后数十軰惟是迁客多暇不束吏法上官大府亦不复引文貌相绳得时与诸生相忘形骸间吐一愚抒一识往返辨难人若翩翩意得其嗒然受者心通其然叩者起予不佞是以窃有疑安得此百粤象郡而埒若中州斌斌多文学士与诸生争膝席前曰生僻处遐陬窽綮寡闻不知至道自二先生先后至则发吾覆廼始覩天地之大全也辟于二先生之教若载鼷以车而骇以吕夫宁无异乎诸生之得命于先生可幸受教则亦二先生已耳余不佞是以益叹二先生之敷教逺而作人深也昔太史公传儒林侈齐鲁诸儒文学自其天性叙循吏不与焉彼谓吏居官奉职守法为良耳安用儒者言而以劝讲洽闻为也至班孟坚始及之其传文翁于黄次公龚少卿右也岂无意乎蜀地不知有齐鲁学乆矣文翁始诱进之广厉学官遣至京师受业博士卒令吏民见而荣之争致为弟子厥后汉立郡国学校官自此始则文翁雅化之力为多渤海颍川之理其微至于耕桑种树溉田治盗靡密纤璅之法岂不修举而独于劝学厉贤之道绌焉未讲功名安得不于丞相时损邪令覇居郡披拂以仁义黼藻以礼乐其君子修于辞其小人矜于治郁郁尔雅不释弦诵即以公卿征入润色鸿业亦不是过恶在其纪纲风采为不及也今上方修昌明之治道隆化郅虽海隅日出之邦无不跂向思奋何论苍梧二公则何但文翁亦过于黄次公逺矣要以剪其榛莽宣其郁勃助国家菁莪之化庻几待天子三嵗一薪槱者于闽学师倡实有振焉苏公之有徐公徐公之不可无苏公也是在多士谂之哉徐公严密细谨千金一芥苏公髙玮博大稊米六合气岸不同造诣自别先后巡苍梧规随互剂治行不更仆余兹不具论论多士所向风思二先生不置有以也徐公名大任以政成入为京卿苏公名濬今为参知旦夕且内召征文者则州博士王君挺然维垣实率一州之文学弟子以请不佞休夙从二公道谊交乌敢以不敏辞书之为记  

新建南溪书院记　　　　　　李　盘  

古者家有塾党有庠术有序国有学师氏居虎门之左司业掌成均之规皆学之地也周官大司徒正月之吉始和布教于邦国都鄙乐正顺先王诗书礼乐以造士春秋教以礼乐冬夏教以诗书一年三年五年七年九年之殊其候小成大成之深其功皆学之时也王太子王子羣后之太子卿大夫元士之适子国之俊选皆学之人也均是人也有其地无间于时则业广徳崇无其地有间于时则言厐事易广而喻之朱緑所以移素丝滋味所以养百节低昻之驷超于凡马鸷撃之驯贵于野鹰海蚌未剖则明珠不显嶰竹未断则凤音不彰鸣蜩难承承者或持竿犹掇卷耳易采采者或顷筐不盈学与不学专与不专其相越岂不逺哉唐宋以来诸凡律学算学书学尽学医学莫不置立馆舍月考嵗稽至于守圣贤之綂明先王之道愈不可茍焉以几之也髙皇帝尝谕铨部诸臣曰农桑衣食之本学校风化之原州县报政必以课农兴学为最我皇上培植人材崇励学行十六禩于兹畿甸遐荒皆靡然向风彬彬多懿雅矣余滥吹西粤怀逺得日与怀之人士相亲观其为人士率多清淳茂美好古读书无巧伪以散其朴无声色以乱其中无淫朋燕僻以虗其晨夕工力积颛人文蔚起如苞茁蓓蕾根荣而叶沃日盛月新何可概量嵗壬午嘉平例有祭蜡告成之举一时诸子衿揖余而请建书院余曰诸士笃于讽诵而犹欲敬业乐羣古所称时教必有正业退息必有居学斯之谓矣独学寡闻何如观摩之益羣萃州处何如讲课之勤约略海内书院逺如吴楚越闽有白鹿紫阳涵江车渚近如髙梁南合有平湖松明皆受名于昔人育材于今代则昔遵时余乐与诸士共成其事于是遴地城南可定基焉选材鸠工院启三进建讲堂三槛隆阁一座周以垣墉阁东西搆篝帏庖湢之室西南頫谿因顔以南溪书院南丽其晖溪环其秀厥灵攸萃厥美攸钟城以内为泮宫城以外为书院如南奎北斗互映光芒雉堞周遭又若星躔旋绕肇于壬午季冬成于癸未季春怀之人士捧觞向余歌落成更属为之记余进诸子衿而告之曰昌黎氏有言诸生业患不能精无患有司之不明行患不能成无患有司之不公夜雨朝晖左图石史揣摩既熟速售于有司此犹其小者夫以峩冠博带之身而务内圣外王之学文非浮靡必期羽翼经传发舒性情行非迂疎必期笃于天伦周于人事不徒矞宇嵬琐之聚而储圣贤师相之光依据有地涵濡有时余能不相庆于斯堂之成乎试与子指顾廻环冈峦竒秀竹树菁葱水石沉潜烟岚蓊郁可发髙文典册之思疾雨盈河察霆駈电百重泉落千顷波揺可增走檄飞书之气澜廻静夜尚余清籁之传星照澄虗长见一之满升斯堂也可通一息万有文章性道之符聚乐而深其情防心而启其悟余奚足以窥诸士之所至哉诸士竞举珠槃将奉余为盟主余逊谢再四然余不禁谆详效攻玉洗金之助亦以既有其地无间于时依据涵濡仰裨圣明重学之思嫓美成周作人之化白鹿紫阳之类固不难等而上之矣  

## 粤西文载卷三十  

桂林府通判汪森编  

记【`宫室`】  

栁州东亭记　　　　　　　【`唐`】栁宗元  

出州南谯门左行二十有六歩有弃地在道南南直江西际垂杨传置东曰东舘其内草木猥奥有崖谷倾亚缺圯豕得以为囿蛇得以为薮人莫能居至是始命披刜蠲疏树以竹箭松柽桂桧栢杉易为堂亭峭为杠梁下上徊翔前出两翼冯空拒江江化为湖众山横环嶛濶瀴湾当邑居之剧而防乎人间斯亦奇矣乃取馆之北宇右辟之以为夕室取传置之东宇左辟之以为朝室又北辟之以为隂室作屋于北墉下以为阳室作斯亭于中以为中室朝室以夕居之夕室以朝居之中室日中而居之隂室以违温风焉阳室以违凄风焉若无寒暑也则朝夕复其号既成作石于中室书以告后之人庶勿坏元和十二年九月某日栁宗元记  

邕州栁中丞作马退山茅亭记  

冬十月作新亭于马退山之阳因髙坵之阻以面势无欂栌节棁之华不斵椽不翦茨不列墙以白云为藩篱碧山为屏风昭其俭也是山崒然起于莽苍之中驰奔云矗亘数十百里尾蟠荒陬首注大溪诸山来朝势若星拱苍翠诡状绮绾绣错葢天钟秀于是不限于遐裔也然以壤接荒服俗参夷徼周王之马迹不至谢公之屐齿不及嵓径萧条登探者以为叹嵗在辛夘我仲兄以方牧之命试于是邦夫其徳及故信孚信孚故人和人和故政多暇由是尝徘徊此山以寄胜概廼塈廼涂作我攸宇于是不崇朝而木工告成每风止雨收烟霞澄鲜輙角巾鹿裘率昆弟友生冠者五六人歩山椒而登焉于是手挥丝桐目送逺云西山爽气在我襟袖以极万类揽不盈掌夫美不自美因人而彰兰亭也不遭右军则清湍修竹芜没于空山矣是亭也僻介蛮岭佳境罕到不书所作使盛迹郁堙是贻林涧之媿故志之  

桂州訾家洲亭记  

大凡以观游名于代者不过视于一方其或傍达左右则以为特异至若不鹜逺不陵危环山洄江四出如一夷奇竞秀咸不相让徧行天下者唯是得之桂州多灵山发地峭竪林立四野署之左曰漓水水之中曰訾氏之洲凡峤南之山川达于海上于是毕出而古今莫能知元和十二年御史中丞裴公来莅兹邦都督二十七州诸军州事盗遁奸革德惠敷施期年政成而当天子平淮夷定河朔告于诸侯公既施庆于下乃合僚吏登兹以嬉观望攸长悼前之遗于是厚货居甿移于闲壤伐恶木刜奥草前指后画心舒目行忽焉若飘浮上腾以临云气万山面内重江束隘聫岚含辉旋视其宜常所未覩倐焉互见以为飞舞奔走与游者偕来乃经工庀材考极相方南为燕亭延宇垂阿歩檐更衣周若一舍北有崇轩以临千里左浮飞阁右列闲馆比舟为梁与波升降包漓山含龙宫昔之所大蓄在亭内日出扶桑云飞苍梧海霞岛雾来助游物其隙则抗月槛于廻谿出风榭于篁中昼极其美又益以夜列星下布颢气廻合邃然万变若与安期羡门接于物外则凡名观游于天下者有不屈伏退让以推髙是亭者乎既成以燕欢极而贺咸曰昔之遗胜概者必于深山穷谷人罕能至而好事者后得以为已功未有直治城挟阛阓车舆歩骑朝过夕视讫千百年莫或异顾一旦得之遂出于他邦虽博物辨口莫能举其上者然则人之心目其果有辽絶特殊而不可至者邪葢非桂山之灵不足以瓌观非是洲之旷不足以极视非公之鉴不能以独得噫造物者之设是久矣而荩之于今余其可以无借乎  

蒙亭记　　　　　　　　　【`宋`】李师中  

桂林天下之胜处兹山水又称其尤而在城一隅荒秽不治若无人知者数千百年间岂天秘地藏不以示人意必有仁智者然后能乐葢性情自得之也经略吴君尝为谏官以言事罢不复遂来殿方既安边静民而后及此师中览而壮之又因斯民之乐名其亭而系以诗诗曰凡物之防在人亦昧既有见焉其迹难晦斯亭之成景物来防江山之胜相与无际鳬鹥在水或在于浔中洲蒲莲迤逦静深嵓壑沉沉云气长隂自公以暇来燕来临同民之乐而无醉饱之心嘉祐七年八月二十日尚书户部员外郎直昭文馆知桂州岭南路经略安抚吴君上石是时师中以度支员外郎为转运使  

五咏堂记　　　　　　　　　孙　览  

桂林为郡千山环秀而井邑之内一山峙立状如冠冕凡州堂台亭榭开户相倚清辉可掬玩之无斁游者忘归名曰独秀山山复有嵓可容十许人萧爽虚凉坐却烦暑宋顔延年出守是邦来游嵓间读书为文以自娱名曰读书嵓葢纪于图志者其畧如此歴大厯中李昌□为桂管观察使因建学其下建元间御史里行郑叔齐为之记脱落顔延年事而独载昌□之事景平建元相去视今为未久不应顿失其传观叔齐文字猥陋非爱奇博古之流亦不能考寻前载也余元祐五年被命承乏于此视事累月闻斯嵓名嘉延年好尚不凡访求故迹而荒崖断石榛莽芜秽殆不可见乃命寺僧芟夷营葺之创为堂轩以靣嵓曲而唐人名刻犹有存者因镵其旁曰顔公读书岩延年才髙性偏放荡不羁前后见斥于徐羡之刘湛軰不能无怨尝着五君咏防味闲淡推重一时然亦以此取怨当路故又榜其上曰五咏堂五咏虽非延年在桂所为而乃平日自况也并刻之左右呜呼士之负才不羁而趋世尤疎者其大足以杀身灭宗次或流离困挫不能自保者踵相蹑也如延年文采江左以来葢一二数少与谢灵运齐名辞气轩扬凌傲当世亦畧相似灵运竟以僇死而延年获免葢幸矣后之来者游其嵓观其诗足以想见其平生大概云  

防亭记　　　　　　　　　　黄邦彦  

绍圣改元秋八月天子以龙图阁胡公帅桂林公素负才业敭歴中外所至有声故治桂凡再期边境告宁乃得游山水间访其昔所尝闻今所未见者则伏波嵓之防亭出焉先是嘉祐中经畧吴公即嵓之左以为亭名防漕使李公记之而镵于嵓之崖亭久埋废记亦湮灭一旦宪使梁公出其家旧所藏防亭记以观焉由是益知其亭之详嵓在城东北隅茂林修竹间有径寂然而幽循山而转石门灯道迤逦趣雅如在壶中却立仰视嵓石崒嵂歴乎江水之湄洞宇嵌空可以容賔从而列豆觞亭遗基仅存公斥基而新之凡此皆前日之荒凉岑寂隐晦而蔽防今则变而为超絶殊伟之雄观防其显矣  

八桂堂记　　　　　　　　　李彦弼  

湘水之南粤壤之西是为桂林秦以郡置唐以管分遥制海疆旁控谿峒宿兵授帅衿喉二十有六州巍然为防府葢承圣宋之御图也尧仁舜恩覆被无外黠獠効顺师徒弗动而边境自拓斯民乐其业而安其生喜见太平官府故桂邦之俗嵗时载榼提醪口箫腰鼓以游遨燕赏为事然而郡山蜿蟺环辏郛郭幽嵓邃壑穷栏宻槛多栖于烟岚风磴之外不足以容邦人车葢之盛舆情患之龙图阁鄱阳程公自绍圣五载拥旄开府今阅五春矣公渊沦胸襟恬淡坛宇阖开权谋不运声气而威扬泽霑瘴尘消廓卧鼓边亭于是裘轻带缓时为逍遥游因欲以豁邦人郁纡之情乃度州治东北隅有隙野焉兰臯芜原陂陀轩霍万景献秀可以圃而堂之尔乃薙莽斸榛扫除猩猱鼯鼬所以嘷风啸雨之区而为穹台曲榭峥嵘瓌丽之观独秀屹其孤伏波嶪其伟前缭以平湖为菰蒲菡萏之境中辟以广庭为车骑乐舞之场右峙迎曦以賔朝暾左开待月以呼夕魄山川满目桃李成蹊铺迟日以采蘩激光风而转蕙而对植丹桂为苍苍之林散蟾窟之天馨飘薄于几席之间是为八桂堂也轮吸清漪筒奔迅注泛兰舟而载雕觞环嘉賔而算醇醪是为流桂泉也凿芳沼而耸中洲叩浅栏而数游鳞翛然有濠上之趣不减惠庄之真是为知鱼阁也因冈为台凭髙徙倚蘸波影于檐楹潄滩声于眉宇而峻以青琼荡空而嬉士女喧咽心醉物华不知珥堕而簪遗是为熈春台也公乘休暇则驱貔貅抗幢斾引贤士大夫而来游相与傲清昼撷芳鲜酌桂浆之金波浮先春之玉乳投骁壶而敲芳枰西晷颓光鸣珂而归夹道之人仰公髙致邈在物表谓公雍容燕衎坐镇数千里于樽俎之上若将与民相忘者虽山季伦之醉习池羊叔子之登岘山风流之敏妙僚侣之英华未足多谢彦弼乃招稠人而语之曰尔知公之所以游乎夫君子长者之于人未有不先同其忧而后同其乐者葢数炊秤防足以享巳而不足以享人此小知之士所以长见笑于大方之家公之帅桂也明政事练甲兵销患未萌而人无骇舆之变此先同其忧也公之辟圃也敞扉通途无隔塞之禁而不忍擅一身之私此后同其乐也惟忧乐与斯人共之是为公所以建八桂之意欤于是众口嗟咨感公盛德谓山石可泐川湍可涸斯堂之景岂有既乎虽然景则无时而尽公则有时而去一日归拜明光宻侍严凝则吾人思公之心亦岂有既乎愿得公之文以纪无既之景垂无既之思仆曰公手植八桂于堂之砌异时公归在朝尔邦之人拥翠榦而培深根徘徊抚翫于浓阴之下想风采而咏芳馨期为勿剪之千龄则是真甘棠之思也顾吾之文亦何与哉谨记  

湘南楼记  

上登位之明年以直龙图阁诏宠桂州经畧安抚程公所以奬忠勤厉勲阀也公初以新天子即大号未及陛见仰窥清光而逺守藩城廼婴嘉命德上之赐顿首感荣惟是庶几夙夜恪共厥职而公于府事无问巨细咸与区处边陲晏休铃斋多暇顾无足以摅胸怀者而公黙恢逺虑谓桂西南防府所以为襟峦带海用兵遣将之区然自皇祐中侬贼噬边朝廷始大城桂故其隍池楼橹之列有瓌鸿侈丽之势阅嵗滋久城东之门柱攲缀頽栋桷腐挠卑陬褊廹甚非所以为边庭壮观也公廼因旧基而鼎新之运修城之金裒羡戍之卒搜山庀材以其心匠授内殿承制兵马都监和议俾董厥功惟议精覈经营赞明巧思初无扰纷土木告办兴于建中靖国之秋成于崇宁初元之夏下拔峻墉上耸丽谯霍若云兴峩而山峙骧檐牙以挂斗傍萦栏楣以跃林杪頳糊丹绮与朝日争辉髙牖疏櫺与游氛袭气观者忡愕谓是功不訾矣工既落成文武賔士咸列在席饮酣公举觞属庐陵李彦弼曰兹楼掲孽崘囷压百雉之纡余爽豁空蒙睇千里之超忽平开七星之秀峰旁搴八桂之逺嵿前横漓江之风漪后涌官府之云屋环以羣山叠众皱而昻孤骞若神腾而鬼趭若波骇而龙惊兹亦胜概之絶伦者矣昔之赋客诗人咸指桂林为湘水之南尝试以湘南命焉子其为我摛藻而碑之惠兹楼为不朽可乎彦弼敬复公曰昔李太白人中仙才而以不识韩荆州为羞韩退之天下文伯而以不到滕王阁为恨葢慨夫心赏之难遭也今仆之来借碧幢之余防踵珠履之后尘时为髙明之游写凡襟而寓遥瞩闗飞动而接混茫掺毫振英与山川淑灵相为友朋斯岂寻常之遇哉夫气象之优嘉此亦造物之所深惜也然其有所谓神农之洞渊真仙之窟宅名山巨川往往出于遐州眇邑之陋幽林哀壑之荒轨迹不得而经者此亦物象之不幸者也今湘南之景骏骋雄张环辏城郭而云烟之变化风月之朝昏千态万状惟公以一楼临之倚槛转瞬之顷尽得于眉睫之间则虽使造物欲韬光匿奇秘藏而惜之乌可得哉公识量虚明礼贤扬善髦俊之士翔集府下号为冠葢之盛则公之睠睠于兹楼岂造物者特所以露怪变之象而侑觞咏之乐哉因复系之以辞云伟桂林之通都兮邈三湘之岭南控蛮陬而辖海疆兮俪帅居之潭潭矕昌黎之髙篇兮江山罗带而玉篸繄衔命而来游兮若仙登而鸾骖遘我圣朝之天覆兮乌奔猱詟而乱戡戢戈甲而蠲氛埃兮曾弗劳于韬钤嘉龙阁之程公兮拥藩旄而笑谈叠清威而抗棱兮洗蛮饕而律贪浃五春于蕃宣兮承皇流而布泽涵奢楼观以壮厥武兮屹飞甍之耽耽压城椒而四瞰兮笼景象而错参搏翠壁而揽秀色兮骇造化之剜镵驷苍螭而驾青虬兮歕层穹而仰巉穴来风而嵓隐龙兮悚灵窟之空嵌羌连拳而蔽亏兮凭七星而掎神担墉峻脚以挿紫洲兮匣清漪于玉匳扪太虚而梯天兮超惚恍于嚣凡雅风餐而云卧兮洒蠛蠓于栱檐罗賔尊而虹吞兮醺簪裾而醉酣仰我公之兴复不浅兮蹑风御而薄氷蟾媿无倚马之仙标兮为我公翻墨海而搜潜排阊阖而掀滞淫兮剖郁纡于前瞻虽越吟楚奏而忘异乡兮仲宣依刘而知恬寄穷通于尘垢之外兮探虚无广莫于周嗟景物之恋贤牧兮遑防主人之留淹望尧云于庆霄兮接何时而昼三兾我公之横槊兮拱凝旒于邃严风流千载兹楼兮桂人志德以无厌  

翺风亭记　　　　　　　　　邹　浩  

昭州荒僻才数百家无余屋可以寓人余之来也偶得进士王氏拾青阁居焉前俯乐川后倚寳山修竹髙松环作清奥非初望所及王氏驯驯类有识者特为规山腰松竹最深处筑亭以避暑余题其牓曰翺风亭客未喻请所以名意余曰此汉王褒语褒对诏有所谓恩从祥风翺者圣王时如是是之取耳曰引古明今厥意安在曰余罪多矣不可以一二数余罪大矣不可以赦宥除前年窜新州去年放永州今又废弃于此委亲弗得养委家弗得顾举世言忠孝者莫不以余戒也今天子孝弟尊奉先烈拔一时之英豪而亟用之以昭好恶以正是非以严网纪以沛膏泽如天地焉无不覆载如日月焉无不照烛问之万民万民有不乐其业者乎问之万物万物有不遂其生者乎问之蛮夷戎狄蛮夷戎狄有不安其所而不愿为臣妾者乎至和薰蒸鼔为祥风恩实从之以游以翺昭虽逺邦固已动化于其中矣余既获全余生又居此土登此亭导迎此风以延致萧爽以袪逐炎歊瘴氛不能侵邪气不能袭一旦仁圣哀悯刋石丹书还身故里老老幼幼怡怡愉愉歌咏时雍为太平幸民则是上恩之翺未有如此其遭遇者此余所以名亭而见意也客欣然离席曰敢不倾耳而听拭目而视指日而造门为先生贺客退书为记  

清华阁记  

余以清华名阁有见美者曰紫薇琐闼公之所翺翔也丹墀文陛公之所陟降也天光玉色公之所瞻承也深谋宻议公之所献纳也公年齿方强志气方盛固已自致其身而歴清华矣今居是邦能不眷眷于非常之遇乎忠不忘君与悻悻以自絶者异矣有见讥者曰方仁圣在上之时彼乃废为平民方英贤并集之时彼乃窜投荒裔方凌烟纪功之时彼乃名挂党籍方人子荣亲之时彼乃久虚禄养彼求归未获从便未能固已不慎其身而失清华矣今居是邦尚奚恋恋于既残之梦乎迷不知耻与逐逐以徇物者类也有闻其说而折之者曰夫子之来居蓬门常闗苔径弗扫日惟焚香燕坐诵咏经典而已与一切圣贤异体而同心殊方而共处其容湛湛如水无波澜其目烱烱如镜无将迎其鼻间栩栩如天地隂阳交通而成和气荣辱损益之分固已间之而不得矣然自我观之与其有荣于其外孰若无辱于其内与其有益于其伪孰若无损于其真墨韬束腰不便于环金之带乎蒲团叠足不穏于被械之马乎夏屋未必如茅屋之可安鼎食未必如箪食之有味是则前日之清华人间之清华也人故得而取之今日之清华物外之清华也物无得而倾之其为清华谁愈哉二人又何知或者以其详来告予应之曰响中求声影中求形没世穷年未见其有得也议者又乌知余意余之寓兹阁也乐川清写于前仙岭髙拥于后越王佛子龙岳魏坛峯峦百千森耸而周围之日月之晦明云烟之舒卷朝朝相寻乎空旷寥廓之中而江山气象变化无穷此邦之人仕者効官居者营业虽深好其景而不暇游樵者执柯渔者布网虽深造其景而不能赏惟余栖息其间越一年矣妙万物而常新贯四时而独见殆真宰以此寛余恐惧修省君亲之念而不余秘也昔之隐君子有以泉石为清华者余尝爱其言遂以名之耳议者又乌知余意且余一名阁而众窃窃焉议其后况有大于此者乎此余之所以来也老子曰知我者希则我贵矣信夫  

止止堂记  

释氏三乘之别犹吾儒上中下三品之不同将圣有言曰中人以上可以语上也中人以下不可以语上也可语而不语失人不可语而语失言智者不失人亦不失言而况圣人乎空谷无心于响响随声而自异止水无心于鉴鉴因形而自殊圣人无心于言言为人而自不一故性与天道子贡不得而闻不能如顔子之无不説一以贯之子贡以为多学不能如曾子之唯而已吾无隐乎尔而二三子以我为隐岂足怪哉防妙难思之法佛为发大乘者説为发最上乘者说非小乘下根之所及也非小乘下根之所及而概为说焉是载鼷以车马乐鷃以钟鼔非徒无益而又害之矣昔舍利佛有请至于再三而佛言止止不须説亦至于再三特以声闻在防故也夫以言乎慈悲则莫若佛之大以言乎方便则莫若佛之功宜其一视而同仁曲成而不遗乃特于声闻如此亦犹吾夫子之为人耳然则佛说法时孰知其未尝说佛不说时孰知其深説之乎兴安唐叟元老游塲屋为名进士游诸方为善知识人学亦学人仕亦仕其衣冠纯儒其容貌类释其心则释儒之所莫能分也尝于其私第为燕处之堂而以佛止止之语名焉余尝问曰君果谁止邪君之户外閴无只履君之庭下蔚有深草出则人不避路坐则人必争席君虽有喙三尺自不得不黙尚欲谁止邪将君之口必无妄言之失而欲自止之邪将君之心不无喜言之意而欲自止之邪君之所以止与佛之所以止果有辨无辨邪试以语我来元老曰止止  

梅园记  

岭南多梅土人薪视之非极好事不知赏翫余之寓昭平也所居王氏阁后半山间一株围数尺髙数丈广防四十歩余杜门不出不见他植何如问之土人咸谓少与此比然此株正在王氏舎东穿其下作路附其身作篱丛篁榛棘又争长其左右余久为之动心顾王氏拘隂阳吉凶之说不敢改作顷遇花时但徘徊路侧徙倚篱边与之交乐乎天而已欲延一客饮一杯竟无班草处一日坐阁上闻山间破竹声防杖往观焉则王氏方且遵路增篱以趋嵗月之利欣然曰时哉时哉谕使辟路而回之彻篱而逺之视丛篁榛棘而芟夷之环数百歩规以为圃曾不顷刻而梅已颙颙昂昂拔立乎云霄之上如伊尹释耒而受币如吕望投竿而登车如周公别白于流言而衮衣绣裳西归之日前瞻龙岳回瞩仙宫左盼魏坛右盼佛子其气象无终穷悉在梅精神之中矣夫天地昔之天地也山川昔之山川也而俛仰之间随梅以异梅果异邪果不异邪梅虽无言余知之矣昔之晦非梅失也时也今之显非梅得也时也人以时见梅而梅则自本自根自古以固存故虽寿阳之妆不以为滥傅説之羮不以为遭而况区区管窥之异又奚足一吷于其前姑与客饮酒  

得志轩记  

仙宫岭下有塘数十顷曰木梁塘塘外有峯数千仞曰龙岳峯面峯枕塘有屋数楹则一国之善士张云卿梦立之居也居有小轩余尝纵歩造焉是时碧岫归云青天飞鹭莲芳极目鲜风郁然余与梦立相视而笑不知谁为賔主也庄子曰乐全之谓得志古之所谓得志者非轩冕之谓也谓其无以益其乐而已矣顾轩未名乃以得志名之而告之曰莘野一犂伊尹之得志也磻溪一竿吕尚之得志也陋巷鼓琴顔渊之得志也緼袍歌颂曾参之得志也方其志之得也果有志乎果无志乎果有得可得乎果无得可得乎天自髙也地自厚也日月自明也寒暑自运也万物自不同形相禅也而吾之志果得矣其乐果全矣乐全之谓得志亦强名耳彼轩车大马中绀而表素欣然自以谓莫巳若者乌知寄之去来不可得而擅之乎此子贡入环堵之室闻原宪之语所以逡廵有媿色也他日梦立坐轩上试即无穷之莲而谛观之若华若叶若卷若舒一一色香一一境界有妙法出焉而悉以与人转盼之间忽然而契则心且不防而防口且不黙而黙知余之言葢有未尝言者而未尝不言也知古之人所以得志而无得而名焉者自古而常今也由此而处可也由此而仕可也由此而轩冕亦可也既告之已又书以遗之以为在在之筌蹄云  

拱北轩记  

拱北轩者所居对堂之小轩也昭人屋向皆东南独此居面北轩又正在北方先圣言北辰居其所而众星拱之故取以名焉因窃自念君者北辰也拱者也羣臣者众星也拱之者也今在内为辅弼为侍从为六曹寺监之属拱北可也在外为监司为守令为诸路郡邑之属拱北可也而某则名除于仕版身废于炎荒既已陨坠而为石矣尚何丽天者之拟哉又窃自念所除者名耳拱北之心未尝除也所废者身耳拱北之心未尝废也夫未尝除而自除之未尝废而自废之非某所忍为也某于是轩朝夕焚香稽首再拜上祝皇帝寿千万嵗长与天同久与地并拱于内者辅弼尽辅弼之道侍从尽待从之宜六曹寺监之属尽所以为六曹寺监之事拱于外者监司尽监司之分守令尽守令之才诸路郡邑之属尽所以为诸路郡邑之务上下相承如源流之一水先后相应如首尾之一形自京师而环瞩之虽逺在蛮夷戎狄之外犹且四时序万物遂重译效贡拱我圣人而况九州之内乎和气浮于上则景星见庆云飞和气动于下则芝草生醴泉涌凡是祥瑞之物莫不纷纭毕至祖宗之功德由此而弥光社稷之安荣由此而弥昌前古以来未有太平若此其盛焉亭之所以拱北在是而已且既以为石矣亦必有触之而起者始自肤寸遄充太虚于时滂沱未必无助然则区区素定之心又安敢自弃而莫之笃欤又窃系以词曰七曜兮可西五岳兮可移我心湛然兮如初时我不见穷达得丧之殊途兮惟拱北之知噫髙无私兮日监在兹  

天与堂记  

昭州四邑惟恭城士人最多合平乐立山龙平之数而校焉曾不足以当其半自御史周公以来以力学知名以决科入仕者每每不乏方朝廷兴崇庠校聘举贤能以绍隆光烈为宗社无疆之计而恭城之士独于此时中上舍者二人贡辟廱者二人南方之人防之齐君惟一乃试上舍而中焉者也余省愆于此三年齐君踵门不知其防听其论议观其志气参以鄕评而质诸师儒可谓善士矣知其必以行义贡于辟廱防于轩墀而飞声于青云之上余迁汉阳且行齐君乃见访而言曰惟一居山谷中相去四五里尝规其胜构屋读书命之名而训之言敢以请于左右余以其诚可嘉也使掲其前曰天与堂取老子所谓天道无亲常与善人之意也齐君善笃于身而誉驰于人固已为天所与矣更能务逺者大者使内无媿于寸心外无媿于名教不惟独善而已后进有志之士亦以此善导之庻防一邦悉为贤能上副明天子长育之赐则天之所与又岂可以浅智测乎余虽与齐君逺别犹能于耕牧之外咏歌太平之暇指日而俟倾耳而听将闻朝廷之上缙绅先生之间欣然笑曰孰谓南方无人  

率斋记　　　　　　　　　　孙　觌  

左朝散郎象州太守陈公容德以率名斋随所寓书榜掲之坐右以朝夕从事于率者余谪居象台容德大度长者不以羁囚见遇余心安焉一日过余言曰与公同年又相好也敢请公文以记吾之率余曰象台在岭南去京师六七千里孤城岿然出于黄茒白苇之中异时置守多南海间人习夷居之陋一切草创官寺民庐城郭道巷与夫左右使令用器之物无一可人意者容德以文学知名徧更内外学官之选而辱居于此无留滞戚嗟不遇之叹下车未防黜政之疵顺民之欲筑二桥于州治之东以便往来聚土伐木横亘两溪之间为屋覆其上宏丽坚壮可支十世而蕞尔之国葢将为岭右名邦矣容德为政如此岂真率者乎然天资简亢不立崖岸遇人无贵贱戚疎輙输写腑脏听讼如家人使各尽其説无不厌满而去客至饮酒赋诗饭脱粟羮藜藿随所有无丰俭不常欢不足而适有余兹其所以为率者也呜呼末俗忌讳益繁士大夫倒行而逆施之惧谗逺害救过不暇低首下气惴惴焉不敢出一语视所居如传舍也视吾民之休戚如秦人越人之肥瘠也视国家之缓急如涂之人掉臂而不顾也随波上下泛泛然如水中之鳬全吾躯而已岂吾容德之所谓率者乎容德治率斋不择地无常处无诛茅薙草之勤无涂塈丹漆之节无吹竹弹丝之娱泉石临听之乐也出而从政则约已便民检身律物凡所操舍问三尺如何而不自已出退事一室则茫洋乎不知寒暑之交晦明之接与鸟兽为羣与木石为偶与天为徒与造物为友流行坎止若不系之舟此殆庄周列御冦之所为邪世之君子当为此不得为彼于是并记之以风吾党之士云容德蒲田人讳大和容德其字也  

栁州待苏楼记　　　　　　　许新申  

凡游观者必防杖蹑峤婴翔勃崒胸中无庙堂而有丘壑者然后足以尽山水之乐若夫役徒御盛舆服以势临之则云霞亦将偃蹇随去而不与我较矣此朝廷之士所以与山水相反者如此龙城山水之秀多在水南而州治在水北其宦者虽有登临之兴而限于大江非舆与舟楫不能以至焉其间治簿书决刑狱兴来而为俗物之所败者多矣此古人所以有仙山不属分符客之叹也予为州之明年民事稍简每欲寓目江山以暇日廼于州治城之上得飞宇焉凿垣以通之为户北向由是水北诸山杂然并出不烦跬歩可见于几席之上左临翠埠右盼石壁更栁侯祠直其东天庆观直其西古木森然短堞缭绕防云昼舒淡烟晓留清风时兴毒雾氷释登而翫之无不动心涤虑矣因榜其额曰待苏葢取杜少陵之诗也夫炎荒之地温寒不时一乖其度则五疾间作药无良剂医无良工有不幸而死者矣幸而不死岂非防飞亷之功乎若乃饥寒廹于身劳苦见于外则人之所以待苏者又不特瘴疠而已也余才谫德薄效用故不能以及逺姑乐是之雅淡简古不烦舆与舟楫之劳而得山水之胜也于是朝而登登而饮饮而歌歌曰北风之凉吾民之瘴兮有美酒跂予望兮而不见使我惆怅兮  

皆山阁记　　　　　　　　　杨万里  

衡湘以僻在南荒逺于中州而亦以山水重天下故天下有山水而衡湘无山水非无也无地不山水也然其闻者在道曰九疑在永曰浯溪曰澹嵓在衡曰祝融曰石廪在潭曰岳麓而止耳予尝南望九疑北登岳麓是数者固奇矣而其他深林寒谷穷崖怪壑盖有名不爼豆于九疑岳麓之班而其美不减焉不加少焉然则前軰之踪迹于衡湘间果皆能徧邪山水之不立于四通之衢者果皆无奇邪如贤人君子之于世其闻焉者幸而遇也其无闻焉者不幸而不遇也以前軰之所见参于予之所见其遗者已如此以予之所见推子之所未见又可数邪全州清湘令安侯圭绍兴三十有二年春闰二月十二日以书遗万里曰吾邑虽陋而山特奇吾于县治之旁择面势之最宜于山者作一阁焉既成独上四顾则四面之山皆凑于几席吾取于醉翁之语而名以皆山愿为予记其说万里曰人于山常厚而山于人常疎非山逺于人而人逺于山也其病一曰俗二曰贵世之君子谁不以一丘一壑自许哉然衣有京洛之尘面有康衢之埃而欲与夜鹤同梦白鸥同意难矣至于王公大人酣醟于富贵而荒浪于声色乃始欲与山为方外之交自煎袚其昨非固以为失防矣而山何事焉今清湘之民既得贤侯以为之抚摩而山水又得贤主人宠光之独非幸欤侯试掲予言于阁当有见之而怒生瘿者矣当有首肯而三叹者矣惜也贤主人予未识之山则予未见之也虽然予神交其间他日登而赋之予也主人也山也其亦欢然倾葢也哉  

## 粤西文载卷三十一  

桂林府通判汪森编  

记【`宫室`】  

棠隂阁记　　　　　　　　【`宋`】张孝祥  

君子之为政去之久而犹见思者必有恻怛爱民之诚心感于民也深故其来也如慈父母之抚其子其去也如父母舍其子而去父母舎其子而去子心之思宁有既邪犹曰吾父母将复归及其久而不复来也思之之心益不能忘于是遇其宫室见其所服用与其所爱乐起敬起慕尸而祝之社而稷之更数十百世而不敢忘者葢昔之人以为父母则今之人皆其子孙子孙而事其祖宜何如也余昔为中都官闻闽有贤令曰张公仲钦闽之人歌颂之去而思之前年予为建康仲钦通判府事当涂缺守余檄仲钦权焉居数月余罢建康仲钦亦代去余居当涂之别邑往来田间闻民之思仲钦饮食之享也余曰张公之政何政也而使尔不忘若是民曰我亦不能知但去年有水灾而能救民且治之今年水不为害矣君在时民与官俱相忘君去我与州县之吏日接我亦不知其故知思君而已去年余来桂林仲钦提防广西刑狱甫下车一月冒黄茅瘴走二十五州以扁舟渡海吏士叩头涕泣交谏仲钦褰裳登舟半济风作舟师惊骇仲钦怡然不为动色黜陟罢行一皆考之民扶舆懽嗷以为百年未之见也夫以当涂之思则知闽之思以闽当涂占之则知仲钦之去岭表而还夫朝也民之思仲钦可胜述哉昔召伯之教行于南国而人爱其甘棠故予登仲钦之阁名之曰棠隂以识民异日之所思阁之前有榕树覆防阁上昔仲钦之所游息也  

朝阳亭记  

乾道丙戌上已余与仲钦朱元顺来游水月洞仲钦酷爱山水之胜至晚不能去僧了元识公意即其上为亭面山俯江登揽之日防五月晦余复偕两贤与郭道深来水潦方涨朝日在牖下凌倒影凉风四集仲钦欣然举酒属余曰兹亭由吾而兴盍以名之余与仲钦顷同官建康葢尝名其亭曰朝阳而为之诗非独以承晨曦之光惟仲钦之学业足以凤鸣于天朝也今亭适东向敢献之名亦以朝阳而嵓曰朝阳之嵓洞曰朝阳之洞元顺道深合辞称善即书嵓石记其所以云  

无倦斋记　　　　　　　　　张　栻  

广西经畧使所治防事之西偏有斋直喜丰堂之后方而虚明于燕息为宜旧以缓带名予惧其肆也更题曰无倦且志其故昔者洙泗之门子张问政夫子首告之以无倦及季路之请益则又终之以无倦是知为政始终之道无越乎此也夫难存而易怠者心也吏者分天子之民而治焉受天子之土而守焉一日之间所为酬酢事物者亦不一端矣几微之所形纪纲之所寓常隠于所忽而坏于所因循纤毫之不谨而万绪之失其机方寸之不存而千里之受其害又况欲动而物乘意佚而形随其所差缪复何可胜计可不畏哉于是知圣人无倦之意深矣师也穷乎髙明而惧其所践之未笃也故使以居之无倦为本而继以行之以忠由也勇于进为而惧其有所忽也故既告以先之劳之及其请益则继以无倦以二子而圣人所以勉之者如此则在他人其所当从事抑可知矣虽然常人之情往往始之谨而末之慢守失于终事废于久者葢多矣非敦笃乎敬者其能日新而无斁哉予于此惧书于坐右以自警并以告来者云  

南楼记  

广西转运判官所治便防之前有楼栖官府之文书郁而不治予每睨而病之他日过之则焕然一新矣詹侯体仁觞予于其上倚槛而观凡四旁之嘉花美木悉献其状而遥岑寸碧挺然屋山之隅楼之下为堂堂之前为亭皆幽雅有趣予怪而问之詹侯笑曰吾皆因其旧云耳始吾辟楼之塞而观之则其美已具易其楣桷之腐坏者与其窓户之隘狭者周以阑楯而吾楼成焉又视其下居然一堂也则敞其檐桯而重饰之前有茀地去其积壤而柱之础存焉则又因之以为亭名吾楼曰南楼取其面势所值也堂曰梅雪因吾治之故名也亭曰须友亭之旁植竹与梅与松吾将与之友亦且须吾友朋而共乐乎此也为我书其扁且记之予叹詹侯之智能因其故而损益不宿劳不重费不出户庭而得美观是可志也予于此窃有感焉嗟乎物之通塞固有其时向也人所弃贱弗顾之处一旦而吾曹相与谈笑周旋于其间辟暗郁为光明变荒秽为整治此非其时也哉通塞固有时然使其不遇詹侯则终于废壌而已时固存乎人哉凡物皆然岂独是邪且詹侯方以使旨按行一路一路之郡邑亦广且逺矣政事之隳弛人情之郁拂与夫利之所壅而病之所生葢不一矣詹侯将次第而振其导其郁通其所壅而去其所病亦若为是楼因其故而损益不劳而有条也则斯人之所遇岂不在于斯时邪抑有待于詹侯者邪予方赖侯以免于戾其渉笔而俟也又岂特记是观览之间而已邪楼之成以淳熈五年三月五日提防刑狱事廖侯季能实同予来观又十五日而予为之记詹侯严陵人名仪之廖侯南剑人名蘧予则广汉张某也  

竹磵记　　　　　　　　　　刘　宰  

可使食无肉不可使居无竹竹有何好而人爱之竹心虚虚则不窒竹榦直直则不挠竹节坚坚则不折挺然而无所附丽则有特操贯四时而不改柯易叶则有常德宜人知爱之而于磵谷之间者为尤胜葢其耸然而上者若振衣千仞冈其丛然而下者如濯足万里流或风度林杪铮然如戛击鸣球或泉堕石涯泠然如搏拊琴瑟诚幽人胜士欲择而居之而不得者清湘黄云夫自然所居兼得之故以自号而求记于余闻者笑曰云夫飘然一身客游数千里随寓而止竹固无有磵亦安在子之为记大似赋子云乌有云夫得记又似于青锦囊中添一长物竟亦何益云夫曰不然吾借杯酒以揖江山之胜托声诗以发天地之藏遇酒輙饮饮而醉醉而吟短章大篇或不足以尽情则曳杖而游凭髙而望五湖如杯三山如拳石凡赋形宇宙间大者逺者小者近者皆我几案间物况竹磵我先人之旧居其能自外于几案间乎幸善为我为记余曰唯则书以赠俾掲之随行以张其气且以慰其怀土之思云  

甲亭记　　　　　　　　　　张孝忠  

湘与漓分百有二十里东合灌流而罗水又从西北滙郡有峯峦峻极赑屭其阳望之若无所容其足也城而北二里许稍迂数十歩嵓壑天开寛闲静深遂得兰若之胜由殿廊益东上斗折再三侧立阳崖有地方不二丈竚立而望则三江之吞吐万山之嶙峋皆在其下云烟杳霭飞鸟灭没可觞可咏使人忘归真清湘之絶境也为作小亭以甲名之王黄州所谓江山猿鸟云泉竹树为天下甲此亭皆具焉余比甲寅夏初官是邦其明年冬始与賔客爼豆于此居无何被檄去郡遂以及终后虽述去国怀邦者之思而余心乐之自不忘梦寐斯亭也今将委三湘于北而去因记之使刻诸石以示不忘  

三相亭碑记　　　　　　　　赵师邈  

龙城自有唐名贤出镇维今数百年绍兴初三丞相暂驻于水南僧寺闲居暇日相与游访林石佳处因观嵓石屛立上有空洞数处遂创茅亭二所曰驾鹤书院曰三相亭时擕笻挈榼观书论诗终日不倦因此遂成胜迹题曰小桃源嵗月既深二亭名存耳况其所乃熊氏之地自是厥后来守此邦者各以郡计窘廹无暇寻访名贤古迹予到官十月因城治修葺了毕访水南报恩寺观初寮【`初寮王安中字`】小摩崖石刻得僧谈及小桃源名迹遂访寻焉见其藤萝交结弥蔓芟薙之始见石刻乃偕教官二幕及佥防观之相与商订欲仍旧贯作茅亭无支费公帑佥曰宜之遂仍初制亭成招同列为疑甚得山水佳趣自此公余暇日时一至也时嘉泰癸亥仲春日题  

俟德亭记　　　　　　　　　管定夫  

嘉定甲戌中夏管定夫新作小亭于潜洞之口于是映带逺近洞以增邃初伏后一日期方孚若陈肤仲来观参坐洞中酌酒数行飒然秋也主人曰亭宜何名有客曰昌黎公以俟德名丘谓蔽于古而显于今有俟德之道与此同意借以名亭可乎咸曰然遂书诸石  

登临怀古亭记　　　　　　　蔡光祖  

横州城之西仅一里许曰海棠桥者环城郭抱林麓大江横骛涧流诎折政亦一幽境而桥之南北旧皆海棠有老书生祝其姓家其间少游尝醉宿焉明日题一词而去所谓醉鄕广大人间小者曩之时少游以御史刘拯论其增损实录因坐是获谴自栁迁于横盖绍圣初也公虽啧啧烦言而胸次舒豁絶无牢愁愤叹之意其言殆与道行志遂者无异髙怀达观无适不乐世人之所见者特其气机耳公之殁今百余年邦人爱之不忘犹曰吾郡诚僻且陋而少游尝辱居焉往往诧以为荣昔庚桑子居于畏垒而畏垒之民尸而祝之阳城在晋之鄙而晋之鄙人薰其德而善良者防千人贤人君子不必有教泽在人而后人敬慕之也随其所至常使人髙其风希其行愈久而不衰是其可尚已惜乎变迁飃忽曾未防时而曩昔登临之地居然荆棘间花既不可复见而祝氏之后已无遗者公之词翰亦羽化中间虽有好事者摹其迹而锓之木然纪事失实不足以谂来者光祖到郡甫一期访寻遗迹瞻言清风于是锄丛莽之翳启狐兎之宅规之辟之创数椽其上而匾以登临怀古且识其头绪镂之坚珉以为横槎故事云嘉定九年闰七月初五日  

碧梧台记　　　　　　　　　林　岊  

吾何取乎碧梧哉昔有周人之诗曰凤凰鸣矣于彼髙冈梧桐生矣于彼朝阳菶菶萋萋雝雝喈喈夫菶菶萋萋者梧桐之生也雝雝喈喈者鳯凰之鸣也鳯非梧桐不栖非醴泉不饮非竹实不食则植梧者来凤之道也吾何取乎鳯凰哉昔者虞氏之书曰箫韶九成鳯凰来仪夫九成者乐之备也来仪者德之感也鳯跄于尧之庭仪乎舜之乐又鸣于周之岐则鳯来者有道之国也湘有寺寺前有胜地面江枕山江而澄潭潭而聚石奇峯叠壁崭削龙鳞宛宛如公侯家屏嶂山也为台袤二丈许旁立屋以憩賔客环皆佳木亭亭可爱者独斯梧为最晓翠欲滴春草一色午隂互盘夏箨争寒月澄风搅秋荷翻沼雪落霜侵冬松在林台以梧名梧期鳯集在汉黄覇颍川治理教化兴行其时上林长乐鸾鳯之翔郡邑并记世之盛也唐人过岐山之下曰谁谓我有耳不闻凤凰鸣序送何坚谓湖南得道为属道得坚为民坚归倡其州之父老子弟服阳公之令吾将贺其见鳯而鸣也噫为上之贤可以此鳯虞周暨汉鳯与贤俱集也余葢慕古而思见之矣若夫振古道承流宣化以希昔人之治理此邦人士相与倡率以趋教令不特一何坚也吾其不抚斯梧而徘徊哉  

栁山书堂记  

登书堂西山其髙去平地六七十丈许望三江东北流冈峦回复渺不见踪迹忽献波光照人心目约百余尺许名其台曰寸月而将为之记台方就余以守满浮湘至潇湘合流处连值风雨隂云迷防未覩所谓月也舟泊浯溪三更登元水部堂亭时孟冬望后六日月半璧羡三二分许瑞光出于林表坐客停杯浩影散于波心归舟列炬同游仅二十人许下水上天月行其间水月之光滉漾太虚水澄之光妆严色界虽未到洞庭君山而有洞庭君山之气象虽未抵蜀江嘉陵而有蜀江嘉陵之景趣广陵八月之涛黄河千年之清碧海神山之岛飘飘焉可以意遇也因思寸月台别去甫旬兹余适斯时登斯台不知山中何人亦以斯时登斯台邪读书夜半仰观星宿者古有之矣噫何必夜半江光四时皆月也昔人咏未望之月曰龙曰玉钩曰开镜曰磨鎌咏既望之月曰金钲曰半轮曰金枢曰寸银各以所见也余取寸月比书屋西望之江流适兴命意云尔后之览者当有赏于余心是为记  

郁林纪瑞亭记　　　　　　　朱　春  

州之南相距百歩有龙母庙在焉庙之前俯瞰大石有石穴泉出焉流一小入于江昼夜不舎其清可掬居民且汲且濯焉不知其从何来也淳熙已亥黄侯尝典此邦乃南流令尹先大夫也名此曰濯缨取其清之义也字镌于石隐然尚存歳在癸未夏五月之望前一日泉忽竭矣见者骇之倐焉泉出以紫骇者愈甚遂相率羣聚而观逾两时其泉复初咸谓平生蓄眼未尝见是殆神物有以开其先也呜呼物以罕见为瑞瑞不偶然而出其必有应焉且水由地中行无乎不在其山巅触石出泻而下者山泉也其在平地浚而为井涌而上者井泉也今此块石伏乎地上初无根源其流不竭岂不可为异哉或疏之则洁而练或濬之则深而蓝是水正色也今此石泉流本清澈一旦间出以紫岂不为大可异哉是日也权侯偕同僚往视佥曰郁平古无此瑞子可记之予谓休祥之来不于其时于其人甘露零于丰草醴泉涌于清空形诸歌颂以为美谭从古而然岂惟是哉如刺山而泉飞拜井而泉出亦足以感神明而蒸嘉气则泉水忽瑞以紫无乃山川炳灵殆将有纡朱拖紫之验乎郁平之邻郡曰怀泽有紫泉每一出郡太守不逾年而召还登谏垣侍从者致身通显享年有永人皆能言之紫泉今出乎此必不虚其应岂俾怀泽得专美哉于是援笔为之大书特书  

全州率性堂记　　　　　　　魏了翁  

吾友林仲山岊守全日得栁侯仲涂氏读书遗址乃锄荒筑室馆士储书与邦人讲肄其间且以致怀贤尚德之意俾嗣守者不替有制斋庐廪稍嵗衍月益今锡之号荣殆与睢岳嵩庐四大书院相为等侪今守赵立夫必愿复增而大之中为堂三楹榜以率性而移书了翁曰愿有以告于邦人也维侯故相忠定公之世嫡忠定为政尊经崇儒表章性命之学侯昔闻之将与邦人共明此道是敢不诺或闻而疑之曰圣人之教人若不以性为先而子思孟子以前论性者亦未有必然之説也今吾闻始学例语以率性得无凌节躐等之患乎曰不然也成汤告民于亳曰民有恒性周武王誓众于孟津曰人为物灵凡皆立国之初是为羣言之首葢大本要道无以先此夫易圣人之所以开物济民者也首于乾坤发明性善之义曰大哉乾元万物资始曰至哉坤元万物资生凡各正性命于天地间者未有不资于元元则为万善之长众理之宗也犹虑人之弗察也于系辞申之曰一阴一阳之谓道继之者善也成之者性也犹曰是理也行乎气之先而人得以为性云耳曰成性存存道义之门则又示之以知礼成性道义皆由此出也而终之曰圣人之作易也将以顺性命之理则是易之为书其大本要道顾有先于此者乎故子思于中庸撮其要而言之言天之所以命于人则谓之性率乎性而行之则谓之道即是道而品节之以示训则谓之教呜呼圣贤之心先后一揆而中庸之首即易与诰誓之旨也疑者又曰以性命为教吾既得闻矣其在学者则何如其为功也曰先天之易干南坤北非性之体乎后天之易离南坎北非性之用乎坤之正位变干为离明见乎外者也而曰蓄牝牛吉则顺以养之干之正位变坤为坎明根乎中者也而曰有孚维心亨则刚以行之夫维位在德元而养之以顺行之以刚清明在躬不役于物此尽心知性之极功也故子思先列性道教之目次又释道体之不可离而继之曰是故君子戒慎乎其所不睹恐惧乎其所不闻莫见乎隐莫显乎防故君子慎其独也葢自可离非道而上则道之体也是故君子戒慎恐惧以下则人之所以求道也圣贤之言本末备具顾读者不察耳诚能睹闻之外隐防之际已所独觉而人未及知随其萌蘖之动以谨乎善利之防则仰观俯察前参后倚真有以见夫仁义礼智之则行夫君臣父子长幼朋友之间皆吾性所本有分所当为而实不容以须防离也于是疑者舍然以作曰推本乾坤之体坎离之用以发性道教之蕴吾昉闻诸此盍以复乎赵侯与学者共讲焉余曰诺于是为记  

全州皆山亭记　　　　　　　邓　均  

皆山阁者诚斋先生名而记之者阁以乆不治废仅址焉南昌徐叔伦来领清湘县事暇日登故址抚断刻咨嗟不忍去已而与山定交揖致之不觉膝之前席也是殆有黙相契晤者余闻而叩之曰令贵乎曰甫脱民伍未有梯也又叩曰亦效俗子乎曰是固恶夫俗者余曰嘻宜山之爱子也贵且俗虽同堂席弗亲也已抑诚斋之所甚忌令知之乎然后知以贵气吞人以俗气溷清问山山不应嘻特山乎哉今山之与令也令之与山也殆知以心乎屹然寿也万籁息静也朝昏晦明变也出云雨用也清泉白石无假乎歃盟而交道兹尽人以敬诚斋而有知亦将精往神交不亭倾不阁圯易以亭存古也系乎阁  

近民堂记　　　　　　　　　林寿公  

绍定庚寅春南武城曾侯来佐郡明年摄郡事遏变于萌芽拊俗于荒瘠全以治理天子闻而嘉之又明年就俾为真命下民欢跃侯亦思称上恩除两邑买纸止灌阳借以寛民力正释奠牲服益贡士廓田土以崇士风新旂帜备器械以修军政储冬粟平粜价以足民食至于雉堞楼橹厫廥帑藏罔不致意暇时顾瞻州宇西有堂而东独阙方坌为敲朴之所鞠为蔬畦乃节浮聚赢市民佣圬为堂五楹不陋不侈扁曰近民修除曲径既成寿公窃谓侯不以传舎视官府宜书侯名堂之义侯曰昔崇宁中彭崇一道防由全州守邕山谷先生称其恺易近民余适守全余季适守邕季近以此名堂今余亦有取焉寿公离席拱立曰近民之义大矣哉非山谷一人之私言也昔圣贤为政之要语也民可近不可下禹有明训平易近民周公首以诏伯禽未有上不与民近而能得其情者夫牧亲民之官也痒疴疾痛举切吾身其鳏寡孤独皆吾兄弟之颠连而无告者也夫茍户庭易壅脉络弗接衙鼓咚咚晨一坐防据案押文书漏下数刻而退燕寝凝香深居简出民谒所欲如谒诸鬼神是岂知不可下之义乎政者正也吏以循称非有他巧也其律身必亷其莅事必勤其持法必平其理财必义夫茍外乎人之思虑以发奸摘伏为神深刑暴怒为威苛征多取为能开阖旋斡为智上下惊骇莫知适从又岂知平易之义乎侯昆季妙年专城不为亢絶崇深之行不为新奇可喜之政但以近民存心可谓知所本矣然则处斯堂者仰而观俯而思其有余师侯颖茂字仲成云  

灌阳四友堂记　　　　　　　江万里  

全灌阳令黄子成书抵予愿有记于四友堂问所谓堂直县治西隅屋三楹葢子成以政之暇赋功市材稍变狭陋其以宣底滞而明意虑遂标之曰四友也问其所与友则俨立其前者松其后桂其中梅与令四也灌阳界道永昭桂之间逺地下邑荒寒枯落虽甚清省无事顾所以治之何如耳设有所不屑于此为躁为惰非漫不訾者则盛气锄刬之其下必且争气拂郁则有甚汗漫麄梗者矣雅闻子成静抚之甚宜其邑人降心条理求事情审实寘其便处不立节限逺迩争委邑庭常空竟嵗无笞罚且出视事不过食顷輙终日相对寂寂清露者玉雪者磥砢多节者环顾其中有足友者而后友之云耳余同子成生庐山之阳最与故极知其意气悠然生事作业絶不喜独寒苦自课不一辍业从其各委心师友脉理灌输踏省门未得第名其为武人偶失路误入仕正与寒士等妻子逺不能致单车来临栖栖羁旅殆饮食衣服不如其私宫室起居不如其庐乃皆安之无一不可东坡所谓不择居而安安而乐乐而喜从事是真足书者也虽然纡墨绶佩铜章后来继今者予又将以告之邑无小皆古子男邦君也湖广之友见谓天逺小吏易有忽恣多以不能聪明才智者少其民必至设志丰大立名自造威福贪不畏人虑非顾讦彼益者三友正自义不受污望望若将凂我强而附曰四友则不与之友矣友也者友松友桂友梅乎无亦桂松与梅求友于令而后为友乎是嵗仲冬为之记  

庆逺御书阁记　　　　　　　郭良翰  

古之善治者虽区区小邦而其民鄙陋亦将为之教告以防其有忒也宜之为州在百粤穷裔咸平中诏以御书藏诸天下名山而州之龙济者实预赐焉其始藏以木檀置诸僧室而已淮阴夏侯为守之二年一日与通判清河张侯往观之见夫睿文寳札辉耀几案而所藏卑隘殆不可与佛经参此非所以尊君赐而重民观也乃议为之阁于是谋于乡人以财事浮屠者未防咸出其力具材搆工成阁于山置书焉属掾良翰谓事君之义无所不尽其防治民之道无所不宣其化今侯之及是也其恭君化民之诚心也然则可无传焉请载其名以告来者  

重建湘南楼记　　　　　　　李曾伯  

桂山川甲天下三百年间无兵革之警前贤来仕是邦搜奇揽胜南楼北观轮奂交辉知乐民之乐而已焉知为荒服逺虑哉自裔夷崛起阴山疽食云南浸淫腹背当宁勤于宵旰选将遣戍防与视西北二边等寳祐戊午某以再命作牧神谟天授筑凿是图方经营畚锸绸缪牖户蚤夜靡皇处宁复有余力事他役属东城湘南楼剏于崇宁之壬午迨今百五十有八禩中间支倾补坏时久厥栋桡廪廪将覆压又以静江军楼前经帅增髙倍壮而湘南对峙頽阘弗称瞻望系焉不容置而弗为乃与兵帅幕佐从容议鸠橹楼之余材辍斧斤之游刃载崇厥址更立层楼翼以夹庑经始于已未之王春阅三月落成髙摩岭云下瞰漓水雄据列雉平揖诸峯遂为桂之伟观矣槃槃防府控制百蛮组练之所聚营梯航之所辐凑新美斯宇凌虚镇浮亦足以壮我弹压使过之者目异神耸不敢睨视固非侈大规画牢笼风景徒为南中登览地也他日疆场宁谧藩条暇整墉壑固井里熈领客凭髙眺逺隂晴朝暮千状万态与境防将尽于斯楼得之夫我则不暇姑以识嵗月  

湘春楼记　　　　　　　　　吴　泰  

全临江而城其南门之楼曰湘春山川之胜尽在目中癸亥端午郡守彭公与客饮于此坐不横肱舆皂无所驻因拂旧题知前牧蒋侯所建嵗未久风楹雨壁势且隳矣既而曰侯于规理荒残幸有余力及此可责以宏丽乎继之者其奚辞是年冬谯楼先成轮奂突兀人咸期可与雄藩巨镇相伯仲惜前卑隘弗称是公闻之曰吾有志久矣因循未果迨甲子之夏乃撒而新之卑者崇隘者广谯楼对峙丹垩交映易其扁曰镇湘乃以重午宴賔佐于上八窓虚明恍非人境邦人咸谓视昔有光公两年之间郡政具举城壁庐舍靡废不兴谯与是楼之役最钜其所以为国之虑者甚至是可书也抑费用尽出节缩亷也工役不及旅伍仁也坚干筑以其可久智也不动声色以迨于成材也叠是四美尤不可不书昔僖公治鲁十年作新南门之役春秋义之公今不嵗月间两楼巍然千载不朽此吾夫子之所喜而书者也泰为公门下士既不能竭吾力以任畚锸则纪述之责奚逊是用志之  

文防堂记　　　　　　　　【`元`】唐　福  

尝谓物莫寿于金石言于千载之上传于千载之下者皆托于金石而不朽然金有时而消石有时而泐果不泯而相传于世者特诗书耳昔陶商翁以诗名于世庆厯间自簿至尹两官于阳朔修明教化惠爱士民乐是山川之胜声于诗者万云亭之名著矣厥后继踵者寥寥数百载不复闻名迨今元朝延祐已未冬江隂严敬简卿出宰是邑首以崇学校育人材为心计其学廪以给供膳仍修葢庙宇廊庑斋舍俱焕然一新择延师范招集生徒而就教焉四方士庶子弟负笈相从锵锵济济争相濯磨砥砺事业于是教化兴行三年之间政通人和民淳俗美嵗糓屡丰境内无虞又于学左剏立文防堂公暇之余与寮宷儒士讲明于此一日因览陶商翁诗有万云亭北山涵日双月桥东水接天之句莫知所自询之父老相谓曰万云乃学之东偏枕江之址是也亭正接于北郭崇贤坊唐吏部曹邺之故宅今之慈光寺即其旧址也山下有读书嵓存焉昔之士大夫轩葢往来簪缨相聚游宴亭间世异事殊迹随人往兹不复存矣感斯言试登车一览尽得山水之美慨然有继作之志相与达噜噶齐拜珠上卿簿尉图萨布哈典史莫详教谕甘举莘直学唐孔瑞佥议允叶出清俸赎良材及敦劝本学儒士同助资给佣雇工匠不逾月而成选择吉旦相率同僚暨儒士父老登临亭上樽爼在席诗词盈轴洒酒临江浩浩乎如凭虚御风振衣干仞之上山川风景一览悦目慨念古人据此形胜信不诬矣商翁之诗岂虚云哉虽然斯亭之作也直栏横槛檐牙倚空雕梁杰栋屹立要津非遇武城之贤安能是邪余谓纪功述德莫尚于文流芳垂逺莫固于铭着心入耳莫逺于相传之声实使后之人诵斯文怀斯德千载之下亦莫不感慕焉  

藤县浮金亭记　　　　　　　费克忠  

余观古藤形胜在东山一景绣江南来而经其下镡水凑流而归其东春水既溢秋波未消自州之东南望之山势宛然如浮于玻瓈苍烟乔木斜阳古渡空实相映遇目成色者皆是也旧有浮金亭在今东山李卫公祠前宋绍圣间苏东坡迁海南舣舟登眺举酒赋诗其曰爱此小天竺时来中圣人又曰江月夜夜好江寒日日新葢言其江山形胜似天竺云山江月如钱塘使人胸次洒落殊不知瘴乡之为瘴乡也吁苏子逺矣此堂隳矣山水寂寞草木堙郁亦已久矣泰定戊辰春龙江秋山孟公主簿镡邑越明年秋稔人和政事多暇颇放情于山水之间乐于诗酒之外因与仆浮江而东及暮渡江而西秋水潦尽月影在山江风徐来江月相荡秋山顾曰此非其浮金之真体欤于是引棹于江之濵据胡床而赋诗有汉光射潜蛟细细波浮金之句仆亦有月光波影自溶液江风细细金鳞浮时正中秋之夕也得非兴废有时邂逅今夕秋山遂有意于此矣他日追索遗址以其路崎曲不便骚人墨客之所登览焉秋山性防介好山水绰有古人之风每见一泉一石必徘徊顾恋玩而后去及至东山之下绣江之上得一亭之地与光华亭对倚碧山俯长流竹树交映日月浮动比旧址尤嘉诚为此州之胜遂相率居城士夫搆亭于其上亦扁之曰浮金云烟沙乌风帆浪舶变化往来气象万千使人登斯亭俯仰慷慨而忘宠辱忧畏之心果谓瘴乡而已哉当与金山浮金堂钱塘天竺同一胜概云时天厯已巳十二月十二日也  

明逺楼记　　　　　　　　　虞　集  

天地之大也着明于日月而照临无私焉上下四方无不见也古往今来无不知也古之有天下者法焉必求诸天下之贤托之以耳目之寄以通天下之志以成天下之能羣疑尽忘一诚通贯万物之理万事之变廓然无所蔽隐虽四海之外后世之久犹无间焉况其迩者乎我国家有辅相股肱腹心之方伯连帅郡守县令次第承之规模宻矣又设御史司宪之官托之以耳目相为经纬表里以参错其间见闻尽达于天子则兼内外通逺迩故凡有司不得而比焉广西遐在南服而动息治忽无一不闻于天子者以其有耳目之托而得其人也至元二十八年始立宪治因宋旧官舍以为之署延祐四年监宪董福复新防事作楼于其后题曰明逺下为清燕之堂则退食自公所在也至今三十年敝而弗葺至正四年监宪康里托公宪副髙昌托克托穆尔公河东李公思敬宪佥河东宋公思义与经歴呼图克知事王士朂公事之余慨然以为前人之所为宪体之所系不可莫之振也相与命工度材而更新之监宪托公至官遂以疾去数君子实卒成之楼五间凡三十有二楹上施栏棁下有垣墉之固光敞雄丽丹碧辉映费自公出役以佣作民无与焉数月而落成仍命曰明逺明年冬十二月仕于桂府者真定范淳至临川山中请余记之其言曰楼之髙也登而望焉漓江左带西山右峙奇峰恠石陈态献状于几席者可指而明也城郭之完固形胜之要害烟云杳霭林壑熈畅民风景象一寓目而在睫矣此楼所以为明逺欤公寓于斯也服忠孝于厥身本清慎以律已不苛察为严不姑息为惠咨询谋度每怀靡及暇则登楼将以达其闻见息其思虑以答天子负托之重岂直优游休暇图为游览之乐者乎且桂在岭防之外地方数千里自秦汉以来至于我朝皆以为巨镇昔之君子尝以礼义治之然今之作吏于郡县者无逺虑明识以制其变无亷节公道以服其民军旅之兴餽饷之苦为朝廷忧者久矣圣天子仁覆四海视民如伤师武臣力民始得与休息焉况桂府去京师甚逺遥瞻天子之光不违咫尺斯楼也耳目之官在焉使安不忘危易不忘险而为深谋逺虑图为永久之计庶几桂之山泽岭海之民沐浴雨露若彼中州之安则吾司臬之大夫君子其无媿于斯楼之明逺者矣  

## 粤西文载卷三十二  

桂林府通判汪森编  

记【`宫室`】  

知愚斋记　　　　　　　　【`明`】张以宁  

真定张君士进来长邕幕之半载府以治称予使安南道是郡君来见以其讲学之斋居名知愚者请予记之予曰噫子岂愚者哉古者以愚称者柴之愚质之偏也之愚知自全也顔之愚几乎圣之贤也是三者非真愚也语曰今之愚者诈中庸曰愚而好自用彼惟不知其为愚也故欺于人而为诈狭于已而自用斯其为真愚也茍知愚焉斯不愚矣大抵世之仕者每病于用智而自私好名而已甚是故察见渊鱼古人所忌黒白太明识者忧之聪明絶人守之以愚斯君子之道也今子之赞画于兹也举十九年流离残苦之遗氓饫饥而燠寒之数千里魁结文身之犷俗皆驯扰而帖伏百万兵需咄嗟亟办此非达而果于从政者不能也子其果愚乎其不愚乎今子自名以知愚予何以处子识时而通务非柴之愚也逢时而向用非之愚也非徒知之亦允蹈之仕优而学子其志顔子之如愚乎语云用之则行实而若虚子非顔焉攸学乎谚有诮予许人之已汰者则将语之曰儒先不云乎顔何人哉希之则是君谢曰敢不勉诸遂书以为记  

阳朔读书楼记　　　　　　　周鲁竒  

阳朔儒学东临大江地势攲侧皆甃石特起如壁然后平整相称经营创始功莫大焉明徳斋后旧有万云亭歴嵗滋久摧朽不存今即其故基作读书楼半出池半覆地平广一丈八尺深二丈四尺髙如广之数厥位面阳厥材孔良不事藻饰朴素浑坚诸山罗列于其前湍水奔流于其下风帆沙鸟朝暮隠见烟云竹树逺近蔽翳凡其物类莫不合形辅势来助斯楼之胜使人观望心舒目凝诚怡神养性藏修游息之佳所也主学先生于是俾诸生朝夕肄业于斯诲之曰人非生而知之者孰能不读书有经史传记之文具载仁义道徳之理读之者将变化气质涵养徳性愚可使明柔可使强故世之为父兄欲教其子弟者莫不卑礼厚币以延师范为弟子者潜心笃志以求进益惟恐不得闻善道也今国家尊崇儒道所在郡邑建学立师务责成效以教以养凡从事皆以徳之厚薄而任职之崇卑矣诸君子读书于斯当以怠荒为戒勤厉自强朝经暮史旁搜百家行宜益髙文宜益峻道宜益懋于以擢髙科跻显位罔俾前人专美当世庶不负朝廷之教养而斯楼益有光矣佥曰善敢不从诲言于时予以宾客在学闻其言而伟之遂为记书于斯楼之壁俾观者有所省云  

素位轩记　　　　　　　　　解　缙  

余自洪武乙亥嵗客游贑城季大父山泉之门人髙君汝南为郡学官由是寓学中久之尽得交其学生横经论难情好漆密若今之兴安县周君凤翔其一也周君传髙先生易经学贡京师有名声于胄监既而选试独一人髙等擢今官予复与相见十有五年于兹矣昔也少壮而今且斑白矣然于初见时情懐议论皆不异焉盖人之常情方其未仕也有争名躐进之心及其既仕也有希髙望逺之意仕未崇显而疾病及之未有不叹老而嗟卑者也故其在学校一举足而望仕宦及其仕宦一举足而望卿相其身所处之地其心无一息之安也而何望其有及于物也哉为学官者无心于教其弟子为民牧者无心于爱其百姓憧憧然何暇于日用之间哉周君之学问固不如是盖有得于易之通而异乎常人之变也故其情懐论议无所动于外而穷达出处随所寓而安且以素位名轩而求予为之记焉余观周君在郡学时安于郡学故学成而充贡在太学时安于太学故名立而登仕今其为令一县也安于为令设心措虑唯在于令之所当为也其惠泽之施及于物可知也兴安当道于交广湘漓渠水之所发源山林沮洳防昧险阻之间民居才二千余户以应府司大藩之供亿周君为政三年勉勉循循抚字而劝相之趋事赴工未尝敢后由周君之心在乎此而无外慕之私也余观自古之循吏往往皆入为卿相为三公号知大体不为爵禄所动者非养之有素其能然乎故其位三公不以为泰由其为守令不以为劳也守令其可易而视之哉周君勉之将由此为卿为相为三公亦安其心处之惠之及物也只见其益多耳周君勉之毋忘旧学焉为之记而系以诗曰君子之学用心于内思不出位不愿乎外见在所居随寓而安俯仰无愧心广体胖贫贱夷狄富贵患难物有万变蚊虻过前昔者大舜耕稼陶渔若将终身与木石俱及其登庸百揆时叙歴试诸难纳麓弗迷被袗鼓琴若固有之亦有周公受遗负扆一沐三握一馈十起流言居东赤舄几几仰瞻圣哲有训于经居易俟命素位而行彼或小人行险侥幸憧憧其思胡能有定勒名于轩致美周君依乎中庸与天其旋变而有常时则存之存乎其人自天祐之  

平乐昭文楼记　　　　　　　何自学  

平乐知府昆陵唐侯既新其郡治廼作学校修建大成殿明伦堂暨斋舍门庑库廪庖湢靡不完具规模壮观矣复于明伦堂后斩茅辟土创楼三间绘古之勤学者于四壁以为诸生藏修游息之所扁曰昭文落成日予适巡按至是课诸生之暇因获登临以览江山之秀徘徊不忍舍去遂大书昭文楼三字掲之适唐侯进请曰楼成矣磨石在庭尚未有记之者愿畀一言为兹楼重余谓文之显晦系世道之升降岂细故哉洪惟我朝以文治天下七十余年薄海内外罔不说诗书谈道徳是郡虽僻在南徼民杂猺獠素称难治自沾文化以来已变故习兹得唐侯为守导民从化如风偃草来游来歌于是者又皆民之俊秀讲明圣贤道学发为文章事业靡不去卑汚变气习日跻于广大髙明之域者皆是楼之助也其出而见用于时于以黼黻皇猷润色至治以着昭代文明之盛者其不在兹乎茍徒为登眺燕玩之所则非余之所云亦非唐侯之志也侯名复字永亨由进士歴迁今官其文学政事有称于时可颂也已因幷及之  

明秀亭记　　　　　　　　　蔡云翰  

环昭皆山也逢迎拱揖向背起伏逺迩争出其最密迩者丛起郡后有翔舞之态名曰凤凰稍东有泉渗渗自石间出湛如潄玉谓之龙池又东羣峰耸峙江上槎牙屈曲珊瑚枝多佳木四时叶不凋南有修竹微风泠然自木杪来则翠舞烟翔可爱可挹又有昭山点于二水间苍翠敻异二水名漓乐漓水出湘乐水出桃川皆数百里奔流潴城下其势若蜿蜒登髙视之万象呈露俨然若天开图画虽有王维郭熈莫能摹其妙也宋邹道乡宦游于此因其美而建亭郡治之阳以览之元有旺扎勒布哈葺之以寄吟咏寻废于兵燹迄今百有余年而毁砾凝沙迷其断础郡之耆耄无有知者未几而太守唐侯至焉侯与二三僚友日访废坠而兴之徘徊旧址曰此宜亭爰考图经大致悬合于是翌日庀材之良者鸠工之能者以兴事檄庶官以敦匠自丁巳十月朢至明年三月朔成命曰明秀亭甍甓翚飞绘防轮奂出乎云露风月之表凡游观者莫不啧啧叹之以为八郡之雄观也时春之暮景将至天气融煦积雨初霁水光闪烁波涛漠介游鳞泳一一可数满望江渚之外风帆漾碧沙鸟翺翔日往来而不已汀兰沼芷借雨以献绿迎风而荐香者咸萃目前真足以消尘积洗涤轇轕不必挟乔松之术疑蓬壶员峤之在傍也虽然亭之作其得有三秦汉以前风气未开地无君子山川之不幸也唐宋而下君子宦游之迹相继有亭以挹山水之秀然承平之日亦时之未遇也今诸僚盍簪于此不必皆贤于古人然时明盛又际太守之儒雅以聿兴斯郡化寒烟衰草之区为车马騈集之地山川之盛饱于嗜乐非偶然耳游于斯览于斯者可不知同寅相协同事相规以懋其声光使后人于此颂甘棠蔽芾之诗乎安得调三光后天以终耳乎歌咏之美也邪  

漫泉亭记　　　　　　　　　叶　盛  

漫泉亭在今梧州府城东二里氷井南初唐大厯三年容州刺史充本州经略使元公过泉上作氷泉铭贞元十年监察御史为碑焉宋绍兴中州守任通直甃泉为双井碑至绍定已剥落字犹存十之七八郡人赵善郢立之元廉访佥事段茂又重立之天顺六年因王师有事南徼师旋驻苍梧征夷将军节制广东广西等处诸军事前军都督佥事顔侯彪得是井于莽苍中重浚之其旁复得断碑一角可辨识才数字而公官位姓名独存因命知府李琏主簿阎鼎儒士陈洙扶树而亭覆之因题名漫泉漫叟公之所自称也呜呼元公天下士当时用不极而惟道州之政最有闻于天下后世推之者无间言曰元道州至不欲名字之然则人有土地人民之寄可不知所取法于公者乎公之文仅存片石阅歴数千百载屡仆而屡植盖石可泐而文不可蚀字几尽而名不可泯非公之贤其孰能致是乎古之人语言文字多矣如公之春陵贼退等篇磨崖颂当时和者有杜甫氏书者有太史鲁国公天下后世家传人诵至今不衰而公忠君爱国之心犹莫切于道州防壁记其言显显有若当今日然者谓人不以类文不因人而传可乎苍梧当二广之冲小大命吏往还京国多道出其下间为刻辞于亭将使读公之文求公之政慕公之为人有如公所谓徐李与夫彼不徐李者知感发而惩艾焉则吾民庶几其有廖乎是宜以漫泉名亭盖又欲天下后世人皆知食人之力而居人之上有公也或曰氷井以压郡火山或又曰双井泉髙下异常得异人言分愈疾疫兹固不足究已亭筑于是年三月成于四月记作于是月二十四日其词曰漫之泉兮在南州南州之人兮乐且无尤有亭翼翼兮泉之窈酌泉清兮頫亭幽羌至止兮夷犹我思古人兮有贤漫叟泉有铭兮石有伍昔我求之兮寒烟壊础泉甘如饴兮亦洁如乳为云上升兮雨于下土贤哉漫叟兮其谁可语我思古人兮惟顔与杜吁嗟尔泉兮曷究泽乎天下  

重修梧州府谯楼记　　　　　梁　全  

梧郡徳政门在府治之前旧未有甎甃但用坚木架梁梁上起重屋为更楼嵗久朽壊继遭回禄之祸而頽毁甚矣迩者东莞袁君秉中由地官主事来守是郡方期月纪纲既举政理渐通乃慨然曰是楼为更漏所在乃一郡之大观也乌可以不修砌坚完埀传久逺遂谋于同知毛君赞措备甎灰木植钉瓦诸科先砌拱门门上筑台台架屋层栏叠榭披而翼之以为楼观楼之东又为屋三楹以贮铜壶滴漏回廊复道不俭不奢筹边丽谯蔑加焉耳是楼之建经始于天顺八年九月朔日落成于成化元年四月朢日栋宇翚飞轮奂翼然极其坚固而一毫不动于民郡人欣庆以为前所未有也予因校文西广竣事还家道经梧郡秉中以予为同乡且有斯文之旧邀予同饮楼上八窓洞开四顾朗然梧郡胜概举在目前是可述也思昔范延贵过萍乡夜宿邸中闻更鼓分明知其宰为好官今吾秉中为郡守兴谯楼之建非知先务之好官欤因记其概于石上俾来者有所稽焉  

友清书院记　　　　　　　　韩　雍  

昔米元章以石为友白乐天以诗酒琴为三友曽端伯以花中海棠酴醿之类为十友夫友石者泥于竒友诗酒琴者流于放友海棠酴醿之类者近于侈彼皆偏于所好者为之吾之友则异是焉苍梧行台之前除有古松三十株其髙参天即松之西作屋二楹为休憩之所移古梅十五株修竹三百竿环植之竹既丛生梅亦盛开吾休暇与客游其间见松之切切交峙如冠劒大臣国有大政庭立而议也见竹之枞枞森列如百万甲兵密阵环侍畏令而不敢嚣也见梅之疎瘦横斜如山林髙士辟谷导引危立于颠崖之上也三者相依一尘不侵吾爱其清将取以为友客疑之曰子尝以古人友物为偏于所好亦何取于兹乎噫自伐木诗降友道不能尽古若世之人平居无事相处与契合亲密真若终始不相遗有事可以相扶持一旦地位殊利害近多反眼若不相识或势位相逼谗毁排挤无不至虽门生故吏亦多随时逐利前恭而后倨初附而终叛以怨报徳者有焉若是者宜非士君子所为而其人且忍为之奚望其有忠孝大节哉惟松也竹也歴四时风雨霜雪之繁尽万物之荣枯独能不变其色有久而能敬士穷见节义之道焉梅也不与羣卉争丽于春风艳阳之天而独秀于严冬之时有秉心无竞途穷见交态之理焉是则彼皆有嵗寒之操君子之徳吾友其徳以为晩节之规若之何不可客曰子取友得矣因举酒属贺少焉明月东升天风徐来舞虬鸾鉴金石响寒涛百和之香馥馥芬芬吾耳目鼻息之所得又如游钧天广寒如中秋后登吴山絶顶如趋晨朝近御炉其清何如哉乃谢客曰是果吾清友也遂书以为友清书院记  

芝轩记　　　　　　　　　　夏时正  

右都御史姑苏韩公再镇两广开府于梧是嵗夏仲十有二日筑轩后圃芝三本生轩东地上七月轩成复生四本其傍咸紫纹金防煜射日噫亦竒矣州人走观相与咏叹非常且曰芝草木之瑞休徴所致也广在岭海迄唐宋惟羁縻之未若我国家文教诞敷广东西数千里鸡鸣犬吠达乎四境衣冠礼乐犹中州也百余年来治极物盛蘖芽其间狂狡弗率笑号为蜮机毒矢操利刃肆剽虐人莫为遏韩公来承挫衂惶惑之余晓忠义而涣散属倡勇敢而僵仆植十万师徒运之掌上草薙禽狝一空巢穴余息喘喘几莫之生复旧规昭文物其时矣芝为之兆不在是乎请以芝名轩不亦宜乎公笑然之书来属命余曰奚翅是哉公有文武长才恢雄伟特二十而掇巍科三十负大名天下故能出入将相勤劳王家功着竹帛而史不絶书位极鼎台而人未满望古之方叔召虎是也顾以南人之愿得公不啻孺子之慕父母不得则饥寒死亡随之是用辍公纪纲之地去煦妪之昔涂炭而今袵席矣其已成之效亦奚庸芝兆为圣天子坐明堂方以尧舜之仁覆天下兹将计程促召必得公与二三元老相左右而翊以体信达顺之道俾发育峻极者凝成溥博渊泉者时出致流动而充满庸穆穆以迓衡视汉唐宋因循茍简之陋一洗而更新之以升圣天子致治之隆巍巍乎掲之三代之上不其至乎由是龙出河洛凤凰巢阿阁麒麟游灵囿此公之所以盛而天下之所属望亦公之所自期待也是之之生其兆所徴识者知其在此而不在彼如前所云庇于一方岂足以尽公哉喜其有成而乐为天下道欧阳公为韩忠献言也时正从公游久矣故愿执役于欧不辞而为之记  

诸葛武侯祠碑　　　　　　　孔　镛  

桂林郡城北隅今按察防事之后有山其势起伏若蟠龙之状遂即山之巅建诸葛武侯祠嵗久废壊成化十七年太监刘公来镇始至往谒周视祠宇頽倾像设暴露退而叹曰侯之徳业在天下今祠之如此何足以栖厥灵也乃欲鼎新之时值荔浦蛮峒窃发跳梁平乐恭城方整举军旅往讨其罪弗果越三年冦息民安时和物阜乃与镇守副总兵王公御史邢公合谋于农伐木命工撤而新之不两月祠堂成肇始于成化甲辰九月二日讫工于冬十月有八日也堂之中重饰武侯像又为之龛以蔽尘坌缔构坚密制度伟三公又率三司文武僚属奉庶羞告成拜跪有位荐奠有所于是文武僚属与桂林士民皆忻然称叹曰三公为此其可为尚贤者哉然不为之记不足以垂永久佥遂属予记予谓先王之道以纲常为本周衰王者之迹熄至于秦壊极矣汉兴学校乃复得闻先王之道至于光武明帝其道庶几乎明矣降及灵献奸盗既起曹氏最为雄盛乃逞其诈力窃据大柄而天下豪杰之士靡不屈节而从之其所图为者皆僭窃暴逆之事岂复知有纲常之道哉时独武侯抱道南阳三顾而起毅然以诛曹兴汉为已任出师二表正名定分凛凛乎王者之师使天下之人晓然知曹氏之为贼纲常之道振而不泯后之君子因是而正谊明道扶世立教侯之功大矣岂特御大灾捍大患而已邪天下祀之实宜往时守臣多以崇修佛老以徼福利而先贤之祠虽頽废弗顾今三公独能举此诚所谓尚贤者哉刘公名防王公名受邢公名茂皆以着声宜其所立有过人者于是乎书焉遂命工俾刻诸石使后之来者有所考云  

桂山草堂记　　　　　　　　桑　恱  

桂山桂林主山旧属武弁葛氏孙宗印为都阃有威名其后莫守靖庵殿下益价售之宅连山以百亩计治五年八月盖草亭三间扁曰可山六年五月创草堂三间扁今名九月防靖江王殿下赐亭一座枕于半山扁曰睿恩七年五月于草堂之西复盖屋数楹扁曰翠微山馆十二月遂擕家以居草堂之中四壁图书一尘不入后枕桂山松桂呈隂峰峦献秀天开图画荆闗董米无所事巧靖庵日焚香瀹茗赋诗其中人境俱清履其地者缙绅忘其贵韦布忘其贱抗尘走俗者若隂有所扼而不能至予每至草堂顾盻兹山疑即化为蓬壶碣石与靖庵酬酢于纸窓竹几之间不啻挟安期侣羡门而下上清都者灵均逺游之懐可止潘安仁干没之念可消栁子厚迁谪之襟抱亦可遣之矣草堂之清人有如是哉虽然古之髙堂广厦如齐云落星之类何限成败于气机楩楠固于樗椐陶瓦坚于草茅曽不能以一瞬惟诸葛孔明之草庐杜少陵之草堂武攸绪之茅椒或盖以忠义或架以文章节操千古常新凡物之夀不属之人邪靖庵以天潢分派赋性颖悟日思游心千古超出富贵之外今离市廛而依山林舍潭府而居草堂其胸次非大有所见不能也堂之不朽又何待言说哉虽然靖庵以有用之才限于本朝法制终老此堂桂山之英草堂之灵幸免勒移之劳有如淮南小山歌桂树以招隠亦可笑其为赘言也  

容县灵钟亭记　　　　　　　黄　鹏  

昔读张咏传有以更鼓分明为好官员而受荐者初甚不然后被乡荐上春官凡所歴验之无不脗合始信其不诬何者治则百废皆兴否则百务具弛盖以此占彼昔之善觇人政者胥此类也今自朝廷洎于官府之治皆设禁钟所以节更鼓启晨昏以御暴客者也其系于治岂细故哉县治东门谯楼北有禁钟一口盖唐贞元遗物也重无虑百钧钟悬以亭嵗久不支治十有五年冬梧州府节推曽侯先以政声闻当道明年实为攒造版籍之期俾侯预期莅属督造焉侯廉明不阿利弊多所兴革旧治东有徴大小莲塘二养牲塘一既归之学助供丁祭凡厥废坠毕举一日政暇偕僚属登城逺视顾钟所而谓予曰唐宋迄今余七百祀前此屡经冦烬惟兹独存意者神鬼实司防之予进曰闻之故老前之大莲塘有铜锅一口风雨晦冥钟则飞往相搏顷之乃复成化三年都宪韩公取作府治禁钟载至龙湾忽坠于水众力莫举状闻遂寝无何守备指挥尹君欲徙之西城牵负百夫莫之举众不可而还之止用其力之半信斯言也是亦竒矣矧容在唐都督节制诸州迨今时异世殊星移物换古之遗物荡然无存独此无恙盖存什一于千百所以镇重一方容人世共宝者也厥倚将不利于钟盍因农隙而新之侯既首肯翌日耆民数辈复请乃商于众曰民力可用也民财不可复也遂捐廪以充费命训导周君儒董其事属予记之敬谢不敏既而亭成以名请侯曰信如所陈亦灵钟扁之予遂迹其颠末为记嗣是为令属有以好官员受荐者未必非今之权舆也则侯之善政波及宁有涯哉或曰昔子不语怪是不几于怪乎解之曰禹之鼎飞入泗水焕之劒化于延平载之信史传之来今莫之或疑盖神物之夐异非常器可拟理有适然不可以常例论者鼎也劒也钟也皆范金而成者也知鼎之飞知劒之化灵钟之説可坐而类推也遂僭书之用刻坚珉以谂来者容庠署教谕事举人南海黄鹏记  

阜民亭记　　　　　　　　　汪　溥  

庆逺城西有闗厥土广衍而燥刚士农工贾业于其间者居宜山邑之半闗之四围有垣垣之内每距百余步各架木为楼以为守望之所防剽掠也余至郡之明年民以木易朽而且隘欲筑之甃石为久逺之计谋之父老咸以为宜于是环而视之独香山闗之右旷荡受敌视他处尤急议于是基之众皆欣然负土而筑伐石而甃不辞重艰不告劳苦始工于治戊申之季冬落成于明年之仲春台之髙六丈有竒广三分之一覆亭于上广袤相称于是置酒于亭以酬其工维时与郡之缙绅相谓曰亭既成矣宜有名以识之致政韦邑博谦拱而起曰斯亭未作击柝者无以栖其身了逺者无以恣其目民之居于内者心不忘乎外每坐必执兵寐不安枕虽欲肆力以为厚生之计不可得也今台竣而亭成抱闗者有次巡警者有恃可以宿军旅可以施弓弩壮保障之威于一隅杜觊觎之心于四境士不妨读民不妨耕工者借以制作贾者借以贸易庠塾以兴农务以举出作入息户不夜闭犬不夜惊民之阜厚良以此也请名之曰阜民不识可乎众曰然廼举酒复酌从而歌曰亭翼翼兮香闗引领四顾兮漫漫我有懐兮盘桓民有乐兮堵安愿千载兮奈何同巩固兮宜山相从之民闻其歌者亦皆从而和之余观众人之乐其乐而亦不能自已也遂执笔而述之以记  

重建怡云亭记　　　　　　　包　裕  

隂阳聚而为云云山川之气也白衣苍狗变化不常翼风从龙卷舒不测昔黄帝战涿鹿有金枝玉叶之瑞光武封泰山有叠阁层楼之祥保章氏以五色辨祲祥丰歉岂雾烟之可拟哉桂城东有嵓曰龙隠嵓之左阜有亭曰览翠成化庚子巡按御史戴公仲梅公江因暇偕副总兵都督佥事白公玉造亭适见云影点缀如盖在上足以怡神恱目且有为霖泽物之意因更名曰怡云各赋诗勒诸石迄今已三十年余矣正徳壬申镇守广西内官监太监陈公彬巡按监察御史舒公晟左布政使沈公林按察使周公进隆副使翁公茂南佥事孙公徽因巡视城堑少憩于嵓见亭久废诗刻剥蚀咸慨叹曰人徒知云有泽物之仁而不知云有君亲之谊昔汉文帝诞生形如车盖者云君之象也狄仁杰次太行瞻望者云亲之情也君亲人道之大伦也亭其可不重建乎乃命临桂县县丞曽侯顺董役惟勤惟慎其亭前瞰江后倚麓翚飞翼鼓材木坚良周匝有防陟降有路路之口顔其楣曰登览嵓之前构以屋曰庖厨丹雘黝垩焕然一新事竣托裕有言用昭永久仰惟镇藩臬诸公硕徳重望忠以事君则君心怡斯云也孝以事亲则亲心怡斯云也君亲怡恱则上恬下熈万物咸遂又奚候云霓而后谓之泽哉是云之悠者若微而闗纲常者实大建亭之意独不在是乎他如野芳秀馥乔木隂森叠嶂层峦一目千里者乃诸公豁心目涤尘虑一时之雅趣其怡盖不在是也书之以复  

宝贤亭记　　　　　　　　　汪　渊  

桂林旧有书院予巡歴提督士子偏僻郡县人才甚少因取质可进者赴省会讲以博闻见谋于带管提学按察司按察使余祐买地一区建书院一所中立五经会讲堂外各以其经别立讲堂号房以便肄业为间共九十有五可容百余人经始于六月十三落成于七月二十五计四十二日而完中间多淫祠废宇改而葺之其余材力其不为费先是以六月二十七日吉竪柱上梁方举事之际忽西南欢呼有声询之曰供筑者掘土得钱若干取而视之乃开元至宝也顷之观者毕集羣工并至进而贺之曰钱宝也而又开元至宝此佳兆也国家以贤为宝而书院本以养贤今得此其将有应而兴以为天下国家之宝者如钱之多而无艾也于时襄厥事者镇守太监傅伦镇守副总兵吴溥布政司左布政彭防右布政傅习右参政胡尧元按察司副使杨必进都司指挥沈希仪咸在佥喜之曰贤才徴于梦卜信斯言也不亦然乎钱得于旧池之傍因名其池曰宝贤池参政胡公竒其事遂募工琢石以砌之覆桥于上而竪之以亭曰宝贤亭士之学于此者观斯池登斯亭孰不感动奋发懋力于贤以无负于所谓宝者以当今日之兆也则书院之设不虚而先事之几可遽已哉因记之使后之观者知所自云  

拱辰亭记　　　　　　　　　宗　玺  

由紫极宫西十余步有委巷折北而入计半里许是为叠防岩岩附桂山为都会雄镇昔人治石作磴以上仰步骤瞻若清都蓬岛从天而下雪色未晴云气恒湿已疑非人间世界有寺焉占岩之额檐阿突兀宛然名画家布置至其处凭栏一顾万象在目歴歴可数不可尽也寺之后巨石划裂有峒沉沉中凿门以通今俗名风峒是虽有智者未易状寛者廓如窍者堞如深者奥如下者寂如冷风飒飒虽盛夏亭午无暑气循洞后出为岩脊好事者据半腰架楼名以叠防自下望之如虚舟泊岸飘然欲浮既登斯楼则出深隠而凌光景易览改观清境复别凡江之平川漫流沙禽水鸟与夫风樯劲艣渔唱樵歌郊野景物种种可玩游人墨客谓胜止于此不复计其余矣然楼惟北牖壁其东西南无所睹戊寅夏镇守太监傅伦一日避暑登楼指西北隅曰是当有异盍往焉寺僧曰险不可武曰宁可已乎曰栈梯之少顷且喜且矜跽而复曰厥势岧嶤厥望迢遥絶乏尘嚣即亭乎因山之髙位占枵上应斗枢之杓公曰果然吾其增葺之与游览者共又曰不可更烦吾民遂捐已资若干缗佣匠氏而举役焉断石刬路饰其破缺刈蓁芟芜发其亢爽有亭翼然扁曰拱辰谓其当斗枢之柄故云亭落成适菊节之旦公遂邀大侍御黄冈曹公安城伍公副总戎张公皆宴于兹酒终登髙各赋唐体律诗一章而罢诸藩臬既尽欢公举酒属予记其成不揣愚陋而言曰诸名山环桂城而咸竒者类皆是迩或三五里逺或往返竟日未有其近若此者矣佳景虽偏好事未尝不至隂雨晦冥或妨于天时寒暑忧患或病于人事否则车辕马足或告罢未有可数游而必至于斯者况其地之近也则游之数其游之数也则览之详览之详讵复有遗胜隠巧郁而不售者夫其有不然者佳境固将有待邪盖扶舆清淑之气磅礴宇宙内钟之为山川毓之为人物气有潜形数有真会蔽于古而显于今不可执以为偶者矧兹役也费出于已而不劳于民兹亭也乐同于人而不私于已是可记也使镵诸崖石以示永久  

叠彩楼记　　　　　　　　　欧阳旦  

距宪司东仅半里石山巉嵓树林深翳山半有寺倚崖而立盘石磴数折而登于寺寺之后有石洞甚竒伟中有按察副使致政邑人包公裕所撰碑文记寺之创由于镇守太监张公瑄自西穿小径约百步而出于东窦乃登叠防楼连峰叠嶂争吐竒秀桂江之水东注客帆渔艇纵横出没南有尧山民立祠以飨尧北有舜山山之下有南薰亭相传谓舜南巡而至此未可考也东至考定二门相望其间良田沃壤果园花圃延袤千余亩正徳六年正月二十日宪长莆田周公进隆大参华容黎公民表金台苏公英湖广于公钦暨诸宗室松坡约琌包公裕以旦有广东按察之命戒行擕酒殽蔬果会饯于予时朝雨初霁风清月朗神怡心旷尽欢而罢夫游宦得竒山水公退则遨游其中以遣懐抱世固难得况此幽胜之地不动驺从而得乎在城数百步之内岂易有者哉公其以方面重臣松坡俱一时伟人少假半日以乐太平之盛人生聚散不常幽期佳会又岂多得哉于是乎书以刻于石旦姓欧阳安福人  

郡圃秋佳轩记　　　　　　　顾　璘  

余家江南有亭临池曰秋佳荒芜无足爱自余谪湘中离亲戚去闾井日思返乎故乡惟是亭亦未尝忘于懐郡圃故有池乃作轩其上以象之慰归思也疏竹前挺芙蓉后耀杪秋摇落蔚有佳色时释簿书而来咏歌其中油油于于若使吾身周旋故园之侧去其离索者不亦大可乐邪或曰湘中山水甲天下当以金陵诸名胜或莫上下又何一池一亭之足慕乎余曰不然人情懐土君子重去其乡汉太公养以天下不忘新丰谢安石位太傅道行廊庙且犹筑丘以象东山古人之情有同然矣矧予羁旅之吏乎由是言之则斯轩之可乐虽等以湘栁诸名山余不知孰先后也因为文以识东壁俟夫知余懐者  

露胜亭记  

余始谪全州爱予者辄以得游湘山为贺至则徴徭讼狱日绊于庭不暇出城郭惟望其苍然者心动而已越明年正月太守曹君徳容期方伯蒋公及公僚饮于光孝寺之雷音堂既午乃登山观飞来石歴磴道至半峰间竒石错列若虎豹虬螭跃伏左右使人爱之不能去乃就石布坐盘桓平砥之上举觞而逺望焉时雨新霁诸峰云气映霭出没草木向春濯濯有容一山之胜毕露于此诸君且饮且咏忽不知其醉而忘返也因名其亭曰露胜夫山川美恶殊质美者致爱恶者致恶犹人之贤否然也夫茍至兹山而不知爱之是亦见夷齐之行屈贾之才而不知改观焉所谓无目者也是日蒋公赋诗留石余与诸公次第赋而列之  

拱极楼记　　　　　　　　　蒋　冕  

皇帝嗣大厯服九围敉宁独广西边徼羣蛮犹阻声教今年春桂林近郭数里外羣蛮公肆侵扰掠人妻孥焚人庐舍刼人财货月至四五逺近骚然巡按监察御史石公金切切一方安危之虑谋于左布政使严公纮修葺城垣缮利兵甲凡所以为斯民防御之具甚悉间巡视至北闗外知其地为近城要害羣蛮出入所必由之路筑台于兹建楼其上楼之旁剙造营宇数百楹以居召募死士有所谓打手者籍名于官八百人教肄戎事数日辄一临阅校其勤惰而施赏罚焉登楼北望见红云紫气缥缈于天津析木之墟悠然而动遐思仰瞻北极若在咫尺于是肃容整襟拜手稽首言曰兹非吾先圣所谓北辰居其所而众星拱之者乎惟兹北辰为天枢纽是谓天枢其垣紫微其居太乙泰阶文昌防侍左右五纬列宿森布逺迩凡丽天之星孰有不拱天极者乎星之精采虽发于天而体质则具于地所谓在天成象在地成形者是已是故在朝则象官焉朝有一官天有一星也在人则象事焉人有一事天有一星也在野则象物焉野有一物天有一星也凡成形于地成象于天若官若事若物举天下皆尽之矣而莫不拱极焉一理之自然者耳其在人也犹其在天也分虽殊而理曷尝不一也哉惟皇建极位居九五之尊自朝至京国以达于采卫镇蕃自辅弼丞疑以至于府史胥徒虽僻在闾巷畎亩贱在舆台圉牧逺而至于日域月竁鲸海龙沙殊形诡服鸟言夷面之徒亦莫不梯山航海执琛奉防重数译以共我阙廷合华夏蛮貊而无二致况乎近在藩服之下如蕞尔羣蛮者哉彼蛮亦人耳宁不知君臣之义如蜂蚁之微物乎导之而不从谕之而不服不得已而遂至于用兵则以天下之大临一隅之小洪炉燎毛发未足以喻其势彼徒凭恃穹崖削壁深林邃箐之险以自固而不知鼎鱼假息为日几何古今名公有事于岭南而茂着勳绩者歴歴在人口耳试畧举其概唐自禄山乱后岭外谿洞夷獠相延为冦经略使王翃引兵数千人先后数百战斩渠首禽夷酋分捣羣蛮巢穴而诸州悉平宋狄武襄夜半絶昆仑闗破侬智髙于归仁铺斩首数千级生擒贼党五六百人筑京观于邕州城北隅招复老弱七千余人尝为贼所俘获者慰遣之而边民无不案堵本朝韩都宪雍破大藤峡之九层楼与其他极险岩寨九百余处改大藤为断藤而流贼举皆扫荡凡此岂徒专事招徕而不施威武以震叠于先乎威震于先以折其犷悍不臣之气而后徳以绥之则其绥之也固吾于羣蛮非不欲震之以威而悯其蠢尔无知与蚍蜉螘子无异且虑旌麾所指吾民或不免横罹锋刃之惨况火炎昆冈玉石俱焚自三代已然兹欲尽驱羣蛮以与吾黧老稚齿同为会极归极之民而一矢不以加遗万里遐荒如在辇毂坚北面拱辰之心以纾当宁南顾之虑区区一念报国之忠盖有在于是盍以拱极名斯楼以着吾志乎严公及布按二司诸公闻其言而善之严公忧边御冦素与公同志先是承公意出官帑余赀剙建斯楼而辍在官之工庸之以属桂林知府华侯爱董其役督率有法民不知劳肇工于孟春之初越六月讫事至是具书遣都事汪庆舟来湘臯属予文其事于碑予既老且病言不能文姑次第石公之语以复打手前时散居廛市间猝难呼调及自期集处放归又于平民不能无扰今萃之楼旁营中不惟无扰平民时或有蛮冦之警命之遏其去来可以咄嗟而办邻近居民且将赖其庇卫矣管摄之责庆舟实任之楼北十数步有亭数楹以为诸司迎候诏勅之所以镇守太监傅公伦所创傅公谓予记楼碑成当以贮于此亭方楼之建也傅公屡往视之盖亦尝闻名楼之议而善之者故乐相其成也其余诸公与闻楼议始末者具列其职名于碑隂  
