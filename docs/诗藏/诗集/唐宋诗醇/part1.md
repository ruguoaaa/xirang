---
title: 第1部分
index: true
icon: editor
order: 1
category:
  - 诗藏
  - 诗集
  - 唐宋诗醇
tag:
  - 爱新觉罗弘历
  - 清
---

唐宋诗醇 清 爱新觉罗弘历  

## 序  

文有唐宋大家之目。而诗无称焉者。宋之文足可以匹唐。而诗则实不足以匹唐也。既不足以匹。而必为是选者。则以唐宋文醇之例。有文醇不可无诗醇。且以见二代盛衰之大凡。示千秋风雅之正则也。文醇之选。就向日书窗校阅所未毕。付张照足成者。兹诗醇之选。则以二代风华。此六家为最。时於几暇偶一涉猎。而去取评品。皆出于梁诗正等。数儒臣之手。夫诗与文岂异道哉。昌黎有言。气盛。则言之短长与声之高下皆宜。然五三六经之所传。其以言训后世者。不以文而以诗。岂不以文尚有铺张扬厉之迹。而诗则优游餍饫入人者深。是则有文醇。尤不可无诗醇也。六家品格与时会。所遭各见於本集小序。是编汇成梁诗正等。请示其梗概。故为之总叙如此。  

## 凡例  

唐宋人以诗鸣者。指不胜屈。其卓然名家者。犹不减数十人。兹独取六家者。谓惟此足称大家也。大家与名家犹大将与名将。其体假正自不同。李杜一时瑜亮。固千古稀有。若唐之配白者。有元宋之继苏者。有黄在当日。亦几角立争雄。而百世论定。则微之有浮华。而无忠爱。鲁直多生涩而少浑成。其视白苏较逊。退之虽以文为诗。要其志在直追李杜。实能拔奇于李杜之外。务观包含宏大。亦犹唐有乐天。然则骚坛之大将。旗鼓舍此何适矣。大家全力多於古诗见之。就近体而论。太白便不肯如子美之加意布置。昌黎奇杰之气。尤不耐束缚。东坡才博又似不免轻视。故篇体常近於率。惟白陆於古今体间。庶无偏向耳。意向既殊。多寡亦异。而选诗者之进退。因之正不强为均齐也。  

六家诗集中。白陆最大。别择较难。断以风人之义。多取其有为。而作者录之。顾其忧深思远。随处感发。寄兴之作。亦美不胜收。佳处领要。则又芟其复而拔其尤。探得骊珠。固不屑屑於一鳞片甲耳。  

李杜名盛而传久。是以评赏家特多。韩白同出唐时。而名不逮。韩之见重。尤后於白。则品论之词。故应递减。苏陆在宋。年代既殊。名望亦复不敌。晚出者评语更寥寥矣。多者。择而取之。少者。不容傅会。折衷一定。声价自齐。燕瘦环肥。初不以妆饰之浓淡为妍媸也。  

评语悉准唐宋文醇之例。色别书之。但其中有援据正史。杂说。用资考订。疏解者。与古今人评诗之语。义各有在。文醇未经区别。今於蓝笔之外。另作绿笔书。以便阅者烂若列眉。  

旧时评语考证有错谬者。例应削去。特恐沿袭既久。或谓是编偶不及载。而终不识其非。转致遗误无已。故仍录之而加驳正焉。  

## 原书纂校后案  

御选。唐宋诗醇。四十七卷。乾隆十五年御定。凡唐诗四家曰李白。曰杜甫。曰白居易。曰韩愈。宋诗二家曰苏轼。曰陆游。诗至唐而极其盛。至宋而极其变。盛极或伏其衰。变极或失其正。亦惟两代之诗最为总杂。于其中通评甲乙。要当以此六家为大宗。盖李白源出。离骚。而才华超妙。为唐人第一。杜甫源出于。国风。二雅。而性情真挚。亦为唐人第一。自是以外。平易而最近乎情者。无过白居易。奇创而不诡于理者。无过韩愈。录此四集。已足包括众长。至于北宋之诗。苏黄并鹜。南宋之诗。范陆齐名。然江西宗派实变化于杜韩之间。既录杜韩可无庸衤复见。石湖集。篇什无多。才力识解。亦均不能出。剑南集。上既举白以概元。自当存陆而删范。权衡至当。洵千古之定评矣。  

考国朝诸家选本。惟王士祯书最为学者所传。其。古诗选。五言不录杜甫。白居易。韩愈。苏轼。陆游。七言不录白居易。已自为一家之言。至。唐贤三昧集。非惟白居易。韩愈皆所不载。即李白。杜甫亦一字不登。盖明诗摹拟之弊极于太仓。历城。纤佻之弊极于公安。竟陵。物穷则变故。  

国初多以宋诗为宗。宋诗又弊。士祯乃持严羽余论。倡神韵之说以救之。故其推为极轨者。惟王。孟。韦。柳诸家。然。诗。三百篇尼山所定。其论诗。一则谓归于温柔敦厚。一则谓可以兴观群怨。原非以品题泉石。摹绘烟霞。洎乎畸士。逸人各标幽赏。乃别为山水清音。实诗之一体。不足以尽诗之全也。宋人惟不解温柔敦厚之义。故意言并尽。流而为钝根。士祯又不究兴观群怨之原。故光景流连。变而为虚响。各明一义。遂各倚一偏。论甘忌辛。是丹非素。其斯之谓欤。  

兹逢我皇上。圣学高深。精研六义。以孔门删定之旨品评作者。定此六家。乃共识风雅之正轨。臣等循环土追诵。实深为诗教幸。不但为六家幸也。乾隆四十六年三月恭校上。  

总纂官臣纪昀臣陆锡熊臣孙士毅总校官臣陆费墀  

## 卷一  

陇西李白诗一  

有唐诗人至杜子美氏。集古今之大成。为风雅之正宗。谭艺家迄今奉为矩矱无异议者。然有同时并出。与之颉颃。上下齐驱。中原势钧力敌而无所多让。太白亦千古一人也。夫论古人之诗。当观其大者。远者。得其性情之所存。然后等厥材力。辨厥渊源。以定其流品。一切悠悠耳食之论。奚足道哉。李杜二家所谓异曲同工。殊涂同归者。观其全诗可知矣。太白高逸。故其言纵恣不羁。飘飘然有遗世独立之意。子美沈郁。其言深切著明。往往穷极。笔势尽乎事之曲折而止。白之遇明皇也。出於特知。金銮召见。待以殊礼。虽遭谗毁。犹赐金遣归。得以遨游齐鲁。吴越之间。浮沉诗酒。放浪湖山。其诗多汗漫。自适近於佯狂玩世者。子美年将四十。始以献赋除官。其后崎岖兵间。穷愁蜀道。流离转徙。几不自存。故其发於声者。多沉痛哀切三响。此二家之所以异也。若其蒿目时政。疚心朝廷。凡祸乱之萌。善败之实。靡不托之歌谣。反覆慨叹。以致其忠爱之志。其根於性情而笃於君上者。按而稽之。固无不同矣。至於根本风骚。驰驱汉魏。撷六籍之菁华。埽五代之靡曼。词华炳蔚。照耀百世。两人又何以异哉。论者不察漫。置轩轾於其间。是犹焦明已翔於寥廓。而罗者犹视夫薮泽也。善乎韩愈之言曰。李杜文章在。光焰万丈长。不知群儿愚。那用故谤伤。蚍蜉撼大树。可笑不自量。彼元稹。苏辙。王安石之流得无愧此言乎。太白尝言。齐梁以来。艳薄斯极。沈休文又尚以声律。将复古道。非我而谁。故其所作。摆脱骈丽旧习。轶荡人群。上薄曹刘。下凌沈鲍。朱子以为圣於诗者。盖前贤亦重之矣。今略举两家之同异。及其远大之旨。知太白之与子美并称大家。而无愧者如此。至有谓李杜当日名相埒。而相忌。其诗有交相讥者。此犹末流倾轧之心。不可以语君子之知交也。  

古风大雅久不作  

。大雅。久不作。吾衰竟谁陈。王风。委蔓草。战国多荆榛。  

龙虎相啖食。兵戈逮狂秦。正声何微茫。哀怨起骚人。扬马激颓波。开流荡无垠。  

废兴虽万变。宪章亦已沦。自从建安来。绮丽不足珍。圣代复元古。垂衣贵清真。  

群才属休明。乘运共跃鳞。文质相炳焕。众星罗秋旻。我志在删述。垂辉映千春。  

希圣如有立。绝笔於获麟。  

原选者评。古风诗多比兴。此篇全用赋体。括。风雅。之源流。明著作之意旨。一起一结有山立波回之势。昔刘勰。明诗。一篇略云。两汉之作。结体散文。直而不野。为五言之冠冕。又云。建安之初。五言腾踊。不求纤密之巧。惟取昭晰之能。何晏之徒。率多浮浅。惟嵇志清峻。阮旨遥深。故能标焉。晋世群才。稍入轻绮。采缛於正始。力柔於建安。观白此篇。即刘氏之意指。归大雅。志在删述。上溯风骚。俯观六代。以绮丽为贱。  

清真为贵。论诗之义。昭然明矣。举笔直书。所见气体实。足以副之阳冰。称其驰驱屈宋。  

鞭挞扬马千载。独步惟公一人。洵非阿好。其纂草堂集以古风列於卷首。又以此篇弁之。可谓有卓见者。枕上授简同不朽矣。  

朱子曰。李白诗不专是豪放。如首篇。大雅久不作。多少和缓。  

刘克庄曰。此今古诗人之断案也。杨齐贤曰。扫魏晋之陋。起骚人之废。太白盖以自任矣。览其著述。笔力翩翩。如行云流水。出乎自然。非思索而得。岂欺我哉。  

沈德潜曰。 。昌黎云。齐梁及陈隋众作等蝉噪。太白则云。自从建安来。绮丽不足珍。是从来作豪杰语。不足珍。谓建安以后也。谢脁楼饯别云。蓬莱文章建安骨。一语可证。  

古风秦皇扫六合  

秦皇扫六合。虎视何雄哉。飞剑决浮云。诸侯尽西来。明断自天启。大略驾群才。  

收兵铸金人。函谷正东开。铭功会稽岭。骋望琅琊台。刑徒七十万。起土骊山隈。  

尚采不死药。茫然使心哀。连弩射海鱼。长鲸正崔嵬。额鼻象五岳。扬波喷云雷。  

鬐鬣蔽青天。何由睹蓬莱。徐市载秦女。楼船几时回。但见三泉下。金棺葬寒灰。  

原选者评。极写其盛。正为中间。转笔作地。茫然使心哀。五字。多少包含。借秦以讽。意深旨远。  

古风太白何苍苍  

太白何苍苍。星辰上森列。去天三百里。邈尔与世绝。中有绿发翁。披云卧松雪。  

不笑亦不语。冥栖在岩穴。我来逢真人。长跪问宝诀。粲然启玉齿。授以练药说。  

铭骨传其语。竦身已电灭。仰望不可及。苍然五情热。吾将营丹砂。永与世人别。  

原选者评。郭璞。游仙青溪百余仞。一首。纯是寓意。白诗与彼不同。盖士之不得志於时者。姑寄其意於此耳。旧史称白少有逸才志气。宏放飘然。有超世之心。殆亦性之所近。或其被放东归。将授道箓时作也。  

萧士斌  

贝 曰。太白少遇。司马承祯谓其有仙风道骨。可与学仙。太白亦有志焉。此诗非泛然之作。  

胡震亨曰。古风中言仙者。十有二其九。自言游仙。其三则讥求仙不应。通蔽互殊乃尔。白之自谓可仙。亦借以抒其旷思。岂真谓世有神仙哉。他诗云。此人古之仙羽化竟何在。意自可见。是则虽言游仙。未尝不与讥求仙者合也。时方用兵吐蕃。南诏。而授箓投龙。崇尚不废大类。秦皇。汉武之为。故白之讥求仙者。亦多借秦汉为喻。他诗又云。穷兵黩武今如此。鼎湖飞龙安可乘。其本指也与。  

太白。金陵送权十一。序云。吾希风广成。荡漾浮世素。受宝诀为三十六帝之外臣。  

李阳冰。序。天子知其不可留。乃赐金归之。遂就从祖陈留采访大使彦。允请北海高天师。授道箓於齐州紫极宫。  

吴昌棋曰。尔雅。春为苍天。郭景纯曰。万物苍苍然生。此言五情苍然而生也。  

古风代马不思越  

代马不思越。越禽不恋燕。情性有所习。土风固其然。昔别雁门关。今戍龙庭前。  

惊沙乱海日。飞雪迷胡天。虮虱生虎鹖。心魂逐旌旗。苦战功不赏。忠诚难可宣。  

谁怜李飞将。白首没三边。  

原选者评。民安乡井。离别为难。况驱之死地乎。起意恻然。可念。木大杜。劳士道其室家之情。出车。劳率美其执获之功。盛世岂无征役哉。明皇喜边事。致有冒赏掩功者。  

故萧士斌  

贝 谓其感讽时事。有为而作。扬水圻父。所以为风雅之变也。  

古风五鹤西北来  

五鹤西北来。飞飞凌太清。仙人绿云上。自道安期名。两两白玉童。双吹紫鸾笙。  

去影忽不见。回风送天声。我欲一问之。飘然若流星。愿餐金光草。寿与天齐倾。  

原选者评。前。太白何苍苍。一首。仅传其语。此则欲问而不可得。更进一层。天声。流星。二语真如天上飞仙。可望而不可即。较李贺。羲和敲日玻璃声。极意创造。  

终属雕琢。自是。仙。鬼。之别。  

萧士斌  

贝 曰。此篇亦游仙诗体。恐是赠答之词。  

。广异记。东岳夫人所居。有异草。叶如芭蕉。花正黄色。光可鉴。曰此金明草。  

古风咸阳二三月  

咸阳二三月。宫柳黄金枝。绿帻谁家子。卖珠轻薄儿。日暮醉酒归。白马骄且驰。  

意气人所仰。冶游方及时。子云不晓事。晚献。长杨。辞。  

赋达身已老。草。玄。鬓若丝。投阁良可叹。但为此辈嗤。  

原选者评。世所谓晓事者。及时行乐耳。而至老矻矻者。晚节末路。又复可叹。白气骨自负。岂愿以辞人终老。两两夹照。不是漫作诙啁语。  

萧士斌  

贝 曰。子云白以自况也。此时戚里骄纵。逾制动致。高位儒者。沈困下僚。是诗必有所感。讽而作。  

吴昌祺曰。言子云不能自守。则反为小人所嗤。谓以子云自况者非也。古风庄周梦蝴蝶  

庄周梦蝴蝶。蝴蝶为庄周。一体更变易。万事良悠悠。乃知蓬莱水。复作清浅流。  

青门种瓜人。昔日东陵侯。富贵故如此。营营何所求。  

原选者评。作达语是白本色。然意在后半。前乃兴起耳。庄周。三句起。第四句。五六两句。横空插入。实贯上下。无此二语。全诗便觉率直。青门。二句。就事指点。结出本意。有无数层折至。其辞意自然。则韩愈所云。文如翻水成。初不用意为也。  

刘辰翁曰。语意音节适可。如此而止。  

萧士斌  

贝 曰。此达生者之辞也。谓忽然人化为物。忽然物化为人。一体变易。尚未能知。  

悠然万事。岂能尽知乎。况又乃知沧桑之变乎。故侯种瓜。富贵者固如是也。既烛破此理。  

尚何所求。而营营苟苟以劳生哉。  

古风齐有倜傥生  

齐有倜傥生。鲁连特高妙。明月出海底。一朝开光耀。却秦振英声。后世仰末照。  

意轻千金赠。顾向平原笑。吾亦澹荡人。拂衣可同调。  

原选者评。曹植诗。大国多良材。譬海出明珠。即。明月出海底。意。白姿性超迈。  

故感兴於鲁连。后篇子陵君平亦此志也。  

萧士斌  

贝 曰。太白生平豪迈。邈视权臣。浮云富贵。此诗盖有慕乎仲连之为人也。  

古风黄河走东溟  

黄河走东溟。白日落西海。逝川与流光。飘忽不相待。春容舍我去。秋发已衰改。  

人生非寒松。年貌岂长在。吾当乘云螭。吸景驻光采。  

原选者评。郭璞。游仙诗。云。虽欲腾丹溪。云螭非我驾。结语本此。别本作。谁能学天飞。三秀与君采。语意殊穉。  

萧士斌  

贝 曰。古诗。 车驾言迈。悠悠涉长道。四顾何茫茫。东风摇百草。所遇无故  

物。焉得不速老。盛衰各有时。立身苦不早。奄忽随物化。荣名以为宝。太白此诗亦此之意。古诗欲用世而留名。太白则欲学仙以离世。其见趣又出乎流俗矣。  

古风松柏本孤直  

松柏本孤直。难为桃李颜。昭昭严子陵。垂钓沧波间。身将客星隐。心与浮云闲。  

长揖万乘君。还归富春山。清风洒六合。邈然不可攀。使我长叹息。冥栖岩石间。  

原选者评。起句本之。荀子。直揭本指。严羽所谓开门见山者也。与左思。咏史。作。风格正复相似。  

沈德潜曰。不著议论。咏古一体。  

荀子曰。桃李倩粲於一时。时至而后杀。至於松柏。经隆冬而不凋。可谓得其真矣。  

古风君平既弃世  

君平既弃世。世亦弃君平。观变穷太易。探元化群生。寂寞缀道论。空帘闭幽情。  

驺虞不虚来。狱  

鸟  

族鸟  

有时鸣。安知天汉上。白日悬高名。海客去已久。谁人测沉冥。  

原选者评。驺虞见王道之成。狱鸟族鸟为兴朝之瑞。萧士斌  

贝 曰。此喻圣贤不虚生。其出也有时。名悬天汉。而人不能测。此非贤者所知也。以正意作转关。与前篇各一机杼。  

古风胡关饶风沙  

胡关饶风沙。萧索竟终古。木落秋草黄。登高望戎虏。荒城空大漠。边邑无遗堵。  

白骨横千霜。嵯峨蔽榛莽。借问谁凌虐。天骄毒威武。赫怒我圣皇。劳师事鼙皷。  

阳和变杀气。发卒骚中土。三十六万人。哀哀泪如雨。且悲就行役。安得营农圃。  

不见征戍儿。岂知关山苦。李牧今不在。边人饲豺虎。  

原选者评。开元以来。岁有征役。至王君战胜青海。益事边功。石堡一城耳。得之不足。制敌不得。无害於国。唐兵前后屡攻。所失无数。哥舒翰虽能拔之。而士卒死亡亦略尽矣。此诗极言边塞之惨。中间直入时事。字字沉痛。当与杜甫。前出塞。参看。别本多四句。语尽而露诗词意已足。不当更益。  

萧士斌  

贝 曰。此诗专指北边而言。当为哥舒翰攻石堡城而作也。天宝六载。上欲使河西陇右节度使王忠嗣攻石堡城。忠嗣上言。石堡城高固。吐蕃举国守之。今顿兵其下。非数万人不能克。臣恐所得不如所亡。将军董延光自请攻之。上命忠嗣分兵助之。延光过期不克。言忠嗣沮挠军计。上怒贬忠嗣。八载。命哥舒翰帅陇右诸军兵。凡六万三千攻之。其城三面险绝。唯一径可上。吐蕃但以数百人守之。多贮粮食。积擂木及石。前后屡攻不能克。翰进攻拔之获吐蕃四百人。唐士卒死亡略尽。果如忠嗣之言。此诗末句曰。李牧今不在。边人饲豺虎。者。盖以李牧比忠嗣也。  

古风燕昭延郭隗  

燕昭延郭隗。遂筑黄金台。剧辛方赵至。邹衍复齐来。奈何青云士。弃我如尘埃。  

珠玉买歌笑。糟糠养贤才。方知黄鹤举。千里独徘徊。  

原选者评。国策。田需对管燕云。士三日不得咽。而君鹅鹜有余粟。与孟子所云  

。豕交兽畜。者。更有甚焉。乃知穆生辞楚见色斯举耳。萧士斌  

贝 曰。太白少有高尚之志。此篇岂出山之后。不为时贵。所礼有轻出之悔与。读其诗者。百世之下。犹有感慨。  

古风天津三月时  

天津三月时。千门桃与李。朝为断肠花。暮逐东流水。前水复后水。古今相续流。  

新人非旧人。年年桥上游。鸡鸣海色动。谒帝罗公侯。月落西上阳。余辉半城楼。  

衣冠照云日。朝下散皇州。鞍马如飞龙。黄金络马头。行人皆辟易。志气横嵩丘。  

入门上高堂。列鼎错珍羞。香风引赵舞。清管随齐讴。七十紫鸳鸯。双双戏庭幽。  

行乐争昼夜。自言度千秋。功成身不退。自古多愆尤。黄犬空叹息。绿珠成衅仇。  

何如鸱夷子。散发棹扁舟。  

原选者评。此刺当时贵幸之徒。怙侈骄纵而不恤其后也。杜甫。丽人行。其刺国忠也。  

微而婉。此则直而显。自是异曲同工。书。曰。居高思危。罔不惟畏。读此能令权门胆落。诗眼。以为建安气骨。惟李杜有之。良然。  

范温曰。建安诗辩而不华。质而不俚。风调高雅。格力遒壮。得风雅骚人气骨。最为近古。惟李杜有之。  

吴昌祺曰。自开一境。不必古人。  

。西京记。上阳宫西。有西上阳宫。  

古风昔我游齐都  

昔我游齐都。登华不注峰。兹山何峻秀。绿翠如芙蓉。萧飒古仙人。了知是赤松。  

借予一白鹿。白挟两青龙。含笑凌倒景。欣然愿相从。泣与亲友别。欲语再三咽。  

勗君青松心。努力保霜雪。世路多险艰。白日欺红颜。分手各千里。去去何时还。  

在世复几时。磀如飘风度。空闻。紫金经。白首愁相误。抚已忽自笑。沉吟为谁故。  

名利徒煎熬。安得闲余步。终留赤玉舄。东上蓬莱路。秦帝如我求。苍苍但烟雾。  

原选者评。此诗或作两篇。今合而观之。上忆昔日之游。下决今日之去。意正相属。  

。泣与亲友别。八句。即将别矣。复自疑焉。古下云。抚已忽自笑。沉吟为谁故。然后决然。欲往东上蓬莱。盖倦游之余。聊以寄意。范传正所云。非慕其轻举。将不可求之事。  

求之欲耗。壮心遣余年者也。  

萧士斌  

贝 曰。此诗恐是其一时与亲友话别者。故中有不能忘情之词。未有永诀割断之语也。  

古风秋露白如玉  

秋露白如玉团团下庭绿。我行忽见之。寒早悲岁促。人生鸟过目。胡乃自结束。  

景公一何愚。牛山泪相续。物苦不知足。得陇又望蜀。人心若波澜。世路有屈曲。三万六千日。夜夜当秉烛。  

原选者评。唐风。蟋蟀。之篇。感兴如此。诗之神韵。与古为化。拟之十九首。可谓波澜莫二。结处。与通篇一意相贯。即。桃李园序。之意。或谓若不知止足。则当夜夜宴  

游为识者。所笑其说未当。  

萧士斌  

贝 曰。三万六千日虽太白造辞如此。然其意却祖於。左传。所谓夺胎换骨。使事而不为事使者。  

古风大车扬飞尘  

大车扬飞尘。亭午暗阡陌。中贵多黄金。连云开甲宅。路逢斗鸡者。冠磂何辉赫。  

鼻息干虹蜺。行人皆怵惕。世无洗耳翁。谁知尧与跖。  

萧士斌  

贝 曰。此篇讽刺之诗。盖为贾昌辈而作。  

。东城父老传。曰。贾昌生七岁。解鸟语音。元宗在藩邸时。乐民间清明节斗鸡戏。及即位。治鸡坊於两室间。索长安雄鸡千数。养於鸡坊。选六军小儿五百人。使驯扰教饲之。昌为五百小儿长。天子甚爱幸之。金帛之赐日至其家。开元十三年。鸡笼三百从东封。十四年三月衣斗鸡服。会上於温泉。天下号为。神鸡童。时人为之语曰。生儿不用识文字。斗鸡走马胜读书。贾家小儿年十三。富贵荣华代不如。千秋节赐酉甫或酉甫於洛元。会与清明节皆在骊山。每至。是日万乐具举。六官必从。昌冠雕翠金。华冠锦纟由。绣襦衤夸。执铎拂。导群鸡叙立於广场。顾盼如神。指挥风生。随鞭指低昂。不失胜负。既决强者前。弱者后。随昌雁行。归於鸡坊。角角氐万夫。跳剑寻橦。蹴球踏绳。舞於竿颠者。意索气阻。已逡巡不敢入。岂教猱扰龙之徒与。  

古风碧荷生幽泉  

碧荷生幽泉。朝日艳且鲜。秋花冒绿水。密叶罗青烟。秀色空绝世。馨香竟谁传。  

坐看飞霜满。凋此红芳年。结根未得所。愿托华池边。  

原选者评。前有。郢客吟白雪。一篇云。举世谁为传。此篇云。馨香竟谁传。伤  

不遇也。末二句情见乎辞。白未尝一日忘事君也。求仙采药。岂其本心哉。严羽云。观白诗要识其安身立命处。此类是也。  

萧士斌  

贝 曰。荷与华池比也。君子有绝世之行。处於僻野而不为世所知。常恐老之将至。而所抱不见於所用。安得托身於朝廷之上哉。是亦太白自伤之意与。  

古风郑客西入关  

郑客西入关。行行未能已。白马华山君。相逢平原里。璧遗镐池君。明年祖龙死。  

秦人相谓曰。吾属可去矣。一往桃花源。千春隔流水。原选者评。赏其风调致佳。平原。当作平舒。  

。史记。始皇三十六年。使者从关东夜过华阴平舒道。  

古风羽檄如流星  

羽檄如流星。虎符合专城。喧呼救边急。群鸟皆夜鸣。白日曜紫微。三公运权衡。  

天地皆得一。澹然四海清。借问此何为。答言楚徵兵。渡泸及五月。将赴云南征。  

怯卒非战士。炎方难远行。长号别严亲。日月惨光晶。泣尽继以血。心摧两无声。  

因兽当猛虎。穷鱼饵奔鲸。千去不一回。投躯岂全生。如何舞干戚。一使有苗平。  

原选者评。群鸟夜鸣。写出骚然之状。白日。四句。形容黩武之非。至於征夫之凄惨。军势之怯弱。色色显豁。字字沈痛。结归德化。自是至论。此等诗殊有关系。体近风雅。与杜甫。兵车行。出塞。等作。工力悉敌。不可轩轾。宋人罗大经作。鹤林玉露。乃谓白作为歌诗。不过狂醉於花月之间。社稷苍生曾不系其心膂。视甫之忧国忧民。不可同年语。此种识见。真蚍蜉撼大树。多见其不知量也。  

萧士斌  

贝 曰。太白此诗盖讨云南时作也。末二句比南诏为有苗。而深叹当国之大臣不能如益之赞禹。禹之佐舜。敷文德以来远人致。有覆军杀将之耻也。通鉴纲目。天宝十载。剑南节度使鲜于仲通讨南诏大败於西洱河。士卒死者六万人。仅以身免。杨国忠掩其败状。仍叙其战功。制募兵击之。人闻云南瘴疠。莫肯应募。国忠遣御史分道捕人。枷送军所。十三载剑南留后李宓击南诏。深入至太和城。士卒疫饥死什七八。引还。蛮追击之。全军皆没。国忠更以捷闻。益发中国兵讨之。前后死者几二十万人。无敢言者。  

吴昌祺曰。干羽。改。干戚。本陶渊明。刑天舞干戚。  

古风孤兰生幽园  

孤兰生幽园。众草共芜没。虽照阳春晖。复悲高秋月。飞霜早淅沥。绿艳恐休歇。  

若无清风吹。香气为谁发。  

原选者评。前有。燕臣昔恸哭。一章。与此俱遭谗被放而作。前篇哀而不伤。怨而不诽。尚近。离骚。悲痛之音。此则温柔敦厚。上追。风雅。矣。  

萧士斌  

贝 曰。此亦比兴之诗也。君子在野。未能自拔於众人之中。虽蒙主知而小人之谗毁者已至。孤寒之士。亦如是而已矣。若非在位之人。引类拔萃而荐用之。虽有德馨。亦何以自见哉。  

古风凤饥不啄粟  

凤饥不啄粟。所食惟琅玕。焉能与群鸡。刺促争一餐。朝鸣崑丘树。夕饮砥柱湍。  

归飞海路远。独宿天霜寒。幸遇王子晋。结交青云端。怀恩未得报。感别空长叹。原选者评。前有。凤凰九千仞。一篇。与此皆白自比。怀恩未报。感别长叹。惓惓之诚。溢於言表。  

古风周穆八荒意  

周穆八荒意。汉皇万乘尊。淫乐心不极。雄豪安足论。西海宴王母。北宫邀上元。  

瑶水闻遗歌。玉杯竟空言。灵迹成蔓草。徒悲千载魂。  

原选者评。唐人多以王母比杨妃。如杜甫。西望瑶池降王母。亦然。则上元即指秦虢辈。末句盖伤之也。  

萧士斌  

贝 曰。当时明皇亦好神仙之事。此诗盖有所讽云。  

古风绿萝纷葳蕤  

绿萝纷葳蕤。缭绕松柏枝。草木有所托。岁寒尚不移。奈何夭桃色。坐叹葑菲诗。  

玉颜艳红彩。云发非素丝。君子恩已毕。贱妾将何为。  

原选者评。纯用比兴。亦骚雅之遗。金銮召对。欣有托矣。中道被放如去妇。以盛颜真  

发而不见答也。辞意怨而不怒。旨合风人。萧士斌  

贝 以为有为而作。殆未必然。  

萧士斌  

贝 曰。诗有比有兴。所以抒下情而通讽谕也。当时君臣夫妇之大伦。不合於礼义。而不克终者。无所不有。太白此诗必有为而作也。  

古风美人出南国  

美人出南国。灼灼芙蓉姿。皓齿终不发。芳心空自持。由来紫宫女。共妬青蛾眉。  

归去潇湘沚。沈吟何足悲。  

原选者评。亦前篇之意。但前篇寓意於君。此则谓张土自辈之谮毁也。  

古风倚剑登高台  

倚剑登高台。悠悠送春目。苍榛蔽层丘。琼草隐深谷。凤鸟鸣西海。欲集无珍木。  

鸒斯得所居。蒿下盈万族。晋风日以颓。穷途方恸哭。  

原选者评。天宝以还。小人道长。君子道消矣。物亦各从其类也。篇中连类引象。杂而不越。途穷恸哭。亦无可如何而已。古风羽族稟万化羽族稟万化。小大各有依。周周亦何辜。六翮掩不挥。愿衔众禽翼。一向黄河飞。  

飞者莫我顾。叹息将安归。  

原选者评。知柳下惠之贤。而不与立。所以致恨於臧孙辰之窃位也。  

萧士斌  

贝 曰。此诗全祖。庄子。韩子。二事之意。以鸟为喻。以愧当世。在位之不能。  

引拔同类者。  

古风恻恻泣路岐  

恻恻泣路岐。哀哀悲素丝。路岐有南北。素丝易变移。万事固如此。人生无定期。田窦相倾夺。宾客互盈亏。世途多翻覆。交道方山佥巇。斗酒强然诺。寸心终自疑。张陈竟火灭。萧朱亦星离。众鸟集荣柯。穷鱼守枯池。嗟嗟失权客。勤问何所规。  

原选者评。辞旨明白。白古风凡五十九首。以此篇结之。总厥所述。远追嗣宗。咏怀近比。子昂。感遇。其间。指事深切。言情笃挚。缠绵往复。每多言外之旨。白之流品亦可睹其概焉。夫开元。天宝治乱迥殊。林甫。国忠相继柄政。宵小盈朝。贤人在野。卒致禄山之乱。宗社几墟。白以倜傥之才。遭谗被放。虽放浪江湖。而忠君忧国之心。未尝少忘。身世之感一於诗。发之诸篇之中。可指数也。岂非。风雅。之嗣音。诗人之冠冕乎。朱子尝欲择历代之诗。为一编以继三百篇。楚辞之后。而以白之古风为之。羽翼与卫。盖有以取之矣。群儿谤伤。何足信哉。  

萧士斌  

贝 曰。此诗讥市道交者。太白罹难之馀。友朋之交。不能始终如一。而或奔走权门。徒有一类失权之客。勤勤劳问。亦何所规益乎。可以知人心之不古矣。  

朱子曰。太白古风两卷。皆自陈子昂感遇中来。亦有全用其句处。太白去子昂不远。  

其尊慕如此。又曰。太白诗如无法度。乃从容於法度之中。盖圣於诗者。  

刘克庄曰。太白。古风。与陈子昂。感遇。之作。笔力相上下。唐之诗人。皆在下风。  

冯舒曰。此真。国风。  

沈德潜曰。太白诗纵横驰骤。独古风二卷。不矜才。不使气。原本阮公风格。伯玉感遇诗。后有嗣音矣。  

## 卷二  

陇西李白诗二  

远别离  

远别离。古有皇英之二女。乃在洞庭之南。潇湘之浦。  

海水直下万里深。谁人不言此离苦。  

日惨惨兮云冥冥。猩猩啼烟兮鬼啸雨。我纵言之将何补。  

皇穹窃恐不照余之忠诚。雷凭凭兮欲吼怒。  

尧舜当之亦禅禹。君失臣兮龙为鱼。权归臣兮鼠变虎。  

或言尧幽囚。舜野死。  

九疑联绵皆相似。重瞳孤坟竟何是。  

帝子泣兮绿云间。随风波兮去无还。  

恸哭兮远望。见苍梧之深山。  

苍梧山崩湘水绝。竹上之泪乃可灭。  

原选者评。此忧天宝之将乱。欲抒其忠诚而不可得也。日者。君象云盛则蔽其明。啼烟啸雨阴晦之象甚矣。诗云。荟兮蔚兮。南山朝阝齐。小人之势至於如此。政事尚可问乎。  

屈平曰。理弱而媒拙兮。恐导言之不固。又曰。闺中既邃远兮。哲王又不寤。白以见疏之人欲言何补。而忠诚不懈如此。此立言之本指。龙鱼虎鼠之喻。亦本。楚词。及。说苑。兼用。客难。中语。比类陈词。可谓深切著明者矣。  

萧士斌  

贝 曰。太白熟识时病。欲言则惧祸及。己不得已。而形之诗章。聊以致其爱君忧国之志而已。  

杨载曰。波澜开阖如江海之波。一波未平一波复起。又如兵家之阵。方以为正。又复为奇。方以为奇。忽复是正。出入变化不可纪极。  

刘辰翁曰。参差曲屈。幽人鬼语而动荡自然。无长吉之苦。  

高木秉曰。此太白伤时君子失位。小人用事以致丧乱。身在江湖之上。欲往救而不可。  

哀忠谏之无从。舒愤疾而作也。  

李东阳曰。古律诗各有音节。然皆限於字数。求之不难。乐府长短句最难调叠。然亦有自然之节。如太白。远别离。子美。桃竹杖。皆极其操纵。曷尝按古人声调而自和顺委曲。  

沈德潜曰。中有欲言不可明言处。故托吊古以抒之。屈折反覆。离骚。之旨。郭茂倩曰。楚词云。悲莫悲兮。生别离。古诗云。行行重行行。与君生别离。李陵与苏武诗云。良时不可再。别离在须臾。故后人拟之。为古别离梁简文。又为。生别离。宋吴迈远有。长别离。李白有。远别离。亦皆类此。  

蜀道难  

噫吁口戏。危乎高哉。  

蜀道之难。难於上青天。  

蚕丛及鱼凫。开国何茫然。  

尔来四万八千岁。不与秦塞通人烟。  

西当太白有鸟道。可以横绝峨眉巅。  

地崩山摧壮士死。然后天梯石栈相钩连。  

上有六龙回日之高标。下有冲波逆折之回川。  

黄鹤之飞尚不得过。猿猱欲度愁攀援。  

青泥何盘盘。百步九折萦岩峦。  

扪参历井仰胁息。以手抚膺坐长叹。  

问君西游何时还。畏途巉岩不可攀。  

但见悲鸟号古木。雄飞雌从绕林间。  

又闻子规啼夜月。愁空山。  

蜀道之难。难於上青天。使人听此凋朱颜。  

连峰去天不盈尺。枯松倒挂倚绝壁。  

飞湍瀑流争喧豗。砅崖转石万壑雷。  

其险也如此。嗟尔远道之人。胡为乎来哉。  

剑阁峥嵘而崔嵬。一夫当关。万夫莫开。  

所守或非亲。化为狼与豺。  

朝避猛虎。夕避长蛇。磨牙吮血。杀人如麻。  

锦城虽云乐。不如早还家。  

蜀道之难。难於上青天。侧身西望长咨嗟。  

原选者评。解此诗者。几如聚讼。惟萧士斌贝 谓为禄山乱华。天子幸蜀而作者得之。盖其诗。笔势奇崛。词旨隐跃。往往求之不得。则妄为之说。若析而论之亦自瞭然可睹。题本古乐府。非白所创。即以蜀道之难二语为通篇节奏。蚕丛及鱼凫。至。以手抚膺坐长叹。极言山川道途之险。以还题意而其非寻常游幸之地。已见言外。与下文神相贯注。  

。问君西游何时还。正指幸蜀事。萧士斌  

贝 曰。君字非泛然而言。犹杜甫。北征。诗。恐君有遗失。及君诚中与主之义。所谓君者。明皇也。其说是也。当日仓皇西幸。扈从萧条。栈道崎岖。霖铃悲感。乌号鹃啼。写出凄凉之状。故曰。使人听此凋朱颜。此为明皇悲也。  

以下重写难字而以其险也。如此三句束之远道之人。盖指从者而言。故承以。剑阁峥嵘。六句。楚贾云。我能往寇亦能往。蜀之险不必可恃。故为危之之词。以致其忠爱之意。若如诸说所云。为守蜀者。发於义。为不伦矣。朝避猛虎。六句直言避乱而祝其早还。通篇结穴在此。结语收得住。有无限遥情。若徒赏其文章之奇。而不审其深情远意。未为知白者也。胡震亨谓其海说事理。故包括大而有合。乐府讽世。立教本旨。盖亦穷於解矣。  

刘辰翁曰。妙在起伏。其才思放肆。语次崛奇。自不必言。  

桂临川曰。蜀道难。全为元宗幸蜀而作。至於。一夫当关。云云。为元宗虑深远矣。  

词旨幽深。雄浑飘逸。欧阳子以庐山高方之。殊为可哂。  

赵执信曰。原本。楚骚。集中格调相类者多是。为此体之祖。  

沈德潜曰。笔阵纵横。如蚪飞蠖动。起雷霆於指顾之间。任华庐同辈仿之。适得其怪耳。太白所以为仙才也。锦城虽云乐。不如早还家。是其主意。  

王僧虔。技录。有。蜀道难行。  

吴竞。乐府解题。曰。蜀道难。备言铜梁王垒之阻。与蜀国弦颇同。  

洪刍曰。新唐书。严武传。曰。武在蜀放肆。房琯以故宰相为部内刺史。武踞慢不为礼。最厚杜甫。然欲杀甫数矣。李白作。蜀道难。乃为房与杜危之也。新唐书。据范摅。云溪友议。言之耳。按。摭言。载。李白至京。以所业贽谒贺知章。知章览。蜀道难。一篇曰。子谪仙人也。白本传。天宝初。因吴筠被召亦至长安时。往见贺知章。则与严武帅蜀岁月悬远。尝见李集一本。於。蜀道难。题下注。讽章仇兼琼也。考其年月近之矣。谓危房杜者非也。新唐书。第弗深考耳。  

沈括曰。前史称严武为剑南节度不法。李白为作。蜀道难。按孟棨所记。白初至京师。贺知章闻名。首诣之。白出。蜀道难。时。乃天宝初也。严武为剑南。乃在至德以后。  

肃宗时年代甚远。盖小说所记。率多舛讹。  

萧士斌  

贝 曰。所谓尝见李集一本。於。蜀道难。下注。讽章仇兼琼者。黄鲁直尝於宜州为周惟深作草书。蜀道难。亦於题下注云。讽章仇兼琼也。然天宝初。天下安。四郊无警。剑阁乃长安入蜀之道。太白非狂者。乃拳拳然。欲其严剑阁之守。不知将何所拒乎。以此知其不为章仇兼琼也。  

梁甫吟  

长啸。梁甫吟。何时见阳春。君不见。朝歌屠叟辞棘津。八十西来钓渭滨。  

宁羞白发照清水。逢时吐气思经纶。广张三千六百钓。风期暗与文王亲。  

大贤虎变愚不测。当年颇似寻常人。君不见高阳酒徒起草中。长揖山东隆准公。  

入门不拜骋雄辩。两女辍洗来趋风。东下齐城七十二。指挥楚汉如旋蓬。  

狂客落魄尚如此。何况壮士当群雄。  

我欲攀龙见明主。雷公砰訇震天皷。帝傍投壶多玉女。  

三时大笑开电光。倏烁晦冥起风雨。阊阖九门不可通。以额扣关阍者怒。  

白日不照吾精诚。杞国无事忧天倾。猰犭俞磨牙竞人肉。驺虞不折生草茎。  

手接飞猱搏彫虎。侧足焦原未言苦。智者可卷愚者豪。世人见我轻鸿毛。  

力排南山三壮士。齐相杀之费二桃。吴楚弄兵无剧孟。亚夫咍尔为徒劳。  

。梁甫吟。声正悲。张公两龙剑。神物合有时。  

风云感会起屠钓。大人山兒屼当安之。原选者评。此诗当亦遭谗被放后作。与屈平眷眷楚国同一精诚。三千六百钓迄无定论。  

按。说苑。云。吕望年七十钓於渭渚。孔丛子云。太公勤身苦志。八十而遇文王。以百年三万六千场计之。七十至八十约三千六百钓也。或又以八十始钓。九十始遇。为十年。殆未知楚辞所云。太公九十乃显荣。盖指对国时言也。  

沈德潜曰。太白以气胜。故拉杂使事而不见其迹。若不善学之。恐意气粗豪。杂出不伦矣。作诗不可不防其渐。  

。古今乐录。曰。王僧虔。技录。相和歌楚调。五曲内有。梁甫吟。行始於诸葛亮。  

沈德潜曰。三千六百钓。或言地有三千六百轴。太公合天下而钓之。得与文王相遇也。  

乌夜啼  

黄云城边乌欲栖。归飞哑哑枝上啼。机中织锦秦川女。碧纱如烟隔窗语。  

停梭怅然忆远人。独宿空房泪如雨。  

原选者评。语浅意深。乐府本色。  

刘辰翁曰。语有深於此者。然情之所至皆不如此。则亦不必深也。凡言乐府者未足以知此。  

吴昌祺曰。含蕴无穷。音节绝妙。  

。古今乐录。曰。乌夜啼。者。清商曲也。乃周房中乐之遗声。江左所谓梁宋新声也。其词始於宋临川王义庆。宋元嘉中徙彭城王义康於豫章郡。义庆时为江州相。见而哭文帝。闻而怪之。召还宅。义庆大惧。妓妾闻。乌夜啼。叩斋阁云。明日应有赦。及旦。  

改南兖州刺史。因作此歌。其词云。茏葱窗不开。乌夜啼。夜夜望郎来。盖咏其妾也。  

李勉。琴说。曰。乌夜啼。何晏之女所造。与此义同而事异。  

乌栖曲  

姑苏台上乌栖时。吴王宫里醉西施。吴歌楚舞欢未毕。青山欲衔半边日。  

银箭金壶漏水多。起着秋月坠江波。东方渐高奈乐何。  

原选者评。乐极悲生之意。写得微婉。荒宴未几。而麋鹿游於姑苏矣。全不说破。可谓兴寄深微者。胡应麟以杜之。七哀。隽永深厚。法律森然。谓此篇斤两稍轻。咏叹不足。  

真意为谤伤。未足与议也。末缀一单句有不尽之妙。  

贺知章曰。此诗可以泣鬼神。  

范杼曰。此篇与。乌夜啼。可谓精金粹玉。  

萧士斌  

贝 曰。深得。国风。刺诗之体。盛言其美而不美者自见。  

。乐录。鸟兽二十一曲之一。战城南  

去年战。桑乾源。今年战。葱河道。洗兵条支海上波。放马天山雪中草。  

万里长征战。三军尽衰老。匈奴以杀戮为耕作。古来惟见白骨黄沙田。  

秦家筑城避胡处。汉家还有烽火然。烽火然不息。征战无已时。  

野战格斗死。败马号鸣向天悲。乌鸢啄人肠。衔飞上挂枯树枝。  

士卒涂草莽。将军空尔为。乃知兵者是凶器。圣人不得已而用之。  

原选者评。古词云。战城南。死郭北。野死不葬乌可食。又云。愿为忠臣安可得。  

白诗亦本其意。而语尤惨痛。意更切至。所以刺黩武而戒穷兵者深矣。  

萧士斌  

贝 曰。开元天宝中上。好边功。征伐无时。此诗盖有所讽也。  

沈德潜曰。匈奴。二句。可谓奇语。末本庄语。却以摇曳出之。  

。古今乐录。曰。战城南。汉鼓吹铙歌十八曲之六。  

行行且游猎篇  

边城儿。生年不读一字书。但将游猎夸轻。胡马秋肥宜白草。骑来蹑影何矜骄。  

金鞭拂雪挥鸣鞘。半酣呼鹰出远郊。弓弯满月不虚发。双鸧迸落连飞髇。  

海边观者皆辟易。猛气英风振沙碛。儒生不及游侠人。白首下帷复何益。  

原选者评。揆文教。奋武卫。二者不可偏废。此白愤时有激而作。盖天宝以后。益好边功。武士得志。亦世道之忧也。  

。乐府解题。曰。梁刘孝威。游猎篇。备言游行射猎之事。亦谓之。行行且游猎。篇。  

飞龙引  

鼎湖流水清且闲。轩辕去时有弓剑。古人传道留其间。  

后宫婵娟多花颜。乘鸾飞烟亦不还。骑龙攀天造天关。  

造天关。闻天语。长云河车载玉女。  

载玉女。过紫皇。紫皇乃赐白兔所捣之药方。  

后天而老凋三光。不视瑶池见王母。蛾眉萧飒如秋霜。  

原选者评。一结从。大人赋。翻出。仙者后天而老。乃蛾眉。萧飒如许。则不老者且先凋矣。讽意微而显。  

萧士斌  

贝 曰。飞龙引。者。古乐府鱼龙六曲之一。行路难  

金樽清酒斗十千。玉盘珍羞值万钱。停杯投箸不能食。拔剑四顾心茫然。  

欲渡黄河冰塞川。将登太行雪满山。闲来垂钓碧溪上。忽复乘舟梦日边。  

行路难。行路难。多岐路。今安在。长风破浪会有时。直挂云帆济沧海。  

原选者评。冰塞雪满。道路之难甚矣。而日边有梦。破浪济海尚未决。志於去也。后有二篇。则畏其难而决去矣。此盖被放之初。述怀如此。真写得难字意出。  

刘辰翁曰。结得不至。鼠尾甚善。  

郭茂倩曰。乐府解题。云。行路难。备言世路艰难及离别悲伤之意。多以君不见为首。按陈武别传曰。武常牧羊。诸家牧竖有知歌谣者。武遂学。行路难则所起亦远矣。  

长相思  

长相思。在长安。  

络纬秋啼金井阑。微霜凄凄簟色寒。  

孤灯不明思欲绝。卷帷望月空长叹。美人如花隔云端。  

上有青冥之长天。下有渌水之波澜。天长路远魂飞苦。梦魂不到关山难。  

长相思。摧心肝。  

原选者评。络纬秋啼。时将晚矣。曹植云。盛年处房室。中夜起长叹。其寓兴则同。然植意以礼义自守。此则不胜沦落之感。  

。卫风。曰。云谁之思。西方美人。楚辞。曰。恐美人之迟暮。贤者穷於不遇。而不敢忘君。斯忠厚之旨也。辞清意婉妙於言情。  

梅鼎祚曰。缀景幽绝。如泣如诉。怨而不诽。  

郭茂倩曰。古诗云。客从远方来。遗我一书札。上言长相思。下言久别离。长者久远之辞言。行人久戍寄书。以遗所思也。又曰。客从远方来。遗我一端绮。文彩双鸳鸯。  

裁为合欢被。著以长相思。缘以结不解。谓被中著绵。以致相思绵绵之意。故曰。长相思也。又有。千里思。与此相类。  

上留田行  

行至上留田。孤坟何峥嵘。积此万古恨。春草不复生。悲风四边来。肠断白杨声。  

借问谁家地。埋没蒿里茔。古老向余言。言是上留田。  

蓬科马鬣今已平。昔之弟死兄不葬。他人於此举铭旌。  

一鸟死。百鸟鸣。一兽走。百兽惊。桓山之禽别离苦。欲去回翔不能征。  

田氏仓卒骨肉分。青天白日摧紫荆。交柯之木本同形。东枝焦页卒页西枝荣。  

无心之物尚如此。参商胡乃寻天兵。孤竹。延陵。让国扬名。高风缅邈。颓波激情。尺布之谣。塞耳不能听。  

原选者评。萧士斌  

贝 说得之。白之从。虽曰迫胁。亦其倜傥自负。欲藉以就功名故也。  

词气激切。若有不平之感。如谢灵运所云。道消结愤懑者。桓山之禽。盖白自比也。胡应麟。诗薮。称其。公无渡河篇。波滔天。尧咨嗟。大禹湮百川。儿啼不窥家。其害乃去。  

茫然风沙。等语。为极力摹汉。似此情质词。古何遽不如汉也。  

萧士斌  

贝 曰。孤竹。延陵。数句。非泛然之作。以唐史至德间事。考之其为李成式辈。  

以谋激永王之反。而执杀之。太白目击其事。故作是诗与。  

沈德潜曰。末一段促节繁音。如闻乐章之乱。  

王僧虔。技录。瑟调曲之一。  

崔豹。古今注。上留田。地名也。其地有不字其孤弟者。邻人作悲歌。以讽其兄。故有此曲。  

前有一樽酒行  

春风东来忽相过。金樽渌酒生微波。落花纷纷稍觉多。美人欲醉朱颜酡。  

青轩桃李能几何。流光欺人忽蹉跎。君起舞。日西夕。  

当年意气不肯平。白发如丝叹何益。  

原选者评。即白所云。浮生若梦。为欢几何之意。写来偏自细致。不是一味豪放。又不是齐梁卑靡之音。故妙。  

乐府觞酌十曲之一。  

夜坐吟  

冬夜夜寒觉夜长。沉吟久坐坐北堂。冰合井泉日入闺。金缸青凝照悲啼。  

金缸灭。啼转多。掩妾泪。听君歌。歌有声。妾有情。  

情声合。两无违。一语不入意。从君万曲梁尘飞。  

原选者评。空谷幽泉。琴声断续。恩怨尔汝。呢呢如闻。景细情真。结语从鲍照诗翻案而出。  

萧士斌  

贝 曰。前有一樽酒行。夜坐吟。三篇。鲍照乐府。白纟宁词。体也。鲍诗云。  

。万曲不关心。一曲动情多。欲知情厚薄。更听此声过。  

谭元春曰。似鲍参军体。听君歌。逐君音。不贵声。贵意深。而以一语不入二句。露出爽俊之致。微有别耳。  

郭茂倩曰。夜坐吟。鲍照所作也。其词曰。冬夜沉沉夜坐吟。言听歌逐音。因音托意也。野田黄雀行  

游莫逐炎洲翠。栖莫近吴宫燕。吴宫火起焚巢窠。炎洲逐翠遭网罗。  

萧条两翅蓬蒿下。纵有鹰鹯奈若何。  

原选者评。黯然自伤。当在浔阳既败之后。胡震亨云。不参按白身世遘遇之概。不知其因事傅题。借题抒情之本指。最为有见。故颂诗者。必贵於论世也。  

。古今乐录。曰。王僧虔。技录。有。野田黄雀行。晋乐。奏东阿王置酒高殿上一篇。  

箜篌谣  

攀天莫登龙。走山莫骑虎。贱结交心不移。唯有严陵及光武。  

周公称大圣。管蔡宁相容。汉谣一斗粟。不与淮南舂。兄弟尚路人。吾心安所从。  

他人方寸间。山海几千重。轻言托朋友。对面九疑峰。开花必早落。桃李不如松。  

管鲍久已死。何人继其踪。  

原选者评。白之受知。明皇礼遇殊绝。当时王公贵人交游亦众。浔阳既败。莫为省记。  

故以严陵光武及管鲍为比。言管蔡者事之缘起如此也。卒之为白纳官赎罪者。郭子仪也。亦可以无憾矣。  

萧士斌  

贝 曰。琴操五十七曲九引。内有。箜篌引。亦曰。公无渡河。亦曰。箜篌谣。  

夷则格上白鸠拂无辞  

铿鸣钟。考朗鼓。歌。白鸠。引拂舞。  

白鸠之白谁与邻。霜衣雪襟诚可珍。含哺七子能平均。  

食不噎。性安驯。首农政。鸣阳春。  

天子刻玉杖。镂形赐耆人。  

白鹭之白非纯真。外洁其色心匪仁。  

阙五德。无司晨。胡为啄我葭下之紫鳞。  

鹰鹯雕鹗。贪而好杀。  

凤凰虽大圣。不愿以为臣。  

原选者评。诗妙比兴。苟无关风义不作可也。盖自李林甫用而聚敛之臣。进严酷之吏多。此诗所以刺也。词之古奥。超魏入汉。王世贞乃谓。李白乐府出入齐梁。非笃论也。  

钟惺曰。似刺当时罗织诸狱吏。写出疾恶去残之意。说得有体。  

杨齐贤曰。唐礼乐志曰。白鸠。吴拂舞曲也。  

萧士斌  

贝 曰。拂舞歌五曲有。白鸠。篇亦曰。白凫舞。以其歌且舞也。亦入清商曲。按晋杨泓舞序云。自到江南见白符舞。符。即。凫。也。白凫舞即白鸠舞也。白凫之辞出於吴拂舞五篇。并晋人采集亡国所作。惟白凫不用吴旧歌而更作之。命曰。白鸠篇。  

。古今乐录。曰。鞞铎巾拂四舞。梁并夷则格。钟磬鸠拂和。故白拟其词。  

日出行  

日出东方隈。似从地底来。  

历天又入海。六龙所舍安在哉。  

其始与终古不息。人非元气。安得与之久徘徊。  

草不谢荣於春风。木不怨落於秋天。谁挥鞭策驱四运。万物与歇皆自然。  

义和。义和。汝奚汨没於荒淫之波。  

鲁阳何德。驻景挥戈。逆道违天。矫诬实多。  

吾将囊括大块。浩然与溟涬同科。  

原选者评。易。曰。原始反终。故知死生之说。不知自然之运。而意於长生久视者。  

妄也。诗意似为求仙者发。故前云。人非元气。安得与之久徘徊。后云。鲁阳挥戈。矫诬实多。而结以与溟氵幸同科。言不如委顺造化也。若谓写时行物生之妙。作理学语。亦索然无味矣。观止益知白之学仙。盖有所托而然也。  

乐府。日出行。者。时景二十一曲之一。  

北风行  

烛龙栖寒门。光曜犹旦开。日月照之何不及。此唯有北风号怒天上来。  

燕山雪花大如席。片片吹落轩辕台。幽州思妇十二月。停歌罢笑双蛾摧。  

倚门望行人。念君长城苦寒良可哀。别时提剑救边去。遗此虎纹金鞞革叉。  

中有一双白羽箭。蜘蛛结网生尘埃。箭空在。人今战死不复回。  

不忍见此物。焚之已成灰。黄河捧上尚可塞。北风雨雪恨难裁。  

原选者评。悲歌激楚。  

唐汝询曰。此为戍妇之辞以讽也。  

郭茂倩曰。北风。卫诗也。传曰。北风寒凉。病害万物。若鲍照。北风凉。李白。烛龙栖寒门。皆伤北风雨雪。而行人不归。与卫诗异矣。  

。淮南子。烛龙在雁门。北蔽於委羽之山不见日。又曰。八之外有八极。北极之山曰寒门。  

。山海经。西有王母之山。有轩辕之台。陈子昂诗比登蓟丘望求古轩辕台。  

## 卷三  

陇西李白诗三  

关山月  

明月出天山。苍茫云海间。长风几万里。吹度玉门关。汉下白登道。胡窥青海湾。  

由来征战地。不见有人还。戍客望边色。思归多苦颜。高楼当此夜。叹息未应闲。  

原选者评。朗如行玉山。可作。白自道语。格高气浑。双关作收。弥有逸致。  

吕居仁曰。太白诗如。明月出天山。等篇。气盖一世。学者能熟味之。自不褊浅矣。  

胡应麟曰。雄浑之中。多少闲雅。  

。乐府解题。曰。汉横吹曲二十八。解魏晋以来惟传十曲。又有。关山月。等八曲。合十八曲。关山月。伤离别也。  

独漉篇  

独漉水中泥。水浊不见月。不见月尚可。水深行人没。越鸟从南来。胡鹰亦北渡。  

我欲弯弓向天射。惜其中道失归路。  

落叶别树飘。零随风。客无所托。悲与此同。罗帏舒卷。似有人开。  

明月直入。无心可猜。雄剑挂壁。时时龙鸣。不断犀象。绣涩苔生。  

国耻未雪。何由成名。神鹰梦泽。不顾鸱鸢。为君一击。鹏搏九天。  

原选者评。全从古词夺换而出。其妙过之世人。但学兰亭。面欲换凡骨无金丹。如白之乐府。真乃神移意授。变化从心。故使青出於蓝。冰寒於水。  

苏辙曰。罗帏舒卷。四语。殊不可及。  

萧士斌  

贝 曰。 。独漉篇。即拂舞歌五曲中之。独禄篇。也。太白集中。 。禄。字作。漉。字。其间命意造辞亦模仿规拟。特古辞为父报仇。太白则为国雪耻耳。  

登高丘而望远海  

登高丘。望远海。六鳌骨已霜。三山流安在。  

扶桑半摧折。白日沉光彩。银台金阙如梦中。秦皇汉武空相待。精卫费木石。鼋鼍无所凭。君不见骊山茂陵尽灰灭。牧羊之子来攀登。  

盗贼劫宝玉。精灵竟何能。穷兵黩武今如此。鼎湖飞龙安可乘。  

萧士斌  

贝 曰。此题。乐录。及。解题。并无。前闻太白此诗不过引秦皇汉武巡海求仙之事。以通讽谏耳。  

唐汝询曰。此讥方士之无益也。  

双燕离  

双燕复双燕。双飞令人羡。玉楼珠阁不独栖。金窗绣户长相见。  

柏梁失火去。因入吴王宫。吴宫又焚荡。雏尽巢亦空。憔悴一身在。孀雌忆故雄。  

双飞难再得。伤我寸心中。  

原选者评。途穷恸哭。岂胜身世之感。五噫四愁。同此酸楚。  

萧士斌  

贝 曰。此其太白自叹之作乎。首四句言待诏金銮时也。柏梁失火去。喻遭谗被放时也。中三句喻以累遭谪时也。末四句言放逐之余。思君而不得再见。安得不为之伤心乎。亦可哀也已。  

琴历曰。河间新歌二十一章之一有。双燕离。  

山人劝酒  

苍苍云松。落落绮皓。春风尔来为阿谁。蝴蝶忽然满芳草。  

秀眉霜雪颜桃花。骨青髓绿长美好。称是秦时避世人。劝酒相欢不知老。  

各守麋鹿志。耻随龙虎争。欻起佐太子。汉王乃复惊。  

顾谓戚夫人。彼翁羽翼成。归来商山下。泛若云无情。举觞酹巢由。洗耳何独清。  

浩歌望嵩岳。意气还相倾。  

原选者评。泛咏。四皓。便是无情之文。故注家以为感时事。刺卢鸿辈不为无见。白居易。四皓庙。云。如彼旱天云。一雨百谷滋。泽则在天下。云复归希夷。可谓蕴藉有味矣。白诗却只有五字曰。泛若云无情。尤为深妙。知古人每相本也。  

萧士斌  

贝 曰。此诗盖为明皇废太子瑛有所感而作也。明皇之时。卢鸿。王希夷隐居嵩山。  

李元恺。吴筠之徒皆以隐逸称。或召至阙廷。或遣问政事。徒尔高谈阔论。然未有能如。四皓。之一言。而太子得不易也。末句亦深。不满於嵩岳之隐者与。其意微而显矣。  

乐府。山人劝酒。者。觞酌七曲之一。  

于阗采花  

于阗采花人。自言花相似。  

明妃一朝西入胡。胡中美女多羞死。乃知汉地多名姝。胡中无花可方比。凡青能令丑者妍。无盐翻在深宫里。自古妒蛾眉。胡沙埋皓齿。  

原选者评。沉沦不偶之士如明妃者。自古不乏。若林甫当国而云野无遗贤。则贤不肖之易置者众矣。即白之受谮於张土自。所谓入宫见妒。固其宜也。结语峭甚。可为叹绝。  

。乐录。于阗采花。者。蕃胡四曲之一。  

鞠歌行  

玉不自言如桃李。鱼目笑之卞和耻。楚国青蝇何太多。连城白璧遭谗毁。  

荆山长号泣血人。忠臣死为刖足鬼。听曲知甯戚。夷吾因小妻。  

秦穆五羊皮。买死百里奚。洗拂青云上。当时贱如泥。朝歌皷刀叟。虎变磻溪中。  

一举钓六合。遂荒营丘东。平生渭水曲。谁识此老翁。奈何今之人。双目送飞鸿。  

原选者评。起六句一意三折。语语奇隽。盖述遭谗被放之感。粪壤充帏。而申椒不芳。  

亦此物也。 。听曲知宁戚。以下。托意古人。与。梁甫吟。起处同意。亦本骚中语化出。  

。目送飞鸿。用卫灵见孔子事。乃心不在贤之意。一路平直到此。截然而止。却与起势相称。  

章法可玩。  

萧士斌  

贝 曰。太白此词。始则伤士之遭谗废弃。中则羡乎四贤之遇合有时。终则重叹今人不能如古人之识士也。亦借此自况云耳。  

王僧虔。技录。平调七曲七日。鞠歌行。  

陆机。鞠歌行序。曰。按汉宫有含章鞠室。灵芝鞠室。后汉马防第宅卜临道。连通池。鞠城弥於街路。鞠歌。将谓此也。又东阿王诗。连骑击坏。或谓蹙鞠乎。三言七言。  

虽奇宝名器。不遇知己。终不见重。愿逢知己以托意焉。  

幽涧泉  

拂彼白石。弹吾素琴。  

幽涧愀兮流泉深。善手明山  

徽 高张清。心寂历似千古。松飕祒兮万寻。  

中见愁猿吊影而危处兮。叫秋木而长吟。客有哀时失职而听者。泪淋浪以沾襟。  

乃缉商缀羽。潺湲成音。吾但写声发情於妙指。殊不知此曲之古今。  

幽涧泉。鸣深林。  

原选者评。此琴操也。松响猿吟。写出凄清幽怨之音曲。涧泉声泠然在耳。  

钟惺曰。中见非目境也。就琴中见之。末后。殊不知。一语。妙达乐理。  

。乐府。幽涧泉。者。山水二十四曲之一。  

王昭君  

昭君拂玉鞍。上马啼红颊。今日汉宫人。明朝胡地妾。  

原选者评。题多名篇。此只以十字尽之。校。今朝犹汉地。明旦入胡关。之句。词意倍为激烈。  

。古今乐录。曰。无嘉技录。吟叹四曲二曰。王明君。石崇作。  

郭茂倩云。一曰。王昭君。唐书乐志。曰。明君。汉曲也。石崇以此曲教绿珠。  

而自制新辞。  

荆州歌  

白帝城边足风波。瞿塘五月谁敢过。荆州麦熟茧成蛾。缲丝忆君头绪多。  

拨穀飞鸣奈妾何。  

原选者评。古质入汉。得风人之遗韵。乐府妙处。如是如是。  

桂临川曰。李诗短章。若。荆州歌。等作。俱出风雅。可以被之管弦得也。  

郭茂倩曰。荆州歌。盖出於清商曲。江陵乐荆州即江陵也。有纪南城梁简文。荆州歌。云。纪城南里望朝云。雉飞麦熟妾思君。是也。  

萧士斌  

贝 曰。拨谷。布谷也。  

雉子斑  

辟邪伎作鼓吹惊。雉子斑之奏曲成。喔咿振迅欲飞鸣。  

扇锦翼。雄风生。双雌同饮啄。 悍谁能争。  

乍向草中耿介死。不求黄金笼下生。  

天地至广大。何惜遂物情。  

善卷让天子。矛务光亦逃名。  

所贵旷士怀。朗然合太清。  

原选者评。前半傅题。后半摅意。隐者为高。故往而不返。究何关於造物之大。然亦各行其志也。白本高旷。故其言如此。  

萧士斌  

贝 曰。天宝之末。争名者於朝。争利者於市。太白此诗。其有所讽与。  

。古今乐录。曰。汉鼓吹铙歌十八曲其十三曰。雉子斑。梁三朝乐第四十一。设辟邪伎鼓吹作。雉子斑曲引去来。  

相逢行  

相逢红尘内。高揖黄金鞭。万户垂杨里。君家阿那边。  

原选者评。顾华王论五言绝。以调古为上乘。以情真为得体。李白有之。  

王僧虔。技录。相和歌清调六曲。有。相逢狭路行。亦曰。长安有狭邪行。亦曰。相逢行。故震亨曰。阿那。犹云。若个。也。  

有所思  

我思仙人乃在碧海之东隅。海寒多天风。白波连山倒蓬壶。  

长鲸喷涌不可涉。抚心茫茫泪如珠。西来青鸟东飞去。愿寄一书谢麻姑。  

原选者评。海寒多天风。五字。融铸古人自成奇句。  

萧士斌  

贝 曰。王僧虔。技录。相和歌瑟调三十八曲内有。有所思。又汉短箫铙歌二十二曲。其一曰。有所思。亦曰。嗟佳人。注云。汉大乐食举十三曲第七曰。有所思。汉朝以此乐侑食。  

久别离  

别来几春未还家。玉窗五见樱桃花。  

况有锦字书。开缄使人嗟。  

至此肠断彼心绝。云鬟绿鬓罢梳结。愁如回飚乱白雪。  

去年寄书报阳台。今年寄书重相催。  

东风兮东风。为我吹行云使西来。  

待来竟不来。落花寂寂委青苔。  

原选者评。一往缠绵。所谓缘情之什。却自不涉绮靡。古今乐录。别离十九曲之一。  

白头吟  

锦水东北流。波荡双鸳鸯。雄巢汉宫树。雌弄秦草芳。  

宁同万死碎绮翼。不忍云间两分张。此时阿娇正娇妒。独坐长门愁日暮。  

但愿君恩顾妾深。岂惜黄金买词赋。相如作赋得黄金。丈夫好新多异心。  

一朝将聘茂陵女。文君因赠。白头吟。东流不作西归水。落花辞条羞故林。  

兔丝固无情。随风任倾倒。谁使女萝枝。而来强萦抱。  

两草犹一心。人心不如草。莫卷龙须席。从他生网丝。且留琥珀枕。或有梦来时。  

覆水再收岂满怀。弃妾已去难重回。古来得意不相负。祗今惟有青陵台。  

萧士斌  

贝 曰。辞惋意悲。国风好色而不淫。小雅怨诽而不乱。是诗得之矣。  

冯舒曰。天际鸾吟。非复人间凡响。  

沈德潜曰。此随题感兴耳。后人欲扭合时事。支离无谓。兔丝固无情。以下。信手拈来无不入妙。  

。古今乐录。曰。 。王僧虔。技录。楚调曲有。白头吟行。歌古。 。皑如山上雪。篇。  

。西京杂记。云。卓文君作。宋书。乐志。大曲十五曲曰。白头吟。  

采莲曲  

若耶溪旁采莲女。笑隔荷花共人语。日照新妆水底明。风飘香袂空中举。  

岸上谁家游冶郎。三三五五映垂杨。紫骝嘶入落花去。见此蜘蹰空断肠。  

原选者评。绮而不艳。此自关乎天分。王安石云。诗人各有所得。清水出芙蓉。天然去雕饰。此李白所得也。於此亦可见之。  

刘辰翁曰。浅语尽情。  

。古今乐录。曰。梁武帝制。江南弄。七曲。三曰。采莲曲。  

临江王节士歌  

洞庭白波木叶稀。燕鸿始入吴云飞。  

吴云寒。燕鸿苦。风号沙宿潇湘浦。节士悲秋泪如雨。  

白日当天心。照之可以事明主。  

壮士愤。雄风生。安得倚天剑。跨海斩长鲸。  

原选者评。白日当天心。二语。深於写照。  

萧士斌  

贝 曰。乐府游侠曲二十一中有。临江王节士歌。陆厥所作。  

长干行二首  

妾发初覆额。折花门前剧。郎骑竹马来。绕床弄青梅。同居长干里。两小无嫌猜。  

十四为君妇。羞颜未尝开。低头向暗壁。千唤不一回。十五始展眉。愿同尘与灰。  

常存抱柱信。岂上望夫台。十六君远行。瞿塘滟滪堆。五月不可触。猿声天上哀。  

门前迟行迹。一一生绿苔。苔深不能扫。落叶秋风早。八月蝴蝶黄。双飞西园草。  

感此伤妾心。坐愁红颜老。早晚下三巴。预将书报家。相迎不道远。直至长风沙。  

原选者评。儿女子情事。直从胸臆间流出。萦迂回折。一往情深。尝爱司空图所云。  

。道不自器。与之圆方。为深得委曲之妙。此篇庶几近之。  

钟惺曰。古秀。真汉人乐府。  

杨慎曰。胡蝶来。文粹作胡蝶黄。蝶以春来。八月非来时。秋蝶多黄。感金气也。白乐天诗。秋蝶黄茸茸。此可以证。  

忆妾深闺里。烟尘未曾识。嫁与长干人。沙头候风色。五月南风兴。思君下巴陵。  

八月西风起。想君发扬子。去来悲如何。见少离别多。湘潭几日到。妾梦越风波。  

昨夜狂风度。吹折江头树。淼淼暗无边。行人在何处。好乘浮云骢。佳期兰渚东。鸳鸯绿蒲上。翡翠锦屏中。自怜十五余。颜色桃花红。那作商人妇。愁水复愁风。  

原选者评。黄庭坚以此为李益所作。颇为具眼。即以前篇校之。气体固殊矣。以其清丽存之。  

冯舒曰。此等诗。俱元气所陶冶。未可以中唐后诗法论之。  

冯班曰。二篇句句有本。  

。乐府遗声。都邑三十四曲有。长干行。  

吴都赋长干延属注云。江东谓山冈间为干。建邺之南。有大长干。小长干。  

古朗月行  

小时不识月。呼作白玉盘。又疑瑶台镜。飞在白云端。仙人垂两足。桂树作团团。  

白兔捣药成。问言与谁餐。蟾蜍蚀圆影。大明夜已残。羿昔落九乌。天人清且安。  

阴精此沦惑。去去不足观。忧来其如何。凄怆摧心肝。  

原选者评。寓托处书法谨严。蟾蜍。以比禄山。阴精。以刺太真。取义皆切羿射九乌。以彼比此。原无指实。必字字为之附会。则凿矣。  

胡震亨曰。此诗生於。天问。夜光何德。死则又育。厥利维何。而顾兔在腹。数语。  

卢仝。月蚀诗。又生於此。始则微词。含寄终至。破口发村矣。  

。乐府遗声。时景二十五曲有。明月。篇。亦曰。朗月子。  

独不见  

白马谁家子。黄龙边塞儿。天山三丈雪。岂是远行时。春蕙忽秋草。莎鸡鸣西池。  

风摧寒梭响。月入霜闺悲。忆与君别年。种桃齐蛾眉。桃今百余尺。花落成枯枝。  

终然独不见。流泪空自知。  

原选者评。口要口要草虫阜螽。卉木萋止。女心悲止。思妇之言三百篇具矣。幽怨凄清。宛然可听。  

。乐府解题。曰。独不见。伤思而不得见也。  

白纟宁辞二首  

扬清歌。发皓齿。北方佳人东邻子。且吟。白纟宁。停。绿水。长袖拂面为君起。  

寒云夜卷霜海空。胡风吹天飘塞鸿。玉颜满堂药未终。馆娃日落歌吹濛。  

萧士斌  

贝 曰。全篇句意间架。并是拟鲍明远者。杜少陵所谓俊逸鲍参军者与。  

月寒江清夜沉沉。美人一笑千黄金。垂罗舞縠扬哀音。郢中白雪且莫吟。子夜吴歌动君心。动君心。冀君赏。愿作天池双鸳鸯。一朝飞去青云上。  

原选者评。二诗虽出入古词。要自情景双美。别具丰神。  

郭茂倩曰。宋书。乐志。云。白纟宁舞。按舞辞有巾袍之言。纟宁本吴地所生。宜是吴舞也。乐府解题。曰。古辞盛称舞者之美。宜及芳时为乐也。唐书。乐志。曰。梁武帝令沈约改其辞为。四时白纟宁歌。  

萧士斌  

贝 曰。白纟宁歌有白纟宁舞。吴地出纟宁。故兴其所见以寓意。始则田野之作。后乃大乐氏用焉。其音入清商调。故清商七曲有子夜者。即白纟宁也。在吴歌为白纟宁。在雅歌为子夜。其实一也。  

鸣雁行  

胡雁鸣。辞燕山。昨发委羽朝度关。  

一一衔芦枝。南飞散落天地间。连行接翼往复还。  

客居烟波寄湘吴。凌霜触雪毛体枯。畏逢矰缴惊相呼。  

闻弦虚坠良可吁。君更弹射何为乎。  

原选者评。此白遭难避祸而作。步步忧虞。所谓惊弓之鸟。一结婉而多讽。诵之恻然。  

郭茂倩曰。邶风。雍雍鸣雁。旭日始旦。郑笺云。雁者随阳而处。似妇人从夫。  

故婚礼用焉。雍雍。声和也。鸣雁行盖出於此。  

妾薄命  

汉帝宠阿娇。贮之黄金屋。咳唾落九天。随风生珠玉。宠极爱还歇。妒深情却疏。  

长门一步地。不肯暂回车。雨落不上天。水覆难再收。君情与妾意。各自东西流。  

昔日芙蓉花。今成断肠草。以色事他人。能得几时好。  

原选者评。因题见意。与。白头吟。同。不必妄傅时事也。雨落不上天。以下。一意折旋。可以发人深省。  

萧士斌  

贝 曰。虽言汉武之事。而意实在於王皇后之废。辞意凄断。令人感叹。  

谢枋得曰。陈无已。叶落风不起。山花空自红。正如太白。雨落不上天。覆水难重收。之意。  

沈德潜曰。形容尽态。妙於语言。  

萧士斌  

贝 曰。药府佳丽四十七曲中有。妾薄命。曹植有。妾薄命。篇。事出。汉书。  

许后傅。曰。奈何妾薄命。端遇竟宁前。陶弘。景仙方注曰。断肠草不可食。其花美好。名芙蓉花。幽州胡马客歌  

幽州胡马客。绿眼虎皮冠。笑拂两只箭。万人不可干。弯弓若转月。白雁落云端。  

双双掉鞭行。游猎向楼兰。出门不顾后。报国死何难。天骄五单于。狼戾好凶残。  

牛马散北海。割鲜若虎餐。虽居燕支山。不道朔雪寒。妇女马上笑。颜如赤贞玉盘。  

翻飞射鸟兽。花月醉雕鞍。旄头四光芒。争战若蜂攒。白刃洒赤血。流沙为之丹。  

名将古谁是。疲兵良可叹。何时天狼灭。父子得闲安。  

原选者评。明皇喜事边功。宠任蕃将。天宝十载。高仙芝败於大食。安禄山败於契丹。  

是诗之作。必刺禄山也。出门不顾后。报国死何难。诘之也。名将古谁是。疲兵良可叹。  

伤之也。言切而意悲矣。  

。古今乐录。曰。梁鼓角横吹三十六曲。又有隔谷等二十七曲中有。幽州马客吟。  

。通鉴纲目。天宝十载。夏石国王子潜引大食。欲攻四镇。仙芝将兵三万击之。大败。  

士卒略尽。秋八月。安禄山将三道兵六万。讨契丹。奚与契丹合夹击唐兵。杀伤殆尽。禄山以二十骑走。入师州。卷四  

陇西李白诗四  

门有车马客行  

门有车马宾。金鞍耀朱轮。谓从丹霄落。乃是故乡亲。呼儿扫中堂。坐客论悲辛。  

对酒两不饮。停觞泪盈巾。叹我万里游。飘飘三十春。空谈帝王略。紫绶不挂身。  

雄剑藏玉匣。阴符生素尘。廓落无所合。流离湘水滨。借问宗党间。多为泉下人。  

生苦百战役。死托万鬼邻。北风扬胡沙。埋翳周与秦。大运且如此。苍穹宁匪仁。  

恻怆竟何道。存亡任大钧。  

原选者评。此非漫拟前人。正写身世之感。虽与陆机诗相出入。而笔力校劲。气象亦大。后半俯仰慨叹。所见者大。义远情深。岂徒作者。  

王僧虔。技录。瑟调曲有。门有车马客行歌。东阿王置酒高殿上一篇。  

东海有勇妇  

梁山感杞妻。恸哭为之倾。金石忽暂开。都由激深情。东海有勇妇。何惭苏子卿。  

学剑越处子。超然若流星。捐躯报夫仇。万死不顾生。白刃耀素雪。苍天感精诚。  

十步两躩跃。三呼一交兵。斩首掉国门。蹴踏五藏行。豁此伉俪愤。粲然大义明。  

北海李使君。飞章奏天庭。舍罪警风俗。流芳播沧瀛。名在列女籍。竹帛已先荣。  

淳于免诏狱。汉主为缇萦。津妾一棹歌。脱父於严刑。十子若不肖。不如一女英。  

豫让斩空衣。有心竟无成。要离杀庆忌。壮夫所素轻。妻子亦何辜。焚之买虚声。  

岂如东海妇。事立独扬名。  

原选者评。辞气甚古。写出义烈之情。凛凛有生气。  

郭茂倩曰。魏鼙舞五曲有。关中有贤女。白作此以代之。  

黄葛篇  

黄葛生洛溪。黄花自绵冪。青烟蔓长条。缭绕几百尺。闺人费素手。采缉作纟希纟谷。  

缝为绝国衣。远寄日南客。苍梧大火落。暑服莫轻掷。此物难过时。是妾手中迹。原选者评。情至。语何可多得。  

萧士斌  

贝 曰。忠厚之意。发於情性。风雅之作也。世人作诗评。乃谓太白诗全无关於人伦风教。是亦未之思耳。  

。乐府遗声。草木二十一曲有。种葛篇。  

塞下曲二首  

五月天山雪。无花祗有寒。笛中闻。折柳。春色未曾看。  

晓战随金鼓。宵眠抱玉鞍。愿将腰下剑。直为斩楼兰。  

沈德潜曰。四语直下。从前未具此格。  

塞虏乘秋下。天兵出汉家。将军分虎竹。战士卧龙沙。边月随弓影。胡霜拂剑花。  

玉关殊未入。少妇莫长嗟。  

原选者评。高调入云。於声律中行俊逸之气。自非初唐可及。  

沈德潜曰。只弓如月。剑如霜耳。笔端点染。遂成奇采。结意亦复深婉。  

胡应麟曰。李白。塞下曲。与。温泉宫别宋之悌。南阳送客。度荆门。等诗。俱盛唐绝作。视初唐格调如一。而神韵超元。气概闳逸。时或过之。  

。乐府遗声。征戍十五曲中有。塞下曲。  

萧士斌  

贝 曰。此从军乐之体也。  

来日大难  

来日一身。携粮负薪。道长食尽。苦口焦唇。今日醉饱。乐过千春。  

仙人相存。诱我远学。海凌三山。陆憩五岳。乘龙天飞。目瞻两角。  

授以仙药。金丹满握。蟪蛄蒙恩。深愧短促。思填东海。强衔一木。  

道重天地。轩师广成。蝉翼九五。以求长生。下士大笑。如苍蝇声。  

原选者评。李白尝谓兴寄深微。五言不如四言。七言又其靡也。非有志於古者。不能作此语。然自三百篇而骚而五言而七言。天机所畅。文章日新。是非得失之故原不在此。今必执三百篇以绳后之为四言者。非通论也。此题本属寓言。白诗亦是拟古。辞旨恍惚。奇谲可喜。故存之以备一体。於此论四言正变及兴寄深微之旨。则相去远矣。  

王僧虔。技录。瑟调曲有。善哉行。乐府解题。曰。古辞云。来日大难。口燥唇乾。按魏明。步出夏门行。曰。善哉殊复善。弦歌乐我情。则。善哉。者。叹美之词也。玉阶怨  

玉阶生白露。夜久侵罗袜。却下水晶帘。玲珑望秋月。  

原选者评。妙写幽情。於无字处得之。玉颜不及寒鸦色。犹带昭阳日影来。不免露却色相。  

萧士斌  

贝 曰。无一字言怨。而隐然幽怨之意见於言外。  

蒋杲曰。玉阶露生。待之久也。水晶帘下。望之息也。怨而不怒。惟玩月以抒其情焉。  

此为深於怨者可以怨矣。  

王僧虔。技录。玉阶怨。相和歌楚调十曲之一。  

襄阳曲  

岘山临汉江。水绿沙如雪。上有堕泪碑。青苔久磨灭。  

原选者评。江山留胜迹。我辈复登临。不如此寄慨之深。  

梅鼎祚曰。兴慨古今。言简意尽。  

萧士斌  

贝 曰。乐府。正声清商曲有。襄阳乐。宋隋王诞始为之辞。太白此诗述史而已。  

大堤曲  

汉水临襄阳。花开大堤暖。佳期大堤下。泪向南云满。春风复无情。吹我梦魂散。  

不见眼中人。天长音信断。  

原选者评。幽秀绝远俗艳。胡应麟谓白诗人知其华藻。而不知其神骨之清。於此亦见一斑。  

杨慎曰。古乐府。云。春风复多情。吹我罗裳开。白反其意云。春风复无情。吹我梦魂散。古人谓李诗出自乐府。信矣。  

。古今乐录。大堤曲。隋王诞为襄州时作。  

邯郸才人嫁为厮养卒妇  

妾本崇台女。扬蛾入丹阙。自倚颜如花。宁知有凋歇。一辞玉阶下。去若朝云没。  

每忆邯郸城。深宫梦秋月。君王不可见。惆怅至明发。  

原选者评。萧士斌  

贝 曰。此太白既黜后作也。特借此发兴。叙其暌遇之始末耳。然其辞意眷顾宗国。系心君王。亦得骚之遗意与。乐府遗声。佳丽四十八曲之一。崇台。一作。丛台。  

胡震亨曰。此谢朓旧题也。盖设为其事。寓臣妾沦掷之感。杨慎以为此卒即御赵王武臣归者。果此卒也。才人亦不枉矣。何诗为正阳辨之未及此。总固哉。说诗者。  

北上行  

北上何所苦。北上缘太行。磴道盘且峻。巉岩凌穹苍。马足蹶侧石。车轮摧高冈。  

沙尘接幽州。烽火连朔方。杀气毒剑戟。严风裂衣裳。奔鲸夹黄河。凿齿屯洛阳。  

前行无归日。返顾思旧乡。惨戚冰雪里。悲号绝中肠。尺布不掩体。皮肤剧枯桑。  

汲水涧谷阻。采薪陇坂长。猛虎又掉尾。磨牙皓秋霜。草木不可餐。饥饮零露浆。  

叹此北上苦。停骖为之伤。何日王道平。开颜睹天光。  

原选者评。古直悲凉。亦苦寒行之比。  

杨齐贤曰。此乃禄山初反时作也。凿齿。指禄山。奔鲸。指史思明。崔乾祐之徒。  

萧士斌  

贝 曰。北上行。者征行之曲。言行役者之苦也。此诗其作於至德之后乎。隐然  

有国风。爱君忧国劳而不怨。厌乱思治之意。  

。乐府解题。曰。晋乐奏魏武北上篇。其后或谓之。北上行。盖因其辞而拟之也。  

短歌行  

白日何短短。百年苦易满。苍穹浩茫茫。万劫太极长。麻姑垂两鬓。一半已成霜。  

天公见玉女。大笑亿千场。吾欲揽六龙。回车挂扶桑。北斗酌美酒。劝龙各一觞。  

富贵非所愿。与人驻颜光。  

原选者评。恣意恢奇。逸情云上。  

王僧虔。技录。平调七曲二曰。短歌行。  

。乐府解题。曰。短歌行。魏武帝对酒当歌。人生几何。晋陆机置酒高堂。悲歌临觞。  

皆言当及时为乐也。  

枯鱼过河泣  

白龙改常服。偶被豫且制。谁使尔为鱼。徒劳诉天帝。作书报鲸鲵。勿恃风涛势。  

涛落归泥沙。翻遭蝼蚁噬。万乘慎出入。柏人以为识。  

原选者评。简严如箴铭语。  

萧士斌  

贝 曰。乐府遗声。龙鱼六曲。有。枯鱼。却无。过河泣。字。  

古乐府。枯鱼过河泣。何时复还入。作书与鲂鱼与。相教慎出入。丁督护歌云阳上征去。两岸饶商贾。吴牛喘月时。拖船一何苦。水浊不可饮。壶浆半成土。  

一唱。督护歌。心摧泪如雨。万人凿盘石。无由达江浒。君看石芒砀。掩泪悲千古。  

原选者评。落笔沉痛。含意深远。此李诗之近杜者。  

胡震亨曰。白所咏云阳水道。舟行艰碍之苦。盖为齐浣所开新河作也。按。润州旧不通江浣。开元中为刺史。始移漕路。京口塘下。直达於江。立埭收课江北。瓜步。亦开新河。但瓜步岸卑。入江为易。白尝有诗美之。京口岸高水浅浊。用牛曳舟为难故。白有此歌。以言其苦。其名。丁都护歌。者。初宋高祖。即京口开东府有女。其夫见杀。呼督护。丁日午问收殡事。每问辄叹息呼之。人因写为歌。白感其土俗之事。即因其土之古歌名以为歌也。督护。都护可通用。  

树中草  

鸟衔野田草。误入枯桑里。客土植危根。逢春犹不死。草木虽无情。因依尚可生。  

如何同枝叶。各自有枯荣。  

原选者评。讽刺之言。有关风教。上留田。篇云。交护之木本同形。东枝憔悴西枝荣。与此诗意正相似。  

。乐府遗声。树中草。者。草木二十一曲之一。  

君马黄  

君马黄。我马白。马色虽不同。人心本无隔。  

共作游冶盘。双行洛阳陌。长剑既照曜。高冠何赩赫。各有千金裘。俱为五侯客。  

猛虎落陷穽。壮夫时屈厄。相知在急难。独好亦何益。  

原选者评。萧士斌  

贝 曰。此诗其伤友朋之道缺乎。抑白遭诬被谤之时所作也耶。婉而不  

迫。可谓得国风之体。  

。古今乐录。曰。汉鼓吹铙歌十八曲十曰。君马黄。  

少年子  

青云年少子。挟弹章台左。鞍马四边开。突如流星过。金丸落飞鸟。夜入琼楼卧。  

夷齐是何人。独守西山饿。  

原选者评。通首傅题。一结见意。诗人寄托往往如此。行行且游猎。篇亦用此格。然彼则语激而意已尽。此则语冷而意有余也。  

。乐府遗声。游侠二十一曲之一。又有。少年行。  

少年行  

五陵年少金市东。银鞍白马度春风。落花踏尽游何处。笑入胡姬酒肆中。  

原选者评。胡应麟曰。唐人七言绝有作乐府体者。如此诗及。横江词。尚是古调。  

钟惺曰。行径风生。  

豫章行  

胡风吹代马。北拥鲁阳关。吴兵照海雪。西讨何时还。半渡上辽津。黄云惨无颜。  

老母与子别。呼天野草间。白马绕旌旗。悲鸣相追攀。白杨秋月苦。早落豫章山。  

本为休明人。斩虏素不闲。岂惜战斗死。为君扫凶顽。精感石没羽。岂云惮险艰。  

楼船若鲸飞。波荡落星湾。此曲不可奏。三军鬓成斑。  

原选者评。胡震亨说得诗之意。其以。胡风吹代马。起。而继曰。西讨何时还。若曰。禄山之乱。未弭之起兵。原为国家讨贼耳。故下以。本为休明人。六句申之。至於鄱湖溃败。若隐若显。全不径露。此白微意所在。其词意危苦。笔墨沉郁。真古乐府之遗。  

胡震亨曰。古。豫章行。咏白杨生豫章山。秋至为人所伐。太白此词中间止着。白杨秋月苦。两句。首尾俱作军旅丧败语。并不及白杨片字。读者多为之茫然。今详味之。如所云。吴兵照海雪。及。老母与子别。并。楼船若鲸飞。等语。皆永王兵败事也。盖白在庐山受辟。及舟师鄱湖溃散。白坐系浔阳狱。并豫章地。故以白杨之生落於豫章者自况。用志之伤败。并已身名隳坏之痛耳。其借题略点白杨。正用笔之妙。巧於拟古。得乐府深意者。萧杨二家注。何曾道着一字。  

王僧虔。技录。清调六曲二曰。豫章行。  

沐浴子  

沐芳莫弹冠。浴兰莫振衣。处世忌太洁。至人贵藏晖。沧浪有钓叟。吾与尔同归。  

原选者评。良贾深藏。若虚君子盛德。容貌若愚。与圣贤尚之旨。正复相同。特老氏未免有作用耳。昭昭然揭日月而行。圣贤固不为也。纫兰佩。屈平所以千古。然原之被谗。史谓众害其能。即后人之议原者。亦以为露才扬已。观。离骚。之文。藉喻芬芳不一而足。则其不自藏弢。可知非明夷用晦之义。故朱子亦谓其未尝学於北方。求周公仲尼之道。白因。渔父。一篇。反其意而用之。盖其涉世之久。英气将敛。故云然耳。不然与世浮沉。漫无介节。胡广中庸冯道长乐其可嗤。又何如耶。  

萧士斌  

贝 曰。此诗檃括。渔父。词之意。他篇云。含光混世贵无名。何用孤高比云月。亦此意也。其太白涉难后之辞乎。  

。乐府遗声。沐浴子者。游侠二十一曲之一。  

静夜思  

床前明月光。疑是地上霜。举头望明月。低头思故乡。  

原选者评。诗薮。谓古今专门大家得三人焉。陈思之古。拾遗之律。翰林之绝。皆天授非人力也。要是确论。至所云唐五言绝。多法齐梁。体制自别。此则气骨甚高。神韵甚穆。过齐梁远矣。  

刘辰翁曰。自是古意。不须言笑。  

范杼曰。五言短古。不可明白说尽。含蓄则有余味。此篇是也。  

徐增曰。因疑则望。因望则思。并无他念。真静夜思也。  

胡应麟曰。古诗乐府后。惟太白诸绝近之。  

渌水曲  

渌水明秋月。南湖采白。荷花娇欲语。愁杀荡舟人。  

原选者评。逸调。末句非有轶思。特妒花之艳耳。  

。琴集。曰。琴曲五弄。游春渌水。幽居坐愁。秋思并宫调。蔡邕所作。琴书。曰。邕入青溪。访鬼谷先生。所居山有五曲。一曲制一弄。南曲有涧。冬夏常渌。故作。渌水。  

郭茂倩云。近世作者多因题命词。无复本意云。  

。淮南子。手会绿水之趣。  

春思  

燕草如碧丝。秦桑低绿枝。当君怀归日。是妾断肠时。春风不相识。何事入罗帏。  

原选者评。古意却带秀色。体近齐梁。不相识言不识人意也。自有贞静之意。  

萧士斌  

贝 曰。燕草如丝。兴征夫怀归。秦桑低枝。兴思妇断肠。末意贞洁。非外物所能  

动。可谓得国风不淫之义矣。  

吴昌祺曰。以风之来。反衬夫之不来。与。只恐多情月。旋来照妾床。同意。  

子夜吴歌三首  

秦地罗敷女。采桑绿水边。素手青条上。红妆白日鲜。蚕饥妾欲去。五马莫流连。  

原选者评。多少含蓄。胜於。陌上桑。作。长安一片月。万户捣衣声。秋风吹不尽。总是玉关情。何日平胡虏。良人罢远征。  

原选者评。一气浑成。有删末二句作绝句者。不见此女贞心亮节。何以风世厉俗。  

唐汝询曰。结句不言黩武而言未平。深得风人之旨。  

吴昌祺曰。万户砧声。风吹不尽。而其情则同。亦婉而深矣。  

明朝驿使发。一夜絮征袍。素手抽针冷。那堪把剪刀。裁缝寄远道。几日到临洮。  

原选者评。语逼清商。捣衣篇尚带初唐绮习。不及此之真挚。夏歌一首亦只绮语。故并不录。  

。古今乐录。曰。吴声十曲。一曰。子夜。  

。唐书。乐志。曰。子夜歌。者。晋曲也。晋有女子。名子夜。造此声。  

。乐府解题。曰。后人更为四时行乐之词。谓之。子夜四时歌。  

。晋书。乐志。曰。吴歌杂曲并出江南。东晋以来稍有增广。其始皆徒歌。既而被之管弦。盖自永嘉渡江。下至梁陈。咸都建业。吴声歌曲起於此也。  

对酒行  

松子栖金华。安期入蓬海。此人古之仙。羽化竟何在。浮生速流电。条忽变光彩。  

天地无凋换。容颜有迁改。对酒不肯饮。含情欲谁待。  

原选者评。人非元气。安得与之久徘徊。白固非不达於理者。岂复以冲举为可待耶。蓬莱烟雾。聊以寄兴。此诗乃似胸臆间语。自然流出者耳。  

萧士斌  

贝 曰。古诗。浩浩阴阳移。一篇。太白亦祖其意。  

。乐府。相和歌有。对酒。始於曹魏。乐奏。对酒歌太平。一篇。  

估客行  

海客乘天风。将船远行役。譬如云中鸟。一去无踪迹。  

原选者评。朴直。得乐府体。  

。古今乐录。曰。估客乐。者。齐武帝所制。唐书。乐志。曰。梁改其名为。商旅行。  

长相思二首  

日色已尽花含烟。月明欲素愁不眠。赵瑟初停凤凰柱。蜀琴欲奏鸳鸯弦。  

此曲有意无人传。愿随春风寄燕然。忆君迢迢隔青天。  

昔日横波目。今成流泪泉。不信妾肠断。归来看取明镜前。原选者评。萧士斌贝 曰。此亦戍妇词也。  

冯舒曰。廓古人而大之。  

美人在时花满堂。美人去后余空床。床中绣被卷不寝。至今三载闻余香。  

香亦竟不灭。人亦竟不来。相思黄叶落。白露湿青苔。  

原选者评。幽艳之韵。缀以凄凉。悄然竟住。意在言外。姜夔所谓词尽意不尽。有临水送将归之致。仿佛似之。  

去妇词  

古来有弃妇。弃妇有归处。今日妾辞君。遣妾何处去。本家零落尽。恸哭来时路。  

忆昔未嫁君。闻君甚周旋。绮罗锦绣段。有赠黄金千。十五许嫁君。二十移所天。  

结发日未久。离君缅山川。家家尽欢乐。孤妾长自怜。幽闺多沉思。盛事无十年。  

相思若循环。枕席生流泉。流泉咽不埽。独梦关山道。及此见君归。君归妾已老。  

物情恶衰贱。新宠方妍好。掩泪出故房。伤心剧秋草。自妾为君妻。君东妾在西。  

罗帏到晓恨。玉貌一生啼。妾有嫁时服。轻云淡翠霞。琉璃作斗帐。四角金莲花。  

自从离别久。不觉尘埃厚。常嫌玳瑁孤。犹羡鸳鸯偶。岁华逐霜霰。贱妾何能久。  

寒沼落芙蓉。秋风散杨柳。以此焦页卒页颜。空持旧物还。余生欲何寄。谁肯相牵攀。  

君恩既断绝。相见何年月。悔倾连理杯。虚作同心结。女萝附青松。贵欲相依投。  

浮萍失绿水。教作若为流。不叹君弃妾。自叹妾缘业。忆昔初嫁君。小姑才倚床。  

今日妾辞君。小姑如妾长。回头语小姑。莫嫁如兄夫。  

原选者评。直起悲凉。通篇缠绵凄惋。怨而不怒。直从。谷风。篇脱化而出。一结古甚。却有无限悲感在。的是李白手笔。  

萧士斌  

贝 曰。此篇即顾况。弃妇词。后人添增数语。窜入。太白集。中。  

## 卷五  

陇西李白诗五  

襄阳歌  

落日欲没岘山西。倒著接花下迷。  

襄阳小儿齐拍手。拦街争唱。白铜鞮。  

傍人借问笑何事。笑杀山翁醉似泥。  

鸬鹚杓鹦鹉杯。百年三万六千日。  

一日须倾三百杯。遥看汉水鸭头绿。恰似葡萄初醱醅。  

此江若变作春酒。垒曲便筑糟丘台。  

千金骏马换小妾。笑坐雕鞍歌。落梅。  

车傍侧挂一壶酒。凤笙龙管行相催。  

咸阳市中叹黄犬。何如月下倾金罍。  

君不见晋朝羊公一片石。龟头剥落生莓苔。  

泪亦不能为之堕。心亦不能为之哀。  

清风朗月不用一钱买。玉山自倒非人推。  

舒州杓。力士铛。李白与尔同死生。  

襄王云雨今安在。江水东流猿夜声。  

原选者评。意旷神逸。极颓唐之趣入后。俯仰含情。乃有心人语。韬精日沈饮。谁知非荒宴。亦同此怀抱耳。子美云。长镵长镵白木柄。我生托子以为命。语。奇矣。此诗云。舒州杓。力士铛。李白与尔同死生。苦乐不同。造语正复匹敌。  

欧阳修曰。落日欲没岘山西。四句。此常语也。至于。清风明月不用一钱买。玉山自倒非人推。然后见太白之横放。其所以惊动千古者。固不在此乎。  

黄庭坚曰。李白歌诗度越六代。与汉魏乐府争衡。  

彭乘曰。欧阳公题沧浪亭云。清风明月本无价。可惜只卖四万钱。与太白致辞虽异。  

然皆善言风月。  

。古今乐录。襄阳乐。宋随王诞作。襄阳蹋铜蹄者。梁武西下所制。沈约又作其和云。襄阳白铜蹄。圣德应乾来。江上吟  

木兰之枻沙棠舟。玉箫金管坐两头。美酒尊中置千斛。载妓随波任去留。  

仙人有待乘黄鹤。海客无心随白鸥。屈平词赋悬日月。楚王台榭空山丘。  

兴酣落笔摇五岳。诗成笑傲凌沧洲。功名富贵若长在。汉水亦应西北流。  

原选者评。发端四语。即事之辞也。以下慷当以慨。虽带初唐风调。而气骨迥绝矣。反笔作结。殊为遒健。  

侍从宜春苑奉诏赋龙池柳色初青听新莺百啭歌  

东风已绿瀛洲草。紫殿红楼觉春好。池南柳色半青青。萦烟袅娜拂绮城。  

垂丝百尺挂雕楹。上有好鸟相和鸣。间关早得春风情。  

春风卷入碧云去。千门万户皆春声。是时君王在镐京。五云垂晖耀紫清。  

仗出金宫随日转。天回玉辇绕花行。始向蓬莱看舞鹤。还过瞤石听新莺。  

新莺飞绕上林苑。愿入。箫韶。杂凤笙。  

原选者评。清圆流丽。可以鼓吹休明。千门万户。一语。气象颇大。全篇格调想见初唐余响。  

范德机曰。此赋物诗。格调既高。法度又谨妙而易见者也。  

萧士斌  

贝 曰。蓬莱石。当时宫苑名。  

沈德潜曰。西都赋。后宫则有若椒风作石者误也。  

西岳云台歌送丹丘子  

西岳峥嵘何壮哉。黄河如丝天际来。黄河万里触山动。盘涡毂转秦地雷。  

荣光休气纷五彩。千年一清圣人在。巨灵咆哮擘两山。洪波喷箭射东海。  

三峰却立如欲摧。翠崖丹谷高掌开。白帝金精运元气。石作莲花云作台。  

云台阁道连窈冥。中有不死丹丘生。明星玉女备洒扫。麻姑搔背指爪轻。  

我皇手把天地户。丹丘谈天与天语。九重出入生光辉。东来蓬莱复西归。  

玉浆傥惠故人饮。骑二茅龙上天飞。  

原选者评。健笔凌云。一扫靡靡之调。  

梁园吟  

我浮黄河去京阙。挂席欲进波连山。天长水阔厌远涉。访古始及平台间。  

平台为客忧思多。对酒遂作。梁园歌。却忆蓬池阮公咏。因吟渌水扬洪波。  

洪波浩荡迷旧国。路远西归安可得。人生达命岂暇愁。且饮美酒登高楼。  

平头奴子摇大扇。五月不热疑清秋。玉盘杨梅为君设。吴盐如花皎白雪。  

持盐把酒但饮之。何用孤高比云月。昔人豪贵信陵君。今人耕种信陵坟。  

荒城虚照碧山月。古木尽入苍梧云。梁王宫阙今安在。枚马先归不相待。  

舞影歌声散绿池。空余汴水东流海。沈吟此事泪满衣。黄金买醉未能归。  

连呼五白行六博。分曹赌酒酣驰辉。歌且谣。意方远。  

东山高卧时起来。欲济苍生未应晚。  

原选者评。怀古之作。慷慨悲歌兴会飙举范传正有云。李白脱屣轩冕。释羁缰钅巢。自放宇宙间。饮酒非嗜其酣乐。取其昏以自秽。好神仙非慕其轻举。欲耗壮心遣余年。作诗非事其文律。取其吟咏以自适。三诵斯篇信然。  

桂临川曰。太白乐天知命。感今怀古备载此诗。  

阮籍。咏怀。诗。徘徊蓬池上。还顾望大梁。渌水扬洪波。旷野莽茫茫。  

归藏启筮曰。有白云出自苍梧。入于大梁。  

鸣皋歌送岑征君  

自注。时梁园三尺雪。在清冷池作。  

若有人兮思鸣皋。阻积雪兮心烦劳。洪河凌竞不可以径度。冰龙鳞兮难容舠。  

邈仙山之峻极兮。闻天籁之嘈嘈。霜崖缟皓以合沓兮。若长风扇海。涌沧溟之波涛。  

玄猿绿罴。舔舕崟岌。危柯振石。骇胆栗魄。群呼而相号。  

峰峥嵘以路绝。挂星辰于岩山敖 。  

送君之归兮。动鸣皋之新作。交鼓吹兮弹丝。觞清泠之池阁。  

君不行兮何待。若反顾之黄鹤。扫梁园之群英。振。大雅。于东洛。  

巾征轩兮历阻折。寻幽居兮越巘。盘白石兮坐素月。琴松风兮寂万壑。  

望不见兮心氛氲。萝冥冥兮霰纷纷。水横洞以下渌。波小声而上闻。  

虎啸谷而生风。龙藏溪而吐云。寡鹤清唳。饥鼯口频呻。  

磃独处此幽默兮。愀空山而愁人。鸡聚族以争食。凤孤飞而无邻。  

蝘蜓嘲龙。鱼目混珍。嫫母衣锦。西施负薪。  

若使巢由桎梏于轩冕兮。亦奚异乎夔龙。蹩薛  

足 于风尘。哭何苦而救楚。笑何夸而却秦。  

吾诚不能学二子沽名矫节以耀世兮。固将弃天地而遗身。  

白鸥兮飞来。长与君兮相亲。  

原选者评。作骚体。便觉屈原。宋玉去人不远。其不规规步趋处。正是其才高气逸为之耳。望不见兮。一段。写出幽居寂寞之况。兴起下文。脉络相贯。陈绎曾谓。白诗祖风骚。宗汉魏。善于掉弄。造出奇怪。惊动心目。忽然撇出。妙入无声。其知言者乎。王世贞以为。歌行纵横。往往强弩之末。间以长语。英雄欺人。是不知其错落变化。自有天然节奏而轻议之也。晁补之缉变。离骚。叙此篇曰。鸣皋歌。者。唐翰林供奉李白之所作也。白天才俊丽。不可矩矱。然要长于诗。至。鸣皋歌。一篇本末楚辞也。而世误以为诗因为出之。其略曰。蝘蜓嘲龙。鱼目混珍。嫫母衣锦。西施负薪。此谆谆效屈原。卜居。及贾谊。吊屈原。语。而白才自逸荡。故或离而去之云。  

范德机曰。此篇稍长而语意易见。亦楚人之流也。惟其有蝘蜓。鱼目。巢由。夔龙等语。故前辈尝称之。然此实非太白之用意处。妙不在此。  

吴昌祺曰。玄猿绿罢叠。四句。而以五句为一韵。非骚人法。且多对仗。亦太白之古诗耳。鸡聚族争食。以下。乃白感岑之归隐而发叹。与岑无关。  

。一统志。鸣皋山在河南嵩县东北四十里。  

横江词二首  

横江西望阻西秦。汉水东连杨子津。白浪如山那可渡。狂风愁杀峭帆人。  

横江馆前津吏迎。向余东指海云生。郎今欲渡缘何事。如此风波不可行。  

原选者评。梁简文。乌栖曲。云。郎今欲渡畏风波。白用其语。风致转胜。若其即景。写心则托兴远矣。  

范德机曰。此篇气格合歌行之体。使人嗟咏。有无穷之思。  

胡应麟曰。尚是乐府古调。  

赵执信曰。横江馆。前一首。此乐府也。问余何事。一首。此古诗也。  

白云歌送刘十六归山  

泰山楚山皆白云。白云处处长随君。  

长随君。君入楚山里。云亦随君渡湘水。  

湘水上。女罗衣。白云堪卧君早归。  

原选者评。吐语如转丸珠。又如白云卷舒。清风与归。画家逸品。  

秋浦歌九首  

秋浦长似秋。萧条使人愁。客愁不可度。行上东大楼。正西望长安。下见江水流。  

寄言向江水。汝意忆侬不。遥传一掬泪。为我达扬州。  

原选者评。触物怀人。抑郁谁语。泽畔行吟。深情宛露。自是骚人之绪。  

。沿革志。秋浦。隋县名。唐置池州。  

秋浦猿夜愁。黄山堪白头。清溪非陇水。翻作断肠流。欲去不得去。薄游成久游。何年是归日。雨泪下孤舟。  

秋浦锦驼鸟。人间天上稀。山鸡羞渌水。不敢照毛衣。  

两鬓入秋浦。一朝飒已衰。猿声催白发。长短尽成丝。  

秋浦千重岭。水车岭最奇。天倾欲堕石。水拂寄生枝。  

原选者评。奇境如画。  

千千石楠树。万万女贞林。山山白鹭满。涧涧白猿吟。君莫向秋浦。猿声碎客心。  

原选者评。周南。采章。连用六个以字。十九首。青青河畔草。连用六叠字句。  

白诗祖之。  

逻人横鸟道。江祖出鱼梁。水急客舟疾。山花拂面香。  

原选者评。江行真景。  

白发三千丈。缘愁似个长。不知明镜里。何处得秋霜。  

原选者评。突然而起。四句三折。格力极健。要是倒装法耳。陈师道云。白发缘愁百尺长。语亦自然。王安石云。缲成白发三千丈。有斧凿痕矣。  

唐汝询曰。托兴在意象之外。  

秋浦田舍翁。采鱼水中宿。妻子张白鹇。结罝映深竹。  

原选者评。似辋川诗。  

当涂赵炎少府粉图山水歌  

峨眉高出西极天。罗浮直与南溟连。名公绎思挥彩笔。驱山走海置眼前。  

满堂空翠如可扫。赤城霞气苍梧烟。洞庭潇湘意渺绵。三江七泽情洄氵公。  

惊涛汹涌向何处。孤舟一去迷归年。征帆不动亦不旋。飘如随风落天边。  

心摇目断兴难尽。几时可到三山巅。西峰峥嵘喷流泉。横石蹙水波潺湲。  

东崖合沓蔽轻雾。深林杂树空芊绵。此中冥昧失昼夜。隐几寂听无鸣蝉。  

长松之下列羽客。对坐不语南昌仙。南昌仙人赵夫子。妙年历落青云士。  

讼庭无事罗众磄。杳然如在丹青里。五色粉图安足珍。真仙可以全吾身。  

若待功成拂衣去。武陵桃花笑杀人。原选者评。写画似真。亦遂驱山走海。奔辏腕下杳然。如在丹青里。又以真为画。各有奇趣。康乐之模山范水。从此另开生面。  

。汉书。梅福为南昌尉。弃官去。至今传以为仙。  

上皇西巡南京歌二首  

谁道君王行路难。六龙西幸万人欢。地转锦江成渭水。天回玉垒作长安。  

原选者评。渭水。长安。隐寓故都之感。且以幸其早还。非夸成都佳丽也。  

故震亨曰。王州以。地转锦江。等句。不异宋人东狩钱塘封事。夫太白亦诗酒自娱。  

跌宕一生者耳。安能顾语忌拘教义。为是屑屑者哉。诗人各自写一性情。各自成一品局。固不得取锦袍豪翰。强绳以瘦笠苦藻。必同龠吹为善也。  

剑阁重关蜀北门。上皇归马若云屯。少帝长安开紫极。双悬日月照乾坤。  

原选者评。述当时事。何等明白。可作诗史。有谓肃宗当避位以请上皇复辟者。有谓惑张良娣徙上皇于南内者。皆傅会之说。  

沈德潜曰。二句上皇。三句少帝。而以末句总收。格法又别。  

。唐书。天宝十五载六月。帝幸蜀。七月太子即位。于灵武尊帝为上皇天帝。改元至德二载十二月上皇至京师。大赦以蜀郡为南京。  

峨眉山月歌  

峨眉山月半轮秋。影入平羌江水流。夜发清溪向三峡。思君不见下渝州。  

原选者评。但觉其工。然妙处不传。  

刘辰翁曰。含情凄惋。有。竹枝。缥缈之音。  

王世贞曰。二十八字中有峨眉山。平羌江。清溪。三峡。渝州。使后人为之不胜痕迹矣。益见此老炉锤之妙。  

江夏行  

忆昔娇小姿。春心亦自持。为言嫁夫土胥。得免长相思。谁知嫁商贾。令人却愁苦。  

自从为夫妻。何曾在乡土。去年下扬州。相送黄鹤楼。眼看帆去远。心逐江水流。  

只言期一载。谁谓历三秋。使妾肠欲断。恨君情悠悠。  

东家西舍同时发。北去南来不逾月。未知行李游何方。作个音书能断绝。  

适来往南浦。欲问西江船。正见当垆女。红妆二八年。一种为人妻。独自多悲凄。  

对镜便垂泪。逢人只欲啼。不如轻薄儿。旦暮长相随。悔作商人妇。青春长别离。  

如今正好同欢乐。君去容华谁得知。原选者评。曲尽怨别之情。絮絮可听。岂无膏沐。谁适为容。末句正用此意。  

清溪行  

清溪清我心。水色异诸水。借问新安江。见底何如此。人行明镜中。鸟度屏风里。  

向晚猩猩啼。空悲远游子。  

原选者评。伫兴而言。铿然古调。一结有言不尽意之妙。  

赠孟浩然  

吾爱孟夫子。风流天下闻。红颜弃轩冕。白首卧松云。醉月频中圣。迷花不事君。  

高山安可仰。徒此揖清芬。  

见京兆韦参军量移东阳  

潮水还归海。流人却到吴。相逢问愁苦。泪尽日南珠。  

赠韦侍御黄裳二首  

太华生长松。亭亭凌霜雪。天与百尺高。岂为微飚折。桃李卖阳艳。路人行且迷。  

春光扫地尽。碧叶成黄泥。愿君学长松。慎勿作桃李。受屈不改心。然后知君子。  

见君乘骢马。知上太山道。此地果摧轮。全身以为宝。我如丰年玉。弃置秋田草。  

但勖冰壶心。无为叹衰老。  

原选者评。古道照人。得朋友交勉之谊。勖君青松心。努力保霜雪。立言如此。可以不朽。  

赠裴十四  

朝见裴叔则。朗如行玉山。黄河落天走东海。万里写入胸怀间。  

身骑白鼋不敢度。金高南山买君顾。徘徊六合无相知。飘若浮云且西去。  

原选者评。吴昌祺曰。有如生龙活虎。非世人所可驾驭。天实授之。岂人力耶。  

赠清漳明府侄聿  

我李百万叶。柯条布中州。天开青云器。日为苍生忧。小邑且割鸡。大刀伫烹牛。  

雷声动四境。惠与清漳流。弦歌咏。唐尧。脱落隐簪组。心和得天真。风俗犹太古。  

牛羊散阡陌。夜寝不扃户。问此何以然。贤人宰吾土。举邑树桃李。垂阴亦流芬。  

河堤绕绿水。桑柘连青云。赵女不冶容。提笼昼成群。缲丝鸣机杼。百里声相闻。  

讼息鸟下阶。高卧披道帙。蒲鞭挂檐枝。示耻无扑扒。琴清月当户。人寂风入室。  

长啸无一言。陶然上皇逸。白玉壶冰水。壶中见底清。清光洞毫发。皎洁照群情。  

赵北美佳政。燕南播高名。过客览行谣。因之颂德声。  

原选者评。天开青云器。日为苍生忧。似范仲淹一流人物。心和得天真。以下。循良之实。蔼然可睹。为民牧者。直当书之于座右。  

赠新平少年  

韩信在淮阴。少年相欺凌。  

屈体若无骨。壮心有所凭。一遭龙颜君。啸咤从此兴。千金答漂母。万古共嗟称。  

而我竟何为。寒苦坐相仍。长风入短袂。两手如怀冰。故有不相恤。新交宁见矜。  

摧残槛中虎。羁绁睼上鹰。何时腾风云。搏击申所能。  

原选者评。钟惺曰。屈体。二句。可与老杜。严仆射。诗。开口取将相。小心事友生。并看。写出英侠本色。屈伸之妙。  

口号赠征君鸿  

自注。此公时被征。  

陶令辞彭泽。梁鸿入会稽。我寻。高士传。君与古人齐。云卧留丹壑。天书降紫泥。  

不知杨伯起。早晚向关西。  

原选者评。格调高朗。卢鸿屡征不起。故白诗云尔。末句言其当应召也。以伯起期之位置殊高。  

范德机曰。律诗须守规矩。此等五言何其严哉。  

。唐书。本传。鸿博学善书籀。庐嵩山。开元初。备礼征。再不至五年。再诏征至东都。拜谏议大夫。固辞还山。  

秋日炼药院镊白发赠元六兄林宗  

木落识岁秋。瓶冰知天寒。桂枝日已绿。拂雪凌云端。弱龄接光景。矫翼攀鸿鸾。  

投分三十载。荣枯同所欢。长吁望青云。镊白坐相看。秋颜入晓镜。壮发凋危冠。  

穷与鲍生贾。饥从漂母餐。时来极天人。道在岂吟叹。  

乐毅方适赵。苏秦初说韩。卷舒固在我。何事空摧残。原选者评。写怀抱于实境。约纵逸于苦调。即此可以上轶鲍谢。起句本之。淮南子。  

语意奇古。  

忆襄阳旧游赠马少府巨  

昔为大堤客。曾上山公楼。开窗碧嶂满。拂镜沧江流。高冠佩雄剑。长揖韩荆州。  

此地别夫子。今来思旧游。朱颜君未老。白发我先秋。壮志恐蹉跎。功名若云浮。  

归心结远梦。落日悬春愁。空思羊叔子。堕泪岘山头。  

原选者评。落日悬春愁。自是千古隽句。  

对雪献从兄虞城宰  

昨夜梁园雪。弟寒兄不知。庭前看玉树。肠断忆连枝。  

原选者评。刘辰翁曰。此诗首二语。小夫贱隶。谁不能道。而学士大夫或愧之矣。古今甚深密义。往往于浅易得之。蔼然恻然。可以感动。  

赠升州王使君忠臣  

六代帝王国。三吴佳丽城。贤人当重寄。天子借高名。巨海一边静。长江万里清。  

应须救赵策。未肯弃侯嬴。  

原选者评。如五六语。乃为不负重寄。末以侯嬴自比。万意救赵。盖在天宝初乱后也。  

赠别从甥高五  

鱼目高泰山。不如一玙璠。贤甥即明月。声价动天门。能成吾宅相。不减魏阳元。  

自顾寡筹略。功名安所存。五木思一掷。如绳系穷猿。枥中骏马空。堂上醉人喧。  

黄金久已罄。为报故交恩。闻君陇西行。使我惊心魂。与尔共飘。云天各飞翻。  

江水流或卷。此心难具论。贫家羞好客。语拙觉辞繁。三朝空错莫。对饭却惭冤。  

自笑我非夫。生事多契阔。蓄积万古愤。向谁得开豁。天地一浮云。此身乃毫末。  

忽见无端倪。太虚可包括。去去何足道。临岐空复愁。肝胆不楚越。山河亦衾衤周。  

云龙若相从。明主会见收。成功解相访。溪水桃花流。  

原选者评。首道赠意。继叙别情。白盖与高最厚善者。自笑我非夫。一段。开豁心胸。  

遐瞩山广览。沈郁顿挫。意近杜陵。从此一气双收。声情倍振。使无后幅之雄健。则气味衰飒矣。大家风格如是。醉后赠从甥高镇  

马上相逢揖马鞭。客中相见客中怜。欲邀击筑悲歌饮。正值倾家无酒钱。  

江东风光不借人。枉杀落花空自春。黄金逐手快意尽。昨日破产今朝贫。  

丈夫何事空啸傲。不如烧却头上巾。君为进士不得进。我被秋霜生旅鬓。  

时清不及英豪人。三尺童儿重廉兰。匣中盘剑装鱼昔鱼。闲在腰间未用渠。  

且将换酒与君醉。醉归托宿吴专诸。  

原选者评。有触而鸣。微露愤意。醉后披写。自饶天趣。  

萧士斌  

贝 曰。此太白少年任侠之作。  

李白。上裴长史书。曰。昔东游维扬。不逾一年。散金三一余万。有落魄公子悉皆济之。  

赠秋浦柳少府  

秋浦旧萧索。公庭人吏稀。因君树桃李。此地忽芳菲。摇笔望白云。开帘当翠微。  

时来引山月。纵酒酣清晖。而我爱夫子。淹留未忍归。  

原选者评。其人有为政之实。于一起见之。  

中丞宋公以吴兵三千赴河南军  

次寻阳脱予之囚参谋幕府因赠之  

独坐清天下。专征出海隅。九江皆渡虎。三郡尽还珠。组练明秋浦。楼船入郢都。  

风高初选将。月满欲平胡。杀气横千里。军声动九区。白猿惭剑术。黄石借兵符。  

戎虏行当翦。鲸鲵立可诛。自怜非剧孟。何以佐良图。  

原选者评。刘辰翁曰。句句壮。末韵更佳。  

范德机曰。发端雄浑而严。真长律起辞也。  

胡震亨曰。排律起句极宜。冠冕雄浑。不得作小家语。如此篇之类。最为得体。  

流夜郎赠辛判官  

昔在长安醉花柳。五侯七贵同杯酒。气岸遥凌豪士前。风流肯落他人后。  

夫子红颜我少年。章台走马著金鞭。文章献纳麒麟殿。歌舞淹留玳瑁筵。  

与君自谓长如此。宁知草动风尘起。函谷忽惊胡马来。秦宫桃李向明开。  

我愁远谪夜郎去。何日金鸡放赦回。原选者评。中间转捩处。甚健。  

萧士斌  

贝 曰。向明者。向阳花木之义。指同时侪类如辛判官之辈。因兵兴之际不次被用。  

为人桃李。我独遭谪也。  

赠常侍御  

安石在东山。无心济天下。一起振横流。功成复潇洒。大贤有卷舒。季叶轻风雅。  

匡复属何人。君为知音者。传闻武安将。气振长平瓦。燕赵期洗清。周秦保宗社。  

登朝若有言。为访南迁贾。  

原选者评。一往饶清刚之气。  

赠易秀才  

少年解长剑。投赠即分离。何不断犀象。精光暗往时。蹉跎君自惜。窜逐我因谁。  

地远虞翻老。秋深宋玉悲。空摧芳桂色。不屈古松姿。感激平生意。劳歌寄此辞。  

原选者评。不屑屑排比声律。气骨清苍。自成高调。空摧芳桂色。不屈古松姿。所谓冠佩芳泽而昭质未亏。露本色处。故可讽咏不置。  

经乱离后天恩流夜郎忆旧游书  

怀赠江夏韦太守良宰  

天上白玉京。十二楼五城。仙人抚我顶。结发受长生。误逐世间乐。颇穷理乱情。  

九十六圣君。浮云挂空名。天地赌一掷。未能忘战争。试涉霸王略。将朝轩冕荣。  

时命乃大谬。弃之海上行。学剑翻自哂。为文竟何成。剑非万人敌。文窃四海声。  

儿戏不足道。五噫出西京。临当欲去时。慷慨泪沾缨。叹君倜傥才。标举冠群英。  

开筵引祖帐。慰此远徂征。鞍马若浮云。送余骠骑亭。歌钟不尽意。白日落昆明。  

十月到幽州。戈钅延若罗星。君王弃北海。扫地借长鲸。呼吸走百川。燕然可摧倾。  

心知不得语。却欲栖蓬瀛。弯弧惧天狼。挟矢不敢张。揽涕黄金台。呼天哭昭王。  

无人贵骏骨。马录耳空腾骧。乐毅傥再生。於今亦奔亡。蹉跎不得意。驱马还贵乡。  

逢君听弦歌。肃穆坐华堂。百里独太古。陶然卧义皇。徵乐昌乐馆。开筵列壶觞。  

贤豪间青蛾。对烛俨成行。醉舞纷绮席。清歌绕飞梁。欢娱未终朝。秩满归咸阳。  

祖道拥万人。供帐遥相望。一别隔千里。荣枯异炎凉。炎凉几度改。九土中横溃。  

汉甲连胡兵。沙尘暗云海。草木摇杀气。星辰无光彩。白骨成丘山。苍生竟何罪。  

函关壮帝居。国命悬哥舒。长戟三十万。开门纳凶渠。公卿如犬羊。忠谠醢与菹。  

二圣出游豫。两京遂丘墟。帝子许专征。秉旄控强楚。节制非桓文。军师拥熊虎。  

人心失去就。贼势腾风雨。惟君固房陵。诚节冠终古。仆卧香炉顶。餐霞漱瑶泉。  

门开九江转。枕下五湖连。半夜水军来。浔阳满旌旃。空名适自误。迫胁上楼船。  

徒赐五百金。弃之若浮烟。辞官不受赏。翻谪夜郎天。夜郎万里道。西上令人老。  

扫荡六合清。仍为负霜草。日月无偏照。何由诉苍昊。良牧称神明。深仁恤交道。  

一忝青云客。三登黄鹤楼。顾惭祢处士。虚对鹦鹉洲。樊山霸气尽。寥落天地秋。  

江带峨眉雪。川横三峡流。万舸此中来。连帆过扬州。送此万里目。旷然散我愁。  

纱窗倚天开。水树绿如发。窥日畏衔山。促酒喜得月。吴娃与越艳。窈窕夸铅红。  

呼来上云梯。含笑出帘栊。对客小垂手。罗衣舞春风。宾跪请休息。主人情未极。  

览君荆山作。江鲍堪动色。清水出芙蓉。天然去雕饰。逸兴横素襟。无时不招寻。  

朱门拥虎士。列戟何森森。剪凿竹石开。萦流涨清深。登台坐水阁。吐论多英音。  

片辞贵白璧。一诺轻黄金。谓我不愧君。青鸟明丹心。五色云间鹊。飞鸣天上来。  

传闻赦书至。却放夜郎回。暖气变寒谷。炎烟生死灰。君登凤池去。忽弃贾生才。  

桀犬尚吠尧。匈奴笑千秋。中夜四五叹。常为大国忧。旌旆夹两山。黄河当中流。  

连鸡不得进。饮马空夷犹。安得羿善射。一箭落旄头。  

原选者评。白之从辟也。苏轼辨其由於迫胁论甚平允。此篇历叙交游始末。而白生平踪迹亦略见於此。十月到幽州。一段。盖白自被放后。北游燕赵。观听形势。知禄山之必叛。尾大不掉之害。欲言不能述之。犹觉痛切。至於潼关失守。江陵煽乱。与白之为所胁。受累远谪。无不明如指掌。结尾一段。虑庙堂之无人。忧将帅之不一。而贼之不得速平。与前遥相照应。通篇以交情时势互为经纬。汪洋灏瀚。如百川之灌河。如长江之赴海。卓乎大篇。可与。北征。并峙。  

胡震亨曰。太白永王一事。论者不失之刻。即曲为讳。失之诬。惟蔡宽夫之说为衷。其言云。太白非从人为乱者。盖其学本出纵横。以气侠自任。当中原扰攘时。欲藉之以立奇功耳。其诗曰。空名适自误。迫胁上楼船。又曰。南风一扫胡尘净。西入长安到日边。亦可见其志矣。大抵才高意广。如孔北海之徒。固未必有成功。而知人料事。尤其所难议者。或责以之猖獗。而欲仰以立事。不能如孔巢父。萧颖士。察於未萌。斯可矣。若其志亦可哀矣。斯言也。起太白於九原。傥亦心服。  

赠汉阳辅录事  

鹦鹉洲横汉阳渡。水引寒烟没江树。南浦登楼不见君。君今罢官在何处。  

汉口双鱼白锦鳞。令传尺素报情人。其中字数无多少。只是相思秋复春。  

原选者评。烟江风景。登楼所见。即此发端。接出怀人之意。最有气格。  

赠卢司户  

秋色无远近。出门尽寒山。白云遥相识。待我苍梧间。借问卢耽鹤。西飞几岁还。  

原选者评。高调妙於省净。  

谭元春曰。起二句后代清语。领此一派。赠从弟南平太守之遥  

少年不得意。落魄无安居。愿随任公子。欲钓吞舟鱼。  

常时饮酒逐风景。壮心遂与功名疏。兰生谷底人不锄。云在高山空卷舒。  

汉家天子驰驷马。赤车蜀道迎相如。天门九重谒圣人。龙颜一解四海春。  

彤庭左右呼万岁。拜贺明主收沉沦。翰林秉笔回英眄。麟阁峥嵘谁可见。  

承恩初入银台门。著书独在金銮殿。龙驹雕镫白玉鞍。象床绮席黄金盘。  

当时笑我微贱者。却来请谒为交欢。一朝谢病游江海。畴昔相知几人在。  

前门长揖后门关。今日结交明日改。爱君山岳心不移。随君云雾迷所为。  

梦得池塘生春草。使我长价登楼诗。别后遥传临海作。可见羊何共和之。  

原选者评。炎而附寒而去。自是俗情之薄。翟公书门殷浩咏诗。白何见之晚耶。兰生  

谷底。二句。逸韵可赏。复有深味。末四语用古入化。别具清新之致。  

流夜郎半道承恩放还兼欣  

克复之美书怀示息秀才  

黄口为人罗。白龙乃鱼服。得罪岂怨天。以愚陷网目。鲸鲵未翦灭。豺狼屡翻复。  

悲作楚地囚。何日秦庭哭。遭逢二明主。前后两迁逐。去国愁夜郎。投身窜荒谷。  

半道雪屯蒙。旷如鸟出笼。遥欣克复美。光武安可同。天子巡剑阁。储皇守扶风。  

扬袂正北辰。开襟揽群雄。胡兵出月窟。雷破关之东。左扫因右拂。旋收洛阳宫。  

回与入咸京。席卷六合通。叱咤开帝业。手成天地功。大驾还长安。两日忽再中。  

一朝让宾位。剑玺传无穷。愧无秋毫力。谁念矍铄翁。弋者何所慕。高飞仰冥鸿。  

弃剑学丹砂。临炉双玉童。寄言息夫子。岁晚陟方蓬。  

原选者评。引罪自咎。无怨尤之心。有眷顾之诚。不失忠厚本旨。  

宿清溪主人  

夜到清溪宿。主人碧岩里。檐楹挂星斗。枕席响风水。月落西山时。啾啾夜猿起。  

原选者评。奇语得自眼前。  

巴陵赠贾舍人  

贾生西望忆京华。湘浦南迁莫怨嗟。圣主恩深汉文帝。怜君不遣到长沙。  

原选者评。可谓深婉。萧士斌  

贝 以此与前篇为非白作。观其气味。非白不办。赠从弟宣州长史昭  

淮南望江南。千里碧山对。我行倦过之。半落青天外。宗英佐雄郡。水陆相控带。  

长川豁中流。千里泻吴会。君心亦如此。包纳无小大。摇笔起风霜。推诚结仁爱。  

讼庭垂桃李。宾馆罗轩盖。何意苍梧云。飘然忽相会。才将圣不偶。命与时俱背。  

独立山海间。空老圣明代。知音不易得。抚剑增感慨。当结九万期。中途莫先退。  

陈情赠友人  

延陵有宝剑。价重千黄金。观风历上国。暗许故人深。归来挂坟松。万古知其心。  

懦夫感达节。壮士激青衿。鲍生荐夷吾。一举置齐相。斯人无良朋。岂有青云望。  

临财不苟取。推分固辞让。后世称其贤。英风邈难尚。论交但若此。友道孰云丧。  

多君骋逸藻。掩映当时人。舒文振颓波。秉德冠彝伦。卜居乃此地。共井为比邻。  

清琴弄云月。美酒娱冬春。薄德中见损。忽之如遗尘。英豪未豹变。自古多艰辛。  

他人纵以疏。君意宜独亲。奈何成离居。相去复几许。飘风吹云霓。蔽目不得语。  

投珠冀相报。按剑恐相距。所思采芳兰。欲赠隔荆渚。沈忧心若醉。积恨泪如雨。  

愿假东壁辉。余光照贫女。  

原选者评。披露胸怀。不作龊龊之态。叙垂隔处。极为微婉。得风人之意。  

赠钱徵君少阳  

白玉一杯酒。绿杨三月时。春风余几日。两鬓各成丝。秉烛唯须饮。投竿也未迟。  

如逢渭川腊。犹可帝王师。  

登敬亭山南望怀古赠窦主簿  

敬亭一回首。目尽天南端。仙者五六人。常闻此游盘。跼流琴高水。石耸麻姑坛。  

白龙降陵阳。黄鹤呼子安。羽化骑日月。云行翼鸳鸾。下视宇宙间。四溟皆波澜。  

汰绝目下事。从之复何难。百岁落半途。前期浩漫漫。强食不成味。清晨起长叹。  

愿随子明去。炼火烧金丹。  

经乱后将避地剡中留赠崔宣城  

双鹅飞洛阳。五马渡江徼。何意上东门。胡雏更长啸。中原走豺虎。烈火焚宗庙。  

太白昼经天。颓阳掩余照。王城皆荡覆。世路成奔峭。四海望长安。口频眉寡西笑。  

苍生疑落叶。白骨空相吊。连兵似雪山。破敌谁能料。我垂北溟翼。且学南山豹。  

崔子贤主人。欢娱每相召。胡床紫玉笛。却坐青云叫。杨花满州城。置酒同临眺。  

忽思剡溪去。水石远清妙。雪尽天地明。风开湖山貌。闷为洛生咏。醉发吴越调。  

赤霞动金光。日足森海峤。独散万古意。闲垂一溪钓。猿近天上啼。人移月边棹。  

无以墨绶苦。来求丹砂要。华发长折腰。将贻陶公诮。  

原选者评。奇辞络绎。行以苍峭之气。直达所怀。绝无长语。谢朓惊人。此故不减。  

杨慎曰。梁虞骞诗。落晖散长足。细雨织斜文。太白亦用其字。然其惊人泣鬼。则刘勰所谓自铸伟辞。前无古人者乎。  

吴昌祺曰。悲壮处亦。七哀。之遗。  

## 卷六  

陇西李白诗六  

献从叔当涂宰阳冰  

金镜霾六国。亡新乱天经。焉知高光起。自有羽翼生。萧曹安山兒屼。耿贾摧欃枪。  

吾家有季父。杰出圣代英。虽无三台位。不借四豪名。激昂风云气。终协龙虎精。  

弱冠燕赵来。贤彦多逢迎。鲁连善谈笑。季布折公卿。遥知礼数绝。常恐不合并。  

惕想结宵梦。素心久已冥。顾惭青云器。谬奉玉樽倾。山阳五百年。绿竹忽再荣。  

高歌振林木。大笑喧雷霆。落笔洒篆文。崩云使人惊。吐辞又炳焕。五色罗华星。  

秀句满江国。高才掞天庭。宰邑艰难时。浮云空古城。居人若薙草。扫地无纤茎。  

惠泽及飞走。农夫尽归耕。广汉水万里。长流玉琴声。雅。颂。播吴越。还如泰阶平。  

小子别金陵。来时白下亭。群凤怜客鸟。差池相哀鸣。各拔五色毛。意重泰山轻。  

赠微所费广。斗水浇长鲸。弹剑歌。苦寒。严风起前楹。月衔天门晓。霜落牛渚清。  

长叹即归路。临川空屏营。  

赠汪伦  

李白乘舟将欲行。忽闻岸上踏歌声。桃花潭水深千尺。不及汪伦送我情。  

原选者评。杨齐贤曰。白游泾县桃花潭。村人汪伦常酝美酒以待白。伦之裔孙至今宝其诗。  

安陆白兆山桃花岩寄刘侍御绾  

云卧三十年。好闲复爱仙。蓬壶虽冥绝。鸾鹤心悠然。归来桃花岩。得憩云窗眠。  

对岭人共语。饮潭猿相连。时升翠微上。邈若罗浮巅。两岑抱东壑。一嶂横西天。  

树杂日易隐。崖倾月难圆。芳草换野色。飞萝摇春烟。入远构石室。选幽开上田。  

独此林下意。杳无区中缘。永辞霜台客。千载方来旋。  

原选者评。此等篇咏。与鲍参军。谢宣城自是神合。不徒形似。  

淮南卧病书怀寄蜀中赵徵君蕤  

吴会一浮云。飘如远行客。功业莫从就。岁光屡奔迫。良图俄弃捐。衰疾乃绵剧。  

古琴藏虚匣。长剑挂空壁。楚冠怀钟仪。越吟比庄舄。国门遥天外。乡路远山隔。  

朝忆相如台。夜梦子云宅。旅情初结缉。秋气方寂历。风入松下清。露出草间白。  

故人不可见。幽梦谁与适。寄书西飞鸿。赠尔慰离析。  

原选者评。亦是宣城一派。视移病还园。示亲属诗有过之。无不及也。  

杨慎曰。太白。渡荆门。诗。仍连故乡水万里送行舟。送人之罗浮。诗。尔去之  

罗浮。余还憩峨嵋。及此诗。国门遥天外。四句。皆寓乡思。杨慎曰。赵蕤。梓州人。  

精於数学。苏廷页荐西蜀人才云。赵蕤术数。李白文章。宋人注李诗遗其事。  

望终南山寄紫阁隐者  

出门见南山。引领意无限。秀色难为名。苍翠日在眼。有时白云起。天际自舒卷。  

心中与之然。托兴每不浅。何当造幽人。灭迹栖绝巘。  

原选者评。淡雅自然处。神似渊明。白云天际。无心舒卷。白诗妙有其意。  

秋夜宿龙门香山寺奉寄王方城十七丈  

奉国营上人从弟幼成令问  

朝发汝海东。暮栖龙门中。水寒夕波急。木落秋山空。望极九霄迥。赏幽万壑通。  

目皓沙上月。心清松下风。玉斗横网户。银河耿花宫。兴在趣方逸。欢余情未终。  

凤驾忆王子。虎溪怀远公。桂枝坐萧瑟。棣华不复同。流恨寄伊水。盈盈焉可穷。  

沙丘城下寄杜甫  

我来竟何事。高卧沙丘城。城边有古树。日夕连秋声。鲁酒不可醉。齐歌空复情。  

思君若汶水。浩荡寄南征。  

原选者评。白与杜甫相知最深。饭颗山头。一绝。本事诗及。酉阳杂俎。载之。盖流俗传闻之说。白集。无是也。鲍瘐阴何。词流所重。李杜实尝宗之。特所成就者大。不寄其篱下耳。安得以为讥议之辞乎。甫诗及白者十余见。白诗亦屡及甫。即此结语。情亦不薄矣。世俗轻诬古人往往类是。尚论者当知之。  

钟惺曰。一片真气。  

沈德潜曰。有余地。有余情。此诗家正声也。浮浅者以为无味。  

淮阴书怀寄王宗城  

沙墩至梁苑。二十五长亭。大舶夹双橹。中流鹅鹳鸣。云天扫空碧。川岳涵余清。  

飞凫从西来。适与佳兴并。眷言王乔舄。婉娈故人情。复此亲懿会。而增交道荣。  

沿洄且不定。飘忽怅徂征。暝投淮阴宿。欣得漂母迎。斗酒烹黄鸡。一餐感素诚。  

予为楚壮士。不是鲁诸生。有德必报之。千金耻为轻。缅书羁孤意。远寄棹歌声。  

原选者评。一起真有万夫之禀。吕本中称此篇与。关山月。为气雄一世。非虚言也。  

闻王昌龄左迁龙标遥有此寄  

杨花落尽子规啼。闻道龙标过五溪。我寄愁心与明月。随风直到夜郎西。  

原选者评。胡应麟曰。此诗及。下江陵。洛阳闻笛。望天门山。等作真有挥斥八极。凌厉九霄之意。  

沈德潜曰。即。将心寄明月。流影入君怀。之意。出以摇曳之笔。语意一新。  

忆旧游寄谯郡元参军  

忆昔洛阳董糟丘。为余天津桥南造酒楼。黄金白璧买歌笑。一醉累月轻王侯。  

海内贤豪青云客。就中与君心莫逆。回山转海不作难。倾情倒意无所惜。  

我向淮南攀桂枝。君留洛北愁梦里。不忍别。还相随。  

相随迢迢访仙城。三十六曲水回萦。一溪初入千花明。万壑度尽松风声。  

银鞍金络倒平地。汉东太守来相迎。紫阳之真人。邀我吹玉笙。  

餐霞楼上动仙乐。嘈然宛似鸾凤鸣。袖长管催欲轻举。汉中太守醉起舞。  

手持锦袍覆我身。我醉横眠枕其股。  

当筵意气凌九霄。星离雨散不终朝。分飞楚关山水遥。  

余既还山寻故巢。君亦归家渡渭桥。君家严君勇貔虎。作尹并州遏戎虏。  

五月相呼度太行。摧轮不道羊肠苦。行来北凉岁月深。感君贵义轻黄金。  

琼杯绮食青玉案。使我醉饱无归心。时时出向城西曲。晋祠流水如碧玉。  

浮舟弄水箫鼓鸣。微波龙鳞莎草绿。兴来携妓恣经过。其若杨花似雪何。  

红妆欲醉宜斜日。百尺清潭写翠娥。翠娥婵娟初月辉。美人更唱舞罗衣。  

清风吹歌入空去。歌曲自绕行云飞。此时行乐难再遇。西游因献。长杨赋。  

北阙青云不可期。东山白首还归去。渭桥南头一遇君。赞阝台之北又离群。  

问余别恨知多少。落花春暮争纷纷。言亦不可尽。情亦不可极。  

呼儿长跪缄此辞。寄君千里遥相忆。  

原选者评。白诗天才纵逸。至於七言长古。往往风雨争飞。鱼龙百变。又如大江无风。波浪自氵勇。白云纵空。随风变灭。诚可谓怪伟奇绝者矣。此篇最有纪律可循。历数旧游。纯用序事之法。以离合为经纬。以转折为节奏。结构极严而神气自畅。至於奇情胜致。使览者应接不暇。又其才之独擅者耳。  

唐汝询曰。此篇叙事。四转语若贯珠。又非初唐牵合之比。长篇当以此为法。  

吴昌棋曰。长篇步步奇崛苍劲。亦天然笔力也。  

杨齐贤曰。唐。地理志。亳州谯郡有赞阝县。赞阝。才何切。萧何子孙所续封。何所封音赞。汉属南阳郡。  

月夜江行寄崔员外宗之  

飘飘江风起。萧飒海树秋。登舻美清夜。挂席移轻舟。月随碧山转。水合青天流。  

杳如星河上。但觉云林幽。归路方浩浩。徂川去悠悠。徒悲蕙草歇。复听菱歌愁。  

岸曲迷后浦。沙明瞰前洲。怀君不可见。望远增离忧。  

原选者评。可谓工於发端。警句亦直逼二谢。  

宿白鹭洲寄杨江宁  

朝别朱雀门。暮栖白鹭洲。波光摇海月。星影入城楼。望美金陵宰。如思琼树忧。  

徒令魂入梦。翻觉夜成秋。绿水解人意。为余西北流。因声玉琴里。荡漾寄君愁。  

原选者评。节谐语警。  

新林浦阻风寄友人  

潮水定可信。天风难与期。清晨西北转。薄暮东南吹。以此难挂席。佳期益相思。  

海月破圆影。菰蒋生绿池。昨日北湖梅。开花已满枝。今朝东门柳。夹道垂青丝。  

岁物忽如此。我来定几时。纷纷江上雪。草草客中悲。明发新林浦。空吟谢朓诗。  

原选者评。起势奇崛。寄怀处不胜日宛晚之叹。  

寄韦南陵冰余江上乘兴访之遇  

寻颜尚书笑有此赠  

南船正东风。北船来自缓。江上相逢借问君。语笑未了风吹断。  

闻君携妓访情人。应为尚书不顾身。堂上三千珠履客。瓮中百斛金陵春。  

恨我阻此乐。淹留楚江滨。月色醉远客。山花开欲然。春风狂杀人。一日剧三年。  

乘兴嫌太迟。焚却子猷船。梦见五柳枝。已堪挂马鞭。何日到彭泽。长歌陶令前。  

原选者评。语笑未了风吹断。画出两舟相遇情景。钟惺极赏其工。  

题情深树寄象公  

肠断枝上猿。泪添山下樽。白云见我去。亦为我飞翻。  

原选者评。古意。然必有所谓不必强解。或以白云为白虎。引周处射虎事实之。更属纰缪。  

北山独酌寄韦六  

巢父将许由。未闻买山隐。道存迹自高。何惮去人近。纷吾下兹岭。地闲喧亦冫民。  

门横群岫开。水凿众泉引。屏高而在云。窦深莫能准。川光昼昏凝。林气夕凄紧。  

於焉摘朱果。兼得养玄牝。坐月观宝书。拂霜弄瑶轸。倾壶事幽酌。顾影还独尽。  

念君风尘游。傲尔令自哂。  

原选者评。鲍谢集中高作。  

寄东鲁二稚子  

吴地桑叶绿。吴蚕已三眠。我家寄东鲁。谁种龟阴田。春事已不及。江行复茫然。  

南风吹归心。飞堕酒楼前。楼东一株桃。枝叶拂青烟。此树我所种。别来向三年。  

桃今与楼齐。我行尚未旋。娇女字平阳。折花倚桃边。折花不见我。泪下如流泉。  

小儿名伯禽。与姊亦齐肩。双行桃树下。抚背复谁怜。念此失次第。肝肠日忧煎。  

裂素写远意。因之汶阳川。  

原选者评。范杼日。天下丧乱。骨肉分离。此老杜。咏怀。入门号口兆。以下意也。  

然彼合此离。彼有哭其死。此则怜其生。彼兼时事。此乃单咏。要皆忧思之正者也。  

沈德潜曰。家常语琐琐屑屑。弥见其真。  

广记曰。太白於任城县造酒楼。其居在酒楼前。  

独酌清溪江石上寄权昭夷  

我携一樽酒。独上江祖石。自从天地开。更长几千尺。举杯向天笑。天回日西照。  

永愿坐此石。长垂严陵钓。寄谢山中人。可与尔同调。  

禅房怀友人岑伦  

太白自注。时南游罗浮。兼泛桂海。自春徂秋不返。仆旅江外。书情寄之。  

婵娟罗浮月。摇艳桂水云。美人竟独往。而我安得群。一朝语笑隔。万里欢情分。  

沉吟彩霞没。梦寐群芳歇。归鸿渡三湘。游子在百粤。边尘染衣剑。白日彫华发。  

春风变楚关。秋声落吴山。草木结悲绪。风沙凄苦颜。朅来已永久。颓思如循环。  

飘飘限江裔。想像空留滞。离忧每醉心。别泪徒盈袂。坐愁青天末。出望黄云蔽。  

目极何悠悠。梅花南岭头。空长灭征鸟。水阔无还舟。宝剑终难托。金囊非易求。  

归来傥有问。桂树山之幽。  

原选者评。称心而言。意足而止。情深语挚。老笔纷披。  

庐山谣寄卢侍御虚舟  

我本楚狂人。凤歌笑孔丘。手持绿玉杖。朝别黄鹤楼。  

五岳寻仙不辞远。一生好入名山游。  

庐山秀出南斗傍。屏风九叠云锦张。影落明湖青黛光。  

金阙前开二峰长。银河倒挂三石梁。香炉瀑布遥相望。回崖沓嶂凌苍苍。  

翠影红霞映朝日。鸟飞不到吴天长。登高壮观天地间。大江茫茫去不还。  

黄云万里动风色。白波九道流雪山。好为庐山谣。兴因庐山发。  

闲窥石镜清我心。谢公行处苍苔没。早服还丹无世情。琴心三叠道初成。  

遥见仙人彩云里。手把芙蓉朝玉京。先期汗漫九垓上。愿接庐敖游太清。  

原选者评。天马行空。不可羁绁。  

桂临川曰。全篇开阖轶荡。冠绝古今。即使工部为之。未易及此。高岑辈恐亦胁息。  

其襟期雄旷。辞旨慷慨。音节浏亮。无一不可。  

春日归山寄孟浩然  

朱绂遗尘境。青山谒梵筵。金绳开觉路。宝筏度迷川。岭树攒飞栱。岩花覆谷泉。  

塔形标海月。楼势出江烟。香气三天下。钟声万壑连。荷秋珠已满。松密盖初圆。  

鸟聚疑闻法。龙参若护禅。愧非流水韵。叨入伯牙弦。  

原选者评。方回曰。太白负不羁之才。乐府大篇。翕忽变化。而律诗乃工夫缜密如此。  

杜审言。宋之问相伯仲。  

道经三天者。清微天。禹余天。大赤天也。  

流夜郎至西塞驿寄裴隐  

扬帆借天风。水驿苦不缓。平明及西塞。已先投沙伴。回峦引群峰。横蹙楚山断。  

砅冲万壑会。震沓百川满。龙怪潜溟波。俟时救灾旱。我行望雷雨。安得沾枯散。  

鸟去天路长。人愁春光短。空将泽畔吟。寄尔江南管。自汉阳病酒归寄王明府  

去岁左迁夜郎道。琉璃砚水长枯槁。今年敕放巫山阳。蛟龙笔翰生辉光。  

圣主还听。子虚赋。相如却与论文章。愿扫鹦鹉洲。与君醉百场。  

啸起白云飞七泽。歌吟渌水动三湘。莫惜连船沽美酒。千金一掷买春芳。  

原选者评。平生飞动意。见尔不能无。胸怀正复如此。  

江夏寄汉阳辅录事  

谁道此水广。狭如一匹练。江夏黄鹤楼。青山汉阳县。大语犹可闻。故人难可见。  

君草陈琳檄。我书鲁连箭。报国有壮心。龙颜不回眷。西飞精卫鸟。东海何由填。  

鼓角徒悲鸣。楼船习征战。抽剑步霜月。夜行空庭遍。长呼结浮云。埋没顾荣扇。  

他日观军容。投壶接高宴。  

早春寄王汉阳  

闻道春还未相识。走傍寒梅访消息。昨夜东风入武阳。陌头杨柳黄金色。  

碧水浩浩云茫茫。美人不来空断肠。预拂青山一片石。与君连日醉壶觞。  

原选者评。秀骨天成。偶然涉笔。无不入妙。  

江上寄元六林宗  

霜落江始寒。枫叶绿未脱。客行悲清秋。永路苦不达。沧波眇川汜。白日隐天末。  

停棹依林峦。惊猿相叫聒。夜分河汉转。起视溟涨阔。凉风何萧萧。流水鸣活活。  

浦沙净如洗。海月明可掇。兰交空怀思。琼树讵解渴。勖哉沧洲心。岁晚庶不夺。  

幽赏颇自得。兴远与谁豁。  

泾溪南蓝山下有落星潭可以卜筑  

余泊舟石上寄何判官昌浩  

蓝岑竦天壁。突兀如鲸额。奔蹙横澄潭。势吞落星石。沙带秋月明。水摇寒山碧。  

佳境宜缓擢。清晖能留客。恨君阻欢游。使我自惊惕。所期俱卜筑。结茅炼金液。  

早过漆林渡寄万巨  

西经大蓝山。南来漆林渡。水色倒空青。林烟横积素。漏流昔吞翕。沓浪竞奔注。  

潭落天上星。龙开水中雾。峣岩注公栅。突兀陈焦墓。岭峭纷上干。川明屡回顾。  

因思万夫子。解渴同琼树。何日睹清光。相欢咏佳句。  

游敬亭寄崔侍御  

我家敬亭下。车取继谢公作。相去数百年。风期宛如昨。登高素秋月。下望青山郭。  

俯视鸳鹭群。饮啄自鸣跃。夫子虽蹭蹬。瑶台雪中鹤。独立窥浮云。其心在寥廓。  

时来顾我笑。一饭葵与藿。世路如秋风。相逢尽萧索。腰间玉具剑。意许无遗诺。  

壮士不可轻。相期在云阁。  

自金陵溯流过白璧山玩月达天门寄句容王主簿  

沧江溯流归。白璧见秋月。秋月照白璧。皓如山阴雪。幽人停宵征。贾客忘早发。  

进帆天门山。回首牛渚没。川长信风来。日出宿雾歇。故人在咫尺。新赏成胡越。  

寄君青兰花。惠我庶不绝。  

原选者评。白寄人之诗。大致泛滥於元嘉以还。此前诸篇皆是也。白尝谓。建安以来。绮丽非珍。盖亦大概言之。至其间表表诸人。曷尝不历阃入室。相与周旋出入乎。特才实迈古。故大而化之。其渊源有自来矣。杜甫亦复如是。词人落笔往往过当。甫尝云。陶谢不枝梧。他日则云。安得思如陶谢手。令渠述作与同游。后人过尊二家。或欲尽薄从前。  

非通论也。  

秋日鲁郡尧祠亭上宴别杜补阙范侍御  

我觉秋兴逸。谁云秋兴悲。山将落日去。水与晴空宜。鲁酒白玉壶。送行驻金羁。  

歇鞍憩古木。解带挂横枝。歌鼓川上亭。曲度神飚吹。云归碧海夕。磆没青天时。  

相失各万里。茫然空尔思。  

原选者评。飘然而来。戛然而止。格调高逸。有如鹏翔未息。翩翩而自逝。  

胡震亨曰。太白诗押。宜。字韵者凡五见。此其一也。他如。月色望不尽。空天交相宜。谑浪偏相宜。置酒正相宜。春风与醉客。今日乃相宜。韵致俱胜。  

段成式曰。李集有。尧祠赠杜补阙。者。老杜也。  

别鲁颂  

谁道泰山高。下却鲁连节。谁云秦军众。摧却鲁连舌。独立天地间。清风洒兰雪。  

夫子还倜傥。攻文继前烈。错落石上松。无为秋霜折。赠言镂宝刀。千岁庶不灭。  

原选者评。与尧祠宴别二诗。皆极清健。太冲挺拔。景纯豪俊。非潘陆诸人之比。刘辰翁曰。上六句意象高迥。自切事情。结末古意选语。  

梦游天姥吟留别  

海客谈瀛洲。烟涛微茫信难求。越人语天姥。云霓明灭或可睹。  

天姥连天向天横。势拔五岳掩赤城。天台四万八千丈。对此欲倒东南倾。  

我欲因之梦吴越。一夜飞度镜湖月。湖月照我影。送我至剡溪。  

谢公宿处今尚在。磇水荡漾清猿啼。脚著谢公屐。身登青云梯。  

半壁见海日。空中闻天鸡。千岩万转路不定。迷花倚石忽已暝。  

熊咆龙吟殷岩泉。慄深林兮惊层巅。云青青兮欲雨。水澹澹兮生烟。  

列缺霹雳。丘恋崩摧。洞天石扇。訇然中开。  

青冥浩荡不见底。日月照耀金银台。  

霓为衣兮风为马。云之君兮纷纷而来下。  

虎鼓瑟兮鸾回车。仙之人兮列如麻。忽魂悸以魄动。怳惊起而长嗟。  

惟觉时之枕席。失向来之烟霞。世间行乐亦如此。古来万事东流水。  

别君去时何时还。且放白鹿青崖间。须行即骑访名山。  

安能摧眉折腰事权贵。使我不得开心颜。  

原选者评。七言歌行本出楚骚。乐府。至於太白。然后穷极。笔力优入圣域。昔人谓其以气为主。以自然为宗。以俊逸高畅为贵。咏之使人飘扬欲仙。而尤推其。天姥吟。  

。远别离。等篇。以为虽子美不能道。盖其才横绝一世。故兴会标举非学可及。正不必执此。  

谓子美不能及也。此篇夭矫离奇。不可方物。然因语而梦。因梦而悟。因悟而别。节次相生。丝毫不乱。若中间梦境迷离。不过词意伟怪耳。胡应麟以为无首无尾。窈冥昏默。是真不可以说梦也。特谓非其才力学之。立见颠踣。则诚然耳。  

范杼曰。梦吴越以下。梦之源也。次诸节。梦之波澜也。其间显而晦。晦而显。非太白之胸次。笔力。亦不能发此。  

高木秉曰。白。远别离。长相思。乌栖曲。鸣皋歌。梁园吟。天姥吟。庐山谣。等作。长篇短韵。驱驾气势。殆与南山秋色争高可也。  

王世贞曰。欧阳公自谓。庐山高。明妃曲。李杜所不能作。非公言也。无论其他。  

只。半壁见海日。空中闻天鸡。率尔语。公能道否。  

留别广陵诸公  

忆昔作少年。结交赵与燕。金羁络骏马。锦带横龙泉。寸心无疑事。所向非徒然。  

晚节觉此疏。猎精草。太玄。空名束壮士。薄俗弃高贤。中回圣明顾。挥翰凌云烟。  

骑虎不敢下。攀龙忽堕天。还家守清真。孤洁励秋蝉。炼丹费火石。采药穷山川。  

卧海不关人。租税辽东田。乘兴忽复起。棹歌溪中船。临醉谢葛强。山公欲倒鞭。  

狂歌自此别。垂钓沧浪前。金陵酒肆留别  

风吹柳花满店香。吴姬厌酒唤客尝。金陵子弟来相送。欲行不行各尽觞。  

请君试问东流水。别意与之谁短长。  

原选者评。言有尽而意无穷。味在酸咸之外。  

黄庭坚曰。学者若不见古人用意处。但得其皮毛。所以去之甚远。如此诗。若人复能为。首句亦未是太白。至於次句压酒字。他人亦自难及。三四句益不同。五六句乃真太白妙处。当潜心焉。  

钟惺曰。不须多。亦不须深。写得情出。  

赠别郑判官  

窜逐勿复哀。惭君问寒灰。浮云本无意。吹落章华台。远别泪空尽。长愁心已摧。  

二年吟泽畔。焦页卒页几时回。  

黄鹤楼送孟浩然之广陵  

故人西辞黄鹤楼。烟花三月下扬州。孤帆远影碧空尽。唯见长江天际流。  

原选者评。语近情遥。有手挥五弦。目送飞鸿之妙。  

唐汝询曰。目力已极。离思天涯。怅望之情。俱在言外。  

留别贾舍人至  

大梁白云起。飘来南洲。裴回苍梧野。十见罗浮秋。鳌抃山海倾。四溟扬洪流。  

意欲托孤凤。从之摩天游。凤苦道路难。翱翔还昆丘。不肯衔我去。哀鸣惭不周。  

远客谢主人。明珠难暗投。拂拭倚天剑。西登岳阳楼。长啸万里风。扫清胸中忧。  

谁念刘越石。化为绕指柔。秋风吹胡霜。凋此檐下芳。折芳怨岁晚。离别凄以伤。  

谬攀青琐贤。延我於北堂。君为长沙客。我独之夜郎。劝此一杯酒。岂惟道路长。  

割珠两分赠。寸心贵不忘。何必儿女仁。相看泪成行。  

原选者评。深於比喻。乃骚人之遗意。其音哀婉。情景正合。  

渡荆门送别  

渡远荆门外。来从楚国游。山随平野尽。江入大荒流。月下飞天镜。云生结海楼。  

仍连故乡水。万里送行舟。原选者评。项联与杜甫之。星垂平野阔。月涌大江流。句法相类。亦气势均敌。胡震亨以杜为胜。亦故为低昂耳。  

南陵别儿童入京  

白酒新熟山中归。黄鸡啄黍秋正肥。呼童烹鸡酌白酒。儿女嬉笑牵人衣。  

高歌取醉欲自慰。起舞落日争光辉。游说万乘苦不蚤。著鞭跨马涉远道。  

会稽愚妇轻买臣。余亦辞家西入秦。仰天大笑出门去。我辈岂是蓬蒿人。  

原选者评。结句以直致见风格。所谓。辞意俱尽。如截奔马。  

江夏别宋之悌  

楚水清若空。遥将碧海通。人分千里外。兴在一杯中。谷鸟吟晴日。江猿啸晚风。  

平生不下泪。於此泣无穷。  

原选者评。登高而呼。众山皆响。  

故震亨曰。项联与达夫。功名万里外。心事一杯中。似皆从庾抱之。悲生万里外。恨起一杯中。来。而达夫较厚。太白较逸。并未易轩轾。  

故应鳞云。高虽浑厚易到。李则超逸入神。  

南阳送客  

斗酒勿为薄。寸心贵不忘。坐惜故人去。偏令游子伤。离颜怨芳草。春思结垂杨。  

挥手再三别。临岐空断肠。  

原选者评。从。古诗十九首。脱化而出。词意俱古。咏至五六。可谓蕴藉风流矣。  

钟惺曰。项联是客中送客语。说得浑然不觉。  

送张舍人之江东  

张翰江东去。正值秋风时。天清一雁远。海阔孤帆迟。白日行欲暮。沧波杳难期。  

吴洲如见月。千里幸相思。  

原选者评。方回曰。一雁孤帆。之句。亦以寓。吾道不偶。之叹。下句引白日沧波。  

而云行欲暮杳难期。意可见也。送王屋山人魏万还王屋并序  

王屋山人魏万云。自嵩宋沿吴相访。数千里不过。乘兴游台越。经永嘉。观谢公  

石门。后於广陵相见。美其爱文好古。浪迹方外。因述其行而赠是诗。  

仙人东方生。浩荡弄云海。沛然乘天游。独往失所在。魏侯继大名。本家聊摄城。  

卷舒入元化。迹与古贤并。十三弄文史。挥笔如振绮。辩折田巴生。心齐鲁连子。  

西涉清洛源。颇惊人世喧。采秀卧王屋。因窥洞天门。朅来游嵩峰。羽客何双双。  

朝携月光子。暮宿玉女窗。鬼谷上窈窕。龙潭下奔瞔。东浮汴河水。访我三千里。  

逸兴满吴云。飘浙江汜。挥手杭越间。樟亭望潮还。涛卷海门石。云横天际山。  

白马走素车。雷奔骇心颜。遥闻会稽美。且渡耶溪水。万壑与千岩。峥嵘镜湖里。  

秀色不可名。清辉满江城。人游月边去。舟在空中行。此中久延伫。入剡寻王许。  

笑读曹娥碑。沈吟黄绢语。天台连四明。日入向国清。五峰转月色。百里行松声。  

灵溪恣沿越。华顶殊超忽。石梁横青天。侧足履半月。忽然思永嘉。不惮海路赊。  

挂席历海峤。回瞻赤城霞。赤城渐微没。孤屿前峣兀。水续万古流。亭空千霜月。  

缙云川谷难。石门最可观。瀑布挂北斗。莫穷此水端。喷壁洒素雪。空濛生昼寒。  

却思恶溪去。宁惧恶溪恶。咆哮七十滩。水石相喷薄。路创李北海。岩开谢康乐。  

松风和猿声。搜索连洞壑。径出梅花桥。双溪纳归潮。落帆金华岸。赤松若可招。  

沈约八咏楼。城西孤岧峣。岧峣四荒外。旷望群川会。云卷天地开。波连浙西大。  

乱流新安口。北指严光濑。钓台碧云中。邈与苍岭对。稍稍来吴都。裴回上姑苏。  

烟绵横九疑。漭荡见五湖。目极心更远。悲歌但长吁。回桡楚江滨。挥策扬子津。  

身著日本裘。昂藏出风尘。五月造我语。知非佁儗人。相逢乐舞限。水石日在眼。  

徒干五诸侯。不致百金产。吾友扬子云。弦歌播清芬。虽为江宁宰。好与山公群。  

乘兴但一行。且知我爱君。君来几何时。仙台应有期。东窗绿玉树。定长三五枝。  

至今天坛人。当笑尔归迟。我苦惜远别。茫然使心悲。黄河若不断。白首长相思。  

原选者评。就彼所述。铺叙成文。因其曲折。纬以佳句。大有帆随湘转。水到渠成之致。  

胡震亨曰。亻台。一作。儓。儓亻疑。言痴也。司马相如赋。仡以亻台亻疑。丑吏。鱼吏二切。又音。态。碍注。不前也。虽似俗语。其来已久。  

送友人寻越中山水  

闻道稽山去。偏宜谢客才。千岩泉洒落。万壑树萦回。东海横秦望。西陵绕越台。  

湖清霜镜晓。涛白雪山来。八月枚乘笔。三吴张翰杯。此中多逸兴。早晚向天台。  

原选者评。桂临川曰。太白天才飘逸。长律虽法度整岩。而清骨不泯。  

鲁郡尧祠送窦明府薄华还西京  

自注。时久病初起作。  

朝策黧眉騧。举鞭力不堪。强扶愁疾向何处。角巾微服尧祠南。  

长杨扫地不见日。石门喷作金沙潭。笑夸故人指绝境。山光水色青於蓝。  

庙中往往来击鼓。尧本无心尔何苦。门前长跪双石人。有女如花日歌舞。  

银鞍绣毂往复回。簸林蹶石鸣风雷。远烟空翠时明灭。白鸥历乱长飞雪。  

红泥亭子赤阑干。碧流环转青锦湍。深沉百丈洞海底。那知不有蛟龙蟠。  

君不见绿珠潭水流东海。绿珠红粉沉光彩。绿珠楼下花满园。今日曾无一枝在。  

昨夜秋声阊阖来。洞庭木落骚人哀。遂将三五少年辈。登高远望形神开。  

生前一笑轻九鼎。魏武何悲铜雀台。我歌白云倚窗牖。尔闻其声但挥手。  

长风吹月度海来。遥劝仙人一杯酒。酒中乐酣宵向分。举觞酹尧尧可闻。  

何不令皋繇拥彗横八极。直上青天挥浮云。高阳小饮真琐琐。山公酩酊何如我。  

竹林七子去道赊。兰亭雄笔安足夸。尧祠笑杀五湖水。至今焦页卒页空荷花。  

尔向西秦我东越。暂向瀛洲访金阙。蓝田太白若可期。为余扫洒石上月。  

原选者评。起灭在手。变化从心。初曷尝沾沾於矩矱。而意之所到。无不应节合拍。歌行至此。岂非神品。  

金乡送韦八之西京  

客自长安来。还归长安去。狂风吹我心。西挂咸阳树。此情不可道。此别何时遇。  

望望不见君。连山起烟雾。  

鲁郡东石门送杜二甫  

醉别复几日。登临遍池台。何时石门路。重有金樽开。秋波落泗水。海色明徂徕。  

飞蓬各自远。且尽手中杯。  

原选者评。无限低徊。有说不尽处。可谓情深於辞。  

灞陵行送别  

送君灞陵亭。灞水流浩浩。上有无花之古树。下有伤心之春草。  

我向秦人问路岐。云是王粲南登之古道。古道连绵走西京。紫阙落日浮云生。  

正当今夕断肠处。黄鹂愁绝不忍听。原选者评。古之伤心人别有怀抱。是诗之谓矣。  

送裴十八图南归嵩山  

君思颍水绿。忽复归嵩岑。归时莫洗耳。为我洗其心。洗心得真情。洗目徒买名。  

谢公终一起。相与济苍生。  

原选者评。沉刻之意以快语出之。可令闻者惊竦。  

同王昌龄送族弟襄归桂阳  

秦地见碧草。楚谣对清樽。把酒尔何思。鹧鸪啼南园。余欲罗浮隐。犹怀明主恩。  

踌躇紫宫恋。孤负沧洲言。终然无心云。海上同飞翻。相期乃不浅。幽桂有芳根。  

原选者评。萧士斌  

贝 曰。细味此诗。非一饭不忘君者乎。议者何厚诬太白之不如杜也。  

尔家何在萧湘川。青莎白石长沙边。昨梦江花照江日。几枝正发东窗前。  

觉来欲往心悠然。魂随越鸟飞南天。秦云连山海相接。桂水横烟不可涉。  

送君此去令人愁。风帆茫茫隔河洲。春潭琼草绿可折。西寄长安明月楼。  

原选者评。桂临川曰。情出至悃。词调警绝。  

送崔度还吴  

自注。度故人礼部员外辅国之子。  

幽燕沙雪地。万里尽黄云。朝吹归秋雁。南飞日几群。中有孤凤雏。哀鸣九天闻。  

我乃重此鸟。绿章五色分。胡马杂凡禽。鸡鹜轻贱君。举手捧尔足。疾心若火焚。  

拂羽泪满面。送之吴江氵贲。去影忽不见。踌躇日将曛。  

原选者评。哀痛之音笃於故旧。自见深情。  

金陵送张十一再游东吴  

张翰黄花句。风流五百年。谁人今继作。夫子世称贤。再动游吴棹。还浮入海船。  

春光白门柳。霞色赤城天。去国难为别。思归各未旋。空余贾生泪。相顾共凄然。  

原选者评。张翰。杂诗。青条若总翠。黄华如散金。卷七  

陇西李白诗七  

送杨山人归嵩山  

我有万古宅。嵩阳玉女峰。长留一片月。挂在东溪松。尔去掇仙草。菖蒲花紫茸。  

岁晚或相访。青天骑白龙。  

原选者评。蟠逸气於短言。弥觉奇健。  

刘辰翁曰。超然天地间。可以不死。岂独不经人道哉。  

送殷淑  

痛饮龙筇下。灯青月复寒。醉歌惊白鹭。半夜起沙滩。  

送范山人归泰山  

鲁客抱白鹤。别余往泰山。初行若片云。杳在青崖间。高高至天门。日观近可攀。  

云山望不及。此去何时还。  

送友人  

青山横北郭。白水绕东城。此地一为别。孤蓬万里征。浮云游子意。落日故人情。  

挥手自兹去。萧萧班马鸣。  

原选者评。首联整齐。承则流走而下。颈联健劲。结有萧散之致。大匠运斤。自成规矩。  

沈德潜曰。苏李赠言多唏嘘语。无蹶蹙声。知古人之意在不尽矣。太白犹不失斯旨。  

送友人入蜀  

见说蚕丛路。崎岖不易行。山从人面起。云傍马头生。芳树笼秦栈。春流绕蜀城。升沉应已定。不必问君平。  

原选者评。此五律正宗也。李梦阳曰。叠景者。意必二。阔大者。半必细。极得诗家微指。此诗颔联承接次句。语意奇险。五六则秾纤矣。颔联极言蜀道之难。五六又见风景可乐。以慰征夫。此两意也。一结翻案。更饶胜致。  

送张秀才谒高中丞并序  

余时系浔阳狱中。正读。留侯传。秀才张孟熊。蕴灭胡之策。将之广陵谒高中丞。  

余嘉子房之风。感激於斯人。因作是诗以送之。  

秦帝沦玉镜。留侯降氛氲。感激黄石老。经过沧海君。壮士挥金槌。报仇六国闻。  

智勇冠终古。萧。陈难与群。两龙多斗时。天地动风云。酒酣舞长剑。仓卒解汉纷。  

宇宙初倒悬。鸿沟势将分。英谋信奇绝。夫子扬清芬。胡月入紫微。三光乱天文。  

高公镇淮海。谈笑却妖氛。采尔幕中画。戡难光殊勋。我无燕霜感。玉石俱烧焚。  

但洒一行泪。临岐竟何云。  

饯校书叔云  

少年费白日。歌笑矜朱颜。不知忽已老。喜见春风还。惜别且为欢。裴回桃李间。  

看花饮美酒。听鸟临晴山。向晚竹林寂。无人空闭关。  

原选者评。落落有风致。  

与诸公送陈郎将归衡阳并序  

仲尼旅人。文王明夷。苟非其时。圣贤低眉。况仆之不肖者。而迁逐枯槁。固非其宜。朝心不开。暮发尽白。而登高送远。使人增愁。陈郎将义风凛然。英思逸发。来下曹城之榻。去邀才子之诗。动清兴於中流。泛素波而径去。诸公仰望不及。连章祖之。序惭起予。辄冠名贤之首。作者嗤我。乃为抚掌之资乎。  

衡山苍苍入紫冥。下看南极老人星。回飚吹散五峰雪。往往飞花落洞庭。  

气清岳秀有如此。郎将一家拖金紫。门前食客乱浮云。世人皆以孟尝君。  

江上送行无白璧。临岐惆怅若为分。  

原选者评。起擅胜势。赋得白鹭鸶送宋少府入三峡  

白鹭拳一足。月明秋水寒。人惊远飞去。直向使君滩。  

原选者评。奇思古调。  

宣州谢朓楼饯别校书叔云  

弃我去者。昨日之日不可留。乱我心者。今日之日多烦忧。  

长风万里送秋雁。对此可以酣高楼。蓬莱文章建安骨。中间小谢又清发。  

俱怀逸兴壮思飞。欲上青天览日月。抽刀断水水更流。举杯销愁愁更愁。  

人生在世不称意。明朝散发弄扁舟。  

原选者注。遥情飚竖。逸兴云飞。杜甫所谓飘然思不群者。此矣。千载而下。犹见酒间岸异之状。真仙才也。  

吴昌祺曰。亦从明远变化出来。  

泾川送族弟钅享  

泾川三百里。若耶羞见之。锦石照碧山。两边白鹭鸶。佳境千万曲。客行无歇时。  

上有琴高水。下有陵阳祠。仙人不见我。明月空相知。问我何事来。卢敖结幽期。  

蓬山振雄笔。绣服挥清词。江湖发秀色。草木含荣滋。置酒送惠连。吾家称白眉。  

愧无海峤作。敢阙河梁诗。见尔复几朝。俄然告将离。中流漾彩益鸟。列岸丛金羁。  

叹息苍梧凤。分栖琼树枝。清晨各飞去。飘落天南垂。望极落日尽。秋深暝猿悲。  

寄情与流水。但有长相思。  

送崔氏昆季之金陵  

放歌倚东楼。行子期晓发。秋风渡江来。吹落山上月。主人出美酒。灭烛延清光。  

二崔向金陵。安得不尽觞。水客弄归棹。云帆卷轻霜。扁舟敬亭下。五两先飘扬。  

峡石入水花。碧流日更长。思君无岁月。西笑阻河梁。  

原选者评。笔情萧爽。自是太白本色。  

登黄山凌歊台送族弟溧阳  

尉济充泛舟赴华阴得齐字  

鸾乃凤之族。翱翔紫云霓。文章辉五色。双在琼树栖。一朝各飞去。凤与鸾俱啼。  

炎赫五月中。朱曦烁河堤。尔从泛舟役。使我心魂凄。秦地无碧草。南云喧鼓鼙。  

君王减玉膳。早起思鸣鸡。漕引救关辅。疲人免涂泥。宰相作霖雨。农夫得耕犁。  

静者伏草间。群才满金闺。空手无壮士。穷居使人低。送君登黄山。长啸倚天梯。  

小舟若凫雁。大舟若鲸鲵。开帆散长风。舒卷与云齐。日入牛渚晦。苍然夕烟迷。  

相思定何许。杳在洛阳西。  

原选者评。起有奇气。说转漕处。见得关系。郑重数语内。包括颇广。得古人赠言之义。送别一段。情景并到。沈挚轩豁。非大家未易有此。  

送储邕之武昌  

黄鹤西楼月。长江万里情。春风三十度。空忆武昌城。送尔难为别。衔杯惜未倾。  

湖连张乐地。山逐泛舟行。诺为楚人重。诗传谢朓清。沧浪吾有曲。寄入棹歌声。  

原选者评。健笔凌空。如列子御风而行。泠然善也。  

沈德潜曰。以。古风。起法。运作长律。太白天才不拘绳墨乃尔。  

早秋单父南楼酬窦公衡  

白露见日灭。红颜随霜凋。别君若俯仰。春芳辞秋条。  

泰山嵯峨夏云在。疑是白波涨东海。散为飞雨川上来。遥帷却卷清浮埃。  

知君独生青轩下。此时结念同所怀。我闭南楼看道书。幽帘清寂在仙居。  

曾无好事来相访。赖尔高文一起予。  

原选者评。首尾辞义自相关照。中间逸气涌出。海之波澜。山之嶙峋。得不叹为奇绝。  

山中问答  

问余何意栖碧山。笑而不答心自闲。桃花流水窅然去。别有天地非人间。  

原选者评。自是君身有仙骨。世人那得知其故。  

杨万里曰。此李白诗体也。  

许曰。贺知章呼太白为。谪仙人。余观此诗信之矣。  

答友人赠乌纱帽  

领得乌纱帽。全胜白接。山人不照镜。稚子道相宜。  

原选者评。小有情致。  

答长安崔少府叔封游终南翠微寺太宗皇帝金沙泉见寄  

河伯见海若。傲然夸秋水。小物昧远图。宁知通方士。多君紫霄意。独往苍山里。  

地古寒云深。岩高长风起。初登翠微岭。复憩金沙泉。践苔朝霜滑。弄波夕月圆。  

饮彼石下流。结萝宿溪烟。鼎湖梦磇水。龙驾空茫然。  

早行子午关。却登山路远。拂琴听霜猿。灭烛乃星饭。人烟无明异。鸟道绝往返。  

攀崖倒青天。下视白日晚。既过石门隐。还唱石潭歌。涉雪搴紫芳。濯缨想清波。  

此人不可见。此地君自过。  

为余谢风泉。其如幽意何。  

原选者评。神似谢灵运。  

酬崔五郎中  

朔云横高天。万里起秋色。壮士心飞扬。落日空叹息。长啸出原野。凛然寒风生。  

幸遭圣明时。功业犹未成。奈何怀良图。郁悒独愁坐。杖策寻英豪。立谈乃知我。  

崔公生民秀。缅邈青云姿。制作参造化。托讽含神祇。海岳尚可倾。吐诺终不移。  

是时霜飚寒。逸兴临华池。起舞拂长剑。四座皆扬眉。因得穷欢情。赠我以新诗。  

又结汗漫期。九垓远相待。举身憩蓬壶。濯足弄沧海。从此凌倒景。一去无时还。  

朝游明光宫。暮入阊阖关。但得把长袂。何必嵩丘山。  

原选者评。吴昌祺曰。起亦耸拔。通首无软语。  

金门答苏秀才  

君还石门日。朱火始改木。春草如有情。山中尚含绿。折芳愧遥忆。永路当自勖。  

远见故人心。平生以此足。巨海纳百川。麟阁多才贤。献书入金阙。酌醴奉琼筵。  

屡忝白云唱。恭闻。黄竹篇。恩光照拙薄。云汉希腾迁。铭鼎倘云遂。扁舟方渺然。  

我留在金门。君去卧丹壑。未果三山期。遥欣一丘乐。玄珠寄象罔。赤水非寥廓。  

愿狎东海鸥。共营西山药。栖岩君寂灭。处世余龙蠖。良辰不同赏。永日应闲居。  

鸟吟檐间树。花落窗下书。缘溪见绿篠。隔岫窥红蕖。采薇行笑歌。眷我情何已。  

月出石镜间。松鸣风琴里。得心自虚妙。外物空颓靡。身世如两忘。从君老烟水。  

原选者评。写闲居之况。幽静可爱。入后颇窥道妙。吐属亦臻妙境。  

答高山人兼呈权顾二侯  

虹霓掩天光。哲后起康济。应运生夔龙。开元扫氛翳。太微廓金镜。端拱清遐裔。  

轻尘集高岳。虚点盛明意。谬挥紫泥诏。献纳青云际。谗惑英主心。恩疏佞臣计。  

彷徨庭阙下。叹息光阴逝。未作仲宣诗。先流贾生涕。挂帆秋江上。不为云罗制。  

山海向东倾。百川无尽势。我於鸱夷子。相去千余岁。运阔英达稀。同风遥执袂。  

登舻望远水。忽见沧浪枻。高士何处来。虚舟渺安系。衣貌本淳古。文章多佳丽。  

延引故乡人。风义未沦替。顾侯远语默。权子识通蔽。曾是无心云。俱为此留滞。  

双萍易飘转。独鹤思凌厉。明晨去潇湘。共谒苍梧帝。  

原选者评。直写胸怀。一豁愤惋。稍更骚人面目矣。末路凄婉。犹有楚调。若其骨气英特。可以直追正始。  

游南阳白水登石激作  

朝涉白水源。暂与人俗疏。岛屿佳境色。江天涵清虚。目送去海云。心闲游川鱼。  

长歌尽落日。乘月归田庐。  

原选者评。赤石石壁诸作。有此清境。  

游南阳清泠泉  

惜彼落日暮。爱此寒泉清。西辉逐流水。荡漾游子情。空歌望云月。曲尽长松声。  

寻鲁城北范居士失道落苍耳中见范置酒摘苍耳作  

雁度秋色远。日静无云时。客心不自得。浩漫将何之。忽忆范野人。闲园养幽姿。  

茫然起逸兴。但恐行来迟。城壕失往路。马首迷荒陂。不惜翠云裘。遂为苍耳欺。  

入门且一笑。把臂君为谁。酒客爱秋蔬。山盘荐霜梨。他筵不下箸。此席忘朝饥。  

酸枣垂北郭。寒瓜蔓东篱。还倾四五酌。自咏。猛虎词。近作十日欢。远为千载期。  

风流自簸荡。谑浪偏相宜。酣来上马去。却笑高阳池。  

原选者评。钟惺曰。起得空远。若不著题。然相关之妙在此。  

谭元春曰。入门且一笑。是失路真境。  

游泰山六首  

自注。天宝元年四月从故乡道上泰山。  

四月上泰山。石屏御道开。六龙过万壑。涧谷随萦回。马迹碧峰。於今满青苔。  

飞流洒绝巘。水急松声哀。北眺崿嶂奇。倾崖向东摧。洞门闭石扇。地底兴云雷。  

登高望蓬瀛。想象金银台。天门一长啸。万里清风来。玉女四五人。飘下九垓。  

含笑引素手。遗我流霞杯。稽首再拜之。自愧非仙才。旷然小宇宙。弃世何悠哉。  

原选者评。吴昌祺曰。笔力矫健。亦从景纯游仙来。  

清晓骑白鹿。直上天门山。山际逢羽人。方瞳好容颜。扪萝欲就语。却掩青云关。  

遗我鸟迹书。飘然落岩间。其字乃上古。读之了不闲。感此三叹息。从师方未还。  

原选者评。琅琅数语。真觉飘然欲仙。风格最高。  

平明登日观。举手开云关。精神四飞扬。如出天地间。黄河从西来。窈窕入远山。  

凭崖揽八极。目尽长空闲。偶然值青童。绿发双云鬟。笑我晚学仙。蹉跎凋朱颜。  

踌躇忽不见。浩荡难追攀。  

原选者评。白性本高逸。遇复偃蹇。其胸中磊砢。一於诗乎。发之泰山观日。天下之奇。故足以舒其旷渺。而写其块垒不平之意。是篇气骨高峻。而无恢张之象。后三篇状景奇特。而无刻削之迹。盖浩浩落落。独往独来。自然而成。不假人力。大家所以异人者。在此。若其体近游仙。则其寄兴云尔。  

清齐三千日。裂素写道经。吟诵有所得。众神卫我形。云行信长风。飒若羽翼生。  

攀崖上日观。伏槛窥东溟。海色动远山。天鸡已先鸣。银台出倒景。白浪翻长鲸。  

安得不死药。高飞向蓬瀛。  

日观东北倾。两崖夹双石。海水落眼前。天光遥空碧。千峰争攒聚。万壑绝凌历。  

缅彼鹤上仙。去无云中迹。长松入云汉。远望不盈尺。山花异人间。五月雪中白。  

终当遇安期。於此炼玉液。  

朝饮王母池。暝投天门关。独抱绿绮琴。夜行青山间。山明月露白。夜静松风歇。  

仙人游碧峰。处处笙歌发。寂静娱清晖。玉真连翠微。想像鸾凤舞。飘龙虎衣。  

扪天摘匏瓜。恍惚不忆归。举手弄清浅。误攀织女机。  

明晨坐相失。但见五云飞。  

原选者评。宋史。天文志。匏瓜。五星。在离珠北。天子果园也。光明则岁丰。  

下终南山过斛斯山人宿置酒  

暮从碧山下。山月随人归。却顾所来径。苍苍横翠微。相携及田家。童稚开荆扉。  

绿竹入幽径。青萝拂行衣。欢言得所憩。美酒聊共挥。长歌吟松风。曲尽河星稀。  

我醉君复乐。陶然共忘机。原选者评。此篇及。春日独酌。春日醉起。言志等作。逼真。泉明遗韵。  

钟惺曰。起似右丞。曲尽星河稀寂。然有景。  

陪从祖济南太守泛鹊山湖  

水入北湖去。舟从南浦回。遥看鹊山转。却似送人来。  

宿郑参卿山池  

尔恐碧草晚。我畏朱颜移。愁看杨花飞。置酒正相宜。歌声送落日。舞影回清池。  

今夕不尽杯。留欢更邀谁。  

原选者评。止是及时行乐之意。而吐属自饶情致。  

游谢氏山亭  

沦老卧江海。再欢天地清。病闲久寂寞。岁物徒芬荣。借君西池游。聊以散我情。  

扫雪松下去。扪萝石道行。谢公池塘上。春草飒已生。花枝拂人来。山鸟向我鸣。  

田家有美酒。落日与之倾。醉罢弄归月。遥欣稚子迎。  

原选者评。若非前段不能忘情。却有春风舞雩气象矣。其澄澹处。足兼韦柳。  

把酒问月  

自注。故人贾淳令予问之。  

青天有月来几时。我今停杯一问之。人攀明月不可得。月行却与人相随。  

皎如飞镜临丹阙。绿烟灭尽清辉发。但见宵从海上来。宁知晓向云间没。  

白兔捣药秋复春。嫦娥孤栖与谁邻。今人不见古时月。今月曾经照古人。  

古人今人若流水。共看明月皆如此。唯愿当歌对酒时。月光长照金樽里。  

原选者评。奇思忽生。旷怀如见。共看明月。皆如此。令延之见之。又当失笑。  

金陵凤凰台置酒  

置酒延落景。金陵凤凰台。长波写万古。心与云俱开。借问往昔时。凤凰为谁来。  

凤凰去已久。正当今日回。明君越羲轩。天老坐三台。豪士无所用。弹弦醉金垒。  

东风吹山花。安可不尽杯。六帝没幽草。深宫冥绿苔。置酒勿复道。歌钟但相催。  

原选者评。意在语言之外。其畅适处。正是牢骚处耳。眼前景。意中事。若隐若显。风人妙指。  

陪侍郎叔游洞庭醉后二首  

船上齐桡乐。湖心泛月归。白鸥闲不去。争拂酒筵飞。  

戋刂却君山好。平铺湘水流。巴陵无限酒。醉杀洞庭秋。  

原选者评。吴昌祺曰。起是奇语。如子美斫却月中桂也。  

萧士斌  

贝 曰。木华。海赋。铲临崖之阜陆。夹陂潢而相浚。首两句意出於此。铲。与。义通。杜亦曰。意欲铲叠嶂。今韵引此诗於字之下。  

夜泛洞庭寻裴侍御清酌  

日晚湘水绿。孤舟无端倪。明湖涨秋月。独泛巴陵西。过憩裴逸人。岩居陵丹梯。  

抱琴出深竹。为我弹。昆鸟鸡。曲尽酒亦倾。北窗醉如泥。人生且行乐。何必组与圭。  

原选者评。譬之於云有无心出岫之意。明湖涨秋月。与。月涌大江流。同一写景之  

妙。  

张齐贤曰。昆鸟鸡。曲名。古琵琶弦用昆鸟鸡筋。  

陪族叔刑部侍郎晔及中书  

贾舍人至游洞庭四首  

洞庭西望楚江分。水尽南天不见云。日落长沙秋色远。不知何处吊湘君。  

原选者评。即日伤怀。含情无限。二十八字不减。九辩之哀矣。解者求之于形迹之间。  

何以会其神韵哉。  

敖英曰。缀景宏阔。有吞吐湖山之气。落句感慨之情深矣。  

蒋仲舒曰。与。白云明月吊湘娥。参看。  

钟惺曰。末句正形容秋色远耳。勿误认用湘君事。  

南湖秋水夜无烟。耐可乘流直上天。且就洞庭赊月色。将船买酒白云边。  

原选者评。钟惺曰。写洞庭雾廓幻杳。俱在言外。  

洞庭湖西秋月辉。潇湘江北早鸿飞。醉客满船歌。白苧。不知霜露入秋衣。  

原选者评。唐汝询曰。秋月未沈。晨雁已起。舟中之客。霜露入衣。而不知岂真乐而  

忘返耶。意必有不堪者在也。  

帝子潇湘去不还。空余秋草洞庭间。淡扫明湖开玉镜。丹青画出是君山。  

登单父陶少府半月台  

陶公有逸兴。不与常人俱。筑台像半月。回向高城隅。置酒望白云。商飚起寒梧。  

秋山入远海。桑柘罗平芜。水色渌且明。令人思镜湖。终当过江去。爱此暂踟蹰。  

原选者评。襟怀高旷。人如其诗。  

天台晓望  

天台邻四明。华顶高百越。门标赤城霞。栖栖沧岛月。凭高登远览。直下见溟渤。  

云垂大鹏翻。波动巨鳌没。风潮争汹涌。神怪何翕忽。观奇迹无倪。好道心不歇。  

攀条摘朱实。服药炼金骨。安得生羽毛。千春卧蓬阙。  

焦山望寥山  

石壁望松寥。宛然在碧霄。安得五彩虹。驾天作长桥。仙人如爱我。举手来相招。  

杜陵绝句  

高登杜陵上。北望五陵间。秋水明落日。流光灭远山。  

登太白峰  

西上太白峰。夕阳穷登攀。太白与我语。为我开天关。愿乘泠风去。直出浮云间。  

举手可近月。前行若无山。一别武功去。何时复见还。  

原选者评。亦率胸臆而出。形容峰势之高。奇语独造。  

秋日登扬州西灵塔  

宝塔凌苍苍。登攀览四荒。项高元气合。标出海云长。万象分空界。三天接画梁。  

水摇金刹影。日动火珠光。鸟拂琼帘度。霞连绣栱张。目随征路断。心逐去帆扬。  

露浴梧楸白。霜催橘柚黄。玉毫如可见。於此照迷方。原选者评。声色壮丽。一经点入情景。便觉通体皆灵。此亦诗中之金针也。  

吴昌祺曰。凌。字读如。凌阴。字音。此诗有似初唐。非太白本色。  

登瓦官阁  

晨登瓦官阁。极眺金陵城。钟山对北户。淮水入南荣。漫漫雨花落。嘈嘈天乐鸣。  

两廊振法鼓。四角吟风筝。杳出霄汉上。仰攀日月行。山空霸气灭。地古寒阴生。  

寥廓云海晚。苍茫宫观平。门余阊阖字。楼识凤凰名。雷作百山动。神扶万栱倾。  

灵光何足贵。长此镇吴京。  

原选者评。山空。地古。一联。撑拄有力。小谢。和伏武昌。诗无此杰句。  

登梅冈望金陵赠族侄高座寺僧中孚  

钟山抱金陵。霸气昔腾发。天开帝王居。海色照空阙。群峰如逐鹿。奔走相驰突。  

江水九道来。云端遥明没。时迁大运去。龙虎势休歇。我来属天清。登览穷楚越。  

吾宗挺禅伯。特秀鸾凤骨。众星罗青天。明者独有月。冥居顺生理。草木不剪伐。  

烟窗引蔷薇。石壁老野蕨。吴风谢安屐。白足傲履袜。几宿一下山。萧然忘干谒。  

谈经演金偈。降鹤舞海雪。时闻天香来。了与世事绝。佳游不可得。春风惜远别。  

赋诗留岩屏。千载庶不灭。  

登金陵凤凰台  

凤凰台上凤凰游。凤去台空江自流。吴宫花草埋幽径。晋代衣冠成古丘。  

三山半落青天外。二水中分白鹭洲。总为浮云能蔽日。长安不见使人愁。  

原选者评。崔颢题诗。黄鹤楼。李白见之。去不复作。至。金陵登凤凰台。乃题此诗。传者以为拟崔而作。理或有之。崔诗直举胸情。气体高浑。白诗寓目山河。别有怀抱。  

其言皆从心而发。即景而成意象。偶同胜境各擅。论者不举其高情远意。而沾沾吹索於字句之间。固已蔽矣。至谓白实拟之。以较胜负。并谬为捶碎鹤楼等诗。鄙陋之谈。不值一噱也。  

萧士斌  

贝 曰。此因怀古而动。怀君之思。抑亦自伤谗废。望帝乡而不见。乃触景而生愁。  

亦可哀也。  

刘辰翁曰。其开口雄伟。脱落雕饰。俱不论。若无后两句。亦不必作。出於崔颢而特胜之以此。  

胡应麟曰。崔作及此诗。但略点题面。未尝题黄鹤凤凰也。神韵悠然。绝去斧凿。宋元虽好用事。亦间有一二。未若近世之拘。  

陆贾新语曰。邪臣蔽贤。犹浮云之蔽日月也。  

望庐山瀑布水二首  

西登香炉峰。南见瀑布水。挂流三百丈。喷壑数十里。焱欠如飞电来。隐若白虹起。  

初惊河汉落。半洒云天里。仰观势转雄。壮哉造化功。海风吹不断。江月照还空。  

空中乱瞔射。左右洗青壁。飞珠散轻霞。流沫沸穹石。而我乐名山。对之心益闲。  

无论漱琼液。还得洗尘颜。且谐宿所好。永愿辞人间。  

原选者评。五六以浅得工。至。海风吹不断。江月照还空。可吟赏不置矣。  

胡仔曰。海风。二句。磊落清壮。语简而意尽。  

日照香炉生紫烟。遥看瀑布挂前川。飞流直下三千尺。疑是银河落九天。  

原选者评。苏轼曰。仆初入庐山。有以陈令举庐山记见示者。且行且读。见其中有徐凝和李白诗。不觉失笑。开元寺主求诗。为作一绝。云帝遣银河。一派垂古来。惟有谪仙词。飞流浅沫知多少。不为徐凝洗恶诗。  

登庐山五老峰  

庐山东南五老峰。青天削出金芙蓉。九江秀色可揽结。吾将此地巢云松。  

原选者评。纯用古调。次句亦秀削天成。  

江上望白宛公山  

奇峰出奇云。秀木含秀气。清宴白宛公山。巉绝称人意。独游沧江上。终日淡无味。  

但爱兹岭高。何由讨灵异。默然遥相许。欲往心莫遂。待吾还丹成。投迹归此地。  

鹦鹉洲  

鹦鹉来过吴江水。江上洲传鹦鹉名。鹦鹉西飞陇山去。芳洲之树何青青。  

烟开兰叶香风暖。岸夹桃花锦浪生。迁客此时徒极目。长洲孤月向谁明。  

原选者评。偶书数语。觉其对此。茫茫百端交集矣。  

刘辰翁曰。犹是凤台余韵。情景觉称。此以正平吊正平者。  

秋登巴陵望洞庭  

清晨登巴陵。周览无不极。明湖日英天光。彻底见秋色。秋色何苍然。际海俱澄鲜。  

山青灭远树。水绿无寒烟。来帆出江中。去鸟向日边。风清长沙浦。山空云梦田。  

瞻光惜颓发。阅水悲徂年。北渚既荡漾。东流自潺湲。郢人唱白雪。越女歌采莲。  

听此更肠断。凭厓泪如泉。  

原选者评。写望中景物。与题相称。次联即空水共澄鲜之意。以下四联极阔。极切。细  

意熨贴。登览中佳制也。  

与夏十二登岳阳楼  

楼观岳阳尽。川迥洞庭开。雁引愁心去。山衔好月来。云间连下榻。天上接行杯。  

醉后凉风起。吹人舞袖磈。  

登巴陵开元寺西阁赠衡岳僧方外  

衡岳有阐士。五峰秀真骨。见君万里心。海水照秋月。大臣南溟去。问道皆请谒。  

洒以甘露言。清凉润肌发。明湖落天镜。香阁凌银阙。登眺餐惠风。新花期启发。  

原选者评。语言清妙。如霏玉屑。  

。传灯录。慧可大师宴坐香山。一日头痛。空中曰。此乃换骨。非常痛也。师视其顶骨。如五峰秀出矣。  

与贾舍人至於龙兴寺剪落梧桐枝望氵邕湖  

剪落青梧枝。氵邕湖坐可窥。雨洗秋山净。林光澹碧滋。水闲明镜转。云绕画屏移。  

千古风流事。名贤共此时。  

秋登宣城谢朓北楼  

江城如画里。山晓望晴空。两水夹明镜。双桥落彩虹。人烟寒橘柚。秋色老梧桐。  

谁念北楼上。临风怀谢公。  

原选者评。风神散朗。五六写出秋意。郁然苍秀。  

吴昌祺曰。此种自堪。把臂元晖。  

沈德潜曰。中间实写处。正是如画。  

望天门山  

天门中断楚江开。碧水东流至北回。两岸青山相对出。孤帆一片日边来。  

原选者评。对结另是一体。词调高华。言尽意不尽。不得以半律议之。  

胡应麟曰。此及。朝辞白帝。等作。俱极自然。洵属神品。足以擅场一代。  

过崔八丈水亭  

高阁横秀气。清幽并在君。檐飞宛溪水。窗落敬亭云。猿啸风中断。渔歌月里闻。  

闲随白鸥去。沙上自为群。  

之广陵宿常二南郭幽居  

绿水接柴门。有如桃花源。忘忧或假草。满院罗丛萱。冥色湖上来。微雨飞南轩。  

故人宿茅宇。夕鸟栖杨园。还惜诗酒别。深为江海言。明朝广陵道。独忆比倾樽。  

原选者评。中间气味。与王孟相近。  

客中行  

兰陵美酒郁金香。玉碗盛来琥珀光。但使主人能醉客。不知何处是他乡。  

太原早秋  

岁落众芳歇。时当大火流。霜威出塞早。云色渡河秋。梦绕边城月。心飞故国楼。  

思归若汾水。无日不悠悠。  

原选者评。举之至。行气如虹。  

唐汝询曰。唐人汾上作。必用秋风辞。太白曰。云色渡河秋。便无蹊径。  

奔亡道中  

淼淼望湖水。青青芦叶齐。归心落何处。日没大江西。歇马傍春草。欲行远道迷。  

谁忍子归鸟。连声向我啼。  

荆门浮舟望蜀江  

春水月峡来。浮舟望安极。正是桃花流。依然锦江色。江色绿且明。茫茫与天平。  

逶迤巴山尽。摇曳楚云行。雪照聚沙雁。花飞出谷莺。芳洲却已转。碧树森森迎。  

流目浦烟夕。扬帆海月生。江陵识遥火。应到渚宫城。上三峡  

巫山夹青天。巴水流若兹。巴水忽可尽。青天无到时。三朝上黄牛。三暮行太迟。  

三朝又三暮。不觉鬓成丝。  

原选者评。质处似古谣。惟其所之。皆可以相肖也。爽直之气。自是本色。  

田雯曰。青莲善用古。乐府。昔人曾言之。如。乌啼。白门柳。三朝见黄牛。又。春风复无情。吹我梦魂散。皆自古。乐府。来。如李光弼将郭子仪军。旌旗改色。又如禅僧拈佛祖语。信口无非妙谛。  

自巴东舟行经瞿唐峡登巫山最高峰晚还题壁  

江行几千里。海月十五圆。始经瞿唐峡。遂步巫山巅。巫山高不穷。巴国尽所历。  

日边攀垂萝。霞外倚穹石。飞步凌绝顶。极目无纤烟。却顾失丹壑。仰观临青天。  

青天若可扪。银汉去安在。望云知苍梧。记水辨瀛海。周游孤光晚。历贤幽意多。  

积雪照空谷。悲风鸣森柯。归途行欲曛。佳趣尚未歇。江寒早啼猿。松暝已吐月。  

月色何悠悠。清猿响啾啾。辞山不忍听。挥策还孤舟。  

原选者评。於叙次中见寄托。词意沉郁。盖白当忧患之余。虽豪迈不减。而怀抱可知。  

故言多楚声。吟皆商调。中间遥情。忽往不胜。魏阙之恋。猿啼月上。於邑谁语。其所感  

深矣。其词敛而不肆。读者以意逆之可也。  

早发白帝城  

朝辞白帝彩云间。千里江陵一日还。两岸猿声啼不住。轻舟已过万重山。  

原选者评。顺风扬帆。瞬息千里。但道得眼前景色。便疑笔墨间亦有神助。三四设色托起。殊觉自在中流。  

胡应麟曰。古大家有齐名合德者。当虚心易气。名举所长。偏重一隅。便非论笃。况以甲所独工。形乙所不经意。何异寸木岑楼钩金舆羽哉。正如。朝辞白帝。乃太白绝中之绝出者。而杨用修举杜歌行中常语以当之。然则。秋兴八首。求之李集。可尽得乎。李杜二家。其才木无优劣。但工部体裁明密。有法可寻。青莲兴会标举。非学可至。  

沈德潜曰。入。猿声。一句。文势不伤於直。画家布景设色。每於此处用意。  

秋下荆门  

霜落荆门江树空。布帆无恙挂秋风。此行不为鲈鱼鲙。自爱名山入剡中。  

原选者评。轻秀。运古入化。绝妙好辞。  

江行寄远  

刳木出吴楚。危槎百余尺。疾风吹片帆。日暮千里隔。别时酒犹在。已为异乡客。  

思君不可得。愁见江水碧。  

原选者评。字字真至。情至。而文亦至。卷八  

陇西李白诗八  

夜泊黄山闻殷十四吴吟  

昨夜谁为吴会吟。风生万壑振空林。龙惊不敢水中卧。猿啸时闻岩下音。  

我宿黄山碧溪月。听之却罢松间琴。朝来果是沧洲逸。酤酒醍盘饭霜栗。  

半酣更发江海声。客愁顿向杯中失。  

宿湖  

鸡鸣发黄山。暝投湖宿。白雨日英寒山。森森似银竹。提携采钅公客。结荷水边沐。  

半夜四天开。星河烂人目。明晨大楼去。冈陇多屈伏。当与持斧翁。前溪伐云木。  

原选者评。奇句天成。非关削琢。  

苏台览古  

旧苑荒台杨柳新。菱歌清唱不胜春。只今惟有西江月。曾照吴王宫里人。  

越中览古  

越王句践破吴归。战士还乡尽锦衣。宫女如花满春殿。只今惟有鹧鸪飞。  

原选者评。前。苏台览古。通首言其萧索。而末一语兜转其盛。此首从盛时说起。而末句转入荒凉。此立格之异也。  

岘山怀古  

访古登岘首。凭高眺襄中。天清远峰出。水落寒沙空。弄珠见游女。醉酒怀山公。  

感叹发秋兴。长松鸣夜风。经下邳圯桥怀张子房  

子房未虎啸。破产不为家。沧海得壮士。椎秦博浪沙。报韩虽不成。天地皆振动。  

潜匿游下邳。岂曰非智勇。我来圯桥上。怀古钦英风。惟见碧流水。曾无黄石公。  

叹息此人去。萧条徐泗空。  

原选者评。凛然英鸷之气。笔落惊风雨。此足当之。  

钟惺曰。智勇。二字。可作留侯世家小赞。  

吴昌祺曰。东楚谓桥为圯。圯下加桥。误也。  

金陵  

六代兴亡国。三杯为尔歌。苑方秦地少。山似洛阳多。古殿吴花草。深宫晋绮罗。  

并随人事灭。东逝与沧波。  

原选者注。六朝佳丽。满目黯然。诗亦别一风格。  

陪宋中丞武昌夜饮怀古  

清景南楼夜。风流在武昌。庾公爱秋月。乘兴坐胡床。龙笛吟寒水。天河落晓霜。  

我心还不浅。怀古醉余觞。  

原选者评。八句一气涌出。古无此格。乃古体中之谐调。律篇中之清音。  

望鹦鹉洲怀祢衡  

魏帝营八极。蚁观一祢衡。黄祖斗筲人。杀之受恶名。吴江赋。鹦鹉。落笔超群英。  

锵锵振金玉。句句欲飞鸣。鸷鹗啄孤凤。千春伤我情。五岳起方寸。隐然讵可平。  

才高竟何施。寡识冒天刑。至今芳洲上。兰蕙不忍生。  

原选者评。曹瞒黄祖辈。不足道也。寡识冒天刑。祢生亦应心服。  

宿巫山下  

昨夜巫山下。猿声梦里长。桃花飞绿水。三月下瞿塘。雨色风吹去。南行拂楚王。  

高丘怀宋玉。访古一沾裳。  

原选者评。严羽曰。律诗有彻。首尾不对者。皆文从字顺。音韵铿锵。盛唐诸公有此体。此篇及长信宫。牛渚怀古。是也。  

金陵白杨十字巷  

白杨十字巷。北夹湖沟道。不见吴时人。空生唐年草。天地有反覆。宫城尽倾倒。  

六帝余古丘。樵苏泣遗老。  

谢公亭  

自注。盖谢月兆范云之所游。  

谢公离别处。风景每生愁。客散青天月。山空碧水流。池花春映日。窗竹夜鸣秋。  

今古一相接。长歌怀旧游。  

原选者评。吴昌祺曰。通体完浑。  

夜泊牛渚怀古  

自注。此地即谢尚闻袁宏咏史处。  

牛渚西江夜。青天无片云。登舟望秋月。空忆谢将军。余亦能高咏。斯人不可闻。  

明朝挂帆席。枫叶落纷纷。  

原选者评。白天才超迈。绝去町畦。其论诗以兴寄为主。而不屑屑於排偶声调。当其意合。真能化尽笔墨之迹。迥出尘土盖之外。司空图云。不著一字。尽得风流。严羽云。  

。镜中之花。水中之月。羚羊挂角。无迹可求。论者以此诗及孟浩然。望庐山。一篇当之。  

盖有以窥其妙矣。羽又云。味在酸咸之外。吟此数过。知其善於名状矣。  

吴昌祺曰。长信犹用对起。此篇全散。如海鹤凌空。不必鸾凤之苞彩。  

田雯曰。青莲作近体如作古风。一气呵成。无对待之迹。有流行之乐。境地高绝。  

寻高凤石门山中元丹丘  

寻幽无前期。乘兴不觉远。苍崖渺难涉。白日忽欲晚。未穷三四山。已历千万转。  

寂寂闻猿愁。行行见云收。高松来好月。空谷宜清秋。溪深古雪在。石断寒泉流。  

峰峦秀中天。登眺不可尽。丹丘遥相呼。顾我忽而哂。遂造穷谷间。始知静者闲。  

留欢达永夜。清晓方言还。  

原选者评。钟惺曰。乘兴而来。兴尽而返。只是此起五字意。然如此说不杀风景。  

月下独酌二首  

花间一壶酒。独酌无相亲。举杯邀明月。对影成三人。月既不解饮。影徒随我身。  

暂伴月将影。行乐须及春。我歌月裴回。我舞影零乱。醒时同交欢。醉后各分散。  

永结无情游。相期邈云汉。  

原选者评。千古奇趣。从眼前得之。尔时情景虽复潦倒。终不胜其旷达。陶潜云。挥杯劝孤影。白意本此。  

三月咸阳城。千花昼如锦。谁能春独愁。对此径须饮。穷通与修短。造化夙所禀。  

一樽齐死生。万事固难审。醉后失天地。兀然就孤枕。不知有吾身。此乐最为甚。  

原选者评。置之陶。饮酒。中。真趣正复相似。  

春归终南山松龛旧隐  

我来南山阳。事事不异昔。却寻溪中水。还望岩下石。蔷薇绿东磌。女萝绕北壁。  

别来能几日。草木长数尺。且复命酒樽。独酌陶永夕。  

寻山僧不遇作  

石径入丹壑。松门闭青苔。闲阶有鸟迹。禅室无人开。窥磌见白拂。挂壁生尘埃。  

使我空叹息。欲去仍裴回。香云遍山起。花雨从天来。已有空乐好。况闻青猿哀。  

了然绝世事。此地方悠哉。  

原选者评。客不欲去。僧复何之。叹息之意。於后半见之。  

待酒不至  

玉壶系青丝。沽酒来何迟。山花向我笑。正好衔杯时。晚酌东磌下。流莺复在兹。  

春风与醉客。今日乃相宜。  

原选者评。世人皆以豪放待白。岂知其静妙乃尔。  

独酌  

春草如有意。罗生玉堂阴。东风吹愁来。白发坐相侵。独酌劝孤影。闲歌面芳林。  

长松尔何知。萧瑟为谁吟。手舞石上月。膝横花间琴。过此一壶外。悠悠非我心。  

原选者评。闲适诸篇。大概与陶近似。非有意拟古。其自然处合以天耳。  

友人会宿  

涤荡千古愁。留连百壶饮。良宵宜清谈。皓月未能寝。醉来卧空山。天地即衾枕。  

春日独酌二首  

东风扇淑气。水木荣春晖。白日照绿草。落花散且飞。孤云还空山。众鸟各已归。  

彼物皆有托。吾生独无依。对此石上月。长醉歌芳菲。  

我有紫霞想。缅怀沧洲间。思对一壶酒。澹然万事闲。横琴倚高松。把酒望远山。  

长空去鸟没。落日孤云还。但恐光景晚。宿昔成秋颜。  

金陵江上遇蓬池隐者  

自注。时於落星石上。以紫绮裘换酒为欢。  

心爱名山游。身随名山远。罗浮麻姑台。此去或未返。遇君蓬池隐。就我石上饭。  

空言不成欢。强笑惜日晚。绿水向雁门。黄云蔽龙山。叹息两客鸟。裴回吴越间。  

共语一执手。留连夜将久。解我紫绮裘。且换金陵酒。酒来笑复歌。兴酣乐事多。  

水影弄月色。清光奈愁何。明晨挂帆席。离恨满沧波。  

原选者评。白虽徘徊吴越。非忘情国家者。偶然触发。不觉流露。篇中亦喜得此。健句撑拄。  

山中与幽人对酌  

两人对酌山花开。一杯一杯复一杯。我醉欲眠卿且去。明朝有意抱琴来。  

原选者评。用成语妙如已出。前二句古调。后二句谐拗体正格。  

春日醉起言志  

处世若大梦。胡为劳其生。所以终日醉。颓然卧前楹。觉来盼庭前。一鸟花间鸣。  

借问此何时。春风语流莺。感之欲叹息。对酒还自倾。浩歌待明月。曲尽已忘情。  

原选者评。萧士斌  

贝 曰。太白此诗。拟陶之化也。  

吴昌祺曰。有感时之思。而不觉自得於酒。有高歌之兴。而不觉遽忘其情。此意正佳。庐山东林寺夜怀  

我寻青莲宇。独往谢城阙。霜清东林钟。水白虎溪月。天香生虚空。天乐鸣不歇。  

宴坐寂不动。大千入毫发。湛然冥真心。旷去刃断出没。  

原选者评。法藏碎金。曰。静胜境中。有自然清气。名曰天香。自然清意。名曰天  

乐。  

寻雍尊师隐居  

群峭碧摩天。逍遥不记年。拨云寻古道。倚石听流泉。花暖青牛卧。松高白鹤眠。  

语来江色暮。独自下寒烟。  

原选者评。一结擅胜。神韵悠然。  

吴昌祺曰。此种甚与襄阳相似。  

与史郎中钦听黄鹤楼上吹笛  

一为迁客去长沙。西望长安不见家。黄鹤楼中吹玉笛。江城五月落。梅花。  

原选者评。凄切之情。见於言外。有含蓄不尽之致。至於落梅笛曲。点用入化。论者乃纷纷争梅之落与不落。岂非痴人前不得说梦耶。  

。乐府解题。曰。梅花。落笛曲也。自宋鲍照以下。常为之。  

对酒  

劝君莫拒杯。春风笑人来。桃李如旧识。倾花向我开。流莺啼碧树。明月窥金罍。  

昨日朱颜子。今日白发催。棘生石虎殿。鹿走姑苏台。自古帝王宅。城阙闭黄埃。  

君若不饮酒。昔人安在哉。  

独坐敬亭山  

众鸟高飞尽。孤云独去闲。相看两不厌。只有敬亭山。  

原选者评。宛然独坐神理。胡应麟谓。绝句贵含蓄。此诗太分晓。非善说诗者。自遣对酒不觉暝。落花盈我衣。醉起步溪月。鸟还人亦稀。  

访戴天山道士不遇  

犬吠水声中。桃花带雨浓。树深时见鹿。溪午不闻钟。野竹分青霭。飞泉挂碧峰。  

无人知所去。愁倚两三松。  

原选者评。自然深秀。似王维集中高作。视孟浩然。寻梅道士。诗。华实俱胜。  

秋日与张少府楚城韦公藏书高斋作  

日下空庭暮。城荒古迹馀。地形连海尽。天影落江虚。旧赏人虽隔。新知乐未疏。  

彩云思作赋。丹壁间藏书。楂拥随流叶。萍开出水鱼。夕来秋兴满。回首意如何。  

原选者评。气体极似杜甫。飞星过水白。落月动沙虚。句法相似。亦称双璧。  

忆东山  

不向东山久。蔷薇几度花。白云还自散。明月落谁家。  

原选者评。吴昌祺曰。后二句即。明月独举。白云谁侣。之意。  

望月有怀  

清泉日英疏松。不知几千古。寒月摇清波。流光入磌户。对此空长吟。思君意何深。  

无因见安道。兴尽愁人心。  

对酒忆贺监并序  

太子宾客贺公。於长安紫极宫一见余。呼余为。谪仙人。因解金龟。换酒为乐。  

殁后对酒。怅然有怀。而作是诗。  

狂客归四明。山阴道士迎。敕赐镜湖水。为君台沼荣。人亡馀故宅。空有荷花生。  

念此杳如梦。凄然伤我情。  

原选者评。白於知章有知己之感。对酒伤怀。不减西州一恸。重忆欲向江东去。定将谁举杯。稽山无贺老。却棹酒船回。  

原选者评。裴敬墓碑曰。予过当涂。访翰林旧宅於浮图寺。化城之僧得翰林自写。访贺监不遇。诗云。东山无贺老。却棹酒船回。味之不足。重之为宝。  

效古二首  

朝入天苑中。谒帝蓬莱宫。青山映辇道。碧树摇苍空。谬题金闺籍。得与银台通。  

待诏奉明主。抽毫颂清风。归时落日晚。躞蹀浮云骢。人马本无意。飞驰自豪雄。  

入门紫鸳鸯。金井双梧桐。清歌弘古曲。美酒沽新丰。快意且为乐。列筵坐群公。  

光景不可留。生世如转蓬。早达胜晚遇。羞比垂钓翁。  

自古有秀色。西施与东邻。峨眉不可妒。况乃效其目宾。所以尹婕妤。羞见邢夫人。  

低头不出气。塞默少精神。寄语无盐子。如君何足珍。  

原选者评。凡效古。拟古之作。皆非空言。必中有所感。藉以寄意。故质言之不得。则以寓言明之。正言之不可。则反其辞以见意。白之高旷。岂沾沾以早达自喜。夸蛾眉而嗤丑女者哉。刺之。深讽之。微也。真得古乐府之遗。读者以意逆志。得其言外之旨可也。  

拟古六首  

青天何历历。明星如白石。黄姑与织女。相去不盈尺。银河无鹊桥。非时将安适。  

闺人理纨素。游子悲行役。瓶冰知冬寒。霜露欺远客。客似秋叶飞。飘不言归。  

别后罗带长。愁宽去时衣。乘月托宵梦。因之寄金微。  

原选者评。萧士斌  

贝 曰。此篇伤时。穷兵黩武。行役无期。度男女怨旷。不得遂其室家之情。感时而悲者焉。  

梅鼎祚曰。古诗。相去日以远。衣带日以缓。太白约其语。曰。别后罗带长。所谓延年善减。  

唐。地理志。羁縻州。金微都督府。隶安北都护府。  

长绳难系日。自古共悲辛。黄金高北斗。不惜买阳春。石火无留光。还如世中人。  

即事已如梦。后来我谁身。提壶莫辞贫。取酒会四邻。仙人殊恍惚。未若醉中真。  

原选者评。后来我谁身。铸为奇句。巧不累理。月色不可扫。客愁不可道。玉露生秋衣。流萤飞百草。日月终销毁。天地同枯槁。  

蟪蛄啼青松。安见此树老。金丹宁误俗。昧者难精讨。尔非千岁翁。多恨去世早。  

饮酒入玉壶。藏身以为宝。  

原选者评。起句妙语。天然不由思索而得。  

萧士斌  

贝 曰。太白素志学仙。此是反古。诗中。服食求神仙。多为药所误。之意。犹反骚云。  

生者为过客。死者为归人。天地一逆旅。同悲万古尘。月兔空捣药。扶桑已成薪。  

白骨寂无言。青松岂知春。前后更叹息。浮荣安足珍。  

涉江弄秋水。爱此荷花鲜。攀荷弄其珠。荡漾不成圆。佳人彩云里。欲赠隔远天。  

相思无由见。怅望凉风前。  

原选者评。萧士斌  

贝 曰。喻贤者慕君始得位。而害之者至。欲有献。而为谗所间也。辞微意显。怨而不诽。  

去去复去去。辞君还忆君。汉水既殊流。楚山亦此分。人生难称意。岂得长为群。  

越燕喜海日。燕鸿思朔云。别久容华晚。琅玕不能饭。日落知天昏。梦长觉道远。  

望夫登高山。化石竟不返。  

原选者评。汉代五言。虽辞多质直。然如。十九首。之类。各具机杼。变化不测。非尽无作用者也。陆机。江淹拟古善矣。论者谓如搏猛虎。捉生龙。急与之较。而力不暇。诚为气格悉敌。白之诸作。体虽彷古。意乃自运其才。无所不有。故辞意出入魏晋。而大致直媲西京。正不必拘拘句比字。拟以求之。又其辞多有寄托。当以意会。更不必处处牵合。  

如旧注所云也。  

萧士斌  

贝 曰。此其太白去国之时所作乎。身在江湖。心居魏阙。怀君忧国之意。蔼然见于言表。末言虽隔绝远方。而爱君之心。犹石之坚也。悲夫。  

唐汝询曰。前篇拟。涉江采芙蓉。此拟。行行重行行。也。皆自鲍谢中来。非尽十九首风格。  

感兴二首  

裂素持作书。将寄万里怀。眷眷待远信。竟岁无人来。征鸿务随阳。又不为我栖。  

委之在深箧。蠹鱼坏其题。何如投水中。流落他人开。不惜他人开。但恐生是非。  

嘉谷隐丰草。草深苗且稀。农夫既不异。孤穗将安归。常恐委畴陇。忽与秋蓬飞。  

乌得荐宗庙。为君生光辉。原选者评。前篇情意缠绵。次篇比兴深厚。辞旨醇正。直逼汉人。  

秋夕旅怀  

凉风度秋海。吹我乡思飞。连山去无际。流水何时归。目极浮云色。心断明月晖。  

芳草歇柔艳。白露催寒衣。梦长银汉落。觉罢天星稀。含悲想旧国。泣下谁能挥。  

原选者评。晋宋间有此清机。齐梁间无此逸气。  

寻阳紫极宫感秋作  

何处闻秋声。翛翛北磌竹。回薄万古心。揽之不盈掬。静坐观众妙。浩然媚幽独。  

白云南山来。就我檐下宿。懒从唐生决。羞访季主卜。四十九年非。一往不可复。  

野情转萧洒。世道有翻覆。陶令归去来。田家酒应熟。  

原选者评。刘辰翁曰。其自然不可及矣。东坡和此。终涉拟议。  

谭元春曰。取太白诗。贵以幽细之语。补其轻快有馀之失。似此即妙矣。  

秋夕书怀  

北风吹海雁。南渡落寒声。感此潇湘客。凄其流浪情。海怀结沧洲。霞想游赤城。  

始探蓬壶事。旋觉天地轻。澹然吟高秋。闲卧瞻太清。萝月掩空幕。松霜结前楹。  

灭见息群动。猎微穷至精。桃花有源水。可以保吾生。  

原选者评。亦所谓工於发端者。灭见息群动。二语。颇有见地。  

荆州贼平临洞庭言怀作  

修蛇横洞庭。吞象临江岛。积骨成巴陵。遗言闻楚老。水穷三苗国。地窄三湘道。  

岁宴天峥嵘。时危人枯槁。思归阻丧乱。去国伤怀抱。郢路方丘墟。章华亦倾倒。  

风悲猿啸苦。木落鸿飞早。日隐西赤沙。月明东城草。关河望已绝。氛雾行当扫。  

长叫天可闻。吾将问苍昊。  

原选者评。幽郁之衷。沈雄之气。可云程形赋音。  

江南春怀  

青春几何时。黄鸟鸣不歇。天涯失乡路。江外老华发。心飞秦塞云。影滞楚关月。  

身世殊烂漫。田园久芜没。岁宴何所从。长歌谢金阙。  

听蜀僧浚弹琴  

蜀僧抱绿绮。西下峨眉峰。为我一挥手。如听万壑松。客心洗流水。馀响入霜钟。  

不觉碧山暮。秋云暗几重。  

原选者评。累累如贯珠。泠泠如叩玉。斯为雅奏清音。  

初出金门寻王侍御不遇咏壁上鹦鹉  

落羽辞金殿。孤鸣咤绣衣。能言终见弃。还向陇西飞。  

原选者评。杨齐贤曰。太白自况也。  

观元丹丘坐巫山屏风  

昔游三峡见巫山。见画巫山宛相似。疑是天边十二峰。飞入君家彩屏里。  

寒松萧瑟如有声。阳台微茫如有情。锦衾瑶席何寂寂。楚王神女徒盈盈。  

高咫尺。如千里。翠屏丹崖灿如绮。苍苍远树围荆门。历历行舟泛巴水。  

水石潺湲万壑分。烟光草色俱氛氲。溪花笑日何年发。江客听猿几岁闻。  

使人对此心缅邈。疑入嵩丘梦彩云。  

原选者评。题画诗杜多沉着。李自飘逸。  

见野草中有曰白头翁者  

醉入田家去。行歌荒野中。如何青草里。亦有白头翁。折取对明镜。宛将衰鬓同。  

微芳似相诮。留恨向东风。  

原选者评。结意刻深。却有风致。  

谭元春曰。径似高岑。  

流夜郎题葵叶  

惭君能卫足。叹我远移根。白日如分照。还归守故园。  

莹禅师房观山海图  

真僧闭精宇。灭迹含达观。列嶂图云山。攒峰入霄汉。丹崖森在目。清昼疑卷幔。  

蓬壶来轩磌。瀛海入几案。烟涛争喷薄。岛屿相凌乱。征帆飘空中。瀑水洒天半。  

峥嵘若可陟。想像徒盈叹。杳与真心冥。遂谐静者玩。如登赤城里。揭步沧洲畔。  

即事能娱人。从兹得消散。  

原选者评。图与观图者。色色并到。  

白鹭鸶  

白鹭下秋水。孤飞如坠霜。心闲且未去。独立沙洲傍。  

咏桂  

世人种桃李。皆在金张门。攀折争捷径。及此春风暄。一朝天霜下。荣耀难久存。  

安知南山桂。绿叶垂芳根。清阴亦可托。何惜树君园。  

原选者评。虽托喻以达情。亦可令植私者通身汗下。有关世道不浅。  

巫山枕障  

巫山枕障画高丘。白帝城边树色秋。朝云夜入无行处。巴水横天更不流。  

劳劳亭  

天下伤心处。劳劳送客亭。春风知别苦。不遣柳条青。  

原选者评。二十字。无不刺骨。  

谭元春曰。古之伤心人。岂是寻常哀乐。  

嘲鲁儒  

鲁叟谈。五经。白发死章句。问以经济策。茫如坠烟雾。足著远游履。首戴方山巾。  

缓步从直道。未行先起尘。秦家丞相府。不重褒衣人。君非叔孙通。与我本殊伦。  

时事且未达。归耕汶水滨。  

原选者评。儒不可轻。若死於章句。而不达时事。则貌为儒而已。汉宣帝所谓。俗儒不达时宜。叔孙通所谓。鄙儒。施之此人。则可矣。不然。以儒为戏。岂可训哉。  

春夜洛城闻笛  

谁家玉笛暗飞声。散入春风满洛城。  

此夜曲中闻折柳。何人不起故园情。  

原选者评。与杜甫。吹笛。七律同意。但彼结句与白鹤楼绝句。出以变化。不见用事之迹。此诗并不翻新。深情自见。亦异曲同工也。  

。乐府杂录。曰。笛者。羌乐也。古曲有。折杨柳。落梅花。  

宣城见杜鹃花  

蜀国曾闻子规鸟。宣城还见杜鹃花。一叫一回肠一断。三春三月忆三巴。  

原选者评。如谚如谣。却是绝句本色。效之则痴矣。或以为杜牧作。亦不类也。  

白田马上闻莺  

黄鹂啄紫椹。五月鸣桑枝。我行不记日。误作阳春时。蚕老客未归。白田已缲丝。  

驱马又前去。扪心空自悲。  

原选者评。曲而有直。体深得乐府之意。  

三五七言  

秋风清。秋月明。  

落叶聚还散。寒鸦栖复惊。  

相思相见知何日。此时此夜难为情。  

原选者评。哀音促节。凄苦繁弦。  

杨齐贤曰。古无此体。自太白始。  

杂诗  

白日与明月。昼夜尚不闲。况尔悠悠人。安得久世间。传闻海水上。乃有蓬莱山。  

五树生绿叶。灵仙每登攀。一食驻玄发。再食留红颜。吾欲从此去。去之无时还。  

寄远三首  

阳台隔楚水。春草生黄河。相思无日夜。浩荡若流波。流波向海去。欲见终无因。  

遥将一点泪。远寄如花人。  

长短春草绿。绿阶如有情。卷施心独苦。抽却死还生。睹物知妾意。希君种后庭。  

闲时当采掇。念此莫相轻。  

原选者评。花木考。曰。卷施。草名。拔心不死。楚词注云。即耳也。  

鲁缟如玉霜。笔题月氏书。寄书白鹦鹉。西海慰离居。行数虽不多。字字有委曲。  

天末如见之。开缄泪相续。泪尽恨转深。千里同此心。相思千万里。一书直千金。  

原选者评。三诗皆与古为化。不以摹拟为工。而寄托自远。  

长门怨二首  

天回北斗挂西楼。金屋无人萤火流。月光欲到长门殿。别作深宫一段愁。  

桂殿长愁不记春。黄金四壁起秋尘。夜悬明镜青天上。独照长门宫里人。  

原选者评。写出凄凉奇况。所谓善於言愁。  

胡庆麟曰。此与江宁西宫怨。李则意尽语中。王则意在言外。然各有至处。大概李写景入神。王言情造极。  

陌上赠美人  

骏马骄行踏落花。垂鞭直拂五云车。美人一笑褰珠箔。遥指红楼是妾家。  

闺情  

流水去绝国。浮云辞故关。水或恋前浦。云犹归旧山。恨君流沙去。弃妾渔阳间。  

玉箸夜垂流。双双落朱颜。黄鸟坐相悲。绿杨谁更攀。织锦心草草。挑灯泪斑斑。  

窥镜不自识。况乃狂夫还。  

原选者评。起极苍浑。结亦峭健。虽带齐梁格调。气骨自别。怨情  

新人如花虽可宠。故人似玉由来重。花性飘扬不自持。玉心皎洁终不移。  

故人昔新今尚改。还见新人有故时。请看陈后黄金屋。寂寂珠帘生纲丝。  

原选者评。偶引古辞。别出新意。怨意不言而显。  

湖边采莲妇  

小姑织白纟宁。未解将人语。小嫂采芙蓉。溪湖千万重。长兄行不在。莫使外人逄。  

愿学秋胡妇。贞心比古松。  

原选者评。亦乐府之遗作。劝勉语可以厉俗。比。采莲曲。尤为近古。  

怨情  

美人卷珠帘。深坐颦蛾眉。但见泪痕湿。不知心恨谁。  

原选者评。绝好形容。  

代寄情楚辞体  

君不来兮。徒蓄怨积思而孤吟。云阳一去。已远隔巫山绿水之沈沈。  

留馀香兮染绣被。夜欲寝兮愁人心。朝驰余马於青楼。怳若空而夷犹。  

浮云深兮不得语。却惆怅而怀忧。使青鸟兮衔书。恨独宿兮伤离居。  

何无情而雨绝。梦虽往而交疏。横流涕而长叹。折芳洲之瑶华。  

送飞鸟以极目。怨夕阳之西斜。愿为连根同死之秋草。不作飞空之落花。  

原选者评。约全骚於短韵。而辞气清明。意指忠厚。非第偶弹古调。  

学古思边  

衔悲上陇首。肠断不见君。流水若有情。幽哀从此分。苍茫愁边色。惆怅落日曛。  

山外接远天。天际复有云。白雁从中来。飞鸣苦难闻。足系一书札。寄言难离群。  

离群心断绝。十见花成雪。胡地无春晖。征人行不归。相思杳如梦。珠泪湿罗衣。别内赴徵王命三徵去未还。明朝离别出吴关。白玉高楼看不见。相思须上望夫山。  

自代内赠  

宝刀截流水。无有断绝时。妾意逐君行。缠绵亦如之。别来门前草。秋巷春转碧。  

埽尽更还生。萋萋满行迹。鸣凤始相得。雄惊雌各飞。游云落何山。一往不见归。  

估客发大楼。知君在秋浦。梁苑空锦衾。阳台梦行雨。妾家三作相。失势去西秦。  

犹有旧歌管。凄清闻四邻。曲度入紫云。啼无眼中人。妾似井底桃。开花向谁笑。  

君如天上月。不肯一回照。窥镜不自识。别多憔悴深。安得秦吉了。为人道寸心。  

越女词二首  

自注。越中书所见也。  

长干吴儿女。眉目艳星月。屐上足如霜。不着鸦头袜。  

镜湖水如月。耶溪女如雪。新妆荡新波。光景两奇绝。  

巴女词  

巴水急如箭。巴船去若飞。十月三千里。郎行几岁归。  

自溧水道哭王炎  

王公希代宝。弃世一何早。吊死不及哀。殡宫已秋草。悲来欲脱剑。挂向何枝好。  

哭向茅山虽未摧。一生泪尽丹阳道。  

原选者评。语真情重。不求工而自工。  

哭宣城善酿纪叟  

纪叟黄泉里。还应酿老春。夜台无晓日。沽酒与何人。  

题舒州司空山瀑布  

断崖如削瓜。岚光破崖绿。天河从中来。白云涨川谷。玉案赤文字。世眼不可读。摄身凌青霄。松风拂我足。  

原选者评。西清诗话。曰。白仙去后。有人见其诗者。其略如此。又云。举袖露条脱。招我来反覆。真云烟中语也。  

上清宝鼎诗二首  

人生烛上花。光灭巧妍尽。春风绕树头。日与花工进。惟知雨露贪。不念零落近。  

昔我飞骨时。惨见当涂坟。青松霭明霞。缥缈上下村。既死明月魄。无彼玻璃魂。  

念此一脱洒。长啸登崑崙。醉着鸾凤衣。星斗俯可扪。  

朝披梦泽云。笠钓青茫茫。寻丝得双鲤。中有三元章。篆字若丹蛇。逸势如飞翔。  

归来问天姥。妙义不可量。金刀割青素。灵文烂煌煌。咽服十二镮。想见仙人房。  

暮跨紫鳞去。海气侵肌凉。龙子喜变化。化作梅花妆。遗我累累珠。靡靡明月光。  

劝我穿绛缕。系作裾间珰。揖余以辞去。谈笑闻馀香。  

原选者评。胡仔曰。太白此诗云。暮跨紫鳞去。海气侵肌凉。亦奇语也。  

苏轼曰。予都下见人携一纸文书。字则颜鲁公也。墨迹如未乾。纸亦新健。其诗曰。朝披梦泽云。笠钓青茫茫。此诗非太白不能道也。  

## 卷九  

襄阳杜甫诗一  

昔圣人示学诗之益。而举要惟事父事君。岂不以诗本性情。道严伦纪。古之人一吟一咏。恒必有关於国家之故。而藉以自写其忠孝之诫。夫然。故匹夫委巷之歌。皆得参清庙明堂之列。凡其用意深切。极之讽刺怨诽无所不有。而卒无悖乎臣子之义也。自汉迄唐。诗律愈密。诗体愈卑。其体格之日卑。正由性情之日薄。盖诗变而骚。形貌固殊。情致不减。诗变而赋。则铺词盛而寄兴微。扬厉繁而规讽甚少。唐代诗人有作。大抵挹词赋之馀波。失骚雅之遗意。其不足以仰追三百。毋亦枝叶具而本实先拨乎。风雅不绝。李。杜勃兴。其才力雄杰。陵轹古今。瑜。亮并生。实亦未易轩轾。自元微之著论。始先杜而后李。顾其所以推尊子美。祇就词调格律言之。则太白之分道扬镳者固自有在。此徒以诗言诗。而未探夫作诗之本。宜论者多有异同也。夫子美以疏逖小臣。旋起旋踬。间关寇乱。漂泊远游。至于负薪拾梠。饣甫不给。而忠君爱国之切。长歌当哭。情见乎词。是岂特善陈时事。足征诗史已哉。东坡信其自许稷。契。或者有激而然。至谓其一饭未尝忘君。发於情。止於忠孝。诗家者流断以是为称首。呜呼。此真子美之所以独有千古者矣。予曩在书窗。尝序其集。以为原本忠孝。得性情之正。良足承三百篇坠绪。兹复订唐宋六家选。首录其集而备论之。匪唯赏味其诗。亦藉以为诗教云。  

奉赠韦左丞丈二十二韵  

纨衤夸不饿死。儒冠多误身。丈人试静听。贱子请具陈。甫昔少年日。早充观国宾。  

读书破万卷。下笔如有神。赋料扬雄敌。诗看子建亲。李邕求识面。王翰愿卜邻。  

自谓颇挺出。立登要路津。致君尧舜上。再使风俗淳。此意竟萧条。行歌非隐沦。  

骑驴三十载。旅食京华春。朝叩富儿门。暮随肥马尘。残杯与冷炙。到处潜悲辛。  

主上顷见徵。焱欠然欲求伸。青冥却垂翅。蹭蹬无纵鳞。甚愧丈人厚。甚知丈人真。  

每於百寮上。猥诵佳句新。窃效贡公喜。难甘原宪贫。焉能心怏怏。祇是走踆踆。  

今欲东入海。即将西去秦。尚怜终南山。回首清渭滨。常拟报一饭。况怀辞大臣。  

白鸥没浩荡。万里谁能驯。  

原选者评。杜之五古。从古人变化而出。独辟境界。严羽谓其。宪章汉魏。取材六朝。其自得之妙。则先辈所谓集大成者。王世贞谓其以意为主。以独造为宗。以奇拔沈雄为贵。是已。此篇起语兀傲。甚愧丈人厚。二句叠语归题。别有风神。一结旷达。收转前半。意在言外。所谓。篇终接混茫。也。故前人多取为压卷。总而论之。读书破万卷。下笔如有神。学问之根柢也。致君尧舜上。再使风俗淳。志愿之端倪也。尚怜终南山。回首清渭滨。见恋阙之诚。白鸥没浩荡。万里谁能驯。明洁身之义。磊磊数语。本末具见。  

岂寻常赠答。汗漫敷陈者所可比哉。  

苏轼曰。子美云。白鸥没浩荡。万里谁能驯。盖灭没於烟波间耳。宋敏求谓鸥不解没。改作波字。便觉神气索然。  

朱鹤龄曰。此诗前乃陈情也。意最为委折而语非乞怜。应与昌黎。上宰相书。同读。  

范元实但称其布置得体。未为知言。  

。年谱。天宝六载。诏有一艺诣毂下。李林甫命尚书省皆下之。公应诏而退。  

送高三十五书记  

崆峒小麦熟。且愿休王师。请公问主将。焉用穷荒为。饥鹰未饱肉。侧翅随人飞。  

高生跨鞍马。有似幽并儿。脱身簿尉中。始与棰楚辞。借问今何官。触热向武威。  

答云一书记。所愧国士知。人实不易知。更须慎其仪。十年出幕府。自可持旌麾。  

此行既特达。足以慰所思。男儿功名遂。亦在老大时。常恨结欢浅。各在天一涯。  

又如参与商。惨惨中肠悲。惊风吹鸿鹄。不得相追随。黄尘翳沙漠。念子何当归。  

边城有馀力。早寄从军诗。  

原选者评。送书记却从主将发端。设为商略。以讽穷兵之非。立言有体。中陈规戒。末致缠绵。词意并到。  

鲍钦止曰。或谓唐时参军。簿尉受杖。非也。昌黎赴江陵诗曰。栖栖法曹掾。何处事卑陬。何况亲犴狱。敲榜发奸偷。此岂亲受杖如汉诸署郎耶。  

仇兆鳌曰。天宝之乱。由当时黩武所致。公已先见其兆矣。高为书记。军事皆得参谋。  

故以休兵息民告之。此送高本旨。惊风。二句。己不得往。黄尘。二句。高不能来。故嘱其寄诗以相慰。从军诗。仍应记室。  

。通鉴。积石军每岁麦熟。吐蕃则获之。边人呼为。吐蕃麦庄。天宝六载。哥舒翰先伏兵於其侧。寇至。断其后夹击之。无一人得反者。至是不敢复来。  

赠李白  

二年客东都。所历厌机巧。野人对膻腥。蔬食常不饱。岂无青精饭。使我常美好。  

苦乏大药资。山林迹如扫。李侯金闺彦。脱身事幽讨。亦有梁宋游。方期拾瑶草。  

原选者评。雅调亦与白诗体相近。  

李阳冰。太白诗序。曰。天宝中召入翰林。赐金放还。遂就从祖陈留采访大使彦允。  

请北海高天师授道篆於齐州紫极宫。游龙门奉先寺  

已从招提游。更宿招提境。阴壑生虚籁。月林散清影。  

天阙象纬逼。云卧衣裳冷。欲觉闻晨钟。令人发深省。  

原选者评。张氵晋曰。通首皆言夜景。首句点明昼间游览。自不可少。  

望岳  

岱宗夫如何。齐鲁青未了。造化钟神秀。阴阳割昏晓。荡胸生层云。决眦入归鸟。  

会当凌绝顶。一览众山小。  

原选者评。卢士曰。公登后园山脚云。昔我游山东。忆戏东岳阳。穷秋立日观。矫首望八荒。则是业升岱宗之巅而流览无际矣。乃绝不另设专题铺张游概。亦以。望岳。一首已领其要故也。试思他人千言万语。有加於。齐鲁青未了。者乎。  

陪李北海宴历下亭  

东藩驻皂盖。北渚凌青荷。海右此亭古。济南名士多。云山已发兴。玉佩仍当歌。  

修竹不受暑。交流空涌波。蕴真惬所遇。落日将如何。贵贱俱物役。从公难重过。  

原选者评。王士禄曰。此与下篇。雅近选体。与他诗不同。当是有意仿北海之作。  

玄都坛歌  

故人昔隐东蒙峰。已佩含景苍精龙。故人今居子午谷。独在阴崖结茅屋。  

屋前太古玄都坛。青石漠漠常风寒。子规夜啼山竹裂。王母昼下云旗翻。  

知君此计成长往。芝草琅玕日应长。铁锁高垂不可攀。致身福地何萧爽。  

原选者评。青石漠漠常风寒。与。烈风无时休。同一景象。子规。二语。评者以为大类长吉。然贺虽险奥。故不能如此奇健。  

浦起龙曰。歌体之整饬精丽者。  

贫交行  

翻手作云覆手雨。纷纷轻薄何须数。君不见管鲍贫时交。此道今人弃如土。  

原选者评。刘会孟曰。只从俗谚略证古意。朱鹤龄曰。太白云。前门长揖后门关。公诗云。当面输心背后笑。与此同慨。  

兵车行  

车辚辚。马萧萧。行人弓箭各在腰。爷娘妻子走相送。尘埃不见咸阳桥。牵衣顿足拦道哭。哭声直上干云霄。道旁过者问行人。行人但云点行频。或从十五北防河。便至四十西营田。去时里正与裹头。归来头白还戍边。边庭流血成海水。武皇开边意未已。君不闻汉家山东二百州。千村万落生荆杞。纵有健妇把锄犁。禾生陇亩无东西。况复秦兵耐苦战。  

被驱不异犬与鸡。长者虽有问。役夫敢伸恨。且如今年冬。未休关西卒。县官急索租。租税从何出。信知生男恶。反是生女好。生女犹得嫁比邻。生男埋没随百草。君不见青海头。  

古来白骨无人收。新鬼烦冤旧鬼哭。天阴雨湿声啾啾。  

原选者评。此体创自老杜。讽刺时事。而设为征夫问答之词。言之者无罪。闻之者足以为戒。小雅遗音也。篇首写得行色匆匆。笔势汹涌。如风潮骤至。不可逼视。以下接出点行之频。指出开边之非。然后正说时事。末以惨语结之。词意沉郁。音节悲壮。此天地商声。不可强为者也。  

蔡宽夫曰。齐梁以来。文士喜为乐府词。往往失其命题本意。唯老杜。兵车行。悲青坂。无家别。等篇。皆因时事自出己意立题。略不更蹈前人陈迹。真豪杰也。  

单复曰。此为明皇用兵吐蕃而作。故托汉武以讽。其词可哀也。先言人哭。后言鬼哭。  

中言内郡凋敝。民不聊生。此安史之乱所由起也。  

高都护骢马行  

安西都护胡青骢。声价焱欠然来向东。此马临阵久无敌。与人一心成大功。  

功成惠养随所致。飘飘远自流沙至。雄姿未受伏枥恩。猛气犹思战场利。  

腕促蹄高如踣铁。交河几蹴层冰裂。五花散作云满身。万里方看汗流血。  

长安壮儿不敢骑。走过掣电倾城知。青丝络头为君老。何由却出横门道。  

原选者评。与人一心成大功。写得神骏可爱。较。真堪托死生。意更深矣。结从古乐府脱化而出。有。老骥伏枥。之感。杜之歌行。扩汉魏而大之。变幻超忽。不可方物。学者每有望洋之叹。此乃少壮时作。字字精悍。章法。句法妥贴排。若从此等入手。即有规矩可循。自然雅健。  

张钅延曰。凡诗人题咏。必胸次高超。下笔方能卓绝。此诗不唯格韵特高。亦见少陵人品。若曹唐病马诗。一朝千里心犹在。曾敢潜忘秣饲恩。乃乞儿语也。  

天育骠骑歌  

吾闻天子之马走千里。今之画图无乃是。是何意态雄且杰。骏尾萧梢朔风起。  

毛为绿缥两耳黄。眼有紫焰双瞳方。矫矫龙性合变化。卓立天骨森开张。  

伊昔大仆张景顺。监牧攻驹阅清骏。遂令大奴守天育。别养骥子怜神俊。  

当时四十万匹马。张公叹其材尽下。故独写真传世人。见之座右久更新。  

年多物化空形影。呜呼健步无由骋。如今岂无马要与骅骝。时无王良。伯乐死即休。  

原选者评。杜甫善作马诗。画马诗。篇篇入妙。支道林爱其神骏。少陵当亦尔耶。末语一转。抚物自伤。感慨无限。夫王者不借才於异代。顾其所遇何如尔。四十万之马皆可以备驰驱。此马独称神骏。才固难也。王良。伯乐代有其人。甫因所遇自叹云尔。  

白丝行  

缲丝须长不须白。越罗蜀锦金粟尺。象床玉手乱殷红。万草千花动凝碧。  

已悲素质随时染。裂下鸣机色相射。美人细意熨贴平。裁缝灭尽针线迹。  

春天衣著为君舞。蛱蝶飞来黄鹂语。落絮游丝亦有情。随风照日宜轻举。  

香汗轻尘污颜色。开新合故置何许。君不见才士汲引难。恐惧弃捐忍羁旅。  

原选者评。王洙曰。此殆自况。宾主间意不合。无限慨叹。  

仇兆鳌曰。诗咏白丝。即墨子悲素丝意也。己悲素质随时染。当其渲染之初。便是沾污之渐。及其见置时欲保素质。得乎。惟士守贞白。则不随人荣辱矣。此风人有取於素丝欤。按此诗当是天宝十一。二载间。公客居京师而作。故末有。忍羁旅。之说。观梁氏编次可见。人或谓此诗乃讥窦怀贞。然考怀贞亡於开元元年。公时才六岁。於年月不合。  

醉时歌  

诸公衮衮登台省。广文先生官独冷。甲第纷纷厌梁肉。广文先生饭不足。  

先生有道出羲皇。先生有才过屈宋。德尊一代常车感轲。名垂万古知何用。  

杜陵野客人更嗤。被褐短窄鬓如丝。日籴太仓五升米。时赴郑老同襟期。  

得钱即相觅。沽酒不复疑。忘形到尔汝。痛饮真吾师。  

清夜沉沉动春酌。灯前细雨檐花落。但觉高歌有鬼神。焉知饿死填沟壑。  

相如逸才亲涤器。子云识字终投阁。先生早赋归去来。石田茅屋荒苍苔。  

儒术于我何有哉。孔丘盗跖俱尘埃。不须闻此意惨怆。生前相遇且衔杯。  

原选者评。清夜沉沉。两语。写夜饮之景。妙不容说。但觉高歌二句。跌宕不羁。  

中权有此。使前后文势倍觉生色。  

王嗣奭曰。公咏怀诗云。沉醉聊自遣。放歌破愁绝。可移作此诗之解。  

醉歌行  

陆机二十作文赋。汝更年小能缀文。总角草书又神速。世上儿子徒纷纷。  

骅骝作驹已汗血。鸷鸟举翮连青云。词源倒流三峡水。笔阵独扫千人军。  

只今年才十六七。射策君门期第一。旧穿杨叶真自知。暂蹶霜蹄未为失。  

偶然擢秀非难取。会是排风有毛质。汝身已见唾成珠。汝伯何由发如漆。  

春光澹沲秦东亭。渚蒲芽白水荇青。风吹客衣日杲杲。树搅离思花冥冥。  

酒尽沙头白玉瓶。众宾皆醉我独醒。乃知贫贱别更苦。吞声踯躅涕泪零。  

原选者评。沈德潜曰。送别情景於后幅突然接入。开后人无限法门。醉歌意只用一点。  

与赠郑作自别。  

赠卫八处士  

人生不相见。动如参与商。今夕复何夕。共此灯烛光。少壮能几时。鬓发各已苍。  

访旧半为鬼。惊呼热中肠。焉知二十载。重上君子堂。昔别君未婚。儿女忽成行。  

怡然敬父执。问我来何方。问答未及已。儿女罗酒浆。夜雨翦春韭。新炊间黄梁。  

主称会面难。一举累十觞。十觞亦不醉。感子故意长。明日隔山岳。世事两茫茫。  

原选者评。仇兆鳌曰。漫斋诗话。云。怡然敬父执。以下。他人须更有数句。此  

便接云。问答未及已。儿女罗酒浆。直有扌不土障黄流气象。  

同诸公登慈恩寺塔  

高标跨苍天。烈风无时休。自非旷士怀。登兹翻百忧。方知象教力。足可追幽搜。  

仰穿龙蛇窟。始出枝撑幽。七星在北户。河汉声西流。羲和鞭白日。少昊行清秋。  

秦山忽破碎。泾渭不可求。俯视但一气。焉能辨皇州。回首叫虞舜。苍梧云正愁。  

惜哉瑶池饮。日晏崑崙丘。黄鹄去不息。哀鸣何所投。君看随阳雁。各有稻梁谋。  

原选者评。以深秀擅长者逊其高浑。以清古推胜者让其奇杰。回首。以下。寄兴自深。  

前半力写实境。奇情横溢。说者字字附会。穿凿纷如。失於固矣。  

王士禄曰。秦山忽破碎。凭高奇句。他人定费语言。不能五字便了。  

王士正曰。章八元题。慈恩寺塔。云。回梯暗踏如穿洞。绝顶初攀似出笼。俚鄙极矣。乃元。白激赞之不容口。盛唐诸公。如工部云。七星在北户。河汉声西流。秦山忽破碎。泾渭不可求。俯视但一气。焉能辨皇州。高常侍云。秋风昨夜至。秦塞多清旷。千里何苍苍。五陵郁相望。岑嘉州云。下窥指高鸟。俯听闻惊风。又。秋色从西来。苍然满关中。五陵北原上。万古青氵蒙氵蒙。数公如大将。旗鼓相当。皆万人敌。视八元诗。真鬼窟中作活计。  

。西京杂记。西京外城郭进业坊慈恩寺。隋无漏寺之故地。武德初废。贞观中高宗在春宫。为文德皇后立。故以慈恩为名。寺西院浮屠六级。高三百尺。永徽三年沙门玄奘所立。示从孙济  

平明跨驴出。未知适谁门。权门多豷口沓。且复寻诸孙。诸孙贫无事。宅舍如荒村。  

堂前自生竹。堂后自生萱。萱草秋已死。竹枝霜不蕃。淘米少汲水。汲多井水浑。  

刈葵莫放手。放手伤葵根。阿翁懒惰久。觉儿行步奔。所来为宗族。亦不为盘飧。  

小人利口实。薄俗难可论。勿受外嫌猜。同姓古所敦。  

原选者评。多似古乐府。温柔敦厚。比兴深切。  

送孔巢父谢病归游江东兼呈李白  

巢父掉头不肯住。东将入海随烟雾。诗卷长留天地间。钓竿欲拂珊瑚树。  

深山大泽龙蛇远。春寒野阴风景暮。蓬莱织女回云车。指点虚无是征路。  

自是君身有仙骨。世人那得知其故。惜君只欲苦死留。富贵何如草头露。  

蔡侯静者意有馀。清夜置酒临前除。罢琴惆怅月照席。几岁寄我空中书。  

南寻禹穴见李白。道甫问讯今何如。  

原选者评。李因笃曰。寄元逸人得超忽之神。送孔巢父极狂简之致。  

饮中八仙歌  

知章骑马似乘船。眼花落井水底眠。汝阳三斗始朝天。道逢麴车口流涎。  

恨不移封向酒泉。左相日兴费万钱。饮如长鲸吸百川。衔杯乐圣称避贤。  

宗之潇洒美少年。举觞白眼望青天。皎如玉树临风前。苏晋长斋绣佛前。  

醉中往往爱逃禅。李白一斗诗百篇。长安市上酒家眠。天子呼来不上船。  

自称臣是酒中仙。张旭三杯草圣传。脱帽露顶王公前。挥毫落纸如云烟。  

焦遂五斗方卓然。高谈雄辩惊四筵。  

原选者评。创为格调。从柏梁体变化而出。  

唐汝询曰。八人皆任其性真托于酒以自见者。子美咏之。亦废中权之羲云。  

李因笃曰。无首无尾。章法突兀。妙是叙述不涉议论而八人身分自见。风雅中司马太史也。  

曲江  

自断此生休问天。杜曲幸有桑麻田。故将移住南山边。短衣匹马随李广。看射猛虎终残年。原选者评。王嗣奭曰。以九回之苦心。发清商之怨调。  

丽人行  

三月三日天气新。长安水边多丽人。态浓意远淑且真。肌理细腻骨肉匀。  

绣罗衣裳照暮春。蹙金孔雀银麒麟。头上何所有。翠微磍叶垂鬓唇。  

背后何所见。珠压腰衱稳称身。就中云幕椒房亲。赐名大国虢与秦。  

紫驼之峰出翠釜。水精之盘行素鳞。犀箸厌饫久未下。鸾刀缕切空纷纶。  

黄门飞鞚不动尘。御厨络绎送八珍。箫鼓哀吟感鬼神。宾从杂遝实要津。  

后来鞍马何逡巡。当轩下马入锦茵。杨花雪落覆白。青鸟飞去衔红巾。  

炙手可热势绝伦。慎莫近前丞相嗔。  

原选者评。托刺微婉。意旨遥深。卫风。君子偕老。则微而显矣。  

陆时雍曰。言穷则尽。意亵则丑。韵软则痹。此诗一以雅道行之。故君子言有则也。  

乐游园歌  

乐游古园崒森爽。烟绵碧草萋萋长。公子华筵势最高。秦川对酒平如掌。  

长生木瓢示真率。更调鞍马狂欢赏。青春波浪芙蓉园。白日雷霆挟城仗。  

阊阖晴开昳荡荡。曲江翠幕排银牓。拂水低徊舞袖翻。缘云清切歌声上。  

却忆年年人醉时。只今未醉已先悲。数茎白发那抛得。百罚深杯亦不辞。  

圣朝亦知贱士丑。一物自荷皇天慈。此身饮罢无归处。独立苍茫自咏诗。  

原选者评。沈德潜曰。极欢宴时。不胜身世之感。临川兰亭记序所云。情随事迁感慨系之。也。  

氵美陂行  

岑参兄弟皆好奇。携我远来游氵美陂。天地黤惨忽异色。波涛万顷堆琉璃。  

琉璃漫汗泛舟入。事殊兴极忧思集。鼍作鲸吞不复知。恶风白浪何嗟及。  

主人锦帆相为开。舟子喜甚无氛埃。凫睮散乱棹讴发。彩管啁啾空翠来。  

沉竿续蔓深莫测。菱叶荷花静如拭。宛在中流渤澥清。下归无极终南黑。  

半陂以南纯浸山。动影窕冲融间。船舷暝戛云际寺。水面月出蓝田关。  

此时骊龙亦吐珠。冯夷击鼓群龙趋。湘妃汉女出歌舞。金支翠旗光有无。  

咫尺但愁雷雨至。苍茫不晓神灵意。少壮几时奈老何。向来哀乐何其多。  

原选者评。声光奇丽。气韵深稳。昭明称陶潜。文章不群。词采精拔。跌荡昭彰。独超众类。抑扬爽朗。莫之与京。可以移赠。是诗。骊龙吐珠。等句全摹汉艳歌。末语用。秋风辞。颠倒变化。壁垒一新。取材之善则也。奉同郭给事汤东灵湫作  

东山气鸿濛。宫殿居上头。君来必十月。树羽临九州。阴火煮玉泉。喷薄涨岩幽。  

有时浴赤日。光抱空中楼。阆风入辙迹。旷原延冥搜。沸天万乘动。观水百丈湫。  

幽灵斯可佳。王命官属休。初闻龙用壮。擘石摧林丘。中夜窟宅改。移因风雨秋。  

倒悬瑶池影。屈注苍江流。味如甘露浆。挥弄滑且柔。翠旗澹偃蹇。云车纷少留。  

箫鼓荡四溟。异香泱漭浮。鲛人献微绡。曾祝沉豪牛。百祥奔盛明。古先莫能俦。  

坡陀金虾蟆。出见盖有由。至尊顾之笑。王母不肯收。复归虚无底。化作长黄虬。  

飘飘青琐郎。文彩珊瑚钩。浩歌渌水曲。清绝听者愁。  

原选者评。卢元昌曰。灵湫。一篇。其屈突之讽与。  

朱鹤龄曰。 。此诗直陈温汤事而风刺自见。其忧乱之意。情见乎词。当与。慈恩寺。  

。回首叫虞舜。数语及。奉先咏怀。凌晨过骊山。一段参看。  

潘鸿曰。太白诗。蟾蜍蚀圆影。大明夜已残。一段。亦此诗之意。  

夜听许十损诵诗爱而有作  

许生五台宾。业白出石壁。余亦师粲可。身犹缚禅寂。何阶子方便。谬引为匹敌。  

离索晚相逢。包蒙欣有击。诵诗浑游衍。四座皆辟易。应手看捶钩。清心听鸣镝。  

精微穿溟涬。飞动摧霹雳。陶谢不枝梧。风骚共推激。紫燕自超诣。翠驳谁翦剔。  

君意人莫知。人间夜寥阒。  

沙苑行  

君不见左辅白沙如白水。缭以周墙百馀里。龙媒昔是渥洼生。汗血今称献于此。  

苑中马来马匕三千匹。丰草青青寒不死。食之豪健西域无。每岁攻驹冠边鄙。  

王有虎臣司苑门。入门天厩皆云屯。骕骦一骨独当御。春秋二时归至尊。  

至尊内外马盈亿。伏枥在坰空大存。逸群绝足信殊杰。倜傥权奇难具论。  

累累土追阜藏奔突。往往坡陀纵超越。角壮翻同麋鹿游。浮沉簸荡鼋鼍窟。  

泉出巨鱼长比人。丹砂作尾黄金鳞。岂知异物同精气。虽未成龙亦有神。  

原选者评。前幅语皆严重。入后离奇隐跃。诚有寓托。非空言者。  

卢元昌曰。安禄山知总监事。公作沙苑行以讽之。灵湫诗。复归虚无底。化作长黄虬。两篇结语皆有寓意。  

。通鉴。天宝十三载正月。禄山入朝。求兼领群牧总监。密遣亲信。选健马堪战者数千匹别饲之。骢马行  

邓公马癖人共知。初得花骢大宛种。夙昔传闻思一见。牵来左右神皆竦。  

雄姿逸态何崷山卒。顾影骄嘶自矜宠。隅目青荧夹镜悬。肉騣碨礌连钱动。  

朝来久试华轩下。未觉千金满高价。赤汗微生白雪毛。银鞍却覆香罗帕。  

卿家旧赐公取之。天厩真龙此其亚。昼洗须腾泾渭深。朝趋可刷幽并夜。  

吾闻良骥老始成。此马数年人更惊。岂有四蹄疾于鸟。不与八骏俱先鸣。  

时俗造次那得致。云雾晦冥方降精。近闻下诏喧都邑。肯使骐马粦地上行。  

自京赴奉先悬咏怀五百字  

杜陵有布衣。老大意转拙。许身一何愚。窃比稷与契。居然成濩落。白首甘契阔。  

盖棺事则已。此志常觊豁。穷年忧黎元。叹息肠内热。取笑同学翁。浩歌弥激烈。  

非无江海志。潇洒送日月。生逢尧舜君。不忍便永诀。当今廊庙具。构厦岂云缺。  

葵藿倾太阳。物性固莫夺。顾谓蝼蚁辈。但自求其穴。胡为慕大鲸。辄拟偃溟渤。  

以兹悟生理。独耻事干谒。兀兀遂至今。忍为尘埃没。终愧巢与由。未能易其节。  

沉饮聊自适。放歌破愁绝。岁暮百草零。疾风高岗裂。天衢阴峥嵘。客子中夜发。  

霜严衣带断。指直不得结。凌晨过骊山。御榻在嵽嵲。蚩尤塞寒空。蹴踏崖谷滑。  

瑶池气郁律。羽林相摩戛。君臣留欢娱。乐动殷樛嶱。赐浴皆长缨。与宴非短褐。  

彤庭所分帛。本自寒女出。鞭挞其夫家。聚敛贡城阙。圣人筐篚恩。实欲邦国活。  

臣如忽至理。君岂弃此物。多士盈朝廷。仁者宜战栗。况闻内金盘。尽在卫霍室。  

中堂舞神仙。烟雾散玉质。暖客貂鼠裘。悲管逐清笳。劝客驼蹄羹。霜橙压霜橘。  

朱门酒肉臭。路有冻死骨。荣枯咫尺异。惆怅难具述。北辕就泾渭。官渡又改辙。  

群冰从西下。极目高山卒兀。疑是崆峒来。恐触天柱折。河梁幸未坼。枝撑声窸窣。  

行旅相攀援。川广不可越。老妻寄异县。十口隔风雪。谁能久不顾。庶往共饥渴。  

入门闻号咷。幼子饥已卒。吾宁舍一哀。里巷亦呜咽。所愧为人父。无食致夭折。  

岂知秋禾登。贫窭有仓卒。生常免租税。名不隶征伐。抚迹犹酸辛。平人固骚屑。  

默思失业徒。因念远戍卒。忧端齐终南。氵项洞不可掇。  

原选者评。此与。北征。为集中钜篇。摅郁结。写胸臆。苍苍莽莽。一气流转。其大段有千里一面之势。而笔笔顿挫。一曲中又有无数波折也。甫以布衣之士乃心帝室。而是时明皇失政。大乱已成。方且君臣荒宴。若罔闻知。甫从局外蒿目时艰。欲言不可。盖有日矣。而一于此诗发之。前述平日之衷曲。后写当前之酸楚。至於中幅。以所经为纲。所见为目。言言深切。字字沉痛。板。荡。之后。未有能及此者。此甫之所以度越千古而上继三百篇者乎。往题其集云。歌谣写忠恳。灏气浑郁积。李韩望后尘。鲍谢让前席。匪虚言也。窃比稷契。或疑其自许太过。苏轼有云。甫他诗曰。舜举十六相。身尊道更高。  

孝公用商鞅。法令如牛毛。自是稷契辈口中语。斯得之矣。  

胡夏客曰。诗凡五百字。而篇中叙发京师。过骊山。就泾渭。抵奉先不过数十字耳。余皆议论感慨成文。此最得变雅之法而成章者也。此诗全篇议论而杂以叙事。北征。则全篇叙事而杂以议论。盖曰。咏怀。自应以议论为主。曰。北征。自应以叙事为主也。  

张氵晋曰。文之至者。止见精神。不见语言。此五百字真恳切到淋漓沉痛。俱是精神。  

何处见语言。  

浦起龙曰。是为集中开头大文章。老杜平生大本领。须用一片大魄力读去。断不宜如朱。仇诸本。琐琐分裂。通篇只是三大段。首明赍志去国之情。中慨君臣耽乐之失。末述到家哀苦之感。一篇之中三致意焉。  

奉先刘少府新画山水障歌  

堂上不合生枫树。怪底江山起烟雾。闻君扫却赤县图。乘兴遣画沧州趣。  

画师亦无数。好手不可遇。对此融心神。知君重毫素。岂但祁岳与郑虔。笔迹远过杨契丹。得非玄圃裂。无乃潇湘翻。悄然坐我天姥下。耳边已似闻清猿。反思前夜风雨急。乃是蒲城鬼神入。元气淋漓障犹湿。真宰上诉天应泣。野亭春还杂花远。渔翁暝蹋孤舟立。沧浪水深青溟阔。欹岸侧岛秋毫末。不见湘妃鼓瑟时。至今斑竹临江活。刘侯天机精。爱画入骨髓。自有两儿郎。挥洒亦莫比。大儿聪明到。能添老树巅崖里。小儿心孔开。貌得山僧及童子。若耶溪。云门寺。吾独胡为在泥滓。青革奚布袜从此始。  

原选者评。起处飞腾而入。末则馀波绵邈。中间忽然奇警。与李白。同族弟烛照山水画壁歌。用意正同而各极其妙。  

杨万里曰。诗有惊人句。如。山水障。云。堂上不合生枫树。怪底江山起烟雾。是也。  

黄生曰。写画与赞赏分作数层说。反覆浓至。  

。寰宇记。蒲城县本汉重泉县。开元中改为奉先。  

白水县崔少府十九翁高斋三十韵  

客从南县来。浩荡无与适。旅食白日长。况当朱炎赫。高斋坐林杪。信宿游衍阒。  

清晨陪跻攀。傲睨俯峭壁。崇冈相枕带。旷野怀咫尺。始知贤主人。赠此遣愁寂。  

危阶根青冥。层冰生淅沥。上有无心云。下有欲落石。泉声闻复急。动静随所击。  

鸟呼藏其身。有似惧弹射。吏隐适性情。兹焉其窟宅。白水见舅氏。诸翁乃仙伯。  

杖藜长松荫。作尉穷谷僻。为我炊雕胡。逍遥展良觌。坐久风颇愁。晚来山更碧。  

相对十丈蛟。焱欠翻盘涡坼。何得空里雷。殷殷寻地脉。烟氛蔼崷山卒。魍魉森惨戚。  

昆仑崆峒颠。回首如不隔。前轩颓反照。巉绝华岳赤。兵气涨林峦。川光杂锋镝。  

知是相公军。铁马云雾积。玉觞淡无味。胡羯岂强敌。长歌激屋梁。泪下流衽席。  

人生半哀乐。天地有顺逆。慨彼万国夫。休明备征狄。猛将纷填委。庙谋蓄长策。  

东郊何时开。带甲且未释。欲告清宴罢。难拒幽明迫。三叹酒食旁。何由似平昔。  

三川观水涨二十韵  

我经华原来。不复见平陆。北上唯土山。连天走穷谷。火云无时出。飞电常在目。  

自多穷岫雨。行潦相豗蹙。蓊発川气黄。群流会空曲。清晨望高浪。忽谓阴崖踣。  

恐泥窜蛟龙。登危聚麋鹿。枯查卷拔树。礧磈共充塞。声吹鬼神下。势阅人代速。  

不有万穴归。何以尊四渎。及观水源涨。反惧江海覆。漂沙坼岸去。漱壑松柏秃。  

乘陵破山门。回斡裂地轴。交洛赴洪河。及关岂信宿。应沉数州没。如听万室哭。  

秽浊殊未清。风涛怒犹蓄。何时通舟车。阴气不黪黩。浮生有荡汨。吾道正羁束。  

人寰难容身。石壁滑侧足。云雷此不已。艰险路更跼。普天无川梁。欲济愿水缩。  

因悲中林士。未脱众鱼腹。举头向苍天。安得骑鸿鹄。  

原选者评。沉郁顿挫。字字生造。无一浮响。集中此等。自是少陵本色。  

浦起龙曰。雕锼刻深。仿像飞动。遂为昌黎。石鼎联句。等诗及宋元以来体物律古之祖。  

悲陈陶  

孟冬十郡良家子。血作陈陶泽中水。野旷天清无战声。四万义军同日死。  

群胡归来血洗箭。仍唱胡歌饮都市。都人回面向北啼。日夜更望官军至。  

原选者评。何焯曰。至字一韵独用。  

悲青坂  

我军青坂在东门。天寒饮马太白窟。黄头奚儿日向西。数骑弯弓敢驰突。  

山雪河冰野萧瑟。青是烽烟白人骨。焉得附书与我军。忍待明年莫仓卒。  

原选者评。房琯用兵。殷浩之流耳。当时乘舆未定。贼势方张。琯志大才疏。仓卒致败。向非唐德在人。则宗社危矣。琯之罪岂可逭哉。虽肃宗疑之。中人促之。致败不为无因。亦不能为之解也。甫受琯之知。救之於后。而两诗纪事沉痛切骨。是谓史笔。  

葛常之曰。陈陶诗。志房琯之败也。张无尽。孤愤吟。云。房琯未相日。所谈皆皋夔。一朝陈陶下。覆没十万师。中原已纷溃。老杜尚嗟咨。盖为琯罢相时。杜上疏力救而发也。  

。唐书。至德元载。十月。房琯自请讨贼。分军为三。南军自宜寿入。中军自武功入。  

北军自奉天入。琯自将中军为先锋。辛丑。北军。中军遇贼於陈涛斜。接战。败绩。癸卯。  

琯自以南军战。又败。时琯效古法用车战。贼顺风纵火焚之。人畜大乱。官军死伤者四万馀人。  

哀江头  

少陵野老吞声哭。春日潜行曲江曲。江头宫殿锁千门。细柳新蒲为谁绿。  

忆昔霓旌下南苑。苑中万物生颜色。昭阳殿里第一人。同辇随君侍君侧。  

辇前才人带弓箭。白马嚼啮黄金勒。翻身向天仰射云。一箭正中双飞翼。  

明眸皓齿今何在。血污游魂归不得。清渭东流剑阁深。去住彼此无消息。  

人生有情泪沾臆。江水江花岂终极。黄昏胡骑尘满城。欲往城南忘城北。  

原选者评。潜身避寇。触目伤怀。虽从乐游追叙。而俯仰悲伤。纯是忠爱之情。忧戚之志。所谓对此茫茫。百端交集。何暇计及讽刺乎。叙乱离处。全以唱叹出之。不用实叙。  

笔力之高。真不可及。若白氏。长恨歌。乃因。长恨传。而追叙其事。委曲凄断。自成一家。正不得沾沾比勘也。  

苏辙曰。杜。哀江头。诗。予爱其词气。如百金战马。注坡蓦涧。如履平地。得诗人之遗法。如白乐天诗词甚工。然拙於纪事。寸步不遗。犹恐失之。所以望老杜之藩篱而不及也。  

哀王孙  

长安城头头白乌。夜飞延秋门上呼。又向人家啄大屋。屋底达官走避胡。  

金鞭断折九马死。骨肉不得同驰驱。腰下宝玦青珊瑚。可怜王孙泣路隅。  

问之不肯道名姓。但道困苦乞为奴。已经百日窜荆棘。身上无有完肌肤。  

高帝子孙尽隆准。龙种自与常人殊。豺狼在邑龙在野。王孙善保千金躯。  

不敢长语临交衢。且为王孙立斯须。昨夜东风吹血腥。东来橐驼满旧都。  

朔方健儿好身手。昔何勇锐今何愚。窃闻天子已传位。圣德已服南单于。  

花门剺面请雪耻。慎勿出口他人狙。哀哉王孙慎勿。五陵佳气无时无。  

原选者评。刘会孟曰。起如童谣。省却叙事。篇内忠臣之盛心。仓卒之隐语。备尽情态。  

仇兆鳌曰。明皇平韦后之难。身致太平。开元之际。几於贞观盛时。及天宝末。不惟生民涂炭。而妻子亦且不免。读。江头。王孙。二诗。至今犹惨然在目。孟子云。苟能充之。以保四海。不能充之。不足以保妻子。即一人之身。而治乱兴亡之故昭然矣。  

大云寺赞公房  

心在水精域。衣沾春雨时。洞门尽徐步。深院果幽期。到扉开复闭。撞钟斋及兹。  

醍醐长发性。饮食过扶衰。把臂有多日。开怀无愧辞。黄鹂度结构。紫鸽下罘罳。  

愚意会所适。花边行自迟。汤休起我病。微笑索题诗。灯影照无睡。心清闻妙香。  

夜深殿突兀。风动金锒铛。天黑闭春院。地清栖暗芳。玉绳回断绝。铁凤森翱翔。  

梵放时出寺。钟残仍殷床。明朝在沃野。苦见尘沙黄。  

原选者评。声调稳惬。雅近选体。钟惺以为排津。谬矣。  

苏端薛复筵简薛华醉歌  

文章有神交有道。端复得之名誉早。爱客满堂尽豪翰。开筵上日思芳草。  

安得健步移远梅。乱插繁花向晴昊。千里犹残旧冰雪。百壶且试开怀抱。  

垂老恶闻战鼓悲。急發为缓忧心扌寿。少年努力纵谈笑。看我形容已枯搞。  

坐中薛华善醉歌。歌辞自作风格老。近来海内为长句。汝与山东李白好。  

何刘沈谢力未工。才兼鲍照愁绝倒。诸生颇尽新知乐。万事终伤不自保。  

气酣日落西风来。愿吹野水添金杯。如渑之酒常快意。亦知穷愁安在哉。  

忽忆雨时秋井塌。古人白骨生春苔。如何不饮令心哀。  

原选者评。词气朴老。脉络井然。末幅纵笔排宕。单句径住。亦别有神味。  

计东曰。太白长句。其源出於鲍照。故此诗云。然公尝以。俊逸鲍参军。称太白。正称其长句也。  

晦日寻崔戢李封  

朝光入瓮牖。尸寝惊敝裘。起行视天宇。春气渐和柔。兴来不暇懒。今晨梳我头。  

出门无所待。徒步觉自由。杖藜复恣意。免值公与侯。晚定崔李交。会心真罕俦。  

每过得酒倾。二宅可淹留。喜结里仁欢。况因令节求。李生园欲荒。旧竹颇修修。  

引客看扫除。随时成献酬。崔侯初筵色。已畏空尊愁。未知天下士。至性有此不。  

草牙既青出。蜂声亦暖游。思见农器陈。何当甲兵休。上古葛天民。不贻黄屋忧。  

至今阮籍等。熟醉为身谋。威凤高其翔。长鲸吞九州。地轴为之翻。百川皆乱流。  

当歌欲一放。泪下恐莫收。浊醪有妙理。庶用慰沉浮。

## 卷十  

襄阳杜甫诗二  

喜晴  

皇天久不雨。既雨晴亦佳。出郭眺西郊。肃肃春增华。青荧陵陂麦。窈窕桃李花。  

春夏各有实。我饥岂无涯。干戈虽横放。惨澹斗龙蛇。甘泽不犹愈。且耕今未赊。  

丈夫则带甲。妇女终在家。力难及黍稷。得种菜与麻。千载商山芝。往者东门瓜。  

其人骨已朽。此道谁疵瑕。英贤遇车感轲。远引蟠泥沙。顾惭昧所适。回首白日斜。  

汉阴有鹿门。沧海有灵查。焉能学众口。咄咄空咨嗟。  

原选者评。既雨晴亦佳。与。雨过苏端。诗。久旱云亦好。皆自胸臆中流出。气息亦近陶令。  

述怀  

去年潼关破。妻子隔绝久。今夏草木长。脱身得西走。麻鞋见天子。衣袖露两肘。  

朝廷慜生还。亲故伤老丑。涕泪授拾遗。流离主恩厚。柴门虽得去。未忍即开口。  

寄书问三川。不知家在否。比闻同罹祸。杀戮到鸡狗。山中漏茅屋。谁复依户牖。  

摧颓苍松根。地冷骨未朽。几人全性命。尽室岂相偶。嵚岑猛虎场。欝结回我首。  

自寄一封书。今已十月后。反畏消息来。寸心亦何有。汉运初中兴。生平老耽酒。  

沉思欢会处。恐作穷独叟。  

原选者评。申涵光曰。无一语空闲。只平平说去。有声有泪。真三百篇嫡派。  

李因笃曰。北征。如万山之松。中蔚烟霞。此诗如数尺之竹。势参霄汉。  

。唐书。本传。天子入蜀。甫避走三川。肃宗立。自鄜州羸服欲奔行在。为贼所得。至德二载。亡走凤翔。谒上。拜左拾遗。时所在寇夺。甫家寓鄜。弥年艰寠。孺弱至饿死。因许甫自往省视。从还京师。  

送樊二十三侍御赴汉中判官  

威弧不能弦。自尔无宁岁。川谷血横流。豺狼沸相噬。天子从北来。长驱振凋敝。  

顿兵岐梁下。却跨沙漠裔。二京陷未收。四极我得制。萧索汉水清。缅通淮湖税。  

使者纷星散。王纲尚旒缀。南伯从事贤。君行立谈际。坐知七曜历。手画三军势。  

冰雪净聪明。雷霆走精锐。幕府辍谏官。朝廷无此例。至尊方旰食。仗尔布嘉惠。  

补阙暮徵入。柱史晨征憩。正当艰难时。实藉长久计。回风吹独树。白日照执袂。  

恸哭苍烟根。山门万重闭。居人莽牢落。游子方迢递。癿回悲生离。局促老一世。  

陶唐歌遗民。后汉更列帝。恨无匡复资。聊欲从此逝。  

送从弟亚赴安西判官  

南风作秋声。杀气薄炎炽。盛夏鹰隼击。时危异人至。令弟草中来。苍然请论事。  

诏书引上殿。奋舌动天意。兵法五十家。尔腹为箧笥。应对如转丸。疏通略文字。  

经纶皆新语。足以正神器。宗庙尚为灰。君臣俱下泪。崆峒地无轴。青海天轩轾。  

西极最疮痍。连山暗烽燧。帝曰大布衣。藉卿佐元帅。坐看清流沙。所以子奉使。  

归当再前席。适远非历试。须存武威郡。为画长久利。孤峰石戴驿。快马金缠辔。  

黄羊饫不膻。芦酒多还醉。踊跃常人情。惨澹苦士志。安边敌何有。反正计始遂。  

吾闻驾鼓车。不合用骐骥。龙吟回其头。夹辅待所致。  

原选者评。二诗一时所作。匡济深衷。寓于翰墨。激切沉挚。他人无此格力。  

彭衙行  

忆昔避贼初。北走经险艰。夜深彭衙道。月照白水山。尽室久徒步。逢人多厚颜。  

参差谷鸟吟。不见游子还。痴女饥咬我。啼畏虎狼闻。怀中掩其口。反侧声愈嗔。  

小儿强解事。故索苦李餐。一旬半雷雨。泥泞相牵攀。既无御雨备。径滑衣又寒。  

有时经契阔。竟日数里间。野果充糇粮。卑枝成屋椽。早行石上水。暮宿天边烟。  

少留周家洼。欲出芦子关。故人有孙宰。高义薄曾云。延客已曛黑。张灯启重门。  

暖汤濯我足。翦纸招我魂。从此出妻孥。相视涕阑干。众雏烂漫睡。唤起沾盘飧。  

誓将与夫子。永结为弟昆。遂空所坐堂。安居奉我欢。谁肯艰难际。豁达露心肝。  

别来岁月周。胡羯仍搆患。何当有翅翎。飞去堕尔前。  

原选者评。通篇追叙。琐屑尽致。神似汉魏。  

北征  

皇帝二载秋。闰八月初吉。杜子将北征。苍茫问家室。维时遭艰虞。朝野少暇日。  

顾惭恩私被。诏许归蓬荜。拜辞诣阙下。怵惕久未出。虽乏谏诤姿。恐君有遗失。  

君诚中兴主。经纬固密勿。东胡反未已。臣甫愤所切。挥涕恋行在。道途犹恍惚。  

乾坤含疮痍。忧虞何时毕。靡靡逾阡陌。人烟眇萧瑟。所遇多被伤。呻吟更流血。  

回首凤翔县。旌旗晚明灭。前登寒山重。屡得饮马窟。邠郊入地底。泾水中荡潏。  

猛虎立我前。苍崖吼时裂。菊垂今秋花。石戴古车辙。青云动高兴。幽事亦可悦。  

山果多琐细。罗生杂橡栗。或红如丹砂。或黑如点漆。雨露之所濡。甘苦齐结实。  

缅思桃源内。益叹身世拙。坡陀望鄜畤。岩谷互出没。我行已水滨。我仆犹木末。  

鸱鸟鸣黄桑。野鼠拱乱穴。夜深经战场。寒月照白骨。潼关百万师。往者散何卒。  

遂令半秦民。残害为异物。况我堕胡尘。及归尽华发。经年至茅屋。妻子衣百结。  

恸哭松声回。悲泉共幽咽。平生所娇儿。颜色白胜雪。见耶背面啼。垢腻脚不袜。  

床前两小女。补绽才过膝。海图坼波涛。旧绣移曲折。天吴及紫凤。颠倒在短褐。  

老夫情怀恶。呕泄卧数日。那无囊中帛。救汝寒凛栗。粉黛亦解苞。衾裯稍罗列。  

瘦妻面复光。痴女头自栉。学母无不为。晓妆随手抹。移时施朱铅。狼藉画眉阔。  

生还对童稚。似欲忘饥渴。问事竞挽须。谁能即嗔喝。翻思在贼愁。甘受杂乱聒。  

新归且慰意。生理焉能说。至尊尚蒙尘。几日休练卒。仰观天色改。坐觉祅气豁。  

阴风西北来。惨澹随回鹘。其王愿助顺。其俗善驰突。送兵五千人。驱马一万匹。  

此辈少为贵。四方服勇决。所用皆鹰腾。破敌过箭疾。圣心颇虚伫。时议气欲夺。  

伊洛指掌收。西京不足拔。官军请深入。蓄锐伺俱发。此举开青徐。旋瞻略恒碣。  

昊天积霜露。正气有肃杀。祸转亡胡岁。势成擒胡月。胡命其能久。皇纲未宜绝。  

忆昨狼狈初。事与古先别。奸臣竟菹醢。同恶随荡析。不闻夏殷衰。中自诛褒妲。  

周汉获再兴。宣光果明哲。桓桓陈将军。仗钺奋忠烈。微尔人尽非。于今国犹活。  

凄凉大同殿。寂寞白兽闼。都人望翠华。佳气向金阙。园陵固有神。扫洒数不缺。  

煌煌太宗业。树立甚宏达。  

原选者评。以排天斡地之力。行属词比事之法。具备万物。横绝太空。前无古人。后无来者。自有五言。不得不以此为大文字也。问家室者事之主。愤艰虞者意之主。以皇帝起。太宗结。恋行在。望匡复。言有伦脊。忠爱见矣。道途感触。抵家悲喜。琐琐细细。靡不具陈。极穷苦之情绝不衰馁。严羽谓李杜之诗如金支鸟擘海。香象渡河。下视郊。岛辈有类虫吟草间者。岂不然哉。忆昨。一段。立言有体。若元礼。虽有活国之功。终伤人臣之义。甫但称其忠烈。而行诛之权归诸明皇。尤为得体。中唐以下。惟李商隐。西郊。等作有此风力。特知之者少耳。  

苏轼曰。北征。诗识君臣大体。忠义之气与秋色争高。可贵也。  

范温曰。孙莘老尝谓老杜。北征。诗胜退之。南山。诗。王平甫以为。南山。胜。北征。终不能相服。时山谷尚少。乃曰。若论工巧。则。北征。不及。南山。若书一代事。  

与国风。雅。颂相为表里。则。北征。不可无。而。南山。虽不作未害也。二公之论遂定。  

王嗣奭曰。南山。北征。体不相蒙。南山。琢镂凑砌。诘屈奇怪。创体杰出。  

不可无一。不可有二。北征。固是雅调。古来词人多用之。如韩之。赴江陵寄三学士。等作庶可与之雁行也。  

李因笃曰。其才则海涵地负。其力则排山倒岳。有极尊严处。有极琐细处。繁则如千门万户之象。简则有急弦促柱之悲。元河南谓其具一代兴亡。与风雅颂相表里。可谓知言。得舍弟消息风吹紫荆树。色与春庭暮。花落辞故枝。风回返无处。骨肉恩书重。漂泊难相遇。  

犹有泪成河。经天复东注。  

原选者评。刘会孟曰。苦心怨调。使人凄然。  

玉华宫  

溪回松风长。苍鼠窜古瓦。不知何王殿。遗构绝壁下。阴房鬼火青。坏道哀湍泻。  

万籁真笙竽。秋色正萧洒。美人为黄土。况乃粉黛假。当时侍金舆。故物独石马。  

忧来藉草坐。浩歌泪盈把。冉冉征途间。谁是长年者。  

原选者评。吴昌祺曰。即古诗。所遇无故物。之意。  

洪迈曰。张文潜暮年在宛丘。何大圭方弱冠。往谒之。凡三日。见其吟哦老杜。玉华宫。诗不绝口。大圭请其故。曰。此章乃风雅鼓吹。未易为子言。大圭曰。先生所赋。  

何必减此。曰。平生极力摹写。仅有一篇稍似之。然未可同日而语也。遂诵其。离黄州。诗曰。扁舟发孤城。挥手谢送者。山回地势卷。天豁江面写。中流望赤壁。石脚插水下。昏昏烟雾岭。历历渔樵舍。居夷实三载。邻里通假借。别之岂无情。老泪为一洒。篙工起鸣舷。轻橹健於马。聊为过江宿。寂寂樊山夜。此其音响节奏固似之矣。  

九成宫  

苍山入百里。崖断如杵臼。曾宫凭风回。岌嶪土囊口。立神扶栋梁。凿翠开户牖。  

其阳产灵芝。其阴宿牛斗。纷披长松倒。揭山蘖怪石走。哀猿啼一声。客泪并林薮。  

荒哉隋家帝。制此今颓朽。向使国不亡。焉为巨唐有。虽无新增修。尚置官居守。  

巡非瑶水远。迹是雕墙后。我行属时危。仰望嗟叹久。天王守太白。驻马更搔首。  

原选者评。李因笃曰。兴亡在目。托讽独深。  

浦起龙曰。九成。玉华。用意各别。一为隋代所建。故明志来历。有借秦为喻之意。一为国初所作。故不忍斥言。有黍离行迈之思。  

羌村  

峥嵘赤云西。日脚下平地。柴门鸟雀噪。归客千里至。妻孥怪我在。惊定还拭泪。  

世乱遭飘荡。生还偶然遂。邻人满墙头。感叹亦歔欷。夜阑更秉烛。相对如梦寐。  

原选者评。真语流露。不假雕饰而情文并至。王慎中曰。诗凡三首。第一首尤绝。一字一句镂出肺肠。而婉转周至跃然目前。又若寻常人所欲道者。真国风之义。  

仇兆鳌曰。司空曙诗。乍见翻疑梦。相悲各问年。是用杜句。陈后山诗。可知不是梦。忽忽心未稳。是翻杜语。  

洗兵马  

中兴诸将收山东。捷书日报清昼同。河广传闻一苇过。胡危命在破竹中。  

祗残邺城不日得。独任朔方无限功。京师皆骑汗血马。回纥喂肉葡萄宫。  

已喜皇威清海岱。常思仙仗过崆峒。三年笛里关山月。万国兵前草木风。  

成王功大心转小。郭相谋深古来少。司徒清鉴悬明镜。尚书气与秋天杳。  

二三豪俊为时出。整顿乾坤济时了。东走无复忆鲈鱼。南飞觉有安巢鸟。  

青春复随冠冕入。紫禁正耐烟花绕。鹤禁通宵凤辇备。鸡鸣问寝龙楼晓。  

攀龙附凤势莫当。天下尽化为侯王。汝等岂知蒙帝力。时来不得夸身强。  

关中既留萧丞相。幕下复用张子房。张公一生江海客。身长九尺须眉苍。  

徵起适遇风云会。扶颠始知筹策良。青袍白马更何有。后汉今周喜再昌。  

寸地尺天皆入贡。奇祥异瑞争来送。不知何国致白环。复道诸山得银瓮。  

隐士休歌紫芝曲。词人解撰河清颂。田家望望惜雨乾。布穀处处催春种。  

淇上健儿归莫懒。城南思妇愁多梦。安得壮士挽天河。净洗甲兵长不用。  

原选者评。平仄相间。对偶整齐。王李高岑。上及唐初。声调如是。乃杜集七古之整丽可法者。至於此诗之作。自是河北屡捷。贼势大蹙。特为工丽之章。用志欣幸。中间略有寄意。全无讥讽。而论者以为直刺肃宗。步步文致。殊伤子美之志。昔人谓甫一饭不忘君。遂穿凿附会。欲全篇无虚设。可谓不善说诗。  

唐汝询曰。有典有则。雄浑阔大。足为唐雅。  

朱鹤龄曰。中兴大业。全在将相得人。前曰。独任朔方无限功。中曰。幕下复用张子房。此是一诗眼目。使当时能专用子仪。终用张镐。则洗兵不用旦夕可期矣。若玄肃父子之间。公尔时不应遽加讥切也。  

浦起龙曰。此篇是。似。初唐四家。体貌同而骨自异。今人好以乱头粗服优孟少陵。  

而於四家之清词丽句妄加嗤点。不知少陵固尝为之。曾不贬损其气格也。  

留花门  

花门天骄子。饱肉气勇决。高秋马肥健。挟矢射汉月。自古以为患。诗人厌薄伐。  

修德使其来。羁縻固不绝。胡为倾国至。出入暗金阙。中原有驱除。隐忍用此物。  

公主歌黄鹄。君王指白日。连云屯左辅。百里见积雪。长戟鸟休飞。哀笳曙幽咽。  

田家最恐惧。麦倒桑枝折。沙苑临清渭。泉香草丰洁。渡河不用船。千骑常撇烈。  

胡尘逾太行。杂种抵京室。花门既须留。原野转萧瑟。原选者评。张氵晋曰。经国之计。忧深虑远。岂寻常韵体。  

李鄠县丈人胡马行  

丈人骏马名胡骝。前年避胡过金牛。回鞭却走见天子。朝饮汉水暮灵州。  

自矜胡骝奇绝代。乘出千人万人爱。一闻说尽急难材。转益愁向驽骀辈。  

头上锐耳批秋竹。脚下高蹄削寒玉。始知神龙别有种。不比俗马空多肉。  

洛阳大道时再清。累日喜得俱东行。凤臆龙鬐未易识。侧身注目长风生。  

义鹘  

阴崖有苍鹰。养子黑柏颠。白蛇登其巢。吞噬恣朝餐。雄飞远求食。雌者鸣辛酸。  

力强不可制。黄口无半存。其父从西归。翻身入长烟。斯须领健鹘。痛愤寄所宣。  

斗上捩孤影。噭哮来九天。修鳞脱远枝。巨颡拆老拳。高空得蹭蹬。短草辞蜿蜒。  

折尾能一掉。饱肠皆已穿。生虽灭众雏。死亦垂千年。物情有报复。快意贵目前。  

兹实鸷鸟最。急难心炯然。功成失所往。用舍何其贤。近经潏水湄。此事樵夫传。  

飘萧觉素发。凛欲冲儒冠。人生许与分。只在顾盼间。聊为义鹘行。用激壮士肝。  

原选者评。评此诗者。以。史记。战钜鹿。刺秦王拟之。笔墨真觉相似。至云。功成失所往。用舍何其贤。直目此鹘为鲁仲连辈人矣。或欲删此下数句。尤有馀味。  

王嗣奭曰。借端发议。时露作者品格性情。  

画鹘行  

高堂见生鹘。飒爽动秋骨。初惊无拘挛。何得立突兀。乃知画师妙。功刮造化窟。  

写作神俊姿。充君眼中物。乌鹊满樛枝。轩然恐其出。侧脑看青霄。宁为人禽没。  

长翮如刀剑。人寰可超越。乾坤空峥嵘。粉墨且萧瑟。缅思云沙际。自有烟雾质。  

吾今意何伤。顾步独纡郁。  

原选者评。刻意写生。笔力起伏顿挫。譬之书家。几於入木三分。  

瘦马行  

东郊瘦马使我伤。骨骼硉兀如堵墙。绊之欲动转皀侧。此岂有意仍腾骧。  

细看六印带官字。众道三军遗路旁。皮乾剥落杂泥滓。毛暗萧条连雪霜。  

去岁奔波逐馀寇。骅骝不惯不得将。士卒多骑内厩马。惆怅恐是病乘黄。  

当时历块误一蹷。委弃非汝能周防。见人惨澹若哀诉。失主错莫无晶光。  

天寒远放雁为伴。日暮不收乌啄疮。谁家且养愿终惠。更试明年春草长。  

原选者评。蔼然仁者之言。正不必有寄托。  

新安吏  

客行新安道。喧呼闻点兵。借问新安吏。县小更无丁。府帖昨夜下。次选中男行。  

中男绝短小。何以守王城。肥男有母送。瘦男独伶俜。白水暮东流。青山犹哭声。  

莫自使眼枯。收汝泪纵横。眼枯即见骨。天地终无情。我军取相州。日夕望其平。  

岂意贼难料。归军星散营。就粮近故垒。练卒依旧京。掘壕不到水。牧马役亦轻。  

况乃王师顺。抚养甚分明。送行勿泣血。仆射如父兄。  

原选者评。张纟延曰。此等诗不专是刺。盖兵者凶器。圣人不得已而用之。故可已而不已者刺之。不得已而用者则慰之。哀之。若。兵车行。前后。出塞。之类皆刺也。若。新安吏。之类则慰也。石壕吏。之类则哀也。然天子有道。守在四夷。则所以慰哀之者是亦刺也。  

朱鹤龄曰。此下六诗。乃乾元二年自东都回华州时经历道途有感而作。  

。通鉴。乾元二年。九节度之师溃于相州。郭子仪以朔方军断河阳桥保东京。筑南北两城守之。  

潼关吏  

士卒何草草。筑城潼关道。大城铁不如。小城万丈馀。借问潼关吏。修关还备胡。  

要我下马行。为我指山隅。连云列战格。飞鸟不能逾。胡来但自守。岂复忧西都。  

丈人视要处。窄狭容单车。艰难奋长戟。万古用一夫。哀哉桃林战。百万化为鱼。  

请嘱防关将。慎勿学哥舒。  

原选者评。以叙述为议论。汉魏每有此格。连云。句以下皆吏答词。以末为答吏者非也。  

石壕吏  

暮投石壕村。有吏夜捉人。老翁逾墙走。老妇出门看。吏呼一何怒。妇啼一何苦。  

听妇前致词。三男邺城戍。一男附书至。二男新战死。存者且偷生。死者长已矣。  

室中更无人。惟有乳下孙。有孙母未去。出入无完裙。老妪力虽衰。请从吏夜归。  

急应河阳役。犹得备晨炊。夜久语声绝。如闻泣幽咽。天明登前途。独与老翁别。  

原选者评。李因笃曰。响悲意苦。最近汉魏。新婚别  

兔丝附蓬麻。引蔓故不长。嫁女与征夫。不如弃路旁。结发为妻子。席不暖君床。  

暮婚晨告别。无乃太匆忙。君行虽不远。守边赴河阳。妾身未分明。何以拜姑嫜。  

父母养我时。日夜令我藏。生女有所归。鸡狗亦得将。君今往死地。沈痛迫中肠。  

誓欲随君去。形势反苍黄。勿为新婚念。努力事戎行。妇人在军中。兵气恐不扬。  

自嗟贫家女。久致罗襦裳。罗襦不复施。对君洗红妆。仰视百鸟飞。大小必双翔。  

人事多错迕。与君永相望。  

原选者评。读。东山。之四章。曰。其新孔嘉。其旧如之何。曲尽人情如此。此王者之以人道使人也。暮婚晨别。民之不幸。非上之过耶。然而发乎情。止乎礼义。甫之立言与风雅何以异哉。  

真德秀曰。先王之政。新有婚期不役征。此诗所怨。尽其常分而能不忘礼义。  

罗大经曰。国风。岂无膏沐。谁适为容。盖古之妇人。夫不在家则不为容饰。此远嫌防微之意也。杜诗云。罗襦不复施。对君洗红妆。尤可悲矣。国风之后唯杜陵。不可及者此类是也。  

朱鹤龄曰。陈琳。饮马长城窟行。设为问答。此。三吏。三别。诸篇所自来也。而。新婚。一章。叙室家离别之情。及夫妇始终之分。全祖乐府遗意。沉痛更为过之。  

垂老别  

四郊未宁静。垂老不得安。子孙阵亡尽。焉用身独完。投杖出门去。同行为辛酸。  

幸有牙齿存。所悲骨髓乾。男儿既介胄。长揖别上官。老妻卧路啼。岁暮衣裳单。  

执知是死别。且复伤其寒。此去必不归。还闻劝加餐。土门壁甚坚。杏园度亦难。  

势异邺城下。纵死时犹宽。人生有离合。岂择衰盛端。忆昔少壮日。迟回竟长叹。  

万国尽征戍。烽火被冈峦。积尸草木腥。流血川原丹。何乡为乐土。安敢尚盘桓。  

弃绝蓬室居。塌然摧肺肝。  

原选者评。王粲。七哀。实此诗之权舆。古诗。十五从军征。一首。则。无家别。所自出也。  

胡夏客曰。新安。石壕。新婚。垂老。诸诗。述军兴之调发。写民情之怨哀。  

详矣。然作者之意又不止此。国家不幸多事。犹幸有缮兵中兴之主。上能用其民。下能应其命。至杀身弃家不顾。以成一时恢复之功。故娓娓言之。义合风雅。不为诽谤耳。  

无家别  

寂寞天宝后。园庐但蒿藜。我里百馀家。世乱各东西。存者无消息。死者为尘泥。  

贱子因阵败。归来寻旧蹊。久行见空巷。日瘦气惨凄。但对狐与狸。竖毛怒我啼。  

四邻何所有。一二老寡妻。宿鸟恋本枝。安辞且穷栖。方春独荷锄。日暮还灌畦。  

县吏知我至。召令习鼓鞞。虽从本州役。内顾无所携。近行止一身。远去终转迷。  

家乡既荡尽。远近理亦齐。永痛长病母。五年委沟溪。生我不得力。终身两酸嘶。  

人生无家别。何以为烝黎。  

原选者评。汉魏乐府。因事立言。言与事比。有风诗遗意。后人转相仿效。文胜而情隐矣。甫以驰骋古今之才。奋乎前人窠臼之外。随所感触。作为诗歌。新安吏。诸篇。上继风雅。 。陟岵。 。鸨羽。之怨。 。苕华。 。草黄。之哀。殆不是过。非汉魏所得有也。记。曰。亡国之音哀以思。其民困。故曰音之起由人心而生。自然以发。音之至也。安史之乱。唐之不亡。幸耳。相州一溃。河阳危迫。驱民从役。势不得已。然其困亦极矣。甫於行役所经。伤心惨目。上悯国难。下痛民穷。加以所遇不偶。怀抱抑郁。程形赋音。几于一字一泪。觉千古不可磨灭。使孔子删诗。当在变雅之列。岂复区区字句之间。声调之末与他人较工拙哉。  

范温曰。建安诗辩而不华。质而不俚。风调高雅。格力遒壮。得风雅骚人之气骨。最为近古者也。唐诸诗人。高者学陶谢。下者学徐庾。惟老杜。太白。退之皆学建安。晚乃各自变成一家。如老杜。崆峒小麦熟。人生不相见。新安。石壕。潼关吏。新婚。垂老。无家别。夏日。夏夜叹。皆全体作建安语。今集第一。第二卷中颇多。  

退之亦多此体。但颇自加新奇。太白多建安句法而罕全篇。多杂以鲍明远体。前辈多留意於此。近来学者遂不讲尔。  

王嗣奭曰。目击成诗。遂下千年之泪。一一刻划宛至。同工异曲。随物赋形。真造化手也。  

遣兴三首  

下马古战场。四顾但茫然。风悲浮云去。黄叶坠我前。朽骨穴蝼蚁。又为蔓草缠。  

故老行叹息。今人尚开边。汉虏互胜负。封疆不常全。安得廉耻将。三军同晏眠。  

高秋登塞山。南望马邑州。降虏东击胡。壮健尽不留。穹庐莽牢落。上有行云愁。  

老弱哭道路。愿闻甲兵休。邺中事反覆。死人积如丘。诸将已茅土。载驱谁与谋。  

丰年孰云迟。甘泽不在早。耕田秋雨足。禾黍已映道。春苗九月交。颜色同日老。  

劝汝衡门士。勿悲尚枯槁。时来展材力。先后无丑好。但讶鹿皮翁。忘机对芳草。  

原选者评。遒文壮节。抑扬哀怨。远之源于小雅。近亦比肩子建。抗行嗣宗。丰年。  

一篇。比兴微婉。足以息竞躁而慰晚达。士大夫不可不知此意。  

申涵光曰。杜云。诸将已茅土。载驱谁与谋。高适亦云。岂无安边策。诸将已承恩。皆言恩宠太过。将骄不可用也。  

黄希曰。诸将不指李。郭。如封朔方大将军孙守亮等九人为异姓王。李商臣等十三人为同姓王是也。幽人  

孤云亦群游。神物有所归。麟凤在赤霄。何当一来仪。往与惠荀辈。中年沧州期。  

天高无消息。弃我忽若遗。内惧非道流。幽人见瑕疵。洪涛隐语笑。鼓枻蓬莱池。  

崔嵬扶桑日。照耀珊瑚枝。风帆倚翠磂。暮把东皇衣。咽漱元和津。所思烟霞微。  

知名未足称。局促商山芝。五湖复浩荡。岁暮有余悲。  

原选者评。忆旧怀人之作。一起高古。极似郭景纯。游仙。格力。论者遂以为游仙之词。真皮相也。或以为寓意阙庭。恋恋君父。又以幽人采芝为指李泌云者。亦太穿凿。诗自分明。末实自谓行无所事以解之。斯得其旨。  

佳人  

绝代有佳人。幽居在空谷。自云良家子。零落依草木。关中昔丧败。兄弟遭杀戮。  

官高何足论。不得收骨肉。世情恶衰歇。万事随转烛。夫婿轻薄儿。新人已如玉。  

合昏尚知时。鸳鸯不独宿。但见新人笑。那闻旧人哭。在山泉水清。出山泉水浊。  

侍婢卖珠回。牵萝补茅屋。摘花不插发。采柏动盈匊。天寒翠袖薄。日暮倚修竹。  

原选者评。刘会孟曰。字字矜到。  

仇兆鳌曰。天宝乱后。当是实有是人。故形容曲至。旧谓托辞而作。恐非是。杨亿诗。  

。独自凭栏干。衣襟生暮寒。本此末句而低昂自见。彼何以不服杜耶。  

浦起龙曰。在山。二句。可谓贞士之心。化人之舌。建安而下无此语也。只以写景作结。脱尽色相。  

赤谷西崦人家  

跻险不自喧。出郊已清目。溪回日气暖。径转山田熟。鸟雀依茅茨。藩篱带松竹。  

如行武陵暮。欲问桃花宿。  

西枝村寻置草堂地夜宿赞公土室  

天寒鸟已归。月出人更静。土室延白光。松门耿影。跻攀倦日短。语乐寄夜永。  

明燃林中薪。暗汲石底井。大师京国旧。德业天机秉。从来支许游。兴趣江湖迥。  

数皁谪关塞。道广存箕颍。何知戎马间。复接尘事屏。幽寻岂一路。远色有诸岭。  

晨光稍朦胧。更越西南顶。  

原选者评。起语亦陶谢之遗。梦李白二首  

死别已吞声。生别常恻恻。江南瘴疠地。逐客无消息。故人入我梦。明我常相忆。  

恐非平生魂。路远不可测。魂来枫叶青。魂返关塞黑。君今在罗网。何以有羽翼。  

落月满屋梁。犹疑照颜色。水深波浪阔。无使蛟龙得。  

浮云终日行。游子久不至。三夜频梦君。情亲见君意。告归常局促。苦道来不易。  

江湖多风波。舟楫恐失坠。出门搔白首。若负平生志。冠磂满京华。斯人独焦页卒页。  

孰云网恢恢。将老身反累。千秋万岁名。寂寞身后事。  

原选者评。沉痛之音。发于至情。情之至者文亦至。友谊如此。当与。出师。陈情。二表并读。非仅。招魂。大招。之遗音员也。落月屋梁。千秋绝调。杨慎以。梦中魂魄犹言是。觉后精神尚未回。二语比之。未为知言。  

仇兆鳌曰。千古交情。此为独至。首篇云。逐客无消息。故有路远之忧。水深之虑。  

次篇云。情亲见君意。故写局促之情。憔悴之态。皆章法照应也。  

何焯曰。此诗之作。当在太白击狱时。  

遣兴二首  

蛰龙三冬卧。老鹤万里心。昔时贤俊人。未遇犹视今。嵇康不得死。孔明有知音。  

又如垄底松。用舍在所寻。大哉霜雪幹。岁久为枯林。  

昔者庞德公。未曾入州府。襄阳耆旧间。处士节独苦。岂无济时策。终竟畏罗罟。  

林茂鸟有归。水深鱼知聚。举家依鹿门。刘表焉得取。  

原选者评。用世之志。保身之哲。具见于此。此所谓以意为主。以文傅义者。林茂。  

二句虽用庞公语。然其旨自是孟子民之归仁士愿立朝之义。而用笔跌宕。弥觉深远。  

浦起龙曰。嗣宗。咏怀。太冲。咏史。延年。五君咏。公盖兼而用之。  

遣兴三首  

朔风飘胡雁。惨澹带砂砾。长林何萧萧。秋草萋更碧。北里富薰天。高楼夜吹笛。  

焉知南邻客。九月犹纟希纟谷。  

漆有用而割。膏以明自煎。兰摧白露下。桂折秋风前。府中罗旧尹。沙道尚依然。  

赫赫萧京兆。今为时所怜。  

原选者评。朱鹤龄曰。蔡梦弼注引于竟。大唐传。天宝三年。因肖京兆炅奏。于要路筑甬道。载沙实之。属于朝堂。此诗肖京兆承上沙道言之。其为炅发无疑。  

猛虎凭其威。往往遭急缚。雷吼徒咆哮。枝皅已在脚。忽看皮寝处。无复睛闪烁。  

人有甚于斯。足以劝元恶。  

原选者评。古来权要读此。能不胆落。  

。唐书。吉温传。李林甫久当国。温与罗希奭锻狱。相勉以虐。号。罗钳吉网。后贬端溪尉伏诛。  

前出塞九首  

戚戚去故里。悠悠赴交河。公家有程期。亡命婴祸罗。君已富土境。开边一何多。  

弃绝父母恩。吞声行负戈。  

原选者评。浦起龙曰。前出塞。刺开边也。物众地大。有侈心焉。公所为讽也。已富而又开边。乃九首寓讽本旨。在首章拈破。结语黯然。  

出门日已远。不受徒旅欺。骨肉恩岂断。男儿死无时。走马脱辔头。手中挑青丝。  

捷下万仞冈。俯身试搴旗。  

磨刀呜咽水。水赤刃伤手。欲轻肠断声。心绪乱已久。丈夫誓许国。愤惋复何有。  

功名图麒麟。战骨当速朽。  

原选者评。王嗣奭曰。前四句化用。陇头歌。极炉锤之妙。  

送徒既有长。远戍亦有身。生死向前去。不劳吏怒嗔。路逢相识人。附书与六亲。  

哀哉两决绝。不复同苦辛。  

原选者评。吴昌祺曰。甚于恸哭。  

迢迢万余里。领我赴三军。军中异苦乐。主将宁尽闻。隔河见胡骑。倏忽数百群。  

我始为奴仆。几时树功勋。  

原选者评。古之良将。与士卒同甘苦。无不恤其下者。至其赏功。则虽微必录。其有异能者擢以不次。士所以悦也。此篇曲写人情。故。杜臆。以。论兵迈古风。为此老自道。  

李因笃曰。结语有深味。想古之却聘者与此同悲。  

挽弓当挽强。用箭当用长。射人先射马。擒贼先擒王。杀人亦有限。列国自有疆。  

苟能制侵陵。岂在多杀伤。原选者评。黄生曰。明皇不恤其民而远慕秦汉。此诗托讽良深。  

驱马天雨雪。军行入高山。径危抱寒石。指落曾冰间。已去汉月远。何时筑城还。  

浮云暮南征。可望不可攀。  

单于寇我垒。百里风尘昏。雄剑四五动。彼军为我奔。掳其名王归。系颈授辕门。  

潜身备行列。一胜何足论。  

从军十年余。能无分寸功。众人贵苟得。欲语羞雷同。中原有斗争。况在狄与戎。  

丈夫四方志。安可辞固穷。  

原选者评。九首皆代从军者之词。指事深切以沉郁。写其哀怨。有亲履行间所不能自道者。可使天雨粟。鬼夜哭矣。读。东山。江汉。诸诗。风雅既变。斯为极焉。以视王粲。从军。五首。真靡靡不足道。后五篇视此稍纵。而格力如一。其所缘起者殊也。  

吴昌祺曰。扫绝依傍。独有千古。无意不深。无笔不健。于鳞谓杜五古不合汉魏。乌知其尽脱窠臼而异轨齐驱耶。  

后出塞五首  

男儿生世间。及壮当封侯。战伐有功业。马能守旧丘。召募赴蓟门。军动不可留。  

千金买马鞭。百金装刀头。闾里送我行。亲戚拥道周。斑白居上列。酒酣进庶羞。  

少年别有赠。含笑看吴钩。  

朝进东门营。暮上河阳桥。落日照大旗。马鸣风萧萧。平沙列万幕。部伍各见招。  

中天悬明月。令严夜寂寥。悲笳数声动。壮士惨不骄。借问大将谁。恐是霍嫖姚。  

原选者评。许曰。诗有力量。如弓之斗力。未挽时不知其难也。及其挽之。力不及  

处。分寸不可强。若。出塞。云。落日照大旗。马鸣风萧萧。悲笳数声动。壮士惨不骄。  

又。八哀诗。汝阳让帝子。诸句。此等力量不容他人到。  

吴昌祺曰。诗如宝刀出匣。寒光逼人。  

古人重守边。今人重高勋。岂知英雄主。出师亘长云。六合已一家。四夷且孤军。  

遂使貔虎士。奋身勇所闻。拔剑击大荒。日收胡马群。誓开玄冥北。持以奉吾君。  

献凯日继踵。两蕃静无虞。渔阳豪侠地。击鼓吹笙竽。云帆转辽海。粳稻来东吴。  

越罗与楚练。照耀舆台躯。主将位益崇。气骄凌上都。边人不敢议。议者死路衢。  

原选者评。张纟延曰。左传。兵犹火也。不戢自焚。前四章著明皇黩武不戢。过  

宠边将。启其骄恣轻上之心。末则直著禄山之叛。以见明皇自焚之祸也。我本良家子。出师亦多门。将骄益愁思。身贵不足论。跃马二十年。恐辜明主恩。  

坐见幽州骑。长驱河洛昏。中夜间道归。故里但空村。恶名幸脱免。穷老无儿孙。  

原选者评。刘克庄曰。前后。出塞。笔力高古。可与。十九首。并传。  

范杼曰。前后。出塞。皆杰作。有古乐府之声而理胜。  

周王延曰。诸作如将百万军。宝之。惜之。又能风雨使之。能射潮之技力。没羽之技。  

张纟延曰。前出塞。言哥舒翰西征之役。其词悲。后出塞。言禄山北征之师。其词乐。悲则犹有苦兵畏乱之思。乐则至喜乱而佳兵矣。禄山将叛。滥赏士卒。人趋于利。上破国而下西伏宗。不祥莫大焉。  

万丈潭  

青溪合冥寞。神物有显晦。龙依积水蟠。窟压万丈内。跼步凌垠堮。侧身下烟霭。  

前临洪涛宽。却立苍石大。山危一径尽。崖绝两壁对。削成根虚无。倒影垂澹氵对。  

黑如湾澴底。清见光炯碎。孤云倒来深。飞鸟不在外。高萝成帷幄。寒木累旌。  

远川曲通流。嵌窦潜泄濑。造幽无人境。发兴自我辈。告归遗恨多。将老斯游最。  

闭藏修鳞蛰。出入巨石碍。何事暑天过。快意风雨会。  

原选者评。刻意模范。视鲍谢山水诸诗镵削过之。  

杨德周曰。刻划之中。元气浑沦。窈冥之内。光怪迸发。  

两当县吴十侍御江上宅  

寒城朝烟澹。山谷落叶赤。阴风千里来。吹汝江上宅。昆鸟奚鸟号枉渚。日色傍阡陌。  

借问持斧翁。几年长沙客。哀哀失木狖。矫矫避弓翮。亦知故乡乐。未敢思宿昔。  

昔在凤翔都。共通金闺籍。天子犹蒙尘。东郊暗长戟。兵家忌间谍。此辈常接迹。  

台中领举劾。君必慎剖析。不忍杀无辜。所以分白黑。上官权许与。失意见迁斥。  

仲尼甘旅人。向子识损益。朝廷非不知。闭口休叹息。余时忝诤臣。丹陛实咫尺。  

相看受狼狈。至死难塞责。行迈心多违。出门无与适。于公负明义。惆怅头更白。  

原选者评。直起老到。若从昔日叙起转笔。定拖沓矣。不忍杀无辜。所以分白黑。  

凜如秋霜。皎然明白。末乃引咎于己。寄慨独深。  

申涵光曰。摩诘云。知祢不能荐。羞称献纳臣。两公心事。如青天白日。他人便多回护矣。  

发秦州  

我衰更懒拙。生事不自谋。无食问乐土。无衣思南州。汉源十月交。天气凉如秋。  

草木未黄落。况闻山水幽。栗亭名更佳。下有良田畴。充肠多薯蓣。崖蜜亦易求。  

密竹复冬笋。清池可方舟。虽伤旅寓远。庶遂平生游。此邦俯要冲。实恐人事稠。  

应接非本性。登临未销忧。溪谷无异石。塞田始微收。岂复慰老夫。惘然难久留。  

日色隐孤戍。乌啼满城头。中宵驱车去。饮马寒塘流。磊落星月高。苍茫云雾浮。  

大哉乾坤内。吾道长悠悠。  

原选者评。朱熹曰。观杜诗。初年甚精细。晚年旷逸不可当。如自秦州入蜀诸诗。分明如画。乃其少作也。  

王嗣奭曰。此诗难于作结。大哉乾坤内。吾道长悠悠。亦近亦远。收得恰好。与  

。飘荡云天阔。同意。  

铁堂峡  

山风吹游子。缥缈乘险绝。硖形藏堂隍。壁色立积铁。径摩穹苍蟠。石与厚地裂。  

修纤无垠竹。嵌空太始雪。威迟哀壑底。徒旅惨不悦。水寒长冰横。我马骨正折。  

生涯抵弧矢。盗贼殊未灭。飘蓬踰三年。回首肝肺热。  

盐井  

卤中草木白。青者官盐烟。官作既有程。煮盐烟在川。汲井岁搰搰。出车日连连。  

自公斗三百。转致斛六千。君子慎止足。小人苦喧阗。我何良叹嗟。物理固自然。  

原选者评。盐之利。管之在官。乃所以止民之争。俾得流通以足食而已。其留之在  

民者未尝不厚。天宝以来。盐价犹贱。自第五琦辈立法增直。而十钱者为三百七十。官取多则民食贵。而趋利者喧阗益甚。止足之戒。宜有慨乎言之。  

寒硖  

行迈日悄悄。山谷势多端。云门转绝岸。积阻霾天寒。寒硖不可度。我实衣裳单。  

况当仲冬交。泝沿增波澜。野人寻烟语。行子傍水餐。此生免荷殳。未敢辞路难。  

原选者评。刘会孟曰。怨伤忠厚。得诗人之正。  

法镜寺  

身危适他州。勉强终劳苦。神伤山行深。愁破崖寺古。婵娟碧藓净。萧摵寒箨聚。  

回回山根水。冉冉松上雨。泄云蒙清晨。初日翳复吐。朱甍半光炯。户牖粲可数。  

拄策忘前期。出萝已亭午。冥冥子规叫。微径不复取。  

原选者评。张氵晋曰。诸诗结皆寓意感慨。此独以写实收。是用笔能变处。青阳峡塞外苦厌山。南行道弥恶。冈峦相经亘。云水气参错。林迥硖角来。天窄壁面削。  

磎西五里石。奋怒向我落。仰看日车侧。俯恐坤轴弱。魑魅啸有风。霜霰浩漠漠。  

昨忆踰陇坂。高秋视吴岳。东笑莲华卑。北知崆峒薄。超然侔壮观。已谓殷寥廓。  

突兀犹皉人。及兹叹冥寞。  

原选者评。力凿隘艰。彼地山川。非此不称。后人刻意摹之。过于险怪。非杜之过也。  

龙门镇  

细泉兼轻冰。沮洳栈道湿。不辞辛苦行。迫此短景急。石门雪云隘。古镇峰峦集。  

旌竿暮惨澹。风水白刃涩。胡马屯成皋。防虞此何及。嗟尔远戍人。山寒夜中泣。  

原选者评。结处有识。语亦凄绝。  

黄淳耀曰。时东京为史思明所据。故龙门镇兵有石门之守。然此地与成皋远不相及。  

而防戍于此。亦何为哉。  

石龛  

熊罴咆我东。虎豹号我西。我后鬼长啸。我前狨又啼。天寒昏无日。山远道路迷。  

驱车石龛下。仲冬见虹蜺。伐竹者谁子。悲歌上云梯。为官采美箭。五岁供梁齐。  

苦云直簳尽。无以充提携。奈何渔阳骑。飒飒惊蒸黎。  

原选者评。申涵光曰。起势奇崛。若安放在中间即常语耳。  
