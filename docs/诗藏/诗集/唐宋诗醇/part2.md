---
title: 第2部分
index: true
icon: editor
order: 2
category:
  - 诗藏
  - 诗集
  - 唐宋诗醇
tag:
  - 爱新觉罗弘历
  - 清
---

## 卷十一  

襄阳杜甫诗三  

乾元中寓居同谷县作歌七首  

有客有客字子美。白头乱发垂过耳。岁拾橡栗随狙公。天寒日暮山谷里。  

中原无书归不得。手脚冻皴皮肉死。呜呼一歌兮歌已哀。悲风为我从天来。  

原选者评。旧唐书。时谷食踊贵。甫寓居成州同谷县。自负薪拾木吕。儿女饿殍者数人。  

长欃长欃白木柄。我生托子以为命。黄独无苗山雪盛。短衣数挽不掩胫。  

此时与子空归来。男呻女吟四壁静。呜呼二歌兮歌始放。邻里为我色惆怅。  

原选者评。仇兆鳌曰。山谷云。陈藏器本草载。黄独遇霜雪枯无苗。盖蹲鸱之类。  

蔡梦弼引别注云。 。黄独。岁饥土人掘以充粮。公诗屡用黄精。不必作黄独。按公诗若。太平寺泉眼。及。丈人山。皆为引年而发。此歌则为救饥而言。主黄独为是。  

有弟有弟在远方。三人各瘦何人强。生别展转不相见。胡尘暗天道路长。  

东飞驾鹅后鹙鸧。安得送我置汝旁。呜呼三歌兮歌三发。汝归何处收兄骨。  

原选者评。赵亻叟曰。公四弟。曰颍。观。丰。占。各散在他郡。惟占从公入蜀。  

有妹有妹在钟离。良人早殁诸孤痴。长淮浪高蛟龙怒。十年不见来何迟。  

扁舟欲往箭满眼。杳杳南国多旌旗。呜呼四歌兮歌四奏。林猿为我啼清昼。  

原选者评。朱鹤龄曰。猿多夜啼。今啼清昼。极言其悲也。解作竹林。穿凿难信。  

四山多风溪水急。寒雨飒飒枯树湿。黄蒿古城云不开。白狐跳梁黄狐立。  

我生何为在穷谷。中夜起坐万感集。呜呼五歌兮歌正长。魂招不来归故乡。  

原选者评。仇兆鳌曰。此歌忽然变调。写得山昏水恶。雨骤风狂。荒城昼暝。野狐群啸。顿觉空谷孤危。万感交迫。招魂于生前。收骨于死后。见存亡总不能自必矣。  

南有龙兮在山湫。古木巃嵷枝相樛。木叶黄落龙正蛰。蝮蛇东来水上游。  

我行怪此安敢出。拔剑欲斩且复休。呜呼六歌兮歌思迟。溪壑为我回春姿。  

原选者评。王道俊曰。前后六章。皆自叙流离之感。不应此章独讥时事。盖咏同谷县万丈潭之龙也。郭知达引苏注云。此诗南有龙喻明皇在南内。东坡必无是言。  

男儿生不成名身已老。三年饥走荒山道。长安卿相多少年。富贵应须致身早。  

山中儒生旧相识。但话宿昔伤怀抱。呜呼七歌兮悄终曲。仰视皇天白日速。  

原选者评。慷慨悲歌。足以裂山石而立海水。殆所谓自铸。离骚。者。史迁云。人劳苦倦极。未尝不呼天也。疾痛惨怛。未尝不呼父母也。甫之遇为何如哉。流离困顿。转徙山谷。仰天一呼。万感交集。而笔之奇。气之豪又足以发其所感。淋漓顿挫。自成音节。自古及今。不可有二。宋祁云。莫肯念乱小雅怨。自然流泣袁安愁。此之谓矣。歌中思及弟妹。字字至情。南有龙。一篇。感时悯乱。实有寓意。若谓为明皇而作。则不免牵合耳。  

李曰。太白。远别离。蜀道难。与子美。同谷七歌。风骚极致。不在屈宋之下。  

胡应麟曰。杜。七歌。亦仿张衡。四愁。然。七歌。奇崛雄深。四愁。和平婉丽。  

汉唐短歌。各为绝唱。所谓异曲同工。  

王嗣奭曰。七歌。创作。原不仿。离骚。而哀实过之。读。离骚。未必坠泪。而  

读此不能终篇。则以节短而声促也。  

仇兆鳌曰。七歌。结语。皆本蔡琰。胡笳曲。  

水会渡  

山行有常程。中夜尚未安。微月没已久。崖倾路何难。大江动我前。汹若溟渤宽。  

篙师暗理楫。歌笑轻波澜。霜浓木石滑。风急手足寒。入舟已千忧。陟巘仍万盘。  

迥眺积水外。始知众星乾。远游令人瘦。衰疾惭加餐。  

原选者评。仇兆鳌曰。曹孟德诗。星汉灿烂。若出其里。与杜句可参看。  

飞仙阁  

土门山行窄。微径缘秋豪。栈云阑干峻。梯石结构牢。万壑歌疏林。积阴带奔涛。  

寒日外淡泊。长风中怒号。歇鞍在地底。始觉所历高。往来杂坐卧。人马同疲劳。  

浮生有定分。饥饱岂可逃。叹息谓妻子。我何随汝曹。龙门阁  

清江下龙门。绝壁无尺土。长风驾高浪。浩浩自太古。危途中萦盘。仰望垂线缕。  

滑石欹谁凿。浮梁袅相拄。目眩陨杂花。头风吹过雨。百年不敢料。一坠那得取。  

饱闻经瞿塘。足见度大庾。终身历艰险。恐惧从此数。  

石柜阁  

季冬日已长。山晚半天赤。蜀道多早花。江间饶奇石。石柜曾波上。临虚荡高壁。  

清晖回群鸥。暝色带远客。 栖负幽意。感叹向绝迹。信甘孱懦婴。不独冻馁迫。  

优游谢康乐。放浪陶彭泽。吾衰未自安。谢尔性所适。  

原选者评。暝色带远客。造语入妙。光禄坂行云。暝色无人独归客。隽致减矣。  

桔柏渡  

青冥寒江渡。驾竹为长桥。竿湿烟漠漠。江永风萧萧。连笮动袅娜。征衣飒飘。  

急流鸨益鸟散。绝岸鼋鼍骄。西辕自兹异。东逝不可要。高通荆门路。阔会沧海潮。  

孤光隐顾眄。游子怅寂寥。无以洗心胸。前登但山椒。  

剑门  

惟天有设险。剑门天下壮。连山抱西南。石角皆北向。两崖崇墉倚。刻画城郭状。  

一夫怒临关。百万未可傍。珠玉走中原。岷峨气凄怆。三皇五帝前。鸡犬各相放。  

后王尚柔远。职贡道已丧。至今英雄人。高视见霸王。并吞与割据。极力不相让。  

吾将罪真宰。意欲铲叠嶂。恐此复偶然。临风默惆怅。  

原选者评。危时之虑。与。剑阁铭。固自有异。若李商隐。井络。一首乃用铭意者。  

江盈科曰。少陵秦州以后诗。突兀宏肆。迥异昔作。非有意换格。蜀中山水自是挺特奇崛。独能象景传神。使人读之。山川历落。居然在眼。所谓春蚕结茧。随物肖形。乃为真诗人。真手笔也。  

胡夏客曰。剑门。诗因。剑阁铭。而成。但铭词出于庄严。此诗尤加雄肆。用古而能胜于古人方称作家。  

朱鹤龄曰。蜀为财赋所出。自明皇临幸。供亿不赀。民力尽矣。民力尽而寇盗乘之。  

晋李特流人之祸可为明鉴。此诗故有岷峨凄怆与英雄割据之虑也。成都府翳翳桑榆日。照我征衣裳。我行山川异。忽在天一方。但逢新人民。未卜见故乡。  

大江东流去。游子去日长。曾城填华屋。季冬树木苍。喧然名都会。吹箫间笙簧。  

信美无与适。侧身望川梁。鸟雀夜各归。中原杳茫茫。初月出不高。众星尚争光。  

自古有旅。我何苦哀伤。  

原选者评。语意多本古人。较途中诸作虽气度稍舒。而忧思未尝忘也。初月。两语。  

上承。中原。一句。王应麟以谓肃宗初立。盗贼未息。最为得解。盖至此身事少定。不觉念及朝廷。甫岂须臾忘君者哉。  

石犀行  

君不见秦时蜀太守。刻石立作三犀牛。自古虽有厌胜法。天生江水向东流。  

蜀人矜夸一千载。泛溢不近张仪楼。今年灌口损户口。此事或恐为神羞。  

终藉隄防出众力。高拥木石当清秋。先王作法皆正道。诡怪何得参人谋。  

嗟尔三犀不经济。缺讹只与长川逝。但见元气常调和。自免洪涛恣凋瘵。  

安得壮士提天纲。再平水土犀奔茫。  

原选者评。斥不经之谈。归之正道。笔力雄。不落言筌。视。石笋行。尤为擅胜。  

题壁画马歌  

韦侯别我有所适。知我怜君画无敌。戏拈秃笔扫骅骝。焱欠见骐马粦出东壁。  

一匹龁草一匹嘶。坐看千里当霜蹄。时危安得真致此。与人同生亦同死。  

原选者评。屹然健笔。转出命意。乃诗人之旨。  

戏题画山水图歌  

十日画一水。五日画一石。  

能事不受相促迫。王宰始肯留真迹。壮哉昆仑方壶图。挂君高堂之素壁。  

巴陵洞庭日本东。赤岸水与银河通。中有云气随飞龙。  

舟人渔子入浦溆。山木尽亚洪涛风。尤工远势古莫比。咫尺应须论万里。  

焉得并州快剪刀。剪取吴松半江水。  

原选者评。无名氏。西清诗话。曰。梁肖文奂善画。于扇上图山水。咫尺之内便觉万里为遥。老杜云。尤工远势古莫比。咫尺应须论万里。乍读似非用事。如。男儿既介胄。长揖别上官。用。介胄之士不拜。妇人在军中。兵气恐不扬。用。军中岂有女子乎。  

皆用其事而隐其语。  

题李尊师松树障子歌  

老夫清晨梳白头。玄都道士来相访。握发呼儿延入户。手提新画青松障。  

障子松林静杳冥。凭轩忽若无丹青。阴崖却承霜雪干。偃盖反走虬龙形。  

老夫平生好奇古。对此兴与精灵聚。已知仙客意相亲。更觉良工心独苦。  

松下丈人巾屦同。偶坐似是商山翁。怅望聊歌紫芝曲。时危惨澹来悲风。  

戏为双松图歌  

天下几人画古松。毕宏已老韦偃少。绝笔长风起纤末。满堂动色嗟神妙。  

两株惨裂苔藓皮。屈铁交错回高枝。白摧朽骨龙虎死。黑入太阴雷雨垂。  

松根胡僧憩寂寞。庞眉皓首无住著。偏袒右肩露双脚。叶里松子僧前落。  

韦侯韦侯数相见。我有一匹好东绢。重之不减锦绣段。已令拂拭光凌乱。  

请公放笔为直干。  

原选者评。题画诸篇。刻意冥搜。积思独造。与太白。观粉图山水。诸篇并驾齐驱。遂为此体之祖。至于思业高奇。缒幽凿险。则杜老又似稍优者。盖其诣力所近。更觉良工心独苦也。  

沈德潜曰。突兀起不妨平接。如。堂上不合生枫树。下云。闻君扫却赤县图。是也。  

平调起必惊语接。此诗是也。学者于此求之。思过半矣。  

病柏  

有柏生崇冈。童童状车盖。偃蹙龙虎姿。主当风云会。神明依正直。故老多再拜。  

岂知千年根。中路颜色坏。出非不得地。蟠据亦高大。岁寒忽无凭。日夜柯叶改。  

丹凤领九雏。哀鸣翔其外。鸱鸮志意满。养子穿穴内。客从何乡来。伫立久吁怪。  

静求元精理。浩荡难倚赖。  

原选者评。托喻之言。可垂鉴戒。  

叶梦得曰。此诗为明皇而作。  

病橘  

群橘少生意。虽多亦奚为。惜哉结实小。酸涩如棠梨。剖之尽蠹虫。采掇爽其宜。  

纷然不适口。岂只存其皮。萧萧半死叶。未忍别故枝。玄冬霜雪积。况乃回风吹。  

尝闻蓬莱殿。罗列潇湘姿。此物岁不稔。玉食失光辉。寇盗尚凭陵。当君减膳时。  

汝病是天意。吾谂罪有司。忆昔南海使。奔腾献荔支。百马死山谷。到今耆旧悲。  

原选者评。因病桔而回忆荔枝。婉转言之。多少慨叹。  

枯  

蜀门多碿榈。高者十八九。其皮割剥甚。虽众亦易朽。徒布如云叶。青黄岁寒后。  

交横集斧斤。凋丧先蒲柳。伤时苦军乏。一物官尽取。嗟尔江汉人。生成复何有。  

有同枯碿木。使我沈叹久。死者即已休。生者何自守。啾啾黄雀啅。侧见寒蓬走。  

念尔形影乾。摧残没藜莠。  

仇兆鳌曰。诗中咏物之作。有就本题作结者。此章是也。有借客意作结者。病桔。  

。枯木冉。是也。可悟诗家擒纵之法。  

枯柟  

楩柟枯峥嵘。乡党皆莫记。不知几百岁。惨惨无生意。上枝摩皇天。下根蟠厚地。  

巨围雷霆拆。万孔虫蚁萃。冻雨落流胶。冲风夺佳气。白鹄遂不来。天鸡为愁思。  

犹含栋梁具。无复霄汉志。良工古昔少。识者出涕泪。种榆水中央。成长何容易。  

截承金露盘。袅袅不自畏。  

原选者评。四诗皆托物起兴。风人之嗣音也。  

叶梦得曰。此诗当是为房次律而作。  

浦起龙曰。四诗寄托遥深。敛锋锷为之。力追古作者。  

戏作花卿歌  

成都猛将有花卿。学语小儿知姓名。用如快鹘风火生。见贼唯多身始轻。  

绵州副使著柘黄。我卿扫除即日平。子璋髑髅血糢糊。手提掷还崔大夫。  

李侯重有此节度。人道我卿绝世无。既称绝世无。天子何不唤取守京都。  

原选者评。收笔婉转自如。所谓。意惬关飞动。者。不独。子璋。一句凜凜有生色也。  

。唐书。上元二年四月。梓州刺史段子璋反。袭东川节度使李奂于绵州。自称梁王。五月。  

成都尹崔光远率将花惊定攻拔绵州。斩子璋。  

柟树为风雨所拔叹  

倚江柟树草堂前。故老相传二百年。诛茅卜居总为此。五月仿佛闻寒蝉。  

东南飘风动地至。江翻石走流云气。幹排雷雨犹力争。根断泉源岂天意。  

沧波老树性所爱。浦上童童一青盖。野客频留惧雪霜。行人不过听竽籁。  

虎倒龙颠委榛棘。泪痕血点垂胸臆。我有新诗何处吟。草堂自此无颜色。  

原选者评。势取矫厉。意主朴真。  

茅屋为秋风所破歌  

八月秋高风怒号。卷我屋上三重茅。茅飞度江洒江郊。高者挂罥长林梢。  

下者飘转沉塘坳。南村群童欺我老无力。忍能对面为盗贼。公然抱茅入竹去。  

唇焦口燥呼不得。归来倚杖自叹息。俄顷风定云墨色。秋天漠漠向昏黑。  

布衾多年冷似铁。骄儿恶卧踏里裂。床头屋漏无乾处。雨脚如麻未断绝。  

自经丧乱少睡眠。长夜沾湿何由彻。安得广厦千万间。大庇天下寒士俱欢颜。  

风雨不动安如山。呜呼。何时眼前突兀见此屋。吾庐独破受冻死亦足。  

原选者评。极无聊事。以直写见笔力。入后大波轩然而起。叠笔作收。如龙掉尾。非仅见此老胸怀。若无此意则诗亦不可作。  

朱鹤龄曰。白乐天云。安得布裘千万丈。与君都盖洛阳城。同此意。  

天边行  

天边老人归未得。日暮东临大江哭。陇右河源不种田。胡骑羌兵入巴蜀。  

洪涛滔天风拔木。前飞秃鹙后鸿鹄。九度附书向洛阳。十年骨肉无消息。  

苦战行  

苦战身死马将军。自云伏波之子孙。干戈未定失壮士。使我叹恨伤精魂。  

去年江南讨狂贼。临江把臂难再得。别时孤云今不飞。时独看云泪横臆。  

原选者评。情滥乎词。音长节短。  

述古二首  

赤骥顿长缨。非无万里姿。悲鸣泪至地。为问驭者谁。凤凰从东来。何意复高飞。  

竹花不结实。念子忍朝饥。古时君臣合。可以物理推。贤人识定分。进退固其宜。  

原选者评。唐汝询曰。骥无良驯则万里之能。凤无竹实则高飞而不下。君臣相合之义。当以此理推之。贤者固知所自守。而用人者可不加之意乎。  

市人日中集。于利竞锥刀。置膏烈火上。哀哀自煎熬。农人望岁稔。相率除蓬蒿。所务穀为本。邪赢无乃劳。舜举十六相。身尊道何高。秦时任商鞅。法令如牛毛。  

原选者评。比赋相间。名论不朽。苏轼以末四句为稷契人语。信有其意。  

朱鹤龄曰。是时第五琦。刘晏皆以宰相领度支盐铁使。榷税四出。利折锥刀。故言为治之道在乎惇本抑末。举良相以任之。不当用兴利之臣以滋民伪也。  

观打鱼歌  

绵州江水之东津。鲂鱼鱍鱍色胜银。渔人漾舟沉大网。截江一拥数百鳞。  

众鱼常才尽却弃。赤鲤腾出如有神。潜龙无声老蛟怒。回风飒飒吹沙尘。  

饔子左右挥霜刀。脍飞金盘白雪高。徐州秃尾不足忆。汉阴槎头远遁逃。  

鲂鱼肥美知第一。既饱欢娱亦萧瑟。君不见朝来割素鬐。咫尺波涛永相失。  

又观打鱼  

苍江渔子清晨集。设网提纲万鱼急。能者操舟疾若风。撑突波涛挺叉入。  

小鱼脱漏不可记。半死半生犹戢戢。大鱼伤损皆垂头。屈强泥沙有时立。  

东津观鱼已再来。主人罢鲙还倾盃。日暮蛟龙改窟穴。山根鳣鲔随云雷。  

干戈兵革斗未止。凤凰麒麟安在哉。吾徒胡为纵此乐。暴殄天物圣所哀。  

原选者评。指事言情。词意简远。如龙门之桐。百尺无枝。又如万石洪钟。不作细响。  

此所以为大家。  

仇兆鳌曰。从竭泽而渔处写出惨酷可怜之状。具见爱物仁心。  

黄生曰。前诗寓感。此诗寓规。体物既精。命意复远。  

越王楼歌  

绵州州府何磊落。显庆年中越王作。孤城西北起高楼。碧瓦朱甍照城郭。  

楼下长江百丈清。山头落日半轮明。君王旧迹今人赏。转见千秋万古情。  

原选者评。泠泠雅调。或谓仿王子安。滕王阁。而风致小逊。非也。  

冬到金华山观因得故拾遗陈公学堂遗迹  

涪右众山内。金华紫崔嵬。上有蔚蓝天。垂光抱琼台。系舟接绝壁。杖策穷萦回。  

四顾俯层巅。淡然川谷开。雪岭日色死。霜鸿有余哀。焚香玉女跪。雾里仙人来。  

陈公读书堂。石柱仄青苔。悲风为我起。激烈伤雄才。  

通泉驿南去通泉县十五里山水作  

溪行衣自湿。亭午气始散。冬温蚊蚋在。人远凫鸭乱。登顿生曾阴。欹倾出高岸。  

驿楼衰柳侧。县郭轻烟畔。一川何绮丽。尽目穷壮观。山色远寂寞。江光夕滋漫。  

伤时愧孔父。去国同王粲。我生苦飘零。所历有嗟叹。  

原选者评。眼前景色。写出自有佳致。  

过郭代公故宅  

豪俊初未遇。其迹或脱略。代公尉通泉。放意何自若。及夫登衮冕。直气森喷薄。  

磊落见异人。岂伊常情度。定策神龙后。宫中翕清廓。俄顷辨尊亲。指挥存顾托。  

群公有惭色。王室无削弱。迥出名臣上。丹青照台阁。我行得遗迹。池馆皆疏凿。  

壮公临事断。顾步涕横落。高咏宝剑篇。神交付冥漠。  

原选者评。仇兆鳌曰。俄顷辨尊亲。推其决几之明。壮公临事断。服其应变之敏。二语能写出代公身分。荀彧之失身。误于不能辨。陈窦之偾事。失于不能断。杜诗论人。必具特识。推此可见。  

短歌行  

王郎酒酣拔剑斫地歌莫哀。我能拔尔抑塞磊落之奇才。豫樟翻风白日动。鲸鱼跋浪沧溟开。且脱佩剑休徘徊。西得诸侯棹锦水。欲向何门趿珠履。仲宣楼头春色深。青眼高歌望吾子。眼中之人吾老矣。  

原选者评。刘会孟曰。豪气激人。堂堂复堂堂。  

卢世曰。突兀横绝。跌岩悲凉。  

桃竹杖引  

江心蟠石生桃竹。苍波喷浸尺度足。斩根削皮如紫玉。江妃水仙惜不得。梓潼使君开一束。满堂宾客皆叹息。怜我老病赠两茎。出入爪甲铿有声。老夫复欲东南征。秉涛鼓枻白帝城。路幽必为鬼神夺。拔剑或与蛟龙争。重为告曰。杖兮杖兮。尔之生也甚正直。慎勿见水踊跃学变化为龙。使我不得尔之扶持灭迹於君山湖上之青峰。噫。风尘氵项洞兮豺虎咬人。忽失双杖兮吾将曷从。  

原选者评。奇变酷似太白。老杜真乃无所不有。  

朱鹤龄曰。此诗盖借竹杖以规讽章留后也。既以踊跃为龙戒之。又以忽失双杖危之。其微旨可见。  

仇兆鳌曰。宋之问骚体诗有。嵩山天门歌。杜诗此篇所自出。然杜之灵奇却胜於宋之隽丽。  

韦讽录事宅观曹将军画马图  

国初已来画鞍马。神妙独数江都王。将军得名三十载。人间又见真乘黄。  

曾貌先帝照夜白。龙池十日飞霹雳。内府殷红马脑盘。婕妤传诏才人索。  

盘赐将军拜舞归。轻纨细绮相追飞。贵戚权门得笔迹。始觉屏障生光辉。  

昔日太宗拳毛騧。近时郭家师子花。今之画图有二马。复令识者久叹嗟。  

此皆骑战一敌万。缟素漠漠开风沙。其余七匹亦殊绝。迥若寒空动烟雪。  

霜蹄蹴踏长楸间。马官厮养森成列。可怜九马争神骏。顾视清高气深稳。  

借问苦心爱者谁。后有韦讽前支遁。忆昔巡幸新丰宫。翠华拂天来向东。  

腾骧磊落三万匹。皆与此图筋骨同。自从献宝朝河宗。无复射蛟江水中。  

君不见金粟堆前松柏里。龙媒去尽鸟呼风。  

原选者评。苍莽历落中法律深细。前从照夜白叙入。即伏末段感慨。中间错综九马。文势跌宕。可谓。毫发无遗憾。波澜独老成。矣。七古至於老杜。浩浩落落。独往独来。神龙在霄。连蜷变化。不可方物。天马行空。脱去羁革勺。足以横睨一世。独有千古。东坡书韩干画马图犹非其匹。况他人乎。  

丹青引  

将军魏武之子孙。於今为庶为清门。英雄割据虽已矣。文彩风流犹尚存。  

学书初学卫夫人。但恨无过王右军。丹青不知老将至。富贵於我如浮云。  

开元之中常引见。承恩数上南薰殿。凌烟功臣少颜色。将军下笔开生面。  

良相头上进贤冠。猛将腰间大羽箭。褒公鄂公毛发动。英姿飒爽来酣战。  

先帝天马玉花骢。画工如山貌不同。是日牵来赤墀下。迥立阊阖生长风。  

诏谓将军拂绢素。意匠惨淡经营中。斯须九重真龙出。一洗万古凡马空。  

玉花却在御榻上。榻上庭前屹相向。至尊含笑催赐金。圉人太仆皆惆怅。  

弟子韩干早入室。亦能画马穷殊相。幹惟画肉不画骨。忍使骅骝气凋丧。  

将军画善盖有神。必逢佳士亦写真。即今飘泊干戈际。屡貌寻常行路人。  

途穷反遭俗眼白。世上未有如公贫。但看古来盛名下。终日坎壈缠其身。  

原选者评。起笔老横。开元之中以下叙昔日之遇。正为末段反照丹青之妙。见赠言之义明矣。通篇浏漓顿挫。节奏之妙。于斯为极。  

许曰。老杜。丹青引。一洗万古凡马空。东坡。观吴道子画壁诗。笔所未到气已吞。二公之诗。足以当之。  

沈德潜曰。画人画马。宾主相形。纵横跌宕。此种篇法。得之於心。应之於手。有化工而无人力。莫能赞叹其妙。  

发阆中  

前有毒蛇后猛虎。溪行尽日无村坞。江风萧萧云拂地。山木惨惨天欲雨。  

女病妻忧归意速。秋花锦石谁复数。别家三月一得书。避地何时免愁苦。  

寄韩谏议  

今我不乐思岳阳。身欲奋飞病在床。美人娟娟隔秋水。濯足洞庭望八荒。  

鸿飞冥冥日月白。青枫叶赤天雨霜。玉京群帝集北斗。或骑骐马粦翳凤凰。  

芙蓉旌旗烟雾乐。影动倒景摇潇湘。星宫之君醉琼浆。羽人稀少不在旁。  

似闻昨者赤松子。恐是汉代韩张良。昔随刘氏定长安。帷幄未改神惨伤。  

国家成败吾岂敢。色难腥腐餐风香。周南留滞古所惜。南极老人应寿昌。  

美人胡为隔秋水。焉得置之贡玉堂。  

原选者评。朱鹤龄曰。韩谏议。不可考。其人似李邺侯。必肃宗收京时尝与密谋。后屏居衡湘。修神仙羽化之道。公思之而作。惜其留滞秋水而不得大用也。  

浦起龙曰。源本楚骚。亦近太白。  

忆昔  

忆昔开元全盛日。小邑犹藏万家室。稻米流脂粟米白。公私仓廪俱丰实。  

九州道路无豺虎。远行不劳吉日出。齐纨鲁缟车班班。男耕女桑不相失。  

宫中圣人奏云门。天下朋友皆胶漆。百余年间未灾变。叔孙礼乐萧何律。  

岂闻一绢直万钱。有田种穀今流血。洛阳宫殿烧焚尽。宗庙新除狐兔穴。  

伤心不忍问耆旧。复恐初从乱离说。小臣鲁钝无所能。朝廷记识蒙禄秩。  

周宣中兴望我皇。洒血江汉身衰疾。  

原选者评。居然变雅。治乱相形。极其沉痛。  

王嗣奭曰。百余年间。二句。盖言法度之存亡。关乎国家之理乱。先叙此二语。随用。岂闻。二字转下。如快马蓦涧。何等笔力。  

仇兆鳌曰。明皇当丰亨豫大时。忽盈虚消息之理。致开元变为天宝。流祸两朝而乱犹未已。此诗於理乱兴亡之故反复痛陈。盖亟望代宗拨乱反治。复见开元之盛焉。  

冬狩行  

君不见东川节度兵马雄。校猎亦似观成功。夜发猛士三千人。清晨合围步骤同。  

禽兽已毙十七八。杀声落日回苍穹。幕前生致九青兕。马乇驼皊峞垂玄熊。  

东西南北百里间。仿佛蹴踏寒山空。有鸟名鹦鹆。力不能高飞逐走蓬。  

肉味不足登鼎俎。何为见羁虞罗中。春搜冬狩侯得同。使君五马一马骢。  

况今摄行大将权。号令颇有前贤风。飘然时危一老翁。十年厌见旌旗红。  

喜君士卒甚整肃。为我回辔擒西戎。草中狐兔尽何益。天子不在咸阳宫。  

朝廷虽无幽王祸。得不哀痛尘再蒙。呜呼。得不哀痛尘再蒙。  

原选者评。大义凛然。及今诵之。如见其壮颜毅色。  

申涵光曰。草中狐兔尽何益。二句。即贾生。不猎猛敌而猎禽兽。意。  

王洙曰。代宗在陕。诏征天下兵。时程元振用事。无一人应诏者。故章末感激言之。  

别唐十五诫因寄礼部贾侍郎  

九载一相逢。百年能几何。复为万里别。送子山之阿。白鹤久同林。潜鱼本同河。  

未知栖集期。衰老强高歌。歌罢两凄恻。六龙忽蹉跎。相视发皓白。况难驻义和。  

胡星坠燕地。汉将仍横戈。萧条四海内。人少豺虎多。少人慎莫投。多虎信所过。  

饥有易子食。兽犹畏虞罗。子负经济才。天门郁嵯峨。飘飘适东周。来往若崩波。  

南宫吾故人。白马金盘陀。雄笔映千古。见贤心靡他。念子善师事。岁寒守旧柯。  

为吾谢贾公。病肺卧江沱。  

原选者评。梅尧臣曰。饥有易子食。二语含蓄甚深。殆不可模仿。  

阆山歌  

阆州城东灵山白。阆州城北玉台碧。松浮欲尽不尽云。江动将崩未崩石。  

那知根无鬼神会。已觉气与嵩华敌。中原格斗且未归。应结茅斋看青壁。  

阆水歌  

嘉陵江色何所似。石黛碧玉相因依。正怜日破浪花出。更复春从沙际归。  

巴童荡桨欹侧过。水鸡衔鱼来去飞。阆中胜事可肠断。阆州城南天下稀。  

原选者评。二诗著语奇秀。觉空翠扑人。冲襟相照。  

草堂  

昔我去草堂。蛮夷塞成都。今我归草堂。成都适无虞。请陈初乱时。反覆乃须臾。  

大将赴朝廷。群小起异图。中宵斩白马。盟歃气已粗。西取邛南兵。北断剑阁隅。  

布衣数十人。亦拥专城居。其势不两大。始闻蕃汉殊。西卒却倒戈。贼臣互相诛。  

焉知肘腋祸。自及枭獍徒。义士皆痛愤。纪纲乱相踰。一国实三公。万人欲为鱼。  

唱和作威福。孰肯辨无辜。眼前列杻械。背后吹笙竽。谈笑行杀戮。溅血满长衢。  

到今用钅戍地。风雨闻号呼。鬼妾与鬼马。色悲充尔娱。国家法令在。此又足惊吁。  

贱子且奔走。三年望东吴。弧矢暗江海。难为游五湖。不忍竟舍此。复来薙榛芜。  

入门四松在。步屧万竹疏。旧犬喜我归。低徊入衣裾。邻舍喜我归。沽酒携胡芦。  

大官喜我来。遣骑问所须。城郭喜我来。宾客隘村墟。天下尚未宁。健儿胜腐儒。  

飘风尘际。何地置老夫。於时见疣赘。骨髓幸未枯。饮啄愧残生。食薇不敢余。  

原选者评。记离乱事可补史氏之阙。  

黄鹤曰。公昔去成都。因送严武入朝。未几徐知道反遂入梓州。继以吐蕃入寇陷松维州。势迫近蜀。此诗首言成都之乱似专指羌人。而群小因之为乱者也。  

刘克庄。后村诗话。子美。草堂。旧犬喜我归。邻舍喜我归。大官喜我来。  

。城郭喜我来。四韵。其体从。木兰诗。中得来。  

太子张舍人遗织成褥段  

客从西北来。遗我翠织成。开缄风涛湧。中有掉尾鲸。逶迤罗水族。琐细不足名。  

客云充君褥。承君终宴荣。空堂魑魅走。高枕形神清。领客珍重意。顾我非公卿。  

留之惧不祥。施之混柴荆。服饰定尊卑。大哉万古程。今我一贱老。裋褐更无营。  

煌煌珠宫物。寝处祸所婴。叹息当路子。干戈尚纵横。掌握有权柄。衣马自肥轻。  

李鼎死岐阳。实以骄贵盈。来瑱赐自尽。气豪直阻兵。皆闻黄金多。坐见悔吝生。  

奈何田舍翁。受此厚贶情。锦鲸卷还客。始觉心和平。振我粗席尘。愧客茹藜羹。  

原选者评。因小见大。殊有关於典制。足以正人心而厚风俗。  

浦起龙曰。前言珍贵之品不宜以非分受。后言奢侈必败。聊以守分终。史称武在蜀肆志逞欲。穷极奢靡。公在幕下作此讽喻。至举李鼎。来以深戒之。按题中无答。谢。却等字。亦事后感赋。自存箧衍。非以与张者。  

杜鹃  

西川有杜鹃。东川无杜鹃。涪万无杜鹃。云安有杜鹃。我昔游锦城。结庐锦水边。  

有竹一顷余。乔木上参天。杜鹃暮春至。哀哀叫其间。我见常再拜。重是古帝魂。  

生子百鸟巢。百鸟不敢嗔。仍为饣委其子。礼若奉至尊。鸿雁及羔羊。有礼太古前。  

行飞与跪乳。识序如知恩。圣贤古法则。付与后世传。君看禽鸟情。犹解事杜鹃。  

今忽暮春间。值我病经年。身病不能拜。泪下如迸泉。  

原选者评。古调微辞。集中题凡再见。知其寄慨者深矣。其集外一篇则伪也。至於发端四语。不关诗之工拙。谓必如是乃合乐府。亦固哉之论。  

王士禄曰。兴观群怨。读此慨然有得。客堂  

忆昨离少城。而今异楚蜀。舍舟复深山。窅窕一林麓。栖泊云安县。消中内相毒。  

旧疾廿载来。衰年得无足。死为殊方鬼。头白免短促。老马终望云。南皌意在北。  

别家长儿女。欲起惭筋力。客堂叙节改。具物对羁束。石暄蕨芽紫。渚秀芦笋绿。  

巴皍纷未稀。徼麦早向熟。悠悠日动江。漠漠春辞木。台郎选才俊。自顾亦已极。  

前辈声名人。埋没何所得。居然绾章绂。受性本幽独。平生憩息地。必种数竿竹。  

事业只浊醪。营葺但草屋。上公有记者。累奏资薄禄。主忧岂济时。身远弥旷职。  

循文庙算正。献可天衢直。尚想趋朝廷。毫发裨社稷。形骸今若是。进退委行色。  

水阁朝霁奉简严云安  

东城抱春岑。江阁邻石面。崔嵬晨云白。朝旭射芳甸。雨槛卧花丛。风床展书卷。  

钩帘宿鹭起。丸药流皍啭。呼婢取酒壶。续儿诵文选。晚交严明府。矧此数相见。  

原选者评。选体。青山扪虱坐。黄鸟抱书眠。极力追拟。去之弥远。  

蔡天启曰。荆公每称老杜。钩帘宿鹭起。丸药流莺啭。以为用意高妙。五言模楷。  

蚕穀行  

天下郡国向万城。无有一城无甲兵。焉得铸甲作农器。一寸荒田牛得耕。  

牛尽耕。蚕亦成。不劳烈士泪滂沱。男穀女丝行复歌。  

原选者评。有慨乎其言之。  

古柏行  

孔明庙前有老柏。柯如青铜根如石。霜皮溜雨四十围。黛色参天二千尺。  

君臣已与时际会。树木犹为人爱惜。云来气接巫峡长。月出寒通雪山白。  

忆昨路绕锦亭东。先主武侯同宫。崔嵬杖皏郊原古。窈窕丹青户牖空。  

落落盘踞虽得地。冥冥孤高多烈风。扶持自是神明力。正直原因造化功。  

大厦如倾要梁栋。万牛回首丘山重。不露文章世已惊。未辞剪伐谁能送。  

苦心岂免容蝼蚁。香叶终经宿鸾凤。志士幽人莫怨嗟。古来材大难为用。  

原选者评。情深文明。眼空笔老。千载而下如闻太息之声。  

王嗣奭曰。公生平极赞孔明。盖窃比之意。孔明才大而不尽其用。公尝自比稷契。而人莫之用。故篇终结出才大难用。此作诗本旨。发兴於古柏者也。  

李因笃曰。武侯庙柏自不得作一细语。如太史公用尚书为本纪。厚重乃尔。缚鸡行小奴缚鸡向市卖。鸡被缚急相喧争。家中厌鸡食虫蚁。不知鸡卖还遭烹。  

虫鸡於人何厚薄。吾叱奴人解其缚。鸡虫得失无了时。注目寒江倚山阁。  

原选者评。齐物之旨。  

师厚曰。天下利害。当权轻重。除寇则劳民。爱民则养寇。与其养寇。孰若劳民。与其惜虫。孰若存鸡。此论圣人不易。天下亦无难处之事。始知浮屠法不可治世。  

蔡正孙曰。步里客谈云。古人作诗。断句辄旁入他意。最为警策。如老杜云。鸡虫  

得失了无时。注目寒江倚山阁。是也。黄鲁直作。水仙花诗。坐对真成被花恼。出门一笑大江横。亦是此意。  

牵牛织女  

牵牛出河西。织女处其东。万古永相望。七夕谁见同。神光意难候。此事终蒙胧。  

飒然精灵合。何必秋遂通。亭亭新妆立。龙驾且曾空。世人亦为尔。祈请走儿童。  

称家随丰俭。白屋达公宫。膳夫翊堂殿。鸣玉凄房栊。曝衣遍天下。曳月扬微风。  

蛛丝小人态。曲缀瓜果中。初筵浥重露。日出甘所终。嗟汝未嫁女。秉心郁忡忡。  

防身动如律。竭力机杼中。虽无姑舅事。敢昧织作功。明明君臣契。咫尺或未容。  

义无弃礼法。恩始夫妇恭。小大有佳期。戒之在至公。方圆苟龃龉。丈夫多英雄。  

原选者评。借题发议。正而不腐。起处作疑词。李商隐。七夕。诗所自出也。  

张纟延曰。易。言物不可以苟合。故借牛女无私会之事以兴男女无苟合之道。又因男女无苟合之道。以比君臣无苟合之义。触类旁通。高古严正。可见古作诗者之意。  

殿中杨监见示张旭草书图  

斯人已云亡。草圣秘难得。及兹烦见示。满目一凄恻。悲风生微绡。万里起古色。  

锵锵鸣玉动。落落群松直。连山蟠其间。溟涨与笔力。有练实先书。临池真尽墨。  

俊拔为之主。暮年思转极。未知张王后。谁并百代则。呜呼东吴精。逸气感清识。  

杨公拂箧笥。舒卷忘寝食。念昔挥毫端。不独观酒德。  

原选者评。形容草书。奇语独造。  

赵次公曰。逸气感清时。谓张旭之逸气感杨监之清识。  

课伐木并序  

课隶人伯夷。幸秀。信行等。入谷斩阴木。人日四根止。维条伊枚。正直挺然。晨征暮返。委积庭内。我有藩篱。是缺是补。载伐篠簜。伊仗支持。则旅次於小安。山有虎。知禁。若恃爪牙之利。必昏黑樘突。夔人屋壁。列树白菊镘为墙。实以竹。示式遏。为与虎近。混沦乎无良。宾客忧害马之徒。苟活为幸。可嘿息已。作诗示宗武诵。  

长忧无所为。客居课奴仆。清晨饭其腹。持斧入白谷。青冥曾巅后。十里斩阴木。  

人肩四根已。亭午下山麓。尚闻丁丁声。功课日各足。苍皮成委积。素节相照烛。  

藉汝跨小篱。当仗若虚竹。空荒咆熊罴。乳兽待人肉。不示知禁情。岂惟干戈哭。  

城中贤府主。处贵如白屋。萧萧理体净。蜂虿不敢毒。虎穴连里闾。堤防旧风俗。  

泊舟沧江岸。久客慎所触。舍西崖峤壮。雷雨蔚含蓄。墙宇资屡修。衰年怯幽独。  

尔曹轻执热。为我忍烦促。秋光近青岑。季月当泛菊。报之以微寒。共给酒一斛。  

槐叶冷淘  

青青高槐叶。采掇付中厨。新面来近市。汁滓宛相俱。入鼎资过熟。加餐愁欲无。  

碧鲜俱照筋。香饭兼苞芦。经齿冷於雪。劝人投比珠。愿随金马要。走置锦屠苏。  

路远思恐泥。兴深终不渝。献芹则小小。荐藻明区区。万里露寒殿。开冰清玉壶。  

君王纳凉晚。此味亦时须。  

原选者评。随事征其忠矣欠。所谓一饭不忘君者。信然。  

朱子。语录。曰。文字好用经语亦一病。东坡写此诗至。路远思恐泥。云。此不足为法。  

行官张望补稻畦水归  

东屯大江北。百顷平若案。六月青稻多。千畦碧泉乱。插秧适云已。引溜加溉灌。  

更仆往方塘。决渠当断岸。公私各地著。浸润无天旱。主守问家臣。分明见溪畔。  

芊芊炯翠羽。剡剡生银汉。鸥鸟镜里来。关山雪边看。秋菰成黑米。精凿传白粲。  

玉粒足晨炊。红鲜任霞散。终然添旅食。作苦期壮观。遗穗及众多。我仓戒滋蔓。  

原选者评。黄生曰。杜田园诸诗。觉有傲睨陶公之色。其气力沉雄。骨格苍劲。本色自不可掩。  

上后园山脚  

朱夏热所婴。清旭步北林。小园背高冈。挽葛上崎崟。旷望延驻目。飘散疏襟。  

潜鳞恨水壮。去翼依云深。勿谓地无疆。劣於山有阴。石榞遍天下。水陆兼浮沉。  

自我登陇首。十年经碧岑。剑门来巫峡。薄倚浩至今。故园暗戎马。骨肉失追寻。  

时危无消息。老去多归心。志士惜白日。久客藉黄金。敢为苏门啸。庶作梁父吟。  

原选者评。杜田曰。木原音原。木名。皮可食。或云善本止是。石原。  

驱竖子摘苍耳  

江上秋已分。林中瘴犹剧。畦丁告劳苦。无以供日夕。蓬莠独不焦。野蔬暗泉石。  

卷耳况疗风。童儿且时摘。侵星驱之去。烂漫任远适。放筐亭午际。洗剥相蒙冪。  

登床半生熟。下箸还小益。加点瓜薤间。依稀橘奴迹。乱世诛求急。黎民糠籺窄。  

饱食复何心。荒哉膏粱客。富家厨肉臭。战地骸骨白。寄语恶少年。黄金且休掷。  

原选者评。仇兆鳌曰。膏粱徒饱而黎民苦饥。伤在民人。富家食肉而战场暴骨。伤及征夫。此叹物力之宜惜也。  

秋行官张望督促东渚耗稻  

向毕清晨遣女奴阿稽竖子阿段往问  

东渚雨今足。伫闻粳稻香。上天无偏颇。蒲稗各自长。人情见非类。田家戒其荒。  

功夫竞榾榾。除草置岸旁。穀者命之本。客居安可忘。青春具所务。勤垦免乱常。  

吴牛力容易。并驱动莫当。丰苗亦已穊。云水照方塘。有生固蔓延。静一资堤防。  

督领不无人。提携颇在纲。荆扬风土暖。肃肃候微霜。尚恐主守疏。用心未甚臧。  

清朝遣婢仆。寄语踰崇冈。西成聚必散。不独陵我仓。岂要仁里誉。感此乱世忙。  

北风吹蒹葭。蟋蟀近中堂。荏苒百工休。郁纡迟暮伤。  

## 卷十二  

襄阳杜甫诗四  

雨  

空山中宵阴。微冷先枕席。回风起清曙。万象萋已碧。落落出岫云。浑浑倚天石。  

日假何道行。雨含长江白。连樯荆州船。有士荷矛戟。南防草镇惨。沾湿赴远役。  

群盗下辟山。总戎备强敌。水深云光廓。鸣橹各有适。渔艇息悠悠。夷歌负樵客。  

留滞一老翁。书时记朝夕。  

原选者评。王嗣奭曰。公。忧旱。诗云。上天铄金石。群盗乱豺虎。今虽得雨而复忧盗。上一章忧吴越之盗。故恐远客难行。此章忧峡中之盗。故怜士卒劳役。  

又上后园山脚  

昔我游山东。忆戏东岳阳。穷秋立日观。矫首望八荒。朱崖著毫发。碧海吹衣裳。  

收困用事。玄冥蔚强梁。逝水自朝宗。镇名各其方。平原独憔悴。农力废耕垒。  

非关风露凋。曾是戍役伤。於时国用富。足以守边疆。朝廷任猛将。远夺戎虏场。  

到今事反覆。故老泪万行。龟蒙不复见。况乃怀旧乡。肺萎属久战。骨出热中肠。  

忧来杖匣剑。更上北山冈。瘴毒猿鸟落。峡乾日南黄。秋风亦已起。江汉始如汤。  

登高欲有往。荡析川无梁。哀彼远征人。去家死路旁。不及祖父茔。累累冢相当。  

原选者评。刘会孟曰。情绪阔远。收拾悲痛。  

种莴苣并序  

既雨已秋。堂下理小畦。隔种一两席许莴苣。向二旬矣。而苣不甲坼。独野苋青  

青。伤时君子或晚得微禄。车感轲不进。因作此诗。  

阴阳一错乱。骄蹇不复理。枯旱於其中。炎方惨如毁。植物半蹉跎。嘉生将已矣。  

云雷焱欠奔命。师伯集所使。指麾赤白日。氵项洞青光起。雨声先已风。散足尽西靡。  

山泉落沧江。霹雳犹在耳。终朝纡飒沓。信宿罢潇洒。堂下可以畦。呼童对经始。  

苣兮蔬之常。随事艺其子。破块数席间。荷锄功易止。两旬不甲坼。空惜埋泥滓。  

野苋迷汝来。宗生实於此。此辈岂无秋。亦蒙寒露委。翻然出地速。滋蔓户庭毁。  

因知邪干正。掩抑至没齿。贤良虽得禄。守道不封己。拥塞败芝兰。众多盛荆杞。  

中园陷萧艾。老圃永为耻。登於白玉盘。藉以如霞绮。苋也无所施。胡颜入筐篚。  

原选者评。以上诸篇。皆羁旅无聊中即景遣怀。纪细事。写忧心而已。然规模既大。波澜自远。每一篇中莫不俯仰今昔。推通物理。言近而指则远。语质而思则深。论者所云。不作诸家细碎诗。也。刘勰云。人禀七情。应物斯感。感物吟志。莫非自然。此之诸篇。  

殆亦自然流露者矣。故能藏风韵於荒凉。寓高华於垦朴。若储。王田家诗但写情景。当别有位置。不可与此并伦。  

高元之曰。自古工诗者未尝无兴也。睹物有感则有兴。今之作诗。以兴近乎讪也。故不敢作。而诗之一义废矣。杜。莴苣。诗皆兴小人盛而掩抑君子也。高适。题处士园。云。  

。耕地桑柘间。地肥菜常熟。为问葵藿资。何如庙堂肉。则近乎讪矣。作诗者知兴之与讪异。殆可与言诗。  

浦起龙曰。当与。菁莪。巷伯。诸诗并读。人知好。前。后出塞。三吏。三别。等篇。不知好此种。彼为汉魏之后劲。此为风雅之希声。  

八哀诗并序  

伤时盗贼未息。兴起王公。李公。叹旧怀贤。终於张相国。八公前后存殁。遂不铨次焉。  

赠司空王公思礼  

司空出东夷。童稚刷劲翮。追随燕苏儿。颖锐物不隔。服事哥舒翰。意无流沙碛。  

未甚拔行间。犬戎大充斥。短小精悍姿。屹然强寇敌。贯穿百万泉。出入由咫尺。  

马鞍悬将首。甲外控鸣镝。洗剑青海水。刻铭天山石。九曲非外蕃。其王转深壁。  

飞兔不近驾。鸷鸟资远击。晓达兵家流。饱闻春秋癖。胸襟日沉静。肃肃自有适。  

潼关初溃散。万乘犹辟易。偏裨无所施。元帅见手格。太子入朔方。至尊狩梁益。  

胡马缠伊洛。中原气甚逆。肃宗登宝位。塞望势敦迫。公时徒步至。请罪将厚责。  

际会清河公。间道传玉册。天王拜跪毕。谠议果冰释。翠华卷飞雪。熊虎亘阡陌。  

屯兵凤凰山。帐殿泾渭辟。全城贼咽喉。诏镇雄所搤。禁暴清无双。爽气春淅沥。  

巷有从公歌。野多青青麦。及夫哭庙后。复领太原役。恐惧禄位高。怅望王土窄。  

不得见清时。呜呼就窀穸。永系五湖舟。悲甚田横客。千秋汾晋间。事与云水白。  

昔观文苑传。岂述廉颇绩。嗟嗟邓大夫。士卒终倒戟。  

故司徒李公光弼  

司徒天宝末。北收晋阳甲。胡骑攻吾城。愁寂意不惬。人安若泰山。蓟北断右胁。  

朔方气乃苏。黎首见帝业。二宫泣西郊。九庙起颓压。未散河阳卒。思明起臣妾。  

复自碣石来。火焚乾坤猎。高视笑禄山。公又大献捷。异王册崇勋。小敌信所怯。  

拥兵镇河汴。千里初妥贴。青蝇纷营营。风雨秋一叶。内省未入朝。死泪终映睫。  

大屋去高栋。长城扫遗堞。平生白羽扇。露落蛟龙匣。雅望与英姿。恻怆槐里接。  

三军晦光彩。烈士痛稠叠。直笔在史臣。将来洗箱箧。吾思哭孤冢。南纪阻归楫。  

扶颠永萧条。未济思利涉。疲皐竟何人。洒涕巴东峡。  

原选者评。王李名将。实为起兴所由。李功业尤隆。二篇气派沉挚。最为精彩。  

刘克庄曰。语极悲壮。其形容临淮忧谗畏讥。不敢入朝之意独见分晓。  

赠左仆射郑国公严公武  

郑公瑚琏器。华岳金天晶。昔在童子日。已闻老成名。嶷然大贤后。复见秀骨清。  

开口取将相。小心事友生。阅书百纸尽。落笔四座惊。历职匪父任。嫉邪常力争。  

汉仪尚整肃。胡骑忽纵横。飞传自河陇。逢人问公卿。不知万乘出。云涕风悲鸣。  

受词剑阁道。谒旁萧关城。寂寞云台仗。飘沙塞旌。江山少使者。笳鼓凝皇情。  

壮士血相视。忠臣气不平。密论贞观体。挥发岐阳征。感激动四极。联翩收二京。  

西郊牛酒再。原庙丹青明。匡汲俄宠辱。卫霍竟哀荣。四登会府地。三掌华阳兵。  

京兆空柳色。尚书无履声。群乌自朝夕。白马休横行。诸葛蜀人爱。文翁儒化成。  

公来雪山重。公去雪山轻。记事得何逊。韬钤延子荆。四郊失壁垒。虚馆开逢迎。  

堂上指图画。军中吹玉笙。岂无成都酒。忧国只细倾。时观锦水钓。问俗终相并。  

意待犬戎灭。人藏红粟盈。以兹报主愿。庶或裨世程。炯炯一心在。沉沉二竖婴。  

颜回竟短折。贾谊徒忠贞。飞旐出江汉。孤舟转荆衡。虚无马融笛。怅望龙骧茔。  

空余老宾客。身上愧簪缨。  

原选者评。严武镇蜀虽多不法。然在蜀而蜀安。去蜀而蜀危。以其去来为轻重则道其实也。且武於甫。最为知己。故极写其忠勤大略。诸将。诗云。军令分明数举杯。亦同此意。  

赠太子太师汝阳郡王琎  

汝阳让帝子。眉宇真天人。虬髯似太宗。色映塞外春。往者开元中。主恩视遇频。  

出入独非时。礼异见群臣。爱其谨洁极。倍此骨肉亲。从容听朝后。或在风雪晨。  

忽思格猛兽。苑囿腾清尘。羽旗动若一。万马肃马先马先。诏王来射雁。拜命已挺身。  

箭出飞鞚内。上又回翠麟。翻然紫塞翮。下拂明月轮。胡人虽获多。天笑不为新。  

王每中一物。手自与金银。袖中谏猎书。扣马久上陈。竟无衔橛虞。圣聪矧多仁。  

官免供给费。水有在藻鳞。匪唯帝老大。实是王忠勤。晚年务置醴。门引申白宾。  

道大容无能。永怀侍芳茵。好学尚贞烈。义形必沾巾。挥翰绮绣扬。篇什若有神。  

川广不可溯。墓久狐兔邻。宛彼汉中郡。文雅见天伦。何以开我悲。泛舟俱远津。  

温温昔风味。少壮已书绅。旧游易磨灭。衰谢增酸辛。  

赠秘书监江夏李公邕  

长啸宇宙间。高才日陵替。古人不可见。前辈复谁继。忆昔李公存。词林有根柢。  

声华当健笔。洒落富清制。风流散金石。追琢山岳锐。情穷造化理。学贯天人际。  

干谒走其门。碑版照四裔。各满深望还。森然起凡例。萧萧白杨路。洞彻宝珠惠。  

龙宫塔庙湧。浩劫浮云卫。宗儒俎豆事。故吏去思计。眄睐已皆虚。跋涉曾不泥。  

向来映当时。岂独劝后世。丰屋珊瑚钩。麒麟织成罽。紫骝随剑几。义取无虚岁。  

分宅脱骖间。感激怀未济。众归赒给美。摆落多藏秽。独步四十年。风听九皋唳。  

呜呼江夏姿。竟掩宣尼袂。往者武后朝。引用多宠嬖。否臧太常议。面折二张势。  

衰俗凛生风。排荡秋旻霁。忠贞负冤恨。宫阙深旒缀。放逐早联翩。低垂困炎厉。  

日斜服鸟鸟入。魂断苍梧帝。荣枯走不暇。星驾无安税。几分汉廷竹。夙拥文侯彗。  

终悲洛阳狱。事近小臣敝。祸阶初负谤。易力何深哜。伊昔临淄亭。酒酣托末契。  

重叙东都别。朝阴改轩砌。论文到崔苏。指尽流水逝。近伏盈川雄。未甘特进丽。  

是非张相国。相扼一危脆。争名古岂然。关键焱欠不闭。例及吾家诗。旷怀扫氛翳。  

慷慨嗣真作。咨嗟玉山桂。钟律俨高悬。鲲鲸喷迢遰。坡陀青州血。芜没汶阳瘞。  

哀赠竟萧条。恩波延揭厉。子孙存如线。旧客舟凝滞。君臣尚论兵。将帅接燕蓟。  

朗咏六公篇。忧来豁蒙蔽。  

原选者评。仇兆鳌曰。各章以序事成文。部署森严。纯似班史。惟此章感慨激昂。排荡变化。直追龙门之笔。细按其前后段落。又未尝不脉络整齐也。  

故秘书少监武功苏公源明  

武功少也孤。徒步客青兖。读书东岳中。十载考坟典。时下莱芜郭。忍饥浮云巘。  

负米晚为身。每食脸必泫。夜字照爇薪。垢衣生碧藓。庶以勤苦志。报兹劬劳显。  

学蔚醇儒姿。文包旧史善。洒落辞幽人。归来潜京辇。射君东堂策。宗匠集精选。  

制可犹未乾。乙科已大阐。文章日自负。吏禄亦累践。晨趋阊阖内。足踏宿昔趼。  

一麾出守还。黄屋朔风卷。不暇陪八骏。虏庭悲所遣。平生满樽酒。断此朋知展。  

忧愤病二秋。有恨石可转。肃宗复社稷。得无逆顺辨。范晔顾其儿。李斯忆黄犬。  

秘书茂松意。溟涨本未浅。青荧芙蓉剑。犀兕岂独剸。反为后辈亵。予实苦怀缅。  

煌煌斋房芝。事绝万手搴。垂之俟来者。正始徵劝勉。不要悬黄金。胡为投乳贙。  

结交三十载。吾与谁游衍。荥阳复冥冥。罪罟已横罥。呜呼子逝日。始泰则终蹇。  

长安米万钱。凋丧尽余喘。战伐何当解。归帆阻清沔。尚缠漳水疾。永负蒿里饯。  

故著作郎贬台州司户荥阳郑公虔  

爰鸟居鸟至鲁门。不识钟鼓飨。孔翠望赤霄。愁思雕笼养。荥阳冠群儒。早闻名公赏。  

地崇士大夫。况乃气精爽。天然生知姿。学立游夏上。神农或阙漏。黄石愧师长。  

药纂西极名。兵流指诸掌。贯穿无遗恨。荟蕞何技痒。圭臬星经奧。虫篆丹青广。  

子云窥未遍。方朔谐太枉。神翰顾不一。体变锺兼两。文传天下口。大字犹在榜。  

昔献书画图。新诗亦俱往。沧洲动玉陛。寡鹤误一响。三绝自御题。四方尤所仰。  

嗜酒益疏放。弹琴视天壤。形骸实土木。亲近惟几杖。未曾寄官曹。突兀倚书幌。  

晚就芸香阁。胡尘昏坱莽。反覆归圣朝。点染无涤荡。老蒙台州椽。泛泛浙江桨。  

履穿四明雪。饥拾楢溪橡。空闻紫芝歌。不见杏坛丈。天长眺东南。秋色余魍魉。  

别离惨至今。斑白徒怀曩。春深秦山秀。叶坠清渭朗。剧谈王公门。野税林下鞅。  

操纸终夕酣。时物集遐想。词场竟殊阔。平昔滥吹奖。百年见存没。牢落吾安放。  

萧条阮咸在。出处同世网。他日访江楼。含凄述飘荡。  

原选者评。王士正曰。百年见存没。牢落吾安放。十字悲甚。  

故右仆射相国张公九龄  

相国生南纪。金璞无留矿。仙鹤下人间。独立霜毛整。矫然江海思。复与云路永。  

寂寞想土阶。未遑等箕颍。上君白玉堂。倚君金华省。碣石岁峥嵘。天池日蛙黾。  

退食吟大庭。何心记榛梗。骨惊畏曩哲。鬒变负人境。虽蒙换蝉冠。右地恧多幸。  

敢忘二疏归。痛迫苏耽井。紫绶映暮年。荆州谢所领。庾公兴不浅。黄霸镇每静。  

宾客引调同。讽咏在务屏。诗罢地有余。篇终语清省。一阳发阴管。淑气含公鼎。  

乃知君子心。用才文章境。散帙起翠螭。倚薄巫庐并。绮丽玄晖拥。牋谏任昉骋。  

自我一家则。未失只字警。千秋沧海南。名系朱雀影。归老守故林。恋阙悄延颈。  

波涛良史笔。芜绝大庾岭。向时礼数隔。制作难上请。再读徐孺碑。犹思理烟艇。  

原选者评。子美。八哀。自是钜篇。然以韵语作叙述。情绪既繁。笔墨不无利钝。大家之文。正如黄河之水。滔滔莽莽。鱼龙沙石与流俱下。非如沼沚之观。清泠可喜而已。论此诗者。誉之或过其实。毁之或损其真。惟卢世曰。八哀。诗未免伤烦伤汛。然诗家  

之元气在焉。杜诗之体统存焉。不可遗亦不容选。斯言得之。  

刘克庄曰。八哀。诗。崔德谓可以表里雅颂。中古作者莫及。韩子苍谓其笔力变化。  

当与太史公诸赞方驾。惟叶石林谓长篇最难。晋魏以前无过十韵。常使人以意逆志。初不以叙事颠倒为工。此八篇本非集中高作。而世多尊称。不敢置议。其病盖伤于多。如李邕。  

苏源明篇中多累句。芟去方为尽善。余谓韩比此于史公纪传固不易之论。至於石林之评累句。为长篇者亦不可不知。  

写怀  

劳生共乾坤。何处异风俗。冉冉自趋竞。行行见羁束。无贵贱不悲。无富贫亦足。  

万古一骸骨。邻家递歌哭。鄙夫到三峡。三岁如转烛。全命甘留滞。忘情任荣辱。  

朝班及暮齿。日给还脱粟。编蓬不城东。采药山北谷。用心霜雪间。不必条蔓绿。  

非关故安排。曾是顺幽独。达士如弦直。小人似钩曲。曲直我不知。负暄候樵牧。  

观公孙大娘弟子舞剑器行并序  

大历二年十月十九日。夔府别驾元持宅。见临颍李十二娘舞剑器。壮其蔚跂。问其所师。曰。余公孙大娘弟子也。开元三载。余尚童稚。记于郾城观公孙氏舞剑器浑脱。浏漓顿挫。独出冠时。自高头宜春梨园二伎坊内人洎外供奉。晓是舞者。圣文神武皇帝初。公孙一人而已。玉貌锦衣。况余白首。今兹弟子亦非盛颜。既辨其由来。知波澜莫二。抚事慷慨。聊为剑器行。往者吴人张旭善草书书帖。数常于邺县见公孙大娘舞西河剑器。自此草书长进。豪荡感激。即公孙可知矣。  

昔有佳人公孙氏。一舞剑器动四方。观者如山色沮丧。天地为之久低昂。  

火霍如羿射九日落。矫如群帝骖龙翔。来如雷霆收震怒。罢如江海凝清光。  

绛唇珠袖两寂寞。况有弟子传芬芳。临颍美人在白帝。妙舞此曲神扬扬。  

与余问答既有以。感时抚事增惋伤。先帝侍女八千人。公孙剑器初第一。  

五十年间似反掌。风尘氵项洞暗王室。梨园弟子散如烟。女乐余姿映寒日。  

金粟堆南木已拱。瞿唐石城草萧瑟。玳筵急管曲复终。乐极哀来月东出。  

老夫不知其所往。足茧荒山转愁疾。  

原选者评。前如山之嶙峋。后如海之波澜。前半极其浓至。后半感叹。音响一何悲。  

弦急知柱促。也。  

刘克庄曰。此篇与。琵琶行。一如。壮士轩昂赴敌场。一如。儿女恩怨相尔汝。  

王嗣奭曰。此是舞剑器而伤往事。全是为开元。天宝五十年间治乱兴衰而发。  

王士正曰。陈旸。乐书。云。乐府诸曲。自古不用犯声。自则天末年剑器入浑脱。为犯声之始。剑器宫调。浑脱商调。以臣犯君。故为犯声。又。唐多用解曲。如。柘枝。用浑脱解等之类。观此则剑器。浑脱各为舞曲之名。今人误读杜序。以。浑脱浏漓顿挫。六字为句。文字中往往连缀用之。可笑也。  

同元使君舂陵行并序  

览道州元使君结。舂陵行。兼。贼退后示官吏。作二首。志之曰。当天子分忧之地。效汉官良吏之目。今盗贼未息。知民疾苦。得结辈十数公。落落然参错天下为邦伯。万物吐气。天下少安可得矣。不意复见比兴体制。微婉顿挫之词。感而有诗。增诸卷轴。简知我者。不必寄元。  

遭乱发尽白。转衰病相婴。沉绵盗贼际。狼狈江汉行。叹时药力薄。为客羸瘵成。  

吾人诗家秀。博采世上名。粲粲元道州。前圣畏后生。观乎舂陵作。焱欠见俊哲情。  

复览贼退篇。结也实国桢。贾谊昔流恸。匡衡常引经。道州忧黎庶。词气浩纵横。  

两章对秋月。一字谐华星。致君尧舜际。纯朴忆大庭。何时降玺书。用尔为丹青。  

狱讼永衰息。岂惟偃甲兵。凄恻念诛求。薄敛近休明。乃知正人意。不苟飞长缨。  

凉飙振南岳。之子宠若惊。色阻金印大。兴含沧浪清。我多长卿病。日夕思朝廷。  

肺枯渴太甚。漂泊公孙城。呼儿具纸笔。隐几临轩楹。作诗呻吟内。墨淡字欹倾。  

感彼危苦词。庶几知者听。  

原选者评。悃无华之吏。日计不足。岁计有余。不肖者横征暴敛。掊削元气。为民蠹贼。古之贤君所以惓惓于良二千石也。甫此篇所谓干预教化之尤者。元结二诗。仁者之言。可以并垂不朽。元结。舂陵行。序云。癸卯岁。漫叟授道州刺史。道州旧四万余户。经贼以来。不满四千。大半不胜租税。到官未五十日。承诸使征求符牒二百余封。皆曰失其限者罪至罚削。於戏。若悉应其命。则州县破乱。刺史欲焉逃罪。若不应命。又即获罪戾。必不免也。吾将守官。静以安人待罪而已。此州是舂陵故地。故作。舂陵行。以达下情。诗曰。军国多所需。切责在有司。有司临郡县。刑法竟欲施。供给岂不忧。征敛又可悲。州小经乱亡。遗人实困疲。大乡无十家。大族命单羸。朝飧是草根。暮食乃树皮。出言气欲绝。意速行步迟。追呼尚不忍。况乃鞭扑之。邮亭传急符。来往迹相追。更无宽大恩。但有迫促期。欲令鬻儿女。言发恐乱随。悉使索其家。而又无生资。听彼道路言。怨伤谁复知。去冬山贼来。杀夺几无遗。所愿见王官。抚养以惠慈。奈何重驱逐。不使存活为。安人天子命。符节吾所持。州县忽乱亡。得罪复是谁。逋缓违诏令。蒙责固所宜。前贤重守分。恶以祸福移。亦云贵守官。不爱能适时。顾唯孱弱者。正直当不亏。何人采国风。吾欲献此辞。又。贼退示官吏。序云。癸卯岁。西原贼入道州。杀掠几尽而去。明年贼又攻永。破郡。不犯此州边鄙而退。岂力解制敌。盖蒙其伤怜而已。诸使何为苦征敛。故作诗一篇。以示官吏。诗曰。昔岁逢太平。山林二十年。泉源在庭户。洞壑当门前。井税有常期。日晏犹得眠。忽然遭世变。数岁亲戎旃。今来典斯郡。山夷又纷然。城小贼不屠。人贫伤可怜。是以陷邻境。此州独见全。使臣将王命。岂不如贼焉。今彼征敛者。迫之如火煎。谁能绝人命。以作时世贤。思欲委符节。引竿自持船。将家就鱼菱。穷老江湖边。  

李潮八分小篆歌  

苍颉鸟篆既茫昧。字体变化如浮云。陈仓石鼓又已讹。大小二篆生八分。  

秦有李斯汉蔡邕。中间作者寂不闻。峄山之碑野火焚。枣木传刻肥失真。  

苦县光和尚骨立。书贵瘦硬方通神。惜哉李蔡不复得。吾甥李潮下笔亲。  

尚书韩择木。骑曹蔡有邻。开元以来数八分。潮也奄有二子成三人。  

况潮小篆逼秦相。快剑长戟森相向。八分一字值千金。蛟龙盘拿肉屈强。  

吴郡张颠夸草书。草书非古空雄壮。岂如吾甥不流宕。丞相中郎丈人行。  

巴东逢李潮。逾月求我歌。我今衰老才力薄。潮乎潮乎奈汝何。  

原选者评。论书皆中肯綮。坡老云。杜陵评书皆瘦硬。此论未公吾不凭。特借作跌宕耳。非遂不许其论也。诗亦瘦硬无比。  

听杨氏歌  

佳人绝代歌。独立发皓齿。满堂惨不乐。响下清虚里。江城带素月。况乃清夜起。  

老夫悲暮年。壮士泪如水。玉杯久寂寞。金管迷宫徵。勿云听者疲。愚智心尽死。  

古来杰出士。岂待一知己。吾闻昔秦青。倾侧天下耳。  

荆南兵马使太常卿赵公大食刀歌  

太常楼船声嗷嘈。问兵刮寇趋下牢。牧出令奔飞百艘。猛蛟突兽纷腾逃。  

白帝寒城驻锦袍。玄冬示我胡国刀。壮士短衣头虎毛。凭轩拔鞘天为高。  

翻风转日木怒号。冰翼雪淡伤哀猱。镌错碧罂碭鹈膏。铓锷已莹虚秋涛。  

鬼物撇捩辞坑壕。苍水使者扪赤绦。龙伯国人罢钓鳌。芮公回首颜色劳。  

分阃救世用贤豪。赵公玉立高歌起。揽环结佩相终始。万岁持之护天子。  

得君乱丝与君理。蜀江如线如针水。荆岑弹丸心未已。贼臣恶子休干纪。  

魑魅魍魉徒为耳。妖腰乱领敢欣喜。用之不高亦不庳。不似长剑须天倚。  

吁嗟光禄英雄弭。大食宝刀聊可比。丹青宛转麒麟里。光芒六合无泥滓。  

原选者评。王嗣奭曰。此。燕歌行。变体。布局既新。炼词特异。所谓惊人之作。  

王兵马使二角鹰  

悲台萧飒石礑礒。哀壑杈桠浩呼汹。中有万里之长江。回风滔日孤光动。  

角鹰翻倒壮士臂。将军玉帐轩勇气。二鹰猛脑绦徐坠。目如愁胡视天地。  

杉鸡竹兔不自惜。溪虎野羊俱辟易。鞲上锋棱十二翮。将军勇锐与之敌。  

将军树勋起安西。崑崙虞泉入马蹄。白羽曾肉三狻猊。敢决岂不与之齐。  

荆南芮公得将军。亦如角鹰下翔云。恶鸟飞飞啄金屋。安得尔辈开其群。  

驱出六合枭鸾分。  

原选者评。以赋鹰者赋人。宾主离合。几于鱼龙百变。眩人心目。此与前篇皆摆脱恒蹊。体格。音节苍然入古。  

沈德潜曰。起四句不着。鹰。一字。然如有角鹰飞於目前。入手须如此着墨。  

狄明府  

梁公曾孙我姨弟。不见十年官济济。大贤之后竟陵迟。浩荡古今同一体。  

比看叔伯四十人。有才无命百僚底。今者兄弟一百人。几人卓绝秉周礼。  

在汝更用文章为。长兄白眉复天启。汝门请从曾翁说。太后当朝多巧诋。  

狄公执政在末年。浊河终不污清济。国嗣初将付诸武。公独廷争守丹陛。  

禁中决策请房陵。前朝长老皆流涕。太宗社稷一朝正。汉官威仪重昭洗。  

时危始识不世才。谁谓荼苦甘如荠。汝曹又宜列土食。身使门户多旌棨。  

胡为漂泊岷汉间。干谒王侯颇历抵。况乃山高水有波。秋风萧萧露泥泥。  

虎之饥。下巉岩。蛟之横。出清泚。早归来。黄土污衣眼易眯。  

原选者评。浦起龙曰。旧说此诗。俱以怜狄漂零为解。今观篇尾一段。乃与昌黎。送。董邵南序。同意。博济必不得志於朝而历干藩镇者。时河北多擅命。意颇不喜其往也。  

秋风二首  

秋风淅淅吹巫山。上牢下牢修水关。吴樯楚柂牵百丈。暖向成都寒未还。  

要路何日罢长戟。战自青羌连百蛮。中巴不曾消息好。暝传戍鼓长云间。  

秋风淅淅吹我衣。东流之外西日微。天清小城捣练急。石古细路行人稀。  

不知明月为谁好。早晚孤帆他夜归。会将白发倚庭树。故园池台今是非。  

原选者评。洗马言愁。凄然可听。  

虎牙行  

秋风焱欠吸吹南国。天地惨惨无颜色。洞庭扬波江汉回。虎牙铜柱皆倾侧。  

巫峡阴沉朔漠气。峰峦窈窕溪谷黑。杜鹃不来猿狖寒。山鬼幽忧雪霜逼。  

楚老长嗟忆炎瘴。三尺角弓两斛力。壁立石城横塞起。金错旌竿满云直。  

渔阳突骑猎青丘。犬戎锁甲闻丹极。八荒十年防盗贼。征戍诛求寡妻哭。  

远客中宵泪沾臆。  

后苦寒行二首  

南纪巫庐瘴不绝。太古以来无尺雪。蛮夷长老怨苦寒。崑崙天关冻应折。  

玄猿口噤不能啸。白鹄翅垂眼流血。安得春泥补地裂。  

晚来江门失大木。猛风中夜吹白屋。天兵斩断青海戎。杀气南行动地轴。  

不尔苦寒何太酷。巴东之峡生凌凘。彼苍回斡人得知。  

原选者评。节短势险。别成格调。  

张潜曰。命意用笔。善於转换。  

夜归  

夜半归来冲虎过。山黑家中已眠卧。旁见北斗向江低。仰看明星当空大。  

庭前把烛嗔两炬。峡口惊猿闻一个。白头老罢舞复歌。杖藜不睡谁能那。  

醉为马坠诸公携酒相看  

甫也诸侯老宾客。罢酒酣歌拓金戟。骑马忽忆少年时。散蹄迸落瞿塘石。  

白帝城门水云外。低身直下八千尺。粉堞电转紫游缰。东得平冈出天壁。  

江村野堂争入眼。垂鞭享单鞚凌紫陌。向来皓首惊万人。自倚红颜能骑射。  

安知决臆追风足。朱汗骖马覃犹喷玉。不虞一蹶终损伤。人生快意多所辱。  

职当忧戚伏衾枕。况乃迟暮加烦促。朋知来问腆我颜。杖藜强起依僮仆。  

语尽还成开口笑。提携别扫清溪曲。酒肉如山又一时。初筵哀丝动豪竹。  

共指西月不相贷。喧呼且覆杯中渌。何必走马来为问。君不见稽康养生遭杀戮。  

原选者评。前有声色。后饶情致。一叙一解。老气无比。  

大觉高僧兰若  

巫山不见庐山远。松林兰若秋风晚。一老犹鸣日暮钟。诸僧尚乞斋时饭。  

香炉峰色隐晴湖。种杏仙家近白榆。飞锡去年啼邑子。献花何日许门徒。  

原选者评。风调清迥。颇似摩诘。  

宿青溪驿奉怀张员外十五兄之绪  

漾舟千山内。日入泊枉渚。我生本飘飘。今复在何许。石根青枫林。猿鸟聚俦侣。  

月明游子静。畏虎不得语。中夜怀友朋。乾坤此深阻。浩荡前后间。佳期付荆楚。  

原选者评。黄生曰。此诗在杜集已为轻秀之作。较诸唐贤犹见气骨。  

忆昔行  

忆昔北寻小有洞。洪河怒涛过轻舸。辛勤不见华盖君。艮岑青辉惨么磠。  

千崖无人万壑静。三步回头五步坐。秋山眼冷魂未归。仙赏心违泪交堕。  

弟子谁依白茅屋。庐老独启青铜锁。巾拂香余捣药尘。阶除灰死烧丹火。  

悬圃沧洲莽空阔。金节羽毛飘婀娜。落日初霞闪余映。倏忽东西无不可。  

松风涧水声合时。青兕黄熊啼向我。徒然咨嗟无遗迹。至今梦想仍犹左。  

秘诀隐文须内教。晚岁何功使愿果。更讨衡阳董炼师。南浮早鼓潇湘柂。  

魏将军歌  

将军昔著从事衫。铁马驰突重两衔。被坚执锐略西征。崑崙月窟东崭岩。  

君门羽林万猛士。恶若哮虎子所监。五年起家列霜戟。一日过海收风帆。  

平生流辈徒蠢蠢。长安少年气欲尽。魏侯骨耸精爽紧。华岳峰尖见秋隼。  

星躔宝校金盘。夜骑天驷超天河。欃枪荧惑不敢动。翠蕤云旓相荡摩。  

吾为子起歌都护。酒阑插剑肝胆露。钩陈苍苍风玄武。万岁千秋奉明主。临江节士安足数。  

原选者评。精紧廉悍。自是子美盛年之作。  

仇兆鳌曰。前用八句。转韵。中间各四句。转。末则三句。两句叠韵。盖歌中音调。  

取其繁声促节也。  

北风  

北风破南极。朱凤日威垂。洞庭秋欲雪。鸿雁将安归。十年杀气盛。六合人烟稀。  

吾慕汉初老。时清犹茹芝。  

白凫行  

君不见黄鹄高于五尺童。化为白凫似老翁。故畦遗穗已荡尽。天寒岁暮波涛中。  

鳞介腥膻素不食。终日忍饥西复东。鲁门爰鸟居鸟亦蹭蹬。闻道如今犹避风。  

原选者评。托寄悱恻。  

董斯张曰。鲁门爰居。隐然有不飨太牢。不乐钟鼓之态。此老倔强。百折不回。  

醉歌行赠公安颜少府请顾八题壁  

神仙中人不易得。颜氏之子才孤标。天马长鸣待驾驭。秋鹰整翮当云霄。  

君不见东吴顾文学。君不见西汉杜陵老。诗家笔势君不嫌。词翰升堂为君扫。  

是日霜风冻七泽。乌蛮落照衔赤壁。酒酣耳熱忘头白。感君意气无所惜。  

一为歌行歌主客。  

原选者评。偶然酬应。必挟奇气而出。随笔所至。皆臻妙境。  

夜闻觱篥  

夜闻觱篥沧江上。衰年侧耳情所向。邻舟一听多感伤。塞曲三更焱欠悲壮。  

积雪飞霜此夜寒。孤灯急管复风湍。君知天地干戈满。不见江湖行路难。  

发刘郎浦  

挂帆早发刘郎浦。疾风飒飒昏亭午。舟中无日不沙尘。岸上空村尽豺虎。  

十日北风风未回。客行岁晚晚相催。白头厌伴渔人宿。黄帽青鞋归去来。别董廷页穷冬急风水。逆浪开帆难。士子甘旨阙。不知道里寒。有求彼乐土。南适小长安。  

别我舟檝去。觉君衣裳单。素闻赵公节。兼尽宾主欢。已结门庐望。无令霜雪残。  

老夫缆亦解。脱粟早未餐。飘荡兵甲际。几时怀抱宽。汉阳颇宁静。岘首试考槃。  

当今著白帽。采薇青云端。  

送顾八分文学适洪吉州  

中郎石经后。八分盖憔悴。顾侯运炉锤。笔力破余地。昔在开元中。韩蔡同赑。  

玄宗妙其书。是以数子至。御札早流传。揄扬非造次。三人并入直。恩泽各不二。  

顾于韩蔡内。辨眼工小字。分日示诸王。钩深法更秘。文学与我游。萧疏外声利。  

追随二十载。浩荡长安醉。高歌卿相宅。文翰飞省寺。视我扬马间。白首不相弃。  

骅骝入穷巷。必脱黄金辔。一论朋友难。迟暮敢失坠。古来事反覆。相见横涕泗。  

向者玉珂人。谁是青云器。才尽伤形体。病渴污官位。故旧独依然。时危话颠踬。  

我甘多病老。子负忧世志。胡为困衣食。颜色少称遂。远作辛苦行。顺从众多意。  

舟檝无根蒂。蛟鼍好为祟。况兼水贼繁。特戒风飙驶。崩腾戎马际。往往杀长吏。  

子干东诸侯。劝勉防纵恣。邦以民为本。鱼饥费香饵。请哀疮痍深。告诉皇华使。  

使臣精所择。进德知历试。恻隐诛求情。固应贤愚异。烈士恶苟得。俊杰思自致。  

赠子猛虎行。出郊载酸鼻。  

原选者评。振笔直书。纵横历落。行乎其所当行。止乎其所不得不止。诗境至此。亦从心不踰矩时也。  

王嗣奭曰。全篇无一字虚饰。可以知其相与之情。而爱民之真恳。规友之直谅。又两见之矣。  

遣遇  

磬折辞主人。开帆驾洪涛。春水满南国。朱崖云日高。舟子废寝食。飘风争所操。  

我行匪利涉。谢尔从者劳。石间采蕨女。鬻菜输官曹。丈夫死百役。暮返村空号。  

闻见事略同。刻剥及锥刀。贵人岂不仁。视汝如莠蒿。索钱多门户。丧乱纷嗷嗷。  

奈何黠吏徒。渔夺成逋逃。自喜遂生理。花时甘缊袍。  

解忧  

减米散同舟。路难思共济。向来云涛盘。众力亦不细。呀坑瞥眼过。飞橹本无蒂。  

得失瞬息间。致远宜恐泥。百虑视安危。分明曩贤计。兹理庶可广。拳拳期勿替。原选者评。出险思惧。真更事之言。  

宿凿石浦  

早宿宾从劳。仲春江山丽。飘风过无时。舟檝敢不系。回塘澹暮色。日没众星嘒。  

缺月殊未生。青灯死分翳。穷途多俊异。乱世少恩惠。鄙夫亦放荡。草草频卒岁。  

斯文忧患余。圣哲垂彖系。  

过津口  

南岳自兹近。湘流东逝深。和风引桂楫。春日涨云岑。回首过津口。而多枫树林。  

白鱼困密网。黄鸟喧嘉音。物微限通塞。恻隐仁者心。瓮余不尽酒。滕有无声琴。  

圣贤两寂寞。眇眇独开襟。  

原选者评。纪行诸诗。一片老境。有如天降时雨。山川出云。木叶尽脱。石气自青。视入蜀诗别一境界。盖浑用力之迹而臻于化矣。  

次空灵岸  

沄沄逆素浪。落落展清眺。幸有舟檝迟。得尽所历妙。空灵霞石峻。枫栝隐奔峭。  

青春犹无私。白日亦偏照。可使营吾居。终焉托长啸。毒瘴未足忧。兵戈满边徼。  

向者留遗恨。耻为达人诮。回帆觊赏延。佳处领其要。  

宿花石戍  

午辞空灵岑。夕得花石戍。岸疏开辟水。木杂今古树。地蒸南风盛。春熱西日暮。  

四序本平分。气候何回互。茫茫天造间。理乱岂恒数。系舟盘藤轮。策杖古樵路。  

罢人不在村。野圃泉自注。柴扉虽芜没。农器尚牢固。山东残逆气。吴楚守王度。  

谁能扣君门。下令减征赋。  

原选者评。体兼鲍。谢。义入风诗。  

望岳  

南岳配朱鸟。秩礼自百王。焱欠吸领地灵。鸿洞半炎方。邦家用祀典。在德非馨香。  

巡守何寂寥。有虞今则亡。洎吾隘世网。行迈越潇湘。渴日绝壁出。漾舟清光旁。  

祝融五峰尊。峰峰次低昂。紫盖独不朝。争长嶪相望。恭闻魏夫人。群仙夹翱翔。  

有时五峰气。散风如飞霜。牵迫限修途。未暇杖崇冈。归来觊命驾。沐浴休玉堂。  

三叹问府主。曷以赞我皇。牲璧忍衰俗。神其思降祥。  

原选者评。华岱二诗。笔意峭拔。各极其变。此则另辟一格。出以典重。以明德唯馨之意勖励守土。尤有立言之旨。非徒得郊坛登歌气象。  

沈德潜曰。灵光缥缈。气象肃穆。汉人。练时日。帝临。诸章是此诗原本。  

岳麓山道林二寺行  

玉泉之南麓山殊。道林林壑争盘纡。寺门高开洞庭野。殿脚插入赤沙湖。  

五月寒风冷佛骨。六时天乐朝香炉。地灵步步雪山草。僧宝人人沧海珠。  

塔劫宫墙壮丽敌。香厨松道清凉俱。莲花交响共命鸟。金榜双回三足乌。  

方丈涉海费时节。悬圃寻河知有无。暮年且喜经行近。春日兼蒙暄暖扶。  

飘然斑白身奚适。傍此烟霞茅可诛。桃源人家易制度。橘洲田土仍膏腴。  

潭府邑中甚淳古。太守庭内不喧呼。昔遭衰世皆晦迹。今幸乐国养微躯。  

依止老宿亦未晚。富贵功名焉足图。久为野客寻幽惯。细学何颙免兴孤。  

一重一掩吾肺腑。山鸟山花吾友于。宋公放逐曾题壁。物色分留与老夫。  

原选者评。排比绵丽。  

王嗣奭云。全篇一气抒写。如珠走盘。  

岁晏行  

岁云暮矣多北风。潇湘洞庭白雪中。渔父天寒网罟冻。莫徭射雁鸣桑弓。  

去年米贵阙军食。今年米贱大伤农。高马达官厌酒肉。此辈杼轴茅茨空。  

楚人重鱼不重鸟。汝休枉杀南飞鸿。况闻处处鬻男女。割慈忍爱还租庸。  

往日用钱捉私铸。今许铅锡和青铜。刻泥为之最易得。好恶不合长相蒙。  

万国城头吹画角。此曲哀怨何时终。  

原选者评。声哀励而弥长。其气之老正在参错中。  

追酬故高蜀州人日见寄并序  

开文书帙中检所遗忘。因得故高常侍适往居在成都时高任蜀州刺史人日相忆见寄诗。泪洒行间。读终篇末。自枉诗已十余年。莫记存殁又六七年矣。老病怀旧。生意可知。今海内忘形故人。独汉中王瑀与昭州敬使君超先在。爱而不见。情见乎辞。大历五年五月二十一日却追酬高公此作。因寄王及敬弟。  

自蒙蜀州人日作。不意清诗久零落。今晨散帙眼忽开。迸泪幽吟事如昨。  

呜呼壮士多慷慨。合沓高名动寥廓。叹我凄凄求友篇。感时郁郁匡君略。  

锦里春光空烂漫。瑶墀侍臣已冥寞。潇湘水国傍鼋鼍。鄠杜秋天失雕鹗。  

东西南北更谁论。白首扁舟病独存。遥拱北辰缠寇盗。欲倾东海洗乾坤。  

边塞西蕃最充斥。衣冠南渡多崩奔。鼓瑟至今悲帝子。曳裾何处觅王门。  

文章曹植波澜阔。服食刘安德业尊。长笛谁能乱愁思。昭州词翰与招魂。  

苏大侍御访江浦赋八韵纪异并序  

苏大侍御涣。静者也。旅於江侧。凡是不交州府之客。人事都绝久矣。肩舆江浦。  

忽访老夫舟檝。已而茶酒内。余请诵近时。肯吟数首。才力素壮。词句动人。接对明日。忆其涌思雷出。书箧几杖之外殷殷留金石声。赋八韵记异。亦见老夫倾倒於苏至矣。  

庞公不浪出。苏氏今有之。再闻诵新作。突过黄初诗。乾坤几反复。杨马宜同时。  

今晨清镜中。胜食斋房芝。余发喜却变。白间生黑丝。昨夜舟火灭。湘娥帘外悲。  

百灵未敢散。风破寒江迟。  

原选者评。结语奇妙。耐人百味。  

仇兆鳌曰。诗止七韵。而题云八韵。用韵取耦不取奇也。  

孙光宪曰。涣有变律诗十九首上广帅李公。唐人谓涣诗长於讽刺。得陈拾遗一鳞半甲。后以作乱伏诛。  

题衡山县文宣王庙新学堂呈陆宰  

旄头彗紫微。无复俎豆事。金甲相排荡。青衿一憔悴。呜呼已十年。儒服弊於地。  

征夫不遑息。学者沦素志。我行洞庭野。焱欠得文翁肆。侁侁胄子行。若舞风雩至。  

周室宜中兴。孔门未应弃。是以资雅才。涣然立新意。衡山虽小邑。首唱恢大义。  

因见县尹心。根源旧宫。讲堂非曩构。大屋加涂塈。下可容百人。墙隅亦深邃。  

何必三千徒。始压戎马气。林木在庭户。密干叠苍翠。有井朱夏时。辘轳冻阶戺。  

耳闻读书声。杀伐灾仿佛。故国延归望。衰颜减愁思。南纪改波澜。西河共风味。  

采诗倦跋涉。载笔尚可纪。高歌激宇宙。凡百慎失坠。  

原选者评。气体肃穆。便可作此邑修学记。  

何焯曰。感慨顿挫。自成有韵之文。  

## 卷十三  

襄阳杜甫诗五  

冬日洛城北谒玄元皇帝庙  

配极玄都。凭虚禁皔长。守祧严具礼。掌节镇非常。碧瓦初寒外。金茎一气旁。  

山河扶绣户。日月近雕梁。仙李盘根大。猗兰奕叶光。世家遗旧史。道德付今王。  

画手看前辈。吴生远擅场。森罗移地轴。妙绝动宫墙。五圣联龙衮。千宫列雁行。  

冕旒俱秀发。旌旆尽飞扬。翠柏深留景。红梨迥得霜。风筝吹玉柱。露井冻银床。  

身退卑周室。经传拱汉皇。谷神如不死。养拙更何乡。  

原选者评。钜丽冠冕。得颂扬之体。拟诸。清庙。明堂。其气象似之。唐人崇祀老子事属不经。贻讥千古。甫为当时之臣。推崇固应如此。其典重中带飘逸。精工中有排宕。  

则大手异人处也。  

陈师道曰。叙述功德。反覆申意。事核而理长。  

李因笃曰。此篇乃公开手长律。凤羽初舒。九苞焕采。宜其雄视一代也。浦起龙曰。  

。典重高华。据事直书。不参议论。纯是颂体。钱笺语语指斥。意非不善也。但学者不善会之。偏于讥刺一边看去。则失之远矣。  

。唐书。高宗乾封元年幸亳州。诣老君庙。追尊为玄元皇帝。开元二十九年。制两京诸州各置庙。天宝元年置庙於天宁坊。东都於积善坊。临淄旧邸。二年改为太清宫。东都太微宫。  

投赠哥舒开府翰二十韵  

今代麒麟阁。何人第一功。君王自神武。驾驭必英雄。开府当朝杰。论兵迈古风。  

先锋百胜在。略地两隅空。青海无传箭。天山早挂弓。廉颇仍走敌。魏绛已和戎。  

每惜河湟弃。新兼节制通。智谋垂睿想。出入冠诸公。日月低秦树。乾坤绕汉宫。  

胡人愁逐北。宛马又从东。受命边沙远。归来御席同。轩墀曾宠鹤。畋猎旧非熊。  

茅土加名数。山河誓始终。策行遗战伐。契合动昭融。勋业青冥上。交亲气概中。  

未为朱履客。已见白头翁。壮节初题柱。生涯独转蓬。几年春草歇。今日暮途穷。  

军事留孙楚。行间识吕蒙。防身一长剑。将欲倚崆峒。原选者评。胡应麟曰。排律。沈。宋二氏藻赡精工。太白。右丞明秀高爽。然皆不过十韵。且体在绳墨之中。调非畦迳之外。惟杜陵大篇钜什。雄伟神奇。如。谒先主庙。赠哥舒。等作。阖辟驰骤。如飞龙行云。鳞鬣爪甲。自中矩度。又如淮阴用兵。百万掌握。变化无方。虽时有险朴。无害大家。  

上韦左相二十韵  

凤历轩辕纪。龙飞四十春。八荒开寿域。一气转洪钧。霖雨思贤佐。丹青忆老臣。  

应图求骏马。惊代得麒麟。沙汰江河浊。调和鼎鼐新。韦贤初相汉。范叔已归秦。  

盛业今如此。传经固绝伦。豫樟深出地。沧海阔无津。北斗司喉舌。东方领搢绅。  

持衡留藻鉴。听履上星辰。独步才超古。余波德照邻。聪明过管辂。尺牍倒陈遵。  

岂是池中物。由来席上珍。庙堂知至理。风俗尽还淳。才杰俱登用。愚蒙但隐沦。  

长卿多病久。子夏索居频。回首驱流俗。生涯似众人。巫咸不可问。邹鲁莫容身。  

感激时将晚。苍茫兴有神。为公歌此曲。涕泪在衣巾。  

沈德潜曰。从朝廷用人说起。与前篇同是高屋建瓴之法。  

奉赠太常张卿二十韵  

方丈三韩外。崑崙万国西。建标天地阔。诣绝古今迷。气得神仙迥。恩承雨露低。  

相门清议众。儒术大名齐。轩冕罗天阙。琳琅识介珪。伶官诗必诵。夔乐典犹稽。  

健笔凌鹦鹉。铦锋莹辟鸟鹈。友于皆挺拔。公望见端倪。通籍逾青琐。亨衢照紫泥。  

灵虬传夕箭。归马散霜蹄。能事闻重译。嘉暮及远黎。弼谐方一展。班序更何跻。  

适越空颠踬。游梁竟惨凄。谬知终画虎。微分是醢鸡。萍泛无休日。桃阴想旧蹊。  

吹嘘人所羡。腾跃事仍睽。碧海真难涉。青云不可梯。顾深惭锻炼。才小辱提携。  

槛束哀猿叫。枝惊夜鹊栖。几时陪羽猎。应指钓璜溪。  

原选者评。投赠诗皆工於发端。此篇尤有气象。当是赠张土自者。土自以尚主置宅禁中。故假神仙之象以诵美之。钱谦益引妙实真符之说谓中含讽刺。不免穿凿。且与甫赠诗望荐之意不合。  

奉赠鲜于京兆二十韵  

王国称多士。贤良复几人。异才应间出。爽气必殊伦。始见张京兆。宜居汉近臣。  

骅骝开道路。雕鹗离风尘。侯伯知何等。文章实致身。奋飞超等级。容易失沉沦。  

脱略磻溪钓。操持郢匠斤。云霄今已逼。台袞更谁亲。凤穴雏皆好。龙门客又新。  

义声纷感激。败绩自逡巡。途远欲何向。天高难重陈。学诗犹孺子。乡赋念嘉宾。  

不得同晁错。吁嗟后郄诜。计疏疑翰墨。时过忆松筠。献纳纡皇眷。中间谒紫宸。  

且随诸彦集。方觊薄才伸。破胆遭前政。阴谋独秉钧。微生沾忌刻。万事益酸辛。交合丹青地。恩倾雨露辰。有儒愁饿死。早晚报平津。  

原选者评。甫之应诏而被黜。献赋而仍置。皆李林甫为之。相臣以进贤为职。知人为务。唐以诗赋取士而杜甫白衣。古人所以感士不遇也。阴谋刻忌。写出林甫奸状。彼读骆宾王檄而曰。宰相安得失此人。者犹当愧之。  

蔡梦弼曰。时明皇诏天下有一艺诣阙就选。李林甫恐士或斥己建言。请委尚书省先试问。遂无一中者。公应诏退下。是为林甫所沮。故下有破胆。阴谋之语也。  

王士禄曰。计疏疑翰墨。时过忆松筠。语有余味。  

赠特进汝阳王二十韵  

特进群公表。天人夙德升。霜蹄千里骏。风翮九霄鹏。服礼求毫发。惟忠忘寝兴。  

圣情常有眷。朝退若无凭。仙醴来浮蚁。奇毛或赐鹰。清关尘不杂。中使日相乘。  

晚节嬉游简。平居孝义称。自多亲棣萼。谁敢问山陵。学业醇儒富。辞华哲匠能。  

笔飞鸾耸立。章罢凤骞腾。精理通谈笑。忘形向友朋。寸长堪缱绻。一诺岂骄矜。  

已忝归曹植。何知对李膺。招要恩屡至。崇重力难胜。披雾初欢夕。高秋爽气澄。  

樽罍临极浦。凫雁宿张灯。花月穷游宴。炎天避郁蒸。砚寒金井水。檐动玉壶冰。  

瓢饮惟三径。岩栖在百层。且持蠡测海。况挹酒如渑。鸿宝宁全秘。丹梯庶可凌。  

淮王门有客。终不愧孙登。  

原选者评。胡应麟曰。赠汝阳。哥舒。李白。韦见素等作。格调精严。体骨匀称。每读一篇。无论其人履历咸若指掌。且形神意气踊跃毫楮。如周日方写生。太史序传。逼夺化工。而杜从容声律间。尤为难事。真古今绝诣也。  

郑驸马宅宴洞中  

主家阴洞细烟雾。留客夏簟清琅玕。春酒杯浓琥珀薄。冰浆碗碧玛瑙寒。  

误疑茅堂过江麓。已入风磴霾云端。自是秦楼压郑谷。时闻杂佩声珊珊。  

原选者评。拗体全用古调。亦觉过苦。正喜其苍秀。仇兆鳌曰。颔联叙事浓丽。腹联写景萧疏。  

重题郑氏东亭  

华亭入翠微。秋日乱清晖。崩石欹山树。清涟曳水衣。紫鳞冲岸跃。苍准护巢归。  

向晚寻征路。残云傍马飞。题张氏隐居  

春山无伴独相求。伐木丁丁山更幽。涧道余寒历冰雪。石门斜日到林丘。  

不贪夜识金银气。远害朝看麋鹿游。乘兴杳然迷出处。对君疑是泛虚舟。  

原选者评。善写幽居之致。旨趣俱远。固不得以涉理路。落言筌议之。  

天宝初。南曹小司寇舅於我太夫人堂下累土为山。  

一匮盈尺。以代彼朽木承诸焚香瓷瓯。瓯甚安矣。  

旁植慈竹。盖兹数峰嵚岑婵娟。宛有尘外致。  

乃不知兴之所至。而作是诗  

一匮功盈尺。三峰意出群。望中疑在野。幽处欲生云。慈竹春阴覆。香炉晓势分。  

惟南将献寿。佳气日氛氲。  

原选者评。李因笃曰。三四承上。虚状二句。体极生动。  

龙门  

龙门横野断。驿树出城来。气色皇居近。金银佛寺开。往还时屡改。川水日悠哉。  

相阅征途上。生涯尽几回。  

奉寄河南韦尹丈人  

有客传河尹。逢人问孔融。青囊仍隐逸。章甫尚西东。鼎食分门户。词场继国风。  

尊荣瞻地绝。疏放忆途穷。浊酒寻陶令。丹砂访葛洪。江湖漂短褐。霜雪满飞蓬。  

牢落乾坤大。周流道术空。谬惭知蓟子。真怯笑扬雄。盘错神明惧。讴歌德义丰。  

尸乡余土室。难说祝鸡翁。  

与任城许主簿游南池  

秋水通沟洫。城隅进小船。晚凉看洗马。森木乱鸣蝉。菱熟经时雨。蒲荒八月天。  

晨朝降白露。遥忆旧青毡。  

原选者评。仇兆鳌曰。 。公诗善记时节。此诗。晨朝降白露。明日白露节也。他诗。露从今夜白。今日白露节也。登兖州城楼  

东郡趋庭日。南楼纵目初。浮云连海岱。平野入青徐。孤嶂秦碑在。荒城鲁殿余。  

从来多古意。临眺独踌躇。  

原选者评。安雅妥帖。杜律中最近人者。故后人多摹此派。  

李梦阳曰。叠景者意必二。阔大者半必细。此最律诗三昧。如。浮云连海岱。平野入青徐。孤嶂秦碑在。荒城鲁殿余。前景寓目。后景感怀也。如。诏从三殿去。碑到百蛮开。  

野馆秾花发。春帆细雨来。前半阔大。后半工细也。唐法律甚严惟杜。变化莫测亦惟杜。  

赵氵方曰。公祖审言。登襄阳城诗。云。旅客三秋至。层城四望开。楚山横地出。汉水接天回。冠盖非新里。章华只旧台。习池风景异。归路满尘埃。公此诗实本于其祖。  

对雨书怀走邀许十一簿公  

东岳云峰起。溶溶满太虚。震雷翻幕燕。骤雨落河鱼。座对贤人酒。门听长者车。  

相邀愧泥泞。骑马到阶除。  

原选者评。王士禄曰。骤雨落河鱼。亦是即目妙境。  

巳上人茅斋  

巳公茅屋下。可以赋新诗。枕簟入林僻。茶瓜留客迟。江莲摇白羽。天棘蔓青丝。  

空忝许询辈。难酬支遁词。  

房兵曹胡马诗  

胡马大宛名。锋棱瘦骨成。竹批双耳峻。风入四蹄轻。所向无空阔。真堪托死生。  

骁腾有如此。万里可横行。  

原选者评。孤情迥出。健思潜搜。相其气骨亦可横行万里。此与画鹰二篇。真文家所谓沉着痛快者。  

赵氵方曰。咏物诗戒粘皮带骨。此诗矫健豪纵。飞行万里之势如在目中。所谓索之于牝牡骊黄之外者。区区模写体贴以为咏物。何足语此。  

李因笃曰。五六如咏良友大将。此所谓沉雄。  

画鹰  

素练风霜起。苍鹰画作殊。皕身思狡兔。侧目似愁胡。绦镟光堪擿。轩楹势可呼。何当击凡鸟。毛血洒平芜。  

原选者评。王士禄曰。命意精警。句句不脱画字。  

朱鹤龄曰。起句与。缟素漠漠开风沙。义同。末因画鹰而思真者之搏击。则进。雕赋。意也。  

仇兆鳌曰。每味一物必以全副精神入之。故老笔苍劲。时见灵气飞舞。  

过宋员外之问旧庄  

宋公旧池馆。零落守阳阿。枉道祗从入。吟诗许更过。淹留问耆老。寂寞向山河。  

更识将军树。悲风日暮多。  

夜宴左氏庄  

风林纤月落。衣露净琴张。暗水流花径。春星带草堂。检书烧烛短。看剑引杯长。  

诗罢闻吴咏。扁舟意不忘。  

原选者评。写景秾至。结意亦远。杜律如此种。气骨有余。不乏风韵。虽雅近王孟。尤为盛唐高步。  

顾宸曰。一章之中。乐事皆具。而时地景物重叠铺叙。却浑然不见痕迹。  

黄生曰。夜景有月易佳。无月难佳。三四句无月时写景语更精切。  

送蔡希曾都尉还陇右因寄高三十五书记  

蔡子勇成癖。弯弓西射胡。健儿宁关死。壮士耻为儒。官是先锋得。材缘挑战须。  

身轻一鸟过。枪急万人呼。云幕随开府。春城赴上都。马头金匼匝。 背锦模糊。  

咫尺云山路。归飞青海隅。上公犹宠锡。突将且前驱。汉使黄河远。凉州白麦枯。  

因君问消息。好在阮元瑜。  

原选者评。杜牧诗。射雕都尉万人敌。黑矛肖将军一鸟轻。虽本此诗。然语意天然逊子美远矣。  

欧阳修曰。陈舍人从易偶得杜集旧本。文多脱误。送蔡都尉。诗。身轻一鸟。下脱一字。陈公与数客各用一字补之。或云。疾。或云。落。或云。下。莫能定。后得一善本。乃是。过。字。陈叹服。以为虽一字。诸君亦不能到也。  

春日忆李白  

白也诗无敌。飘然思不群。清新庾开府。俊逸鲍参军。渭北春天树。江东日暮云。  

何时一尊酒。重与细论文。原选者评。李杜交谊。于白集中论之详矣。此诗傅会尤多。所谓以小人之心。度君子之腹。甫无是也。颈联遂为怀人粉本。情景双关。一何蕴藉。  

朱鹤龄曰。公与太白皆学六朝前。以李侯佳句比之阴铿。此又比之庾。鲍。盖举平生所最慕者以相方也。王安石谓少陵于李白仅比于庾。谢。阴铿则又下矣。或遂以。细论文。讥其才疏。此真瞽说。公诗云。颇学阴何苦用心。又云。庾信文章老更成。公之推服诸家甚至。则其推服太白为何如哉。  

赠陈二补阙  

世儒多汩没。夫子独声名。献纳开东观。君王问长卿。早雕寒始急。天马老能行。  

自到青冥里。休看白发生。  

寄高三十五书记  

叹息高生老。新诗日又多。美名人不及。佳句法如何。主将收才子。崆峒足凯歌。  

闻君已朱绂。且得慰蹉皗。  

原选者评。诗必有法。古今通义。子美最深于法。严羽云。少陵诗法如孙吴。太白诗法如李广。是也。  

送裴二虬作尉永嘉  

孤屿亭何处。天涯水气中。故人官就此。绝境兴谁同。隐吏逢梅福。游山忆谢公。  

扁舟吾已就。把钓待秋风。  

原选者评。浦起龙曰。起用倒势。如凌虚御风而来。  

赠田九判官  

崆峒使节上青霄。河陇降王欸圣朝。宛马总肥春苜蓿。将军只数汉嫖姚。  

陈留阮瑀谁争长。京兆田郎早见招。麾下赖君才并入。独能无意向渔樵。  

原选者评。风格遒囗。所谓神理纵横而准绳最密。此种体制惟老杜擅长。本望田荐己。  

故。宛马。句以比为赋微领此意。五六语如转丸珠。仇兆鳌谓阮王禹为指高适。不为无见。不徒送蔡都尉诗以阮比高也。  

赠献纳使起居田舍人  

献纳司存雨露边。地分清切任才贤。舍人退食收封事。宫女开函近御筵。晓漏追趋青琐闼。晴窗点检白云篇。扬雄更有河东赋。唯待吹嘘送上天。  

陪郑广文游何将军山林十首  

不识南塘路。今知第五桥。名园依绿水。野竹上青霄。谷口旧相得。濠梁同见招。  

平生为幽兴。未惜马蹄遥。  

原选者评。古人记游之作。伫兴而言。兴尽而止。故有余味而无长语。此诗多至十首。  

盖游宴既久。情景迭见。故乃综括始终。分摅怀抱。绝去羁束而自成阡陌。若不经营而自行条理。所谓。言之不足故长言之。反复咏叹以寄其情者也。十首中风致萧疏。气体深稳。  

元亮之冲。太冲之逸。康乐之清。明远之俊。汇而有之。至其章法次序则大家结构。评者类能言之。  

王嗣奭曰。起句是十首起法。末拈幽兴。为十首之纲。  

百顷风潭上。千章夏木清。卑枝低结子。接叶暗巢皍。鲜鲫银丝鲙。香芹碧涧羹。  

翻疑柂楼底。晚饭越中行。  

原选者评。蔡宽夫曰。卑枝。一联乃叠韵对。如乐天。户大嫌甜酒。才高笑小诗。  

要因其语意偶合辄成就之。不以是为工也。  

万里戎王子。何年别月支。异花开绝域。滋蔓匝清池。汉使徒空到。神农竟不知。  

露翻兼雨打。开拆日离披。  

原选者评。王士禄曰。十首中宕此一首。最见章法。  

旁舍连高竹。疏篱带晚花。碾涡深没马。藤蔓曲藏蛇。词赋工无益。山林迹未赊。  

尽捻书籍卖。来问尔东家。  

剩水沧江破。残山碣石开。绿垂风折笋。红绽雨肥梅。银甲弹筝用。金鱼换酒来。  

兴移无洒扫。随意坐莓苔。  

原选者评。王嗣奭曰。散漫写去无起束呼应。另是一格。亦缘十首自有大起结。此首如中联也。  

风磴吹阴雪。云门吼瀑泉。酒醒思卧簟。衣冷欲装绵。野老来看客。河鱼不取钱。  

只疑淳朴处。自有一山川。  

棘树寒云色。茵陈春藕香。脆添生荣美。阴益食单凉。野鹤清晨出。山精白日藏。  

石林蟠水府。百里独苍苍。原选者评。浦起龙曰。野鹤。一联。刻意生色。  

忆过杨柳渚。走马定昆池。醉把青荷叶。狂遗白接。剌船思郢客。解水乞吴儿。  

坐对秦山晚。江湖兴颇随。  

床上书连屋。阶前树拂云。将军不好武。稚子总能文。醒酒微风入。听诗静夜分。  

纟希衣挂萝薜。凉月白纷纷。  

幽意忽不惬。归期无奈何。出门流水注。回首白云多。自笑灯前舞。谁怜醉后歌。  

秪因与朋好。风雨亦来过。  

原选者评。赵氵方曰。凡一题而赋数首者。须首尾布置。有起有结。每章各有主意。无繁复不伦之失。乃是家数。观此十章及后五章可见。  

王嗣奭曰。合观十首。分明一篇游记。有首有尾。中间或赋景。或写情。经纬错综。  

曲折变化。用正用奇。不可方物。  

李因笃曰。末章是十首结语。老气横空。直使后五首可接。  

重过何氏五首  

问讯东桥竹。将军有报书。倒衣还命驾。高枕乃吾庐。花妥皍捎蝶。溪喧獭趁鱼。  

重来休沐地。真作野人居。  

原选者评。五首皆着意。重过。其大致疏落。不复次第铺叙。正所以别於前游。此亦诗家之微旨也。卢元昌以。野人居。三字为讽当时第舍之侈。又或以前第九首。此第四首为讽明皇黩武。将帅好兵。前第三首为刺明皇任蕃将。宠禄山。无端牵引。破碎支离。黄庭坚谓弃其大旨。于所遇林泉人物。草木鱼虫以为物物皆有所托。如世间商度隐语者。则子美之诗委地矣。读甫诗者。当以为戒。  

山雨樽仍在。沙沉榻未移。犬迎曾宿客。鸦护落巢儿。云薄翠微寺。天清皇子陂。  

向来幽异极。步屣过东篱。  

原选者评。李因笃曰。五六宕开。惟大家有此笔力。  

落日平台上。春风啜茗时。石栏斜点笔。桐叶坐题诗。翡翠鸣衣桁。蜻蜒立钓丝。  

自今幽兴熟。来往亦无期。  

原选者评。首篇五六及。翡翠。二句秾至中别有幽趣。不减。蝉噪林逾静。鸟鸣山更幽。也。颇怪朝参懒。应耽野趣长。雨抛金锁甲。苔卧绿沉枪。手自移蒲柳。家才足稻粱。  

看君用幽意。白日到羲皇。  

到此应常宿。相留可判年。蹉跎暮容色。怅望好林泉。何日沾微禄。归山买薄田。  

斯游恐不遂。把酒意茫然。  

冬日有怀李白  

寂寞书斋里。终朝独尔思。更寻嘉树传。不忘角弓诗。短褐风霜入。还丹日月迟。  

未因乘兴去。空有鹿门期。  

原选者评。与。亦有梁宋游。相期拾瑶草。正相照应。  

赠翰林张四学士  

翰林逼华盖。鲸力破沧溟。天上张公子。宫中汉客星。赋诗拾翠殿。佐酒望云亭。  

紫诰仍兼绾。黄麻似六经。内分金带赤。恩与荔枝青。无复随高凤。空余泣聚萤。  

此生任春草。垂老独漂萍。傥忆山阳会。悲歌在一听。  

原选者评。前幅工丽。  

送张二十参军赴蜀州因呈杨五侍御  

好去张公子。通家别恨添。两行秦树直。万点蜀山尖。御史新骢马。参军旧紫髯。  

皇华吾善处。於汝定无嫌。  

陪诸贵公子丈八沟携妓纳凉晚际遇雨二首  

落日放船好。轻风生浪迟。竹深留客处。荷净纳凉时。公子调冰水。佳人雪藕丝。  

片云头上黑。应是雨催诗。  

雨来沾席上。风急打船头。越女红裙湿。燕姬翠黛愁。缆侵堤柳系。幔卷浪花浮。  

归路翻萧飒。陂塘五月秋。  

原选者评。结皆入胜。次作尤有逸致。  

赠高式颜  

昔别是何处。相逢皆老夫。故人还寂寞。削迹共艰虞。自失论文友。空知卖酒垆。平生飞动意。见尔不能无。  

原选者评。深情高调。起句中无限苍凉。  

王士正曰。篇中。论文友。指高适。适卒於永泰元年。此诗当在改元之后。  

故武卫将军挽歌三首  

严警当寒夜。前军落大星。壮夫思敢决。哀诏惜精灵。王者今无战。书生已勒铭。  

封侯意疏阔。编简为谁青。  

原选者评。刘会孟曰。词意上下含蓄。有美有恨。  

舞剑过人绝。鸣弓射兽能。铦锋行惬顺。猛噬失腾。赤羽千夫膳。黄河十月冰。  

横行沙漠外。神速至今称。  

原选者评。李因笃曰。诗意沉雄悲壮。足慰鬼雄。此篇尤有生造之力。  

哀挽青门去。新阡绛水遥。路人纷雨泣。天意飒风飚。部曲精仍锐。匈奴气不骄。  

无由睹雄略。大树日萧萧。  

官定后戏赠  

不作河西尉。凄凉为折腰。老夫怕趋走。率府且逍遥。耽酒须微禄。狂歌托圣朝。  

故山归兴尽。回首向风飚。  

九日蓝田崔氏庄  

老去悲秋强自宽。兴来今日尽君欢。羞将短发还吹帽。笑倩旁人为正冠。  

蓝水远从千涧落。玉山高并两峰寒。明年此会知谁健。醉把茱萸子细看。  

原选者评。意颇颓唐。笔则老健。颈联撑拄。自是。截断众流。之句。  

刘禹锡曰。诗中用。茱萸。字者凡三人。杜子美云。醉把茱萸仔细看。王右丞云。  

。遍插茱萸少一人。朱亻放云。学他年少插茱萸。更三君所用。子美为优。  

陈师道曰。颔联文雅旷达。不减昔人。故谓诗非力学可致。正度胸中度世耳。  

崔氏东山草堂  

爱汝玉山草堂静。高秋爽气相鲜新。有时自发钟磬响。落日更见渔樵人。  

盘剥白鸦谷口栗。饭煮青泥坊底芹。何为西庄王给事。柴门空闭锁松筠。  

原选者评。甫集特多拗律。然其声调自有一定之法。如此诗及。西岳山曾竦处尊。  

。锦官城西生事微。掖垣竹埤梧十寻。城尖径仄旌旆愁。诸篇。以古调入律。所谓苍茫历落中自成音节者。然此及。西岳。篇。收入律调为正法。如后一篇八句全拗。又拗体之变格。不易学也。若并不识七古声调。而以语拗体。难矣。他如。涧道余寒历冰雪。传语风光共流转。及。映阶碧草自春色。九江日落醒何处。诸联。乃单拗双拗正法。宋人胡仔谓平仄固有定体。众共守之。然不若时用变体。如兵之出奇。变化无穷。以惊世骇目。  

王世懋则疑为变风变雅。皆恍惚之语耳。  

王嗣奭曰。蓝田。诗悲壮。东山。诗浑成。不烦绳削。自有萧散之致。  

对雪  

战哭多新鬼。愁吟独老翁。乱云低薄暮。急雪舞回风。瓢弃樽无绿。炉存火似红。  

数州消息断。愁坐正书空。  

月夜  

今夜鄜州月。闺中只独看。遥怜小儿女。未解忆长安。香露云鬟湿。清辉玉臂寒。  

何时倚虚幌。双照泪痕干。  

原选者评。王士正曰。不言思儿女。情在言外。  

浦起龙曰。悲婉微至。  

黄鹤曰。天宝十五载八月。公自鄜州赴行在。为贼所得。时身在长安。家在鄜州。故作是诗。  

遣兴  

骥子好男儿。前年学语时。问知人客姓。诵得老夫诗。世乱怜渠小。家贫仰母慈。  

鹿门携不遂。雁足系难期。天地军麾满。山河战角悲。傥归免相失。见日敢辞迟。  

原选者评。王嗣奭曰。爱隔情深。语宽心急。  

春望  

国破山河在。城春草木深。感时花溅泪。恨别鸟惊心。烽火连三月。家书抵万金。  

白头搔更短。浑欲不胜簪。  

原选者评。司马光曰。古人为诗。贵于意在言外。使人思而得之。近世惟杜子美最得诗人之体。如此诗。言。山河在。明无余物矣。草木深。明无人矣。花鸟。平时可娱之物。见之而泣。闻之而悲。则时可知矣。他皆类此。不可遍举。  

忆幼子  

骥子春犹隔。莺歌煖正繁。别离惊节换。聪慧与谁论。涧水空山道。柴门老树村。  

忆渠愁只睡。炙背俯晴轩。  

喜达行在所三首  

西忆岐阳信。无人遂却回。眼穿当落日。心死著寒灰。雾树行相引。连峰望忽开。  

所亲惊老瘦。辛苦贼中来。  

原选者评。李因笃曰。抗贼高节。而以。老瘦辛苦。四字檃栝之。所谓蕴藉也。  

愁思胡笳夕。凄凉汉苑春。生还今日事。间道暂时人。司隶章初睹。南阳气已新。  

喜心翻倒极。呜咽泪沾巾。  

原选者评。刘会孟曰。间道暂时人。五字可伤。即云。旦暮人。耳。暂时。更警。  

死去凭谁报。归来始自怜。犹瞻太白雪。喜遇武功天。影静千官里。心苏七校前。  

今朝汉社稷。新数中兴年。  

原选者评。肺腑流露。不假雕饰。论甫者谓其一饭不忘君。况斯时情境乎。所以写欣喜处语极悲痛。性情所至。妙不自寻。观其真挚如此。其生平大节可知矣。  

赵氵方曰。题曰。喜达行在所。而诗多追说脱身归顺间关跋涉之情状。所谓痛定思痛。  

逾於在痛时也。  

得家书  

去凭游客寄。来为附家书。今日知消息。也乡且旧居。熊儿幸无恙。骥子最怜渠。  

临老羇孤极。伤时会合疏。二毛趋帐殿。一命侍鸾舆。北阙妖氛满。西郊白露初。  

凉风新过雁。秋雨欲生鱼。农事空山里。眷言终荷锄。  

原选者评。入后清逸。翛然意远。  

奉赠严八阁老  

扈圣登黄阁。明公独妙年。蛟龙得云雨。雕鹗在秋天。客礼容疏放。官曹可接联。  

新诗句句好。应任老夫传。  

奉送郭中丞兼太仆卿充陇右节度使三十韵  

诏发西山将。秋屯陇右兵。凄凉余部曲。火单赫旧家声。雕鹗乘时去。骅骝顾主鸣。  

艰难须上策。容易即前程。斜日当轩盖。高风卷旆旌。松悲天水冷。沙乱雪山清。  

和虏犹怀惠。防边不敢惊。古来於异域。镇静示专征。燕蓟奔封豕。周秦触骇鲸。  

中原何惨黩。余孽尚纵横。箭入昭阳殿。笳吟细柳营。内人红袖泣。王子白衣行。  

宸极祅星动。园陵杀气平。空余金椀出。无复纟惠帷轻。毁庙天飞雨。焚宫火彻明。  

罘罳朝共落。棆桷夜同倾。三月师逾整。群胡势就烹。疮痍亲接战。勇决冠垂成。  

妙誉期元宰。殊恩且列卿。几时回节钺。戮力扫欃枪。圭窦三千士。云梯七十城。  

耻非齐说客。秪似鲁诸生。通籍微班忝。周行独坐荣。随肩趋漏刻。短鸨寄簪缨。  

径欲依刘表。还疑厌祢衡。渐衰那此别。忍泪独含情。废邑狐狸语。空村虎豹争。  

人频坠涂炭。公岂忘精诚。元帅调新律。前军压旧京。安边仍扈从。莫作后功名。  

原选者评。言有伦脊。义归忠爱。昔谢安论毛诗。以讠于谟定命。远猷辰告为佳语。此类篇章有其意矣。  

王嗣奭曰。本送郭之陇右。而语意轻外重内。亶亶而谈。正以感激中丞使知急也。后云。几时回节钺。又云。安边仍扈从。盖以深讨贼大事望之矣。  

送杨六判官使西蕃  

送远秋风落。西征海气寒。帝京氛祲满。人世别离难。绝域遥怀怒。和亲愿结欢。  

敕书怜赞普。兵甲望长安。宣命前程急。惟良待士宽。子云清自守。今日起为官。  

垂泪方投笔。伤时即据鞍。儒衣山鸟怪。汉节野童看。边酒排金盏。夷歌捧玉盘。  

草轻蕃马健。雪重拂庐乾。慎尔参筹画。从兹正羽翰。归来权可取。九万一朝抟。  

原选者评。仇兆鳌曰。罗大经云。子云清自守。今日起为官。假。云。对。日。两句一意。按元白刘宾客辈汝洛唱和集。九日送人。清秋方落帽。子夏正离群。假对之工。  

本於杜句。  

朱鹤龄曰。旧唐书。云。至德元载。吐蕃遣使和亲。愿助国讨贼。二载三月。遣给事中南巨川极命。杨盖赞巨川以行。  

月  

天上秋期近。人间月影清。入河蟾不没。捣药兔长生。只益丹心苦。能添白发明。  

干戈知满地。休照国西营。  

晚行口号  

三川不可到。归路晚山稠。落雁浮寒水。饥乌集戍楼。市朝今日异。丧乱几时休。  

远愧梁江总。还家尚黑头。  

原选者评。卢之昌曰。有春燕巢于林木之感。  

行次昭陵  

旧俗疲庸主。群雄问独夫。谶归龙凤质。威定虎狼都。天属尊尧典。神功协禹谟。  

风云随绝足。日月继高衢。文物多师古。朝廷半老儒。直词宁戮辱。贤路不崎岖。  

往者灾犹降。苍生喘未苏。指麾安率土。荡涤抚洪炉。壮士悲陵邑。幽人拜鼎湖。  

玉衣晨自举。铁马汗常趋。松柏瞻虚殿。尘沙立暝途。寂寥开国日。流恨满山隅。  

原选者评。气象嵬峨。规模宏远。华茂典重之中。有沉雄悲壮之概。陆游所谓。清庙生民伯仲间。也。贞观之治。三代以后所仅见。其行政。用人。纳谏。进贤亦非后代所及。  

。文物。四句能举其要。不特此也。明皇励精为治。开元政化。上媲太宗。不能持盈保泰。  

任用宵小。蔽塞聪明。以致天宝祸乱。向非太宗之灵。则唐室墟矣。流离之余。徘徊瞻眺。  

抚时伤往。流恨山隅。想开国之盛。而所以致乱之故。隐然言外。深广无端。波澜万状。今古诗人。绝无伦比。甫祭房相文云。培满地。昆仑无群。可取以评此诗。  

许曰。文物多师古。四句。见太宗智勇英特。武定天下而能如此。最盛德也。  

黄鹤曰。按天宝五载。诏天下通一艺者诣京师。公自东都西归应诏。故道经昭陵也。  

沈德潜曰。玉衣。二句。犹。骚。所云。神之来兮夹两旗。言神灵陟降也。  

重经昭陵  

草昧英雄起。讴歌历数归。风尘三尺剑。社稷一戎衣。翼亮贞文德。丕承戢武威。  

圣图天广大。宗祀日光辉。陵寝盘空曲。熊罴守翠微。再窥松柏路。还见五云飞。  

原选者评。浑举赞颂。义无不包。与前篇皆可直追三颂。  

何景明曰。用经史入诗。绝不见斧凿痕。使他人道之未免拙滞。  

钟惺曰。陵庙之作。典古悲凉。说功业无竹帛气。说神灵无松杉气。  

张远曰。末句即。五陵佳气无时无。之意。  

喜闻官军已临贼寇二十韵  

胡虏潜京县。官军拥贼壕。鼎鱼犹假息。穴蚁欲何逃。帐殿罗玄冕。辕门照白袍。  

秦山当警跸。汉苑入旌旄。路失羊肠险。云横雉尾高。五原空壁垒。八水散风涛。  

今日看天意。游魂贷尔曹。乞降那更得。尚诈莫徒劳。元帅归龙种。司空握豹韬。  

前军苏武节。左将吕虔刀。兵气回飞鸟。威声没巨鳌。戈钅延开雪色。弓矢尚秋毫。  

天步艰方尽。时和运更遭。谁云遗毒螫。已是沃腥臊。睿想丹墀近。神行羽卫牢。  

花门腾绝漠。拓羯渡临洮。此辈感恩至。羸俘何足操。锋先衣染血。骑突剑吹毛。  

喜觉都城动。悲怜子女号。家家卖钗钏。只待献春醪。  

原选者评。壮浪豪迈。写得。喜。字意出。可作讨贼檄文。亦可作极捷露布。  

王嗣奭曰。字字犀利。句句雄壮。真是笔扫千军者。  

。唐书。至德二载九月。丁亥。广平王亻叔将朔方等军及回纥。西域之众十五万发凤翔。  

壬寅至长安城西。与贼将安守忠战於香积寺北。贼大败。张通儒走陕郡。大军入京师。甲辰。捷书至凤翔。  

收京二首  

生意甘衰白。天涯正寂寥。忽闻哀痛诏。又下圣明朝。羽翼怀商老。文思忆帝尧。  

叨逢罪已日。沾洒望青霄。  

汗马收宫阙。春城铲贼壕。赏应歌杕杜。归及荐樱桃。杂虏横戈数。功臣甲第高。  

万方频送喜。无乃圣躬劳。卷十四  

襄阳杜甫诗六  

腊日  

腊日常年暖尚遥。今年腊日冻全消。侵陵雪色还萱草。漏泄春光有柳条。  

纵酒欲谋良夜醉。还家初散紫宸朝。口脂面药随恩泽。翠管银罂下九霄。  

原选者评。赵大纲曰。唐以大寒后辰日为腊。  

紫宸殿退朝口号  

户外昭容紫袖垂。双瞻御座引朝仪。香飘合殿春风转。花覆千官淑景移。  

昼漏希闻高阁报。天颜有喜近臣知。宫中每出归东省。会送夔龙集凤池。  

原选者评。可备唐朝典故。诗亦委蛇有风度。  

刘会孟曰。从容富丽。六句有意外意。  

曲江二首  

一片花飞减却春。风飘万点正愁人。且看欲尽花经眼。莫厌伤多酒入唇。  

江上小堂巢翡翠。苑边高冢卧麒麟。细推物理须行乐。何用浮名绊此身。  

朝回日日典春衣。每日江头尽醉归。酒债寻常行处有。人生七十古来稀。  

穿花蛱蝶深深见。点水晴蜒欸欸飞。传语风光共流转。暂时相赏莫相违。  

原选者评。叶梦得曰。深深。字若无。穿。字。款款。字若无。点。字。亦无以见其精微。然读之浑然全似未尝用力。所以不碍气格超胜。使晚唐人为之。便涉。鱼跃练川抛玉尺。莺穿丝柳织金梭。矣。  

张钅延曰。二诗以仕不得志有感於暮春而作。  

王士正曰。宣政。等作。何其舂容华藻。游赏诗乃又跌宕不羁如此。盖各有体也。曲江对酒苑外江头坐不归。水精宫殿转霏微。桃花细逐杨花落。黄鸟时兼白鸟飞。  

纵饮久判人共弃。懒朝真与世相违。吏情更觉沧洲远。老大悲伤未拂衣。  

原选者评。颔联写一时偶然之景。遂为后贤粉本。然。丹铅录。所引黄庭坚句。风致自佳。若梅尧臣。李若水两联则优劣判然矣。  

曲江对雨  

城上春云覆苑墙。江亭晚色静年芳。林花著雨燕脂落。水荇牵风翠带长。  

龙武新军深驻辇。芙蓉别殿漫焚香。何时诏此金钱会。暂醉佳人锦瑟傍。  

原选者评。离乱初复。追思极盛。悄然悲慨。无限深情。后四句一气滚出。仍望有承平之乐。语偏浓至。气自空苍。此中晚所望而不及者也。若甫之系念明皇。诚有其意。然金钱之诏。当在肃宗。说诗固宜善会耳。  

黄生曰。公感玄宗知遇。诗中每每见之。五。六指南内之事。盖隐之也。本诗人之忠厚。法宣圣之微词。岂古今抽黄媲白之士所敢望哉。  

仇兆鳌曰。杜审言诗。绾物青条弱。牵风紫蔓长。即此颔联所自出也。又。寄语洛阳风日道。明年春色倍还人。即。传语风光。二句所自出也。公尝云。诗是吾家事。  

信乎祖孙继述诗学乃其家学也。  

奉和贾至舍人早朝大明宫  

五夜漏声催晓箭。九重春色醉仙桃。旌旗日暖龙蛇动。宫殿风微燕雀高。  

朝罢香烟携满袖。诗成珠玉在挥毫。欲知世掌丝纶美。池上於今有凤毛。  

原选者评。苏轼曰。旌旗日暖。一联。此七言中之伟丽者也。  

宣政殿退朝晚出左掖  

天门日射黄金榜。春殿晴曛赤羽旗。宫草微微承委珮。炉烟细细驻游丝。  

云近蓬莱常五色。雪残支鸟鹊亦多时。侍臣缓步归青琐。退食从容出每迟。  

原选者评。浦起龙曰。金和玉节之篇。题省中院壁  

掖垣竹埤梧十寻。洞门对溜常阴阴。落花游丝白日静。鸣鸠乳燕青春深。  

腐儒衰晚谬通籍。退食迟回违寸心。衮职曾无一字补。许身愧比双南金。  

原选者评。明朝有封事。数问夜如何。参观之可得其意。  

春宿左省  

花隐掖垣暮。啾啾栖鸟过。星临万户动。月傍九霄多。不寝听金钥。因风想玉珂。  

明朝有封事。数问夜如何。  

原选者评。胡应麟曰。杜诗五律结句之妙者。如。明朝有封事。数问夜如何。经过自爱惜。取次莫论兵。亲朋满天地。兵甲少来书。安危大臣在。不必泪长流。无由睹雄略。大树日萧萧。语皆矫健振劲。绝非铮铮细响。  

沈德潜曰。三四即景名句。而注释家谓民劳则星动。月属阴象。指女子。小人。以峭刻深心。测诗人敦厚之旨。一何可笑。  

送翰林张司马南海勒碑  

冠冕通南极。文章落上台。诏从三殿去。碑到百蛮开。野馆浓花发。春帆细雨来。  

不知沧海上。天遣几时回。  

原选者评。王士正曰。颔联冠冕。颊联纤秾。此用笔之妙。  

晚出左掖  

昼刻传呼浅。春旗簇仗齐。退朝花底散。归院柳边迷。楼雪融城湿。宫云去殿低。  

避人焚谏草。骑马欲鸡栖。  

原选者评。刘会孟曰。谏草不欲人知。此事君当然之体。结语读之数过。款款忠实。  

送贾阁老出汝州  

西掖梧桐树。空留一院阴。艰难归故里。去住损春心。宫殿青门隔。云山紫逻深。  

人生五马贵。莫受二毛侵。  

原选者评。去住损春心。五字可谓蕴藉。黄生曰。起处用。卷阿。诗意而无其迹。  

送郑十八虔贬台州司户伤  

其临老陷贼之故阙为面别情见于诗  

郑公樗散鬓成丝。酒后常称老画师。万里伤心严谴日。百年垂死中兴时。  

苍惶已就长途往。邂逅无端出饯迟。便与先生应永诀。九重泉路尽交期。  

原选者评。卢世曰。清空一气。万转千回。纯是泪点。都无墨痕。  

沈德潜曰。屈折赴题。清空如话。别是一种风格。  

端午日赐衣  

宫衣亦有名。端午被恩荣。细葛含风软。香罗叠雪轻。自天题处湿。当暑著来清。  

意内称长短。终身荷圣情。  

奉赠王中允维  

中允声名久。如今契阔深。共传收庾信。不比得陈琳。一病绿明主。三年独此心。  

穷愁应有作。试诵白头吟。  

原选者评。为中允表明心迹。极有斟酌。  

。旧唐书。维官给事中。扈从不及。为贼所得。服药取痢。诈称喑病。禄山迎置洛阳。  

构于普施寺。迫以伪署。贼平。定陷贼官罪。维以。氵以碧。诗闻于朝。肃宗特宥之。责授太子中允。  

奉陪郑驸马韦曲二首  

韦曲花无赖。家家恼杀人。绿樽虽尽日。白发好禁春。石角钩衣破。藤枝刺眼新。  

何时占丛竹。头戴小乌巾。  

野寺垂杨里。春畦乱水间。美花多映竹。好鸟不归山。城郭终何事。风尘岂驻颜。  

谁能共公子。薄暮欲俱还。  

至德二载甫自京金光门出间道归凤翔乾元初  

从左拾遗移华州掾与亲故别因出此门有悲往事  

此道昔归顺。西郊胡正繁。至今残破胆。应有未招魂。近得归京邑。移官岂至尊。  

无才日衰老。驻马望千门。原选者评。词意婉曲。昔之忠款。今之眷恋皆见。怨而不怒。忠厚之道。  

顾宸曰。公疏救房琯。诏三司推问。以张镐力救。敕放就列。次年与房琯。严武俱贬坐琯党也。此公事君交友生平出处之大节。曰。移官岂至尊。不敢归怨于君也。王维题云。执政方持法。明君无此心。与此同意。所谓诗可以怨也。  

寄高三十五詹事适  

安稳高詹事。兵戈久索居。时来如宦达。岁晚莫情疏。天上多鸿雁。池中足鲤鱼。  

相看过半百。不寄一行书。  

路逢襄阳杨少府入城戏呈杨员外绾  

寄语杨员外。山寒少茯苓。归来稍暄暖。当为属刂青冥。翻动神仙窟。封题鸟兽形。  

兼将老藤杖。扶汝醉初醒。  

原选者评。颈联奇致。押韵尤稳。  

题郑县亭子  

郑县亭子涧之滨。户牖凭高发兴新。云断岳莲临大路。天晴宫柳暗长春。  

巢边野雀群欺燕。花底山蜂远趁人。更欲题诗满青竹。晚来幽独恐伤神。  

原选者评。仇兆鳌曰。中四写景。先赋后比。五六喻意。所以自伤幽独也。  

望岳  

西岳崚嶒竦处尊。诸峰罗立如儿孙。安得仙人九节杖。拄到玉女洗头盆。  

车箱入谷无归路。箭栝通天有一门。稍待西风凉冷后。高寻白帝问真源。  

原选者评。遂无一字。犹人苍老浑劲。行神如空。行气如虹。昔元好问论秦观。春雨。诗曰。拈出退之山石句。始知渠是女郎诗。诗人不识大家气象。争柔斗葩。气萎体瘵。诵此宁不变色。  

至日遣兴奉寄北省旧阁老两院故人二首  

去岁兹辰捧御床。五更三点入鹓行。欲知趋走伤心地。正想氛氲满眼香。  

无路从容陪语笑。有时颠倒著衣裳。何人错忆穷愁日。愁日愁随一线长。  

忆昨逍遥供奉班。去年今日侍龙颜。麒麟不动炉烟上。孔雀徐开扇影还。  

玉几由来天北极。朱衣只在殿中间。孤城此日堪肠断。愁对寒云雪满山。  

得弟消息  

近有平阴信。遥怜舍弟存。侧身千里道。寄食一家村。烽举新酣战。啼垂旧血痕。  

不知临老日。招得几人魂。  

忆弟  

且喜河南定。不问邺城围。百战今谁在。三年望汝归。故园花自发。春日鸟还飞。  

断绝人烟久。东西消息稀。  

原选者评。二诗意真语苦。未有笃于君父而薄于手足者。甫之过人。岂徒诗乎。  

仇兆鳌曰。花发。鸟飞。即。溅泪。伤心。之意。  

秦州杂诗二十首  

满目悲生事。因人作远游。迟回度陇怯。浩荡及关愁。水落鱼龙夜。山空鸟鼠秋。  

西征问烽火。心折此淹留。  

原选者评。意极哀顿。气则浑含。自足领起诸篇。  

姚宽曰。水经。鱼龙以秋日为夜。又。鱼龙。水名。鸟鼠。山名。盖两句而合  

三事也。  

秦州城北寺。胜迹隗嚣宫。苔藓山门古。丹青野殿空。月明垂叶露。云逐渡溪风。  

清渭无情极。愁时独向东。  

州图领同谷。驿道出流沙。降虏兼千帐。居人有万家。马骄珠汗落。胡舞白题斜。  

年少临洮子。西来亦自夸。  

鼓角缘边郡。川原欲夜时。秋听殷地发。风散入云悲。抱叶寒蝉静。归山独鸟迟。  

万方声一概。吾道竟何之。  

原选者评。五六入喻。笔意幽细。结极悲凉。  

南使宜天马。由来万匹强。浮云连阵没。秋草遍山长。闻说真龙种。仍残骕骦。  

哀鸣思战斗。迥立向苍苍。  

原选者评。沈德潜曰。伏枥长鸣。隐然自寓。朱鹤龄曰。按。通鉴。是年春三月。九节度使之师溃于邺城。战马万匹。惟存三千。  

此诗。浮云连阵没。正其事也。秦州乃出西域之道。故感天马事而赋之。  

城上胡笳奏。山边汉节归。防河赴沧海。奉诏发金微。士苦形骸黑。旌疏鸟兽稀。  

那闻往来戍。恨解邺城围。  

莽莽万重山。孤城山谷间。无风云出塞。不夜月临关。属国归何晚。栖兰斩未还。  

烟尘独长望。衰飒正摧颜。  

原选者评。气调苍深。  

吴昌祺曰。如雕鹗盘空。雄健自喜。  

沈德潜曰。无风。不夜。奇景偶然写出。或以为地名。不但穿凿。亦令杜诗无  

味。  

闻道寻源使。从天此路回。牵牛去几许。宛马至今来。一望幽燕隔。何时郡国开。  

东征健儿尽。羌笛暮吹哀。  

今日明人眼。临池好驿亭。丛篁低地碧。高柳半天青。稠叠多幽事。喧呼阅使星。  

老夫如有此。不异在郊坰。  

云气接昆仑。涔涔塞雨繁。羌童看渭水。使客向河源。烟火军中幕。牛羊岭上村。  

所居秋草净。正闭小蓬门。  

萧萧古塞冷。漠漠秋云低。黄鹄翅垂雨。苍鹰饥啄泥。蓟门谁自北。汉将独征西。  

不意书生耳。临衰厌皷鞞。  

原选者评。浦起龙曰。苍苍莽莽。以古为律。此前多言世乱。此后多为身谋。此乃前后关键也。  

山头南郭寺。水号北流泉。老树空庭得。清渠一邑传。秋花危石底。晚景卧钟边。  

俛仰悲身世。溪风为飒然。  

原选者评。杨德周曰。秦州诗忧愤悱恻。都非文人伎俩。即。归山独鸟迟。老树空庭得。二语亦令人搁笔。  

传道东柯谷。深藏数十家。对门藤盖瓦。映竹水穿沙。瘦地翻宜粟。阳坡可种瓜。  

船人近相报。但恐失桃花。  

原选者评。赵氵方曰。起用。传道。二字。则以下景物皆是未至谷中。先述所闻。末方言泛舟往游。恐如桃源之迷路也。  

王知彰曰。工部弃官寓东柯谷侄佐之居。  

万古仇池穴。潜通小有天。神鱼人不见。福地语真传。近接西南境。长怀十九泉。  

何时一茅屋。送老白云边。  

原选者评。朱鹤龄曰。前闻乐柯谷之胜而欲卜居。此述仇池穴之胜而欲卜居也。观卒章。读记忆仇池。则前六句皆是引记中语。  

浦起龙曰。前后三篇皆言东柯。此以仇池隔断。章法变化。  

未暇泛沧海。悠悠兵马间。塞门风落木。容舍雨连山。阮籍行多兴。庞公隐不还。  

东柯遂疏懒。休镊皘毛斑。  

东柯好崖谷。不与众峰群。落日邀双鸟。晴天养片云。野人矜险绝。水竹会平分。  

采药吾将老。儿童未遣闻。  

边秋阴易久。不复辨晨光。檐雨乱淋幔。山云低度墙。鸬鹚窥浅井。蚯蚓上深堂。  

车马何萧索。门前百草长。  

地僻秋将尽。山高客未归。塞云多断续。边日少光辉。警急烽常报。传闻檄屡飞。  

西戎外甥国。何得迕天威。  

凤林戈未息。鱼海路常难。候火云烽峻。悬军幕井乾。风连西极动。月过北庭寒。  

故老思飞将。何时议筑坛。  

原选者评。此与上篇全指吐蕃。注家所引未的。  

唐尧真自圣。野老复何知。晒药能无妇。应门幸有儿。藏书闻禹穴。读记忆仇池。  

为报鸳行旧。鹪鹩在一枝。  

原选者评。题曰。杂诗。所感非一事。其作非一时。盖甫弃官游秦。情非得已。身世之感。一寓于诗。即事命意。触景成文。或系于国。或系于己。要以达其性情则一。然其遇弥困而思则弥深。其心益苦而言则益工。纵出横飞。涵今茹古。昔人谓其秦州以后律法尤精。盖所遇有以激发之也。学者求其本源之所在。而参时事以观之。庶有以窥其篱耳。  

刘克庄曰。唐人游边之作数十篇。中间有三数篇。一篇间有一二联可采。若此二十篇。  

山川城郭之异。土地风气所宜。开卷一览尽在是矣。网山诗云。杜陵诗卷是图经。信然。月夜忆舍弟戍鼓断人行。边秋一雁声。露从今夜白。月是故乡明。有弟皆分散。无家问死生。  

寄书长不达。况乃未休兵。  

原选者评。王彦辅曰。子美善用故事及常语。多颠倒用之。语峻而体健。如。露从今夜白。一联之类是也。  

吴昌祺曰。月是故乡明。胜。隔千里兮共明月。  

宿赞公房  

杖锡何来此。秋风已飒然。雨荒深院菊。霜倒半池莲。放逐宁违性。虚空不离禅。  

相逢成夜宿。陇月向人圆。  

东楼  

万里流沙道。西征过此门。但添新战骨。不返旧征魂。楼角凌风迥。城阴带水昏。  

传声看驿使。送节向河源。  

原选者评。亦目前语耳。征战之苦。言之何其惨也。  

雨晴  

天外秋云薄。从西万里风。今朝好晴景。久雨不妨农。塞柳行疏翠。山梨结小红。  

胡笳楼上发。一雁入高空。  

寓目  

一县蒲萄熟。秋山苜蓿多。关云常带雨。塞水不成河。羌女轻烽燧。胡儿制骆驼。  

自伤迟暮眼。丧乱饱经过。  

原选者评。牛鹤龄曰。当与。州图领同谷。一首参看。关塞无阻。羌胡杂居。乃世变之深可虑者。公故感而叹之。未几。秦陇果为吐蕃所陷。  

山寺  

野寺残僧少。山园细路高。麝香眠石竹。鹦鹉啄金桃。乱石通人过。悬崖置屋牢。  

上方重阁晚。百里见秋毫。遣怀  

愁眼看霜露。寒城菊自花。天风随断柳。客泪堕清笳。水净楼阴直。山昏塞日斜。  

夜来归鸟尽。啼杀后栖鸦。  

原选者评。风景不殊。举目有山河之异。结以比语豁出。不嫌于尽。  

顾宸曰。末语即。上林无限树。不借一枝栖。之意。盖叹卜居无地也。  

天河  

常时任显晦。秋至最分明。纵被微云掩。终能永夜清。含星动双阙。伴月落边城。  

牛女年年渡。何曾风浪生。  

原选者评。此与。初月。诗确有寄托。用意不即不离。窅然而深。如以为但咏本题。又失之矣。  

洪仲曰。天河。初月。二诗。皆暗写题意。不露题字。  

仇兆鳌曰。此直咏天河。而寓意在言外。颔联似为小人谗妒而发。  

初月  

光细弦欲上。影斜轮未安。微升古塞外。已隐暮云端。河汉不改色。关山空自寒。  

庭前有白露。暗满菊花团。  

原选者评。黄庭坚曰。王叔原说。此诗为肃宗而作。  

张远曰。句句有一。初。字意。  

捣衣  

亦知戍不返。秋至拭清砧。已近苦寒月。况经长别心。宁辞捣熨倦。一寄塞垣深。  

用尽闺中力。君听空外音。  

原选者评。铿然清响。亭皋叶下。陇首云飞。故当逊其真至。  

张远曰。王湾诗。风响传声不到君。即此末句意。但蕴籍不如耳。  

沈德潜曰。通首代戍妇之词。一气旋折。全以神行。  

促织  

促织甚微细。哀音何动人。草根吟不稳。床下夜相亲。久客得无泪。故妻难及晨。悲丝与急管。感激异天真。  

原选者评。以下六诗。全用比兴。风诗之草木昆虫。离骚。之美人香草。此物此志尔。  

萤火  

幸因腐草出。敢近太阳飞。未足临书卷。时能点客衣。随风隔幔小。带雨傍林微。  

十月清霜重。飘零何处归。  

原选者评。仇兆鳌曰。黄鹤注谓指李辅国辈。以宦者近君而挠政也。按腐草喻刑余之人。太阳乃人君之象。比义显然。此辈直置身无地矣。  

蒹葭  

摧折不自守。秋风吹若何。暂时花戴雪。几处叶沉波。体弱春苗早。丛长夜露多。  

江湖后摇落。亦恐岁蹉跎。  

苦竹  

青冥亦自守。软弱强扶持。味苦夏虫避。丛卑春鸟疑。轩墀曾不重。剪伐欲无辞。  

幸近幽人屋。霜根结在兹。  

原选者评。王嗣奭曰。前章。不自守。言遭时之穷。此章。亦自守。见保身之哲。  

读二诗。知公去就之间善于审处也。  

仇兆鳌曰。蒹葭。伤贤人之失志者。苦竹。喜君子之避世者。  

除架  

束薪已零落。瓠叶转萧。幸结白花了。宁辞青蔓除。秋虫声不去。暮雀意何如。  

寒事今牢落。人生亦有初。  

废畦  

秋蔬拥霜露。岂敢惜凋残。暮景数枝叶。天风吹汝寒。绿沾泥滓尽。香与岁时阑。  

生意如春昨。悲君白玉盘。  

原选者评。君门万里之感于小物发之。此自为写照也。  

浦起龙曰。前篇。除。字说得和平。此章。废。字写得感慨。夕烽夕烽来不近。每日报平安。塞上传光小。云边落点残。照秦通警急。过陇自艰难。  

闻道蓬莱殿。千门立马看。  

原选者评。俨然有宗社安危之虑。乃心王室不觉流露。其后吐蕃卒犯长安。知甫深思远虑矣。  

送远  

带甲满天地。胡为君远行。亲朋尽一哭。鞍马去孤城。草木岁月晚。关河霜雪清。  

别离已昨日。因见古人情。  

原选者评。黄生曰。起二句写得万难分手。接联更作一幅关河送别图。顿觉班马悲鸣。  

风云变色。使人设身其地。亦自黯然魂消。所谓。古人情。者。即古别离之情也。  

观兵  

北庭送壮士。貔虎数尤多。精锐旧无敌。边隅今若何。妖氛拥白马。元帅待彫戈。  

莫守邺城下。斩鲸辽海波。  

原选者评。朱鹤龄曰。是时九节度围相州。李光弼与诸将议曰。思明得魏州而按兵不动。此欲以精锐掩吾不备也。请与朔方兵同逼魏州。彼惩嘉山之败必不敢轻出。旷日引久则邺城必拔矣。鱼朝恩不可而止。公诗末句。正与光弼意合。言当直捣幽燕。倾思明之巢穴。不当老师邺城之下也。  

天末怀李白  

凉风起天末。君子意如何。鸿雁几时到。江湖秋水多。文章憎命达。魑魅喜人过。  

应共冤魂语。投诗赠汨罗。  

原选者评。悲歌慷慨。一气舒卷。李杜交好。其诗特地精神。  

浦起龙曰。五六直隐  

木 栝。天问。招魂。两篇。  

空囊  

翠柏苦犹食。晨霞高可餐。世人共卤莽。吾道属艰难。不爨井晨冻。无衣床夜寒。  

囊空恐羞。留得一钱看。病马  

乘尔亦已久。天寒关塞深。尘中老尽力。岁晚病伤心。毛骨岂殊众。驯良犹至今。  

物微意不浅。感动一沉吟。  

原选者评。直书见意。无复营构。此为老境。  

蕃剑  

致此自僻远。又非珠玉装。如何有奇怪。每夜吐光芒。虎气必腾上。龙身宁久藏。  

风尘苦未息。持汝奉明王。  

原选者评。不妨朴直。自有气魄。  

铜瓶  

乱后碧井废。时清瑶殿深。铜瓶未失水。百丈有哀音。侧想美人意。应悲寒甃沈。  

蛟龙半缺落。犹得折黄金。  

原选者评。唐汝询曰。张籍。楚妃怒。梧桐叶落黄金井。横架辘轳牵素绠。美人初起天末明。手拂银瓶秋水冷。读籍诗杜义自明。  

黄生曰。感物伤时。沈郁顿挫。  

观安西兵过赴关中待命二首  

四镇富精锐。摧锋皆绝伦。还闻献士卒。足以静风尘。老马夜知道。苍鹰饥著人。  

临危经久战。用急始如神。  

奇兵不在众。万马救中原。谈笑无河北。心肝奉至尊。孤云随杀气。飞鸟避辕门。  

竟日留欢乐。城池未觉喧。  

野望  

清秋望不极。迢递起曾阴。远水兼天净。孤城隐雾深。叶稀风更落。山迥日初沉。  

独鹤归何晚。昏鸦已满林。秋日阮隐居致薤三十束  

隐者柴门内。畦蔬绕舍秋。盈筐承露薤。不待致书求。束此青刍色。圆齐玉筋头。  

衰年关鬲冷。味煖并无忧。  

秦州见敕目薛三璩授司议郎毕四曜  

除监察与二子有故远喜迁官兼述索居凡三十韵  

大雅何寥阔。斯人尚典型。交期余潦倒。材力尔精灵。二子声同日。诸生困一经。  

文章开穾奧。迁擢润朝廷。旧好何由展。新诗更忆听。别来头并白。相见眼终青。  

伊昔贫皆甚。同忧心不宁。栖遑分半菽。浩荡逐流萍。俗态犹猜忌。妖氛忽杳冥。  

独惭投汉阁。俱议哭秦庭。还蜀祗无补。囚梁亦固扃。华彝相混合。宇宙一膻腥。  

帝力收三统。天威总四溟。旧都俄望幸。清庙肃惟馨。杂种虽高垒。长驱甚建瓴。  

焚香淑景殿。涨水望云亭。法驾初还日。群公若会星。宫臣仍点染。桂史正零丁。  

官忝趋栖凤。朝回叹聚萤。唤人看马要。不嫁惜娉婷。掘剑知埋狱。提刀见发硎。  

侏儒应共饱。渔父忌偏醒。旅泊穷清渭。长吟望浊泾。羽书还似急。烽火未全停。  

师老资残寇。戎生及近坰。忠臣辞愤激。烈士涕飘零。上将盈边鄙。元勋溢鼎铭。  

仰思调玉烛。谁定握青萍。陇俗轻鹦鹉。原情类鹡鸧。秋风动关塞。高卧想仪形。  

原选者评。排律长篇。创自老杜。其义绪宏深。波澜老成。非后人所及。若徒观其排  

比铺陈。则元好问所谓舍连城而识王武王夫者也。篇中。萍。字重用。盖义迥不同故耳。  

寄岳州贾司马六丈巴州严八使君两阁老五十韵  

衡岳啼猿里。巴州鸟道边。故人俱不利。谪宦两悠然。开辟乾坤正。荣枯雨露偏。  

长沙才子远。钓濑客星悬。忆昨趋行殿。殷忧捧御筵。讨胡愁李广。奉使待张骞。  

无复云台仗。虚修水战船。苍茫城七十。流落剑三千。画角吹秦晋。旄头俯涧瀍。  

小儒轻董卓。有识笑苻坚。浪作禽填海。那将血射天。万方思助顺。一鼓气无前。  

阴散陈仓北。晴熏太白巅。乱麻尸积卫。破竹势临燕。法驾还双阙。王师下八川。  

此时沾奉引。佳气拂周旋。貔虎开金甲。麒麟受玉鞭。侍臣谙入仗。厩马解登仙。  

花动朱楼雪。城凝碧树烟。衣冠心惨怆。故老泪潺湲。哭庙悲风急。朝正霁景鲜。  

月分梁汉米。春得水衡钱。内蕊繁于缬。宫莎软胜绵。恩荣同拜手。出入最随肩。  

晚著华堂醉。寒重绣被眠。辔齐兼秉烛。书枉满怀笺。每觉升元辅。深期列大贤。  

秉钧方咫尺。铩翮再联翩。禁掖朋从改。微班性命全。青蒲甘受戮。白发竟谁怜。  

弟子贫原宪。诸生老服虔。师资谦未达。乡党敬何先。旧好肠堪断。新愁眼欲穿。  

翠乾危栈竹。红腻小湖莲。贾笔论孤愤。严诗赋几篇。定知深意苦。莫使众人传。  

贝锦无停织。朱丝有断弦。浦鸥防碎首。霜鹘不空拳。地僻昏炎瘴。山稠隘石泉。  

且将棋度日。应用酒为年。典郡终微眇。治中实弃捐。安排求傲吏。比兴展归田。  

去去才难得。苍苍理又玄。古人称逝矣。吾道卜终焉。陇外翻投迹。渔阳复控弦。  

笑为妻子累。甘与岁时迁。亲故行稀少。兵戈动接联。他乡饶梦寐。失侣自迍邅。  

多病加淹泊。长吟阻静便。如公尽雄俊。志在必腾骞。  

原选者评。间架分明。线锁灵动。长律之善则也。  

李因笃曰。叙事整赡。用意深苦。章法秩然。五十韵无一失所。如左。马大篇文字。  

精神到底。  

寄张十二山人彪三十韵  

独卧嵩阳客。三违颍水春。艰难随老母。惨澹向时人。谢氏寻山屐。陶公漉酒巾。  

群凶弥宇宙。此物在风尘。历下辞姜被。关西得孟邻。早通交契密。晚接道流新。  

静者心多妙。先生艺绝伦。草书何太苦。诗兴不无神。曹植休前辈。张芝更后身。  

数篇吟可老。一字买堪贫。将恐曾防寇。深潜托所亲。宁闻倚门夕。尽力洁飧晨。  

疏懒为名误。驱驰丧我真。索居犹寂寞。相遇益悲辛。流转依边徼。逢迎念席珍。  

时来故旧少。乱后别难频。世祖修高庙。文公赏从臣。商山犹入楚。渭水不离秦。  

存想青龙秘。骑行白鹿驯。耕岩非谷口。结草即河滨。肘后符应验。囊中药未陈。  

旅怀殊不惬。良觌渺无因。自古皆悲恨。浮生有屈伸。此邦今尚武。何处且依仁。  

鼓角凌天籁。关山倚月轮。官场罗镇碛。贼火近洮岷。萧瑟论兵地。苍茫斗将辰。  

大军多处所。余孽尚纷纶。高兴知笼鸟。斯文起获麟。穷秋正摇落。回首望松筠。  

寄李十二白二十韵  

昔年有狂客。号尔谪仙人。笔落惊风雨。诗成泣鬼神。声名从此大。汩没一朝伸。  

文彩承殊渥。流传必绝伦。龙舟移棹晚。兽锦夺袍新。白日来深殿。青云满后尘。  

乞归优诏许。遇我宿心亲。未负幽栖志。兼全宠辱身。剧谈怜野逸。嗜酒见天真。  

醉舞梁园夜。行歌泗水春。才高心不展。道屈善无邻。处士祢衡俊。诸生原宪贫。  

稻粱求未足。薏苡谤何频。五岭炎蒸地。三危放逐臣。几年遭服鸟鸟。独立向麒麟。  

苏武先还汉。黄公岂事秦。楚筵辞醴日。梁狱上书辰。已用当时法。谁将此义陈。  

老吟秋月下。病起暮江滨。莫怪恩波隔。乘槎与问津。  

原选者评。笔落惊风雨。白实不愧斯言。诗成泣鬼神。甫诗乃可当之。  

孟綮曰。杜赠白二十韵。备叙句事。读其文尽得其故迹。杜逢禄山之乱。流离陇蜀。  

毕陈于诗。推见至隐。殆无遗事。故当时号为。诗史。  

王嗣奭曰。此诗分明为李白作传。其生平履历备矣。如。未负幽栖志。兼全宠辱身。  

及。楚筵辞醴。梁狱上书。等句。皆刻意明辩。与。一病缘明主。三年独此心。同。  

## 卷十五  

襄阳杜甫诗七  

蜀相  

丞相祠堂何处寻。锦官城外柏森森。映阶碧草自春色。隔叶黄鹂空好音。  

三顾频烦天下计。两朝开济老臣心。出师未捷身先死。长使英雄泪满襟。  

原选者评。老杜入蜀。于孔明三致意焉。其志有在也。诗意豪迈哀顿。具有无数层折。  

后来匹此。惟李商隐。筹笔驿。耳。世人论此二诗。互有短长。或不置轩轾。其实非有定见。今略而言之。此为谒祠之作。前半用笔甚淡。五六乃写出孔明身份。七八折转而下。当时后世。悲感并到。正意注重后半。李诗因地兴感。故将孔明威灵撮入十四字中。写得十分满足。接笔一转。几将气焰扫尽。五六两层折笔。末乃收归本事。非有神力者不能。二诗局阵各异。工力悉敌。悠悠耳食之论未足与议也。  

刘会孟曰。一字一泪。写得使人不忍读。故以为至。  

卜居  

浣花流水水西头。主人为卜林塘幽。已知出郭少尘事。更有澄江销客愁。  

无数蜻蜓齐上下。一双磖磗对沈浮。东行万里堪乘兴。须向山阴上小舟。  

原选者评。黄生曰。结联暗用孔明。子猷语融会入妙。  

梅雨  

南京犀浦道。四月熟黄梅。湛湛长江去。冥冥细雨来。茅茨疏易湿。云雾密难开。  

竟日蛟龙喜。盘涡与岸回。  

为农  

锦里烟尘外。江村八九家。圆荷浮小叶。细麦落轻花。卜宅从兹老。为农去国赊。  

远渐勾漏令。不得问丹砂。有客  

幽栖地僻经过少。老病人扶再拜难。岂有文章惊海内。漫劳车马驻江干。  

竟日淹留佳客坐。百年粗粝腐儒餐。不嫌野外无供给。乘兴还来看药栏。  

原选者评。直举胸情。扫绝依傍。  

顾宸曰。词人声价。高士性情。种种具见。  

朱瀚曰。一主一宾。对仗成篇。而错综照应。极结构之法。  

狂夫  

万里桥西一草堂。百花潭水即沧浪。风含翠筱娟娟静。雨裛红蕖冉冉香。  

厚禄故人书断绝。恒饥稚子色凄凉。欲填沟壑惟疏放。自笑狂夫老更狂。  

原选者评。卢元昌曰。因草堂而兴感。诗成之后。用末句狂夫为题。  

堂成  

背郭堂成荫白茅。缘江路熟俯青郊。桤林碍日吟风叶。笼竹和烟滴露梢。  

暂止飞乌将数子。频来语燕定新巢。旁人错比扬雄宅。懒惰无心作解嘲。  

原选者评。语意宽闲。颌联托兴。风趣绝佳。  

西郊  

时出碧鸡坊。西郊向草堂。市桥官柳细。江路野梅香。傍架齐书帙。看题检药囊。  

无人觉来往。疏懒意何长。  

原选者评。王安石曰。老杜之。无人觉来往。下得。觉。字大好。暝色赴春愁。下得。赴。字大好。若下。见。字。起。字即是小儿言语。足见吟诗要一字两字功夫。  

所思  

苦忆荆州醉司马。谪官樽俎定常开。九江日落醒何处。一柱观头眠几回。  

可怜怀抱向人尽。欲问平安无使来。故凭锦水将双泪。好过瞿塘滟滪堆。  

原选者评。如此诗可谓古直悲凉矣。其性情真至。自然流露又在语言文字之外。所以高视天壤。独称作者。  

卢世曰。突兀山曾。有拔剑斫地之意。野老  

野老篱前江岸回。柴门不正逐江开。渔人网集澄潭下。贾客船随返照来。  

长路关心悲剑阁。片云何意傍琴台。王师未报收东郡。城阙秋生画角哀。  

原选者评。刘会孟曰。前半句句洗削。  

黄生曰。前摹晚景。真是诗中有画。后说旅情。几于泪痕湿纸矣。  

遣兴  

干戈犹未定。弟妹各何之。拭泪沾襟血。梳头满面丝。地皛荒野大。天远暮江迟。  

衰疾那能久。应无见汝时。  

原选者评。五六悲慨之言。又极沉雄。  

南邻  

锦里先生乌角巾。园收芋栗不全贫。惯看宾客儿童喜。得食阶除鸟雀驯。  

秋水才深四五尺。野航恰受两三人。白沙翠竹江村暮。相送柴门月色新。  

原选者评。申涵光曰。秋水才深四五尺。野航恰受两三人。语疏落而不酸。今人作七律。堆砌排偶。全无生气。而矫之者又单弱无体裁。读杜诸律。可悟不整为整之妙。  

出郭  

霜露晚凄凄。高天逐望低。远烟盐井上。斜景雪峰西。故国犹兵马。他乡亦鼓鼙。  

江城今夜客。还与旧乌啼。  

过南邻朱山人水亭  

相近竹参差。相过人不知。幽花欹满树。小水细通池。归客村非远。残樽席更移。  

看君多道气。从此数追随。  

恨别  

洛城一别四千里。胡骑长驱五六年。草木变衰行剑外。兵戈阻绝老江边。  

思家步月清宵立。忆弟看云白日眠。闻道河阳近乘胜。司徒急为破幽燕。原选者评。老笔空苍。任华所云。势攫虎豹。气腾蛟螭者。尺幅中能有其象。至于直捣幽燕之举。未尝无计及者。而良谋不用。莫奏肤功。甫诗盖屡及之。此用兵得失之机。足见甫之识略矣。若建都荆门。甫尤以为非计。彼其流离漂泊。衣食不暇。而关心国事。触绪辄来。所谓发乎性止乎忠孝者。寻常词章之士。岂能望其项背哉。  

朱鹤龄曰。李光弼传。乾元二年冬十月。光弼悉军赴河阳。大破贼众。上元元年。  

进围怀州。通鉴。上元元年三月。光弼破安太清于怀州城下。四月。又破史思明于河阳西渚。  

寄贺兰铦  

朝野欢娱后。乾坤震荡中。相随万里日。总作白头翁。岁晚仍分袂。江边更转蓬。  

勿云俱异域。饮啄几回同。  

寄杨五桂州谭  

五岭皆炎热。宜人独桂林。梅花万里外。雪片一冬深。闻此宽相忆。为邦复好音。  

江边送孙楚。远附白头吟。  

原选者评。王嗣奭曰。气势流走。字句空灵。诗之不缚于律者。  

和裴迪登新津寺寄王侍郎  

何限倚山木。吟诗秋叶黄。蝉声集古寺。鸟影度寒塘。风物悲游子。登临忆侍郎。  

老夫贪佛日。随意宿僧房。  

建都十二韵  

苍生未苏息。胡马半乾坤。议在云台上。谁扶黄屋尊。建都分魏阙。下诏辟荆门。  

恐失东人望。其如西极存。时危当雪耻。计大岂轻论。虽倚三阶正。终愁万国翻。  

牵裾恨不死。漏网辱殊恩。永负汉庭哭。遥怜湘水魂。穷冬客江剑。随事有田园。  

风断青蒲节。霜埋翠竹根。衣冠空穰穰。关辅久昏昏。愿枉长安日。光辉照北原。  

原选者评。仇兆鳌曰。当时房琯分建之策。与吕建都之请。前后事势迥不相同。安史首乱时。陷中原。破两京。剪宗室。逼乘舆。唐室孤危极矣。故分建子弟之议。足使贼子胆寒。其后长安既复。兵势复张。惟河北未平。故须专意北向以除祸本。若建都荆门。虚张国势。迂疏甚矣。且东南本无事。而劳民动众。恐反生意外之虞。此作诗本意也。钱笺附会两事。致诗意反晦。今辩正之。  

和裴迪登蜀州东亭送客逢早梅相忆见寄  

东阁官梅动诗兴。还如何逊在扬州。此时对雪遥相忆。送客逢春可自由。  

幸不折来伤岁暮。若为看去乱乡愁。江边一树垂垂发。朝夕催人自白头。  

原选者评。柔情婉调。别有风神。  

黄生曰。此诗直而实曲。朴而实秀。其暗映早梅。婉折如意。往复尽情。笔力横绝千古。  

杨德周曰。必如颔联。方不堕咏物劫。王元美以为古今第一。  

散愁二首  

久客宜旋。兴王未息戈。蜀星阴见少。江雨夜闻多。百万传深入。寰区望匪它。  

司徒下燕赵。收取旧山河。  

闻道并州镇。尚书训士齐。几时通蓟北。当日报关西。恋阙丹心破。沾衣皓首啼。  

老魂招不得。归路恐长迷。  

原选者评。王士正曰。首篇颈联。不至蜀者不知其确。  

客至  

舍南舍北皆春水。但见群鸥日日来。花径不曾缘客扫。蓬门今始为君开。  

盘飧市远无兼味。樽酒家贫只旧醅。肯与邻翁相对饮。隔篱呼取尽余杯。  

原选者评。朱瀚曰。首句用。在水一方。诗意。次句用渔翁狎鸥故事。  

遣意二首  

啭枝黄鸟近。泛渚白鸥轻。一径野花落。孤村春水生。衰年催酿黍。细雨更移橙。  

渐喜交游绝。幽居不用名。  

原选者评。申涵光曰。一径。孤村。二语。高。岑秀句也。  

檐影微微落。津流脉脉斜。野船明细火。宿雁聚圆沙。云掩初弦月。香传小树花。  

邻人有美酒。稚子夜能赊。  

原选者评。浦起龙曰。二诗清圆明秀。集中另是一种。  

漫成江皋已仲春。花下复清晨。仰面贪看鸟。回头错应人。读书难字过。对酒满壶频。  

近识峨眉老。知予懒是真。  

原选者评。仇兆鳌曰。颈联写出应接不暇之意。朱子引以为心不在焉之证。亦断章取义耳。  

春夜喜雨  

好雨知时节。当春乃发生。随风潜入夜。润物细无声。野径云俱黑。江船火独明。  

晓看红湿处。花重锦官城。  

原选者评。近人评此诗云。写得脉脉绵绵。于造化发生之机最为密切。是已然。非有意为之。盖其胸次自然流出而意已潜会。所谓不涉理路。不落言诠者如此。若有意效之。即训诂语耳。江亭。诗亦同此意。尤为活泼泼地。  

春水  

三月桃花浪。江流复旧痕。朝来没沙尾。碧色动柴门。接缕垂芳饵。连筒灌小园。  

已添无数鸟。争浴故相喧。  

江亭  

坦腹江亭暖。长吟野望时。水流心不竞。云在意俱迟。寂寂春将晚。欣欣物自私。  

故林归未得。排闷强裁诗。  

原选者评。薛王宣曰。水流心不竟。云在意俱迟。从容自在。可以形容有道者之气象。寂寂春将晚。欣欣物自私。可以形容物各付物之气象。江山如有待。花柳更无私。  

唐诗皆不及此气象。  

村夜  

萧萧风色暮。江头人不行。村舂雨外急。邻火夜深明。胡羯何多难。渔樵寄此生。  

中原有兄弟。万里正含情。  

原选者评。写难状之景如在目前。早起  

春来常早起。幽事颇相关。帖石防阝贵岸。开林出远山。一丘藏曲折。缓步有跻攀。  

童仆来城市。瓶中得酒还。  

原选者评。方回曰。杜此等诗乃晚唐之祖。千锻百炼。似此者极多。尾句别换意。亦晚唐所必然者。  

可惜  

花飞有底急。老去愿春迟。可惜欢娱地。都非少壮时。宽心应是酒。遣兴莫过诗。  

此意陶潜解。吾生后汝期。  

原选者评。烈士暮年。壮心不已。不如次句之有包含。  

落日  

落日在帘钩。溪边春事幽。芳菲缘岸圃。樵爨倚滩舟。啅雀争枝坠。飞虫满院游。  

浊醪谁造汝。一酌散千忧。  

原选者评。起语天然工妙。  

谢榛曰。五律首句用韵。宜突然而起。如。落日在帘钩。是也。  

寒食  

寒食江村路。风花高下飞。汀烟轻冉冉。竹日净晖晖。田父要皆去。邻家闹不违。  

地偏相识尽。鸡犬亦忘归。  

原选者评。浦起龙曰。风致何减桃花源。  

游修觉寺  

野寺江天豁。山扉花竹幽。诗应有神助。吾得及春游。径石相萦带。川云自去留。  

禅枝宿众鸟。漂转暮归愁。  

后游  

寺忆新游处。桥怜再渡时。江山如有待。花柳更无私。野润烟光薄。沙暄日色迟。客愁全为减。舍此复何之。  

原选者评。颔联忽然而来。浑然而就。妙处只在眼前。  

题新津北桥楼  

望极春城上。开筵近鸟巢。白花檐外朵。青柳槛前梢。池水观为政。厨烟觉远庖。  

西川供客眼。唯有此江郊。  

江涨  

江发蛮夷涨。山添雨雪流。大声吹地转。高浪蹴天浮。鱼鳖为人得。蛟龙不自谋。  

轻帆好去便。吾道付沧洲。  

原选者评。落落写来。极有声势。他人一经模画。便觉与题不似。  

晚晴  

村晚惊风度。庭幽过雨沾。夕阳薰细草。江色映疏帘。书乱谁能帙。杯乾可自添。  

时闻有余论。未怪老夫潜。  

江上值水如海势聊短述  

为人性僻耽佳句。语不惊人死不休。老去诗篇浑漫兴。春来花鸟莫深愁。  

新添水槛供垂钓。故著浮槎替入舟。马得思如陶谢手。令渠述作与同游。  

原选者评。吕居仁曰。陆士衡。文赋。立片言以居要。乃一篇之警策。此要论也。  

文章无警策则不足以传世。盖不能疏动世人。如杜子美及唐人诸诗。无不如此。但晋宋间人专致力于此。故失于绮靡而无高古气味。杜诗云。语不惊人死不休。所谓惊人语。即警策也。  

野望因过常少仙  

野桥齐度马。秋望转悠哉。竹覆青城合。江从灌口来。入村樵径引。尝果栗皱开。  

落尽高天日。幽人未遣回。  

原选者评。浦起龙曰。逐层引出。景事情意俱到。奉简高三十五使君  

当代论才子。如公复几人。骅骝开道路。鹰隼出风尘。行色秋将晚。交情老更亲。  

天涯喜相见。披豁对吾真。  

送韩十四江东觐省  

兵戈不见老莱衣。叹息人间万事非。我已无家寻弟妹。君今何处访庭闱。  

黄牛峡静滩声转。白马江寒树影稀。此别应须各努力。故乡犹恐未同归。  

原选者评。悲凉雄浑。谢肤泽而敦骨力。世人稳顺声势。当知大家此等气格。  

刘会孟曰。此子美自谓深悲极怨者。  

朱瀚曰。气韵淋漓。满纸犹湿。  

草堂即事  

荒村建子月。独树老夫家。雾里江船渡。风前径竹斜。寒鱼依密藻。宿鹭起圆沙。  

蜀酒禁愁得。无钱何处赊。  

原选者评。唐书。肃宗纪。上元二年。以十一月为岁首月。以斗所建辰为名。建子月朔上受朝贺。如正旦仪。  

王十七侍御抡许携酒至草堂奉  

寄此诗便请邀高三十五使君同到  

老夫卧稳朝慵起。白屋寒多暖始开。江鹳巧当幽径浴。邻鸡还过短墙来。  

绣衣屡许携家酝。皂盖能忘折野梅。戏假霜威促山简。须成一醉习池回。  

原选者评。朱瀚曰。真率如话。而矩度谨严。  

陪李七司马皂江上观造竹桥  

即日成往来之人免冬寒入水聊题短作简李公  

把烛成桥夜。回舟坐客时。天高云去尽。江迥月来迟。衰谢多扶病。招邀屡有期。  

异方乘此兴。乐罢不无悲。赠花卿  

锦城丝管日纷纷。半入江风半入云。此曲只应天上有。人间更得几回闻。  

原选者评。绝句独主风神。此则音韵铿然矣。  

仇兆鳌曰。风华流丽。顿挫抑扬。虽太白。少伯无以过之。其首句点题而下作承转。  

乃绝句正法也。李白。苏台览古。云。旧苑荒台杨柳新。菱歌清唱不胜春。只今唯有西江月。曾照吴王宫里人。亦然。  

少年行  

马上谁家薄媚郎。临阶下马坐人床。不通姓字粗豪甚。指点银瓶索酒尝。  

原选者评。仇兆鳌曰。少年意态神情。跃跃欲动。是善于写生者。  

凭何十一少府邕觅桤木栽  

草堂堑西无树林。非子谁复见幽心。饱闻桤木三年大。与致溪边十亩阴。  

赠别何邕  

生死论交地。何由见一人。悲君随燕雀。薄宦走风尘。绵谷元通汉。沱江不向秦。  

五陵花满眼。传语故乡春。  

赠别郑炼赴襄阳  

戎马交驰际。柴门老病身。把君诗过日。念此别惊神。地润峨眉晚。天高岘首春。  

为于耆旧内。试觅姓庞人。  

奉和严中丞西城晚眺十韵  

汲黯匡君切。廉颇出将频。直词才不世。雄略动如神。政简移风速。诗清立意新。  

层城临暇景。绝域望余春。旗尾蛟龙会。楼头燕雀驯。地平江动蜀。天润树浮秦。  

帝念深分阃。军须远算缗。花罗封蛱蝶。瑞锦送麒麟。辞第输高义。观图忆古人。  

征南多兴绪。事业暗相亲。  

原选者评。仇兆鳌曰。桂诗佳句。如。地卑荒野大。天远暮江迟。与。地阔峨眉晚。  

天高岘首春。工力相敌。若。地平江动蜀。天阔树浮秦。更是函盖乾坤。  

严中丞枉驾见过  

元戎小队出郊坰。问柳寻花到野亭。川合东西瞻使节。地分南北任流萍。  

扁舟不独如张翰。皂帽还应似管宁。寂寞江天云雾里。何人道有少微星。  

广州段功曹到得杨五长史谭书功曹却归聊寄此诗  

卫青开幕府。杨仆将楼船。汉节梅花外。春城海水边。铜梁书远及。珠浦使将旋。  

贫病他乡老。烦君万里传。  

送段功曹归广州  

南海春天外。功曹几月程。峡云笼树小。湖日落船明。交趾丹砂重。韶州白葛轻。  

幸君因旅客。时寄锦官城。  

绝句漫兴  

手种桃李非无主。野老墙低还似家。恰似春风相欺得。夜来吹折数枝花。  

原选者评。陆游曰。白乐天用。相。字多作。思必。切。如。为问长安月。如何不相离。是也。此诗。相欺。亦当从入声读。  

懒慢无堪不出村。呼儿日在掩柴门。苍苔浊酒林中静。碧水春风野外昏。  

原选者评。李东阳曰。少陵。漫兴。诸绝句。有古竹枝词意。跌宕奇古。超出诗人蹊径。韩退之亦有之。  

江畔独步寻花绝句  

稠花乱蕊裹江滨。行步敧危实怕春。诗酒尚堪驱使在。未须料理白头人。  

东望少城花满烟。百花高楼更可怜。谁能载酒开金盏。唤取佳人舞绣筵。  

黄师塔前江水东。春光懒困倚微风。桃花一簇开无主。可爱深红映浅红。  

黄四娘家花满蹊。千朵万朵压枝低。留连戏蝶时时舞。自在娇莺恰恰啼。  

绝句  

无数春笋满林生。柴门密掩断人行。会须上番看成竹。客至从嗔不出门。  

原选者评。老杜七言绝句。在盛唐中独创一格。论者多所訾议。云非正派。当由其才力横绝。偶为短句。不免有蟠曲之象。正如骐骥骅骝。一日千里。捕鼠则不如狸犭生。不足为甫病也。然其间无意求工而别有风致。不特。花卿。龟年。数首之推绝唱。即此诸作。  

何尝不风调致佳乎。读者故当别具只眼。不为耳食。  

朱鹤龄曰。斩新。上番。皆唐人方言。元诗。飞舞是春雪。因依上番梅。则上番不专为竹也。独孤及诗。旧日霜毛一番新。亦读去声。  

戏为六绝句  

庾信文章老更成。凌云健笔意纵横。今人嗤点流传赋。不觉前贤畏后生。  

原选者评。庾信传赞。杨子云有言。诗人之赋丽以则。词人之赋丽以淫。若以庾氏方之。斯又词赋之罪人也。  

杨王卢骆当时体。轻薄为文哂未休。尔曹身与名俱灭。不废江河万古流。  

纵使卢王操翰墨。劣于汉魏近风骚。龙文虎脊皆君驭。历块过都见尔曹。  

原选者评。浦起龙曰。上抑下扬。极有分寸。  

才力应难夸数公。凡今谁是出群雄。或看翡翠兰苕上。未掣鲸鱼碧海中。  

原选者评。王洙曰。第三诗借王。卢反复言之。以谓纵使不及汉魏风骚。毕竟皆异材也。注谓指卢王为。尔曹。是全失前后语气。数公。谓上所指也。翡翠兰苕极绝巧之态。  

不薄今人爱古人。清词丽句必为邻。窃攀屈宋宜方驾。恐与齐梁作后尘。  

原选者评。李因笃曰。中原七子。大言相高。其病正坐此。  

未及前贤更勿疑。递相祖述复先谁。别裁伪体亲风雅。转益多师是汝师。  

原选者评。以诗论文于绝句中又属创体。此元好问。论诗绝句。之滥觞也。六朝四子之文。自是天地精华。不可磨灭。其所成就虽逊古人。要非浅薄疏陋之徒所可轻议。宜甫之直言诃之也。翡翠兰苕。鲸鱼碧海。所见何其高阔。上亲风雅。转益多师。解人不当尔耶。此六诗固不当以字句工拙计之。  

王嗣奭曰。此亦公之自道也。公诗祖述三百而旁搜诸家以集其成。如楚骚。汉魏乐府铙歌。齐梁以来甚多仿效而公独无之。然读其诗。皆三百之嫡派。古人之雁行也。其所师可知矣。如孔子。识大识小无不学。而贤不贤皆师矣。不如是何以谓之集大成哉。  

浦起龙曰。后生轻薄。附远而女曼近。盖远者论定既久。不敢置喙。至于近人则哆口诋诃。以高自夸诩。剽窃古人影响。博其谈资。究于古人所谓师承派别之源流。茫乎未有闻也。少陵焉。而作是诗。有慨乎言之也。  

故使笼宽织。须知动损毛。看云莫怅望。失水任呼号。六翮曾经剪。孤飞卒未高。  

且无鹰隼虑。留滞莫辞劳。  

花鸭  

花鸭无泥滓。阶前每缓行。羽毛知独立。黑白太分明。不觉群心妒。休牵众眼惊。  

稻粱沾汝在。作意莫先鸣。  

原选者评。顾宸曰。 。遣留滞也。花鸭。戒多言也。此虽咏物。实自咏耳。  

畏人  

早花随处发。春鸟异方啼。万里清江上。三年落日低。畏人成小筑。褊性合幽栖。  

门径从榛草。无心走马蹄。  

远游  

贱子何人记。迷方著处家。竹风连野色。江沫拥春沙。种药扶衰病。吟诗解叹嗟。  

似闻胡骑走。失喜问京华。  

野望  

西山白雪三城戍。南浦清江万里桥。海内风尘诸弟隔。天涯涕泪一身遥。  

唯将迟暮供多病。未有涓埃答圣朝。跨马出郊时极目。不堪人事日萧条。  

原选者评。孙仅所云。夐邈高耸。若凿太虚而口敫万窍。此类是已。流连光景。何足语此。朱鹤龄曰。按史。是时分剑南为两节度。而西山三城列戍。百姓罢于调役。高适尝上疏论之。不纳。公诗当为此而作。故有。人事萧条。之叹。水槛遣心去郭轩楹敞。无村眺望赊。澄江平少岸。幽树晚多花。细雨鱼儿出。微风燕子斜。城中十万户。此地两三家。  

原选者评。叶梦得曰。诗语忌过巧。然缘情体物。自有天然之妙。如老杜。细雨鱼儿出。微风燕子斜。此十字殆无一字虚设。细雨着水面为沤。鱼尝上浮而氵念。若大雨则伏而不出矣。燕体轻弱。风猛则不胜。唯微风乃受以为势。故又有。轻燕受风斜之句。  

屏迹二首  

用拙存吾道。幽居近物情。桑麻深雨露。燕雀半生成。村鼓时时急。渔舟个个轻。  

杖藜从白首。心迹喜双清。  

原选者评。讠于谟定命。远犹辰告。谢安石爱之如此。颔联允为雅人深致。  

晚起家何事。无营地转幽。竹光团野色。舍影漾江流。失学从儿懒。长贫任妇愁。  

百年浑得醉。一月不梳头。  

原选者评。洪仲曰。末联以旷达寓悲凉也。  

奉酬严公寄题野亭之作  

拾遗曾奏数行书。懒性从来水竹居。奉引滥骑沙苑马。幽栖真钓锦江鱼。  

谢安不倦登临费。阮籍马知礼法疏。枉沐旌麾出城府。草茅无径欲教锄。  

原选者评。仇兆鳌曰。严诗款曲殷勤。公诗和平委婉。解者指严为语多讥刺。指公为始终傲岸。两失作者之意。  

严公仲夏枉驾草堂兼携酒馔  

竹里行厨洗玉盘。花边立马簇金鞍。非关使者征求急。自识将军礼数宽。  

百年地僻柴门迥。五月江深草阁寒。看弄渔舟移白日。老农何有罄交欢。  

原选者评。饮真茹强。老笔纷披。严公听宴同咏蜀道画图  

日临公馆静。画满地图雄。剑阁星桥北。松州雪岭东。华夷山不断。吴蜀水相通。  

兴与烟霞会。清樽幸不空。  

原选者评。直是气象不同。  

奉送严公入朝十韵  

鼎湖胆望远。象阙宪章新。四海犹多难。中原忆旧臣。与时安反侧。自昔有经纶。  

感激张天步。从客静塞尘。南图回羽翮。北极捧星辰。漏皷还思昼。宫鹦罢啭春。  

空留玉帐术。愁杀锦城人。阁道通丹地。江潭隐白苹。此生那老蜀。不死会归秦。  

公若登台辅。临危莫爱身。  

原选者评。卢世曰。气象规模。雅与题称。末复法言忠告。令人肃然。子美真古人  

也。  

送严侍郎到绵州同登杜使君江楼  

野兴每难尽。江楼延赏心。归朝送使节。落景惜登临。稍稍烟集渚。微微风动襟。  

重船依浅濑。轻鸟度层阴。槛峻背幽谷。窗虚交茂林。灯光散远近。月彩静高深。  

城拥朝来客。天横醉后参。穷途衰谢意。苦调短长吟。此会共能几。诸孙贤至今。  

不劳朱户闭。自待白河沈。  

奉济驿重送严公四韵  

远送从此别。青山空复情。几时杯重把。昨夜月同行。列郡讴歌惜。三朝出入荣。  

江村独归处。寂寞养残生。  

原选者评。一往情深。足见严杜交谊。  

九日奉寄严大夫  

九日应愁思。经时冒险难。不眠持汉节。何路出巴山。小驿香醪嫩。重岩细菊斑。  

遥知簇鞍马。回首白云间。  

原选者评。蔡梦弼曰。公九日在梓登临。时严武还朝。尚在蜀栈道中也。  

王嗣奭曰。通篇不说忆严。只写其客行之景与思己之情。正是深於忆者。  

黄草峡西船不归。赤甲山下行人稀。秦中驿使无消息。蜀道兵戈有是非。  

万里秋风吹锦水。谁家别泪湿罗衣。莫愁剑阁终堪据。闻道松州已被围。  

原选者评。气格苍劲。五六乃如老树着花。必求其事以实之。徒增纷纷。  

怀旧  

地下苏司业。情亲独有君。那因丧乱后。便有死生分。老罢知明镜。悲来望白云。  

自从失词伯。不复更论文。  

所思  

郑老身仍窜。台州信始传。为农山涧曲。卧病海云边。世已疏儒素。人犹乞酒钱。  

徒劳望牛斗。无计属刂龙泉。  

不见  

不见李生久。佯狂真可哀。世人皆欲杀。吾意独怜才。敏捷诗千首。飘零酒一杯。  

匡山读书处。头白好归来。  

原选者评。三诗真朴。若自胸臆流出。所谓文生於情。不求工而自至。  

题玄武禅师屋壁  

何年顾虎头。满壁画沧洲。赤日石林气。青天江海流。锡飞常近鹤。杯度不惊鸥。  

似得庐山路。真随惠远游。  

原选者评。黄生曰。三四本极奇险。看似寻常。以奇在立意而句法浑融也。  

客夜  

客睡何曾著。秋天不肯明。卷帘残月影。高枕远江声。计拙无衣食。途穷仗友生。  

老妻书数纸。应悉未归情。  

原选者评。王嗣奭曰。何曾。不肯。四字。愁怀毕露。所谓。愁人知夜长。也。客亭秋窗犹曙色。落木更天风。日出寒山外。江流宿雾中。圣朝无弃物。老病已成翁。  

多少残生事。飘零似转蓬。  

野望  

金华山南涪水西。仲冬风日始凄凄。山连越隽蟠三蜀。水散巴渝下五溪。  

独鹤不知何事舞。饥乌似欲向人啼。射洪春酒寒仍绿。目极伤神谁为携。  

原选者评。壮士拂剑。浩然弥哀。五六情虽间入。气自孤行。此殆非人力可及。  

张氵晋曰。三四自然壮丽。七子之祖。  

闻官军收河南河北  

剑外忽传收蓟北。初闻涕泪满衣裳。却看妻子愁何在。漫卷诗书喜欲狂。  

白曰放歌须纵酒。青春作伴好还乡。即从巴峡穿巫峡。便下襄阳向洛阳。  

原选者评。惊喜溢於字句之外。故其为诗。一气呵成。法极无迹。末联如懒残履衡岳之石。旋转而下。非有伯昏瞀人之气者不能也。  

王嗣奭曰。一气流注而曲折尽情。绝无装点。愈朴愈真。他人绝不能道。  

浦起龙曰。八句其疾如飞。题事只一句。余俱写情。神理妙在逼真。杜老生平第一快诗。  

。唐书。宝应元年冬。官军进克东都。河南平。次年正月。史朝义死於广阳。李怀仙斩其首以献。河北平。  

## 卷十六  

襄阳杜甫诗八  

涪江泛舟送韦班归京  

追饯同舟日。伤春一水间。飘零为客久。衰老羡君还。花远重重树。云轻处处山。  

天涯故人少。更益鬓毛斑。  

春日梓州登楼  

行路难如此。登楼望欲迷。身无却少壮。迹有但羁栖。江水流城郭。春风入皷鞞。  

双双新燕子。依旧已衔泥。  

原选者评。满目悲凉。颈联却极酝籍。  

郪城西原送李判官兄武判官弟赴成都府  

凭高送所亲。久坐惜芳辰。远水非无浪。他山自有春。野花随处发。官柳著行新。  

天际伤愁别。离筵何太频。  

原选者评。三四比兴有味。  

送路六侍御入朝  

童稚情亲四十年。中间消息两茫然。更为后会知何地。忽漫相逢是别筵。  

不分桃花红胜锦。生憎柳絮白於绵。剑南春色还无赖。触忤愁人到酒边。  

原选者评。张氵晋曰。妙用倒叙法。前四句藏多少曲折。  

望牛头寺  

牛头见鹤林梯迳绕幽深。春色浮山外。天河宿殿阴。传灯无白日。布地有黄金。休作狂歌老。回看不住心。  

上兜率寺  

兜率知名寺。真如会法堂。江山有巴蜀。栋宇自齐梁。庾信哀虽久。何颙好不忘。  

白牛车远近。且欲上慈航。  

原选者评。叶梦得曰。诗人以一字为工世固知之。唯变化开阖。出奇无穷。殆不可以形迹捕诘。如。江山有巴蜀。栋宇自齐梁。则其远近数千里。上下数百年尽在。有。自。两字间。而吞吐山川之气。俯仰古今之怀皆见于言外也。  

登牛头山亭子  

路出双林外。亭窥万井中。江城孤照日。山谷远含风。兵革身将老。关河信不通。  

犹残数行泪。忍对百花丛。  

陪李梓州王阆州苏遂州李果州四使君登惠义寺  

春日无人境。虚空不住天。莺花随世界。楼阁寄山巅。迟暮身何得。登临意惘然。  

谁能解金印。潇洒共安禅。  

涪城县香积寺官阁  

寺下春江深不流。山腰官阁迥添愁。含风翠壁孤云细。背日丹枫万木稠。  

小院回廊春寂寂。浴凫飞鹭晚悠悠。诸天合在藤萝外。昏黑应须到上头。  

戏题寄上汉中王  

群盗无归路。衰颜会远方。尚怜诗警策。犹记酒颠狂。鲁卫弥尊重。徐陈略丧亡。  

空余枚叟在。应念早升堂。  

原选者评。王士正曰。一联十字。情事可感。  

仇兆鳌曰。群盗。蜀有徐知道。西京有党项羌。东都有史朝义。无归路。公不能归乡。会远方。遇王於梓州也。  

倦夜  

竹凉侵卧内。野月满庭隅。重露成涓滴。稀星乍有无。暗飞萤自照。水宿鸟相呼。  

万事干戈里。空悲清夜徂。原选者评。王直方曰。东坡云。司空表圣自论其诗。以为得味外味。绿树连村暗。黄花入麦稀。此句最善。又云。棋声花院闭。幡影石坛高。吾尝独游五老峰。入白鹤观。松荫满地。不见一人。唯闻棋声。然后知此句之工。但恨其寒俭有僧态。若子美。暗飞萤自照。水宿鸟相呼。四更山吐月。残夜水明楼。才力富健。云表圣之流远矣。  

对雨  

莽莽天涯雨。江边独立时。不愁巴道路。恐湿汉旌旗。雪岭防秋急。绳桥战胜迟。  

西戎甥舅礼。未敢背恩私。  

原选者评。感时忧国。触绪即来。非忠义根於至性者不可强为。所以独冠千古而上继骚雅。  

王命  

汉北豺狼满。巴西道路难。血埋诸将甲。骨断使臣鞍。牢落新烧栈。苍茫旧筑坛。  

深怀喻蜀意。恸哭望王官。  

有感三首  

将帅蒙恩泽。兵戈有岁年。至今劳圣主。何以报皇天。白骨新交战。云台旧拓边。  

乘槎断消息。无处觅张骞。  

原选者评。洪迈曰。前辈谓。少陵当流离颠沛之际。一饭不忘君。故诗有云。万方频送喜。无乃圣躬劳。 。至今劳圣主。何以报皇天。 。独使至尊忧社稷。诸君何以答升平。天子亦应厌奔走。请君固合思升平。皆是心也。  

幽蓟余蛇豕。乾坤尚虎狼。诸侯春不贡。使者日相望。慎勿吞青海。无劳问越裳。  

大君先息战。归马华山阳。  

原选者评。赵次公曰。左传。吴为封豕长蛇荐食上国。今言余蛇逐於幽蓟。盖史朝义虽灭。尚有未臣服者。青海。谓西羌。越裳。谓东夷。戒之以无事於彼也。  

洛下舟车入。天中贡赋均。日闻红粟腐。寒待翠华春。莫取金汤固。长令宇宙新。  

不过行俭德。盗贼本王臣。  

原选者评。中原未得平安报。醉里眉攒万国愁。以韵语摅谠议。其源固自二雅来也。  

。至今劳圣主。何以报皇天。直使泄泄之臣置身无地。不过行俭德。盗贼本王臣。其识解闳远如此。王嗣奭曰。此五诗皆救时之硕画。报主之赤心。自许稷契。真非虚语。  

黄生曰。七律之。诸将。责人臣也。五律之。有感。讽人君也。然此虽讽人君。未尝不责其臣。以疆圉国事。败坏至此。皆人臣之罪也。公平日谆谆论社稷。忧时事者。大指尽此。  

仇兆鳌曰。此言洛都之非计也。议者谓。帝幸东都。其地舟车咸集。贡赋道均。且传仓多积粟。春待驾临。此特进言者之侈谈耳。岂知国家欲固金汤而新宇宙实不系乎此。若能行俭德以爱人。则盗贼本王臣耳。何必为此迁都之役耶。  

王道俊曰。王导。论迁都。云。能宏卫文。大帛之冠。无往不可。若。不绩其麻。  

则乐土为墟。公意如此。  

送元二适江左  

乱后今相见。秋深复远行。风尘为客日。江海送君情。晋室丹阳尹。公孙白帝城。  

经过自爱惜。取次莫论兵。  

原选者评。刘会孟曰。戒其经过论兵。岂非藩镇节度有难言者乎。此等结语。熟味最是深者。  

章梓州水亭  

城晚通云雾。亭深到芰荷。吏人桥外少。秋水席边多。近属淮王至。高门蓟子过。  

荆州爱山简。吾醉亦长歌。  

原选者评。三四佳致。  

玩月呈汉中王  

夜深露气清。江月满江城。浮客转危坐。归舟应独行。关山同一照。乌鹊自多惊。  

欲得淮王术。风吹晕已生。  

登高  

风急天高猿啸哀。渚清沙白鸟飞回。无边落木萧萧下。不尽长江滚滚来。  

万里悲秋常作客。百年多病独登台。艰难苦恨繁霜鬓。潦倒新亭浊酒杯。  

原选者评。气象高浑。有如巫峡千寻走云连风。诚为七律中稀有之作。后人无其骨力。  

徒肖之於声貌之间。外强而中干。是为不善学杜者。  

胡应麟曰。五十六字。如海底珊瑚。瘦劲难移。沉深莫测而精光万丈。力量万钧。通章章法。句法。字法。前无昔人后无来者。此当为古今七律第一。遣愤闻道花门将。论功未尽归。自从收帝里。谁复总戎机。蜂虿终怀毒。雷霆可震威。  

莫令鞭血地。再湿汉臣衣。  

原选者评。朱鹤龄曰。永泰元年。郭子仪与回纥共破吐蕃。前后赠赉无算。所谓论功未尽归也。京师解严。鱼朝恩统神策军军势浸盛。谁复总戎机。盖讽中人典兵而任子仪之不专也。  

送陵州陆使君之任  

王室比多难。高官皆武臣。幽燕通使者。岳牧用词人。国待贤良急。君当拔擢新。  

佩刀成气象。行盖出风尘。战伐乾坤破。疮痍府库贫。众寮宜洁白。万役但平均。  

霄汉赡佳士。泥途任此身。秋天正摇落。回首大江滨。  

西山三首  

彝界荒山顶。蕃州积雪边。筑城依白帝。转粟上青天。蜀将分旗鼓。羌兵助井泉。  

西南背和好。杀气日相缠。  

辛苦三城戍。长防万里秋。烟尘侵火井。雨雪闭松州。风动将军幕。天寒使者裘。  

浸山贼营垒。回首得无忧。  

子弟犹深入。关城未解围。蚕崖铁马瘦。灌口米船稀。辩士安边策。元戎决胜威。  

今朝乌鹊喜。欲报凯歌归。  

原选者评。仇兆鳌曰。公抱忧国之怀。筹时之略。而又氵存逢乱离。故在梓阆间。有感於朝事边防。凡见诸诗歌者多悲凉激壮之语。而各篇精神焕发。气骨风神并臻其极。熟复长吟。方知为千古绝唱也。  

绝句  

江边踏青罢。回首见旌旗。风起春城暮。高楼画角悲。  

城上  

草满巴西绿。空城白日长。风吹花片片。春动水茫茫。八骏随天子。群臣从武皇。  

遥闻出巡守。早晚遍遐荒。原选者评。用周穆。汉武为喻。立言得体。  

王嗣奭曰。叙景言情。真堪痛哭。诗之不愧风人者也。  

伤春五首  

天下兵虽满。春光日自浓。西京疲百战。北阙任群凶。关塞三千里。烟花一万重。  

蒙尘清露急。御宿且谁供。殷复前王道。周迁旧国容。蓬莱足云气。应合总从龙。  

莺入新年语。花开满故枝。天青风卷幔。草碧水通池。牢落官军速。萧条万事危。  

鬓毛元自白。泪点向来垂。不是无兄弟。其如有别离。巴山春色静。北望转逶迤。  

日月还相斗。星辰屡合围。不成诛执法。马得变危机。大角缠兵气。钩陈出帝畿。  

烟尘昏御道。耆旧把天衣。行在诸军阙。来朝大将稀。贤多隐屠钓。王肯载同归。  

再有朝廷乱。难知消息真。近传王在洛。复道使归秦。夺马悲公主。登车泣贵嫔。  

萧关迷北上。沧海欲东巡。敢料安危体。犹多老大臣。岂无嵇绍血。沾洒属车尘。  

闻说初东幸。孤儿却走多。难分太仓粟。竞弃鲁阳戈。胡虏登前殿。王公出御河。  

得无中夜舞。谁忆大风歌。春色生烽燧。幽人泣薜萝。君臣重脩德。犹足见时和。  

原选者评。无穷悲愤。一片忠恳。大雅之后。绝无而仅有。论诗至此。可以表乾里坤。  

与天地终始。求之於风容色泽之间。无以涉其藩篱。况堂奥乎。  

仇兆鳌曰。此与。有感。皆记时事。缠绵悱恻。发於忠君爱国之诚。当与。洞房。八首并传。  

。通鉴。广德元年十月。吐蕃陷京师。上幸陕州。官吏奔散。无复供拟。扈从将士。不免饥馁。乃幸鱼朝恩营。是时下诏征兵。诸将畏程元振谗构。莫有至者。及至行在。太常博士柳伉上疏请斩元振以谢天下。乃削其官放归田里。郭子仪合众军击吐蕃。复长安。  

放船  

送客苍溪县。山寒雨不开。直愁骑马滑。故作泛舟回。青惜峰峦过。黄知橘柚来。  

江流大自在。坐稳兴悠哉。  

原选者评。颈联语极作意而不伤巧。  

吴子良曰。钱起诗。山来指樵火。峰去惜花林。不如此诗颈联。  

奉待严大夫  

殊方又喜故人来。重镇还须济世才。常怪偏裨终日待。不知旌节隔年回。  

欲辞巴徼啼莺合。远下荆门去益鸟催。身老时危思会面。一生襟抱向谁开。  

奉寄高常侍  

汶上相逢年颇多。飞腾无那故人何。总戎楚蜀应全未。方驾曹刘不啻过。  

今日朝廷须汲黯。中原将帅忆廉颇。天涯春色催迟暮。别泪遥添锦水波。  

将赴荆南寄别李剑州  

使君高义驱今古。寥落三年坐剑州。但见文翁能化俗。焉知李广未封侯。  

路经滟滪双蓬鬓。天入沧浪一钓舟。戎马相逢更何日。春风回首仲宣楼。  

原选者评。通体响亮。  

申涵光曰。王李七子全学此五六句法。  

泛江  

方舟不用楫。极目总无波。长日容杯酒。深江净绮罗。乱离还奏乐。飘泊且听歌。  

故国流清渭。如今花正多。  

陪王使君晦日泛江就黄家亭子  

山豁何时断。江平不肯流。稍知花改岸。始验鸟随舟。结束多红粉。欢娱恨白头。  

非君爱人客。晦日更添愁。  

原选者评。次句写物甚工。杨慎以为求工反拙。不及李群玉乐府及巴渝竹枝词。何乃妄加轩轾。  

春远  

肃肃花絮晚。菲菲红素轻。日长唯鸟雀。春远独柴荆。数有关中乱。何曾剑外清。  

故乡归不得。地入亚夫营。  

原选者评。黄生曰。写有景之景。诗人类能之。写无景之景。唯杜擅场。此诗上半当想其虚中取意之妙。  

百舌  

百舌来何处。重重秪报春。知音兼众语。整翮岂多身。花密藏难见。枝高听转新。过时如发口。君侧有谗人。  

原选者评。运古如己出。然亦露却色相。  

地隅  

江汉山重阻。风云地一隅。年年非故物。处处是穷途。丧乱秦公子。悲凉楚大夫。  

平生心已折。行路日荒芜。  

游子  

巴蜀愁难语。吴门兴杳然。九江春草外。三峡暮帆前。厌就成都卜。休为吏部眠。  

蓬莱如可到。衰白问群仙。  

原选者评。末句比也。谓远思蓬山者失之。  

归梦  

道路时通塞。江山日寂寥。偷生唯一老。伐叛已三朝。雨急青枫暮。云深黑水遥。  

梦归归未得。不用楚辞招。  

原选者评。极沉郁逸宕之妙。  

滕王亭子  

君王台榭枕巴山。万丈丹梯尚可攀。春日莺啼修竹里。仙家犬吠白云间。  

清江锦石伤心丽。嫩蕊浓花满目斑。人到於今歌出牧。来游此地不知还。  

原选者评。伊兆鳌曰。末二句一气读下。正刺其荒游。非颂其遗泽也。  

玉台观  

中天积翠玉台遥。上帝高居绛节朝。遂有冯夷来击鼓。始知嬴女善吹箫。  

江光隐见鼋鼍窟。石势参差乌鹊桥。更肯红颜生羽翼。便应黄发老渔樵。  

原选者评。纯从空际形容。秾郁之中。弥见格力。  

滕王亭子  

寂寞春山路。君王不复行。古墙犹竹色。虚阁自松声。鸟雀荒村暮。云霞过客情。尚思歌吹入。千骑把霓旌。  

渡江  

春江不可渡。二月已风涛。舟楫皀斜疾。鱼龙偃卧高。渚花兼素锦。汀草乱青袍。  

戏问垂纶客。悠悠见汝曹。  

送韦郎司直归成都  

窜身来蜀地。同病得韦郎。天下干戈满。江边岁月长。别筵花欲暮。春日鬓俱苍。  

为问南溪竹。抽梢合过墙。  

将赴成都草堂途中有作先寄严郑公四首  

得归茅屋赴成都。直为文翁再剖符。但使闾阎还揖让。敢论松竹久荒芜。  

鱼知丙穴由来美。酒忆郫筒不用酤。五马旧曾谙小径。几回书札待潜夫。  

处处青江带白。故园犹得见残春。雪山斥候无兵马。锦里逢迎有主人。  

休怪儿童延俗客。不教鹅鸭恼比邻。习池未觉风流尽。况复荆州赏更新。  

竹寒沙碧浣花溪。菱刺藤梢咫尺迷。过客径须愁出入。居人不自解东西。  

书签药里封蛛网。野店山桥送马蹄。岂藉荒庭春草色。先判一饮醉如泥。  

锦官城西生事微。乌皮几在还思归。昔去为忧乱兵入。令来已恐邻人非。  

侧身天地更怀古。回首风尘甘息机。共说总戎云鸟阵。不妨游子芰荷衣。  

原选者评。数诗情致委折。骨肉停匀。杜诗之最近人者。末篇特用拗调。节奏极佳。  

王士正曰。不作奇语高调而情致圆足。遂开玉局。剑南门户。  

别房太尉墓  

他乡复行役。驻马别孤坟。近泪无干土。低空有断云。对棋陪谢傅。把剑觅徐君。  

唯见林花落。莺啼送客闻。  

原选者评。李因笃曰。有。叹息此人去。萧条天地空。之感。  

自阆州领妻子却赴蜀山行三首  

汩汩避群盗。悠悠经十年。不成向南国。复作游西川。物役水虚照。魂伤山寂然。我生无倚著。尽室畏途边。  

长林偃风色。回复意犹迷。衫裛翠微润。马衔青草嘶。栈悬斜避石。桥断却寻溪。  

何日干戈尽。飘飘愧老妻。  

行色递隐见。人烟时有无。仆夫穿竹语。稚子入云呼。转石惊魑魅。抨弓落狖鼯。  

真供一笑乐。似欲慰穷途。  

原选者评。苦调奇语。  

山馆  

南国昼多雾。北风天正寒。路危行木杪。身远宿云端。山鬼吹灯灭。厨人语夜阑。  

鸡鸣问前馆。世乱敢求安。  

倚杖  

看花虽郭内。倚杖即溪边。山县早休市。江桥春聚船。狎鸥轻白浪。归雁喜青天。  

物色兼生意。凄凉忆去年。  

登楼  

花近高楼伤客心。万方多难此登临。锦江春色来天地。玉垒浮云变古今。  

北极朝廷终不改。西山寇盗莫相侵。可怜后主还祠庙。日暮聊为梁甫吟。  

原选者评。律法甚细。隐衷极厚。不独以雄浑高阔之象陵轹千古。  

叶梦得曰。七言律难於气象雄浑。句中有力而纡徐。不失言外之意。自老杜。锦江春色。五更角鼓。等句后。常恨无复继者。  

申涵光曰。北极。西山。二语。可抵一篇。王命论。  

春归  

苔迳临江竹。茅檐覆地花。别来频甲子。倏忽又春华。倚杖看孤石。倾壶就浅沙。  

远鸥浮水静。轻燕受风斜。世路虽多梗。吾生亦有涯。此身醒复醉。乘兴即为家。  

原选者评。仇兆鳌曰。萤雪丛说。云。老杜诗好下。受。字。东坡尤爱。轻燕受风斜。句。以为燕迎风低飞。乍前乍后。却非。受。字不能形容。  

杨德周曰。微风燕子斜。正与此同看。咏之不尽。味之有余。归雁  

东来万里客。乱定几年归。肠断江城雁。高高正北飞。  

原选者评。自写心事。与王勃。九日。一绝正堪对照。  

赠王二十四侍御契四十韵  

往往虽相见。飘飘愧此身。不关轻绂冕。俱是避风尘。一别星桥夜。三移斗柄春。  

败亡非赤壁。奔走为黄巾。子去何潇洒。余藏异隐沦。书成无过雁。衣故有悬鹑。  

恐惧行装数。伶俜卧疾频。晓莺工迸泪。秋月解伤神。会面嗟黎黑。含凄话苦辛。  

接舆还入楚。王粲不归秦。锦里残丹灶。花溪得钓纶。消中祗自惜。晚起索谁亲。  

伏柱闻周史。乘槎有汉臣。鸳鸿不易狎。龙虎未宜驯。客则挂冠至。交非倾盖新。  

由来意气合。直取性情真。浪迹同生死。无心耻贱贫。偶然存蔗芋。幸各对松筠。  

粗饭依他日。穷愁怪此辰。女长裁褐稳。男大卷书匀。漰口江如练。蚕崖雪似银。  

名园当翠巘。野棹没青。屡喜王侯宅。时邀江海人。追随不觉晚。款曲动弥旬。  

但使芝兰秀。何烦栋宇邻。山阳无俗物。郑驿正留宾。出入并鞍马。光辉忝席珍。  

重游先主庙。更历少城瞛。石镜通幽魄。琴台隐绛唇。送终惟粪土。结爱独荆榛。  

置酒高林下。观棋积水滨。区区甘累趼。稍稍息劳筋。网聚粘圆鲫。丝繁煮细蒪。  

长歌敲柳瘿。小睡凭藤轮。农月须知课。田家敢忘勤。浮生难去食。良会惜清晨。  

列国兵戈暗。今王德教淳。要闻除猰犭俞。休作画麒麟。洗眼看轻薄。虚怀任屈伸。  

莫令胶漆地。万古重雷陈。  

原选者评。明净整齐。佳语霏霏。如吐玉屑。  

张氵晋曰。卷收舒放一一如意。具有仙气。  

寄董卿嘉荣十韵  

闻道君牙帐。防秋近赤霄。下临千雪岭。却背五绳桥。海内久戎服。京师今晏朝。  

犬羊曾烂漫。宫阙尚萧条。猛将宜尝胆。龙泉必在腰。黄图遭污辱。月窟可焚烧。  

会取干戈利。无令斥候骄。居然双捕虏。自是一嫖姚。落日思轻骑。高天忆射雕。  

云台画形像。皆为扫氛妖。  

过故斛斯校书庄二首  

此老已云殁。邻人嗟亦休。竟无宣室召。徒有茂陵求。妻子寄他食。园林非昔游。  

空堂穗帷在。淅淅野风秋。燕入非傍舍。鸥归秪故池。断桥无复板。卧柳自生枝。  

遂有山阳作。多惭鲍叔知。素交零落尽。白首泪双垂。  

原选者评。黄生曰。借古叙事处见笔之老。写景寓情处见笔之灵。二种笔法俱难到。  

朱鹤龄曰。斛斯即斛斯六。乃草堂之邻。公所谓。酒伴。者。  

立秋雨院中有作  

山云行绝塞。大火复西流。飞雨动华屋。萧萧梁栋秋。穷途愧知己。暮齿借前筹。  

已费清晨谒。那成长者谋。解衣开北户。高枕对南楼。树湿风凉进。江喧水气浮。  

礼宽心有适。节爽病微瘳。主将归调鼎。吾还访旧丘。  

原选者评。三四殊有灵气。胜谢月兆。朔风吹飞雨。萧条江上来。之句。  

奉和严郑公军城早秋  

秋风袅袅动高旌。玉帐分弓射虏营。已收滴博云间戍。欲夺蓬婆雪外城。  

院中晚晴怀西郭茅舍  

幕府秋风日夜清。澹云疏雨过高城。叶心朱实看时落。阶面青苔先自生。  

复有楼台衔暮景。不劳钟鼓报新晴。浣花溪里花饶笑。肯信吾兼吏隐名。  

原选者评。张璁曰。此公有不乐於幕府者也。明年正月遂行归草堂。  

宿府  

清秋幕府井梧寒。独宿江城蜡炬残。永夜角声悲自语。中天月色好谁看。  

风尘荏苒音书绝。关塞萧条行路难。已忍伶俜十年事。强移栖息一枝安。  

原选者评。多少心事於无聊中出之。字字沉郁。  

遣闷奉呈严公二十韵  

白水鱼竿客。清秋鹤发翁。胡为来幕下。秪合在舟中。黄卷真如律。青袍也自公。  

老妻忧坐痹。幼女问头风。平地专欹倒。分曹失异同。礼甘衰力就。义忝上官通。  

畴昔论诗早。光辉仗钺雄。宽容存性拙。剪拂念途穷。露裛思藤架。烟霏想桂丛。  

信然龟触网。直作鸟窥笼。西岭纡村北。南江绕舍东。竹皮寒旧翠。椒实雨新红。  

浪簸船应坼。杯乾瓮即空。藩篱生野径。斤斧任樵童。束缚酬知已。蹉跎效小忠。  

周防期稍稍。太简遂匆匆。晓人朱扉启。昏归画角终。不成寻别业。未敢息微躬。  

乌鹊愁银汉。驽骀怕锦幪。会希全物色。时放倚梧桐。  

原选者评。黄生曰。公与严武始终睽合之故具见此一首。盖公在蜀两依严武。其於公故旧之情不可谓不厚。及居幕中。未免以礼数相拘。又为同辈所谮。此公所以不堪束缚往往寄之篇咏也。  

送舍弟颖赴齐州  

岷岭南蛮北。徐关东海西。此行何日到。送汝万行啼。绝域惟高枕。清风独杖藜。  

危时暂相见。衰白意都迷。  

奉观严郑公厅事岷山沲江画图十韵  

沲水流中座。岷山到此堂。白波吹粉壁。青嶂插雕梁。直讶杉松冷。兼疑菱荇香。  

雪云虚点缀。沙草得微茫。岭雁随毫末。川霓饮练光。霏红洲蕊乱。拂黛石萝长。  

暗谷非关雨。丹枫不为霜。秋成玄圃外。景物洞庭旁。绘事功殊绝。幽襟兴激昂。  

从来谢太傅。丘壑道难忘。  

原选者评。甫心系国家。往往因题阑入。今为严武题画而不及此。盖志将远引。故语不旁及。其诗精严流丽。点睛在。虚。字。读者宜细玩之。  

胡夏客曰。起联庄重。接联精警。收语稳足。此最入格之篇。  

仇兆鳌曰。昔人论此诗为宋人咏画之祖。但其分写山水。亦本谢灵运。过始宁堡。诗。  

用以咏画。更较详细精工耳。  

正月三日归溪上有作简院内诸公  

野外堂依竹。篱边水向城。蚁浮仍腊味。鸥泛已春声。药许邻人属刂。书从稚子擎。  

白头趋幕府。深觉负平生。  

原选者评。王嗣奭曰。自是衷语。  

春日江村  

农务村村急。春流岸岸深。乾坤万里眼。时序百年心。茅屋还堪赋。桃源自可寻。  

艰难贱生理。飘泊到如今。  

原选者评。李因笃曰。颔联十字。纵横八极。俯仰千秋。有鸢飞鱼跃之意。绝句两个黄鹂鸣翠柳。一行白鹭上青天。窗含西岭千秋雪。门泊东吴万里船。  

原选者评。虽非正格。自是绝唱。近人以四句皆对为截律诗中四句。是不知古人两句一联。四句一绝也。  

哭严仆射归榇  

素幔随流水。归舟返旧京。老亲如宿昔。部曲异平生。风送蛟龙匣。天长骠骑营。  

一哀三峡暮。遗后见君情。  

原选者评。刘克庄曰。老亲如宿昔。二句极其凄怆。李义山。过旧府有寄诸椽。诗云。莫凭无鬼论。终负托孤心。犹有故吏之情。可以矫俗薄。  

渝州候严六侍御不到先下峡  

闻道乘骢发。沙边待至今。不知云雨散。虚费短长吟。山带乌蛮阔。江连白帝深。  

船经一柱观。留眼共登临。  

禹庙  

禹庙空山里。秋风落日斜。荒庭垂橘柚。古屋画龙蛇。云气生虚壁。江声走白沙。  

早知乘四载。疏凿控三巴。  

原选者评。龙蛇橘柚。宋人亦知其用本事。不知其妙在无迹。极镜花水月之趣。学者悟此。乃得使事三昧法。  

题忠州龙兴寺所居院壁  

忠州三峡内。井邑聚云根。小市常争米。孤城早闭门。空看过客泪。莫觅主人恩。  

淹泊仍愁虎。深居赖独园。  

旅夜书怀  

细草微风岸。危樯独夜舟。星垂平野阔。月涌大江流。名岂文章著。官应老病休。  

飘飘何所似。天地一沙鸥。原选者评。小市常争米。孤城早闭门。写荒凉之景如在目前。若此孤舟夜泊。著语乃极雄杰。当由真力弥满耳。李白。山随平野。一联。语意暗合。不分上下。亦见大家才力天然相似。  

刘会孟曰。等闲星月。著一。涌。字。夐觉不同。  

十二月一日二首  

寒轻市上山烟碧。日满楼前江雾黄。负盐出井此溪女。打鼓发船何郡郎。  

新亭举目风景切。茂陵著书消渴长。春花不愁不烂漫。楚客唯听棹相将。  

原选者评。借拗调以遣怀。锵然可听。  

即看燕子入山扉。岂有黄鹂历翠微。短短桃花临水岸。轻轻柳絮点人衣。  

春来准拟开怀久。老去亲知见面稀。他日一杯难强进。重嗟筋力故山违。  

原选者评。朱鹤龄曰。诗作於冬而有燕子。黄鹂。桃柳之句。盖逆道其事。所谓。他日一杯难强进。也。  

长江二首  

众水会涪万。瞿塘争一门。朝宗人共挹。盗贼尔谁尊。孤石隐如马。高萝垂饮猿。  

归心异波浪。何事即飞翻。  

浩浩终不息。乃知东极临。众流归海意。万国奉君心。色借潇湘阔。声驱滟滪深。  

未辞添雾雨。接上过衣襟。  

原选者评。王嗣奭曰。诗以长江命题。乃写其朝宗之性。以警盗贼之背主者。两章同意。  

王道俊曰。江流之大。不辞雾雨。雨接江流而上过人衣襟之间。所谓。波浪兼天。者如此。  

。通鉴。永泰元年夏严武卒。以郭英代之。汉州刺使崔旰攻英。英奔简州。为  

韩澄所杀。杨子琳等起兵讨旰。蜀中大乱。  

承闻故房相公灵榇自阆州启殡归葬东都有作二首  

远闻房太尉。归葬陆浑山。一德兴王后。孤魂久客间。孔明多故事。安石竟崇班。  

他日嘉陵涕。仍沾楚水还。  

丹旐飞飞日。初传发阆州。风尘终不解。江汉忽同流。剑动亲身匣。书归故国楼。尽哀知有处。为客恐长休。  

原选者评。陈师道诗曰。丘园无起日。江汉有东流。为后人传诵。故当本於此诗。  

怀锦水居止  

万里桥西宅。百花潭北庄。层轩皆面水。老树饱经霜。雪岭界天白。锦城曛日黄。  

惜哉形胜地。回首一茫茫。  

原选者评。葛常之曰。公作草堂。经营上元之始。断手宝应之年。始终四载。而其间往梓阆三年。公诗所谓。三年奔走空皮骨。也。其起居寝处之兴。不足以偿其经营往来之劳。可谓一世之羁人。然自唐至今已数百载。而草堂之名与其山川草木。皆因公诗以不朽矣。  

子规  

峡里云安县。江楼翼瓦齐。两边山木合。终日子规啼。眇眇春风见。萧萧夜色凄。  

客愁那听此。故作傍人低。  

原选者评。申涵光曰。颔联爽豁。如弹丸脱手。此太白隽语也。  

立春  

春日春盘细生菜。忽忆两京梅发时。盘出高门行白玉。菜传纤手送青丝。  

巫峡寒江那对眼。杜陵远客不胜悲。此身未知归定处。呼儿觅纸一题诗。  

原选者评。俯拾即是。纯用本色。读者当得其自然之趣。  

漫成一绝  

江月去人只数尺。风灯照夜欲三更。沙头宿鹭联拳净。船尾跳鱼拨剌鸣。  

老病  

老病巫山里。稽留楚客中。药残他日里。花发去年丛。夜足沾沙雨。春多逆水风。  

合分双赐笔。犹作一飘蓬。南楚  

南楚青春异。暄寒早早分。无名江上草。随意岭头云。正月蜂相见。非时鸟共闻。  

杖藜妨跃马。不是故离群。  

原选者评。写出闲旷之致。如见沂水春风气象。昭明所云。语时事则指而可想。论怀抱则旷而且真。老杜有之。  

寄岑嘉州  

不见故人十年余。不道故人无素书。愿逢颜色关塞远。岂意出守江城居。  

外江三峡且相接。斗酒新诗终日疏。谢朓每篇堪讽诵。冯唐已老听吹嘘。  

泊船秋夜经春草。伏枕青枫限玉除。眼前所寄选何物。赠子云安双鲤鱼。  

原选者评。脱去排比之迹。绝无雕饰之痕。何等风韵。卷十七  

襄阳杜甫诗九  

移居夔州郭  

伏枕云安县。迁居白帝城。春知催柳别。江与放船清。农事闻人说。山光见鸟情。  

禹功饶断石。且就土微平。  

原选者评。黄庭坚曰。好作奇语自是文章一病。但当以理为主。理得而词顺。文章自然出群拔萃。观子美到夔州后诗。退之自潮州还朝后文。皆不烦绳削而自合矣。  

宿江边阁  

暝色延山径。高斋次水门。薄云严际宿。孤月浪中翻。鹳鹤追飞静。豺狼得食喧。  

不眠忧战伐。无力正乾坤。  

原选者评。仇兆鳌曰。何仲言诗尚在实处摹景。此只转换一二字。便觉点睛欲飞。  

西阁口号呈元二十一  

山木抱云稠。寒江绕上头。雪崖才变石。风幔不依楼。社稷堪流涕。安危在运筹。  

看君话王室。感动几销忧。  

原选者评。三四刻划中雅调。后半则无穷忠愤不觉触之即动矣。  

西阁  

巫山小摇落。碧色见松林。百鸟各相命。孤云无自心。层轩俯江壁。要路亦高深。  

朱绂犹纱帽。新诗近玉琴。功名不早立。衰病谢知音。哀世非王粲。终然学越吟。阁夜岁暮阴阳催短景。天涯霜雪霁寒宵。五更鼓角声悲壮。三峡星河影动摇。  

野哭几家闻战伐。夷歌数处起渔樵。卧龙跃马终黄土。人事依依漫寂寥。  

原选者评。音节雄浑。波澜壮阔。不独。五更角鼓。三峡星河。脍炙人口为足赏也。  

杜修可曰。西河诗话。云。作诗用事要如水中着盐。饮水乃知盐味。此说诗家秘藏也。如子美。五更角鼓声悲壮。三峡星河影动摇。人徒见陵轹造化之工。不知乃用故事也。  

李因笃曰。壮采以朴气行之。非泛为声调者可比。  

瀼西寒望  

水色含群动。朝光切太虚。年侵频怅望。兴远一萧疏。猿挂时相学。鸥行炯自如。  

瞿塘春欲至。定卜瀼西居。  

原选者评。发端甚工。  

入宅  

奔峭背赤甲。断崖当白盐。客居愧迁次。春酒渐多添。花亚欲移竹。鸟窥新卷帘。  

衰年不敢恨。胜概欲相兼。  

乱后居难定。春归客未还。水生鱼复浦。云暖麝香山。半顶梳头白。过眉拄杖斑。  

相看多使者。一一问函关。  

暮春题瀼西新赁草屋三首  

久嗟三峡客。再与暮春期。百舌欲无语。繁花能几时。谷虚云气薄。波乱日华迟。  

战伐何由定。哀伤不在兹。  

此邦千树橘。不见比封君。养拙干戈际。全生麋鹿群。畏人江北草。旅食瀼西云。  

万里巴渝曲。三年实饱闻。  

彩云阴复白。锦树晓来青。身世双蓬鬓。乾坤一草亭。哀歌时自短。醉无为谁醒。  

细雨荷锄立。江猿吟翠屏。  

原选者评。颔联情在言中。耐人讽味。结语深秀。  

黄生曰。江猿吟翠屏。即。白鸥元水宿。何事有余哀。意而含蓄较深永。  

秋野五首  

秋野日疏芜。寒江动碧虚。系舟蛮井络。卜宅楚村墟。枣熟从人打。葵荒欲自锄。  

盘飧老夫食。分减及溪鱼。  

原选者评。王嗣奭曰。枣从人打则人己一视。葵欲自锄则贵贱一视。食及溪鱼则物我一视。此皆见道语。  

易识浮生理。难教一物违。水深鱼极乐。林茂鸟知归。吾老甘贫病。荣华有是非。  

秋风吹几杖。不厌北山薇。  

原选者评。用庞公语。得委运之旨。与遗兴篇不同。  

礼乐攻吾短。山林引兴长。掉头纱帽仄。曝背竹书光。风落收松子。天寒割蜜房。  

稀疏小红翠。驻屐近微香。  

远岸秋沙白。连山晚照红。潜鳞输骇浪。归翼会高风。砧响家家发。樵声个个同。  

飞霜任青女。赐被隔南宫。  

原选者评。三四目击道存。中藏感兴。又与次篇殊旨。字法精稳。句有气象。  

身许骐马粦画。年衰鸳鹭群。大江秋易盛。空峡夜多闻。径隐千重石。帆留一片云。  

儿童解蛮语。不必作参军。  

原选者评。浦起龙曰。五诗俱见安贫适志气象。此变风之正声。  

课小竖钅且斫舍北果林枝蔓荒秽净讫移床  

篱弱门何向。沙虚岸只摧。日斜鱼更食。客散鸟还来。寒水光难定。秋山响易哀。  

天涯稍曛黑。倚杖独徘徊。  

自瀼西荆扉且移居东屯茅屋二首  

白盐危峤北。赤甲古城东。平地一川稳。高山四面同。烟霜凄野日。粳稻熟天风。  

人事伤蓬转。吾将守桂丛。  

东屯复瀼西。一种住青溪。来往兼茅屋。淹留为稻畦。市喧宜近利。林僻此无蹊。  

若访衰翁语。须令剩客迷。东屯月夜  

抱疾漂萍老。防边旧谷屯。春农亲异俗。岁月在衡门。青女霜枫重。黄牛峡水喧。  

泥留虎斗迹。月挂客愁村。乔木澄稀影。轻云倚细根。数惊闻雀噪。暂睡想猿蹲。  

日转东方白。风来北斗昏。天寒不成寝。无梦寄归魂。  

原选者评。月挂客愁村。极刻划之妙。  

黄生曰。首尾见羁旅之意。妙在先安首五字。觉全篇字字写景。字字写情。  

暂往白帝复还东屯  

复作归田去。犹残获稻功。筑场怜穴蚁。拾穗许村童。落杵光辉白。除芒子粒红。  

加冫食可扶老。仓庾慰飘蓬。  

原选者评。邵宝曰。三四见仁民爱物之意。  

刈稻了咏怀  

稻获空云水。川平对石门。寒风疏落木。旭日散鸡豚。野哭初闻战。樵歌稍出村。  

无家问消息。作客信乾坤。  

上白帝城  

城峻随天壁。楼高更女墙。江流思夏后。风至忆襄王。老去闻悲角。人扶报夕阳。  

公孙初恃险。跃马意何长。  

上白帝城  

江城含变态。一上一回新。天欲今朝雨。山归万古春。英雄余事业。衰迈久风尘。  

取醉他乡客。相逢故国人。兵戈犹拥蜀。赋敛强输秦。不是烦形胜。深惭畏损神。  

原选者评。卢世曰。起四句见天地之心。知雨旸之性。穷亲旧之变。领山水之神。  

俱能朗朗写出。  

武侯庙  

遗庙丹青落。空山草木长。犹闻辞后主。不复卧南阳。原选者评。十字中包括武侯一生行迹。不涉议论。弥淡弥高。  

八阵图  

功盖三分国。名成八阵图。江流石不转。遗恨失吞吴。  

原选者评。遂使诸葛精诚。炳然千古。读之殷殷有金石声。  

钱谦益曰。先主征吴败还至鱼复。孔明叹曰。法孝直若在。必能制主上东行。不至倾危矣。公诗意亦如此。世传子瞻云云。坡无此言。纤儿伪托耳。  

谒先主庙  

惨澹风云会。乘时各有人。力侔分社稷。志屈偃经纶。复汉留长策。中原仗老臣。  

杂耕心未已。欧血事酸辛。霸气西南歇。雄图历数屯。锦江元过楚。剑阁复通秦。  

旧俗存祠庙。空山泣鬼神。虚檐交鸟道。枯木半龙鳞。竹送清溪月。苔移玉座春。  

闾阎儿女换。歌舞岁时新。绝域归舟远。荒城系马频。如何对摇落。况乃久风尘。  

孰与关张并。功临耿邓亲。应天才不小。得士契无邻。迟暮堪帷幄。飘零且钓缗。  

向来忧国泪。寂寞洒衣巾。  

原选者评。格调庄严。气骨浑厚。有典有则。长律当以此为正宗。其开局雄浑。以包举见力量。至於闾闫几换而歌舞自新。写百世不忘之意。可谓善于形容矣。关张耿邓四语。  

若云仍切先主因属重复。即云自叙。亦欠分晓。盖世乱身穷。故於君臣遇合之感。功名建树之难。抚时思古。反复寄慨。收归己身。以完。谒。字之意。如此则收拾精神。主意乃有归着。  

仇兆鳌曰。以吊古之情。写用世之志。激昂悲壮。感慨淋漓。足令千年上下英雄堕泪。  

烈士抚膺。不独记叙庙貌处见其古色斑烂。哀音凄怆也。此诗全以议论成章。他人无此深厚力量。  

滟滪堆  

巨石水中央。江寒出水长。沉牛答云雨。如马戒舟航。天意存倾覆。神功接混茫。  

干戈连解缆。行止忆垂堂。  

原选者评。立意宏大。  

李祥长曰。少陵剑阁以前皆五古。瞿唐以后多五律。各尽山水之奇。每读一句。令人如目见山水。而又得山水之所以然。总由源本深厚。窥见广大。意无有穷极耳。滟滪滟滪既没孤根深。西来水多愁太阴。江天漠漠鸟双去。风雨时时龙一吟。  

舟人渔子歌回首。估客胡商泪满襟。寄语舟航恶年少。休翻盐井掷黄金。  

原选者评。叶梦得曰。诗下双字极难。水田飞白鹭。夏木啭黄鹂。摩诘添。漠漠。阴阴。四字。精彩数倍。不然但是咏景耳。要之当令如老杜。无边落木萧萧下。不尽长江滚滚来。与。江天漠漠鸟双去。风雨时时龙一吟。等句乃为超绝。  

王士正曰。真有万夫之稟。顿挫悲壮两有之。  

白帝  

白帝城中云出门。白帝城下雨翻盆。高江急峡雷霆斗。翠木苍藤日月昏。  

戎马不如归马逸。千家今有百家存。哀哀寡妇诛求尽。恸哭秋原何处村。  

白帝城最高楼  

城尖径仄旌旆愁。独立缥缈之飞楼。峡坼云霾龙虎卧。江清日抱鼋鼍游。  

扶桑西枝对断石。弱水东影随长流。杖藜叹世者谁子。泣血迸空回白头。  

原选者评。笔势险绝。与题相配。  

王嗣奭曰。此诗真作惊人语。是缘忧世之心发之。以自消垒块。  

黄生曰。微见其词。翻成激楚。悲壮之响。变声第一。  

诸葛庙  

久游巴子国。屡入武侯祠。竹日斜虚寝。溪风满薄帷。君臣当共济。贤圣亦同时。  

翊戴归先主。并吞更出师。虫蛇穿画壁。巫觋醉蛛丝。焱欠忆吟梁父。躬耕也未迟。  

峡口二首  

峡口大江间。西南控百蛮。城皀连粉堞。岸断更青山。开辟多天险。防隅一水关。  

乱离闻鼓角。秋气动衰颜。  

时清关失险。世乱戟如林。去矣英雄事。荒哉割据心。芦花留客晚。枫树坐猿深。  

疲苶烦亲故。诸侯数赐金。  

原选者评。芦花枫树一联隐然苍秀。天池  

天池马不到。岚壁鸟才通。百顷青云杪。层波白石中。郁纡腾秀气。萧瑟浸寒空。  

直对巫山出。兼疑夏禹功。鱼龙开辟有。菱芡古今同。闻道奔雷黑。初看浴日红。  

飘零神女雨。断续楚王风。欲问支机石。如临献宝宫。九秋惊雁序。万里狎渔翁。  

更是无人处。诛茅任薄躬。  

瞿塘两崖  

三峡传何处。双崖壮此门。入天犹石色。穿水忽云根。猱玃须髯古。蛟龙窟宅尊。  

义和冬驭近。愁畏日车翻。  

原选者评。故作奇语。画出险峻之势。  

夔州歌四首  

中巴之东巴东山。江水开辟流其间。白帝高为三峡镇。夔州险过百牢关。  

赤甲白盐俱刺天。闾阎缭绕接山巅。枫林橘树丹青合。复道重楼锦绣悬。  

瀼东瀼西一万家。江北江南春冬花。背飞鹤子遗琼蕊。相皉凫雏入蒋牙。  

蜀麻吴盐自古通。万斛之舟行若风。长年三老长歌里。白昼摊钱高浪中。  

原选者评。诸作亦自成风调。存之以备一体。  

偶题  

文章千古事。得失寸心知。作者皆殊列。名声岂浪垂。骚人嗟不见。汉道盛於斯。  

前辈飞腾入。余波绮丽为。后贤兼旧列。历代各清规。法自儒家有。心从弱岁疲。  

永怀江左逸。多病邺中奇。马录骥皆良马。骐马粦带好儿。车轮徒已斫。堂构惜仍亏。  

漫作潜夫论。虚传幼妇碑。缘情慰漂荡。抱疾屡迁移。经济惭长策。飞栖假一枝。  

尘沙傍蜂虿。江峡绕蛟螭。萧瑟唐虞远。联翩楚汉危。圣朝兼盗贼。异俗更喧卑。  

郁郁星辰剑。苍苍云雨池。两都开幕府。万瞝插军麾。南海残铜柱。东风避月支。  

音书恨乌鹊。号怒怪熊罴。稼穑分诗兴。柴荆学土宜。故山迷白阁。秋水隐黄陂。  

不敢要佳句。愁来赋别离。  

原选者评。文章千古事。得失寸心知。其识解可谓广大精微。前辈飞腾入。余波绮丽为。则操觚秘要。觉陆机。文赋。为繁。昔元稹为甫志曰。上薄风骚。下该沈宋。言夺苏李。气吞曹刘。掩颜谢之孤高。杂徐庾之流丽。尽得古今之体势而兼文人之所独专。其推许诚不为过。要未及此二十字之包括也。甫他诗云。读书破万卷。下笔如有神。与此参观而微会之。于甫之能事思过半矣。  

王嗣奭曰。公诗尝言。文章本小技。于道未为尊。此须识其道之所尊者安在。得所尊则文垂千古。失所尊则文止小技。初无二义也。  

仇兆鳌曰。前半论诗文。以。文章千古事。为纲领。后半叙境遇。以。缘情慰漂荡。  

为关键。漫作潜夫论。虚传幼妇碑。隐以。千古事。自期矣。不敢要佳句。愁来赋别离。仍以。慰漂荡。自解矣。其段落整严。脉理精细如此。  

秋兴八首  

玉露凋伤枫树林。巫山巫峡气萧森。江间波浪兼天湧。塞上风云接地阴。  

丛菊两开他日泪。孤舟一系故园心。寒衣处处催刀尺。白帝城高急暮砧。  

原选者评。王嗣奭曰。秋兴。八首。以首章起兴。而后章俱发隐衷。或起下。或承上。或互发。或遥应。总是一篇文字。  

浦起龙曰。首章。八诗之纲领也。  

黄生曰。杜公七律。当以秋兴为裘领。乃公一生心神结聚所作也。八诗之中。难为轩轾。  

夔府孤城落日斜。每依南斗望京华。听猿实下三声泪。奉使虚随八月查。  

画省香炉违伏枕。山楼粉堞隐悲茄。请看石上藤萝月。已映洲前卢荻花。  

原选者评。仇兆鳌曰。张性演义。拈夔府京华为主。以听猿山楼应夔府。以奉使画省应京华。逐层分项。非作者本意。  

千家山郭静朝晖。日日江楼坐翠微。信宿渔人还泛泛。清秋燕子故飞飞。  

匡衡抗疏功名薄。刘向传经心事违。同学少年多不贱。五陵衣马自轻肥。  

原选者评。陈廷敬曰。前三章详夔州而略长安。后五章详长安而略夔州。次第秩然。  

闻道长安似奕棋。百年世事不胜悲。王侯第宅皆新主。文武衣冠异昔时。  

直北关山金鼓振。征西车马羽书迟。鱼龙寂寞秋江冷。故国平居有所思。  

原选者评。陈廷敬曰。末句犹言。历历开元事。分明在眼前。此结本章以起下数章。  

黄生曰。下数章皆故国事。特详言之。以舒其悲感耳。或谓寓讥明皇游宴武功之事。  

是犹人方痛哭流涕而诬其喜笑怒骂。岂情也哉。蓬莱宫阙对南山。承露金茎霄漠间。西望瑶池降王母。东来紫气满函关。  

云移雉尾开宫扇。日绕龙鳞识圣颜。一卧沧江惊岁晚。几回青琐点朝班。  

原选者评。仇兆鳌曰。或谓上四句用宫殿字太多。五六似早朝语。今按赋长安景事。  

自当以宫殿为首。公以布衣召见。感荷主知。故追忆入朝觐君之事。若必全首说秋景。则笔下有秋。意中无兴矣。  

瞿塘峡口曲江头。万里风烟接素秋。花萼夹城通御气。芙蓉小苑入边愁。  

朱帘绣柱围黄鹄。锦缆牙樯起白鸥。回首可怜歌舞地。秦中自古帝王州。  

原选者评。王嗣奭曰。城通御气。前则敦伦勤政。苑入边愁。后则耽乐召忧。见一人之身而理乱顿殊也。  

陈廷敬曰。此承上章。先宫殿而后池苑也。下继昆明二章。先内苑而及外城也。上下  

四章。皆前六句长安。后二句夔州。此章在中间。首句从瞿唐引端。下六句则专言长安事。  

具见章法变化之妙。  

昆明池水汉时功。武帝旌旗在眼中。织女机丝虚夜月。石鲸鳞甲动秋风。  

波漂菰米沉云黑。露冷莲房坠粉红。关塞极天唯鸟道。江湖满地一渔翁。  

原选者评。杨慎曰。隋任希古昆明池诗。回望牵牛渚。激赏镂鲸川。见太平气象。  

今变为织女石鲸云云。荒烟野草之悲见言外矣。西京杂记。太液池。雕菰凫雁唼喋其间。三辅黄图。宫人泛舟采莲。为巴人棹歌。见人物嬉游富贵。今变为波漂露冷云云。  

兵火乱离之状见矣。杜诗妙能翻古语。  

昆吾御宿自逶迤。紫阁峰阴入氵美陂。香稻啄残鹦鹉粒。碧梧栖老凤凰枝。  

佳人拾翠春相问。仙侣同舟晚更移。彩笔昔曾干气象。白头吟望苦低垂。  

原选者评。近体以七律为难。唐代名家人不数首。其量固有所止也。独至杜甫。天授神诣。造绝穷微。卓然为千古之冠。如此八首。根源二雅。继迹骚辩。思极深而不晦。情极哀而不伤。九曲回肠。三叠怨调。讽之足以感荡心灵。直使。九天之云下垂。四海之水皆立。其所自云。足以喻矣。又况拳拳忠爱。发乎至情。有溢於语言文字之表者哉。钱谦益笺十得八九。择其合者录之。余人尚有雌黄。亦不知量耳。  

浦起龙曰。卒章之在京华无专指。於前三章外别为一例。此则明收入自身游赏诸处。  

所谓。向之所欣。已为陈迹。情随事迁。感慨系之。此秋兴之所为作也。为八诗大结局。  

刘会孟曰。八诗大体。沉雄富丽。哀伤无限。尽在言外。故自不厌确实。小家数不可仿佛耳。  

吴渭曰。诗有六义。兴居其一。凡阴阳寒暑。草木鸟兽。山川风景。得於适然之感而为诗者。皆兴也。老杜。秋兴。八首。深诣诗人之阃奥。兴之入律者宗焉。  

张诞曰。秋兴。八首。皆雄浑丰丽。沈着痛快。其有感於长安者。但极摹其盛。而所感自寓於中。徐而味之。则凡怀乡恋阙之情。慨往伤今之意。与夫风俗之非旧。盛衰之相寻。所谓不胜其悲者。固已不出乎意言之表矣。卓哉一家之言。忧乎百世之上。此杜子所以为诗人宗仰也。  

陈继儒曰。云霞满空。回翔万状。天风吹海。怒涛飞涌。可喻老杜秋兴诸篇。  

郝敬曰。秋兴。八首。富丽之词。沌浑之气。力扛九鼎。勇夺三军。真大方家如椽之笔。王元美谓其藻绣太过。肌肤太肥。造语牵率而不接。结响奏合而意未调。如此诸篇往往有之。由其才大而气厚。格高而声宏。如万石之钟不为喁喁细响。河流万里得不千里一曲。子美之於诗。兼综条贯。非单丝独竹。一戛一击可以论宫商者也。  

陈廷敬曰。秋兴。八首。命意练句之妙自不必言。即以章法论。分之如骇鸡之犀。  

四面皆见。合之如常山之蛇。首尾互应。盖合子长。孟坚如一手者也。  

咏怀古迹五首  

支离东北风尘际。漂泊西南天地间。三峡楼台淹日月。五溪衣服共云山。  

羯胡事主终无赖。词客哀时且未还。庾信平生最萧瑟。暮年诗赋动江关。  

原选者评。以庾自比。情事恰合。  

摇落深知宋玉悲。风流儒雅亦吾师。怅望千秋一洒泪。萧条异代不同时。  

江山故宅空文藻。云雨荒台岂梦思。最是楚宫俱泯灭。舟人指点到今疑。  

原选者评。顾宸曰。李义山诗云。襄王枕上元无梦。莫枉阳台一段云。得此诗之旨。  

群山万壑赴荆门。生长明妃尚有村。一去紫台连朔漠。独留青冢向黄昏。  

画图省识春风面。环佩空归月夜魂。千载琵琶作胡语。分明怨恨曲中论。  

原选者评。破空而来。势如天骥下坂。明珠走盘。咏明妃者。此为第一。欧阳修。王安石诗犹落第二乘。  

蜀主窥吴幸三峡。崩年亦在永安宫。翠华想像空山里。玉殿虚无野寺中。  

古庙杉松巢水鹤。岁时伏腊走村翁。武侯祠屋常邻近。一体君臣祭祀同。  

诸葛大名垂宇宙。宗臣遗像肃清高。三分割据纡筹策。万古云霄一羽毛。  

伯仲之间见伊吕。指挥若定失萧曹。运移汉祚难恢复。志决身歼军务劳。  

刘克庄曰。卧龙没已千载。而有志世道者皆以三代之佐许之。此诗侪之伊吕伯仲间。  

而以肖曹为不足道。此论自子美发之。考亭。南轩近代大儒不能废也。  

诸将五首  

汉朝陵墓对南山。胡虏千秋尚入关。昨日玉鱼蒙葬地。早时金碗出人间。  

见愁汗马西戎逼。曾闪朱旗北斗殷。多少材官守泾渭。将军且莫破愁颜。  

韩公本意筑三城。拟绝天骄拔汉旌。岂谓尽烦回纥马。翻然远救朔方兵。  

胡来不觉潼关隘。龙起犹闻晋水清。独使至尊忧社稷。诸君何以答生平。  

洛阳宫殿化为烽。休道秦关百二重。沧海未全归禹贡。蓟门何处尽尧封。  

朝廷衮职谁争补。天下军储不自供。稍喜临边王相国。肯销金甲事春农。  

回首扶桑铜柱标。冥冥氛祲未全销。越裳翡翠无消息。南海明珠久寂寥。  

殊锡曾为大司马。总戎皆插侍中貂。炎风朔雪天王地。只在忠臣翊圣朝。  

锦江春色逐人来。巫峡清秋万壑哀。正忆往时严仆射。共迎中使望乡台。  

主恩前后三持节。军令分明数举杯。西蜀地形天下险。安危须仗出群材。  

原选者评。骨力如马。班。议论如董。贾。特缘以韵语耳。既已精理为文。亦复秀气成采。读者於此沿洪流而求深源。然后知甫之所以度越千古也。其诗本自分明。说者纷争。殊为多事。  

郝敬曰。此以诗当纪传议论时事。非吟风弄月登眺游览可任兴漫作也。必有子美忧时之真心。又有其识学笔力。乃能斟酌裁补。合度如律。其各首纵横开合。宛是奏议训诰。与三百篇并存可也。  

黄生曰。有感。五首。与。诸将。相为表里。大旨在於忠君报国。休兵恤民。安边而弭乱。其老谋硕画。款款披陈。纯是至诚血性语。  

秋日夔府咏怀奉寄郑监审李宾客之芳一百韵  

绝塞乌蛮北。孤城白帝边。飘零仍百里。消渴已三年。雄剑鸣开匣。群书满系船。  

乱离心不展。衰谢日萧然。筋力妻孥问。菁华岁月迁。登临多物色。陶冶赖诗篇。  

峡束沧江起。岩排石树圆。拂云霾楚气。朝海蹴吴天。煮井为盐速。烧畬度地偏。  

有时惊叠嶂。何处觅平川。磖磗双双舞。猕猴垒垒悬。碧萝长似带。锦石小如钱。  

春草何曾歇。寒花亦可怜。猎人吹戍火。野店引山泉。唤起搔头急。扶行几屐穿。  

两京犹薄产。四海绝随肩。幕府初交辟。郎官幸备员。瓜时犹旅寓。萍泛苦夤缘。  

药饵虚狼藉。秋风洒静便。开襟驱瘴疠。明目扫云烟。高宴诸侯礼。佳人上客前。  

哀筝伤老大。华屋艳神仙。南内开元曲。常时弟子传。法歌声变转。满座涕潺湲。  

吊影夔州僻。回肠杜曲煎。即今龙厩水。莫带犬戎膻。耿贾扶王室。萧曹拱御筵。  

乘威灭蜂虿。戮力效鹰鹯。旧物森犹在。凶徒恶未悛。国须行战伐。人忆止戈钅延。  

奴仆何知礼。恩荣错与权。胡星一彗孛。黔首遂拘挛。哀痛丝纶切。烦苛法令蠲。  

业成陈始王。兆喜出于畋。宫禁经纶密。台阶翊戴全。熊罴载吕望。鸿雁美周宣。  

侧听中兴主。长吟不世贤。音徽一柱数。道里下牢千。郑李光时论。文章并我先。  

阴何尚清省。沈宋焱欠联翩。律比崑崙竹。音知燥湿弦。风流俱善价。惬当久忘筌。  

置驿常如此。登龙盖有焉。虽云隔礼数。不敢坠周旋。高视收人表。虚心味道玄。  

马来皆汗血。鹤唳必青田。羽翼商山起。蓬莱汉阁连。管宁纱帽净。江令锦袍鲜。  

东郡时题壁。南湖日扣舷。远游凌绝境。佳句染华笺。每欲孤飞去。徒为百虑牵。  

生涯已寥落。国步尚迍邅。衾枕成芜没。池塘作弃捐。别离忧怛怛。伏腊涕涟涟。  

露菊斑酆镐。秋蔬影涧瀍。共谁论昔事。几处有新阡。富贵空回首。喧争懒著鞭。  

兵戈尘漠漠。江汉月娟娟。局促看秋燕。萧疏听晚蝉。雕虫蒙记忆。烹鲤问沉绵。  

卜羡君平杖。偷存子敬毡。囊虚把钗钏。未尽坼花钿。甘子阴凉叶。茅斋八九椽。  

阵图沙北岸。市暨瀼西巅。羁绊心常折。栖迟病即痊。紫收岷岭芋。白种陆池莲。  

色好梨胜颊。穰多栗过拳。敕厨唯一味。求饱或三鳣。儿去看鱼笱。人来坐马鞯。  

缚柴门窄窄。通竹溜涓涓。堑抵公畦棱。村依野庙壖。缺篱将棘拒。倒石赖藤缠。  

借问频朝谒。何如稳醉眠。谁云行不逮。自觉坐能坚。雾雨银章涩。馨香粉署妍。  

紫鸾无近远。黄雀任翩翾。困学违从众。明公各勉旃。声华夹宸极。早晚到星躔。  

恳谏留匡鼎。诸儒引服虔。不过输鲠直。会是正陶甄。宵旰忧虞轸。黎元疾苦骈。  

云台终日画。青简为谁编。行路难何有。招寻兴已专。由来具飞檝。暂拟控鸣弦。  

身许双峰寺。门求七祖禅。落帆追宿昔。衣褐向真诠。安石名高晋。昭王客赴燕。  

途中非阮籍。查上似张骞。披拂云宁在。淹留景不延。风期终破浪。水怪莫飞涎。  

他日辞神女。伤春怯杜鹃。淡交随聚散。泽国绕回旋。本自依迦叶。何曾藉偓佺。  

炉峰生转盼。橘井尚高褰。东走穷归鹤。南征尽跕鸢。晚闻多妙教。卒践塞前愆。  

顾凯丹青列。头陀琬琰镌。众香深黯黯。几地肃芊芊。勇猛为心极。清羸任体孱。  

金篦空刮眼。镜象未离铨。  

原选者评。长袖善舞。多钱善贾。洋洋大篇。为后人伐山导源。虽不免铺叙之迹。未可轻议也。丰硕而不失之繁杂。流动而不失之轻儇。汪洋曼衍。后人正未易学步。  

卢世曰。此是集中第一首长诗。其中起伏转折。顿挫承递。若断若续。乍离乍合。  

波澜承叠。竟无丝痕。真绝作也。风流善价。惬当忘筌。即可取此语以评此诗。  

仇兆鳌曰。诗有近体。古意衰矣。近体而有排律。去古益远。长篇排律起於少陵。多至百韵。实为后人滥觞。此篇典雅工秀。才学既优而部伍森严。章法尤为精密。  

赠李八秘书别三十韵  

往时中补右。扈跸上元初。反气凌行在。妖星下直庐。六龙赡汉阙。万骑略姚墟。  

玄朔回天步。神都忆帝车。一戎才汗马。百姓免为鱼。通籍蟠螭印。差肩列凤舆。  

事殊迎代邸。喜异赏朱虚。寇盗方归顺。乾坤欲晏如。不才同补衮。奉诏许牵裾。  

鸳鹭叨云阁。麒麟滞玉除。文园多病后。中散旧交疏。飘泊哀相见。平生意有余。  

风烟巫峡远。台榭楚宫虚。触目非论故。新文尚起予。清秋凋碧柳。别浦落红蕖。  

消息多旗帜。经过叹里闾。战连唇齿国。军急羽毛书。幕府筹频问。山家药正锄。  

台星入朝谒。使节有吹嘘。西蜀灾长弭。南翁愤始摅。对扬抗士卒。乾没费仓储。  

势藉兵须用。功无礼忽诸。御鞍金马要。宫砚玉蟾蜍。拜舞银钩落。恩波锦帕舒。  

此行非不济。良友昔相于。去依颜色。沿流想疾徐。沉绵疲井臼。倚薄似樵渔。  

乞米烦佳客。钞诗听小胥。杜陵斜晚照。潏水带寒淤。莫话清溪发。萧萧白映梳。  

原选者评。黄生曰。时诸将连兵讨崔旰。胜负未决。杜鸿渐以节度使让旰而使诸将各罢兵。公益深愤此事。故于赠李诗中寓词告杜。盖深讽其处事之草草也。  

解闷  

商胡离别下扬州。忆上西陵故驿楼。为问淮南米贵贱。老夫乘兴欲东流。  

一辞故国十经秋。每见秋瓜忆故丘。今日南湖采薇蕨。何人为觅郑瓜州。  

原选者评。黄生曰。连环勾搭亦绝句弄笔之法。大家时一为之耳。  

复忆襄阳孟浩然。清诗句句尽堪传。即今耆旧无新语。漫钓槎头缩项鳊。  

原选者评。王士正曰。子美与浩然诗不同调。此诗可谓具眼。次篇亦具眼。公论古人不必苟同也。  

不见高人王右丞。蓝田丘壑漫寒藤。最传秀句寰区满。未绝风流相国能。  

先帝贵妃今寂寞。荔枝还复入长安。炎方每续朱樱献。玉座应悲白露团。  

原选者评。仇兆鳌曰。寄讽微婉。  

忆过泸戎摘荔枝。青枫隐映石逶迤。京中旧见无颜色。红颗酸甜只自知。  

原选者评。王嗣奭曰。涪州有荔枝园。相传充贡贵妃者。涪去京师尤远。今读公诗。  

知出泸戎者是。传称置驿传送数千里色味未变。此驳其无是理也。  

复愁二首  

今日翔麟马。先宜架鼓车。无劳问河北。诸将觉荣华。  

原选者评。仇兆鳌曰。有感。诗云。大君先息战。不当息而息也。此云。无劳问河北。当问而不问也。俱属讽词。任转江淮粟。休添苑囿兵。由来貔虎士。不满凤凰城。  

原选者评。卢元昌曰。当时漕运取给江淮。故史有。唐得江淮济中兴。之语。若宿卫冗军不裁立见其匮也。至唐制府兵。最为近古。自张说建议召募宿卫。更番上下。兵农遂分。神策军尤为非古。时鱼朝恩以神策军屯禁中。居北军之右。公诗隐述祖制以讽时事。  

承闻河北诸道节度入朝欢喜口号三首  

澶漫山东一百州。削成如案抱青丘。苞茅重入归关内。王祭还供尽海头。  

李相将军拥蓟门。白头虽老赤心存。竟能尽说诸侯入。知有从来天子尊。  

原选者评。朱鹤龄曰。按史。李怀仙以范阳归顺。是时为检校侍中。幽州。卢龙等军节度使。但未有说诸侯入朝事。梦弼谓是李光弼。近之。光弼在元。肃朝。尝加范阳节度使。又尝兼幽州大都督府长史。虽止遥领其地。亦可谓之拥蓟门也。  

十二年来多战场。天威已息阵堂堂。神灵汉代中兴主。功业汾阳异姓王。  

原选者评。推功李。郭。足为史笔。  

仇兆鳌曰。自天宝十四载至大历二年。首尾十二年。真间讨安史父子。却回纥。吐蕃。  

平仆固怀恩。斩周智光等。皆子仪百战而息兵。独以异姓王配中兴主。见其君臣一德。始终无间也。  

洞房  

洞房环佩冷。玉殿起秋风。秦地应新月。龙池满旧宫。系舟今夜远。清漏往时同。  

万里黄山北。园陵白露中。  

原选者评。洞房。宿昔。诸篇。风调清深。词意凄恻。纯是忠臣孝子之心自然流露。  

俯仰盛衰。含情无限。自是子美绝作。  

刘会孟曰。语不迫切而意独至。悲慨满目。情致黯然。  

宿昔  

宿昔青门里。蓬莱仗数移。花娇迎杂树。龙喜出平池。落日留王母。微风倚少儿。  

宫中行乐秘。少有外人知。  

原选者评。黄生曰。此章略见风刺。然其词微而婉。如。禄山宫里。虢国门前。之句。非唯失风人之意。亦全无臣子之礼矣。  

能画  

能画毛延寿。投壶郭舍人。每蒙天一笑。复似物皆春。政化平如水。皇恩断若神。  

时时用抵戏。亦未杂风尘。  

原选者评。平平叙去。论断亦允。自古国家未有不失政而后致乱者。使明皇卒任姚。宋。九龄诸人。即此二者。诚属细事。至於所任非人。林甫。国忠继进。而斗鸡。舞马与一切丧志之具罔不类聚。而大乱随之矣。甫盖深历治乱之交。故言之切当如此。  

黄生曰。政平明断。自指开元之治。从半腰说起方不费力。若将此意顿在前叙事必拖沓矣。  

斗鸡  

斗鸡初赐锦。舞马既登床。帘下宫人出。楼前御柳长。仙游终一。女乐久无香。  

寂寞骊山道。清秋草木黄。  

原选者评。涌起龙曰。前后转关处。述明皇两头事。中间播迁一段泯然。隐起盛衰存没之间满目泪痕矣。假使单读此诗。似明皇无失国之惨者。此意非元。白所晓。黄生云。不以荒宴直接播迁。则有伤痛而无讥刺。是温柔敦厚之遗教。洵笃论也。  

鹦鹉  

鹦鹉含秋思。聪明忆别离。翠衿浑短尽。红觜漫多知。未有开笼日。空残旧宿枝。  

世人怜复损。何用羽毛奇。  

原选者评。顾宸曰。分明有才人失路托身异族之感。  

历历  

历历开元事。公明在眼前。无端盗贼起。忽已岁时迁。巫峡西江外。秦城北斗边。  

为郎从白首。卧病数秋天。  

骊山  

骊山绝望幸。花萼罢登临。地下无朝烛。人间有赐金。鼎湖龙去远。银海雁飞深。  

万岁蓬莱日。长悬旧羽林。原选者评。黄生曰。此章即申首章园陵宿露之感。而言更深切。  

提封  

提封汉天下。万国尚同心。借问悬军守。何如俭德临。时徵俊入。莫虑犬羊侵。  

愿戒兵犹火。恩加四海深。  

原选者评。忠君爱国。直摅谠议。自是告戒当时。他诗云。不过行俭德。盗贼本王臣。与此正合。非谓代宗之时可以罢兵不用也。  

王嗣奭曰。堂堂正正。即孟子所以告齐。梁之君者。自许稷契以此。  

黄生曰。诸诗述开元以来之事。借古喻今。美恶不掩。风人之旨尽於此矣。他时有连及者。固无讥刺之意。以为是非具在国史。非臣子所得而私议。至受恩先帝。没齿不忘。深思慨慕。则时有之。后人不能推公之意。毛求影捕。辄谓有所讥刺。失子美之志矣。  

仇兆鳌曰。秋兴。及。洞房。诸诗。有关国家治乱兴亡。寄托深长。秋兴。气象高华。声节悲壮。读之令人兴会勃然。洞房。诸诗意思沉郁。词旨凄凉。读之令人感伤欲绝。此皆少陵聚精会神之作。故能舌吐风云。笔参造化。千载之下犹可歌而可涕也。  

## 卷十八  

襄阳杜甫诗十  

草阁  

草阁临无地。柴扉永不关。鱼龙回夜水。星月动秋山。久露清初湿。高云薄未还。  

泛舟惭小妇。飘泊损红颜。  

江上  

江上日多雨。萧萧荆楚秋。高风下木叶。永夜揽貂裘。勋业频看镜。行藏独倚楼。  

时危思报主。衰谢不能休。  

原选者评。颔联抑郁无聊。却说得如此含蓄。宜宋真宗之亟称之也。  

中夜  

中夜江山静。危楼望北辰。长为万里客。有愧百年身。故国风云气。高堂战伐尘。  

胡雏负恩泽。嗟尔太平人。  

江汉  

江汉思归客。乾坤一腐儒。片云天共远。永夜月同孤。落日心犹壮。秋风病欲疏。  

古来存老马。不必取长途。  

原选者评。赵氵方曰。中四句情景混合入化。  

胡应麟曰。含润大於深沉。高。岑瞠乎其后。  

吾宗  

吾宗老孙子。质朴古人风。耕凿安时论。衣冠与世同。在家常早起。忧国愿年丰。  

语及君臣际。经书满腹中。原选者评。胡应麟曰。寓神奇於古澹。储。孟莫能为前。  

有叹  

壮心久零落。白首寄人间。天下兵常斗。江东客未还。穷猿号雨雪。老马怯关山。  

武德开元际。苍生岂重攀。  

原选者评。有慨乎其言之。是为。匪风。下泉。之绪。  

中宵  

西阁百寻余。中宵步绮疏。飞星过水白。落月动沙虚。择木知幽鸟。潜波想巨鱼。  

亲朋满天地。兵甲少来书。  

原选者评。颔联名隽。比之。月映清淮。之句真复相似。  

南极  

南极青山众。西江白谷分。古城疏落木。荒戍密寒云。岁月蛇常见。风飚虎或闻。  

近身皆鸟道。殊俗自人群。睥睨登哀柝。矛弧照夕曛。乱离多醉尉。愁杀李将军。  

独坐  

白狗斜临北。黄牛更在东。峡云常照夜。江月会兼风。晒药安垂老。应门试小童。  

亦知行不逮。苦恨耳多聋。  

远游  

江阔浮高栋。云长出断山。尘沙连越巂。风雨暗荆蛮。雁矫衔芦内。猿啼失木间。  

弊裘苏季子。历国未知还。  

原选者评。情致缠绵却有宽闲之意。  

夜  

露下天高秋水清。空山独夜旅魂惊。疏灯自照孤帆宿。新月犹悬双杵鸣。  

南菊再逢人卧病。北书不至雁无情。步檐倚杖看牛斗。银汉遥应接凤城。  

原选者评。宛转关生。浑然无迹。范抒曰。善诗者就景中写意。不於意中寻景。如杜诗。无端落叶萧萧下。疏灯自照孤帆宿。殊方落日元猿哭。诸联。即景之中含蓄多少愁恨意。若说出便短浅矣。  

返照  

楚王宫北正黄昏。白帝城西过雨痕。返照入江翻石壁。归云拥树失山村。  

衰年肺病唯高枕。绝塞愁时早闭门。不可久留豺虎乱。南方实有未招魂。  

日暮  

牛羊下来久。各已闭柴门。风月自清夜。江山非故园。石泉流暗壁。草露滴秋根。  

头白灯明里。何须花烬繁。  

八月十五夜月二首  

满目飞明镜。归心折大刀。转蓬行地远。攀桂仰天高。水路疑霜雪。林栖见羽毛。  

此时瞻白兔。直欲数秋毫。  

原选者评。起句突兀。可谓工於发端。  

稍下巫山峡。犹衔白帝城。气沉全浦暗。轮仄半楼明。刁斗皆催晓。蟾蜍且自倾。  

张弓倚残魄。不独汉家营。  

十六夜玩月  

旧挹金波爽。皆传玉露秋。关山随地阔。河汉近人流。谷口樵归唱。孤城笛起愁。  

巴童浑不寝。半夜有行舟。  

原选者评。胡应麟曰。咏物起自六朝。唐初沿袭。虽风华竞爽而独造未闻。唯杜公诸作自开堂奥。尽削前规。如咏月则。关山随地阔。河汉近人流。咏雨则。野径云俱黑。江船火独明。咏雪则。暗度南楼月。寒深北渚云。咏夜则。重露成涓滴。稀星乍有无。皆精深奇邃。前无古人。  

十七夜玩月  

秋月仍圆夜。江村独老身。卷帘还照客。倚杖更随人。光射潜虬动。明翻宿鸟频。  

茅斋依橘柚。清切露华新。原选者评。李因笃曰。只。仍圆夜。三字说十七已足。再添便为俗笔。  

月  

四更山吐月。残夜水明楼。尘匣元开镜。风帘自上钩。兔应疑鹤发。蟾亦恋貂裘。  

斟酌姮娥寡。天寒奈九秋。  

原选者评。起联之妙。不可形容。东坡称为绝唱。不虚也。  

姚宽曰。尘匣。二句本沈云卿。月。诗。台前疑挂镜。帘外自悬钩。之句。  

雨二首  

微雨不滑道。断云疏复行。紫崖奔处黑。白鸟去边明。秋日新沾影。寒江旧落声。  

柴扉临野碓。半得捣香秔。  

原选者评。黄生曰。前半不烦绳削。后半极力经营。自起句外只。沾影。二字著雨。  

其余俱是衬说。此文家避实击虚法也。  

楚雨石苔滋。京华消息迟。山寒青兕叫。江晚白鸥饥。神女花钿落。鲛人织杼悲。  

繁忧不自整。终日洒如丝。  

夜  

绝岸风威动。寒房烛影微。岭猿霜外宿。江鸟夜深飞。独坐亲雄剑。哀歌叹短衣。  

烟尘绕阊阖。白首壮心违。  

反照  

反照开巫峡。寒空半有无。已低鱼复暗。不尽白盐孤。荻岸如秋水。松门似画图。  

牛羊识僮仆。既夕应传呼。  

原选者评。物色在有无之间。可谓善於写照。  

向夕  

畎亩孤城外。江村乱水中。深山催短景。乔木易高风。鹤下云汀近。鸡栖草屋同。  

琴书散明烛。长夜始堪终。  

原选者评。深情毕露。三四用字体物入微。晓望  

白帝更声尽。阳台曙色分。高峰寒上日。叠岭宿霾云。地坼江帆隐。天清木叶闻。  

荆扉对麋鹿。应共尔为群。  

原选者评。李因笃曰。写景最工。天清木叶闻。更为微妙。  

雷  

巫峡中宵动。沧江十月雷。龙蛇不成蛰。天地划争回。却碾空山过。深蟠绝壁来。  

何须妒云雨。霹雳楚王台。  

熟食日示宗文宗武  

消渴游江汉。羁栖尚甲兵。几年逢熟食。万里逼清明。松柏邙山路。风花白帝城。  

汝曹催我老。回首泪纵横。  

原选者评。不著一字。悲感无穷。唯真。故妙耳。  

社日  

陈平亦分肉。太史竟论功。今日江南老。他时渭北童。欢娱看绝塞。涕泪落秋风。  

鸳鹭回金阙。谁怜病峡中。  

原选者评。仇兆鳌曰。慨古伤情。其自负原不浅也。  

九日  

重阳独酌杯中酒。抱病起登江上台。竹叶於人既无分。菊花从此不须开。  

殊方日落玄猿哭。旧国霜前白雁来。弟妹萧条各何往。干戈衰谢两相催。  

原选者评。悲塞矣。而声情高亮。后人九日诗无及之者。  

黄生曰。岑参诗云。见雁思乡信。闻猿积泪痕。与五六意同。而此之融会蕴藉更过彼十字也。  

大历二年九月三十日  

为客无时了。悲秋向夕终。瘴余夔子国。霜薄楚王宫。草敌虚岚翠。花禁冷蕊木 红。年年小摇落。不与故园同。  

原选者评。黄生曰。题作特书之体。记为客之岁月。便自具文见意。  

浦起龙曰。起法跳脱。  

小至  

天时人事日相催。冬至阳生春又来。刺绣五纹添弱线。吹葭六琯动飞灰。  

岸容待腊将舒柳。天意冲寒欲放梅。云物不殊乡国异。教儿且覆掌中杯。  

忆郑南玭  

郑南伏毒寺。潇洒到江心。石影衔珠阁。泉声带玉琴。风杉曾曙倚。云峤忆春临。  

万里沧浪外。龙蛇只自深。  

原选者评。五六可谓松秀。晴烟沙苑树。晓日渭川帆。虽佳犹为习见语。  

仇兆鳌曰。吴若注云。王比疑作王此。玉色鲜洁也。按郑南。华州郑县之南。详诗意只是忆郑南寺旧游耳。  

愁  

江草日日唤愁生。巫峡泠泠非世情。盘涡鹭浴底心性。独树花发自分明。  

十年戎马暗万国。异域宾客老孤城。渭水秦山得见否。人今罢病虎纵横。  

原选者评。黄生曰。沉忧莫写。对物生憎。皆是愁人实历之境。草生花发水流鹭浴皆唤愁之具。愁从中来。微物之故。则亦强戏言之而已。  

即事  

暮春三月巫峡长。皛皛行云浮日光。雷声忽送千峰雨。花气浑如百和香。  

黄莺过水翻回去。燕子衔泥湿不妨。飞阁卷帘图画裹。虚无只少对潇湘。  

即事  

天畔群山孤草亭。江中风浪雨冥冥。一双白鱼不受钓。三寸黄甘犹自青。  

多病马卿无日起。穷途阮籍几时醒。未闻细柳散金甲。肠断秦川流浊泾。  

原选者评。朱瀚曰。孤亭风雨。不免有长铗之叹。  

喜观即到复题短篇二首  

巫峡千山暗。终南万里春。病中吾见弟。书到汝为人。意答儿童问。来经战伐新。  

泊船悲喜后。款款话归秦。  

原选者评。三四语自衷发。本色到家。  

待尔嗔乌鹊。抛书示鹡鸰。枝间喜不去。原上急曾经。江阁嫌津柳。风帆数驿亭。  

应论十年事。愁绝始星星。  

第五弟丰独在江左近三四载寂无消息觅使寄此二首  

乱后嗟吾在。羁栖见汝难。草黄骐骥病。沙晚鹡鸰寒。楚设关城险。吴吞水府宽。  

十年朝夕泪。衣袖不曾乾。  

闻汝依山寺。杭州定越州。风尘淹别日。江汉失清秋。影著啼猿树。魂飘结蜃楼。  

明年下春水。东尽白云求。  

舍弟观赴蓝田取妻子到江陵喜寄  

马渡秦关雪正深。北来肌骨苦寒侵。他乡就我生春色。故国移居见客心。  

剩欲提携如意舞。喜多行坐白头吟。巡檐索共梅花笑。冷蕊  

木 疏枝半不禁。  

原选者评。卢世曰。次联还题。明净而意更温深。  

黄生曰。浣花溪里花饶笑。肯信吾兼吏隐名。言其不信己衷。巡檐索共梅花笑。  

冷蕊  

木疏枝半不禁。言其善会人意。此严沧浪所谓。诗有别趣非关理。也。  

陪柏中丞观宴将士  

绣。装檐额。金花帖鼓腰。一夫先舞剑。百戏后歌樵。江树城孤远。云台使寂寥。  

汉朝频选将。应拜霍嫖姚。  

原选者评。得第三联方见风格。非寻常公宴语也。  

七月一日题终明府水楼  

宓子弹琴邑宰日。终军弃英妙时。承家节操尚不泯。为政风流今在兹。  

可怜宾客尽倾盖。何处老翁来赋诗。楚江巫峡半云雨。清簟疏帘看奕棋。  

原选者评。苏轼曰。参寥子言。老杜诗云。楚江巫峡半云雨。清簟疏帘看奕棋。此  

句可画。但恐画不就耳。仆言。公禅人亦复爱此绮语耶。寥云。譬如不事口腹人见江瑶柱。岂免一朵颐哉。  

季秋苏五弟缨江楼夜宴崔十三评事韦少府侄  

峡险江惊急。楼高月迥明。一时今夕会。万里故乡情。星落黄姑渚。秋辞白帝城。  

老人因酒病。坚坐看君倾。  

过客相寻  

穷老真无事。江山已定居。地幽忘盥栉。客至罢琴书。挂壁移筐果。呼儿问煮鱼。  

时闻系舟楫。及此问吾庐。  

孟仓曹步趾领新酒酱二物满器见遗老夫  

楚岸通秋屐。胡床面夕畦。藉糟分汁滓。瓮酱落提携。饭粝添香味。朋来有醉泥。  

理生那免俗。方法报山妻。  

原选者评。二诗本色。爱其涉笔成趣。饶有逸致。  

柳司马至  

有使归三峡。相过问两京。函关犹出将。渭水更屯兵。设备邯郸道。和亲逻些城。  

幽燕唯鸟去。商洛少人行。衰谢身何补。萧条病转婴。霜天到宫阙。恋主寸心明。  

原选者评。黄鹤曰。大历二年九月。十月。京师以吐蕃入寇两戒严。故作此诗。  

谒真谛寺禅师  

兰若山高处。烟霞嶂几重。冻泉依细石。晴雪落长松。问法看诗妄。观身向酒慵。  

未能割妻子。卜宅近前峰。  

原选者评。三四与。泉声咽危石。一联相似。特意近自然耳。  

送李八秘书赴杜相公幕  

青帘白舫益州来。巫峡秋涛天地回。石出倒听枫叶下。橹摇背指菊花开。  

贪趋相府今晨发。恐失佳期后命催。南极一星朝北斗。五云多处是三台。  

原选者评。写枫叶菊花语极工细。  

送李功曹之荆州充郑侍御判官重赠  

曾闻宋玉宅。每欲到荆州。此地生涯晚。遥悲水国秋。孤城一柱观。落日九江流。  

使者虽光彩。青枫远自愁。  

原选者评。孟浩然檀名之句。赠送中乃有其气象。  

见萤火  

巫山秋夜萤火飞。帘疏巧入坐人衣。忽惊屋里琴书冷。复乱檐前星宿稀。  

却绕井栏添个个。偶经花蕊  

木 弄辉辉。沧江白发愁看汝。来岁如今归未归。  

原选者评。结联点入见字。便觉通体皆活。  

吹笛  

吹笛秋山风月清。谁家巧作断肠声。风飘律吕相和切。月傍关山几处明。  

胡骑中宵堪北走。武陵一曲想南征。故园杨柳今摇落。何得愁中却尽生。  

原选者评。吞吐含芳。安详合度。极顿挫之妙而高雅绝人。明人何景明七律全本此种。  

千载而下固有合续弦胶者也。  

孤雁  

孤雁不饮啄。飞鸣声念群。谁怜一片影。相失万重云。望尽似犹见。哀多如更闻。  

野鸦无意绪。鸣噪自纷纷。  

原选者评。师氏曰。鲍当。孤雁。诗云。更无声断续。空有影相随。孤则孤矣。岂若此诗孤之中仍有不孤之意乎。  

白小  

白小群分命。天然二寸鱼。细微沾水族。风俗当园蔬。入肆银花乱。倾箱雪片虚。  

生成犹拾卵。尽取义何如。  

原选者评。王嗣奭曰。此诗起结蔼然。有万物一体之念。麂  

永与清溪别。蒙将玉馔俱。无才逐仙隐。不敢恨庖厨。乱世轻全物。微声及祸枢。  

衣冠兼盗贼。饕餮用斯须。  

原选者评。顾宸曰。中郎之於董卓。中散之於司马。及祸虽异。其以。微声。致累则同也。苟全性命於乱世。不求闻达於诸侯。隆中所独高千古。二语感慨甚大。  

见王监兵马使说近山有白黑二鹰罗者  

久取竟未能得王以为毛骨有异他鹰恐腊后  

春生骞飞避暖劲翮思秋之甚眇不可见请余赋诗  

雪飞玉立尽清秋。不惜奇毛恣远游。在野只教心力破。干人何事网罗求。  

一生自猎知无敌。百中争能耻下鞲。鹏碍九天须却避。兔藏三穴莫深忧。  

原选者评。俨然为异人写照。奇杰之士。亦复干人何事。国家必求之者。有以取之也。  

使负其岸异而不求网罗。亦终无用於世。此诗引而申之。义可旁通。知此可与言诗。  

王嗣奭曰。气魄雄伟。不落纤巧家数。  

朱鹤龄曰。太白诗。神鹰梦泽。不顾鸠鸢。为君一击。鹏搏九天。与此同。  

大历三年春白帝城放船出瞿唐峡  

久居夔府将适江陵漂泊有诗凡四十韵  

老向巴人里。今辞楚塞隅。入舟翻不乐。解缆独长吁。窄转深啼狖。虚随乱浴凫。  

石苔凌几杖。空翠扑肌肤。叠壁排霜剑。奔泉溅水珠。杳冥藤上下。浓淡树荣枯。  

神女峰娟妙。昭君宅有无。曲留明怨惜。梦尽失欢娱。摆阖盘涡沸。欹斜激浪输。  

风雷缠地脉。冰雪耀天衢。鹿角真走险。狼头如跋胡。恶滩宁变色。高卧负微躯。  

书史全倾挠。装囊半压濡。生涯临臬兀。死地脱斯须。不有平川决。焉知众壑趋。  

乾坤霾涨海。雨露洗春芜。鸥鸟牵丝飏。骊龙濯锦纡。落霞沉绿绮。残月坏金枢。  

泥笋苞初荻。沙茸出小蒲。雁儿争水马。燕子逐樯乌。绝岛容烟雾。环洲纳晓晡。  

前闻辨陶牧。转眄拂宜都。县郭南畿好。津亭北望孤。劳心依憩息。朗咏划昭苏。  

意遣乐还笑。衰迷贤与愚。飘萧将素发。汩没听洪炉。丘壑曾忘返。文章敢自诬。  

此生遭圣代。谁分哭穷途。卧疾淹为客。蒙恩早厕儒。廷争酬造化。朴直乞江湖。  

滟滪险相迫。沧浪深可逾。浮名寻已已。懒计却区区。喜近天皇寺。先披古画图。  

应经帝子渚。同泣舜苍梧。朝士兼戎服。君王按湛卢。旄头初俶扰。鹑首丽泥涂。  

甲卒身虽贵。书生道固殊。出尘皆野鹤。历块匪辕驹。伊吕终难降。韩彭不易呼。  

五云高太甲。六月旷抟扶。回首黎元病。争权将帅诛。山林托疲苶。未必免崎岖。  

原选者评。处处刻划。间以情思。其体则班彪。潘岳之征行。其情则王粲之登楼也。队仗整肃。骨力雄健。长律最可学者。  

泊松滋江亭  

纱帽随鸥鸟。扁舟繁此亭。江湖深更白。松竹远微青。一柱全应近。高唐莫再经。  

今宵南极外。甘作老人星。  

行次古城店泛江作不揆鄙拙奉呈江陵幕府诸公  

老年常道路。迟日复山川。白屋花开里。孤城麦秀边。济江元自阔。下水不劳牵。  

风蝶勤依浆。春鸥懒避船。王门高德业。幕府盛才贤。行色兼多病。苍茫泛爱前。  

原选者评。风蝶一联。写物色何其新隽。  

书堂饮既夜复邀李尚书下马月下赋绝句  

湖月林风相与清。残尊下马复同倾。久扌弃野鹤如霜鬓。遮莫邻鸡下五更。  

原选者评。野鹤如霜鬓。正云双鬓似野鹤。如前云。黄鹄高於五尺童。化为白凫似老翁。正云五尺童高如黄鹄。化为老翁似白凫耳。此诗家用笔之妙。  

舟月对驿近寺  

更深不假烛。月朗自明船。金刹青枫外。朱楼白水边。城乌啼眇眇。野鹭宿娟娟。  

皓首江湖客。钩帘独未眠。  

原选者评。以四句了题。舟夜遣怀。词意清丽乃尔。  

江南逢李龟年  

岐王宅里寻常见。崔九堂前几度闻。正是江南好风景。落花时节又逢君。  

原选者评。言情在笔墨之外。悄然数语。可抵白氏一篇。琵琶行。矣。休唱贞元供奉曲。当时朝士已无多。刘禹锡之婉情。钿蝉金雁皆零落。一曲伊州泪万行。温庭筠之哀调。以彼方此。何其超妙。此千秋绝调也。  

黄生曰。此诗与。剑器行。同意。今昔盛衰之感。言外黯然欲绝。见风韵於行间。寓感慨於字里。即使龙标。供奉操笔亦无以过。乃知公於此体非不能正声也。官亭夕坐戏简颜十少府南国调寒杵。西江浸日车。客愁连蟋蟀。亭古带蒹葭。不返青丝鞚。虚烧夜烛花。  

老翁须地主。细细酌流霞。  

原选者评。清丽夺目。可谓老树着花。  

暮归  

霜黄碧梧白鹤栖。城上击柝复鸟啼。客子入门月皎皎。谁家捣练风凄凄。  

南渡桂水阙舟檝。北归秦川多鼓鞞。年过半百不称意。明日看云还杖藜。  

原选者评。卢世曰。全首矫秀。无一点悲愁溽气。读去如竹枝。乐府。七言律中散仙也。  

公安送韦二少府匡赞  

逍遥公后世多贤。送尔维舟惜此筵。念我能书数字至。将诗不必万人传。  

时危兵甲黄尘里。日短江湖白发前。古往今来皆涕泪。断肠分手各风烟。  

公安县怀古  

野旷吕蒙营。江深刘备城。寒天催日短。风浪与云平。洒落君臣契。飞腾战伐名。  

维舟倚前浦。长啸一含情。  

原选者评。黄生曰。章法最整。  

公安送李二十九弟晋肃入蜀余下沔鄂  

正解柴桑缆。仍看蜀道行。樯乌相背发。塞雁一行鸣。南纪连铜柱。西江接锦城。  

凭将百钱卜。飘泊问君平。  

宴王使君宅  

泛爱容霜发。留欢上夜关。自吟诗送老。相劝酒开颜。戎马今何地。乡园独旧山。  

江湖堕清月。酩酊任扶还。  

原选者评。英华辩证。世传杜子美不避家讳。两押。闲。字。其实非也。或改作。夜阑。又不在本韵。卞圜集杜诗自是。留欢上夜关。盖有投辖之意。上字讹为。卜。下字讹为。闲。耳。  

泊岳阳城下  

江国逾千里。山城仅百层。岸风翻夕浪。舟雪洒寒灯。留滞才难尽。艰危气孟增。  

图南未可料。变化有鲲鹏。  

登岳阳楼  

昔闻洞庭水。今上岳阳楼。吴楚东南坼。乾坤日夜浮。亲朋无一字。老病有孤舟。  

戎马关山北。凭轩涕泗流。  

原选者评。元气浑沦。不可凑泊。千古绝唱。  

刘会孟曰。气压百代。为五言雄浑之绝。  

唐庚曰。子美岳阳楼诗。不过四十字耳。其气象闳放。涵虚深远。殆与洞庭争雄。所谓富哉言乎者。  

仇兆鳌曰。金玉诗话。云。洞庭天下壮观。自昔骚人墨客斗丽搜奇者尤众。然莫若。气蒸云梦泽。波撼岳阳城。则洞庭空旷无际。雄壮如在目前。至读杜子美诗则又不然。  

。吴楚东南坼。乾坤日夜浮。不知少陵胸中吞几云梦也。  

方四曰。尝登岳阳楼左序球门。壁间大书孟诗。右书杜诗。后人不敢复题。刘长卿云。叠浪浮元气。中流没太阳。世不甚传。他可知矣。  

陪裴使君登岳阳楼  

湖阔兼云雾。楼孤属晚晴。礼加徐孺子。诗接谢宣城。雪岸丛梅发。春泥百草生。  

敢违渔父问。从此更南征。  

宿青草湖  

洞庭犹在目。青草续为名。宿桨依农事。邮签报水程。寒冰争倚薄。云月递微明。  

湖雁双双起。人来故北征。  

宿白沙驿  

水宿仍馀照。人烟复此亭。驿边沙旧白。湖外草新青。万象皆春气。孤槎自客星。  

随波无限月。的的近南溟。  

原选者评。万象皆春气。五字。阔大中有实在处。精神正在一句。  

湘夫人祠  

肃肃湘妃庙。空墙碧水春。虫书玉佩藓。燕舞翠帷尘。晚泊登汀树。微馨借渚。  

苍梧恨不尽。染泪在丛筠。  

原选者评。王嗣奭曰。臣望君不啻妻望夫。苍梧之恨。不为夫人发也。  

祠南夕望  

百丈牵江色。孤舟泛日斜。兴来犹杖屦。目断更云沙。山鬼迷春竹。湘娥倚暮花。  

湖南清绝地。万古一长嗟。  

原选者评。秀色中含老气。何景明之渊源也。  

归雁  

闻道今春雁。南归自广州。见花辞涨海。避雪到罗浮。是物关兵气。何时免客愁。  

年年霜露隔。不过五湖秋。  

原选者评。黄生曰。五六本属结意。却作中联。矫变异常。  

入乔口  

漠漠旧京远。迟迟归路赊。残年傍水国。落日对春华。树蜜早蜂乱。江泥轻燕斜。  

贾生骨已朽。凄恻近长沙。  

江阁对雨有怀行营裴二端公  

南纪风涛壮。阴晴屡不分。野流行地日。江入度山云。层阁凭雷殷。长空面水文。  

雨来铜柱北。应洗伏波军。  

千秋节有感二首  

自罢千秋节。频伤八月来。先朝常宴会。壮观已尘埃。凤纪编生日。龙池堑劫灰。  

湘川新涕泪。秦树远楼台。宝镜群臣得。金吾万国回。衢尊不重饮。白首独馀哀。  

御气云楼敞。含风彩仗高。仙人张内乐。王母献宫桃。罗袜红蕖艳。金羁白雪毛。  

舞阶衔寿酒。走索背秋毫。圣主他年贵。边心此日劳。桂江流向北。满眼送波涛。  

原选者评。极哀乐之情。包理乱之故。妙有含蓄。  

登舟将适汉阳  

春宅弃汝去。秋帆催客归。庭蔬尚在眼。浦浪已吹衣。生理飘荡拙。有心迟暮违。  

中原戎马盛。远道素书稀。塞雁与时集。樯乌终岁飞。鹿门自此往。永息汉阴机。  

舟中夜雪有怀卢十四侍御弟  

朔风吹桂水。朔雪夜纷纷。暗度南楼月。寒深北渚云。烛斜初近见。舟重竟无闻。  

不识山阴道。听鸡更忆君。  

原选者评。遂为咏雪粉本。赋物如此。乃能使气格超胜。  

黄生曰。不摹雪之状。而写雪之神。此化工之笔。  

楼上  

天地空搔首。频抽白玉簪。皇舆三极北。身事五湖南。恋阙劳肝肺。论材愧杞楠。  

乱离难自救。终是老湘潭。  

原选者评。浦起龙曰。声情激越。  

送魏二十四司直充岭南掌选崔郎中判官兼寄韦韶州  

选曹分五岭。使者历三湘。才美膺推荐。君行佐纪纲。佳声期共远。雅节在周防。  

明白山涛鉴。嫌疑陆贾装。故人湖外少。春日岭南长。凭报韶州牧。新诗昨寄将。  

原选者评。忠告款款。得古人赠言之义。凡为使者。当书神佩之。  

燕子来舟中作  

湖南为客动经春。燕子衔泥两度新。旧入故园常识主。如今社日远看人。  

可怜处处巢君室。何异飘飘托此身。暂语船樯还起去。穿花落水益沾巾。  

原选者评。卢世曰。比物连类。有身世无穷之感。却又一字不说出。读之但觉满纸是泪。  

归雁二首  

万里衡阳雁。今年又北归。双双瞻客上。一一背人飞。  

云里相呼疾。沙边自宿稀。系书元浪语。愁寂故山薇。  

欲雪违胡地。先花别楚云。却过清渭影。高起洞庭群。  

塞北春阴暮。江南日色曛。伤弓流落羽。行断不堪闻。  

原选者评。楚阔凄然。深情无限。  

小寒食舟中作  

佳辰强饭食犹寒。隐几萧条带鹖冠。春水船如天上坐。老年花似雾中看。  

娟娟戏蝶过闻幔。片片轻鸥下急湍。云白山青万馀里。愁看直北是长安。  

原选者评。黄庭坚曰。船如天上坐。人似镜中行。船如天上坐。鱼似镜中悬。此沈云卿诗也。老杜此诗第三句。乃祖述亻全期语。次句益触类而长之也。顾宸曰。诗眼。谓公诗多本沈语。无一字无来历。余谓少陵所以独立千古者不在有所本也。读书破万卷。偶拈来即是耳。诗三百篇岂必有所本哉。  

清明  

此身飘泊苦西东。右臂偏枯半耳聋。寂寂系舟双下泪。悠悠伏枕左书空。  

十年蹴踘将雏远。万里鞦韆习俗同。旅雁上云归紫塞。家人钻火用青枫。  

秦城楼阁烟花里。汉主山河锦绣中。风水春来洞庭阔。白愁杀白头翁。  

原选者评。风致自足。气亦逸宕。何可妾加訾议。  

发潭州  

夜醉长沙酒。晓行湘水春。岸花飞送客。樯燕语留人。贾傅才未有。褚公书绝伦。高名前后事。回首一伤神。  

原选者评。杨慎。丹铅录。以此颔联为贾岛逸句所本。然在杜集亦寻常句耳。郭。岛辈非无警句。而气体寒馁。以视李杜大家。真类虫吟草间矣。闻惠二过东溪特一送惠子白驹瘦。归溪惟病身。皇天无老眼。空谷滞斯人。崖蜜松花熟。山杯竹叶新。柴门了无事。黄绮未称臣。  

原选者评。洪刍曰。刘路左东言。尝收得唐人杂编诗册。有老杜送惠二归故居诗。即此也。  

舟泛洞庭  

蛟室围青草。龙堆拥白沙。护江盘古木。迎棹舞神鸦。破浪南风正。收帆畏日斜。云山千万叠。底处上仙槎。  

原选者评。一气涌出。笔笔老健。非子美不能办也。  

王直方曰。此老杜过洞庭湖待也。潘淳云。元丰中。有人得此诗刻於洞庭湖中。不载名氏。以示山谷。山谷曰。子美作也。今蜀本已收入。  

遣忧  

乱离知又甚。消息苦难真。受谏无今日。临危忆古人。纷纷乘白马。攘攘著黄巾。隋氏留宫室。焚烧何太频。  

原选者评。吴曾曰。唐顾陶大中丙子岁编。唐诗类选。载此诗。世所传本杜集皆无之。  

巴西闻收宫阙送班司马入京  

闻道收宗庙。鸣銮自陕归。倾都看黄屋。正殿引朱衣。剑外春天远。巴西敕使稀。念君经世乱。匹马向王畿。  

原选者评。郑继之曰。诗之妙处。正在不必写到真。说到尽。而其欲写欲说者自宛然可想。斯得风人之义。此诗有不真。不尽之兴矣。  

去蜀  

五载客蜀郡。一年居梓州。如何关塞阻。转作潇湘游。世事已黄发。残生随白鸥。安危大臣在。不必泪长流。  

原选者评。钱谦益曰。二篇朝奉大夫员安宇所收。  
