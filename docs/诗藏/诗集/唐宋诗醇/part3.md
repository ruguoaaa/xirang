---
title: 第3部分
index: true
icon: editor
order: 3
category:
  - 诗藏
  - 诗集
  - 唐宋诗醇
tag:
  - 爱新觉罗弘历
  - 清
---

## 卷十九  

太原白居易诗一二十二首  

唐人诗篇什最富者无如白居易诗。其源亦出於杜甫。而视甫为更多。史称其每一篇出。士人传诵。鸡林行贾。售其国相。诗名之盛。前右罕俪矣。夫居易岂徒以诗传哉。当其为左拾遗。忠诚謇谔。抗论不回。中遭远谪。处之怡然。牛李构衅。绝无依附。不以媕逢时。不以党援干进。不以坎壈颠踬。而於邑无憀。自非识力涵养有大过人者。安能进退绰有馀裕若是。洎太和开成之后。时事日非。宦情愈淡。唯以醉吟为事。遂托於诗以自传焉。其。与元微之书。云。志在兼济。行在独善。讽谕者。意激而言质。闲适者。思澹而辞迂。作诗指归。具见於此。盖根柢六义之旨。而不失乎温厚和平之意。变杜甫之雄浑苍劲而为流丽安详。不袭其面貌而得其神味者也。而杜牧讥其纤艳淫媟。非庄人雅士所为。夫居易之庄雅。孰与牧。牧诗乃纤艳淫媟之尤者。而反唇以訾居易乎。宋祁据以立论。抑亦惑之甚者。冷斋夜话。所载乐天每作诗。令一老妪解之。解则录之。不解则又复易之。亦属附会之说。不足深辩。尝考居易同时素相牴牾者。莫如李德裕。德裕每屏其诗不观。刘禹锡以为言。德裕曰。吾於斯人。不足久矣。览之恐回吾心。此正欧阳修所谓。虽其怨家仇人。不能少毁而掩蔽之者也。兹集之选。芟其体之重复。词之浅易者。约存若干首。全集佳篇。殆尽於此。居易生平出处。亦略见於此。彼耳食者或犹加诋毁焉。韩愈不云乎。蚍蜉撼大树。可笑不自量。何损於香山居士欤。  

贺雨  

皇帝嗣宝历。元和三年冬。自冬及春暮。不雨旱烛烛。上心念下民。惧岁成灾凶。  

遂下罪己诏。殷勤告万邦。帝曰予一人。继天承祖宗。忧勤不遑宁。夙夜心忡忡。  

元年诛刘辟。一举靖巴邛。二年戮李钅奇。不战安江东。顾惟眇眇德。遽有巍巍功。  

或者天降沴。无乃儆予躬。上思答天戒。下思致时邕。莫如率其身。慈和与俭恭。  

乃命罢进献。乃命账饥穷。宥死降五刑。已责宽三农。宫女出宣徽。厩马减飞龙。  

庶政靡不举。皆出自宸衷。奔腾道路人。伛偻田野翁。欢呼相告报。感泣涕沾胸。  

顺人人心悦。先天天意从。诏下才七日。和气生冲融。凝为油油云。散作习习风。  

昼夜三日雨。凄凄复濛濛。万心春熙熙。百谷青。人变愁为喜。岁易俭为丰。  

乃知王者心。忧乐与众同。皇天与后土。所感无不通。冠佩何锵锵。将相及王公。  

蹈舞呼万岁。列贺明庭中。小臣诚愚陋。职忝金銮宫。稽首再三拜。一言献天聪。  

君以明为圣。臣以直为忠。敢贺有其始。亦愿有其终。  

原选者评。皇帝嗣宝历。至。皆出自宸衷。历叙遇灾修省之政。应天以实。不以文也。奔腾道路人。至。岁俭易为丰。极形喜雨之情。天人感召捷於影响也。乃知王者心。至末。铺陈贺雨之意。而以。愿有其终。结。致规戒之词焉。史称宪宗刚明果断。慨然发愤。削平亻替叛唐之威令。几於复振晚节信用。非人不终其业。盖保治之难如此。是诗情辞剀切。忠爱蔼然。极有关系之作。  

汪立名曰。按元和四年闰三月。宪宗以久旱欲降德音。公见诏节未详。即建言乞免江。淮两赋。以救流瘠。且多出宫人。上悉从之。制下而雨。公集中有。奏请加德音中节目二件状。  

。已责。乃用。左传。晋悼公已责事。谓止逋债也。今本皆作。责已。误。  

观刈麦  

时为盩厔县尉。  

田家少闲月。五月人倍忙。夜来南风起。小麦覆陇黄。妇姑荷箪食。童稚携壶浆。  

相随饷田去。丁壮在南冈。足蒸暑土气。背灼炎天光。力尽不知热。但惜夏日长。  

复有贫妇人。抱子在其傍。右手秉遗穗。左臂悬弊筐。听其相顾言。闻者为悲伤。  

家田输税尽。拾此充饥肠。今我何功德。曾不事农桑。吏禄三百石。岁晏有馀粮。  

念此私自愧。尽日不能忘。  

原选者评。力尽不知热。二句。曲尽农家苦心。恰是从旁看出。贫妇一段。悲悯更深。聂夷中诗摹写不到。  

云居寺孤桐  

一株青玉立。千叶绿云委。亭亭五丈馀。高意犹未已。山僧年九十。清净老不死。  

自云手种时。一颗青桐子。直从萌芽拔。高自毫末始。四面无附枝。中心有通理。  

寄言立身者。孤直当如此。  

原选者评。香山集中古多以铺叙畅远见长。短篇则以含蓄蕴籍生姿。此首短山肖中殊有  

远势。意高犹未已。五字尤妙。  

问友  

种兰不种艾。兰生艾亦生。根荄相交长。茎叶相附荣。香茎与臭叶。日夜俱长大。  

锄艾恐伤兰。溉兰恐滋艾。兰亦未能溉。艾亦未能除。沉吟意不决。问君欲何如。  

原选者评。通首分三层。一层一意。妙有顿挫。短篇换韵。音节亦古。  

燕诗示刘叟并序  

叟有爱子。背叟逃去。叟甚悲念之。叟少年时亦尝如是。故作燕诗以谕之。  

梁上有双燕。翩翩雄与雌。衔泥两椽间。一巢生四儿。四儿日夜长。索食声孜孜。  

青虫不易捕。黄口无饱期。嘴爪虽欲弊。心力不知疲。须臾十来往。犹恐巢中饥。  

辛勤三十日。母瘦雏渐肥。喃喃教言语。一一刷毛衣。一旦羽翼成。引上庭树枝。  

举翅不回顾。随风四散飞。雌雄空中鸣。声尽呼不归。却入空巢里。啁啾终夜悲。  

燕燕尔勿悲。尔当返自思。思尔为雏日。高飞背母时。当时父母念。今日尔应知。  

原选者评。极寻常语。却有关风化。足以警世。老妪皆知。或谓此也。  

杏园中枣树  

人言百果中。唯枣凡且鄙。皮皴似龟手。叶小如鼠耳。胡为不自知。生花此园里。  

岂宜遇攀玩。幸免遭伤毁。二月曲江头。杂英红旖旎。枣亦在其间。如嫫对西子。  

东风不择木。吹煦长未已。眼看欲合抱。得尽生生理。寄言游春客。乞君一回视。  

君爱绕指柔。从君怜柳杞。君求悦目艳。不敢争桃李。君若作大车。轮轴材须此。  

放鱼  

自此后诗到江州作。  

晓日提竹篮。家僮买春蔬。青青芹蕨下。叠卧双白鱼。无声但呀呀。以气相喣濡。  

倾篮写地上。拨刺长尺馀。岂唯刀机忧。坐见蝼蚁图。脱泉虽已久。得水犹可苏。  

放之小池中。且用救干枯。水小池窄狭。动尾触四隅。一时幸苟活。久远将何如。  

怜其不得所。移放于南湖。南湖连西江。好去勿踟蹰。施恩即望报。吾非斯人徒。  

不须泥沙底。辛苦觅明珠。  

原选者评。施恩即望报。四语。小中见大。苏轼。和潜师放鱼。诗意本此。  

文柏床  

陵上有老柏。柯叶寒苍苍。朝为风烟树。暮为宴寝床。以其多奇文。宜升君子堂。  

刮削露节目。拂拭生辉光。玄斑状貍首。素质如截肪。虽充悦目羬。终乏周身防。  

华彩诚可爱。生理苦已伤。方知自残者。为有好文章。  

原选者评。时贬江州。隐然有自伤之意。方知自残者。为有好文章。即杜甫。古柏行。之意。白反用之。  

秦中吟十首并序  

贞元元和之际。余在长安。闻见之间。有足悲者。因直歌其事。命为。秦中吟。  

议婚  

天下无正声。悦耳即为娱。人间无正色。悦目即为姝。颜色非相远。贫富则有殊。  

贫为时所弃。富为时所趋。红楼富家女。金缕绣罗襦。见人不敛手。娇痴二八初。  

母兄未开口。己嫁不须臾。绿窗贫家女。寂寞二十馀。荆钗不直钱。衣上无真珠。  

几回人欲聘。临日又踟蹰。主人会良媒。置酒满玉壶。四座且勿饮。听我歌两途。  

富家女易嫁。嫁早轻其夫。贫家女难嫁。嫁晚孝於姑。闻君欲娶妇。娶妇意何如。  

重赋  

厚地植桑麻。所要济生民。生民理布帛。所求活一身。身外充征赋。上以奉君亲。  

国家定两税。本意在爱人。厥初防其淫。明勒内外臣。税外加一物。皆以枉法论。  

奈何岁月久。贪吏得因循。浚我以求宠。敛索无冬春。织绢未成匹。缫丝未盈斤。  

里胥迫我纳。不许暂逡巡。岁暮天地闭。阴风生破村。夜深烟火尽。霰雪白纷纷。  

幼者形不蔽。老者体无温。悲喘与寒气。并入鼻中辛。昨日输残税。因窥官库门。  

缯帛如山积。丝絮似云屯。号为羡馀物。随月献至尊。夺我身上暖。买尔眼前恩。  

进入琼林库。岁久化为尘。  

原选者评。通达治体。故於时政源流利弊。言之了然。其沉著处令读者酸鼻。杜甫。石壕吏。之嗣音也。  

伤宅  

谁家起甲第。朱门大道边。丰屋中栉比。高墙外回环。叠叠六七堂。栋宇相连延。  

一堂费百万。郁郁起青烟。洞房温且清。寒暑不能干。高堂虚且。坐卧见南山。  

绕廊紫藤架。夹砌红药栏。攀枝摘樱桃。带花移牡丹。主人此中坐。十载为大官。  

厨有臭败肉。库有贯朽钱。谁能将我语。问尔骨肉间。岂无穷贱者。忍不救饥寒。  

如何奉一身。直欲保千年。不见马家宅。今作奉诚园。  

原选者评。唐书。曰。马燧子畅终。少府监诸子无室卢。自托奉诚园亭观。即其安邑里旧第云。桂苑丛谈。曰。马畅。以第中大杏馈中人窦文场。文场以进德宗。德宗未尝见。颇怪畅。因令中使就封其树。畅癓。进宅。废为奉诚园。  

伤友  

陋巷孤寒士。出门苦恓恓。虽云志气高。岂免颜色低。平生同门友。通籍在金闺。  

曩者胶漆契。迩来云雨睽。正逢下朝归。轩骑五门西。是时天久阴。三日雨凄凄。  

蹇驴避路立。肥马当风嘶。回头忘相识。占道上沙堤。昔年洛阳社。贫贱相提携。  

今日长安道。对面隔云泥。近日多如此。非君独惨凄。死生不变者。唯闻任与黎。  

原选者评。是时天久阴。六句。摹写炎凉之况。真是不堪。近日多如此。又拓开一层。寄慨益深。  

不致仕  

七十而致仕。礼法有明文。何乃贪荣者。斯言如不闻。可怜八九十。齿堕双眸昏。  

朝露贪名利。夕阳忧子孙。挂冠顾翠纟委。悬车惜朱轮。金章腰不胜。伛偻入君门。  

谁不爱富贵。谁不恋君恩。年高须告老。名遂合退身。少时共嗤诮。晚岁多因循。  

贤哉汉二疏。彼独是何人。寂寞东门路。无人继去尘。  

原选者评。朝露贪名利。二句。入之渊明集中。几无以辨。或谓乐天浅易。岂其然乎。  

汪立名曰。按。八朝偶隽。元和初。杜佑为司徒。年过七十。犹未请老。裴晋公时知制诰。  

因高郢致仕。令词曰。以年致仕。抑有前闻。近代寡廉。罕由斯道。盖讥佑也。公诗所指。当与裴同。  

立碑  

勋德既下衰。文章亦陵夷。但见山中石。立作路旁碑。铭勋悉太公。叙德皆仲尼。  

复以多为贵。千言直万赀。为文彼何人。想见下笔时。但欲愚者悦。不思贤者嗤。  

岂独贤者嗤。仍得后代疑。古石苍苔字。安知是愧词。我闻望江县。麴令抚茕嫠。  

在官有仁政。名不闻京师。身殁欲归葬。百姓遮路歧。攀辕不得归。留葬此江湄。  

至今道其名。男女涕皆垂。无人立碑碣。唯有邑人知。  

原选者评。汪立名曰。按。麴信陵。贞元元年鲍防榜下及第。以六年作望江令。其。投石祝江祈雨文。云。必也私欲之求。行於邑里。添黩之政。施於黎元。令长之罪也。神得而诛之。岂可移於人以害其岁。其为政。盖可想见矣。  

轻肥  

意气骄满路。鞍马光照尘。借问何为者。人称是内臣。朱绂皆大夫。紫绶或将军。  

夸赴军中宴。走马去如云。樽罍溢九醖。水陆罗八珍。果擘洞庭橘。脍切天池鳞。  

食饱心自若。酒酣气益振。是岁江南旱。衢州人食人。  

原选者评。结句斗绝。有一落千丈之势。  

五弦  

清歌且罢唱。红袂亦停舞。赵叟抱五弦。宛转当胸抚。大声粗若散。飒飒风和雨。  

小声细欲绝。切切鬼神语。又如鹊报喜。转作猿啼苦。十指无定音。颠倒宫徵羽。  

坐客闻此声。形神若无主。行客闻此声。驻足不能举。嗟嗟俗人耳。好今不好古。  

所以绿窗琴。日日生尘土。  

歌舞  

秦城岁云暮。大雪满皇州。雪中退朝者。朱紫尽公侯。贵有风雪兴。富无饥寒忧。  

所营唯第宅。所务在追游。朱门车马客。红烛歌舞楼。欢酣促密坐。醉暖脱重裘。  

秋官为主人。廷尉居上头。日中为一乐。夜半不能休。岂知阌乡狱。中有冻死囚。  

买花  

帝城春欲暮。喧喧车马度。共道牡丹时。相随买花去。贵贱无常价。酬直看花数。  

灼灼百朵红。戋戋五束素。上张幄幕庇。旁织笆篱护。水洒复泥封。移来色如故。  

家家习为俗。人人迷不悟。有一田舍翁。偶来买花处。低头独长叹。此叹无人谕。  

一丛深色花。十户中人赋。  

原选者评。结语。即汉文惜造露台意。  

冯斑曰。白公讽刺诗。周详明直。娓娓动人。自创一体。古人无是也。凡讽论之文。欲得深隐。使言者无罪。闻者足戒。白公尽而露。其妙处正在周详。读之动人。此亦出於。小雅。也。  

和答诗十首录四首  

五年春。微之从东台来。不数日。又左转为江陵士曹掾。诏下日。会予下内直归。而微之已即路。邂逅相遇於街衢中。自永寿寺南。抵新昌里北。得马上话别。语不过相勉保方寸。外形骸而已。因不暇及他。是夕。足下次於山北寺。仆职役不得去。命季弟送行。且奉新诗一轴。致於执事。凡二十章。率有兴比。淫文艳韵。无一字焉。意者欲足下在途讽读。且以遣日时。消忧懑。又有以张直气而扶壮心也。及足下到江陵。寄在路所为诗十七章。凡五六千言。言有为。章有旨。迨於宫律体裁。皆得作者风。发缄开卷。且喜且怪。仆思牛僧孺戒。不能示他人。唯与杓直。拒非及樊宗师辈三四人。时一吟读。心甚贵重。然窃思之。岂仆所奉者二十章。遽能开足聪明。使之然耶。抑又不知足下是行也。天将屈足下之道。激足下之心。使感时发愤而臻於此耶。若两不然者。何立意措辞与足下前时诗如此之相远也。仆既羡足下诗。又怜足下心。尽欲引狂简而和之。属直宿拘牵。居无暇日。故不即时如意。旬月来。多乞病假。假中稍闲。且摘卷中尤者。继成十章。亦不下三千言。其间所见。同者固不能自异。异者亦不能强同。同者谓之和。异者谓之答。并别录和梦游春诗一章。各附於本篇之末。馀未和者。亦续致之。顷者在科试间。常与足下同笔砚。每下笔时。辄相顾共患其意太切而理太周。故理太周则辞繁。意太切则言激。然与足下为文。所长在於此。所病亦在於此。足下来序。果有。辞犯文繁。之说。今仆所和者。犹前病也。待与足下相见日。各引所作。稍删其繁而晦其义焉。馀具书白。  

和阳城驿  

商山阳城驿。中有叹者谁。云是元监察。江陵谪去时。忽见此驿名。良久涕欲垂。  

何故阳道州。名姓同於斯。怜君一寸心。宠辱誓不移。疾恶若巷伯。好贤如缁衣。  

沉吟不能去。意者欲改为。改为避贤驿。大署於门楣。荆人爱羊祜。户曹改为辞。  

一字不忍道。况兼姓呼之。因题八百言。言直文甚奇。诗成寄与我。铿若金和丝。  

上言阳公行。友悌无等夷。骨肉同衾裯。至死不相离。次言阳公迹。夏邑始栖迟。  

乡人化其风。少长皆孝慈。次言阳公道。终日对酒卮。兄弟笑相顾。醉貌红怡怡。  

次言阳公节。謇謇居谏司。誓心除国蠹。决死犯天威。终言阳公命。左迁天一涯。  

道州炎瘴地。身不得生归。一一皆实录。事事无孑遗。凡是为善者。闻之恻然悲。  

道州既已矣。往者不可追。何世无其人。来者亦可思。愿以君子文。告彼大乐师。  

附於雅歌末。奏之白玉墀。天子闻此章。教化如法施。直谏从如流。佞臣恶如疵。  

宰相闻此章。政柄端正持。进贤不知倦。去邪勿复疑。宪臣闻此章。不忍纵诡随。  

然后告史氏。旧史有前规。若作阳公传。欲令后世知。不劳叙世家。不用费文辞。  

但使国史上。全录元稹诗。  

原选者评。此诗分两大段看。商山阳城驿。至。事事无孑遗。详叙元诗。凡是为善者。至末。赞叹之中。自摅胸臆。中有所感。借题发挥。正合缁衣好贤之旨。不以理太周而辞繁为嫌也。  

答桐花  

山木多蓊郁。兹桐独亭亭。叶重碧云片。花簇紫霞英。是时三月天。春暖山雨晴。  

夜色向月浅。暗香随风轻。行者多商贾。居者悉黎氓。无人解赏爱。有客独屏营。  

手攀花枝立。足蹋花影行。生怜不得所。死欲扬其声。截为天子琴。刻作古人形。  

云待我成器。荐之於穆清。诚是君子心。恐非草木情。胡为爱其华。而反伤其生。  

老龟被刳肠。不如无神灵。雄鸡自断尾。不愿为牺牲。况此好颜色。花紫叶青青。  

宜遂天地性。忍加刀斧刑。我思五丁力。拔入九重城。当君正殿栽。花叶生光晶。  

上对月中桂。下覆阶前萱。泛拂香炉烟。隐映斧藻屏。为君布绿阴。当暑荫轩楹。  

沉沉绿满地。桃李不敢争。为君发清韵。风来如叩琼。泠泠声满耳。郑卫不足听。  

受君封植力。不独吐芬馨。助君行春令。开花应清明。受君雨露恩。不独舍芳荣。  

戒君无戏言。剪叶封弟兄。受君岁月功。不独资生成。为君长高枝。凤凰上头鸣。  

一鸣君万岁。寿如山不倾。再鸣万人泰。泰阶为之平。如何有此用。幽滞在岩坰。  

岁月不尔驻。孤芳坐凋零。请向桐枝上。为余题姓名。待余有势力。移尔献丹庭。  

原选者评。元诗中有。尔生不得所。我愿裁为琴。安置君王侧。调和元首音。之句。此诗前段命意相似。所谓。同者不能自异也。我思五丁力。以下。推广言之。放声大作。所谓。异者不能强同也。词意本之杜甫。入蜀凤凰台。一章。然彼以凄凉激楚胜。此则缠绵浓至。一唱三叹。可知居易非无意用世者。惜旋用旋黜。不获竟其才耳。  

答四皓庙  

天下有道见。无道卷怀之。此乃圣人语。吾闻诸仲尼。矫矫四先生。同禀希世资。  

随时有显晦。秉道无磷缁。秦皇肆暴虐。二世遘乱离。先生相随去。商岭采紫芝。  

君看秦狱中。戮辱者李斯。刘项争天下。谋臣竞悦随。先生如鸾鹤。去入冥冥飞。  

君看齐鼎中。燋烂者郦其。子房得沛公。自谓相遇迟。八难掉舌枢。三略役心机。  

辛苦十数年。昼夜形神疲。竟杂霸者道。徒称帝者师。子房尔则能。此非吾所宜。  

汉高之季年。嬖宠锺所私。冢嫡欲废夺。骨肉相忧疑。岂无子房口。口舌无所施。  

亦有陈平心。心计将何为。皤皤四先生。高冠危映眉。从客下南山。顾盼入东闱。  

前瞻惠太子。左右生羽仪。却顾戚夫人。楚舞无光辉。心不画一计。口不吐一词。  

暗定天下本。遂安刘氏危。子房吾则能。此非尔所知。先生道既光。太子礼甚卑。  

安车留不住。功成弃如遗。如彼旱天云。一雨百谷滋。泽则在天下。云复归希夷。  

勿高巢与由。勿尚吕与伊。巢由往不返。伊吕去不归。岂如四先生。出处两逶迤。  

何必长隐逸。何必长济时。由来圣人道。无朕不可窥。卷之不盈握。舒之亘八陲。  

先生道甚明。夫子犹或非。愿子辨其惑。为予吟此诗。  

原选者评。元诗责四皓定惠帝以酿吕氏之祸。此事后之论。未免过苛。假令当年废长立爱。如意嗣位。所恃以托孤者独一周昌耳。绛灌诸人未必帖然心服。且产。禄辈根蒂深固。吕雉构患益急。保无意外之变耶。居易驳之。自是正论。起引孔子语。末又归到圣人之道。前后照应。中间以子房作陪。盖当刘。项逐鹿之时。群雄扰扰。皆功名之士。子房独具入道之姿。其杰出者也。借宾定主。身份愈高。随手带出陈平。则宾中宾也。末又以伊。吕。巢。由作衬。议论澜翻不竭。全是以作文法行之。直可当一篇四皓论读。  

和雉媒  

吟君雉媒什。一哂复一叹。和之一何晚。今日乃成篇。岂唯鸟有之。抑亦人复然。  

张陈刎颈交。竟以势不完。至今不平气。塞绝泜水源。赵襄骨肉亲。亦以利相残。  

至今不善名。高於磨笄山。况此笼中雉。志在饮啄间。稻粱暂入口。性已随人迁。  

身苦亦自忘。同族何足言。但恨为媒拙。不足以自全。劝君今日后。养鸟养青鸾。  

青鸾一失侣。至死守孤单。劝君今日后。结客结任安。主人宾客去。独住在门阑。  

原选者评。正意多。喻意少。言下竦然。惊心动魄。  

## 卷二十  

太原白居易诗二三十首  

新乐府并序  

自注。元和四年为左拾遗时作。  

序曰。凡九千二百五十二言。断为五十篇。篇无定句。句无定字。系於意不系於文。首句标其目。卒章显其志。诗三百之义也。其辞质而径。欲见之者易谕也。其言直而切。欲闻之者深诫也。其事核而实。使采之者传信也。其体顺而律。可以播於乐章歌曲也。总而言之。为君。为臣。为民。为物。为事而作。不为文而作也。  

七德舞美拨乱陈王业也  

武德中。天子始作秦王破阵乐。以歌太宗之功业。贞观初。太宗重制破阵乐舞图。诏魏徵。虞世南等为之歌词。名七德舞。自龙朔已后。诏郊庙享宴皆先奏之。七德舞。七德歌。传自武德至元和。元和小臣白居易。观舞听歌知乐意。乐终稽首陈其事。太宗十八举义兵。白旄黄钺定两京。擒充戮窦四海清。二十有四功业成。二十有九即帝位。三十有五致太平。功成理定何神速。速在推心置人腹。亡卒遗骸散帛收。饥人卖子分金赎。魏徵梦见子夜泣。张谨哀闻辰日哭。怨女三千放出宫。死囚四百来归狱。剪须烧药赐功臣。李责力呜咽思杀身。含血吮疮抚战士。思摩奋呼乞效死。则知不独善战善乘时。以心感人人心归。尔来一百九十载。天下至今歌舞之。歌。七德。舞。七德。圣人有作垂无极。岂徒耀神武。岂徒夸圣文。太宗意在陈王业。王业艰难示子孙。  

原选者评。五十首。以此体裁极合。大雅。原周受命之由。而必本之文王。以明王业之所由。盛唐之受命始于高祖。而开王业者则太宗之功。大意归重。在得人心。人心之归。王业之本也。忘卒遗骸散帛收。十句皆得人心之实事。铺陈详赡。词旨庄雅。琅琅可诵。  

。鸡肋集。曰。予幼时读。太平广记。见唐太宗遣萧翼购。兰亭叙。事。盖谲以出之。辄叹息曰。兰亭叙。若是贵邪。至使万乘之主捐信于匹夫。传称子贡诈而存。鲁弦高诞而存。郑遗一言之细。建二国之业。犹不可以为常。以太宗之贤。巍巍乎近古所无。奈何溺小耆好而轻丧其所常之宝。异于得原失信。不围而去矣。晚多闲居。颇屏世好。独于古人笔墨之遗。爱而不能置。因诵白居易。七德歌。曰。功成理定何神速。速在推心置人腹。怨女三千放出宫。死囚四百来归狱。叹曰。太宗以一旅取天下。惟信耳。夫不吝三千女而放出宫。自信也。不约四百囚而来归狱。人信也。晋舍原何足道哉。宋。名臣言行录。曰。太宗语侍臣曰。朕何如唐太宗。左右互辞以赞。独李肪无他言。微诵。七德舞。词曰。怨女三千放出宫。死囚四百来归狱。上闻之。遽兴曰。朕不及。朕不及。卿言警朕矣。  

海漫漫戒求仙也  

海漫漫。直下无底旁无边。云涛烟浪最深处。人传中有三神山。山上多生不死药。服之羽化为天仙。秦皇汉武信此语。方士年年采药去。蓬莱今古但闻名。烟水茫茫无觅处。海漫漫。  

风浩浩。眼穿不见蓬莱岛。不是蓬莱不敢归。童男卯女舟中老。徐福文成多诳诞。上元太乙虚祈祷。君看骊山顶上茂陵头。毕竟悲风吹蔓草。何况玄元圣祖五千言。不言乐。不言仙。不言白日升青天。  

原选者评。神仙之说。世主多为所惑。而方士因得乘其蔽而中之。史策所垂。足为炯戒。宪宗不悟。服柳泌金丹致殒。此诗作于元和初。想尔时已有先见耶。唐室崇奉老子。一结借矛攻盾。极其警快。  

立部伎刺雅乐之替也  

太常选坐部伎。无性识者。退入立部伎。又选立部伎绝无性识者。退入雅乐部。则雅乐之声可知矣。  

立部伎。鼓笛喧。双舞剑。跳七丸。袅巨索。掉长竿。太常部伎有等级。堂上者坐堂下立。堂上坐部笙歌清。堂下立部鼓笛鸣。笙歌一声众侧耳。鼓笛万曲无人听。立部贱。坐部贵。坐部退为立部伎。击鼓吹笛和杂戏。立部又退何所任。始就乐悬操雅音。雅音替坏一至此。长令尔辈调宫徵。圆丘后土郊祀时。言将此乐感神祗。欲望凤来百兽舞。何异北辕将适楚。工师愚贱安足云。太常三卿尔何人。  

上阳白发人愍怨旷也  

天宝五载已后。杨贵妃专宠。后宫人无复进幸矣。六宫有美色者辄置别所。上阳是其一也。贞元中尚存焉。  

上阳人。红颜暗老白发新。绿衣监使守宫门。一闭上阳多少春。玄宗末岁初选入。入时十六今六十。同时采择百余人。零落年深残此身。忆昔吞悲别亲族。扶入车中不教哭。皆云入内便承恩。脸似芙蓉胸似玉。未容君王得见面。已被杨妃遥侧目。妒令潜配上阳宫。一生遂向空房宿。秋夜长。夜长无寐天不明。耿耿残灯背壁影。潇潇暗雨打窗声。春日迟。日迟独坐天难暮。宫莺百啭愁厌闻。梁燕双栖老休妒。莺归燕去长悄然。春往秋来不记年。唯向深宫望明月。东西四五百回圆。今日宫中年最老。大家遥赐尚书号。小头鞋履窄衣裳。青黛点眉眉细长。外人不见见应笑。天宝末年时世妆。上阳人。苦最多。少亦苦。老亦苦。少苦老苦两如何。君不见昔时吕向。美人赋。又不见今日上阳宫人。白发歌。  

新丰折臂翁戒边功也  

新丰老翁八十八。头鬓眉须皆似雪。玄孙扶向店前行。左臂凭肩右臂折。问翁臂折来几年。兼问致折何因缘。翁云贯属新丰县。生逢圣代无征战。惯听黎园歌管声。不识旗枪与弓箭。无何天宝大征兵。户有三丁点一丁。点得驱将何处去。五月万里云南行。闻道云南有泸水。椒花落时瘴烟起。大军徒涉水如汤。未过十人二三死。村南村北哭声哀。儿别爷娘夫别妻。皆云前后征蛮者。千万人行无一回。是时翁年二十四。兵部牒中有名字。夜深不敢使人知。偷将大石槌折臂。张弓簸旗俱不堪。从兹始免征云南。骨碎筋伤非不苦。且图拣退归乡土。此臂折来六十年。一肢虽废一身全。至今风雨阴寒夜。直到天明痛不眠。痛不眠。终不悔。且喜老身今独在。不然当时泸水头。身死魂孤骨不收。应作云南望乡鬼。万人冢上哭呦呦。老人言。君听取。君不闻开元宰相宋开府。不赏边功防黩武。又不闻天宝宰相杨国忠。欲求恩幸立边功。边功未立生人怨。请问新丰折臂翁。  

原选者评。大意亦本之杜甫。兵车行。前后出塞。等篇。借老翁口中说出。便不伤于直遂。促促刺刺。如闻其声。而穷兵黩武之祸。不待言矣。末又以宋王景。杨国忠比勘。开元天宝治乱之机。具分于此。前事不忘。后事之师也。可谓诗史。  

司天台引古以儆今也  

司天台。仰观俯察天人际。羲和死来职事废。官不求贤空取艺。昔闻西汉元成间。下陵上替谪见天。北辰微暗少光色。四星煌煌如火赤。耀芒动角射三台。上台半灭中台折。是时非无太史官。眼见心知不敢言。明朝趋入明光殿。唯奏庆云寿星见。天文时变两如斯。九重天子不得知。不得知。安用台高百尺为。  

捕蝗刺长吏也  

捕蝗捕蝗谁家子。天热日长饥欲死。兴元兵后伤阴阳。和气蛊蠹化为蝗。始自两河及三辅。荐食如蚕飞似雨。雨飞蚕食千里间。不见青苗空赤土。河南长吏言忧农。课人昼夜捕蝗虫。是时粟斗钱三百。蝗虫之价与粟同。捕蝗捕蝗竟何利。徒使饥人重劳费。一蝗虽死百蝗来。岂将人力胜天灾。我闻古之良吏有善政。以政驱蝗蝗出境。又闻贞观之初道欲昌。文皇仰天吞一蝗。一人有庆兆民赖。是岁虽蝗不为害。  

原选者评。姚崇之法。至今重之。固将以人力救天灾也。诗意不主捕蝗。正以有向上一层在。  

昆明春思王泽之广被也  

自注。贞元始涨泛  

昆明春。昆明春。春池岸古春流新。影浸南山青滉漾。波沉西日红奫沦。往年因旱池枯竭。龟尾曳涂鱼喣沫。诏开八水注恩波。千介万鳞同日活。今来净渌水照天。游鱼鱼发鱼发莲田田。洲香杜若抽心短。沙暖鸳鸯铺翅眠。动植飞沉皆性遂。皇泽如春无不被。渔者仍丰网罟资。贫人久获菰蒲利。诏以昆明近帝城。官家不得收其征。菰蒲无租鱼无税。近水之人感君惠。感君惠。独何人。吾闻率土皆王民。远民何疏近何亲。愿推此惠及天下。无远无近同忻忻。吴兴山中罢榷茗。鄱阳坑里休封银。天涯地角无禁利。熙熙同似昆明春。  

城盐州美圣谟而诮边将也  

自注。贞元壬申岁特诏城之  

城盐州。城盐州。城在五原原上头。蕃东节度钵阐布。忽见新城当要路。金鸟飞传赞普闻。建牙传箭集群臣。君臣赤页面有忧色。皆言勿谓唐无人。自筑监州十馀载。左衽毡裘不犯塞。昼牧牛羊夜捉生。长去新城百里外。诸边急惊劳戍人。唯此一道无烟尘。灵夏潜安谁复辨。秦原暗通何处见。鄜州驿路好马来。长安药肆黄耆贱。城盐州。盐州未城天子忧。德宗按图自定计。非关将略与庙谋。吾闻高宗中宗世。北虏猖狂最难制。韩公创筑受降城。三城鼎峙屯汉兵。东西亘绝数千里。耳冷不闻胡马声。如今边将非无策。心笑韩公筑城壁。相看养寇为身谋。各握强兵固恩泽。愿分今日边将恩。褒赠韩公封子孙。谁能将此盐州曲。翻作歌词闻至尊。原选者评。按。新唐书。吐番传。自虏得盐州。塞防无以障遏。灵武单露。鄜。坊侵迫。寇日以骄。数入为边患。贞元八年。帝诏城之。九年讫功。而虏兵不出。嗣后韦皋等屡破其兵。取新城。拔末恭。颙二城。擒其将乞悉蓖。献京师。迨宪宗初。遣使修好。朝贡岁入。钵阐布者。虏浮屠豫国事者也。金鸟飞传者。虏曰飞鸟。犹传骑也。诗中叙事。源委井然。末又插入张仁愿筑受降城事。为当时边将拥兵玩寇者警也。  

道州民美臣遇明主也  

道州民。多侏儒。长者不过三尺馀。市作矮奴年进奉。号为道州任土贡。任土贡。宁若斯。不闻使人生别离。老翁哭孙母哭儿。一自阳城来守郡。不进矮奴频诏问。城云臣按六典书。任土贡有不贡无。道州水土所生者。只有矮民无矮奴。吾君感悟玺书下。岁贡矮奴宜悉罢。道州民。老者幼者何欣欣。父兄子弟始相保。从此得作良人身。道州民。民到於今受其赐。欲说使君先下泪。仍恐儿孙忘使君。生男多以阳为字。  

原选者评。诏书何可违也。正言之不可。逊辞以谢之。而民被其泽矣。入情入理。解人不当如是耶。宋鲜于亻先不散青苗钱。亦同此意。  

蛮子朝刺将骄而相备位也  

蛮子朝。泛皮船兮渡绳桥。来自隽州道路遥。入界先经蜀川过。蜀将收功先表贺。臣闻云南六诏蛮。东连牂牁西连蕃。六诏星居初琐碎。合为一诏渐强大。开元皇帝虽圣神。唯蛮倔强不来宾。鲜于仲通六万卒。征蛮一陈全军没。至今西洱河岸边。箭孔刀痕满枯骨。谁知今日慕华风。不劳一人蛮自通。诚由陛下休明德。亦赖微臣诱谕功。德宗省表知如此。笑令中使迎蛮子。蛮子道从者谁何。摩挲俗羽双隈伽。清平官持赤藤杖。大将军系金呿嗟。异牟寻男寻阁劝。特敕召对延英殿。上心贵在怀远蛮。引临玉座近天颜。冕旒不垂亲劳彳来。赐衣赐食移时对。移时对。不可得。大臣相看有羡色。可怜宰相拖紫佩金章。朝日唯闻对一刻。  

原选者评。自鲜于仲通。李癕构兵南诏。丧师匮财。西南无宁岁。韦皋经略十余年。仅能服之。而中国之力已殚矣。元微之诗云。自居剧镇无他续。幸得蛮来固恩宠。盖刺皋也。此诗命意略同。诚由陛下休明德。二句。写出藩臣骄蹇之状。宰相备位。尾大不掉。唐室卒以不振矣。  

。新唐书。南蛮传。南诏官曰。清平官。所以决国事轻重。犹唐宰相也。大军将十二与清平官等列。曹长以降系金亻去苴。亻去苴。韦带也。按。口去嗟。与。亻去苴。同。大将军。恐是。大军将。之讹。  

骠国乐欲王化之先迩后远也  

自注。贞元十七年来献之。  

骠国乐。骠国乐。出自大海西南角。雍羌之子舍难。来献南音奉正朔。德宗立仗御紫庭。黄主纩不塞为尔听。玉螺一吹椎髻耸。铜鼓一击文身踊。珠缨炫转星宿摇。花鬘斗薮龙蛇动。曲终王子启圣人。臣父愿为唐外臣。左右欢呼何翕习。至尊德广之所及。须臾百辟诣阁门。俯伏拜表贺至尊。伏见骠人献新乐。请书国史传子孙。时有击壤老农父。暗测君心闲独语。闻君政化甚圣明。欲感人心致太平。感人在近不在远。太平由实非由声。观身理国国可济。君如心兮民如体。体生疾苦心憯凄。民得和平君恺悌。贞元之民若未安。骠乐虽闻君不欢。贞元之民苟无病。骠乐不来君亦圣。骠乐骠乐徒喧喧。不如闻此刍荛言。  

原选者评。新唐书。南蛮传。骠。古朱波也。在永昌南二十里。贞元中。王雍羌闻南诏归唐。有内附心。遣弟悉利移城主舒难癘献其国乐。至成都。韦皋谱次其声。以其舞容乐器异常。乃图画以献其乐。五译而至。德宗授舒难癘太仆卿。遣还开州刺史。唐次述。骠国献乐颂。以献。按。诗中。舒难癘。作雍羌之子。与。唐书。异。  

缚戎人达穷民之情也  

缚戎人。缚戎人。耳穿面破驱入秦。天子矜怜不忍杀。诏徙东南吴与越。黄衣小使录姓名。领出长安乘递行。身被金创面多瘠。扶病徒行日一驿。朝餐饥渴费杯盘。夜卧腥臊污床席。忽逢江水忆交河。垂手齐声呜咽歌。其中一虏语诸虏。尔苦非多我苦多。同伴行人因借问。欲说喉中气愤愤。自云乡管本凉原。大历年中没落蕃。一落番中四十载。遣著皮裘系毛带。唯许正朝服汉仪。敛衣整巾潜泪垂。誓心密定归乡计。不使蕃中妻子知。暗思幸有残筋力。更恐年衰归不得。蕃候严兵鸟不飞。脱身冒死奔逃归。昼伏宵行经大漠。云阴月黑风沙恶。惊藏青冢寒草疏。偷渡黄河夜冰薄。忽闻汉军鼙鼓声。路傍走出再拜迎。游骑不听能汉语。将军遂缚作蕃生。配向东南卑湿地。定无存恤空防备。念此吞声仰诉天。若为辛苦度残年。凉原乡井不得见。胡地妻儿虚弃捐。没蕃被囚思汉土。归汉被劫为蕃虏。早知如此悔归来。两地宁如一处苦。缚戎人。戎人之中我苦辛。自古此冤应未有。汉心汉语吐蕃身。原选者评。边将冒功之状。无辜被俘之情。曲曲传出。结语尤令人失笑。元微之诗自注云。近制。西边每擒蕃人。例皆传置南方。不加剿戮。  

骊宫高美天子重惜人之财力也  

高高骊山上有宫。朱栖紫殿三四重。迟迟兮春日。玉甃煖兮温泉溢。袅袅兮秋风。山蝉鸣兮宫树红。翠华不来兮岁月久。墙有衣兮瓦有松。吾君在位已五载。何不一幸乎其中。西去都门几多地。吾君不游有深意。一人出兮不容易。六宫从兮百司备。八十一车千万骑。朝有宴饫暮有赐。中人之产数百家。未足充君一日费。吾君修己人不知。不自逸兮不自嬉。吾君爱人人不识。不伤财兮不伤力。骊宫高兮高入云。君之来兮为一身。君之不来兮为万人。  

原选者评。格调摹骚词。气特婉约。  

百炼镜辨皇王鉴也  

百炼镜。镕范非常规。日辰处所灵且祇。江心波上舟中铸。五月五日日午时。琼粉金膏磨莹已。化为一片秋潭水。镜成将献蓬莱宫。扬州长吏手自封。人间臣妾不合照。背有九五飞天龙。人人呼为天子镜。我有一言闻太宗。太宗常以人为镜。鉴古鉴今不鉴容。四海安危居掌内。百王治乱悬心中。乃知天子别有镜。不是扬州百炼铜。  

青石激忠烈也  

青石出自蓝田山。兼车运载来长安。工人磨琢欲何用。石不能言我代言。不愿作人家墓前神道碣。坟土未干名已灭。不愿作官家道傍德政碑。不镌实录镌虚辞。愿为段氏颜氏碑。雕镂太尉与太师。刻此两片坚贞质。状彼二人忠烈姿。义心如石屹不转。死节如石确不移。如观奋击朱泚日。似见叱呵希烈时。各於其上题名谥。一置高山一沉水。陵谷虽迁碑独存。骨化为尘名不死。长使不忠不烈臣。观碑改节慕为人。慕为人。劝事君。  

原选者评。石不能言我代言。发端奇特。后半表出二人。写得凛凛有生气。不忠不烈者。  

读之故应汗下。  

西凉伎刺封疆之臣也  

西凉伎。假面胡人假狮子。刻木为头丝作尾。金镀眼睛银帖齿。奋迅毛衣摆双耳。如从流沙来万里。紫髯深目两胡儿。鼓舞跳梁前致辞。应似凉州未陷日。安西都护进来时。须臾云得新消息。安西路绝归不得。泣向狮子涕双垂。凉州陷没知不知。狮子回头向西望。哀吼一声观者悲。贞元边将爱此曲。醉坐笑看看不足。娱宾犒士宴监军。狮子胡儿长在目。有一征夫年七十。见弄凉州低面泣。泣罢敛手白将军。主忧臣辱昔所闻。自从天宝兵戈起。犬戎日夜吞西鄙。凉州陷来四十年。河陇侵将七千里。平时安西万里疆。今日边防在凤翔。缘边空屯十万卒。饱食温衣闲过日。遗民肠断在凉州。将卒相看无意收。天子每思常痛惜。将军欲说合惭羞。奈何仍看西凉伎。取笑资欢无所愧。纵无智力未能收。忍取西凉弄为戏。  

原选者评。前半叙事。却插入。应似凉州未陷日。二句。所谓横空盘硬语也。凉州陷来四十年。四句。与前相映。笔力排。仿佛似杜。结处仍是香山本色。八骏图诫奇物。惩佚游也穆王八骏天马驹。后人爱之写为图。背如龙兮颈如象。骨竦筋高脂肉壮。日行万里速如飞。穆王独乘何所之。四荒八极踏欲遍。三十二蹄无歇时。属车轴折趁不及。黄屋草生弃若遗。瑶池西赴王母宴。七庙经年不亲荐。璧台南与盛姬游。明堂不复朝诸侯。白云。黄竹。歌声动。一人荒乐万人愁。周从后稷至文武。积德累功世勤苦。岂知才及四代孙。心轻王业如灰土。  

由来尤物不在大。能荡君心即为害。文帝却之不肯乘。千里马去汉道兴。穆王得之不为戒。八骏驹来周室坏。至今此物尚称珍。不知房星之精下为怪。八骏图。君莫爱。  

涧底松念寒隽也  

有松百尺大十围。坐在涧底寒且卑。涧深山险人路绝。老死不逢工度之。天子明堂欠梁木。此求彼有两不知。谁谕苍苍造物意。但与之材不与地。金张世禄原宪贫。牛衣寒贱貂蝉贵。貂蝉与牛衣。高下虽有殊。高者未必贤。下者未必愚。君不见沉沉海底生珊瑚。历历天上种白榆。  

原选者评。松是喻意。金。张。原宪是正意。一结仍用喻意。比拟恰合。  

。原宪贫。或作。黄宪贤。者。误。黄宪为牛医儿。与牛衣无涉。  

牡丹芳美天子忧农也  

牡丹芳。牡丹芳。黄金蕊绽红玉房。千片赤英霞烂烂。百枝绛点灯煌煌。照地初开锦绣。当风不结兰麝囊。仙人琪树白无色。王母桃花小不香。宿露轻盈泛紫艳。朝阳照耀生红光。红紫二色间深浅。向背万态随低昂。映叶多情隐羞面。卧丛无力含醉妆。低娇笑容疑掩口。凝思怨人如断肠。秾姿贵彩信奇绝。杂卉乱花无比方。石竹金钱何细碎。芙蓉芍药苦寻常。遂使王公与卿相。游花冠盖日相望。庳车软举贵公主。香衫细马豪家郎。卫公宅静闭东院。西明寺深开北廊。戏蝶双舞看人久。残莺一声春日长。共愁日照芳难驻。仍张帷幕垂阴凉。花开花落二十日。一城之人皆若狂。三代以还文胜质。人心重华不重实。重华直至牡丹芳。其来有渐非今日。元和天子忧农桑。恤下动天天降祥。去岁嘉禾生九穗。田中寂寞无人至。今年瑞麦分两岐。君心独喜无人知。无人知。可叹息。我愿暂求造化力。减去牡丹妖艳色。少回卿士爱花心。同似吾君忧稼穑。  

原选者评。极写牡丹之秾丽。忽接。三代以还文胜质。四句迂腐语。耸然夺目。下乃接。元和天子忧农桑。一段正意。便觉峭折有波澜。若低手为之。则一直说下耳。  

。客斋随笔。曰。欧阳公。牡丹释名。云。牡丹初不载文字。唐人如沈。宋。元。白之流。皆善咏花。当时有一花之异者。彼必形于篇什。而寂无传焉。唯刘梦得有。咏鱼朝恩宅牡丹。诗。但云。一丛千朵。而已。亦不云其美且异也。予按白公集有。白牡丹。一篇。十四韵。又。秦中吟。内。买花。一章云。共道牡丹时。相随买花去。而讽谕乐府有。牡丹芳。一篇绝道花之妖艳。至有。一城之人皆若狂。之语。又。寄微之百韵。诗云。崇敬牡丹期。注。崇敬寺牡丹花。多与微之有期。又。惜牡丹。诗。元微之有。入永寿寺看牡丹诗八韵。和乐天秋题牡丹丛三韵。酬胡三咏牡丹一绝。又有五言二绝句。许浑亦有诗云。近来无奈牡丹何。数十千钱买一窠。徐凝云。三条九陌花时节。万马千车看牡丹。然则元。白未尝无诗。唐人未尝不重此花也。  

红线毯忧蚕桑之费也  

红线毯。择茧缲丝清水煮。拣丝练线红蓝染。染为红线红于蓝。织作披香殿上毯。披香殿广十余丈。红线织成可殿铺。彩丝茸茸香拂拂。纟泉软花虚不胜物。美人蹋上歌舞来。罗袜绣鞋随步没。太原毯涩毳缕硬。蜀都褥薄锦花冷。不如此毯温且柔。年年十月来宣州。宣州太守加样织。自谓为臣能竭力。百夫同担进宫中。纟泉厚丝多卷不得。宣州太守知不知。一丈毯。千两丝。地不知寒人要暖。少夺人衣作地衣。  

原选者评。通首直叙到底。出以径遂。所谓长于激也。  

杜陵叟伤农夫之困也  

杜陵叟。杜陵居。岁种薄田一顷馀。三月无雨旱风起。麦苗不秀多黄死。九月降霜秋早寒。禾穗未熟皆青乾。长吏明知不申破。急敛暴徵求考课。典桑卖地纳官租。明年衣食将何如。剥我身上帛。夺我口中粟。虐人害物即豺狼。何必钩爪锯牙食人肉。不知何人奏皇帝。帝心恻隐知人弊。白麻纸上书德音。京畿尽放今年税。昨日里胥方到门。手持尺牒榜乡村。十家租税九家毕。虚受吾君蠲免恩。  

原选者评。从古及今。善政之不能及民者多矣。一结慨然思深。可为太息。  

卖炭翁苦宫市也  

卖炭翁。伐薪烧炭南山中。满面尘灰烟火色。两鬓苍苍十指黑。卖炭得钱何所营。身上衣裳口中食。可怜身上衣正单。心忧炭贱愿天寒。夜来城外一尺雪。晓驾炭车辗冰辙。牛困人饥日已高。市南门外泥中歇。翩翩两骑来是谁。黄衣使者白衫儿。手把文书口称敕。回车叱牛牵向北。一车炭重千馀斤。宫使驱将惜不得。半匹红纱一丈绫。系向牛头充炭直。  

原选者评。直书其事而其意自见。更不用著一断语。  

阴山道疾贪虏也  

阴山道。阴山道。纥逻敦肥水泉好。每至戎人送马时。道傍千里无纤草。草尽泉枯马病羸。飞龙但印骨与皮。五十匹缣易一匹。缣去马来无了日。养无所用去非宜。每岁死伤十六七。缣丝不足女工苦。疏织短截充匹数。藕丝蛛网三丈余。回鹘诉称无用处。咸安公主号可敦。远为可汗频奏论。元和二年下新敕。内出金帛酬马直。仍诏江淮马价缣。从此不令疏短织。合罗将军呼万岁。捧授金银与缣彩。谁知黠虏启贪心。明年马多来一倍。缣渐好。马渐多。阴山虏。奈尔何。  

原选者评。旧唐书。回纥传。回纥恃功。自乾元之后。屡遣使以马和市缯帛。仍岁来市。以马一匹易绢四十匹。动至数万马。蕃得帛无厌。我得马无用。朝庭甚苦之。大历八年十。一月。回纥使使领马万匹来市。代宗以马价出于租赋。不欲重困民。命有司量入。许市六千匹。按。元微之诗自注。李传云。元和二年有诏。悉以金银酬回鹘马价。新。旧唐书俱不载此诏。是诗叙事极详。可以补史传之所不及。又按。诗中五十匹缣易一匹。新。旧唐书俱作四十匹。亦与此异。未知孰是。  

盐商妇恶幸人也  

盐商妇。多金帛。不事田农与蚕绩。南北东西不失家。风水为乡船作宅。本是扬州小家女。嫁得西江大商客。绿鬟富去金钗多。皓腕肥来银钏窄。前呼苍头后叱婢。问尔因何得如此。婿作盐商十五年。不属州县属天子。每年盐利入官时。少入官家多入私。官家利薄私家厚。盐铁尚书远不知。何况江头鱼米贱。红鲙黄橙香稻饭。饱食浓妆倚柁楼。两朵红腮花欲绽。盐商妇。有幸嫁盐商。终朝美饭食。终岁好衣裳。好衣美食来何处。亦须惭愧桑弘羊。桑弘羊。死已久。不独汉世今亦有。  

杏为梁刺居处僭也  

杏为梁。桂为柱。何人堂室李开府。碧砌红轩色未干。去年身没今移主。高其墙。大其门。谁家第宅卢将军。素泥朱板光未灭。今岁官收别赐人。开府之堂将军宅。造未成时头已白。逆旅重居逆旅中。心是主人身是客。更有愚夫念身后。心虽甚长计非久。穷奢极丽越规模。付子传孙令保守。莫教门外过客闻。抚掌回头笑杀君。君不见。马家宅。尚犹存。宅门题作奉诚园。君不见。魏家宅。属他人。诏赎赐还五代孙。俭存奢失今在目。安用高墙围大屋。  

原选者评。此诗与前。伤宅。一首大意相似。后又引出魏征宅一层。劝戒俱备。新唐书。李师道。上私钱六百万。为魏征孙赎故第。居易言征任宰相。太宗用殿材成其正寝。后嗣不能守。陛下犹宜以贤者子孙赎而赐之。师道人臣。不宜掠美。帝从之。文集中有。论魏征旧宅状。  

紫毫笔诫失职也  

紫毫笔。尖如锥兮利如刀。江南石上有老兔。吃竹饮泉生紫毫。宣城工人采为笔。千万毛中拣一毫。毫虽轻。功甚重。管勒工名充岁贡。君兮臣兮勿轻用。勿轻用。将何如。愿赐东西府御史。愿颁左右台起居。搦管趋入黄金阙。抽毫立在白玉除。臣有奸邪正衙奏。君有动言直笔书。起居郎。侍御史。尔知紫毫不易致。每岁宣城进笔时。紫毫之价如金贵。慎勿空将弹失仪。慎勿空将录制词。  

隋堤柳悯亡国也  

隋堤柳。岁久年深尽衰朽。风飘飘兮雨萧萧。三株两株汴河口。老枝病叶愁杀人。曾经大业年中春。大业年中炀天子。种柳成行夹流水。西至黄河东至淮。绿影一千三百里。大业末年春暮月。柳色如烟絮如雪。南幸江都恣佚游。应将此柳系龙舟。紫髯郎将护锦缆。青蛾御史直迷楼。海内财力此时竭。舟中歌笑何日休。上荒下困势不久。宗社之危如缀旒。炀天子。自言福祚长无穷。岂知皇子封酅公。龙舟未过彭城。义旗已入长安宫。萧墙祸生人事变。晏驾不得归秦中。土坟数尺何处葬。吴公台下多悲风。二百年来汴河路。沙草和烟朝复暮。后王何以鉴前王。请看隋堤亡国树。  

原选者评。一起似谚似谣。最有古意。详叙兴亡之事。仍以柳结。俯仰情深。  

秦吉了哀冤民也  

秦吉了。出南中。彩毛青黑花颈红。耳聪心慧舌端巧。鸟语人言无不通。昨日长爪鸢。今朝大觜乌。鸢捎乳燕一窠覆。乌啄母鸡双眼枯。鸡号堕地燕惊去。然后拾卵攫其刍鸟。岂无雕与鹗。嗉中肉饱不肯抟。亦有鸾鹤群。闲立高飏如不闻。秦吉了。人云尔是能言鸟。岂不闻鸡燕之冤苦。吾闻凤凰百鸟主。尔竟不为凤凰之前致一言。安用噪噪闲言语。  

采诗官监前王乱亡之由也  

采诗官。采诗听歌导人言。言者无罪闻者诫。下流上通上下泰。周灭秦兴至隋氏。十代采诗官不置。郊庙登歌赞君美。乐府艳词悦君意。若求兴论规刺言。万句千章无一字。不是章句无规刺。渐恐朝廷绝讽议。诤臣杜口为冗员。谏鼓高悬作虚器。一人负常端默。百辟入门两自媚。夕郎所贺皆德音。春官每奏唯祥瑞。君之堂兮千里远。君之门兮九重。君耳唯闻堂上言。君眼不见门前事。贪吏害民无所忌。奸臣蔽君无所畏。君不见厉王胡亥之末年。群臣有利君无利。君兮君兮愿听此。欲开壅蔽达人情。先向歌诗求讽刺。  

原选者评。末章总结。言者无罪闻者诫。一语。申明作诗之旨。隐然自附于三百篇之义也。诸篇全仿杜甫。新安。石壕。垂老。无家。等作。讽刺时事婉而多风。其不及杜甫。只笔力之纵横。格调之变化耳。  

郭茂倩曰。新乐府者。皆唐世之新歌也。以其辞实乐府。而未尽被于声。故曰新乐府。大抵皆以讽谕为体。欲以播于乐章歌曲焉。  

汪立名曰。按。元微之集有和李校书新题乐府。上阳白发人。华原磬。等十二首。序云。予友李公垂。贶予乐府新题二十首。雅有所谓不虚为文。予取其病时之尤急者。列而和之。盖十二而已云云。语未尝及白。而此序中又不言和李作。当是因李作而推广者。  

## 卷二十一  

太原白居易诗三三十八首  

病假中南亭闲望  

欹枕不视事。两日门掩关。始知吏役身。不病不得闲。闲意不在远。小亭方丈间。  

西檐竹梢上。坐见太白山。遥愧峰上云。对此尘中颜。  

原选者评。神韵酷似渊明。西檐。二句亦摹。采菊东篱下。语意。  

官舍小亭闲望  

风竹散清韵。烟槐凝绿姿。日高人吏去。闲坐在茅茨。葛衣御时暑。蔬饭疗朝饥。  

持此聊自足。心力少营为。亭上独吟罢。眼前无事时。数峰太白雪。一卷陶潜诗。  

人心各自是。我是良在兹。回谢争名客。甘从君所嗤。  

原选者评。太白雪。陶潜诗。随意所会。缀而成文。不相和而相和。  

和钱员外禁中夙兴见示  

窗白星汉曙。窗暖灯火余。坐卷朱里幕。看封紫泥书。窅窅钟漏尽。瞳瞳霞景初。  

楼台红照耀。松竹青扶疏。君爱此时好。回头特谓余。不知上清界。晓景复何如。  

松声  

自注。修竹里张家宅南亭作  

月好好独坐。双松在前轩。西南微风来。潜入枝叶间。萧寥发为声。半夜明月前。  

寒山飒飒雨。秋琴泠泠弦。一闻涤炎暑。再听破昏烦。竟夕遂不寐。心体俱翛然。  

南陌车马动。西邻歌吹繁。谁知兹檐下。满耳不为喧。  

原选者评。清境可想。禁中寓直梦游仙游寺  

西轩草诏暇。松竹深寂寂。月出清风来。忽似山中夕。因成西南梦。梦作游仙客。  

觉闻宫漏声。犹谓山泉滴。  

原选者评。酷似摩诘。  

秋山  

久病旷心赏。今朝一登山。山秋云物冷。称我清羸颜。白石卧可枕。青萝行可攀。  

意中如有得。尽日不欲还。人生无几何。如寄天地间。心有千载忧。身无一日闲。  

何时解尘网。此地来掩关。  

题杨颖士西亭  

静得亭上境。远谐尘外踪。凭轩东南望。鸟灭山重重。竹露泠烦襟。杉风清病容。  

旷然宜真趣。道与心相逢。即此可遗世。何必蓬壶峰。  

秋游原上  

七月行已半。早凉天气清。清晨起巾栉。徐步出柴荆。露杖筇竹冷。风襟越蕉轻。  

闲携弟侄辈。同上秋原行。新枣未全赤。晚瓜有余馨。依依田家叟。设此相逢迎。  

自我到此村。往往白发生。村中相识久。老幼皆有情。留连向暮归。树树风蝉鸣。  

是时新雨足。禾黍夹道青。见此令人饱。何必待西成。  

原选者评。朴实说去。一片真趣流行。非徒拟王。储田家诗也。  

闲居  

深闭竹间扉。静扫松下地。独啸晚风前。何人知此意。看山尽日坐。枕帙移时睡。  

谁能从我游。使君心无事。  

原选者评。萧疏蕴藉。  

游悟真寺诗一百三十韵  

元和九年秋。八月月上弦。我游悟真寺。寺在王顺山。去山四五里。先闻水潺湲。  

自兹舍车马。始涉蓝溪湾。手拄青竹杖。足蹋白石滩。渐怪耳目旷。不闻人世喧。  

山下望山上。初疑不可攀。谁知中有路。盘折通岩巅。一息幡竿下。再休石龛边。  

龛间长丈余。门户无扃关。俯窥不见人。石发垂若鬟。惊出白蝙蝠。双飞如雪翻。  

回首寺门望。青崖夹朱轩。如擘山腹开。置寺于其间。入门无平地。地窄虚空宽。  

房廊与台殿。高下随峰峦。岩崿无撮土。树木多瘦坚。根株抱石长。屈曲虫蛇蟠。  

松桂乱无行。四时郁芊芊。枝梢袅清翠。韵若风中弦。日月光不透。绿阴相交延。  

幽鸟时一声。闻之似寒蝉。首憩宾位亭。就坐未及安。须臾开北户。万里明豁然。  

拂檐虹霏微。绕栋云回旋。赤日间白雨。阴晴同一川。野绿簇草树。眼界吞秦原。  

渭水细不见。汉陵小於拳。却顾来时路。萦纡映朱阑。历历上山人。一一遥可观。  

前对多宝塔。风铎鸣四端。栾栌与户牖。恰恰金碧繁。云昔迦叶佛。在此坐涅槃。  

至今铁钵在。当底手迹穿。西开玉像殿。白佛森比肩。半薮尘埃衣。礼拜冰雪颜。  

叠霜为袈裟。贯雹为华鬘。逼观疑鬼功。其迹非雕镌。次登观音堂。未到闻旃檀。  

上阶脱双履。敛足升净筵。六楹排玉镜。四座敷金钿。黑夜自光明。不待灯烛燃。  

众宝互低昂。碧佩珊瑚幡。风来似天乐。相触声珊珊。白珠垂露凝。赤珠滴血殷。  

点缀佛髻上。合为七宝冠。双瓶白琉璃。色若秋水寒。隔瓶见舍利。圆转如金丹。  

玉笛何代物。天人施祗园。吹如秋鹤声。可以降灵山。是时秋方中。三五月正圆。  

宝堂豁三门。金魄当其前。月与宝相射。晶光争鲜妍。照人心骨冷。竟夕不欲眠。  

晓寻南塔路。乱竹低婵娟。林幽不逢人。寒蝶飞翾翾。山果不识名。离离夹道蕃。  

足以疗饥乏。摘尝味甘酸。道南蓝谷神。紫伞白纸钱。若岁有水旱。诏使修蘩。  

以地清净故。献奠无荤膻。危石叠四五。 嵬欹且刓。造物者何意。堆在岩东偏。  

冷滑无人迹。苔点如花笺。我来登上头。下临不测渊。目眩手足掉。不敢低头看。  

风从石下生。薄人而上搏。衣服似羽翮。开张欲飞骞。 三面峰。峰尖刀剑攒。  

往往白云过。决开露青天。西北日落时。夕晖红团团。千里翠屏外。走下丹砂丸。  

东南月上时。夜气青漫漫。百丈碧潭底。写出黄金盘。蓝水色似蓝。日夜长潺潺。  

周回绕山转。下视如青环。或铺为慢流。或激为奔湍。泓澄最深处。浮出蛟龙涎。  

侧身入其中。悬磴尤险艰。扌门萝踏樛木。下逐饮涧猿。雪迸起白鹭。锦跳惊红鳣。  

歇定方盥漱。濯去支体烦。浅深皆洞彻。可照脑与肝。但爱清见底。欲寻不知源。  

东崖饶怪石。积甃苍琅玕。温润发于外。其间韫璵璠。卞和死已久。良玉多弃捐。  

或时泄光彩。夜与星月连。中顶最高峰。拄天青玉竿。 上不得。岂我能攀援。  

上有白莲池。素葩覆清澜。闻名不可到。处所非人寰。又有一片石。大如方尺砖。  

插在半壁上。其下万仞悬。云有过去师。坐得无生禅。号为定心石。长老世相传。  

却上谒仙祠。蔓草生绵绵。昔闻王氏子。羽化升上玄。其西日煞药台。犹对芝术田。  

时复明月夜。上闻黄鹤言。回寻画龙堂。二叟须发斑。想见听法时。欢喜礼印坛。  

复归泉窟下。化作龙蜿蜒。阶前石孔在。欲雨生白烟。往有写经僧。身静心精专。  

感彼云外鸽。群飞千翩翩。来添砚中水。去吸岩底泉。一日三往复。时节长不。  

经成号圣僧。弟子名扬难。诵此莲化偈。数满百忆千。身坏口不坏。舌根如红莲。  

颅骨今不见。石函尚存焉。粉壁有吴画。笔彩依旧鲜。素屏有褚书。墨色如新乾。  

灵境与异迹。周览无不殚。一游五昼夜。欲返仍盘桓。我本山中人。误为时网牵。  

牵率使读书。推俛令效官。既登文字科。又添谏诤员。拙直不合时。无益同素餐。  

以此自惭惕。戚戚常寡欢。无成心力尽。未老形骸残。今来脱簪组。始觉离忧患。  

及为山水游。義得纵疏顽。野麋断羁绊。行走无拘挛。游鱼放入海。一往何时还。  

身著居士衣。手把南华篇。终来此山住。永谢区中缘。我今四十余。从此终生闲。  

若以七十期。犹得三十年。  

原选者评。洋洋洒洒。一气读去。几于千岩竞秀。万壑争流。目不给赏矣。就其中细寻之。则步骤井然。一丝不紊。首四句点清因游寺而登山。并年月日俱细叙出。去山四五里。至。置寺于其间。写寺外之景。曲折灵异。癆隔尘世。如入仙境。妙在以。回头寺门望。四句作一顿。  

遂觉心神荡漾。宛是初到神情。入门无平地。一句作提笔。至。闻之似寒蝉。叙寺中路径之逶迤。树木之苍郁。首憩宾位亭。至。可以降灵仙。细叙寺中所历之境。与相传之法物。开北户而前行。又回顾而见来路。是以对多宝塔也。玉像殿。观音堂皆寺西界。是时秋方中。至。竟夕不欲眠。摹写夜中之景。与。八月月上弦。一句相映。又作一束。晓寻南塔路。至。欲返仍盘桓。历叙连日所游之境。变化出之。由南而东。而中而上。不言北者。自入寺门大抵皆向北行也。其间有神像。有峰岩。有水。有怪石。有白莲。有祠。有台。有画。有书。细细写出。日落月上。  

复带叙次日由昼入夜之景。更不拖沓。写经僧诵经弟子只虚写。在传闻上叙出。灵境与异迹。四句作一总束。一游五昼夜。又与。八月月上弦。照应。我本山中人。至末收足。游。字意。  

四十余。三十年。又与元和九年照应。细玩全诗。分明以作记序手笔用之于诗。韩愈。南山诗。  

以奇肆胜。此以秀折胜。可谓匹敌。谢灵运游山诗。柳宗元山水记。素称奇构。以彼方此。不无广狭之别矣。  

朝回游城南  

朝退马未困。秋初日犹长。回辔城南去。郊野正清凉。水竹夹小径。萦回绕川冈。  

仰见晚山色。俯弄清泉光。青松系我马。白石为我床。常时簪组累。此日和身忘。  

旦随鹓鹭末。暮游鸥鹤傍。机心一以尽。两处不乱行。谁辨心与踪。非行亦非藏。  

原选者评。机心既尽。行藏自如。居易一生。真实受用在此。  

舟行  

自注。江州路上作。  

帆影日渐高。闲眠犹未起。起问鼓人枻。已行三十里。船头有行灶。炊稻烹红鲤。  

饱食起婆娑。 漱秋江水。平生沧浪意。一旦来游此。何况不失家。舟中载妻子。  

原选者评。迁谪远行。绝不作牢骚语。非实有见地者。不能如谢灵运。初发石首城。便云。  

。苕苕万里帆。茫茫将何之。岂复成胸襟耶。泛湓水  

四月未全熟。麦凉江气秋。湖山处处好。最爱湓水头。湓水从东来。一派入江流。  

可怜似萦带。中有随风舟。命酒一临泛。舍鞍扬棹讴。放回岸傍马。去逐波间鸥。  

烟浪始渺渺。风襟亦悠悠。初疑上河汉。中若寻瀛洲。汀树绿拂地。沙草芳未休。  

青萝与紫葛。枝蔓垂相樛。系缆步平岸。回头望江州。城雉映水见。隐隐如蜃楼。  

日入意未尽。将归复少留。到官行半岁。今日方一游。此地来何暮。可以写吾忧。  

原选者评。写景如画。  

晚望  

江城寒角动。沙洲夕鸟还。独在高亭上。西南望远山。  

原选者评。小诗极有气势。集中尤难得者。  

游石门涧  

石门无旧径。披榛访遗迹。时逢山水秋。清辉如古昔。常闻慧远辈。题诗此岩壁。  

云覆莓苔封。苍然无处觅。萧疏野生竹。崩剥多年石。自从东晋后。无复人游历。  

独有秋涧声。潺湲空旦夕。  

原选者评。汪立名曰。按。石门涧有二处。一在江州。太平寰宇记。云。石门涧。在庐山西。悬崖对耸。形如关当。双石之间。悬流数丈。有一石。可坐二十许人。一在杭州西湖。咸淳临安志。云。武林山石门涧。陆羽。二寺记。云。南有癚岩。旧有卧龙石横涧石。慈云法师种松于此。然诗中有慧远题诗语。自是江州作。西湖志。亦收此诗。误也。  

香炉峰下新置草堂即事咏怀题于石上  

香炉峰北面。遗爱寺西偏。白石何凿凿。清流亦潺潺。有松数十株。有竹千余竿。  

松张翠伞盖。竹倚青琅玕。其下无人居。悠哉多岁年。有时聚猿鸟。终日空风烟。  

时有沉冥子。姓白字乐天。平生无所好。见此心依然。如获终老地。忽乎不知还。  

架岩结茅宇。斲壑开茶园。何以洗我耳。屋头飞落泉。何以净我眼。砌下生白莲。  

左手携一壶。右手挈五弦。傲然意自足。箕踞於其间。兴酣仰天歌。歌中聊寄言。  

言我本野夫。误为世网牵。时来昔捧日。老去今归山。倦鸟得茂树。涸鱼返清源。  

舍此欲焉往。人间多险艰。  

原选者评。草堂结构。四围景致。详于记中。此诗只淡淡写去。自具朴老之致。草堂记。匡庐奇秀。甲天下山。山北峰曰。香炉。峰北寺曰。遗爱寺。介峰寺间。其境胜绝。又甲庐山。元和十一年秋。太原人白乐天见而爱之。若远行客过故乡。恋恋不能去。因面峰腋寺。作为草堂。明年春。草堂成。三间两柱。二室四牖。广袤丰杀。一称心力。洞北户。来阴风。防徂暑也。敞南甍。纳阳日。虞祁寒也。木断而已。不加丹。墙圬而已。不加白。土戚阶用石。幂窗用纸。竹帘纟宁帏。率称是焉。堂中设木榻四。素屏二。漆琴一张。儒。道。佛。书各三两卷。乐天既来为主。仰观山。俯听泉。傍睨竹树云石。自辰及酉。应接不暇。俄而物诱气随。外适内和。一宿体宁。再宿心恬。三宿后颓然嗒然。不知其然而然。自问其故。答曰。是居也。前有平地。轮广十丈。中有平台。半平地。台南有方池。倍平台。环池多山竹野卉。池中生白莲。白鱼。又南抵石涧。夹涧有古松。老杉。大仅十人围。高不知几百尺。修柯戛云。低枝拂潭。如幢竖。如盖张。如龙蛇走。松下多灌丛。萝茑叶蔓。骈织承翳。日月光不到地。盛夏风气。如八九月时。下铺白石。为出入道。堂北五步。据层崖积石。嵌空垤。杂木异草。盖覆其上。绿阴蒙蒙。朱实离离。不识其名。四时一色。又有飞泉。植茗就以烹火单。好事者见。可以永日。堂东有瀑布。水悬三尺。泻阶隅。落石渠。昏晓如练色。夜中如环珮琴筑声。堂西倚北崖右趾。以剖竹架空。引崖上泉。脉分线悬。自檐注砌。累累如贯珠。霏微如雨露。滴沥飘洒。随风远去。其四傍耳目杖屦可及者。春有锦绣谷花。夏有石门涧云。秋有虎奚谷月。冬有炉峰雪。阴晴显晦。昏旦含吐。千变万状。不可殚纪。尔见缕而言。故云甲庐山者。噫。凡人丰一屋华一箦。而起居其间。尚不免有骄稳之态。今我是物主。物致各知。各以类至。又安得不外适内和。体宁心恬哉。昔永。远。宗。雷辈十八人。同入此山。老死不反。去我千载。我知其心以是哉。矧予自思。从幼迨老。若白屋。若朱门。凡所止。虽一日二日。辄覆篑土为台。聚拳石为山。环斗水为池。其喜山水病癖如此。一旦蹇剥。来佐江郡。郡守以优容而抚我。庐山以灵胜待我。是天与我时。地与我所。卒获所好。又何以求焉。尚以冗员所羁。余累未尽。或往或来。未遑宁处。待予异时。弟妹婚嫁毕。司马岁秩满。出处行止。得以自遂。则必左手引妻子。右手抱琴书。终老于斯。以成就我平生之志。清泉白石。实闻此言。时三月二十七日。始居新堂。四月九日。与河南元集虚。范阳张允中。南阳张深之。东西二林寺长老凑。朗。满。晦。坚等凡二十有二人。具斋施茶果以落之。因为。草堂记。  

长庆二年七月自中书舍人出守杭州路次蓝溪作  

太原一男子。自顾庸且鄙。老逢不次恩。洗拔出泥滓。既居可言地。愿助朝廷理。  

伏阁三上章。戆愚不称旨。圣人存大体。优贷容不死。凤诏停舍人。鱼书除刺史。  

冥怀齐宠辱。委顺遂行止。我自得此心。于兹十年矣。余杭乃名郡。郡郭临江汜。  

己想海门山。潮声来入耳。昔予贞元末。羁旅曾游此。甚觉太守尊。亦谙鱼酒美。  

因生江海兴。每羡沧浪水。尚拟拂衣行。况今兼禄仕。青山峰峦接。白日烟尘起。  

东道既不通。改辕遂南指。自秦穷楚越。浩荡五千里。闻有贤主人。而多好山水。  

是行颇为惬。所历良可纪。策马渡蓝溪。胜游从此始。  

原选者评。中间以旧游一层作衬。推波助澜。致有曲折。  

。白文公年谱。云。时河。朔复乱。居易数上疏论其事。天子不能用。遂求外任。盖穆宗荒纵。宰相萧亻免。杜元颖。崔植等皆龌龊无远略。宜公之不乐居朝也。时汴军乱。路不通。故由襄。汉赴任。  

自蜀江至洞庭湖口有感而作  

江从西南来。浩浩无旦夕。长波逐若泻。连山凿如劈。千年不壅溃。万里无垫溺。  

不尔民为鱼。大哉禹之绩。导岷既艰远。距海无咫尺。胡为不讫功。余水斯委积。  

洞庭与青草。大小两相敌。混合万丈深。淼芒千里白。每岁秋夏时。浩大吞七泽。  

水族窟穴多。农人土地窄。我今尚嗟叹。禹岂不爱惜。邈未究其由。想古观遗迹。  

疑此苗人顽。恃险不终役。帝亦无奈何。留患与今昔。水流天地内。如身有血脉。  

滞则为疽疣。治之在针石。安得禹复生。为唐水官伯。手提倚天剑。重来亲指画。  

疏河似剪纸。决壅同裂帛。渗作膏腴田。蹋平鱼鳖宅。龙宫变闾里。水府生禾麦。  

坐添百万户。书我司徒籍。  

原选者评。议论奇辟。笔力亦浑劲与题称。集中此种绝少。颇近昌黎。其源亦从杜甫。剑门。一篇脱胎。  

立春后五日  

立春后五日。春态纷婀娜。白日斜渐长。碧云低欲堕。残冰坼玉片。新萼排红颗。  

遇物尽欣欣。爱春非独我。迎芳后园立。就暖前檐坐。还有惆怅心。欲别红炉火。  

原选者评。遇物尽欣欣。二句。即茂叔。不除窗前草。之意。  

别元九后咏所怀  

零落桐叶雨。萧条槿花风。悠悠早秋意。生此幽间中。况与故人别。中怀正无悰。  

勿云不相送。心到青门东。相知岂在多。但问同不同。同心一人去。坐觉长安空。  

初与元九别后忽梦见之及寤  

而书适至兼寄桐花诗怅然感怀因以此寄  

自注。元九初谪江陵。  

永寿寺中语。新昌坊北分。归来数行泪。悲事不悲君。悠悠蓝田路。自去无消息。  

计君食宿程。已过商山北。昨夜云四散。千里同月色。晓来梦见君。应是君相忆。  

梦中握君手。问君意何如。君言苦相忆。无人可寄书。觉来未及说。叩门声冬冬。  

言是商州使。送君书一封。枕上忽惊起。颠倒著衣裳。开缄见手札。一纸十三行。  

上论迁谪心。下说离别肠。心肠都未尽。不暇叙炎凉。云作此书夜。夜宿商州东。  

独对孤灯坐。阳城山馆中。夜深作书毕。山月向西斜。月下何所有。一树紫桐花。  

桐花半落时。复道正相思。殷勤书背后。兼寄桐花诗。桐花诗八韵。思绪一何深。  

以我今朝意。忆君此夜心。一章三遍读。一句十回吟。珍重八十字。字字化为金。  

原选者评。一意百折。往复缠绵。极平极曲。愈浅愈深。觉两人觌面对语。无此亲切也。杜甫于李白。居易于元微之。皆友谊中最笃者。故两集中赠答诗真挚乃尔。悲事不悲君。一句。  

见从前之上章论救。不系于私情也。此是篇中眼目。旧唐书。本传。居易与河南元积相善。同年登制举。交情隆厚。稹自监察御史谪为江陵府士曹掾。翰林学士李绛。崔群于上前面论积无罪。居易累疏切谏。不报。  

秋江送客  

秋鸿次第过。哀猿朝夕闻。是日孤舟客。此地亦离群。濛濛润衣雨。漠漠冒帆云。  

不醉浔阳酒。烟波愁杀人。  

溪中早春  

南山雪未尽。阴岭留残白。西涧冰已消。春溜含新碧。东风来几日。蛰动萌草坼。  

潜知阳和功。一日不虚掷。爱此天气暖。来拂溪边石。一坐欲忘归。暮禽声啧啧。  

蓬蒿隔桑枣。隐映烟火夕。归来问夜餐。家人烹荠麦。  

原选者评。通首写早春之景。一结。言外有情。悠然不尽。  

渭村雨归  

渭水寒渐落。离离蒲稗苗。闲旁沙边立。看人刈苇苕。近水风景冷。晴明犹寂寥。  

复兹夕阴起。野思重萧条。萧条独归路。暮雨湿村桥。  

原选者评。意致简远。极似韦应物。  

寄微之三首  

江州望通州。天涯与地末。有山万丈高。有江千里阔。间之以云雾。飞鸟不可越。  

谁知千古险。为我二人设。通州君初到。郁郁愁如结。江州我方去。迢迢行未歇。  

道路日乖隔。音信日断绝。因风欲寄语。地远声不彻。生当复相逢。死当从此别。  

君游襄阳日。我在长安住。今君在通州。我过襄阳去。襄阳九里郭。楼雉连云树。  

顾此稍依依。是君旧游处。苍茫蒹葭水。中有浔阳路。此去更相思。江西少亲故。  

去国日已远。喜逢物似人。如何含此意。江上坐思君。有如河岳气。相合方氛氲。狂风吹中绝。两处成孤云。风回终有时。云合岂无因。努力各自爱。穷通我尔身。  

原选者评。清空一气如话。三首直如一首。反覆读之。令人心恻恻。殊难为怀。似古乐府。  

似苏。李。河梁。诗。似杜甫。梦李白。二章。要自成为香山之诗。惟其真也。诗文到真处。则千古流传。不可磨灭也。  

孟夏思渭村旧居寄舍弟  

啧啧雀引雏。稍稍笋成竹。时物感人情。忆我故乡曲。故园渭水上。十载事樵牧。  

手种榆柳成。阴阴覆墙屋。兔隐豆苗肥。鸟鸣桑椹熟。前年当此时。与尔同游瞩。  

诗书课弟侄。农圃资童仆。日暮麦登场。天晴蚕拆簇。弄泉南涧坐。待月东亭宿。  

兴发饮数杯。闷来棋一局。一朝忽分散。万里仍羁束。井鲋思返泉。笼莺悔出谷。  

九江地卑湿。四月天炎燠。苦雨初入梅。瘴云稍含毒。泥秧水畦稻。灰种畬田粟。  

已讶殊岁时。仍嗟异风俗。闲登郡楼望。日落江山绿。归雁拂乡心。平湖断人目。  

殊方我漂泊。旧居君幽独。何时同一瓢。饮水心亦足。  

原选者评。村居之乐。写来神往。归雁平湖。风景亦自不恶。而烟波江上之愁。已尽此十字中。足抵一篇登楼赋。  

南湖晚秋  

八月白露降。湖中水方老。旦夕秋风多。衰荷半倾倒。手攀青枫树。足蹋黄芦草。  

惨淡老容颜。零落秋怀抱。有兄在淮楚。有弟在蜀道。万里何时来。烟波白浩浩。  

早秋晚望兼呈韦侍御  

九派绕孤城。城高生远思。人烟半在船。野水多于地。穿霞日脚直。驱雁风头利。  

去国来几时。江上秋三至。夫君亦沦落。此地同飘寄。悯然向隅心。摧颓触笼翅。  

且谋眼前计。莫问胸中事。浔阳酒甚浓。相劝时时醉。  

司马宅  

雨径绿芜合。霜园红叶多。萧条司马宅。门巷无人过。唯对大江水。秋风朝夕波。  

原选者评。濒江冷署。如在目前。  

寄王质夫  

忆始识君时。爱君世缘薄。我亦吏王畿。不为名利著。春寻仙游洞。秋上云居阁。  

楼观水潺潺。龙潭花漠漠。吟诗石上坐。引酒泉边酌。因话出处心。心期老岩壑。  

忽从风雨别。遂被簪缨缚。君作出山云。我为入笼鹤。笼深鹤残悴。山远云飘泊。  

去处虽不同。同负平生约。今来各何在。老去随所托。我守巴南城。君佐征西幕。  

年颜渐衰飒。生计仍萧索。方含去国愁。且羡从军乐。旧游疑是梦。往事思如昨。  

相忆春又深。故山花正落。  

原选者评。前后叙交情。中间忽作比体。格调颇近建安。一结有风致。  

送客回晚兴  

城上云雾开。沙头风浪定。参差乱山出。淡泞平江净。行客舟已远。居人酒初醒。  

袅袅秋竹梢。巴蝉声似磬。  

原选者评。江城风景。逐层写得凄凉。笔墨之外。逼出一。愁。字。  

东楼竹  

潇洒城东楼。绕楼多修竹。森然一万竿。白粉封青玉。卷帘睡初觉。倚枕看未足。  

影转色入楼。床席生浮绿。空城绝宾客。向夕弥幽独。楼上夜不归。此君留我宿。  

原选者评。娟净可爱。  

东坡种花二首  

持钱买花树。城东坡上栽。但购有花者。不限桃杏梅。百果参杂种。千枝次第开。  

天时有早晚。地方无高低。红者霞艳艳。白者雪皑皑。游蜂逐不去。好鸟亦来栖。  

前有长流水。下有小平台。时拂台上石。一举风前杯。花枝荫我头。花蕊落我怀。  

独酌复独咏。不觉月平西。巴俗不爱花。竟春无人来。唯此醉太守。尽日不能回。  

东坡春向暮。树木今何如。漠漠花落尽。翳翳叶生初。每日领童仆。荷锄仍决渠。  

剗土壅其本。引泉溉其枯。小树低数尺。大树长丈余。封植来几时。高下齐扶疏。  

养树既如此。养民亦何殊。将欲茂枝叶。必先救根株。云何救根株。劝农均赋租。  

云何茂枝叶。省事宽刑书。移此为郡政。庶几氓俗苏。  

原选者评。前一首细写种花之趣。静观物理。及时行乐。独喜之义也。后一首推广言之。与柳宗元郭橐驼种树说同意。兼济之志也。妙在说得极纤悉极平淡。乃具真实本领。宋儒谓杜子美情多得志。必能济物。亦是此意。陈蕃不事扫除一室而欲经营天下。宜其志大而才疏也。  

劝农均赋省事宽刑。岂独治一郡哉。虽以治天下可矣。  

。二老堂诗话。曰。苏文忠公不轻许。可独敬爱乐天。屡形诗篇。盖其文章皆主辞达。而忠厚好施。刚直尽言。与人有情。与物无著。大略相似。谪居黄州。始号东坡。其原必起于乐天忠州之作也。  

步东坡  

朝上东坡步。夕上东坡步。东坡何所爱。爱此新成树。种植当岁初。滋荣及春暮。  

信意取次栽。无行亦无数。绿阴斜景转。芳气微风度。新叶鸟下来。萎花蝶飞去。  

闲携斑竹杖。徐曳黄麻屦。欲识往来频。青苔成白路。  

原选者评。容斋随笔。曰。东坡居黄州。始自称东坡居士。其意专慕乐天而然。如。赠写真李道士。云。他时要指集贤人。知是商山老居士。赠善相程杰。云。我似乐天君记取。  

华头颠赏遍洛阳。春送程懿叔。云。我甚似乐天。但无素与蛮。入侍癙英。云。定是香山老居士。世缘终浅道缘深。去杭州。云。出处依稀似乐天。敢将衰朽较前贤。则公之所以景仰者。不止一再言之。非东坡之名偶尔暗合也。  

竹窗  

常爱辋川寺。竹窗东北廊。一别十余载。见竹未曾忘。今春二月初。卜居在新昌。  

未暇作厩库。且先营一堂。开窗不糊纸。种竹不依行。意取北檐下。窗与竹相当。  

绕屋声淅淅。逼人色苍苍。烟通杳霭气。月透玲珑光。是时三伏天。天气热如汤。  

独此竹窗下。朝回解衣裳。轻纱一幅巾。小簟六尺床。无客尽日静。有风终夜凉。  

乃知前古人。言事颇谙详。清风北窗卧。可以傲羲皇。卷二十二  

太原白居易诗四十四首  

江南遇天宝乐叟  

白头病叟泣且言。禄山未乱入梨园。能弹琵琶和法曲。多在华清随至尊。  

是时天下太平久。年年十月坐朝元。千官起居环珮合。万国会同车马奔。  

金钿照耀石瓮寺。兰麝薰煮温汤源。贵妃宛转侍君侧。体弱不胜珠翠繁。  

冬雪飘锦袍暖。春风荡漾霓裳翻。欢娱未足燕寇至。弓劲马肥胡语喧。  

豳土人迁避夷狄。鼎湖龙去哭轩辕。从此漂沦落南土。万人死尽一身存。  

秋风江上浪无限。暮雨舟中酒一樽。涸鱼久失风波势。枯草曾沾雨露恩。  

我自秦来君莫问。骊山渭水如荒村。新丰树老笼明月。长生殿暗锁春云。  

红叶纷纷盖欹瓦。绿苔重重封坏垣。唯有中官作宫使。每年寒食一开门。  

原选者评。前叙乐叟之言。天宝旧事也。后叙告乐叟之言。乱后景象也。  

俯仰今昔。满目苍凉。言外暗然欲绝。乐叟未必实有其人。特借以抒感慨之思耳。  

醉后走笔酬刘五主簿长句之赠  

兼简张大贾二十四先辈昆季  

刘兄文高行孤立。十五年前名翕习。是时相遇在符离。我年二十君三十。  

得意忘年心迹亲。寓居同县日知闻。衡门寂寞朝寻我。古寺萧条暮访君。  

朝来暮去多携手。穷巷贫居何所有。秋灯夜写联句诗。春雪朝倾暖寒酒。  

陴湖绿爱白鸥飞。濉水清怜红鲤肥。偶语闲攀芳树立。相扶醉踏落花归。  

张贾弟兄同里巷。乘闲数数来相访。雨天连宿草堂中。月夜徐行石桥上。  

我年渐长忽自惊。镜中冉冉髭须生。心畏后时同励志。身牵前事各求名。  

问我栖栖何所适。乡人荐为鹿鸣客。二千里别谢交游。三十韵诗慰行役。  

出门可怜唯一身。弊裘瘦马入咸秦。冬冬街鼓红尘暗。晚到长安无主人。  

二贾二张与余弟。驱车逦迤来相继。操词握赋为干戈。锋锐森然胜气多。  

齐入文场同苦战。五人十载九登科。二张得隽名居甲。美退争雄重告捷。  

棠棣辉荣并桂枝。芝兰芬馥和荆叶。惟有元犀屈未伸。握中自谓骇鸡珍。  

三年不鸣鸣必大。岂独骇鸡当骇人。元和运启千年圣。同遇明时余最幸。  

始辞秘阁吏王畿。遽列谏垣升禁闱。蹇步何堪鸣珮玉。衰容不称著朝衣。  

阊阖晨开朝百辟。冕旒不动香烟碧。步登龙尾上虚空。立去天颜无咫尺。  

宫花似雪从乘舆。禁月如霜坐直庐。身贱每惊随内宴。才微常愧草天书。  

晚松寒竹新昌第。职居密近门多闭。日暮银台下直回。故人到门门暂开。  

回头下马一相顾。尘土满衣何处来。敛手炎凉叙未毕。先说旧山今悔出。  

岐阳旅宦少欢娱。江左羁游费时日。赠我一篇行路吟。吟之句句披沙金。  

岁月徒催白发貌。泥涂不屈青云心。谁会茫茫天地意。短才获用长才弃。  

我随鹓鹭入烟云。谬上丹墀为近臣。君同鸾凤栖荆棘。犹著青袍作选人。  

惆怅知贤不能荐。徒为出入蓬莱殿。月惭谏纸二百张。岁愧俸钱三十万。  

大抵浮荣何足道。几度相逢即身老。且倾斗酒慰羨愁。重话符离问旧游。  

北巷邻居几家去。东林旧院何人住。武里村花落复开。流沟山色应如故。  

感此酬君千字诗。醉中分手又何之。须知通塞寻常事。莫叹浮沈先后时。  

慷慨临歧重相勉。殷勤别后加餐饭。君不见。买臣衣锦还故乡。五十身荣未为晚。  

原选者评。七古长篇。一气盘旋。不必刻意求奇。自具大家风格。非晚唐人寒俭迫促者所能到。惆怅知贤不能荐。四句。自占身分极高。末段仍归旷达。是诗作于元和之初。居易为左拾遗。未几即丐改官。除京兆户曹参军外出。盖立朝而道不行。则奉身而退。知愧者庶可无愧也。  

画竹歌并引  

协律郎萧悦善画竹。举时无伦。萧亦甚自秘重。有终岁求其一竿一枝而不得者。知予天与好事。忽写一十五竿。惠然见投。予厚其意。高其艺。无以答贶。作歌以报之。凡一百八十六字云。  

植物之中竹难写。古今虽画无似者。萧郎下笔独逼真。丹青以来惟一人。  

人画竹身肥拥肿。萧画茎瘦节节竦。人画竹梢死羸垂。萧画枝活叶叶动。  

不根而生从意生。不笋而成由笔成。野塘水边碕岸侧。森森两丛十五茎。  

婵娟不失筠粉态。萧飒尽得风烟情。举头忽看不似画。低耳静听疑有声。  

西丛七茎劲而健。省向天竺寺前石上见。东丛八茎疏且寒。忆曾湘妃庙里雨中看。  

幽姿远思少人别。与君相顾空长叹。萧郎萧郎老可惜。手颤眼昏头雪白。  

自言便是绝笔时。从今此竹尤难得。  

原选者评。波澜意度。直逼子美堂奥。与香山平日面貌不类。盖有意规仿子美题画诸作而为之者。  

长恨歌  

汉皇重色思倾国。御宇多年求不得。杨家有女初长成。养在深闺人未识。天生丽质难自弃。一朝选在君王侧。回眸一笑百媚生。六宫粉黛无颜色。  

春寒赐浴华清池。温泉水滑洗凝脂。侍儿扶起娇无力。始是新承恩泽时。  

云鬓花颜金步摇。芙蓉帐暖度春宵。春宵苦短日高起。从此君王不早朝。  

承欢侍宴无闲暇。春从春游夜专夜。后宫佳丽三千人。三千宠爱在一身。  

金屋妆成娇侍夜。玉楼宴罢醉和春。姊妹弟兄皆列土。可怜光彩生门户。  

遂令天下父母心。不重生男重生女。骊宫高处入青云。仙乐风飘处处闻。  

缓歌慢舞凝丝竹。尽日君王看不足。渔阳鞞鼓动地来。惊破霓裳羽衣曲。  

九重城阙烟尘生。千乘万骑西南行。翠华摇摇行复止。西出都门百余里。  

六军不发无奈何。宛转蛾眉马前死。花钿委地无人收。翠翘金雀玉搔头。  

君王掩面救不得。回看血泪相和流。黄埃散漫风萧索。云栈萦纡登剑阁。  

峨眉山下少人行。旌旗无光日色薄。蜀江水碧蜀山青。圣主朝朝暮暮情。  

行宫见月伤心色。夜雨闻铃肠断声。天旋日转回龙驭。到此踌躇不能去。  

马嵬坡下泥土中。不见玉颜空死处。君臣相顾尽沾衣。东望都门信马归。  

归来池苑皆依旧。太液芙蓉未央柳。芙蓉如面柳如眉。对此如何不泪垂。  

春风桃李花开夜。秋雨梧桐叶落时。西宫南苑多秋草。落叶满阶红不埽。  

梨园子弟白发新。椒房阿监青蛾老。夕殿萤飞思悄然。孤灯挑尽未成眠。  

迟迟钟鼓初长夜。耿耿星河欲曙天。鸳鸯瓦冷霜华重。翡翠衾寒谁与共。  

悠悠生死别经年。魂魄不曾来入梦。临邛道士鸿都客。能以精诚致魂魄。  

为感君王展转思。遂教方士殷勤觅。排空驭气奔如电。升天入地求之遍。  

上穷碧落下黄泉。两处茫茫皆不见。忽闻海上有仙山。山在虚无缥缈间。  

楼阁玲珑五云起。其中绰约多仙子。中有一人字太真。雪肤花貌参差是。  

金阙西厢扣玉扃。转教小玉报双成。闻道汉家天子使。九华帐里梦魂惊。  

揽衣推枕起徘徊。珠箔银屏逦迤开。云鬓半偏新睡觉。花冠不整下堂来。  

风吹仙袂飘举。犹似霓裳羽衣舞。玉容寂寞泪阑干。梨花一枝春带雨。  

含情凝睇谢君王。一别音容两渺茫。昭阳殿里恩爱绝。蓬莱宫中日月长。  

回头下望人寰处。不见长安见尘雾。惟将旧物表深情。钿合金钗寄将去。  

钗留一股合一扇。钗擘黄金合分钿。但教心似金钿坚。天上人间会相见。  

临别殷勤重寄词。词中有誓两心知。七月七日长生殿。夜半无人私语时。  

在天愿作比翼鸟。在地愿为连理枝。天长地久有时尽。此恨绵绵无绝期。  

原选者评。从古女祸。未有盛于唐者明皇。践阼覆辙匪远。开元励精。几致太平。天宝以后。溺情床第。太真潜纳。新台同讥。艳妻煽处。职为厉阶。仓皇播迁。宗社再造。幸也。姚宋诸贤臣辅之而不足。一太真败之而有余。南内归来。傥返而自咎。恨无终穷矣。遑系心于既殒倾城之妇耶。长恨一传。自是当时傅会之说。其事殊无足论者。居易诗词特妙。情文相生。沉郁顿挫。哀艳之中。具有讽刺。汉皇重色思倾国。从此君王不早朝。君王掩面救不得。皆微词也。养在深闺人未识。为尊者讳也。欲不可纵。乐不可极。结想成因。幻缘奚罄。总以为发乎情而不能止乎礼义者。戒也。通首分四段。汉皇重色思倾国。至。惊破霓裳羽衣曲。畅述杨妃擅宠之事。却以。渔阳革卑鼓动地来。二句。暗摄下意。一气直下。灭去转落之痕。九重城阙烟尘生。至。夜雨闻铃肠断声。叙马嵬赐死之事。行宫见月伤心色。二句暗摄下意。盖以幸蜀之靡日不思。引起还京之傍徨念旧。一直说去。中间暗藏马嵬改葬一节。此行文之飞渡法也。  

。天旋地转回龙驭。至。魂魄不曾来入梦。叙上皇南宫思旧之情。悠悠生死别经年。二句亦暗摄下意。临邛道士鸿都客。至末叙方士招魂之事。结处点清长恨为一诗结穴。戛然而止。全势已足。更不必另作收束。  

陈鸿。长恨歌传。曰。开元中。泰阶平。四海无事。玄宗在位岁久。倦于旰食宵衣。政无大小。始委于右丞相。深居游宴。以声色自娱。先是元献皇后。武淑妃皆有宠。相次即世。宫中虽良家子千数。无可悦目者。上心忽忽不乐。时每岁十月。驾幸华清宫。内外命妇。熠耀景从。浴日余波。赐以汤沐。春风灵液。澹荡其间。上心油然。若有顾遇。左右前后。粉色如土。诏高力士潜搜外宫。得弘农杨玄琰女于寿邸。既笄矣。  

真发腻理。纤秾中度。举止闲冶。如汉武帝李夫人。别疏汤泉。诏赐澡莹。既出水。体弱力微。若不任罗绮。光彩焕发。转动照人。上甚悦。进见之日。奏。霓裳羽衣曲。以导之。定情之夕。授金钗钿合以固之。又命戴步摇。垂金珰。明年。册为贵妃。半后服用。繇是治其容。敏其词。婉娈万态。以中上意。上益嬖焉。时省风九州。泥金五岳。骊山雪夜。上阳春朝。与上行同辇。居同室。宴专席。寝专房。虽有三夫人。九嫔。二十七世妇。八十一御妻暨后宫才人。乐府妓女。使天子无顾盼意。自是六宫无复进幸者。非徒殊艳尤态致是。盖才智明慧。善巧便佞。先意希旨。有不可形容者。叔父昆弟皆列在清贯。爵为通侯。姊妹封国夫人。富埒王室。车服邸第与大长公主侔。而恩泽势力则又过之。出入禁门不问。京师长吏为侧目。故当时谣咏有云。生女勿悲酸。生男勿喜欢。又曰。男不封侯女作妃。看女却为门上楣。其人心羡慕如此。天宝末。兄国忠盗丞相位。愚弄国柄。及安禄山引兵向阙。以讨杨氏为辞。潼关不守。翠华南幸。出咸阳。道次马嵬亭。六军徘徊。持戟不进。从宫郎吏伏上马前。请诛错以谢天下。国忠奉牦缨盘水。死于道周。左右之意未快。上问之。当时敢言者请以贵妃塞天下怒。上知不免。而不忍见其死。反袂掩面。使牵之而去。苍黄展转。竟就绝于尺组之下。既而玄宗狩成都。肃宗受禅灵武。明年。大凶归元。大驾还都。尊玄宗为太上皇。就养南宫。迁于西内。时移事去。乐尽悲来。每至春之日。冬之夜。池莲夏开。宫槐秋落。梨园弟子玉琯发音。闻霓裳羽衣一声。则天颜不怡。左右歔欷。三载一意。其念不衰。求之梦魂。杳不能得。适有道士自蜀来。知上皇心念杨妃如是。自言有李少君之术。玄宗大喜。命致其神。方士乃竭其术以索之。不至。又能游神驭气。出天界。没地府以求之。不见。又旁求四虚上下。东极大海。跨蓬壶。见最高仙山。上多楼阙。西厢下有洞户东向。阖其门。署曰玉妃太真院。方士抽簪叩扉。有双童女出应门。方士造次未及言。而双鬟复入。俄有碧衣侍女又至。诘其所从。方士因称唐天子使者。且致其命。碧衣云。玉妃方寝。请少待之。于时云海沈沈。洞天日晚。琼户重阖。悄然无声。方士屏息敛足。拱手门下。久之而碧衣延入。且曰。玉妃出。见一人冠金莲。披紫绡。珮红玉。曳凤舄。左右侍者七八人。揖方士。问皇帝安否。次问天宝十四年已还事。言讫悯然。指碧衣取金钗钿合。各析其半授使者曰。为谢太上皇。谨献是物。寻旧好也。方士爱辞与信。将行。色有不足。玉妃固徵其意。复前跪致词。请当时一事不为他人闻者。验于太上皇。不然恐钿合金钗负新垣平之诈也。玉妃茫然退立。若有所思。徐而言之曰。昔天宝十载。侍辇避暑骊山宫。秋七月。牵牛织女相见之夕。秦人风俗。是夜张锦绣。陈饮食。树瓜果。焚香于庭。号为乞巧。宫掖间尤尚之。夜始半。休侍卫于东西厢。独侍上。上凭肩而立。因仰天感牛女事。密相誓心。愿世世为夫妇。言毕。执手各呜咽。此独君王知之耳。因自悲曰。由此一念。又不得居此。复堕下界。且结后缘。或为天。或为人。决再相见。好合如旧。因言太上皇亦不久人间。幸惟自安。无自苦耳。使者还奏太上皇。皇心震悼。日日不豫。其年夏四月。南宫晏驾。元和元年冬十二月。太原白乐天自校书郎尉于皊皌。鸿与琅邪王质夫家于是邑。暇日相携游仙  

游寺。话及此事。相与感叹。质夫举酒于乐天前曰。夫希代之事。非遇出世之才润色之。则与时消没。不闻于世。乐天深于诗。多于情者也。试为歌之如何。乐天因为长恨歌。意者不但感其事。亦欲惩尤物。窒乱阶。垂于将来也。歌既成。使鸿传焉。世所不闻者。予非开元遗民。不得知。世所知者。有玄宗本纪在。今但传长恨歌云尔。  

唐汝询曰。此讥明皇迷于色而不悟也。始则求其人而未得。既得而爱幸之。即沦感而不复理朝政矣。不独宠妃一身。而又遍及其宗党。不惟不复早朝。益且尽日耽于丝竹。以致禄山倡乱。乘舆播迁。帝既诛妃以谢天下。则宜悔过。乃复展转思。不能自绝。至令方士遍索其神。得钿合金钗而不辨其诈。是真迷而不悟者矣。吁。以五十年致治之主。而一女子覆其成功。权去势诎。而以忧死。悲夫。女宠之祸。岂浅鲜哉。花钿委地。无人收伏。后钿合金钗案。意者妃就绝之时。花钿散逸。民间必有得之者。方士特挟此以欺上皇。非有他术也。  

。诗人玉屑。曰。峨眉山下少人行。峨眉在嘉州。与幸蜀全无交涉。乃文章之病也。汪立名曰。按。隐居诗话。云。唐人咏马嵬事多矣。世所称白居易。六军不发无奈何。宛转蛾眉马前死。此乃歌咏禄山能使官兵叛逼追明皇不得已。而诛杨妃也。岂特不晓文章体裁而造语蠢拙。抑亦失臣下事君之礼。老杜则不然。其。北征。诗曰。不闻夏殷衰。中自诛褒妲。乃见明皇鉴夏商之败。畏天悔祸。赐妃子以死。官军何与焉。此论为推尊少陵则可。若以此贬乐天则不可。论诗须相题。长恨歌。本与陈鸿。王质夫话杨妃始终而作。犹虑诗有未详。陈鸿又作。长恨歌传。所谓不特感其事。亦欲惩尤物。窒乱阶。垂于将来也。自与。北征。诗不同。若讳马嵬事。实则。长恨。二字便无著落矣。读书全不理会作诗本末。而执片词肆议古人。已属太过。至谓歌咏禄山能使官军云云。则尤近乎锻炼矣。宋人多文字吹求之祸。皆酿于此等议论。若唐人作诗。本无所谓忌讳。忠厚之风。自可慕也。然陈传中叙贵妃进于寿邸。而白诗讳之。但云。杨家有女初长成。养在深闺人未识。天生丽质难自弃。一朝选在君王侧。安得谓乐天不知文章大体耶。倘有祖其谬以罗织少陵者。必将以少陵。忆昔。诗。张后不乐天子忙。句。为失以臣事君之礼。百官跣足随天王。句。为歌咏吐蕃追逼代宗。又岂通论乎。  

琵琶引并序  

元和十年。予左迁九江郡司马。明年秋。送客湓浦口。闻船中夜弹琵琶者。听其音。铮铮然有京都声。问其人。本长安倡女。尝学琵琶于穆曹二善才。年长色衰。委身为贾人妇。遂命酒。使快弹数曲。曲罢悯默。自叙少小时欢乐事。今漂沦憔悴。转徙于江湖间。予出官二年。恬然自安。感斯人言。是夕始觉有迁谪意。因为长句。歌以赠之。凡六百一十六言。命曰。琵琶行。  

浔阳江头夜送客。枫叶荻花秋瑟瑟。主人下马客在船。举酒欲饮无管弦。  

醉不成欢惨将别。别时茫茫江浸月。忽闻水上琵琶声。主人忘归客不发。  

寻声暗问弹者谁。琵琶声停欲语迟。移船相近邀相见。添酒回灯重开宴。  

千呼万唤始出来。犹抱琵琶半遮面。转轴拨弦三两声。未成曲调先有情。  

弦弦掩抑声声思。似诉平生不得意。低眉信手续续弹。说尽心中无限事。  

轻拢慢捻抹复挑。初为霓裳后六么。大弦嘈嘈如急雨。小弦切切如私语。  

嘈嘈切切错杂弹。大珠大珠落玉盘。间关莺语花底滑。幽咽泉流水下滩。  

水泉冷涩弦凝绝。凝绝不通声暂歇。别有幽愁暗恨生。此时无声胜有声。  

银瓶乍破水浆迸。铁骑突出刀枪鸣。曲终收拨当心画。四弦一声如裂帛。  

东船西舫悄无言。惟见江心秋月白。沉吟放拨插弦中。整顿衣裳起敛容。  

自言本是京城女。家在虾蟆陵下住。十三学得琵琶成。名属教坊第一部。  

曲罢曾教善才伏。妆成每被秋娘妒。五陵年少争缠头。一曲红绡不知数。  

钿头云篦击节碎。血色罗裙翻酒污。今年欢笑复明年。秋月春风等闲度。  

弟走从军阿姨死。暮去朝来颜色故。门前冷落鞍马稀。老大嫁作商人妇。  

商人重利轻别离。前月浮梁买茶去。去来江口守空船。绕船月明江水寒。  

夜深忽梦少年事。梦啼妆泪红阑干。我闻琵琶已叹息。又闻此语重唧唧。  

同是天涯沦落人。相逢何必曾相识。我从去年辞帝京。谪居卧病浔阳城。  

浔阳地僻无音乐。终岁不闻丝竹声。住近湓江地低湿。黄芦苦竹绕宅生。  

其间旦暮闻何物。杜鹃啼血猿哀鸣。春江花朝秋月夜。往往取酒还独倾。  

岂无山歌与村笛。呕哑嘲哳难为听。今夜闻君琵琶语。如听仙乐耳暂明。  

莫辞更坐弹一曲。为君翻作。琵琶行。感我此言良久立。却作促弦弦转急。  

凄凄不似向前声。满座重闻皆掩泣。座中泣下谁最多。江州司马青衫湿。  

原选者评。满腔迁谪之感。借商妇以发之。有同病相怜之意焉。比兴相纬。寄托遥深。其意微以显。其音哀以思。其辞丽以则。十九首。云。清商随风发。中曲正徘徊。一弹再三叹。慷慨有余哀。及杜甫。观公孙大娘弟子舞剑器行。与此篇同为千秋绝调。不必以古近。前后分也。  

。容齐五笔。曰。白公。琵琶行。读者但羡其风致。敬其词章。至形于乐府。歌咏之不足。遂以谓真为长安故倡而作。不知直欲摅写天涯沦落之恨尔。  

唐汝询曰。此宦游不遂。因琵琶以托兴也。言当清秋明月之夜。闻琵琶哀怨之音。听商妇自叙之苦。以动我逐臣久客之怀。宜其泣下沾襟也。  

。艺苑雌黄。曰。家在虾蟆陵下住。按。国史补。云。旧说董仲舒墓门下。人至者皆下马。故谓之下马陵。语讹为虾蟆陵。故东坡诗云。只鸡敢忘乔公语。下马聊寻董相坟。又谢徐朝奉启云。过而下马。空瞻董相之陵。盖用此事。郭氏佩皉亦尝论此。云长安董仲舒墓。名曰下马陵。今转语为虾蟆陵。事出。黄京纪。白氏。琵琶行。盖徇俗之过也。  

醉后狂言酬赠萧殷二协律  

余杭邑客多羁贫。其间甚者萧与殷。天寒身上犹衣葛。日高甑中未拂尘。  

江城山寺十一月。北风吹沙雪纷纷。宾客不见绨袍惠。黎庶未沾襦裤恩。  

此时太守自惭愧。重衣复衾有余温。因命染人与针女。先制两裘赠二君。  

吴绵细软桂布密。柔如狐腋白似云。劳将诗书投赠我。如此小惠何足论。  

我有大裘君未见。宽广和暖如阳春。此裘非缯亦非纩。裁以法度絮以仁。  

刀尺钝拙制未毕。出亦不独裹一身。若令在郡得五考。与君展覆杭州人。  

原选者评。即杜甫。广厦千万间。意而畅言之。前段言。黎庶未沾襦裤恩。句已伏后意。末段又推广一层。淋漓畅竭。言大而非夸也。  

秋江晚泊  

扁舟泊云岛。倚棹念乡国。四望不见人。烟江淡秋色。客心贫易动。日入愁未息。  

代书诗一百韵寄微之  

忆在贞元岁。初登典校司。身名同日授。心事一言知。肺腑都无隔。形骸两不羁。  

疏狂属年少。闲散为官卑。分定金兰契。言通药石规。交贤方汲汲。友直每偲偲。  

有月多同赏。无杯不共持。秋风拂琴匣。夜雪卷书帷。高上慈恩塔。幽寻皇子陂。  

唐昌玉蕊会。崇敬牡丹期。笑劝迂辛酒。闲吟短李诗。儒风爱敦质。佛理尚玄师。  

度日曾无闷。通宵靡不为。双声联律句。八面对宫棋。往往游三省。腾腾出九逵。  

寒销直城路。春到曲江池。树暖枝条弱。山晴彩翠奇。峰攒石绿点。柳宛麴尘丝。  

岸草烟铺地。园花雪压枝。早光红照耀。新溜碧逶迤。幄幕侵堤布。盘筵占地施。  

徵伶皆绝艺。选妓悉名姬。粉黛凝春态。金钿耀水嬉。风流夸坠髻。时世斗啼眉。  

密坐随欢促。华樽逐胜移。香飘歌袂动。翠落舞钗遗。筹插红螺碗。觥飞白玉卮。  

打嫌调笑易。饮讶卷波迟。残席喧哗散。归鞍酩酊骑。酡颜乌帽侧。醉袖玉鞭垂。  

紫陌传钟鼓。红尘塞路歧。几时曾暂别。何处不相随。荏苒星霜换。回环节候催。  

两衙多请告。三考欲成资。运偶千年圣。天成万物宜。皆当少壮日。同惜盛明时。  

光景嗟虚掷。云霄窃暗窥。攻文朝矻矻。讲学夜孜孜。策目穿如札。毫锋锐若锥。  

繁张获鸟网。坚守钓鱼坻。并受夔龙荐。齐陈晁董词。万言经济略。三策太平基。  

中第争无敌。专场战不疲。辅车排胜阵。掎角搴降旗。双阙纷容卫。千僚俨等衰。  

因随紫泥降。名向白麻披。既在高科选。还从好爵縻。东垣君谏诤。西邑我驱驰。  

再喜登乌府。多惭侍赤墀。官班分内外。游处遂参差。每列鹓鸾序。偏瞻獬豸姿。  

简威霜凛冽。衣彩绣葳蕤。正色摧强御。刚肠嫉喔咿。常憎持禄位。不拟保妻儿。  

养勇期除恶。输忠在灭私。下睼惊燕雀。当道慑狐狸。南国人无怨。东台吏不欺。  

理冤多定国。切谏幸辛毗。造次行于是。平生志在兹。道将心共直。言与行兼危。  

水暗波翻覆。山藏路险巇。未为明主识。已被幸臣疑。木秀遭风折。兰芳遇霰萎。  

千钧势易压。一柱力难搘。腾口因成痏。吹毛遂得疵。忧来吟具锦。谪去咏江蓠。  

邂逅尘中遇。殷勤马上辞。贾生离魏阙。王粲向荆夷。水过清源寺。山经绮季祠。  

心摇汉皋佩。泪堕岘亭碑。驿路缘云际。城楼枕水湄。思乡多绕泽。望阙独登陴。  

林晚青萧索。江平绿渺氵弥。野秋鸣蟋蟀。沙冷聚鸬鹚。官舍黄茅屋。人家苦竹篱。  

白醪充夜酌。红粟备晨炊。寡鹤摧风翮。鳏鱼失水耆 。暗雏啼渴旦。凉叶坠相思。  

一点寒灯灭。三声晓角吹。蓝衫经雨故。骢马卧霜羸。念涸谁濡沫。嫌醒自歠醨。  

耳垂无伯乐。舌在有张仪。负气冲星剑。倾心向日葵。金言自销铄。玉性肯磷缁。  

伸屈须看蠖。穷通莫问龟。定知身是患。应用道为医。想子今如彼。嗟予独在斯。  

无憀当岁杪。有梦到天涯。坐阻连襟带。行乖接履綦。润销衣上雾。香散室中芝。  

念远缘迁贬。惊时为别离。素书三往复。明月七盈亏。旧里非难到。余欢不可追。  

树依兴善老。草傍靖安衰。前事思如昨。中怀写向谁。北村寻古柏。南宅访辛夷。  

此曰空搔首。何人共解颐。病多知夜永。年长觉秋悲。不饮长如醉。加餐亦似饥。  

狂吟一千字。因使寄微之。  

原选者评。长律百韵始于杜甫。夔州咏怀。一篇。继之者元微之。白居易。居易集中百韵诗凡三篇。杜甫排沉郁。局阵变化。其才气笔力自非居易所及。居易法律井然。条畅流美。实可为后来之法。学者未能窥杜之阃癋。且从此种问津。自无艰涩凌乱之病。冯班曰。匀细整赡。力自有余。长诗有叙。置次第。起承转合。不可不知。却拘不得。须变化飞动为佳。此篇匀整之至。却细腻省净。无叠辞累句。妃红媲紫之病。长诗忌词太烦。如此最善。  

和谈校书秋夜感怀呈朝中亲友  

通夜凉风楚客悲。清砧繁漏月高时。秋霜似鬓年空长。春草如袍位尚卑。  

词赋擅名来已久。烟霄得路去何迟。汉庭卿相皆知己。不荐扬雄欲荐谁。  

原选者评。清脆浏亮。古诗。青袍似春草。庾信赋亦云。青袍如草。第四句妙于翻用。  

感秋寄远  

惆怅时节晚。两情千里同。离忧不散处。庭树正秋风。燕影动归翼。蕙香销故丛。  

佳期与芳岁。牢落两成空。  

原选者评。律法整严。尚与盛唐相近。腹联已开晚唐李商隐一派。  

春题华阳观  

自注。观即华阳公主故宅。有旧内人存焉。  

帝子吹箫逐凤凰。空留仙洞号华阳。落花何处堪惆怅。头白宫人扫影堂。  

县西郊秋寄赠马造  

紫阁峰西清渭东。野烟深处夕阳中。风荷落叶萧条绿。水蓼残花寂寞红。  

我厌宦游君失意。可怜秋思两心同。  

原选者评。前四句写景。极萧瑟之致。结出怀人意。自然。早春独游曲江  

自注。时为校书郎。  

散职无羁束。羸骖少送迎。朝从直城出。春傍曲江行。风起池东暖。云开山北晴。  

水销泉脉动。雪尽草芽生。露杏红初拆。烟杨绿未成。影迟新度雁。声涩欲啼莺。  

间地心俱静。韶光眼共明。酒狂怜性逸。药效喜身轻。慵慢疏人事。幽栖逐野情。  

回看芸阁笑。不似有浮名。  

原选者评。中三联刻画早春之景。细腻清新。  

江南送北客因凭寄徐州兄弟书  

故园望断欲何如。楚水吴山万里余。今日因君访兄弟。数行乡泪一封书。  

## 卷二十三  

太原白居易诗五五十八首  

赋得古原草送别  

离离原上草。一岁一枯荣。野火烧不尽。春风吹又生。远芳侵古道。晴翠接荒城。  

又送王孙去。萋萋满别情。  

原选者评。复斋漫录。曰。野火烧不尽。春风吹又生。不若刘长卿。春入烧痕青。之句。  

语简而意尽。  

。尧山堂外纪。曰。白乐天初至京。以所业谒顾著作况。况睹姓名。熟视。曰。长安米贵。  

居大不易。及披卷。首篇曰。咸阳原上草。一岁一枯荣。野火烧不尽。春风吹又生。乃嗟赏曰。道得个语。居亦何难。前言戏之耳。因为延誉。声名遂振。  

旅次景空寺宿幽上人院  

不与人境接。寺门开向山。暮钟寒鸟聚。秋雨病僧闲。月隐云树外。萤飞廊宇间。  

幸投花界宿。暂得静心颜。  

原选者评。思致清幽。开晚唐宗派。  

同李十一醉忆元九  

花时同醉破春愁。醉折花枝当酒筹。忽忆故人天际去。计程今日到梁州。  

原选者评。意浅情深。格调最近王龙标。  

本事诗曰。元和四年三月。元微之为御史。鞫狱梓潼。乐天兄弟送别。后旬日。与李侍郎建间游曲江及慈恩寺。饮酣作此诗。后旬日。得元书。果以是日至褒。仍寄诗曰。梦君兄弟曲江头。也。到慈恩寺院游。驿吏唤人排马。去忽惊。身在古梁州。千里神遇若合符契。  

同钱员外禁中夜直  

宫漏三声知半夜。好风凉月满松筠。此时闲坐寂无语。药树影中惟两人。  

禁中夜作书与元九  

心绪万端书两纸。欲封重读意迟迟。五声宫漏初鸣后。一点窗灯欲灭时。  

原选者评。汪立名曰。按。元和十二年。公在江州作书与微之。封题有诗。  

昔忆封书与君  

夜。金銮殿后欲明天。今夜封书在何处。庐山庵里晓灯前。即指此书也。  

八月十五日夜禁中独直对月忆元九  

银台金阙夕沉沉。独宿相思在翰林。三五夜中新月色。二千里外故人心。  

渚宫东面烟波冷。浴殿西头钟漏深。犹恐清光不同见。江陵卑湿足秋阴。  

原选者评。次联本色语。属对却极工。后来惟苏轼深得此妙。他人效颦。则浅率无味矣。  

八月十五日夜闻崔大员外翰林  

独直对酒玩月因怀禁中清景偶题是诗  

秋月高悬空碧外。仙郎静玩禁闱间。岁中惟有今宵好。海内无如此地闲。  

皓色分明双阙榜。清光深到几门关。遥闻独醉还惆怅。不见金波照玉山。  

原选者评。绚烂之极。乃造平淡。此诗家渐老渐熟之境。非浅学所可貌为也。  

村夜  

霜草苍苍虫切切。村南村北行人绝。独出门前望野田。月明荞麦花如雪。  

原选者评。一味真朴。不假妆点。自具苍老之致。七绝中之近古者。  

闻虫  

暗虫唧唧夜绵绵。况是秋阴欲雨天。犹恐愁人暂得睡。声声移近卧床前。王昭君汉使却回凭寄语。黄金何日赎蛾眉。君王若问妾颜色。莫道不如宫里时。  

原选者评。旧事翻新。思路自别。后二句总纵。赎。字生出。此与李商隐诗。金山徽 本是无情  

物。不许文君忆故夫。二句用意极相似。然彼近尖刻。此则深厚。乃中晚之判也。诗人玉屑。  

曰。古今人作昭君词多矣。余独爱乐天一绝。其意优游而不迫切。然乐天赋此诗年甚少。  

题卢秘书夏日新栽竹二十韵  

湘竹初封植。卢生此考槃。久持霜节苦。新托露根难。等度须当砌。疏稠要满栏。  

买怜分薄俸。栽称作闲官。叶剪蓝罗碎。茎抽玉琯端。几声清淅沥。一簇绿檀栾。  

未夜清岚入。先秋白露团。拂肩摇翡翠。熨手弄琅玕。韵透窗风起。阴铺砌月残。  

炎天闻觉冷。窄地见疑宽。梢动胜摇扇。枝低好挂冠。碧笼烟幂幂。珠洒雨珊珊。  

晚箨晴云展。阴芽蛰虺蟠。爱从抽马策。惜未截鱼竿。松韵徒烦听。桃夭不足观。  

梁惭当家杏。台陋本司兰。撑拨诗人兴。勾牵酒客欢。静连芦箪滑。凉拂葛衣单。  

岂止消时暑。应能保岁寒。莫同凡草木。一种夏中看。  

原选者评。正写。旁写。虚写。实写。曲尽新栽竹之趣。雕锼组织。异样新鲜。既不笨拙。又不纤巧。此变盛唐之格调。而自出机杼者也。晚唐以后多学此种。  

欲与元八卜邻先有是赠  

平生心迹最相亲。欲隐墙东不为身。明日好同三径夜。绿杨宜作两家春。  

每因暂出犹思伴。岂得安居不择邻。何独终身数相见。子孙长作隔墙人。  

原选者评。句句细贴。一层深一层。  

题王侍御池亭  

朱门深锁春池满。岸落蔷薇水浸莎。毕竟林塘谁是主。主人来少客来多。  

赠杨秘书巨源  

早闻一箭取辽城。相识虽新有故情。清句三朝谁是敌。白须四海半为兄。  

贫家剃草时时入。瘦马寻花处处行。不用更教诗过好。折君官职是声名。  

原选者评。结是戏语。欧阳修谓。愈穷愈工。则有慨乎其言之也。  

燕子楼三首并序  

徐州故张尚书有爱妓曰盼盼。善歌舞。雅多风态。予为校书郎时。游徐泗间。张尚书宴予。酒酣。出盼盼以佐欢。欢甚。予因赠诗云。醉娇胜不得。风袅牡丹花。尽欢而去。  

尔后绝不相闻。迨兹仅一纪矣。昨日。司勋员外郎张仲素缋之访予。因吟新诗。有。燕子楼。三首。词甚婉丽。诘其由。为盼盼作也。缋之从事武宁军累年。颇知盼盼始末。云尚书既殁。归葬东洛。而彭城有张氏旧第。第中有小楼名燕子。盼盼念旧爱而不嫁。居是楼十余年。幽独块然。于今尚在。予爱缋之新咏。感彭城旧游。因同其题作三绝句。  

满窗明月满帘霜。被冷灯残拂卧床。燕子楼中霜月夜。秋来只为一人长。  

钿晕罗衫色似烟。几回欲著即潸然。自从不舞霓裳曲。叠在空箱十一年。  

今春有客洛阳回。曾到尚书墓上来。见说白杨堪作柱。争教红粉不成灰。  

原选者评。一唱三叹。余音绕梁。似此风调。虽起王昌龄李白辈。为之何以复加。  

襄阳舟夜  

下马襄阳郭。移舟汉阴驿。秋风截江起。寒浪连天白。本是多愁人。复此风波夕。  

江夜舟行  

烟淡月濛濛。舟行夜色中。江铺满槽水。帆展半樯风。叫曙嗷嗷雁。啼秋唧唧虫。  

只应催北客。早作白须翁。  

浦中夜泊  

暗上江堤还独立。水风霜气夜棱棱。回着深浦停舟处。芦荻花中一点灯。  

舟中读元九诗  

把君诗卷灯前读。诗尽灯残天未明。眼痛灭灯犹暗坐。逆风吹浪打船声。  

原选者评。字字沉著。二十八字中无限层折。元微之。闻乐天左降江州。诗云。残灯无焰影幢幢。此夕闻君谪九江。垂死病中惊坐起。暗风吹雨入寒窗。居易以为此句他人尚不可闻。  

况仆心哉。此诗真可谓同调。岁晚旅望  

朝来暮去星霜换。阴惨阳舒气序牵。万物秋霜能坏色。四时冬日最凋年。  

烟波半露新沙地。鸟雀群飞欲雪天。向晚苍苍南北望。穷阴旅思两无边。  

原选者评。倚天拔地。字字奇警。与杜甫。阁夜。诗极相似。  

望江州  

江回望见双华表。知是浔阳西郭门。犹去孤舟三四里。水烟沙雨欲黄昏。  

东南行一百韵寄通州元九侍御沣州  

李十一舍人果州崔二十二使君开州韦大员外  

庾三十二补阙杜十四拾遗李二十助教员外窦七校书  

南去经三楚。东来过五湖。山头看候馆。水面问征途。地远穷江界。天低极海隅。  

飘零同落叶。浩荡似乘桴。渐觉乡原异。深知土产殊。夷音语嘲口哲。蛮态笑睢盱。  

水市通阛阓。烟村混舳舻。吏征渔户税。人纳火田租。亥日饶蟹。寅年足虎豸区。  

成人男作草。事鬼女为巫。楼暗攒倡妇。堤长簇贩夫。夜船论铺赁。春酒断瓶沽。  

见果皆卢橘。闻禽悉鹧鸪。山歌猿独叫。野哭鸟相呼。岭徼云成栈。江郊水当郛。  

月移翘柱鹤。风泛磜樯乌。鳌碍潮无信。蛟惊浪不虞。鼍鸣江擂鼓。蜃气海浮图。  

树裂山魈穴。沙含水弩枢。喘牛犁紫芋。羸马放青菰。绣面谁家婢。 头几岁奴。  

泥中采菱芡。烧后拾樵苏。鼎腻愁烹鳖。盘腥厌脍鲈。钟仪徒恋楚。张翰浪思吴。  

气序凉还热。光阴旦复晡。身方逐萍梗。年欲近桑榆。渭北田园废。江西岁月徂。  

忆归恒惨澹。怀旧忽踟蹰。自念咸秦客。尝为邹鲁儒。蕴藏经国术。轻叶度关。  

赋力凌鹦鹉。词锋敌辘轳。战文重掉鞅。射策一弯弧。崔杜鞭齐下。元韦辔并驱。  

名声逼扬马。交分过萧朱。世务轻摩揣。周行窃觊觎。风云皆会合。雨露各沾濡。  

共遇升平代。偏惭固陋躯。承明连夜直。建礼拂晨趋。美服颁王府。珍羞降御厨。  

议高通白虎。谏切伏青蒲。柏殿行陪宴。花楼走看酺。神旗张鸟兽。天籁动笙竽。  

戈剑星芒耀。鱼龙电策驱。定场排越妓。促坐进吴歈。缥缈疑仙乐。婵娟胜画图。  

歌鬟低翠羽。舞汗堕红珠。别选闲游伴。潜招小饮徒。一杯愁已破。三醆气弥粗。  

软美仇家酒。幽闲葛氏姝。十千方得斗。二八正当垆。论笑杓胡律。谈怜巩嗫嚅。  

李酣尤短窦。庾醉更荐迂。鞍马呼教住。骰盘喝遣输。长驱波卷白。连掷采成卢。  

筹并频逃席。觥严别置盂。满卮那可灌。颓玉不胜扶。入视中枢草。归乘内厩驹。  

醉曾冲宰相。骄不揖金吾。日近思虽重。云高势却孤。翻身落霄汉。矢脚到泥涂。  

博望移门籍。浔阳佐郡符。时情变寒暑。世利算锱铢。望日辞双阙。明朝别九衢。  

播迁分郡国。次第出京都。秦岭驰三驿。商山上二刊。岘阳亭寂寞。夏口路崎岖。  

大道全生棘。中丁尽执殳。江关未彻警。淮寇尚稽诛。林对东西寺。山分大小姑。  

庐峰莲刻削。湓水带萦纡。九派吞青草。孤城覆绿芜。黄昏钟寂寂。清晓角呜呜。  

春色辞门柳。秋声到井梧。残芳悲。暮节感茱萸。蕊拆金英菊。花飘雪片芦。  

波红日斜没。沙白月平铺。几见林抽笋。频惊燕引雏。岁华何倏忽。年少不须臾。  

眇默思千古。苍茫想八区。孔穷缘底事。颜夭有何辜。龙智犹经醢。龟灵未免刳。  

穷通应已定。圣哲不能逾。况我身谋拙。逢他厄运拘。漂流随大海。锤锻任洪炉。  

险阻尝之矣。栖迟命也夫。沉冥消意气。穷饿耗肌肤。防瘴和残药。迎寒补旧襦。  

书床鸣蟋蟀。琴匣网蜘蛛。贫室如悬磬。端忧剧守株。时遭人指点。数被鬼揶揄。  

兀兀都疑梦。昏昏半是愚。女惊朝不起。妻怪夜长吁。万里抛朋侣。三年隔友于。  

自然悲聚散。不是恨荣枯。去夏微之疟。今春席八殂。天涯书达否。泉下哭知无。  

谩写诗盈卷。空盛酒满壶。只添新怅望。岂复旧欢娱。壮志因愁减。衰容与病俱。  

相逢应不识。满颔白髭须。  

原选者评。波澜壮阔。笔力沉雄。较代书百韵更腾。杜甫而下罕与为俪。图字一韵。重押。以。字。义不同也。唐宋人往往有之。  

许彦周。诗话。曰。春色辞门柳。秋声到井梧。此语未易及也。冯舒曰。先叙东南行情景。因情景追念前时。以见题之。后先轻重与代书一篇体势殊甚。各致其情。文章变化。因物赋形。多类此也。汪立名曰。按。洪氏隆兴职。方乘岭南村落有市。谓之墟。以其不常会。多虚日也。西蜀曰癛。言如癛疾。间而后作。江南恶以疾称。因止曰亥。独徐筠。水志。云。荆吴俗以寅申己亥日集于市。观公诗用亥日甚多。则徐氏之说为是。  

初到江州寄翰林张李杜三学士  

早攀霄汉上天衢。晚落风波委世途。雨露施恩无厚薄。蓬蒿随分有荣枯。  

伤禽侧翅惊弓箭。老妇低颜事舅姑。碧落三山曾识面。年深记得姓名无。  

原选者评。喻意颇俚俗。一入文人之口。便极风雅。其情深也。  

庾楼晓望  

独凭朱槛立凌晨。山色初明水色新。竹雾晓笼衔岭月。苹风暖送过江春。  

子城阴处犹残雪。衙鼓声前未有尘。三百年来庾楼上。曾经多少望乡人。  

原选者评。中两联写景。一远一近。结十四字如生铁铸成。有千钧之力。  

春末夏初闲游江郭二首  

闲出乘轻屐。徐行踏软沙。观鱼傍湓浦。看竹入杨家。林迸穿篱笋。藤飘落水花。  

雨埋钓舟小。风飏酒旗斜。嫩剥青菱角。浓煎白茗芽。淹留不知夕。城树欲栖鸦。  

柳影繁初合。莺声涩渐稀。早梅迎夏结。残絮送春飞。西日韶光尽。南风暑气微。  

展张新小簟。熨贴旧生衣。绿蚁杯香嫩。红丝绘缕肥。故园无此味。何必苦思归。  

原选者评。清气溢素襟。句句切春末夏初景色。  

题元十八溪居  

溪风漠漠树重重。水槛山窗次第逢。晚叶尚开红踯躅。秋房初结白芙蓉。  

声来枕上千年鹤。影落杯中五老峰。更愧殷勤留客意。鱼鲜饭细酒香浓。  

原选者评。通首娟静。腹联对句更超妙。  

江楼早秋  

南国虽多热。秋来亦不迟。湖光朝霁后。竹气晚凉时。楼阁宜佳客。江山入好诗。  

清风水苹叶。白露木兰枝。欲作云泉计。须营伏腊资。匡庐一步地。官满更何之。  

送客之湖南  

年年渐见南方物。事事堪伤北客情。山鬼跳惟一足。峡猿哀怨过三声。  

帆开青草湖中去。衣湿黄梅雨里行。别后双鱼难定寄。近来潮不到湓城。  

原选者评。青草湖。黄梅雨。时地一并醒出。属对工切浑成。  

百花亭晚望夜归  

百花亭上晚徘徊。云影阴晴掩复开。日色悠扬映山尽。雨声萧飒度江来。  

鬓毛遇病双如雪。心绪逢秋一似灰。向夜欲归愁未了。满湖明月小船回。  

原选者评。次联有气势。苏轼诗。天外黑风吹海立。浙东飞雨过江来。二句本此。而下字更奇。  

西楼  

小郡大江边。危楼夕照前。青芜卑湿地。白露泬寥天。乡国此时阻。家书何处传。  

仍闻陈蔡戍。转战已三年。  

原选者评。神似杜甫。庾楼新岁  

岁时销旅貌。风景触乡愁。牢落江湖意。新年上庾楼。  

原选者评。唐汝询曰。此登楼而感谪宦也。羁旅之貌。随时而销。怀乡之愁。触景而发。人情之常也。若乃牢落江湖之意。则于新年登庾楼而益甚焉。  

上香炉峰  

倚石攀萝歇病身。青筇竹杖白纱巾。他时画出庐山嶂。便是香炉峰上人。  

早发楚城驿  

过雨尘埃灭。沿江道径平。月乘残夜出。人趁早凉行。寂历闲吟动。冥蒙暗思生。  

荷塘翻露气。稻垄泻泉声。宿犬闻铃起。栖禽见火惊。胧胧烟树色。十里始天明。  

原选者评。汪立名曰。按。太平寰宇记。贞观八年废楚城县归浔阳。详其地。即旧属柴桑。又云。按。图经。晋建兴元年始立郡。领浔阳柴桑彭泽上甲九江等五县。则浔阳柴桑各有其地。自后并浔阳入柴桑。后废柴桑为浔阳。于是浔阳柴桑合一县而名异。  

建昌江  

建昌江水县门前。立马教人唤渡船。忽似往年归蔡渡。草风沙雨渭河边。  

香炉峰下新卜山居草堂初成偶题东壁  

五架三间新草堂。石阶桂柱竹编墙。南檐纳日冬天暖。北户迎风夏月凉。  

洒砌飞泉才有点。拂窗斜竹不成行。来春更葺东厢屋。纸阁芦帘著孟光。  

重题  

长松树下小闲头。斑鹿胎巾白布裘。药圃茶园为产业。野麋林鹤是交游。  

云生涧户衣裳润。岚隐山厨火烛幽。最爱一泉新引得。清冷屈曲绕阶流。  

日高睡足犹慵起。小阁重衾不怕寒。遗爱寺钟欹枕听。香炉峰雪拨帘看。  

匡庐便是逃名地。司马仍为送老官。心泰身宁是归处。故乡可独在长安。  

原选者评。触境怡情。及时行乐。迁谪之感毫不挂怀。全是一团真趣流露笔墨间。编集拙诗成一十五卷因题卷末戏赠元九李二十一篇长恨有风情。十首秦吟近正声。每被老元偷格律。苦教短李伏歌行。  

世间富贵应无分。身后文章合有名。莫怪气粗言语大。新排十五卷诗成。  

原选者评。自负语。实是苦心语。末学诋诃居易。殆杜甫所谓。尔曹身与名俱灭。不废江河万古流。也。  

湖上闲望  

藤花浪拂紫茸条。菰叶风翻绿剪刀。闲弄水芳生楚思。时时合眼咏离骚。  

江楼夜吟元九律诗成三十韵  

昨夜江楼上。吟君数十篇。词飘朱槛底。韵堕渌江前。清楚音谐律。精微思入玄。  

收将白雪丽。夺尽碧云妍。寸截金为句。双雕玉作联。八风凄间发。五彩烂相宣。  

冰扣声声冷。珠排字字圆。文头交此绣。筋骨软於绵。氵项氵勇同波浪。铮钅丛过管弦。  

醴泉流出地。钧乐下从天。神鬼闻如泣。鱼龙听似禅。星回疑聚集。月落为留连。  

雁感无鸣者。猿愁亦悄然。交流迁客泪。停住贾人船。暗被歌姬乞。潜闻思妇传。  

斜行题粉壁。短卷写红笺。肉味经时忘。头风当日痊。老张知定伏。短李爱应颠。  

道屈才方振。身闲业始专。天教声火亘赫。理合命迍邅。顾我文章劣。知他气力全。  

功夫虽共到。巧拙尚相悬。各有诗千首。俱抛海一边。白头吟处变。青眼望中穿。  

酬答朝妨食。披寻夜废眠。老偿文债负。宿结字因缘。每叹陈夫子。常嗟李谪仙。  

名高折人爵。思苦减天年。不得当时遇。空令后代怜。相悲今若此。湓浦与通川。  

原选者评。起联点题。因极赞元九之诗。道屈才方振。四句作转轴。顾我文章劣。至。宿结字因缘。叙己之诗并及遭际。每叹陈夫子。至。空令后代怜。又举古人之能诗不遇者以况两人。结出现在之地。含蓄不尽。其说诗处譬如饮水。冷暖自知。又如食蜜。中边皆甜。两人同调。可方伯牙钟期矣。  

送客春游岭南二十韵  

已讶游何远。仍嗟别太频。离容君蹙促。赠语我殷勤。迢递天南面。苍茫海北漘。  

诃陵国分界。交趾郡为邻。蓊郁三光晦。温暾四气匀。阴晴变寒暑。昏晓错星辰。  

瘴地难为老。蛮陬不易驯。土民稀白首。洞主尽黄金。战舰犹惊浪。戎军未息尘。  

红旗围卉服。紫绶裹文身。面苦桄榔制。浆酸橄榄新。牙樯迎海舶。铜鼓赛江神。  

不冻贪泉暖。无霜毒草春。云烟蟒蛇气。刀剑鳄鱼鳞。路足羁栖客。官多谪逐臣。  

天黄生飓母。雨黑长枫人。回使先传语。征轩早返轮。须防杯里蛊。莫爱橐中珍。  

北与南殊俗。身将货孰亲。尝闻君子诫。忧道不忧贫。  

原选者评。前叙岭南风土物产之异。结处规以不贪忠告。善道所以致殷勤也。送远诗如此。用意乃为深厚。泛作安慰语便浅。  

方回曰。大抵中唐人善言风土。如西北风沙酩浆毡幄之区。东南水国蛮岛夷洞之外。无不曲尽其妙。乐天此诗。亦可谓曲尽南中之俗矣。  

。辍耕录。曰。南人方言曰温暾者。得怀暖也。王建宫词。新晴草色暖温暾。  

得行简书闻欲下峡先以此寄  

朝来又得东川信。欲取春初发梓州。书报九江闻暂喜。路经三峡想还愁。  

潇湘瘴雾加餐饭。滟滪惊波稳泊舟。欲寄两行迎尔泪。长江不肯向西流。  

南湖早春  

风回云断雨初晴。返照湖边暖复明。乱点碎红山杏发。平铺新绿水苹生。  

翅低白雁飞仍重。舌涩黄鹂语未成。不道江南春不好。年年衰病减心情。  

原选者评。刻画早春有色泽。复联尤警。  

题韦家泉池  

泉落青山出白云。萦村绕郭几家分。自从引作池中水。深浅方圆一任君。  

点额鱼  

龙门点额意何如。红尾青鬐却返初。见说在天行雨苦。为龙未必胜为鱼。  

原选者评。比体。即曳尾泥中意。  

夜送孟司功  

浔阳白司马。夜送孟功曹。江暗管弦急。楼明灯火高。湖波翻似箭。霜草杀如刀。  

且莫开征棹。阴风正怒号。  

原选者评。一气旋折。全以神行。不知是情是景。笔墨之痕俱化五律中。此种境界。开自老杜。意到笔随。非可以规仿而得者也。  

湖亭与行简宿  

浔阳少有风情客。招宿湖亭尽却回。水槛虚凉风月好。夜深谁共阿怜来。  

赠江客  

江柳阴寒新雨地。塞鸿声急欲霜天。愁君独向沙头宿。水绕芦花月满船。  

原选者评。清冷逼人。  

浔阳秋怀赠许明府  

霜红二林叶。风白九江波。暝色投烟鸟。秋声带雨荷。马闲无处出。门冷少人过。  

卤莽还乡梦。依稀望阙歌。共思除醉外。无计奈愁何。试问陶家酒。新得几多。  

题遗爱寺前溪松  

偃亚长松树。侵临小石溪。静将流水对。高共远峰齐。翠盖烟笼密。花幢雪压低。  

与僧清影坐。借鹤稳枝栖。笔写形难似。琴偷韵易迷。暑天风槭槭。晴夜露凄凄。  

独契依为舍。闲行绕作蹊。栋梁君莫采。留著伴幽栖。  

原选者评。咏物善取神韵。故著题而不呆板。若遇于求切。转蹈剪彩为花之弊。  

闻杨十二新拜省郎遥以诗贺  

文昌新入有光辉。紫界宫墙白粉闱。晓日鸡人传漏箭。春风侍女护朝衣。  

雪飘歌句高难和。鹤拂烟霄老惯飞。官职声名俱入手。近来诗客似君稀。  

原选者评。稳称中自饶风致。对句较出句必分外精警。固由机熟。亦本思长。  

送韦侍御量移金州司马  

春欢雨露同沾泽。冬叹风霜独满衣。留滞多时如我少。迁移好处似君稀。  

卧龙云到须先起。蛰燕雷惊尚未飞。莫恨东西沟水别。沧溟长短拟同归。  

江西裴常侍以优礼见待又蒙赠诗辄叙鄙诚用伸感谢  

一从簪笏事金貂。每借温颜放折腰。长觉身轻离泥滓。勿惊手重捧琼瑶。  

马因回顾虽增价。桐遇知音已半焦。他日秉钧如见念。壮心直气未全销。  

原选者评。优礼赠诗。分对工细。一结有身分。迁谪之久。一味感恩幸泽。岂复能自树立耶。  

别草堂  

三间茅舍向山开。一带山泉绕舍回。山色泉声莫惆怅。三年官满却归来。  

行次夏口先寄李大夫  

连山断处大江流。红旆逶迤镇上游。幕下翱翔秦御史。军前奔走汉诸侯。  

曾陪剑履升鸾殿。欲谒旌幢入鹤楼。假著绯袍君莫笑。恩深始得向忠州。  

原选者评。用事典切。声调高亮。七律中正法眼藏与刘禹锡最相似。  

重赠李大夫  

早接清班登玉阶。同承别诏直金銮。凤巢阁上容身稳。鹤锁笼中展翅难。  

流落多年应是命。量移远近未成官。惭君独不欺焦页卒页。犹作银台旧眼看。  

## 卷二十四  

太原白居易诗六五十五首  

江州赴忠州至江陵以来舟中示舍弟五十韵  

昔作咸秦客。常思江海行。今来仍尽室。此去又专城。典午犹为幸。分忧固是荣。  

篁州乘送。艛艓驿船迎。共载皆妻子。同游即弟兄。宁辞浪迹远。且贵赏心并。  

云展帆高挂。飙驰棹迅征。溯流从汉浦。循路转荆衡。山逐时移色。江随地改名。  

风光近东早。水木向南清。夏口烟孤起。湘川雨半晴。日煎红浪拂。月射白沙明。  

北渚寒留雁。南枝暖待莺。骈朱桃露萼。点翠柳含萌。亥市鱼盐聚。神林鼓笛鸣。  

壶浆椒叶气。歌曲竹枝声。系缆怜沙静。垂纶爱岸平。水餐红粒稻。野茹紫花菁。  

瓯泛茶如乳。台粘酒以饧。脍长抽锦缕。藕脆削琼英。容易来千里。斯须进一程。  

未曾劳气力。渐觉有心情。卧稳添春睡。行迟带酒酲。忽愁牵世网。便欲濯尘缨。  

早接文场战。曾争翰苑盟。掉头称俊造。翘足取公卿。且昧随时义。徒输报国诚。  

众排恩易矢。偏压势先倾。虎尾忧危切。鸿毛性命轻。烛蛾谁救护。蚕茧自缠萦。  

敛手辞双阙。回眸望两京。长沙抛买谊。漳浦卧刘桢。 鸣还歇。蟾蜍破又盈。  

年光同激箭。乡思极摇旌。潦倒亲知笑。衰羸旧识惊。乌头应感白。鱼尾为劳赤页。  

剑学将何用。丹烧竟不成。孤舟萍一叶。双鬓雪千茎。老见人情尽。闲思物理精。  

如汤探冷热。似博斗输赢。险路应须避。迷途莫共争。此心知止足。何物要经营。  

玉向泥中洁。松经雪后贞。无妨隐朝市。不必谢寰瀛。但在前非悟。期无后患婴。  

多知非景福。少语是元亨。晦即全身药。明为伐性兵。昏昏随世俗。蠢蠢学黎氓。  

鸟以能言。龟缘入梦烹。知之一何晚。犹足保余生。  

原选者评。议论与叙事相间而行。才气澜翻潮涌。一笔扫就。  

题岳阳楼  

岳阳城下水漫漫。独上危楼凭曲阑。春岸绿时连梦泽。夕波红处近长安。  

猿攀树立啼何苦。雁点湖飞渡亦难。此地惟堪画图障。华堂张与贵人看。  

原选者评。结语振竦。洞庭之险更不待实写。入峡次巴东  

不知远郡何时到。犹喜全家此去同。万里王程三峡外。百年生计一舟中。  

巫山暮足沾花雨。陇水春多逆浪风。两片红旌数声鼓。使君艓艛上巴东。  

原选者评。量移涉险。非乐境也。中两联写舟行之苦。落句偏结得有气色。  

。容斋随笔。曰。杜子美诗。夜足沾沙雨。春多逆水风。乐天巫山。陇水二句全用之。  

郡斋暇日忆庐山草堂兼寄  

二林僧社三十韵皆叙贬官以来出处之意  

谏诤知无补。迁移分所当。不堪匡圣主。只合事空王。龙象投新社。鹓鸾失故行。  

沉吟辞北阙。诱引向西方。便住双林寺。仍开一草堂。平治行道路。安置坐禅床。  

手版支为枕。头巾阁在墙。先生乌几舄。居士白衣裳。竟岁何曾闷。终身不拟忙。  

灭除残梦想。换尽旧心肠。世界多烦恼。形神久损伤。正从风鼓浪。转作日销霜。  

吾道寻知止。君恩偶未忘。忽蒙颁凤诏。兼谢剖鱼章。莲静方依水。葵枯重仰阳。  

三车犹夕会。五马已晨装。去似寻前世。来如别故乡。眉低出鹫岭。脚重下蛇冈。  

渐望庐山远。弥愁峡路长。香炉峰隐隐。巴字水茫茫。瓢挂留庭树。经收在屋梁。  

春抛红药圃。夏忆白莲塘。惟拟捐尘事。将何答宠光。有期追永远。无政继龚黄。  

南国秋犹热。西斋夜暂凉。闲吟四句偈。静对一炉香。身老同丘井。心空是道场。  

觅僧为去伴。留俸作归粮。为报山中侣。凭看竹下房。会因归去在。松菊莫教荒。  

原选者评。一路顺叙。熨贴中针线细密。宛转斡旋无一毫痕迹。此种长律正不易得。  

阴雨  

岚雾今朝重。江山此地深。滩声秋更急。峡气晓多阴。望阙云遮眼。思乡雨滴心。  

将何慰幽独。赖此北窗琴。  

送萧处士游黔南  

能文好饮老萧郎。身似浮云鬓似霜。生计抛来诗是业。家园忘却酒为乡。  

江从巴峡初成字。猿过巫阳始断肠。不醉黔中争去得。磨围山月正苍苍。  

原选者评。音节悲凉。闻清歌应唤奈何也。竹枝词四首  

瞿塘峡口水烟低。白帝城头月向西。唱到竹枝声咽处。寒猿暗鸟一时啼。  

竹枝苦怨怨何人。静夜山空歇又闻。蛮儿巴女齐声唱。愁杀江楼病使君。  

巴东船舫上巴西。波面风生雨脚齐。水蓼冷花红簇簇。江蓠湿叶碧凄凄。  

江畔谁人唱竹枝。前声断咽后声迟。怪来调苦缘词苦。多是通州司马诗。  

原选者评。声韵悠扬。最合竹枝之体。  

唐汝询曰。冷烟斜月之景。竹枝悲咽之声。即寒猿暗鸟尚不胜情。况可使愁人听之邪。  

巴水  

城下巴江水。春来似麴尘。软沙如渭曲。斜岸忆天津。影蘸新黄柳。香浮小白。  

临流搔首坐。惆怅为何人。  

别种东坡花树两绝  

三年留滞在江城。草树禽鱼尽有情。何处殷勤重回首。东坡桃李种新成。  

花林好住莫焦页卒页。春至但知依旧春。楼上明年新太守。不妨还是爱花人。  

原选者评。深情达语。  

别桥上竹  

穿桥迸竹不依行。恐碍行人被损伤。我去自惭遗爱少。不教君得似甘棠。  

太平乐词二首  

岁丰仍节俭。时泰更销兵。圣念长如此。何忧不太平。  

湛露浮尧酒。熏风起舜歌。愿同尧舜意。所乐在人和。  

闺怨词三首录二首  

珠箔笼寒月。纱窗背晓灯。夜来巾上泪。一半是春冰。  

关山征戍远。闺阁别离难。苦战应焦页卒页。寒衣不要宽。  

原选者评。二诗意在言外。有盛唐人遗意。  

长洲苑  

春入长洲草又生。鹧鸪飞起少人行。年深不辨娃宫处。夜夜苏台空月明。  

忆江柳  

曾栽杨柳江南岸。一别江南两度春。遥忆青青江岸上。不知攀折是何人。  

原选者评。一气直下。节促而意长。  

初除主客郎中知制诰与王十一  

李七元九三舍人中书同宿话旧感怀  

闲宵静话喜还悲。聚散穷通不自知。已分云泥行异路。忽惊鸡鹤宿同枝。  

紫垣曹署荣华地。白发郎官老丑时。莫怪不如君气味。此中来校十年迟。  

原选者评。居易以元和十年贬江州司马。十五年冬。自忠州召还。拜尚书司门员外郎转主客郎中知制诰。在外凡六年矣。抚今追昔。无限感慨。悲喜。二字为一篇纲领。第三句悲。第四句喜。第五句喜。第六句悲。末二句喜中有悲。其实悲之意多于喜。深厚蕴藉。细玩自知。居易非沾沾于禄位者。故曰。聚散穷通不自知。盖其安命素矣。  

见于给事暇日上直寄南省诸郎官诗因以戏赠  

倚作天仙弄地仙。夸张一日抵千年。黄麻敕胜长生箓。白纟宁词嫌内景篇。  

云彩误居青琐地。风流合在紫微天。东曹渐去西垣近。鹤驾无妨更著鞭。  

原选者评。蔡宽夫诗话。曰。唐制。谏议大夫班给事中上。中书舍人班又次之。然自外入为谏议者。岁满始迁给事中。给事中岁满始迁舍人。盖以下为进。故有上坡下坡之说。乐天赠于给事诗。云彩误居青琐地。四句虽以为戏。亦当时实事也。  

西省北院新构小亭种竹开窗东通骑省与李常侍隔窗小饮因题四韵  

结托白须伴。因依青竹丛。题诗新壁上。过酒小窗中。深院晚无日。虚檐凉有风。  

金貂醉看好。回首紫垣东。  

原选者评。苏轼曰。元祐元年。予为中书舍人时。执政患本省事多泄漏。欲于舍人厅后作露篱。禁同省往来。予白诸公。应须简要清通。何必栽篱插棘。诸公笑而止。明年。竟作之。  

暇日读乐天此诗。乃知唐时西掖后作窗以通东省。而今日本省不得往来。可叹也。  

送客南迁  

我说南中事。君应不愿听。曾经身困苦。不觉语丁宁。烧处愁云梦。波时忆洞庭。  

春畬烟勃勃。秋瘴露冥冥。蚊蚋经冬活。鱼龙欲雨腥。水虫能射影。山鬼解藏形。  

穴掉巴蛇尾。林飘鸩鸟翎。飓风千里黑。羦草四时青。客似惊弦雁。舟如委浪萍。  

谁人劝言笑。何计慰漂零。慎勿琴离膝。长须酒满瓶。大都从此去。宜醉不宜醒。  

原选者评。将欲详说南中之苦。而先著。君应不愿听。五字。曲折深挚。中幅铺叙风土物产。结出送之之情。此诗与前送客游岭南同一机局。然彼系宦游。故规以不贪。此系迁谪。故进以自遣。义各有取尔。  

方回曰。乐天一贬江州司马。移忠州刺史。后归朝为中书舍人。出知杭州。召复为苏州。  

未尝远贬。其殆借此为题。以夸笔端之富。妙于铺叙南土之景欤。  

旧房  

远壁秋声虫络丝。入檐新影月低眉。床帷半故帘旌断。仍是初寒欲夜时。  

原选者评。平平写景。凄然欲绝。此种意境。非三唐以后所能到。  

新昌新居书事四十韵因寄元郎中张博士  

冒宠已三迁。归朝始二年。囊中贮余俸。园外买闲田。狐兔同三径。蒿莱共一。  

新园聊秽。旧屋且扶颠。檐漏移倾瓦。梁奇攴换蠹椽。平治绕台路。整顿近阶砖。  

巷狭开容驾。墙低垒过肩。门闾堪驻盖。堂室可铺筵。丹凤楼当后。青龙寺在前。  

市街尘不到。宫树影相连。省吏嫌坊远。豪家笑地偏。敢劳宾客访。或望子孙传。  

不觅他人爱。惟将自性便。等闲栽树木。随分占风烟。逸致因心得。幽期遇境牵。  

松声疑涧底。草色胜河边。虚涧冰销地。晴和日出天。苔行滑如簟。莎坐软於绵。  

帘每当山卷。帷多待月褰。篱东花掩映。窗北竹婵娟。迹慕青门隐。名惭紫禁仙。  

假归思晚沐。朝去恋春眠。拙薄才无取。疏慵职不专。题墙书命笔。酤酒率分钱。  

柏杵舂灵药。铜瓶漱暖泉。炉香穿盖散。笼烛隔纱燃。陈室何曾埽。陶琴不要弦。  

屏除俗事尽。养活道情全。尚有妻孥累。犹为组绶缠。终须抛爵禄。渐拟断腥膻。  

大底宗庄叟。私心事竺乾。浮荣水划字。真谛火生莲。梵部经十二。玄书字五千。  

是非都付梦。语默不妨禅。博士官犹冷。郎中病已痊。多同僻处住。久结静中缘。  

缓步携筇杖。徐吟展蜀笺。老宜闲语话。闷忆好诗篇。蛮榼来方泻。蒙茶到始煎。  

无辞数相见。鬓发各苍然。  

原选者评。铺叙新居。诗中有画。或议其俚俗琐碎。然不可及处正在此。入他人手。必不能如此详细。过求详悉。必不能如此位置妥帖。竹头木屑。皆非弃物。亦顾其用之者何如耳。  

勤政楼西老柳  

半朽临风树。多情立马人。开元一株柳。长庆二年春。  

原选者评。不著一字。尽得风流。  

偶题阁下厅  

静爱青苔院。深宜白发翁。貌将松共瘦。心与竹俱空。暖有低檐日。春多飏幕风。  

平生闲境界。尽在五言中。  

喜张十八博士除水部员外郎  

老何殁后吟声绝。虽有郎官不爱诗。无复篇章传道路。空留风月在曹司。  

长嗟博士官犹屈。亦恐骚人道渐衰。今日闻君除水部。喜於身得省郎时。  

原选者评。一气呵成。句句转。笔笔灵。章法亦本杜甫。不袭其貌而得其神。故佳。宋人如杨廷秀辈。有意摹仿此种。徒成油腔滑调耳。  

方回曰。何逊以诗名。老杜颂之曰。能诗何水曹。张籍是除。乐天贺之五十六字。如一直说话。自然条畅。  

晚庭逐凉  

送客出门后。移床下砌初。趁凉行绕竹。引睡卧看书。老更为官拙。慵多向事疏。  

松窗倚藤杖。人道似僧居。梨园弟子  

白头垂泪话梨园。五十年前雨露恩。莫问华清今日事。满山红业锁宫门。  

暮江吟  

一道残阳铺水中。半江瑟瑟半江红。可怜九月初三夜。露似真珠月似弓。  

原选者评。写景奇丽。一幅著色秋江图。  

听弹湘妃怨  

自注。江南新词有云。暮雨萧萧郎不归。  

玉轸朱弦瑟瑟徽。吴娃徵调奏湘妃。分明曲里愁云雨。似道萧萧郎不归。  

逢张十八员外籍  

旅次正茫茫。相逢此道傍。晓岚林叶暗。秋露草花香。白发江城守。青衫水部郎。  

客亭同宿处。忽似夜归乡。  

重到江州感旧游题郡楼十一韵  

掌纶知是忝。剖竹信为荣。才薄官仍重。恩深责尚轻。昔徵从典午。今出自承明。  

凤诏休挥翰。渔歌欲濯缨。还乘小艛艓。却到古湓城。醉客临江待。禅僧出郭迎。  

青山满眼在。白发半头生。又校三年老。何曾一事成。重过萧寺宿。再上庾楼行。  

云水新秋思。闾阎旧日情。郡民犹认得。司马咏诗声。  

原选者评。全首著意。重到。二字。落句意与神会。情景逼真。  

题别遗爱草堂兼呈李十使君  

曾住炉峰下。书堂对药台。斩新萝径合。依旧竹窗开。砌水新开决。池荷手自栽。  

五年方暂至。一宿又须回。纵未长归得。犹胜不到来。君家白鹿洞。闻道亦生苔。  

原选者评。草堂记。中有。清泉白石。实闻斯言。之语。纵未长归得。二句殆自为解嘲耶。  

。遁叟诗话。曰。白乐天用。斩新。亦出杜。斩新花蕊未应飞。斩。字正形容其新在可解  

不可解之间。舟中晚起  

日高犹掩水窗眠。枕簟清凉八月天。泊处或依酤酒店。宿时多伴钓鱼船。  

退身江海应无用。忧国朝廷自有贤。且向钱塘湖上去。冷吟闲醉二三年。  

原选者评。前四句即目之景。皆退身无用实事也。第六句忽接云。忧国朝廷自有贤。此岂无意于国。悻悻然漫诿之他人者。盖言既不用。乞身远出。系心不忘。触境生感。不觉冲口而出。既而思之。无可如何。且惟冷吟闲醉而已。命意深厚。直与杜甫同调。非刘禹锡辈轻薄者所及。  

晚兴  

极浦收残雨。高城驻落晖。山明虹半出。松暗鹤双归。将吏随衙散。文书入务稀。  

闲吟倚新竹。筠粉污朱衣。  

夜归  

半醉闲行湖岸东。马鞭敲镫辔珑璁。万株松树青山上。十里沙堤明月中。  

楼角渐移当路影。潮头欲过满江风。归来未放笙歌散。画戟门开蜡烛红。  

原选者评。次联已尽西湖之景。五六从空中摹拟而得。潮头欲过满江风。较许浑。山雨欲来风满楼。更为阔大。  

汪立名曰。按。西湖苏白堤相传二公始筑。新书。亦云。居易为杭州刺史。始筑新堤捍钱唐湖。此公初到杭州。诗已有十里沙堤句。又。钱塘湖石函记。但云修筑河堤。加高数尺。  

。别杭民。诗注云。增筑湖堤。筑不自公始明矣。或以公诗有。绿杨阴里白沙堤。为白堤所自来。然公诗如。护江堤白蹋晴沙。亦用白沙。不独湖堤也。况公所修湖堤。在湖之东北。接连下湖。旧志。近昭庆有石函桥溜水。桥是其故址。即李泌设闸泄水引灌六井处。今杭人率指苏堤之西为白堤。益不相涉。又有指石径塘为白堤者。不知张祜已有。断桥荒藓合。之句矣。白诗。谁开湖寺西南路。草绿吊腰一道斜。自注云。孤山寺在湖洲中。草绿时望如吊腰。正指今石径桥也。  

腊后岁前遇景咏意  

海梅半白柳微黄。冻水初融日欲长。度腊都无苦霜霰。迎春先有好风光。  

郡中起晚听衙鼓。城上行慵倚女墙。公事暂闲身且健。使君殊未厌余杭。  

郡斋暇日辱常州陈郎中使君早春  

晚坐水西馆书事诗十六韵见寄亦以十六韵酬之  

新年多暇日。晏起褰帘坐。睡足心更慵。日高头未裹。徐倾下药酒。稍爇煎茶火。  

谁伴寂寥身。无弦琴在左。遥思毗陵馆。春深物袅娜。波拂黄柳梢。风摇白梅朵。  

衙门排晓戟。铃阁开朝锁。太守水西来。朱衣垂素舸。良辰不易得。嘉会无由果。  

五马正相望。双鱼忽前堕。鱼中获瑰宝。持玩何磊砢。一百六十言。字字灵珠颗。  

上申心款曲。下叙时车感轲。才富不如君。道孤还似我。敢辞官远慢。且贵身安妥。  

勿复问荣枯。冥心无不可。  

原选者评。遥思毗陵馆。至。佳会无由果。一段先托起一层。以下再叙入寄诗便曲折有致。行文最忌直遂。诗亦何必不然。学者参此思过半矣。  

题小桥前新竹招客  

雁齿小红桥。垂檐低白屋。桥前何所有。苒苒新生竹。皮开坼褐锦。节露抽青玉。  

筠翠如可餐。粉霜不忍触。闲吟声未已。幽玩心难足。管领好风烟。轻欺凡草木。  

谁能有月夜。伴我林中宿。为君倾一杯。狂歌竹枝曲。  

原选者评。筠翠一联。写得浮筠腻粉。光动纸上。曲尽新竹姿致。  

病中逢秋招客夜酌  

不见诗酒客。卧来半月余。合和新药草。寻检旧方书。晚霁烟景度。早凉窗户虚。  

雪生衰鬓久。秋入病心初。卧簟蕲竹冷。风襟邛葛疏。夜来身校健。小饮复何如。  

洛下卜居  

三年典郡归。所得非金帛。天竺石两片。华亭鹤一只。饮啄供稻梁。苞裹用茵席。  

诚知是劳费。其奈心爱惜。远从余杭郭。同到洛阳陌。下担拂云根。开笼展霜翮。  

贞姿不可杂。高性宜其适。遂就无尘坊。仍求有水宅。东南得幽境。树老寒泉碧。  

池畔多竹阴。门前少人迹。未请中庶禄。且脱双羥易。岂独为身谋。安吾鹤与石。  

原选者评。清况可掬。却是抒写真趣。非矫语鸣廉也。鹤石分承细写。一句结足。不曰点缀新居而曰安鹤与石。妙甚。  

郡中西园  

闲园多芳草。春夏香靡靡。深树走佳禽。旦暮鸣不已。院门闭松竹。庭径穿兰芷。  

爱彼池上桥。独来聊徙倚。鱼依藻长乐。鸥见人暂起。有时舟随风。尽日莲照水。  

谁知郡府内。景物闲如此。始悟喧静缘。何尝系远迩。  

原选者评。妙谛从。心远地偏。悟出。  

九日宴集醉题郡楼兼呈周殷二判官  

前年九日余杭郡。呼宾命宴虚白堂。去年九日到东洛。今年九日来吴乡。  

两边蓬鬓一时白。三处菊花同色黄。一日日知添老病。一年年觉惜重阳。  

江南九月未摇落。柳青蒲绿稻穟香。姑苏台榭倚苍霭。太湖山水含清光。  

可怜假日好天色。公门更静风景凉。搒舟鞭马取宾客。扫楼拂席排壶觞。  

胡琴铮钅从指拨剌。吴娃美丽眉眼长。笙歌一曲思凝绝。金钿再拜光低昂。  

日脚欲落备灯烛。风头渐高加酒浆。觥王戋羣飞菡萏叶。舞鬟摆落茱萸房。  

半酣凭槛起四顾。七堰八门六十坊。远近高低寺间出。东西南北桥相望。  

水道脉分棹鳞次。里闾布城册方。人烟树色无隙罅。十里一片青茫茫。  

自问有何才与政。高厅大馆居中央。铜鱼今乃泽国节。刺史自古吴都王。  

郊无戎马郡无事。门有棨戟腰有章。盛时傥来合惭愧。壮岁忽去还感伤。  

从事醒归应不可。使君醉倒亦何妨。请君停杯听我语。此语真实非虚枉。  

五旬已过不为夭。七十为期盖是常。须知菊酒登高会。从此多无二十场。  

原选者评。以九日起。以宴集结。中幅铺叙吴中山水人物城市之胜。可作图经。  

霓裳羽衣歌  

自注。和微之。  

我昔元和侍宪皇。曾陪内宴宴昭阳。干歌百舞不可数。就中最爱霓裳舞。  

舞时寒食春风天。玉钩栏下香案前。案前舞者颜如玉。不著人家俗衣服。  

虹裳霞帔步摇冠。钿璎累累佩珊珊。娉婷似不任罗绮。顾听乐悬行复止。  

磬箫筝笛递相搀。击擫弹吹声逦迤。散序六奏未动衣。阳台宿云慵不飞。  

中序擘马砉初入拍。秋竹竿裂春冰坼。飘然转旋回雪轻。嫣然纵送游龙惊。  

小垂手后柳无力。斜曳裙时云欲生。烟蛾敛略不胜态。风袖低昂如有情。  

上元点鬟招绿。王母挥袂别飞琼。繁音急节十二遍。跳珠撼玉何铿铮。  

翔鸾舞了却收翅。唳鹤曲终长引声。当时乍见惊心目。凝视谛听殊未足。  

一落人间八九年。耳冷不曾闻此曲。湓城但听山魈语。巴峡惟闻杜鹃哭。  

移领钱塘第二年。始有心情问丝竹。玲珑箜篌谢好筝。陈宠觱栗沈平笙。  

清弦脆管纤纤手。教得霓裳一曲成。虚白亭前湖水畔。前后祗应三度按。  

便除庶子抛却来。闻道如今各星散。今年五月至苏州。朝钟暮角催白头。  

贪看案牍常侵夜。不听笙歌直到秋。秋来无事多闲闷。忽忆霓裳无处问。  

闻君部内多乐徒。问有霓裳舞者无。答云七县十万户。无人知有霓裳舞。  

惟寄长歌与我来。题作霓裳羽衣谱。四幅花片戋碧间红。霓裳实录在其中。  

千姿万状分明见。恰与昭阳舞者同。眼前仿佛睹形质。昔日今朝想如一。  

疑从魂梦呼召来。似著丹青图写出。我爱霓裳君合知。发於歌咏形於诗。  

君不见。我歌云。惊破霓裳羽衣曲。又不见。我诗云。曲爱霓裳未拍时。  

由来能事皆有主。杨氏创声君造谱。君言此舞难得人。须是倾城可怜女。  

吴妖小玉飞作烟。越羣西施化为土。娇花巧笑久寂寥。娃馆苎萝空处所。  

如君所言诚有是。君试从容听我语。若求国色始翻传。但恐人间废此舞。  

妍蚩优劣宁相远。大都只在人抬举。李娟张态君莫嫌。亦拟随宜且教取。  

原选者评。我昔元和侍宪皇。至。唳鹤曲终长引声。叙。霓裳羽衣。之节奏声容也。当时乍见惊心目。至。闻道如今各星散。叙自己之仕途迁移而选伎以教。霓裳。也。今年五月至苏州。至。似著丹青图写出。叙微之之寄。霓裳羽衣谱。也。我爱霓裳君合知。至末。以和诗意作结。而言此舞之不可失其传也。曰。就中最爱霓裳舞。教得霓裳一曲成。无人知有霓裳舞。恰与昭阳舞者同。但恐人间废此舞。叙次分明。层层照应。可当一篇。  

霓裳羽衣记。  

情致缠绵往复。极一唱三叹之妙。  

。梦溪笔谈。曰。叶法善引明皇入月宫。闻仙乐。及上归。但记其半。遂於笛中写之。会西凉府都督杨敬述进婆罗门曲。与其声调相符。遂以月中所闻为散序。用敬述所进为其腔。而名。霓裳羽衣曲。其说出郑嵎津。阳门诗注。与公自注不同。又蒲州逍遥楼嵎上有唐人横书。  

类梵字。相传是。霓裳谱。字训不通。莫知是非。或谓今燕部有。献仙音。曲乃其遗声。然。霓裳。本谓之道调法曲。今。献仙音。乃。小石调。耳。未知孰是。  

。韵语阳秋。曰。霓裳羽衣舞。始于开元。盛于天宝。今寂不传矣。赖有白诗可见一二尔。  

。虹裳。二句言所饰之服也。散序。二句及。繁音。二句言所奏之曲也。而。唐会要。谓破阵乐。赤白桃李花望瀛。霓裳羽衣。总名法曲。今世所传望瀛亦十二遍散序无拍。曲终亦长引声。  

若乐奏望瀛亦可仿佛其遗意云。  

小童薛阳陶吹觱栗歌  

翦削乾芦插寒竹。九孔漏声五音足。近来吹者谁得名。关璀老死李衮生。  

衮今又老谁其嗣。薛氏乐童年十二。指点之下师授声。含嚼之间天与气。  

润州城高霜月明。吟霜思月欲发声。山头江底何悄悄。猿声不喘鱼龙听。  

翕然声作疑管裂。诎然声尽疑刀截。有时婉软无筋骨。有时顿挫生稜节。  

急声员转促不断。轹轹辚辚似珠贯。缓声展引长有条。有条直直如笔描。  

下声乍坠石沉重。高声忽举云飘萧。明旦公堂陈宴席。主人命乐娱宾客。  

碎丝细竹徒纷纷。宫调一声雄出群。众音尔见缕不落道。有如部伍随将军。嗟尔阳陶方稚齿。下手发声已如此。若教白头吹不休。但恐声名压关李。  

原选者评。全是摹老杜。观舞剑器行。而变化。出之笔力峭劲。词意奇警。在集又高一格。  

汪立名曰。按。李德裕有。霜夜对月听小童阳陶吹觱栗歌。罗隐诗。平泉上相东征日。  

曾为阳陶吹觱栗。吴江太守会稽侯。相次三篇皆后逸。太守谓公。会稽侯谓元也。然元相集中已失此篇。  

。桂苑丛谈。曰。咸通中。姑臧公自梁移镇淮海郡。寡胜游之地。且风亭月观既已荒凉。于戏马台连玉钩道。开皍池沼。建亭台。既毕。号曰。赏心。有浙右小校薛阳陶监押度支运米入城。公喜其姓名。试询之。果是旧人。及问往日芦管之事。有朱崖。陆畅。元。白所撰歌篇一轴。公益喜之。以芦管奏于兹亭。其管绝微。每一觱栗管中常容三管。声声如天际自然来云。  

双石  

苍然两片石。厥状怪且丑。俗用无所堪。时人嫌不取。结从胚浑始。得自洞庭口。  

万古遗水滨。一朝入吾手。担舁来郡内。洗刷去泥垢。孔黑烟痕深。罅青苔色厚。  

老蛟蟠作足。古剑插为首。忽疑天上落。不似人间有。一可支吾琴。一可贮吾酒。  

峭绝高数尺。坳泓容一斗。五弦倚其左。一杯置其右。窪樽酌未空。玉山颓已久。  

人皆有所好。物各求其偶。渐恐少年场。不容垂白叟。回头问双石。能伴老夫否。  

石虽不能言。许我为三友。  

原选者评。触手明通。游戏自在。此种诗境。开自居易。而苏轼效之。轼集中。杨康功石。  

一首本此。  

和微之四月一日作  

四月一日天。花稀叶阴薄。泥新燕影忙。蜜熟蜂声乐。麦风低冉冉。稻水平漠漠。  

芳节或蹉跎。游心稍牢落。春华信为美。夏景亦未恶。磜浪嫩青荷。重栏晚红药。  

吴宫好风月。越郡多楼阁。两地诚可怜。其奈久难索。  

喜雨  

圃旱忧葵堇。农旱忧禾菽。人各有所私。我旱忧松竹。松乾竹焦死。眷眷在心目。  

洒叶溉其根。汲水劳僮仆。油云忽东起。凉雨凄相续。似面洗垢尘。如头得膏沐。  

千柯习习润。万叶欣欣绿。千日浇灌功。不如一雨  

脉  

雨脉  

。方知宰生灵。何异活草木。  

所以圣与贤。同心调玉烛。  

原选者评。千日浇灌功。不如一雨  

弗  

雨沐  

。口头寻常语。却是至理。喜。字意才写得尽。末  

四句推广言之。小中见大。盖济人利物之心无时或忘也。六年春赠分司东都诸公  

自注。时为河南尹。  

我为司州牧。内愧无才术。忝擢恩已多。遭逢幸非一。偶当谷贱岁。适值民安日。  

郡县狱空虚。乡闾盗奔逸。其间最幸者。朝客多分秩。行按鸳鹭群。坐成芝兰室。  

时联拜表骑。间动题诗笔。夜雪秉烛游。春风携榼出。花教莺点捡。柳付风排比。  

法酒澹清浆。含桃袅红实。洛童调金管。卢女铿瑶瑟。黛羢歌思深。腰凝舞拍密。  

每因同醉乐。自觉忘衰疾。始悟肘后方。不如杯中物。生涯随日过。世事何时毕。  

老子苦乖慵。希君数牵率。  

原选者评。偶当谷贱岁。四句。先将境内承平之况。吏治之善。特笔提写。以下接入宴游之乐。便自不妨。此其所以可幸也。傥四境不治而从事宴游。是旷官也。方自愧之不暇。何以幸为。韦应物诗云。邑有流亡愧俸钱。与此作两得之矣。  

和微之诗并序二十三首录三首  

微之又以近作二十三首寄来。命仆继和。其间瘀絮四百字。车斜二十篇者流。皆韵剧辞殚。瑰奇怪谲。又题云。奉烦只此一度。乞不见辞。意欲定霸取威。置仆于穷地耳。大凡依次用韵。韵同而意殊。约体为文。文成而理胜。此足下素所长者。仆何有焉。今足下果用所长。过蒙见窘。然敌则气作。急则计生。四十二章麾埽并毕。不知大敌以为何如。夫劚石破山。先观镵迹。发矢中的。兼听弦声。以足下来章惟求相困。故老仆报语不觉大夸。况曩者唱酬。近来因继。已十六卷。凡千余首矣。其为敌也。当今不见。其为多也。从古未闻。所谓天下英雄。惟使君与操耳。戏及此者。亦欲三千里外一破愁颜。勿示他人以取笑诮。乐天白。  

和三月三十日四十韵  

送春君何在。君在山阴署。忆我苏杭时。春游亦多处。为君歌往事。岂敢辞劳虑。  

莫怪言语狂。须知酬答遽。江南腊月半。水冻凝如瘀。寒景尚苍茫。和风已吹嘘。  

女墙城似灶。雁齿桥如锯。鱼尾上奫沦。草芽生沮洳。律迟太簇管。日暖羲和驭。  

布泽木龙催。迎春土牛助。雨师习习洒。云将飘飘翥。四野万里晴。千山一时曙。  

杭土丽且康。苏民富而庶。善恶有惩劝。刚柔无吐茹。两衙少辞牒。四境稀书疏。  

俗以劳来安。政因闲暇著。仙亭日登眺。虎丘时游豫。寻幽驻旌轩。选胜回宾御。  

舟移溪鸟避。乐作林猿觑。池古莫邪沉。石奇罗刹踞。水苗泥易耨。畬众灰难钅且。  

紫蕨抽出畦。白莲埋在淤。萎花红带黯。湿叶黄含菸。镜动波磜菱。雪回风旋絮。  

手经攀桂馥。齿为尝梅楚。坐并船脚奇攴。行多马蹄跙。圣贤清浊醉。水陆鲜肥饫。  

鱼鲙芥酱调。水葵盐豉絮。虽微五衤夸歌。幸免兆人诅。但令乐不荒。何必游无倨。  

吴苑仆寻罢。越城公尚据。旧游几客存。新宴谁人与。莫空文举酒。强下何曾箸。  

江上易优游。城中多毁誉。分应当自尽。事勿求人恕。我既无子孙。君仍毕婚娶。  

久为云雨别。终拟江湖去。范蠡有扁舟。陶潜有篮舆。两心苦相忆。两口遥相语。  

最恨七年春。春来各一处。  

原选者评。和韵奇险。正自章妥句适。写景历历如画。引人入胜。但令乐不荒。何必游无  

倨。分应当自尽。事勿求人恕。尤见道之语。  

和酬郑侍御东阳春闷放怀追越游见寄  

君得嘉鱼置宾席。乐如南有嘉鱼时。劲气森爽竹竿竦。妍文焕烂芙蓉披。  

载笔在幕名已重。补衮於朝官尚卑。一缄疏入掩谷永。三都赋成排左思。  

自言拜辞主人后。离心荡飏风前旗。东南门馆别经岁。春眼怅望秋心悲。  

昨日嘉鱼来访我。方驾同出何所之。乐游原头春尚早。百舌新语声椑椑。  

日趁花忙向南拆。风催柳急从东吹。流年忄敞怳不饶我。美景鲜妍来为谁。  

红尘三条界阡陌。碧草千里铺郊畿。余霞断时绮幅裂。斜云展处罗文纰。  

暮钟远近声互动。暝鸟高下飞追随。酒酣将归未能去。怅然云望天四垂。  

生何足养嵇著论。途何足泣杨涟洏。胡不花下伴春醉。满酌绿酒听黄鹂。  

嘉鱼点头时一叹。听我此言不知疲。语终兴尽各分散。东西轩骑分逶迤。  

此时勿遣闲人见。见恐与他为笑资。白首旧寮知我者。凭君一咏向周师。  

原选者评。整丽疏宕。七古正则。  

和顺之琴者  

阴阴花院月。耿耿兰房烛。中有弄琴人。声貌俱如玉。清冷石泉引。雅澹风松曲。  

遂使君子心。不爱凡丝竹。卷二十五  

太原白居易诗七七十五首  

秋池二首  

身闲无所为。心闲无所思。况当故园夜。复此新秋池。岸暗鸟棲后。桥明月出时。  

菱风香散漫。桂露光参差。静境多独得。幽怀竟谁知。悠然心中语。自问来何迟。  

朝衣薄且健。晚簟清仍滑。社近燕影稀。雨余蝉声歇。闲中得诗境。此境幽难说。  

露荷珠自倾。风竹玉相戛。谁能一同宿。共玩新秋月。暑退早凉归。池边好时节。  

中隐  

大隐住朝市。小隐入丘樊。丘樊太冷落。朝市太嚣喧。不如作中隐。隐在留司官。  

似出复似处。非忙亦非闲。不劳心与力。又免饥与寒。终岁无公事。随月有俸钱。  

君若好登临。城南有秋山。君若爱游荡。城东有春园。君若欲一醉。时出赴宾筵。  

洛中多君子。可以恣欢言。君若欲高卧。但自深掩关。亦无车马客。造次到门前。  

人生处一世。其道难两全。贱即苦冻馁。贵则多忧患。唯此中隐士。致身吉且安。  

穷通与丰约。正在四者间。  

原选者评。胸中无挂碍。乃得此空明洒脱之境。  

葺池上旧亭  

池月夜凄凉。池风晓萧飒。欲入池上冬。先葺园中阖。向暖窗户开。迎寒帘幕合。  

苔封旧瓦木。水照新朱蜡。软火深土炉。香醪小瓷榼。中有独宿翁。一灯对一榻。  

玩止水  

动者乐流水。静者乐止水。利物不如流。鉴形不如止。凄清早霜降。淅沥微风起。  

中面红叶开。四隅绿萍委。广狭八九丈。湾环有涯涘。浅深三四尺。洞彻无表里。  

净分鹤翘足。澄见鱼掉尾。迎眸洗眼尘。隔胸荡心滓。定将禅不别。明与诚相似。  

清能律贪夫。澹可交君子。岂唯空狎玩。亦取相伦拟。欲识静者心。心源只如此。  

原选者评。见理透。体物精。晋人无此分寸。宋人无此洒脱。  

闻崔十八宿予新昌敝宅时予亦宿崔家依仁  

新亭一宵偶同两兴暗合因而成咏聊以写怀  

陋巷掩敝庐。高居敞华屋。新昌七株松。依仁万茎竹。松前月台白。竹下风池绿。  

君向我斋眠。我在君亭宿。平生有微尚。彼此多幽独。何必本主人。两心聊自足。  

池上夜境  

晴空星月落池塘。澄鲜净绿表里光。露簟清莹迎夜滑。风襟潇洒先秋凉。  

无人惊处野禽下。新睡觉时幽草香。但问尘埃能去否。濯缨何必问沧浪。  

游坊口悬泉偶题石上  

济源山水好。老尹知之久。常日听人言。今秋入吾手。孔山刀剑立。沁水龙蛇走。  

危磴上悬泉。澄湾转坊口。虚明见深底。净绿无纤垢。仙擢浪悠扬。尘缨风斗薮。  

岩寒松柏短。石古莓苔厚。锦座缨高低。翠屏张左右。虽无安石妓。不乏文举酒。  

谈笑逐身来。管弦随事有。时逢杖锡客。或值垂纶叟。相与澹忘归。自辰将及酉。  

公门欲返驾。溪路犹回首。早晚重来游。心期罢官后。  

原选者评。中幅刻画山水景致。颇近选体。起结香山本色。  

咏兴并序五首录三首  

七年四月。予罢河南府。归履道第。庐舍自给。衣储自充。无欲无营。或歌或舞。颓然自适。  

盖河洛间一幸人也。遇兴发咏。偶成五章。各以首句命为题目。  

出府归吾庐  

出府归吾庐。静然安且逸。更无客干谒。时有僧问疾。家僮十余人。枥马三四匹。  

慵发经旬卧。兴来连日出。出游爱何处。嵩碧伊瑟瑟。况有清和天。正当疏散日。  

身闲自为贵。何必居荣秩。心足即非贫。岂唯金满室。吾观权势者。苦以身徇物。  

炙手外炎炎。履冰中栗栗。朝饥口忘味。夕惕心忧失。但有富贵名。而无富贵实。  

原选者评。胸有真得。信手拈来。自饶天趣。此种诗境的是从渊明脱化而出。但不无繁。  

简。古。近之别。必以字句形迹求之。是耳食之见也。池上有小舟  

池上有小舟。舟中有胡床。床前有新酒。独酌还独尝。熏若春日气。皎如秋水光。  

可洗机巧心。可荡尘垢肠。岸曲舟行迟。一曲进一觞。未知几曲醉。醉入无何乡。  

夤缘潭岛间。水竹深青苍。身闲心无事。白日为我长。我若未忘世。虽闲心亦忙。  

世若未忘我。虽退身难藏。我今异于是。身世交相忘。  

四月池水满  

四月池水满。龟游鱼跃出。吾亦爱吾池。池边开一室。人鱼虽异族。其乐归于一。  

且与尔为徒。逍遥同过日。尔无羡沧海。蒲藻可委质。吾亦忘青云。衡茅足容膝。  

况吾与尔辈。本非蛟龙匹。假如云雨来。只是池中物。  

原选者评。会心不远。熟读蒙庄。方有此悟境。  

秋凉闲卧  

残暑昼犹长。早凉秋尚嫩。露荷散清香。风竹含疏韵。幽闲竟日卧。衰病无人问。  

薄暮宅门前。槐花深一寸。  

代鹤  

我本海上鹤。偶逢江南客。感君一顾恩。同来洛阳陌。洛阳寡族类。皎皎唯两翼。  

貌是天与高。色非日浴白。主人诚可恋。其奈轩庭窄。饮啄杂鸡群。年深损标格。  

故乡渺何处。云水重重隔。谁念深笼中。七换摩天翮。  

原选者评。比意深远。  

立秋夕有怀梦得  

露簟荻竹青。风扇蒲葵轻。一与故人别。再见新蝉鸣。是夕凉飚起。闲境入幽情。  

回灯见栖鹤。隔竹闻吹笙。夜茶一两杓。秋吟三数声。所思渺千里。云水长洲城。  

原选者评。琢句清雅似王维。  

秋日与张宾客舒著作  

同游龙门醉中狂歌凡二百三十八字  

秋天高高秋光清。秋风袅袅秋虫鸣。嵩峰余霞锦绮卷。伊水细浪鳞甲生。  

洛阳闲客知无数。少出游山多在城。商岭老人自追逐。蓬丘逸士相逢迎。  

南山鼎门十八里。庄店逦迤桥道平。不寒不热好时节。鞍马稳快衣衫轻。  

并辔踟蹰下西岸。扣舷容与绕中汀。开怀旷达无所系。触目胜绝不可名。  

荷衰欲黄荇犹绿。鱼乐自跃鸥不惊。翠藻蔓长孔雀尾。彩船橹急寒雁声。  

家酝一壶白玉液。野花数把黄金英。昼游四看西日暮。夜话三及东方明。  

暂停杯觞辍吟咏。我有狂言君试听。丈夫一生有二志。兼济独善难得并。  

不能救疗生民病。即须洗濯尘土缨。况吾头白眼已暗。终日戚促何所成。  

不如展眉开口笑。龙门醉卧香山行。  

南池早春有怀  

朝游北桥上。晚憩南塘畔。西日雪全销。东风水尽泮。簁簁鱼尾掉。瞥瞥鹅毛换。  

泥暖草芽生。沙虚泉脉散。晴芳冒苔岛。宿润侵蒲岸。洛下日初长。江南春欲半。  

时光共抛掷。人事堪嗟叹。倚櫂忽寻思。去年池上伴。  

原选者评。妙于体物。息心静观得之。  

北窗三友  

今日北窗下。自问何所为。欣然得三友。三友者为谁。琴罢辄举酒。酒罢辄吟诗。  

三友递相引。循环无已时。一弹惬中心。一咏畅四肢。犹恐中有间。以醉弥缝之。  

岂独吾拙好。古人多若斯。嗜诗有渊明。嗜琴有启期。嗜酒有伯伦。三人皆吾师。  

或乏儋石储。或穿带索衣。弦歌复觞咏。乐道知所归。三师去已远。高风不可追。  

三友游甚熟。无日不相随。左掷白玉卮。右拂黄金徽。兴酣不叠纸。走笔操狂词。  

谁能持此词。为我谢亲知。纵未以为是。岂以我为非。  

原选者评。犹恐中有间。以醉弥缝之。浊醪妙理如是。正从。三日不饮。觉形神不复相亲。语化出。有三友。便有三师。涉笔成趣。  

裴侍中晋公以集贤林亭即事诗二十六韵见赠  

猥蒙徵和才拙词繁辄广为五百字以伸酬献  

三江路千里。五湖天一涯。何如集贤第。中有平津池。池胜主见觉。景新人未知。  

竹森翠琅玕。水深洞琉璃。水竹以为质。质立而文随。文之者何人。公来亲指麾。  

疏凿出人意。结构得地宜。虚襟一搜索。胜槩无遁遗。因下张沼沚。依高筑阶基。  

嵩峰见数片。伊水分一支。南溪修且直。长波碧逶迤。北馆壮复丽。倒影红参差。  

东岛号晨光。杲曜迎朝曦。西岭名夕阳。杳暧留落晖。前有水心亭。动荡架涟漪。  

后有开阖室。寒温变天时。幽泉镜泓澄。怪石山奇攴危。春葩雪漠漠。夏果珠离离。  

主人命方舟。宛在水中坻。亲宾次第至。酒乐前后施。解缆始登泛。山游仍水嬉。  

沿洄无滞碍。向背穷幽奇。瞥过远桥下。飘旋深涧陲。管弦去缥缈。罗绮来霏微。  

棹风逐舞回。梁尘随歌飞。宴余日云暮。醉客未放归。高声索彩笺。大笑催金卮。  

唱和笔走疾。问答杯行迟。一咏清两耳。一酣畅四肢。主客忘贵贱。不知俱是谁。  

客有诗魔者。吟哦不知疲。乞公残纸墨。一埽狂歌词。维公社稷臣。赫赫文武姿。  

十授丞相印。五建大将旗。四朝致勋华。一身冠皋夔。去年才七十。决赴悬车期。  

公志不可夺。君恩亦难违。从容就中道。俛亻黾来保厘。貂蝉虽未脱。鸾凤已不羁。  

历徵今与古。独步无等夷。陆贾功业少。二疏官秩卑。乘舟范蠡惧。辟谷留侯饥。  

岂若公今日。身安家国肥。羊祜在汉南。空留岘首碑。柳恽在江南。只赋汀州诗。  

谢安入东山。但说携蛾眉。山简醉高阳。唯闻倒接。岂如公今日。余力兼有之。  

愿公寿如山。安乐长在兹。愿我比蒲稗。永得相因依。  

原选者评。三江路千里。至。夏果珠离离。详叙林亭结构之胜。公来亲指麾。五句。特笔提写。平章风月。行所无事。是大作用人闲中经济也。主人命方舟。至。不知俱是谁。极言宴饮之乐。客有诗魔者。至。鸾凤已不羁。入到自己。历叙裴之功名出处。数行一笔写出。历徵今与古。至。余力兼有之。又历举古人作衬。见其兼有众美。愿公寿如山。四句。以祝颂意作结。洋洋大篇。一气呵成。又复庄重得体。真绝大手笔。亦惟度足以当之。  

。新唐书。裴度传。云。度治第东都集贤里。沼石林丛。岑缭幽胜。午桥作别墅。具焕馆凉台号绿野堂。激波其下。度野服萧散。与白居易。刘禹锡为文章。把酒穷昼夜相欢。不问人间事。  

晚归香山寺因咏所怀  

我年日已老。我身日已闲。闲出都门望。但见水与山。关塞碧岩岩。伊流清潺潺。  

中有古精舍。轩户无扃关。岸草歇可藉。径萝行可攀。朝随浮云出。夕与飞鸟还。  

吾道本迂拙。世途多险难。尝闻嵇吕辈。尤悔生疏顽。巢悟入箕颍。皓知返商巅。  

岂唯乐肥遁。聊复祛忧患。吾亦从此去。终老伊嵩间。  

原选者评。剧谈录。曰。乐天为少傅。分务洛师。情兴高逸。卢尚书简。辞有别墅。近枕伊水。冬日。与群从子侄同游。倚栏眺嵩洛。俄而。霰雪微下。情兴益高。因话廉察金陵。常记江南烟水。每见居人。以叶舟浮泛。就食菰米鲈鱼。近来思之。如在心目。良久。忽见二人衣蓑笠循岸而来。牵引篷艇。船头覆青幕。中有白衣人与衲僧偶坐。船后有小灶。安桐甑。草角童煮茗。溯流过于槛前。舟中吟啸方酣。问之。乃是白傅与僧佛光自建春门往香山精舍。此一段可谓天然图画。  

洛阳有愚叟  

洛阳有愚叟。白黑无分别。浪迹虽似狂。谋身亦不拙。点检盘中饭。非精亦非粝。  

点检身上衣。无余亦无阙。天时方得所。不寒复不热。体气正调和。不饥仍不渴。  

闲将酒壶出。醉向人家歇。野食或烹鲜。寓眠多拥褐。抱琴荣启乐。荷锸刘伶达。  

放眼看青山。任头生白发。不知天地内。更得几年活。从此到终身。尽为闲日月。  

原选者评。茗溪渔隐。曰。放眼看青山。任头生白发。其超放如此。  

闲居自题  

门前有流水。墙上多高树。竹径绕荷池。萦回百余步。波闲戏鱼鳖。风静下鸥鹭。  

寂无城市喧。渺有江湖趣。吾庐在其上。偃卧朝复暮。洛下安一居。山中亦慵去。  

时逢过客爱。问是谁家住。此是白家翁。闭门终老处。  

菩提寺上方晚望香山寺寄舒员外  

晚登西宝刹。晴望东精舍。反照转楼台。辉辉似图画。冰浮水明灭。雪压松偃亚。  

石阁僧上来。云汀雁飞下。西京闹于市。东洛闲如社。曾忆旧游无。香山明月夜。  

原选者评。真画景。画家却无下笔处。  

小台  

新树低如帐。小台平似掌。六尺白藤床。一茎青竹杖。风飘竹皮落。苔印鹤迹上。  

幽境与谁同。闲人自来往。  

原选者评。似王。亦似韦。  

池上作  

西溪风生竹森森。南潭萍开水沉沉。丛翠万竿湘岸色。空碧一泊松江心。  

浦派萦回误远近。桥岛向背迷登临。澄澜方丈若万顷。倒影咫尺如千寻。  

泛然独游邈然坐。坐念行心思古今。菟裘不闻有泉沼。西河亦恐无云林。  

岂如白翁退老地。树高竹密池塘深。华亭双鹤白矫矫。太湖四石青岑岑。  

眼前尽日更无客。羠上此时惟有琴。洛阳冠盖自相索。谁肯来此同抽簪。  

小阁闲坐  

阁前竹箫箫。阁下水潺潺。拂簟卷帘坐。清风生其间。静闻新蝉鸣。远见飞鸟还。  

但有巾挂壁。而无客叩关。二疏返故里。四老归旧山。吾亦适所愿。求闲而得闲。  

原选者评。起四句飒然而来。纸上有声。游平泉宴浥涧宿香山石楼赠座客  

逸少集兰亭。季伦宴金谷。金谷太繁华。兰亭阙丝竹。何如今日会。浥涧平泉曲。  

杯酒与管弦。贫中随分足。紫鲜林笋嫩。红润园桃熟。采摘助盘筵。芳滋盈口腹。  

闲吟暮云碧。醉藉春草绿。舞妙艳流风。歌清叩寒玉。古诗惜昼短。劝我令秉烛。  

是夜勿言归。相携石楼宿。  

和梦得洛中早春见赠七韵  

自注。此日出斋。故云  

众皆赏春色。君独怜春意。春意竟如何。老夫知此味。烛余减夜漏。衾暖添朝睡。  

恬和台上风。虚润池边地。开迟花养艳。语懒莺含思。似讶隔年斋。如劝迎春醉。  

何日同宴游。心期二月二。  

原选者评。开迟花养艳。语嫩莺含思。十字刻画工绝。写春意变虚为实。尤奇。  

李卢二中丞各创山居俱夸胜绝然去城稍远来往颇劳敝  

居新泉实在宇下偶题十五韵聊戏二君  

龙门苍石壁。浥涧碧潭水。各在一山隅。迢迢几十里。清镜碧屏风。惜哉信为美。  

爱而不得见。亦与无相似。闻君每来去。矻矻事行李。脂辖复裹粮。心力颇劳止。  

未止吾舍下。石与泉甚迩。凿凿复溅溅。昼夜流不已。洛石千万拳。衬波铺锦绮。  

海珉一两片。激濑含宫徵。绿宜春濯足。净可朝漱齿。绕砌紫鳞游。拂帘白鸟起。  

何言履道叟。便是沧浪子。君若趁归程。请君先到此。愿以潺湲声。洗君尘土耳。  

梦上山  

夜梦上嵩山。独携藜杖出。千岩与万壑。游览皆周毕。梦中足不病。健似少年日。  

既悟神返初。依然旧形质。始知形神内。形病神无疾。形神两是幻。梦寐俱非实。  

昼行虽蹇涩。夜步颇安逸。昼夜既平分。其间何得失。  

原选者评。一片悟境。形病神无疾。五字尤有至理。  

钱塘湖春行  

孤山寺北贾亭西。水面初平云脚低。几处早莺争暖树。谁家新燕啄春泥。  

乱花渐欲迷人眼。浅草才能没马蹄。最爱湖东行不足。绿杨阴里白沙堤。  

西湖晚归回望孤山寺赠诸客  

柳湖松岛莲花寺。晚动归桡出道场。卢橘子低山雨重。棕榈叶战水风凉。  

烟波澹荡摇空碧。楼殿参差倚夕阳。到岸请君回首望。蓬莱宫在海中央。  

原选者评。句法挺健。由字法生新也。重。字。战。字。摇。字。倚。字俱下得警拔。遂觉全首生动。故曰。炼句不如炼字。  

杭州春望  

望海楼明照曙霞。护江堤白蹋晴沙。涛声夜入伍员庙。柳色春藏苏小家。  

红袖织绫夸柿蒂。青旗酤酒趁梨花。谁开湖寺西南路。草绿裙腰一道斜。  

原选者评。入。字。藏。字极写望中之景。落句结足春意。  

汪立名曰。按。能改斋漫录。云。刘次庄。乐府解题。曰。钱塘苏小歌。苏小非唐人。世  

见乐天。梦得诗多称咏。遂谓之同时耳。按。郭茂倩所编引广题曰。苏小小。钱塘名娼也。盖南齐时人。西陵。在钱塘之西。故古词云。何处结同心。西陵松柏下。  

湖亭晚归  

尽日湖亭卧。心闲事亦稀。起因残醉醒。坐待晚凉归。松雨飘藤帽。江风透葛衣。  

柳堤行不厌。沙软絮霏霏。  

孤山寺遇雨  

拂波云色重。洒叶雨声繁。水鹭双飞起。风荷一向翻。空濛连北岸。萧飒入东轩。  

或拟湖中宿。留船在寺门。  

余杭形胜  

余杭形胜四方无。州傍青出县枕湖。绕郭荷花三十里。拂城松树一千株。  

梦儿亭古传名谢。教妓楼新道姓苏。独有使君年太老。风光不称白髭须。  

江楼夕望招客  

海天东望夕茫茫。山势川形阔复长。灯火万家城四畔。星河一道水中央。  

风吹古木晴天雨。月照平沙夏夜霜。能就江楼销暑否。比君茅舍校清凉。  

原选者评。高瞻远瞩。坐驰可以役万景。他人有此眼力。无此笔力。  

江楼晚眺景物鲜奇吟玩成篇寄水部张籍员外  

澹烟疏雨间斜阳。江色鲜明海气凉。蜃散云收破楼阁。虹残水照断桥梁。  

风翻白浪花千片。雁点青天字一行。好著丹青图画取。题诗寄与水曹郎。  

原选者评。起句便是极好画景。中四句四面摹写。总为。鲜明。二字设色。落句以图画结足。归到寄诗之意。篇法极紧。  

晚兴  

草浅马翩翩。新晴薄暮天。柳条春拂面。衫袖醉垂鞭。立语花堤上。行吟水寺前。  

等闲消一日。不觉过三年。  

春题湖上  

湖上春来似画图。乱峰围绕水平铺。松排山面千重翠。月点波心一颗珠。  

碧毯线头抽早稻。青罗吊带展新蒲。未能抛得杭州去。一半勾留是此湖。  

原选者评。画图。二字是诗眼。下五句皆实写画图中景。以不舍意作结。而曰。一半勾留。言外正有余情。  

别州民  

耆老遮归路。壶浆满别筵。甘棠无一树。那得泪潸然。税重多贫户。农饥足旱田。  

唯留一湖水。与汝救凶年。  

原选者评。后四句。经济政绩具见其中。慈惠之意蔼然言表。必如此留心民事。方许诗酒游遨。彼长日惟消一局棋者。那得借口风流也。  

西湖留别  

征途行色惨风烟。祖帐离声咽管弦。翠黛不须留五马。皇恩只许住三年。  

绿藤阴下铺歌席。红藕花中泊妓船。处处回头尽堪恋。就中难别是湖边。  

答微之夸越州州宅  

贺上人回得报书。大夸州宅似仙居。厌看冯翊风沙久。喜见兰亭烟景初。  

日出旌旗生气色。月明楼阁在空虚。知君暗数江南郡。除却余杭尽不知。  

原选者评。中二联叙越州风景。微之所夸也。结句戏以折之。乐天自夸也。  

酬微之  

自注。微之云。天遣两家无嗣子。欲将文字付谁人。故以此答之。  

满袠填箱唱和诗。少年为戏老成悲。声声丽曲敲寒玉。句句妍辞缀色丝。  

吟玩独当明月夜。伤嗟同是白头时。由来才命相磨折。天遣无儿欲怨谁。  

原选者评。陆龟蒙有云。淫畋渔者谓之暴天物。天物且不可暴。又可抉摘削露其情状乎。  

天能不致罚耶。长吉夭。东野穷。玉溪生。官不挂朝籍而死。正坐是哉。由此观之。元白之无后。  

未必非天之致罚也。玩落句意香山其自知之矣。  

微之整集旧诗及文笔为百轴以七言长句  

寄乐天乐天次韵酬之余思未尽加为六韵  

海内声华并在身。箧中文字绝无伦。遥知独对封章草。忽忆同为献纳臣。  

走笔往来盈卷轴。除官递互掌丝纶。制从长庆词高古。诗到元和体变新。  

各有文姬才稚齿。俱无通子继余尘。琴书何必求王粲。与女犹胜与外人。  

答微之见寄  

可怜风景浙东西。先数余杭次会稽。禹庙未胜天竺寺。钱湖不羡若耶溪。  

摆尘野鹤春毛暖。拍水沙鸥湿翅低。更对雪楼君爱否。红栏碧甃点银泥。  

原选者评。腹联先将雪意写透。结句点出好景如画。  

得湖州崔十八使君书喜与  

杭越邻郡因成长句代贺兼寄微之  

自注。贞元初。同登科。崔君名最在后。当时崔自咏云。人间不会云间事。应笑蓬莱最后仙。  

三郡何因此结缘。贞元科第忝同年。故情欢喜开书后。旧事思量在眼前。  

越国封疆吞碧海。杭城楼阁入青烟。吴兴卑小君应屈。为是蓬莱最后仙。  

原选者评。逐句相承。篇法绵密。却减尽针线之迹。由其律熟而气厚也。  

汪立名曰。按。纪事。崔元亮刺湖州时。白公刺杭。元微之以观察刺越。有唱和诗。号。三州唱和集。  

赠侯三郎中  

老爱东都好寄身。足泉多竹少埃尘。年丰最喜唯贫客。秋冷先知是瘦人。  

幸有琴书堪作伴。苦无田宅可为邻。洛中纵未长居得。且与田苏游过春。  

原选者评。善以文言道俗情。本色语倍觉雅驯。  

履道新居二十韵  

履道坊西角。官河曲北头。林园四邻好。风景一家秋。门闭深沉树。池通浅沮沟。  

拔青松直上。铺碧水平流。篱菊黄金合。窗筠绿玉稠。疑连紫阳洞。似到白苹洲。  

僧至多同宿。宾来辄少留。岂无诗引兴。兼有酒销忧。移榻临平岸。携茶上小舟。  

果穿闻鸟啄。萍破见鱼游。地与尘相远。人将境共幽。泛潭菱点镜。沉浦月生钩。  

厨晓烟孤起。庭寒雨半收。老饥初爱粥。瘦冷早披裘。洛下招新隐。秦中忘旧游。  

辞章留凤阁。班籍寄龙楼。病惬官曹静。闲惭俸禄优。琴书中有得。衣食外何求。  

济世才无取。谋身智不周。应须共心语。万事一时休。  

原选者评。竟体稳洽。拔青松直上。一联炼句尤挺健。  

梦行简  

天气妍和水色鲜。闲吟独步小桥边。池塘草绿无佳句。虚卧春窗梦阿怜。  

原选者评。习用语。妙于点化。  

渡淮  

淮水东南阔。无风渡亦难。孤烟生乍直。远树望多圆。春浪棹声急。夕阳帆影残。  

涛流宜映月。今夜重吟看。  

自到郡斋仅经旬日方专公务  

未及宴游偷闲走笔题二十四韵兼寄  

常州贾舍人湖州崔郎中仍呈吴中诸客  

渭北离乡客。江南守土臣。涉途初改月。入境已经旬。甲郡摽天下。环封极海滨。  

版图十万户。兵籍五千人。自顾才能少。何堪宠命频。冒荣惭印绶。虚奖负丝纶。  

候病须通脉。防流要塞津。救烦无若静。补拙莫如勤。削使科条简。摊令赋役均。  

以兹为报效。安敢不躬亲。襦衤夸提于手。韦弦佩在绅。敢辞称俗吏。且愿活疲民。  

常未徵黄霸。湖犹借寇恂。愧无铛脚政。徒忝犬牙邻。制诰夸黄绢。诗篇占白苹。  

铜符抛不得。琼树见无因。警寐钟传夜。催衙鼓报晨。唯知对胥吏。未暇接亲宾。  

色变云迎夏。声残鸟过春。麦风非逐扇。梅雨异随轮。武寺山如故。王楼月自新。  

池塘闲长草。丝竹废生尘。暑遣烧神酎。晴教晒舞茵。待还公事了。亦拟乐吾身。  

原选者评。中幅极尽理烦治剧之略。盖到郡经旬而规模已定矣。一结即先忧后乐意。乃知居易实具经世之才而当时未竟其用。为可惜也。分司以后。时不可为。不得已托诗酒以自娱耳。救烦无若静。补拙莫如勤。十字。凡为守令者当录置座右。  

故衫  

暗澹绯衫称老身。半披半曳出朱门。袖中吴郡新诗本。襟上杭州旧酒痕。  

残色过梅看向尽。故香因洗鼻臭犹存。曾经烂漫三年著。欲弃空箱似少恩。  

原选者评。所咏止一衫。而衫之色香襟袖。衫之时地岁月。历历清出。并著衫之人身份性情。亦曲曲传出。却又浑成熨贴。无一点安排痕迹。亦绝不假一字纤巧雕琢。此香山擅场处。李商隐辈岂能办此。  

泛太湖书事寄微之  

烟渚云帆处处通。飘然舟似入虚空。玉杯浅酌巡初匝。金管徐吹曲未终。  

黄夹缬林寒有叶。碧琉璃水净无风。避旗飞鹭翩翻白。惊鼓跳鱼拨剌红。  

涧雪压多松偃蹇。岩泉滴久石玲珑。书为故事留湖上。吟作新诗寄浙东。  

军府威容从道盛。江山气色定知同。报君一事君应羡。五宿澄波皓月中。  

病中多雨逢寒食  

水国多阴常懒出。老夫饶病爱闲眠。三旬卧度莺花月。一半春消风雨天。  

薄暮何人吹觱篥。新晴几处缚秋千。采绳芳树长如旧。唯是年年换少年。  

原选者评。颈联何其蕴藉。宋人。年年不带看花眼。不是愁中即病中。之句。便觉径直少味。  

重答刘和州  

分无佳丽敌西施。敢有文章替左司。随分笙歌聊自乐。等闲篇咏被人知。  

花边妓引寻香径。月下僧留宿剑池。可惜当时好风景。吴王应不解吟诗。  

原选者评。不敢替左司。但可傲睨吴王。即苏轼云。识字劣能欺项籍也。  

城上夜宴  

留春不住登城望。惜夜相将秉烛游。风月万家河两岸。笙歌一曲郡西楼。  

诗听越客吟何苦。酒被吴娃劝不休。从道人生都是梦。梦中欢笑亦胜愁。  

六月三日夜闻蝉  

荷香清露坠。柳动好风生。微月初三夜。新蝉第一声。乍闻愁北客。静听忆东京。  

我有竹林宅。别来蝉再鸣。不知池上月。谁拨小船行。  

原选者评。一片空明。诗境至此。才许当一。清。字。直是天分高绝。钝根人何从学步。  

晚起  

卧听冬冬衙鼓声。起迟睡足长心情。华簪脱后头虽白。堆案抛来眼挍明。  

闲上篮羜乘兴出。醉回花舫信风行。明朝更濯尘缨去。闻道松江水最清。  

河亭晴望  

。九月八日。  

风转云头敛。烟销水面开。晴虹桥影出。秋雁橹声来。郡静官初罢。乡遥信未回。  

明朝是重九。谁劝菊花杯。  

原选者评。气味近老杜。  

梦苏州水阁寄冯侍御  

扬州驿里梦苏州。梦到花桥水阁头。觉后不知冯侍御。此中昨夜共谁游。  

原选者评。吴郡志。戴颙宅。北禅寺。唐司勋郎中陆氵夸尝居之。有花桥水阁。  

太湖石  

烟翠三秋色。波涛万古痕。削成青玉片。截断碧云根。风气通岩穴。苔纹护洞门。  

三峰具体小。应是华山孙。  

原选者评。律法浑成。腹联刻画绝警。结句陡健有力。秘省后厅  

槐花雨润新秋地。桐叶风翻欲夜天。尽日后厅无一事。白头老监枕书眠。  

寄殷协律  

五岁优游同过日。一朝消散似浮云。琴诗酒伴皆抛我。雪月花时最忆君。  

几度听鸡歌白日。亦曾骑马咏红裙。吴娘暮雨萧萧曲。自别江南更不闻。  

原选者评。无限感慨。冶语更凄凉。  

临都驿答梦得六言二首  

杨子津头月下。临都驿里灯前。昨日老于前日。去年春似今年。  

谢守归为秘监。冯公老作郎官。前事不须问著。新诗且更吟看。  

原选者评。节短音长。  

春词  

低花树映小妆楼。春入眉心两点愁。斜倚栏干背鹦鹉。思量何事不回头。  

原选者评。艳体。妙于蕴藉。  

送敏中归豳宁幕  

六十衰翁儿女悲。傍人应笑尔应知。弟兄垂老相逢日。杯酒临欢欲散时。  

前路加餐须努力。今宵尽醉莫推辞。司徒知我难为别。直过秋归未讶迟。  

原选者评。情景一氵勇而出。清空如话。倍觉沉著深挚。恻恻动人。棣华雁影。浮词不扫自去。  

池窗  

池晚莲芳谢。窗秋竹意深。更无人作伴。唯对一张琴。送鹤与裴相临别赠诗  

司空爱尔尔须知。不信听吟送鹤诗。羽翮势高宁惜别。稻粱恩厚莫愁饥。  

夜栖少共鸡争树。晓浴先饶凤占池。稳上青云勿回顾。的应胜在白家时。  

原选者评。腹联便是一生得力处。岂徒赠鹤。兼可风世。正与。送崔考功赴阙。意同。  

冯班曰。此兴忠厚。  

乌夜啼  

城上归时晚。庭前宿处危。月明无叶树。霜滑有风枝。啼涩饥喉咽。飞低冻翅垂。  

画堂鹦鹉鸟。冷暖不相知。  

原选者评。夜景刻画极警。一结托兴尤深。  

送东都留守令狐尚书赴任  

翠华黄屋未东巡。碧洛青嵩付大臣。地称高情多水竹。山宜闲望少风尘。  

龙门即拟为游客。金谷先凭作主人。歌酒家家花处处。莫空管领上阳春。  

原选者评。汪立名曰。按。宝历二年。敬宗欲幸东都。谏者皆不听。已使按修宫阙。赖裴度婉言而罢。明年为文宗太和元年。令孤楚以三年春留守东都。故公首句及此。盖文宗方励精图治。尽反敬宗弊政。未东巡之语有微辞焉。  

想东游五十韵并序  

太和三年春。予病免官后。忆游浙右数郡。兼思到越一访微之。故两浙之间。一物以  

上。想皆在目。吟且成篇。不能自休。盈五百字。亦犹孙兴公想天台山而赋之也。  

海内时无事。江南岁有秋。生民皆乐业。地主尽贤侯。郊静销戎马。城高逼斗牛。  

平河七百里。沃壤二三州。坐有湖山趣。行无风浪忧。食宁妨解缆。寝不废乘流。  

泉石谙天竺。烟霞识虎丘。余芳认兰泽。遗咏思洲。菡萏红涂粉。菰蒲绿泼油。  

鳞差渔户舍。绮错稻田沟。紫洞藏仙窟。玄泉贮怪湫。精神昂老鹤。姿彩娟潜虯。  

静阅天工妙。闲窥物状幽。投竿出比目。掷果下猕猴。味苦莲心小。浆甜蔗节稠。  

橘苞从自结。藕孔是谁锼。逐日移潮信。随风变櫂讴。递夫交烈火。候吏次鸣驺。  

梵塔形疑踊。阊门势欲浮。客迎携酒榼。僧待置茶瓯。小宴闲谈笑。初筵雅献酬。  

稍催朱蜡炬。徐动碧牙筹。圆王戋飞莲子。长裾曳石榴。柘枝随画鼓。调笑从香球。  

幕飏云飘槛。帘褰月露钩。舞繁红袖凝。歌切翠眉愁。弦管宁容歇。杯盘未许收。  

良辰宜酩酊。卒岁好优游。脍缕鲜仍细。莼丝滑且柔。饱餐为日计。稳睡是身谋。  

各愧空虚得。官知止足休。自嫌犹屑屑。众笑太悠悠。物表疏形役。人寰足悔尤。  

蛾须远灯烛。兔勿近罝罘。幻世春来梦。浮生水上沤。百忧中莫入。一醉外何求。  

未死痴王湛。无儿老邓攸。蜀琴安膝上。周易在床头。去去无程客。行行不系舟。  

劳君频问讯。劝我少淹留。云雨多分散。关山苦阻修。一吟江月别。七见日星周。  

珠玉传新什。鹓鸾念故俦。悬旌心宛转。束楚意绸缪。驿舫妆青雀。官槽秣紫骝。  

镜湖期远泛。禹穴约冥搜。预埽题诗壁。先开望海楼。饮思亲履舄。宿忆并衾裯。  

志气吾衰也。风情子在不。应须相见后。别作一家游。  

原选者评。洋洋洒洒。一气转旋。细意熨贴。层次井然。起伏照应极变化断续之妙。  

将至东都先寄令狐留守  

黄鸟无声叶满枝。闲吟想到洛城时。惜逢金谷三春尽。恨拜铜楼一月迟。  

诗境忽来还自得。醉乡潜去与谁期。东都添个狂宾客。先报壶觞风月知。  

原选者评。诗境忽来还自得。箫子显所谓。须其自来。不以力构。也。杜甫。诗成觉有神。亦是此意。  

晚桃花  

一树红桃亚拂池。竹遮松荫晚开时。非因斜日无由见。不是闲人岂得知。  

寒地生材遗校易。贫家养女嫁常迟。春深欲落谁怜惜。白侍郎来折一枝。  

原选者评。比意深婉。总从一。晚。字生情。寒地生材。句自是主意。以。贫家养女。句更切桃花。故仍以上句作陪。律法极细。  

阿崔  

谢病卧东都。羸然一老夫。孤单同伯道。迟暮过商瞿。岂料鬓成雪。方看掌弄珠。  

已衰宁望有。虽晚亦胜无。兰入前春梦。桑悬昨日弧。里闾多庆贺。亲戚共欢娱。  

腻剃新胎发。香绷小绣襦。玉芽开手爪。酥颗点肌肤。弓冶将传汝。琴书勿坠吾。  

未能知寿夭。何暇虑贤愚。乳气初离殻。啼声渐变雏。何时能反哺。供养白头乌。  

原选者评。写小儿初生。端详入细。一结喜极。不觉虑其将来。软语心酸。逼真老人情景。  

此种自让香山独步。卷二十六  

太原白居易诗八七十三首  

池上小宴问程秀才  

洛下园林好自知。江南景物暗相随。净淘红炊粒香饭。薄切紫鳞烹水葵。  

雨滴蓬声青雀舫。浪摇花影白莲池。停杯一问苏州客。何似吴松江上时。  

桥亭卯饮  

卯时偶饮斋时卧。林下高桥桥上亭。松影过窗眠始觉。竹风吹面醉初醒。  

就荷叶上包鱼鲊。当石渠中浸酒缾。生计悠悠身兀兀。甘从妻唤作刘伶。  

原选者评。蔡宽夫诗话。曰。吴中作鱼乍。多用龙溪池中莲叶包为之。后数日取食。比瓶中气味特妙。观乐天诗。盖昔人已有此法也。  

西风  

西风来几日。一叶已先飞。新霁乘轻屐。初凉换熟衣。浅渠消慢水。疏竹漏斜晖。  

薄暮春苔巷。家僮引鹤归。  

原选者评。萧疏淡远。  

题岐王旧山池石壁  

树深藤老竹回环。石壁重重锦翠斑。俗客看来犹解爱。忙人到此亦须闲。  

况当霁景凉风后。如在千岩万壑间。黄绮更归何处去。洛阳城内有商山。  

原选者评。一气相生。珠圆玉润。此七律正宗也。况当。一联开宋调而气味自厚。履道池上作家池动作经旬别。松竹琴鱼好在无。树暗小巢藏巧妇。渠荒新叶长慈姑。  

不因车马时时到。岂觉林园日日芜。犹喜春深公事少。每来花下得踟蹰。  

和令狐相公寄刘郎中兼见示长句  

日月天衢仰面看。尚淹池凤滞台鸾。碧幢千里空移镇。赤笔三年未转官。  

别后纵吟终少兴。病来虽饮不多欢。酒军诗敌如相遇。临老犹能一据鞍。  

原选者评。豪极。香山变调。  

期宿客不至  

风飘雨酒帘帷故。竹映松遮灯火深。宿客不来嫌冷落。一尊酒对一张琴。  

原选者评。唐人七绝。每著意前半。此诗上二句字字用意。已写透冷落光景。下二句一拍自合。  

晚归府  

晚从履道来归府。街路虽长尹不嫌。马上凉于床上坐。绿槐风透紫蕉衫。  

原选者评。自为写照。风致潇洒。视宋祁。两行红烛摊书者。何如。  

从龙潭寺至少林寺题赠同游者  

山屐田衣六七贤。搴芳蹋翠弄潺湲。九龙潭月落杯酒。三品松风飘管弦。  

强健且宜游胜地。清凉不觉过炎天。始知驾鹤乘云外。别有逍遥地上仙。  

元相公挽歌词三首录一首  

铭旌官重威仪盛。骑吹声繁卤簿长。后魏帝孙唐宰相。六年七月葬咸阳。  

原选者评。严重简括。可当一篇墓志。酬李二十侍郎  

筍老兰长花渐稀。衰翁相对惜芳菲。残莺著雨慵休啭。落絮无风凝不飞。  

行掇木芽供野食。坐牵萝蔓挂朝衣。十年分手今同醉。醉未如泥莫道归。  

原选者评。颔联似赋似比。意致缠绵。深人无浅语。  

池上闲咏  

青莎台上起书楼。绿藻潭中系钓舟。日晚爱行深竹里。月明多上小桥头。  

暂尝新酒还成醉。亦出中门便当游。一部清商聊送老。白须萧飒管弦秋。  

原选者评。天机清妙。吐属自然。不知者或以为开宋派矣。  

和高仆射罢节度让尚书  

授少保分司喜遂游山水之作  

暂辞八座罢双旌。便作登山临水行。能以忠贞酬重任。不将富贵碍高情。  

朱门出去簪缨从。绛帐归来歌吹迎。鞍辔闹装光满马。何人信道是书生。  

送考功崔郎中赴阙  

称意新官又少年。秋凉身健好朝天。青云上了无多路。却要徐驱稳著鞭。  

原选者评。规戒深挚。  

同诸客题于家公主旧宅  

平阳旧宅少人游。应是游人到即愁。布谷鸟啼桃李院。络丝虫怨凤凰楼。  

台倾滑石犹残砌。帘断真珠不满钩。闻道至今萧史在。髭须雪白向明州。  

原选者评。写景秾丽。倍觉苍凉。一结黯然神伤。不堪卒读。  

汪立名曰。按。周益公。英华辨证。于家公主。宪宗之女永昌公主下嫁由页之子季友。元和间卒。追封梁国。谥惠康。于由页家河南。后徙京兆。居易所题旧宅在洛中。言公主已亡而萧史尚  

在。后又有。寄明州于驸马使君诗。云。留滞三年在浙东。及。海味腥咸。之语。皆指明州也。  

。英华。作。韶州。是误以于季友为于琮也。琮尚宣宗广德公主在大中十三年。居易殁已久。至贬韶州。则在咸通十三年。相去更远矣。菩提寺上方晚眺  

楼阁高低树浅深。山光水色暝沉沉。嵩烟半卷青绡幕。伊浪平铺绿绮衾。  

飞鸟灭时宜极目。远风来处好开襟。谁知不离簪缨内。长得逍遥自在心。  

杨柳枝词八首录四首  

依依袅袅复青青。勾引春风无限情。白雪花繁空扑地。绿丝条弱不胜莺。  

红版江桥青酒旗。馆娃宫暖日斜时。可怜雨歇东风定。万树千条各自垂。  

苏州杨柳任君夸。更有钱塘胜馆娃。若解多情寻小小。绿杨深处是苏家。  

叶含浓露如啼眼。枝袅轻风似舞腰。小树不禁攀折苦。乞君留取两三条。  

原选者评。四诗风格不减盛唐。  

春早秋初因时即事兼寄浙东李侍郎  

春早秋初昼夜长。可怜天气好年光。和风细动帘帷暖。清露微凝枕簟凉。  

窗下晓眠初减被。池边晚坐乍移床。闲从蕙草侵阶绿。静任槐花满地黄。  

理曲管弦闻后院。熨衣灯火映深房。四时新景何人别。遥忆多情李侍郎。  

原选者评。春早秋初。起句揭出。以下两两分写。言下俱有情在。结以。多情。一句收足。点晴欲飞。  

送姚杭州赴任因思旧游  

与君细话杭州事。为我留心莫等闲。闾里固宜勤抚恤。楼台亦要数跻攀。  

笙歌缥缈虚空里。风月依稀梦想间。且喜诗人重管领。遥飞一王戋贺江山。  

原选者评。不曰。贺诗人。而曰。贺江山。立言特妙。感旧传衣。颂姚扬己。几层意思。总摄在内。真仙笔也。  

种柳三咏  

白头种松桂。早晚见成林。不及栽杨柳。明年便有阴。春风为催促。副取老人心。  

从君种杨柳。夹水意如何。准拟三年后。青丝拂绿波。仍教小楼上。对唱柳枝歌。  

更想五年后。千千条麴尘。路傍深映月。楼上暗藏春。愁杀闲游客。闻歌不见人。  

原选者评。姚宽。丛话。曰。唐人咏柳。使。麴尘。字者极多。礼记。月令。荐鞠衣于上帝告桑事。注云。如麴尘色。周礼。内司服鞠衣。郑司农云。鞠衣。黄桑服也。色如鞠尘。象桑叶始生。此用之柳。又象其花絮之穗耳。  

韦七自太子宾客再除秘书监以长句贺而饯之  

离筵莫怆且同欢。共贺新恩拜旧官。屈就商山伴麋鹿。好归芸阁狎鹓鸾。  

落星石上苍苔古。画鹤厅前白露寒。老监姓名应在壁。相思试为拂尘看。  

原选者评。曲折尽意。雍容大雅。  

九年十一月二十一日感事而作  

祸福茫茫不可期。大都早退似先知。当君白首同归日。是我青山独往时。  

顾索素琴应不暇。忆牵黄犬定难追。麒麟作脯龙为醢。何以泥中曳尾鼂。  

原选者评。东坡志林。曰。乐天为王涯所谗。谪江州司马。甘露之祸。乐天在洛。适游香山寺。有。白首同归。二句。不知者以为幸之也。乐天岂幸人之祸者哉。盖悲之也。汪立名曰。  

。按。白首同所归。乃潘岳石崇临刑时语。太和九年甘露事。李训。郑注。舒元舆。王涯。贾食束皆被害。味诗中。同归。句本就事而言。不专指王涯也。公自苏州召还。秩位渐崇。见机引退。宦官之祸固早计及者。何致追憾王涯。况公之迁谪本由宦官恶之。附宦官者成之。岂反以中人诛夷士大夫为快。幸祸之说盖出章子。厚谚所谓。以小人心度君子腹耳。  

春来频与李二宾客郭外同游因赠长句  

风光引步酒开颜。送老消春嵩洛间。朝踏落花相伴出。暮随飞鸟一时还。  

我为病叟诚宜退。君是才臣岂合闲。可惜济时心力在。放教临水复登山。  

原选者评。观此诗。可知香山未尝一刻忘世。岂独为他人惋惜耶。  

三月三日  

画堂三月初三日。絮扑窗纱燕拂檐。莲子楼杯尝冷酒。柘枝一曲试春衫。  

阶临池面胜看镜。户映花丛当下帘。指点楼南玩新月。玉钩素手两纤纤。闲居春尽  

闲泊池舟静掩扉。老身慵出客来稀。愁应暮雨留教住。春被残莺唤遣归。  

揭瓮偷尝新熟酒。开箱试著旧生衣。冬裘夏葛相催促。垂老光阴速似飞。  

原选者评。炼句炼字。后来陆游得法于此。  

香山避暑二绝  

六月滩声如猛雨。香山楼北畅师房。夜深起凭栏干立。满耳潺湲满面凉。  

纱巾草履竹疏衣。晚下香山蹋翠微。一路凉风十八里。卧乘篮羜睡中归。  

原选者评。前首如对北风图。自然毛发淅洒。次首北窗高枕。无此恬适。真足破除热恼。  

赠谈客  

上客清谈何亹亹。幽人闲思自寥寥。请君休说长安事。膝上风清琴正调。  

原选者评。移床远客。那容著一点尘氛。  

答梦得秋庭独坐见赠  

林梢隐映夕阳残。庭际萧疏夜气寒。霜草欲枯虫思急。风枝未定鸟栖难。  

容衰见镜同惆怅。身健逢杯且喜欢。应是天教相暖热。一时垂老与闲官。  

原选者评。颔联近晚唐。却非孟郊辈所及。  

酬梦得霜夜对月见怀  

凄清冬夜景。摇落长年情。月带新霜色。碪和远雁声。暖怜炉火近。寒觉被衣轻。  

枕上酬佳句。诗成梦不成。  

初冬月夜得皇甫泽州手札  

并诗数篇因遣报书偶题长句  

清泠玉韵两三章。落泊银钩七八行。心逐报书悬雁足。梦寻来路绕羊肠。  

水南地空多明月。山北天寒足早霜。最恨泼醅新熟酒。迎冬不待兵君尝。  

原选者评。雁足。羊肠。虚实巧对。与。履道池上。巧妇。慈姑。同一句法。然香山佳处不在此。  

寄献北都留守裴令公并序  

司徒令公分守东洛。移镇北都。一心勤王。三月成政。形容盛德。实在歌诗。况辱知  

音。敢不先唱。辄奉五言四十韵寄献。以抒下情。  

天上中台正。人间一品高。休明值尧舜。勋业过萧曹。始擅文三捷。终兼武六韬。  

动人名赫赫。忧国意忉忉。荡蔡擒封豕。平齐斩巨鳌。两河收土宇。四海定波涛。  

宠重移宫龠。恩新换阃旄。保厘东宅静。守护北门牢。晋国封疆阔。并州士马豪。  

胡兵惊赤帜。边雁避乌号。令下流如水。仁沾泽似膏。路喧歌五衤夸。军醉感单醪。  

将校森貔武。宾僚俨隽髦。客无烦夜柝。吏不犯秋毫。神在台骀助。魂亡猃狁逃。  

德星销彗孛。霖雨灭腥臊。烽戍高临代。关河远控洮。汾云晴漠漠。朔吹冷。  

豹尾交牙戟。虯须捧佩刀。通天白犀带。照地紫麟袍。羌管吹杨柳。燕姬酌蒲萄。  

银含凿落王戋。金屑琵琶槽。遥想从军乐。应忘报国劳。紫微留北阙。绿野寄东皋。  

忽忆前时会。多惭下客叨。清宵陪讠燕话。美景从游遨。花月还同尝。琴诗雅自操。  

朱弦拂宫徵。洪笔振风骚。近竹开方丈。依林架桔槔。春池八九曲。画舫两三艘。  

径滑苔粘屐。潭深水没篙。绿丝萦岸柳。红粉映楼桃。为穆先陈醴。招刘共藉糟。  

舞鬟金翡翠。歌颈玉蛴螬。盛德终难过。明时岂易遭。公虽慕张范。帝未舍伊皋。  

眷恋心方结。踟蹰首已搔。鸾凰上寥廓。燕雀任蓬蒿。欲献文狂简。徒烦思郁陶。  

可怜四百字。轻重抵鸿毛。  

原选者评。通首分两大段看。前半叙度平蔡齐之勋业及移镇北都之治绩。而以紫微留北阙。二句锁住。绿野东皋。已拖到昔时宴集事。后半叙自己从前交谊。而以盛德终难过。四句缭绕前文。述度之宠遇。末方结到献诗之意。此诗与前。集贤林亭即事。五古一篇。皆香山极用意之作。高华雅赡。杜甫嗣音。惜结句末免弩末。  

看梦得题答李侍郎诗诗中有文星之句因戏和之  

看题锦绣报琼瑰。俱是人天第一才。好遣文星守躔次。亦须防有客星来。  

原选者评。戏语雅趣。  

早春忆游思黯南庄因寄长句  

南庄胜处心常忆。借问轩车早晚游。美景难忘竹廊下。好风争奈柳桥头。  

冰消见水多于地。雪霁看山尽入楼。若待春深始同赏。莺残花落却堪愁。  

原选者评。好句疑仙。触境而得。著意求之。便乏自然之趣。  

杪秋独夜  

无限少年非我伴。可怜清夜与谁同。欢娱牢落中心少。亲故凋零四面空。  

红叶树飘风起后。白须人立月明中。前头更有萧条物。老菊衰兰三两丛。  

答闲上人来问因何风疾  

自注。色界四天。初禅具三灾。二禅无火灾。三禅无水灾。四禅无风灾。  

一床方丈向阳开。劳动文殊问疾来。欲界凡夫何足道。四禅天始免风灾。  

原选者评。戏语作罢脱耳。亦是小机锋。禅理不必如是。不必不如是。  

夜闻筝中弹潇湘送神曲感旧  

缥缈巫山女。归来七八年。殷勤湘水曲。留在十三弦。苦调吟还出。深情咽不传。  

万重云水思。今夜月明前。  

原选者评。一气转折。灵空缥缈。落句不减江上峰青。  

戏礼经老僧  

香火一炉灯一盏。白头夜礼佛名经。何年饮著声闻酒。直到如今醉未醒。  

原选者评。解此。可以面壁九年。不立文字。  

梦得前所酬篇有炼尽美少年  

之句因思往事兼咏今怀重以长句答之  

自注。梦得贞元中及今凡仕七朝也。  

炼尽少年成白首。忆初相识到今朝。昔饶春桂长先折。今伴寒松最后凋。  

生事纵贫犹可过。风情虽老未全销。声华宠命人皆得。若个如君历七朝。  

春尽日宴罢感事独吟  

五年三月今朝尽。客散筵空独掩扉。病共乐天相伴住。春随樊素一时归。  

闲听莺语移时立。思逐杨花触处飞。金带缒腰衫委地。年年衰瘦不胜衣。  

原选者评。未免有情。谁能遣此。然亦不堪回想矣。  

前有别柳枝绝句梦得继和云春尽  

絮飞留不得随风好去落谁家又复戏答  

柳老春深日又斜。任他飞向别人家。谁能更学孩童戏。寻逐春风捉柳花。  

时热少见客因咏所怀  

冠栉心多懒。逢迎兴渐微。况当时热甚。幸遇客来稀。湿洒池边地。凉开竹下扉。  

露床青篾簟。风架白蕉衣。院静留僧宿。楼空放妓归。衰残强欢宴。此事久知非。  

宣州崔大夫阁老忽以近诗数十首  

见示吟讽之下窃有所喜因成长句寄题郡斋  

谢玄晖殁吟声寝。郡阁寥寥笔砚闲。无复新诗题壁上。虚教远岫列窗间。  

忽惊歌雪今朝至。必恐文星昨夜还。再喜宣城章句动。飞觞遥贺敬亭山。  

原选者评。句句相生。白描高手。  

晚池泛舟遇景成咏赠吕处士  

岸浅桥平池面宽。飘然轻棹泛澄澜。风亦扇引开怀入。树爱舟行仰卧看。  

别境客稀知不易。能诗人少咏应难。惟怜吕叟时相伴。同把磻溪旧钓竿。  

原选者评。好句俱以不经意得之。香山晚年诗境如是。  

和杨尚书罢相后夏日游  

永安水亭兼招本曹杨侍郎同行  

道行无喜退无忧。舒卷如云得自由。良冶动时为哲匠。巨川济了作虚舟。  

竹亭阴合偏宜夏。水槛风凉不待秋。遥爱翩翩双紫凤。入同官署出同游。  

原选者评。如题顺写。层层俱到。颔联对句尤胜。可谓句中有句。  

五年秋病后独宿香山寺二首  

经年不到龙门寺。今夜何人知我情。还向畅师房里宿。新秋月色旧滩声。  

原选者评。旧。字下得奇。却妙。  

饮徒歌伴今何在。雨散云飞尽不回。从此香山风月夜。只应长是一身来。  

早入皇城赠王留守仆射  

津桥残月晓沉沉。风露凄清禁署深。城柳宫槐谩摇落。悲愁不到贵人心。  

山中五绝句录三首  

岭上云  

岭上白云朝未散。田中青麦旱将枯。自生自灭成何事。能逐东风作雨无。  

石上苔  

漠漠斑斑石上苔。幽芳静绿绝纤埃。路傍凡草荣遭遇。曾得七香车辗来。  

涧中鱼  

海水桑田欲变时。风涛翻覆沸天池。鲸吞蛟斗波成血。深涧游鱼乐不知。  

原选者评。比体。暗指甘露事。  

和敏中洛下即事  

昨日池塘春草生。阿连新有好诗成。花园到处莺呼入。骏马游时客避行。  

水暖鱼多似南国。人稀尘少胜西京。洛中佳境应无限。若欲谙知问老兄。  

送敏中新授户部员外郎西归  

自注。长庆初。予为主客郎中。知制诰。迁中书舍人。去今二十一年也。  

千里归程三伏天。官新身健马翩翩。行冲赤日加餐饭。上到青云稳著鞭。  

长庆老郎唯我在。客曹故事望君传。前鸿后雁行难续。相去迢迢二十年。原选者评。旧唐书。武宗闻居易名。欲相之。以问李德裕。德裕言居易病废。敏中文类其兄。有器识。即除翰林学士。时方为库部郎中。未逾三年入相。  

览卢子蒙侍御旧诗多与微之唱和  

感今伤昔因赠子蒙题于卷后  

早闻元九咏君诗。恨与卢君相识迟。今日逢君开旧卷。卷中多道赠微之。  

相看掩泪情难说。别有伤心事岂知。闻道咸阳坟上树。已抽三丈白杨枝。  

原选者评。清空一气。直从肺腑中流出。不知是血是泪。笔墨之痕俱化。  

汪立名曰。北梦琐言。云。白太保与元相国友善。以诗道著名。时号元白。其集内有。哭元相。诗云。相看掩泪俱无语。等句。洎自撰墓志铭云。与梦得为诗友。殊不言元公。人疑其隙终也。按此语在。醉吟先生传。中。非墓志也。传未曰。于时开成三年。先生之齿六十有七。  

则是微之之殁久矣。其所谓。如满之为空门友。韦楚为山水友。梦得为诗友。皇甫朗为酒友。  

皆就当时在洛之人而言。非该举平生也。且公晚年哭微之之作甚多。有。梦微之。诗云。夜来携手梦同游。晨起盈巾泪莫收。又。闻歌者唱微之诗。云。时向歌中闻一句。未容倾耳已伤心。感悼凄怆。如在初殁。隙终之语。岂不大谬焉。又考史传皆作。白少傅。即公诗内止有少傅官停语。并无称太保者。不知何所本也。  

新小滩  

石浅沙平流水寒。水边斜插一渔竿。江南客见生乡思。道似严陵七里滩。  

喜入新年自咏  

白须如雪五朝臣。又值新正第七旬。老过占他蓝尾酒。病余收得到头身。  

销磨岁月成高位。比类时流是幸人。大历年中骑竹马。几人得见会昌春。  

原选者评。每句中含一喜字。结处收应五朝。笔力健举。老年精神魄力如是。真不可及。  

夏日与闲禅师林下避暑  

自注。是岁潮韶等郡皆有亲友谪居。  

落景墙西尘土红。伴僧闲坐竹泉东。绿萝潭上不见日。白石滩边长有风。  

热恼渐知随念尽。清凉常愿与人同。每因毒暑悲亲故。多在炎方瘴海中。  

原选者评。稽古录。曰。开成五年。杨嗣复贬潮州。李珏贬韶州。谈氏小外孙玉童自注。谈氏初逝。  

外翁七十孙三岁。笑指琴书欲遣传。自念老夫今髦矣。因思稚子更茫然。  

中郎余庆钟羊祜。子幼能文似马迁。才与不才争料得。东床空后且娇怜。  

杨柳枝词  

一树春风千万枝。嫩于金色软于丝。永丰西角荒园里。尽日无人属阿谁。  

原选者评。风致翩翩。  

。云溪友议。曰。居易有妓。樊素善歌。小蛮善舞。尝为诗曰。樱桃樊素口。杨柳小蛮腰。  

年既高迈而小蛮方丰艳。因杨柳词以托意云。  

诏取永丰柳植禁苑感赋  

一树衰残委泥土。双枝荣耀植天庭。定知玄象今春后。柳宿光中添两星。  

原选者评。云溪友议。曰。宣宗朝。国乐唱前词。上问谁作。永丰在何处。左右具以对。  

遂因东使。命取永丰柳两枝植于禁中。居易感上知其名且好风雅。又为诗一章。  

池上篇并序  

都城风土水木之胜在东南偏。东南之胜在履道里。里之胜在西北隅。西闬北垣第一第即白氏叟乐天退老之地。地方十七亩。屋室三之一。水五之一。竹九之一。而岛树桥道间之。初乐天既为主。喜且曰。虽有台池。无粟不能守也。乃作池东粟廪。又曰。虽有子弟。无书不能训也。乃作池北书库。又曰。虽有宾朋。无琴酒不能娱也。乃作池西琴亭。加右樽焉。乐天罢杭州刺史时。得天竺石一。华亭鹤二以归。始作西平桥。开环池路。罢苏州刺史时。得太湖石。白莲。折腰菱。青板舫以归。又作中高桥。通三岛径。罢刑部侍郎时。有粟千斛。书一车。洎臧获之习筦磬弦歌者指百以归。先是颖川陈孝山与酿法。酒味甚佳。博陵崔晦叔与琴。韵甚清。蜀客姜发授。秋思。声甚淡。弘农杨贞一与青石三。方长平滑。可以坐卧。大和三年夏。乐天始得请为太子宾客。分秩于洛下。息躬于池上。凡三任所得。  

四人所与。洎吾不才身。今率为池中物矣。每至池风春。池月秋。水香莲开之旦。露清鹤唳之夕。拂杨石。举陈酒。援崔琴。弹姜。秋思。颓然自适。不知其他。酒酣琴罢。又命琴童登中岛亭。合奏。霓裳散序。声随风飘。或凝或散。悠扬于竹烟波月之际者久之。曲未竟而乐天陶然已醉。睡于石上矣。睡起偶咏。非诗非赋。阿龟握笔。因题石间。视其粗成韵章。  

命为池上篇云尔。十亩之宅。五亩之园。有水一池。有竹千竿。勿谓土狭。勿谓地偏。  

足以容膝。足以息肩。有堂有庭。有桥有船。有书有酒。有歌有弦。  

有叟在中。白须飘然。识分知足。外无求焉。如鸟择木。姑务巢安。  

如龟居坎。不知海宽。灵鹤怪石。紫菱白莲。皆吾所好。尽在我前。  

时饮一杯。或吟一篇。妻孥熙熙。鸡犬闲闲。优哉游哉。吾将终老乎其间。  

原选者评。池上佳境。详于序中。诗更不尔见缕。淡淡写来。自见老洁。识分知足。四字是乐天一生得力处。真实受用。在此序中。未及诗中。特为清出。可为奢汰逾分。营营无厌者痛下针砭。汪立名曰。按。公有。奉和牛思黯太湖石兼呈梦得。诗。其未云。共嗟无此分。虚管太湖来。自注。与梦得俱典姑苏。而不获此石。而此诗序中又云。罢苏州刺史时得太湖石。岂归洛既久。旧物皆不复存耶。  

齿落辞并序  

开成二年。予春秋六十六。瘠黑衰白。老状具矣。而双齿又堕。慨然感叹者久之。因为。齿落辞。以自广。其辞曰。  

嗟嗟乎双齿。自吾有尔。俾尔嚼肉咀蔬。衔杯漱水。丰吾肤革。滋吾血髓。从幼逮老。勤亦至矣。幸有辅车。非无断腭。胡然舍我。一旦双落。齿虽无情。吾岂无情。老与齿别。齿随涕零。我老日来。尔去不回。嗟嗟乎双齿。孰谓而来哉。孰谓而去哉。齿不能言。请以意宣。  

为君口中之物。忽乎六十余年。昔君之壮也。血刚齿坚。今君之老矣。血衰齿寒。辅车断腭。日削月朘。上参差而下危兀危臬。曾何足以少安。嘻。君其听哉。女长辞姥。臣老辞主。发衰辞头。叶枯辞树。物无细大。功成者去。君何嗟嗟。独不闻诸道经。我身非我有也。盖天地之委形。君何嗟嗟。又不闻诸佛说。是身如浮云。须臾变灭。由是而言。君何有焉。所宜委百骸而顺万化。  

胡为乎嗟嗟于一牙一齿之间。吾应曰。吾过矣。尔之言然。  

原选者评。游戏名。通。庄子。寓言之旨也。后段分三层。功成者去。一层。是盛衰相寻之理。道经。一层。归于旷达。佛说。一层。衷诸虚无。小中见大。视韩愈。落齿诗。更觉波澜不竭。  

不能忘情吟并序  

乐天既老。又病风。乃录家事。会经费。去长物。妓有樊素者。年二十余。绰绰有歌舞态。善唱。杨枝。人多以曲名名之。由是名闻洛下。籍在经费中。将放之。马有骆者。驵壮骏稳。乘之亦有年。籍在长物中。将鬻之。圉人牵马出门。马骧首反顾一鸣。声音间似知去而旋恋者。素闻马嘶。惨然立且拜。婉娈有辞。自注。辞具下。辞毕泣下。予闻素言。亦愍默不能对。且命回勒反袂。饮素酒。自饮一杯。快吟数十声。声成文。文无定句。句随吟之短长也。凡二百三十四言。噫。予非圣达。不能忘情。又不至于不及情者。事来搅情。情动不可柅。因自哂。题其篇曰。不能忘情吟。吟曰。  

。  

鬻骆马兮放杨柳枝。掩翠黛兮顿金羁。马不能言兮长鸣而却顾。杨柳枝再拜长跪而致辞。  

辞曰。主乘此骆五年。凡千有八百日。衔橛之下。不惊不逸。素事主十年。凡三千有六百日。巾栉之间。无违无失。今素貌虽陋。未至衰摧。骆力犹壮。又无虺阝贵。即骆之力尚可以代主一步。  

素之歌亦可以送主一杯。一旦双去。有去无回。故素将去。其辞也苦。骆将去。其鸣也哀。此人之情也。马之情也。岂主君独无情哉。予俯而叹。仰而咍。且曰。骆骆尔勿嘶。素素尔勿啼。  

骆反廄。素反闺。吾疾虽作。年虽颓。幸未及项籍之将死。亦何必一日之内。弃骓兮而别虞兮。  

乃目素兮素兮。为我歌杨柳枝。我姑酌彼金罍。我与尔归醉乡去来。  

原选者评。借樊素语问答成篇。亦因序中摹写尽致。故作此变化避就之法。  

。冷斋夜话。曰。东坡南迁。侍儿王朝云者请从行。东坡嘉之。作诗有。不学杨柳枝别乐天句。其序云。世谓乐天有鬻骆放杨柳枝词。嘉其至老病不忍去也。然梦得诗曰。春尽絮飞留不得。随风好去落谁家。乐天亦云。病与乐天相伴住。春同樊素一时归。则是樊素竟去也。  

江南喜逢萧九彻因话长安旧游戏赠五十韵  

忆昔嬉游伴。多陪欢宴场。寓居同永乐。幽会共平康。师子寻前曲。声儿出内坊。  

花深态奴宅。竹错得怜堂。庭晚开红药。门闲荫绿杨。经过悉同巷。居处尽连墙。  

时世高梳髻。风流澹作妆。戴花红石竹。帔晕紫槟榔。鬓动悬蝉翼。钗垂小凤行。  

拂胸轻粉絮。暖手小香囊。选胜移银烛。邀欢举玉觞。炉烟凝麝气。酒色注鹅黄。  

急管停还奏。繁弦慢更张。雪飞回舞袖。尘起绕歌梁。旧曲翻调笑。新声打义扬。  

多情推阿软。巧语许秋娘。风暖春将暮。星回夜未央。宴余添粉黛。坐久换衣裳。  

结伴归深院。分头入洞房。彩帷开翡翠。罗荐拂鸳鸯。留宿争牵袖。贪眠各占床。  

绿窗笼水影。红壁背灯光。索镜收花钿。邀人解袷裆。暗娇妆靥笑。私语口脂香。  

怕晓听钟坐。羞明映缦藏。眉残蛾翠浅。鬟解绿云长。聚散知无定。忧欢事不常。  

离筵开夕宴。别骑促晨装。去住青门外。留连浐水傍。车行遥寄语。马驻共相望。  

云雨分何处。山川共异方。野行初寂寞。店宿乍恓惶。别后嫌宵永。愁来厌岁芳。  

几看花结子。频见露为霜。岁月何超忽。音容坐渺茫。往还书断绝。来去梦游扬。  

自我辞秦地。逢君客楚乡。当嗟异岐路。忽喜共舟航。话旧堪垂泪。思乡数断肠。  

愁云接巫峡。泪竹近潇湘。月落江湖阔。天高节候凉。浦深烟渺渺。沙冷月苍苍。  

红叶江枫老。青芜驿路荒。野风吹蟋蟀。湖水浸菰蒋。帝路何由见。心期不可忘。  

旧游千里外。往事十年强。春昼提壶饮。秋林摘橘尝。强歌还自感。纵饮不成狂。  

永夜长相忆。逢君各共伤。殷勤万里意。并写赠萧郎。  

原选者评。通首分三段。忆昔嬉游伴。直起至。鬟解绿云长。一段。叙长安旧游也。聚散知无定。二句作一转。至。来去梦游扬。一段。叙别后星霜屡易也。自我辞秦地。以下。叙正面抚今追昔。满目苍凉。殊有对此茫茫。百端交集之感。末以赠字作结。篇法完密。  

送刘郎中赴任苏州二首  

仁风膏雨去随轮。胜境欢游到逐身。水驿路穿儿店月。花船棹入女湖春。  

宣城独咏窗中岫。柳恽单题汀上。何似姑苏诗太守。吟诗相继有三人。  

原选者评。汪立名曰。按。语儿。即。御儿。吴越分境。越国西北置。御儿与吴分为界。  

。通典。注云。在嘉兴县南有地名御儿也。国语。曰。吾用御儿临之。今俗作。语。字。又吴改。禾兴。为。嘉兴。隋废。唐武德四年复置。九年。省入吴县。贞观八年复置。属苏州。女坟湖。吴地记。云。吴王葬女取土成湖。又。郡国志。王女坟在郭西。云阖庐食蒸鱼。尝半而与女。女怒自杀。阖庐痛之。葬于国西阊门外。文石为椁。金鼎玉杯。银樽珠襦悉以送女。又记云。以水绕坟。因名女坟湖。白萍洲在湖州。雨  

言 溪之东南。去州一里。洲上有鲁公颜真卿芳  

菲亭。内有梁太守柳恽诗云。汀洲采白萍洲。日暮江南春。因以为名。以上并见。太平寰宇记。  

灵严寺  

馆娃宫畔千年寺。水阔云多客到稀。闻说春来更惆怅。百花深处一僧归。  

寄韬光禅师  

一山门作两山门。两寺原从一寺分。东涧水流西涧水。南山云起北山云。  

前台花发后台见。上界钟声下界闻。遥想吾师行道处。天香桂子落纷纷。  

原选者评。注立名曰。按。方舆胜览。虔州有天竺寺。在水东三里。东坡。天竺寺诗香山居士留遗迹一首序。云。予年十二。先君自虔州归。谓予言。近城山中天竺寺有白乐天亲书。一山门作两山门。诗。笔势奇逸。墨迹如新。今四十年。予来访之。则诗已亡。有刻石存耳。感涕不已。而作是诗。又东坡书乐天此诗后云。唐韬光禅师自钱唐天竺来住是山。乐天守苏日。以此诗寄之。庆历中。先君游此。犹见乐天真迹。后四十七年。轼南迁过虔。复经此寺。徒见石刻而已。绍圣元年八月十七日。是此诗固寄虔州也。但韬光禅师本住灵隐。故诗中有。天香桂子。语。咸淳临安志。灵山之阴。此涧之阳即灵隐寺。灵山之南。南涧之阳即天竺寺。二涧流水号钱源。泉绕寺峰南北而下。至峰前合为一涧。有桥号合涧。又云。灵隐天竺两山由一门而入。又云东坡虔州。天竺寺诗。引云云。据此则乐天诗非为杭作。故旧志不收。但坡公。赠杭州上天竺辨才。二诗。一云。想见南北山。花发前后台。一云。南北一山门。上下两天竺。又皆采白诗语。姑附著于此。以俟知者。要之。白诗自是寄杭州。后韬光移锡与诗俱去。故遗迹在虔耳。  

## 卷二十七  

昌黎韩愈诗一二十四首  

韩愈文起八代之衰。而其诗亦卓绝千古。论者常以文掩其诗。甚或谓于诗本无解处。夫唐人以诗名家者多。以文名家者少。谓韩文重于韩诗可也。直斥其诗为不工。则群儿之愚也。大抵议韩诗者。谓诗自有体。此押韵之文。格不近诗。又豪放有余。深婉不足。常苦意与语俱尽。盖自刘分攵。沈括。时有异同。而黄鲁直。陈师道辈遂群相訾謷。历宋。元。明。异论间出。此实昧于昌黎得力之所在。未尝沿波以讨其源。则真不辨诗体者也。夫六义肇兴。体裁斯别。言简而意该。节短而韵长。含吐抑扬。虽重复其词。而弥有不尽之味。此风人之旨也。至于二。雅。三。颂。铺陈终始。竭情尽致。义存乎扬厉而不病其夸情。迫于呼号而不嫌其激。其为体迥异于。风。非特词有繁简。其意之隐显固殊焉。千古以来宁有以少含蓄为。雅。颂。之病者乎。然则唐诗如王孟一派。源出于。风。而愈则本之。雅。颂。以大畅厥辞者也。其生平论诗专主李杜。而于治水之航。磨天之刃。慷慨追慕。诚欲效其震荡乾坤。陵暴万类。而后得尽吐其奇杰之气。其视清微淡远。雅咏温恭。殊不足以尽吾才。然偶一为之。余力亦足以相及。如。琴操。及。南溪。诸作具在。特性所不近。不多作耳。而仰攻者顾执多少之数以判优绌之数乎。拟桃源为乐土而辄谓洪河太华之马戒人。求仙佛之玄虚而反以圣贤经天纬地为多事。此其说固不待智者而决也。今试取韩诗读之。其壮浪纵恣。摆去拘束。诚不减于李。其浑涵汪茫。千汇万状。诚不减于杜。而风骨峻嶒。腕力矫变。得李杜之神而不袭其貌。则又拔奇于二子之外而自成一家。夫诗至足与李杜鼎立。而论定犹有待于千载之后。甚矣。诗道之难言也。然元稹固尝推杜而抑李。欧阳修又主退之不主子美。李杜已然在。愈故应不免。彼自鸣自息者。又乌足与深辨哉。兹集所登。为古诗者什八。为律诗者什二。盖愈诗偏以古胜。此自有定论也。联句之盛。前此未有。以非一人所得专美。故置不录。若夫集外遗诗。如。嘲鼾睡。辞唱歌。浅俚丑恶。假托无疑。直应削去。而不容列诸集中者也。  

元和圣德诗并序  

臣愈顿首再拜言。臣伏见皇帝陛下即位以来。诛流奸臣。朝廷清明。无有欺蔽。外斩杨惠琳。刘辟以收夏。蜀。东定青。徐积年之叛。海内怖骇。不敢违越。郊天告庙。神灵欢喜。风雨晦明。无不从顺。太平之期。适当今日。臣蒙被恩泽。日与群臣序立紫宸殿陛下。亲望穆穆之光。而其职业。又在以经籍教导国子。诚宜率先作歌诗以称道盛德。不可以辞语浅薄。不足以自效为解。辄依古作四言。元和圣德诗。一篇。凡千有二十四字。指事实录。具载明天子文武神圣。以警动百姓耳目。传示无极。其诗曰。皇帝即阼。物无违拒。曰旸而旸。曰雨而雨。维是元年。有盗在夏。欲覆其州。以踵近武。皇帝曰嘻。岂不在我。负鄙为艰。纵则不可。出师征之。其众十旅。军其城下。告以福祸。腹败枝披。不敢保聚。掷首陴外。降幡夜竖。疆外之险。莫过蜀土。韦皋去镇。刘辟守后。血人于牙。不肯吐口。开库啖士。曰随所取。汝张汝弓。汝鼓汝鼓。汝为表书。求我帅汝。事始上闻。在列咸怒。皇帝曰然。嗟远士女。苟附而安。则且付与。读命于庭。出节少府。朝发京师。夕至其部。辟喜谓党。汝振而伍。蜀可全有。此不当受。万牛脔炙。万瓮行酒。以锦缠股。以红帕首。有恇其凶。有饵其诱。其出于穰穰。队以万数。遂劫东川。遂据城阻。皇帝曰嗟。其又可许。爰命崇文。分卒禁御。有安其驱。无暴我野。日行三十。徐壁其右。辟党聚谋。鹿头是守。崇文奉诏。进退规矩。战不贪杀。擒不滥数。四方节度。整兵顿马。上章请讨。俟命起坐。皇帝曰嘻。无汝烦苦。荆并洎梁。在国门户。出师三千。各选尔丑。四军齐作。殷其如阜。或拔其角。或脱其距。长驱洋洋。无有龃龉。八月壬午。辟弃城走。载妻与妾。包裹稚乳。是日崇文。入处其宇。分散逐捕。搜原剔薮。辟穷见窘。无地自处。俯视大江。不见洲渚。遂自颠倒。若杵投臼。取之江中。枷脰械手。妇女累累。啼哭拜叩。来献阙下。以告庙社。周示城市。咸使观睹。解脱挛索。夹以砧斧。婉婉弱子。赤立伛偻。牵头曳足。先断腰膂。次及其徒。体骸撑拄。末乃取辟。骇汗如写。挥刀纷纭。争刌脍脯。优赏将吏。扶珪缀组。帛堆其家。粟塞其庾。哀怜阵殁。廪给孤寡。赠官封墓。周币宏溥。经战伐地。宽免租簿。施令酬功。急疾如火。天地中间。莫不顺序。幽恒青魏。东尽海浦。南至徐蔡。区外杂虏。怛威赧德。踧踖蹈舞。掉弃兵革。私习簋簋。来请来觐。十百其耦。皇帝曰吁。伯父叔舅。各安尔位。训厥氓甿。正月元日。初见宗祖。躬执百礼。登降拜俯。荐于新宫。视瞻梁梠。戚见容色。泪落入俎。侍祠之臣。助我恻楚。乃以上辛。于郊用牡。除于国南。鳞笋毛簴。庐幕周施。开揭磊砢。兽盾腾挐圆坛帖妥。天兵四罗。旂常妸娜。驾龙十二。鱼鱼雅雅。宵升于丘。奠璧献斝。众乐惊作。轰豗融冶。紫焰嘘呵。高灵下堕。群星从坐。错落侈哆。日君月妃。焕赫婐羙。渎鬼濛鸿。岳祗嶪峨。饫沃膻芗。产祥降嘏。凤皇应奏。舒翼自拊。赤麟黄龙。逶陀结纟斗。卿士庶人。黄童白叟。踊跃欢呀。失喜噎欧。乾清坤夷。境落褰举。帝车回来。日正当午。幸丹凤门。大赦天下。涤濯戋刂磢。磨灭瑕垢。续功臣嗣。拔贤任。孩养无告。仁滂施厚。皇帝神圣。通达今古。听聪视明。一似尧禹。生知法式。动得理所。天锡皇帝。为天下主。并包畜养。无异细钜。亿载万年。敢有违者。皇帝俭勤。盥濯陶瓦。斥遣浮华。好此绨纟宁。敕戒四方。侈则有咎。天锡皇帝。多麦与黍。无召水旱。耗于雀鼠。亿载万年。有富无窭。皇帝正直。别白善否。擅命而狂。既翦既去。尽逐群奸。靡有遗侣。天锡皇帝。厖臣硕辅。博问遐观。以置左右。亿载万年。无敢余侮。皇帝大孝。慈祥悌友。怡怡愉愉。奉太皇后。浃于族亲。濡及九有。天锡皇帝。与天齐寿。登兹太平。无怠永久。亿载万年。为父为母。博士臣愈。职是训诂。作为歌诗。以配吉甫。  

原选者评。典雅处似毛诗。质峭处似秦碑。华润处似。文选。然通体质峭居多。首尾颂扬亦弥与秦碑为近。诛辟。一段。借以悚动藩镇。前人论之详矣。至。幽。恒。青。魏。一段。写诸道震慑。而朝廷慰安镇抚。得体有威。尤是最著意处。  

穆修曰。退之。元和圣德诗。淮西碑。柳雅章。之类。皆辞严义伟。制作如经。能山卒然耸唐德于盛汉之表。  

。笔墨闲录。曰。此序乃司马迁之文。非相如文也。  

张木式曰。诵退之。圣德颂。至。婉婉弱子。赤立伛偻。牵头曳足。先断腰膂。处。世荣举子由之说曰。此李斯。颂秦。所不忍言。而退之自谓无愧于。风。雅。何其陋也。此说如何。曰退  

之笔力高。得斩截处即斩截。他岂不知此。所以为此言者。必有说。盖欲使藩镇闻之畏罪惧祸。  

不敢叛耳。今人读之至此。犹且寒心。况当时藩镇乎。此正是合乎。风。雅。处。只如。墙有茨。桑中。诸诗。或以为不必载。而龟山乃曰。此卫为夷狄所灭之由。退之之言亦此意也。  

退之之意过于子由远矣。大抵前辈不可轻议。  

樊汝霖曰。此诗苏黄门独谓不然。且曰此特宪宗命崇文诛一刘辟尔。其言。辟弃城走。争寸刂脍脯。何其琐屑之甚。谓之造语工则可。谓之得雅体。未也。诗。载文王伐崇。武王伐纣。  

固自有体。退之独不到此耶。亦其少年所为文也。按公时年四十。不可谓少。大抵德不足则夸。  

宪宗功烈固伟。比文武则有间矣。王荆公尝论诗曰。周颂之词约约。所以为严。德盛故也。鲁颂之词侈侈。所以为夸。德不足故也。是诗也。亦鲁颂之谓欤。  

。彦周诗话。曰。韩退之。元和圣德诗。云。驾龙十二。鱼鱼雅雅。其深于诗者耶。  

琴操十首  

将归操  

孔子之赵闻杀鸣犊作。  

狄之水兮。其色幽幽。我将济兮。不得其由。涉其浅兮。石啮我足。乘其深兮。龙入我舟。  

我济而悔兮。将安归尤。归兮归兮。无与石斗兮。无应龙求。  

原选者评。喻意奇警。  

猗兰操  

孔子伤不逢时作。  

兰之猗猗。扬扬其香。不采而佩。于兰何伤。今天之旋。其曷为然。我行四方。以日以年。  

雪霜贸贸。荠麦之茂。子如不伤。我不尔觏。荠麦之茂。荠麦之有。君子之伤。君子之守。  

原选者评。荠麦二语。妙于和平。君子二语。妙于斩截。写得安土乐天意出。  

龟山操  

孔子以季桓子受齐女乐。谏不从。望龟山而作。  

龟之氛兮。不能云雨。龟之木卉兮。不中梁柱。龟之大兮。秖以奄鲁。知将隳兮。哀莫余伍。  

周公有鬼兮。嗟余归辅。  

原选者评。一结深痛。越裳操  

周公作。  

雨之施。物以孳。我何意于彼为。自周之先。其艰其勤。以有疆宇。私我后人。我祖在上。  

四方在下。厥临孔威。敢戏以侮。孰荒于门。孰治于田。四海既均。越裳是臣。  

原选者评。我何意于彼为。不享其贽。不臣其人。妙用尽此六字。四海既均。越裳是  

臣。愈淡愈妙。所谓。不著一字。尽得风流。也。  

李光地曰。孰荒于门。孰治于田。言岂有荒于门而能治于田者。见非安近无以服远。起  

下两句意。  

拘幽操  

文王羑里作。  

目窈窈兮。其凝其盲。耳肃肃兮。听不闻声。朝不日出兮。夜不见月与星。有知无知兮。  

为死为生。呜呼。臣罪当诛兮。天王圣明。  

原选者评。伊川程子曰。退之作。琴操。有曰。臣罪当诛兮。天王圣明。道文王意中事。  

前后之人道不到此。徐仲车言。退之。拘幽操。谓文王囚羑里作。乃云。臣罪当诛兮。天王圣明。此可谓知文王之用心矣。凯风。七子之母。犹不能安其室。而云。母氏圣善。我无令人。  

重自责也。  

岐山操  

周公为大王作。  

我家于豳。自我先公。伊我承序。敢有不同。今狄之人。将土我疆。民为我战。谁使死伤。  

彼岐有岨。我往独处。尔莫余追。无思我悲。  

履霜操  

尹吉甫子伯奇无罪。为后母谮而见逐。自伤作  

父兮儿寒。母兮儿饥。儿罪当笞。逐儿何为。儿在中野。以宿以处。四无人声。谁与儿语。  

儿寒何衣。儿饥何食。儿行于野。履霜以足。母生众儿。有母怜之。独无母怜。儿宁不悲。  

原选者评。结处独呼母怜。更得神解。  

雉朝飞操  

牧犊子七十无妻。见雉双飞。感之而作。雉之飞。于朝日。群雌孤雄。意气横出。当东而西。当啄而飞。随飞随啄。群雌粥粥。嗟我虽人。曾不如彼雉鸡。生身七十年。无一妾与妃。  

别鹄操  

商陵穆子娶妻五年无子。父母欲其改娶。其妻闻之。中夜悲啸。穆子感之而作。  

雄鹄衔枝来。雌鹄啄泥归。巢成不生子。大义当乖离。江汉水之大。鹄身鸟之微。更无相逢日。且可绕树相随飞。  

残形操  

曾子梦见一狸不见其首作。  

有兽维狸兮。我梦得之。其身孔明兮。而头不知。吉凶何为兮。觉坐而思。巫咸上天兮。  

识者其谁。  

原选者评。沧浪诗话。曰。韩退之。琴操。高古。正是本色。非唐贤所及。  

。渔隐丛话。曰。唐子西语录。云。古乐府命题。皆有主意。后人之用乐府为题者。直当代其人而措辞。如。公无渡河。须作妻止其夫之辞。太白辈或失之。惟退之。琴操。得礼。琴操。柳子厚不能作。子厚。皇雅。退之亦不能作也。  

沈德潜曰。琴操。诸篇。深婉忠厚。得。风。雅。之正。  

南山诗  

吾闻京城南。兹维群山囿。东西两际海。巨细难悉究。山经及地志。茫昧非受授。  

团辞试提挈。挂一念万漏。欲休谅不能。粗叙所经觏。尝昇崇丘望。戢戢见相凑。  

晴明出棱角。缕脉碎分绣。蒸岚相氵项洞。表里忽通透。无风自飘簸。融液煦柔茂。  

横云时平凝。点点露数岫。天空浮修眉。浓绿画新就。孤撑有巉绝。海浴褰鹏噣。  

春阳潜沮洳。濯濯吐深秀。岩峦虽嵂崒。软弱类含酎。夏炎百木盛。荫郁增埋覆。  

神灵日歊歔。云气争结构。秋霜喜刻轹。磔卓立癯瘦。参差相叠重。刚耿陵宇宙。  

冬行虽幽墨。冰雪工琢镂。新曦照危峨。亿丈恒高袤。明昏无停态。顷刻异状候。  

西南雄太白。突起莫间簉。藩都配德运。分宅占丁戊。逍遥越坤位。诋讦陷乾窦。  

空虚寒兢兢。风气较搜漱。朱维方烧日。阴霰纵腾糅。昆明大池北。去觌偶晴画。  

绵联穷俯视。倒侧困清沤。微澜动水面。踊跃躁猱狖。惊呼惜破碎。仰喜呀不仆。  

前寻径杜墅。坌蔽毕原陋。崎岖上轩昂。始得观览富。行行将遂穷。岭陆烦互走。  

勃然思坼裂。拥掩难恕宥。巨灵与夸蛾。远贾期必售。还疑造物意。固护蓄精祐。  

力虽能排斡。雷电怯呵诟。攀缘脱手足。蹭蹬抵积甃。茫如试矫首。堛塞生怐羘。  

威容丧萧爽。近新迷远旧。拘官计日月。欲进不可又。因缘窥其湫。凝湛阴兽。  

鱼虾可俯掇。神物安敢寇。林柯有脱叶。欲堕鸟惊救。争衔弯环飞。投叶急哺羗。  

旋归道回睨。达木卉壮复奏。吁嗟信奇怪。峙质能化贸。前年遭谴谪。探历得邂逅。  

初从蓝田入。顾盼劳颈脰。时天晦大雪。泪目苦矇瞀。峻涂拖长冰。直上若悬溜。  

褰衣步推马。颠蹶退且复。苍黄忘遐睎。所瞩才左右。杉篁咤蒲苏。杲耀攒介胄。  

专心忆平道。脱险逾避臭。昨来逢清霁。宿愿忻始副。峥嵘跻冢顶。倏闪杂鼯鼬。  

前低划开阔。烂漫堆众皱。或连若相从。或蹙若相斗。或妥若弭伏。或竦若惊雊。  

或散若瓦解。或赴若辐凑。或翩若船游。或决若马骤。或背若相恶。或向若相佑。  

或乱若抽笋。或嵲若炷灸。或错若绘画。或缭若篆籀。或罗若星离。或蓊若云逗。  

或浮若波涛。或碎若锄耨。或如贲育伦。睹胜勇前购。先强势已出。后钝嗔讠豆讠而。  

或如帝王尊。丛集朝贱幼。虽亲不亵狎。虽远不悖谬。或如临食案。肴核纷飣餖。  

又如游九原。坟墓包椁柩。或累若盆罂。或揭若登瓦梪。或覆若曝鳖。或颓若寝兽。  

或蜿若藏龙。或翼若搏鹫。或齐若友朋。或随若先后。或进若流落。或顾若宿留。  

或戾若仇雠。或密若婚媾。或俨若峨冠。或翻若舞袖。或屹若战阵。或围若搜狩。  

或靡然东注。或偃然北首。或如火火喜焰。或若气食贲馏。或行而不辍。或遗而不收。  

或斜而不倚。或弛而不彀。或赤若秃  

闲 。或熏若柴槱。或如龟坼兆。或若卦分繇。  

或前横若剥。或后断若姤。延延离又属。夬夬叛还遘。喁喁鱼闯萍。落落月经宿。  

誾誾树墙垣。巘巘架库厩。参参削剑戟。焕焕衔莹琇。敷敷花披萼。睳睳屋摧溜。  

悠悠舒而安。兀兀狂以狃。超超出犹奔。蠢蠢骇不懋。大哉立天地。经纪肖营腠。  

厥初孰开张。亻黾俛谁劝侑。创兹朴而巧。戮力忍劳疚。得非施斧斤。无乃假诅呪。  

鸿荒竟无传。功大莫酬僦。尝闻於祠官。芬苾降歆嗅。斐然作歌诗。惟用赞报酉有。  

原选者评。入手虚昌开局。尝癿崇丘。以下。总叙南山大概。春阳。四段叙四时变态。  

。太白。昆明。两段。言南山方隅连亘之所自。顷刻异状候。以上。只是大略远望。未尝身历。  

瞻太白。俯昆明。眺望乃有专注。而犹未登涉也。径杜墅。上轩昂。志穷观览矣。蹭蹬不进。  

仅一窥龙湫止焉。遭贬由蓝田行。则又跋涉艰危。无心观览也。层层顿挫。引满不发。直至。昨来逢清霁。以下。乃举凭高纵目所得景象。倾囊倒箧而出之。叠用。或。字。从。北山。诗化出。比物取象。尽态极妍。然后用。大哉。一段煞住。通篇气脉逶迤。笔势竦峭。蹊径曲折。包孕宏深。  

非此手亦不足以称题也。  

。潜溪诗眼。曰。孙莘老尝谓老杜。北征。胜退之。南山诗。王平甫以为。南山。胜。北征。  

终不能相服。山谷尚少。乃曰。若论工巧。则。北征。不及。南山。若书一代之事。以与。国风。  

。雅。颂。相为表里。则。北征。不可无。而。南山。虽不作未害也。二公之论遂定。  

洪兴祖曰。此诗似。上林。子虚。赋。才力小者不可到也。  

晁说之曰。韩文公诗号状体。谓铺叙而无含蓄也。若。虽亲不亵狎。虽远不悖谬。该于理多矣。  

顾嗣立曰。此等长篇。亦从骚赋化出。然却与。焦仲卿妻。杜陵。北征。诸长篇不同者。彼则实叙事情。此则虚摹物状。公以画家之笔。写得。南山。灵异缥缈。光怪陆离。中间连用五十一。或。字。复用十四。叠。字。正如骏马下冈。手中脱辔。忽用。大哉立天地。数语作收。又如木斥声忽惊。万籁皆寂。谢自然诗  

果州南充县。寒女谢自然。童马矣无所识。但闻有神仙。轻生学其术。乃在金泉山。  

繁华荣慕绝。父母慈爱捐。凝心感魑魅。慌惚难具言。一朝坐空室。云雾生其间。  

如聆笙竽韵。来自冥冥天。白日变幽晦。萧萧风景寒。檐楹暂明灭。五色光属联。  

观者徒倾骇。踯躅讵敢前。须臾自轻举。飘若风中烟。茫茫八磒大。影响无由缘。  

里胥上其事。郡守惊且叹。驱车领官吏。甿俗争相先。入门无所见。冠履同蜕蝉。  

皆云神仙事。灼灼信可传。余闻古夏后。象物知神奸。山林民可入。魍魉莫逢旃。  

逶迤不复振。后世恣欺谩。幽明纷杂乱。人鬼更相残。秦皇虽笃好。汉武洪其源。  

自从二主来。此祸竟连连。木石生怪变。狐狸骋妖患。莫能尽性命。安得更长延。  

人生处万类。知识最为贤。奈何不自信。反欲从物迁。往者不可悔。孤魂抱深冤。  

来者犹可诫。余言岂空文。人生有常理。男女各有伦。寒衣及饥食。在纺绩耕耘。  

下以保子孙。上以奉君亲。苟异于此道。皆为弃其身。噫乎彼寒女。永托异物群。  

感伤遂成诗。昧者宜书绅。  

原选者评。前叙后断。排斥不遗余力。人诧其白日飞升。吾独为孤魂冤痛。警世至深切矣。  

。凝心感魑魅。一语包括半部。楞严。  

李光地曰。世固自有仙道。自韩子言之。则皆鬼魅所为也。信乎。曰。其入于鬼魅者多矣。  

故首曰。凝心感魑魅。后曰。木石生怪变。狐狸骋妖患。而中叙其升举之候。风寒幽晦。则非休徵可知。然韩子本意。虽视仙道犹鬼道也。故曰。莫能尽性命。安得更长延。其。纪梦。云。  

。安能从汝巢神山。则直谓世无仙道。但窟宅岩崖。群彼异物耳。  

顾嗣立曰。公排斥佛老。是生平得力处。此篇全以议论作诗。词严义正。明目张胆。原道。佛骨表。之亚也。  

。集仙录。曰。谢自然。居果州南充县。年十四。修道不食。筑室于金泉山。贞元十年十一月二十日辰时。白日升天。士女数千人咸共瞻仰。须臾。五色云遮亘一川。天乐异香散漫。刺史李坚表闻。诏褒美之。  

秋怀诗十一首  

羓前两好树。众叶光薿薿。秋风一披拂。策策鸣不已。微灯照空床。夜半偏入耳。  

愁忧无端来。感叹成坐起。天明视颜色。与故不相似。羲和驱日月。疾急不可恃。  

浮生虽多涂。趋死惟一轨。胡为浪自苦。得酒且欢喜。  

白露下百草。萧兰共雕悴。青青四墙下。已复生满地。寒蝉暂寂寞。蟋蟀鸣自恣。  

运行无穷期。禀受气苦异。适时各得所。松柏不必贵。  

彼时何卒卒。我志何曼曼。犀首空好饮。廉颇尚能饭。学堂日无事。驱马适所愿。  

茫茫出门路。欲去聊自劝。归还阅书史。文字浩千万。陈迹竟谁寻。贱嗜非贵献。丈夫意有在。女子乃多怨。  

秋气日恻恻。秋空日凌凌。上无枝上蜩。下无盘中蝇。岂不感时节。耳目去所憎。  

清晓卷书坐。南山见高棱。其下澄湫水。有蛟寒可罾。惜哉不得往。岂谓吾无能。  

原选者评。用意与。同谷六歌。略同。  

离离挂空悲。戚戚抱虚警。露泫秋树高。虫吊寒夜永。敛退就新懦。趋营悼前猛。  

归愚识夷涂。汲古得修绠。名浮犹有耻。味薄真自幸。庶几遗悔尤。即此是幽屏。  

原选者评。此首特多见道之言。  

葛立方曰。此则陶潜。归去来辞。觉今是昔非之意。似有所悟也。  

今晨不成起。端坐尽日景。虫鸣室幽幽。月吐窗冏冏。丧怀若迷方。浮念剧含梗。  

尘埃慵伺候。文字浪驰骋。尚须勉其顽。王事有朝请。  

秋夜不可晨。秋日苦易暗。我无汲汲志。何以有此憾。寒鸡空在栖。缺月烦屦瞰。  

有琴具徽弦。再鼓听愈淡。古声久埋灭。无由见真滥。低心逐时趋。苦勉祇能暂。  

有如乘风船。一纵不可缆。不如觑文字。丹铅事点勘。岂必求赢余。所要石与甔。  

原选者评。李光地曰。首言其汲汲求志。而患日之不足也。又言淡古之音。世无知者。低心逐时。性所不堪。如乘风之船。不能自返。故惟有读书以自乐。苟暂得詹瓦石之储。便浩浩乎无求矣。  

卷卷落地叶。随风走前轩。鸣声若有意。颠倒相追奔。空堂黄昏暮。我坐默不言。  

童子自外至。吹灯当我前。问我我不应。馈我我不餐。退坐西壁下。读诗尽数编。  

作者非今士。相去时已千。其言有感触。使我复凄酸。顾谓汝童子。置书且安眠。  

丈夫属有念。事业无穷年。  

原选者评。李光地曰。言诵古人诗。与古人相感。默然安寝。而志乎无穷之业。诗。所谓。独寐寤宿。永失弗告。者欤。  

霜风侵梧桐。众叶著树乾。空阶一片下。琤若摧琅玕。谓是夜气灭。望舒其团。  

青冥无依倚。飞辙危难安。惊起出户视。倚楹久汍澜。忧愁费晷景。日月如跳丸。  

迷复不计远。为君驻尘鞍。  

原选者评。一叶之落。写得如许奇峭。此等蹊径。从何处开出。联句云。肠胃绕万象。可想见落笔时意思。暮暗来客去。群嚣各收声。悠悠偃宵寂。亹亹抱秋明。世累忽进虑。外忧遂侵诚。  

强怀张不满。弱念缺已盈。诘屈避语阱。冥茫触心兵。败虞千金弃。得比寸草荣。  

知耻足为勇。晏然谁汝令。  

鲜鲜霜中菊。既晚何用好。扬扬弄芳蝶。尔生还不早。运穷两值遇。婉娈死相保。西风蛰龙蛇。众木日凋槁。由来命分尔。泯灭岂足道。  

原选者评。秋怀诗。抑塞磊落。所谓。寒士失职而志不平。者。昔人谓东野诗读之令人不欢。观昌黎此等作。真乃异曲同工。固宜有臭味之合也。  

樊汝霖曰。秋怀诗。十一首。文选。诗体也。唐人最重。文选。学。公以六经之文为诸儒唱。文选。弗论也。独于李并阝墓志之曰。能暗记。论语。尚书。毛诗。左氏。文选。而公诗如。自许连城价。傍砌看红药。眼穿长讶双鱼断。之句。皆取诸。文选。故此诗往往有其体。  

。后山诗话。曰。韩诗。秋怀。别元协律。南溪始泛。皆佳作也。  

## 卷二十八  

昌黎韩愈诗二十一首  

赴江陵途中寄赠王二十补阙李十一  

拾遗李二十六员外翰林三学士  

孤臣昔放逐。血泣追愆尤。汗漫不省识。怳如乘桴浮。或自疑上疏。上疏岂其由。  

是年京师旱。田亩少所收。上怜民无食。征赋半已休。有司恤经费。未免烦徵求。  

富者既云急。贫者固已流。传闻闾里间。赤子弃渠沟。持男易斗粟。掉臂莫肯酬。  

我时出衢路。饿者何其稠。亲逢道边死。伫立久咿嚘。归舍不能食。有如鱼中钩。  

适会除御史。诚当得言秋。拜疏移门。为忠宁自谋。上陈人疾苦。无令绝其喉。  

下陈畿甸内。根本理宜优。积雪验丰熟。幸宽待蚕麰。天子恻然感。司空叹绸缪。  

谓言即施设。乃反迁炎州。同官尽才俊。偏善柳与刘。或虑语言泄。传之落冤雠。  

二子不宜尔。将疑断还不。中使临门遣。顷刻不得留。病妹卧床褥。分知隔明幽。  

悲啼乞就别。百请不颔头。弱妻抱稚子。出拜忘惭羞。亻黾俛不回顾。行行诣连州。  

朝为青云士。暮作白首囚。商山季冬月。冰冻绝行车舟。春风洞庭浪。出没惊孤舟。  

逾岭到所任。低颜奉君侯。酸寒何足道。随事生疮疣。远地触途异。吏民似猿猴。  

生狞多忿很。辞舌纷嘲啁。白日屋檐下。双鸣斗鸺留鸟。有蛇类两首。有蛊群飞游。  

穷冬或摇扇。盛夏或重裘。飓起最可畏。訇哮簸陵丘。雷霆助光怪。气象难比侔。  

疠疫忽潜遘。十家无一瘳。猜嫌动置毒。对案辄怀愁。前日遇恩赦。私心喜还忧。  

果然又羁絷。不得归锄耰。此府雄且大。腾凌尽戈矛。栖栖法曹掾。何处事卑陬。  

生平企仁义。所学皆孔周。早知大理官。不列三后俦。何况亲犴狱。敲搒发奸偷。  

悬知失事势。恐自罹罝罘。湘水清且急。凉风日脩脩。胡为首归路。旅泊尚夷犹。  

昨者京师至。嗣皇传冕旒。赫然下明诏。首罪诛共口殳。复闻颠夭辈。峨冠进鸿畴。  

班行再肃穆。璜珮鸣琅璆。伫继贞观烈。边封脱兜鍪。三贤推侍从。卓犖倾枚邹。  

高议参造化。清文焕皇猷。协心辅齐圣。政理同毛车酉。小雅。咏鸣鹿。食苹贵呦呦。  

遗风邈不嗣。岂忆尝同裯。失志早衰换。前期拟蜉蝣。自从齿牙缺。始慕舌为柔。  

因疾鼻又塞。渐能等薰莸。深思罢官去。毕命依松楸。空怀焉能果。但见岁已遒。  

殷汤闵禽兽。解网祝蛛蝥。雷焕掘宝剑。冤氛销斗牛。兹道诚可尚。谁能借前筹。  

殷勤谢吾友。明月非暗投。  

原选者评。此自阳山量移江陵。而寄王涯。李建。李程。意在牵复耳。有求于人。易涉贬屈。而齿缺鼻塞等语。借失志衰换写意。似有惩创。然只以诙谐出之。固知倔强犹昔。不肯折却腰  

骨也。意缠绵而词凄婉。神味极似。小雅。旧唐书。愈转监察御史。德宗晚年宫市之弊。愈尝上章数千言。极论之不听。怒贬为连州阳山令。量移江陵府掾曹。  

洪兴祖曰。贞元十九年。公自博士拜监察御史。是时有诏以旱饥蠲租之半。有司征愈急。  

公与张署。李方叔上疏。言关中天下根本。民急如是。请宽民徭而免田租。天子恻然。卒为幸臣所谗。贬连州阳山令。幸臣。李实也。旧书。云云。疏今不传。则公之被黜。坐论此两事也。  

方崧卿曰。公阳山之贬。寄三学士诗。叙述其详。而行状但云为幸臣所恶。出宰阳山。  

。神道碑。亦只云。因疏关中旱饥。专政者恶之。则其非为论宫市明矣。然行状且谓为幸臣所恶。而公诗云。或自疑上疏。上疏岂其由。则又未必皆上疏之罪也。又曰。同官尽才俊。偏善柳与刘。或虑语言泄。传之落冤仇。又。岳阳楼诗。云。前年出官由。此祸最无妄。奸犭责畏弹射。斥逐恣欺诳。是盖为王叔之。韦执谊等所排矣。忆昨行。云。亻丕文未扌前崖州炽。虽得赦宥常愁猜。是其为叔文等所排。岂不明甚。特无所归咎。驾其罪于上疏耳。  

此日足可惜一首赠张籍  

此日足可惜。此酒不足尝。舍酒去相语。共分一日光。念昔未知子。孟君自南方。  

自矜有所得。言子有文章。我名属相府。欲往不得行。思之不可见。百端在中肠。  

维时月魄死。冬日朝在房。驱驰公事退。闻子适及城。命车载之至。引坐於中堂。  

开怀听其说。往往副所望。孔丘殁已远。仁义路久荒。纷纷百家起。诡怪相披猖。  

长老守所闻。后生习为常。少知诚难得。纯粹古已亡。譬彼植园木。有根易为长。  

留之不遣去。馆置城西旁。岁时未云几。浩浩观湖江。众夫指之笑。谓我知不明。  

儿童畏雷电。鱼鳖惊夜光。州家举进士。选试缪所当。驰辞对我策。章句何炜煌。  

相公朝服立。工席歌鹿鸣。礼终乐亦阕。相拜送於庭。之子去须臾。赫赫流盛名。  

窃喜复窃叹。谅知有所成。人事安可恒。奄忽令我伤。闻子高第日。正从相公丧。  

哀情逢吉语。惝恍难为双。暮宿偃师西。徒展转在床。夜闻汴州乱。绕壁行彷徨。  

我时留妻子。仓卒不及将。相见不复期。零落甘所丁。骄女未绝乳。念之不能忘。  

忽如在我所。耳若闻啼声。中途安得返。一日不可更。俄有东来说。我家免罹殃。  

乘船下汴水。东去趋彭城。从丧朝至洛。还走不及停。假道经盟津。出入行涧冈。  

日西入军门。羸马颠且僵。主人愿少留。延入陈壶觞。卑贱不敢辞。忽忽心如狂。  

饮食岂知味。丝竹徒轰轰。平明脱身去。决若惊凫翔。黄昏次泛水。欲过无舟航。  

号呼久乃至。夜济十里黄。中流上滩氵单。沙水不可详。惊波暗合沓。星宿争翻芒。  

辕马蹢躅鸣。左右泣仆童。甲午憩时门。临泉窥斗龙。东西出陈许。陂泽平茫茫。  

道边草木花。红紫相低昂。百里不逢人。角角雄雉鸣。行行二月暮。乃及徐南疆。  

下马步堤岸。上船拜吾兄。谁云经艰难。百口无夭殇。仆射南阳公。宅我睢水阳。  

箧中有余衣。盎中有余粮。闭门读书史。窗户忽已凉。日念子来游。子岂知我情。  

别离未为久。辛苦多所经。对食每不饱。共言无倦听。连延三十日。晨坐达五更。  

我友二三子。宦游在西京。东野窥禹穴。李翱观涛江。萧条千万里。会合安可逢。  

淮之水舒舒。楚山直丛丛。子又舍我去。我怀焉所穷。男儿不再壮。百岁如风狂。高爵尚可求。无为守一乡。  

原选者评。追溯与籍交结之始。至今日重逢别去。而其中历叙己之崎岖险难。意境纡折。  

时地分明。摹刻不传之情。并尔见缕不必详之事。倥偬杂沓。真有波涛夜惊。风雨骤至之势。若后人为之。鲜不失之冗散者。须玩其劲气直达处。数十句如一句。尤须玩其通篇章法。搏扌完操纵。笔力如一发引千钧。庶可神明于规矩之外。  

。六一诗话。曰。退之笔力无施不可。而尝以诗为文章末事。故其诗曰。多情怀酒伴。余事作诗人。也。然其资谈笑。助谐谑。叙人情。状物态。一寓于诗而曲尽其妙。此在雄文大手。固不足论。而予独爱其工于用韵也。盖其得韵宽。则波澜横溢。泛入傍韵。乍还乍离。出入回合。  

殆不可拘以常格。如。此日足可惜。之类是也。得韵窄。则不复傍出。而因难见巧。愈险愈奇。如。病中赠张十八。之类是也。余尝与圣俞论此。谓譬如善驭良马者。通衢广陌。纵横驰逐。惟意所之。至于水曲蚁封。疾徐中节。而不少蹉跌。乃天下之至工也。圣俞戏曰。前史言退之为人木强。若宽韵可自足而辄傍出。窄韵难独用而反不出。岂非其拗强而然欤。坐客皆为之笑也。  

。渔隐丛话。曰。唐子西谓退之作古诗。有故避属对者。淮之水舒舒。楚山直丛丛。是也。  

某氏曰。按此篇押二光字。二鸣字。二更字。二狂字。胡仔谓退之好重叠用韵以尽己之意。盖不恤其为病也。  

。容斋四笔。曰。退之。此日足可惜一首赠张籍。凡百四十句。杂用东。冬。江。阳。庚。青六韵。及其亡也。籍作诗祭之。凡百六十六句。用阳。庚二韵。其语铿锵震厉。全仿韩体。所谓乃出二侍女合弹琵琶。筝者是也。李光地曰。首叙与籍相遇之初。中言汴州之乱避难至徐。  

复与籍相见。而惜其去也。按。诗。易。书。春秋。及秦汉以上古文用韵。东。江为一部。阳一部。青一部。庚则半入阳而半入青也。蒸自为一部。支。微。齐。佳。灰为一部。而支韵字半入歌。  

歌。麻为一部。而麻韵字半入虞。鱼。虞为一部。萧。肴。豪。尤为一部。尤韵字又以其半入支与虞。焉。真。文。元。寒。删。先为一部。侵。覃。盐。咸为一部。此长洲顾宁人氏所区别。凡十部以合古韵。其援据详明。而证验的确矣。顾氏讥韩公不识古韵。盖谓此诗及。元和圣德。之类。然顾氏之学。以质于。诗。书。古文。合者为多。至声气之元。歌乐之用。古人所以协律同文之本。则似有未能明者。盖东。冬。江。阳。庚。青。蒸七韵。原为一部。以其元乃一气所生。而用之以叶歌曲。则收声必同故也。真。文。元。寒。删。先及侵。覃。盐。咸皆然。至支。微。齐。鱼。虞。  

歌。麻诸韵。又各部之根。凡各部中。字生音起韵。皆从此而得。应自为一部。而通。同之欲其源派分明。故亦别为三部。歌。麻也。鱼。虞也。支。微也。齐也。然鱼。虞之韵。能生萧。肴。豪。尤。  

故萧。肴。豪。尤与鱼。虞同一收声。而可以通用。支。微。齐能生佳。灰。故佳。灰与支。微。齐同一收声。而可以通用也。至歌。麻与鱼。虞虽别部。而尤相近。盖古人读鱼。虞字皆如模字。读麻字皆如歌字。缘歌。模两字相近。其收声亦颇同。则鱼。虞可通于萧。肴。豪。尤者。歌麻亦可通矣。如东。冬七韵。真。文六韵。侵。覃四韵。虽亦支。微。鱼。虞。齐。歌。麻所生。然翻转于齿。舌。  

唇。鼻间而得之。非喉音直切所生。如萧。肴。豪。尤。佳。灰者。比故各自为部。而不可相通也。  

退之此诗正用东。冬等一部。圣德诗。则用歌。鱼。虞。尤等上声一部。谢自然诗。则用真。文等一部。皆极本穷源。得古韵之精意。其学博而见卓矣。且三代。秦。汉古书如此者颇众。第主于先入则不察耳。欧公以为有意泛入旁韵以见奇。又或以为当以叶声求之。此固浅近之论。而顾氏之显为讥斥。亦未免苟訾也。  

顾嗣立曰。洪兴祖谓此诗杂用韵又叠用韵。俞皐云此诗用韵非杂也。古庚。阳二韵原自相通。观。鹿鸣。采芑。之诗自见。却非俗说通用。转用之例也。其入东韵者。桑中。之诗亦然。按少陵。饮中八仙歌。尝叠用韵。此诗中间叙次亦仿佛。彭衙。北征。光景。  

归彭城  

天下兵又动。太平竟何时。讠于谟者谁子。无乃失所宜。前年关中旱。闾井多死饥。  

去岁东郡水。生民为流尸。上天不虚应。祸福各有随。我欲进短策。无由至彤墀。  

刳肝以为纸。沥血以书辞。上言陈尧舜。下言引龙夔。言词多感激。文字少葳蕤。  

一读已自怪。再寻良自疑。食芹虽云美。献御固已痴。缄封在骨髓。耿耿空自奇。  

昨者到京师。屡陪高车驰。周行多俊异。议论无瑕疵。见待颇异礼。未能去毛皮。  

到口不敢吐。徐徐俟其巇。归来戎马间。惊顾似羁雌。连日或不语。终朝见相欺。  

乘间辄骑马。茫茫诣空陂。遇酒即酩酊。君知我为谁。  

原选者评。忧时伤乱。感愤无聊。骑马空陂。不减途穷之哭。周行俊异数语。风刺微婉。所谓。中朝大官老于事。讵肯感激徒癇癈。也。刳肝沥血句从少陵。凤凰台。诗化出。又庾信。经藏碑。有皮纸骨笔之句。退之虽不喜用释典。然运化前人词语自无嫌也。  

醉赠张秘书  

人皆劝我酒。我若耳不闻。今日到君家。呼酒持劝君。为此座上客。及余各能文。  

君诗多态度。蔼蔼春空云。东野动惊俗。天葩吐奇芬。张籍学古淡。轩鹤避鸡群。  

阿买不识字。颇知书八分。诗成使之写。亦足张吾军。所以欲得酒。为文俟其醺。  

酒味既泠洌。酒气又氛氲。性情渐浩浩。谐笑方云云。此诚得酒意。余外徒缤纷。  

长安众富儿。盘馔罗膻荤。不解文字饮。惟能醉红裙。虽得一饷乐。有如聚飞蚊。  

今我及数子。固无莸与薰。险语破鬼胆。高词媲皇坟。至宝不雕琢。神功谢锄耘。  

方今向泰平。元凯承华勋。吾徒幸无事。庶以穷朝曛。  

原选者评。石林诗话。曰。韩退之。赠张籍。云。君诗多态度。蔼蔼春空云。司空图记戴叔伦语云。诗人之辞。如蓝田日暖。良玉生烟。亦是形似之微妙者。但学者不能味其言耳。顾嗣立曰。东野。二句即。荐士。诗所谓。敷柔肆纡余。与。荣华肖天秀。是也。张籍。二句。即。调张籍。诗所谓。腾身跨汗漫。不著织女襄。是也。亡友犀月尝谓东野。文昌两君。所得极不相似。而同为公所许。足见公之才大。可谓知言矣。  

。西清诗话。曰。张文潜云。东坡尝言退之诗。长安众富儿。盘馔罗膻荤。不解文字饮。惟能醉红裙。疑若清苦自饰者。至云。艳姬踏筵舞。清眸射剑戟。则知此老子个中兴复不浅。文潜戏答曰。爱文字饮者。与俗人沽酒同科。  

赵尧夫曰。或问鲁直。阿买是退之何人。答云。退之侄。必有所据而云。送惠师  

惠师浮屠者。乃是不羁人。十五爱山水。超然谢朋亲。脱冠剪头发。飞步遗踪尘。  

发迹入四明。梯空上秋旻。遂登天台望。众壑皆嶙峋。夜宿最高顶。举头看星辰。  

光芒相照烛。南北争罗陈。兹地绝翔走。自然岩且神。微风吹木石。澎湃闻韶钧。  

夜半起下视。溟波衔日轮。鱼龙惊踊跃。叫啸成悲辛。怪气或紫赤。敲磨共轮囷。  

金鸦既腾翥。六合俄清新。尝闻禹穴奇。东去窥瓯闽。越俗不好古。流传失其真。  

幽踪邈难得。圣路嗟长堙。回临浙江涛。屹起高峨岷。壮志死不息。千年如隔晨。  

是非竟何有。弃去非吾伦。凌江诣庐岳。浩荡极游巡。崔崒没云表。陂陀浸湖沦。  

是时雨初霁。悬瀑垂天绅。前年往罗浮。步戛南海漘。大哉阳德盛。荣茂恒留春。  

鹏骞堕长翮。鲸戏侧修鳞。自来连州寺。曾未到城瞛。日携青云客。探胜穷崖滨。  

太守邀不去。群官请徒频。囊无一金资。翻谓富者贫。昨日忽不见。我令访其邻。  

奔波自追及。把手问所因。顾我却兴叹。群宁异於民。离合自古然。辞别安足珍。  

吾闻九疑好。夙志今欲伸。斑竹啼舜妇。清湘沈楚臣。衡山与洞庭。此固道所循。  

寻嵩方抵洛。历华遂之秦。浮游靡定处。偶往即通津。吾言子当去。子道非吾遵。  

江鱼不池活。野鸟难笼驯。吾非西方教。怜子狂且醇。吾嫉惰游者。怜子愚且谆。  

去矣各异趣。何为泪沾巾。  

送灵师  

佛法入中国。尔来六百年。齐民逃赋役。高士著幽禅。官吏不之制。纷纷听其然。  

耕桑日失隶。朝署时遗贤。灵师皇甫姓。胤胄本蝉联。少小涉书史。早能缀文篇。  

中间不得意。失迹成延迁。逸志不拘教。轩腾断牵挛。围棋斗白黑。生死随机权。  

六博在一掷。枭卢叱回旋。战时谁与敌。浩汗横戈钅延。饮酒尽百盏。嘲谐思逾鲜。  

有时醉花月。高唱清且绵。四座咸寂默。杳如奏湘弦。寻胜不惮险。黔江屡洄沿。  

瞿塘五六月。惊电让归船。怒水忽中裂。千寻堕幽泉。环回势益急。仰见团团天。  

投身岂得计。性命甘徒捐。浪沫蹙翻涌。漂浮再生全。同行二十人。魂骨俱坑填。  

灵师不挂怀。冒涉道转延。开忠二州牧。诗赋时多传。失职不把笔。珠玑为君编。  

强留费日月。密席罗婵娟。昨者至林邑。使君数开筵。逐客三四公。盈怀赠兰荃。  

湖游泛漭沆。溪宴驻潺湲。别语不许出。行裾动遭牵。邻州竞招请。书札何翩翩。  

十月下桂岭。乘寒恣窥缘。落落王员外。争迎获其先。自从入宾馆。占久能专。  

吾徒颇携被。接宿穷欢妍。听说两京事。分明皆眼前。纵横杂谣俗。琐屑咸罗穿。  

材调真可惜。朱丹在磨研。方将敛之道。且欲冠其颠。韶阳李太守。高步凌云烟。  

得客辄忘食。开囊乞缯钱。手持南曹叙。字重青瑶镌。古气参彖系。高标推太玄。  

维舟事干谒。披读头风痊。还如旧相识。倾壶畅幽悁。以此复留滞。归骖几时鞭。  

原选者评。退之避佛。却频作赠浮屠诗。前篇但叙其放浪山水。后篇则干谒饮博。无所不有。其所以称浮屠者。皆彼法之所戒。良以不拘彼法。乃始近于吾徒。且欲人其人而已。并未暇明先王之道以道之也。二僧游走诸方。行止亦略相似。而两作各开生面。绝不雷同。是其匠心布置处。某氏曰。按后汉明帝梦见金人。问群臣。或曰。西方有神。名曰佛。其形长丈六尺。而黄金色。於是遣使天竺。问佛道法。图画形象以归。其教因流入中国。此诗据汉明帝时言之耳。故其。佛骨表。云。自后汉时流入中国。又云。汉明帝时始有佛法。也。汉武故事。昆邪王杀休屠王来降。得其金人之神。置之甘泉官。则是佛入中国始自汉武。至成哀间已有经矣。杜致行。守编。亦曰。汉武作昆明池。掘地得黑灰。东方朔曰。可问西域道人。西域道人佛之徒也。又开皇。历代三宝记。云。刘向称。予览典籍。已见有经。可知周时。九流释典。秦虽皒除。汉兴复出。则先汉之前逆至於周。有佛有经。其来也远。范晔胡以为明帝之时佛始入中国邪。退之一世大儒。非承袭谬误者。将由心恶其教。不复详考其源流所自耳。  

县斋有怀  

少小尚奇伟。平生足悲咤。犹嫌子夏儒。肯学樊迟稼。事业窥皋稷。文章蔑曹谢。  

濯缨起江湖。缀珮杂兰麝。悠悠指长道。去去策高驾。谁为倾国媒。自许连城价。  

初随计吏贡。屡入泽宫射。虽免十上劳。何能一战霸。人情忌殊异。世路多权诈。  

蹉跎颜遂低。摧折气愈下。冶长信非罪。侯生或遭骂。怀书出皇都。衔泪渡清灞。  

身将老寂寞。志欲死闲暇。朝食不盈肠。冬衣才掩髂。军书既频召。戎马乃连跨。  

大梁从相公。彭城赴仆射。弓箭围狐兔。丝竹罗酒。两府变荒凉。三年就休假。  

求官去东洛。犯雪过西华。尘埃紫陌春。风雨灵台夜。名声荷朋友。援引乏姻娅。  

虽陪彤庭臣。讵纵青冥靶。寒空耸危阙。晓色曜修架。捐躯辰在丁。铩翮时方蜡。  

投荒诚职分。领邑幸宽赦。湖波翻日车。岭石拆天罅。毒雾恒熏昼。炎风每烧夏。  

雷威固已加。飓势仍相借。气象杳难测。声音吁可怕。夷言听未惯。越俗情犹乍。  

指摘两憎嫌。睢盱互猜讶。祗缘恩未报。岂谓生足藉。嗣皇新继明。率土日流化。  

惟思涤瑕垢。长去事桑柘。斸嵩开云扃。压颍抗风榭。禾麦种满地。梨枣栽绕舍。  

儿童稍长成。雀鼠得驱吓。宫租日输纳。村酒时邀迓。闲爱老农愚。归弄小女姹。  

如今便可尔。何用毕婚嫁。  

原选者评。仄韵排律。名手所希。似此组织精工。顿挫悲壮。在集中亦自成一格。尘埃紫陌。一联与。梅花灞水。句同一风致。  

顾嗣立曰。公诗句句有来历。而能务去陈言者。全在于反用。如。醉赠张秘书。诗本用嵇绍鹤立鸡群语。偏云。张籍学古淡。轩鹤避鸡群。送文畅。诗本用老杜。每愁夜中自足蝎。句。  

偏云。照壁喜见蝎。荐士。诗本用。汉书。强弩之末。力不能入鲁缟。偏云。强箭射鲁缟。  

。岳庙。诗本用谢灵运。猿鸣诚知曙。句。偏云。猿鸣钟动不知曙。此诗结语本用向平婚嫁毕事。偏云。如今便可尔。何用毕婚嫁。真令旧事翻新。解得此秘。则臭腐皆化为神奇矣。  

某氏曰。贞元十九年十二月。公以监察御史上。天旱人饥疏。贬阳山令。辰在丁。谓上疏之日也。陪杜侍御游湘西两寺独宿有题一首因献杨常侍  

长沙千里平。胜地犹在险。况当江阔处。斗起势匪渐。深林高玲珑。青山上琬琰。  

路穷台殿辟。佛事焕且俨。剖竹走泉源。开廊架崖广。是时秋之残。暑气尚未敛。  

群行忘后先。朋息弃拘检。客堂喜空凉。华榻有清簟。涧蔬煮蒿芹。水果剥菱芡。  

伊余夙所慕。陪赏亦云忝。幸逢车马归。独宿门不掩。山楼黑无月。渔火灿星点。  

夜风一何喧。杉桧屡磨磜。犹疑在波涛。怵惕梦成魇。静思屈原沈。远忆贾谊贬。  

椒兰争妒忌。绛灌共谗谄。谁令悲生肠。坐使泪盈脸。翻飞乏羽翼。指摘困瑕玷。  

珥貂藩维重。政化类分陕。礼贤道何优。奉己事苦俭。大厦栋方隆。巨川檝行剡。  

经营诚少暇。游宴固已歉。旅程愧淹留。徂岁嗟荏苒。平生每多感。柔翰遇频染。  

展转岭猿鸣。曙灯青睒睒。  

原选者评。从独宿写景生情。先以客堂华榻引起。猿鸣灯皔。仍就独宿上结。章法一线。  

岳阳楼别窦司直  

洞庭九州间。厥大谁与让。南汇群崖水。北注何奔放。潴为七百里。吞纳各殊状。  

自古澄不清。环混无归向。炎风日搜搅。幽怪多冗长。轩然大波起。宇宙隘而妨。  

巍峨拔嵩华。腾踔较健壮。声音一何宏。轰车曷车万两。犹疑帝轩辕。张乐就空旷。  

蛟螭露笋簴。缟练吹组帐。鬼神非人世。节奏颇跌踢。阳施见夸丽。阴闭感凄怆。  

朝过宜春口。极北缺堤障。夜缆巴陵洲。丛芮才可傍。星河尽涵泳。俯仰迷下上。  

余澜怒不已。喧聒鸣瓮盎。明登岳阳楼。辉焕朝日亮。飞廉戢其威。清晏息纤纩。  

泓澄湛凝绿。物影巧相况。江豚时出戏。惊波忽荡漾。时当冬之孟。隙窍缩寒涨。  

前临指近岸。侧坐眇难望。涤濯神魂醒。幽怀舒以畅。主人孩童旧。握手乍忻怅。  

怜我窜逐归。相见得无恙。开筵交履舄。烂漫倒家酿。杯行无留停。高柱送清唱。  

中盘进橙栗。投掷倾脯酱。欢穷悲心生。婉娈不能忘。念昔始读书。志欲干霸王。  

屠龙破千金。为艺亦云亢。爱才不择行。触事得谗谤。前年出官由。此祸最无妄。  

公卿采虚名。擢拜识天仗。奸猜畏弹射。斥逐恣欺诳。新恩移府庭。逼侧厕诸将。  

于嗟苦驽缓。但惧失宜当。追思南渡时。鱼腹甘所葬。严程迫风帆。劈箭入高浪。  

颠沈在须臾。忠鲠谁复谅。生还真可喜。克己自惩创。庶从今日后。粗识得与丧。  

事多改前好。趣有获新尚。誓耕十亩田。不取万乘相。细君知蚕织。稚子已能饷。  

行当挂其冠。生死君一访。  

原选者评。写景两段。阳开阴闭。范希文。岳阳楼记。似从此脱胎。说文。云。芮芮。草生貌。又。水涯也。诗。芮鞠之即。笺。水内曰芮。水外曰鞠。此云丛芮。谓州渚之地。水草之间也。  

俞皐曰。此诗前半首写景。后半首叙事。却用。追思南渡时。数语挽转。真有千钧之力。且有此一段。才见前此铺张。非漫然也。可见公布局运笔之妙。送文畅师北游  

昔在四门馆。晨有僧来谒。自言本吴人。少小学城阙。已穷佛根源。粗识事羕。  

挛拘屈吾真。戒辖思远发。荐绅秉笔徒。声誉耀前阀。从求送行诗。屡造忍颠蹶。  

今成十余卷。浩汗罗斧钺。先生穷巷。未得窥剞劂。又闻识大道。何路补剠刖。  

出其囊中文。满听实清越。谓僧当少安。草序颇排讦。上论古之初。所以施赏罚。  

下开迷惑胸。窙豁斸株橛。僧时不听莹。若饮水救暍。风尘一出门。时日多如发。  

三年窜荒岭。守县坐深樾。征租聚异物。诡制怛巾怛。幽穷共谁语。思想甚含哕。  

昨来得京官。照壁喜见蝎。况逢旧亲识。无不比鹣蟨。长安多门户。吊庆少休歇。  

而能勤来过。重惠安可揭。当今圣政初。恩泽完羖狘。胡为不自暇。飘戾逐鹯罸。  

仆射领北门。威德压胡羯。相公镇幽都。竹帛烂勋伐。酒场舞闺姝。猎骑围边月。  

开张箧中宝。自可得津筏。从兹富裘马。宁复茹藜蕨。余期报恩后。谢病老耕垡。  

庇身指蓬茅。逞志纵猃犭曷。僧还相访来。山药煮可掘。  

原选者评。就北道主人作歆动语。纯是声色货利事。昌黎胸次何等。乃作此腐鼠之吓耶。  

缘其恶异学甚于鄙俗情也。  

李光地曰。先叙文畅求言。而当日作序极陈古义以破其惑。即今集中。送文畅序。是也。  

中言被贬阳山。自幸还见亲识。而僧之往来尤密。后乃劝其逃墨来归。以诗文为缘。足以自致。  

且与为异日相从之约。  

俞皐曰。公诸长篇用险韵。都不傍借。正所谓因难见巧。不独。赠张十八。一首也。但江字韵为尤窄耳。  

。闻见录。曰。欧阳公于诗主退之。不主子美。刘仲原父每不然之。公曰。子美老夫。清晨梳白头。玄都道士来相访。有俗气。退之决不道也。仲原父曰。亦退之。昔在四门馆。晨有僧来谒。之句之类耳。公赏其辩。  

樊汝霖曰。苏内翰。闻骡驮试笔。余谪居黄州五年。今日离泗州北行。岸上骡驮声空笼。意亦欣然。盖不闻此声久矣。退之。照壁喜见蝎。不虚语也。又。岭南归。云。已脱问鹏之变。行有见蝎之喜。皆取诸此。  

答张彻  

辱赠不知报。我歌尔其聆。首叙始识面。次言后分形。道途绵万里。日月垂十龄。  

浚郊避兵乱。睢岸连门停。肝胆一古剑。波涛两浮萍。渍墨窜旧史。磨丹注前经。  

义苑手秘宝。文堂耳惊霆。暄晨蹑露舄。暑夕眠风棂。结友子让抗。请师我惭丁。  

初味犹噉蔗。遂通斯建瓴。搜奇日有富。嗜善心无宁。石梁平侹侹。沙水光泠泠。  

乘枯摘野艳。沈细抽潜腥。游寺去陟巘。寻径返穿汀。缘云竹竦竦。失路麻冥冥。  

淫潦忽翻野。平芜眇开溟。防泄堑夜塞。惧冲城昼扃。及去事戎辔。相逢宴军伶。  

觥秋纵兀兀。猎旦驰。从赋始分手。朝京忽同舲。急时促暗棹。恋月留虚亭。  

毕事驱传马。安居守窗荧。梅花灞水别。宫烛骊山醒。省选逮投足。乡宾尚摧翎。  

尘祛又一掺。泪眥还双荧。洛邑得休告。华山穷绝陉。倚岩睨海浪。引袖拂天星。  

日驾此回辖。金神所司刑。泉绅拖修白。石剑攒高青。磴藓氵达拳跼。梯飙磜伶俜。  

悔狂已咋指。垂诫仍镌铭。峨豸忝备列。伏蒲愧分泾。微诚慕横草。琐力摧撞莛。  

叠雪走商岭。飞波航洞庭。下险疑堕井。守官类拘囹。荒餐茹獠蛊。幽梦感湘灵。  

刺史肃蓍蔡。吏人沸蝗螟。点缀簿上字。趋跄阁前铃。赖其饱山水。得以娱瞻听。  

紫树雕斐亹。碧流滴珑玲。映波铺远锦。插地列长屏。愁狖酸骨死。怪花醉魂馨。  

潜苞绛实坼。幽乳翠毛零。赦行五百里。月变三十蓂。渐阶群振鹭。入学诲螟蛉。  

苹甘谢鸣鹿。罍满惭罄瓶。冏冏抱瑚琏。飞飞联鹡令鸟。鱼鬣欲脱背。虬光先照硎。  

岂独出丑类。方当动朝廷。勤来得晤语。勿惮宿寒厅。  

原选者评。排律用拗体。亦是变格。调古而词艳。不徒叙致之工。  

。笔墨间录。曰。刘皕云。答张彻。一诗尤奇丽。梅花灞水一对。极有风味。  

顾嗣立曰。此诗通首用对句。而以生峭之笔行之。便与律诗大别。少陵。桥陵。诗便是此种。  

。隐居诗话。曰。李肇。国史补。载。韩愈游华山。穷极幽险。心悸目眩。不能下。发狂号哭。  

投书与家人别。华阴令百计取之。方能下。沈颜作。聱书。以为肇妄载。岂有贤者轻命如此。  

余观退之。赠张彻。诗云。洛邑得休告。华山穷绝陉。悔狂已咋指。垂戒仍镌铭。则知肇记为信然。而沈颜为妄辩也。  

## 卷二十九  

昌黎韩愈诗三十八首  

荐士  

周诗三百篇。雅丽理训诰。曾经圣人手。议论安敢到。五言出汉时。苏李首更号。  

东都渐弥漫。派别百川导。建安能者七。卓荦变风操。逶迤抵晋家。气象日凋耗。  

中间数鲍谢。比近最清奥。齐梁及陈隋。众作等蝉噪。搜春摘花卉。沿袭伤剽盗。  

国朝盛文章。子昂始高蹈。勃兴得李杜。万类困陵暴。后来相继生。亦各臻阃隩。  

有穷者孟郊。受材实雄骜。冥观洞古今。象外逐幽好。横空盘硬语。妥帖力排罺。  

敷柔肆纡余。奋猛卷海潦。荣华肖天秀。捷疾逾响报。行身践规矩。甘辱耻媚灶。  

孟轲分邪正。眸子看瞭眊。杳然粹而清。可以镇浮躁。酸寒溧阳尉。五十几何耄。  

孜孜营甘旨。辛苦久所冒。俗流知者谁。指注竞嘲忄敖。圣皇索遗逸。髦士日登造。  

庙堂有贤相。爱遇均覆焘。况承归与张。二公迭嗟悼。青冥送吹嘘。强箭射鲁缟。  

胡为久无成。使以归期告。霜风破佳菊。嘉节迫吹帽。念将决焉去。感物增恋嫪。  

彼微水中荇。尚烦左右芼。鲁侯国工小。庙鼎犹纳郜。幸当择珉玉。宁有弃珪瑁。  

悠悠我之思。扰扰风中纛。上言愧无路。日夜惟心祷。鹤翎不天生。变化在啄菢。  

通波非难图。尺地易可漕。善善不汲汲。后时徒悔懊。救死具八珍。不如一箪犒。  

微诗公勿诮。恺悌神所劳。  

原选者评。孟郊一诗流之幽逸者耳。殊未足踵武诸大家。而退之说士乃甘于肉。其自谓嗜善心无宁者此也。横空盘硬语。妥帖力排。十字中尤妙在。妥帖。二字。樊宗师文最奇崛。  

而退之以文从字顺许之。其亦异乎世之所谓妥帖者矣。  

王安石曰。吟诗各有所得。清水出芙蓉。天然去雕饰。此李白所得也。或看翡翠兰苕上。未掣鲸鲵碧海中。此老杜所得也。横空盘硬语。妥帖力排。此韩愈所得也。  

。彦周诗话。曰。六朝诗人之诗。不可不熟读。如。芙蓉月下落。杨柳月中疏。锻炼至此。  

自唐以来无人能及也。退之云。齐梁及陈隋。众作等蝉噪。此语吾不敢议。亦不敢从。  

又曰。退之云。横空盘硬语。妥帖力排。盖能杀缚事实与意义合。最难能之。知其难则可与论诗矣。此所以称东野也。  

。隐居诗话。曰。孟郊诗蹇涩穷僻。琢削不暇。真苦吟而成。观其句法格力可见矣。其自谓。夜吟晓不休。苦吟神鬼愁。如何不自闲。心与身为仇。而退之荐其诗云。荣华肖天秀。捷疾愈响报。何也。竹坡诗话。曰。韩退之。荐士。诗云。孟轲分邪正。眸子看皗目毛。杳然粹而清。可以镇浮躁。余尝读东野。下第。诗云。弃置复弃置。情如刀剑伤。及登第则自谓。春风得意马蹄疾。  

一日看尽长安花。一第之得失。喜忧至于如此。宜其虽得之而不能享也。退之谓。可以镇浮躁。恐未免过情。  

李光地曰。此荐孟郊之诗。而首段叙诗源委。极其简尽。李太白便谓建安之诗。绮丽不足称。杜子美则自梁。陈以下无贬词。故惟韩公之论最得其衷。虽然。陶靖节诗蝉脱污浊。六代孤唱。韩公略无及之。何也。此与论文不列董。贾者同病。犹未免于以辞为主尔。  

顾嗣立曰。公此诗历叙诗学源流。自。三百篇。后。汉。魏止取苏。李。建安七子。六朝止取鲍。谢。余子一笔抹倒。眼明手竦。识力最高。唐初格律变于子昂。至李杜二公而极。所谓。李杜文章在。光焰万丈长。知公平生最得力于此也。后以东野继之。似犹未足当此。若公之才大而力雄。思沈而笔锐。则庶乎可以配李杜而无惭矣。  

。全唐诗话。曰。李翱荐孟郊于张建封云。兹有平昌孟郊。正士也。伏闻执事旧知之。郊为五言诗。自前汉李都尉。苏属国及建安诸子。南朝二谢。郊能兼其体而有之。李观荐郊于梁肃补阙书曰。郊之五言诗。其有高处。在古无上。其有平处。下顾两谢。韩送郊诗曰。作诗三百首。杳默咸池音。彼三子皆知言也。岂欺天下之人哉。  

古风  

今日曷不乐。幸时不用兵。无曰既蹙矣。乃尚可以生。彼州之赋。去汝不顾。此州之役。  

去我奚适。一邑之水。可走而违。天下汤汤。曷其而归。好我衣服。甘我饮食。无念百年。聊乐一日。  

原选者评。史记。韩信传。曰。农夫莫不辍耕释耒。礻俞衣甘食。索隐曰。恐灭亡不久。故废止作业。而事美衣甘食。此篇结意类此。可谓长歌之哀深于痛哭矣。  

胡渭曰。诗云。幸时不用兵。此必贞元十四年以前作也。十五年则吴少诚反。而大发诸道兵以讨之矣。本识赋役之困。民无所逃。却言时不用兵。正宜甘食好衣。相与为乐。辞弥婉而意弥痛。山枢。苌楚之遗音也。  

樊汝霖曰。安史乱后。藩镇相望于内地。大者连州十余。小者不下三四。兵骄则逐帅。帅强则叛上。不廷不贡。往往而是。故托古风以寓意。观诗意当在德宗之世。与。烽火。诗意相为表里云。  

嗟哉董生行  

淮水出桐柏山。东驰遥遥千里不能休。淝水出其侧。不能千里。百里入淮流。寿州属县有安丰。唐贞元时。县人董生召南隐居行义于其中。刺史不能荐。天子不闻名声。爵禄不及门。  

门外惟有吏。日来征租更索钱。嗟哉董生朝出耕。夜归读古人书。尽日不得息。或山而樵。或水而渔。入厨具甘旨。上堂问起居。父母不戚戚。妻子不咨咨。嗟哉董生孝且慈。人不识。惟有天翁知。生祥下瑞无时期。家有狗乳出求食。鸡来哺其儿。啄啄庭中拾虫蚁。哺之不食鸣声悲。彷徨踯躅久不去。以翼来覆待狗归。嗟哉董生。谁将与俦。时之人夫妻相虐。兄弟为雠。食。  

君之禄。而令父母愁。亦独何心。嗟哉董生无与俦。  

原选者评。神味苦淡。节族自然。集中寡二少双。惟。琴操。间有近之者。  

俞皐曰。古诗长短句。盛于太白。如。蜀道难。远别离。等篇。实为公所取法者。其奇横偏在用韵处贯下一笔。然后截住。以足上意。如。尽日不得息。亦独何心。等句是也。  

山石  

山石荦确行径微。黄昏到寺蝙蝠飞。升堂坐阶新雨足。芭蕉叶大支子肥。  

僧言古壁佛画好。以火来照所见稀。铺床拂席置羹饭。疏粝亦足饱我饥。  

夜深静卧百虫绝。清月出岭光入扉。天明独去无道路。出入高下穷烟霏。  

山红涧碧纷烂熳。时见松枥皆十围。当流赤足蹋涧石。水声激激风吹衣。  

人生如此自可乐。岂必局束为人革几。嗟哉吾党二三子。安得至老不更归。  

原选者评。以火来照所见稀。与。岳庙。作。神纵欲福难为功。略同。于法则随手撇脱。于意则素所不满之事即随处自然流露也。  

某氏曰。东坡诗云。荦确何人似退之。意行无路欲从谁。宿云解驳晨光漏。独见山红涧碧时。皆来公此篇中语也。  

顾嗣立曰。七言古诗易入整丽。而亦近平熟。自老杜始为拗体。如。杜鹃行。之类。公之七言皆祖此种。而中间偏有极鲜丽处。不事雕琢更见精采。有声有色。自是大家。元遗山。论诗绝句。云。有情芍药含春泪。无力蔷薇卧晚枝。拈出退之。山石。句。始知渠是女郎诗。真笃论也。  

汴泗交流赠张仆射  

汴泗交流郡城角。筑场千步平如削。短垣三面缭逶迤。击鼓腾腾树赤旗。  

新秋朝凉未见日。公早结束来何为。分曹决胜约前定。百马攒蹄近相映。  

球惊杖奋合且离。红牛缨绂黄金羁。侧身转臂著马腹。霹雳应手神珠驰。  

超遥散漫两闲暇。挥霍纷纭争变化。发难得巧意气粗。 声四合壮士呼。  

此诚习战非为剧。岂若安坐行良图。当今忠臣不可得。公马莫走须杀贼。  

原选者评。神采飞动。结有忠告。便比。雉带箭。高一格。  

顾嗣立曰。曹子建。白马篇。仰手接飞猱。俯身散马蹄。杜子美诗。走马脱皚头。手中  

挑青丝。捷下万仞罔。俯身试搴旗。侧身转臂。语意本此。发难得巧。即。雉带箭。所谓。将军欲以巧伏人。盘马弯弓惜不发。是也。旧注难作去声。引张良发八难解。大谬。  

某氏曰。公集有。谏张仆射击球书。此诗云。此诚习战非为剧。岂若安坐行良图。盖讽之也。  

鸣雁  

嗷嗷鸣雁鸣且飞。穷秋南去春北归。去寒就暖识所依。天长地阔栖息稀。  

风霜酸苦稻粱微。毛羽摧落身不肥。徘徊反顾群侣违。哀鸣欲下洲渚非。  

江南水阔朝云多。草长沙软无网罗。闲飞静集鸣相和。违忧怀息性匪他。  

凌风一举君谓何。  

原选者评。王伯大曰。公在徐州。与孟东野书。有曰。去年脱汴州之乱。遂来于此。主人与余有故。居余符离睢水上。及秋。将辞去。云云。主人谓建封。公在徐郁郁不得志。见于书与诗者如此。盖托雁以自喻也。  

雉带箭  

原头火烧静兀兀。野雉畏鹰出复没。将军欲以巧伏人。盘马弯弓惜不发。  

地形渐窄观者多。雉惊弓满劲箭加。冲人决起百余尺。红翎白镞随倾斜。  

将军仰笑军吏贺。五色离披马前堕。  

原选者评。篇幅有限。而盘屈跳荡。生气远出。故是神笔。  

。容斋三笔。曰。昌黎。雉带箭。诗东坡尝大字书之。以为妙绝。予读曹子建。七启。论羽猎之美云。人稠网密。地逼势胁。乃知韩公用意所来处。  

。野雉畏鹰出复没。方嵩卿本作。伏欲没。朱子。考异。云。雉出复没。而射者弯弓不肯轻发。正是形容持满命中之巧。毫厘不差处。改作。伏欲。神采索然矣。  

顾嗣立曰。将军欲以巧伏人。盘马弯弓惜不发。二句无限神情。无限顿挫。公盖示人以运笔作文之法也。至其全首。波澜委曲。细微熨贴。王留耕所谓。写物之妙。其状如在目前。  

信然。信然。  

沈德潜曰。李将军度不中不发。发必应弦而倒。审量于未弯弓之先。此矜惜于己弯弓之候。总不肯轻见其技也。作诗作文。亦须得此意。  

条山苍  

条山苍。河水黄。  

浪波沄沄去。松柏在山冈。  

桃源图  

神仙有无何眇芒。桃源之说诚荒唐。流水盘回山百转。生绡数幅垂中堂。  

武陵太守好事者。题封远寄南宫下。南宫先生忻得之。波涛入笔驱文辞。  

文工画妙各臻极。异境恍惚移于斯。架岩凿谷开宫室。接屋连墙千万日。  

嬴颠刘蹶了不闻。地坼天分非所恤。种桃处处惟开花。川源近远烝红霞。  

初来犹自念乡邑。岁久此地还成家。渔舟之子来何所。物色相猜更问语。  

大蛇中断丧前王。群马南渡开新主。听终辞绝共凄然。自说经今六百年。  

当时万事皆眼见。不知几许犹流传。争持酒食来相馈。礼数不同樽俎异。  

月明伴宿玉堂空。骨冷魂清无梦寐。夜半金鸡啁哳鸣。火轮飞出客心惊。  

人间有累不可住。依然离别难为情。船开棹进一回顾。万里苍苍烟水暮。  

世俗宁知伪与真。至今传者武陵人。  

原选者评。一起一结。善占地步。  

。彦周诗话。曰。退之。桃源行。云。种桃处处皆开花。川源近远烝红霞。状花卉之盛。古今无人道此语。  

俞皐曰。公七言古诗。少用对句。此篇诸对。亦甚奇伟。  

沈德潜曰。玉堂。即金堂玉室意。以神仙目之。  

东方半明  

东方半明大星没。独有太白配残月。嗟尔残月勿相疑。同光共影须臾期。  

残月晖晖。太白睒睒。鸡三号。更五点。  

原选者评。与钟鸣漏尽意同。  

韩醇曰。此诗与。煌煌东方星。兴寄颇同。盖指顺宗即位。不能亲政。而宪宗在东宫之时也。  

某氏曰。时贾耽。郑王旬瑜二相。皆天下重望。王叔文用事。相继引去。此诗所以喻。东方半明大星没。也。韦执谊为叔文汲引。此诗所以喻。独有太白配残月。也。顺宗已厌机政。执谊。  

叔文尚以私意更相猜忌。此诗所以有。嗟尔残月勿相疑。同光共影须臾期。也。及宪宗立而叔文。执谊窜。犹东方明而残月。太白灭。此诗所以喻。残月晖晖。太白目炎目炎。鸡三号。更五点。也。意微而显。诚得诗人之旨。  

谒衡岳庙遂宿岳寺题门楼  

五岳祭秩皆三公。四方环镇嵩当中。火维地荒足妖怪。天假神柄专其雄。  

喷云泄雾藏半腹。虽有绝顶谁能穷。我来正逢秋雨节。阴气晦昧无清风。  

潜心默祷若有应。岂非正直能感通。须臾静扫众峰出。仰见突兀撑青空。  

紫盖连延接天柱。石廪腾掷堆祝融。森然魄动下马拜。松柏一径趋灵宫。  

粉墙丹柱动光彩。鬼物图画填青红。升阶伛偻荐脯酒。欲以菲薄明其衷。  

庙令老人识神意。睢盱侦伺能鞠躬。手持杯珓导我掷。云此最吉余难同。  

窜逐蛮荒幸不死。衣食才足甘长终。侯王将相望久绝。神纵欲福难为功。  

夜投佛寺上高阁。星月掩映云膧胧。猿鸣钟动不知曙。杲杲寒日生于东。原选者评。东坡所谓。能开衡山之云。者本此。  

沈德潜曰。横空盘硬语。妥帖力排。此诗足当此语。  

王伯大曰。公两谪南方。初自阳山北还过衡。在永贞元年八月。过潭适当残秋。陪杜侍御游湘西寺。诗云。是时秋向残。是也。今云。我来正逢秋雨节。故知此诗是阳山还时作。后自潮州移刺袁州。则元和十五年十月。盖未尝过衡。据。袁州谢表。云。去年正月贬授潮州刺史。其年十月。准例量移。云云。即自潮州径当来袁。又未尝遇秋雨节时也。苏东坡。观市。诗云。潮阳太守南迁归。喜见石廪堆祝融。粗言之耳。  

永贞行  

君不见太皇亮阴未出令。小人乘时偷国柄。北军百万虎与貔。天子自将非他师。  

一朝夺印付私党。懔懔朝士何能为。狐鸣枭噪争署置。罻睒跳踉相妩媚。  

夜作诏书朝拜官。超资越序曾无难。公然白日受贿赂。火齐磊落堆金盘。  

元臣故老不敢语。昼卧涕泣何汍澜。董贤三公谁复惜。侯景九锡行可叹。  

国家功高德且厚。天位未许庸夫干。嗣皇卓荦信英主。文如太宗武高祖。  

膺图受禅登明堂。共流幽州鱼玄死羽。四门肃穆贤俊登。数君匪亲岂其朋。  

郎官清要为世称。荒郡迫野嗟可矜。湖波连天日相腾。蛮俗生梗瘴疠烝。  

江氛岭祲昏若凝。一蛇两头见未曾。怪鸟鸣唤令人憎。蛊虫群飞夜扑灯。  

雄虺毒螫堕股肱。食中置药肝心崩。左右使令诈难凭。慎勿浪信常兢兢。  

吾尝同僚情可胜。具书目见非妄征。嗟尔既往宜为惩。  

原选者评。前幅天昏地暗。中间日出冰消。阅至后幅。又如凄风苦雨。文生于情。变幻如是。  

。蔡宽夫诗话。曰。子厚。禹锡于退之最厚善。然退之贬阳山。不能无疑。赴江陵途中寄三学士。云。同官尽才俊。偏善柳与刘。或虑语言泄。传之落冤仇。二子不宜尔。将疑断还不。  

及其为。永贞行。愤疾至云。数君匪亲岂其朋。又曰。吾尝同僚情可胜。则亦见其坦夷尚义。  

待朋友始终也。  

。困学纪闻。曰。少陵善房次律。而。悲陈陶。一诗不为之隐。昌黎善柳子厚。而。永贞行。  

一诗不为之讳。公议之不可掩也如是。  

顾嗣立曰。此诗前半言小人放逐之为快。后半言数君贬谪之可矜。盖为刘。柳诸公也。旧注专指梦得。似未必然。然梦得贬连州。而公曾令阳山。以具书目见句为证。于义亦通。姑存其说以俟考。  

郑群赠簟  

蕲州笛竹天下知。郑君所宝尤瑰奇。携来当昼不得卧。一府传看黄琉璃。  

体坚色净又藏节。尽眼凝滑无瑕疵。法曹贫贱众所易。腰腹空大何能为。  

自从五月困暑湿。如坐深甑遭烝炊。手磨袖拂心语口。慢肤多汗真相宜。  

日暮归来独惆怅。有卖直欲倾家资。谁谓故人知我意。卷送八尺含风漪。呼奴扫地铺未了。光彩照耀惊童儿。青蝇侧翅蚤虱避。肃肃疑有清飙吹。  

倒身甘寝百疾愈。却愿天日恒炎曦。明珠青玉不足报。赠子相好无时衰。  

原选者评。皛亻予。怨歌。云。常恐秋节至。凉风夺炎热。此云。却愿天日恒炎曦。同一语妙。  

顾嗣立曰。此诗每用反衬意见奇。如。携来当昼不得卧。却愿天日恒炎曦。等句也。赋物之妙。直从细琐处体贴而出。  

沈德潜曰。却愿天日恒炎曦。与。携来当昼不得卧。俱透过一层法。  

樊汝霖曰。唐孔癸戈。私记。云。退之丰肥善睡。每来吾家。必命枕簟。而沈存中。笔谈。亦云。世画韩退之小面而美髯。著纱帽。此乃江南韩熙载尔。熙载谥文靖。江南人谓之韩文公。  

因此遂误以为退之。退之肥而少髯。此诗有。腰腹空大。及。慢肤多汗。之语。二说信然。  

赠崔立之评事  

崔侯文章苦捷敏。高浪驾天输不尽。曾从关外来上都。随身卷轴车连轸。  

朝为百赋犹郁怒。暮作千诗转遒紧。摇毫掷简自不供。顷刻青红浮海蜃。  

才豪气猛易语言。往往蛟螭杂蝼蚓。知音自古称难遇。世俗乍见那妨哂。  

勿嫌法官未登朝。犹胜赤尉长趋尹。时命虽乖心转壮。技能虚富家逾窘。  

念昔尘埃两相逢。争名龃龉持矛楯。子时专场夸觜距。余始张军严韅靷。  

尔来但欲保封疆。莫学庞涓怯孙膑。窜逐新归厌闻闹。齿发早衰嗟可闵。  

频蒙怨句刺弃遗。岂有贤官敢推引。深藏箧笥时一发。戢戢已多如束笋。  

可怜无益费精神。有似黄金掷虚牝。当今圣人求侍从。拔擢鮧梓收楛箘。  

东马严徐已奋飞。枚皋即召穷且忍。复闻王师西讨蜀。霜风冽冽摧朝菌。  

走章驰檄在得贤。燕雀纷拿要鹰隼。窃料二涂必处一。岂比恒人长蠢蠢。  

劝君韬养待征招。不用雕琢愁肝肾。墙根菊花好沽酒。钱帛纵空衣可准。  

晖晖檐日暖且鲜。摵摵井梧疏更殒。高士例须怜麴糵。丈夫终莫生畦畛。  

能来取醉任喧呼。死后贤愚俱泯泯。  

原选者评。可怜无益费精神。为千古文人之喟息。  

。渔隐丛话。曰。立之诗有不工处。故退之以。蛟螭杂蝼蚓。讥之。  

送区宏南归  

穆昔南征军不归。虫沙猿鹤伏以飞。洶洶洞庭莽翠微。九疑镵天荒是非。  

野有象犀水贝玑。分散百宝人士稀。我迁于南日周围。来见者众莫依稀。  

爰有区子荧荧晖。观以彝训或从违。我念前人譬葑菲。落以斧引以纟墨徽。  

虽有不逮驱马非马非。或采于薄渔于矶。服役不辱言不讥。从我荆州来京畿。  

离其母妻绝因依。嗟我道不能自肥。子虽勤苦终何希。王都观阙双巍巍。  

腾蹋众骏事鞍革几。佩服上色紫与绯。独子之节可嗟唏。母附书至妻寄衣。  

开书拆衣泪痕晞。虽不敕还情庶几。朝暮盘羞恻庭闱。幽房无人感伊威。  

人生此难余可祈。子去矣时若发机。蜃沈海底气升霏。彩雉野伏朝扇翚。  

处子窈窕王所妃。苟有令德隐不腓。况今天子铺德威。蔽能者诛荐受礻几。  

出送抚背我涕挥。行行正直慎脂韦。业成志树来颀颀。我当为子言天扉。  

原选者评。分散百宝人士稀。道尽西南边徼地脉风气。柳州所谓。少人而多石。也。虽不敕还情庶几。语意深婉。游子读此。可以听于无声矣。  

张耒曰。古人作七言诗。其句脉多上四字而以下三字成之。退之乃变句脉以上三下四。  

如。落以斧引以纟墨徽。虽欲悔舌不可扪。是也。  

方崧卿曰。九疑。言镵天。洪涛。言舂天。皆奇语也。  

李光地曰。公在阳山有区册。在江陵又有区宏。皆相从不忍舍。故宏之从公于京而归也。  

诗以送之。惓惓训勖。归于正直。可咏可感。  

三星行  

我生之辰。月宿南斗。牛奋其角。箕张其口。牛不见服箱。斗不挹酒浆。箕独有神灵。无时停簸扬。无善名已闻。无恶声已。名声相乘除。得少失有馀。三星各在天。什伍东西陈。  

嗟汝牛与斗。汝独不能神。  

俞皐曰。奇趣却从。大东。之诗来。变化自妙。用韵凡五转。似古歌谣。  

。东坡志林。曰。韩退之诗。我生之辰。月宿南斗。乃知退之以磨蝎为身宫。仆以磨蝎为命宫。平生多得谤誉。殆同病也。  

剥啄行  

剥剥啄啄。有客至门。我不出应。客去而嗔。从者语我。子胡为然。我不厌客。困于语言。  

欲不出纳。以堙其源。空堂幽幽。有秸有莞。门以两版。业书於间。窅窅深堑。其墉甚完。彼宁可隳。此不可干。从者语我。嗟子诚难。子虽云尔。其口益蕃。我为子谋。有万其全。凡今之人。急名与官。子不引去。与为波澜。虽不开口。虽不开关。变化咀嚼。有鬼有神。今去不勇。  

其如后艰。我谢再拜。汝无复云。往追不及。来不有年。  

原选者评。方崧卿曰。韩文。与。多作。以。他文见者非一。诗。之子归。不我以。注。  

。以。犹与也。朱子。考异。云。按。陆宣公奏议。亦然。如云。未审云云以否。之类是也。然当作。与。为正。  

某氏曰。公被谗出为阳山。至是召还。又有谤之者。故。三星行。云。名声相乘除。得少失有余。剥啄行。云。我不厌客。困于语言。欲不出纳。以堙其源。各有所激云尔。欧阳文忠。拟剥啄行寄少师。云。剥剥复啄啄。柴门惊鸟雀。故人千里驾。信士百金诺。云云。公远谗避谤。  

欲谢客以堙其源。故深其堑。坚其墉。要为不可干者。而欧阳则归老故乡。欣然喜客之至。是以其辞不同如此。  

孟东野失子并序  

东野连产三子。不数日辄失之。几老。念无后以悲。其友人昌黎韩愈。惧其伤也。推天假其命以喻之。  

失子将何尤。吾将上尤天。女实主下人。与夺一何偏。彼於汝何有。乃令蕃且延。  

此独何罪辜。生死旬日间。上呼无时闻。滴地泪到泉。地只为之悲。瑟缩久不安。  

乃呼大灵龟。骑云款天门。问天主下人。薄厚胡不均。天曰天地人。由来不相关。  

吾悬日与月。吾系星与辰。日月相噬啮。星辰踣而颠。吾不女之罪。知非女由缘。  

且物各有分。孰能使之然。有子与无子。祸福未可原。鱼子满母腹。一一欲谁怜。  

细腰不自乳。举族长孤鳏。鸱枭啄母脑。母死子始翻。蝮蛇生子时。坼裂肠与肝。  

好子虽云好。未还恩与勤。恶子不可说。鸱枭蝮蛇然。有子且勿喜。无子固勿叹。  

上圣不待教。贤闻语而迁。下愚闻语惑。虽教无由悛。大灵顿头受。即日以命还。  

地只谓大灵。女往告其人。东野夜得梦。有夫玄衣巾。闯然入其户。三称天之言。  

再拜谢玄夫。收悲以欢忻。  

原选者评。龟传。祝词云。假之玉灵夫子而上行於天。下行於渊。诗以大灵发端。本此。  

王伯大曰。黄鲁直尝书此诗遗石君美。君美失子。云。时以观览。可用乱思而纾哀。究观物理。其实如此。大概因果耳。退之救世弊。故并因果不言。然此一段文意。乃是。涅经。中佛语。退之尝言。不能无所不读。未有能为大儒者。其弗信矣乎。鲁直所云如此。  

俞皐曰。用韵本主先字。兼入真。文。元。寒。删诸韵。是古韵也。与。此日足可惜。一首同法。  

顾嗣立曰。按。孟东野集。有。悼幼子。诗云。负我十年恩。欠尔千行泪。洒之北原上。不待秋风至。杏殇。诗云。儿生月不明。儿死月始光。此诚天不知。翦弃我子孙。又云。病叟无子孙。独立犹束柴。其词甚可哀也。卷三十  

昌黎韩愈诗四十五首  

陆浑山火和皇甫湜用其韵  

皇甫补官古贲浑。时当玄冬泽乾源。山狂谷很相吐吞。风怒不休何轩轩。  

摆磨出火以自燔。有声夜中惊莫原。天跳地踔颠乾坤。赫赫上照穷崖垠。  

截然高周烧四垣。神焦鬼烂无逃门。三光弛隳不复暾。虎熊麋猪逮猴猿。  

水龙鼍龟鱼与鼋。鸦鸱雕鹰雉鹄昆鸟。火寻炰煨爊孰飞奔。祝融告休酌卑尊。  

错陈齐玫辟华园。芙蓉披猖塞鲜繁。千钟万鼓咽耳喧。攒杂啾嚄沸篪埙。  

彤幢绛旃紫纛幡。炎官热属朱冠衤军。髹其肉皮通髀臀。颓胸垤腹车掀辕。  

缇颜韦未股豹两鞬。霞车虹靷日毂车番。丹蕤纟原盖绯纟番罿。红帷赤幕罗脤膰。  

羀池波风肉陵屯。谽呀钜壑颇黎盆。豆登五山瀛四樽。熙熙釂酉寿笑语言。  

雷公擘山海水翻。齿牙嚼啮舌反。电光罽磹赤页目罼。王页冥收威避玄根。  

斥弃舆马背厥孙。缩身潜喘拳肩跟。君臣相怜加爱恩。命黑螭侦焚其元。  

天关悠悠不可援。梦通上帝血面论。侧身欲进叱於阍。帝赐九河湔涕痕。  

又诏巫阳反其魂。徐命之前问何冤。火行於冬古所存。我如禁之绝其飧。  

女丁妇壬传世婚。一朝结雠奈后昆。时行当反慎藏蹲。视桃著花可小骞。  

月及申酉利复怨。助汝五龙从九鲲。溺厥邑囚之昆仓。皇甫作诗止睡昏。  

辞夸出真遂上焚。要余和增怪又烦。虽欲悔舌不可扪。  

原选者评。只是咏野烧耳。写得如此天动地山及。凭空结撰。心花怒生。  

韩醇曰。详此诗。始则言火势之盛。次则言祝融之御火。其下则水火相克相济之说也。  

樊汝霖曰。从公学文者多矣。惟李习之得公之正。皇甫持正得公之奇。持正尝语人曰。  

。书。之文不奇。易。可谓奇矣。岂碍理伤圣乎。如。龙战於野。其血玄黄。见豕负涂。载鬼一车。突如其来如。焚如死如弃如。何等语也。公此诗。黑螭。五龙。九鲲。等语。其与。易。龙战於野。何异。  

。笔墨闲录。曰。无逸云。鸦鸱雕鹰雉鹄昆鸟。句正。柏梁。体。后山作七言诗上东坡。袭此体。  

刘石龄曰。公诗根柢。全在经传。如。易。说卦。离为火。其於人也。为大腹。故於炎官热属。以颓胸垤腹拟诸其形容。非臆说也。又。彤幢。紫纛。日毂。霞车。虹革引。  

。豹。革建。电光。赤页目。等字。亦从。为日。为电。为甲胄。为戈兵。句化出。造语极奇。必有依据。以理考索。无不可解者。世儒於此篇每以怪异目之。且以不可解置之。吁。此亦未深求其故耳。岂真不解哉。  

。中山诗话。曰。唐诗赓和。有次韵。先后无易。有依韵。同在一韵。有用韵。用彼韵不必次。韩吏部。和皇甫陆浑山火。是也。今人多不晓。  

洪兴祖曰。丁。火也。壬。水也。火。女也。水。男也。丁为妇於壬。故曰。女丁妇壬。一作。夫丁妇壬。亦通。夫丁者。壬也。言壬为丁夫。妇壬。丁也。言丁为壬妇也。  

朱子曰。按丁为阳中之阴。壬为阴中之阳。故言女之丁者。为妇於壬。以见水火之相配。  

今术家亦言丁与壬合。洪氏二说皆是。  

苦寒  

四时各平分。一气不可兼。隆寒夺春序。颛顼固不廉。太昊弛维纲。畏避但守谦。  

遂令黄泉下。萌牙夭勾尖。草木不复抽。百味失苦甜。凶飙搅宇宙。铓刃甚割砭。  

日月虽云尊。不能活乌蟾。羲和送日出。恇怯频窥觇。炎帝持祝融。呵嘘不相炎。  

而我当此时。恩光何由沾。肌肤生鳞甲。衣被如刀镰。气寒鼻莫鼻臭。血冻指不拈。  

浊醪沸入喉。口角如衔箝。将持匕箸食。触指如排签。侵炉不觉暧。炽炭屡以添。  

探汤无所益。何况纩与缣。虎豹僵穴中。蛟螭死幽潜。荧惑丧躔次。六龙冰脱髯。  

芒砀大包内。生类恐尽歼。啾啾窗间雀。不知已微纤。举头仰天鸣。所愿晷刻淹。  

不如弹射死。却得亲炰火寻。鸾皇苟不存。尔固不在占。其馀蠢动俦。俱死谁恩嫌。  

伊我称最灵。不能女覆苫。悲哀激愤叹。五藏难安恬。中宵倚墙立。淫泪何渐渐。  

天王哀无辜。惠我下顾瞻。褰旒去耳纩。调和进梅盐。贤能日登御。黜彼傲与憸。  

生风吹死气。豁达如褰帘。悬乳零落堕。晨光入前檐。雪霜顿销释。土脉膏且黏。  

岂徒兰蕙荣。施及艾与蒹。日萼行铄铄。风条坐襜襜。天乎苟其能。吾死意亦厌。  

原选者评。锐思才刻。字带刀锋。不数晋人危语了语。结意与少陵。吾庐独破受冻死亦足。  

正同。  

王伯大曰。此诗意盖有所讽。德宗贞元十九年春。公为四门博士作。  

某氏曰。按。旧唐书。韦渠牟传。自陆贽免相后。德宗不复委成宰相。庙堂备员。行文书而已。所狎而取信者。裴延龄。李齐运。王绍。李实。韦执谊与渠牟等。皆权倾相府。奸欺多端。此诗所以讽也。  

胡渭曰。唐书。五行志。贞元十九年三月。大雪。岂即所谓苦寒耶。  

和虞部卢四酬翰林钱七赤藤杖歌  

赤藤为杖世未窥。台郎始携自滇池。滇王埽宫避使者。跪进再拜语嗢咿。  

绳桥拄过免倾堕。性命造次蒙扶持。途经百国皆莫识。君臣聚观逐旌麾。  

共传滇神出水献。赤龙拔须血淋漓。又云羲和操火鞭。暝到西极睡所遗。  

几重包裹自题署。不以珍怪夸荒夷。归来捧赠同舍子。浮光照手欲把疑。  

空堂昼眠倚牖户。飞电著壁搜蛟螭。南宫清深禁闱密。唱和有类吹埙篪。  

妍辞丽句不可继。见寄聊且慰分司。  

原选者评。沈德潜曰。赤龙。羲和。云云。此种奇杰。昌黎独造。  

送湖南李正字归  

长沙入楚深。洞庭值秋晚。人随鸿雁少。江共蒹葭远。历历余所经。悠悠子当返。  

孤游怀耿介。旅宿梦婉娩。风土稍殊音。鱼蝦日异饭。亲交俱在此。谁与同息偃。  

原选者评。风神绵邈。绝似韦。柳。是。昌黎集。中变调。唯。南溪。三首近之。  

沈德潜曰。昌黎五言。难得此清远之格。  

寄卢仝  

玉川先生洛城里。破屋数间而已矣。一奴长须不裹头。一婢赤脚老无齿。  

辛勤奉养十馀人。上有慈亲下妻子。先生结发憎俗徒。闭门不出动一纪。  

至今邻僧乞米送。仆忝县尹能不耻。俸钱供给公私馀。时至薄少助祭祀。  

劝参留守谒大尹。言语才及辄掩耳。水北山人得名声。去年去作幕下士。  

水南山人又继往。鞍马仆从塞闾里。少室山人索价高。两以谏官徵不起。  

彼皆刺口论世事。有力未免遭驱使。先生事业不可量。惟用法律自绳己。  

。春秋。五传束高阁。独抱遗经究终始。往年弄笔嘲同异。怪辞惊众谤不已。  

近来自说寻坦涂。犹上虚空跨绿马耳。去岁生儿名添丁。意令与国充耘耔。  

国家丁口连四海。岂无农夫亲耒耜。先生抱才终大用。宰相未许终不仕。  

假如不在陈力列。立言垂范亦足恃。苗裔当蒙十世宥。岂谓贻厥无基阯。  

故知忠孝生天性。洁身乱伦安足拟。昨晚长须来下状。隔墙恶少恶难似。  

每骑屋山下窥阚。浑舍惊怕走折趾。凭依婚媾欺官吏。不信令行能禁止。  

先生受屈未曾语。忽此来告良有以。嗟我身为赤县令。操权不用欲何俟。  

立召贼曹呼伍伯。尽取鼠辈尸诸市。先生又遣长须来。如此处置非所喜。  

况又时当长养节。都邑未可猛政理。先生固是余所畏。度量不敢窥涯涘。  

放纵是谁之过欤。效尤戮仆愧前史。买羊沽酒谢不敏。偶逢明月曜桃李。  

先生有意许降临。更遣长须致双鲤。  

原选者评。玉川垂老。尚依时宰。致罹甘露之难。其人固非高隐。退之何以倾倒乃尔。观诗中所叙。特与邻人构讼。而以情面听其起灭耳。却写得壁立千仞。有执鞭忻慕之意。乃知唐时处士。类能作声价如此。  

。隐居诗话。曰。退之。李花。诗云。夜领张彻投卢仝。乘云共至玉皇家。长姬香御四罗列。缟裙练帨无等差。及。赠卢仝。诗曰。买羊沽酒谢不敏。偶逢明月曜桃李。即此时也。李渤。石洪。温造为处士。纯盗虚名。韩愈虽与之游。而多侮薄之。所谓。水北山人得名声。去年去作幕下士。水南山人又继往。鞍马仆从塞闾里。少室山人索价高。两以谏官徵不起。彼皆刺口论世事。有力未免遭驱使。夫为处士乃刺口论世事。希声名愿驱使。又要索高价。似玉饰仆御以夸闾里。此何等人也。其侮薄之甚矣。班固云。春秋。五传。谓左丘明。公羊高。谷梁赤。  

邹氏。夹氏。又云。邹氏无书。夹氏未有书。而韩愈。赠卢仝。诗云。春秋。五传束高阁。独抱遗经究终始。不知此二传果何等书也。  

。彦周诗话。曰。玉川子。春秋传。仆家旧有之。今亡矣。辞简而远。得圣人之意为多。后世有深於经而见卢传者。当知退之之不妄许人也。  

酬司门卢四兄云夫院长望秋作  

长安雨洗新秋出。极目寒镜开尘函。终南晓望蹋龙尾。倚天更觉青巉巉。  

自知短浅无所补。从事久此穿朝衫。归来得便即游览。暂似壮马脱重衔。  

曲江荷花盖十里。江湖生目思莫缄。乐游下瞩无远近。绿槐萍合不可芟。  

白首寓居谁借问。平地寸步扃云岩。云夫吾兄有狂气。嗜好与俗殊酸咸。  

日来省我不肯去。论诗说赋相讠南讠南。望秋。一章已惊绝。犹言低抑避谤谗。  

若使乘酣骋雄怪。造化何以当镌羂。嗟我小生值强伴。怯胆变勇神明鉴。  

驰坑跨谷终未悔。为利而止真贪馋。高揖群公谢名誉。远追甫白感至诚。  

楼头完月不共宿。其奈就缺行攕攕。  

谁氏子  

非痴非狂谁氏子。去入王屋称道士。白头老母遮门啼。挽断衫袖留不止。  

翠眉新妇年二十。载送还家哭穿市。或云欲学吹凤笙。所慕灵妃媲箫史。  

又云时俗轻寻常。力行险怪取贵仕。神仙虽然有传说。知者尽知其妄矣。  

圣君贤相安可欺。乾死穷山竟何俟。呜呼余心诚岂弟。愿往教诲究终始。  

罚一劝百政之经。不从而诛未晚耳。谁其友亲能哀怜。写吾此诗持送似。  

原选者评。原注曰。吕氏子炅。见。李素墓志。  

本集。河南少尹李素墓志。曰。素拜河南少尹。行大尹事。吕氏子炅。弃其妻。著道士衣冠。谢母曰。当学仙王屋山。去数月复出。间诣公。公立之府门外。使吏卒脱道士服。给冠带。  

送付其母。  

送无本师归范阳  

无本於为文。身大不及胆。吾尝示之难。勇往无不敢。蛟龙弄角牙。造次欲手揽。  

众鬼囚大幽。下觑袭玄窞。天阳熙四海。注视首不颔。鲸鹏相摩窣。两举快一噉。  

夫岂能必然。固已谢黯黮。狂词肆滂葩。低昂见舒惨。奸穷怪变得。往往造平淡。  

蜂蝉碎锦缬。绿池披菡萏。芝英擢荒蓁。孤翮起连菼。家住幽都远。未识气先感。  

来寻吾何能。无殊嗜昌歜。始见洛阳春。桃枝缀红糁。遂来长安里。时卦转习坎。  

老懒无斗心。久不事铅椠。欲以金帛酬。举室常咸页颔。念当委我去。雪霜刻以憯。狞飙搅空衢。天地与顿撼。勉率吐歌诗。慰女别后览。  

原选者评。奖赏之中。讽喻深远。正不独为浪仙说法也。身大不及胆。妙於翻用。  

俞皐曰。凡昌黎先生论文诸作。极有关系。其中次第。俱从亲身历过。故能言其甘苦亲切乃尔。如此诗云。无本於为文。身大不及胆。吾尝示之难。勇往无不敢。作诗入手须要胆力。  

全在勇往上见其造诣之高。又云。奸穷变怪得。往往造平淡。平淡得於能变之后。所谓渐近自然也。此境夫岂易到。公之指点来学者。深矣微矣。  

石鼓歌  

张生手持石鼓文。劝我试作石鼓歌。少陵无人谪仙死。才薄将奈石鼓何。  

周纲陵迟四海沸。宣王愤起挥天戈。大开明堂受朝贺。诸侯剑珮鸣相磨。  

蒐於岐阳骋雄俊。万里禽兽皆遮罗。镌功勒成告万世。凿石作鼓隳嵯峨。  

从臣才艺咸第一。拣选撰刻留山阿。雨淋日炙野火燎。鬼神守护烦为呵。  

公从何处得纸本。毫发尽备无差讹。辞严义密读难晓。字体不类隶与科。  

年深岂免有缺画。快剑斫断生蛟鼍。鸾翔凤翥众仙下。珊瑚碧树交枝柯。  

金绳铁索锁纽壮。古鼎跃水龙腾梭。陋儒编诗不收入。二雅褊迫无委蛇。  

孔子西行不到秦。掎摭星宿遗羲娥。嗟余好古生苦晚。对此涕泪双滂沱。  

忆昔初蒙博士徵。其年始改称元和。故人从军在右辅。为我量度掘臼科。  

濯冠沐浴告祭酒。如此至宝存岂多。毡包席裹可立致。十鼓只载数骆驼。  

荐诸太庙比郜鼎。光价岂止百倍过。圣恩若许留太学。诸生讲解得切磋。  

观经鸿都尚填咽。坐见举国来奔波。剜苔剔藓露节角。安置妥帖平不颇。  

大厦深檐与盖覆。经历久远期无佗。中朝大官老於事。讵肯感激徒媕。  

牧童敲火牛砺角。谁复著手为摩挲。日销月铄就埋没。六年西顾空吟哦。  

羲之俗书趁姿媚。数纸尚可博白鹅。继周八代争战罢。无人收拾理则那。  

方今太平日无事。柄任儒术崇邱轲。安能以此上论列。愿借辩口如悬河。  

石鼓之歌止於此。呜呼吾意其蹉跎。  

原选者评。典重瑰奇。良足铸之金而磨之石。后半旁皇珍惜。更见怀古情深。厥后石鼓升沈不一。竟得依圣人之居。其文与六籍并垂永世。则退之请留太学之说。实有力焉。此诗亦不为空作矣。  

。容斋随笔。曰。文士为文。有矜夸过实。虽韩文公不能免。如。石鼓歌。极道周宣王之事伟矣。至云。孔子西行不到秦。掎摭星宿遗羲娥。陋儒编诗不收入。二雅褊迫无委蛇。是谓三百篇皆如星宿。独此诗如日月也。二雅褊迫。之语。尤非所宜言。今世所传石鼓之词尚在。岂能出吉日车攻之右。安知非经圣人所删乎。  

。困学纪闻。曰。致堂云。韩退之赋。石鼓。曰。孔子西行不到秦。故不见录。孔子编。诗。  

岂必身历而后及哉。信斯言也。车邻。驷铁。胡为而收之也。  

。集古录。曰。石鼓久在岐阳。初不见称於前世。至唐人始盛称之。而韦应物以为周文王之鼓。至宣王刻诗尔。韩退之直以为宣王之鼓。在今凤翔孔子庙中。鼓有十。先时散弃於野。郑馀庆始置之於庙。而亡其一。皇祐四年。向傅师求於民间得之。十鼓乃足。其文可见者四百六十五。磨灭不可识者过半。然其可疑者三四。退之好古不妄者。予姑取以为信耳。至於字画。亦非史籀不能作也。  

。尘史。曰。右军书多不讲偏旁。此退之所谓。羲之俗书姿媚。者也。  

。蔡宽夫诗话。曰。退之。石鼓歌。云。羲之俗书姿媚。数纸尚可博白鹅。观此语便知退之非留意於书者。今洛中尚有石刻题名。信不甚工。  

。石鼓文音训。曰。初在陈仓野中。唐郑馀庆始迁之凤翔。宋大观中徙开封。靖康末金人取之。以归於燕。元皇庆癸丑始置大成。至圣。文。宣王庙门之左右。  

沈德潜曰。陋儒。指当时采风者。言二雅不载。孔子无从采取也。隶书风俗通行。别於古篆。故云。俗书。无贬右军意。  

题炭谷湫祠堂  

万生都阳明。幽暗鬼所寰。嗟龙独何智。出入人鬼间。不知谁为助。若执造化关。  

厌处平地水。巢居插天山。列峰若攒指。石盂仰环环。巨灵高其捧。保此一掬悭。  

森沈固含蓄。本以储阴奸。鱼鳖蒙拥护。群嬉傲天顽。翾翾栖托禽。飞飞一何间。  

祠堂像侔真。擢玉纡烟鬟。群怪俨伺候。恩威在其颜。我来日正中。悚惕思先还。  

寄立尺寸地。敢言来涂艰。吁无吹毛刃。血此牛蹄殷。至今乘水旱。鼓舞寡与鳏。  

林业镇冥冥。穷年无由删。妍英杂艳实。星琐黄朱班。石级皆险滑。颠跻莫牵攀。  

尨区雏众碎。付与宿已颁。弃去可奈何。吾其死茅菅。  

原选者评。感时托讽。不觉义形於色。秋怀。已发其端。此更淋漓尽致。按。唐书。王叔文传。顺宗不能听政。深居施幄坐。以牛昭容。宦人李忠言侍侧。群臣奏事。从帷中可其奏。  

大抵叔文因亻丕。亻丕因忠言。忠言因昭容。更相依仗。又。王亻丕传。叔文入止翰林。而亻丕至柿林院。见牛昭容等。此诗。擢玉纡烟鬟。云云。盖借澄源以喻昭容也。  

某氏曰。按宋敏求。长安志。云。炭谷在万年县南六十里。又云。澄源夫人湫庙。在终南山炭谷。公。南山诗。有云。因缘窥其湫。即此。湫。龙所居也。  

胡渭曰。公咏。南山。云。拘官计日月。欲进不可又。因缘窥其湫。凝湛阴兽。此为四门博士时事也。时天晦大雪。泪目苦氵蒙瞀。此赴阳山过蓝田时事也。昨来逢清霁。宿愿忻始副。此江陵入至蓝田时事也。题炭谷湫。诗。盖贞元十九年京师旱。祈雨湫祠。公往观焉。  

故曰。因缘窥其湫。因缘谓以事行。非特游也。篇中饶有讽刺。时德宗幸臣李齐运。李实。韦执谊等与王叔文交通。乱政滋甚。故公因所见以起兴。湫龙澄源喻幸臣。鱼鳖禽鸟及群怪喻党人也。秋怀。欲罾寒蛟。而是诗恨不能血此牛蹄。刚肠疾恶。情见乎辞。刘。柳泄言。群小侧目。  

阳山之谪。所自来矣。上疏云乎哉。  

听颍师弹琴  

昵昵儿女语。恩怨相尔汝。划然变轩昂。勇士赴敌场。  

浮云柳絮无根蒂。天地阔远随飞扬。喧啾百鸟群。忽见孤凤凰。跻攀分寸不可上。失势一落千丈强。嗟余有两耳。未省听丝篁。  

自闻颍师弹。起坐在一旁。推手遽止之。湿衣泪滂滂。  

颖乎尔诚能。无以冰炭置我肠。  

原选者评。写琴声之妙。实为得髓。繁休伯称车子。柳子厚。志筝师。皆不能及。永叔善琴。  

乃用此为讥议耶。跻攀。二语。千古诗文妙决。  

。西清诗话。曰。六一居士尝问东坡。琴诗孰优。坡答以退之。听颍师琴。公曰。此只是听琵琶耳。吴僧义海以琴名世。或以六一语问海。海曰。欧阳公一代英伟。然斯语误矣。昵昵儿女语。恩怨相尔汝。言轻柔细屑。真情出见也。划然变轩昂。勇士赴敌场。精神馀谨耸观听也。浮云柳絮无根蒂。天地阔远随飞扬。纵横变态。浩乎不失自然也。喧啾百鸟群。忽见孤凤凰。又见颖孤绝不同流俗下俚声也。跻攀分寸不可上。失势一落千丈强。起伏抑扬。  

不主故常也。皆指下丝声妙处。惟琴为然。琵琶格上声。乌能尔耶。退之深得其趣。未易讥评也。  

。彦周诗话。曰。退之。听颍师琴。诗云。浮云柳絮无根蒂。天地阔远随飞扬。此泛声也。  

谓轻非丝。重非木也。喧啾百鸟群。忽见孤凤凰。泛声中寄指声也。跻攀分寸不可上。吟绎声也。失势一落千丈强。顺下声也。善琴者云。此数声最艰工。自文忠公与东坡论此诗作听琵琶之后。后生随例云云。故论之。少为退之雪冤。  

调张籍  

李杜文章在。光焰万丈长。不知群儿愚。那用故谤伤。蚍蜉撼大树。可笑不自量。  

伊我生其后。举颈遥相望。夜梦多见之。昼思反微茫。徒观斧凿痕。不瞩治水航。  

相当施手时。巨刃磨天扬。垠崖划崩豁。乾坤摆雷硠。惟此两夫子。家居率荒凉。  

帝欲长吟哦。故遣起且僵。翦翎送笼中。使看百鸟翔。平生千万篇。金薤垂琳琅。  

仙官敕六丁。雷电下取将。流落人间者。太山一豪芒。我愿生两翅。捕逐出八荒。  

精诚忽交通。百怪入我肠。刺手拔鲸牙。举瓢酌天浆。腾身跨汗漫。不著织女襄。  

顾语地上友。经营无太忙。乞君飞霞珮。与我高颉颃。  

原选者评。此示籍以诗派正宗。言己所手追心慕。惟有李。杜。虽不可几及。亦必升天入地以求之。籍有志於此。当相与为后先也。所以推崇李。杜者至矣。  

魏仲举曰。退之有取於李。杜。如。荐士。醉留东野。望秋。石鼓。等诗。每致意焉。  

然未若此诗之专美也。  

。雪浪斋日记。曰。退之参李。杜。透机关。於。调张籍。诗见之。自。我愿生两翅。捕逐出八荒。以下。至。乞君飞霞珮。与我高颉顽。此领会语也。从退之言诗者多。而独许籍者。以有见处可以传衣耳。  

。竹坡诗话。曰。元微之作李。杜优劣论。谓太白不能窥杜甫之藩篱。况堂奥乎。唐人未尝有此论。而积始为之。至退之云。李杜文章在。光焰万丈长。不知群儿愚。那用故谤伤。则不复为优劣矣。洪庆善作。韩文辨证。著魏道辅之言。谓退之此诗。为微之作也。微之虽不当自作优劣。然指积为愚儿。岂退之之意乎。卢郎中云夫寄示送盘谷子诗两章歌以和之昔寻李愿向盘谷。正见高崖巨壁争开张。是时新晴天井溢。谁把长剑倚太行。  

冲风吹破落天外。飞雨白日洒洛阳。东蹈燕川食旷野。有馈木蕨芽满筐。  

马头溪深不可厉。借车载过水入箱。平沙绿浪榜方口。雁鸭飞起穿垂杨。  

穷探极览颇恣横。物外日月本不忙。归来辛苦欲谁为。坐令再往之计堕眇芒。  

闭门长安三日雪。推书扑笔歌慨慷。帝无壮士遣属和。远忆卢老诗颠狂。  

开缄忽睹送归作。字向纸上皆轩昂。又知李侯竟不顾。方冬独入崔嵬藏。  

我今进退几时决。十年蠢蠢随朝行。家请官供不报答。无异雀鼠偷太仓。  

行抽手版付丞相。不待弹劾还耕桑。  

原选者评。字向纸上皆轩昂。正是此篇评语。高咏数番。令人增长意气。  

。渔隐业话。曰。东坡云。欧阳文忠言。晋无文章。惟陶渊明。归去来。一篇而已。余亦谓唐无文章。唯韩退之。送李愿归盘谷序。一篇而已。平生欲效此作一文。每执笔辄罢。因自笑曰。  

。不若且放。教退之独步。退之寻常诗自谓不逮李杜。至於。昔寻李愿向盘谷。一篇。独不减子美。  

病中赠张十八  

中虚得暴下。避冷卧北窗。不蹋晓鼓朝。安眠听逄逄。籍也处闾里。抱能未施邦。  

文章自娱戏。金石日击撞。龙文百斛鼎。笔力可独扛。谈舌久不掉。非君亮谁双。  

扶几导之言。曲节初摐摐。半涂喜开凿。派别失大江。吾欲盈其气。不令见麾幢。  

牛羊满田野。解束空杠。倾樽与斟酌。四壁堆甖缸。玄帷隔雪风。照炉钉明钅工。  

夜阑纵捭阖。哆口疏眉厖。势侔高阳翁。坐约齐横降。连日挟所有。形躯顿羃肛。  

将归乃徐谓。子言得无哤。回军与角逐。斫树收穷庞。雌声吐款要。酒壶缀羊腔。  

君乃昆仑渠。籍乃岭头泷。譬如蚁垤微。讵可陵崆羄。幸愿终赐之。斩拔木卉与椿。  

从此识归处。东流水淙淙。  

原选者评。此篇当就用韵处玩其苦心巧思。大略以军事进退为比。皆就韵之所近。而词义乃各得其侪。如前有高阳一喻。而后之穷庞乃以类从。不为强押。凡解旆回军。约降吐款。前后俱一线穿成。於此见长篇险韵。定须惨淡经营。不可恃才卤莽也。按。顾嗣立谓。诸家旧注不无舛错。如。病中赠张十八。云。龙文百斛鼎。孙汝听不知出自班孟坚。宝鼎诗。而漫引。史记。秦武王与孟说举龙文之鼎。此其讹谬更甚。嗣立但见。史记。秦本纪。有王与孟说举鼎事。而无龙文字面。遂疑其讹谬而改注之。不知秦武王与孟说举龙文赤鼎。自在。赵世家。中。诗本用此。孙注或欠详晰。而於义未为失也。若不引举鼎而泛引宝鼎。於下句力扛何涉。旧注固时有舛错。此则改注。反成讠为谬。特为正之。  

韩醇曰。公始也扶机导籍使之言。且匿其麾幢。解旆束杠而示之弱。籍乃纵其捭阖。如郦生之下齐。既连日挟其所有。其后躯病语。乃为公所败。是犹孙膑之收庞涓也。籍既为公所败。乃自以为岭头之泷不足以方昆仑之渠。蚁垤之微不足以陵崆之山。愿终受教於公。而公於是导其所归也。  

寄崔二十六立之  

西城员外丞。心迹两屈奇。往岁战词赋。不将势力随。下驴入省门。左右惊纷披。  

傲兀坐试席。深业见孤罴。文如翻水成。初不用意为。四座各低面。不敢捩眼窥。  

升阶揖侍郎。归舍日未欹。佳句喧众口。考官敢瑕疵。连年收科第。若摘颔底髭。  

回首卿相位。通途无他岐。岂论校书郎。袍笏光参差。童稚见称说。祝身得如斯。  

侪辈妒且热。喘如竹筒吹。老妇愿嫁女。约不论财赀。老翁不量分。累月笞其儿。  

搅搅争附托。无人角雄雌。由来人间事。翻覆不可知。安有巢中。插翅飞天陲。  

驹麛著爪牙。猛虎借与皮。汝头有韁系。汝脚有索縻。陷身泥沟间。谁复禀指扌为。  

不脱吏部选。可见偶与奇。又作朝士贬。得非命所施。客居京城中。十日营一炊。  

逼迫走巴蛮。恩爱座上离。昨来汉水头。始得完孤羁。桁挂新衣裳。盎弃食残糜。  

苟无饥寒苦。那用分高卑。怜我还好古。宦途同险巇。每旬遗我书。竟岁无差池。  

新篇奚其思。风幡肆逶迤。又论诸毛功。劈水看蛟螭。雷电生睒罻。角鬣相撑披。  

属我感穷景。抱华不能摛。倡来和相报。愧叹俾我疵。又寄百尺采。绯红相盛衰。  

巧能喻其诚。深浅抽肝脾。开展放我侧。方餐涕垂匙。朋交日凋谢。存者逐利移。  

子宁独迷误。缀缀意益弥。举头庭树豁。狂飚卷寒曦。迢遁山水隔。何由应埙篪。  

别来就十年。君马记羅骊。长女当及事。谁助出帨缡。诸男皆秀朗。几能守家规。  

文字锐气在。辉辉见旌麾。摧肠与慼容。能复持酒巵。我虽未耋老。发秃骨力羸。  

所馀十九齿。飘尽浮危。玄花著两眼。视物隔褷羇。燕席谢不诣。游鞍悬莫骑。  

敦敦凭书案。譬彼鸟黏羈。且吾闻之师。不以物自隳。孤豚眠粪壤。不慕太庙牺。  

君看一时人。几辈先腾驰。过半黑头死。阴虫食枯骴。欢华不满眼。咎责塞两仪。  

观名计之利。讵足相陪裨。仁者耻贪冒。受禄量所宜。无能食国惠。岂异哀癃罢。  

久欲辞谢去。休令众睢睢。况又婴疹疾。宁保躯不赀。不能前死罢。内实惭神只。  

旧籍在东都。茅屋枳棘篱。还归非无指。灞渭扬春澌。生兮耕吾疆。死也埋吾陂。  

文书自传道。不仗史笔垂。夫子固吾党。新恩释衔羁。去来伊洛上。相待安罛箄。  

我有双饮盏。其银得朱提。黄金涂物象。雕镌妙工倕。乃令千里鲸。么麽微螽斯。  

犹能争明月。摆掉出渺氵弥。野草花叶细。不辨薋菉葹。绵绵相纠结。状似环城陴。  

四隅芙蓉树。艳皆猗猗。鲸以兴君身。失所逢百罹。月以喻夫道。亻免俛励莫亏。  

草木明覆载。妍丑齐荣萎。愿君恒御之。行止杂燧觿。异日期对举。当如合分支。  

原选者评。叙崔如小传。叙自如尺牍。杂沓尔见缕。似破碎而实浑成。其词意恳款。下笔不能自休。可想见交谊之厚。  

。隐居诗话。曰。诗恶蹈袭古人之意。亦有袭而愈工。若出於己者。盖思之愈精。则造语愈深也。魏人章疏云。福不盈此  

目 。祸将溢世。韩愈则曰。欢华不满眼。咎责塞两仪。盖愈工於  

前也。  

李光地曰。前叙崔之登第谪官。中道与崔唱酬之事。而因讯其安候。后乃自述其志。而欲与崔偕隐。末方及其所以报崔之贻者。与前巧喻其诚相应。  

## 卷三十一  

昌黎韩愈诗五三十五首  

短灯檠歌  

长檠八尺空自长。短檠二尺便且光。黄帘绿幕朱户闭。风露气入秋堂凉。  

裁衣寄远泪眼暗。搔头频挑移近床。太学儒生东鲁客。二十辞家来射策。  

夜书细字缀语言。两目眵昏头雪白。此时提携当案前。看书到晓哪能眠。  

一朝富贵还自恣。长檠高张照珠翠。吁嗟世事无不然。墙角君看短檠弃。  

原选者评。贫贱糟糠。讽喻深切。  

病鸱  

屋东恶水沟。有鸱堕鸣悲。青泥掩两翅。拍拍不得离。群童叫相召。瓦砾争先之。  

计校生平事。杀却理亦宜。夺攘不愧耻。饱满盘天嬉。晴日占光景。高风送追随。  

遂凌紫凤群。肯顾鸿鹄卑。今者运命穷。遭逢巧丸儿。中汝要害处。汝能不得施。  

於吾乃何有。不肯乘其危。丐汝将死命。浴以清水池。朝餐辍鱼肉。暝宿防狐狸。  

自知无以致。蒙德久犹疑。饱入深竹丛。饥来傍阶基。亮无责报心。固以听所为。  

昨日有气力。飞跳弄藩篱。今晨忽径去。曾不报我知。侥幸非汝福。天衢汝休窥。  

京城事弹射。竖子岂易欺。勿讳泥坑辱。泥坑乃良规。  

原选者评。顾嗣立曰。此诗每虚顿一二语。用深一步法。如。计校生平事。杀却理亦宜。  

。亮无责报心。固以听所为。是也。通首是比。分明为负心人写照。与老杜。义鹘行。正是相反。  

华山女  

街东街西讲佛经。撞钟吹螺闹宫庭。广张罪福资诱胁。听众狎恰排浮萍。  

黄衣道士亦讲说。座下寥落如明星。华山女儿家奉道。欲驱异教归仙灵。  

洗妆拭面著冠帔。白咽红颊长眉青。遂来升座演真诀。观门不许人开扃。  

不知谁人暗相报。訇然振动如雷霆。扫除众寺人迹绝。骅骝塞路连辎车并。  

观中人满坐观外。后至无地无由听。抽钗脱钏解环珮。堆金叠玉光青荧。  

天门贵人传诏召。六宫愿识师颜形。玉皇颔首许归去。乘龙驾鹤来青冥。  

豪家少年岂知道。来绕百市脚不停。云窗雾阁事恍惚。重重翠幔深金屏。  

仙梯难攀俗缘重。浪凭青鸟通丁宁。  

原选者评。渔隐丛话。曰。类苑。云。退之。见神仙亦不伏。云。我能屈曲自世间。安能从汝巢神山。赋。谢自然。则曰。童马矣无所识。作。谁氏子。则曰。不从而诛未晚耳。惟。华山女。诗颇假借。不知何以得此。  

朱子曰。或怪公排斥佛老不遗余力。而於。华山女。独假借如此。非也。此正讥其炫姿色。  

假仙灵以惑众。又讥时君不察。使失行妇人得入宫禁耳。观其卒章。豪家少年。云窗雾阁。翠幔金屏。青鸟丁宁等语。亵慢甚矣。岂真以神仙处之哉。  

。彦周诗话。曰。诗人写人物态度至不可移易。元微之。李娃行。云。髻鬟峨峨高一尺。门前立地看春风。此定为娼妇。退之。华山女。诗云。洗妆拭面著冠帔。白咽红颊长眉青。此定是女道士。东坡作。芙蓉城。诗亦用。长眉青。三字。云。中有一人长眉青。炯如微云淡疏星。  

便有神仙风度。  

泷吏  

南行逾六旬。始下昌乐泷。险恶不可状。船石相舂撞。往问泷头吏。潮州尚几里。  

行当何时到。土风复何似。泷吏垂手笑。官何问之愚。譬官居京邑。何由知东吴。  

东吴游宦乡。官知自有由。潮州底处所。有罪乃窜流。侬幸无负犯。何由到而知。  

官今行自到。那遽妄问为。不虞卒见困。汗出愧且骇。吏曰聊戏官。侬尝使往罢。  

岭南大抵同。官去道苦辽。下此三千里。有州始名潮。恶溪瘴毒聚。雷电常汹汹。  

鳄鱼大於船。牙眼怖杀侬。州南数十里。有海无天地。飓风有时作。掀簸真差事。  

圣人於天下。於物无不容。比闻此州囚。亦有生还侬。官无嫌此州。固罪人所徙。  

官当明时来。事不待说委。官不自谨慎。宜即引分往。胡为此水边。神色久傥慌。  

亢瓦大瓶罂小。所任自有宜。官何不自量。满溢以取斯。工农虽小人。事业各有守。  

不知官在朝。有益国家不。得无虱其间。不武亦不文。仁义饰其躬。巧奸败群伦。  

叩头谢吏言。始惭今更羞。历官二十余。国恩并未酬。凡吏之所诃。嗟实颇有之。  

不即金木诛。敢不识恩私。潮州虽云远。虽恶不可过。於身实已多。敢不持自贺。  

原选者评。欲写贬地远恶。却设为问答。又借吴音俚语以致真切之意。助荒陋之态。格调全祖古乐府来。君子以恐惧修省。泷吏。篇之谓也。莫道英雄气短。  

沈德潜曰。音节气味。得之汉人乐府。韩诗中推为别调。借吏言以规讽。主意在此。  

除官赴阙至江州寄鄂岳李大夫  

盆城去鄂渚。风便一日耳。不枉故人书。无因帆江水。故人辞礼闱。旌节镇江圻。  

而我窜逐者。龙锺初得归。别来已三岁。望望长迢递。咫尺不相闻。平生那可计。  

我齿落且尽。君鬓白几何。年皆过半百。来日苦无多。少年乐新知。衰暮思故友。譬如亲骨肉。宁免相可不。我昔实愚蠢。不能降色辞。子犯亦有言。臣犹自知之。  

公其务贳过。我亦请改事。桑榆傥可收。愿寄相思字。  

原选者评。情致缠绵。词气逊顺。使人之意也消。  

南山有高树行赠李宗闵  

南山有高树。花叶何蓑蓑。上有凤凰巢。凤凰乳且栖。四旁多长枝。群鸟所托依。  

黄鹄据其高。众鸟接其卑。不知何山鸟。羽毛有光辉。飞飞择所处。正得众所希。  

上承凤凰恩。自期永不衰。中与黄鹄群。不自隐其私。下视众鸟群。汝徒竟何为。  

不知挟丸子。心默有所规。弹汝枝叶间。汝翅不觉摧。或言由黄鹄。黄鹄岂有之。  

慎勿猜众鸟。众鸟不足猜。无人语凤凰。汝屈安得知。黄鹄得汝去。婆娑弄毛衣。  

前汝下视鸟。各议汝瑕疵。汝岂无朋匹。有口莫肯开。汝落蒿艾间。几时复能飞。  

哀哀故山友。中夜思汝悲。路远翅翎短。不得持汝归。  

原选者评。韩醇曰。据诗意。凤凰谓裴度。挟丸子谓李德裕。李绅。元稹也。新书。李宗闵传。云。裴度伐蔡。引为彰义观察判官。蔡平。知制诰。长庆初。钱徽典贡举。宗闵托所亲於徽。李德裕。李绅。元稹共白徽取士不以实。宗闵坐贬剑州刺史。俄复为中书舍人。由是嫌怨显结。缙绅之祸四十余年不解。又云。宗闵初为裴度引用。及度荐李德裕可为宰相。宗闵遂与为怨。韩愈为作。南山。猛虎行。规之。按。度荐德裕在公没后五年。新书。误矣。  

。渔隐丛话。曰。退之。宗闵俱裴晋公征淮西时幕客也。退之作。南山有高树。及。猛虎行。赠宗闵。皆略尽其终身所为。然退之无恙时。宗闵才为中书舍人。其所为尚未暴。自钱徽贬后。牛。李之憾始结。至其为相。则退之死久矣。遂有封川之行。所谓。前汝下视鸟。各议汝瑕疵。乌鹊从噪之。虎不知所归。者。何其明验也。  

方崧卿曰。心默有所规。规。图也。东坡。五禽。言。去年麦不熟。挟弹规我肉。本公语也。  

猛虎行  

猛虎虽云恶。亦各有匹侪。群行深谷间。百兽望风低。身食黄熊父。子食赤豹麛。  

择肉於熊豹。肯视兔与狸。正昼当谷眠。眼有百步威。自矜无当对。气性纵以乖。  

朝怒杀其子。暮还食其妃。匹侪四散走。猛虎还孤栖。狐鸣门两旁。乌鹊从噪之。  

出逐猴入居。虎不知所归。谁云猛虎恶。中路正悲啼。豹来衔其尾。熊来攫其颐。  

猛虎死不辞。但惭前所为。虎坐无助死。况如汝细微。故当结以信。亲当结以私。  

亲故且不保。人谁信汝为。  

原选者评。二诗皆哀矜涕泣而道。宵。雅。之遗则也。  

方崧卿曰。蜀本总题。误以上题。赠李宗闵。四字缀。猛虎行。之上。后人因之。其实后诗不为宗闵作。猛虎行。乐府旧题。非前诗类也。新书。又谓裴度荐李德裕。宗闵怨之。为作。此诗。荐事在太和三年。公没久矣。不可据。  

雪后寄崔二十六丞公  

蓝田十月雪塞关。我兴南望愁群山。攒天嵬嵬冻相映。君乃寄命於其间。  

秩卑俸薄食口众。岂有酒食开容颜。殿前群公赐食罢。骅骝蹋路骄且闲。  

称多量少鉴裁密。岂念幽桂遗榛菅。几欲犯严出荐口。气象硉兀未可攀。  

归来殒涕掩关卧。心之纷乱谁能删。诗翁憔悴斸荒棘。清玉刻佩联玦环。  

脑脂遮眼卧壮士。大弨挂壁无由弯。乾坤惠施万物遂。独於数子怀偏悭。  

朝欷暮唶不可解。我心安得如石顽。  

原选者评。起调激越。极似。同谷歌。  

某氏曰。斯立是时为蓝田县丞。其曰。蓝田十月。元和十年十月也。孟郊已死。张籍病眼。故有。诗翁。壮士。之句。有怀立之且念朋友之不振也。  

奉酬卢给事云夫四兄曲江荷花  

行见寄并呈上钱七兄阁老张十八助教  

曲江千顷秋波净。平铺红云盖明镜。大明宫中给事归。走马来看立不正。  

遗我明珠九十六。寒光映骨睡骊目。我今官闲得婆娑。问言何处芙蓉多。  

撑舟昆明度云锦。脚敲两舷叫吴歌。太白山高三百里。负雪嵬嵬插花里。  

玉山前脚不复来。曲江汀滢水平杯。我时相思不觉一回首。天门九扇相当开。  

上界真人足官府。岂如散仙鞭笞鸾凤终日相追陪。  

原选者评。红云明镜中。特有雪山倒影。便写得异样精采。结似洒脱。正恐不能忘情。  

樊汝霖曰。公时自中书舍人降太子右庶子。  

记梦  

夜梦神官与我言。罗缕道妙角与根。挈携陬维口澜翻。百二十刻须臾间。  

我听其言未云足。舍我先度横山腹。我徒三人共追之。一人前度安不危。  

我亦平行蹋乔亢虚亢。神完骨脚不掉。侧身上视溪谷盲。杖撞玉版声彭觥。  

神官见我开颜笑。前对一人壮非少。石坛坡陀可坐卧。我手承颏肘拄座。  

隆楼杰阁磊嵬高。天风飘飘吹我过。壮非少者哦七言。六字常语一字难。  

我以指撮白玉丹。行且咀噍行诘盘。口前截断第二句。绰虐顾我颜不欢。  

乃知仙人未贤圣。护短凭愚邀我敬。我能屈曲自世间。安能从女巢神山。  

原选者评。只是寓言。勿真谓与鬼争义。  

黄庭坚曰。六字常语一字难。只前句中。哦。字便是所难。此乃为诗之法也。樊汝霖曰。苏内翰尝曰。太白诗云。遗我鸟迹书。读之了不闲。太白尚气。乃自招不识字。不如退之倔强曰。我能屈曲自世间。安能随女巢神山。又曰。退之性气。虽出世间人亦不能容也。  

某氏曰。此诗盖有托讽。意公忤执政。左迁为右庶子时作。前。酬卢公荷花诗。末云。岂如散仙鞭笞鸾凤终日相追陪。而此诗末亦云。我能屈曲自世间。安能从女巢神山。皆有不能俯仰随人之意。可知其为左迁之时也。  

顾嗣立曰。按金居敬云。罗缕道妙。三句。意皆本。参同契。角根陬维。谓青龙处房六。  

白虎在昴七。朱雀在张二。皆朝於玄武。虚危之位也。迎一阳之气以进火。妙用始於虚危。在一日言。正当子半。故曰须臾间。又曰。百二十刻须臾间。如。参同契。以十二卦十二律配十二时。阳火阴符之候。然一日之间有之。一刻之间亦有之也。公盖深得金丹之旨。乃倔强世间耶。  

南内朝贺归呈同官  

薄云蔽秋曦。清雨不成泥。罢贺南内衙。归凉晓凄凄。绿槐十二街。涣散驰轮蹄。  

余惟戆书生。孤身无所赍。三黜竟不去。致官九列齐。岂惟一身荣。珮玉冠簪犀。  

滉荡天门高。著籍朝厥妻。文才不如人。行又无町畦。问之朝廷事。略不知东西。  

况於经籍深。岂究端与倪。君恩太山重。不见酬稗稊。所职事无多。又不自提撕。  

明庭集孔鸾。曷取於凫睮。树以松与柏。不宜间蒿藜。婉娈自媚好。几时不见挤。  

贪食以忘躯。鲜不调盐醯。法吏多少年。磨淬出角圭。将举汝愆尤。以为己阶梯。  

收身归关东。期不到死迷。  

原选者评。戒心法吏。始拟收身。则已有为而为矣。中间省躬引分。乃足为朝士座右铭。  

。雍录。曰。唐都城有三大内。太极宫在西。故名西内。大明宫在东。故名东内。别有兴庆宫号南内也。  

洪兴祖曰。中朝事迹。云。天街两畔树槐。俗号为槐街。白乐天。乐游园。诗云。下视十二街。绿槐间红尘。即此也。  

读东方朔杂事  

严严王母宫。下维万仙家。噫欠为飘风。濯手大雨沱。方朔乃竖子。骄不加禁诃。  

偷入雷电室。车訇羉掉狂车。王母闻以笑。卫官助呀呀。不知万万人。生身埋泥沙。  

簸顿五山踣。流漂八维蹉。曰吾儿可憎。奈此狡狯何。方朔闻不喜。褫身络蛟蛇。  

瞻相北斗柄。两手自相挼。群仙急乃言。百犯庸不科。向观睥睨处。事在不可赦。  

欲不布露言。外口实喧哗。王母不得已。颜口频口赍嗟。颔头可其奏。送以紫玉珂。  

方朔不惩创。挟恩更矜夸。诋欺刘天子。正昼溺殿衙。一旦不辞诀。摄身凌苍霞。  

原选者评。俞皐曰。此诗洪兴祖以为讥弄权者。观结语云云。殊不然也。意亦指文人播弄造化。如。双鸟诗。云尔。不然何独取方朔而拟之权幸耶。顾嗣立曰。按。汉书。东方朔传赞。曰。朔之诙谐。逢占射覆其事。浮浅行於众庶。童儿牧竖莫不炫耀。而后世好事者。因取奇言怪语附著之。公诗皆本经史。而此作独专取。内传。  

亦偶然戏笔。故题之曰。杂事。也。  

。汉武帝内传。曰。帝好长生。七夕。西王母降其宫。有顷。索桃七枚。以四枚与帝。自食三枚。曰。此桃三千年一实。时东方朔从殿东厢朱鸟牖中窥母。母谓帝曰。此窥牖儿尝三来偷吾此桃。昔为太山上仙官。令到方丈。擅弄雷电。激波扬风。风雨失时。阴阳错迕。致令蛟鲸陆行。  

崩山坏境。海水暴竭。黄鸟宿渊。於是九潦丈人乃言於太上。遂谪人间。其后朔一旦乘云龙飞去。不知所在。  

庭楸  

庭楸止五株。共生十步间。各有藤绕之。上各相钩联。下叶各垂地。树颠各云连。  

朝日出其东。我常坐西偏。夕日在其西。我常坐东边。当昼日在上。我在中央间。  

仰视何青青。上不见纤穿。朝暮无日时。我且八九旋。濯濯晨露香。明珠何联联。  

夜月来照之。茜茜自生烟。我已自顽钝。重遭五楸牵。客来尚不见。肯到权门前。  

权门众所趋。有客动百千。九牛亡一毛。未在多少间。往既无可顾。不往自可怜。  

原选者评。历叙东西朝暮。繁而不杀。弥有古意。  

南溪始泛三首  

榜舟南山下。上上不得返。幽事随去多。孰能量近远。阴沈过连树。藏昂抵横坂。  

石粗肆磨砺。波恶厌牵挽。或倚偏岸渔。竟就平洲饭。点点暮雨飘。梢梢新月偃。  

余年懔无几。休日怆已晚。自是病使然。非由取高蹇。  

南溪亦清驶。而无檝与舟。山农惊见之。随我观不休。不惟儿童辈。或有杖白头。  

馈我笼中瓜。劝我此淹留。我云以病归。此已颇自由。幸有用余俸。置居在西畴。  

囷仓米谷满。未有旦夕忧。上去无得得。下来亦悠悠。但恐烦里闾。时有缓急投。  

愿为同社人。鸡豚燕春秋。  

足弱不能步。自宜收朝迹。羸形可舆致。佳观安可掷。即此南坂下。久闻有水石。  

拕舟入其间。溪流正清激。随波吾未能。峻濑乍可刺。鹭起若导吾。前飞数十尺。  

亭亭柳带沙。团团松冠壁。归时还尽夜。谁谓非事役。  

原选者评。三首神似陶公。所谓。奸穷变怪得。往往造平淡。者。  

。蔡宽夫诗话。曰。退之诗豪健雄放。自成一家。世特恨其深婉不足。南溪始泛。三篇。乃末年所作。独为闲远。有渊明风气。  

。王直方诗话。曰。洪龟父言。山谷於退之诗。少所许可。最爱。南溪始泛。以为有诗人句律之深意。隐居诗话。曰。南溪始泛。诗。将死病中作也。句有。足弱不能步。自宜收朝迹。又云。余年懔无几。休日怆已晚。张籍。哭退之。诗略曰。去夏公请告。养病城南庄。籍时官休罢。  

两月同游翔。移船入南溪。东西纵篙撑。公作游溪诗。咏唱多慨慷。又曰。偶有贾秀才。来兹亦同并。秀才谓贾岛也。  

题楚昭王庙  

丘坟满目衣冠尽。城阙连云草树荒。犹有国人怀旧德。一间茅屋祭昭王。  

原选者评。顾嗣立曰。按公。外集。有。记宜城驿。云。驿东北有井。传是昭王井。井东北数十步。有楚昭王庙。高木万株。旧庙屋极宏盛。今惟草屋一区。然问左侧人。尚云每岁十月。  

民相率聚祭其前。元和十四年二月二日题。盖与此诗同作也。  

答张十一功曹  

山净江空水见沙。哀猿啼处两三家。 竞长纤纤笋。踯躅闲开艳艳花。  

未报恩波知死所。莫令炎瘴送生涯。吟君诗罢看双鬓。斗觉霜毛一半加。  

原选者评。任子渊曰。斗觉。诗中健语也。前辈多使。退之诗有此句。东坡诗。黄昏斗觉罗裳薄。后山诗。斗觉文字生清新。  

题木居士  

火透波穿不计春。根如头面干如身。偶然题作木居士。便有无穷求福人。  

原选者评。道破世情。  

张芸叟。木居士诗序。云。耒阳县北沿流二三十里鳌口寺。即退之所题木居士在焉。元丰初。以祷旱不应。为邑令析而薪之。今存者。乃僧道符更刻。  

和归工部送僧约  

早知皆是自拘囚。不学因循到白头。汝既出家还扰扰。何人更得死前休。  

原选者评。振威一喝。三日耳聋。  

入关咏马  

岁老岂能充上驷。力微当自慎前程。不知何故翻骧首。牵过关门妄一鸣。木芙蓉  

新开寒露丛。远比水间红。艳色宁相妒。嘉名偶自同。采江官渡晚。搴木古祠空。  

愿得勤来看。无令便逐风。  

原选者评。朱子曰。此诗言荷花与木芙蓉生不同处。而色皆美。名又同。故以采江搴木二事相对言其生处。而。九歌。者。祭神之辞。故曰古祠也。  

奉和库部卢四兄曹长元日朝回  

天仗宵严建羽旄。春云送色晓鸡号。金炉香动螭头暗。玉佩声来雉尾高。  

戎服上趋承北极。儒冠列侍映东曹。太平时节难身遇。郎署何须叹二毛。  

原选者评。沈德潜曰。入贾岑倡和作中。可以伯仲。  

奉和裴相公东征途经女几山下作  

旗穿晓日云霞杂。山倚秋空剑戟明。敢语相公平贼后。暂携诸吏上峥嵘。  

原选者评。洪兴祖曰。以我之旗。况彼云霞。以彼之山。况我剑戟。诗家谓回鸾舞凤格。  

。蔡宽夫诗话。曰。退之。和裴晋公征淮西时过女几山。诗云云。而晋公之诗无见。惟。白乐天集。载其一联云。待平贼垒报天子。莫指仙山示老夫。方时意气自信不疑如此。岂容令狐楚辈沮挠乎。  

次潼关先寄张十二阁老使君  

荆山已去华山来。日出潼关四扇开。刺史莫辞迎候远。相公亲破蔡州回。  

原选者评。沈德潜曰。没石饮羽之技。不必以寻常绝句法求之。  

晋公破贼回重拜台司以诗示幕中宾客愈奉和  

南伐旋师太华东。天书夜到册元功。将军旧压三司贵。相国新兼五等崇。  

鹓鹭欲归仙仗里。熊罴还入禁营中。长惭典午非材职。得就闲官即至公。  

原选者评。严重苍浑。直逼杜陵。  

。石林诗话。曰。七言难於气象雄浑。句中有力。而纡徐不失言外之意。自老杜。锦江春色  

来天地。玉垒浮云变古今。与。五更鼓角声悲壮。三峡星河影动摇。等句之后。常恨无复继者。韩退之笔力最为杰出。然每苦意与语俱尽。和裴晋公破蔡州回。诗。所谓。将军旧压三司贵。  

相国新兼五等崇。非不壮也。然意亦尽於此矣。不若刘禹锡。贺晋公留守东都。云。天子旌旗分一半。八方风雨会中州。语远而体大也。  

沈德潜曰。庄重得体。  

左迁至蓝关示侄孙湘  

一封朝奏九重天。夕贬潮州路八千。欲为圣明除弊事。肯将衰朽惜残年。  

云横秦岭家何在。雪拥蓝关马不前。知汝远来应有意。好收吾骨瘴江边。  

原选者评。李光地曰。佛骨一表。孤映千古。而此诗配之。尤妙在许大题目。而以。除弊事。三字了却。  

晚次宣溪辱韶州张端公使君惠书叙别酬以绝句二章  

韶州南去接宣溪。云水苍茫日向西。客泪数行元自落。鹧鸪休傍耳边啼。  

兼金那足比清文。百首相随愧使君。俱是岭南巡管内。莫欺荒僻断知闻。  

量移袁州张韶州端公以诗相贺因酬之  

明时远逐事何如。遇赦移官罪未除。北望讵令随塞雁。南迁才免葬江鱼。  

将经贵郡烦留客。先惠高文谢起予。暂欲系船韶石下。上宾虞舜整冠裾。  

原选者评。李光地曰。末句取诸。离骚。所谓。跪敷衽以陈阝辞。者。有蒙难正志气象。  

奉和兵部张侍郎酬郓州马尚书  

只召途中见寄开缄之日马帅已再领郓州之作  

来朝当路日。承诏改辕时。再领须句国。仍迁少昊司。暖风抽宿麦。清雨卷归旗。  

赖寄新珠玉。长吟慰我思。  

原选者评。石林诗话。曰。蔡天启言。尝与张文潜论韩。柳五言警句。文潜举退之。暖风抽宿麦。清风卷归旗。子厚。壁空残月曙。门掩候虫秋。皆为集中第一。  

奉酬天平马十二仆射暇日言怀见寄之作  

天平篇什外。政事亦无双。威令加徐土。儒风被鲁邦。清为公论重。宽得士心降。  

岁晏偏相忆。长谣坐北窗。奉使镇州行次承天行营奉酬裴司空  

窜逐三年海上归。逢公复此著征衣。旋吟佳句还鞭马。恨不身先去鸟飞。  

原选者评。诏许迟留。而奋迅如此。仁者之勇。庶无愧焉。  

。新书。诏愈宣抚。既行。众皆危之。元稹言韩愈可惜。穆宗亦悔。诏愈度事从宜。无必入。愈曰。安有受君命而滞留自顾。遂疾驱入。  

奉和仆射裴相公感恩言志  

文武成功后。居为百辟师。林园穷胜事。钟鼓乐清时。摆落遗高论。雕镌出小诗。  

自然无不可。范蠡尔其谁。  

原选者评。按。诗话云。庆历中。西师未解。晏元献为枢密使。会大雪。置酒西园。欧阳永叔赋诗云。须怜铁甲冷彻骨。四十余万屯边兵。晏曰。昔韩愈亦能作言语。赴裴度会。但云。林园穷胜事。钟鼓乐清时。不曾如此作闹。夫裴度之优游绿野。乃不得已而与世浮沉。故愈诗云云。晏殊所处不同。闻永叔讽厉。正应改容谢之。顾犹怫然於中耶。  

和仆射相公朝回见寄  

尽瘁年将久。公今始暂闲。事随忧共减。诗与酒俱还。放意机衡外。收身矢石间。  

秋台风日迥。正好看前山。  

原选者评。退之与中立雅契。同涉艰危。树功业。其於当时朝局。元老苦心。有知之最深者。二诗能曲传之。讽咏殊有余味。  
