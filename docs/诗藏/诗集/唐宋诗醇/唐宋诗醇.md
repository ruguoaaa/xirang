---
title: 第5部分
index: true
icon: editor
order: 5
category:
  - 诗藏
  - 诗集
  - 唐宋诗醇
tag:
  - 爱新觉罗弘历
  - 清
---

## 卷四十一  

眉山苏轼诗十  

同正辅表兄游白水山  

伟哉造物真豪纵。攫土搏沙为此弄。擘开翠峡走云雷。截破奔流作潭洞。  

因随化人履巨迹。得与仙兄摄飞鞚。曳杖不知岩谷深。穿云但觉衣裘重。  

坐看惊鸟救霜叶。知有老蛟蟠石瓮。金沙玉砾粲可数。古镜宝奁寒不动。  

念兄独立与世疏。绝境难到惟我共。永辞角上两蛮触。一洗胸中九云梦。  

浮来山高回望失。武陵路绝无人送。筠篮撷翠爪甲香。素绠分碧银瓶冻。  

归路霏霏汤浴暗。野堂活活神泉涌。解衣浴此无垢人。身轻可试云间凤。  

原选者评。直从瀑布发处。写到波平水静。与前佛迹岩诗别是一般境象。游迹不同。诗亦随异。可知绝唱高纵。不由强索而得。  

与正辅游香积寺  

越山少松竹。常苦野火厄。此峰独苍然。感荷佛祖力。茯苓无人采。千岁化琥珀。  

幽光发中夜。见者惟木客。我岂无长镵。真赝苦难识。灵苗与毒草。疑似在毫发。  

把玩竟不食。弃置长太息。山僧类有道。辛苦尝谷汲。我惭作机舂。凿破混沌穴。  

幽寻恐不断。书板记岁月。  

原选者评。真赝疑似之难辨。偶借采药以发长叹。其感人者微矣。  

次韵正辅同游白水山  

祗知楚越为天涯。不知肝胆非一家。此身如线自萦绕。左旋右转随缫车。  

误抛山林入朝市。平地咫尺千褒斜。欲从稚川隐罗浮。先与灵运开永嘉。  

首参虞舜款韶石。次竭六祖登南华。仙山一见五色羽。雪树两摘南枝花。  

赤鱼白蟹箸屡下。黄柑绿橘笾常加。糖霜不待蜀客寄。荔支莫信闽人夸。  

恣倾白蜜收五棱。细属刂黄土栽三桠。朱明洞里得灵草。翩然放杖凌苍霞。  

岂无轩车驾熟鹿。亦有鼓吹号寒蛙。仙人劝酒不用勺。石上自有樽罍洼。径从此路朝玉阙。十里莫遣毫厘差。故人日夜望我归。相迎欲到长风沙。  

岂知乘槎天女侧。独倚云机看织纱。世间谁似老兄弟。笃爱不复机疵瑕。  

相携行到水穷处。庶几一见留子嗟。千年枸杞尝夜吠。无数草棘工藏遮。  

但令凡心一洗濯。神人仙药不我遐。山中归来万想灭。岂复回顾双云鸦。  

原选者评。离却白水。别作虚空缥缈之想。层峦叠浪。兴会淋漓。屈子远游之遗也。  

李必恒曰。双云鸦。似指失偶事。先生。前迎正辅诗。有。万里倘同归。两鳏当对耰。之句。自注。某丧妇已三年矣。正辅近亦有亡嫂之戚。故云。洗濯凡心。及。万想灭。二语。可见。云鸦。即所云。云鬟鸦鬓。矣。  

章质夫送酒六壶。书至而酒不达。戏作小诗问之  

白衣送酒舞渊明。急扫风轩洗破觥。岂意青州六从事。化为乌有一先生。  

空烦左手持新蟹。漫绕东篱嗅落英。南海使君今北海。定分百榼饷春耕。  

原选者评。青州。乌有。偶然拈作对偶。集中尚有以。通印子鱼。对。披绵黄雀。以。日斜庚子。对。灭在巳辰。并为宋诗人所称。其实轼诗卓绝处不尽在此。  

。复斋漫录。曰。文之所以贵对偶者。谓出於自然。非假于牵强也。王禹玉元丰间以钱二万。酒十壶饷吕梦得。梦得作启谢之。有。白水真人。青州从事。禹玉叹赏。为其切题。至若东坡得章质夫书。遗酒六瓶。书至而酒亡。因寄诗云。岂意青州六从事。化为乌有一先生。二句浑然一意。绝无斧凿痕。更觉有功。  

。诗人玉屑。曰。天下未尝无对。东坡以章质夫寄酒不至。作诗云。岂意青州六从事。化为乌有一先生。或以绿研寄杨诚斋。为人以柏木简换去。诚斋用此意作诗谢云。如何绿玉含风面。化作青铜溜雨枝。二事可为奇对。亦善用坡诗也。  

雨后行菜  

梦回闻雨声。喜我菜甲辰。平明江路湿。并岸飞两桨。天公真富有。乳膏泻黄壤。  

霜根一蕃滋。风叶渐俯仰。未任筐筥载。已作杯盘想。艰难生理窄。一味敢专飨。  

小摘饭山僧。清安寄真赏。芥蓝如菌蕈。脆美牙颊响。白菘类羔豚。曰月土出蹯掌。  

谁能视火候。小灶当自养。  

原选者评。质而实绮。癯而实腴。得陶公田园诸诗神髓。  

残腊独出二首录一首  

江边有微行。诘曲背城市。平湖春草合。步到栖禅寺。堂空不见人。老稚掩关睡。  

所营在一食。食已宁复事。客来岂无得。施子净扫地。风松独不静。道我作鼓吹。原选者评。通首酷写静境。结云。风松独不静。此是反托之法。元微窅奥。妙处可寻。  

。容斋三笔。曰。东坡初赴惠州。遇峡山寺。不值主人。故其诗云。山僧本幽独。乞食况未还。云碓水自舂。松门风为关。石泉解娱客。琴筑鸣空山。既至惠州。残腊独出。至栖禅寺。亦不逢一僧。故其诗云。江边有微行。诘曲背城市。平湖春草合。步到栖禅寺。堂空不见人。老稚掩关睡。后在儋耳作。观棋。诗。记游庐山白鹤观。观中人皆阖户昼寝。独闻棋声云。我时独游。不逢一士。谁欤棋者。户外屦二。不闻人声。时闻落子。其寂寞冷落之味。可以想见。句语之妙。一至於此。  

新年五首录一首  

哓雨暗人日。春愁连上元。水生挑菜渚。烟湿落梅村。小市人归尽。孤舟鹤踏翻。  

犹堪慰寂寞。渔火乱黄昏。  

次韵高要令刘湜峡山寺见寄  

新闻妙无多。旧学闲可束。犹当隐季主。未遽逃梅福。空肠吐馀思。静似蚕缀族。  

寸田结初果。秀若铜生绿。荆棘扫诚尽。梨棘忧不熟。高人宁铸金。下士乃服玉。  

君看岭峤隘。我欲巾笥蓄。曾攀罗浮顶。亦到朱明谷。旋观真历块。归卧甘破屋。  

故人老犹仕。世味薄如縠。偶从越女笑。不怕蛮江浴。惊闻尺书到。喜有新诗辱。  

应怜五管客。曾作八州督。骨销谗口铄。胆破狱吏酷。陇云不易寄。江月乃可掬。  

遥知清远寺。不称空明腹。蹇驴步武碎。短瑟弦柱促。仰看泉落佩。俯听石响毂。  

千峰泻清驶。一往无回归。狂雷失晤语。过电不容目。要知僧长饥。正坐山少肉。  

人间无南北。蜗角空出缩。仇池九十九。嵩少三十六。天人同一梦。仙凡无两录。  

陋邦真可老。生理亦粗足。便回燕天焰。长作照海烛。  

原选者评。隽语清谈。引人入胜。而竟体裁对。绝不见排比之迹。故由笔妙。应怜五管客。  

曾作八州督。二句。宋援则引。庄子。上有五管。之说。李原则引韩诗。五管编历。之句。王注兼采而并录之。古人之虚衷如此。援说诚为未当。李必恒补注。是李原而非宋援。可也。其所作。王注正伪。直斥王注为杜撰。是没其实矣。至。曾作八州督。句。李原但引。晋书。只能解释字面。此则补注得之。然观轼。贺子由生第四孙。诗。结云。早谋二顷田。莫待八州督。有自注云。吾前后典八州。此乃。八州督。三字之确注。补注但引。八州怜我往来频。之句。犹未为得也。  

惠州近城数小山。类蜀道。春与进士许毅野步。  

会意处。饮之且醉。作诗以记。适参寥专使欲归。  

使持此以示西湖之上诸友。庶使知余未尝一日忘湖山也  

夕阳飞絮乱平芜。万里春前一酒壶。铁化双鱼沉远素。剑分二岭隔中区。  

花曾识面香仍好。鸟不知名声自呼。梦想平生消未尽。满林烟月到西湖。原选者评。渥采流熹。触物圆览。梦想之切。洋溢於词端。  

。冷斋夜话。曰。韩子苍曰。丁晋公海外诗云。草解忘忧忧底事。花名含笑笑何人。世以为工。及读东坡诗云。花曾识面香仍好。鸟不知名声自呼。便觉才力相去远矣。  

。风月堂诗话。曰。东坡南迁。参寥居西湖智果院。交游无复曩时之盛。作湖上绝句云。  

。去岁春风上苑行。烂窥红紫厌平生。而今眼底无姚魏。浪药浮花懒问名。城隈野水绿逶迤。  

袅袅轻舟掠岸过。欲采芸兰无觅处。野花汀草占春多。诗既出。遂坐讥刺得罪。返初服。轼惠州答参寥书曰。专人远来。辱手书并示近诗。如获一笑之乐。数日喜慰忘味也。某到贬所半年。凡百粗适。更不能细说。大略祗似灵隐天竺和尚退院后。却在一个小村院子。折足铛中罨糙米饭吃。便过一生也得。  

食荔支二首录一首  

罗浮山下四时春。卢橘杨梅次第新。日啖荔支三百颗。不辞长作岭南人。  

迁居并引  

吾绍圣元年十月十二日至惠州。寓合江楼。是月十八日迁於嘉祐寺。二年三月十九日复迁於合江楼。三年四月二十日复归於嘉祐寺。时方卜筑白鹤峰之上。新居成。庶几其少安乎。  

前年家水东。回首夕阳丽。去年家水西。湿面风雨细。东西两无择。缘尽我辄逝。  

今年复东徙。旧馆聊一憩。已买白鹤峰。规作终老计。长江在北户。雪浪舞吾砌。  

青山满墙头。  

委 鬌几云髻。虽惭抱朴子。金鼎陋蝉蜕。犹贤柳柳州。庙俎荐丹荔。  

吾生本无待。俯仰了此世。念念自成劫。尘尘各有际。下观生物息。相吹等蚊蚋。  

原选者评。柳州贬谪诗。多忧郁凄楚之音。轼尝评其。南石间中诗。引老杜云。王侯与蝼蚁。同尽随丘墟。仪曹何忧之深也。若惠州诸作。无不宽然有馀地。此其所得深矣。  

轼。和陶集。曰。去岁三月。自水东嘉祐寺迁合江楼。迨今一年。多病鲜欢颜。怀水东之乐。得归善县后隙地数亩。父老云。此古白鹤观也。意欣然欲居之。白鹤峰新居成。自嘉祐寺迁入。咏渊明。时运。诗云。斯晨斯夕。言息其庐。似为余发也。  

两桥诗并引  

惠州之东。江谿合流。有桥。多废坏。以小舟渡。罗浮道士邓守安。始作浮桥。以四十舟为二十舫。铁锁石叮。随水涨落。榜曰。东新桥。州西丰湖上。有长桥。屡作屡坏。栖禅院僧希固筑进两岸。为飞楼九间。尽用石盐木。坚若铁石。榜曰。西新桥。皆以绍圣三年六月毕工。作二诗落之。东新桥  

群鲸贯铁索。背负横空霓。首摇翻雪江。尾插崩云谿。机牙任信缩。涨落随高低。  

辘轳卷巨索。青蛟挂长堤。奔舟免狂触。脱筏防撞挤。一桥何足云。欢传广东西。  

父老有不识。喜笑争攀跻。鱼龙亦惊逃。雷雹生马蹄。嗟此病涉久。公私困留稽。  

奸民食此险。出没如凫睮。似卖失船壶。如去登楼梯。不知百年来。几人陨沙泥。  

岂知涛澜上。安若堂与闺。往来无晨夜。醉病休扶携。使君饮我言。妙割无牛鸡。  

不云二子劳。叹我捐腰犀。我亦寿使君。一言听扶藜。常当修未坏。勿使后噬脐。  

原选者评。先写浮桥之状。次言桥成之利。而以常当修未坏终之。惊采绝艳。直是为浮桥作赞颂。前贤诗中。无此倔奇。  

西新桥  

昔桥木千柱。挂湖如断霓。浮梁陷积淖。破板随奔谿。笑看远岸没。坐觉孤城低。  

聊因三农隙。稍进百步堤。炎州无坚植。潦水轻推挤。千年谁在者。铁柱罗浮西。  

独有石盐木。白蚁不敢跻。似开铜驼峰。如凿铁马蹄。岌岌类鞭石。山川非会稽。  

嗟我久阁笔。不书纸尾睮。萧然无尺箠。欲构飞空携。百夫下一杙。椓此百尺泥。  

探囊赖故侯。宝钱出金闺。父老喜云集。箪壶无空携。三日饮不散。杀尽西村鸡。  

似闻百岁前。海近湖有犀。那知陵谷变。枯渎生茭藜。后来勿忘今。冬涉水过脐。  

原选者评。序记事迹。与东桥体格不同。而波澜意度。曲折恣肆。独以和韵显其奇。  

白鹤峰新居欲成。夜过西邻翟秀才二首  

林行婆家初闭户。翟夫子舍尚留关。连娟缺月黄昏后。缥缈新居紫翠间。  

系闷岂无罗带水。割愁还有剑铓山。中原北望无归日。邻火村舂自往还。  

瓮间毕卓防偷酒。壁后匡衡不点灯。待凿平江百尺井。要分清暑一壶冰。  

佐卿恐是归来鹤。次律宁非过去僧。他日莫寻王粲宅。梦中来往本何曾。  

原选者评。首作兀傲。鲜妍。挥毫卓荦。次作以意贯串。故役事繁而思不隔。不善学之。不转成。点鬼簿。耶。  

。石林诗话。曰。诗篇当有操纵。不可拘用一律。苏子瞻诗。林行婆家初闭户。翟夫子舍  

尚留关。始读殆不可测其意。盖下有。连娟缺月。四句。则入头不怕故行。宁伤初拙也。  

纵笔  

白头萧散满霜风。小阁藤床寄病容。报道先生春睡美。道人轻打五更钟。原选者评。王十朋曰。按此诗。执政闻而怒之。再贬儋耳。  

种茶  

松间旅生茶。已与松俱瘦。茨棘尚未容。蒙翳争交构。天公所遗弃。百岁仍稚幼。  

紫笋虽不长。孤根乃独寿。移栽白鹤岭。土软春雨后。弥旬得连阴。似许晚遂茂。  

能忘流转苦。戢戢出鸟咮。未任供舂磨。且可资摘嗅。千团输太官。百饼炫私斗。  

何如此一啜。有味出吾囿。  

原选者评。茶根移种。经雨而生。谪居殆用自况。故曰。天公所遗弃。曰。能忘流转苦。  

词旨了然可见。  

白鹤山新居。凿井四十尺。遇磐石。石尽。乃得泉  

海国困蒸溽。新居利高寒。以彼陟降劳。易此寝处乾。但苦江路峻。常惭汲腰酸。  

矻矻烦四夫。硗硗断层峦。弥旬得寻丈。下有青石磐。终日但迸火。何时见飞澜。  

丰我粲与醪。利汝椎与钻。山石有时尽。我意殊未阑。今朝僮仆喜。黄土复可抟。  

晨瓶得雪乳。暮瓮停冰湍。我生类如此。何适不艰难。一勺亦天赐。曲肱有馀欢。  

原选者评。艰难。二字。为通首点睛处。借题抒写。奥美无穷。  

三月二十九日二首  

南岭过云开紫翠。北江飞雨送凄凉。酒醒梦回春尽日。闭门隐几坐烧香。  

门外橘花犹的白乐。墙头荔子已斓斑。树暗草深人静处。卷帘奇支枕卧看山。  

吾谪海南。子由雷州。被命即行。了不相知。  

至梧乃闻尚在藤也。旦夕当追及。作此诗示之  

九疑联绵属衡湘。苍梧独在天一方。孤城吹角烟树里。落日未落江苍茫。  

幽人拊枕坐叹息。我行忽至舜所藏。江边父老能说子。白须红颊如君长。  

莫嫌琼雷隔云海。圣恩尚许遥相望。平生学道真实意。岂与穷达俱存亡。  

天其以我为箕子。要使此意留要荒。他年谁作舆地志。海南万里真吾乡。  

原选者评。水天景色。离合情怀。极排解乃极沉痛。  

。鹤林玉露。曰。子瞻谪儋州。子由谪雷州。皆章惇取其字之偏傍而谑之。当时有术士曰。  

。儋字从立人。雷字雨在田上。承天之泽。子由其未艾乎。后皆验。行琼儋间。肩舆坐睡。梦中得句云。千山动鳞甲。  

万谷酣笙钟。觉而遇清风急雨。戏作此数句  

四州环一岛。百洞蟠其中。我行西北隅。如度月半弓。登高望中原。但见积水空。  

此生当安归。四顾真途穷。眇观大瀛海。坐咏谈天翁。茫茫太仓中。一米谁雌雄。  

幽怀忽破散。永啸来天风。千山动鳞甲。万谷酣笙钟。安知非群仙。钧天宴未终。  

喜我归有期。举酒属青童。急雨岂无意。催诗走群龙。梦云忽变色。笑电亦改容。  

应怪东坡老。颜衰语徒工。久矣此妙声。不闻蓬莱宫。  

原选者评。行荒远僻陋之地。作骑龙弄凤之思。一气浩歌。而出天风浪浪。海山苍苍。足当司空图。豪放。二字。  

。苕溪渔隐丛话。曰。幽怀忽破散。四句。盖风来则千山草木俱动。如动鳞甲。万谷号呼有笙。如酣笙镛耳。  

次前韵寄子由  

我少即多难。邅回一生中。百年不易满。寸寸弯强弓。老矣复何言。荣辱今两空。  

泥洹尚一路。所向馀皆穷。似闻崆峒西。仇池迎此翁。胡为适南海。复驾垂天雄。  

下视九万里。浩浩皆积风。回望古合州。属此琉璃钟。离别何足道。我生岂有终。  

渡海十年归。方镜照两童。还乡亦何有。暂假壶公龙。峨眉向我笑。锦水为君容。  

天人巧相胜。不独数子工。指点昔游处。嵩莱生故宫。  

原选者评。其胸次实为天空海阔。非是无聊解免之词。  

迁居之夕。闻邻舍儿诵书。欣然而作  

幽居乱蛙黾。生理半人禽。跫然已可喜。况闻弦诵音。儿声自圆美。谁家两青衿。  

且欣集齐咻。未敢笑越吟。九龄起韶石。姜子家日南。吾道无南北。安知不生今。  

海阔尚挂斗。天高欲横参。荆榛短墙缺。灯火破屋深。引书与相和。置酒仍独斟。  

可以侑我醉。琅然如玉琴。  

原选者评。谪居荒陋。闻诵读而欣然。乃是恒情所同。最爱。海阔。数句。写出一诗情景。别具兴会。文彩欲飞。  

观棋  

予素不解棋。尝独游庐山白鹤观。观中人皆阖户昼寝。独闻棋声於古松流水之间。意欣然喜之。自尔欲学。然终不解也。儿子过乃粗能者。儋守张中日从之戏。予亦隅坐竟日。不以为厌也。  

五老峰前。白鹤遗址。长松荫庭。风日清美。我时独游。不逢一士。谁欤棋者。户外屦二。  

不闻人声。时闻落子。纹枰坐对。谁究此味。空钩意钓。岂在鲂鲤。小儿近道。剥啄信指。胜固欣然。败亦可喜。优哉游哉。聊复尔耳。  

原选者评。轼尝论司空图。棋声花院闭。幡影石幢高。之句。以为。吾尝独入白鹤观。松阴满地。不见一人。惟闻棋声。然后知此句之工。但恨其寒俭有僧态。数语。可谓定评矣。此四言一章。则甚似规抚。二十四品。之文者。清幽静妙。真得味外之味。然何尝带一毫寒俭气耶。  

。深雪偶谈。曰。四言自韦。孟。司马迁。相如。班固。东皙。陶潜。韩愈。柳宗元。梅尧臣。欧阳修。王安石。苏轼。工拙略见。尝怪五言而上。世人往往极其才之所至。而四言虽文词钜伯。  

辄不能工。水心有是言矣。刘潜夫亦以四言尤难。三百五篇在前之故。余思四言如律。以三百五篇则韦氏为工。世殊体异。后之铭诗莫非四言也。安石以上诸公。未暇深论。如苏公所撰。范蜀公志铭。余每展卷辄为击节。在儋耳作。观棋。诗。其寂寒冷落之味。可以想见。坡公四言於古近体中。句语无适而不高妙也。  

。困学纪闻。曰。观棋。诗。谁欤棋者。用。檀弓。文法。  

。苕溪渔隐丛话。曰。梦得。观棋歌。云。初疑磊落曙天星。次见搏击三秋兵。雁行布阵众未晓。虎穴得子人皆惊。余尝爱此数语。能摹写奕棋之趣。梦得必高於手谈也。至东坡。观棋。则云。胜固可欣。败亦可喜。优哉游哉。聊复尔耳。盖东坡素不解棋。不究此味也。  

籴米  

籴米买束薪。百物资之市。不缘耕樵得。饱食殊少味。再拜请邦君。愿受一廛地。  

知非笑昨梦。食力免内愧。春秧几时花。夏稗忽已穟。怅焉抚耒耜。谁复识此意。  

原选者评。此与陶潜诗云。田家岂不苦。弗获辞此难。四体诚乃疲。庶无异患干。同为学道有得之语。  

撷菜并引  

吾借王参军地种菜。不及半亩。而吾与过子终年饱菜。夜半饮醉。无以解酒。辄撷菜  

煮之。味含土膏。气饱风露。虽粱肉不能及也。人生须底物。而更贪耶。乃作四句。  

秋来霜露满东园。芦菔生儿芥有孙。我与何曾同一饱。不知何苦食鸡豚。  

原选者评。见到之言。不嫌直遂。  

次韵子由月季花再生  

幽芳本长春。暂瘁如蚀月。且当付造物。未易料枯睻。也知宿根深。便作紫笋茁。乘时出婉娩。为我暖栗烈。先生蚤贵重。庙论推英拔。而今城东瓜。不记。召南。茇。  

陋居有远寄。小圃无阔蹑。还为久处计。坐待行年匝。腊果缀梅枝。春杯浮竹叶。  

谁言一萌动。已觉万木活。聊将玉蕊新。插向纶巾折。  

原选者评。谁言一萌动。二语。觉春风太和。自在襟抱间。  

次韵子由浴罢  

理发千梳净。风晞胜汤沐。闭息万窍通。雾散名乾浴。颓然语默丧。静见天地复。  

时令具薪水。漫欲濯腰腹。陶匠不可求。盆斛何由足。老鸡卧粪土。振羽双暝目。  

倦马马展风沙。奋鬣一喷玉。垢净各殊性。快惬聊自沃。云母透蜀纱。琉璃莹蕲竹。  

稍能梦中觉。渐使生处熟。楞严。在床头。妙偈时仰读。返流归照性。独立遗所瞩。  

未知仰山禅。已就季主卜。安心会自得。助长毋相督。  

原选者评。触处圆通。了无挂碍。  

十二月十七日。夜坐达晓。寄子由  

灯烬不挑重暗蕊。炉灰重拨尚余薰。清风欲发鸦翻树。缺月初升犬吠云。  

闭眼此心新活计。随身孤影旧知闻。雷州别驾应危坐。跨海幽光与子分。  

原选者评。凄寂之境。写得鸡犬皆仙。超然元著。  

子由生日  

上天不难知。好恶与我一。方其未定间。人力破阴骘。小忍待其定。报应真可必。  

季氏生而仁。观过见其实。端如柳下惠。焉往不三黜。天有时而定。寿考未易毕。  

儿孙七男子。次第皆逢吉。遥知设罗门。独掩悬罄室。回思十年事。无愧箧中笔。  

但愿白发兄。年年作生日。  

原选者评。语语朴挚。祝颂乃弟之体。故当由是。  

以黄子木拄杖为子由生日之寿  

灵寿扶孔光。菊潭饮伯始。虽云闲草木。岂乐蒙此耻。一时偶收用。千载相瘢疻。  

海南无嘉植。野果名黄子。坚瘦多节目。天材任操倚。嗟我始剪裁。世用或缘此。  

贵从老夫手。往配先生几。相从归故山。不愧仙人杞。  

原选者评。从老夫手。配先生几。嗟余寡兄弟。四海一子由。此语老而益信。儋耳霹雳收威暮雨开。独凭栏槛倚崔嵬。垂天雌霓云端下。快意雄风海上来。  

野老已歌丰岁语。除书欲放逐臣回。残年饱饭东坡老。一壑能专万事灰。  

原选者评。山酋山卒雄姿。经挫折而不稍损抑。养浩然之气。于此见其心声。  

苏辙曰。东坡居士谪居儋耳。置家罗浮之下。独与幼子过负担渡海。葺茅竹而居之。日皏芋。而华屋玉食之念不存于胸中。平生无所嗜好。以图史为园囿。文章为鼓吹。至是亦皆罢去。犹独喜为诗。精深华妙。不见老人衰惫之气。  

冯景曰。唐书。吴武陵与孟简书云。雷砰电射天怒也。不能终朝。柳宗元之贬已十二年矣。圣人在上。安有毕世而怒人臣耶。公起句暗用其意。  

新居  

朝阳入北林。竹树散疏影。短篱寻丈间。寄我无穷境。旧居无一席。逐客犹遭屏。  

结茅得兹地。翳翳村巷永。数朝风雨凉。畦菊发新颖。俯仰可卒岁。何必谋二顷。  

原选者评。幸得一廛。萧条高寄。仁智所乐。不胜娱衷散赏。非夫澄怀观道。曷克有此。  

轼答程全父推官书曰。初至僦官屋数椽。近复遭迫逐。不免买地结茅。仅免露处。而囊为一空。困厄之中。何所不有。置之不足道。聊为一笑而已。  

施元之曰。东坡至儋耳。军使张中请馆于行衙。又别饰官舍。为安居计。朝廷命湖南提举。常平董必者。察访广西。遣使臣过海逐出之。中坐黜。死。雷州监司悉镌秩。遂买地筑室。  

为屋五间。潮人王介石为客于儋。躬泥水之役。其劳甚于家隶。故诗有。逐客犹遭屏。句。  

倦夜  

倦枕厌长夜。小窗终未明。孤村一犬吠。残月几人行。衰鬓久已白。旅怀空自清。  

荒园有络纬。虚织竟何成。  

原选者评。虚廓寂寥。具臻妙境。  

纵笔三首录一首  

寂寂东坡一病翁。白须萧散满霜风。小儿误喜朱颜在。一笑那知是酒红。  

原选者评。容斋五笔。曰。乐天诗云。醉貌如霜叶。虽红不是春。坡则曰。小儿误喜朱颜在。一笑那知是酒红。采旧公案而机杼一新。前无古人。于是为至。  

贫家净扫地  

贫家净扫地。贫女好梳头。下士晚闻道。聊以拙自修。叩门有佳客。一饭相邀留。  

舂炊勿草草。此客未易媮。慎勿用劳薪。感我如薰莸。德人抱衡石。铢黍安可廋。  

原选者评。起二语瞥空而入。是诗家兴体。  

庚辰岁人日作。时闻黄河已复北流。  

老臣旧数论此。今斯言乃验二首录一首  

老去仍栖隔海村。梦中时见作诗孙。天涯已惯逢人日。归路犹欣过鬼门。  

三策已应思贾让。孤忠终未赦虞翻。典衣剩买河源米。屈指新作上元。  

原选者评。方回曰。前辈论诗文。谓子美夔州后诗。东坡岭外文。老笔愈胜少作。而中年亦未若晚年也。此诗元符三年。东坡年六十五谪居儋耳所作。人日。鬼门。之对极工。  

刘辰翁曰。梦中时见作诗孙。此句为仲虎发也。陆务观云。在蜀见苏山藏公墨迹。叠韵诗后题云。寄作诗孙符。符字仲虎。  

施元之曰。神宗元丰四年。澶州言河决小吴埽。诏。东行河道已填淤。不可复。更不修闭。哲宗元祐三年。安焘等疏议回河东流。文忠烈。吕正愍从而和之。力主其议。子由在西掖言于吕正献曰。河决而北。先帝不能回。而诸公欲回之。是自谓过先帝也。正献曰。当与公筹之。然竟莫能夺。其役遂兴。议论纷然。至于累岁。公尝侍上读祖宗宝训。因及时事。曰。黄河势方北流。而强之使东。当局者恨之。老臣旧数论此。指此事也。  

庚辰岁正月十二日。天门冬酒熟。予自漉之。  

且漉且尝。遂以大醉二首录一首  

自拨床头一瓮酒。幽人先已醉浓芬。天门冬熟新年喜。麴米春香并舍闻。  

菜圃渐疏花漠漠。竹扉斜掩雨纷纷。拥裘睡觉知何处。吹面东风散缬文。  

原选者评。花雨于醉中见之。别饶情趣。  

汲江煎茶  

活水还须活火烹。自临钓石取深清。大瓢贮月归春瓮。小杓分江入夜瓶。  

茶雨已翻煎处脚。松风忽作泻时声。枯肠未易禁三碗。坐听荒城长短更。  

原选者评。舒促离合。若风涌云飞。杨万里辈曲为疏解。似反失其趣旨。  

。苕溪渔隐丛话。曰。此诗奇甚。道尽烹茶之要。且茶非活水则不能发其鲜馥。东坡深知此理矣。  

杨万里曰。东坡煎茶诗云。活水还须活火烹。自临钓石汲深清。第二句七字而具五意。  

水清。一也。深处取清者。二也。石下之水。非有泥土。三也。石乃钓石。非寻常之石。四也。东坡自汲。非遣卒奴。五也。大瓢贮月归春瓮。小杓分江入夜瓶。其状水之清美极矣。分江。二字此尤难下。雪乳已翻煎处脚。松风忽作泻时声。此倒语也。尤为诗家妙法。即少陵。红稻啄余鹦鹉粒。碧梧栖老凤凰枝。也。枯肠未易禁三碗。卧听山城长短更。又翻却卢仝公案。仝吃到七碗。坡不禁三碗。山城更漏无定。长短。二字。有无穷之味。  

予来儋耳。得吠狗曰乌觜。甚猛而驯。随予迁合浦。  

过澄迈。泅而济。路人皆惊。戏为作此诗  

乌啄本海獒。幸我为之主。食余已瓠肥。终不忧鼎俎。昼驯识宾客。夜悍为门户。  

知我当北还。掉尾喜欲舞。跳踉趁童仆。吐舌喘汗雨。长桥不肯蹑。径渡清深浦。  

拍浮似鹅鸭。登岸剧九虎虎。盗肉亦小疵。鞭箠当贳汝。再拜谢厚恩。天不遣言语。  

何当寄家书。黄耳定乃祖。  

原选者评。一时戏笔。摹绘人情。至。盗肉亦小疵。鞭箠当贳汝。一句。其寓意者深矣。  

澄迈驿通潮阁二首  

倦客愁闻归路遥。眼明飞阁俯长桥。贪看白鹭横秋浦。不觉青林没晚潮。  

余生欲老海南村。帝遣巫阳招我魂。杳杳天低鹘没处。青山一发是中原。  

原选者评。羁望深情。含蕴无际。  

。苕溪渔隐丛话。曰。通潮阁。诗云。杳杳天低鹘没处。青山一发是中原。伏波将军庙碑。有云。南望连山。若有若无。杳杳一发耳。其语倔奇。两用之。盖得意也。  

六月二十日夜渡海  

参横斗转欲三更。苦雨终风也解晴。云散月明谁点缀。天容海色本澄清。  

空余鲁叟乘桴意。粗识轩辕奏乐声。九死南荒吾不恨。兹游奇绝冠平生。  

原选者评。高阔空明。非实身有仙骨。莫能有其只字。  

方回曰。绍圣四年丁丑。东坡在惠州。年六十二矣。五月再谪琼州别驾。昌化军安置。即儋耳也。以六月二十日夜渡海。七月十三日至儋州。或谓尾句太过。无省愆之意。殊不然也。章子厚蔡卞欲杀之。而处之怡然。当此老境。无怨无怒。以为兹游奇绝。真了生死轻得丧。天人也。次韵王郁林  

晚涂流落不堪言。海上春泥手自翻。汉使节空余皓首。故侯瓜在有颓垣。  

平生多难非天意。此去残年尽主恩。误辱使君相抆拭。宁闻老鹤更乘轩。  

原选者评。忠厚悱恻。大雅遗音。  

藤州江下夜起对月。赠邵道士  

江月照我心。江水洗我肝。端如径寸珠。堕此白玉盘。我心本如此。月满江不湍。  

起舞者谁欤。莫作三人看。峤南瘴毒地。有此江月寒。乃知天壤间。何人不清安。  

床头有白酒。盎若白露氵专。独醉还独醒。夜气清漫漫。仍呼邵道士。取琴月下弹。  

相将乘一叶。夜下苍梧滩。  

原选者评。舒元舆。序白。一篇只办形容。拟议犹是日下孤灯伎俩。此诗乃能证出妙明心。  

直是照天照地。  

广倅萧大夫借前韵见赠。复和答之二首录一首  

生还粗胜虞。蚤退不如疏。垂死初闻道。平生误信书。风涛惊夜半。疾病送灾余。  

赖有萧夫子。忧怀得少摅。  

原选者评。轼诗好用古人姓押韵。前人有讥之者。若此诗。起二句亦是习气未除。而格韵则高。坚于晚节矣。  

次韵韶倅李通直二首录一首  

一篇。泷吏。可书绅。莫向。长沮。更问津。老去常忧伴新鬼。归来且喜是陈人。  

曾陪令尹苍髯古。又见郎君白发新。回首天涯一惆怅。郤登梅岭望枫宸。  

李伯时画其弟亮功旧隐宅图  

乐天早退今安有。摩诘长闲古亦无。五亩自栽池上竹。十年空看辋川图。  

近闻陶令开三径。应许扬雄寄一区。晚岁与君同活计。如云鹅鸭散平湖。  

原选者评。池上。承乐天句。辋川。承摩诘句。陶令比李。扬雄自喻。一意直下。舒展自如。斯为律诗神境。  

赠岭上老人  

鹤骨霜髯心已灰。青松合抱手亲栽。问翁大庾岭头住。曾见南迁几个回。  

原选者评。高朗。得青莲之一体。  

。娱书堂诗话。曰。东坡还至庾岭上。少憩村店。有一老翁出。问从者曰。官为谁。曰。苏尚书。曰。是苏子瞻欤。曰。是。乃前揖坡。曰。我闻人害公者百端。今日北归。是天祐善人也。东坡笑而谢之。因题此诗於壁。  

予昔过岭而南。题诗龙泉钟上。今复过而北。次前韵  

秋风卷黄落。朝雨洗绿净。人贪归路好。节近中原正。下岭独徐行。艰险未敢忘。  

遥知叔孙子。已致鲁诸生。  

原选者评。刻意斫削。节短而味长。  

陆游曰。建中初。韩曾二相得政。尽收用元祐人。其不召者亦补大藩。惟东坡兄弟犹领宫祠。末句盖寓所谓不能致者二人。意深语缓。尤未易窥测。  

过岭二首  

暂著南冠不到头。郤随北雁与归休。平生不作兔三窟。今古何殊貉一丘。  

当日无人送临贺。至今有庙祀潮州。剑关西望七千里。乘兴真为玉局游。  

七年来往我何堪。又试曹溪一勺甘。梦里似曾迁海外。醉中不觉到江南。  

波生濯足鸣空涧。雾绕征衣滴翠岚。谁遣山鸡忽惊起。半山  

品 花雨落毵毵。  

原选者评。视迁谪如醉梦中。知其胸中别有澄定者在。  

方回曰。绍圣元年甲戌。贬惠州。四年丁丑。贬儋耳。明年元丰戊寅改元。三年庚辰。量移廉州。永州自便。凡七年。杨凭贬临贺尉。惟徐晦送之。此事极切。梦里似曾迁海外。此联甚佳。殊不以迁谪为意也。  

留题显圣寺  

渺渺疏林集晚鸦。孤村烟火梵王家。幽人自种千头橘。远客来寻百结花。  

浮石已乾霜后水。焦坑闲试雨前茶。只疑归梦西南去。翠竹江村绕白沙。  

歇白塔铺  

甘山庐阜郁长望。林隙依稀漏日光。吴国晚蚕初断叶。占城蚤稻欲移秧。  

迢迢涧水随人急。冉冉岩花扑马香。望眼尽从飞鸟远。白云深处是吾乡。  

郁孤台  

吾生如寄耳。岭外亦闲游。赣石三百里。寒江尺五流。楚山微有霰。越瘴久无秋。  

望断横云峤。魂飞咤雪洲。晓钟时出寺。暮鼓各鸣楼。归路迷千嶂。劳生阋百州。  

不随猿鹤化。甘作贾胡留。只有貂裘在。犹堪买钓舟。  

原选者评。深稳之至。弥出清新。吾生如寄耳。一句。集中屡见其横溢。固不屑屑於此也。  

次韵江晦叔二首录一首  

钟鼓江南岸。归来梦自惊。浮云世事改。孤月此心明。雨已倾盆落。诗仍翻水成。  

二江争送客。木杪看桥横。  

原选者评。冲襟内盎。见于文词。无不邃然入理。  

。苕溪渔隐丛话。曰。东坡自岭外归。次韵江晦叔。云。浮云世事改。孤月此心明。语意高妙。如参禅悟道之人。吐露胸襟。无一毫窒碍也。  

。困学纪闻。曰。浮云世事改。孤月此心明。坡公晚年所造深矣。更无柳絮随风起。惟有葵花向日倾。见司马公之心。浮云世事改。孤月此心明。见东坡公之心。  

寒日与器之游南塔寺寂照堂  

城南钟鼓斗清新。端为投荒洗瘴尘。总是镜空堂上客。谁为寂照镜中人。  

红英扫地风惊晓。绿叶成阴雨洗春。记取明年作寒食。杏花曾与此翁邻。  

原选者评。花落木荣。不言人事。而人事之变迁自见。寄慨良深。  

赠诗僧道通  

雄豪而妙苦而腴。只有琴聪与蜜殊。语带烟霞从古少。气含蔬笋到公无。  

香林乍喜闻薝蔔。古井惟惭断辘轳。为报韩公莫轻许。从今岛可是诗奴。  

原选者评。气含蔬笋。只是以谐语入诗。遂成千古名论。世之开堂为人者。能得斯意。定知兔园。四六收簏。时文撮和。补缀不足。为支那撰述。而具正法眼藏者。即如。不搽红粉也风流。只要檀郎认得声。等句。皆为解第一义也。  

。石林诗话。曰。唐诗僧中叶以后。其名字班班为时所称者甚多。然诗皆不传。如。经来白马寺。僧到赤乌年。数联。仅见文士所录而已。陵迟至贯休。齐巳之徒。其诗虽存。然无足言矣。中闲惟皎然最为杰出。故其诗十卷独全。亦无甚过人处。近世。僧学诗者极多。皆无超然自得之气。往往反拾掇。模效士大夫所残弃。又自作一种体。格律尤凡俗。世谓之。酸馅气。子瞻。赠惠通诗。云。语带烟霞从古少。气含蔬笋到公无。尝语人曰。颇解蔬语否。为无。酸馅气。也。闻者莫不大笑。  

。西清诗话。曰。东坡言僧诗要无蔬笋气。固诗人龟鉴。今时误解。便作世网中语。殊不知本分家风。水边林下气象盖不可无。若尽洗去清拔之韵。便与俗同科。又何足尚。  

。竹坡诗话。曰。思聪。杭州孤山僧。东坡亻卒杭。令和参寥子。昏。字韵诗云。千点乱山横紫翠。一钩新月挂黄昏。大加称赏。大观政和间。侠琴游梁。日登中贵人之门。久之遂还俗。为御前使臣。方其将冠巾也。苏叔党因浙僧入都送之。诗云。试诵北山移。为我招琴聪。诗至。  

已无及矣。  

予昔作。壶中九华。诗。其后八年。复过湖口。  

则石已为好事者取去。乃和前韵以自解云  

江边阵马走千峰。问讯方知冀北空。尤物已随清梦断。真形犹在画图中。  

归来晚岁同元亮。却扫何人伴敬通。赖有铜盆修石供。仇池玉色自璁珑。  

次韵郭功甫二首录一首  

早知臭腐即神奇。海北天南总是归。九万里风安税驾。云鹏今悔不卑飞。  

原选者评。以摘宦为搏扶。拟卑飞于厚禄。偶露不平之鸣。翻案独绝。  

林子仁曰。功甫观先生画雪雀有感。作诗寄惠州云。平生才力信瑰奇。今在穷荒岂易归。正似雪林枝上画。羽翰虽好不能飞。后先生北归。人用前韵寄诗云。秋霜春雨不同时。万里今从海外归。已出网罗毛羽在。却寻云迹帖天飞。今次其韵也。  

宋复古画。潇湘晚景图。 三首  

西征忆南国。堂上画潇湘。照眼云山出。浮空野水长。旧游心自省。信手笔都忘。  

会有衡阳客。来看意渺茫。  

落落君怀抱。山川自屈蟠。经营初有适。挥洒不应难。江市人家少。烟村古木攒。  

知君有幽意。细细为寻看。  

咫尺殊非少。阴晴自不齐。径蟠趋后崦。水会赴前溪。自说非人意。曾经入马蹄。  

他年宦游处。应话剑山西。原选者评。首篇言画之梗概。终篇言画之曲折。中篇乃以前四句承上。后四句起下。结构森严。不但霞绚冰莹。独扌票环颖。  

嘲子由  

堆几尽埃简。攻之如蠹虫。谁知圣人意。不在古书中。  

原选者评。正是读书万卷人语。不悦学者不能道。通雅称冯开之云。读书太乐则漫。太苦则涩。董遇之百遍。考亭之半日。渊明之不求甚解。东坡之每事一过。其各得于轮扁之甘苦者乎。数语。可为此诗注脚。  

第五桥  

白露凄风洗瘴烟。梦回相对两凄然。雀罗廷尉非当日。鸠杖先生愈少年。  

世事饱谙思缩手。主恩未报耻归田。谁怜第五桥东水。独照台州老郑虔。  

原选者评。五。六一联。词意深厚。  

轩窗  

东邻多白杨。夜作雨声急。窗下独无眠。秋虫见灯入。  

鱼  

湖上移鱼子。初生不畏人。自从识钩饵。欲见更无因。  

## 卷四十二  

山阴陆游诗一  

。三百篇。之后。自楚骚。汉。魏。六朝以至于唐。而诗之变尽矣。变有必极。则所就亦以时  

异。故宋人继唐之后。不规规模拟前人。要以自成一家而止。然其体制虽殊。而波澜未尝二也。  

耳食之流未窥古人门户。于一代大家横生訾议。而不善学者。又徒袭其声貌。亦两失之矣。  

宋自南渡以后。必以陆游为冠。当时称大家者。曰。萧。杨。范。陆。杨万里则曰。尤。萧。  

范。陆。至刘克庄。乃曰。放翁学士似杜甫。又曰。南渡而下。放翁故为一大宗。朱子与徐  

赓载书。放翁诗读之爽然。近代惟见此人为有诗人风致。今诸家诗具在。可与游匹者。谁也。  

观游之生平。有与杜甫类者。少历兵间。晚栖农亩。中间浮沉中外。在蜀之日颇多。其感激悲愤。忠君爱国之诚。一寓于诗。酒酣耳热。跌荡淋漓。至于渔舟樵径。茶碗炉熏。或雨或晴。一草一木。莫不著为咏歌。以寄其意。此与甫之诗何以异哉。诗至万首。瑕瑜互见。评者以为。  

譬之深山大泽。包含者多。不暇剪除荡涤。非如守半亩之宫。一草一石可屈指计数。可谓知言矣。若捐疵类。存英华。略纤巧可喜之词而发其闳深微妙之指。何尝不与。李。杜。韩。白。诸家异曲同工。可以配东坡而无愧者哉。兹所存者。仅逾二十之一。直使天青木响。水落石出。其有以破拘士之见。而守剑南门户者。亦知所取则也夫。  

寄酬曾学士。学宛陵先生体。比得书。  

云所寓广教僧舍有陆子泉。每对之。辄奉怀  

庭中下乾鹊。门外传远书。小印红屈蟠。两端黄蜡涂。开缄展矮纸。滑细疑卵肤。  

首言劳良苦。后问逮妻孥。中间勉以仕。语意极勤渠。字如老瘠竹。墨淡行。  

诗如古鼎篆。可爱不可摹。快读醒人意。垢痒逢爬梳。细读味益长。炙毂出膏腴。  

行吟坐卧看。废食至日晡。想见落笔时。万象听指呼。亦知题诗处。绿井石发粗。  

公闲计有客。煎茶置风炉。倘公无客时。濯缨亦足娱。井名本季疵。思人理岂无。  

居然及贱子。愧谢恩意殊。几时得从公。旧学锄荒芜。古文讲声形。误字辨鲁鱼。  

时时酌井泉。露芽奉瓢盂。不知公许否。因风报何如。  

送曾学士赴行在  

二月侍燕觞。红杏寒未坼。四月送入都。杏子已可摘。流年不贷人。俯仰遂成昔。  

事贤要及时。感此我心恻。欲书加餐字。寄之西飞翮。念公为民起。我得怨乖隔。  

遥遥跋前旌。去去望车轭。亭鄣郁将暮。落日澹陂泽。敢忘国士风。涕泣效臧获。敬输千一虑。或取二三策。公归到延英。清问方侧席。民瘼公所知。愿言写肝膈。  

向来酷吏横。至今有遗螫。织罗士破胆。白著民碎魄。诏书已屡下。宿蠹或未革。  

期公作医和。汤剂穷络脉。士生恨不用。得位忍辞责。并乞谢诸贤。努力光竹帛。  

原选者评。前篇学宛陵。此遂并近工部。道义相。辞意俱古。  

。唐书。刘晏。传。州县取富人督漕挽谓之船头。主邮递谓之捉驿。税外横取谓之白著。  

新夏感事  

百花过尽绿阴成。漠漠炉香睡晚晴。病起兼旬把酒。山深四月始闻莺。  

近传下诏通言路。已卜余年见太平。圣主不忘初政美。小儒惟有涕纵横。  

原选者评。风调清苍。立言得体。直是通达治理。非寻常嘲风弄月者比。  

王士正曰。刘公角戈论诗云。七律较五律多二字耳。其难什倍。譬开硬弩。只到七分。若到十分满。古今亦罕矣。予因思唐宋以来。为此体者何翅千百人。求其十分满者。唯杜甫。李颀。李商隐。陆游及明之空同沧溟二李数家耳。  

。文集。曾文清公志铭。泰上惩秦士专政之后。开言路。奖孤直。应诏论事者甚众。  

留题云门草堂  

小住初为旬月期。二年留滞未应非。寻碑野寺云生屦。送客溪桥雪满衣。  

亲涤砚池余墨渍。卧看炉面散烟霏。他年游宦应无此。早买鱼蓑未老归。  

度浮桥至南台  

客中多病废登临。闻说南台试一寻。九轨徐行怒涛上。千艘横系大江心。  

寺楼钟鼓催昏晓。墟落云烟自古今。白发未除豪气在。醉吹横笛坐榕阴。  

原选者评。颔联写浮桥语颇伟丽。五六雄浑。中兴象自远。有涵盖一切之气。  

还县  

霁色清和日已长。纶巾萧散意差强。飞飞鸥鹭陂塘绿。郁郁桑麻风露香。  

南陌东村初过社。轻装小队似还乡。哦诗忘却登车去。枉是人言作吏忙。  

原选者评。三四闲雅可爱。画手有不能写处。航海  

我不如列子。神游御天风。尚应似安石。悠然云海中。卧看十幅蒲。弯弯若张弓。  

潮来涌银山。忽复磨青铜。饥鹘抗船舷。大鱼舞虚空。流落何足道。豪气荡肺胸。  

歌罢海动色。诗成天改容。行矣跨鹏背。弭节蓬莱宫。  

东阳道中  

风欹乌帽送轻寒。雨点春衫作碎斑。小吏知人当著句。先安笔砚对溪山。  

送七兄赴扬州帅幕  

初报边烽照石头。旋闻胡马集瓜州。诸公谁听刍荛策。吾辈空怀畎亩忧。  

急雪打窗心共碎。危楼望远涕俱流。岂知今日淮南路。乱絮飞花送客舟。  

原选者评。五句承上。但觉忠愤填胸。不复论其造句之警。此子美嫡嗣。他人不能到也。  

以石芥送刘韶美礼部。刘比酿酒劲甚。因以为戏  

古人重改阳城驿。吾北  

车 欣闻石芥名。风味可人终骨骾。尊前真见鲁诸生。  

原选者评。草木名物。见好贤之意。风人微旨。可以风世厉俗。  

元微之。阳城驿诗。商有阳城驿。名同阳道州。阳公没已久。感我泪交流。祠曹讳羊祜。  

此驿何不侔。我欲避公讳。名为避贤邮。  

寄张真父舍人  

诸公方衮衮。无地著斯人。万里夔州守。中朝禁省臣。弧帆秋上峡。五马晓班春。  

想见怀明主。登临白发新。  

病中简仲弥性。唐克明。苏训直  

移疾还家暂曲肱。依然耐久北窗灯。心如泽国春归雁。身是云堂旦过僧。  

细雨佩壶寻废寺。夕阳下马吊荒陵。小留莫厌时追逐。胜社年来冷欲冰。  

晚泊慈姥矶下  

山断峭崖立。江空翠霭生。漫多来往客。不尽古今情。月碎知流急。风高觉笛清。儿曹笑老子。不睡待潮平。  

原选者评。格力殊健。起势尤为挺拔。  

夜宿阳山矶。将晓大雨。  

北风甚劲。俄顷行三百余里。遂抵雁翅浦  

五更颠风吹急雨。倒海翻江洗残暑。白浪如山泼入船。家人惊怖篙师舞。  

此行十日苦滞留。我亦芦丛厌鸣橹。书生快意轻性命。十丈蒲帆百夫举。  

星驰电骛三百里。坡陇联翩杂平楚。船头风浪声愈厉。助以长笛挝鼍鼓。  

岂惟澎湃震山岳。直恐氵项洞连后土。起看草木尽南靡。水鸟号鸣集洲渚。  

稽首龙公谢风伯。区区未涛烦神许。应知老去负壮心。戏遣穷途出豪语。  

原选者评。王士祯曰。南渡惟陆务观为大宗。七言逊杜。韩。苏。黄诸大家。正坐沉郁顿挫少耳。要非余人所及。  

送全州赵都曹  

霜桑无停声。脂车有行色。正悲南浦秋。又送清湘客。啼饥儿颊红。待养亲发白。  

努力事上官。世路日已迫。  

原选者评。发端清妙。后幅语带愤激矣。  

病中作  

豫章濒大江。气候颇不令。孟冬风薄人。十室八九病。外寒客肺胃。下湿攻脚胫。  

俗巫医不艺。呜呼安托命。我始屏药囊。治疾以清静。幻妄消六尘。虚白全一性。  

三日体遂轻。成此不战胜。长年更事多。苦语君试听。  

醉中歌  

吾少贫贱真臞儒。贪食嗜味老不除。折腰敛版日走趋。归来聊以醉自娱。  

长瓶巨榼罗杯盂。不须渔翁劝三闾。牛尾膏美如凝酥。猫头轮囷欲专车。  

黄雀万里行头颅。白鹅作天下无。浔阳糖蟹径尺余。吾州之蔊尤嘉蔬。  

珍盘饾饤百味俱。不但项脔与腹腴。悠然一饱自笑愚。顾为口腹劳形躯。  

投劾行矣归园庐。莫厌粝饭尝黄菹。上巳临川道中  

二月六夜春水生。陆子初有临川行。溪深桥断不得渡。城近卧闻吹角声。  

三月三日天气新。临川道中愁杀人。纤纤女子桑叶绿。漠漠客舍桐花春。  

平生怕路如怕虎。幽居不省游城府。鹤躯苦瘦坐长饥。龟息无声惟默数。  

如今自怜还自笑。敛版低心事年少。儒冠未恨终自误。刀笔最惊非素料。  

五更欹枕一凄然。梦里扁舟水接天。红蕖绿芰梅山下。白塔朱楼禹庙边。  

随意  

随意上渔舟。幽寻不预谋。清溪欣始泛。野寺忆前游。丰岁鸡豚贱。霜天柿栗稠。  

余生知有几。且置万端忧。  

原选者评。起句之妙。正以不著意得之。  

游山西村  

莫笑农家腊酒浑。丰年留客足鸡豚。山重水复疑无路。柳暗花明又一村。  

萧鼓追随春社近。衣冠简朴古风存。从今若许闲乘月。拄杖无时夜叩门。  

原选者评。有如弹丸脱手。不独善写难状之景。  

雨霁出游书事  

十日苦雨一日晴。拂拭柱杖西村行。清沟泠泠流水细。好风习习吹衣轻。  

四邻蛙声已礔礔。两岸柳色争青青。辛夷先开半委地。海棠独立方倾城。  

春工遇物初不择。亦秀燕麦开芜菁。荠花如雪又烂漫。百草红紫哪知名。  

小鱼谁取置道侧。细柳穿颊危将烹。欣然买放寄吾意。草莱无地苏疲氓。  

原选者评。闲闲即目。有鸢飞鱼跃之意。末句一转。便追风人。非大家乌能有此。  

上虞逆旅见旧题岁月感怀  

舴艋为家东复西。今朝破晓下前溪。青山缺处日初上。孤店开时莺乱啼。  

倦枕不成千里梦。坏墙闲觅十年题。漆园傲吏犹非达。物我区区岂足齐。  

题十八学士图  

隋日昏曀东来倾。雷塘风吹草木腥。平时但忌黑色儿。不知乃有虬须生。  

晋阳龙飞云滃滃。关洛万里即日平。东征归来脱金甲。天策开府延豪英。  

琴书闲暇永清昼。簪履光彩明华星。高参伊吕列佐命。下者才气犹峥嵘。  

但余一恨到千载。高阳缪公来窜名。老奸得志国几丧。李氏诛徙连孤婴。  

向令亟念履霜戒。危乱安得存勾萌。众贤一佞祸尚尔。掩卷涕泪临风横。  

原选者评。自古知人不易。一经指出。便为炯戒。此诗之有关政治者。笔亦劲直无比。  

。唐书。秦王使阎立本图像文学。褚亮为之赞题名爵里号十八学士图。  

夜闻松声有感  

清晨放船落星石。大风吹帆如箭激。回头已失庐山云。却上吴城观落日。  

夜深龙归擘祠门。入木数寸留爪痕。明朝就视心尚栗。腥风卷地雷霆奔。  

归船买酒持自慰。性命生平惊屡戏。固知神怒有定时。波纹蹙作鱼鳞细。  

如今哀病卧林坰。霜覆檐月满庭。松声惊破三更梦。犹作当时风浪听。  

十二月一日  

东风吹斗柄。暖律变严凝。草色迷残烧。溪流带断冰。儿书春日榜。女翦上元灯。  

莫笑蒲龛睡。山翁怯岁增。  

宿枫桥  

七年不到枫桥寺。客枕依然半夜钟。风月未须轻感慨。巴山此去尚千重。  

原选者评。所谓。一番拈起一番新。也。  

雨中泊赵屯有感  

归燕羁鸿共断魂。荻花枫叶泊孤村。风吹暗浪重添缆。雨送新寒半掩门。  

鱼市人烟横惨淡。龙祠萧鼓闹黄昏。此身且健无余恨。行路虽难莫更论。  

原选者评。潘问奇曰。三四风景飒然。五六亦称。  

。入蜀记。大风解船。经皖口至赵屯。未朝日。已行百五十里。而风盖大。乃泊夹中。赵屯有戍兵。亦小市聚也。夜雨。秋风  

秋风吹客樯。节物叹遐方。岁事忽云暮。吾行殊未央。霜清汉水绿。日落楚山苍。  

此去三巴路。无猿亦断肠。  

原选者评。前四句宕。五六撑拄得起。结有余力。逼真。盛唐格律。  

重阳  

照江丹叶一林霜。折得黄花更断肠。商略此时须痛饮。细腰宫畔过重阳。  

原选者评。王士祯云。偶与友人论宋人绝句。若放翁。照江丹叶一林霜。舟中一雨扫飞  

蝇。江上荒城猿鸟悲。诸篇。皆可直追唐音。  

。入蜀记。九日。泊塔子矶。求菊花於江上人家。得数枝。芬馥可爱。为之颓然么径醉。  

沙头  

游子行愈远。沙头逢暮秋。孙刘鼎足地。荆益犬牙州。鼓角风云惨。江湖日夜浮。  

此生应衮衮。高枕看东流。  

原选者评。雄浑悲壮。直摩浣花之垒。  

移船  

沙际舟衔尾。相依作四邻。暮年多感慨。分路亦酸辛。折竹占行日。吹箫赛水神。  

无劳问亭驿。久客自知津。  

将离江陵  

暮暮过渡头。旦旦走堤上。舟人与关吏。见熟识颜状。痴顽久不去。常恐遭诮让。  

昨日倒樯竿。今日联百丈。买薪备雨雪。储米满瓶盎。明当遂去此。障袂先侧望。  

即今孟冬月。波涛幸非壮。潦收出奇石。雾卷见叠嶂。地山佥多崎岖。峡束少平旷。  

从来乐山水。临老愈跌宕。皇天怜其狂。择地令自放。山花白似雪。江水绿於酿。  

。竹枝。本楚些。妙句寄悽怆。何当出清诗。千古续遗唱。  

原选者评。九月二十日倒樯竿。立舻床。盖上峡惟用舻及百丈。不复张帆矣。百丈以巨竹为之。大如人臂。予所乘干六百解船。用舻六枝。百丈两车。沧滩  

百夫正助鸣舻。舟中对面不得语。须臾人散寂无哗。惟闻百丈转两车。  

呕呕哑哑车转急。舟人已在沙际立。露敛芦村落照红。雨余渔舍炊烟湿。  

故乡回首已千山。上峡初经第一滩。少年亦慕宦游乐。投老方知行路难。  

松滋小酌  

西游六千里。此地最凄凉。骚客久埋骨。巴歌犹断肠。风声撼云梦。雪意接潇湘。  

万古茫茫恨。悠然付一觞。  

原选者评。五六翛然意远。兼有沈雄之气。孟浩然云。猎响惊云梦。渔歌激楚词。妙处故应逊此。  

晚泊松滋渡口  

小滩拍拍鸬鹚飞。深竹萧萧杜宇悲。看镜不堪衰病后。系船最好夕阳时。  

生涯落魄惟耽酒。客路苍茫自咏诗。莫问长安在何许。乱山孤店是松滋。  

系舟下牢溪游三游洞二十八韵  

旧观三峡图。常谓非人情。意疑天壤间。岂有此峥嵘。画师定戏耳。聊欲穷丹青。  

西游过沔鄂。莽莽千里平。昨日到峡州。所见始可惊。乃知画非妄。却恨笔未精。  

及兹下牢戍。峰嶂毕自呈。下入裂坤轴。高骞插青冥。角胜多列峙。擅美有孤撑。  

或如釜上甑。或如坐后屏。或如倨而立。或如喜而迎。或深如螺房。或如窗棂。  

峨巍冠冕古。婀娜髻鬟倾。其间绝出者。虎搏蛟龙狞。崩崖凛欲堕。修梁架空横。  

悬瀑潟无底。终古何时盈。幽泉莫知处。但闻珩佩鸣。怪怪与奇奇。万状不可名。  

久闻三游洞。疾走忘病婴。窦穴初漆黑。伛偻扪壁行。方虞触蛰蛇。俯见一点明。  

扶接困僮奴。恍然出瓶罂。穹穹厦屋宽。滴乳成微泓。题名欧与黄。云蒸苍藓平。  

穿林走惊麕。拂面逢飞鼪。息倦盘石上。拾樵置茶铛。长啸答谷响。清吟和松声。  

辞卑不堪刻。犹足寄友生。  

原选者评。语奇句老。颇近昌黎。视。南山。盖具体而微尔。  

秋风亭拜寇莱公遗像  

江上秋风宋玉悲。长官手自葺茅茨。人生穷达谁能料。蜡泪成堆又一时。原选者评。感慨系之。其风调致佳。  

王士祯曰。诗意以。蜡泪成堆。为公贵后事。按。后山丛谈。所记。则自其微时已然。既为宰相。乃所谓。无地起楼台相公。也。此莱公英雄本色。所以不可及。  

闻猿  

瘦尽腰围不为诗。良辰流落自成衰。也知客里偏多感。谁料天涯有许悲。  

汉塞角残人不寐。渭城歌罢客将离。故应未抵闻猿恨。况是巫山庙里时。  

原选者评。排宕开阖。波澜无限。格调自李商隐得之。故自青出於蓝。  

瞿唐行  

四月欲尽五月来。峡中水涨何雄哉。浪花高飞暑路雪。滩石怒转晴天雷。  

千艘万舸不敢过。篙工柂师心胆破。人人阴拱待势衰。谁敢轻行犯奇祸。  

一朝时去不自由。山腹空有沙痕留。君不见。陆子岁暮来夔州。婴塘峡水平如油。  

蹋碛  

鬼门关外逢人日。蹋碛千家万家出。竹枝。惨戚云不动。剑器。聊翩日将夕。  

行人十有八九瘿。见怪何曾羞顾影。江边沽酒沙上卧。峡口月出风吹醒。  

人生未死信难知。焦页卒页夔州生鬓丝。何日画船摇桂檝。西湖却赋探春诗。  

乡中每以寒食立夏之间省坟。客夔适逢此时。凄然感怀  

手持绿酒酹苍苔。今岁何由匹马来。清泪不随春雨断。孤吟欲和暮猿哀。  

皂貂破敝归心切。白发凄凉老境催。誓墓只思长不出。松门日日手亲开。  

风雨中望峡口诸山奇甚。戏作短歌  

白盐赤甲天下雄。拔地突兀摩苍穹。凛然猛士抚长剑。空有豪健无雍容。  

不令气象少渟氵畜。常恨天地无全功。今朝忽悟始叹息。妙处元在烟雨中。  

太阴杀气横惨澹。元化变态含空濛。正如奇材遇事见。平日乃与常人同。  

安得朱楼高百尺。看此疾雨吹横风。  

原选者评。奇思横出。杰语迭见。晚晴闻角有感  

暑雨初收白帝城。小荷新竹夕阳明。十年尘土青衫色。万里江山画角声。  

零落亲朋劳远梦。凄凉乡社负归耕。议郎博士多新奏。谁致当时鲁二生。  

原选者评。游尝与范成大论东坡。遥知叔孙子。已致鲁诸生。句。谓为意深语缓。此诗结意虽显。亦有不尽之致。  

畏虎  

滑路滑如苔。涩路涩若梯。更堪都梁下。一雪三日泥。泥深尚云可。委身饿虎蹊。  

心寒道上迹。魄碎茆叶低。常恐不自免。一死均猪鸡。老马亦甚畏。愶愶不敢嘶。  

吾闻虎虽暴。未尝窥汝栖。孤行暮不止。取祸非排挤。彼谗实有心。平地生沟谿。  

哀哉马新息。薏苡成珠犀。  

原选者评。得诗人激刺之旨。截然径住。弥健弥深。  

邻水延福寺早行  

化蝶方酣枕。闻鸡又著鞭。乱山徐吐日。积水远生烟。淹泊真衰矣。登临独惘然。  

桃花应笑客。无酒到愁边。  

原选者评。著语之工。视。四更山吐月。残夜水明楼。一警健。一细致。  

大安病酒留半日。王守复来招。  

不往。送酒解酲。因小饮江月馆  

江驿春酲半日留。更烦送酒为扶头。柳花漠漠嘉陵岸。别是天涯一段愁。  

晓发金牛  

客枕何时稳。忽忽又束装。快晴生马影。新暖坼花房。沮水春流绿。嶓山晓色苍。  

阿瞒狼狈地。千古有遗伤。  

山南行  

我行山南已三日。如绳大路东西出。平川沃野望不尽。麦陇青青桑郁郁。  

地近函秦气俗豪。鞦韆蹴鞠分朋曹。苜蓿连云马蹄健。杨柳夹道车声高。  

古来历历兴亡处。举目山川尚如故。将军堂上冷云低。丞相祠前春日暮。  

国家四纪失中原。师出江淮未易吞。会看金鼓从天下。却用关中作本根。  

和高子长参议道中  

梁州四月晚莺啼。共忆扁舟罨画谿。莫作世间儿女态。明年万里驻安西。  

原选者评。翩翩有侠气。  

次韵张季长题龙洞  

我昔谒紫皇。翳凤骖虬龙。俯不见尘世。浩浩万里空。谪堕尚远游。忽到汉始封。  

西望接蜀道。北顾连秦中。壮哉形胜区。有此蜿蜒宫。雷霆自革堂鞳。环玦亦珑。  

石屋如建章。万户交相通。来者各有得。尽取知无从。凭高三叹息。自古几英雄。  

老我文字蓑。挥毫看诸公。  

原选者评。慨然远望。落想在耳目之外。  

太息  

太息重太息。吾行无终极。冰霜迫残岁。鸟兽号落日。秋砧满孤村。枯叶拥破驿。  

白头乡万里。堕此虎豹宅。道边新食人。膏血染草棘。平生铁石心。忘家思报国。  

即今冒九死。家国两无益。中原久丧乱。志士泪横臆。切勿轻书生。上马能击贼。  

阆中作  

残年作客遍天涯。下马长亭便似家。三叠凄凉渭城曲。数枝间澹阆中花。  

襞笺授官相逢晚。理鬓熏衣一笑哗。俱是邯郸枕中梦。坠鞭不用忆京华。  

游锦屏山谒少陵祠堂  

城中飞阁连危亭。处处轩窗临锦屏。涉江亲到锦屏上。却望城郭如丹青。  

虚堂奉祠子杜子。眉宇高寒照江水。古来磨灭知几人。此老至今元不死。  

山川寂寞客子迷。草木摇落壮士悲。文章垂世自一事。忠义凛凛令人思。  

夜归沙头雨如注。北风吹船横半渡。亦知此老愤未平。万窍争号泄悲怒。  

原选者评。伤今怀古。怀抱略同。忾然寤叹。如见其人。亦以写其胸臆耳。  

归次汉中境上  

云栈屏山阅月游。马蹄初喜踏梁州。地连秦雍川原壮。水下荆扬日夜流。  

遗虏孱孱宁远略。孤臣耿耿独私忧。良时恐作他年恨。大散关头又一秋。  

原选者评。才气慷慨。不诡风人。  

南沮水道中  

磑舍临湍濑。罾船聚小潭。山形寒渐瘦。雪意暮方酣。久客情怀恶。频来道路谙。  

家山空怅望。无梦到江南。  

长木夜行抵金堆市  

夜行长木村。重雾杂零雨。湿萤粘野蔓。寒犬吠云坞。道坏交细泉。亭废立遗堵。  

时时过农家。灯火照鸣杼。嗟予独何事。无岁得安处。即今穷谷中。性命寄豹虎。  

三更投小市。买酒慰羁旅。高咏。东山。诗。怅望怀往古。  

赴成都泛舟自三泉至益昌。谋以明年下三峡  

诗酒清狂二十年。又摩病眼看西川。心如老骥常千里。身似春蚕已再眠。  

暮雪乌奴停醉帽。秋风白帝放归船。飘零自是关天命。错被人呼作地仙。  

原选者评。颔联自佳。近人朱彝尊乃谓比兴之体。可以偶见。摭其相类之句。以为前后稠叠。何乃吹毛求疵。  

王士正曰。蜀道广元县。蜀王弟葭萌所封。古苴侯国。城西二里有乌奴山。陆游诗。暮雪乌奴停醉帽。秋风白帝放归船。是也。  

雪晴行益昌道中。颇有春意  

杜陵雁下岁将残。匹马西游雪拥关。憔悴敢忘双阙路。淹迟遍看两川山。  

春回柳眼梅须里。愁在鞭丝帽影间。安得黄金成大药。为人千载驻颓颜。  

剑门道中遇微雨  

衣上征尘杂酒痕。远游无处不销魂。此身合是诗人未。细雨骑驴入剑门。  

原选者评。卢世曰。笔墨之气。脱化殆尽。剑门城北回望剑关诸峰青入云汉。感蜀亡事。慨然有赋自昔英雄有屈信。危机变化亦逡巡。阴平穷寇非难御。如此江山坐付人。  

原选者评。刘禅庸主。谯周庸臣。七字中含多少感慨。  

绵州魏城县驿有罗江东诗云。  

芳草有情皆碍马。好云无处不遮楼。戏用其韵  

老夫乘兴忽西游。远跨秦吴万里秋。尊酒登临遍山寺。歌辞散落满江楼。  

孤城木叶萧萧下。古驿滩声氵虢氵虢流。未许诗人夸此地。茂林修竹忆吾州。  

东津  

岁暮涪江水归壑。白沙渺然石荦角。蜀天常燠少雪霜。绿树青林不摇落。  

阑干诘屈临官道。烟霭参差望城郭。打鱼斫脍修故事。豪竹哀丝奉欢乐。  

乐莫乐於新相知。美人一笑回春姿。四方本是丈夫事。安用一生无别离。  

原选者评。深情老笔。视少陵二作。虽未敢旗鼓中原。亦当雁行同时。诸子岂敢望其项背。  

东山  

今日之集何佳哉。入关剧饮始此回。登山正可小天下。跨海何用寻蓬莱。  

青天肯为陆子见。妍日似趣梅花开。有酒如涪绿可爱。一醉直欲空千罍。  

驼酥鹅黄出陇右。熊肪玉白黔南来。眼花耳热不知夜。但见银烛高花催。  

京华故人死太半。欢极往往潜生哀。聊将豪纵压忧患。鼓吹动地声如雷。  

原选者评。高风跨俗。真骨凌霜。高作也。  

绵州录参厅观姜楚公画鹰少陵为作诗者  

我来访古涪之滨。不辞百罔冀一真。走马朝秦海棕馆。斫脍夜醉鲂鱼津。  

越王高楼亦已换。俯仰今古堪悲辛。督邮官舍最卑陋。栋挠楹腐知几春。  

岿然此壁独亡恙。老槎劲翮完如新。向来劫火何自免。叱呵守护疑有神。  

妖狐九尾穴国中。共置不问如越秦。天时此物合致用。下睼指呼端在人。  

会当原野洒毛血。坐令万里青烟尘。老眼还忧不及见。诗成肝胆空轮囷。  

西郊寻梅  

西郊梅花矜绝艳。走马独来看不厌。似羞流落蒙市尘。宁堕荒寒傍茆店。  

翛然自是世外人。过去生中差一念。浅颦常鄙桃李学。独立不容莺蝶觇。  

山矾水仙晚角出。大是春秋吴楚僭。余花岂无好颜色。病在一俗无由砭。  

朱栏玉砌渠有命。断桥流水君何欠。嗟余相与颇同调。身客剑南家在剡。  

凄凉万里归无日。萧飒二毛衰有渐。尚能作意晚相从。烂醉不辞杯潋滟。  

原选者评。因险出奇。却不落小家数。  

海棠  

谁道名花独故宫。东城盛丽足争雄。横陈锦障阑干外。尽吸红云酒酉戋中。  

贪看不辞持夜烛。倚狂直欲擅春风。拾遗旧咏悲零落。瘦损腰围拟未工。  

原选者评。孙勷曰。末句妙於翻案。如此著意。自尔无陈非新。  

驿舍见故屏风画海棠有感  

厌烦只欲长面壁。此心安得顽如石。杜门复出叹习气。止酒还开惭定力。  

成都一月海棠开。锦绣裹城迷巷陌。燕宫最盛号花海。霸国雄豪有遗迹。  

猩红鹦绿极天巧。叠萼重跗眩朝日。繁华一梦忽吹散。闭眼细思犹历历。  

忧乐相寻岂易知。故人应记醉中诗。夜阑风雨嘉州驿。愁向屏风见折枝。  

原选者评。结尾点题。含情无限。通首俱成波澜矣。夜闻松声有感。与此同调。盖其作用熟也。  

登荔枝楼  

平羌江水接天流。凉入帘栊已似秋。唤作主人元是客。知非吾土强登楼。  

间凭曲槛常忘去。欲下危梯更小留。公事无多厨酿美。此身不负负嘉州。  

凌云醉归作  

峨嵋月入平羌水。叹息吾行俄至此。谪仙一去五百年。至今醉魂呼不起。  

玻璃春满琉璃钟。宦情苦薄酒兴浓。饮如长鲸渴赴海。诗成放笔千觞空。  

十年看尽人间事。更觉麴生偏有味。  

君不见蒲萄一斗换得西凉州。不如将军告身供一醉。醉中感怀  

早岁君王记姓名。即今憔悴客边城。青衫犹是鹓行旧。白发新从剑外生。  

古戍旌旗秋惨澹。高城刁斗夜分明。壮心未许全消尽。醉听檀槽。出塞。声。  

原选者评。卢世曰。三四无限感慨。  

玻璃江  

玻璃江水千尺深。不如江上离人心。君行未过青衣县。妾心先到峨嵋阴。  

金樽共釂不知晓。月落烟渚天横参。车轮无角那得住。马蹄不方何处寻。  

空凭尺素寄幽恨。纵有绿绮谁知音。愁来只欲掩屏睡。无奈梦断闻疏砧。  

原选者评。清便宛转。别成风调。视范成大作。奚啻。床上下。之别。  

送客至江上  

多事经旬不出城。今朝送客此间行。郊原远带新晴色。人语中含乐岁声。  

天际敛云山尽出。江流收涨水初平。故园社友应惆怅。五岁无端弃耦耕。  

原选者评。如此颔联。较之。绕郭烟岚。满山楼阁。以相夸耀者。独有雅人深致。  

九月十六日夜。梦驻军河外。遣使招降诸城。觉而有感  

杀气昏昏横塞上。东并黄河开玉帐。昼飞羽檄下列城。夜脱貂裘抚降将。  

将军枥上汗血马。猛士腰间虎文韦长。阶前白刃明如霜。门外长戟森相向。  

朔风卷地吹急雪。转盼玉花深一丈。谁言铁衣冷彻骨。感义怀恩如挟纩。  

腥臊窟穴一洗空。太行北岳原无恙。更呼斗酒作长歌。要遣天山健儿唱。  

成都行  

倚锦瑟。击玉壶。吴中狂士游成都。成都海棠十万株。繁华盛丽天下无。  

青丝金络白雪驹。日斜驰遣迎名姝。燕脂褪尽见玉肤。绿鬟半脱娇不梳。  

吴绫便面对客书。斜行小草密复疏。墨君秀润瘦不枯。风枝雨叶笔笔殊。  

月浸罗袜清夜徂。满身花影醉索扶。东来此欢堕空虚。坐悲新霜点鬓须。  

易求合浦千斛珠。难觅锦江双鲤鱼。  

原选者评。一结见意。诗体如是。初寒  

江路常逢雨。山城早得寒。兰凋初解佩。菊老尚加餐。节物知何负。情怀自鲜欢。  

浮生看已熟。不必梦邯郸。  

木山  

枯楠千载遭风雷。披枝折干吁可哀。轮囷无用天所赦。秋水初落浮江来。  

嵌空宛转若耳鼻。峭瘦拔起何崔嵬。珠宫贝阙留不得。忽山洲渚知谁推。  

书窗正对云洞启。丛菊初傍幽篁栽。是间著汝颇宜称。摩挲朝暮真千回。  

天公解事雨十日。洗尽泥滓滋莓苔。一丘一壑吾所许。不须更慕明堂材。  

十月一日浮桥成。以故事宴客凌云  

阴风吹雨白昼昏。谁扫云雾升朝暾。三江水缩献洲渚。九顶秀色欲塞门。  

西山下竹十万个。江面便可驰车辕。巷无居人亦何怪。释耒来看空山村。  

。竹枝。宛转秋猿苦。桑落潋滟春泉浑。众宾共醉忘烛跋。一径却下缘云根。  

走沙人语若朝卷。争桥炬火如星繁。肩舆睡兀到东郭。空有醉墨留衫痕。  

十年万事俱变灭。点检自觉唯身存。寒灯夜永照耿耿。卧赋长句招羁魂。  

观大散关图有感  

上马击狂胡。下马草军书。二十抱此志。五十犹癯儒。大散陈仓间。山川郁盘纡。  

劲气钟义士。可与共壮图。坡咸阳城。秦汉之故都。王气浮夕霭。宫室生春芜。  

安得从王师。汛扫迎皇舆。黄河与函谷。四海通舟车。士马发燕赵。布帛来青徐。  

先当营七庙。次第画九衢。偏师缚可汗。倾都观受俘。上寿大安宫。复如贞观初。  

丈夫毕此愿。死与蝼蚁殊。志大浩无期。醉胆空满躯。  

原选者评。忠愤蟠郁。自然形见。无意於工而自工。卷四十三  

山阴陆游诗二  

十月十九日与客饮。忽记去年此时自锦屏归山南。  

道中小猎。今又将去此矣  

去年纵猎韩坛侧。玉鞭自探南山雪。今年痛饮蜀江边。金杯却吸峨眉月。  

。竹枝。歌舞新教成。凄怨传得三巴声。城头筑观出云雨。峨眉正与阑干平。  

酒酣诗就掷杯去。醉蹋玻璃江上路。悬知幽石间断桥边。已有梅花开半树。  

长门怨  

寒风号有声。寒日惨无晖。空房不敢恨。但含岁暮悲。今年选后宫。连娟千蛾眉。  

早知获遣速。悔不承恩迟。声当彻九天。泪当达九泉。死犹复见思。生当长弃捐。  

原选者评。忠厚悱恻。深于言怨。  

断碑叹  

二萧同起南兰陵。正如文叔与伯升。至今人悲大萧死。赍恨不见梁家兴。  

崇崇之陵久为谷。岂为群盗分珠玉。断碑槎牙弃道边。文字班班犹可读。  

剥剜苔藓一凄然。俯仰人间几变迁。世人作碑君勿哂。千载园林须石笋。  

原选者评。简峭。  

蜀酒歌  

汉州鹅黄鸾凤雏。不鸷不搏德有余。眉州玻璃天马驹。出门已无万里涂。  

病夫少年梦清都。曾赐虚皇碧琳腴。文德殿门晨奏书。归居皇封罗百壶。  

十年流落狂不除。遍走人间寻酒垆。青丝玉瓶到处酤。鹅黄玻璃一滴无。  

安得豪士致连车。倒瓶不用杯与盂。琵琶如雷聒坐隅。不愁渴死老相如。醉后草书歌诗戏作朱楼矫首隘八荒。绿酒一举累百觞。洗我堆阜峥嵘之胸次。写为淋漓放纵之词章。  

墨翻初若鬼神怒。字瘦忽作蛟螭僵。宝刀出匣挥雪刃。大舸破浪驰风樯。  

纸穷掷笔霹雳响。妇女惊走儿童藏。往时草檄喻西域。飒飒声动中书堂。  

一收朝迹忽十载。西掠三巴穷夜郎。山川荒绝风俗异。赖有美酒犹能狂。  

醉中自脱头上帻。绿发未许侵微霜。人生得丧良细事。孰谓老大多悲伤。  

原选者评。醉墨淋漓。畅然满志。忽移商调。凄然改色矣。柴升所谓。浸淫奔放于词翰之中。以遂其放浪萧散不溺不淄之概。者。取诸此也。  

十二月初一日得梅一枝。绝奇。  

戏作长句。今年于是四赋此花矣  

高标已压万花群。尚恐娇春习气存。月兔捣霜供换骨。湘娥鼓瑟为招魂。  

孤城小驿初飞雪。断角残钟半掩门。尽意端相终有恨。夜寒皴玉倩谁温。  

原选者评。梅花诗最为难工。中四语颇有逸致。  

十二月十一日视筑堤  

江水来自蛮夷中。五月六月声摩空。巨鱼穹龟牙须雄。欲取阛市为龙宫。  

横堤百丈卧霁虹。始谁筑此东平公。今年乐哉适岁丰。更不相倚勇赴功。  

西山大竹织万笼。船舸载石来无穷。横陈屹立相叠重。置力犹在水庙东。  

我登高原相其冲。一盾可受百箭攻。蜿蜿其长高隆隆。截如长城限羌戎。  

安得椽笔记始终。插江石崖坚可砻。  

游修觉寺  

上尽苍崖百级梯。诗囊香碗手亲携。山从飞鸟行边出。天向平芜尽处低。  

花落忽惊春事晚。楼高剩觉客魂迷。兴阑扫榻禅房卧。清梦还应到剡溪。  

原选者评。潘问奇曰。第三句。真登临妙语。  

祖应世曰。曲江有。一水云际飞。之句。竟陵评云。若入俗手。定作。一云水际飞。矣。此颔联若作。鸟从山边出。更有何味。塞上曲  

三尺铁如意。一丈玉马鞭。笑把出门去。万里行无前。当道何崔嵬。云是玉门关。  

方当置屯守。征人何时还。马色如杂花。铠光若流水。肃肃不敢哗。遥望但尘起。  

日落戍火青。烟重塞垣紫。回首五湖秋。西风开芡觜。  

原选者评。蟠奇气于简古。著鲜华于老健。不徒作悲凉语气。体绝似太白。  

苦笋  

藜藿盘中忽眼明。骈头脱襁白玉婴。极知耿介种性别。苦节乃与生俱生。  

我见魏徵殊妩媚。约束儿童勿多取。人才自古要养成。放使干霄战风雨。  

月下作  

畏暑不巾袜。步月榰短筇。瘦身发鬅鬙。顾影如孤松。径幽萤开阖。池涨鱼口佥喁。  

飞泉穿北垣。珠玉相撞舂。东湖更奇绝。百亩银初熔。但能抱琴往。绝恨欠鹤从。  

重露倾荷盘。微风堕芙蓉。观言美清夜。缥缈吹疏钟。空中飞仙人。粲然冰雪容。  

笑我老尘世。不记瑶台逢。  

原选者评。清丽。寄意处妙无迹相。  

过大蓬岭度绳桥至杜秀才山庄  

度笮临千仞。梯山蹑半空。湿云朝暮雨。阴壑古今风。亭观参差见。阑干诘曲通。  

柳空丛筱出。松偃翠萝蒙。负笼银钗女。钅且畬鹤发翁。何由有余奉。小筑此山中。  

东湖新竹  

插棘编篱谨护持。养成寒碧映沦漪。清风掠地秋先到。赤日行天午不知。  

解箨时闻声蔌蔌。放梢初见叶离离。官闲我欲频来此。枕簟仍教到处随。  

原选者评。集中诗类此者颇多。往往脍炙人口。然颔联不过斫句工巧。作者佳处殊不在此。今择其华净少累者存之。以备一体。其有句无篇者汰之。若矜尚字句之巧。以为得放翁家法。所谓微之之识石武石夫耳。夏日湖上  

乌帽筇枝散客愁。不妨胥吏杂沙鸥。迎风枕簟平欺暑。近水帘笼探借秋。  

茶灶远从林下见。钓筒常向月中收。江湖四十馀年梦。岂信人间有蜀州。  

同何元立赏荷花。追怀镜湖旧游  

少狂欺酒气吐虹。一笑未了千觞空。凉堂下帘人似玉。月色泠泠透湘竹。  

三更画船穿藕花。花为四壁船为家。不须更踏花底藕。但嗅花香已无酒。  

花深不见画船行。天风空吹。白纟宁。声。双桨归来弄湖水。往往湖边人已起。  

即今憔悴不堪论。赖有何郎共此樽。红绿疏疏君勿叹。汉嘉去岁无荷看。  

怡斋  

东湖仲夏草树荒。屋古无人亭午凉。萱房微呀不见日。笋箨自解时吹香。  

野藤蟠屈入窗罅。湿菌扶疏生屋梁。跨沟数椽最幽翳。涨水及槛雨败墙。  

静涵青苹舞藻荇。闲立白鹭浮鸳鸯。芙渠虽瘦亦弥漫。照眼翠盖遮红妆。  

水纹枕簟欲卷却。团团素扇懒复将。天风忽送塔铃语。唤觉清梦游潇湘。  

龙湫歌  

环湫巨木老不花。渊沦千尺龙所家。爪痕入木欲数寸。观者心掉不敢哗。  

去年大旱绵千里。禾不立苗麦垂死。林神社鬼无奈何。老龙欠身徐一起。  

隆隆之雷浩浩风。倒卷江水倾虚空。鳞间出火作飞电。金蛇夜掣层云中。  

明朝父老来赛雨。大巫吹箫小巫舞。祠门人散月娟娟。龙归抱珠湫底眠。  

原选者评。须臾慰满三农望。敛却神功寂若无。此诗亦有其意。  

蒸暑思梁州述怀  

宣和之末予始生。遭乱不及游司并。从军梁州亦少慰。土脉深厚泉流清。  

季秋岭谷浩积雪。二月草木初抽萌。夏中高凉最可喜。不省举手驱蚊虻。  

藏冰一出卖满市。玉璞堆积寒峥嵘。柳阴夜卧千驷马。沙上露宿连营兵。  

胡笳吹堕漾水月。烽燧传到山南城。最思出甲戍秦陇。戈戟彻夜相摩声。  

两年剑南走尘土。肺热烦促无时平。荒池昏夜蛙礔礔。食案白日蝇营营。  

何时王师自天下。雷雨氵项洞收欃枪。老生衰病畏暑湿。思卜鄠杜开柴荆。古意  

绁足饲饥鹰。鹰饱意未平。伏枥岂不安。老骥终悲鸣。士生固欲达。又惧徒富贵。  

素愿有未伸。五鼎澹无味。茅屋秋雨漏。稻陂春水深。长歌倾蜀酒。举世不知心。  

原选者评。身分极高。语亦落落入古。  

寓驿舍  

闲坊古驿掩朱扉。又憩空堂绽客衣。九万里中鲲自化。一千年外鹤仍归。  

绕庭数竹饶新笋。解带量松长旧围。唯有壁间诗句在。暗尘残墨两依依。  

题宇文子友所藏薛公鹤  

仙人骐骥绝世稀。卵生凡禽是而非。宫保妙笔穷化机。缟衣玄裳真令威。  

千年华表聊一归。回首幸脱乘轩讥。喙吞不恨菰米微。从吾曹游安得肥。  

晨至湖上  

园古逢秋好。身闲与懒宜。空堂赏疏壑。重阁望参差。竹粉有新意。松风含古姿。  

低回惭禄米。官事少于诗。  

听琴  

疏帘曲槛风凉。细腰美人藕丝裳。绿藤水纹穿矮床。玉指纤纤弹。履霜。  

高林莺啭日正长。幽涧泉鸣夜未央。哀思不怨和而庄。有齐淑女礼自防。  

世人但惑青楼倡。琵琶箜篌杂胡羌。试听一曲醒汝狂。文姬指法传中郎。  

原选者评。于韩。欧。苏。黄诸家外。自树一帜。泠泠清音。欲满人耳。视诸子正未肯作邾莒。  

龙眠画马  

国家一从失西陲。年年买马西南夷。瘴乡所产非权奇。边头岁入几番皮。  

崔嵬瘦骨带火印。离立欲不禁风吹。圉人太仆空列位。龙媒汉血来何时。  

李公太平官京师。立仗惯见渥洼姿。断缣岁久墨色暗。逸气尚若不可羁。  

赏奇好古自一癖。感事忧国空馀悲。  

呜呼。安得毛骨若此三千匹。衔枚夜度桑乾碛。原选者评。文集跋韩干马。大驾南幸将十八年。秦兵洮马不复可见。志士所共叹也。观此画使人作关辅河渭之梦。殆欲零涕矣。  

山中得长句。戏呈周辅并简朱县丞  

鹤鸣山空无鹤来。青霞嶂深天壁开。千岩角逐互吞吐。一峰拔起矜崔嵬。  

日光微漏潭见底。水气上薄云成堆。幽禽飞鸣报客至。奇树璀灿知谁栽。  

花藤怪蔓白昼暗。奔猿落狖无时哀。路穷尚嗫一千级。忽见密竹藏楼台。  

共言神僧昔住此。至今光景如天台。楮筇负笠出复没。喜动妇人惊提孩。  

高人何至作狡狯。无乃玩世聊相诙。不然学道穷实际。讵捨正大崇奇瑰。  

儒林丈人学擅世。馀事尚压蔡与崔。名山未死可再到。此士一失难重陪。  

赞府摘山事如纤。摆拨领客何奇哉。境幽神怆不可住。归倩玉手传金杯。  

长歌行  

人生不作安期生。醉入东海骑长鲸。犹当出作李西平。手枭逆贼清旧京。  

金印煌煌未入手。白发种种来无情。成都古寺卧秋晚。落日偏傍僧窗明。  

岂其马上破贼手。哦诗常作寒将  

虫 鸣。兴来买尽市桥酒。大车磊落堆长瓶。  

哀丝豪竹助剧饮。如钜野受黄河倾。平时一滴不入口。意气顿使千人惊。  

国雠未报壮士老。匣中宝剑夜有声。何当凯还宴将士。三更雪压飞狐城。  

游三井观  

三井久知名。暇日偶一访。栋宇坏欲尽。基址尚闳壮。画墙皆国工。烟云俨天仗。  

旌旄亚戈戟。佩玉杂弓革长。太古实杰作。笔落九天上。吴生名擅世。睥睨未肯让。  

规模远有考。意象豪不放。最奇老癯仙。骨立神愈王。石恪虽少怪。用笔亦跌宕。  

两姝淡娥眉。非复火食状。尘埃久侵蚀。风雨无盖障。好事未易逢。宁能久亡恙。  

雍洛劫火馀。妙迹尽凋丧。斯游恐难继。伫立增悄怆。  

原选者评。因画生慨。妙得子美家法。笔力朴坚。亦复相近。  

临别成都帐饮万里桥赠谭德称  

成都城南万里桥。芦根末风萧萧。映花碾草钿车小。驻坡蓦涧青骢骄。  

入门翠径绝窈窕。临水飞观何岧峣。判无功名著不朽。惟仗诗酒宽无聊。  

迎霜早已足雉兔。微冷便欲思狐貂。喜看缕脍映盘箸。恨欠斫蟹加橙椒。  

坐中谭侯天下士。龙马毛骨矜超遥。乌犀白纟宁谪仙样。但可邂逅不可召。  

今年一战馘馀子。风送六翮凌青霄。美人再拜乞利市。醉墨飞落生鲛绡。  

我衰于世百无用。十年不趁含元朝。华缨肯傍萧飒鬓。宝带那束龙钟腰。祝君好去事明主。日望分喜来渔樵。游谈引类亦细事。寄酒且解相如消。  

丈人观  

黄金篆书扁朱门。夹道巨竹屯苍云。崖岭划若天地分。千柱耽耽压其垠。  

缨冠肃谒丈人君。广殿空庭吹宝熏。摩挲画墙手为皲。异哉山夔与土。  

物怪祕祕冠丘坟。仙人佩玉杂帨巾分。手整貂冠最不群。欲去不忍恨日曛。  

道翁采药昼夜勤。松根茯苓获兼斤。人芝植立僵骨筋。狗杞群吠声狺狺。  

山炉小甑吹幽芬。朱颜不饮常自醺。我亦宿诵五千文。一念之差随世纷。  

誓将从翁走如麇。隐书秘诀何由闻。  

原选者评。硬语排。自见妥帖。  

储福观  

路转屏风叠。云藏帝子家。穷幽行荦确。息倦倚槎牙。绿藓封茶树。清霜折药花。  

世无勾漏令。谁此养丹砂。  

原选者评。不少新色。亦逼唐调。  

离堆伏龙祠观孙太古画英惠王像  

岷山导江书。禹贡。江流蹴山山为动。呜呼秦守信豪杰。千年遗迹人犹诵。  

决江一支溉数州。至今禾粟连云种。孙翁下笔开生面。岌礭高冠摩屋栋。  

徙木遗风虽峭刻。取材尚足当世用。寥寥后世岂乏人。尺寸未施谗已众。  

要官无责空赋禄。轩盖传呼真一哄。奇勋伟绩旷世无。仁人志士临风恸。  

我游故祠九顿首。夜遇神君了非梦。披云激电从天来。赤手骑鲸不施鞚。  

原选者评。以骚人之才。发志士之感。独立苍茫自咏诗。正使生平蕴结。藉此一摅。  

登灌口庙东大楼观岷江雪山  

我生不识柏梁建章之宫殿。安得峨冠侍游宴。又不及身在荥阳京索间。擐甲横戈夜酣战。  

胸中迫隘思远游。溯江来倚山旻山楼。千年雪岭阑边出。万里云涛坐上浮。禹迹茫茫始江汉。疏凿功当九州平。丈夫生世要如此。赍志空死能无叹。白发萧条吹北风。手持卮酒酹江中。姓名未死终磊磊。要与此江东注海。平羌道中望峨眉山慨然有作  

白云如玉城。翠岭出其上。异境忽堕前。心目久荡漾。别来二百日。突兀喜无恙。  

飞仙遥举手。唤我一税鞅。此行岂或便。屏迹事幽旷。何必故山归。更破万里浪。  

原选者评。王士祯曰。九盘山临青衣江。遥望大峨。秀出天平。云岚万状。积雪晶然。中峨如伛偻。少峨如拱揖。北来诸山。蜿蜒起伏。争趋峨下。放翁诗。白云如玉城。翠岭出其上。  

。异境忽堕前。心目久荡漾。身未到此。不知语意之工。  

次韵何元立都曹赠行  

嘉荣东西川。此别不为远。徘徊凌云寺。决去未遽忍。登高望故人。烟树参差见。  

悬知今日梦。不隔重城键。平生相从意。百年有未满。结巢青城云。期子在岁晚。  

原选者评。澄淡入古。  

初到荣州  

乱山缺处城楼呀。双旗萧萧晚吹笳。烟深绿桂临绝壑。霜落残濑鸣寒沙。  

废台已无隐士啸。遗宅尚有高人家。铃斋下榻约僧话。松阴枕石放吏衙。  

杯羹最珍慈竹笋。瓶水自养山薑花。地炉堆兽炽石炭。瓦鼎号蚓煎秋茶。  

少年远游无百里。一饥能使行天涯。岂唯惯见蓬婆雪。直恐遂泛星河槎。  

故巢肯作儿女恋。异境会向乡闾夸。一杯径醉帻自堕。灯下发影看参。  

沙醉中怀眉山旧游  

劲酒少和气。哀歌无欢情。故乡不敢思。登高望锦城。锦城哪得去。仿佛蟆颐路。  

遥知尊前人。指我题诗处。  

我虽流落夜郎天。遇酒能狂似少年。想见东郊携手日。海棠如雪柳飞绵。  

原选者评。如瓶泄水。如珠走盘。相见酒间挥洒之乐。  

斋中夜坐有感  

荒山为城溪作壕。风鼓巨木声翻涛。鸱枭乘屋弹不去。狐狸欺人怒竖毛。  

雨来红鹤更可恶。争巢一似婴儿号。城孤屋老草木茂。正坐人少此辈豪。  

急呼五百具畚锸。欲掀窟穴穷腥臊。忽然语罢却自笑。残年何至与汝鏖。  

浣花江色绿如黛。春波滟滟浮轻舠。行当系缆柳阴下。仰听莺语倾香醪。  

晚登横溪阁  

楼鼓声中日又斜。凭高愈觉在天涯。空桑客土生秋草。野度虚舟集晚鸦。  

瘴雾不开连六诏。俚歌相答带三巴。故乡可望应添泪。莫恨云山万叠遮。  

原选者评。凄其欲绝。哀厉弥长。被之歌喉。可以绕梁三日。  

高斋小饮戏作  

梅花又发鬼门关。坐觉春风万里宽。荔子阴中时纵酒。竹枝。声里强追欢。  

丁年汉使殊方老。子夜。吴歌昨梦残。白帝夜郎俱不恶。两公补处得凭栏。  

太液黄鹄歌有引  

汉始元元年春二月。黄鹄下建章宫太液池中。公卿上寿。赐诸侯王。列侯宗室金钱。  

予夜读。汉书。追作歌一首。  

建章宫里春风寒。太液水生池面宽。中人驰奏黄鹄下。龙旗豹尾临池看。  

芹香藻暖鹄得意。左右从官呼万岁。须臾传诏宴公卿。欢声如雷动天地。  

时平宫省游乐多。黄鹄刷羽涵恩波。小臣珥笔龙墀下。原继前朝。天马歌。  

原选者评。托兴深远。承灵威兮障外国。犹是。夜度桑乾。之意。  

夜闻浣花江声甚壮  

浣花之东当笮桥。奔流啮桥桥为摇。分洪初疑两蛟舞。触石散作千珠跳。  

壮声每挟雷雨横。巨势潜借鼋鼍骄。梦回闻之坐太息。铁衣何日东征辽。  

衔枚度碛沙飒飒。盘槊断陇风萧萧。不然提檄径归去。短篷卧听钱塘潮。  

谒诸葛丞相庙  

汉终四百天所命。老贼方持太阿柄。区区梁益岂足支。不忍安坐观异姓。  

遗民亦知王室在。闰位哪干天统正。公虽已没有神灵。犹假贼手诛钟邓。  

前年我过沔阳祠。再拜奠俎哀泪迸。洁斋请作送迎诗。精忠大义神其听。  

原选者评。能道孔明心事。辞意警绝。善于包举。醉中长歌  

阑干斗柄摇天东。人间一夜回春风。注桃染柳岁相似。惟我衰颜非昔红。  

可怜逢春不自感。更欲使气惊儿童。烟郊射雉锦臆碎。水亭供脍金盘空。  

归穿南市万人看。流星突过连钱骢。高楼作歌醉自写。墨光烛焰交长虹。  

人生未死贵适意。万里作客原非穷。故人夜直金銮殿。偃卧独听宫门钟。  

春感  

少时狂走西复东。银鞍骏马驰如风。眼看春去不复惜。只道岁月来无穷。  

初游汉中亦未觉。一饮尚可倾千钟。叉鱼狼藉漾水浊。猎虎蹴踏南山空。  

射堋命中万人看。球门对植双旗红。华堂却来弄笔砚。新诗醉草夸坐中。  

剑关南山才几日。壮气摧缩成衰翁。雪霜萧飒已满鬓。蛟龙郁屈空蟠胸。  

邻园杏花忽烂熳。推枕强起随游蜂。绕看百匝几叹息。吹红洗绿行匆匆。  

暮年逢春尚有几。常恐春去寻无踪。青铜三百尚可办。且判烂醉酤郫筒。  

花时遍游诸家园  

宣华无树著啼莺。惟有摩诃春水生。故老能言当日事。直将宫锦裹宫城。  

原选者评。于海棠寓荒淫之警。独有深味。  

题明皇幸蜀图  

天宝政事何披猖。使典相国胡奴王。弄权杨李不足怪。阿瞒手自裂纪纲。  

八姨富贵尚有理。何至诏书褒五郎。卢龙贼骑已汹汹。丹凤神语犹琅琅。  

人知大势危累卵。天稔奇祸如崩墙。台省诸公独耐事。歌咏功德卑虞唐。  

一朝杀气横天末。匹马西奔几不脱。向来谄子知几人。贼前称臣草间活。  

剑南万里望秦天。行殿春寒闻杜鹃。老臣九龄不可作。鱼蠹蛛丝。金鉴编。  

原选者评。笔墨老横。有如高牙大纛。堂堂正正。摧坚而折锐。一结尤得立言之旨。  

春残  

石镜山前送落晖。春残回首倍依依。时平壮士无功老。乡远征人有梦归。  

苜蓿苗侵官道合。芜菁花入麦畦稀。倦游自笑摧颓甚。谁记飞鹰醉打围。  

原选者评。卢世曰。项联有髀肉复生之慨。对酒  

闲愁如飞雪。入酒即消融。好花如故人。一笑杯自空。  

流莺有情亦念我。柳边尽日啼春风。长安不到十四载。酒徒往往成衰翁。  

九环宝带光照地。不知留君双颊红。  

游园觉。乾明。祥符三院至暮  

成都再见春事残。虽名闲官实不闲。门前车马闹如市。案上文檄高于山。  

有时投罅辄径出。略似齐客偷秦关。日斜仆夫已整驾。顾景欲驻愁嘲讪。  

岂知今朝有此乐。放浪一笑开衰颜。抽身黄尘乌帽底。得意翠木清泉间。  

褰裳危磴穷荦确。洗耳古涧听淙潺。岂唯顿觉宇宙广。政尔一散腰脚顽。  

似闻青城缥缈处。待我归缀仙官班。俊鹰解绦即万里。岂比倦翼方知还。  

食荠  

小著盐醯助滋味。微加薑桂发精神。风炉歙钵穷家活。妙诀何曾肯授人。  

原选者评。小有风致。  

幽居晚兴  

借钅且属斤药喜微香。汲井浇花趁晚凉。胸次何曾横一物。尊前尚欲笑千场。  

锦江秋雨芙蓉老。笠泽春风杜若芳。归去自佳留亦乐。梦中何处是吾乡。  

原选者评。行云流水之趣。眼前语颇能道出。  

书叹  

三代藏宝器。世守参河图。埋湮则已矣。可使列市区。文章有废兴。盖与治乱符。  

庆历嘉祐间。和气扇大炉。数公实主盟。浑灏配典谟。开辟始欧王。菑畬逮曾苏。  

大驾初渡江。中原皆避胡。吾犹及故老。清夜陪坐隅。论文有脉络。千古著不诬。  

俯仰四十年。绿发霜蓬枯。孤生尊所闻。秉节不敢渝。久幽士固有。速售理则无。  

世方乱珉玉。吾其老江湖。  

原选者评。文章与时隆污。自古而然。后生小子。亻面规矩而改错。岂知老成之有渊源耶。  

太白叹。大雅久不作。少陵云。文章千古事。高情远识。可以并读。  

。文集。答邢司卢书。近时颇有不利场屋者。退而组织古语。剽裂奇字。大书深刻。以眩世俗。读之使人面热。此等果可言文章乎。如唐韩氏。柳氏。吾宋欧氏。王氏。苏氏。以文章擅天下者。徒以在场屋时苦心耗力。凡陈言浅说之可病者。已知厌弃。如都市之玉工。珉玉杂治。  

积日既久。望而识之矣。一旦取荆山之璞。以为黄琮苍璧。万乘之宝。珉岂可复欺耶。凡今不利场屋而名古之文者。往往多未尝识珉者也。安知玉哉。  

月下醉题  

黄鹄飞鸣未免饥。此身自笑欲何之。闭门种菜英雄老。弹铗思鱼富贵迟。  

生拟入山随李广。死当穿冢近要离。一樽强醉南楼月。感慨长吟恐过悲。  

原选者评。卢世曰。三。四自是壮语。  

铜壶阁望月  

铜壶阁上看明月。身在千寻白银阙。十年肺渴今夕平。浩然胸次堆冰雪。  

恨无仙掌出云表。更取坠露和玉屑。夜阑三叹下危梯。明日人间火云热。  

夜宴即席作  

宣华辇路牧牛羊。摩诃龙池草茫茫。宫殿犁尽馀缭墙。南风远吹禾黍香。  

草间白骨横秋霜。何由唤起釂一觞。痴人走死声利场。我独感此惜流光。  

花开时风榭凉。美人缥缈如鸾翔。尧年舜日乐未央。非子之故为谁狂。  

芳华楼夜宴  

射虎将军老不侯。尚能豪纵醉江楼。笙歌杂沓娱清夜。风露高寒接素秋。  

少日壮心轻玉塞。暮年幽梦堕沧洲。人间清绝沅湘路。常许灵均作许愁。  

岁晚  

岁晚城隅车马稀。偷闲聊得掩荆扉。征蓬满野风霜苦。多稼连云雁鹜肥。  

报国有心空自信。结茅无地竟安归。浣花道上人谁识。华表千年老令威。  

原选者评。颔联真风人语。叹惋无尽。妙有含蓄。  

数日寒顿减。颇有春意。感怀赋短歌  

微阴寒不力。破腊春暗动。林梢报梅白。水际闻鸟哢。羁鸿渐整翮。一一劳目送。  

应怜飞蓬客。犹作浣花梦。平生江淮间。裘马事豪纵。岂知老畏死。斋钵受蔬供。忍馋每自笑。小饮未敢痛。何以慰寂寥。卧听压春瓮。  

梅花  

冰崖雪谷木未芽。造物破荒开此花。神全形枯近有道。意庄色正知无邪。  

高坚政要饱忧患。放弃何遽愁荒遐。移根上苑亦过计。竹篱茅屋真吾家。  

平生自嫌亦自许。妙处可识不可夸。金尊翠杓未免俗。篝火为试江南茶。  

原选者评。另开生面。全是寓言。  

万里桥江上习射  

坡陇如涛东北倾。胡床看射及春晴。风和渐减雕弓力。野迥遥闻羽箭声。  

天上欃枪端可落。草间狐兔不须惊。丈夫未死谁能料。一笴他年下百城。  

出塞曲  

佩刀一刺山为开。壮士大呼城为摧。三军甲马不知数。但见动地银山来。  

长戈逐虎祁连北。马前曳来血丹臆。却回射雁鸭绿江。箭飞雁起连云黑。  

清泉茂草下程时。野帐牛酒争淋漓。不学京都贵公子。唾壶麈尾事儿嬉。  

偶过浣花感旧游戏作  

忆昔初为锦城客。醉骑骏马桃花色。玉人携手上江楼。一笑钩帘赏微雪。  

宝钗换酒忽径去。三日楼中香未灭。市人不识呼酒仙。异事惊传一城说。  

至今西壁馀小草。过眼年光如电掣。正月锦江春水生。花枝缺处小舟横。  

闲倚胡床吹玉笛。东风十里断肠声。  

楼上醉书  

丈夫不虚生世间。本意破敌收河山。岂知蹭蹬不称意。八年梁益凋朱颜。  

三更抚枕忽大叫。梦中夺得松亭关。中原机会嗟屡失。明日茵席留馀潸。  

益州官楼酒如海。我来解旗论日买。酒酣博为欢娱。信手枭卢喝成采。  

牛背烂烂电目光。狂杀自谓元非狂。故都九庙臣敢忘。祖宗神灵在帝旁。  

原选者评。纵笔直书。却有沉郁顿挫之妙。范成大赠游云。高兴馀飞动。孤忠有照临。非虚语也。  

初春出游  

春风初来满刀州。江水照人如泼油。犊车芳草南陌头。家家倾赀事遨游。  

万里桥西系黄骝。为君一登散花楼。半年长斋废觥筹。兴来忽典千金裘。  

小桃婀娜弄芳柔。红兰茁芽满春洲。垆边女儿不解愁。斗草才罢还藏钩。  

可怜世人自拘囚。盎中乾坤舞蜉蝣。百年苦短去日遒。问君安用万户侯。  

张园海棠  

洛阳春信久不通。姚魏开落胡尘中。扬州千叶昔曾见。已叹造化无余功。  

西来始见海棠盛。成都第一推燕宫。池台扫除凡木尽。天地眩转花光红。  

庆云堕空不飞去。时有绛雪萦微风。蜂蝶成团出无路。我亦狂走迷西东。  

此园低树犹三丈。锦绣却在青天上。不须更著刀尺裁。乞与齐奴开步障。  

原选者评。不著凡语。为海棠生色。从来咏海棠者多矣。以此为最。  

登剑南西川门感怀  

自古高楼伤客情。更堪万里望吴京。故人不见暮云合。客子欲归春水生。  

瘴疠连年须药石。退藏无地著柴荆。诸公勉画平戎策。投老深思看太平。  

原选者评。卢世曰。此首极似杜陵。读者自辨之。  

眉州作  

扁舟久不泛蟆津。常恐黄尘解污人。烂醉破除千日懑。狂吟判断四州春。  

汀洲渐叹花老。风露初尝荔子新。便欲骑鲸东海去。胜游未忍别峨岷。  

江楼  

急雨洗残瘴。江边闲倚楼。日依平野没。水带断槎流。捣纸荒村晚。呼牛古巷秋。  

腐儒忧国意。此际入搔头。  

原选者评。随意咏怀。不觉近杜。其由来深矣。  

访杨先辈不遇。因至石室  

访客客已去。追凉成独行。衣冠严汉殿。草木拱秦城。古鹙苍台滑。空庭落日明。出门还忄党恍。列屋打碑声。  

感秋  

西风繁杵捣征衣。客子关情正此时。万事从初聊复尔。百年强半欲何之。  

画堂蟋蟀怨清夜。金井梧桐辞故枝。一枕凄凉眠不得。呼灯起作感秋诗。  

原选者评。王士正曰。玉阶蟋蟀闹清夜。四语。小说载此为蜀中某驿卒女诗。放翁见之。  

纳以为妾。为夫人所逐。又有。卜算子。词。不合画春山。依旧留愁住。云云。按。剑南集。此诗乃放翁在蜀时所作。本七律。玉阶。作。画堂。闹。作。怨。后人稍窜易数字。辄傅会。或收入闺秀诗。可笑也。  

白鹤馆夜坐  

竹声风雨交。松声波涛翻。我坐白鹤馆。灯清无晤言。廓然心境寂。一洗吏卒喧。  

袖手哦新诗。清寒愧雄浑。屈宋死千载。谁能起九原。中间李与杜。独招湘水魂。  

自此竞摹写。几人望其藩。兰苕看翡翠。烟雨啼青猿。岂知云海中。九万击鹏鲲。  

更阑灯欲死。此意与谁论。  

原选者评。此与。书叹。一篇。见此老识力。亦后学良则。所以为南渡之冠。  

南津胜因院亭子  

南江平无风。如镜新拂拭。渔舟不点破。潋潋千顷碧。阑干西北角。云散山争出。  

坡竞南走。翠入窗户窄。江山不世情。作意娱此客。岂无尊中酒。豪饮非宿昔。  

明当还成都。尘上埋马迹。后岩在眼中。飞去无羽翼。  

书寓舍壁  

天与痴顽不解愁。未埋病骨且闲游。山於拄杖横时看。路到芒革奚破处休。  

初拟烧丹住南岳。却因学剑客西州。秋风巾褐添萧爽。又作临邛十日留。  

## 卷四十四  

山阴陆游诗三  

西岩翠屏阁  

把酒孤亭半日留。西岩独擅鹤山秋。也知绝境终难赋。且喜闲身得纵游。  

鹘起危巢时磔磔。鹿鸣深涧暮呦呦。人生适意方为乐。甲第朱门只自囚。  

原选者评。五六造语幽绝。寂历之境。宛然在目。  

雨中山行至松风亭忽澄霁  

烟雨千峰拥髻鬟。忽看青嶂白云间。卷藏破墨营丘笔。却展将军著色山。  

赠宋道人  

我不如昔人骑鹤上九天。玉简奏事虚皇前。平生啬养气粗全。两脚驰走轻如烟。  

鸟道悬崖忽飞。戏掷短剑声铿然。转盼跳下千仞涧。已复取剑升层巅。  

腾猿俊鹘争后先。饥食松花掬飞泉。金骨绿髓渐凝坚。口哦七字。黄庭篇。  

西来欲访挟弹仙。丹经剑诀更精研。嗟哉一失五百年。作诗付子勿妄传。  

猎罢夜饮示独孤生  

白袍如雪宝刀横。醉上银鞍身更轻。帖草角鹰掀兔窟。凭风羽箭作鸱鸣。  

关河可使成南北。豪杰谁堪共死生。欲书万言投魏阙。灯前揽笔涕先倾。  

原选者评。直从胸臆流出。如闻抚髀之叹。  

秋晚登城北门  

幅巾藜杖北城头。卷地西风满眼愁。一点烽传散关信。两行雁带杜陵秋。  

山河兴废供搔首。身世安危入依楼。横槊赋诗非复昔。梦魂犹绕西梁州。原选者评。神似少陵。  

暮秋  

时序中年速。风霜客路长。孤愁巴月白。清梦楚山苍。灯暗秋衔壁。钟疏夜殷床。  

端居有微禄。不敢恨殊方。  

数日暄妍。颇有春意。予闲居。无日不出游。戏作  

小春花蕾索春饶。已有暄风入紫貂。村路雨晴鸠妇喜。射场草绿雉媒骄。  

苑边接客飞金勒。楼上谁家弄玉箫。莫怪夕阳归独后。早梅唤我度溪桥。  

江楼醉中作  

淋漓百榼宴江楼。秉烛挥毫气尚遒。天上但闻星主酒。人间宁有地埋忧。  

生希李广名飞将。死慕刘伶赠醉侯。戏语佳人频一笑。锦城已是六年留。  

曳策  

慈竹萧森拱废台。醉归曳策一徘徊。纷纷落日牛羊下。黯黯长空霰雪来。  

三峡猿催清泪落。两京梅傍战尘开。客怀已是凄凉甚。更听城头画角哀。  

原选者评。触绪即来。自是此翁忠悃与杜陵无二。赏其气之苍老。  

谒汉昭烈惠陵及诸葛公祠宇  

雨止风益豪。雪作云不动。凄凉汉陵庙。衰草卧翁仲。画妓空笙竽。土马阙羁鞚。  

壤沃黄犊耕。柏密幽鸟哢。尚想忠武公。身任社稷重。整整渭上营。气已无岐雍。  

少须天意定。破贼宁患众。兴亡信有数。星陨事可痛。陵边四五家。茆竹居接栋。  

手皲纸上箔。醅熟酒鸣瓮。虽嗟生理微。亦足逭饥冻。刘葛固雄杰。阅世均一梦。  

论高常近迂。才大本难用。九原不可作。再拜临风恸。  

原选者评。潘问奇曰。事未必然。聊为孔明吐气。  

大雪歌  

长安城中三日雪。潼关道上行人绝。黄河铁牛僵不动。承露金盘冻将折。  

虬  

须 豪客狐白裘。夜来醉眠宝钗楼。五更未醒已上马。冲雪却作南山游。千年老虎猎不得。一箭横穿雪皆赤。拿空争死作雷吼。震动山林裂崖石。  

曳归拥路千人观。髑髅作枕皮蒙鞍。人间壮士有如此。何不来归汉天子。  

原选者评。一腔豪气。千古奇文。觉希逸。雪赋。直是儿女情多。风云气少。  

访客至西郊  

槭槭败叶飞。黯黯寒云低。村墟与市里。触目一惨凄。今日病体轻。驾言适城西。  

丹柿满野店。青帘出江堤。猎骑载雉兔。樵檐悬鹑鸡。居人各自得。使我念故谿。  

故谿不敢说。况复朝金闺。伤哉啮雪翁。岁晚犹牧羝。下愚不自还。大惑终身迷。  

君恩何由报。力耕愧黔黎。  

夜寒  

清夜焚香读。楚词。寒侵貂褐欺吾衰。轻冰满研风声急。忽记山阴夜雪时。  

故蜀别苑在成都西南十五六里。梅至多。  

有两大树夭矫若龙。相传谓之。梅龙。予初至蜀。  

尝为作诗。自此岁常访之。今复赋一首。丁酉十一月也  

昔年曾赋西郊梅。茫茫去日如飞埃。即今衰病百事懒。陈迹未忘犹一来。  

蜀王故苑犁已遍。散落尚有千雪堆。朱楼玉殿一梦破。烟芜牧笛遗民哀。  

两龙卧稳不飞去。鳞甲脱落生莓苔。精神最遇雪月见。气力苦战冰霜开。  

羁臣放士耿独立。淑姬静女知谁媒。摧伤虽多意愈厉。直与天地争春回。  

苍然老气压桃杏。笑我白发心尚孩。微风故为作妩媚。一片吹入黄金罍。  

原选者评。诗以言情赋物。而情不至不足以为诗。羁臣放士耿独立。淑姬静女知谁媒。  

盖亦黯然自伤矣。  

闲意  

柴门虽设不曾开。为怕人行损绿苔。妍日渐催春意动。好风时卷市声来。  

学经妻问生疏字。尝酒儿斟潋滟杯。安得小园宽半亩。黄梅绿李一时栽。  

书雨  

仲冬候始寒。丙夜天正黑。雨来挟风助。吼击不遗力。声如拔高山。势若伐强国。  

初忧老柏折。遂恐石笋踣。乾坤本无心。百神各效职。蛟龙斗岁暮。豪横理莫测。  

农功幸已成。龙怒亦会息。屋漏何足言。袖手姑默默。原选者评。信手拈来。辄成奇语。中间接笔。尤为健绝。  

暮冬夜宴  

官机锦茵金蹙凤。舞娃钗堕双鬟重。宝炉三尺香吐雾。画烛如椽风不动。  

主人爱客情无已。筝声未断歌声起。亦知百岁等朝露。便恐一欢成覆水。  

炉红酒绿春为回。坐上梅花连夜开。堂前只尺异气候。冰合平池霜压阶。  

原选者评。妙於讽谕。风人之遗。  

谒石犀庙  

闲过石犀祠。登堂一叹欷。江回陵谷变。碑断市朝非。荒圃连寒垄。斜阳映夕霏。  

兴亡俱昨梦。惆怅跨驴归。  

江上散步寻梅。偶得绝句  

小南门外野人家。短短疏篱缭白沙。红稻不须鹦鹉啄。清霜催放两三花。  

大醉梅花下。走笔赋此  

闭门坐叹息。不饮辄千日。忽然酒兴生。一醉须一石。檐头花易老。旗亭酒常窄。  

出郊索一笑。放浪谢形役。把酒梅花下。不觉日既夕。花香袭襟袂。歌声上空碧。  

我亦落乌巾。倚树吹玉笛。人间奇事少。颇谓三勍敌。酒阑江月上。珠树挂寒璧。  

便疑从此仙。朝市长扫迹。醉归乱一水。顿与异境隔。终当骑梅龙。海上看春色。  

原选者评。风流清兴。如在目前。  

广都江上作  

微波不摇江。纤云不行天。我来倚杖立。天水相澄鲜。平远望不尽。日落自生烟。  

梅花耿独立。雪树明前川。好风吹我衣。春色已粲然。东村闻酒美。买醉上渔船。  

道室夜意  

寒泉漱酒醒。午夜诵仙经。茶鼎声号蚓。香盘火度萤。斋心守玄牝。闭目得黄宁。  

寄语山中友。因人送茯苓。城南王氏庄寻梅  

涸池积槁叶。茆屋围疏篱。可怜庭中梅。开尽无人知。寂寞终自香。孤贞见幽姿。  

雪点满绿苔。零落尚尔奇。我来不须晴。微雨正相宜。临风两愁绝。日暮倚筇枝。  

原选者评。骨格不凡。  

游诸葛武侯书台  

沔阳道中草离离。卧龙往矣空遗祠。当时典午称猾贼。气丧不敢当王师。  

定军山前寒食路。至今人祠丞相墓。松风想像。梁甫吟。尚忆幡然答三顾。  

出师一表千载无。远比管乐盖有余。世上俗儒宁办此。高台当日读何书。  

原选者评。警策语。故不在多。  

眉州披风榭拜东坡先生遗像  

蜿蜒回顾山有情。平铺十里江无声。孕奇蓄秀当此地。郁然千载诗书城。  

高台老仙谁所写。仰视眉宇寒峥嵘。百年醉魂吹不醒。飘飘风袖筇枝横。  

尔来逢迎厌俗子。龙章凤姿我眼明。北扉南海均梦耳。谪堕本自白玉京。  

惜哉画史未造极。不作散发骑长鲸。故乡归来要有日。安得春江变酒从公倾。  

南定楼遇急雨  

行遍梁州到益州。今年又作渡泸游。江山重复争供眼。风雨纵横乱入楼。  

人语朱离逢峒獠。棹歌欸乃下吴舟。天涯住稳归心懒。登览茫然却欲愁。  

原选者评。属对之妙。神韵自然。不可凑泊。  

舟中对月  

百壶载酒游凌云。醉中挥袖别故人。依依向我不忍别。谁似峨嵋半轮月。  

月窥船窗挂凄冷。欲到渝州酒初醒。江空袅袅钓丝风。人静翩翩葛巾影。  

哦诗不睡月满船。清寒入骨我欲仙。人间更漏不到处。时有沙禽背船去。  

涪州道中  

远客喜归路。清游逾昔闻。雨添山翠重。舟压浪花分。洛叟经名世。张侯勇冠军。怀人不可觌。袖手对炉熏。  

北岩  

舣船涪州岸。携儿北岩游。遥楫横大江。褰裳蹑高楼。雨昏山半失。江涨地欲浮。  

老矣宁再来。为作竟日留。乌帽程丈人。闭户本好修。骇机一朝发。议罪至窜投。  

党禁久不解。胡尘暗神州。修怨以稔祸。哀哉谁始谋。小人无远略。所怀在私仇。  

后来其鉴兹。赋诗识岩幽。  

原选者评。持论岩正。所见者大。集中如此等作。於君子小人之分。判若黑白。足以观其所处矣。  

忠州禹庙  

古郡巴蛮国。空山夏禹祠。鸦归暗庭柏。巫拜荐江蓠。草蔓青缘壁。苔痕紫满碑。  

欲归频怅望。回照夕阳时。  

原选者评。虽非。橘柚。龙蛇。之比。亦老气无敌。  

龙兴寺吊少陵先生寓居  

中原草草失承平。戍火胡尘到两京。扈跸老臣身万里。天寒来此听江声。  

原选者评。双管齐下。一写两枝。  

张完臣曰。草草。二字。状尽衰世景象。谓之咏少陵可。谓之自咏亦可。  

游万州岑公洞  

大业征辽发闾左。军兴书檄煎膏火。此时也复有闲人。自引岩泉拾山果。  

后六百岁吾来游。洞中正夏凄如秋。乳石床平可坐卧。水作珠帘月作钩。  

十年神游八极表。浮名坐觉秋豪小。试问岑公迎我不。鹤飞忽下青松杪。  

万州放船过下岩小留  

画船四月满旗风。饮散匆匆益鸟首东。醉里偏怜江水绿。意中已想荔枝红。  

断碑零落莓苔遍。幽涧淙潺略彴通。一疋宁无好东绢。凭谁画此碧玲珑。楚城江上荒城猿鸟悲。隔江便是屈原祠。一千五百年间事。只有滩声似旧时。  

原选者评。王士祯曰。归州在江北山巅。江南有楚台山。山上有楚王台及旧秭归城。三闾大夫实产是乡。王龟龄诗。城廓旧为夔子国。人民多是楚王孙。陆放翁诗。江上荒城猿鸟悲。隔江便是屈原祠。一千五百年间事。只有滩声似旧时。何仲然诗。古郡山头数家住。客舟江上一灯明。竹杖。惯听巴人曲。鸟道才通楚国程。荒山寒日。江声怒号。独坐吟此数诗。不必。猿鸣三声泪沾裳。也。  

张完臣曰。声味都尽。而语气不断。此之谓诗。  

舟出下牢关  

大舸凌惊涛。飞渡青玉峡。虚壁云濛濛。阴洞风飒飒。拂天松盖偃。入水山脚插。  

炎曦忽摧破。亭午手忘箑。悬知今夜喜。月白宿沙夹。旷哉七泽游。盟鸥不须歃。  

原选者评。压韵皆稳。  

峡口夜坐  

三峡至此穷。两壁犹峭立。估船无时行。妇盎有夜汲。风生树影动。月碎水流急。  

草根缀微露。萤火飞熠熠。吾行已四旬。才抵楚西邑。浩歌散郁陶。还舟觉衣湿。  

初到荆州  

万里泛仙槎。归来鬓未华。萧萧沙市雨。淡淡渚宫花。断岩添新涨。高城咽晚笳。  

船窗一樽酒。半醉落乌纱。  

阻风  

沙市三日风。万鼓鸣船头。欲去不得发。卧对青灯幽。听儿诵。离骚。可以散我愁。  

微言入孤梦。恍与屈宋游。睡起铜瓶响。欣然唤茶瓯。吾道无淹速。风伯非所尤。  

小雨极凉。舟中熟睡至夕  

舟中一雨扫飞蝇。半脱纶巾卧翠藤。青梦初回窗日晚。数声柔橹下巴陵。  

原选者评。卢世曰。只末一句。有多少蕴含在。岳阳楼  

身如病鹤短翅翎。雨雪飘洒号沙汀。天风忽吹不得住。东下巴峡泛洞庭。  

轩皇张乐虽已矣。此地至今朝百灵。雄楼岌礭镇吴楚。我来举手扪天星。  

帆樯才放已隐隐。云气乱入何冥冥。鼋鼍出没蛟鳄横。浪花遮尽君山青。  

黄衫仙翁喜无恙。袖剑近到城南亭。眼前俗子败人意。安得与翁同醉醒。  

黄鹤楼  

手把仙人绿玉杖。吾行忽及早秋期。苍龙阙角归何晚。黄鹤楼中醉不知。  

江汉交流波渺渺。晋唐遗迹草离离。平生最喜听长笛。裂石穿云何处吹。  

原选者评。别出机轴。邈然清夐。结语运化入妙。几於灭尽针线之迹。  

白雪堂登四望亭。因历访苏公遗迹至安国院  

我醉飞屐登孱颜。拄杖出没风烟间。三山葱日龙鲛鳄静。九关肃穆虎豹闲。  

几年金骨炼绿髓。此日始得穷跻攀。老仙归侍紫皇案。空有野水留淙潺。  

蜿蜒翠阜围绿野。似岭非岭山非山。向来龙蛇满雪壁。雷电下取何时还。  

名花亦已天上去。居人指示题诗处。九十一翁不识公。我抱此恨知无穷。  

舟行蕲黄间。雨霁得便风有感  

天青云白十分晴。帆饱舟轻尽日行。江底鱼龙贪昼睡。淮南草木借秋声。  

好山缥缈何由住。华发萧条只自惊。莫怪时人笑疏懒。宦情元不似诗情。  

长风沙  

江水六月无津涯。惊涛骇浪高吹花。橹声已出雁翅浦。荻夹喜入长风沙。  

长风自古三巴路。樯竿参差杂烟树。南船北船各万里。凄凉小市相依住。  

歌呼杂沓灯火明。黄昏风死浪亦平。劳苦舟师剩沽酒。安稳明朝到池口。  

登赏心亭  

蜀栈秦关岁月遒。今年乘兴却东游。全家稳下黄牛峡。半醉来寻白鹭洲。  

点点江云瓜步雨。萧萧木叶石城秋。孤臣老抱忧时意。欲请迁都涕已流。  

将至京口  

卧听金山古寺钟。三巴昨梦已成空。船头坎坎回帆鼓。旗尾舒舒下水风。  

城角危楼晴霭碧。林间双塔夕阳红。铜瓶愁汲中水。不见茶山九十翁。  

溯溪  

射的峰前禹庙东。短篷三扇卧衰翁。闲携清圣浊贤酒。重试朝南暮北风。  

水落痕留红蓼节。雨来声满绿蒲丛。冲烟莫作匆匆去。拟看溪丁下钓筒。  

冬夜闻雁有感  

从军昔戍南山边。传烽直照东骆谷。军中罢战壮士闲。细草平郊恣驰逐。  

洮州骏马金络头。梁州球场日打球。玉杯传酒和鹿血。女真降虏弹箜篌。  

大呼拔帜思野战。杀气当年赤浮面。南游蜀道已低摧。犹据胡床飞百箭。  

岂知蹭蹬还江边。病臂不复能开弦。夜闻雁声起太息。来时应过桑干碛。  

原选者评。豪迈一往。压倒高岑。  

月夕  

开户满庭雪。徐看知月明。微风入丛竹。复作雪来声。俗尘不待扫。凛然肝肺清。  

村深无漏鼓。鹤戾报三更。  

原选者评。以隽语定幽致。列子御风。泠然善也。  

自云门之陶山。肩舆者失道。行乱山中。  

有茅舍小塘极幽邃。求见主人。不可。意其隐者也  

陂池幽处有茅堂。井臼萧条草树荒。小鸭怯波时聚散。病蔬伤蠹半青黄。  

童儿冲雨收鱼网。婢子闻钟上佛香。我亦暮年思屏迹。数椽何计得连墙。  

园中杂书  

残花委地笋掀泥。香碗诗囊到处携。幽梦欲成谁唤觉。半窗斜日鹧鸪啼。池亭夜赋  

池上小亭幽。清宵秉烛游。荷盘时泄露。萤火早知秋。有感岁时速。无声河汉流。  

殊方不堪住。归梦绕沧洲。  

双清堂夜赋  

陆子病少间。独卧谿上堂。人静鱼自跃。风定荷更香。素月行中天。流萤失孤光。  

归鸟飞有声。度此十里塘。嗟我独何事。迟暮客异乡。太息搔短发。起视夜未央。  

原选者评。妙於体物。流萤失孤光。与。萤火早知秋。各有妙理。风定荷更香。风定池莲自在香。亦复自成妙句。前后三诗不妨并存。  

桥南纳凉  

曳杖来追柳外凉。画桥南畔倚胡床。月明船笛参差起。风定池莲自在香。  

半落星河知夜久。无穷草树觉城荒。碧筒莫惜颓然醉。人事还随日出忙。  

初秋梦故山觉而有作  

陂水白茫茫。草烟湿扉扉。牧童一声笛。落日无余晖。遥山已渐隐。村巷亚竹扉。  

老翁延我入。苦谢柿栗微。幸逢岁有秋。一醉君勿违。念此动中怀。命驾吾将归。  

别建安  

欹帽扬鞭晚出城。驿亭灯火向人明。多情叶上萧萧雨。更把新凉送客行。  

紫溪驿  

云外丹青万仞梯。木阴合处子规啼。嘉陵栈道吾能说。略似黄亭到紫溪。  

原选者评。笔有天趣。此作运化工部。下篇又用太白。皆极炉锤之妙。  

月岩  

几年不作月岩游。万里重来已白头。云外连娟何所似。平羌江上半轮秋。  

原选者评。淡淡自合。刻画即失之矣。闻雁  

过尽梅花把酒稀。熏笼香冷换春衣。秦关汉苑无消息。又在江南送雁归。  

原选者评。张完臣曰。可谓深至。  

春雨  

冬旱土不膏。爱此春夜雨。四郊农事兴。老稚迭歌舞。相呼长沮耕。分喜樊迟圃。  

丰年已在目。亭障静桴鼓。我归未有期。一官寄仓庾。幸复宽简书。不敢恨羁旅。  

原选者评。平平写去。淡雅可爱。丰年。十字。抵得一篇。春雨亭记。  

南窗睡起  

梦中忘却在天涯。一似当年锦里时。狂倚宝筝歌。白纟宁。醉移银烛写乌丝。  

酒来郫县香初压。花送彭州露尚滋。起坐南窗成绝叹。玉楼乾鹊误归期。  

原选者评。卢世曰。三四俊爽。自是佳句。  

昼漏迢迢暑气清。不妨小倦带余酲。梦从陇客声中断。愁向湘屏曲处生。  

风度帘旌红浪磜。窗明香岫碧云横。闲情。赋罢凭谁寄。怅望壶天白玉京。  

感旧绝句  

鹅黄酒边绿荔枝。摩诃池上纳凉时。冰纨不画骖鸾女。却写江南。白纟宁。辞。  

原选者评。卢世曰。有世外音响。当於空际遇之。  

夏日昼寝。梦游一院。阒然无人。帘影满堂。  

惟燕蹋筝弦有声。觉而闻铁铎风响璆然。  

殆所梦也耶。因得绝句  

桐阴清润雨余天。檐铎摇风破昼眠。梦到画堂人不见。一双轻雁蹴筝弦。  

书怀绝句  

不到天台三十年。草庵犹记宿云边。老僧晓出松门去。手挈军持取涧泉。原选者评。绝句源出乐府。但取神韵。趣在有意无意之间。唐人推青莲。龙标二家擅场。作者妙处。深得风人之致。视唐殆无愧色。此不可以时代拘者也。  

雨后极凉。料简箧中旧书有感  

日昳小雨不至晡。雨虽未足凉有余。细泉泠泠咽幽窦。清吹策策惊高梧。  

笠泽老翁病苏醒。欣然起理西斋书。十年灯前手自校。行间颠倒黄与朱。  

区区朴学老自信。要与万卷归林庐。尔来世俗好变古。凿空饰诈无根株。  

愀然抚几三太息。力薄抱恨何由祛。兰台漆书非己责。且为签除蠹鱼。  

秋夜  

湖海秋初到。房栊夜转幽。露浓惊鹤梦。月冷伴蛩愁。生计依微禄。年光堕远游。  

岩滩已在眼。早晚放孤舟。  

雨夜  

庭院萧条秋意深。铜炉一炷海南沉。幽人听尽芭蕉雨。独与青灯话此心。  

丰城高安之间憩民家。景趣幽邃。为之慨然怀归  

数家聚云根。细路入丛薄。溅溅石渠水。来往一略彴。有无邻里通。笑语妇子乐。  

浊醪时相就。青蔬缺盐酪。日暮归闭门。绩火星煜爚。先期毕租税。老不入城郭。  

嗟予独何事。早插红尘脚。故山未成归。怅望有余怍。  

寄奉新高令  

小雨催寒著客袍。草行露宿敢辞劳。岁饥民食糟糠窄。吏惰官仓鼠雀豪。  

只要闾闫宽箠楚。不须亭障肃弓刀。九重屡下丁宁诏。此责吾曹未易逃。  

原选者评。此真良二千石矣。察吏。恤灾。安民。弥盗。奉公任职。八句中色色具到。却一气浑成。不冗不腐。风雅遗轨。何可多得。鹤林玉露。载王十朋。真德秀二诗。命意虽同。而气格相去远矣。  

予欲自岩买船下七里滩谒严光祠而归。  

会滩浅。陆行至桐庐始能泛江。因得绝句  

桐庐县前橹声急。苍烟茫茫白鸟双。乱山日落潮未落。胜绝不减吴松江。原选者评。风格绝佳。  

辛丑正月三日雪  

开岁尚残冬。佳哉雪意浓。润归千里麦。声乱五更钟。帘隙收初密。墙隅积已重。  

龙团笑羔酒。狐腋袭驼茸。危槛临欹竹。幽窗听堕松。忽思西戍日。凭堞待传烽。  

原选者评。龙团舌羔酒。用陶谷事。妙於不觉。  

雪霁归湖上。过千秋观少留  

纵辔不嫌远。逢山犹一登。夕阳陂渺渺。残雪塔层层。折竹黄遮道。饥鸟下啄冰。  

欲归还小住。倚杖对崚嶒。  

题山家壁  

山中无传漏。猿鸣知既夕。芳藤上幽援。素月照高壁。主人殊喜事。欢若有夙昔。  

稚子檠竹槃。炊黍持饷客。卜邻虽未辨。清啸聊自适。衰病久废诗。笔端叹荆棘。  

忆昔  

忆昔浮江发剑南。夕阳船尾每相衔。楠阴暗处寻高寺。荔枝红时宿下岩。  

硖石烹猪赛龙庙。沙头伐鼓挂风帆。区区陈迹何由记。唯有征尘尚满衫。  

秋夜  

秋气侵帷梦不成。一灯西壁翳还明。风高露井无桐叶。雨急烟村有雁声。  

击筑谁同燕市饮。赁舂方作会稽行。从来自许知何等。堪叹江湖白发生。  

原选者评。凉风又落南宫木。老雁孤鸣汉北州。不及颔联之含蕴。  

九月三日泛舟湖中作  

儿童随笑放翁狂。又向湖边上野航。鱼市人家满斜日。菊花天气近新霜。  

重重红树秋山晚。猎猎青帘社酒香。邻曲莫辞同一醉。十年客里过重阳。  

新寒  

病怯新寒欲不禁。南窗拥榻夜愔愔。江湖跌宕送余日。书剑萧条孤壮心。杜曲新愁随断雁。辽阳遗恨入疏砧。此怀拟向何人说。赖有昏灯伴苦吟。  

湖村月夕  

客路风尘化素衣。闲愁冉冉鬓成丝。平生不负月明处。神女庙前闻。竹枝。  

原选者评。卢世曰。色相俱空。  

横塘  

横塘南北埭西东。拄杖飘然乐未穷。农事渐兴人满野。霜寒初重雁横空。  

参差楼阁高城上。寂历村墟细雨中。新买一蓑苔样绿。此生端欲伴渔翁。  

蔬圃  

山翁老学圃。自笑一何愚。硗瘠财三亩。勤劬赖两奴。正方畦画局。微润土融酥。  

翦辟荆榛尽。钅且犁磊块无。过沟横略彴。聚甓起浮屠。隙地成瓜援。余功及芋区。  

如丝细生菜。似鸭烂蒸壶。此事今真办。东归不为鲈。  

原选者评。排比琐事。点染闲情。虽云游戏。亦斐亹可观。  

五云门晚归  

高城带远林。落日动寒砧。行客自朝暮。青山无古今。衰迟渐逸气。忧患足危心。  

溪迮滞归艇。何时春水深。  

原选者评。以高韵胜。置盛唐人集中。不复可辨。  

夜汲井水煮茶  

病起罢观书。袖手清夜永。四邻悄无语。灯火正凄冷。山童亦睡熟。汲水自煎茗。  

锵然辘轳声。百尺鸣古井。肺腑凛清寒。毛骨亦苏省。归来月满廊。惜踏疏梅影。  

寄朱元晦提举  

市聚萧条极。村墟冻馁稠。劝分无积粟。告籴未通流。民望甚饥渴。公行胡滞留。  

征科得宽否。尚及麦禾秋。  

原选者评。恻然仁者之言。四十字不愧古人。罗大经谓。文公於诗独取放翁。以其气质浑厚。殆未足以尽之。  

乍晴。风日已知。泛舟至扶桑埭。徘徊西村久之  

十日风雨今日晴。衰病忽减思闲行。接一幅烟雾薄。舴艋八尺凫睮轻。  

亭亭孤塔远天碧。曲曲深巷斜阳明。数家茅屋门昼掩。不闻人声闻碓声。  

身似庞公不入城。东阡南陌饯余生。新年倘有丰年喜。买酒渔村看太平。  

携瘿尊醉梅花下  

楠瘿作尊容斗许。拥肿轮囷元媚妩。肯从放翁来住山。谁云置身不得所。  

山房寂寞久不饮。作意欲就梅花语。我病鲜欢花更甚。日暮凄凉泣残雨。  

人生万事云茫茫。一醉常恐俗物妨。正需仙人冰雪肤。来伴老子铁石肠。  

花前起舞花底卧。花影渐东山月堕。瘿尊未竭狂未休。笑起题诗识吾过。  

城西接待院后竹下作  

水边小丘因古城。上有巨竹数百个。一径蛇蟠不容脚。平处乃可十客坐。  

袅袅共看风枝舞。簌簌时听春箨堕。古佛不妆香火冷。瘦僧如腊袈裟破。  

门前西去长安路。日夜舳橹衔尾过。老夫本乏台省姿。且就清阴曲肱卧。  

幽居春夜  

暮景催人雪鬓双。十年始复反吾邦。云逢佳月每避舍。酒压闲愁如受降。  

三弄笛声初到枕。一枝梅影正横窗。要知清梦游何许。不钓桐江即锦江。  

原选者评。颈联圆妙。有弹丸脱手之乐。  

晨起  

小雨湿清晓。新莺啼早春。年光惊病眼。节物属闲身。巴硖东连楚。嶓山北控秦。  

远游端可继。敢恨素衣尘。  

春游  

平生乐行役。不耐常闭户。今朝新雨霁。一笑整巾屦。青猿导幽蹊。春草伴微步。  

虽云尊酒薄。蔬果亦略具。辛夷发高枝。杨柳吹堕絮。行歌不知远。落日呼野渡。  

横林已栖鸦。浅水犹立鹭。归来意颇豪。古锦有新句。八月十四日夜湖山观月  

长空露洗玻璃碧。紫金之盘径三尺。忽看擘地出人间。桂树扶疏如淡墨。  

揽衣独立镜湖边。风露万顷秋渺然。开帆讵必入东海。骑鲸便可追飞仙。  

冰壶玉瀣侵骨冷。醉看孤鸾舞清影。夜阑归舍人已眠。却倩天风为吹醒。  

原选者评。奇语得自眼前。转觉出人意表。  

夜闻秋风感怀  

西风一夜号庭树。起揽戎衣泪溅襟。残角声催关月堕。断鸿影隔塞云深。  

数篇零落从军作。一寸凄凉报国心。莫倚壮图思富贵。英豪何限死山林。  

草书歌  

倾家酿酒三千石。闲愁万斛酒不敌。今朝醉眼烂岩电。提笔四顾天地窄。  

忽然挥扫不自知。风云入怀天借力。神龙战野昏雾腥。奇鬼摧山太阴黑。  

此时驱尽胸中愁。槌床大叫狂堕帻。吴笺蜀素不快人。付与高堂三丈壁。  

原选者评。与。醉后草书。一篇。各成奇致。  

夜泊水村  

腰间羽箭久凋零。太息燕然未勒名。老子犹堪绝大漠。诸君何至泣新亭。  

一身报国有万死。双鬓向人无再青。记取江湖泊船处。卧闻新雁落寒汀。  

原选者评。率多胸臆。兼有气骨。可为南渡君臣慨然太息。  

自妙相归。将至杜浦堰舟中作  

斜阳发东郭。初夜转西城。寺阁疏钟动。渔村远火明。苍茫林海灭。扑漉水禽惊。  

渐喜吾庐近。遥闻过埭声。卷四十五  

山阴陆游诗四  

秋兴  

樵风溪上弄扁舟。濯锦江边忆旧游。豪竹哀丝真昨梦。爽砧繁杵又惊秋。  

坠枝橘熟初堪翦。浮瓮醅香恰受。莫道身闲总无事。孤灯夜夜写清愁。  

三江舟中大醉作  

志欲富天下。一身常苦饥。气可吞匈奴。束带向小儿。天公无由问。世俗哪得知。  

挥手散醉发。去隐云海涯。风息天镜平。涛起雪山倾。轻帆入浩荡。百怪不可名。  

虹竿秋月钩。巨鳌倘可求。灭迹从今逝。回看隘九州。  

原选者评。拟以太白。便觉去人不远。  

樊江晚泊  

碧云吞日天欲暮。城西捩柁城东路。莼羹菰饭香满船。正是江头落帆处。  

荻洲渔火远更明。烟水苍茫闻雁声。不是绿尊能破闷。白头客路若为情。  

秋夕  

羁魂虚仗些词招。病骨哪禁积毁消。乱叶打窗寒有信。昏灯照幔梦无聊。  

栈边老骥心空在。爨下残桐尾半焦。百感忽生推枕起。碧宵银汉正迢迢。  

原选者评。深于比兴。怨而不怒。  

秋雨排闷十韵  

今夏久无雨。从秋却少晴。空濛迷远望。萧瑟送寒声。衣润香偏著。书蒸蠹欲生。  

坏檐闻瓦堕。涨水见堤平。沟溢池鱼出。天低塞雁征。萤飞明暗庑。蛙闹杂疏更。药醭时须焙。舟闲任自横。未忧荒楚菊。直恐败吴粳。夜永灯相守。愁深酒细倾。  

浮云会消散。鼓笛赛西成。  

原选者评。方回曰。字字工稳。  

寄题朱元晦武彝精舍  

先生结屋绿岩边。读。易。悬知屡绝编。不用采芝惊世俗。恐人谤道是神仙。  

身闲剩觉溪山好。心静尤知日月长。天下苍生未苏息。忧公遂与世相忘。  

原选者评。惟朱子称此诗。惟此诗可寄朱子。所云诗中有人者。  

长安道  

千夫登登供版筑。万手丁丁供斫木。歌楼舞榭高入云。复幕重帘昼烧烛。  

中使传宣骑飞鞚。达官候见车击毂。岂惟炎热可炙手。五月瞿唐谁敢触。  

人生易尽朝露晞。世事无常坏陂复。士师分鹿真是梦。塞翁失马犹为福。  

君不见野老八十无完衣。岁晚北风吹破屋。  

原选者评。言抵药石。体合风雅。  

村舍  

空谷人稀到。新寒病顿轻。晨霜催小猎。宿雨润新耕。草莽秦驰道。云烟越故城。  

千年不磨灭。惟有暮山横。  

原选者评。有俯仰千古之感。句法亦逼老杜。  

幽居感怀  

偶傍枫林结数椽。东归也复度流年。汀洲雁下依残水。墟里人行破夕烟。  

十月风霜欺客枕。五更鼓角满江天。散关清渭应如昨。回首功名一怆然。  

迟暮  

迟暮固多感。况此岁峥嵘。霜霰忽已积。夜闻络纬鸣。青灯不解语。依依有余情。  

铜瓶煮寒泉。中作笙箫声。沉忧能伤人。一夕白发生。蓬莱渺云海。金丹几时成。自若耶溪舟行杭镜湖而归换马亭前烟火微。斗牛桥畔行人稀。云山惨淡少颜色。霜日清薄无光辉。  

新酒成桑正落。美人信断雁空归。高楼何处吹长笛。清泪无端又湿衣。  

原选者评。词意清婉。风调致佳。  

骨相  

骨相原知薄。功名敢自期。病侵强健日。闲过圣明时。形胜轮台地。飞腾瀚海师。  

江湖虽万里。犹拟缀声诗。  

原选者评。意自深深。非关骨相。  

感愤  

今皇神武是周宣。谁赋南征北伐篇。四海一家天历数。两河百郡宋山川。  

诸公尚守和亲策。志士虚捐少壮年。京洛雪消春又动。永昌陵上草芊芊。  

原选者评。大声疾呼。气浮纸上。诸将五首。之嫡嗣也。卢世曰。南渡乐于偏安。谁能念此。  

晚出偏门  

一段新愁带酒酲。半欹乌帽策驴行。村墟香动梅初破。裘褐寒轻雪未成。  

渡口人争红日晚。沙边雁带碧烟横。悠然又觅长堤路。肠断城楼画角声。  

过杜浦桥  

桥北雨余春水生。桥南日落暮山横。问君对酒胡不乐。听取菱歌烟外声。  

庄器之作招隐阁。项平父诸人赋诗。予亦继作  

诸公共赋。反招隐。细字斜行肯见传。语到淮南小山作。人如江左永和年。  

一窗萝月禁春瘦。万壑松风撼昼眠。我亦尚嫌林谷浅。因君更拟属斤云烟。溪上醉吟行行不知溪路深。但怪素月生遥岑。不辞醉袖拂花絮。与子更醉青萝阴。  

雨中泊舟萧山县驿  

端居无策散闲愁。聊作人间汗漫游。晚笛随风来倦枕。春潮带雨送孤舟。  

店家菰饭香初熟。市担莼丝滑欲流。自笑劳身成底事。黄尘陌上雪蒙头。  

原选者评。春潮。七字。与苏州各成妙句。  

初夏游凌氏小园  

水满池塘叶满枝。曲廊危榭惬幽期。风和海燕分泥处。日永吴蚕上簇时。  

闲理阮咸寻旧谱。细倾白堕赋新诗。从来夏浅胜春日。儿女纷纷岂得知。  

题少陵画像  

长安落叶纷可扫。九陌北风吹马倒。杜公四十不成名。袖里空余三赋草。  

车声马声喧客枕。三百青铜市楼饮。杯残炙冷正悲辛。仗内门鸡催赐锦。  

初冬杂题  

莫嫌风雨作新寒。一树青枫已半丹。身在范宽图画里。小楼西角剩凭栏。  

小雨  

细雨湿春光。霏霏破夕阳。卧闻惊倦枕。起看入虚堂。映叶莺犹啭。争泥燕正忙。  

闲愁无遣处。谁与共飞觞。  

原选者评。工于赋物。不落纤巧。  

题徐渊子环碧亭。亭有茶山曾先生诗  

茶山丈人厌嚣哗。幅巾每访博士家。小亭谈笑不知暮。往往城上闻吹笳。  

兴来杰作粲珠璧。岁久妙墨亡龙蛇。郎君弟子多白发。回头日月如奔车。  

徐卿赤诚古仙子。十年四海推才华。览观陈迹喜不寐。施补罅漏支倾斜。  

曲池还浸古来月。丛莽忽见当时花。重题旧句照高栋。力振风雅排淫哇。席间纟宁袍已散鹄。堂上讲鼓初停挝。速宜立置竹叶酒。不用更瀹桃花茶。  

临安春雨初霁  

世味年来薄似纱。谁令骑马客京华。小楼一夜听春雨。深巷明朝卖杏花。  

矮纸斜行闲作草。晴窗细雨戏分茶。素衣莫起风尘叹。犹及清明可到家。  

原选者评。颔联团转。脱口而出。一涉凑泊。失此语妙。  

瞿佑曰。陈简斋诗云。客子光阴诗卷里。杏花消息雨声中。陆放翁诗云。小楼一夜听春雨。深巷明朝卖杏花。皆佳句也。叶靖逸诗云。春色满园关不住。一枝红杏出墙来。戴石屏诗云。一冬天气如春暖。昨日街头卖杏花。句意亦佳。可以追及之。  

卢世曰。三四有唐人风韵。  

饮张功父园。戏题扇上  

寒食清明数日中。西园春事又匆匆。梅花自避新桃李。不为高楼一笛风。  

原选者评。寓意虽刻。自足风调。  

卢世曰。翻案妙有讽意。  

小舟过御园  

圣主忧民罢露台。春风别苑昼常开。尽除曼衍鱼龙戏。不禁刍荛雉兔来。  

水鸟避人横翠霭。宫花经雨委苍台。残年自喜身强健。又作清都梦一回。  

原选者评。善于立言。  

春游绝句  

一百五日春郊行。三十六溪春水生。千秋观里逢急雨。射的峰前看晚晴。  

雨后  

础润还成雨。云收旋作晴。岩花分日发。林笋逐番生。笔砚行常具。轩窗晚更明。  

尘埃幸不到。哪得废诗情。  

夜汲  

酒渴起夜汲。月白天正清。铜瓶响寒泉。闻之心自醒。井边双梧桐。映月影离离。上有独栖鹊。细爪握高枝。我欲画团扇。良工不可求。三叹拊庭楯。浩然风露秋。  

原选者评。落落有古意。  

新霁城南舟中夜兴  

身是江湖不系船。雨余随处一翛然。浮云尽敛出青嶂。孤月徐升行碧天。  

收网渔歌移别浦。隔城塔影落前川。明朝闲就平洲饮。巾履追凉又一年。  

丙午五月大雨。五日不止。  

镜湖渺然。想见湖未废时有感而赋  

朝雨暮雨梅正黄。城南积潦入车箱。镜湖无复针青秧。直浸山脚白茫茫。  

湖三百里汉讫唐。千载未尝废陂防。屹如长城限胡羌。啬夫有秩走且僵。  

旱有灌注水何伤。越民岁岁常丰穰。泆湖谁始谋不臧。使我妇子餍糟糠。  

陵迁谷变亦何常。会有妙手开湖光。蒲鱼自足被四方。烟艇满目菱歌长。  

原选者评。有关国计民生。非寻常歌咏可比。  

早自乌龙庙归  

残漏声中听曳铃。翩翩吹帽出郊坰。雨余涧落双虹白。云合山余一发青。  

铁马蹴冰悲昨梦。朱颜辞镜感颓龄。归来独对空斋冷。乌迹苍苔自满庭。  

斋中闲咏  

风号万物作涛声。云截千峰似几平。多病支离仍老境。暮秋萧瑟更山城。  

燕觞乃罢尘痕积。庭讼全稀藓晕生。莫道斋中日无事。焚香扫地又诗成。  

原选者评。六句可谓深稳。  

秋雨北榭作  

秋风吹雨到江氵贲。小阁疏帘晚色分。津吏报增三尺水。山僧归入万重云。  

飘零露井无桐叶。断续烟汀有雁群。了却文书早寻睡。檐声偏爱枕间闻。  

原选者评。方回曰。此严陵郡圃也。三四极工而活。焉耆行  

焉耆山头暮烟紫。牛羊声断行人止。平沙风急卷寒蓬。天似穹庐月如水。  

大胡太息小胡悲。投鞍欲眠且复起。汉家诏用李轻车。万丈战云来压垒。  

焉耆山下春雪晴。莽莽唯有蒺藜生。射麋食肉饮其血。五谷自古唯闻名。  

樵苏且莫近亭障。将军卧护真长城。十年牛马向南睡。知是中原今太平。  

园中绝句  

溪北溪南飞白鸥。夕阳明处见渔舟。凭谁为剪机中素。画取天涯一片秋。  

晨过天庆  

萝月挂团璧。松风号急滩。孤灯经院晓。残雪醮坛寒。剩欲闲扶杖。何妨醉堕冠。  

诗成兴不尽。万里跨青鸾。  

原选者评。三四语意工绝。与。棋声花院静。幡影石坛高。不可轩轾。  

出城  

翩翩乌帽出林坰。掠面风微酒半醒。戍火难寻玉关梦。衣尘空愧草堂灵。  

天晴山雪明城郭。水涨江流近驿亭。客发不如堤上柳。数枝春动又青青。  

夜登千峰榭  

夷甫诸人骨作尘。至今黄屋尚东巡。度兵大岘非无策。收泣新亭要有人。  

薄酿不浇胸垒块。壮图空负胆轮囷。危楼插斗山衔月。徙倚长歌一怆神。  

原选者评。从空而下。气象高远。归咎王吕。自是千古公论。  

潘问奇曰。剑南诗操觚家奉之如拱璧。然一时所为翕然者。不过喜其陶写风云。流连月露而已。而其惓惓宗国。悱恻缠绵。顾未有及之者。予为一一标识之。使知先生当日伤半壁之无依。痛两宫之不返。终天叹悼。不徒区区景物间也。比少陵庶几一饭不忘之谊云。  

秋兴  

孤城寂寞近江干。处处疏砧送早寒。水落才余半篙绿。霜高初染一林丹。  

民租屡减追胥少。吏责全轻法令宽。偶有一樽聊独醉。强挼黄菊助清欢。余年二十时尝作菊枕诗。颇传于人。  

今秋偶复采菊缝枕囊。凄然有感  

采得黄花作枕囊。曲屏深幌幽香。唤回四十三年梦。灯暗无人说断肠。  

少日曾题菊枕诗。蠹编残稿锁蛛丝。人间万事消磨尽。只有清香似旧诗。  

原选者评。黯然自伤。与。沈园。二绝所感同。而词亦并工。盖发乎情者深也。  

东吴女儿曲  

东吴女儿语如莺。十三不肯学吹笙。镜奁初喜稚蚕出。窗眼已看双茧成。  

庭空日暖花自舞。帘卷巢干燕新乳。阿弟贪书下学迟。独拣诗章教鹦鹉。  

原选者评。绝似皮陆。  

有为予言乌龙高山佥不可到处。有僧岩居。  

不知其年。予每登千峰榭望之。慨然为作诗  

樵子向予说。有僧巢翠微。岩扉云共宿。锡杖鹤同飞。日暮松明火。天寒槲叶衣。  

弃官从此逝。非子尚谁归。  

楚宫行  

汉水方城一何壮。大路并驰车百辆。军书插羽拥修门。楚王正醉章华上。  

璇题藻井穷丹青。玉笙宝瑟声冥冥。忽闻命驾游七泽。万骑动地如雷霆。  

清晨射猎至中夜。苍兕玄熊纷可藉。国中壮士力已殚。秦寇东来遣谁射。  

妾命薄  

妾命薄。早入天家侍帷幄。  

君王勤俭省宴游。宝柱朱弦尘漠漠。日长别殿承恩稀。旰昃犹闻亲万机。  

宫中虽无珠玉赐。塞上不见烟尘飞。不须悲伤妾命薄。命薄却令天下乐。  

原选者评。高处立。阔处行。四鼓酒醒起步庭下  

酒解夜过半。出门步中庭。天高河汉白。月淡烟雾青。重滴竹杪露。疏见树罅星。  

坏甃啼寒将  

虫 。深竹鸣孤萤。秋晚虽未霜。蠹叶时自零。四序逝不留。慨然感颓龄。  

平生茅一把。不博带万钉。鸱沟谢拍拍。鸿路追冥冥。  

秋霁  

灏气明山川。霁色满天地。西风吹我衣。忽有万里意。中原运当平。所要在得士。  

余年犹几何。弃置复弃置。  

原选者评。短幅森严中。极顿挫之妙。  

采药  

禪子编成细箬新。独穿空翠上嶙峋。丹砂岩际朝暾日。狗杞云间夜吠人。  

络石菖蒲蒙绿发。缠松薜荔长苍鳞。金貂谒帝我未暇。且作人间千岁身。  

塞上曲  

将军许国不怀归。又见桑乾木叶飞。要识君王念征戍。新秋已报赐冬衣。  

原选者评。自合唐音。  

送潘德久使蓟门  

昆仑东分一枝浑。奔蹴砥柱经龙门。羲皇受图抚上古。神禹治水开中原。  

三灵实扶艺祖业。万国共仰东都尊。群儿撞坏吁可叹。顾使残虏今游魂。  

因君试求出师路。孟津白马应如故。不须更议系河桥。北风正可乘冰渡。  

颇闻卢龙已数尽。复道飞狐合屯戍。辕门倘驻拂云祠。烽火应过明妃墓。  

君归解鞍藉芳草。细谈塞北忘予老。读书饮酒待贼平。万丈旄头方下扫。  

原选者评。老骥伏枥。志在千里。游岂须臾忘恢复者。况触事感怀耶。端庄杂流丽。刚健  

含婀娜。可以语此诗之妙。  

夜归砖街巷书事  

近坊灯火如昼明。十里东风吹市声。远坊寂寂门尽闭。只有烟月无人行。谁家小楼歌恼侬。余响缥缈萦帘栊。苦心自古乏真赏。此恨略与吾曹同。  

归来空斋卧凄冷。灯前病骨巉巉影。独吟古调遣谁听。聊与梅花分夜永。  

送张野夫寺丞牧滁州  

皇天方忧九州裂。建隆真人仗黄钺。阵云冷压清流关。贼垒咿嘤气如发。  

逋诛滑虏入槛车。北风吹干草头血。一龙上天三百年。旧事空闻遗老说。  

金印斗大谁作州。公子玉面苍髯虬。赋诗健笔挟风雨。论兵辩舌森戈矛。  

别君帐饮灞桥头。长歌为君宽旅愁。战场遗迹傥可画。尺素寄我关河秋。  

原选者评。唐之子孙不能以天下取河北。志士之慨于言外见之。  

夜归偶怀故人独孤景略  

买酒村场半夜归。西山落月照柴扉。刘琨死后无奇士。独听荒鸡泪满衣。  

原选者评。触绪长嗟。言在此而意在彼。十四字中。波澜甚阔。贺裳诗话。乃谓。务观才  

具无多。意境不远。惟善写眼前景物。岂非但见方隅者耶。  

月下小酌  

草树已秋声。郊原喜晚晴。风生云尽散。天阔月徐行。下箸槎头美。传杯瓮面清。  

追欢犹可勉。徂岁不须惊。  

邻曲有未饭被追入郭者。悯然有作  

舂得香粳摘绿葵。县符急急不容炊。君王日御金华殿。谁诵周家。七月。诗。  

原选者评。亲民之官。莫如守令。与人主共养百姓。同休戚者。其惟良吏乎。汉治之称文。  

景。有以也。  

题湖边旗亭  

春色初回杜若洲。佳人又典肃鸟霜鸟裘。八千里外狂渔父。五百年前旧酒楼。  

渡口远山颦翠黛。天边新月挂琼钩。回头笑向红尘说。也有闲愁到此不。  

原选者评。落笔豪俊。宋人常问人云。君诗中有几酒楼。此亦一酒楼也。寓怀  

脱粟未为饥。短褐未为寒。众毁心自可。身困气愈完。茆屋虽三间。趺坐则已宽。  

浊酒不满瓢。浩歌有余欢。禄食妻子乐。功名后人看。成败两蜗角。贵贱一鼠肝。  

芒芒百年梦。底物堪控抟。不如学餐霞。驻此双颊丹。行披终南云。飞渡黄河湍。  

岿然过空城。人言古长安。霜露蒙荆榛。喟然增永叹。  

原选者评。国耻未雪。此老终身大恨。固其忠义所结。然言之频数。亦为笔墨之累。此乃别有波澜。言尽而意不尽。  

题千秋观怀贺亭  

河湟使典珥左貂。曲江相君谢不朝。宫中玉环狐作妖。黠虏傍窥心已骄。  

天维欲绝地轴摇。有识凛凛忧宗祧。贺公托言师松乔。黄冠径归侣渔樵。  

老马立仗不自聊。去如鸾凤冲烟霄。倾都祖饯拥渭桥。贤哉大夫脱尘嚣。  

扬州渡江木兰桡。入东夜听钱塘潮。我来故祠竹萧萧。黄冠野服传生绡。  

词卑愧匪英琼瑶。空采藻奠桂椒。虚堂断香闭寂寥。遗魂零落何由招。  

原选者评。论古别有见解。  

樊江  

手中一卷。养鱼经。又向樊江上草亭。朝雨染成新涨绿。春烟淡尽远山青。  

榜舟不厌频来往。岸帻常须半醉醒。赋罢新诗自高咏。满汀鸥鹭欲忘形。  

原选者评。自饶雅韵。  

练塘  

微风吹颊酒初醒。落日舟横杜若汀。水秀山明何所似。玉人临镜晕螺青。  

归次樊江  

芳草东西路。绿杨长短亭。人生岂匏系。吾志本鸿冥。征袖朝沾雨。归帆夜戴星。  

长鱼幸能买。且复倒残瓶。泛湖至东泾  

春水六七里。夕阳三四家。儿童牧鹅鸭。妇女治桑麻。地僻衣巾古。年丰笑语哗。  

老夫维小艇。半醉摘藤花。  

村居初夏  

天遣为农老故乡。小园三亩镜湖傍。嫩莎经雨如秧绿。小蝶穿花似茧黄。  

斗酒只鸡人笑乐。十风五雨岁丰穰。相逢但喜桑麻长。欲话穷通已两忘。  

原选者评。卢世曰。此景真不可多得。  

东关  

烟水苍茫西复东。扁舟又系柳阴中。三更酒醒残灯在。卧听萧萧雨打篷。  

七月一日夜坐舍北水涯戏作  

兀傲胡床酒半醒。钓筒收尽数舟横。风生细葛无三伏。月上疏林正四更。  

北斗离离低欲尽。明河脉脉去无声。斥仙岂复尘中恋。便拟骑鲸返玉京。  

原选者评。以星河供点染。少加运用。便有景有情。  

以事至城南书触目  

十里西风吹帽裙。江城衣杵远犹闻。路如剑阁逢秋雨。山似炉峰锁暮云。  

原上老翁眠犊背。篱根小妇牧羊群。百钱且就村场醉。舌本醇醨莫苦分。  

原选者评。感旧意。正以不露为佳。  

梅花绝句  

忆昔西戍日。夜宿仙人原。风吹野梅香。梦绕江南村。低空银一钩。糁野玉三尺。  

愁绝水边花。无人问消息。  

题莹上人二画  

天地又秋风。溪山忆剡中。孤舟幸闲著。借我访支公。剡溪。晓听枫桥钟。暮泊松江月。斯人亦可人。淡墨写愁绝。吴江。  

山家暮春  

绕屋清阴合。缘堤绿草纤。起蚕初放食。新麦已磨镰。苦笋先调酱。青梅小蘸盐。  

佳时幸无事。酒尽更须添。  

原选者评。琐事老笔。  

自咏  

万事不挂眼。终年常避人。荒畦荷锄晚。环堵结茆新。病马何劳斥。轻鸥未肯驯。  

虽惭市门卒。聊作葛天民。  

蓬莱馆午憩  

驿门系马听蝉吟。翻动平生万里心。桥畔笛声催日落。城边草色带烟深。  

关河历历功名晚。岁月悠悠老病侵。忆戍梁州如昨日。凭栏西望一沾襟。  

原选者评。卢世曰。悲壮。  

梦游散关渭水之间  

平生望眼怯天涯。客里何堪度岁华。但恨征轮无四角。不愁归路有三叉。  

驿窗灯暗传秋柝。关树烟深宿暮鸦。叱犊老翁头似雪。羡渠生死不离家。  

原选者评。完题简净。  

秋夜  

清夜不成寐。出门还浩歌。断云微翳月。薄露不倾荷。络纬知时早。梧桐奈汝何。  

非关老怀恶。秋物感人多。  

荷花  

风露青冥水面凉。旋移野艇受清香。犹嫌翠盖红妆句。何况人言似六郎。  

原选者评。随手翻新。居然佳语。秋兴  

老子虽贫未易量。风流犹在小茆堂。蒲萄锦覆桐孙古。鹦鹉螺斟玉瀣香。  

千点荷声先报雨。一林竹影剩分凉。秋来便有欣然处。新种莼丝已满堂。  

新晴  

积雨已凄凉。新晴还少和。稼收平野阔。木落远山多。土润朝畦菜。机鸣夜掷梭。  

时清年岁好。吾敢叹蹉跎。  

原选者评。卢世曰。合页联自是佳句。  

舍北望水乡风物。戏作绝句  

西风沙际矫轻鸥。落日桥边系钓舟。乞与画工团扇本。青林红树一川秋。  

禹迹寺南有沈氏小园。四十年前尝题小阙壁间。  

偶复一到。而园已易主。刻小阕于石。读之怅然  

枫叶初丹槲叶黄。河阳愁鬓怯新霜。林亭感旧空回首。泉路凭谁说断肠。  

坏壁醉题尘漠漠。断云幽梦事茫茫。年来妄念消除尽。回向禅龛一炷香。  

小园  

窄窄柴门短短篱。山家随分有园池。客因问字来携酒。僧趁分题就赋诗。  

晨露每看花藟坼。夕阳频见树阴移。拂衣司谏犹忙在。此趣渊明却少知。  

原选者评。卢世曰。闲情逸事。惟世外人知之。  

夜读范至能。揽辔录。  

言中原父老见使者多挥涕。感其事作绝句  

公卿有党排宗泽。帷幄无人用岳飞。遗老不应知此恨。亦逢汉节解沾衣。  

原选者评。南渡之不振。实由於此。扼腕而言。自成高调。醉卧松下短歌  

披鹿裘。枕白石。醉卧松阴当月夕。寒藤夭矫学此书。天风萧森入诗律。  

忽然梦上百尺颠。绿毛邂逅巢云仙。相携大笑咸阳市。俯仰尘世三千年。  

原选者评。造语入妙。  

探梅  

我游东村冲暮烟。断桥流水鸣溅溅。欲寻梅花作一笑。数枝忽到拄杖边。  

高标元合著山泽。绝艳岂复施丹铅。定知曾受餐玉法。不尔恐是凌波仙。  

锦江赋诗忽万里。蓬山把酒今三年。相逢风味宛如昨。人生何者非前缘。  

颇思取醉极清赏。杖头幸有百许钱。但判插破乌纱帽。莫记吹落黄金船。  

原选者评。趣极自然。调亦清婉。  

题四仙像  

世上年光东逝波。咸阳铜狄几摩挲。神仙不死成何事。只向秋风感慨多。  

冬晴闲步东村。由故塘还舍作  

红藤拄杖独相羊。路绕东村小岭傍。水落枯萍黏蟹椴。云开寒日上鱼梁。  

洛阳二顷言良是。光范三书计本狂。历尽危机识天意。要令闲健返耕桑。  

原选者评。方回曰。五六善用事。蟹椴。句尤新。  

夜闻湖中渔歌  

梦回一灯翳复明。卧闻湖上渔歌声。呜呜乍低忽更起。袅袅欲断还微萦。  

初随缺月堕烟浦。已和残角吹江城。悲伤似系渐离筑。忠愤如抚桓伊筝。  

放臣万里忧国泪。戍客白首怀乡情。峡猿失侣方独宿。沙雁垂翅犹遐征。  

巴巫。竹枝。短亭晓。潇湘欸乃孤舟横。世间此恨故相似。使我百感何由平。  

原选者评。一气排宕。有风雨骤至之势。只用一语收结。老气无敌。村夜  

寂寂山村夜。悠然醉倚门。月昏天有晕。风软水无痕。迹为遭谗远。身由不仕尊。  

敢嗟车马绝。同社自鸡豚。  

原选者评。潘问奇曰。风软水无痕。未经人道。  

野意  

堤长逾十里。村小只三家。山客弛樵担。溪翁鸣钓车。花深迷蝶梦。雨急散蜂衙。  

衰疾新年减。青革奚上若耶。  

忆昔  

忆昔西征日。飞腾尚少年。军书插鸟羽。戍垒候狼烟。渭水秋风夜。岐山晓雪天。  

金革几驰叱拨。绣袂舞婵娟。但恨功名晚。宁知老病缠。虎头空有相。麟阁竟无缘。  

壮士埋巴峡。孤身卧海壖。安西九千里。孙武十三篇。裘叹苏秦弊。鞭忧祖逖先。  

何时闻诏下。遣将入幽燕。  

原选者评。笔力健举。  

感怀  

卜居镜湖上。一庵环翠屏。竹林藏谽谷牙。岭路蟠青冥。骞腾立奇石。崭绝瞻危亭。  

车马虽扫迹。猿鸟与忘形。我行半九州。蹋尽芒革奚青。岂知雪满鬓。於兹敞云扃。  

丹砂收箭镞。茯苓属斤人形。辽天渺归鹤。一瞬三千龄。  

残年迫衰谢。婴疾归乡枌。诸贤渡江初。总角幸有闻。才非楚倚相。亦能读典坟。  

夫岂或使之。后死与斯文。世儒凿户牖。道术将瓜分。孤陋守一说。百氏殆可焚。  

后来岂无人。鼻垩谁挥斤。巍巍贞观治。房魏出河汾。  

原选者评。文集。答刘主簿书。前辈之学。积小以成大。以所有易所无。以能问於不  

能。故其久也。汪洋浩博。该极百家。而不可涯氵矣。诸名胜渡江。去前辈尚未甚远。故此风犹不坠。三二十年来。士自为畦畛甚狭。己所未知者。辄讪薄之。以为不足学。诋穷经者。则曰。  

。传注已尽矣。诋博学者。则曰。不知无害为君子。呜呼。陋哉。卷四十六  

山阴陆游诗五  

东村散步有怀张汉州  

扶杖村东路。秋来始此回。寒鸦盘阵起。野菊卧枝开。忧国丹心折。怀人雪鬓催。  

房湖八千里。哪得尺书来。  

将军行  

将军入奏平燕策。持笏榻前亲指画。天山热海在目中。下殿即日名烜赫。  

驰出都门雪初霁。直过黄河冰未坼。绣旗方掠桑乾渡。羽檄已入金台陌。  

勇士如鹰健欲飞。孱王似兔何劳搦。戎服押俘献庙社。正衙第赏颁诏册。  

端门赐酺天下庆。御觞尚恨沧溟迮。从来文吏喜相轻。聊遣濡毫书竹帛。  

古别离  

孤城穷巷秋寂寂。美人停梭夜叹息。空园露湿荆棘枝。荒蹊月照狐狸迹。  

忆君去时儿在腹。走如黄犊爷未识。紫姑吉语元无据。况凭瓦兆占归日。  

嫁来不省出门前。魂梦何因识酒泉。粉绵磨镜不忍照。女子盛时无十年。  

原选者评。词意俱老。绝去模拟之迹。而与古为化。  

望夫石  

送君远戍出河北。男儿自以身许国。不能弯弓骑恶马。欲随君去何由得。  

登山矫首西北云。形容虽变心犹存。月明夜夜照泪痕。铁心石肠输与君。  

原选者评。不烦刻划。而意已独至。古别离  

君北游司并。我南适熊湘。邂逅淮阴市。共饮官道旁。丈夫各有怀。穷达讵可量。  

临别一取醉。浩歌神激扬。勋业有际会。风云正苍茫。乱点剑锋血。苦寒芒屦霜。  

死即万鬼邻。生当致虞唐。丹鸡不须盟。我非儿女肠。  

原选者评。构思深。出语警。不独摩浣花之垒。亦兼入青莲之室。  

偶怀小益南郑之间。怅然有赋  

西戍梁州鬓未丝。嶓山漾水几题诗。剑分苍石高皇迹。严拥朱门老子祠。  

烧兔驿亭微雪夜。骑驴栈路早梅时。登临不用频凄断。未死安知无后期。  

欲出遇雨  

东风吹雨恼游人。满路新泥换细尘。花睡柳眠春自懒。谁知我更懒於春。  

原选者评。我更懒于春。五字新鲜。  

看镜  

凋尽朱颜白尽头。神仙富贵两悠悠。胡尘遮断阳关路。空听琵琶奏。石州。  

七十衰翁卧故山。镜中无复旧朱颜。一聊青甲流尘积。不为君王戍玉关。  

原选者评。卢世曰。少陵。勋业频看镜。彼简而饶。此尽而畅。  

夜分不寐。起坐园中至旦  

凉气苏衰疾。幽情入杖藜。月惊孤鹊起。天带众星西。松菊今彭泽。山川古会稽。  

青吟殊未惬。喔喔已晨鸡。  

原选者评。颔联对句似奇语。道出正可一粲。等闲言语变瑰奇。殆谓是耶。  

步至湖上寓小舟还舍  

病堕支离境。闲寻漫浪游。湖平天镜晓。山峭石帆秋。赊酒家家许。看花处处留。  

归途倦扶杖。却上钓鱼舟。箜篌谣寄季长少卿  

庭树非不荣。霜实万叶枯。朋友岂我弃。渐远势自疏。中夜起太息。发箧觅旧书。  

尘昏蠹食损。行缺字欲无。一读色已变。再读涕泪濡。卷书置箧中。宁使饱蠹鱼。  

闷极有作  

贵已不如贱。狂应又胜痴。新寒压酒夜。微雨种花时。堂下藤成架。门边枳作篱。  

老人无日课。有兴即题诗。  

三峡歌并序  

乾道庚寅。予始入蜀。上下三峡屡矣。后二十五年。归耕山阴。偶读梁简文。巴东三峡歌。感之偶作。  

十二巫山见九峰。船头彩翠满秋空。朝云暮雨浑虚语。一夜猿啼明月中。  

我游南宾春暮时。蜀船曾系挂猿枝。云迷江岸屈原塔。花落空山夏禹祠。  

原选者评。取境清绝。一洗阳台惯语。为巫山生色。  

赠道流  

忆在长安烂漫游。大明宫阙与云浮。今朝偶上慈恩塔。北望芒芒禾黍秋。  

原选者评。赠道流而及此。盖自性情流出者。  

三杯兀兀复腾腾。服气烧丹总不能。借问生涯在何许。孤舟风雨伴渔灯。  

艾如张  

锦膺绣羽名山鸡。清泉可饮林可栖。稻粱满野弃不啄。虽有奇祸无阶梯。  

东村西村烟雨晚。萧艾离离林薄浅。翩然一下骇机发。汝虽知悔安能免。  

汉家天子南山下。万骑合围穷日夜。犬牙鹰爪死不辞。触机折颈吁可悲。  

原选者评。寓意深至。意凡三折。李贺作不能及也。郊行夜归书触目  

老翁病起厌端居。随意东西不问途。霜野草枯鹰欲下。江天云湿雁相呼。  

空垣破灶逃租屋。青帽红灯卖酒炉。未畏还家踏泥潦。园丁持炬小儿扶。  

岁暮感怀  

我家释耒起。远自东封前。诗书守素业。蝉联二百年。长老日零落。念之心惕然。  

每恐后生辈。或为利欲迁。我少亦知学。蹭蹬及华颠。讼过岂不力。寿非金石坚。  

我壮已早衰。晨镜每惆怅。药物姑自持。耆老曷敢望。造物有乘除。贫悴博无恙。  

归乡更多感。朋旧尽凋丧。客来多避席。谓我丈人行。此意讵敢忘。报子以直谅。  

士生始志学。固为圣人徒。人人可稷契。世世皆唐虞。仰事与俯育。治道无绝殊。  

孔孟之所传。世俗顾谓迂。申韩尚刻薄。老庄兢虚无。尔车非不良。盍行九轨途。  

在昔祖宗时。风俗极粹美。人才兼南北。议论忘彼此。谁令各植党。更仆而迭起。  

中更夷狄祸。此风犹未已。臣不难负君。生者固卖死。傥筑太平基。请自厚俗始。  

原选者评。学有根柢。故体制肃括。意指宏深。大家风力。非徒事吟咏者流也。  

山园杂咏  

残春终日在林亭。散发披衣醉复醒。科斗已成蛙。樱桃初结子青青。  

鱼游沧海宁濡沫。禽慕雕笼即剪翎。薄晚东风吹小雨。笑携长镵伴畦丁。  

原选者评。意虽刻露。语自新颖。  

雨夜书感  

宦游四十年。归逐桑榆暖。皇恩念黎老。一官犹置散。春残桃李尽。风雨闭空馆。  

有怀无与陈。万事付酒碗。近代固多贤。吾意终不满。可怜杜拾遗。冒死明房琯。  

慷慨讵非奇。经纶恨才短。群胡穴中原。令人叹微管。  

原选者评。以古喻今。当为张浚而发。本传云。言者论游。力说张浚用兵。免归。则浚之罢。游未必不为之言。故以甫之救琯自比。浚之与琯。偾事如一。富平再败。与陈陶。青坂何以异。诗深叹其才短。固不诬也。春晚杂兴池面萍初紫。墙头杏已青。携儿撑小艇。留客坐孤亭。相法无侯骨。生年直酒星。  

正须遗万事。莫遣片时醒。  

原选者评。方回曰。留客坐孤亭。虽非奇句。却极有味。五六亦新异。  

夜归  

疏钟渡水来。素月依林上。烟火认茅庐。故倚船篷望。  

原选者评。妙语。似王融。江皋曲。  

三月十一日郊行  

到处人家可乞浆。槐阴巷陌午风凉。水陂漫漫新秧绿。山垄离离大麦黄。  

父子力耕春渐老。妇姑共绩夜犹长。尧民击壤虽难继。芹美怀君未敢忘。  

路傍曲  

凄凉路傍曲。朱门人不知。秋街槐叶落。正是断肠时。  

秋夜  

灯欲残时酒半消。断砧疏雨共无憀。老来万事浑非昔。惟有诗情似灞桥。  

舍北晚眺  

红树青林带暮烟。并桥常有卖渔船。樊川诗句营丘画。尽在先生拄杖边。  

原选者评。自然入画。  

初冬感怀  

落叶扫还积。断鸿飞更鸣。羸躯得霜健。老眼向书明。水瘦河声壮。萁枯马力生。  

竟为农父死。白首负功名。闻雁  

霜高木叶空。月落天宇黑。哀哀断行雁。来自关塞北。江湖稻粱少。念汝安得食。  

芦深洲渚冷。岁晚霰雪逼。不知重云外。何处避毕弋。我穷思远征。羡汝有羽翼。  

原选者评。意入风骚。格逼汉魏。与杜陵相当。真乃不复多让。  

枕上偶成  

放臣不复望修门。身寄江头黄叶村。酒渴喜闻疏雨滴。梦回愁对一灯昏。  

河潼形胜宁终弃。周汉规模要细论。自恨不如云际雁。南来犹得过中原。  

舍北闲望作六字绝句  

潘岳一篇。秋兴。李成八幅。寒林。舍北偶然倚杖。尽见古人用心。  

原选者评。善画似真。以对面取之。用意微妙。  

雨夜有怀张季长少卿  

放翁虽老未忘情。独卧山村每自惊。鼎鼎百年如电速。寥寥一笑抵河清。  

梅初破藟行江路。灯欲成花听雨声。正用此时思剧饮。故交零落怆余生。  

原选者评。潘问奇曰。河清如此用。形容殊苦。  

客言来自上皋道中。以其语作一绝  

日晒霜融作浅泥。酒家却在断桥西。五陵今代无豪杰。独卧茅檐听午鸡。  

残腊  

残腊无多日。吾生又一年。林塘明夕照。墟塔淡春烟。山色危栏角。梅花绿酒边。  

岁时元自好。老病独凄然。  

怀旧  

翠崖红栈郁参差。小益初程景最奇。谁向毫端收拾得。李将军画少陵诗。原选者评。张完臣曰。又是一蜀道佳话。  

幽居初夏  

湖山胜处放翁家。槐柳阴中野径斜。水满有时观下鹭。草深无处不鸣蛙。  

箨龙已过头番笋。木笔犹开第一花。叹息老来交旧尽。睡余谁共午瓯茶。  

原选者评。写得幽字意出。  

潘问奇曰。头联对句更胜。  

晨起  

齿豁不可补。发脱无由栽。清晨明镜中。老色苍然来。余年亦自惜。未忍付酒杯。  

抽架取我书。危坐阖复开。万世见唐尧。夔龙获亲陪。寥寥三千年。气象挽可回。  

岂以七尺躯。顾受世俗哀。道在无不可。廊庙均蒿莱。  

原选者评。约旨植义。真力弥满。清晨。十字。亦有苍然之气。  

六月二十四日夜分。梦范至能。  

李知几。尤延之同集江亭。诸公请予赋诗记  

江湖之乐。诗成而觉。忘数字而已  

露箬霜筠织短蓬。飘然来往淡烟中。偶经菱市寻谿友。却拣汀下钓筒。  

白菡萏香初过雨。红蜻蜓弱不禁风。吴中近事君知否。团扇家家画放翁。  

原选者评。风流自赏。梦中亦应得意。五六调新采丽。浅薄者意其未稳。真可一噱。  

题韩运盐竹隐堂绝句  

尘埃车马日骎骎。谁解从君一散襟。待我清秋有闲日。抱琴来写万龙吟。  

舟中咏。落景余清晖。轻桡弄溪渚。之句。  

盖孟浩然。耶溪泛舟。诗也。因以其句为韵赋诗  

独鹤还故乡。岿然但城郭。出门无与游。所至苦寂寞。裹饭事幽讨。此计殊不恶。  

薄暮宿渔家。苍烟带墟落。  

维舟入谷口。信步造异境。隔篱鸡犬声。满地梧楸影。瓦甑炊香稻。石泉汲新井。  

人间苦逼仄。爱此须臾景。老圃发如霜。见客能废锄。与坐使之年。自云八十余。老身六朝民。草舍数世居。  

力守远祖言。一字不学书。  

沿溪得茅店。酒旗出柴荆。杖头钱已空。一醉何由成。主人语郑重。手把瓮面清。  

劝我姑小留。溪鱼亦可烹。  

秦皇酒瓮边。古有钓鱼矶。我来必竟日。时携双鲤归。白鹭真可人。常先孤棹飞。  

高咏江练句。令人忆玄晖。  

镜湖三百里。风止镜面平。持以照吾心。俗尘安得生。散发鸥鹭间。万事秋毫轻。  

谁能拂东绢。写我孤舟横。  

朝发云根寺。暮宿烟际桥。冷萤湿不飞。潜鱼惊自跳。菱船歌袅袅。狄浦风萧萧。  

平明宿鸟起。我亦理归桡。  

古寺照沧波。老木云洞。轻舟不摇楫。正用一风送。汲井漱甘液。扫榻寓幽梦。  

所恨山未深。城笳听三弄。  

禹穴探断简。樵风泛清溪。倒影森松桂。避船散凫睮。座中有异境。十里青玻璃。  

高塔忽招人。湖边日未低。  

溪行已清秋。还舍尚残暑。天公为解围。帘栊过疏雨。青蔬喜小摘。红粒亦新杵。  

一饱坐北轩。苹花泣烟渚。  

原选者评。作者诗以万计。闲适之什。往往出之率易。亦复数见不鲜。沙中金屑。每苦难  

披。十诗直举胸情。清真古淡。妙处在神味之间。不可以貌求之。  

秋夜纪怀  

北斗垂莽苍。明河浮太清。风林一叶下。露草百虫鸣。病入新凉灭。诗从半睡成。  

还思散关路。炬火驿前迎。  

原选者评。方回曰。中四句语意至工。  

舍北摇落景物殊佳偶作  

屋角成金字。溪流作縠纹。斜通小桥路。半掩夕阳门。孤艇冲烟过。疏钟隔坞闻。  

杜门非独病。实自厌纷纷。原选者评。方回曰。放翁此题凡五首。所谓笔端有口。新冬景物。搜抉无遗。屋角成金字。本出。北史。斛律金传。以对。溪流作縠纹。亦奇。  

夜坐  

杳杳霜钟十里声。娟娟江月半窗明。陈编欲绝犹堪读。微火相依更有情。  

九曲烟云新散吏。百年铅椠老诸生。颓然待旦君无笑。尚胜闻鸡赋。早行。  

陇头水  

陇头十月天雨霜。壮士夜挽绿沉枪。卧闻陇水思故乡。三更起坐泪数行。  

我语壮士勉自强。男儿堕地志四方。裹尸马革固其常。岂若妇女不下堂。  

生逢和亲最可伤。岁辇金絮输胡羌。夜视太白收光芒。报国欲死无战场。  

原选者评。有古直悲凉之气。  

书志  

往年出都门。誓墓志已决。况今蒲柳姿。俯仰及大耋。妻孥厌寒饿。邻里笑迂拙。  

悲歌行拾穗。忧愤卧啮雪。千岁埋松根。阴风荡空穴。肝心独不化。凝结变金铁。  

铸为上方剑。衅以佞臣血。匣藏武库中。出参髦头列。三尺粲星辰。万里静妖孽。  

君看此神奇。丑虏何足灭。  

原选者评。幻想奇文。不可磨灭。  

书愤  

白发萧萧卧泽中。只凭天地鉴孤忠。厄穷苏武餐毡久。忧愤张巡嚼齿空。  

细雨春芜上林苑。颓垣夜月洛阳宫。壮心未与年俱老。死去犹能作鬼雄。  

原选者评。方回曰。悲壮感慨。不当徒以虚语视之。  

镜里流年两鬓残。寸心自许尚如丹。衰迟罢试戎衣窄。悲愤犹争宝剑寒。  

远戍十年临的博。壮图万里战皋兰。关河自古无穷事。谁料如今袖手看。  

小舟游西泾。度西岗而归  

小雨重三后。余寒百五前。聊乘瓜蔓水。闲泛木兰船。雪暗梨千树。烟迷柳一川。  

西冈夕阳路。不到又经年。原选者评。稳中带秀。此境正不易到。  

王复礼曰。较太白。梨花千树雪。杨柳万条烟。似胜一筹。但。水衡记。以五月为瓜蔓水。  

此属一时误用。  

春行  

九日春阴一日晴。强扶衰病此闲行。猩红带露海棠湿。鸭绿平堤湖水明。  

酒贱柳阴逢醉卧。土肥稻垄看深耕。山翁莫道浑无用。解与明时说太平。  

原选者评。方回曰。引少陵。太白。谓夺造化之功。却是世未有拈出者。前辈用功如此。  

闲身  

炊烟漠漠闭柴荆。聊用闲身答太平。重碧飞觞心未老。硬黄临帖眼犹明。  

吴蚕满箔含桃熟。垄麦登车搏黍鸣。补劓息心今有地。问君何处用虚名。  

舍北行饭书触目  

落雁昏鸦集远洲。青林红树拥平畴。意行舍北三叉路。闲看桥西一片秋。  

小妇破烟撑去艇。丫童横笛唤归牛。形容野景无余思。自怪痴顽不解愁。  

原选者评。卢世曰。先写景而后入事。句句宛肖。  

雪夜感旧  

江月亭前桦烛香。龙门阁上驮声长。乱山古驿经三折。小市孤城宿两当。  

晚岁犹思事鞍马。当时哪信老耕桑。绿沉金锁俱尘委。雪洒寒灯泪数行。  

原选者评。调极清和。颔联斫句工致可爱。  

杂感  

志士山居恨不深。人知已是负初心。不须先说严光辈。直自巢由错到今。  

故旧书来访死生。时闻剥啄叩柴荆。自嗟不及东家老。至死无人识姓名。  

兰  

南岩路最近。饭已时散策。香来知有兰。遽求乃弗获。生世本幽谷。岂愿为世娱。无心托阶庭。当门任君锄。  

原选者评。为幽人写照。寓意深远。作者别调。  

感旧  

夜涉南沮水。朝过小益城。梯山天一握。度栈土微平。雨近秦云暗。霜高陇月明。  

至今孤梦里。喝马有遗声。  

凛凛隆中相。临戎遂不还。尘埃。出师表。草棘定军山。壮气河潼外。雄名管乐间。  

登堂拜遗像。千载愧吾颜。  

我思杜陵叟。处处有遗踪。锦里瞻祠柏。绵州吊海棕。蹉跎悲枥骥。感会失云龙。  

生世后斯士。吾将安所从。  

原选者评。游久居蜀地。于孔明。子美企想独深。二诗浑成老健。盖程形赋音。与其人相称  

也。  

露坐  

旋削甘瓜进酒卮。断云漠漠斗离离。北临积水风来壮。东恨长林月上迟。  

秋近不堪闻急杵。夜凉已复怯轻纟希。天孙老抱河梁恨。岂独人生事可悲。  

新秋  

残暑无多日。幽居近小江。酒醒中夜起。松月入山窗。  

秋风昨夜来。声满梧桐树。故人渺天末。此夕谁与度。  

原选者评。妙语得自直寻。亦。清晨登陇首。明月照积雪。之比。  

秋夕露坐作  

银河半落露华清。斗南阑干斗北明。冉冉方悲老将至。纤纤又叹月初生。  

酒床细滴香浮瓮。衣杵相闻声满城。万卷读书无用处。却将耕稼报升平。  

感秋  

秋色关河外。秋声天地间。壮士感此时。朝镜凋朱颜。一身寄空谷。万里梦天山。噫呜怒眦裂。愤激悲涕潸。古来真龙驹。未必置天闲。长松倒涧壑。委弃同蓁菅。  

得志未可测。谈笑济时艰。凛然。出师表。一字不可删。  

新凉  

菰首初离水。姜芽浅渍糟。粳香等炊玉。韭美胜炮羔。露下残芜湿。风生万木号。  

从今更何事。痛饮读。离骚。  

丰岁  

丰岁欢声动四邻。深秋景气粲如春。羊腔酒担争迎妇。鼍鼓龙船共赛神。  

处处喜晴过甲子。家家筑屋趁庚申。老翁欲伴乡闾醉。先办长衫紫领巾。  

原选者评。点缀妩媚。煞有风致。  

小舟过吉泽。效王右丞  

泽国霜露晚。孤村烟火微。本去官道远。自然人迹稀。木落山尽出。钟鸣僧独归。  

渔家闲似我。未夕闭柴扉。  

原选者评。不必似王。自饶清致。  

秋晴见天际飞鸿有感  

新晴天宇色正青。群鸿高在冥冥。儿童相呼共仰视。我亦扶杖来中庭。  

丰年到处稻粱满。胡不暂下栖沙汀。应须江海寄旷快。肯为霜雪嗟飘零。  

书生可笑不自喜。憔悴久翦笼中翎。鸥波万里每愧杜。鹤化千载知非丁。  

风前哀号漫激烈。月下孤影常立令竮。诗成欲写复懒去。诵似溪友声泠泠。  

原选者评。遣调流丽。曲尽心手之妙。  

戊午重九  

朋旧相望天一涯。登高结伴只邻家。秋风自欲吹纱帽。衰鬓何曾泥菊花。  

药市神仙思益部。糕盘节物记京华。自怜病后欢悰薄。小醉归来日未斜。  

舟中  

柁边潮水落还生。篷底寒灯灭复明。约束长年牢系缆。报人风雨有鼍呜。原选者评。不必有寄。即事自佳。  

萧萧风雨小江秋。不是愁人亦合愁。忽听疏钟知寺近。笑寻沙路上牛头。  

冬日感兴十韵  

雾雨天昏曀。陂湖地阻深。蔽空鸦作阵。暗路棘成林。有客风埃里。频年老病侵。  

梦魂来二竖。相法欠三壬。旧愤开孤剑。新愁感断砧。唐衢惟痛哭。庄舄正悲吟。  

瘦跨秋门马。寒生夜店衾。但思全旧璧。敢冀访遗簪。楼上苍茫眼。灯前破碎心。  

长谣倾浊酒。慷慨压层阴。  

庵中晨起书触目  

晖晖初日上帘钩。漠漠清寒透衲裘。雪棘并栖双鹊暝。金环斜伴一猿愁。  

廉宣卧壑松楠老。王子穿林水石幽。戏事自怜除未尽。此生行欲散风沤。  

原选者评。设色妍丽。似晚唐人佳句。  

春日小园杂赋  

市尘不到放翁家。绕麦穿桑野径斜。夜雨长深三尺水。晓寒留得一分花。  

闷从邻舍分春瓮。闲就僧窗试露芽。自此年光应更好。日驱秧马听缫车。  

原选者评。夜雨一联。松秀可爱。  

沈园  

城上斜阳画角哀。沈园非复旧池台。伤心桥下春波绿。曾是惊鸿照影来。  

原选者评。张完臣曰。写得幽艳动人。  

梦断香消四十年。沈园柳老不吹绵。此身行作稽山土。犹吊遗踪一泫然。  

原选者评。张完臣曰。又深一步。其痛愈深。  

读。晋书。  

诸公日饫万钱厨。人乳蒸豚玉食无。谁信秋风雒城里。有人归棹为蒪鲈。原选者评。不著议论。而指意跃然。咏史上乘。  

春晴自云门归三山  

乍行春野眼增明。渐减春衣体倍轻。人卖山茶先穀雨。鸦随墦祭过清明。  

柳塘水满双凫戏。稻垄泥深一犊行。晚到三桥泛舟去。掩关不复畏重城。  

夜闻姑恶  

湖桥东西斜月明。高城漏鼓传三更。钓船夜过掠沙际。蒲苇萧萧姑恶声。  

湖桥南北烟雨昏。两岸人家早闭门。不知姑恶何所恨。时时一声能断魂。  

天地大矣汝至微。沧波本自无危机。秋菰有米亦可饱。哀哀如此将安归。  

读前辈诗文有感  

我无前辈千钧笔。造物争功谢不能。已分文章归委靡。可怜意气尚凭陵。  

鸾旗广殿晨排仗。铁马黄河夜踏冰。此事要须推大手。蝉嘶分付与吴僧。  

原选者评。巧构形似之言。要非诣力所臻。不能道来亲切乃尔。  

读。隐逸传。  

终南处士入都门。少室山人补谏垣。毕竟只供千载笑。石封三品鹤乘轩。  

原选者评。不以议论伤格律。比勘亦自允协。  

秋阴  

淡日披朝雾。轻云结暮阴。菰蒲溪路暗。松竹草堂深。妙墨双钩帖。奇声百衲琴。  

古人端未远。一笑会吾心。  

秋怀  

皇天本无心。万物各有时。飞鸿何预人。南翔每如期。仰看霜露坠。俯叹草木衰。  

英英篱下菊。秀色独满枝。岂无一樽酒。相与斟酌之。耋老天所佚。行歌复何疑。  

改朔甫再宿。月见西南隅。纤纤一银钩。挂空疑有无。我行青枫岸。远水浮双凫。  

新寒入短衣。感此风霜初。颇欲呼小艇。东村行芋区。衣薄且言归。烟火望吾庐。  

原选者评。闲淡有味。秋思  

日落江城闻捣衣。长空杳杳雁南飞。桑枝空后醅初熟。豆荚成时兔正肥。  

徂岁背人常冉冉。老怀感物倍依依。平生许国今何有。且拟梁鸿赋。五噫。  

冬晴与子坦。子聿游湖上  

海山山下百余家。垣屋参差一带斜。我欲往寻疑路断。试沿流水觅桃花。  

斋中弄笔偶书示子聿  

左右琴樽静不哗。放翁新作老生涯。焚香细读。斜川集。候火亲烹顾渚茶。  

书为半酣差近古。诗虽苦思未名家。一窗残日呼愁起。袅袅江城咽暮笳。  

原选者评。少陵云。语不惊人死不休。放翁云。诗虽苦思未名家。文人之豪。故自各有著力处。今人未涉其境。而漫以雕琢。直率置之。可乎。  

祖应世曰。放翁七律无一字效颦四唐。而独开蹊径。别有一天。何尝寄人篱下。  

陈讦曰。昔苏长公教人作诗曰。字字觅奇险。节节累枝叶。又曰。法度法前轨。后山亦云。要当攻石坚。勿作搏沙散。放翁诗至万首。疑其无复持择。而改诗炼句。每形篇什。数公之于诗。亦列子之御风而行。灵均之桂舟玉车也。而其言顾如此。  

梦中作游山绝句  

霜风吹帽江村路。小蹇迢迢委辔行。忽到云山幽绝处。穿林啼鸟不知名。  

北望感怀  

荣河温洛帝王州。七十年来禾黍秋。大事竟为朋党误。遗民空叹岁时遒。  

乾坤恨入新丰酒。霜露寒侵季子裘。食粟本同天下责。孤臣敢独废深忧。  

原选者评。有名论。非寻常所及。  

人日东园  

岁首未入春。风气已稍和。我睡意慵起。如此鸣禽何。驾言之东园。落梅亦已多。  

江南无坚冰。绿池生微波。挹彼蒲萄醅。酌我鹦鹉螺。虽无丝与竹。倚树自高歌。  

矫首东南望。稽山郁嵯峨。儿曹幸力穑。老子得婆娑。枕上作  

山雨萧萧过。沙泉咽咽流。梦中无远道。醉里失孤愁。贫卖相如骑。寒思季子裘。  

儿童报新霁。裹饭出闲游。  

原选者评。梦中无远道。五字。亦未经人道。游又有句云。梦移乡国近。则更奇矣。  

长干行  

裙腰绿如草。衫色石榴花。十二学弹筝。十三学琵琶。  

宁嫁与商人。夫妇各天涯。朝朝问水神。夜夜梦三巴。  

聘金虽如山。不愿入侯家。鄣袖庭花下。东风吹鬓斜。  

小桥  

漠漠轻阴隐隐雷。石榴半落点莓苔。小桥西北阑干角。独岸纶巾待雨来。  

观画山水  

古北安西志未酬。人间随处送悠悠。骑驴白帝城边雨。挂席黄陵庙外秋。  

大网截江鱼可脍。高楼临路酒如油。老来无复当年快。聊对丹青作卧游。  

示友  

道向虚中得。文从实处工。凌空一鹗上。赴海百川东。气骨真当勉。规模不必同。  

人生易衰老。君等勿匆匆。  

十月  

十月霜侵季子裘。吾诗又送一年秋。风回断绩闻樵唱。木落参差见寺楼。  

久已浮云看富贵。固应华屋等山丘。江边海际多幽致。拟跨青骡处处游。  

原选者评。集中有。木落寺楼高。之句。与此颔联各有佳致。  

梅花  

春信今年早。江头昨夜寒。已教清彻骨。更向月中看。对酒戏咏  

浅倾西国蒲萄酒。小嚼南州豆蔻花。更拂乌丝写新句。此翁可惜老天涯。  

原选者评。卢世曰。隽丽不可名状。  

先少师宣和初有。赠晁公以道诗。云。  

。奴爱才如萧颖士。婢知诗似郑康成。晁公大爱赏。  

今逸全篇。偶读。晁公文集。泣而足之  

仕不逢时勇退耕。闭门自号景迂生。远闻佳士辄心许。老见异书犹眼明。  

奴爱才如萧颖士。婢知诗似郑康成。早孤遇事偏多感。欲续残章涕已倾。  

追感往事  

诸公可叹善谋身。误国当时岂一秦。不望夷吾出江左。新亭对泣亦无人。  

原选者评。千年而后。如闻叹息之声。善谋身。一言。尤中庸臣病根。  

潘问奇曰。此诗虽欠含蓄。然亦可知南渡后虽周伯仁亦难得。卷四十七  

山阴陆游诗六  

春游  

春风堤上草萋萋。草软沙平护马蹄。似盖微云才障日。如丝细雨不成泥。  

千秋观里逢新燕。九里山前听午鸡。追忆旧游愁满眼。彩船曾系画桥西。  

三月二十日儿辈出谒。孤坐北窗  

园林春已空。陂巷雨新足。泥深黄犊健。桑老紫椹熟。丰年逋负少。村舍餍酒肉。  

微风吹醉醒。起和。饭牛曲。  

原选者评。朴直有味。  

西村  

乱山深处小桃源。往岁求浆忆叩门。高柳簇桥初转马。数家临水自成村。  

茂林风送幽禽语。坏壁苔侵醉墨痕。一首清诗记今夕。细云新月耿黄昏。  

湖塘晚眺  

绿树暗村墟。青山绕草庐。奉祠神禹旧。驰道暴秦余。浦色沉烟网。畦声入雨钅且。  

清秋又如许。幽愤若为摅。  

病起闲无事。时来古渡头。烟中卖鱼市。月下采莲舟。帆鼓娥江晚。菱歌姥庙秋。  

长吟无杰句。聊以散吾愁。  

原选者评。气体高妙。在盛中之间。秋夜  

老病睡眠少。如斯秋夜何。长庚未配月。织女已斜河。莎径虫吟苦。柴门叶落多。  

谁知穷宁戚。不作。饭牛歌。  

渔父  

千钱买一舟。百钱买两桨。朝看潮水落。暮看潮水长。持鱼换盐酪。县郭时下上。  

亦或得浊醪。不复计瓶盎。浩歌忘远近。醉梦堕莽苍。玄真不可逢。悠然寄遐想。  

梅市  

梅市柯山小系船。开篷惊起醉中眠。桥横风柳荒寒外。月堕烟钟缥渺边。  

客思况经孤驿路。诗情又入早秋天。如今老病知何恨。判断江山六十年。  

原选者评。清和宛转。可谓物理俱美。情致兼深矣。  

卢世曰。是云林写景。  

郭西  

鹊下川原黑。船行浦溆空。桥灯摇水影。楼角散天风。野眺飞埃外。渔歌冷翠中。  

不须嘲病翼。要是脱樊笼。  

柳桥晚眺  

小浦闻鱼跃。横林待鹤归。闲云不成雨。故傍碧山飞。  

原选者评。有手挥目送之趣。  

秋社  

雨余残日照庭槐。社鼓冬冬赛庙回。又见神盘分肉至。不堪沙雁带寒来。  

书因忌作闲终日。酒为治聋醉一杯。记取镜湖无限景。 花零落蓼花开。  

村舍  

生理嗟弥薄。吾居久未完。蝶飞窗纸碎。龟圻壁泥干。小雨牛栏湿。微霜碓舍寒。  

晚禾虫独少。邻里共相宽。原选者评。潘问奇曰。生创。不肯蹈袭一字。  

秋日杂咏  

菰蒲风起暮萧萧。烟敛林疏见断桥。白蟹制  

鱼 鱼初上市。轻舟无数去乘潮。  

原选者评。竹枝。遗调。  

小立  

红树园庐晚。碧花篱落秋。荒陂船护鸭。断岸笛呼牛。酒贱村村醉。山寒寺寺幽。  

聊须岸乌帻。小立埭西头。  

秋晚湖上  

已过西成赛庙期。家家下麦不容迟。夕阳遍野人归后。秋水生滩鹭集时。  

灵药不治怀抱恶。好诗空益鬓毛衰。从来未识苏司业。愁绝西风满酒旗。  

原选者评。结句善于运化。有缥缈之韵。  

雨后至近村  

夜雨晓方止。朝云犹作阴。山余一寸碧。溪长半篙深。卧泛白鸥渚。行穿黄叶林。  

老农能共语。真率会人心。  

题严州王秀才山水枕屏  

我行天下路几何。三巴小益山最多。翠崖青嶂高嵯峨。红栈如带萦岩阿。  

下有骇浪千盘涡。一跌性命委蛟鼍。日驰三百一乌骡。雪压披毡泥满革华。  

驿亭沃酒醉脸酡。长笛腰鼓杂巴歌。大散关上方横戈。岂料世变如翻波。  

东归轻舟下江沱。回首岁月悲蹉跎。壮君落笔写岷嶓。意匠自到非身过。  

伟哉千仞天相摩。谷里人家藏绿萝。使我恍然越关河。熟视粉墨频摩挲。  

原选者评。铿然彻耳。焕然夺目。意匠自到非身过。尤有妙理。  

追忆征西幕中旧事  

小猎南山雪未消。绣旗斜卷玉骢骄。不如意事常千万。空想先锋宿渭桥。忆昨王师戍陇回。遗民日夜望行台。不论夹道壶浆满。洛笋河鲂次第来。  

解嘲  

一壑栖迟久。多生习气消。行藏无愧怍。梦觉两逍遥。倩鹤传春信。疏泉洗药苗。  

晚来幽兴极。乘月过溪桥。  

读史  

民间斗来两三钱。万里耕桑罢戍边。常使屏风写。无逸。应无烽火照甘泉。  

原选者评。保泰持盈之指。借明皇发之。不落言诠。自近风雅。  

遣兴  

家住城南剡曲傍。门前山色蘸湖光。三朝执戟悲年往。二顷扶犁乐岁穰。  

名姓已随身共隐。文辞终与道相妨。子孙勉守东皋业。小甑吴粳底样香。  

原选者评。方回曰。五。六议论最妙。  

送子龙赴吉州掾  

我老汝远行。知汝非得已。驾言当送汝。挥涕不能止。人谁乐离别。坐贫至于此。  

汝行犯胥涛。次第过彭蠡。波横吞舟鱼。林啸独脚鬼。野饭何店炊。孤棹何岸舣。  

判司比唐时。犹幸免笞箠。庭参亦何辱。负职乃可耻。汝为吉州吏。但饮吉州水。  

一钱亦分明。谁能肆谗毁。聚俸嫁阿惜。择士教元礼。我食可自营。勿用念甘旨。  

衣穿听露肘。履破从见指。出门虽被嘲。归舍却睡美。益公名位重。凛若乔岳峙。  

汝以通家故。或许望燕几。得见已足荣。切勿有所启。又若杨诚斋。清介世莫比。  

一闻俗人言。三日归洗耳。汝但问起居。余事勿挂齿。希周有世好。敬叔乃乡里。  

岂惟能文辞。实亦坚操履。相从勉讲学。事业在积累。仁义本何常。蹈之则君子。  

汝去三年归。我傥未即死。江中有鲤鱼。频寄书一纸。  

原选者评。以韵语作训词。真情极切。自然成文。朴茂浑坚。大家本领。  

正月五日出游  

久作闲人不惯愁。新春天气更清柔。未为辽海千年别。且继斜川五日游。  

细柳拂头穿野径。落梅黏袖上渔舟。此身定去神仙近。倚遍江南卖酒楼。初春杂兴水长鸥初泛。山寒茗未芽。深林闻社鼓。落日照渔家。渡远呼船久。桥倾取路斜。  

客愁慵远眺。不是怯风沙。  

原选者评。方回曰。八句皆佳。而二。四尤古远。  

老病倦游陟。偶寻溪友期。残冰拥鱼笱。新暖入桑枝。山崦巨然画。烟村摩诘诗。  

何人为收拾。愧我不能奇。  

杜叔高秀才雨雪中相过。留一宿而别。诵此诗送之  

久客方知行路难。关山无际水漫漫。风吹欲倒孤城远。雪落如簁野寺寒。  

暮挈衣囊投土室。晨沽村酒挂驴鞍。文章一字无人识。胸次徒劳万卷蟠。  

原选者评。用。簁。字新异可喜。  

村居书喜  

红桥梅市晓山横。白塔樊江春水生。花气袭人知骤暖。鹊声穿树喜新晴。  

坊场酒贱贫犹醉。原野泥深老亦耕。最喜先期官赋足。经年无吏叩柴荆。  

别严和之  

器之魂逝已难招。尚有和之慰寂寥。今夜月明空叹息。想君孤棹泊溪桥。  

舟中作  

晤语无人与遣愁。出门聊复弄轻舟。山穿烟雨参差出。水赴陂塘散漫流。  

隔叶雄雌鸣谷鸟。傍林子母过吴牛。数家清绝如图画。炊黍何妨得小留。  

原选者评。卢世曰。写景闲雅。  

夏初湖村杂题  

嫩日轻风夏未深。曲廊倚杖得闲吟。地偏草茂无人迹。一对茭鸡下绿阴。书直舍壁道山西下路。杳杳历重廊。地寂闻传漏。帘疏有断香。渠清水马健。屋老瓦松长。  

欲出重欹枕。无何觅故乡。  

原选者评。方回曰。水马瓦松。诗人罕用此联。可喜。  

谢韩实之直阁送灯  

玉作华星缀绛绳。楼台交映暮天澄。东都父老今谁在。肠断当时谏浙灯。  

原选者评。卢世曰。诗自谢灯。意别有在。  

张完臣曰。无限感慨。触物而流。  

直舍独坐思成都  

锦城花絮送吴船。屈指东归又几年。群玉峰头身老矣。百花潭上梦依然。  

青衫尚记称狂客。白发宁知作老仙。所恨酒肠非复者。闲游空负杖头钱。  

出东城并江而归  

上车容假寐。出郭当闲游。远笛临风起。高帆到岸收。人归花市路。客醉酒家楼。  

径就东园卧。孤灯欲话愁。  

立春后十二日命驾至郊外。戏书触目  

宫云缥渺漏声迟。梦里华胥却自疑。春浅风光先盎盎。时平节物共熙熙。  

画帘不卷闻人语。玉勒徐行避酒旗。阅尽辈流身独健。怳如随计入都时。  

河桥晚归  

曲巷连新市。层楼近小桥。青帘犹滴雨。绿浦恰通潮。帘影晴方见。笙声冷未调。  

斜阳觅归路。偏爱玉骢骄。  

原选者评。笔墨间有香气。似初唐人佳制。后寓叹  

貂蝉未必出兜鍪。要是苍鹰忆下睼。彭泽径归端为酒。轻车已老岂须侯。  

千年精卫心平海。三日於菟气食牛。会与高人期物外。摩挲铜狄灞城秋。  

原选者评。吴乔曰。此当有后进妄生长短。如韩君在夷门也。  

与儿辈泛舟游西湖。一日间晴阴屡易  

逢著园林即款扉。酌泉鬻笋欲忘归。杨花正与人争路。鸠语还催雨点衣。  

古寺题名哪复在。后生识面自应稀。伤心六十余年事。双塔依然在翠微。  

原选者评。写景最工。著语一何娟妙。  

秋思  

乌桕微丹菊渐开。天高风送雁声哀。诗情也似并刀快。剪得秋光入卷来。  

小径登东山缭行自西北至溪上  

行穿荦确度谽谷牙。小立风中客袖斜。衰草双双点飞蝶。长空一一送栖鸦。  

荻洲薄暮收鱼网。茆舍初寒响纬车。谁道老人多感慨。未妨尊酒乐年华。  

感愤  

形胜崤潼在。英豪赵魏多。精兵连六郡。要地控三河。慷慨鸿门会。悲伤易水歌。  

几人怀此志。送老一渔蓑。  

野兴  

扫尽红尘闭是非。舍傍好在旧苔矶。壶中春色松肪酒。江上秋风槲叶衣。  

一片共知云偶出。千年谁识鹤重归。勿言野外无供给。雪后连山药草肥。  

原选者评。五。六情事恰合。  

幽居春晚  

老废雠书病废诗。昼闲惟与睡相宜。未寻内史流觞地。又近庞公上冢时。花发游蜂喧院落。笋长驯鹿入藩篱。石帆山下春如许。野老来招不用辞。  

原选者评。卢世曰。三。四从上转下。机轴一贯。  

闵雨  

岁秋固多雨。每恨不及时。黄尘蔽赤日。苗槁已不迟。踏车声如雷。力尽真何为。  

天岂不念民。云族风散之。穷民守稼泣。便恐化棘茨。妻子不望活。所惧尊老饥。  

我愿上天仁。顾哀民语悲。鞭龙起风霆。尚继。丰年。诗。  

原选者评。词旨深厚。  

书事  

北征谈笑取关河。盟府何人策战多。扫尽烟尘归铁马。剪空荆棘出铜驼。  

史臣历纪平戎策。壮士遥传。入塞。歌。自笑书生无寸效。十年枉是枕雕戈。  

明日复理梦中意作  

白尽髭须两颊红。颓然自以放名翁。客从谢事归时散。诗到无人爱处工。  

高挂蒲帆上黄鹤。独吹铜笛过垂虹。闲人浪迹由来事。那计猿惊蕙帐空。  

原选者评。刘克庄曰。近岁诗人杂博者堆队仗。空疏者窘才料。出奇者费搜索。缚律者少变化。惟放翁记问足以贯通。力量足以驱使。才思足以发越。气魄足以陵暴。南渡而下故当为一大宗。末年诗云。客从谢事归时散。诗到无人爱处工。又云。外物不移方是学。俗人犹爱未为诗。则皮毛落尽矣。  

舍南野步  

枯蔓络荆篱。幽花映荻扉。驯麞惊不起。归鹤倦犹飞。野色连收网。边愁入捣衣。  

壮图空自笑。事事与心违。  

原选者评。写入边愁一句。便觉情景混融。通体灵妙。  

出游  

山有篮舆步有舟。放翁身健得闲游。羊牛点点日将夕。蒲柳萧萧天正秋。  

细雨僧归云外寺。疏灯人语酒家楼。归途更爱湖桥月。独倚阑干为小留。山行  

山光秀可餐。溪水清可啜。白云映空碧。突起若积雪。我行溪山间。灵府为澄澈。  

崚嶒崖角立。蟠屈路九折。黄杨与冬青。郁郁自成列。其根贯石罅。横逸相纠结。  

上扪雕鹘巢。下历豺虎穴。流泉不可见。锵然响环玦。出山日已暮。林火远明灭。  

小憩得樵家。题诗记幽绝。  

原选者评。不失子美家法。  

感昔  

白帝城边莺乱啼。忆骑瘦马踏春泥。老来感旧多凄怆。孤梦时时到瀼西。  

风云昼晦夜遂大雪  

大风从北来。汹汹十万军。草木尽偃仆。道路瞑不分。山泽气上腾。天受之为云。  

山云如马牛。水云如鱼鼋。朝暗翳白日。暮重压厚坤。高城岌欲动。我屋何足掀。  

儿怖床下伏。婢恐坚闭门。老翁两耳聩。无地著戚欣。夜艾不知雪。但觉手足皲。  

布衾冷似铁。烧糠作微温。岂不思一饮。流尘暗空樽。已矣可奈何。冻死向孤村。  

原选者评。奇崛。  

梦华山  

古松偃蹇谷谽谷牙。太华峰前野老家。久客未归丹灶冷。碧桃八十一番花。  

道室  

筮遇风山第六爻。翛然尽谢俗间交。谋生旧买云三顷。托宿新分鹤半巢。  

露下丹芽生药垄。月明金粉落松梢。眉间喜动君知否。借得丹经手自抄。  

原选者评。铿然清响。殊有仙灵之气。  

倚楼  

曲曲阑干缥缈间。哦诗本欲破除闲。无端又起天涯感。淡墨生绡数点山。石帆夏日短棹飘然信所之。茶园渔市到无时。风从末萧萧起。月过花阴故故迟。  

莼菜煮羹吴旧俗。竹枝。度曲楚遗辞。颇闻项里杨梅熟。邻曲相招莫后期。  

乙丑夏秋之交。小舟早夜往来湖中。戏成绝句  

横林渺渺夜生烟。野水茫茫远拍天。菱唱一声惊梦断。始知身在钓鱼船。  

原选者评。有声有情。迥然高唱。  

娥江道上欲三更。垣屋参差闭月明。倚柂赋诗无杰思。断肠分付棹歌声。  

怀旧  

身是人间一断蓬。半生南北任秋风。琴书昔作天涯客。蓑笠今成泽畔翁。  

梦破江亭山驿外。诗成灯影雨声中。不须强觅前人比。道似香山实不同。  

原选者评。王世贞论诗。以乐天。放翁为广大教主。为其情事景物之悉备也。此老情事。  

颇近子美。其意中亦欲与浣花老叟相视而笑。故其自道如此。  

春雨  

春随易成雨。客病不禁寒。又与梅花别。无因一倚栏。  

梨花  

开向春残不恨迟。绿杨窣地最相宜。征西幕府煎茶地。一幅边鸾画折枝。  

原选者评。卢世曰。梨花诗到此。又是一种结构。  

杂感  

春晚晴还雨。村深醉复醒。溪添半篙绿。山可一窗青。药品随长镵。花名记小屏。  

闲身幸无事。吟啸送馀龄。  

原选者评。可。字虽出唐人。自成佳句。出游归鞍上口占  

渺渺烟波飞桨去。迢迢桑野策驴还。寄怀楚水吴山外。得意唐诗晋帖间。  

每惜好春如我老。谁能长日伴人闲。世间自是无兼得。勋业元非造物悭。  

初夏闲居  

川云漠漠雨冥冥。浊酒闲倾不满瓶。蚕簇尚寒忧茧薄。稻陂初满喜秧青。  

王师护塞方屯甲。亲诏忧民已放丁。病起自怜犹健在。不须求应少微星。  

原选者评。琢句工稳。而气格不伤。  

地僻  

地僻临湍濑。门幽长绿苔。客书疑误达。僧刺愧虚来。清露花坼。斜阳燕子回。  

自怜犹有恨。佳日对空罍。  

原选者评。何其风秀。  

耒阳令曾君寄。禾谱。农器谱。二书求诗  

欧阳公谱西都花。蔡公亦记北苑茶。农功最大置不钅录。如弃六艺崇百家。  

曾侯奋笔补多稼。儋州读罢深咨嗟。一篇。秧马。传海内。农器名数方萌芽。  

令君继之笔何健。古今一一辨等差。我今八十归抱耒。两编入手喜莫涯。  

神农之学未可废。坐使末俗惭浮华。  

夏末野兴  

半世天涯倦远游。还乡不减旅人愁。数声相应鸠呼雨。一片初飞叶报秋。  

山坞风烟僧院路。河梁灯火酒家楼。绝知雪鬓宜蓑笠。分付貂蝉与黑头。  

访山家  

舍舟步上若耶溪。寿栎修藤路欲迷。僧院倚山驯栗鼠。野塘涨水下茭鸡。  

草侵古路迢迢远。云傍行人故故低。薄暮但寻遗毳去。山家正在鹤巢西。寄隐士乳窦寒犹滴。岩扉夜不扃。奇书窥鸟迹。灵药得人形。浩浩天风积。冥冥海气清。  

傥逢王内史。更为乞黄庭。  

原选者评。较少陵押。形。字更新。  

春前六日作  

夜枕梦回春雨声。晓窗日出春鸟鸣。典衣沽酒莫辞醉。自有梅花为解酲。  

赣士曾兴宗。字光祖。以其居谷图来求诗  

高人心虚万物宗。家世常以仕易农。买山本爱坡上竹。手种已偃岩前松。  

瀑泉三伏凛冰雪。谷声十里酣笙镛。了知自是一丘壑。不与金精为附庸。  

原选者评。磊石可多奇。宫商悉谐。第六句盖取诸坡仙者。  

夏日杂题  

午梦初回理旧琴。竹炉香炷海南沉。茅檐三日萧萧雨。又展芭蕉数尺阴。  

西村晚归  

小坞花垂尽。平堤草次迷。日长莺语久。风定絮飞低。子响闻棋院。舟横傍钓溪。  

归途不知处。依约埭东西。  

原选者评。古今得意句。难得一联悉称。暗牖悬珠网。不如。空梁落燕泥。傍水见寒花。不如。出关逢落叶。也。田艺衡。诗谈。云尔。如此诗。风定絮飞低。五字。亦岂易得。  

雨晴  

旱暵常思雨。沉阴却喜晴。放船莲荡远。岸帻竹风清。淮浦戎初遁。兴州盗甫平。  

为邦要持重。恐复议消兵。  

秋夜  

落叶鸣遥夜。啼将  

虫 送暮秋。不知何许笛。故作此时愁。青海三年戍。黄旗万里侯。何如石帆下。烟雨钓沧洲。  

原选者评。风格遒上。故应突过钱郎。  

累日浓云作雪不成。遂有春意  

酿雪经旬竟不成。一霜却作十分晴。云归岫穴千峰立。暖入郊原万耦耕。  

葛叶离离丰岁候。梅花眷眷故人情。道傍孤店新醅熟。已有幽禽一两声。  

野望  

偶携一小竖。徙倚望南山。船笛为谁怨。溪云如我闲。洲长归雁下。天迥暮鸦还。  

安得一竿去。终年烟水间。  

春晴  

常年春日少春晴。拂面今朝暖吹轻。水阁家家横小舫。园亭处处听新莺。  

桃花不管诗人老。菖叶空催野叟耕。自笑此生馀几许。铜驼荆棘尚关情。  

恩封渭南伯。唐诗人赵嘏为渭南尉。当时谓之  

。赵渭南。后来将以予为陆渭南乎。戏作长句  

老向人间久倦游。君恩乞与渭川秋。虚名定作陈惊坐。好句真惭赵倚楼。  

栈豆十年沾病马。烟波万里著浮鸥。就封他日轻裘去。应过三峰处处留。  

原选者评。卢世曰。欲逊欲任。两意俱有。  

山行  

山鸟啼孤戍。烟芜入废亭。堤成陂水白。雨细稻秧青。草市少行旅。丛祠多乞灵。  

最怜投宿处。微火暮晶荧。  

初夏书感  

春与人俱老。花随梦已空。游蜂黏落蕊。轻燕接飞虫。桑悴知蚕起。牲肥赛麦丰。  

为农当自力。相戒勿匆匆。  

原选者评。诸诗皆暮年之作。老气纵横。而格律弥细。对酒作  

饮酒豪如卷白波。遣愁难似塞黄河。多闻自解为身累。后死空令见事多。  

未试神仙餐玉法。且赓壮士入关歌。此心不道无人识。雪鬓萧萧奈老何。  

顷岁从戎南郑。屡往来兴凤间。暇日追怀旧游有赋  

昔戍蚕丛北。频行凤集南。烽传戎垒密。驿远客程贪。春尽花犹坼。云低雨半含。  

种畬多菽粟。蓺木杂松楠。妇汲惟陶器。民居半草庵。风烟迷栈阁。雷霆起湫潭。  

城郭秦风近。村墟蜀语参。快心逢旷野。刮目望浮岚。考古时兴感。无诗每自惭。  

嘉陵最堪忆。迎马柳毵毵。  

原选者评。方回曰。放翁诗出于曾茶山。而不专用西江格。有晚唐。有中唐。亦有盛唐。此篇虽陈。杜。沈。宋亦不过如此流丽绵密。  

异梦  

山中有异梦。重铠奋雕戈。敷水西通渭。潼关北控河。凄凉鸣赵瑟。慷慨和燕歌。  

此事终当在。无如老死何。  

夜坐小饮  

零落槐花已满沟。江湖又见一番秋。冰轮有辙凌空上。银汉无声接地流。  

丹荔甘寒劳远致。玉醅醇洌喜新。移床坐对西南电。好雨心知不待求。  

杂感十首之二  

吕钓渭水滨。说筑傅岩野。虽曰古盛时。得士盖亦寡。天将启治乱。人才有用舍。  

向非万牛力。孰与成大夏。洙泗日已远。儒术日已丧。学者称孔墨。为国杂伯王。  

书生幸有闻。力薄不能倡。默默世俗间。汝职无乃旷。  

原选者评。词旨宏深。虽笔意微敛。却有大篇气象。  

仲秋书事  

断云归岫雨初收。茅舍萧条古渡头。短褐老人垂九十。松枯石瘦不禁秋。秋日徙倚门外久之舍前烟水似潇湘。白首归来爱故乡。五亩山园郁桑柘。数椽茅屋映菰蒋。  

翻翻小伞船归郭。渺渺长歌月满塘。却掩柴荆了无事。篆盘重点已残香。  

闻新雁有感  

新雁南来片影孤。冷云深处宿菰芦。不知湘水巴陵路。曾记渔阳上谷无。  

原选者评。如此寓感。亦匪夷所思。  

小园独酌  

横林摇落弄微丹。深院萧条作小寒。秋气已高殊可喜。老怀多感自无欢。  

鹿初离母斑犹浅。橘乍经霜味尚酸。小酌一卮幽兴足。岂须落佩与颓冠。  

古意  

千金募战士。万里筑长城。何时青冢月。却照汉家营。夜泊武昌城。江流千丈清。  

宁为雁奴死。不作鹤媒生。  

湖上寻梅  

镜湖渺渺烟波白。不与人间通地脉。骑龙古仙绝火食。惯住空山啮冰雪。  

东皇高之置度外。正似人中巢许辈。万木僵死我独存。本来长生非返魂。  

小雪湖上寻梅时。短帽乱插皆繁枝。路人看者窃相语。此老胸中常有诗。  

归来青灯耿窗扉。心镜忽入造化机。墨池水浅笔锋燥。笑拂吴笺作飞草。  

原选者评。仗气爱奇。遂成异境。方回取梅花诗十五篇。殊不逮此。  

湖山  

坡度小岭。轩豁见平湖。但醉梅花下。民间酒可沽。故堞无遗迹。萧然数十家。  

茶烟映山起。酒旆傍堤斜。  

雪晴欲出而路泞未通。戏作  

欲觅溪头路。春泥不可行。归来小窗下。袖手看新晴。春日杂兴  

行人陌上思悠悠。十里斜阳古渡头。一片落花无觅处。只教芳草管闲愁。  

兰亭道上  

湖上青山古会稽。断云漠漠雨凄凄。篮舆晚过偏门市。满路春泥闻竹鸡。  

箭箙弓弢小猎回。壮心自笑未低摧。前身家近盘阊路。曾看吴王射雉来。  

原选者评。蕴藉不失唐人风调。  

初夏杂兴  

隐趣与谁论。深居湖上村。避兰宁改路。惜笋不开园。庭草饶生意。溪沙记涨痕。  

愁来时浅酌。随事有鸡豚。  

山行过僧庵不入  

垣屋参差竹坞深。旧题名处赖重寻。茶炉烟起知高兴。棋子声疏识苦心。  

淡日晖晖孤市散。残云漠漠半川阴。长吟未断清愁起。已见横林宿暮禽。  

原选者评。明方回曰。诗极高胜。尤有工夫针线。如老杜所谓。裁缝减尽针线迹。也。残云。一联及末句结。乃结煞山行一段馀意。前辈诗例如此。须合别有摆脱。老杜。缚鸡行。山谷。水仙花。皆然。  

夏日六言  

醉面贪承夕露。钓竿喜近秋风。借问孤舟何处。深入芙蕖浦中。  

溪涨清风拂面。月落繁星满天。数只船横浦口。一声笛起山前。  

夏夜泛溪至南庄复回湖桑归  

不求奇骨可封侯。但喜枯肠不贮愁。数点残灯沽酒市。一声柔橹采菱舟。  

元知泽国偏宜夜。已就天公探借秋。归过三更风露重。纱巾剩觉发飕祒。  

郊行  

凄风吹雨过江城。缓策羸骖并水行。古路初惊秋叶堕。荒郊已放候虫鸣。壮心耿耿人谁识。往事悠悠恨未平。斜日半竿羌笛怨。西陵寂寞又潮生。  

原选者评。结有神韵。  

文章  

文章本天成。妙手偶得之。粹然无疵瑕。岂复须人为。君看古彝器。巧拙两无施。  

汉最近先秦。固已殊淳漓。胡部何为者。豪竹杂哀丝。后夔不复作。千载谁与期。  

原选者评。深识妙解。非浅人所能与。游常言。诗欲工。而工亦非诗之极。锻炼之久。乃失本指。斫削之甚。反伤元气。观其所言。其自命可知矣。李东阳谓宋人之诗。但一字一句对偶雕琢之工。而天真兴致未可与道者。不知能识此意否。  

杨大鹤曰。放翁诗至万首。然翁又言。文章本天成。妙手偶得之。自然无疵瑕。岂复须人为。自言。间为长谣短章。楚调唐律。酬答风月烟雨之态度。非为娱耳目。遣暇日而已。此岂黏头缀尾。朝镌夕琢。必待月久岁深。以多作为能者哉。  

思蜀  

西游陈迹浩无穷。回首真同一梦中。柳拂驿墙思凤集。鼓喧市里忆蚕丛。  

故人丘垄秋芜碧。旧隐园林夕照红。自闵未能忘感慨。浩歌弹剑送飞鸿。  

江村  

江村连夜有飞霜。柿正丹时桔半黄。转枕却寻惊断梦。拨炉偶见爇残香。  

医无绝艺空三易。死与浮生已两忘。拈得一书还懒看。卧听孙子诵琅琅。  

原选者评。陈讠于曰。放翁一生精力尽于七律。故全集所载最多。最佳。古诗少有松处。然到其精彩发露。自斑驳可爱。  

示儿  

死去元知万事空。但悲不见九州同。王师北定中原日。家祭无忘告乃翁。  

原选者评。祖应世曰。放翁易箦嘉定中。国弱已极。而尚作此想。其赍志可悲矣。  

褚人获曰。示儿。一绝。有三呼渡河之意。  

周之麟曰。观于。家祭无忘。之语。千秋而下亦为长恸。此其用心与子美何以异哉。  
