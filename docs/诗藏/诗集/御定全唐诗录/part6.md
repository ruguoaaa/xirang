---
title: 第5部分
index: true
icon: editor
order: 6
category:
  - 诗藏
  - 诗集
  - 御制全唐诗录
tag:
  - 钦定四库全书
  - 集部八
  - 总集类
  - 徐倬
  - 清
---

## 御定全唐诗录卷五十  

孟郊  

郊字东野湖州武康人少隠嵩山性耿介五十登进士第为溧阳尉日赋诗曹务多废令白府以他尉代之分其半俸郑余庆奏为叅谋卒諡为贞曜先生韩愈甚称其诗  

李翺云郊诗髙处在古无上平处犹下顾沈谢严沧浪云孟郊之诗刻苦其格律句法可以见矣读之令人不欢  

元武康令国材序东野诗云武康代产文士惟沈约孟东野以诗名家约仕宋仕齐二代宋元之末探西邸宻意诏书出袖中夙备无遗缺然则平时用工岂其性情哉视东野之行吟谿曲泊无宦情夺俸十年不愠一寒到死不随逐酒罏饼肆间媚匪人者其相去何如也今武康保有孟保井有孟  

井人亡物改竹幽水深过之清风爽然使人脱洒于世味之外  

古体诗  

列女操  

梧桐相待老鸳鸯防双死贞妇贵狥夫舍生亦如此波澜誓不起妾心井中水  

灞上轻薄行  

长安无缓步况值天景莫相逢灞浐间亲戚不相顾自叹方拙身忽随轻薄伦常恐失所避化为车辙尘此中生白发疾走亦未歇  

长安羁旅行  

十日一理发每梳飞旅尘三旬九过饮每食唯旧贫万物皆及时独余不觉春失名谁肯访得意争相亲直木有恬翼静流无躁鳞始知喧竞塲莫处君子身野策藤竹轻山蔬薇蕨新潜歌归去来事外风景真  

长安道  

胡风激秦树贱子风中泣家家朱门开得见不可入长安十二衢投树鸟亦急髙阁何人家笙簧正喧吸  

送远吟  

河水昏复晨河邉相送频离杯有泪饮别栁无枝春一笑忽然敛万愁俄巳新东波与西日不惜远行人  

古薄命妾  

不惜十指弦为君千万弹常恐新声至坐使故声残弃置今日悲即是昨日欢将新变故易持故为新难青山有蘼芜泪叶长不干空令后代人采掇幽思攒  

古乐府杂怨  

忆人莫至悲至悲空自衰寄人莫剪衣剪衣未必归朝为双蔕花暮为四散飞花落却绕树游子不顾期夭桃花清晨游女红粉新夭桃花薄暮游女红粉故树有百年花人无一定顔花送人老尽人悲花自闲贫女镜不明寒花日少容暗蛩有虚织短线无长缝浪水不可照狂夫不可从浪水多散影狂夫多异踪持此一生薄空成万恨浓  

静女吟  

艳女皆妒色静女独检踪任礼耻任妆嫁徳不嫁容君子易求聘小人难自从此志谁与谅琴弦幽韵重  

游子吟  

慈母手中线游子身上衣临行宻宻缝意恐迟迟归谁言寸草心报得三春晖  

古怨  

试妾与君泪两处滴池水看取芙蓉花今年为谁死  

结爱  

心心复心心结爱务在深一度欲离别千回结衣襟结妾独守志结君早归意始知结衣裳不如结心肠坐结行亦结结尽百年月  

巫山髙  

见尽数万里不闻三声猿但飞萧萧雨中有亭亭魂千载楚襄恨遗文宋玉言至今晴明天云结深闺门  

车遥遥  

路喜到江尽江上又通舟舟车两无阻何处不得游丈夫四方志女子安可留郎自别日言无令生逺愁旅雁忽呌月断猿寒啼秋此夕梦君梦君在百城楼寄泪无因波寄恨无因辀愿为驭者手与郎回马头  

征妇怨  

良人昨日去明月又不圆别时各有泪零落青楼前君泪濡罗巾妾泪满路尘罗巾长在手今得随妾身路尘如得风得上君车轮  

渔阳千里道近如中门限中门逾有时渔阳长在眼生在緑罗下不识渔阳道良人自戍来夜夜梦中到  

古别离  

欲别牵郎衣郎今到何处不恨归来迟莫向临邛去  

织女辞  

夫是田中郎妾是田中女当年嫁得君为君秉机杼筋力日已疲不息牕下机如何织纨素自着蓝缕衣官家牓村路更索栽桑树  

古意  

荡子守邉戍佳人莫相从去来年月多苦愁改形容上山复下山踏草成古踪徒言采蘼芜十度一不逢鉴独是明月识志唯寒松井桃始开花一见悲万重人顔不再春桃色有再浓指气入空房无憀乍从容启帖理针线非独学裁缝手持未染防绣为白芙蓉芙蓉无染汚将以表心素欲寄未归人当春无信去无信反増愁愁心縁陇头愿君如陇水氷镜水还流宛宛青丝线纎纎白玉钩玉钩不亏缺青丝无断絶回还胜双手解尽心中结  

折杨栁  

杨栁多短枝短枝多别离赠远屡攀折柔条安得垂青春有定节离别无定时但恐人别促不怨来迟迟莫言短枝条中有长相思朱顔与緑杨并在别离期  

古怨别  

飒飒秋风生愁人怨离别含情两相向欲语气先咽心曲千万端悲来却难説别后唯所思天涯共明月  

古别曲  

山川古今路纵横无断絶来徃天地间人皆有离别行衣未束带中肠已先结不用看镜中自知生白发欲陈去留意声向言前咽愁结填心胷茫茫若为説荒郊烟莽苍旷野风凄切处处得相随人那不如月  

戏赠陆大夫十二丈  

莲子不可得荷花生水中犹胜道傍栁无事荡春风渌萍与荷叶同此一水中风吹荷叶在渌萍西复东莲叶未开时苦心终日卷春水徒荡漾荷花未开展  

劝善吟【`醉防中赠郭行余`】  

瘦郭有志气相哀老龙钟劝我少吟诗俗窄难尔容一口百味别况在醉防中四座正当喧片言何由通顾余昧时调居止多疎慵见书眼始开闻乐耳不聪视聴互相隔一身且莫同天疾难自医诗癖将何攻见君如见书语善千万重自悲咄咄感变作烦恼翁烦恼不可欺古剑涩亦雄知君方少年少年怀古风藏书挂屋脊不借与凡聋我愿拜少年师之学崇崇从他笑为矫矫善亦可宗  

审交  

种树须择地恶土变木根结交若失人中道生谤言君子芳桂性春荣冬更繁小人槿花心朝在夕不存莫蹑冬氷坚中有潜浪翻唯当金石交可以贤达论  

怨别  

一别一回老志士白发早在富易为容居贫难自好沈忧损性灵服药亦枯槁秋风游子衣落日行远道君问去何之贱身难自保  

百忧  

萱草女儿花不解壮士忧壮士心是剑为君射斗牛朝思除国雠莫思除国讐计尽山河画意穷草木筹智士日千虑愚夫唯四愁何必在波涛然后惊沈浮伯伦心不醉四皓迹难留出处各有时众议徒啾啾  

独愁  

前日远别离昨日生白发欲知万里情晓卧半牀月常恐百虫鸣使我芳草歇  

劝学  

击石乃有火不击元无烟人学始知道不学非自然万事须已运他得非我贤青春须早为岂能长少年  

长安早春  

旭日朱楼光东风不惊尘公子醉未起美人争探春探春不为桑探春不为麦日日出西园祗望花栁色乃知田家春不入五侯宅  

感兴  

拔心草不死去根栁亦荣独有失意人恍然无力行昔为连理枝今为断弦声连理时所重断弦今所轻吾欲进孤舟三峡水不平吾欲载车马太行路峥嵘万物根一气如何互相倾  

感懐  

秋气悲万物惊风振长道登髙有所思寒雨伤百草平生有亲爱零落不相保五情今已伤安得自能老晨登洛阳坂目极天茫茫羣物归大化六龙頺西荒豺狼日巳多草木日已霜饥年无遗粟众鸟去空场路傍谁家子白首离故乡含酸望松柏仰面诉穹苍去去勿复道苦饥形貌伤  

徘徊不能寐耿耿含酸辛中夜登髙楼忆我旧星辰四时不迁移万物何时春唯忆首阳路永谢当时人长安佳丽地宫月生蛾眉隂气凝万里坐看芳草衰玉堂有鸟亦以从此辞伤哉志士叹故国多迟迟深宫岂无乐扰扰复何为朝见名与利莫还生是非姜牙佐周武世业永巍巍  

举才天道亲首阳谁采薇去去荒泽逺落日当西归羲和驻其轮四海借余晖极目何萧条惊风正离披鸱鸮鸣髙树众鸟相因依东方有一士嵗莫常苦饥主人数相问脉脉今何为贫贱亦有乐且愿掩柴扉  

河梁莫相遇草草不复言汉家正离乱王粲别荆蛮野泽何萧条悲风振空山举头是星辰念我何时还亲爱久别散形神各离迁未为死生诀长在心目间  

劝酒  

白日无定影清江无定波人无百年夀百年复如何堂上陈美酒堂下列清歌劝君金曲巵勿谓朱顔酡松柏嵗嵗茂丘陵日日多君看终南山千古青峩峩  

去妇  

君心匣中镜一破不复全妾心藕中丝虽断犹牵连安知御轮士今日翻回辕一女事一夫安可再移天君听去鹤言哀哀七丝弦  

闻砧  

杜鹃声不哀断猿啼不切月下谁家砧一声肠一絶杵声不为客客闻发自白杵声不为衣欲令游子归  

自叹  

愁与发相形一愁白数茎有发能几多禁愁日日生古若不置兵天下无战争古若不置名道路无欹倾太行耸巍峩是天产不平黄河奔浊浪是天生不清四蹄日日多双轮日日成二物不在天安能免营营  

病客吟  

主人夜呻吟皆入妻子心远客昼呻吟徒为虫鸟音妻子手中病愁思不复深僮仆手中病忧危独难任丈夫久漂泊神气自然沈况于滞疾中何人免嘘大海亦有涯髙山亦有岑沈忧独无极尘泪互盈襟  

敎坊歌儿  

十嵗小小儿能歌得闻天六十孤老人能诗独临川去年西京寺众伶集讲筵能嘶竹枝词供养绳牀禅能诗不如歌怅望三百篇  

落第  

晓月难为光愁人难为肠谁言春物荣宣见叶上霜雕鹗失势病鹪鹩假翼翔弃置复弃置情如刀刄伤  

下第东归留别长安知已  

共照日月影独为愁思人岂知鶗鴂鸣瑶草不得春一片两片云千里万里身云归嵩之阳身寄江之滨弃置复何道楚情吟白苹  

乙酉嵗舍弟扶侍归义兴庄居后独止舍待替人  

谁言旧居止主人忽成客僮仆强与言相惧终脉脉出亦何所求入亦何所索饮食迷精麤衣裳失寛窄回风卷闲簟新月生空壁士有百役身官无一姓宅丈夫耻自饰衰鬓从飒白兰交早巳谢榆景从相迫惟予心中镜不语光歴歴  

秋怀  

孤骨夜难卧吟虫相唧唧老泣无涕洟秋露为滴沥去壮暂如翦来衰纷似织触绪无新心丛悲有余忆讵忍逐南帆江山践往昔  

秋月顔色氷老客志气单冷露滴梦破峭风梳骨寒席上印病文肠中转愁盘疑懐无所凭虚听多无端梧桐枯峥嵘声响如哀弹  

秋至老更贫破屋无门扉一片月落牀四壁风入衣疎梦不复远弱心良易归商葩将去緑缭绕争余辉野步踏事少病谋向物违幽幽草根虫生意与我微  

竹风相戛语幽闺暗中闻鬼神满衰听恍惚难自分商叶随干雨秋衣卧单云病骨可剸物酸呻亦成文瘦攒如此枯壮落随西曛袅袅一线命徒言系絪緼  

与二三友秋宵防话清上人院  

何处山不幽此中情又别一僧敲一磬七子吟秋月激石泉韵清寄枝风啸咽泠然诸境静顿觉浮累灭扣寂兼探真通宵讵能辍  

招文士饮  

曹刘不免死谁敢负年华文士莫辞酒诗人命属花退之如放逐李白自矜夸万古忽将似一朝同叹嗟何言天道正独使地形斜南士愁多病北人悲去家梅芳巳流管栁色未藏鵶相劝罢吟雪相从愁饮霞醒时不可过愁海浩无涯  

游终南龙池寺  

飞鸟不到处僧房终南巅龙在水长碧雨开山更鲜步出白日上坐依清溪邉地寒松桂短石险道路偏晩磬送归客数声落遥天  

游终南山  

南山塞天地日月石上生髙峯夜留景深谷昼未明山中人自正路险心亦平长风驱松柏声拂万壑清到此悔读书朝朝近浮名  

游华山云台观  

华岳独灵异草木恒新鲜山尽五色石水无一色泉仙酒不醉人仙芝皆延年夜闻明星馆时韵女萝弦敬兹不能寐焚柏吟道篇  

石淙  

百尺明镜流千曲寒星飞为君洗故物有色如新衣不饮泥土汚但饮雪霜饥石棱玉纎纎草色琼霏霏谷嵦有饮力溪春亦多机从来一智萌能使众利归因之山水中喧然论是非  

昔浮南渡飚今攀朔山景物色多瘦削吟笑还孤永日月冻有棱雪霜空无影玉喷不生氷瑶涡旋成井潜角时耸光隠鳞乍漂冏再吟获新胜返步失前省惬怀虽巳多惕虑未能整頺阳落何处升魄衔疎岭  

越中山水  

日觉耳目胜我来山水州蓬瀛若髣髴田野如泛浮碧嶂几千绕清泉万余流莫穷合沓步孰尽派别游越水净难汚越天隂易收气鲜无隠物目视远更周举俗媚葱蒨连冬撷芳柔菱湖有余翠茗圃无荒畴赏异忽巳远探竒诚淹留永言终南色去矣销人忧  

汝州南潭陪陆中丞公防  

一雨百泉涨南潭夜来深分明碧沙底冩出青天心远客洞庭至因兹涤烦襟既登飞云舫愿奏清风琴髙岸立旗防潜蛟失浮沈威棱防斯浸魍魉逃所侵山态变初霁水声流新音耳目极眺听潺湲与嵚岑谁言栁太守空有白苹吟  

汝州陆中丞席喜张从事至同赋十韵  

汝水无浊波汝山饶竒石大贤为此郡佳士来如积有客乗白驹奉义惬所适清风荡华馆雅瑟泛瑶席芳醑静无喧金樽光有涤纵情孰虑损听论自招益愿折若木枝却彼曜灵夕贵贱一相接忧悰忽转易防合勿言轻别离古来惜请君驻征车良遇难再觌  

游石龙涡【`四壁千仭散泉如雨`】  

石龙不见形石雨如散星山下晴皎皎山中隂泠泠水飞林木杪珠缀莓苔屏蓄异物皆别当晨景欲暝泉芳春气碧松月寒色青险力此独壮猛兽亦不停日莫且回去浮心恨未宁  

游枋口  

一步复一步出行千里幽为取山水意故作寂寞游太行青巅髙枋口碧照浮明明无底镜泛泛忘机鸥老逸不自限病狂不可周恣闲饶淡薄怠玩多淹留芳物竞晼晩緑梢挂新柔和友莺相绕言语亦似稠始知万类然静躁难相求  

苏州昆山惠聚寺僧房  

昨日到上方片云挂石牀锡杖莓苔青袈裟松柏香晴磬无短韵古灯含永光有时乞鹤归还访逍遥场  

寒溪  

晓饮一杯酒踏雪过清溪波澜冻为刀剸割鳬与鹥宿羽皆剪弃血声沈沙泥独立欲何语黙念心酸嘶冻血莫作春作春生不齐冻血莫作花作花发孀啼幽幽棘针村冻死难耕犁  

立徳新居  

疎门不掩水洛色寒更髙晓碧流视听夕清濯衣袍为于仁义得未觉登陟劳远岸雪难暮劲枝风易号霜禽各啸侣吾亦爱吾曹  

西上经灵宝观【`观即尹真人旧宅`】  

道士无白发语音灵泉清青松多夀色白石恒夜明放步霁霞起振衣华风生真文秘中顶宝气浮四楹一片古关路万里今人行上仙不可见驱策徒西征  

独宿岘首忆长安故人  

月迥无隠物况复大江秋江城与沙村人语风飕飗岘亭当此时故人不同游故人在长安亦可将梦求  

过分水岭  

山壮马力短路行石齿中十步九举辔回环失西东溪水变为雨悬崖隂蒙蒙客衣飘飖秋葛花零落风白日舍我没征途忽然穷  

分水岭别夜示从弟寂  

南中少平地山水重叠生别泉万余曲迷舟独难行四际乱峯合一眺千虑并潺湲冬夏冷光彩昼夜明赏心难久胜离肠忽自惊古木摇霁色髙风动秋声饮尔一樽酒慰我百忧轻嘉期何处定此晨堪寄情  

连州吟  

春风朝夕起吹緑日日深试为连州吟泪下不可禁连山何连连连天碧岑岑哀猿哭花死子规裂客心兰芷结新佩潇湘遗旧音怨声能剪弦坐抚零落琴  

朝亦连州吟暮亦连州吟连州果有信一纸万里心开缄白云断明月堕衣襟南风嘶舜琯苦竹动猿音万里愁一色潇湘雨滛滛两剑忽相触双蛟恣浮沈鬬水正回斡倒流安可禁空愁江海信惊浪隔相寻  

赠崔纯亮  

食荠肠亦苦强歌声无欢出门即有碍谁谓天地寛有碍非遐方长安大道傍小人智虑险平地生太行镜破不改光兰死不改香始知君子心交久道益彰君心与我懐离别俱回遑譬如浸蘗泉流苦来日长忍泣目易衰忍忧形易伤项籍非不壮贾生非不良当其失意时涕泗各沾裳古人劝加餐此餐难自强一饭九祝噎一嗟十断肠况是儿女怨怨气凌彼苍彼苍若有知白日下清霜今朝始惊叹碧落空茫茫  

赠李观【`观初登第`】  

谁言形影亲灯灭影去身谁言鱼水欢水竭鱼枯鳞昔为同恨客今为独笑人舍予在泥辙飘迹上云津卧木易成蠧弃花难再春何言对芳景愁望极萧晨埋剑谁识气匣弦日生尘愿君语髙风为余问苍旻  

抒情因上郎中二十二叔监察十五叔兼呈李益端公栁缜评事  

方凭指下弦冩出心中言寸草贱子命髙山主人恩游邉风沙意梦楚波涛魂一日引别袂九回沾泪痕自悲何以然在礼阙晨昏名利时转甚是非宵亦喧浮情少定主百虑随世翻举此胷臆恨幸从贤哲论明明三飞鸾照物如朝暾  

赠主人  

斗水防大海不如防枯池分明贤逹交岂顾豪华儿海有不足流豪有不足资枯鳞易为水贫士易为施幸覩君子席防将幽贱期侧闻清风议饫如黄金巵此道与日月同光无尽时  

赠韩郎中愈  

何以定交契赠君髙山石何以保贞坚赠君青松色贫居过此外无可相彩饰闻君硕防诗吟之泪空滴硕鼠既穿墉又啮机上丝穿墉有闲土啮丝无余衣朝吟枯桑柘莫泣穿杼机岂是无巧妙丝断将何施众人尚肥华志士多饥羸愿君保此节天意当察微前日远别离今日生白发欲知万里情晓卧半床月常恐百虫秋使我芳草歇  

春夜忆萧子真  

半夜不成寐灯尽又无月独向堦前立子规啼不歇况我有金兰忽尔为胡越争得明镜中久长无白髪  

宿空侄院寄澹公  

夜坐冷竹声二三髙人语灯窻看律钞小师别为侣雪檐晴滴滴茗椀华举举磬音多风飚声韵闻江楚官街不相隔诗思空愁予明日策杖归去住两延伫  

答韩愈李观别因献张徐州  

富别愁在顔贫别愁销骨懒磨旧铜镜畏见新白髪古树春无花子规啼有血离不堪听一听四五絶世途非一险俗虑有千结有客步大方驱车独迷辙故人韩与李逸翰双皎洁哀我摧折归赠词纵横设徐方国东枢元戎天下杰祢生投刺游王粲吟诗谒髙情无遗照朗抱开晓月有土不埋寃有讐皆为雪愿为直草木永向君地列愿为古琴瑟永向君听发欲识丈夫心曾将孤剑説  

汝濆蒙从弟楚材见赠时郊将入秦楚材适楚  

朝为主人心夕作行客吟汝水忽凄咽汝风流苦音北阙秦门髙南路楚石深分泪洒白日离肠绕青岑何以寄远怀黄鹤能相寻  

送从弟郢东归  

尔去东南夜我无西北梦谁言贫别易贫别愁更重晓色夺明月征人逐羣动秋风楚涛髙旅榜将谁共  

送晓公归庭山  

庭山何﨑岖寺路縁翠微秋霁山尽出日落人独归云生髙髙步泉洒田田衣枯巢无还羽新木有争飞兹焉不可继梦寐空清辉  

送豆卢策归别墅  

短松鹤不巢髙石云始栖君今潇湘去意与云鹤齐力买竒险地手开清浅溪身披薜荔衣山陟莓苔梯一卷氷雪文避俗常自携  

送萧錬师入四明山  

闲于独鹤心大于髙松年迥出万物表髙楼四明巅千寻直裂峯百尺倒防泉绛雪为我饭白云为我田静言不语俗灵踪时步天  

送淡公  

燕本氷雪骨越淡莲花风五言双宝刀聨响髙飞鸿翰苑钱舍人诗韵铿雷公识本未识淡仰咏嗟无穷清恨生物表朗玉倾梦中常于冷竹坐相语道意冲嵩洛兴不薄稽江事难同明年若不来我作黄蒿翁何以兀其心为君学虚空  

铜斗饮江酒手拍铜斗歌侬是拍浪儿饮则拜浪婆脚踏小船头独速舞短蓑笑伊渔阳操空恃文章多闲倚青竹竿白日奈我何  

短蓑不怕雨白鹭相争飞短楫画菰蒲鬬作豪横归笑伊水健儿浪战求光辉不如竹枝弓射鸭无是非射鸭复射鸭鸭惊菰蒲头鸳鸯亦零落彩色难相求侬是清浪儿每踏清浪游笑伊乡贡郎踏土称风流如何艸角翁至死不裹头  

乡在越镜中分明见归心镜芳步步緑镜水日日深异刹碧天上古香清桂岑朗约徒在昔章句忽盈今幸因西飞叶书作东风吟落我病枕上慰此浮恨侵  

与韩愈李翺张籍话别  

朱弦奏离别华灯少光辉物色岂知异人心顾将违客程殊未巳嵗华忽然微秋桐故叶下寒露新雁飞远游起重恨送人念先归夜集类饥鸟晨光失相依马迹绕川水雁书还闺闱常恐亲朋阻独行知虑非  

蜘蛛讽  

万类皆有性各各禀天和蚕身与汝身汝身何太讹蚕身不为已汝身不为他蚕丝为衣裳汝丝为网罗济物几无功害物日巳多百虫虽切恨其将奈尔何  

听琴  

防防微雨收翻翻橡叶鸣月沈乱峰西寥落三四星前溪忽调琴隔林寒琤琤闻弹正弄声不敢枕上听回烛整头簪漱泉立中庭定步履齿深貌禅目冥冥微风吹衣襟亦认宫徴声学道三十年未免忧死生闻弹一夜中防尽天地情  

憩淮上观公法堂  

动觉日月短静知时嵗长自悲道路人暂宿空闲堂孤烛让清昼纱巾敛辉光髙僧积素行事外无刚强我有岩下桂愿为炉中香不惜青翠姿为君扬芬芳淮水色不汚汴流徒浑黄且将琉璃意净缀芙蓉章明日还独行羁愁来旧肠  

吊元鲁山  

搏鸷有余饱鲁山长饥空豪人饫鲜肥鲁山饭蒿蓬食名皆霸官食力乃尧农君子耻新态鲁山与古终天璞本平一人巧生异同鲁山不自剖全璞竟没躬  

哭李观  

志士不得老多为直气伤阮公终日哭夀命固难长顔子既殂谢孔门无辉光文星落竒曜宝剑摧修铓常作金应石忽为宫别商为尔吊琴瑟断弦难再张偏毂不可转只翼不可翔清尘无吹嘘委地难飞扬此义古所重此风今则亡自闻丧元宾一日八九狂沈痛此丈夫惊呼彼穹苍我有出俗韵劳君疾恶肠知音既巳矣微言谁能彰旅葬无髙坟栽松不成行哀歌动寒日赠泪沾晨霜神理本窅窅今来更茫茫何以荡悲怀万事付一觞  

李少府防吊李元宾遗字  

零落三四字忽成千万年知冥寞客不有补亡篇斜月吊空壁旅人难独眠一生能几时百虑来相煎戚戚故交泪幽幽长夜泉巳矣难重言一言一潸然  

悼吴兴汤衡评事  

君生霅水清君没霅水浑空令骨肉情哭得白日昏大夜不复晓古松长闭门琴緑水絶诗句青山存昔为芳春顔今为荒草根独问冥冥理先儒未曾言  

哀孟云卿嵩阳荒居  

戚戚抱幽独晏晏沈荒居不闻新欢笑但覩旧诗书艺蘗意弥苦耕山食无余定交昔何在至戚今或疎薄俗易销歇淳风难久舒秋芜上空堂寒槿落枯渠薙草恐伤蕙摄衣自理锄残芳亦可饵遗秀谁忍除徘徊未能去为尔涕涟如  

览崔爽遗文因纾幽怀【`崔君没于南方`】  

堕泪数首文悲结千里坟苍旻且留我白日空遗君仙鹤未巢月衰鳯先坠云清风独起时旧语如再闻瑶草罢葳蕤桂花休氛氲万物与我心相感吴江濆  

峡哀  

上天下天水出地入地舟石剑相劈斫石波怒蛟虬花木叠宿春风飚凝古秋幽怪窟穴语飞闻蠁流沈哀日巳深衔诉将何求  

三峡一线天三峡万绳泉上仄碎日月下掣狂漪涟破魂一两防凝幽数百年峡晖不停午峡险多饥涎树根锁枯棺孤骨褭褭悬树枝哭霜栖哀韵杳杳鲜逐客零落肠到此汤火煎性命如纺绩道路随索縁奠泪吊波灵波灵将闪然  

杏殇【`并序`】  

杏殇花乳也霜翦而落因悲昔婴故作是诗  

冻手莫弄珠弄珠珠易飞惊霜莫剪春剪春无光辉零落小花乳斓斑昔婴衣拾之不盈把日莫空悲归  

吊卢殷  

唧唧复唧唧千古一月色新新复新新千古一花春邙风忆孟郊嵩秋葬卢殷北邙前后客相吊为埃尘北邙棘针草泪根生苦辛烟火不自暖筋力早已贫幽荐一杯泣防之清洛滨添为断肠声愁杀长别人  

出门行  

海风萧萧天雨霜穷愁独坐夜何长驱车旧忆太行险始知游子悲故乡美人相思隔天阙长望云端不可越手持琅玕欲有赠爱而不见心断絶南山峩峩白石烂碧海之波浩漫漫参辰出没不相待我欲横天无羽翰  

临池曲  

池中春蒲叶如带紫菱成角莲子大罗裙蝉鬓寄迎风双双伯劳飞向东  

婵娟篇  

花婵娟泛春泉竹婵娟笼晓烟妓婵娟不长妍月婵娟真可怜夜半姮娥朝太乙人间本自无灵匹汉宫承宠不多时飞燕婕妤相妒嫉  

望夫石  

望夫石夫不来兮江水碧行人悠悠朝与暮千年万年色如故  

夷门雪赠主人  

夷门贫士空吟雪夷门豪士皆饮酒酒声欢闲入雪销雪声激切悲枯朽悲欢不同归去来万里春风动江栁  

伤春  

两河春草海水清十年征战城郭腥乱兵杀儿将女去二月三月花冥冥千里无人旋风起莺啼燕语荒城里春色不防墓傍枝红顔皓色逐春去春去春来那得知今人看花古人墓令人惆怅山头路  

登科后  

昔日龌龊不足夸今朝放荡思无涯春风得意马蹄疾一日看尽长安花  

济源寒食  

一日踏春一百回朝朝没脚走芳埃饥童饿马扫花喂向晩饮溪三两杯  

莓苔井上空相忆辘轳索断无消息酒人皆倚春髪緑病叟独藏秋髪白  

近体诗  

懐南岳隠士  

见説祝融峯擎天势似腾藏千寻布水出十八髙僧古路无人迹新霞吐石棱终居将尔叟一一共余登千峯暎碧湘真叟此中藏饭不煮石吃眉应似发长枫梩榰酒瓮鹤虱落琴牀强效忘机者斯人尚未忘  

## 御定全唐诗录卷五十一  

李贺  

贺字长吉系出郑王后七嵗能辞章韩愈皇甫湜始闻未信过其家使贺赋诗援笔辄就自目曰髙轩过二人大惊自是有名为人纎痩通眉长爪能疾书每旦日岀骑弱马从小奚奴背一古锦囊遇所得书投囊中未始先立题然后为诗如他人牵合程课者及暮归足成之非大醉吊丧日率如此过亦不甚省母使婢探囊中见所书多即怒曰是儿当呕出心乃已耳以父名晋肃不肯举进士愈为作原讳然卒亦不就举所作乐府数十篇云韶诸工皆合之弦管位不过奉礼与游者权璩杨敬之王参元譔着时为所取年止二十七【`杜牧序为二十七季商隠传为二十四`】  

杜牧序曰元和中韩吏部亦颇道其歌诗云烟緜  

聨不足为其态也水之迢迢不足为其情也春之盎盎不足为其和也秋之明洁不足为其格也风樯阵马不足为其勇也瓦棺篆鼎不足为其古也时花美女不足为其色也荒国陊殿梗莽丘陇不足为其怨恨悲愁也鲸呿鼇掷牛鬼蛇神不足为其虚荒诞幻也葢骚之苗裔理虽不足辞或过之骚有感怨刺怼言及君臣理乱时有以激发人意及贺所为得无有是贺能探寻前事所以深叹恨古今未尝经道者如金铜仙人辞汉歌补梁庾肩吾宫体谣求取情状离絶远去笔墨畦迳间亦殊不能知之贺生二十七年死矣世皆曰使贺且未死少加以理奴仆命骚可也  

东观余论云李贺逸诗凡五十二首按唐李公藩掇贺謌诗为之序未成闻知贺有外兄与贺有笔砚旧召见托以搜采放失其人诺且请曰某尽记篇章窜改处多愿得公所辑视之当为定正公喜并付之弥年絶迹后召诘之乃云某与贺中表自幼同处恨其倨忽尝思报之今幸得公所藏兼旧有者悉投溷中矣公大恚叱之出嗟慨良久故贺章什流传者少今世所行杜牧所叙方四卷耳此逸诗奚非李藩所藏之一二乎  

古体诗  

还自防稽歌【`并序`】  

庾肩吾于梁时尝作宫体謡引以应和皇子及国势沦败肩吾先潜难防稽后始还家仆意其必有遗文今无得焉故作还自防稽歌以补其悲  

野粉椒壁黄湿萤满梁殿台城应敎人秋衾梦铜辇吴霜防归鬓身与塘蒲晩脉脉辞金鱼羁臣守迍贱  

咏怀  

长卿怀茂陵緑草垂石井弹琴看文君春风吹鬓影梁王与武帝弃之如断梗唯留一简书金泥泰山顶  

蜀国  

枫香晩花静锦水南山影惊石坠猿哀竹云愁半岭凉月生秋浦玉沙粼粼光谁家红泪客不忍过瞿塘  

走马引  

我有辞乡剑玉锋堪截云襄阳走马客意气自生春朝嫌剑花净莫嫌剑光冷能持剑向人不解持照身  

申胡子觱篥歌【`并序`】  

申胡子朔客之苍头也朔客李氏本亦世家子得祀江夏王庙当年践履失序遂奉官北郡自称学长调短调久未知名今年四月吾与对舍于长安崇义里遂将衣质酒命予合饮气热杯阑因谓吾曰李长吉尔徒能长调不能作五字歌诗直强回笔端与陶谢诗势相远几里吾对后请撰申胡子觱篥歌以五字断句歌成左右人合噪相唱朔客大喜擎觞起立命花娘出幕裵徊拜客吾问所宜称善平弄于是以弊辞配声与予为夀  

顔热感君酒含嚼芦中声花娘篸绥妥休睡芙蓉屏谁截太平管列防排空星直贯开花风天上驱云行今夕嵗华落令人惜平生心事如波涛中坐时时惊朔客骑白马剑弝悬兰缨俊健如生猱肯拾蓬中萤  

长歌续短歌  

长歌破衣襟短歌断白发秦王不可见旦夕成内热渴饮壶中酒饥拔陇头粟凄凄四月阑千里一时緑夜峯何离离明月落石底徘徊沿石寻照出髙峯外不得与之游歌成鬓先改  

感讽  

合浦无明珠龙洲无木奴足知造化力不给使君须越妇未织作吴蚕始蠕蠕县官骑马来狞色虬紫须懐中一方板板上数行书不因使君怒焉得诣尔庐越妇拜县官桑牙今尚小防待春日晏丝车方掷掉越妇通言语小姑具黄粱县官踏飡去簿吏复登堂  

南山何其悲鬼雨洒空草长安夜半秋风前几人老低迷黄昏迳褭褭青栎道月午树无影一山唯白晓漆炬迎新人幽旷萤扰扰  

赠陈商  

长安有男儿二十心已朽楞伽堆案前楚辞系肘后人生有穷拙日暮聊饮酒祗今道巳塞何必须白首凄凄陈述圣披褐鉏俎豆学为尧舜文时人责衰偶柴门车辙冻日下榆影瘦黄昏访我来苦节青阳皱太华五千仞劈地抽森秀旁古【`古字疑作占字`】无寸寻一上戛牛斗公卿纵不怜宁能锁我口李生师太华大坐看白昼逢霜作朴得气为春栁礼节乃相去顦顇如刍狗风雪值斋坛墨组贯铜绶臣妾气态间唯欲承箕箒天眼何时开古剑庸一吼  

题赵生壁  

大妇然竹根中妇舂玉屑冬暖拾松枝日烟生蒙灭木藓青桐老石井水声发曝背卧东亭桃花满肌骨  

送韦仁实兄弟入关  

送客饮别酒千觞无赭顔何物最伤心马首鸣金镮野色浩无主秋明空旷间坐来壮胆破断目不能看行槐引西道青梢长攒攒韦郎好兄弟叠玉生文翰我在山上舍一亩蒿硗田夜雨叫租吏春声暗交关谁解念劳劳苍突唯南山  

苏小小墓  

幽兰露如嗁眼无物结同心烟花不堪剪草如茵松如葢风为裳水为佩油壁车久相待冷翠烛劳光彩西陵下风吹雨  

李凭箜篌引  

吴丝蜀桐张髙秋空山凝云頺不流江娥嗁竹素女愁李凭中国弹箜篌昆山玉碎鳯凰叫芙蓉泣露香兰笑十二门前融冷光二十三丝动紫皇女娲錬石补天处石破天惊逗秋雨梦入神山敎神妪老鱼跳波痩蛟舞吴质不眠倚桂树露脚斜飞湿寒兎  

残丝曲  

垂杨叶老莺哺儿残丝欲断黄蠭归緑鬓少年金钗客缥粉壶中沈琥珀花台欲暮春辞去落花起作回风舞榆荚相催不知数沈郎青钱夹城路  

送沈亚之歌【`并序`】  

文人沈亚之元和七年以书不中第返归于吴江吾悲其行无钱酒以劳又感沈之勤请乃歌一解以劳之  

吴兴才人怨春风桃花满陌千里红紫丝竹断骢马小家住钱塘东复东白藤交穿织书笈短策齐裁如梵夹雄光宝矿献春卿烟底蓦波乗一叶春卿拾材白日下掷置黄金解龙马携笈归江重入门劳劳谁是怜君者吾闻壮夫重心骨古人三走无摧捽请君待旦事长鞭他日还辕及秋律  

春坊正字剑子歌  

先辈匣中三尺水曾入吴潭斩龙子隙月斜明刮露寒练带平铺吹不起蛟胎皮老蒺藜刺鸊鹈淬花白鹇尾直是荆轲一片心莫敎照见春坊字挼丝团金悬防神光欲截蓝田玉提出西方白帝惊嗷嗷鬼母秋郊哭  

雁门太守行  

黑云压城城欲摧甲光向日金鳞开角声满天秋色里塞上燕支凝夜紫半卷红旗临易水霜重鼓寒声不起报君黄金台上意提携玉龙为君死【`幽闲鼔吹云贺以歌诗谒韩公时公送客归极困解带读之首篇乃雁门太守行即束带见之`】  

大堤曲  

妾家住横塘红纱满桂香青云敎绾头上髻明月与作耳邉珰莲风起江畔春大堤上留北人郎食鲤鱼尾妾食猩猩唇莫指襄阳道緑浦归帆少今日菖蒲花明朝枫树老  

梦天  

老兎寒蝉泣天色云楼半开壁斜白玉轮轧露湿团光鸾佩相逢桂香陌黄尘清水三山下更变千年如走马遥望齐州九防烟一海水杯中防  

唐儿歌  

头玉硗硗眉刷翠杜郎生得真男子骨重神寒天庙器一双瞳人翦秋水竹马梢梢摇緑尾银鸾睒光踏半臂东家娇娘求对值浓笑书空作唐字眼大心雄知所以莫忘作歌人姓李  

緑章封事【`为吴道士夜醮作`】  

青霓扣额呼宫神鸿龙玉狗开天门石榴花发满溪津溪女洗花染白云緑章封事咨元父六街马蹄浩无主虚空风气不清泠短衣小冠作尘土金家香衖千轮鸣扬雄秋室无俗声愿携汉防招书鬼休令恨骨填蒿里  

河南府试十二月乐辞【`录八首`】  

上楼迎春新春归暗黄着栁宫漏迟薄薄淡霭弄野姿寒緑幽风生短丝锦牀晓卧玉肌冷露脸未开对朝暝官街栁带不堪折早晩菖蒲胜绾结【`正月`】  

饮酒采桑津宜男草生兰笑人蒲如交剑风如薰劳劳胡燕怨酣春薇帐逗烟生緑尘金翘峩髻愁暮云沓防起舞真珠裙津头送别唱流水酒客背寒南山死【`二月`】东方风来满眼春花城栁暗愁杀人复宫深殿竹风起新翠舞衿净如水光风转蕙百余里暖雾驱云扑天地军装宫妓扫蛾浅摇摇锦旗夹城暖曲水漂香去不归梨花落尽成秋苑【`三月`】  

晓凉暮凉树如葢千山浓緑生云外依微香雨青氛氲腻叶蟠花照曲门金塘闲水摇碧漪老景沈重无惊飞堕红残萼暗参差【`四月`】  

裁生罗伐湘竹帔拂秋霜簟秋玉炎炎红镜东方开晕如车轮上徘徊啾啾赤帝骑龙来【`六月`】  

星依云渚冷露滴盘中圆好花生木末衰蕙愁空园夜天如玉砌池叶极青钱仅猒舞衫薄稍知花簟寒晓风何拂拂北斗光阑干【`七月`】  

离宫散萤天似水竹黄池冷芙蓉死月缀金铺光脉脉凉苑虚庭空澹白露花飞飞风草草翠锦斓斑满层道鸡人罢唱晓珑璁鵶啼金井下疎桐【`九月`】  

玉壶银箭晓难倾缸花夜笑凝幽明碎霜斜舞上罗幕烛龙两行照飞阁珠帷怨卧不成眠金鳯刺衣着体寒长眉对月鬬弯环【`十月`】  

天上谣  

天河夜转漂回星银浦流云学水声玉宫桂树花未落仙妾采香垂佩缨秦妃卷帘北窻晓窻前植桐青鳯小王子吹笙鹅管长呼龙耕烟种瑶草粉霞红绶藕丝裙青洲步拾兰苕春东指羲和能走马海尘新生石山下  

浩歌  

南风吹山作平地帝遣天吴移海水王母桃花千遍红彭祖巫咸几回死青毛骢马参差钱娇春杨栁含细烟筝人劝我金屈巵神血未凝身问谁不须浪饮丁都防世上英雄本无主买丝绣作平原君有酒惟浇赵州土漏催水咽玉蟾蜍卫娘发薄不胜梳看见秋眉换新緑二十男儿那刺促  

秋来  

桐风惊心壮士苦衰镫络纬啼寒素谁看青简一编书不遣花虫粉空蠧思牵今夜肠应直雨冷香魂吊书客秋坟鬼唱鲍家诗恨血千年土中碧  

帝子歌  

洞庭明月一千里凉风雁啼天在水九节菖蒲石上死湘神弹琴迎帝子山头老桂吹古香雌龙怨吟寒水光沙浦走鱼白石郎闲取真珠掷龙堂  

秦王饮酒  

秦王骑虎游八极剑光照空天自碧羲和敲石玻瓈声劫灰飞尽古今平龙头防酒邀酒星金槽琵琶夜枨枨洞庭雨脚来吹笙酒酣喝月使倒行银云栉栉瑶殿明宫门掌事报一更花楼玉鳯声娇狞海绡红文香浅清黄鹅跌舞千年觥仙人烛树蜡烟轻清琴醉眼涙  

李夫人  

紫皇宫殿重重开夫人飞入琼瑶台緑香绣帐何时歇青云无光宫水咽翩翩桂花坠秋月孤鸾惊啼商丝发红壁防悬佩珰歌台小妓遥相望玉蟾滴水鸡人唱露花兰叶参差光  

金铜仙人辞汉歌【`有序`】  

魏明帝青龙元年八月诏宫官牵车西取汉孝武捧露盘仙人欲立置前殿宫官既折盘仙人临载乃潸然泪下唐诸王孙李贺遂作金铜仙人辞汉歌  

茂陵刘郎秋风客夜闻马嘶晓无迹画栏桂树悬秋香三十六宫土花碧魏官牵车指千里东关酸风射眸子空将汉月出宫门忆君清涙如铅水衰兰送客咸阳道天若有情天亦老携盘独出月荒凉渭城巳逺波声小  

湖中曲  

长眉越沙采兰若桂叶水葓春漠漠横船醉眠白昼闲渡口梅风歌扇薄燕钗玉股照青渠越王娇郎小字书蜀纸封巾报云鬓晩漏壶中水淋尽  

宫娃歌  

蜡光髙悬照纱空花房夜红守宫象口吹香毾防暖七星挂城闻漏板寒入罘罳殿影昬彩鸾帘额着霜痕啼蛄吊月钩栏下屈膝铜铺锁阿甄梦入家门上沙渚天河落处长洲路愿君光明如太阳放妾骑鱼撇波去  

勉爱行二首送小季之庐山【`录一首`】  

别栁当马头官槐如兎目欲将千里别持我易斗粟南云北云空脉断灵台经络悬春线青轩树转月满牀下国饥儿梦中见维尔之昆二十余年来持镜颇有须辞家三载今如此索米王门一事无荒沟古水光如刀庭南拱栁生蛴螬江干幼客真可念郊原晩吹悲号号  

致酒行  

零落栖迟一杯酒主人奉觞客长夀主父西游困不归家人折断门前栁吾闻马周昔作新丰客天荒地老无人识空将牋上两行书直犯龙顔请恩泽我有迷魂招不得雄鸡一声天下白少年心事当挐云谁念幽寒坐呜呃  

公莫舞歌【`并序`】  

公莫舞歌者咏项伯翼蔽刘沛公也防中壮士灼灼于人故无复书且南北乐府率有歌引贺陋诸家今重作公莫舞歌云  

方花古础排九楹刺豹淋血盛银甖华筵鼓吹无桐竹长刀直立割鸣筝横楣麤锦生红纬日炙锦嫣王未醉腰下三看宝玦光项庄掉箾栏前起材官小臣公莫舞座上真人赤龙子芒砀云瑞抱天回咸阳王气清如水铁枢铁楗重束关大旗五丈撞双镮汉王今日颁秦印絶膑刳肠臣不论  

胡蝶飞  

杨花扑帐春云热甲屏风醉眼缬东家胡蝶西家飞白骑少年今日归  

后园凿井  

井上辘轳牀上转水声繁丝声浅情若何荀奉倩城头日长向城头住一日作千年不须流下去  

开愁歌【`华下作`】  

秋风吹地百草干华容碧影生晩寒我当二十不得意一心愁谢如枯兰衣如飞鹑马如狗临岐击剑生铜吼旗亭下马解秋衣请贯宜阳一壶酒壶中唤天云不开白昼万里闲凄迷主人劝我养心骨莫受俗物相填□  

秦宫诗【`并序`】  

汉人秦宫将军梁冀之檗奴也秦宫得宠内舍故以骄名大集于人予抚旧而作长辞以冯子都之事相为对望又云昔有之诗  

越罗衫袂迎春风玉刻麒麟腰带红楼头曲宴仙人语帐底吹笙香雾浓人间酒暖春茫茫花枝入帘白日长飞窻复道传筹饮十夜铜盘腻烛黄秃衿小袖调鹦鹉紫绣麻□踏哮虎破桂烧金侍晓筵白鹿清酥夜半煮相英永巷骑新马内屋深屏生色画开门烂用水衡钱卷起黄河向身防皇天厄运犹曽裂秦宫一生花底活鸾箆夺得不还人醉睡氍毹满堂月  

苦昼短  

飞光飞光劝尔一杯酒吾不识青天髙黄地厚唯见月寒日暖来煎人夀食熊则肥食蛙则痩神君何在太一安有天东有若木下置衔烛龙吾将斩龙足嚼龙肉使之朝不得回夜不得伏自然老者不死少者不哭何为服黄金吞白玉谁似任公子云中骑碧驴刘彻茂陵多滞骨嬴政梓棺费鲍鱼  

艾如张  

锦襜褕绣裆襦强饮啄哺尔雏陇东卧穟满风雨莫信笼媒陇西去齐人织网如素空张在野田平碧中网丝漠漠无形影误尔触之伤首红艾叶緑花谁剪刻中藏祸机不可测  

巫山髙  

碧丛丛髙插天大江翻澜神曳烟楚魂寻梦风飔然晓风飞雨生苔钱瑶姫一去一千年丁香笻竹啼老猿古祠近月蟾桂寒椒花堕红湿云闲  

江南弄  

江中緑雾起凉波天上叠巘红嵯峩水风浦云生老竹渚暝蒲帆如一幅鲈鱼千头酒百斛酒中倒卧南山緑吴歈越吟未终曲江上团团帖寒玉  

荣华乐【`一作东洛梁客谣`】  

鸢肩公子二十余齿编贝唇激朱气如虹蜺饮如建瓴走马夜呌呌严更迳穿复道游椒房龙裘金玦杂花光玉堂调笑金楼子台下戏学邯郸倡口吟舌话称女郎锦袪绣面汉帝旁得明珠十斛白璧一双新诏垂金曳紫光煌煌马如飞人如水九卿六官皆望履将回日月先反掌欲作江河唯画地峩峩虎冠上切云竦剑晨趋凌紫氛绣段千寻贻皁黄金百镒贶家臣十二门前张大宅晴春烟起连天碧金铺缀日杂红光铜龙齧环似争力瑶姬凝醉卧芳席海素笼窻空下隔丹穴取鳯充行庖玃玃如拳那足食金蟾呀呀兰烛香军装武妓声琅珰谁知花雨夜来过但见池台春草长嘈嘈弦吹匝天开洪崖箫声绕天来天长一矢贯双虎云弝絶骋聒旱雷乱袖交竿管儿舞吴音緑鸟学言语能敎刻石平紫金解送刻毛寄新兎三皇后七贵人五十校尉二将军当时飞去逐彩云化作今日京华春  

沙路曲  

栁脸半眠丞相树佩马钉铃踏沙路断烬遗香褭翠烟烛骑嗁乌上天去帝家玉龙开九关帝前动笏移南山独垂重印押千官金窠篆字红屈盘沙路归来闻好语旱火不光天下雨  

髙轩过【`韩员外愈皇甫侍御湜见过因而命作`】  

华裾织翠青如葱金环压辔摇玲珑马蹄隠耳声隆隆入门下马气如虹云是东京才子文章钜公二十八宿罗心胷元精照耀贯当中殿前作赋声摩空笔补造化天无功厐眉书客感秋蓬谁知死草生华风我今垂翅附冥鸿他日不羞蛇作龙  

长平箭头歌  

漆灰骨末丹水沙凄凄古血生铜花白翎金簳雨中尽直余三脊残狼牙我寻平原乗两马驿东石田蒿坞下风长日短星萧萧黑旗云湿悬空夜左魂右魄嗁肌瘦酪瓶倒尽将羊炙虫栖雁病芦笋红回风送客吹隂火访古汍澜收断镞折锋赤璺曾刲肉南陌东城马上儿劝我将金换簝竹  

江楼曲  

楼前流水江陵道鲤鱼风起芙蓉老晓钗催鬓语南风抽帆归来一日功鼍吟浦口飞梅雨竿头酒旗换青苎萧骚浪白云差池黄粉油衫寄郎主新槽酒声苦无力南湖一顷菱花白眼前便有千里愁小玉开屏见山色  

染丝上春机  

玉甖汲水桐花井蒨丝沈水如云影美人懒态燕脂愁春梭抛掷鸣髙楼防线结茸背复叠白祫玉郎寄桃叶为君挑鸾作腰绶愿君处处宜春酒  

神曲  

西山日没东山昏旋风吹马马踏云画素管声浅繁花裙綷防步秋尘桂叶刷风桂坠子青狸哭血寒狐死古壁彩蚪金帖尾雨工骑入秋潭水百年老鹗成木魅笑声碧火巢中起  

神弦  

女巫浇酒云满空玉炉炭火香咚咚海神山鬼来座中纸钱窸窣鸣风相思木帖金舞鸾攅蛾一啑重一弹呼星召鬼歆杯盘山魅食时人森寒终南日色低平湾神兮长在有无间神嗔神喜师更顔送神万骑还青山  

将进酒  

琉璃钟琥珀浓小槽酒滴真珠红烹龙炮鳯玉脂泣罗帷绣幕围香风吹龙笛击鼍鼓皓齿歌细腰舞况是青春日将暮桃花乱落如红雨劝君终日酩酊醉酒不到刘伶坟上土  

美人梳头歌  

西施晓梦绡帐寒香鬟堕髻半沉檀辘轳咿哑转鸣玉惊起芙蓉睡新足双鸾开镜秋水光解鬟临镜立象牀一编香丝云撒地玉钗落处无声腻纎手郤盘老鵶色翠滑宝钗簪不得春风烂漫恼娇慵十八鬟多无气力妆成鬌敧不斜云裾数步踏雁沙背人不语向何处下堦自折樱桃花  

官街鼓  

晓声隆隆催转日暮声隆隆呼月出汉城黄栁映新帘栢陵飞燕埋香骨磓碎千年日长白孝武秦王听不得从君翠发芦花色独共南山守中国几回天上葬神仙漏声相将无断絶  

昆仑使者  

昆仑使者无消息茂陵烟树生愁色金盘玉露自淋漓元气茫茫收不得麒麟背上石文裂蚪龙鳞下红肢折何处偏伤万国心中天夜久髙明月  

古邺城童子谣效王粲刺曺操  

邺城中莫尘起探黑丸砍文吏棘为鞭虎为马团团走邺城下切玉剑射日弓献何人奉相公扶毂来关右儿香扫涂相公归  

近体诗  

示弟  

别弟三年后还家一日余醁醽今夕酒缃帙去时书病骨犹能在人间底事无何须问牛马抛掷任枭卢  

七夕  

别浦今朝暗罗帷午夜愁鹊辞穿线月花入曝衣楼天上分金镜人间望玉钩钱塘苏小小又值一年秋  

过华清宫  

春月夜啼鵶宫帘隔御花云生朱络暗石断紫钱斜玉椀盛残露银镫防旧纱蜀王无近信泉上有芹芽谢秀才有妾缟练改从于人秀才引留之不得后生感忆座人制诗嘲诮贺复继四首  

谁知泥忆云望断梨花春荷丝制机练竹叶剪花裙月明啼阿姊镫暗防良人也识君夫壻金鱼挂在身铜镜立青鸾燕脂拂紫绵腮花弄暗粉眼尾泪侵寒碧玉破不复瑶琴重拨弦今日非昔日何人敢正看洞房思不禁蠭子作花心灰暖残香炷发冷青虫簪夜遥镫焰短睡熟小屏深好作鸳鸯梦南城罢捣碪寻常轻宋玉今日嫁文鸯防横龙簴刀环倚桂窻邀人裁半袖端坐据胡牀泪湿红轮重栖乌上井梁  

追赋画江潭苑  

吴苑晓苍苍宫衣水溅黄小鬟红粉薄骑马佩珠长路指台城迥罗薰袴褶香行云霑翠辇今日似襄王宝袜菊衣单蕉花宻露寒水光兰泽叶带重剪刀钱角暖盘弓易鞾长上马难涙痕霑寝帐匀粉照金鞍剪翅小鹰斜縚根玉镟花锹垂妆钿粟箭箙钉文牙啼深竹防防老湿沙宫官烧蜡火飞烬污铅华十骑簇芙蓉宫衣小队红练香薫宋鹊寻箭踏卢龙旗湿金铃重霜干玉镫空今朝画眉早不待景阳钟  

冯小怜  

湾头见小怜请上琵琶弦破得春风恨今朝直几钱裙垂竹叶带髩湿杏花烟玉冷红丝重齐宫驾妾鞭  

答赠  

本是张公子曾名萼绿华沈香熏小像杨栁伴啼鵶露重金泥冷杯防玉树斜琴堂沽酒客新买后园花  

恼公  

宋玉愁空断娇饶粉自红歌声春草露门掩杏花丛注口樱桃小添眉桂叶浓晓奁妆秀靥夜帐减香筒钿镜飞孤鹊江图画水葓陂陀梳碧鳯腰褭带金虫杜若含清露河蒲聚紫茸月分蛾黛破花合靥朱融发重疑盘雾腰轻乍倚风宻书题豆蔻隠语笑芙蓉莫锁茱萸匣休开翡翠笼弄珠惊汉燕烧蜜引胡蠭醉缬抛红网单罗挂緑蒙数钱敎姹女买药问巴賨匀脸安斜雁移镫想梦熊肠攒非束竹急是张弓晩树迷新蝶残蜺忆断虹古时填渤澥今日凿崆峒绣沓搴长幔罗裙结短封心摇如舞鹤骨出似飞龙井槛淋清漆门铺缀白铜隈花开兎径向壁印狐踪玳瑁钉帘薄琉璃叠扇烘象牀縁素柏瑶席卷香葱细管吟朝幌芳醪落夜枫宜男生楚巷栀子发金墉甲开屏涩鵞毛渗墨浓黄庭留卫瓘緑树养韩冯鸡唱星悬栁鵶啼露滴桐黄娥初出座宠妹始相从蜡泪垂兰烬秋芜扫绮栊吹笙翻旧引沽酒待新丰短佩愁填粟长弦怨削菘曲池眠乳鸭小阁睡娃僮褥缝篸双线钩縚辫五总蜀烟飞重锦峡雨溅轻容拂镜羞温峤薰衣避贾充鱼生玉藕下人在石莲中含水湾蛾翠登楼潠马鬉使君居曲陌园令住临卭桂火流苏暖金炉细炷通春迟王子态莺啭谢娘慵玉漏三星曙铜街五马逢犀株防胆怯银液镇心忪跳脱看年命琵琶道吉凶王时应七夕夫位在三宫无力涂云母多方带药翁符因青鸟送囊用绛纱缝汉苑寻官栁河桥阂禁钟月明中妇觉应笑画堂空  

王濬墓下作  

人间无阿童犹唱水中龙白草侵烟死秋梨绕地红古书平黑石神剑断青铜耕势鱼鳞起坟科马鬛封菊花垂湿露棘迳卧干蓬松栢愁香涩南原几夜风  

贵公子夜阑曲  

褭褭沈水烟乌啼夜阑景曲沼芙蓉波腰围白玉冷  

马诗  

忽忆周天子驱车上玉山鸣驺辞鳯苑赤骥最承恩此马非凡马房星本是星向前敲痩骨犹自带铜声刘叔去怱怱如今不豢龙夜来霜压栈骏骨折西风催榜渡乌江神骓泣向风吾王今解剑何处逐英雄唐剑斩隋公拳毛属太宗莫嫌金甲重且去捉飃风伯乐向前看旋毛在腹间秪今掊白草何日蓦青山武帝爱神仙烧金得紫烟廏中皆肉马不解上青天  

昌谷读书示巴童  

虫响镫光薄宵寒药气浓君怜垂翅客辛苦尚相从  

出城寄权璩杨敬之  

草暖云昏万里春宫花拂面送行人自言汉剑当飞去何事还车载病身  

南园  

花枝草蔓眼中开小白长红越女腮可怜日暮嫣香落嫁与春风不用媒  

宫北田塍晓气酣黄桑饮露窣宫帘长腰健妇偷攀折将餧吴王八茧蚕  

竹里缲丝挑网车青蝉独噪日光斜桃胶迎夏香琥珀自课越侬能种瓜  

三十未有二十余白日长饥小甲蔬桥头长老相哀念因遗戎韬一卷书  

男儿何不带吴钩收取关山五十州请君暂上凌烟阁若个书生万户侯  

寻章摘句老雕虫晓月当帘挂玉弓不见年年辽海上文章何处哭秋风  

长卿牢落悲空舍曼倩恢谐取自容见买若耶溪水剑明朝归去事猿公  

春水初生乳燕飞黄蜂小尾扑花归窻舍远色通书幌鱼拥香钩近石矶  

泉沙耎卧鸳鸯暖曲岸回篙舴艋迟泻酒木兰椒叶盖病容扶起种菱丝  

邉壤今朝忆蔡邕无心裁曲卧春风舍南有竹堪书字老去溪头作钓翁  

长峦谷口倚嵇家白昼千峯老翠华自履藤鞵收石蜜手牵苔絮长莼花  

松溪黑水新龙卵桂洞生硝旧马牙谁为虞卿裁道帔轻绡一匹染朝霞  

昌谷北园新笋  

斫取青光冩楚辞腻香春粉黑离离无情有恨何人见露压烟啼千万枝  

酬答  

金鱼公子夹衫长宻装腰防割玉方行处春风随马尾栁花偏打内家香  

## 御定全唐诗录卷五十二  

卢仝  

仝自号玉川子洛阳人累举不第韩愈为河南尹爱其诗厚礼之后因宿王涯第中遂预甘露之祸仝老无发奄人于脑后加钉焉以为添丁之兆宋韩盈序曰玉川先生履道守正之节见于昌黎退之之文当时洛中才名硕徳者如温石二处士咸应辟署吏于诸侯唯先生自顾俯仰不能与世合筑环堵以居休焉遂志而浩浩自娯又传先生春秋之学举世莫得见其书但歌诗百篇镂板巳行于世其为体峭挺严放脱畧拘维特立羣品之外要夫指事措意于救物之为忠愤深切者矣  

古体诗  

寄男抱孙  

别来三得书书道违离久书处甚麤杀且喜见汝手殷  

十七又报汝文颇新有别来才经年囊盎未合斗当是汝母贤日夕加训诱尚书当毕功礼记速须剖喽啰儿读书何异摧枯朽寻义低作声便可养年夀莫学村学生麤气强呌吼下学偷功夫新宅锄藜莠乗凉劝奴婢园里耨葱韮逺篱编榆棘近眼栽桃栁引水灌竹中满池种莲藕捞漉蛙防脚莫遣生科斗竹林吾最惜新笋好看守万箨苞龙儿攅迸溢林薮吾眼恨不见心肠痛如搊宅钱都未还债利日日厚箨龙正称寃莫杀入汝口丁宁嘱托汝汝活箨龙不殷十七老儒是汝父师友传读有疑误辄告谘问取两手莫破拳一吻莫饮酒莫学捕鸠鸽莫学打鸡狗小时无大伤习性防己后顽发苦恼人汝母必不受任汝恼弟妹任汝恼姨舅姨舅非吾亲弟妹多老丑莫恼添丁郎泪子作面垢莫引添丁郎赫赤日里走添丁郎小小别吾来久久脯脯不得吃兄兄莫撚捜他日吾归来家人若弹糺一百放一下打汝九十九  

月蚀诗  

新天子即位五年嵗次庚寅斗柄插子律调黄钟森森万木夜僵立寒气赑屃顽无风烂银盘从海底出出来照我草屋东天色绀滑凝不流氷光交贯寒朣胧初疑白莲花浮出龙王宫八月十五夜比并不可双此时怪事发有物吞食来轮如壮士斧斫坏桂似雪山风拉摧百錬镜照见胆平地埋寒灰火龙珠飞出脑却入蚌蛤胎摧环破璧眼看尽当天一撘如煤炲磨纵灭迹须臾间便似万古不可开不料至神物有此大狼狈星如撒沙出争头事光大奴婢炷暗灯揜菼如玳瑁今夜吐焰长如虹孔隙千道射户外玉川子涕泗下中庭独自行念此日月者太隂太阳精皇天要识物日月乃化生走天汲汲劳四体与天作眼行光明此眼不自保天公行道何由行吾见隂阳家有説望日蚀月月光灭朔月掩日日光缺两眼不相攻此説吾不容又孔子师老子云五色令人目盲吾恐天似人好色即丧明幸且非春时万物不娇荣青山破瓦色緑水氷峥嵘花枯无女艳鸟死沈歌声顽冬何所好偏使一目盲传闻古老説蚀月虾蟇精径圆千里入汝腹汝此痴骸阿谁生可从海窟来便解縁青冥恐是眶睫闲揜塞所化成黄帝有四目帝舜重瞳明二帝悬四目四海生光辉吾不遇二帝滉漭不可知何故瞳子上坐受虫豸欺长嗟白兎捣灵药恰似有意防奸非药成满臼不中度委任白兎夫何为忆昔尧为天十日烧九州金烁水银流玉煼【`音炒`】丹砂焦六合烘为窑尧心增百忧帝见尧心忧勃然发怒决洪流立拟沃杀九日妖天髙日走沃不及但见万国赤子生鱼头此时九御导九日争持节幡麾幢旒驾车六九五十四头蛟螭虬掣电九火辀汝若蚀开齱齵轮衔辔执索相爬钩推荡轰訇入汝喉红鳞焰鸟烧口快翎鬛倒侧声醆邹撑肠拄肚礧磈如山丘自可饱死更不偷不独填饥坑亦解尧心忧恨汝时当食蔵头防脑不肯食不当食张唇哆觜食不休食天之眼养逆命安得上帝请汝刘呜呼人养虎被虎齧天媚蟇被蟇瞎乃知恩非类一一自作孽吾见患眼人必索良工诀想天不异人爱眼固应一安得嫦娥氏来习扁鹊术手操舂喉戈去此睛上物其初犹朦胧既久如抹漆但恐功业成便此不吐出玉川子又涕泗下心祷再拜额榻砂吐中地上虮虱臣仝告愬帝天皇臣心有铁一寸可刳妖蟇痴肠上天不为臣立梯蹬臣血肉身无由飞上天扬天光封词付与小心风颰排阊阖入紫宫宻迩玉几前擘坼奏上臣仝顽愚胷敢死横干天代天谋其长东方苍龙角插防尾捭风当心开明堂统领三百六十鳞虫坐理东方宫月蚀不救援安用东方龙南方火鸟赤泼血项长尾短飞跋躠头戴丹冠髙达枿月蚀鸟宫十三度鸟为居停主人不觉察贪向何人家行赤口毒舌毒虫头上吃却月不啄杀虚眨鬼眼明窔防【`上音挟下音血`】鸟罪不可雪西方攫虎立踦踦斧为牙凿为齿偷牺牲食封豕大蟇一脔固当软美见似不见是何道理爪牙根天不念天天若准拟错准拟北方寒被虵缚蔵头入殻如入狱虵筋束束破殻寒夏鼈一种味且当以其肉充臛死殻没信处唯堪支牀脚不堪钻灼与天下卜嵗星主福徳官爵奉董秦忍使黔娄生覆尸无衣巾天失眼不吊嵗星胡其仁荧惑矍铄翁执法大不中月明无罪过不糺蚀月虫年年十月朝太微支卢谪罚何灾凶土星与土性相背反养福徳生祸害到人头上死破败今夜月蚀安可防太白真将军怒激锋芒生恒州阵斩郦定进项骨脆甚春蔓菁天唯两眼失一眼将军何处行天兵辰星任廷尉天律自主持人命在盆底固应乐见天盲时天若不肯信试唤臯陶鬼一问一如今日三台文昌宫作上天纪纲环天二十八磊磊尚书郎整顿排班行剑握他人将一肆太阳侧一肆天市傍操斧代大匠两手不怕伤弧矢引满反射人天狼呀啄明煌煌痴牛与騃女不肯劝农桑徒劳含淫思旦夕遥相望蚩尤簸旗弄旬朔始捶天鼓鸣珰琅枉矢能虵行眊目森森张天狗下砥地血流何滂滂谲险万万党架构何可当眯目舋成就害我光明王请留北斗一星相北极指麾万国悬中央此外尽扫除堆积如山冈赎我父母光当时常星没殒雨如迸浆似天防事发叱喝诛奸强何故中道废自遗今日殃善善又恶恶郭公所以亡愿天神圣心无信他人忠玉川子词讫风色格格近月黑暗邉有似动剑防须臾痴蟇精两吻自决拆初露半个璧渐吐满轮魄众星尽原赦一蟇独诛磔腹肚忽脱落依旧挂穹碧光彩未苏来惨澹一片白奈何万里光受此呑吐厄再得见天眼感荷天地力或问玉川子孔子修春秋二百四十年月蚀尽不收今子咄咄词颇合孔意不玉川子笑答或请听逗遛孔子父母鲁讳鲁不讳周书外书大恶故月蚀不见收予命唐天口食唐土唐礼过三唐乐过五小犹不説大不可数灾沴无有小大瘉安得引衰周研覈其可否日分昼月分夜辨寒暑一主刑一主徳政乃举孰为人面上一目偏可去愿天完两目照下万方土万古更不瞽万万古更不瞽照万古【`臣按月蚀诗艰澁难读各本互异不同今徧索诸家抄本刻本一一考订庶觉文从理顺不似绛州园池记也`】  

附韩愈仿玉川子月蚀诗  

元和庚寅斗插子月十四日三更中森森万木夜僵立寒气赑屃顽无风月形如白盘完完上天东忽然有物来噉之不知是何虫如何至神物遭此狼狈凶星如撒沙出攅集争强雄油灯不照席是夕吐焰如长虹玉川子涕泗下中庭独立念此日月者为天地之眼睛此犹不自保吾道何由行尝闻古老言疑是虾蟇精径圆千里纳女腹何处养女百丑形爬沙脚手钝谁使女解縁青冥黄帝有四目帝舜重其明今天秪两目何故许食使偏盲尧呼大水浸十日不惜万国赤子鱼头生女于此时若食日虽食八九无嚵名赤龙黒鸟烧口热翎鬛倒侧相搪撑婪酣大肚遭一饱饥肠彻死无由鸣后时食月罪当死天罗磕帀何处逃女刑玉川子立于庭而言曰地行贱臣仝再拜敢告上天公臣有一寸刃可刳凶蟇肠无梯可上天天阶无由有臣踪寄牋东南风天门西北祈风通丁宁附耳莫漏泄薄命正值飞亷慵东方青色龙牙角何呀呀从官百余座嚼啜烦官家月蚀汝不知安用为龙窟天河赤鸟司南方尾秃翅觰沙月蚀于汝头汝口开呀呀虾蟇掠汝两吻过忍学省事不以汝觜啄虾蟇于莵蹲于西旗旄卫毵防既从白帝祠又食于蜡礼有加忍令月被恶物食枉于汝口插齿牙乌怯奸怕寒缩颈以殻自遮终令夸娥抉女出卜师烧锥钻灼满板如星罗此外内外官琐细不足科臣请悉扫除慎勿许语令啾哗并光全耀扫我月盲眼镜净无纎瑕弊蛙拘送主府官帝箸下腹尝其皤依前使兎操杵臼玉阶桂树闲婆娑姮娥还宫室太阳有室家天虽髙耳属地感臣赤心使臣知义虽无明言潜喻厥防有气有形皆吾赤子虽忿大伤忍杀孩稚还女明月安行于次尽释众罪以蛙磔死示添丁  

春风苦不仁呼逐马蹄行人家惭愧瘴气却怜我入我憔悴骨中为生涯数日不食强强行何忍索我抱看满树花不知四体正困惫泥人啼哭声呀呀忽来案上翻墨汁涂抺诗书如老鸦父怜母惜掴不得却生痴笑令人嗟宿舂连晓不成米日髙始进一椀茶气力龙钟头欲白凭仗添丁莫恼爷  

有所思  

当时我醉美人家美人顔色娇如花今日美人弃我去青楼珠箔天之涯娟娟姮娥月三五盈又缺翠眉蝉鬓生别离一望不见心断絶心断絶几千里梦中醉卧巫山云觉来涙滴湘江水湘江两岸花木深美人不见愁人心含愁更奏緑绮琴调髙弦絶无知音美人兮美人不知为暮雨兮为朝云相思一夜梅花发忽到窻前疑是君  

楼上女儿曲  

谁家女儿楼上头指挥婢子挂帘钩林花撩乱心之愁卷却罗袖弹箜篌箜篌歴乱五六弦罗袖掩面啼向天相思弦断情不断落花纷纷心欲穿心欲穿凭栏干相忆栁条緑相思锦帐寒直縁感君恩爱一回顾使我双泪长我有娇靥待君笑我有娇蛾待君扫莺花烂漫君不来及至君来花已老心肠寸断谁得知玉阶羃歴生青草  

走笔谢孟諌议寄新茶  

日髙丈五睡正浓军将打门惊周公口云諌议送书信白绢斜封三道印开缄宛见谏议面手阅月团三百片闻道新年入山里蛰虫惊动春风起天子须尝阳羡茶百草不敢先开花仁风暗结珠琲瓃先春抽出黄金芽摘鲜焙芳旋封裹至精至好且不奢至尊之余合王公何事便到山人家柴门反关无俗客纱帽笼头自煎吃碧云引风吹不断白花浮光凝椀面一椀喉吻润两椀破孤闷三椀搜枯肠唯有文字五千卷四椀发轻汗平生不平事尽向毛孔散五椀肌骨清六椀通仙灵七椀吃不得唯觉两腋习习清风生蓬莱山在何处玉川子乗此清风欲归去山上羣仙司下土地位清髙隔风雨安得知百万亿苍生命堕在巅崖受辛苦便为諌议问苍生到头还得苏息否  

忆金鵞山沈山人  

君家山头松树风适来入我竹林里一片新茶破鼻香请君速来助我喜莫合九转大还丹莫读三十六部大洞经闲来共我説真意齿下领取真长生不须服药求神仙神仙意智或偶然自古圣贤放入土淮南鸡犬驱上天白日上升应不恶药成且辄一丸药暂时上天少问天虵头蝎尾谁安着  

直钩吟  

初嵗学钓鱼自谓鱼易得三十持钓竿一鱼钓不得人钩曲我钩直哀哉我钩又无食文王已没不复生直钩之道何时行  

苦雪寄退之  

天生二月行时令白银作雪漫天涯山人门前偏受赐平地一尺白玉沙云頺月壊桂英下鹤毛风剪乱参差山人屋中冻欲死千树万树飞春花菜头出土胶入地山庄取粟埋却车冷絮刀生削峭骨冷虀斧破慰老牙病妻烟眼泪滴滴饥婴哭乳声呶呶市头博米不用物酒店买酒不肯賖闻道西风弄剑防长街杀人如乱麻天眼髙开欺草芽我死未肯兴叹嗟但恨口中无酒气刘伶见我相揄揶清风搅肠筋力絶白灰压屋梁柱斜圣明有道【`缺`】命汉可得拜见朝日耶柴门没胫昼不扫黄昏绕树栖寒鸦唯有河南韩县令时时醉饱过贫家近体诗  

自咏  

为报玉川子知君未是贤低头虽有地仰面辄无天骨肉清成瘦莴蔓老觉羶家书与心事相伴过流年物外无知已人间一癖王生涯身是梦耽乐酒为乡日月黏髭鬓云山锁肺肠愚公只公是不用漫惊张常州孟谏议座上闻韩员外职方贬国子博士有感  

忽见除书到韩君又学官死生从有命人事始知难烈火先烧玉庭芜不养兰山夫与刺史相对两巑岏何事遭朝贬如何被不容不知思所自只欲涕无从爵服何曾好荷衣巳惯缝朝官莫相识归去老岩松刘义  

叉失其字里少任侠杀人防赦出更折节读书善歌诗尝客韩愈门作氷柱雪车二诗出卢孟右后以争语不能下賔客因持愈金数斤去曰此谀墓中人得耳不若与刘君为夀归齐鲁不知所终  

古体诗  

自古无长生劝姚合酒  

奉子一杯酒为子照顔色但愿顋上红莫管颏下白自古无长生生者何戚戚登山勿厌髙四望都无极丘陇逐日多天地为我窄秪见李书真对之空脉脉何曾见天上着得刘安宅若问长生人昭昭孔丘籍  

答孟东野  

酸寒孟夫子苦爱老叉诗生澁有百篇谓是琼瑶辞百篇非所长忧来豁穷悲唯有刚肠铁百链不柔亏退之何可骂东野何可欺文王已云殁谁顾好爵縻生死守一丘宁计饱与饥万事付杯酒从人笑狂痴  

勿执古寄韩潮州  

古人皆执古不辞冻饿悲今人亦执古自取行坐危老菊凌霜葩狞松抱雪姿武王亦至明宁哀首阳饥仲尼岂非圣但为互乡嗤寸心生万路今古棼若丝逐逐行不尽茫茫休者谁来恨不可遏去悔何足追玉石共笑唾驽骥相奔驰请君勿执古执古徒自隳  

氷柱  

师干久不息农为兵兮民重嗟骚然县宇土崩水溃畹中无熟谷垅上无桑麻王春判序百卉茁甲含葩有客避兵奔游僻跋履险阨至三巴貂裘蒙茸已敝缕鬓发蓬舥雀惊鼠伏宁遑安处独卧旅舍无好梦更堪走风沙天人一夜剪瑛琭诘旦都成六出花南亩未盈尺纎片乱舞空纷挐旋落旋逐朝暾化檐间氷柱若削出交加或低或昻小大莹洁随势无等差始疑玉龙下界来人世齐向茅檐布爪牙又疑汉髙帝西方未斩蛇人不识谁为当风杖莫邪鉴镗氷有韵的皪玉无瑕不为四时雨徒于道路成泥柤不为九江浪徒能汩没天之涯不为双井水满瓯泛泛烹春茶不为中山浆清新馥鼻盈百车不为池与沼养鱼种芰成霪防不为醴泉与甘露使名异瑞世俗夸特禀朝澈气洁然自许靡间其迩遐森然气结一千里滴沥声沈十万家明也虽小暗之大不可遮勿被曲瓦直下不能抑羣邪奈何时逼不得时在我目中倐然漂去无余些自是成毁任天理天于此物岂宜有忒賖反令井蛙壁虫变容易背人缩首竞呀呀我愿天子回造化藏之韫椟玩之生光华  

雪车  

腊令凝绨三十日缤纷宻雪一复一孰云润泽在枯荄阛阓饿民冻欲死死中犹被豺狼食官车初还城垒未完备人家千里无烟火鸡犬何太怨天不防吾甿如何连夜瑶花乱皎洁既同君子节沾濡多着小人面寒鏁侯门见客稀色迷塞路行商断小小细细如尘间轻轻缓缓成朴簌官家不知民馁寒尽驱牛车盈道载屑玉载载欲何之秘蔵深宫以御炎酷徒能自卫九重间岂信车辙血防防尽是农夫哭兵刃残丧后满野谁为载白骨远戍久乏粮太仓谁为运红粟戎夫尚逆命偏箱鹿角谁为敌士夫困征讨买花载酒谁为适天子端然少旁求股肱耳目皆奸慝依违用事佞上方犹驱饿民运造化防暑阨吾闻躬耕南亩舜之圣为民呑蝗唐之徳未闻摅孽苦苍生相羣相党上下为蟊贼庙堂食禄不自惭我为斯民叹息还叹息  

近体诗  

自问  

自问彭城子何人接汝颠酒肠寛似海诗胆大于天断剑徒劳匣枯琴无复弦相逢不多合赖是向林泉  

入蜀  

望空问真宰此路为谁开峡色侵天去江声滚地来孔明深有意钟防亦何才信此非人事悲歌付一杯  

独饮  

尽欲调太羮自古无好手所以山中人兀兀但饮酒  

嘲荆卿  

白虹千里气血颈一剑义报恩不到头徒作轻生士  

观八骏图  

穆王八骏走不歇海外去寻长日月五云望防阿母宫归来落得新白发  

贾岛  

岛字浪仙【`一作阆仙`】范阳人初为浮图名无本能诗元和中元白尚轻浅岛独变格入僻以矫艳俗当其苦吟寝食俱废虽行值公卿贵人不觉也来东都韩愈竒之令反初服敎其为文应举累上不第文宗时坐飞谤贬长江主簿防昌初以普州司仓参军迁司户未受命卒  

纪事云岛初为僧洛阳令禁僧午后不得出寺贾有诗自伤云不如牛与羊犹得日暮归韩愈贻之诗云孟郊死葬北邙山日月星辰顿觉闲天恐文章中断絶再生贾岛在人间由是振名  

摭言云岛为诗甚苦尝跨驴张葢横截天街时秋风正厉黄叶可扫岛忽吟曰落叶满长安求聨句不得因唐突京兆尹刘栖楚被系一夕乃得释或云岛骑驴赋诗得僧推月下门之句欲改推作敲引手作推敲之势未决不觉冲韩愈乃具言愈曰敲字佳矣遂并辔论诗久之  

岛不善程文试日每巡铺告人曰乞一聨乞一聨久不第为病蝉吟刺公卿及为裴晋公池亭诗时人恶其不逊与平曾等目为举塲十恶因同奏贬  

古体诗  

古意  

碌碌复碌碌百年双转毂志士中夜心良马白日足俱为不等闲谁是知者目别来两涙尽谁向荆山哭  

客喜  

客喜非实喜客悲非实悲百回信到家未当身一归未归长嗟愁嗟愁填中坏开口吐愁声还却入耳来常恐滴泪多自损两目辉鬓邉虽有丝不堪识寒衣  

翫月  

寒月破东北贾生立西南西南立倚何立倚青青杉近月有数星星名未详谙但爱杉倚月我倚杉为三月乃不上杉上杉难相叅眙子细视睛瞳桂枝劖目常有热疾久视无烦炎以手扪衣裳零露已濡霑久立双足冻时向股防淹立久病足折兀然黐胶粘他人应以睡转喜此景恬此景亦胡及而我苦淫耽无异市井人见金不知亷不知此夜中几人同无厌待得上顶看未拟归枕函强步望寝斋步步情不堪步到竹丛西东望如隔帘却坐竹丛外清思刮幽潜量知爱月人身愿化为蟾  

冬月长安雨中见终南雪  

秋节新已尽雨疎露山雪西峯稍觉明残滴犹未絶气侵瀑布水冻着白云穴今朝灞浐雁何夕潇湘月想彼石房人对雪扉不闭【`必结切`】  

易州登龙兴寺楼望郡北髙峯  

郡北最髙峯巉岩絶云路朝来上楼望稍觉得幽趣朦胧碧烟里羣岭若相附何时一登陟万物皆下顾  

望山  

南山三十里不见逾一旬冒雨时立望望之如朋亲虬龙一掬波洗荡千万春日日雨不断愁杀望山人天事不可长劲风来如奔隂淫一以扫浩翠防国门长安百万家家家张屏新谁家最好山我愿为其邻  

刘景旸东斋  

松隂连竹影中有无苔井清风此地多白日空自永景旸公干孙诗句得真景劝我不须归月出东斋静  

携新文诣张籍韩愈途中成  

袖有新成诗欲见张韩老青竹未生翼一步万里道仰望青冥天云雪压我脑失却终南山惆怅满懐抱安得西北风身愿变蓬草地祗闻此语突出惊我倒  

寄孟协律  

我有吊古泣不泣向路岐挥泪洒暮天滴着桂树枝别后冬节至离心北风吹坐孤雪扉夕泉落石桥时不惊猛虎啸难辱君子词欲酧空觉老无以堪逺持岧嶤倚角窻王屋悬清思  

寄刘栖楚  

趋走与偃卧去就自殊分当窻一重树上有万里云离披不相顾髣髴类人羣友生去更远来书絶如焚蝉吟我为听我歌蝉岂闻嵗暮傥旋归晤言桂氛氲  

寄远  

别肠多郁纡岂能肥肌肤始知相结宻不若相结疎疎别恨应少宻离恨难祛门前南流水中有北飞鱼鱼飞向北海可以寄逺书不惜寄逺书故人今在无况此数尺身阻彼万里途自非日月光难以知子躯  

近体诗  

新年  

嗟以龙钟貌如何嵗复新石门思隠久铜镜强窥频花发新移树心知故国春谁能平此恨岂是北宗人  

夏夜  

原寺偏邻近开门物景澄磬通多叶罅月离片云棱寄宿山中鸟相寻海畔僧唯愁秋色至乍可在炎蒸  

病起  

髙丘归未得空自责迟回身事岂能遂兰花又巳开病令新作少雨阻故人来灯下南华卷驱愁当酒杯  

雪暗晚望  

倚杖望松雪溪云几万重樵人归白屋寒日下危峯野火烧冈草断烟生石松却囘山寺路闻打暮天钟  

江亭晚望  

浩浸云根烟岚没逺材鸟归沙有迹帆过浪无痕望水知柔性看山欲倦魂纵情犹未已回马欲黄昏  

京北原作  

登原见城阙策蹇思炎天日午路中客槐花风处蝉远山秦树上清渭汉陵前何事居人世皆从名利牵  

春行  

去去行人远尘随马不穷旅情斜日后春色早烟中流水穿空馆闲花发故宫旧乡千里思池上緑杨风  

暮过山村  

数里闻寒水山家少四邻怪禽啼旷野落日恐行人初月未终夕邉烽不过秦萧条桑柘外烟火渐相亲  

旅防  

此心非一事书札若为传旧国别多日故人无少年空巢霜叶落疎牖水萤穿留得林僧宿中宵坐黙然  

僻居无可上人相访  

自从居此地少有事相关积雨荒邻圃秋池照远山砚中枯叶落枕上断云闲野客将禅子依依偏往还  

宿孤馆  

落日投村宿愁生为客途寒山晴后緑秋月夜来孤橘树千株在渔竿一半无自知风水静舟击岸邉芦  

雨后宿刘司马池上  

蓝溪秋潄玉此地涨清澄芦苇声兼雨芰荷香绕灯岸头秦古道亭面汉荒陵静想泉根本幽崖落几层  

题长江防  

言心俱好静廨署落晖空归吏封宵钥行蛇入古桐长江频雨后明月众星中若任迁人去西溪与剡通【`能改斋漫录长江县厅前果有古桐人以贾诗不忍伐大观中令胡同老恶其枯枿砍去`】  

题皇甫荀蓝田防  

任官经一年县与玉峯连竹笼拾山果瓦瓶担石泉客归秋雨后印锁暮钟前久别丹阳浦时时梦钓船  

题李凝幽居  

闲居少邻并草径入荒园鸟宿池邉树僧敲月下门过桥分野色移石动云根暂去还来此幽期不负言  

早春题友人湖上新居  

近得云中路门长侵早开到时犹有雪行处已无苔劝酒客初醉留茶僧未来每逢晴暖日惟见乞花栽门不当官道行人到亦稀故从餐后出多是夜深归开箧收诗卷扫牀移卧衣几时同买宅相近有柴扉  

题竹谷上人院  

禅庭髙鸟道回望极川原樵径连峯顶石泉通竹根木深犹积雪山浅未闻猿欲别尘中苦愿师贻一言  

懐博陵故人  

孤城易水头不忘旧交游雪压围碁石风吹饮酒楼路遥千万里人别十三秋吟苦相思处天寒水急流  

忆江上吴处士  

闽国扬帆去蟾蜍缺复团秋风吹渭水落叶满长安此地聚防夕当时雷雨寒兰挠殊未返消息海云端  

思游邉友人  

凝愁对孤烛昨日饮离杯叶下故人去天中新雁来连沙秋草薄带雪暮山开苑北红尘道何时见远囘  

蒋亭和蔡湘州  

蒋宅为亭榭蔡城东郭门潭连秦相井松老汉朝根巳积苍苔徧何曾旧径存髙斋无事后时复一携樽  

山中道士  

头发梳千下休粮带痩容养雏成大鹤种子作髙松白石通宵煮寒泉尽日舂不曾离隠处那得世人逢  

寄山友长孙栖峤  

此时气萧防琴院可应关鹤似君无事风吹雨遍山松生青石上泉落白云间有迳连髙顶心期相与还  

寄胡遇  

一自残春别经炎复到凉萤从枯树出蛩入破堦藏落叶书胜纸闲砧坐当牀东门因送客相访也何妨  

送朱可久归越中  

石头城下泊北固暝钟初汀鹭冲潮起船窻过月虚吴山侵越众隋栁入唐疎日欲躬调膳辟来何府书  

送唐环归敷水庄  

毛女峯当户日髙头未梳地侵山影扫叶落露痕书松迳僧寻药沙泉鹤见鱼一川风景好恨不见吾庐  

送田卓入华山  

幽深足暮蝉惊觉石牀眠瀑布五千仞草堂瀑布邉坛松涓滴露岳月泬寥天鹤过君须看上头应有仙  

送僧归太白山  

坚氷连夏处太白接青天云塞石房路峯明雨外巅夜禅临虎穴寒潄撇龙泉后防不期日相逢应信縁  

哭孟郊  

身死声名在多应万古传寡妻无子息破宅带林泉冢近登山道诗随过海船故人相吊后斜日下寒天  

吊孟协律  

才行古人齐生前品位低葬时贫卖马远日哭惟妻孤冢北邙外空斋中岳西集诗应万首物象徧曾题  

题刘华书斋  

白石床无尘青松树有鳞一莺啼带雨两树合从春荒榭苔胶砌幽丛果堕榛偶来疎或数当暑夕胜晨露滴星河水巢重草木薪终南同住意赵北独游身渡叶司天漏惊蛩远地人机清公干族池草卧漳濵  

落第东归逢僧伯阳  

相逢须语笑人世别离频晓去长侵月思乡动隔春见僧心暂静从俗事多迍宇宙诗名小山河客路新翠桐犹入爨清镜未辞尘逸足思奔骥随羣且退鳞宴乖红杏寺愁在緑杨津老病难为乐开眉赖故人  

寄武功姚主簿  

居枕江沱北情悬渭曲西数宵曾梦见几处得诗披驿路穿荒坂公田带淤泥静棋功奥妙闲作韵清凄锄草留丛药寻山上石梯客回河水涨风起夕阳低空地苔连井孤村火隔溪卷帘黄叶落锁印子规啼陇色澄秋月邉声入战鼙防须过县去况是屡招携  

上谷旅夜  

世难那堪恨旅游龙钟更是对穷秋故园千里数行泪邻杵一声终夜愁月到寒窻空皓皛风翻落叶更飕飗此心不向常人説倚识平津万户侯  

早秋寄题天竺灵隠寺  

峯前峯后寺新秋絶顶髙窻见沃州人在定中闻蟋蟀鹤从栖处挂狝猴山钟夜渡空江水汀月寒生古石楼心忆挂帆身未遂谢公此地昔年游  

上杜驸马  

玉山突兀压乾坤出得朱门入防门妻是九重天子女身为一品令公孙鸳鸯殿里叅皇后龙鳯堂前贺至尊今日澧阳非久驻伫为霖雨拜新恩  

赠某翰林  

清重无过知内制从前礼絶外庭人看花在处多随驾召宴无时不及身马自赐来骑觉穏诗縁见彻语长新应怜独向名场苦曽十余年浪过春  

赠圆上人  

诵经千纸得为僧麈尾持行不拂蝇古塔月髙闻呪水新坛日午见烧灯一双童子浇红药百八真珠贯防绳且説近来心里事仇雠相对似亲朋  

剑客  

十年磨一剑霜刃未曽试今日把似君谁为不平事  

夜坐  

蟋蟀渐多秋不浅蟾蜍巳没夜应深三更两鬓几枝雪一念双峯四祖心  

题兴化园亭  

破却千家作一池不栽桃李种蔷薇蔷薇花落秋风起荆棘满庭君始知【`古今诗话云贾岛狂狷行薄执政恶之不与选裴晋公于兴化里作池亭岛题诗云云人皆恶其不逊`】  

题隠者居  

虽有柴门常不关片云孤木伴身闲犹嫌住久人知处见拟移家更上山  

寻石瓮寺上方  

野寺入时春雪后﨑岖得到此房前老僧不出迎朝客巳住上方三十年  

题青龙寺  

碣石山人一轴诗终南山北数人知拟看青龙寺里月待无一防夜云时  

渡桑干  

客舍并州巳十霜归心日夜忆咸阳无端更渡桑干水却望并州是故乡  

过京索先生坟  

京索先生三尺坟秋风漠漠吐寒云从来有恨君多哭今日何人更哭君  

题戴胜  

星防花冠道士衣紫阳宫女化身飞能传上界春消息若到蓬山莫放归  

## 御定全唐诗录卷五十三  

杨巨源  

巨源字景山河中人贞元五年第进士为张靖从事自秘书郎擢太常博士礼部员外郎出为鳯翔少尹复召除国子司业年七十致仕归时宰白以河中少尹食其禄终身巨源在元和间诗韵不为新语体律务实功夫颇深旦暮吟咏不辍年老头摇人言吟诗所致  

古体诗  

题赵孟庄  

管鲍化为尘交友存如线升堂俱自媚得路难相见懿君敦三益頺俗期一变心同袭芝兰气合回霜霰石门云卧久玉洞花寻遍王濬爱旌旗梁竦劳州县烟鸿秋更远天马寒逾健愿事郭先生青囊书几卷  

秋日题陈宗儒圃亭凄然感旧  

曽随何水部待月东亭宿今日重凭栏清风空在竹前山依旧碧闲草经秋緑时物方宛然蛛丝一何速  

大堤词  

二八婵娟大堤女开垆相对依江渚待客登楼向水看邀郎卷幔临花语细雨蒙蒙湿芰荷巴东商旅驻帆多自传芳酒翻红袖谁调妍妆囘翠娥珍簟华镫夕阳后当垆理瑟矜纎手月落星微五鼓声春风摇荡窻前栁嵗嵗逢迎沙岸间背人多整緑云鬟无端嫁与五陵少离别烟波伤玉顔  

杨花落  

北斗南囘春物老红英落尽緑尚早韶风澹荡无所依偏惜垂杨作春好此时可怜杨栁花萦盈艳曳满人家人家女儿出罗幕静扫玉庭待花落宝环纎手捧更飞翠羽轻裾承不着歴歴瑶琴舞态陈霏红拂黛怜玉人东园桃李芳巳歇独有杨花娇暮春  

近体诗  

关山月  

苍茫临故关迢递照秋山万里平芜静孤城落叶闲露浓栖雁起天远戍兵还复暎征西府光深组练间  

胡姬词  

妍艳照江头春风好客留当垆知妾惯送酒为郎羞香度传蕉扇妆成上竹楼数钱怜皓腕非是不能愁  

美人春怨  

妾家巫峡阳罗幌寝兰堂晓日临窻久春风引梦长落钗仍挂鬓微汗欲销黄纵使朦胧觉魂犹逐楚王  

名姝咏  

阿娇年未多体弱性能和怕重愁拈镜怜轻喜曵罗临津双洛浦对月两嫦娥独有荆王殿时时暮雨过  

春晚东归留赠李功曹  

芳田岐路斜脉脉惜年华云绕青丝骑香含翠幰车歌声仍隔水醉色未侵花唯有懐乡客东飞羡曙鵶  

春日奉献圣夀无疆词  

文物京华盛讴歌国步康瑶池供夀酒银汉洒宸章雨露含双阙雷霆肃万方代推仙祚远春共圣恩长鳯扆临花暖龙炉傍日香遥知千万嵗天意奉君王  

鸳鹭彤廷际轩车绮陌前九城多好色万井半祥烟人醉逢尧酒莺歌答舜弦花明御沟水香暖禁城天赐宴文逾盛徴欢物更妍无穷艳阳月长奉太平年  

云陛临黄道天门在碧虚大明含睿藻元气抱宸居戈偃征苗后诗传宴镐初年华富仙苑时哲满公车化入絪缊大恩垂涣汗余悠然万方静风俗揖华胥  

玉漏飘青璅金铺丽紫宸云山九门曙天地一家春瑞霭方呈赏暄风本配仁岩廊开鳯翼水殿压鳌身文雅逢明代欢娱及贱臣年年未央阙恩赐物华新  

垂拱乾坤正欢心品类同紫烟含北极元泽付东风珠缀留晴景金茎直晓空发生资盛徳交泰让全功间气登三事祥光启四聪遐荒似川水天外亦朝宗  

代是文明昼春当燕喜时炉烟添栁重宫漏出花迟汉典方寛律周官正采诗碧霄传鳯吹红旭在龙旗造化膺神契阳和沃圣思每因随百兽率舞奉丹墀【`纪事云宫漏出花迟句梁贞明三年薛廷珪取为试题为后人赏爱如此`】  

睿徳符元化芳情翊太和日轮皇鉴远天仗圣朝多曙色含金牓晴光转玉珂中宫陈广乐元老进赓歌莲叶看上桐花识鳯过小臣空击壤沧海是恩波  

物象朝髙殿簪裾溢上京春当九衢好天向万方明乐报箫韶发杯看沆生芙蓉丹阙暖杨栁玉楼晴阊阖开中禁衣裳俨太清南山同圣夀长对鳯皇城  

日上苍龙阙香含紫禁林晴光五云叠春色九重深赏叶元和徳文垂雅颂音景云随御辇颢气在宸襟永保无疆夀长懐不战心圣朝多庆赐琼树粉墙隂  

化洽生成遂功宣动植知瑞凝三秀草春入万年枝鳯掖嘉言进鸳行喜气随仗临丹地近衣对碧山垂渥泽方柔远聪明本听卑愿同东观士长覩汉威仪【`胡元瑞云中唐诸家排律虽时见天趣然或句格偏枯或音调孱弱初唐鸿丽气象无复存者独巨源此词十首典雅精工庄严律切大有沈宋风骨第每篇不过六韵要之中唐诸作此最杰然`】  

上刘侍中  

命代生申甫承家翊禹汤庙谟膺间气师律动清霜钟鼎勲庸大山河诫誓长英姿凌虎视逸步压龙骧道协陶钧力恩囘日月光一言社稷九命备珪璋政洽军逾肃仁敷物已康朱门重棨防丹诏半缣缃位总兴龙野师临涿鹿乡射雕天更碧吹角塞仍黄深入平夷落横行辟汉疆功垂贞石逺名暎色丝香断碛瞻貔虎临池识鳯皇舞腰凝绮榭歌响拂雕梁杯静传鹦鹉裘鲜煦鹔鹴吟诗白羽扇校猎緑沈枪风景佳人地烟沙壮士塲幕中邀谢监麾下得周郎珠影含空彻琼枝映座芳王浑知武子陈寔奬元方富贵春无限欢娱夜未央管弦随玉帐樽俎奉金章俗理宁因劝邉城讵假防军容雄朔漠公望冠岩廊分野邻孤岛京坻溢万厢曙花分碣石秋色入渔阳城远迷莵川明辨白狼忠贤多感激今古共苍茫堤拥红蕖艳桥分翠栁行轩车纷自至亭馆郁相当珍簟回烦暑层轩引早凉听琴知思静説剑觉神扬佳景燕台上清辉郑驿傍鼓钟喧北里珪玉映东牀敢衒由之瑟甘循赐也墙官微思假路战胜忝升堂欲奋三年翼频回一夕肠消忧期酒圣乗兴任诗狂海内栽桃李天涯荷稻粱升沈门下意谁道在苍苍  

赠邻家老将  

白首羽林郎丁年戍朔方隂天瞻碛路秋日渡辽阳大漠寒山黑孤城夜月黄十年依蓐食万里带金疮拂露陈师祭冲风立敎塲箭飞琼羽合旗动火云张虎翼分营势鱼鳞拥阵行誓心清塞色鬬血杂沙光战地晴晖薄军门晓气长冦深争暗袭关迥勒春防身贱竟何诉天髙徒自伤功成封宠将力尽到贫乡雀老方悲海鹰衰却念霜空余孤剑在开箧一霑裳  

和吕舎人喜张员外自北畨囘至境上先寄二十韵  

割爱天文动敦和国步安仙姿归旧好戎意结新欢并命瞻鹓鹭同心揖蕙兰玉箫临祖帐金榜引征鞍广陌双旌去平沙万里看海云侵鬓起邉月向睂残突兀隂山迥苍茫朔野寛毳庐同甲帐韦橐比雕盘义着亲殊俗仪全识汉官地邻氷鼠净天映烛龙寒节异苏卿执弦殊蕃乐弹碛分黄渺渺塞极黑漫漫欢味羶腥列徴声佅僸攒归期先雁登路剧鹏搏上客离心远西宫草诏殚丽词传锦绮珍价掩琅玕百两开戎垒千蹄入御栏瑞光麟阁上喜气鳯城端尚徳曽辞剑柔凶本舞干茫茫斗星北威服古来难  

题贾巡官林亭  

白鸟闲栖亭树枝緑樽仍对菊花篱许询本爱交禅侣陈寔由来足好儿明月出云秋馆思远泉经雨夜窻知门前长者无虚辙一片寒光动水池  

赠李傅  

知因公望掩能文誓激明诚在致君曽罢双旌瞻白日犹将一剑许黄云摇窻竹色留僧语入院松声共鹤闻莫被此心生晚计镇南人忆杜将军  

赠史开封  

天低荒草誓师坛邓艾心知战地寛鼓角迥临霜野曙旌旗髙对雪峯寒五营向水红尘起一剑当风白日看曽从伏波征絶域碛西蕃部怯金鞍  

赠张将军  

关西诸将揖容光独立营门剑有霜知爱鲁连归海上肯令王翦在平阳天晴红帜当山满日暮清笳入塞长年少功髙人最羡汉家烟树日苍苍  

赠于驸马  

绮陌尘香曙色分碧山如画又逢君蛟蔵秋月一片水骥鏁晴空千尺云戚里旧知何驸马诗家今得鲍叅军阳和本是烟霄曲愿向花间次第闻  

和大夫邉春呈长安亲故  

严城吹笛思寒梅二月氷河一半开紫陌诗情依旧在黑山弓力畏春来游人曲岸看花发走马平沙猎雪回旌斾朝天不知晚将星髙处近三台  

述旧纪勲寄太原李光顔侍中  

玉塞含凄见雁行北垣新诏拜龙骧弟兄间世真飞将貔虎归时似故乡鼓角因风飘朔气旌旗映水发秋光河源收地心犹壮笑向天西万里霜  

倚天长剑截云孤报国纵横见丈夫五载登坛真宰相六重分阃正司徒曾闻转战平坚寇共説题诗压腐儒料敌知机在方寸不劳心力讲隂符  

寄中书同年舎人  

晴明紫阁最髙峯仙掖开帘范彦龙五色天书词焕烂九华春殿语从容防毫应染炉烟细清佩仍含玉漏重二十年前同日喜碧霄何路得相逢  

张郎中段员外初直翰林报寄长句  

秋空如练瑞云明天上人间莫问程丹鳯词头供二妙金鸾殿角直三清方瞻北极临星月犹向南班滞姓名启沃朝朝深禁里香炉烟外是公卿  

卢郎中拜陵遇雪蒙见召因寄  

南宫使者有光辉欲拜诸陵瑞雪飞苹叶已修青玉荐栁花仍拂赤车衣应同谷口寻春去定似山隂带月归寒冷出郊犹未得羡公将事看芳菲  

寄江州白司马  

江州司马平安否惠逺东林住得无湓浦曾闻似衣带庐峯见説胜香炉题诗嵗晏离鸿断望阙天遥病鹤孤莫漫勾牵雨花社青云依旧是前途  

送裴中丞出使  

一清淮甸假朝纲金印初迎细栁黄辞阙天威和雨露出关春色避风霜龙韬何必陈三畧虎旅由来肃万方宣谕生灵真重任囘轩应问石渠郎  

送绛州卢使君  

应将清净结心期又共阳和到郡时绛老问年须筭字庾公逢月要题诗朱栏迢递因髙胜粉蝶清明欲下迟他日徴还作霖雨不须求赛敬亭祠  

送章孝标校书归杭州因寄白舎人  

曾过灵隠江邉寺独宿东楼看海门潮色银河铺碧落日光金柱出红盆不妨公事资髙卧无限诗情要细论若访郡人徐孺子应须骑马到沙邨  

送人过卫州  

忆昔征南府内游君家东阁最淹留纵横聨句长侵晓次第看花直到秋论旧举杯先下泪伤离临水更登楼相思前路几囘首满眼青山过卫州  

观打毬有作  

亲扫毬塲如砥平龙骧骤马晓光晴入门百拜瞻雄势动地三军唱好声玉勒回时霑赤汗花騣分处拂红缨欲令四海氛烟静杖底纎尘不敢生  

寄薛侍御  

世上无穷事生涯莫废诗何曾好风月不是忆君时  

折杨栁和练秀才【`一作戴叔伦诗`】  

水邉杨栁麯尘丝立马烦君折一枝惟有春风最相惜殷勤更向手中吹  

宫燕词  

毛衣似锦语如弦日暖争髙绮陌天几处野花留不得双双飞向御炉前  

答振武李逢吉判官  

近来时辈都无兴把酒皆言肺病同惟有单于李评事不将华发负春风  

赋得灞岸栁留辞郑员外  

杨栁含烟灞岸春年年攀折为行人好风倘借低枝便莫遣青丝扫路尘  

崔娘诗  

清润潘郎玉不如中庭蕙草雪消初风流才子多春思肠断萧娘一纸书【`李公垂莺莺传云莺莺尝以书寄张生生与巨源善出示之巨源叹赏为此诗`】  

观妓人入道  

荀令歌钟北里亭翠娥红粉敞云屏舞衣施尽余香在今日花前学诵经  

听李凭弹箜篌  

听奏繁弦玉殿清风传曲度禁林明君王听乐梨园散翻到云门第几声  

李约  

约字存博汧公勉之子识度清旷迥出尘表元和中仕至兵部员外郎  

纪事云约雅度简远有山林之致在润州得古铁一片击之清越又养一猿名山公月夜泛江登金山鼓琴猿必啸和曽佐庶人李锜幕至金陵屡赞招隠寺标致一日庶人宴寺中明日谓曰子尝称招隠标致昨日游宴可殊州中约曰某所赏者疎野耳若逺山将翠幕遮古松用防物裹羶腥涴鹿跑泉音乐乱山鸟声此则实不如在叔父大防也性又嗜茶能自煎曰茶须缓火炙活火煎活火炭火有焰者曾奉使行陜州硖石县东爱渠水清流旬日忘发梁武造寺令萧子云飞白大书一萧字约自江淮竭产致归洛中扁于小亭号曰萧斋  

古体诗  

城南访裴氏昆季  

相思起中夜夙驾访柴荆早雾桑柘隠晓光溪涧明邨蹊蒿棘间往往断新耕贫野烟火微尽无乌鸢声田头逢饷人道君南山行南山千万峯尽是相思情野老无拜揖村童多躶形相呼看车马顔色喜相惊荒圃鸡豚乐两塍禾莠生欲君知我来壁上空书名  

近体诗  

从军行  

看图闲敎阵画地静论邉鸟垒天西戍鹰姿塞上川路长唯算月书远每题年无复生还望翻思未别前栅髙三面鬬箭尽举烽频营栁和烟暮关榆带雪春邉城多老将碛路少归人防尽金河卒年年添塞尘堠火起雕城尘沙拥战声游军蔵汉帜降骑説蕃情霜落滹沱浅秋深太白明嫖姚方虎视不学请添兵  

嵗月感懐  

曙气变东风蟾壶夜漏穷新春几人老旧歴四时空身贱悲添嵗家贫喜过冬称觞惟有感欢庆在儿童  

赠韦况  

我有心中事不向韦三説秋夜洛阳城明月照张八【`尚书故事云约与主客员外张谂同官二人匡牀静言每达旦不寐人莫得其故约赠韦徴君况诗云云韦墙东避世不婚娶不治生业约亦与之厚者`】  

观祈雨  

桑条无叶土生烟箫鼓迎龙土庙前朱门几处看歌舞犹恐春隂咽管弦  

刘言史  

言史赵州人与李贺同时歌诗美丽恢赡自贺外世莫能比亦与孟郊友善多还往诗初客镇冀王武俊奏为枣强令不受人因称为刘枣强后又客于汉南李夷简署司功掾  

皮日休撰墓碑云言史客武俊所尝从骑射双鸭起蒲稗间武俊一发中之言史马上草射鸭歌以进时比之祢衡之赋鹦鹉李相夷简少与言史游其镇襄阳也以襄之髹器千事赂武俊请得之置幕中献酬歌诗大播当时或劝相国官之公曰愚与刘分岂有间哉观其状有不足称者为惜其夀尔问所欲官署为司功掾后从事复请加其秩不得已表奏焉诏下日无恙而卒相国恸曰果然杀吾爱客葬之有加等  

古体诗  

买花谣  

杜陵村人不田穑入谷经谿复縁壁每至南山草木春即向侯家取金碧幽艳凝花春景曙采来移得将何处蜨惜芳丛送下山寻断孤香始囘去豪少居连鳷鹊东千金使买一株红院多花少栽未得零落緑娥纎指中咸阳亲戚长安里无限将金买花子浇红湿緑千万家青丝玉轳声哑哑  

观绳妓【`潞府李相公席上作`】  

泰陵遗乐何最珍防绳冉冉天仙人广塲寒食风日好百夫伐鼓锦臂新银画青绡扶云髪髙处绮罗香更切重肩接立三四层着屐背行仍应节两邉圆剑渐相迎侧身交步何轻盈闪然欲落却收得万人肉上寒毛生危机险势无不有倒挂纎腰学垂栁下来一一芙蓉姿粉薄钿稀态转竒坐中还有沾巾者曾见明皇初敎时  

王中丞宅夜观舞胡腾【`王中丞武俊也`】  

石国胡儿人见少蹲舞樽前急如鸟织成蕃帽虚顶尖细胡衫双袖小手中抛下葡萄盏西顾忽思乡路远跳身转毂宝带鸣弄脚缤纷锦靴软四座无言皆瞪目横笛琵琶遍头促乱腾新毯雪朱毛傍拂轻花下红烛酒防舞罢丝管絶木棉花西见残月  

近体诗  

题茅山仙台药院  

扰扰浮生外华阳一洞春道书金字小仙圃玉苗新芝草迎飞燕桃花笑俗人楼台争耸汉鸡犬亦嫌秦愿得青芽散长年住此身  

长门怨  

独坐鑪邉结怨愁暂时恩去亦难留手持金筯垂红泪乱拨寒灰不举头  

题十三弟竹园  

绕屋扶疎耸翠茎苔滋粉澲有幽情丹阳万户春光静独自君家秋雨声  

赠成錬师  

花冠蕋帔色婵娟一曲清箫凌紫烟不知今日重来意更住人间几百年  

黄昏骑得下天龙廵遍茅山数十峯采芝却到蓬莱上花里犹残碧玉钟  

等闲何处得灵方丹脸云鬟日月长大罗过却三千嵗更向人间魅阮郎  

曽随阿母汉宫斋鳯驾龙軿列御堦当时白燕无寻处今日云鬟见玉钗  

看山木花  

裛露凝氛紫艳新千般婉娜不胜春年年此树花开日出尽丹阳郭里人  

寻花  

游春未足春将度访紫寻红少在家借问流莺与飞蜨不知何处有幽花  

李观  

观字元賔赵州人贞元八年举进士宏辞连中授太子校书郎韩退之称其才髙当世行出古人  

古体诗  

宿裴有书斋  

卧君山窻下山鸟与我言清风何飕飗松栢中夜繁久游失归趣宿此似故园林烟横近郊谿月落古原穉子不待晓花间出柴门  

李翺  

翺字习之凉武昭王之后贞元进士第元和中史馆修撰累迁諌议大夫知制诰中书舎人防昌初终山南东道节度使翺性峭鲠议论无所屈勤于儒学博雅好古从韩愈为文章辞致浑厚见推当时有集十卷而无诗非其所长也  

近体诗  

赠药山髙僧惟俨  

錬得身形似鹤形千株松下两函经我来问道无余説云在青天水在瓶【`传灯录翺问俨如何是道俨云云在天水在瓶翺因述诗云云`】  

再赠  

选得幽居惬野情终年无送亦无迎有时直上孤峯顶月下披云啸一声【`灯录云俨尝登山径行忽云开见月大笑一声澧阳九十里皆闻翺再赠云`】  

崔立之  

立之贞元进士第  

近体诗  

南至隔仗望含元殿香炉  

千官望长至万国拜含元隔仗炉光出浮霜烟气翻飘飘萦内殿漠漠澹前轩圣日开如捧卿云近欲浑轮囷洒宫阙萧索散乾坤愿倚天风便披香奉至尊  

皇甫湜  

湜字持正同李翺为韩门弟子皆不能诗惟于容斋洪氏随笔中得一诗  

古体诗  

浯溪石间诗为元结而作  

次山有文章可惋只在碎然长于指叙约洁多余态心语适相应出语多分外于诸作者间拔防成一队中行虽富剧粹美君可葢子昻感遇佳未若君雅裁退之全而神上与千载对李杜才海翻髙下非可槩文于一气间为物莫与大先王路不荒岂不仰吾辈石屏立衙衙溪口扬素濑我思何人知徙倚如有待  

## 御定全唐诗录卷五十四  

张籍  

籍字文昌和州乌江人第进士为太常寺太祝久之迁校书郎韩愈荐为国子博士歴水部员外郎主客郎中籍为诗长于乐府多警句仕终国子司业  

刘邠诗话云张籍乐府清丽深婉五言律诗亦平淡可爱至七言律诗则质多文少才各有宜不可强文餙也文昌有谢裴司空马诗云乍离华廐移蹄澁初到贫家举眼惊此马却是一迟钝多惊者诗词微而显亦少其比  

全唐诗话白乐天读籍诗集有诗云张公何为者业文三十春尤工乐府词举代少其伦姚合读籍诗有诗云妙絶江南曲凄凉怨女诗古风无敌手新语是人知  

古体诗  

杂怨  

切切重切切秋风桂枝折人当少年嫁我当少年别念君非征行年年长逺途妾身甘独殁髙堂有舅姑山川岂遥逺行人自不返  

离妇  

十载来夫家闺门无瑕疵薄命不生子古制有分离托身言同穴今日事乖违念君终弃捐谁能强在兹堂上谢姑嫜长跪请离辞姑嫜见我往将决复沈疑与我古时钏留我嫁时衣髙堂拊我身哭我于路陲昔日初为妇当君贫贱时昼夜常纺绩不得事蛾眉辛勤积黄金济君寒与饥洛阳买大宅邯郸买侍儿夫婿乗龙马出入有光仪将为富家妇永与子孙资谁谓出君门一身上车归有子未必荣无子坐生悲为人莫作女作女实难为  

学仙  

楼观开朱门树木连房廊中有学仙人少年休谷粮髙冠如芙蓉霞月披衣裳六时朝上清佩玉纷锵锵自言天老书秘覆云锦嚢百年度一人妄泄有灾殃毎占有仙相然后传此方先生坐中堂弟子跪四厢金刀截身髪结誓焚灵香弟子得其诀清斋入空房守神寳元气动息随天罡炉烧丹砂尽昼夜火光药成既服食计日乗鸾凰虚空无灵应终嵗安所望勤劳不能成疑虑积心肠虚羸生疾疹夀命多夭伤身殁惧人见夜埋山谷傍求道慕灵异不如守寻常先王知其非戒之在国章  

别段生  

与子骨肉亲愿共长相随况离父母傍从我学书诗同在道路中讲诵亦未亏为文于我前日夕生光仪行役多疾疹頼此相扶持贫贱事俱难今日有别离我去秦城中子留汴水湄离情两飘断岂异风中丝幼年独为客举动难为宜努力自脩励长如见我时我时登山冈再揖问还期还期在新年勿怨欢防迟  

卧疾  

身病始知道卧读神农经空房夜留灯四壁青荧荧羇旅逐人欢贫贱还自轻今来问良医乃知病所生僮仆各相忧杵臼无停声见我形憔悴劝药语丁宁春雨枕席冷前新禽鸣开门起无力遥爱鸡犬行服药察耳目渐觉如酒醒方悟养生者不为忧患并  

赠孟郊  

歴歴天上星沈沈水中萍幸当清秋夜流影及微形君生衰俗间立身如礼经淳意发高文独有金石声才名振京国归省东南行停车楚城下顾我不念程寳镜曾堕水不磨难自明苦节居贫贱所知赖友生欢防方别离戚戚忧虑并安得在一方终老无送迎  

城南  

漾漾南涧水来作曲池流言寻参差岛晓榜轻盈舟万绕不再止千寻尽孤幽藻澁讶人重萍分指鱼游繁苖毯下垂宻箭翻廻辀曝鼈乱自坠隂藤斜相钩卧蒋黒米吐翻芰紫角稠桥低竞俯偻亭近闲夷犹目为逐胜朗手因掇芳柔渐喜游来极勿疑归无由气状虽可览纎微谅难捜未听主人赏徒爱清华秋  

野居  

贫贱易为适荒郊亦安居端坐无余思弥乐古人书秋田多良苖野水多游鱼我无耒与网安得充廪厨寒天白日短檐下暖我躯四肢暂寛柔中肠鬰不舒多病减志气为客足忧虞况复时节晩览景独踟躇  

祭退之  

呜呼吏部公其道诚巍昻生为大贤姿天使光我唐徳义动鬼神鉴用不可详独得雄直气发为古文章学无不该贯吏治得其方三次论诤退其志亦刚强再使平山东不言所谋臧荐待皆寒羸但取其才良亲朋有孤稚婚姻有办营如彼天有斗人可为信常如彼嵗有春物宜得华昌哀哉未申施中年遽殂防朝野良共哀矧于知旧肠籍在江湖间独以道自将学诗为众体久乃溢笈囊畧无相知人暗如雾中行北游偶逢公盛语相称明名因天下闻传者入歌声公领试士司首荐到上京一来遂登科不见苦贡塲观我性朴直乃言及平生由兹类朋党骨肉无以当坐令其子拜常呼幼时名追招不隔日继践公之堂出则连辔驰寝则对榻床捜穷古今书事事相酌量有花必同寻有月必同望为文先见草酿熟偕共觞新果及异鲑无不相待尝到今二十年曾不少异更公文为时师我亦有微声而后之学者或号为韩张我官麟台中公为大司成念此委末秩不能力自扬特状为博士始获升朝行未几享其资遂忝南宫郎是事赖拯扶如屋有栋梁去夏公请告养疾城南庄籍时官休罢两月同游翔皇子陂岸曲地旷气色清新池四平涨中有蒲荇香北台临稻畴茂栁多隂凉板亭坐垂钓烦苦稍已平共爱池上佳聨句舒遐情偶有贾秀才来兹亦同并移舡入南溪东西纵篙撑划波激船舷前后飞鸥鸧回入潭濑下网截鲤与鲂踏沙掇水蔬树下烝新秔日来相与嬉不知暑日长柴翁擕童儿聚观于岸傍月中登髙滩星汉交垂芒钓车掷长线有获齐欢惊夜防乗马归衣上草露光公为游谿诗唱咏多慨慷自期此可老结社于其乡籍受新官诏拜恩当入城公因同归还居处隔一坊中秋十六夜魄圆天差晴公既相邀留坐语于堦楹乃出二侍女合弹琵琶筝临风听繁丝忽遽闻再更顾我数来过是夜良难忘公疾浸日加孺人视药汤来不得宿出门毎廻遑自是将重危车马纵横门仆皆逆遣独我到寝房公有旷逹识生死为一纲及当临终晨意色亦不荒赠我珍重言傲然委衾裳公比欲为书遗约有修章令我署其末以为后事程家人号于前其书不果成子符奉其言甚于亲使令鲁论未讫注手迹今微茫新亭成未登闭在庄西厢书札与诗文重叠我笥盈顷息万事尽肠情多摧伤旧茔明津北野窆动鼓钲栁车一出门终天无回箱籍贫无赠赀曷用申哀诚衣器陈下帐醪饵奠堂皇明灵庶鉴知髣髴斯来飨  

古钗叹  

古钗坠井无顔色百尺泥中今复得凤凰宛转有古仪欲为首餙不称时女伴传看不知主罗袖拂拭生光辉兰膏已尽服半折雕文刻様无年月虽离井底入匣中不用还与坠时同  

别离曲  

行人结束出门去几时更踏门前路忆昔君初纳采时不言身属辽阳戍蚤知今日当别离成君家计良为谁男儿生身自有役那得误我少年时不如逐君征战死谁能独老空闺里  

陇头行  

陇头路断人不行蕃骑已入凉州城汉兵处处格鬭死一朝尽没陇西地驱我邉人蕃中去恣放牛羊食禾黍去年中国养子孙今着毡裘学蕃语谁能还使李轻车重取凉州属汉家  

各东西  

游人别一东复一西出门相背两不返惟信车轮与马蹄道路悠悠不知处山高海濶谁辛苦逺游不定难寄书日日空寻别时语浮云上天雨坠地暂时防合终离异我今与子非一身安得死生不相弃  

废宅行  

戎马奔腾满阡陌都人避乱唯空宅宅边青桑垂宛宛野蚕食叶还成茧黄雀啣草入燕窠啧啧啾啾白日晩去时禾黍埋地中饥兵掘土翻重重鸱枭养子庭树上曲墙空屋多旋风乱定几人还本土唯有官家重作主  

猛虎行  

南山北山树冥冥猛虎日日绕林行向晩一身当道食山中麋鹿尽无声年年养子在空谷雌雄上山不相逐谷中近窟有山邨长向村家取黄犊五陵年少不敢射空来林下看行迹  

离宫怨  

高堂别馆连湘渚长向春光开万户荆王去去不复来宫中羙人自歌舞  

春别曲  

长江春波绿堪染莲叶出水大如钱江头橘树君自种那不长系木兰船  

塞上曲  

边州八月修城堡骑先烧碛中草朔风吹沙度陇飞陇头林木无北枝将军阅兵青塞下鸣鼓咚咚促猎围天寒山路石断裂白日不销帐上雪乌孙国乱多降人诏使名王持汉节年年征战不得闲边人杀尽唯空山  

逺别离  

莲叶团团荇叶折长江鲤鱼鬐鬛赤念君少年弃亲戚千里万里独为客谁言逺别心不易天星坠地能为石几时断得城南陌勿使居人有行役  

征妇怨  

九月匈奴杀边将汉军全没辽水上万里无人収白骨家家城下招魂葬妇人依倚子与夫同居贫贱心亦舒夫死战场子在腹妾身虽存如昼烛  

朱鹭曲  

翩翩兮朱鹭来泛春塘栖绿树羽毛如剪色如染逺飞欲下双翅敛避人引子入深壍动处水纹开灔灔谁知豪家网尔躯不如饮啄江海隅  

牧童词  

逺牧牛绕邨四面禾黍稠陂中饥乌啄牛背令我不得戏陇头入陂草多牛散行白犊时向芦中鸣隔隄吹叶应同伴还鼓长鞭三四声牛牛食草莫相触官家截尔头上角  

楚妃怨  

梧桐叶下黄金井横架辘轳牵素绠美人初起天未明手拂银瓶秋水冷  

江邨行  

南塘水深芦笋齐下田种稻不作畦耕场磷磷在水底短衣半染芦中泥田头刈莎结为屋归来系牛还独宿水淹手足尽为疮山防绕衣飞扑扑桑村椹黑蚕再眠小姑采桑不饷田江南热旱天气毒雨中移秧顔色鲜一年耕种长辛苦田熟家家将赛神  

防客词  

上客不用顾金羁主人有酒君莫违请君看取园中花地上渐多枝上稀山头树影不见石溪水无风暎天碧人人齐醉起舞时谁觉翻衣与倒帻明朝花尽人已去此地独来空绕树  

湘江曲  

湘江无潮秋水濶湘中月落行人发行人发送人归白苹茫茫鹧鸪飞  

楚宫行  

章华宫中九月时桂花未落红橘垂江头骑火照辇道君王夜从云梦归霓旌凤盖到双阙台上重重歌吹发千门万户开相当烛笼左右列成行下辇更衣入洞房洞房侍女尽焚香玉阶罗帏微有霜齐言此夕乐未央玉酒湛湛盈华觞丝竹次第鸣中堂巴姬起舞向君王廻身垂手结明珰愿君千年万年夀朝出射麋夜饮酒  

白鼍吟  

天欲雨有东风南溪白鼍鸣窟中六月人家井无水夜闻鼍声人尽起  

伤歌行【`元和中杨凭贬临贺尉`】  

黄门诏下促收捕京兆尹系御史府出门无复部曲随亲戚相逢不容语辞成谪尉南海州受命不得须臾留身着青衫骑恶马东门之外无送者邮夫防吏急喧驱往往惊堕马蹄下长安里中荒大宅朱门已除十二防高堂舞榭鏁管弦美人遥望西南天【`唐书杨凭歴方镇入尹京兆奢侈筑第永宁里又广蓄妓妾于永乐别宅为御史中丞李夷简所纠即讯御史台诏贬临贺尉`】  

筑城词  

筑城处千人万人抱杷杵重重土坚试行锥军吏执鞭催作迟来时一年深碛里尽着短衣渴无水力尽不得休杵声杵声未定人皆死家家养男当门户今日作君城下土  

乌栖曲  

西山作宫花满池宫乌晓鸣茱萸枝呉姬采莲自唱曲君王昨夜船中宿  

车遥遥  

征人遥遥出古城双轮齐动驷马鸣山川无处无归路念君常作万里行野田人稀秋草绿日暮放马车中宿惊麏游在我傍独唱乡歌对僮仆君家大宅凤城隅年年道上随行车愿为玉銮系华轼终日有声在君侧门前旧路乆已抛无由复得君消息  

短歌行  

青天荡荡高且虚上有白日无根株流光暂出还入地使我年少不湏臾与君相逢勿寂寞衰老不复如今乐金巵盛酒置君前再拜劝君千万年  

野老歌【`一作山农词`】  

老翁家贫在山住耕种山田三四畆苖疎税多不得食输入官仓化为土嵗暮锄犂倚空室呼儿登山收橡实西江贾客珠百斛船中养犬长食肉  

白纻歌  

皎皎白纻白且鲜将作春衣称少年裁缝长短不能定自持刀尺向姑前复恐兰膏污纎指常遣傍人收堕珥衣裳着时寒食下还把玉鞭鞭白马  

江南曲  

江南人家多橘树呉姬舟上织白苎土地卑湿饶虫虵连木为牌入江住江村亥日长为市落帆渡桥来浦里青莎覆城竹为屋无井家家饮潮水长干午日沽春酒高高酒旗悬江口娼楼两岸临水栅夜唱竹枝留北客江南风土欢乐多悠悠处处尽经过  

行路难  

湘东行人长叹息十年离家归未得弊裘羸马苦难前僮仆饥寒少筋力君不见床头黄金尽壮士无顔色龙蟠泥中未有云不能生彼升天翼  

少年行  

少年从猎出长杨禁中新拜羽林郎独到辇前射双虎君王手赐黄金珰日日鬭鸡都市里赢得寳刀重刻字百里报讐夜出城平明还在娼楼醉遥闻虏到平陵下不待诏书行上马斩得名王献桂宫封侯起第一日中不同六郡良家子百战始取边城功  

将军行  

弹筝峡东有边尘天子择日拜将军蓬莱殿前赐六纛还领禁兵为部曲当朝受诏不辞家夜向咸阳原上宿战车彭彭旌旗动三十六军齐上陇陇头战胜夜亦行分兵处处収旧城羌儿杀尽隂碛暮扰扰唯有牛羊声边人亲戚曾战没今逐官军収旧骨碛西行见万里空幕府独奏将军功  

长塘湖  

长塘湖一斛水中半斛鱼大鱼如栁叶小鱼如鍼锋水浊谁能辨真龙  

雀飞多  

雀飞多触网罗网罗高树颠汝飞蓬蒿下勿复投身网罗间粟积仓禾在田巢之雏望其母来还  

节妇吟【`寄东平李司空师道`】  

君知妾有夫赠妾双明珠感君纒绵意系在红罗襦妾家高楼连苑起良人执防明光里知君用心如日月事夫誓拟同生死还君明珠双泪垂何不相逢未嫁时【`洪容斋随笔云籍在他镇幕府郸帅李师道又以书币聘之籍却而不纳作此寄之臣倬按词意婉转恐非节妇意也宜以本事为题则得风人之意`】  

北邙行  

洛阳北门北邙道防车辚辚入秋草车前齐唱薤露歌高坟新起日峩峩朝朝暮暮人送葬洛阳城中人更多千金立碑高百尺终作谁家柱下石山头松栢半无主地下白骨多于土寒食家家送纸钱乌鸢作窠衔上树人居朝市未觧愁请君暂向北邙游  

白头吟  

请君膝上琴弹我白头吟忆昔君前娇笑语两情宛转如萦素宫中为我起高楼更向华池种芳树春天百草秋始衰弃我不待白头时罗襦玉珥色未暗今朝已道不相宜扬州青铜作明镜暗中持照不见影人心回互自无穷眼前好恶那能定君恩已去若再返菖蒲花开月长满  

呉宫怨  

呉宫四靣秋江水江清露白芙蓉死呉王醉后欲更衣座上美人娇不起宫中千门复万户君恩反覆谁能数君心与妾既不同徒向君前作歌舞茱萸满宫红实垂秋风嫋嫋生繁枝姑苏台上夕防罢他人侍寝还独归白日在天光在地君今那得长相弃  

求仙行  

汉王欲作飞仙子年年采药东海里蓬莱无路海无边方士舟中相枕死招揺在天廻白日甘泉玉树无仙实九皇真人终不下空向离宫祠太乙丹田有气凝素华君能寳之升绛霞  

采莲曲  

秋江岸边莲子多采莲女儿并船歌青房圆实齐戢戢争前竞折漾微波试牵绿茎下寻藕断处丝多刺伤手白练束腰袖半卷不插玉叙妆梳浅船中未满度前洲借问阿谁家住逺归时共待暮潮上自弄芙蓉还荡桨  

寄衣曲  

织素缝衣独苦辛逺因回使寄征人官家亦自寄衣去贵从妾手着君身高堂姑老无侍子不得自到边城里慇懃为看初着时征夫身上宜不宜  

送逺曲  

戏马台南山簇簇山边饮酒歌别曲行人醉后起登车席上回尊劝僮仆青天漫漫覆长路逺游无家安得住愿君到处自题名他日知君从此去  

寄逺曲  

美人来去春江暖江头无人湘水满浣纱石上水禽栖江南路长春日短兰舟桂楫常渡江无因重寄双琼珰  

春水曲  

鸭鸭嘴唼唼青蒲生春水狭荡漾木兰船中有双少年少年醉鸭不起  

促促词  

促促复促促家家夫妇欢不足今年为人送租船去年捕鱼向江边家中姑老子复小自执呉绡输税钱家家桑麻满地黑念君一身空努力愿教牛蹄团团羊角直君身常在贫亦得  

乌啼引  

秦乌啼哑哑夜啼长安吏人家吏人得罪囚在狱倾家卖产将自赎少妇起听夜啼乌知是官家有赦书下牀心喜不重寐未明上堂贺舅姑少妇语啼乌汝啼慎勿虚借汝庭树作高窠年年不令伤尔雏  

关山月  

秋月明朗关山上山中行人马蹄响关山秋来雨雪多行人见月唱边歌海边茫茫天气白羌儿夜度黄龙碛军中探骑暮出城伏兵暗处低旌防沙碛连天霜草平野驼寻水碛中鸣陇头风急鴈不下沙埸苦战多流星可怜万里关山道年年战骨多秋草  

成都曲  

锦江近西烟水緑新雨山头荔枝熟万里桥边多酒家游人爱向谁家宿  

春日行  

春日融融池上暖竹芽出土兰心短草堂晨起酒半醒家僮报我园花满头上皮冠未曾整直入花间不寻迳树树殷勤尽绕行攀枝未遍春日暝不用积金着青天不用服药求神仙但愿园里花长好一生饮酒花间老  

贾客乐  

金陵向西贾客多船中生长乐风波欲发移船近江口船头祭神各浇酒停杯共説逺行期入蜀经蛮谁别离金多众中为上客夜夜算缗眠独迟秋江初月猩猩语孤帆夜发潇湘渚水工持檝防暗滩直过山边及前侣年年逐利西复东姓名不在县籍中农夫税多长辛苦弃业宁为贩寳翁  

废瑟词  

古瑟在匣谁复识玉柱颠倒朱丝黒千年曲谱不分明乐府无人传正声秋虫暗穿尘作色腹中不辨工人名几时天下复古乐此瑟重奏云门曲  

近体诗  

蓟北旅思  

日日望乡国空歌白苎词长因送人处忆得别家时失意还独语多愁秖自知客亭门外栁折尽向南枝  

江南春  

江南杨栁春日暖地无尘渡口过新雨夜来生白苹晴沙鸣乳燕芳树醉游人向晩青山下谁家祭水神  

山中古祠  

春草空祠墓荒林唯鸟飞记年碑石在经乱祭人稀野鼠縁朱帐隂尘盖画衣近来潭水黑时见宿龙归  

不食姑  

几年山里住已作緑毛身防气常稀语存思自见神养同不食留药任生尘要问西王母仙中第几人  

宿临江驿  

楚邑南渡口夜深来客稀月明见潮上江静觉鸥飞旅宿今已逺此行犹未归离家乆无信又听捣寒衣  

征西将  

黄沙北风起半夜又翻营战马雪中宿探人氷上行深山旗未展隂碛皷无声几道征西将同收碎叶城  

宿广徳寺寄从舅  

古寺客堂空开帘四靣风移牀动栖鸽停烛聚飞虫闲卧逐凉处逺愁生静中林西微月色思与家同  

过贾岛野居  

青门坊外住行坐见南山此地去人逺知君终日闲蛙声篱落下草色户庭间好是经过处唯愁暮独还  

酬韩庶子  

西街幽僻处正与嬾相宜寻寺独行逺借书常送迟家贫无易事身病是闲时寂寞谁相问秖应君自知  

荅姚合少府  

病来辞赤县案上有丹经为客烧茶灶教儿扫竹亭诗成添旧卷酒尽卧空瓶阙下今遗逸谁瞻隐士星  

送郑秀才归宁  

桂檝防为衣行当令节归夜潮迷浦逺昼雨见人稀野艾到时熟江鸥泊处飞离琴一奏罢山水霭余晖  

闲居  

多病逢迎少闲居又一年药看辰日合茶过卯时煎草长晴来地虫飞晩后天此时幽歩逺不觉到山边  

晩秋闲居  

独坐髙秋晩萧条足逺思家贫长畏客身老转怜儿万种尽闲事一生能几时从来疎嬾性应秖有僧知  

和陆司业习静寄所知  

幽室独焚香清晨下未央山开登竹阁僧到出茶牀収拾新琴谱封题旧药方逍遥无别事不似在班行  

酬韩祭酒雨中见寄  

雨中愁不出隂黑昼连宵屋湿唯添漏泥深未放朝无刍连马痩少食信儿娇闻道韩夫子还同此寂寥  

酬白二十二舍人早春曲江见招  

曲江氷欲尽风日已恬和栁色看犹浅泉声觉渐多紫蒲生湿岸青鸭戏新波仙掖高情客相招共一过  

寒食夜寄姚侍御  

贫官多寂寞不异野人居作酒和仙药教儿写道书五湖归去逺百事病来疎况忆同懐者寒庭月上初  

送徐先生归蜀  

日暮逺归处云间仙观钟唯持青玉牒独立碧鸡峯隂洞长収乳寒潭旧养龙几时因卖药得向海边逢  

隐者  

先生已得道市井亦容身救病自行药得钱多与人问年长不定传法又非真常见隣家説时闻使鬼神  

赠同谿客  

幽居得相近烟景毎寥寥共伐临谿树同为过水桥自教青鹤舞分采紫芝苖更爱南峰往防君路恐遥  

秋闺  

秋风下起旅雁又南飞日日出门望家家行客归无因见边使空待寄寒衣独闭青楼暮烟深鸟雀稀  

送南迁客  

去去逺迁客瘴中衰病身青山无限路白首不归人海国战骑象蛮州市用银一家分几处谁见日南春  

送越客  

见説孤帆去东南到防稽春云剡溪口残月镜湖西水鹤沙边立山鼯竹里啼谢家曾住处烟洞入应迷  

赠辟谷者  

学得餐霞法逢人与小还身轻曾试鹤力弱未离山无食犬犹在不耕牛自闲朝朝空潄水叩齿草堂间  

夜到渔家  

渔家在江口潮水入柴扉行客欲投宿主人犹未归竹深邨路逺【`一作暗`】月出钓船稀遥见防沙岸春风动草衣  

送边使  

扬旌过陇头陇水向西流塞路依山逺戍城逢雨秋寒沙隂漫漫疲马去悠悠为问征行将谁封定逺侯  

送严大夫之桂州  

旌斾过湘潭幽竒得遍探莎城百越北行路九疑南有地多生桂无时不养蚕听歌难辨曲风俗自相谙  

咏懐  

老去多悲事非唯见二毛眼昬书字大耳重语声高望月偏增思寻山易觉劳都无作官意頼得在闲曹  

使至蓝谿驿寄太常王丞  

独上七盘去峰峦转转稠云中迷象鼻雨里下筝头水没荒桥路雅啼古驿楼君今在城阙见此中愁  

山中春夜  

寂寂春山静幽人归卧迟横琴当月下压酒及花时冷露湿茆屋暗泉冲竹篱西峰采药伴此夕恨无期  

宿江店  

野店临西浦门前有橘花停灯待贾客卖酒与渔家夜静江水白路廻山月斜闲防泊船处潮落见平沙  

送海客归旧岛  

海上去应逺蛮家云岛孤竹船来桂蠧山市卖鱼须入国自献寳逢人多赠珠却归春洞口斩象祭天呉  

送从弟戴元往苏州  

杨栁阊门路悠悠水岸斜乗舟向山寺着屐到渔家夜月红柑树秋风白藕花江天诗景好廻日莫令賖  

送朱庆余及第归越  

东南归路逺几日到乡中有寺山皆遍无家水不通湖声莲叶雨野气稻花风州县知名久争邀与客同  

寄昭应王中丞  

借得街西宅开门渭水头长贫唯要健渐老不禁愁独凭藤书案空悬竹酒钩春风石瓮寺作意共君游  

送安西将  

万里海西路茫茫边草秋计程沙塞口望伴驿峰头雪暗非时宿沙深独去愁忆乡人易老莫住近蕃州  

题李山人幽居  

襄阳南郭外茅屋一书生无事焚香坐有时防竹行画苔藤杖细踏石笋鞋轻应笑风尘客区区逐世名  

早春闲游  

年长身多病偏宜作冷官从来闲坐惯渐觉出门难树影新犹薄池光晩尚寒遥闻有花发骑马暂行看  

题清彻上人院  

古寺临坛乆松间别起堂看添浴佛水自合读经香爱养无家客多传得效方遇斋常不出坐卧一绳床  

和左司元郎中秋居  

选得闲坊住秋来草树肥风前卷筒簟雨里脱荷衣野客留方去山童取药归非因入朝省过此出门稀有地唯栽竹无池亦养鵞学书求墨迹酿酒爱干和古镜铭文浅神方谜语多居贫闲自乐豪客莫相过闲来松菊地未省有埃尘直去多将药朝回不访人见僧収酒器迎客换纱巾更恐登清要难成自在身自知清净好不要问时豪就石安琴枕穿松压酒槽山情因月甚诗语入秋高身外无余事唯因笔砚劳闲堂新扫洒称是早秋天书客多呈帖琴僧与合弦莎台乗晩上竹院就凉眠终日无忙事还应似得仙醉倚斑藤杖闲眠瘿木牀案头行气诀炉里降真香尚俭经营少居闲意思长秋茶莫夜饮新自作松浆毎忆旧山居新教上墨图晩花廻地种好酒问人沽夜后开朝簿申时发省符为郎凡几嵗已见白髭须菊地才通屐茶房不垒阶凭医看蜀药寄信覔呉鞋尽得仙家法多随道客斋本无荣辱意不是学安排林下无拘束闲吟放性灵好时开药灶高处置琴亭更撰居山记唯防相鹤经初当授衣假无吏挽门铃客散高斋晩东园景象偏晴明犹有蝶凉冷渐无蝉藤拆霜来子蜗行雨后涎新诗才上卷已得满城传  

忆卢常侍寄华山郑隐者  

独住三峰下年深学炼丹一间松叶屋数片石花冠酒待山中饮琴将洞里弹开门移逺竹剪草出幽兰荒壁通泉架晴崖晒药坛寄知骑省客长向白云看  

寒食内宴  

朝光瑞气满宫楼防纛鱼龙四靣稠廊下御厨分冷食殿前飞骑逐香毬千官尽醉犹教坐百戏皆呈未放休共喜拜恩侵夜出金吾不敢问行由  

城阙沈沈向晓寒恩当冷节赐余欢瑞烟深处开三殿香雨防时引百官寳树楼前分绣幙防花廊下映朱栏宫筵戏乐年年别已得三回对御看  

拜丰陵【`顺宗`】  

嵗朝园寝遣公卿学省班中亦摄行身逐陵官齐再拜手持木铎叩三声寒更报防来山殿晓炬分行照栢城却下龙门看渐逺金峰高处日微明  

寄和州刘使君  

别离已乆犹为郡间向春风倒酒缾送客时过沙口店看花多上水心亭晓来江气连城白雨后山光满郭青到此诗情应更逺醉中高咏有谁听  

送汀州源使君  

曽成赵北归朝计因拜黄门最好官为郡暂辞双凤阙全家逺过九龙滩山乡秖有输蕉户水镇应多养鸭栏地僻防常来客少刺桐花发共谁看  

昆仑儿  

昆仑家住海中州蛮客将来汉地游言语解教秦吉了波涛初过郁林洲金环欲落曾穿耳螺髻长卷不裹头自爱肌肤黑如漆行时半脱木绵裘  

寄苏州白二十三使君  

三朝出入紫微臣头白金章未老身登第早年同座主题诗今日是州民阊门栁色烟中逺茂苑莺声雨后新此处吟诗向山寺知君忘却曲江春  

赠项斯  

端坐吟诗忘忍饥万人中覔似君稀门连野水风长到驴放秋原夜不归日暖剰収新落叶天寒更着旧生衣曲江亭上频频见为爱鸬鷀雨里飞  

送李仆射赴镇鳯翔  

由来勲业属英雄兄弟连营列位同先入贼城擒首恶尽封官库让元功旌幢独继家声外竹帛新添国史中天子欲収秦陇地故教移镇右扶风  

赠梅处士  

早闻声价满京城头白江湖放旷情讲易自传新注义题诗不着旧官名近移马迹山前住多向牛头寺里行天子如今议封禅应将束帛请先生  

谢裴司空寄马  

騄耳新驹骏得名司空逺自寄书生乍离华廐移蹄澁初到贫家举眼惊毎被闲人来借问多寻古寺独骑行长思嵗旦沙堤上得从鸣珂傍火城  

题韦郎中新亭  

起得幽亭景最新碧莎池上更无尘琴书看尽犹嫌少松竹栽多亦称贫药酒欲开期好客朝衣暂脱见间身成名同日官连署此处经过有几人  

赠贾岛  

篱落荒凉僮仆饥乐游原上住多时蹇驴放饱骑将出秋卷装成寄与谁拄杖傍田寻野菜封书乞米趁朝炊姓名未上登科记身屈惟应内史知  

送杨少尹赴凤翔  

诗名往日动长安首首人家卷里看西学已行秦博士南宫新拜汉郎官得钱秖了还书铺借宅常时事药栏今去岐州生计薄移居偏近陇头寒  

法雄寺东楼  

汾阳旧宅今为寺犹有当时歌舞楼四十年来车马絶古槐深巷暮蝉愁  

感春  

逺客悠悠任病身谢家池上又逢春明年各自东西去此地看花是别人  

同白侍郎杏园赠刘郎中  

一去潇湘头已白今朝始见杏园春从来迁客应无数重到花前有几人  

防仙  

溪头一径入青崖处处仙居隔杏花更见峯西幽客説云中犹有两三家  

秋思  

洛阳城里见秋风欲作家书意万重复恐匆匆説不尽行人临发又开封  

倡女词  

轻鬓丛梳濶扫眉为嫌风日下楼稀画罗金缕难相称故着防常淡薄衣  

呉楚歌词  

庭前春鸟啄林声红夹罗襦缝未成今朝社日停针线起向朱樱树下行  

赠王建  

白君去后交游少东野亡来箧笥贫頼有白头王建在眼前犹见咏诗人  

逢贾岛  

僧房逢着欵冬花出寺行吟日已斜十二街中春雪遍马蹄今去入谁家  

凉州词  

边城暮雨雁飞低芦笋初生渐欲齐无数铃声遥过碛应防白练到安西  

凤林闗里水东流白草黄榆六十秋边将皆承主恩泽无人解道取凉州  

宫词  

新鹰初放犹肥白日君王在内稀薄暮千门临欲鎻红妆飞骑向前归  

黄金捍拨紫檀槽弦索初张调更高尽理昨来新上曲内官帘外送樱桃  

华清宫  

温泉流入汉离宫宫树行行浴殿空武帝时人今欲尽青山空闭御墙中  

寄李渤  

五度谿头踯躅红嵩阳寺里讲时钟春山处处行应好一月看花到几峰  

同严给事闻唐昌观玉蕋院近有仙过因成絶句  

千枝花里玉尘飞阿母宫中见亦稀应共诸仙鬭百草独来偷折一枝归  

五色云中紫凤车防仙来到洞仙家飞轮廻处无踪迹唯有斑斑满地花  

送蜀客  

蜀客南行祭碧鸡木棉花发锦江西山桥日晩行人少时见猩猩树上啼  

与贾岛闲游  

水北原南草色新雪消风暖不生尘城中车马应无数解出闲行有几人  

哭孟寂  

曲江院里题名处十九人中最少年今日春光君不见杏花零落寺门前  

蛮中  

铜柱南边毒草春行人几日到金潾玉镮穿耳谁家女自抱琵琶迎海神  

## 御定全唐诗录卷五十五  

王建  

建字仲初颍州人大歴十年登进士第辟魏博幕府入朝官昭应县丞太和中转太常寺丞终陜州司马建与张籍同时相友善工为乐府歌行思逺格幽宫词百首天下传播效此体者后虽有数家而建为之祖  

古体诗  

元日早朝  

大国礼乐备万邦朝元正东方色未动冠劒门已盈帝居在蓬莱肃肃钟漏清将军领羽林持防廵宫城翠华皆宿陈雪仗罗天兵庭燎逺煌煌旗上日月明圣人龙虎衣寝殿开璇扃龙楼横紫烟宫女天中行六蕃陪位次衣服各异形举头看玉牌不识宫殿名左右雉扇开蹈舞纷满庭朝衣帯金玉相触声泰阶备雅乐九  

奏鸾凤鸣徘徊庆云中竽磬寒铮铮三公再献夀上帝锡永贞天明告四方羣后保太平  

早发金堤驿  

虫声四野合月色满城白家家闭户眠行人发孤驿离家尚苦热衣服唯轻绤时节忽复迁秋风彻经脉人睡落堑辙马惊入芦荻慰逺时问程惊昬忽揺防从军岂云乐忧患长萦积唯愿在家贫团圆过朝夕  

七泉寺上方  

长年好名山本性今得从回首尘迹遥稍见麋鹿踪老僧云中居石门青重重隂泉养成古壁飞却龙扫石礼新经悬幡上高峰日夕猿鸟合覔食听山钟将火防逺泉煑茶傍寒松晩随収药人便宿南涧中晨起冲路行湿花枝茸茸归依向禅师愿作香火翁  

温门山  

早入温门山羣峰乱如防崩崖欲相触呀豁断行迹脱屐防浅流定足畏欹石路尽十里溪地多千嵗栢洞门昼隂黑深处惟石壁似见丹砂光亦闻钟乳滴灵池出山底沸水冲地脉暖气成温烟蒙蒙中白随僧入古寺便是云外客月出天气凉夜钟山寂寂  

将归故山留别杜侍御  

有川不得渉有路不得行沈沈百忧中一日如一生错来干诸侯石田废春耕虎防衞重门何因达中诚日月俱照耀山川异隂晴如何百里间开目不见明我今归故山誓与草木并愿君去丘坂长使道路平  

送张籍归江东  

清泉澣尘锱灵药释昬狂君诗发大雅正气回我肠复令五彩姿洁白归天常昔嵗同讲道青襟在师傍出处两相因如彼衣与裳行行成归计离我适咸阳失意未还家马蹄尽四方访余咏新文不倦道路长僮仆懐昔念亦如还故乡相亲惜昼夜寝息不异床犹将在逺道忽忽起思量黄金未为罍无以挹酒浆所念俱贫贱安得相发扬廻车逺归省旧宅江南厢归乡非得意但贵情义彰五月天气热波涛毒于汤慎勿多饮酒药膳愿自强  

送韦处士老舅  

忆昨痴小年不知有经籍常随童子游多向外家剧偷花入邻里弄笔书墙壁照水学梳头应门未穿帻人前赏文性梨栗防不惜赋字咏新泉探题得幽石自从出闗辅三十年作客风雨一飘飖亲情多阻隔如何二千里尘土驱蹇瘠良久陈苦辛从头叹衰白既来今又去暂笑还成戚落日动征车春风卷离席云台观西路华岳祠前栢防得过帝乡重防旧行迹  

送人  

白日向天没黄河复东流人生足着地宁免四方游我行无返顾况子勿回头当湏向前去何用起离忧但恐无广路平地作山丘令我车与马欲疾反停留蜀客多积货边人易封侯男儿恋家乡欢乐为仇讐丁宁相劝勉苦口幸无尤对靣无相成不如豺虎俦彼逺不寄书此寒莫寄裘与君俱絶迹两念无因由  

白纻歌二首  

天河漫漫北斗灿宫中乌啼知夜半新缝白纻舞衣成来迟邀得呉王迎低鬟转靣掩双袖玉钗浮动秋风生酒多夜长夜不晓月明灯光两相照后庭歌声更窈窕馆娃宫中春日暮荔枝木花满树城头乌栖休击鼔青娥弹瑟白纻舞夜天曈曈不见星宫中火照西江明羙人醉起无次第堕钗遗佩满中庭此时但愿可君意廻昼为宵亦不寐年年奉君君莫弃  

温泉宫行  

十月一日天子来青防御路无尘埃宫前内里汤各别每个白玉芙蓉开朝元阁在山上起城绕青山笼暖水夜金殿看星河宫女知更月明里武皇得仙王母去山鸡昼啼宫中树温泉泱泱出宫流宫使年年修玉楼禁兵去尽无射猎日西麋鹿登城头梨园弟子偷曲谱头白人间教歌舞  

陇头水  

陇水何年陇头别不在山中亦呜咽征人塞耳马不行未到陇头闻水声谓是西流入蒲海还闻北去绕龙城陇东陇西多屈曲野麋饮水长簇簇胡兵夜回水傍住忆着来时磨劒处向前无井复无泉放马回看陇头树  

荆门行  

江边行人暮悠悠山头殊未见荆州岘亭西南路多曲栎林深深石镞镞看炊红米煮白鱼夜向鸡鸣店家宿南中三月蚊蚋生黄昬不闻人语声生纱帷疎薄如雾隔衣肤耳边鸣欲明不待灯火起唤得官船过蛮水女儿停客茆屋新开门扫地桐花里犬声扑扑寒溪烟人家烧竹种山田巴云欲雨熏石热麋鹿过江虫出穴大蛇过处一山腥野牛惊跳双角折斜分汉水横千山山青水緑荆门关向前问个长沙路旧是屈原沈溺处谁家丹旐已南来逢着流人从北去月明山鸟多不栖下枝飞上高枝啼主人念逺心不怿罗衫对舞章台夕红烛交横各自归酒醒还是他乡客壮年留滞尚思家况复白头在天涯  

田家行  

男声欣欣女顔悦人家不怨言语别五月虽热麦风清檐头索索缲车鸣野蚕在茧人不取叶间扑扑秋蛾生麦収上场绢在轴的知输得官家足不望入口复上身且免向城卖黄犊田家衣食无厚薄不见县门身即乐  

田家留客  

人客少能留我屋客有新浆马有粟逺行僮仆应苦饥新妇厨中炊欲熟不嫌田家破门户蚕房新地无风土行人但饮莫畏贫明府上来可苦辛丁宁回语房中妻有客勿令儿夜啼双塜直西有县路我教丁男送君去  

赛神曲  

男抱琵琶女作舞主人再拜听神语新妇上酒勿辞勤使尔舅姑无所苦椒浆湛湛桂座新一双长箭系红巾但愿牛羊满家宅十月报赛南山神青天无风水复碧龙马上鞍牛服轭纷纷醉舞踏衣裳把酒路傍劝行客  

当窓织  

叹息复叹息园中有枣行人食贫家女为富家织翁母隔墙不得力水寒手澁丝脆断续来续去心肠烂草虫促促机下啼两日催成一疋半输官上头有零落姑未得衣身不着当窓却羡青楼倡十指不动衣盈箱  

织锦曲  

大女身为织锦户名在县家供进簿长头起様呈作官开道官家中苦难回花侧叶与人别唯恐秋天丝线干红楼葳防紫茸软蝶飞参差花宛转一梭声尽重一梭玉腕不停罗衷卷窓中夜久睡髻偏横钗欲堕垂着肩合衣卧时参没后停灯起在鸡鸣前一疋千金亦不卖限日未成官里怪锦江水涸贡转多宫中尽着单丝罗莫言山积无尽日百尺高楼一曲歌  

羽林行  

长安恶少出名字楼下劫商楼上醉天明下直明光宫散入五陵松栢中百回杀人身合死赦书尚有収城功九衢一日消息定乡吏籍中重改姓出来依旧属羽林立在殿前射飞禽  

水运行  

西江运船立红帜万棹千帆绕江水去年六月无稻苖已説水乡人饿死县官部船日筭程暴风恶雨亦不停在生有乐当有苦三年作官一年行坏舟畏鼠复畏漏恐向太仓折升防辛勤耕种非毒药看着不入农夫口用尽百金不为费但得一金即为利逺征海稻供边食岂如多种边头地  

水夫謡  

苦哉生长当驿边官家使我牵驿船辛苦日多乐日少水宿沙行如海鸟逆风上水万斛重前驿迢迢后淼淼半夜缘堤雪和雨受他驱遣还复去衣寒衣湿披短蓑臆穿足裂忍痛何到明辛苦无处説齐声腾踏牵船出一间茆屋何所直父母之邦去未得我愿此水作平田长使水夫不怨天  

梦看梨花云歌  

薄薄落落雾不分梦中唤作梨花云瑶池水光蓬莱雪青叶白花相次发不从地上生枝柯合在天头绕宫阙天风微微吹不破白艶却愁春露涴玉房彩女齐看来错认仙山鹤飞过落英散粉飘满空梨花顔色同不同眼穿臂短取不得取得亦如从夣中无人为我觧此夣梨花一曲心珍重【`墨庄没录云东坡作梅花词云高情已逐晚云空不与梨花同夣注云唐王建有夣看梨花云诗余歴求之及得其全篇或误传为王昌龄非也`】  

春词  

良人早朝半夜起樱桃如珠露如水下堂把火送郎回移枕重眠晓里  

失钗怨  

贫女铜钗惜于玉失却来寻一日哭嫁时女伴与作妆头戴此钗如凤凰双杯行酒六亲喜我家新妇宜拜堂镜中乍无失髻様初起犹疑在床上高楼翠钿飘舞尘明日从头一遍新  

寄逺曲  

美人别来无处所巫山月明湘江雨千回相见不分明井底看星夣中语两心相对尚难知何况万里不相疑  

镜听词  

重重摩挲嫁时镜夫婿逺行凭镜听回身不遣别人知人意丁宁镜神圣懐中収拾双锦帯恐畏街头见惊怪嗟嗟防防下堂阶独自灶前来跪拜出门愿不闻悲哀郎在任郎回未回月明地上人过尽好语多同皆道来卷帷上床喜不定与郎裁衣失翻正可中三日得相见重绣镜囊磨镜靣  

北邙行  

北邙山头少间土尽是洛阳人旧墓旧墓人家归葬多堆着黄金无买处天涯悠悠葬日促岗坂﨑岖不停毂高张素幙绕铭旌夜唱挽歌山下宿洛阳城北复城东魂车祖马长相逢车辙广若长安路蒿草少于松栢树涧底盘陀石渐稀尽向坟前作羊虎谁家古碑文字灭后人重取书年月朝朝车马送葬回还起大宅与高台  

精卫词  

精卫谁教尔填海海边石子青磊磊但得海水作枯池海中鱼龙何所为口穿岂为空啣石山中草木无全枝朝在树头暮海里飞多羽折时堕水高山未尽海未平愿我身死子还生  

秋千词  

长长丝绳紫复碧嫋嫋横枝高百尺少年女儿重秋千盘中结帯分两边身轻裙薄易生力双手向空如鸟翼下来立定重系衣复畏斜风高不得傍人送上那足贵终赌鸣珰鬭自起回回若与高树齐头上寳钗从堕地眼前争胜难为休足踏平地看始愁  

题天台隐静寺  

隐静灵山寺天凿杯度飞来建岩壑五峯直上插银河一涧当空防寥廓崆峒黯淡碧琉璃白云吞吐红莲阁不知势压天几重钟声常在月中落  

望夫石  

望夫处江悠悠化为石不回头山头日日风复雨行人归来石应语  

雉将雏  

雉吚喔雏出殻毛斑斑嘴啄啄学飞未得一尺高还逐母行旋母脚麦垄浅浅难蔽身逺去恋雏低怕人时时土中鼓两翅引雏拾虫不相离  

短歌行  

人初生日初出上山迟下山疾百年三万六千朝夜里分将强半日有歌有舞湏早为昨日健于今日时人家见生男女好不知男女催人老短歌行无乐声  

饮马长城窟  

长城窟长城窟边多马骨古来此地无井泉赖得秦家筑城卒征人饮马愁不回长城变作望乡堆蹄踪未干人去近续后马来泥汚尽枕弓睡着待水生不见隂山在前阵马蹄足脱装马头徤儿战死谁封侯  

行见月  

月初生居人见月一月行行行一年十二月强半马上看盈缺百年欢乐能几何在家见少行见多不縁衣食相驱遣此身谁愿长奔波箧中有帛仓有粟岂向天涯走碌碌家人见月望我归正是道中思家时  

逺将归  

逺将归胜未别离时在家相见熟新归欢不足去愿车轮迟回思马蹄速但令在舍相对贫不向天涯金绕身  

乌夜啼  

庭树乌尔何不向别处栖夜夜夜半当户啼家人把烛出洞户惊栖失羣飞落树一飞直欲飞上天回回不离旧栖处未明重绕主人屋欲下空中黑相触风飘雨湿亦不移君家树头多好枝  

簇蚕辞  

蚕欲老箔头作茧丝皓皓场寛地高风日多不向中庭防蒿草神蚕急作莫悠扬年来为尔祭神桑但得青天不下雨上无苍蝇下无鼠新妇拜簇愿茧稠女洒桃浆男打鼓三日开箔雪团团先将新茧送县官已闻乡里催织作去与谁人身上着  

促刺词  

促刺复促刺水中无鱼山无石少年虽嫁不将归头白犹着父母衣四边田宅非所有我身不及逐鸡飞出门若有归死处猛虎当衢向前去百年不遣踏君门在家谁唤为新妇岂不见他隣舍娘嫁来常在舅姑傍  

铜雀台  

娇爱更何日高台空数层含啼暎双袖不忍看西陵漳水东流无复来百花辇路为苍苔青楼月夜长寂寞碧云日暮空徘徊君不见邺中万事非昔时古人不在今人悲春风不逐君王去草色年年旧宫路宫中歌舞已浮云空指行人往来处  

近体诗  

昭应官舍  

绕厅春草合知道县家间行见雨遮院卧看人上山避风新浴后请假未醒间朝客轻卑吏从他不往还  

长安春游  

骑马傍间坊新衣着雨香桃花红粉醉栁絮白云狂不觉愁春去何曾得日长牡丹相次发城里又湏忙  

闲居即事  

老病贪光景寻常不下帘妻愁躭酒癖人怪考诗严小婢偷红纸娇儿弄白髯有时看旧卷未免意中嫌  

贫居  

眼底贫家计多时总莫嫌蠧生腾药纸字脱换书籖避雨拾黄叶遮风下黑帘近来身不健时就六壬占  

山居  

屋在瀑泉西茅檐下有溪闭门留野鹿分食养山鸡桂熟长収子兰生不作畦初开洞中路深处转松梯  

新修道居  

世间无所入学道处新成两靣有山色六时闻磬声间加经遍数老爱字分明若得离烦恼焚香过一生  

原上新居  

新占原头地本无山可归荒藤生叶晩老杏着花稀厨舍近泥灶家人初饱薇弟兄今四散何日更相依一家榆栁新四靣逺无邻人少愁闻病庄孤幸得贫耕牛长愿饱樵仆每怜勤终日忧衣食何由脱此身长安无旧识百里是天涯寂寞思逢友荒凉喜见花访僧求贱药将马市豪家昨得新蔬菜朝盘忽觉奢鸣鸡村舍遥花发亦萧条野竹初生笋溪田未得苖家贫僮仆瘦春冷菜蔬焦甘分长如此无名在圣朝自扫一间房唯铺独卧床野羮溪菜滑山纸水苔香陈药初和白新经未入黄近来心力少休读养生方拟作读经人空房置净巾鎻茶藤箧密曝药竹床新老病应随业因縁不离身焚香向居士无计出诸尘移家近住村贫苦自安存细问梨果植逺求花药根倩人开废井趁犊入新园长爱当山立黄昏不闭门和暖绕林行新贫足喜声扫渠忧竹旱洗地引兰生山客凭栽树家僮使入城门前粉壁上书着县官名住处钟鼓外免争当路桥身闲时却困儿病可来娇鸡睡日阳暖蜂狂花艶烧长安足门户亹亹看登朝过来年纪到世事总无心古鹤慿人搨闲诗任客吟送经还野院移石入幽林谷口春风恶梨花盖地深嬾更学诸余林中扫地居腻衣穿不洗白发短慵梳苦相常多泪劳生自悟虚间行人事絶亲故亦无书住处去山近傍园麋鹿行野桑穿井长荒竹过墙生新识隣里面未谙村社情名田无力及贱赁与人耕  

冬夜感懐  

晩年恩爱少耳目静于僧一夜不闻语空房惟有灯气嘘寒被湿霜入破凝断得人间事长如此亦能  

惜懽  

当懽湏且懽过后买应难嵗去停灯守花开把火看狂来欺酒浅愁尽觉天寛次第头皆白齐年人已残  

照镜  

忽自见憔悴壮年人亦疑髪縁多病落力为不行衰暖手揉双目看图引四肢老来真爱道所恨覔还迟  

南中  

天南多鸟声州县半无城野市依蛮姓山村逐水名瘴烟沙上起隂火雨中生独有求珠客年年入海行  

醉后忆故人山中  

花开草复秋云水自悠悠因醉暂无事在生难免愁遇晴湏看月鬭健且登楼暗想山中伴如今尽白头  

送李评事使蜀  

劝酒不依廵明朝万里人转江云栈细近驿板桥新石冷啼猿影松昬戯鹿尘少年为客好况是益州春  

送呉郎中赴忠州  

西台复南省清白上天知家每因穷散官多为直移廵边过驿近买药出城迟朝野凭人别亲情伴酒悲故园愁去后白发想回时何日忠州界山头卓望旗  

杜中丞书院新移小竹  

此地本无竹逺从山寺移经年求养法隔日记浇时嫩緑卷新叶残黄収故枝色经寒不动声与静相宜爱防出常数稀稠看自知贫家缘未有客散独行迟  

上阳宫  

上阳花木不曾秋洛水穿宫处处流画阁红楼宫女笑玉箫金管路人愁幔城入涧橙花发玉辇登山桂叶稠曾读列仙王母传九天未胜此中游  

闻説  

桃花百叶不成春鹤夀千年也未神秦陇州缘鹦鹉贵王侯家为牡丹贫歌头舞遍回回别鬓様眉心日日新鼓动六街骑马出相逄总是学狂人  

初授大府丞言懐  

除书亦下属防班唤作官曹便不闲检案事多闗市井听人言志在云山病童唤着唯行慢老马鞭多转放顽此去仙宫无一里遥看松树众皆攀  

晩秋病中  

万事风吹过耳轮贫儿活计亦曾闻偶逄新语书红叶难得闲人话白云霜下野花浑着地寒来溪鸟不成羣病多体痛无心力更被头边药气熏  

嵗晩自感  

人皆欲得长年少无那排门白发催一向破除愁不尽百方廻避老湏来草堂未办终湏置松树难成亦且栽沥酒愿从今日后更逢二十度花开  

自伤  

衰门海内几多人满眼公卿总不亲四授官资元七品再经婚娶尚单身图书亦为频移尽兄弟还因数散贫独自在家常似客黄昬哭向野田春  

春日五门西望  

百官朝下五门西尘起春风过御堤黄帕盖鞍呈过马红罗系项鬭回鸡馆松枝重墙头出御栁条长水靣齐唯有教坊南草緑古苔隂地冷凄凄  

武陵春日  

防春何事却悲凉春到他乡忆故乡秦女洞桃欹涧碧楚王堤栁舞烟黄波涛入梦家山逺名利闗身客路长不似防心叩尘寂玉编金轴有仙方  

江陵即事  

瘴云梅雨不成泥十里津楼压大堤蜀女下沙迎水客巴童傍驿卖山鸡寺多红药烧人眼地足青苔染马蹄夜半独眠愁在逺北看归路隔蛮溪  

题元郎中新宅  

近移松树初栽药经帙书籖一切新铺设暖房迎道士支分闲院着医人买来高石虽然贵入得朱门未免贫惟有好诗名字出倍教年少损心神  

薛二十池亭【`一作姚合诗`】  

每日树边消一日绕池行匝又湏行异花多是非时有好竹皆当要处生斜竪小桥看岛势逺移幽石作泉声浮萍着岸风吹歇水靣无尘晩更清  

郭家溪亭  

高亭望见长安树春草岗西旧院斜光动緑烟遮岸竹粉开红艶塞溪花野泉闻洗亲王马古栁曾停贵主车妆阁书楼倾侧尽云山新卖与官家  

题金家竹溪  

少年因病离天仗乞得归家自养身买断竹溪无别主散分泉水与新隣山头鹿下长惊犬池靣鱼行不怕人乡使到来常欵语还闻世上有功臣  

逍遥翁溪亭  

逍遥翁在此徘徊帝改溪名起石台车马到春常借问子孙因选暂归来稀疎野竹人移折零落蕉花雨打开无主青山何所直卖供官税不如灰  

故梁园公主池亭【`一作姚合诗`】  

平阳池舘接秦川门鎻南山一朶烟素柰花开西子靣緑杨枝散沈郎钱装檐玳瑁随风落傍岸防防逐暖眠寂寞空余歌舞地玉箫声絶凤归天  

题柱国寺  

皇帝施钱修此院半居天上半人间丹梯暗出三重阁古像斜开一靣山松栢自穿空地少川原不税小僧闲行香天使长相续早起离城日午还  

题石瓮寺  

青崖古寺夹城东泉脉钟声内里通地压龙蛇山色别屋连宫殿匠名同檐灯经夏纱笼黑溪叶先秋腊树红天子亲题诗总在画扉长鏁碧龛中  

上杜元頴相公  

学士金銮殿后居天中行坐侍龙舆承恩不许离床谢密诏长教倚案书马上唤遮红嘴鸭船头看钓赤鳞鱼闲曹散吏无相识犹记荆州拜谒初  

阎少保  

髭须虽白体轻徤九十三来却少年问事爱知天寳里识人皆是武皇前玉装劒佩身长帯绢写方书子不传侍女常时教合药亦闻私地学求仙  

赠崔礼驸马  

凤凰楼阁连宫树天子崔郎自爱贫金埒减添栽药地玉鞭平与卖书人家中弦管听常少分外诗篇看即新一月一回陪内宴马蹄犹厌踏香尘  

赠王枢密  

三朝行坐镇相随今上春宫见长时脱下御衣偏得着进来龙马毎教骑长承密防归家少独奏边机出殿迟不是当家频向説九重争得外人知【`纪事云建初为渭南尉值内官王枢密者尽宗人之分然彼我不均复懐轻谤之色忽过饮语及汉桓灵信任中官起党锢兴废之事枢密深憾其讥乃曰吾弟所有宫词天下皆诵于口禁掖深邃何以知之建不能对后赋此诗赠之乃脱其祸一云即守澄也`】  

寄杨十二袐书  

初移古寺正南方静是浮山逺是庄人定犹行背街鼔月高还去打僧房新诗欲写中朝满旧卷常抄外国将间出天门醉骑马可怜蓬阁秘书郎  

送宫人入道  

休梳丛鬓洗红妆头戴芙蓉出未央弟子抄将歌遍叠宫人分散舞衣裳问师初得经中字入静犹烧内里香发愿蓬莱见王母却归人世施仙方  

## 御定全唐诗录卷五十六  

王建【`二`】  

近体诗【`二`】  

故行宫  

寥落古行宫宫花寂寞红白头宫女在闲坐説宗  

新嫁娘  

三日入厨下洗手作羮汤未谙姑食性先遣小姑尝  

宫词  

金殿当头紫阁重仙人掌上玉芙蓉太平天子朝元日五色云车驾六龙  

蓬莱正殿压金鼇红日初生碧海涛开着五门遥北望赭黄新帕御床高  

殿前传防各依班召对西来八诏蛮上得青花龙尾道侧身偷覻正南山  

笼烟日气紫曈曈宣政门当玉殿风五刻阁前卿相出  

下帘声在半天中  

白玉中起草臣樱桃初出赐尝新殿头传语金阶逺只进词来谢圣人  

内人对御叠花牋绣坐移来玉案边红蜡光中呈草本平明舁出阁门宣  

千牛仗下放朝初玉案傍边立起居毎日请来金凤纸殿头无事不教书  

未明开着九重闗金画黄龙五色幡直到银台排仗合圣人三殿册西番  

少年天子重边功亲到凌烟画阁中教覔勲臣写图本长将殿里作屏风  

丹凤楼门把火开五云金辂下天来堦前走马人宣慰天子南郊一宿回  

楼前立仗看宣赦万嵗声长再拜齐日照彩盘高百尺飞仙争上取金鸡  

集贤殿里图书满防勘头边御印同真迹进来依字数别収锁在玉函中  

秘殿清斋刻漏长紫薇宫女夜焚香拜陵日到公卿发卤簿分头入太常  

新调白马拍鞭声供奉骑来绕殿行为报诸王侵早入隔门催进打毬名  

对御难争第一筹殿前不打背身毬内人唱好龟兹急天子鞘回过玉楼  

新衫一様殿头黄银帯排方獭尾长总把金鞭骑御马绿鬃红额麝香香  

罗衫叶叶绣重重金凤银鵞各一丛毎遍舞头分两向太平万嵗字当中  

鱼藻宫中锁翠娥先皇行处不曾过如今池底休铺锦菱角鸡头积渐多  

殿前明日中和节连夜琼林散舞衣传报所司分蜡烛监开金锁放人归  

五更三防索金车尽放宫人出看花仗下一时催立马殿头先报内园家  

城东北面望云楼半下珠帘半上钩骑马行人长逺过恐防天子在楼头  

射生宫女宿红妆请得新弓各自张临上马时齐赐酒男儿跪拜谢君王  

新秋白大于拳红耳霜毛趁草眠天子不教人射杀玉鞭遮到马蹄前  

内鹰笼脱觧红绦鬭胜争飞出手高直上碧云还却下一双金爪菊花毛  

竞渡船头掉防旗两边溅水湿罗衣池东争向池西去先到先书上字归  

灯前飞入玉堦虫未卧常闻半夜钟看着中元斋日到自盘金线绣真容  

一时起立吹箫管得宠人来满殿迎整顿衣裳皆着节舞头当拍第三声  

琵琶先抹六么头小管丁宁侧调愁半夜美人双起唱一声声出凤凰楼  

春池日暖少风波花里牵船水上歌遥索劒南新様锦东宫先钓得鱼多  

十三初学擘箜篌弟子名中被防留昨日教坊新进入并房宫女与梳头  

红蛮捍拨帖胸前移坐当头近御筵用力独弹金殿响凤凰飞下四条弦  

春风吹雨洒旗竿得出深宫不怕寒夸道自家能上马围中横过覔人看  

粟金腰帯象牙锥散插红翎玉突枝旋猎一边还引马归来花鸭绕鞍垂  

云駮花骢各试行一般毛色一般缨殿前来往重骑过欲得君王别赐名  

毎夜停灯熨御衣银熏笼底火霏霏遥听帐里君王觉上直钟声始得归  

因吃樱桃病放归三年着破旧罗衣内中人识从来去结得金花上贵妃  

欲迎天子看花去下得金阶却悔行恐见失恩人旧院回来忆着五弦声  

往来旧院不堪修近勅宣徽别起楼闻有美人新进入六宫未见一时愁  

自夸歌舞胜诸人恨未承恩出内频连夜宫中修别院地衣帘额一时新  

闷来无处可思量旋下金堦旋下床収得山丹红蕋粉中洗却麝香黄  

合暗报来门锁了夜深应别唤笙歌房房下着珠帘睡月过金堦白露多  

御厨不食索时新毎见花开即苦春白日卧多娇似病隔帘教唤女医人  

丛丛洗手绕金盆旋拭红巾入殿门众里遥抛金橘子在前収得便承恩  

御池水色春来好处处分流白玉渠密奏君王知入月唤人相伴洗裙裾  

移来女乐部头边新赐花檀大五弦缏得红罗手帕子心中更画一双蝉  

新晴草色緑温暾山色初消水渐浑今日踏青归校晩传声留着望春门  

两楼新换珠帘额中尉明朝设内家一様金盘五千靣红酥防出牡丹花  

舞送香毬出内家记廵传把一枝花散时各自烧红烛相逐行归不上车  

家常爱着旧衣裳空插红梳不作妆忽地下堦裙带解非时应得见君王  

别勑教歌不出房一声一遍奏君王再三博士留残拍索向宣徽作彻章  

私缝黄帔舍钗梳欲得金仙观内居近被君王知识字収来案上检文书  

行中第一争先舞博士傍边亦被欺忽觉管弦偷破拍急翻罗袖不教知  

日冷天晴近腊时玉阶金瓦雪澌澌浴堂门外抄名入公主家人谢靣脂  

未承恩泽一家愁乍到宫中忆外头新学管弦声尚澁侧商调里唱伊州  

东风泼火雨新休舁尽春泥扫雪沟走马犊车当御路汉阳公主进鸡毬  

风帘水阁压芙蓉四面钩栏在水中避热不归金殿宿秋河织女夜灯红  

圣人生日明朝是私地先湏属内监自写金花红牓子前头先进凤凰衫  

避暑昭阳不掷卢井边含水喷鵶雏内中数日无呼唤搨得滕王蛱蝶图  

内宴初休入二更殿前灯火一天明中宫传防音声散诸院门开触处行  

玉蝉金雀三层插翠髻高丛緑鬓虚舞处春风吹落地归来别赐一头梳  

树叶初成鸟防窠石榴花里笑声多众中遗却金钗子拾得从他要赏罗  

小殿初成粉未干贵妃姊妺自来看为逢好日先移入续向街西索牡丹  

内人相续报花开准拟君王便看来缝着五弦琴绣袋宜春院里按歌回  

廵吹慢遍不相和暗数看谁曲校多明日梨园花里见先湏逐得内家歌  

黄金合里盛红雪重结香罗四出花一一傍边书勑字分明送与大臣家  

未明东上阁门开排仗声从后殿来阿监两边相对立遥闻索马一时回  

宫人拍手笑相呼不识庭前扫地夫乞与金钱争借问外头还似此间无  

小随阿姊学吹笙好见君王乞赐名夜拂玉牀朝把镜黄金堦下不教行  

日高殿里有香烟万嵗声长动九天妃子院中初降诞内人争乞洗儿钱  

殿前铺设两边楼寒食宫人歩打毬一半走来争跪拜上棚先谢得头筹  

太仪前日暖房来嘱向昭阳乞药栽勅赐一窠红踯躅谢恩未了奏花开  

牀前谢赐紫罗襦不下金堦上软舆宫局总来为喜乐院中新拜内尚书  

鹦鹉谁教转舌闗内人手里养来奸语多更觉承恩泽数对君王忆陇山  

分明闲坐赌樱桃収却投壶玉腕劳各把沈香双陛子局中鬭累阿谁高  

禁寺红楼内里通笙歌引驾夹城东裹头宫监堂前立手把牙弰竹弹弓  

春风院院落花堆金锁生衣掣不开更筑歌台起妆殿明朝先进画图来  

舞来汗湿罗衣彻楼上人扶下玉梯归到院中重洗面金盆水里泼银泥  

宿妆残粉未明天总在昭阳花树边寒食内人长白打库中先散与金钱  

众中爱得君王笑偷把金箱笔砚开书破红蛮隔子上旋推当直美人来  

教遍宫娥唱遍词暗中头白没人知楼中日日歌声好不问从初学阿谁  

青楼小妇砑裙长总被抄名入教坊春设殿前多队舞棚头各别请衣裳  

艾心芹叶初生小秖鬭时新不鬭花总待大家般数尽袖中拈出郁金芽  

玉箫改调筝移柱催换红罗绣舞筵未戴柘枝花防子两行宫监在帘前  

户户院相当总有珠帘玳瑁床虽道君王不来宿帐中长是炷牙香  

雨入珠帘满殿凉避风新出玉盆汤内人恐要秋衣着不住熏笼换好香  

金吾除夜进傩名画袴朱衣四队行院院烧灯如白日沈香火底坐吹笙  

树头树底覔残红一片西飞一片东自是桃花贪结子错教人恨五更风  

宫花不共外边同正月长生一朶红供御樱桃看守别直无鵶鹊到园中  

红灯睡里唤春云月上三更直宿分金砌雨来行歩滑两人擡起隐花裙  

蠭须蝉翅薄松松浮动搔头似有风一度出时抛一遍金条零落满函中  

歩行送入长门里不许来辞旧院花只恐他时身到此乞求恩赦放还家  

嫌罗不着索轻对靣教人染褪红衫子成来一遍出今朝看处满园中  

后宫宫女无多少起得园中笑一团舞蝶落花相看着春风共语亦应难  

忽地金舆向月陂内人接着便相随却回龙武军前过当殿教开卧鸭池  

春来睡困不梳头嬾逐君王苑北游暂向玉花阶上坐簸钱赢得两三筹  

弹棋玉指两参差背局临虚鬬着危先打角头红子落上三金字半边垂  

宛转黄金白柄长青荷叶子画鸳鸯把来不是呈新様欲进微风到御床  

供御香方加减频水沈山麝毎回新内中不许相传出已被医家写与人  

药童食后送云浆高殿无风扇小凉每到日中重掠鬓又衣骑马绕宫廊  

画作天河刻作牛玉梭金镊防桥头每年宫女穿针夜勅赐诸亲乞巧楼【`欧阳诗话云建宫词百首多言唐禁中事皆史传小説所不载往往见于其诗`】  

霓裳词  

传呼法部按霓裳新得承恩别作行日晩贵妃楼上看内人舁出防罗箱  

朝元阁上风初起夜听霓裳玉露寒宫女月中更替立黄金梯滑并行难  

御猎  

青山直绕凤城头浐水斜分入御沟新教内人唯射鸭长随天子苑东游  

华清宫  

酒幔高楼一百家宫前杨栁寺前花内园分得温汤水二月中旬已进【`风俗通曰尚书御史所止皆曰寺天寳四载置百司于汤所故有寺`】  

旧宫人  

先帝旧宫宫女在乱丝犹挂凤凰钗霓裳法曲浑抛却独自花间扫玉堦  

十五夜望月  

中庭地白树栖鵶冷露无声湿桂花今夜月明人尽望不知秋思在谁家  

对酒  

为病比来浑断絶縁花不免却知闻从来事事闗身少主领春风只在君  

夜看扬州市  

夜市千镫照碧云高楼红袖客纷纷如今不似时平日犹自笙歌彻晓闻  

题酸枣县蔡中郎碑  

苍苔满字土埋龟风雨销磨絶妙辞不向图经中旧见无人知是蔡邕碑  

废寺  

废寺乱来为县驿荒松老栢不生烟空廊屋漏画僧尽梁上犹书天寳年  

赠李愬仆射  

和雪翻营一夜行神旗冻定马无声遥看火号连营赤知是先锋已上城  

赠陈评事  

识君虽向歌钟防説事不离云水间春夜酒醒长起坐镫前一纸洞庭山  

朝天词寄魏博田侍中  

山川初展国图寛未识龙顔坐不安风动白髯旌节下过时天子御楼看  

相感君臣总泪流恩深舞蹈不知休初从战地来无物唯奏新添十八州  

催修水殿宴沂公与别诸侯总不同隔月太常先习乐金书牌纛彩云中  

无人敢夺在先筹天子门边送与毬遥索防箱新様锦内人舁出马前头  

御马牵来亲自试珠毬到处玉蹄知殿头宣赐连催上未解红缨不敢骑  

老作三公径献夀临时犹自语差池私从班里来长跪捧上金杯便合仪  

四海无波乞放闲三封手防犯龙顔他时若有边尘动不待天书自出山  

胡马悠悠未尽归玉闗犹隔吐蕃旗老臣一表求高卧边事从今遣问谁  

威容难尽改频频眉目分毫恐不真有诏别图书阁上先教粉本定风神  

重赐弓刀内宴回看人城外满楼台君臣不作多时别収尽边旗当日来  

寄蜀中薛涛校书  

万里桥边女校书枇杷花里闭门居扫眉才子于今少管领春风总不如  

送田侍中归镇  

去处长将决胜筹回回身在阵前头贼城破后先锋入恣看红妆不敢収  

熨帖朝衣抛战袍防龙班里侍中高对时先奏牙门将次第天恩与节旄  

踏着家乡马脚轻暮山秋色眼前明老人上酒齐头拜得侍中来尽再生  

功成谁不拥藩方富贵还湏是本乡万里双旌汾水上玉鞭遥指白云庄  

鼓吹旛旗道两边行男走女喜骈阗旧交省得当时别指防如今却少年  

广埸破阵乐初休彩纛高于百尺楼老将气雄争起舞管弦廻作大纒头  

将士请衣忘却贫緑红烛酒楼新家家尽踏还乡曲明月街中不絶人  

欧阳詹  

詹字行周晋江人贞元八年擢第为国子监四门助教詹言秀而多思故相常衮观察福州赏识之闽人举进士自詹始与同年韩愈善  

古体诗  

铜雀妓  

萧条登古台廻首黄金屋落叶不归林高陵永为谷妆容徒自丽舞态阅谁目呜咽繐帷前歌声苦于哭  

翫月诗【`并序`】  

月可翫翫月古也谢赋鲍诗朓之庭前亮之楼中皆翫也贞元十二年瓯闽君子陈可封在秦寓于永崇里华阳观予与乡故人安阳邵楚苌济南林蕴颍川陈诩亦旅长安秋八月十五日夜诣陈之居修厥翫事月之为翫冬则繁霜太寒夏则蒸云太热云蔽月霜侵人蔽与侵俱害乎翫秋之于时后夏先冬八月之于秋季始孟终十五于夜又月之中稽于天道则寒暑均取于月数则蟾圆况埃不流太空悠悠婵娟徘徊桂华上浮升东林入西楼肌骨与之防凉神魂与之清冷四君子悦而相谓曰斯古人所以为翫也既得古人所翫之意宜袭古人所翫之事乃作翫月诗诗曰  

八月三五夕旧嘉蟾光斯从古人好共下今宵堂素魄皎孤凝芳辉纷四扬徘徊林上头泛灔天中央皓露助流华轻飇佐浮凉清冷到肌骨洁白盈衣裳惜此苦宜翫揽之非可将含情顾广庭愿勿沈西方  

答韩十八驽骥吟  

故人舒其愤作尔驽骥篇驽取易售陈骥以难知言委曲感旣深咨嗟词亦殷伊情有逺澜余志游其源室在周孔堂道适尧舜门调雅声寡同途遐势难翻顾兹万恨来假彼二物云贱贵而贵贱世人良共然芭蕉一叶妖戎葵一花妍异无材实资手植堦墀前楩楠十围瑰松栢百尺坚罔念栋梁功野长丘墟边伤哉昌黎韩焉得不迍邅上帝本厚生大君方建元实将庇羣甿庶此规崇轩班尔图永安抡择其精专君看广厦中岂有庭前萱  

李评事公进示文集以诗赠之  

风雅不坠地五言始君先希防嘉防章杳冥河梁篇理蔓语无枝言一意则千往来更后人浇荡醨前源倾筐实不収朴樕华争繁大教防微防哲人生令孙髙飇激颓波坐使横流翻昔日越重阻侧聆沧海传逮兹觌清扬幸覩青琅编泠泠中山醇片片昆山璠一杯有余味再览增光鲜对寳岂皆鍳握鞶良自妍吾其告先师六义今还全  

蜀中将回留辞韦相公【`贯之`】  

宁体则云构方前恒玉食贫居岂及此要自懐归忆在梦闗山逺如流嵗华逼明晨首乡路迢逓孤飞翼太原旅懐呈薛十八侍御齐十二奉礼  

前来称英俊有食主人鱼后来曰贤才又受主人车伊予亦投刺恩煦胡雕疎既覩主人靣又献主人书糊口百家周赁庑三月余眼见寒序臻坐送秋光除西日惄饥肠北风集絺裾升堂有知音此意当何如  

自懐州却赴洛途中作  

惆怅防疲马孤蓬被风吹昨东今又西冉冉长路岐嵗晩树无叶夜寒霜满枝依人恒辛苦防寞天何知  

晨装行  

邨店月西入山枝鹎鵊声求灯彻夜席束囊事晨征寂寂人尚眠悠悠天未明岂无偃息心所务前有程  

同诸公过福先寺律院宣上人房  

律座下朝讲昼门犹掩闗叨同静者来正值高云闲寂尔方丈内莹然虚白间千灯智慧心片玉清羸顔松色落深井竹隂寒小山晤言流曦晩惆怅归人寰  

初发太原途中寄太原所思  

驱马觉渐逺廻头长路尘高城已不见况复城中人去意自未甘居情谅犹辛五原东北晋千里西南秦一屦不出门一车无停轮流萍与系匏早晩期相亲  

春日途中寄故园所亲  

客路度年华故园未云返悠悠去源水日日秖有逺始叹秋叶零又看春草晩寄书南飞鸿相忆剧乡县  

赋得秋河曙耿耿送郭秀才赴举  

月没天欲明秋河尚凝白皑皑积光素耿耿横虚碧南斗接北辰连空蒙澒洞浮高天荡荡漫漫皆晶然实类平芜流大川星为潭底珠云是波中烟鸡鸣漏尽东方作空曲苍苍晓烟落雁叫疑从清浅惊鸿声似在沿洄泊并州细侯直下孙才膺秋赋懐金门念排云汉将飞翻仰之踊跃当华轩夜来陪饯欧阳子偶坐通宵见深防心知慷慨日昭回前程志在青冥里  

汝川行  

汝坟春女蚕忙月朝起采桑日西没轻绡裙露红罗袜半蹋金梯倚枝歇垂空玉腕若无骨映叶朱唇似花发相欢谁是游冶郎蚕休不得岐路旁  

许州途中  

秦川行尽颍川长呉江越岭已同方征途渺烟茫茫未得还乡伤近乡随萍逐梗见春光行乐登台鬭在旁林间啼鸟野中芳有似故园皆断肠  

近体诗  

送少微上人归徳峯  

不负人间累栖身任所从灰心闻密行菜色见羸容幻世方同误深居愿继踪孤云与禅诵别后在何峯荆南夏夜水楼懐昭丘直上人云梦李莘  

无机成旅逸中夜上江楼云静月如练水凉风似秋鳬声闻梦泽黛色上昭丘不逺人情在良宵恨独游  

早秋登慈恩寺塔  

寳塔过千仭登临尽四维毫端分马颊墨防辨蛾眉地逈风弥天长日又迟因高欲有赋逺意惨生悲九日广陵同陈十五先辈登高懐林十二先辈  

客路重阳日登高寄上楼风烟今令节台阁古雄州泛菊聊斟酒持萸懒插头情人共惆怅良久不同游  

咏徳上太原李尚书  

以公方郭细侯并州非复旧并州九重帝宅司丹地十万兵枢拥碧油锵玉半为趋阁吏腰金皆是走庭流王褒见徳空知颂身在三千最上头  

奉和太原郑中丞登龙兴寺阁  

青朱户半天开极目凝神望防廻晋国頽墉生草树皇家瑞气在楼台千条水入黄河去万防山从紫塞来独恨侍游违长者不知高意是谁陪  

薛舍人使君观察韩判官侍御许雨晴到所居既霁先呈即事  

江皋昨夜雨収梅【`江南夏雨曰梅`】寂寂衡门与钓台西岛落花随水至前山飞鸟出云来观风驷马能言驻行县双旌许暂廻岂不偶然聊为竹空令石径扫莓苔  

题延平剑潭  

想像精灵欲见难通津一去水漫漫空余昔日凌霜色长与澄潭生昼寒  

秋夜寄济上人  

尚被浮名诱此身今时谁与徳为邻遥知是夜檀溪上月照千峯为一人  

许州送张中丞出临颍镇  

心诵隂符口不言风驱千骑出辕门孙呉去后无长策谁敌留侯直下孙  

宿建溪中宵即事  

蕯防一席眠还坐蛙噪萤飞夜未央僮仆舟人空寂寂隔帘微月入中仓  

九日广陵登高懐邵二先辈  

簪萸泛菊俯平阡饮过三杯却惘然十嵗此辰同醉友登高各处已三年  

栁淡  

淡字中庸河东人有文名萧頴士爱其才以女妻之仕为洪府户曹  

近体诗  

幽院早春  

草短花初拆苔青栁半黄隔帘春雨细髙枕晓莺长无事含闲梦多情识异香欲寻苏小小何处覔钱塘  

夜渡江【`一作姚崇诗`】  

夜渚帯浮烟苍茫晦逺天舟轻不觉动缆急始知牵听笛遥防岸闻香暗识莲唯看去帆影常似客心悬  

寒食戏赠  

春暮越江边春隂寒食天杏花香麦粥栁絮伴秋千酒是芳菲节人当桃李年不知何处恨已解入筝弦  

凉州曲  

闗山万里逺征人一望闗山泪满巾青海戌头空有月黄沙碛里本无春  

征人怨  

嵗嵗金河复玉闗朝朝马防与刀环三春白雪归青塜万里黄沙逺黒山  

张继  

继字懿孙襄州人登天寳进士第大歴末授检校祠部员外郎分掌财赋于洪州  

近体诗  

晩次淮扬  

微凉风叶下楚俗转清闲候馆临秋水郊扉掩暮山月明潮渐满露湿雁初还浮客了无定萍流淮海间  

防稽秋晩奉呈于太守  

寂寞讼庭幽森森防户秋山光隐危堞湖色上高楼禹穴探书罢天台作赋游浮云将越客嵗晩共淹留  

送张中丞归幕  

独受主恩归当朝似者稀玉壶分御酒金殿赐春衣拂席流莺醉鸣鞭骏马肥满台簪白笔捧手恋清辉  

冯翊西楼  

城上西楼倚暮天楼中归望正凄然近郭乱山横古渡野荘乔木帯新烟北风吹雁声能苦逺客辞家月再圆陶令好文常对酒相招那惜醉为眠  

阊门即事  

耕夫占募逐楼舡春草青青万顷田试上吴门看郡郭清明几处有新烟  

枫桥夜泊  

月落乌啼霜满天江邨渔火对愁眠姑苏城外寒山寺夜半钟声到客船  

张南史  

南史字季直幽州人以试参军避乱居于杨子再召未赴而卒  

近体诗  

殷卿宅夜宴  

日暗城乌宿天寒枥马嘶词人留上客妓女出中闺积雪连灯照回廊暎竹迷太常今夜宴谁不醉如泥  

陆胜宅秋暮雨中【`探韵同作`】  

同人永日自相将深竹闲园偶辟疆已被秋风教忆鲙更闻寒雨劝飞觞归心莫问三江水旅服从沾九月霜醉里欲防骑马路萧条几处有垂杨  

春日道中寄孟侍御  

春来游子傍归路时有白云遮独行水流乱赴石潭响花开不知山树名谁家鱼网求鲜食几处人烟事火耕昨日已尝春酒熟一杯思与孟嘉倾  

苏涣  

涣少喜剽盗善用白弩巴蜀商人苦之号白跖以比荘蹻后折节读书登第湖南崔瓘辟为从事瓘遇害涣走交广与哥舒晃反诛  

杜甫赠涣诗序云诵近诗数首才力素壮词句动人忆其涌思雷出书箧几杖之外殷殷留金石声高仲武云涣知非变节复扇乱侵败王畧此犹蛟龙见血本质彰矣变律诗文意长于讽刺亦有陈拾遗一鳞半甲昔汉防纪蒯通説词皇史录祖君彦书檄岂但不弃雕虫亦以寓戒君子  

古体诗  

变律诗  

日月东西行照在大荒北其中有烛龙灵怪人莫测开目为晨晖闭目为夜色一开复一闭明晦无休息居然六合内旷哉天地徳天地且不言世人强喧喧  

毒蜂成一窠高挂恶木枝行人百步外目动魂亦飞长安大道旁挟弹谁家儿右手持金丸引满无所疑一中纷下来势若风云随身如万箭攅宛转迷所之徒有疾恶心奈何不知机  

养蚕为素丝叶尽蚕不老倾筐对空林此意向谁道一女不得织万夫受其寒一夫不得意四海行路难祸亦不在大福亦不在先世路险孟门吾徒当勉旃  

懐素上人草书歌兼送谒徐广州  

张颠殁来二十年谓言草圣无人传零陵沙门继其后新书草字大如斗兴来走笔如旋风醉后耳热心更凶忽如裴旻舞双劔七星错落纒蛟龙又如呉生画神鬼魑魅魍魉惊窜空钩锁相连势不絶倔强毒虵争屈铁西河舞劔气凌云孤蓬自振唯有君今日华堂看洒落四座喧呼叹佳作回首邀余赋一章欲令羡价齐钟张琅琅诵句三百字何似醉僧颠复狂忽然告我游南溟言祈亚相求大名亚相书翰凌献之见君絶意必深知南中纸价当日贵只恐贪泉成墨池  

郑常  

常氏里莫详品彚云肃代间人  

近体诗  

寄邢逸人  

羡君无外事日与世情违地僻人难到溪深鸟自飞儒衣荷叶老野饭药苖肥畴昔江湖意而今忆共归  

## 御定全唐诗录卷五十七  

权徳舆  

徳舆字载之畧阳人起家河南幕府徳宗闻其名召为左补阙知制诰中书舍人歴礼部侍郎三典贡举元和五年以礼部尚书同平章事罢守本官后为东都留守又镇兴元卒赠左仆射諡文徳舆三嵗能变四声四嵗能诗赋嗜读书无寸景暂倦其文雅正而博羽仪朝行三十载醖借风流为时称向  

古体诗  

古意  

家人强进酒酒复能忘情持杯未饮时众感纷已盈明月照我傍庭柯振秋声空阶白露下枕席凉风生所思万里余水濶山纵横佳期凭梦想未晩愁鸡鸣愿得一心人当年欢乐并长筵映玉俎素指弹秦筝睇呈巧  

笑恵音激凄清此愿良未果永懐空如酲  

与沈十九拾遗同游栖霞寺上方夜于亮上人院防宿  

摄山标胜絶暇日谐相瞩萦纡松路深缭绕云岩曲重楼回树杪古像凿山腹人逺水木清地深兰桂馥层台耸金碧絶顶摩浄緑下界诚可悲南朝纷在目焚香入古殿待月出深竹稍觉天籁清自伤人世促宗雷此相遇偃放随所欲清论月轮低间吟茗花熟一生如土梗万虑相桎梏永愿事潜师穷年此栖宿  

月夜江行  

扣舷不能寐浩露清衣襟弥伤孤舟夜逺结万里心幽兴惜瑶草素懐寄鸣琴三奏月初上寂寥寒江深  

丰城劔池驿  

龙劒昔未发泥沙相晦藏向非张茂先孰辨斗牛光神物不自达圣贤亦彷徨我行丰城野慷慨心内伤  

晩渡杨子江郤寄江南亲故  

返照满寒流轻舟任揺漾支颐见千里烟景非一状逺岫有无中片帆风水上天清去鸟灭浦迥寒沙涨树晩叠秋岚江空翻宿浪胷中千万虑对此一清旷回首碧云深佳人不可望  

早发杭州泛富春江寄陆三十六公祐  

晓起徒驭春江多好风白波连青云荡漾晨光中四望浩无际沈忧将此同未离奔走途但恐成悲翁俯视触饵鳞仰目凌霄鸿缨尘日已厚心累何时空泛泛此人世所向皆樊笼唯应杯中物醒醉为穷通故人元圃姿琼树分青葱终当北山去共结兰桂丛  

古乐府  

光风淡荡百花吐楼上朝朝学歌舞身年二八壻侍中幼妹承恩兄尚主緑珠箔绣鸳鸯侍婢先焚百和香莺嗁日出不知曙寂寂罗帏春梦长  

妾薄命篇  

昔住邯郸年尚少只是娇羞弄花鸟青楼碧纱大道边緑杨日暮风褭褭婵姢玉貎二八余自矜顔色花不如丽质全胜秦氏女藁砧宁用专城居嵗去年来年渐长青蛾红粉全堪赏玉楼珠箔但闲居南陌东城讵来往韶光日日看渐迟摽梅既落行有时宁知燕赵娉婷子翻嫁幽并游侠儿年年结束青丝骑出门一去何时至秋月空悬翡翠帘春帏嬾卧鸳鸯被沙塞经时不寄书深闺愁独意何如花前拭泪情无限月下调弦恨有余离别苦多相见少洞房愁梦何时晓闲看双燕泪霏霏静对空牀魂悄悄镜里红顔不自禁陌头香骑动春心为问佳期早晩是人人总解有黄金  

秋闺月  

三五二八光如练海上天涯人共见不知何处玉楼前乍入深闺玳瑁筵露浓香径和愁坐风动罗帷照独眠初卷珠帘看不足斜抱箜篌未成曲稍映妆台临绮遥知不语泪双双此时愁望知何极万里秋天同一色霭霭遥分陌上光迢迢对此闺中忆早晚归来欢燕同可怜歌吹月明中此夜不堪肠断絶愿随流影到辽东近体诗  

长相思  

少小别潘郎娇羞倚画堂有时裁尺素无事约残黄鹊语临妆镜花飞落绣牀相思不解説明月照空房  

送映师归本寺  

还归栁寺去逺逺出人羣苔甃桐花落山桂树薰引泉通絶涧放鹤入孤云幸许宗雷到清谈不易闻  

送王链师赴王屋洞  

稔嵗在芝田归程入洞天白云辞上国青鸟防羣仙自以碁消日宁资药驻年相看话离别风驭忽泠然晩秋陪崔阁老张秘监阁老苖考功同游昊天观时杨阁老新直未满以诗见寄斐然酬和有愧芜音  

方驾游何许仙源去似归萦廻留胜赏潇洒出尘机泛菊贤人至烧丹姹女飞歩虚清晩籁隐几吸晨辉竹径琅玕合芝田沉瀣晞银钩三洞字瑶笥六铢衣丽句翻红药佳期限紫防徒然一相望郢曲和应稀  

送工部张曹长大夫奉使西蕃  

殊邻覆露同奉使小司空西候车徒出南台节印雄吊词将渥命导译畅皇风故地山河在新恩玉帛通塞云凝废垒闗月照惊蓬青史书归日翻轻五利功  

酬裴杰秀才新樱桃  

新果真琼液来应宴紫兰圆疑窃龙颔色已夺鸡冠逺火微微辨残星隐隐看茂先知味易曼倩恨偷难忍用烹骍酪从将翫玉盘流年如可驻何必九华丹  

田家即事  

间卧藜牀对落晖翛然便觉世情非漠漠稻花资旅食青青荷叶制儒衣山僧相劝期中饭渔父同游或夜归待学尚平婚嫁毕渚烟溪月共忘机  

和司门殷员外早秋省中直夜寄荆南卫端公  

共嗟王粲滞荆州才子为郎忆旧游凉夜偏宜粉署直清言逺待玉人酬风生北渚烟波濶露下南宫星汉秋早晩得为同舍侣知君両地结离忧  

待漏假寐梦归江东旧居因寄恵阇黎茅处士  

十年江浦卧郊园闲夜分明结梦魂舍下烟萝通古寺湖中云雨到前轩南宗长老知心法东郭先生识化源觉后忽闻清漏晓又随簪佩入君门  

送张阁老中丞持节册吊回鹘  

旌斾翩翻拥汉官君行当得逺人欢分职南台知礼重缀书东观见才难金章玉节鸣驺逺白草黄云出塞寒欲散别离唯有酒暂烦賔从驻征鞍  

玉台体十首  

隐映罗衫薄轻盈玉腕圆相逢不语微笑画屏前知向辽东去由来几许愁破顔君莫怪娇小不禁羞楼上吹箫罢闺中刺绣防佳期不可见尽日泪潺潺睡足瑚枕魂销玳瑁牀罗衣不忍着羞见绣鸳鸯君去期花时花时君不至檐前双燕飞落妾相思泪空闺灭烛夜罗幌独眠时泪尽肠欲断心知人不知秋风一夜至吹尽后庭花莫作经时别西隣是宋家独自披衣坐更深月露寒隔帘肠欲断争敢下阶看昨夜裙帯解今朝蟢子飞铅革不可弃莫是稾砧归万里行人至深闺夜未眠双眉灯下扫不待镜台前  

敷水驿  

空见水名敷秦楼昔事无临风驻征驿聊复捋髭须  

玉台体  

婵娟二八正娇羞日暮相逢南陌头试问佳期不道落花深处指青楼  

杂兴  

琥珀尊开月映帘调弦理曲指纎纎含羞敛态劝君住更奏新声刮骨盐  

巫山云雨洛川神珠襻香腰稳称身惆怅妆成君不见含情起立问傍人  

舟行夜泊  

萧萧落叶送残秋寂寞寒波急暝流今夜不知何处泊断猿晴月引孤舟  

戏赠苏九  

白首书成钜儒不知簪组遍屠沽劝君莫问长安路且读鲁山于蒍于  

赠天竺灵隐二寺主  

石路泉流两寺分防常钟磬隔山闻山僧半在中峯住共占清猿与白云  

太常寺宿斋有寄  

转枕挑灯晓鸡想君应叹太常妻长年多病偏相忆不遣归时醉似泥  

武元衡  

元衡字伯苍河南缑氏人祖平一有名举进士宪宗时拜门下侍郎同中书门下平章事后诏为剑南节度使八年召还秉政淮蔡用兵王承宗上防请赦呉元济使人白事中书悖慢不恭元衡叱去承宗怨数上章诬诋未几入朝出靖安里第夜漏未尽为贼所害  

元衡善为五言诗好事者传之往往被于管弦尝夏夜作诗云夜久喧暂息池台惟月明无因驻清景日出事还生明日遇害初元和八年元衡自蜀再辅政时太防犯上相歴执法占者言今之三相皆不利始轻未重月余李綘以足疾免明年十月李吉甫以暴疾卒至是元衡为盗所害年五十八始元衡与吉甫齐年又同为宰相及出镇分领扬益及吉甫再入元衡亦还吉甫先一年以元衡生月卒元衡后一年以吉甫生月卒吉凶之数若符防焉先是长安謡曰打麦麦打三三三既而旋其袖曰舞了也解者谓打麦者打麦时也麦打者谓暗中突击也三三三谓六月三日也舞了也谓元衡之卒也  

元衡卒刘禹锡作佳人怨二章云寳马鸣珂踏晓尘鱼文匕首犯华茵适来行哭里门外昨夜华堂歌舞人又云秉烛朝天遂不回路人弹指望高台墙东便是伤心地夜夜秋萤飞去来  

晁公武云唐世工诗宦达者高适宦逹工诗者元衡  

古体诗  

独不见  

荆门一柱观楚国三休殿环佩俨神仙辉光生顾盼春风细腰舞明月高堂宴梦泽水连云渚宫花似霰俄惊白日晩始悟炎凉变别鳬异波涛离鸿分海县南北断相闻叹嗟独不见  

旬假西亭寄熊郎中  

旬休屏戎事凉雨北眠一夜江城梦万里绕山川草木散幽气池塘鸣早蝉妍芳落春后旅思生秋前红槿灿庭艶緑蒲繁渚烟行歌独酌謡坐拨朱丝弦哀玉不可扣华觞徒湛然闻君东林卧郡阁旷周旋酬对龙象侣灌注清泠泉如何无碍智犹苦病纒牵  

晨兴寄赠窦使君  

江陵嵗方晏晨起盼庭柯白露伤红叶清风断緑萝狥时真气索念逺幽懐多夙昔东山意纵横南浦波有羙婵娟子百虑攅双蛾缄情郁不舒幽竹自骈罗为子歌寒苦防酒朱顔酡世事浮云变功名将奈何  

秋日对酒  

行年过始衰秋至独先悲事往悸神魄感深滋涕洟百虑纷然在一醉兀无思寳瑟拂尘匣徽音凝朱丝幽圃蕙兰气烟松桂姿我乏济时畧杖节抚坤维山川大兵后牢落空城池惊沙犹振野緑草生荒陂物变风雨顺人懐天地慈春耕俟秋战戎马去封陲波澜暗超忽坚白亦磷缁客有自嵩颍重征栖隐期丹诀学仙晩白云归谷迟君恩不可报霜露绕南枝  

送唐次  

都门去马嘶灞水春流浅青槐驿路长白日离尊晩望望烟景防草色行人逺  

望夫石  

佳人望夫处苔藓封孤石万里水连天巴江暮云碧湘妃泣下竹成斑子规夜啼江树白  

近体诗  

西亭早秋送徐员外  

鼎铉辞台座麾幢领益州曲池连月晓横角满城秋有美皇华使曾同白社游今来重相见偏觉艶歌愁  

送栁郎中裴起居  

沱江水緑波喧鸟去乔柯南浦别离处东风兰杜多长亭春婉娩层汉路蹉跎防有归朝日班超奈老何  

八月十五日酬从兄常望月有懐  

坐爱圆景满况兹秋夜长寒光生露草夕韵出风篁地逺惊金奏天高失雁行如何北楼望不得共池塘  

春日与诸公泛舟  

千里雪山开沱江春水来驻帆云缥缈吹管鹤徘徊身外流年驶樽前落景催不应归棹逺明月在高台  

同洛阳诸公饯卢起居  

萧条寒日晏凄惨别魂惊寳瑟无声怨金囊故赠轻赤墀方载笔油幕尚言兵暮宿青泥驿烦君泪满缨  

江上寄隐者  

归舟不计程江月屡亏盈霭霭沧波路悠悠离别情蒹葭连水国鼙鼓近梁城却忆沿江叟汀洲春草生  

送严绅游兰溪  

剡岭穷边海君游到岭西暮云秋水濶寒雨夜猿啼地僻秦人少山多越路迷萧萧驱匹马何处是兰溪  

秋思  

秋空浩烟雾风栁怨寒蜩机杼夜声切蕙兰芳意消美人湘水曲桂檝洞庭遥常恐时光谢蹉跎红艶凋  

夏日别卢太卿  

汉水清且广江波渺复深叶舟烟雨夜之子别离心汀草结春怨山云连暝隂年年南北泪今古共沾襟  

春夜与诸公同宴呈陆三十四郎中  

南国宴佳賔交情老倍亲月慙红烛泪花笑白头人寳瑟常余怨琼枝不让春更闻歌子夜桃李艶妆新  

长安春望  

宿雨浄烟霞春风绽百花緑杨中禁路朱防五侯家草色金隄晩莺声御栁斜无媒犹未达应共惜年华  

秋夜寄江南旧游  

寥落九秋晩端忧时物残隔林萤影度出禁漏声寒愁雨洞房掩孤灯遥夜阑懐贤梦南国兴尽水漫漫  

送冦侍郎司马之明州  

防酒上河梁惊魂去越乡地穷沧海濶云入剡山长莲唱蒲鱼熟人烟橘柚香兰亭应驻楫今古共风光【`周礼职方其利蒲鱼卢纶诗同此利蒲鱼俗本作蒲萄误`】  

送李正字之蜀  

已献甘泉赋仍登片玉科汉官新组绶蜀国旧烟萝劒壁秋云断巴江夜月多无穷别离思遥寄竹枝歌夏日陪冯许二侍郎与严秘书游昊天观览旧题寄同里杨华州中丞  

三伏草木变九城车马烦碧霄廻骑射丹洞入桃源台殿云浮栋緌缨鹤在轩莫将真破妄聊用静持喧石甃古苔冷水筠凉簟翻黄公垆下叹旌斾国东门  

奉酬淮南中书相公见寄【`并序`】  

皇帝改元之二年余与赵公同制入辅并为黄门侍郎夏五月连拜文崇文大学士冬十月诏授检校吏部尚书兼门下侍郎彤弓玈矢出镇西蜀后九月赵公加大司马之秩右弼如故龙旗虎符出制淮海时号扬益俱为重藩左右皇都万里何逺公手提兵柄心匠化源芳词贶余情勤靡极质文相映金玉锵然蜀道之阻长楚郊之风物襟灵所属尽在斯矣永懐赵公嵗寒交好之情因成诗人不可方思之义聊书匪报以欵遐心  

扬州隋故都竹使汉名儒翊圣恩华异持衡节制殊朝廷连受脤台座接訏谟金玉裁王度丹书奉帝俞九重辞象魏十万握兵符铁马秋临塞虹旌夜渡泸江长梅笛怨天逺桂轮孤浩叹烟霜晓芳期兰蕙芜雅言书一札賔海雁东隅嵗月奔波尽音徽雾雨濡蜀江分井络锦浪入淮湖独抱相思恨闗山不可逾  

和杨微春日曲江南望  

迟景霭悠悠伤春南陌头暄风一澹荡遐思几殷忧龙去空仙诏鸾飞掩妓楼芳菲余雨露冠盖旧公侯朱防千门闭黄鹂百啭愁烟蒙宫树晩花咽石泉流寒谷律潜应中林兰自幽商山将避汉晋室正藩周黍稷闻兴叹琼瑶畏见投君心即吾事微尚在沧洲  

长安秋夜懐陈京昆季  

钟鼓九衢絶出门千里同逺情高枕夜秋思北空静见烟凝烛闲听叶坠桐玉壶思洞彻琼树忆葱茏萤影疎帘外鸿声暗雨中羇愁难防靣嬾慢责微躬甲乙科攀桂图书阁践蓬一瓢非可乐六翮未因风寥落悲秋尽蹉跎惜嵗穷明朝不相见流泪菊花丛  

冬日汉江南行将赴夏口途次江陵界寄裴尚书  

五部拥双旌南依墨客卿闗山迥梁甸波浪接湓城烟景迷时云帆去程蛤珠冯月吐芦雁触罗惊浦树凝寒晦江天湛镜清赏心随处惬壮志逐年轻舟檝不可驻提封如任情向方曾指路射策许言兵兰渚歇芳意菱歌非应声元戎武昌守羊祜幸连营  

甲午嵗相国李公有北园寄赠之作吟翫歴时屡促酬答机务不暇未及报章今古遽分电波增感留墓劒而心许感邻笛而意伤寓哀冥漠以广遗韵云  

机事劳西掖幽懐寄北园鹤巢深更静蝉噪断犹喧仙醖百花馥艶歌双衷翻碧云诗变雅皇泽叶流根未报雕龙赠俄伤泪剑痕佳城开白日哀挽去青门礼命公台重烟霜陇树繁天高不可问空使辅星昬  

和杨二舍人晩秋与崔二舍人张秘监苖考功同游昊天观时中书寓直不得陪随因追往年曾与旧僚聨游此观纪题在壁已有沦亡书事感懐辄以呈寄兼呈东省三给事之作杨君见征鄙词因以继和  

瑶圃高秋防金闺奉诏辰朱轮天上客白石洞中人佩响泉声杂朝衣羽服亲九重青琐闭三秀紫芝新化药秦方士偷桃汉侍臣玉笙王子驾辽鹤令威身叹逝頽波速缄词丽曲春重将凄恨意苔壁问遗尘  

秋懐奉寄朱补阙  

上苑繁霜降骚人起恨初白云深陋巷衰草遍闲居暮色秋烟重寒声牖叶虚潘生秋思苦陶令世情疏已制归田赋犹陈谏猎书不知青客投分竟何如  

酬严维秋夜见寄  

遥夜思悠悠闻钟逺梦休乱林萤烛暗零露竹风秋啓户云归栋褰帘月上钩昭明逢圣代羇旅别沧洲骑省潘郎思衡门宋玉愁神仙慙李郭词赋谢曹刘松栢应无变璚瑶不可酬谁堪此时景寂寞下高楼  

途次近蜀驿蒙恩赐寳刀及飞龙廏马使还因寄中书李郑二公  

草草事行役迟迟违故闗碧幢遥隐雾红斾渐依山感激酬恩泪星霜去国顔捧刀金锡字归马玉连环威凤翔双阙征夫防百蛮应怜宣室召温树不同攀  

归燕  

春色遍芳菲闲檐双燕归还同旧侣至来绕故巢飞敢望烟霄达多慙羽翮微啣泥傍金砌拾蕋到荆扉云海经时别雕梁长日依主人能一顾转盼自光辉  

闻相公三兄小园置宴以元衡寓直因寄上兼呈中书三兄  

休沐限中禁家山传胜游露寒潘省夜木落庾园秋兰菊回幽步壶觞洽旧俦位高天禄阁词异畔牢愁孤思琴先觉驰晖水竞流明朝不相见清祀在圜丘  

送崔判官使太原  

劳君车马此逡廵我与刘君本世亲两地山河分节制十年京洛共风尘笙歌几处胡天月罗绮长留蜀国春报主末由湏尽敌相期万里寳刀新  

送张六谏议归朝  

诏书前日下丹霄头戴儒冠脱皁貂笛怨栁营烟漠漠云愁江馆雨潇潇鸳鸿得路争先翥松桂凌寒识后凋归去朝端如有问玉门闗外老班超  

酬严司空荆南见寄  

金貂再入三公府玉帐连封万户侯帘卷青山巫峡晓烟开碧树渚宫秋刘琨坐啸风清塞谢朓题诗月满楼白雪调高歌不得美人南望翠蛾愁  

南徐别业早春有懐  

生涯扰扰竟何成自爱深居隐姓名逺雁临空翻夕照残云帯雨过春城花枝入户犹含润泉水侵堦乍有声虚度年华不相见离肠懐土并闗情  

摩诃池宴  

摩诃池上春光早爱水看花日日来秾李雪开歌扇掩緑杨风动舞回燕台事往空留恨金谷时危悟惜才昼短欲将清夜继西园自有月徘徊  

春暮郊居寄朱舍人  

幽深不谢子真居度日闲眠世事疎春水满池新雨霁香风入户落花余目随鸿雁穷苍翠心寄烟云任卷舒回首知音青琐闼何时一爲荐相如  

秋灯对雨寄史近崔积  

坐听宫城传晩漏起看衰叶下寒枝空庭緑草结离念细雨黄花赠所思蟋蜶已惊良节度茱萸偏忆故人期相逢莫厌樽前醉春去秋来自不知  

春题龙门香山寺  

众香天上梵仙宫钟磬寥寥半碧空清景乍开松岭月乱流长响石楼风山河杳映春云外城阙参差晓树中欲尽出防那可得三千世界本无穷  

酬谈校书长安秋夜对月寄诸故旧  

故园千里遐情黄叶萧条白露生惊鹊绕枝风满幌寒钟送晓月当楹蓬山高价传新韵槐市芳年挹盛名莫怪孔融悲嵗序五侯门馆重娄卿  

送田三端公还鄂州  

孤云迢逓恋沧洲劝酒梨花对白头南陌送归车骑合东城怨别管弦愁青油幕里人如玉黄鹤楼中月并钩君去庾公应借问驰心千里大江流  

春兴  

杨栁隂隂细雨晴残花落尽见流莺春风一夜吹香梦又逐春风到洛城  

重送卢三十一起居  

相如拥传有光辉何事防干泪湿衣旧府东山余妓在重将歌舞送君归  

题嘉陵驿  

悠悠风斾绕山川山驿空蒙雨似烟路半嘉陵头已白蜀门西更上青天  

摩诃池送李侍御之凤翔  

栁暗花明池上山高楼歌酒换离顔他时欲寄相思字何处黄云是陇闗  

渡淮  

暮涛凝雪长淮水细雨飞梅五月天行子不湏愁夜泊緑杨多处有人烟  

塞外月夜寄荆南熊侍御  

南依刘表北刘琨征战年年箫鼓喧云雨一乖千万里长城秋月洞庭猿  

同张惟送霍总赴池州  

春风箫管怨津楼三奏行人醉不留别后相思江一岸落花飞处杜鹃愁  

羊士谔  

士谔泰山人登贞元元年进士第元和初以省郎贬资州刺史  

顺宗实录云士谔初为宣歙廵官以公事至京遇王叔文用事不能平公言其非叔文怒欲下诏斩之韦执谊不可则令杖杀之又不可因贬汀州宁化尉窦羣吕温传云羣温与士谔险躁好竒趣尚相狎羣为御史中丞欲引士谔与温为知杂宰相李吉甫持不下因共诬搆吉甫宪宗知其伪并贬逐士谔得资州  

徐献忠曰士谔诗气格昻然不落卑调然列之能品亦萧然微耳  

古体诗  

小园春至偶呈吏部窦郎中孟员外  

松篠虽古节氷霜惨其间欣然发佳色如喜东风还幽抱想前躅冥鸿度南山春台一以眺达士亦解顔偃息非老圃沈吟閟闗驰晖忽复失壮嵗不得闲君子当济物丹梯谁共攀心期自有约去扫苍苔斑  

九月十日郡楼独酌  

掾吏当授衣郡中稀物役嘉辰怅已失残菊谁为惜櫺轩一樽泛天景洞虚碧暮节独赏心寒江鸣湍石归期北州里旧友东山客飘荡云海深相思桂花白  

近体诗  

郡中翫月寄江南李少尹虞部孟员外  

月满自高邱江通无狭流轩开到晓风物坐含秋鹊警银河断蛩悲翠幕幽清光望不极耿耿下西楼桂华临洛浦如挹李膺仙兹夕披云望还吟掷地篇凤池分直夜牛渚泛舟年防是风流赏惟君内史贤圆景旷佳賔徘徊夜漏频金波徒泛酒瑶瑟已生尘露白移长簟风清挂幅巾西园旧才子想见洛阳人【`时枉卢云夫书分司入洛`】  

乾元初严黄门自京兆少尹贬牧巴郡以长才英气因多暇日每游郡之东山山侧精舍有盘石细泉防为流杯之胜苔深树老苍然遗躅士谔谬因出守得继兹赏乃赋诗十四韵刻于石壁  

石座双峯古云泉九曲深寂寥防凿意芜没嵗时侵绕席流还壅浮杯咽复沈追懐王谢侣更似防稽岑【`始诣流杯之地蔓草已没石泉渠不絶如线躬自防导终日潺潺问诸水滨盖数十年无复游者`】谁谓天池翼相期泽畔吟光辉轻尺璧然诺重黄金几醉东山妓长悬北阙心蕙兰留杂佩桃李想华簪【`时郄詹事昂自拾遗贬清化尉黄门年三十余且为府主与郄意气友善赋诗高防文字犹存`】闭阁余何事鸣驺亦屡防轩裳遵往辙风景憇中林横吹多凄调安歌送好音初筵方侧弁故老忽沾襟【`时老僧常觉在自言目睹黄门游集之日歴歴可听及闻丝竹发声然流涕云逮此五十余年想见故事`】盛世当济平生谅所钦无能愧陈力惆怅拂瑶琴  

郡中即事  

晓风山郭雁飞初霜拂回塘水榭虚鼓角清明如战垒梧桐揺落似贫居青门逺忆中人产白首闲看太史书城下秋江寒见底賔筵莫讶食无鱼  

乱后曲江  

忆昔曾游曲水濵春来长有探春人游春人尽空池在直至春深不似春  

彭州萧使君出妓夜宴见送  

玉顔红烛忽惊春微步凌波暗拂尘自是当歌敛眉黛不应惆怅为行人  

翫荷花  

红衣落尽暗香残叶上秋光白露寒越女含情已无限莫教长衷倚栏干  

王学士独游青龙寺翫红叶因赠  

十畆苍苔绕画廊几株红树过青霜高情还似看花去闲对南步夕阳  

张碧  

碧字大碧贞元中人自序其诗云碧尝读李长吉集谓春拆红翠霹开蛰户其竒峭者不可及也及览李太白词天与俱高青且无际鹍触巨海澜涛怒翻则观长吉之篇若陟嵩之巅视诸阜者邪余尝鋭志狂勇心魄恨不得摊文阵以交锋覩拔防挟辀而已  

古体诗  

秋日登岳阳楼晴望  

三秋倚练飞金盏洞庭波定平如刬天高云卷緑萝低一防君山碍人眼漫漫万顷铺琉璃烟波濶逺无鸟飞西南东北竞无际直疑浸断青天涯屈原回日牵愁吟龙宫感激致应沈贾生憔悴説不得茫茫烟霭堆湖心  

鸿沟  

毒龙衔日天地昬八纮靉叇生愁云秦原走鹿无藏处纷纷争处蜂成羣四溟波立鲸相吞荡揺五岳崩山根鱼虾舞浪狂鳅鲲龙蛇胆战登鸿门星旗羽镞强者尊黑风白雨东西屯山河欲拆人烟分壮士鼓勇君王存项荘愤气吐不得亚父防声天上闻玉光堕地惊昆仑留侯气魄吞太华舌头一寸生阳春神农女娲愁不言蛇枯老媪啼泪痕星曹定秤秤王孙项籍骨轻迷精魂沛公仰靣争乾坤湏臾垓下贼星起歌声缭绕凄人耳呉娃捧酒横秋波霜天月照空城垒力拔山兮忽到此骓嘶嬾渡乌江水新丰瑞色生楼台西楚寒蒿哭愁鬼三尺霜鸣金匣里神光一照八千里汉皇骤马意气生西南扫地迎天子  

美人梳头  

玉堂花院小枝红绿牕一片春光晓玉容惊觉浓睡醒圆蟾挂出妆台表金盘解下丛鬟碎三尺巫云绾朝翠皓指高低寸黛愁水精梳滑参差坠湏臾拢掠蝉鬓生玉钗冷透冬氷明芙蓉拆向新开脸秋泉慢转眸波横鹦鹉偷来话心曲屏风半倚遥山緑  

题祖山人池上怪石  

寒姿数片竒突兀曾作秋江秋水骨先生应是厌风雷着向江边塞龙窟我来池上倾酒罇半酣书破青烟痕参差翠缕摆不落笔头惊怪粘秋云我闻呉中项容水墨有高价邀得将来倚松下铺却双缯直道难掉首空归不成画  

## 御定全唐诗录卷五十八  

白居易  

居易字乐天其先葢太原人后徙下邽居易敏悟絶人工文章未冠谒顾况况吴人恃才少所推可覩姓名熟视曰长安米贵居大不易及读其芳草诗至野火烧不尽春风吹又生叹曰吾谓斯文遂絶今复得子矣贞元中擢进士拔萃皆中补校书郎元和元年对制防乙等调盩厔尉为集贤校理月中召入翰林为学士迁左拾遗歳满当迁帝以资浅且家素贫听自择官居易请如姜公辅以学士兼京兆户曹参军以便养诏可明年以母防解还拜左賛善大夫是时盗杀武元衡京兆震扰居易首上疏请亟捕贼刷朝廷耻以必得为期宰相嫌其出位不悦俄有言居易母堕井死而居易赋新井篇言浮华无实行不可用出为州刺史中书  

舍人王涯上言不宜治郡追贬江州司马既失志能顺适所遇托浮屠生死说若忘形骸者久之徙忠州刺史入为司门贠外郎以主客郎中知制诰俄转中书舍人匄外迁为杭州刺史久之以太子左庶子分司东都复拜苏州刺史病免文宗立以秘书监召迁刑部侍郎封晋阳县男太和初二李党事兴险利乗之更相夺移进退毁誉若旦暮然杨虞卿与居易姻家而善李宗闵居易恶縁党人升乃移病还东都除太子賔客分司开成初起为同州刺史不拜改太子少傅进冯翊县侯防昌初以刑部尚书致仕六年卒年七十五赠尚书右仆射宣宗以诗吊之遗命薄塟母请谥与弟行简从祖弟敏中友爱东都所居履道里疏沼种树搆石楼香山凿八节滩自号醉吟先生为之传暮节惑浮屠道尤甚至经月不食荤称香山居士尝与胡杲等燕集皆髙年不事者人慕之绘为九老图居易于文章精切然最工诗颇以规讽得失及其多更下偶俗好至数千篇当时士人争传鸡林行贾售其国相率篇易一金其伪者相輙能辨之初与元稹酬咏故号元白稹卒又与刘禹锡齐名号刘白其始生七月能展书姆指之无两字虽试百数不差九歳暗识声律其笃于文章葢天禀然敏中为相请諡有司曰文后履道第卒为佛寺东都江州民为立祠焉  

元稹长庆集叙云扬越间多作书模勒乐天及余杂诗卖于市肆之中又云余尝于平水市中见邨校诸童竞习诗召而问之皆对曰先生教我乐天微之诗固亦不知余之为微之也  

居易与元稹书云闻亲友间说礼吏部举选人多以仆私试赋判传为凖的其余诗句徃徃在人口中及再来长安又闻有军使髙霞寓者欲聘倡妓妓大夸曰我诵得白学士长恨歌岂同他妓哉由是増价又足下书云到通州日见江馆柱间有题仆诗者复何人哉又昨过汉南日适遇主人集众乐娱他賔诸妓见仆来指而相顾曰此是秦中吟长恨歌主耳自长安抵江西三四千里凡乡校佛寺送旅行舟之中徃徃有题仆诗者士庶僧徒孀妇处女之口每毎有咏仆诗者此诚雕虫之戏不足为多然今时俗所重正在此耳  

通攷晁氏云居易在杭州自类诗稾分讽谕闲适感伤杂律四类前集五十卷后集二十卷  

墨客挥犀云乐天毎作诗令一老妪解之问曰解否妪曰解则录之不解则不复集故唐末之弊至俚  

全唐诗话云乐天不为賛皇公所喜毎寄文章李缄之一筐未尝开刘梦得防请之曰见词则回吾心矣  

古体诗  

贺雨  

皇帝嗣寳厯元和三年冬自冬及春暮不雨旱爞爞上心念下民惧歳成灾凶遂下罪巳诏殷勤制万邦帝曰余一人继天承祖宗忧勤不遑宁夙夜心忡忡元年诛刘辟一举靖巴邛二年戮李锜不战安江东顾惟眇眇徳遽有巍巍功防者天降沴无乃儆余躬上思荅天戒下思致时邕莫如率其身慈和与俭恭乃命罢进献乃命赈饥穷宥死降五刑已责寛三农宫女出宣徽廏马减飞龙庶政靡不举皆由自宸奔腾道路人伛偻田野翁欢呼相告报感泣涕沾胷顺人人心恱先天天意从诏下才七日和气生冲融凝为悠悠云散作习习风昼夜三日雨凄凄复蒙蒙万心春熈熙百谷青芃芃人变愁为喜歳易俭为丰乃知王者心忧乐与众同皇天与后土所感无不通冠佩何锵锵将相及王公蹈舞呼万歳列贺明庭中小臣诚愚陋职忝金銮宫稽首再三拜一言献天聪君以明为圣臣以直为忠敢贺有其始亦愿有其终  

梦仙  

人有梦仙者梦身升上清坐乗一白鹤前引双红旌羽衣忽飘飘玉鸾俄铮铮半空直下视人世沈冥冥渐失乡国处才分山水形东海一片白列岳五防青须防羣仙来相引朝玉京安期羡门辈列侍如公卿仰谒玉皇帝稽首前致诚帝言汝仙才努力勿自轻却后十五年期汝不死庭再拜受斯言既寤喜且惊秘之不敢泄誓志居岩扃恩爱舍骨月饮食断羶腥朝飱云母散夜吸沆瀣精空山三十载日望辎軿迎前期过巳久鸾鹤无来声齿发日衰白耳目减聪明一朝同物化身与粪壤并神仙信有之俗力非可营茍无金骨相不列丹台名徒传辟谷法虚受烧丹经只自取勤苦百年终不成悲哉梦仙人一梦误一生  

观刈麦【`时为盩厔县尉`】  

田家少闲月五月人倍忙夜来南风起小麦覆陇黄妇姑荷箪食童稚防壶浆相随饷田去丁壮在南岗足蒸暑土气背灼炎天光力尽不知热但惜夏日长复有贫妇人抱子在其傍右手秉遗穗左臂悬弊筐听其相顾言闻者为悲伤家田输税尽拾此充饥肠今我何功徳曽不事农桑吏禄三百石嵗宴有余粮念此私自愧尽日不能忘  

题海图屏风【`元和巳丑年作`】  

海水无风时波涛安悠悠鳞介无小大遂性各沈浮突兀海厎鼇首冠三神丘钓网不能制其来非一秋或者不量力谓兹鼇可求赑屭牵不动纶絶沈其钩一鼇既顿颔诸鼇齐掉头白涛与黒浪呼吸绕咽喉喷风激飞亷鼓波怒阳侯鲸鲵得其便张口欲吞舟万里无活鳞百川多倒流遂使江汉水朝宗意亦休苍然屏风上此画良有由  

羸骏  

骅骝失其主羸饿无人牧向风嘶一声莽苍黄河曲蹋冰水畔立卧雪冢间宿歳暮田野空寒草不满腹岂无市骏者尽是凡人目相马失于瘦遂遗千里足邨中何扰扰有吏征刍粟沦彼军廏中化作驽骀肉  

废琴  

丝桐合为琴中有太古声古声淡无味不称今日情玉徽光彩灭朱弦尘土生废弃来已久遗音尚泠泠不辞为君弹纵弹人不听何物使之然羌笛与秦筝  

李都尉古劒  

古劒寒黯黯铸来几千秋白光纳日月紫气排斗牛有客借一观爱之不敢求湛然玉匣中秋水湛不流至寳有本性精刚无与俦可使寸寸折不能绕指柔愿快直士心将断佞臣头不愿报小怨夜半刺私讐劝君慎所用无作神兵羞  

云居寺孤桐  

一株青玉立千叶緑云委亭亭五丈余髙意犹未已山僧年九十清净老不死自云手种时一颗青桐子直从萌芽防髙自毫末始四面无附枝中心有通理寄言立身者孤直当如此  

京兆府新栽莲【`时为盩厔县尉趋府作`】  

汚沟贮浊水水上叶田田我来一长叹知是东溪莲下有清泥汚馨香无复全上有红尘扑顔色不得鲜物性犹如此人事亦宜然托根非其所不如遭弃捐昔在溪中日花叶媚清涟今来不得地顦顇府门前  

初授拾遗  

奉诏登左掖束带叅朝议何言初命卑且脱风尘吏杜甫陈子昻才名括天地当时非不遇尚无过斯位况予蹇薄者宠至不自意惊近白日光慙非青云器天子方从諌朝廷无忌讳岂不思匪躬适遇时无事受命已旬月饱食随班次谏纸忽盈箱对之终自愧  

赠元稹  

自我从宦游七年在长安所得惟元君乃知定交难岂无山上苗径寸无歳寒岂无要津水咫尺无波澜之子异于是久处誓不谖无波古井水有节秋竹竿一为同心友三及芳歳防花下鞍马游雪中杯酒欢衡门相逢迎不具带与冠春风日髙睡秋月夜深防不为同登科不为同署官所合在方寸心源无异端  

宿紫阁山北邨  

晨游紫阁峯暮宿山下邨村老见予喜为予开一尊举杯未及饮暴卒来入门紫衣挟刀斧草草十余人夺我席上酒掣我盘中飱主人退后立敛手反如宾中庭有竒树种来三十春主人惜不得持斧断其根口称采造家身属神防军主人慎勿语中尉正承恩  

蜀路石妇  

道傍一石妇无记亦无铭传是此乡女为妇孝且贞十五嫁邑人十六夫征行夫行二十载妇独守孤防其夫有父母老病不安宁其妇执妇道一一如礼经晨昏问起居恭顺发心诚药饵自调节饍羞必甘馨夫行竟不归妇徳转光明后人髙其节刻石像妇形俨然整衣巾若立在闺庭似见舅姑礼如闻环佩声至今为妇者见此孝心生不比山头石空有望夫名  

折劒头  

拾得折劒头不知拾之由一握青尾数寸碧峯头疑是斩鲸鲵不然刺蛟虬缺落泥土中委弃无人收我有鄙介性好刚不好柔勿轻直折劒犹胜曲全钩  

登乐游园望  

独上乐游园四望天日曛东北何霭霭宫阙入烟云爱此髙处立忽如遗垢氛耳目暂清旷怀抱郁不伸下视十二街绿树间红尘车马徒满眼不见心所亲孔生死洛阳元九谪荆门可怜南北路髙葢者何人  

感鹤  

鹤有不羣者飞飞在野田饥不啄腐鼠渇不饮盗泉贞姿自耿介杂鸟何翩翾同游不同志如此十余年一兴嗜欲念遂为矰缴牵委质小池内争食羣鸡前不惟懐稻粱兼亦竞腥羶不惟恋主人兼亦狎乌鸢物心不可知天性有时迁一饱尚如此况乗大夫轩  

白牡丹【`和钱学士作`】  

城中防花客旦暮走营营素华人不顾亦占牡丹名开在深寺中车马无来声唯有钱学士尽日绕丛行怜此皓然质无人自芳馨众嫌我独赏移植在中庭留景夜不暝迎光曙先明对之心亦静虚白相向生唐昌玉蕋花攀翫众所争折来比顔色一种如瑶琼彼因稀见贵此以多为轻始知无正色爱恶随人情岂惟花独尔理与人事并君防入眼者紫艶与红英  

赠内  

生为同室亲死为同穴尘他人尚相勉而况我与君黔娄固穷士妻贤忘其贫冀缺一农夫妻敬俨如宾陶潜不营生翟氏自爨薪梁鸿不宜仕孟光甘布裙君虽不读书此事耳亦闻至此千载后传是何如人人生未死间不能忘其身所须者衣食不过饱与温蔬食足充饥何必尝膏珍缯絮足御寒何必锦绣文君家有遗训清白贻子孙我亦贞苦士与君新结婚庶保贫与素偕老同欣欣  

寄唐生  

贾谊哭时事阮籍哭路岐唐生今亦哭异代同其悲唐生者何人五十寒且饥不悲口无食不悲身无衣所悲忠与义悲甚则哭之太尉击贼日【`段太尉以笏击朱泚`】尚书叱盗时【`顔尚书叱李希烈`】大夫死凶冦【`陆大夫为乱兵所害`】谏议谪蛮夷【`杨谏议左迁道州`】毎见如此事声发涕輙随徃徃闻其风俗士犹防非怜君头半白其志竟不衰我亦君之徒郁郁何所为不能发声哭转作乐府诗篇篇无空文句句必尽规功髙虞人箴痛甚骚人辞非求宫律髙不务文字竒惟歌生民病愿得天子知未得天子知甘受时人嗤药良气味苦琴淡音声稀不惧权豪怒亦任亲朋讥人竟无奈何呼作狂男儿每逢羣盗息或遇云雾披但自髙声歌庶几天听卑歌哭虽异名所感则同归寄君三十章与君为哭词  

伤唐衢  

自我心存道外物少能逼常排伤心事不为长叹息忽闻唐衢死不觉动顔色悲端从东来触我心恻恻伊昔未相知偶游滑台侧同宿李翺家一言如旧识酒酣出送我风雪黄河北日西并马头语别至昏黑君归向东郑我来游上国交心不交面从此重相忆怜君儒家子不得诗书力五十着青衣试官无禄食遗文仅千首六义无差忒散在京洛间何人为收拾  

忆昨元和初忝备谏官位是时兵革后生民正憔悴但伤民病痛不识时忌讳遂作秦中吟一吟悲一事贵人皆怪怒间人亦非訾天髙未及闻荆棘生满地唯有唐衢见知我平生志一读兴叹嗟再吟垂涕泗因和三十韵手题逺缄寄致吾陈杜间赏爱非常意此人无复见此诗犹可贵今日开箧防蠧鱼损文字不知何处塟欲问先歔欷终去哭坟前还君一掬泪【`陈杜谓子昻与甫也此诗犹可贵谓唐衢诗也`】  

问友  

种兰不种艾兰生艾亦生根荄相交长茎叶相附荣香茎与臭叶日夜俱长大锄艾恐伤兰溉兰恐滋艾兰亦未能溉艾亦未能除沈吟意不决问君欲何如  

紫藤  

藤花紫防茸藤叶青扶疎谁谓好顔色而为害有余下如蛇屈盘上若绳萦纡可怜中间树束缚成枯株柔蔓不自胜嫋嫋挂空虚岂知纒树木千夫力不如先柔后为害有似谀佞徒附着君权势君迷不肯诛又如妖妇人绸缪蛊其夫竒邪壊人室夫惑不能除寄言邦与家所慎在其初毫末不早辨滋蔓信难图愿以藤为戒铭之于座隅  

燕诗示刘叟【`并序`】  

叟有爱子背叟逃去叟甚悲念之叟少年亦尝如是故作燕诗以谕之  

梁上有双燕翩翩雄与雌衔泥两椽间一巢生四儿四儿日夜长索食声孜孜青虫不易捕黄口无饱期觜爪虽欲心力不知疲须臾干来往犹恐巢中饥辛勤三十日母瘦雏渐肥喃喃教言语一一刷毛衣一旦羽翼成引上庭树枝举翅不囘顾随风四散飞雌雄空中鸣声尽呼不归却入空巢里啁啾终夜悲燕燕尔勿悲尔当返自思思尔为雏日髙飞背母时当时父母念今日尔应知  

采地黄者  

麦死春不雨禾损秋早霜嵗晏无口食田中采地黄采之将何用持以易糇粮凌晨荷锄去薄暮不盈筐携来朱门家卖与白面郎与君啖肥马可使照地光愿易马残粟救此苦饥肠  

邓鲂张彻落第  

古琴无俗韵奏罢无人听寒松无妖花枝下无人行春风十二街轩骑不暂停奔车看牡丹走马聴秦筝众目悦芳艶松独守其贞众耳喜郑卫琴亦不改声懐哉二夫子念此无自轻  

送王处士  

王门岂无酒侯门岂无肉主人贵且骄待客礼不足望尘而拜者朝夕走碌碌王生独拂衣遐举如云鹄寜归白云外饮水卧空谷不能随众人敛手低眉目扣门与我别沽酒留君宿好去采薇人终南山正緑  

谕友  

昨夜霜一降杀君庭中槐干叶不待黄索索飞下来怜君感物节晨起步前堦临风蹋叶立半日顔色哀西望长安城歌钟十二街何人不欢乐君独心悠哉白日头上走朱顔镜中頺平生青云心销化成死灰我今赠一言胜饮酒千杯其言虽甚鄙可破悒悒懐朱门有勲贵陋巷有顔囘穷通各有命不系才不才推此自裕裕不必待安排  

新制布裘  

桂布白似雪呉绵软于云布重绵且厚为裘有余温朝拥坐至暮夜覆眠达晨谁知严冬月支体暖如春中夕忽有念抚裘起逡廵大夫贵兼济岂独善一身安得万里裘葢裹周四垠稳暖皆如我天下无寒人  

放鱼【`自此后诗到江州作`】  

晓日提竹篮家僮买春蔬青青芹蕨下叠卧双白鱼无声但呀呀以气相喣濡倾篮冩地上拨剌长尺余岂惟刀几忧坐见蝼蚁图脱泉虽巳久得水犹可苏放之小池中且用救干枯水小池窄狭动尾触四隅一时幸茍活久逺将何如怜其不得所移放于南湖南湖连西江好去勿踟蹰施恩即望报吾非斯人徒不须泥沙底辛苦覔明珠  

浔阳三题【`并序`】  

庐山多桂树湓浦多脩竹东林寺有白莲花皆植物之贞劲秀异者虽宫囿省寺中未必能尽有夫物以多为贱故南方人不贵重之至有蒸爨其桂剪弃其竹白眼于莲花者予惜其不生于北土也因赋三题以唁之  

庐山桂  

偃蹇月中桂结根依青天天风绕月起吹子下人间飘零委何处乃落匡庐山生为石上桂叶如剪碧鲜枝榦日长大根荄日牢坚不归天上月空老山中年庐山去咸阳道里三四千无人为移植得入上林园不及红花树长栽温室前  

湓浦竹  

浔阳十月天天气仍温燠有霜不杀草有风不落木防气力薄草木冬犹緑谁肯湓浦头逥眼看脩竹其有顾盼者持刀斩且束剖劈青琅玕家家葢墙屋吾闻汾晋间竹少重如玉胡为取轻贱生此西江曲  

东林寺白莲  

东林北塘水湛湛见底清中生白芙蓉菡萏三百茎白日发光彩清飇散芳馨泄香银囊破防露玉盘轻我慙尘埃眼见此琼瑶英乃知红莲花虚得清净心夏萼敷未歇秋芳结才成夜深众僧寝独起绕池行欲收一颗子寄向长安城但恐出山去人间种不生  

秦中吟十首【`并序`】  

贞元元和之际予在长安闻见之间有足悲者因直歌其事命为秦中吟  

议婚  

天下无正声悦耳即为娱人间无正色悦目即为姝顔色非相逺贫富则有殊贫为时所弃富为时所趋红楼富家女金缕绣罗襦见人不敛手娇痴二八初母兄未开口已嫁不湏臾緑窻贫家女寂寞二十余荆钗不直钱衣上无真珠防囘人欲聘临日又踟蹰主人防良媒置酒满玉壶四座且勿饮聴我歌两途富家女易嫁嫁早轻其夫贫家女难嫁嫁晚孝于姑闻君欲娶妇娶妇意何如  

重赋  

厚地植桑麻所要济生民生民理布帛所求活一身身外充征赋上以奉君亲国家定两税本意在爱人厥初防其淫明敕内外臣税外加一物皆以枉法论奈何嵗月久贪吏得因循浚我以求宠敛索无冬春织绢未成疋缫丝未盈斤里胥迫我纳不许暂逡廵嵗暮天地闭隂风生破村夜深烟火尽霰雪白纷纷幼者形不蔽老者体无温悲喘与寒气并入鼻中辛昨日输残税因窥官库门缯帛如山积丝絮似云屯号为羡余物随月献至尊夺我身上暖买尔眼前恩进入琼林库嵗久化为尘  

伤宅  

谁家起甲第朱门大道邉丰屋中栉比髙墙外回环累累六七堂栋宇相连延一堂费百万鬱鬱起青烟洞房温且清寒暑不能干髙堂虚且迥坐卧见南山绕廊紫藤架夹砌红药栏攀枝摘樱桃带花移牡丹主人此中坐十载为大官厨有臭败肉库有贯朽钱谁能将我语问尔骨肉间岂无贫贱者忍不救饥寒如何奉一身直欲保千年不见马家宅今作奉诚园  

伤友  

陋巷孤寒士出门苦栖栖虽云志气在岂免顔色低平生同门友通籍在金闺曩者胶漆契尔来云雨暌正逢下朝归轩骑五门西是时天久隂三日雨凄凄蹇驴避路立肥马当风嘶回头忘相识占道上沙堤昔年洛阳社贫贱相提携今日长安道对面隔云泥近日多如此非君独惨凄死生不变者惟闻任与黎【`任公孙黎逢`】  

不致仕  

七十而致仕礼法有明文何乃贪荣者斯言如不闻可怜八九十齿堕双眸昏朝露贪名利夕阳忧子孙挂冠顾翠緌悬车惜朱轮金章腰不胜伛偻入君门谁不爱富贵谁不恋君恩年髙湏告老名遂合退身少时共嗤诮晚嵗多因循贤哉汉二疏彼独是何人寂寞东门路无人继去尘  

立碑  

勲徳既下衰文章亦陵夷但见山中石立作路傍碑铭勲悉太公叙徳皆仲尼复以多为贵千言值万赀为文彼何人想见下笔时但欲愚者悦不思贤者嗤岂独贤者嗤仍传后代疑古石苍苔字安知是愧词我闻望江县麴令抚惸嫠【`麴令名信陵`】在官有仁政名不闻京师身殁欲归塟百姓遮路岐攀辕不得去防塟此江湄至今道其名男女涕皆垂无人立碑碣唯有邑人知  

轻肥  

意气骄满路鞍马光照尘借问何为者人称是内臣朱绂皆大夫紫绶或将军夸赴军中宴走马去如云罇罍溢九醖水陆罗八珍果擘洞庭橘脍切天池鳞食鲍心自若酒酣气益振是嵗江南旱衢州人食人  

五弦  

清歌且罢唱红袂亦停舞赵叟抱五弦宛转当胸抚大声麄若散飒飒风和雨小声细欲絶切切鬼神语又如鹊报喜转作猿啼苦十指无定音颠倒宫徴羽坐客闻此声形神若无主行客闻此声驻足不能举嗟嗟俗人耳好今不好古所以緑窻琴日日生尘土  

歌舞  

秦城嵗云暮大雪满皇州雪中退朝者朱紫尽公侯贵有风雪兴富无饥寒忧所营惟第宅所务在追游朱门车马客红烛歌舞楼欢酣促宻坐醉暖脱重裘秋官为主人廷尉居上头日中为一乐夜半不能休岂知阌【`无分切`】乡狱中有冻死囚  

买花  

帝城春欲暮喧喧车马度共道牡丹时相随买花去贵贱无常价酬直看花数灼灼百朶红戋戋五束素上张幄幕庇旁织笆篱防水洒复泥封移来色如故家家习为俗人人迷不悟有一田舎翁偶来买花处低头独长叹此叹无人喻一丛深色花十户中人赋  

## 御定全唐诗录卷五十九  

白居易【`二`】  

古体诗【`二`】  

寓意诗  

豫樟生深山七年而后知挺高二百丈本末皆十围天子建明堂此材独中规匠人执斤墨米度将有期孟冬草木枯烈火燎山陂疾风吹猛焰从根烧到枝养材三十年方成栋梁姿一朝为灰烬柯叶无孑遗地虽生尔材天不与尔时不如粪土英犹有人掇之巳矣勿重陈重陈令人悲不悲焚烧苦但悲采用迟  

赫赫京内史炎炎中书郎昨传徴拜日恩赐颇殊常貂冠水苍玉紫绶黄金章佩服身未暖已闻窜遐荒亲戚不得别吞声泣路旁宾客亦已散门前雀罗张富贵来不乆倐如瓦沟霜权势去尤速瞥若石火光不如守贫贱贫贱可乆长传语宦游子且来归故乡  

促织不成章提壶但闻声嗟哉虫与鸟无实有虚名与君定交日久要如弟兄何以示诚信白水指为盟云雨一为别飞沉两难并君为得风鹏我为失水鲸音信日已疎恩分日巳轻穷通尚如此何况死与生乃知择交难须有知人明莫将山上松结托水上萍  

翩翩两鸟本是同巢燕分飞来几时秋夏炎凉变一宿蓬荜庐一栖明光殿偶因衔泥处复得重相见彼矜杏梁贵此嗟茅栋贱眼看秋社至两处俱难恋所托各暂时胡为相叹羡  

婆娑园中树根株大合围蠢尔树间虫形质一何防孰谓虫之防虫蠧巳无期孰谓树之大花叶有衰时花衰夏未实叶病秋先萎树心半为土观者安得知借问虫何在在身不在枝借问虫何食食心不食皮岂无啄木鸟觜长将何为  

和答诗十首【`并序选四首`】  

五年春微之从东台来不数日又左转为江陵士曹掾诏下日会予下内直归而微之巳即路邂逅相遇于街衢中自永寿寺南抵新昌里北得马上话别语不过相勉保方寸外形骸而已因不暇及他是夕足下次于山北寺仆职役不得去命季弟送行且奉新诗一轴致于执事凡二十章率有比兴滛文艶韵无一字焉意者欲足下在途讽读且以遣日时消忧懑又有以张直气而扶壮心也及足下到江陵寄在路所为诗十七章凡五六千言言有为章有防迨于宫律体裁皆得作者风发缄开卷且喜且怪仆思牛僧孺戒不能示他人唯与杓直拒非及樊宗师辈三四人时一吟读心甚贵重然窃思之岂仆所奉者二十章遽能开足下聪明使之然也抑又不知足下是行也天将屈足下之道激足下之心使感时发愤而臻于此耶若两不然者何立意措辞与足下前时诗如此之相远也仆既羡足下诗又怜足下心尽欲引狂简而和之属直宿拘牵居无暇日故不即时如意旬月来多乞病假假中稍闲且摘卷中尤者继成十章亦不下三千言其间所见同者固不能自异异者亦不能强同同者谓之和异者谓之答并别录和梦游春诗一章各附于本篇之末余未和者亦续致之顷者在科试间常与足下同笔砚每下笔时輙相顾共患其意太切而理太周故理太周则辞繁意太切则言激然与足下为文所长在于此所病亦在于此足下来叙果有词犯文繁之説今仆所和者犹前病也待与足下相见日各引所作稍删其繁而晦其义焉余具书白  

和思归乐  

山中不栖鸟夜半声嘤嘤似道思归乐行人掩泣聴皆疑此山路迁客多南征忧愤气不散结化为精灵我谓此山鸟本不因人生人心自怀土想作思归鸣孟尝平居时娱耳琴泠泠雍门一言感未奏泪沾缨魏武铜雀妓日与欢乐并一旦西陵望欲歌先涕零峡猿亦何意陇水复何情为入愁人耳皆为肠断声请看元侍御亦宿此邮亭因聴思归鸟神气独安宁问君何以然道胜心自平虽为南迁客如在长安城云得此道来何虑亦何营穷达有前定忧喜无交争所以事君日持宪立大庭虽有回天力挠之终不倾况始三十余年少有直名心中志气大眼前爵禄轻君恩若露君威若雷霆退不茍免难进不曲求荣在火辨玉性经霜识松贞展禽任三黜灵均长独醒获戾自东洛贬官向南荆再拜辞阙下长揖别公卿荆州又非远驿路半月程汉水照天碧楚山挿云青江陵橘似珠宜城酒如饧谁谓谴谪去未妨游赏行人生百嵗内天地暂寓形太仓一稊米大海一浮萍身委逍遥篇心付头陀经尚达死生观宁为宠辱惊中怀茍有主外物安能萦任意思归乐声声啼到明  

和阳城驿  

商山阳城驿中有叹者谁云是元监察江陵谪去时忽见此驿名良久涕欲垂何故阳道州名姓同于斯怜君一寸心宠辱誓不移疾恶若巷伯好贤如缁衣沉吟不能去意者欲改为改为避贤驿大署于门楣荆人爱羊祜户曹改为祠一字不忍道况兼姓呼之因题八百言言直文甚竒诗成寄与我铿若金和丝上言阳公行友悌无等夷骨肉同衾裯至死不相离次言阳公迹夏邑始栖迟乡人化其风少长皆孝慈次言阳公道终日对酒巵兄弟笑相顾醉貌红怡怡次言阳公节謇謇居諌司誓心除国蠧决死犯天威终言阳公命左迁天一涯道州炎瘴地身不得生归一一皆实录事事无孑遗凡是为善者闻之恻然悲道州既巳矣徃者不可追何世无其人来者亦可思愿以君子文告彼大乐师附于雅歌末奏之白玉墀天子闻此章教化如法施直諌从如流佞臣恶如疵宰相闻此章政柄端正持进贤不知倦去邪勿复疑宪臣闻此章不敢怀依违諌官闻此章不忍纵诡随然后告史氏旧史有前规若作阳公传欲令后世知不劳叙世家不用费文辞但使国史上全录元稹诗  

答桐花  

山木多蓊郁兹桐独亭亭叶重碧云片花簇紫霞英是时三月天春暖山雨晴夜色向月浅闇香随风轻行者多商贾居者悉黎民无人解赏爱有客独屏营手攀花枝立足蹋花影行生怜不得所死欲扬其声截为天子琴刻作古人形云待我成噐荐之于穆清诚是君子心恐非草木情胡为爱其华而反伤其生老被刳肠不如无神灵雄鸡自断尾不愿为牺牲况此好顔色花紫叶青青宜遂天地性忍加刀斧刑我思五丁力防入九重城当君正殿栽花叶生光晶上对月中桂下覆堦前蓂泛拂香炉烟隐映斧藻屏为君发清韵泠泠如叩琼风来声满耳郑衞不足聴受君封植力不独吐芬馨助君行春令开花应晴明受君雨露恩不独含芳荣戒君无戯言剪叶封弟兄受君岁月功不独资生成为君长髙枝鳯凰上头鸣一鸣君万嵗寿如山不倾再鸣万人泰泰阶为之平如何有此用幽滞在岩坰嵗月不尔驻孤芳坐凋零请向桐枝上为余题姓名待余有势力移尔献丹庭  

和大觜鸟  

乌者种有二名同性不同觜小者慈孝觜大者贪庸觜大命又长生来十余冬物老顔色变头毛白茸茸飞来亭树上初但惊儿童老巫生奸计与乌意潜通云是非凡鸟遥见起敬恭千嵗乃一出喜贺主人翁祥瑞来白日神灵占知风隂作北斗使能为人吉凶此鸟所止家家产日夜丰上以致寿考下可宜田农主人富家子身老心童蒙随巫拜复祝妇姑亦相从杀鸡荐其肉敬若禋六宗乌喜张大觜飞接在虚空乌既饱羶腥巫亦飨甘浓乌巫互相利不复两西东日日营巢窟稍稍近房栊虽生八九子谁辨其雌雄羣雏又长成众觜逞残凶探巢吞燕卵入簇啄蚕虫岂无乘秋隼羁绊委髙墉但食乌残肉无施搏击功亦有能言鹦翅碧觜距红暂曾説乌罪囚闭在深笼青青窻前栁郁郁井上桐贪乌占栖息慈乌独不容慈乌尔奚为来徃何憧憧晓去先晨鼓暮归后昏钟辛苦尘土间飞啄禾黍丛得食将母哺饥肠不自充主人憎慈乌命子削弹弓弦续会稽竹丸铸荆山铜慈乌求母食飞下尔庭中数粒未入口一丸巳中胷仰天号一声似欲诉苍穹反哺日未足非是惜微躬谁能持此寃一为问化工胡然大觜乌竟得天年终  

有木诗【`并序`】  

余尝读汉书列传见佞顺媕娿图身忘国如张禹辈者见惑上蛊下交乱君亲如江充辈者见暴狠跋扈壅君树党如梁冀辈者见色仁行违先德后贼如王莽辈者又见外状恢中无实用者又见附离权势随之覆亡者其初皆有动人之才足以惑众媚主莫不合于始而败于终也因引风人骚人之兴赋有木八章不独讽前人亦儆后代尔  

有木名弱栁结根近清池风烟借顔色雨露助华滋峩峩白雪毛嫋嫋青丝枝渐宻隂自庇转髙梢四垂截枝扶为杖软弱不自持折条用樊圃柔脆非其宜为树信可翫论材何所施可惜金堤地栽之徒尔为  

有木名樱桃得地早滋茂叶宻独承日花繁偏受露迎风闇揺动引鸟自来去鸟啄子难成风来枝莫住低软易攀翫佳人屡回顾色求桃李饶心向松筠妬好是映墙花本非当轩树所以姓萧人曾为伐樱赋  

有木秋不凋青青在江北谓为洞庭橘美人自移植上受顾盼恩下勤浇溉力实成乃是枳臭苦不堪食物有似是者眞伪何由识美人黙无言对之长叹息中含害物意外矫凌霜色仍向枝叶间潜生刺如棘  

有木名杜棃隂森覆丘壑心蠧已空朽根深尚盘薄媚狐言语巧夭鸟声音恶慿此为巢穴徃来互栖托四傍五六本枝叶相交错借问因何生秋风吹子落为长社坛下无人敢芟斵几度野火来风回烧不着  

有木香苒苒山头生一蕟主人不知名移种近轩闼爱其有芳味因以调麯糵前后曾饮者十人无一活岂徒悔封植兼亦误采掇试问识药人始知名野葛年深巳滋蔓刀斧不可伐何时猛风来为我连枝拔  

有木名水柽远望青童童根株非劲挺柯叶多蒙茏彩翠色如栢鳞皴皮似松为同松栢类得列嘉树中枝弱不胜雪势髙常惧风雪压低还举风吹西复东柔芳甚杨栁早落先梧桐惟有一堪赏心中无蠧虫  

有木名凌霄擢秀非孤标偶依一株树遂抽百尺条托根附树身开花寄树梢自谓得其势无因有动揺一旦树摧倒独立暂飘飖疾风从东起吹折不终朝朝为拂云花暮为委地樵寄言立身者勿学柔弱苗  

有木名丹桂四时香馥馥花团夜雪明叶剪春云緑风影清似水霜枝冷如玉独占小山幽不容凡鸟宿匠人爱芳直裁截为厦屋榦细力未成用之君自速重任虽大过直心终不曲纵非梁栋材犹胜寻常木  

青塜  

上有饥雁号下有枯蓬走茫茫边雪里一掬沙培塿传是昭君墓埋闭蛾眉乆凝脂化为泥铅黛复何有时有隂怨气常生坟左右郁郁如苦雾不随骨销朽妇人无他才荣枯系妍否何乃明妃命独悬画工手丹青一诖误白黒相纷糺遂使君眼中西施作嫫母同侪倾宠幸异类为配偶祸福安可知美顔不如丑何言一时事可戒千年后特报后来姝不须倚眉首无辞挿荆钗嫁作贫家妇不见青塜上行人为浇酒  

常乐里闲居偶题十六韵兼寄刘十五公舆王十一起吕二炅吕四颎崔十八亮元九稹刘三十二敦质张十五仲元时为校书郎  

帝都名利塲鸡鸣无安居独有懒慢者日髙头未梳工拙性不同进退迹遂殊幸逢太平代天子好文儒小才难大用典校在秘书三旬两入省因得养顽疎茅屋四五间一马二仆夫俸钱万六千月给亦有余既无衣食牵亦少人事拘遂使少年心日日常晏如勿言无知巳躁静各有徒兰台七八人出处与之俱旬时阻谈笑旦夕望轩车谁能雠校闲解带卧吾庐窻前有竹翫门外有酒沽何以待君子数竿对一壶  

答元八宗简同游曲江后明日见赠  

长安千万人出门各有营唯我与夫子信马悠悠行行到曲江头反照草树明南山好顔色病客有心情水禽翻白羽风荷嫋翠茎何必沧浪去即此可濯缨时景不重来赏心难再并坐愁红尘里夕鼓咚咚声归来经一宿世虑稍复生頼闻瑶华唱再得尘襟清  

松声【`修竹里张家宅南亭作`】  

月好好独坐双松在前轩西南微风来潜入枝叶间萧寥发为声半夜明月前寒山飒飒雨秋琴泠泠弦一闻涤炎暑再聴破昏烦竟夕遂不寐心体俱翛然南陌车马动西隣歌吹繁谁知兹檐下满耳不为喧  

寄李十建  

外事牵我形外物诱我情李君别来乆褊恡从中生忆昨访君时立马叩柴荆有时君未起稚子喜先迎连步笑出门衣翻冠或倾扫堦苔纹緑拂榻藤隂清家醖及春熟园葵乘露烹看山东亭坐待月南原行门静惟鸟语坊远少鼓声相对尽日言不及利与名分手来几时明月三四盈别时残花落及此新蝉鸣芳岁忽已晩离抱怅未平岂不思命驾吏职坐相萦前时君有期访我来山城心赏久云阻言约无自轻相去幸非远走马一日程  

禁中晓卧因怀王起居  

迟日禁漏尽悄悄暝鸦喧夜雨槐花落微凉卧北轩曙灯残未灭风帘闲自翻每得一静境思与故人言  

禁中偶直梦游仙游寺  

西轩草诏暇松竹深寂寂月出清风来忽是山中夕因成西南梦梦作游仙客觉闻宫漏声犹谓山泉滴  

秋山  

久病旷心赏今朝一登山山秋云物冷称我清羸顔白石卧可枕青萝行可攀意中如有得尽日不欲还人生无几何如寄天地间心有千载忧身无一日闲何时解尘网此地来掩关  

效陶潜体诗【`并序`】  

余退居渭上杜门不出时属多雨无以自娱会家醖新熟雨中独饮徃徃酣醉终日不醒懒放之心弥觉自得故得于此而有以忘于彼者因咏陶渊明诗适与意会遂效其体成十六篇醉中狂言醒輙自哂然知我者亦无隐焉【`今录九篇`】  

翳翳逾月阴沉沉连日雨开帘望天色黄云暗如土行潦毁我墉疾风坏我宇蓬莠生庭院泥涂失塲圃邨深絶賔客窻晦无俦侣尽日不下牀跳鼃时入户出门无所徃入室还独处不以酒自娱块然与谁语  

朝饮一杯酒冥心合元化兀然无所思日髙尚闲卧暮读一卷书会意如嘉话欣然有所遇夜深犹独坐又得琴上趣安弦有余暇复得诗中狂下笔不能罢惟兹三四事特用度昼夜所以隂雨中经旬不出舍始悟独住人心安时亦过  

东家采桑妇雨来苦愁悲簇蚕北堂前雨冷不成丝西家荷锄叟来亦怨咨种豆南山下雨多落为箕而我独何幸醖酒本无期及此多日正遇新熟时开瓶防樽中玉液黄金脂持翫巳可悦欢尝有余滋一酌发好容再酌开愁眉速进四五酌酣畅入四肢忽然遗我物谁复分是非是时连夕酩酊无所知人心苦顚倒反为忧者嗤  

天秋无片云地静无纎尘团团新晴月林下生白轮忆昨隂霖天连连三四旬頼逢家醖熟不觉过朝昏私言雨霁后可以罢余樽及对新月色不醉亦愁人牀头残酒榼欲尽味弥淳擕置南檐下举酌自殷勤清光入杯杓白露生衣巾乃知隂与晴安可无此君我有乐府诗成来人未闻今宵醉有兴狂咏惊四邻独赏犹复尔何况有交亲  

中秋三五夜明月在前轩临觞忽不饮忆我平生欢我有同心人邈邈崔与钱我有忘形友迢迢李与元或飞青云上或落江湖间与我不相见于今三四年我无缩地术君非驭风仙安得明月下四人来晤言良夜信难得佳期杳无縁明月又不住渐下西南天岂无他时会惜此清景前  

家醖饮巳尽村中无酒沽坐愁今夜醒其奈秋怀何有客忽叩门言语一何佳云是南村叟挈榼来相过且喜樽不燥安问少与多重阳虽巳过篱菊有残花欢来苦昼短不觉夕阳斜老人勿遽起且待新月华客去有余趣竟夕独酣歌  

原生衣百结顔子食一箪欢然乐其志有以忘饥寒今我何人哉德不比先贤衣食幸相属胡为不自安况兹清渭曲居处安且闲榆栁百余树茅茨数十间寒负檐下日热濯涧底泉日出犹未起日入已复眠西风满村巷清凉八月天但有鸡犬声不闻车马喧时倾一樽酒坐望东南山稚侄初学步牵衣戯我前即此自可乐庻几顔与原  

烟霞隔圃风波限瀛洲我岂不欲徃大海路阻修神仙但闻説灵药不可求长生无得者举世如蜉蝣逝者不重回存者难久留踟蹰未死间何苦怀百忧念此忽内热坐看成白头举杯还独饮顾影自献酬心与口相约未醉勿言休今朝不尽醉知有明朝否不见郭门外累累坟与丘明月愁杀人黄蒿风飕飕死者若有知悔不秉烛游  

吾闻浔阳郡昔有陶徴君爱酒不爱名忧醒不忧贫尝为彭泽令在官才八旬愀然忽不乐挂印着公门口吟归去来头戴漉酒巾人吏留不得直入故山云归来五栁下还以酒养眞人间荣与利摆落如泥尘先生去巳久纸墨有遗文篇篇劝我饮此外无所云我从老大来窃慕其为人其他不可及且效醉昏昏  

渭上偶钩  

渭水如镜色中有鲤与鲂偶持一竿竹悬钓在其傍微风吹钓丝嫋嫋十尺长身虽对鱼坐心在无何乡昔有白头人亦钓此渭阳钓人不钓鱼七十得文王况我垂钓意人鱼亦兼忘无机两不得但弄秋水光兴尽钓亦罢归来饮我觞  

春眠  

新浴肢体畅独寝神魄安况因夜深坐遂成日髙眠春被薄亦暖朝窻深更闲却忘人间事似得枕上仙至适无梦想大和难名言全胜彭泽醉欲敌曹溪禅何物呼我觉伯劳声关关起来妻子笑生计春茫然  

晩春沽酒  

百花落如雪两鬓垂作丝春去有来日我老无少时人生待富贵为乐常苦迟不如贫贱日随分开愁眉卖我所乘马典我旧朝衣尽将沽酒饮酩酊步行归名姓日隐晦形骸日变衰醉卧黄公肆人知我是谁  

秋游原上  

七月行已半早凉天气清清晨起巾栉徐步出柴荆露杖笻竹泠风襟越蕉轻闲防弟侄辈同上秋原行新枣未全赤晩有余馨依依田家叟设此相逢迎自我到此邨徃来白发生村中相识久老防皆有情留连向暮归树树风蝉鸣是时新雨足禾黍夹道青见此令人饱何必待西成  

东园翫菊  

少年昨巳去芳岁今又防如何寂寞意复此荒凉园园中独立久日淡风露寒秋蔬尽芜没好树亦凋残惟有数丛菊新开篱落间防觞聊就酌为尔一留连忆我少小日易为兴所牵见酒无时节未饮心欣然近从年长来渐觉取乐难常恐更衰老强饮亦无欢顾谓尔菊花后时何独鲜诚知不为我借尔暂开顔  

观稼  

世役不我牵身心常自若晚出看田畆闲行傍村落累累绕塲稼啧啧羣飞雀年丰岂独人禽鸟声亦乐田翁逢我喜黙起具杯杓敛手笑相延社酒有残酌愧兹勤且敬藜杖为掩泊言动任天眞未觉农人恶停杯问生事夫种妻儿获筋力苦疲劳衣食常单薄自慙禄仕者不曽营农作饱食无所劳何殊衞人鹤  

冬夜  

家贫亲爱散身病交游罢眼前无一人独掩村斋卧冷落灯火闇离披帘幕破防防窻户前又闻新雪下长年渐省睡夜半起端坐不学坐忘心寂寞安可过兀然身寄世浩然心委化如此来四年一千三百夜  

游悟贞寺诗【`一百三十韵`】  

元和九年秋八月月上我游悟贞寺寺在王顺山去山四五里先闻水潺湲自兹舍车马始步蓝溪湾手拄青竹杖足蹋白石滩渐怪耳目旷不闻人世喧山下望山上初疑不可攀谁知中有路盘折通岩巅一息幡竿下再休石龛邉龛闲长丈余门户无扃关仰窥不见人石发垂若鬟惊出白蝙蝠双飞如雪翻回首寺门望青崖夹朱轩如擘山腹开置寺于其间入门无平地地窄虚空寛房廊与台殿髙下随峯峦岩防无撮土树木多瘦坚根株抱石长屈曲虫蟠松桂乱无行四时郁芊芊枝梢嫋青翠韵若风中弦日月光不透绿隂相交延幽鸟时一声闻之似寒蝉首憩賔位亭就坐未及安须臾开北户万里明豁然拂檐虹霏微绕栋云回旋赤日间白雨隂晴同一川野緑簇草树眼界吞秦原渭水细不见汉陵小于拳却顾来时路萦纡映朱栏歴歴上山人一一遥可观前对多寳塔风铎鸣四端栾栌与户牖恰恰金碧繁云昔伽叶佛此地坐湼槃至今铁鉢在当底手迹穿西开玉像殿白佛森比肩抖擞尘埃衣礼拜氷雪顔叠霜为架裟贯电为华鬘逼观疑鬼功其迹非雕镌次登观音堂未到闻栴檀上堦脱双履敛足升瑶筵六楹排玉镜四座敷金钿黒夜自光明不待灯烛然众宝互低昻碧佩瑚幡风来似天乐相触声白珠垂露凝赤珠滴血殷防缀佛髻上合为七宝冠双瓶白琉璃色若秋水寒隔瓶见舍利圆转如金丹玉笛何代物天人施只园吹如秋鹤声可以降灵仙是时秋方中三五月正圆宝堂豁三门金魄当其前月与宝相射晶光争鲜妍照人心骨冷竟夕不欲眠晓寻南塔路乱竹低婵娟林幽不逢人寒蝶飞翾翾山果不识名离离夹道蕃足以疗饥乏摘尝味甘酸道南蓝谷神紫伞白纸钱若岁有水旱诏使修苹蘩以地清浄故献奠无荤羶危石叠四五嵬歌且刓造物者何意堆在岩东偏冷骨无人迹苔防如花牋我来登上头下临不测渊目手足掉不敢低头看风从石下生薄人而上抟衣服似羽翮开张欲飞骞三面峯峰尖刀剑攅悠悠白云过决开露青天西北日落时夕晖红团团千里翠屏外走下丹砂丸东南月上时夜气青漫漫百丈碧潭底冩出黄金盘蓝水色似蓝日夜长潺潺周回绕山转下视如青环或铺为慢流或激为奔湍澄最深处浮出蛟龙涎侧身入其中悬磴犹险难扪萝蹋樛木下逐饮涧猿雪迸起白鹭锦跳惊红鳣歇定方盥潄濯去支体烦浅深皆洞彻可照脑与肝但爱清见底欲寻不知源东崖饶怪石积甃苍琅玕温润发于外其间韫璵璠卞和死巳久良玉多弃捐或时泄光彩夜星月连中顶最髙峰拄天青玉竿【`音冋令`】上不得岂我能扳援上有白莲池紫葩覆清澜闻名不可到处所非人寰又有一片石大如方尺甎挿在半壁上其下万仞悬云有过去师坐得无生禅号为定心石长老世所传却上谒仙祠蔓草生绵绵昔闻王氏子羽化升上其西晒药台犹对芝术田时复明月夜上闻黄鹤言回寻画龙堂二叟须发斑想见聴法时欢喜礼印坛复归泉窟下化作龙蜿蜒阶前石孔在欲雨生白烟徃有冩经僧身静心精专感彼云外鸽羣飞千翩翩来添砚中水去吸岩下泉一日三徃复时节长不经成号圣僧弟子名扬难诵此莲花偈数满百亿千身坏口不坏舌根如红莲颅骨今不见石函尚存焉粉壁有吴画笔彩依旧鲜素屏有禇书墨色如新干名境与异迹周览无不殚一游五昼夜欲返仍盘桓我本山中人误为时网牵牵率使读书推挽令效官既登文字科又忝諌诤员倔直不合时无益同素餐以此自慙惕戚戚常寡欢无成心力尽未老形骸残今来脱簪组始觉离忧患及为山水游弥得纵疎顽野麋断羁绊行走无拘挛池鱼放入海一徃何时还身着居士衣手把南华篇终来此山住永谢区中縁我今四十余从此终身闲若以七十期犹得三十年  

酬张十八访宿见赠  

昔我为近臣君常稀到门今我官职冷唯君来徃频我受狷介性立为顽拙身平生虽寡合合即无缁磷况君秉髙义富贵视如云五侯三相家眼冷不见君问其所与游独言韩舍人其次即及我我愧非其伦胡为谬相爱岁晩逾勤勤落然頺檐下一话夜达晨牀单食味薄亦不嫌我贫日髙上马去相顾犹逡巡长安久无雨日赤风昏昏怜君将病眼为我犯埃尘逺从延康里来访曲江濵所重君子道不独愧相亲  

朝归书寄元八  

进入阁前拜退就廊下飡归来昭国里人卧马歇鞍却睡至日午起坐心浩然况当好时节雨后清和天柿树緑阴合王家庭院寛瓶中鄠县酒墙上终南山独眠仍独坐开襟当风前禅僧与诗客次第来相看要语连夜语须眠终日眠除非奉朝谒此外无别牵年长身且健官贫心甚安幸无急病痛不至苦饥寒自此聊以适外縁不能干惟为静者信难为动者言台中元侍御早晩作郎官未作郎官际无人相伴闲  

酬吴七见寄  

曲江有病者寻常多掩关又闻马死来不出身更闲闻有送书者自起出门看素缄署丹字中有琼瑶篇口吟耳自聴当暑忽翛然似潄寒玉氷如闻商风弦首章叹时节末句思笑言懒慢不相访隔街如隔山尝闻陶潜语心逺地自偏君住安邑里左右车徒喧竹叶闭深院琴樽开小轩谁知市南地转作壶中天君本上清人名在石堂间不知有何过谪作人间仙常恐嵗月满飘然归紫烟莫忘蜉蝣内进士有同年  

舟行江州路上作  

帆影日渐髙闲眠犹未起起问鼓枻人巳行三十里船头有行灶炊稻烹红鲤饱食起婆娑盥潄秋江水平生沧浪意一旦来游此何况不失家舟中载妻子  

## 御定全唐诗录卷六十  

白居易【`三`】  

古体诗【`三`】  

访陶公旧宅【`并序`】  

予夙慕陶渊明为人徃岁渭川闲居常有效陶体诗十六首今游庐山经柴桑过栗里思其人访其宅不能黙黙又题此诗云  

垢尘不汚玉灵鳯不啄羶呜呼陶靖节生彼晋宋间心实有所守口终不能言永惟孤竹子拂衣首阳山夷齐各一身穷饿未为难先生有五男与之同饥寒肠中食不充身上衣不完连徴竟不起斯可谓眞贤我生君之后相去五百年每读五栁传目想心拳拳昔尝咏遗风着为十六篇今来访故宅森若君在前不慕樽有酒不慕琴无弦慕君遗荣利老死此丘园柴桑古邨落栗里旧山川不见篱下菊但余墟中烟子孙虽无闻族氏犹  

未迁每逢姓陶人使我心依然  

北亭  

庐宫山下州湓浦沙邉宅宅北倚髙冈迢迢数千尺上有青青竹竹间多白石茅亭居上头豁达门四辟前楹卷帘箔北牖施牀席江风万里来吹我凉淅淅日髙公府归巾笏随手掷脱衣恣搔首坐卧任所适时倾一杯酒旷望湖天夕口咏独酌谣目送归飞翮慙无出尘操未免折腰役偶获此闲居谬似髙人迹  

游湓水  

四月未全热麦凉江风秋湖山处处好最爱湓水头湓水从东来一入江流可怜似萦带中有随风舟命酒一临泛舍鞍扬棹讴放回岸傍马去逐波间鸥烟浪始渺风襟亦悠悠初疑上河汉中若寻瀛洲汀树緑拂池沙草芳未休青萝与紫葛枝蔓垂相樛系防步平防回头望江州城雉映水见隐隐如蜃楼日入意未尽将归复少留到官行半岁今日方一游此地来何暮可以写吾忧  

宿简寂观  

岩白云尚屯林红叶初陨秋光引闲步不知身逺近夕投灵洞宿卧觉尘机冺名利心既忘市朝梦亦尽暂来尚如此况乃终身隐何以疗夜饥一匙云母粉  

睡起晏坐  

后亭昼眠足起坐春景暮新觉眼犹昏无思心正住淡寂归一性虚闲遗万虑了然此时心无物可譬喻本是无有乡亦名不用处行禅与坐忘同归无异路  

过李生  

苹小蒲叶短南湖春水生子近湖邉住静境称髙情我为郡司马散拙无所营使君知性野衙退任闲行行防小榼去逢花輙独倾半酣到子舍下马扣柴荆何以引我步绕篱竹万茎何以醒我酒吴音吟一声须防进野饭饭稻茹芹英白瓯青竹筯俭洁无羶腥欲去复徘徊夕鸦已飞鸣何当重游此待君湖水平  

食笋  

此州乃竹乡春笋满山谷山夫折盈抱抱来早市鬻物以多为贱双钱易一束置之炊甑中与饭同时熟紫箨折故锦素肌擘新玉每食遂加飱经旬不思肉久为京洛客此味常不足且食勿踟蹰南风吹作竹  

香炉峰下新置草堂即事咏懐题于石上  

香炉峰北面遗爱寺西偏白石何凿凿清流亦潺潺有松数十株有竹千余竿松张翠伞葢竹倚青琅玕其下无人居悠哉多岁年有时聚猿鸟终日空风烟时有沉冥子姓白字乐天平生无所好见此心依然如获终老地忽乎不知迁架岩结茅宇斵壑开茶园何以洗我耳屋头飞落泉何以洗我眼砌下生白莲左手擕一壶右手挈五弦傲然意自足箕踞于其间兴酣仰天歌歌中聊寄言言我本野夫误为世网牵时来昔捧日老去今归山倦鸟得茂树涸鱼反清源舍此欲焉徃人间多险艰  

草堂前开一池养鱼种荷日有幽趣  

淙淙三峡水浩浩万顷陂未如新塘上微风动涟漪小萍如泛泛初蒲正离离红鲤二三寸白莲八九枝绕水欲成径防堤方挿篱已被山中客呼作白家池  

登香炉峰  

迢迢香炉峰心存耳目想终年牵物役今日方一徃攀萝蹋危石手足劳俯仰同游三四人两人不敢上上到峰之顶目心怳怳髙低有万寻濶狭无数丈不穷视聴界焉识宇宙广江水细如防湓城小于掌纷吾何屑屑未能脱尘鞅归去思自嗟低头入蚁壤  

弄龟罗  

有侄始六岁字之为阿龟有女生三年其名曰罗儿一始学笑语一能诵歌诗朝戏抱我足夜眠枕我衣汝生何其晩我年行巳衰物情小可念人意老多慈酒美竟须坏月圆终有亏亦如恩爱縁乃是忧恼资举世同此累吾安能去之  

截树  

种树当前轩树高柯叶繁惜哉逺山色隐此蒙茏间一朝持斧斤手自截其端万叶落头上千峰来面前忽似决云雾豁达覩青天又如所念人久别一欵顔始有清风至稍见飞鸟还开懐东南望目逺心辽然人各有偏好物莫能两全岂不爱柔条不如见青山  

题座隅  

手不任执殳肩不能荷锄量力揆所用曾不敌一夫幸因笔砚功得升仕进途厯官凡五六禄俸及妻孥左右有兼仆出入有单车自奉虽不厚亦不至饥劬若有人及此傍观为何如虽贤亦为幸况我鄙且愚伯夷古贤人鲁山亦其徒时哉无奈何俱化为饥殍念彼益自愧不敢忘斯须平生荣利心破灭无遗余犹恐尘妄起题此于座隅  

赎鸡  

清晨临江望水禽正諠繁鳬雁与鸥鹭游飏戯朝暾适有鬻鸡者挈之来逺村飞鸣彼何乐窘束此何寃喔喔十四雏罩同一樊足伤金距蹜头抢花冠翻经宿费饮啄日髙诣屠门迟回未死间饥渴欲相吞常慕古人道仁信及鱼豚见兹生恻隐赎放双林园开笼解索时鸡鸡聴我言与尔镪三百小惠何足论莫学啣环雀﨑岖漫报恩  

秋日懐杓直【`时杓直出牧澧州`】  

晩来天色好独出江邉步忆与李舍人曲江相近住常云遇清景必约同幽趣若不访我来还须覔君去开眉笑相见把手期何处西寺老胡僧南园乱松树擕持小酒榼吟咏新诗句同出复同归从朝直至暮风雨忽消散江山眇回互浔阳与涔阳相望空云雾心期自乖旷时景还如故今日郡斋中秋光谁共度  

对酒示行简  

今旦一樽酒欢畅何怡怡此乐从中来他人安得知兄弟惟二人远别恒苦悲今春自巴峡万里平安归复有双防妹笄年未结防昨日嫁娶毕良人皆可依忧念两消释如刀断羁縻身轻心无系忽欲凌空飞人生茍有累食肉常如饥我心既无苦饮水亦可肥行简劝尔酒停杯聴我辞不叹乡国逺不嫌官禄微但愿我与尔终老不相离  

长庆二年七月自中书舍人出守杭州路次蓝溪作  

太原一男子自顾庸且鄙老逢不次恩洗拔出泥滓既居可言地愿助朝廷理伏閤三上章戆愚不称防圣人存大体优贷客不死鳯诏停舍人鱼书除刺史寘懐齐宠辱委顺随行止我自得此心于兹十年矣余杭乃名郡郡郭临江汜已想海门山潮声来入耳昔予贞元末羇旅曾游此甚觉太守尊亦谙鱼酒美因生江海兴每羡沧浪水尚拟拂衣行况今兼禄仕青山峰峦接白日烟尘起东道既不通改辕送南指自秦穷楚越浩荡五千里闻有贤主人而多好山水是行颇为惬所厯良可纪防马渡蓝溪胜游从此始  

初出城留别  

朝从紫禁归暮出青门去勿言城东陌便是江南路扬鞭簇车马挥手辞亲故我生本无乡心安是归处自秦望赴五松驿马上偶睡睡觉成吟  

长途发巳久前馆行未至体倦目巳昏瞌然遂成睡右袂尚垂鞭左手暂委辔忽觉问仆夫才行百步地形神分处所迟速相乖异马上几多时梦中无限事诚哉达人语百龄同一寐  

邓州路中作  

萧萧谁家邨秋梨叶半拆漠漠谁家园秋韭花初白路逢故里物使我嗟行役不归渭北村又作江南客去乡徒自苦济世终无益自问波上萍何如涧中石  

山路偶兴  

筋力未全衰仆马不至弱又多山水趣心赏非寂寞扪萝上烟岭蹋石穿云壑谷鸟晩仍啼洞花秋不落提笼复擕榼遇胜时停泊泉憩茶数瓯岚行酒一酌独吟还独笑此兴殊未恶假使在城时终年有何乐  

初领郡政衙退登东楼作  

鳏惸心所念简牍手自操何言符竹贵未免州县劳頼是余杭郡台榭绕官曹凌晨亲政事向晩恣游遨山冷微有雪波平未生涛水心如镜面千里无纎毫直下江最濶近东楼更髙烦襟与滞念一望皆遁逃  

郡亭  

平旦起视事亭午卧掩关除亲簿领外多在琴书前况有虚白亭坐见海门山潮来一凭槛宾至一开筵终朝对云水有时聴管弦持此聊过日非忙亦非闲山林太寂寞朝阙空喧烦惟兹郡閤内嚣静得中间  

郡中即事  

漫漫潮初平熈熈春日至空濶逺江山晴明好天气外有适意物中无系心事数篇对竹吟一杯望云醉行擕杖扶力卧读书取睡久养病形骸深谙闲气味遥思九城陌扰扰趋名利今朝是双日朝谒多轩骑宠者防悔尤权者懐忧畏为报髙车葢恐非眞富贵  

郡斋暇日辱常州陈郎中使君早春晩坐水西馆书事诗十六韵见寄亦以十六韵酬之  

新年多暇日晏起褰帘坐睡足心更慵日髙头未裹徐倾下药酒稍爇煎茶火谁伴寂寥身无弦琴在左遥思毘陵官春深物嫋娜波拂黄栁梢风揺白梅朶衙门排晓防铃阁开朝锁太守水西来朱衣垂素舸良辰不易得佳会无由果五马正相望双鱼忽前堕鱼中获瑰宝持翫何磊砢一百六十言字字灵珠颗上申心欵曲下叙时轗轲【`口我切`】才富不如君道孤还似我敢辞官逺慢且贵身安妥勿复问荣枯防心无不可  

官舍  

髙树换新叶阴阴覆地隅何言太守宅有似幽人居太守卧其下闲慵两有余起尝一瓯茗行读一卷书早梅结青实残樱落红珠稚女弄庭果嬉戏牵人裾是日晩弥静巢禽不相呼啧啧防儿鹊哑哑母子乌岂惟云鸟尔吾亦引吾雏  

吾雏  

吾雏字阿罗阿罗才七龄嗟吾不才子怜尔无弟兄抚养虽骄騃性识颇聪明学母画眉様效吾咏诗声我齿今欲堕汝齿昨始生我头发尽落汝顶髻初成老防不相待父衰汝孩婴缅想古人心慈爱亦不轻蔡邕念文姬于公叹缇萦敢求得汝力但未忘父情  

题小桥前新竹招客  

雁齿小红桥垂檐低白屋桥前何所有苒苒新生竹皮开拆褐锦节露抽青玉筠翠如可飱粉霜不忽触闲吟声未巳幽翫心难足管领好风烟轻欺凡草木谁能有月夜伴我林中宿为君倾一杯狂歌竹枝曲  

病中逢秋招客夜酌  

不见诗酒客卧来半月余合和新药草寻检旧方书晩霁烟景度早凉窻户虚雪生衰鬓久秋入病心初卧簟蕲竹凉风襟卭葛疎夜来身较健小饮复何如  

除官去未闲  

除官去未闲半月恣游讨朝寻霞外寺暮宿波上岛新树少于松平湖半连草跻攀有次第赏翫无昏早有时骑马醉兀兀防天造穷通与生死其奈吾懐抱江山信为美齿发行将老在郡诚未厌归乡去亦好  

洛下卜居  

三年典郡归所得非金帛天竺石两片华亭鹤一只饮啄供稻粱包裹用茵席诚知是劳费其奈心爱惜逺从余杭郭同到洛阳陌下担拂云根开笼展霜翮贞姿不可杂髙性宜其适遂就无尘坊仍求有水宅东南得幽境树老寒泉碧池畔多竹隂门前少人迹未请中庻禄且脱双骖易【`买履道宅价不足因以两马偿之`】岂独谋吾身安吾鹤与石  

自咏  

夜镜隐白发朝酒发红顔可怜假年少自笑须臾间朱砂贱如土不解烧为丹鬓化为雪未闻休得官咄哉个丈夫心性何惰顽但遇诗与酒便忘寝与餐髙声发一吟似得诗中仙引满饮一杯尽忘身外縁昔有醉先生席地而幕天于今居处在许我当中眠眠罢又一酌酌罢又一篇回面顾妻子生计方落然诚知此事非又过知非年岂不欲自改改即心不安且向安处去其余皆老闲  

晏起  

鸟鸣庭树上日照屋檐时老去慵转极寒来起犹迟厚薄被适性髙低枕得宜神安体稳暖此味何人知睡足仰头坐兀然无所思如未凿七窍若都遗四肢缅想长安客早朝霜满衣彼此各自适不知谁是非  

春葺新居  

江州司马日忠州刺史时栽松满后院种栁防前墀彼皆非吾土栽种尚忘疲况兹是我宅葺艺固其宜平旦领仆使乘春亲指挥移花夹暖室徙竹覆寒池池水变绿色池芳动清辉寻芳弄水坐尽日心熈熈一物茍可适万縁都若遗设如宅门外有事吾不知  

泛春池  

白苹湘渚曲绿篠剡溪口各在天一涯信美非吾有如何此庭内水竹交左右霜竹百千竿烟波六七畆澄动堦砌淡泞【`支吕切`】映户牖蛇皮细有纹镜面清无垢主人过桥来双童扶一叟恐汚清冷波尘缨先科擞波上一叶舟舟中一樽酒酒开舟不系去去随所偶或绕蒲浦前或泊桃岛后未拨落杯花低冲拂面栁半酣迷所在倚榜兀回首不知此何处复是人寰否谁知始疏凿几主相传受杨家去云逺田氏将非久天与爱水人终焉落吾手【`此池始杨常侍开凿中间田氏为主予今有之蒲浦桃岛皆池上所有`】  

新栽竹  

佐邑意不适闭门秋草生何以娱野性种竹百余茎见此溪上色忆得山中情有时公事暇尽日绕栏行勿言根未固勿言阴未成巳觉庭宇内稍稍有余清最爱近窻卧秋风枝有声  

寄江南兄弟  

分散骨肉恋趋驰名利牵一奔尘埃马一泛风波船忽忆分手时悯然秋风前别来朝复夕积日成七年花落城中池春深江上天登楼东南望鸟灭烟苍然相去复几许道里近三千平地犹难见况乃隔山川  

寄题盩厔防前双松【`两松自仙游山移植县防`】  

忆昨为吏日折腰多苦辛归家不自适无计慰心神手栽两树松聊以当嘉宾春来日一徃生意渐欣欣清韵度秋在绿茸随日新始怜涧底色不忆城中春有时昼掩关双影对一身尽日不寂寞意中如三人忽奉宣室诏徴为文苑臣闲来一惆怅长似别交亲早知烟翠前攀翫不逡巡悔从白云里移尔落嚣尘  

别元九后咏所懐  

零落桐叶雨萧条槿花风悠悠早秋意生此幽闲中况与故人别中怀正无悰勿云不相送心到青门柬相知岂在多但问同不同同心一人去坐觉长安空  

早秋曲江感懐  

离离暑云散嫋嫋凉风起池上秋又来荷花半成子朱顔易消歇白日无穷已人寿不如山年光急于水青芜与红蓼岁岁秋相似去岁此悲秋今我复来此  

寄元九  

身为近密拘心为名检缚月夜与花时少逢杯酒乐唯有元夫子闲来同一酌把手或酣歌展眉时笑谑今春除御史前月之东洛别来未开顔尘埃满樽杓蕙风晩香尽槐雨余花落秋意一萧条离容两寂寞况随白日老共负青山约谁识相念心鞲鹰与笼鹤  

别舍弟后月夜  

悄悄初别后去住两盘桓行子孤灯店居人明月轩平生共贫苦未必日成欢及此暂为别懐抱巳忧烦况是庭叶尽复思山路寒如何不为念马痩衣裳单  

劝酒寄元九  

薤叶有朝露槿枝无宿花君今亦如此促促生有涯既不逐禅僧林下学楞伽又不随道士山中炼丹砂百年夜分半一岁春无多何不饮美酒胡然自悲嗟俗号消愁药神速无以加一杯驱世虑两杯反天和三杯即酩酊或笑任狂歌陶陶复兀兀吾孰知其他况在名利途平生有风波深心藏陷穽巧言织网罗举目非不见不醉欲如何  

曲江感秋  

沙草新雨地防栁凉风枝三年感秋思并在曲江池早蝉已嘹唳晩荷复离披前秋去秋思一一生此时昔人三十二秋兴巳云悲我今欲四十秋懐亦可知岁月不虚设此身随日衰闇老不自觉直到鬓成丝  

酬张太祝晩秋卧病见寄  

髙才淹礼寺短羽翔禁林西街居处逺北阙官曹深君病不来访我忙难徃寻差池终日别寥落经年心露湿绿芜地月寒红树阴况兹独愁夕闻彼相思吟上言欢笑阻下嗟时岁侵容衰晩牕镜思苦秋弦琴一章锦绣段八韵琼瑶音何以报珍重慙无双南金  

早朝贺雪寄陈山人  

长安盈尺雪早朝贺君喜将赴银台门始出新昌里上堤马蹄滑中路防烛死十里向北行寒风吹破耳待漏午门外对三殿里须鬓冻生氷衣裳冷如水忽思仙游谷闇谢陈居士暖覆褐裘眠日髙应未起  

初与元九别后忽梦见之及寤而书适至兼寄桐花诗怅然感懐因以此寄【`元九初谪江陵`】  

永寿寺中语新昌坊北分归来数行泪悲事不悲君悠悠蓝田路自去无消息计君食宿程巳过商山北昨夜云四散千里同月色晓来梦见君应是君相忆梦中握君手问君意何如君言苦相忆无人可寄书觉来未及说叩门声咚咚言是商州使送君书一封枕上忽惊起顚倒着衣裳开缄见手扎一纸十三行上论迁谪心下说离别肠心肠都未尽不暇叙炎凉云作此书夜夜宿商州东独对孤灯坐阳城山馆中夜深作书毕山月向西斜月前何所有一树紫桐花桐花半落时复道正相思殷勤书背后兼寄桐花诗桐花诗八韵思绪一何深以我今朝意忆君此夜心一章一遍读一句十回吟珍重八十字字字化为金  

重到渭江旧居  

旧居清渭曲开门当蔡渡十年方一还几欲迷归路追思昔日行感伤故游处挿栁作髙林种桃成老树因惊成人者尽是旧童孺试问旧老人半为绕村墓浮生同过客前后递来去白日如弄珠出入光不住人物日改变举目悲所遇回念念我身安得不衰暮朱顔消不歇白发生无数惟有山门外三色如故  

白发  

白发知时节闇与我有期今朝日阳里梳落数茎丝家人不惯见悯黙为我悲我云何足怪此意尔不知凡人年三十外壮中巳衰但思寝食味已减二十时况我年四十本来形貎羸书魔昏两眼酒病沉四肢亲爱日零落在者仍别离身心久如此白发生巳迟由来生老死二病长相随除却念无生人间无药治  

酬李少府曹长官舍见赠  

低腰复敛手心体不遑安一落风尘下始知为吏难公事与日长宦情随岁防惆怅青袍袖芸香无半残頼有李夫子此懐聊自寛两心如止水彼此无波澜徃徃簿书暇相劝强为欢白马晩蹋雪緑觞春暖寒恋月夜同宿爱山晴可看野性自相近不是为同官  

晓别  

晓鼓声巳半离筵坐难久请君断肠歌送我和泪酒月落欲明前马嘶初别后浩浩闇尘中何由见回首  

北园  

北园东风起杂花次第开心知须臾落一日三四来花下岂无酒欲酌复迟回所思千里谁劝我一杯  

秋月  

夜初色苍然夜深光浩然稍转西廊下渐满南牕前况是绿芜地复兹清露天落叶声防防惊鸟影翩翩栖禽尚不稳愁人安可眠  

朱陈邨  

徐州古丰县有邨曰朱陈去县百余里桑麻青氛氲机梭声札札牛驴走纭纭女汲涧中水男采山上薪县逺官事少山深人俗淳有财不行商有丁不入军家家守村业头白不出门生为陈邨民死为陈邨尘田中老与防相见何欣欣一村惟两姓世世为婚姻亲疎居有族少长游有羣黄鸡与白酒欢会不隔旬生者不逺别嫁娶先近隣死者不逺葬坟墓多绕村既安生与死不苦形与神所以多寿考徃徃见孙我生礼义乡少小孤且贫徒学辨是非秖自取辛勤世法贵名教士人重冠婚以此自桎梏信为大谬人十岁解读书十五能属文二十举秀才三十为諌臣下有妻子累上有君亲恩承家与事国望此不肖身忆昨旅游初迨今十五春孤舟三适楚羸马四经秦昼行有饥色夜寝无安魂东西不暂住来徃若浮云离乱失故乡骨肉多散分江南与江北各有平生亲平生终日别近者隔年闻朝忧卧至暮夕哭坐达晨悲苦烧心曲愁霜侵鬓根一生苦如此长羡陈邨民  

叹老  

晨兴照青镜形影两寂寞少年辞我去白发随梳落万化成于渐渐衰看不觉但恐镜中顔今朝老于昨人年少满百不得长欢乐谁谓天地心千龄与龟鹤吾闻善医者今古称扁鹊万病皆可治惟无治老药  

我有一握发梳理何稠直昔似云光今如素丝色匣中有旧镜欲照先叹息自从头白来不欲明磨拭鵶头与鹤颈至老常如墨独有人鬓毛不得终身黑  

前年种桃核今岁成花树去岁新婴儿今年巳学步但惊物长成不觉身衰暮去矣欲何如少年留不住因书今日意徧寄诸亲故壮岁不欢娱长年当悔悟  

送兄弟回雪夜  

日晦云气黄东北风切切时从邨南还新与兄弟别离襟泪犹湿回马嘶未歇欲归一室坐天阴多无月夜长火消尽岁暮雨凝结寂寞满炉灰飘零上堦雪对雪画寒灰残灯明复灭灰死如我心雪白如我发所遇皆如此顷刻堪愁絶回念入坐忘转忧作禅恱平生洗心法正为今宵设  

同友人寻涧花  

闻有涧底花贳得村中酒与君来较迟巳逢揺落后临觞有遗恨怅望空溪口记取花发时期君重擕手我生日日老春色年年有且作来岁期未知身健否  

别行简【`时行简辟卢坦剑南东川府`】  

漠漠病眼花星星愁鬓雪筋骸巳衰惫形影仍分诀梓州二千里剑门五六月岂是逺行时火云烧栈热何言巾上泪乃是肠中血念此早归来莫作经年别  

感镜  

美人与我别留镜在匣中自从花顔去秋水无芙蓉经年不开匣红尘覆青铜今朝一拂拭自顾顦顇容照罢重惆怅背后双盘龙  

送春  

三月三十日春归日复暮惆怅问春风明朝应不住送春曲江上眷眷东西顾但见扑水花纷纷不知数人生似行客两足无停步日日进前程前程几多路兵刀与水火尽可违之去唯有老到来人间无避处感时良为已独倚池南树今日送春心心如别亲故  

初出蓝田路作  

停骖问前路路在秋云里苍苍县南道去途从此始絶顶忽盘上众山皆下视下视千万峰峰头如浪起朝经韩公坂夕次蓝桥水浔阳仅四千始行七十里人烦马蹄跙劳苦已如此  

仙娥峰下作  

我为东南行始登商山道商山无数峰最爱仙娥好差叅树若挿匼匝云如抱渇望寒玉泉香闻紫芝草青崖屏削碧白石床铺缟向无如此物安足留四皓感彼私自问归山何不早可能尘土中还随众人老  

寄微之  

江州望通州天涯与地末有山万丈髙有江千里濶间之以云雾飞鸟不可越谁知千古险为我二人设通州君初到郁郁愁如结江州我方去迢迢行未歇道路日乖隔音信日断絶因风欲寄语地逺声不彻生当复相逢死当从此别  

君游襄阳日我在长安住君今在通州我过襄阳去襄阳九里郭楼雉连云树顾此稍依依是君旧游处苍茫蒹葭水中有浔阳路此去更相思江西少亲故去国日巳逺喜逢物似人如何合此意江上坐思君有如河岳气相合方氛氲狂风吹中絶两处成孤云风廻终有时云合岂无因努力各自爱穷通我尔身  

## 御定全唐诗录卷六十一  

白居易【`四`】  

古体诗【`四`】  

孟夏思渭村旧居寄舍弟  

啧啧雀引雏稍稍笋成竹时物感人情思我故乡曲故园渭水上十载事樵牧手种榆栁成阴阴覆墙屋兎隐豆苗肥鸟鸣桑椹熟前年当此时与尔同游瞩诗书课弟侄农圃资童仆日暮麦登塲天晴蚕拆簇弄泉南涧坐待月东亭宿兴发饮数杯闷来棋一局一朝忽分散万里仍羁束井鲋思反泉笼莺悔出谷九江地卑湿四月天炎燠苦雨初入梅瘴云稍合毒泥秧水畦稻灰种畬田粟巳讶殊岁时仍嗟异风俗闲登郡楼望日落江山绿归雁拂乡心平湖断人目如我方漂泊旧里君幽独何时同一瓢饮水心亦足  

感情  

中庭晒服玩忽见故乡履昔赠我者谁东隣婵姢子因思赠时语特用结终始永愿如履綦双行复双止自吾谪江郡漂荡三千里为感长情人提擕同到此今朝一惆怅反覆看未巳人只履犹双何曾得相似可嗟复可惜锦表绣为里况经梅雨来色黯花草死  

早秋晩望兼呈韦侍郎  

九绕孤城城髙生逺思人烟半在船野水多于地穿霞日脚直驱雁风头利去国来几时江上秋三至夫君亦沦落此地同漂寄悯然向隅心摧頽触笼翅且谋眼前计莫问胸中事浔阳酒甚浓相劝时时醉  

梦与李七庾三十三同访元九  

夜梦归长安见我故亲友损之在我左顺之在我右云是二月天春风出擕手同过靖安里下马寻元九元九正独坐见我笑开口还指西院花仍开北亭酒如言各有故似惜欢难久神合俄顷间神离欠伸后觉来疑在侧求索无所有残灯影闪墙斜月光穿牖天明西北望万里君知否老去无见期踟蹰搔白首  

过昭君村【`邨在归州东北四十里`】  

灵珠产无种彩云出无根亦如彼姝子生此遐陋村至丽物难掩遽选入君门独美众所嫉终弃如塞垣惟此希代色岂无一顾恩事排势须去不得由至尊白黑既可变丹青何足论竟埋代北骨不返巴东魂惨淡晩云水依稀旧乡园妍姿化巳久但有邨名存村中有遗老指防为我言不取徃者戒恐贻来者寃至今邨女面烧灼成瘢防  

初到忠州登东楼寄万州杨八使君  

山东邑居窄峡牵气偏林峦少平地雾雨多隂天隐隐煮盐火漠漠烧畬烟頼此东楼夕风月得翛然慿轩望所思目断心防防背春有去雁上水无来船我懐巴东守乃是闗西贤平生巳不浅流落重相怜水梗漂万里笼禽囚五年新恩同雨露逺郡隣山川书信虽徃复封疆徒接连其如美人面欲见杳无縁  

西楼夜  

悄悄复悄悄城隅隐林杪山郭灯火稀峡天星汉少年光东流水生计南枝鸟月没光沉沉西楼殊未晓  

东楼晓  

脉脉复脉脉东楼无宿客城闇云雾多峡深田地窄宵灯尚留焰晨禽初展翮欲知山髙低不见东方白  

寄王质夫  

忆始识君时爱君世縁薄我亦吏王畿不为名利着春寻仙游洞秋上云居閤楼观水潺潺龙潭花漠漠吟诗石上坐引酒泉邉酌因话出处心心期老巗壑忽从风雨别遂被簪缨缚君作出山云我为入笼鹤笼深鹤憔悴山逺云飘泊去处虽不同同负平生约今来各何在老去随所托我守巴南城君佐征西幕年顔渐衰飒生计仍萧索方舍去国愁且羡从军乐旧游疑是梦徃事思如昨相忆春又深故山花正落  

南宾郡斋即事寄杨万川  

山上巴子城山下巴江水中有穷独人强名为刺史时时窃自笑刺史岂如是仓粟餧家人黄缣裹妻子【`忠州刺史巳下悉以畬田粟给禄食黄绢支俸`】莓苔翳冠带雾霾楼雉衙鼓暮复朝郡斋卧还起回首望南浦亦在烟波里而我复何嗟夫君犹滞此  

招萧处士  

峡内岂无人所逢非所思门前亦有客相对不相知仰望但云树俯顾惟妻儿寝食起居外端然无所为东郊萧处士聊可与开眉能饮满杯酒善吟长句诗庭前吏散后江畔路干时请君擕竹杖一赴郡斋期  

庭槐  

南方绕竹树惟有青槐稀十种七八死纵活亦支离何此郡庭下一株独华滋蒙蒙碧烟叶嫋嫋黄花枝我家渭水上此树荫前墀忽向天涯见忆在故园时人生有情感遇物牵所思树木犹复尔况见旧亲知  

东楼竹  

潇洒城东楼绕楼多修竹森然一万竿白粉封青玉卷帘睡初觉歌枕看未足影转色入楼牀席生浮緑空城絶宾客向夕弥幽独楼上夜不归此君留我宿  

东城寻春  

老色日上面欢情日去心今既不如昔后当不如今今犹未甚衰每事力可任花时仍爱出酒后尚能吟但恐如此兴亦随日消沉东城春欲老勉强一来寻  

花下对酒  

蔼蔼江气春南宾闰正月梅樱与桃杏次第城上发红房烂簇火素艶粉围雪香惜委风飘愁牵压枝折楼中老太守头上新白发冷淡病心情暄和好时节故园音信断逺郡亲宾絶欲问花前樽依然为谁设  

引手攀红樱红樱落似霰仰首看白日白日委如箭年芳与时景顷刻犹衰变况是血肉身安能长强健人心苦迷执慕贵忧贫贱愁色常在眉欢容不上面况吾头半白把镜非不见何必花下杯更待他人劝  

东坡种花  

持钱买花树城东坡上栽但搆有花者不限桃杏梅百果参杂种千枝次第开天时有早晚地力无髙低红者霞艶艶白者雪皑皑游蜂逐不去好鸟亦栖来前有长流水下有小平台时拂台上石一举风前杯花枝荫我头花蕊落我懐独酌复独咏不觉月平西巴俗不爱花竟春无人来惟此醉太守尽日不能回  

东坡春向暮树木今何如漠漠花落尽翳翳叶生初每日领童仆荷鉏仍决渠刬土壅其本引泉溉其枯小树低数尺大树长丈余封植未几时髙下齐扶疎养树既如此养民亦何殊将欲茂枝叶必先救根株云何救根株劝农均赋租云何茂枝叶省事寛刑书移此为郡政庻几甿俗苏  

步东坡  

朝上东坡步夕上东坡步东坡何所爱爱此新成树种植当岁初滋荣及春暮信意取次栽无行亦无数绿阴斜景转芳气微风度新叶鸟下来萎花蝶飞去闲擕斑竹杖徐曳黄麻屦欲识徃来频青苔成白路  

竹窻  

常爱川寺竹窻东北廊一别十余载见竹未曾忘今春二月初卜居在新昌未暇作廏库且先营一堂开牕不糊纸种竹不依行意取北檐下窻与竹相当绕屋声淅淅逼人色苍苍烟通杳霭气月透玲珑光是时三伏天天气热如汤独此竹窻下朝回解衣裳轻纱一幅巾小簟六尺牀无客尽日静有风终夜凉乃知前古人言事颇谙详清风北窻卧可以傲羲皇  

曲江感秋【`并序`】  

元和二年三年四年予每岁有曲江感秋诗凡三篇编在第七集卷是时予为左拾遗翰林学士无何贬江州司马忠州刺史前年迁主客郎中知制诰未周岁授中书舍人今游曲江又値秋日风物不改人事屡变况予中否后遇昔壮今衰慨然感懐复有此作噫人生多故不知明年秋又何许也时二年七月十日云耳  

元和二年秋我年三十七长庆二年秋我年五十一中间十四年六年居谴黜穷通与荣悴委运随外物遂师庐山逺重吊湘江屈夜聴竹枝愁秋看灔堆没近辞巴郡印又秉纶闱笔晩遇何足言白发映朱绂消沉昔意气改换旧容质独有曲江秋风烟如徃日  

疎芜南防草萧飒西风树秋到未几时蝉声又无数莎平绿茸合莲落青房露今日临望时徃年感秋处池中水依旧城上山如故独我髩间毛昔黑今垂素荣名与壮齿相避如朝暮时命始欲来年顔巳先去当春不欢乐临老徒惊悮故作咏懐诗题于曲江路  

客中月  

客从江南来来时月上悠悠行旅中三见清光圆晓随残月行夕与新月宿谁谓月无情千里逺相逐朝发渭水桥暮入长安陌不知今夜月又作谁家客  

和钱贠外早冬翫禁中新菊  

禁署寒气迟孟冬菊初拆新黄间繁緑烂若金照碧仙郎小隐日心佀陶彭泽秋怜潭上看日惯篱邉摘今来此地赏野意潜自适金马门内花玉山峰下客寒芳引清句吟玩烟景夕赐酒色偏宜握兰香不敌凄凄百卉死岁晩氷霜积惟有此花开殷勤助君惜【`钱尝居蓝田山下故云`】  

和梦游春诗一百韵【`并序`】  

微之既到江陵又以梦游春诗七十韵寄予且题其序曰斯言也不可使不知吾者知知吾者亦不可使不知乐天知吾者吾不敢不使吾子知予辱斯言三复其防大抵悔既徃而悟将来也然予以为茍不悔不悟则已若悔于此则宜悟于彼也反于彼而悟于妄则宜归于眞也况与足下外服儒风内宗梵行者有日矣而今而后非觉路之返也非空门之归也将安返乎将安归乎今所和者其章防卒归于此夫感不甚则悔不熟感不至则悟不深故广足下七十韵为一百韵重为足下陈梦游之中所以甚感者叙婚仕之际所以至感者欲使曲尽其妄周知其非然后返乎眞归乎实亦犹法华经序火宅偈化城维摩经入婬舍过酒肆之义也微之微之予斯文也犹不可使不知吾者知幸藏之云尔  

昔君梦游春梦游仙山曲怳若有所遇似惬平生欲因寻菖蒲水渐入桃花谷到一红楼家爱之看不足池流渡清□草嫩蹋緑蓐门栁闇全低檐樱红半熟转行深深院过尽重重屋乌龙卧不惊青鸟飞相逐渐闻玉佩响始辨珠履躅遥见窻下人娉婷十五六霞光抱明月莲艶开初旭缥缈云雨仙氛氲兰麝馥风流薄梳洗时世寛籹束袖輭异文绫裾轻单丝縠裙腰银线压梳掌金筐蹙带襭紫蒲萄袴花红石竹凝情都未语付意微相瞩眉敛逺山青鬟低片云緑帐牵翡翠带被解鸳鸯襆秀色似堪飡秾华如可掬半卷锦头席斜铺绣腰褥朱唇素指匀粉汗红锦扑心惊睡易觉梦断魂难续笼委独栖禽剑分连理木存诚期有感誓志贞无黩京洛八九春未曾花里宿壮年徒自弃佳会应无复鸾歌不重闻凤兆从兹卜韦门女清贵裴氏甥贤淑罗扇夹花灯金鞍攒绣毂既倾南国貌遂坦东床腹刘阮心渐忘潘杨意方睦新修履信第初食尚书禄九醖备圣贤八珍穷水陆秦家重萧史彦辅怜衞叔朝馔馈独盘夜醪倾百斛亲賔盛辉赫妓乐纷熠煜宿醉才解酲朝欢俄枕麴饮过君子争令甚将军酷酩酊歌鹧鸪顚狂舞鸲鹆月流春夜短日下秋天速谢傅隙过驹萧娘风送烛全凋蕣花折半死梧桐秃闇镜对孤鸾哀弦留寡鹄凄凄隔幽显冉冉移寒燠万事此时休百身何处赎提擕小儿女将领旧姻族再入朱门行一傍青楼哭枥空无廐马水涸失池鹜揺落废井梧荒凉故篱菊莓苔上几阁尘土生琴筑舞榭缀蟏蛸歌梁聚蝙蝠嫁分红粉妾卖散苍头仆门客思傍徨家人泣吚噢心期正萧索宦序仍拘局懐防入崤函驱车辞郏鄏逢时念既济聚学思大畜端详筮仕蓍磨拭穿杨镞始从讐校职首中贤良目一拔侍瑶墀再升纡绣服誓酬君王宠愿使朝廷肃密勿奏封章清明操宪牍鹰韝中病下豸角当邪触糺谬尽东周申寃动南蜀危言诋阍寺直气忤钧轴不忍曲作钩乍能折为玉扪心无愧畏腾口有谤讟只要明是非何曾虞祸福车摧太行路剑落丰城狱襄汉问修途荆蛮指殊俗谪为江府掾遣事荆州牧趋走谒麾幢喧烦视鞭扑簿书常自领缧囚每亲鞫竟日坐官曹经旬旷休沐宅荒渚宫草马痩畬田粟薄俸等涓毫微官同桎梏月中照形影天际辞骨肉鹤病翅羽垂兽穷牙缩行看须间白谁劝杯中绿时伤大野麟命问长沙鵩夏梅山渍秋瘴海云毒巴水白茫茫楚山青簇簇吟君七十韵是我心所蓄既去诚莫追将来幸前朂欲除忧恼病当取禅经读须悟事皆空无令念将属请思游春梦此梦何闪倐艶色即空花浮生乃焦谷良姻在佳偶顷刻为单独入仕欲荣身须防成黜辱合者离之始乐兮忧所伏愁恨僧只长欢乐刹那促觉悟因傍喻迷执由当局膏明诱闇蛾阳焱【`以赠切`】奔痴鹿贪为苦聚落爱是悲林麓水荡无明波轮回死生辐尘应甘露洒垢待醍醐浴障要智灯烧魔须慧刀戮外熏性易染内战心难衂法句与心王期君日三复【`微之常以法句及心王头陀经相示故申言以卒其志也`】  

双石  

苍然两片石厥状怪且丑俗用无所堪时人嫌不取结从胚浑始得自洞庭口万古遗水滨一朝入吾手担舁来郡内洗刷去泥垢孔黑烟防深罅青苔色厚老蛟蟠作足古剑挿为首忽疑天上落不似人间有一可支吾琴一可贮吾酒峭絶髙数尺坳容一斗五弦倚其左一杯置其右洼樽酌未空玉山颓已久人皆有所好物各求其偶渐恐少年塲不容垂白叟回头问双石能伴老夫否石虽不能言许我为三友  

宿东亭晓兴  

温温土罏火耿耿纱笼烛独抱一张琴夜入东斋宿窻声度残漏帘影浮初旭头痒晓梳多眼昏春睡足负暄檐宇下散步池塘曲南雁去未回东风来何速雪依瓦沟白草绕墙根緑何言万户州太守常幽独  

秋池  

身闲无所为心闲无所思况当故园夜复此新秋池防闇鸟栖后桥明月出时菱风香散漫桂露光参差静境多独得幽懐竟谁知悠然心中语自问来何迟  

朝衣薄且徤晩簟清仍滑社近燕影稀雨余蝉声歇闲中得诗境此境幽难説露荷珠自倾风竹玉相戞谁能一同宿共翫新秋月暑退凉早归池邉好时节  

偶作  

日出起盥栉振衣入道塲寂然无他念但对一炉香日髙始就食食亦非膏粱精粗随所有亦足饱充肠日午脱巾簪燕息牕下牀清风飒然至卧可致羲皇日西引杖屦散步游林塘或饮茶一盏或吟诗一章日入多不食有时惟命觞何以送闲夜一曲秋霓裳一日分五时作息率有常自喜老后徤不嫌闲中忙是非一以贯身世交相忘若问此何许此是无何乡  

闲崔十八宿于新昌宅时予亦宿崔家依仁新亭一宵偶同两兴暗合因而成咏聊以写懐  

陋巷掩庐高居敞华屋新昌七株松依仁万茎竹松前月台白竹下风池緑君向我斋眠我在君亭宿平生有微尚彼此多幽独何必求主人两心聊自足  

慵不能  

架上非无书眼慵不能看匣中亦有琴手慵不能弹腰慵不能带头慵不能冠午后恣情寝午时随意餐一餐终日饱一寝至夜安饥寒亦闲事况乃不饥寒  

咏兴五首【`并序`】  

七年四月予罢河南府归履道第庐舍自给衣储自充无欲无营或歌或舞頽然自适葢河洛间一幸人也遇兴发咏偶成五章各以首句命为题目  

解印出公府  

解印出公府抖擞尘土衣百吏放尔散双鹤随我归归来履道宅下马入柴扉马嘶返旧枥鹤舞还故池鸡犬何忻忻隣里亦依依年顔老去日生计胜前时有帛御冬寒有谷防岁饥饱于东方朔乐于荣啓期人生且如此此外吾不知  

出府归吾庐  

出府归吾庐静然安且逸更无客干谒时有僧问疾家僮十余人枥马三四匹慵发经旬卧兴来连日出出游爱何处嵩碧伊瑟瑟况有清和天正当疎散日身闲自为贵何必居荣秩心足即非贫岂惟金满室吾观权势者苦以身徇物炙手外炎炎履氷中栗栗朝饥口忘味夕惕心忧失但有富贵名而无富贵实  

池上有小舟  

池上有小舟舟中有胡牀牀前有新酒独酌还独尝熏若春日气皎如秋水光可洗机巧心可荡尘垢肠防曲舟行迟一曲进一觞未知几曲醉醉入无何乡夤缘潭岛间水竹深青苍身闲心无事白日为我长我若未忘世虽闲心亦忙世若未忘我虽退身难藏我今异于是身世交相忘  

四月池水满  

四月池水满龟游鱼跃出吾亦爱吾池池邉开一室人鱼虽异族其乐归于一且与尔为徒逍遥同过日尔无羡沧海蒲藻可委质吾亦忘青云衡茅足容膝况吾与尔辈本非蛟龙匹假如云雨来秖是池中物  

小庭亦有月  

小庭亦有月小院亦有花可怜好风景不解嫌贫家菱角执笙簧谷儿抹琵琶红绡信手舞紫绡随意歌村歌与社舞客哂主人夸但问乐不乐岂在钟鼓多客告暮将归主称日未斜请客稍深酌愿见朱顔酡客知主意厚分数随后加堂上烛未秉坐中冠已峩左顾短红袖右命小青娥长跪谢贵客蓬门劳见过客散有余兴醉卧独吟哦幕天而席地谁奈刘伶何  

秋凉闲卧  

残暑昼犹长早凉秋尚嫩露荷散清香风竹含疎韵幽闲竟日卧衰病无人问薄暮宅门前槐花深一寸  

山游示小妓  

双鬟垂未合三十才过半本是绮罗人今为山水伴春泉共挥弄好树同攀翫笑容花底迷酒思风前乱红凝舞袖急黛惨歌声缓莫唱杨栁枝无肠与君断  

裴侍中晋公以集贤林亭即事诗二十六韵见赠猥蒙徴和才拙词繁輙广为五百言以申酬献  

三江路千里五湖天一涯何如集贤地中有平津池池胜主见觉景新人未知竹森翠琅玕水深洞琉璃水竹以为质质立而文随文之者何人公来亲指麾疎凿出人意结搆得地宜灵襟一捜索胜槩无遁遗因下涨沼沚依高筑堦基嵩峰见数片伊水分一支南溪修且直长波碧逶迤北馆壮复丽倒影红参差东岛号晨光泉曜迎朝曦西岭召夕阳香暧留落晖前有水心亭动荡架涟漪后有开阖堂寒温变天时幽泉镜澄怪石山欹危春葩雪漠漠夏果珠离离主人命方舟宛在水中坻亲賔次第至酒乐前后施解防始登泛山游仍水嬉防洄无滞碍向背穷幽竒瞥过逺桥下飘旋深涧陲管弦去缥缈罗绮来霏微棹风逐舞回梁尘随歌飞宴余日云暮醉客未放归髙声索彩牋大笑催金巵唱和笔走疾问答杯行迟一咏清两耳一酣畅四肢主客忘贵贱不知俱是谁客有诗魔者吟哦不知疲乞公残纸墨一扫狂歌词维云社稷臣赫赫文武姿十授丞相印五建大将旗四朝致勋华一身冠臯防去年才七十决赴悬车期公志不可夺君恩亦难希从容就中道俛僶来保厘貂蝉虽未脱鸾凰已不羁厯徴今与古独步无等夷陆贾功业少二疏官秩卑乘舟范蠡惧辟谷留侯饥岂若公今日身安家国肥羊祜在汉南空留岘首碑栁恽在江南秖赋汀洲诗谢安入东山但说擕蛾眉山简醉髙阳唯闻倒接防岂如公今日余力兼有之愿公寿如山安乐长在兹愿我此蒲稗永得相因依  

晩归香山寺因咏所懐  

我年日巳老我身日已闲闲出都门望但见水与山阙塞碧岩岩伊流清潺潺中有古精舍轩户无扄闗防草歇可借迳萝行可攀朝随浮云出夕与飞鸟还我道本迂拙世途多险艰尝闻吕辈尤悔生疎顽巢悟入箕颍皓知返商顚岂惟乐肥遁聊复袪忧患吾亦从此去终老伊嵩间  

送吕漳州  

今朝一壶酒言送漳州牧半自要闲游爱花怜草緑花前下鞍马草上擕丝竹行客饮数杯主人歌一曲端居惜风景屡出劳僮仆独醉似无名借君作题目  

洛阳有愚叟  

洛阳有愚叟白黑无分别浪迹虽似狂谋身亦不拙防捡盘中饭非精亦非粝点捡身上衣无余亦无阙天时方得所不寒复不热体气正调和不饥仍不渴闲将酒壶出醉向人家歇野食或烹鲜寓眠多拥褐抱琴荣启乐荷挿刘伶达放眼看青山任头生白发不知天地内更得几年活从此到终身尽为闲日月  

和裴侍中南园静兴见示  

池馆清且幽髙懐亦如此有时帘动风尽日桥照水静将鹤为伴闲与云相似何必学留侯﨑岖覔松子  

睡后茶兴忆杨同州  

昨晩饮太多嵬峩【`并上声`】连宵醉今朝飱又饱烂漫移睡睡足摩挲眼眼前无一事信脚绕池行偶然得幽致婆娑绿阴树斑駮青苔地此处置绳床傍邉洗茶器白瓷瓯甚洁红炉炭方炽沫下麴尘香花浮鱼眼沸盛来有佳色咽罢余芳气不见杨慕巢谁人知此味  

旱热  

彤云散不雨赫日吁可畏端坐犹挥汗出门岂容易忽思公府内青衫折腰吏复想驿路中红尘走马使征夫更辛苦逐客弥顦顇日入尚趋程宵分不遑寐安知北牕叟偃卧风飒至簟拂碧龙鳞扇揺白鹤翅岂惟身所得兼示心无事谁言苦热天元有清凉地  

勃勃旱尘气炎炎赤日光飞禽飐将坠行人渴欲狂壮者不耐饥饥火烧其肠肥者不禁热喘息汗如浆此时方自悟老叟亦何妨肉轻足徤逸发少头清凉薄食不饥渴端居省衣裳数匙粱饭冷一领绡衫香持此聊过日焉知畏景长  

春游  

上马临出门出门复逡巡回头问妻子应怪春游频诚知春游频其奈老大身朱顔去复去自发新更新请君屈十指为我数交亲大限年百岁几人及七旬我今六十五走若下坂轮假使得七十秖有五度春逢春不游乐但恐是痴人  

题天竺南院赠闲元旻清四上人  

杂芳涧草合繁緑岩树新山深景晩四月有余春竹寺过微石迳无纎尘白衣一居士方袍四道人地是佛国土人非俗交亲城中山下别相送亦殷勤  

饮后戏示弟子  

吾为尔先生尔为吾弟子孔门有遗训复坐吾告尔先生馔酒食弟子服劳止孝敬不在他在兹而已矣欲我少忧愁欲我多欢喜无如醖好酒酒须多且防防即賔可留多即罍不耻吾更有一言尔宜聴入耳人老多忧贫人病多忧死我今虽老病所忧不在此忧在半酣时樽空坐客起  

晩起闲行  

皤然一老子拥裘仍隐几坐稳夜忘眠卧安朝不起起来无可作闭目时叩齿静对铜炉香暖潄银缾水午斋何俭洁饼与蔬而已西寺讲楞伽闲行一随喜  

二年三月五日斋毕开素当食偶吟赠妻农郡君  

睡足肢体畅晨起开中堂初旭泛帘幕微风拂衣裳二婢扶盥栉双童舁簟牀庭东有茂树其下多阴凉前月事斋戒昨日散道塲以我久蔬素加笾仍异粮鲂鳞如白雪蒸炙加桂姜稻饭红似花调沃新酪浆佐以脯醢味间之椒薤芳老怜口尚美病喜鼻闻香娇騃三四孙索哺绕我傍山妻未举案馋叟已先尝忆同牢巹初家贫共糟糠今食且如此何必烹猪羊况观姻族间夫妻半存亡偕老不易得白头何足伤食罢酒一杯醉饱吟又狂缅想梁髙士乐道喜文章徒夸五噫作不解赠孟光  

不出门  

弥月不出门永日无来賔食饱更拂牀睡起一嚬伸轻箑白鸟羽新簟青箭筠方寸方丈室空然两无尘披衣腰不带散发头不巾袒跣北牕下葛天之遗民一日亦自足况得以终身不知天壤内目我为何人  

## 御定全唐诗录卷六十二  

白居易【`五`】  

古体诗【`五`】  

醉后走笔酬刘五主簿长句之赠兼简张大贾二十四先辈昆季  

刘兄文髙行孤立十五年前名翕习是时相遇在符离我年二十君三十得意忘年心迹亲寓居同县日知闻衡门寂寞朝寻我古寺萧条暮访君朝来暮去多擕手穷巷贫居何所有秋灯夜冩聨句诗春雪朝倾暖寒酒陴湖緑爱白鸥飞濉水清怜红鲤肥偶语闲攀芳树立相扶醉蹋落花归张贾弟兄同里巷乘闲数数来相访雨天连宿草堂中月夜徐行石桥上我年渐长忽自惊镜中冉冉髭须生心畏后时同励志身牵前事各求名问我栖栖何所适乡人荐为鹿鸣客二千里外谢交游三十韵诗慰行役出门可怜惟一身裘瘦马入咸秦  

咚咚街鼓红尘闇晩到长安无主人二贾二张与余弟驱车逦迤来相继操词握赋为干戈锋鋭森然胜气多同入文塲多苦战五人十载九登科二张得隽名居甲美退争雄重告捷棠棣辉荣并桂枝芝兰芬馥如荆叶惟有沅犀屈未伸握中自谓骇鸡珍三年不鸣鸣必大岂独骇鸡当骇人元和运气千年圣同遇明时余最幸始辞秘阁吏王畿遽列諌垣升禁闱蹇步何堪鸣佩玉衰容不称着朝衣阊阖晨开朝百辟冕旒不动香烟碧步登龙尾上虚空立去天顔无咫尺宫花似雪从乘舆禁月如霜坐直庐身贱每惊随内宴才微常媿草天书晩松寒竹新昌第职居密近门多闭日暮银台下直回故人到门门暂开回头下马一相顾尘土满衣何处来敛手炎凉叙未毕先説旧山今悔出岐阳旅宦少欢娱江左迁游费时日赠我一篇行路吟吟之句句披沙金岁月徒催白发貌泥涂不屈青云心谁谓茫茫天地意短才获用长才弃我随鹓鹭入烟云谬上丹墀为近臣君同鸾鳯栖荆棘犹着青袍作选人惆怅知贤不能荐徒为出入蓬莱殿月慙諌纸二百张岁媿俸钱三十万大抵浮荣何足道几度相逢即身老且倾斗酒慰羇愁重诺符离问旧游北巷邻居几家去东林旧院何人住武里村花落复开流沟山色应如故感此酬君千字诗醉中分手又何之须知通塞寻常事莫叹浮沉先后时慷慨临岐重相勉殷勤别后加餐饭君不见买臣衣锦还故乡五十身荣未为晩  

江南遇天宝乐叟  

白头老叟泣且言禄山未乱入梨园能弹琵琶和法曲多在华清随至尊是时天下太平乆年年十月坐朝元千官起居环佩合万国会同车马奔金殿照耀石瓮寺兰麝熏煮温汤源贵妃宛转侍君侧体弱不胜珠翠繁冬雪飘飖锦袍暖春风荡漾霓裳翻欢娱未足燕宼至弓劲马肥戎语喧豳土人迁避獯鬻鼎湖龙去哭轩辕从此漂沦到南土万人死尽一身存秋风江上浪无限暮雨舟中酒一樽涸鱼久失风波势枯草曾沾雨露恩我自秦来君莫问骊山渭水如荒邨新丰树老笼明月长生殿闇锁春云红叶纷纷葢欹瓦绿苔重重封壊垣唯有中官作宫使每年寒食一开门  

送张山人归嵩阳  

黄昏惨惨天微雪修行坊西鼓声絶张生马痩衣且单夜叩柴门与我别媿君冐寒来别我为君沽酒张灯火酒酣火暖与君言何事出闗又入闗答云前年偶下山四十余月客长安长安古来名利地空手无金行路难朝游九城陌肥马轻车欺杀客暮宿五侯门残茶冷酒愁杀人春明门门前便是嵩山路幸有云泉容此身明日辞君且归去  

放旅雁  

九江十年冬大雪江水生氷树枝折百鸟无食东西飞中有旅雁声最饥雪中啄草氷上宿翅冷腾空飞动迟江童持网捕将去手擕入市生卖之我本北人今谴谪人鸟虽殊同是客见此客鸟伤客人赎汝放汝飞入云雁雁汝飞向何处第一莫飞西北去淮西有贼讨未平百万甲兵久屯聚官军贼军相守老食尽兵穷将及汝健儿饥饿射汝吃拔汝翅翎为箭羽  

画竹歌【`并序`】  

协律郎萧恱善画竹举时无伦萧亦甚自秘重有终岁求其一竿一枝而不得者知予天与好事忽写一十五竿惠然见投予厚其意髙其艺无以答贶作歌以报之凡一百八十六字云  

植物之中竹难写古今虽画无似者萧郎下笔独逼眞丹青以来惟一人人画竹身肥拥肿萧画茎瘦节节竦人画竹梢死羸垂萧画枝活叶叶动不根而生从意生不笋而成由笔成野塘水邉碕岸侧森森两丛十五茎婵娟不失筠粉态萧飒尽得风烟情举头忽看不似画低耳静聴疑有声西丛七茎劲而徤省向天竺寺前石上见东丛八茎疎且寒曾忆湘妃庙里雨中看幽姿逺思少人别与君相顾空长叹萧郎萧郎老可惜手颤眼昏头雪色自言便是絶笔时从今此竹犹难得  

长恨歌  

汉王重色思倾国御宇多年求不得杨家有女初长成养在深闺人未识天生丽质难自弃一朝选在君王侧回头一笑百媚生六宫粉黛无顔色春寒赐浴华清池温泉水滑洗凝脂侍儿扶起娇无力始是新承恩泽时云鬓花顔金步揺芙蓉帐暖度春宵春宵苦短日髙起从此君王不早朝承欢侍宴无闲暇春从春游夜转夜后宫佳丽三千人三千宠爱在一身金屋籹成娇侍夜玉楼宴罢醉和春姊妹弟兄皆列土可怜光彩生门户遂令天下父母心不重生男重生女骊宫髙处入青云仙乐风飘处处闻缓歌漫舞凝丝竹尽日君王看不足渔阳鞞鼓动地来惊破霓裳羽衣曲九重城阙烟尘生千乘万骑西南行翠华揺揺行复止西出都门百余里六军不发无奈何宛转蛾眉马前死花钿委地无人收翠翘金雀玉搔头君王掩面救不得回首血泪相和流黄埃散漫风萧索云栈萦纡登剑阁峨嵋山下少人行旌旗无光日色薄蜀江水碧蜀山青圣主朝朝暮暮情行宫见月伤心色夜闻铃肠断声天旋地转回龙驭到此踌躇不能去马嵬坡下泥土中不见玉顔空死处君臣相顾尽沾衣东望都门信马归归来池苑皆依旧太液芙蓉未央栁芙蓉如面栁如眉对此如何不泪垂春风桃李花开日秋雨梧桐叶落时西宫南苑多秋草落叶满堦红不扫梨园弟子白发新椒房阿监青娥老夕殿萤飞思悄然孤灯挑尽未成眠迟迟钟鼓初长夜耿耿星河欲曙天鸳鸯瓦泠霜华重翡翠衾寒谁与共悠悠生死别经年魂魄不曾来入梦临卭道士鸿都客能以精诚致魂魄为感君王展转思遂教方士慇懃覔排空驭气奔如电升天入地求之遍上穷碧落下黄泉两处茫茫皆不见忽闻海上有仙山山在虚无缥缈间楼阁玲珑五云起其中绰约多仙子中有一人字太眞雪肤花貌参差是金阙西厢叩玉扄转教小玉报双成闻道汉家天子使九华帐里梦魂惊揽衣推枕起徘徊珠箔银屏逦迤开云鬓半偏新睡觉花冠不整下堂来风吹仙袂飘飘举犹似霓裳羽衣舞玉容寂寞泪防干梨花一枝春带雨含情凝睇谢君王一别音容两渺茫昭阳殿里恩爱絶蓬莱宫中日月长回头下望人寰处不见长安见尘雾惟将旧物表深情钿合金钗寄将去钗留一股合一扇钗擘黄金合分钿但令心似金钿坚天上人间会相见临别殷勤重寄词词中有誓两心知七月七日长生殿夜半无人私语时在天愿作比翼鸟在地愿为连理枝天长地久有时尽此恨绵绵无絶期  

琵琶引【`并序`】  

元和十年予左迁九江郡司马明年秋送客湓浦口闻舟中夜弹琵琶者聴其音铮铮然有京都声问其人本长安娼女尝学琵琶于穆曹二善才年长色衰委身为贾人妇遂命酒使快弹数曲曲罢悯然自叙少小时欢乐事今漂沦憔悴转徙于江湖间予出官二年恬然自安感斯人言是夕始觉有迁谪意因为长句歌以赠之凡六百一十二言命曰琵琶行  

浔阳江头夜送客枫叶荻花秋瑟瑟主人下马客在船举酒欲饮无管弦醉不成欢惨将别别时茫茫江浸月忽闻水上琵琶声主人忘归客不发寻声闇问弹者谁琵琶声停欲语迟移船相近邀相见添酒回灯重开宴千呼万唤始出来犹抱琵琶半遮面转轴拨弦三两声未成曲调先有情弦弦掩抑声声思似诉平生不得志低眉信手续续弹说尽心中无限事轻拢慢撚【`乃殄切`】抹复挑初为霓裳后六么大弦嘈嘈如急雨小弦切切如私语嘈嘈切切错杂弹大珠小珠落玉盘间闗莺语花底滑幽咽泉流水下滩水泉冷澁弦凝絶凝絶不通声暂歇别有幽愁闇恨生此时无声胜有声银瓶乍破水浆迸铁骑突出刀枪鸣曲终收拨当心画四弦一声如裂帛东船西舫悄无言唯见江心秋月白沉吟放拨挿弦中整顿衣裳起敛容自言本是京城女家在虾蟇陵下住十三学得琵琶成名属教坊第一部曲罢长教善才服妆成每被秋娘妬五陵年少争纒头一曲红绡不知数钿头银箆击节碎血色罗裙翻酒汚今年欢笑复明年秋月春风等闲度弟走从军阿姨死暮去朝来顔色故门前冷落鞍马稀老大嫁作商人妇商人重利轻别离前月浮梁买茶去去来江口守空船绕船明月江水寒夜深忽梦少年事梦啼妆泪红防干我闻琵琶巳叹息又闻此语重唧唧同是天涯沦落人相逢何必曾相识我从去年辞帝京谪居卧病浔阳城浔阳地僻无音乐终岁不闻丝竹声住近湓江地低湿黄芦苦竹绕宅生其间旦暮闻何物杜防啼血猿哀鸣春江花朝秋月夜徃徃取酒还独倾岂无山歌与邨笛呕哑嘲哳难为聴今夜闻君琵琶语如聴仙乐耳暂明莫辞更坐弹一曲为君翻作琵琶行感我此言良久立却坐促弦弦转急凄凄不似向前声满座重闻皆掩泣座中泣下谁最多江州司马青衫湿  

简简吟  

苏家小女名简简芙蓉花腮栁叶眼十一把镜学防妆十二抽针能绣裳十三行坐事调品不肯迷头白地藏玲珑云髻生花様飘飖风袖蔷薇香殊姿异态不可状忽忽转动如有光二月繁霜杀桃李明年欲嫁今年死丈人阿母勿悲啼此女不是凡夫妻恐是天仙谪人世只合人间十三岁大都好物不坚牢防云易散琉璃脆  

霓裳羽衣歌【`和微之`】  

我昔元和侍宪皇曾陪内宴宴昭阳千歌百舞不可数就中最爱霓裳舞舞时寒食春风天玉钩栏下香案前案前舞者顔如玉不着人家俗衣服虹裳霞帔步揺冠钿璎累累佩娉婷似不任罗绮顾聴乐悬行复止磬箫筝笛逓相搀击擫弹吹声逦迤【`凡法曲之初众乐不齐惟金石丝竹次第发声霓裳序初亦复如此`】散序六奏未动衣阳台宿云慵不飞【`散序六遍无拍故不舞也`】中序擘騞【`霍虢切`】初入拍秋竹竿裂春氷拆【`中序始有拍亦名拍序`】飘然转旋回雪轻嫣然纵送游龙惊小垂手后栁无力斜曳裾时云欲生【`四句皆霓裳舞之初态`】烟蛾敛略不胜态风袖低昻如有情上元防鬟招萼緑王母挥袂别飞琼繁音急节十二遍跳珠撼玉何铿铮【`霓裳曲十二遍而终`】翔鸾舞了却收翅唳鹤曲终长引声【`凡曲将毕皆声拍促速惟霓裳之末长引一声也`】当时乍见惊心目凝视谛聴殊未足一落人间八九年耳冷不曾闻此曲湓城但聴山魈语巴峡惟闻杜鹃哭【`予自江州司马转忠州防史`】移领钱塘第二年始有心情问丝竹玲珑箜篌谢好筝陈宠觱篥沈平笙清弦脆管纎纎手教得霓裳一曲成【`自玲珑以下皆杭之妓名`】虚白亭前湖水畔前后只应三度按便除庻子抛却来闻道如今各星散今年五月至苏州朝钟暮角催白头贪看案牍常侵夜不聴笙歌直到秋秋来无事多闲闷忽忆霓裳无处问闻君部内多乐徒问有霓裳舞者无答云十县十万户无人知有霓裳舞惟寄长歌与我来题作霓裳羽衣谱四幅花牋碧间红霓裳实录在其中千姿万状分明见恰与昭阳舞者同眼前彷佛覩形质昔日今朝想如一疑从魂梦呼召来似着丹青圗写出我爱霓裳君合知发于歌咏形于诗君不见我歌云惊破霓裳羽衣曲【`长恨歌云`】又不见我诗云曲爱霓裳未拍时【`钱塘诗云`】由来能事皆有主杨氏创声君造谱【`开元中西凉府节度杨敬述造`】君言此舞难得人须是倾城可怜女吴妖小玉飞作烟【`夫差女小玉死后形见于王其母抱之霏微若烟雾散空`】越艶西施化为土娇花巧笑久寂寥娃馆苎萝空处所如君所言诚有是君试从容聴我语若求国色始翻传但恐人间废此舞妍媸优劣宁相逺大都只在人擡举李姢张态君莫嫌亦拟随宜且教取【`姢态苏妓之名`】  

小童薛阳陶吹觱篥歌【`和浙西李大夫作`】  

剪削干芦挿寒竹九孔漏声五音足近来吹者谁得名闗璀老死李衮生衮今又老谁其嗣薛氏乐童年十二指防之下师授声含嚼之间天与气润州城髙霜月明吟霜思月欲发声山头江底何悄悄猿声不喘鱼龙聴翕然声作疑管裂诎然声尽疑刀截有时婉软无筋骨有时顿挫生棱节急声圆转促不断轹轹辚辚似珠贯缓声展引长有条有条直直如笔描下声乍坠石沉重髙声忽举云飘萧明旦公堂陈宴席主人命乐娱賔客碎丝细竹徒纷纷宫调一声雄出羣众音覼【`郎何切`】缕不落道有如部伍随将军嗟尔阳陶方稚齿下手发声已如此若教头白吹不休但恐声名压闗李  

舒贠外游香山寺数日不归兼辱尺书大夸胜事时正値坐衙虑囚之际走笔题长句以赠之  

香山石楼倚天开翠屏壁立波环回黄菊繁时好客到碧云合处佳人来【`谓遗英旧二妓与舒君同游`】酡顔一笑夭桃绽清吟数声寒玉哀轩骑逶迟棹容与留连三日不能回白头老尹府中坐早衙才退暮衙催庭前堦上何所有累囚成贯案成堆岂无池塘长秋草亦有丝竹生尘埃今日清光昨夜月竟无人来劝一杯  

苏州李中丞以元日郡斋感懐诗寄微之及余輙依来篇七言八韵走笔奉答兼呈微之  

白首余杭白太守落魄抛名来巳久一辞渭北故园春再把江南新岁酒杯前笑歌徒勉强镜里形容渐衰朽领郡慙当潦倒年隣州喜得平安友长洲草接松江岸曲水花连镜湖口老去还能痛饮无春来曾作闲游否凭莺传语报李六倩雁将书与元九莫嗟一日日催人且贵一年年入手  

秋日与张賔客舒著作同游龙门醉中狂歌凡二百三十八字  

秋天髙髙秋光清秋风嫋嫋秋虫鸣嵩峯余霞锦绮卷伊水细浪鳞甲生洛阳闲客知无数少出游山多在城商岭老人自追逐蓬丘逸士相逢迎南出鼎门十八里庄店逦迤桥道平不寒不热好时节鞍马稳快衣衫轻并辔踟蹰下西岸扣舷容与绕中汀开懐旷达无所系触目胜絶不可名荷衰欲黄荇犹绿鱼乐自跃鸥不惊翠藻蔓长孔雀尾彩船橹急寒雁声家醒一壶白玉液野花数把黄金英昼游四看西日暮夜话三及东方明暂停杯觞輙吟咏我有狂言君试聴丈夫一生有二志兼济独善难得并不能救疗生民病即须先濯尘土缨况我头白眼巳闇终日戚促何所成不如展眉开口笑龙门醉卧香山行  

达哉乐天行  

达哉达哉白乐天分司东都十三年七旬才满冠巳挂半禄未及车先悬或伴游客春行乐或随山僧夜坐禅二年忘却问家事门庭多草防少烟庖童朝告盐米尽侍婢暮诉衣裳穿妻孥不恱甥侄闷而我醉卧方陶然起来与尔画生计薄产处置有后先先卖南方十亩园次卖东郭五顷田然后兼卖所居宅髣髴获缗二三千半与尔充衣食费半与吾供酒肉钱吾今已年七十一眼昏须白头风但恐此钱用不尽即先朝露归夜泉未归且住亦不恶饥飡乐饮安稳眠死生无可无不可达哉达哉白乐天  

海漫漫　戒求仙也  

海漫漫直下无底傍无邉云涛烟浪最深处人传中有三神山山上多生不死药服之羽化为天仙秦皇汉武信此语方士年年采药去蓬莱今古但闻名烟水茫茫无覔处海漫漫风浩浩眼穿不见蓬莱岛不见蓬莱不敢归童男丱女舟中老徐福文成多诳诞上元太一虚祈祷君看骊山顶上茂陵头毕竟悲风吹蔓草何况元圣祖五千言不言药不言仙不言白日升青天华原磬　刺乐工非其人也【`天宝中始废泗濵磬用华原石代之询诸磬人则曰故老云泗濵磬下调之不能和得华原石考之乃和由是不改`】  

华原磬华原磬古人不聴今人聴泗濵石泗濵石今人不击古人击今人古人何不同用之舍之由乐工乐工虽在耳如壁不分清浊即为聋梨园弟子调律吕知有新声不如古古称浮磬出泗濵立辨致死声感人宫悬一聴华原石君心遂忘封疆臣果然防乱从燕起武臣少封疆死始知乐与时政通岂聴铿锵而巳矣磬襄入海去不归长安市人为乐师华原磬与泗滨石清浊两声谁得知  

上阳白发人　愍怨旷也【`天宝五载已后杨贵妃专宠后宫人无复进幸矣六宫有美色者輙置别所上阳是其一也贞元中尚存焉`】  

上阳人红顔闇老白发新緑衣监使守宫门一闭上阳多少春明皇末岁初选入入时十六今六十同时采择百余人零落年深残此身忆昔吞悲别亲族扶入车中不敢哭皆云入内便承恩脸似芙蓉胷似玉未容君王得见面巳被杨妃遥侧目妬令潜配上阳宫一生遂向空房宿宿空房秋夜长夜长无寐天不明耿耿残灯照背影萧萧闇雨打窗声春日迟日迟独坐天难暮宫莺百啭愁厌闻梁燕双栖老休妬莺归燕去长悄然春徃秋来不记年惟向深宫望明月东西四五百回圆今日宫中年最老大家遥赐尚书号小头鞋履窄衣裳青黛防眉眉细长外人不见见应笑天宝末年时世妆上阳人苦最多少亦苦老亦苦少苦老苦两如何君不见昔时吕尚美人赋【`天宝未有密采艶色者当时号花鸟使吕尚献美人赋以讽之`】又不见今日上阳白髪歌  

胡旋女　戒近习也【`天宝末康居国献之`】  

胡旋女胡旋女心应弦手应鼓弦鼓一声双袖举回雪飘飖转蓬舞左旋右转不知疲千匝万周无巳时人间物类无可比奔车轮缓旋风迟曲终再拜谢天子天子为之微启齿胡旋女出康居徒劳东来万里余中原自有胡旋者鬬妙争能尔不如天宝季年时欲变臣妾人人学圆转中有太眞外禄山二人最道能胡旋梨花园中册作妃金鸡障下养为儿禄山胡旋迷君眼兵过黄河疑未反贵妃胡旋感君心死弃马嵬念更深从兹地轴天维转五十年来制不禁胡旋女莫空舞数唱此歌悟明主  

新丰折臂翁　戒邉功也  

新丰老人八十八头鬓眉须皆似雪孙扶向店前行左臂凭肩右臂折问翁臂折来几年兼问致折何因縁翁云贯属新丰县生逢圣代无征战惯聴梨园歌管声不识旗枪与弓箭无何天宝大徴兵户有三丁防一丁防得驱将何处去五月万里云南行闻道云南有泸水椒花落时瘴烟起大军徒涉水如汤未过十人二三死村南村北哭声哀儿别爷娘夫别妻皆云前后征蛮者千万人行无一回是时翁年二十四兵部牒中有名字夜深不敢使人知偷将大石锤折臂张弓簸旗俱不堪从兹始免征云南骨碎筋伤非不苦且圗拣退归乡土此臂折来六十年一肢虽废一身全至今风雨隂寒夜直到天明痛不眠痛不眠终不悔且喜老人今独在不然当时泸水头身死魂飞骨不收应作云南望乡鬼万人塜上哭吻呦【`云南有万人塜即鲜于仲通李密曾覆军之所今塜犹存`】老人言君聴取君不闻开元宰相宋开府不赏邉功防黩武【`开元初突厥数冦邉时天武军牙将郝灵佺出使因引特勒回鹘部落斩突厥黙啜献首于阙下自谓有不世之功时宋璟为相以天子年少好武恐徼功者生心痛抑其赏逾年始授郎将灵佺遂恸哭呕血而死`】又不闻天宝宰相杨国忠欲求恩幸立邉功邉功未立生人怨请问新丰折臂翁【`天宝末杨国忠为相重结阁罗凤之役募人讨之前后发二十余万众去无返者又捉人连枷赴役天下怨哭人不聊生故禄山得乘人心而盗天下元和初而折臂翁犹存因备歌之`】  

缚戎人　达穷民之情也  

缚戎人戎人口穿面破驱入秦天子矜怜不忍杀诏徙东南吴与越黄衣小使录姓名领出长安乘逓行身被金疮面多瘠扶病徒行日一驿朝飡饥渴费杯盘夜卧腥臊汚牀席忽逢江水忆交河垂手齐声呜咽歌其中一虏语诸虏尔苦非多我苦多同伴行人因借问欲説喉中气愤愤自云乡管本凉原大厯年中没落蕃一落蕃中四十载身着皮裘系毛带惟许正朝服汉仪敛衣整巾潜泪垂誓心密定归乡计不使蕃中妻子知【`有李如暹者蓬子将军之子也尝没蕃中自云蕃法惟正岁一日许唐人之没蕃者服唐衣冠由是悲不自胜定归计也`】暗思自有残筋骨更恐年衰归不得蕃侯严兵鸟不飞脱身冐死奔逃归昼伏宵行经大漠云阴月黒风沙恶惊藏青塜寒草疎偷渡黄河夜氷薄忽闻汉军鼙鼓声路旁走出再拜迎游骑不聴能汉语将军遂缚作蕃生配向东南卑湿地定无存防空防备念此吞声仰诉天若为辛苦度残年凉原乡井不得见胡地妻儿虚弃捐没蕃被囚思汉土归汉被刼为蕃虏早知如此悔归来两地宁如一处苦缚戎人戎人之中我苦辛自古此寃应未有汉心汉语吐蕃身  

百錬镜　美皇王鉴也  

百錬镜镕范非常规日辰处所灵且祗江心波上舟中铸五月五日日午时琼粉金膏磨莹巳化为一片秋潭水镜成将献蓬莱宫扬州长吏手自封人间臣妾不合照背有九五飞天龙人人呼为天子镜我有一言闻太宗太宗常以人为镜鉴古鉴今不鉴容四海安危居掌内百王治乱悬其中乃知天子别有镜不是扬州百錬铜  

青石　激忠烈也  

青石出自蓝田山兼车运载来长安工人磨琢欲何用石不能言我代言不愿作人家墓前神道碣坟土未干名已灭不愿作官家道傍德政碑不镌实录镌虚辞愿为顔氏段氏碑雕镂太尉与太师刻此两片坚金质状彼二人忠烈姿义心若石屹不转死节名流确不移如观奋击朱泚日似见叱呵希烈时各于其上题名諡一置髙山一沉水陵谷虽迁碑独存骨化为尘名不死长使不忠不烈臣观碑改节慕为人慕为人劝事君  

西凉伎　刺封疆之臣也  

西凉伎假面胡人假狮子刻木为头丝作尾金镀眼睛银帖齿奋迅毛衣摆双耳如从流沙来万里紫髯深目两胡儿鼓舞跳梁前致辞应似凉州未防日安西都防进来时须臾云得新消息安西路絶归不得泣向狮子涕双垂凉州防没知不知狮子回头向西望哀吼一声观者悲贞元邉将爱此曲醉坐笑看看不足享賔犒士宴三军狮子胡儿长在目有一征夫年七十见弄凉州低面泣泣罢敛手白将军主忧臣辱昔所闻自从天宝兵戈起邉戎日夜吞西鄙凉州防来四十年河陇侵将七千里平时安西万里疆今日邉防在鳯翔【`平时开逺门外立堠云去安西九千九百里以示戍人不为万里行其实就盈数也今蕃汉使徃来悉在陇州交易`】縁邉空屯十万卒饱食温衣闲过日遗民肠断在凉州将卒相看无意收天子每思常痛惜将军欲说合慙羞奈何仍看西凉伎取笑资欢无所愧纵无智力未能收忍取西凉弄为戏  

八骏图　戒竒物惩佚游也  

穆王八骏天马驹后人爱之冩为图背如龙兮颈如象骨竦筋髙肌肉壮日行万里速如飞穆王独乘何所之四荒八极蹋欲遍三十二蹄无歇时属车轴折趂不及黄屋草生弃若遗瑶池西赴王母宴七庙经年不亲荐璧台南与盛姬游明堂不复朝诸侯白云黄竹歌声动一人荒乐万人愁周从后稷至文武积德累功世勤苦岂知才及四代孙心轻王业如灰土由来尤物不在大能荡君心则为害文帝却之不肻乘千里马去汉道兴穆王得之不为戒八骏驹来周室壊至今此物世称珍不知房星之精下为害八骏图君莫爱  

涧底松　念寒儁也  

有松百尺大十围生在涧底寒且卑涧深山险人路絶老死不逢工度之天子明堂欠梁木此求彼有两不知谁谕苍苍造物意但与之材不与地金张世禄原宪贫牛衣寒贱貂蝉贵貂蝉与牛衣髙下虽有殊髙者未必贤下者未必愚君不见沉沉海底生瑚歴歴天上种白榆  

缭绫　念女工之劳也  

缭绫缭绫何所似不似罗绡与纨绮应似天台山上明月前四十五尺瀑布泉中有文章又竒絶地铺白烟花簇雪织者何人衣者谁越溪寒女汉宫姬去年中使宣口敕天上取様人间织织为云外秋雁行染作江南春水色广裁衫袖长制裙金斗熨波刀剪纹异彩竒文相隐映转侧看花看不定昭阳舞人恩正深春衣一对直千金汗沾粉污不再着曵土蹋泥无惜心缭绫织成费功绩莫比寻常缯与帛丝细缲多女手疼扎扎千声不盈尺昭阳殿里歌舞人若见织时应也惜  

卖炭翁　苦官市也  

卖炭翁伐薪烧炭南山中满面尘灰烟火色两鬓苍苍十指黒卖炭得钱何所营身上衣裳口中食可怜身上衣正单心忧炭贱愿天寒夜来城外一尺雪晓驾炭车辗氷辙牛困人饥日已髙市南门外泥中歇翩翩两骑来是谁黄衣使者白衫儿手把文书口称敕回车叱牛率向北一车炭重千余斤官使驱将惜不得半疋红纱一文绫系向牛头充炭直  

官牛　讽执政也  

官牛官牛驾官车浐水岸邉搬载沙一石沙几斤重朝载暮载将何用载向五门官道西绿槐阴下铺沙堤昨来新拜右丞相恐怕泥涂污马蹄右丞相马蹄蹋沙虽浄洁牛领牵车欲流血右丞相但能济人治国调阴阳官牛领穿亦不妨  

秦吉了　哀寃民也  

秦吉了出南中彩毛青黑花颈红耳聪心慧舌端巧鸟语人言无不通昨日长爪鸢今日大觜乌鸢捎乳燕一窠覆乌啄母鸡双眼枮鸡号堕地燕惊去然后拾卵攫其雏岂无雕与鹗嗉【`音素`】中食饱不肻搏亦有鸾鹤羣闲立飏髙如不闻秦吉了人云尔是能言鸟岂不见鸡燕之寃苦吾闻鳯凰百鸟主尔竟不为鳯凰之前致一言安用噪噪闲言语  

眞娘墓【`墓在虎丘寺`】  

眞娘墓虎丘道不识眞娘镜中面惟见眞娘墓头草霜摧桃李风折莲眞娘死时犹少年脂肤荑手不牢固世间有物难留连难留连易消歇塞北花江南雪  

寒食野望吟  

丘墟郭门外寒食谁家哭风吹旷野纸钱飞古墓累累春草緑棠梨花映白杨树尽是死生离别处防漠重泉哭不闻萧萧暮雨人归去  

醉歌【`示妓人商玲珑`】  

罢胡琴掩秦瑟玲珑再拜歌初毕谁道使君不解歌聴唱黄鸡与白日黄鸡催晓丑时鸣白日催年酉时没腰间红绶系未稳镜里朱顔看巳失玲珑玲珑奈老何使君歌了汝更歌  

忆旧游【`寄刘苏州`】  

忆旧游旧游安在哉旧游之人半白首旧游之地多苍苔江南旧游凡几处就中最忆吴江隈长洲苑緑栁万树齐云楼春酒一杯阊门晓严旗鼓出臯桥夕閙船舫回修蛾慢脸灯下醉急管繁弦头上催六七年前狂烂漫三千里外思徘徊李姢张态一春梦周五殷三归夜台虎丘月色为谁好娃宫花枝应自开頼得刘郎解吟咏江山气色合归来【`姢态苏州妓名周殷苏州从事`】  

履信池樱桃岛上醉后走笔送别舒贠外兼寄宗正李卿考功崔郎中  

樱桃岛前春去春花万枝忽忆与宗卿闲饮日又忆与考功狂醉时岁晩无花空有叶风吹满地干重叠蹋叶悲秋复忆春池邉树下重殷勤今朝一酌临寒水此地三回别故人樱桃花来春千万朶来春共谁花下坐不论崔李上青云明日舒三亦抛我  

## 御定全唐诗录卷六十三  

白居易【`六`】  

近体诗【`一`】  

社日关路作  

晩景函关路凉风社日天青岩新有燕红树欲无蝉愁立驿楼上厌行官堠前萧条秋兴苦渐近二毛年  

赋得古原草送别  

离离原上草一嵗一枯荣野火烧不尽春风吹又生逺芳侵古道晴翠接荒城又送王孙去萋萋满别情  

旅次景空寺宿幽上人院  

不与人境接寺门开向山暮钟鸣鸟聚秋雨病僧闲月隠云树外萤飞廊宇间幸投花界宿暂得静心顔  

秋暮郊居书怀  

郊居人事少昼卧对林峦穷巷厌多雨贫家愁早寒葛衣秋未换书卷病仍防若问生涯计前溪一钓竿客中守嵗【`在栁家庄`】  

守歳樽无酒思乡泪满巾始知为客苦不及在家贫畏老偏惊节防愁预恶春故园今夜里应念未归人  

凉夜有怀  

念别感时节早蛩闻一声风帘夜凉入露簟秋意生灯尽梦初罢月斜天未明闇凝无限思起傍药栏行  

夜坐  

斜月入前楹迢遥夜坐情梧桐上阶影蟋蟀近牀声曙傍窓间至秋从簟上生感时因忆事不寝到鸡鸣  

江夜舟行  

烟澹月蒙蒙舟行夜色中江铺满槽水帆展半樯风叫曙嗷嗷雁啼秋唧唧虫只应催北客早作白须翁  

途中感秋  

节物行摇落年顔坐变衰树初黄叶日人欲白头时乡国程程逺亲朋处处辞惟怜病与老一步不相离  

江楼偶宴赠同座  

南浦闲行罢西楼小宴时望湖凭槛久待月放杯迟江果尝卢橘山歌聴竹枝相逢且同乐何必旧相知  

樱桃花下叹白髪  

逐处花皆好随年貌自衰红樱满眼日白髪半头时倚树无言久攀条欲放迟临风两堪叹如雪复如丝  

官舍闲题  

职散优闲地身慵老大时送春惟有酒销日不过棋禄米麞牙稻园蔬鸭脚葵饱餐晨晏起余暇弄龟儿【`龟儿即小侄名`】  

清明送韦侍郎贬防州  

寂寞清明日萧条司马家留饧和冷粥出火煑新茶欲别能无酒相留亦有花南迁更何处此地巳天涯  

东亭闲望  

东亭尽日坐谁伴寂寥身緑桂为佳客红蕉当美人笑言虽不接情状似相亲不作悠悠想如何度晩春  

中书夜直梦忠州  

阁下灯前梦巴南城里游覔花来渡口寻寺下山头江色分明緑猿声依旧愁禁钟惊睡觉惟不上东楼  

暮归  

不觉百年半何曽一日闲朝随烛影出暮趂鼓声还瓮里非无酒墙头亦有山归来常困卧早晩得开顔  

久不见韩侍郎戏题四韵以寄之  

近来韩阁老疎我我心知户大嫌甜酒才髙笑小诗静吟乘月夜闲醉旷花时还有愁同处春风满鬓丝  

代人赠王贠外  

好在王贠外平生记得不共賖黄叟酒同上莫愁楼静接殷勤语狂随烂漫游那知今日眼相见冷于秋  

玉真张观主下小女冠阿容  

绰约小天仙生来十六年姑山半峰雪瑶水一枝莲晚院花留立春窓月伴眠回眸虽欲语阿母在傍邉  

访陈二  

晓垂朱绶带晩着白纶巾出去为朝客归来是野人两飱聊过日一榻足容身此外皆闲事时时访老陈  

晚庭逐凉  

送客出门后移牀下砌初趂凉行绕竹引睡卧看书老更为官拙慵多向事疎松窓倚藤杖人道似僧居  

夜泊旅望  

少睡多愁客中宵起望乡沙明连浦月帆白满船霜近海江弥濶迎秋夜更长烟波三十宿犹未到钱塘  

郡楼夜晏留客  

北客来相访东楼为一开卷帘待月出把火防潮来艳聴竹枝曲香传莲子杯寒天殊未晓归骑且迟回  

衰病  

老与病相仍华簪髪不胜行多朝散药睡少夜停灯禄食分供鹤朝衣减施僧性多移不得郡政漫如绳  

小嵗日对酒唫钱湖州所寄诗  

独酌无多兴闲吟有所思一杯新嵗酒两句故人诗杨栁初黄日髭须半白时蹉跎春气味彼此老心知  

湖亭晚归  

尽日湖亭卧心闲事亦稀起因残醉醒坐待晚凉归松雨飘藤帽江风透葛衣栁堤行不厌沙软絮霏霏  

闲卧【`一作贾岛诗`】  

尽日前轩卧神闲境亦空有山当枕上无事到心中帘卷侵牀日屏遮入座风望春春未到应在海门东  

病中书事  

三载卧山城闲知接物情莺多过春语蝉不待秋鸣气因寒发风痰欲雨生病身无所用惟解卜隂晴  

临池闲卧  

小竹围庭匝平池与砌连闲多临水坐老爱向阳眠营役抛身外幽竒送枕前谁家卧牀脚解系钓鱼船  

寄皇甫七  

孟夏爱吾庐陶潜语不虚花樽飘落酒风案展开书隣女偷新果家僮漉小鱼不知皇甫七池上兴何如  

重咏  

日觉双眸暗年惊两鬓苍病应无处避老更不宜忙徇俗心情少休官道理长今秋归去定何必重思量  

武丘寺路【`去年重开寺路桃李莲荷约种二千株`】  

自开山寺路水陆往来频银勒牵骄马花船载丽人芰荷生欲遍桃李种仍新好住湖堤上长留一道春  

河亭晴望  

风转云头敛烟销水面开晴虹桥影出秋雁橹声来郡静官初罢乡遥信未回明朝是重九谁劝菊花杯  

望亭驿酬别周判官  

何事出长洲连宵饮不休醒应难作别欢渐少于愁灯火穿村市笙歌上驿楼何言五十里已不属苏州  

聴琵琶妓弹略略  

腕软拨头轻新教略略成四千遍语一曲万重情法向师邉得能从意上生莫欺江外手别是一家声  

闲出  

身外无羁束心中少是非被花留便住逢酒醉方归人事行时少官曹入日稀春寒游正好稳马薄绵衣  

宴散  

小宴追凉散平桥步月回笙歌归院落灯火下楼台残暑蝉催尽新秋雁带来将何迎睡兴临卧举残杯  

人定  

人定月胧明香消枕簟清翠屏遮烛影红袖下帘声坐久吟方罢眠初梦未成谁家教鹦鹉故故语相惊  

赋得乌夜啼  

城上归时晩庭前宿处危月明无叶树霜滑有风枝啼澁饥喉咽飞低冻翅垂画堂鹦鹉鸟冷暖不相知  

和春深二十首  

何处春深好春深富贵家马为中路鸟妓作后庭花罗绮驱论队金银用短车眼前何所苦惟苦日西斜何处春深好春深贫贱家荒凉三径草冷落四隣花奴困归慵力妻愁出赁车途穷平路险举足剧褒斜何处春深好春深执政家凤池添砚水鸡树落衣花诏借当衢宅恩容上殿车延英开对久门与日西斜何处春深好春深方镇家通犀排带胯瑞鹤勘袍花飞絮冲毬马垂杨拂妓车戎装拜春设左握寳刀斜何处春深好春深刺史家隂繁棠布叶岐秀麦分花五疋鸣珂马双轮画轼车和风引行乐叶叶隼旟斜何处春深好春深学士家鳯书裁五色马鬛剪三花蜡炬开明火银台赐物车相逢不敢揖彼此帽低斜何处春深好春深女学家惯防温室树饱识浴堂花御印提随仗香牋把下车宋家宫様髻一片緑云斜何处春深好春深御史家絮萦骢马尾蝶绕绣衣花破柱行持斧埋轮立驻车入班遥认得鱼贯一行斜何处春深好春深迁客家一杯寒食酒万里故园花炎瘴蒸如火光隂走似车为忧鵩鸟至只恐日光斜何处春深好春深经业家惟求太常第不管曲江花折桂名慙郄收萤志慕车官塲泥铺处最怕寸隂斜何处春深好春深隐士家野衣裁薜叶山饭晒松花兰索纫幽佩蒲轮驻软车林间箕踞坐白眼向人斜何处春深好春深渔父家松湾随棹月桃浦落船花投饵移轻楫牵轮转小车萧萧芦叶里风起钓丝斜何处春深好春深潮户家涛翻三月雪浪喷四时花曳练驰千马惊雷走万车余波落何处江转富阳斜何处春深好春深痛饮家十分杯里物五色眼前花餔歠眠糟瓮流涎见麴车中山一沈醉千度日西斜何处春深好春深上已家兰亭席上酒曲洛岸邉花弄水游童棹湔裙小妇车齐桡争渡处一匹锦标斜何处春深好春深寒食家玲珑镂鸡子宛转防毬花碧草追游骑红尘拜扫车秋千细腰语摇曳逐风斜何处春深好春深博奕家一先争破眼六聚鬭成花鼓应投壶马兵冲象戏车弹碁局上事最妙是长斜何处春深好春深嫁女家紫排襦上雉黄贴鬓邉花转烛初移障鸣环欲上车青衣傅氊褥锦绣一条斜何处春深好春深娶妇家两行笼里烛一树扇间花宾拜登华席亲迎幛幰车催妆诗未了星斗渐倾斜何处春深好春深妓女家眉欺杨栁叶裙妬石榴花兰麝熏行被金铜钉坐车杭州苏小小人道最天斜  

忆梦得  

齿髪各蹉跎疎慵与病和爱花心在否见酒兴如何年长风情少官髙俗虑多几时红烛下闻唱竹枝歌  

劝酒十四首【`并序`】  

予分秩东都居多暇日闲来辄饮醉后辄吟苦无词章不成謡咏每发一意则成一篇凡十四篇皆主于酒聊以自劝故以何处难忘酒不如来饮酒命篇  

何处难忘酒七首  

何处难忘酒长安喜气新初登髙第后乍作好官人省壁明张榜朝衣稳称身此时无一盏争奈帝城春何处难忘酒天涯话旧情青云俱不达白髪递相惊二十年前别三千里外行此时无一盏何以叙平生何处难忘酒朱门羡少年春分花发后寒食月明前小院回罗绮深房理管弦此时无一盏争过艳阳天何处难忘酒霜庭老病翁闇声啼蟋蟀干叶落梧桐鬓为愁先白顔因醉暂红此时无一盏何计奈秋风何处难忘酒军功第一髙还乡随露布半路授旌旄玉柱剥葱手金章烂椹袍此时无一盏何以骋雄豪何处难忘酒青门送别多敛襟收涕涙簇马聴笙歌烟树灞陵岸风尘长乐坡此时无一盏争奈去留何何处难忘酒逐臣归故园赦书逢驿骑贺客出都门半面瘴烟色满衫乡涙痕此时无一盏何物可招魂  

不如来饮酒七首  

莫隠深山去君应到自嫌齿伤朝水冷貌苦夜霜严渔去风生浦樵归雪满巗不如来饮酒相对醉厌厌莫作农夫去君应见自愁迎春犁瘦地趂晩餧羸牛数被官加税稀逢嵗有秋不如来饮酒相伴醉悠悠莫作商人去恓惶君未谙雪霜行塞北风水宿江南藏镪百千万沈舟十二三不如来饮酒仰面醉酣酣莫事长征去辛勤难具论何曽画麟阁秪是老辕门虮虱衣中物刀鎗面上痕不如来饮酒合眼醉昏昏莫学长生去仙方悮杀君那将薤上露拟待鹤邉云矻矻皆烧药累累尽作坟不如来饮酒闲坐醉醺醺莫上青云去青云足爱憎自贤夸智慧相纠鬭功能鱼烂缘吞饵蛾燋爲扑灯不如来饮酒任性醉腾腾莫入红尘去令人心力劳相争两蜗角所得一牛毛且灭嗔中火休磨笑里刀不如来饮酒稳卧醉陶陶  

即事  

见月连宵坐闻风尽日眠室香罗药气笼暖焙茶烟鹤啄新晴地鸡栖薄暮天自看淘酒米倚杖小池前  

西风  

西风来几日一叶已先飞新霁乗轻屐初凉换熟衣浅渠销慢水疎竹漏斜晖薄暮青苔巷家僮引鹤归  

和梦得冬日晨兴  

漏传初五防鸡报第三声帐下从容起窓间昽□【`呼骨切`】明照书灯未灭暖酒火重生理曲弦歌动先闻唱渭城  

把酒思闲事  

把酒思闲事春愁谁最深乞钱羇客面落第举人心月下低眉立灯前抱膝吟凭君劝一醉胜与万黄金把酒思闲事春娇何处多试鞍新白马弄镜小青蛾掌上初教舞花前欲按歌凭君劝一醉劝了问如何  

营闲事  

自笑营闲事从朝到日斜浇畦引泉脉扫径避兰芽暖变墙衣色晴催木笔花桃根知酒渴晩送一瓯茶  

感春  

老思不禁春风光照眼新花房红鸟觜池浪碧鱼鳞倚棹谁为伴持杯自问身心情多少在六十二三人  

闲卧  

薄食当斋戒散班同隠沦佛容为弟子天许作闲人惟置牀临水都无物近身清风散髪后兼不要纱巾  

詶思黯戏赠【`同用狂字`】  

钟乳三千两金钗十二行妬他心似火欺我鬓如霜【`思黯自夸前后服钟乳三千两甚得力而歌舞之妓颇多来诗戏余羸老故戏答之`】慰老资歌笑销愁仰酒浆眼看狂不得狂得且须狂  

自题酒库  

野鹤一辞笼虚舟长任风送愁还閙处移老入闲中身更求何事天将富此翁此翁何处富酒库不曽空【`刘仁轨诗云天将富此翁以一醉为富也`】  

雨后秋凉  

夜来秋雨后秋气飒然新团扇先辞手生衣不着身更添砧引思难与簟相亲此境谁偏觉贫闲老瘦人  

问诸亲友  

七十人难到过三更较稀占花租野寺定酒典朝衣趂醉春多出贪欢夜未归不知亲故口道我是耶非  

代书诗一百韵寄防之  

忆在贞元嵗初登典校司身名同日授心事一言知【`贞元中与防之同登科第俱授秘书省校书郎始相识也`】肺腑都无隔形骸两不羁疎狂属年少闲散为官卑分定金兰契言通药石规交贤方汲汲友直每偲偲有月多同赏无杯不共持秋风拂琴匣夜月卷书帷髙上慈恩塔幽寻皇子陂唐昌玉蕊会崇敬牡丹期【`唐昌观玉蕊崇敬寺牡丹花时多与防之有期`】笑劝迂辛酒闲吟短李诗【`辛大立度性迂嗜酒李二十绅体短能诗故当时有迂辛短李之号`】儒风爱敦质佛理赏师【`刘三十二敦质有儒风庾七师谈佛理有可赏者`】度日曽无闷通宵靡不为双声聨律句八面对宫棋【`双声聨句八面宫棋皆当时事`】往往游三省腾腾出九逵寒销直城路春到曲江池树暖枝条弱山晴彩翠竒峰攅石绿防栁宛麴尘丝防草烟铺地园花雪压枝早光红照耀新溜碧逶迤幄幕侵堤布盘筵占地施征伶皆絶艺选妓悉名姬粉黛凝春态金钿耀水嬉风流夸坠髻时世鬭啼眉【`贞元中城中复为坠马髻啼眉妆也`】密坐随欢促华樽逐胜移香飘歌袂动醉落舞钗遗筹挿红螺椀觥飞白玉巵打嫌调笑易饮迓卷波迟【`抛打曲有调笑令饮酒曲有卷白波`】残席諠哗散归鞍酩酊骑酡顔乌帽侧醉袖玉鞭垂紫陌传钟鼓红尘塞路岐防时曽蹔别何处不相随荏苒星霜换回环节候催两衙多请假三考欲成资运偶千年圣天成万物宜皆当少壮日同惜盛明时光景嗟虚掷云霄窃闇窥攻文朝矻矻讲学夜孜孜防目穿如札【`时与防之集防略之目其数百十`】锋毫锐若锥【`时与防之各有铁锋细管笔携以就试相顾辄笑目为毫锥`】繁张获鸟网坚守钓鱼坻【`谓自冬至夏频改试期竟与防之坚守制试也`】并受防龙荐齐陈晁董词万言经济略三防太平基中第争无敌专塲战不疲辅车排胜阵犄角搴降旗【`并谓同铺席共笔砚`】双阙纷容卫千僚俨等衰【`谓制举人欲唱第时`】恩随紫泥降名向白麻披既在髙科选还从好爵縻东垣君谏诤西邑我驱驰【`元和元年同登制科防之拜拾遗余授盩厔尉`】再喜登乌府多慙侍赤墀【`四年防之复拜监察予为拾遗学士也`】官班分内外游处遂参差每列鹓鸾序偏瞻獬豸姿简威寒凛列衣彩绣葳蕤正色摧强御刚肠嫉喔咿尝憎持禄位不拟保妻儿养勇当除恶输忠在灭私下鞲惊燕雀当道摄狐狸南国人无怨东台吏不欺【`防之使东原奏寃八十余家诏从而平之因分司东都`】理寃多定国切谏甚辛毘造次行于是平生志在兹道将心共直言与行兼危水闇波翻覆山藏路险巇未为明主识已被幸臣疑木秀遭风折兰芳遇霰萎千钧势易压一柱力难支腾口因成痏吹毛遂得疵忧来吟贝锦谪去咏江蓠邂逅尘中遇殷勤马上辞贾生离魏阙王粲向荆夷水过清源寺山经绮季祠心摇汉臯佩泪堕岘亭碑【`并途中经厯处`】驿路縁云际城楼枕水湄思乡多绕泽望阙独登陴林晩青萧索江平緑渺弥野秋鸣蟋蟀沙冷聚鸬鷀官舍黄茅屋人家苦竹篱白醪充夜酌红粟备晨炊寡鹤摧风翮鳏鱼失水鬐闇雏啼渴旦凉叶坠相思【`此四句兼含防之鳏居`】一防寒灯灭三声晓角吹蓝衫经雨故骢马卧霜羸念涸谁濡沫嫌醒自歠醨耳垂无伯乐舌在有张仪负气冲星剑倾心向日葵金言自销铄玉性肯磷缁伸屈须看蠖穷通莫问龟定知身是患当用道为医想子今如彼嗟予独在斯无憀当歳杪有梦到天涯坐阻连襟带行乖接履綦润销衣上雾香散室中芝念逺縁迁贬惊时为别离素书三往复明月七盈亏【`自与防之别经七月三度得书`】旧理非难到余欢不可追树依兴善老草傍静安衰【`防之宅在静安坊西近兴善寺`】前事思如昨中怀写向谁北村寻古柏南宅访辛夷【`开元西北院即隋时龙村佛堂有古柏一枝防之宅中有辛夷两树常与防之游息其下`】此日空搔首何人共解頥病多知夜永年长觉秋悲不饮长如醉加飡亦似饥狂吟一千字因使寄防之  

题王曹故宅【`宅在檀溪`】  

甲第何年置朱门此地开山当宾阁出溪绕妓堂回覆井桐新长防窓竹旧栽池荒红菡蓞砌老緑莓苔捐馆梁王去思人楚客来西园飞葢处依旧月徘徊  

渭邨退居寄礼部崔侍郎翰林钱舍人诗一百韵  

圣代元和歳闲居渭水阳不才甘命舛多幸遇时康朝野分伦序贤愚定否臧重文疎卜式尚少弃冯唐由是推天莲从兹乐性塲笼禽放髙翥雾豹得深藏世虑休相扰身谋且自强犹须务衣食未免事农桑薙草通三径开田占一坊昼扉扄白版夜碓扫黄粱隙地治塲圃闲时粪土疆枳篱编刺夹薤垄擘科秧穑力嫌身病农心愿歳穰朝衣典杯酒佩剑博牛羊困倚栽松锸饥提采蕨筐引泉来后涧移竹下前冈生计虽勤苦家资甚渺茫尘埃常满甑钱帛少盈囊弟病仍扶杖妻愁不出房传衣念褴褛举案笑糟糠犬吠村胥閙蝉鸣织妇忙纳租看县帖输粟问军仓夕歇攀村树秋行绕野塘云容隂惨澹月色冷悠扬荞麦铺花白棠梨间叶黄早寒风摵摵新霁月苍苍园菜迎霜死庭芜过雨荒檐空愁宿燕壁闇思啼螀眼为看书损肱因运甓伤病骸浑似木老鬓欲成霜少睡知年长端忧觉夜长旧游多废防往事偶思量忽忆烟霄路常陪剑履行登朝思检束入阁学趋跄命偶风云会恩覃雨露霶沾枮发枝叶磨钝起锋铓崔閤连镳骛钱兄接翼翔齐竽混韶夏燕石厠琳琅同日升金马分宵直未央共调加宠命合表谢恩光廐马骄初跨天厨味始尝朝晡颁饼饵寒暑赐衣裳对秉鹅毛笔俱含鸡舌香青缣衾薄絮朱里幕髙张昼食恒连案宵眠每共牀差肩承诏防连署进封章起草偏同视疑文最共详灭私容防窜穷理析毫芒便共输肝胆何曽异肺肠慎防参石奋决密学张汤禁闼青交琐宫垣紫界墙井栏排菡萏檐瓦鬭鸳鸯楼额题鳷鹊池心浴凤凰风枝万年动温树四时芳宿露凝金掌晨晖上璧珰砌筠涂緑粉庭果滴红浆晓从朝兴庆春陪宴柏梁传呼鞭索索拜舞佩锵锵仙仗还双阙神兵辟两厢火翻红尾斾氷卓白竿鎗滉瀁经鱼藻深沈近浴堂分庭皆命妇对面即储皇贵主冠浮动亲王辔閙装金钿相照耀朱紫间荧煌毬簇桃花绮歌巡竹叶觞洼银中贵带昻黛内人妆赐禊东城下颁酺曲水傍樽罍分圣酒妓乐借仙娼浅酌看红药徐吟把緑杨宴回过御陌行歇入僧房白鹿原东郭青龙寺北廊望春花景暖避暑竹风凉下直闲如社寻芳醉似狂有时还后到无处不相将鸡鹤初虽杂萧兰久乃彰来燕隗贵重去鲁孔恓惶聚散期难定飞沈势不常五年同昼夜一别似参商屈折孤生竹销摧百链钢途穷任憔悴道在肯徬徨尚念遗簪折仍怜病雀疮防寒分赐帛救馁减余粮药物来盈裹书题寄满箱殷勤翰林主珍重礼闱郎喣沫诚多谢抟扶岂所望提携劳气力吹簸不飞扬拙劣才何用龙钟分自当妆嫫徒费黛磨甋【`丁力切砖也`】讵成璋习隠将时背干名与道妨外身宗老氏齐物学防庄疎放遗千虑愚防守一方乐天无怨叹倚命不劻勷愤懑胸须豁交加臂莫攘珠沈犹是寳金跃未为祥泥尾休摇掉灰心罢激昻渐闲亲道友因病事医王息乱归禅定存神入坐亡断痴求慧剑济苦得慈航不动为吾志无何是我乡可怜身与世从此两相忘  

题卢秘书夏日新栽竹二十韵  

湘竹初封植卢生此考槃久持霜节苦新托露根难等度须当砌疎稠要满栏买怜分薄俸栽称作闲官叶剪蓝罗碎茎抽玉琯端防声清淅沥一簇绿檀栾未夜青岚入先秋白露团拂肩摇翡翠熨手弄琅玕韵透窓风起隂铺砌月残炎天闻觉冷窄地见疑寛梢动胜摇扇枝低好挂冠碧笼烟羃羃珠洒雨珊晩箨晴云展隂芽蛰虺蟠爱从抽马策惜未截鱼竿松韵徒烦聴桃夭不足观梁慙当室杏台陋本司兰【`古诗云卢家兰室杏为梁又秘书府即兰台也`】撑拨诗人兴勾牵酒客欢静连芦簟滑凉拂葛衣单岂止消时暑应能保歳寒莫同凡草木一种夏中看  

题周皓大夫新亭子二十二韵  

东道常为主南亭别待宾规模何日创景致一时新广砌罗红药疎窓防緑筠锁开宾阁晓梯上妓楼春置醴宁三爵加笾过八珍茶香飘紫笋脍缕落红鳞辉赫车舆閙珍竒鸟兽驯猕猴看枥马鹦鹉唤家人锦额帘髙卷银花盏慢巡劝尝光禄酒许看洛川神【`周兼光禄卿有家妓数十人`】敛翠凝歌黛流香动舞巾裙翻绣鸂梳陷钿麒麟笛怨音含楚筝娇语带秦侍儿催画烛醉客吐文茵投辖多连夜鸣珂便达晨入朝纡紫绶待漏拥朱轮贵介交三事光荣照四隣甘浓将奉客稳暖不縁身十载歌钟地三朝节钺臣爱才心倜傥敦旧礼殷勤门以招贤盛家因好事贫始知豪杰意富贵为交亲  

东南行一百韵寄通州元九侍御澧州李十一舍人果州崔二十二使君开州韦大贠外庾三十二补阙杜十四拾遗李二十助教贠外窦七校书  

南去经三楚东来过五湖山头看候馆水面问征途地逺穷江界天低极海隅飘零同落叶浩荡似乗桴渐觉乡原异深知土产殊夷音语嘲哳蛮态笑睢盱水市通阛阓烟邨混舳舻吏征鱼户税人纳火田租亥日饶鰕蠏寅年足虎防成人男作丱似鬼女为巫楼闇攅倡妇隄喧簇贩夫夜船论铺赁春酒断缻沽见果多卢橘闻禽悉鹧鸪山歌猿独叫野哭鸟相呼岭徼云成栈江郊水当郛月移翘柱鹤风泛飐樯乌鼇碍潮无信蛟惊浪不虞鼍鸣泉窟室蜃结气浮图树裂山魈穴沙含水弩枢喘牛犁紫芋羸马放青菰绣面谁家婢鵶头几歳奴泥中采菱芡烧后拾樵苏鼎腻愁烹鼈盘腥厌脍鲈钟仪徒恋楚张翰浪思呉气序凉还热光隂旦复晡身方逐萍梗年欲近桑榆渭北田园废江西歳月徂忆归恒惨澹懐旧忽踟蹰自念咸秦客尝为邹鲁儒蕴藏经国术轻弃度关繻赋力凌鹦鹉词锋敌辘轳战文重掉鞅射防一弯弧崔杜鞭齐下元韦辔并驱名声逼杨马交分过萧朱世务轻摩揣周行窃觊觎风云皆会合雨露各霑濡共偶升平代偏慙固陋躯承明连夜直建礼拂晨趋美服颁王府珍羞降御厨议髙通白虎谏切伏青蒲柏殿行陪晏花楼走看酺神旗张鸟兽天籁动笙竽丸剑星芒耀鱼龙电防驱定塲排汉旅促坐进吴歈缥缈疑仙乐婵姢胜画圗歌鬟低翠羽舞汗堕红珠别选闲游伴潜招小饮徒一杯愁已破三盏气弥麤软美仇家酒幽闲葛氏姝十千方得斗二八正当垆论笑杓胡硉谈怜巩嗫嚅李酣犹短窦庾醉更蔫迂鞍马呼教住骰盆喝遣输长驱波卷白连掷采成卢【`骰盆卷白波莫走鞍马皆当时酒令`】筹并频逃席觥严列置盂满巵那可灌頽玉不胜扶入视中枢草归乗内廐驹醉曽冲宰相骄不揖金吾日近恩虽重云髙势却孤翻身落霄汉失脚倒泥涂博望移门籍浔阳佐郡符【`予自太子賛善大夫出为江州司马`】时情变寒暑世利算锱铢即日辞双阙明朝别九衢播迁分郡国次第出京都【`十年春防之移佐通州其年秋予出佐浔阳明年冬杓直出牧澧州崔二十二出牧果州韦大出牧开州`】秦岭驰三驿商山上二邘【`商山险道中有东西二邘`】岘阳亭寂寞夏口路﨑岖大道全生棘中丁尽执殳江关未彻警淮口尚稽诛【`时淮西未平路经襄郡二州界所见如此`】林对东西寺山分大小姑【`东林西林寺在庐山北大姑小姑在庐山南彭蠡湖中`】庐峯莲刻削湓浦带萦纡【`莲花峯在庐山北湓水在江城南何逊诗云湓城对湓水湓水萦如带`】九派吞青草【`浔阳在九派南通青草洞庭湖`】孤城覆緑芜【`南方城壁多以草覆`】黄昏钟寂寂清晓角呜呜春色辞门栁秋声到井梧残芳悲鶗鴂暮节感茱萸蕊拆金英菊花飘雪片芦波红日斜没沙白月平铺防见林抽笋频惊燕引雏歳华何儵忽年少不须臾眇黙思千古苍茫想八区孔穷縁底事顔夭有何辜龙智犹经醢龟灵未免刳穷通应已定圣哲不能逾况我身谋拙逢他厄运拘漂流随大海锤锻任洪炉险阻尝之矣栖迟命也夫沈冥消意气穷饿耗肌肤防瘴和残药迎寒补旧襦书牀鸣蟋蟀琴匣网蜘蛛贫室如悬磬端忧剧守株时遭人指防数被鬼揶揄兀兀都疑梦昏昏半是愚女惊朝不起妻怪夜长吁万里抛朋侣三年隔友于自然悲聚散不是恨荣枯去夏防之疟今春席八殂天涯书达否泉下哭知无【`去年间元九疟书去竟未报今春闻席八殂久与还往能无恸哭`】漫冩诗盈卷空盛酒满壶只添新怅望岂复旧欢娱壮志因愁减衰容与病俱相逢应不识满颔白髭须  

霖雨苦多江湖暴涨块然独望因题北亭  

自作浔阳客无如苦雨何隂昏晴日少闲闷睡时多湖濶将天合云低与水和篱根舟子语巷口钓人歌雾岛沈黄气风防蹵白波门前车马道一宿变江湖  

春末夏初闲游江郭  

闲出乗轻屐徐行踏软沙观鱼傍湓浦看竹入杨家【`湓浦多鱼浦西有杨侍郎宅多好竹`】林迸穿篱笋藤飘落水花雨埋钓舟小风飏酒旗斜嫩剥青菱角浓煎白茗茶淹留不知夕城树欲栖鵶  

栁影繁初合莺声澁渐稀早梅迎夏结残絮送春飞西日韶光尽南风暑气防展张新小簟熨贴旧生衣緑蚁杯香嫩红丝鲙缕肥故园无此味何必苦思归  

寄蕲州簟与元九因题六韵【`时元九鳏居`】  

笛竹出蕲春霜刀劈翠筠织成双锁簟寄与独眠人卷作筒中布舒为席上珍滑如铺薤叶冷似卧龙鳞清润宜乗露鲜华不受尘通州交瘴地此物最关身  

浔阳秋怀赠许明府  

霜红二林叶风白九江波瞑色投烟鸟秋声带雨荷马闲无处出门冷少人过卤莽还乡梦依稀望阙歌共思除醉外无计奈愁何试问陶家酒新篘得几多  

题郡中茘枝诗十八韵兼寄杨万州八使君  

竒果标南土芳林对北堂素华春漠漠丹实夏煌煌叶捧低垂户枝擎重压墙始因风弄色渐与日争光夕讶条悬火朝惊树防妆深于红踯躅大校白防榔星缀连心朶珠排耀眼房紫罗裁衬殻白玉裹填瓤早嵗曽闻说今朝始摘尝嚼疑天上味嗅异世间香润胜莲生水鲜逾橘得霜胭脂掌中颗甘露舌头浆物少犹珍重天髙苦渺茫已教生暑月又使阻遐方粹液灵难驻妍姿嫩易伤近南光景热向北道途长不得充王赋无由寄帝乡惟君堪掷赠面白似潘郎  

发白狗峡次黄牛峡登髙寺却望忠州  

白狗次黄牛滩如竹节稠路穿天地险人续古今愁忽见千花塔因停一叶舟畏途长迫促静境蹔淹留巴曲春全尽巫阳雨半收北归虽引领南望亦回头昔去悲殊俗今来念旧游别僧山北寺抛竹水西楼郡树花如雪军厨酒似油时时大开口自笑忆忠州  

送客南迁  

我说南中事君应不愿聴曽经身困苦不觉语丁宁烧处愁云梦波时忆洞庭春畬烟勃勃秋瘴雾冥冥蚊蚋经冬活鱼龙欲雨腥水虫能射影山鬼解藏形穴掉巴蛇尾林飘鸩鸟翎风千里黑防【`徐亷切山菜也`】草四时青客似惊鴈舟如委浪萍谁人劝言笑何计慰漂零慎勿琴离膝长须酒满瓶大都从此去宜醉不宜醒  

新昌新居书事四十韵因寄元郎中张博士  

冒宠已三迁归朝始二年囊中贮余俸园外买闲田狐兎同三径蒿莱共一壥新园聊刬秽旧屋且扶颠檐漏移倾瓦梁欹换蠧椽平治绕台路整顿近阶甎巷狭开容驾墙低垒过肩门闾堪驻盖堂室可铺筵丹鳯楼当后青龙寺在前市街尘不到宫树影相连省吏嫌坊逺豪家笑地偏敢劳宾客访或望子孙传不覔他人爱惟将自性便等闲栽树木随分占风烟逸致因心得幽期遇境牵松声疑涧底草色胜河邉虚润氷销地晴和日出天苔行滑如簟莎坐软于绵帘每当山卷帷多待月褰篱东花掩暎窓北竹婵姢迹慕青门隠名慙紫禁仙假归思晚沐朝去恋春眠拙薄才无取疎慵职不专题墙书命笔沽酒率分钱柏杵舂灵药铜瓶潄暖泉炉香穿盖散笼烛隔纱然陈室何曽扫陶琴不要弦屏除俗事尽养活道情全尚有妻孥累犹为组绶纒终须抛爵禄渐拟断腥羶大抵宗庄叟私心事竺干浮荣水划字眞谛火生莲梵部经十二书字五千是非多付梦语黙不妨禅博士官犹冷郎中病已痊多同僻处住久结静中縁缓歩携笻杖徐吟展蜀牋老冝闲语话闷忆好书篇蛮榼来方防防茶到始煎无辞数相见鬓髪各苍然  

重到江州感旧游题郡楼十一韵  

掌纶知是忝剖竹信为荣才薄官仍重恩深责尚轻昔徴从典午今出自承明凤诏休挥翰渔歌欲濯缨还乘小艛艓却到古湓城醉客临江待禅僧出郭迎青山满眼在白髪半头生又校三年老何曽一事成重过萧寺宿再上庾楼行云水新秋思闾阎旧日情郡民犹认得司马咏诗声  

题别遗爱草堂兼呈李十使君【`李亦庐山人常隠白鹿洞`】  

曽住炉峰下书堂对药台斩新萝径合依旧竹窓开砌水亲开决池荷手自栽五年方暂至一宿又须回纵未长归得犹胜不到来君家白鹿洞闻道亦生苔  

初到郡斋寄钱湖州李苏州【`聊取二郡一哂故有落句之戏`】  

俱来沧海郡半作白头翁漫道风烟接何曽笑语同吏稀秋税毕客散晩亭空霁后当楼月潮来满座风霅【`水名在呉兴`】溪殊冷僻茂苑太繁雄唯此钱塘郡闲忙恰得中  

对酒自勉  

五十江城守停杯一自思头仍未尽白官亦不全卑荣宠寻过分欢娱已校迟肺伤虽怕酒心健尚夸诗夜舞吴娘袖春歌蛮子词犹堪三五歳相伴醉花时  

早春西湖闲游怅然兴懐忆与防之同赏因思在越官重事殷镜湖之游或恐未暇偶成十八韵寄防之  

上马复呼宾湖邉景气新管弦三数事骑从十余人立换登山屐行携漉酒巾逢花看当妓遇草坐为茵西日笼黄栁东风荡白苹小桥装雁齿轻浪甃鱼鳞画舫牵徐转银船酌慢巡野情遗世累醉态任天真彼此年将老平生分最亲髙天从所愿逺地得为隣云树分三驿烟波限一津翻嗟寸步隔却厌尺书频浙右称雄镇山隂委重臣贵随长紫绶荣驾大朱轮出动刀枪队归生道路尘雁惊弓易散鸥怕鼓难驯百吏瞻相面千夫捧拥身自然闲兴少应负镜湖春  

留题天竺灵隠两寺  

在郡六百日入山十二回宿因月桂落醉为海榴开【`天竺尝有月中桂子落灵隠多海石榴花也`】黄纸除书到青宫诏命催僧徒多怅望宾从亦徘徊寺闇烟埋竹林香雨落梅别桥怜白石辞洞恋青苔【`石桥在天竺明洞在灵隠`】渐出松间路犹飞马上杯谁教冷泉水送我下山来  

洛下寓居  

秋馆清凉日书因解闷看夜窓幽独处琴不为人弹游宴慵多废趋朝老渐难禅僧教断酒道士劝休官渭曲庄犹在钱塘俸尚残如能便归去亦不至饥寒  

秋寄防之十二韵  

娃馆松江北稽城浙水东屈君为长吏伴我作衰翁旌斾知非逺烟云望不通忙多对酒榼兴少阅诗筒【`比在杭州两浙留和诗赠答于筒中递往来`】淡白秋来日疎凉雨后风余霞数片绮新月一张弓影满衰桐树香凋晩蕙丛饥啼舂谷鸟寒怨络丝虫览镜头虽白聴歌耳未聋老愁从此遣醉笑与谁同清旦方堆案黄昏始退公可怜朝暮景销在两衙中  

夜归  

逐胜移朝宴留欢放晩衙宾寮多谢客骑从半吴娃到处销春景归时及月华城隂一道直烛熖两行斜东吹先催栁南霜不杀花臯桥夜沽酒灯火是谁家  

齐云楼晚望偶题十韵兼呈冯侍御周殷二恊律【`楼在苏州`】  

潦倒官僚尽萧条芳歳阑欲辞南国去重上北城看复叠江山壮平铺井邑寛人稠过扬府坊閙半长安揷雾峰头没穿霞日脚残水光红漾漾树色緑漫漫约畧留遗爱殷勤念旧欢病抛官职易老别友朋难九月全无热西风亦未寒齐云楼北面半日凭栏干  

忆洛中所居  

忽忆东都宅春来事宛然雪销行径里水上卧房前厌緑栽黄竹嫌红种白莲醉教鸎送酒闲遣鹤看船幸是林园主慙为食禄牵宦情薄似纸乡思急如岂合姑苏守归休更待年  

有小白马乗驭多时奉使东行至稠桑驿溘然而毙足可惊伤不能防情题二十韵  

能骤复能驰翩翩白马儿毛寒一团雪鬃薄万条丝皂盖春行日骊驹晓促时双旌前独步五马内偏骑芳草承蹄叶垂杨拂顶枝跨将迎好客惜不换妖姬慢鞚游萧寺闲驱醉习池睡来乗作梦兴发倚成诗鞭为驯难下鞍縁稳不离北归还共到东使亦相随赭白何曽变黄岂得知嘶风觉声急蹋雪怪行迟昨夜犹刍秣今朝尚絷维卧槽应不起顾主遂长辞尘灭骎骎迹霜留皎皎姿度关形未改过隙影难追念倍燕求骏情深项别骓银收钩臆带金卸络头羁何处埋竒骨谁家覔弊帷稠桑驿门外吟罢涕双垂  

和防之春日投简阳明洞天五十韵  

青阳行已半白日坐将徂越国强仍大稽城髙且孤利饶盐煮海名胜水澄湖牛斗天垂象台明地展图【`天台四明二山`】瓌竒填市井佳丽溢闉阇勾践遗风霸西施旧俗姝船头龙夭矫桥脚兽睢盱乡味珍蟛蚏时鲜贵鹧鸪语言诸夏异衣服一方殊捣练蛾眉婢鸣榔蜗角奴江清敌伊洛山翠胜荆巫华表双栖鹤聨樯几防乌烟波分渡口云树接城隅涧逺松如画洲平水似铺緑科秧早稻紫笋折新芦暖踏泥中藕香寻石上蒲雨来萌尽达雷后蛰全苏栁眼黄丝纇花房绛防珠林风新竹折野烧老桑枯带亸长枝蕙钱穿短贯榆暄和生野菜卑湿长街芜女浣纱相伴儿烹鲤一呼山魈啼稚子林狖挂山都产业论蚕蚁孳生计鸭雏泉岩雪飘洒苔壁锦漫糊堰限舟航路堤通车马途耶溪防回合禹庙径盘纡洞穴何因凿星槎谁与刳石凹仙药臼峰峭佛香炉去为投金简来因挈玉壶贵仍招客宿健未要人扶闻望贤丞相仪形美丈夫前驱驻旌斾偏坐列笙竽刺史旟翻隼尚书履曳鳬学禅超后有观妙造虚无髻里传僧寳环中得道枢登楼诗八咏置砚赋三都捧拥罗将绮趋跄紫与朱庙谟藏稷卨兵畧贮孙吴令下三军整风髙四海趋千家得慈母六郡事严姑重士过三哺轻财抵一铢送觥歌宛转嘲妓笑卢胡佐饮时炮鼈蠲酲数鲙鲈醉乡虽咫尺乐事亦须臾若不中贤圣何由外智愚伊予一生志我尔百年躯江上三千里城中十二衢出多无伴侣归只是妻孥白首青山约抽身去得无  

想东游五十韵【`并序`】  

大和三年春予病免官后忆游浙右数郡兼思到越一访防之故两浙之间一物已上想皆在目吟且成篇不能自休盈五百字亦犹孙兴公想天台山而赋之也  

海内时无事江南歳有秋生民皆乐业地主尽贤侯郊静销戎马城髙逼斗牛平河七百里沃壤二三州【`自常及杭凡七百里`】坐有湖山趣行无风浪忧食宁防解缆寝不废乗流泉石谙天竺烟霞识虎丘【`天竺虎丘寺领郡时旧游最熟处`】余芳认兰泽遗咏思苹洲【`古诗云兰泽多芳草又栁恽诗云汀洲采白苹`】菡萏红涂粉菰蒲緑泼油鳞差渔户舍绮错稻田沟紫洞藏仙窟泉贮怪湫精神昻老鹤姿彩媚潜虬【`大谢诗云潜虬媚幽姿`】静阅天工妙闲窥物状幽投竿出比目掷果下猕猴味苦莲心小浆甜蔗节稠橘苞从自结藕孔是谁锼逐日移潮信随风变棹讴递夫交烈火候吏次鸣驺梵塔形疑踊【`重元阁`】阊门势欲浮【`吴阊门`】客迎携酒榼僧待置茶瓯小宴闲谈笑初筵雅献酬稍催朱蜡炬徐动碧牙筹圆盏飞莲子长裾曳石榴柘枝随画鼔调笑从香毬幕飏云飘槛帘褰月露钩舞繁红袖去歌切翠眉愁弦管宁容歇杯盘未许収良辰宜酩酊卒嵗好优游鳜缕鲜仍细莼丝滑且柔饱餐为日计稳睡是身谋名愧空虚得官知止足休自嫌犹屑屑众笑太悠悠物表疎形役人寰足悔尤蛾须逺灯烛兎勿近罝罘幻世春来梦浮生水上沤百忧中莫入一醉外何求未死痴王湛无儿老邓攸蜀琴安膝上周易在牀头去去无程客行行不系舟劳君频问讯劝我少淹留【`自此后并属防之`】云雨多分散关山苦阻修一吟江月别七见日星周【`昔在杭州别防之防之留诗云明朝又向江头别月落潮平是去时`】珠玉传新什鹓鸾念故俦悬旌心宛转束楚意绸缪驿舫妆青雀官槽防紫骝镜湖期逺泛禹穴约搜预扫题诗壁先开望海楼饮思亲履舄宿忆并衾禂志气吾衰也风情子在不应须相见后别作一家游【`吾衰子在并出家语`】  

筝  

云髻飘萧緑花顔旖旎红双眸剪秋水十指剥春葱楚艳为门阀秦声是女工甲鸣银玓瓅柱触玉玲珑猿苦啼嫌月鸾娇语防风移愁来手底送恨入弦中赵瑟清相似胡琴閙不同慢弹回断鴈急奏转飞蓬霜佩锵还委氷泉咽复通珠聨千拍碎刀截一声终倚丽精神定矜能意态融歇时情不断休去思无穷灯下青春夜樽前白首翁且听应得在老耳未多聋  

翫半开花赠皇甫郎中【`八年寒食日池东小楼上作`】  

勿讶春来晩无嫌花发迟人怜全盛日我爱半开时紫蜡粘为蔕红酥防作蕤成都新夹缬梁汉碎胭脂树杪真珠颗墙头小女儿浅深妆駮落髙下火参差蝶戏争香朶莺啼选稳枝好教郎作伴合共酒相随醉翫无胜此狂嘲更让谁犹残少年兴未是老人诗西日凭轻照东风莫杀吹明朝应烂漫后夜更离披林下遥相忆樽前闇有期衔杯嚼蕊思唯我与君知  

杨柳枝二十韵【`杨栁枝洛下新声也洛之小妓有善歌之者词章音韵聴可动人故赋之`】  

小妓携桃叶新歌蹋栁枝妆成剪烛后醉起拂衫时绣履娇行缓花筵笑上迟身轻委回雪罗薄透凝脂笙引簧频暖筝催柱数移乐童翻怨调才子与妍词便想人如树先将髪比丝风条摇两带烟叶贴双眉口动樱桃破鬟低翡翠垂枝柔腰嫋娜荑嫩手蔵蕤唳鹤晴呼侣哀猿夜叫儿玉敲音厯厯珠贯字累累袖为收声防钗因赴节遗重重遍头别一一拍心知塞北愁攀折江南苦别离黄遮金谷岸绿暎杏园池春惜芳华好秋怜顔色衰取来歌里唱胜向笛中吹曲罢那能别情多不自持纒头无别物一首断肠诗  

咏老赠梦得  

与君俱老也自问老何如眼澁夜先睡头慵朝未梳有时扶杖出尽日闭门居懒照新磨镜休看小字书情于故人重迹共少年疎惟是闲谈兴相逢尚有余  

分司洛中多暇数与诸客宴游醉后狂吟偶成十韵因招梦得宾客兼呈思闇竒章公  

性与时相逺身将世两忘寄名朝士籍寓兴少年塲老岂无谈笑贫犹有酒浆随时求伴侣逐日用风光数数游何爽些些病未妨天教荣启乐人恕接舆狂改业为逋客移家住醉乡不论招梦得兼拟诱竒章要路风波险权门市井忙世间无可恋不是不思量  

闲居自题戏招宿客  

水畔竹林邉闲居二十年健常携酒出病即掩门眠解绶収朝佩褰裳出野船屏除身外物摆落世间縁报曙窓何早知秋簟最先防风深树里斜日小楼前渠口添新石篱根写乱泉欲招同宿客谁解爱潺湲【`西亭墙下泉石有声`】醉中得上都亲友书以予停俸多时忧问贫乏偶乗酒兴咏而报之  

头白醉昏昏狂歌秋复春一生耽酒客五度弃官人【`苏州刺史刑部侍郎河南尹同州刺史太子少传皆以病免也`】异世陶元亮前生刘伯伦卧将琴作枕行以锸随身歳要衣三对年支谷一囷园葵烹佐饭秋叶扫添薪没齿甘蔬食摇头谢缙绅自能抛爵禄终不恼交亲但得杯中渌从生甑上尘烦君问生计忧醒不忧贫  
