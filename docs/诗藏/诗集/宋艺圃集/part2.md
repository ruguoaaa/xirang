---
title: 第2部分
index: true
icon: editor
order: 2
category:
  - 诗藏
  - 诗集
  - 宋艺圃集
tag:
  - 钦定四库全书
  - 集部八
  - 总集类
  - 李蔉
  - 明
---

## 宋艺圃集卷十一  

明　李蔉　编  

晁冲之二十一首  

古乐府  

大星何厯厯小星烂如石掖垣崔巍横紫防十二羽林森北极今夕何夕月欲沉虎抱空闗龙厌直峥嵘北斗着地垂手去瓠瓜不盈尺严陵醉卧光武傍浮楂正值天孙织王良挟策飞上天传説空骑箕尾立君不见茂陵弃子欲登仙自将壮士终南邉忽然遭窘出玺绶归来下诏除民田阿瞒急示乗舆物鲜卑仍弃瑚鞭又不见古来垂堂戒华屋敌国挟辀戎接毂白龙鱼服误网罗孔雀金华被牛触【`此篇好奇过甚不可解`】  

洗马次十二兄之道韵  

灞桥春水波粼粼桥邉结束何圉人解鞍傍水如洗马飞龙九尺凌漪沦风鬃雾鬛才一注玉花照影光满身月题却贯黄金勒更觉闪艳开精神主人贵相不必问特赐内廐天麒麟即今此物亦安用燕山万里靖无尘嫖姚功髙自不出长鸣但踏城西春君不见少陵时已无伯乐尚有曹将军写真  

夷门行赠秦夷仲  

君不见夷门客有侯嬴风杀人白昼红尘中京兆知名不敢捕倚天长剑着崆峒同时结交三数公联翩走马几马骢仰天一笑万事空入门賔客不复通起家簮笏【`一作笔`】明光宫呜呼男儿名重太山身如叶手犯龙鳞心莫慑一生好色马相如慷慨直辞犹谏猎  

法一以余所赠墨为不佳  

上人好事世莫当罗列四寳如文房广交徃徃得奇物有墨尺度如圭长秋麋折角胶与力春麝入脐煤生香已将雪覆轻罗帕更令花暎红纱囊草堂老人不自料亦藏一饼夸精妙自言和璧持赠君反为燕石遭讥诮鸣呼万事孰不然古今工拙那同调君不见当年诸李数不到廷寛只今赐墨无老潘  

复以承晏墨赠之  

我闻江南墨官有诸奚老超尚不如廷珪后来承晏复秀出喧然父子名相齐百年相传文防碎彷佛尚见蛟龙背电光属天星斗昏雨痕倒海风云晦却忆当年清暑殿黄门侍立才人见银钩洒落桃李牋牙牀磨试红丝研同时书画三万轴大徐小篆徐熙竹御题四絶海内传秘府毫芒惜如玉君不见建隆天子开国初曹公受诏行扫除王侯旧物人今得更写西天贝叶书次韵集津兄防羣从王敦素宿王立之园明日西征马上寄示诸人【`以道尝监陜府集津仓`】  

秋髙访幽居风急桑未落天寒鸡犬静地僻门巷阔主人避世贤自説乆栖泊呼儿出鐏罍梨栗亦不恶賔客四五人谈笑动林薄夜阑惨无欢离忧倐中作伯也天下士千金轻一诺挥斤杨墨徒正是邹鲁学如何但银鱼生事了无托惜哉桃李姿见笑葵与藿鸡鸣驱车行令人意参错  

次二十一兄季此韵  

忆在长安最少年酒酣到处一欣然猎回汉苑秋高夜饮罢秦台雪作天不拟俳优陪殿下相随于蒍过楼前如今白髪山城里宴坐观空习断縁  

雪效栁子厚【`一作赠一兄上人`】  

月落鸡声寒晓色静茅屋开门惊不知夜雪压修竹槎牙生新氷鳞甲刻溪谷皛皛州渚明冽冽川原肃孤蹲雀不动沈酣客犹宿呼童晨汲归独漱寒泉玉  

都下追感徃昔因成  

少年使酒走京华纵步曽逰小小家防舞霓裳羽衣曲聴歌玉树后庭花门侵杨栁垂珠箔窗对樱桃卷碧纱坐客半惊随逝水主人星散落天涯  

自然诗  

先生手不废经营白屋凭虚结此亭燕麦兔丝侵宻坐南箕北斗挂踈櫺青松夹日交倾盖翠栢分风倚列屏莫道君家无长物案头灯火有流萤  

蔡晋如挽歌  

南部清笳咽东门素旐飞如何一老没不及二疏归宇宙那复见死生从此违吾年未四十已叹故人稀  

感梅忆王立之  

王子已仙去梅花空自新江山余此物海岱失斯人賔客他乡老园林几度春城南载酒地生死一沾巾  

送僧  

无端伏枕日不见放舟时晚得平安报初成送别诗山深归履急江阔度杯迟定许同香火终参慧逺师  

怀济北弟侄  

乆客思吾子生涯滞故乡独擕髙士传飜忆紫香囊合榻言犹在同堂乐未央翩翩春草梦随意绕池塘  

春日  

隂隂溪曲緑交加小雨飜萍上浅沙鵞鸭不知春去尽争随流水趂桃花【`一本作春色不堪流水送双浮鸣鸭趂桃花`】  

乐府  

自摘荼防满架空拟将豪气敌春风欲知盏面玻瓈阔防照红顔在酒中  

和二十二弟  

静处偷防肘后书幽栖古有此人无緑蓑青蒻非吾事白浪狂风满太湖  

和新乡二十一兄华严水亭  

近市危楼通野寺隔溪髙栁接京华荡舟不怕风波急防尽芙蓉十里花  

与秦少章题汉江逺帆  

云埋凤林寺浪打鹿门山今日江风恶郎船劝不还  

次韵陈叔易柳桥  

落日河梁上迟留客去时近隣无逺送莫挽最长枝晁补之一首  

钱塘  

钱塘江北百余里涨沙不复生菰蒲沙田老桑出叶麄江潮打根根半枯八月九月秋风恶风髙驾潮晚不落鼓声咚咚舻咿喔争凑富春城下泊  

晁咏之一首  

初行山  

霭霭初蒸云落落欲坠石山深多晚花照水自红碧鱼艇入烟小松竹凌烟直西风漾碧波扁舟恣崎侧客从北方来苦遭世俗迫登临虽宿愿山川多未识浩荡涉寒流跻攀并苍壁扪萝窥鸟道踏迳穷人迹清泉洗尘心山鸟惯幽客逸兴良未巳日下千崖赤十载孙承公好具登山屐  

晁説之一首  

打毬  

阊阖千门万户开三郎沈醉打毬回九龄已老韩休死无复明朝谏防来  

文同二首  

朱樱桃  

金衣珍禽弄深樾禁籞朱樱班若缬上幸离宫促荐新藤蓝寳笼貂珰发凝霞作丸珠尚软油露成津蜜初割君王午坐鼓猗兰翡翠一盘红韎  

新晴山月  

髙松漏踈月落影如画地徘徊爱其下夜乆不能寐怯风池荷卷病雨山果坠谁伴予苦吟满林啼络纬石延年二首  

张氏园亭  

亭舘连城敌谢家四时园色闘明霞门迎西渭封侯竹地接东陵处士瓜乐意相闗禽对语生香不防树交花从逰防约无留事醉待参横落日斜  

瀑布  

飞势挂岳顶无时向此倾玉虹垂地色银汉落天声万丈寒云湿千岩暑气清沧浪不足羡就此濯尘缨韩驹三首  

忆旧赠人  

忆昨昭文并直庐与君三载侍皇居花开辇路春迎驾日丽蓬山晓曝书学士南来尚嵓穴神州北望已丘墟忽逢汉节临江上握手西风泪满裾  

题太乙真人莲叶图  

太乙真人莲叶舟脱巾露发寒飕飕轻风为帆浪为檝卧防玉宇浮中流中流荡漾翠绡舞穏如龙骧万斛举不是峯头十丈花世间那得叶如许龙眠画手老如神尺素幻出真天人恍然坐我水仙府苍烟万倾波粼粼玉堂学士今刘向禁直岧嶤九天上不须对此融心神防植青藜夜相访  

代葛亚卿作  

君住江濵起画楼妾居海角送潮头潮中有妾相思泪流到楼前更不流  

沈括十二首  

润州甘露寺  

丞相髙斋半草莱旧时风月满亭防地从日月生时见眼到江山尽处回三国是非春梦防六朝城阙野花开心随潮水漫漫去流遍烟村半日来  

仙都  

苔封辇路上青山鹤驭辽天去不还惟有银河秋夜月鼎湖烟浪到人间  

开元乐词【`三首`】  

楼上正临宫外人间不见仙家寒食轻烟薄雾满城明月梨花  

按舞骊山影里回鸾渭水光中玉笛一天明月翠华满陌春风  

殿后春旗簇仗楼前御队穿花一片红云閙处外人遥认官家  

姑熟  

新晴渡口百花香石子池头鸭弄黄卷幔夕阳留不住好风将雨过梅塘  

江南曲  

新秋拂水无行迹夜夜随潮过江北西风卷雨上半天渡口防凉含晓碧城头鼓响日脚垂天际笼烟鏁山色髙楼索莫临长陌黄竹一声无北客时平田苦少人耕唯有芦花满江白  

凯歌【`五首`】  

先取山西十二州别分子将打衙头回防秦塞低如马渐见黄河直北流  

天威卷地过黄河万里羌人尽汉歌莫堰横山倒流水从教西去作恩波  

马尾桐琴随汉使曲声犹自怨单于弯弓莫射云中鴈归鴈如今不寄书  

旗队浑如锦绣堆银装背防打围回先教静扫安西路待向河源饮马来  

灵武西凉不用围蕃家总侍纳王师城中半是闗西种犹有当时轧吃儿  

郭祥正七首  

访隠者  

一径沿厓踏苍壁半坞寒云抱泉石山翁酒熟不出门残花满地无行迹  

天柱阁  

羣峯奔来一峯起千丈芙蓉碧霄里老松自作孤凤吟潮浪时生三井水  

别灊峯阁  

一溪清泻万山重风物能留邴曼容后夜相思忧思极月明孤影伴寒松  

凤凰防  

髙防不见凤凰逰浩浩长江入海流舞罢青娥同去国战残白骨尚盈丘风揺落日催行棹潮拥新沙换故洲结绮临春无处覔年年荒草向人愁  

金山寺  

金山杳在沧溟中雪崖氷柱浮仙宫乾坤扶持自今古日月彷佛躔西东我泛灵槎出尘世搜索异境窥神工一朝登临重太息四时想像何其雄卷帘夜阁挂北斗大鲸驾浪吹长空舟摧岸防岂足数徃徃霹雳锤蛟龙寒蟾八月荡揺海秋光上下磨青铜鸟飞不尽暮天碧渔歌忽防芦花风蓬莱乆闻未成徃壮观絶致遥应同潮生潮落夜还晓物与数防谁能穷百年形影浪自苦便欲此地安防躬白云南来入我望又起归兴随征鸿  

寄题九华楼  

千金建杰阁遥对九华峯紫光射晓日璀璨锦芙蓉南风吹秀色半落尊酒中酒味愈冷冽琴声又玲珑飘然紫霄想何日附冥鸿  

莲根有长丝  

莲根有长丝不供贫女机栁梢有飞绵不暖寒者衣朝歌悠悠暮歌短下地沉沉上天逺东生白日还西流志士长怀万古愁  

秦观四十八首  

防仙词【`四首`】  

隂风一夜搅青防风定霏霏霰雪零想见玉清真境上白虚光里诵黄庭【`霰雪一作雪霰`】  

夜深楼上拨书眠天在阑干斗角邉风扫乱云毫发尽独留壁月照人圆【`斗角一作四角`】  

天风吹月入阑干乌雀无声子夜闲织女明星来枕上了知身不在人间【`此首又见东坡集中`】  

本是匡山种杏人出山来事碧虚君上清欲问因何事请防仙山十丈文【`十丈一作十赉`】  

秋日【`三首`】  

霜落防沟积水清寒星无数傍船明菰蒲深处疑无地忽有人家笑语声  

月团新碾瀹花甆饮罢呼儿课楚词风定小轩无落叶青虫相对吐秋丝  

连卷雌蜺挂西楼逐雨追晴意未休安得万妆相向舞酒酣聊把作纒头  

牵牛花  

银汉初移漏欲残步虚人倚玉阑干仙衣染得天邉碧乞与人间向晓防  

纳凉  

擕杖来追栁外凉画桥南畔倚胡牀月明船笛参差起风定池莲自在香  

送僧归遂州  

贤师本巴蜀浪迹逰淮海定水湛虚明戒珠炯圆彩飘零乡县异晼晚星霜改明发又西征孤帆破烟霭  

春日杂兴【`三首`】  

飘忽星气徂青阳迫迟暮鸣飞各有适赤白纷无数雨砌堕危芳风轩纳飞絮褰帏香雾横岸帻云峯度林影舞窗扉池光染衣履参差花鸟期蹭蹬琴觞趣抚事动幽寻感时遗近慕秣马膏余车行行不周路  

二  

潭潭故邑井猗猗上宫兰不食自清渫莫服更幽闲志士耻弱植卷迹甘饥寒佳晨追良觌触物悬悲端川途眇回逺经嵗旷音翰岂不慕裘马诡得非所安蝉冕多怵迫绳枢尠忧患枉寻竟何补方枘诚独难  

三  

吴防虽褊小海濵富奇峯天鸡一号呌劒防明遥空谿谷相径复深林杳攅丛猿吟虎豹啼云气迷西东中有遯世士超然閟孤踪被兰服明月起坐松声中夜鍜吸沆瀣朝琴庇青葱骑星友元气巢许安可同俛眄区中人飞埃集毛锋问津或不缪从子防鸿防  

同子瞻端午日逰诸寺赋得深字  

太史抱孤韵畅怀在登临别乗载邹枚佳辰事幽寻参差水石痩窅窕房栊深清磬发踈箔妙香横素襟复登堵波环回瞩嵚崟双溪贯城郭暝色带孤禽凉颷动爽籁薄雨生防隂尘想澹清涟牢愁洗芳斟挥箑订徃古援毫示来今愧无刻烛敏续此金玉音  

次韵奉酬丹元先生  

金华紫烟客来作牧羊儿至言初无文寻绎自成诗二景入妙解元气含烟词怜我鬛沧浪黄埃虫丝劝解冠上缨一濯含风漪摄身列缺外倒蹑蜿蜒鬐维斗错明珠望舒耿脩眉真防无疆界浩荡天风吹  

次韵夏侯太冲秀才  

儒官饱闲散室若僧房静北窗腹便便支枕防斗柄或时得名酒停午犹中圣醒来复何事秉笔赋秋兴焉知懒是真但觉贫非病茫茫流水意防有知音聴钟鼎与山林人生各天性  

与子瞻防松江得浪字  

松江浩无旁垂虹跨其上漫然衔洞庭领畧非一状怳如阵平野万马攅穹帐离离云抹山窅窅天粘浪烟中渔唱起岛外征帆飏愈知宇宙寛斗觉东南壮太史主文盟诸豪尽诗将超揺外形检语笑供颉颃防娟弃追逐拨刺亦从放独留三百缸聊用沃轩旷  

荷花  

方塘收雨脚落日半遥岑芙蕖净娟娟丽服抚翠衾无言意自逺欲渡秋水深缅怀平生人对此讵可寻弄芳惜晼晚酒至谁与斟天涯有归云聊寄相思心心开获清赏芙蕖一何绮美人艳新妆敛袂照秋水端如荡子妻顾自良家子黄金选燕赵揺落对江沚薄暮风雨来独立泪如洗望君君讵知倾宫定谁似  

同子瞻赋防惠山  

辍棹从幽讨篮舆入青苍圆顶相邀迓旃檀燎深堂层峦淡如洗杰阁森欲翔林芳含雨滋岫日隔林光涓涓续清溜靡靡传幽香俯仰佳览眺悠哉身世忘  

夜坐怀莘老司谏【`次韵参寥`】  

六合寥寥信茫昧中有日月无根柢古徃今来漫不休青发素顔从此逝嗟予自少多邅回气血未衰心已艾北渡长淮霜入履南窥禹穴尘生袂日凿一窍浑沌死虽有余风终破碎回车复路可无縁三问道人三不对  

和王通叟琵琶梦  

鶗鴂鸣时众芳歇华堂梦防音容絶风惊玉露不成圆一夜芙蕖泣秋月金纹捍面紫檀槽曽抱花前送酒舠庾郎江令费珠璧小砑红牋挥兔毫风流云散令人痩忍防麴尘昏锦绶楚水悠悠更不西上天破鉴空依旧  

题騕防图  

双瞳夹镜权协月尾鬛萧森泽于发鞍衔不施缰复脱旁无驭者气腾越地如砥平丘陇灭天寒日暮抱饥渴骧首号鸣思一发超轶絶尘入恍忽东门京铸乆销歇曹霸丹青亦云没頼有龙眠戯挥笔眼前时见千里骨玉防阊阖相因依嗟尔龙媒空自奇鸾旗日行三十里焉用逐风追电为  

赠女冠畅师  

瞳人剪水腰如束一幅乌纱裹寒玉飘然自有姑射姿回首粉黛皆尘俗雾阁云窗人莫窥门前车马任东西礼罢晓坛春日静落红满地乳鵶啼  

宿金山  

山南山北江水流半空金碧随云浮我来仍值风日好十月未寒如晚秋山僧引客寻苍翠厯卷参差到平地万里风来拂骨清却忆人间如梦寐夜深无风月入扉相对老人如槁枝流水与天争入海共笑此心谁得知下山却向中望翻忆当时在屏幛老母思儿且欲归回首云峯已天上  

过六合水亭忆裴博士次韵【`二首`】  

晚憇孤亭上羸骖系防柯荒门寒带露空槛阔増波徃事青山在余生白鸟过诵言成絶语亹亹迫隂何  

二  

折栁相从地重来失旧柯林光延晚照岸影动防波隔浦檀栾宻当檐翡翠过主人成异物搔首奈情何  

吕与叔挽章【`二首`】  

举举西州士来为邦国华艺文尤尔雅经术自名家正有髙山仰俄成逝水嗟贤人各有数不独嵗龙蛇  

二  

数日音容隔人琴遂已虚门生应有谥国史可无书旧室悬蛛网遗编走蠧鱼定无封禅草平日笑相如  

流觞亭次韵  

缥缈云峦欲尽头洒然华搆别飞流朱盘防滟开氷鉴碧甃萦纡走玉虬毛骨渐惊超浊界风烟骤觉变清秋更怜白足如霜句可羡溪邉六逸逰  

逰龙瑞宫次程公韵  

灵祠真馆閟山隈形势相髙对越防莓径翠依屏上转藕花红绕鉴中开鹤衔寳箭排烟去龙防金书带雨来夹道万星攅骑火满城争防使君回  

次韵马忠玉喜王定国还自濵州  

淮海相逢一解顔纷纷嵗月梦魂间初惊渔艇迷花去忽认星槎拂斗还桂岭暮登猿防续槐堂春到鸟绵蛮石渠旧议行当复未信佳时得自闲  

次韵酬周开祖宣义  

并州令尹古人风淮海相忘十载中丽句晓披花绰约清谈初扣玉丁东追攀昔共猗犴子嗜好今同桑苎翁所惜华船轻解繂未窥笠泽故书丛  

别程公辟给事  

人物风流推镇东名郎持节作元戎樽前倦客刘师命月下清歌盛小丛裘黒貂霜正急书传黄犬嵗将穷买舟江上辞公去回首蓬莱梦寐中  

和莘老防龙洞  

苇萧传火度防防乍入清都醉魄醒草隠月崖垂凤尾风生隂穴带龙腥壁间泉贮千钟碧门外天横数尺青更欲仗笻留顷刻却疑朝市已千龄  

春日寓直有怀参寥  

觚棱金爵自岧嶤藏室春深更寂寥扪虱幽花欹露叶岸巾髙栁转风条文书几上须髯变鞍马尘中嵗月销何日一笻江海上与君徐步防生潮  

次韵裴仲谟和何先辈  

汝南古郡寡参寻兀兀长如鹤在隂支枕星河横醉后入帘风絮报春深青山未落诗人手白发谁知国士心多谢名郎传緑绮愧无佳句比南金  

次韵刘逊父以宁斋诗二轴作以还之  

扬舲偶过海邉州一见名郎破百忧荀氏诸龙俱俊伟河东小凤最风流明珠白璧堪投报细草幽花入献酬别驾旧斋何足念文昌新府待公防  

燕觞亭  

碧流如镜羽觞飞夏木隂隂五月时清渭日长逰女困武陵春去落花迟玉笙吹罢觥筹错宻炬烧残簮珥遗吴越风流公第一未输山简习家池  

送佛印  

抱袍初舍蔚头蓝江月松风处处参他日惠林马上首几年弥勒作同龛真珠撒帐开新座飞鸟衔花绕旧庵云散虎溪莲社友独依香火思何堪  

致政通议口号  

秋空画隼照新晴符隠庵前小队停玉斝金醪通缱绻凤笙龙管入青防靓妆酾酒花侵席寳兽呀香露满庭太史应占豫州分上台星近老人星  

晚出左掖  

金爵觚陵转夕晖翩翩宫叶堕秋衣出门尘障如黄雾始觉身从天上归  

和程给事赠遗道判【`二首`】  

囊中玉色已经餐醉拂丝桐坐杏坛应笑倦防尘滓客鬓毛萧瑟事铅丹  

二  

汉武防心缥缈间文成五利尽登坛何如屈曲韩夫子不羡神君白玉丹  

盆池钓翁  

谁刻仙材作钓翁尺池终日钓防风令人却忆鸱夷子散发五湖狂醉中  

无题  

扫地烧香闭阁眠簟纹如水帐如烟客来梦觉知何处挂起西窗浪接天  

闻鴈怀邵仲恭  

楚泽吴天去未迟烦君且傍蒜山飞白袍居士如相问为説淄尘欲满衣  

白马寺晚泊  

蒙蒙晚雨暗回塘逺树依防不辨行人物渐稀踈磬防緑蒲丛底宿鸳鸯  

霅上感怀  

七年三过白苹洲长兴诸豪载酒防旧事欲寻无处问雨荷风蓼不胜秋  

## 宋艺圃集卷十二  

明　李蔉　编  

赵抃九首【`清献在当时不以诗名余家偶有其集就中拈数首如此然亦足观也已`】洞真观  

木老岩坰冷泉飞月殿寒栖真无一事清啸倚阑干  

挽黄洞  

灵洞古坛基烟萝接翠防日西春又晚不见羽人归  

横溪洞飞泉  

寒瀑落春岩天垂百丈缣更疑仙客宴不卷水晶帘  

岳麓寺  

古木与云齐门前百丈梯我来烦想涤疑是过灵溪  

和沈太博防春晚归  

未醉樽前未可归青春九十日芳菲名园一夜狂风苔上残花防緑衣  

和沈太博小圃偶作  

日烘薄雾开柔陌风罥逰丝着栁条语燕啼莺自撩乱惊人残梦是春朝  

题中隠堂  

植杖焚香贝叶经主人无事掩松扄兀然隠几秋宵静云在诸峯月在庭  

次韵程给事谒禹庙  

春色湖光照锦衣岸花汀草共芬菲若耶溪上逰人乐举棹狂歌半醉归  

刘敞二首  

杂诗效玉川体  

毁巢凤不至竭泽龙不防贤者有所归得非龙凤俦周公下白屋圣徳被九州赵禹谢賔客汉朝以为优浇淳不相袭用舎何其缪茍徇一身利不为万姓谋哀彼杕杜诗死生遗道周  

杂诗  

凿井取泉饮上山采薇食岂不信憔悴所愿皆我力泉也非难致薇也不易得志士耻徒饱众人茍所获牺牲畏刍豢樊笼害羽翼晤理宜在早无为晚更惑  

刘攽三首  

咏长芦寺  

越舶吴商倚万桡绀园金刹起中霄鱼龙聴法因多江海归心每上潮林黒夜深灯影白川平天濶梵声遥心知水怪俱调伏惜取灵犀不用烧  

絶句  

青苔满地初晴后緑树无人昼梦余惟有南风旧相识径开门户又翻书  

絶句  

壁门金阙倚天开五见宫花落古槐明日扁舟沧海去却将云气望蓬莱  

崔鶠二首  

江月图  

冥冥一叶轻不知水与天独于灏气中仰见素璧圆超然狂道士起视清夜阑自拈白玉笛吹此江月寒想当万籁息逸响流空烟我从江海来形留意先还何当买鱼蓬追此水墨仙  

春日村居  

春草门前已没靴更无人过野人家离离细栁时闻淡淡疎帘不隔花  

贺铸七首  

望夫石  

亭亭思妇石下阅防人代荡子长不归山椒乆相待防云防发彩初月辉蛾黛秋叠苔衣春风舞罗带宛然姑射子矫首尘冥外陈迹遂无穷佳期从莫再脱如鲁秋氏妄结桑下爱玉质委渊沙悠悠复安在  

题定林寺  

破氷泉脉漱篱根坏衲遥疑挂树蜡屐旧痕寻不见东风先为我开门  

舣船当利江口待风  

一叶寄津口怒涛安可乘朝风占酒斾夜爨乞渔灯牛渚逢新月秦淮想结氷故人他夕梦歌吹满金陵  

九日戱马台  

常年节物此山川倦客登临独惘然戯马台荒年自乆射蛇公去事空传黄华半老清霜后白鸟孤飞落照前不与兴亡城下水穏浮渔艇入淮天  

长安在何许【`二首`】  

长安在何许疑在青天上矫首遡西风浮云防人望  

二  

长安在何许疑在白日下徘徊天一隅化月生新夜  

丛台歌  

累土三百尺流光二千年人生物数不得待摧頽故址秋风前武灵旧垅今安在秃树无隂困樵采玉箫金镜未销沉防见耕夫到城卖君不闻丛台全盛时绮罗成市逰春辉一从雕辇闭荒草萧散行云无复归招魂想像风流在晴华露蔓犹依稀纡囘棘迳撩人衣禾黍晚成貆貉肥层檐壁瓦碎平地梦作鸳鸯相伴飞登临吊古将语谁城郭人民今是非指君防取古时物南有清流西翠防彷徨华表不忍去岂独辽东丁令威  

秦淮夜泊  

宫栁动春条秦淮生暮潮楼台见新月灯火下双桥隔岸开朱箔临风防紫箫谁怜逺逰子心斾正揺揺姜仲谦一首  

己酉仲秋任才仲陈去非防饮岳阳楼上酒半酣髙歌大笑行草间出诚一时俊逰也为赋之  

岳阳楼髙防千尺俯视洞庭方酒酣万顷波光天上下两山秋色月东南兴来鸾鹄随行草夜永鱼龙骇笑谈我欲烦公钓鳌手尽移云水到松庵  

周莘一首  

野泊对月有感  

可怜江月乱中明应识逋逃家客情斗柄阑干洞庭野角声凄防岳阳城酒添客泪愁仍溅浪卷归心时自惊欲问行朝近消息眼中羣盗尚纵横  

邓润甫一首  

春帖  

晨曦敛灔上帘栊金屋熈熈歌吹中桃脸似知宫宴早百花头上放轻红  

苏颂一首  

春帖  

璇霄一夕斗标东防灔晨曦照九重和气薫风摩葢壤竞消金甲事春农  

苏庠一首  

清江曲  

属玉双飞水满塘菰蒲深处浴鸳鸯白苹满棹归来晚愁防芦花一片霜扁舟系岸依林樾萧萧两鬓吹华发万事不理醉复醒长占烟波防明月  

梁君贶一首  

春帖  

东方和气斗囘杓龙角中星转紫霄圣主问安天未晓求衣亲防玉宸朝  

魏泰二首  

挽王平甫【`二首`】  

海内文章杰朝廷亮直闻黄琼起处士子夏遽修文贝锦生迁怒江湖乆离羣伤心王佐略不得致华勋  

二  

今日临风泪萧萧似绠縻空怀徐穉絮谁立郑碑无力酬推毂平时愤抵何人令枉状路粹岂能为陈执中一首  

赋御沟栁  

一度春来一度新翠光长得照龙津君王自爱天然色恨杀昭阳学舞人  

潘柽一首  

题钓台  

蝉冠未必似羊裘出处髙时已熟筹但得诸公依日月不妨老子卧林丘英雄陈迹千年在香火空山万木秋自笑黄尘吹鬓客爱来祠下系孤舟  

蔡肇一首  

岊亭山岭白龙穴  

南山咚咚天作鼓号召诸龙尽行惟有秃角最先到泼墨云中雪鳞舞  

许觊三首  

紫骝马  

黄金络头玉为觼蜀锦障泥乱云叶花间顾影骄不行万里龙驹空汗血露牀秋粟饱不食青蒭苜蓿无顔色君不见东郊瘦马百战场天寒目暮鸟啄疮  

秋雨叹  

霖雨不出动隔旬门前秋草长于人江湖浩欲无岸锦石最小犹生云防阳片月何曾见只有莓苔昏笔砚田家黍穗未暇悲茅屋且为萤火飞  

梦中诗  

闲花乱草青春好秋鸿社燕年年归青天露下麦苗湿古道月寒人迹稀  

许仲山二首  

梦中作  

山色浓如滴湖光平似席风月不相识相逢便相得  

进和御制  

轻寒惨惨透衾罗玉箭银壶漏水多常是未明供御服梦囘频问夜如何  

方千里一首  

题真源宫  

万嵗丹霞府千函蕊芨书时时瞻绛节往往下云车近与刚风接高连上帝居登前望南岳清跸彻空虚张先二首  

赠妓  

十载芳洲抚白苹移舟防水赏青春当时自倚青春力不信东风解悮人  

题西溪无相院  

积水涵虚上下清防家门浄岸痕平浮萍破处见山影小艇归时闻棹声入郭僧寻尘去过桥人似鉴中行已慿暂雨添秋色莫放脩芦碍日生  

沈辽一首  

古兴  

我不叹白髪安得新少年往者不失势后来岂能贤世间亦多士倚仗良有縁寄语夸夺子古人已皆然许彦国一首  

虞美人草  

【`尝见诸选以此为曽子固诗后检子固全集无此篇苕溪渔隠曰此诗许表民作而或以为曽子宣夫人魏氏作大非也`】  

鸿门玉斗纷如雪十万降兵夜流血咸阳宫殿三月红霸业已随烟烬灭刚强必死仁义王陵隂失道非天亡英雄本学万人敌何用屑屑悲红妆三军散尽旌旗倒玉帐佳人坐中老香魂夜逐剑光飞青血化为原上草芳心寂寞寄寒枝旧曲闻来似敛眉哀怨徘徊愁不语恰如初聴楚歌时滔滔逝水流今古汉楚兴亡两丘土当年遗事乆成空慷慨樽前为谁舞  

狄遵度四首  

防白云爱而成诗  

秋风吹白云触处自何谷初犹半洞门歘出遍岩腹零落依水湄片段挂枯木余影透防白灭迹混空緑烟萝自蘙宻岛溆徒萦曲安知苍梧野下覆猿鸟哭谁能乆徘徊返顾视黄鹄  

纪梦诗  

佳城欝欝锁寒烟孤雏乳兔号荒阡夜卧北斗寒挂枕木落霜拱雁连天浮云西去伴落日行客东尽随长川乾坤未毁吾尚在肯与蟪蛄论大年  

和涣之深秋月夜书事  

洞庭叶下凉飕飕冻天顽白凝不流圆月拟缺不忍缺轻露欲浮终未浮忆吹朱籁凤軿上更采紫芝云峤陬玉楼天半防千尺珠树玲珑悬上头  

谒孔先生  

月出髙树枝影动酒樽处树深月色薄稍以灯火助主人喜我过斟酌亦云屡于时幸无累所谈非近务凉风自逺至清景淡吾虑方期西山秋厯览陪杖屦  

孙觉一首  

介亭  

真人昔未起奔鹿骇四方连延天目山两乳百里长有地跨江海无种生侯王中宵燎穹旻列石表坛场朱旗大梁野英气吞八荒寥寥百年后故物已亦亡所余陂巉岩峯巅屹相望主人承明老星斗工文章筑亭紫霄上坐客苍林旁攀云防明月晓星生扶桑禹山隔波涛简书永埋藏愿逢希夷使水土还故常  

陈烈一首  

题福唐津亭  

溪山龙虎蟠溪水鼓角喧中宵乡梦破六月夜衾寒风雨生残树蛟龙喜怒澜慇懃祝舟子移棹过前滩卢襄六首  

桐君祠作招仙词  

桐君归来兮仙驭逺逰将何之寜不欲朝玉京兮升紫防戴日月之冠兮披紫霞之衣佩苍精之龙兮餐玉田之芝友王乔与萧史兮俨霓旌玉佩而葳防何如归来猿鹤惨兮怨空山川壑寂兮松桂闭胡不拂袖幌兮鬬【`一作开`】云闗借芳草兮歌幽兰庶乎逰山之人可以往还  

姑苏台  

姑苏台上麋鹿逰防烟荒草令人愁姑苏台邉少行迹宫殿无人土花碧当年伯业防英雄转首都归血刃中利剑一朝尸壮士白杨千古号悲风吴王羞归九泉里西施空似桃花美子胥虽死过生荣越人却是竒男子  

吴江怀古  

秋风起兮鸿鴈归秋月明兮白云飞吊往古兮一霑衣  

雍丘  

蕃兵倚剑摩崆峒范阳兵火烧天红潼闗失守大将死銮舆播迁岷峨中貔貅兵甲照氷雪戈头尽是生民血鲸海扬波鱼鼈腥中原尽作天山月二公擐甲怒搀抢极鬬军前眦皆裂食穷爱妾膏斤斧愁蹙蛾眉气如缕花钿寳髻谁复收壮士相防泪如雨霜刀抉齿肉未寒再造皇家有英主雄心义骨填沟壑不得生荣肩李郭论功初入鳷鹊楼图形已入麒麟阁  

招隠  

有玉人兮山之隅骑苍龙兮歌歩虚薜荔衣兮女萝裙餐琼蕊兮披玉书朝玉皇兮防上都擗麟脯兮邀麻姑胡不舍此而来兮吾与俱  

又歌  

日旋月转兮能防时人间不可以乆留兮缁尘染予素衣胡不读青苔之篇兮歌白云之诗玉书金简号仙籍兮留芳名其庶防然后左苍虬而右青螭飞羽葢兮张旗黄鹄引兮归瑶池汝将舍此兮安之  

张昌二首  

逰真源宫【`二首`】  

漠漠山云阁雨离离涧草揺风防处行穿空翠不妨小驻孤笻  

木末轻风索索云邉小雨班班行尽丹霞林樾山下防山  

孙觌六十三首  

题临川孝义寺壁  

秋风嫋嫋转庭梧客梦初惊一鸟呼拣尽寒枝栖不穏独行残夜影同孤  

次桂州  

江上烟云翠作堆倚天青璧鴈飞囘神州一望三千里不是南迁肯独来  

过枫桥寺示迁老  

翠木苍藤一两家门依古栁抱谿斜古城流水参差是不见都旧日花  

吴门道中【`二首`】  

数间茅屋水邉村杨栁依依緑映门渡口唤船人独立一蓑烟雨湿黄昏  

一防炊烟竹里村人家深闭雨中门数声好鸟不知处千丈藤萝古木昏  

富阳道中  

白帽炎州客青裙酒姥家防风揺浪扇细雨落檐花客舎休占鵩蛮村欲馔蛇防令醒复醉髙枕送生涯  

春雨  

小雨破春昏清风洗瘴氛霏防花上见萧瑟夜深闻独笑闗幽事酣歌倚半醺羁怀不堪写危坐对炉芬  

三山寺【`二首`】  

斜日半窗明无人独掩扃风铃时自语雪栢老终青立鹊参差见防泉防续聴老僧浑不语危坐卷残经  

二  

异县乆为客穷途饱所更对牀云伴宿曳杖月同行到处身如寄防山眼蹔明平生饮中趣酒贱且频倾  

次韵王子钦上元感事  

寒雨吹黄屋遥星照紫宸龙沙万里去灯市七年春感恋丹心折悲吟白发新孤臣卧江海老泪满衣巾  

防亭  

小筑三间足雄包万象并遥波通极浦落日抱孤城小语千岩应长歌百蛰惊坐防衣屦上漠漠晚云生  

郑惇老谦老出示三赋  

妙絶窥三赋雄奇想二豪望惊河伯叹却走季咸逃句挟青丘大吟飜白雪髙定知空骥北犹待九方臯  

临安道中  

防流隠复见一曲宛秋蛇栁老虫书叶潮平鸟篆沙青鞋蹋雨滑乌防倚风斜何处堪携手宜城卖酒家  

送郑次贾归临川  

徒歩轻千里重临贲一丘留欢不暖席索去忽扁舟惜别犹班草传声可置邮踌躇搔白首独上仲宣楼  

疎山寺次白文林韵  

翠榦轩轩迥出林夜风吹籁紫箫音老龙头角云霄近豹文章雾雨深末路浮荣吹剑首半生遗恨寄琴心愁吟独溅花前泪故国山河百战侵  

送张牧之赴南昌尉  

青衫触热竝西州没马黄尘接地流庾亮南楼应有待薛宣东阁可能留官闲端为三升恋兴尽还从五斗休鲙出金盘堆白雪秋江一叶认归舟  

王左司致政还乡  

水满沧浪旧钓矶春风江上片帆归繁红不见桃千树老榦空惊栁十围万壑烟云供坐啸一龛香火结真依落花细草应堪籍醉撼长条雪满衣  

兴化朱公没其子彦实过余于晋陵赋小诗以饯之  

百感闗心老泪澘一坯埋玉卧空山着鞭竞防驹千里闚管初惊豹一斑贫病故侯今白发风流公子尚青纶不须优孟追谐笑已见遗珠合浦还  

谢景思提举见过  

玺书光丽九芝涂绣斧煌煌刺史车当路狐狸那足问漫山藜藿未应锄使星尚拱天南极卿月终环帝北居此夜光华贲岑寂故侯留落在郊墟  

桐庐连夕大雨溪涨数丈徙寓白答山上方阁  

苍莽川流防浑酣海气嘘蛟龙改窟宅雷电走空虚殷地飜坤轴粘天浸日车髙僧欲杯渡游客且楼居壮观真难值幽怀亦少摅翩翩一鸟去何必羡知鱼  

水退  

荡沃波澜大慿陵意气麤射潮鲛鳄怒鞭石鬼神驱云防千崖立风行万壑趋樯乌朝共起水鸟夜仍呼灔灔红升晓霏霏翠扑肤浮楂卧泥滓狼籍满街衢  

胥泽民招隠  

苍茫夜气合风露清篮舆兀醉梦翩若孤鴈征老马志万里络首丧其生十年饱刍豆立仗不敢鸣自识酒中趣仍辞身后名皎皎一片心不受宠辱惊清风悲永夜万窍同一声醉里有归路彷佛游仙城  

徙寓妙觉佛舍胥乂民襆被相过赋夜坐  

客居厌穷独蓬艾翳环堵荘舄尚越吟钟仪犹楚语吾人有竒撡空洞见城府相逢逆旅中雾豹初一睹拘囹赋囚山避谤憎市虎褰裳肯过我崖峤走风雨防吟对清夜破此五月暑坠露浥金茎空花堕犀麈孤灯映笼纱冷艶翳复吐耿耿遂不眠逢逢聴晨鼔  

妙觉寺适轩  

古寺秋崖上清风掩半闗晚花明艶艶晓溜落潺潺松笋穿堦瘦苔窠蔽石斑翘沙怜鹭静抱叶防蜂还心以空无累身从病得闲仪曹独何事终日赋囚山  

静老容安庵  

离离风中花漂落任所之泛泛水中萍流转复在兹静公湖海士世网那得縻独有鐡石心不与燥湿移巢肩绕灵鹊搘牀余老区区了官事应觧笑儿痴  

宜黄尉李集义遣书问安否小诗为谢  

三年着南冠两见芳嵗新朝为虫蛇侣暮与魑魅隣行随木上坐卧对竹夫人独有金石交不废风雨晨书来一吊屈我以屡厄陈啧啧爨下桐嗷嗷辙中鳞絙以朱丝绳放之碧海津穷途得重惠肝胆大轮囷  

礲岩  

日上千峯乱风涵万壑秋两崖折天罅一水涨岩幽絶巘飞桥过寻源秉烛逰倚空翘翠葆潄石走苍虬老树搀天立犇云接地流壮怀开浩浩病骨耸飕飕皓首殊方去清樽尽日留无人与说似胜事满南州  

七星岩  

十载污修门簮橐侍帝垣五云深莫窥众星拱以繁一坐牍背书身落海上村山川发余想钟鼓昔闻星图焕斗极两两错地文今日复何日乘槎造天阍日月起可挟参井立能扪谁当掲其柄为我酌清尊  

栖霞洞  

飞仙巢三山弱水环四溟谁知黄茅岭自有白玉京独曳一枝笻梯空上青冥蟾飞堕八桂石陨化七星幽幽炬火然异状不可名垂天紫云葢挿地翠羽屏已无俗士驾尚有迁客经敢言居夷陋絶妙冠平生  

曾公岩  

羣峯依天立万马屹不动风敧紫玉珂雨暗青丝鞚相君千里目孤鸿送披云观天巧凿翠出岩洞中空贯长虹侧立剖大瓮宛宛卧石梁欲起时地控玉棺已上天甘棠有遗诵独余涧底泉时与幽人共  

西山超然亭  

厖区翳榛莽地瘴藏百怪西山何轩轩拔脚风尘外中萦一线蟠侧立两壁对旁连九疑髙逺控三湘大孤亭坐林杪俯见飞鸟背号弓泣二女御魅窜四罪谁云窘囚拘故自脱天械飘飘思凌云万里风雨防  

别象州陈守容徳  

三年客殊方荣悴不堪説迢迢家万里奄奄命一发使君古丈夫兴衰在缧絏平生风马牛旧识比鹣蟨欣然一笑粲破此百忧结皇恩下天扉泪泣孤臣血行厨洗玉盘载酒助懽悦庖珍间五鲭饼字炊十裂徙突今未黔班草又一诀何须更秉烛端是梦中别  

发桂林刘帅立道同诸司出饯于甘棠渡口  

行尽海北天笑指江南路使君载酒醪拥节东城驻前驱千纛直纵猎万人呼尘流翳白日十里映黄雾何人檝迎我一苇横江渡倦鸦翻相随归薄暮  

芳美亭  

离离陌上花春到锦营中上冡千骑出竟天晓旌红故园已陈迹风流余此翁渺渺山涧曲披披烟雨丛种桄今着花千岩贮春风锦绣裹山谷遗民悲故宫  

遂初亭  

行有叱驭难坐有垂堂畏莫驱九折险轻用千金贵为贫聊尔耳兴尽我辄逝平生慕朱防肯污薛宣吏清晓拄笏坐西山有佳气一笑食蛤蜊宁复知许事  

洞庭善庆堂置酒小诗寄之  

幽絶小蓬壶参差见画圗乱青山四出一碧水平铺洲萼红相照沙茸细欲无莲房骈百子橘圃聚千奴布谷休催种提壷且劝酤楚腰飞燕燕秦缶和乌乌便旋惊囘雪婵姢引贯珠西风催画鹢落日咏骊驹浩荡川原隔惊呼嵗月徂寥寥清夜梦直拟控搏扶  

青氊堂  

晋马已老矣楚弓今得之怀璧万里至化鹤千嵗归主人有故巢鸠居不复栖俄惊桑田换已见城郭非偶寻蕉中覆忽得爨下遗平生手所种老大今十围故壁初见蝎空牀尚支塞翁一笑喜共赋青氊诗  

梅僊潭  

潭潭云幕垂树杪秋磬发飞僊驾青鸾通籍在金阙遥见切云冠尚想凌波韈殷勤小梅花独照黄昏月生绡湿香雾翠袖卷烟雪忽然东风恶一夜吹石裂  

甘陂荘院  

张公卧江海戢羽如鹏蹲平生廊庙具投老三家村一壑身所寄万里心自存买花红间坐种竹青满门似闻橘生奴渐见桐有孙提壶时见招一笑空罍尊  

题宜兴闾丘令巢凤亭  

少年有殊相瓠白作臞儒三吴山水窟见此紫凤雏家无担石储腹有万卷书陈编践刍狗博具抵牧猪手持半段枪伎痒始一呼倒海探龙颔据地埒虎须有客持钧枢大书表其闾盛事传不朽画入荆谿图  

西楼  

层梯倚半空百尺卧元龙偃蹇一榻上峥嵘两争雄暮卷珠帘雨夜镇犀帷风吾公安在哉云开指青红俯视大千界一器蚋满中巢蚊幸有余国蜗遂相攻湛湛天一碧万里磨青铜不落牛背上悠悠送飞鸿  

湖洑上冡系舟丁山田舎小憇  

清溪三百曲一片春风緑茅屋有人家窈窕閟深竹老去耽田里寓目快新瞩风漪卷翠绡云巘镂苍玉寻盟唤白鸥解佩赎黄犊独啸无一人传声满空谷  

雪夜宿致思庵  

霏霏竹间雨练练松上雪谁遗碧玉壷化作白银阙孤怀惬幽欣一笑暖栗冽寒光注老眼谓是山吐月耿耿清不眠夜半聴竹折  

泊徳清谿亭遇大雨  

崩云四合千嶂重犇电一掣十里红土囊叱万窍风狂飜石走昏相防疾雷破柱鞭老龙百贾颠沛市井空银河倒倾千丈谼鱼鼈欲取山为宫洪涛冲天怒相攻大舸吹如飞蓬醉卧掀舞一叶中洗戈云梦芥蔕胸忽然变灭何匆匆雷公收声电改容烟舒雾卷萦长虹绀碧万顷磨青铜溪邉结网南巷翁白发黄馘射两瞳赤鲤腾出无留踪刻舟求剑何时逢  

邹次魏黄善长携文见过小诗为谢  

邹郎英妙知名乆笔端自有谈天口客舍相逢一樽酒众星错落见箕斗髙谈欲追牛马走长剑忽作蛟龙吼余子碌碌那得友江夏无双亦其偶我观二妙屠龙手青紫纷纷何足取他年要作中兴碑大字磨崖继聱叟  

吴益先携文见过以诗为谢  

千里之马初服辀风騣雾鬛跨九州驾盐挽磨三十秋俯首尚与驽骀逰吴郎人中第一流文采绚烂珊瑚钩阳春白雪和者不夜光明月暗中投鲁人不贵东家丘吾髯凛凛青两眸摐金戛玉声相求属镂双蟠九地幽午夜气出干斗牛忽然化作长黄虬睚眦之怨何足讐一麾立断楼兰头  

题灵岩五至堂  

老人昔记观何处白发苍顔只如故湛然不与生灭期始信真心有常住公今忘物兼忘我坎止流行无不可桑下了无三宿恋壁间一坐九年过振履忽逐秋鸿往浮杯又趂春潮上一片孤云自在飞不落人中去来想  

致政运使直阁朱公挽词【`二首`】  

握节来金马飞刍上木牛能令天粟雨故作地钱流望实倾三舘贤劳阅百州寥寥千古恨零落掩山丘  

二  

萧散鸟藤杖风流白接防分茵前席满载酒后车随食鼎罗千指歌钟拥十眉凄凉今夜月空照君家池  

致政左司公挽词【`二首`】  

东海怀疏傅西州忆谢公剑飞冲夜斗桂折卧秋风尘暗芸堂冷香凝粉署空潺潺千斛泪忍防一旌红  

二  

解组天门上挥金里舎旁渐欣双髀满仍见一瞳方旧説山中相今为地下郎流芳知有在鸾鹄正翺翔  

天台太守端明胡公挽词【`二首`】  

天上文昌省人中翰墨仙尚书心似水学士笔如椽视草金莲夜哦诗锦瑟年玉楼方防手又着紫鸾鞭  

二  

遮门皓首啼行路涕交挥不见斑衣好空随画翣归兰芽方独秀华萼尚交辉试待辽东鹤千年有令威  

宣抚签书胡公挽词  

幕府分弓日辕门叱驭时扪星髙厯井修月上骑箕面降人泣闻鼙圣主思龙骧老賔客竞赋八哀诗  

光禄董公挽词【`二首`】  

旧学江都相遗忠太史家绛帷今寂寞青简尚光华谩奏三千牍犹传四十车诸生半齐鲁东望涕横斜  

二  

帐殿旌旗卷辕门鼓角悲江邉五马渡天上六龙飞感愤冠冲发追攀时见衣兴元戡难日零落寸心违  

惠彦达承事挽词  

鸠杖尊三夀牀阅九龄名留髙士传光掩少防星圯下无遗躅江邉有独醒潭潭余庆在鸾鹄满家庭  

大资政张公挽词【`二首`】  

大笔文章手飞扬独妙年判花森玉笋视草对金莲讲肆聨重席宫花卧八塼他年防石室妙絶冠遗编  

二  

礼絶邀三顾恩荣阅九迁秉钧平似砥履坦直如晋室和戎日周家定鼎年金瓯方卜相飚驭已超然  

霍彦明通判挽词  

契濶艰虞地匆匆喜一逢俄惊门上莠已化柙中龙手板归囊楮腰章掩窆封空余故人泪洒向九泉重  

通川太守钱公挽词  

舞凤来天目冯熊竝海门尽捐牛犊佩争咏袴襦恩雁塔名犹在棠郊茇故存龙池飞霹雳空记刻舟痕  

少保张公挽词  

平土疎新渥覃恩洞九泉印悬金斗大冠珥玉蝉连坠剑今亡矣鸣珂尚宛然风流春月栁无复似当年  

领省枢相太傅信安王挽词  

秉烛聨飞葢分茵托后车兵厨千日酒记室五云书尚想仪型在那闻语笑余龙钟随绋老涙落衣裾  

太令人施氏挽词  

天上骖鸾鹤人中梦虺蛇舒长真化国青白旧儒家朝籍通丹地宫衣曳紫霞蓬莱三万里何处问灵槎  

## 宋艺圃集卷十三  

明　李蓘　编  

马定远四首  

杨休烈村居  

篱落牵牛放晚花西风吹叶满人家闭门久雨青苔滑时见鸳鸯下白沙  

郢州城西  

秋江白水浪花麄墟落人归鸟自呼新月高城三百雉角声吹彻小单于  

村居  

溪头梅是去年花闲日初长竹迳斜向晚孤烟三十里不知樵唱落谁家  

秋日书事  

井边薏苡吐秋珠舍下瓜区杂芋区世道未夷聊小隐不须辛苦着潜夫  

马存三首  

邀月亭  

亭上十分緑醑酒盘中一筯黄金鸡沧溟东角邀姮娥氷轮碾上靑琉璃天风洒扫浮云没千岩万壑琼瑶窟桂花飞影入盏来倾下胸中照淸骨玉捣药与谁餐且与豪客留朱顔为君杀却虾蟇精腰间老剑光芒寒举酒劝明月听我歌声发照见古人多少愁更与今人照离别我曹自是高阳徒肯学羣儿叹圆缺【`中去二句觉胜`】  

长淮謡  

长淮之水靑如苔行人但觉心眼开湘江岂无水鱼腹忠魂埋但见愁云结雨猿声哀浙江岂无水鸱革漂胥骸但见潮头怒气如山来孤臣词客到江上何以寛心怀长淮之水绕楚流先生家住淮上头黄金万斛浴明月碧玉一片含淸秋酒光入面歌一声淮上百物无闲愁  

燕思亭  

李白骑鲸飞上天江南风月闲多年纵有高亭与美酒何人一斗诗百篇主人定是金老未到亭中名已好紫蠏肥时晚稻香黄鸡啄处秋风早我忆金銮殿上人醉着宫锦乌角巾巨灵摩山洪河竭长鲸吸海万壑贫如倾元气入胸腹须臾百媚生阳春读书不必破万卷笔下自有鬼与神我曹本是狂唫客寄语溪山莫相忆他年须使襄阳儿再唱铜鞮满街陌  

曾肇一首  

上王荆公墓  

天上龙胡断人间鹏鸟来未应淮水竭所惜泰山頽华屋今非昔佳城闭不开白头门下士怅望有余哀曾巩二十一首  

将之江淛延祖子山师柔防别饮散独宿孤亭遂书懐别  

蜀客向何处欲观浙江潮舣舟吴门栅况防故人招置酒吴亭上无人吹紫箫浩观万物变防尔生凉飚遂恐时节晚芳兰从此雕功名竟安在富贵空寥寥鸿鹄举千里鸾凤翔九霄胡为蓬蒿下日夜悲鹪鹩车马夕已还行人亦飘飖浩然沧海志寂寞守空宵  

上人  

金节横光马珂閙瑞鹘宫袍腰玉绕烟沙轣辘高轩过路上千人瞻羽纛瑶魁精彩浮苍龙江城四面生春风城中坏屋书籖碧有客苦吟连旦夕麻衣尘暗抱书泣岁暮黄梁不供食白日曈昽望龙坂坐上一言寒口暖西入天关洒霖雨须惜穷鳞在泥土  

江上怀介甫  

江上信淸华风月亦萧洒故人在千里樽酒难独把由来懒拙甚岂免交游寡朱弦任尘埃谁是知音者  

舞鹤  

蓬瀛归未得偃翼淸溪隂忽闻瑶琴奏遂舞玉山岑舞罢复嘹唳谁知天外心  

戏呈休文屯田  

陈侯隽拔人所羡岁晚江湖初识面已闻淸论至更仆更读新诗欲焚砚天子无由熟姓名诸公固合思论荐乌鞾况已踏台省黑绶未得辞州县落落逢人愈难合欣欣顾我能忘倦跬步麄官别经岁角巾广坐今相见绕郭靑山叠寒玉萦隄远水铺文练明红靓白花千树隔叶跳枝鸎百啭佳时苦雨已萧索落蕊随风还面旋纵无供帐出郊野尚有淸樽就闲燕脱遗拘检任真率放恣嘲谐较豪健东廊解榻不共语明日离亭空眷眷七月十四日韩持国直庐同观山海经  

高阁在淸禁长轩凭广虚御幄閟图象依然临幸余翠甓布天路黄帘分直庐一雨淸景早稍凉秋兴初解带就君坐临牀闚素书山海所错出飞潜类纷如此语果虚实遗编空卷舒自笑正豕亥更防注虫鱼君材合逺用就此固已疎如我乃斯幸地闲容寄居竹影散良席花香浮广裾俯仰自足适归时更当徐  

李节推亭子  

旰江郭东门江水湛虚碧东南望羣峰连延倚天壁长林相蔽亏苍翠浮日夕靑防窗户寒居者非咫尺子初得从谁有此烟雾宅燕坐远世喧及门无尘客筑亭更求深缓带聊自适时花笑婀娜山鸟吟格磔家酿熟新樽欢言命良席故已轻华簪宁论珍拱璧我亦有菑田相望在阡陌安得巾柴车过从获三益  

秋夜露坐偶作  

白云飞向低淸露犹早风来亦依防浊暑焉能扫客堂虚四楹洒水恨枯槁喜兹宵漏初露坐散襟抱明河带飞观月白通驰道顾眄尘虑销瓶泉谢频倒恨无同声人诗义与探讨踟躇拂方牀归卧梦亦好  

游金山寺作  

候潮动鸣艣出浦纵方舟举箔见兹山岿然峙中流朱堂出烟雾缥缈若瀛州十年入梦想一日恣寻游屣履上层阁披襟当九秋地势已潇洒风飚更飕飗远挹蜀浪来旁临沧海浮壶觞对京口笑语落扬州久闻神龙伏况覩鸷鸟投行縁石径尽却倚岩房幽颇谐云林思顿豁尘土忧昏钟满江路归榜尚夷犹  

芙蓉台  

芙蓉花开秋水冷水面无风见花影飘香上下两婵娟云在巫山月在天淸澜素砾为庭户羽盖霓裳不知数台上游人下流水柱脚亭亭挿花里防边饮酒櫂女歌台北台南花正多莫笑来时尝着屐緑柳墙连使君宅  

招隐寺  

一径入松下两峰横马前攀縁緑萝磴飞步苍崖巅昔人此嘉遯手弄朱丝弦想当林间月独写山中泉此乐非外得肯受世网牵我亦本萧散至此更怡然独怜最幽处流水鸣溅溅  

汉阳泊舟  

暂泊汉阳岸不登黄鹤楼江含峩岷气万里正东流惊风孤鴈起蔽日寒云浮祗役虽远道放怀成薄游兴随沧洲发事等渔樵幽烟波一樽酒尽室载扁舟  

送郑州邵资政  

江夏无双誉菑州第一才笑谈成黼藻咳唾落琼瑰紫气锋铓露靑冥羽翼开隽游追幕府高步集蓬莱探讨篇章洽研磨术业该九霄新汉邸万目注梁台选择真儒用招延急诏催衣冠惊角绮賔友重邹枚每右横经席宁虚置醴杯八荒披日月万里散云雷始去东山榜俄参北斗魁庙堂竒计得羌敌鸷心摧帝念人求旧朝须汝作梅避荣言屡切请外志难回际海归封略连吴入剸裁夕氷承命出昼锦过卿来许国风猷壮容民宇量恢节旄恩换镇京室地称陪赐觐亲中扆通班接上台壶浆空度洧公位在三槐  

钱塘上元夜祥符寺陪咨臣郎中文席  

月明如昼露华浓锦帐名郎笑语同金地夜寒消美酒玉人春困倚东风红云灯火浮沧海碧水楼台浸远空白发蹉跎欢意少强顔犹入少年丛  

寄郓州邵资政【`防问敝邑山水之景见索新诗重意之辱谨咏二百字上寄`】  

铅笔雠书客朱轓守土臣素餐方侧席黄发已侵巾喜有山围郭仍怜水满津淸华闲耳目潇洒长精神秀色秋来重寒声雨后新宿云依户牖流月过松筠北圃分殊境西湖断俗尘渚花红四出沙鸟翠相亲芡老含珠实鱼惊跃锦鳞飞梁凌窅眇虚榭压奫沦岭对横脩竹洲分抱白苹静宜人事拙闲觉道腴真器小难周物官防幸此身簿书偷暇日杖屦想幽人泝险飞游艇探竒漾钓缗形縻甘鹤怨心泰得鸥驯督府恩容久芳牋问讯频门庭严衞防尊爼自华绅却起烟霞兴还思水石邻自嗤田父乐那可荐鸿钧  

忆越中梅  

浣沙亭北小山梅兰沼移来手自栽今日旧林氷雪地冷花幽艳向谁开  

寄致仕欧阳少师  

四海文章伯三朝社稷臣功名埀竹帛风义动簪绅此道推先觉诸儒出后尘忘机心皎皎乐善意谆谆大略才超古昌言勇絶人抗怀轻绂冕沥恳谢陶钧耕稼归莘野畋渔返渭濵五年淸兴属一日壮图伸北阙恩知旧东宫命数新鸾凰开羽翼骥騄放精神旷达林中趣高闲物外身挥金延故老置驿候嘉賔主当西湖月勾留颍水春露寒消鹤怨沙静见鸥驯酒熟夸浮蚁书成感获麟激昻疎受晚冲淡赤松亲龙卧倾时望鸿冥耸士伦少休均逸豫独往异沉沦防画咨询急仪刑瞩想频应须协筮更起为生民  

阅武堂  

五朝坏冶归皇极万里车书共太平边马不窥光禄塞汉家常羽林兵柳间自诧投壶乐桑下方安佩犊行高枕四封无一事腐儒何幸偶专城  

鹤山亭  

大亭孤起压城颠屋角峩峩挿紫烟泺水飞绡来野岸鹊山浮黛入晴天少陵骚雅今谁和东海风流世谩传太守自吟还自笑归来乘月尚留连  

西楼  

海浪如云去却回北风吹起数声雷朱楼四面钩疎箔卧看千山急雨来  

和史馆相公上元观灯  

九衢供仗豫游归宝烛星繁换夕晖传醆未斜淸禁月散花还拂侍臣衣天香暗度金虬暖宫扇双开彩凤飞法曲世人听未足却迎朱辇下端闱  

王俊民一首  

遇桂英  

谢氏筵中闻雅唱何人戛玉在帘帏一声透过秋空碧防片行云不敢飞  

胡志道六首  

缙云山  

仙都古洞天云阙高嶻新宫欣然成碧瓦灿鳞列我时宿瑶房六月失烦热松声起中夜梦枕忽惊辍天籁鸣虚徐玉箫递泠彻凤歌谐律吕鹤舞相应节安知非羣仙宴罢摇佩玦从来筝笛耳一洗万想灭  

黄帝祠宇李阳氷篆  

李侯神仙才宇宙在其手古篆夸雄竒铁柱贯金钮标榜黄帝祠字画气浑厚想当落笔时云梦吞八九每传风雨夜蜿蜿龙蛇走光怪发岩窦草木润不朽鬼物烦防诃一旦忽失守随烟遽飞腾无复世间有因访山中人石刻尚仍旧谁能一新之易若运诸肘  

竞秀轩  

防年因尘鞿厥状浸成俗此来梦魂淸胜赏得林麓羣峰绾烟鬟炯炯皆在目寒碧冷相射秀气还可掬我诗三伏中淸风起幽谷只恐吹我衣化为云锦服汗流籍湜辈上下相追逐  

仙水洞  

升巍蹑层巅云陛近百尺平生尘土足到此还防厯有岩中枵然斧凿若天划玉泉出石罅雨防散寒碧我来供茗事松鼎煮琼液余甘生齿颊可以醒醉魄永怀鹤发翁【`谓周景复尝居于此`】四顾但空壁似闻便仙去山间谩留舄  

初旸谷  

山岚郁苍苍溪水流浩浩纷然世上人换易如秋草竒哉三洞天连路极深窈阳崖时朝曦先见扶桑晓谁能餐九华顔色端使好仙翁蝉蜕去遗迹不可考我来惬登临幽事费寻讨悲啸闻涧猿啁哳听啼鸟平生愤懑意到此始一扫行将袖手版汗漫游八表  

咏缙云山  

兹山何巍巍欲上扪萝茑怪石虎踞蹲老卉虬夭矫中有古洞天划然若天造爰从开辟来日月自昬晓神龙此蛰蟠雪玉吐淼淼每逢岁旱干山老必见祷顾盼层云生掀舞百川倒何时谢鱼虾昻霄腾浩  

徐积四十一首  

莫望草【`为潞公作`】  

莫望坡头日日色催行人莫望河上草草色空连云云边芳草路茫然是何处行人望不见草色自如故  

贫女扇  

妾有一尺绢已为身上衣自织淸溪蒲团团手中持朝寻麦陇去暮汲水泉归无人不看妾不使见娥眉  

述怀寄吕师  

君看关西山壁立春云突尽春空窄浓岚滴去渭川寒孤峯深与秦天碧白云流水岂无情立马吟诗定相忆且倩东风先寄声我整西装期已迫吟到秋风放我归归来待作潇湘客  

送张九掾兼简同事钱明府可与慎叔良蔡彦规同一笑也  

有人独酌南窻酒春是故人诗是友故人消息在江南为我江头探杨柳诗人见春双眼明迎春送春俱有情何况温温张九掾可无诗句赠君行  

送王潜圣  

公车待报凡防年萧生罢去今浩然监渎野中寻旧隐扬子江头呼渡船太湖波浪湿秋天洞庭橘柚生红烟马踏新霜吴岭外猿啼小雪建溪边关西夫子虽迟暮行笑行吟正安步菑川海上牧羊儿亦説公孙放豚去【`此诗措意难解`】  

送陈长官赴衡阳  

楚天摇落霜风早山色依依江洞庭水寒帆影孤鴈声正在衡阳道君不见屈原憔悴贾生夭遗恨至今犹未了日晚江头船住时行人莫望江边草  

和倪敦复  

县令醉时花满睫县令卧时云满榻其时北面竹轩凉雨声霎罢风飒飒美人争唱醒酒歌湿透红绡声未匝玉容沃以沉香水瑶槃冻屑珠玑杂魂梦适从何处来帐中犹把浮云踏自説骑鸾向阆风到时玉洞诸仙合只被桃花迷杀人行顾瑶关忽双阖枕上犹能走笔吟累累吐出珠千哈压倒唐时白与元两翁相顾如何答  

恨君不作洛阳客  

余虽不作洛阳客自有吟魂兼醉魄吟魂醉魄御风行看尽千花万花色宁知洛浦有人留挽定春山归不得脱身误入嵩山中山中逢见白须翁懽然借我双金童须臾引入花林中乱花深处迷西东花光照天香薫空金盆挹酒双瑶钟酒酣邀我吟春风绀云千丈挥玉虹捜罗万变穷神功有人飞下紫霄峰酬诗解佩声玲珑余方却步不与语笑余不似郑交甫  

梦中作  

诗翁吟袖忽翻然便脱红尘腾紫烟一身病骨如生翅两道银河不用船奔星相随趂明月鸣鸾引去追飞仙琅玕树下夜宴起云童为汲瑶山水仍遣诗筒寄阆风诗筒落下烟霞中人间知是吟哦翁举头齐望靑防空  

谁何哭  

谁何哭哀且危白头母朱顔儿儿忽舍母去母何用生为架上有儿书箧中有儿衣儿声不复闻儿貌不复窥谁何哭哀复哀肠未絶心先摧母恃儿为命儿去不复来朝看他人儿暮看他人子一日一夜间十生九复死君不见昨夜人静黄昬时含辛抱痛无人知其时忽不记儿死倚门引颈望儿归  

闵灾词【`并序`】  

春秋大雨大小震电皆书今淮南不幸有此变故故作闵灾词以吊之  

神地出渊泉商羊向天舞电火烧黑空雷车震金鼓大块噫风吹黄沙黄沙须顷化为雾此时隂气一何盛蚓嘘云兮鬼啸雨雨绳绳兮云蒸蒸天惨惨兮朝复暮嗟尔长淮之民何生而苦方馑而饥方疫而愈巧有此患普及于汝地涌水泉天降淫雨浩浩之势包山逾阜汝居无庐汝耕无土汝口嗷嗷其将安诉吾闻尧水凡九年民虽昬垫不失所愿我君王发徳音一变悲号作歌舞  

剑山  

此剑曾将赤霄倚云雷欲战秋风起擕下赤霄磨玉山玉山色变龙蛇寒霜飞浪活河汉清星辰日月分光明天生神物不可犯曾向人间诛不平玉龙不死常在腰一抹血腥犹未消莫敎望见延平水待与人地除凶妖  

谪仙  

我是蓬莱山上客暂到人间管春色谢家池馆耸吟魂卓氏酒垆闲醉魄人间春色将奈何潋潋灔灔浓如波归来説与秦王女麻姑偷去唱为歌  

送王潜圣  

一自渡江津茫然不记春船谙淮上月马惯洛阳尘可去问唐举未须惭买臣终令旧关吏还似弃繻人  

神宗皇帝挽词  

顾托艰难后宫城尽闭关师屯五校肃日驭六龙闲易贮金茎露难寻玉府山裕陵人散后犹望白云间  

耳边啼鸟唤不起  

耳边啼鸟唤不起有人醉卧春风里被花迷入梦魂中却上烟霞并瑶水  

钓者  

有人口诵浮云曲手把潇湘一竿竹荻花洲上筑茅庵坐看江头浪如屋  

赠山翁  

耳听人言似不闻心于时事若无分一生已是靑山客更欲将身换白云  

戏呈魏评事  

紫府瑶关夜更深阿谁闲醉洞中春呼童去问烟霞事只见桃花不见人  

答魏老  

满面春风醉落晖满头红艳带花归醉眠自有风流格不是无人为解衣  

一片山中云自飞葛巾有酒琴无徽陶公自是秋风客不见黄花未肯归  

天都山  

天兵十万着犀衣手执金幢踏彩霓龙共玉麟相次列羣鸾班在凤凰西  

早朝仙  

紫瑶阙上烟霞晓赤玉阶前剑佩齐十二金童传诏罢云冠星弁一时低  

朝回仙  

匆匆朝罢九重天便按蓬莱御紫烟趂得蟠桃花下宴鼓箫诸部约三千  

贵仙  

凤节霓旌拥万神五云车骑驾龙麟腰间独佩黄金箓元是瑶宫第一人  

醉仙  

曾共诸仙宴紫防金钟挿羽疾于飞醉魂已望三山去犹整华冠齐羽衣  

醉起仙  

佩环声动出金华凤引鸾随入绛霞行到瑶台云路狭侧身趋避玉妃车  

棋仙  

壶中白日何曾夜洞里桃花别是春一局闲棋犹未了坐中老却采樵人  

夜宴仙  

阊阖宫中夜宴开手挥明月坐瑶台不教偷药姮娥到却放投壶玉女来  

困仙  

洞中一觉春风梦落尽桃源万树花灶上丹砂寻不见骑鸾误入阿谁家  

太平仙  

谁知我是太平仙歌罢浮云笑暮烟更倚玉楼吟乐府断虹消尽月明天  

雪仙  

九重天路忽难通谁与传书寄阆风鹤驭三千无处覔银潢万丈一时空  

望仙  

好云消尽鹤空来一去麻姑更不回紫府路从何处去碧桃花向梦中开  

无妄仙  

淸风窗外云初去明月池中鹤自还春色一帘闲睡过瑶花落尽不抽关  

希夷仙  

红尘旧学今虽废紫府新书近已齐三十六宫俱不见玉函金鎻印龙泥  

水仙  

曾乗秋浪泛银河拨尽闲云恣浩歌明月一环来拂面玉龙十万总随波  

晨起仙  

帐外双童持剑履一榻红云睡初起满面淸风漱月华银槃更挹瑶池水  

童仙  

忆昔为儿跨竹梢谁何传与太平谣如今羽化已千载緑鬓朱顔更不雕  

茶仙  

赐得龙田不种花常携瑶水灌烟霞谁将玉树双枝换只得春前一寸茶  

玉妃  

琳琅宫殿本无尘犹跨靑鸾踏紫云怪得晓来天色淡海霞都在玉妃裠  

麻姑  

不道风尘良苦辛却停仙仗醉红尘靑鸾一去无消息只被麻姑误杀人  

淮之水  

淮之水淮之水春风吹春风洗靑于蓝緑染指鱼不来鸥不起潋潋灔灔天尽头秪见孤防不见舟残阳欲落未落处尽是人间今古愁可奈何可奈何莫使骚人间棹歌我曹尽是浩歌客笑声酒面春风和  

## 宋艺圃集卷十四  

明　李蓘　编  

姜特立二首  

贺陆郎中放翁  

午庭风雨撼高槐一洗城头十丈埃老子坐间寻句好故人门外寄诗来劲锋久服穿杨妙钝思深慙击鉢催请佩左符君未可要听吟咏发春雷  

岁暮直舍感怀  

岁暮坐公馆永怀时序迁雪消残腊外春到早梅边夜色侵乌鹊年光送管弦无人同晤语输写頼诗篇汪藻十六首  

同张昌时宿高明寺  

幽卧不知觉窗悬寒日初矧伊夜来雨谿声到吾庐故人挽我出忽往天际书跻险敢自休靑山转篮舆相逢竹间寺共撷园中蔬残僧谁在亡奄忽十载余茗果话畴昔新晴报钟鱼东雷亦已鸣百草苕颖舒奈何与之子齿发日夜疎眷此不能发牵衣更踟蹰明朝各回首世事将焉如  

次高邮军  

小雨静林麓鹁鸪相应鸣移舟漾淸深薄晚荷气生归鸟尽双去潜鱼时一惊菰蒲若无人炊烟横艇子檝迎我携鱼荐南烹月出殊未高踈林隐微明依没防有处斗挂天边城  

次韵向君受感秋  

且欲相随苜蓿盘不须多问沐猴冠菊花有意浮杯酒桐叶无声下井栏千里江山渔笛晚十年灯火客氊寒男儿防许功名事华发催人不少寛  

向侯拄笏意千里肯为俗弹头上冠何时盛之靑闼妙语付以乌丝栏日边人去鴈行断江上秋高枫叶寒向来叔度傥公是一见使我穷愁寛  

书宁州驿壁  

过眼空花一饷休坐狂犹得佐名州虽遭泷吏嗤韩子却喜溪神识柳侯尽日野田行防防有时云峤听钩辀防将新濯沧浪足踏遍千岩万壑秋  

宿酂侯镇【`二首`】  

当时踏月此长亭鬓似河堤柳色靑今日重来堤树老一簪华发戴寒星  

防凉初破候虫秋露草萤光已不流搔首与谁论往事星河无语下城头  

山上方  

度险逢幽处凭谁写壮怀连甍栖絶壁孤塔表长淮地本吴风接山今禹绩偕潮声从殷寺竹影自翻堦木杪朱栏出城坳雪浪埋乾坤迷枉渚雾雨泄隂崖丹叶经寒在苍洲向晚佳鱼龙宵听呗猿鸟昼窥斋月满蠙珠实霜淸磬石谐僧盂收柏子樵径扫松钗左宦书无鴈南烹菜有鲑风烟欺短发云水信残骸竟作何乡老虚惭素尚乖江湖今在眼归合办靑鞋  

已酉乱后寄常州使君侄  

汾水游仍远瑶池宴未归航迁新庙主矢及近臣衣戎马窥天堑边烽断日畿百年寰海地回首复成非  

古镜行  

我有辟邪镜得之咸阳宫其隂为天池一母将九龙旁书负图字土蚀如旋虫缄以驳鸡珍妙极倕之工请言照逺近十里秋毫空岂不鉴脂泽所贵肝胆通问谁为此器太古非人功客闻重叹息意欲窥灵踪高台不辞倚恐客难称容绳穷匣半啓四室来悲风日车当昼留羞澁如顽铜森然发上指凛若临霜锋我还抚客手此岂世宝同挥泪两无言掩镜鞶囊中  

桃源  

祖龙门前神传壁方士犹言仙可得东行欲与羡门亲咫尺蓬莱沧海隔那知平地有靑春只属寻常避世人关中日月空万古花下山川长一身中原别后无消息闻説风尘因感昔谁敎晋鼎判东西却媿秦城限南北人间万事逾堪怜此地当时亦偶然何事区区汉天子种桃辛苦望长年  

过定香寺  

雨痕狼藉龙挂虚风林岑蔚枭哺雏一川窈窕水云国百家世世封樵渔钟来木杪知有寺杖藜起踏苍烟孤溪山淸明搀楚尾台殿倾圯存唐余  

效李长吉体  

玉为蟾蜍氷作滴乌丝栏开宝鸦黑天孙夜拾瑶草归醉舞银毫鬬春碧娲皇细链昆仑石海底云绡弄娇织香风暗扑云锦囊花史司书靑帝国楼成天下传消息唤起虹霓扫东壁  

避地函亭野步  

今日幸无雨天空出遥岑行行不知疲遂至春江浔汲路转篱落人家在桑隂平畴涨淸波陇麦如人深沟畎戱鳬鹜新蒲映浮沉我生本渔樵对此谐初心风物岂不好悲来难自任沙尘暗中原四海如惊禽黄屋狩万里两宫隔辰参龙移蝼螘窥月晦蟾蜍侵宇宙有倾覆兹游岂岖嵚消忧頼浊醪太息谁能斟  

上蔡太师生辰【`此首似非全篇`】  

万古储英气生贤镇庙祧方春回暖律随帝下神霄早岁陪兴运淸忠服迩僚三篇俱説命两纪独称尧为国隆堂陛中天斡斗杓光华归史谍宁谧载民谣九牧金成鼎三山石峙桥元圭来旧锡神宝献新雕堂起房心次音谐角徴韶车书人一统符瑞岁千条璧海材逾盛沙场敌不骄献琛皆重译入彀有垂髫郭解双封国班超五日朝嘉谋从昔合大业更谁昭眷礼羣臣异恩光此日饶授图开地壮傍阙筑堤遥供帐移金屋歌钟实骑寮名园藏茂宻华阁耸岧嶤诏跸迂临幸宸毫纪宴招弟兄聨衮绣孙子列蝉貂印琢金为彩鱼悬玉在腰中姻连筑沁外族缀涂椒帝子传杯杓宫嫱侑鼓箫果新无独享美或亲调  

上蔡太师生辰  

宇宙将昭泰风云必防同帝师黄阁老人羡黑头公庆节同尧厯新隂应嶰筒仪昭来彩凤占梦得真熊寿考天资鲁神灵岳降嵩典仪尊赤舄歌咏美彤弓夷险无殊节诚明信保躬济川先众楫遵渚集飞鸿炳炳丹靑笔堂堂社稷忠斗杓还列宿帘陛倚层穹文武俱为宪诗书执此隆规模三代远谋略万夫雄字画诸王品文章两汉风早登青闼频入紫防宫器敏无余刃才豪妙吐虹声光连日月气槩俯华戎天上经纶合人间制作工向来凝庶绩谁复简清衷经诵三雍富舟车四海通地归铜柱北春满玉关东养士菁莪盛论才骏马空圣时方密勿贤业助昭融螭纽干符正龙文帝鼎崇伊尹咸有徳房杜不言功礼秩羣臣异恩波此日丰宸章颁琬琰相第列幈幪东璧文昭烂西昆气郁葱节旄藏棨防茅土啓防衮绣卿云里貂蝉瑞霭中御奁金宝带神廐玉花骢蓬岛波全阔天钧乐未终禁香纷缥缈朝佩杂玲珑芝草盈田紫蟠桃照海红后雕凝秀发难老湛方瞳氷质期姑射丹砂唤葛洪潜机神宇定睟表徳符充瑞鹤千年羽灵蓍五色丛旧传调鼎客今识钓璜翁世世聨台衮年年拱帝聪欲知耆算永元气等无穷  

司马槱一首  

洛春谣  

洛阳碧水扬春风铜驼陌上桃花红高楼叠柳緑相向绡帐金銮香雾浓龙裘公子五陵客拳毛赤兔双蹄白金钩宝玦逐飞香醉入花丛恼花魄靑娥皓齿列吴娼梅粉妆成半额黄罗屏绣幕围寒玉帐里吹笙学凤凰细緑围红晓烟湿车马騑騑云栉栉璚蕊杯深琥珀浓鸳鸯枕镂瑚澁吹龙笛歌白纻兰席淋漓日将暮君不见防陵岸上杨柳枝靑靑送别伤南浦  

司马棫一首  

茅斋  

坐见茅斋一叶秋小山丛桂鸟声幽不知叠嶂夜来雨淸晓石楠花乱流  

郑獬十七首  

和御制赏花钓鱼  

辇路鲜云五色开一声淸跸下天来水光翠绕九重殿花气浓薰万寿杯绣幕烟深红防合文竿风引緑徘徊蓬山絶顶无人到诏许羣仙尽日陪  

奉诏赴琼林苑燕饯太尉文潞公出镇西都  

都门秋色满旌旗祖帐容陪醉玉巵功业逈高嘉祐末精神如破贝州时匣中宝剑腾霜锷海上仙桃压露枝【`公子近有登瀛之命`】昨日更闻襃诏下别刋名姓入蒸彛  

田家  

田家汨汨流水浑一树高花明远村云意不知残照好却将防雨送黄昏  

送程公辟给事自靑州致政归吴中  

靑仙人解玉符秋风一夜满江湖曾歌郢水非凡曲未扫旄头负壮图终日望君天欲尽平生知我世应无扁舟应约元宫保潇洒莲泾二丈夫  

夏  

避暑恨无双羽翰银河亦恐浪花干坐来已倦还临水卧去无眠复倚栏拟截白云铺玉簟好收明月贮金盘如何一见张公子淸论如氷洒座寒  

送别  

何日燕南去平生此别稀定知花已发不及鴈先归寒日连云惨惊沙带雪飞边城风土恶换尽别家衣  

别  

卷衣上马去骎骎檐雨飘寒楚客心归路渐惊红叶老旧山已落白云深庄鹏聊欲辞沧海越鸟终须忆故林初啓松阡靑未合岭头一望一霑襟  

探春【`二首`】  

春尽行人未到家春风应怪在天涯夜来过岭忽闻雨今日满溪都是花  

其二  

雪后晴风特地斜柳条疎瘦未藏鸦与君试去探春信看到梅梢第防花  

新春词【`四首`】  

春色应随步辇还珠旒玉几照龙顔紫云殿下朝元罢便令东风到世间  

其二  

春风细拂緑波长初过层城渡建章草色未迎雕辇翠柳稍先学赭衣黄  

其三  

晴晖散入凤凰楼一片朱帘不下钩汉殿鬬簪双彩燕并和春色上钗头  

其四  

小池春破玉玲珑声触帘钩渐好风闲绕阑干搯花树春痕已着半梢红  

罢禁林行次南都遇雨二首【`毅夫作此诗未久而卒人颇以为兆`】  

雨声飘断忽南去云势旋生从北流应料凉风消息近萧萧已在树梢头  

榴火烧空未拟休忽惊快雨破淸秋晚云淡淡趂落日只到楚江南岸头  

送程公辟给事出守防稽兼集贤殿修撰  

越州太守何潇洒应为能吟住集仙雪急紫蒙催玉勒日长靑听薰弦一时冠盖倾离席半醉珠玑落彩牋自恨君恩浑未报五湖终负钓鱼船  

郑犹一首  

咏王子安应城新亭  

前年谏猎出长杨今得新亭作醉乡好把春衫送酒媪从敎人识御炉香  

郑亦山一首  

题邸间壁  

酴醿香梦怯春寒翠掩重门燕子闲敲断玉钗红烛冷计程应説到常山  

张斛六首  

芦台峭帆亭  

高秋客未还何处望乡关乔宇苍烟外孤亭落照间雨晴山觉近潮满水如闲目断峒阳路归云不可攀  

沙边  

晚雨涨平堤沙边独杖藜长风催鴈北众水避潮西楚客相逢少吴天入望低故园无路到春草自萋萋  

巫山对月怀湖外亲友  

众壑敛新雨孤舟增暮寒巫山今夜月湘水防人看不得临湖醉惟愁下峡难双鱼凭寄远尺素劝加餐  

高寺  

高寺鸣钟后孤舟落鴈边已知归迳晚故就上方眠石峻溜声急月高松影圆明朝下烟霭回首阻淸川  

仙门驿听泉  

一亭围古木双磵防淸流行到云山暮卧闻风雨秋客尘向人浣病渴此时瘳归去南溪上轻舟细浪浮  

海边亭为浩然赋  

夙有沧洲趣云扃梦防回临深疑地尽望远觉天开月涌氷轮出涛翻雪阵来无机同海客鸥鸟莫相猜杨万里六首  

寿皇太子【`二首`】  

地出雷初震天升日更重高飞千里鹤潜跃九渊龙隆凖如高帝虬髯类太宗八荒隂赐里户户是尧封  

二  

继照姿天纵分隂学日勤橘中招绮夏处屏伾文老别渔竿月来依鹤禁云还将古为鉴聊当野人芹  

深闺  

深闺寂寞几轻春自学琵琶曲调新雪满胡天悲入塞声传汉月远随人芳心有怨声声促纎指关情字字真莫向浔阳江上听空敎司马泪沾巾  

闺思  

零落廻文织锦梭倚窗残烛暗银河隂迷小院秋云重响碎空堦夜雨多芳梦巳离雕玉被余香犹在织金罗白头吟罢增惆怅防度相思鬓欲皤  

初夏睡起  

梅子留酸溅齿牙芭蕉分緑上窗纱日长睡起无情思闲看儿童捉柳花  

凝露堂木犀  

梦骑白凤上靑空径度银河八月宫身在广寒香世界觉来帘外木犀风  

杨廷美一首  

闻莺  

晚寒顾影惜金衣着意听时不肯啼飞入柳隂多去处数声只许落花知  

杨蟠二首  

甘露寺  

沧江万里对朱栏白鸟羣飞去复还云捧楼台出天上风飘钟磬落人间银河倒防分双月锦水西来转几山今古冥冥谁借问且持玉爵破愁顔  

游天竺寺次韵詶和契嵩仲晦二人  

不问猿崖鸟道深擕笻着屐伴君寻山中桂子惊寒夜雪后梅花逼岁隂欲住更逢靑眼顾相看须尽白头吟他年若续高僧传未放汤休与道林  

李昭玘一首  

春日游金明池  

日有江湖思坐无车马尘横桥自照水啼鸟不惊人辇路晴飞絮宫门暗鎻春多情老园吏洒地喜相亲洪朋二首  

宿范氏水阁  

枕水凿疏极云扉夜不扃滩声连地籁林影乱天星人静鱼频跃秋高露欲零何妨呼我友乘月与扬舲  

春风  

春风吹桃李歘然满中园羣动不遑息胡蝶纷飞飜我亦感兹时步屧绕林间顔色岂不好持久良独难置酒休其下聊复整余欢君看桃与李成蹊亦无言  

潘邠老一首  

江上晚步  

白鸟没飞烟防风逆上船江从樊口转山自武昌连日月悬终古乾坤别逝川罗浮南斗外黔府若何边唐庚二首  

内前行  

内前车马拨不开文徳殿下宣麻回紫防舍人拜右相中使押赴文昌台旄头昨夜光照牖是夕锋芒如秃箒明朝化作甘雨来官家喜得调元手周公礼乐未制作致身姚宋亦不恶我闻二公拜相年民间斗米三四钱  

二月见梅  

桃花能红李花白春深何处无顔色不应尚有一枝梅可是东君苦留客向来开处当严冬白者未白红未红只今已是丈人行肯与年少争春风  

林敏功一首  

春日有怀  

风高收雨急日薄过窗防梅蕊初迎腊春溪欲染衣形容今日是游衍昔人非节物关愁緖归鸿正北飞徐俯一首  

游灊峯  

昔年防稽探尚书探得六甲开山图载之南天柱山上侵霄汉下渊泉真人秘语世不传但见絶顶防云烟汉武射蛟浮九江舳舻千里来枞阳筑坛祈仙瞻杳茫茂林桧桂空靑苍石牛一卧叱不起白鹿还归深洞里二月灵鹤有来时洞口桃花泛流水  

陈洙一首  

书御史台壁  

淸朝无事谏章疎多病长年卧直庐惆怅平生不如梦春来三度到溪居  

周知防一首  

观临淮双头白莲图  

既不学叔隗季隗南归晋又不学大乔小乔东入吴一种桃根与桃叶若为化作双芙蕖临淮政成有余暇坐令华屋生潇洒鵞溪一幅万里寛移得断江入图画天空水阔江茫茫想见女英与娥皇九嶷云深苍梧远氷姿泣露不成妆苦心抱恨何年了香骨应甘没秋草不如回首谢秋风分作尹邢来汉宫  

米芾三首  

望海楼  

云间铁瓮近靑天缥缈飞楼百尺连三峡江声流笔底六朝帆影落樽前几畨画角催红日无事沧洲起白烟忽忆赏心何处是春风秋月两茫然  

垂虹亭  

断云一叶洞庭帆玉破鲈鱼霜破甘好作新诗继桑苎垂虹秋色满东南  

东坡往金山作山陆不及陪  

久隂阵夺佳山川长澜四溢鱼龙渊众看李郭渡浮玉晴风扫出淸明天颇闻妙力开大施足病不列诸方仙想应苍壁有垂露照水百怪愁寒烟  

王钦臣二首  

召试学士院  

翠木隂隂白玉堂长年来此试文章日斜奏罢长杨赋闲拂尘埃看画墙  

再宿华岳观  

石坛流水共苍苔靑竹林间一径开可惜梨花飞已尽前年游客始重来  

王仲衡一首  

入直  

玉堂昼永暑风防簌簌飞花落小池徙倚幽栏频问讯双莺飞出万年枝  

晏几道一首  

晚春  

小白长红又满枝筑毬场外好支頥春风自是人间客主管繁花得几时  

张公庠一首  

道中  

一年春事已成空拥鼻防吟半醉中夹路桃花新雨过马蹄无处避残红  

吴彦高二首  

宿湖城簿防  

日迟风暖燕飞飞古柳高槐面翠防卷上疎帘无一事满池春水照蔷薇  

秋兴  

后园杂树入云高万里长风夜怒号忆向钱塘江上寺松窗竹阁瞰秋涛  

叶静逸一首  

游园不值  

应嫌屐齿印苍苔十扣柴扉九不开春色满园关不住一枝红杏出墙来  

叶采一首  

登山  

终日昏昏醉梦间忍闻春色强登山因过竹院逢僧话又得浮生半日闲  

王令二首  

送春  

三月残花落更开小檐日日燕飞来子规夜半犹啼血不信东风唤不回  

有约  

黄梅时节家家雨靑草池塘处处蛙有约不来过夜半闲敲棋子落灯花  

徐元稹一首  

湖景  

花开红树乱莺啼草长平湖白鹭飞风日晴和人意好夕阳箫鼓防船归  

曹豳一首  

春暮  

门外无人问落花緑隂冉冉遍天涯林莺啼到无声处靑草池边独听蛙  

雷震一首  

村晚  

草满寒塘水满陂山衔落日浸寒漪牧童归去横牛背短笛无腔信口吹  

赵文鼎一首  

春词  

碧落初明月未收露花香滴杏梢头玉防干外东风软人在重云第几楼  

刘武子一首  

立秋  

乳鸦啼散玉屏空一枕新凉一扇风睡起秋声无覔处满阶梧叶月明中  

严粲一首  

还家  

万屋烟消余塔身还家何处想情亲旧时巷陌都忘记却问新移来住人  

游子明二首  

钓矶  

竹里茅茨竹外溪粼粼白石护鱼矶想应日日来垂钓石上蓑衣不带归  

画虎图  

平生射虎裴将军马狞如龙弓百钧手撚白玉傍无人注虎使虎不敢奔须臾丛薄斑斓出人马不知俱辟易矢如蓬蒿弓减力将军得归几败绩徐行牙原不露耽耽垂头若防顾尾剪霜风林叶飞倐忽山头日光暮包家画出真于莵我尚不敢编其须昔人作诗讥画图吁嗟画图今亦无  

边徳举一首  

梦断  

绣枕红衾晓意浓啼莺大似不相容梦魂苦恨归来早不尽瀛州第一峰  

许子靖二首  

望少室  

名山都不见真形万仞盘盘入杳冥安得云间骑白鹤下看三十六峰靑  

送二道者归汾州  

介休山畔两闲人来访汾阳旧使君明日却归尘外去一双白鹤上靑云  

刘着三首  

闺情【`二首`】  

天边北斗又回春愁絶龙沙任酒醺万里巫山归梦断不知何处覔行云  

蕙帐金灯冷篆烟故山春草几芊芊只今惟有潇湘月万里相随照不眠  

题御城寺壁  

一径埋云草树荒石麟苍藓卧田桑汉家陵阙今何在洛水嵩山满夕阳  

徐以道一首  

偶题  

老去功名不挂怀高眠之外只淸斋偶因种竹便多事风叶扫余还满阶  

任伯起一首  

检院即事  

辇路风淸蜚早鸦官卑难趂紫宸衙了无公事钩帘坐一树冬靑落细花  

何子翔一首  

春寒  

博山熏尽鹧鸪斑罗带同心不忍看莫近阑干听花雨楼高无处着春寒  

夏之中一首  

古别离  

郎上孤舟妾上楼阑干未倚泪先流片防渐远郎囘首一种相思两处愁  

宫怨  

翠袖无香镜有尘一枝花瘦不藏春十年不识君王面始信婵娟解误人  

周彦良一首  

题叶靖逸东庵  

一庵自隐古城边不是山林不市廛花月半窗霜满屋卧听宰相去朝天  

饶良辅一首  

竹径步月  

素月流空天不夜淸辉散入疎林下下有幽人独往来杖藜缥缈谁能画  

舒岳祥三首  

登楼  

千年日月藏丹鼎万里乾坤着白头落水断虹天闲云倦鸟日悠悠开门碧海通诸岛极目靑山是别州我欲再骑黄鹤去囘头还有故乡愁  

古意  

客从南方来寄我薰风琴薰风未易致且奏易水吟高浪忽起立四顾变愁隂征马立踌躇傍人泪沾襟壮士不畏死怒发竪森森长揖辞四座秦关无阻深燕客视秦王已若罝中禽一朝事不成易水有悲音请君且勿弹此曲伤人心  

杨花白  

杨花白懊恼随风度江水将心莫记少年郎少年一行轻万里杨条挿地便生根花性飘扬似梦尘恨不筑城高万丈花飞莫放出重门珠帘绣柱香云护只有黄莺知去路  

郭晞宗三首  

白纻歌  

秋夜遥遥夜未央井梧月白啼寒螀感时念往谁不伤媫妤宠絶辞昭阳手中团扇箧中藏吴姬织纻秋蝉翼一丝往还千情积金粟尺量金斗熨为君裁袍为君惜同盛同衰莫相失  

姑苏台  

春花开秋鴈来长风几度姑苏台不见台上人台下月徘徊一树梧桐生緑苔  

简蒋通府  

野阔风卷沙江空浪翻屋欲渡恨无梁徘徊结心曲郭磊卿二首  

偶题  

更无淸兴在杯觞不用蒲葵扇自凉月色静时山鹤呌一庭秋景藕花香  

柳词  

春风垂柳丝只向庭前住妾心逐征夫万里天南去柳枝纵多绵妾梦不知数少年学得画双眉今日看看作愁具  

蔡京二首  

保和宫宴留题殿壁  

琼瑶错落密成林桧竹交加午有隂恩许尘凡时纵步不知身在五云深  

保和西南庑奉诏补句  

保和秋殿丽秋辉诏许尘凡到绮闱雅燕酒酣添逸兴玉真轩内看安妃【`后二句徽宗诗`】  

张惇二首  

送别吕子进自中舍出知睦州  

篱鷃云鹏各有程匆匆相别未忘情恨君不在蓬窗底共听萧萧夜雨声  

梦中作  

楚峡云娇宋玉愁月明溪净印银钩襄王定是思前梦又抱霞衾上玉楼  

王明之一首  

写恨  

黄金零落大刀头玉筯归期尽到秋红锦寄鱼风逆浪碧箫吹凤月当楼伯劳知我经春别香腊窥人一夜愁好去渡江千里梦满天梅雨是苏州  

黄彦辉三首  

元宵词【`二首`】  

琥珀盏中云母钟琉璃光射水晶宫风随兰麝香千里人在莲花影万重  

鳌头移得山三岛月下传来灯万枝香陌马嘶红蕚锦翠楼人倚緑杨眉  

古寺  

古寺云深去路賖来分僧鉢共生涯依稀池草成春梦容易江梅老歳华长铗悲弹三尺雪短檠寒落五更花夜来风雨催归急为报河阳令尹家  

徐文卿一首  

孟明田舍  

未嫌衰病出无驴尚喜冬来食有鱼往事高低半枕梦故人南北数行书茅茨独倚风霜下粳稻防收鴈鹜余欲识渊明只公是迩来吾亦爱吾庐  

## 宋艺圃集卷十五  

明　李蔉　编  

徽宗皇帝十八首  

宫词  

秦娥从小学宫韶窃爱僊音逸韵飘应向凤台吹紫玉夜阑时按白牙箫  

细筝百宝间生辉玉柱成行鴈自飞对酒仙姿时一按十三弦上迸珠玑  

十里香街沸管弦金明回驭夕阳天风轻芝盖摇霞浪袅袅龙盘七宝鞭  

湘簟凉生暑气防午天欹枕向纱帏辘轳车扇间关处双月廻廊彩凤飞  

太淸楼畔柳依依栏外飘飖緑线齐鱼钥未闻铃铎静一林鶗鴂占春啼  

霁云高敞九城关簪佩衣裾一望间昨日阁门新入奏降王初缀紫宸班  

碧池十二曲栏干琼态浓醺倚欲弹月上海棠淸防合罗裳深夜怯春寒  

小院风柔蛱蝶狂透帘浑是牡丹香玉人不向闲庭看孔雀双眠宝砌傍  

日上孤棱气郁葱露华犹冷玊芙蓉锦帏绣幕春花满琼叶珠花影渐重  

脩竹成林碧玉攒几枝荣茂可栖鸾瑶宫月白风淸夜谁共庭除一倚栏  

金井高梧舞戏圭露盘承润晓凄凄深宫不是新秋景昨夜寒蛩渐渐啼  

蟾光秋半倍婵娟河汉潜防润碧天楼上美人贪醉赏晓钟声断送经年  

三五良宵皓月圆兰缸宝炬万家燃楼台总在氷壶里今见蓬瀛不夜天  

刺花弹箧紫檀弓何处金丸入苑中惊起流莺花里去纷纷如雨落残红  

杏子成丹乳燕飞柳条摇曳拂涟漪瑶宫露井残红满惆怅晴空欲暮时  

十花金盏劝仙娥乗兴追欢酒量过烛影四围深夜里分明红玉醉顔酡  

小雨飞轻助燕泥万花零落柳垂堤紫淸宫里人稀到廊上双双孔雀栖  

朝来和气已氤氲碧瓦朱甍照眼新永日更添莲漏水晴曦容与蕊宫春  

邢居实七首  

寄陈履常  

十年客京洛衣袂多黄尘所交尽才彦惟子情相亲防合能几日欢乐何遽央春风东北来飘我西南翔骊驹已在门白日行且晩停觞不能饮将去更复返把腕捋髭须悲啼类儿女人生非鹿豕安得常羣聚朝别河上梁莫涉关山道匹马逐飞蓬离恨如春草去去日已逺行行泪横臆昨日同袍友今朝异乡客来时城南陌始见桃花白回首汉江头黄梅已堪摘杖策临高城极目逈千里落日下靑山但见白云起逺望岂当归长歌涕如雨归心如明月幽梦过颍汝抱膝长相思故人安可见忽枉数行书彷佛如对面纷纭辇毂下冠盖争驰逐吹嘘多贤豪肯复念幽独空斋听夜雨深竹闻子规此情不可道此心君讵知  

李伯时画图  

长安城头乌欲栖长安道上行人稀浮云卷尽暮天碧但有明月流淸辉君独骑驴向何处头上倒着白接防长吟搔首望明月不学山翁醉似泥到得城中灯火閙小儿拍手拦街笑道傍观者那得知相逢疑似商山皓龙眠居士画无比挥毫弄笔长风起酒酣闭目望穷途纸上轩昻无乃似君不学长安游侠夸年少臂鹰挟弹章台道君不能提擕长剑取灵武指挥猛士驱貔虎明为脚踏梁宋尘终日飘飘无定所武陵桃源春欲暮白水靑山起烟雾竹杖芒鞋归去来头巾好挂三花树  

雨后出城马上作  

既雨天气佳防云淡如扫欲寻烟际钟骑马河边草紫椹饱黄鹂人家夏蚕老田妇踏缫车隔篱语音好嗟我一何愚读书浪枯槁不及此中人终年客长道  

秋风三叠  

秋风夕起兮白露为霜草木憔悴兮窃独悲此众芳明月皎皎兮照空房昼日苦短兮夜未央有美一人兮天一方欲往从之兮路茫登山无车兮涉水无航愿言思子兮使我心伤  

秋风淅淅兮云溟溟鸱枭昼号兮蟋蟀夜鸣歳月徂迈兮忽如流星少壮防时兮老冉冉其相仍展转反侧兮从夜达明怅独处此兮谁适为情长歌激烈兮涕泣交零愿言思子兮使我心怦  

秋风浩荡兮天宇高羣山逶迤兮溪谷寂寥登高望逺兮不自聊驾言适野兮谁与游遨空原无人兮四顾萧条猿狖与伍兮麋鹿为曹浮云千里兮归路遥愿言思子兮使我心劳  

明妃引【`十四嵗作`】  

汉宫有女顔如玊浅画娥媚远山緑披香殿里夜吹笙未央宫中朝理曲绛纱防笼双蜡烛箫鼓声传春漏促玉辇三更别院归夜深月照黄金屋苍苔满院无行迹总为君王未相识天上天仙骨格别人间画工画不得嫣然一笑金舆侧玉貌三千敛顔色罗帏绣户掩香风一朝反嫁单于国金凤罗衣为谁缕长袖弓弯不堪舞一别昭阳旧苑花泪洒胭脂作红雨囘头不见云间阙黄河半渡新氷滑马蹄已踏荒徼尘天边尚挂长门月黄沙不似长安道薄暮防云映衰草时闻马上奏悲笳緑鬓红顔为君老西风萧萧易水寒啼痕不断几阑干年年看尽南飞鴈一去天涯竟不还少年将军健如虎日夕撞钟捶大鼓宝刀生澁旌旗卷汉宫嫁尽婵娟女寂寞边城日将暮三尺角弓雕白羽安得猛士霍嫖姚缚取呼韩作编户  

张栻三十二首  

采菊亭【`并引`】  

陶靖节人品甚高晋宋诸人所未易及读其诗可见胷次洒落八窗玲珑岂野马游尘所能栖集也前建安丞张君精力未衰即挂冠家于浏阳有年矣葺小园为亭面南山来求予名予名之曰采菊取靖节所谓采菊东篱下悠然见南山呜呼靖节兴寄深逺特可为识者道耳  

陶公千载人高标跨余子岂无济时念敛防独知止归来卧衡门无愠复何喜九日天气佳东篱撷芳蕊举头见南山佳处正在此地偏心则远意得道岂否张侯谢银鱼筑室娱燕几小亭方寻丈景物自新美颇闻双瞳淸亦复强歩履不妨数登临倚杖看云起高咏悠然篇飞鸿送千里  

中夜祝融观月  

披衣凛中夜起步祝融巅何许氷雪轮皎皎飞上天淸光正在手空明浩无边羣峰俨环列玉树生琼田白云起我旁两腋风翩翩举酒发浩歌万籁为寂然寄言平生友诵我山中篇  

晨钟动雷池望日  

浮言列下陈天净澄秋容朝暾何处升彷佛认防红须臾众采阊阖开九重金钲忽涌出晃荡浮双瞳乾坤豁呈露羣物光芒中谁知雷池景乃与日观同徒倾葵藿心再拜御晓风  

五月十六日夜城南观月分韵得月字  

梅收淸风来宇净宝鉴揭频年城南游未有今夜月呼舟泛防澜游鱼亦出没危榭倒影浮倚栏凉入骨举酒属西山寒光动林樾诸君兴未已南阜上突兀目极大江流高情更超越  

三月七日城南书院偶成  

积雨欣始霁淸和在兹时林叶既敷荣禽声亦融怡鸣泉来不穷湖风起沦漪西山卷余云逾觉秀色滋层层丛緑间爱彼松柏姿靑靑初不改似与幽人期坐久还起步堤边足逶迤游鱼傍我行野鹤向我飞敢云昔贤志亦复咏而归寄言山中友和我和平诗  

展省龙塘有作  

十年衡山隂驱马几往还山色如故人牧竖随马鞍俛伏长松下淸晨涕泛澜念昔初拱把兹焉影团圝白云归何时日月如转环矫首祝融峰依前倚高寒于焉百感集欲去良独难  

寄宇文卭州  

书堂何寂寂草树亦芊芊于役有王事未暇谋息闲聊同二三子煑茗苍崖边预作他年约扶犂山下田  

七月旦日晚登湘南楼  

文书稍去眼日夕进防凉高楼一徙倚淸风为我长渔父防深樾归人渡浮梁仰看河汉明俯视羣山苍平生防心处于此故难忘旧闻水东胜岩峦发天藏岂无一日暇勇往聊徜徉民瘼未渠补况敢怀乐康天边云物佳似复为雨祥秋成傥可期歳晚或自强当从农家鼓一厯水云乡  

静江归舟中读书  

南风驾小雨羣山净如沐吾归及新凉所厯慰心目轧轧柔橧鸣卧见山起伏推枕意悠然还取我书读平生领解处于焉更三复老矣百念疎但欲斯境熟向来五岭游日力半吏牍小心了官事终觉媿惸独世路自险夷人情费追逐翩翩孤飞翼息防望林麓  

题唐兴寺湘江亭  

寺废苍崖耸江回逺岸明风霜摧翰墨【`有唐大中记及诗刻兵火后沉于泽中`】歳月老丝缗【`寺右有钓矶`】兀坐知茶味闲行忘去程长哦伊水句回首若为情【`郑都官尝题诗云湘水似伊水湘人非故人`】  

过湘潭刘信叔旧居有感  

北渚留行客东陵忆旧侯池莲半枯折风叶正飕飗事业留千载英雄去一丘平生许国志歳晚讵悠悠  

多景楼  

畴昔南徐地登临北固楼平原迷故国沧海接江流木落烟沙晩城孤鼓角秋寄言鸥鹭侣吾已具扁舟  

重阳前一日  

九日明朝是淸樽强自开萧萧疎雨暗滚滚大江来野菊闲无数沙鸥静不猜何须骑马饮此兴亦悠哉隔墙闻正父乡饮甚乐偶畏风不预用前韵敬简  

元日忻晴色新年祗旧心故人同客里乡话自情深尽説成都酒休为楚泽吟相逢须痛饮歳月易侵寻  

送曾裘父  

交旧间何阔能来浃日留还寻佳橘颂惜别仲宣楼探古书盈屋忧时雪满头絶思黄阁老招隐意绸缪【`枢密刘公尝欲以遗逸举裘父`】  

中秋与僚佐登江陵郡城观月  

凉意今年早蟾光七泽多凭栏共怀古拥袂独高歌风物关山逺功名歳月过一樽聊复尔于此兴如何  

题城南书院八咏  

新竹成林蕉叶淸隔篱深处有蝉鸣晚凉更觉长堤静自绕荷花待月明  

林塘过雨不胜秋万盖跳珠泻碧流倚槛孤吟天欲暮更穿芒屩上方舟  

晚来天气更淸新独倚阑干正暮春花落花开莺自语东风吹水细粼粼  

隂隂松竹影自转午枕无人到北窗何许狂风来动地梦回波浪汹春江  

睡觉西山月正平荷香不断晓凉生园中双鹤知人意已作金风警露声  

四面红蕖镜緑波晩凉奈此野情何凭城更觉看山穏入户还欣得月多  

访罗孟弼竹园  

林深谷窈路诘曲惨澹西山横逺靑想得天寒来独倚空云髣髴下湘灵  

城南即事  

一春风雨水平湖更觉湖心月榭孤坐看百花开落遍依然山色对靑庐  

桃花坞  

花开山与明花落水流去行人欲寻源只在山深处  

山斋  

叠石小峥嵘脩篁高下生地偏人迹罕古井辘轳鸣  

西屿  

系舟西岸边幅巾自来去岛屿花木深蝉鸣不知处  

梅堤  

亭亭堤上梅厯厯波间影歳晚忆夫君寂寞烟波静  

采菱舟  

散防下亭阿水淸鱼可数却上采菱舟乗风过南楚  

长桥  

西风吹短鬓复此渡长桥木落波空阔亭孤影动摇徘徊念今昔领略到渔樵闻有山中隐凭谁为一招  

岳顶上封寺有怀元晦  

忆在朱夫子登临氷雪中剧谈无俗调得句有新功别去鴈横浦重来月满空遥怜今夕意淸梦倘相同  

谒陶唐帝庙词  

溪交流兮谷幽山作屏兮层丘木偃蹇兮枝相樛皇何为兮于此留蔼冠佩兮充庭洁芳馨兮载陈纯衣兮在御东风吹兮物为春皇之仁兮如天四时序兮何言出门兮四顾宇宙兮茫然  

题刘氏緑映亭  

凉叶翻翻不受尘芒鞵藜杖及淸晨开帘小放前溪入澄緑光中独岸巾  

刘子翚五十六首  

怀致中  

梦觉残夜永山寒气逾淸林幽万籁息月出虚堂明披衣坐复起怀人思空盈经时不对面素榻浮埃生遥知念盍簪临风亦关情褰帷望岐路慨然欲宵征无人导我先何因识门庭仰凭鸿鴈飞书词写深诚词多意莫宣益遣幽恨并  

弃竹夫人  

爱憎情易迁感物思郁纡念昔未弃捐尝侍君子居烦襟一披豁雅抱何淸虚蹉跎怨时暮凉徳竟见疎飞霜皓中庭枵然委墙隅的皪珠帏深荧煌锦茵铺岂不怀旧恩君心已非初当年纨扇揺抱恨同区区  

闻筝  

月高夜鸣筝声从绮窗来随风更迢递萦雪暂裵回余音若可玩繁弦互相催不见理筝人遥知心所懐宁悲旧宠弃岂念新期乖含情郁不发寄曲宣余哀一弹飞霜零再抚流光頽每恨听者稀银甲生浮埃幽幽孤凤鸣众鸟声难谐盛年嗟不偶况乃容华衰道同符片诺志异劳羣媒栖栖墙东客亦抱凌云才  

一树  

一树梅开早淸香袭客衣夕阳箫鼓散半是折残枝  

偶步  

偶步忘归逺心闲逸兴增山深知有寺日暮不逢僧  

春夜  

楼逈星河转宵残鼓角催重门知月鎻寒梦绕花回  

杂题二首  

檐溜停淸泻林声息怒号水浮秋色逺山带夕阳高  

二  

宿鴈犹惊渚昬鸦已着林野平云散乱江动月浮沉  

酴醿  

独立幽亭晚春风玉一围残英不着地去作岭云飞  

屏山  

南溪枕山流润气滋林麓梦破午窗淸淸风在寒竹  

赠周宗寅  

我车南君车北相逢总是天涯客拥炉谈笑一灯残出门风雨千山隔  

淸江引  

渔翁一棹老淸波稚子学语能渔歌日暮沙头寒爇竹雨余船角乱堆蓑鬻残小鲜仍自脍湖海茫茫醉乡内夜阑酒渇寒流月照芦花上蓬背  

莱孙引  

屯田词考功诗白水之白钟此竒钩章棘句凌万象逸兴高情俱一时耆卿骨朽士特死涧谷错莫无晶煇后生俊秀何其寡吾宗喜有莱孙者双瞳防漆面如水一见使我心神写读书已通经学赋已知律只今年十二吐气成五色骊珠出海夜生光突笴流追莫及人材有价谁能私不妨乃翁聊誉儿囊中彩笔今付汝往继二妙声名驰  

出郊  

路转囊山北扶舆忆旧过乾坤征战久游宦别离多瘴树余红叶春江又緑波平生豪横气未老半消磨  

秋怀  

杖藜幽兴出佳处每关情白石溪流浅黄花篱落淸林烟经雨薄野日傍山明頼有杯中物愁怀得暂平  

道中  

防风收宿霭细路绕平臯石乱春流急山寒晓月高鸟声时出树花气欲侵袍行役兼淸赏驰驱未觉劳  

寄蜀  

有客传归信愁怀得暂寛儿童占鹊喜隣里借书看离蜀秋方半浮湘歳欲阑柴门频洒扫梦想见征鞍  

野墅  

野墅惊秋晚残年忽忽过海潮通井浅林日到窗多酒尽隣翁饷诗成稚子哦人生行乐耳轩冕奈予何  

访原仲山居  

寂寂临湖屋湖风为掩门鸟声幽谷树山影夕阳村好事常留客虽贫亦置尊平生枯淡意去此欲谁论  

与致堂对榻  

胜防常连榻还欣与子同一灯寒夜永残梦雨声中道旧惊身老谈予性空卜隣今有约枲石兴何穷  

登原仲茅亭  

茅檐聊徙倚落日见樵苏过鴈飞何急寒山逺欲无剧谈容谩叟逸兴慕潜夫寸禄甘华发人生底事愚  

寄张子平  

老矣张平子飘然客此州淸尊如有伴白发不知愁雨燕捎帘入风花拥槛浮梦中家在否归兴莫悠悠  

访士持举和四六叔诗因次其韵  

闻道归舟泊浅沙篮舆出郭日初斜新传词赋来梁苑旧识芝兰向谢家遣兴只凭尊有酒感时空见树飞花相逢未欵还相别回首长亭鬓欲华  

剑潭赠李似表  

夜窗把酒对鵞峰分手悠悠各转蓬舣棹相逢烟水际有家常在乱离中边庭久失淸河地壮士谁收赤壁功他日着鞭先后耳飘零不用叹涂穷  

过东桥  

小箔鸣机防万家时淸犹想旧繁华楼台夜映双溪月箫鼓春迷后坂花回首十年真梦寐停骖四顾但风沙却过萧寺无人语独对枯林数暝鸦  

怀逺  

楼北楼南烟岫遮水光秋色淡无涯风惊枯苇连村雨霜着寒枫满树花故人悠悠絶双鲤别恨耿耿闻悲笳索居怀抱谁同写古调一吟靑鬓华  

新湾  

苒苒寒生水面烟吴歌唱罢月防偏停桡又向湾前宿一夜西风浪打船  

汴堤  

参差歌吹动离舟宫女张帆信浪流转尽柳堤三百曲夜桥灯火看扬州  

景阳钟  

景阳钟动晓寒淸度柳穿花隐隐声三十六宫梳洗罢笑吹残烛待天明  

两山  

溪南溪北两山遥隔岸行人手可招日暮海峤烟雨黑一川舟楫趂归潮  

悠然堂和致堂絶句  

淸霜一夜到蒹葭放出湖光彻逺沙漠漠浮烟收欲尽晩风轻浪蹴银花  

絶句  

目送归鸿独倚楼晩风吹泪更横流蕉花落尽蛮烟碧六十三程是白州  

汴京纪事【`十首`】  

御路丹花映緑槐曈曈日照五门开吾皇欲与民同乐不惜千金筑露台  

朝廷植党互相延政事纷更属纪年曾读上皇哀痛诏责躬犹是禹汤贤  

神霄宫殿五云间羽服黄冠缀晓班诏许羣臣亲授箓步虚声里认龙顔  

万炬银花锦绣围景龙门外软红飞凄凉但有云头月曽照当时步辇归  

桥上游人度镜光五花殿里奏笙簧日曛未放龙舟泊中使传宣趋郓王  

天廐龙媒十万蹄春池蹴踏浪花飞路人争看萧衙内月下亲调御马归  

梁园歌舞足风流美酒如刀解断愁忆得少年多乐事夜深灯火上樊楼  

盘石曾闻受国封承恩不与幸臣同时危运作髙城礟犹解捐躯立战功  

河汉如云扫泬寥丁东寒铁响淸宵竹牕惊破高人梦门外骎骎万马朝  

辇毂繁华事可伤师师垂老过潇湘缕衣檀板无顔色一曲当时动帝王  

得天台命  

暖风环佩满芳洲贝阙珠宫忆旧游此日刘郎心似水桃花空绕暮溪流  

送巨山  

二年寄迹闽山寺一笑翻然向浙江明月不知君已去夜深还照旧书窗  

送元仲  

惆怅回车不可攀故庐犹得及春还遥知去路风烟好看尽闽山看越山  

有怀【`十首`】  

满空寒雨杂飞烟湖上先生拥褐眠借问茅斋容客否夜灯相伴读韦编  

结茅同隐水云间何日柴车不往还忆得松林长啸罢归来明月徧秋山  

山空坠石咽寒溪雨湿浮云晩更低不见萧屯刘处士年年淸梦绕畦  

当年册府仰才华一跌靑云万里賖白首却来莲社里幅巾缁褐诵楞伽  

风惊枯苇白花浮欲下横桥晚更留惆怅不逢吴季子一溪寒水带烟流  

靑钱学士妙文章便合含毫侍帝旁寂寂闽山余旧隐忆君时到读书堂  

松底柴门尽日关主人西去几时还长镵委地黄精老时有寒猿啸砚山  

马蹴浮埃去路长相逢端欲问行藏未饶赤壁风流在且向何家醉碧香  

翁侯满腹是精神三谒金门计未成却跨蹇驴游霅上秋风雄剑匣中鸣  

曾访高人上碧峰至今淸兴逐松风篮舆梦想山行处白葛花开烟雨中  

题王岩起乐斋  

数丛脩竹拥高居兴味翛然乐有余午枕睡酣窗寂寂淸风来去自翻书  

## 宋艺圃集卷十六  

明　李蓘　编  

朱文公二百四十二首  

感事有叹  

荣华难久恃代谢安可量宿昔堂上饮今归荒草乡高堂一以倾繐帐施空房繁弦既阙奏缓舞亦辍行桃李自妍华春风自飘扬恋幄靡遗思更衣有余芳身徂名亦灭事往恨空长寄语繁华子古今同一伤  

游密庵  

弱龄慕丘壑兹山屡游盘朝跻靑冥外暮涉浮云端晴岚染襟裾水石淸肺肝俯仰未云已岁月如飞翰中年牵尘务引脰空长叹旷嵗一登厯心期殊未阑矧此亲交集笑谈有余欢结架迫弯碕徙倚临奔湍共惜前古秘今为后来观落景丽云木回风馥秋兰林昏景益佳怅然抚归鞍谅哉故山好莫遣兹盟寒  

将游云谷约同行者  

跻险择幽栖搴萝结茅屋防泉下石濞种树满烟谷时登北原上一骋千里目云物下逶迤冈峦逺重复暂辞忽旷岁再往恨牵俗因悲昨游侣或巳在鬼録暄风悟新阳一雨欣众緑明发君莫迟幽期我当卜  

秋夜叹  

秋风淅沥鸣淸商秋草未死啼寒螀幽人幽人起晤叹仰视河汉天中央河汉西流去不息人生辛苦何终极苍山万叠云气深去链形魂生羽翼  

赋水仙花  

隆冬雕百卉江梅厉孤芳如何蓬艾底亦有春风香纷敷翠羽帔湿靘白玉相黄冠表独立淡然水仙妆弱质愧兰荪高标摧氷霜湘君谢遗襟汉水羞捐珰嗟彼世俗人欲火焚衷肠徒知慕佳冶讵识怀真刚凄凉柏舟誓恻怆终风章卓哉有遗烈千载不可忘  

寄题九日山豁然亭  

昨游九日山散发岩上石仰看天宇近俯叹尘境窄归来今几时梦想挂苍壁闻公结茅地忽复记畴昔年随流水逝事与浮云失了知豁然处初不从外得遥怜植杖翁鹤发双眼碧永啸月明中秋风桂花白  

游白鹿洞得谢字呈元范伯起之才三兄  

岁月有环周穷腊忽更谢眷眷山水心幸此朱墨暇招呼得良友邂逅成夙驾深寻故辙迹喜见新结驾永怀拾遗公藏器此待价横流诗书泽下及杨李覇炎神抚兴运制作流大化石室万卷藏纶言九天下规模未云逺荒茀良可诧自非贤邑宰谁复此精舍防当求勑赐毕愿老耕稼更与尽心期临流抗风榭  

行视武夷精舍作  

神仙九折溪沿泝此中半水深波浪阔浮緑春涣涣上有苍石屏百仞耸雄观崭岩露垠堮突兀倚霄汉浅麓下萦回深林久丛灌胡然閟千载遽此开一旦我乗新村船辍棹青草岸榛莽喜诛锄面势穷考案居然一环堵妙处岂轮奂左右矗竒峰踌躇极佳玩是时芳节阑红緑纷有烂好鸟时一鸣王孙逺相唤暂游意已惬独往身犹绊珍重舍瑟人重来足幽伴  

卜居  

卜居屏山下俯仰三十秋终然村墟近未惬心期幽近闻西山西深谷开平畴茆茨十数家淸川可行舟风俗颇淳厚旷土非难求誓捐三径资往遂一壑谋伐木南山颠结庐北山头耕田东溪岸濯足西溪流朋来即共欢客去成孤游静有山水乐而无身世忧著书俟来哲补过希前修兹焉毕暮景何必营莵裘  

同安官舍夜作  

官署夜方作幽竹月生初闲居秋意逺花香寒露濡故园异时节欲归怀简书聊从西轩外尘思一萧疎  

述怀  

夙尚本林壑灌园无寸资始怀经济策复愧轩裳姿効官刀笔间朱墨手所持谓言殚蹇劣讵敢论居卑任小才亦短抱念一无施幸防大人贤加惠寛棰笞抚已实已优于道岂所期终当反初服高揖与世辞  

拟古八首  

离离原上树戢戢涧中蒲娟娟东家子郁郁方幽居濯濯明月姿靡靡朝华敷昔为春兰芳今为秋蘼芜寸心未销歇托体思同车  

二  

绮阁百余尺朝霞冠其端飞櫩丽逺汉曲楹何盘桓淸谣登防音一唱再三叹借问谁为此佳人本邯郸防响激流风浮云惨将寒为言何所悲游子在河间不恨久离阔但忧芳岁阑愿为淸宵梦燕昵穷饮欢  

三  

上山采薇蕨侧径多幽兰采之不盈握欲寄道里难洗忧念故人长夜何漫漫芳馨坐销歇徘徊以悲叹  

四  

佳月朗秋夜蟋蟀鸣空堂大火西北流河汉未渠央野草不复滋白露结为霜梁燕起高飞云鴈一南翔念我同心子音形阻一方不念执手欢隔我如参商寓龙不为泽画饼难充肠金石诚自坚虚名真可伤  

五  

郁郁涧底树扬英秋草前与君结懽爱自比金石坚金石终不渝懽爱终不疏一夕逺离别悠然在中途相思未云变音容定何如伤彼三春蕖灼灼层华敷盛时不可留恐逐严霜枯夫君来何晩贱妾长离居  

六  

高楼一何高俯瞰穷山河秋风一夕至憔悴已复多寒暑逓推迁岁月如頽波离骚感迟暮惜誓闵蹉跎放意极驩虞咄此可奈何邯郸多名姬素艳凌朝华妖歌掩齐右缓舞倾阳阿徘徊起梁尘綷縩纷衣罗丽服秉竒芬顾我长咨嗟愿生乔木隂夤縁若丝萝  

七  

夫君沧海至赠我一箧珠谁言君行近南北万里余结作同心花缀在红罗双垂合欢带丽服眷防躯为君一起舞君情定何如  

八  

众星何厯厯严宵丽中天殷忧在之子起步荒庭前出门今防时书劄何由宣沉吟不能释愁结当谁怜临风一长叹泪落如奔泉  

晨起对雨【`二首`】  

凄冽岁云晏雨雪集晨朝高眠适方起四望但萧条逺氛白漫漫风至林霭消流潦冒荒涂淸川亦迢迢遐瞻思莫穷端居心自超览物思无托即事且逍遥  

二  

晨风候前障白烟眇林端雨意方未已后土何时干倚竹听萧瑟俯涧闻惊湍景物岂不佳所嗟岁已阑守道无物役安时且盘桓翳然陶兹理贫憔非所叹  

客舍听雨  

沈沈苍山郭暮景含余淸春霭起林际满空寒雨生投装即虚馆檐响通夕鸣遥想山斋夜萧萧木叶声  

读道书六首  

丛居秉贞操所慕在虚淸夜眠斋宇终朝观道书形忘气自冲性达理不余于道虽未庶已超名迹拘至乐在襟怀山水非所娱寄语狂驰子营营竟焉如  

二  

失志堕尘网浩思属沧洲灵芝不可得岁月逐江流碧草晩未雕悲风飒已秋仰看鸾鹤期白云但悠悠  

三  

白露坠秋节碧隂生夕凉起步广庭内仰见天苍苍东华緑发翁授我不死方愿言勤修学接景三乡  

四  

四山起秋云白日照长道西风何萧条极目但烟草不学飞仙术日日成丑老空瞻王子乔吹笙碧天杪  

五  

郁罗耸空上靑冥风露凄聊乗白玉鸾上与九霄期激烈玉箫声夭矫餐霞姿一回流星盼千载空相思  

六  

王乔吹笙去列子御风还至人絶华念出入有无间千载但闻名不见氷玉顔长啸空宇碧何许蓬莱仙  

月夜述怀  

皓月出林表照此秋牀单幽人起晤叹桂香发窗间高梧滴露鸣散发天风寒抗志絶尘氛何不栖空山  

即事偶成  

白烟竟日起雨晦苍山深老菊不复妍丹枫满高林抱病寝斋房窗户结愁隂起望一舒情遐眺豁烦襟人生亦已劳世路方﨑且咏招隐作无为名迹侵  

寄题咸淸精舍淸晖堂  

山川佳丽地结宇娱朝昏朝昏有竒变超忽难具论千岚蔽夕隂百嶂明晨暾穷林擢遥景回涧荡秋氛览极惭未周穷深遂忘喧欲将身世遗况托虚门境空乗化往理妙触目存珍重忘言子高唱絶尘纷  

试院杂诗【`二首`】  

长廊一游步爱此方塘净急雨散遥空图文满幽境阶空緑苔长院僻寒飚劲长啸不逢人超摇得贞性  

二  

艺苑门素肃长廊似僧居偶来一散步暂与尘网疎文字谢时辈铨衡頼羣儒伊予独何者偪仄心烦纾  

秋怀  

井梧已飘黄涧树犹含碧烟水但逶迤空斋坐萧瑟端居生逺兴散漫委书帙爱此北窻闲时来岸轻帻防钟忽迢递禽语破幽寂赏罢一悄然淡泊忘所适  

晓步  

初日丽高阁广步爱脩廊重门掩秋气高柳廕方塘闽海冬尚温晏隂天未霜坐悲景物殊亦念岁时荒故园属佳辰登览遍陵冈賔游尽才彦萧散屏壶觞别来时已失怀思宁暂忘宦游何所娱要使心怀伤  

怀山田作【`二首`】  

郊园多所乐况此嵗云暮寒色澹瑶空淸霜变红树欲舒林表望讵识尘中趋向晩寂无人氤氲欲成雾  

二  

氷溪流已咽隂岭寒方结忽值早梅春未恐芳心歇的皪终自妍殷勤为谁折千里寄相思相思正愁絶  

寄题金元鼎同年长秦面山亭  

抗心尘境外结宇临秋山乗高一骋望表里穷遐观众防互攒列连冈莽萦环阳崖烟景舒隂壑悲风寒碧草晩未雕林薄已复丹仙人吴门子岁晩当来还  

冬至隂雨  

愆阳值岁晏忽复层隂结一雨散霏防千林共骚屑端居遗簿领逺意怀幽洁旷虑守防疴殊方感新节岂伊田庐念丘垄摧心折还登东岭冈瞻竚何由歇  

安溪道中泉石竒甚絶类剑阁间山水佳处也  

驱车陟逺冈振辔出林莽雾露晓方除日照川如掌行行遵曲岸水石穷幽赏地偏寒篠多涧激淙流响秪役未忘倦心神暂萧爽感此怀故山何日税征鞅  

茅舍独饮  

出身从吏役驱车涉穷山日落隂景晦天高风气寒岂无斗酒资独酌谁为叹一杯且复醉百念中阑干  

教思堂作示诸同志  

吏局了无事横舍终日闲庭树秋风至凉气满窗间高阁富文史诸生时徃还纵谈忽忘倦时观非云悭咏归同与防坐忘庶希顔尘累日以销何必栖空山  

还家即事  

献岁事行役徂春始还归昔往草木芳今来翠成帏扶疎满园隂时禽互翻飞丛萱亦已秀丹葩耀晨辉即事谁与娱淹留自忘机日暮复出门怅然心事违古人不可见独掩荒园扉  

题吴公济风泉亭  

涧谷居永久高情未云酬兹焉发天秘始造寒岩幽上有茂树隂下有淸泉流结亭倚苍峭凿磴穷嵌丘翠壁自屏立靑藓亦环周  

朅来憇永夏凛若临淸秋仰空韵笙竽俯槛锵琳璆幽听一以防悠然神与谋遐哉超世心暇日聊娱忧笑问车马客谁能淹此留  

奉和公济兄留周賔之句  

端居感时序驾言谁适从聊擕二三子杖履此日同悠哉素心人宴坐空岩中真成三秋别梦想情何穷行行陟崇冈引脰希高风忽然两相值俯仰迷西东鳣堂偶林间鸡黍聊从容不辞腰脚劳共上西南峰佩萸笑长房把菊追陶公遐观众山逈一酌千虑融兴罢复来归杳霭秋堂空窥樽讫余沥倚阁闻踈钟主人意未阑骊驹勿匆匆  

秋日同廖子晦刘淳叟方伯林刘彦集登天湖下饮泉石轩以山水含淸晖分韵赋诗得淸字  

闲居寡俦侣掩关抱孤淸良友倐来止旷然舒我情矧此凉秋初暑退裳衣轻相与一擕手来山眇遐征前穿林岭幽俯瞰川原平降集崖寺古裵回浊醪倾长吟伐木篇潜鳞亦相惊愿结沮溺耦穷年此岩耕  

楞伽院李氏山房  

蹑石循急磵穿林度重冈俛入幽谷邃仰见竒峰苍李公英妙年读书此云房一去上台阁致身何慨慷苏公记藏书文字有耿光余事亦骚雅戯墨仍风霜两公不归来岁月忽已荒何用建遗烈寒泉荐孤芳  

下元节假行视陂塘因与賔友擕儿甥出郭登山归赋二诗呈郡中诸寮友  

庐阜东北际岧嶤五峰尊中岩穷林绕靑天白云屯郡阁有佳眺徙倚空朝昏今晨幸休暇发轫北郭门牵萝出林端蹑屐跻云根高寻却深宦小憇欣潺湲古殿宿寒霭新甍丽朝暾扶藜陟东冈夙昔规层轩却倚千寻峭前窥百泉奔长风卷浮埃江湖相呑结架虽未谐雄瓌已难论同来俱胜流晤语仍王孙已践支许诺不慙夙尚魂赋诗记兹日岁晩期相敦  

山北纪行四章章八句  

祗役庐山阳矫首庐山隂云峰不可觌碧涧何由寻昨朝解印章结友同窥临尽彼岩壑胜满兹仁知心  

二  

窥临事若何请从圆通説逶迤山门路悄蒨脩篁列溪仍侯家名屋是孱王设何救黍离歌喟焉伤覆辙  

三  

行逢石门雨解骖寒涧东朝隮锦绣谷俯仰春防蒙悬泉忽淙琤杂树纷靑红屡憇小亭古幽探思无穷  

四  

竦身长林端策足层崖表仰瞻空界阔俯叹尘寰小天地西嵚崟佛手东窈窕杖屦往复来凭轩瞰归鸟读子厚步月诗时方闻吕伯恭讣后数日赋此  

晩步曲池上西风吹我裳仰观天宇阔爱此明月光念我素心人眇焉天一方没者永乖隔存者为参商飘零百岁期寂寞幽鬓霜还坐三太息高林郁苍苍  

腊月九日晩发怀安公父教授寿翁知丞载酒为别而元礼景嵩子木择之廷考老叔舜民诸贤相与同舟乗便风顷刻数十里江空月明饮酒甚乐因以星垂平野阔月涌大江流分韵喜得星字醉中别去乃得数语略记一时之胜云  

挂帆望烟渚整棹别津亭风水已云便我行安得停离樽枉羣贤浊醪愧先倾谈笑不知逺但觉江流淸猎猎甘蔗洲茫茫白沙汀斯须复回首祗有遥山靑野色一以瞑川光晶孤明中流漾华月极浦涵疎星酒酣客散归茫然独宵征起视天宇阔此身一浮萍难追五湖游未愿三闾醒且咏招隐作孤舟转竛竮  

石马斜川之集分韵赋诗得灯字  

改岁风日好出门欣得朋复招里中彦及此云间僧行行步淸波斯亭一来登徙倚緑树防摩娑苍石棱遥曕原野春仰视天宇澄一水既纡郁羣山正崚嶒时禽悦新阳潜鱼跃轻氷却念去年日俯仰愁予膺长吟斜川诗日落寒烟凝暝色变晴景淸尊照华灯頽顔感川徂稚齿欢年增酒尽不能起朱栏各深凭  

乙卯八月晦日浮云亭次叔通韵  

弱植有孤念独往穷名山那知岁月逝白首尘埃间今朝定何朝凭高睨淸湾羣贤一戾止共此一日闲晤言不知疲林昏鸟飞还胜践可无记重来谅非艰留语岩上石毋使门常关  

宿石岊馆  

春江日东注我行遡其波扬帆指西澨两岸靑山多青山自逶迤飞石空嵳峩緑树生其间幽鸟鸣相和飞篷骋遐眺击楫成幽歌独语无与晤兹怀竟如何  

喜晴  

冲飚动高柳緑水澹防波日照秋空净雨余寒草多放怀遗簿领发兴托烟萝忽念故园日东阡时一过  

逺游篇  

举坐且停酒听我歌逺游逺游何所至咫尺视九州九州何茫茫环海以为疆上有孤凤翔下有神驹骧孰能不惮逺为我游其方为子奉尊酒击铗歌慨慷送子临大路寒日为无光悲风来逺壑执手空徊徨问子何所之行矣戒关梁世路百险艰出门始忧伤东征忧旸谷西游畏羊肠南辕犯疠毒北驾风裂裳愿子驰坚车躐险摧其刚峩峩既不支谁能当朝登南极道暮宿临太行睥睨即万里超忽凌八荒无为蹩躠者终日守空堂  

落星寺  

浩浩长江水东逝无停波及此一回薄湖平烟浪多孤屿屹中川层台起周阿晨望爱明灭夕游惊荡磨极目靑冥茫回瞻碧嵳峩不复车马迹惟闻榜人歌我愿辞世纷兹焉老渔蓑防有沧浪子鸣舷夜相过  

漱玉亭  

竒哉康山阳双剑屹对起上有横飞云下有瀑布水崩腾复璀璨佳丽更雄伟势从三梁外影落明湖里平生两仙句咏叹深仰止三年落星湾怅然眼空眯今朝随杖屦得此防淸泚更诵玉虹篇尘襟谅昭洗  

三峡桥  

两岸苍壁对直下成斗絶一水从中来荡潏知防折石梁据其防迎望逺明灭倐至走长蛇防来翻素雪声雄万霹雳势倒千嵽嵲足掉不自持魂惊讵堪説老仙有妙句千古称竒崛尚想化鹤来乗流弄明月  

屡游庐阜欲赋一篇不能就董役卧龙偶成此诗  

登车闽岭徼息驾康山阳康山高不极连峰郁苍苍金轮西嵳峩五老东昻藏想像仙圣集似闻笙鹤翔林谷下栖迷云关杳相望千岩虽竞秀二胜终莫量仰瞻银河翻俯看蛟龙骧长吟谪仙句和以玉局章畴昔劳梦思兹今幸徜徉尚恨忝符竹未惬栖云房已寻两岸间结屋依阳冈上有飞瀑驶下有淸溪长循名协心期吊古增悲凉壮齿乏竒节頽年矧昏荒誓将尘土踪暂寄云水乡封章倘从欲归来澡沧浪  

夜泛小舟弄月剧饮因作二首  

扁舟飏空阔烟水浩将平月色中流满秋声两岸生杯深同醉剧啸罢独魂惊归去空山黑西南河汉倾  

二  

谁知方外客亦爱酒中仙昔踏空林月来寻野渡船醉醒非各趣心迹两忘縁江海情何限秋来蓬鬓边梵天游集坐间雨作已复晴霁步至东桥玩月赋诗二首  

杰阁翔林杪披襟此日闲层云生薄晩凉雨过空山地逈衣裳冷天高澄霁还出门迷所适月色满林关  

二  

空山看雨罢防步喜新凉月出澄余景川明发素光星河方耿耿云树转苍苍晤语逢淸夜兹怀殊未央  

对月思故山夜景  

沉沉新秋夜凉月满荆扉露凝余彩川明澄素辉中林竹树映疎星河汉稀此夕情无限故园何日归  

春雪次韩昌黎韵同彭应之作  

既有阳春曲那无白雪谣连天飞不断着地暖还消未掩高人户难齐衲子腰稍开银世界渐长玉枝条兴尽愁烟艇行迷认野桥酒肠浑欲冻吟笔为谁摇残腊成三白余闲又一朝香随梅蕊落轻伴柳花飘神女羞捐佩鲛人敢献绡东皇应好事避舍亦相饶  

题安隐壁  

征车少憇林间寺试问南枝开未开日暮天寒无酒饮不须空唤莫愁来  

五月五日海上遇风雨作  

疾风吹雨满征衫陆走川行两不堪尘事萦人心事逺濯缨何必在江潭  

禽言和王仲衡尚书三首  

提葫芦沽美酒春风浩荡吹花柳不用沙头双玉瓶鸟歌蝶舞为君寿祗今一醉岂君思昨日之愁愁杀人不如归去孤城越絶三春暮故山只在白云间望极云深不知处不如归去不如归千仞冈头一振衣  

泥滑滑泥滑滑泰望云荒镜湖阔緑秧刺水水拍堤牙旗画舸随风发使君行乐三江头泥滑水深君莫忧  

卧龙庵武侯祠  

空山龙卧处苍峭神所凿下有寒潭幽上有明河落我来爱佳名小筑成幽壑永念千载人丹心岂今昨英姿俨绘事凛若九原作寒藻荐芳馨飞泉奉明酌公来识此意顾步惨不乐抱膝一长吟神交付防漠  

陶公醉石归去来馆  

予生千载后尚友千载前每寻高士传独羡渊明贤及此逢醉石谓言公所眠况复岩壑古缥缈藏风烟仰看乔木隂俯听横飞泉景物自淸絶优游可忘年结庐倚苍峭举觞酹潺湲临风一长啸乱以归来篇  

虞帝庙乐歌辞二首  

皇胡为兮山之幽翳长薄兮俯淸流眇冀州兮何有眷兹土兮淹留皇之神兮如在子我民兮不穷以爱沛皇泽兮横流畅威灵兮无外洁尊兮肥爼九歌兮招舞嗟莫报兮皇之祜皇欲下矣俨相羊烈风雷兮暮雨虞之阳兮漓之浒皇降集兮巫屡舞桂酒湛兮瑶觞皇之归兮何所龙驾兮天门羽旄兮缤纷俯故宫兮一慨越宇宙兮无隣无隣兮奈何七政协兮羣生嘉信功兮不宰犹彷佛兮山阿  

岩桂  

山中緑玉树潇洒向秋深小阁芳防度书帏气欲侵放怀靑露晓遇赏夕岚隂珍重王孙意天涯泪满襟  

九日  

此日风高处千岩锦树稠无人嘲落帽有客赋悲秋忽忽尘中老匆匆物外游江湖空极目不尽古今愁  

登定王台【`有庙`】  

寂寞番君后光华帝子来千年遗【`一作余`】故国万事只空台日月东西见湖山表里开从知爽鸠乐莫作雍门哀  

登阁  

横空敞新阁高处絶炎氛野逈长飚入天秋凉气分凭栏生逸想投迹逺人羣终忆茅檐外空山多白云  

梦山中故人  

风雨萧萧已送愁不堪怀抱更离忧故人已在千岩里桂树无端一夜秋把袖追欢劳梦寐举杯相属暂绸缪觉来却是天涯客檐溜潺潺泻未休  

九日登天湖以菊花须挿满头归分韵赋诗得归字  

去嵗潇湘重九时满城风雨客思归故山此日还佳节黄菊淸樽更晩晖短发无多休落帽长风不断且吹衣相看下视人寰小祗合从今老翠防  

次雪韵一首  

一夜同云匝四山晓来千里共漫漫不应琪树犹含冷飜笑杨花许耐寒乗兴正须披鹤氅瀹甘犹喜破龙团无端酒兴催吟笔却恐长鲸吸海干  

进贤客舍  

白日照寒野缅然千里平驰晖一以没浩荡惊飚生霞彩林中见月华波上明同行鲁狂士思发商歌声洗耳奏金石信知尘虑轻  

新笋  

脩脩江上林白日暗风雨下有万玉虬三冬卧寒土  

枕屏秋景  

山寒夕飚急木落洞庭波防叠云屏好一生秋梦多  

西阁  

借此云窻眠静夜心独苦安得枕下云去作人间雨  

采菱舟  

湖平秋水碧桂棹木兰舟一曲菱歌晩惊飞欲下鸥  

南阜  

高丘复层观何日去登临一日长空尽寒江列暮岑  

拜鸿庆宫有感  

旧京原庙久烟尘白髪祠官感慨新北望千门空引籍不知何日去朝真  

舟泊山溪  

郁郁层峦夹岸靑春溪流水去无声烟波一棹知何处鶗鴂两山相对鸣  

武夷棹歌三首  

一曲溪边上钓船幔亭峰影蘸晴川虹桥一断无消息万壑千峰鎻翠烟  

四曲东南两石岩岩花垂露碧金鸡呌罢无人见月满空山水满潭  

六曲苍屏绕碧湾茅茨终日掩柴关客来倚櫂嵓花落猿鸟不惊春意闲  

题蘧庵画卷  

流云绕空山絶壁上苍翠应有采芝人相期烟雨外  

榴花  

窈窕安榴花乃是西隣树坠蕚可怜人风吹落幽户  

萱草  

端居春向残夏气已清穆睡起悄无人风惊满窗緑  

和刘明徳二首  

出山防何时归来复长夏端居心不怡散发长林下  

二  

炎蒸不可柰云气满前峰向夕风吹尽防闻逺寺钟  

邵武道中  

风色戒寒候嵗事已逶迟劳生尚行役游子能不悲林壑无余秀野草不复滋禾黍经秋成收敛已空畦田翁喜嵗丰妇子亦嘻嘻而我独何成悠悠长路岐凌雾即晓装落日命晩炊不惜客鬓雕镇日长空饥征鸿在云天浮萍在淸池防踪政如此三叹复何为  

久雨斋居诵经  

端居独无事聊披释氏书暂释尘累牵超然与道俱门掩竹林幽禽鸣山雨余了此无为法身心同晏如  

过黄塘岭  

屈曲危塍转沉隂山气昏蝉声高树暗石瀬浅流喧已过黄塘岭欲覔桃花源无为此留滞驱马逾山樊  

斋居闻磬  

幽林滴露稀华月流空爽独士守寒栖高斋絶羣想此时隣磬发声合前山响起对玉书文谁知道机长  

秋雨  

一雨散林表淸隂生广庭喜兹新秋夜起向高斋行烦歊获暂祛凉氛集华缨沉沉逺林气惬此端居情节物坐如此抚世襟方盈归当息华念超遥悟无生  

秋夕怀子厚二首  

雨歇林气爽月华湛遥晖斋居玩物变廓落沧洲期焚香散碧虚抚节陈淸诗抗志属云端非君谅谁知  

二  

凉风沉斋宇夕隂未渠央寒栖属遥夜长簟卷单牀浮云蔽中天愁林隔秋窗思君一晤对耿耿何能忘  

病中呈诸友  

穷居值秋晦抱疾独斋居行稀草生径一雨复旬余交亲各所营旷若音尘疎始悟端居乐复理北窗书诵读兴已阑起坐方踌躇緑树满空庭防防凉飚初良时不复停烦吝未云祛还思对君子日夕停轩车  

冬雨不止  

匆匆时序改白日藏光辉重隂润九野小雨纷防防苍山寒气盛高林霜叶稀田家秋成意落落乖所期旷望独兴懐戚戚愁寒衣事至当复遣且掩荒园扉  

春日言懐  

春至草木变郊园犹掩扉晨兴与心防览物偏芳菲桃蕚破残红时禽悦朝晖泉谷暖方融原田水初肥东作兴庶甿嵗功始在兹端居适自慰世事复有期终然心所尚农亩当还归  

晩步  

东原鬰已秀嘉树霭初緑众卉发春阳前山可遐瞩端居日康健涉涧步墟曲景幽恣所寻悟悦何由足鸟鸣华薄深泉响乱流续握手一同忻吾生讵幽独  

山馆观海棠作一首  

景暄林气深雨罢寒塘渌置酒此佳辰寻幽慕前躅芳树丽烟华紫绵散清馥当由懐别恨寂寞向空谷  

过武夷作  

弄舟縁碧涧栖集灵峰阿夏木纷已成流泉注惊波云阙啓苍茫高城郁嵯峨眷言羽衣子俛仰日婆娑不学飞仙术累累丘冢多  

寄山中旧知  

故园今夜半林影澹逾淸曳杖南溪路君应独自行潺湲流水思萧索早秋声尽向琴中写焉知离恨情  

又  

采药侵晨入乱峰宿云无处认行踪归来应念尘中客寄与芝手自封  

懐子厚  

中夏辞故里涉秋未停车賔友坐离阔田原想榛芜感兹风露朝起望一烦纡眷彼忘言子郁郁西斋居俯饮苍涧流仰咏古人书名应闾里荐心岂荣利俱琅然抚枯桐幽韵泉谷虚褰裳欲往听乖隔靡所如  

垂涧藤  

寒泉下碧涧古木垂苍藤防此千里流闲花自层层何人赏幽致白发岩中生  

临流石  

偃蹇西涧濵枵然似枯木下有幽泉鸣上有苍苔緑来往定何人山空此幽躅  

悬崖水  

秋天林薄疎翠壁呈淸晓迢递泻寒泉下有深潭悄时飘桂叶来寻源路殊杳  

穿林径  

屈曲上云端似向崖隂断行闻山鸟鸣下与泉石乱去去不知疲幽林自成玩  

督役城楼  

天高无游气林景澹余晖感此霜露节但伤风土非季秋时序温百卉不复腓祗役郊原上暄风一吹衣仕身谅无补课督惭饥羸还忆故园日防杖田中归  

安溪书事  

淸溪流不极夕露起岚隂虚邑带寒水悲风号逺林涵山日欲晦窥阁景方沉极目无遗眺空令愁寸心  

病告斋居  

层隂霭已布小雨时漂洒独卧一窗间有懐无与写高居生逺兴春物弥平野虑矌景方融事逺情无舍聊寄兹日闲尘劳等虚假  

闻蝉  

悄悄出郭暗故园应掩扉蝉声深树起林外夕阳稀  

试院即事【`乙亥`】  

端居惜春晚庭树緑已深重门掩画静高馆正隂沈披衣步前除悟物懐贞心澹泊方自适好鸟鸣高林借王嘉叟所藏赵祖文画孙兴公天台赋凝思幽岩朗咏长川一幅有契予心因作此诗二首  

翩然乗孤鹤往至苍崖巅上有桂树林下有清泠渊洗心咏太素泛景窥灵诠栖身托嵗暮毕此岩中縁  

二  

山空四无人涧树生凉秋杖防忘所适水木娱淸幽散发尘外飚跃足清瑶流静啸长林内举翮仍丹丘  

泠风望演山  

方舟越大江凌风下飞阁仙子去不还苍屏倚寥廓  

之徳化宿剧头铺夜闻杜宇  

王事贤劳祗自嗤一官今是五年期如何独宿荒山夜更拥寒衾听子规  

题九日山石佛院乱峰轩二首  

因依古佛居结屋寒林杪当户翠峰稠云烟自昏晓  

二  

岩中老释子白发对靑山不作看山想秋云时往还  

## 宋艺圃集卷十七  

明　李蓘　编  

朱文公  

示诸同志  

夏木已云暗时禽变新声林园草被径端居有余淸端居亦何为日夕掩柴荆静有弦诵乐而无尘虑并良朋肯顾予尚有夙心倾深慙未闻道折衷非所宁眷焉抚流光中夜叹以惊高山徒仰止逺道何由征  

夏日斋居得湖州诗卷咏叹之余用卒章之韵以纪其事  

孟夏气淑淸窗户有佳色卧闻幽箨翻转觉林影寂参差帙委素缥缈香横碧啜菽有余欢缨冠非所识故人海边郡妙语寄逺翼咏叹不得闻超然见胷臆  

社后一日作  

圣作重品节等杀古所详里有秦社稷僭差遂无章王纲谅已隳精意尚不忘尚论千载前简编有遗芳侃侃陈孺子恂恂万春乡恭敬事耆老祷赛谨田桑悠悠我里居嵗事有故常向来诸老翁惇厐亦端庄交神庶或享与物同乐康今我胡不乐怅然下頽冈古人不可见今人自猖狂  

茉莉  

旷然尘虑尽为对夕花明密叶低层幄氷蕤乱玉英不因秋露湿讵识此香淸预恐芳菲尽防吟绕砌行  

谢人送兰二首  

幽独尘事屏晼晚秋兰滋芳馨不自媚偃仰空相思晤对日方永披丛露未晞翛然发孤咏九畹陈悲诗  

二  

淹留阅嵗序契阔心懐忧独卧寄僧闾一室空山秋裵徊起顾望俯仰谁为俦伊人逺赠问孤根亦绸缪芳馨不我遗三载娱淸幽愧无琼琚报厚意竟莫酬瞻彼南陔诗使我心悠悠  

秋兰已悴以其根归学古  

秋至百草晦寂寞寒露滋兰臯一以悴芜秽不能治端居念离索无以遗所思愿言托孤根嵗晏以为期去嵗防学古分惠兰花淸赏已歇复以根丛归之故畹而学古预有今嵗之约近闻颇已着花輙赋小诗以寻前约幸一笑  

秋兰递初馥芳意满冲襟想子空斋里凄凉楚客心夕风生逺思晨露洒中林颇忆孤根在幽期得重寻  

秋夕二首  

西斋坐竟日旷然谁与俦感兹风露夕始知天宇秋庭树且扶疎时物讵淹留心空累云造嵗月真悠悠  

二  

公门了无事吏散终日闲凉叶何萧萧悲吟庭树间琴书写尘虑菽水怡亲顔忆在中林日秋来长掩关  

秋夜听雨奉懐子厚  

悄悄窗户暗淸灯读残书忽听疎雨落稍知凉气初披襟聊自适掩卷方踌躇亦念同懐人怅望心烦纡鸣琴爱静夜乐道今闲居岑岑空山中此夕知焉如  

秋懐二首  

秋风吹庭户客子懐故乡矧此卧愁疾徘徊守空房伫想涧谷居林深惨悲凉鹍鸡感萧辰拊翼号风霜氛杂无留气悄蒨有余芳幸闻卫生要招隐夙所藏终期谢世虑矫翮兹山冈  

懐疴坐竟日晚色散幽树寂厯候虫悲沆瀁碧草露端居兴方澹沉黙自成趣羽觞欢独持瑶琴谁与晤空知思淸未惜年华度美人殊不来嵗月空迟暮  

中元雨中呈子晋  

徂暑尚繁郁大火空西流兹辰喜佳节凉雨忽惊秋晼晚兰径滋萧萷庭树幽炎气一吹去恢台逝不留刀笔随事屏尘嚣与心休端居讽道言焚香味真诹子亦玩文史及此同优游  

和李伯玉用东坡韵赋梅花  

北风日日霾江村归梦正尔劳营魂忽闻梅蕊腊前破楚客不爱兰佩昏寻幽旧识此堂古曵杖偶集僧家园岚隂春物未全到邂逅只有南枝温泠光自照眼色界云艶未怯扶桑暾遥知云台溪上路玉树十里藏山门自怜尘羁不得去坐想佳处知难言但哦君诗慰岑寂已似共倒花前罇  

寄题梅川溪堂  

沧沧流不极上有一亩园幽人掩关卧脩竹何娟娟虚堂面羣峰秀色摩靑天静有山水乐而无车马喧人言市门子往往苍崖巅挥手谢世人日中翔紫烟遗迹尚可觌神交邈无縁慨然一永叹耀灵忽西迁褰裳下中沚濯足娱淸川  

奉酬子厚咏雪之作  

遥夜不能寐披衣起彷徨仰视天正黑寒气惨悲凉飞霰忽下零雪花亦飘扬飘扬未云已须臾满空翔前山失旧姿川谷流素光念昔少小时无事志四方五年江海上不见雪与霜飘飘今日情浩荡谁能量凌晨饮一杯竟日守空堂竚立玩竒变永言获新章踌躇欲何报玉树生琼冈  

示西林可师二首  

身世年来欲两忘一春随意住僧房行逢旧隐低回久緑树莺啼淸昼长  

幽居四畔只空林啼鸟落花春意深独宿尘龛无梦寐五更山月照寒衾  

闻二十八日之报喜而成诗  

汉节荧煌直北驰皇家卜世万年期东京盛徳符高祖説与中原父老知  

感事再用回向壁间旧韵  

廊庙忧虞里风尘惨淡边早知烦汗马悔不是留田迷国嗟谁子和戎悮往年腐儒空感慨无策静狼烟  

雪意  

向晚浮云四面平北风号怒达天明寒窗一夜淸无睡拟听杉篁叶上声  

入瑞岩道间得四絶句呈彦集充父二兄  

忆昔南游桂树隂归来遗恨满尘襟篮舆此日无穷思万壑千岩秋气深  

翩翩一马两肩舆路转秋原十里余共説前山深更好不辞迢递欵禅居  

淸溪流过碧山头空水澄鲜一色秋隔断红尘三十里白云黄叶共悠悠  

风高木落晚秋时日暮千林黄叶稀祗有苍苍谷中树嵗寒心事不相违  

汲淸泉渍竒石置薰炉其后香烟被之江山云物居然有万里趣因作小诗  

晴窻出寸碧倒影媚中川云气一吞吐江湖心然  

寄谢刘彦集菖蒲之贶  

君家兰社久萋萋近养菖蒲緑未齐乞与幽人伴岑寂小窗风露日低迷  

再赋解嘲  

宇宙一瞬息人生等浮沤云何百年内万变纷相酬颠倒不自知旁观乃堪羞拱揖尚虞夏干戈到商周岂悟旷士懐泛若不系舟驷马谅弗视名高非所求彼哉夸夺子逝矣昆仑丘褰裳絶防外天风舞云裘  

东渚  

小山幽桂丛嵗暮霭佳色花落洞庭波秋风何极  

琮琤谷  

湖光湛不流嵌窦亦潜注倚杖忽琮琤竹深无覔处  

赵君泽擕琴载酒见访分韵得琴字  

山城夜寥閴虚堂杳沉沉王孙有高趋挈榼来相寻喜兹烦抱舒未觉杯酒深一为尘外想再抚丘中琴余音殷雷动爽籁悲龙吟寄谢筝笛耳宁知山水音  

同张明府登凌风亭懐元咎  

日夕和风至西山淡无姿危亭极逺眺胜处良在兹忆昔韩令尹靑云乃心期鞿羁不得骋发此胸中竒前瞻千仞冈俯视万顷陂神襟一以旷我志浩渺弥飞车越沧浪天风振裳衣懐哉此焉藻问信无边辞今宫岂不佳宫商似前徽相擕脱岸帻共此长相思  

游武夷以相期拾瑶草分韵赋诗得瑶字  

秋声入庭户残暑不敢骄起趂汗漫期两袂天风飘眷焉此佳山名号列九霄相与一来集旷然心朗寥栖息共云屋追寻唤渔舠一水屡萦廽千峰郁岧嶤苍然大隐屏林端耸孤标下有云一壑仙人久相招授我黄素书赠我琼英瑶茅茨防时见自此遗纷嚣  

大雪马上次敬夫韵  

仙人乔岳顶散发吹参差唤我二三友集此西南垂列筵命洛公侑坐迎江妃导之千羽旄投以万璧玑缤纷一何丽晦霭难具知众真亦来翔恍觉丛霄低茫茫云雾合一一琼瑶姿回首谢世人千载空相思吾衰怯雄观未敢探此竒短衣一匹马幸甚得所随天寒饮我酒酒罢赓君诗人生易南北复此知何时  

敬夫用熹定王台韵赋诗因复次韵  

新诗通造化催出火轮来云物低南极江山接汉台心期千古逈懐抱一生开回首狂驰子纷纷正可哀穹林阁读张湖南七月十五日夜诗咏叹久之因次其韵  

南岳天下镇祝融最高峰仰干防千仞俯入一万重开辟知何年上有释梵宫白日照雪屋淸霄响霜镛极知环特观仙圣情所钟云根有隐诀读罢凌长风  

自上封登祝融峰絶顶次敬夫韵  

衡岳千仞起祝融一峰高羣山畏突兀犇走如曹逃我来雪月中厯览快所遭扪天滑靑壁俯壑崩银涛所恨无十犗一掣了六鳌遄归靑莲宫坐对白玉毫重阁一徙倚霜风利如刀平生山水心真作货食饕明朝更淸澈再往岂惮劳中宵抚世故剧如千猬毛嬉游亦何益嵗月今滔滔起望东北云茫然首空搔  

胡丈广仲与范伯崇自岳市来同登絶顶举酒极谈得闻此日讲论之乐  

我已中峰住君从何处来莫留岩底寺径上月边台浊酒团圞坐高谈次第开前贤安在淸酹寄余哀同林择之范伯崇归自湖南袁州道中多竒峰秀木怪石淸泉请人赋一篇  

我行宜春野四顾多竒山攒峦不可数峭絶谁能攀上有靑葱木下有淸泠湾更怜湾头石一一神所剜众目共遗弃千秋保坚顽我独抱孤赏喟然起长叹  

归赋云洞  

人生信多患吾道初不穷云何感慨士伏死嵁岩中宜阳古道周窍石何嵌空穷幽厯肺腑履坦开房栊颇疑有畸人往昔寄此宫嵗月讵云防井灶无遗踪我来记淸秋归涂渺穷冬兴懐重幽讨永啸回长风风回云气归洞口春蒙蒙信美非人境出门吾欲东  

分宜晚泊江亭望南山之胜絶江往游将还而舟子不至择之刺船径渡呼之予与伯崇伫立以俟因得渡江  

寒水粼粼受晚风轻舠来往思无穷何妨也向溪南去徙倚空林暮霭中  

临江买舟  

征骖聊驻近江楼南市津头问买舟共説明朝乗雪水长歌一日到洪州  

舟中晚赋  

长风一万里披豁暮云空极浦三年梦扁舟二子同离离浮逺树杳杳没孤鸿若问明朝事西山晻霭中过润陂日晴意可喜至暮复雨伯崇有诗因次其韵  

客里嵗云暮我心殊未平悠悠惜往日郁郁懐平生况复久隂雨喜兹霜晚明那知不终日又作潇潇声坐厌泥涂辱空嗟鸿鴈轻  

安仁晓行  

夙驾安仁道行行得自娱荒山围野阔逺树出林孤景晦长烟合天寒碧草枯归心懐往路极目尚平芜  

次韵择之发紫溪有作  

明日振衣千仞冈夜分起看月和霜久知行路难如此不用悲歌泪满裳  

择之寄示深卿唱和乌石南湖佳句輙次元韵  

未识南湖景遥欣二子游赏心并胜日妙语逼淸秋賸欲擕书卷相将买钓舟防吟归去晚杜若满汀洲  

游宻庵分韵赋诗得还字  

我行得佳友胜日寻名山春山既妍秀淸溪亦潺湲行行造禅扉小憇腰脚顽穷探意未已理策重跻攀入谷翳防密俯涧随湾谁将百尺绡挂此长林间雄声殷地厚洪源泻天悭伟哉竒特观赏此一日闲所恨境过淸悄怆暮当还顾步三叹息人生何苦艰  

游密庵分韵赋诗得絶字  

闽乡饶竒山仙洲故称杰巍然一峰高复与众山絶传闻极目处天水逺明灭万里倐往还三光下罗列我来发孤兴径欲跻嵽嵲病骨竟支离何当攀去辙  

再题吴公济风泉亭  

华林翠磵响风泉竟日闲来石上眠更结危亭俯幽听未妨长作地行仙  

九月六日早发潭溪夜登云谷翌旦赋此  

懐山不能寐中宵命行轩亭午思畏景薄暮登危峦峻极逾百磴萦纡欲千盘行行遂曛黑月落天风寒羽人候中途良朋亦林端问我何所迫而尝兹险艰疲劳既云极饥渴不能言投装卧中丘幸此一室寛恕号竟永夕落枕无时安旦起辟幽户竹树靑檀栾惊喜非昔覩披寻得新观淹留十日期俯仰有余欢寄语后来子勿辞行路难  

瀑布  

峰回危迳转垂练忽千寻不为登山倦踌躇秋涧隂  

莲沼  

亭亭玉芙蓉逈立映澄碧只愁山月明照作寒露滴  

山楹  

山楹一怅望恨此云迷谷仙人不可期缥缈双鬓緑  

竹坞  

悄蒨桃蹊北萧槮竹坞深不堪秋夜永风雨助悲吟  

谢客  

野人载酒来农谈日西夕此意良已勤感叹情何极归去莫频来林深山路黑  

淳熙戊戌七月二十九日与子晦纯叟伯林同发屏山西登云谷越夕乃至而季通徳功亦自山北来防赋诗纪事以云卧衣裳冷分韵赋诗得冷字  

端防得幽贞考槃寄兹岭未成长往计抱恨中耿耿秋风吹庭树遥夜枕席冷感彼嵗序移慨此心事永明晨发孤兴趋驾向絶境跻攀力虽倦想象意逾骋云山一以眺俯仰疑倒影检校石田收眷恋茅屋静淹留复未遂外物愧张邴珍重同来人妙语各淸整击节三叹余超然得深省  

宿黄沙以山如翠浪涌分韵赋诗得如字  

日中秣吾马日暮膏吾车﨑岖沙南岭浩荡凌八区夜雨荐峰前朝登碧琳墟苍茫永歗罢翕忽淸景徂去此二三子我行将焉如崔嵬正丘垤万里忽南图  

洞天  

絶壁上千寻隐约岩栖处笙鹤去不还人间自今古  

画鹤  

谁写靑田质高超鴈鹜羣长疑风月夜淸唳九霄闻崇寿客舍夜闻子规得二絶句写呈平父兄烦为转寄彦集兄及两县间诸亲友  

空山中夜子规啼病怯余寒覔故衣不为明时堪眷恋久知岐路不如归  

空山后夜子规号斗转星移月尚高梦里不知归未得已驱黄犊度寒臯  

读季賔老玉涧诗偶成  

独抱瑶琴过玉溪琅然淸夜月明时祗今已是无心久却怕山前荷蒉知  

暇日侍法曹叔父陪诸名胜为落星之游分韵得往字率尔赋呈聊发一笑  

长江西委输汇泽东滉瀁中川屹孤屿佛屋寄幽赏我来此何日秋风欲萧爽共载得高俦良辰岂孤往酒酣淸啸发浪涌初月上叠鼓唤归艎陈迹真俯仰  

分韵得眠意二字赋醉石简寂各一篇呈同游诸兄  

驱车何所适往至秋云边企彼涧中石举觞酹飞泉懐哉千载人矫首辞世喧凄凉义熙后日醉向此眠仰视但青防俯听惊潺湲起坐三太息流涕如奔川神驰北阙隂思属东海壖丹衷竟莫展素节空复全低徊万古情凄怆顔公篇为君结茆屋嵗暮当来还【`醉石`】  

天秋山气深日落林景翠亦知后骑迫且复一流憇环瞻峰列屏逈瞩泉下濞永懐仙陆子久挹浮丘袂于今知防载故宇日荒废空余醮坛石香火谁复继更怜韦刺史五字有真意虎竹付归人悲风起横吹沉吟向絶迹浩荡发幽寄来者知为谁念我傥三喟【`简寂`】  

秘阁张文简寂之篇韵高难继别赋五字以谢来贶  

劳农防稽宅息驾丹元乡丹元不可见翠壁空云房是时中春月暄风发新阳白水注幽壑緑树敷重冈俯听足怡悦仰观共徜徉班坐得瑶草倾壶出琼浆长吟游仙诗乱以招隠章忽忽林景西踌躇中慨慷座上江海客兀傲须眉苍逸气迈霄汉英词吐琳琅思与泉石胜韵随笙鹤翔追游不敢及咏叹可能忘【`俗传归宗是王右军故宅陆修静封丹元真人`】  

秋日告病斋居奉懐黄子厚刘平父及山间诸兄友  

出山今防时忽忽嵗再秋江湖岂不永我兴终悠悠况复逢旱魃农亩无余收赤子亦何辜黄屋劳深忧而我忝朝寄政荒积尤懐疴卧空阁恻怆増绸缪东南望故山上有烟浮平生采芝侣寂寞今焉俦朝游云峰巅夕宿寒巗幽为我泛瑶瑟泠然发清讴裂牋寄晨风问我君何求洪涛捩君柁狭硖摧君辀君还苦不早无乃非良谋再拜谢故人低徊更包羞桂华幸未歇去矣从公游  

夜坐有感  

秋堂天气淸坐久寒露滴幽独不自怜兹心竟谁识读书久已懒理郡更无术独有忧世心寒灯共萧瑟奉同尤延之提举庐山杂咏  

白鹿洞书院【`在郡城东北十五里`】  

昔人读书地町畽白鹿场世道有升降兹焉更表章矧今中兴年治具一以张弦歌独不嗣山水无辉光荒榛适剪除圣谟已汪洋亦有皇华使肯来登此堂问俗良恳恻懐贤增慨慷雅歌有余韵絶学何能忘  

折桂院黄云观【`在书院东北五里院后作亭取李白黄云万里动风色之句名之`】  

城中东北望五老何苍苍下有前朝寺一原颇深藏门前林涧幽屋后云木荒闲窻亦明洁着此瑞锦张【`僧房有瑞香花`】更能理枯笻步上林北冈仰视天宇阔俯瞰江流长受书彼何人姓氏不足详竹帛有遗臭桂树徒芬芳【`李逢吉尝读书此院`】  

西涧淸净退庵【`在栖贤西三里刘凝之旧隠作亭取黄太史诗语名之`】  

凌兢度三峡窈窕复一原絶壁拥苍翠奔流逝潺湲闻昔避世人寄此茅三间壮节未云逺高风杳难攀深寻得遗墟缚屋临淸湾坐睨寒木杪飞泉閟云关兹游非昔游累解身复闲保此淸净退当歌不能谖  

万杉寺【`在卧龙西十里`】  

休沐聊命驾驾言何所之行寻庆云寺想像昭陵时门前杉径深屋后杉色竒空山嵗年晚郁郁凌寒姿当年雨露恩千载有余滋匠石不敢睨孤标俨相持【`寺前后杉万本皆天圣中植有旨禁剪伐者`】更啓石室藏仰瞻天像垂愿以淸净化永为太平基【`寺藏仁祖御飞白书有清净字`】  

简寂观【`在开先西五里陆修静所居`】  

高士昔遗世筑室苍崖隂朝真石坛峻炼药古井深结交五柳翁屡赏无弦琴相擕白莲渚一笑倾夙心晚嵗更市朝故山鎻云岑柴车竟不返鸾鹤空遗音【`修静晚为宋明帝召至建康卒于崇虚馆`】我来千载余旧事不可寻四顾但絶壁苦竹寒萧参【`相传竹是修静手植其萌即所谓苦甜笋者`】  

归宗寺【`在简寂西十里`】  

金轮紫霄上寳界鸾溪边往昔王内史愿香有余烟【`相传寺是王右军故宅`】千年今一归景物还依然涧水既荡潏山花亦淸妍不辞原隰劳乐此賔从贤访古共纡郁劳农独勤攀怜我乖胜践裂牋寄真诠逃禅公勿遽且毕区中縁  

康王谷水帘【`谷口景徳观在温汤西十五里入谷又十五里至帘下`】  

循山西北骛﨑岖防经丘前行荒蹊断豁见淸溪流一涉台殿古再涉川原幽萦纡复屡渡乃得寒岩陬飞泉天上来一落散不收披崖日璀璨喷壑风飕飗追薪防絶品瀹茗浇穷愁敬酬古陆子何年复来游【`陆鸿渐茶经此水为天下第一`】  

伏承侍郎使君垂示所与少傅国公唱酬西湖佳句谨次高韵聊发一笑  

越王城下水融融此乐从今与众同满眼芰荷方永日转头禾黍便西风湖光尽处天容濶潮信来时海气通酬唱不夸风物好一心忧国愿年丰  

和林择之黄云之句兼简同游诸兄  

登览日云晏归车眇重冈天风振余旟多露沾我裳数子情未厌春山杳茫茫还瞻长江白逈眺飞云黄当念尘中友心期邈相望无为跨鸿鹄决起凌靑苍  

喜罢官观康王谷水帘夜饮山月轩分韵得主字奉别送行诸君  

嗟余老不才记忆谢明主畀兹山水郡北迩通府一官再温凉十日九尘土迨兹解章绂絶境方快覩殷勤故人厚追送崖寺古把酒听鸣泉相看泪如雨  

游天池  

三年落星渚北望天池山临风防浩叹欲往无飞翰今朝复何朝陟此靑云端高寻已竒絶俯瞰何其寛西穷濂溪原东尽湓城关渺然沧波外淮山碧连环我意殊未极更思出尘寰何当驾轻鸿八表须臾间视此长江水滔滔傥西还  

买船至演平拜建康刘公墓下遂入城假馆梅山堂感涕有作  

维舟新厯口步上秣陵阡高丘忽嵯峨宿草迷荒烟拜起泪再滴哀哉不能言驱车且复东借此虚堂眠念昔堂中人经营防何年一旦舍之去千秋不言还露井益淸渫风林更修鲜思公独不见涕下如奔川感慨西州门怆悢山阳篇晤叹日隐树悲歌月当轩堂堂忠孝心终古谅弗谖尚与吴门子归来故山巅  

酬黄子厚见访归途惠诗韵  

枥骥倦千里笼鹤思九臯念昔田舍日不知山林高一朝逢世纷故丘得潜逃平生栖遁志兹焉始坚牢故人谷城翁高情北窗陶亦复喜我归巾车欵林巢申旦更离阔中情重忉忉  

正月五日欲用斜川故事结客载酒过伯林新居风雨不果二月五日始克践约坐间以陶公卒章二十字分韵熹得中字赋呈诸同游者  

景雕暮节靑阳变暄风忽寻斜川句感此胜日逢驾言当出游一写浩荡胸云物疑异候凄迷久连空今朝复何朝顿觉芳景融畴曩庻复践隣曲欢来同伊谁一篮舆连翩数枝笻緑野生逺思淸川照衰容遥瞻西山足突兀弥亩宫庭宇豁淸旷林园郁靑葱于焉一逍遥芳樽间鸣桐溉爵日树隐班荆汀草丰纎鳞动防波新荑冠幽丛惆怅景易晏徘徊思无穷愿书今日懐逺寄桑柴翁仰止固穷节愧兹百年中  

野塘小隐  

传得希夷九卦图归来不复梦荣途野塘竟日无人到读尽牀头种树书  

挽吴给事  

粤自辞神武超然絶世纷前身疏太傅今日范忠文圃树寒留日湖波泠侵云悬知千载下此地想遗芬  

次林择之凉峰韵  

解辔林间寺归鸦晚欲盘望中岚翠合愁外夕阳残尊酒何妨尽羇心且自寛无端满窗月遥夜不胜寒  

次韵陈休斋懐古堂  

平昔尘编里心期本自幽那堪旧泉石更作此追游好句看犹在遗忠怆已休亦知今日意不逐大江流  

题君子亭  

淸晨坐武观凉风动高旌挟弓一笑起屈此四座英破的亦已屡穿杨讵云精军吏不敢贺高鸟时相惊解韝脱决遂缓带飘华缨俯仰新亭幽旷然尘虑淸内正外自直三揖奚所争端居得深玩君子非虚名  

伏承子直都督侍郎临饯逺郊仍邀严州郎中及诸名胜相与燕集分韵赋诗熹得时字輙成鄙句  

芳嵗倐云晏故山风雪时胡为在中路复此行迟迟为有贤主人爱客情依依昨日西门道终晏不能辞今朝复何朝祖帐遥相追賔从俱俊贤车马有光辉敞扉得华观俯槛临淸池南州淑气多荡节佳景随雪树虽改色靑山正含姿【`朱氏园外谷中有梅近百株是日花落已尽`】开樽酌春醪授简哦新诗但觉四座懽不知寸晷移流云暗寒空苍烟染人衣相看暮色至我去公当归别袖不忍分扣扣陈苦词愿公崇令徳慰我渴与饥  

次刘正之芙蓉韵  

浅緑深红出短篱望中都是可怜枝要看乱飐寒塘水更待金风满意吹  

铁笛亭【`山前旧有夺秀亭故侍郎胡公明仲尝与山之隠者刘君兼道游涉而赋诗焉刘少豪勇游侠軰晚更晦迹自放山林之间善吹铁笛有穿云裂石之声胡公诗有更烦横铁笛吹与众仙聼之句亭今废久一日与客及道士数人寻其故址适有笛声发于林外悲壮回郁巗石皆震追感旧事因复作亭以识其处仍改今名`】  

何人轰铁笛喷薄两崖开千载留余响犹疑笙鹤来  

渔艇  

出载长烟重归装片月轻千巗猿鹤友愁絶棹歌声刘子澄逺寄羊裘且有懐仁辅义之语戏成两絶为谢以发千里一笑  

短棹长蓑九曲滩晚来闲弄钓鱼竿防回欲过前湾去却怕斜风特地寒  

谁把羊裘与醉披故人心事不相违狂奴今夜知何处月冷风凄未肯归  

观林长仁书卷戏题问答  

为爱云泉百尺飞故将茅屋傍苔矶防年淸梦黄尘里此日秋风一棹归  

诗送碧崖甘叔懐游庐阜兼简白鹿山长吴兄唐卿及诸耆旧  

羗庐不见防经年一话淸游一怅然此日送君凭问讯千峰影里旧潺湲  

奉和子服老弟黄扬游巗  

闻道黄扬山上头千峰懐抱百泉幽羡君拄杖年年去饱看人间万顷秋  

梅  

姑射仙人氷雪容尘心已共彩云空年年一笑相逢处长在愁烟苦雾中  

香茶供养黄蘖长老悟公故人之塔并以小诗见意  

摆手临行一寄声故应离合未忘情炷香瀹茗知何处十二峰前海月明  

一别人间万事空他年何处却相逢不须更话三生石紫翠参天十二峰  

题尤溪宗室所藏二妃图  

潇湘木落时玉佩秋风起日暮怅何之寂寞寒江水【`湘夫人`】  

夫君行不归日夕空凝伫目断九疑山回头泪如雨【`湘君`】  

题中峰杉径  

盘回山腹转修蛇横入中峰小隐家好把穉杉縁径插待迎凉月看淸华  

伏承示及毛公平仲墓铭日索挽诗熹不及识毛公而爱重其文旧矣义不可辞顾已不及其虞殡姑以数语题于墓铭后幸辱裁订或转而致之其家幸甚  

毛君神仙骨误落世网中髫齓出竒语砉然惊乃翁弱龄翰墨场不言已收功亭亭絶世姿皎皎氷雪容顾步一长啸笙鹤翔秋空调高听者稀老去竟不逢一朝谢尘浊泠然跨刚风回头呌安期举手邀韩终千秋有遗想一往无留踪平生故人心洒涕铭幽宫斯人不可见斯文鬼神通  

哭刘岳卿  

曾説幽栖地君家近接连要擕邀月酒同棹钓溪船遽尔悲闻笛真成叹絶弦林猿催老泪为尔一澘然  

秋日  

一雨生凉杜若洲月波防漾緑溪流茅檐归去无尘土淡薄闲花绕舍秋  

## 宋艺圃集卷十八  

明　李蓘　编  

曹纬二首  

自齐山借舟泛湖还家  

十里平湖漫不流晚风吹浪打行舟定知归后侵灯火家在菰蒲最尽头  

清溪亭  

波平渺渺草凄凄逺目非昏望欲迷敢以安闲亲白鸟聊将衰病照清溪百年无事双蓬鬓万里归心独杖藜徙倚无人见牢落水流东去夕阳西  

曹组一首  

夜归曲  

饥乌哑哑啼暮寒回风急雪飘朱阑窗绣阁艳红兽昼幕金泥揺彩鸾呉妆秀色攒眉绿能唱襄阳大堤曲酒酣横管咽孤吟吹裂柯亭傲霜竹逺空寒雪浑不动老狐应渡黄河冻暗回微暖入江梅何处荒榛挂么鳯归来祗夸青连钱貂茸拥鼻行翩翩笼纱宻炬照飞霰十二玉楼人未眠  

王十朋十首  

福田院留建圣节  

小院藏深竹柴门旁曲江系舟杨栁岸诗句落僧窗  

芦花  

芦花两岸风萧瑟渺渺烟波浸秋日鸥鹭家深不见人小舟忽自花中出  

离荆南用防州船  

扁舟经月沂江流又向江陵换蜀舟肠断一声离岸艣不堪回首仲宣楼  

雪中  

卧闻征鴈作回音遥想吾庐玉满林乘兴扁舟定归去草堂深处伴吟  

卧龙山武侯新祠  

山藏古寺栢青青地重端因蜀相登沙上不闻江转石人间几见谷为陵龙蛇树影揺千尺玉雪苍枝吐万层堪叹草庐谁复顾凄山香火却依僧  

梁彭州归自道山沂流入峡以二诗见寄因次其韵  

壮夫白首两同年又继钱塘唱和篇十载音书天上鴈一江风雨峡中船西州贤守得高适东观人才推孟坚紫陌曾陪探花马姓名深愧在卢前  

元日  

元日年年见天涯意故长诗章示宗武春色酌瞿唐白髪又新嵗黄柑非故乡弟兄团拜处归去愿成行  

宿灌口  

拂晓出楚塞中流望荆门江随铜柱转舟遇虎牙奔鸟度暮天濶鱼翻秋水浑宜都转盼近夜宿旧江村  

泊桐庐分水港  

何处系归舟桐庐旧日游港从分水出亭瞰合江流叠嶂云披絮遥天月吐钩纷纷钓鱼者无复见羊裘  

次韵冯元仲正字湖上有作  

瓯蜀异乡客西湖同日看浪花随去棹风絮逐归鞍水浸呉天濶山涵佛界寛春光无限好只愧缚微官张表臣一首  

高邮寺壁曹仁熙画水  

曹生画手信有神毫端风雨生奫沄波涛不合来翻屋鲛鳄何须欲噬人汤汤此水势方割阳侯郁怒冯夷抟鼍掷鲸呿海岳惊雾塞云昏光景薄开元将军爱骅骝拳竒灭没隘九州时危此物岂易得写此尚可销人忧末有乃孙能画水逋客见之喜欲死雷奔电击走中原鱼怖龙愁宁忍视先生道眼高昆仑聊将妙语破迷津中流险絶待舟楫四海浩荡烦经纶我衰甘作淮海客身脱垂涎头雪白惊心未定畏漰湍欲觅平波泛家宅此身端的老江湖雨笠烟蓑是所图他年但饱扬州米今日宁论甓社珠  

王观二首  

游侠曲  

雪拥燕南道酒阑中夜行千里不见讐怒须如立钉出门气吹雾南山鸡未啼腰间解下聂政刀袖中掷下朱亥椎冷笑邯郸乳口儿  

莫恼翁篇  

谷垂干穗豆垂角雨足年登不胜乐乌巾紫领银须长白酒满杯翁自酌翁醉不知秋色凉儿捋翁须孙撼牀莫恼翁翁年已高百事慵  

范成大八首  

田园杂兴【`六首`】  

紫青莼菜卷荷香玉雪芹芽坂薤长自撷溪毛充晚供短蓬风雨宿横塘  

乌鸟投林过客稀前山烟暝到柴扉小童一棹舟如叶独自编栏鸭阵归  

菽粟瓶罂贮满家天教将醉作生涯不知新酒堪篘未今嵗重阳有菊花  

新霜彻晓报秋深染尽青林作缬林惟有橘园风景异碧丛丛里万黄金  

斜日低山片月高睡余行乐绕江郊霜风扫尽千林叶闲倚笻枝数鹤巢  

探梅公子歀柴门枝北枝南总未春忽见小桃红似锦却疑侬是武陵人  

鄂州南楼  

谁将玉笛弄中秋黄鹤飞来识旧游汉树有情横北渚蜀江无语抱南楼烛天灯火三更市揺月旌旗万里舟却忆鲈乡垂钓叟武昌鱼好更淹留  

夜步东寺之西  

人家帘幕夜香飘灯火萧疎照市桥满院月明春意好小楼吹笛近元宵  

周必大一首  

入直  

绿槐夹道集昏鸦勑使传宣坐赐茶归到玉堂清不寐月钩初上紫薇花  

曾极一首  

蔡西山挽诗  

四海朱夫子征君独典刑青云伯夷传白日太经有客怜孤愤无人问独醒瑶琴空宝匣弦断不堪听郝子玉一首  

七月十五夜显仁寺东轩对月  

野逈云归尽山高月上迟暗萤依露草惊鹊绕风枝素影随波逺新凉与酒宜中秋更有味试为卜归期路忱一首  

秋怀  

落日留虚壁秋风急戍楼高歌鬼神夜挥涕虎狼秋豪贵少青眼文章多白头何时挂长劎天地一扁舟左纬一首  

送别  

骑马出门三月暮杨花无赖雪漫天客情惟有夜难过宿处先寻无杜鹃  

赵彦端一首  

夀皇太子  

日日龙楼问寝时鸡人未动漏花迟前星一防朝天节只有清台太史知  

周昻六首  

代书寄王元伯  

南园臈蚁记同倾一纸书来万里情日夜愁心随栁色东风吹满大梁城  

雪  

小雪暮能繁愁云久更昏细灯寒出户敧树老当轩竹叶旧时酿梅花何处村赋诗空入夜愁絶与谁论  

夜步  

击柝隣居净开门宿鸟惊西风秋半急北斗夜深明独立乾坤大徐行杖履轻遥怜汉宫阙重露湿金茎  

翠屏口  

野蔓稍拖架轻泥溅马鞍径斜来险石溪急上清滩羽檄千山净羔裘六月寒长松空夹道萧防不成看  

晚隂不成雨  

落日明西极高云暗朔方楼台分照耀宇宙一苍茫不借蛟龙便虚成燕雀忙何须遣雷怒郁郁绕高梁  

莫州道中  

大陵河东古莫州居人小屋如蜗牛屋边向外何所有唯见白沙累累堆山丘车行如倒拽风惊沙流失前辙马蹄半领穿三步停鞭五步歇鸡声人语无四邻晚风萧萧愁杀人人有祷沙应神辽东老兵非使臣何必埋却双车轮  

李纯甫一首  

雪后  

玉环晕月蟠长虹飞沙卷土号隂风黄云羃羃翳晴空屋头唧唧鸣寒虫天符夜下扶桑宫防震怒鞭鱼龙鱼龙飞出沧海底咄嗟如律愁神公急北斗卷云汉凌澌卷入天瓢中椎璋碎六华剪出寒珑翩翩作穗大如手千竒万巧难形容侊如堕我银沙界清光皜夜寒肿胧肝肠作祟耿无寐试把往事闲追穷男儿生须衘枚卷甲臂雕弓径投虎穴防竒功不然羊羔酒帐玻瓈钟侍儿醉脸潮春红谁能蹇驴驼着防陵东骨相酸寒愁煞侬屏山正吐黄虀气笑倒坐间亡是公  

宇文虚中三首  

和高子文秋兴  

揺落山城暮栖迟客馆幽葵衰前日雨菊老异乡秋自信浮沉数仍怀顾望愁蜀江归棹在浩荡逐春鸥  

又和九日  

老畏年光短愁随秋色来一持旌节出五见菊花开强忍猿泪聊浮绿蚁杯不堪南向望故国又丛台  

中秋觅酒  

今夜家家月临筵照绮楼那知孤舘客独抱故乡愁感激时难遇讴吟意未休应分千斛酒来洗百年忧赵沨四首  

元日  

马上逢元日东风送客愁滹池春水渡瀛海夕阳楼雪照潘郎鬓尘侵季子裘劳生已强半更欲玷清流  

和诜上人雪诗  

贫巷仍飞雪空庭逈絶尘照窗疑不夜着树忽惊春枕冷梦魂短山明天宇新赋诗分气象定有防陵人  

涧上  

逺径留残照疎林出小园山川半豺虎嵗月且琴尊杜老新鸡栅厐公旧鹿门不才真忝窃人道典刑存  

九日怀尹无忌  

茅屋秋萧瑟幽居尽日闲碧云看欲暮逺客几时还书劒成何事风尘只强顔思君千里梦夜夜到燕山王隠二首  

谢竹堂先生见过  

学稼古寺侧结庐高栁隂音书故交絶嵗月杜门深新雪添衰鬓寒灰死壮心西州贤别驾连日肯相寻  

次韵之秋日雨后韵  

洺州秋雨后幽胜可供闲白首留他县归心绕故山野泉来竹底危磴入云间尚记登高会重嵒细菊斑史萧二首  

河上  

窗外三竿日河边八尺泥夜风喧马枥秋露冷鸡栖嵗月吾生老闗山客梦迷故园桃李树揺荡不成蹊  

别张信夫  

破垒残星没寒城晓角孤天低云错莫野旷雪糢糊小市千钱米征人丈八殳边愁故未已不敢恨长途厐铸二首  

景骨城驿中夜雨  

画角边城暮孤舂野水秋一川霜树老万叶雨声愁自古谁青眼劳生只白头何时问渔父容我亦扁舟  

晚秋登城楼  

落日危楼上诗成只自哦清商行老矣红叶奈秋何堕甑前非悟跳丸去日多功名犹诳我未许着渔蓑刘昻霄一首  

赵村晚望  

放眼东原上风烟接渺茫林疎出村落野逈散牛羊天地浮元气山河半夕阳登高一长啸未觉阮生狂王元粹一首  

旅次  

旅次浑无定生涯亦漫劳病求方士药寒忆故人袍避俗惟黄卷忘忧但浊醪柴门多落叶昨夜朔风高赵亮功一首  

甘露寺  

郑南峰下寺白石间疎篁飞雨度山阁闲云生野塘檐前松子落防际栢烟香别后闻钟磬山隂空夕阳朱弁六首  

客怀  

兵气常时见客怀何日开形骸病自瘦鬓髪老相催已负秦庭哭终期汉节回风雷识我意一雨洗氛埃  

白髪  

白髪使车前烟波思渺然霜清获稻日风急授衣天客舘但愁坐钓舟谁醉眠乘槎会有便真到斗牛边  

战伐  

战伐何年定悲愁是处同黄云萦晚塞白露下秋空鱼跃深波月鸟啼落叶风谁知渡江梦一夜绕行宫  

十七夜对月  

病骨怯风露愁怀猒甲兵人居絶域久月向此宵明轮仄初经汉光分半隠城迟迟不肯下应识异乡情  

上已  

行行春向暮犹未见花枝晦朔中原隔风烟上已疑常令汉节在莫作楚囚悲早晚鸾旗发吾归敢恨迟  

寒食  

清明六到客愁边双鬓星星只自怜兵气尚纒巢鳯阁节旌已落牧羊天纸钱灰入松楸梦粥香随榆栁烟北向鴈来寒雾隔音书不比上林传  

洪遵一首  

宣鎻  

禁门深鎻寂无哗浓墨淋漓两相麻唱彻五更天未晓一池月浸紫薇花  

郦权一首  

留仲泽  

朝衫犹湿紫宸霞暂辍旌旗拥使车驰马弯弓真将种载书囊笔自名家江湖万里春回鴈燕赵千林月满花明日升沉便霄壤更留玉树倚蒹葭  

郭明复一首【`成都人隆兴癸未登科仕不甚达`】  

琵琶亭  

香山居士头欲白秋风吹作湓城客眼看世事等虚空云梦胸中无一物举觞独醉天为家诗成万象遭梳爬不管时人皆欲杀夜深江上听琵琶贾胡老妇儿女语泪湿青衫如着雨此公岂作少狂梦与世浮沉聊尔汝我来后公三百年浔阳至今无管弦长安不见遗音寂依旧匡庐翠扫天  

陆士规一首【`秦桧门客`】  

过黄陵庙  

东风吹草绿离离路出黄陵古庙西帝子不知春又去乱山无主鹧鸪啼  

赵葵一首  

慧山寺  

古木森森映绿苔嵯峨楼阁倚天开山僧不问朝天客自注氷泉插野梅  

赵师秀三首  

题薛氏庐  

不作封侯念悠然逺世纷惟应种事犹被读书分野水多于地春山半是云吾生嫌已老学圃未如君  

岩居僧  

开扉坐石层尽日少人登一鸟过寒木数花揺翠藤茗煎氷下水香炷佛前灯吾亦逃名者何因似此僧  

桃花寺  

旧有桃花树人呼寺故云石幽秋鹭上滩逺夜僧闻汲井连黄叶登台散白云烧丹勾漏令无处不逢君翁卷六首  

赠滕处士  

识君戎马际今又十年余环海才安息先生便隠居清风三亩宅白日一牀书长是门闲掩邻僧亦不如  

赠九华李丹士  

行遍东南地曾看江水源袖藏勾漏药身是老君孙去住云相似枯荣事不论九华峰最碧相对旧柴门  

同徐道晖文渊赵紫芝泛湖  

相逢亦相亲吟中得几人扁舟当夏日胜赏共闲身山雨曾添碧湖风不动尘晚来渔唱起处处藕花新  

寄从善上人  

数载不相见师应长掩闗香烟前代寺秋色五峰山棊进僧谁敌琴余鹤共闲几时重过我吟话此林间  

幽居  

蓬户掩还开幽居称不才移松连峤土买石带溪苔药信仙方悮衣从古様裁本无官可弃安用赋归来  

隠者所居  

百事已无机空林不掩扉蜂沾朝露出鹤带晚云归石老苔为貌松寒藓作衣山翁与溪友相过转依依徐玑四首  

山居  

栁竹藏花坞茅茨接草池开门惊燕子汲水得鱼儿地僻春犹静人闲日更迟山禽啼忽住飞起又相随  

登横碧轩继赵昌甫作  

步陟高高寺徐行不用扶春天晴又雨山色有还无句向闲中觅茶因醉后呼所怀论未足何乃又征途  

夏日怀诗友  

流水阶除静孤眠得自由月生林欲晓雨过夜如秋逺忆荷花浦谁吟杜若洲良宵恐无梦有梦即俱游  

夏夜同灵晖有作奉寄翁赵二丈  

斋居惟少睡露坐得论文凉夜如清水明河似白云宿禽翻树觉幽磬度溪闻欲识他乡思斯时共忆君徐照二首  

题翁卷山居  

空山无一人君此寄闲身水上花来逺风前树动频虫行黏壁字茶煑落巢薪若有高人至何妨不裹巾  

贫居  

既与世不合当令人事疎引泉鱼走石扫径叶平蔬谁念交情浅难如识面初荣途多宠辱未敢怨贫居李邴  

宫词三首  

舞袖何年络臂韝蛛丝网断玉搔头羊车一去空余竹纨扇相看不到秋  

鲛绡泪滴鸳鸯冷月上栏干照孤影踯躅开花过粉墙辘轳汲水敲金井  

妾意长如鳯管寒君恩不学缕衣寛汉家公主歌黄鹄犹有琵琶马上弹  

岳珂一首  

经筵百韵诗  

臣一介孱庸滥饕世禄每念沉寃未雪直笔久汚一意纂修五年勤瘁上干宸览误简渊衷万死尚寛九殒莫报今因追感先臣飞事輙赋百韵诗一篇缮写躬诣天庭投进伏望圣慈特赐睿察昭白而施行之干冒天威臣下情无任惶惧震越屏营之至  

永祐当临御重熙极泰亨物穷隍土覆地大孽牙萌倐尔边城衅违吾海上盟风尘昏九土氛雾塞三精于赫中兴主初专九伯征赤符观炳炳喜兆得庚庚四七膺休运三千协一诚乾坤恢辟阖日月洗明清天授睢坛防风兴渭水英维时臣大父韬迹圣廛氓宝匣鸣长劒雄冠彯曼缨衣裘供羿射灯火近韩檠圣世方求骏明神岂舍骍始从鱼钥守小析羽林兵尝敌无车乘麾军不鼔钲熏门摧彦政汜水从闾勍驿召班龙节犀军下雀桁王师俱蓄缩敌骑愈纵横马渡朝迎敌钟山夜驻营狂澜身砥柱大厦手支撑烽熖犹烦炽呉都忽震惊东巡传警跸右袒半公卿愤起宜兴旅追收建邺城大江谁饮马五岳更刑牲一荡西江李重殱固石彭利兵驱虎豹杰观筑鲵鲸玉帐旋平广铜符遂帅荆皇灵期濯濯王事分傍傍犄角防奔鹿山林息聚蝱神州宜亟复六郡乃先争桀黠徒冯垒苗民敢抗衡鋭师掀狡窟高堞覆坚棚鼎澧兵方进湖湘寇輙平几年凶祸结八日骏功成叛将因资用降人岂畏阬开疆下商虢结约到磁洺谋帅难张俊还兵虑郦琼但虞遗后患初匪厌纷更沔鄂重归镇齐刘尚据京且羞离楚馔未用渡河罂细栁千屯灶柔桑万瓦薨流民俱授亩战士亦从耕夫浍萦如带原田画若枰连云登美稼淅玉饭香秔刍挽从今省兵储亦顿赢吏贪无硕防民佚异鲂頳姑定鸿沟约交驰絶域伻邻欢新玉帛宴衍乐簧笙未几边揺草恶知野食苹礼容方济济革乘忽軿軿睿断昭雄武天威震隠谹六师纷雾集四校盛雷轰戎驾爰方啓神锋莫敢撄童髫欣再见父老喜前迎义气通诸夏讴声沸八纮官兵飏隼鸷天象扫欃枪跬步临京阙朝衣诣寝楹晋军传鹤唳楚幙听乌鸣机会乘今日雌雄决此行幸成千载绩归捧万年觥何事东来诏遄追北指旌抚膺皆壮士牵袂有啼婴嶪岌登枢极雍容俨佩珩身虽处廊庙志则在幽防岂意中原略深违时相情和戎徒効敬投几不闻防正尔先鞭着居然谤箧盈凶威揺吏牍风防动台抨枭虺饥吞噬鹰獒乐使令众髽常忌冠同浴不讥裎逺虑为徼福先驱谓缓程一言鸣仗马千丈下乔鸎盍攷谢赦表兼观赐劄评许身无少媿忧国甚于酲被譛宜投虎能言不离鹦鸟翾身蚤箙健足先烹有客悲周道何人归鲁祊同时惟切齿来者但惩羮长夜何时旦沉隂几日晴是非从欠定祸否待终倾先帝资神武深仇怆父兄每怀得颇牧胡忍弃韩黥哲监何尝惑孤忠果渐明岳阳还旧号岭表返诸惸故垒营新祀畿封辟赐茔用心传舜子述事广文声甘雨兴余稿青天豁久盲先臣死不朽圣德浩难名陛下今汤禹王臣昔散闳令图天广大盛烈日铿鍧心述参尧运规模绍汉宏遗形高阁绘良股盛朝赓故将幸非逺微臣矧敢轻传譌嵇史谬败俗订言宁日系无虚笔云章有满籯竹书皆厯厯玉训尚铿铿愿辍清朝暇叨承乙夜呈作诗哀寺孟览奏念缇萦恩锡茅封宠光昭衮宇荣誓怀如皦日忠报毕余生  

林外一首  

题壁  

药炉丹灶旧生涯白云深处是吾家江城恋酒不归去老却碧桃无限花  

张仲威一首  

设醮灵仙  

瑞气葱葱雨露边璧门金阙倚层巅青霓绛节严中夜绿葢丹舆会九天香染旧泥封宝洞声传鸣鹤湛灵泉分明步入烟霄上何必餐霞驻少年  

朱敦儒一首  

小尽行  

藤州三月作小尽梧州三月作大尽哀哉官厯今不颁忆昔升平泪成阵我今何异桃源人落叶为秋花作春但恨未能与世隔时闻丧乱空伤神  

陈傅良五首  

送郭希吕  

我门闭重重我径阻且深梅花独相依聊以慰我心美人从何来﨑岖自幽寻亦于琢氷中而和南风琴菜甲尚可羮新篘足同斟不知嵗已华归兴生霜砧欲别复少住栖乌归月林客去鸟翾飞落花满墙隂  

仰止亭  

可爱南山与北山北山上有斗芒寒碧云归尽人何在更卷朱帘到夜阑  

海棠  

淡月看花似雾中遽呼灯烛倚花丛夜来月色明如昼却向庭芜数落红  

送周介之同年赴德化宰  

民社须吾党江湖足此情不堪秋暑近欲趂暮潮平拙宦成华髪忧时自短檠君看庐阜石千载尚垂名  

和朱宰游丁园韵  

榆火逢佳节棠隂接胜游移尊忻及暇乘屐共寻幽日静竹光合风暄花气浮主情殊未倦衰暮为迟留刘迎十一首  

海上  

潮蹙三山岛烟横万里沙蜃楼春作市鼍鼔暮催衙一曲水仙操片帆渔父家安期定何处试问枣如瓜  

秋郊  

秋水四五尺暮山三两峰浮云白毫相落日紫金容蓑笠前村笛楼台古寺钟殷勤小平逺图画记渠侬  

代人忆旧  

缓步素丝障微吟紫绮裘醉便风侧帽歌爱月明楼犀轴题春恨铜荷滴夜愁风流十年梦灯火漫扬州  

题呉彦高诗集后  

片云踪迹任飘然南北东西共一天万里山川悲故国十年风雪老穷边名高骥北无全马诗到西江别是禅颇忆米家书画否梦魂应逐过江船  

代王簿上梁孟容副公  

妙年椽笔赋长杨一日声名满四方天上风流青客人间嘉庆绿衣郎锦囊看读金花诰画防闲凝燕寝香预恐政成趋急诏海沂无计驻王祥  

明日复防客普照继呈此诗去及不数日矣  

室中呼起散花天来伴维摩到处禅百刻篆香消昼永一畨花雨破春妍云山真欲追聱叟风腋何妨借玉川他日相思共明月旧游应説禁烟前  

陪诸友登三山亭  

半濠清浅芰荷雕落日登临未寂寥山色逼秋浑作市海声迎暮欲吞潮沙头白鸟疑相熟木末青旗苦见招不似常时对官府可无闲话及渔樵  

次韵郦元与赠于元直道旧  

倦游方叹锦囊空此道谁知一夕东客里簿书惭老子诗中旗鼔避元戎叩门莫厌经过数促席聊容语笑同此乐秖忧儿辈觉不应品藻待渠公  

郭熙秋山平逺用东坡韵  

槐花忙过举子闲旧游忆在夷门山玉堂会见郭熙画拂拭缣素尘埃间楚天极目江天逺枫林渡头秋思晚烟中一叶认扁舟雨外数峰横翠巘淮安客宦逾三霜云梦泽连襄汉阳平生独不见写本惯饮山绿餐湖光老来思归真日日梦想林泉对华髪丹青安得此一流画我临笻水中石  

河桥  

桃李香中八九家青旗高挂绿杨斜晚来风色渡头急满地萧萧杨白花  

盘山招隠图  

溪山不难买所费千金储不如数峰云朝昏对吾庐交游岂无人转盼伤离居不如吾兄弟相应如笙竽左侯蓟名族温温器璠璵身虽市朝寄心与功名疎伯也亦可人文华炳于菟风神耸魁伟襟韵含冲虚平生一片心缘尘不闗渠相期有幽事嵗晚山林俱防服照黄冠欢呼奉亲舆大妇侍巾帨中妇供庖厨诸孙戏膝前翩然鳯将雏朝采南涧芹暮漉西溪鱼烟霞入杖屦风月来窗疏观竹上巢云礼佛登香炉红龙雪浪涌白塔苍烟孤氷弦写天籁茶瓯泛云腴快哉天下乐俯仰余何须正恐老太冲招隠昔所无  

姚孝锡八首  

题栁溪别墅  

雨霁风和不动尘栁边擕酒赏晴春频来溪鸟浑相识度水穿花不避人  

谒滕茂实祠  

本期苏郑共扬镳不意芝兰失后凋遗老只今犹涕泪后生无复识风标西陉鴈度霜前塞滹水樵争日暮桥追想平生英伟魄凌云一叹岂能招  

次韵秋兴  

老畏年光速愁添旅梦多西风着梧竹归思入烟波夜永凭诗遣顔衰得酒和故溪千树栁谁复晒渔蓑  

次韵王无竞见寄  

客怀重寄仲宣楼白草黄云塞上秋山色不随尘世改水声还抱故城流隙中畏景那堪玩镜里衰顔秪自羞多愧诗人苦相忆逺传佳句吊清愁  

感白髪  

弹铗凭谁听客歌震雷那复化鱼梭梳头白雪惊新有障眼花比旧多乡问阻兵犹断絶羇怀凭酒暂消磨不须更问今朝客门外元无雀可罗  

溪桥早春  

轻黄未染栁梢匀连日溪风卷塞尘乍暖乍寒花信晚相呼相应鸟声频少勤谩挟经纶防老懒空余病患身追忆故园桃李树年年红紫为谁新  

登楼有怀  

老愧凭栏目力昏百年怀抱向谁论晴空鴈起云边塞夕照人归郭外村因记昔游惊迅晷暂将离恨付清樽谁人肯似边居士逺驾朱轮过雀门  

嵗晚怀二弟  

少易成欢老易伤壮游垂白未还乡烟尘无复音书到魂梦犹疲道路长爆竹又惊新荐嵗屠苏空忆旧传觞年年此日遥相忆鸿鴈何时续断肠  

满执中二首  

琅琊溪  

岩下桃花红溪流碧如玉逋翁隔云歌不是人间曲  

明月溪  

月出溪水清月落溪水黑茫茫溪上人笑与月为客向巨源一首  

登五老亭得写字  

兹山何巍巍气欲等嵩华从公二三子胜日饱闲暇跻攀谢车舆自办两不借扪萝觅幽际行椒得孤榭侧送夕阳移俯视高鸟下登临记曩昔嵗月惊代谢却数一周星复命千里驾身从泛梗流事与浮云化朅来共一尊似为天所赦明登还问涂合离足悲咤  

## 宋艺圃集卷十九  

明　李蓘　编  

严羽五十首  

登豫章城感怀  

忧来不自得登城望高天寒云四面起朔气下长川脱劒且却坐君知心惘然奈何平生志欝抑江湖间凛凛秋风来茫茫落日晚长忧生白髪沉想忘朝饭向来经济士本自碌碌人萧曹刀笔吏樊灌市井臣徒步取勲业汉道为光新我今何为者飘飘去乡国狂歌豫章城醉卧风江碧但取英雄笑终慙倜傥生名当以德载事耻因人成独酌还独酌哀歌还寂寞安得凌风翰为君拂寥邈  

梦中作  

予客庐陵日梦至一大府主人自称刘荆州与子觞燕各赋诗为乐觉而髣髴其一二因续成之  

少小尚竒节无意缚珪组逺近江海间登高屡怀古前朝英雄事约略皆可覩将军防单马谈笑有荆楚高视蔑袁曹气已葢寰宇大未豁壮图人空坐崩沮丈夫生一世成败固有主要非佁儗人未死名已腐夫何十载后亦忝趋太府主人敬爱客开宴临长浦高论极兴亡厯览穷川渚殷勤芳草赠窈窕邯郸舞愧无登楼作一旦滥推许怀哉挥此觞别路如风雨  

刘荆州答  

皇汉失中德四海横雕戈惊尘暗九有豺虎临长河流人满川谷积尸乱如麻闗洛既荡析楚壤空嵯峨谬当牧守寄无以救时讹竟贻百代诮家世随蹉跎安知千载下夫子感慨多人生固有志成败飘风过且复登城隅逍遥望山河日暮襄汉碧鳬鸭游轻波何以慰我心熊间黄駞清觞宜城酒二八邯郸歌愿言写怀抱聊用寛吾家勿言此欢易乐罢归无何  

庐陵客舘雨霁登楼言怀寄友  

终日坐汾淟邈然无少欣登楼一周览始见万山羣微雨洗残暑青天卷浮云襟怀两廓落朗若见夫君见君君何在顾影还独笑吏非金门游隠异沧浪调江明秋月白山空夜猿啸徒事百卷文未返一竿钓留滞岂胜愁非君谁与谋水寒终赴海鴈逺暂賔秋举世不可语犹当傲巢由赠君三尺劒永驾五湖舟  

送严次山  

四年栖岭表三嵗客海东人生贵安适奔走成何功去年喜归来山花春防茸弟侄各捧觞一笑生华风南山多紫芝北山多白薇云空汗漫台月午生凉辉俯仰仅一载脂车复征西岂以丈夫志万里犹庭闱故园松桂林一一含真姿何时赋归来毋令久凝思  

游临江慧力寺  

舟中望古刹川上移琴樽隠隠林阁见迢迢钟梵闻列岫不离席惊涛常在门风帆与沙鸟泛泛随朝昏天高一幡挂静室众香焚烟起多近郭鸦归无逺村松际上微雪经声来暮猿赏惟静者契法对高僧论安得息尘驾水怀瞻独园明朝别此去惆怅满松云  

山居即事  

稍欣入林深已觉烦虑屏霜果垂秋山归禽度风岭纷纷叶易积漠漠云欲盛磵户寂无人松萝窅然瞑惟闻山鸟啼月出柴门静终嵗寡持醪延欢聊煑茗羣书北窗下帙乱谁能整  

游仙【`六首`】  

秋涧夜瑟瑟月露明团团褰衣步涧月忽见双飞鸾上有腾空仙天风飘佩环清歌映岩谷粲若玉炼顔愿升绿云去随君向仙闗咽食长不老何用思人间  

二  

忆读玲珑篇来往虚皇阁空见白芙蓉秋风几凋落昨逢紫阳君共有丹台约下视尘埃中冠缨缚猿玃世事行若此悠悠复何托  

三  

五老出东南崔嵬相间隔清晨登絶顶处处仙人迹朱霞散九光岩谷好顔色回首空澄湖黄涛正喧击石上弦素琴神欢心自清仙童三四人忽来左右听嘹嘹诵金书劝我餐瑶琼赠我一玉麈邀我凌云行舍琴与之去恍惚在蓬瀛  

四  

朝别简寂观夜行石径溪溪光照崖绿月色正相宜石上三道士颀然好丰姿手弄金光草或把珊瑚枝凭风招素手赐我一玉巵叹我事逺游萧飒朱顔衰长林孤月落羽葢何葳防童童乘之去弃我忽若遗明发閴无覩但有青鼯啼  

五  

翩翩南来云如飞百只鹤我行忽见之眇然意欣乐五峰何峻秀灵草生垠蕚愿乘此云去去链黄金药千载倘归来不复见城郭  

六  

瀑布好明月上有石梁横矫首望东海正见蟾蜍生扬辉天汉间下照蓬丘城桂实几凋落姮娥空闻名咄哉玉斧子不如白精灵药不服食执柯独何成迢迢彩云外谁吹白玉笙竦身一长听了然出寰瀛  

过逍遥山  

来过许仙宅复窥洪崖井地逐灵胜高兴接烟霞永伊余坐昏垫久欲还林岭明发囊丹砂归欤链頽景  

古懊恼歌  

五两转须臾相望奈何许寄与黄帽郎船头慢揺橹君子如白日愿得垂末光妾身如萤火安能久照郎郎去无见期妾死那暝目郎归认妾坟应有相思木船在下江口逆风不得上结束作男儿与郎牵百丈朝亦出门啼暮亦出门啼蛛网挂风里遥思无定时懊恼复懊恼懊恼无奈何请郎且少住听妾懊恼歌  

劒歌行【`赠呉防卿`】  

劒歌行借君劒为君舞自古英雄重结交樽酒相逢气相许爱君倜傥不可覊与君一见心无疑疎眉大颡长七尺神采照耀仍虬髭雄词落纸走山岳霹雳绕壁蛟龙随如何十载困覊旅此心独未时人知去年从君御强冦举鞭直解扬州围论功不及骠骑幕失路羞逐边城儿归来宝劒挂空壁白光夜夜惊虹霓椎牛酾酒且高会酣歌击筑焉能悲百年快意当若此迂儒拳局徒尔为我亦摧藏江海客重气轻生【`阙`】  

送呉卿再往淮南  

故人身披紫绮裘腰佩宝玦骑骅骝英风侠气横四海辞我逺向淮南游淮南桂树应犹在八公举手遥相待明月高悬五两头随君千里过淮流十年鞍马边城道又向边城见春草春草萋萋路入秦长安北望空愁人荆楚竒材多劒客感慨相逢思报国男儿事业早致身青鬓须防雪霜迫我向人间久拂衣白云相伴掩岩扉调琴鼔罢清商曲愁见孤鸿天际飞  

古劒行  

我有三尺劒悬胆光陆离刜钟并切玉如泥水断蛟龙陆剸犀三军白首才一挥惜哉挂壁无所施使之补履不如锥吾将抱愤愬玉帝手持此劒上天飞  

还山吟留别城南诸公  

日暮望寒山惆怅归思发如何山中客屡看城头月山中月明女萝秋石磴潺湲泻碧流岩猿久别应惆怅涧鸟相呼亦共愁城南故人与我好令我忘却归山道昨夜西窗梦到家忽惊千嶂芝花老朝来舟子促辞君回首空江语尚闻别后莫嗟难见面相思只望岭头云  

孺子台吟  

去年醉与东湖别欲上衡湘泛秋月君家留我却邅廻怅望还成阻修濶西山缥缈翠屏开复忆滕王倒玉杯经过始识洪崖井调笑重登孺子台台前呼酒折荷花水净烟明散落霞举杯失笑今何在望断行云空咄嗟故人别后还愁绪此都不是余留处兴来目送海边鸿归心挂在闽溪树路逢估客有情人因得题诗一寄君大鹏正展图南翼空有相思隔海云  

思归引  

海上之草绿芊芊洞门一闭今几年仙骥去时留紫鞍挂壁见之心惘然欲归即归亦由我不待功成何不可尧舜不能屈由巢自余王侯何足交武陵春水绿堪染就中亦有桑麻郊近闻秦人笑相语待我东溪种碧桃  

别客  

客鬓风霜晚离亭鼔角闻念君当此去把袂不能分衡霍连秋气潇湘合暮云愁心将落叶向晚共纷纷江楼月夜怀故山友人陈聘君呉樗卿  

昨夜江楼月思君好断肠猿声相应发山色更青苍楚塞来书逺闽闗隔梦长今朝看愁髪为尔半成霜  

江上有怀上官长史  

忆君怅不乐立马大江边塞鴈来无际惊沙度飒然客心悬日夜书札断云天莫作青山老空为人所怜  

有怀阆风山人  

把酒忽惆怅君今呉楚间孤云随马首风雨隔河闗心事竟安在此行殊未还空将百年意泣向宝刀环  

怀南昌旧游  

昨在南昌府清游不可穷杯行江色里棹进月明中楼笛吹晴雪菱歌漾晚风坐来怀旧迹万里亦飘蓬  

望西山  

西山横翠新中隠石仙真笑取玉尘尾揖兹丹霞人云从石洞出月落沧江濒子亦将高卧藤萝挂葛巾  

喜友人相访拟韦苏州作  

朝朝竹林院闭户读残书几阁晨风入荒庭寒露余故人步屐至清坐每踟蹰辍卷还留兴漱泉同饭蔬  

闲居寄友  

萧条遗世心江海坐来深拥褐闲窥沼思山欲借琴有幡山际寺无叶水边林不见同袍友同谁伴苦吟  

呉江春望  

客有东南别凭高正忆家青春江上草湖日岸头沙去鸟无边尽归帆几处斜音徽不可问惆怅结瑶华  

秋夜归汝舘怀友人陈聘君籁竹庄  

秋声动梧竹月色满庭芜此夕怀良友天涯各一隅飞飞羣过鴈切切未栖乌安得从君去扁舟驾五湖  

送张季逺入京  

手把一枝菊赠君千里行山川遥满目何处是吴京饮罢北风起萧萧胡鴈声东流倘未尽见我望君情  

访益上人兰若  

独寻青莲字行过白沙滩一径入松雪数峰生暮寒山僧喜客至林阁借人看吟罢拂衣去钟声云外残  

蜀女怨  

几时离月峡吾见紫兰凋塞鴈随魂折江花逐泪飘沙头南北客京口去来潮日日无消息空登万里桥  

寄山中同志  

我有三足麂放之在碧山别来几千日昨梦忽乘还松色入天尽岩花落地闲凭君一问讯沿月上潺湲  

豫章城  

暝色蒹葭外苍茫旅眺情残云和鴈断新月带潮生天到水中尽舟随树杪行离家今几宿厌听棹歌声  

临川逢郑遐之云梦  

天涯十载无穷恨老泪灯前语罢垂明发又为千里别相思应尽一生期洞庭波浪帆开晚云梦蒹葭鸟去迟世乱音书到何日闗河一望不胜悲  

客中别表叔呉季高  

悠悠逺别半生悲白日相逢又语离海内风尘惊不定天边消息到何时洞庭旅鴈春归尽步寒潮夜落迟惆怅孤舟从此去江湖未敢定前期  

和上官伟长芜城晚眺  

平芜古堞暮萧条归思凭高黯未消京口寒烟鸦外灭厯阳秋色鴈边遥晴空木落长疑雨暗浦风高欲上潮惆怅此时频极目江南江北路迢迢  

夜泊  

夜闻沽客送将归芜菼萧条月色微万里江湖何处极孤舟鸿鴈自相依杯抛黄菊干賖酒城掩秋砧罢捣衣不禁此时心断絶长沙南去故人稀  

寄郭招甫时在浔阳  

梦向三江买钓船挂帆南去白云边窗开晓色香炉现门落寒声瀑布悬百年酒兴陶彭泽四海诗名孟浩然何日寻真尘外迹焚香酌茗话先贤  

登滕王阁  

高阁凭空浩荡开当时遗迹几苍苔烟含晚市悠悠见沙带澄潭渺渺回此日登临分壮气百年沦落忆雄才可怜万古神交意日暮荒凉一叹哀  

紫霞楼夜饮  

西楼孤絶倚天青我爱明河对户横露满碧梧风屡起烟消绿峤月初生仙人共酌丹霞酒逸侣同吹白玉笙不向此时穷笑傲更从何处豁高情  

闻笛  

江上谁家吹笛声月明霜白不堪听孤舟万里潇湘客一夜归心满洞庭  

答李友山山中送别  

已恨青山临渡口相思回首隔夫君更堪重到相思处不见青山见白云  

酬故人见赠  

湘江南去少人行瘴雨蛮烟白草生谁念梁园旧词客桄榔树下独闻莺  

闺中词  

良人西去恨何如妾在闺中对影居万里长看天外月一生空得梦中书  

塞下曲二首  

古戍秋生画角哀思归泣尽望乡台霜天日落寒风起但见黄沙万里来  

玉闗西去更无春满眼蓬蒿起塞尘汉马不归青海月笳声愁杀陇头人  

絶句【`集中无此篇`】  

万里长江嵗暮天氷坚可渡不须船雪堂老子迎君笑化鹤归来又百年  

林德旸二十八首  

寄林编修【`名千之平阳人`】  

大雅凋零尚此翁醉乡一笑寄无功衣冠洛社浮云散弓劒桥山落照空东鲁有书藏古壁西湖无树挽春风巾车莫过青华北城角吹愁送暮鸿  

道中  

程入江乡宿新炊饭带沙乱山愁外笛孤驿梦中家野水平菰叶春风足楝花西来三两客闲説旧京华  

春感  

栁花衮雪春防防溪风一夜吹为萍萍随风去渺流水人生无根亦如此故山入梦草芊芊半窗疎雨寒食天晓来白髪稀可数多少朱顔化黄土高原冉冉青烟斜麦饭洒松能几家子规呌残金粟暮茧纸兰亭已飞去闻家则堂大参归自北寄呈【`丙子春巴延兵至杭州则堂家铉翁以参知政事与丞相吴坚等充祈请使诣燕申祈请之议国亡守志不仕贬河中府十九载至元三十一年甲午召还放自便乃归江南时八十有二矣`】  

濵死孤臣雪满颠氷氊囓尽偶生全衣冠万里风尘老名节千年日月悬清泪秋荒辽海鹤古魂春冷蜀山鹃归来亲旧惊相问禾黍离离夕照边  

答柴主簿  

相隔云江有梦寻篇诗寄旧重兼金山林未遂鹿麋性风雨空愁葵藿心老气十年看劒在秋声一夜入灯深铜槃消息无人问寂寞西楼待鴈音  

元日即事  

宿雾沈城海日迟十年冉冉镜中丝江湖旧梦衣冠在天地春风鼔角知杜曲桑麻归已往尚平婚嫁毕何时野人问我行藏事自向庭前采栢枝  

寄七山人【`平阳州治北五里有七星山郑初心隠居于此称为七山人`】  

十年疎鬓为谁斑天借儒冠日月间敧枕寒生双瀑涧开门春满七星山鹤归尚觉辽城是防老空闻蜀道难欲觅九还凭寄语青牛何日度函闗  

拜岳王墓【`岳飞葬西湖之栖霞岭`】  

寥落一杯在英雄万古寃孤忠悬白日遗恨寄中原树老残霞澹尘深断碣昏东南天半壁往事泣寒猿  

梦中作二首  

一杯自筑珠丘土双匣犹传竺国经独有春风知此意年年杜宇泣冬青  

昭陵玉匣走天涯金粟堆前几莫鸦水到兰亭转呜咽不知真帖落谁家  

冬青花【`冬青一名女贞木一名万年枝汉宫尝植后世因之宋诸陵亦多植此木`】  

冬青花花时一日肠九折隔江风雨清影空五月深山防微雪石根云气龙所藏寻常蝼蚁不敢穴移来此种非人间曾识万年觞底月蜀魄飞绕百鸟臣夜半一声山竹裂  

郑宗仁会宿山中  

挑灯懐旧梦移席近春泉共话忽深夜相看非少年斗垂天末树燐出雨余田亦有茅檐下饭牛人未眠  

飞云渡  

人烟荒县少澹淡隔秋隂帆影分南北潮声变古今断峰僧塔逺初日海门深小立芦风起乘槎动客心  

宿台州城外  

荒驿丹丘路秋高酒易醒霜増孤月白江截乱峰青旅鴈如曾识哀猿不可听到家追此夕三十五邮亭  

客怀  

道出箫台北青鞵第几山看云生逺思临水觉衰顔石室猨空老花时燕独还春光已愁寂况复在兵间  

僊坛寺西林  

古坛僊鹤杳野鹿自成羣松气浮清晓经声出白云石穿僧屋过水到寺门分人世无穷事山中了不闻  

新昌道上  

江湖犹是客嵗月已成翁僊路重云外人家落水中山痕经烧黑土脉入泉红又得春风信孤花照驿东  

寄怀  

风雨知何夕干戈寄此身青灯少年梦白髪异乡春水驿逢花使丹田守谷神行窝随处得聊自得吾真  

越中送徐君寅归闽  

此地同为客当秋独送君斜阳留薄醉逺道惜轻分老泪遗陵木乡山出海云天南有回鴈音信倘相闻  

重过虎林  

漠漠江湖梦萧萧禾黍秋清笳吹落日白髪过西州池涸神龙逝山空老鳯愁唯余闗外水寂寞自东流  

寄别诸公  

盍簮谈旧梦持酒送余春天地绿隂雨江湖白髪人时非销劒气客久积衣尘又出重闗北斜阳独问津  

京口月夕书怀  

山风吹酒醉秋入夜灯凉万事已华髪百年多异乡逺城江气白高树月痕苍忽忆凭楼处淮天鴈呌霜  

客意  

独夜愁如此殊乡老奈何故人经乱少归梦入秋多衣敝隣砧动书沉海鴈过灯前空拂劒酒薄不成歌  

山中早行  

短防穿幽径山樵半掩扉月斜林影薄石尽水声微一犬隔篱吠孤僧何处归相逢松下立风露满秋衣  

溪亭  

清秋有余思日暮尚溪亭高树月初白微风酒半醒独行穿落叶闲坐数流萤何处渔歌起孤灯隔逺汀  

薛德之之江东简熊西王诸公  

乍逢还又别龙竹葛陂隂野水流春逺江云入暮深新知满湖海遗老在山林解后如相问凭君道素心  

待应平坡侍郎郊行口占  

试耕黄犊健入社白鸥真栁外呼舟去水风吹葛巾  

宴德初书楼  

楼高不二寻已作百尺想中有湖海豪开襟纳万象颇延素心人谈笑落清响邻花吹午香檐竹荐秋爽于中了行藏此外断俯仰西楼富薰天歌钟乐华敞荒凉风雨余山防自来往  

舟中书事  

村酒沽来浊可斟扁舟过雨系枫林午香吹稻海田熟葛蔓引茅屋深天地暗尘归客鬓江湖斜日动乡心衰年自笑为形役空羡闲鸥卧水云  

别王监簿  

髪相逢雪满颠一畨欲别一凄然离亭落日马嘶渡旧国西风人唤船湖海已空弹铗梦山林犹有著书年蓬莱不隔青禽信还折南枝寄老僊  

新晴偶出  

琴牀茶鼎澹相依偶为寻僧出竹扉风动松枝山鹊语雪消菜甲野虫飞看花春入桄榔杖听瀑寒生薜荔衣古寺无人云漠漠溪行唤得小船归  

题海上人栖云楼  

水村烟景隔晴霏十二阑干在翠微一壑暮年闲独倚半帘秋影澹相依栢炉贝叶香犹润纸帐梅花梦不飞会得此中无所住来来去去总机  

谒子陵祠  

客星谪下桐江湄傲睨烟雨何年归空遗清气满林壑草木不受春风肥我来维舟奠椒醑薜荔祠荒泣山鬼乱峰欲雪江气严老蜃吹云日色死白水真人御绛衣勲臣四七攀鳞飞防鸿遐举不可致天地浩荡容渔矶年年熏貂成党狱阿瞒朶鼎终瑟缩东都节义何为高七尺之台一竿竹  

答周以农  

一灯细语煑茶香云影霏霏满石牀万里梦魂形独在十年诗力鬓俱苍山空络纬悲秋雨水落蒹葭足夜霜未防漆园观物意酒阑犹发次公狂  

答陈植父  

衡门愁絶坐诗穷瘦茦荒途况此翁流水年华孤月在黄花心事几人同乡书杳杳迎江鴈客枕萧萧避井桐昨夜莼鲈应入梦扁舟归去及秋风  

答郑即翁  

初阳防雾出林迟贫病虽兼气不衰老爱归田追靖节狂思入海访安期春风门巷杨花后旧国山河杜宇时一种闲愁无着处酒醒重读寄来诗  

括城  

寒芒曾动少微星一水溶溶叠嶂横落日渔舟吹逺笛断烟戍屋带荒城沙鸥欲近如招隠闗树无多亦厌兵却忆莺花亭外路太平箫鼓沸春声  

谢翺五十首【`升庵杨慎曰谢臯羽晞髪集皆精致竒峭有唐人风未可例以宋视之也`】芳草怨  

湘云离离沉晓月疏麻夏死白水发传芭楚女辞帐中夜逐霓旌南过越荆岑越峤殊百草恨结柔丝看不老红英捣盐实斧创青子满地枝如扫刺桐树朽猩猩在佩杂芳防散秋海乡来青鳯食花去瞻望灵均涕零雨  

春江曲  

妾身生长临江边防嫁酒家学数钱自从夫婿去为贾别妾初下武昌船涔阳归鴈不寄影嶲州书别已三年别时梦指水为誓惟有海鳬见妾泪愁抛锦字下中流郤见海鳬泪如水  

废居行  

海涛翻空秋草短白蛇入窠防雀卵经年废屋无居人孕妇夜向船中产归来多雨臼生鱼穴虫祝子满户枢邻家置屋供官役买得沂王园令宅  

古钗叹  

刑徒鬼火去飘忽息妇堆前殡齐发白烟泪湿樵叟来拾得慈献陵中髪青长七尺光照地髪下宛转金钗二持归薰沐置高堂包裹恐为神所将妻儿朝拜复莫拜冉冉卧病不得瘥省知天物厌凡庸夜送白龙潭水中扣头郤顾祈免死永入幽宫伴龙子  

琼花引  

后土祠前车马道天人种花无瑶草英云蘂珠欲上天夜半黄门催进表酒香浮春露泥泥二十四桥色如洗隂风吹雪月堕地几人不得扬州死孤贞抱一不再识夜归阆风晓无迹苍苔染根烟雨泣嵗久游魂化为碧  

短歌行  

秦淮没日如没鹘白波揺空湿月舟人倚櫂商声发洞庭脱木如脱髪寒螀哀啼众芳歇晨梳青林望呉越呉歈越吟浪花舞秋槎湿剑归无所愁生酒醒闻山鸡石镜飞花汗如雨起招如意击树枝为君悲歌君泪垂  

秋日拟塞上曲  

落日墩堭北妖星太白西凉风吹沙碛帐下玉人啼吹沙复吹草嘶马未知道醉后闻塔铃风尘忽如扫野驼寻水向月行露下蕃儿食秋枣  

后琼花引  

扬州城门夜塞雪扬州城中哭明月堕枝湿云故鬼语西来隂风无健鹘神娥愬空众芳歇一夕苍苔变华髪宫花窣帘尘掩韈玉华无因进呉越漓漓淮水山央央谁其死者李与姜  

明河篇  

牵牛夜入明河道泪滴相思作秋草婺女城头翫月明星君冡上无啼鸟天寒露净沾衣巾明河倐化为白云云飞蜿蜿秋在水石厌槎头海烟起  

虞美人草词  

髑髅起语鸱呌啸山精夜啼楚王庙渡淮风雨八千人叱咤向天成白道身经百战转为亡狼籍悲歌出汉堡夜帐天寒抱玉泣血变青草烟晓湿他年辟仇春草生吴中草死无妾名自从为草生西楚得到呉中犹楚舞  

刘寄奴草词  

榛中小草夏蔚荟叶如牡艾花如毳少年防塞得命生出镞肉中无粟起向来神奸见白昼湿竹烟青闻杵臼英雄奋臂征此时唾落虚空散林薮汉家白蛇入本纪况是天王旧支子岂知苗裔在民伍蛇思犹呼帝小字樊夫人上升词【`四明山樊榭即汉刘纲与夫人樊氏上升处`】  

石蚝粘牕秋见海山鸡夜啼弄毛彩王孙吹笙导夫人青髪凌风素霞在雨尘离地白浩浩河西种星榆树老海桑童童日出归衣湿上池洗头草  

花卿冡行【`山谷云花卿冡在丹陵之东舘镇至今犹有英气血食其乡`】  

湿云糢糊埋秋空雨青沙白丹陵东莓苔隂隂草茸茸云是花卿古来冡花卿旧事人所知花卿古冡知者谁精灵未归白日西庙鸦啄肉枝上啼緜州柘黄魂正飞  

莲叶舟  

湿云冉冉依芳芷楚女神弦迎帝子天人种莲露染根一片碧花秋堕水笙箫闻声影如梦浮花漠漠船采重神蛟蜕肠江水湄化为五色光陆离中有玉人跨蛟舞藕根断丝罥人衣碧瞳秋髪眠清夜按肌不粟青露下  

玉井水  

玉华翳日神封井液冷秋根洗云影年年天女下来观露湿风吹太华顶氷枝脱叶坠欲舞青鸟伺枝忽衔去夜深井气白吐虹井中龙子如守宫凡人不敢饮此水往往梦寐游其中  

送人归乌伤  

湖邉老屋墙压篱饥鸦啄雪枝上啼湖中葑田产菰米菖蒲花开照湖水蒺藜老翁呼不起曾入东宫教皇子文雅风流俱扫地瓦砖掷人老兵醉后园小坊近市防借人樗蒲无税钱君归故里何所怜  

雨后海棠  

春光揺揺一万里野粉残英空蜀水天人愁湿红锦窠万里遗恨泪如洗苍苔裹枝雪堕地雨中闻有西南使化为黄鹄凌空青开时衔花落衔子绿章青简下蓬莱滞魄游魂恨未已至今鹦鹉啼猩红不随明月葬空中  

登广灵寺塔望南高峰【`寺碑记太宗潜籓时事`】  

城池风烟杯渡僧广灵孤塔悬昼灯塔灯上齐南高云南高峰巅祠敛神灵旗萧萧卷清雨结喉巫阳能楚语回望人烟塔峰北惟有空城临水浒赤蛇不神江海翻薮泽狐狸作巴舞当年介弟阶防御玉鸾青鞭上天去  

雪度  

千山万山雪崔嵬欲流不流水洄洄蛰熊出穴戍草短客行心急梦归来南园桑柘未生叶南溪渡头不可涉朝种木兰拔为檝  

夜宿南明县斋  

朝隂扣舷清剡曲暝投天姥峰前宿桂虫食叶露湿身影落莓苔云矗矗天风吹枝断未殊梦寻杳霭来绛车下车者谁藏姓氏夜飨琼台读老子觉来隠隠声在耳月白西南望为水  

书画梅花水僊卷  

风吹韈露明微照芳云弱植仙姝庙髻鬟零乱在枕函月里罗浮梦中到鲛绡拂尘蝉翼隔窗雾凝寒唯影入晓来坐对残空标翠翎不见额黄湿  

避暑城西观呉道子画老君像  

湿烟挂龙天海头角城溽暑如炎州白氛翳景失楼阁蓬莱缥缈不可求解衣挥麈子城下地涌青莲隣古社卷帘看画人犹龙矫首见龙还见画碧幢髪雪世过耳弄笔者谁呉氏子  

赵安天北游求诗安天韶王孙作诗送之  

海云抱沤海水热道路征人裹氷雪怜君独作万里游两把莲茎手中别莲茎刺多莲叶湿翻为君衣覆为笠汴南淮北多故人马上相逢泪相揖故园萋萋长草根迟君归来洗雨痕青鞭碧影角湖曲芳梦犹到韶王孙  

鄞女墓  

网草新垂月中露青禽夜宿菱塘陼寺西幽修云覆土知葬舒王下殇女百年光尘事事新皇子夫人墓作邻民间厌胜祈新鬼穉鬼久随风雨陈去来侣尔勿复道白下钟山梦中老  

城西废园  

水门夹西雨连越邺瓦畊残莎草茁谁知当日芙蓉园湿露迷城暗车辙芙蓉青根聨戚里美人对博逢山里潮痕欲上红露晞知是日高梳洗起园南禁絶人行道中有民间旧宿草废园起垡鸣窃脂寒食始应通祭扫  

答烟萝隠者  

月落烟雾动遥知夜不眠紫苔生水底白髪坐岩前野鹤下窥影山人疑问年微唫度小刼劳赠逺游篇  

送人还蜀  

白髪梦乡国君归路不迷洑槎秋见草荒栈夜闻鸡月过秦凉北星深河汉西何因到郤返呉语话分擕  

哭所知  

总戎临百粤花鸟瘴江村落日失沧海寒风上蓟门雨青余化血林黑见归魂欲哭山阳笛隣人亦不存鸿门防【`杨慎曰此诗虽李贺复生亦当心服李贺集中亦有鸿门防一篇不及此逺甚可谓青出于蓝矣`】  

天云属地污流宇杯影龙蛇分汉楚楚人起舞本为楚中有楚人为汉舞鸊鹈淬光防不语楚国孤臣泣俘虏他年疽背怒发此硭砀云归作风雨君看楚舞如楚何楚舞未终闻楚歌  

赠写照唐子良  

呉中众史今代画不独画人兼画马唐生家住金华云对子独肻画古人夕阳西下东流水纷纷古人呼不起东都留守呉中豪王府勲僚旧俊髦当时气薄隂山日勾陈苍苍太白高百年水竭海尘上谁见凌烟拂蛛罔霜髯磔磔开清新彷髴犹带黄河氷忽疑稍会怒色止或可从傍窥谏纸唐生见我泪如洗颇忆古人今不死俟我气定神始闲命笔更起唐衣冠  

种葵蒲萄下  

茂葵花种蒲萄下年年叶长见花谢蒲萄渐宻花渐迟开时及见蒲萄垂微风揺曵架上枝隂云凝碧行琉璃天人下饮蒲萄露花神夜泣向天诉谢尔蒲萄数尺隂不如寸草同此心  

送袁大初归剡原袁来抗宿传法寺寺在悳夀宫北今行路及园即宫旧址  

大雷山下鄞江口石湿落星海涵斗莓苔窗居鬼神散髪天衣夜行酒百年绮语堕凡尘刘公不还谢公走只今零落三秋霜犹説先朝人物薮道逢袁家美年少欲挽呉潮归两袖自言学出戴君门又説舒君忘年友舒君白头爪尘垢戴君业成衣露肘君来何处觅知音吊古凄凉无老叟出门择语归计餐顾忌惭皇无不有不如归食空江槎初生淡菜如珠母风帆送客来夷洲白帢青衫谈不朽君不见君今宿寺多鄞僧耆旧能言几人在隔墙食栢秋麝过废石坡陁旧南内  

九日前子善来会山中  

朝寻寒露枝莫摘不盈把风吹西南云幽情谁与写有客来缙州遗我古盏斚中有鸳鸯文色如铜雀瓦浮以欝金防苍藓借其下此物宁足感聊用助歌者但怀郢曲悲岂计所知寡  

九日集葆寺得载字  

贫居懒出门未到輙复悔偶寻秋夕英顾见石璀璀手斸松根芩下有坟千载青山如葆羽无人禁樵采狂歌呼麴生悲往兴故在未卜遇浮丘犹堪居畏垒  

二月十日  

山居少四隣槠叶半为薪野色生遥念空江滞此身风涛春忆越亲旧晚游秦独拟寻鸡犬云萝挂葛巾九日韶卿子善有约不至子静亦归桐庐与景云饮瀑下作  

揉蓝染钓緍欲老此江濵九日寒泉水他年白髪身隣州曾约客别业未归人嗅菊知吾事那能更问津  

呈王尚书应麟  

寒风吹鬓影客泪湿衣尘千里见积水满城无故人船歌瓯雪尽劒舞越花新独忆丝纶老相从话所亲  

山隂道中呈郑朴翁  

杨栁逺天色野风来水涯异乡同客梦今雨故人家越树花啼鸟禹陵冬落花悠悠江海意为尔鬓先华  

雨夜呈韶卿  

相看陇水云一夕几回分预恐今宵雨他年独自闻野花同楚越江霭杂朝曛不得锄芝术逢樵却寄君  

暮春感兴  

天涯芳草梦此意未应泯独对风烟老虚为江海人渔樵分落日樱笋过残春举世无知己他年应逐臣  

游钓台  

古台临钓渚遗像在苍烟有客随槎到无僧依树禅风尘侵祭器樵猎避兵船应有前朝迹看碑数汉年  

西台哭所思  

残年哭知己白日下荒台泪落呉江水随潮到海廻故衣犹染碧后土不怜才未老山中客唯应赋八哀  

江上别友  

相看仍恸哭欲学晋诸贤戍近风鸣柝江空雨送船翔云侵别色南雪忆归年拟共锄青术无为俗事牵  

夜宿江山寺  

寺图接异境僧影湿香烟落月安禅处翻经置县年天河当夏白泉水入杉悬到此懐瓯越空家寄海边  

寺南小池  

寺南疏小沼堤隠懒行踪杉影动寒水夕阳藏半峰清涵落鸟毳寒怯病僧容闻説初开日鉢盂盛养龙  

寄刘元益  

他日忆逢君林中访惠勤鹿麛行处见流水别时闻草没秦人冡山通越国云音书年嵗失莫讶白鸥羣  

己丑除夜  

鬓丝残雪影况复在尘埃暮色随钟尽年光逐水来隣逋灯下索乡梦戍边回明日听春雨渡江登越台  

夜宿雪窦上方【`雪窦师剡人住邉支遁林买山隠处`】  

眠山枕斧柯独客爱盘阿畏日生尘梦寻仙到鸟窠下方闻夕磬南斗挂秋河寝服侵云卷颒泉通瀑和窦分沧海月禅入沃州歌此地精灵聚中宵弄薜萝  

絶句【`杨慎曰此首虽太白见之亦当敛首`】  

牵牛秋正中海白夜疑曙野风入空巢波涛在孤树【`杨慎曰臯羽律诗如夜气浮秋井隂花冷碧田驿花残楚水烽火到交川山鬼下茅屋野鸡啼苎萝戍近风鸣柝江空雨送船隣逋灯下索乡梦戍边回柴关当太白药气近樵青暗光珠母徙秋影石花消下方闻夕磬南斗挂秋河虽未足望开元天寳之萧墙而可以据长庆寳厯之上座矣`】  

## 宋艺圃集卷二十  

明　李蓘　编  

陆游九十四首  

明河篇  

明河八月转分明烱如素练西南倾年年嵗嵗见河汉坊坊曲曲闻砧声良人万里自征行砧声中有玉闗情遥知铁衣冷如水指防明河白发生碛中草死骆驼鸣万里却望长安城儿生总角爷未见归心顿觉封侯轻汉家自古有边患付与穷荒何足惜只愿无光太白低还家为妇说征西  

吴娘曲  

镜奁蚕出千黑蚁钗梁梅小双青豆吴娘十四未知愁罗衣巳觉伤春瘦闲寻女伴过西家鬬草归来日未斜睡睫防防娇欲闭隔帘微雨压杨花  

东吴女儿曲  

东吴女儿语如鸎十三不肯学吹笙镜奁初喜框蚕出窗眼已看双茧成庭空日暖花自舞帘卷巢干燕新乳阿弟贪书下学迟独拣诗章教鹦鹉  

芳草曲  

蜀山深处遮孤驿缺甃倾垣芳草碧家在江南妻子病离乡半嵗无消息长安城门西去路细霭斜阳芳草暮樽前一曲渭城歌马蹄万里交河戍人生误计觅封侯芳草愁人春复秋只愿东行至沧海路穷草断始无愁  

夏白纻  

云母屏薄望如空水晶帘疎不碍风美人独立何所似白玉芙蓉秋水中素绢细织氷蚕缕清寒不受人间暑晚来浴罢緑窗闲自把新诗教鹦鹉  

芳华楼赏梅  

素娥窃药不奔月化作江梅寄幽絶天工丹粉不敢施雪洗风吹见真色出篱藏坞香细细临水隔烟情脉脉一春花信二十四纵有此香无此格放翁年来百事惰惟见梅花愁欲破金壶列置春满屋宝髻斜簮光照坐百榼淋漓玉斚飞万人辟易银鞍过不惟豪横压清臞聊为诗人洗寒饿  

游仙  

飘飘鸾鹤杳难攀万里东游海上山应有世人遥稽首紫箫余调落云间初珥金貂谒紫皇仙班最近玉炉香为怜未惯层霄冷独赐流霞九醖觞玉殿吹笙第一仙花前奏罢色凄然忆曾偷学春愁曲谪在人间五百年  

泊公安县  

秦闗蜀道何辽哉公安渡头今始回无穷江水与天接不断海风吹月来船窗帘卷萤火闹沙渚露下苹花开少年许国忽衰老心折柂楼闻笛哀  

浣溪女  

江头女儿双髻丫常随阿母共桑麻当戸夜织声咿哑地炉豆防煎土茶长成嫁与东西家柴门相对不上车青裙竹笥何所嗟插髻晔晔牵牛花城中妖姝脸如霞争嫁官人慕髙华青骊一出天之涯年年伤春抱琵琶  

八月十四日夜三义市观月  

去年看月筹边楼云罅微光如玉钩主人不乐客叹息清歌空送黄金舟今年看月三义市纎云不作良宵累素娥命驾扫客愁我亦倾杯邀共醉风露万里方渺然氷轮无辙行碧天盈盈耿耿意无尽月不忍落人忘眠一言欲报广寒殿茅檐华屋均相见明年万事不足论但愿月满人长健  

大雪歌  

长安城中三日雪潼闗道上行人絶黄河铁牛僵不动承露金盘动欲折虬髯豪客狐白裘夜来醉眠宝钗楼五更未醒巳上马冲雪却作南山游千年老虎猎不得一箭横穿雪皆赤拏弓争死作牛吼震动山村列崖石曳归拥路千人观髑髅作枕皮防鞍人间壮士有如此胡不来归汉天子  

玻瓈江  

玻瓈江水三丈深不如江上离人心君行未过青衣县妾心先到娥眉隂金尊共釂不知晓月落烟渚天横参车轮无角留不住马蹄不方何处寻空慿尺素寄幽恨纵有緑绮谁知音愁来只欲掩屏睡无奈梦断闻踈砧  

对酒  

羡门安期何在哉河流上泝昆仑开白云不与隠居老孤鹤自下辽天来春江风物政闲美緑浦潮平柂初起暮吹长笛发巴陵晓挂髙帆渡湘水世间万变更故新防当太息摩铜人脱裘取酒借芳草与子共醉壶中春  

题少陵画像  

长安落叶纷可扫九陌北风吹马倒杜公四十不成名袖里空余三赋草车声马声喧客枕三百青铜市楼饮杯残脔冷正悲辛仗内鬬鸡催赐锦  

夜闻松声有感  

清晨放船落星石大风吹帆如箭激回头已失庐山云却上吴城看落日夜深龙归擘祠门入木数寸留爪痕明朝就视心尚栗腥风卷地雷霆奔归船买酒特自慰性命平生惊屡试固知神怒有定时波纹蹙作鱼鳞细如今衰病卧林坰霜覆茅檐月满庭松声惊破三更梦犹作当时风浪听  

沧滩  

百夫正讙助鸣艣舟中对面不得语须防人散寂无哗惟闻百丈转两车呕呕哑哑车转急舟人已在沙际立雾敛芦村落照红雨余渔舍炊烟湿故乡回首已千山上峡初经第一滩少年亦慕宦游乐投老方知行路难  

驿路海棠已过有感  

凄凉古驿官道傍朱门沉沉春日长暄姸光景老海棠颠风吹花满空廊物生憔悴固其常惜哉无与持一觞游蜂戏蝶空自忙岂知美人在西厢我虽已老犹能狂竚立与尔悲容光盛时不遇诚可伤零落逢之更断肠  

山南行  

我行山南已三日如绳大路东西出平川沃野望不尽麦陇青青桑郁郁地近秦函气俗豪秋千蹴分朋曹苜蓿连云马蹄疾杨柳夹道车声髙古来厯厯兴亡处举目山河尚如故将军坛上冷云低丞相祠前春日暮国家四纪失中原师出江淮未易吞防看金鼓从天下却用闗中作本根  

龙挂  

成都六月天大风覆屋动地声势雄黑云崔嵬行风中凛如鬼神塞虚空霹雳迸火射地红上帝有命起伏龙龙尾不卷曳天东壮哉雨防车轴同山灌水溢路不通连根防出千丈松未言为人作年丰伟观一洗芥蔕胸  

夏夜不寐  

急雨初过天宇湿大星磊落才数十饥鹊掠檐声磔磔冷萤堕水光熠熠丈夫无成忽老大箭羽凋零剑锋澁徘徊欲睡复起行漏下三更凭栏立  

成都行  

倚锦瑟击玉壶吴中狂士游成都成都海棠十万株繁华盛丽天下无青丝金络白雪驹日斜驰遣迎名姝胭脂褪尽见玉肤緑鬟半脱娇不梳吴绫便面对客书斜行小字宻复踈墨君秀润瘦不枯风枝雨叶萧萧殊月浸罗袜清夜徂满身花影醉索扶东来此欢堕空虚坐悲新霜防鬓须易求合浦千斛珠难觅锦江双鲤鱼  

对酒  

闲愁如飞雪入酒即消融好花如故人一笑杯自空流莺有情亦念我柳边尽日啼东风长安不到十四载酒徒往往成衰翁九环宝带光照地不如留君双颊红  

月夕  

我昔隠天台夜半游勾曲弄月过垂虹万顷一片玉烟艇起菱唱松风吹钓丝更欲小徙倚恐失初平期今年游青城三十六峯峦白云反在下使我毛骨寒天如玻瓈盆倒悬湿银海素璧行其间草木尽光彩姮娥顾我笑手抚玉兎儿莫怪世人生白发秋风桂老欲无枝  

独立  

独立柴荆外頽然一秃翁乱山吞落日野水到寒空忧患工催老飘零敢讳穷渔歌亦何恨凄断满西风  

独夜  

灯花寒自结雪片夜方深瘦影参危坐清愁入苦吟江湖身汗漫药石病侵寻朋旧凋零尽何人识此心  

欲行雨未止  

幽幔依灯影空堦雨送声暂归仍客路投老倍乡情眼澁书难读心摇梦易惊病多独怕醉酒尽却思倾  

闻角  

小阁柴门近黄昏画角声时时逐风散嫋嫋伴愁生天地清秋暮闗河残月明湖南犹未破独立久含情  

寄杨济伯  

闻道皇华使来从万里回五溪春荠老三峡暮猿哀昔日文昌省频年滟滪堆问君何地险斟酌寄声来  

舍北摇落景物殊佳偶作四首  

今年冬候晚仲月始微霜野日明枫叶江风断鴈行穷途多借老景易悲伤自笑诗情懒萧然旧锦囊  

二  

路拥新霜叶溪余旧涨沙栖乌初满树归鸭各知家世事元堪笑吾生固有涯南村闻酒熟试遣小童賖  

三  

屋角成金字溪流作縠纹斜通小桥路半掩夕阳门孤艇冲烟过疎钟隔坞闻杜门非独病实自厌纷纷  

四  

草径人稀到柴扉手自开林疎鸦小泊溪浅鹭频来檐角除蔓墙隅斸芋魁东隣膰肉至一笑举新醅  

残腊  

残腊无多日吾生又一年林塘明夕照墟塔淡春烟山色危栏角梅花緑酒边嵗时元自好老病独凄然  

雪中  

忽忽悲穷处悠悠感嵗华暮云如泼墨春雪不成花眼澁灯前晕诗成字半斜残樽已倾尽试起问东家  

夜中步月  

夜半不成寐起寻微月行风生惊叶堕露重觉荷倾兀兀酒中趣悠悠身后名兴防还掩戸坐待日东生  

幽事  

幽事春来早晨兴即啓阍扫梁迎燕子插棘防龙孙数日招賔友先期办酒樽淋漓衣袖湿不管渍春痕  

游山  

箫鼔湖山路天教脱馽机蝉声入古寺马影渡荒陂樵唱时倾耳僧谈亦解頥徧门灯火闹不敢恨归迟  

初春杂兴  

水长鸥初泛山寒茗未芽深林闻社鼔落日照渔家渡逺呼船久桥倾取路斜客愁慵逺眺不是怯风沙  

暮春  

季子黄金尽安仁白发新无情五更雨便送一年春难续西楼梦空存百陌身海棠应似旧惆怅又成尘  

小舟过吉泽效王右丞  

泽国霜露晚孤灯烟火微本去官道逺自然人迹稀木落山尽出钟鸣僧独归渔家闲似我未夕闭柴扉  

冬日感兴十韵  

雨露天昏曀陂湖地阻深蔽空鸦作阵暗路棘成林有客风埃里频年老病侵梦魂来二竪向法欠三壬旧愤开孤剑新愁感断砧唐衢惟痛哭庄舄正悲吟瘦跨秋门马寒生野店衾但思全旧璧敢冀访遗簮楼上苍茫眼灯前破碎心长吟倾浊酒慷慨厌层隂  

登剑南西川门感懐  

自古髙楼伤客情更堪万里望呉京故人不见暮云合客子欲归春水生瘴疠连年须药石退藏无地着柴荆诸公勉画平戎防投老深思看太平  

秋晚登北门  

幅巾藜杖北城头卷地西风满眼愁一防烽传散闗信两行鴈带杜陵秋山河兴废客搔首身世安危人倚楼横槊赋诗非复昔梦魂犹绕古梁州  

蜀苑赏梅  

十里温香扑马来江头还见去年梅喜开剰欲邀明月愁客先教扫緑苔跌宕放翁新醉墨凄凉废苑旧歌台盛衰自古无穷事莫向空明叹刼灰  

席上作  

緑波画桨浣花船清簟疎帘角黍筵一幅葛巾林下客百壶春酒饮中仙散懐丝管繁华地寄兴江湖浩荡天浮世升沉何足计丹成碧落珥貂蝉  

送梅  

零落梅花不自由断肠容易付东流与人又作经年别问月应知此夜愁已是狂风卷平野不禁横笛起危楼何时小雪山隂路处处寻香系钓舟  

吴体寄张季良  

九月十月天雨霜江南剑南途路长平生故人阻擕手万里一书空断肠人生强徤已难恃世事变迁那可常两家子孙各长大他年穷达毋相忘  

雨夜  

断岸轻烟着柳条孤村小雨夜萧萧荒鸡隔浦声相续短烛无风焰自揺朴学无如縻嵗月残生竟是老渔樵最怜鬓畔千茎雪日日春风吹不消  

秋雨  

一秋风雨蔽白日积水鬼神愁太隂寒螀悲鸣草根湿水鸟呌菰丛深残年不觉日月逝病骨惟愁霜露侵常有淖麋供旦暮一毫宁复少年心  

寄子虚子遵  

大儿再渡呉门秋小儿钱塘逾月留恨身不能插两翅与汝相守寛百忧闻钟时宿云外寺待月亦上湖边楼但常保此岂不乐路难悠悠非善谋  

病起  

山村病起帽围寛春尽江南尚薄寒志士凄凉闲处老名花零落雨中看断香漠漠便支枕芳草离离独倚阑收拾吟牋停酒椀年来触事动忧端  

临安春雨初霁【`放翁以此诗见称于思陵故其名益重`】  

世味年来薄似纱谁令骑马客京华小楼一夜听春雨深巷明朝卖杏花矮纸斜行闲作草晴窗细乳戏分茶素衣莫起风尘叹犹及清明可到家  

哀郢  

荆州十月早梅春徂嵗真同下坂论天地何心穷壮士江湖从古着羇臣淋漓痛饮长亭暮慷慨悲歌白发新欲吊章台无处问废城霜露湿荆榛  

七月一日夜坐舍北水涯  

兀傲胡牀酒半醒钓筒收尽数舟横风生细葛无三伏月上疎林正四更北斗离离低欲尽明河脉脉去无声升仙岂复尘中恋便拟骑鲸返玉京  

芳华楼夜饮  

射虎将军老不侯尚能豪纵醉江楼笙歌杂沓娱清夜风露髙寒接素秋少日壮心轻玉塞暮年幽梦到沧洲人间清絶沅湘路常笑灵均如许愁  

秋思  

大面峰前秋夕清细腰宫畔暮滩平吴樯楚柁勤归思陇月巴云空复情万里风尘旧朝士百年铅椠老书生水村渔市从今始安得区区海内名  

舜庙懐古  

云断苍梧竟不归江边古庙鎻朱扉山川不为兴亡改风月应怜感慨非孤枕有时莺唤梦斜风无赖客添衣千年回首消磨尽输与渔舟送落晖  

上虞逆旅见旧题嵗月感懐  

舴艋为家东复西今朝破晓下前溪青山缺处日初上孤店开时莺乱啼倦枕不成千里梦壊墙门觅十年题漆园傲吏犹非达物我区区岂足齐  

醉归  

持酒江头到夕霏愁城顿觉解重围澄波宜月移船看醉面便风走马归末路已惊添白髪故人频报上黄扉强随宦薄成真嬾乞我吴公旧钓矶  

赠林使君  

使君物外阅年华厌听奴兵早暮衙双屦蹋云呼夜渡一瓢邀月醉梅花红炉防汞闲消日乌几繙经不忆家我亦岷山有归处约君同载泝三巴  

得赵若川书因寄  

泽居路絶人不到晨起忽传双鲤鱼储泪一升悲世事椷愁三尺看君书龙墀对防言伤直山邑迎亲计未疎老病闭门谁省録因风时肯问何如  

郊行夜读书触目  

老翁病起厌端居随意东西不问途露草野枯鹰欲下江天云湿鴈相呼空垣破灶逃租屋青幔红灯卖酒垆未畏还家蹋泥潦园丁持炬小儿扶  

书感  

壮嵗功名妄自期晚途流落鬓成丝临风画角晚三弄酿雪野云寒四垂金锁甲思酣战地皂貂裘记逺游时此心烱烱空添泪青史他年未必知  

小筑  

放翁卜筑寄江郊屋破随时旋补茅暮看白烟横水际晓听清露滴松梢生来不啜猩猩酒老去那营燕燕巢目断鹿门三太息厐公千载可论交  

舟中作  

三百里湖新月时放翁艇子出寻诗城头蜃阁烟将合波面虹桥柳未衰渔唱苍茫连禹穴寒潮萧瑟过娥祠祖龙虚负求仙意身到蓬莱却不知  

春隂  

春风浩荡作春隂弱燕归来不自禁白塔昏昏才半露青山淡淡欲平沉裘茸细雨初惊湿屐齿新泥忽已深直怕楼髙生客恨不因病起倦登临  

东湖新竹  

插棘编篱谨防持养成寒碧映沦漪清风掠地秋先到赤日行天午不知解箨时闻声放梢初见影离离官闲我欲频来此枕簟仍教到处随  

寓驿舍  

闲坊古驿掩朱扉又憩空堂浣客衣九万里中鲲自化一千年外鹤仍归绕庭数竹饶新笋解带量松长旧围惟有壁间诗句在暗尘残墨两依依  

寓舍书懐  

借得茅斋近筰桥羁懐病思两无聊春从荳蔲梢头老日向樗蒲齿上消丛竹晓兼风力横髙梧夜挟雨声骄书生莫倚身常健未画凌烟鬓已凋  

夜宴  

酒痕摇春不受寒烛花垂烬忽堆盘山川路邈人将老丝管声遒夜向阑四海交游更聚散百年光景杂悲欢自怜病眼明犹在更那名花半醉看  

行赋担西南村落有感  

骑马悠然欲断魂春愁满眼与谁论市朝迁变归芜没磵谷呀欲吐吞一径松楠遥见寺数家鸡犬自成村最怜髙塜临官道细细烟莎见烧痕  

涪州  

古垒西偏晓系舟倚栏搔首思悠悠欲营丹灶竟无地不见荔枝空逺游官道近江多乱石人家避水半危楼使君不用勤留客瘴雨蛮烟我欲愁  

次韵何元立赠行  

嘉荣东西州此别不为逺徘徊凌雪寺决去未遽忍登髙望故人烟树参差见悬知今夕梦不隔空城键平生相从意百年有未满结巢青城云期子在嵗晚  

嵗暮  

离离井上桐欝欝墙下桑零落岂不悲无奈中夜霜蟋蟀更可念嵗暮依客牀客亦自孤寂衣篝歇残香一灯挂西壁耿耿青无光援笔欲写愁三喟不成章  

在蜀有所盻  

碧玉当家未破学成歌舞入侯家如今憔悴篷窗底飞上青天妬落花  

沈园  

城上斜阳画角哀沈园非复旧池台伤心桥下春波緑曽是惊鸿照影来  

青村寺  

十年淹泊望修门临水登山防断魂短鬓星星身欲老小楼明月宿青村  

叙州二絶  

画船冲雨入戎州缥缈山横杜若洲休信时平边堠静传烽夜夜到西楼  

文章何罪触雷霆风雨南溪自醉醒八十年间遗老尽壊堂无壁草青青  

小雨极凉舟中熟睡至夕  

舟中一雨扫飞蝇半脱纶巾卧翠藤清梦初回窗日晚数声柔橹下巴陵  

观华严阁僧斋  

拂剑当年气吐虹喑呜坐觉朔庭空早知壮士成痴絶悔不藏名万衲中  

读书  

面骨峥嵘鬓欲疎退藏只合卧蜗庐自嫌尚有人间意射雉归来夜读书  

杂咏  

世事盛衰谁得知恵陵烟草掩柴扉陵边人家丛竹里灯火呼喧迎妇归  

夜坐  

大风横吹斗柄折迅雷下击山石裂放翁闭戸寂不闻楞严卷尽灯花结  

记梦  

乌巾白纻忆当年抵死寻君不自怜憔悴剑南双鬓改病中犹上暗门船  

春晚感事  

寒食梁州十万家秋千蹴踘尚豪华犊车轣辘归城晚争碾平芜入乱花  

白乐天诗倦倚绣牀愁不动缓垂緑鬓髻鬟低辽阳春尽无消息夜合花开日又西好事者画为倦绣图此花以五六月间开山中人殊不贵之  

王室东迁嵗月賖两京漠漠暗风沙绣牀倦倚人何在风雨漫山夜合花  

军中杂歌  

渔阳女儿美如花春风楼上学琵琶如今便死知无恨不属畨家属汉家  

冬夜闻角声  

嫋嫋青笳入雪云白头老守卧中军自怜到老懐边恨不向居延塞外闻  

三峡歌  

乱插山花篢子红蛮歌相和瀼西东忽然四散不知处蹋月扪萝归峒中  

采莲  

云散青天挂玉钩石城艇子近新秋风鬟雾鬓归来晚忘却荷花记得愁  

排闷絶句  

四十从军渭水边功名无命气犹全白头烂醉东呉市自拔长刀割彘肩  

雪中忽起从戎之兴作二首  

狐裘卧载锦驼车酒醒氷髭结乱珠三尺马鞭装白玉雪中画字草军书  

十万貔貅出羽林横空杀气结层隂桑干沙上初飞雪未到幽州一丈深  

## 宋艺圃集卷二十一  

明　李蓘　编  

戴复古三十六首  

伏龙山民宋正甫湖山清隠乃唐诗人陈陶故圃曽景建作记俾仆赋诗  

故人昔住金华峰面带双溪秋水容故人今住伏龙山陈陶故圃茅三间千载清风徐孺子门前共此一湖水百花洲上万垂杨白鸥羣里歌沧浪故人心事孺子髙故人诗句今陈陶短衣饭牛不逢尧何如绣鞍上着锦宫袍瓦盆对客酌松醪何如紫霞觞泛碧葡萄豆箕然火度寒宵何如玉堂夜照金莲膏吟成秃笔写芭蕉何如沉香亭北醉挥毫再三问君君不对目送飞鸿楚天外细读山中招隠篇超然意与烟霞防照影湖边双鬓皓此计知之悔不早三椽可办愿卜隣荷锸相随种瑶草  

防稽山中  

晓风吹断花梢雨青山白云无唾处岚光滴翠湿人衣踏碎琼瑶溪上步人家逺近屋参差半成图画半成诗若使山中无杜宇登山临水定忘归  

鄂渚张唐卿周嘉仲送别  

武昌江头人送别杨柳秋来不堪折汉阳门外望南楼昨日不知今日愁英雄握手新相识人情正好成南北酒阑人散最闗情一鴈西飞楚天碧  

嵗暮呈真翰林  

嵗事朝朝迫家书字字愁频沽深巷酒独倚异乡楼诗骨梅花瘦归心江水流狂谋渺无际忍看大刀头  

山中即目  

岩路穿黄落人家隠翠微笼鸡为鸭抱网犬逐鹑飞竹好堪延客溪清欲浣衣禅扉在何许僧笠戴云归  

麻城道中  

三杯成小醉行处总堪诗临水知鱼乐观山爱马迟林塘飞翡翠篱落带酴醿问讯边头事溪翁总不知  

春日  

淫滞江湖久蹉跎嵗月新客愁茅店雨诗思柳桥春秣马寻归路骑鲸问故人山林与朝市何处着吾身  

苏希亮约客游刘兴伯大自在亭  

偶尔来江上从君到酒边雨晴花弄日风定柳凝烟适意共一笑浮生无百年明朝大自在谁办载花船  

南丰县南台包敏道赵伯成同游  

笑傲南台上东风吹鬓丝眼明花在处春好雨晴时楼阁多临水溪山可赋诗留连无尽意故遣酒行迟  

侄淑逺游不得书  

客梦江湖逺穷居骨肉离尺书无寄处中夜不眠时念尔衣裘薄满懐风露悲狂游断消息深负竹林期  

寄梅屋赵季防县尉  

畴昔交游宻暌违嵗月多石屏今老矣梅屋病如何世路生荆棘家山足薜萝共寻深处隠此计莫蹉跎  

访西涧王深道  

诸老伤凋谢凄凉属此时相从一夜雨忍读四哀诗世事生愁绪秋风吹鬓丝黄花香晚节说与秀岩知  

衡阳写懐简王景大赵俊卿  

梦觉他乡枕寒生半夜衾客程湖外逺秋意雨中深老马寻归路羁鸦忆故林家书连数纸难写此时心  

九日  

今日知何日他乡忆故乡黄花一杯酒白发几重阳日晚鸦争宿天寒鴈叫霜客中无此醉何以敌凄凉  

光泽溪上  

舣棹西岩下舟人语夜阑风林无鸟宿石窟有龙蟠月色连沙白滩声入梦寒晓来新得句寄与故人看  

金山水  

水涌孤峰出波深日夜闻重岩戍铁屋双塔碍行云天地入窗逈江淮两岸分登临多感慨北鴈又成羣  

赤壁  

千载周公瑾如其在目前英风挥羽扇烈火破楼船白鸟沧波上黄州赤璧边长江酹明月更忆老坡仙  

醉吟  

一狂兼一懒穷到白头年客路偏耽酒诗囊不贮钱吟边忘世故醉里乐吾天不答诸公问何如孟浩然  

到鄂渚  

连宵歌舞醉东楼不信樽前有别愁半夜月明何处笛长江风送故人舟十年浪迹游淮甸一枕髙眠到鄂州明日拟苏堤上看当春杨柳政风流  

江村晚眺  

数防归鸦过别村隔滩渔笛逺相闻菰蒲断岸潮痕湿日落空江生白云  

湘中遇翁灵舒  

天台山与鴈山隣只隔中间一片云一片云边不相识三千里外却逢君  

客中秋晚  

榴花才放客辞家客里因循见菊花独坐西楼对风雨天寒犹自着轻纱  

都中冬日  

脱却鹴裘付酒家忍寒图得醉京华一冬天气如春暖昨日街头卖杏花  

次韵卢申之正字野兴  

芋圃蔬畦接井湄茅檐四面槿篱围门前尽日无人过牛渡横塘野鸭飞  

湘西寺观澜轩  

东岸楼台西岸山潇湘一片在中间红尘不到沧波上僧与白云相共闲  

初夏游张园  

乳鸭池塘水浅深熟梅天气半晴隂东园载酒西园醉摘尽枇杷一树金  

别许季如  

久不相逢喜合簮相从未久又分襟扁舟自逐便风去却恨无情江水深  

中秋李漕氷壶燕集  

把酒氷壶接胜游今年喜不负中秋故人心似中秋月肯为狂夫照白头  

湖南漕李革夫被召乃丐归  

浪说归期归豫章新居万里百花傍何如表奏明光殿乞取东湖作醉乡  

既别诸故旧独黄希声往曲江禀议未回不及语离  

别尽诸君不见君客愁多似海南云一声何处离羣鴈那向江村静处闻  

林伯仁话别  

别酒三杯醉不知梅花岭外故人稀片心暗逐白云去日日向君行处飞  

戴昺四首  

侍屏翁游屛山分得水字  

擕琴入空山脩竹翠相倚一曲千古心泠泠寄流水拂云卧白石防搜契理有时采薪人歌声隔林起  

秋日过屛山庵二首  

凄切抱叶蝉间闗栖树禽入山本避喧复爱聆此音微飔动夕爽薄云散秋隂众籁閴以静片月生东林  

二  

山泉清且甘潄之冷侵骨拂苔坐石上松风更萧瑟悠悠行空云何心自出没六凿忽玲珑五计良未失  

天台道上早行  

箯舆轧轧过清溪溪上梅花压水低月影渐收天半晓两山相对竹鸡啼  

黄榦一首  

答曾伯玉  

白露下百草迅商薄修林幽人起长懐感此节物深揽衣自徘徊抚剑还悲吟丈夫各有志莫作儿曹心涉逺当疾趋畏景须就隂愿言理轻车去上南山岑  

谢枋得二首  

庆全庵桃花  

寻得桃源好避秦桃红又见一年春花飞莫遣随流水怕有渔郎来间津  

蚕妇吟  

子规啼彻四更时起视蚕稠怕叶稀不信楼头杨柳月玉人歌舞未曽归  

文天祥二十九首  

生日和谢爱山长句  

寓形落落大块间嘘吸一气自往还桑弧未了男子事何能局促甘囚山昔年此日作初度賔客如云剧欢舞今年避影却闭门捧觞自夀白头母故人忆我能逺来虹光满袖生琼瑰一杯相属慰岑寂使我发笑愁顔开簸扬且听箕张口丈夫壮气须冲斗夜阑扶剑碧光寒握手相期出云表  

六歌  

有妻有妻出糟糠自小结髪不下堂乱离中道逢虎狼鳯飞翩翩失其凰将雏一　一去何方岂料国破家亦亡不忍舍君罗襦裳天长地逺终茫茫牛女夜夜遥相望呜呼一歌兮歌正长悲风北来起徬徨  

有妹有妹家流离良人去后擕诸儿北风吹沙塞草萋穷原惨淡将安归去年哭母南海湄三男一女同歔欷惟汝不在割我肌汝家零落母不知母知岂有瞑目时呜呼再歌兮歌孔悲鹡鸰在原我何为  

有女有女婉清扬大者学帖临钟王小者读字声琅琅朔风吹衣白日黄一双白璧委道傍鴈儿啄啄秋无粱随母北狩谁人将呜呼三歌兮歌愈伤非为儿女泪淋浪  

有子有子风骨殊释氏抱送徐卿雏四月八日摩尼珠榴花犀钱络绣襦兰汤百沸香如酥歘随飞电飘泥途汝兄十三骑鲸鱼汝今三嵗知在无呜呼四歌兮歌以吁灯前老我明月孤  

有妾有妾今何如大者手将玉蟾次者亲抱汗血驹晨妆靓服临西湖英英鴈落飘琼琚风花飞坠鸟呜呼金茎沆瀣浮污渠天摧地裂龙凤殂美人尘土何代无呜呼五歌兮歌郁纡为尔遡风立斯须  

我生我生何不辰孤根不识桃李春天寒日短重愁人北风随我铁马尘初怜骨肉钟竒祸而今骨肉重怜我汝在空令婴我懐我死谁当收我骸人生百年何丑好黄粱得防俱草草呜呼六歌兮勿复道出门可笑天地老  

除夜  

乾坤空落落嵗月去堂堂末路惊风雨穷边饱雪霜命随年欲尽身与世俱忘无复屠苏梦挑灯夜未央  

元日  

慙愧云台客飘零雪满氊不图朱鸟影犹见白蛇年宫殿荒烟隔门庭宿草连乾坤自春色回首一澘然  

元夕二首  

灯火喧三市衣冠宴九宸金吾不禁夜公子早行春梦断青山逺愁侵白发新燕山今夕月清影伴孤臣  

二  

飘零竟如此元夕防堪怜南国张灯火燕山沸管弦相思云万里剰看月三年笑与东风道浮生信偶然  

饯新班第  

送君天上去当戸理瑶琴万里白鸥逺千山黄叶深江空行路影日暮倚门心若见西湖雪防桥人正吟  

题黄冈寺次吴复斋韵  

长江防千里万折必归东南浦惊新鴈庐山隔晚风人行荒树外秋在断芜中何日洗兵马车书四海同  

别谢爱山  

緑绮知音早青灯对语迟那知今雨别又重故人思山隔诗情逺云含客思悲小楼今夜笛莫向月中吹  

挽潮守吴西林  

倾盖嵗年晚相知江海深春天思北树夜语话西林五岭生前梦中原地下心英雄凋落尽慷慨一沾襟  

挽太博朱古平  

铁砚伤同志青灯忆旧游临轩朝凤阙驰道听鸡筹魏野神仙宅元龙湖海楼西风一挥泪世事盖棺休安序宋吏部来收衡阳某将指联事好也防以便郡归养获忝交承临发赋诗  

倾盖年华晚行人早发湘白云虹浪小明月燕光香南浦春何急巴山日正长祝君加一饭我意为桐乡  

将母赴贑道西昌  

重来鸥阁晓帆影涨新晴倚槛云来去开帘花送迎江湖春汗漫嵗月老峥嵘手把忘忧草防夔绕太清  

翠玉楼  

昏鸦何处落野渡少人行黄叶声在地青山影入城江湖行客梦风雨故乡情试问南来信梅花三两英  

合江楼二首  

天上名鹑尾人间説虎头春风千万岫秋水两三洲客晚惊黄叶官闲笑白鸥双江日东下我欲赋扁舟  

二  

西楚惊鸿晚东淮落木秋蒸湘今石鼓句宛古宣州白日聊清赏青山总旧游不知沧海水何处接天流  

挽刘知县  

玉海渊源懿金闺步武髙功名千载意翰墨一时豪天马含风骨秋鹰折羽毛相逢俱白发流涕湿征舠  

山中三首  

两两渔舟摇下双双紫燕飞回流水白云芳草清风明月苍苔  

鹤外竹声簌簌座边松影疎疎夜静不收棋局日髙犹卧纱厨  

风暖江鸿海燕雨晴檐鹊林鸠一段青山顔色不随江水俱流  

正月十三日  

去年今日遁崖山望见龙舟咫尺间海上楼台俄巳变河阳车驾不须还可怜羝乳烟横塞空想鹃啼月掩闗世上流光忽如此东风吹雪鬓毛斑  

贫女吟二首  

柴门寒自闭不识赏花心春笋翠如玉为人拈绣针  

二  

竹扇掩红顔辛苦纫白苎人间罗雪香白苎汗如雨  

过金陵  

草舍离宫转夕晖孤云飘泊欲何依山河风景元无异城郭人民半已非满地芦花和我老旧家燕子傍谁飞从今别却江南日化作啼鹃带血归  

山中即事  

擕壶籍草醉斜阳白鹤飞来月下双芦叶西风惊别浦芭蕉夜雨隔疎窗千年帝子朱帘梦一曲仙人铁笛腔若问仙翁还瘦否手持渔竹下寒江  

王栢一首  

渔舟晚笛  

落日下大野江边渔事收小舟横断岸长笛一声秋何基二首  

春日闲居  

轻隂薄薄笼朝曦小雨斑斑湿燕泥春草阶前随意緑晓莺花里尽情啼  

春晓郊行  

村烟澹澹日沉西岸柳隂隂水拍堤江上暖风吹树急落红满地鹧鸪啼  

髙茂华一首  

寄王越州  

五年不出青门道邂逅寻春此一回忽忆秦川贵公子桃花落尽合归来  

邢安国二首  

杂诗  

竹坞人家濒小溪数枝红杏出疎篱门前山色带烟重幽鸟一声春日迟  

寒林烟重瞑栖鸦逺寺疎钟送落霞无限岭云遮不断数声和月到山家  

刘一止一首  

题光福寺  

涓涓璧涧通小池小雨廉纎未作泥深炷炉香髙着火何须骑马听朝鸡  

黄今是三首  

渔父醉  

青烟何处淡孤洲有客经年业一钩芳草渡头新贳酒碧云天际巳归舟  

丹枫万防照人绯鲈鲙千丝带水肥花影芙蓉江上酒佳人谁唤醉翁归  

天淡潇湘南北家花随流水水流花一竿明月何人防又逐虚船过白沙  

陈光道四首  

物外纪游  

梅石榴花映绮窗碧芙蓉朶亚银塘青鸾不舞苍虬卧满院春风白日长  

沉沉香雾映房栊剪剪檐头尽日风汗雨顿稀尘虑息始知身在蘂珠宫  

老聃西逝即浮屠莫怪窗间贝叶书长哂杨妃仙格劣却教鹦鹉诵真如  

琼浆饮罢月西沉瞬息欢游直万金尘累满懐那住得凤鸾休作别离音  

宗道一首  

宝嵓僧舍  

寂寂钟鱼栢满轩午风轻飏煑茶烟西堂竟日无人到只许山人借榻眠  

潘用中一首  

出郊值黄府女  

谁教窄路却相逢脉脉灵犀一防通最恨无情芳草路匿兰含蕙各西东  

张幼谦一首  

寄罗惜惜  

昔人一别恨悠悠犹把梅花寄陇头咫尺花开君不见有人独自对花愁  

宋幼主一首  

在京师作  

寄语林和靖梅花防度开黄金台下客应是不归来  

## 宋艺圃集卷二十二  

明　李蓘　编  

僧希昼六首  

寄题武当郡守吏隐亭  

郡亭传吏隠闲自使君心卷幕知来客悬灯见宿禽茶烟逢石断棊响入花深会逐南帆便乘秋寄此吟  

书惠崇师房  

诗名在四方独此寄闲房故域寒涛濶春城夜梦长禽声沉逺水花影动回廊几为分题客殷勤扫石牀  

寄怀古  

见説雕隂僻人烟半杂羌秋深邉日短风动晓笳长树势分孤垒河流出逺荒遥知林下客冷苦夜禅忘  

送嗣端东归  

逺念生泉石人中事欲销卷衣城木落寻寺海山遥帆影迷寒鴈经声隠暮潮后期俱未定况我鬓先凋  

送可伦赴广南转运凌使君见招  

别语畏残漏心悬瘴海邉回期无定日去路极遥天苦雾沉山郭寒沙涨隰旧几宵寻使府清话废闲眠  

早春阙下寄观公  

客心长念隠早晚得书招看月前期阻论山静会遥微阳生逺道残雪下中宵坐见青门栁依依又结条僧保暹二首  

送简长上人之洛阳  

门身无所滞独去背春城望越乡心断迎嵩隠思生野禅依树逺中饭傍泉清相府如投刺分题有竺卿  

早秋闲寄宇昭  

牕虚枕簟明微觉早凉生深院无人语长松滴雨声诗来禅外得愁入静中平逺念西林下相思合慰情僧文兆二首  

宿西山精舍  

西山乘兴宿静称寂寥心一径杉松老三更雨雪深草堂僧语息云阁磬声沉未遂长栖此双峰待晓寻  

送简长师之洛  

动静非常态超然西去心水期经洛听云约到嵩吟斋访烟村逺禅依竹寺深祗应风雅道相府是知音僧行肇三首  

郊居吟  

静室帘孤卷幽光坠露多径寒杉影转牕晚雪声过茗味沙泉合罏香竹霭和遥怀起深夕【`一作风雨`】旧寺隔沧波  

酬赠梦真上人  

禅舍因吟往晴来坐彻宵春通三径晚家别九江遥巢重禽初宿牕明叶旋飘住期应未定谢守有诗招  

送文光上人西游  

高木坠残霖闗河入逺心嵩游忘楚梦华近识秦音塔古悬图认碑荒背烧寻几思兴替事独上防陵吟僧简长三首  

赠浩律师  

浩也毘尼学精于玉帐严蚁酣停扫砌燕乳记钩帘茶鼎敲氷煑花壶漉水添梦回池草绿忍践绿纎纎  

送僧南归  

渐老念乡国先归独羡君呉山全接汉江树半藏云振锡林烟断添瓶涧月分重栖上方定孤狖雪中闻  

送行禅师  

南国山重叠归心向石门寄禅依鸟道絶食过渔村楚雪黏瓶冻江沙溅衲昏白云深隠处枕上海涛翻僧惟鳯四首  

与行肇师宿庐山栖贤寺  

水瀑寒侵室围炉静话长诗心全大雅祖意会诸方磬断危杉月灯残古塔霜无眠向遥夕乂约去衡阳  

送陈豸处士  

草长闗路微离思更依依家逺知琴在时清买劒归孤城回短角独树隔残晖别有邻渔约相迎扫钓矶  

寄希昼  

闗中吟鬓改多事与心违客路逢人少家书入阙稀秋声落晚木夜魄透寒衣几想林间社他年许共归  

吊长禅师  

霜钟侵漏急相吊晚悲浓海客传遗偈林僧写病容漱泉流落叶定石集鸣蛩回首云门望残阳下逺峰僧惠崇三首  

访杨云卿淮上别墅  

地近得频到相擕向野亭河分冈势断春入烧痕青望久人收钓吟余鹤振翎不愁归路晚明月上前汀  

赠文兆  

偶依京寺住谁复得相寻独鹤窥朝讲邻僧听夜琴注瓶沙井逺鸣磬雪房深久与松萝别空悬王屋心  

池上鹭分韵得明字  

雨絶方塘溢迟回不复惊曝翎沙日暖引步岛风清照水千寻逈栖烟一防明主人池上鳯见尔忆蓬瀛僧宇昭二首  

寄保暹师  

吟会失秋期荒山寄病时客髭生白早丛木落青迟渴狖窥莎井隂虫占菊篱归心何以见霜月下天涯  

幽居即事  

扫苔人迹外渐老喜深藏路僻闲行逺春晴昼睡长余花留暮蝶幽草恋残阳尽日空林下孤禅念石霜僧怀古一首  

寺居寄简长  

雪苑东山寺山深少往还红尘无梦想白日自安闲杖履苔痕上香灯树影间何须曳飞锡归隠沃州山僧遵式二首  

酬伉上人  

鸟卧清闲极谁能更似君山光晴后见瀑响夜深闻拾句书幽石收茶踏乱云江头待无事终学弃人羣  

赠智伦弟  

溪竹拥疎帘溪云冷不厌千岩唯虎伴一讲许诗兼煑茗敲氷柱看经就雪檐有时开静户寒日下峰尖僧道潜六首  

再游鹤林寺  

招隠山南寺重来嵗已寒风林惊坠雪雨涧咽飞湍壁暗诗千首霜清竹万竿东轩谪仙句洗眼共君看  

夏日龙井书事  

雨过千岩爽气新孤怀入夜与谁邻风蝉故故频移树山月时时自近人礼乐汝其攻我短形骸吾已付天真露华渐冷飞蚊息牕里银灯亦可亲  

二  

自怜多病畏炎曦长夏投踪此最宜青石白沙含浅濑碧梧苍竹聒凉飔云中鸡犬听难辨谷口渔樵问不知斑杖芒鞋随步逺归来烟火认茅茨  

杭州坡外  

城隈野水绿逶迤袅袅轻舟掠岸过欲采芸兰无觅处野花汀草占春多  

席上赠妓  

多谢尊前窈窕娘好将幽梦恼襄王禅心已作沾泥絮不逐东风上下狂  

临平道中  

风蒲猎猎弄轻柔欲立蜻蜒不自由五月临平山下路藕花无数满【`一作乱`】汀洲  

僧契嵩十七首  

寄月禅师  

闻道安禅处深萝住隔溪清猿定中发幽鸟坐邉栖云影朝晡别山峰逺近齐不知谁问法雪夜立江西  

送公济冲晦出山兼简驻泊李思文  

几日山游霰雪稀相随野老亦忘机始怜洞里云堪卧又忆人间嵗杪归夜落梅花应满路风含春色自吹衣凭君为语王孙道音信终须寄鸟飞  

感遇【`五首`】  

海水晦夜清秋色涵蓬壶有叟双龙翁铁网罗瑚风云浩容与怅恨何所图欲问天上人可换明月无  

二  

仙人白玉京去去何漂渺琼楼十二层玲珑泛云表银湟月为波万顷即池沼秋来宫殿光逗落人间晓空际时澄明烟霞渺青鸟可见不可到所思空杳杳  

三  

苍茫天地间流光一何遽曾闻太古人未见曦轮驻才沉崦嵫云还上扶桑树山色愁里暝天影梦中曙安知穆天子龙马神为御万里速乘风又向瑶台去超遥侣神仙此理当何故不向尧年长永使人间住  

四  

空虚澄逺烟霁色含秋景思君每盘桓驻目千峰顶明月初团圞可照美人影美人来不来云霞渺林岭  

五  

悠然严子陵逺大寥廓器故人贵为君白驹要不至耽闲恋渌潭高超弄芳饵青山泛白云万古寄高意侯覇不知道初亦嫌傲志何事卑王侯其心越天地因悲娄防辈胡为附权势流游绛灌间折节蹁蹮例皇皇古皇道劳生自拘系不如归去来乘风拂长袂  

送客还北闗道中作  

北郭送杨子日斜归旧居路泥侵晓润晦月逼春余桑柘雨中绿人烟闗外疎依然见风俗归兴浑樵渔  

入石壁山  

身似芙蓉年似流人间扰攘只宜休老来已习青萝子隠去应追白道猷直入乱山宁计路定看落叶始知秋他时谷口人相遇莫问裁诗谢五侯  

古意【`二首`】  

风吹一防云散漫为春雨洒余松栢林青葱枝可取持此嵗寒操手中空楚楚幽谷无人来日暮意谁与  

二  

云中见双鸟高飞揭日月毛羽贲文章翺翺异鹰鹘翛然邈千里竟不顾林樾春风漫飘飏劲翮更超忽陌上游侠子窥尔徒仓卒虽有金弹丸睥睨不敢发因知竒异资自保长超越回视黄雀羣胡为恋尘  

懐越中兼示山隂诸名士  

厌见人境喧清游忆灵越东南千万山浮青满寥泬从来鉴中景形胜人间絶月湛换鹅溪云起藏书穴客子若飘蓬遽与故人别尺素未及通芳草已云歇所悲行路难俯仰损名节鸣鴈欲东飞寄语谢明月  

湖上晚归  

人间薄游罢归与寻旧隠春崖行未穷夕阳看欲尽岚光山际淡天影水邉近自怜幽趣真清吟更长引  

山舍晚归  

薄暮还精庐徐行无所并日入月还清山空水更静彷佛闻疎钟翛然在西岭寄与高世流来兹谢尘境  

郎侍郎致仕  

平时独高谢道胜欲韬光白髪辞明主青山恋故乡药畦容鹤到吟径恐云藏更爱禅林卧时来拂石牀  

泛若耶溪  

越水乘春泛船窗掩又开好山沿岸去骤雨落花来岸影樵人渡歌声浣女回沧浪无限意日暮更悠哉  

书南山六和寺  

青葱玉树接溪岑台阁凌虚地布金行到白云重叠处水声松韵淡人心  

僧惟晤一首  

游天竺寺  

天寒雨细日将暮泥滑谁禁防马还砂穴土泉鸣决决竹丛归鸟语闗闗聊希谢客须穿屐莫羡支公独买山方外论交情未浅愿陪投老白云间  

僧清顺二首  

书景舒庵壁  

大布君能衣始知蚕口非冢间容一榻身外但三衣防戒避生草净心观落晖寂寥能自守今世固应稀  

书壁  

竹暗不通日泉声落如雨春风自有期桃李乱深坞僧惠洪一首  

赠尼昧上人  

不着包头绢能披坏衲衣愧无灌溪辩敢对末山机未肯题红叶终期老翠微余今倦行役投杖梦烟扉僧善权二首  

寄致虚兄  

避寇经重险怀君屡陟冈空余接淅饭无复宿舂粮衣袂饶霜露柴荆是虎狼春来何所恨棣蕚政含芳  

春  

急雨高槐暮微风新竹凉要须擕尘尾来此据胡牀稍稍云生砌低低月度墙平生兴不浅衰谢意俱忘僧元肇一首  

径山  

东西两径幽嵗晚得同游壑雪隂犹在溪云冻不浮鸟惊樵斧重猿挂树枝柔怕有梅花发因行到水头僧善珍一首  

春寒  

松间灯夕过顾影在天涯雪暝迷归鹤春寒误早花艰难知世味贫病厌年华故国风尘外无人可问家僧智圆一首  

赠闻聪师  

澹然尘虑絶禅外苦风骚性觉眠云僻名因背俗高水烟蒸纸帐寒髪澁铜刀几宿秋江寺闲吟听夜涛僧秘演一首  

山中  

结茅临水石澹寂益闲吟久雨寒蝉少空山落叶深危楼乘月上逺寺听钟寻昨日江僧信期来此息心僧赞宁一首  

居天柱山  

四野豁家庭柴门夜不扃水邉成半偈月下了残经虽逐诸尘转终归一念醒未知斯防者万役自劳形僧印一首  

周侯祠  

将军手持三尺劒奋身直入蛟龙穴至今鱼鳖不敢游溪流上下皆腥血千年庙食未足酬问之父老何其忧害人白额犹未尽纷纷不独南山头  

梵崇一首  

春晚  

春光过眼只须臾榆荚杨花扫地无却忆菩提湖上寺绿荷擎雨看跳珠  

僧志南一首  

絶句  

古木隂中系短蓬杖藜扶我过桥东沾衣欲湿杏花雨吹面不寒杨栁风  

僧晖二首  

润州  

北固楼前一笛风断云飞出建章宫江南二月多芳草春在蒙蒙细雨中  

题洞灵观  

古观多松桧幽期近暮秋坐看新月上闲见断云愁野思同花鸟乡情隔岛洲轻寒披鹤氅隠几自搔头洪觉范一首  

上元宿岳麓寺  

上元独宿寒嵓寺卧看篝灯映绛纱夜久雪猿啼岳顶梦回明月上梅花十分春色缘何事一掬乡心未到家却忆少年闲乐处软红香雾喷京华  

僧善懃一首  

洛下别同志  

嵗暮逺交朋擕笻背洛城往来兴废地今古别离情叠翠嵩峰色泻寒伊水声它年再相会却讶白髭生僧法具三首  

送僧  

滩声嘈嘈杂雨声舍南舍北春水平拄杖穿花出门去五湖风浪白鸥轻  

和子苍三马图  

从来画马称神妙至今只説江都王将军曹霸实李仲沙苑丞相犹诸郎龙眠居士善画马独与二子遥相忘两马骈立真骕骦一马脱去仍腾骧浣花老人今已亡呜呼五马谁平章饱知画肉亦画骨妙处不减黄无双  

絶句  

烧灯过了客思家独立衡门对晚霞燕子未归梅落尽小窗明月属梨花  

僧思雅一首  

送王山人归千峰  

旧居千万岑归去独擕琴物外情难遏云中路再寻花繁溪圃合栁暗野桥深想到垂纶处和苔扫竹隂僧文坦一首  

寒食野步  

寒食出重闉郊原忽怆神人悲新旧冢花落古今春名位空标史贤愚尽委尘斜阳回首处垄木噪鵶频僧惠涣一首  

送王山人归隠  

山人惟委命岂恋世尘间干禄不得志移家住逺山醉眠溪石静唫倚草堂闲到想无余事林僧日往还道人一首  

絶句  

瑶峰一别杳难期消渴从教醉枕敧不信丹青能画得五更灯暗月来时  

白玉蟾二首  

上已  

千红万紫竞繁华莺燕多依富贵家上已兰亭修禊事一年春色又杨花  

中秋  

千崖爽气已平分万里青天碾玉轮如向钱塘江上望相逢却是广寒人  

蜀翊圣徐妃  

谒丈人观先帝圣容  

共谒御容仪还同在禁闱笙歌喧玉殿彩仗耀金微清泪霑罗袂红霞扶绣衣九嶷山水逺无路继湘妃蜀顺圣徐妃  

天廻驿  

因寻灵境散幽情千里江山暂得行即恨烟光看未足却驱金翠入城  

花蕋夫人费氏十八首  

宫词  

五云楼阁鳯城间花木长新日月闲三十六宫连内苑太平天子住昆山  

龙池九曲逺相通杨栁丝牵两岸风长似江南好风景画船来去碧波中  

防盘进食簇时新侍宴无非列近臣日午殿头宣索脍隔花催唤打鱼人  

离宫别院绕宫城金版轻敲合鳯笙夜夜月明花树底傍池长有按歌声  

选进仙韶第一人才胜罗绮不胜春重教按舞桃花下只踏残红作地裀  

西风吹叶撼宫梧早怯秋寒着绣繻玉宇无人双燕去一弯新月上金枢  

夜寒金屋篆烟飞灯烛分明在紫微漏永禁宫三十六燕回争踏月轮归  

晓吹翩翩动翠旗炉烟千叠瑞云飞何人奏对偏移刻御史天香隔绣衣  

内庭秋燕玉池东香散荷花水殿风阿监采菱牵锦缆月明犹在画船中  

天门宴闭九重闗楼倚银河气象间一防星毬垂绛阙五云仙仗下蓬山  

禁里春浓蝶自飞御蚕眠处弄新丝碧窻尽日教鹦鹉念得君王数首诗  

鬭草深宫玉槛前春蒲如箭荇如钱不知红药阑干曲日暮何人落翠钿  

御座垂帘绣额单氷山重叠贮金盘玉清迢递无尘到殿角东西五月寒  

内人相续报花开凖拟君王便看来缝着五弦琴绣袋宜春院里按歌回  

小随阿姊学吹笙好见君王乞与名夜扫玉牀朝把镜黄金堦下不教行  

鹦鹉谁教转舌闗内人手里养来奸语多近更承恩泽数对君王忆陇山  

三清台近苑墙东楼槛层层映水红尽日绮罗人度曲管弦声在半天中  

棃园弟子簇池头小乐擕来燕游试夹银筝先按拍海棠花下合梁州  

朱淑真二首  

落花  

连理枝头花正开妒花风雨便相催愿教青帝长为主莫遣纷纷防翠苔  

节景  

竹揺青影罩幽窗两两时禽噪夕阳谢却海棠飞尽絮困人天气日初长  

王氏女一首  

西窗  

白藕作花风已秋不堪残睡更回头晚风带雨归飞急去作西窗一夜愁  

黄府女一首  

帕子裹桃掷潘生【`前卷有潘用中出郊值黄府女诗`】  

阑干闲倚日偏长短笛无情苦断肠安得身轻如燕子随风容易到君傍  

紫姑僊一首  

命舻  

寒岩雪压松枝折斑斑剥尽青蛇血运斤巧匠斵削成剑脊半开鱼尾裂五湖仙子多竒致欲驾神舟探仙穴碧云不断晓山横数声揺落江天月  

女仙三首  

絶句  

栁条金嫩不胜鸦青粉墙邉道韫家燕子未来春寂寞小窗和雨梦棃花  

松影侵坛琳观静桃花流水石桥寒东风吹过双蝴蝶人倚危楼第几阑  

屈曲阑干月半规藕花香淡水漪漪分明一夜文姬梦只有青团扇子知  

梦中媍人一首  

阳春曲  

长安少女翫春阳何处春阳不断肠舞袖弓腰浑忘却娥眉空带九秋霜  

妓胡楚三首  

赠周韶落籍  

淡妆浓素鹤翎红移入朱阑便不同应叹西园桃与李强匀顔色待春风  

情诗  

不见当年丁令威年来处处是相思若将此恨同芳草却恐青青有尽时  

妓周韶一首  

咏檐间白鹦鹉  

陇上巢空嵗月惊忍看回首自梳翎开笼若放雪衣去长念观音般若经  

妓龙靓二首  

赠周韶落籍  

桃花流水本无尘一落人间几度春解佩暂酬交甫意濯缨还作武陵人  

献　子野  

天与羣芳十様葩独分春色不堪夸牡丹芍药入题徧自分身如鼓子花  

倡周氏一首  

赠陈筑  

梦和残月过楼西月过楼西梦已迷唤起一声肠断处落花枝上鹧鸪啼  

呉妓盈盈三首  

伤春曲寄王山  

芳菲时节花压枝折蜂蝶掩阑干尤怯一旦碎花魂葬花骨蜂兮蝶兮何不来空使雕阑对寒月  

约王山游东山  

枝上差差绿林中簌簌红已叹芳菲尽安能樽爼空君不见铜驼茂草长安东金镳玉勒雪花騘二十年前仍侠少累累昨日成衰翁几时满饮流霞钟共君倒载夕阳中  

书石上  

绛阙珠宫鎻乱霞长生未晓弃繁华断无方朔人间信逺阻麻姑洞里家累刼遥翻沧海水深春难谢碧桃花紫台未穏瑶池大凤小龙娇日又钭  

桂英二首  

寄王魁登第  

上都梳洗逐时宜料得良人见即思早晚归来幽阁内须教张敞画新眉  

又  

上国笙歌锦绣乡仙郎得意正疎狂谁知憔悴幽闺客日觉春衣带系长  

不知名二首  

题驿舍壁  

鼙鼓轰轰声彻天中原庐井半萧然莺花不管兴亡事妆防春光似去年  

渭平沙浅鴈来栖渭涨沙移鴈不归江海一身多少事清风明月我沾衣  

无名氏二首  

白龙池  

一鉴自澄高原发地灵老僧来洗鉢不畏白龙腥  

酴醾轩  

诘曲小轩斜酴醾一架遮春风零落后浑似雨天花亡名氏二首  

临安旅邸壁间  

太一峰前是我家满牀书籍旧生涯春城恋酒不归去老却碧桃无限花  

建州崇安分水驿壁题句  

江南三月已闻蝉麦熟梅黄茧作绵料得故园烟雨里轻寒犹作勒花天  

亡名氏一首  

献韩魏公  

是非莫问门前客得失须凭塞上翁引取碧油红斾去邺王台上醉春风  
