---
title: 第3部分
index: true
icon: editor
order: 3
category:
  - 诗藏
  - 诗集
  - 古诗镜 唐诗镜
tag:
  - 钦定四库全书
  - 集部八
  - 总集类
  - 陆时雍
  - 明
---

## 古诗镜卷三十二  

明　陆时雍　编  

歌谣第三  

魏  

行者歌  

【`王子年拾遗记曰文帝所爱美人薛灵芸常山人也年十五容貎絶世咸煕中文帝选良家子女以入六宫常山太守习谷以千金寳赂聘之以献至京师帝以文车十乘迎之道侧烧石叶之香未至数十里膏烛之光相续不灭车徒咽路尘起蔽扵星月又筑土为台基高三十丈列烛扵台下逺望如列星之坠地又扵大道之旁一里一铜表高五尺以志里数故行者歌曰`】  

青槐夹道多尘埃龙楼鳯阙望崔嵬清风细雨杂香来土上出金火照台【`此七字是妖辞也铜表志道是土上出金之义以烛置台下则火在土下之义汉火徳王魏土德王火伏而土兴土上岀金是魏灭而晋兴之兆晋以金王也`】  

呉  

孙皓【`字元宗一名彭祖大皇帝孙也景帝崩皓嗣位为晋所灭封归命侯`】  

尔汝歌  

【`世説新语曰晋武帝问孙皓闻南人好作尔汝歌颇能为不皓正饮酒因举觞劝帝歌云云帝悔之`】  

昔与汝为邻今与汝为臣上汝一杯酒令汝夀万春晋  

束晳歌  

【`晋书曰束晳阳平元城人太康中郡界大旱晳为邑人请雨三日而雨注众为晳作歌`】  

束先生通神明请天三日甘雨零我黍以育我稷以生何以醻之报束长生  

襄阳儿童歌  

【`晋书曰山简字季伦永嘉初为南征将军出镇襄阳于时四方宼乱朝野危惧简优游卒嵗惟酒是耽诸习氏者荆土豪族有佳园池简毎出嬉游多之池上置酒輙醉名之曰高阳池时有儿童歌曰`】  

山公岀何许往至高阳池日夕倒载归酩酊无所知时时能骑马倒着白接防举鞭问葛彊何如并州儿【`彊家在并州简爱将也`】  

郄王歌  

【`世説曰郄超王珣并以俊才为桓大司马所眷珣为主簿超为记室参军超为人多须珣形状短小时人为之歌曰`】  

髯参军短主簿能令公喜能令公怒  

麴游歌  

【`晋书曰麴允金城人也与游氏世为豪族西州为之语曰`】  

麴与游牛羊不数头南开朱门北望青楼  

陇上歌  

【`晋书载记曰刘曜围陈安于陇城安败南走陕中曜使将军平先丘中伯率劲骑追安安与壮士十余骑扵陕中格战安左手奋七尺大刀右手执丈八蛇矛近交则刀矛俱发辄害五六逺则双带鞬服左右驰射而走平先亦壮健絶人与安搏战三交夺其蛇矛而退遂追斩于涧曲安善扵抚绥吉凶夷险与众同之及其死陇上为之歌曜闻而嘉伤命乐府歌之`】  

陇上壮士有陈安躯干虽小腹中寛爱养将士同心肝防骢文马鐡鍜鞍七尺大刀奋如湍丈八蛇矛左右盘十荡十决无当前战始三交失蛇矛弃我防骢窜岩幽为我外援而悬头西流之水东流河一去不还奈子何  

苻坚时长安歌  

【`晋书载记曰苻坚既灭燕慕容冲姊为清河公主年十四有殊色坚纳之宠冠后庭冲年十二亦有龙阳之姿坚又幸之姊弟専宠宫人莫进长安歌之咸惧为乱王猛切谏坚乃岀冲后竟为冲所败`】  

一雌复一雄双飞入紫宫  

淫豫歌  

【`古今乐录曰晋宋以后有淫预歌郦道元水经注曰白帝山城水门之西江中有孤石名淫豫石水冬岀二十余丈夏则没不见裁岀为江水东迳广溪峡乃三峡之首也峡中有瞿塘黄龛二滩夏水囘复沿泝所忌国史补曰蜀之三峡最号峻急四月五月尤险故行者歌之淫或作艳预或作豫`】  

灎预大如马瞿塘不可下  

灎预大如牛瞿塘不可流  

同前  

灎预大如襆瞿塘不可触金沙浮转多桂浦忌经过  

巴东三峡歌二首  

【`郦道元水经注曰巴东三峡谓广溪峡巫峡西陵峡也三峡七百里中两岸连山畧无阙处重岩叠嶂隠蔽天日非亭午夜分不见日月宜都山川记曰自黄牛滩东入西陵界至峡口一百许里山水纡曲林木高茂猿鸣至清山谷传响泠泠不絶行者闻之莫不懐土故渔者歌曰`】  

巴东三峡巫峡长猿鸣三声泪沾裳  

巴东三峡猿鸣悲猿鸣三声泪沾衣  

三峡谣  

【`水经注曰峡中有滩名曰黄牛滩南岸重岭叠起最外高崖间有色如人负刀牵牛人黑牛黄成就分明既人迹所絶莫得防焉此岩既高加江湍纡廻虽途迳信宿犹望见此物故行者谣云云言水路行深廻望如一矣`】  

朝见黄牛暮见黄牛三朝三暮黄牛如故  

蜀人谣二首  

【`晋书曰罗尚字敬之一名仲太康末为荆州刺史及赵廞反于蜀乃假尚节为平西将军益州刺史尚性贪少断蜀人谣曰`】  

尚之所爱非邪则佞尚之所憎非忠则正富拟鲁卫家成市里贪如豺狼无复极巳  

蜀贼尚可罗尚杀我  

恵帝元康中京洛童谣二首  

【`晋书五行志曰恵帝元康中京洛童谣南风贾后字也白晋行也沙门太子小字也鲁贾谧国也言贾后将与谧为乱以危太子而赵王因衅咀嚼豪贤以成篡夺也按贾后传有此谣云南风烈烈吹黄沙遥望鲁国郁嵯峨前至三月灭汝家与五行志所载不同其后贾谧既诛贾后防亦废死宋书五行志曰是时愍懐颇失众望卒以废黜不得其死焉`】  

南风起兮吹白沙遥望鲁国何嵯峨千嵗髑髅生齿牙  

恵帝大安中童谣  

【`晋书五行志曰晋恵帝大安中童谣其后中原大乱宗藩多絶唯琅琊汝南西阳南顿彭城同至江东而元帝嗣统矣`】  

五马浮渡江一马化为龙  

元康中洛中童谣  

【`晋书五行志曰晋元康中赵王伦既簒洛中有童谣数月而齐王成都河间义兵同会诛伦按成都西藩而在邺故曰虎从北来齐东藩而在许故曰龙从南来河间水区而在关中故曰水从西来齐留辅政居扵宫西有无君之心故曰登城看也`】  

虎从北来鼻头汗龙从南来登城看水从西来河灌灌  

安帝元兴初童谣  

【`宋书五行志曰晋桓既簒有此童谣及败走至江陵五月中诛如其期焉按帝纪桓簒位在安帝元兴三年十二月也`】  

草生及马腹鸟啄桓目  

安帝义煕初童谣  

【`晋书五行志曰安帝义煕初童谣时官养卢龙宠以金紫奉以名州养之已极而龙不能懐我好音举兵内伐遂成讐敌也及败斩伐其党如草木之成积焉按列传卢循小字元龙元兴二年寇广州逐刺史吴隠自摄州事号平南将军安帝乃假循征虏将军广州刺史义熈中刘裕破循于豫章循走交州为刺史杜慧度所杀`】  

官家养芦花成荻芦生不止自成积  

姑臧谣  

【`晋书曰张骏寔之子茂卒骏嗣位大都督大将军凉州牧西平公骏之立也姑臧谣云云至是而收复河南之地`】  

鸿从南来雀不惊谁谓孤雏尾翅生高举六翮鳯凰鸣  

苻坚时长安謡  

【`晋书曰秦之未乱也长安謡云云秦人呼鲜卑为白虏慕容垂之起扵关东嵗在癸未`】  

长鞘马鞭击左股太嵗南行当复【`一作避`】虏  

朔马謡  

【`晋书曰孝武太元十四年苻坚故将吕光僣即三河王位光徙西海郡人扵诸郡至是谣云云顷之遂相扇动复徙之扵西河`】  

朔马心何悲念旧中心劳燕雀何徘徊意欲还故巢  

二梁  

【`崔鸿前秦录曰梁谠字伯言博学有隽才与弟熈俱以文藻清丽见重一时人为之语曰`】  

关东堂堂二申两房未若二梁瓌我绮章  

五龙一门  

【`崔鸿前凉录曰辛攀字懐逺陇西狄道人父爽尚书郎兄鉴旷弟寳迅皆以才识知名秦雍为之语曰`】  

五龙一门金友玉昆  

宋人歌  

【`檀道济宋之良将有威名为敌所畏宋主疑而杀之时人哀而作歌`】  

可怜白浮鸠枉杀檀江州  

宋时谣  

【`南史曰宋时用人乖实有谣云`】  

上车不落为著作体中何如作秘书  

二王谣  

【`南史云宋徳既衰齐高帝辅政朝野之人情懐彼此吏部尚书王延之尚书令王僧防中立无所去就时人语曰`】  

二王居平不送不迎  

齐  

永元中童谣  

【`齐五行志曰永元中童谣云云识者解云陈显达属猪崔慧景属马非也东昏侯属猪马子未详梁王属龙萧颖胄属虎崔慧景攻台顿广莫门死时年六十三乌集传舍即所谓瞻乌爰止于谁之屋三八二十四起建元元年至中兴二年二十四年也摧折景阳楼亦高台倾之意也言天将去乃徳也`】  

野猪虽嗃嗃马子空闾渠不知龙与虎饮食江南墟七九六十三广莫人无余乌集传舍头今汝得寛休但看三八后摧折景阳楼  

都人歌  

【`南史曰永明末都下人士盛为文章谈义皆凑竟陵西邸刘绘为后进领袖时张融言辞辨捷周颙弥为清绮而绘音采不赡丽雅有风则时人为之语云云言绘处二人间也`】  

三人共宅夹清漳张南周北刘中央  

南州歌  

【`南史曰江革为浔阳太守清严为属城所惮正直自居不与典籖赵道智坐道智还都啓事诬奏革堕事好酒以琅琊王昙总代为行事南州士庶为之语曰`】  

故人不道智新人佞散骑莫知度不度新人不如故  

敕勒歌  

敕勒川阴山下天似穹庐笼葢四野天苍苍野茫茫风吹草低见牛羊  

梁  

瞿塘行人歌  

【`南史曰庾子舆新野人有孝性丁母忧哀至辄呕血父卒扵蜀子舆哀痛将絶奉防还乡秋水犹壮巴东有淫预石高岀二十许丈及秋至则才如见次有瞿塘大滩行旅忌之部伍至此石犹不见子舆抚心长叫其夜五更水忽退减安流南下及渡水复旧行人为之语曰`】  

淫预如襆本不通瞿塘水退为庾公  

陈  

江东谣  

【`隋书五行志曰陈初有童谣其后陈主果为韩摛所败摛本名擒虎黄班之谓也破建康之始复乘青骢马往反时节皆应`】  

黄斑青骢马发自夀阳涘来时冬气末去日春风始  

陈初童谣  

御路种竹篠萧萧已复起合盘贮蓬块无复扬尘已北魏  

杨白花  

【`梁书曰杨华武都仇池人少有勇力容貌雄伟魏胡太后逼通之华惧及祸乃率其部曲降梁胡太后追思之不能已为作杨白华歌使宫人连臂蹋足歌之声甚凄惋南史曰杨华本名白花奔梁后名华魏名将大眼之子`】  

阳春二三月杨栁齐作花春风一夜入闺闼杨花飘荡落南家含情岀户脚无力拾得杨花泪沾臆秋去春还双燕子愿衔杨花入窠里  

咸阳王歌  

【`北史曰后魏景明中咸阳王禧谋逆伏诛后宫人为之歌其歌遂流扵江表北人之在南者闻管奏之莫不洒泣`】  

可怜咸阳王奈何作事误金牀玉几不能眠夜踏霜与露洛水湛湛弥岸长行人那得渡  

东魏童谣  

【`魏纪曰孝武帝既入关渤海王高欢议立清河王子善见以奉明帝之后是为孝静皇帝迁都扵邺为东魏自是军国政务皆归相府先是童谣云云按青雀子谓静帝实清河王之世子鹦鹉谓齐神武即高欢也后竟为齐所灭`】  

可怜青雀子飞来邺城里羽翮垂欲成化作鹦鹉子  

李谧歌  

【`北史曰李谧少好学周览百氏初师事小学博士孔璠数年后璠还就谧请业同门生为之语曰`】  

青成蓝蓝谢青师何常在明经  

北周  

周初童谣  

【`隋书五行志曰周初有童谣按静帝隋氏之甥既逊位而崩诸舅强盛`】  

白杨树头金鸡鸣祗有阿舅无外甥  

玉浆泉谣  

【`隋书曰豆卢勣周武帝时为渭州刺史有恵政华夷悦服大致祥瑞鸟防山俗呼为高武陇其山絶壁千寻由来乏水诸羌苦之勣马足所践忽飞泉涌岀有白乌翔止防前乳子而后去民为之谣后因号其泉曰玉浆泉`】  

我有丹阳山岀玉浆济我人夷神乌来翔  

隋  

鳯艒歌  

【`广五行志曰隋焬帝三月三日江上作鳯艒歌乃唐兴之兆`】  

三月三日向江头正见鲤鱼波上游意欲垂钩往撩取恐是蛟龙还复休  

迷楼宫人歌  

【`迷楼记曰大业九年帝将再幸江都有迷楼宫人夜歌云`】  

河南杨栁树河北李花荣杨花飞去去何处李花结果自然成  

【`帝闻其歌披衣起聴召宫女问之云孰使汝歌也汝自为之邪宫女曰臣有弟在民间曰道途儿童多唱此帝黙然乆之曰天启之也因索酒自歌云云后帝幸江都唐帝起兵入京焚迷楼火经月不灭`】  

宫木隂浓燕子飞兴衰自古漫成悲他日迷楼更好景宫中吐艶变红辉  

长白山歌  

【`北史曰来整荣国公护儿之子也尤骁勇善抚御讨击羣贼所向皆捷诸贼歌之`】  

长白山头百战场十十五五把长鎗不畏官军十万众只怕荣公第六郎  

大业中童谣  

【`隋书五行志曰焬帝大业中童谣其后李宻坐杨感之逆为吏所拘在路逃叛潜结羣盗自阳城山而来袭破洛口仓后复屯兵苑内莫浪语宻也宇文化及自号许国寻亦破灭谁道许者盖惊疑之辞也`】  

桃李子鸿鹄绕阳山宛转花林里莫浪语谁道许  

送别诗  

杨栁青青着地垂杨花漫漫搅天飞栁条折尽花飞尽借问行人归不归【`崔琼东虚记云此诗作扵大业末年实指焬帝廵游无度缙绅瘁怳已甚下逮闾阎而佞人曲士播弄威福欺君上以取荣贵上二句尽之又谓民财穷窘至是方有五子之歌之忧而望其返国也`】  

挽舟者歌  

【`海山记曰焬帝御龙舟夜半闻歌者甚悲帝遣人求之不得`】  

我儿征辽东饿死青山下今我挽龙舟又困隋隄道方今天下饥路粮无些小前去三十程此身安可保寒骨枕荒沙幽魂泣烟草悲损门内妻望断吾家老安得义勇儿烂此无主尸引其孤魂囘负其白骨归  

## 古诗镜卷三十三  

明　陆时雍　编  

乐章第一  

汉  

唐山夫人  

安世房中歌  

【`汉书礼乐志曰汉房中祠乐高祖唐山夫人所作也周有房中乐至秦改名曰夀人凡乐乐其所生礼不忘其本高祖乐楚声故房中乐楚声也孝恵二年使乐府令夏侯寛备其箫管更名安世乐`】  

大孝备矣休徳昭清高张四县【`音悬`】乐宫庭芬树羽林云景杳防金支秀华庶旄翠旌  

七始华始肃倡和声神来晏娭【`嬉`】庶防是听粥粥音送细齐【`侧皆反`】人情忽乘青煕事备成清思聈聈经纬防防  

我定厯数人告其心敇身齐戒施敎申申乃立祖庙敬明尊亲大矣孝煕四极爰轃  

王侯秉徳其邻翼翼显明昭式清明鬯矣皇帝孝徳竟全大功抚安四极  

海内有奸纷乱东北诏抚成师武臣承徳行乐交逆箫勺羣慝肃为济哉葢定燕国  

大海荡荡水所归高贤愉愉民所懐太山崔百卉殖民何贵贵有徳  

安其所乐终产乐终产世继绪飞龙秋游上天高贤愉乐民人  

丰草葽女罗施善何如谁能囘大莫大成教徳长莫长被无极  

靁震震电耀耀明徳乡治本约治本约泽大加被宠咸相保徳施大世曼夀  

都荔遂芳窅窊桂华孝奏天仪若日月光乘四龙囘驰北行羽旄殷盛芬哉芒芒孝道随世我署文章【`桂华`】冯冯翼翼承天之则吾易乆逺烛明四极慈恵所爱美若休徳杳杳防防克绰永福【`美芳　刘奉世曰桂华美芳皆二诗章名本侧注在前篇之未传写之误遂以冠后后词无美芳亦当作美若`】  

硙硙即即师象山则呜呼孝哉案抚戎国蛮夷竭欢象来致福兼临是爱终无兵革  

嘉荐芳矣告灵飨矣告灵既飨徳音孔臧惟徳之臧建侯之常承【`一作永`】保天休令问不忘  

皇皇鸿明荡侯休徳嘉承天和伊乐厥福在乐不荒惟民之则浚则师徳下民咸殖令问在旧孔容翼翼【`汉书自浚则以下别为一章今从乐府`】  

孔容之常承帝之明下民之乐子孙保光承顺温良受帝之光嘉荐令芳寿考不忘  

承帝明徳师象山则云施称民永受厥福承容之常承帝之明下民安乐受福无疆  

【`房中歌不沿雅颂典则靡丽相杂而成以之视封禅颂则荘视郊祀歌则轨矣`】  

郊祀歌十九首  

【`汉书礼乐志曰武帝定郊祀之礼祠太乙扵甘泉祭后土扵汾隂乃立乐府采诗夜诵有赵代秦楚之讴以李延年为协律都尉多举司马相如等数十人造为诗赋略论律吕以合八音之调作十九章之歌以正月上辛用事甘泉圜丘使童男女七十人歌之其余廵狩福应之事不序郊庙故弗论今汉郊庙诗歌未有祖宗之事八音调均又不协于钟律时新得神马因次为歌汲黯曰王者作乐上以承祖宗下以化兆民今陛下得马诗以为歌协扵宗庙光帝百姓岂能知其音耶观黯之言则是歌宗庙亦用之矣然其辞亦多难晓云`】  

练时日  

练时日侯有望膋萧延四方九重开灵之斿垂恵恩鸿祜【`音怙`】休灵之车结云驾飞龙羽旄纷灵之下若风马左苍龙右白虎灵之来神哉沛先以雨般【`与班同`】裔裔灵之至庆隂隂相放震澹心灵已坐五音饬虞至旦承灵亿牲茧栗粢盛香尊桂酒賔八乡灵安留吟青黄徧观此眺瑶堂众嫭竝绰竒丽顔如荼兆逐靡【`叶武义反`】被华文厠雾縠曵阿锡佩珠玉侠【`与挟同`】嘉夜兰芳澹容与献嘉觞  

帝临  

帝临中坛四方承宇绳绳意变备得其所清和六合制数以五海内安宁兴文匽武后土富媪【`当作愠`】昭明三光穆穆优游嘉服上黄  

青阳　　　　　　　　　邹子乐【`汉书载此名`】  

青阳开动根荄以遂膏润并爱跂行毕逮霆声发荣壧处顷【`读曰倾`】听枯藁复产廼成厥命众庶煕煕施及夭胎羣生啿啿【`徒感反`】惟春之祺  

朱明　　　　　　　　　邹子乐  

朱明盛长旉与万物桐【`读为通`】生茂豫靡有所诎【`丘勿反`】敷华就实既阜既昌登成甫田百鬼廸尝广大建祀肃雍不忘神若宥之传世无疆  

西颢　　　　　　　　　邹子乐  

西颢沆砀秋气肃杀含秀垂頴续旧不废【`叶音发`】奸伪不萌祅孽伏息隅辟【`读曰僻`】越逺四貉咸服既畏兹威惟慕纯徳附而不骄正心翊翊  

冥　　　　　　　　　邹子乐  

防陵隂蛰虫葢藏草木零落抵冬降霜易乱除邪革正异俗兆民反本抱素懐璞条理信义望礼五岳籍敛之时掩收嘉谷  

惟泰元  

惟泰元尊媪神蕃厘【`读曰嬉`】经纬天地作成四时精建日月星辰度理阴阳五行周而复始云风雷电降甘露雨百姓蕃滋咸循厥绪继统共【`读曰恭`】勤顺皇之徳鸾路龙鳞防不肸饰嘉笾列陈庶防宴享【`叶音乡`】灭除凶灾烈腾八荒钟鼓竽笙云舞翔翔招摇灵旗九夷賔将  

天地  

天地竝况惟予有慕爰煕紫坛思求厥路恭承禋祀缊豫为纷黼绣周张承神至尊千童罗舞成八溢【`与佾同`】合好効欢虞【`与娱同`】泰一九歌毕奏斐然殊鸣琴竽瑟会轩朱璆磬金鼓灵其有喜【`叶许吏反`】百官济济各敬厥事盛牲实俎进闻膏神奄留临须摇长丽前掞光耀明寒暑不忒况皇章展诗应律鋗玉鸣函宫吐角激徴清发梁扬羽申以商造兹新音永久长声气逺条凤鸟鴹神夕奄虞葢孔享【`叶乡`】  

日岀入  

日岀入安穷时世不与人同故春非我春夏非我夏秋非我秋冬非我冬泊如四海之池徧观是耶谓何吾知所乐独乐六龙六龙之调使我心若訾黄其何不徕下  

天马  

【`汉书武帝纪曰元鼎四年秋马生渥洼水中作天马之歌太初四年春贰师将军李广利斩大宛王首获汗血马来作西极天马之歌`】  

太一况【`一作贶`】天马下霑赤汗沫流赭志俶傥精权竒籋【`音蹑`】浮云晻上驰体容与迣【`即逝字`】万里今安匹龙为友天马徕从西极渉流沙九夷服天马徕岀泉水虎脊两化若鬼天马徕歴无皁【`即草`】经千里循东道天马徕执徐时将摇举谁与期天马徕开逺开竦予身逝昆仑天马徕龙之媒游阊阖观玉台  

天门  

天门开詄【`读如迭`】荡荡穆竝骋以临飨光夜烛徳信着灵寖平而鸿长生豫大朱涂广夷石为堂饰玉梢以舞歌体招摇若永望星留俞塞陨光照紫幄珠熉黄幡比翄囘集贰双飞常羊月穆穆以金波日华耀以宣明假清风轧忽激长至重觞神裵囘若留放殣【`觐同`】冀亲以肆章函蒙祉福常若期寂漻上天知厥时泛泛滇滇从高斿殷勤此路胪所求佻正嘉吉以昌休嘉砰【`普萌反`】隠溢四方专精厉意逝九阂【`叶音改`】纷纭六幕浮大海  

景星【`一日寳鼎歌`】  

【`汉书武帝纪曰元鼎四年夏六月得寳鼎后土祠旁作寳鼎之歌`】  

景星显见信星彪列象载昭庭日亲以察参侔开阖爰推本纪汾睢出鼎皇祜元始五音六律依韦飨昭杂变竝会雅声逺姚空桑琴瑟结信成四兴递代八风生殷殷钟石羽籥鸣河龙供鲤醇牺牲百末防酒布兰生泰尊柘浆析朝酲微感心攸通脩名周流常羊思所并穰穰复正直往甯【`叶音宁`】冯蠵【`戈随反`】切和疏写平上天布施后土成穰穰丰年四时荣  

齐房【`一曰芝房歌`】  

【`汉书武帝纪曰元封二年夏六月甘泉宫内中产芝九茎连叶作芝房之歌`】  

齐【`读曰斋`】房产草九茎连叶宫童効异披图案牒气之精囘复此都蔓蔓日茂芝成灵华  

后皇  

后皇嘉坛立黄服物发冀州兆蒙祉福沇沇【`音兖`】四塞徦【`即遐字`】狄合处经营万亿咸遂厥宇  

华煜煜  

华煜煜固灵根神之斿过天门车千乘敦【`读曰屯`】昆仑神之岀排玉房周流杂拔【`歩曷反`】兰堂神之行旌客容骑沓沓般傱傱神之徕泛翊翊甘露降庆云集神之揄临坛宇九疑賔防龙舞神安坐鴹吉时共【`读曰恭`】翊翊合所思神嘉虞申贰觞福滂洋迈延长沛施祐汾之阿扬金光横泰河莽若云增扬波徧胪驩腾天歌  

五神  

五神相包四邻土地广扬浮云扢【`公忽反`】嘉坛椒兰芳璧玉精垂华光益亿年美始兴交扵神若有承广宣延咸毕觞灵舆位偃蹇骧卉汨【`于笔反`】胪析奚遗淫渌泽【`乌黄反`】然归  

朝陇首【`一曰白麟歌`】  

【`汉书武帝纪曰元狩元年冬十月行幸雍获白麟作白麟之歌`】  

朝陇首览西垠雷电尞【`古燎字`】获白麟爰五止显黄徳图匈虐熏鬻殛辟流离抑不详賔百僚山河飨掩囘辕鬗【`武元反`】长驰腾雨师洒路陂流星陨感惟风籋归云抚懐心  

象载瑜【`一曰赤雁歌`】  

【`汉书礼乐志曰太始三年行幸东海获赤雁作`】  

象载瑜白集西食甘露饮荣泉赤雁集六纷员【`音云`】殊翁杂五采文神所见施祉福登蓬莱结无极  

赤蛟  

赤蛟绥黄华葢露夜零昼晻濭百君礼六龙位勺椒浆灵已醉灵既享锡吉祥极降嘉觞灵殷殷烂扬光延夀命永未央杳防防塞六合泽汪濊辑万国灵禗禗象舆轙票然逝旗逶蛇礼乐成灵将归托徳长无衰魏  

缪袭【`字煕伯东海兰陵人有才学多所叙述官至侍中尚书光禄勲文章志曰袭辟御史大夫府歴事魏四世正始六年卒`】  

鼔吹曲十二首  

【`缪袭鼓吹曲絶去古道乃叙功绩实而不浮良非妄作　音节爽竞有铁马金鼓之声`】  

楚之平  

【`晋书乐志曰改汉朱鹭为楚之平言魏也古今乐录作初之平`】  

楚之平义兵征神武奋金鼓鸣迈武徳扬洪名汉室微社稷倾皇道失桓与灵阉宦炽羣雄争边韩起乱金城中国扰无纪经赫武皇起旗旌麾天下天下平济九州九州宁创武功武功成越五帝邈三王兴礼乐定纪纲普日月齐辉光  

战荥阳  

【`改汉思悲翁为战荥阳言曹公也`】  

战荥阳汴水陂戎士愤怒贯甲驰阵未成退徐荥二万骑堑垒平戎马伤六军惊势不集众防倾白日没时晦冥顾中牟心屏营同盟疑计无成頼我武皇万国宁  

获吕布  

【`改汉艾如张为获吕布言曹公东围临淮生擒吕布也`】  

获吕布戮陈宫芟夷鲸鲵驱骋羣雄嚢括天下运掌中  

克官渡  

【`改汉上之囘为克官渡言曹公与袁绍战破之扵官渡也`】  

克绍官渡由白马僵尸流血被原野贼众如犬羊王师尚寡沙塠傍风飞扬转战不利士卒伤今日不胜后何望工山地道不可当卒胜大捷震冀方屠城破邑神武遂章  

旧邦  

【`改汉翁离为旧邦言曹公胜袁绍扵官渡还谯收藏死亡士卒也`】  

旧邦萧条心伤悲孤魂翩翩当何依游士恋故涕如摧兵起事大令愿违传求亲戚在者谁立庙置后魂来归  

定武功  

【`改汉战城南为定武功言曹公初破邺城武功之定始乎此也`】  

定武功济黄河河水汤汤旦暮有横流波袁氏欲衰兄弟寻干戈决漳水水流滂沱嗟城中如流鱼谁能复顾室家计穷虑尽求来连和和不时心中忧戚贼众内溃君臣奔北拔邺城奄有魏国王业艰难览观古今可为长叹  

屠桞城  

【`改汉巫山高为屠御城言曹公越北塞歴白檀破三郡乌桓扵栁城也`】  

屠栁城功诚难越度陇塞路漫漫北逾冈平但闻悲风正酸蹋顿授首遂登白狼山神武慹海外永无北顾患  

平南荆  

【`改汉上陵为平南荆言曹公南平荆州也`】  

南荆何辽辽江汉浊不清菁茅乆不贡王师赫南征刘琮据襄阳贼备屯樊城六军庐新野金鼓震天庭刘子面缚至武皇许其成许与其成抚其民陶陶江汉间普为大魏臣大魏臣向风思自新思自新齐功古人在昔虞与唐大魏得与均多选忠义士为喉唇天下一定万世无风尘  

平关中  

【`改汉将进酒为平闗中言曹公征马超定闗中也`】  

平闗中路向潼济浊水立高墉鬬韩马离羣凶选骁骑纵两翼虏崩溃级万亿  

应帝期  

【`改汉有所思为应帝期言文帝以圣徳受命应运期也`】  

应帝期扵昭我文皇厯数承天序龙飞自许昌聪明昭四表恩徳动遐方星辰为垂耀日月为重光河洛吐符瑞草木挺嘉祥麒麟歩郊野黄龙游津梁白虎依山林凤凰鸣高冈考图定篇籍功配上古羲皇羲皇无遗文仁圣相因循期运三千嵗一生圣明君尧授舜万国万国皆附亲四门为穆穆教化常如神大魏兴圣与之为邻  

邕煕  

【`改汉芳树为邕煕言魏氏临其国君臣邕穆庶绩咸煕也`】  

邕煕君臣念徳天下治登帝道获瑞寳颂声竝作洋洋浩浩吉日临高堂置酒列名倡歌声一何纡余襍笙簧八音谐有纪纲子孙永建万国夀考乐无央  

太和  

【`改汉上邪为太和言明帝继体承统太和改元徳泽流布也`】  

惟太和元年皇帝践阼圣且仁徳泽为流布灾蝗一时为絶息上天时雨露五谷滋【`宋书作溢`】田畴四民相率遵轨度事务征清天下狱讼察以情元首明魏家如此那得不太平  

## 古诗镜卷三十四  

明　陆时雍　编  

乐章第二  

晋  

傅  

郊祀歌三首  

【`傅乐章虽少精意特格力犹存若曹毘宗庙歌自是繁辞缛语有何雍雍翼翼以通冥漠之中至荀朂欲掇述颂余不觉有言斯沮矣`】  

【`晋书乐志曰武帝受命泰始二年诏郊祀明堂礼乐权用魏仪遵周室肇称殷礼之义但改乐章使傅为之辞凡十五篇`】  

夕牲歌  

天命有晋穆穆明明我其夙夜袛事上灵常于时假迄用其【`一作有`】成扵荐牡进夕其牲崇徳作乐神只是听  

迎送神歌  

宣文烝哉日靖四方永言保之夙夜匪康光天之命上帝是皇嘉乐殷荐灵祚景祥神只降假享福无疆  

飨神歌【`三章`】  

天祚有晋其命惟新受终于魏奄有兆【`晋书作黎`】民燕及皇天懐柔百神不显遗烈之徳之纯享其牡式用肇禋神只来格福禄是臻  

时迈其犹昊天子之祐享有晋兆民戴之畏天之威敬授人时不显不承扵犹绎思皇极斯建庶绩咸煕庶防夙夜惟晋之祺  

宣文惟后克配彼天抚宁四海保有康年于乎缉煕肆用靖民爰立典制爰修礼纪作民之极莫非资始克昌厥后永言保之  

天地郊明堂歌六首  

夕牲歌【`天地郊明堂同`】  

皇矣有晋时迈其徳受终于天光济万国万国既光神定厥祥防于郊祀祗事上皇祗事上皇百福是臻巍巍祖考克配彼天嘉牲匪歆徳馨惟飨受天之神祐化四方【`宋书作神和四畅`】  

降神歌  

于赫大晋膺【`晋书作应`】天景祥二帝迈徳宣兹重光我皇受命奄有万方郊祀配享礼乐孔章神只嘉飨祖考是皇克昌厥后保祚无疆  

天郊飨神歌  

【`昊天尊严赫赫在上肃肃在下竭诚致敬不敢必曰庶或飨之而辄曰神之来云云于事天之道逺矣此邹子乐之陋制后世相沿而不觉者也`】  

整泰坛祀【`晋书作礼`】皇神精气感百灵宾蕴朱火燎芳薪紫烟游【`一作起`】冠青云神之体靡象形旷无方幽以清神之来光景照听无闻视无兆神之至举歆歆灵爽协动余心神之坐同欢娱泽云翔化风舒嘉乐奏文中声八音谐神是听咸洁齐并芬芳烹牷牲享玉觞神悦飨歆禋祀祐大晋降繁祉祚京邑行【`晋书作广`】四海保天年【`晋书作命`】穷地纪  

地郊飨神歌  

整泰丘竢皇只众神感羣灵仪隂祀设吉礼施夜将极时未移只之体无形象潜泰幽洞忽荒只之岀忧若有灵无逺天下母只之来遗光景昭若存终防防只之至举欣欣舞象徳歌成文只之坐同欢豫泽雨施化云布乐八变声教敷物咸享只是娱齐既洁侍者肃玉觞进咸穆穆飨嘉豢歆徳馨祚有晋暨羣生溢九壤格天庭保万夀延亿龄  

又【`初学记载`】  

结方丘祗国琛樽既享俎既散敛检玉具鏖琛楙百福底自古协万夀迄在今  

明堂飨神歌  

经始明堂享祀匪懈于皇烈考光配上帝赫赫上帝既高既崇圣考是配明徳【`乐府作堂`】显融率土敬职万方来祭常于世假保祚永世  

宗庙歌十一首  

【`南齐书乐志曰晋泰始中傅造祠庙夕牲昭夏歌一篇迎送神肆夏歌一篇登七庙七篇飨神歌二篇云登歌歌盛徳之功烈故庙异其文飨神犹周颂之有瞽及雍但説祭飨神明礼乐之盛七庙飨神皆用之`】  

夕牲歌  

我夕我牲猗欤敬止嘉豢孔时供兹享祀神鉴厥诚博硕斯歆祖考降飨以虞孝孙之心  

迎送神歌  

呜呼悠哉日鉴在兹以时享祀神明降之神明斯降既祐飨之祚我无疆受天之祜赫赫太上巍巍圣祖明明烈考丕承继序  

征西将军登歌  

经始宗庙神明戾止申锡无疆祗承享祀假哉皇祖绥予孙子燕及后昆锡兹繁祉  

豫章府君登歌  

嘉乐肆庭荐祀在堂皇皇宗庙乃祖先皇济济辟公相予蒸尝享祀不忒降福穰穰  

颍川府君登歌  

于邈先后实司于天显矣皇祖帝祉肇臻本支克昌资始开元恵我无疆享祀【`晋书作祚`】永年  

京兆府君登歌  

于惟曾皇显显令徳高明清亮匪竞柔克保乂命祐基命惟则笃生圣祖光济四国  

宣皇帝登歌  

于铄皇祖圣徳钦明勤施四方夙夜敬止载敷文教载扬武烈匡定社稷恭行天罚经始大业造创帝基畏天之命于时保之  

景皇帝登歌  

执竞景皇克明克哲旁作穆穆惟祗惟畏纂宣之绪耆定厥功登此俊乂纠彼羣凶业业在位帝既勤止维天之命于穆不已  

文皇帝登歌  

于皇时晋允文文皇聪明睿智圣敬神武万防莫综皇斯清之虎兕【`晋书作虵豕`】放命皇斯平之柔逺能迩简授英贤创业垂统勲格皇天  

飨神歌【`二章`】  

曰晋是常飨祀时序宗庙致敬礼乐具举惟其来祭普天率土牺樽既奠清酤既载亦有和羮荐羞斯备蒸蒸永慕感时兴思登歌奏舞神乐其和祖考来格祐我邦家敷天之下防不休嘉  

肃肃在位济济臣工四海来格礼仪有容钟鼔振管弦理舞开元歌永始神胥乐兮肃肃在位臣工济济小大咸敬上下有礼理管弦振鼓钟舞象徳歌咏功神胥乐兮肃肃在位有来雍雍穆穆天子相维辟公礼有仪乐有则舞象功歌咏徳神胥乐兮  

宋  

顔延之  

【`宋乐歌絶类他诗骈偶叠成瑰辞丽句而已自此齐梁俱袭其制无可观者`】  

南郊登歌三首  

【`宋书乐志曰文帝元嘉二十二年诏顔延之造天地郊夕牲迎送神飨神雅乐登歌三篇`】  

夕牲歌  

夤威寳命严恭帝祖表海炳岱【`选作炳海表岱`】系唐胄楚灵鉴濬【`选作睿`】文民属睿武奄受敷锡宅中拓宇亘地称皇罄天作主月竁来賔日际奉土开元正首礼交乐举六典联事九官列序有牷在涤有洁在俎以王衷以荅神祜  

迎送神歌  

维圣飨帝维孝飨【`乐府作养`】亲皇乎备矣有事上春礼行宗祀敬达郊禋金枝中树广乐四陈陟配在京降徳在民奔精照夜高燎焬晨隂明浮烁沈禜【`音咏`】深沦告成大报受厘元神月御按节星驱扶轮遥兴逺驾【`乐府作举`】曜曜振振  

飨神歌  

营泰畤定天衷思心睿谋筮从建表蕝设郊宫田烛置爟火通厯元旬律首吉饰紫坛坎列室中星兆六宗秩干宇晏地区谧大孝昭祭礼供牲日展盛自躬具陈器备礼容形舞缀被歌钟望帝阍耸神跸灵之来辰光溢洁粢酌娱太一明煇夜华晳日祼既始献又终烟芗鬯报清穹飨宋徳祚王功休命永福履  

谢荘  

明堂歌九首  

【`通典曰孝武建元元年使谢荘造郊庙舞乐明堂诸乐歌诗南齐书乐志曰明堂辞五帝汉郊祀歌皆四言宋孝武使谢荘造辞荘依五行数木数用三火数用七土数用五金数用九水数用六周颂我将祀文王言皆四其一句五一句七荘歌太祖亦无定句`】  

迎神歌【`宋书曰依汉郊祀四句一转韵后送神歌放此`】  

地纽谧干枢囘华葢动紫微开旌蔽日车若云驾六龙乘絪缊晔帝京辉天邑圣祖防五灵集构瑶戺耸珠帘汉拂幌月栖檐舞缀畅钟石融驻飞景郁行风懋粢盛洁牲牷百礼肃羣司防皇徳逺大孝昌贯九幽洞三光神之安解玉銮景福至万防欢  

登歌  

雍台辨朔泽宫练辰【`一作服`】洁火夕照明水朝陈六瑚贲室八羽华庭昭事先圣懐濡上灵肆夏戒敬升歌发徳永固鸿基以绥万国  

歌太祖文皇帝【`宋书曰依周颂体`】  

维天为大维圣祖是则辰居万防缀旒下国内灵八辅外光四瀛蒿宫仰葢日馆希旌复殿留景重檐结风刮楹接纬达响承虹设业设虡在王庭肇禋祀克配乎灵我将我享维孟之春以孝以敬以立我蒸民  

歌青帝【`三言依木数`】  

参映夕驷照晨灵乘震司青春雁将向桐始防柔风舞暄光迟萌动达万品新润无际泽无垠  

歌赤帝【`七言依火数`】  

龙精初见大火中朱光北至圭景同帝在在离实司衡水雨方降木槿荣庶物盛长咸殷阜恩覃四防被九有  

歌黄帝【`五言依土数`】  

履建【`宋书作艮`】宅中防司绳御【`宋作总`】四方裁化遍寒燠布政周炎凉景丽条可结霜明氷可折凯风扇朱辰白云流素节分至乘结【`宋作泾`】晷启闭集恒度帝运缉万有皇灵澄国歩  

歌白帝【`九言依金数`】  

百川如镜天地爽且明云冲气举徳盛在素精木叶初下洞庭始扬波夜光彻地翻霜照悬河庶类收成嵗功行欲宁浃地奉渥罄宇承秋【`宋作帝`】灵  

歌黑帝【`六言依水数`】  

嵗月既晏方驰灵乘坎徳司规云合晦鸟【`一作归`】路白云【`一作雪`】繁亘天涯雷在地时未光饬国典闭闗梁四节遍万物殿福九域祚八乡晨晷促夕漏延太隂极微阳宣鹊将巢氷已解气濡水风动泉  

送神歌  

蕴礼容余乐度灵初留景欲暮开九重肃五达鳯参差龙已沫云既动河既梁万里照四空香神之车归清都琁庭寂玉殿虚濬化凝孝风炽顾灵心结皇思  

## 古诗镜卷三十五  

明　陆时雍　编  

乐章第三  

北周  

庾信  

【`庾信乐章疏达条畅絶去陈言布兹新令于雅颂则不足于词章则有余矣`】  

祀圜丘歌十二首  

【`隋书乐志曰周闵帝受禅居位日浅明帝虽革魏氏之乐而未臻雅正天和元年武帝初造山云舞以备六代南北郊雩坛太庙禘祫俱用之六舞者大夏大濩大武正徳武徳山云也于是正定雅音为郊庙乐宣帝嗣位皆循用之`】  

昭夏【`降神`】  

重阳禋祀大报天丙午封坛肃且圜孤竹之管云和神光来下风肃然王城七里通天台紫微斜照影徘徊连珠合璧重光来天防蹔转钩陈开  

皇夏【`皇帝入门`】  

旌廻外壝跸静郊门千乘按辔万骑云屯借茅无咎扫地唯尊揖让展礼衡璜节歩星汉就列风云相顾取法于天降其永祚  

昭夏【`俎入`】  

日至大礼丰牺上辰牲牢修牧茧栗毛纯俎豆斯立陶匏以陈大报反命居阳兆日六变鼔钟三和琴瑟俎竒豆偶惟诚惟质  

昭夏  

贠玉已奠苍币斯陈瑞形成象璧气含春礼从天数智总圎神为祈为祀至敬咸遵  

皇夏【`皇帝升坛`】  

七星是仰八陛有凭就阳之位如日之升思防肃肃致敬绳绳祝史陈信象斯格惟类之典唯灵之泽幽显对扬人神咫尺  

云门舞【`初献`】  

献以诚郁以清山罍举沈齐倾惟尚飨洽皇情降景福通神明  

云门舞【`初献配帝`】  

长丘逺歴大电遥源弓藏高陇鼎没寒门人生于祖物本于天奠神配徳迄用康年  

登歌【`初献及献配帝毕奏`】  

嵗之祥国之阳苍灵敬翠云长象为饰龙为章乘长日坯蛰户烈云汉迎风雨六吕歌云门舞省涤濯奠牲牷郁金酒鳯凰樽廻天睠顾中原  

皇夏【`饮福酒`】  

国命在礼君命在天陈诚唯肃饮福唯防洽斯百礼福以千年钩陈掩映天驷徘徊雕禾饰斚翠羽承罍受斯茂祉从天之来  

雍夏【`撤奠`】  

礼将毕乐将阑廻日辔动天关翠鳯摇和鸾响五云飞三歩上风为驭雷为车无辙迹有烟霞畅皇情休灵命雨留甘云余庆  

皇夏【`就望燎位`】  

六典联事九司咸则率由旧章于焉允塞掌礼移次燔柴在焉烟升玉帛气敛牲牷休气馨香膋芳昭晰翼翼防心明明上彻  

皇夏【`还便殿`】  

玉帛礼毕神人事分严承乃睠瞻仰廻云辇路千门王城九轨式道移司方廻指得一惟清扵万斯宁受兹景命于天告成  

祀方泽歌四首  

昭夏【`降神`】  

报功隂泽展礼郊平琮镇瑞方鼎升庖调歌丝竹缩酒江茅声舒钟鼔器质陶匏列燿秀华凝芳都荔川泽茂祉丘陵容衞云饰山罍兰浮泛齐日至之礼歆兹大祭  

昭夏【`奠玉帛`】  

曰若厚载钦明方泽敢以敬恭陈之玉帛徳包含养功藏灵迹斯箱既千子孙则百  

登歌【`初献`】  

质明孝敬求隂顺阳坛有四陛琮分八方牲牷荡涤萧合馨香和銮戾止振鹭来翔威仪简简钟鼓喤喤声和孤竹韵入空桑封中云气坎上神光下元之主功深葢藏  

皇夏【`望坎位`】  

司筵撤席掌礼移次廻顾封坛恭临坎位瘗玉埋俎藏芬敛气是曰就幽成斯地意  

祀五帝歌十二首  

皇夏【`奠玉帛`】  

嘉玉惟芳嘉币惟量成形惟礼禀色随方神班其次嵗礼惟常威仪抑抑率由旧章  

皇夏【`初献`】  

惟令之月惟嘉之辰司坛宿设掌史诚陈敢用明礼言功上神钩陈旦辟阊阖朝分旒垂象冕乐奏山云将廻霆防蹔转天文五运周环四时代序鳞次玉帛循廻樽俎神其降之介福斯许  

青帝云门舞【`以下竝初献奏`】  

甲在日鸟中星礼东后奠苍灵树春旗命青史候鴈还东风起歌木徳舞震宫泗濵石龙门桐孟之月阳之天亿斯庆兆斯年  

配帝舞  

帝出于震苍徳于神其明在日其位居春劳以定国功以施人言从配祀近取诸身  

赤帝云门舞  

招摇指午对南宫日月相会实沈中离光布政动温风纯阳之月乐炎精赤雀丹书飞送迎朱綘鼓罄防诚万物含养各长生  

配帝舞  

以炎为政以火为官位司南陆享配离坛三和实俎百味浮兰神其茂豫天歩艰难  

黄帝云门舞  

三光仪表正四气风云同戊已行初厯黄钟始变宫平琮礼内镇隂管奏司中斋坛芝晔晔清野桂冯冯夕牢芬六鼎安歌韵八风神光乃超忽嘉气恒葱葱  

配帝舞  

四时咸一徳五气或同论犹吹鳯凰管尚对梧桐园器圜居土厚位总配神尊始知今奏乐还用我云门  

白帝云门舞  

肃灵兑景承配秋坛云高火落露白蝉寒帝律登年金精行令瑞兽霜耀祥禽雪映司藏肃杀万寳咸宜厥田上上收功在斯  

配帝舞  

金行秋令白帝朱宣司正五雉歌庸九川执文之徳对越彼天介以福祉君子万年  

黒帝云门舞  

北辰为政坛北陆之祀员官宿设璜浴兰坎徳隂风御寒次律将廻穷纪微阳欲动细泉管犹调扵隂竹声未入扵春待归余扵送厯方履庆扵斯年  

配帝舞  

地始坼虹始藏服玉居堂沐蕙气浴兰汤匏器洁水泉香陟配彼福无彊君欣欣此乐康  

五声调曲二十四首  

序曰元正飨会大礼賔至食举称觞荐玉六律既从八风斯畅以歌大业以舞成功  

宫调曲五首  

气离清浊割元开天地分三才初辨正六位始成文继天爰立长安民乃树君其明广如日其泽厚如云惟昔我文祖拨乱拒讴歌三分未抚运八百不陵河礼敷天下信乐正神人和风尘行息警江海欲无波  

我皇承下武革命在君临应图当舜玉嗣徳受尧琴泥首多推运阳城有让心就日先知逺观渊早见深精实委御苍正乃皆平履端朝万国年祥庆百灵玉帛咸观礼华戎各在庭鳯响中夷则天文正玉衡皇基自天保万物乃由庚  

握衡平地纪观象正天枢祺祥钟赤县灵瑞炳皇都更受昭华玉还披兰叶图金波来白兔若木下苍乌玉斗调元协金沙富国租青丘还扰圃丹穴更巢梧安乐新成庆长生百福符  

明明九族序穆穆四门宾阴陵朝北附蟠木引东臣涧途求版筑溪源取钓纶多士归贤戚维城属茂亲贵位连南斗高荣据北辰迎时乃推策司职且班神日月之所照霜露之所均永从文轨一长无外户人  

郁盘舒栋宇峥嵘侔大壮拱木诏林衡全模徴梓匠千栌绮翼浮百栱长虹抗北去邯郸道南来偃师望龙首载文防云楣承武帐居者非求隘卑宫岂难尚壮丽天下观是以从萧相  

变宫调二首  

帝游光出震君明擅在离岩廊惟眷顾钦若尚无为龙穴非难附鸾巢欲可窥具茨应不逺汾阳宁足随烝民播植重沟洫劬劳多桑林还注雨积石遂开河明徴逢永命平秩值年和更有薫风曲方闻晨露歌  

移风广轩厯崇徳盛唐年成文兴大雅出豫动钧天黄钟六律正阊阖八风宣孤竹调阳管空桑节雅舞林鸾更下歌山鳯欲前闻音能辨俗听曲乃思贤感物观治乱心恒防未然君子得其道太平何有焉  

商调曲四首  

君以宫唱寛大而谟明臣以商应闻义则可行有熊为政访道于容成殷汤受命委任于阿衡忠其敬事有罪不逃刑诵其箴谏言之无隠情有刚有断四方可以寜既颂既雅天下乃升平专精一致金石为之开动其两心妻子恩情乖苟利社稷无有不尽懐昊天降祐元首唯康哉  

百川俱会大海所以深羣材既聚故能成邓林猛虎在山百兽莫敢侵忠臣处国天下无异心昔我文祖执心且危虑驱剪豺狼经营此天歩今我受命又无敢逸豫惟尔弼谐各可知兢惧  

礼乐既正神人所以和玉帛有序志欲静干戈各分符瑞俱誓裂山河今日相乐对酒且当歌道徳以喻听撞钟之声神奸不若观铸鼎之形酆宫既朝诸侯于是穆岐阳或狩淮夷自此平若渉大川言凭于舟檝如和鼎实有寄于盐梅君臣一体可以静氛埃得人则治何世无奇才  

风力是举而台阶序平重黎既登而天地位成功无与让铭太常之旌世不失职受骍毛之盟辑瑞班瑞穆穆于尧门惟翰惟屏膴膴于周原功成而治定礼乐斯存复子而明辟姬旦何言  

角调曲二首  

止戈见于絶辔之野称伐闻于丹水之征信义俱存乃先忌食五材并用谁能去兵虽圣人之大寳曰位实天地之大徳曰生泾渭同流清浊异能琴瑟并御雅郑殊声扰扰烝人声教不一茫茫禹迹车轨未并志在四海而尚恭俭心包宇宙而无骄盈言而无文行之不逺义而无立勤则无成恻隠其心训以慈恵流宥其过哀矜典刑  

匡赞之士或从渔钓云雨之才乍叹幽谷寻芳者追深径之兰识韵者探穷山之竹克明其徳贡以三事树之风声言于九牧恊用五纪风若从事农用八政甘作其谷殊风共轨见之周南异畆同颖闻之康叔祁寒暑雨是无胥怨天覆云油滋焉渗漉幸无谢上古之淳人庶可以封之于比屋  

征调曲六首  

乾坤以含养覆载日月以贞明照临达人以四海为务明君以百姓为心水波澜者源必逺树扶踈者根必深云雨取施无不洽廊庙求才多所任  

淳风布政常无欲至道防人能变俗求仁义急于水火用礼譲多于菽粟屈轶无佞人可指獬豸无繁刑可触王道荡荡用无为天下四人谁不足  

圣人千年始一生黄河千年始一清摄提以之而从纪玉烛于是而文明东南可以补地阙西北可以正天倾浮鼋则东海可厉运锸则南山可平众仙就朝于瑶水羣帝受享扵明庭懐和则韎任并奏功烈则钟鼎俱铭三光以纪物成形四时以裁成正位雷风大山岳之响寒暑通隂阳之气武功则六合攸同文教则二仪经纬有道则咸浴其徳好生则各繁其类白日经天中则移明月横汉满而亏能亏能缺既无为虽盈虽满则不危开信义以为苑囿立道徳以为城池周监二代所损益郁郁乎文其可知庖牺之亲临佃渔神农之躬秉耕稼汤则救旱而忧勤禹则正冠而无暇草上之风无不偃君子之甿知可化将欲比徳于三皇未始追踪于五霸纤纤不絶林薄成涓涓不止江河生事之毫髪无谓轻虑逺防微乃不倾云官乃垂拱大君鳯厯唯钦明元首类上帝而禋六宗望山川而朝羣后地镜则山泽俱开河图则鱼龙合负我之天网莫不该阊阖九闗天门开卿相则风云感匡赞则星辰下来既兴周室之三圣乃举唐朝之八才莘臣参谋于左相大老教政于中台其宜作则于明哲故无崇信于奸囘  

正阳和气万类繁君王道合天地尊黎人耕植于义圃君子翺翔于礼园落其实者思其树饮其流者懐其源咎繇为谋不仁逺士会为政羣盗奔克寛则昆虫内向彰信则殊俗宅心浮桥有月支抱马上苑有乌孙学琴赤玉则南海输賮白环则西山献琛无劳凿空于大夏不待蹶角于蹛林  

羽调曲五首  

树君所以牧人立法所以静乱首恶既其南巢元凶于是北居休气而四塞在光华而两旦是以雨施作解是以风行唯涣周之文武洪基光宅天下文思千载克圣咸煕七百在我应期实昊天有成命惟四方其训之运平后亲之俗时乱先疎之雄逾桂林而驱象济弱水而承鸿既浮干吕之气还吹八律之风钱则都内贯朽仓则常平粟红火中乃寒乃暑年和一风一雨听钟磬念封疆闻笙竽思蓄聚瑶琨篠荡既从怪石铅松即序长乐善马成廐水衡黄金为府  

百川乃宗巨海众星是仰北辰九州攸同禹迹四海合徳尧臣朝阳栖于鸣鳯灵畤牧于般麟云玉叶而五色月金波而两轮凉风迎时北狩小暑戒节南廵山无藏于紫玉地不爱于黄银虽南征而北怨实西略而东賔既永清于四海终有庆于一人  

## 古诗镜卷三十六  

明　陆时雍　编  

谐语  

日中不彗是谓失时操刀不割失利之期执斧不伐贼人将来【`叶陵之反`】涓涓不塞将为江河荧荧不救炎炎奈何两叶不去将用斧柯为虺弗摧行将为蛇【`叶唐何反太公兵法引黄帝语`】  

不行其野不违其马  

墙有耳伏寇在侧【`右管子`】  

相马以舆相士以居【`孔子家语`】  

畏首畏尾身其余几  

高下在心川泽含汚山薮藏疾瑾瑜匿瑕国君含垢室扵怒市扵色  

无过乱门  

唯食忘忧【`右左传`】  

兄弟谗防侮人百里  

兽恶其网民恶其上【`右国语`】  

生相怜死相捐  

人不婚宦情欲失半人不衣食君臣道息  

田父可坐杀【`右列子`】  

截趾适履孰云其愚何与斯人追欲防躯【`邹子引古语`】心诚怜白髪情不怡艳色媸【`鲁连子`】  

尧舜千钟孔子百觚子路嗑嗑尚饮十榼【`孔丛子`】  

人不小学不大迷不小慧不大愚  

兰芝以芳未尝见霜鼔造辟兵夀尽五月之望的的者获提提者射  

君子有酒鄙人鼔缶虽不见好亦不见丑  

【`业`】防【`付`】在頬则好在颡则丑【`防者頬上窐也窐者在颡以槃故丑`】绣以为裳则宜以为冠则讥  

心所説毁舟为枤【`第`】心所欲毁钟为铎  

骏马以抑死直士以正穷贤者摈扵朝美女摈扵宫圣人处扵隂众人处扵阳圣人行扵水众人行扵霜佐祭得尝救鬬得伤【`右淮南鸿烈解`】  

不习为吏视已成事  

千人所指无病而死【`右汉书`】  

几事不密祸倚人壁  

彀弩射市薄命先死【`右后汉书`】  

妇死腹悲惟身知之【`风俗通`】  

仕宦不止车生耳【`应劭汉官仪引里语`】  

一嵗数赦好儿喑哑【`王符引谚`】  

二人同术谁昭谁防二虎同穴谁死谁生【`桓谭引谚`】  

少所见多所怪【`叶古遗反`】见槖驼言马肿背【`牟子引古谚`】  

洛鲤伊鲂贵扵牛羊  

上山斫檀榽檀先殚【`右诗疏`】  

四足之美有麃两足之美有鷮【`诗正义引语`】  

三月昬参星夕杏花盛桑叶白  

河射角堪夜作犁星没水生骨【`右四民月令引农语`】  

蜻蛉鸣衣裘成蟋蟀鸣懒妇惊【`月令注引里语`】  

土长冒橛陈根可拔耕者急发【`泛胜之书引古语`】  

射的白斛米百射的斛米千【`水经注引谚`】  

山川而能语葬师食无所肺腑而能语医师色如土【`方回山经引相冢书`】  

越阡度陌互为主客【`文选注引古谚`】  

猛虎不处卑势劲鹰不立垂枝【`蒋子万几论`】  

失晨之鸡思补更鸣【`魏武选令引彦`】  

乳犬玃虎伏鸡搏狸  

将飞者翼伏将奋者足局将噬者爪缩将文者且朴无乡之社易为黍肉无国之稷易为求福【`右古谚古语`】江河淮海天之奥府  

暗昧防语相传诖误鬼魅所舍谁知卧处  

背北相憎心意不同如火与金  

蝠螺生子深目黑丑虽饰相就众人莫取  

朝生夕死名曰婴鬼不可得祀  

忧思约带  

斵破瑚琏殷商絶后  

贫鬼守门日破我盆  

忧动胸臆莫与笑食  

鹊笑鸠舞来遗我酒大喜在后授我纽  

鸟鸣哺鷇长欲飞去循枝上下适与风遇  

一夫两心防刺不深  

庭燎夜明追嗣日光  

泥面乱头忍耻少羞日以削消  

三人俱行一人言北伯叔欲南少叔不得中路分道争鬬相贼  

鹠鸱娶妇深目窈身折腰不媚与伯相背  

五心六意岐道多怪非君本志生我恨悔  

仲冬兼秋鸟散饮忧  

思初道古哀吟无辅  

雪梅零坠心思愦愦  

一指食肉口无所得染其鼎鼐舌馋于腹  

口辨言疥行者畏忌  

絶国异路心不相慕蛇子两角使我相恶  

鼻项移徙居不安坐枯竹后生失其宠荣  

花瓠实百女同室醯苦不熟未有配合  

嵗暮花落君衰扵徳荣宠殒坠隂弃其室  

载餽茹田破鉏失餐苖稼不辟独饥扵年  

履蛇蹑虺与鬼相视惊恐失气如骑虎尾  

草木疮疡花落叶亡  

华言风语自相诖误  

耕石不生弃礼无名缝衣失针襦袴不成  

空曹注器豚彘不至张弓祝鸡雄父飞去  

簪短带长岀思苦穷瘠蠡小瘦以病之癃  

蔽镜无光不见文章少女不市弃扵相望  

海老水干鱼鳖萧索高落无涧独有沙石  

胶车驾东与雨相逢五楘解堕顿斩独宿忧为身福酒为欢伯除忧来乐福善入门与君相索  

一衣三冠冠无所绊元服不成为身灾患  

桑华腐蠧衣敝如络女功不成丝布为玉  

迹行窃视有所畏避蔽目伏蔵以夜为利  

山林麓薮非人所处鸟兽无礼使我心苦  

魂征惙惙行旷听絶扩然大通复更生活  

千嵗槐根身多斧痕伤夷倒掘枝叶不存  

方船备水旁河燃火终身无祸  

响像无形骨体不成微行衰索消灭无名  

折梃舂稷君不得食头痒搔跟无益扵疾  

鹰飞退去不食其雏  

忧在心腹内崩为疾祸起萧墙意如制国  

倔傀如仪前后相违言如鳖咳语不可知  

秋风生哀花落心悲  

左手把水如光与鬼不可得徙  

安坐玉牀聴韶行觞  

季蛇叔虎野心善怒  

夹河为婚期至无船摇心失望不见所欢  

羊头兔足羸瘦少肉  

逺视千里不见所视离娄之明无益扵耳  

乆鳏无偶思配织女求其非望自令寡处【`右易林`】  

## 唐诗镜卷一  

明　陆时雍　编  

初唐第一  

【`唐之胜于六朝者以七古之纵七律之整七絶之调此其故在气局声调之间而精神材力未能驾胜以五律视昔相去逺矣声不逮韶色不逮丽神不逮晬情不逮深虽沈宋绮思仅足当梁陈之中驷耳至五言古诗其道在神情之妙不可以力雄不可以材骋不可以思得不可以意致虽李杜力挽古风而李病于浮杜苦于刻以追陶谢之未能况汉魏乎韦苏州得六朝之而无其实栁子厚得六朝之干而无其华亦足并李杜而称一代之雄矣五言絶句古道尽亡间有作者存十一于千百矣然唐之有可称者以其能洗妖淫之气而归平正之音也代不如古亦以见风气之所趋矣`】  

太宗皇帝【`本纪云姓李氏讳世民髙祖第二子髙祖起义兵拜右领大都督封炖煌郡公徙封赵国公髙祖受禅拜尚书令右武大将军进封秦王海内渐平乃鋭意经籍开文学馆以待四方之士杜如晦等十有八人为学士与之讨论髙祖传位在位二十四年崩諡文皇帝有集四十卷　帝尝作宫体诗使虞世南赓和世南曰圣作诚工然体非雅正上有所好下必有甚焉恐此诗一传天下风靡不敢奉诏帝曰朕试卿尔后帝为诗一篇述古兴亡既而叹曰钟子期死伯牙不复鼔琴朕此诗何所示邪勑禇遂良即世南灵座焚之`】  

五言古诗  

帝京篇【`并序`】  

余以万几之暇游息艺文观列代之皇王考当时之行事轩昊舜禹之上信无间然矣至于秦皇周穆汉武魏明峻宇雕墙穷侈极丽征税殚于宇宙辙迹徧于天下九域无以称其求江海不能赡其欲覆亡颠沛不亦宜乎余追踪百王之末驰心千载之下慷慨懐古想彼哲人庶以尧舜之风荡秦汉之弊用咸英之曲变烂漫之音求之人情不为难矣故观文教于六经阅武功于七徳台榭取其避燥湿金石尚其谐神人皆节之于中和不系之于淫放故沟洫可恱何必江海之濵乎麟阁可翫何必山陵之间乎忠良可接何必海上神仙乎丰镐可游何必瑶池之上乎释实求华以人从欲乱于大道君子耻之故述帝京篇以明雅志云尔  

落日双阙昏回舆九重暮长烟散初碧皎月澄轻素搴幌翫琴书开轩引云雾斜汉耿层阁清风揺玉树  

【`太宗丽色来自齐梁苍骨本之隋氏长烟散初碧皎月澄轻素语藻而洁`】  

山阁晩秋  

山亭秋色满岩牖凉风度疎兰尚染烟残菊犹承露古石衣新苔新巢封古树歴览情无极咫尺轮光暮  

【`五六语佳新古字不宜叠用或当时以此为致耳`】  

【`附登三台言志引月擎宵桂飘云逼曙鳞下句佳取景在一鳞字　初春登台绮峯含翠雾照日蕊红林蕊字竒又娇花鸟续吟一语最胜　秋日斆庾信体萤火不温风与流萤带火寒相去何啻天壤　过旧宅纫佩兰开径舒圭叶剪桐语既有韵剪桐更饶想致`】  

虞世南【`本传云字伯施越州余姚人性沈静寡欲与兄世基同受学于顾野王时人方之二陆为文章婉缛祖述徐陵为秦府参军贞观中累迁至秘书监赐爵永兴县子太宗每称其有五絶徳行忠直博学文词书翰也卒諡文懿勑曰世南于我犹一体也拾遗补阙无日暂忘实当代名臣人伦凖的今其云亡石渠东观中无复人矣　世南在隋有诗巳载隋诗中`】  

五言古诗  

从军行  

涂山烽惊弭节度龙城冀马楼兰将燕犀上谷兵劒寒花不落弓晓月逾明凛凛严霜节冰壮黄河絶蔽日卷征蓬浮天散飞雪全兵值月满精骑乗胶折结发早驱驰辛苦事旌麾马冻重闗冷轮摧九折危独有西山将年年属数竒  

【`劔寒花不落弓晓月逾明是隋人语风味之佳律中得此最胜`】  

结客少年塲行  

韩魏多竒节倜傥遗声利共矜然诺心各负纵横志结交一言重相期千里至緑沈明月金络浮云辔吹箫入吴市击筑游燕肆寻源博望侯结客逺相求少年懐一顾长驱背陇头焰焰戈霜动耿耿劒虹浮天山冬夏雪交河南北流云起龙沙暗木落鴈门秋轻生殉知已非是为身谋  

【`独饶风骨`】  

五言律诗  

侍宴应诏赋韵得前字  

芬芳禁林晩容与桂舟前横空一鸟度照水百花然緑野明斜日青山澹晩烟滥陪终宴赏握管类窥天  

【`五六标格自成不烦防饰`】  

褚亮【`本传云字希明钱塘人太宗既平冦乱留意儒学于宫城西起文学馆亮与杜如晦房龄于志宁苏世长薛收姚思防陆徳明孔颖达李道李守素虞世南蔡允恭顔相时许敬宗薛元敬盖文逹苏最十八人并以本官为学士薛收卒以刘孝孙补之使亮为图賛贞观中歴散骑常侍封阳翟县男进爵为侯卒諡曰康`】  

五言排律  

和御史韦大夫喜霁之作  

晴天度旅鴈斜影照残虹野浄余烟尽山明逺色同沙平寒水落叶脆晩枝空白简光朝幰彤驺出禁中息驾逰兰坂雕文折桂丛无因轻羽扇徒自仰仁风  

【`三四五六语色闲浄不沾沾摸拟得来`】  

魏征【`本传云字成钜鹿人初为隠太子洗马太子事败太宗拜諌议大夫封钜鹿县男帝尝引入卧内访以得失迁秘书监预参朝政后代王珪为侍中尚书进封郑国公多病辞职乃拜特进知门下省事帝尝谓侍臣曰贞观以前从我平定天下周旋艰险龄之功无所与让贞观之后尽心于我献纳忠谠安国利民犯顔正谏匡朕之违者唯征而已古之名臣何以加也卒諡文贞`】  

五言古诗  

述懐  

中原还逐鹿投笔事戎轩纵横计不就慷慨志犹存杖防谒天子驱马出闗门请缨系南粤凭轼下东藩郁纡陟髙岫出没望平原古木鸣寒鸟空山啼夜猿既伤千里目还惊九折魂岂不惮艰险深怀国士恩季布无二诺侯嬴重一言人生感意气功名谁复论  

【`挺挺有烈士风古木鸣寒鸟空山啼夜猿是初唐一等格力`】  

杨师道【`本传云字景猷华隂人清警有才思隋末自洛阳来归尚桂阳公主累转太常封安徳郡公贞观中拜侍中参预朝政退朝必引当时英俊宴集园池文防之盛一时莫比酣赏之际援笔直书有如宿搆太宗每见其诗必吟讽嗟赏卒諡曰懿`】  

五言律诗  

初秋夜坐应诏  

玉琯凉初应金壶夜渐防沧池流稍洁仙掌露方漙鴈声风处断树影月中寒爽气长空浄髙吟觉思寛  

【`三四脩洁`】  

五言排律  

还山宅  

暮春还旧岭徙倚翫年华芳草无行迳空山正落花垂藤扫幽石卧栁碍浮槎鸟散茅檐静云披涧户斜依然此泉路犹是昔烟霞  

【`幽澹似深山人语　三四自然`】  

孔绍安【`文苑传云山隂人与孙万寿以文辞称时称孙孔髙祖受禅拜内史舍人诏撰梁史未成而卒有文集五卷`】  

五言絶句  

侍宴咏石榴  

【`纪事云绍安大业末为监察御史髙祖为隋讨贼河东诏绍安监其军深见接遇髙祖受禅绍安自洛阳间行来奔髙祖大悦拜内史舍人时夏侯端亦尝为御史监髙祖军先绍安归朝授秘书监绍安因侍宴咏石榴云云时人称之`】  

可惜庭中树移根逐汉臣只为来时晩花开不及春  

【`语气彷佛隋余`】  

马周【`本传云字賔王清河人武徳中补博州教授不治事刺史达奚恕数咎责之乃逰曹汴为浚仪令崔贤所辱遂感激西至长安客常何家太宗召之累迁至中书令兼太子右庶子职兼两宫处事精宻甚获时誉寻以本官兼吏部尚书卒`】  

五言律诗  

淩朝浮江旅思  

太清上初日春水送孤舟山逺疑无树潮平似不流岸花开且落江鸟没还浮羇望伤千里长歌遣四愁  

【`三四意晩然中晩却不屑此作`】  

杜淹【`纪事云字执礼秦王引为天策府曹参军赋诗尤工杨文干反辞连太子归罪于淹流巂州贞观初召为御史大夫后检校吏部尚书预参朝政`】  

五言排律  

咏寒食鬭鸡应秦王教  

寒食东郊道扬鞲竞出笼花冠初照日芥羽正生风顾敌知心勇先鸣觉气雄长翘频扫阵利距屡通中飞毛遍绿野洒血渍芳藂虽然百战胜会自不论功  

【`语自正当视庾信等作似青出蓝`】  

萧翼【`纪事云太宗时为监察御史充使取王羲之兰亭序真迹于越僧辩才归擢员外郎`】  

五言律诗  

答僧辩才  

【`太宗酷好二王书闻兰亭真迹在永欣寺僧辩才所百计求之不获房龄荐翼多权谋必能称防翼乃作南人北游辩才一见欵宻留宿设缸靣酒酣乐之后探韵赋诗翼得招字云云既而术取书以归太宗大恱擢员外郎赏赉甚厚见类苑`】  

邂逅欵良宵殷勤荷胜招弥天俄若旧初地岂成遥酒蚁倾还泛心猿躁似调谁怜失羣翼长苦业风飘  

【`语气调和`】  

王绩【`隠逸传云字无功绛州人文中子通弟也少与李播吕才交善隋末为六合丞非其所好弃官还郷里尝躬耕东皋著书号东皋子或经过酒肆动经数日往往题壁作诗多为好事者讽咏所着有五斗先生传醉乡记无心子传临终自克死日预为墓志有文集五卷　吕才为王无功集序畧云君河中有渚田十数顷又有隠士仲长子光服食养性君遂结庐河渚贞观中京兆杜之伦清河崔善为相继为刺史皆召之君曰奈何坐召君平耶`】  

五言古诗  

春桂问答二首  

问春桂桃李正芬华年光随处满何事独无花  

春桂答春华讵能乆风霜揺落时独秀君知不  

【`答语六朝余秀`】  

五言律诗  

野望  

东皋薄暮望徙倚欲何依树树皆秋色山山唯落晖牧人驱犊返猎马带禽归相顾无相识长歌怀采薇【`多于朴茂　诗自梁陈以来春华辉辉秋月艳之一径不可复过隋炀虽返古道然华实并髙转入初唐英华霣顿盛唐别转风调即意味愈漓矣`】  

五言絶句  

过酒家  

此日长昬饮非闗养性灵眼看人尽醉何忍独为醒  

【`唐人五絶病浅浅则一览便尽`】  

上官仪【`本传云字游韶陜州人家于江都防为沙门服工文词贞观初举进士授文馆直学士迁秘书郎太宗雅好属文每遣仪视草多令继和凡有宴集仪尝与焉髙宗立进西台侍郎工于五言诗以绮错婉媚为本仪既贵显人多效之谓上官体仪颇恃才任势故为当代所嫉许敬宗搆坐梁王忠事下狱死有集三十卷`】  

五言古诗  

早春桂林殿应诏  

步辇出披香清歌临太液晓树流莺满春堤芳草积风色翻露文雪华上空碧花蝶来未巳山光暧将夕  

【`语脆`】  

奉和颍川公秋夜  

泬寥空色逺芸黄凄序变涸浦落遵鸿长飚送巢燕千秋流夕景万籁含宵唤峻雉聆金柝层台切银箭  

【`清厉之音涸浦落遵鸿字太着意万籁含宵唤唤字亦特`】  

李义府【`本传云其先瀛州人后家于永泰贞观中除太子舍人与来济俱以文翰见知时称来李永徽中拜中书侍郎封广平县男与人语必嬉怡微笑而褊忌隂贼时人言其笑中有刀又以柔而害物亦谓之李猫显庆中为中书令进封河间郡公后杨行颖表言罪状流死巂州史论言义府才思精宻所谓猩猩能言`】  

五言絶句  

堂堂词二首  

镂月为歌扇裁云作舞衣自怜回雪影好取洛川归【`唐新语云义府尝赋诗云镂月为歌扇裁云作舞衣照镜自怜回雪影来时好取洛川归谓之活剥张昌龄生吞郭正一又纪事云义府尝赋诗云镂月为歌扇裁云作舞衣自怜回雪影好取洛川归有枣强尉张怀庆好偷窃名士文章乃为诗曰生情镂月为歌扇出性裁云作舞衣照镜自怜回雪影来时好取洛川归时人为之语曰活剥张昌龄生吞郭正一`】  

懒整鸳鸯被羞褰玳瑁牀春风别有意宻处也寻香  

【`轻脱　春风别有意宻处也寻香艶情太甚`】  

咏乌  

【`纪事云义府初遇以李大亮刘洎之荐太宗召令咏乌云云帝曰与卿全树何止一枝`】  

日里飏朝彩琴中伴夜啼上林如许树不借一枝栖薛元超【`本传云汾隂人收子也九嵗袭爵汾隂男及长好学善属文贞观中累授太子舍人预撰晋书髙宗时拜中书令加金紫致仕卒有文集四十卷元超好引寒畯时论称美　纪事云上元初政出武氏因阳喑乞骸骨归卒`】  

五言排律  

奉和同太子监守违恋  

储禁铜扉啓宸行玉辂遥空怀寿街吏尚隔寝门朝北首瞻龙防空中想凤镳飞文映仙牓沥思叶神飚帝念纡苍壁干文焕紫霄云塘横碧海平圃振词条欲应重轮曲锵洋韵九韶【`平圃见山海经槐江之阳实惟帝之平圃`】  

【`庄丽典则是初唐格调韩王元嘉同此奉和地分丹鹫岭涂间白云乡亦属佳句`】  

王勃【`文苑传云字子安绛州龙门人文中子通孙也六嵗解属文与兄勔勮才藻相类杜易简称之曰此王氏三珠树也勃年未及冠应举及第沛王贤闻其名召为沛府脩撰戏为檄英王鸡文髙宗览之怒曰此是交搆之渐出补虢州参军父福畤坐勃故左迁交趾令勃往省父渡南海堕水卒初李敬称勃与杨炯卢照隣骆賔王必当显贵裴行俭曰勃等虽有才而浮躁浅露岂享爵禄杨稍沈静应至令长余得令终为幸果如其言　纪事云勃为文先磨墨数升引被覆面而卧忽起书之初不加防时谓腹藁四杰气格雄浑不以组绘为工`】  

七言古诗  

滕王阁  

【`勃父为交趾令勃往省父道出洪都都督阎伯屿宴集滕王阁命之序葢宿命其壻预成将举属客必让而及焉勃适至不辞下笔立就末成四韵`】  

滕王髙阁临江渚佩玉鸣鸾罢歌舞画栋朝飞南浦云珠帘暮卷西山雨闲云潭影日悠悠物换星移几度秋阁中帝子今何在槛外长江空自流  

【`三四髙迥实境自然不作笼盖语致　文虽四韵气足长篇`】  

秋夜长  

秋夜长殊未央月明露白澄清光层城绮阁遥相望遥相望川无梁北风受节南鴈翔崇兰委质时菊芳鸣环曳佩出长廊为君秋夜捣衣裳纎罗对凤凰丹绮双鸳鸯调砧乱杵思自伤征夫万里戍他乡鹤闗音信断龙门道路长君在天一方寒衣徒自香  

【`气格嶒崚北风受节南鴈翔语最古雅`】  

采莲曲  

采莲归绿水芙蓉衣秋风起浪鳬鴈飞桂棹兰桡下长浦罗裙玉腕轻揺橹叶屿花潭极望平江讴越吹相思苦相思苦佳期不可驻塞外征夫犹未还江南采莲今巳暮今巳暮采莲花渠今那必尽娼家官道城南把桑叶何如江上采莲花莲花复莲花花叶何稠叠叶翠本羞眉花红强似颊佳人不在兹怅望别离时牵花怜共蒂折藕爱连丝故情无处所新物徒华滋不惜西津交佩解还羞北海鴈书迟采莲歌有节采莲夜未歇正逢浩荡江上风又值徘徊江上月徘徊莲浦夜相逢吴姬越女何丰茸共问寒江千里外征客闗山路几重  

【`中有佳句`】  

落花落  

落花落落花纷漠漠緑叶青跗映丹萼与君徘徊上金阁影拂妆阶玳瑁筵香飘舞馆茱萸幙落花飞撩乱入中帷落花春正满春人归不归落花度氛氲绕髙树落花春巳繁春人春不顾绮阁青台静且闲罗袂红巾复往还盛年不再得髙枝难重攀试复旦游落花里暮宿落花间与君落花院台上起双鬟  

【`自梁陈余音转入老秀　芳言如馥`】  

五言律诗  

铜雀妓  

金凤邻铜雀漳河望邺城君王无处所台榭若平生舞席纷何就歌梁俨未倾西陵松槚冷谁见绮罗情【`子安才雄五言律往往有一气浑成之势律自不能拘得　看渠一意转合视之平平拟之难到中晩之视初唐六朝之视汉魏俱若此矣`】  

圣泉宴【`并序`】  

武山有圣泉焉浸淫歴数百千年乗岩泌涌接磴分流下瞰长江沙堤石岸咸古人遗迹也兹乃青苹緑芰紫苔苍藓遂使江湖思逺寤寐寄托既而崇峦左披石壑前萦丹崿万寻碧潭千顷松风唱响竹露薰空潇潇乎人间之难遇也方欲以林壑为天籁琴樽为日用嗟乎古今共逝方深川上之悲少长同逰且尽山隂之乐盍题芳什共写髙情诗得泉字  

披襟乗石磴列籍俯春泉兰气薫山酌松声韵野影飘垂叶外香度落花前兴洽林塘晩重岩起夕烟  

【`三四琢矣然琢而不伤其气浑浑`】  

别薛华  

送送多穷路遑遑独问津悲凉千里道凄断百年身心事同漂泊生涯共苦辛无论去与住俱是梦中人【`率衷披写绝不作诗思　末语解愁愁情转甚须知此等下语意味深厚后人便道出个中矣`】重别薛华  

明月沈珠浦秋风濯锦川楼台临絶防洲渚亘长天旅泊成千里栖遑共百年穷途惟有泪还望独澘然  

麻平晩行  

百年怀土望千里倦游情髙低寻戍道逺近聴泉声磵叶才分色山花不辨名羇心何处尽风急暮猿清  

杜少府之任蜀州  

城阙辅三秦风烟望五津与君离别意同是宦游人海内存知已天涯若比隣无为在岐路儿女共霑巾  

【`此是髙调读之不觉其髙以气厚故`】  

春日还郊  

闲情兼黙黙携杖赴岩泉草绿萦新带榆青缀古钱鱼牀侵岸水鸟路入山烟还题平子赋花树满春田【`三四语有风味人有问余二语何以佳余谓此二语一似逢春而感一似遇物而兴非徒为草榆咏也`】  

秋日别王长史  

别路余千里深恩重百年正悲西日更动北梁篇野色笼寒雾山光敛暮烟终知难再奉怀徳自澘然  

上已浮江宴韵得遥字  

上已年光促中川兴绪遥緑齐山叶满红泄片花销泉声喧后涧虹影照前桥遽悲春望逺江路积波潮  

【`红泄片花销六朝余缋`】  

易阳早发  

饬装侵晓月奔策残星危阁寻丹嶂回梁属翠屏云间迷树影雾里失峯形复此凉飚至空山飞夜萤  

【`如此起句是大家数`】  

焦岸早行和陆四  

侵星违旅馆乗月戒征俦复嶂迷晴色虚岩辨暗流猿吟山漏晓萤散野风秋故人何际乡闗云雾浮  

【`第六句最是髙韵`】  

杨炯【`文苑传云华隂人幼聪敏善属文举神童为文馆学士累迁詹事司直则天初坐祖弟神让事左迁梓州司法参军秩渵授盈川令为政严酷卒于官炯与王勃卢照隣骆賔王以词赋齐名称为王杨卢骆炯谓人曰吾愧在卢前耻居王后张说曰杨盈川文思如悬河注水酌之不竭既优于卢亦不减王耻居王后信然愧在卢前谦也`】  

五言律诗  

从军行  

烽火照西京心中自不平牙璋辞凤阙鐡骑绕龙城雪暗凋旗画风多杂鼔声宁为百夫长胜作一书生  

【`浑厚　字字铢两悉称首尾圆满殆无余憾`】  

刘生  

卿家本六郡年长入三秦白壁酬知己黄金谢主人劒锋生赤电马足起红尘日暮歌钟发喧喧动四隣  

出塞  

塞外欲纷纭雌雄犹未分明堂占气色华盖辨星文二月河魁将三千太乙军丈夫皆有志会是立功勲  

折杨栁  

邉地遥无极征人去不还秋容凋翠羽别泪损红顔望断流星驿心驰明月闗藁砧何处在杨栁自堪攀  

送临津房少府  

岐路三秋别江津万里长烟霞驻征葢管促飞觞阶树含斜日池风泛早凉赠言未终竟流涕忽霑裳  

【`三四气韶`】  

送丰城王少府  

愁结乱如麻长天照落霞离亭隠乔树沟水浸平沙左尉才何屈东闗望渐赊行看转牛斗持此报张华  

【`三四语老`】  

送郑州周司空  

汉国临清渭京城枕浊河居人下珠泪賔御促骊歌望极闗山逺秋深烟雾多唯余三五夕明月暂经过  

五言排律  

送刘校书从军  

天将下三宫星门召五戎坐谋资庙畧飞檄伫文雄赤土流星劒乌号明月弓秋隂生蜀道杀气绕湟中风雨何年别琴尊此日同离亭不可望沟水自西东  

【`初唐排律最佳语语凑拍　首四语一起一接可谓壮甚杀气绕湟中语带俚气`】  

和骞右丞省中暮望  

故事闲台阁仙门蔼已深旧章窥复道云幌肃重隂律葭灰变青阳斗柄临年光揺树色春气绕兰心风响髙牕度流痕曲岸侵天民总枢辖人镜辨衣簮日暮南宫静瑶华振雅音  

【`附和刘侍郎入隆唐观百果珠为实羣峯锦作苔语殊胜丽`】  

五言絶句  

夜送赵纵  

赵氏连城壁由来天下传送君还旧府明月满前川  

【`末句人景双映`】  

## 唐诗镜卷二  

明　陆时雍　编  

初唐第二  

卢照隣【`文苑传云字升之范阳人博学善属文初授邓王府典籖王甚爱之谓人曰此吾之相如也后拜新都尉因染风疾去官处太白山中以服饵为事后疾转笃徙居具茨山沈痼挛废不堪其苦与亲友执别投颍水死　纪事云照隣居具茨山下自以为髙宗尚吏已独儒武后尚法已独黄老后封嵩山屡聘贤士巳独废着五悲以自明`】  

七言古诗  

长安古意  

长安大道连狭斜青牛白马七香车玉辇纵横过主第金鞭络绎向侯家龙衔寳盖承朝日凤吐流苏带晩霞百丈游丝争绕树一羣娇鸟共啼花啼花戏蝶千门侧碧树银台万种色复道交牕作合欢双阙连甍垂凤翼梁家画阁天中起汉帝金茎云外直楼前相望不相知陌上相逢讵相识借问吹箫向紫烟曽经学舞度芳年得成比目何辞死愿作鸳鸯不羡仙比目鸳鸯真可羡双去双来君不见生憎帐额绣孤鸾好取门帘贴双燕双燕双飞绕画梁罗帏翠被郁金香片片行云着蝉鬓纎纎初月上鸦黄鸦黄粉白车中出含娇含态情非一妖童寳马鐡连钱娼妇盘龙金屈膝御史府中乌夜啼廷尉门前雀欲栖隠隠朱城临玉道遥遥翠幰没金堤挟弹飞鹰杜陵北探丸借客渭桥西俱邀侠客芙蓉劒共宿娼家桃李蹊娼家日暮紫罗裙清歌一啭口氛氲北堂夜夜人如月南陌朝朝骑似云南陌北堂连北里五剧三条控三市弱栁青槐拂地垂佳气红尘暗天起汉代金吾千骑来翡翠屠苏鹦鹉杯罗襦寳带为君解燕歌赵舞为君开别有豪华称将相转日回天不相让意气由来排灌夫専权判不容萧相専权意气本豪雄青虬紫燕坐生风自言歌舞长千载自谓骄奢凌五公节物风光不相待桑田碧海须臾改昔时金阶白玉堂即今惟见青松在寂寂寥寥扬子居年年嵗嵗一牀书独有南山桂花发飞来飞去袭人裾  

【`玮丽中不乏风华当在骆賔王帝京篇上`】  

五言律诗  

昭君怨  

合殿恩中絶交河使渐稀肝肠随玉辇形影向金微汉地草应绿胡庭沙正飞愿逐三秋鴈年年一度归  

折杨栁  

倡楼啓曙扉杨栁正依依莺啼知嵗隔条变识春归露叶凝秋黛风花乱舞衣攀折将安寄军中音信稀  

上之回  

回中道路险萧闗烽多五营屯右地万乗出西河单于拜玉玺天子按雕戈振旅汾川曲秋风横大歌  

文翁讲堂  

锦里淹中馆岷山稷下亭空梁无燕雀古壁有丹青槐落犹疑市苔深不辨铭良哉二千石江汉表遗灵  

【`槐落犹疑市语有余想`】  

元日述怀【`一作明月引`】  

筮仕无中秩归耕有外臣人歌小嵗酒花舞大唐春草色迷三径风光动四隣愿得长如此年年物新  

五言排律  

西使兼送孟学士南游  

地道巴陵北天山弱水东相看万余里共倚一征蓬零雨悲王粲清樽别孔融徘徊闻夜鹤怅望待秋鸿骨肉胡秦外风尘闗塞中唯余劒锋在耿耿气成虹  

【`严`】  

绵州官池赠别【`同赋湾字`】  

輶轩遵上国仙佩下灵闗樽酒方无地聫绻喜暂攀离言欲赠策髙辩正连环野迳浮云断荒池春草班残花落古树度鸟入澄湾欲叙他乡别幽谷有绵蛮  

还赴蜀中贻示京邑游好  

籞宿花初满章台栁向飞如何正此日还望昔多违怅别风期阻将乖云会稀敛衽辞丹阙悬旗陟翠微野禽喧戍鼔春草变征衣回顾长安道闗山起夕霏  

【`附首春贻京邑文士寂寂罢将迎门无车马声横琴答山水披卷阅公卿三四何等气岸　过东山谷口野老堪成鹤山神或化鸠日暮飡殻天寒御鹿裘绝似庾信语`】  

骆賔王【`文苑传云賔王少善属文尤妙于五言诗尝作帝京篇当时以为絶唱然落魄无行好与博徙游髙宗末为长安主簿坐赃左迁临海丞怏怏失志弃官去后与徐敬业作乱事败伏诛　纪事云徐敬业乱于扬州以賔王为府属代敬业为檄武后读至一抔之土未干六尺之孤安在矍然曰谁为之或以賔王对后曰宰相安得失此人敬业败亡命不知所终中宗时诏求其文得数百篇`】  

七言古诗  

帝京篇  

山河千里国城阙九重门不覩皇居壮安知天子尊皇居帝里崤函谷鹑野龙山侯甸服五纬连影集星躔八水分流横地轴秦塞重闗一百二汉家离宫三十六桂殿嵚崟对玉楼椒房窈窕连金屋三条九陌丽城隈万户千门平旦开复道斜通鳷鹊观交衢直指凤皇台劔履南宫入簮缨北阙来声名冠寰宇文物象昭回钩陈肃兰戺璧沼浮槐市铜羽应风回金茎承露起校文天禄阁习战昆明水朱邸抗平台黄扉通戚里平台戚里带崇墉炊金馔玉待鸣钟小堂绮帐三千户大道青楼十二重寳葢雕鞍金络马兰窻绣柱玉盘龙绣柱璇题粉壁映锵金鸣玉王侯盛王侯贵人多近臣朝游北里暮南隣陆贾分金将防喜陈遵投辖正留賔赵李经过宻萧朱交结亲丹凤朱城白日暮青牛绀幰红尘度侠客珠弹垂杨道倡妇银钩采桑路倡家桃李自芳菲京华游侠盛轻肥延年女弟双飞入罗敷使君千骑归同心结缕带连理织成衣春朝桂樽樽百味秋夜兰灯灯九微翠幌珠帘不独映清歌寳瑟自相依且论三万六千是宁知四十九年非古来荣利若浮云人生倚伏信难分始见田窦相倾夺俄闻卫霍有功勲未厌金陵气先开石椁文朱门无复张公子灞亭谁畏李将军相顾百龄皆有待居然万化咸应改桂枝芳气已销亡栢梁髙宴今何在春去春来苦自驰争名争利徒尔为乆留郎署终难遇空扫相门谁见知当时一旦擅豪华自言千载长骄奢倐忽抟风生羽翼须臾失浪委泥沙黄雀徒巢桂青门遂种黄金销铄素丝变一贵一贱交情见红顔宿昔白头新脱粟布衣轻故人故人有湮沦新知无意气灰死韩安国罗伤翟廷尉已矣哉归去来马卿辞蜀多文藻扬雄仕汉乏良媒三冬自矜诚足用十年不调几邅回汲黯薪逾积孙阁未开谁惜长沙傅独负洛阳才【`纪事云杨盈川之为文好以古人姓名连用号为防鬼簿賔王文好以数对如秦地重闗一百二汉家离宫三十六人号为筭博士又曰倐忽抟风生羽翼须臾失浪委泥沙賔王后与徐敬业兴兵扬州大败逃死此其防也`】  

【`文章有言无韵即是死语如帝京篇人谓之算博士亦可`】  

五言律诗  

冬日过故人任处士书斋  

神交尚投漆虚室罢游兰网积窻文乱苔深履迹残雪明书帐冷水静墨池寒独此琴台夜流水为谁弹  

游紫云观赠道士【`并序`】  

余乡国一辞江山万里昔年离别还同塞北之鳬今日归来即似辽东之鹤先生情均得忘筌之契已深路是亡羊分岐之恨逾切不题短什何汰衷襟乎  

碧落澄秋景门啓曙闗人疑列御至客似令威还羽葢徒欣仰云车未可攀秪应倾玉醴时许寄頺顔  

游灵公观  

灵峰标胜境神府枕通川玉殿斜连汉金堂迥架烟断风疎晩竹流水切寒别有青门外空懐圃仙  

同辛簿简仰酬思上人林泉  

俗逺风尘隔春还初服迟林疑中散地人似上皇时芳杜湘君曲幽兰楚客词山中有春草长似寄相思  

送郑少府入辽共赋侠客逺从戎  

边烽警榆塞侠客度桑干栁叶开银镝桃花照玉鞍满月临弓影连星入劒端不学燕丹客空歌易水寒  

【`三四语色明媚却与五陵裘马相宜上句更自入手轻快`】  

宪台出絷寒夜有怀  

独坐怀明发长謡苦未安自应迷北叟谁肯问南冠生死交情异殷忧嵗序防空余朝夕鸟相伴夜啼寒  

【`淡淡语含情无限结语悲甚`】  

在狱咏蝉【`并序`】  

余禁所禁垣西是法防事也有古槐数株焉虽生意可知同殷仲文之古树听讼斯在即周召伯之甘棠每至夕照低隂秋蝉疎引发声幽息有切尝闻岂人心异于曩时将虫响悲于前聴嗟乎声以动容徳以象贤故洁其身也禀君子逹人之髙行蜕其皮也有仙都羽化之灵姿时而来顺隂阳之数应节为变审蔵用之机有目斯开不以道昏而昧其视有翼自薄不以俗厚而易其真吟乔树之微风韵姿天纵饮髙秋之坠露清畏人知仆失路艰虞遭时徽纆不哀伤而自怨未揺落而先衰闻蟪蛄之流声悟平反之巳奏见螗螂之抱影怯危机之未安感而缀诗贻诸知巳庶情沿物应哀弱羽之飘零道寄人知悯余声之寂寞非谓文墨取代幽忧云尔  

西陆蝉声唱南冠客思侵那堪鬓影来对白头吟露重飞难进风多响易沈无人信髙洁谁为表予心  

【`大家语大略意象深而物态浅`】  

五言排律  

灵隠寺  

鹫岭郁岧嶤龙宫锁寂寥楼观沧海日门对浙江潮桂子月中落天香云外飘扪萝登塔逺刳木取泉遥霜薄花更发氷轻叶互凋夙龄尚遐异搜对涤烦嚣待入天台路看余度石桥【`诗话云旧说徐敬业败与賔王俱不死皆去为浮屠以免賔王居杭州灵隠寺后宋之问游寺夜吟云鹫岭郁岧嶤龙宫鎻寂寥乆不能续有老僧云何不道楼观沧海口门对浙江潮云云迟明僧不见人以为賔王也今此诗乃见賔王集集乃见古本非后人所裒次则此诗巳自録于集中賔王之不死亦一证也`】  

【`精警瑰丽绝冠初唐`】  

夕次蒲类津  

二庭归望断万里客心愁山路犹南属河源自北流晩风连朔气新月照边秋灶火通军壁烽烟上戍楼龙庭但苦战燕领会封侯莫作兰山下空令汉国羞  

【`新月照边秋语有爽气`】  

边城落日  

紫塞流沙北黄图灞水东一朝辞爼豆万里逐沙蓬月恒持满寻源屡凿空野昏边气合烽迥戍烟通膂力风尘倦疆埸嵗月穷河流控积石山路逺崆峒壮志凌苍兕精诚贯白虹君恩如可报龙劒有雌雄  

宿温城望军营  

虏地寒胶折边城夜柝闻兵符闗帝阙天策动将军塞静胡笳彻沙明楚练分风旗翻翼影霜劔转龙文白羽揺如月青山断若云烟疎疑卷幔尘灭似销氛投笔懐班业临戎想顾勲还应雪汉耻持此报明君  

边夜有怀  

汉地行逾逺燕山去不穷城荒犹筑怨碣毁尚铭功古戍烟尘满边庭人事空夜闗明陇月秋塞急胡风倚伏良难定荣枯岂易通旅魂劳泛梗离恨断征蓬苏武封犹薄崔骃宦不工惟余北叟意欲寄南飞鸿  

【`三四警`】  

五言絶句  

于易水送人  

此地别燕丹壮士发冲冠昔时人已去今日水犹寒【`附秋风乱竹揺疎影萦池织细流秋月裛露珠晖冷凌霜桂影寒秋水图云锦色浄写月练文明极组织之工然皆借衬得来不若秋鴈阵去金河冷书归玉塞寒本色自在`】  

刘祎之【`本传云字希美晋陵人少与孟利贞髙智周郭正一俱以文藻知名号为刘孟髙郭上元中与元万顷等偕召入禁中论次新书髙宗又宻令参决时政以分宰相之权时谓北门学士武后时为凤阁侍郎后以罪赐死`】  

五言古诗  

酬郑沁州  

骐阁一代良熊轩千里躅缉图昭国典按部留宸瞩匪厌承明庐伫兼司局芸书暂辍载竹使方临俗节变风绪髙秋深露华溽寒山敛轻霭霁野澄初旭已切长年悲谁堪岐路促遥林征马迅别馆嘶骖局雅赠响摐金索居暌倚玉凄断离鸿引劳歌思足曲  

【`语气亦贵`】  

郭正一【`文苑传云彭城人贞观中举进士永淳中歴官至中书侍郎明习旧事兼有词学号为称职永昌中为酷吏所陷流死岭南`】  

五言律诗  

奉和太子纳妃太平公主出防  

桂宫初服冕兰掖早升笄礼盛亲迎晋声芬出降齐金开瑞钮寳翟上仙梯转扇承宵月扬旌照夕蜺  

【`新整簇簇是初唐体裁`】  

【`附刘祎之奉和　梦梓光青陛秾桃霭紫宫徳优宸念逺礼备国姻崇万户声明发三条骑吹通香轮送重景防斾引仙虹附任奉古奉和　帝子升青陛王姬降紫宸星光移杂佩月彩荐重轮龙旌翻地杪凤管飏天濵槐隂浮浅濑葆吹翼轻尘附裴守真奉和　瑜佩升青殿浓华降紫微还如桃李发更似凤凰飞金屋真离象瑶台起婺徽防缨纷碧坐缋羽泛褕衣极一时绚藻之致`】  

于季子【`咸亨中登进士第见纪事`】  

七言律诗  

早春洛阳答杜审言  

梓泽年光往复来杜霸游人去不回若非载笔登麟阁定是吹箫伴凤台路傍桃李花犹嫩波上芙蕖叶未开分明寄语长安道莫教留滞洛阳才  

【`此诗虽格力未整风味却饶`】  

【`附咏云　瑞云千里映祥辉四望新随风乱鸟足泛水结鱼鳞布叶疑临夏开花讵待春愿得承嘉景无令掩桂轮是孔范诸人余意巧力那及古人`】  

【`附咏项羽北伐虽全赵东归不王秦空歌拔山力羞作渡江人余谓项羽虽霸业不终亦千古一猛男子嘲之何为直当闵之耳咏汉髙祖百战方夷项三章且代秦功归萧相国气尽戚夫人末语诚当以万乗之尊不能庇一弱子何也`】  

杨衡  

七言古诗  

白纻辞二首  

玉缨翠佩杂轻罗香汗微渍朱顔酡为君起唱白纻歌清声褭云思繁多凝笳哀琴时相和金壶半倾芳夜促梁尘霏霏暗红烛令君安坐聴终曲坠叶飘花难再复蹑珠履歩琼筵轻身起舞红烛前芳姿艶态妖且妍回眸转袖暗催凉风萧萧漏水急月华泛灔红莲湿牵裙揽带翻成泣  

【`殊有艶情`】  

刘允济【`文苑传云洛川人少孤事母甚谨博学善属文与王勃齐名弱冠举进士累除著作佐郎撰鲁后春秋二十卷上之迁左史直文馆垂拱中明堂初成奏赋以讽拜著作郎长安中拜凤阁舍人坐与张易之欵狎左授青州长史`】  

五言古诗  

经庐岳回望江州想洛阳有作  

山帝始营龙门禹初凿出入经变化俯仰凭寥廓未若兹山功连延并巫霍东北疏艮象西南距坤络宏阜自郁盘髙堙复回薄势入柴桑渚隂开彭蠡壑九江杳无际七泽纷相错云霞散吴会风波腾鄢鄂迹随造化乆利与乾坤博肹蠁精气通纷纶潜怪作石渠忽见践金房安可托地入天子都岩有仙人药二门几迢递三宫何儵爚咫尺穷杳防跬步皆恬漠林惊羽翰幽居静龙蛇蠖明牧振雄词棣华殊灼灼盛业匡西夏深谋賛禹亳黄云覆鼎飞绛气横川跃佐厯符贤运人期茂天爵礼乐富垂髫诗书成舞勺清辉靖嵒电利器腾霜锷游圣挹衢樽邻畿恭木铎墙仭包武侯波澜控文若旋闻刈薪楚遽覩升葵藿稷卨序揆图良平公辅略重臣资出守英藩谅求瘼豫章观伟材江州访灵崿阳岫晓氛氲隂崖暮萧索雌伏屡鲸奔雄飞更鸷搏惊透烟霞腾猿乱枝格【`音洛`】故园有归梦他山非行乐帝乡徒可游湟涧终旅泊景物观淮海云霄望河洛城阙紫微星图书扈阁神功多粉缋元气犹斟酌丞相下南宫将军趋北落横簮并附蝉列鼎俱调鹤四郊时迷路五月先投龠池榭宣琼管风花乱珠箔旧游劳梦寐新知无悦乐天寒欲赠言嵗暮期交约夜琴清玉柱秋灰变缇幕风云动翰林宫征调文籥言泉激为浪思绪飞成缴千里辉珠玑五采含丹雘钟鼔旋惊鷃瑾瑜俄抵鹊窃价慙庸怠叨声逾寂寞长望限南溟居然翳东郭  

【`宏丽`】  

五言律诗  

怨情  

玉闗芳信断兰闺锦字新愁来不自抑念切已含嚬虚牖风惊梦空牀月厌人归期倘可促勿度栁园春  

【`语态恹恹`】  

郑蜀賔【`荥阳人`】  

五言絶句  

别亲朋  

【`纪事云蜀賔年老为江左一尉亲朋饯于上东门蜀賔赋诗云云酒酣自咏声调哀戚竟卒于官`】  

畏途方万里生涯近百年不知将白首何处入黄泉韦承庆【`字延休阳武人少恭谨事继母以孝闻举进士补雍王府参军府中文翰悉出其手长寿中累迁凤阁舍人以后三掌天官选事铨授平允海内称之后知政事坐附推张昌宗失实流岭表嵗余起辰州刺史入为秘书少监封扶阳县子迁黄门侍郎未拜卒　纪事云韦氏孝友词学则承庆嗣立防音乐有万石达礼仪则叔夏史才博识有述时赵冬曦兄弟亦各有名张说曰韦赵兄弟人之梓杞`】五言古诗  

折杨栁  

万里边城地三春杨栁节叶似镜中眉花如闗外雪征人逺乡思倡妇髙楼别不忍掷年华含情寄攀折  

【`三四言之可念`】  

五言律诗  

寒食应制  

凤城春色晩龙禁早晖通旧火收槐燧余寒入桂宫莺啼正隠叶鸡鬭始开笼蔼蔼瑶山满仙歌始乐风  

【`三四语气清贵`】  

韦嗣立【`郑州人思谦子也少举进士与兄承庆俱以学行齐名长夀中为凤阁舍人长安中为天官侍郎迁凤阁侍郎知政事神龙中为黄门侍郎前后四职兄弟相代又父子三人皆至宰相有唐以来莫与为比尝于骊山搆别业中宗亲往幸焉因封为逍遥公睿宗立拜中书令为宪司所劾左迁岳州别驾迁陈州刺史卒见思谦传`】  

五言排律  

偶游龙门北谿忽怀骊山别业因以言志示弟淑奉呈诸大僚  

幽谷杜陵边风烟别几年偶来伊水曲谿嶂各依然傍浦怜芳树寻崖爱绿泉岭云随马足山鸟向人前地合心俱静言因理自短才叨重寄尸禄愧妨贤每挹挂冠侣思从初服旋稻粱仍欲报嵗月坐空捐助岳无纤块输溟谢末涓还悟北辕失防求南磵田  

【`岭云随马足山鸟向人前语极自然之致较李太白山从人面起云傍马头生似觉髙雅一筹`】  

东方虬【`纪事云武后时为左史尝曰百年后可与西门豹作对`】  

五言絶句  

昭君怨  

汉道方全盛朝廷足武臣何须薄命妾辛苦事和亲揜泪辞丹凤衔悲向白龙单于浪惊喜无复旧时容  

【`好意`】  

苏味道【`本传云赵州栾城人与郷人李峤以文辞知名时谓苏李弱冠举进士累转咸阳尉延载中迁凤阁侍郎证圣元年坐事出为集州刺史俄召拜天官侍郎圣厯初复同凤阁鸾台三品前后居相位数载多识台阁故事但事无决断人号为苏摸棱坐张易之党贬眉州卒有集十五卷行世`】  

五言律诗  

单于川对雨  

飞雨欲迎旬浮云已送春还从濯枝后来应洗兵辰气合龙祠外声过鲸海濵伐邢知有属巳见静边尘  

【`霏微和美讽有余味`】  

正月十五夜  

【`唐新语云神龙之际京城正月望日盛饰灯火之防金吾弛禁贵游戚属及下俚工贾无不夜游车马骈阗人不得顾王主之家马上作乐以相夸竞文士皆赋诗以纪其事作者数百人唯味道与郭利贞崔液三人为絶唱`】  

火树银花合星桥鐡锁开暗尘随马去明月逐人来游伎皆秾李行歌尽落梅金吾不禁夜玉漏莫相催  

【`纎浓恰中`】  

【`附咏虹咏霜俱匀宻可讽　咏虹　纡余带星渚窈窕架天浔空因壮士见还共美人沈逸照含良玉神花藻瑞金独留长劒采终负昔贤心　咏霜　金只暮律尽玉女暝氛归孕冷随钟彻飘华逐劔飞带日浮寒影乗风进晩威自有贞筠质宁将庶草腓`】  

五言排律  

在广州闻崔马二御史并拜台郎  

振鹭才飞日迁莺逺聴闻明光共待漏清鉴各披云喜得廊庙举嗟为台阁分故林懐栢悦新幄阻兰薰冠去神羊影车迎瑞雉羣逺从南斗外遥仰列星文  

【`精宻　起伏转合一丝不漏`】  

十五夜逰  

今夕重门啓游春得夜芳月华连昼色灯影杂星光南陌青丝骑东隣红粉妆管弦遥辨曲罗绮暗闻香人拥行歌路车攅鬭舞塲经过犹未巳钟鼔出长杨  

【`轻欵熨帖语带微芳`】  

【`附和武三思于天中寺寻复礼上人之作　藩戚三雍暇禅居二室隈忽闻从桂苑移步践花台敏学推多艺髙谈属辩才是非宁滞着空有掠嫌猜五行幽机畅三蕃妙键开味同甘露洒香似逆风来砌古留方石池清辨烧灰人寻鹤洲返月逐虎谿回企躅瞻飞盖攀游想渡杯愿陪为善乐从此去尘埃`】  

崔融【`本传云字安成齐州人擢八科髙第为崇文馆学士中宗在东宫选为侍读典东朝表疏长安中为凤阁舍人坐附张易之兄弟左授袁州刺史寻拜国子司业预脩则天实録封清河县子融为文典丽朝廷诸大手笔多手勑委之撰哀册文用思精苦遂发病卒諡曰文有集六十卷`】  

五言律诗  

咏寳劒  

寳劒出昆吾龙夹采珠五精初献术千户竞论都匣气冲牛斗山形转辘轳欲知天下贵持此问风胡  

【`三四典贵`】  

五言排律  

和梁王众传张光禄是王子晋后身  

【`武后改控鹤府为奉宸府引词人为供奉内殿曲宴则二张诸武侍坐佞者奏云张昌宗是王子晋后身令被羽衣吹箫乗木鹤奏乐于庭如子晋乗空融赋诗为絶唱见张易之传`】  

闻有冲天客披云下帝畿三年上賔去千载忽来归昔偶浮丘伯今同丁令威中郎才貌是柱史姓名非祗召趋龙阙承恩拜虎闱丹成金鼎献酒至玉杯挥天仗分旄节朝容间羽衣旧坛何处所新庙坐光辉汉主存僊要淮南爱道机朝朝缑氏鹤长向洛城飞【`纪事云融尝与苏味道相诮云某诗所以不及相公无银花盒也苏有诗云火树银花合味道云子诗虽无银花合还冇金铜丁取融诗有今同丁令威句也`】  

【`才情绮合`】  

## 唐诗镜卷三  

明　陆时雍　编  

初唐第三  

张易之【`定州人初以门防累迁为尚乗奉御白晳美姿容善音律则天临朝入侍禁中为奉宸府令加麟台监封恒国公神龙元年则天病甚崔暐等斩于迎仙院易之兄弟粗能属文如应诏和诗则宋之问阎朝隠为之代作见张行成传`】  

五言律诗  

泛舟侍宴应制  

平明出御沟解缆坐回舟緑水澄明月红罗结绮楼歌争浦入冠盖逐川流白鱼臣作伴相对舞王舟  

【`三四丽色天成`】  

武三思【`元庆子以后族累转右卫将军则天革命封梁王进拜特进性倾巧便僻善事人中宗立复得幸掌知国政既与韦庶人上官昭容私通尝忌节愍太子宻谋废之太子率羽林军诛之`】  

五言排律  

奉和春日游龙门应制  

凤驾临香地龙舆上翠微星宫含雨气月殿抱春晖碧涧长虹下雕梁早燕归云疑浮寳盖石似拂天衣露草侵堦长风花绕席飞日斜宸赏洽清吹入重闱  

【`气爽`】  

【`附奉和宴小山池栁发龙鳞出松新麈尾齐亦属佳句`】  

乔知之【`文苑传云冯翊人有俊才所作篇咏人多讽诵则天时累除右补阙迁左司郎中以婢事后为武承嗣讽酷吏罗织杀之`】  

五言古诗  

长信宫中树  

婀娜当轩树丰茸倚兰殿色艶九春时风揺五明扇余花鸟弄尽新叶虫书遍零落心自知芳菲君不见  

【`五六语俊`】  

薛稷【`字嗣通蒲州汾隂人举进士累转中书舍人与从祖兄曜俱以辞学知名同在两省为时所称景龙中为昭文馆学士好古博雅尤工书睿宗即位拜中书侍郎参知政事后以翊赞功封晋国公除太子少保睿宗尝召入宫中参决庶政恩遇莫比窦怀贞伏诛稷以知其谋赐死万年狱见薛收传`】七言律诗  

奉和圣制春日幸望春宫应制  

九春风景足林泉四面云霞敞御筵花镂黄山绣作苑草图灞锦为川飞觞竞醉心回日走马争先眼着鞭喜奉仙游归路逺直言行乐不言旋  

【`语饶巧思`】  

陈子昻【`文苑传云字伯玉射洪人家世豪富子昻独苦节读书金华山善属文举进士拜麟台正字转右拾遗数上防陈事词皆典美武攸宜统军北讨契丹以子昻为管记圣厯初解官归为县令段简因事收系忧愤卒子昻褊躁无威仪然文词宏丽当时重之有集十卷　纪事云子昻与赵贞固卢蔵用杜审言宋之问毕隆泽郭袭微司马承祯释懐一陆余庆号方外十友　独异记云子昻初入京不为人知有卖胡琴者价百万子昻突出谓左右曰辇千缗市之众惊问答曰余善此乐皆曰可得闻乎曰明日可集宣阳里如期偕往则酒肴毕具捧琴语曰蜀人陈子昻有文百轴不为人知此乐贱工之役岂宜留心举而碎之以其文百轴徧赠防者一日之内声华溢都`】  

【`阮籍咏懐出自深衷子昻感遇情已虚设言复不文虽云不乏风骨然此是顽骨不灵也其诗三十八首余谓首首俱可省得`】  

五言古诗  

秋园卧病呈晖上人  

幽寂旷日遥林园转清宻疲疴澹无豫独坐泛瑶瑟怀挟万古情忧虞百年疾绵绵多滞念忽忽每如失缅想赤松游髙寻白云逸荣吝始都丧幽人遂贞吉图书纷满牀山木蔼盈室宿昔心所尚平生自兹毕愿言谁见知梵筵有同术八月髙秋晩凉风正萧瑟  

【`此诗絶无霸气似为近雅`】  

五言律诗  

晩次乐乡县  

故乡杳无际日暮且孤征川原迷旧国道路入边城野戍荒烟断深山古木平如何此时恨噭噭夜猿鸣  

【`古澹`】  

同王员外雨后登开元寺南楼因酬晖上人独坐山亭有赠  

钟梵经行罢香林坐入禅岩庭交杂树石濑泻鸣泉水月心方寂云霞思独宁知人世里疲病得攀縁  

送客  

故人洞庭去杨栁春风生相送河洲晩苍茫别思盈白苹巳堪把緑芷复含荣江南多桂树归客赠生平  

【`三四韵`】  

春夜别友人  

银烛吐青烟金樽对绮筵离堂思琴瑟别路绕山川明月隠髙树长河没晓天悠悠洛阳去此防在何年  

【`气满　老而劲明月长河于秋时尤胜`】  

五言排律  

白帝城懐古  

日落沧江晩停桡问土风城临巴子国台没汉王宫荒服仍周甸深山尚禹功岩悬青壁断地险碧流通古木生云际孤帆出雾中川途去无限客思坐何穷  

【`古木生云际孤帆出雾中景色写入霏微`】  

岘山懐古  

秣马临荒甸登髙览旧都犹悲堕涙碣尚想卧龙图城邑遥分楚山川半入吴丘陵徒自出贤圣几凋枯野树苍烟断津楼晩气孤谁知万里客懐古正踟蹰  

【`野树苍烟断津楼晩气孤语气髙古子昻古色苍茫淡淡写意其趣已足`】  

杜审言【`文苑传云字必简襄阳人举进士为隰城尉雅善五言诗工书翰恃才謇傲为世所嫉尝谓人曰吾文章合得屈宋作衙官吾书迹合得王羲之北靣则天召见累迁膳部员外郎神龙初坐通张易之兄弟流峰州入为修文馆学士卒与李峤崔灏苏味道为文学四友文集十卷`】  

【`审言材力雄厚复椎链精工诗之有眼意欲摄长情于短韵铸浩景于微言其法始于宋之谢灵运而成于梁之庾肩吾陈之张正见诸人也古人平铺直述未尝不佳自晋人繁缛日増谢灵运始生字法诚欲探境穷微追情入妙然非本来灵妙别具罏锤未易登其堂奥也唐时追琢大盛于垂拱神龙之间而穷于贾岛诸人之辈安得直摅真境一游大雅之塲乎`】五言律诗  

蓬莱三殿侍宴奉敕咏终南山应制  

北斗挂城邉南山倚殿前云标金阙迥树杪玉堂悬半岭通佳气中峰绕瑞烟小臣持献寿长此戴尧天  

【`挂倚字稍带粗气三四结搆语气郑重`】  

宿羽亭侍宴应制  

歩辇千门出离宫二月开风光新栁报宴赏落花催碧水揺空阁青山绕吹台圣情留晚兴歌管送余杯  

赋得妾薄命  

草緑长门掩苔青永巷幽宠移新爱夺泪落故情留啼鸟惊残梦飞花搅独愁自怜春色罢团扇复迎秋【`轻轻欵欵袅袅亭亭绝似当年愁绪　三四蕋色温香却无梁人妖气庶几雅音涙落故情留语最温厚盖怨生于爱若抛却即多无事矣今日之泪皆当年恩爱所留知中之所包有几许在`】和韦承庆过义阳公主山池  

迳转危峰逼桥回缺防妨玉泉移酒味石髓换稉香绾雾青丝弱牵风紫蔓长犹言宴乐少别向后池塘  

和晋陵陆丞早春游望  

独有宦游人偏惊物新云霞出海曙梅栁渡江春淑气催黄鸟晴光转緑苹忽闻歌古调归思欲霑巾【`三四如精金百链云霞出海曙梅栁渡江春曙春一字一句古人琢意之妙　起结意势冲盈`】秋夜宴临津郑明府宅  

行止皆无地招寻独有君酒中堪累月身外即浮云露白宵钟彻风清晓漏闻坐携余兴往还似未离羣  

和康五庭芝望月有怀  

明月髙秋迥愁人独夜看暂将弓并曲翻与扇俱团露濯清辉苦风飘素影寒罗衣一此鉴顿使别离难  

【`五六思苦不借影衬独披本相意境最老结语矜重韵亦沈老`】  

登襄阳城  

旅客三秋至层城四望开楚山横地出汉水接天回冠盖非新里章华即旧台习池风景异归路满尘埃  

旅寓安南  

交趾殊风寒迟暖复催仲冬山果熟正月野花开积雨生昏雾轻霜下震雷故乡逾万里客思倍从来  

【`即景自成入手轻快`】  

送郎中北使  

北狄愿和亲东京发使臣马衔边地雪衣染异方尘嵗月催行旅恩荣变苦辛歌钟期重锡拜手落花春  

【`起结有体语语老气当家恩荣变苦辛语从意链得来`】  

送崔融  

君王行出将书记逺从征祖帐连河阙军麾动洛城旌旃朝朔气笳吹夜边声坐觉烟尘扫秋风古北平  

经行岚州  

北地春光晚邉城气寒往来花不发新旧雪仍残水作琴中听山疑画里看自惊牵逺役艰险促征鞍  

【`三四实境自在五六旅涂漫兴语岂爱其山水之佳耶`】  

春日怀归  

心是伤归望春归异往年河山鉴魏阙桑梓忆秦川花杂芳园鸟风和緑野烟更怀欢赏地车马洛桥边  

除夜有怀  

故节当歌守新年把烛迎冬氛恋虬箭春色鸡鸣兴尽闻壶覆宵防见斗横还将万亿寿更谒九重城  

【`三四语气髙凝`】  

代张侍御伤美人  

二八泉扉掩帷屏宠爱空泪痕销夜烛愁绪乱春风巧笑人疑在新妆曲未终应怜脂粉气犹着舞衣中  

七言律诗  

守嵗侍宴应制  

季冬除夜接新年帝子王孙捧御筵宫阙星河低拂树殿庭灯烛上薰天弹弦奏节梅风入对局探钩栢酒传欲向正元歌万寿暂留欢赏寄春前  

【`附大餔梅花落处疑残雪栁叶开时任好风不惟风味之佳气格亦是絶胜大略浑成之后必生做作做作不巳琢雕遂深观自初至晚可概见矣`】  

五言排律  

扈从出长安应制  

分野都畿列时乗六御均京师旧西幸洛道此东巡文物驱三统声名走百神龙旗萦漏夕凤辇拂钩陈抚迹地灵古游情皇鉴新山追散马日水忆钓鱼人禹食传中使尧樽遍下臣省方称国阜问道识风淳嵗晚天行吉年丰景从亲欢娱包歴代宇宙忽疑春  

【`凝厚中复得挺劲之致`】  

赠苏味道  

北地寒应苦南庭戍未归邉声乱羌笛朔气卷戎衣雨雪闗山暗风霜草木稀胡兵战欲尽汉卒尚重围云浄妖星落秋深塞马肥据鞍雄劒动揺笔羽书飞舆驾还京邑朋游满帝畿方期来献凯歌舞共春辉  

【`据鞍雄劒动揺笔羽书飞语有生韵`】  

度石门山  

石门千仭断迸水落遥空道束悬崖半桥欹絶磵中仰攀人屡息直下骑才通泥拥奔虵径云埋伏兽丛星躔牛斗北地脉象牙东开塞随行变髙深触望同江声连骤雨日气抱残虹未改朱明律先含白露风坚贞深不惮险澁谅难穷有异登临赏徒为造化功  

【`江声连骤雨日气抱残虹语气精湛春日江津烟销垂栁弱雾卷落花轻亦属佳句`】  

七言絶句  

渡湘江  

迟日园林悲昔游今春花鸟作边愁独怜京国人南窜不似湘江水北流  

刘希夷【`文苑传云汝州人善为从军闺情之诗词调哀苦为时所重志行不修为奸所杀　唐新语云希夷一名庭芝孙翌撰正声集以希夷诗为集中之最由是大为时人所称`】  

七言古诗  

公子行  

天津桥下阳春水天津桥上繁华子马声回合青云外人影揺动緑波里緑波清迥玉为砂青云离披锦作霞可怜杨栁伤心树可怜桃李断肠花此日遨游邀美女此时歌舞入娼家娼家美女郁金香飞去飞来公子傍的的珠帘白日映娥娥玉顔红粉妆花际裵徊双蛱蝶池边顾歩两鸳鸯倾国倾城汉武帝为云为雨楚襄王古来容光人所羡况复今日遥相见愿作轻罗着细腰愿为明镜分娇面与君相向转相亲与君双栖共一身愿作贞松千嵗古谁论芳槿一朝新百年同谢西山日千秋万古北邙尘  

【`愿作二语是简闲情之隽`】  

代悲白头翁  

洛阳城东桃李花飞来飞去落谁家洛阳儿女惜顔色坐见落花长叹息今年花落顔色改明年花开复谁在巳见松栢摧为薪更闻桑田变成海古人无复洛城东今人还对落花风年年嵗歳花相似嵗嵗年年人不同寄言全盛红顔子应怜半死白头翁此翁白头真可怜伊昔红顔美少年公子王孙芳树下清歌妙舞落花前光禄池台开锦绣将军楼阁画神仙一朝卧病无相识三春行乐在谁边宛转蛾眉能几时须臾鹤发乱如丝但看古来歌舞地惟有黄昏鸟雀悲【`唐新语云希夷善琵琶尝为白头咏云今年花落顔色改明年花开复谁在既而悔曰我此诗似防与石崇白首同所归何异乃更作云年年嵗嵗花相似嵗嵗年年人不同既而叹曰复似向防矣诗成未用嵗为奸人所杀或云宋之问害希夷而以白头翁之篇为巳作至今有载此篇在之问集中`】  

【`初唐七言古风拘挛纒束有气不舒有意不展又皆一切支应语何尝披胸豁胆一伸眉目于人前耶文家四六余尝号之文奴如刘希夷公子行等篇谓之诗奴亦可昔传宋之问爱代悲白头翁篇害希夷而窃为已有则亦枉杀此人矣　读其诗知其为轻薄人`】  

## 唐诗镜卷四  

明　陆时雍　编  

初唐第四  

李峤【`本传云字巨山赵州人儿童时梦神人遗之双笔自是渐有学业弱冠举进士累转监察御史转凤阁舍人朝廷每有大手笔皆峤为之圣厯初迁鸾台侍郎知政事神龙中拜吏部尚书封赵国公景龙中以特进守兵部尚书同中书门下三品睿宗立出刺懐州致仕卒有文集五十卷　纪事云峤初与王杨接踵中与崔苏齐名晚诸人没独为文章宿老一时学者取法焉又云峤冇三戾性好荣迁憎人陞进好文章憎人才华性贪浊憎人受赂`】  

五言古诗  

奉使筑朔方六州城率尔而作  

奉诏受边服总徒筑朔方驱彼氊裘族正此戎夏疆子来多悦豫王事宁怠遑三旬无愆期百雉郁相望雄视沙漠垂有截北海阳二庭已顿颡五岭尽来王驱车登崇墉顾眄凌大荒千里何萧条草木自悲凉凭轼讯古今慨焉感兴亡汉障縁河逺秦城入海长顾无庙堂策贻此中夏殃道隠前业衰运开今化昌制为百王式举合千载防马牛被路隅锋镝销战塲岂不怀贤劳所圗在永康王事何为者称代陈颂章  

【`真宏钜手隠有古意`】  

早发苦竹馆  

合沓岩嶂深防胧烟雾晓荒阡下樵客野猿惊山鸟开门听潺湲入径寻窈窕栖鼯抱寒木流萤飞暗篠早霞稍霏霏残月犹皎皎行看逺星稀渐觉游氛少我行抚轺传兼得傍林沼贪翫水石竒不知川路徒怜野心旷讵测浮年小方解宠辱情永托累尘表  

【`照出景色大有作意`】  

七言古诗  

汾隂行  

君不见昔日西京全盛时汾隂后土亲祭祠斋宫宿寝设储供撞钟鸣鼔树羽旂汉家四叶才且雄賔延万灵服九戎栢梁赋诗髙宴罢诏书法驾幸河东河东太守亲扫除奉迎至尊导銮舆五营夹道列容卫三河纵观空里闾回旌驻跸降灵塲焚香奠醑邀百祥金鼎发色正焜煌灵祗炜摅景光埋玉陈牲礼神毕举麾上马乗舆出彼汾之曲嘉可游木兰为檝桂为舟棹歌微吟防鹢浮箫鼓哀鸣白云秋欢娱宴洽赐羣后家家复除户牛酒声明动天乐无有千秋万嵗南山寿自从天子向秦闗玉辇金车不复还珠帘羽扇长寂寞鼎湖龙髯安可攀千龄人事一朝空四海为家此路穷雄豪意气今何在坛塲宫馆尽蒿蓬路逢故老长叹息世事回环不可测昔时青楼对歌舞今日黄埃聚荆棘山川满目泪沾衣富贵荣华能几时不见秪今汾水上唯有年年秋鴈飞【`明皇传信记云上将幸蜀登华萼楼使楼前善水调者登而歌至山川满目云云上顾侍者曰谁为此曰宰相李峤辞也上曰真才子也不待曲终而去`】  

五言律诗  

中宗降诞日长宁公主满月侍宴应制  

神龙见像日仙凤养雏年大火乗天正明珠对月圆祚延金箧里歌奏玉筐前今日宜孙庆还参祝圣篇  

【`李峤诗如富家子金装玉相满身是富贵气色　三四玮丽`】  

侍宴长宁公主东庄应制  

【`纪事云长宁公主韦庶人所生下嫁杨慎造第东都府财几竭又取西京髙士防第左金吾卫废营合为宅作三重楼筑山浚池帝及后数临幸置酒赋诗峤等属和即东庄也`】  

别业临青甸鸣鸾降紫霄长筵鹓鹭集仙管凤凰调树接南山近烟含北渚遥承恩咸巳醉恋赏未还镳  

甘露殿侍宴应制  

月宇临丹地云牕网碧纱御筵陈桂醑天酒酌榴花水向浮桥直城连禁苑斜承恩恣欢赏归路满烟霞  

【`三四矜贵五六赋景落闲是铺排体面`】  

石  

宗子维城固将军饮羽威岩花鉴里发云叶锦中飞入宋星初陨过湘鷰早归倘因持补极宁复羡支机  

【`三四有巧思而乏生韵`】  

道  

铜驼分巩洛劔阁抵临邛紫徼三千里青楼十二重玉闗尘似雪金穴马如龙今日中衢上尧罇更可逢  

琵琶  

朱丝闻岱谷铄质本多端半月分出丛花拂面安将军曽制曲司马屡陪观本是胡中乐希君马上弹  

钟  

既接南邻磬还随北里笙平陵通曙响长乐警宵声秋至含霜动春归应律鸣岂惟常待扣金簴有余清  

笛  

羌笛冩龙声长吟入夜清闗山孤月下来向陇头鸣逐吹梅花落含春栁色惊行观向子赋坐忆旧邻情  

桂  

未植蟾宫里寜移玉殿幽枝生无限月花满自然秋侠客条为马仙人叶作舟愿君期道术攀折可淹留  

【`三四意絶佳第语格稍晩`】  

【`附赋　布义孙卿子登髙楚屈平铜台初下笔乐观正飞缨乍有凌云势时闻掷地声造端长体物无复大夫名附金　南楚标前贡西秦识旧城祭天封汉岭掷地警孙声向日披沙浄含风振铎鸣方同杨伯起独有四知名附　上蔡应初击平冈逺不稀目随槐叶长形逐桂条飞汉月澄秋色梁园映雪辉唯当感纯孝郛郭引兵威　咏物病其最切以其死而无味也诗惟其似而巳此言可以补类书之不及`】  

武三思挽歌  

玉匣金为缕银钩石作铭短歌伤薤曲长暮泣松扄事往昬朝雾人亡折夜星忠贤良可惜图画入丹青  

【`五六语不泛泛`】  

天官崔侍郎夫人卢氏挽歌  

宠服当年盛芳魂此地穷劒飞龙匣在人去鹊巢空簟怆孤生竹琴哀半死桐唯当青史上千载仰嫔风  

五言排律  

奉和幸韦嗣立山庄侍宴应制  

南洛师臣契东岩王佐居幽情遗绂冕宸眷属樵渔制下峒山跸恩回灞水舆松门驻旌葢薜幄引簮裾石磴平黄陆烟楼半紫虚云霞仙路近琴酒俗情疎乔木千龄外悬泉百丈余崖深经炼药穴古旧藏书树宿抟风鸟池游纵壑鱼宁知天子贵尚忆武侯庐  

【`笔意疎疎`】  

【`附李义府和茅屋承三顾桃源接九重语佳`】  

饯薛大夫防边  

荒隅时未通副相下临戎授律星芒动分兵月晕空犀皮拥青槖象齿饰雕弓决胜三河勇长驱六郡雄登山窥代北屈指计辽东伫见燕然上抽毫颂武功  

王屋山第之侧杂搆小亭暇日与羣公同游  

桂亭依絶巘兰榭俯回谿绮栋鱼鳞出雕甍凤羽栖引泉聊涨沼凿磴且通蹊席上山花落帘前野树低弋林开曙景钓渚发晴霓狎水惊梁鴈临风聴楚鸡复看题栁叶弥喜防桐圭  

【`附奉和望春宫露下鹰初击风髙鴈欲賔奉和幸三防寺竹是蒸青外池仍防墨余奉和天枢成山类丛云起珠疑大火悬声流尘作刼业固海成田`】  

七言絶句  

送司马先生  

蓬阁桃源两处分人间海上不相闻一朝琴里悲黄鹤何日山头望白云  

沈佺期【`文苑传云内黄人举进士长安中累迁通事舍人预修三教珠英善属文尤长七言之作与宋之问齐名再转考功员外坐赃配流岭表神龙中为修文馆直学士后歴中书舍人太子詹事开元初卒有文集十卷　新唐书云建安后讫江左诗律屡变至沈约庾信以音韵相婉附属对精宻及宋之问沈佺期尤加靡丽回忌声病约句凖篇如锦绣成文学者宗之号为沈宋语曰苏李居前沈宋比肩四杰才气虽雄情词未斐苏李加以宻裁沈宋出之绮思自此藻丽日开宫商递变律诗之盛在此际间耳　佺期最饶绮思不作绮语制如纯锦品最为佳`】  

五言律诗  

九日临渭亭侍宴应制得长字  

御气幸金方凭髙荐羽觞魏文颁菊蕊汉武赐萸囊秋变铜池色晴添银树光【`一作去鹤留笙吹归鸿识舞行`】年年重九庆日月奉天长  

送金城公主适西蕃应制  

金牓扶丹掖银河属紫阍那堪将凤女还以嫁乌孙玉就歌中怨珠辞掌上恩西戎非我匹明主至公存  

【`佺期诗思优柔语最入人深际　结语何温`】  

【`附李适应制月作临边晓花为度岭春`】  

幸白鹿观应制  

紫凤真人府斑龙太上家天流芝葢下山转柱旗斜圣藻垂寒露仙杯落晓霞惟应问王母桃作几时花  

长门怨  

月皎风泠泠长门次掖庭玉阶闻坠叶罗幌见飞萤清露疑珠缀流尘下翠屏妾心君未察愁叹剧繁星  

【`此诗不琢而工浅貌深衷优柔悱恻当入建安赋料　语最香美`】  

被试出塞  

十年通大漠万里出长平寒日生戈劒隂云拂斾旌饥乌啼旧垒疲马恋空城辛苦臯兰北胡尘损汉兵  

【`语足悲凉中四语是长篇短赋`】  

杂诗四首  

鐡马三军去金闺二月还边愁离上国春梦失阳闗池水瑠璃浄园花玳瑁斑嵗华空自掷愁怨不胜顔【`春梦失阳闗一语变局转入转深有梦无从愁何可奈乃知梦可疗思片时怳愡犹胜三秋之慨涕耳五六语气芬芳`】  

落叶惊秋妇髙砧促暝机蜘蛛寻月度萤火傍人飞清镜红埃入孤灯緑熖微怨啼能至晓独自懒缝衣妾家临渭北春梦着辽西何苦朝鲜郡年年事鼓鼙燕来红壁语莺向緑牕啼为许长相忆阑干玉筯齐闻道黄龙戍频年不解兵可怜闺里月长在汉家营少妇今春意良人昨夜情谁能将旗鼓一为取龙城【`可怜闺里月长在汉家营恨不与俱谁能将旗鼔一为取龙城此其结想欲狂矣为者为谁语何殷喁`】  

剪防  

宫女怜芳树裁花竞早荣寒依刀尺尽春向绮罗生弱蔕盘丝发香蕤结素成纎枝幸不弃长就玉阶倾  

【`三四恩幸`】  

饯髙唐州询  

弱冠相知早中年不见多生涯在王事容鬓各蹉跎良守初分岳嘉声即润河还从汉阙下倾耳聴中和  

【`五六转入合拍可爱`】  

游少林寺  

长歌游寳地徙倚对珠林鴈塔丹青古龙池嵗月深绀园澄夕霁碧殿下秋隂归路烟霞晚山蝉处处吟  

【`五六语致修洁`】  

早发平昌岛  

解缆春风后鸣榔晓涨前阳乌出海树云鴈下江烟积气冲长岛浮光溢大川不能懐魏阙心赏独泠然  

【`中聫语气髙朗`】  

章怀太子靖妃挽词  

彤史佳声载青宫懿范留形将鸾镜隠魂伴凤笙游送马嘶残日新萤落晩秋不知蒿里曙空见陇云愁  

【`圆转如丸`】  

七言律诗  

龙池篇  

龙池跃龙龙巳飞龙徳先天天不违池开天汉分黄道龙向天门入紫微邸第楼台多气色君王鳬鴈有光辉为报寰中百川水来朝此地莫东归  

【`前四语法度恣纵后四语兴致淋漓此与古意二首当是唐人律诗第一`】  

古意呈补阙乔知之  

卢家少妇郁金堂【`一作香`】海燕双栖玳瑁梁九月寒砧催木叶十年征戍忆辽阳白狼河北音书断丹凤城南秋夜长谁为含愁独不见更教明月照流黄  

【`髙古浑厚絶不似唐人所为三四迥出常度结更雄厚深沈`】  

奉和立春游苑迎春  

东郊暂转迎春仗上苑初飞行庆杯风射蛟氷千片断气冲鱼钥九闗开林中覔草才生蕙殿里争花并是梅歌吹衔恩归路晚栖乌半下凤城来  

【`三四是生获语犹胜于熟套`】  

奉和春初幸太平公主南庄应制  

主家山第早春归御辇春游绕翠微买地铺金曽作埒寻河取石旧支机云间树色千花满竹里泉声百道飞自有神仙鸣凤曲并将歌舞报恩晖  

【`五六语带风味`】  

奉和春日幸望春宫应制  

芳郊绿野散春晴复道离宫烟雾生杨栁千条花欲绽蒲萄百丈蔓初萦林香酒气元相入鸟啭歌声各自成定是风光牵宿醉来晨复得幸昆明  

侍宴安乐公主新宅应制  

皇家贵主好神仙别业初开云汉边山出尽如鸣凤岭池成不让饮龙川妆楼翠幌教春住舞阁金铺借日悬敬从乗舆来此地称觞献寿乐钧天  

【`三四语饶兴味五六虚活如李峤还将石溜调琴曲更取霞峯入酒杯则死煞矣`】  

兴庆池侍宴应制  

碧水澄潭映逺空紫云香驾御微风汉家城阙疑天上秦地山河似镜中向浦回舟萍巳緑分林蔽殿槿初红古来徒羡横汾赏今日宸游圣藻雄  

【`三四意象絶佳`】  

再入道塲纪事应制  

南方归去再生天内殿今年异昔年见辟乾坤新定位看题日月更髙悬行随香辇登仙路坐近鑪烟讲法筵自喜恩深陪侍从两朝长在圣人前  

【`三四虚形语却实在相后人更甚费力`】  

和上已连寒食有怀京洛  

天津御栁碧遥遥轩骑相从半下朝行乐光辉寒食借太平歌舞晚春饶红妆楼下东回辇青草洲边南渡桥坐见司空扫西第看君侍从落花朝  

五言排律  

白莲花亭侍宴应制  

九日陪天仗三秋幸禁林霜威变緑树云气落青岑水殿黄花合山亭绛叶深朱旗夹小径寳马驻清浔苑吏収寒果饔人膳野禽承欢不觉暝遥响素秋砧  

【`霜威变緑树着力下语云气落青岑景语适然`】  

仙萼池亭侍宴应制  

歩辇寻丹嶂行宫在翠微川长看鸟灭谷转聴猿稀天磴扶阶迥云泉透户飞闲花开石竹幽叶吐蔷薇径狭难留骑亭寒欲进衣白来献寿仙吹返彤闱  

【`谷转聴猿稀得景闻花二语有韵`】  

奉和晦日驾幸昆明池应制  

法驾乗春转神池象汉回双星遗旧石孤月隠残灰战鹢逢时去恩鱼望幸来岸花缇骑绕堤栁幔城开思逸横汾唱欢流宴镐杯微臣雕朽质羞覩豫章材  

【`双星二语当家句复健岸花二语布景装句俱佳　昆明池侍宴灵鱼衔寳跃仙女废机迎亦佳`】奉和圣制幸礼部尚书窦希玠宅  

北阙垂旒暇南宫聴礼回天临翔凤转恩向跃龙开兰气薰仙帐榴花引御杯水从金穴吐云是玉衣来池影揺歌席林香防舞台不知行漏晚清跸尚徘徊  

【`水从二语景色最佳下句入想更胜`】  

酬苏员外味道夏晚寓直省中见赠  

并命登仙阁分曹直礼闱大官供宿膳侍史防朝衣卷幔天河入开牕月露微小池残暑退髙树晚凉归冠劒无时释轩车待漏飞明朝题汉柱三署有光辉  

【`三四典雅小池二语松秀`】  

和韦舍人早朝  

阊阖连云起岩廊拂雾开玉珂龙影度珠履鴈行来长乐宵钟尽明光晓奏催一经传旧徳五字擢英才俨若神仙去纷从霄汉回于春奉休厯分禁喜趋陪  

【`三四冠冕一经二语典贵`】  

自考功员外授给事中  

南省推丹地东曹拜琐闱惠移双管笔恩降五时衣出入宜真选遭逢每滥飞器慙公理拙才谢子云微案牍遗常礼朋僚隔等威上台行揖让中禁动光辉旭日千门起初春八舍归赠兰闻宿昔谈树隠芳菲何幸盐梅处惟忧对问机省躬知任重宁止冒荣非  

【`语语矜贵气遒`】  

和元舍人万顷临池翫月戏为新体  

春风揺碧树秋雾卷丹台复有相宜夕池清月正开玉流含吹动金魄度云来熠爚光如沸翩翾景若摧半环投积草碎壁聚流杯夜半平无焕天晴皎未隤镜将池作匣珠以岸为胎有美司言暇髙兴独悠哉挥翰初难拟飞名岂易陪夜光珠在握了了见沈灰  

【`丽语璀灿烛人`】  

登瀛洲南楼寄逺  

层城起丽谯凭览出重霄兹地多形胜中天宛寂寥四荣摩鹳鹤百栱厉风飚北际燕王馆东连秦帝桥晴光七郡满春色两河遥傲睨非吾土踌躇适逺嚣离居欲有赠春草寄长謡  

塞北  

虏障天骄起秦城地脉分柏坛飞五将梅吹动三军锋刃奔涛色旌旗熖火文朔风吹汗漫飘砾洒轒輼海气如秋雨边烽似夏云二庭无嵗月百战有功勲形影随鱼贯音书在鴈羣归来拜天子凯乐助南薰  

钓竿篇  

朝日敛红烟垂竿向緑川人疑天上坐鱼似镜中悬避檝时惊透猜钩每误牵湍危不理辖潭静欲留船钓玉君徒尚徴金我未贤为看芳饵下贪得会无筌  

【`三四景趣佳绝潭静欲留船川情人意两美乐安公主山池梅花寒待雪桂树晚留烟此留亦佳`】夏日都门送司马员外逸客孙员外佺北征【`时相王为元帅魏大夫元忠为副`】  

二庭追虏骑六月动周师庙畧天人授军麾相国持复言徴二妙才命重当时画省连征槖横门共别词云迎出塞马风卷度河旗计日方夷冦旋闻杕杜诗  

哭道士刘无得  

闻有都客成仙不易祈蓬莱向清浅桃杏欲芳菲缩地黄泉出升天白日飞少微星夜落髙掌露朝晞吐甲龙应出衔符鸟自飞国人思负局天子惜被衣花月留丹洞琴笙下翠微嗟来子桑扈尔独返于几  

【`国人二语的当`】  

李乂【`本传云赵州人举进士景龙中累迁中书舍人景云初迁吏部侍郎寻转黄门侍郎开元初为紫微侍郎俄拜刑部尚书卒又本名尚真少与兄尚一尚贞俱以文章见称后兄弟同为一集号曰李氏花萼集　纪事云与苏颋对掌纶诰明皇曰前有味道峤朕今有颋乂皆号苏李`】  

五言排律  

奉和幸三防寺应制  

睿徳总无边神皋择胜縁二仪齐法驾三会礼香筵汉阙中黄近秦山太白连台疑书鸟日池似鲸年满月临真境秋风入御弦小臣叨下列持管谬窥天  

## 唐诗镜卷五  

明　陆时雍　编  

初唐第五  

宋之问【`文苑传云字延清农人弱冠知名善五言诗时无出其右者累迁尚方监丞预修三教珠英坐附张易之左迁泷州参军景龙中再转考功员外郎选为文馆学士寻转越州长史睿宗立流钦州先天中赐死武平一为之纂集十卷`】  

七言古诗  

至端州驿见杜五审言沈三佺期阎五朝隠王二无竞题壁慨然成咏  

逐臣北地承严谴谓到南中每相见岂意南中岐路多千山万水分乡县云揺雨散各翻飞海濶天长音信稀处处山川同瘴疠自怜能得几人归  

五言律诗  

春日芙蓉园侍宴应制  

芙蓉秦地沼卢橘汉家园谷转斜盘径川回曲抱原风来花自舞春入鸟能言侍宴瑶池夕归途骑吹繁  

【`第六佳句`】  

夏日仙梦亭应制  

髙岭逼星河乗舆此日过野含时雨润山杂夏云多睿藻光岩穴宸襟洽薜萝悠然小天下归路满笙歌  

【`山出云横峰岚杂沓第四语最饶景趣`】  

奉和九日幸临渭亭登髙应制【`得欢字`】  

令节三秋晚重阳九日欢仙杯还泛菊寳馔且调兰御气云霄近乗髙宇宙寛今朝万寿引宜向曲中弹  

【`五六境界自成`】  

奉和圣制闰九月九日登庄严总持二寺阁  

闰月再重阳仙舆歴寳坊帝歌云稍白御酒菊犹黄风铎喧行漏天花拂舞行豫游多景福梵宇日生光  

【`三四用事佳不惟菊酒切当即歌云在此相宜若移之他时便不韵矣`】  

麟趾殿侍宴应制  

北阙层城峻西宫复道悬乗舆歴万户置酒望三川花栁含丹日山河入绮筵欲知陪赏处空外有飞烟  

上阳宫侍宴应制【`得林字`】  

广乐张前殿重裘感圣心砌蓂霜月尽庭树雪云深旧渥骖宸御慈恩忝翰林防臣一何幸再得聴瑶琴  

扈从登封途中作  

帐殿郁崔嵬仙游实壮哉晓云连幕卷夜火杂星回谷暗千旗出山鸣万乗来扈从良可赋终乏掞天材  

【`体面规模`】  

松山岭  

翼翼髙旌转锵锵凤辇飞尘销清跸路云湿从臣衣白羽揺丹壑天营逼翠微芳声耀今古四海警宸威  

【`湿字最有景色`】  

登禅定寺阁  

梵宇出三天登临望八川开襟坐霄汉挥手拂云烟函谷青山外昆明落日边东京杨栁陌少别已经年  

【`三四体态自在`】  

陆浑山庄  

归来物外情负杖阅岩耕源水看花入幽林采药行野人相问姓山鸟自呼名去去独吾乐无能愧此生  

【`五六最饶意趣`】  

送永昌萧赞府  

栁变曲江头送君函谷游弄琴寛别意酌醴醉春愁恋本亦何极赠言微所求莫令金谷水不入故园流  

【`三四好意来得气润五六转接顶上自觉局寛脉`】  

送杜审言  

卧病人事绝闻君万里行河桥不相送江树逺含情别路追孙楚维舟吊屈平可惜龙泉劒流落在丰城  

【`三四简錬精深有意不尽言之妙`】  

汉江宴别  

汉广不分天舟移杳若仙秋虹映晚日江鹤弄晴烟积水浮冠葢遥风逐管弦嬉游不可极留恨此山川  

过蛮洞  

越岭千重合蛮谿十里斜竹迷樵子径萍匝钓人家林暗交枫叶园香覆橘花谁怜在荒外孤赏足云霞  

【`三四景具`】  

经梧州  

南国无霜霰连年见物华青林暗换叶红蕊续开花春去闻山鸟秋来见海槎流芳虽可悦防自泣长沙  

【`三四写如语次`】  

泛镜湖南谿  

乗兴入幽栖舟行日向低岩花冬发谷鸟作春啼沓嶂开天小丛篁夹路迷犹闻可怜处更在若邪谿  

【`中二聫可记可画`】  

游韶州广界寺  

影殿临丹壑香台隠翠霞巢飞含象鸟砌蹋雨空花寳铎揺初霁金池映晚沙莫愁归路逺门外有三车【`附江亭晚望望水知柔性看山欲断魂秋晚游普耀寺山形无隠霁野色遍呈秋`】  

七言律诗  

嵩山石淙侍防应制【`得幽字`】  

离宫秘苑胜瀛洲别有仙人洞壑幽岩邉树色含风冷石上泉声带雨秋鸟向歌筵来度曲云依帐殿结为楼微臣昔忝方明御今日还陪八骏游  

【`石上句冷然清越之趣时在人耳`】  

五言排律  

奉和晦日幸昆明池应制  

春豫灵池防沧波帐殿开舟凌石鲸度槎拂斗牛回节晦蓂全落春迟栁暗催象溟看浴景烧刼辨沈灰镐饮周文乐汾歌汉武才不愁明月尽自有夜珠来【`纪事云中宗正月晦日幸昆明池赋诗羣臣应制百余篇帐殿前结防楼命上官昭容选一首为新翻御制曲从臣悉集其下须防纸落如飞唯沈宋二诗不下又移时一纸飞坠乃沈诗也及闻其评曰二诗工力悉敌沈诗落句云微臣雕朽质羞覩豫章材盖词气巳竭宋诗云不愁明月尽自有夜珠来犹健骞举沈乃伏不敢复争  

三四语气响湛象溟二语擅塲不及沈佺期双星二语色象尤胜`】  

奉和幸神皋亭应制  

清跸喧黄道乗舆降紫宸霜戈凝晓日云管发阳春台古今疑汉林余半识秦宴酣诗布泽节改令行仁昔恃山河险今依道徳淳多惭献嘉颂空累属车尘  

【`语语选意而出`】  

奉和幸韦嗣立山庄侍宴应制  

枢掖调梅暇林园艺槿初入朝荣劒履退食偶琴书地隠东岩室天回北斗车旌门临窱辇道属扶疎云防明丹壑霜笳彻紫虚水疑投石处谿似钓璜余帝泽颁巵酒人欢颂里闾一承黄竹咏长奉白茅居  

【`是时诸作宋为独胜端凝详雅奉和得此最佳水疑二语能使人增重故自当家`】  

扈从登封告成颂应制  

御路回中岳天营接下都百灵无后至万国竞前驱文卫严清跸幽仙读寳符贝花明汉果芝草入尧厨济济衣冠防喧喧夷夏俱宗禋仰神理刋木望川途抚已贫非病时来本不愚愿陪丹凤辇率舞白云衢  

【`敷布平满`】  

宴安乐公主宅【`得空字`】  

英藩筑外馆爱主出王宫賔至星槎落仙来月宇空玳梁翻贺燕金埒倚晴虹箫去秦台里书开鲁壁中短歌能驻日艶舞欲娇风闻有淹留处山阿满桂丛  

【`三四豪胜金埒倚晴虹语有气象`】  

和姚给事寓直之作  

清论满朝阳髙才拜夕郎还从避马路来接珥貂行宠就黄扉日威回白简霜柏台迁鸟茂兰署得人芳禁静钟初彻更疎漏渐长晓河低武库流火度文昌寓直光辉重乗秋藻翰扬暗投空欲报下调不成章  

【`语语凑拍筋力相当几为简链而就　初唐排律严精工意有余不陈材有余不用起伏转合箝如入笋后杜子美加以冗长遂令意语堆垜气势少流贯矣`】  

使过襄阳登凤林寺阁  

香阁临清汉丹梯隠翠微林篁天际宻人世谷中违苔石衔仙洞莲舟泊钓矶山云浮栋起江雨入庭飞信美虽南国严程限北归幽寻不可再留歩惜芳菲  

宋公宅送諌议  

宋公爰创宅庾氏更诛茅间出人三秀平临楚四郊汉臣来绛节荆牧动金铙樽溢宜城酒笙裁曲沃匏露荷新变节风栁夕鸣梢一散阳台雨方随越鸟巢  

送合宫苏明府颋  

铉府诞英规公才天下知谓乗羔鴈族继入凤凰池赤县求人隠青门起路岐翟廻车少别鳬化舄遥驰神哭周南境童歌渭北垂贤哉荀奉倩衮职伫来仪  

【`转接意致微宻拍`】  

送杨六望赴金水  

借问梁山道嵚岑几万重遥州刀作路絶壁劒为峰惜别路穷此留欢意不从忧来生白发时晚爱青松勿以西南逺夷歌寝盛容台阶有髙位宁复乆临邛  

【`时晩爱青松意韵两佳`】  

下桂江龙目滩  

停午出滩险轻舟容易前峰攅入云树崖喷落江泉巨石潜山怪深篁隠洞仙鸟游谿寂寂猿啸岭娟娟挥袂日凡几我行途巳千暝投苍梧郡愁枕白云眠  

【`鸟游二语意象幽逺是处可意而不可言`】  

登粤王台  

江上粤王台登髙望几回南溟天外合北户日邉开地湿烟常起山晴雨半来冬花采卢橘夏果摘杨梅迹类虞翻枉人非贾谊才归心不可见白发重相催  

【`对仗极整亦复语语担当`】  

早发始兴江口至虚氏村作  

晓逾闽峤乗春望越台宿云鹏际落残月蚌中开薜茘揺青气桄榔翳碧苔桂香多露裛石响细泉回抱叶猿啸衔花翡翠来南中虽可悦北思日悠哉鬒发俄成素丹心已作灰何当首归路行剪故园莱  

【`宿云鹏际落是适然实景残月蚌中开此月何月铢两不称便不能作对矣`】  

发藤州  

朝夕苦遄征孤鸿长自惊泛舟依鴈渚投馆聴猿鸣石发缘谿蔓林衣扫地轻云峰不似苔藓画难成露裛千花气泉和万籁声攀幽红处歇跻险緑中行恋切芝兰砌悲纒松栢茔丹心江北使白发岭南生魑魅天边国穷愁海上城劳歌意无限今日为谁明  

【`石发二语有微韵以所取名象亦佳谢灵运扬帆采石华挂席拾海月石华海月语自有韵在`】游云门寺  

维舟探静域作礼事尊经投迹一萧散为心自杳防龛依大禹穴楼倚少微星沓嶂围兰若回谿抱竹庭觉花涂砌白甘露洗山青鴈塔鶱金地虹桥转翠屏人天宵现景神鬼昼潜形理胜常虚寂縁空自感灵入禅从鸽绕说法有龙听刼累终期灭尘躬且未宁揺揺不安寐待月咏岩扃  

【`觉花二语景色俱胜谒禹庙气青连海曙云白洗春湖此语更胜`】  

早入清逺峡  

传闻峡山好旭日掉前沂雨色揺丹嶂泉声聒翠微两岩天作带万壑树披衣秋橘迎寒序春藤碍日辉翳潭花似织縁岭竹成围寂歴环沙浦葱笼转石圻露余江未热风落瘴初稀猿饮排虚上禽惊掠水飞榜童夷唱合樵女越吟归良斯为美边愁自有违谁言望乡国流涕失芳菲  

【`写色清洗`】  

发端州初入西江  

问我将何去清晨泝越谿翠微悬宿雨丹壑饮晴霓树影捎云宻藤隂覆水低潮回出浦驶洲转望乡迷人意长怀北江行日向西破顔看鹊喜拭涙聴猿啼骨肉初分爱亲朋忽解携路遥魂欲断身辱理能齐畴日三山意于兹万绪暌金陵有仙馆即事寻丹梯  

【`三四韵胜身辱理能齐意气饱决此乆歴艰虞定后得力语之问何以有此`】  

【`附游称心寺寳叶交香雨金沙吐细泉`】  

五言絶句  

渡汉江  

岭外音书断经冬复立春近乡情更怯不敢问来人  

【`实歴语`】  

七言絶句  

送司冯道士游天台  

羽客笙歌此地违离筵数处白云飞蓬莱阙下长相忆桐柏山头去不归  

## 唐诗镜卷六  

明　陆时雍　编  

初唐第六  

崔湜【`字澄澜定州人少以文辞知名举进士累转左补阙预修三教珠英神龙初转考功员外附武三思迁兵部侍郎又附托上官昭容转中书侍郎平章事典选失序为李商隠所劾左迁江州司马授襄阳刺史韦庶人临朝复为中书侍郎同门下三品光天中拜中书令萧至忠诛湜流岭外后知湜本谋赐死荆州`】  

【`悄骨清音读之竦然自异`】  

五言律诗  

幸梨园亭观打毬应制  

年光陌上发香辇禁中游草緑鸳鸯殿花明翡翠楼寳杯承露酌仙管杂风流今日陪欢豫皇恩不可酬  

【`气色青翠可爱`】  

婕妤怨  

不分君恩断新妆视镜中容华尚春日娇爱已秋风枕席临窓晓屏帏向月空年年后庭树荣落在深宫  

酬杜麟台春思  

春还上林苑花满洛阳城鸳衾夜凝思龙镜晓含情忆梦残灯落离魂暗马惊可怜朝与暮楼上独盈盈【`纪事云湜执政时年三十八尝暮出端门下天津马上赋诗云春还上林苑花满洛阳城张说见之叹曰文与位固可致其年不可及也`】  

【`五六新頴是少年得意之句`】  

唐都尉山池  

曲渚飏轻舟前谿钓晚流鴈翻蒲叶起鱼拨荇花游金子悬湘柚珠房拆海榴幽寻惜未巳清月半西楼  

【`鲜绽`】  

江楼夕望  

试陟江楼望悠悠去国情楚山霞外断汉水月中平公子留遗邑夫人有旧城苍苍烟雾里何处是咸京  

秦州薛都督挽词  

十里绛山幽千年汾水流碑传门客建劒是故人留陇树烟含夕山门月照秋古来钟鼎盛共尽一蒿丘  

【`三四种情极切不作泛常`】  

【`附奉和春日幸望春宫　澹荡春光满晓空逍遥御辇入离宫山河眺望云天外台榭参差烟雾中庭际花飞锦绣合枝间鸟啭管弦同即此欢娱齐镐宴唯应率舞乐薫风`】  

郑愔【`字文靖沧州人年十七进士擢第来俊臣罗织文状皆愔草定张易之兄弟荐为殿中侍御史易之败贬宣州司户既而附武三思谋防五王累迁吏部侍郎后与王重福搆逆被戮`】  

五言律诗  

秋闺  

征客向轮台幽闺寂不开音书秋鴈断机杼夜蛩催虚幌风吹叶闲阶露湿苔自怜愁思影常共月徘徊  

【`言之黯黯`】  

七言律诗  

奉和春日幸望春宫  

晨跸凌髙转翠旌春楼望逺背朱城忽排花上游天苑却坐云边看帝京百草香心初罥蝶千林嫩叶始蔵莺幸同葵藿倾阳早愿比盘根应荣  

【`三四步骤迥合景色粲然在目`】  

【`附人日重宴大明宫恩赐防缕人胜应制　琼殿含光映早轮玉鸾严跸望初晨池开冻水仙宫丽树发寒花禁苑新佳气徘徊笼细网残霙淅沥染轻尘良时荷泽皆迎胜穷谷晞阳犹未春　语亦清峙五六意境苦弱又李乂应制项聫千年执象寰区泰七日为人庆赏隆七日为人四字最佳造化皇恩从兹伊始`】  

五言排律  

奉和幸三防寺应制【`寺传苍颉造书台`】  

鸟籀遗新阁龙旂访古台造书臣颉徃观迹帝羲来睿览山川匝宸心宇宙该梵音随驻辇天歩接乗杯旧苑经寒露残池问刼灰花将捧日俱喜圣慈开  

【`意象宻匝`】  

塞外  

塞外萧条望征人此路赊边声乱朔马秋色引胡笳遥嶂侵归日长城带晩霞断蓬飞古戍连鴈聚寒沙海岸云无叶山春雪作花丈夫期报主万里独辞家  

哭郎著作  

诗礼康成学文章贾谊才已年人得梦庚日鸟为灾书草蔵天阁琴声入夜台荒阶罗驳藓虚座网浮埃白马賔徒散青乌陇隧开空怜门下客懐旧几迟回  

【`三四是惊心语实写正自有味`】  

郭元振【`本传云名振字元振魏州人举进士授通泉尉累迁凉州都督拓州境一千五百开置屯田尽水陆之利在凉五年夷夏畏慕睿宗即位徴拜吏兵二部尚书同中书门下三品以功封代国公宗讲武骊山坐于纛下流新州道病卒有集二十卷`】  

五言律诗  

塞上  

塞外虏尘飞频年出武威死生随玉劒辛苦向金微乆戍人将老长征马不肥仍闻酒泉郡巳合数重围【`乆戍人偏老长征马不肥元振警句也元振尝山居夜有人面如盘出灯下元振以此诗题其颊遂灭明日山行见巨木上有白耳此句在焉见酉阳杂爼`】  

【`语语清壮`】  

五言絶句  

春江曲  

江水春沈沈上有双竹林竹叶坏水色郎亦坏人心  

【`有古意而无古韵`】  

王昭君  

厌践氷霜域嗟为边塞人思从漠南猎一见汉家尘  

【`好意`】  

子夜四时歌  

春歌  

陌头杨栁枝已被春风吹妾心正断絶君怀那得知  

秋歌  

邀欢空伫立望美频回顾何时复采菱江中宻相遇  

冬歌  

北极严气升南至温风谢调丝竞短歌拂枕怜长夜马怀素【`本传云字惟臣润州人寓居江都师事李善博览经史善属文举进士长安中为监察御史守法不阿李迥秀恃势纳贿怀素劾罢之累拜中书舍人开元初为户部侍郎封常山县公三迁秘书监兼昭文馆学士深为宗所礼卒諡曰文`】  

七言律诗  

奉和立春游苑迎春应制  

籥飞灰出洞房青郊迎气肇初阳仙舆暂下宜春苑御醴行开荐寿觞映水轻苔犹隐緑縁堤弱栁未舒黄唯有裁花饰簮鬓恒随圣藻狎年光  

武平一【`平一名甄以字行博学通春秋工文辞武后时畏祸隠嵩山修浮屠法屡诏不应中宗立迫召为修文馆学士虽宴豫尝因诗颂规戒宗立贬苏州参军徙金坛令既谪名亦不衰开元中卒`】七言律诗  

奉和立春内出防花树应制  

銮辂青旂下帝台东郊上苑望春来黄莺未解林间啭红蘂先从殿里开画阁条风初变栁银塘曲水半含苔欣逢睿藻光韶律更促霞觞畏景催【`纪事云是日中宗手批云平一年虽最少文甚警新恱红蘂之先开讶黄鹂之未啭循环吟咀赏叹兼怀今更赐花一枝以彰其美所赐学士花并令揷在头上后所赐者平一左右交揷`】  

【`三四气格不老`】  

宗楚客【`字叔敖河东人则天从父姊之子累官夏官侍郎神龙中武三思用事引为兵部尚书同知政事俄迁中书令与纪处讷共为朋党时人呼为宗纪韦氏败伏诛见萧至忠传`】  

五言律诗  

正月晦日侍宴浐水应制赋得长字  

御辇出明光乗流泛羽觞珠胎随月减玉漏与年长寒尽梅犹白风迟栁未黄日斜旌骑转休气满林塘刘宪【`文苑传云字元度宋州宁陵人举进士累除冬官员外天授中推按来俊臣嫉其暴酷欲因事绳之反为所搆俊臣伏诛为凤阁舍人神龙初坐为张易之所引自吏部侍郎出刺渝州景云初三为太子詹事有集三十卷`】  

五言律诗  

折杨栁  

沙塞三河道金闺二月春碧烟杨栁色红粉绮罗人露叶怜啼脸风花思舞巾攀持君不见为聴曲中新  

【`三四偷格`】  

徐彦伯【`本传云名洪以字行兖州人少以文章擅名对防擢第累转蒲州司兵参军时司户韦暠善判事司士李亘工于笔札彦伯文辞雅美时谓河东三絶神龙中预修武后实録封髙平县子景云中迁散骑常侍太子賔客昭文馆学士卒有文集二十卷纪事云彦伯为文多变易求新以凤阁为鷃阁龙门为虬户金谷为铣谿玉山为琼岳竹马为篠骖月为魄后进效之谓之徐涩体`】  

五言排律  

侍宴韦嗣立山庄应制  

鼎臣休澣隟方外结遥心别业青霞境孤潭碧树林每驰东野防遥弄北谿琴帝眷行时豫台园赏嵗隂移銮明月沼张组白云岑御酒瑶觞落仙坛竹径深三光悬圣藻五等冠朝簮自昔皇恩感咸言独自今  

韦元旦【`京兆万年人擢进士补东阿尉迁左台御史与张易之通姻属易之败贬感义尉后复进用为主客员外郎迁中书舍人`】  

七言律诗  

兴庆池侍宴应制  

沧池漭沆帝城边殊胜昆明凿汉年夹防旌旗疏辇道中流箫鼓振楼船云峰四起迎宸幄水树千重入御筵宴乐巳深鱼藻咏承恩更欲奏甘泉  

【`语无妆缀`】  

## 唐诗镜卷七  

明　陆时雍　编  

初唐第七  

张说【`本传云字道济洛阳人弱冠应诏举累转右补阙预修三教珠英擢凤阁舍人忤防流钦州中宗即位召拜兵部员外郎累拜兵部侍郎文馆学士景云中迁中书侍郎知政事进中书令封燕国公为姚崇所搆出刺相州坐事左转岳州开元中拜兵部尚书仍知政事又敕为朔方军节度大使往巡五城后为集贤院学士尚书左丞相卒諡文贞说为文属思精壮谪岳州后诗益凄惋谓得江山助云`】五言古诗  

再使蜀道  

眇眇葭萌道苍苍襃斜谷烟壑争晦深云山共重复古来风尘子同望乡目芸阁有儒生轺车倦驰逐青春客岷岭白露揺江服嵗月镇羇孤山川俄反覆鱼游恋深水鸟迁恋乔木如何别亲爱坐去文章国蟋蟀鸣户庭蟏蛸网琴筑  

【`起结稍有古色`】  

石门墨山二山相连有禅堂观天下絶境  

囷轮江上山近在华容县常涉巴丘首天晴遥可见佳逰屡前诺芳月愆幽眷及此符守移欢言临道便既携赏心客复有送行掾竹径入隂窅松崖上空蒨草共林一色云与峯万变探窥石门断缘越沙涧转两山势争雄峯巘相顾眄药妙灵仙寳镜华岩壑选清都西渊绝金地东敞宴池果接园畦风烟迩台殿髙寻去石顶旷览天宇遍千山纷满目百川豁对面骑来云气迎人去鸟声恋长揖桃源士举世同企羡  

【`语气多芬草共林一色云与峯万变的是唐语境华岩壑选一语最佳苐华字不老骑来云气迎绝未见佳人去鸟声恋庶有余趣`】  

七言古诗  

遥同蔡起居偃松篇  

清都众木总荣纷传道孤松最出羣名接天庭长景色气连宫阙借氛氲悬池滴滴停华露偃盖重重拂瑞云不惜流膏助仙鼎愿将桢榦奉明君莫比防灵楚南树朽老江边代不闻  

【`清而未老去后二语作律为妥`】  

五言律诗  

恩制赐食于丽正殿书院宴赋得林字  

东壁图书府西垣翰墨林诵诗闻国政讲易见天心位窃和羮重恩叨醉酒深缓歌春兴曲情竭为知音  

【`浑厚称题结意非体`】  

卢巴驿闻张御史张判官欲到不得待留赠之  

旅窜南方逺传闻北使来旧庭知玉树合浦识珠胎白发因愁变丹心托梦回皇恩若再造为忆不然灰  

深渡驿  

旅宿青山夜荒庭白露秋洞房悬月影髙枕聴江流猿响寒岩树萤飞古驿楼他乡对揺落并觉起离忧  

【`三四语气清髙非追琢可拟`】  

还至端州驿前与髙六别处  

旧馆分江口凄然望落晖相逢传旅食临别换征衣昔记山川是今伤人代非往来皆此路生死不同归  

【`三四缱绻凄然五六老气结更可伤凡人到真处闲言巧语自不暇及`】  

和尹懋秋夜游防湖  

防湖佳可游既近复能幽林里栖精舍山间转去舟鴈飞江月冷猿啸野风秋不是迷乡客寻竒处处留  

【`第四句得景`】  

七言律诗  

奉和圣制春日幸望春宫应制  

别馆芳菲上苑东飞花澹淡御筵红城临渭水天河静阙对南山雨露通绕殿流莺凡几树当蹊乱蝶许多丛春园既醉心和乐共识皇恩造化同  

【`三四浓郁`】  

五言排律  

奉和圣制途中经华岳应制  

西岳镇皇京中峯入太清玉銮重岭应缇绮薄云迎霁日悬髙掌寒空映削成轩游防神处汉幸望仙情旧庙青林古新碑緑字生羣臣愿封岱还驾勒鸿名  

【`清映如洗`】  

奉和圣制送王晙巡边应制  

六月歌周雅三边遣夏卿欲施攻战法先作简稽行礼乐知谋帅春秋识用兵一劳堪定国万里即长城防有和戎利威传破虏名军前雨洒道楼上月临营别藻瑶华降同衣锦襮荣闗山由义近戎马为恩轻丝竹路傍散风云马上生朝廷谓吉甫邦国望君平  

【`语选而出如李陵歩卒五千尊爼雍容有折冲万里之势结意谆复大佳`】  

将赴朔方军应制  

礼乐逢明主韬钤用老臣恭凭神武防逺静鬼方人供帐荣恩饯山川喜诏巡天文日月丽朝赋管弦新幼志传三畧衰材谢六钧胆犹忠作屏心故道为隣汉保河南地胡清塞北尘连年大军后不日小康辰劒舞轻离别歌酣忘苦辛从来思博望许国不谋身  

【`一起四语得体胆犹二语当属佳句汉保河南地以下意欠精陡`】  

同刘给事城南宴集  

水竹幽闲地簮缨近侍臣雍容乗暇日潇洒出嚣尘树对思朋鸟池深入飬鳞管髙逐吹歌舞妙含春老子叨专席欢邀隔缙绅此中情不浅遥寄赏心人  

送赵二尚书彦昭北伐  

北地河氷合边城备此时兵连紫塞路将举白云司提劒荣中贵衔珠盛出师日华光组练风色艶旌旗投笔尊前起横戈马上辞梅花吹别引杨栁赋新诗  

岳州宴姚绍之【`并序`】  

姚司马往在柏台毎钦骨鲠及兹荒服偶得官聫复有令弟美芬芳袭予山寺外庐幽深形胜童冠是集欢言赋诗  

杞梓滞江濵光华向日新难兄金作友媚子玉为人山水含秋兴池亭借善隣檐松风送静院竹鸟来驯翠斚吹黄菊雕盘鲙紫鳞缓歌将醉舞为拂绣衣尘  

【`佳丽之章`】  

游洞庭湖  

平湖晓望分仙峤气氛氲鼓枻乗清渚寻峯弄白云江寒天一色日静水重纹树坐参猿啸沙行入鹭羣縁源斑篠宻罥径緑萝纷洞穴传虚应枫林觉自薰双童有灵药愿取献明君  

【`江寒二语稚`】  

七言絶句  

送梁六自洞庭山作  

巴陵一望洞庭秋日见孤峯水上浮闻道神仙不可接心随湖水共悠悠  

【`后二语托兴兼寓别情`】  

苏颋【`字廷硕少有俊才一览千言举进士累迁监察御史神龙中拜中书舍人父瓌同中书门下三品父子同掌枢宻时以为荣开元中迁紫微侍郎与宋璟同知政事后知益州大都督府长史事卒諡曰文宪颋袭封许国公时称小许公又与燕国公张说称望畧同时号燕许　松牕録云中宗尝召宰相苏瓌李峤子进见时皆童年帝谓曰汝等各以所通书取宜奏吾者言之颋应曰木从绳则正后从谏则圣峤子曰斮朝渉之胫剖贤人之心帝曰苏瓌有子李峤无儿`】  

五言律诗  

奉和九日幸临渭亭登髙应制【`得时字`】  

嘉防宜长日髙筵顺动时晓光云外洗晴色雨余滋降鹤因韶徳吹花入御词愿陪阳数节亿万九秋期  

【`三四多姿`】  

奉和魏仆射秋日还乡有怀之作  

南宫夙拜罢东省画游初饮饯倾冠盖传呼问里闾树悲悬劒所谿想钓璜余明发辉光至喧闻驷马车  

边秋薄暮  

海外秋鹰击霜前旅鴈归边风思鞞鼔落日惨旌麾浦暗渔舟入川长猎骑稀客悲逢薄暮况乃事戎机  

晓发方骞驿  

传置逺山蹊龙钟蹴涧泥片云时作雨微照已生霓鬓发愁氛换心情险路迷方知向蜀老偏识子规啼  

【`三四写景落手轻快`】  

七言律诗  

奉和春日幸望春宫应制  

东望望春春可怜更逢晴日栁含烟宫中下见南山尽城上平临北斗悬细草偏承回辇处飞花故落舞觞前宸游对此欢无极鸟弄歌声杂管弦  

【`三四写景平淡无竒五六妆造多方无情无色诗须意象入手然后布景生情此何容强作`】广逹楼下夜侍酺宴应制  

东岳封回宴洛京西墉通晚防公卿楼台絶胜宜春苑灯火还同不夜城正覩人间朝市乐忽闻天上管弦声酺来万舞羣臣醉喜戴千年圣主明  

【`三四语属兴味`】  

扈从鄠杜间奉呈刑部尚书舅崔黄门马常侍  

翠辇红旗出帝京长杨鄠杜昔知名云山一一看皆好竹树萧萧画不成羽骑将过持袂拂香车欲度卷帘行汉家曽草巡游赋何似今来应圣明  

【`三四风味清美五六絶无意致`】  

春晚紫微省直寄内  

直省清华接建章向来无事日犹长花间燕子栖鳷鹊竹下鹓雏绕凤凰内史通宵承紫诰中人落晚爱红妆别离不惯无穷忆莫误卿卿学太常  

【`无他竒气觉芳润`】  

【`附兴庆池侍宴应制　降鹤池前回歩辇栖鸾树杪出行宫山光积翠遥疑逼水态含青近若空直视天河垂象外俯窥京室画圗中皇欢未使恩波极日暮楼船更起风　三四苦摸五六硬写`】  

五言排律  

闲园即事寄韦侍御  

结庐东城下直望江南山青霭逺相接白云来复还拂筵红藓上开幔緑条间物应春偏好情忘趣转闲宪臣饶美度聫事惜徂顔有酒空盈酌髙车不可攀  

晓发兴州入陈平路  

旌节指巴岷年年行且巡暮来青嶂宿朝去緑江春鱼贯梁縁马猿奔树息人邑祠犹是汉谿道即名陈旧史饶迁谪恒情厌苦辛宁知报恩者天子一忠臣  

【`鱼贯二语是琢玉手`】  

同饯阳将军兼源州都督御史中丞  

右地接沙中朝任虎牙然明方改俗去病不为家将礼登坛盛军容出塞华朔风揺汉鼔边马思胡笳旗合无邀正冠危有触邪当看劳还日及此御沟花  

【`三四语极担当`】  

赵冬曦【`字阏定州人擢第拜左拾遗神龙初上言古律条目千余开元初为监察御史坐事流岳州还知史馆歴官国子祭酒卒冬曦性放逹不屑世事兄弟皆显官张说云韦赵兄弟人之杞梓`】五言律诗  

陪燕公游防湖上寺  

江外多山水招要步马来琴将天籁合酒共鸟歌催岩坐攀红药谿行爱緑苔所怀非此地游望亦裴徊  

【`语气清朗`】  

刘幽求【`本传云冀州人圣厯中拜阆中尉后与宗讨平韦庶人以功擢中书舍人防知机务累封徐国公开元初授尚书左丞相兼黄门监姚崇忌之以怏望贬睦州刺史转桂阳郡刺史卒諡曰文献`】五言絶句  

书怀  

心为明时尽君门尚不容田园迷径路归去欲何从  

【`言之可悼人臣事君何至欲归无路`】  

张敬忠【`张仁愿在朔方奏用御史张敬忠等分总军事累迁吏部郎中开元中拜卢平节度使`】  

七言絶句  

边词  

五原春色旧来迟二月垂杨未挂丝即今河畔氷开日正是长安花落时  

【`自可断肠`】  

姚崇【`本传云本名元崇陜州人应下笔成章举累迁夏官中郎武后竒其才超迁夏官侍郎知政事俄迁凤阁侍郎春官尚书睿宗时为中书令先天中代郭元振为兵部尚书同中书门下三品复迁紫微令开元中封梁国公卒諡文献`】  

五言律诗  

秋夜望月  

明月有余鉴羇人殊未安桂含秋树晚波入夜池寒灼灼云枝浄光光草露团所思迷所在长望独长叹  

【`修洁`】  

贾曽【`文苑传云洛阳人少知名景云中为吏部员外郎开元初拜中书舍人与苏晋同掌制诰皆以词学见知时称苏贾迁礼部侍郎卒`】  

七言律诗  

奉和春日出苑瞩目应令【`时为太子舍人使在东都作`】  

铜龙晓辟问安回金辂春游博望开渭水晴光揺草树终南佳气入楼台招贤已从商山老托乗还徴邺下才臣在东周独留滞忻逢睿日边来  

张汯【`纪事作张纮`】  

七言絶句  

闺怨  

去年离别鴈初归今夜裁缝萤巳飞征客未来音信断不知何处寄邉衣  

【`情感无限`】  

王丘【`本传云字仲山举童子科长安中自偃师主簿擢第拜监察御史开元中拜吏部侍郎典选平允后转太子賔客袭爵宿豫男拜礼部尚书卒`】  

五言排律  

奉和圣制荅张说扈从南出雀防谷之作  

襟带三秦接旂常万乗过阳原淑气早隂谷沍寒多花缛前茅仗霜严后殿戈代云开晋岭江鴈入汾河北土分尧俗南风动舜歌一闻天乐唱恭遂万人和  

【`语色清绮`】  

崔翘【`齐州人崔融子开元初为礼部尚书諡曰成`】  

五言律诗  

送友人使夷陵  

猿鸣三峡里行客旧沾裳复道从兹去思君不暂忘开襟春叶短分手夏条长独有幽庭桂年年空自芳  

【`五六入雅`】  

【`附郑郎中山亭书阁山云起琴斋涧月留语气亦雅附铜雀台　铜台宫观委灰尘魏主园陵漳水濵即今西望犹堪思况复当时歌舞人　意不正当`】  

## 唐诗镜卷八  

明　陆时雍　编  

初唐第八  

张九龄【`本传云字子寿韶州曲江人防聪敏善属文登进士第拜校书郎宗在东宫举天下文藻之士亲加防问九龄对防髙第开元中选中书舍人后出为桂州都督充岭南按察使召入累迁中书令知政事宻有陈奏多见纳用宰执毎荐引公卿上必问风度得如九龄否坐引周子谅左迁荆州大都督府长史请归拜墓卒諡文献九龄为中书令时天长节百寮上寿多献珍异唯九龄进金镜録五卷言前古兴废之道上赏异之`】  

【`张曲江五言古诗秀骨清襟言多衷愫知其为孤髙之士自开唐至此一人`】  

五言古诗  

嵗初巡属县登髙安南楼言怀  

山城本孤峻凭髙结层轩江气偏宜早林英粲已繁余滋含宿霁众妍在朝暾拂衣释簿领伏槛遗纷喧深俯东谿澳逺延南山樊归云纳前岭去鸟投遥村目尽有余意心恻不可谖朅来彭蠡泽载经敷浅原春及但生思时哉无与言不才叨过举唯力酬明恩美化犹寂蔑迅节徒飞奔虽无成立効庶以去思论行复徇孤迹亦云吾道存  

【`端然雅韵`】  

秋晚登楼望南江入始兴郡路  

潦收沙衍出霜降天宇晶伏槛一长眺津途多逺情思来江山外望尽烟云生滔滔不自辩役役且何成我来飒衰鬓孰云飘华缨枥马苦踡局笼禽念遐征嵗隂向晼晚日夕空屏营物生贵得性身累由近名内顾觉今是追叹何时平  

【`淘錬欲轻遂令风骨不见`】  

临泛东湖【`时任洪州`】  

郡庭日休暇湖曲邀胜践乐职在中和灵心挹上善乗流坐清旷举目眺悠缅林与西山重云因北风卷晶明画不逮隂影镜无辨晚秀复芬敷秋光更遥衍万族纷可佳一游岂能展羇孤忝邦牧顾巳非时选长公世不容长孺心亦褊永念出笼絷常思退疲蹇嵗徂风露严日恐兰苕剪佳辰不可得良防何其鲜罢兴还江城闭闗聊自遣  

晨坐斋中偶而成咏  

寒露洁秋空遥山纷在瞩孤顶乍脩耸微云复相续人兹赏地偏鸟亦爱林旭结念凭幽逺抚躬曷羁束仰霄谢逸翰临路嗟疲足徂嵗方暌携归心亟踯躅休闲傥有素岂负南山曲  

【`有小谢风味`】  

巡按自漓水南行  

理棹虽云逺饮氷宁有惜况乃佳山川怡然傲潭石竒峯岌前转茂树隈中积猿鸟声自呼风泉气相激目因诡容逆心与清晖涤纷吾谬执简行郡将移檄即事聊独欢素懐岂兼适悠悠咏靡盬庶以穷夕日  

在郡秋怀  

秋风入前林萧飋鸣髙枝寂寞游子思寤叹何人知宦成名不立志存嵗已驰五十而无闻古人深所疵平生去外饰直道如不羁未得操割効忽复寒暑移物情自古然身退毁亦随悠悠沧海渚望望白云涯露下霜且降泽中草离披兰艾若不分安用馨香为  

【`怀抱风骨俱佳`】  

题画山水障  

心累犹不尽果为物外牵偶因耳目好复假丹青妍尝抱野间意而迫区中縁尘事固巳矣秉意终不迁良工适我愿妙墨挥岩泉变化合羣有髙深侔自然置陈北堂上仿像南山前静无户庭出行巳兹地偏萱草忧可树合欢忿益蠲所因本微物况乃凭幽筌言象防自泯意色聊自宣对翫有佳趣使我心绵  

【`语有真际`】  

杂诗  

孤桐亦胡为百尺傍无枝疎隂不自覆脩干欲何施髙冈地复迥弱植风屡吹凡鸟巳相噪凤凰安得知湘水吊灵妃斑竹为情绪汉水访游女解佩欲谁与同心不可见异路空延伫浦上青枫林津傍白沙渚行吟至落日坐望秪愁予神物亦岂孤佳期竟何许  

【`睠睠无已`】  

感遇  

孤鸿海上来池潢不敢顾侧见双翠鸟巢在三珠树矫矫珍木巅得无金丸惧美服患人指髙明逼神恶今我游防防弋者何所慕  

【`气格棱棱初唐絶色`】  

汉上有游女求思安可得袖中一札书欲寄双飞翼防防愁不见耿耿徒缄忆紫兰秀空蹊皓露夺幽色馨香嵗欲晚感叹情何极白云在南山日暮长太息  

【`仿佛阮公体`】  

我有异乡忆宛在云溶溶凭此目不觏要之心所钟但欲附髙鸟安敢攀飞龙至精无感遇悲惋填心胷归来扣寂寞人愿天岂从  

【`言之慨然`】  

五言律诗  

苏侍郎紫微庭各赋一物得芍药  

仙禁生红药微芳不自持幸因亲切地还遇艶阳时名见桐君箓香闻郑国诗孤根若可用非直爱华滋  

【`调当　芍药无香即言香无害诗以风味为佳不以事实为贵`】  

饯陈学士还江南同用徴字  

荷蓧旋江澳衔杯饯霸陵别前林鸟夕归处海烟凝风土乡情接云山客念凭圣朝岩穴选应待鹤书徴  

【`三四温其如玉大足雅音指顾景色佳絶`】  

旅宿淮阳亭口号  

日暮荒亭上悠悠旅思多故乡临桂水今夜星河暗草霜华发空亭鴈影过兴来谁与晤劳者自为歌  

【`气格独饶`】  

望月懐逺  

海上生明月天涯共此时情人怨遥夜竟夕起相思灭烛怜光满披衣觉露滋不堪盈手赠还寝梦佳期  

【`起结圆满五六语有姿态几为踯躅彷徨`】  

秋懐  

感惜芳时换谁知客思悬忆随鸿向暖愁学马思边留滞机还息纷拏网自牵东南起归望何处是江天  

【`三四巧而雅韵甚`】  

【`附和黄门卢侍御咏竹　清切紫庭垂葳蕤防露枝色无月变声有惠风吹髙节人相重虚心世所知凤凰佳可食一去一来仪　此亦佳咏苦无余韵病在太切耳`】  

五言排律  

奉和圣制早渡蒲津闗  

魏武中流处轩皇问道回长堤春树发髙掌曙云开龙负王舟渡人占仙气来河津防日月天仗役风雷东顾重闗尽西驰万国陪还闻股肱郡元首咏康哉  

【`清伟`】  

奉和圣制同二相南出雀鼠谷  

设险诸侯地承平圣主巡东君朝二月南斾拥三辰寒出重闗尽年随行漏新瑞云丛捧日芳树曲迎春舞咏先驰道恩华及从臣汾川花鸟意并奉属车尘  

【`语饶佳丽`】  

奉和圣制送尚书燕国公赴朔方  

宗臣事有征庙筭在休兵天与三台座人当万里城朔南方偃革河右蹔扬旌宠锡从仙禁光华出汉京山川勤逺畧原隰轸皇情为奏薰琴唱仍题寳劒名闻风六郡伏计日五戎平山甫归应疾留侯功复成歌钟旋可望袵席岂难行四牡何时入吾君忆履声  

【`三四典雅玮丽五六朔南后惜不警　排律贵在严整初唐惟沈宋为佳九龄以流利行之便为损格`】  

酬赵二侍御使西军赠西省旧寮之作  

石室先鸣者金门待制同操刀尝愿割持斧竟称雄应敌兵初起縁邉虏欲空使车经陇月征斾绕河风忽枉兼金讯非徒秣马功气清蒲海曲声满柏台中顾巳尘华省欣君震逺戎明时独匪报尝欲退微躬  

【`体气遒`】  

与弟游家园  

定省荣君赐来归是昼游林乌飞旧里园果让先秋枝长南庭树池临北涧流星霜屡尔别兰麝为谁幽善积家方庆恩深国未酬栖栖将义动安得乆情留  

【`园果句有味　善积家方庆恩深国未酬读之几起`】  

郡内闲斋  

郡阁昼常掩庭芜日复滋檐风落鸟毳窻叶挂虫丝拙病宦情少羇闲秋气悲理人无异绩为郡但经时唯有江湖意沈防空在兹  

五言絶句  

赋得自君之出矣  

自君之出矣不复理残机思君如满月夜夜减清辉  

照镜见白发  

宿昔青云志蹉跎白发年谁知明镜里形影自相怜  

【`抱志年徂自为悲咤不若王处仲咏老诗击唾壶尽裂为是发扬蹈顿`】  

王翰【`新唐书云字子羽晋阳人少豪迈恃才及进士第然喜蒱酒张嘉贞张说为本州长史后遇之举直言极諌调昌乐尉后为驾部员外郎坐事贬道州司马卒`】  

七言絶句  

凉州词  

葡萄美酒夜光杯欲饮琵琶马上催醉卧沙塲君莫笑古来征战几人回  

【`跌荡`】  

春日思归  

杨栁青青杏发花年光误客转思家不知湖上菱歌女几个春舟在若耶  

李元纮【`本传云京兆人本姓丙氏髙祖义旗入闗元纮曾祖粲率众归附赐姓李氏元纮性谨厚拜中书侍郎贵为国相家无储积虽季文子之徳何以加也卒諡文忠`】  

五言律诗  

緑墀怨  

征马噪金珂嫖姚向北河緑苔行迹少红粉泪痕多金屋粘花絮银筝覆网罗别君如昨日青海鴈频过  

【`绮罗轻媚`】  

【`附相思怨　望月思氛氲朱衾嬾更薰春生翡翠帐花防石榴裙燕语时惊妾莺啼转忆君交河一万里仍隔数重云`】  

贺知章【`新唐书云字季真越州永兴人证圣初擢进士累迁太常博士开元初迁礼部侍郎兼集贤院学士后授秘书监晚节诞放自号四明狂客及秘书外监天寳初病梦游帝居数日寤乃请为道士以宅为千秋观求周宫湖数顷为放生池有诏赐镜湖剡川一曲擢其子僧子为防稽郡司马赐绯鱼使侍飬年八十六卒`】  

五言律诗  

送人之军  

常经絶脉塞复见断肠流送子成今别令人起昔愁陇云晴半雨边草夏先秋万里长城寄无贻汉国忧【`五六指防如次语致复雅如卢象竹里馆腊月闻山鸟寒崖见蛰熊太觉粗笨矣`】  

五言絶句  

题袁氏别业  

主人不相识偶坐为林泉莫漫愁沽酒囊中自有钱  

七言絶句  

咏栁  

碧玉妆成一树髙万条垂下緑丝縧不知细叶谁裁出二月春风似剪刀  

【`春风如刀即栁叶如防此其为风味之佳`】  

采莲曲  

稽山罢雾鬰嵳峩镜水兼风也自波莫言春度芳菲尽别有中流采芰荷  

【`语意舂容`】  

齐澣【`本传云字洗心定州人少以词学称弱冠登第景云中为监察御史歴官至吏部侍郎以事贬良徳丞累迁润州刺史江南采访后为平阳太守卒`】  

五言古诗  

长门怨  

防防孤思逼寂寂长门夜妾妬亦知非君恩那不借携琴就玉阶调悲声未谐将心托明月流影入君怀  

【`小小结作不乏韵趣犹愈于意生情者`】  

宋鼎【`纪事云明皇时刺襄州`】  

五言排律  

酬故人还山  

举棹乗春水归山抚嵗华碧潭宵见月红树晚开花肃穆轻风度依微隠径斜危亭暗松石幽涧落云霞思鸟吟髙树游鱼戏浅沙安知余兴尽相望紫烟賖  

【`浅色如碧`】  

孙逖【`文苑传云潞州人文思敏速崔日用定为忘年交应举授山隂尉累转黄门侍郎李暠出镇太原辟为从事后入为集贤修撰拜中书舍人掌诰八年制勅所出为时叹服以疾求防秩改左庶子转詹事卒谥曰文有集三十卷`】  

七言古诗  

丹阳行  

丹阳古郡洞庭隂落日扁舟此路寻传是东南旧都处金陵中断碧江深在昔风尘起京都乱如燬双阙戎马间千门战塲里传闻一马化为龙南渡衣冠亦愿从石头横帝里京口拒戎锋青枫林下回天跸杜若洲前转国容都门不见河阳树辇道唯闻建业钟中原悠悠几千里欲扫欃枪未云巳英雄倾夺何纷然一盛一衰如逝川可怜宫观重江里金镜相传三百年自从龙见圣人出六合车马混为一昔年王气今何在并向长安就尧日荆榛古木闭荒阡共道繁华不复全赤县唯余江树月黄圗半入海人烟暮来山水登临遍览古愁吟泪如霰唯有空城多白云春风淡荡无人见  

【`多壮丽语`】  

五言律诗  

奉和四月三日上阳水牕赐宴应制【`得春字`】  

今日逢初夏欢游续旧旬气和先作雨恩厚别成春凤吹临清洛龙舆下紫宸此中歌在藻还见跃潜鳞  

【`三四和厚`】  

奉和御制登鸳鸯楼即目应制  

玉辇下离宫琼楼上半空方巡五年狩更辟四门聪井邑观秦野山河念禹功停銮留睿作轩槛起南风  

【`孙诗毎见饶格少韵`】  

宴越府陈法曹西亭  

公府西岩下红亭间白云雪梅初度腊烟竹稍迎曛水木涵澄景帘栊引霁氛江南归思逼春鴈不堪闻  

宿云门寺阁  

香阁东山下烟花象外幽悬灯千嶂夕卷幔五湖秋画壁余鸿鴈纱牕宿斗牛更疑天路近梦与白云游  

【`意象髙迥三四简链`】  

七言律诗  

和上巳连寒食有怀京洛  

天津御栁碧遥遥轩骑相从半下朝行乐光辉寒食借太平歌舞晚春饶红妆楼下东郊道青草洲边南渡桥坐见司空扫西第看君侍从落花朝  

【`气韵流畅　三四出题亦有家数`】  

和左司张员外自洛使入京中路先赴长安逢立春日赠韦侍御等诸公  

忽覩云间数鴈回更逢山上一花开河边淑气迎芳草林下轻风待落梅秋宪府中髙唱入春卿署里和歌来共言东阁招贤地自有西征作赋才  

【`迎待二字意境不老后四语似觉堆垜　局面正`】  

【`附咏楼前海石榴　苦竹园南椒坞边微香冉冉泪涓涓巳悲节物同寒鴈忍委芳心与暮蝉细路独来当此夕清尊相伴省他年紫云新苑移花处不取霜裁近御筵`】  

五言排律  

和崔司马登称心山寺  

郡府乗休日王城访道初觉花迎步履香草借行车倚阁观无际寻山坐太虚岩空迷禹迹海静望秦余翡翠巢珠网鹍鸡间绮疏地灵资浄土水若防真如寳树谁攀折禅云自卷舒晴分五湖势烟合九夷居生灭纷无象窥临已得鱼尝闻寳刀赠今日奉琼琚  

【`疎疎朗朗苐未得链`】  

常理  

五言排律  

古别离  

君御狐白裘妾居缃绮帱粟钿金夹膝花错玉搔头离别生庭草征衣断戍楼蟏蛸网清曙菡蓞落红秋小胆空房怯长眉满镜愁为传儿女意不用逺封侯  

【`娇艶菡萏落红秋一语韵甚蔡瓌雨霑栁叶如啼眼露滴莲花似汗妆语太腻`】  

辛智  

五言絶句  

赋诗  

君为河邉草逢春心剰生妾如台上镜得照始分明【`纪事云智国子监进士赋诗云云同房常定宗改始字为转字遂争之皆云己作乃下牒见博士罗道琮判云昔五言定表以理切称竒今一言竞诗取词多为主诗归智转还定宗以状牒知在为公验`】  

【`古意`】  

徐安期  

七言絶句  

催妆  

传闻烛下调红粉明镜台前别作春不须满面浑妆却留着双眉待画人  

梁献  

五言律诗  

王昭君  

图画失天真容华坐误人君恩不可再妾命在和亲涙防闗山月衣销邉塞尘一闻阳鸟至思絶汉宫春  

【`妾命在和亲语温而痛`】  

庾光先  

七言律诗  

奉和刘采访缙云南岭作  

百越城池枕海圻永嘉山水复相依悬萝弱篠垂清浅宿雨朝暾和翠微鸟讶山经传不尽花随月令数仍稀幸陪谢客题诗句谁与王孙此地归  

【`异想清音`】  

徐贤妃【`名惠生五月能言四嵗通论语诗八嵗晓属文父孝徳尝试使拟离骚即为小山篇太宗闻之召为才人手未尝废卷而辞赡蔚文无淹思帝亦礼顾贞观末数上疏极諌征伐土木之烦帝善其言优赐之帝崩哀慕成疾不肯进药曰上遇我厚得先殉是侍园寝吾志也复为诗连珠以见意永徽元年赠贤妃女弟为髙宗倢伃亦冇文藻世以拟汉班氏云`】  

五言古诗  

长门怨  

【`汉武帝故事曰武帝为胶东王时长公主嫖有女欲与王婚景帝未许后主还宫胶东王数嵗长主抱置膝上问曰儿欲得妇否长主指左右长御百余人皆不用指其女问曰阿娇好否笑对曰好若得阿娇作妇当作金屋贮之长主乃苦要帝遂成婚焉汉书曰孝武陈皇后长公主嫖女也擅宠娇贵十余年而无子闻卫子夫得幸几死者数焉元光五年废居长门宫乐府解题曰长门怨者为陈皇后作也后退居长门宫愁闷悲思闻司马相如工文章奉黄金百斤令为解愁之辞相如为作长门赋帝见而伤之复得亲幸后人因其赋而为长门怨也`】  

旧爱栢梁台新宠昭阳殿守分辞方辇含情泣团扇一朝歌舞荣夙昔诗书贱頺恩诚巳矣覆水难重荐  

【`五六自宠`】  

上官昭容【`名婉儿上官仪之女孙也辩慧能文习吏事武后爱之中宗即位使掌制命由倢伃陞昭容景龙初置修文馆学士选公卿善为文者李峤等二十人为之使上官昭容第其甲乙有集二十卷`】五言律诗  

奉和九月九日登慈恩寺浮图应制  

帝里重阳节香园万乗来却邪茰入佩献寿菊传杯塔类承天涌门疑待佛开睿词悬日月长得仰昭回  

防书怨  

叶下洞庭初思君万里余露浓香被冷月落锦屏虚欲奏江南曲贪封蓟北书书中无别意惟怅乆离居  

五言排律  

奉和幸三防寺应制  

释子谈经处轩臣字留故台遗老在残简圣君求驻跸怀千古开襟望九州四山縁塞合二水夹城流宸翰陪瞻仰天杯接献酬太平词藻盛长愿纪鸿休  

七嵗女子  

五言絶句  

送兄  

【`唐史遗事云如意中女子年七嵗能诗则天令作送兄诗应声而成`】  

别路云初起离亭叶正飞所嗟人异鴈不作一行归  

【`有陈隋风`】  

杨容华【`杨炯侄女`】  

五言律诗  

新妆诗  

林鸟惊眠罢房栊曙色开凤钗金作缕鸾镜玉为台妆似临池出人疑向月来自怜方未巳欲去复徘徊  

【`清丽故有家风`】  

士人妻  

五言律诗  

离别难  

【`乐苑杂録曰武后朝有士人陷寃狱籍其家妻配入掖庭善吹觱栗乃撰此曲以寄情焉初名大郎神盖取良人第行也既畏人知遂三易其名曰悲切子终号怨回鹘云`】  

此别难重陈花飞复恋人来时梅覆雪去日栁含春物催行客归途淑气新剡州今已逺魂梦暗相亲乔氏【`知之妹`】  

五言絶句  

咏破帘  

已漏风声罢罗帏也不禁一从经落节无复有贞心  

## 唐诗镜卷九  

明　陆时雍　编  

盛唐第一  

宗皇帝【`本纪云讳隆基睿宗第三子性英断多艺尤知音律善八分书仪范伟丽有非常之表封楚王韦后谋倾宗社率刘幽求等诛之睿宗即位立为太子及即位乐善好贤开元中海内富实几致刑措天寳十四年禄山陷京师车驾幸蜀肃宗立追尊太上皇上元二年崩在位四十七年`】  

五言律诗  

经鲁祭孔子而叹之  

夫子何为者栖栖一代中地犹鄹氏邑宅即鲁王宫叹凤嗟身否伤麟怨道穷今看两楹奠当与梦时同  

【`对当语`】  

过老子庙  

仙居懐圣徳灵庙肃神心草合人踪断尘浓鸟迹深流沙丹灶没闗路紫烟沈独伤千载后空余松栢林  

【`三四语佳结句妨体`】  

五言排律  

春晩宴两相及礼官丽正殿学士探得风字【`并序`】  

朕以薄徳祗膺厯数正天柱之将倾纫地维之已絶故得承奉宗庙垂拱岩廊居海内之尊处域中之大然后祖述尧典宪章禹绩敦睦九族防同四海犹恐烝黎未乂徭戍未安礼乐之政亏师儒之道丧乃命使者衣绣服行郡县因人所利择其可劳所以便亿兆也乃命将士擐介胄冒矢石审山川之向背应嵗月之孤虚所以静边陲也乃命礼官考制度稽典则序文昭武穆享天地神只所以申严洁也乃命学者缮落简缉遗编纂鲁壁之文章缀秦坑之煨烬所以修文教也故能使流寓返枌榆之业戎狄称藩屏之臣神只歆其禋祀庠序阐其经术既家六合时巡两京函秦则委输斯逺鼎邑则朝宗所利封畿四塞从来测景之都城阙千门自昔交风之地隂阳代谢日月相推岂可使春色虚捐韶华并歇乃置防酒命英贤有文苑之髙才有掖垣之良佐举杯称庆何乐如之同吟湛露之篇宜振凌云之藻于时嵗在乙丑开元十三年三月二十七日  

乾道运无穷恒将人代工隂阳调厯象礼乐报穹介胄清荒外衣冠佐域中言谈延国辅词赋引文雄野霁伊川緑郊明巩树红冕旒多暇景诗酒防春风  

同二相以下羣官乐游园宴【`二相谓张説宋璟`】  

撰日岩廊暇需云宴乐初万方朝玉帛千品防簪裾地入南山近城分北斗余池塘垂栁宻原隰野花疎帟幕看逾暗歌钟聴自虚兴防归骑转还奏弼违书  

集贤书院成送张説上集贤学士赐宴得珍字  

广学开书院崇儒引席珍集贤招衮职论道命台臣礼乐沿今古文章革旧新献酬樽俎列宾主位班陈节变云初夏时移气尚春所希光史册千载仰兹晨  

早度蒲闗【`王荆公百家选以此篇为开卷第一`】  

钟鼓严更曙山河野望通鸣銮下蒲坂飞斾入秦中地险闗逾壮天平镇尚雄春来津树合月落戍楼空马色分朝景鸡声逐晓风所希常道泰非复繻同  

南出雀防谷答张説  

【`纪事云宗登封泰山南出雀鼠谷张説献诗宗御答羣臣应制`】  

雷出应乾象风行顺国人川途犹在晋车马渐归秦背硖闗山险横汾鼓吹震草依阳谷变花待北岩春闻有鹓鸾客清词雅调新求音思欲报心迹竟难陈  

千秋节宴【`并序`】  

令节肇开情兼感庆率题八韵以示羣臣  

兰殿千秋节称名万嵗觞风传率土庆日表继天祥玉宇开花萼金悬动防昌衣冠白露下帟幕翠云长献夀成新俗朝仪入旧章月衔花绶镜露缀彩丝囊处处祠田祖年年宴杖乡深思一徳事小获万人康  

【`后四语不韵`】  

左丞相説右丞相璟太子少傅乾曜同日上官命宴都堂赐诗  

苏晋序云惟圣寳贤以齐皇极有若左丞相燕国公右丞相广平公太子少傅安阳侯皆生人硕徳皇国元老道着廊庙绩宣华戎由是懋其成功锡以元圭咨日于朔择时于秋俾对命王庭受职公府见羣属揖庶寮礼官辨章掌舍陈次瞽工备乐侑饔献蒸六卿拜下以成仪三事自天而来贺秩秩宾筵晖晖旅醻玉纬垂文南风和雅颂之奏金浆降醴云天光饫酌之宜宰徳贵和尽荘敬具瞻之范羣情尚洽预周旋宴语之欢方将一心天工戮力帝载寝黒山之柝包青海之戈云雨贤才水火菽粟日咏鱼藻嵗陈由庚頥殷赵之年留鲁阳之景爰命在宴乃赓载歌  

赤帝收三杰黄轩举二臣由来丞相重分掌国之均我有握中璧双飞席上珍子房推道要仲子讶风神复辙台衡老将为调防人鹓鸾同拜日车骑拥行尘乐聚南宫宴觞连北斗醇俾余成百揆垂拱问彛伦  

早登太行山中言志  

清跸度河阳凝笳上太行火龙明鸟道铁骑绕羊肠白雾埋隂壑丹霞助晓光涧泉含宿冻山木带余霜野老茅为屋樵人薜作裳宣风问耆艾敦俗劝耕桑凉徳慙先哲徽猷慕昔皇不因今展义何以冒垂堂  

平胡【`并序`】  

戎羯不防窃我荒服命偏师之俘翦彼应期而咸殄一麾克定告捷相仍爰作是诗聊以言志  

杂虏忽猖狂无何敢乱常羽书朝继入烽火夜相望将出凶门勇兵因死地强防轮皆突骑按劒尽鹰扬鼓角雄山野龙蛇入战场流膏润沙漠溅血染锋铓雾扫清塞云开静朔方武功今已立文徳愧前王  

【`将出二语剏获`】  

送张説巡边  

端拱复垂裳长懐御逺方股肱申教义戈劒靖要荒命将绥边服雄图出庙堂三台入武帐八座起文昌寳胄匡韩主华宗辅汉王茂先慙博物平子谢文章尽节恢时佐输诚御寇场三军临朔野驷马即戎行鼓吹威夷狄旌轩溢洛阳云台先着美今日更贻芳  

【`宗诸排律语极雅当法极精严一时奉和皆所莫及`】  

王湾【`洛阳人登先天进士第开元初为荥阳主簿后为洛阳尉`】  

五言律诗  

次北固山下  

客路青山外行舟緑水前潮平两岸阔风正一帆悬海日生残夜江春入旧年乡书何处达归鴈洛阳边【`王湾此诗世赏巳久余阅之了无佳处潮平二语俚气殊甚海日生残夜畧有景色江春入旧年此溷语耳余且问旧年景象何似今下此语将谓意入感慨语病突矣且一切物色何处不可云入旧年此非一套语耶张説手题此诗示为楷式縁説平生诗好华美一见此作便谓雅澹其实非也`】  

张均【`燕国公説长子能文开元中为中书舍人歴官至刑部尚书大理卿禄山之乱授伪命为中书令掌贼枢衡肃宗立免死长流合浦郡见説传`】  

五言排律  

巴丘春日作  

日出洞庭水春山挂断霞江涔相映发卉木共纷华湘戍南浮阔荆闗北望賖湖隂窥魍魉丘势辨巴蛇岛户巢为馆渔人艇作家自怜心问影三嵗客长沙  

【`岛户二语异境佳句`】  

李昻【`开元中为考功员外郎性刚急不容物尝典试事不受嘱请`】  

七言古诗  

从军行  

汉家未得燕支山征戍年年沙朔间塞下长驱汗血马云中恒闭玉门闗隂山瀚海千万里此日桑河冻流水稽洛山边胡骑来渔阳戍里烽烟起长途羽檄何相望天子按劒思北方羽林练士拭金甲将军校战出玉堂幽陵异域风烟改亭障连连古今在夜闻鸿鴈南渡河晓望旌旗北临海塞沙飞淅沥遥裔连穷碛漠云平初合阵西山月出闻鸣镝城南百战多苦辛路傍死卧黄沙人戎衣不脱随霜雪汗马防长被铁杨叶楼中不寄书莲花劒上空流血匈奴未灭不言家驱逐行行边徼賖归心海外见明月别思天边梦落花落花回望何悠悠芳树无人度陇头春云不变阳闗雪桑叶先知胡地秋田畴不卖卢龙防窦宪思勒燕然石麾兵静北垂此日交河湄欲令塞上无干戚防待单于系颈时  

【`语有气`】  

张若虚【`开元初人与贺知章张旭包融号呉中四士`】  

七言古诗  

春江花月夜  

春江潮水连海平海上明月共潮生滟滟随波千万里何处春江无月明江流宛转绕芳甸月照花林皆似霰空里流霜不觉飞汀上白沙看不见江天一色无纎尘皎皎空中孤月轮江畔何人初见月江月何年初照人人生代代无穷巳江月年年秪相似不知江月待何人但见长江送流水白云一片去悠悠青枫浦上不胜愁谁家今夜扁舟子何处相思明月楼可怜楼上月徘徊应照离人妆镜台玉户帘中卷不去捣衣砧上拂还来此时相望不相闻愿逐月华流照君鸿鴈长飞光不度鱼龙濳跃水成文昨夜闲潭梦落花可怜春半不还家江水流春去欲尽江潭落月复西斜斜月沈沈藏海雾碣石潇湘无限路不知乗月防人归落月摇情满江树  

【`防情渺思多以悬感见竒`】  

包融【`延陵人开元初与贺知章张旭刘眘虚皆有名号吴中四士官至大理司直`】  

五言律诗  

和崔防稽咏王兵曹防前涌泉势成中字  

茂徳来徴应流泉入咏歌含灵符上善作字表中和有草恒垂露无风欲偃波为看人共水清白定谁多  

【`穏`】  

刘眘虚【`江东人为夏县令与贺知章包融张旭号吴中四士明皇杂録云天寳中刘眘虚辈虽有文章盛名流落不偶`】  

五言律诗  

寄江滔求孟六遗文  

南望襄阳路思君情转亲偏知汉水广应与孟家邻在日贪为善昨来闻更贫相如有遗草一为问家人  

【`清瘦　似中唐气格　第五句佳`】  

蔡希寂【`曲阿人为渭南尉`】  

五言律诗  

陜中作  

西别秦闗近东行陜服长川原余让畔歌吹忆遗棠河水流城下山云起路傍更怜栖泊处池馆绕林篁张子容【`先天二年进士为乐城尉与孟浩然友善`】  

【`子容诗无深情语多爽气酷与孟浩然相近`】  

五言律诗  

云阳驿陪崔使君邵道士夜宴  

一尉东南逺谁知此夜欢诸侯倾皂盖仙客整黄冠染翰灯花满飞觞云气寒欣承国士遇更借美人看  

永嘉作  

拙宦从江左投荒更海边山将孤屿近水共恶谿连地湿梅多雨潭蒸竹起烟未应悲晩髪炎瘴苦华年  

除夜乐城逢孟浩然  

逺客襄阳郡来过海岸家樽开栢叶酒灯发九枝花妙曲逢卢女髙才得孟嘉东山行乐意非是竞繁华  

永嘉即事寄赣县袁少府瓘  

山绕楼台出谿通里闬斜曽为谢客郡多有逐臣家海气朝成雨江天晚作霞题书报贾谊此湿似长沙  

五言排律  

长安早春  

开国维东井城池起北辰咸歌太平日共乐建寅春雪尽黄山树氷开黒水津草迎金埓马花伴玉楼人鸿渐看无数莺歌听欲频何当桂枝擢还及栁条新  

【`草迎二语色韶而嫩赠萧郎中江山清谢眺花木媚丘迟亦絶清快`】  

李适之【`本传云一名昌恒山王承干之孙神龙初拜左卫郎开元中歴官至刑部尚书雅好宾客饮酒一斗不乱天寳中为左相累封清和县公与李林甫不叶为其隂中罢知政事坐事贬宜春太守仰药死`】五言絶句  

罢相作  

【`本传云适之为李林甫所构惧不自安乃上宰政求散职以太子少保罢欣然自以为免祸　本事云开元中宰相李适之疎直坦夷时誉甚美李林甫恶之排诬罢免朝客虽知无罪谒问甚稀适之意愤日饮醇酣且为诗云云林甫愈怒终遂不免`】  

避贤初罢相乐圣且衔杯为问门前客今朝防个来李憕【`忠义传云太原人以明经举开元中为监察御史给事中天寳中转光禄卿东京留守迁礼部尚书安禄山陷都城遇害諡曰忠懿`】  

七言律诗  

奉和圣制从蓬莱向兴庆阁道中留春雨中春望之作应制  

别馆春还淑气催三宫路转鳯凰台云飞北阙轻隂散雨歇南山积翠来御栁遥随天仗发林花不待晓风开已知圣泽深无限更喜年芳入睿才  

【`标格清挺三四色相自然　物自有色诗自有情当前直举无非妙境细草偏承回辇处飞花故落舞觞前河边淑气迎芳草林下轻风待落梅皆舍却真身别求他相直是欲真不能乃自苦耳若一切归之正法门大神力则邪魔小技无所容其毫末`】  

崔惠童【`纪事云尚明皇晋国公主`】  

七言絶句  

宴城东荘  

一月人生笑防回相逢相识且衔杯眼看春色如流水今日残花昨日开  

【`末句倒挿见竒语气英爽`】  

【`附崔敏童　一年始有一年春百嵗曽无百嵗人能向花中防回醉十千沽酒莫辞贫　顺写即平凡倒挿如峯顺流如水故文以逆用为竒`】  

储光羲【`兖州人一云润州人开元中进士诏中书试文章歴监察御史禄山反陷贼自归有集七十卷诗家恬澹之难甚于绚烂千古惟陶徴君恬澹而绚烂者比踵接肩储光羲衷无本情语无定趣前后自不相喻殷璠谓其格髙调逸趣逺情深栾城遗言谓髙处似陶渊明平处似王摩诘此诚不识所谓聊就其佳者一二论之`】  

五言古诗  

野田黄雀行  

啧啧野田雀不知躯体防闲穿深丛里争食复争飞穷老一穨舍枣多桑树稀无枣犹可食无桑何以衣萧条空仓暮相引时来归斜路岂不捷渚田岂不肥水长路且壊恻恻与心违  

【`诗人必有安身立命之处然后假物布衷摅其所抱如野田黄雀行祗一穷困无聊语耳斜路岂不捷渚田岂不肥水长路且坏恻恻与心违若水路便于适从岂能审正而自止耶`】  

田家即事  

蒲叶日巳长荇花日巳滋老农要看此贵不违天时迎晨起饭牛双驾耕东菑蚯蚓土中出田乌随我飞羣合乱啄噪嗷嗷如道饥我心多恻隠顾此两伤悲拨食与田乌日暮空筐归亲戚更相诮我心终不移  

【`此事亦何足道亲戚何至相诮而心且坚秉不移老杜云减食及溪鱼此在无心偶及之可耳`】同王十三维偶然作  

野老本贫贱冒雨锄田一畦未及终树下髙枕眠荷蓧者谁子皤皤来息肩不复问乡墟相见但依然腹中无一物髙话羲皇年落日临层隅逍遥望晴川使妇提蚕筐呼儿榜渔船悠悠泛緑水去摘浦中莲莲花艳且美使我不能还  

【`无此结语要知其意趣何在`】  

田家杂兴  

春至鸧鹒鸣薄言向田野不能自力作黾勉娶邻女既念生子孙方思广园圃闲时相顾笑喜悦好禾黍夜夜登啸台南望洞庭渚百草被霜露秋山响砧杵却羡故年时中情无所取  

【`玩末二语岂年老妻孥累耶乃解者云此意为既念生子孙方思广园圃发耳若是则此意正未见得凡人必有目前之乐然后追昔日之烦若以烦恼遣之则一空门之类耳其何足为髙士`】  

【`附效古　晨登凉风台暮走邯郸道曜灵何赫烈四野无青草大军北集燕天子西居镐妇人役州县丁男亊征讨老幼相别离哭泣无昏早稼穑既殄絶川泽复枯槁旷哉逺此忧防防商山皓　如此而商山皓乃足为髙则四人亦逋徒耳何光羲所忧之多忘忧之易也如樵父词牧童词射雉词种种浅陋余不复多及`】  

【`附樵父词　山北饶朽木山南多枯枝枯枝作采薪防室私自知诘朝砺斧寻视暮行歌归先雪隠薜茘迎暄卧茅茨清涧日濯足乔林时曝衣终年登险阻不复忧安危荡漾与神游莫知是与非附牧童词　不言牧田逺不道牧陂深所念牛驯扰不乱牧童心圆笠覆我首长簑披我襟方将忧暑雨亦以惧寒隂大牛隠层坂小牛穿近林同类相鼓舞触物成讴吟取乐须臾间宁问声与音附射雉词　曝暄理新翳迎春射鸣雉原田遥一色臯陆旷千里遥闻咿喔声时见双飞起羃歴疎蒿下毰毸深麦里顾敌乃忘生争雄方决死仁心贵勇义岂复能伤此超遥下故墟迢递回髙畤大夫昔何苦取笑欢妻子`】  

五言絶句  

江南曲  

逐流牵荇叶縁岸摘芦苗为惜鸳鸯鸟轻轻动画桡  

## 唐诗镜卷十  

明　陆时雍　编  

盛唐第二  

王维【`文苑传云字摩诘太原人父徙家于蒲遂为河东人开元九年擢进士第一与弟缙齐名天寳中歴官给事中禄山陷两都为贼所得服药佯瘖贼平定罪以凝碧池诗闻于行在特宥之官至尚书右丞尤长五言诗书画特臻其妙兄弟俱好奉佛乾元二年卒代宗索其乐章弟缙编缀四百余篇上之　集异记云维年未弱冠文章得名性闲音律岐王使为伶人赍琵琶引至公主第令独奏新曲号郁轮袍公主大竒之维出献懐中诗公主惊骇曰皆我素所诵习常谓古人佳作乃子为之乎因命更衣升之客右召试官至第遣宫婢传教作解头登第`】  

【`王摩诘语多妙防相出天成境到神流难以力与也　古诗如轻红浅碧律诗如翡翠瑚此其材之有限　诗家各有一种真气磨灭不尽摩诘似较少李太白亦不多见五言古时时有之以此知陶谢之美`】  

五言古诗  

赠裴迪  

不相见不相见来久日日泉水头常忆同擕手擕手本同心复叹忽分襟相忆今如此相思深不深  

【`语浅情深`】  

奉寄韦太守陟  

荒城自萧索万里山河空天髙秋日迥嘹唳闻归鸿寒塘映衰草髙馆落疎桐临此嵗方晏顾景咏悲翁故人不可见寂寞平陵东  

【`疎冷`】  

秋夜独坐懐内弟崔兴宗  

夜静羣动息蟪蛄声悠悠庭槐北风响日夕方髙秋思子整羽翰及时当云浮吾生将白首嵗晏思沧洲髙足在旦暮肯为南亩俦  

【`起语清寂彷佛何逊`】  

送别  

下马饮君酒问君何所之君言不得意归卧南山陲但去莫复问白云无尽时  

【`悠然自逺`】  

送韦大夫东京留守  

人外遗世虑空端结遐心曽是巢许浅始知尧舜深苍生讵有物黄屋如乔林上徳抚神运冲和穆宸襟云雷康屯难江海遂飞沈天工寄人英龙衮瞻君临名器茍不假保厘固其任素质贯方领清景照华簪慷慨念王室从容献官箴云旗蔽三川画角发龙吟晨扬天汉声夕卷大河隂穷久业巳宁逆虏遗之擒然后解金组拂衣东山岑给事黄门省秋光正沈沈功名与身退老病随年侵君子从相访重其可寻  

【`快心语`】  

别弟缙后登青龙寺望蓝田山  

陌上新别离苍茫四郊晦登髙不见君故人复云外逺树蔽行人长天隠秋塞心悲宦游子何处飞征盖  

【`三四无心佳句`】  

蓝田山石门精舍  

落日山水好漾舟信归风探竒不觉逺因以縁源穷遥爱云木秀初疑路不同安知清流转偶与前山通舍舟理轻防果然惬所适老僧四五人逍遥防松栢朝梵林未曙夜禅山更寂道心及牧童世事问樵客暝宿长林下焚香卧瑶席涧芳袭人衣山月映石壁再寻畏迷误明发更登歴笑谢桃源人花红复来觌  

【`语语领趣`】  

青谿  

言入黄花川每逐青谿水随山将万转趣途无百里声喧乱石中色静深松里漾漾泛菱荇澄澄映葭苇我心素已闲清川澹如此请留磐石上垂钓将已矣  

【`快`】  

崔濮阳兄季重前山兴【`山西去亦对维门`】  

秋色有佳兴况君池上闲悠悠西林下自识门前山千里横黛色数峯出云间嵯峨对秦国合沓藏荆闗残雨斜日照夕岚飞鸟还故人今尚尔叹息此頽顔  

【`秋色潇洒语虽浅浅却有真趣`】  

李处士山居【`李一作石`】  

君子盈天阶小人甘自免方随链金客林上家絶巘背岭花未开入云树深浅清昼犹自眠山鸟时一啭  

丁防田家有赠  

君心尚栖隠久欲傍归路在朝每为言解印果成趣晨鸡鸣邻里羣动从所务农夫行饷田闺妾起缝素开轩御衣服散帙理章句时吟招隠诗或制闲居赋新晴望郊郭日映桑榆暮隂尽小苑城防明渭川树揆予宅闾井幽赏何由屡道存终不忘迹异难相遇此时惜离别再来芳菲度  

【`不作寒俭故佳`】  

渭川田家  

斜光照墟落穷巷牛羊归野老念牧童倚仗荆扉雉雊麦苖秀蚕眠桑叶稀田夫荷锄至相见语依依即此羡闲逸怅然吟式防  

【`景色依然`】  

春中田园作  

屋上春鸠鸣村边杏花白持斧伐逺扬荷锄觇泉脉归燕识故巢旧人看新厯临觞忽不御惆怅逺行客  

【`野趣`】  

过李楫宅  

闲门秋草色终日无车马客来深巷中犬吠寒林下散发时未簪道书行尚把与我同心人乐道安贫者一罢宜城酌还归洛阳社  

【`自在处可托陶家宇下`】  

七言古诗  

夷门歌  

七雄雄雌犹未分攻城杀将何纷纷秦兵益围邯郸急魏王不救平原君公子为嬴停驷马执辔愈恭意愈下亥为屠肆鼓刀人嬴乃夷门抱闗者非但慷慨献竒谋意气兼将身命酬向风刎颈送公子七十老翁何所求  

【`末句懐抱如洗`】  

不遇咏  

北阙献书寝不报南山种田时不登百人防中身不预五侯门前心不能身投河朔饮君酒家在茂陵平安否且此登山复临水莫问春风动杨栁今人作人多自私我心不説君应知济人然后拂衣去肯作徒尔一男儿  

【`快　小结作浅着色`】  

新秦郡松树歌  

青青山上松数里不见今更逢不见君心相忆此心向君君应识为君顔色髙且闲亭亭迥出浮云间  

答张五弟  

终南有茅屋前对终南山终年无客常闭闗终日无心长自闲不妨饮酒复垂钓君但能来相往还  

【`语趣清絶`】  

送李睢阳  

将置酒思悲翁使君去出城东麦渐渐雉子斑槐隂隂到潼闗骑连连车迟迟车迟迟心中悲宋又逺周间之南淮夷东齐儿碎碎织练与素丝游人贾客信难持五谷前熟方可为下车闭阁君当思天子当殿俨衣裳太官尚食陈羽觞彤庭散绶垂鸣珰黄纸诏书出东厢轻纨叠绮烂生光宗室子弟君最贤分忧当为百辟先布衣一言相为死何况圣主恩如天鸾声哕哕鲁侯旂明年上计朝京师须忆今日斗酒别慎勿富贵忘我为  

【`体杂歌骚`】  

鱼山神女祠歌二首  

迎神曲  

坎坎击鼓鱼山之下吹洞箫望极浦女巫进纷屡舞陈瑶席湛清醑风凄凄兮夜雨神之来兮不来使我心兮苦复苦  

送神曲  

纷进拜兮堂前目眷眷兮琼筵来不语兮意不传作暮雨兮愁空山悲急管思繁弦灵之驾兮俨欲旋倐云收兮雨歇山青青兮水潺潺  

【`短箫絶浦清响瀺瀺`】  

黄雀痴  

黄雀痴黄雀痴谓言青鷇是我儿一一口衔食养得成毛衣到大啁啾解游飏各自东西南北飞薄暮空巢上羇雌独自归鳯凰九雏亦如此慎莫愁思顦顇损容辉  

白鼋涡  

南山之瀑水兮激石瀑似雷惊人相对兮不闻语声翻涡跳沬兮苍苔湿藓老且厚春草为之不生兽不敢惊动鸟不敢飞鸣白鼋涡涛戏濑兮委身以纵横主人之仁兮不网不钓得遂性以生成  

五言律诗  

早朝  

栁暗百花明春深五鳯城城乌睥睨晓宫井辘轳声方朔金门侍班姬玉辇迎仍闻遣方士东海访蓬瀛  

从岐王过杨氏别业应教  

杨子谈经处淮王载酒过兴阑啼鸟缓坐久落花多迳转回银烛林开散玉珂严城时未啓前路拥笙歌【`坐久落花多意景适防　王摩诘诗着意着色不入金玉绮罗别是林壑云霞之气`】  

同崔员外秋宵寓直  

建礼髙秋夜承明晓过九门寒漏彻万井曙钟多月迥藏珠斗云消出绛河更慙衰朽质南陌共鸣珂  

【`五六句琢`】  

辋川闲居赠裴秀才迪  

寒山转苍翠秋水日潺湲倚杖柴门外临风聴暮蝉渡头余落日墟里上孤烟复值接舆醉狂歌五栁前【`三四意态犹夷五六佳在布景不在属词又辋川闲居时倚檐前树逺看原上村语似逊此`】冬晩对雪忆胡居士家  

寒更传晓箭清镜览衰顔隔牖风惊竹开门雪满山洒空深巷静积素广庭闲借问袁安舍翛然尚闭闗  

【`三四自在`】  

酬比部杨员外暮宿琴台朝跻书阁率尔见赠之作  

旧简拂尘看鸣琴月弹桃源迷汉姓松树有秦官空谷归人少青山背日寒羡君栖隠处遥望白云端【`松树一作松迳迳字佳树字嫌于太逼`】  

【`三四意境之妙大畧意境既成则神色自传声调即不烦而合矣此第一上流`】  

酬张少府  

晩年唯好静万事不闗心自顾无长防空知返旧林松风吹解带山月照弹琴君问穷通理渔歌入浦深  

送丘为落第归江东  

怜君不得意况复栁条春为客黄金尽还家白发新五湖三亩宅万里一归人知尔不能荐羞称献纳臣  

【`稍近销削开中唐之渐`】  

送李判官赴东江  

闻道皇华使方随皁盖臣封章通左语冠冕化文身树色分扬子潮声满富春遥知辨璧吏恩到泣珠人  

送丘为往唐州  

宛洛有风尘君行多苦辛四愁连汉水百口寄随人槐色隂清昼杨花惹暮春朝端肯相送天子绣衣臣  

【`三四亦削惹字即事生愁是烦寃语`】  

送平澹然判官  

不识阳闗路新从定逺侯黄云断春色画角起边愁瀚海经年到交河出塞流须令外国使知饮月氐头【`三四意象深露自然入妙所以为佳若刻之使深逼之使露则有伤根动窟之病纵有佳句精彩薄而气象浅矣　树之可观者在花人之可观者在面诗之可观者意象之间而已要在精神满而色泽生非必求之隠深之内也`】  

送刘司直赴安西  

絶域阳闗道胡沙与塞尘三春时有鴈万里少行人苜蓿随天马葡萄逐汉臣当令外国惧不敢觅和亲  

【`三四清警自在`】  

送赵都督赴代州得青字  

天官动将星汉上栁条青万里鸣刁斗三军出井陉忘身辞鳯阙报国取龙庭岂学书生辈牕间老一经  

送梓州李使君  

万壑树参天千山响杜鹃山中一夜雨树杪百重泉汉女输橦布巴人讼芋田文翁翻教授不敢倚先贤  

【`三四是山中人得景深后语`】  

送杨长史赴果州  

褒斜不容幰之子去何之鸟道一千里猿声十二时官桥祭酒客山木女郎祠别后同明月君应聴子规  

【`三四清絶`】  

送邢桂州  

铙吹喧京口风波下洞庭赭圻将赤岸击汰复扬舲日落江湖白潮来天地青明珠归合浦应逐使臣星  

送崔三往宻州觐省  

南陌去悠悠东郊不少留同懐扇枕恋独念倚门愁路绕天山雪家临海树秋鲁连功未报且莫蹈沧洲  

过香积寺  

不知香积寺数里入云峯古木无人迳深山何处钟泉声咽危石日色冷青松薄暮空潭曲安禅制毒龙  

【`韵气冷甚　三四偷律病在不严`】  

晩春严少尹与诸公见过  

松菊荒三迳图书共五车烹葵邀上客看竹到贫家鹊乳先春草莺啼过落花自怜黄发暮一倍惜年华  

【`三四精雅五六语韵恬适`】  

山居秋暝  

空山新雨后天气晩来秋明月松间照清泉石上流竹喧归浣女莲动下渔舟随意春芳歇王孙自可留  

【`三四冷然`】  

终南别业  

中嵗颇好道晩家南山陲兴来每独往胜事空自知行到水穷处坐看云起时偶然值林叟谈笑无还期  

【`五六神境`】  

韦给事山居  

幽寻得此地讵有一人曽大壑随阶转羣山入户登庖厨出深竹印绶隔垂藤即事辞轩冕谁云病未能  

【`三四景色入手`】  

山居即事  

寂寞掩柴扉苍茫对落晖鹤巢松树遍人访荜门稀緑竹含新粉红莲落故衣渡头烟火起处处采菱归  

【`三四幽境自成閴然清逺`】  

终南山  

太乙近天都连山到海隅白云回望合青霭入看无分野中峯变隂晴众壑殊欲投人处宿隔水问樵夫【`隂晴众壑殊一语苍然入雅江流天地外山色有无中宋人深赏此二语余谓江流天地外此是漫语山色有无中此语亦落小乗`】  

春园即事  

宿雨乗轻屐春寒着敝袍开畦分白水间栁发红桃草际成棊局林端举桔槹还持鹿皮几日暮隠蓬蒿【`五六语入绘笔凡随事可文随象可画随景可赋便是防到至处因思随事可做随人可处信非至人不能`】  

观猎  

风劲角弓鸣将军猎渭城草枯鹰眼疾雪尽马蹄轻忽过新丰市还归细栁营回看射雕处千里暮云平【`防境入神老杜谓意惬闗飞动以此　风劲角弓鸣他人得此仗作一聨早朝起句栁暗百花明亦然长材缩用大家往往有之三四体物防妙结语入画`】  

使至塞上  

单车欲问边属国过居延征蓬出汉塞归鴈入胡天大漠孤烟直长河落日圆萧闗逢吏都防在燕然  

【`五六得景在日圆二字是为不琢而佳得意象故`】  

秋夜独坐  

独坐悲双鬓空堂欲二更雨中山果落灯下草虫鸣白发终难变黄金不可成欲知除老病唯有学无生  

【`三四轻便`】  

【`附归嵩山作　清川带长薄车马去闲闲流水如有意暮禽相与还荒城临古渡落日满秋山迢递嵩髙下归来且闭闗`】  

【`附辋川闲居　一从归白社不复到青门时倚檐前树逺看原上村青菰临水映白鸟向山翻寂寞于陵子桔橰方灌园`】  

汉江临泛  

楚塞三湘接荆门九派通江流天地外山色有无中郡邑浮前浦波澜动逺空襄阳好风日留醉与山翁  

泛前陂  

秋空自明迥况复逺人间畅以沙际鹤兼之云外山澄波澹将夕清月皓方闲此夜任孤棹夷犹殊未还  

【`此律中变调`】  

游李山人所居因题屋壁  

人事皆如梦狂来或自歌问年松树老有地竹林多药倩韩康卖门容尚子过翻嫌枕席上无那白云何  

登辨觉寺  

竹径从初地莲峯出化城牕中三楚尽林上九江平软草承趺坐长松响梵声空居法云外观世得无生黎拾遗昕裴秀才迪见过秋夜对雨之作  

促织鸣已急轻衣行向重寒灯坐髙馆秋雨闻疎钟白法调狂象言问老龙何人顾蓬径空愧求羊踪  

慕容承擕素馔见过  

纱帽乌皮几闲居懒赋诗门看五栁识年算六身知灵夀君王赐雕胡弟子炊空劳酒食馔持底解人頥  

七言律诗  

奉和圣制从蓬莱向兴庆阁道中留春雨中春望之作应制  

渭水自萦秦塞曲黄山旧绕汉宫斜銮舆迥出仙门栁阁道回看上苑花云里帝城双鳯阙雨中春树万人家为乗阳气行时令不是宸游翫物华  

【`前四语布景畧尽五六着色防染一一俱工　佳在写题流动分外神色自饶　摩诘七律与杜少陵争驰杜好虚摹吞吐含情神行象外王用实写神色防防意妙言先二者谁可轩轾`】大同殿柱产玉芝龙池上有庆云神光照殿百官共覩圣恩便赐宴乐敢书即事  

欲笑周文歌宴镐遥轻汉武乐横汾岂如玉殿生三秀讵有铜池出五云陌上尧樽倾北斗楼前舜乐动南薫共欢天意同人意万嵗千秋奉圣君  

【`轻轻排叠得不犯手`】  

敕赐百官樱桃  

芙蓉阙下防千官紫禁朱樱出上阑才是寝园春荐后非闗御苑鸟衔残归鞍竞带青丝笼中使频倾赤玉盘饱食不须愁内热大官还有蔗浆寒  

【`中聨写得宛至`】  

和贾舍人早朝大明宫之作  

绛帻鸡人报晓筹尚衣方进翠云裘九天阊阖开宫殿万国衣冠拜冕旒日色才临仙掌动香烟欲傍衮龙浮朝罢须裁五色诏佩声归到鳯池头  

【`三四冠冕`】  

和太常韦主簿五郎温汤寓目之作  

汉主离宫接露台秦川一半夕阳开青山尽是朱旗绕碧涧翻从玉殿来新丰树里行人度小苑城边猎骑回闻道甘泉能献赋悬知独有子云才  

【`前四语极宫殿羽仪之盛隠带讽情五六景色妙入绘笔`】  

酬郭给事  

洞门髙阁霭余辉桃李隂隂栁絮飞禁里疎钟官舍晩省中啼鸟吏人稀晨揺玉佩趋金殿夕奉天书拜琐闱强欲从君无那老将因卧病解朝衣  

【`三四不妨清老`】  

出塞作  

居延城外猎天骄白草连山野火烧暮云空碛时驱马秋日平原好射雕防羌校尉朝乗障破虏将军夜渡辽玉靶角弓珠勒马汉家将赐霍嫖姚  

【`三四妙得景色极其雄浑而不见雄浑之迹诗至雄浑而不肥清瘦而不削斯为至矣　诗以自然合道为宗声色不动为美此道始自三百非剏説也诗即人之言也言必字字而雕之句句而绘之即闻者骇矣七言之佳者始自燕歌行其后张正见有流萤映月明空帐衰栁随风入断机江总有风髙暗緑凋残栁雨驶芳红湿晩芙隋炀帝有緑潭桂楫浮青雀果下金鞍跃紫骝入唐杜审言有梅花落处疑残雪栁叶开时任好风沈佺期有九月寒砧催落木十年征戍忆辽阳苏颋有云山一一看皆好竹石萧萧画不成王维有暮云空碛时驱马秋日平原好射雕皆标格浑成意象圆美恐杜少陵不得擅美于唐也`】  

送杨少府贬郴州  

明到衡山与洞庭若为秋月聴猿声愁看北渚三湘逺恶説南风五两轻青草瘴时过夏口白头浪里出湓城长沙不久留才子贾谊何须吊屈平  

【`五六语非漫下正是别情种处气自项聨贯下与黄河碛里沙为岸白马津边栁向城者自别`】过乗如禅师萧居士嵩丘兰若  

无着天亲弟与兄嵩丘兰若一峯晴食随鸣磬巢乌下行踏空林落叶声迸水定侵香案湿雨花应共石牀平深洞长松何所有俨然天竺古先生  

【`三四清真絶去色相`】  

春日与裴迪过新昌里访吕逸人不遇  

桃源一向絶风尘栁市南头访隠沦到门不敢题凡鸟看竹何须问主人城上青山如屋里东家流水入西邻闭户著书多嵗月种松皆作老龙鳞  

【`看竹何须问主人翛然雅意五六全入画意正是于不遇时徘徊瞻顾景象`】  

酌酒与裴迪  

酌酒与君君自寛人情翻覆似波澜白首相知犹按劒朱门先达笑弹冠草色全经细雨湿花枝欲动春风寒世事浮云何足问不如髙卧且加餐  

【`五六清健气格不衰王元美以髙岑同论非也王俱当行本色髙岑借景生情相去甚逺后人因絶爱少陵遂至忽视摩诘耳`】  

积雨辋川庄作  

积雨空林烟火迟蒸藜炊黍饷东菑漠漠水田飞白鹭隂隂夏木啭黄鹂山中习静观朝槿松下清斋折露葵野老与人争席罢海鸥何事更相疑  

【`语气殊静`】  

【`附重酬范郎中　何幸含香奉至尊多慙未报主人恩草木尽能酬雨露荣枯安敢问乾坤僊郎有意怜同舍丞相无私断扫门扬子解嘲徒自遣冯唐已老复何论`】  

【`附早秋山中作　无才不敢累明时思向东谿守故篱岂厌尚平婚嫁早却嫌陶令去官迟草间蛩响临秋急山里蝉声薄暮悲寂寞柴门人不到空林独与白云期`】  

五言排律  

奉和圣制暮春送朝集使归郡应制  

万国仰宗周衣冠拜冕旒玉乗迎大客金节送诸侯祖席倾三省褰帷向九州杨花飞上路槐色防通沟来预钧天乐归分汉主忧宸章类河汉垂象满中州  

春日直门下省早朝  

骑省直明光鸡鸣谒建章遥闻侍中佩闇识令君香玉漏随铜史天书拜夕郎旌旗映阊阖歌吹满昭阳官舍梅初紫宫门栁欲黄愿将迟日意同与圣恩长  

送秘书晁监还日本国【`并序`】  

舜觐羣后有苖不格禹防诸侯防风后至动干戚之舞兴斧钺之诛乃贡九牧之金始颁五瑞之玉我开元天地大寳圣文神武应道皇帝大道之行先天布化乾元广运涵育无垠若华为东道之标戴胜为西门之岂甘心于笻杖非徴贡于包茅亦由呼邪来朝舍于蒲萄之馆卑弥遣使报以蛟龙之锦牺牲玉帛以将厚意服食器用不寳逺物百神受职五老告期况乎戴发含齿得不稽颡屈膝海东国日本为大服圣人之训有君子之风正朔本乎夏时衣裳同乎汉制歴嵗方达继旧好于行人滔天无涯贡方物于天子同仪加等位在王侯之先掌次改观不居蛮夷之邸我无尔诈尔无我虞彼以好来废闗弛禁上敷文教虚至实归故人民杂居往来如市晁司马结髪游圣负笈辞亲问礼于老学诗于子夏鲁借车马孔丘遂适于宗周郑献缟衣季札始通于上国名成太学官至客卿必齐之姜不归娶于髙国在楚犹晋亦何独于由余游宦三年愿以君羹遗母不居一国欲其昼锦还乡荘舄既显而思归闗羽报恩而终去于是稽首北阙裹足东辕箧命赐之衣懐敬问之诏金简玉字傅道经于絶域之人方鼎彛樽致分器于异姓之国琅琊台上回望龙门碣石馆前夐然鸟逝鲸鱼喷浪则万里倒回鹢首乗云则八风却走扶桑若齐郁岛如萍沃白日而簸三山浮苍天而吞九域黄雀之风动地黒蜃之气成云淼不知其所之何相思之可寄嘻去帝乡之故旧谒本朝之君臣咏七子之诗佩两国之印恢我王度谕彼蕃臣三寸犹在乐毅辞燕而未老十年在外信陵归魏而逾尊子其行乎余赠言者  

积水不可极安知沧海东九州何处逺万里若乗空向国唯看日归帆但信风鳌身映天黒鱼眼射波红乡树扶桑外主人孤岛中别离方异域音信若为通【`姚合极集以此篇压卷`】  

【`此诗祗语语的当谓之压卷非也`】  

五言絶句  

班媫好  

玉牕萤影度金殿人声絶秋夜守罗帷孤灯耿不灭恠来妆阁闭朝下不相迎总向春园里花间笑语声  

孟城坳  

新家孟城口古木余衰栁来者复为谁空悲昔人有  

【`倒折简而深`】  

文杏馆  

文杏裁为梁香茅结为宇不知栋里云去作人间雨  

【`境妙`】  

鹿柴【`柴土迈切按韵防云山居以木栅作砦或作柴`】  

空山不见人但闻人语响返景入深林复照青苔上  

【`古而幽`】  

临湖亭  

轻舸迎上客悠悠湖上来当轩对樽酒四面芙蓉开  

【`末句景好`】  

栾家濑  

飒飒秋雨中浅浅石溜泻跳波自相溅白鹭惊复下  

【`古趣`】  

白石滩  

清浅白石滩緑蒲向堪把家住水东西浣纱明月下  

竹里馆  

独坐幽篁里弹琴复长啸深林人不知明月来相照  

辛夷坞  

木末芙蓉花山中发红萼涧户寂无人纷纷开且落  

鸬鷀堰  

乍向红莲没复出清蒲飏独立何防褷衔鱼古查上  

临髙台送黎拾遗  

相送临髙台川原杳何极日暮飞鸟还行人去不息  

杂诗  

家住孟津河门对孟津口常有江南船寄书家中否君自故乡来应知故乡事来日绮牕前寒梅着花未巳见寒梅发复闻啼鸟声愁心视春草畏向堦前生  

崔兴宗写真咏  

画君年少时如今君巳老今时新识人知君旧时好  

【`隽`】  

六言絶句  

田园乐  

萋萋春草秋緑落落长松夏寒牛羊自归村巷童稚不识衣冠  

桃红复含宿雨栁緑更带朝烟花落家僮未扫莺啼山客犹眠  

七言絶句  

少年行  

新丰美酒斗十千咸阳游侠多少年相逢意气为君饮系马髙楼垂栁边  

【`末句意气`】  

送元二使安西  

渭城朝雨裛轻尘客舍青青栁色新劝君更尽一杯酒西出阳闗无故人  

【`语老情深遂为千古絶调如岑参送殷寅清淮无底緑江深宿处津亭枫树林驷马欲辞丞相府一樽须尽故人心同此一意相去逺矣故诗以老链为佳`】  

齐州送祖二  

送君南浦泪如丝君向东州使我悲为报故人顦顇尽如今不似洛阳时  

【`凄婉刘梦得同调`】  

送韦评事  

欲逐将军取右贤沙场走马向居延遥知汉使萧闗外愁见孤城落日边  

【`意外含情`】  

与卢员外象过崔处士兴宗林亭  

緑树重隂盖四邻青苔日厚自无尘科头箕踞长松下白眼看他世上人  

寒食汜上作  

广武城边逢暮春汶阳归客泪沾巾落花寂寂啼山鸟杨栁青青渡水人  

戏题辋川别业  

栁条拂地不须折松树披云从更长藤花欲暗藏猱子柏叶初齐养麝香  

【`幽景`】  

菩提寺禁裴迪来相看説逆贼等凝碧池上作音乐供奉人等举声便一时泪下私成口号诵示裴迪  

【`纪事云禄山大防凝碧池梨园子弟欷歔泣下乐工雷海青掷乐器西向大恸贼支解于试马殿维时拘于菩提寺有诗云云后闻行在贼平皆下狱独维得免`】  

万户伤心生野烟百官何日更朝天秋槐叶落空宫里凝碧池头奏管弦  

【`景中情`】  

【`附叹白发　宿昔朱顔成暮齿须臾白髪变垂髫一生防许伤心事不向空门何处销　意非似摩诘语`】  

## 唐诗镜卷十一  

明　陆时雍　编  

盛唐第三  

王缙【`本传云字夏卿河中人与兄维早以文翰著名连应草泽文辞清丽举累授侍御史禄山乱为太原少尹功效谋略众所推先加宪部侍郎歴工部侍郎散骑常侍广徳中拜黄门侍郎同平章事后以元载得罪坐贬括州刺史大厯中除太子宾客留司东都卒`】  

七言絶句  

与卢员外象过崔处士兴宗林亭  

身名不问十年余老大谁能更读书林中独酌邻家酒门外时闻长者车  

裴迪【`初与王维崔兴宗俱居终南天寳后为蜀州刺史`】  

五言絶句  

宫槐陌  

门前宫槐陌是向欹湖道秋来山雨多落叶无人扫  

欹湖  

空濶湖水广青荧天色同舣舟一长啸四面来清风  

辛夷坞  

緑堤春草合王孙自留翫况有辛夷花色与芙蓉乱丘为【`嘉兴人事继母孝常有灵芝生堂下累官太子右庶子时年八十余而母无恙给俸禄之半及居忧观察使韩滉以致仕官给禄所以惠养老臣不可在丧为异唯罢春秋羊酒初还乡县令谒之为门磬折令坐乃拜里胥立庭下既出乃敢坐经县署降马而趋卒年九十六见唐志`】  

五言律诗  

登润州城  

天末江城晩登临客望迷春潮平岛屿残雨隔虹蜺鸟与孤帆逺烟和独树低乡山何处是目断广陵西  

【`三四秀`】  

孟浩然【`文艺传云字浩然襄阳人隠鹿门山四十游京师尝于太学赋诗一座嗟伏张九龄为荆州辟置于府开元末病疽背卒王维过郢州画浩然像于刺史亭因曰浩然亭郑諴更署曰孟亭孟浩然才气清髙蕴借殊少观其歌咏此中底里已略尽矣`】  

五言古诗  

云门寺西六七里闻符公兰若最幽与薛八同往  

谓予独迷方逢子亦在野结交指松柏问法寻兰若小谿劣容舟怪石屡惊马所居最幽絶所住皆静者云簇兴座隅天空落阶下【`以上二句一作宻篠夹路傍清泉流舍下`】上人亦何闲尘念俱已舍四禅合真如一切是虚假愿承甘露润喜得惠风洒依止此山门谁能效丘也  

【`小溪二语瘦骨欲秀`】  

宿业师山房待丁公不至  

夕阳度西岭羣壑倐巳暝松月生夜凉风泉满清聴樵人归欲尽烟鸟栖初定之子期宿来孤琴萝迳  

【`三四幽趣`】  

七言古诗  

鹦鹉洲送王九之江左  

昔登江上黄鹤楼遥爱江中鹦鹉洲洲势逶迤环碧流鸳鸯防满滩头滩头日落沙碛长金沙熠熠动飇光舟人牵锦缆浣女结罗裳月明全见芦花白风起遥闻杜若香君行采采莫相忘  

【`体轻可舞`】  

夜归鹿门歌  

山寺鸣钟昼巳昏渔阳渡头争渡喧人随沙路向江村余亦乗舟归鹿门鹿门月照开烟树忽到厐公栖隠处岩扉松径长寂寥惟有幽人夜来去  

五言律诗  

与诸子登岘山作  

人事有代谢往来成古今江山留胜迹我辈复登临水落鱼染浅天寒梦泽深羊公碑尚在读罢泪沾襟  

【`清超　孟浩然李太白俱以古行律故多率意一往不为律束`】  

望洞庭湖赠张丞相  

八月湖水平涵虚混太清气蒸云梦泽波撼岳阳城欲济无舟楫端居耻圣明坐观垂钓者空有羡鱼情【`浑浑不落边际　三四惬当浑若天成　襄阳律诗雄浑则有气蒸云梦泽波撼岳阳城清防则有防云澹河汉疎雨滴梧桐精策则有就枕灭明烛扣舷闻夜渔闲雅则有众山遥对酒孤屿共题诗`】与杭州薛司户登梓亭楼作【`梓亭楼一作樟亭驿`】  

水楼一登眺半出青林髙帟幕英僚敞芳筵下客叨山藏伯禹穴城压伍胥涛今日观溟涨垂纶欲钓鼇  

【`五六形胜不容复过`】  

游鳯林寺西岭  

共喜年华好来游水石间烟容开逺树春色满幽山壶酒朋情洽琴歌野兴闲莫愁归路暝招月伴人还  

【`三四语境开逺絶无纎气`】  

寻梅道士  

彭泽先生栁山隂道士鵞我来从所好停策夏云多重以观鱼乐因之鼓枻歌崔徐迹未朽千载揖清波  

题大禹寺义公房  

义公习禅处结构依空林户外一峰秀堦前众壑深夕阳连雨足空翠落庭隂看取莲花浄应知不染心  

【`三四景色入手构结天成　五六色秀`】  

寻白鹤岩张子容隠居  

白鹤青岩半幽人有隠居阶庭空水石林壑罢樵渔嵗月青松老风霜苦竹疎覩兹懐旧业回防返吾庐  

【`三四韵髙`】  

裴司士员司户见寻【`士一作功户一作士`】  

府僚能枉驾家醖复新开落日池上酌清风松下来厨人具鸡黍稚子摘杨梅谁道山公醉犹能骑马回  

晩春  

二月湖水清家家春鸟鸣林花扫更落径草踏还生酒伴来相命开樽共解酲当杯已入手歌妓莫停声  

【`三四轻蒨`】  

寒夜张明府宅宴  

瑞雪初盈尺寒宵始半更列筵邀酒伴刻烛限诗成香炭金炉暖娇弦玉指清厌厌不觉醉归路晓霞生  

【`三四浑成若无故实`】  

和张明府登鹿门作  

忽示登髙作能寛旅寓情弦歌既多暇山水思弥清草得风先动虹因雨后成谬承巴里和非敢应同声  

【`律中不意五六出此`】  

秋日陪李侍御渡松滋江  

南纪西江濶皇华御史雄截流宁假楫挂席自生风僚宷争攀鹢鱼龙亦避骢坐聴白雪唱翻入棹歌中  

【`六句意巧`】  

永嘉上浦馆逢张八子容  

逆旅相逢处江村日暮时众山遥对酒孤屿共题诗廨宇邻蛟室人烟接岛夷乡园万余里失路一相悲  

酬李少府见赠  

养疾衡茅下由来浩气真五行将禁火十歩想寻春致敬惟桑梓邀欢即故人回看后雕色青翠有松筠  

宿桐庐江寄广陵旧游  

山暝聴猿愁沧江急夜流风鸣两岸叶月照一孤舟建徳非吾土维扬忆旧游还将数行泪遥寄海西头  

【`三四意象逼削一孤舟毕竟多一字`】  

宿武阳即事  

川暗夕阳尽孤舟泊岸初岭猿相叫啸潭影似空虚就枕灭明烛扣舷闻夜渔鸡鸣问何处人物是秦余  

他乡七夕  

他乡逢七夕旅馆益羇愁不见穿针妇空懐故国楼绪风初减热新月始登秋谁忍窥河汉迢迢望斗牛  

【`五六警而蒨`】  

早寒江上有懐  

木落鴈南度北风江上寒我家湘水曲遥隔楚云端乡泪客中尽孤帆天际看迷津欲有问平海夕漫漫  

【`一起感懐略尽下接故难`】  

夜渡湘水  

客舟贪利涉夜里渡湘川露气闻芳杜歌声识采莲榜人投岸火渔子宿潭烟行侣时相问浔阳何处边  

送吴宣从事  

才有幕中画而无塞上勲汉兵将灭虏王粲始从军旌斾边庭去山川地脉分平生一七首感激赠夫君  

【`一起是得意语`】  

留别王侍御维  

寂寂竟何待朝朝空自归欲寻芳草去惜与故人违当路谁相假知音世所稀秪应守寂寞还掩故园扉  

【`留别王维与嵗暮归南山虽无绮思不妨雅音`】  

永嘉别张子容  

旧国余归楚新年子北征挂帆愁海路分手恋朋情日夕故园意汀洲春草生何时一杯酒重与李膺倾  

嵗暮归南山  

北阙休上书南山归敝庐不才明主弃多病故人疎白发催年老青阳逼嵗除永懐愁不寐松月夜牕虚【`本传云王维私邀浩然入内署俄而宗至浩然匿牀下维取实对帝喜曰朕闻其人而不见也诏使出帝问其诗浩然再拜自诵此诗至不才明主弃之句帝曰卿不求仕而朕未尝弃卿奈何诬我因放还`】  

寻陈逸人故居  

人事一朝尽荒芜三径休始闻漳浦卧奄作岱宗游池水犹含墨山云巳落秋今朝泉壑里何处觅藏舟  

【`池水一语凄然`】  

闺情  

一别隔炎凉君衣忘短长裁缝无处等以意忖情量畏  

瘦疑伤窄防寒更厚装半啼封裹了知欲寄谁将  

【`宛是闺中情绪第嫌语太近人`】  

【`附广陵别薛八　士有不得志栖栖吴楚间广陵相遇罢彭蠡泛舟还樯出江中树波连海上山风帆明日逺何处更追攀`】  

【`附送席大　惜尔懐其寳迷邦倦客游江山歴全楚河洛越成周道路疲千里乡园老一丘知君命不偶同病亦同忧`】  

【`附李氏园卧疾　我爱陶家趣园林无俗情春雷百卉坼寒食四邻清伏枕嗟公干归山羡子平年年白社客空滞洛阳城　清字佳`】  

五言排律  

陪张丞相自松滋江东泊渚宫  

放溜下松滋登舟命檝师宁忘经济日不惮沍寒时洗帻岂独古濯缨良在兹政成人自理机息鸟无疑云物凝孤屿江山辨四维晩来风稍急冬至日行迟猎响惊云梦渔歌激楚辞渚宫何处是川暝欲安之  

行出东山望汉川  

异县非吾土连山尽緑篁平田出郭少盘坂入云长万壑归于汉千峰划彼苍猿声乱楚峡人语带巴乡石上攒椒树藤间缀蜜房雪余春未暖岚解昼初阳征马疲登顿归帆爱渺茫坐欣沿溜下信宿见维桑  

【`余尝谓律诗如切玉歌行如破竹在排律其法尤严孟浩然律诗句不琢链格不整峙排律之体大别于初唐矣`】  

五言絶句  

送朱大入秦  

游人武陵去寳剑直千金分手脱相赠平生一片心  

春晓  

春眠不觉晓处处闻啼鸟夜来风雨声花落知多少  

【`喁喁恹恹絶得闺中体气宛是六朝之余第骨未峭耳`】  

七言絶句  

送杜十四之江南  

荆吴相接水为乡君去春江正淼茫日暮征帆何处泊天涯一望断人肠  

渡浙江问舟中人  

潮落江平未有风扁舟共济与君同时时引领望天末何处青山是越中  
