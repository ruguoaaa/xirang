---
title: 第1部分
index: true
icon: editor
order: 1
category:
  - 诗藏
  - 诗集
  - 古诗镜 唐诗镜
tag:
  - 钦定四库全书
  - 集部八
  - 总集类
  - 陆时雍
  - 明
---

钦定四库全书　　　　　集部八  
古诗镜　　　　　　　　总集类  
唐诗镜　　　　　　　　总集类  

## 提要  

【`臣`】等谨案古诗镜三十六卷唐诗镜五十四卷明陆时雍编时雍字仲昭桐乡人崇祯癸酉贡生是编选自汉魏以迄晩唐之诗分为二集前有总论一篇其大防以神韵为宗情境为主如云诗须观其自得古人佳处不在言语间又云气太重意太深声太宏色太厉佳而不佳反以此病又云诗不患无材而患材之扬不患无情而患情之肆不患无言而患言之尽不患无景而患景之烦所言皆妙解诗理其间如孔雀东南飞一诗讥其情词之纰谬而于储光羲孟浩然辈亦俱有防词盖其时王李余波相沿未息学者方以吞剥为工故于蹊径易寻者往往加之排斥欲以针砭流俗故不免于惩羮而吹虀然其采摭精审评释详核凡运会升降一一皆可考见其源流在明末诸选之中固不可不谓之善本矣书中评语间涉纎仄似乎渐染楚风然总论中所指晋人华言是务巧言是标实以隐刺钟谭其字句尖新特文人绮语之习与竟陵一派实貌同而心异也乾隆四十六年十一月恭校上  

总纂官【`臣`】纪昀【`臣`】陆锡熊【`臣`】孙士毅  
总　校　官【`臣`】陆　费　墀  

## 诗镜原序  

道发声着情通神逹灵油油接于人而不厌鸟之闗闗鹿之呦呦未闻其何韵之选何律之调也而闻辄欣然遇之人发声而言言成文而诗古称诗千有余篇而夫子删之存止三百亦取其感通之至防者耳而后之人必以义断则郑卫何以并存也风之来其枢揺揺树头草腰人乗之逍遥故诗之所感令人之戾也释而其捍也消夫然而是非之畛理义之辨必附性情而后见而果以知夫子之存郑卫非导淫也夫子曰威仪棣棣不可选也无体之礼也凡民有防匍匐救之无服之丧也圣人之用诗道若是其广也汉兴栢梁倡歌苏李迭奏然诗五言而体直七言而意放雕镂至于六代而古道荡然故六义逺而事类繁四韵谐而声气隔古亡于汉汉亡于六朝六朝亡于唐唐亡不可复振惟夫后之为诗者哀必欲涕喜必欲狂豪必极放而戚若有亡然意之所设而情不与俱不能强之使入故闻之者闷焉古之人一唱而三叹有余音者矣载歌而载起有余味者矣婴儿语童子歌鸟之闗闗鹿之呦呦不知其可而不厌是谓之道窅窅防防隐隐轰轰如雷如霆则声之所起者防而诗之所托者眇也或谓鸟之闗闗鹿之呦呦闻辄欣然遇之诗曷为而为是删者盖物各类知使鳯聴而麟莅则鸟颉兽防必多噤吟而不进者是故鸺鹠恠而狐狸妖也十五国风之不同情也而言皆可以适道性受则淫言亦正情受则正言亦淫闗雎可以荡思而溱洧亦能止则且夫言防而能广用之者此道是也夫王通氏之续诗通之谬也狐裘而羔袖有毳焉者矣取其葛而之其然乎哉余之为是选也将以通人之志而遇之防也不惟其词而惟其情不惟其貌而惟其意使天下闻声而志起意喻而道行诗虽亡有存焉者矣为是多方以诱之而极虑以解之甚矣余之不得已也  

檇李陆时雍撰  

## 诗镜总论  

诗有六义颂简而奥夐哉尚矣大雅宏逺非周人莫为小雅婉娈能或庶几风体优柔近人可仿然体裁各别欲以汉魏之词复兴古道难以冀矣西京崛起别立词坛方之扵古觉意象防茸规模逼窄望湘累之不可得况三百乎  

十五国风亦里巷语然雍雍和雅骚人则萧萧清逺之音西京语廹意锓自不及古人深际  

诗人一叹三咏感寤俱存厐言繁称道所不贵韦孟讽諌恺直有余深婉不足韦成自劾诗情色未宣末叚数语庶为可诵  

诗四言优而婉五言直而倨七言纵而畅三言矫而掉六言甘而媚杂言芬葩顿跌起伏四言大雅之音也其诗中之元气乎风雅之道衰自西京絶扵晋宋所由来矣  

五言在汉遂为鼻祖西京首首俱佳苏李固宜文君一女罗胷无绣虎腕之灵均而白头吟寄兴髙竒选言简隽乃知风防之翊人逺矣  

十九首近于赋而逺扵风故其情可陈而其事可举也虚者实之纡者直之则感寤之意防而陈肆之用广矣夫防而能通婉而可讽者风之为道羙也  

苏李赠言何温而戚也多唏涕语而无蹶蹙声知古人之气厚矣古人善于言情转意象于虚圆之中故觉其味之长而言之美也后人得此则死做矣  

班媫妤説礼陈诗姱脩嫮佩怨歌行不在緑衣诸什之下  

王昭君黄鸟诗感痛未深以絶世姿作蛮夷嫔人茍有懐其言当不止此此有情而不能言情之过也  

诗之佳拂拂如风洋洋如水一往神韵行乎其间班固明堂诸篇则质而鬼矣鬼者无生气之谓也  

东京气格颓下蔡文姬才气英英读胡笳吟可令惊蓬坐振沙砾自飞直是激烈人懐抱  

孔融鲁国一男子读临终诗其意气恹恹欲尽  

焦仲卿诗有数病大畧繁絮不能举要病一粗丑不能出词病二頽顿不能整格病三尤可举者情词之讹谬也如云妾不堪驱使徒留无所施便可白公姥及时相遣归此是何人所道观上言非为织作迟君家妇难为斯言似出妇口则非矣当县令遣媒来也阿女泪答兰芝初还时府吏见丁宁结誓不别离今日违情义恐此事非竒自可断来信徐徐更谓之而其母之谢媒亦曰女子先有誓老姥岂敢言则知女之有志而母固未之强也及其兄怅然兰芝既能死誓何不更申前説大义拒之而云兰芝仰头答理实如兄言处分适兄意那得自任専意当时情事断不如是诗之不能宛述备陈亦明矣至于府君订婚阿母戒日妇之为计当有深裁或宻语以寄情或留物以示意不则慷慨激烈指肤髪以自将不则纡郁悲思遗饮食扵不事乃云左手持刀尺右手执绫罗朝成绣裌裙晩成单罗衫其亦何情作此也晻晻日欲暝愁思出门啼府吏闻此变因求假暂归未至二三里摧藏马悲哀新妇识马声蹑履相逢迎当是时妇何意而出门夫何縁而偶值诗之未能当情又明矣其后府吏与母永诀囘身入房此时不知几为徘徊几为婉愤而诗之情色甚是草草此其不能从容摅写又甚矣或曰诗虚境也安得与纪事同论夫虚实异致其要于当情则一也汉乐府孤儿行事至矣而言之甚详傅秦女休行其事甚竒而写之不失尺寸夫情生于文文生于情未有事离而情合者也  

古之为尚非徒朴也实以其精今人观宋器便知不逮古人甚逺商彛周鼎洵可珍也不求其精而惟其朴以踈顽为古拙以浅俚为澹精彩不存面目亦失之逺矣  

古乐府多俚言然韵甚趣甚后人视之为粗古人出之自精故大巧者若拙  

魏人精力标格去汉自逺而始彯之华中不足者外有余道之所以日漓也李太白云自从建安来绮丽不足珍此豪杰阅世语  

曹孟徳饶雄力而钝气不无其言如摧锋之斧  

子桓王粲时激风雅余波子桓逸而近风王粲庄而近雅子建任气凭材一徃不制是以有过中之病刘桢棱层挺挺自持将以兴人则未也二应卑卑其无足道徐干清而未逺陈琳险而不安邺下之才大畧如此矣  

晋多能言之士而诗不佳诗非可言之物也晋人惟华言是务巧言是标其之所存能防也其一二能诗者正不在清言之列知诗之为道微矣嵇阮多材然嵇诗一举殆尽  

阮籍诗中之清言也为汗漫语知其旷懐无尽故曰诗可以观直举形情色相倾以示人  

傅得古之神汉人朴而古傅精而古朴之至妙若天成精之至粲如鬼画二者俱妙于思虑之先矣  

精神聚而色泽生此非雕琢之所能为也精神道寳闪闪着地文之至也晋诗如丛防为花絶少生韵士衡病靡太冲病防安仁病浮二张病塞语曰情生于文文生于情此言可以药晋人之病  

素而绚卑而未始不髙者渊明也艰哉士衡之苦于缛绣而不华也夫温柔悱恻诗教也恺悌以悦之婉娩以入之故诗之道行左思抗色厉声则令人畏潘岳浮词浪语则令人厌欲其入人也难哉  

读陶诗如所云清风徐来水波不兴想此老悠然之致诗被于乐声之也声微而韵悠然长逝者声之所不得留也一击而立尽者瓦缶也诗之饶韵者其钲磬乎相去日以逺衣带日以缓其韵古携手上河梁逰子暮何之其韵悠髙台多悲风朝日照北林其韵亮晨风飘岐路零两被秋艸其韵矫采菊东篱下悠然见南山其韵幽皇心美阳泽万象咸光昭其韵韶扣枻新秋月临流别友生其韵清野旷沙岸净天髙秋月明其韵洌天际识归舟云中辨江树其韵逺凡情无竒而自佳境不丽而自妙者韵使之也  

晋人五言絶愈俚愈趣愈浅愈深齐梁人得之愈藻愈真愈华愈洁此皆神情妙防行乎其间唐人苦意索之去之愈逺  

诗至于宋古之终而律之始也体制一变便觉声色俱开谢康乐鬼斧黙运其梓庆之乎顔延年代大匠斵而伤其手也寸草茎能争三春色秀乃知天然之趣逺矣  

池塘生春艸虽属佳韵然亦因梦得传林壑敛暝色云霞收夕霏语饶霁色稍以椎錬得之白云抱幽石緑篠媚清涟不琢而工皇心美阳泽万象咸光昭不淘而静杪秋寻逺山山逺行不近不脩而妩猿鸣诚知曙谷幽光未显岩下云方合花上露犹不绘而工此皆有神行乎其间矣  

谢康乐诗佳处有字句可见不免硁硁以出之所以古道渐亡  

康乐神工巧铸不知有对偶之烦恵连枵然肤立如捣衣牛女吾不知其意之所存情之所在  

鲍照材力标举凌厉当年如五丁凿山开人世之所未有当其得意时直前挥霍目无坚壁矣骏马轻貂雕弓短剑秋风落日驰骋平冈可以想此君意气所在  

诗丽于宋艳于齐物有天艳精神色泽溢自气表王融好为艳句然多语不成章则涂泽劳而神色隠矣如卫之硕人骚之招魂艶极矣而亦真极矣栁碧桃红梅清竹素各有固然浮薄之艶枯槁之素君子所弗取也  

诗至于齐情性既隠声色大开谢晖艳而韵如洞庭美人芙蓉衣而翠羽旗絶非世间物色  

读谢家诗知其灵可砭顽芳可涤秽清可逺垢莹可沁神  

熟读灵运诗能令五衷一洗白云緑篠湛澄趣于清涟熟读晖诗能令宿貌一新红药青苔濯芳姿于春雨  

诗须观其自得陶渊明饮酒诗一觞虽独进杯尽壶自倾提壶抚寒枝逺望时复为又昔人既屡空春兴岂自免寒竹被荒蹊地为罕人逺此为悠然乐而自得谢康乐樵隠俱在山由来事不同不同非一事养疴亦园中中园屏氛杂清旷招逺风此为旷然遇而无罣见古人本色防披不烦而至夫咏物之难非肖难也惟不局局于物之难晖余霞散成绮澄江净如练天际识归舟云中辨江树山水烟霞衷成图绘指防盻顾遇合得之古人佳处当不在言语间也鲍明逺霜崕灭土膏金涧测泉脉旋渊抱星汉乳窦通海碧精矣而乏自然之致良工苦心余以是赏之  

梁武西洲曲絶似子夜歌累叠而成语语浑称风格防老拟青青河畔草亦然  

梁人多妖艳之音武帝啓齿扬芬其臭如幽兰之喷诗中得此亦所称絶代之佳人矣东飞伯劳西飞燕河中之水歌亦古亦新亦华亦素此最艳词也所难能者在风格浑成意象独出  

简文诗多懘色腻情读之如半醉憨情恹恹欲倦齐梁人欲嫩而得老唐人欲老而得嫩其所别在风格之间齐梁老而实秀唐人嫩而不华其所别在意象之际齐梁帯秀而香唐人撰华而秽其所别在防染之间  

梁元学曲初成遂自娇音满耳含情一粲蕊气扑人邵陵王卖致有余老而能媚  

沈约有声无韵有色无华江淹材具不深凋零自易其所拟古亦夀陵余子之学步于邯郸者耳拟陶彭泽诗祗是田家景色无此老隠沦风趣其似近而实逺  

庾肩吾张正见其诗觉声色臭味俱备诗之佳者在声色臭味之俱备庾张是也诗之妙者在声色臭味之俱无陶渊明是也  

张正见赋得秋河曙耿耿天路横秋水星桥转夜流唐人无此境界赋得白云临浦疎叶临稽竹轻鳞入郑船唐人无此想像泛舟后湖残虹收度雨缺岸上新流唐人无此景色闗山月晕逐连城璧轮随出塞车唐人无此映带奉和太子纳凉避日交长扇迎风列短箫唐人无此致趣庾肩吾经陈思王墓鴈与云俱阵沙将蓬共惊唐人无此追琢春夜应令烧香知夜漏刻烛验更筹唐人无此景趣梁简文往虎窟山寺分花出黄鸟挂石下新泉唐人无此写作望同泰寺浮图飞旛杂晚虹画鸟狎晨鳬唐人无此防染纳凉游鱼吹水沫神蔡上荷心唐人无此物态梁元折杨栁杨栁非花树依楼自觉春唐人无此神情邵陵王见姬人却扇承枝影舒衫受落花狂夫不妬妾随意晚还家唐人无此风骚江总赠袁洗马露浸山扉月霜开石路烟唐人无此洗发此皆得意象先神行语外非区区模放推敲之可得者  

何逊诗语语实际了无滞色其探景每入幽微语气悠柔读之殊不尽纒绵之致  

何逊以本色见佳后之采真者欲摹之而不及陶之难摹难其神也何之难摹难其韵也何逊之后继有隂铿隂何气韵相隣而风华自布见其婉而巧矣微芳幽馥时欲袭人  

江总自梁入陈其诗犹有梁人余气至陈之末纎靡极矣孔范赋得白云抱幽石阵结香炉隠罗成玉女微巧则巧矣而纎极矣王裒庾信佳句不乏防气亦多以是知此道之将终也  

宋孝武菁华璀璨遂开灵运之先陈后主妆裹丰余精神悴尽一时作者俱披靡頽败不能自立以知世运相感人事以之  

陈人意气恹恹将归于尽隋炀起敝风骨凝然其于追风勒雅返汉还骚相距甚逺故去时之病则佳而复古之情未尽诗至陈余非华之盛乃实之衰耳不能予其所美而徒欲夺其所丑则枵质将安恃乎隋炀从华得素譬诸红艳丛中清标自出虽卸华谢彩而绚质犹存并隋素而去之唐之所以暗而无色也珠辉玉润寳焰金光自然之色夫岂不佳若朽木死灰则何贵矣唐之兴六代之所以尽亡也  

读隋炀帝诗见其风格初成精华未备  

隋炀复古未深唐人仍之益浅夫以隋存隋隋不存也袛存其为唐耳唐之存隋之所以去也盖以隋存隋则隋孤隋孤而以唐之力辅之则唐之力益弱唐弱而人不知反不求胜于古而求胜于唐则他道百出矣正不足而径径不足而鬼鬼不足而澌灭无余矣自汉而下代不能为相存至于唐而古人之声音笑貌无复余者隋素而丽唐素而质鸟击初移树鱼寒欲隠苔唐欲为之岂可得耶  

古雄而浑律精而微四杰律诗多以古脉行之故材气虽髙风华未烂六朝一语百媚汉魏一语百情唐人未能办此  

王勃髙华杨烱雄厚照隣清藻賔王坦易子安其最杰乎调入初唐时带六朝锦色  

杜审言浑厚有余宋之问精工不乏沈佺期吞吐含芳安详合度亭亭整整喁喁叮叮觉其句自能言字自能语品之所以为美苏李法有余闲材之不逮逺矣  

初唐七律简贵多风不用事不用意一言两言领趣自胜故事多而寡用之意多而约出之斯所贵于作者  

诗有灵襟斯无俗趣矣有慧口斯无俗韵矣乃知天下无俗事无俗情但有俗肠与俗口耳古歌子夜等诗俚情防语村童之所赧言而诗人道之极韵极趣汉铙歌乐府多窭人乞子儿女里巷之事而其诗有都雅之风如乱流趍正絶景极无色而康乐言之乃佳带月荷锄归事亦寻常而渊明道之极美以是知雅俗所由来矣夫虚而无物者易俗也芜而不理者易俗也卑而不扬者易俗也髙而不实者易俗也放而不制者易俗也局而不舒者易俗也奇而不法者易俗也质而无色者易俗也文而过饰者易俗也刻而过情者易俗也雄而尚气者易俗也新而自师者易俗也故而不变者易俗也典而好用者易俗也巧而过斵者易俗也多而见长者易俗也率而好尽者易俗也率而畏人者易俗也媚而逢世者易俗也大抵率真以布之称情以出之审意以道之和气以行之合则以轨之去迹以神之则无数者之病矣  

絶去故常刬除涂辙得意一往乃佳依傍前人改成新法非其善也豪杰命世肝胆自行断不依人眉目  

气太重意太深声太宏色太厉佳而不佳反以此病故曰穆如清风  

世以李杜为大家王维髙岑为傍户殆非也摩诘写色清微已望陶谢之藩矣苐律诗有余古诗不足耳离象得神披情着性后之作者谁能之世之言诗者好大好髙好竒好异此世俗之魔见非诗道之正传也体物着情寄懐感兴诗之为用如此已矣  

王龙标七言絶句自是唐人骚语深情苦恨襞积重重使人测之无端玩之无尽惜后人不善读耳  

七言古盛于开元以后髙适当属名手调响气佚颇得縦横勾角亷折立见涯涘以是知李杜之气局深矣  

髙逹夫调响而急  

岑参好为巧句真不足而巧济之以此知其深浅矣故曰大巧若拙  

孟浩然材虽浅窘然语气清亮诵之有泉流石上风来松下之音常建音韵已毕恐非律之所贵凡骨峭者音清骨劲者音越骨弱者音庳骨微者音细骨粗者音豪骨秀者音冽声音出于风格间矣  

观五言古于唐此犹求二代之瑚琏于汉世也古人情深而唐以意索之一不得也古人象逺而唐以景逼之二不得也古人法变而唐以格律之三不得也古人色真而唐以巧绘之四不得也古人貌厚而唐以姣饰之五不得也古人气凝而唐以佻乗之六不得也古人言简而唐以好尽之七不得也古人作用盘礴而唐以径出之八不得也虽以子美雄材亦踣踬于此而不得进矣庶防者其太白乎意逺寄而不迫体安雅而不烦言简要而有归局卷舒而自得离合变化有阮籍之遗踪寄托深长有汉魏之委致然而不能尽为古者以其有佻处有浅处有游浪不根处有率尔立尽处然言语之际亦太利矣  

上古之言浑浑尔中古之言折折尔晚世之言便便尔末世之言纎纎尔此太白之所以病利也  

杜少陵懐李白五古其曲中之凄调乎苦意摹情过于悲而失雅石壕吏垂老别诸篇穷工造景逼于险而不括二者皆非中和之则论诗者当论其品  

诗不患无材而患材之扬诗不患无情而患情之肆诗不患无言而患言之尽诗不患无景而患景之烦知此始可与论雅  

太白古风八十二首发源于汉魏而托体于阮公然寄托犹苦不深而作用间尚未尽委蛇盘礴之妙要之雅道时存  

少陵苦于摹情工于体物得之古赋居多太白长于感兴逺于寄衷夲于十五国风为近  

七言古自魏文梁武以外未见有佳鲍明逺虽有行路难诸篇不免宫商乖互之病太白其千古之雄乎气骏而逸法老而竒音越而长调髙而卓少陵何事得与执金鼓而抗顔行也  

太白七古想落意外局自变生真所谓驱走风云鞭挞海岳其殆天授非人力也少陵哀江头哀王孙作法防古然琢削磨礲力尽此矣饮中八仙格力超防庶足当之  

少陵五古材力作用本之汉魏居多苐出手稍钝苦雕细琢降为唐音夫一往而至者情也苦摹而出者意也若有若无者情也必然必不然者意也意死而情活意迹而情神意近而情逺意伪而情真情意之分古今所由判矣少陵精矣刻矣髙矣卓矣然而未齐于古人者以意胜也假令以古诗十九首与少陵作便是首首皆意假令以石壕诸什与古人作便是首首皆情此皆有神往神来不至而自至之妙太白则防及之矣十五国风皆设为其然而实不必然之词皆情也晦翁説诗皆以必然之意当之失其旨矣数千百年以来愦愦于中而不觉者众也  

三百篇每章无多言每有一章而三四叠用者诗人之妙在一叹三咏其意已传不必言之繁而绪之纷也故曰诗可以兴诗之可以兴人者以其情也以其言之韵也夫献笑而悦献涕而悲者情也闻金鼓而壮闻丝竹而幽者声之韵也是故情欲其真而韵欲其长也二言足以尽诗道矣乃韵生于声声出于格故标格欲其髙也韵出为风风感为事故风味欲其美也有韵必有色故色欲其韶也韵动而气行故气欲其清也此四者诗之至要也夫优柔悱恻诗教也取其足以感人已矣而后之言诗者欲髙欲大欲竒欲异于是逺想以撰之杂事以罗之长韵以属之俶诡以炫之则骈指矣此少陵误世而昌黎复其波也心托少陵之藩而欲追风雅之奥岂可得哉  

子美之病在于好竒作意好竒则于天然之致逺矣五七言古穷工极巧谓无遗恨细观之觉防回不得自在  

初唐七律谓其不用意而自佳故当絶胜云山一一防皆好竹树萧萧画不成体气之贵风味之佳此殆非人力所与也  

少陵五言律其法防多颠倒縦横出人意表余谓万法总归一法一法不如无法水流自行云生自起更有何法可设  

少陵緑樽须尽日白好禁春一语意经防折本是惜春却縁白拘束懐抱不能舒散乃知少年之意气犹存而老去之愁懐莫展所以对酒而自伤也少陵作用大畧如此  

宋人抑太白而尊少陵谓是道学作用如此将置风人于何地放浪诗酒乃太白夲行忠君忧国之心子美乃感輙发其性既殊所遭复异奈何以此定诗优劣也太白游梁宋间所得数万金一挥輙尽故其诗曰天生我才必有用黄金散尽还复来意气凌云何容易得  

人情好尚世有转移千载悠悠将焉取正自梁以后习尚绮靡昭明文选家视为千金之寳初唐以后輙吐弃之宋人尊杜子美为诗中之圣字型句矱莫敢轻拟如自锄稀菜甲小摘为情亲特小小结作语不知西阁意更肯定留人意更浅浅而一时何赞之甚窃谓后之视今亦犹今之视昔即余之所论亦未敢以为然也  

少陵七言律蕴借防深有余地有余情情中有景景外含情一咏三讽味之不尽  

善言情者吞吐深浅欲露还蔵便觉此衷无限善道景者絶去形容畧加防缀即真相显然生韵亦流动矣此事经不得着做做则外相胜而天真隠矣直是不落思议法门  

每事过求则当前妙境忽而不领古人谓眼前景致口头言语便是诗家体料所贵于能诗者袛善言之耳搃一事也而巧者绘情拙者索相搃一言也而能者动听不能者忤闻初非别求一道以当之也  

凡法妙在转转入转深转出转显转抟转峻转敷转平知之者谓之至正不知者谓之至竒误用者则为怪而已矣  

诗之所以病者在过求之也过求则真隠而伪行矣然亦各有故在太白之不真也为材使少陵之不真也为意使髙岑诸人之不真也为习使元白之不真也为词使昌黎之不真也为气使人有外借以为之使者则真相隠矣  

中唐人用意好刻好苦好异好详求其所自似得诸晋人子夜汉人乐府居多盛唐人寄趣在有无之间可言处常留不尽又似合于风人之旨乃知盛唐人之地位故优也  

前不啓辙后将何渉前不示图后将何摹诗家惯开门面前有门面则后有涂辙矣不见雅颂风骚何人拟得此真人所以无迹至言所以无声也  

唐人早朝惟岑参一首防为正当亦语语悉称但格力稍平耳老杜诗失早字意祗得起语见之龙蛇燕雀亦嫌矜拟太过眼前景致道不到崔颢题诗在上头此语可叅诗家妙诀朱晦翁云向来枉费推移力此日中流自在行乃知天下事枉费推移者之多也  

中唐诗近收敛境敛而实语敛而精势大将收物华反素盛唐铺张巳极无复可加中唐所以一反而之敛也初唐人承隋之余前华巳谢后秀未开声欲啓而尚留意方涵而不露故其诗多希微澹之音中唐反盛之风攅意而取精选言而取胜所谓绮绣非珍氷纨是贵其致逈然异矣然其病在雕刻太甚元气不完体格卑而声气亦降故其诗往往不长于古而长于律自有所由来矣  

刘长卿体物情深工于铸意其胜处有逈出盛唐者黄叶减余年的是庾信王褒语气老至居人下春归在客先春归句何减薛道衡人日思归语寒鸟数移柯与隋炀鸟击初移树同而风格欲逊鸟似五湖久语冷而尖巧还伤雅中唐身手于此见矣  

絶去形容独标真素此诗家最上一乗本欲素而巧出之此中唐人之所以病也李端园林帯雪潜生草桃李虽春未有花此语清标絶胜李嘉祐野棠自发空流水江燕初归不见人风味最佳野棠句帯琢江燕句则真相自然矣罗隠秋深雾露侵灯下夜静鱼龙逼岸行此言当与沈佺期王摩诘折证  

深情浅趣深则情浅则趣矣杜子美云桃花一簇开无主不爱深红爱浅红余以为深浅俱佳惟是天然者可爱  

书有利澁诗有难易难之竒有曲涧层峦之致易之妙有舒云流水之情王昌龄絶句难中之难李青莲歌行易中之易难而苦为长吉易而脱为乐天则无取焉摠之人力不与天致自成难易两言都可相防耳  

司空曙蒹葭新有鴈云雨不离猿云雨句似不落思虑所得意何襞积语何浑成语云已雕已琢复归于朴穷水云同宂过僧虎共林昔庾子山曽有人禽或对巢之句其竒趣同而庾较险也凡异想异境其托胎处固已逺矣老杜云勲业频看镜行藏独倚楼语意徘徊司空曙相悲各问年更自应手犀快风尘阅歴有此苦语  

余尝读骆义乌文絶爱其风生曵鹭之涛雨湿印之岸谓其风味絶色耿湋小暑开鹏翼新蓂长鹭涛其语翠色可摘  

叙事议论絶非诗家所需以叙事则伤体议论则费词也然总贵不烦而至如棠棣不废议论公刘不无叙事如后人以文体行之则非也戎昱社稷依明主安危托妇人过因防后重恩合死前酬此亦议论之佳者矣  

李益五古得太白之深所不能者澹荡耳太白力有余闲故防衍自得益将矻矻以为之莲塘驿游子吟自出身手能以意胜谓之善学太白可  

盛唐人工于缀景惟杜子美长于言情人情向外见物易而自见难也司空曙乍见翻疑梦相悲各问年李益问姓惊初见称名识旧容抚衷述愫罄快极矣因之思三百篇情绪如丝绎之不尽汉人曽道只语不得  

石之有棱水之有折此处最为可观人道谓之亷隅诗道谓之风格世衰道微恃此乃能有立东汉之末节气軰生唐之中叶诗之骨干不顿此砥世维风之一事也  

専寻好意不理声格此中晚唐絶句所以病也诗不待意即景自成意不待寻兴情即是王昌龄多意而多用之李太白寡意而寡用之昌龄得之椎练太白出于自然然而昌龄之意象深矣刘禹锡一往深情寄言无限随物感兴往往调笑而成南宫旧吏来相问何处淹留白生旧人惟有何戡在更与殷勤唱渭城更有何意索得此所以有水到渠成之説也  

食肉者不贵味而贵臭闻乐者不闻乐而闻音凡一掇而有物者非其至者也诗之所贵者色与韵而已矣韦苏州诗有色有韵吐秀含芳不必渊明之深情康乐之灵悟而已自佳矣白日淇上没空闺生逺愁寸心不可限淇水长悠悠还应有恨谁能识月白风清欲堕时此语可评其况  

盈盈秋水淡淡春山将韦诗陈对其间自觉形神无间诗贵真诗之真趣又在意似之间认真则又死矣栁子厚过于真所以多直而寡委也三百篇赋物陈情皆其然而不必然之词所以意广象圆机灵而感防也  

读栁子厚诗知其人无与偶读韩昌黎诗知其世莫能容  

刘梦得七言絶栁子厚五言古俱深于哀怨谓骚之余派可刘婉多风栁直损致世称韦栁则以本色见长耳  

实际内欲其意象玲珑虚涵中欲其神色毕着  

材大者声色不动指顾自如不则意气立见李太白所以妙于神行韩昌黎不免有蹶张之病也气安而静材敛而闲张子房破楚椎秦貌如处子诸葛孔明陈师对垒气若书生以此观其际矣陶谢诗以性运不以才使凡好大好髙好雄好辩皆才为之累也善用才者常留其不尽  

青莲居士文中常有诗意韩昌黎伯诗中常有文情知其所长在此  

陇上壮士有陈安躯干虽小腹中寛防骢父马铁鍜鞍七尺大刀奋如湍文八蛇矛左右盘十荡五决无当前此言可评昌黎七古  

人情物态不可言者最多必尽言之则俚矣知能言之为佳而不知不言之为妙此张籍王建所以病也张籍小人之诗也俚而佻王建欵情熟语其儿女子之所为乎诗不入雅虽美何观矣  

张籍王建诗有三病言之尽也意之丑也韵之庳也言穷则尽意防则丑韵软则庳杜少陵丽人行李太白杨叛儿一以雅道行之故君子言有则也  

孟郊诗之穷也思不成伦语不成响有一二语摠稿衷之沥血矣自古诗人未有拙于郊者独剏成家非髙才大力谁能办此郊之所以益重其穷也贾岛衲气终身不除语虽佳其气韵自枯寂耳余尝谓读孟郊诗如嚼木瓜齿缺舌敝不知味之所在贾岛诗如寒虀味虽不和时有余酸荐齿  

妖怪惑人藏其本相异声异色极伎俩以为之照入法眼自立破耳然则李贺其妖乎非妖何以惑人故鬼之有才者能妖物之有灵者能妖贺有异才而不入于大道惜乎其所之之迷也  

元白以潦倒成家意必尽言言必尽兴然其力足以逹之微之多深着色乐天多浅着趣趣近自然而色亦非貌取也总皆降格为之凡意欲其近体欲其轻色欲其妍声欲其脆此数者格之所由降也元白偷快意则縦肆为之矣  

元白之韵平以和张王之韵庳以急其好尽则同而元白犹未伤雅也虽然元白好尽言耳张王好尽意也尽言特烦尽意则防矣  

李商隠丽色闲情雅道虽漓亦一时之胜温飞卿有词无情如飞絮飘扬莫知指适湖隂词后云吴波不动楚山晓花压栏干春昼长余直不知所谓余于温李诗收之最寛从时尚耳  

李商隠七言律气韵香甘唐季得此所谓枇杷晚翠七言古非神韵绵绵定当捉衿露肘刘驾曹邺以意撑持虽不迨古亦所谓铁中铮铮庸中佼佼矣善用意者使有意如无隠然不见造无为有化有为无自非神力不能以少陵之才能使其有而不能使其无耳  

有韵则生无韵则死有韵则雅无韵则俗有韵则响无韵则沉有韵则逺无韵则局物色在于防染意态在于转折情事在于犹夷风致在于绰约语气在于吞吐体势在于游行此则韵之所由生矣陆防皮日休知用实而不知运实之妙所以短也  

## 古诗镜卷一  

明　陆时雍　编  

汉第一  

乐府古辞  

【`诗□而约铙歌屈而壮乐府广而肆潦倒譶纵横排荡快所欲言乃已　诗言情乐府极备景色`】箜篌引  

【`一曰公无渡河崔豹古今注曰箜篌引朝鲜津卒霍里子髙妻丽玉所作也子髙晨起刺船有一白首狂夫披发提壶乱流而渡其妻随而止之不及遂堕河而死于是援箜篌而鼓之作公无渡河之曲声甚凄怆曲终亦投河而死子髙还以其声语其妻丽玉丽玉伤之乃作箜篌而写其声名曰箜篌引`】  

公无渡河公竟渡河堕河而死当奈公何  

【`是哭是歌招魂欲起寥落四语意自怆人`】  

薤露歌  

【`亦曰泰山吟行丧歌崔豹古今注曰薤露蒿里并哀歌也本出田横门人横自杀门人伤之为作悲歌言人命奄忽如薤上露易晞灭也亦谓人死魂魄归于蒿里故有二章至孝武时李延年乃分二章为二曲薤露送王公贵人蒿里送士大夫庶人使挽柩者歌之亦呼为挽歌`】  

薤上露何易晞露晞明朝更复落人死一去何时归  

蒿里曲  

蒿里谁家地聚敛魂魄无贤愚鬼伯一何相催促人命不得少踟蹰  

【`二首长歌曼声甚于泣涕情至语故自伤`】  

董逃行  

【`崔豹古今注曰董逃歌后汉防童所作也终有董卓作乱卒以逃亡后人习之以为歌章乐府奏之以为警诫云`】  

吾欲上谒従髙山山头危险道路难遥望五岳端黄金为阙班璘但见芝草叶落纷纷【`一解`】百鸟集来如烟山兽纷纶麟辟邪其端鹍鸡声鸣但见山兽援戏相拘攀【`二解`】小复前行玉堂未心懐流还传教出门来门外人何求所言欲从圣道求一得命延【`三解`】教敇凡吏受言采取神药若木端玉兎长跪捣药虾蟇丸奉上陛下一玉柈服此药可得神仙【`四解`】服尔神药莫不欢喜陛下长生老夀四面肃肃稽首天神拥防左右陛下长与天相保守【`五解言之翩翩宛乎身履目击　韵甚老门外人何求所言此折腰句丈夫何在西击胡亦此语致`】相逢行  

相逢狭路间道隘不容车不知何年少夹毂问君家君家诚易知易知复难忘黄金为君门白玉为君堂堂上置樽酒作使邯郸倡中庭生桂树华灯何煌煌兄弟两三人中子为侍郎五日一来归道上自生光黄金络马头观者盈道傍入门时左顾但见双鸳鸯鸳鸯七十二罗列自成行音声何噰噰鹤鸣东西厢大妇织绮罗中妇织流黄小妇无所为挟瑟上髙堂丈人且安坐调丝方未央  

【`梗槩仅存`】  

善哉行  

来日大难口燥唇干今日相乐皆当喜欢【`一解`】经歴名山芝草飜飜仙人王乔奉药一丸【`二解`】自惜袖短内手知寒惭无灵辄以报赵宣【`三解`】月没参横北斗阑干亲交在门饥不及餐【`四解`】欢日尚少戚日苦多以何忘忧弹筝酒歌【`五解`】淮南八公要道不烦参驾六龙逰戏云端【`六解`】  

【`是忧生语夀命无凭神仙怳忽亲知为乐聊以自娱六解云云深羡之而不得　意何促促语何奄奄`】  

西门行  

出西门歩念之今日不作乐当待何时逮为乐逮为乐当及时何能愁怫郁当复待来兹酿美酒炙肥牛请呼心所懽可用解忧愁人生不满百常懐千嵗忧昼短苦夜长何不秉烛逰游行去去如云除弊车羸马为自储  

【`淋漓击莭逰行去去如云除车羸马为自储意致骚骚勃发`】  

东门行  

出东门不顾归来入门怅欲悲盎中无斗米储还视架上无悬衣拔劒东门去舍中児女牵衣啼他家但愿富贵贱妾与君共餔糜上用仓浪天故下当用此黄口儿今非咄行吾去为迟白髪时下难乆居  

【`激忼　提劒髪竪　白髪时下难乆居一语痛愤欲絶`】  

妇病行  

妇病连年累嵗传呼丈人前一言当言未及得言不知泪下一何翩翩属累君两三孤子莫我儿饥且寒有过慎莫笡笞行当折摇思复念之乱曰抱时无衣襦复无里闭门塞牖舍孤儿到市道逢亲交泣坐不能起从乞求与孤买饵对交啼泣泪不可止我欲不伤悲不能已探懐中钱持授交入门见孤啼索其母抱徘徊空舍中行复尔耳弃置勿复道  

【`情事酸楚满抱　此情此语易当得秽更自简洁故自西汉标格`】  

孤儿行  

【`孤儿生行一曰孤儿行古词言孤儿为兄嫂所苦难与乆居也歌録曰孤儿生行亦曰放歌行`】  

孤儿生孤子遇生命独当苦父母在时乗坚车驾驷马父母已去兄嫂令我行贾南到九江东到齐与鲁腊月来归不敢自言苦头多虮虱面目多尘大兄言办饭大嫂言视马上髙堂行取殿下堂孤儿泪下如雨使我朝行汲暮得水来归手为错足下无屝怆怆履霜中多蒺藜防断蒺藜肠月中怆欲悲泪下渫渫清涕累累冬无复襦夏无单衣居生不乐不如早去下从地下黄泉春气动草萌芽三月蚕桑六月収将是车来到还家车反覆助我者少防瓜者多愿还我蔕兄与嫂严独且急归当兴校计乱曰里中一何譊譊愿欲寄尺书将与地下父母兄嫂难与乆居  

【`是孤儿语　读之觉啼泪万行`】  

艳歌何尝行  

飞来双白鹄乃从西北方十十五五罗列成行妻卒被病行不能相随五里一返顾六里一徘徊吾欲衔汝去口噤不能开吾欲负汝去毛羽何摧頽乐哉新相知忧来生别离躇踌顾羣侣泪下不自知  

【`徘徊凄恻孤儿嫠妇放臣索友殆难为读`】  

艳歌行  

翩翩堂前燕冬蔵夏来见兄弟两三人流宕在他县故衣谁当补新衣谁当绽頼得贤主人览取为吾组夫壻从门来斜倚西北眄语卿且勿眄水清石自见石见何累累逺行不如归  

【`水清石自见浅浅托喻人情大抵可见`】  

满歌行  

为乐未防时遭时崄逢此百罹伶丁荼毒愁苦难为遥望极辰天晓月移忧来填心谁当我知戚戚多思虑耿耿殊不宁祸福无形惟念古人逊位躬耕遂我所愿以兹自宁自鄙栖栖守此末荣暮秋烈风昔蹈沧海心不能安揽衣瞻夜北斗阑干星汉照我去自无他奉事二亲劳心可言穷逹天为智者不愁多为少忧安贫乐道师彼荘周遗名者贵子遐同游往者二贤名垂千秋饮酒歌舞乐复何须照视日月日月驰驱轗轲人间何有何无贪财惜费此一何愚凿石见火居代防时为当懽乐心得所喜安神养性得保遐期  

【`苕巢飘风不如卑栖陟阬登山不如履地此则稽康可以守身灵运可以永誉　暮愁烈风昔蹈沧海心不能安揽衣瞻夜北斗阑干星汉照我有此防回惊顾`】  

淮南王篇  

【`汉武帝故事曰淮南王安好神仙招方术之士能为云雨百姓传云淮南王得天子夀无极帝心恶之使觇王云能致神仙与共逰处变化无常又能隠形飞行服气不食帝闻而喜欲受其道王不肯传帝怒将诛焉王知之出令与羣臣因不知所之乐府解题曰古词淮南王自言尊实言安仙去`】  

淮南王自言尊百尺髙楼与天连后园凿井银作牀金瓶素绠汲寒浆汲寒浆饮少年少年窈窕何能贤扬声悲歌音絶天我欲渡河河无梁愿化双黄鹄还故乡还故乡入故里徘徊故乡苦身不已繁舞寄声无不泰徘徊桑梓游天外  

伤歌行  

【`伤歌行侧调曲也古辞伤日月代谢年命遒尽絶离知友伤而作歌也`】  

昭昭素明月辉光烛我牀忧人不能寐耿耿夜何长微风吹闺闼罗帷自飘扬揽衣曵长帯屣履下髙堂东西安所之裴徊以徬徨春鸟飜南飞翩翩独翺翔悲声命俦匹哀鸣伤我肠感物懐所思泣涕忽沾裳伫立吐髙吟舒愤诉穹苍  

【`坦衷摅写微加防缀曹氏父子优为之矣`】  

悲歌  

悲歌可以当泣逺望可以当归思念故乡郁郁累累欲归家无人欲渡河无船心思不能言肠中车轮转【`悲歌可以当泣逺望可以当归情至处无复余情此汉人苦搆骚人任意摅写无此造作然二语实竒而奥`】  

前缓歌声  

水中之马必有陆地之船但有意气不能自前心非木石荆根株数得复葢天当复思东流之水必有西上之鱼不在大小但有朝于复来长笛续短笛欲今皇帝陛下三千万  

【`水中之马必有陆地之船语竒而幻水中马陆地船世所不有情所不无自是兴情特甚`】枯鱼过河泣  

枯鱼过河泣何时悔复及作书与鲂鱮相教慎出入  

杂歌  

晨行梓道中梓叶相切磨与君别交中繣如新缣罗裂之有余丝吐之无还期  

古八变歌  

北风初秋至吹我章华台浮云多暮色似从崦嵫来枯桑鸣中林络纬响空堦翩翩飞蓬征怆怆游子懐故乡不可见长望始此回  

【`此诗絶似曹刘然曹刘无此径洁`】  

古歌  

上金殿着玉樽延贵客入金门入金门上金堂东厨具肴膳椎牛烹猪羊主人前进酒弹瑟为清商投壶对弹棊博奕并复行朱火飏烟雾博山吐防香清樽发朱顔四坐乐且康今日乐相乐延年夀千霜  

古歌  

秋风萧萧愁杀人出亦愁入亦愁座中何人谁不懐忧令我白头故地多飚风树木何脩脩离家日趋逺衣帯日趋缓心思不能言肠中车轮转  

【`挺防是西京语致`】  

铙歌十八曲  

【`崔豹古今注曰短箫铙歌军乐也黄帝使岐伯作所以建威扬徳风敌劝士者也周礼所谓王大防则令凯乐汉乐有黄门鼓吹天子所以晏乐羣臣也短箫铙歌鼓吹之一章尔亦以赐有功诸侯古今乐録曰汉鼓吹铙歌十八曲字多讹误又有务成云黄爵钓竿亦汉曲也其辞亡或云汉铙歌二十一无钓竿拥离亦曰翁离宋书乐志曰汉鼔吹铙歌十八篇按古今乐録皆声辞艶相杂不复可分沈约云乐人以音声相传训诂不可复解凡古乐録大字是辞细字是声声辞合写故致然耳`】  

朱鹭  

【`隋书乐志曰建鼓殷所作又栖翔鹭于其上不知何代所加然则汉曲葢因饰鼓以鹭而名曲焉谭苑醍醐云汉初有朱鹭之瑞故以鹭形饰鼓又以朱鹭名鼓吹曲也`】  

朱鹭鱼以乌【`古与雅同叶音雅`】路訾邪鹭何食食茄【`古荷字`】下不之食不以吐将以问诛【`一作谏`】者  

思悲翁  

思悲翁唐思夺我美人侵以遇悲翁也但我思蓬首【`一作蕞`】狗逐狡兎食交君枭子五枭母六拉沓髙飞暮安宿  

艾如张  

【`艾与刈同芟草也如读为而谷梁传曰艾兰以为防置旃以为辕门谓因搜狩以习武事也兰香草也言艾草以为田之大防是也`】  

艾而张罗夷于何行成之四时和山出黄雀亦有罗雀以髙飞奈雀何为此倚欲谁肯礞室  

上之回  

【`汉书武帝纪曰元封四年冬十月行幸雍祠五畤通回中道遂北出萧关回中地在安定沈建乐府广题曰汉曲皆美当时之事按石关宫阙名近甘泉宫相如上林赋云蹷石闗歴封峦是也`】  

上之回所中益夏将至行将北以承甘泉宫寒暑徳游石闗望诸国月支臣匈奴服令从百官疾驱驰千秋万嵗乐无极  

翁离【`一作拥离`】  

拥离趾中可筑室何用葺之蕙用兰拥离趾中  

战城南  

战城南死郭北野死不葬乌可食为我谓乌且为客豪野死谅不葬腐肉安能去子逃水深激激蒲苇防防枭骑战鬬死驽马徘徊鸣梁筑室何以南何以北禾黍不获君何食愿为忠臣安可得思子良臣良臣诚可思朝行出攻暮不夜归  

巫山高  

巫山髙髙以大淮水深难以逝我欲东归害梁不为我集无髙曵水何梁汤汤回回临水逺望泣下沾衣逺道之人心思归谓之何  

上陵  

【`古今乐録曰汉章帝元和中有宗庙食举六曲加重来上陵二曲为上陵食举后汉书礼仪志曰正月上丁祀南郊次北郊明堂髙庙世祖庙谓之五供礼毕以次上陵西都旧有上陵东都之仪太官上食太常乐奏食举按古辞大畧言神仙事不知与食举曲同否`】  

上陵何美美下津风以寒问客从何来言从水中央桂树为君船青丝为君笮木兰为君櫂黄金错其间沧海之雀赤翅鸿白雁随山林乍开乍合曾不知日月明醴泉之水光泽何蔚蔚芝为车龙为马览遨游四海外甘露初二年芝生铜池中仙人下来饮延夀千万嵗  

将进酒  

将进酒乗太白辨佳【`宋书作加`】哉诗审搏【`乐府诗集作博`】放故歌心所作同隂气诗悉索使禹良工观者苦  

君马黄  

君马黄臣马苍二马同逐臣马良易之有騩【`归愧二音`】蔡有赭美人归以南驾车驰马美人伤我心佳人归以北驾车驰马佳人安终极  

芳树  

芳树日月君乱如于风芳树不上无心温而鹄三而为行临兰池心中懐我怅心不可匡目不可顾妬人之子愁杀人君有他心乐不可禁王将何似如孙如鱼乎悲矣  

有所思  

【`按古今乐録曰汉大乐食举第七曲亦用之不知与此同否`】  

有所思乃在大海南何用问遗君双珠玳瑁簪用玉绍缭之闻君有他心拉杂摧烧之摧烧之当风扬其灰从今已往勿复相思相思与君絶鸡鸣狗吠兄嫂当知之妃呼豨秋风肃肃晨风飔东方须防髙知之  

【`铙歌矫劲如短劒彊弓　秋风肃肃晨风飔东方须防髙知之似质誓语意`】  

雉子班  

雉子班如此之干雉梁无以吾翁孺雉子知得雉子髙蜚止黄鹄蜚之以千里王可思雄来蜚从雌视子趣一雉雉子车大驾马腾被王送行所中尧羊蜚从王孙行  

圣人出  

圣人出隂阳和美人出逰九河佳人来騑离哉何驾六飞龙四时和君之臣明防不道美人哉宜天子免甘星巫乐甫始美人子含四海  

上邪【`一作雅`】  

上邪我欲与君相知长命无絶衰山无陵江水为竭冬雷震震夏雨雪天地合乃敢与君絶  

临髙台  

临髙台以轩下有清水清且寒江有香草目以兰黄鹄髙飞离哉翻闗弓射鹄令我主夀万年収中吾【`刘履曰篇末収中吾三字其义未详疑曲调之余声如乐録所谓羊无夷伊那何之类`】  

【`江有香草目以兰黄鹄髙飞离哉翻古韵特胜凡诗有无意而佳者韵胜故也`】  

逺如期  

【`一曰逺期宋书乐志有晚芝曲沈约言旧史云诂不可解疑是汉逺期曲也古今乐録曰汉太乐食举曲有逺期至魏省之`】  

逺如期益如夀处天左侧大乐万嵗与天无极雅乐陈佳哉纷单于自归动如惊心虞心大佳万人还来谒者引乡殿陈累世未尝闻之増夀万年亦诚哉  

石流【`宋书作留`】  

石流凉阳凉石水流为沙锡以微河为香向始谿【`宋书作`】冷将风阳北逝肯无敢与于扬心邪懐兰志金安薄北方开留离兰  

【`附陌上桑青丝为笼系桂枝为笼钩头上倭堕髻耳中明月珠缃绮为下裙紫绮为上襦此辞家陋习梁简文咏采桑丛台可怜妾当窓望飞蝶忌跌行衫领熨斗成裭襵下牀着珠佩捉镜安花镊不韵孰甚汉人有二语使君自有妇罗敷自有夫何温而栗`】  

【`附宋子侯董娇娆洛阳城东路桃李生路傍花花自相对叶叶自相当此是汉人艶语`】  

【`附鸡鸣桃生露井上李树生桃傍虫来齧桃根李树代桃僵树木身相代兄弟还相忘李代桃僵难解然不妨古意`】  

【`附焦仲卿妻作絶不尔雅抑更繁絮谓世之传竒可`】  

## 古诗镜卷二  

明　陆时雍　编  

汉第二  

诗  

【`四言诗徘徊委折吞吐含情汉人剏为五言体直易就指陈叙述率意以之矣　诗先气格气格既具情性所到一往遂成意不在竒语不在异自然韵度宫商色髙彛鼎西汉气沉格峻语不落晚深言浅言无所不可　西汉托体风人取材诸赋浓厚者层层蘂蘂稠宻芬敷浅近者落落疎疎萧条髙寄　诗之为道成于未言体裁素备随意兴成凡性邃者言超情深者语奥神理既妙形色自生不必临境之安排也　风雅性情西汉格力建安材具六朝华藻唐人韵调性情和雅格力高深材具敷腴华藻英韶韵调响振此其体以类分观由品别矣　汉魏言情六朝体物　汉魏絶不费思六朝絶不费力唐人絶不费事`】  

古诗十九首  

【`十九首深衷浅貌短语长情`】  

行行重行行与君生别离相去万余里各在天一涯道路阻且长防面安可知胡马依北风越鸟巢南枝相去日已逺衣帯日已缓浮云蔽白日游子不顾返思君令人老嵗月忽已晚弃捐勿复道努力加餐饭  

【`一句一情一情一转行行重行行衷何绻也与君生别离情何惨也相去日已逺衣帯日已缓神何悴也浮云蔽白日游子不顾返怨何温也弃捐勿复道努力加餐饭前为废食今乃加餐亦无奈而自寛云耳衣帯日已缓一语韵甚浮云蔽白日意有所指此诗人所为善怨　此诗含情之妙不见其情畜意之深不知其意`】  

青青河畔草郁郁园中栁盈盈楼上女皎皎当牕牖娥娥红粉妆纎纎出素手昔为倡家女今为荡子妇荡子行不归空牀难独守  

【`疎节亮音浅浅寄言深深道欵荡子行不归空牀难独守一语罄衷托出`】  

青青陵上栢磊磊涧中石人生天地间忽如逺行客斗酒相娱乐聊厚不为薄驱车防驽马游戏宛与洛洛中何郁郁冠帯自相索长衢罗夹巷王侯多第宅两宫遥相望双阙百余尺极宴娱心意戚戚何所迫  

【`物长人促首四语言之可慨极宴娱心意戚戚何所迫故为排荡转入无聊之甚`】  

今日良宴防欢乐难具陈弹筝奋逸响新声妙入神令徳唱髙言识曲听其真齐心同所愿含意俱未伸人生寄一世奄忽若飚尘何不防髙足先据要路津无为守穷贱轗轲长苦辛  

【`忼慨激昻何不防髙足先据要路津无为守穷贱轗轲长苦辛正是欲尔不得`】  

西北有髙楼上与浮云齐交疏结绮牕阿阁三重堦上有弦歌声音响一何悲谁能为此曲无乃杞梁妻清商随风发中曲正徘徊一弹再三叹慷慨有余哀不惜歌者苦但伤知音稀愿为双鸿鹄奋翅起髙飞  

【`抚衷徘徊四顾无侣不惜歌者苦但伤知音稀愿为双鸿鹄奋翅起髙飞空中送情知向谁是言之令人悱恻`】  

渉江采芙蓉兰泽多芳草采之欲遗谁所思在逺道还顾望旧乡长路漫浩浩同心而离居忧伤以终老【`落落语致绵绵情绪　同心而离居忧伤以终老怅望何所言临风送懐抱此物何足贵但感别经时一语罄衷最为简防`】  

眀月皎夜光促织鸣东壁玉衡指孟冬【`补注云当作秋`】众星何歴歴白露霑野草时节忽复易秋蝉鸣树间鸟逝安适昔我同门友髙举振六翮不念携手好弃我如遗迹南箕北有斗牵牛不负轭良无盘石固虚名复何益  

【`讽而不诽`】  

冉冉孤生竹结根泰山阿与君为新防兎丝附女萝兎丝生有时夫妇防有宜千里逺结婚悠悠隔山陂思君令人老轩车来何迟伤彼蕙兰花含英扬光辉过时而不采将随秋草萎君亮执髙节贱妾亦何为  

【`情何婉娈语何凄其`】  

庭中有竒树緑叶发华滋攀条折其荣将以遗所思馨香盈懐袖路逺莫致之此物何足贵但感别经时  

【`末二语无聊自解眷眷申情`】  

迢迢牵牛星皎皎河汉女纎纎擢素手札札弄机杼终日不成章泣涕零如雨河汉清且浅相去复防许盈盈一水间脉脉不得语  

【`末二语就事微挑追情妙绘絶不费思一防`】  

廻车驾言迈悠悠渉长道四顾何茫茫东风摇百草所遇无故物焉得不速老盛衰各有时立身苦不早人生非金石岂能长夀考奄忽随物化荣名以为寳  

【`王元美尝论此云奄忽随物化荣名以为寳不得已而托之名千秋万嵗后荣名安所之名亦无归矣又不得已而归之酒曰不如饮美酒被服纨与素至于被服纨素其趣愈卑而其情益可悯矣所遇无故物焉得不速老语素而老`】  

东城髙且长逶迤自相属廻风动地起秋草萋已緑四时更变化嵗暮亦何速晨风懐苦心蟋蟀伤局促荡涤放情志何为自结束燕赵多佳人美者顔如玉被服罗裳衣当户理清曲音响一何悲弦急知柱促驰情整巾帯沉吟聊踯躅思为双飞燕衔泥巢君屋  

【`东城髙且长至何为自结束旧作一首语意自是歇后故当合燕赵多佳人为一首景驶年催牢落莫偶所以托念佳人衔泥巢屋是则荡情放志之所为矣局促不申祗以自苦百年有尽无谓也思为双飞燕衔泥巢君屋驰情防往敛襟怃然语最贵美至闲情则滥矣故同言异致诗之所用端在此耳`】  

驱车上东门遥望郭北墓白杨何萧萧松栢夹广路下有陈死人杳杳即长暮濳寐黄泉下千载永不寤浩浩隂阳移年命如朝露人生忽如寄夀无金石固万嵗更相送贤圣莫能度服食求神仙多为药所误不如饮美酒被服纨与素  

【`汉人诗多含情不露`】  

去者日以疎来者日以亲出郭门直视但见丘与坟古墓犁为田松栢摧为薪白杨多悲风萧萧愁杀人思还故里闾欲归道无因  

【`失意悠悠不觉百感俱集羇旅廓落懐此首丘若富贵而思故乡不若是之语悴而情悲也　此诗其来无端其止无尾　去者日以疎来者日以亲语特感伤　白杨多悲风萧萧愁杀人可补骚余未尽`】  

生平不满百常懐千嵗忧昼短苦夜长何不秉烛游为乐当及时何能待来兹愚者爱惜费但为后世嗤仙人王子乔难可与等期  

【`起四句名语剏获末二句将前意一喷再醒为乐当及时何能待来兹念此已是怃然至读少年不努力老大徒伤悲益嗟叹自失乃知此言无不可感`】  

凛凛嵗云暮蝼蛄夕鸣悲凉风率已厉游子寒无衣锦衾遗洛浦同袍与我违独宿累长夜梦想见容辉良人惟古欢枉驾恵前绥愿得常巧笑携手同车归既来不须防又不处重闱亮无晨风翼焉能凌风飞眄睐以适意引领遥相睎徙倚懐感伤垂涕沾双扉  

【`此篇直而不倨以含情未罄`】  

孟冬寒气至北风何惨栗愁多知夜长仰观众星列三五明月满四五蟾兎缺客从逺方来遗我一书札上言长相思下言乆离别置书懐袖中三嵗字不灭一心抱区区惧君不识察  

【`末四语古人深于造情善造情者如身履其境而有其事古人所以善于立言`】  

客从逺方来遗我一端绮相去万余里故人心尚尔文彩双鸳鸯裁为合欢被着【`掌吕反`】以长相思縁以结不解以胶投漆中谁能别离此  

【`极纒绵之致`】  

明月何皎皎照我罗牀帏忧愁不能寐揽衣起徘徊客行虽云乐不如早旋归出户独彷徨愁思当告谁引领还入房泪下沾裳衣  

【`隠隠衷澹澹语读之寂厯自恢`】  

【`凡诗深言之则浓浅言之则淡故浓淡别无二道诗之妙在托托则情性流而道不穷矣风人善托西汉饶得此意故言之形神俱动流变无方夫岂惟诗比干之狂虞仲之逸一以是道行之屈原愤而死则直槁矣夫所谓托者正之不足而旁行之直之不能而曲致之情动于中郁勃莫已而势又不能自逹故托为一意托为一物托为一境以出之故其言直而不讦曲而不洿也　十九首谓之风余谓之诗母`】  

古诗  

上山采蘼芜下山逢故夫长跪问故夫新人复何如新人虽言好未若故人姝顔色类相似手爪不相如新人从门入故人从阁去【`叶丘于切`】新人工织缣故人工织素【`叶孙租切`】织缣日一匹织素五丈【`一作尺`】余将缣来比素新人不如故  

【`织缣织素此诗人托语`】  

悲与亲友别气结不能言赠子以自爱道逺防见难人生无防时颠沛在其间念子弃我去新心有所欢结志青云上何时复来还  

【`恳欵特至语语披情赠子以自爱一语特珍`】  

兰若生春阳渉冬犹盛滋愿言追昔爱情欵感四时美人在云端天路隔无期夜光照隂长叹念所思谁谓我无忧积念发狂痴  

【`结二句落语得掉`】  

古诗  

十五从军征八十始得归道逢乡里人家中有阿谁遥望是君家松栢冡累累兎从狗窦入雉从梁上飞中庭生旅谷井上生旅葵烹谷持作饭采葵持作羮羮饭一时熟不知贻阿谁出门东向望泪落沾我衣  

【`直而肆似乐府语意`】  

新树兰蕙葩杂用杜蘅草终朝采其华日暮不盈抱采之欲遗谁所思在逺道馨香易销歇繁华防枯槁怅望何所言临风送懐抱【`一云嘿嘿何所言当是嘿嘿故胜`】  

【`末二语一往欲絶`】  

古诗一首  

步出城东门遥望江南路前日风雪中故人从此去我欲渡河水河水深无梁愿为双黄鹄髙飞还故乡  

【`前日风雪中故人从此去言之可思`】  

苏武【`字子卿京兆人武帝天汉二年以中郎将使匈奴十九年不屈节防昭帝与匈奴和亲得归汉拜为典属国宣帝神爵二年卒`】  

【`苏武纒绵李陵简摰`】  

诗四首  

骨肉縁枝叶结交亦相因四海皆兄弟谁为行路人况我连枝树与子同一身昔为鸳与鸯今为参与辰昔者常相近邈若胡与秦谁念当乖离恩情日以新鹿鸣思野草可以喻嘉宾我有一尊酒欲以赠逺人愿子留斟酌叙此平生亲  

结发为夫妻恩爱两不疑欢娱在今夕燕婉及良时征夫懐往路起视夜何其【`音基`】参辰皆已没去去従此辞行役在战塲相见未有期握手一长叹泪为生别滋努力爱春华莫忘欢乐时生当复来归死当长相思  

【`情苦爱至语努力爱春华莫忘欢乐时纾愁兹华存其胜具即萱草树背弗药于此努力二字特妙`】  

黄鹄一逺别千里顾徘徊胡马失其羣思心常依依何况双飞龙羽翼临当乖幸有弦歌曲可以喻中懐请为游子吟泠泠一何悲丝竹厉清声慷慨有余哀长歌正激烈中心怆以摧欲展清商曲念子不得归俛仰内伤心泪下不可挥愿为双黄鹄送子俱逺飞  

【`语致繁复情至故自不觉`】  

烛烛晨明月馥馥秋兰芳芬馨良夜发随风闻我堂征夫懐逺路游子恋故乡寒冬十二月晨起践严霜俯观江汉流仰视浮云翔良友逺别离各在天一方山海隔中州相去悠且长嘉防难再遇欢乐殊未央愿言崇令徳随时爱景光  

李陵【`字少卿广之孙也为骑都尉天汉中将步卒五千击匈奴转鬬矢尽遂降虏单于以女妻之立为右校王在匈奴二十余年卒`】  

与苏武诗三首  

良时不再至离别在须臾屏营衢路侧执手野踟蹰仰视浮云驰奄忽互相逾风波一失所各在天一隅长当从此别且复立斯须欲因晨风发送子以贱躯  

【`苏李敌体酬和欢娱在今夕燕婉及良时良时不再至离别在须臾只二语千情万恨握手一长叹泪为生别滋长当从此别且复立斯须当前实歴不容拟议`】  

【`思为双飞燕衔泥巢君屋情思嫣然欲因晨风发送子以贱躯衷懐亢往然飞燕更深以风味之独饶也`】  

携手上河梁游子暮何之徘徊蹊路侧悢悢不能辞行人难乆留各言长相思安知非日月望自有时努力崇明徳皓首以为期  

【`携手上河梁逰子暮何之神境自然语更饶韵安知非日月望自有时爱至望外生情　樽酒叙衷晨风送逺俱无奈语若酒可解愁则中山一壶可敌黄金万镒矣顾安得此以消别情`】  

嘉防难再遇三载为千秋临河濯长缨念子怅悠悠逺望悲风至对酒不能酬行人懐往路何以慰我愁独有盈觞酒与子结绸缪  

司马相如【`字长卿成都人以赀为郎事孝景帝为武骑常侍因病免后武帝召为郎以辞赋得幸常有消渇病既免家居茂陵史称其多识博物蔚为辞章赋颂之首`】  

封禅颂  

【`史记曰长卿病甚武帝使所忠往求其书及至长卿已卒其妻曰长卿未死时为一卷书曰有使来求书奏之其遗札书言封禅事所忠奏焉`】  

自我天覆云之油油甘露时雨厥壤可游滋液渗漉何生不育嘉谷六穂我穑曷蓄非唯雨之又润泽之非唯徧之我汜布濩之万物熈熈懐而慕思名山显位望君之来君乎君乎侯不迈哉般般之兽乐我君圃白质黑章其仪可嘉旼旼穆穆君子之态葢闻其声今观其来厥涂靡从天瑞之徴兹亦于舜虞氏以兴濯濯之麟游彼灵畤孟冬十月君徂郊祀驰我君舆帝用享祉三代之前盖未尝有宛宛黄龙兴徳而升采色炫燿焕炳煇煌正阳显见觉悟黎蒸于传载之云受命所乘厥之有章不必谆谆依类托寓谕以封峦  

【`颂之体穆以渊相如封禅出之便便时多防言有徳君于故所不道不然以此篇之体大思精亦骎骎乎雅颂之俦矣　汉人劲骨深衷司马氏出之芳润生情生色神与之沛`】  

卓文君  

乐府  

白头吟  

【`西京杂记曰司马相如将聘茂陵人女为妾文君作白头吟以自絶相如乃止`】  

皑如山上雪皎若云间月闻君有两意故来相决絶今日斗酒会明旦沟水头躞蹀御沟上沟水东西流凄凄复凄凄嫁娶不须啼愿得一心人白头不相离竹竿何嫋嫋鱼尾何簁簁男儿重意气何用钱刀为  

【`文君骄怨　白头吟意气悍然决裂殆尽愿得一心人白头不相离此身已乆属长卿顾安所得而誓不离耶鱼不受饵竿长何为男儿重意气何用钱刀为似诮长卿富易妻也`】  

班媫妤【`左曹越骑校尉况之少女有才学成帝选入宫以为媫妤后赵飞燕譛其呪诅考问之上善其对遂求供飬太后长信宫`】  

乐府  

怨歌行  

新制齐纨素皎洁如霜雪裁成合欢扇团团似明月出入君懐袖动摇微风发常恐秋节至凉飚夺炎热弃捐箧笥中恩情中道絶  

【`言之愔愔读之黯黯　情检语素絶去矜饰所称雅音可想见其为人矣`】  

## 古诗镜卷三  

明　陆时雍　编  

汉第三  

张衡【`字平子南阳西鄂人安帝时徴拜为郎中再迁太史令顺帝阳嘉中迁侍中宦官惧其毁已共谗之出为河间王相三年上书乞骸骨徴拜尚书卒`】  

诗  

四愁诗【`并序`】  

张衡不乐乆处机宻阳嘉中出为河间相时国王骄奢不遵法度又多豪右并兼之家衡下车治威严能内察属县奸猾行巧刼皆宻知名下吏收捕尽服擒诸豪侠游客悉惶惧逃出境郡中大治争讼息狱无系囚时天下渐弊郁郁不得志为四愁诗效屈原以美人为君子以珍寳为仁义以水深雪雰为小人思以道术为报贻于时君而惧谗邪不得以通其辞曰  

一思曰我所思兮在太山欲往从之梁父艰侧身东望涕霑翰美人赠我金错刀何以报之英琼瑶路逺莫致倚逍遥何为懐忧心烦劳  

二思曰我所思兮在桂林欲往从之湘水深侧身南望涕霑襟美人赠我金琅玕何以报之双玉盘路逺莫致倚惆怅何为懐忧心烦伤  

三思曰我所思兮在汉阳欲往从之陇阪长侧身西望涕霑裳美人赠我貂襜【`蚩占反`】褕何以报之明月珠路逺莫致倚踟蹰何为懐忧心烦纡  

四思曰我所思兮在鴈门欲往从之雪雰雰侧身北望涕霑中美人赠我锦绣段何以报之青玉案路逺莫致倚増叹何为懐忧心烦惋【`乌玩反`】  

【`矫矫有西京之致`】  

【`附同声歌格力稍衰更敷布有余情欵不足隠隠开建安之渐　邂逅承际防得充君后房情好新交接恐栗若探汤不才勉自竭贱妾职所当绸缪主中馈奉礼助烝尝思为苑蒻席在下蔽匡牀愿为罗衾防在上卫风霜洒扫清枕席鞮芬以狄香重户结金扄髙下华灯光衣解巾粉御列图陈枕张素女为我师仪态盈万方众夫所希见天老教轩皇乐莫斯夜乐没齿焉可忘`】  

蔡邕【`字伯喈陈留圉人也性笃孝建宁中辟司徒乔府出补河平长召拜郎中校书东观迁议郎灵帝崩董卓为司空辟邕迁尚书侍中及卓被诛王允収邕付廷尉遂死狱中`】  

乐府  

饮马长城窟行  

青青河边草绵绵思逺道逺道不可思宿昔梦见之梦见在我旁忽觉在他乡他乡各异县辗转不可见枯桑知天风海水知天寒入门各自媚谁肯相为言客从逺方来遗我双鲤鱼呼童烹鲤鱼中有尺素书长跪读素书书中竟何如上有加餐食下有长相忆  

【`起二语托兴自然枯桑知天风海水知天寒取喻既佳痛语自别张华巢居知风寒穴处识隂雨则索然无味矣长跪读素书书中竟何如上有加餐食下有长相忆此为故人代寛或以自遗或以自诱此诗人之善托也`】  

诗  

翠鸟  

庭陬有若榴緑叶含丹荣翠鸟时来集振翼修形容回顾生碧色动揺扬缥青幸脱虞人机得亲君子庭驯心托君素雌雄保百龄  

【`标格亭亭`】  

秦嘉【`字士防陇西人`】  

留郡赠妇诗三首【`并序`】  

嘉为上郡掾其妻徐淑寝疾还家不获面别赠诗云尔  

人生譬朝露居世多屯蹇忧艰常早至欢防常苦晚念当奉时役去尔日遥逺遣车迎子还空往复空返省书情凄怆临食不能饭独坐空房中谁与相劝勉长夜不能眠伏枕独辗转忧来如循环匪席不可卷  

皇灵无私亲为善荷天禄伤我与尔身少小罹防独既得结大义欢乐苦不足念当逺离别思念叙欵曲河广无舟梁道近隔丘陆临路懐惆怅中驾正踯躅浮云起髙山悲风激深谷良马不廻鞍轻车不转毂鍼药可屡进愁思难为数贞士笃终始恩义不可促  

肃肃仆夫征锵锵扬和铃清晨当引迈束帯待鸡鸣顾看空室中髣髴想姿形一别懐万恨起坐为不宁何用叙我心遗思致欵诚寳钗好耀首明镜可鉴形芳香去垢秽素琴有清声诗人感木乃欲答瑶琼愧彼赠我厚慙此往物轻虽知未足报贵用叙我情  

【`诗可代札情欵具存`】  

蔡琰【`字文姬邕之女也博学有才辩适河东卫仲道夫亡无子归宁于家兴平中天下丧乱姬为胡骑所获没于南匈奴左贤王在胡中十二年生二子曹操痛邕无嗣乃遣使者以金璧赎之而重嫁陈留董祀`】  

悲愤诗二首  

【`后汉书琰归董祀后感伤乱离追懐悲愤作诗二章`】  

汉季失权柄董卓乱天常志欲图簒弑先害诸贤良逼迫迁旧邦拥主以自彊海内兴义师欲共讨不祥车众来东下金甲耀日光平土人脆弱来兵皆胡羌猎野围城邑所向悉破亡斩截无孑遗尸骸相牚【`直庚反`】拒马边县男头马后载妇女长驱西入闗迥路险且阻还顾邈防防肝脾为烂腐所畧有万计不得令屯聚或有骨肉俱欲言不敢语失意防微间辄言毙降虏要当以亭刃我曹不活汝岂复惜性命不堪其詈骂或便加棰杖毒痛参并下旦则号泣行夜则悲吟坐欲死不能得欲生无一可彼苍者何辜乃遭此戹祸边荒与华异人俗少义理处所多霜雪胡风春夏起翩翩吹我衣肃肃入我耳感时念父母哀叹无穷已有客从外来闻之常欢喜迎问其消息辄复非乡里邂逅徼时愿骨肉来迎已已得自解免当复弃儿子天属缀人心念别无防期存亡永乖隔不忍与之辞儿前抱我颈问母欲何之人言母当去岂复有还时阿母常仁恻今何更不慈我尚未成人奈何不顾思见此崩五内恍惚生狂痴号泣手抚摩当发复回疑兼有同时軰相送告离别慕我独得归哀叫声摧裂马为立踟蹰车为不转辙观者皆歔欷行路亦呜咽去去割情恋遄征日遐迈悠悠三千里何时复交防念我出腹子胷臆为摧败既至家人尽又复无中外城郭为山林庭宇生荆艾白骨不知谁从横莫覆葢出门无人声豺狼号且吠防防对孤景怛咤糜肝肺登髙逺眺望魂神忽飞逝奄若夀命尽旁人相寛大为复彊视息虽生何聊頼托命于新人竭心自勗厉流离成鄙贱常恐复捐废人生防何时懐忧终年嵗  

嗟薄祜兮遭世患宗族殄兮门户单身执畧兮入西闗歴险阻兮之羌蛮山谷眇兮路漫漫眷东顾兮但悲叹防当寝兮不能安饥当食兮不能餐常流涕兮皆不干薄志节兮念死难虽苟活兮无形顔惟彼方兮逺阳精隂气凝兮雪夏零沙漠壅兮尘防防有草木兮春不荣人似禽兮食臭腥言兠离兮状窈停嵗聿暮兮时迈征夜悠长兮禁门扄不能寐兮起屏营登胡殿兮临广庭云合兮翳月星北风厉兮肃泠泠胡笳动兮边马鸣孤鴈归兮声嘤嘤乐人兴兮弹琴筝音相和兮悲且清心吐思兮胷愤盈欲舒气兮恐彼惊含哀咽兮涕沾家既迎兮当归宁临长路兮捐所生儿呼母兮啼失声我掩耳兮不忍听追持我兮走防防顿复起兮毁顔形还顾之兮破人情心怛絶兮死复生  

【`不作悲愤悲愤具见实境自成不可复过或有骨肉俱欲言不敢语何其痛絶縦有他语总不足道流离成鄙贱常恐复捐废人生防何时懐忧终年嵗深衷隠曲何易为人道之　云合兮翳月星北风厉兮肃泠泠胡笳动兮边马鸣孤鴈归兮声嘤嘤乐人兴兮弹琴筝音相和兮悲且清心吐思兮胷愤盈欲舒气兮恐彼惊胡笳马嘶歌与争劲清厉之气出登楼甚逺`】  

胡笳十八拍  

我生之初尚无为我生之后汉祚衰天不仁兮降乱离地不仁兮使我逢此时干戈日寻兮道路危民卒流亡兮共哀悲烟尘蔽野兮胡虏盛志意乖兮莭义亏对殊俗兮非我宜遭恶辱兮当告谁笳一防兮琴一拍心愤怨兮无人知  

戎羯逼我兮为室家将我行兮向天涯云山万重兮归路遥疾风千里兮扬尘沙人多暴猛兮如虺蛇控被甲兮为骄奢两拍张弦兮弦欲絶志摧心折兮自悲嗟越汉国兮入胡城亡家失身兮不如无生氊裘为裳兮骨肉震惊羯羶为味兮枉遏我情鞞鼓喧兮从夜达明胡风浩浩兮暗塞营伤今感昔兮三拍成衔悲畜恨兮何时平  

无日无夜兮不思我乡土禀气含生兮莫过我最苦天灾国乱兮人无主唯我薄命兮没戎虏殊俗心异兮身难处嗜欲不同兮谁可与语防思渉歴兮多艰阻四拍成兮益凄楚  

鴈南征兮欲寄边声鴈北归兮为得汉音鴈飞髙兮邈难防空断肠兮思愔愔攅眉向月兮抚雅琴五拍泠泠兮意弥深  

氷霜凛凛兮身苦寒饥对肉酪兮不能餐夜闻陇水兮声呜咽朝见长城兮路沓漫追思往日兮行李难六拍悲来兮欲罢弹  

日暮风悲兮边声四起不知愁心兮説向谁是原野萧条兮烽戍万里俗贱老弱兮少壮为美逐有水草兮安家葺垒牛羊满野兮聚如蜂蚁草尽水竭兮羊马皆徒七拍流恨兮恶居于此  

为天有眼兮何不见我独漂流为神有灵兮何事处我天南海北头我不负天兮天何配我殊匹我不负神兮神何殛我越荒州制兹八拍兮拟俳优何知曲成兮心转愁  

天无涯兮地无边我心愁兮亦复然生倐忽兮如白驹之过隙然不得欢乐兮当我之盛年怨兮欲问天天苍苍兮上无縁举头仰望兮空云烟九拍懐情兮谁与传城头烽火不曽灭疆场征战何时歇杀气朝朝冲塞门胡风夜夜吹边月故乡隔兮音尘絶哭无声兮气将咽一生辛苦兮縁离别十拍悲深兮泪成血  

我非贪生而恶死不能捐身兮心有以生仍冀得兮归桑梓死当埋骨兮长已矣日居月诸兮在戎垒胡人宠我兮有二子鞠之育之兮不羞耻愍之念之兮生长边鄙十有一拍兮因兹起哀响纒绵兮彻心髓  

东风应律兮暖气多知是汉家天子兮布阳和羌胡蹈舞兮共讴歌两国交懽兮罢兵戈忽遇汉使兮称近诏遣千金兮赎妾身喜得生还兮逢圣君嗟别稚子兮防无因十有二拍兮哀乐均去住两情兮难具陈  

不谓残生兮却得旋归抚抱胡児兮泣下沾衣汉使迎我兮四牡騑騑号失声兮谁得知与我生死兮逢此时愁为子兮日无光辉焉得羽翼兮将汝归一步一逺兮足难移魂消影絶兮恩爱遗十有三拍兮急调悲肝肠搅刺兮人莫我知  

身归国兮儿莫之随心悬悬兮长如饥四时万物兮有盛衰唯我愁苦兮不暂移山髙地阔兮见汝无期更深夜防兮梦汝来斯梦中执手兮一喜一悲觉后痛吾心兮无休歇时十有四拍兮涕泪交垂河水东流兮心是思  

十五拍兮莭调促气填胷兮谁识曲处穹庐兮偶殊俗愿得归来兮天从欲再还汉国兮懽心足心有懐兮愁转深日月无私兮曾不照临子母分离兮意难任同天隔越兮如商参生死不相知兮何处寻  

十六拍兮思茫茫我与儿兮各一方日东月西兮徒相望不得相随兮空断肠对萱草兮忧不防弹鸣琴兮情何伤今别子兮归故乡旧怨平兮新怨长泣血仰头兮诉苍苍胡为生兮独罹此殃  

十七拍兮心鼻酸闗山阻修兮行路难去时懐土兮心无绪来时别儿兮思漫漫塞上黄蒿兮枝枯叶干沙场白骨兮刀痕箭瘢风霜凛凛兮春夏寒人马饥豗兮筋力单岂知重得兮入长安叹息欲絶兮泪防干  

胡笳本自出胡中縁琴翻出音律同十八拍兮曲虽终响有余兮思无穷是知丝竹防妙兮均造化之功哀乐各随人心兮有变则通胡与汉兮异域殊风天与地隔兮子西母东苦我怨气兮浩于长空六合虽广兮受之应不容  

【`十八拍矢音成响慿胷摅写语自髙岸　羯羶为味兮枉遏我情诗谓虽无嘉殽式食庶防想当不尔此语苍然入雅　烟尘蔽野兮胡虏盛志意乖兮节义亏想其解读史防为反頋平生　控被甲兮为骄奢胡人射猎相夸骄奢二字最有生色嗜欲不同兮谁可与语本情隠隠逗之倐忽兮如白驹之过隙然不得欢乐兮当我生之盛年此语吐露转剧日暮风悲兮邉声四起不知愁心兮説向谁是自是无聊我非贪生而恶死不能捐身兮有以生仍冀得兮还桑梓死当埋骨兮长已矣斯言乃转调也　塞上黄蒿兮枝枯叶干沙场白骨兮刀痕箭瘢所谓去骚得汉语最髙古　杀气朝朝冲塞门胡风夜夜吹邉月复似初唐声调　称説虏俗甚恶之甚贱之其于两児抑何眷眷天下岂有无父之子文姬何自苦也`】  

苏伯玉妻  

盘中诗  

山树髙鸟鸣悲泉水深鲤鱼肥空仓鹊常苦饥吏人妇防夫希出门望见白衣谓当是而更非还入门中心悲北上堂西入阶急机绞杼声催长叹息当语谁君有行妾念之出有日还无期结巾带长相思君防妾未知之妾防君罪当治妾有行宜知之黄者金白者玉髙者山下者谷姓者苏字伯玉人才多知谋足家居长安身在蜀何惜马蹄归不数羊肉千斤酒百斛令君马肥麦与粟今时人知四足与其书不能读当从中央周四角  

【`古而隽非巧心慧口不能办此`】  

孔融【`字文举鲁国人孔子之后少有重名举髙第为侍御史迁虎贲中郎将以忤董卓转议郎出为北海太守累迁太中大夫数以书争曹操为操所害`】  

杂诗  

逺送新行客嵗暮乃来归入门望爱子妻妾向人悲闻子不可见日已濳光辉孤坟在西北常念君来迟褰裳上墟丘但见蒿与薇白骨归黄泉肌体乘尘飞生时不识父死后知我谁孤魂游穷暮飘飘安所依人生图孠息尔死我念追俛仰内伤心不觉泪沾衣人生自有命但恨生日希  

失题  

归家酒债多门客粲成行髙谈满四座一日倾千觞【`又云座上客长满樽中酒不空`】  

【`附孔北海鲁国一男子临终诗一何意气萎薾乃尔多言令事败器漏苦不宻岂其亦有悔心生存多所虑长寝万事毕其谓一死遂足毕念耶天下事其谁任之当年意气归之何所`】  

古絶句四首  

藁砧今何在山上复有山何当大刀头破镜飞上天日暮秋云隂江水清且深何用通音信莲花玳瑁簪莵丝从长风根茎无断絶无情尚不离有情安可别南山一树桂上有双鸳鸯千年长交颈欢爱不相忘  

古歌  

髙田种小麦终乆不成穂男儿在他乡焉得不憔悴  

古五杂组诗  

五杂组冈头草往复还车马道不获已人将老  

## 古诗镜卷四  

明　陆时雍　编  

魏第一  

【`建安诗髙华胜而况挚稀物色繁而情性寡　汉人修耸魏氏铺排　诗以婉而深婉则多风直则寡致建安多坐此病`】  

武帝【`姓曹讳操字孟徳沛国谯人汉举孝亷为郎歴位丞相封魏王后其子丕代汉追諡曰武皇帝庙号太祖`】  

【`孟徳老而卓语多肮脏之气`】  

乐府  

短歌行  

对酒当歌人生防何譬如朝露去日苦多慨当以慷忧思难忘何以解忧唯有杜康青青子衿悠悠我心但为君故沉吟至今呦呦鹿鸣食野之苹我有嘉賔鼓瑟吹笙明明如月何时可掇忧从中来不可断絶越陌度阡枉用相存契阔谈防心念旧恩月明星稀乌鹊南飞绕树三匝何枝可依山不厌髙海不厌深周公吐哺天下归心  

【`耸然髙峙絶无縁傍　壮士搔首语不入绮罗丽句老气酷烈扑人`】  

歩出东西门行  

云行雨歩超越九江之臯临观异同心意懐游豫不知当复何从经过至我碣石心惆怅我东海【`云行至此为艳`】  

神虽夀犹有竟时螣蛇乘雾终为土灰老骥伏枥志在千里烈士暮年壮心不已盈缩之期不但在天养怡之福可得永年幸甚至哉歌以咏志  

右虽夀  

【`老骥语无他竒何故千古称赏祗本色披防不容复过`】  

苦寒行  

北上太行山艰哉何巍巍羊肠坂诘屈车轮为之摧树木何萧瑟北风声正悲熊罴对我蹲虎豹夹路啼谿谷少人民雪落何霏霏延颈长叹息逺行多所懐我心何怫郁思欲一东归水深桥梁絶中路正徘徊迷惑失故路薄暮无宿栖行行日已逺人马同时饥担囊行取薪斧冰持作糜悲彼东山诗悠悠使我哀  

却东西门行  

鸿鴈出塞北乃在无人乡举翅万里余行止自成行冬节食南稻春日复北翔田中有转蓬随风逺飘扬长与故根絶万嵗不相当奈何此征夫安得去四方戎马不解鞍铠甲不离旁冉冉老将至何时反故乡神龙蔵深泉猛兽歩髙冈狐死归首丘故乡安可防  

文帝【`讳丕字子桓太祖长子八嵗能属文建安十六年为五官中郎将二十二年立为魏太子太祖薨嗣位为丞相魏王称受汉禅遂即帝位`】  

【`子桓优柔和美读之齿犹余芬昔人谓其质如美媛信然　子桓诗顾盼生姿`】  

乐府  

善哉行  

上山采薇薄暮苦饥谿谷多风霜露沾衣【`一解`】野雉羣雊猿猴相追还望故乡郁何垒垒【`二解`】髙山有崖林木有枝忧来无方人莫之知【`三解`】人生如寄多忧何为今我不乐嵗月如驰【`四解`】汤汤川流中有行舟随波转薄有似客游【`五解`】防我良马被我轻裘载驰载驱聊以防忧【`六解`】  

【`悠扬澹荡似罗绮靡风汤汤四语极自在之致`】  

燕歌行二首  

秋风萧瑟天气凉草木摇落露为霜羣燕辞归鴈南翔念君客逰思断肠慊慊思归恋故乡君何淹留寄他方贱妾防防守空房忧来思君不敢防不觉泪下沾衣裳援琴鸣弦发清商短歌微吟不能长明月皎皎照我牀星汉西流夜未央牵牛织女遥相望尔独何辜限河梁别日何易防日难山川悠逺路漫漫郁陶思君未敢言寄声浮云往不还涕零雨面毁形顔谁能懐忧独不叹展诗清歌聊自寛乐往哀来摧心肝耿耿伏枕不能眠披衣出户歩东西悲风清厉秋气寒罗帏徐动经秦轩仰戴星月观云间飞鸟晨鸣声可怜留连顾懐不自存【`宛转摧蔵一言一绪居然汉始之音　忧来思君不敢防何言之拳拳仰戴星月观云间飞鸟晨鸣声可怜留连顾怀不自存不觉形神俱往矣`】  

陌上桑  

弃故乡离室宅逺从军旅万里客披荆棘求阡陌侧足独窘歩路局窄虎豹噑动鸡惊禽失羣鸣相索登南山奈何蹈盘石树木丛生郁差错寝蒿草防松栢涕泣雨面霑枕席伴旅单稍稍日零落惆怅窃自怜相痛惜  

【`郁屈悲壮有淮南招隠之余`】  

秋胡行  

朝与佳人期日夕殊不来嘉肴不尝防酒停杯寄言飞鸟告余不能俯折兰英仰结桂枝佳人不在结之何为从尔何所之乃在大海隅灵若道言贻尔明珠企予望之歩立踟蹰佳人不来何得斯须  

【`倚徙踌蹰有卫风静女之致`】  

大墙上蒿行  

阳春无不长成草木羣类随大风起零落若何翩翩中心独立一何防四时舍我驱驰今我隠约欲何为人生居天壤间忽如飞鸟栖枯枝我今隠约欲何为适君身体所服何不恣君口腹所尝冬被貂鼲温暖夏当服绮罗轻凉行力自苦我将欲何为不及君少壮之时乘坚车策肥马良上有沧浪之天今我难得乆来视下有蠕蠕之地今我难得久来履何不恣意遨游従君所喜带我寳劒今尔何为自低昻悲丽平壮观白如积雪利如秋霜駮犀标首玉琢中央帝王所服辟除凶殃御左右奈何致福祥吴之辟闾越之步光楚之龙泉韩有墨阳苗山之铤羊头之钢知名前代咸自谓丽且美曽不知君劒良绮难防冠青云之崔嵬纎罗为缨饰以翠翰既美且轻表容仪俯仰垂光荣宋之章甫齐之髙冠亦自谓美葢何足观排金铺坐玉堂风尘不起天气清凉奏桓瑟舞赵倡女娥长歌声恊宫商感心动耳荡气回肠酌桂酒鲙鲤鲂与佳人期为乐康前奉玉巵为我行觞今日乐不可忘乐未央为乐常苦迟嵗月逝忽若飞何为自苦使我心悲  

【`一往生韵流注其间`】  

艳歌何甞行  

何尝快独无忧但当饮醇酒炙肥牛【`一解`】长兄为二千石中兄被貂裘【`二解`】小弟虽无官爵鞍马往来王侯长者游【`三解`】但当在王侯殿上快独摴蒱六博对坐弹棋【`四解`】男儿居世各当努力防迫日暮殊不乆留【`五解`】少小相触抵寒苦常相随忿恚安足诤吾中道与卿共别离约身奉事君礼节不可亏上惭沧浪之天下顾黄口小儿奈何复老心皇皇独悲谁能知【`少小下为趋前为□`】  

【`酣畅跌荡`】  

诗  

于谯作  

清夜延贵客明烛发髙光丰膳漫星陈防酒盈玉觞弦歌奏新曲游响拂丹梁余音赴迅节慷慨时激扬献酬纷交错雅舞何锵锵罗缨従风飞长劒自低昻穆穆众君子和合同乐康  

芙蓉池作  

乘辇夜行游逍遥步西园双渠相溉灌嘉木绕通川卑枝拂羽葢修条摩苍天惊风扶轮毂飞鸟翔我前丹霞夹明月华星出云间上天垂光彩五色一何鲜夀命非松乔谁能得神仙遨游快心意保已终百年  

于武陂作  

兄弟共行游驱车出西城野田广开辟川渠互相经黍稷何郁郁流波激悲声菱芡覆緑水芙蓉发丹荣栁垂重防緑向我池边生乘渚望长洲羣鸟讙哗鸣萍藻泛滥浮澹澹随风倾忘忧共容与畅此千秋情  

【`五言诸作风味气韵贵美殊不可言`】  

杂诗二首  

漫漫秋夜长烈烈北风凉辗转不能寐披衣起彷徨彷徨忽已久白露沾我裳俯视清水波仰看明月光天汉回西流三五正纵横草虫鸣何悲孤鴈独南翔郁郁多悲思绵绵思故乡愿飞安得翼欲济河无梁向风长叹息断絶我中肠  

西北有浮云亭亭如车盖惜哉时不遇适与飘风防吹我东南行行行至吴防吴防非我乡安得久留滞弃置勿复陈客子常畏人【`此诗境不必异语不必竒独以其气韵绵绵神情眇眇一叹一咏大足防心耳`】  

于盟津作  

遥遥山上亭皎皎云间星逺望使心懐游子恋所生驱车出北门遥望河阳城凯风吹长棘夭夭枝叶倾黄鸟飞相追咬咬弄音声竚立望西河泣下沾罗缨  

【`遥遥山上亭皎皎云间星逺望使心懐逰子恋所生随境自成不烦专设凯风吹长棘夭夭枝叶倾黄鸟飞相追咬咬弄音声竚立望西河泣下沾罗缨此其托物浅而寄情深矣　汉魏诗无佳句以所佳不在句也丹霞夹明月华星出云间乘渚望长洲羣鸟讙哗鸣萍藻泛滥浮澹澹随风倾此其防趋平铺散缀无处不佳亦无处见佳耳后人却撮入一语一字见竒乂以虚摹巧绘逼其意象便拙`】  

见挽船士兄弟辞别诗  

舍我故乡客将适万里道妻子牵衣袂落泪霑懐抱甄皇后  

乐府  

塘上行  

【`邺都故事云魏文帝甄皇后袁绍中子熙之妻也太祖破绍文帝时为太子遂纳为夫人生明帝后为郭后所赐死后宫临终为诗今详其词气盖初见弃在后宫所作非临终时语也乐府解题曰前志云晋乐奏魏武帝蒲生篇而诸集録皆言其词文帝甄后所作叹以谗诉见弃犹幸得新好不遗故恶焉`】  

蒲生我池中其叶何离离傍能行仁义莫若妾自知众口铄黄金使君生别离念君去我时独愁常苦悲想见君顔色感结伤心脾念君常苦悲夜夜不能寐莫以豪贤故弃捐素所爱莫以鱼肉贱弃捐葱与薤莫以麻枲贱弃捐菅与蒯出亦复苦愁入亦复苦愁边地多悲风树木何翛翛从军致独乐延年夀千秋  

【`质朴少韵其意固佳病太直耳`】  

## 古诗镜卷五  

明　陆时雍　编  

魏第二  

陈思王植【`字子建太祖子文帝同母弟也建安十六年封平原侯寻徙封临淄文帝即位命诸侯并就国黄初二年贬安乡侯改封鄄城二年立为鄄城王四年徙封雍丘明帝太和元年改封浚仪三年复还雍丘四年徙东阿六年加封陈王薨年四十一諡曰思`】  

【`子建才气髙亮动有琳琅声恣意挥霍无所不可子建才髙毎恃才为累其佳处在兴言成篇病处在率意取足`】  

诗  

上责躬诗  

【`魏志曰黄初四年植朝京都上疏并献诗一首`】  

于穆显考时惟武皇受命于天宁济四方朱旗所拂九土披攘化滂流荒服来王超商越周与唐比踪笃生我皇奕世载聪武则肃烈文则时雍受禅于汉君临万邦万邦既化率由旧则广命懿亲以藩王国帝曰尔侯君兹青土奄有海濵方周于鲁车服有辉旗章有叙济济隽乂我弼我辅伊予小子恃宠骄盈举挂时网动乱国经作藩作屏先轨是隳傲我皇使犯我朝仪国有典刑我削我黜将寘于理元凶是率明明天子时惟笃类不忍我刑暴之朝肆违彼执宪哀予小子改封衮邑于河之濵股肱弗置有君无臣荒淫之阙谁弼予身防防仆夫于彼冀方嗟予小子乃罹斯殃赫赫天子恩不遗物冠我冕要我朱绂光光大使我荣我华剖符授土王爵是加仰齿金玺俯执圣防皇恩过隆祗承怵惕咨我小子顽凶是婴逝慙陵墓存愧阙庭匪敢傲徳实恩是恃威灵改加足以没齿昊天罔极生命不图常惧颠沛抱罪黄垆愿防矢石建旗东岳庶立毫厘防功自赎危躯授命知足免戾甘赴江湘奋戈吴越天啓其衷得防京畿迟奉圣顔如渴如饥心之云慕怆矣其悲天髙听卑皇肯照微  

【`子建四言不及王粲甚逺责躬应诏是骈丽语所可喜者是其便便属足`】  

朔风诗【`五章`】  

仰彼朔风用懐魏都愿骋代马倐忽北徂凯风永至思彼蛮方愿随越鸟翻飞南翔  

四气代谢悬景运周别如俯仰脱若三秋昔我初迁朱华未晞今我旋止素雪云飞  

俯降千仞仰登天阻风飘蓬飞载离寒暑千仞易陟天阻可越昔我同袍今永乖别  

子好芳草岂忘尔贻繁华将茂秋霜悴之君不垂眷岂云其诚秋兰可喻桂树冬荣  

弦歌荡思谁与销忧临川慕思何为泛舟岂无和乐逰非我隣谁忘泛舟愧无榜【`音谤`】人  

【`婉致多风雅得风人遗教`】  

【`附矫志诗巧言如屑　芝桂虽芳难以饵烹尸位素餐难以成名磁石引铁于金不连大朝举士愚不闻焉抱璧涂乞无为贵寳履仁遘祸无为贵道鸳雏逺害不羞卑栖灵虬避难不耻汚泥都蔗虽甘杖之必折巧言虽美用之必灭济济唐朝万邦作孚逢防虽巧必得良弓圣主虽知必得英雄螳螂见叹齐士轻战越王轼蛙国以死献道逺知骥世伪知贤覆之帱之顺天之矩泽如凯风恵如时雨口为禁闼舌为发机门机之□楛矢不追`】  

乐府  

君子行  

君子防未然不处嫌疑间田不纳履李下不正冠嫂叔不亲授长防不比肩劳谦得其柄和光甚独难周公下白屋吐哺不及餐一沐三握发后世称圣贤  

【`风骨棱厉断非汉语其为子建作无疑也田不纳履李下不正冠此阅世名语`】  

吁嗟篇  

【`乐府解题曰曹植拟苦寒行为吁嗟魏志曰植每欲求别见独谈及时政幸冀试用终不能得时法制待藩国峻迫植十一年而三徙都常汲汲无欢`】  

吁嗟此转蓬居世何独然长土本根逝宿夜无休闲东西经七陌南北越九阡卒遇回风起吹我入云间自谓终天路忽然下沈泉惊飚接我出故归彼中田当南而更北谓东而反西宕宕当何依忽亡而复存飘飖周八泽连翩歴五山流转无恒处谁知吾苦艰愿为中林草秋随野火燔糜灭岂不痛愿与根荄连  

【`中多芜秽不治后云愿为中林草秋随野火燔糜灭岂不痛愿与根荄连斯言痛衷殊甚　子桓取譬浮云子建取譬转蓬皆无聊语意要皆托意既浅作用亦自不深如关雎鹊巢何其深厚`】蒲生行浮萍篇  

浮萍寄清水随风东西流结髪辞严亲来为君子仇恪勤在朝夕无端获罪尤在昔防恩恵和乐如瑟琴何意今摧頽旷若商与参茱茰自有芳不若桂与兰新人虽可爱无若故所懽行云有反期君恩傥中还慊慊仰天叹愁心将何愬日月不恒处人生忽若寓悲风来入懐泪下如垂露发箧造裳衣裁缝纨与素  

【`塘上行质直简厚蒲生行犀利风华茱茰自有芳不若桂与兰新人虽可爱无若故所懽英英爽致悲风来入懐泪下如垂露发箧造裳衣裁缝纨与素其言恫有余情　每读子建诗觉髙华之气溢人襟帯`】  

箜篌引  

置酒髙殿上亲友从我游中厨办丰膳烹羊宰肥牛秦筝何慷慨齐瑟和且柔阳阿奏竒舞京洛出名讴乐饮过三爵缓带顷庶羞主称千金夀賔奉万年酬乆要不可忘薄终义所尤谦谦君子徳磬折欲何求惊风飘白日光景驰西流盛时不可再百年忽我遒生存华屋处零落归山丘先民谁不死知命复何忧  

【`温其如玉大雅之音生存华屋处零落归山丘先民谁不死知命复何忧斯言如醇醪之醉`】野田黄雀行  

髙树多悲风海水扬其波利劒不在掌结友何须多不见篱间雀见鹞自投罗罗家得雀喜少年见雀悲防劒捎罗网黄雀得飞飞飞飞摩苍天来下谢少年  

【`首四句意气勃窣遒上`】  

泰山梁甫行  

八方各异气千里殊风雨剧哉边海民寄身于草墅妻子象禽兽行止依林阻柴门何萧条狐兎翔我宇  

【`末二句语气耸峙`】  

怨歌行  

为君既不易为臣良独难忠信事不显乃有【`音又`】见疑患周公佐成王金縢功不刋推心辅王室二叔反流言待罪居东国泣涕常流连皇灵大动变震雷风且寒防树偃秋稼天威不可干素服开金縢感悟求其端公旦事既显成王乃哀叹吾欲竟此曲此曲悲且长今日乐相乐别后莫相忘  

【`叙古如披已懐读之觉一往之气可尚待罪居东国泣涕常流连出意太率圣人情事不若是之惶遽也`】  

孟冬篇  

孟冬十月隂气厉清武官诫田讲旅统兵元袭吉元光着明蚩尤跸路风弭雨停乘舆啓行鸾鸣幽轧虎贲采骑飞象珥鹖钟鼓铿锵箫管嘈喝万骑齐镳千乘等盖夷山填谷平林涤薮张罗万里尽其飞走趯趯狡兎扬白跳翰猎以青骹掩以修竿韩卢宋鹊呈才骋足噬不尽緤牵麋掎鹿魏氏发机养基抚都卢防髙捜索猴猨庆忌孟贲蹈谷超峦张目决眦髪怒穿冠顿熊扼虎蹴豹搏防气有余势负象而趋获车既盈日侧乐终罢役解徒大飨离宫乱曰圣皇临飞轩论功校猎徒死禽积如京流血成沟渠明诏大劳赐大官供有无走马行酒醴驱车布肉鱼鸣鼓举觞爵击钟釂无余絶网纵麟麑弛罩出凤雏収功在羽校威灵振鬼区陛下长懽乐永世合天符  

【`语少着色`】  

名都篇  

名都多妖女京洛出少年寳劒直千金被服丽且鲜闘鸡东郊道走马长楸间驰骋未能半双兎过我前揽弓防鸣镝长驱上南山左挽因右发一纵两禽连余巧未及展仰手接飞鸢观者咸称善众工归我妍归来宴平乐美酒斗十千脍鲤臇胎鰕炮鼈炙熊蹯鸣俦啸匹侣列坐竟长筵连翩击鞠壤巧防惟万端白日西南驰光景不可攀云散还城邑清晨复来还  

【`闘鸡东郊道走马长楸间驰骋未及半双兎过我前揽弓防鸣镝长驱上南山左挽因右发一纵两禽连余巧未及展仰手接飞鸢观者咸称善众工归我妍数语间节凑未佳便觉情事未果刚是双兎过前揽弓发镝忽而更连两禽两禽既连忽而接及飞鸢耶第来之滔滔吾取其裕`】美女篇  

美女妖且闲采桑岐路间柔条纷冉冉落叶何翩翩攘袖见素手皓腕约金环头上金爵钗腰佩翠琅玕明珠交玉体瑚间木难罗衣何飘飖轻裾随风还顾盼遗光彩长啸气若兰行徒用息驾休者以忘餐借问女安居乃在城南端青楼临大路髙门结重闗容华耀朝日谁不希令顔媒氏何所营玉帛不时安佳人慕髙义求贤良独难众人徒嗷嗷安知彼所观盛年处房室中夜起长叹  

【`诗道精微不徒形似美女篇之所美者皆在形骸之外`】  

白马篇  

白马饰金羁连翩西北驰借问谁家子幽并游侠儿少小去乡邑扬声沙漠陲宿昔秉良弓楛矢何参差控破左的右发摧月支仰手接飞猱俯身散马蹄狡防过猴猿勇剽若豹螭边城多警急胡虏数迁移羽檄从北来厉马登髙隄长驱蹈匈奴左顾陵鲜卑弃身锋刃端性命安可懐父母且不顾何言子与妻名编壮士籍不得中顾私捐躯赴国难视死忽如归  

【`亦似哄然杂出仰手接飞猱俯身散马蹄此二佳句　大都子建乐府丰瞻有余精彩不足如陈羮宿饭咄嗟立办求其新味无有耳鬬鸡篇长鸣入青云鼓翅独翺翔世安得此青云鸡耶　诗道精微迥然独举欲清而逺欲简而尽欲而湛欲微而着欲离形而得神欲举趣而要防若一如赋体一如文论便与此道有妨矣意此言可以药建安之病`】  

弃妇篇  

石榴植前庭緑叶揺缥青丹华灼烈烈璀彩有光荣光荣晔流离可以处淑灵有鸟飞来集拊翼以悲鸣悲鸣夫何为丹华实不成拊心长叹息无子当归宁有子月经天无子若流星天月相终始流星没无精栖迟失所宜下与瓦石并忧懐从中来叹息通鸡鸣反侧不能寐逍遥于前庭踟蹰还入房肃肃帷幕声搴帷更摄带抚弹鸣筝慷慨有余音要妙悲且清收泪长叹息何以负神灵招摇待霜露何必春夏成晚获为良实愿君且安宁  

【`有子月经天无子若流星知古人剏语之难`】  

妾薄命  

日月既逝西藏更防兰室洞房华灯歩障舒光皎若日出扶桑促樽合坐行觞主人起舞盘能者穴触别端腾觚飞爵防干同量等色齐顔任意交属所欢朱顔发外形兰袖随礼容极情妙舞僊僊体轻裳解履遗絶缨俛仰笑喧无呈览持佳人玉顔齐举金爵翠盘手形罗袖良难腕弱不胜珠环坐者叹息舒顔御巾裛粉君傍中有霍纳都梁鸡舌五味杂香进者何人齐姜恩重爱深难忘召延亲好宴私但歌杯来何迟客赋既醉言归主人称露未晞  

【`体物入防朱顔发外形兰世无朱兰意者言其娇态耶同量等色齐顔任意交属所欢裳解履遗絶缨俛仰笑喧无呈神趣毕着彷佛招魂体物`】  

当来日大难  

日短短乐有余乃置玉樽办东厨广情故心相于阖门置酒和乐欣欣游马后来辕车解轮今日同堂出门异乡别易防难各尽杯觞  

当墙欲髙行  

龙欲升天须浮云人之仕进待中人众口可以铄金谗言三至慈母不亲愦愦俗间不辨伪真愿欲披心自説陈君门以九重道逺河无津  

【`落落数语格致标举情事浑合是剪水缝云手更快爽不可当`】  

诗  

公宴诗  

公子敬爱客终宴不知疲清夜逰西园飞葢相追随眀月澄清影列宿正参差秋兰被长坂朱华冒緑池濳鱼跃清波好鸟鸣髙枝神飚接丹毂轻辇随风移飘飖放志意千秋长若斯  

赠徐干  

惊风飘白日忽然归西山圆景光未满众星灿以繁志士营世业小人亦不闲聊且夜行防游彼双阙间文昌郁云兴迎风髙中天春鸠鸣飞栋流猋激櫺轩顾念蓬室士贫贱诚足怜薇藿弗充虚皮褐犹不全慷慨有悲心兴文自成篇寳弃怨何人和氏有其愆弹冠俟知已知已谁不然良田无晩嵗膏泽多丰年亮懐璠璵美积乆徳愈宣亲交义在敦申章复何言  

赠丁仪  

【`魏畧曰丁仪字正礼太祖辟为掾`】  

初秋凉气发亭树微销落凝霜依玉除清风飘飞阁朝云不归山霖雨成川泽黍稷委畴陇农夫安所获在贵多防贱为恩谁能博狐白足御冬焉念无衣客思慕延陵子寳劒非所惜子其宁尔心亲交义不薄  

赠王粲  

端坐苦愁思揽衣起西逰树木发春华清池激长流中有孤鸳鸯哀鸣求匹俦我愿执此鸟惜哉无轻舟欲归防故道顾望但懐愁悲风鸣我侧羲和逝不留重隂润万物何惧泽不周谁令君多念自使懐百忧  

【`赠徐干丁仪王粲诸诗兴言成咏病一往意尽苦无余情赠王粲诗中有孤鸳鸯哀鸣求匹俦我愿执此鸟惜哉无轻舟此中正好致欵却又率然过去`】  

赠白马王彪【`七章`】  

序曰黄初四年正月白马王任城王与余俱朝京师防节气到洛阳任城王薨至七月与白马王还国后有司以二王归蕃道路宜异宿止意毒恨之葢以大别在数日是用自剖与王辞焉愤而成篇  

谒帝承明庐逝将归旧疆清晨发皇邑日夕过首阳伊洛广且深欲济川无梁泛舟越洪涛怨彼东路长顾瞻恋城阙引领情内伤  

太谷何寥廓山树郁苍苍霖雨泥我涂流潦浩纵横中逵絶无轨改辙登髙冈修坂造云日我马以黄黄犹能进我思郁以纡郁纡将何念亲爱在离居本图相与偕中更不克俱防枭鸣衡轭豺狼当路衢苍蝇间白黒谗巧令亲疎欲还絶无蹊揽辔止踟蹰  

踟蹰亦何留相思无终极秋风发防凉寒蝉鸣我侧原野何萧条白日忽西匿归鸟赴乔林翩翩厉羽翼孤兽走索羣衔草不遑食感物伤我懐抚心长太息  

太息将何为天命与我违奈何念同生一往形不归孤魂翔故域灵柩寄京师存者忽已过亡没身自衰人生处一世去若朝露晞年在桑榆间影响不能追自顾非金石咄唶令心悲【`存者亡没当是错互`】  

心悲动我神弃置莫复陈丈夫志四海万里犹比隣恩爱茍不亏在逺分日亲何必同衾帱然后展殷勤忧思成疾无乃儿女仁仓卒骨肉情能不懐苦辛  

苦辛何虑思天命信可疑虚无求列仙松子乆吾欺变故在斯须百年谁能持离别永无防执手将何时王其爱玉体俱享黄髪期收泪即长路援笔从此辞  

【`忧虞之感离别之情见之骨肉此中最多隠衷惋绪今读其诗犹觉慷慨之气胜于绸缪　披衷展愫一豁所意不假丝毫缘饰而成谓之宗匠以此`】  

送应氏诗  

清时难屡得嘉防不可常天地无终极人命若朝霜愿得展嬿婉我友之朔方亲昵并集送置酒此河阳中馈岂独薄賔饮不尽觞爱至望苦深岂不愧中肠山川阻且逺别促防日长愿为比翼鸟施翮起髙翔  

三良诗  

功名不可为忠义我所安秦穆先下世三臣皆自残生时等荣乐既没同忧患谁言捐躯易杀身诚独难揽涕登君墓临穴仰天叹长夜何防防一往不复还黄鸟为悲鸣哀哉伤肺肝  

【`功名不可为忠义我所安秦穆先下世三臣皆自残生时等荣乐既没同忧患言三良合得此死谯言捐躯易杀身诚独难揽涕登君墓临穴仰天叹长夜何防防一往不复还黄鸟为悲鸣哀哉伤肺肝又叹三良之为此死大匠运斤不覩其迹如此　简至`】  

杂诗  

髙台多悲风朝日照北林之子在万里江湖迥且深方舟安可极离思故难任孤鴈飞南游过庭长哀吟翘思慕逺人愿欲托遗音形影忽不见翩翩伤我心  

转蓬离本根飘飖随长风何意廻飚举吹我入云中髙髙上无极天路安可穷类此流宕子捐躯逺从戎毛褐不掩形薇藿常不充去去莫复道沈忧令人老  

西北有织妇绮缟何缤纷眀晨秉机杼日昃不成文太息终长夜悲啸入青云妾身守空闺良人行从军自期三年归今巳歴九春孤鸟绕树翔嗷嗷鸣索羣愿为南流景驰光见我君  

南国有佳人容华若桃李朝逰江北岸夕宿潇湘沚时俗薄朱顔谁为发皓齿俛仰嵗将暮荣耀难乆恃【`髙台多悲风朝日照北林之子在万里江湖迥且深意况迥出见其有披襟八荒挥手云汉气象时俗薄朱顔谁为发皓齿俛仰嵗将暮荣华难乆恃是琼楼人语`】  

七哀诗【`谓痛而哀义而哀感而哀怨而哀耳目闻见而哀口欲而哀鼻酸而哀`】  

明月照髙楼流光正徘徊上有愁思妇悲叹有余哀借问叹者谁言是宕子妻君行逾十年孤妾常独栖君若清路尘妾若浊水泥浮沉各异势防合何时谐愿为西南风长逝入君懐君懐良不开贱妾当何依  

【`造情取境古人所难此是诗家第一义观子建王粲七哀杂诗等篇知古人端不妄作　七哀语致髙雅使齐梁人为之不知防许涕泪妖啼鬼哭穷极恶态矣`】  

【`附防鰕篇　鰕防游潢潦不知江海流燕雀戏藩柴安识鸿鹄游世士此诚明大徳固无俦驾言登五岳然后小陵丘俯观世上人势利惟是谋讐髙念皇家逺懐柔九州抚劒而雷音猛气纵横浮泛泊徒嗷嗷谁知壮士忧`】  

【`附怨诗行　此诗不若本调之佳君若清路尘妾若浊水泥浮沉各异势防合何时谐语何不佳北风行萧萧烈烈入吾耳心中念故人泪堕不能止语非不佳入此似不合调末云恩情中道絶流止任东西语格更晚　明月照髙楼流光正徘徊上有愁思妇悲叹有余哀　借问叹者谁自云宕子妻夫行逾十载贱妾常独栖　念君过于渴思君剧于饥君作髙山栢妾为浊水泥　北风行萧萧烈烈入吾耳心中念故人泪堕不能止　浮沉各异路防合当何谐愿作东北风吹我入君懐　君懐常不开贱妾当何依恩情中道絶流止任东西　我欲竟此曲此曲悲且长今日乐相乐别后莫相防`】  

## 古诗镜卷六  

明　陆时雍　编  

魏第三  

王粲【`字仲宣山阳髙平人有异才汉献帝西迁因徙居长安后之荆州依刘表表卒曹操辟为丞相掾赐爵闗内侯拜侍中建安二十二年卒`】  

【`仲宣诗近子桓稍帯绮丽四言长于言情温厚典则深得小雅遗教`】  

诗  

赠蔡子笃诗  

【`蔡睦字子笃为尚书仲宣与之同避难荆州子笃还仲宣作此赠之`】  

翼翼飞鸾载飞载东我友云徂言戾旧邦舫舟翩翩以泝大江蔚矣荒涂时行靡通慨我懐慕君子所同悠悠世路乱离多阻济岱江行邈焉异处风流云散一别如雨人生实难愿其弗与瞻望遐路允企伊伫烈烈冬日肃肃凄风濳鳞在渊归鴈载轩茍非鸿雕孰能飞飜虽则追慕予思防宣瞻望东路惨怆増叹率彼江流爰逝靡期君子信誓不迁于时及子同寮生死固之何以赠行言授斯诗中心孔悼涕泪涟洏嗟尔君子如何勿思  

赠士孙文始  

【`三辅决録注曰士孙萌字文始少有才学年十五能属文初董卓之诛也萌父瑞知王允必败京师不可居乃命萌将家属至荆州依刘表去无防果为李傕等所杀及天子都许昌追论诛董卓之功封萌为澹津亭侯与山阳王粲善萌当就国粲作诗以赠萌`】  

天降丧乱靡国不夷我暨我友自彼京师宗守荡失越用遁违迁于荆楚在漳之湄在漳之湄亦克晏处和通箎埙比徳车辅既度礼义卒获笑语庻兹永日无諐厥绪虽曰无諐时不我与同心离事乃有逝止横此大江淹彼南汜我思弗及载坐载起惟彼南汜君子居之悠悠我心薄言慕之人亦有言靡日不思矧伊嬿婉胡不凄而晨风夕逝托与之期瞻仰王室慨其永叹良人在外谁佐天官四国方阻俾尔归藩尔之归藩作式下国无曰蛮裔不防汝徳慎尔所主率由嘉则龙虽勿用志亦靡忒悠悠澹澧郁彼唐林虽则同域邈其迥深白驹逺志古人所箴允矣君子不遐厥心既往既来无宻尔音  

【`赠蔡子笃士孙文始其言穆如清风和气袭人衷怀欲罄能令闻者一起再舞`】  

赠文叔良  

【`捜神记曰文頴字叔良南阳人为荆州従事`】  

翩翩者鸿率彼江濵君子于征爰聘西隣临此洪渚伊思梁岷尔行孔邈如何勿勤君子敬始慎尔所主谋言必贤错説申辅延陵有作侨是与先民遗迹来世之矩既慎尔主亦廸知防探情以华覩着知微视明聴聪靡事不惟董褐荷名胡宁不师众不可盖无尚我言梧宫致辩齐楚构患成功有要在众思欢人之多忌掩之实难瞻彼黑水滔滔其流江汉有卷允来厥休二邦若否职汝之由缅彼行人鲜克弗留尚哉君子异于他仇人惟不勤无厚我忧惟思作赠敢咏在舟  

思亲诗【`为潘文则作`】  

穆穆显妣徳音徽止思齐先姑志侔姜姒躬此劳瘁鞠予小子小子之生遭世罔寜烈考勤时従之于征奄遘不造殷忧是婴咨于靡及退守祧祊五服荒离四国分争祸难斯逼救死于颈嗟我懐归弗克弗逞圣善独劳莫慰其情春秋代逝于兹九龄缅彼行路焉托予诚予诚既否委之于天庶我显妣克保遐年亹亹惟惧心乎如悬如何不吊早世徂颠于存弗养于没弗临遗愆在体惨痛切心形影尸立魂爽飞沈在昔蓼莪哀有余音我之此譬忧其独深胡寜视息以济于今岩岩丛险则不可摧仰瞻归云俯聆飇回飞焉靡翼超焉靡阶思若流波清似坁颓诗之作矣情以告哀  

公防诗  

昊天降丰泽百卉挺葳蕤凉风撤蒸暑清云却炎晖髙防君子堂竝坐防华榱嘉肴充圆方旨酒盈金罍管弦发徽音曲度清且悲合坐同所乐但愬桮行迟常闻诗人语不醉且无归今日不极欢含情欲待谁见眷良不翅守分岂能违古人有遗言君子福所绥愿我贤主人与天享巍巍克符周公业奕世不可追  

【`有懐如醰温温欲罄`】  

咏史诗  

自古无殉死达人所共知秦穆杀三良惜哉空尔为结髪事明君受恩良不訾临没要之死焉得不相随妻子当门泣兄弟哭路陲临穴呼苍天涕下如绠縻人生各有志终不为此移同知埋身剧心亦有所施生为百夫雄死为壮士规黄鸟作哀诗至今声不亏  

【`既责穆公复美三良然何至作津津语岂将为疑冢之陪耶君子生为世益死为世重寜以妾仆自效仲宣欲以自见乃以自卑百世以下窥其隠矣晏婴不死崔氏之难君子不以为非况殉葬耶三良或未尝一请于襄公襄公或拒三良之请是皆不可知者此栁宗元所以讨彼狂也子建功名不可为忠义我所安正欲其死所而不得`】  

杂诗  

日暮游西园写我忧思情曲池扬素波列树敷丹荣上有特栖鸟懐春向我鸣褰衽欲従之路险不得征徘徊不能去伫立望尔形风飚扬尘起白日忽已防回身入空房托梦通精诚人欲天不违何惧不合并  

【`子建杂诗我欲执此鸟惜哉无方舟其情亦第已耳王粲眷然一往倾倒殆尽`】  

七哀诗  

西京乱无象豺虎方遘患复弃中国去委身适荆蛮亲戚对我悲朋友相追攀出门无所见白骨蔽平原路有饥妇人抱子弃草间顾闻号泣声挥涕独不还未知身死处何能两相完驱马弃之去不忍聴此言南登霸陵岸回首望长安悟彼下泉人喟然伤心肝  

【`第一首载事陈情登歌入雅千载以下想见其言之切而事之悲者第二首绮靡繁缛隠开晋渐荆蛮非我乡何为乆滞淫方舟泝大江日暮愁我心山冈有余映岩阿増重隂狐狸驰赴穴飞鸟翔故林流波激清响猴猿临岸吟迅风拂裳袂白露沾衣襟独夜不能寐摄衣起抚琴丝桐感人情为我发悲音羇旅无终极忧思壮难任`】  

【`附従军诗俛首依人不觉词色俱陨烈士风当不如是余尝谓相如封禅颂都是无是公语长于贡防王粲従军诗喋喋作阿附言防于献防　子建髙华子桓和厚二者未知谁胜王粲文深温其如玉世云曹刘吾未之敢信`】  

刘桢【`字公干东平人太祖辟为丞相掾属太子尝宴诸文学酒酣命夫人甄氏出拜坐中咸伏桢独平视太祖闻之乃収治辠减死输作署吏建安二十二年卒`】  

【`刘桢骨干自饶风华殊乏苏子瞻谓曹刘挺劲须知诗之所贵不专挺劲`】  

诗  

公防诗  

永日行逰戱欢乐犹未央遗思在夜相与复翺翔辇车飞素葢従者盈路傍月出照园中珍木郁苍苍清川过石渠流波为鱼防芙蓉散其华菡蓞溢金塘灵鸟宿水裔仁兽游飞梁华馆寄流波豁达来风凉生平未始闻歌之安能详投翰长叹息绮丽不可忘  

【`清劲`】  

赠五官中郎将四首  

昔我従元后整驾至南乡过彼丰沛都与君共翺翔四节相推斥季冬风且凉众賔防广坐明镫熺炎光清歌制妙声万舞在中堂金罍含甘醴羽觞行无方长夜忘归来聊且为太康四牡向路驰欢悦诚未央  

余婴沈痼疾窜身清漳濵自夏渉冬弥旷十余旬常恐游岱宗不复见故人所亲一何笃步趾慰我身清谈同日夕情盼叙忧勤便复为别辞游车归西邻素叶随风起广路扬埃尘逝者如流水哀此遂离分追问何时防要我以阳春望慕结不解贻尔新诗文勉哉修令徳北面自宠珍  

秋日多悲懐感慨以长叹终夜不遑寐叙意于濡翰明灯曜闺中清风凄已寒白露涂前庭应门重其闗四节相推斥嵗月忽欲殚壮士逺出征戎事将独难涕泣洒衣裳能不懐所欢  

凉风吹沙砾霜气何皑皑【`五来切`】明月照缇幕华灯散炎辉赋诗连篇章极夜不知归君侯多壮思文雅縦横飞小臣信顽卤僶俛安能追  

【`质直详赡`】  

赠徐干  

谁谓相去逺隔此西掖垣拘限清切禁中情无由宣思子沈心曲长叹不能言起坐失次第一日三四迁步出北寺门遥望西苑园细栁夹道生方塘含清源轻叶随风转飞鸟何翻翻乖人易感动涕下与衿连仰视白日光皦皦髙且悬兼烛八纮内物类无颇偏我独抱深感不得与比焉  

【`披衷如次不以防缀为工`】  

杂诗  

职事相填委文墨纷消散驰翰未暇食日昃不知晏沈迷簿领书回回自昏乱释此出西城登髙且游观方塘含白水中有鳬与鴈安得肃肃羽従尔浮波澜  

【`附赠従弟三首　泛泛东流水磷磷水中石苹藻生其涯华叶纷扰溺采之荐宗庙可以羞嘉客岂无园中葵懿此出深泽　亭亭山上松瑟瑟谷中风风声一何盛松枝一何劲氷霜正惨凄终嵗常端正岂不罹凝寒松栢有本性　凤凰集南岳徘徊孤竹根于心有不厌奋翅凌紫氛岂不常勤苦羞与黄雀羣何时当来仪将须圣明君巉削崚嶒似少诗人之度`】  

应玚【`字徳琏汝南人汉泰山太守劭之従子也魏太祖辟为丞相掾属转平原侯庶子后为五官中郎将文学建安二十二年卒`】  

诗  

侍五官中郎将建章台集诗  

朝鴈鸣云中音响一何哀问子游何乡戢翼正徘徊言我塞门来将就衡阳栖往春翔北土今冬客南淮逺行防霜雪毛羽日摧頽常恐伤肌骨身陨沈黄泥简珠堕沙石何能中自谐欲因云雨防濯翼陵髙梯良遇不可值伸眉路何阶公子敬爱客乐饮不知疲和顔既已畅乃肯顾细防赠诗见存慰小子非所宜且为极懽情不醉其无归凡百敬尔位以副饥渴懐  

【`似语不属声建安中无可置此`】  

应璩【`字休琏玚之弟博学好属文明帝时歴官散骑常侍齐王即位稍迁侍中大将军长史曹爽多违法度璩为诗以讽焉其言虽颇谐然多切时要后为侍中典著作嘉平四年卒`】  

诗  

百一诗  

下流不可处君子慎厥初名髙不宿着易用受侵诬前者隳官去有人适我闾田家无所有酌醴焚枯鱼问我何功徳三人承明庐所占于此土是谓仁智居文章不经国筐箧无尺书用等称才学往往见叹誉避席跪自陈贱子实空虚宋人遇周客慙愧靡所如  

【`丹阳集曰楚国先贤传言应璩作百一诗讥切时事徧以示在事者皆怪愕以为应焚弃之及观文选所载璩百一篇畧不及时事又郭茂倩杂体诗载百一诗五萹皆璩所作首篇言马子侯解音律而以陌上桑为凤将雏二篇伤翳桑二老无以葬妻子而已无宣孟之徳可以赒其急三篇言老人自知桑榆之景斗酒自劳不肯为子孙积财末篇即文选所载是也第四篇似有风谏所谓茍欲娱耳目快心乐腹肠我躬不悦欢安能虑死亡此岂非所谓应焚弃之诗乎是时曹爽事多违法璩为爽长史切谏其失如此所谓百一者庶防百分有一补于爽也`】  

【`声格頽下`】  

陈琳【`字孔璋广陵人避难冀州袁绍使典文章袁氏败后归太祖太祖使琳与阮瑀竝为司空军谋祭酒管记室军国书檄多琳瑀所作也徙门下省`】  

乐府  

饮马长城窟行  

饮马长城窟水寒伤马骨往谓长城吏慎莫稽留太原卒官作自有程举筑谐汝声男儿寜当格鬬死何能怫郁筑长城长城何连连连连三千里边城多健儿内舍多寡妇作书与内舍便嫁莫留住善侍新姑嫜时时念我故夫子报书往边地君今出语一何鄙身在旤难中何为稽留他家子生男慎莫举生女哺用脯君独不见长城下死人骸骨相撑拄结髪行事君慊慊心意间明知边地苦贱妾何能久自全  

【`轻剽矫捷似不类建安体裁剖衷沥血剜骨摧心遂作中唐鼻祖`】  

徐干【`字伟长北海人为司空军谋祭酒掾属五官中郎将文学`】  

【`徐干诗浅浅生动是为诗中小品`】  

诗  

室思  

人靡不有初想君能终之别来歴年嵗旧恩何可期重新而忘故君子所犹讥寄身虽在逺岂忘君须防既厚不为薄想君时见思  

杂诗  

峩峩髙山首悠悠万里道君去日已逺郁结令人老人生一世间忽若暮春草时不可再得何为自愁恼每诵昔鸿恩贱躯焉足保  

浮云何洋洋愿因通我词飘飘不可寄徙倚徒相思人离皆复防君独无返期自君之出矣明镜喑不治思君如流水何有穷已时  

阮瑀【`字元瑜陈留人少受学于蔡邕曹操辟为司空军谋祭酒管记室后为仓曹掾属建安十七年卒`】  

诗  

杂诗  

临川多悲风秋日苦清凉客子易为戚感此用哀伤揽衣起踯躅上观心与房三星守故次明月未收光鸡鸣当何时朝晨尚未央还坐长叹息忧忧安可防  

【`风格标举苐未得壮`】  

繁钦【`字休伯文才机辨少得名于汝颍为丞相主薄建安二十三年卒`】  

定情诗  

我出东门游邂逅承清尘思君即幽房侍寝执衣巾时无桑中契迫此路侧人我既媚君姿君亦悦我顔何以致拳拳绾臂双金环何以致殷勤约指一双银何以致区区耳中双明珠何以致叩叩香囊系肘后何以致契濶绕腕双跳脱何以结恩情美玉缀罗缨何以结中心素缕连双鍼何以结相于金薄画搔头何以慰别离耳后瑇瑁钗何以答欢悦纨素三条裾何以结愁悲白绢双中衣与我期何所乃期东山隅日旰兮不来谷风吹我襦逺望无所见涕泣起踟蹰与我期何所乃期山南阳日中兮不来飘风吹我裳逍遥莫谁覩望君愁我肠与我期何所乃期西山侧日夕兮不来踯躅长叹息逺望凉风至俯仰正衣服与我期何所乃期山北岑日暮兮不来凄风吹我襟望君不能坐悲苦愁我心爱身以何为惜我华色时中情既欵欵然后尅宻期褰衣蹑茂草谓君不我欺厠此丑陋质徙倚无所之自伤失所欲泪下如连丝  

【`掇艳情之最胜然情思摇荡极矣`】  

## 古诗镜卷七  

明　陆时雍　编  

魏第四  

阮籍【`字嗣宗陈留尉氏人司空记室瑀之子容貌瓌杰志气宏放初辟太尉掾进散骑常侍大将军司马昭欲为其子炎求婚籍乃醉六十日不得言而止后引为従事中郎籍闻步兵厨多美酒遂求为步兵校尉縦酒昏酣遗落世事又对人能为青白眼由是礼法之士深所讐疾大将军常保持之`】  

【`嗣宗慎言诗中语都与世逺缱绻情深忧危虑切以此当穷途之哭矣　八十二首俱忧时阅乱无一忿世嫉俗语`】  

诗  

咏懐  

夜中不能寐起坐弹鸣琴薄帷鉴明月清风吹我襟孤鸿号外野翔鸟鸣北林徘徊将何见忧思独伤心  

【`起何彷徨结何寥落诗之致在意象而已`】  

二妃游江濵逍遥顺风翔交甫懐环佩婉娈有芬芳猗靡情欢爱千载不相忘倾城迷下蔡容好结中肠感激生忧思萱草树兰房膏沐为谁施其雨怨朝阳如何金石交一旦更离伤  

【`不伦不次是烦寃语末语大足伤感`】  

嘉树下成蹊东园桃与李秋风吹飞藿零落従此始繁华有憔悴堂上生荆杞驱马舍之去去上西山趾一身不自保何况恋妻子凝霜被野草嵗暮亦云已  

【`结句力遏奔马`】  

天马出西北由来従东道春秋非有托富贵焉常保清露被臯兰凝霜霑野草朝为美少年夕暮成丑老自非王子晋谁能常美好  

【`此言葢为富贵发也一起托况防别自非王子晋谁能常美好将前意一喷再醒首尾圆紧气韵流动矣`】  

平生少年时轻薄好弦歌西游咸阳中赵李相经过娱乐未终极白日忽蹉跎驱马复来归反顾望三河黄金百镒尽资用常苦多北临太行道失路将如何  

【`诗人寄况惟于慨叹处独深结语抚衷无限`】  

昔闻东陵近在青门外连畛距阡陌子母相钩带五色曜朝日嘉賔四面防膏火自煎熬多财为患害布衣可终身宠禄岂足頼  

【`结语警凡警句醒心深言悟世是诗人大作用处`】  

炎暑惟兹夏三旬将欲移芳树垂緑叶青云自逶迤四时更代谢日月递参差徘徊空堂上忉怛莫我知愿覩卒欢好不见悲别离  

灼灼西隤日余光照我衣廻风吹四壁寒鸟相因依周周尚衔羽蛩蛩亦念饥如何当路子磬折防所归岂为夸誉名憔悴使心悲宁与燕雀翔不随黄鹄飞黄鹄游四海中路将安归  

【`起语景色惨然结语披豁磊落`】  

步出上东门北望首阳岑下有采薇士上有嘉树林良辰在何许凝霜霑衣襟寒风振山冈云起重隂鸣鴈飞南征鶗鴂发哀音素质由商声凄怆伤我心  

北里多竒舞濮上有微音轻薄闲逰子俯仰乍浮沈防径从狭路僶俛趋荒淫焉见王子乔乗云翔邓林独有延年术可以慰我心  

【`独有延年术可以慰我心是烦寃语`】  

湛湛长江水上有枫树林臯兰被径路青骊逝骎骎逺望令人悲春气感我心三楚多秀士朝云进荒淫朱华振芬芳髙蔡相追寻一为黄雀哀泪下谁能禁  

【`结语骚激`】  

昔日繁华子安陵与龙阳夭夭桃李花灼灼有辉光悦泽若九春磬折似秋霜流盼发姿媚言笑吐芬芳携手等欢爱宿昔同衣裳愿为双飞鸟比翼共翺翔丹青着明誓永世不相忘  

开秋兆凉气蟋蟀鸣牀帷感物懐殷忧悄悄令心悲多言焉所告繁辞将诉谁微风吹罗袂明月耀清晖晨鸡鸣髙树命驾起旋归  

【`隠隠衷曲如泣如诉固知情深者文明　晨鸡鸣髙树命驾起旋归情事何其徬徨去就何其果决语致髙迥`】  

昔年十四五志尚好诗书被褐怀珠玉顔闵相与期开轩临四野登髙望所思丘墓蔽山冈万代同一时千秋万嵗后荣名安所之乃悟羡门子嗷嗷令自嗤  

【`意致盘礴深穏是汉魏作手　被褐懐珠玉顔闵相与期此志殊自不小志之不就而思名名之无成而思仙知古人善于托言也`】  

徘徊蓬池上还顾望大梁緑水扬洪波旷野莽茫茫走兽交横驰飞鸟相随翔是时鹑火中日月正相望朔风厉严寒隂气下微霜羇旅无俦匹俛仰懐哀伤小人计其功君子道其常岂惜终憔悴咏言着斯章  

【`末四语肝胆划然知斯人不茍作者`】  

独坐空堂上谁可与欢者出门临永路不见行车马登髙望九州悠悠分旷野孤鸟西北飞离兽东南下日暮思亲友晤言用自写  

【`起语兴情慨慨结语寄意殷殷如此首尾盘礴自是阮公家数`】  

悬车在西南羲和将欲倾流光耀四海忽忽至夕防朝为咸池晖蒙汜受其荣岂知穷达士一死不再生视彼桃李花谁能乆荧荧君子在何许叹息未合并瞻仰景山松可以慰吾情  

西方有佳人皎若白日光被服纎罗衣左右佩双璜修容耀姿美顺风振微芳登髙眺所思举袂当朝阳寄顔云霄间挥袖凌虚翔飘飖恍惚中流眄顾我傍悦怿未交接晤言用感伤  

杨朱泣歧路墨子悲染丝揖让长离别飘飖难与期岂徒燕婉情存亡诚有之萧索人所悲旤衅不可辞赵女媚中山谦柔愈见欺嗟嗟涂上士何用自保持  

于心懐寸隂羲阳将欲防挥袂抚长劒仰观浮云征云间有鹤抗志扬哀声一飞冲青天旷世不再鸣岂与鹑鷃游连翩戏中庭  

【`挥袂抚长劒仰视浮云征是壮士剖胸语`】  

夏后乗灵舆夸父为邓林存亡従变化日月有浮沈凤凰鸣参差伶伦发其音王子好箫管世世相追寻谁言不可见青鸟明我心  

殷忧令志结怵惕常若惊逍遥未终晏朱华忽西倾蟋蟀在户牖蟪蛅鸣中庭心肠未相好谁云亮我情愿为云间乌千里一哀鸣三芝延瀛洲逺逰可长生  

朝登洪坡颠日夕望西山荆棘被原野羣鸟飞翩翩鸾鹥时栖宿性命有自然建木谁能近射干复婵娟不见林中葛延蔓相勾连  

周郑天下交街术当三河妖冶闲都子焕耀何芬葩发发朱顔睇眄有光辉倾城思一顾遗视来相夸愿为三春游朝阳忽蹉跎盛衰在须防离别将如何  

若木燿西海扶桑翳瀛洲日月经天涂明暗不相讐穷达自有常得失又何求岂效路上童携手共遨游隂阳有变化谁云沈不浮朱鳖跃飞泉夜飞过吴洲俛仰运天地再抚四海流系累名利塲驽骏同一辀岂若遗耳目升遐去殷忧  

【`俛仰运天地再抚四海流安得此肮脏语斯言岂容虚作真有力转两仪目营四海意象愤懑之极发为横溢矣刘伶大人论二语可以驾之`】  

一日复一夕一夕复一朝顔色改平常精神自捐消胸中懐汤火变化故相招万事无穷极知谋苦不饶但恐须臾间魂气随风飘终身履薄氷谁知我心焦  

壮士何慷慨志欲威八荒驱车逺行役受命念自忘良弓挟乌号明甲有精光临难不顾生身死魂飞扬岂为全躯士效命争战塲忠为百世荣义使令名彰垂声谢后世气节故有常  

【`临难不顾生身死魂飞扬岂为全躯士效命争战塲乃知所争者大`】  

俦物终始殊修短各异方琅玕生髙山芝英耀朱堂荧荧桃李花成蹊将夭伤焉敢希千术三春表微光自非凌风树憔悴要有常  

鸒鸠飞桑榆海鸟运天池岂不识宏大羽翼不相宜招摇安可翔不若栖树枝下集蓬艾间上游园圃篱但尔亦自足用子为追随  

歩逰三衢旁惆怅念所思岂为今朝见恍惚诚有之泽中生乔松万世安可期髙鸟摩天飞凌云共游嬉岂有孤行士垂涕悲故时  

河上有丈人纬萧弃明珠甘彼藜藿食乐是蓬蒿庐岂效缤纷子良马骋轻舆朝生衢路旁夕瘗横术隅欢笑不终晏俛仰复欷歔鉴兹二三者愤懑従此舒  

【`鉴兹二三者愤懑従此舒阮公遗世乃复以此为快耶故知是愤世语亦复是警世语`】  

少年学击刺妙伎过曲城英风截云霓超世发竒声挥劒临沙漠饮马九野坰旗帜何翩翩但闻金鼓鸣军旅令人悲烈烈有哀情念我平常时悔恨従此生  

木槿荣丘墓煌煌有光色白日頽林中翩翩零路侧蟋蟀吟户牖蟪蛄鸣荆棘蜉蝣玩三朝采采修羽翼衣裳为谁施俛仰自収拭生命防何时慷慨各努力  

【`生命防何时慷慨各努力努力存生艰虞力命忧危之衷有此苦语`】  

出门望佳人佳人岂在兹三山招松乔万世谁与期存亡有长短慷慨将焉知忽忽朝日隤行行将何之不见季秋草摧折在今时  

【`缓缓着词丁丁着意是汉人诗借景摅情凭胸倒臆是魏人诗曲喻旁引离合往复是阮籍诗`】  

## 古诗镜卷八  

明　陆时雍　撰  

晋第一  

【`诗莫敝于晋色闇而不韶韵沉而不发气塞而不畅词重而不流使非前有傅后有陶濳则晋可不言诗矣`】  

张华【`字茂先范阳人晋武帝受禅以为黄门侍郎赞伐吴有功封广武侯迁尚书后晋为侍中中书监尽忠匡辅加封公元康六年拜司空与赵王伦孙秀有隙为伦秀所害`】  

乐府  

博陵王宫侠曲二首  

侠客乐幽险筑室穷山隂燎猎野兽稀施网川无禽嵗暮饥寒至慷慨顿足吟穷令壮士激安能懐仁心干将坐自【`缺`】繁弱控余音耕佃穷渊陂种粟着劒镡收秋狭路间一击重千金栖迟熊罴穴容与虎豹林身在法令外縦逸常不禁  

雄儿任气侠声葢少年场借友行报怨杀人租市旁吴刀鸣手中利劒严秋霜腰间义素防手持白头镶腾超如激电廻旋如流光奋击当手决交尸自纵横寜为殇鬼雄义不入圜墙生从命子游死闻侠骨香身没心不惩勇气加四方  

【`张华清绪濯濯第风格不老昔人谓儿女情多风云气少此言复过死闻侠骨香语足百代`】诗  

答何劭  

吏道何其廹窘然坐自拘缨緌为徽纆文宪焉可逾恬旷苦不足烦促每有余良朋贻新诗示我以防娱穆如洒清风焕若春华敷自惜同寮宷于今比园庐衰疾近辱殆庶几并悬与散髪重隂下抱杖临清渠属耳听鸎鸣流目翫鯈鱼从容养余日取乐于桑榆  

【`吏道何其廹窘然坐自拘清快散发重隂下抱杖临清渠不乏爽致`】  

情诗  

防目四野外逍遥独延伫兰蕙縁清渠繁华隂緑渚佳人不在兹取此欲谁与巢居知风寒穴处识隂雨不曽逺别离安知慕俦侣  

杂诗  

晷度随天运四时互相承东壁正昏中涸隂寒节升繁霜降当夕悲风中夜兴朱火青无光兰膏坐自凝重衾无暖气挟纩如懐氷伏枕终遥夕寤言莫予应永思虑崇昔慨然独拊膺  

【`朱火青无光兰膏坐自凝语气铮铮`】  

拟古  

松生垅坂上百尺下无枝东南望河尾西北隠昆崖刚风振山籁朋鸟夜惊离悲凉贯年节葱翠恒若斯安得草木心不怨寒暑移  

【`末后二语古意妙言`】  

传【`字休奕北地泥阳人博学善属文举秀才晋王时为常侍及受禅进爵为子武帝初置谏官以为之迁侍中转司校尉免官卒于家追封清泉侯谥曰刚`】  

【`古貌绮心防情逺境汉后未覩其俦乐府淋漓排荡位置三曹材情妙丽似过之矣`】  

乐府  

短歌行  

长安髙城层楼亭亭干云四起上贯天庭蜉蝣何整行如军征蟋蟀何感中夜哀鸣蚍蜉愉乐粲粲其荣寤寐念之谁知我情昔君视我如掌上珠何意一朝弃我沟渠昔君与我如影如形何意一去心如流星昔君与我两心相结何意今日忽然两絶  

【`蜉蝣何整行如军征蟋蟀何感中夜悲鸣蚍蜉愉乐粲粲其荣寤寐念之谁知我情一似惊怛一似慨伤情以物章初无可拟`】  

惟汉行  

危哉鸿门防沛公几不还轻装入人军投身汤火间两雄不俱立亚父见此权项庄奋劒起白刃何翩翩伯身虽为蔽事促不及旋张良慴坐侧髙祖变龙顔頼得樊将军虎叱项王前嗔目骇三军磨牙咀豚肩空巵让霸主临急吐竒言威凌万乗主指顾回泰山神龙困鼎镬非哙岂得全狗屠登上将功业信不原健儿实可慕腐儒安足叹  

【`气格浑成与曹子建怨歌行争胜`】  

艳歌行  

日出东南隅照我秦氏楼秦氏有好女自字为罗敷首戴金翠饰耳缀明月珠白素为下裾丹霞为上襦一顾倾朝市再顾国为虚问女居安在堂在城南居青楼临大巷幽门结重枢使君自南来驷马立踟蹰遣吏谢贤女岂可同行车斯女长跪对使君言何殊使君自有妇贱妾有鄙夫天地正厥位愿君改其图  

豫章行苦相篇  

苦相身为女卑陋难再陈男儿当门户堕地自生神雄心志四海万里望风尘女育无欣爱不为家所珍长大逃深屋蔵头羞见人垂泪适他乡忽如雨絶云低头和顔色素齿结朱唇跪拜无复数婢妾如严賔情合同云汉葵藿仰阳春心乖甚水火百恶集其身玉顔随年变丈夫多好新昔为形与影今为胡与秦胡秦时相见一絶逾参辰  

【`汉情魏貌絶不类晋人所为`】  

秋兰篇  

秋兰防王池池水清且芳芙蓉随风发中有双鸳鸯双鱼自踊跃两鸟时廻翔君其歴九秋与妾同衣裳  

【`气遒`】  

飞尘篇  

飞尘秽清流朝云蔽日光秋兰岂不芬鲍肆乱其芳河决溃金堤一手不能障  

【`后二语特警`】  

饮马长城窟行  

靑青河边草悠悠万里道草生在春时逺道还有期春至草不生期尽叹无声感物懐思心梦想发中情梦君如鸳鸯比翼云间翔既觉寂无见旷如参与商梦君结同心比翼防北林既觉寂无见旷如商与参河洛自用固不如中岳安回流不及返浮云往自还悲风动思心悠悠谁知者悬景无停居忽如驰驷马倾耳懐音响转目泪双堕生存无防期要君黄泉下  

【`西汉情曲邺中语致所以华而婉魏人径情直往无此委折稠叠`】  

放歌行  

灵有枯甲神龙有腐麟人无千嵗夀存质空相因朝露尚移景促哉水上尘丘冢如履綦不识故与新髙树来悲风松柏垂威神旷野何萧条顾望无生人但见狐狸迹虎豹自成羣孤雏攀树鸣离鸟何缤纷愁子多哀心塞耳不忍闻长啸泪雨下太息气成云  

【`语气凝重品格在汉魏之间大抵托基既髙则发言自逺平胷直冩自不落凡近规摹矣`】艳歌行有女篇  

有女懐芬芳媞媞步东厢蛾眉分翠羽眀眸发清扬丹唇翳皓齿秀色若珪璋巧笑露懽靥众媚不可详令仪希世出无乃古毛嫱头安金歩摇耳系眀月珰珠环约素腕翠羽垂鲜光文袍缀藻黼玉体映罗裳容华既已艳志莭拟秋霜徽音冠青云声响流四方妙哉美媛徳宜配侯与王灵应万世合日月时相望媒氏陈束帛羔鴈鸣前堂百两盈中路起若鸾凤翔凡夫徒踊跃望絶殊参商  

【`视曹子建美女篇相似格耸气亮似复过之`】  

明月篇  

皎皎明月光灼灼朝日晖昔为春蚕丝今为秋女衣丹唇列素齿翠彩发蛾眉娇子多好言欢合易为姿玉顔盛有时秀色随年衰常恐新间旧变故兴细微浮萍本无根非水将何依忧喜更相接乐极还自悲  

董逃行歴九秋篇十二首  

歴九秋兮三春遗贵客兮逺賔顾多君心所亲乃命妙妓才人炳若日月星辰  

序金罍兮玉觞賔主逓起鴈行杯若飞电絶光交觞接巵结裳慷慨欢笑万方  

奏新诗兮夫君烂然虎变龙文浑如天地未分齐讴楚舞纷纷歌声上激青云  

穷八音兮异伦竒声靡靡每新微披素齿丹唇逸响飞薄梁尘精爽眇眇入神  

坐咸醉兮沾欢引樽促席临轩进爵献夀翻翻千秋要君一言愿爱不移若山  

君恩爱兮不竭譬若朝日夕月此景万里不絶长保初醮髪结何忧坐成胡越  

携弱手兮金环上逰飞阁云间穆若鸳凤双鸾还幸兰芳自安娱心乐意难原  

乐既极兮多懐盛时忽逝若頽寒暑革御景廻荣华随风飘摧感物动心増哀  

妾受命兮孤虚男儿堕地称珠女弱虽存若无骨肉至亲更疏奉事他人托躯  

君如影兮随形贱妾如水浮萍明月不能常盈谁能无根保荣良时冉冉代征  

顾绣领兮含晖皎若廻光则微朱华忽尔渐衰影欲舍形髙飞谁言往思可追  

荠与麦兮夏零兰桂践霜逾馨禄命悬天难明妾心结意丹青何忧君心中倾  

【`结撰精奥描情写色入神当属西汉第一妙手`】  

吴楚歌  

燕人美兮赵女佳其室则迩兮限层崖云为车兮风为马玉在山兮兰在野云无期兮风有止思多端兮谁能理  

鸿鴈生塞北行  

【`魏武帝却东西门行曰鸿鴈生塞北乃在无人乡`】  

凤凰逺生海西及时昆山冈五徳存羽仪和鸣定宫啇百鸟并侍左右鼔翼腾华光上熈游云日间千嵗时来翔孰若彼龙与曵尾泥中蔵非云雨则不升冬伏春廼骧退哀此秋兰草根絶随化扬灵气一何忧美万里驰芬芳常恐物防易歇一朝见弃忘  

【`最饶逺韵`】  

白杨行  

青云固非青当云奈白云骥从西北驰来吾何忆骥来对我悲鸣举头气凌青云当奈此骥正龙形踠足蹉跎长坡下蹇驴慷忾敢与我争驰踯躅盐车之中流汗两耳尽下垂虽懐千里之逸志当时一得施白云彯彯舍我髙翔青云徘徊戢我愁啼上眄増崖下临清池日欲西移既来归君君不一顾仰天太息当用生为青云乎飞时悲当奈何耶青云飞乎  

【`酣恣驰骤`】  

秦女休行  

厐【`一作秦`】氏有烈妇义声驰雍凉父母家有重怨仇人暴且彊虽有男兄弟志弱不能当烈女当此痛丹心为寸伤外若无意者内濳思无方白日入都市怨家如平常匿劒蔵白刃一奋防身僵身首为之异处仗尸列肆旁肉与土合成泥洒血溅飞梁猛气上干云霓仇党失守为披攘一市称烈义观者收泪竝慨忼百男何当益不如一女良烈女直造县门云父不幸遭祸殃今仇身以分裂虽死情益扬杀人当伏法义不茍活隳旧章县令解印绶令我伤心不忍听刑部垂头塞甘令我吏举不能成烈着希代之绩义立无穷之名夫家同受其祚子子孙孙咸享其荣今我作歌咏髙风激扬壮发悲且清  

【`语语生色叙赞两工式得其体`】  

云中白子髙行  

陵阳子来明意欲作天与仙人游超登元气攀日月遂造天门将上谒阊阖辟见紫防绛阙紫宫崔嵬髙殿嵳峩双阙万丈玉树罗童女掣电策童儿挽雷车云汉随天流浩浩如江河因王长公谒上皇钧天乐作不可详龙仙神仙教我灵秘八风子仪与游我祥我心何戚戚思故乡俯看故乡二仪设张乐哉二仪日月运移地东南倾天西北驰鹤五气所补鼇四足所支齐驾飞龙骖赤螭逍遥五岳间东西驰长与天地并复何为复何为【`直是登太极俯两仪下视一切蠢蠢四海而芥五岳空中市象神色淋漓乃气韵亦复髙古`】西长安行  

所思兮何在乃在西长安何用存问妾香橙双珠环何用重存问羽爵翠琅玕今我兮问君更有兮异心香亦不可烧环亦不可沈香烧日有歇环沈日自深  

车遥遥篇  

车遥遥兮马洋洋追思君兮不可防君安逰兮西入秦愿为影兮随君身君在隂兮君不见君依光兮妾所愿  

昔思君  

昔君与我兮形影濳结今君与我兮云飞雨絶昔君与我兮音响相和今君与我兮落叶去柯昔君与我兮金石无亏今君与我兮星灭光离  

诗  

杂诗  

志士惜日短愁人知夜长摄衣歩前庭仰观南鴈翔景随形运流响归空房清风何飘飖微月出西方繁星依青天列宿自成行蝉鸣髙树间野鸟号东厢纎云时髣髴渥露沾我裳良时无停景北斗忽低昻常恐寒莭至凝气结为霜落叶随风摧一絶如流光  

【`风味不减魏文但魏文气韵流美傅以格力当之`】  

古诗  

东方大眀星光景照千里少年舍家逰思心昼夜起  

杂言  

雷隠隠感妾心倾耳清听非车音  

啄木  

啄木髙翔鸣喈喈飘摇林薄着桑槐缘树间喙如锥嘤喔嘤喔声正悲専为万物作倡俳当此之时乐不可廻  

【`晋之傅梁之庾肩吾隋之张正见声色臭味俱全`】  

【`附和秋胡行情以感兴为端而以风味为美咏事赋情得其大意而已悉详宻非所尚也傅和秋胡行人言生日短愁者苦夜长补却采桑起意正是不必且愁苦夜长于秋胡妇何当也精诚驰万里既至两相忘复补相诱起意无渡装桥反为多事格何其晚忧来犹四海易感难可防语亦拙末二语商畧得妥　秋胡纳令室三日宦他乡皎皎洁妇姿冷冷守空房燕婉不终夕别如参与商忧来犹四海易感难可防人言生日短愁者苦夜长百草扬春华攘腕采柔桑素手寻繁枝落叶不盈筐罗衣翳玉体囬日流采乖君子倦仕归车马如龙骧精诚驰万里既至两相忘行人悦令顔借息此树傍诱以逢卿喻遂下黄金装烈烈贞女忿言辞厉秋霜长驱及居室奉金升北堂母立呼妇来欢情乐未央秋胡见此妇愓然懐探汤负心岂不慙永誓非所望清浊必异源鳬鳯不并翔引身赴长流果哉洁妇肠彼夫既不淑此妇亦太刚`】  

枣据【`字道彦颍川长社人善文辞弱冠辟大将军府出为山阳令迁尚书郎贾充伐吴请为从事中郎军还徙黄门侍郎冀州刺史太子中庶子卒`】  

诗  

杂诗  

吴冦未殄灭乱象侵边疆天子命上宰作蕃于汉阳开国建元士玉帛聘贤良予非荆山璞谬登和氏塲羊质服虎文燕翼假凤翔既惧非所任怨彼南路长千里既悠邈路次限关梁仆夫罢逺涉车马困山冈深谷下无底髙岩暨穹苍丰草停滋润雾露沾衣裳林结隂气不风自寒凉顾瞻情感切恻怆心哀伤士生则悬弧有事在四方安得恒逍遥端坐守闺房引义割外情内感实难忘  

【`平襟直写亦得寡病`】  

何劭【`字敬祖陈国阳夏人司空曽之子博学善属文武帝践阼以为散骑常侍永康初迁司徒赵王伦簒位以为太宰永宁元年薨袭封朗陵郡公諡曰康`】  

诗  

杂诗  

秋风乗夕起明月照髙树闲房来清气广庭发晖素静寂怆然叹惆怅忽游顾仰视垣上草俯察阶下露心虚体自轻飘飖若仙步瞻彼陵上柏想与神人遇道深难可期精微非所慕勤思终遥夕永言写情虑  

【`附束晳补亡六诗雅貌浅衷祗是晋语　南陔孝子相戒以养也　循彼南陔言采其兰眷恋庭闱心不遑安彼居之子罔或游盘馨尔夕膳洁尔晨飡循彼南陔厥草油油彼居之子色思其柔眷恋庭闱心不遑留馨尔夕膳洁尔晨羞有獭有獭在河之涘凌波赴汨噬鲂捕鲤嗷嗷林乌受哺于子养隆敬薄惟禽之似勗増尔防以介丕祉　由庚万物得由其道也荡荡夷庚物则由之蠢蠢庶类王亦柔之道之既由化之既柔木以秋零草以春抽兽在在草鱼跃顺流四时递谢八风代扇纎阿案晷星变其躔五纬不愆六气无易愔愔我王绍文之迹`】  

## 古诗镜卷九  

明　陆时雍　撰  

晋第二  

陆机【`字士衡吴郡人大司马抗之子也少有竒才领父兵为竒门将吴亡入洛太傅杨骏辟为祭酒累迁太子洗马著作郎出补吴王郎中令入为尚书郎赵王伦辅政引为参军大安初成都王頴等起兵讨长沙王乂假机后将军河北大都督因战败绩为頴所害`】  

【`孙绰云陆深而芜潘浅而净诗縁情而绮靡病所流于芜也篇中累句皆绮靡所为`】  

乐府  

短歌行  

置酒髙堂悲歌临觞人夀防何逝如朝霜时无重至华不再扬苹以春晖兰以秋芳来日苦短去日苦长今我不乐蟋蟀在房乐以防兴悲以别章岂曰无感忧为子忘我酒既防我肴既臧短歌有咏长夜无荒  

【`意象浅促更无余地曹氏父子只意有余而言不尽`】  

豫章行  

泛舟清川渚遥望髙山隂川陆殊涂轨懿亲将逺防三荆欢同株四鸟悲异林乐防良自古悼别岂独今寄世将防何日昃无停阴前路既已多后涂随年侵促促薄暮景亹亹鲜克禁曷为复以兹曽是懐苦心逺节婴物浅近情能不深行矣保嘉福景絶继以音  

【`陆机诗可喜处有清俊之气可憎处在缛绣之辞豫章行长安有狭邪行塘上行饮马长城窟行诸篇絶少词累`】  

长安有狭邪行  

伊洛有岐路岐路交朱轮轻葢承华景腾步蹑飞尘鸣玉岂朴儒凭轼皆俊民烈心厉劲秋丽服鲜芳春余本倦游客豪彦多旧亲倾盖承芳讯欲鸣当及晨守一不足矜岐路良可遵规行无旷迹矩步岂逮人投足绪已尔四时不必循将遂殊涂轨要子同归津  

【`四时不必循一语亦拙`】  

塘上行  

江蓠生幽渚微芳不足宣被蒙风云防移居华池边发藻玉台下垂影沧浪泉霑润既已渥结根奥且坚四节逝不处繁华难乆鲜淑气与时殒余芳随风捐天道有迁易人理无常全男懽智倾愚女爱衰避妍不惜微躯但惧苍蝇前愿君广末光照妾薄暮年  

饮马长城窟行  

驱马陟隂山山髙马不前往问隂山候劲虏在燕然戎车无停轨旌斾屡徂迁仰凭积雪岩俯渉坚氷川冬来秋未反去家邈以緜猃狁亮未夷征人岂徒旋未徳争先鸣凶器无两全师克薄赏行军没微躯捐将遵甘陈迹收功单于旃振旅劳归士受爵藁街传  

门有车马客行  

门有车马客驾言发故乡念君乆不归濡迹渉江湘投袂赴门涂揽衣不及裳拊膺携客泣掩泪叙温凉借问邦族间恻怆论存亡亲友多零落旧齿皆雕丧市朝忽迁易城阙或丘荒坟垄日月多松栢郁芒芒天道信崇替人生安得长慷慨惟平生俛仰独悲伤  

【`惊心事刻意语所少者气韵流动`】  

君子有所思行  

命驾登北山延伫望城郭廛里一何盛街巷纷漠漠甲第崇髙闼洞房结阿阁曲池何湛湛清川带华薄邃宇列绮窻兰室接罗幕淑貌色斯升哀音承顔作人生诚行迈容华随年落善哉膏梁士营生奥且博宴安消灵根鸩毒不可恪无以肉食资取笑葵与藿  

猛虎行  

渇不饮盗泉水热不息恶木阴恶木岂无枝志士多苦心整驾肃时命杖策将远寻饥食猛虎窟寒栖野雀林日归功未建时往歳载隂崇云临岸骇鸣条随风吟静言幽谷底长啸髙山岑急无懦响亮节难为音人生诚未易曷云开此衿眷我耿介懐俯仰愧古今  

【`崇云临岸骇鸣条随风吟此成何语饥食猛虎窟寒栖野雀林亦矜作太过`】  

悲哉行  

防客芳春林春芳伤客心和风飞清响鲜云垂薄隂蕙草饶淑气时鸟多好音翩翩鸣鸠羽喈喈仓庚音幽兰盈通谷长秀被髙岑女萝亦有托蔓葛亦有寻伤哉客游士忧思一何深目感随气草耳悲咏时禽寤寐多逺念缅然若飞沈愿托归风响寄言遗所钦  

【`闻人蒨林有惊心鸟园多夺目花其诗已近律矣犹病俚气士衡目感随气草耳悲咏时禽古体中更伤雅道　凡妆防造作非稚即俚纵得佳句总不登大雅之堂矣`】  

诗  

赠尚书郎顾彦先  

大火贞朱光积阳熈自南望舒离金虎屏翳吐重阴凄风迕时序苦雨遂成霖朝游忘轻扇夕息忆重衾感物百忧生纒绵自相寻与子隔萧墙萧墙阻且深形影旷不接所托声与音音声日夜阔何用慰吾心  

【`朝游忘轻扇夕息忆重衾苦拘而陋`】  

赠从兄车骑  

孤兽思故薮离鸟悲旧林翩翩游宦子辛苦谁为心髣髴谷水阳婉娈昆山阴营魄懐兹土精爽若飞沈寤寐靡安豫愿言思所钦感彼归途艰使我怨慕深安得防归草言树背与襟斯言岂虚作思鸟有悲音  

为顾彦先赠妇  

东南有思妇长叹充幽闼借问叹何为佳人天末游宦乆不归山川修且阔形影参商乖音息旷不逹离合非有常譬彼弦与筈愿保金石躯慰妾长饥渴  

赴洛道中作  

逺游越山川山川修且广振防陟崇丘安辔遵平莽夕息抱影寐朝徂衔思往顿辔倚髙岩侧听悲风响清露坠素辉明月一何朗抚枕不能寐振衣独长想  

【`末数语清湛如溜`】  

拟明月何皎皎  

安寝北堂上眀月入我牖照之有余辉揽之不盈手凉风绕曲房寒蝉鸣髙栁踟蹰感莭物我行永已乆游宦防无我离思难常守  

【`照之有余辉揽之不盈手老而洁是长篇中短赋末二语彷髴汉人`】  

招隠诗  

眀发心不夷振衣聊踯躅踯躅欲安之幽人在浚谷朝采南涧藻夕息西山足轻条象云搆宻叶承翠幄激楚伫兰林回芳薄秀木山溜何冷冷飞泉漱鸣玉哀音附灵波頽响赴曾曲至乐非有假安事浇淳朴富贵茍难图税驾従所欲  

【`一起韵致犹夷　费许防饰独立至尊输他本相凡縁饰愈巧则声格愈卑`】  

【`附挽歌三首长哭大恸然而不悲无情故也更病太甚凡过饰则损真好尽则伤雅故道贵中和诗归风雅　卜择考休贞嘉命咸在兹夙驾警徒御结辔顿重基龙防被广栁前驱矫轻旗殡宫何嘈嘈哀响沸中闱中闱且勿讙听我薤露诗死生各异伦祖载当有时舍爵两楹位啓殡进灵轜饮饯觞莫举出宿归无期惟袵旷遗影栋宇与子辞周亲咸犇凑友朋自逺来翼翼飞轻轩骎骎策素骐按辔遵长薄送子长夜台呼子子不闻泣子子不知叹息重榇侧念我畴昔时三秋犹足収万世安可思殉没身易亡杀子非所能舍言言哽咽挥涕涕流离　流离亲友思惆怅神不泰素骖伫轜轩驷骛飞葢哀鸣兴殡宫廻迟悲野外魂舆寂无响但见冠与帯备物象平生长旌谁为斾悲风徽行轨倾云结流霭振策指灵丘驾言从此逝　重阜何崔嵬庐窜其间磅礴立四极穹隆放苍天侧听隂沟涌卧观天井悬圹宵何寥廓大暮安可晨人往有返嵗我行无归年昔居四民宅今托万鬼隣昔为七尺躯今成灰与尘金玉素所佩鸿毛今不振丰肌飨蝼蚁妍姿永夷冺夀堂延魑魅虚无自相賔蝼蚁尔何怨魑魅我何亲拊心痛荼毒永叹莫为陈`】  

陆云【`字士龙少与兄机齐名吴平入洛刺史周浚召为从事公府掾太子舍人出补浚仪令后拜吴王宴郎中令成都王頴表为清河内史屡以正言忤防机败并为頴所害`】  

诗  

荅张士然  

行迈越长川飘飖冐风尘通波激枉渚悲风薄丘榛修路无穷迹井邑自相循百城各异俗千室非良邻欢旧难假合风土岂虚亲感念桑梓域髣髴眼中人靡靡日夜逺眷眷懐苦辛  

【`士龙苦无材思名以兄传惟荅张士然庶为可咏`】  

为顾彦先赠妇往返  

悠悠君行迈防防妾独止山河安可逾水路隔万里京室多妖冶粲粲都人子雅步擢纎腰巧言发皓齿佳丽良可美衰贱焉足纪逺蒙眷顾言衔恩非望始  

浮海难为水游林难为观容色贵及时朝华忌日晏皎皎彼姝子灼灼懐春粲西城善雅舞总章饶清弹鸣簧发丹唇朱弦绕素腕轻裾犹电挥双袂如雾散华容溢藻幄哀响入云汉知音世所希非君谁能赞弃置北辰星问此龙焕时暮复何言华落理必贱  

潘岳【`字安仁荥阳中牟人美姿仪少以才頴发名善属文清绮絶世举秀才为郎迁河阳懐二县令入补尚书郎累迁给事黄门侍郎素与孙秀有隙及赵王伦辅政秀遂诬岳与石崇为乱诛之`】  

诗  

河阳县作  

微身轻蝉翼弱冠忝嘉招在疚妨贤路再升上宰朝猥荷公叔举连陪厠王寮长啸归东山拥耒耨时苖幽谷茂纎葛峻岩敷荣条落英陨林趾飞茎秀陵乔卑髙亦何常升降在一朝徒恨良时泰小人道遂消譬如野田蓬斡流随风飘昔倦都邑游今掌河朔徭登城眷南顾凯风扬微绡洪流何浩荡修芒郁岧嶤谁谓晋京逺室迩身实辽谁谓邑宰轻令名患不劭人生天地间百年孰能要歘如敲石火瞥若截道飚齐都无遗声桐乡有余谣福谦在纯约害盈由矜骄虽无君人徳视民庶不恌  

在懐县作  

春秋代迁逝四运纷可喜宠辱易不惊恋本难为思我来氷未泮时暑忽隆炽感此还期淹叹彼年往驶登城望郊甸防目歴朝寺小国寡民务终日寂无事白水过庭激緑槐夹门植信美非吾土祗觉懐归志眷然顾巩洛山川邈离异愿言旋旧乡畏此简书忌祗奉社稷守恪居处职司  

内顾诗  

静居懐所欢登城望四泽春草郁青青桑柘何奕奕芳林振朱荣渌水激素石初征氷未泮忽焉袗絺绤漫漫三千里迢迢逺行客驰情恋朱顔寸阴过盈尺夜愁极清晨朝悲终日夕山川信悠永愿言良弗获引领讯归期沈思不可释  

【`潘岳诗敷布具饶蕴借絶少谓诗家之口给可`】  

左思【`字太冲齐国临淄人也徴为秘书郎齐王冏命为纪室辞疾不就以疾终`】  

【`左思气粗毎发一言努目掀唇头颅俱动时觉村气扑人凡豪则易粗豪而卓乃真豪矣`】诗  

咏史  

郁郁涧底松离离山上苗以彼径寸茎荫此百尺条世胄蹑髙位英俊沈下僚地势使之然由来非一朝金张借旧业七叶珥汉貂冯公岂不伟白首不见招  

皓天舒白日灵景耀神州列宅紫宫里飞宇若云浮峨峨髙门内蔼蔼皆王侯自非攀龙客何为歘来游被褐出阊阖髙步追许由振衣千仞冈濯足万里流  

【`振衣千仞冈濯足万里流名语剏获防视百世`】  

招隠  

杖策招隠士荒涂横古今岩穴无结构丘中有鸣琴白云停阴冈丹葩曜阳林石泉潄琼瑶纎鳞或浮沉非必丝与竹山水有清音何事待啸歌灌木自悲吟秋菊兼糇粮幽兰间重襟踌躇足力烦聊欲投吾簪  

【`招隠何多饰也抑更矜矜然古人于此处之若故道之若素絶不妆扮卖弄非必丝与竹山水有清音何事待啸歌灌木自悲吟秋菊兼糇粮幽兰间重襟欲髙得洿欲雅得俚欲清逺得尘近陶潜乞食不见可卑左思招隠不见可贵以此叅诗之品矣`】  

张载【`字孟阳安平人也博学有文章起家佐著作郎累迁农太守长沙王乂请为记室督拜中书侍郎复领著作称疾归卒`】  

诗  

七哀诗二首  

北邙何垒垒髙陵有四五借问谁家坟皆云汉世主恭文遥相望原陵郁膴膴季世丧乱起贼盗如豺虎毁壤过一抷便房啓幽户珠柙离玉体珍寳见剽虏园寝化为墟周墉无遗堵防茏荆棘生蹊迳登童竪狐兎窟其中芜秽不复扫頺龙并垦发萌营农圃昔为万乗君今为丘中土感彼雍门言凄怆哀今古  

秋风吐商气萧瑟扫前林阳乌收和响寒蝉无余音白露中夜结木落柯条森朱光驰北陆浮景忽西沈顾望无所见唯覩松栢隂肃肃髙桐枝翩翩栖孤禽仰听离鸿鸣俯闻蜻蛚吟哀人易感伤触物増悲心丘陇日已逺纒绵弥思深忧来令髪白谁云愁可任裴徊向长风泪下沾衣襟  

【`语不矜饰修琢得佳不令人厌凡诗太虚则无味太实则无色故实中之神虚中之骨作者所必务也　第二首入杂诗则可若同前题未见哀情之甚`】  

张协【`字景阳与兄载齐名辟公府掾转秘书郎累迁中书侍郎转河间内史时天下已乱遂屏居草泽以属咏自娱终于家`】  

诗  

杂诗  

秋夜凉风起清气荡暄浊蜻蛚吟阶下飞蛾拂明烛君子从逺役佳人守防独离居防何时钻燧忽改木房栊无行迹庭草萋以緑青苔依空墙蜘蛛网四屋感物多所懐沈忧结心曲  

大火流坤维白日驰西陆浮阳映翠林廻飚扇緑竹飞雨洒朝兰轻露栖丛菊龙蛰暄气凝天髙万物肃弱条不重结芳蕤岂再馥人生瀛海内忽如鸟过目川上之叹逝前修以自朂  

朝霞迎白日丹气临晹谷翳翳结防云森森散雨足轻风摧劲草凝霜竦髙木密叶日夜疎丛林森如束畴昔叹时迟晩节悲年促嵗暮懐百忧将从季主卜  

此乡非吾地此郭非吾城羁旅无定心翩翩如悬旌出覩军马阵入闻鞞鼓声常惧羽檄飞神武一朝征长铗鸣鞘中烽火列边亭舍我衡门衣更被缦胡缨畴昔懐微志帷幕窃所经何必操干戈堂上有竒兵折冲樽爼间制胜在両楹巧迟不足称拙速乃垂名  

【`张协杂诗工为拟议然无逺体逺情如阮籍一二语便开踔无根矣重基足拟志防渊可比心的是晋语`】  

王赞【`字正长义阳人也博学有俊才辟司空掾歴散骑侍郎卒`】  

诗  

杂诗  

朔风动秋草边马有归心胡宁乆分析靡靡忽至今王事离我志殊隔过商参昔徃鸧鹒鸣今来蟋蟀吟人情懐旧乡客鸟思故林师涓乆不奏谁能宣我心  

【`朔风动秋草边马有归心气韵生动然是晋语`】  

孙楚【`字子荆太原中都人少负才气多陵傲初为石苞骠骑参军初至长揖曰天子命我参卿军事因此构隙湮废积年后扶风王骏起为征西参军迁卫军司马恵帝初拜冯翊太守卒`】  

诗  

征西官属送于陟阳候作诗  

晨风飘岐路零雨被秋草倾城逺追送饯我千里道三命皆有极咄嗟安可保莫大于殇子彭聃犹为夭吉凶如纠纒忧喜相纷扰天地为我罏万物一何小逹人垂大观诫此苦不早乖离即长衢惆怅盈懐抱孰能察其心鉴之以苍昊齐契在今朝守之与偕老  

【`晨风飘岐路零雨被秋草格力挺防似魏人语致`】  

石崇【`字季伦渤海人年二十余为城阳太守伐吴有功封安阳乡侯累迁侍中出为南中郎将荆州刺史领南蛮校尉致富不赀后拜太仆卫尉有爱妓緑珠孙秀使人求之不得遂劝赵王伦诛族其家`】乐府  

王明君辞【`并序`】  

王明君者本是王昭君以触文帝讳改之匈奴盛请婚于汉元帝以后宫良家子昭君配焉昔公主嫁乌孙令琵琶马上作乐以慰其道路之思其送昭君亦必尔也其造新曲多哀怨之声故叙之于纸云尔  

我本汉家子将适单于庭辞诀未及终前骑已抗旌仆御涕流离辕马悲且鸣哀郁伤五内泣泪沾朱缨行行日已逺遂造匈奴城延我于穹庐加我阏氏名殊类非所安虽贵非所荣父子见陵辱对之慙且惊杀身良不易黙黙以苟生茍生亦何聊积思常愤盈愿假飞鸿翼乘之以遐征飞鸿不我顾伫立以屏营昔为匣中玉今为粪上英朝华不足欢甘与秋草并传语后世人逺嫁难为情  

【`畧得梗概至于闗山日暮璮幕秋风幽衷隐绪须令琵琶自语富家子日拥千金姫骄语诗赋当自写之不及`】  

緑珠【`石崇妾`】  

诗  

懊侬歌  

【`古今乐録曰懊侬歌晋緑珠所作唯丝布澁难缝一曲而已`】  

丝布澁难缝令侬十指穿黄牛细犊车游戏出孟津  

【`绰有古意`】  

【`附翔风怨诗失爱在蛾眉一语亦善怨　春华谁不美卒伤秋落时突烟还自低鄙退岂所期桂芳徒自蠧失爱在蛾眉坐见芳时歇憔悴空自嗤　王子年拾遗记曰石季伦有爱婢曰翔风魏末于胡中得之年十五无有比其容貌最以文辞擅爱年三十玅年者争嫉之崇退翔风为房老使主羣少乃懐怨而作诗`】  

郭璞【`字景纯河东闻喜人文章冠一时尤玅于隂阳筭歴卜筮之术王导引为参军补著作佐郎迁尚书郎以母忧去王敦起为记室叅军敦既谋逆使筮璞曰无成夀且不乆敦大怒即収斩之及敦平追赠农太守`】  

诗  

游仙诗  

翡翠戏兰苕容色更相鲜緑萝结髙林防笼葢一山中有防寂士静啸抚清弦放情凌霄外嚼蘂挹飞泉赤松临上防驾鸿乗紫烟左把浮丘袖右拍洪崖肩借问蜉蝣軰宁知鹤年  

杂县【`音爰`】寓鲁门风暖将为灾吞舟涌海底髙浪驾蓬莱神仙排云出但见金银台陵阳挹丹溜容成挥玉杯姮娥扬妙音洪崖颔其頥升降随长烟飘飖戯九垓竒龄迈五龙千岁方婴孩燕昭无灵气汉武非仙才  

【`虽有清干若无灵襟当晋诗芜秽之时稍出干裁便来世赏其言皆忧世语名为游仙葢托也`】  

孙绰【`字兴公统之弟博学善属文为著作佐郎累迁散骑常侍转廷尉卿领著作卒`】  

诗  

情人碧玉歌二首  

【`碧玉歌一名千金意晋孙绰所作乐府诗集云宋汝南王作`】  

碧玉小家女不敢攀贵徳感郎千金意慙无倾城色碧玉破瓜时郎为情颠倒感君不羞赧廻身就郎抱  

## 古诗镜卷十  

明　陆时雍　撰  

晋第三  

陶渊明【`字元亮入宋名潜浔阳柴桑人太尉长沙公侃之曽孙少有髙趣亲老家贫起为州祭酒不堪吏职解归躬耕自资隆安中为镇军参军义熈元年迁建威参军未几求为彭泽令在县八十余口解归暨入宋终身不仕顔延年诔之諡曰靖节`】  

【`渊明未尝做诗诗自従中流出灵襟颢气陶冶物情逺矣　谢康乐人巧尽后宛若天工陶诗似月到柳梢风来水靣自然之妙难以力与也`】  

【`四言诗惟有王粲既温且雅亦典亦则此外俱骈丽语賛颂体渊明停云虽佳然气格亦晩`】诗  

九日闲居【`并序`】  

余闲居爱重九之名秋菊盈园而持醪靡由空服九华寄懐于言  

世短意常多斯人乐久生日月依辰至举俗爱其名露凄暄风息气澈天象明往燕无遗影来鴈有余声酒能祛百虑菊为制頽龄如何蓬庐士空视时运倾尘爵耻虚罍寒华徒自荣敛襟独闲謡缅焉起深情栖迟固多娱淹留岂无成  

【`栖迟固多娱淹留岂无成所成何事又即理愧通识所保讵乃浅所保何物此老不屑屑自誉却怡然自得`】  

归田园居  

少无适俗韵性本爱丘山误落尘网中一去三十年羁鸟恋旧林池鱼思故渊开荒南野际守拙归园田方宅十余畆草屋八九间榆栁荫后园桃李罗堂前暧暧逺人村依依墟里烟狗吠深巷中鸡鸣桑树颠户庭无尘杂虚室有余闲乆在樊笼里复得返自然  

野外罕人事穷巷寡轮鞅白日掩荆扉虚室絶尘想时复墟曲中披草共来往相见无杂言但道桑麻长桑麻日已长我志日已广常恐霜霰至零落同草莽  

【`一本作我土日已广谓渊明志此非也不知渊明志在饮酒行乐耳渊明要土何用`】  

种豆南山下草盛豆苖稀晨兴理荒秽带月荷锄归道狭草木长夕露沾我衣衣沾不足惜但使愿无违【`暧四语极村朴是田家野老景色　常恐霜霰零落同草莽又衣沾不足惜但使愿无违深衷`】  

【`隐隐欲逗`】  

移居二首  

昔欲居南村非为卜其宅闻多素心人乐与数晨夕懐此颇有年今日从兹役弊庐何必广取足蔽牀席邻曲时时来抗言谈在昔竒文共欣赏疑义相与析  

春秋多佳日登髙赋新诗过门更相呼有酒斟酌之农务各自归闲暇輙相思相思则披衣言笑无厌时此理将不胜无为忽去兹衣食当须纪力耕不吾欺  

【`此理将不胜无为忽去兹此实有得语衣食当湏纪力耕不吾欺此羲皇上人语亦羲皇上人事或谓不吾欺者非也不吾欺是计效于天吾不欺是尽道于巳`】  

癸卯歳始春懐古田舍二首  

在昔闻南亩当年竟未践屡空既有人春兴岂自免夙晨装吾驾啓涂情已缅鸟弄懽新节冷风送余善寒竹被荒蹊地为罕人逺是以植杖翁悠然不复返即理愧通识所保讵乃浅  

先师有遗训忧道不忧贫瞻望邈难逮转欲忘常勤秉耒懽时务解顔劝农人平畴交逺风良苗亦懐新虽未量歳功即事多所欣耕种有时息行者无问津日入相与归壶浆劳近邻长吟掩柴门聊为陇亩民  

【`屡空既有人春兴岂自免无心标置意境自合冷风送余善冷风何善此非轻裘重带语即是凭流弄月胷次通乎寒暑而如一者也人谓渊明得道庻或有之　先师有遗训忧道不忧贫瞻望邈难逮转欲忘常勤愈平愈髙转近转逺　平畴交逺风良苖亦懐新似欣然有望长吟掩柴门聊为陇亩民忘情语实似未忘情语`】  

巳酉歳九月九日  

靡靡秋已夕凄凄风露交蔓草不复荣园木空自凋清气澄余滓杳然天界髙哀蝉无归响丛雁鸣云霄万化相寻绎人生岂不劳从古皆有没念之中心焦何以称我情浊酒且自陶千载非所知聊以永今朝  

【`清气澄余滓杳然天界髙澄澈如九秋天宇`】  

庚戌嵗九月中于西田获早稻  

人生归有道衣食固其端孰云都不营而以求自安开春理常业嵗功聊可观晨出肆防勤日入负耒还山中饶霜露风气亦先寒田家岂不苦弗获辞此难四体诚乃疲庻无异患干盥濯息檐下斗酒散襟顔遥遥沮溺心千载乃相关但愿长如此躬耕非所叹  

【`人生归有道衣食固其端孰云都不营而以求自安此荷蓧丈人受用语`】  

饮酒【`并序`】  

余闲居寡欢兼此夜已长偶有名酒无夕不饮顾影独尽忽焉复醉既醉之后輙题数句自娱纸墨遂多辞无诠次聊命故人书之以为欢笑尔  

衰荣无定在彼此更共之邵生田中宁似东陵时寒暑有代谢人道每如兹逹人解其防逝将不复疑忽与一觞酒日夕懽相持  

【`衰荣无定在彼此更共之造语简防逹人解其防二字最佳逝将不复疑是见道语`】  

积善云有报夷叔在西山善恶茍不应何事立空言九十行带索饥寒况当年不赖固穷节百世当谁传道丧向千载人人惜其情有酒不肯饮但愿世闻名所以贵我身岂不在一生一生能复防倐如流电惊鼎鼎百年内持此欲何成  

【`语语清澈圆映`】  

结庐在人境而无车马喧问君何能尔心逺地自偏采菊东篱下悠然见南山山气日夕佳飞鸟相与还此中有真意欲辨已忘言  

【`结庐在人境而无车马喧问君何能尔心逺地自偏调笑怡然采菊东篱下悠然见南山是忘世语山气日夕佳飞鸟相与还此老于世直无物不佳亦无物不乐`】  

秋菊有佳色裛露缀其英泛此忘忧物逺我遗世情一觞虽独进杯尽壶自倾日入羣动息归鸟趋林鸣啸嗷东轩下聊复得此生  

【`杯尽壶自倾固知此物最为知巳自尔相劝弥殷`】  

青松在东园众草没竒姿凝霜殄异类卓然见高枝连林人不觉独树众乃竒提壶抚寒柯逺望时复为吾生梦幻间何事绁尘羁  

【`提壶抚寒柯逺望时复为所为乐而不厌`】  

清晨闻叩门倒裳往自开问子为谁欤田父有好懐壶浆逺见候疑我与时乖防缕茅檐下未足为髙栖一世皆尚同愿君汨其泥深感父老言禀气寡所谐纡辔诚可学违已讵非迷且共欢此饮吾驾不可回  

在昔曽逺游直至东海隅道路逈且长风波阻中涂此行谁使然似为饥所驱倾身营一饱少许使有余恐此非名计息驾归闲居  

顔生称为仁荣公言有道屡空不获年长饥至于老虽留身后名一生亦枯槁死去何所知称心固为好客养千金躯临化消其寳祼葬何必恶人当解意表  

【`倾身营一饱少许便有余客养千金躯临化消其寳此悟世深言`】  

有客常同止趣舍邈异境一士长独醉一夫终年醒醒醉还相笑发言各不领规规一何愚兀傲差若頴寄言酣中客日没烛当炳  

故人赏我趣挈壶相与至班荆坐松下数斟已复醉父老杂乱言觞酌知有次不觉知有我安知物为贵悠悠迷所留酒中有深味  

贫居乏人工灌水荒余宅班班有翔鸟寂寂无行迹宇宙一何悠人生少至百岁月相催逼鬓髪早巳白若不委穷逹素抱深可惜  

羲农去我乆举世少复真汲汲鲁中叟弥缝使其淳凤鸟虽不至礼乐暂得新洙泗辍微响漂流逮狂秦诗书复何罪一朝成灰尘区区诸老翁为事诚殷勤如何絶世下六籍无一亲终日驰车走不见所问津若复不快饮空负头上巾但恨多谬误君当恕醉人  

【`若复不痛饮空负头上巾彼直以饮酒为第一义`】  

岁暮和张常侍  

市朝凄旧人骤骥感悲泉明旦非今日岁暮余何言素顔敛光润白髪一已繁濶哉秦穆谈旅力岂未愆向夕长风起寒云没西山厉厉气遂严纷纷飞鸟还民生鲜常在矧伊愁苦纒屡阙清酤至无以乐当年穷通靡攸虑顦顇由化迁抚已有深懐履运増慨然  

【`首末隠衷耿耿可见乃不托为枉不激为愤而寄之沈防自适所为处乱世而不争者矣`】游斜川【`并序`】  

辛丑岁正月五日天气澄和风物闲美与二三隣曲同游斜川临长流望曾城鲂鲤跃鳞于将夕水鸥乘和以翻飞彼南阜者名实旧矣不复乃为嗟叹若夫曽城傍无依接独秀中臯遥望灵山有爱嘉名欣对不足率尔赋诗悲日月之遂徃悼吾年之不留各疏年纪乡里以记其时日  

开岁倐五日吾生行归休念之动中懐及辰为兹游气和天惟澄班坐依逺流弱湍驰文鲂闲谷矫鸣鸥廻泽散游目缅然睇曾丘虽微九重秀顾瞻无匹俦提壶接宾侣引满更献酬未知从今去当复如此不中觞纵遥情忘彼千载忧且极今朝乐明日非所求  

五月旦作和戴主簿  

虚舟纵逸棹回复遂无穷发歳始俛仰星纪奄将中南窻罕悴物北林荣且丰神渊写时雨晨色奏景风既来孰不去人理固有终居常待其尽曲肱岂伤冲迁化或夷险肆志无窊隆即事如已髙何必升华嵩  

和刘柴桑  

山泽乆见招胡事乃踌躇直为亲旧故未忍言索居良辰入竒懐挈杖还西庐荒涂无归人时时见废墟茅茨已就治新畴复旧畬谷风转凄薄春醪解饥劬弱女虽非男慰情良胜无栖栖世中事歳月共相疎耕织称其用过此奚所须去去百年外身名同翳如  

酬刘柴桑  

穷居寡人用时忘四运周榈庭多落叶慨然知已秋新葵郁北牖嘉穟养南畴今我不为乐知有来歳不命室携童弱良日登逺游  

和郭主簿二首  

蔼蔼堂前林中夏贮清阴凯风因时来回飚吹我襟息交游闲业卧起弄书琴园蔬有余滋旧谷犹储今营巳良有极过足非所钦春秫作美酒酒熟吾自斟弱子戏我侧学语未成音此事真复乐聊用忘华簪遥遥望白云懐古一何深  

和泽周三春清凉素秋节露凝无游氛天髙肃景澈陵岑耸逸峯遥瞻皆竒絶芳菊开林耀青松冠岩列懐此贞秀姿草为霜下杰衔觞念幽人千载抚尔诀检素不获展厌厌竟良月  

赠羊长史【`并序`】  

左军羊长史衔使秦川作此与之  

愚生三季后慨然念黄虞得知千载外上頼古人书贤圣留余迹事事在中都岂忘游心目关河不可逾九域甫已一逝将理舟舆闻君当先迈负疴不获俱路若经商山为我少踌躇多谢绮与用精爽今何如紫芝谁复采深谷乆应芜驷马无贳患贫贱有交娱清謡结心曲人乖运见疎拥懐累代下言尽意不舒  

癸卯十二月中作与从弟敬逺  

寝迹衡门下邈与世相絶顾盻莫谁知荆扉昼常闭【`必结切`】凄凄嵗暮风翳翳经日雪倾耳无希声在目皓已洁劲气侵襟袖箪瓢谢屡设萧索空宇中了无一可悦歴览千载书时时见遗烈髙操非所攀深得固穷节平津茍不由栖迟讵为拙寄意一言外兹契谁能别  

于王抚军座送客  

秋日凄且厉百卉俱已腓爰以履霜节登髙饯将归寒气冒山泽游云倐无依洲渚思绵邈风水互乖违瞻夕欲良防离言聿云悲晨鸟暮来还悬车敛余晖逝止判殊路旋驾怅迟迟目送回舟逺情随万化遗  

【`秋日凄且厉百卉具以腓爰以履霜节登髙饯将归语致髙洁目送孤舟逺情随万化遗送别得此此老不随人语黙者`】  

始作镇军参军经曲阿作  

弱龄寄事外委懐在琴书被褐欣自得屡空常晏如时来茍防防宛辔憇通衢投防命晨装暂与园田疏眇眇孤舟逝绵绵归思纡我行岂不遥登降千里余目倦川途异心念山泽居望云慙髙鸟临水愧游鱼真想初在襟谁谓形迹拘聊且凭化迁终返班生庐  

辛丑歳七月赴假还江陵夜行涂口作  

闲居三十载遂与尘事防诗书敦宿好林园无俗情如何舍此去遥遥至南荆叩枻新秋月临流别友生凉风起将夕夜景湛虚明昭昭天宇濶晶晶川上平懐役不遑寐中宵尚孤征商歌非吾事依依在耦耕投冠旋旧墟不为好爵萦养真衡茅下庻以善自名  

【`叩枻新秋月临流别友生景色如次清湛无滓`】  

乙巳歳三月为建威叅军使都经钱溪  

我不践斯境歳月好巳积晨夕看山川事事悉如昔微雨洗髙林清飚矫云翮眷彼品物存义风都未隔伊余何为者勉励从兹役一形似有制素襟不可易园田白梦想安得乆离析终懐在归舟谅哉宜霜栢  

桃花源诗【`并记`】  

晋太元中武陵人捕鱼为业縁溪行忘路之逺近忽逢桃花林夹岸数百步中无杂树芳草鲜美落英缤纷渔人甚异之复前行欲穷其林林尽水源便得一山山有小口髣髴若有光便舍船从口入初极狭才通人复行数十步豁然开朗土地平旷屋舍俨然有良田美池桑竹之属阡陌交通鸡犬相闻其中往来种作男女衣着悉如外人黄髪垂髫并怡然自乐见渔人乃大惊问所从来具答之便要还家设酒杀鸡作食村中闻有此人咸来问讯自云先世避秦时乱率妻子邑人来此絶境不复出焉遂与外人间隔问今是何世乃不知有汉无论魏晋此人一一为具言所闻皆叹惋余人各复延至其家皆出酒食停数日辞去此中人语云不足为外人道也既出得其船便扶向路处处志之及郡下诣太守说如此太守即遣人随其往寻向所志遂迷不复得路南阳刘子骥髙尚士也闻之欣然亲徃未果寻病终后遂无问津者  

嬴氏乱天纪贤者避其世黄绮之商山伊人亦云逝徃迹浸复湮来迳遂芜废相命肄农耕日入从所憇桑竹垂余防菽稷随时艺春蚕收长丝秋熟靡王税荒路暧交通鸡犬互鸣吠爼豆犹古法衣裳无新制童孺纵行歌斑白欢游诣草荣识节和木衰知风厉虽无纪厯志四时自成歳怡然有余乐于何劳智慧竒踪隐五百一朝敞神界淳薄既异源旋复还幽蔽借问游方士焉测尘嚣外愿言蹑轻风髙举寻吾契  

拟古  

迢迢百尺楼分明望四荒慕作归云宅朝为飞鸟堂山河满目中平原独茫茫古时功名士慷慨争此塲一旦百歳后相与还北邙松栢为人伐髙坟互低昻頺基无遗主游魂在何方荣华诚足贵亦复可怜伤  

日暮天无云春风扇微和佳人美清夜逹曙酣且歌歌竟长叹息持此感人多皎皎云间月灼灼叶中华岂无一时好不乆当如何  

种桑长江边三年望当采枝条始欲茂忽值山河改柯叶自摧折根株浮沧海春蚕既无食寒衣欲谁待本不植髙原今日复何悔  

杂诗  

白日沦西河素月出东岭遥遥万里辉荡荡空中景风来入房户夜中枕席冷气变悟时易不眠知夕永欲言无予和挥杯劝孤影日月掷人去有志不获骋念此懐悲凄终晓不能静  

丈夫志四海我顾不知老亲戚共一处子孙还相保觞弦肆朝日罇中酒不燥缓带尽懽娱起晩眠常早孰若当世士氷炭满懐抱百年归丘垄用此空名道  

咏贫士  

万族各有托孤云独无依暧暧空中灭何时见余晖朝霞开宿雾众鸟相与飞迟迟出林翮未夕复来归量力守故辙岂不寒与饥知音苟不存已矣何所悲  

读山海经  

孟夏草木长绕屋树扶疎众鸟欣有托吾亦爱吾庐既耕亦已种时还读我书穷巷隔深辙颇廻故人车欢言酌春酒摘我园中蔬微雨从东来好风与之俱泛览周王传流观山海图俯仰终宇宙不乐复何如  

【`众鸟欣有托吾亦爱吾庐觉物我大小俱得`】  

拟挽歌辞  

荒草何茫茫白杨亦萧萧严霜九月中送我出逺郊四面无人居髙坟正嶣嶤马为仰天鸣风声自萧条幽室一已闭千年不复朝千年不复朝贤逹将奈何向来相送人各自还其家亲戚或余悲他人亦已歌死去何所道托体同山阿  

殷仲文【`字仲文陈郡人少有才藻从兄仲堪荐用于防稽王道子后从桓反诛仲文为刘裕所杀`】  

诗  

南州栢公九井作  

四运虽鳞次理化各有凖独有清秋日能使髙兴尽景气多明逺风物自凄爽籁惊幽律哀壑叩虚牝嵗寒无早秀浮荣甘夙陨何以标贞脆薄言寄松菌哲匠感萧晨肃此尘外轸广筵散泛爱逸爵纡胜引伊余乐好仁惑袪吝亦泯猥首阿衡朝将贻匃奴哂  

桃叶【`王献之妾`】  

诗  

答团扇歌  

青青林中竹可作白团扇动揺郎玉手因风托方便团扇复团扇持许自障面憔悴无复理羞与郎相见【`附谢芳姿团扇歌二首　白团扇辛苦五流连是郎眼所见　白团扇顦顇昔日容羞与郎相见　古今乐録曰团扇歌者晋中书令王珉捉白团扇与嫂婢谢芳姿有爱情好甚笃嫂棰挞婢过苦王东亭闻而止之芳姿素善歌嫂令歌一曲当赦之应声歌云云珉闻更问之汝歌何遗芳姿即改云云附谢尚为镇西将军着紫罗据胡牀在市中佛国门楼上弹琵琶作大道曲市人不知为三公意其有出世韵及观其曲云青阳二三月栁青桃复红车马不相识音落黄埃中絶无佳致乃知世之所口实者徒以其三公也`】  

【`附兰亭一宴赋诗者二十六人曽无善句非独老庄为累亦气运然也然王右军作序灵襟防防髙雅絶伦人以金谷序比之已谓不韵乃右军得此欣然将人固不自信耶抑多财者能使文重也左思作三都赋得皇甫谧序而始传而序固不佳于赋然则家非石崇序无皇甫髙材命世不得一传于后者又岂少乎哉`】  

## 古诗镜卷十一  

明　陆时雍　编  

晋第四  

乐府  

独漉篇  

独漉独漉水深泥浊泥浊尚可水深杀我雍雍双鴈游戏田泮我欲射鴈念子孤散翩翩浮萍得风揺轻我心何合与之同并空牀低帷谁知无人夜衣锦绣谁别伪真刀鸣箾中倚牀无施父寃不报欲活何为猛虎斑斑游戏山间虎欲齧人不避豪贤  

【`徘徊愤激气决干将　我欲射鴈念子孤散是侠烈肝肠语衣衣锦绣谁别伪真丈夫当年概必有以自见`】  

白纻舞歌诗三首  

轻躯徐起何洋洋髙举两手白鹄翔宛若龙转乍低昻凝停善睐容仪光如推若引留且行随世而变诚无方舞以尽神安可忘晋世方昌乐未央质如轻云色如银爱之遗谁赠佳人制以为袍余作巾袍以光躯巾拂尘丽服在御防佳宾醪醴盈樽美且淳清歌徐舞降只神四座欢乐胡可陈  

双袂齐举鸾凤翔罗裙飘飖昭仪光趋步生姿进流芳鸣清歌及三阳人生世间如电过乐时每少苦日多幸及良辰耀春华齐倡献舞赵女歌羲和驰景逝不停春露未晞严霜零百草凋索花落英蟋蟀吟牖寒蝉鸣百年之命忽若倾早知迅速秉烛行东造扶桑游紫庭西至昆仑戏曽城  

阳春白日风花香趋步明玉舞瑶珰声发金石媚笙簧罗袿徐转红袖扬清歌流响绕凤梁如矜若愚凝且翔转盻遗精艳辉光将流将引双鴈行欢来何晩意何长明君御世永歌昌  

清商曲辞　　　　　　　　　古　辞  

【`五言絶句沿歌成体截语作句大都寻常口语莲子黄蘖石阙春蚕等类正托懐寓兴矢歌通意之微词也触意遂成不假思致唐人加以雕饰则语愈工而体愈逺矣　古歌之妙在标格天成风骚满懐抱　诗家比义葢假物摅情流连无尽故多以浅浅语作深深意　古诗藁砧今何在山上复有山何日大刀头破镜飞上天此诗中隐语凡情深者语隐一似不能出诸口一似不欲令人晓`】子夜歌  

【`唐书乐志曰子夜歌者晋曲也晋有女子名子夜造此声声过哀苦乐府解题曰后人更为四时行乐之词谓之子夜四时歌又有大子夜歌子夜警歌子夜变歌皆曲之变也`】  

落日出前门曕瞩见子度冶容多姿鬓芳香已盈路芳是香所为冶容不敢当天不夺人愿故使侬见郎  

【`语甚欣幸`】  

宿昔不梳头丝髪被两肩婉伸郎膝下何处不可怜见娘喜容媚愿得结金兰空织无经纬求匹理自难  

【`是惋叹语防为踯躅`】  

始欲识郎时两心望如一理丝入残机何悟不成匹  

【`殷勤欵曲不知费防情绪`】  

今日已欢别合防在何时明灯照空局悠然未有期髙山种芙蓉复经黄蘖坞果得一莲时流离婴辛苦  

【`是喜是痛寒暖自知`】  

朝思出前门暮思还后渚语笑向谁道腹中隂忆汝擥枕北牕卧郎来就侬嬉小喜多唐突相怜能防时驻筯不能食蹇蹇歩帏里投琼着局上终日走博子郎为傍人欺负侬非一事攡门不安横无复相闗意年少当及时蹉跎日就老若不信侬语但看霜下草感欢初殷勤叹子后辽落打金侧瑇瑁外艶里懐薄  

【`巧映`】  

擥裙未结带约眉出前牕罗裳易飘飏小开骂春风举酒待相劝酒还杯亦空愿因微觞防心感色亦同侬年不及时其于作乖离素不知浮萍转动春风移  

【`若不信侬语但看霜下草素不知浮萍转动春风移下语絶快`】  

夜长不得眠转侧听更鼔无故欢相逢使侬肝肠苦  

【`无故欢相逢使侬肝肠苦咄咄作懊恨语正是思之极防`】  

欢从何防来端然有忧色三唤不一应有何比松柏  

【`猜情怪语　情防深长语何简防`】  

夜长不得眠明月何灼灼想闻散唤声虚应空中诺  

【`想闻散唤声虚应空中诺自是极想`】  

我念欢的的子行由豫情雾露隐芙蓉见莲不分明【`人情难言假之物象故比言当是倍胜非苐借莲为怜借丝为思雾露隠芙蓉见莲不分明此言实有意象`】  

侬作北辰星千年无转移欢行白日心朝东暮还西怜欢好情懐移居作乡里桐树生门前出入见梧子  

子夜四时歌  

春歌  

光风流月初新林锦花舒情人戏春月窈窕曵罗裾  

【`光风流月初碧楼防初月俏骨丽色标格絶佳此当是齐梁人语`】  

碧楼防初月罗绮垂新风含春未及歌桂酒发清容杜鹃竹里鸣梅花落满道燕女游春月罗裳曵芳草  

【`燕女游春月罗裳曵芳草二句无情有色`】  

朱光照緑苑丹华粲罗星那能闺中绣独无懐春情罗裳迮红袖玉钗明月珰冶游歩春露艳覔同心郎  

【`艳覔同心郎艳字佳絶觉情致奕奕勃溢`】  

春林花多媚春鸟意多哀春风复多情吹我罗裳开新燕弄初调杜防竞晨鸣画眉忘注口游步散春情梅花落巳尽栁花随风散叹我当春年无人相要唤  

【`情如倾筐不厌其尽`】  

昔别鴈集渚今还燕巢梁敢辞嵗月久但使逢春阳春园花就黄阳池水方渌酌酒初满杯调弦始成曲明月照桂林初花锦绣色谁能不想思独在机中织思见春花月含笑当道路逢侬多欲擿可怜持自误自从别欢后叹惜不絶响黄蘖向春生苦心随日长【`妙喻　诗譬之美人俏骨如双辅承权丽色如清胪转盻亭亭如云艶艶如月`】  

夏歌  

髙堂不作壁招取四面风吹欢罗裳开动侬含笑容反覆华簟上屏帐了不施郎君未可前待我整容仪叠扇放牀上企想逺风来轻袖拂华妆窈窕登髙堂  

【`轻袖拂华妆窈窕登髙堂语气高华`】  

含桃已中食郎赠合欢扇深感同心意兰室期相见暑盛静无风夏云薄暮起擕手宻叶下浮沉朱李郁蒸仲暑月长啸北胡边芙蓉始结叶抛艳未成莲适见载青幡三春已复倾林鹊改初调林中夏蝉鸣春桃初发红惜色恐侬擿朱夏花落去谁复相寻覔青荷葢渌水芙蓉葩红鲜郎见欲采我我心欲懐莲四周芙蓉池朱堂敞无壁珍簟镂玉牀缱绻任懐适情知三夏热今日徧独甚香巾拂玉席共郎登楼寝轻衣不重防飚风故不凉三秋何时过许侬红粉妆  

【`许侬红粉妆许字妖艳情致勃勃骚动善诗者神情色笑一迸而出`】  

秋歌  

风清觉时凉明月天色髙佳人理寒服万结砧杵劳清露凝如玉凉风中夜发情人不还卧冶游步明月开牕秋月光灭烛解罗裳含笑帷幌里举体兰蕙香秋夜凉风起天髙星月明兰房竞妆饰绮帐待双情凉风开牕寝斜月垂光照中宵无人语罗幌有双笑掘作九州池尽是大宅里处处种芙蓉婉转得莲子初寒八九月独纒自络丝寒衣尚未了郎唤侬防为秋爱两两鴈春感双双燕兰鹰接野鸡雉落谁当见秋风入牕里罗帐起飘飏仰头看明月寄情千里光别在三阳初望还九秋暮恶见东流水终年不西顾  

冬歌  

渊氷厚三尺素雪覆千里我心如松栢君情复何似涂湿无人行冒寒往相覔若不信侬时但看雪上迹夜半冐霜来见我辄怨唱懐氷闇中倚巳寒不防亮  

【`怀氷闇中倚已寒不防亮是烦寃语`】  

炭罏却夜寒重袍坐叠褥与郎对华榻歌秉兰烛冬林叶落尽逄春已复曜葵藿生谷底倾心不防照未尝经辛苦无故彊相矜欲知千里寒但看井水氷  

上声歌  

侬本是萧草持作兰桂名芬芳顿交盛感郎为上声新衫绣两裆迮着罗裙里行步动微尘罗裙随风起  

欢闻歌  

遥遥天无柱流漂萍无根单身如荧火持底报郎恩  

欢闻变歌  

【`古今乐録曰欢变歌者晋穆帝升平中童子軰忽歌于道曰阿子闻曲终辄云阿子汝闻不无几而穆帝崩褚太后哭阿子汝闻不声既凄苦因以名之`】  

欢来不徐徐阳牕都锐户耶防尚未眠肝心如椎橹张罾不得鱼不橹罾空归君非鸬鷀鸟防为守空池  

【`似有狂童之嘲`】  

刻木作班鹪有翅不能飞揺着帆樯上望见十里矶锲臂欲饮血牛羊持祭天没命成灰土终不罢相怜  

【`后二句是饮血语`】  

前溪歌  

【`宋书乐志曰前溪歌者晋车骑将军沈玩所制郗昻乐府解题曰前溪舞曲也`】  

忧思出门倚逢郎前溪度莫作流水心引新都舍故为家不凿井担瓶下前溪开穿乱漫下但闻林鸟啼黄葛生烂漫谁能断葛根宁断娇儿乳不断郎殷勤  

【`俚而防快痛欲絶`】  

黄葛结防笼生在洛溪边花落逐水去何当顺流还还亦不复鲜  

前溪沧浪映通波澄渌清声传不絶千载寄汝名永与天地并  

【`五句一叠觉其韵更长故声格亦诗中一事`】  

阿子歌  

春月故鸭啼独雄顚倒落工知悦死故来相寻博  

团扇郎  

【`古今乐録曰团扇郎歌者晋中书令王珉捉白团扇与嫂婢谢芳姿有爱情好甚笃嫂捶挞婢过苦王东亭闻而止之芳姿素善歌嫂令歌一曲当赦之应声歌曰白团扇辛苦五流连是郎眼所见珉闻更问之汝歌何遗芳姿即改云白团扇顦顇非音容羞与郎相见后人因而歌之`】  

御路薄不行窈窕决横塘团扇彰白日面作芙蓉光  

七日夜女郎歌  

三春怨离泣九秋欣期歌驾鸾行日时月明济长河婉娈不终夕一别周年期桑蚕不作茧昼夜长悬丝灵匹怨离处索居隔长河云不应雷是侬啼叹歌  

黄生曲  

松栢叶青蒨石榴花葳防迮置前后事欢今定谁怜  

黄鹄曲  

【`列女传曰鲁陶婴者鲁陶明之女也少寡养幼孤无彊昆弟鲁人或闻其义将求焉婴乃作歌明已之不更二庭也鲁人闻之不敢复求按黄鹄本汉横吹曲名`】  

黄鹄参天飞半道郁徘徊腹中车轮转君知思忆谁黄鹄参天飞半道还后渚欲飞复不飞悲鸣覔羣侣  

桃叶歌  

【`古今乐録曰桃叶歌者晋王子敬之所作也桃叶子敬妾名缘于笃爱所以歌之`】  

桃叶映红花无风自婀娜春花映何限感郎独采我  

长乐佳  

欲知长乐佳中陵罗睢鸠美死两心齐  

同前  

红罗复斗帐四角垂珠珰玉枕龙须席郎眠何处牀  

【`语色风华`】  

欢好曲  

窈窕上头欢那得及破但看脱叶莲何如芙蓉花逶迤总角年华艳星间月遥见情倾处不觉喉中哕  

懊侬歌  

【`古今乐录曰懊侬歌者晋石崇緑珠所作唯丝布涩难缝一曲而已后皆隆安初民间讹謡之曲`】  

我与欢相怜约誓底言者常叹负情人郎今果成诈暂薄牛渚矶欢不下廷板水深沾侬衣白黑何在浣  

【`水深沾侬衣白黑何在浣语意絶慧可以觧嘲复可藏垢`】  

山头草欢少四面风趋使侬顚倒  

懊恼奈何许夜闻家中论不得侬与汝  

黄竹子歌  

江边黄竹子堪我女儿箱一船使两桨得娘还故乡  

江陵女歌  

雨从天上落水从桥下流拾得娘裙帯同心结两头【`此歌一本谓隋炀帝所为天津桥上水天津桥下流拾得娘裙带同心结两头此乃无情为有情也`】神歌  

圣郎曲  

左亦不佯佯右亦不翼翼仙人在郎傍玉女在郎侧酒无沙糖味为他通顔色  

【`酒无沙糖味为他通顔色是妙情语`】  

明下童曲  

走马上前阪石子弹马蹄不惜弹马蹄但惜马上儿  

【`诗中一转生趣人中一转生情`】  

陈孔骄赭白陆郎乘斑骓徘徊射堂头望门不欲归  

三洲歌  

【`唐书乐志曰三洲商人歌也古今乐録曰三洲歌者商客数游巴陵三江口往还因共作此歌其旧辞云啼将别共来梁武帝问法云闻法师善解音律此歌何如法云曰应欢防而有别离啼将别可改为欢将乐故其歌和云三洲断江口水从窈窕河傍流欢将乐共来长相思`】  

风流不暂停三山隐行舟愿作比目鱼随欢千里逰湘东醽醁酒广州龙头铛玉樽金镂椀与郎双杯行  

采桑度  

蚕生春三月春桑正含绿女儿采春桑歌吹当春曲系条采春桑采叶何纷纷采桑不装钩牵壊紫罗裙  

【`是冶游艳语`】  

青阳度【`三曲`】  

【`古今乐録曰青阳度倚歌凡倚歌悉用铃鼓无有吹`】  

隠机倚不织寻得烂漫丝成匹郎莫断忆侬经绞时碧玉捣夜砧七寳金莲杵髙举徐徐下轻捣只为汝青荷葢緑水芙蓉披红鲜下有并根藕上生并头莲【`并头一作同心`】  

来罗  

鬰金黄花标下有同心草草生日已长人生日就老  

【`语格老`】  

那呵滩  

我去只如还终不在道边我若在道边良信寄书还江陵三千三何足特作逺书防数知闻莫令信使断闻欢下扬州相送江津弯愿得篙橹折交郎到头还  

孟珠【`二曲`】  

人言孟珠富信实金满堂龙头衔九花玉钗明月珰阳春二三月草与水同色攀条摘香花言是欢气息  

同前  

阳春二三月草与水同色道逢游冶郎恨不早相识望欢四五年实情将懊恼愿得无人处回身与郎抱适闻梅作花花落已成子杜防绕林啼思从心上起  

【`好标格`】  

翳乐  

人生欢爱时少年新得意一旦不相见辄作烦寃思  

夜黄  

湖中百种鸟半雌是半雄鸳鸯逐野鸭恐畏不成双  

夜度娘  

夜来冒霜雪晨去履风波虽得叙微情奈侬身苦何  

双行纒  

朱丝系腕绳真如白雪凝非但我言好众情共所称  

黄督  

乔客他乡人三春不得归愿看杨栁树已复蔵班鵻  

白附鸠  

石头龙尾弯新亭送客渚酤酒不取钱郎能饮几许  

防蒲  

朝发桂兰渚昼息桑榆下与君同防蒲竟日不成把  

作蚕丝  

春蚕不应老昼夜常懐丝何惜微躯尽纒绵自有时  

【`苦情语罄甚`】  

绩蚕初成茧相思条女宻投身汤水中贵得共成匹素丝非常质屈折成绮罗敢辞机杼劳但恐花色多  

长干曲  

逆浪故相邀菱舟不怕揺妾家扬子住便防广陵潮  

青溪小姑曲  

【`按干寳搜神记曰广陵蒋子文尝为秣陵尉因击贼伤而死呉孙权时封中都侯立庙钟山异苑曰青溪小姑蒋侯苐三妹也`】  

开门白水侧近桥梁小姑所居独处无郎  

安东平【`五曲`】  

凄凄烈烈北风为雪船道不通歩道断絶  

呉中细布阔幅长度我有一端与郎作袴  

微物虽轻拙手所作余有三丈为郎别厝  

制为轻巾以奉故人不持作好与郎拭尘  

东平刘生复感人情与郎相知当解千龄  

乐辞  

【`祝穆曰穷袴襦也葢汉人语呉竞编此辞在十九首后`】  

绣幙围香风耳节朱丝桐不知理何事浅立经营中爱惜加穷袴防闲托守宫今日牛羊上丘陇当年近前面发红  

休洗红二首  

休洗红洗多红色淡不惜故缝衣记得初按茜人夀百年能几何后来新妇今为婆  

休洗红洗多红在水新红裁作衣旧红畨作里廻黄转緑无定期世事返复君所知  

杂诗  

玉钗色未分衫轻似露腕举袖欲障羞廻持理发乱  

## 古诗镜卷十二  

明　陆时雍　编  

宋第一  

孝武帝【`讳骏字休龙文帝第三子封武陵王元凶劭弑逆举兵诛劭遂即大位在位十年诗自宋一大变气变而韶色变而丽体变而整句变而琢于古渐逺于律渐开矣`】  

诗  

游覆舟山  

束髪好怡衍弱冠颇流薄素想终勿倾聿来果丘壑层峯亘天维旷渚绵地络逢臯列神苑遭坛树仙阁松墱含青晖荷源煜彤烁川界泳逰鳞岩庭响鸣鹤  

与庐陵王绍别  

连嵗矜离心今兹幸良集信宿穷晨暮开顔披所戢未尽欢娱懐已伤岐路及舳舻引江介飞旌背尔邑悄扰徒旅戒团栾流景入迟迟分手念登路泣  

拜衡阳文王义季墓  

昧旦凭行轼濡露及山庭投歩矜履蹈举目増凄清轺路灭归轸沦闼负重扄深松朝已雾幽隧晏未明长杨敷晩素宿草披初青哀往起沈泉追爱恸中情竹帛凭年逺世范随伏倾  

【`声色璀璨自开宋气之始`】  

乐府  

丁督防歌  

【`一曰阿督防宋书乐志曰督防歌者彭城内史徐逵之为鲁轩所杀宋髙祖使府内直督防丁旿收敛殡埋之逵之妻髙祖长女也呼旿至阁下自问殓送之事每问輙叹息曰丁督防其声哀切后人因其声广为曲焉唐书乐志曰丁督防晋宋间曲也今歌是宋孝武帝所制云`】  

洛阳数千里孟津流无极辛苦戎马间别易防难得闻欢去北征相送直渎浦只有泪可出无复情可吐督防初征时侬亦恶闻许愿作石尤风四面断行旅顔延之【`字延年琅邪临沂人性疎淡不防细行而文章冠絶当时初为宋公豫章世子叅军及公即帝位补太子舍人庐陵王待之甚厚执政以其搆扇异同因帝崩出为始安太守文帝元嘉三年徴为中书侍郎未防复出守永嘉孝武登阼以为为金紫光禄大夫卒赠特进諡曰宪`】  

【`延之雕缋满肠荆棘满手以故意致虽宻神韵不生　语多防气汤恵休谓谢灵运似芙蓉出水顔延之似错彩镂金此盖谓其人力虽劳天趣不具耳`】  

诗  

应诏观北湖田牧  

周御穷辙迹夏载歴山川蓄轸岂明懋善游皆圣仙帝晖膺顺动清跸廵广廛楼观眺丰颖金驾映松山飞奔互流缀缇彀代廻环神行埓浮景争光溢中天开冬春徂物残悴盈化先阳陆团精气隂谷曵寒烟攒素既森蔼积翠亦葱芊息飨报嘉嵗通急戒无年温渥浃舆隶和恵属后筵观风乆有作陈诗愧未妍疲弱谢陵遽取累非纒牵  

【`蓄轸岂明懋善逰皆圣仙自是累句开冬春徂物残悴盈化仙谢灵运皇心美阳泽万象咸光昭工拙居然具别`】  

拜陵庙作  

周徳恭明祀汉道尊光灵哀敬隆祖庙崇树加园茔逮事休命始投迹阶王庭陪厠廻天顾朝防流圣情早服身义重晩逹生戒轻否来王泽竭泰徃人悔形敕躬慙积素复与昌运并恩合非渐渍荣防在逢迎夙御严清制朝驾守禁城束绅入西寝伏轸出东坰衣冠终防漠陵邑转葱青松风遵路急山烟冐垅生皇心凭容物民思被歌声万纪载弦歌千嵗托旒旌未殊帝世逺已同沦化萌防壮困孤介末暮谢幽贞发轨丧夷易归轸慎﨑倾  

【`恩合非渐渍荣防在逢迎此是何语皇心凭容物民思被歌声稍得爽然松风遵路急遵字无谓`】赠王太常  

玉水记方流璇源载圆折蓄寳毎希声虽秘犹彰彻聆龙际【`音砌`】九渊闻凤窥丹穴歴听岂多士岿然觏时哲舒文广国华敷言逺朝列徳辉灼邦懋芳风被乡耋侧同幽人居郊扉常昼闭林闾时晏开亟廻长者辙庭昏见野隂山明望松雪静惟浃羣化徂生入穷莭豫往诚欢歇悲来非乐阕属美谢繁翰遥懐具短札  

直东宫荅郑尚书  

皇居体环极设险祗天工两闱阻通轨对禁限清风跂予旅东馆徒歌属南墉寝兴郁无已起观辰汉中流云蔼青阙皓月鉴丹宫踟蹰清防密徙倚恒漏穷君子吐芳讯感物恻余衷惜无丘园秀景行彼髙松知言有诚贯美价难克充何以铭嘉贶言树丝与桐  

北使洛  

【`沈约宋书曰延之为豫章世子中军行参军义熙十二年髙祖北伐有宋公之授府遣一使庆殊命参起居延之至洛阳道中作诗一首文辞藻丽为谢晦傅亮所赏`】  

改服饰徒旅首路局险艰振楫发吴洲秣马陵楚山涂出梁宋郊道由周郑间前登阳城路日夕望三川在昔辍期运经始阔圣贤伊濲絶津济台馆无尺椽宫陛多巢穴城阙生云烟王猷升八表嗟行方暮年隂风振凉野飞云瞀穷天临涂未及引置酒惨无言隠悯徒御悲威迟良马烦游役去芳时归来屡徂諐蓬心既巳矣飞薄殊亦然  

还至梁城作  

眇黙轨路长憔悴征戍勤昔迈先徂师今来后归军振防睠东路倾侧不及羣息徒顾将及极望梁陈分故国多乔木空城凝寒云丘陇填郛郭铭志灭无文木石扄幽闼黍苖延髙坟惟彼雍门子吁嗟孟尝君愚贱同堙灭尊贵谁独闻曷为乆游客忧念坐自殷  

始安郡还都与张湘州登巴陵城楼作  

江汉分楚望衡巫奠南服三湘沦洞庭七泽蔼荆牧经涂延旧轨登闉访川陆水国周地险河山信重复却倚云梦林前瞻荆台囿清雰霁岳阳曾晖薄澜澳凄矣自逺风伤哉千里目万古陈往还百代劳起伏存没竟何人炯介在明淑请従上世人归来艺桑竹  

【`一起景色畧尽`】  

五君咏五首  

阮步兵  

阮公虽沦迹识宻鉴亦洞沈醉似埋照寓辞类托讽长啸若懐人越礼自惊众物故不可论途穷能无恸  

嵇中散  

中散不偶世本自餐霞人形解验黙仙吐论知凝神立俗迕流议寻山洽隠沦鸾翮有时铩龙性谁能驯  

刘参军  

刘伶善闭关懐情灭闻见鼔钟不足欢荣色岂能韬精日沈饮谁知非荒宴颂酒虽短章深衷自此见  

阮始平  

仲容青云器实禀生民秀逹音何用深识防在金奏郭奕已心醉山公非虚觏屡荐不入官一麾乃出守  

向常侍  

向秀甘淡薄深心托毫素探道好渊观书鄙章句交吕既鸿轩攀嵇亦凤举流连河里游恻怆山阳赋  

【`五君咏多以自况结语崭然髙峙`】  

【`附秋胡九首情寡词繁　椅梧倾髙凤寒谷待鸣律影响岂不懐自逺每相匹婉彼幽闲女作嫔君子室峻莭贯秋霜明艶侔朝日嘉运既我従欣愿自此毕燕居未及好良人顾有违脱中千里外结绶登王畿戒徒在昧旦左右来相依驱车出郊郭行路正威迟存为乆离别没为长不归　嗟余怨行役三陟穷晨暮严驾越风寒解鞍犯霜露原隰多悲凉廻飚卷髙树离兽起荒蹊惊鸟縦横去悲哉游宦子劳此山川路　超摇行人逺宛转年运徂良时为此别日月方向除孰知寒暑积僶俛见荣枯嵗暮临空房凉风起坐隅寝兴日已寒白露生庭芜　勤役从归愿反路遵山河昔辞秋未素今也嵗载华蚕月观时暇桑野多经过佳人従所务窈窕援髙柯倾城谁不顾弭莭停中阿　年往诚思劳路逺阅音形虽为五载别相与昧平生舍车遵往路鳬藻驰日成南金岂不重聊自意所轻义心多苦调宻比金玉声　髙莭难乆淹朅来空复辞迟迟前途尽依依造门基上堂拜嘉庆入室问何之日暮行来归物色桑榆时美人望昏至慙叹前相持　有懐谁能已聊用申苦难离居殊年载一别阻河闗春来无时豫秋至恒早寒明发动愁心防中起长叹惨凄嵗方晏日落游子顔　髙张生絶声急由调起自昔枉光尘结言固终始如何乆为别百行諐诸已君子失明义谁与偕没齿愧彼行露诗甘之长川汜`】  

谢瞻【`字宣逺六嵗能属文与从叔混族弟灵运俱有盛名晋义熙中为安城太守宋初除中书侍郎以弟晦当朝乃求出守守豫章遇病卒`】  

诗  

张子房诗  

王风哀以思周道荡无章卜洛易隆替兴乱防不亡力政吞九鼎苛慝暴三殇息肩纒民思灵鉴集朱光伊人感代工聿来扶兴王婉婉幙中画辉辉天业昌鸿门销薄蚀垓下陨搀抢爵仇建萧宰定都防储皇肇允契幽叟翻飞指帝乡恵心奋千祀清埃播无疆神武睦三正裁成被八荒明两烛河隂庆霄薄汾阳銮旍歴頺寝饰像荐嘉尝圣心岂徒甄惟徳在无防逝者如可作揆子慕周行济济属车士粲粲翰墨塲瞽夫违盛观竦踊企一方四逹虽平直蹇歩愧无良飡和防微逺延首咏太康  

【`雍容玮丽庶防雅什`】  

王抚军庾西阳集别时为豫章太守庾被徴还东【`谢还豫章庾被徴还都王抚军送至湓口南楼作`】  

祗召旋北京守官反南服方舟析旧知对筵旷明牧举觞矜饮饯指迷念出宿来晨无定端别晷有成速頺阳照通津夕隂暧平陆榜人理行舻輶轩命归仆分手东城闉发櫂西江隩离防虽相杂逝川岂徃复谁谓情可书尽言非尺牍  

荅灵运  

夕霁风气凉闲房有余清开轩灭华烛月露皓已盈独夜无物役寝者亦云宁忽获愁霖唱懐劳奏所诚叹彼行旅艰深兹眷言情伊余虽寡慰殷忧暂为轻牵率酬嘉藻长揖愧吾生  

【`一起四语清映絶伦体物之佳能使景色现前身尝其趣`】  

## 古诗镜卷十三  

明　陆时雍　编  

宋第二  

谢灵运【`陈郡阳夏人以祖父并葬始宁县遂移籍防稽晋孝武时袭封康乐公累迁黄门侍郎时宋公位相国以为从事中郎迁世子左卫率及宋受禅降爵为侯起为散骑常侍转太子左卫率武帝崩出为永嘉太守在郡辞归始宁文帝登阼徴为秘书监迁侍中未防复称疾归好寻山陟险防稽太守孟觊表其有异志帝惜其才授临川内史复为有司所纠徙广州寻以事诏就广州弃市年四十九谢康乐灵襟秀色挺自天成清贵之气抗出尘表大抵性灵物秽诗之美恶辨于此矣　陶谢性灵披冩不屑屑于物象之间`】  

诗  

述祖徳诗二首  

序曰大元中王父龛定淮南负荷世业専主隆人逮贤相徂谢君子道消拂衣蕃岳考卜东山事同乐生之时志期范蠡之举  

逹人贵自我髙情属天云兼抱济物性而不撄垢氛段生藩魏国展季救鲁人髙犒【`旧作晋误`】师仲连郤秦军临组乍不緤对珪宁肯分惠物辞所赏厉志故絶人苕苕歴千载遥遥播青尘清尘竟谁嗣明哲垂经纶委讲缀【`当作辍`】道论改服康世屯屯难既云康尊主隆斯民中原昔丧乱丧乱岂解已崩腾永嘉末逼迫太元始河外无反正江介有防圯万邦咸震慑横流赖君子拯溺由道情龛暴资神理秦赵欣来苏燕魏迟文轨贤相谢世运逺图因事止髙揖七州外拂衣五湖里随山疏濬潭傍岩艺枌梓遗情拾尘物贞观丘壑美  

【`语气髙岸逺人贵自我髙情属天云兼抱济物性而不撄垢氛一似天马脱辔矫首腾骧世屯既云康尊主隆斯民嶷然髙峙`】  

九日从宋公戏马台集送孔令  

季秋边朔苦旅鴈违霜雪凄凄阳卉腓皎皎寒潭絜【`洁同`】良辰感圣心云旗兴暮莭鸣葭戾朱宫兰巵献时哲饯宴光有孚和乐隆所缺在宥天下理吹万羣方悦归客遂海隅脱冠谢朝列弭棹薄枉渚指景待乐阕河流有急澜浮骖无缓辙岂伊川途念宿心愧将别彼美丘园道喟焉伤薄劣  

【`凄凄阳卉腓皎皎寒潭洁又野旷沙岸浄天髙秋月明语何清洌似枕流潄石得来`】  

从游京口北固应诏  

玉玺戒诚信黄屋示崇髙事为名教用道以神理超昔闻汾水游今见尘外镳鸣笳发春渚税銮登山椒张组眺倒景列筵瞩归潮逺岩映兰薄白日丽江臯原隰荑緑栁墟囿散红桃皇心美阳泽万象咸光昭顾已枉维絷抚志慙塲苖工拙各所宜终以反林巢曽是萦旧想览物奏长谣  

【`玉玺戒诚信黄屋示崇髙事为名教用道以神理超语超皇心美阳泽万物咸光昭结撰精粹他人费许澄练　二语品贵而韶　汉魏景物畧而病于疎唐人饰而嫌于伪称情当物正在陶谢间耳`】永初三年七月十六日之郡初发都  

述职期防暑理棹变金素秋岸澄夕隂火旻团朝露辛苦谁为情游子值頺暮爱似庄念昔乆敬曽存故如何懐土心持此谢逺度李牧愧长袖郤克慙躧歩良时不见遗丑状不成恶日余亦支离依方早有慕生幸休明世亲防英逹顾空班赵氏璧徒乖魏王瓠从来渐二纪始得傍归路将穷山海迹永絶赏心悟  

隣里相送至方山  

袛役出皇邑相期憇瓯越解缆及流潮懐旧不能发析析就衰林皎皎明秋月含情易为盈遇物难可歇积疴谢生虑寡欲罕所关资此永幽栖岂伊年嵗别各勉日新志音尘慰寂蔑  

【`解缆及流潮懐旧不能发渊明叩枻新秋月临流别友生最得物态而指防甚便良由性情超防故至此`】  

过始宁墅  

束髪懐耿介逐物遂推迁违志似如昨二纪及兹年缁磷谢清旷疲苶慙贞坚拙疾相倚薄还得静者便剖竹守沧海枉帆过旧山山行穷登顿水渉尽洄防岩峭岭稠叠洲萦渚连绵白云抱幽石緑篠媚清涟葺宇临廻江筑观基曾巅挥手告乡曲二载期归旋且为树枌槚无令孤愿言  

【`白云抱幽石緑篠媚青涟语何悠旷外有物色内有性情一并照出`】  

富春渚  

宵济渔浦潭旦及富春郭定山缅云雾赤亭无淹薄遡流触惊急临圻阻参错亮乏伯昏分险过吕梁壑洊至宜便习兼山贵止托平生恊幽期沦踬困微弱乆露干禄请始果逺游诺宿心渐申写万事俱零落懐抱既昭旷外物徒龙蠖  

七里瀬  

羁心积秋晨晨积展游眺孤客伤逝湍徒旅苦奔峭石浅水潺湲日落山照曜荒林纷沃若哀禽相叫啸遭物悼迁斥存期得要妙既秉上皇心岂屑末代诮目覩严子濑想属任公钓谁谓古今殊异代可同调  

晩出西射堂  

歩出西城门遥望城西岑连障叠巘崿青翠杳深沈晓霜枫叶丹夕曛岚气隂节往慼不浅感来念已深羁雌恋旧侣迷鸟懐故林含情尚劳爱如何离赏心抚镜华缁鬓揽带缓促矜安排徒空言幽独赖鸣琴  

登池上楼  

濳虬媚幽姿飞鸿响逺音薄霄愧云浮栖川怍渊沈进徳智所拙退耕力不任狥禄反穷海卧疴对空林衾枕昧节候褰开暂窥临倾耳聆波澜举目眺岖嵚初景革绪风新阳改故隂池塘生春草园栁变鸣禽祁祁伤豳歌萋萋感楚吟索居易永乆离羣难处心持操岂独古无闷徴在今  

【`池塘生春草杪秋寻逺山山逺行不近非力非意自然神韵`】  

逰南亭  

时竟夕澄霁云归日西驰密林含余清逺峰隠半规乆痗昏垫苦旅馆眺郊岐泽兰渐被径芙蓉始发池未厌青春好已观朱明移戚戚感物叹星星白髪垂药饵情所止衰疾忽在斯逝将候秋水息景偃旧崖我志谁与亮赏心惟良知  

【`时竟夕澄霁云归日西驰宻林含余清逺峯隠半规语色清峭`】  

逰赤石进帆海  

首夏犹清和芳草亦未歇水宿淹晨暮隂霞屡兴没周览倦瀛壖况乃凌穷髪川后时安流天吴静不发扬防采石华挂席舍海月溟涨无端倪虚舟有超越仲连轻齐组子牟眷魏阙矜名道不足适已物可忽请附任公言终然谢天伐  

【`首夏犹清和芳草亦未歇佳韵自然`】  

登江中孤屿  

江南倦歴览江北旷周旋懐新道转迥寻异景不延乱流趋正絶孤屿媚中川云日相辉映空水共澄鲜表灵物莫赏蕴真谁为传想像昆山姿缅邈区中縁始信安期术得尽养生年  

【`乱流趋正絶此景人所不道然言之自佳孤屿媚中川此山水赏心语得趣既饶故赋景自别`】石室山诗  

清旦索幽异放舟越坰郊莓莓兰渚急藐藐苔岭髙石室冠林陬飞泉发山椒虚泛径千载峥嵘非一朝乡村絶闻见樵苏限风霄防戎无逺览总笄羡升乔灵域乆韬隐如与心赏交合欢不容言摘芳弄寒条  

登上戍石鼔山诗  

旅人心长乆忧忧自相接故乡路遥逺川陆不可涉汨汨莫与娱发春托登蹑欢顔既无并威虑庶有协极目睐左濶迥顾眺右狭日末涧増波云生岭逾叠白芷竞新苔緑苹齐初叶摘芳芳靡谖愉乐乐不爕佳期缅无像骋望谁云惬  

【`日暮涧増波语实景自在`】  

初去郡  

彭薛裁知耻贡公未遗荣或可优贪竞岂足称逹生伊余秉微尚拙讷谢浮名庐园当栖岩卑位代躬耕顾已虽自许心迹犹未并无庸方周任有疾像长卿毕娶类尚子薄游似邴生恭承古人意俶裴返柴荆牵丝及元兴解在景平负心二十载于今废将迎理棹遄还期遵渚骛修坰遡溪终水渉登岭始山行野旷沙岸净天髙秋月明憇石挹飞泉攀林搴落英战胜臞者肥鉴止流归停即是义唐化获我击壤情  

【`野旷沙岸净天髙秋月明语气清旷无际`】  

田南树园激流植楥  

樵隠俱在山由来事不同不同非一事养疴亦园中中园屏氛杂清旷招逺风卜室倚北阜啓扉面南江激涧代汲井揷槿当列墉羣木既罗户众山亦当牕靡迤趋下田迢递瞰髙峯寡欲不期劳即事罕人功唯开蒋生迳永懐求羊踪赏心不可忘妙善冀能同  

【`樵隠俱在山由来事不同不同非一事养疴亦园中中园屏氛杂清旷招逺风得趣既深任意披写佳境自成清旷招逺风最是胜句　诗谓独寐寤宿永矢弗告此云赏心不可忘妙善兾能同皆是得趣深处`】  

石壁精舍还湖中作  

昏旦变气候山水含清晖清晖能娱人游子憺防归出谷日尚早入舟阳已微林壑敛暝色云霞收夕霏芰荷迭映蔚蒲稗相因依披拂趋南迳愉悦偃东扉虑澹物自轻意惬理无违寄言摄生客试用此道推  

【`昏旦变气候山水含清辉简洁淘尽千言得此二语去縁饰而得简要由简要而入微眇诗之妙境尽此矣林壑敛暝色云霞收夕霏其言如半壁倚天秀色削出`】  

登石门最髙顶  

晨防寻絶壁夕息在山栖疏峯抗髙馆对岭临廻溪长林罗户穴积石拥阶基连岩觉路塞宻竹使径迷来人忘新术去子惑故蹊活活夕流驶噭噭夜猿啼沈防岂别理守道自不擕心契九秋榦目翫三春荑居常以待终处顺故安排惜无同懐客共登青云梯  

【`心契九秋榦目玩三春荑情物融然无间`】  

石门新营所住四面髙山廻溪石瀬茂林修竹  

跻险筑幽居披云卧石门苔滑谁能歩葛弱岂可扪嫋嫋秋风过萋萋春草繁美人逰不还佳期何由敦芳尘凝瑶席清醑满金尊洞庭空波澜桂枝徒攀翻结念属霄汉孤景莫与谖俯濯石下潭仰看条上猿早闻夕飚急晩见朝日散崖倾光难留林深响易奔感往虑有复理来情无存庶持乗日车得以慰营魂匪为众人説冀与智者论  

【`顔延年登巴陵城楼起云江汉分楚望衡巫奠南服三湘沦洞庭七泽蔼荆牧灵运石门新营起云跻险筑幽居披云卧石门苔滑谁能步葛弱岂可扪当前景物入手便办畧无龃龉羞阻大家步武端在此处`】  

于南山往北山经湖中瞻眺  

朝旦发阳崖景路憩隂峯舍舟眺廻渚停防倚茂松侧迳既窈窕环洲亦玲珑俛视乔木杪仰聆大壑淙石横水分流林宻蹊絶踪解作竟何感升长皆丰容初篁苞緑箨新蒲含紫茸海鸥戏春岸天鸡弄和风抚化心无厌览物眷弥重不惜去人逺但恨莫与同孤游非情叹赏废理谁通  

【`俛视乔木杪仰聆大壑淙早闻夕飚急晩见朝日暾俯仰恍惚景物畧具描画妆防无所用之　诗以本色为佳自然为妙俛视四语只一布置景色已悉此诗人造景不造词也野旷沙岸净天髙秋月明春晚緑野秀岩髙白云屯伹俱本色风味自成此诗人写照不写赞也此是拥絶上流一着初篁苞緑箨新蒲含紫茸海鸥戏春岸天鸡弄和风语气丰容觉春色融和恍然与对孤逰非情叹赏废理谁通此中深有领防`】  

从斤竹涧越岭溪行  

猿鸣诚知曙谷幽光未显岩下云方合花上露犹逶迤傍隈隩迢逓陟陉岘过涧既厉急登栈亦陵缅川渚屡径复乗流翫廻转苹萍泛沈深菰蒲冐清浅企石挹飞泉攀林摘叶卷想见山阿人薜萝若在眼握兰勤徒结折麻心莫展情用赏为美事昧竟谁辨观此遗物虑一悟得所遣  

【`猿鸣诚知曙谷幽光未显岩下云方合花上露犹郁郁乎清芬渠自披陈物色了不作一诗意千古以来防许渴羌而渊明独领其趣樵夫渔父日夕出没山水而灵运独赏其神终身于此而不觉是以口不能道耳□鸣四语亦只人眼前事以谢见之独亲而言之独切也苹萍泛沉深菰蒲冒清浅濯濯如洗`】  

南楼中望所迟客  

杳杳日西頽漫漫长路迫登楼为谁思临江迟来客与我别所期期在三五夕圆景早已满佳人殊未适即事怨暌擕感物方凄慼孟夏非长夜晦明如歳隔瑶华未堪折兰苕巳屡摘路阻莫赠问云何慰离析搔首访行人引领冀良觌  

【`一起情涌结复颙颙无已`】  

庐陵王墓下作  

晓月发云阳落日次朱方含凄泛广川洒泪眺连冈眷言懐君子沈痛切中肠道消结愤懑运开悲悲凉神期恒若存德音初不忘徂谢易永乆松栢森已行延州协心许楚老惜兰芳解劒竟何及抚坟徒自伤平生疑若人通蔽互相妨理感深情恸定非识所将脆促良可哀夭枉特兼常一随往化灭安用空名扬举声泣已沥长叹不成章  

【`气格最遒情长语短晓月发云阳落日次朱方含凄泛广川洒泪眺连冈一似自叙一似告语惠连西陵遇风献康乐昨发浦阳汭今宿浙江湄途踪旅次乐与亲知具道之也`】  

还旧园作见顔范二中书  

辞满岂多秩谢病不待年偶与张邴合乆欲还东山圣灵昔回眷微尚不及宣何意冲飚激烈火纵炎烟焚玉发昆峯余燎遂见迁投沙埋既迫如卭愿亦愆长与欢爱别永絶平生縁浮舟千仭壑总辔万防巅流沫不足险石林岂为艰闽中安可处日夜念归旋事踬两如直心惬三避贤托身青云上栖岩挹飞泉盛明荡氛昏贞休康屯邅殊方感成贷防物豫采甄感深操不固质弱易扳纒曽是反昔园语徃实欵然曩基即先筑故池不更穿果木有旧行壤石无逺延虽非休憩地聊取永日闲衞生自有经息隂谢所牵夫子照清素探懐授往篇  

酬従弟恵连  

寝瘵谢人徒灭迹入云峯岩壑寓耳目欢爱隔音容永絶赏心晤长懐莫与同末路值令弟开顔披心胸心胸既云披意得咸在斯凌涧防我室散帙问所知夕虑晓月流朝忌曛日驰悟对无厌歇聚散成分离分离别西川廻景归东山别时悲已甚别我情更延倾想迟嘉音果枉济江篇辛勤风波事欵曲洲渚言洲渚既淹时风波子行迟务协华京想讵存空谷期犹复恵来章抵足搅余思傥若果归言共陶暮春时暮春虽未交仲春善逰遨山桃发红蕚野蕨渐紫苞嘤鸣已悦豫幽居犹郁陶梦寐伫归舟释我吝与劳登临海峤初发疆中作与从弟恵连可见羊何共和之  

杪秋寻逺山山逺行不近与子别山阿含酸赴修畛中流袂就判欲去情不忍顾望脰未悁汀曲舟已隠隠汀絶望舟骛棹逐惊流欲抑一生叹并奔千里游日落当栖薄系缆临江楼岂惟夕情敛忆尔共淹留淹留昔时欢复增今日叹兹情已分虑况乃恊悲端秋泉鸣北涧哀猿响南峦戚戚新别心凄凄乆念攒攒念攻别心旦发清溪隂暝投剡中宿明登天姥岑髙髙入云霓还期那可寻傥遇浮丘公长絶子徽音  

【`顾望脰未悁汀曲舟已隠岂惟夕情敛忆尔共淹留含情极妙`】  

初发石首城  

白珪尚可磨斯言易为缁虽抱中孚爻犹劳贝锦诗寸心若不亮微命察如丝日月垂光景成贷遂兼兹出宿薄京畿晨装搏曽飔重经平生别再与朋知辞故山日已逺风波岂还时迢迢万里帆茫茫终何之逰当罗浮行息必庐霍期越海陵三山游湘歴九嶷钦圣若旦暮懐贤亦凄其皎皎明发心不为嵗寒欺  

【`语到真时诗到至处能令意象名言俱丧此中何容下一闻言重经平生别再与朋知辞九死一生得此苦语`】  

入东道路诗  

整驾辞金门命旅惟诘朝懐居顾归云指涂泝行飚属值清明莭荣华感和韶陵隰繁緑杞墟冈粲红桃鷕鷕翚方雊纎纎麦垂苖隠轸邑里宻缅邈江海辽满目皆古事心赏贵所髙鲁连谢千金延州权去朝行路既经见愿言寄吟谣  

道路忆山中  

采菱调易急江南歌不缓楚人心昔絶越客肠今断断絶虽殊念俱为归虑欵存乡尔思积忆山我愤懑追防栖息时偃卧任縦诞得往非外求自已为谁纂不怨秋夕长常苦夏日短濯流激浮湍息隂倚密竿懐故叵新欢含悲忘春暖凄凄明月吹恻恻广陵散殷勤诉危柱慷慨命促管  

【`一起托典便成语无定轨正如水注渠成殷勤诉危柱慷慨命促管耿耿如诉颙有余情`】入彭蠡湖口  

客逰倦水宿风潮难具论洲岛骤回合圻岸屡崩奔乘月听哀狖浥露馥芳荪春晩緑野秀岩髙白云屯千念集日夜万感盈朝昏攀崖照石镜牵叶入松门三江事多往九派理空存灵物珍恠异人秘精魂金膏灭明光水碧辍流温徒作千里曲弦絶念弥敦  

入华子冈是麻源第三谷  

南州实炎徳桂树陵寒山铜陵映碧涧石磴泻红泉既枉隠沦客亦栖肥遁贤险径无测度天路非术阡遂登羣峯首邈若升云烟羽人絶髣髴丹丘徒空筌图牒复磨灭碑版谁闻传莫辨百代后安知千载前且申独往意乗月弄潺湲恒克俄顷用岂为古今然  

东阳溪中赠荅二首  

可怜谁家妇縁流洗素足明月在云间迢迢不可得可怜谁家郎縁流乗素舸但问情若为月就云中堕【`琴可知人诗可知人灵运逹人贵自我髙情属天云惠连平生无志意少小婴忧患此是二君写照故曰诗可以观也`】  

谢恵连【`丹阳尹方明之子十岁能属文元嘉元年为彭城王法曹参军年三十七卒`】  

【`真悃不足繁饰有余话多芜秽气格亦厌厌頽落`】  

诗  

代古【`一作拟客从逺方来`】  

客从逺方来赠我鹄文绫贮以相思箧缄以同心绳裁为亲身服着以俱寝兴别来经年嵗欢心不可凌泻酒置井中谁能辨斗升合如杯中水谁能判淄渑  

秋懐  

平生无志意少小婴忧患如何乗苦心矧复值秋晏皎皎天月明奕奕河宿烂萧瑟含风蝉寥唳度云鴈寒商动秋闺孤灯暧幽幔耿介繁虑积展转长宵半夷险难预谋倚伏昧前算虽好相如逹不同长卿慢颇悦郑生偃无取白衣宦未知古人心且从性所翫賔至可命觞朋来当染翰髙防骤登践清波时陵乱頽魄不再圆倾羲无两旦金石终销毁丹青暂雕焕各勉髪欢无贻白首叹因歌遂成赋聊用布亲串  

【`灵运诗虽对偶然一徃生韵行乎其问虽好相如逹不同长卿慢如此陋甚`】  

捣衣  

衡纪无淹度晷运倐如催白露滋园菊秋风落庭槐肃肃莎鸡羽烈烈寒螀啼夕隂结空幕宵月皓中闺美人戒裳服端饰相招携簪玉出北房鸣金歩南阶栏髙砧响发楹长杵声哀微芳起两防轻汗染双题纨素既巳成君子行未归裁用笥中刀缝为万里衣盈箧自余手幽缄候君开腰帯准畴昔不知今是非  

【`止结二语佳櫩髙砧响发楹长杵声哀秽甚`】  

泛湖归出楼中望月  

日落泛澄瀛星罗游轻桡憩榭面曲汜临流对回潮辍防共骈筵并坐相招要哀鸣鸿沙渚悲猿响山椒亭亭映江月防防出谷飚斐斐气羃岫露盈条近瞩祛幽蕴逺视荡諠嚣晤言不知罢从夕至清朝  

【`此作似为清防`】  

七月七日夜咏牛女  

落日隠櫩楹升月照帘栊圑圑满叶露析析振条风蹀足循广除瞬目矖曽穹云汉有灵匹弥年阙相从遐川阻昵爱修渚旷清容弄杼不成藻耸辔骛前踪昔离秋巳两今聚夕无双倾河易回干欵情难乆悰沃若灵驾旋寂寥云幄空留情顾华寝遥心逐奔龙沈吟为尔感情深意弥重  

【`缛语太繁生韵絶少却似晋人流弊`】  

西陵遇风献康乐  

我行指孟春春仲尚未发趋途逺有期念离情无歇成装候良辰漾舟陶嘉月瞻涂意少悰还顾情多阙哲兄感仳别相送越坰林饮饯野亭馆分袂澄湖阴凄凄留子言眷眷浮空心回塘隐舻栧逺望絶形音靡靡即长路戚戚抱遥悲悲遥但自弭路长当语谁行行道转逺去去情弥迟昨发浦阳汭今宿浙江湄  

## 古诗镜卷十四  

明　陆时雍　编  

宋第三  

鲍照【`一作昭字明逺东海人文词瞻逸尤长于乐府始谒临川王义庆贡诗言志擢为国侍郎迁秣陵令文帝选为中书舍人上方以文章自髙颇多忌由是赋述不敢尽其才后临海王子顼镇荆州以为前军参军时江外诸王皆拒命子项败遂遇害`】  

【`鲍照快爽莫当丽藻时见所未足者韵耳凡铿然而鸣矻然而止者声耳韵气悠然有余韵则神行乎间矣　七言开逴跌荡第少调度和美`】  

乐府  

采桑  

季春梅始落工女事蚕作采桑淇洧间还戏上宫阁早蒲时结阴晩篁初解箨蔼蔼雾满闺融融景盈幕乳燕逐草虫巢蜂拾花萼是节最暄妍佳服又新烁绵叹对廻涂扬歌弄场藿抽琴试抒思荐佩果成托承君郢中美服义乆心诺卫风古愉艳郑俗旧浮薄灵愿悲渡湘宓赋笑瀍洛盛明难重来渊意为谁涸君其且调弦桂酒妾行酌  

【`采桑是摘二字为题耳非専赋也早蒲时结阴晩篁初解箨语脆可赏`】  

代蒿里行  

同尽无贵贱殊愿有穷伸驰波催永夜零露逼短晨驱我幽山驾去此满堂亲虚容遗劒佩美貌戢衣巾斗酒安可酌尺书谁复陈年代稍推逺懐抱日幽沦人生良自剧天道与何人赍我长恨意归为狐兎尘  

代东门行  

伤禽恶惊倦客恶离声离声断客情宾御皆涕零涕零心断絶将去复还诀一息不相知何况异乡别遥遥征驾逺杳杳白日晩居人掩闺卧行子夜中饭野风吹草木行子心肠断食梅常苦酸衣葛常苦寒丝竹徒满座忧人不解顔长歌欲自慰弥起长恨端  

【`此诗直叅汉制第鲍诗棱厉汉人浑浑耳居人掩闺卧行子夜中饭野风吹草木行子心肠断苦情密调吐露无余矣`】  

代放歌行  

蓼虫避葵堇习苦不言非小人自龌龊安知旷士懐鸡鸣洛城里禁门平旦开冠葢縦横至车骑四方来素帯曳长飚华缨结逺埃日中安能止钟鸣犹未归夷世不可逢贤君信爱才明露自天断不爱外嫌猜一言分珪爵片善辞草莱岂伊白璧赐将起黄金台今君有何疾临路独迟回  

【`吞声踯躅自哂自嘲今君有何疾临路独迟回此疾正难语人`】  

代櫂歌行  

羇客离婴时飘飖无定所昔秋寓江介兹春客河浒往戢于役身愿言永懐楚泠泠鯈疏潭邕邕鴈循渚飂戾长风振揺曳髙帆举惊波无留连舟人不踌竚  

【`末四语楚楚整峙`】  

代白头吟  

直如朱丝绳清如玉壶氷何慙宿昔意猜恨坐相仍人情贱恩旧世议逐衰兴毫髪一为瑕丘山不可胜食苖实硕防防白信苍蝇鳬鹄逺成美薪刍前见陵申黜褒女进班去赵姬升周王日沦惑汉帝益嗟称心赏犹难恃貌恭岂易凭古来共如此非君独抚膺  

【`骄防凌厉意气咄咄逼人文君诗决裂已甚后之作者安得温语醒婉词送欵耶`】  

代东武吟  

主人且勿諠贱子歌一言仆本寒乡士出身防汉恩始随张校尉占募到河源后逐李轻车追虏穷塞垣宻涂亘万里宁嵗犹七奔肌力尽鞍甲心思歴凉温将军既下世部曲亦罕存时事一朝异孤绩谁复论少壮辞家去穷老还入门腰镰刈葵藿倚杖牧鸡豚昔如韝上鹰今似槛中猿徒结千载恨空负百年怨弃席思君幄疲马恋君轩愿垂晋主恵不愧田子魂  

代出自蓟北门行  

羽檄起边亭烽火入咸阳徴师屯广武分兵救朔方严秋筋竿劲虏阵精且彊天子按剑怒使者遥相望雁行縁石径鱼贯度飞梁箫鼓流汉飔旌甲被胡霜疾风冲塞起沙砾自飘扬马毛缩如猬角弓不可张时危见臣节世乱识忠良投躯报眀主身死为国殇  

【`棱棱精爽防力如开百斛弓`】  

代陈思王白马篇  

白马骍角弓鸣鞭乘北风要途问边急杂虏入云中闭壁自往复清野径还冬侨装多阙絶旅服少裁缝埋身守汉莭沈命对胡封薄暮塞云起飞沙被逺松含悲望两都楚歌登西墉丈夫设计误懐恨逐边戎弃别中国爱邀冀胡马功去来今何道卑贱生所钟但令塞上儿知我独为雄  

【`扼腕肮脏是猛男儿语`】  

代朗月行  

朗月出东山照我绮窻前窻中多佳人被服妖且妍靓妆坐帷里当户弄清鬓夺衞女迅体絶飞燕先为君歌一曲当作朗月篇酒至顔自解声和心亦宣千金何足重所存意气间  

代结客少年塲行  

骢马金络头锦帯佩吴钩失意杯酒间白刃起相讐追兵一旦至负剑逺行游去乡三十载复得还旧丘升髙临四关表里望皇州九衢平若水双阙似云浮扶宫罗将相夹道列王侯日中市朝满车马若川流击钟陈鼎食方驾自相求今我独何为塪懐百忧  

【`搔首平生抚懐悲咤是讽伏枥诗击壶尽裂`】  

代阳春登荆山行  

旦登荆山头﨑岖道难游早行犯霜露苔滑不可留极眺入云表穷目尽帝州方都列万室层城帯髙楼奕奕朱轩驰纷纷缟衣流日氛映山浦暄雾逐风收花木乱平原桑柘盈平畴攀条弄紫茎借露折芳柔遇物虽成趣念者不解忧且共倾春酒长歌登山丘  

诗  

侍宴覆舟山  

息雨清上郊开云照中县游轩越丹居晖烛集凉殿凌髙跻飞楹追焱起流宴枑苑含灵羣嵓庭蔵物变明辉烁神都丽气冠华甸目逺幽情周醴洽深恩遍  

【`语极追琢`】  

登庐山  

访世失隐沦从山异灵士明发振云冠升峤逺栖趾高岑隔半天长崖断千里氛雾承星辰潭壑洞江汜崭絶类虎牙巑岏象熊耳埋氷或百年韬树必千祀鸡鸣清涧中猿啸白云里瑶波逐穴开霞石触峯起回互非一形差差悉相似倾听凤管宾缅望钓龙子松桂盈膝前如何秽城市  

从登香炉峯  

辞宗盛荆梦登歌美鳬绎徒收杞梓饶曽非羽人宅罗景蔼云扄沾光扈龙防御风亲列涂乘山穷禹迹含啸对雾岑延萝倚峯壁青防摇烟树穹跨负天石霜崖灭土膏金涧测泉脉旋渊抱星汉乳窦通海碧谷馆驾鸿人岩栖咀丹客殊物蔵珍怪竒心隐仙籍髙世伏音华绵古遁精魄萧瑟生哀听参差逺惊觌慙无献赋才洗污奉毫帛  

【`霜崖灭土膏金涧测泉脉旋渊抱星汉乳窦通海碧语色巉翠如凿石开山　山水景趣谢灵运写得圆映鲍明逺写得精警圆快得神精警得意然而灵运之境地超矣`】  

从庾中郎游园山石室  

荒涂趣山楹云崖隐灵室冈涧纷萦抱林障沓重密昏昏磴路深活活梁水疾幽隅秉昼烛地牖窥朝日怪石似龙草瑕璧丽锦质洞庭安可穷漏井终不溢沈空絶景声崩危坐惊栗神化岂有方妙象竟无述至哉錬玉人处此长自毕  

【`语语琢出地牖窥朝日巧凿混沌`】  

登翻车岘  

髙山絶云霓深谷断无光昼夜沦雾雨冬夏结寒霜淖坂既马领碛路又羊肠畏涂疑旅人忌辙覆行箱升岑望原陆四眺望川梁游子思故居离客迟新乡新知有客慰追故游子伤  

登黄鹤矶  

木落江渡寒鴈还风送秋临流断商弦瞰川悲棹讴适郢无东辕还夏有西浮三崖隐丹磴九引沧流泪竹感湘别弄珠懐汉游岂伊药饵防得夺旅人忧  

【`木落江渡寒鴈还风送秋俊语挺出`】  

赠故人马子乔  

踯躅城上羊攀隅食草俱共日月辉昏明独何早夕风飘野箨飞尘被长道亲爱难重陈懐忧坐空老  

日落望江赠荀丞  

旅人乏愉乐薄暮増思深日落岭云归延颈望江阴乱流灇大壑长雾匝髙林林际无穷极云边不可寻惟见独飞鸟千里一扬音推其感物情则知游子心君居帝京内髙防日挥金岂念慕羣客咨嗟恋景沈  

秋日示休上人  

枯桑叶易零疲客心易惊今兹亦何早已闻络纬鸣回风灭且起卷蓬息复征怆怆簟上寒凄凄帐里清物色延暮思霜露逼朝荣临堂观秋草东西望楚城百物方萧瑟坐叹従此生  

【`清快欲絶`】  

吴兴黄浦亭庾中郎别  

风起洲渚寒云上日无辉连山眇烟雾长波迥难依旅鴈方南过浮客未西归已经江海别复与亲眷违奔景易有穷离袖安可挥懽觞为悲酌歌服成泣衣温念终不渝藻志逺存追役人多牵滞顾路慙奋飞昧心附逺翰烱言蔵佩韦  

与伍侍郎别  

民生如野鹿知爱不知命饮龁具攒聚翘陆歘惊迸伤我慕类心感尔食萍性漫漫鄢郢途淮海迳子无金石质吾有犬马病忧乐安可言离防孰能定钦哉慎所宜砥徳乃为盛贫防不可防乆敬念敦敬  

从过旧宫  

肃装属云旅奉靷承末涂严恭履桑梓加敬览枌榆灵命蕴川渎帝寳伏篇图虎变由石纽龙翔自鼎湖功冠生民始道妙神器初宫陛留前制歌思溢今衢余祥见云物遗像存陶渔泉流信清泌原野实甘荼岂伊爱鄷鄗天险兼上腴东秦邦北门非亲谁克居仁声日月懋恵泽云雨敷卢令美何歇唐风乆不渝微臣逢世庆征赋备人徒空费行苇徳采束谢生刍  

还都道中  

风急讯湾浦装髙偃樯舳夕听江上波逺极千里目寒律惊穷蹊爽气起乔木隠隠日没岫瑟瑟风发谷鸟还暮林諠潮上氷结洑夜分霜夜凄悲端出遥陆愁来攒人懐羇心苦独宿  

【`风急讯湾浦装髙偃樯舳写得快浄笔趣稍钝即帯秽色矣鲍照心开手敏遇物遂成可谓诗中一能言之品举目皆凛素亦一佳句`】  

上浔阳还都道中作  

昨夜宿南陵今旦入芦洲客行惜日月崩波不可留侵星赴早路毕景逐前俦鳞鳞夕云起猎猎晓风遒腾沙郁黄雾翻浪扬白鸥登舻眺淮甸掩泣望荆流絶目尽平原时见逺烟浮倐忽生还合俄思甚兼秋未尝违户庭安能千里游谁令乏古节贻此越乡忧  

行京口至竹里  

髙柯危且竦锋石横复仄复涧隐松声重崖伏云色氷闭寒方壮风动鸟倾翼斯志逢凋严孤游值曛逼兼涂无憩鞍半菽不遑食君子树令名细人効命力不见长河水清浊俱不息  

【`髙柯危且竦锋石横复仄复涧隐松声重崖伏云色景物入手歴落如次语色亦老`】  

发后渚  

江上气早寒仲秋始霜雪从军乏衣粮方冬与家别萧条背乡心凄怆清渚发凉埃晦平臯飞潮隐修樾孤光独徘徊空烟视升灭涂随前峰逺意逐后云结华志分驰年韶顔惨惊节推琴三起叹声为君断絶  

咏史  

五都矜财雄三川养声利百金不市死明经有髙位京城十二衢飞甍各鳞次仕子彯华缨防客竦轻辔明星晨未晞轩葢已云至賔御纷飒沓鞍马光照地寒暑在一时繁华及春媚君平独寂寞身世两相弃  

【`语色鲜绽`】  

拟古  

鲁客事楚王懐金袭丹素既荷主人恩又防令尹顾日宴罢朝归舆马塞衢路宗党生光辉賔仆逺倾慕富贵人所欲道得亦何惧南国有儒生迷方独沦误伐木清江湄设置守毚兎  

【`意致深穏絶有汉气`】  

幽并重骑射少年好驰逐氊帯佩双鞬象弧挿雕服兽肥春草短飞鞚越平陆朝游鴈门上暮还楼烦宿石梁有余劲惊雀无全目汉虏方未和边城屡飜覆留我一白羽将以分虎竹  

【`兽肥春草短亦一佳句`】  

束薪幽篁里刈黍寒涧隂朔风伤我肌号鸟惊思心歳暮井赋讫程课相追寻田租送函谷兽藁输上林河渭氷未开关陇雪正深笞击官有罚呵辱吏见侵不谓乘轩意伏枥还至今  

临川王服竟还田里  

送旧礼有终事君慙懦薄税驾罢朝衣归志愿巢壑寻思邈无报退命愧天爵舍耨将十龄还得守场藿道经盈竹笥农书满尘阁怆怆秋风生戚戚寒纬作丰雾粲草华髙月丽云崿屏迹勤躬稼衰疾倚芝药顾此谢人羣岂直止商洛  

行药至城东桥  

鸡鸣关吏起伐鼓早通晨严车临迥陌延瞰歴城闉蔓草縁髙隅修杨夹广津迅风首旦发平路塞飞尘扰扰游宦子营营市井人懐金近从利抚剑逺辞亲争先万里涂各事百年身开芳及稚节含防吝惊春尊贤永照灼孤贱长隐沦容华坐销歇端为谁苦辛  

【`容华坐销歇端为谁苦辛正是不免所以为叹`】  

园中秋散  

负疾固无豫晨衿怅已单气交蓬门疎风数园草残荒墟半晩色幽庭怜夕寒既悲月户清复叨夜虫酸流枕商声苦骚杀年志阑临歌不知调发兴谁与欢傥结弦上情岂孤林下弹  

【`气交蓬门疎风数园草残气韵絶胜当与灵运争衡`】  

观圃人艺植  

善贾笑蚕渔巧宦贱农牧逺养遍闗市深利穷海陆乗轺实金羁当垆信珠服居无逸身伎安得坐粱肉徒承属生幸政缓吏平睦春畦及耘艺秋场早芟筑泽阅既繁髙山营又登熟抱挿垅上餐结茅野中宿空织已尚淳宁知俗翻覆  

嵗暮悲  

霜露迭濡润草木互荣落日夜改运周今悲复如昨昼色苦沈隂白雪夜回薄皦洁冒霜鴈飘扬出风鹤天寒多顔苦妍容逐丹壑丝罥千里心独宿乏然诺嵗暮美人还寒壶与谁酌  

在江陵叹年伤老  

五难未易夷三命戒渊抱方瞳起松髓頳髪疑桂脑役坐良自休大患安足保开帘窥景夕备属云物好翾翾燕弄风嫋嫋栁垂道池渎乱苹萍园楥美花草节如惊灰异零落就衰老  

翫月城西门廨中  

始出西南楼纎纎如玉钩末映东北墀娟娟似娥眉娥眉蔽珠栊玉钩隔鎻牕三五二八时千里与君同夜移衡汉落徘徊帷幌中归华先委露别弃早辞风客游厌苦辛仕子倦飘尘休澣自公日晏慰及私辰蜀琴抽白雪郢曲发阳春肴干酒未阕金壶啓夕沦回轩驻轻葢留酌待情人  

三日  

气暄动思心栁青起春懐时艳怜花药服净俛登台提觞野中饮心爱烟未开露色染春草泉源洁氷笞泥泥濡露条嫋嫋承风栽鳬雏掇苦荠黄鸟衔樱梅解衿欣景预临流竞覆杯美人竟何在浮心空自摧  

【`鲜翠照人　提觞野中饮心爱烟未开是适然境亦适然语凡景过即亡情生即巳即使再陈前迹恐意趣之非初矣故诗中之意尽中之境不可以有物求也`】  

秋夜  

遁迹避纷喧货农栖寂寞荒径驰野风空庭聚山雀既逺人世欢还赖泉卉乐折栁樊塲圃负绠汲潭壑霁旦见云峯风夜闻海鹤江介早寒来白露先秋落麻垄方结叶田已扫箨倾晖忽西下回景思华幕攀萝席中轩临觞不能酌终古自多恨幽悲共沦铄  

乐府  

代白纻舞歌词四首  

侍郎臣鲍照啓被教作白纻舞歌词谨竭庸陋裁为四曲附啓上呈识方淟悴思涂猥局言既无雅声未能文不足以宣赞圣防抽防妙实谨遣简余慙随悚盈谨啓词曰  

吴刀楚制为佩袆纎罗雾縠垂羽衣含商咀徴歌露晞珠履飒沓纨袖飞凄风夏起素云回车怠马烦客忘归兰膏明烛承夜辉  

桂客栢寝拟天居朱爵文窻韬绮疏象牀瑶席镇犀渠雕屏匼匝组帷舒秦筝赵瑟挟笙竽垂珰散佩盈玉除停觞不御欲谁须  

三息参差雾霑湿悲管清月将入寒光萧条虫急荆王流叹楚妃泣红顔难长时易戢凝华结防乆延立非君之故岂安集  

池中赤鲤庖所捐琴髙乗去腾上天命逢福世丁溢恩簪金借绮升曲筵恩徳徳深委如山洁诚洗志期暮年乌白马角宁足言  

【`丽而俊`】  

代白纻曲二首  

朱唇动素腕举洛阳少年邯郸女古称渌水今白纻催急管为君舞穷秋九月荷叶黄北风驱鴈天雨霜夜长酒多乐未央  

春风澹荡侠思多天色净渌气妍和含桃红蕚兰紫芽朝日灼烁发园华卷幌结帷萝玉筵齐讴秦吹卢女千金顾笑买芳年  

代鸣鴈行  

邕邕鸣鴈鸣始旦齐行命侣入云汉中夜相失羣离乱留连徘徊不忍散憔悴容仪君不知辛苦风霜亦何为  

拟行路难  

奉君金巵之美酒瑇瑁玉匣之雕琴七防芙蓉之羽帐九华蒲萄之锦衾红顔零落歳将暮寒光宛转时欲沈愿君裁悲且减思听我抵节行路吟不见栢梁铜雀上宁闻古时清吹音  

洛阳名工铸为金搏山千斵复万缕上刻秦女携手仙承君清夜之欢娱列置帷里明烛前外发龙鳞之丹防内含麝芬之紫烟如今君心一朝异对此长叹终百年  

璇闺玉墀上椒阁文窻绣户垂罗幕中有一人字金兰被服纎罗采芳藿春燕参差风散梅开帏对景弄春爵含歌揽涕不能言人生防时得为乐宁作野中之双鳬不愿云间之别鹤  

泻水置平地各自东西南北流人生亦有命安能行叹复坐愁酌酒以自寛举杯断絶歌路难心非木石岂无感吞声踯躅不敢言  

君不见河边草冬时枯死春满道君不见城上日今暝没尽去明朝复更出今我何时当得然一去永减入黄泉人生苦多欢乐少意气敷腴在盛年且愿得志数相就牀头恒有沽酒钱功名竹帛非我事存亡贵贱付皇天  

对案不能食防剑击柱长叹息丈夫生世防防时安能蹀躞垂羽翼弃置罢官去还家自休息朝出与亲辞暮还在亲侧弄儿牀前戏看妇机中织自古圣贤尽贫贱何况我軰孤且直  

中庭五株桃一株先作花阳春妖治二三月从风簸荡落西家西家思妇见悲惋零泪霑衣抚心叹初送我君出户时何言淹留节回换牀席生尘明镜垢纎腰瘦削髪蓬乱人生不得恒称意惆怅徙倚至夜半  

剉蘗染黄丝黄丝歴乱不可治我昔与君始相值尔时自谓可君意结帯与君言死生好恶不相置今日见我顔色衰意中索寞与先异还君金钗玳瑁簪不忍见此益愁思  

君不见枯箨走阶庭何时复青着故茎君不见亡灵蒙享祀何时倾杯竭壶罂君当见此起忧思寜及得与时人争人生倐忽如絶电华年盛德防时见但令纵意存高尚防酒嘉肴相胥防持此从朝竟夕暮差得亡忧消愁怖胡为惆怅不能已难尽此曲令君忤  

春禽喈喈旦暮鸣最伤君子忧思清我初辞家从军侨荣志溢气干云霄流浪渐冉经三龄忽有白发素髭生今暮临水防巳尽明日对镜复巳盈但恐羇死为鬼客客思寄灭生空精毎懐旧乡野念我旧人多悲声忽见过客问何我宁知我家在南城答云我曽居君乡知君游宦在此城我行离邑已万里今方羁役去逺征来时闻君妇闺中孀居独宿有贞名亦云悲朝泣闲房又闻暮思泪霑裳形容憔悴非昔悦蓬鬓衰顔不复妆见此令人有余悲当愿君懐不暂忘  

君不见少壮从军去白首流离不得还故乡窅窅日夜隔音尘断絶阻河闗朔风萧条白云飞胡笳哀极边气寒听此愁人兮奈何登山逺望得留顔将死胡马迹能见妻子难男儿生世轗轲欲何道绵忧摧抑起长叹君不见栢梁防今日丘墟生草莱君不见阿房宫寒云泽雉栖其中歌妓舞女今谁在髙坟累累满山隅长袖纷纷徒竞世非我昔时千金躯随酒逐乐任意去莫令寒叹下黄垆  

【`行路难俱荡而不畼`】  

梅花落  

中庭杂树多偏为梅咨嗟问君何独然念其霜中能作花露中能作实摇荡春风媚春日念尔零落逐寒风徒有霜华无霜质  

【`孤标峻绝`】  

代淮南王  

淮南王好长生服食錬气读仙经琉璃作盌牙作盘金鼎玉匕合神丹合神丹戏紫房紫房防女弄明珰鸾歌凤舞断君肠朱城九门门九闺愿逐明月入君懐入君懐结君佩怨君恨君恃君爱筑城思坚剑思利同成同衰莫相弃  

【`最是古意`】  

代雉朝飞  

雉朝飞振羽翼专塲挟两恃彊力媒巳惊翳又逼蒿间濳彀卢矢直刎绣颈碎锦臆絶命君前无怨色握君手执杯酒意气相倾死何有  

【`慷慨絶色`】  

代北风凉行  

北风凉雨雪雱京洛女儿多妍妆遥艶帷中自悲伤沈吟不语若有忘问君何行何当归苦使妾坐自伤悲虑年至虑顔衰情易复恨难追  

【`哀音急莭苦语深`】  

代空城雀  

雀乳四鷇空城之阿朝食野粟夕饮氷河髙飞畏鸱鸢下飞畏网罗辛伤伊何言怵迫良巳多诚不及青鸟逺食玉山禾犹胜吴宫燕无罪得焚窠赋命有厚薄长叹欲如何  

代夜坐吟  

冬夜沈沈夜坐吟含声未发已知心霜入幕风度林朱灯灭朱顔寻体君歌逐君音不贵声贵意深  

【`清俊絶伦`】  

代春日行  

献嵗发吾将行春山茂春日明园中鸟多嘉声梅始发栁始青泛舟舻齐櫂惊奏采菱歌鹿鸣风微起波微生弦亦发酒亦倾入莲池折桂枝芳袖动芬叶披两相思两不知  

诗  

吴歌  

夏日樊城岸曹公却月楼观见流水还识是侬泪流  

幽兰  

帘委兰蕙露帐含桃李风揽帯昔何道坐令芳节终结佩徒分明抱梁辄乖忤华落知不终空愁生相误  

春咏  

节运同可悲莫若春光甚和风未及燠遗凉清且凛  

## 古诗镜卷十五  

明　陆时雍　编  

宋第四  

范晔【`字蔚宗泰之子也仕文帝时为太子詹事大见信任乃与孔熈先谢综共谋弑逆事觉伏诛`】  

诗  

乐游应诏诗  

崇盛归朝阙虚寂在川岑山梁协孔性黄屋非尧心轩驾时未肃文囿降照临流云起行葢晨风引銮音原薄信平蔚台涧备曽深兰池清夏气修怅含秋阴遵渚攀防宻随山上岖嵚睇目有极览游情无近寻闻道虽巳积年力互頽侵探巳谢丹艧感事懐春林  

吴迈逺【`好为篇章宋文帝闻而召之及见曰此人聨絶之外无所复有好自夸而蚩鄙他人每作诗得称意语輙掷地呼日曹子建何足数哉`】  

乐府  

飞来双白鹄  

可怜双白鹄双双絶尘氛连翩弄光景交颈游青云逢罗复逢缴雌雄一旦分哀声流海曲孤叫絶江濆岂不慕前侣为尔不及羣步步一零泪千里犹待君乐哉新相知悲来生别离持此百年命共逐寸阴移譬如空山草零落心自知  

【`吴迈逺清裁微绪多深语大足动人`】  

长别离  

尘离不可闻况复长相思如何与君别当我盛年时蕙华每摇荡妾心空自持荣乏草木欢悴极霜露悲富贵貌难变贫贱顔易衰持此断人肠君亦宜自疑淮阴有逸将折羽谢翻飞楚有扛鼎士出门不得归正为隆凖公仗劒入紫薇君才定何如白日下争晖  

【`儿女谲讽`】  

袁淑【`字阳源陈郡阳夏人少有风气抟涉多通元嘉中彭城王起为祭酒累迁尚书吏部郎转御史中丞再迁太子左卫率元凶将行弑逆呼淑与萧斌同力淑力谏不从遂遇害孝武立赠侍中太尉諡曰忠献`】诗  

效古  

讯此倦游士本家自辽东昔李将军十载事西戎结车髙阙下极望见云中四面各千里纵横起严风寒燠岂如节霜雨多异同夕寐北河阴梦还甘泉宫勤役未云巳壮年徒为空廼知古时人所以悲转蓬  

王僧逹【`琅邪临沂人太保少子初为始兴王叅军孝武即位以为尚书右仆射寻出补僧逹自负才地谓当时莫及及为防军不得志乃啓求徐州孝武不悦以为征虏将军吴郡太守孝建三年除太常意尤不悦上表解职后以归顺功封宁陵县侯迁中书令僧逹屡经狂逆孝武因事下之狱赐死`】诗  

答顔延年  

长卿冠华阳仲连擅海阴珪璋既文府精理亦道心君子耸髙驾尘轨实为林崇情符逺迹清气溢素襟结游畧年义笃顾弃浮沈寒荣共偃曝春醖时献斟聿来歳序暄轻云出东岑麦垄多秀色杨园流好音欢此乘日暇忽忘逝景侵幽衷何用慰翰墨乆谣吟栖凤难为条淑贶非所临诵以永周旋匣以代兼金  

汤恵休【`字茂逺初入沙门名恵休孝武命使还俗本姓汤位至扬州刺史`】  

【`秀色未诏绮情未艶良由衷浅以故韵微`】  

乐府  

白纻歌二首  

琴瑟未调心已悲任罗胜绮彊自持忍思一舞望所思将转未转恒如疑桃花水上春风出舞袖逶迤鸾照日徘徊鹤转情艳逸君为迎歌心如一  

少年窈窕舞君前容华艳艳将欲然为君娇凝复迁延流目送笑不敢言长袖拂面心自煎愿君流光及盛年  

秋风  

秋风嫋嫋入曲房罗帐含月思心伤蟋蟀夜鸣断人肠长夜思君心飞扬他人相思君相忘锦衾瑶席为谁芳  

秋思引  

秋寒依依风过河白露萧萧洞庭波思君末光光已灭眇眇悲望如思何  

杨花曲三首  

葳蕤华结情宛转风含思掩涕守春心折兰还自遗江南相思引多叹不成音黄鹤西北去衔我千里心深堤下生草髙城上入云春人心生思思心长为君刘俣  

诗  

诗一首  

【`南史日俣彦卿子也常赋诗云云后彦节与袁粲谋诛齐高帝不尅死俣亦被害`】  

城上草植根非不高所恨风霜早  

鲍令晖【`诗品曰齐鲍令晖歌诗往往嶃絶清巧拟古犹胜唯百愿淫矣昭常答孝武云臣妹才自亚于左芬臣才不及太冲尔`】  

诗  

代葛沙门妻郭小玉作  

君子将遥役遗我双题锦临当欲去时复留相思枕题用常着心枕以忆同寝行行日巳逺转觉思弥甚  

【`古貎新声`】  

古意赠今人  

寒乡无异服氊褐代文练日月望君归年年不解綖荆扬春草和幽冀犹霜霰北寒妾巳知南心君不见谁为道辛苦寄情双飞燕形迫杼煎丝顔落风摧电容华一朝改唯余心不变  

寄行人  

桂吐两三枝兰开四五叶是时君不归春风徒笑妾  

【`俏甚`】  

清商曲辞  

碧玉歌  

碧玉破时郎为情颠倒芙蓉陵霜荣秋容故尚好碧玉小家女不敢攀贵徳感郎千金意慙无倾城色  

同前  

碧玉破时郎为情颠倒感郎不羞赧回身就郎抱  

同前  

碧玉上官妓出入千花林林珠被玳瑁感郎情意深  

华山畿  

【`古今乐录曰华山畿者宋少帝时懊恼一曲亦变曲也少帝时南徐一士子从华山畿往云阳见客舍有女子年十八九悦之无因遂感心疾母问其故具以啓母母为至华山寻访见女具説女闻感之因脱蔽膝令母密置其席下卧之当已少日果差忽举席见蔽膝而抱持遂吞食而死气欲絶谓母曰葬时车载从华山度母从其意比至女门牛不肯前打拍不动女曰且待须臾妆防沐浴既而出歌曰华山畿君既为侬死独活为谁施欢若见怜时棺木为侬开棺应声开女遂入棺家人叩打无如之何乃合葬呼曰神女冡`】  

华山畿君既为侬死独生为谁施欢若见怜时棺木为侬开  

夜相思投壶不得箭忆欢作娇时  

将懊恼石阙昼夜题碑泪常不燥  

别后常相思顿书千文阙题碑无罢时  

不能乆长离中夜忆欢时抱被空中啼  

相送劳劳渚长江不应满是侬泪成许  

奈何许天下人何限慊慊只为汝  

【`娇怨`】  

郎情难可道欢行豆挟心见荻多欲绕  

松上萝愿君如行云时时见经过  

长鸣鸡谁知侬念汝独向空中啼  

【`华上歌最浅俚然语各种情`】  

读曲歌  

【`宋书乐志曰读曲歌者民间为彭城王义康所作也其歌云死罪刘领军误杀刘第四是也古今乐録曰读曲歌者元嘉十七年袁后崩百官不敢作声歌或因酒防止窃声读曲细吟而已`】  

花钗芙蓉髻双鬓如浮云春风不知著好来动罗裙念子情难有防恶动罗裙听侬入懐不  

红蓝与芙蓉我色与欢敌莫案石榴花歴乱听侬摘  

【`吴人我汝皆侬莫案石榴花歴乱听侬摘此侬葢谓汝也`】  

千叶红芙蓉照灼緑水边余花任郎摘慎莫摆侬莲思欢乆不爱独枝莲只惜同心藕  

【`不爱独枝莲只惜同心藕藕之为耦莲之为怜又云余花任郎摘慎莫摆侬莲莲动则爱移故惜之`】  

奈何不可言朝看莫牛迹知是宿啼痕  

所欢子莲从胷上度刺忆度欲死  

思难忍络甖语犹壶倒写侬顿尽  

上树摘桐花何悟枝枯燥迢迢空中落遂为梧子道桐花特可怜愿天无霜雪梧子解千年  

栁树得春风一低复一昻谁能空相忆独眠度三阳  

【`风骚揺荡`】  

折杨栁百鸟园林啼道欢不离口  

【`娇爱语　关情处色色是侬惊心中声声是怨`】  

披被树明灯独思谁能忍欲知长寒夜兰灯倾壶尽  

【`标格絶胜萧瑟无那语`】  

忆欢不能食徘徊三路间因风覔消息  

芳萱初生时知是无忧草双眉画未成那能就郎抱  

【`结撰妙絶　恁地欣喜自在欢情入手乐极忘忧任意从容描画`】  

百花鲜谁能懐春日独入罗帐眠  

怜欢敢唤名念欢不呼自连唤欢复欢两誓不相弃  

【`千情万爱极意颠倒`】  

奈何许石阙生口中衘碑不能语  

白门前乌防白防来白防郎是侬良不知乌防郎是谁  

【`是侬是彼説得三三两两情事撩人`】  

音信濶朔方悟千里遥朝霜语白日知我为欢消合防过藩来向晓开门去欢取身上好不为侬作虑  

【`秽情防语轻轻俊口一迸道出`】  

五鼔起开门正见欢子度何处宿行还衣被有霜露  

【`何处宿行还衣被有霜露冷而隽　古诗情深多是不曽説破`】  

自我别欢后欢音不絶响茱萸持捻泥龛有杀子像黄丝咡素琴泛弹不断百弄任郎作唯莫广陵散思欢不得来抱被空中语月没星不亮持底明侬绪诈我不出门防就他侬宿鹿转方相头丁倒欺人目欲行一过心谁我道相怜摘菊持饮酒浮华着口边语我不游行常常走巷路败桥语方相欺侬那得度濶面行负情诈我言端的画背作天图子将负星厯君行负怜事那得厚相于麻纸语三葛我薄汝麤疎黄天不灭解甲夜曙星出漏刻无心肠复令五更毕打杀长鸣鸡弹去乌臼鸟愿得连防不复曙一年都一晓  

执手与欢别合防在何时明灯照空局悠然未有期百忆却欲噫两眼常不燥蕃师五鼓行离侬何太早娇笑来向侬一抱不能已湖燥芙蓉萎莲汝藕欲死欢心不相怜慊苦竟何巳芙蓉腹里萎莲汝従心起下帷掩灯烛明月照帐中无油何所苦但使天明侬  

【`无已之情`】  

执手与欢别欲去情不忍余光照已藩坐见离日尽种莲长江边藕生黄蘗浦必得莲子时流篱经辛苦十期九不果常抱懐恨生然灯不下炷有油那得眀自従近日来了不相防博竹帘裲裆题知子心情薄一夕就郎宿通夜语不息黄蘗万里路道苦真无极侬亦粗经风罢顿葛帐里败许麤疎中  

闺閤断信使的的两相忆譬如水上影分明不可得罢去四五年相见论故情杀荷不断藕莲心已复生【`心苖语　情有万端古今人袛道得一二古歌都是实情故可讽可咏唐人抛却真情别求假话古`】  

【`人存诗教人寻情后人存诗便人防话则流传之本反开人假借之门矣`】  

慊苦忆侬欢书作后非是五果林中度见花多忆子  

石城乐  

【`唐书乐志曰石城乐者宋蔵质所作也石城在竟陵质尝为竟陵郡于城上眺瞩见防少年歌谣通畅因作此曲`】  

大艑载三千渐水丈五余水高不得渡与欢合生居  

【`喜甚`】  

闻欢逺行去相送方山亭风吹黄蘗藩恶闻苦篱声  

莫愁乐  

【`唐书乐志日莫愁乐者出于石城乐石城有女子名莫愁善歌谣石城乐和中复有忘愁声因有此歌`】  

闻欢下扬州相送楚山头探手抱腰看江水断不流  

【`苦情语`】  

乌夜啼  

【`唐书乐志曰乌夜啼者宋临川王义庆所作也元嘉十七年徙彭城王义康于豫章义庆时为江州至镇相见而哭文帝开而怪之徴还庆大惧伎妾夜闻乌夜啼声扣斋閤云明日应有赦其年更为南兖州刺史因此作歌故其和云夜夜望郎来笼窻窻不开今所传歌似非义庆本防　临川王义庆当作彭城王义康`】  

歌舞诸少年娉婷无种迹菖蒲花可怜闻名不曽识笼窻窻不开荡户户不动欢下葳防籥交侬那得往  

襄阳乐  

【`古今乐録日襄阳乐者宋随王诞之所作也诞始为襄阳郡元嘉二十六年仍为雍州刺史夜闻诸女歌谣因而作之所以歌和中有襄阳来夜乐之语也`】  

朝发襄阳城暮至大堤宿大堤诸女儿花艳惊郎目扬州蒲鍜环百钱两三丛不能买将还空手揽抱侬女萝自微薄寄托长松表何惜负霜死贵得相纒绕  

西乌夜飞  

【`古今乐录曰西乌夜飞者宋元徽五年荆州刺史沈攸之所作也攸之举兵发荆州东下未败之前思归京师所以歌和云白日落西山还去来送声云折翅乌飞何处被弹归`】  

阳春二三月诸花尽芳盛持底唤欢来花笑莺歌咏  

【`妙丽之极情色两絶`】  

感郎﨑岖情不复自顾虑臂绳双入结遂成同心去  
