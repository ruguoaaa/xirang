---
title: 第2部分
index: true
icon: editor
order: 2
category:
  - 诗藏
  - 诗集
  - 古诗镜 唐诗镜
tag:
  - 钦定四库全书
  - 集部八
  - 总集类
  - 陆时雍
  - 明
---

## 古诗镜卷十六  

明　陆时雍　编  

齐  

【`齐诗纎巧琢之孛句之间　齐诗最绚色泽愈工不觉性情愈隐`】  

王俭【`字仲宝琅邪人宋孝武时袭爵豫宁县侯明帝选尚阳美公主拜驸马都尉官至侍中后辅齐髙帝受僤改封南昌郡公累迁侍中尚书令`】  

诗  

春诗二首  

兰生已匝苑萍开欲半池轻风揺杂蘤细雨乱丛枝  

【`语色轻翠`】  

风光承露照雾色防兰晖青荑结翠藻黄鸟弄春飞  

【`藻`】  

春夕  

露华方照歳云彩复经春虚闺稍叠草幽帐日凝尘王融【`字元长琅邪人僧达之孙也少警慧博渉多通仕齐武帝迁秘书丞歴中书郎竟陵王子良抜为宁朔将军武帝大渐谋立子良及郁林即位下狱赐死`】  

【`王融最工刻饰殆欲以声色胜人`】  

乐府  

渌水曲  

湛露改寒司交莺变春旭琼树落晨红瑶塘水初渌日霁沙溆明风泉动华烛遵渚泛兰觞乘漪弄清曲斗酒千金轻寸隂百年促何用尽欢娱王度式如玉  

【`琼树落晨红瑶塘水初渌日霁沙溆明风泉动华烛语色最绚`】  

诗  

栖寺听讲毕游邸园七韵应司徒教  

道胜业兹远心闲地能隟桂橑郁初裁兰墀坦将辟虚檐对长屿髙轩临广液芳草列成行嘉树纷如积流风转还【`音旋`】迳清烟泛乔石日汨山照红松暎水华碧畅哉人外赏迟迟眷西夕  

【`清烟泛乔石泛字佳絶得烟景`】  

寒晩敬和何征君防  

疎酌候冬序闲琴改秋律如何将暮天复值西归日揺落迎轩牖飞鸣乱绳荜烟灌共深隂风篁两萧瑟虚堂无笑语怀君首如疾早轻北山赋晩爱东臯逸上德可润身下泽有徐辔【`叶音必`】  

【`疎酌候冬序闲琴改秋律语如峭壁特起飞鸣乱绳荜景色亦佳奉和竟陵王阳台翻早茂隂馆懐夕秋翻字骇日咏秋胡髙树升夕烟层楼满初月亦属佳句`】  

和王友德元古意二首  

游禽暮知返行人独未归坐销芳草气空度明月辉嚬容入朝镜思泪防春衣巫山彩云没淇上緑杨稀待君竟不至秋鴈双双飞  

霜气下盟津秋风度函谷念君凄以寒当轩卷罗縠纤手废裁缝曲鬓罢膏沐千里不相闻寸心郁纷蕴【`平声`】况复飞萤夜木叶乱纷纷  

奉和月下  

雕云度绮钱香风入珠网独知此夜月依迟慕神赏谢朓【`字晖宋仆射景仁之从孙少有美名齐随王子隆镇荆州以为文学未几求还都除新安王记室寻兼尚书殿中郎宣城王鸾辅政以为骠骑谘议掌中书诏诰转中书郎出补宣城太守后迁至吏部郎兼卫尉永元初江祏谋立始安王遥光引以为党不从敇下狱死`】  

【`谢朓清绮絶伦每苦气竭其佳处则秀色天成非力所搆诗品谓其防伤细宻非也其病乃在才不继耳若情事闗生形神相配虽秋毫毕具愈见精奇累幅连篇深知博大诗之臧否不系疎宻间也`】乐府  

入朝曲  

江南佳丽地金陵帝王州逶迤带緑水迢递起朱楼飞甍夹驰道埀杨防御沟凝笳翼髙盖叠鼔送华辀献纳云台表功名良可收  

【`凝笳翼髙盖翼字奕奕生动`】  

临髙台  

千里常思归登台临绮翼才见孤鸟还未辨连山极四面动清风朝夜起寒色谁知倦游者嗟此故乡忆  

巫山髙  

髣髴巫山髙薄暮阳台曲烟霞乍舒卷猿鸟时断续彼美如可期寤言纷在瞩怃然坐相望秋风下庭緑  

【`语翠可摘`】  

曲池之水  

缓歩遵莓渚披衿待蕙风芙渠舞轻带苞笋出芳丛浮云自西北江海思无穷鸟去能传响见我緑琴中  

同谢谘议咏铜爵台  

繐帷飘井榦樽酒若平生郁郁西陵树讵闻歌吹声芳襟染泪迹婵娟空复情王座犹寂寞况乃妾身轻【`繐帷飘井榦樽酒若平生郁郁西陵树讵闻歌吹声刻意之极直欲逼之使露玉座犹寂寞况乃妾身轻当是绮罗隐曲`】  

诗  

游山  

托养因支离乘闲遂疲蹇语黙良未寻得防云谁辨幸涖山水都复值清冬缅凌厓必千仭寻谿将万转坚崿既崚嶒回流复宛澶杳杳云窦深渊渊石溜浅傍眺郁篻簩还望森柟楩荒隩被葴莎崩壁带苔藓鼯狖叫层嵁鸥鳬戏沙衍触赏聊自观即趣咸已展经目惜所遇前路欣方践无言蕙草歇留连芳可搴尚子时未归邴生思自免永志昔所钦胜迹今能选寄言赏心客得性良为善  

【`语多实写景物如歴崩壁带苔藓防染絶工鸥鳬戏沙衍语亦自在`】  

游东田  

戚戚苦无悰携手共行乐寻云陟累榭随山望菌阁远树暧阡阡生烟纷漠漠鱼戏新荷动鸟散余花落不对芳春酒还望青山郭  

【`生烟纷漠漠漠漠二字佳最是淡烟野色尝总谢朓之佳句论之塘边草杂红树际花犹白儿子学语声口得利鱼新荷动鸟散余花落小小结搆境趣自成日出众鸟散山暝孤猿吟清远自然标格遒上余霞散成绮澄江净如练意象偶会拟议不生天际识归舟云中辨江树神会境成景堪图画花丛乱数蝶风帘入双燕闺阁风情绣谱物色叶上凉风初日隐轻霞暮景色如洗轻快欲絶日华川上动风光草际浮指景欲近闗趣未深远山翠百重回流映千丈村究踯躅品斯下矣`】暂使下都夜发新林至京邑赠西府同僚  

大江流日夜客心悲未央徒念闗山近终知返路长秋河曙耿耿寒渚夜苍苍引领见京室宫雉正相望金波丽鳷鹊玉绳低建章驱车鼎门外思见昭丘阳驰晖不可接何况隔两乡风云有鸟路江汉限无梁常恐鹰隼击时菊委严霜寄言罻罗者寥廓已髙翔  

【`起四语属髙调然一唱气尽下无余音`】  

酬王晋安【`王德元`】  

梢梢枝早劲涂涂露晩晞南中荣橘柚宁知鸿鴈飞拂雾朝青阁日旰坐彤闱怅望一途阻参差百虑依春草秋更緑公子未西归谁能久京洛缁尘染素衣  

郡内髙斋闲望荅吕法曹【`吕僧珍为齐王法曹`】  

结构何迢递旷望极髙深牕中列远岫庭际俯乔林日出众鸟散山暝孤猿吟已有池上酌复此风中琴非君美无度孰为劳寸心惠而能好我问以瑶华音若遗金门歩见就玉山岑  

之宣城郡出新林浦向板桥  

江路西南永归流东北骛天际识归舟云中辨江树旅思倦揺揺孤游昔已屡既欢怀禄情复协沧洲趣嚣尘自兹隔赏心于此遇虽无豹姿终隐南山雾  

【`天际二语不烦意想指防自成品之为上　无复声色臭味可谓超絶　天然景天然语自属灵运家风`】  

休沐重还丹阳道中  

薄游苐从告思闲愿罢归还邛歌赋似休汝车骑非灞池不可别伊川难重违汀葭稍靡靡江菼复依依田鹄远相叫沙鸨忽争飞云端楚山见林表吴岫防试与征徒望乡泪尽沾衣赖此盈樽酌含景望芳菲问我劳何事霑沐仰清徽志狭轻轩冕恩甚恋闺闱岁华春有酒初服偃郊扉  

京路夜发  

扰扰整夜装肃肃戒徂两晓星正寥落晨光复瀁漭犹沾余露团稍见朝霞上故乡邈已夐山川修且广文奏方盈前怀人去心赏敕躬每局蹐瞻恩惟震荡行矣倦路长无由税归鞅  

【`首六语景色指防如次`】  

晚登三山还望京邑  

灞涘望长安河阳视京县白日丽飞甍参差皆可见余霞散成绮澄江静如练喧鸟覆春洲杂英满芳甸去矣方滞滛怀哉罢欢宴佳期怅何许泪下如流霰有情知望乡谁能鬒不变  

【`余霞散成绮澄江净如练景色最佳此得象最深处又花树杂为锦月池皎如练则象浅而韵钝矣以月池之景练不足以言之`】  

始出尚书省  

惟昔逢休明十载朝云陛既通金闺籍复酌琼筵醴宸景厌照临昬风沦继体纷虹乱朝日浊河秽清济防口犹寛政餐荼更如荠英衮畅人谋文明固天启青精翼紫轪黄旗映朱邸还覩司章复见东都礼中区咸已泰轻生谅昭洒【`音洗`】趋事辞宫阙载笔陪旌棨邑里向疎芜寒流自清泚衰栁尚沈沈凝露方泥泥零落悲友朋欢娱燕兄弟既秉丹石心宁流素丝涕因此得萧散埀竿深涧底  

直中书省  

紫殿肃隂隂彤庭赫敞风动万年枝日华承露掌玲珑结绮钱深沈映朱网红药当阶飜苍苔依砌上兹言翔凤池鸣佩多清响信美非吾室中园思偃仰朋情以郁陶春物方骀荡安得凌风翰聊恣山泉赏  

【`红药当阶翻苍苔依砌上苍苔句语极自在`】  

髙斋视事  

余雪映青山寒雾开白日暧暧江村见离离海树出披衣就清盥凭轩方秉笔列爼归单味连驾止容膝空为大国忧纷诡谅非一安得扫蓬迳鎻吾愁与疾  

秋夜  

秋夜促织鸣南邻捣衣急思君隔九重夜夜空伫立北牕轻幔埀西戸月光入何知白露下坐视阶前湿谁能长分居秋尽冬复及  

和王著作融八公山  

二别阻汉坻双崤望河澳兹岭复巑岏分区奠淮服东限琅琊台西距孟诸陆阡眠起杂树檀栾防修竹日隐涧疑空云聚岫如复出没眺楼雉远近送春目戎州昔乱华素景沦伊谷阽危赖宗衮防管寄明牧长蛇固能剪奔鲸自此曝道峻芳尘流业遥年运倐平生仰令图吁嗟命不淑浩荡别亲知聨翩戒征轴再远馆娃宫两去河阳谷风烟四时犯霜雨朝夜沐春秀良已凋秋塲庶能筑  

【`远近送春目此神到语`】  

和伏武昌登孙权故城【`伏曼容为武昌太守`】  

炎灵遗劔玺当涂骇龙战圣期缺中壤霸功兴防县鹊起登吴山凤翔凌楚甸衿带穷岩险帷帟【`音亦`】尽谋选北拒溺骖镳西龛收组练江海既无波俯仰流英眄裘冕类禋郊卜揆崇离殿钓台临讲阅樊山开广防文物共葳防声名且葱蒨三光厌分景书轨欲同荐参差世祀忽寂寞市朝变舞馆识余基歌梁想遗啭故林衰木平荒池秋草徧雄图怅若兹茂宰深遐睠幽客滞江臯从赏乖缨弁清巵阻献酬良书限闻见幸借芳音多承风采余绚于役倘有期鄂渚同游衍  

【`谢眺诗所谓朝华方披夕秀已殒独此作为收全力`】  

新治北牕和何从事  

国小暇日多民淳纷务屏辟牖期清旷开帘候风景泱泱日照溪团团云去岭岧嶤兰橑峻骈阗石路整池北树如浮竹外山犹影自来弥望及君临箕颍清文蔚且咏防言超已领不见城壕侧思君朝夕顷回舟方在辰何以慰延颈  

和王主簿季哲怨情  

掖庭聘絶国长门失欢宴相逢咏蘼芜辞宠悲团扇花丛乱数蝶风帘入双燕徒使春带賖坐惜红妆变生平一顾重宿昔千金贱故人心尚尔故心人不见  

【`蘂气芳声自是闺中本色末语巧而丽`】  

和徐都曹出新亭渚  

宛洛佳遨游春色满皇州结轸青郊路回瞰苍江流日华川上动风光草际浮桃李成蹊径桑榆防道周东都已俶载言归望緑畴  

和刘中书  

昔余侍君子歴此游荆汉山川隔旧赏朋僚多雨散图南矫风翮曾非息短翰移疾觏新篇披衣起渊翫惆怅怀昔践彷佛得殊观頳紫共彬駮云锦相凌乱奔星上未穷惊雷下将半回潮渍崩树轮囷轧倾岸岩篠或傍翻石菌芜修干澄澄明浦媚衍衍清风烂江潭良在目怀贤兴累叹岁暮不我期淹留絶岩畔  

【`衍衍清风烂语最色韶骚称光风此言风烂`】  

和刘西曹望海台  

沧波不可望望极与天平往往孤山映处处春云生差池远鴈没飒沓羣鳬惊嚣尘及薄领弃舍出重城临川徒可羡结网庶时营  

【`处处春云生适然佳句然谓春云则可谓秋云则不可所以为佳`】  

和萧中庶直石头  

九河亘积岨三嵏郁旁眺皇州总地德囘江欵岩徼井干赩苍林云甍蔽层峤川霞旦上薄山光晚余照翔集乱归飞虹蜺纷引曜君子奉神畧瞰迥凭重峭弹冠已籍甚升车益英妙功存汉册书荣并周庭燎汲疾移偃息董园倚谈笑麾斾一悠悠谦姿光且劭防嘉多暇日兴文起渊调曰余厠鳞羽灭影从渔钓泽渥资投分逢迎典待诏咏沼邈含毫专城空坐啸徒惭皇鉴揆终延曲士诮方追隐沦诀偶解金丹要若偶巫咸招帝阍良可叫  

临溪送别  

怅望南浦时徙倚北梁歩叶上凉风初日隐轻霞暮荒城迥易隂秋溪广难渡沫泣岂徒然君子行多露  

与江水曹至干濵戏  

山中上芳月故人清樽赏远山翠百重回流映千丈花枝聚如雪芜丝散犹网别后能相思何嗟异封壤  

琵琶  

抱月如可明怀风殊复清丝中传意绪花里寄春情掩抑有奇态凄锵多好声芳袖幸时拂龙门空自生  

【`语带香气`】  

咏幔  

幸得与珠缀羃防君之楹月映不辞卷风来辄自轻每聚金鑪气时驻玉琴声但愿置尊酒兰缸当夜明  

镜台  

玲珑类丹槛苕亭似阙对凤悬清氷埀龙挂明月照粉拂红妆挿花理云髪玉顔徒自见常畏君情歇  

还涂临渚  

緑水缬清波青山绣芳质落景皎晩隂残花绮余日【`何从事`】白沙澹无际青山如一伤此物运移惆怅望还律【`吴郎`】白水田外明孤岭松上出即趣佳可淹淹留非下秩【`府君遥和`】  

往敬亭路中  

山中芳杜緑江南莲叶紫芳年不共游淹留空若是【`府君`】緑水丰涟漪青山多绣绮新条日向抽落花纷已委【`何从事`】弱既青翠轻莎方靃靡鹥鸥没而游防腾复倚【`齐举郎`】春岸望沈沈清流见弥弥幸借人外游盘桓未能徙【`陈郎`】骛枻把琼芳随山访灵诡荣楯每嶙峋林堂多碕礒【`府君`】  

乐府  

同王主簿有所思  

佳期期未归望望下鸣机徘徊东陌上月出行人稀  

铜雀悲  

落日髙城上余光入繐帷寂寂深松晚宁知琴瑟悲  

玉阶怨  

夕殿下珠帘流萤飞复息长夜缝罗衣思君此何极  

金谷聚  

渠碗送佳人玉杯邀上客车马一东西别后思今夕  

【`情纷万绪语足千言`】  

王孙游  

緑草蔓如丝杂树红英发无论君不归君归芳已歇  

【`有所思铜雀悲玉阶怨金谷聚王孙游等什骨有防峭情有余思`】  

刘绘【`字士章彭城人雅丽有风则初为齐髙帝行参军歴位中书郎竟陵王开西邸绘为后进领袖梁武起兵朝廷以绘持节督四州军事东昏殒城内遣绘及范云送首诣梁王转大司马从事中郎卒`】乐府  

有所思  

别离安可再而我更重之佳人不相见明月空在帷共御满堂酌独敛向隅眉中心乱如雪宁知有所思张融【`字思光吴郡人初仕宋为新安王参军出为封溪令改为仪曹郎齐髙帝即位累迁司徒兼右长史建武四年卒`】  

诗  

别诗  

白云山上尽清风松下歇欲识离人悲孤台见明月孔稚珪【`字德璋会稽山隂人少博涉有美誉髙帝为骠骑取为记室参军建武初迁冠军将军迁太子詹事散骑常侍卒稚珪风韵清疎好文咏与外兄张融情趣相得居宅盛营山水凭几独酌傍无杂事门庭之内草茅不剪`】  

诗  

旦发青林  

孤征越清江游子悲路长二旬倐已满三千未央草杂今古色岩留冬夏霜寄怀中山旧举酒莫相忘【`五六絶似唐音然唐人无此安顿自在六朝气韵髙迥故不琢而工不饰而丽唐人专求物象所以去之愈逺`】  

陆厥【`字韩卿吴郡人慧晓仲孙也少有风槩好属文五言诗体甚新州举秀才少传主簿迁行参军永元元年始安王反厥父闲被诛感恸而卒`】  

乐府  

临江王节士歌  

木叶下江波连秋月照浦云歇山秋思不可裁复带秋风来秋风来匕寒白露惊罗纨节士慷慨发冲冠弯弓挂若木长劔竦云端  

【`美人丽情壮士猛气秋风来已寒白露惊罗纨此语何与壮士`】  

释宝月  

乐府  

估客乐  

【`齐武帝布衣时尝游樊邓登阼以后追忆往事作估客乐使寳月奏之管弦月又上此　二曲`】  

郎作十里行侬作九里送抜侬头上钗与郎资路用有信数寄书无信心相忆莫作瓶落井一去无消息  

同前  

大艑珂峩头何处发扬州借问艑上郎见侬所欢不初发扬州时船出平津泊五两如竹林何处相寻博  

清商曲辞  

杨叛儿  

【`唐书乐志曰杨叛儿本童謡歌也齐隆昌时女巫之子曰杨旻少时随母入内及长为何后宠童謡云杨婆儿共戏来所欢语讹遂成杨叛儿古今乐録曰杨叛儿送声云叛儿教侬不复相思`】  

蹔出白门前杨栁可藏乌欢作沈水香侬作博山鑪  

【`俚情妙喻`】  

送郎乘艇子不作遭风虑横篙掷去桨愿倒逐流去欢欲见莲时移湖安屋里芙蓉绕牀生眠卧抱莲子  

【`是情痴语`】  

杂歌謡辞  

苏小小歌  

【`一曰钱塘苏小小歌乐府广诗曰苏小小钱塘名倡也盖南齐时人西陵在钱塘江之西歌云西陵松栢下是也`】  

妾乘油壁车郎骑青骢马何处结同心西陵松栢下  

## 古诗镜卷十七  

明　陆时雍　编  

梁第一  

【`梁诗妖艳声近于滛靓妆艶抺巧笑娇啼举止向人卖致`】  

武帝【`姓萧氏讳衍字叔达初仕齐累迁随王镇西谘议参军后讨东昬而自立四传五十五年  

武帝素而妍铅粉不施风华坐振若简文者所谓一面红妆恼杀人也`】  

乐府  

芳树  

緑树始揺芳芳生非一叶一叶度春风芳华自相接杂色乱参差众花纷重叠重叠不可思思此谁能惬  

【`纎语`】  

西洲曲  

忆梅下西洲折梅寄江北单衫杏子红双鬓鸦雏色西洲在何处两桨桥头渡日暮伯劳飞风吹乌桕树树下即门前门中露翠钿开门郎不至出门采红莲采莲南塘秋莲花过人头低头弄莲子莲子青如水置莲怀袖中莲心彻底红忆郎郎不至仰首望飞鸿鸿飞满西洲望郎上青楼楼髙望不见尽日栏干头栏干十二曲埀手明如玉卷帘天自髙海水揺空緑海水梦悠悠君愁我亦愁南风知我意吹梦到西洲  

【`老秀清如氷壶艶如红玉非梁武不能办此`】  

拟青青河畔草  

羃羃绣戸丝悠悠怀昔期昔期久不归乡国旷音徽音徽空结迟半寝觉如至既寤了无形与君隔平生月以云掩光叶以霜摧老当途竞自容莫肯为妾道  

【`秀色清音　音徽空结迟半寝觉如至既寤了无形与君隔平生了无殢色月以云掩光叶以霜摧老当途竞自容莫肯为妾道苍然八雅`】  

拟明月照髙楼  

圆魄当虚闼清光流思延延思对孤影凄怨还自怜台镜早生尘匣琴又无弦悲慕屡伤节离忧亟华年君如东扶景妾似西栁烟相去既路迥明晦亦殊悬愿为铜铁辔以感长乐前  

【`愿为铜铁辔以感长乐前取其能鸣中有无限情绪`】  

诗  

登北顾楼  

【`梁史武帝大同十年三月幸京口城登北固楼更名北顾`】  

歇驾止行警回舆暂游识清道巡丘壑缓步肆登陟鴈行上差池羊旸转相逼歴览穷天步矖瞩尽地域南城连地险北顾临水侧深潭下无底髙岸长不测旧屿石若构新洲花如织  

籍田  

寅賔始出日律中方星鸟千畆土膏紫万顷陂色缥严驾伫霞昕浥露逗光晓启行天犹暗伐鼓地未悄苍龙发蟠蜿青旗引窈窕仁化洽孩虫徳令禁胎夭耕籍乗月映遗滞指秋杪年丰防让多嵗薄礼莭少公卿秉耒耜庶氓荷鉏耰一人慙百王三推先亿兆  

捣衣  

驾言易水北送别河之阳沈思惨行镳结梦在空牀既寤丹緑谬始知纨素伤中州木叶下边城应早霜隂虫日惨烈庭草复芸黄金风徂清夜明月悬洞房嫋嫋同宫女助我理衣裳参差夕杵引哀怨秋砧扬轻罗飞玉腕弱袖低红妆朱顔日已兴盼睇色增光捣以一匪石文成双鸳鸯制握断金刀薰用如兰芳佳期久不归持此寄寒乡妾身谁与容思君苦入膓  

【`读五言诗絶爱其清响絶出`】  

织妇  

送别出南轩离思沈幽室调梭辍寒夜鸣机罢秋日良人在万里谁与共成匹愿得一回光照此忧与疾君情倘未忘妾心长自毕  

七夕  

白露月下团秋风枝上鲜瑶台含碧雾罗幕生紫烟妙会非绮节佳期乃凉年玉壶承夜急兰膏依晓煎昔悲汉难越今伤河易旋怨咽双念断凄悼两情悬  

【`吐气芬馥`】  

紫兰始萌  

种兰玉台下气暖兰始萌芬芳与时发婉转迎节生独使金翠娇偏动红绮情二游何足怀一顾非倾城羞将苓芝侣岂畏鶗鴂鸣  

乐府  

白纻辞二首  

朱丝玉柱罗象筵飞琯促节舞少年短歌流目未肯前含笑一转私自怜  

纎腰嫋嫋不任衣娇怨独立特为谁赴曲君前未忍归上声急调中心飞  

【`含情缄绪娇防不胜简文相看意气望君怜谁能含羞不自前何其頽陨女儿子会须亦有志气`】河中之水歌  

河中之水向东流洛阳女儿名莫愁莫愁十三能织绮十四采桑南陌头十五嫁为卢家妇十六生儿字阿侯卢家兰室桂为梁中有郁金苏合香头上金钗十二行足下丝履五文章瑚挂镜烂生光平头奴子擎履箱人生富贵何所望恨不早嫁东家王  

【`河中之水东飞伯劳二歌风骚揺荡伯劳歌更自宛转流丽当与燕歌行相峙`】  

东飞伯劳歌  

东飞伯劳西飞燕黄姑织女时相见谁家儿女对门居开顔发艳照里闾南窻北牖挂明光罗帷绮帐脂粉香女儿年几十五六窈窕无双顔如玉三春已暮花从风空留可怜谁与同  

【`旋转撇捩如风`】  

江南弄【`七曲`】  

【`古今乐録曰梁天监十一年冬武帝改西曲制江南上云乐十四曲江南弄七曲一曰江南弄二曰龙笛曲三曰采莲曲四曰凤笙曲五日采菱曲六曰游女曲七曰朝云曲又沈约作四曲一曰赵瑟曲二曰秦筝曲三曰阳春曲四曰朝云曲亦谓之江南弄云`】  

江南弄  

和云阳春路娉婷出绮罗  

众花杂色满上林舒芳耀緑埀轻隂连手躞蹀舞春心舞春心临岁腴中人望独踟蹰  

龙笛曲  

和云江南音一唱值千金  

美人绵眇在云堂雕金镂竹眠玉牀婉爱寥亮绕虹梁绕虹梁流月台驻狂风郁徘徊  

采莲曲  

和云采莲渚窈窕舞佳人  

游戏五湖采莲归发花田叶芳袭衣为君艶歌世所希世所希有如玉江南弄采莲曲  

凤笙曲  

和云吹席长袖善留客  

緑耀尅碧雕琯笙朱唇玉指学凤鸣流速参差飞且停飞且停在凤楼弄娇响间清讴  

采菱曲  

和云菱歌女解佩戏江阳  

江南稚女珠腕绳金翠揺首红顔兴桂棹容与歌采菱歌采菱心未怡翳罗袖望所思  

游女曲  

和云当年少歌舞承欢笑  

氛氲兰麝体芳滑容色玉耀眉如月珠佩婐戏金阙戏金阙游紫庭舞飞阁歌长生  

朝云曲  

和云徙倚折瑶华  

张乐阳台歌上谒如寝如兴芳晻暧容光既艳复还没复还没望不来巫山髙心徘徊  

【`江南七弄音节顿蹈声□激越所谓妖艳之音音节亦诗中一事四言则致婉五言则意直七言则情畅如江南弄则揺荡极矣`】  

上云乐【`七曲`】  

【`古今乐録曰上云乐七曲梁武帝制以代西曲一曰凤台二曰桐柏三曰方丈四曰方诸五曰玉龟六曰金丹七曰金陵`】  

凤台曲  

和云上云真乐万春  

凤台上两悠悠云之际神光朝天极华盖遏延州羽衣昱耀春吹去复留  

桐柏曲  

和云可怜真人游  

桐柏真升帝賔戏伊谷游洛濵参差列凤管容与起梁尘望不可至徘徊谢时人  

方丈曲  

方丈上崚层云挹八玉御三云金书发幽会碧简吐门至道虚凝防然共所遵  

方诸曲  

和云方诸上可怜欢乐长相思  

方诸上上云人业守仁摐金集瑶池步光礼玉晨霞盖容长肃清虚伍列真  

玉龟曲  

和云可怜游戏来  

玉龟山真长仙九光曜五云生交带要分影大华冠晨缨耉如罗出入游太清  

金丹曲  

和云金丹会可怜乘白云  

紫霜耀綘雪飞追以还转复飞九真道方防千年不传一传裔云衣  

金陵曲  

句曲仙长乐游洞天巡会迹六门揖玉板登金门凤泉回肆鹭羽降寻云鹭羽一流芳芬郁氛氲  

【`此曲不叶于歌不登于雅清音逺韵世外奇赏絶不类歩虚词所为`】  

诗  

逸民  

如垄生木木有异心如林鸣鸟鸟有殊音如江游鱼鱼有浮沈岩岩山髙湛湛水深事迹易见理相难寻  

【`如颂语不入诗格`】  

乐府  

邯郸歌  

囘顾灞陵上比指邯郸道短衣妾不伤南山为君老  

【`短衣妾不伤南山为君老是歌舞时意气所为`】  

子夜歌二首  

恃爱如欲进含羞未肯前朱口发艶歌玉指弄娇弦朝日照绮窻光风动纨罗巧笑倩两犀美目扬双蛾  

【`峭骨亮音`】  

子夜四时歌  

春歌  

阶上香入怀庭中花照眼春心一如此情来不可限  

【`标格老`】  

朱日光素冰黄花映白雪折梅寄佳人共迎阳春月  

【`似口含鸡舌语`】  

夏歌  

江南莲花开红光照碧水色同心复同藕异心无异玉盘贮朱李金杯盛白酒虽欲持自亲复恐不甘口含桃落花日黄鸟营飞时君住马已疲妾去蚕欲饥  

【`君住马已疲妾去蚕欲饥似尚有流连情态`】  

秋歌  

绣带合欢结锦衣连理文怀情入夜月含笑出朝云  

【`含吐芬芳风华振絶`】  

七采紫金柱九华白玉梁但歌云不去含吐有余香吹漏未可停弦断更当续俱作双丝引共奏同心曲  

冬歌  

寒闺动黻帐宻筵重锦席卖眼拂长袖含笑留上客果欲结金兰但看松柏林经霜不堕地岁寒无异心一年漏将尽万里人未归君志固有在妾躯乃无依  

【`平平两语畜绪如襞`】  

欢闻歌  

艶艶金楼女心如玉池莲持底报郎恩俱期游梵天  

【`感极`】  

碧玉歌  

杏梁日始照蕙席欢未极碧玉奉金杯緑酒助花色  

【`娇丽`】  

襄阳白铜鞮歌  

【`隋书乐志曰梁武帝之在雍镇有童謡云襄阳白铜蹄反缚扬州儿识者言曰白铜蹄谓金蹄为马也白金色也及义师之兴实以铁骑扬州之士皆靣缚果如謡言故即位之后更造新声帝自为之词三曲又令沈约为三曲以被管弦古今乐録曰襄阳蹋铜鞮者梁武西下所制也沈约又作其和云襄阳白铜蹄圣德应干来`】  

陌头征人去闺中女下机含情不能言送别沾罗衣草树非一香花叶百种色寄语故情人知我心相忆  

【`语如靣命只四语何所不尽`】  

诗  

咏舞  

腕弱复低举身轻由回纵可谓写自欢方与心期共【`附有所思语致猥屑　谁言生离久适意与君别衣上芳犹在握襄书未灭腰间双绮带梦为同心结常恐所思露瑶华未忍折　　附雍台无他异致语色滴滴欲翠　日落登雍台佳人殊未来绮窻莲花掩网戸琉璃开丰茸临紫桂蔓延交青苔月没光隂尽望子独悠哉`】  

## 古诗镜卷十八  

明　陆时雍　编  

梁第二  

简文帝【`讳纲字世缵武帝第三子也六岁能属文读书十行俱下辞藻艶发雅好赋诗然文伤轻靡时号宫体初封晋安王云麾将军丹阳尹厯兖荆南徐雍益五州刺史昭明太子薨立为皇太子及嗣位之后侯景制命期年遇弑`】  

【`简文诗絶无气格纎词缛语堆叠成篇则流于轻靡之习矣以南面之尊效闺闾之体以是知此位之不终`】乐府  

泛舟横大江三首  

【`魏文帝饮马长城窟行曰泛舟横大江讨彼犯荆虏`】  

沧波白日晖游子出王畿旁望重山转前观远帆稀广水浮云吹江风引夜衣旅鴈同洲宿寒鳬夹浦飞行客谁多病当念早旋归  

陇西四战地羽檄岁时闻防羌拥汉节校尉立元勲石门留铁骑冰城息夜军洗兵逢骤雨送阵出黄云沙长无止泊水脉屡萦分当思勒彛鼎无用想罗裙  

悠悠悬斾旌知向陇西行减灶驱前马衔枚进后兵沙飞朝似幕云起夜疑城迥山时阻路絶水亟稽程往年郅支服今嵗单于平方欢凯歌盛飞盖满西京  

【`中多爽句欲开唐律`】  

美女篇  

佳丽尽闗情风流最有名约黄能效月裁金巧作星粉光胜玉靓衫薄拟蝉轻宻态随流脸娇歌逐软声朱顔半已醉微笑隠香屏  

【`微笑隠香屏一语最有情色`】  

紫骝马  

贱妾朝下机正值良人归青丝悬玉镫朱汗染香衣骤急珂弥响多尘乱飞雕菰幸可荐故心君莫违  

当置酒  

置酒宴嘉賔瞩迥临飞观絶岭隔天余长屿横江半日色花上绮风光水中乱三益既葳防四始方葱粲  

艶歌曲  

云楣桂成户飞栋杏为梁斜窻通蕋气细隟引尘光裁衣魏后尺汲水淮南牀青骊暮当返预使罗裙香  

【`斜窻通蕋气细隟引尘光果是艶情语末二句意语猥媟`】  

采莲曲  

晚日照空矶采莲承晚晖风起湖难度莲多摘未稀棹动芙蓉落船移白鹭飞荷丝傍绕腕菱角远牵衣  

【`棹动芙蓉落浅浅景趣`】  

龙丘引  

龙丘一囘首楚路苍无极水照弄珠影云吐阳台色浦狭村烟度洲长归鸟息游荡逐春心空怜无羽翼  

【`浦狭村烟度洲长归鸟息有好景色韵气未饶使武帝为之当不尔耳`】  

雍州曲  

南湖  

南湖荇叶浮复有佳期游银纶翡翠钩玉轴芙蓉舟荷香乱衣麝桡声随急流  

诗  

上已侍宴林光殿曲水  

芳年留帝赏应物动天襟挟苑连金阵分衢度羽林帷宫对广液层殿迩髙岑风旗争曵影亭午共生隂林花初堕蔕池荷欲吐心  

【`三四句韵出枞金`】  

登城  

日影半东檐靖念空杼柚小堂倦缥书华池厌修竹寂寞既寡悰登城望原陆遥山半吐云严飚时响谷靡靡见虚烟森森视寒木落霞乍续断晚浪时回复远瞩既濡翰徒自劳心目短歌虽可裁縁情非雾縠  

山池  

日暮芙蓉水聊登鸣鹤舟飞舻饰羽眊长幔覆缇油停舆依栁息住盖映空留古树横临沼新藤上挂楼鱼游向闇集戏鸟逗楂流  

【`戏鸟逗楂流一语最觉物情闲远然戏字似着意特下`】  

往虎窟山寺  

尘中喧虑积物外众情捐兹地信爽垲墟垄暧阡绵蔼蔼车徒迈飘飘旌眊悬细松斜绕迳峻岭半藏天古树无枝叶荒郊多野烟分花出黄鸟挂石下新泉蓊郁均双树清虚类八禅栖神紫台上纵意白云边徒然嗟小药何由齐大年  

【`分花出黄鸟挂石下新泉语娟净可爱更妙想入防鸟出花中泉悬石杪分挂二字下得佳甚唐人安得此意象`】  

望同泰寺浮图  

遥看官佛图带璧复埀珠烛银逾汉汝宝铎迈昆吾日起光芒散风吟宫征殊露落盘恒满桐生凤不雏飞幡杂晚虹【`音绛`】画鸟狎晨鳬梵世凌空下应真蔽景趋帝马咸千辔天衣尽六铢意乐开长表多宝现金躯能令苦海渡复使慢山逾愿能同四忍长当出九居【`穆天子传天子之宝璿珠烛银郭璞曰银有精光如烛也`】  

【`飞幡杂晚虹画鸟狎晨鳬观宇虚凉景况桐生凤不雏下语持巧`】  

游光宅寺诗应令  

陪游入旧丰云气郁青葱紫陌垂青栁轻槐拂慧风八泉光绮树四柱暧临空翠网随烟碧丹花共日红方欣大云溥慈波流净宫  

咏内人昼眠  

北聊就枕南檐日未斜攀钩落绮障揷捩举琵琶梦笑开娇靥眠鬟压落花簟文生玉腕香汗浸红纱夫壻恒相伴莫误是倡家  

【`香汗浸红纱韵胜故得不俗`】  

伤美人  

昔闻倡女别荡子无归期今似陈王叹流风难重思翠带留余结苔阶没故綦图形更非是梦见反成疑熏鑪含好气庭树吐花滋香烧日有歇花落无还时  

【`宫体轻靡却与绮罗相近诗中数语自是娇情悴绪翠带留余结苔阶没故綦香烧日有歇花落无还时语何轻脆`】  

戏作谢惠连体十三韵  

杂蕋映南庭庭中光景媚可怜枝上花早得春风意春风复有情拂幔且开楹盈盈开碧烟拂幔复埀莲偏使红花散飘扬落眼前眼前多无况参差郁相望珠绳翡翠帷绮幕芙蓉帐香烟出窻里落日斜阶上日影去迟迟节华咸在兹桃花红若防栁业乱如丝丝条转暮光影落暮隂长春燕双双舞春心处处扬酒满心聊足萱枝愁不忘  

【`语特脆嫩蘂气盈盈　桃花红若防栁叶乱如丝当是愁绪中语春燕双双舞春心处处扬轻轻逗露风味自成唐人无此`】  

晩春  

紫兰叶初满黄莺弄不稀石蹲还似兽萝长更如衣水曲文鱼聚林暝鸦鸟飞渚蒲变新节岩桐长旧围风花落未已山斋开夜扉  

【`诗之借况不惟景色酷肖亦须风味得佳石蹲还似兽萝长更如衣此语大为萝石生色如以火象萤死而无味何所取也岩桐长旧围此语脱口最便`】  

和湘东王首夏  

冷风杂细雨垂云助麦凉竹水俱防翠花蝶两飞翔燕泥衔复落鶗吟敛更扬卧石藤为防山桥树作梁欲待华池上眀月吐清光  

【`卧石二语荒蹊小径结搆自成觉浅浅得趣`】  

纳凉  

斜日晩骎骎池塘生半隂避暑髙梧侧轻风时入襟落花还就影惊蝉乍失林游鱼吹水沫神蔡上荷心翠竹垂秋采丹枣映疎砧无劳夜逰曲寄此托微吟  

【`游鱼吹水沫神蔡上荷心是神境语`】  

晩景纳凉  

日移凉气散懐抱信悠哉珠帘映空卷桂户向池开乌栖星欲见河净月应来横阶入细笋蔽地湿轻苔草化飞为火蚊声合似雷于兹静闻见自此歇氛埃  

初秋  

羽翣晨犹动珠汗昼恒挥秋风忽嫋嫋向夕引凉归浮隂即染浪清气始乗衣卷幌通河色开牕引月辉晩花栏下照疎萤簟上飞直置犹如此何况送将归  

【`卷幌通河色开牕引月辉又秋夜轻露沾县井浮烟入绮寮俱入唐调登城北望一水斜开岸双城遥拱云又緑潭倒云气青山衔月规亦佳`】  

晚景出行  

细树含残影春闺散晚香轻花鬂边堕防汗粉中光飞鳬初罢曲啼乌忽度行羞令白日暮车骑郁相望【`三四语有风韵善赋物者不必奇情怪句只要气韵得佳然此却最难能处`】  

晚日后堂  

幔隂通碧砌日影度城隅岸栁埀长叶牕桃落细跗花留蛱蝶粉竹翳蜻蜓珠赏心无与共染翰独踟蹰  

【`窗桃落细跗写得物情闲静人意淹绵五六语色菁翠`】  

春日  

年还乐应满春归思复生桃含可怜紫栁发断肠青落花随燕入游丝带蝶惊邯郸歌管地见许欲留情  

春宵  

花树含春丛罗帐夜长空风声随篠韵月色与池同防牋徒自擘无信往云中  

【`风声随篠韵月色与池同此在秋夜更宜`】  

莲舟买荷度  

采莲前岸隈舟子屡徘徊荷披衣可识风疎香不来欲知船度处当看荷叶开  

【`荷披衣可识风疎香不来谓荷能隠人故冇此语余欲更之云披衣可识风荷疎香不来意似转胜`】咏栁  

埀隂满上路结草早知春花絮时随鸟风枝屡拂尘欲散依依采时要歌吹人  

【`花絮时随鸟风枝屡拂尘语饶风味`】  

乐府  

乌栖曲四首  

芙蓉作船丝作防北斗横天月将落采莲渡头拟黄河郎今欲渡畏风波  

浮云似帐月如钩那能夜夜南陌头宜城投泊今行熟停鞍系马暂栖宿  

青牛丹毂七香车可怜今夜宿倡家倡家髙树乌欲栖罗帷翠帐向君低  

织成屏风金屈膝朱唇玉面灯前出相看气息望君怜谁能含羞不自前  

【`梁人七言如花丛竹苞轮囷未畅故多句自为意此体犹袭燕歌行秪是截为短调不与唐人絶句同也　乌栖曲宛转深至唐人所无唐人虚摸六朝实写　芙蓉作船丝作防是可渡也北斗横天月将落时已过也采莲渡头拟黄河郎今欲渡畏风波怪不至也浮云如帐月如钩拟所思也那能夜夜南陌头叹失处也宜城投泊今行熟停鞍系马暂栖宿所为彷徨而无已也　罗帏翠帐向君低低字最有情不觉喜气孜孜令人媕娜　相看意气望君怜谁能含羞不自前到此觉一身多尽`】东飞伯劳歌  

西飞迷雀东羁雉倡楼秦女乍相值谁家妖丽隣中止轻妆薄粉光闾里网戸珠缀曲琼钩芳茵翠被香气流少年年几方三六含娇聚态倾人目余香落蘂坐相催可怜絶世为谁媒  

【`余香落蘂坐相催可怜絶世谁为媒语亦怆然余芳落蘂言之令人损色此处自当囘防`】江南弄  

江南曲  

和云阳春路时使佳人度  

枝中水上春并归长杨扫地桃花飞清风吹人光照衣光照衣景将夕掷黄金留上客  

采莲曲  

和云采莲归渌水好沾衣  

桂檝兰桡浮碧水江花玉面两相似莲疎藕折香风起香风起白日低采莲曲使君迷  

【`江南曲清风吹人光照衣采莲曲莲疎藕折香风起语最香美`】  

诗  

倡楼怨节  

朝日斜来照户春鸟争飞出林片光片影皆丽一声一转煎心上林纷纷花落淇水漠漠苔浮年驰节流易尽何为忍忆含羞  

【`语多哀音妖甚荡甚`】  

春情  

蝶黄花紫燕相追杨低栁合露尘飞已见埀钩挂緑树诚知淇水沾罗衣两童夹车问不已五马城南犹未归莺啼春欲驶无为空掩扉  

【`两童夹车问不已五马城南犹未归其言如蜂狂蝶乱争为春忙此梁诗所谓荡而滛也　情至不复能忍`】  

和萧侍中子显春别四首  

别观葡萄带实埀江南荳蔲生连枝无情无意犹如此有心有恨徒别离  

可怜淮水去来潮春堤杨栁拂河桥泪痕未燥讵终朝行闻玉佩已相要  

桃红李白若朝妆羞持顦顇比新芳不惜暂住君前死愁无西国更生香  

蜘蛛作丝满帐中芳草结叶当行路红脸脉脉一生啼黄鸟飞飞有时度故人虽故昔经新新人虽新复应故  

【`不惜暂住君前死愁无西国更生香总是妖倩媚态`】  

乐府  

有所思  

可叹不可思可思不可见余弦断瑟柱残朱染歌扇  

【`末句脆美`】  

寂寂暮檐响黯黯埀帘色唯有瓴甋苔如见蜘蛛织  

采菱曲  

菱花落复含桑女罢新蚕桂棹浮星艇徘徊莲叶南  

夜夜曲  

愁人夜独伤灭烛卧兰房秪恐多情月旋来照妾牀【`嗔风怕月厌鸟憎花自是愁人一种情思谓月多情其寂寞无赖何可语道`】  

春江曲  

客行秪念路相争度京口谁知堤上人拭泪空揺手  

【`客路情长闺中气短此诗道尽`】  

诗  

愁闺照镜  

别来顦顇久他人怪容色只有匣中镜还持自相识  

金闺思  

游子久不返妾身当何依日移孤影动羞覩燕双飞  

寒闺  

緑叶朝朝黄红顔日日异譬喻持相比那堪不愁思  

从顿还城南  

暂别两成疑开帘生旧忆都知未有情更似新相识  

夜遣内人还后舟  

锦幔扶船列兰桡拂浪浮去烛犹文水余香尚满舟  

行雨  

本是巫山来无人覩容色唯有楚王臣曾言梦相识  

【`溜亮`】  

咏云  

浮云舒五色玛瑙应霜天玉叶散秋影金风飘紫烟  

【`清绮`】  

咏疏枫  

萎緑映葭青疏红分浪白花叶洒行舟仍持送远客【`附咏蛱蝶云翠鬛藏髙栁红莲拂水衣咏萤火腾空类星陨拂树若花生屏疑神火照帘似夜珠明俚而无味大扺神妙形秽离神拟形自当得故知人之情知物之情者方可言诗`】  

【`附闘鸡玉冠初警敌芥羽忽猜俦`】  

【`谢朓诗带绮罗气态梁陈盖男女情多世衰道防良有所自`】  

## 古诗镜卷十九  

明　陆时雍　编  

梁第三  

元帝【`讳绎字世诚武帝第七子也初封湘东王为会稽太守入为侍中丹阳尹出为使持节都督荆州刺史鎭西将军侯景仄逆遣王僧辩讨诛之遂即位于江陵西魏见伐兵败出降为梁王詧所害元帝轻帖近人绮色丽情不逮简文甚远`】  

乐府  

巫山髙  

巫山髙不穷迥出荆门中滩声下溅石猿鸣上逐风树杂山如画林暗涧疑空无因谢神女一为出房栊  

【`得一佳句树杂山如画`】  

折杨栁  

巫山巫峡长埀栁复埀杨同心且同折故人怀故乡山似莲花艶流如明月光寒夜猿声彻游子泪霑裳  

半路溪  

相逢半路溪隔溪犹不度望望判知是翩翩识行歩摘赠兰泽芳欲表同心句先将动旧情恐君疑妾妬  

诗  

和王僧辩从军  

宝劔饰龙渊长虹画彩旃山虚和铙管水净写楼船连鸡随火度燧象带烽然洞庭晚风急潇湘夜月圆荀令多文藻临戎赋雅篇  

【`山虚和铙管水净写楼船句琢而韵`】  

别荆州吏民  

玉节居分陜金貂总上流麾军时举扇作赋且登楼年光徧原隰春色满汀洲日华三翼舸风转七星斿向解青丝缆将移丹桂舟  

【`起四语典则美丽`】  

赋得竹  

嶰谷管新抽淇园节复修作龙还葛水为马向并州柯亭临絶涧桃枝夹细流冠学芙蓉势花堪威凤游邛王若有献张骞应拜侯  

【`作龙冠学两聨写得生韵流动不徒典故为佳`】  

登江州百花亭怀荆楚  

极目才千里何由望楚津落花洒行路埀杨拂砌尘栁絮飘晴雪荷珠漾水银试酌新春酒遥劝阳台人【`栁絮飘晴雪荷珠漾水银不得风雅唐杜审言梅花落处疑晴雪七言得此反觉韵饶以五言入古七言近晚其体自不同也`】  

和刘上黄春日  

新莺隐叶啭新燕向牕飞栁絮时依酒梅花乍入衣玉珂逐风度金鞍映日晖无令春色晚独望行人归  

【`栁絮时依酒梅花乍入衣觉情物两佳春气亲人无限`】  

闺怨  

荡子从游宦思妾守房栊尘镜朝朝掩寒衾夜夜空若非新有悦何事久西东知人相忆否泪尽梦啼中  

【`三四浅而不浮`】  

祀伍相庙  

石城宁足拒金阵讵能追楚闗开六塞吴兵入九围山水犹萦带城池失是非空余夀宫在日暮舞灵衣  

【`山水犹萦带城池失是非老气扑烈语动精爽此少陵权舆`】  

赋得蒲生我池中  

池中种蒲叶叶影防池濵未好中宫荐行堪隠士轮为书聊可截匹栁复宜春瑞叶生苻苑镂碧献周人  

咏阳云楼檐栁  

杨栁非花树依楼自觉春枝邉通粉色叶里映红巾带日交帘影因吹扫席尘拂檐应有意偏宜桃李人【`杨栁非花树依楼自觉春丽情妙语以近美人故也春色多韶得此居胜枝邉通粉色叶里映红巾妆衬得佳譬诸画家红树疎林逺带残鸦数防布衬防染亦诗家之一义也`】  

乐府  

乌栖曲四首  

沙棠作船桂为檝夜渡江南采莲叶复值西施新浣沙共向江干眺月华  

月华似璧星如佩流影澄眀玉堂内邯郸九枝朝始成金巵玉盌共君倾  

交龙成锦鬬凤纹芙蓉为带石榴裙日下城南两相望月没参横掩罗帐  

七彩隋珠九华玉蛱蝶为歌明星曲兰房椒阁夜方开那知歩歩香风逐  

【`轻欵自在　音韵亦诗中一义夫子谓郑声滛子夏与文侯论乐详极节奏故声成音音成乐唐人七絶平调雅音梁人乌栖曲声极哀怨一种妖滛之气行乎其间`】  

诗  

春别应令  

昆明夜月光如练上林朝花色如霰朝花夜月动春心谁忍相思不相见  

日暮徙倚渭桥西正见流月与云齐若使月光无近远应照离人今夜啼  

【`后二语月色平分彼此共照将以自遣复以自嘲`】  

别诗二首  

别罢花枝不共攀别后书信不相闗欲觅行人寄消息依常潮水暝应还  

三月桃花合面脂五月新油好煎泽莫复临时不寄人漫道江中无估客  

和弹筝人  

琼柱动金丝秦声发赵曲流征含阳春美手过如玉  

【`末句韵甚`】  

【`附泛芜湖颿随迎雨燕鼔逐伺潮鸡`】  

邵陵王纶【`武帝第六子也聪頴博学尤长尺牍为颍州刺史侯景搆逆加征讨大都督率众讨景不克死`】  

诗  

见姬人  

春来不复賖入苑驻行车比来妆防异今世拨鬟斜却扇承枝影舒衫受落花狂夫不妬妾随意晚还家【`却扇承枝影舒衫受落花狂夫不妬妄随意晚还家形情意态宛然在目是谓描神手　泼天风韵此言气态从容神情酣晬简文必也为人时谁令畏夫壻便索然无味矣`】  

武陵王纪【`字世询一字大智武帝第八子也少勤学有文才属辞不好轻华甚有骨气天监中封武陵郡王扬州刺史徙益州刺史侯景乱纪不赴援僭号于蜀改元天正明年众溃为元帝将樊猛所杀`】诗  

闺妾寄征人  

敛色金星聚萦悲玉筯流愿君看海气忆妾上髙楼沈约【`字休文吴兴武康人宋泰始中蔡兴宗引为安西记室防军入齐为太子家令累迁吏部郎出为东阳太守明帝徴为五兵尚书及梁武受禅以佐命功除仆射歴尚书令侍中封建昌侯加特进卒諡曰隐沈才不逮意故情色不韵读其词如枯株寡秀诗须实际具象虚里含神沈约病于死实`】乐府  

携手曲  

舍辔下雕辂更衣奉玉牀斜簪映秋水开镜比春妆所畏红顔促君恩不可长鵕冠且容裔岂吝桂枝亡【`开镜比春妆容光如镜故与之比最是佳句呉尚野貌同春日丽妆竞午花燃语近于閙以故不及`】夜夜曲  

河汉纵且横北斗横复直星汉空如此寜知心有忆孤灯暧不明寒机晓犹织零泪向谁道鸡鸣徒叹息  

【`语气斩絶无复余韵`】  

诗  

从齐武帝琅琊城讲武应诏  

九功播祧墠七德陈武悬展事昌国图息兵由重战皇情咨阅典出车迨辰选饰徒映寒隰翻绥临广甸飒沓佩吴戈参差腰夏箭风斾舒复卷云霞清以转轻舞信徘徊前歌且遥衍秋原嘶代马朱光浮楚练虹壑写飞文岩阿藻余绚发震岳灵从扬旌水华变凭髙训武则中天起遐眷凤盖卷洪河珠旗扫长汧方待翠华举远适瑶池宴  

三日侍林光殿曲水宴应制  

宴镐锵玉銮游汾举仙軷荣光泛彩旄修风动芝盖淑气婉登晨天行耸云斾帐殿临春籞帷宫绕芳荟渐席周羽觞分墀引回濑穆穆化升济济皇阶泰将御遗风轸远侍瑶台会  

侍宴乐游苑饯吕僧珍应诏  

丹浦非乐战负重切君临我皇秉至德忘已用尧心愍兹区宇内鱼鸟失飞沈推毂二崤道扬斾九河隂超乘尽三属选士皆百金戎车出细栁饯席遵上林命师诛后服授律缓前禽函轘方解带峣武稍披襟伐罪芒山曲吊民伊水浔将陪告成礼待此未抽簪  

游钟山诗应西阳王教【`五章`】  

灵山纪地德地险资岳灵终南表秦观少室迩王城翠凤翔淮海衿带绕神坰北阜何其峻林薄杳葱青发地多奇岭干云非一状合沓共隐天参差互相望郁嵂构丹巘崚嶒起青嶂势随九疑髙气与三山壮即事既多美临眺殊复奇南瞻储胥观西望昆明池山中咸可悦赏逐四时移春光发陇首秋风生桂枝多值息心侣结架山之足八解鸣涧流四襌隐岩曲窈防终不见萧条无可欲所愿从之游寸心于此足君王挺逸趣羽斾临崇基白云随玉趾青霞杂桂旗淹留访五药顾歩伫三芝于焉仰镳驾岁暮以为期  

早发定山  

夙龄爱远壑晚莅见奇山标峰防虹外置岭白云间倾壁忽斜竪絶顶复孤圆归海流漫漫出浦水溅溅野棠开未落山樱发欲然忘归属兰杜怀禄寄芳荃眷言采三秀徘徊望九仙  

循役朱方道路  

分繻出帝京升装奉皇穆洞野属沧溟聨郊遡河服日映青丘岛尘起邯郸陆江移林岸防岩深烟岫复岁严摧磴草午寒散峤木萦蔚夕飚卷蹉跎晚云伏霞志非易从旌躯信难牧岂慕淄宫梧方辞兎园竹羁心亦何言迷踪庶能复  

宿东园  

陈王鬬鸡道安仁采樵路东郊岂异昔聊可闲余歩野径既盘纡荒阡亦交互槿篱疎复宻荆扉新且故树顶鸣风飚草根积霜露惊麏去不息征鸟时相顾茅栋啸愁防平冈走寒兎夕隂带层阜长烟引轻素飞光忽我遒岂止岁云暮若防西山药頽龄倘能度  

【`一首最佳语多着色便觉气韵生动长烟引轻素语最疎秀`】  

冬节后至丞相第诣世子车中作  

廉公失权势门馆有虚盈贵贱犹如此况乃曲池平髙车尘未灭珠履故余声賔阶緑钱满客位紫苔生谁当九原上郁郁望佳城  

【`有意无神有声无韵祗死语耳冬节后至丞相第别范安成是不乏意而苦无佳趣以神韵之未生也故诗不可以力求不可以意索有不知然而自然之妙`】  

泛永康江  

长枝萌紫叶清源泛緑苔山光浮水至春色犯寒来临睨信永矣望美暧悠哉寄言幽闺妾罗袖勿空裁  

【`犯字佳寒色威严着此春光一防`】  

别范安成  

生平少年日分手易前期及尔同衰暮非复别离时勿言一樽酒明日难重持梦中不识路何以慰相思  

初春  

夹道覔阳春相将共防手草色犹自腓林中都未有无事逐梅花空教信杨栁且复共归来含情寄杯酒  

【`语色娇浅却近词家诗须得雅`】  

伤春  

弱草半抽黄轻条未全緑年芳被禁籞烟花绕层曲寒苔卷复舒冬泉断方续早花散凝金初露成玉  

【`语入依仿方便小法门`】  

上已华光殿  

于维盛世即轩妫朝酆宴镐复在斯朝光灼烁映兰池春风婉转入细枝时鸎顾慕声合离轻波防动漾羽巵河宗海若生蛟螭浮梁径度跨回漪朱顔始洽景将移安得壮士驻奔曦  

乐府  

四时白纻歌五首  

【`古今乐録曰沈约云白纻五章勃臣约造武帝造后两句`】  

春白纻  

兰叶参差桃半红飞芳舞縠戏春风如娇如怨状不同含笑流眄满堂中翡翠羣飞飞不息愿在云间长比翼佩服瑶草驻容色舜日尧年欢无极  

夏白纻  

朱光灼烁照佳人含情送意遥相亲嫣然一转乱心神非子之故欲谁因翡翠羣飞飞不息愿在云间长比翼佩服瑶草驻容色舜日尧年欢无极  

秋白纻  

白露欲凝草已黄金琯玉柱响洞房双心一意俱徊翔吐情寄君君莫忘翡翠羣飞飞不息愿在云间长比翼佩服瑶草驻容色舜日尧年欢无极  

冬白纻  

寒闺昼宻罗幌埀婉容丽色心相知双去双还誓不移长袖拂面为君施翡翠羣飞飞不息愿在云间长比翼佩服瑶草驻容色舜日尧年欢无极  

夜白纻  

秦筝齐瑟燕赵女一朝得意心相许明月如规方袭予夜长未央歌白纻翡翠羣飞飞不息愿在云间长比翼佩服瑶草驻容色舜日尧年欢无极  

诗  

侍宴咏反舌  

假容不足观遗音犹可荐幸防乔树恩得以闻髙殿  

早行逢故人车中为赠  

残朱犹暧暧余粉尚霏霏昨宵何处宿今晨拂露归  

为邻人有怀不至  

影逐斜月来香随远风入言是定知非欲笑翻成泣【`附直学省愁卧网虫埀户织夕乌傍檐飞飞织语何其殢沈约情多未胜江淹才尽　六忆猥而不工八咏浅而无味`】  

## 古诗镜卷二十  

明　陆时雍　编  

梁第四  

江淹【`字文通济阳考城人弱冠以五经授宋始安王刘子真为南徐州王新安从事奉朝请始安薨举南徐州桂阳王秀才转建平王主簿雅以文章见遇及王移镇朱方又为镇军防军领东海郡丞王欲举兵淹以为讽乃黜为吴兴令齐髙帝始置史馆命淹掌之累迁御史中丞明帝时出为宣城太守还为秘书监兼卫尉入梁为散骑常侍迁金紫光禄大夫卒諡曰宪`】  

【`江淹浮藻`】  

诗  

从冠军行建平王登庐山香炉峰  

广成爱神鼎淮南好丹经此山具鸾鹤往来尽仙灵瑶草正翕赩玉树信葱青綘气下萦薄白云上杳防中坐瞰蜿虹俛伏视流星不寻遐怪极则知耳目惊日落长沙渚曾隂万里生借兰素多意临风黙含情方学松柏隐羞逐市井名幸承光诵末伏思托后旍  

望荆山  

奉义至江汉始知楚塞长南闗绕桐栢西岳出鲁阳寒郊无留影秋日悬清光悲风挠重林云霞肃川涨岁晏君如何零泪霑衣裳玉柱空掩露金樽坐含霜一闻苦寒奏再使艶歌伤  

【`寒郊无留影秋日悬清光气韵髙迥秋色照目`】  

拟陶征君潜田居  

种苖在东臯苖生满阡陌虽有荷鉏倦浊酒聊自适日暮巾柴车路闇光已夕归人望烟火稚子候檐隙问君亦何为百年会有役但愿桑麻成蚕月得纺绩素心正如此开迳望三益  

【`归人望烟火稚子候檐隙淡语欲肖苐神韵未深`】  

拟休上人怨别  

西北秋风至楚客心悠哉日暮碧云合佳人殊未来露彩方泛艶月华始徘徊宝书为君掩瑶瑟讵能开相思巫山渚怅望阳云台膏鑪絶沈燎绮席生浮埃桂水日千里因之平生怀  

范云【`字彦龙南乡舞隂人初为齐竟陵王府主簿歴始兴内史迁广州刺史免官少与梁武帝友善及武帝平建业以云为黄门郎与约同心翊赞迁散骑常侍吏部尚书卒諡曰文`】  

乐府  

有所思  

如何有所思而无相见时宿昔梦顔色阶庭寻履綦髙张更何已引满终自持欲知忧能老为视镜中丝  

当对酒  

对酒心自足故人来共持方悦罗祫解谁念发成丝徇性良为达求名本自欺迨君当歌日及我倾樽时【`范云浅浅流活如寸草茎茎疎花防防生气具存迨君当歌日及我倾樽时自是深衷欵语　沈约江淹饶于体料而乏于性情范云任昉足于性情而短于体料`】  

诗  

治西湖  

史氏导漳水西门溉河潮图始未能悦克终良可要拥锸劝年首提爵劳春朝平臯草色嫩通林鸟声娇已集故池鹜行莳新田苖何吁畚筑苦方驩鱼稻饶  

闺思  

春色醉春烟深闺人独眠积恨顔将老相思心欲然几囘明月夜飞梦到郎边  

【`醉字最饶意态`】  

别诗  

洛阳城东西长作经时别昔去雪如花今来花似雪  

【`诗到至处絶不作诗只如寻常语气`】  

丘迟【`字希范乌程人灵鞠之子在齐以秀才累迁殿中郎梁武帝平建业引为主簿及践位迁中书郎出为永嘉太守还拜中书侍郎后迁司空从事中郎`】  

诗  

侍宴乐游苑送张徐州应诏诗【`沈约同赋`】  

诘旦阊阖开驰道闻凤吹轻荑承玉辇细草借龙骑风迟山尚响雨息云犹渍巢空初鸟飞荇乱新鱼戏实惟北门重匪亲孰为寄参差别念举肃穆恩波被小臣信多幸投生岂酬义  

【`迟诗防缀明媚雨息云犹渍阑欝洑絶得其景`】  

旦发渔浦潭  

渔潭雾未开赤亭风已飏櫂歌发中流鸣鞞响沓嶂村童忽相聚野老时一望诡怪石异象崭絶峰殊状森森荒树齐析析寒沙涨藤埀岛易陟崖倾屿难傍信是永幽栖岂徒暂清旷坐啸昔有委卧治今可尚  

任昉【`字彦升乐安博昌人雅善属文尤长载笔沈约一代词宗深所推挹仕齐为竟陵王记室防军司徒长史武帝践阼拜黄门侍郎掌著作出为义兴太守转御史中丞出为新安太守为政清省吏民便之昉诗清素嫌于幅窘`】  

诗  

济浙江  

昧旦乘轻风江湖忽来往或与归波送乍逐翻流上近岸无暇目远峰更兴想緑树悬宿根丹崖頽久壤  

【`或与归波送乍逐翻流上实境自然不可复过`】  

赠郭桐庐出谿口见候余既未至郭仍进村维舟久之郭生方至  

朝发富春渚蓄意忍相思涿令行春返冠盖溢川坻望久方来萃悲懽不自持沧江路穷此湍险方自兹叠嶂易成响重以夜猿悲客心幸自弭中道遇心期亲好自斯絶孤游从此辞  

出郡传舍哭范仆射  

平生礼数絶式瞻在国桢一朝万化尽犹我故人情待时属兴运王佐俟民英结懽三十载生死一交情携手遁衰孽接景事休明运阻衡言革时泰玉阶平濬冲得茂彦夫子值狂生伊人有泾渭非余扬浊清将乖不忍别欲以遣离情不忍一辰意千龄万恨生  

与子别防辰经涂不盈旬弗覩朱顔改徒想平生人宁知安歌日非君撤瑟晨已矣余何叹辍舂哀国均【`此诗多促数声是哀悼语致一怃一诀如对平生情字三用生字二用何妨古道风人尚多叠语何况于韵韵其诗之末莭耳一朝万化尽犹我故人情不忍一辰意千龄万恨生言之莫宣痛有余恨宁知安歌日非君撤瑟晨纒绵凄恻追感无已`】  

王僧孺【`东海剡人七嵗能读十万言家贫甞佣书以养母写毕即讽诵仕齐为太学博士累迁尚书左部郎出为南康王长史兰陵太守`】  

【`僧孺慧口丽情标异日新不觉雅道防尽`】  

诗  

古意  

青丝控燕马紫艾饰吴刀朝风吹锦带落日映珠袍陆离闗右客照耀山西豪虽非学诡遇终是任逢遭人生会有死得处如鸿毛宁能偶鸡鹜寂寞隐蓬蒿  

为何库部旧姬拟蘼芜之句  

出戸望兰薰褰帘正逢君敛容裁一访新知讵可闻新人含笑近故人含泪隐妾意在寒松君心逐朝槿【`诗道浅胜深淡胜丽为近雅故然须真趣为美雕刻愈深则精彩愈着而雅道愈伤矣新人四语盖坐此病`】  

月夜咏陈南康新有所纳【`一作陈南康新纳姬`】  

二八人如花三五月如镜开帘一种色当户两相映重价出秦韩髙名入燕郑十城屡请易千金几争聘君意自能专妾心本无竞  

【`二八人如花三五月如镜开帘一种色当户两相映情色俱丽大概意象入手自然拟议不烦　落想既殊结撰自别汉魏六朝当观其第一义处`】  

夜愁示诸賔  

檐露滴为珠池水合成璧万行朝泪泻千里夜愁积孤帐闭不开寒膏尽复益谁知心眼乱看朱忽成碧  

【`谁知心眼乱看朱忽成碧语意奇奥亦新亦雅`】  

秋闺怨  

斜光隐西壁暮雀上南枝风来秋扇屏月出夜灯吹深心起百际遥泪非一埀徒劳妾辛苦终言君不知  

【`风来秋扇屏月出夜灯吹落语便利`】  

为姬人自伤【`一作为姬人怨`】  

自知心里恨还向影中羞回持昔慊慊变作今悠悠还君与妾扇归妾奉君裘断犹可续心去最难留  

春思絶句  

雪罢枝即青冰开水便緑复闻黄鸟声全作相思曲  

【`轻丽　若惊若喜芳情无限`】  

张率【`字士简吴郡人年十二能属文稍进作赋颂至年十六向二千许首起家齐著作佐郎迁尚书殿中郎太子洗马武帝霸府建引为相国主簿尝为待诏赋武帝手敕曰相如工而不敏枚臯速而不工卿兼之矣遂迁秘书丞后迁黄门侍郎出为新安太守卒`】  

乐府  

短歌行  

君子有酒小人鼓缶乃布长筵式宴亲友盛壮不留容华易朽如彼槁叶有似过牖往日莫淹来朝无久秋风悴林寒蝉鸣栁悲自别深懽由会厚岂云不乐与子同寿我酒既盈我肴伊阜短歌是唱孰知身后  

栁恽【`字文畅河东解人也少有志学工为诗善尺牍齐竟陵王引为法曹参军累迁太子洗马试守鄱阳相还除骠骑从事中郎武帝至京邑恽候谒石头以为冠军将军征东府司马天监初除长史累迁左民尚书广州刺史徴为秘书监复为吴兴太守为政清静民吏怀之感疾卒`】  

【`恽诗冷而韵姿态嫣然`】  

乐府  

江南曲  

汀洲采白苹日暖江南春洞庭有归客潇湘逢故人故人何不返春花复将晚不道新知乐秪言行路远  

诗  

襍诗  

云轻暮色转草緑晨芳归山墟罢寒晦园泽闰朝晖春心多感动睹物情复悲自君之去矣兰堂罢鸣机徒知游宦是不念别离非  

【`徒知游宦是不念别离非其言如幽兰之喷`】  

七夕穿针  

代马秋不归缁纨无复绪迎寒理衣缝映月抽纎缕的皪愁睇光连娟思眉聚清露下罗衣秋风吹玉柱流隂稍已多余光欲谁与  

【`冷冷疎疎叮叮喁喁含情不言抚景欲絶流隂稍已多余光欲谁与此中怅然无限`】  

捣衣诗  

行役滞风波游人淹不归亭臯木叶下陇首秋云飞寒园夕鸟集思牖草虫悲嗟矣当春服安见御冬衣  

【`亭臯木叶下陇首秋云飞飘然轻举`】  

从武帝登景阳楼  

【`南史曰武帝与宴必诏恽赋诗甞和武帝登景阳楼篇深见赏美当时咸共称传`】  

太液沧波起长杨髙树秋翠华承汉逺雕辇逐风游  

## 古诗镜卷二十一  

明　陆时雍　编  

梁第五  

庾肩吾【`字子慎新野人八岁能赋诗初为晋安王常侍王为太子兼通事舍人除安西湘东二王録事参军累迁中庶子初简文帝在藩雅好文士肩吾亦预其选简文即位肩吾为度支尚书侯景矫诏遣肩吾喻当阳公大心寻举州降肩吾因逃赴江陵未几歴江州刺史领义阳太守卒`】  

【`肩吾推錬精工气韵香美当是声律絶技　凡诗虚能领神实能写色所最贵者尤在妙合自然`】乐府  

长安有狭斜行  

长安有曲陌曲陌不容幰路逢双绮襦问君居近远我居临御沟可识不可求长子登麟阁次子侍龙楼少子无髙位聊从金马游三子俱来下左右若川流三子俱来入髙轩映彩旒三子俱来宴玉柱击清瓯大妇襞云裘中妇卷罗帱少妇多艶冶花钿系石榴夫君且安坐欢娱方未周  

【`瑰丽语语欲称`】  

赋得有所思  

佳期竟不归春日坐芳菲拂匣防离镜开箱见别衣井梧生未合宫槐卷复稀不及衔泥燕从来相逐飞  

【`即物思人随可动念二四语最饶情思`】  

洛阳道  

徼道临河曲层城傍洛川金门才出栁桐井半含泉日起罘罳外车回双阙前潘生时未返遥心徒眷然  

赋得横吹曲长安道  

桂宫连复道黄山开广路逺听平陵钟遥识新丰树合殿生光彩离宫起烟雾日落歌吹还尘飞车马度  

以妾换马  

渥水出腾驹湘川实应图来从西北道去逐东南隅琴声悲玉匣山路泣蘼芜似鹿将含笑千金防不俱  

陇西行  

借问陇西行何当驱马征草合前迷路云浓后暗城寄语幽闺妾罗袖勿空萦  

【`三四途踪楚楚`】  

诗  

侍宴应令  

副君时暇豫曾城聊近游清池写飞阁疎树出龙楼北陆氷方壮西园春欲周梅心芳屡动蒲节促难抽徒然欣并命无以厠应刘  

侍宴宣猷堂应令  

副君德将圣陈王才掞天归来宴平乐置酒对林泉鑪香杂山气殿影入池涟艶舞时移节新歌屡上弦听曲慙回顾思经徒欲眠  

侍宣猷堂宴湘东王应令  

陈王骖驾反副后西园游并命登飞阁列坐对芳洲桂岩逢暮序菊水值穷秋竹迳箫声发桐门琴曲愁【`一作幽`】徒奉文成诵空知思若抽  

【`竹迳箫声发桐门琴曲愁此箫此琴当未曾有愁字虽亮不若幽字佳`】  

侍宴饯湘州刺史张续  

洞庭资善政层城送远离九歌扬妙曲八桂动芳枝雨足飞春殿云峰入夏池郢路方辽远湘山转蔽亏何当好风日极望长沙埀  

九日侍宴乐游苑应令  

辙迹光周颂巡游盛夏功钩陈万骑转阊阖九闗通秋晖逐行漏朔气绕相风献寿重阳节回銮上苑中疏山开辇道间树出离宫玉醴吹岩菊银牀落井桐御梨寒更紫仙桃秋转红饮羽山西射浮云西北骢尘飞金埒满叶破栁条空腾猨疑矫箭惊鴈避虚弓雕材滥杞梓花绶接鹓鸿愧乏天庭藻徒骖文雅雄  

【`玉醴吹岩菊用事防化尘飞二语俊`】  

从皇太子出圃应令  

春光起丽谯屣歩陟山椒阁影临飞盖鸎鸣入洞箫水还登故渚树长防前桥緑荷生绮叶丹藤上细苖顾循慙振藻何用拟琼瑶  

【`鸎鸣入洞箫箫声鸟语合调而成景色妍和物情妙丽一口迸出水还登故渚登字精絶翛然雅韵杜少陵寒水各依痕瘦语何其髙贵`】  

奉和泛舟汉水往万山应教  

桂棹沙棠船飘扬横大川映岩沈水底激浪起云边迥岸髙花发春塘细栁悬陪歌承睿赏接醴侍恩筵谁云李与郭独得似神仙  

山池应令  

阆苑秋光暮金塘牧【`疑作收`】潦清荷低芝葢出浪涌燕舟轻逆湍流棹唱带谷聚笳声野竹交临浦山桐迥出城水逐云峰闇寒随殿影生  

寻周处士让  

试逐赤松游披林对一丘梨红大谷晚桂白小山秋石镜菱花发桐门琴曲愁泉飞疑度雨云积似重楼王孙若不去山中定可留  

咏同泰寺浮图  

望园临柰苑王城对邺宫还从飞阁内遥见崛山中【`崛山耆崛山也`】天衣疑拂石凤翅欲凌空云甍犹带雨莲井不生桐盘承云表露铃揺天上风月出琛含采天晴幡带虹周星疑更落汉梦似今通我后情初照不与伊川同方应捧马出永得离尘防  

赛汉髙庙  

昔在唐山曲今承紫贝坛寜知临楚岸非复望长安野旷秋先动林髙叶早残尘飞逺骑没日徙半峰寒徒然仰成诵终用试才难  

【`野旷秋先动此实境语日徙半峰寒徙字巧而稳乃知毎事有好着毎意有好辞只人思索不到`】乱后行经吴邮亭  

邮亭一囘望风尘千里昬青袍异春草白马即吴门獯戎鲠伊洛杂种乱轘辕辇道同闗塞王城似太原休明鼎尚重秉礼国犹存殷牖爻虽赜尧城吏转尊泣血悲东走横戈念北奔方凭七庙畧誓雪五陵寃人事今如此天道共谁论【`御亭吴大帝所建在晋陵今作邮误也`】  

【`青袍异春草白马即吴门是感伤凭吊语一往情深人自不觉`】  

经陈思王墓  

公子独忧生丘垅擅余名采樵枯树尽犁田荒隧平宁追宴平乐讵想谒承明旦余来锡命兼言事结成飘飖河朔远飐飚风鸣鴈与云俱阵沙将蓬共惊枯桑落古社寒鸟归孤城陇水哀葭曲渔阳惨鼔声离家来远客安得不伤情  

【`鴈与云俱阵沙将蓬共惊语极俊挺鲍照孤蓬坐振惊沙自飞视之瞠然何落霞孤鹜之足道`】过建章故台  

鲁国观遗殿韩城想旧台仲宣原隰满子建悲风来夏莲有反植秋牕尚不开图云仍泄雨画水即生苔及君欢四望知余念七哀  

【`图云仍泄雨画水即生苔语入荒凉之感此非咏画乃咏宫也庾信画水流全住图云色半轻形神天壤`】  

和竹斋  

百拱横笻节千栌跨篻竿回龙仍作柱置笛且成栾向岭分花径随阶转药栏蜂归怜蜜熟燕入重巢干欲仰天庭掞终知学歩艰  

【`回龙置笛语有生色用得合拍人不觉故实`】  

奉和春夜应令  

春牖对芳洲珠帘新上钩烧香知夜漏刻烛騐更筹天鸡下北阙织女入西楼月皎疑非夜林疎似更秋水光悬荡壁山翠下添流讵假西园防无劳飞盖游  

【`烧香知夜漏刻烛騐更筹神境浑然山翠下添流最得湾环隐映景趣`】  

奉和太子纳凉梧下应令  

北园凉气早歩辇暂逍遥避日交长扇迎风列短箫山带弹琴曲桐横栖凤条悬门开溜水锦石镇浮桥黑米生菰叶青花出稻苖无因学仙藻云气徒飘飖  

【`避日交长扇迎风列短箫写得轻快圆美`】  

送别于建兴苑相逢  

相逢小苑北停车问苑中梅新杂栁故粉白映纶红去影背斜日香衣临上风云流阶渐黑冰开池半通去马船难驻啼乌曲未终眷然从此别车西马复东  

【`三四最饶风味`】  

侍宴  

沐道逢将圣飞觞属上贤仁风开美景瑞气动非烟秋树翻黄叶寒池堕黑莲承恩谢命浅念报在身前  

侍宴饯湘东王应令  

陈王从游士髙宴入承华并载同连璧雕文类简沙落猿时动树堕雪暂揺花念此离筵促方愁别路賖  

侍宴饯东阳太守范子云【`范当作萧`】  

东部资良守北宫敦献酬新枝渐接树故冻欲含流早花少余雪春寒极晚秋徒嗟白岸远空想赤松游【`故冻欲含流语最轻快早花少余雪早花当是花早春初之花少于冬余之雪语境清远可贵`】奉使江州舟中七夕  

九江逢七夕初值早秋天河来映水织女欲攀舟汉使俱为客星槎共逐流莫言相送浦不及穿针楼【`织女欲攀舟写得生动所谓死者活之实者虚之诗家作用端在等处渡河光不湿轮移辙讵开便觉死相`】  

和望月  

桂殿月偏来留光引上才圆随汉东蚌晕逐淮南灰渡河光不湿移轮辙讵开此夜临清景还承终宴杯  

和徐主簿望月  

楼上徘徊月牕中愁思人照雪光偏冷临花色转春星流时入晕桂长欲侵轮愿以重光曲承君歌扇尘  

【`桂长欲侵轮生色浮浮欲动`】  

咏风  

宋地鶂飞初湘川燕起余扫坛聊动竹吹薤欲成书苍崦桐犹在合浦树应疎阳乌一转翅千里定非虚  

【`吹薤欲成书想入幻境`】  

春日  

桃红栁絮白照日复随风影出朱城外香归青殿中水映寄生竹山横半死桐颁文知渥重搦札媿才空  

【`五六是当年时调`】  

七夕  

玉匣卷悬衣针楼开夜扉姮娥随月落织女逐星移离前忿促夜别后对空机倩语雕陵鹊填河未可飞  

岁尽应令  

岁序已云殚春心不自安聊开栢叶酒试奠五辛盘金薄图神燕朱泥却鬼丸梅花应可折倩为雪中看  

春宵  

征人别来久年芳复临牖烛下夜缝衣春寒偏着手愿及归飞鴈因书寄髙栁  

【`春寒偏着手一语含情无限`】  

咏檐燕  

双燕集兰闺双飞髙复低向戸疑新箔登巢识故泥依櫩本相贺近幕愿同栖  

【`登巢识故泥此语可谱鸟情`】  

奉贺便省余秋【`疑阙`】  

前对金精坂傍临圆水池照影碍浮叶看山通迥枝鴈行连雾尽雨足带云移  

咏长信宫中草  

委翠似知节含芳如有情全由履迹少并欲上阶生  

石崇金谷妓  

兰堂上客至绮席清弦抚自作明君辞还教緑珠舞  

被执作诗一首  

【`三国典畧曰宋子仙破会稽购得肩吾谓之曰昔闻汝能诗今可作若能当贳汝命肩吾操笔立成子仙乃释之`】  

发与年俱暮愁将罪共深聊持转风烛暂映广陵琴【`附太子重云殿受戒桂花恒留雪天花不待春`】  

【`附咏美人看画应令　欲知画能巧唤取真来映并出似分身相看如照镜安钗等疎宻着领俱周正不解平城围谁与丹青竞`】  

## 古诗镜卷二十二  

明　陆时雍　编  

梁第六  

吴均【`字叔庠吴兴故章人也好学有俊才天监初栁恽为吴兴召补主簿日引与赋诗均文体清拔有古气好事者效之谓为吴均体建安王引为记室寻为国侍郎还除奉朝请奉诏撰通史未就而卒吴均粗浅无文好为杰句祗得俚耳贫人富饰识者自知其绽`】  

乐府  

从军行  

男儿亦可怜立功在北边阵头横却月马腹带连钱怀戈发陇坻乘冻至辽川防诚君不爱终自直如  

胡无人行  

劔头利如芒恒持照眼光铁骑追骁虏金羁讨黠羌髙秋八九月胡地早风霜男儿不惜死破胆与君尝  

秦王卷衣  

咸阳春草芳秦帝卷衣裳玉检茱萸匣金泥苏合香初芳薰复帐余辉耀玉牀当须晏朝罢持此赠华阳【`一作龙阳`】  

采莲曲  

锦带杂花钿罗衣埀緑川问子今何去出采江南莲辽西三千里欲寄无因縁愿君早旋返及此荷花鲜  

诗  

登钟山燕集望西静坛  

客思何以缓春郊满初律髙车陆离至骏骑差池出宝椀泛莲花珍杯食竹实才胜商山四文髙竹林七复望子乔坛金绳蕴緑帙风云生屋宇芝英被仙室方随凤凰去悠然驾白日  

【`才胜商山四文髙竹林七奈竹林人不以文称然此语较可一年流泪同万里相思各各字骇人厌见花成子多看笋为竹似词家语致`】  

入闗  

羽檄起边庭烽火乱如萤是时张博望夜赴交河城马头要落日劔尾掣流星君恩未得报何论身命倾  

【`马头要落日要字佳日暮马蹄疾深得此景`】  

赠杜容成  

一燕海上来一燕髙堂息一朝相逢遇依然旧相识问我来何迟山川几纡直答言海路长风多飞无力昔别缝罗衣春风初入帷今来夏欲晩桑蛾薄树飞  

【`古意新裁`】  

酬别  

故人杯酒别天清明月亮露下寒葭中风起秋江上衣染潺湲泪棹犯参差浪匕首直千金七宝雕华装【`侧亮反`】生离何用表頼此持相饷  

春怨  

四时如湍水飞奔竞回复夜鸟响嘤嘤朝花照煜煜厌见花成子多看笋为竹万里断音书十载异栖宿积愁落芳鬓长啼坏美目君去往榆闗妾留住函谷唯对昔邪房如愧蜘蛛屋独唤响相酬还持影自逐象牀易氊簟罗衣变单复几过度风霜犹能保防独  

闺怨  

春草可揽结妾心正断絶緑鬓愁中改红顔啼里灭非独泪成珠亦见珠成血愿为双鹄镜翩翩照离别  

乐府  

行路难  

君不见西陵田从横十字成陌阡君不见东郊道荒凉芜没起寒烟尽是昔日帝王处歌姬舞女达天曙今日翩妍少年子不知华盛落前去吐心吐气许他人今旦回惑生犹豫山中桂树自有枝心中方寸自相知何言岁月忽若驰君之情意与我离还君玳瑁金雀钗不忍见此使心危  

有所思  

薄暮有所思终持泪煎骨春风惊我心秋露伤君髪  

诗  

杂句  

昼蝉已伤念夜露复沾衣昔别曾何道今夕萤光飞  

【`昔别曾何道今夕萤光飞如面质语有何不罄`】  

咏慈姥矶石上松  

根为石所蟠枝为风所碎赖我有贞心终凌细草辈【`附抽兰开石路剪竹制山扉此语殊可纺毛织野服死而无味缝芰作山衣芰何可缝也宝盌泛莲花珍杯食竹实朝衣茱茰饰夜覆葡萄杯围棊帝台局系马秦王蒲玉壶白凤肺金鼎青龙胎此成何语轻云纫逺岫细雨沐山衣纫字亦险而未稳`】  

何逊【`字仲言东海郯人承天曾孙也天监中起家奉朝请迁建安王水曹参军王爱文学日与宴游及迁江州逊犹掌书记复为安西安成二王参军事兼尚书水部郎除庐陵王记室复随府江州未几卒　南史本传云逊举秀才范云见其对防大相称赏因结忘年交好自是一文一咏云辄嗟赏谓所亲曰顷观文人质则过懦丽则伤俗其能含清浊中今古见之何生矣沈约尝谓逊曰吾每读卿诗一日三复犹不能已其为名流所称如此`】  

【`仲言意境清防幽芳独赏叙怀述愫是其所优当梁之时去艶修真会归本素亦所称大雅君子矣`】乐府  

铜雀妓  

秋风木叶落萧瑟管弦清望陵歌对酒向帐舞空城寂寂檐宇旷飘飘帷幔轻曲终相顾起日暮松栢声  

【`语澹情凄自防肠断`】  

拟轻薄篇  

城东美少年重身轻万亿柘弹随珠丸白马黄金勒长安九逵上青槐防道植毂击晨已喧肩排暝不息走狗通西望牵牛亘南直相期百戏傍去来三市侧象牀沓绣被玉盘传绮食倡女掩歌扇小妇开帘织相防独隠笑见人还敛色黄鹄悲故羣山枝咏新识鸟飞过客尽雀聚行龙匿酌羽方厌厌此时懽未极  

诗  

暮秋荅朱记室  

游扬日色浅騒屑风音劲寒潭见底清风色极天净寸隂坐销铄千里长辽迥桃李尔繁华松栢余本性故心不存此髙文徒可咏  

【`逰扬四语写就寒色如洗`】  

酬范记室云  

林宻户稍隂草滋堦欲暗风光蕋上轻日色花中乱相思不独懽伫立为叹清谈莫共理繁文徒可玩髙唱子自轻继音予可惮  

荅丘长史  

宿昔敦远游名分乃异路千里泝波潮一朝披云雾从容舍宻勿缱绻论襟趣披文极诋诃析理穷章句鸣钟信有待巨海谁能喻奔景骤西倾还途忽东骛黄花发岸草赤叶翻髙树渔舟乍囘归沙禽时独赴宴年时未几离歌倐成赋伊我念幽闗夫君思赞务短翮方息飞长辔日先驱曝鳃【`缺`】　走逸翮康时务握手异沈浮佳期安可屡  

【`黄花发岸草赤叶翻髙树渔舟乍囘归沙禽时独赴直叙景物不假防缀自佳故知人力虽工不胜天趣　一如叙述平生`】  

夕望江桥示萧谘议杨建康江主簿  

夕鸟已西度残霞亦半消风声动宻竹水影漾长桥旅人多忧思寒江复寂寥尔情深巩洛予念返渔樵何因适归愿分路一扬镳  

寄江州褚谘议  

自与君别离四序纷回薄分手清江上念别犹如昨追忆边城游奚寻平生乐俱登巃嵸岭共坐逶迤阁清吹或忘归繁文时间作连镳戏浅草游幰遵长薄五载同衣裘一朝异暌索夫君颇留滞骖騑未沃若伊家从入闗终是填沟壑早秋正凄凄余晖晩销铄林叶下仍飞水花披未落如何隔千里无由举三爵因君奏采莲为余吟别鹤  

【`披衷语素最是恳欵`】  

入西塞示南府同僚  

露清晓风冷天曙江光爽薄云岩际出初月波中上黯黯连嶂隂骚骚急沬响回楂急碍浪羣飞争戏广伊余本羇客重暌复心赏望乡虽一路怀归成二想在昔爱名山自知懽独往清游乃落魄得性随怡养年事以蹉跎生平任浩荡方还让夷路谁知羡鱼网  

【`起四语物色诗情一丝不隔是为妙手`】  

秋夕仰赠从兄寘南  

堦蕙渐翻叶池莲稍罢花髙树北风响空庭秋月华寸心怀是夜寂寂漏方賖抚乏欢娱临觞独叹嗟凄怆户凉入徘徊櫩影斜无为淹戚里见就还田家  

赠江长史别  

二纪歴兹辰投分敦游处兄事兼年德宴交无尔汝中岁多乖违由来难具叙及君相藩牧伊予客梁楚出国乃参差会归同处所以兹笃惠好何用忘羇旅重得申平生何年更暌阻笼禽恨局促逸翮超容与饯道出郊坰把袂临洲渚长飚落江树秋月照沙溆远送子应归棹开帆欲举离舟懽未极别至悲无语安得生羽毛从君入宛许  

【`长飚落江树秋月照沙溆语色清映　诗可代言欵曲如次`】  

送韦司马别  

送别临曲渚征人慕前侣离言虽欲繁离思终无绪悯悯分手毕萧萧行帆举举帆越中流望别上髙楼予起南枝怨子结北风愁逦逦山蔽日汹汹浪隐舟隐舟邈已远徘徊落日晩归衢并驾奔别馆空筵卷想子敛眉去知予衔泪返衔泪心依依薄暮行人稀暧暧入塘港蓬门已掩扉帘中看月影竹里见萤飞萤飞飞不息独愁空转侧北窻倒长簟南邻夜闻织弃置勿复陈重陈长叹息  

【`一起六句闵闵黙黙逦逦山蔽日汹汹浪隐舟离情别景语适相当其言百结十劳`】  

南还道中送赠刘谘议别  

一官从府役五稔去京华遽逐春流返归帆得望家天末静波浪日际敛烟霞岸荠生寒叶村梅落早花游鱼上急水独鸟赴行楂目想平陵栢心忆青门曲陌背通垣长墟抵狭斜善邻谈谷稼故老述桑麻寝兴从闲逸视听絶喧哗夫君日髙兴为乐坐骄奢室堕倾城佩门交接幰车入塞长云雨出国暂泥沙握手分岐路临川何怨嗟  

别沈助教  

可怜玉匣劔复此飞鳬舄未觉爱生憎忽见双成只一朝别笑语万事成畴昔道遒若波澜人生异金石愿君深自爱共念悲无益  

与苏九德别  

宿昔梦顔色咫尺思言宴何况杳来期各在天一面踟躇暂举酒倐忽不相见春草似青袍秋月如团扇三五出重云当知我忆君萋萋若被迳怀抱不相闻  

初发新林  

伊昔负薪暇慕义游梁楚短翮忘连翩追飞散容与优游沐道教渐渍淹寒暑大德本无酬轻生窃自许舟归属海运风积如鹏举浮水暗舟舻合岸喧徒侣凛凛穷秋暮初寒入洲渚铙吹响清江悬旗出长屿危樯迥不进沓浪髙难拒囘首泣亲賔中天望宛许帝城犹隐约家园无处所去矣方悠悠含意将何语  

【`危□迥不进沓浪髙难拒造次得此语致可谓手与目遇`】  

下方山  

寒鸟树间响落星川际浮繁霜白晓岸苦雾黑晨流鳞鳞逆去水弥弥急还舟望乡行复立瞻途近更修谁能百里地萦绕千端愁  

【`一起四语物色歴落如次`】  

还渡五洲  

我行朔已晦泝水复沿流戎伤初不办动黙自相求睠言还九回舻出五洲萧散烟雾晚凄清江汉秋沙汀暮寂寂芦岸晩修修以此南浦夜重此北门愁方圆既龃龉贫贱岂怨尤  

【`芦岸晩修修景中有况是黯澹语暮色如画`】  

春夕早泊和刘谘议落日望水  

旅人嗟倦游结缆坐春洲日暮江风静中川闻棹讴草光天际合霞影水中浮单舻时向浦独檝乍乘流娈童泣埀钓妖姬哭荡舟客心自有绪对此空复愁  

宿南洲浦  

幽栖多暇豫从役知辛苦解缆及朝风落帆依暝浦违乡已信次江月初三五沈沈夜看流渊渊朝听鼔霜洲渡旅鴈朔飚吹宿莽夜泪坐滛滛是夕偏怀土  

【`愁中苦绪一一欲诉饱情语不堪再读`】  

临行公车  

扰扰排曙扉鳞鳞驱早驾禁门俨犹闭严城方警夜道胜多增荣拙薄终难化以兹畎浍质重与沧溟舍纚舟去浊河揆景辞清灞平生多意绪怀抱皆徂谢念此将如何抚心独悲咤  

【`黯黯衷矜矜语`】  

春暮喜晴酬袁户曹苦雨  

振衣喜初霁褰裳对晩晴落花犹未卷时鸟故余声春芳空悦目游客反伤情乡园不可见江水独自清愿得同防手归望对都城  

【`落花犹未卷时鸟故余声幽韵欲絶`】  

苦热  

昔闻草木焦今窥沙石烂曀曀风逾静曈曈日渐旰习静閟衣巾读书烦几案卧思清露浥坐待髙星灿蝙蝠户中飞蠛蠓窻间乱实无河朔饮空有临淄汗遗金不自拾恶木寜无干愿以三伏晨催促九秋换  

【`言如饮氷涤尘`】  

塘边见古塜  

行路一孤坟路成坟欲毁空疑年代积不知陵谷徙几经秋叶黄骤见春流弥金蚕不可织玉树何时蕋陌上驱驰人笑歌自侈靡今日非明日所念谁怜此  

【`澹而伤`】  

荅髙博士  

北窻凉夏首幽居多卉木飞蜨弄晩花清池映疎竹为宴得快性安闲聊鼓腹将子厌嚣尘就予开耳目  

赠王左丞【`僧孺`】  

櫩外莺啼罢园里日光斜游鱼乱水叶轻燕逐风花长墟上寒霭晓树没归霞九华暮已隠抱郁徒交加  

野夕答孙郎擢  

山中气色满墟上生烟露查杳星出云啾啾雀隠树虚馆无賔客幽居乏欢趣思君意不穷长如流水注  

石头荅庾郎丹  

髙树防楼宻细草緑成被黄鹂隐叶飞蛱蝶萦空戏隂岑自尔悦寂寥予罕寄相如阻禁闱何由从简易  

日夕出富阳浦口和朗公  

客心愁日暮徙倚空望归山烟涵树色江水映霞晖独鹤凌空逝双鳬出浪飞故乡千余里兹夕寒无衣  

临行与故游夜别  

歴稔共追随一旦辞羣匹复如东注水未有西归日夜雨滴空堦晓灯暗离室相悲各罢酒何时更促膝【`夜雨滴空堦晓灯暗离室惨甚闲闲两语景色自成　林宻戸稍隂草滋苔欲暗细写得幽薄云岩际出残月波中上轻写得妙解缆及朝风落帆依暝浦平写得帖夜雨滴空堦晓灯暗离室深写得苦此皆直绘物情不烦妆防`】  

与胡兴安夜别  

居人行转轼客子暂维舟念此一筵笑分为两地愁露湿寒塘草月映清淮流方抱新离恨独守故园秋  

【`清标欲举`】  

晓发  

早霞丽初日清风消薄雾水底见行云天边看远树且忘沿泝剧暂有江山趣疾兎聊复起爽地岂能赋  

【`水底兄行云此语亦何足道縁雾消水白故出此景`】  

见征人分别  

凄凄日暮时亲賔俱竚立征人拔劔起儿女牵衣泣候骑出萧闗追兵赴马邑且当横行去谁论裹尸入  

望新月示同羇  

初宿长淮上破镜出云明今夕千余里双蛾映水生的的与沙静灔灔逐波轻望乡皆下泪非我独伤情  

【`的的与沙静语境清微`】  

为人妾怨  

燕戏还檐际花飞落枕前寸心君不见拭泪坐调弦  

闺怨  

闺阁行人断房栊月影斜谁能北窻下独对后园花  

拟古  

家本青山下好上青山上青山不可上一上一惆怅  

范广州宅  

洛阳城东西却作经年别昔去雪如花今来花似雪  

相送  

髙轩虽驻轸余日久无辉以我辞乡泪沾君送别衣  

【`何逊好梅梅诗絶未见佳其所好在形骸之外`】  

【`附咏早梅　兎园标物序惊时最是梅衔霜当路发映雪拟寒开枝横却月观花绕凌风台朝洒长门泣夕驻临邛杯应知早飘落故逐上春来`】  

【`梁时栁恽何逊皆摅写本素远却世氛可谓独立之士然栁依依婉致时欲怜人何隐隐孤衷俛首独语故栁病于弱而何病于卑縁当时习尚轻靡闺阁乘令妖滛之气正自盛行故耳诗之升降世道以之其何可忽　陶渊明情性烂而事迹疎何仲言意境深而物象浅`】  

## 古诗镜卷二十三  

明　陆时雍　编  

梁第七  

萧子范【`字景则齐髙帝之孙豫章王嶷之子永明中封岐阳侯拜太子洗马梁天监初位司徒主簿累迁南平王从事中郎复为临贺王长史简文即位召为光禄大夫`】  

诗  

夏夜独坐  

节序值徂炎兹宵在三伏慿轩伫凉气中筵倦烦燠寂寞对空牕清踈临夜竹虫音乱堦草萤光绕庭木帘月度斜辉风光起余馥一伤年志罢长嗟逝波速  

东亭极望  

晩流稍东急暝景促西晖水鸟衔鱼上莲舟拂芰归郊原共超逺林野杂依菲从君采萝葛寜复想轻肥  

【`子范气格整水鸟衔鱼上莲舟拂芰归神境自成`】  

春望古意  

光景斜汉宫横梁照采虹春情寄栁色鸟语出梅中氛氲闺里思逶迤水上风落花徒入户何解妾牀空  

【`春情寄栁色鸟语出梅中淡而冶`】  

望秋月  

河汉东西隂清光此夜出入帐华珠被斜筵照宝瑟霜惨庭上兰风鸣檐下橘独见伤心者孤灯坐幽室萧子显【`字景畅子范弟好学工属文七岁封宁都县侯梁天监初迁邵陵王友除黄门郎兼侍中国子祭酒武帝爱其才以为吏部尚书为吴兴太守`】  

乐府  

乌栖曲应令三首  

握中清酒玛瑙钟裾边杂佩琥珀红欲持寄君心不惜共指三星今何夕  

浓黛轻红防花色还欲令人不相识金壶夜永讵能多莫持赊用比悬河  

芳树归飞聚俦匹犹有残光半山日莫惮褰裳不相求汉臯游女习飞流  

【`梁人制为此曲淫丽相髙声归哀怨要使娇情媚态一并而成唐李白曽制此曲语致虽工而神情未韵以其多挺防之气而少优柔之情也故闺阃而有行行之色从军而有恹恹之情语虽工谓之未韵但看陌上携手归谁能对此空相忆不言而至蹔使罗袂拂君衣此语识轻知重子显三首俱语外情深令人自省`】  

陌上桑  

日出秦楼明条埀露尚盈蚕饥心自急开奁妆不成  

春闺思  

金覊游侠子绮机离思妾春度人不归望花尽成叶  

【`望花尽成叶语极工巧`】  

萧子云【`字景乔子显弟齐建武四年封新浦县侯梁天监初迁丹阳郡丞大通三年复迁临川内史还除散骑常侍歴侍中国子祭酒出为东阳太守性沈静不乐仕进风神间旷任性不羣侯景乱奔晋陵卒`】诗  

东郊望春训王建安隽晚游  

金塘绿泉满上园梨蕋落蛱蝶恋残花黄莺对妖萼芳菲满郊甸恵风生兰薄子家冠盖里我馆幽栖郭绿杨埀长溪便桥限清洛相去能几许一水终疎索  

【`蛱蝶恋残花黄莺对妖萼此谓诗妖`】  

萧子晖【`字景光子云之弟少渉学有文才起家员外散骑侍郎累迁至骠骑长史`】  

诗  

春宵  

夜夜妾偏栖百花含露低虫声绕春岸月色思空闺传语长安驿辛苦寄辽西  

冬晓  

歩栏光欲通曙鸟向西东烛灭传余气帷香开晓风繁花无处尽还销寒镜中  

【`烛灭传余气帷香开晓风是闺阁中语`】  

萧钧【`齐髙帝子出继衡阳王性好学善属文与王智深以文章相赏会济阳江淹亦游焉　按唐书亦有萧钧萧瑀从子也仕至太子率更令`】  

诗  

晚景游泛怀友【`此诗类唐人作当为唐萧钧也初学记作梁`】  

龙开依御沟凤辖转芳洲云峯初辨夏麦气早迎秋山翠余烟积川平晚照收浪随文鹢转渡逐彩鸳浮风花转未落岩泉咽不流一辞金谷苑空想竹林游  

【`山翠余烟积川平晩照收是为平调近于唐音`】  

萧瑱【`字文容南兰陵人武帝时仕为庶子`】  

诗  

春日贻刘孝绰  

涧水初流碧山樱早发红新禽争弄响落蘃乱从风拂筵多软榦映户悉花丛谁云相去远埀栁对髙桐王籍【`字文海琅邪临沂人博渉有才气为任昉沈约所称赏天监中除安成王主簿歴余姚钱塘令并以放免除湘东王参军随府防稽郡还为中散大夫`】  

诗  

入若邪溪  

【`梁书曰籍除轻车湘东王谘议参军随府会稽郡境有云门天柱山籍尝游之或累月不反至若邪溪赋诗云蝉噪林逾静鸟鸣山更幽当时以为文外独絶顔氏家训曰王籍入若邪溪诗江南以为文外独絶物无异议简文吟咏不能忘之孝元讽味以为不可复得`】  

艅艎何泛泛空水共悠悠隂霞生远岫阳景逐回流蝉噪林逾静鸟鸣山更幽此地动归念长年悲倦游【`蝉噪林逾静此诗家推调此蝉一噪那得其林逾静鸟鸣山更幽深山无人鸟声音远幽景故当自得`】  

王训【`字懐范暕长子防聪警有讥量文章之美为后进领袖为宣城王文学官至侍中`】  

乐府  

独不见  

日晚宜春暮风软上林朝对酒近初节开楼荡夜娇石桥通小涧竹路上青霄持底谁见许长愁成细腰【`近字当作迎字为佳`】  

【`开楼荡夜娇荡夜娇三字语滛`】  

王筠【`字元礼一字德柔琅邪人僧防之孙楫之子防清净好学与从兄泰齐名歴任尚书殿中郎累迁太子洗马中书舍人与殷钧并以方雅为昭明太子所礼`】  

诗  

和卫尉新渝侯巡城口号  

阊阖暧已昬钩陈杳将暮栖乌城上喧晚雀林中度屯卫时巡警凝威肆安歩阁道趋文昌禁兵连武库铜乌迎早风金掌承朝露罘罳分晓色睥睨生秋雾维城任寄隆空想灵均赋伊余方病免丘园保恬素  

寓直中庶坊赠萧洗马  

龙楼实九重薄寒殊复早玉堦清露铜池结秋潦霜被守宫槐风惊防门草之子擅文华纵横富辞藻舒锦慙光丽握珠谢奇宝媿予非工文何用披怀抱【`物类志曰防门草出常山取置尸下或冇过其门者草必叱之一名百灵草`】  

【`王筠下语方整如砌絶少气韵流动霜被守宫槐风惊防门草此是小儿排语`】  

刘孝绰【`字孝绰本名冉彭城人七岁能属文梁天监初起家为著作佐郎迁秘书丞甚为武帝及昭明所礼累迁尚书吏部郎坐事左迁临贺王长史卒孝绰虽负才陵忽前后五免然辞藻为后进所宗`】诗  

侍宴集贤堂应令  

北阁时既启西园又已辟宫属引鸿鹭朝行命金碧伊臣独何取隆恩徒自昔布武登玉墀委坐陪瑶席绸缪参宴笑淹留奉觞醳壶人告漏晚烟霞起将夕反景入池林余光映泉石  

侍宴饯庾于陵应诏  

皇心眷将远帐饯灵芝侧是日青春献林塘多秀色芳卉疑纶组嘉树似雕饰游丝缀莺领光风送绮翼下辇朝既盈留宴景将昃髙辩竞谈端奇文争笔力伊臣独无伎何用奉吹息  

【`游丝缀莺领光风送绮翼语色絶丽钓竿篇金犗茱萸网银钩翡翠竿华而无谓`】  

侍宴饯张惠绍应诏  

沧池诚自广蓬山一何峻丽景花上鲜油云叶里润风度余芳满鸟集新条振饯言班俊造光私奬輶徒然谬反隅何以窥重仭  

刘孝仪【`字子仪本名潜字孝仪孝绰之弟寛厚有内行举秀才累迁尚书殿中郎补太子洗马阳羡令甚有称绩累官御史中丞出为临海太守迁都官尚书复为豫州内史侯景逼建业孝仪遣子励率兵入援及宫城不守失郡卒`】  

乐府  

从军行  

冠军亲挟射长平自合围木落雕弓燥气秋征马肥贤王皆屈膝幕府复申威何谓从军乐往返速如飞  

【`木落雕弓燥气秋征马肥俊气遒上`】  

诗  

和简文帝赛汉髙庙  

珪币崇明祀牲樽礼贵神风惊如集庙光至似来陈徘徊灵驾入叫咷倡歌新将言非为巳致敬乃祈民多才与多事今古独为邻  

【`风惊如集庙光至似来陈甚有想像`】  

和咏舞  

回履裾香散飘衫钿响传低钗依促管曼睇入繁弦刘孝威【`字孝威孝胜之弟气调爽逸初为晋安王法曹太清中迁太子中庶子通事舍人侯景乱孝威于围中得出西上至安陆卒`】  

乐府  

拟古应教一首  

双栖翡翠两鸳鸯巫云洛月乍相望谁家妖冶折花枝蛾眉曼睇使情移青铺緑璅琉璃扉琼筵玉笥金缕衣美人年几可十余含羞啭笑敛风裾珠丸出弹不可追空留可怜持与谁  

【`不及梁家气韵`】  

诗  

咏织女  

金钿已照耀白日未蹉跎欲待黄昬至含娇渡浅河【`欲待黄昬至含娇渡浅河不若浅渡河工悲怨诗丹庭斜草径翠壁防苔钱俊甚结客少年场鸷羽装银镝犀胶饰象弧语色佳咏织女青丝引伏兎黄金绕辘轳辘轳安用黄金也钓竿篇钓舟画防鹢渔子服冰纨渔子安得此服好为奇丽不顾大体`】  

刘邈【`彭城人曾为侯景所得景攻台城不克邈劝景乞和全师景然之`】  

诗  

秋闺  

萤飞绮牕外妾思霍将军灯前量兽锦帘下织花纹坠露如轻雨长河似薄云秋还百种事衣成未暇薰  

【`是闺中厌厌无奈语气`】  

陶景【`字通明丹阳秫陵人弱冠齐髙帝引为诸王侍读永明十年上表辞禄止于句曲山自号华阳隠居梁武帝即位屡加礼聘不出卒諡曰贞白先生`】  

乐府  

寒夜怨  

夜云生夜鸿惊凄切嘹唳伤夜情空山霜满髙烟平铅华沈照帐孤明寒月防寒风愁心絶愁泪尽情人不胜怨思来谁能忍  

【`空山霜满髙烟平极髙雅然非闺中人所道无情人自不能作情语`】  

诗  

诏问山中何所有赋诗以答【`答齐髙帝诏`】  

山中何所有岭上多白云只可自怡悦不堪持寄君  

和约法师临友人  

我有数行泪不落十余年今日为君尽并洒秋风前曹景宗【`字子震新野人也仕齐累官至竟陵太守及武帝起兵景宗率众来从除郢州刺史天监六年大败魏于钟离进爵为公拜侍中领军将军卒`】  

诗  

光华殿侍宴赋竞病韵  

【`南史曰景宗累立军功天监初为右卫将军后破魏师凯旋帝于光华殿宴饮聨句令左仆射沈约赋韵景宗启求赋诗帝曰卿伎能甚多人才英抜何必止在一诗景宗已醉求作不已时韵已尽惟余竞病二字景宗便操笔而成帝深叹赏朝贤惊嗟竟日`】  

去时儿女悲归来笳鼔竞借问行路人何如霍去病宗夬【`字明南阳湼阳人世居江陵齐竟陵王集学士于西邸并见国画夬与焉明帝即位以为郢州刺史仕梁至五兵尚书`】  

乐府  

遥夜吟  

遥夜复遥夜遥夜忧未歇坐对风动帷卧见云开月周舍【`字升逸汝南安城人起家齐太学博士累迁至太常丞武帝即位拜尚书祠部郎迁吏部郎太子詹事卒`】  

乐府  

上云乐  

【`隋书乐志曰梁三朝乐第四十四设寺子遵安息孔雀凤凰文鹿胡舞登连上云乐歌舞伎乐府诗集曰上云乐有老胡文康辞周舍作或云范云`】  

西方老胡厥名文康遨游六合傲诞三皇西观蒙泛东戏扶桑南泛大防之海北至无通之乡昔与若士为友共弄彭祖扶牀往年暂到昆仑复值瑶池举觞周帝迎以上席王母赠以玉浆故乃夀如南山志若金刚青眼白髪长长蛾眉临髭髙鼻埀口非直能俳又善饮酒箫管鸣前门徒从后济济翼翼各有分剖凤凰是老胡家鸡狮子是老胡家狗陛下拨乱反正再朗三光泽与雨施化与风翔觇云吕志游大梁重驷脩路始届帝乡伏拜金阙仰瞻玉堂从者小子罗列成行悉知防节皆识义方歌管愔愔钟鼓锵锵响振钧天声若鹓凰前却中规矩进退得宫商举技无不佳胡舞最所长老胡寄箧中复有奇乐章赍持数万里愿以奉圣皇乃欲次第説老耄多所防但愿明陛下夀千万歳欢乐未渠央  

【`上云乐意致淋漓傅云中白子髙行意象逺风格髙邈品致自别`】  

徐摛【`字士缋东海郯人初为晋安王侍读及王为皇太子转家令出为新安太守迁太子左卫率简文嗣位进授左卫将军固辞不拜简文被闭摛不获朝谒感气而卒摛文体既别春宫尽学之宫体之号自斯而起`】  

诗  

咏笔  

本自灵山出名因瑞草传纎端奉积润弱质散芳烟直写飞蓬牒横承落絮篇一逢提握重宁忆仲升捐  

【`气韵佳虽属形模故得不恶`】  

徐君蒨【`字怀简东海郯人孝嗣之子聪朗好学有轻艶之才新声巧变人多讽习仕梁为湘东王谘议参军颇好声色时时载妓肆游荆楚山川靡不毕践`】  

诗  

初春防内人行戏  

梳饰多今世衣着一时新草短犹通屣梅香渐着人树斜牵锦帔风横入红纶满酌兰英酒对此得娱神  

【`草短犹通屣梅香渐着人风味香美直引人着胜地风横入红纶横字恶`】  

刘峻【`字孝标平原人年八岁与母没于魏齐永明中奔江南为萧遥欣刑狱梁天监初召入西省典校秘阁普通三年卒门人諡曰静先生`】  

诗  

登郁洲山望海  

沧潦聨霄岫层岭郁巑崱下盘盐海底上转灵乌翼滇防非可辨鸿溶信难测轻尘久弭飞惊浪终不息云锦曜石屿罗绫文水色  

【`云锦曜石屿罗绫文水色语太雕饰`】  

刘瑗  

诗  

在县中庭看月  

移榻坐庭隂初时复临侍儿能劝酒贵客解弹琴栢叶生鬟内桃花出髻心月光移数尺方知夜已深  

【`事有胜情`】  

## 古诗镜卷二十四  

明　陆时雍　编  

梁第八  

虞羲【`按本集序曰字子阳会稽人七岁能属文齐始安王引为侍郎寻兼建安征虏府主簿功曹又兼记室参军事天监中卒南史云羲字士光余姚人有才藻卒于晋安王侍郎`】  

诗  

送友人上湘  

濡足送征人褰裳临水路共盈一樽酒对之愁日暮汉广虽容舠风悲未可渡佳期难再得但愿论心故沅水日生波芳洲行坠露共知丘壑改同无金石固  

虞骞【`会稽人工为五言诗官至王国侍郎`】  

诗  

登钟山下峰望  

冠者五六人防手岩之际散意百仭端极目千里睇叠岫乍昏明浮云时卷闭遥看野树短远望樵人细  

【`遥看远树短远望樵人细语死无韵`】  

江洪【`济阳人工属文为建阳令坐事死`】  

乐府  

秋风曲三首  

先拂连云台罢入迎风殿已折池中荷复驱檐里鷰孀妇悲四时况在秋闺内凄叶留晚蝉虚庭吐寒采  

【`末句髙韵`】  

北牖风摧树南篱寒蛩吟庭中无限月思妇夜鸣砧  

胡笳曲二首  

藏器欲邀时年来不相让红顔征戍儿白首边城将落日惨无光临河独饮马飋飓夕风髙聨翩飞鴈下  

【`气岸髙迥`】  

采菱曲  

白日和清风轻云杂髙树忽然当此时采菱复相遇  

【`髙韵`】  

诗  

为传建康咏红牋  

杂彩何足奇惟红偏作可灼烁类蕖开轻明似霞破镂质卷芳脂裁花承百和且传别离心复是相思裹不值情牵人岂识风流座  

伏挺【`字士操一云士标平昌安丘人博学有才思为五言诗善效康乐体天监中除中军参军事迁侍御史邵陵王为江州防挺之镇侯景乱中卒`】  

诗  

行舟值早雾  

水雾杂山烟防防不见天听猿方忖岫闻濑始知川渔人惑澳浦行舟迷泝沿日中氛霭尽空水共澄鲜【`听猿方忖岫闻濑始知川字字江行字字早雾所谓借景生情此是画家作用`】  

髙爽【`广陵人工属文齐永明时举孝廉天监初歴官临川王参军出为阳令`】  

诗  

咏镜  

初上凤凰墀此镜照蛾眉言照长相守不照长相思虚心曽不采贞明空自欺无言故此物更复对新期  

【`三四好意`】  

何思澄【`字元静东海郯人少勤学工文辞为安成王记室天监十五年迁治书侍御史迁秣陵令通事舍人出为黟县令除武陵王参军`】  

诗  

奉和湘东王教班媫妤  

寂寂长信晚雀声喧洞房蜘蛛网髙阁駮藓被长廊虚殿帘帏静闲堦花蘂香悠悠视日暮还复守空牀  

【`好韵致　优柔旖旎具见言外故善诗者不惟写情兼能写态`】  

拟古  

故交不可忘犹如兰桂芳新知虽可悦不异茱萸香妾有凤凰曲无非陌上桑荐君君不御抱瑟自悲凉  

【`直而尽更无余蕴`】  

何子朗【`字世明逊之宗人早冇才思卒于国山令`】  

诗  

和虞记室骞古意  

美人弄白日灼灼当春牖清镜对蛾眉新花弄玉手燕下拾池泥风来吹细栁君子何时归与我酌樽酒  

【`燕下拾池泥风来吹细栁物色闲静`】  

费昶【`江夏人善为乐府尝作鼔吹曲武帝重之勅曰才气新抜有足嘉异赐绢十疋`】  

乐府  

巫山髙  

巫山光欲晓阳台色依依彼美岩之曲宁知心是非朝云触石起暮雨润罗衣愿解千金佩请逐大王归  

长门怨  

向夕千愁起自悔何嗟及愁思且归牀罗襦方掩泣绛树揺风软黄鸟弄声急金屋贮娇时不言君不入  

【`末语善于寄诮`】  

王台卿【`梁南平王世子恪除雍州刺史賔客有江仲举蔡□王台卿庾仲容四人俱被接遇按台卿诗多与简文倡和广明集曰州民前臣刑狱参军王台卿`】  

乐府  

陌上桑四首  

郁郁陌上桑盈盈道傍女送君上河梁拭泪不能语郁郁陌上桑遥遥山下蹊君去戍万里妾来守空闺郁郁陌上桑皎皎云间月非无巧笑姿皓齿为谁发郁郁陌上桑袅袅机头丝君行亦宜返今夕是何时  

【`君行亦宜返今夕是何时语冷而隽`】  

朱超道  

诗  

奉和登百花亭怀荆楚  

亭髙登望极春心远近同莫恨荆台隐云行不碍空栁色浮新翠兰心带浅红若因鹏举便重上龙门中【`栁色浮新翠兰心带浅红语色轻艶如许附岁晚沉疴烛滴龙犹伏罏开凤欲骞`】  

朱超  

诗  

咏孤石  

侵霞去日近镇水激流分对影疑霜阙孤生若断云遏风静华浪腾烟起薄曛虽言近七岭独立不成羣  

城上乌  

朝飞集帝城犹带夜啼声近日毛虽暖闻心尚惊沈君攸【`后梁人`】  

乐府  

双鷰离  

双鷰双飞双情相思容色已改故心不衰双入幕双出帷秋风去春风归幕上危双鷰离衔羽一别涕泗夜夜孤飞谁相知左囘右顾还相慕翩翩桂水不忍渡悬目挂心思越路萦郁摧折意不泄愿作镜鸾相对絶【`衔羽一别涕泗色多殢鸟作鸟言人作人言乃佳故内通已情外通人情旁通物情方可以诗`】羽觞飞上苑  

上路薄晚风尘合禁苑初春气色华石径断丝阑蔓草山流细沫拥浮槎鱼文熠爚含余日鹤盖低昻照落霞隔树银鞍喧宝马分衢玉轴动香车车马处处尽成隂班荆促席对芳林藤杯屡动情仍畅翠樽引满趣弥深山阳倒载非难得宜城醇醖促须斟半醉骊歌应可奏上客莫虑掷黄金  

施荣泰【`玉台作施泰荣`】  

乐府  

王昭君  

罗下椒阁举袖拂胡尘唧唧抚心叹蛾眉误杀人  

【`末语善怨怨自恃故`】  

桓法闿  

诗  

初入山作【`见华阳隐居墨帖`】  

【`元帝在藩送碑入山今犹在朱阳馆东又有南平王萧伟所造清远之馆即崇弟子桓清远所居其桓师名法闿即清逺之师也桓师初入山作诗曰`】  

寒谷夜将晨置赏复寻真方坛宻叶澈水渡朱鳞杏林虽伏兽芝田讵俟人丹成方转石鑪变欲销银当知胜地远于此絶嚣尘  

王金珠  

乐府  

子夜四时歌  

夏歌  

帘倦烦热卷幌乘清隂风吹合欢帐直动相思琴  

秋歌  

叠素兰房中劳情桂杵侧朱顔润红粉香汗光玉色徐悱妻刘氏【`孝绰之妹称刘三娘姊妺二人并有才学悱妻文尤清拔悱为晋安郡卒防还建邺刘为祭文辞甚凄怆　玉台作刘令嫺`】  

诗  

荅外  

花庭丽景斜兰牖轻风度落日更新妆开帘对芳树鸣鹂叶中舞戏蝶花间骛调琴本要欢心愁不成趣良会诚非远佳期今不遇欲知幽怨多春闺深且暮  

【`是绮罗语气落日更新妆开帘对芳树断肠景色`】  

题甘蕉叶示人  

夕泣已非疎梦啼太真数唯当夜枕知过此无人觉  

代陈庆之美人为咏  

临妆欲含涕羞畏家人知还代粉中絮拥泪不听  

梦见故人  

觉罢方知恨人心定不同谁能对角枕长夜一边空吴兴妓童  

诗  

赠谢府君  

玉钗空中堕金钿行已歇独泣谢春风长夜孤明月【`附褚翔月如上弩星类水中鱼下句胜`】  

【`附朱超咏贫窻开两片月霜足一重寒何不窻开一片月霜足两重寒然终不雅咏孤石对影疑双阙孤生若断云嫌太形似`】  

【`附朱记室送别山开云吐气风愤浪生花俚甚且吐气生花又为蛇足于情景何当`】  

【`附范静妻沈氏晨风行　理檝令舟人停舻息旅薄河津念君劬劳冒风尘临路挥袂涙沾巾飚流劲润逝若飞山髙帆急絶音徽留子句句独言归中心防防将依谁风弥叶落永离索神往形返情错漠循带易缓愁难却心之忧矣颇销铄晋人有情不能言情为不及情齐梁无情强欲生情为过于情二者均之为病`】  

横吹曲辞【`古辞`】  

折杨栁歌辞  

上马不捉鞭反折杨栁枝蹀座吹长笛愁杀行客儿腹中愁不乐愿作郎马鞭出入擐郎臂蹀座郎膝边  

折杨栁枝歌  

上马不捉鞭反抝杨栁枝下马吹长笛愁杀行客儿门前一株枣嵗嵗不知老阿婆不嫁女那得孙儿抱敕敕何力力女子临窻织不闻机杼声唯闻女叹息问女何所思问女何所忆阿婆许嫁女今年无消息  

企喻歌  

【`企喻本北歌古今乐录曰企喻歌四曲或云后又有二句头毛堕落魄飞杨百草头最后男儿可怜虫一曲是苻融诗本云深山解谷口把谷无人収与今传者小异`】  

男儿欲作健结伴不须多鹞子天飞羣雀两向波男儿可怜虫出门懐死忧尸防狭谷中白骨无人収  

琅琊王歌辞  

【`古今乐录曰琅琊王歌八曲或云隂凉下又有二句云盛冬十一月就女覔冻浆最后云谁防骑此马唯有广平公按晋书载记广平公姚弼兴之子之弟也`】  

新买五尺刀悬着中梁柱一日三摩娑剧于十五女客行依主人愿得主人彊猛虎依深山愿得深栢长快马髙纒鬃遥知身是龙谁能骑此马唯有广平公  

地驱乐歌  

【`古今乐録曰侧侧力力以下八句是今歌有此曲最后云不可与力或云各有努力`】  

青青黄黄雀石頽唐槌杀野牛押杀野羊  

驱羊入谷白羊在前老女不嫁蹋地唤天  

侧侧力力念君无极枕郎左臂随郎转侧  

摩将郎须看郎顔色郎不念女不可与力  

地驱乐歌  

【`古今乐録曰与前曲不同`】  

月明光光星欲堕欲来不来早语我  

隔谷歌【`二曲`】  

【`古今乐录曰前云无辞乐工有辞如此`】  

兄在城中弟在外弓无箭无括食粮乏尽若为活救我来救我来  

兄为俘虏受困辱骨露力疲食不足弟为官吏马食粟何惜钱刀来我赎  

淳于王歌  

肃肃河中育育熟须含黄独坐空房中思我百媚郎百媚在城中千媚在中央但使心相念髙城何所妨  

捉搦歌  

粟谷难舂付石臼弊衣难防付巧妇男儿千凶饱人手老女不嫁只生口  

华隂山头百丈井下有流水彻骨冷可怜女子能照影不见其余见斜领  

黄桑柘屐蒲子履中央有丝两头系小时怜母大怜壻何不早嫁论家计  

幽州马客吟歌辞  

快马常苦瘦勦儿常苦贫黄禾起羸马有钱始作人  

慕容家自鲁企由谷歌  

郎在十重楼女在九重阁郎非黄鹞子那得云中雀  

木兰诗  

【`古今乐录曰木兰不知名浙江西道观察使兼御史中丞韦元甫续附入　古文苑作唐人木兰诗`】  

唧唧复唧唧木兰当戸织不闻机杼声唯闻女叹息问女何所思问女何所忆女亦无所思女亦无所忆昨夜见军帖可汗大防兵军书十二卷卷卷有爷名阿爷无大儿木兰无长兄愿为市鞍马从此替爷征东市买骏马西市买鞍鞯南市买辔头北市买长鞭朝辞爷娘去暮宿黄河边不闻爷娘唤女声但闻黄河流水鸣溅溅旦辞黄河去暮至黒山头不闻爷嬢唤女声但闻燕山胡骑声啾啾万里赴戎机闗山度若飞朔气传金柝寒光照铁衣将军百战死壮士十年归归来见天子天子坐明堂防勲十二转赏赐百千彊可汗问所欲木兰不用尚书郎愿驰千里足送儿还故乡爷娘闻女来出郭相扶将阿姊闻妹来当戸理红妆小弟闻姊来磨刀霍霍向猪羊开我东阁门坐我西间牀脱我战时袍着我旧时裳当窻理云鬓对镜帖花黄出门看火伴火伴始惊惶同行十二年不知木兰是女郎雄兎脚扑朔雌兎眼迷离两兎傍地走安能辨我是雄雌  

## 古诗镜卷二十五  

明　陆时雍　编  

陈第一  

【`梁诗少气常似荏苒欲倒陈诗无骨常似飘飏无依　陈诗最轻`】  

后主【`讳叔寳字元秀宣帝子即位之后荒扵酒色不恤政事而盛修宫室刑罚酷滥隋文帝命将南征兵败入隋见宥给赐甚厚仁寿四年终扵洛阳`】  

【`后主声色俱沉所存者祗是绮罗粉黛`】  

乐府  

巫山高  

巫山巫峡深峭壁耸春林风岩朝蕋落雾岭晩猿吟云来足枕雨过非感琴仙将夜月度影自浮沈  

【`云来足枕雨过非感琴清快欲絶`】  

有所思  

荡子好兰期留人独自思落花同涙脸初月似愁眉阶前看草蔓牕中对网丝不言千里别复是三春时  

【`五六浅甚病在看对两字末二语含情`】  

佳人在北燕相望渭桥边团团落日树耿耿曙河天愁多明月下涙尽鴈行前别心不可寄惟余琴上弦  

陇头水  

高陇多悲风寒声起夜丛禽飞暗识路鸟转逐征蓬落叶时惊沫移沙屡拥空囘头不见望流水玉门东  

洛阳道  

百尺瞰金埒九衢通玉堂栁花尘里暗槐色露中光防侠幽并客当垆京兆妆向夕风烟晩金羁满洛阳  

杨叛儿曲  

青春上阳月结伴戏京华龙媒玉珂马凤轸绣香车水映临桥树风吹夹路花日昏欢宴罢相将归狭斜  

诗  

七夕宴圃各赋五韵  

【`座有顾野王陆琢姚察等四人`】  

殿深炎气少日落夜风清月少看针暗云开见缕明丝调听鱼出吹响间蝉声度更银烛尽陶暑玉巵盈星津虽可望讵得似人情  

【`陈后主立春日防舟石苔侵绿藓岸草发青袍献嵗立春野雪明岩曲山花照迥林等句亦佳玉笛随弦上金钿逐照廻月上仍为镜星连可作桥月小看针暗云开见缕明俱入小様`】  

五言同管记陆瑜九日观马射  

晴朝丽早霜秋景照堂皇榦惨风威切荷雕池望荒楼高看鴈下叶散觉山凉歇雾含空翠新花湿露黄飞禽接斾影度日转铍光连翻北幽骑驰射西园傍勒移码碯色鞭起珊瑚扬已同过隙逺更异良弓藏且观千里汗仍瞻百歩杨非为从逸赏方追塞外羌  

五言画堂良夜履长在即歌管赋诗迾筵命酒十韵成篇【`得沓合荅杂纳飒匝欱拉閤`】  

季冬初阳始寒气尚萧飒原叶或微低岫云时吐欱雕树乍疎迥逺峰自重沓云兴四山霾风动万籁荅肃肃凝霜下峩峩层氷合复殿可以娱扵兹多延纳迢迢百尺观杳杳三休閤前后训导屏左右文衞匝进退簪缨移纵横壮思杂幸矣天地泰当无范睢拉  

【`风动万籁荅一韵最佳`】  

乐府  

长相思二首  

长相思乆相忆闗山征戍何时极望风云絶音息上林书不归廻文徒自织羞将别后面还似初相识  

长相思怨成悲蝶萦草树连丝庭花飘散飞入帷帷中看只影对镜敛双眉两见同望月两别共春时  

舞媚娘  

淇水变新台春垆当夏开玉面含羞出金鞍排夜来  

诗  

自君之出矣  

自君之出矣房空帷帐轻思君如昼烛懐心不见明自君之出矣愁顔难复覩思君如蘗条夜夜只交苦  

小牕诗  

【`顔师古隋遗录曰焬帝昏酒尝逰吴公宅鸡台忽与陈后主相遇后主复诗十数篇帝止记小牕及寄侍儿碧玉诗`】  

午醉醒来晩无人梦自惊夕阳如有意偏傍小牕明  

寄碧玉诗  

离别肠应断相思骨合销愁魂若飞散慿仗一相招【`陈人务进新采失厥本趣故其病日甚扵轻浮后主扵清乐造黄骊留及玉树后庭花金钗两鬓埀等曲与幸臣绮艶相高男女唱和则此曲乃注情极意之作矣今观玉树后庭花其词颇无佳处何也葢求之意外失却当前淫丽日高情趣日掩宜其尔矣`】  

【`附玉树后庭花　丽宇芳林对高阁新籹艶质本倾城映户凝娇乍不进出帷含态笑相迎妖姬脸似花含露玉树流光照后庭`】  

隂铿【`字子坚武威人五嵗能诵诗赋日千言尤善五言诗为当时所重仕梁为湘东王法曹行防军陈天嘉中为始兴王中录事参军累迁晋陵太守员外散骑常侍卒`】  

【`隂铿近情着衷幽韵亲人陈时得此尤是不易`】  

乐府  

班婕妤怨  

栢梁新宠盛长信昔恩倾谁谓诗书巧翻为歌舞轻花月分牕进苔草共堦生接涙衫前满单眠梦里惊可惜逢秋扇何用合欢名  

【`花月分牕进思巧而幽`】  

诗  

新成安乐宫【`歴代吟谱曰铿赋新成安乐宫援笔便就`】  

新宫实壮哉云里望楼台迢递翔鹍仰连翩贺燕来重櫩寒雾宿丹井夜莲开砌石披新锦梁花画早梅欲知安乐盛歌管杂尘埃  

和登百花亭懐荆楚  

江陵一柱观浔阳千里潮风烟望似接川路恨成遥落花轻未下飞丝断易飘藤长还依格荷生不避桥阳台可忆处唯有暮将朝  

广陵岸送北使  

行人引去节送客舣归舻即是观涛处仍为郊赠衢汀洲浪已息邗江路不纡亭嘶背枥马樯啭向风乌海上春云杂天际晩帆孤离舟对零雨别渚望飞鳬定知能下涙非但一杨朱  

【`海上春云杂此最佳句问春云何杂此偶然兴致语诗人感兴不必定理定情景逐意生境由心造所以指有异趣物无成轨若必然否究归便是痴人説梦矣春云滟潋易防易生故下一杂字谢朓亦云处处春云生`】  

江津送刘光禄不及  

依然临送渚长望倚河津鼓声随听絶帆势与云隣泊处空余鸟离亭已散人林寒正下叶钓晩欲收纶如何相背逺江汉与城闉  

【`帆势与云隣势字当家风格最老泊处空余鸟离亭已散人趣韵天成钓晩欲收纶语极自在可爱`】渡青草湖  

洞庭春溜满平湖锦帆张沅水桃花色湘流杜若香穴去茅山近江连巫峡长带天澄迥碧映日动浮光行舟逗逺树度鸟息危樯滔滔不可测一苇讵能航  

游始兴道馆  

紫台高不极清谿千仭余坛边逢药铫洞里阅仙书庭舞经乘鹤池逰被控鱼稍昏蕙叶敛欲暝槿花疎徒教斧柯烂会自不凌虚  

【`庭舞经乘鹤池防被控鱼天然色相`】  

开善寺  

鹫岭春光遍王城野望通登临情不极萧散趣无穷莺随入户树花逐下山风栋里归云白牕外落晖红古石何年卧枯树防春空淹留昔未及幽桂在芳丛  

行经古墓  

偃松将古墓年代理当深表柱应堪烛碑书欲有金迥坟由路毁荒隧受田侵霏霏野雾合昏昏陇日沈悬劒今何在风杨空自吟  

【`表柱应堪烛书碑欲有金用古如出本色`】  

和侯司空登楼望乡  

懐土临霞观思归想石门瞻云望鸟道对栁忆家园寒田获里静野日烧中昏信美今何益伤心自有源  

【`瞻云望鸟道对栁忆家园语到合情不烦而至`】  

登武昌岸望  

逰人试歴览旧迹已丘墟巴水萦非字楚山断类书荒城高仭落古栁细条疎烟芜遂若此当不为能居  

晩泊五洲  

客行逢日暮结缆晩洲中戍楼因嵁险村路入江穷水随云度黑山带日归红遥怜一柱观欲轻千里风  

逰巴陵空寺  

日宫朝絶磬月殿夕无扉网交双树叶轮断七灯辉香尽奁犹馥幡尘画渐微借问将何见风气动天衣  

侯司空宅咏妓【`刘删同赋`】  

佳人遍绮席妙曲动鹍楼似阳台上池如洛水边莺啼歌扇后花落舞衫前翠栁将斜日俱照晩妆鲜  

经丰城劒池  

清池自湛澹神劒乆迁移无复连星气空余似月池夹篠澄深渌含风结细漪唯有莲华萼还想匣中雌  

西逰咸阳中  

【`阮籍咏懐诗曰西游咸阳中赵李相经过`】  

上林春色满咸阳游侠多城斗疑连汉桥星象跨河影里看飞毂尘前听逺珂还家何意晩无处不经过  

侍宴赋得夹池竹  

夹池一丛竹青翠不惊寒叶醖宜城酒皮裁薛县冠湘川染别泪衡岭拂仙坛欲见葳防色当来苑看  

五洲夜发  

夜江雾里濶新月迥中明溜船惟识火惊鳬但听声劳者时歌榜愁人数问更  

【`劳者时歌榜愁人数问更旅绪淹淹描写如画`】  

徐陵【`字孝穆东海郯人摛之子初为梁晋安王参军累迁至散骑常侍仕陈歴侍中安右将军光禄大夫太子少傅南徐州大中正建昌县开国侯气局深逺清简寡欲为一代文宗`】  

【`徐陵气韵高迥不烦组练文采自成`】  

乐府  

中妇织流黄  

落花飞井上春机当户前带衫行障口覔钏枕檀边数镊经无乱新浆纬易牵蜘蛛夜伴织百舌晓惊眠封用黎阳土书因计吏船欲知夫婿处今督水衡钱  

出自蓟北门行  

蓟门聊长望黄昏心独愁燕山对古刹代郡隠城楼屡战桥恒断长氷堑不流天云如地阵汉月带胡秋渍土泥函谷挼绳缚凉州平生燕颔色会自得封侯  

【`天云如地阵汉月带胡秋语气警防`】  

折杨栁  

嫋嫋河堤树依依魏主营江陵有旧曲洛下作新声妾对长杨苑君登高栁城春还应共见荡子太无情  

闗山月  

闗山三五月客子忆秦川思妇高楼上当牕应未眠星旗映疎勒云阵上祁连战气今如此从军复防年  

洛阳道  

绿栁三春暗红尘百戏多东门向金马南陌接铜驼华轩翼葆吹飞葢响鸣珂潘郎车欲满无奈掷花何  

紫骝马  

玉镫绣纒鬃金鞍锦覆幪风惊尘未起草浅埓犹空角弓连两珠弹落双鸿日斜驰逐罢连翩还上东  

长相思二首  

长相思望归难传闻奉诏戍臯兰龙城逺鴈门寒愁来瘦转剧衣带自然寛念君今不见谁为抱腰看  

长相思好春节梦里恒啼悲不泄帐中起牕前髻栁絮飞还聚游丝断复结欲见洛阳花如君陇头雪  

诗  

春情  

风光今旦动雪色故年残薄夜迎新节当罏却晩寒奇香分细篆石炭捣轻纨竹叶裁衣带梅花奠酒盘年芳袖里出春色黛中安欲知迷下蔡先将过上兰  

和简文帝赛汉高帝庙  

山宫类牛首汉寝若龙川玉盌无秋酎金灯灭夜烟丹帷廹灵岳绀席下羣仙堂虚沛筑响钗低戚舞妍何殊后庙里子建作华篇  

山斋  

桃源惊往客鹤峤断来賔复有风云处萧条无俗人山寒微有雪石路本无尘竹径蒙笼巧茅斋结构新烧香披道记悬镜厌山神砌水何年溜檐桐防度春云霞一已絶宁辨汉将秦  

侍宴  

园林才有热夏浅更胜春嫩竹犹含粉初荷未聚尘承恩豫下席应阮独何人  

【`初荷未聚尘语冇异致`】  

秋日别庾正员  

征途愁转斾连骑惨停镳朔气凌疎木江风送上潮青雀离帆逺朱鸢别路遥唯有当秋月夜夜上河桥  

【`三四气格□上`】  

为羊兖州家人荅饷镜  

信来赠寳镜亭亭似团月镜乆自逾明人乆情愈歇取镜挂空台扵今莫复开不见孤鸾鸟香魂何处来  

内园逐凉  

昔有北山北今来东海东纳凉高树下直坐落花中狭径长无迹茅斋本自空提琴就竹篠酌酒劝梧桐  

鬬鸡  

季子聊为戏陈王欲骋才花冠已冲力芥爪复惊媒鬬鳯羞衣锦双鸾耻镜台陈仓若有信为覔寳鸡来  

春日  

岸烟起暮色岸水带斜晖迳狭横枝度帘摇惊燕飞落花承歩履流涧写行衣何殊九枝葢薄暮洞庭归徐孝克【`陵之弟性至孝能谈理尤精意佛教宣帝时为国子祭酒陈亡入隋授国子博士`】  

诗  

仰同令君摄山栖霞寺山房夜坐六韵  

戒坛青石路灵相紫金峰影尽皈依鸽餐迎守防龙晨朝宣寳偈寒夜敛疎钟鸡兰静含握仁智独从容五禅清虑表七觉荡心封愿言扵此处携手屡相逢  

沈炯【`字初明吴兴武康人约之后有隽才仕梁为吴令侯景之乱景将宋子仙据吴兴逼令掌书记及景东奔炯妻子皆为景害元帝立封原乡侯领尚书左丞魏尅荆州被虏授仪同以母在东求归陈武帝以为御史中丞文帝立加明威将军`】  

诗  

从游天中寺应令  

福界新开草名僧共下筵杨枝生拱树锡杖呪飞泉石座应朝讲山龛拟夜禅当非舍衞国卖地取金钱同庾中庶肩吾周处士让游明庆寺  

鹫岭三层塔庵园一讲堂驯乌逐饭磬狎兽绕禅牀摘菊山无酒燃松夜有香幸得同高胜扵此莹心王  

【`五六景态天成`】  

周正【`字思行汝南安成人仕梁累迁国子博士侯景乱元帝以为户部尚书入陈位特进宣帝时为尚书右仆射`】  

诗  

还草堂寻处士弟  

四时易荏苒百龄倐将半故老多零落山僧尽凋散宿树倒为查旧水侵成岸幽寻属令弟依然归旧馆感物自多伤况乃春莺乱  

陆琼【`字伯玉吴郡人防聪慧有思理仕陈累官吏部尚书性谦俭不自封殖以母忧去职哀慕过毁卒`】  

诗  

圃宴各咏一物得筝  

三五并时年二八共来前今逢泗濵树定减琴中鹤别霜初乌啼月正悬  

【`五六精警`】  

## 古诗镜卷二十六  

明　陆时雍　编  

陈第二  

张正见【`字见赜清河东武城人防好学有清才梁太清初射防高第除邵陵王国常侍梁元帝立拜通直散骑侍郎迁彭泽令属乱避地匡俗山陈武受禅除鄱阳王参军衡阳王长史累迁散骑侍郎太建中卒`】  

【`张正见高韵凌空竒情破防当与庾肩吾对垒`】  

乐府  

度闗山  

闗山度晓月劒客逺从征云中出迥阵天外落竒兵轮摧偃去节树倒碍悬旌沙扬折圾暗雪积榆溪明马倦时衔草人疲屡看城寒陇胡笳澁空林汉鼓鸣还听呜咽水并切断肠声  

【`马倦二语异想特致`】  

上之囘  

林光称避暑囘中乃吉行龙媒蹑影驶玉辇御云轻风乌绕鳷鹊防鹢照昆明欲知钟箭逺遥听寳鸡声  

【`三四意致絶佳轻字有飘飘凌云意`】  

临高台  

层台迩清汉出迥架重棼飞栋临黄鹤高牕度白云风前朱幌色霞处绮疏分此中多怨曲地逺讵能闻  

【`三四高韵`】  

折杨桞  

杨桞半垂空袅袅上春中枝疎董泽箭叶碎楚臣弓色映长河水花飞高树风莫言限宫掖不闭长杨宫【`隂铿赋竹叶醖宜城酒皮裁薛县冠张正见枝疎董泽箭叶碎楚臣弓典则流丽不雕绘而自工唐人避实击虚弃常求异徃徃气韵不全事迹不显所以去古益逺`】  

【`云疎云碎扵折字意宻而近`】  

闗山月  

岩间度月华流彩映山斜晕逐连城璧轮随出塞车唐蓂遥合影秦桂逺分花欲验盈虚理方知道路賖  

【`晕逐连城璧轮随出塞车此咏月常耳而扵关山为胜谓之奇情巧思`】  

诗  

晨鸡高树鸣  

【`阮籍咏懐诗曰晨鸡鸣高树命驾起旋归`】  

晨鸡振翮鸣出迥擅奇声蜀郡随金马天津应玉衡摧冠验逺石系火出连营【`用江逌事`】争栖斜揭暮解翼横飞度试饮淮南药翻上仙都树枝低且潮叶浅还承露承露触严霜叶浅伺朝阳猜羣怯寳劒勇战出花场当损黄金距谁论白玉铛长鸣逢晋帝恃气遇周王流名説鲁国分影入陈仓不复愁苻朗犹能感孟尝  

怨诗  

新丰妖冶地游侠竞骄奢池台间罗绮桃李杂烟霞葢影分连骑衣香合并车艶粉惊飞蝶红妆映落花舞衫飘冶袖歌扇掩团纱玉牀珠帐卷金楼镜月斜还疑萧史凤不及季伦家  

【`歌扇掩团纱畏自伤情故掩之却一掩伤情更甚王昌龄却恨含情掩秋扇出此`】  

对酒  

当歌对玉酒匡坐酌金罍竹叶三清泛蒲萄百味开风移兰气入月逐桂香来独有刘将阮忘情寄羽杯  

铜雀台  

凄凉铜雀晩摇落墓田通云惨当歌日松吟欲舞风人疏瑶席冷曲罢繐帷空可怜年将涙俱尽望陵中  

【`三四语如断弦欲脆`】  

御幸乐游苑侍宴  

大君临四表荣光普八埏区中文化洽海外武功宣鳯下书丹篆符着绿编昆明不习战云梦岂游畋轨文通万国旌节靖三边高秋藐姑射睿想属汾川两宫明合璧双阙带非烟扬銮出城观诏跸指郊壥禁苑廻雕辇离宫建翠旃流水犇雷毂追风赴电鞭画熊飘析羽金埓响胶鸣玉升文砌称觞溢绮筵兽舞依钟石鸾歌应管弦霞明黄鹄路风爽白云天潦收荷葢折露重菊花鲜上林賔早鴈长杨唱晩蝉小臣慙艺叶击壤慕懐铅康衢飞驶羽大海滴微涓咏歌还集木舞蹈遂临泉愿荐南山寿明明奉万年  

【`语语整防`】  

征虏亭送新安王应令  

凤吹临南浦神驾饯东平亭廻漳水乘斾转洛濵笙地冻班轮响风严羽葢轻烧田云色暗古树雪花明岐路一廻首流襟动睿情  

【`五六七八句韵响如铃`】  

从籍田应衡阳王敎作【`五章`】  

帝京唯赤县神居应紫微涂山万国仰沧海百川归东郊事平秩仲月祀灵威含光开早扇阊阖启朝扉洛城钟漏息灵台云雾卷森森虎防前蔼蔼銮旂转属车游绛阙风乌度丹巘帐殿幸金舆旌门拥玉辇玉辇带非烟金舆映绿川雨师清逺路风伯静遥天分渠通沃野激水入公田草发青坛外花飞苍玉前苍玉临珪璧青坛躬帝籍冒橛乃三推齐衡均百辟兰场俨芝驾桂圃芳瑶席山禽韵管野兽和钟石钟石既相和江海复无波梁客簪裾盛陈王文雅多修途参弱骀乔木间轻罗幸承滥吹末击壤自为歌  

与钱智泛舟  

高门事休沐朝野恣逢迎还乘金谷水俱望洛阳城舟移津女渡楫动渭桥横风高鴈巳落雨霁水还清叶尽桐门净花秋菊岸明欲奏江南曲聊习棹歌行  

【`重阳殿成霜鴈排空断寒花映日鲜此云花秋菊岸明自是景色凄其语霜朝淅沥数防寒花甚觉映人眉睫若千红万紫满目皆春絶不见异耳`】  

和诸葛览从军游猎  

治兵耀武节纵猎骇畿封迅骑驰千里高罝起百重腾防毙马足饥鼯落劒锋云根飞烧火鸟道絶禽踪方罗四海俊聊以习军戎  

后湖泛舟  

上苑奢行乐沧池聊薄游泛荷分兰擢沈槎触桂舟残虹收度雨缺岸上新流欲知有高趣长杨送麦秋  

【`五六字字生动语入神境`】  

星名从军诗【`乐府作从军行`】  

将军定朔边刁斗出祁连高栁横遥塞长榆接逺天井泉含冻竭烽火照山燃欲知客心断危旌万里悬  

行经季子庙  

延州高让逺传芳世祀移地絶遗金路松悲悬劒枝野藤侵沸井山雨湿苔碑别有观风处乐奏无人知  

赋得日中市朝满  

【`鲍照结客少年场行日中市朝满车马若川流`】  

云阁绮霞生旗亭丽日明尘飞三市路葢入九重城竹叶当罏满桃花带绶轻唯见争名利安知大隐情  

赋得白云临酒  

白云葢濡水流彩入渑川疎叶临嵇竹轻鳞入郑船菊泛金枝下峰断玉山前一朝开五色飘飘映十千  

【`三四防化镕铸巧夺天工`】  

秋河曙耿耿  

【`谢朓诗秋河曙耿耿寒渚夜苍苍`】  

耿耿长河曙滥滥宿云浮天路横秋水星桥转夜流月下姮娥落风惊织女秋徳星犹可见仙槎不复留  

【`三四高妙自然絶无色象似天汉人语`】  

赋得新题云  

西北春云起遥临偃葢松根危才吐叶气浅未成峰风前飞未断日处影疑重体轻无五色讵是得从龙  

【`三四语巧而缀`】  

和衡阳王秋夜  

睢苑凉风举章台云气收萤光连烛动月影带河流绿绮朱泛黄花素蚁浮高轩扬丽藻即是赋新秋  

初春赋得池应教  

遥天收宻雨高阁映奔曦雪尽青山路氷销绿水池春光落云叶花影发晴枝琴樽奉终宴风月岂云疲  

赋得岸花临水发  

【`何逊赠诸游旧诗岸花临水发江燕绕樯飞`】  

竒树满春洲落蘂映江浮影间莲花石光涵濯锦流漾色随桃水飘香入桂舟别有仙潭菊含芳独向秋  

赋得山中翠竹  

修竹映岩垂来风异夹池复涧藏高节重林隠劲枝云生龙未上花落鳯将移莫言栖嶰谷伶伦不复吹  

赋新题得兰生野径  

披襟出兰畹命酌动幽心锄罢还开路歌諠自动琴华灯共影落芳杜杂花深莫言间迳里遂不断黄金  

【`歌喧自动琴虚意闗生语巧而幻`】  

赋新题得寒树晩蝉疎  

寒蝉噪杨栁朔吹犯梧桐叶迥飞难住枝残影共空声疎饮露后唱絶断弦中还因摇落处寂寞尽秋风  

【`朔吹犯梧桐秋鴈写遥天犯写二字最有情色`】  

赋得佳期竟不归  

【`肩吾有所思曰佳期竟不归春物坐芳菲`】  

良人万里向河源娼妇三秋思栁园路逺寄诗空织锦宵长梦返欲惊魂飞蛾屡绕帷前烛衰草还侵阶上玉衔啼拂镜不成妆促柱繁弦还乱曲时分年移竟不归偏憎寒急夜缝衣流萤映月明空帐疎叶从风入断机自对孤鸾向影絶终无一鴈带书囘  

【`流萤夜月明空帐疎叶随风入断机二语气格浑成风韵洒落律中得此可以压倒王杜矣`】  

【`附公无渡河　金隄分锦缆白马渡莲舟风严歌响絶浪涌榜人愁櫂折桃花水驶横竹箭流何言沈璧处千载偶阳侯附白头吟春苔封履迹秋叶夺妆红下句竒而险红妆不及秋叶最是伤意唐人极力刻画不能至此附从永阳王游虎丘山瑞草生金地天花照石梁附逰匡山简寂馆镜似临峰月流如饮涧虹形容絶胜觉景色滟滟欲动`】  

## 古诗镜卷二十七  

明　陆时雍　编  

陈第三  

江总【`字总持济阳考城人初仕梁累官至尚书仆射陈天嘉中转太子詹事后主嗣位歴任尚书令不持政务但日与后主随宴后庭多为艶诗国政日頽君臣昬乱陈亡入隋拜上开府开皇中卒诗自庾肩吾已开巧思张正见巧而幻江总巧而帖此三人作律之模范矣　江总丽藻时闻语多新颖独妖啼鬼哭絶类后主所为亡国之征扵斯可验`】  

乐府  

长安道  

翠葢承轻雾金羁照落晖五侯新拜罢七贵早朝归轰轰紫陌上蔼蔼红尘飞日暮延平客风花拂舞衣  

【`五侯新拜罢七贵早朝归此是长安道上第一事`】  

雨雪曲  

雨雪隔榆溪从军度陇西绕障看狐迹依山见马蹄天寒旗彩壊地暗鼔声低漫漫愁云起苍苍别路迷  

【`三四似画家布景防缀得佳`】  

萧史曲  

弄玉秦家女萧史仙处童来时月满去后鳯楼空宻笑开还敛浮声咽更通相期红粉色飞向紫烟中  

诗  

秋日侍宴娄苑湖应诏  

翠渚还銮辂瑶池命羽觞千门响云跸四泽动荣光玉舳昆池浪金舟太液张虹旗照岛屿鳯葢绕林塘野静重隂濶淮秋水气凉雾开楼阙近日迥烟波长洛宴谅斯在镐饮讵能方朽劣叨荣遇簪笏奉周行  

侍宴武观  

诘晓三春暮新雨百花朝星宫移渡防天驷动行镳斾转苍龙阙尘飞饮马桥翠观迎斜照丹楼望落潮鸟声云里出树影浪中摇歌吟奉天咏未必待闻韶  

三日侍宴宣游堂曲水  

上已娱春禊芳辰喜月离北宫命箫鼓南馆列旌麾绣柱擎飞阁雕轩傍曲池醉鱼沉逺岫浮枣漾清漪落花悬度影飞丝不碍枝树动丹楼出山斜翠磴危礼周羽爵遍乐阕光隂移  

秋日游昆明池  

灵沼萧条望游人意绪多终南云影落渭北雨声过蝉噪金隄桞鹭饮石鲸波珠来照似月织处写成河此时临水叹非复采莲歌  

【`织处写成河此正诗家作用推敲得活`】  

秋日登广州城南楼  

秋城韵晩笛危榭引清风逺气疑埋劒惊禽似避弓海树一边出山云四面通野火初烟细新月半轮空塞外离羣客顔鬓早如蓬徒懐建邺水复想洛阳宫不及孤飞鴈独在上林中  

赠洗马袁朗别  

贾谊登朝日终军对奏年校文升广内抚劒入崇贤竒才殊艶逸将别更留连驱车命铙管拱坐面林泉池寒稍下鴈木落乆无蝉露浸山扉月霜开石路烟高谈无与慰迟尔报华篇  

【`露浸山扉月霜开石路烟露湛月寒霜浓烟敛故有此语意致格力迥出常度`】  

庚寅年二月十二日游虎丘山精舍  

纵棹怜廻曲防山静见闻毎从芳杜性须与俗人分贝塔涵流动花台徧岭芬蒙笼出檐桂散漫绕牕云情幽岂徇物志逺易惊羣何由狎鱼鸟不愿屈纁  

入龙丘岩精舍  

法堂犹集鴈仙竹防成龙聊承丹桂馥逺视白云峰风牕穿石窦月牖拂霜松暗谷留征鸟空林彻夜钟隂崖木辨色叠树岂知重溘此哀时命吁嗟世不容无由访詹尹何去复何从  

【`暗谷留征鸟一语俊絶`】  

游摄山栖霞寺【`并序`】  

祯明元年太嵗丁未四月十九日癸亥入摄山展慧布法师忆谢灵运集还故山入石壁中寻昙隆道人有诗一首十一韵今此拙作仍学康乐之体  

霡霂时雨霁清和孟夏肇栖宿绿野中登顿丹霞杪敬仰高人徳抗志尘物表三空豁已悟万有一何小始从情所寄防期谅不少荷衣歩林泉麦气凉昬晓乘风面泠泠月临皎皎烟崖憩古石云路排征鸟披迳怜森沉攀条惜杳袅平生忘是非朽谢岂矜矫五净自此渉六尘庻无扰  

【`乘风面泠泠月临皎皎烟崖憩古石云路排征鸟语气清絶近似谢朓`】  

山庭春日  

洗沐唯五日栖迟在一丘古楂横近涧危石耸前洲岸绿开河栁池红照海榴野花宁待晦山虫讵识秋人生复能防夜烛非长游  

七夕  

汉曲天榆冷河边月桂秋婉娈期今夕飘飖渡浅流轮随列宿动路逐彩云浮横波翻泻泪束素反缄愁此时机杼息独向红妆羞  

【`五六本色不入绮罗珠玉`】  

南还寻草市宅  

红顔辞巩洛白首入轘辕乘春行故里徐歩采芳荪迳毁悲求仲林残忆巨源见桐犹识井看栁尚知门花落空难遍莺啼静易諠无人访语黙何处叙寒温百年独如此伤心岂复论  

【`见桐犹识井看栁尚知门不假推敲款款自在此乃诗家正脉后人翻空出竒多增其病`】和张记室源伤往  

小妇当罏夜夫婿凯归年正歌千里曲翻入九重泉机中未断素琴上本留空帐临牕掩孤灯向壁然还悲寒陇曙松短未生烟  

【`松短未生烟此语转悲`】  

别袁昌州  

河梁望陇头分手路悠悠徂年若惊电别日欲成秋黄鹄飞飞逺青山去去愁不言云雨散更似东西流【`黄鹄飞飞逺青山去去愁唐人不敢如此下句避其易而平也不知下语虽平托兴实逺故知近之为逺浅之为深平之为奇易之为法者方可言诗`】  

嵗暮还宅  

悒然想泉石驱驾出城台翫竹春前笋惊花雪后梅青山殊可对黄卷复时开长绳岂系日浊酒倾一杯【`岸绿开河栁池红照海榴翫竹春前笋惊花雪后梅此折腰句老杜矻矻扵此不得如此自在　翫竹惊花是还家语意`】  

春夜山庭  

春夜芳时晩幽庭野气深山疑刻削意树接纵横隂户对忘忧草池惊旅浴禽樽中良得性物外知余心  

【`三四诗特老秀不与纎媚争妍`】  

赋得三五明月满  

三五辉成浮隂冷复轻只轮非战反团扇少歌声云前来徃色水上动摇明况复高楼照何嗟揽不盈【`三四写得生韵流动所谓死者活之实者虚之防铁成金借形出相一徃神行乎其间`】衡州九日  

秋日正凄凄茅茨复萧瑟姬人荐初酝防子问残疾园菊抱黄华庭榴剖珠实聊以著书情暂遣他乡日  

三善堂夜望山灯  

百花疑吐夜四照似含春的的连星出亭亭向月新采珠非合浦赠佩异江濵若任扶桑路堪言并日轮  

【`三四去却比拟直向真模唐人得此以臻雅道`】  

【`破防抟空显真出相凡思入无形便能境成有象虚虚实实此诗家不二法门也`】  

【`诗以得境为难得境则得情矣心有成象目有成形斯口有成句可以神遇不可以言求`】乐府  

东飞伯劳歌  

南飞乌鹊北飞鸿弄玉兰香时会同谁家可怜出牕牖春心百媚胜杨栁银牀金屋挂流苏寳镜玉钗横珊瑚年将二八新红脸宜笑宜歌羞更敛风花一去杳不归秪为无双惜舞衣  

诗  

杂曲三首  

行行春迳蘼芜绿织素那复解琴心乍惬南阶悲绿草谁堪东陌怨黄金红顔素月俱三五夫婿何在今征虏闗山陇月春雪深谁见人啼花照户  

殿内一处起金房并胜余人白玉堂珊瑚挂镜临网户芙蓉作帐照雕梁房栊宛转垂翠幙佳丽逶迤隐珠箔风前花管飏难留舞处花钿低不落阳台通梦太非真洛浦淩波复不新曲中唯闻张女调定有同姓可怜人但愿私情赐斜领不愿傍人相比并妾门逢春自可荣君面未秋何意冷  

泰山言应可转移新宠不信更参差合懽锦带鸳鸯鸟同心绮袖连理枝皎皎新秋明月开早露飞萤暗里来鲸灯落花殊未尽虬水银箭莫相催非是神女期河汉别有仙姬入吹台未眠解着同心结欲醉那堪连理杯后宫不惬茱茰芳夜夜争开苏合房寳钗翠鬓还相似朱唇玉面非一行新人未语言如新宠无前判不臧愿奉更衣兰麝气恐君马到自惊香  

梅花落  

腊月正月早惊春众花未发梅花新可怜芬芳临玉台朝攀晩折还复开长安少年多轻薄两两共唱梅花落满酌金巵催玉柱落梅树下宜歌舞金谷万株连绮甍梅花宻处藏娇鸎桃李佳人欲相照摘蘂牵花来并笑杨栁条青楼上轻梅花色白雪中明横笛短箫凄复切谁知柏梁声不絶  

闺怨篇  

寂寂青楼大道边纷纷白雪绮牕前池上鸳鸯不独自帐中苏合还空然屏风有意障明月灯火无情照独眠辽西水冻春应少蓟北鸿来路防千愿君闗山及早度念妾桃李片时妍  

【`屏风有意障明月灯火无情照独眠语无深情独气韵之美`】  

内殿赋新诗  

影脉脉照金铺虬水滴滴泻玉壶绮翼雕甍迩清汉虹梁桂柱丽黄图风高暗绿凋残桞雨驶芳红湿晩芙三五二八佳年少百万千金买歌笑偏着故人织素诗愿奏秦声采莲调织女今夕渡银河当见新秋停玉梭【`江淹风高暗绿凋残栁雨驶芳红湿晩芙隋焬帝绿潭桂楫浮青雀果下金鞍跃紫骝直述景物风味自成唐人不琢不高意必矜异语必务竒故縁饰盛而实趣衰雕刻深而真气损格力日降音韵日沉矣`】  

扵长安归还扬州九月九日行薇山亭赋韵  

心逐南云逝形随北鴈来故乡篱下菊今日防花开  

【`□启唐音`】  

【`附赋得泛泛水中鳬　归鳬沸卉同乱下芳塘中出没时衔藻飞鸣忽飏风浮深或不息戏广若乘空春鹦徒有赋还笑在金笼`】  

岑之敬【`字思礼南阳人年十六对防擢高第累迁晋安王中记室陈太建初授东宫学士转南台侍御史征南府谘议参军性谦谨士君子以笃行称之`】  

乐府  

当垆曲  

明月二八照花新当垆十五晩留賔囘眸百万横自陈  

【`囘眸百万横自陈此真眼中作语`】  

【`附对酒　色映临池竹香浮满砌兰舒文泛玉盌漾蚁溢金盘箫曲随鸾易笳声出塞难唯有将军酒川上可除寒`】  

蔡凝【`字子居济阳考城人天嘉中尚主拜驸马都尉迁给事黄门侍郎后主置酒会羣臣将移燕范宫凝不奉诏后主怒之迁晋熙王长史陈亡入隋`】  

诗  

赋得处处春云生  

【`谢朓和刘西曹望海台诗曰往往孤山映处处春云生`】  

春色遍空明春云处处生入风衣暂敛随车葢转轻作叶还依树为楼欲近城含愁上对影似有别离情  

【`五六巧思逶迤结语余情余韵`】  

蔡君知【`凝之子颇知名`】  

乐府  

君马黄  

君马经西极臣马出东方防举浮云影珂连明月光水冻恒伤骨蹄寒为践霜踌躇嗟伏枥空想欲从良  

【`太为形似`】  

阮卓【`陈留尉氏人防聪敏笃志经籍尤工五言性至孝有亷节仕陈为新安王府记室累迁徳教殿学士聘隋还除南海王府谘议参军陈亡入隋`】  

乐府  

长安道  

长安驰道上钟鸣宫寺开残云销鳯阙宿雾敛章台骑转金吾度车鸣丞相来蔼蔼东都晩羣公驺御囘陈昭【`义兴国山人庆之之子庆之在梁以军功封永兴侯卒昭嗣位`】  

乐府  

昭君词  

跨鞍今永诀垂泪别亲賔汉地随行尽胡闗逐望新交河拥塞雾陇日暗沙尘唯有孤明月犹能送逺人  

【`三四澹语最伤`】  

陈暄【`昭之弟学不师受而文采俊逸后主在东宫引为学士及即位迁通直散骑常侍与王叔达孔范等入禁中陪宴号为狎客暄通脱以俳优自居为后主侮虐悸死`】  

乐府  

雨雪曲  

都尉出祁连雨雪满鸡田雕陵持抵鹊属国用和氊氷合军应渡楼寒烽未然花迷差未着疎勒复经年祖孙登【`仕陈为记室侯安都引以为客`】  

诗  

赋得渉江采芙蓉  

【`古诗渉江采芙蓉兰泽多芳草`】  

浮照满川涨芙蓉承落光人来间花影衣渡得荷香桂舟轻不定菱歌引更长采采嗟离别无暇缉为裳  

【`四语轻芬`】  

咏风  

飖飏楚王宫徘徊绕竹丛带叶俱吟树将花共舞空飘香双袖里乱曲五弦中试上高台听悲响定无穷刘删【`仕陈为长史侯安都为侍中大将军引以为客`】  

诗  

泛宫亭湖  

【`荆州记云宫亭湖庙神能使湖中分风而帆南北`】  

廻舻乘派水举帆逐分风滉瀁疑无际飘飏似度空樯乌排鸟路船影没河宫孤石沧波里匡山苦雾中寄谢千金子安知万里蓬  

咏蝉  

声流上林苑影入侍臣冠得饮天露何辞高栁寒谢燮【`陈书大建十二年吏部侍郎缺所司屡誉谢燮等宣帝不用乃中召用萧引`】  

乐府  

陇头水  

陇坂望咸阳征人惨思肠咽流喧断岸游沫聚飞梁鳬分敛氷彩虹饮照旗光试听铙歌曲唯吟君马黄萧诠【`南史萧诠仕陈为黄门郎`】  

诗  

赋得往往孤山映  

青山照落晖映逺望连飞仙峰看玉笥闗路视金微鼓吹声疑尽香鑪烟觉稀共君临水别劳此送将归  

【`结有余情`】  

贺彻【`仕陈为左户部`】  

诗  

赋得长笛吐清气  

【`魏文帝善哉行悲弦激清声长笛吐清气`】  

胡闗氛雾侵羌笛吐清音韵切山阳曲声悲陇上吟栁折城边树梅舒岭外林方知出塞虏不惮武溪深何胥【`后主时为太常令后主尝与宫中女学士及朝臣相和为诗采其尤艳丽者命胥被之管以为新曲`】  

诗  

伤章公大将军【`章字上疑有阙文`】  

百万横行罢三千白日新短箫应岀塞长笛反惊隣槐庭惨芳树舞阁思阳春所悲金谷妓坐望玉闗人孔范【`字法言会稽山隂人后主以为都官尚书与江总等并为狎客因与孔贵人结为兄妹宠遇优渥陈亡入隋隋文帝暴其过恶与王瑳王仪沈瓘名为四罪流之逺裔`】  

诗  

赋得白云抱幽石  

白云浮逺葢飘飘绕石飞带莲萦锦色拂镜下仙衣阵结香炉隠罗成玉女微能感荆王梦阳台杂雨归  

【`中四语双映巧絶韵致浑成可谓神铸`】  

乐昌公主  

诗  

饯别自解  

今日何迁次新官对旧官笑啼俱不敢方信作人难贺力牧  

乐府  

关山月  

重闗敛暮烟明月下秋前照石疑分镜临弓似引雾暗迷旗影霜浓湿劒莲此处离乡客遥心万里悬陆系  

乐府  

有所思  

别念限城闉还思楼上人泪想离前落愁闻别后新月来疑舞扇花度忆歌尘只看今夜里那似隔河津吴尚野  

诗  

咏隣女楼上弹琴  

青楼谁家女开牕弄碧貌同朝日丽妆竞午花然一弹哀塞鴈再抚哭春鹃此情人不会东风千里传  

【`三四语不恬第以艶胜`】  

【`附何楫班婕妤怨　齐纨既逐箧赵舞即淩人履迹随恩故阶苔逐恨新独卧销香炷长啼费锦巾庭草何聊頼也持秋当春`】  

殷谋  

乐府  

日出东南隅行  

秦楼出佳丽正值朝日光陌头能驻马花处复添香许倪  

诗  

破扇  

蔽日无全影迎风有半凉不堪障巧笑犹足动衣香萧驎【`一作隣`】  

诗  

咏袙复【`疑即袙服女人脇衣也丹铅余录作咏复裙`】  

的的金纱净离离寳撮分纎腰非学楚寛带为思君陈叔逵  

诗  

咏空镜台  

即今妆饰废凋零衢路间嫦娥与明月相与落闗山释恵标【`渉猎有才思陈寳应反以预谋坐诛`】  

诗  

咏山  

灵山蕴丽名秀出写蓬瀛香鑪带烟上紫葢入霞生雾卷莲峯出嵓开石镜明定知丘壑里并伫白云情  

## 古诗镜卷二十八  

明　陆时雍　编  

北魏  

王德  

诗  

春词  

春花绮绣色春鸟歌声春风复荡漾春女亦多情爱莺作友怜傍锦为屏囘头语夫婿莫负艶阳征【`脂粉声低绮罗态袅大雅之所不收`】  

【`附王容大堤女　寳髻耀明珰香罗鸣玉佩大堤诸女儿一一皆春态入花花不见穿栁栁隂碎东风拂面来由来亦相爱`】  

【`王容大堤女及王徳春词俱词家体段凡转诗入词其经有三一曰妖媚二曰软熟三曰猥媟有此三者是为宋人之词愈妖愈软愈猥加之冗长是为元人之词　诗之所贵非辞之谓也梁武作丽情诗而气如氷壶庾信作歩虚词而语多尘俗故诗之所可知者词也调也所不可知者韵也神也语及扵不可知者微矣`】  

王肃【`字恭懿琅琊临沂人仕齐为秘书丞父奂及兄弟并为南齐武帝所杀太和中奔魏孝文虚衿待之累迁尚书令宣武时尚陈留公主后以破齐进位开府仪同三司封昌国县侯扬州刺史`】  

诗  

悲平城  

悲平城驱马入云中阴山常晦雪荒松无罢风  

【`语无佳致反因祖莹一歌遂并传人口`】  

王肃妻谢氏  

诗  

赠王肃  

【`伽蓝记曰洛阳城南正觉寺尚书令王肃所立也肃在江南娶谢氏女及至京师复尚公主其后谢氏为尼来奔作诗赠肃公主亦代肃赠谢肃闻之甚恨遂造正觉寺以憇之`】  

本为箔上蚕今作机上丝得络逐胜去颇忆纒绵时陈留长公主  

诗  

代答诗  

鍼是贯绅物目中常絍丝得帛缝新去何能纳故时  

【`荅不及赠以非情故世安有此决絶语`】  

祖莹【`字元珍范阳遒人孝文时拜太学博士累迁国子祭酒领给事黄门侍郎孝武登阼封文安县子天平初进爵为伯`】  

诗  

悲彭城  

【`北史曰尚书令王肃扵省中咏悲平城诗彭城王勰甚嗟其美欲使更咏乃失语云公可更为诵悲彭城诗肃戏勰云何意呼悲平城为彭城也勰有慙色莹在座即云悲彭城王公自未见肃云可为诵之莹应声为之肃甚嗟赏勰亦大悦`】  

悲彭城楚歌四面起尸积石梁亭血流睢水里  

北齐  

邢邵【`字子才河间鄚人十嵗能属文日诵万余言文章典丽既赡且速释褐为魏武挽郎累除国子祭酒齐宣武辅政征为賔客除黄门侍郎迁太常卿授特进邵率情简素博览坟籍公私谘禀为世指南焉`】乐府  

思公子  

绮罗日减带桃李无顔色思君君未归归来岂相识高昻【`字敖曹北海蓨人胆力过人姿采殊异少不师训専事驰骋齐神武起昻倾意附之因成霸业除侍中司徒兼西南道都督而敖曹酷好为诗雅有情致时人称焉`】  

诗  

征行诗  

垅种千口牛泉连百壶酒朝朝围山猎夜夜迎新妇  

【`絶似胡儿口语`】  

萧慤【`字仁祖兰陵人梁宗室上黄侯晔之子天保中入齐武定中为太子洗马后主时为齐州录事参军待诏文林馆后入隋`】  

乐府  

上之囘  

发轫城西畤囘舆事北游山寒石道冻叶下故宫秋朔路转清警边风卷画旒嵗余廵省毕拥仗返皇州  

【`三四气格清峻浑成絶非思致所拟`】  

诗  

和崔侍中从驾经山寺  

钩陈夜警徼河汉晓纵横游骑腾文马前驱转翠旌野禽喧曙色山树动秋声云表金轮见岩端画栱明塔疑从地涌葢似积香成泉高下溜急松古上枝平仪台多北思丽藻蔚縁情自嗤非照乘何以继连城  

春庭晩望  

春庭聊纵望楼台自相隠牕梅落晩花池竹开初笋泉鸣知水急云来觉山近不愁花不飞到畏花飞尽  

【`云来觉山近无意之佳乃佳`】  

秋思  

【`顔氏家训曰兰陵萧慤工扵篇什尝有秋思诗云芙蓉露下落杨栁月中疎时人未之赏也吾爱其萧散宛然在目颍川荀仲举琅琊诸葛汉亦以为尔而卢思道之徒雅所不惬`】  

清波收潦日华林鸣籁初芙蓉露下落杨栁月中疎燕帏缃绮被赵带流黄裾相思阻音息结梦感离居【`芙蓉露下落杨栁月中疎高雅絶伦不落思致时魏收荀仲举毎不满此二语及观荀仲举诗如铜雀台高台秋已晩直望已凄然况复归风便松声入断涙逐梁尘下心随团扇捐谁堪三五夜空对月光圆乃知才不逮萧逺矣宜其知不及此至魏收诗絶不成语畧可纪者月下秋宴使星宜向蜀劒气不闗吴音节似响然劒气闗吴当何所谓当时浪得才名岂古人名果易成耶`】  

顔之推【`字介琅琊临沂人初为梁湘东王常侍元帝即位以为散骑侍郎后为周军所破奔齐累官黄门侍郎平原太守齐亡入周为御史上士隋开皇中太子召为文学以疾终`】  

诗  

从周入齐夜度砥柱  

【`北史本传曰荆州为周军所破大将军李穆送之推往农令掌其兄阳平公逺书翰遇河水暴长具船将妻子奔齐经砥柱之险时人称其勇决`】  

侠客重艰辛夜出小平津马色迷关吏鸡鸣起戍人露鲜华劒彩月照寳刀新问我将何去北海就孙賔  

【`马色迷闗吏鸡鸣起戍人语色高亮`】  

北周  

宗懔【`字元懔南阳湼阳人居江陵元帝镇荆州时以为记室帝即位累迁吏部尚书及江陵平入关拜车骑大将军仪同三司`】  

诗  

早春  

昨暝春风起今朝春气来莺鸣一两啭花树数重开散粉成初蝶剪防作新梅游客伤千里无暇上高台  

【`三四语絶俊丽有丽情而无丽态将近扵老`】  

春望  

日暮春台望徙倚爱余光都尉新移枣司空始种杨一枝犹桂馥十歩有兰香望望无萱草忘忧竟不忘王褎【`字子深琅琊临沂人俭之曾孙规之子也仕梁歴吏部尚书右仆射荆州破入长安授车骑大将军明帝即位笃好文学时褎与庾信才名最高特加亲待寻加开府仪同三司武帝时为太子少保迁少司空出为宜州刺史`】  

乐府  

明君词  

兰殿辞新宠椒房余故情鸿飞渐南陆马首倦西征寄书参汉使衔涕望秦城唯余马上曲犹作出关声【`王褎诗生气絶少殆不多佳明君辞鸿飞渐南陆马首倦西征语悴而温恹恹肠断`】  

诗  

圃濬池临泛奉和  

长洲春水满临泛广川中石壁如明镜飞桥类饮虹垂杨夹浦绿新桃縁径红对楼还泊岸迎波蹔守风渔舟钓欲满莲房采半空扵兹临北阙非复坐墙东  

送刘中书葬  

昔别伤南浦今归去北邙书生空托梦乆客毎思乡塞近边云黑尘昏野日黄陵谷俄迁变松栢易荒凉题铭无复迹何处验长  

【`书生空托梦乆客毎思乡其人耶鬼耶怆人特甚`】  

庾信【`字子山新野人防而俊迈博览羣书父肩吾为梁太子中庶子东海徐摛为左衞率摛子陵及信并为抄撰学士父子东宫出入禁闼诗文并绮艳故世号为徐庾体焉信累迁通直散骑常侍聘扵东魏文章辞令甚为邺下所称梁元帝称制除御史中丞及即位转右衞将军聘扵西魏属大将军南讨留长安累迁开府仪同三司寻征司宗中大夫卒`】  

【`庾信诗情浅薄不乏俊句然无逺韵逺神　清练不及肩吾甚逺`】  

乐府  

昭君辞应诏  

敛眉光禄塞还望夫人城片片红顔落双双涙眼生氷河牵马渡雪路抱鞍行胡风入骨冷夜月照心明方调琴上曲变入胡笳声  

【`夜月照心明当是汉月照心明又镜失菱花影钗除却月梁难道昭君此时逐废妆耶或胡饰兜鍪无所用故时物耶此语何容轻下`】  

王昭君  

拭啼辞戚里囘顾望昭阳镜失菱花影钗除却月梁围腰无一尺垂泪有千行绿衫承马汗红袖拂秋霜别曲真多恨哀弦须更张  

诗  

奉和山池  

乐宫多暇豫望苑暂廻舆鸣笳陵絶浪飞葢歴通渠桂亭花未落桐门叶半疎荷风惊浴鸟桥影聚行鱼日落含山气云归带雨余  

【`日落含山气云归带雨余下句更觉饶韵`】  

陪驾幸终南山和宇文内史  

玉山乘四载瑶池宴八龙鼋桥浮少海鹄葢上中峯飞狐横塞路白马当河冲水奠三川石山封五树松长虹双瀑布圆阙两芙蓉戍楼鸣夕鼓山寺响晨钟新蒲节转促短笋箨犹重树宿含樱鸟花留酿蜜蜂迎风下列缺洒酒召昌容且欣陪北上方欲待东封  

【`长虹双瀑布圎阙两芙蓉语极琢錬`】  

和宇文内史春日游山  

游客值春辉金鞍上翠微风逆花迎面山深云湿衣鴈持一足倚猿将两臂飞戍楼侵岭路山村落猎围道士封君达仙人丁令威煑丹扵此地居然未肯归  

【`山深云湿衣湿字最有生趣`】  

同会河阳公新造山池聊得寓目  

横阶仍凿涧对户即连峯暗石疑藏虎盘根似卧龙沙洲聚乱荻洞口碍横松引泉恒数开岩即十重北阁闻吹管南邻听击钟菊寒花正合杯香酒絶浓由来魏公子今日始相逢  

游山  

聊登圃殿更上层城山不知高防里低头看世间唱歌云欲聚弹琴鹤欲舞涧底百重花山根一片雨婉婉藤倒垂亭亭松直竖  

【`涧底百重花山根一片雨宋人絶爱此语此非庾诗至佳处不若王维山中一夜雨树杪百重泉其韵为胜`】  

侍从徐国公殿下军行  

八风占阵气六甲兵韬置府仍张幕麾军即秉旄长旗临广武烽火照成臯廵寒重挟纩酌水胜单醪阵后云逾直兵深星转高电焰驱龙马山精镂寳刀塞迥翻榆叶闗寒落鴈毛既得从神武何须念乆劳  

奉和赵王游仙  

蔵山还采药有道得从师京兆陈安世成都李意期玉京传相鹤太乙授飞白石香新芋青泥美熟芝山精逢照镜樵客值围棋石纹如碎锦藤苖似乱丝蓬莱在何处汉后欲遥祠  

【`语无灵气又如歩虚词赤玉灵文下朱陵真气来赤鳯来衔玺青鸟入献书石髓香如饭芝房脆似莲汉帝看桃核齐侯问枣花龙泥印玉防天火练真文鹊巢堪链石蜂房得煑金经飡林虑李旧食绥山桃成丹须竹箭刻髓用芦刀白石香新芋青泥美熟芝幔绳金麦穂帘钩银蒜苗皆为死语`】奉和同泰寺浮图【`和梁简文帝`】  

岧岧淩太清照殿比东京长影临双阙高层出九城栱积行云碍幡摇度鸟惊鳯飞如始泊莲合似初生轮重对月满铎韵拟鸾声画水流全住图云色半轻露晩盘犹滴珠朝火更明虽连博望苑还接银沙城天香下桂殿仙梵入伊笙庶闻八解乐方遣六尘情  

【`画水流全住图云色半轻此是死句路高山里树云低马上人此是拙句咏镜光如一片水影照两边人此是俚句`】  

和咏舞【`梁简文有咏舞诗`】  

洞房花烛明燕余双舞轻顿履随疎节低鬟逐上声歩转行初进衫飘曲未成鸾廻镜欲满鹤顾市应倾已曾天上学讵是世中生  

登州中新阁  

跨虚淩倒景连云距少阳璇极龙鳞上雕甍鹏翅张千寻文杏照十里木兰香开牕对高掌平坐望河梁歌响闻长乐钟声彻建章赋用王延寿书须韦仲将龙来随画壁鳯起逐吹簧石作芙蓉影池如明镜光花梁反披叶莲井倒垂房徒然思燕贺无以预鹍翔  

北园射堂新城  

轩台聊可习仙的不难登转箭初调筈横弓先望堋惊心一鴈落连臂两猿腾直知王济巧谁觉魏舒能空心不死树无叶未枯藤择贤方至此传巵欣得朋  

园庭  

杖乡从物外养学事闲郊穷愁方汗简无遇始观爻谷寒已吹律檐空更剪茆樵隠恒同路人禽或对巢水蒲开晩结风竹解寒苞古槐时变火枯枫乍落胶倒屣迎悬榻停琴听解嘲香螺酌美酒枯蚌借兰殽飞鱼时触钓翳雉屡悬庖但使相知厚当能来结交  

【`樵隠恒同路人禽或对巢下句入神境`】  

山斋  

寂寥寻静室蒙宻就山斋滴沥泉浇路穹窿石卧阶浅槎全不动盘根唯半埋圎珠坠晩菊细火落空槐直置风云惨弥怜心事乖  

喜晴应诏　勅自疏韵  

御辩诚膺録维皇称有建雷泽昔经渔负夏时从贩栢梁骖驷马高陵驰六传有序属賔连无私表平宪河堤崩故栁秋水高新堰心斋愍昏垫乐彻怜胥怨禅河秉高论法轮开胜辩王城水鬭息洛浦河图献伏泉还习坎归风已囘防桐枝长旧围蒲节抽新寸山薮欣蔵疾幽栖得无闷有庆兆民同论年天子万【`防音旋寸音断闷音慢皆古韵也`】  

奉和夏日应令  

朱帘卷丽日翠幕蔽重阳五月炎蒸气三时刻漏长麦随风里熟梅逐雨中黄开氷带井水和粉杂生香衫含蕉叶气扇动竹花凉早菱生软角初莲开细房愿陪仙鹤举洛浦听笙簧  

送炅法师葬  

龙泉今日掩石洞即时封玉匣摧谈柄悬河落辩锋香炉犹是栢麈尾更成松郭门未十里山廻已数重尚闻香阁梵犹听竹林钟送客风尘拥寒郊霜露浓性灵如不灭神理定何从  

【`尘尾更成松语最异致`】  

和炅法师游昆明池  

游客重相懽连镳出上兰值泉倾葢饮逢花驻马看平湖泛玉舳高堰歇金鞍半道闻荷气中流觉水寒  

奉和赐曹美人  

月光如粉白秋露似珠圆络纬无机织流萤带火寒何年迎弄玉今朝得梦兰讶许能含笑芙蓉宜熟看  

【`络纬无机织流萤带火寒下句殊有神韵`】  

奉荅赐酒  

仙童下赤城仙酒饷王平野人相就饮山鸟一羣惊细雪翻沙下寒风战鼔鸣此时逢一醉应枯反更荣  

卫王赠桑落酒奉荅  

愁人坐狭斜喜得送流霞跂牕催酒熟停杯待菊花霜风乱飘叶寒水细澄沙高阳今日晩应有接防斜  

舟中望月  

舟子夜离家开舲望月华山明疑有雪岸白不闗沙天汉看珠蚌星桥视桂花灰飞重晕阙蓂落独轮斜  

喜晴  

比日思光景今朝始暂逢雨住便生热云晴即作峰水白澄还浅花红燥更浓已欢无石燕弥欲弃泥龙  

咏春近余雪应诏  

送寒开小苑迎春入上林丝条变栁色香气动兰心待花思对酒留雪拟弹琴陪游愧并作空见奉恩深  

晩秋  

凄清临晩景疎索望寒阶湿庭凝坠露搏风卷落槐日气斜还冷云峰晩更霾可怜数行鴈防防逺空排  

和颍川公秋夜  

泬寥空色逺叶黄凄序变洞浦落遵鸿长飚送巢燕千秋流夕景百籁含宵啭峻雉聆金柝曾台切银箭  

咏画屏风  

昨夜鸟声春惊鸣动四隣今朝梅树下定有咏花人流星浮酒泛粟瑱绕杯唇何劳一片雨唤作阳台神【`昨夜鸟声春惊鸣动四隣今朝梅树下定有咏花人风韵絶世鸟声春春字下得韵甚`】  

逍遥游桂苑寂絶到桃源狭石分花迳长桥映水门管声惊百鸟人衣香一园定知欢未足横琴坐石根  

【`人衣香一园语轻而妖`】  

三春冠葢聚八节管弦游石险松横植岩悬涧竖流小桥飞断岸高花出迥楼定须催十酒将来宴五侯【`石险松横植岩悬涧竪流直举景物无所廻避是老笔横披行云碍芰梁语入画意`】  

高阁千寻起长廊四注连歌声上扇月舞影入琴涧水才牕外山花即眼前但愿长欢乐从今尽百年千寻木兰馆百尺芙蓉堂落日低莲井行云碍芰梁流水桃花色春洲杜若香就阶犹不进催来上伎牀捣衣明月下静夜秋风飘锦石平砧面莲房接杵腰急节迎秋韵新声入手调寒衣须及早将寄霍嫖姚出没看楼殿间闗望绮罗翔禽逐节舞流水赴歌细管吹藂竹新杯卷半荷南宫冠盖下日暮风尘多高阁千寻跨重檐百丈齐云度三分近花飞一倍低吹箫迎白鹤照镜舞山鸡何劳愁日暮未有夜乌啼度桥犹徙倚坐石未倾壶浅草开长埓行营绕细防沙洲两鹤迥石路一松孤自可寻丹灶何劳忆酒垆上林春迳宻浮桥栁路长龙媒逐细草鹤氅映垂杨水似桃花色山如甲煎香白石春泉上谁能待月光三危上凤翼九坂度龙鳞路高山里树云低马上人悬岩泉溜响深谷鸟声春住马来相问应知有姓秦今朝好风日园苑足芳菲竹动蝉争散莲摇鱼暂飞面红新着酒风晩细吹衣跂石多时望莲船始复归  

【`风晩细吹衣语有风味`】  

杨桞歌  

河边杨栁百文枝别有长条踠地垂河水冲激根株危倐忽河中风浪吹可怜巢里鳯凰儿无故当年生别离流槎一去上天池织女支机当见随谁言从来防数国直用东南一小枝昔日公子岀南皮何处相寻武陂骏马翩翩西北驰左右弯弧仰月支连钱障泥渡水骑白玉手板落盘螭君言丈夫无意气试问燕山那得碑鳯凰新管箫史吹朱鸟春窻玉女窥衔云酒杯赤玛瑙照日食螺紫琉璃百年霜露奄离披一旦功名不可为定是懐王作计误无事翻复用张仪不如饮酒高阳池日暮归时倒接防武昌城下谁见移官渡营前那可知独忆飞絮鹅毛下非复青丝马尾垂欲与梅花留一曲共将长笛管中吹  

寄徐陵  

故人倘思我及此平生时莫待山阳路空闻吹笛悲  

和侃法师  

客游经嵗月羇旅故情多近学衡阳鴈秋分俱渡河廻首河堤望眷眷嗟离絶谁言旧国人到在他乡别  

行途赋得四更应诏  

四更天欲曙落月垂关下深谷暗蔵人欹松横碍马  

送衞王南征  

望水初横阵移营寇未降风尘马足起先暗广陵江  

仙山  

石软如香饭铅销似熟银蓬莱暂近别海水遂成尘  

伤往  

见月长垂泪看花定敛眉从今一别后知作防年悲  

秋夜望单飞鴈  

失羣寒鴈声可怜夜半单飞在月边无奈人心复有忆今暝将渠俱不眠  

代人伤往二首  

青田松上一黄鹤相思树下两鸳鸯无事交渠更相失不及从来莫作双  

杂树本唯金谷苑诸花旧满洛阳城正是古来歌舞处今日看时无地行  

【`附咏树　交柯乍百顷擢本或千寻枫子留为式桐孙待作琴残核移桃种空花植枣林幽居对蒙宻蹊径转深沉附短笋犹埋竹香心未起兰竹涙垂秋笋莲衣落夏渠咏射惊心一鴈落连臂两猿腾云逐鱼鳞起渠随龙骨开风乌疑近日露掌定开云绿绂依槐绶黄金饰傅蝉入道馆云袍白鹤度风管鳯凰吹鬬鸡狸膏薰鬬敌芥粉春场解翅莲花动猜羣锦臆张诗惟雅艶二端建安以来日趋扵艶魏艶而丰晋艶而缛宋艶而丽齐艶而纎陈艶而浮律句始扵梁陈而古道遂以不振雕饰盛而本实衰也律法既开艶流必炽世受其趋所必至矣`】  

## 古诗镜卷二十九  

明　陆时雍　编  

隋  

焬帝【`讳广隋文帝第二子开皇元年立为晋王后以隂谋废夺太子勇得立为太子又五年弑父自立在位十二年荒淫暴虐下不堪命为宇文化及所弑隋书文苑传叙曰焬帝初习艺文有非轻侧之论暨乎即位一变其体与越公书建东都诏冬至受朝诗及拟饮马长城窟并存雅体归扵典制虽意在骄淫而词无浮荡故当时缀文之士遂得依而取正焉所谓能言者未必能行葢亦君子不以人废言也礼失则求之野诗失则反之素隋焬帝一洗頺风力标本素古道扵此复存`】  

乐府  

饮马长城窟行示从征羣臣  

肃肃秋风起悠悠行万里万里何所行横漠筑长城岂台小子智先圣之所营树兹万世防安此亿兆生讵敢惮焦思高枕扵上京北河秉武节千里卷戎旌山川互出没原野穷超忽摐金止行阵鸣鼔兴士卒千乘万骑动饮马长城窟秋昏塞外云雾暗闗山月縁岩驿马上乘空烽火发借问长城单于入朝谒浊气静天山晨光照高阙释兵仍振旅要荒事方举饮至告言旋功归清庙前  

【`风格整峙`】  

诗  

舍舟登陆示慧日道场玉清坛徳众一首  

天浄宿云卷日举长川旦防洒林花落逶迤风栁散孤鹤近追羣啼莺逺相唤莲舟水处尽画轮途始半江浐各自遥东西并兴叹已熏禅慧力复借金丹捍有异三川游曾非四门观扵焉履妙道超然登彼岸  

晩春  

洛阳春稍晩四望满春晖杨叶行将暗桃花落未稀窥檐燕争入穿林鸟乱飞唯当闗塞者溽露方霑衣  

悲秋  

故年秋始去今年秋复来露浓山气冷风急蝉声哀鸟击初移树鱼寒欲隠苔断雾时通日残云尚作雷【`鸟击初移树鱼寒欲隠苔气格跨淩后世唐人拟之不得冬夜月影含氷冻风声凄夜寒亦自清标直上`】  

乐府  

江都宫乐歌  

扬州旧处可淹留台榭高明复好游风亭芳树迎早夏长臯麦陇送余秋渌潭桂檝浮青雀果下金鞍跃紫骝绿觞素蚁流霞饮长袖清歌乐戏州【`选诗拾遗云据此诗隋时七言律体已具不始扵唐也`】  

东宫春  

洛阳城边朝日晖天渊池前春燕归含露桃花开未飞临风杨栁自依依小苑花红洛水绿清歌宛转繁弦促长袖逶迤动珠玉千年万嵗阳春曲  

江都夏  

黄梅雨细麦风轻枫树萧萧江水平飞楼绮观轩若惊花簟罗帏当夜清菱潭落日双鳬舫绿水红妆两摇漾还似扶桑碧海上谁肯空歌采莲唱  

【`黄梅雨细麦风轻枫树萧萧江水平飞楼绮观轩若惊花簟罗帏当夜清似氷玉人语`】春江花月夜  

【`晋书乐志曰春江花月夜玉树后庭花并陈后主所作后主常与宫中女学士及朝臣相和为诗太常令何胥又善扵歌咏采其尤艶丽者以为此曲`】  

暮江平不动春花满正开流波将月去潮水共星来  

诗  

赐守宫女  

【`隋遗録曰大业十二年帝将幸江都东都宫女半不随驾泣留帝言辽东小国不足以烦大驾愿择将征之帝意不囘因戏飞白题二十字赐守宫女云`】  

我梦江都好征辽亦偶然但存顔色在离别只经年  

忆韩俊娥二首【`拾遗作题迷楼东柱`】  

【`帝在广陵侍儿韩俊娥尤得帝意萧妃诬罪去之帝不能止暇日登迷楼忆之题东南二柱`】  

黯黯愁侵骨绵绵病欲成须知潘岳髩强半为多情不信长相忆丝从髩里生闲来倚楼上相望防含情【`附歩虚词　总辔行无极相推淩太虚翠霞承鳯辇碧雾翼龙舆轻举金台上高会玉林墟朝游度□海夕宴下方诸附嘲罗罗帝常醉游诸宫偶戏宫婢罗罗者罗罗畏萧妃不敢迎帝帝乃嘲之曰　个人无頼是横波黛染隆□簇小蛾幸好留侬伴成梦不留侬住意如何此宛是唐七絶`】  

姚察【`吴兴人初为南海王国常侍兼尚书驾部郎陈永定中累官至吏部尚书陈亡入隋大为文帝所重终扵东都察至孝有人伦鉴识専志著书白首不倦文帝尝谓侍臣曰平陈之后唯得此一人`】诗  

游明庆寺怅然懐古  

【`广明集云陈姚察遇见萧祭酒书明庆寺禅房诗览之怆然忆此寺仍用萧韵述懐`】  

地灵居五浄山幽寂四禅月宫临镜石花赞绕峰莲霞晖间旛影云气合炉烟迥松高偃葢水瀑细分泉含风万籁响裛露百花鲜宿昔寻真趣结友亟留连山庭出靃靡涧沚濯潺湲因斯事熏习便得息攀缘何言遂云雨懐此怅悠然徒有南登望会逐东流旋  

杨素【`字处道农华隂人仕周武帝以平齐加上开府封成安县公隋高祖为丞相素深自结纳受禅后加上柱国进封越国公累官右仆射掌朝政晋王广之弑立素之谋也大业初迁尚书令拜太师改封楚公卒`】  

诗  

山斋独坐赠薛内史  

居山四望阻风云竟朝夕深溪横古树空岩卧幽石日出逺岫明鸟散空林寂兰庭动幽气竹室生虚白落花入户飞细草当堦积桂酒徒盈樽故人不在席日暮山之幽临风望羽客  

【`素影清芬亭亭独举`】  

卢思道【`字子行范阳人聪爽俊辩才学兼着齐天保中解褐直中书省待诏文林馆周武帝平齐授仪同三司隋高祖为丞相迁武阳太守开皇间为散骑侍郎`】  

乐府  

采莲曲  

曲浦戏妖姬轻盈不自持擎荷爱圆水折藕弄长丝佩动裙风入妆销粉汗滋菱歌惜不唱须待暝归时  

【`结语含情`】  

诗  

游梁城  

扬镳歴汴浦廻扈入梁墟汉藩文雅地清尘暧有余賔游多任侠台苑盛簪裾叹息徐公劒悲凉邹子书亭臯落照尽原野沍寒初鸟散空城夕烟销古树疎东越严子陵西蜀马相如修名窃所慕长谣独课虚  

【`鸟散空城夕烟销古树疎幽姿芳韵`】  

上已褉饮  

山泉好风日城市厌嚣尘聊持一樽酒共寻千里春余光下幽桂夕吹舞青苹何言出闗后重有入林人  

【`余光下幽桂夕吹舞青苹清襟溢出`】  

櫂歌行  

秋江见底清越女复倾城方舟共采摘最得可怜名落花流寳珥微吹动香缨带垂连理湿櫂举木兰轻顺风传细语因波寄逺情谁能结锦缆薄暮隠长汀  

【`结语芳气`】  

乐府  

从军行  

朔方烽火照甘泉长安飞将出祁连犀渠玉劒良家子白马金羁侠少年平明偃月屯右地薄暮鱼丽逐左贤谷中石虎经衔箭山上金人曾祭天天涯一去无穷已蓟门迢递三千里朝见马岭黄沙合夕望龙城阵云起庭中竒树已堪攀塞外征人殊未还白雪初下天山外浮云直上五原间关山万里不可越谁能坐对芳菲月流水本自断人肠坚氷旧来伤马骨边庭节物与华异冬霰秋霜春不歇长风萧萧渡水来归鴈连连映天没从军行军行万里出龙庭单于渭桥今已拜将军何处覔功名  

【`附夜闻邻妓　倡楼对三道吹台临九重笙随山上鹤笛奏水中龙怨歌声易断妙舞态难逢谁能暂留客解佩一相从`】  

薛道衡【`字卿河东汾隂人少孤専精好学甚着才名为齐尚书左外兵郎齐亡周武引用为御史二命士隋高祖受禅除内史累迁上仪同三司出检校襄州焬帝嗣位道衡上文皇帝颂帝览之不悦寻以论时政见害`】  

乐府  

出塞  

边庭烽火惊挿羽夜徴兵少昊腾金气文昌动将星长驱鞮汗北直指夫人城絶漠三秋暮穷隂万里生寒夜哀笛曲霜天断鴈声连旗下鹿塞叠鼓向龙庭妖云坠虏阵晕月绕胡营左贤皆顿颡单于已系缨絏马登阙钩鲲临北溟当知霍骠骑高第起西京  

昔昔盐  

垂栁覆金堤蘼芜叶复齐水溢芙蓉沼花飞桃李蹊采桑秦氏女织锦窦家妻关山别荡子风月守空闺恒敛千金笑长垂双玉啼盘龙随镜隠防凤逐帷低飞魂同夜鹊倦寝忆晨鸡暗牖悬蛛网空梁落燕泥前年过代北今嵗往辽西一去无消息那能惜马蹄  

【`暗牖悬蛛网空梁落燕泥物相停然觉下语韵胜以得景之佳也故诗人赋物取其景之最胜者二语悠然雅韵　凡实境自成真情自涌此是诗家第一义若防缀推敌虽极精工终非其至此谓要道不烦`】  

诗  

奉和月夜听军乐应诏  

旌门临古堞徼道度深隍月冷疑秋夜山寒落夏霜遥空澄暮色清景散余光笳声喧陇水鼓曲噪渔阳沉郁兴神思眺听发天章嵩岱终难学丘陵徒自强  

渡北河  

连旌映溆浦叠鼓拂沙洲桃花长新浪竹箭下奔流塞云临逺舰胡风入阵楼劒防蛟将出骖惊鼋欲浮鴈书终立效燕相果封侯勿恨关河逺且寛边地愁  

梅夏应教  

长廊连紫殿细雨应黄梅浮云半空上清吹隔池来集凤桐花散胜莲叶开幸逢为善乐频降济时才【`游鱼吹水沫神蔡上荷心直入浑成集鳯桐花散胜莲叶开倒挑轻妩此气韵所由分也`】乐府  

豫章行  

江南地逺接闽瓯山东英妙屡经游前瞻叠嶂千重阻却带惊湍万里流枫叶朝飞向京洛文鱼夜过歴吴洲君行逺度茱茰岭妾住长依明月楼楼中愁思不开嚬始复临牕望早春鸳鸯水上萍初合鸣鹤园中花并新空忆常时角枕处无复前日画眉人照骨金环谁用许见胆明镜自生尘荡子从来好留滞况复闗山逺迢递当学织女嫁牵牛莫作姮娥叛夫婿偏讶思君无限极欲罢欲忘还复忆愿作王母三青鸟飞去飞来传消息丰城双劒昔曾离经年累月复相随不畏将军成乆别只恐封侯心更移  

诗  

人日思归  

入春才七日离家已二年人归落鴈后思发在花前魏澹【`字彦深钜鹿下曲阳人博渉经史文词赡逸齐时为中书舍人周武平齐授纳言中士隋高祖受禅为散骑侍郎太子舍人迁著作郎`】  

诗  

初夏应诏  

虽度芳春节物色尚余华出帘飞小燕映户落残花舞衫飘细縠歌扇掩轻纱兰房本宜夜不畏日光斜  

【`三四轻妩`】  

栁【`字顾言襄阳人初仕梁梁亡入隋为晋王谘议参军仁寿初引为东宫学士俊辩嗜酒言杂俳谐为太子之所亲狎焬帝嗣位拜秘书监从幸江都卒`】  

诗  

阳春歌  

春鸟一啭有千声春花一丛千种名旅人无语坐檐楹思乡懐土志难平唯当文共酒暂与兴相迎  

虞世基【`字茂世会稽余姚人博学有高才仕陈歴尚书左丞入隋为通直郎直内史省炀帝即位顾遇弥隆帝游幸江都时天下大乱世基虽居近侍唯诺取容郡县兵败不敢以闻及宇文化及弑逆世基亦遇害`】  

诗  

出塞【`和杨素`】  

穷秋塞草腓塞外胡尘飞徴兵广武至骑隂山归庙堂千里防将军百战威辕门临玉帐大斾指金微摧朽无劲敌应变有先机衔枚压晓阵卷甲解朝围瀚海波澜静王庭氛雾晞鼓鼙严朔气原野曀寒晖勲庸震边服歌吹入京畿待拜长平坂鸣驺入礼闱  

虞茂【`按隋史无虞茂虞世基字茂世此或世基诗也观诸集多以二名互载亦可见`】  

乐府  

江都夏  

长洲茂苑潮汐池映日含风结细漪坐当伏槛红莲披雕轩洞户青苹吹轻幌芳烟郁金馥绮檐花簟桃李枝兰沼翡翠但相逐桂树鸳鸯恒并宿  

【`格老多风`】  

虞世南【`字伯施世基弟也性沈静寡欲文章婉缛慕徐陵陈至徳初除西阳王友陈灭与兄世基同入隋世基辞章清劲过世南而赡博不及时人以方二陆大业中累至秘书郎炀帝雅爱其才然疾峭正十年不徙后入唐累官秘书监　世南在唐有集今不备録録其作扵隋者尔`】  

诗  

奉和月夜观星应令  

早秋炎景暮初月彩新清风涤暑气文露净嚣尘荡雾销轻縠鲜云卷夕鳞休光灼前耀瑞彩接重轮縁情摛圣藻并作命徐陈宿草诚渝滥吹嘘偶缙绅天文岂易述徒知仰北辰  

【`附应诏嘲司花女隋遗录曰炀帝幸江都洛阳人献合蔕迎辇花帝令御车女袁寳儿持之号司花女时诏世南草敕扵帝侧寳儿注视乆之帝曰昔飞燕可掌上舞今得寳儿方昭前事然多憨态今注目扵卿卿可便嘲之世南为絶句曰　学画鸦黄半未成垂肩軃袖太憨生縁憨却得君王惜长把花枝傍辇行`】  

王眘【`字元恭琅琊临沂人筠之孙也博学多通少有盛名扵江左仕陈歴太子洗马中舍人陈亡与冑俱为学士炀帝即位授秘书郎`】  

诗  

七夕  

天河横欲晓鳯驾俨应飞落月移妆镜浮云动别衣懽逐今宵尽愁随还路归犹将宿昔涙更上去年机王胄【`字承基眘之弟少有逸才仕陈起家鄱阳王法曹参军太子舍人东阳王文学陈灭晋王引为学士大业初为著作佐郎杨感败胄坐交游与虞绰俱徙边胄亡匿江左为吏所捕坐诛`】  

诗  

别周记室  

五里徘徊鹤三声断絶猿何言俱失路相对泣离樽别意凄无已当歌寂不喧贫交欲有赠掩涕竟无言  

雨晴  

初晴物凉夕景照山荘残虹低饮涧新溜上侵塘风度蝉声逺云开鴈路长【`阙`】  

尹式【`河间人博学解属文少有令闻仁夀中官至汉王记室汉王败式自杀`】  

诗  

别宋常侍  

游人杜陵北送客汉川东无论去与住俱是一飘蓬秋鬓含霜白衰顔倚酒红别有相思处啼乌杂夜风【`附刘斌咏山　灵山峙千仭蔽日且嵳峩紫葢云隂逺香炉烟气多石梁高鸟路瀑水近天河欲知闻道里别自有仙歌`】  

孔绍安【`大业末为监察御史入唐拜内史舍人秘书监`】  

诗  

石榴  

可惜庭中树移根逐汉臣只为来时晩开花不及春【`唐诗纪事曰绍安大业末为监察御史高祖为隋讨贼河东绍安监其军深见接遇高祖受禅绍安自洛阳间行来奔拜内史含人时夏侯端亦尝为御史先来归授秘书监绍安因侍宴咏石榴有祗为来时晩开花不及春之句`】  

陈子良【`吴人在隋未有考入唐为太子学士贞观中卒`】  

诗  

赋得妓  

金谷多欢宴佳丽正芳菲流霞席上满廻雪掌中飞明月临歌扇行云接舞衣何必桃将李别有待春晖明余庆【`平原鬲人克譲之子官至司门郎越王侗称制为国子祭酒`】  

乐府  

从军行  

三边烽乱惊十万且横行风卷常山阵笳喧细栁营劒花寒不落弓月晓逾明会取河西地特作朔方城【`附杜公瞻咏同心芙蓉　灼灼荷花瑞亭亭出水中一茎孤引绿双影共分红色夺歌人脸香乱舞衣风名莲自可念况复两心同`】  

王由礼【`徐伯阳传伯阳大建初与中记室李爽记室张正见左户郎贺彻学士阮卓黄门郎萧铨三公郎王由礼处士马枢记室祖孙登比部郎贺循长史刘删等为文会友`】  

诗  

赋得岩穴无结构  

【`左太冲招隠诗岩穴无结构丘中有鸣琴`】  

岩间无结构谷处极幽寻叶落秋巢迥云生石路深早梅香野径清涧响丘琴独有栖迟客留连芳杜心李巨仁【`以下爵里无考`】  

诗  

赋得方塘含白水  

【`刘公干杂诗方塘含白水中有鳬与鴈`】  

白水溢方塘淼淼素波扬叠浪轻鳬影连漪写鴈行长堤栁色翠夹岸荇花黄观鱼自有乐何必在濠梁薛昉  

诗  

巢王座得余韵诗  

平台爱賔客缝掖齿簪裾借卉懐春暮开襟近夏初嫩枝犹露鸟细藻欲蔵鱼舞袖临飞阁歌声出绮疏莫虑归衢晩驰轮待兴余  

刘端  

诗  

和初春宴东堂应令  

睿赏叶春芳开筵临画堂庭梅飘早素檐栁变初黄八珍罗玉俎九酝湛金觞筝响流飞阁歌尘落妓行何必西园夜空承明月光  

【`三四轻芬`】  

李那  

诗  

奉和重适阳关  

衔悲向玉关垂泪上瑶台舞阁悬新网歌梁积故埃紫庭生绿草丹墀染碧苔金扉昼常掩珠帘夜暗开方池含水思芳树结风哀行雨归将絶朝云去不廻独有西陵上松声薄暮来  

沈君道  

诗  

侍皇太子宴应令  

副君监抚暇禁苑暂停车水落金沙浅云高玉叶疎随厨白羽驾逐钓紫鳞鱼饱徳良无已荣陪终宴余侯夫人【`炀帝宫女`】  

【`迷楼记曰焬帝建迷楼选后宫女数千以居其中由是后宫多不得进御宫女侯夫人有美色一日缢扵栋下臂系囊囊中有自伤诗左右取以进帝览其诗反覆伤感厚礼葬之`】  

诗  

妆成  

妆成多自惜梦好却成悲不及杨花意春来到处飞  

自遣  

秘洞扃仙卉雕房鎻玉人毛君真可戮不肯写昭君  

自感三首  

庭絶玉辇迹芳草渐成窠隠隠闻箫鼓君恩何处多欲泣不成泪悲来翻强歌庭花方烂漫无计奈春何春隂正无际独歩意如何不及闲花草翻承雨露多  

【`不及闲花草翻承雨露多情抱若此不禁只有死之一道`】  

看梅二首  

砌雪无消日卷帘时自颦庭梅对我有怜意先露枝头一防春  

香清寒艶好谁惜是天真玉梅谢后阳和至散与羣芳自在春  

吴绛仙【`焬帝宫女`】  

诗  

谢赐合欢果  

【`隋遗录曰殿脚女自至广陵悉用备月观行宫由是绛仙不得亲侍寝殿有郎将献合欢水果一器帝命小黄门以一双骑驰赐绛仙遇马急摇解绛仙拜赐因附红笺小简上进诗云云帝省章不悦顾黄门曰绛仙如何来辞何怨之深也黄门言其故帝曰绛仙不独貎可观诗意深切何谢左贵嫔乎`】  

驿骑驰双果君王宠念深宁知辞帝里无复合欢心李月素  

诗  

赠情人  

感郎千金意含娇抱郎宿试作帷中音羞开灯前目【`附丁六娘十索　君言花胜人人今去花近寄语落花风莫吹花落尽欲作胜花妆从郎索红粉`】  

罗爱爱  

诗  

闺思  

防当孤月夜遥望七香车罗带因腰缓金钗逐鬓斜秦玉鸾  

诗  

忆情人  

兰幕虫声切椒庭月影斜可怜秦馆女不及洛阳花张碧兰  

诗  

寄阮郎  

郎如洛阳花妾似武昌栁两地惜春风何时一携手乐府失载名氏  

陌上桑  

日出秦楼明条垂露尚盈蚕饥心自急开奁妆不成  

阳春曲  

芣苢生前迳含桃落小园春心自摇荡百舌更多言  

夜夜曲  

愁人夜独伤灭烛卧兰房秪恐多情月旋来照妾牀  

## 古诗镜卷三十  

明　陆时雍　编  

歌谣第一  

【`歌兴到即流措辅成响稍渉拟议即非矣故歌言无文不委　歌所贵者二一欲其逸宕而多风一欲其郁屈而多感`】  

卿云歌【`三章`】  

【`乐府集载尚书大传云舜将禅禹扵是俊乂百工相和而歌卿云帝唱之八伯咸进稽首而和帝乃再歌`】  

卿云烂兮糺缦缦兮日月光华旦复旦兮  

八伯歌  

明明上天【`叶`】烂然星辰日月光华宏予一人  

帝乃载歌  

日月有常星辰有行【`叶`】四时顺经【`叶`】万姓允诚【`叶`】于予论乐配天之灵【`叶`】迁于贤善莫不咸听【`叶`】鼚乎鼓之轩乎舞之菁华已竭褰裳去【`叶上声`】之  

【`愔愔穆穆是谓太音希声`】  

涂山歌  

【`吴越春秋曰禹年三十未娶行涂山恐时之暮失其制度乃辞云吾娶也必有应矣乃有白狐九尾造扵禹禹曰白者吾之服也九尾者王之证也扵是涂山之人歌之禹因娶涂山谓之女娇`】  

绥绥白狐九尾厐厐我家嘉夷来賔为王成子室家我都攸昌天人之际扵兹则行【`叶`】明【`叶`】矣哉  

【`古而澹`】  

丘陵歌  

【`孔丛子曰哀公使以币如衞迎夫子而不能赏故夫子作丘陵之歌`】  

登彼丘陵峛崺其阪【`峛崺崎岖也丘陵既高且险其阪又崎岖相属丘陵谓王室也阪指诸侯`】仁道在迩求之若逺遂迷不复自婴屯蹇喟然廻虑题彼泰山【`题顾也泰山谓鲁也言歴诸国既无所用复顾鲁`】郁确其高梁甫廻连枳棘充路陟之无縁将伐无柯患兹蔓延惟以永叹涕霣潺湲【`言公室既郁确而险大夫又乱如枳棘欲伐去又无斧柯也`】  

【`温乎其言`】  

蟪蛄歌  

【`诗含神雾曰孔子歌云云政尚静而恶哗也`】  

违山十里蟪蛄之声犹尚在耳  

【`隠而刺`】  

南蒯歌  

【`左传曰鲁昭公十二年季平子立而不礼扵南蒯南蒯以费叛将适费饮乡人酒乡人或歌云云`】  

我有圃生之杞乎从我者子乎去我者鄙乎倍其邻者耻乎已乎已乎非吾党之士乎【`圃以殖蔬菜枸杞非可食之物圃不宜生以喻蒯也从我谓为鲁不去也`】  

【`直而讽`】  

成人歌  

【`礼记檀弓曰成人有其兄死而不为衰者闻高子臯为成宰遂为衰成人歌曰`】  

蚕则绩而蟹有匡范则冠而蝉有緌兄则死而子臯为之衰【`成鲁邑名匡蠏背殻似匡也范蜂也緌谓蝉喙长在腹下此嗤兄死者其衰之不为兄也  

黠谑`】  

黄鹄歌  

【`列女传曰鲁陶婴者陶明之女也少寡养防孤无彊昆弟纺绩为产鲁人或闻其义将求焉婴闻之恐不得免乃作歌明已之不更二庭也鲁人闻之遂不敢复求`】  

悲夫黄鹄之早寡兮七年不双【`叶`】宛颈独宿兮不与众同夜半悲鸣兮想其故雄天命早寡兮独宿何伤寡妇念此兮泣下数行呜呼哀哉兮死者不可忘飞鸟尚然兮况扵贞良虽有贤雄兮终不同行【`叶`】  

【`语趣和平知其为贞良之妇`】  

乌鹊歌【`二首`】  

【`韩慿战国时为宋康王舍人妻何氏美王欲之捕舍人筑青陵台何氏作乌鹊歌以见志遂自缢死`】  

南山有乌北山张罗乌自高飞罗当奈何  

乌鹊双飞不乐鳯凰妾是庶人不乐宋王  

【`惋令人怜`】  

饭牛歌【`三首`】  

【`淮南子曰甯戚欲干齐桓公困穷无以自达扵是为商旅将任车以商扵齐莫宿扵郭门外桓公郊迎客夜开门辟任车爝火甚众越饭牛车下击牛角而疾商歌桓公闻之曰异哉非常人也命后车载之因授以政`】  

南山矸【`音岸叶鱼战反`】白石烂【`叶郎甸及`】生不逢尧与舜禅短布单衣适至骭【`音干叶同矸`】从昏饭牛薄夜半【`叶彼卷反`】长夜漫漫何时旦【`叶都卷反`】  

沧浪之水白石粲中有鲤鱼长尺半敝布单衣裁至骭清朝饭牛至夜半黄犊上坂且休息吾将舍汝相齐国出东门兮厉石斑上有松栢青且阑麤布衣兮缊缕时不遇兮尧舜主牛兮努力食细草【`叶脞五反`】大臣在尔侧吾当与尔适楚国  

【`饭牛歌扊扅歌俱情事语道之若故闻歌知人千载以下犹识其为豪杰之士`】  

琴歌【`三首`】  

【`风俗通曰百里奚为秦相堂上乐作所赁澣妇自言知音因援琴抚弦而歌问之乃其故妻还为夫妇也亦谓之□扅歌`】  

百里奚五羊皮忆别时烹伏雌炊扊扅今日富贵忘我为  

百里奚初娶我时五羊皮临当相别时烹乳鸡今适富贵忘我为  

百里奚百里奚母已死葬南谿坟以瓦覆以柴舂黄藜搤伏鸡西入秦五羖皮今日富贵捐我为  

偕隠歌  

【`琴清英曰祝牧与妻偕隠作琴歌云`】  

天下有道我黻子佩天下无道我负子戴  

齐役者歌  

【`晏子春秋曰景公筑长庲之台晏子侍坐觞三行晏子起舞云云舞三而涕下沾襟景公慙焉为之罢长庲之役`】  

嵗已暮矣而禾不获【`叶胡化反`】忽忽矣若之何嵗已寒矣而役不罢惙惙矣如之何  

【`音节之佳能令人忉怛`】  

暇豫歌  

【`国语曰晋优施通扵骊姬姬欲害申生而难里克优施乃饮里克酒中饮优施起舞云云里克笑曰何谓菀何谓枯优施曰其母为夫人其子为君可不谓菀乎其母既死其子又有谤可不谓枯乎枯且有伤里克惧乃定中立之计`】  

暇豫之吾吾【`读如鱼`】不如鸟乌人皆集扵菀【`音郁`】已独集扵枯【`暇闲豫乐也吾吾不敢自亲之貎言里克欲为暇豫事君之道反不敢自亲吾吾然其智曽不如鸟乌菀茂木也已里克也喻人皆与奚齐克独与申生也`】  

【`冷言深中`】  

河激歌  

【`列女传曰女娟者赵河津吏之女也简子南击楚津吏醉卧不能渡简子怒欲杀之娟惧持檝走前曰愿以微躯易父之死简子遂释不诛将渡用檝者少一人娟攘拳操檝而请简子遂与渡中流为简子发河激之歌简子归纳为夫人`】  

升彼河兮而观清水扬波兮冒防防祷求福兮醉不醒诛将加兮妾心惊罚既释兮渎乃清妾持檝兮操其维蛟龙助兮主将归呼来櫂兮行勿疑  

【`语无溢情故令人重`】  

忼慨歌  

【`文章流别孙叔敖碑曰叔敖临卒将无枪椁令其子曰优孟曾许千金贷吾孟故楚之乐长与相君相善虽言千金实不贷也卒后数幸荘王置酒以为乐优孟乃言孙君相楚之功即忼慨高歌涕泣数行下若投首王王心感动觉悟问孟孟具列对即求其子而加封焉`】  

贪吏而不可为而可为亷吏而可为而不可为贪吏而不可为者当时有汚名而可为者子孙以家成廉吏而可为者当时有清名而不可为者子孙困穷被褐而负薪贪吏常苦富廉吏常苦贫【`叶频眠反`】独不见楚相孙叔敖亷洁不受钱  

【`是滑稽本色`】  

庚癸歌  

【`左传鲁哀公十三年公会单平公晋定公吴夫差于黄池吴申叔仪作歌乞粮扵公孙有山氏有山氏对曰粱则无矣粗则有之若登首山以呼曰庚癸乎则诺　注军中不得出粮故为私隠庚西方主谷癸北力主水传言吴子不与士共饥渴所以取亡也`】  

佩玉橤兮余无所系之防酒一盛兮余与褐之父睨【`去声`】之【`橤然服饰备也已独无以为系佩言吴王不恤下一盛一器也褐寒贱之人言但视不得饮  

善乎诗人之怨`】  

弹歌  

【`吴越春秋曰越王欲谋复吴范蠡进善射者陈音音楚人也越王请音而问曰孤闻子善射道何所生音曰臣闻弩生扵弓弓生扵弹弹起扵古之孝子不忍见父母为禽兽所食故作弹以守之歌云云`】  

断竹续竹飞土逐宍【`古肉字`】  

【`简古`】  

越人歌  

【`刘向説苑曰鄂君子晳泛舟扵新波之中乘青翰之舟张翠葢防钟鼔之音毕榜枻越人拥檝而歌扵是鄂君乃揄修袂行而拥之举绣被而覆之`】  

今夕何夕兮搴洲中流今日何日兮得与王子同舟蒙羞被好兮不訾诟耻心防烦而不絶兮得知王子山有木兮木有枝心説君兮君不知  

【`其言多风`】  

越谣歌  

【`风土记曰越俗性率朴初与人交有礼封土坛祭以犬鸡祝曰`】  

君乘车我带笠他日相逢下车揖君担簦我跨马他日相逢为君下  

【`俚而旨`】  

紫玉歌  

【`搜神记曰吴王夫差小女名玉悦童子韩重欲嫁之不得乃结气而死重游学归知之往吊扵墓侧玉形见顾重延颈而歌云`】  

南山有鸟北山张罗意欲从君谗言孔多悲结成疹殁命黄垆命之不造寃如之何羽族之长名为鳯凰一日失雄三年感伤虽有众鸟不为匹双故见鄙姿逢君辉光身逺心近何曾暂忘  

【`浅浅自至不必悲伤悲伤极矣故情深者不作情语情无以加`】  

渡易水歌  

【`史记曰燕太子丹使荆轲刺秦王太子及賔客知其事者皆白衣冠以送之至易水之上既祖取道高渐离击筑荆轲和而歌为变徴之声士皆垂涙涕泣又前而为歌云云复为羽声慷慨士皆瞠目髪尽上指冠扵是荆轲就车而去`】  

风萧萧兮易水寒【`叶`】壮士一去兮不复还【`音旋`】  

【`情事景色相副而出一语令人裂眦`】  

甘泉歌  

【`三秦记曰始皇作骊山陵周廻跨隂盘县界水背陵障使东西流运大石扵渭北渚民怨之作甘泉之歌云`】  

运石甘泉口渭水不敢流千人唱万人讴金陵余石大如塸  

【`自足怨意`】  

黄泽谣  

【`穆天子传曰天子东游于黄泽使宫乐谣云`】  

黄之陀其马歕沙【`歕善问切沙叶音莎`】皇人威仪【`叶音俄`】黄之泽【`叶达各反`】其马歕玉【`叶音珏`】皇人夀谷【`叶同`】  

【`语极古雅`】  

白云谣  

【`穆天子传曰乙丑天子觞西王母扵瑶池之上西王母为天子谣云`】  

白云在天山防【`陵`】自出【`叶尺为反`】道里悠逺山川间之将子无死尚能复来【`叶陵之反`】  

【`白云在天山陵自出是谓古韵不烦刻削而成`】  

【`天子荅之云`】  

予归东土和治诸夏【`叶后五反`】万民平均吾顾见女比及三年将复而野【`叶上与反`】  

【`语何澹荡`】  

西王母吟【`见海外经`】  

徂彼西土爰居其所虎豹为羣乌鹊与处嘉命不迁我惟帝女彼何世民又将去予吹笙鼔簧中心翺翔世民之予维天之望  

【`雅音`】  

灵寳谣  

【`灵寳要略曰昔太上以灵寳五篇真文以授帝喾帝喾将仙封之扵钟山至夏禹廵狩度弱水登钟山遂得是文后复封之包山洞庭之室吴王阖闾出游包山见一人自言姓山名隠居阖闾叩之乃入洞庭取素书一卷呈阖闾其文不可识令人赍之问孔子孔子曰丘闻童谣云云阖闾乃尊事之`】  

吴王出游观震湖龙威丈人山隠居北上包山入灵墟乃入洞庭窃禹书天地大文不可舒此文长传百六初若强取岀防国庐  

三秦记民谣  

武功太白去天三百孤云两角去天一握山水险阻黄金子午蛇盘乌栊势与天通  

河图引蜀谣  

汶阜之山江出其腹帝以会昌神以建福  

舆人诵  

【`国语曰晋恵公入而背内外之赂舆人诵之云云`】  

佞之见佞【`叶称因反`】果防其田【`音与陈同`】诈之见诈【`叶荘助反`】果防其赂得国而狃终逢其咎防田不惩祸乱其兴【`佞谓里丕诈谓秦见佞见诈俱谓恵公也防田防赂谓不得其赂地狃快也咎谓恵公败扵韩不惩谓丕郑复欲与秦共纳重耳恵公杀之`】  

【`古韵`】  

神凤操  

【`古今乐录曰周武王时鳯凰翔舞成王作此歌`】  

凤凰翔兮扵紫庭予何徳兮以感灵頼先人兮恩泽臻于胥乐兮民以宁  

【`雅似徳音`】  

履霜操  

【`琴操曰尹吉甫之子伯竒无罪为母所谗而见逐乃集芰荷以为衣采楟花以为食晨朝履霜自伤见放于是援琴鼓之而作此操`】  

履朝霜兮采晨寒【`叶胡千反`】考不明其心兮听谗言孤息别离兮摧肺肝【`叶经天反`】何辜皇天兮遭斯愆痛没不同兮恩有偏谁能流顾兮知我寃  

【`有怨无诽`】  

别鹤操  

【`崔豹古今注曰别鹤操商陵牧子所作也娶妻五年而无子父兄将为之改娶其妻闻之中夜起倚户而悲啸牧子闻之怆然而悲乃援琴而鼓之`】  

将乖比翼兮隔天端山川悠逺兮路漫漫揽衣不寐兮辰忘餐  

【`别鹤操雉朝飞莽莽数语自足感伤援琴写恨只合如此`】  

山操  

【`琴操曰季桓子受齐女乐孔子欲谏不得退而望鲁山作此曲以喻季氏之蔽鲁也`】  

予欲望鲁兮山蔽之手无斧柯【`叶扵离反`】奈山何【`叶寒喂反  

非当年之语`】  

雉朝飞操  

【`崔豹古今注曰雉朝飞者犊牧子所作也齐处士泯宣年五十无妻出薪扵野见雉雄雌相随而飞意动心悲乃作雉朝飞之操以自伤焉其声中絶`】  

雉朝飞兮鸣相和雌雄羣游扵山阿我独何命兮未有家【`叶`】时将莫兮可奈何嗟嗟莫兮可奈何  

## 古诗镜卷三十一  

明　陆时雍　编  

歌谣第二  

汉  

高帝【`姓刘氏讳邦字季`】  

大风歌  

【`汉书曰高帝既定天下还过沛留置酒沛宫悉召故人父老子弟佐酒发沛中儿得百二十人教之歌酒酣上击筑自歌令儿皆和习之帝乃起舞慷慨伤懐`】  

大风起兮云飞扬威加海内兮归故乡安得猛士兮守四方  

项羽【`名籍沛国下相人也先世世为楚将秦乱起兵自称西楚覇王后为汉高帝所灭`】  

垓下歌  

【`汉书曰高祖围项羽垓下是夜闻汉军皆楚歌惊曰汉已得楚乎起饮帐中有美人姓虞氏常从骏马名骓常骑之乃悲歌慷慨自为歌歌数阕美人和之羽泣下数行遂上马溃围南出平明汉军乃觉`】  

力防山兮气葢世时不利兮骓不逝骓不逝兮可奈何虞兮虞兮奈若何  

【`大风雄壮垓下悲愤其歌并以人传气魄宛然如覩`】  

四皓【`东园公姓辕名秉字宣明绮里季姓朱名晖字文季夏黄公姓崔名廓字少通齐人角里先生姓周名述字元道河内人四人俱隠商山`】  

紫芝歌  

莫莫高山深谷逶迤晔晔紫芝可以疗饥唐虞世逺吾将何归驷马高盖其忧甚大富贵之畏人兮不若贫贱之肆志  

【`是隠士语`】  

耕田歌  

【`史记曰诸吕擅权用事朱虚侯刘章忿刘氏不得职尝入侍宴太后令为酒吏章自请曰臣将种也请以军法行酒太后曰可酒酣章进饮歌舞请为耕田歌顷之诸吕有一人醉亡酒章追拔剑斩之太后大惊业已许其军法无以罪也`】  

深耕穊种立苖欲疏非其种者锄而去之  

淮南王安【`厉王长子文帝时封为淮南王好书鼓琴不喜弋猎招致賔客方术之士后与宾客左吴日夜为反谋事觉廷尉逮捕安欲发兵犹豫未决帝使宗正以符节治安未至安自刑`】  

幽歌  

【`汉书曰幽王友高帝之子孝恵时友以诸吕女为后不爱爱它姬诸吕女谗之扵太后太后怒召赵王置邸令衞围守之赵王饿乃作歌遂幽死`】  

诸吕用事兮刘氏微廹胁王侯兮彊授我妃我妃既妬兮诬我以恶防女乱国兮上曾不寤我无忠良兮何故弃国自决中野兮苍天与直于嗟不可悔兮寜早自财为王饿死兮谁者怜之吕氏絶理兮托天报仇  

【`苍天与直句简健`】  

八公操  

【`一曰淮南操古今乐録曰淮南好道正月上辛八公来降王作此歌`】  

煌煌上天照下土兮知我好道公来下兮公将与予生毛羽兮超腾青云蹈梁甫兮观见瑶光过北斗兮驰乘风云使玉女兮含精吐气嚼芝草兮悠悠将将天相保兮  

武帝【`讳彻景帝子`】  

瓠子歌二首  

【`汉书武帝纪曰元封二年四月作瓠子歌沟洫志曰帝既封禅乃发卒数万人塞瓠子决河还自临祭湛白马玉璧令羣臣从官皆负薪塞决河时东郡烧草以故薪少乃下淇园之竹以为楗上既临河决悼其功之不就为作歌诗二章扵是卒塞瓠子筑宫名曰宣防`】  

瓠子决兮将奈何浩浩洋洋兮虑殚为河殚为河兮地不得宁功无已时兮吾【`音鱼下同`】山平吾山平兮钜野溢鱼弗郁兮柏冬日正道弛兮离常流蛟龙骋兮放逺游归旧川兮神哉沛不封禅兮安知外为我谓河伯兮何不仁泛滥不止兮愁吾人齧桑浮兮淮泗满乆不返兮水维缓【`齧桑县名`】  

河汤汤兮激潺湲北渡囘兮迅流难搴长筊兮湛【`读曰沈`】美玉河伯许兮薪不属薪不属兮衞人罪烧萧条兮噫乎何以御水隤林竹兮楗石菑【`侧其反`】宣防塞兮万福来【`郁壮崛屈气格最古　鱼弗郁兮柏冬日竒句归旧川兮神哉沛矫句　烧萧条兮噫乎何以御水叹有余音`】  

秋风辞  

【`汉武帝故事曰帝行幸河东祠后土顾视帝京忻然中流与羣臣饮防帝欢甚乃自作秋风辞`】  

秋风起兮白云飞草木黄落兮鴈南归兰有秀兮菊有芳懐佳人兮不能忘泛楼船兮济汾河横中流兮扬素波箫鼓鸣兮发櫂歌欢乐极兮哀情多少壮防时兮奈老何  

【`素质修修宜与美人并峙`】  

乌孙公主  

悲愁歌  

【`汉书西域传曰武帝元封中遣江都王建女细君为公主以妻乌孙王昆莫公主至其国自治宫室居嵗时一再与昆莫防置酒饮食昆莫年老言语不通公主悲乃自作歌`】  

吾家嫁我兮天一方逺托异国兮乌孙王穹庐为室兮氊为墙以肉为食兮酪为浆居常土思兮心内伤愿为黄鹄兮归故乡  

李夫人歌  

【`汉书外戚传曰夫人早卒帝思念不已方士齐人少翁言能致其神廼夜张灯烛设帷帐陈酒肉而令帝居帷帐遥望见好女如李夫人之貎还幄坐而歩又不得就视帝愈益相思悲感为作诗令乐府诸音家弦歌之`】  

是邪非邪立而望之翩何姗姗其来迟【`姗先安反`】  

【`翩何姗姗其来迟一语三折意致娇娇　鸿翻鹘落`】  

李延年【`中山人故倡也坐法腐刑给事狗监中善歌为新变声所造诗谓之新声曲女弟李夫人得幸扵武帝延年由是贵为协律都尉`】  

歌一首  

【`汉书外戚传曰李延年性知音善歌舞武帝爱之延年侍上起舞歌云云上叹息曰世岂有此人乎平阳主因言延年有女弟上召见之实妙丽善舞由是得幸`】  

北方有佳人絶世而独立一顾倾人城再顾倾人国宁不知倾城与倾国佳人难再得  

【`倾城倾国语太侈末二语戅直无頼所谓伶人语`】  

别歌  

【`汉书曰昭帝即位数年匈奴与汉和亲汉使求苏武等单于许武还李陵置酒贺武曰异域之人一别长絶因起舞而歌泣下数行遂与武诀`】  

径万里兮度沙漠为君将兮奋匈奴路穷絶兮矢刃摧士众灭兮名已隤老母已死虽欲报恩将安归  

【`忼惋`】  

落叶哀蝉曲  

【`王子年拾遗记曰汉武帝思懐李夫人不可复得时始穿昆明之池泛翔禽之舟帝自造歌曲使女伶歌之时日已西倾凉风激水女伶歌声甚遒因赋落叶哀蝉之曲`】  

罗袂兮无声玉墀兮尘生虚房冷而寂寞落叶依扵高扃望彼美之女兮安得感余心之未宁  

【`语色娟净读之婀娜如不胜衣`】  

琴歌二首  

【`汉书曰司马相如客临邛富人卓王孙为具召之相如时从车骑雍容闲雅甚都卓有女文若新寡相如以琴心挑之文君窃从户窥心悦而好之乃夜亡奔相如相如与驰归成都`】  

鳯兮鳯兮归故乡遨游四海求其凰时未遇兮无所将何悟今夕兮升斯堂有艳淑女在闺房室迩人遐毒我肠何縁交颈为鸳鸯胡颉颃兮共翺翔  

鳯兮鳯兮从我栖得托孳尾永为妃交情通体心和谐中夜相从知者谁双翼俱起翻高飞无感我心使余悲  

【`纵情肆语絶无检柙`】  

昭帝【`讳弗陵武帝第三子`】  

黄鹄歌  

【`西京杂记曰始元元年黄鹄下太液池帝为此歌`】  

黄鹄飞兮下建章羽肃肃兮行跄跄金为衣兮菊为裳唼喋【`唼所角反喋直角反`】荷荇出入蒹葭【`叶作蔵`】自顾菲薄愧尔嘉祥  

淋池歌  

【`拾遗记曰昭帝始元元年穿淋池广千歩东引太液之水池中植分芰荷一茎四叶状如骈葢花叶离萎芬馥之气彻十余里宫人贵之毎游宴岀入必皆含嚼或剪以为衣或折以蔽日以为戏弄帝时命水嬉以文梓为船木兰为柂刻飞鸾翔鹢饰扵船首随风轻漾毕景忘归乃至通夜使宫人歌曰`】  

秋素景兮泛洪波挥纤手兮折芰荷凉风凄凄扬棹歌云光开曙月低河万嵗为乐岂云多  

【`云光开曙月低河老素绰约`】  

燕剌王旦【`武帝第四子`】  

【`汉书曰昭帝时旦自以为武帝子且长不得立乃与旦姊葢长公主左将军上官粲交通谋废帝迎立燕仓知其谋告之由是发觉王忧懑置酒万载宫会賔客羣臣妃妾坐饮王自歌华容夫人起舞坐者皆泣王遂自杀`】  

王歌  

归空城兮狗不吠鸡不鸣横术何广广兮固知国中之无人  

【`王歌惊怛彷徨`】  

华容夫人歌  

发纷纷兮寘【`从干反`】渠骨籍籍兮亡居母求死子兮妻求死夫裵囘两渠间兮君子将安居  

【`悲惋急絶`】  

广陵厉王胥【`武帝第五子`】  

瑟歌  

【`汉书曰昭帝时胥见帝年少无子有觊觎心迎女巫李女须使下神呪诅宣帝即位呪诅事发觉胥置酒显阳殿召太子霸及子女等夜饮使所幸鼓瑟歌舞王自歌左右悉涕泣奏酒至鸡鸣时罢`】  

欲乆生兮无终长不乐兮安穷奉天期兮不得须防千里马兮驻待路黄泉下兮幽深人生要死何为苦心何用为乐心所喜出入无悰为乐亟【`丘吏反`】蒿里召兮郭门阅死不得取代庸身自逝【`叶上列反`】  

【`怔怔欲絶`】  

广川王去【`缪王齐太子`】  

【`汉书曰广川王去以阳城昭信为后幸姬陶望卿为修靡夫人主缯帛崔修成为明贞夫人主永巷后昭信譛望卿失宠去与昭信等饮诸婢皆侍去为望卿作歌曰背尊章竟杀望卿昭信欲擅爱曰王使明贞夫人主诸姬淫乱难禁乃尽闭诸姬舎门上钥扵后非大置酒召不得见去怜之为作歌曰愁莫愁按西京杂记作广川王去疾`】  

望卿歌  

背尊章嫖【`匹昭反`】以忽谋屈奇起自絶行周流自生患谅非望今谁怨  

修成歌  

愁莫愁生无聊心重结意不舒内茀郁忧哀积上不见天生何益日崔隤时不再愿弃躯死无悔  

赵飞燕【`木长安宫人属阳阿主家学歌舞成帝过主见而説之召入为倢伃后立为后`】  

归风送逺操  

【`西京杂记曰赵后有寳琴曰鳯凰皆以金玉隠起为龙鳯螭鸾古贤列女之象亦善为归风送逺之操`】  

凉风起兮天陨霜懐君子兮难望感予心兮多慨慷杨恽【`字子防宣帝时人以兄忠任为郎霍氏谋反恽先以闻封平通侯迁中郎将恽居殿中亷洁无私然伐具行治又好发人隂伏由是多怨与太仆戴长乐相失长乐上书告恽罪免为庻人后坐怨望诛`】  

拊缶歌  

【`汉书恽荅孙会宗书云田家作苦嵗时伏腊烹羊炰羔斗酒自劳家本秦也能为秦声妇赵女也雅善鼓瑟奴婢歌者数人酒后耳热仰天拊缶而呼乌乌其歌曰`】  

田【`音甸`】彼南山芜秽不治种一顷豆落而为萁人生行乐耳须富贵何时  

【`愤世语古甚蕴甚`】  

息夫躬【`字子微河阳人哀帝初躬与孙宠诬搆东平王云祠祭呪诅事上擢躬为左曹给事封宜陵侯又歴诋公卿上疏论事语皆险谲丞相御史奏躬臯过免官坐怨恨呪诅系诏狱躬仰天大呼絶咽而死`】  

絶命词  

【`汉书曰躬初待诏数危言高论自恐遭害着絶命辞后数年乃死如其文`】  

云泱郁将安归兮鹰隼横厉鸾徘徊兮矰若浮焱动则机兮丛棘栈栈曷可栖兮发忠忘身自绕防兮冤颈折翼庸得往兮涕泣流兮萑兰心结□兮伤肝虹蜺曜兮日微孽杳兮未开痛入天兮呜嘑冤际絶兮谁语仰天高兮自列招上帝兮我察秋风为我唫浮云为我隂嗟若是兮欲何留抚神龙兮揽其须游旷迥兮反亡期雄失据兮世我思  

【`挢桀言如其人`】  

窦妻  

古怨歌  

【`窦状貌絶异天子使岀其妻妻以公主妻悲怨寄书及歌与时人怜而传之亦名艶歌`】  

防防白兎东走西顾衣不如新人不如故【`艺文类聚载妻别诗一首云弃妻斥女敬白窦生卑贱鄙陋不如贵人妾日以逺彼日以亲何所控诉仰呼苍旻悲哉窦生衣不厌新人不厌故悲不可忍怨不可去彼独何人而居斯处`】  

灵帝【`讳宏河间献王之曾孙先封解渎亭侯桓帝薨窦武迎立在位二十二年`】  

招商歌  

【`拾遗记云灵帝初平三年游扵西园起裸游馆千间采绿苔而被堦引渠水以绕砌周流澄澈乘船游漾选玉色宫人执篙楫又奏招商之曲以来凉风歌曰`】  

凉风起兮日照渠青荷昼偃叶夜舒惟日不足乐有余清丝流管歌玉鳬【`曲名`】千年万嵗嘉难逾【`拾遗记渠中植莲大如葢长一丈南国所献其叶夜舒画卷名夜舒荷`】  

马援【`字文渊扶风茂陵人为汉伏波将军征交趾縁海而进随山刋道千余里十八年军至始平之封新息侯后征武陵蛮卒于军`】  

武溪深行  

【`崔豹古今注云武溪深马援为南征之所作援门生袁寄生善吹笛援作歌以和之`】  

滔滔武溪一何深鸟飞不度兽不敢临嗟哉武溪多毒淫  

【`语直而文歌絶扵汉`】  

淮南民歌  

【`汉书曰淮南厉王长高帝少子也长废法不轨文帝不忍置扵法廼载以辎车处蜀严道邛邮遣其子子母从居长不食而死后民有作歌云云帝闻之廼追尊淮南王为厉王置园如诸侯仪`】  

一尺布尚可缝一斗粟尚可舂兄弟二人不相容  

郑白渠歌  

【`史记曰韩闻秦好兴事欲罢之毋令东伐廼使水工郑国间説秦令凿泾水自中山西邸瓠口为渠并北山东注洛溉舄卤之地四万余顷因名曰郑国渠汉书曰大始二年赵中大夫白公复奏穿渠引泾水首起谷口尾入栎阳注渭中袤二百里溉田四千五百余顷名曰白渠民得其饶歌之曰`】  

田扵何所池阳谷口【`孔五切下同`】郑国在前白渠起后举锸如云决渠为雨泾水一石其泥数斗【`古音主`】且溉且粪长我禾黍衣食京师亿万之口  

张君歌  

【`后汉书曰张堪光武时为渔阳太守捕击奸猾赏罚必信吏民皆乐为用乃扵狐奴开稻田八千余顷劝民耕种以致殷富百姓歌之`】  

桑无附枝麦穗两岐张君为政乐不可支  

范史云歌  

【`后汉书曰范冉字史云桓帝时为莱芜长遭母防不到官后遁身扵梁沛之间徒行敝服卖卜扵市遭党人禁锢遂推鹿车载妻子捃拾自资所止卑漏有时絶粒穷居自若言貌无改闾里歌之冉或作丹`】  

甑中生尘范史云釜中生鱼范莱芜  

鲍司歌  

【`列异传云鲍宣宣子永永子昱三世皆为司而乘一骢马京师人歌之`】  

鲍氏骢三人司再入公马虽瘦行歩工  

陇头歌二首  

【`秦川记曰陇西郡陇山其上悬岩吐溜扵中岭泉渟因名万石泉泉溢漫散而下沟浍皆注故北人升此而歌云云按汉横吹曲有陇头而亡其辞此或其遗也梁鼓角横吹亦载此`】  

陇头流水流离四下念我行役飘然旷野登高望逺涕零双堕  

陇头流水鸣声幽咽遥望秦川肝肠断絶  

【`附朝发欣城暮宿陇头寒不能语舌卷入防`】  

成帝时歌谣  

【`汉书五行志曰成帝时歌谣也桂赤色汉家象华不实无继嗣也王莽自谓黄象黄爵巢其颠也`】  

邪径败良田防口乱善人桂树华不实黄爵巢其颠昔为人所羡今为人所怜  

顺帝末京都童谣  

【`后汉书五行志曰按顺帝即世孝质短祚大将军梁冀贪树疏防以为已功専国威令以赡其私太尉李固以为清河王雅性聪明敦诗悦礼加以属亲立长则顺置贤则固而冀建白太后防免固徴蠡吾侯遂即至尊固是月幽毙扵狱暴尸道路而太尉胡广封安乐乡侯司徒赵戒司空袁汤等俱封亭侯京都童謡云`】  

直如死道邉曲如钩反封侯  

桓帝初小麦童谣  

【`后汉书五行志曰桓帝之初天下丧乱及元嘉中凉州诸羌一时俱反南寇郡县掠抄三辅延及并冀大为民害命将出征屡战常负中国益发甲卒麦多委弃乃使妇女获刈之也吏买马君具车者言调发并及有秩者也请为诸君鼓咙胡者不敢大言私咽语也`】  

小麦青青大麦枯谁当获者妇与姑丈夫何在西击胡吏买马君具车请为诸君鼓咙胡  

城上乌童谣  

【`后汉书五行志曰桓帝之初京师童謡按此皆为政贪也城上乌尾毕逋者处高利独食不与下共谓人主多聚敛也公为吏子为徒者言蛮夷将畔逆父既为军吏其子又为卒徒往击之也一徒死百乘车者言前一人往讨胡既死矣后又有百乘车徃也车班班入河间者言桓帝将崩乗舆班班入河间迎灵帝也河间姹女工数钱以钱为室金为堂者灵帝既立其母永乐太后好聚金以为堂也石上慊慊舂黄粱言永乐唯积金钱慊慊常若不足吏人舂黄粱而食之也梁下有悬鼓我欲击之丞卿怒者言永乐主教灵帝使卖官受钱所禄非其人天下忠笃之士怨望欲击悬鼓以求见丞卿主鼓者亦复谄顺怒而止我也`】  

城上乌尾毕逋公为吏子为徒一徒死百乘车车班班入河间河间姹女工数钱以钱为室金为堂石上慊慊舂黄粱梁下有悬鼓我欲击之丞卿怒  

紫宫谚  

【`汉书曰李延年善歌能为新声与女弟俱幸武帝时人语曰`】  

一雌复一雄双飞入紫宫  

路温舒引谚  

【`初孝武之世张汤赵禹之属条定法令禁网寖宻宣帝时廷尉史路温舒上书`】  

画地为狱议不入刻木为吏期不对  

灶下养  

【`东观汉记曰更始在长安所授官爵皆羣小贾人或膳夫庖人长安为之语曰`】  

灶下养中郎将烂羊胃骑都尉烂羊头关内侯  
