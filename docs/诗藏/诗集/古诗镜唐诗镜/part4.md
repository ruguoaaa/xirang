---
title: 第4部分
index: true
icon: editor
order: 4
category:
  - 诗藏
  - 诗集
  - 古诗镜 唐诗镜
tag:
  - 钦定四库全书
  - 集部八
  - 总集类
  - 陆时雍
  - 明
---

## 唐诗镜卷十二  

明　陆时雍　编  

盛唐第四  

王昌龄【`新唐书云字少伯江宁人第进士补秘书郎又中宏词科迁汜水尉不防细行贬龙标尉世乱还乡为刺史闾丘晓所杀其诗绪宻而思清时谓王江宁云`】  

五言古诗  

聴弹风入松阕赠杨补阙  

商风入我弦夜竹深有露弦悲与林寂清景不可度寥落幽居心飕飗青松树松风吹草白谿水寒日暮声意去复还九变【`一作辨`】待一顾空山多雨雪独立君始悟  

缑氏尉沈兴宗置酒南谿留赠  

林色与谿古深篁引幽翠山樽在渔舟棹月情已醉始穷清源口壑絶人境异春泉滴空崖萌草拆隂地久之风榛寂逺闻樵声至海鴈时独飞永然沧洲意古时青防客灭迹沦一尉吾子踌躇心岂其纷埃事缑峯信所尅济北余乃遂齐物意已防息肩理犹未卷舒形性表脱畧贤哲议仲月期角巾饭僧嵩阳寺  

【`昌龄五言古气骨遒峻意趣未写`】  

酬鸿胪裴主簿雨后北楼见赠  

暮霞照新晴归云犹相逐有懐晨昏暇想见登眺目问礼侍彤襜题诗访茅屋髙楼多古今陈事满陵谷地久防子封台余孝王筑徘徊顾霄汉豁达俯川陆逺水对孤城长天向乔木公门何清静列防森巳肃不叹擕手稀常思着鞭速终当拂羽翰轻举随鸿鹄  

观江淮名胜图  

刻意吟云山尤知隠沦妙逺公何为者再诣临海峤而我髙其风披图得遗照援毫无逃境遂展千里眺淡扫荆门烟明标赤城烧青葱林间岭隠见淮海徼但指香炉顶无闻白猿啸沙门既云灭独往岂殊调感对懐拂衣胡宁事渔钓安期始遗舄千古谢荣耀投迹庶可齐沧浪有孤棹  

灞上闲居  

鸿都有归客偃卧滋阳村轩冕无枉顾清川照我门空林网夕阳寒鸟赴荒园廓落时得意懐哉莫与言庭前有孤鹤欲啄常翩翻为我衔素书吊彼顔与原二君既不朽所以慰其魂  

七言古诗  

箜篌引  

卢谿郡南夜泊舟夜闻两岸羌戎讴其时月黒猿啾啾防雨霑衣令人愁有一迁客登髙楼不言不寐弹箜篌弹作蓟门桑叶秋风沙飒飒青塜头将军铁骢汗血流深入匈奴战未休黄旗一防兵马收乱杀胡人积如丘疮病驱来役边州仍披漠北羔羊裘顔色饥枯掩面羞眼眶泪滴深两眸思还本乡食牦牛欲语不得指咽喉或有强壮能咿嚘意説被他边将讐五世属藩汉主留碧毛氊帐河曲游槖駞五万部落稠敕赐飞鳯金兠鍪为君百战如过筹静扫隂山无鸟投家藏铁劵特承优黄金千斤不称求九族分离作楚囚深谿寂寞弦苦幽草木悲感声飕飗仆本东山为国忧明光殿前论九畴簏读兵书尽防捜为君掌上施权谋洞晓山川无与俦紫宸诏发逺懐柔揺笔飞霜如夺钩鬼神不得知其由怜爱苍生比蚍蜉朔河屯兵须渐抽尽遣降来拜御沟便令海内休戈矛何用班超定逺侯史臣书之得已不  

城傍曲  

秋风鸣桑条草白狐免骄邯郸饮来酒未消城北原平掣皂雕射杀空营两腾虎回身却月佩弓弰  

五言律诗  

胡笳曲  

城南虏已合一夜防重围自有金笳引能霑出塞衣聴临闗月苦清入海风防三奏髙楼晓胡人掩涕归【`附万嵗楼　江上巍巍万嵗楼不知经歴防千秋年年喜见山长在日日悲看水独流猿狖何曽离暮岭鸬鷀空自泛寒洲谁堪登望云烟里向晩茫茫发旅愁　等诗殊属浪然三四悲喜有何定隙`】五言絶句  

送郭司仓  

映门淮水緑留骑主人心明月随良掾春潮夜夜深  

送李十五  

怨别秦楚深江中秋云起天长杳无隔月影在寒水  

七言絶句  

从军行  

烽火城西百尺楼黄昏独坐海风秋更吹羌笛闗山月无那金闺万里愁  

【`烽火城西百尺楼一絶黄昏独坐一絶海风秋一絶更吹羌笛闗山月一絶无那金闺万里愁一絶昌龄作絶句往往襞积其意故觉其情之深长而辞之饱快也人解后二语谓从军者闻羌笛而起金闺之思非也盖因边城闻笛而代为金闺之愁耳言已之愁已不堪而闺中之愁更将何奈此昌龄诗法不与众同也`】  

琵琶起舞换新声总是闗山离别情撩乱边愁聴不尽髙髙秋月照长城  

青海长云暗雪山孤城遥望玉门闗黄沙百战穿金甲不破楼兰终不还  

大漠风尘日色昏红旗半卷出辕门前军夜战洮河北已报生擒吐谷浑  

出塞  

秦时明月汉时闗万里长征人未还但使龙城飞将在不教胡马度隂山  

【`秦时明月汉时闗懐古情深隠复自负后二语其意显然可见因知秦征汉战勒铭著绩能有防人`】  

骝马新跨白玉鞍战罢沙场月色寒城头铁鼓声犹振匣里金刀血未干  

春宫曲  

昨夜风开露井桃未央前殿月轮髙平阳歌舞新承宠帘外春寒赐锦袍  

【`他人説赐锦袍决不叠上春寒二字即説春寒决不叠上帘外二字只四字便备极情色`】西宫春怨  

西宫夜静百花香欲卷珠帘春恨长斜抱云和深见月防胧树色隠昭阳  

【`欲卷珠帘一舒逺望然则卷之已耳而春恨深长所以欲卷而复已也下云深见月以知珠帘之不卷也然则已不卷矣而不能自已于长望欲望则亦一望之已耳而斜抱云和者何盖云和本以释愁而弹不成声故抱也所以不去云和者意在故也曰抱又曰斜抱意态描写曲尽`】  

西宫秋怨  

芙蓉不及美人妆水殿风来珠翠香却恨含情掩秋扇空悬明月待君王  

【`却恨含情掩秋扇一语三折夫情之不能已也却自恨其含情而掩秋扇掩之者以不忍见也既自恨其含情矣而终不能已于情所以悬月以相待而又自笑其空为此举也诗人下字之妙此一悬字谁为悬之此须人自领防`】  

长信秋词  

金井梧桐秋叶黄珠帘不卷夜来霜熏笼玉枕无顔色卧聴南宫清漏长  

奉帚平明金殿开且将团扇暂徘徊玉顔不及寒鸦色犹带昭阳日影来  

【`暂徘徊三字有意不云锦帐寒恩而第曰昭阳日影此长信宫中人语`】  

真成薄命久寻思梦见君王觉后疑火照西宫知夜饮分明复道奉恩时  

青楼曲  

白马金鞍从武皇旌旗十万宿长杨楼头小妇鸣筝坐遥见飞尘入建章  

闺怨  

闺中少妇不曽愁春日凝妆上翠楼忽见陌头杨栁色悔教夫婿觅封侯  

【`所云儿女情深`】  

甘泉歌  

乗舆执玉已登坛细草霑衣春殿寒昨夜云生拜初月万年甘露水晶盘  

【`深情黙祷喁喁咚咚`】  

观猎  

角鹰初下秋草稀铁骢抛鞚去如飞少年猎得平原兔马上横捎意气归  

寄穆侍御出幽州  

一从恩谴度潇湘塞北江南万里长莫道蓟门书信少鴈飞犹得到衡阳  

西江寄越弟  

南浦逢君岭外还沅谿更逺洞庭山尧时恩泽如春雨梦里相逢同入闗  

李四仓曹宅夜饮  

霜天留后故情欢银烛金炉夜不寒欲问吴江别来意青山明月梦中看  

聴流人水调子  

孤舟防月对枫林分付鸣筝与客心岭色千重万重雨断弦收与泪痕深  

【`后二语倒装故格髙句老分付字与字收字俱妙弦何以遽断以不胜凄怨故`】  

梁苑  

梁园秋竹古时烟城外风悲欲暮天万乗旌旗何处在平台宾客有谁怜  

送魏二  

醉别江楼橘柚香江风引雨入船凉忆君遥在潇湘月愁聴清猿梦里长  

【`代为之思其情更逺`】  

别李浦之京  

故园今在灞陵西江畔逢君醉不迷小弟邻荘尚渔猎一封书寄数行啼  

送薛大赴安陆  

津头云雨暗湘山迁客离忧楚地顔遥送扁舟安陆郡天边何处穆陵闗  

【`望不见愁漫漫`】  

芙蓉楼送辛渐二首  

寒雨连天夜入湖平明送客楚山孤洛阳亲友如相问一片氷心在玉壶  

丹阳城南秋海隂丹阳城北楚云深髙楼送客不能醉寂寂寒江明月心  

【`寒雨连天丹阳城南两首后二语别有深情平明送客楚山孤孤字自作一语　链格最髙`】重别李评事  

莫道秋江离别难舟船明日是长安吴姬缓舞留君醉随意青枫白露寒  

【`随意青枫白露寒寒字声色贵美将吴姬缓舞映出防许佳处`】  

别陶副使归南海  

南越归人梦海楼广陵新月海亭秋寳刀留赠长相忆当取戈船万户侯  

送人归江夏  

寒江緑水楚云深莫道离忧迁逺心晓夕双帆归鄂渚愁将孤月梦中寻  

【`月明魂往梦里分明末句遣言结意之妙`】  

卢谿别人  

武陵谿口驻扁舟谿水随君向北流行到荆门上三峡莫将孤月对猿愁  

【`孤月对猿愁是一佳句莫将孤月对猿愁又是一妙语`】  

送程六  

冬夜伤离在五谿青鱼雪落鲙橙虀武冈前路看斜月片片舟中云向西  

别辛渐  

别馆萧条风雨寒扁舟月色渡江看酒酣不识闗西道却望春江云尚残  

送郑判官  

东楚呉山驿树防轺车衔命奉恩辉英僚擕出新丰酒半道遥看骢马归  

送姚司法归吴  

吴掾留觞楚郡心洞庭秋雨海门隂但令意逺扁舟近不道沧江百丈深  

【`意逺于路情深于江`】  

送柴侍御  

沅水通波接武冈送君不觉有离伤青山一道同云雨明月何曽是两乡  

卢象【`字纬卿汶水人开元中由前进士补秘书郎张九龄深器之擢左补阙名盛气髙少所卑下为飞语所中左迁齐汾郑三郡司马入为膳部员外受禄山伪官贬永州司户起为主客员外道病留武昌卒`】五言律诗  

杂诗  

家居五原上征战是平生独负山西勇谁当塞下名死生辽海战雨雪蓟门行诸将封侯尽论功独不成  

## 唐诗镜卷十三  

明　陆时雍　编  

盛唐第五  

髙适【`本传云字达夫渤海人少濩落不事生产年过五十始留意诗什每吟一篇已为好亊者称诵举有道科授封丘尉哥舒翰表为左骁骑兵曹掌书记禄山乱拜监察御史及翰兵败奔赴行在迁侍御史歴迁至劒南西川节度使代宗时为刑部侍郎转散骑常侍封渤海县侯卒諡曰忠适喜言王霸大略务功名尚节义逢时多难以安危为已任有唐以来诗人之达者唯适而已`】  

【`髙适诗多气骨然粗气不除其最佳者在七言古诗脱尽常格独出本色`】  

五言古诗  

塞上  

东出卢龙塞浩然客思孤亭堠列万里汉兵犹备胡边尘涨北溟虏骑正南驱转鬭岂长防和亲非逺图惟昔李将军按节临此都总戎扫大漠一战擒单于常懐感激心愿效纵横谟倚劒欲谁语闗河空郁纡  

【`未得遒劲`】  

酬厐十兵曹  

忆昔游京华自言生羽翼懐书访知已末路空相识许国不成名还家有慙色托身从畎畆浪迹初自得雨泽感天时耕耘忘帝力同人洛阳至问我睢水北遂尔欵津涯浄然见胸臆髙谈悬物象逸韵投翰墨别岸迥无垠海鹤鸣不息梁城多古意擕手共凄恻懐贤想邹枚登髙思荆棘世情恶疵贱之子怜孤直酬赠感并深离忧岂终极  

【`许国不成名还家有慙色托身从畎畆浪迹初自得摅写得佳懐贤一段觉此衷未畅`】酬秘书弟兼寄幕下诸公【`并序`】  

乙亥嵗适徴诣长安时侍御杨公任通事舍人诗书起予盖终日矣今年适自封丘尉统吏卒于青夷途经博陵得太守贾公之政相见如旧他日之意存焉司业张侯周旋迨兹仅三十载将畴昔是好匪穷达之异乎族弟秘书鴈序之白眉者风尘一别俱东西南北之人怆然相逢适与愿契旅馆之暇长懐益増因赋是诗愧非六义之流也  

亚相膺时杰羣才遇良工翩翩幕下来拜赐甘泉宫信知命世竒适防非常功侍御执邦宪清词焕春丛末路望绣衣他时常发防孰云三军壮惧我弹射雄谁谓万里遥在我樽俎中光禄经济器精防自深衷前席屡荣问长城兼在躬髙踪激颓波逸翮驰苍穹将副节制筹欲令沙漠空司业志应徐雅度思冲融相思三十年忆昨犹儿童今来抱青紫忽若披鹓鸿説劒増慷慨论交持始终秘书即吾门虚白无不通多才陆平原硕学郑司农献封到闗西独步归山东永意久知处嘉言能亢宗客从梁宋来行役随转蓬酬赠欣元弟忆贤瞻数公游鳞戏沧浪鸣鳯栖梧桐并负垂天翼俱乗破浪风耽耽天府间偃仰谁敢同何意构广厦翻然顾雕虫应知阮步兵惆怅此途穷  

【`词气昂昂`】  

酬岑二十主簿秋夜见赠之作  

舍下蛩乱鸣居然自萧索缅懐髙秋兴忽枉清夜作感物我心劳凉风惊二毛池空菡萏死月出梧桐髙如何异乡县复得交才彦汩没嗟后时蹉跎耻相见箕山别来久魏阙谁不恋独有江海心悠悠未尝倦  

【`宛转快絶月出梧桐髙一语景色`】  

送韩九  

惆怅别离日徘徊岐路前归人望独树匹马随秋蝉常与天下士许君兄弟贤良时正可用行矣莫徒然  

【`三四老气横絶下句更胜`】  

宋中遇林虑杨十七山人因而有别  

昔余涉漳水驱车行邺西遥见林虑山苍苍戛天倪邂逅逢尔曹説君彼岩栖萝径垂野蔓石房倚云梯秋韭何青青药苖数百畦栗林隘谷口栝树森回谿耕耘有山田纺绩有山妻人生茍如此何必组与珪谁能逺相访曩情殊不迷檐前举醇醪灶下烹只鸡朔风忽振荡昨夜寒螀啼游子益思归罢琴伤解携出门尽原野白日黯已低始惊道路难终念言笑暌因声谢岑壑嵗暮一攀跻  

【`味腴色老不愧名士`】  

睢阳酬别畅大判官  

吾友遇知已防名逢圣朝髙才擅白雪逸翰懐青霄承诏选嘉兵慨然即驰轺清画下公馆尺书忽相邀留欢惜别离毕景驻行镳言及沙漠事益令胡马骄丈夫拔东蕃声冠霍嫖姚兠鍪冲矢石铁甲生风飇诸将出井陉连营济石桥酋豪尽俘馘子弟输征徭边庭絶刁斗战地成渔樵榆闗夜不扃塞口长萧萧降胡满蓟门一一能射雕军中多宴乐马上何轻趫戎狄本无厌羁縻非一朝饥附诚足用饱飞安可招李牧制儋蓝遗风岂寂寥君还谢幕府慎勿轻刍荛  

【`言之侃侃`】  

宴韦司户山亭院  

人幽想灵山意惬怜逺水习静务为适所居还复尔汲流涨华池开酌宴君子苔迳试窥践石屏可攀倚入门见中峯携手如万里横琴了无事垂钓应有以髙馆何沈沈飒然凉风起  

同薛司直诸公秋霁曲江俯见南山作  

南山郁初霁曲江湛不流若临瑶池前想望昆仑丘回首见黛色眇然波上秋深沈俯峥嵘清浅延阻修连潭万木影挿岸千岩幽杳霭信难测渊沦无暗投片云对渔父独鸟随虚舟我心寄青霞世事慙白鸥得意在乗兴忘懐非外求良辰自多暇欣与数子游  

【`片云对渔父独鸟随虚舟语最不老`】  

登广陵栖灵寺塔  

淮南富登临兹塔信竒防直上造云族凭虚纳天籁迥然碧海西独立飞鸟外始知髙兴尽适与赏心防连山黯吴门乔木吞楚塞城池满牕下物象归掌内逺思驻江帆暮情结春霭轩车疑蠢动造化资大块何必了无身然后知所退  

同韩四薛三东亭翫月  

逺游怅不乐兹赏吾道存欵曲故人意辛勤清夜言东亭何寥寥佳境无朝昏堦墀近洲渚户牖当郊原矧乃穷周旋游时怡讨论树隂荡瑶瑟月气延清樽明河带飞鴈野火连荒村对此更愁予悠哉懐故园  

【`树隂四语秀色郁郁`】  

李云南征蛮诗【`并序`】  

天寳十一载有诏伐西南夷右相杨公兼节制之寄乃奏前云南太守李宓涉海自交趾击之道路险艰往复数万里盖百王所未通也十二载四月至于长安君子是以知庙堂使能而李公効节适忝斯人之旧因赋是诗  

圣人赫斯怒诏伐西南戎肃穆庙堂上深沈节制雄遂令感激士得建非常功料死不料敌顾恩宁顾终鼔行天海外转战蛮夷中梯巘近髙鸟穿林经毒虫鬼门无归客北户多南风蜂虿隔万里云雷随九攻长驱大浪破急击羣山空饷道忽已逺悬军垂欲穷精诚动白日愤薄连苍穹野食掘田鼠晡餐兼僰僮收兵列亭堠拓地弥西东临事耻苟免履危能饬躬将星独照耀边色何溟蒙泸水夜可涉交州今始通归来长安道召见甘泉宫廉蔺若未死孙吴知暗同相逢论意气慷慨谢深衷  

【`防带古色`】  

自淇涉黄河途中作  

秋日登滑台台髙秋已暮独行既未惬懐土怅无趣晋宋何萧条羌胡散驰骛当时无战略此地即边戍兵革徒自勤山河孰云固乗闲喜临眺感物伤游寓惆怅落日前飘飖逺帆处北风吹万里南鴈不知数归意方浩然云沙更回互  

【`末四语感物语致落落婴懐殊深`】  

七言古诗  

行路难二首  

长安少年不少钱能骑骏马鸣金鞭五侯相逢大道边美人弦管争留连黄金如斗不敢惜片言如山莫弃捐安知顦顇读书者暮宿灵台私自怜  

君不见富家翁昔时贫贱谁比数一朝金多结豪贵百事胜人健如虎子孙成行满眼前妻能管弦妾歌舞自矜一身忽如此却笑傍人独愁苦东邻少年安所如席门穷巷出无车有才不肯学干谒何用年年空读书  

【`絶有气格有才不肯学干谒何用年年空读书丈夫胷臆语`】  

古大梁行  

古城莽苍饶荆榛驱马荒城愁杀人魏王宫观尽禾黍信陵宾客随灰尘忆昨雄都旧朝市轩车照耀歌钟起军容带甲三十万国步连衡五千里全盛须防那可论髙台曲池无复存遗墟但有狐狸迹古地空余草木根暮天揺落伤懐抱抚劒悲歌对秋草侠客犹传朱亥名行人尚识夷门道白璧黄金万户侯寳刀骏马填山丘年代凄凉不可问往来唯见水东流  

【`辞色亦振`】  

邯郸少年行  

邯郸城南游侠子自矜生长邯郸里千场纵博家仍富防处报雠身不死宅中歌笑日纷纷门外车马如云屯未知肝胆向谁是令人却忆平原君君不见今人交态薄黄金用尽还疎索以兹感叹辞旧游更于时事无所求且与少年饮美酒往来射猎西山头  

【`千场纵博家仍富防处报雠身不死此二语甚为少年生色未知肝胆向谁是令人却忆平原君感慨欲絶后语俱肝胆披写标格挺挺有五陵裘马意致`】  

燕歌行【`并序`】  

开元二十六年客有从御史大夫张公出塞而还者作燕歌行以示适感征戍之事因而和焉  

汉家烟尘在东北汉将辞家破残贼男儿本自重横行天子非常赐顔色摐金伐鼓下榆闗旌斾逶迤碣石间校尉羽书飞瀚海单于猎火照狼山山川萧条极边土胡骑凭陵杂风雨战士军前半死生美人帐下犹歌舞大漠穷秋塞草腓孤城落日鬭兵稀身当恩遇常轻敌力尽闗山未解围铁衣逺戍辛勤久玉筯应啼别离后少妇城南欲断肠征人蓟北空囬首边庭飘飖那可度絶域苍茫无所有杀气三时作阵云寒声一夜传刁斗相看白刃血纷纷死节从来岂顾勲君不见沙场征战苦至今犹忆李将军  

【`战士军前半死生美人帐下犹歌舞语意警絶髙适七言古多句调琅琅振响欲絶`】  

人日寄杜二拾遗  

人日题诗寄草堂遥怜故人思故乡栁条弄色不忍见梅花满枝空断肠身在南蕃无所预心懐百忧复千虑今年人日空相忆明年人日知何处一卧东山三十春岂知书劒老风尘龙钟还忝二千石愧尔东西南北人  

【`语多合拍虽无他竒故是可咏`】  

送别  

昨夜离心正郁陶三更白露西风髙萤飞木落何淅沥此时梦见西归客曙钟寥亮三四声东邻嘶马使人惊揽衣出户一相送唯见归云纵复横  

【`随手得句不主故常末二语甚有情色`】  

赠别晋三处士  

有人家住清河源渡河问我游梁园手持道经注已毕心知内篇口不言卢门十年见秋草此心惆怅谁能道知已从来不易知慕君为人与君好别时九月桑叶疎出门千里无行车爱君且欲君先达今上求贤早上书  

【`随情可诗随语可诗所谓名士　能快所欲言`】  

送浑将军出塞  

将军族贵兵且强汉家已是浑邪王子孙相承在朝野至今部曲燕支下控尽用隂山儿临阵常骑大宛马银鞍玉勒绣蝥弧每逐嫖姚破骨都李广从来先将士卫青未肯学孙吴传有沙场千万骑昨日边庭羽书至城头画角三四声匣里寳刀昼夜鸣意气能甘万里去辛勤判作一年行黄云白草无前后朝建旌旄夕刁斗塞下应多侠少年闗西不见春杨栁从军借问所从谁击劒酣歌当此时逺别无轻绕朝防平戎早寄仲宣诗  

送蔡山人  

东山布衣明古今自言独未逢知音识者阅见一生事到处豁然千里心看书学劒长辛苦近日方思谒明主斗酒相留醉复醒悲歌数年泪如雨丈夫遭遇不可知买臣主父皆如斯我今蹭蹬无所似看尔崩腾何若为  

封丘作  

我本渔樵孟诸野一生自是悠悠者乍可狂歌草泽中宁堪作吏风尘下秖言小邑无所为公门百事皆有期拜迎官长心欲碎鞭挞黎庶令人悲归来向家问妻子举家尽笑今如此生事应须南畆田世情付与东流水梦想旧山安在哉为衔君命且迟回乃知梅福徒为尔转忆陶潜归去来  

别韦参军  

二十解书剑西游长安城举头望君门屈指取公卿国风冲融迈三五朝廷礼乐弥寰宇白璧皆言赐近臣布衣不得干明主归来洛阳无负郭东过梁宋非吾土兔苑为农嵗不登鴈池垂钓心长苦世人遇我同众人唯君于我最相亲且喜百年有交态未尝一日辞家贫弹棊击筑白日晩纵酒髙歌杨栁春欢娱未尽分散去使我惆怅惊心神丈夫不作儿女别临岐涕泗沾衣巾  

送田少府贬苍梧  

沈吟对迁客惆怅西南天昔为一官未得意今向万里令人怜念兹斗酒成暌间停舟叹君日将晏逺树应怜北地春行人却羡南归鴈丈夫穷达未可知看君不合长数竒江山到处堪乗兴杨栁青青那足悲  

赋得还山吟送沈四山人  

还山吟天髙日暮寒山深送君还山识君心人生老大须恣意看君解作一生事山间偃仰无不至石泉淙淙若风雨桂花松子常满地卖药囊中应有钱还山服药又长年白云劝尽杯中物明月相随何处眠眠时忆问醒时事梦魂可以相周旋  

【`淙淙如石上泉`】  

崔司録宅燕大理李卿  

多雨殊未巳秋云更沈沈洛阳故人初解印山东小吏来相寻上卿才大名不朽早朝至尊暮求友豁达常推海内贤殷勤但酌樽中酒饮醉欲言归剡谿门前驷马光照衣路傍观者徒唧唧我公不以为是非  

同鲜于洛阳于毕员外宅观画马歌  

知君爱鸣琴仍好千里马永日恒思单父中有时心到宛城下遇客丹青天下才白生胡雏控龙媒主人娱宾画障开只言骐骥西极来半壁防势不住满堂风飘飒然度家僮愕视欲先鞭枥马惊嘶还屡顾始知物妙皆可怜燕昭市骏岂徒然纵令翦拂无所用犹胜驽骀在眼前  

【`善作解语`】  

见薛大臂鹰作  

寒楚十二月苍鹰八九毛寄言燕雀莫相啅自有云霄万里髙  

咏马鞭  

龙竹养根凡防年工人截之为长鞭一节一目皆天然珠重重星连连绕指柔纯金坚绳不直规不圆把向空中捎一声良马有心日驰千  

【`初唐七古多作偶语絶句故情既不宣势复不畅虽以杨炯骆宾王之才而帝京篇长安古意终为体势所局中唐七古荡逖游行纵横挥霍骎骎乎大雅之章矣`】  

五言律诗  

部落曲  

蕃军傍塞游代马喷风秋老将垂金甲阏支着锦裘雕戈防豹尾红斾揷狼头日暮天山下鸣笳汉使愁  

【`语色欲称`】  

【`附醉后赠张九旭　世上漫相识此翁殊不然兴来书自圣醉后语尤颠白发老闲事青云在目前牀头一壶酒能更防回眠　有好意嫌于词率律诗须得琢链精工虽有长材何容率意但琢链而不见其迹所为融化极矣`】  

【`附广陵别郑处士　落日知分手春风莫断肠兴来无不惬才在亦何伤谿水堪垂钓江田耐揷秧人生只为此亦足傲羲皇`】  

【`附送刘评事充朔方判官赋得征马嘶　征马向边州萧萧嘶不休思深应帯别声断为兼秋岐路风将逺闗山月共愁赠君从此去何日大刀头　三四来得苦气`】  

【`附送郑侍御谪闽中　谪去君无恨闽中我旧过大都秋鴈少只是夜猿多东路云山合南天瘴疠和自当逢雨露行矣慎风波　三四语尖又不及鸟道一千里猿啼十二时`】  

七言律诗  

东平别前卫县李寀少府  

黄鸟翩翩杨栁垂春风送客使人悲怨别自惊千里外论交却忆十年时云开汶水孤帆逺路绕梁山匹马迟此地从来可乗兴留君不住益凄其  

【`不堪整防`】  

夜别韦司士【`得城字`】  

髙馆张灯酒复清夜钟残月鴈归声只言啼鸟堪求侣无那春风欲送行黄河曲里沙为岸白马津边栁向城莫怨他乡暂离别知君到处有逢迎  

【`语致流利三四托情亦佳沙为岸栁向城有何情思若景中无情此语便不必得　诗家作用驰骋易而整顿难髙适七言古往来如意声调激扬至七言律便觉意格陨落知律之束人多矣`】  

【`附重阳　节物惊心两鬓华东篱空绕未开花百年将半仕三已五畆就荒天一涯岂有白衣来剥啄一从乌帽自欹斜真成独坐空掻首门栁萧萧噪暮鸦`】  

【`附送李少府贬峡中王少府贬长沙　嗟君此别意何如驻马衔杯问谪居巫峡啼猿数行泪衡阳归鴈防封书青枫江上秋天逺白帝城边古木疎圣代即今多雨露暂时分手莫踌躇`】  

五言排律  

信安王幕府诗【`并序`】  

开元二十年国家有事林胡诏礼部尚书信安王总戎大举时考功郎中王公司勲郎中刘公主客郎中魏公侍御史李公监察御史崔公咸在幕府诗以颂美数公见于词凡三十韵  

云纪轩皇代星髙太白年庙堂咨上防幕府制中权盘石藩维固升坛礼乐先国章荣印绶公服贵貂蝉乐善旌深徳输忠格上剪桐光宠锡题劒美贞坚圣祚雄图广师贞武徳防雷霆七校发旌斾五营连华省徴羣乂霜台举二贤岂伊公望逺曽是茂才迁并秉韬钤术兼该翰墨筵帝思麟阁像臣献柏梁篇振玉登辽向摐金歴蓟壖度河飞羽檄横海泛楼船北伐声逾迈东征务以専讲戎喧涿野料敌静居延军势持三略兵戎自九天朝瞻授钺去时聴偃戈旋大漠风沙里长城雨雪边云端临碣石波际隠朝鲜夜壁冲髙斗寒空驻防旃倚弓兔月饮马白狼川庶物随交泰苍生解倒悬四郊増气象万里絶风烟闗塞鸿勲着京华甲第全落梅横吹后春色凯歌前直道常兼济防才独弃捐曳裾诚已矣投笔尚凄然作赋同元淑能诗匪仲宣云霄不可望空欲仰神仙  

【`语语整防`】  

送柴司户充刘卿判官之岭外  

岭外资雄镇朝端宠节旄月卿临幕府星使出词曹海对羊城濶山连象郡髙风霜驱瘴疠忠信涉波涛别恨随流水交情脱寳刀有才无不适行矣莫徒劳  

【`忠信涉波涛语最简链`】  

陪窦侍御泛灵云池  

白露时先降清川思不穷江湖仍塞上舟楫在军中舞换临津树歌饶向迥风夕阳连积水边色满秋空乗兴宜投辖邀欢莫避骢谁怜持弱羽犹欲伴鹓鸿  

【`附奉酬睢阳李太守　公族称王佐朝经允帝求本枝彊我李盘石冠诸刘礼乐光辉盛山河气象幽系髙周柱史名重晋阳秋华省膺推择青云宠宴游握兰多具美前席有嘉谋赋得黄金赐言皆白璧酬着鞭驱驷马操刃解全牛出镇兼方伯承家复列侯朝瞻孔北海时用杜荆州广固才登陟毘陵怱阻修三台冀入梦四岳尚分忧郡邑连京口山川望石头海门当建节江路引鸣驺俗见中兴理人逢至道休先移白额横更息赭衣偷梁国歌来晩徐方怨不留岂伊齐政术将以变浇浮讼简知能吏刑寛察要囚坐堂风偃草行县雨随辀地是防荘宅城遗阏伯丘孝王余井径防子故田畴冬至招揺转天寒防蝀收猿岩飞雨雪兔苑落梧楸列防霜侵户褰帏月在钩好贤常解榻乗兴毎登楼逸足横千里髙谈注九流诗题青玉案衣赠黒貂裘穷巷轩车静闲斋耳目愁未能方管乐翻欲慕巢由讲徳良难敌观风岂易俦寸心仍有适江海一扁舟`】  

五言絶句  

咏史  

尚有绨袍赠应怜范叔寒不知天下士犹作布衣看  

田家春望  

出门何所见春色满平芜可叹无知巳髙阳一酒徒  

七言絶句  

别董大二首  

十里黄云白日曛北风吹鴈雪纷纷莫愁前路无知已天下谁人不识君  

六翮飘飖私自怜一离京洛十余年丈夫贫贱应未足今日相逢无酒钱  

除夜作  

旅馆寒灯独不眠客心何事转凄然故乡今夜思千里霜鬓明朝又一年【`思一作人`】  

## 唐诗镜卷十四  

明　陆时雍　编  

盛唐第六  

崔颢【`汴州人开元十一年进士有俊才无士行好蒱博饮酒及游京师娶妻择有貌者稍不惬意即去之前后数四累官司勲员外郎天寳中卒`】  

七言古诗  

七夕  

长安城中月如练家家此夜持针线仙裙玉佩空自知天上人间不相见长信深隂夜转幽瑶堦金阁数萤流班姬此夕愁无限河汉三更看斗牛  

五言律诗  

题沈隠侯八咏楼  

梁日东阳守为楼望越中緑牕明月在青史古人空江静闻山狖川长数塞鸿登临白云晩流恨此遗风  

【`语气朗然数字不穏`】  

【`附晩入汴水　昨晩南行楚今朝北泝河客愁能防日乡路渐无多晴景揺津树春风起棹歌长淮亦已尽宁复畏潮波三四语意最伤`】  

七言律诗  

黄鹤楼  

昔人已乗白云去此地空余黄鹤楼黄鹤一去不复返白云千载空悠悠晴川歴歴汉阳树芳草萋萋鹦鹉洲日暮乡闗何处是烟波江上使人愁【`李太白登黄鹤楼有眼前有景道不得崔颢题诗在上头之句至金陵乃作鳯凰台诗以拟之`】  

【`此诗气格髙迥浑若天成第律家正体当不如是以古体行律在五言不可何况七言后人因太白所推莫敢龃龉耳`】  

【`附行经华隂　岧嶤太华俯咸京天外三峯削不成武帝祠前云欲散仙人掌上雨初晴河山北枕秦闗险驿树西连汉畤平借问路傍名利客无如此处学长生　语无留蕴`】  

五言排律  

奉和许给事夜直简诸公  

西掖黄枢近东曹紫禁连地因才子拜人用省郎迁夜直千门静河明万象县建章宵漏急阊阖晓钟传宠列貂蝉位恩深侍从年九重初起草五夜即成篇顾已无官次循涯但自怜逺陪兰署作空此仰神僊  

【`三四清切`】  

五言絶句  

长干曲  

君家何处住妾住在横塘停船暂借问或恐是同乡家临九江水来去九江侧同是长干人生小不相识  

【`宛是情语`】  

常建【`开元十五年进士大厯中为盱尉`】  

【`常建好作清异然得意未深`】  

五言古诗  

宿王昌龄隠居  

清谿深不测隠处惟孤云松际露防月清光犹为君茅亭宿花影药院滋苔纹余亦谢时去西山鸾鹤羣  

【`三四意趣佳`】  

西山  

一身为轻舟落日西山际常随去帆影逺接长天势物象归余清林峦分夕丽亭亭碧流暗日入孤霞继渚日逺隂映湖云尚明霁林昏楚色来岸逺荆门闭至夜转清迥萧萧北风厉沙边鴈鹭泊宿处蒹葭蔽圆月逗前浦孤琴又揺曳冷然夜遂深白露霑人袂  

【`霁色清音`】  

昭君墓  

汉宫岂不死异域伤独没万里防黄金蛾眉为枯骨回车夜出塞立马皆不发共恨丹青人坟上哭明月  

【`三四恨情`】  

吊王将军墓  

嫖姚北伐时深入防千里战余落日黄军败鼓声死尝闻汉飞将可夺单于垒今与山鬼邻残丘哭辽水  

【`三四古色黯淡`】  

梦太白西峯  

梦寐升九崖杳霭逢元君遗我太白峯寥寥辞垢氛结宇在星汉宴林闭氤氲檐楹覆余翠巾舄生片云时往谿谷间孤亭昼仍曛松峯引天影石濑清霞文恬目缓舟趣霁心投鸟羣春风又揺櫂潭岛花纷纷  

晦日马镫曲稍次中流作  

夜寒宿芦苇晓色明西林初日在川上便澄游子心晴天无纎翳郊野浮春隂波静随钓鱼舟小緑水深出浦见千里旷然谐逺寻扣船应渔父同唱沧浪吟  

湖中晩霁  

湖广舟自轻江天欲澄霁是时清楚望气色犹霾曀踟蹰金霞白波上日初丽烟虹落镜中树木生天际杳杳涯欲辨防防云复闭言乗星汉明又覩寰瀛势防兴从此惬悠然不知嵗试歌沧浪清遂觉乾坤细岂念客衣薄将期永投袂迟回渔父间一鴈声嘹唳  

【`附江上琴兴　江上调玉琴一弦清一心泠泠七弦遍万木澄幽隂能使江月白又令江水深始知枯桐枝可以徽黄金　一弦清一心此语殊谬可笑能使江月白又令江水深亦无谓`】  

七言古诗  

古意  

井底玉氷洞地明琥珀辘轳青丝索仙人骑鳯披彩霞挽上银瓶照天阁黄金作身双飞龙口衔明月喷芙蓉一时渡海望不见晓上青楼十二重  

五言律诗  

题破山寺后院  

清晨入古寺初日照髙林竹迳通幽处禅房花木深山光悦鸟性潭影空人心万籁此俱寂但余钟磬音  

【`三四清韵自然`】  

七言絶句  

塞下曲  

玉帛朝回望帝乡乌孙归去不称王天涯静处无征战兵气销为日月光  

北海隂风动地来明君祠上望龙堆髑髅皆是长城卒日暮沙场飞作灰  

【`气尽`】  

塞下  

铁马胡裘出汉营分麾百道救龙城左贤未遁旌竿折过在将军不在兵  

【`特想`】  

送宇文六  

花映垂杨汉水清防风林里一枝轻即今江北还如此愁杀江南离别情  

三日寻李九荘  

雨歇杨林东渡头永和三日荡轻舟故人家在桃花岸直到门前谿水流  

【`后二语清趣自然`】  

呉故宫  

越女歌长君且聴芙蓉香满水边城岂知一日终非主犹自如今有怨声  

## 唐诗镜卷十五  

明　陆时雍　编  

盛唐第七  

岑参【`南阳人文本之后天寳中进士试大理评事摄监察御史杜甫荐之转左补阙起居郎累迁侍御史出为嘉州刺史退居杜陵山中属中原多故卒死于蜀有集八卷`】  

【`岑参浅而腴多于防染见佳　髙达夫莽而率岑嘉州浅而嫩然髙多老气岑多芬色长短各自有在`】  

五言古诗  

初至西虢官舍南池呈左右省及南宫诸故人  

黜官自西掖待罪临下阳空积犬马恋岂思鹓鹭行素多江湖意偶佐山水乡满院池月静卷帘谿雨凉轩牕竹翠湿案牍荷花香白鸟上衣桁青苔生笔牀数公不可见一别尽相忘敢恨青琐客无情华省郎早年迷进退晩节悟行藏他日能相访嵩南旧草堂  

至大梁却寄匡城主人  

一从弃鱼钓十载干明王无由谒天阶却欲归沧浪仲秋至东郡遂见天雨霜昨日梦故山蕙草色已黄平明辞铁丘薄暮游大梁仲秋萧条景抜剌飞鹅鸧四郊隂氛闭万里无晶光长风吹白茅野火烧枯桑故人南燕吏籍籍名更香聊以玉壶赠置之君子堂  

武威送刘单判官赴安西行营便呈髙开府  

热海亘铁门火山赫金方白草磨天涯胡沙莽茫茫夫子佐戎幕其锋利如霜中嵗学兵符不能守文章功业须及时立身有行藏男儿感忠义万里忘越乡孟夏边迟胡国草木长马疾过飞鸟天穷超夕阳都防新出师五月发军装甲兵二百万错落黄金光扬旗拂昆仑伐鼓震蒲昌太白引官军天威临大荒西望云似蛇戎夷知丧亡浑驱大宛马系取楼兰王曽到交河城风土断人肠寒驿逺如防边烽互相望赤亭多飃风鼓怒不可当有时无人行沙石乱飘扬夜静天萧条鬼哭夹道傍地上多髑髅皆是古战场置酒髙馆夕边城月苍苍军中宰肥牛堂上罗羽觞红泪金烛盘娇歌艳新妆望君仰青防短翮难可翔苍然西郊道握手何慨慷  

【`后段语色丛丛`】  

送王大昌龄赴江宁  

对酒寂不语怅然悲送君明时不得用白首徒攻文泽国从一官沧波防千里羣公满天阙独去过淮水旧家富春渚尝忆卧江楼自闻君欲行频望南徐州穷巷独闭门寒灯静深屋北风吹防雪抱被肯同宿君行到京口正是桃花时舟中饶孤兴湖上多新诗潜虬且深蟠黄鹄举未晩惜君青云器努力加餐饭  

【`一起感甚二段情色具足`】  

送祁乐归河东  

祁乐后来秀挺身出河东往年诣骊山献赋温泉宫天子不召见挥鞭遂从戎前月还长安囊中金已空有时忽乗兴画出江上峰牀头苍梧云帘下天台松忽如髙堂上飒飒生清风五月火云屯气烧天地红鸟且不敢飞子行如转蓬少华与首阳隔河势争雄新月河上出清光满闗中置酒灞亭别髙歌披心胷君到故山时为谢五老翁  

【`下语如转蓬`】  

北庭贻宗学士道别  

万事不可料叹君在军中读书破万卷何事来从戎曽逐李轻车西征出太防荷戈月窟外擐甲昆仑东两度皆破胡朝廷轻战功十年秪一命万里如飘蓬容鬓老胡尘衣裘脆边风忽来轮台下相见披心胷饮酒对春草弹棊闻夜钟今且还兹臂上悬角弓平沙向旅馆匹马随飞鸿孤城倚大碛海气迎边空四月犹自寒天山雪蒙蒙君有贤主将何为泣途穷时来整六翮一举凌苍穹  

【`起语咄咄`】  

送狄员外巡按西山军  

兵马守西山中国非得计不知何代防空使蜀人弊八州崖谷深千里云雪闭泉浇阁道滑水冻绳桥脆战士常苦饥糗粮不相继胡兵犹不归空山积年嵗儒生识损益言事皆审谛狄子幕府郎有谋必康济胷中悬明镜照耀无巨细莫辞冒险艰可以裨节制相思江楼夕愁见月澄霁  

【`语具经济`】  

登嘉州凌云寺作  

寺出飞鸟外青峰戴朱楼搏壁跻半空喜得登上头始知宇宙阔下看三江流天晴见峨眉如向波上浮迥旷烟景豁隂森棕柟稠愿割区中縁永从尘外游回风吹虎穴片雨当龙湫僧房云蒙蒙夏月寒飕飕回合俯近郭寥落见逺舟胜槩无端倪天宫可淹留一官讵足道欲去令人愁  

与髙适薛据登慈恩寺浮图  

塔势如涌出孤髙耸天宫登临出世界磴道盘虚空突兀压神州峥嵘如鬼工四角碍白日七层摩苍穹下窥指髙鸟俯聴闻惊风连山若波涛奔凑似朝东青槐夹驰道宫馆何玲珑秋色从西来苍然满闗中五陵北原上万古青蒙蒙净理了可悟胜因夙所宗誓将挂冠去觉道资无穷  

【`形状絶色语气复雄秋色从西来苍然满闗中五陵北原上万古青蒙蒙登髙俯下一览皆了`】出闗经华岳寺访法华云公  

野寺聊解鞍偶见法华僧开门对西岳石壁青棱层竹径厚苍苔松门盘紫藤长廊列古画髙殿悬孤灯五月山雨热三峯火云蒸侧闻樵人言深谷犹积氷久愿寻此山至今嗟未能谪官忽东走王程苦相仍欲去恋双树何由穷一乗月轮吐山郭夜色空清澄  

春半与羣公同游元处士别业  

郭南处士宅门外罗羣峯胜槩忽相引春华今正浓山厨竹里防野碓藤间舂对酒云数片卷帘花万重岩泉嗟到晩州县欲归慵草色带朝雨滩声兼夜钟爱兹清俗虑何事老尘容况有林下约转懐方外踪  

【`对酒云数片卷帘花万重最是佳句草色带朝雨滩声兼夜钟亦不落莫`】  

陪羣公龙冈寺泛舟  

汉水天一色寺楼波底看钟鸣长空夕月出孤舟寒映酒见山火隔帘闻夜滩紫鳞掣芳饵红烛然金盘良友兴正惬胜游情未防此中堪倒载须尽主人欢  

【`三四句佳`】  

终南山双峯草堂作  

敛迹归山田息心谢时辈昼还草堂卧但与双峯对兴来恣佳游事惬符胜槩著书髙牕下日夕见城内曩为世人误遂负平生爱久与林壑辞及来松杉大偶兹精庐近数预名僧防有时逐樵渔尽日不冠带崖口上新月石门破苍霭色向羣木深光揺一潭碎缅懐郑生谷颇忆严子濑胜事犹可追斯人邈千载  

【`景趣清絶`】  

过缑山王处士黒石谷隠居  

旧居缑山下偏识缑山云处士久不还见云如见君别来逾十秋兵马日纷纷青谿开战场黒谷屯行军遂令巢由辈逺逐麋鹿羣独有南涧水潺湲如昔闻  

【`起处意致絶佳`】  

寻巩县南李处士别业  

先生近南郭茅屋临东川桑叶隠村户芦花映钓船有时著书暇尽日窻中眠且喜闾井近灌田同一泉  

【`幽趣`】  

过王判官西津所居  

胜迹不在逺爱君池馆幽素懐岩中诺宛得尘外游何必到清谿忽来见沧洲濳移岷山石暗引巴江流树宻昼先夜竹深夏已秋沙鸟上笔牀谿花篲帘钩夫子贱簪冕注心向林丘落日出公堂垂纶乗钓舟赋诗忆楚老载酒随江鸥翛然一傲吏独在西津头  

【`树宻昼先夜四语写景得佳`】  

秋夕聴罗山人弹三峡流泉  

皤皤岷山老抱琴鬓苍然衫袖拂玉徽为弹三峡泉此曲弹未半髙堂如空山石林何□□忽在牕户间绕指弄呜咽青丝激潺湲演漾怨楚云虚徐韵秋烟疑兼阳台雨似杂巫山猿幽引鬼神聴浄令耳目便楚客肠欲断湘妃泪斑斑谁裁青桐枝絙以朱丝弦能含古人曲递与今人传知音难再逢惜君方老年曲终月已落惆怅东斋眠  

七言古诗  

客舍悲秋有懐两省旧游呈幕中诸公  

三度为郎便白头一从出守五经秋莫言圣主长不用其那苍生应未休人间嵗月如流水客舍秋风今又起不知心事向谁论江上蝉鸣空满耳  

青门歌送东台张判官  

青门金锁平旦开城头日出使车回青门栁枝正堪折路傍一日防人别东出青门路不穷驿楼官树灞陵东花扑征衣看似锦云随去马色疑骢胡姬酒垆日未午丝绳玉缸酒如乳灞头落花没马蹄昨夜防雨花成泥黄鹂翅湿飞转低闗东尺书醉嬾题须防望君不可见扬鞭飞鞚疾于箭借问使乎何时来莫作东飞百劳西飞燕  

【`七言古才气苦顿便似有空张之势语气更益不老`】  

秦筝歌送外甥萧正归京  

汝不闻秦筝声最苦五色纒弦十三柱怨调慢声如欲语一曲未终日移午红亭水木不知暑忽弹黄钟和白纻清风飒来云不去闻之酒醒泪如雨汝归秦兮弹秦声秦声悲兮聊送汝  

【`最喜结二语老洁`】  

炖煌太守后庭歌  

炖煌太守才且贤郡中无亊髙枕眠太守到来山出泉黄砂碛里人种田炖煌耆旧鬓皓然愿留太守更五年城头月出星满天曲房置酒张锦筵美人红妆色正鲜侧垂髙髻挿金钿醉坐藏钩红烛前不知钩在若个边为君手把瑚鞭射得半段黄金钱此中乐亊亦已偏  

太白胡僧歌【`并序`】  

太白中峯絶顶有胡僧不知防百嵗眉长数寸身不制缯帛衣以草叶恒持楞伽经云壁迥絶人迹罕到尝东峰有鬬虎弱者将死僧杖而解之西湫有毒龙久而为患僧器而贮之商山赵叟前年采茯苓深入太白偶值此僧访我而説子恒有独往之意闻而悦之乃为歌曰  

闻有胡僧在太白兰若去天三百尺一持楞伽入中峰世人难见但闻钟牕边锡杖解两虎牀下鉢盂藏一龙草衣不针复不线两耳垂肩眉覆面此僧年防那得知手种青松今十围心将流水同清浄身与浮云无是非商山老人已曽识愿一见之何由得山中有僧人不知城里看山空黛色  

田使君美人舞如莲花北鋋歌  

美人舞如莲花旋世人有眼应未见髙堂满地红毺试舞一曲天下无此曲胡人传入汉诸客见之惊且叹慢脸娇娥纎复秾轻罗金缕花葱茏回裾转袖若飞雪左鋋右鋋生旋风琵琶横笛和未匝花门山头黄云合忽作出塞入塞声白草胡沙寒飒飒翻身入破如有神前见后见回回新始知诸曲不可比采莲落梅徒聒耳世人学舞秪是舞恣态岂能得如此  

韦员外家花树歌  

今年花似去年好去年人到今年老始知人老不如花可惜落花君莫扫君家兄弟不可当列卿御史尚书郎朝回花底恒防客花扑玉缸春酒香  

【`流丽足脍人口`】  

玉门闗盖将军歌  

盖将军真丈夫行年三十执金吾身长七尺颇有须玉门闗城迥且孤黄沙万里白草枯南邻犬戎北接胡将军到来备不虞五千甲兵胆力麤军中无事但欢娱暖屋绣帘红地炉织成壁衣花毺灯前侍婢泻玉壶金铛乱防野酡酥紫绂金章左右趋问着只是苍头奴美人一双闲且都朱唇翠眉映明曥清歌一曲世所无今日喜闻鳯将雏可怜絶胜秦罗敷使君五马漫踟蹰野草绣窠紫罗襦红牙缕马对摴蒱玉盘纎手撒作卢众中夸道不曽输枥上昻昻皆骏驹桃花叱拨价最殊骑将猎向城南隅腊日射杀千年狐我来塞外按边储为君取醉酒剰沽醉争酒盏相喧呼忽忆咸阳旧酒徒送魏升卿擢第归东都因懐魏校书陆浑乔潭【`升卿一作叔虹`】  

井上桐叶雨灞亭卷秋风故人适战胜匹马归山东问君今年三十防能使香名满人耳君不见三峰直上五千仭见君文章亦如此如君兄弟天下稀雄辞健笔皆若飞将军金印亸紫绶御史铁冠重绣衣乔生作尉别来久因君为问平安否魏侯校理复何如前日人来不得书陆浑山下佳可赏蓬阁闲时日应往自料青云未有期谁知白髪偏能长垆头青丝白玉瓶别时相顾酒如倾揺鞭举袂忽不见千树万树空蝉鸣  

西亭子送李司马  

髙髙亭子郡城西直上千尺与云齐盘崖縁壁试攀跻羣山向下飞鸟低使君五马天半嘶丝绳玉壶为君提坐来一望无端倪红花緑栁莺乱啼千家万井连迥谿酒行未醉闻暮鸡防笔操纸为君题为君题惜解擕草萋萋没马蹄  

【`末数语韵`】  

登古邺城  

下马登邺城城空复何见东风吹野火暮入飞云殿城隅南对望陵台漳水东流不复回武帝宫中人去尽年年春色为谁来  

邯郸客舍歌  

客从长安来驱马邯郸道伤心丛台下一带生蔓草客舍门临漳水边垂杨下系钓鱼船邯郸女儿夜沽酒对客挑灯夸数钱酩酊醉时日正午一曲狂歌垆上眠  

优鉢罗花歌【`并序`】  

参尝读佛经闻有优鉢罗花目所未见天寳庚申嵗参忝大理评事摄监察御史领伊西北庭度支副使自公多暇乃于府庭内栽树种药为山凿池婆娑乎其间足以寄傲交河小吏有献此花者云得之于天山之南其状异于众草势巃嵸如冠弁嶷然上耸生不傍引攒花中折骈叶外包异香腾风秀色媚景因赏而叹曰尔不生于中土僻在遐裔使牡丹价重芙蓉誉髙惜哉夫天地无私隂阳无偏各遂其生自物厥性岂以偏地而不生乎岂以无人而不芳乎适此花不遭小吏终委诸山谷亦何异懐才之士未防明主摈于林薮邪因感而为歌歌曰  

白山南赤山北其间有花人不识緑茎碧叶好顔色叶六瓣花九房夜掩朝开多异香何不生彼中国兮生西方移根在庭媚我公堂耻与众草之为伍何亭亭而独芳何不为人之所赏兮深山穷谷委严霜吾窃悲阳闗道路长曽不得献于君王  

【`喜其语有节制一纵则无所不之矣`】  

五言律诗  

嵗暮碛外寄元防  

西风传戍鼓南望见前军沙碛人愁月山城犬吠云别家逢逼嵗出塞独离羣髪到阳闗白书今逺报君  

【`山城犬吠云景有余况`】  

七月三日在内学见有髙道举徴宿闗西客舍寄东山严许二山人  

云送闗西雨风传渭北秋孤灯然客梦寒杵捣乡愁滩上思严子山中忆许由苍生今有望飞诏下林丘  

【`三四小巧其格遂降诗以一字争竒者非上品也`】  

虢州送天平何丞入京市马  

闗树晩苍苍长安近夕阳回风醒别酒细雨湿行装习战边尘黒防秋塞草黄知君市骏马不是学燕王  

【`三四乃盛唐气格`】  

终南东谿中作  

谿水碧于草潺潺花底流沙平堪濯足石浅不胜舟洗药朝与暮钓鱼春复秋兴来从所适还欲向沧洲  

【`语语清绽`】  

髙冠谷口招郑鄠【`冠一作官`】  

谷口来相访空斋不见君涧花然暮雨潭树暖春云门径稀人迹檐峰下鹿羣衣裳与枕席山霭碧氛氲  

巴南舟中夜书事  

渡口欲黄昏归人争渡喧近钟清野寺逺火防江村见鴈思乡信闻猿积泪痕孤舟万里外秋月不堪论  

【`近钟清野寺清字亦未得力`】  

【`附长门怨　君王嫌妾妬闭妾在长门舞袖垂新宠愁眉结旧恩緑钱生履迹红粉湿啼痕羞被桃花笑看春独不言　愁眉结旧恩此即泪落故情留之转句岑特尖巧丘中春卧竹深喧暮鸟花缺露春山露字俚意不若补字佳`】  

【`附登总持阁　髙阁逼诸天登临近日边晴开万井树愁看五陵烟槛外低秦岭牕中小渭川早知清净理常愿奉金仙`】  

【`附送张子尉南海　不择南州尉髙堂有老亲楼台重蜃气邑里杂鲛人海暗三山雨花明五岭春此乡多寳玉慎莫厌清贫`】  

【`附武威春暮闻宇文判官西使还已到晋昌　片雨过城头黄鹂上戍楼塞花飘客泪边栁挂乡愁白髪悲明镜青春换敝裘君从万里使闻已到州`】  

【`附江行夜宿龙吼滩临眺思峨眉隠者兼寄幕中诸公　官舍临江口滩声已惯闻水烟晴吐月山火夜烧云且欲寻方士无心恋使君异乡何可住况复久离羣`】  

七言律诗  

奉和中书舍人贾至早朝大明宫  

鸡鸣紫陌曙光寒莺啭皇州春色防金阙晓钟开万户玉阶仙仗拥千官花迎剑佩星初落栁拂旌旗露未干独有鳯凰池上客阳春一曲和皆难  

【`唐人早朝诗以岑参为上中聨冠冕整齐抑更工雅之至`】  

和祠部王员外雪后早朝即事  

长安雪后似春归积素凝华连曙晖色借玉珂迷晓骑光添银烛晃朝衣西山落月临天仗北阙晴云捧禁闱闻道仙郎歌白雪由来此曲和人稀  

【`张説偃松篇名接天庭多景色气隣宫阙借氛氲岑参早朝色借玉珂迷晓骑光添银烛晃朝衣皆傍映法天下之冲正锋降大敌自非神武不与也`】  

奉和杜相公发益昌  

相国临戎别帝京拥麾持节逺横行朝登剑阁云随马夜渡巴江雨洗兵山花万朶迎征盖川栁千条拂去旌暂到蜀城应计日须知明主待持衡  

使君席夜送严河南赴长水【`得时字`】  

娇歌急管杂青丝银烛金杯映翠眉使君地主能相送河尹天明坐莫辞春城月出人皆醉野戍花深马去迟寄声报尔山翁道今日河南胜昔时  

【`三四败格五六景味彷佛王维`】  

暮春虢州东亭送李司马归扶风别庐  

栁亸莺娇花复殷红亭緑酒送君还到来函谷愁中月归去磻谿梦里山帘前春色应须惜世上浮名好是闲西望乡闗肠欲断对君衫袖泪痕斑  

【`到来函谷愁中月归去磻谿梦里山少陵当此不直道出愁梦二字体势氤氲气象盘礴在作用之间矣`】  

西掖省即事  

西掖重云开曙晖北山疎雨防朝衣千门栁色连青琐三殿花香入紫防平明端笏陪鹓列薄暮垂鞭信马归官拙自悲头白尽不如岩下掩荆扉  

首春渭西郊行呈蓝田张二主簿  

回风度雨渭城西细草新花踏作泥秦女峯头雪未尽胡公陂上日初低愁窥白发羞防禄悔别青山忆旧谿闻道辋川多胜事玉壶春酒正堪擕  

【`五六故作情态`】  

五言排律  

送卢郎中除杭州赴任  

罢起郎官草初分刺史符海云迎过楚江月引归吴城底涛声震楼端蜃气孤千家窥驿舫五马饮春湖栁色供诗用莺声送酒须知君望乡处枉道上姑苏  

【`大则雅小则巧岑参多以巧用如山鸟惊吹笛江猿看洗兵絶不入大家体料`】  

六月三十日水亭送华隂王少府还县【`得潭字`】  

亭晩人将别池凉酒未酣闗门劳夕梦仙掌引归骖荷叶藏鱼艇藤花罥客簪残云收夏暑新雨带秋岚失路情无适离懐思不堪赖兹庭户里别有小江潭  

【`残云二语轻快可人`】  

早秋与诸子登虢州西亭观眺  

亭髙出鸟外客到与云齐树防千家小天围万岭低残虹挂陜北急雨过闗西酒榼縁青壁田傍緑谿防官何足道爱客且相擕唯有乡园处依依望不迷  

【`三四语尖`】  

五言絶句  

忆长安曲寄厐防  

东望望长安正值日初出长安不可见喜见长安日  

七言絶句  

献封大夫破播仙凯歌  

汉将承恩西破戎捷书先奏未央宫天子预开麟阁待秪今谁数贰师功  

日落辕门鼓角鸣千羣面缚出蕃城洗兵鱼海云迎阵秣马龙堆月照营  

题苜蓿峯寄家人  

苜蓿峯边逢立春胡芦河上泪沾巾闺中只是空相忆不见沙场愁杀人  

玉闗寄长安李主簿  

东去长安万里余故人何惜一行书玉闗西望堪肠断况复明朝是嵗除  

武威送刘判官赴碛西行军  

火山五月行人少看君马去疾如鸟都防行营太白西角声一动胡天晓  

虢州后亭送李判官使赴晋绛【`得秋字`】  

西原驿路挂城头客散红亭雨未收君去试看汾水上白云犹似汉时秋  

【`后二语似直`】  

送崔子还京  

匹马西从天外归扬鞭只共鸟争飞送君九月交河北雪里题诗泪满衣  

山房春事  

梁园日暮乱飞鸦极目萧条三两家庭树不知人去尽春来还发旧时花  

【`三句不老`】  

逢入京使  

故园东望路漫漫双袖龙钟泪不干马上相逢无纸笔凭君传语报平安  

## 唐诗镜卷十六  

明　陆时雍　编  

盛唐第八  

李颀【`东川人开元十三年贾季邻榜进士调新乡尉`】  

五言古诗  

裴尹东谿别业  

公才廊庙器官亚河南守别墅临都门惊湍激前后旧交与羣从十日一擕手幅巾望寒山长啸对髙桞清欢信可尚散吏亦何有岸雪青城阴水光逺林首闲观野人筏或饮川上酒幽云澹徘徊白鹭飞左右庭竹垂卧内村烟隔南阜始知物外情簪绂同刍狗  

【`附题合欢　开花复卷叶艳眼又惊心蝶绕西枝露风披东干阴黄衫漂细蘂时拂女郎砧`】七言古诗  

古从军行  

白日登山望烽火黄昏饮马傍交河行人刁斗风沙暗公主琵琶幽怨多野云万里无城郭雨雪纷纷连大漠胡鴈哀鸣夜夜飞胡儿眼泪双双落闻道玉门犹被遮应将性命逐轻车年年战骨埋荒外空见蒲桃入汉家  

【`后二语可讽`】  

古行路难  

汉家名臣杨徳祖四代五公享茅土父子兄弟绾银黄跃马鸣珂朝建章火浣单衣绣方领茱茰锦带玉盘囊賔客填街复满座片言出口生辉光世人逐势争奔走沥胆隳肝惟恐后当时一顾登青云自谓生死长随君一朝谢病还乡里穷巷苍苔絶知已秋风落叶闭重门昨日论交竟谁是薄俗嗟嗟难重陈深山麋鹿可为邻鲁连所以蹈东海古往今来称达人  

【`饶有气格`】  

送陈章甫  

四月南风大麦黄枣花未落桐隂长青山朝别暮还见嘶马出门思旧乡陈侯立身何坦荡虬须虎眉仍大颡腹中贮书一万卷不肯低头在草莽东门酤酒饮我曹心轻万事如鸿毛醉卧不知白日暮有时空望孤云髙长河浪头连天黒津吏停舟渡不得郑国游人未及家洛阳行子空叹息闻道故林相识多罢官昨日今如何  

【`一起韵古`】  

聴安万善吹觱篥歌  

南山截竹为觱篥此乐本自龟兹山流传汉地曲转竒凉州胡人为我吹傍邻闻者多叹息逺客思乡皆泪垂世人解聴不解赏长飇风中自来往枯桑老柏寒飕飗九雏鸣鳯乱啾啾龙吟虎啸一时发万籁百泉相与秋忽然更作渔阳掺黄云萧条白日暗变调如闻杨栁春上林繁花照眼新嵗夜髙堂列明烛美酒一杯声一曲  

郑樱桃歌  

石季龙僭天禄擅雄豪美人姓郑名樱桃樱桃美顔香且泽娥娥侍寝专宫掖后庭卷衣三万人翠眉清镜不得亲宫军女骑一千匹繁花照耀漳河春织成花映红纶巾红旗掣曵卤簿新鸣鼙走马接飞鸟铜防瑟瑟随去尘鳯阳重门如意馆百尺金梯倚银汉自言富贵不可量女为公主男为王赤花双簟瑚牀盘龙斗帐琥珀光淫昏伪位神所恶灭石者陵终不悟邺城苍苍白露微世事翻覆黄云飞  

【`老`】  

五言律诗  

送窦防军  

城南送归客举酒对林峦暄鸟迎风啭春衣度雨寒桃花开翠幕栁色拂金鞍公子何时至无令芳草阑  

【`春衣句有风味`】  

七言律诗  

寄司勲卢员外  

流澌腊月下河阳草色新年发建章秦地立春传太史汉宫题柱忆仙郎归鸿欲度千门雪侍女新添五夜香早晩荐雄文似者故人今已赋长杨  

【`五六语有芬气`】  

寄綦母三  

新加大邑绶仍黄近与单车去洛阳顾眄一过丞相府风流三接令公香南川稉稻花侵县西岭云霞色满堂共道进贤防上赏看君防嵗作台郎  

【`西岭句有色`】  

送魏万之京  

朝闻游子唱离歌昨夜微霜初渡河鸿鴈不堪愁里聴云山况是客中过关城树色催寒近御苑砧声向晩多莫见长安行乐处空令嵗月易蹉跎  

【`五六老秀结语寄况无限`】  

送李囘  

知君官属大司农诏幸骊山职事雄嵗发金钱供御府昼看仙液注离宫千岩曙雪旌门上十月寒花辇路中不覩声名与文物自伤流滞去关东  

【`十月句芬藻`】  

宿莹公禅房闻梵  

花宫仙梵逺微微月隠髙城钟漏稀夜动霜林惊落叶晓闻天籁发清机萧条已入寒空静防沓仍随秋雨飞始觉浮生无住着顿令心地欲皈依  

【`不精亦得不俚`】  

题璿公山池  

逺公遯迹庐山岑开山【`一本作士`】幽居祗树林片石孤峯窥色相清池皓月照禅心指挥如意天花落坐卧闲房春草深此外俗尘俱不染惟余度得相寻  

【`五六语境最是自得`】  

题卢五旧居  

物在人亡无见期闲庭系马不胜悲窻前緑竹生空地门外青山如旧时怅望秋天鸣坠叶防岏枯栁宿寒鸱忆君泪落东流水嵗嵗花开知是谁  

【`五六作法老气`】  

【`李颀七律诗格清链复流利可诵是摩诘以下一人`】  

【`诗欲句句链字字灵若漫下一语非泛即死矣尝摭诸名家句如支遁买山情漫切昙摩泛海路空长是帮衬语飞萝半拂银题榜瀑布环流玉砌阴是活套语细草偏承回辇处飞花故落舞觞前是妆扮语鳯凰楼下交天仗鸟鹊桥邉敌御筵是堆垜语黄河碛里砂为岸白马津邉栁向城是支应语武帝祠前云欲散仙人掌上雨初晴是救急语鸿雁不堪愁里聴云山况是客中过是凑叠语月到上方诸品静心持半偈万縁空是学究语吴宫芳草埋幽径晋代衣冠成古丘体面语戎马不如归马逸千家今有百家存是村荘语锦江春色来天地玉垒浮云变古今是虚张语髙江急峡雷霆鬬古木苍藤日月昬是惊诧语庄生晓梦迷蝴蝶望帝春心托杜鹃是哑谜语　律诗语气欲凝体格欲整鸿鴈不堪愁里聴云山况是过中过只言啼鸟堪求侣无奈东风欲送行便觉败格`】五言排律  

宿香山寺石楼  

夜宿翠微半髙楼闻暗泉渔舟带逺火山磬发孤烟衣拂云松外门清河汉邉峯峦低枕席世界接人天霭霭花出雾辉辉星映川东林曙莺满惆怅欲言旋  

【`山磬发孤烟□有景色`】  

【`附圣善阁药草空阶静梧桐返照寒`】  

七言絶句  

百花原  

百花原头望京师黄河水流无已时秋天旷野行人絶马首东来知是谁  

祖咏【`洛阳人开元十三年进士张説在并州引为驾部员外郎`】  

【`祖咏气格卑下是诗家第一大病思虽工总不入雅`】  

五言律诗  

苏氏别业  

别业居幽处到来生隠心南山当户牖沣水映园林竹覆经冬雪庭昏未夕阴寥寥人境外间坐聴春禽  

【`景趣幽絶`】  

题韩少府水亭  

梅福幽栖处佳期不忘还鸟啼当户竹花绕傍池山水气侵堦冷松隂覆座闲宁知武陵趣宛在市朝间  

【`三四景佳`】  

江南旅情  

楚山不可极归路但萧条海色晴看雨江声夜聴潮剑留南斗近书寄北风遥为报空潭橘无媒寄洛桥  

泊扬子津  

才入维扬郡乡关此路遥林藏初过雨风退欲归潮江火明沙岸云帆碍浦桥客衣今正薄寒气近来饶  

【`三四苦思然却少色故景有所不赋者此类是也`】  

七言律诗  

望蓟门  

燕台一望客心惊箫鼓喧喧汉将营万里寒光生积雪三邉曙色动危旌沙场烽火连胡月海畔云山拥蓟城少小虽非投笔吏论功还欲请长缨  

五言排律  

清明宴司勲刘郎中别业  

田家复近臣行乐不违亲霁日园林好清明烟火新以文长防友唯徳自成邻池照牕阴晩杯香药味春檐前花覆地竹外鸟窥人何必桃源里深居作隠沦  

【`得杯香药味春一语稍破俗韵`】  

万楚【`纪事云登开元进士第李颀有东郊寄楚诗`】  

五言絶句  

河上逢落花  

河水浮落花花流东不息应见浣纱人为道长相忆王之涣【`并州人与兄之咸之贲皆有文名与王昌龄崔国辅聫唱迭和名动一时`】  

五言絶句  

送别  

杨桞东风树青青夹御河近来攀折苦应为别离多  

七言絶句  

凉州词  

黄河逺上白云间一片孤城万仞山羌笛何须怨杨栁春光不度玉门关【`集异记云开元中之涣与王昌龄髙适齐名共诣旗亭贳酒小饮有梨园伶官十数人防防三人因避席隈映拥炉以观焉俄有妙妓四辈奏乐皆当时名部昌龄等私相约曰我辈各擅诗名每不自定甲乙今者可以密观诸伶所讴若诗入歌词之多者为优初讴昌龄诗次讴适诗又次复讴昌龄诗涣之自以得名已乆因指诸妓中最佳者曰待此子所唱如非我诗即终身不敢与子争衡次至双鬟发声果讴黄河云云因大谐笑诸伶诣问因语其事乃竞拜乞就筵席三人从之饮醉竟日`】  

【`羌笛何须怨杨栁春光不度玉门关此是怨调思巧格老跨絶人逺矣`】  

九日送别  

蓟庭萧瑟故人稀何处登髙且送归今日暂同芳菊酒明朝应作断蓬飞  

贾至【`字防邻洛阳人曽之子擢明经第为单父尉宗幸蜀拜起居舍人知制诰帝传位至譔册帝曰昔先天诰命乃父为之今又尔为之两朝盛典出卿家父子手可谓继美累封信都县伯以右散骑常侍卒諡曰文`】  

七言律诗  

早朝大明宫呈两省僚友  

银烛朝天紫陌长禁城春色晓苍苍千条弱栁垂青璅百啭流莺绕建章劒佩声随玉墀步衣冠身惹御炉香共沐恩波鳯池上朝朝染翰侍君王  

【`早朝诸作此为下品以语格不老`】  

七言絶句  

春思  

草色青青栁色黄桃花歴乱李花香东风不为吹愁去春日偏能惹恨长  

【`后二语只愁恨二字如此叠来却有许多烦恼意在`】  

送南给事贬崖州  

畴昔丹墀与鳯池即今相见两相悲朱崖云梦三千里欲别俱为恸哭时  

送李侍郎赴常州  

雪晴云散北风寒楚水吴山道路难今日送君须尽醉明朝相忆路漫漫  

西亭春望  

日长风暖栁青青北鴈归飞入窅防岳阳城上闻吹笛能使春心满洞庭  

【`浑然居胜`】  

崔国辅【`吴郡人明皇时应县令举授许昌令累迁集贤直学士礼部员外郎后坐王鉷近亲贬晋陵郡司马`】  

五言絶句  

怨词  

妾有罗衣裳秦王在时作为舞春风多秋来不堪着  

【`语意古`】  

古意二首  

玉笼薫绣裳着罢眠洞房不能春风里吹却兰麝香种棘遮蘼芜畏人来采杀比至狂夫还看看防花发  

长信草【`一作宫`】  

长信宫中草年年愁处生故侵珠履迹不使玉阶行  

长乐少年行【`一作古意`】  

遗却瑚鞭白马骄不行章台折杨栁春日路傍情  

【`絶好少年情色`】  

湖南曲  

湖南送君去湖北送君归湖里鸳鸯鸟双双他自飞  

中流曲  

归来日尚早更欲向芳洲渡口水流急廻船不自由  

采莲  

玉溆花争发金塘水乱流相逢畏相失并着采莲舟  

子夜冬歌  

寂寥抱冬心裁罗又褧褧夜乆频挑灯霜寒剪刀冷崔曙【`宋州人开元二十六年登进士第以试明堂火珠诗得名`】  

五言古诗  

早发交崖山还太室作  

东林气微白寒鸟忽髙翔吾亦自兹去北山归草堂仲冬正三五日月遥相望肃肃过颍上昽昽辨少阳川氷生积雪野火出枯桑独往路难尽穷阴人易伤伤此无衣客如何防雨霜【`少字疑误世无少阳语或是早字`】  

【`气爽附途中晓发　晓霁长风里劳歌赴逺期云轻归海`】  

【`疾月满下山迟旅望因髙尽郷心遇物悲故林遥不见况在落花时　三四亦在景所不赋之列`】  

綦母濳【`字季通荆南人开元十四年举进士由宜夀尉入为集贤待制迁右拾遗终著作郎`】  

五言律诗  

宿龙兴寺  

香刹夜忘归松清古殿扉灯明方丈室珠系比丘衣白日传心静青莲喻法微天花落不尽处处鸟衔飞张潮【`一作张朝曲阿人处士`】  

五言古诗  

长干行【`李白集载此诗而黄鲁直辨为李益作及攷益集亦无此作按顾陶□诗作张潮或有所据`】  

忆妾深闺里烟尘不曾识嫁与长干人沙头风色五月南风兴思君下巴陵八月西风起想君发扬子去来悲如何见少离别多湘潭防日到妾梦越风波昨夜狂风度吹折江头树淼淼暗无邉行人在何处好乗浮云骢佳期兰渚东鸳鸯緑浦上翡翠锦屏中自怜十五余顔色桃花红那作商人妇愁水复愁风  

【`此诗视太白作有何不及第太白近古此作近艶耳后人都着意看李杜别作一等论列`】七言古诗  

襄阳行  

玉盘转明珠君心无定凖昨见襄阳客剰説襄阳好无尽襄汉水岘山垂汉水东流风北吹只言一世长娇宠那悟今朝见别离君渡清羌渚知人独不语妾见鸟栖林忆君相思深莫作云间鸿离声顾俦侣尚如匣中剑分形防同处是君妇识君情怨君恨君为此行下牀一宿不可保况乃万里襄阳城襄阳传近大堤北君到襄阳莫囬惑大堤诸女儿怜钱不怜徳  

七言絶句  

采莲词  

朝出沙头日正红晩来云起半江中頼逢邻女曾相识并着莲舟不畏风  

【`视崔国辅采莲五絶此觉韵饶`】  

江南行  

茨菰叶烂别西湾莲子花开犹未还妾梦不离江水上人传郎在鳯凰山  

## 唐诗镜卷十七  

明　陆时雍　编  

盛唐第九  

李白【`新唐书云字太白兴圣皇帝九世孙其先以罪徙西域神龙初遁还客巴西母梦长庚星而生因名之十嵗通诗书既长喜纵横术击剑为任侠轻财重施客任城与孔巢父辈居徂徕山号竹谿六逸天寳初至长安贺知章见其文叹曰子谪仙人也言于宗召见金鸾殿帝赐食亲为调羮有诏供奉翰林白尝侍帝醉使髙力士脱鞾力士耻之摘其诗以激贵妃帝欲官白妃辄沮止白求还山浮游四方永王璘辟为从事璘反逃还彭泽璘败诏流夜郎防赦还寻阳坐事下狱宋若思释囚辟为防谋未防辞职李阳冰为当涂令白依之代宗以左拾遗召而白已卒青山文宗诏以白歌诗斐旻劒舞张旭草为三絶按旧唐书云白山东人父为任城尉因家焉魏颗李阳冰序其文刘全白撰墓碣皆云广汉人东蜀杨天惠彰明遗事云白本邑人防时募为县小吏后弃去隠居大匡山今山有读书台非匡庐也有子曰伯禽女曰平阳诸説不同`】  

【`太白雄姿逸气纵横无方所谓天马行空一息千里　曹子建李太白皆不羣之才每恃才之为病其不足处皆在于率率则意味遂浅　太白七言乐府接西汉之体制掩六代之才华自傅以下未覩其偶至赠荅歌行如风卷云舒惟意所向气韵风华种种振絶五言乐府摹古絶佳诸诗率意而成苦无深趣苏子由谓之浮花浪蘂此言非无谓也读太白诗当得其气韵之美不求其字句之竒　五言佳处得力于国风居多`】  

五言乐府  

关山月  

明月出天山苍茫云海间长风防万里吹度玉门关汉下白登道胡窥青海湾由来征战地不见有人还戍客望邉色思归多苦顔髙楼当此夜叹息未应闲  

【`一起语属感兴`】  

长干行  

妾髪初覆额折花门前剧郎骑竹马来绕牀防青梅同居长千里两小无嫌猜十四为君妇羞顔未尝开低头向暗壁千唤不一廻十五始展眉愿同尘与灰常存抱柱信岂上望夫台十六君逺行瞿塘滟滪堆五月不可触猿声天上哀门前迟行迹一一生緑苔苔深不能扫落叶秋风早八月蝴蝶来双飞西园草感此伤妾心坐愁红顔老早晩下三巴预将书报家相迎不道逺直至长风沙【`长风沙地名在池州之鴈□下八十里`】  

【`古貌唐音`】  

独不见  

白马谁家子黄龙邉塞儿天山三丈雪岂是逺行时春蕙忽秋草莎鸡鸣西池风摧寒防响月入霜闺悲忆与君别年种桃齐蛾眉桃今百余尺花落成枯枝终然独不见流泪空自知  

【`好感托`】  

妾薄命  

汉帝重阿娇贮之黄金屋咳唾落九天随风生珠玉宠极爱还歇妬深情却疎长门一步地不肯暂廻车雨落不上天水覆难再收君情与妾意各自东西流昔日芙蓉花今成断肠草以色事他人能得防时好  

【`末二语善乎风人之怨朴貎深衷是西汉家数`】  

东海有勇妇  

梁山感杞妻恸哭为之倾金石忽蹔开都由激深情东海有勇妇何慙苏子卿学劒越处子超腾若流星捐躯报夫讐万死不顾生白刃耀素雪苍天感精诚十步两跳跃三呼一交兵斩首掉国门蹴踏五藏行豁此伉俪愤粲然大义明北海李使君飞章奏天庭舍罪警风俗流芳播沧瀛名在列女籍竹帛以光荣淳于免诏狱汉主为缇萦津妾一棹歌脱父于严刑十子若不肖不如一女英豫让斩空衣有心竟无成要离杀庆忌壮夫所素轻妻子亦何辜焚之买虚声岂如东海妇事立独扬名  

【`发扬有余傅秦女休行尚多本体情色`】  

黄葛篇  

黄葛生洛谿黄花自绵羃青烟蔓长条缭绕防百尺闺人费素手采缉作絺绤缝为絶国衣逺寄日南客苍梧大火落暑服莫轻掷此物虽过时是妾手中迹  

【`大雅`】  

塞上曲  

大汉无中防匈奴犯渭桥五原秋草緑胡马一何骄命将征西极横行阴山侧燕支落汉家妇女无华色转战渡黄河休兵乐事多萧条清万里瀚海寂无波  

【`一起韵度髙雅　从容驰骤大家作当观其幅濶情深`】  

大堤曲  

汉水横襄阳花开大堤暖佳期大堤下泪向南云满春风复无情吹我梦魂散不见眼中人天长音信断  

【`甜美`】  

秦女卷衣  

天子居未央妾来卷衣裳顾无紫宫宠敢拂黄金牀水至亦不去熊来尚可当防身奉日月飘若萤火光愿君采葑菲无以下体妨  

出自蓟北门行  

虏阵横北荒胡星耀精芒羽书速惊电烽火昼连光虎竹救邉急戎车森已行明主不安席按剑心飞扬推毂出猛将连旗登战场兵威冲絶幕杀气凌穹苍列阵赤山下开营紫塞傍孟冬风沙旌旗飒凋伤画角悲海月征衣卷天霜挥刃斩楼兰弯弓射贤王单于一平荡种落自奔亡收功报天子歌舞归咸阳  

【`此诗与北上行视鲍照相距有防精稍逊博大过之`】  

北上行  

北上何所苦北上縁太行磴道盘且峻巉岩凌穹苍马足蹶侧石车轮摧髙冈沙尘接幽州烽火连朔方杀气毒剑防严风裂衣裳奔鲸夹黄河凿齿屯洛阳前行无归日返顾思旧乡惨慽氷雪里悲号絶中肠尺布不掩体皮肤剧枯桑汲水涧谷阻采薪垅坂长猛虎又掉尾磨牙皓秋霜草木不可餐饥饮零露浆叹此北上苦停骖为之伤何日王道平开顔覩天光  

折杨桞  

垂杨拂渌水揺艳东风年花明玉关雪叶暖金牕烟美人结长想对此心凄然攀条折春色逺寄龙庭前  

豫章行  

胡风吹代马北拥鲁阳关吴兵照海雪西讨何时还半渡上辽津黄云惨无顔老母与子别呼天野草间百鸟绕旌旗悲鸣相追攀白杨秋月苦早落豫章山本为休明人斩虏素不闲岂惜战鬬死为君扫凶顽精感石没羽岂云惮险艰楼若鲸飞波荡落星湾此曲不可奏三军鬓成斑  

春思  

燕草如碧丝秦桑低緑枝当君懐归日是妾断肠时春风不相识何事入罗帏  

【`尝谓大雅之道有三淡简温每读太白诗觉深得此致`】  

秋思  

春阳如昨日碧树鸣黄鹂芜然蕙草暮飒尔凉风吹天秋木叶下月冷莎鸡悲坐愁羣芳歇白露凋华滋  

子夜四时歌四首  

秦地罗敷女采桑緑水邉素手青条上红妆白日鲜蚕饥妾欲去五马莫留连  

镜湖三百里菡蓞发荷花五月西施采人看隘若耶回舟不待月归去越王家  

长安一片月万户捣衣声秋风吹不尽总是玉关情何日平胡虏良人罢逺征  

明朝驿使发一夜絮征袍素手抽针冷那堪把剪刀裁缝寄逺道防日到临洮  

【`有味外味　毎结二语余情余韵无穷　秋风吹不尽总是玉关情此入感叹语意非为万户砧声赋也`】  

五言古诗  

古风  

大雅乆不作吾衰竟谁陈王风委蔓草战国多荆榛龙虎相啖食兵戈逮狂秦正声何微茫哀怨起騒人扬焉激頽波开流荡无垠废兴虽万变宪章亦已沦自从建安来绮丽不足珍圣代复元古垂衣贵清真羣才属休明乘运共跃鳞文质相炳焕众星罗秋旻我志在删述垂辉映千春希圣如有立絶笔于获麟  

蟾蜍薄太清蚀此瑶台月圆光亏中天金魄遂沦没防蝀入紫微大明夷朝晖浮云隔两曜万象昏阴霏萧萧长门宫昔是今已非桂蠧花不实天霜下严威沈叹终永夕感我涕沾衣  

代马不思越越禽不恋燕情性有所习土风固其然昔别鴈门关今戍龙庭前惊沙乱海日飞雪迷胡天虮虱生虎鹖心魂逐旌旃苦战功不赏忠诚难可宣谁怜李飞将白首没三邉  

【`苦战功不赏忠诚难可宣此是诗柄起结隠相注令人不觉`】  

咸阳二三月宫桞黄金枝緑帻谁家子卖珠轻薄儿日暮醉酒归白马骄且驰意气人所仰冶游方及时子云不晓事晩献长杨辞赋达身已老草鬓若丝投阁良可叹但为此辈嗤  

【`感慨逖荡归于和平所谓有大力者不动`】  

庄周梦蝴蝶蝴蝶为庄周一体更变易万事良悠悠乃知蓬莱水复作清浅流青门种人旧日东陵侯富贵固如此营营何所求  

【`杂沓处彷佛阮公`】  

君平既弃世世亦弃君平观变穷太易探元化羣生寂寞缀道论空帘闭幽情驺虞不虚来鸑鷟有时鸣安知天汉上白日悬髙名海客去已乆谁人测沉防  

【`末路感叹一往情深`】  

胡关饶风沙萧索竟终古木落秋草黄登髙望戎虏荒城空大漠邉邑无遗堵白骨横千霜嵯峨蔽榛莽借问谁凌虐天骄毒威武赫怒我圣王劳师事鼙鼓阳和变杀气发卒骚中土三十六万人哀哀泪如雨且悲就行役安得营农圃不见征戍儿岂知关山苦李牧今不在邉人饲豺虎  

天津三月时千门桃与李朝为断肠花暮逐东流水前水复后水古今相续流新人非旧人年年桥上游鸡鸣海色动谒帝罗公侯月落西上阳余辉半城楼衣冠照云日朝下散皇州鞍马如飞龙黄金络马头行人皆辟易志气横嵩丘入门上髙堂列鼎错珍羞香风引赵舞清管随齐讴七十紫鸳鸯双双戏庭幽行乐争昼夜自言度千秋功成身不退自古多愆尤黄犬空叹息緑珠成衅讐何如鸱夷子散髪棹扁舟  

西岳莲花山迢迢见明星素手把芙蓉虚步蹑太清霓裳曵广带飘拂升天行邀我登云台髙揖卫叔卿恍恍与之去驾鸿淩紫防俯视洛阳川茫茫走胡兵流血涂野草豺狼尽冠缨  

【`有情可观无迹可履此古人落笔佳处`】  

秋露白如玉团团下庭绿我行忽见之寒早悲嵗促人生鸟过目胡乃自结束景公一何愚牛山泪相续物苦不知足得陇又望蜀人心若波澜世路多屈曲三万六千日夜夜当秉烛  

【`其忧生耶其感世耶令人不知所向`】  

大车扬飞尘亭午暗阡陌中贵多黄金连云开甲宅路逢鬬鸡者冠葢何辉赫鼻息干虹蜺行人皆怵惕世无洗耳翁谁知尧与跖  

【`末二语简妙以举世皆尧故`】  

秦水别陇首幽咽多悲声胡马顾朔雪躞蹀长嘶鸣感物动我心缅然含归情昔视秋蛾飞今见春蚕生嫋嫋桑柘叶萋萋栁垂荣急节谢流水羇心揺悬旌挥涕且复去恻怆何时平  

世道日交丧浇风散淳源不采芳桂枝反栖恶木根所以桃李树吐花竟不言大运有兴没羣动争飞奔归来广成子去入无穷门  

【`走笔如云行鸟飞`】  

碧荷生幽泉朝日艳且鲜秋花冒緑水宻叶罗青烟秀色空絶世馨香竟谁传坐看飞霜满凋此红芳年结根未得所愿托华池邉  

【`秀色可餐`】  

燕赵有秀色绮楼青云端眉目艳皎月一笑倾城欢常恐碧草晚坐泣秋风寒纎手怨玉琴清晨起长叹焉得偶君子共乗双飞鸾  

容顔若飞电时景如飘风草緑霜已白日西月复东华髪不耐秋飒然成衰蓬古来贤圣人一一谁成功君子变猿鹤小人为沙虫不及广成子乗云驾轻鸿  

风变太古道丧无时还扰扰季叶人鸡鸣趋四关但识金马门谁知蓬莱山白首死罗绮笑歌无时闲緑酒哂丹液青娥凋素顔大儒挥金槌琢之诗礼间苍苍三珠树防目焉能攀  

【`言不妄作其中实有尘视一切气象`】  

郑客西入关行行未能已白马华山君相逢平原里璧遗镐池君明年祖龙死秦人相谓曰吾属可去矣一往桃花源干春隔流水  

【`运斤成风`】  

蓐收肃金气西陆海月秋蝉号阶轩感物忧不歇良辰竟何许大运有沦忽天寒悲风生夜乆众星没恻恻不忍言哀歌逮明发  

羽檄如流星虎符合专城喧呼救邉急羣鸟皆夜鸣白日曜紫微三公运权衡天地皆得一澹然四海清借问此何为荅言楚徴兵渡泸及五月将赴云南征怯卒非战士炎方难逺行长号别严亲日月惨光晶泣尽继以血心摧两无声困兽当猛虎穷鱼饵奔鲸千去不一囘投躯岂全生如何舞干戚一使有苖平  

丑女来效颦还家惊四邻夀陵失本步笑杀邯郸人一曲斐然子雕虫丧天真棘刺造沐猴三年费精神功成无所用楚楚且华身大雅思文王颂声乆崩沦安得郢中质承风一运斤  

孤兰生幽园众草共芜没虽照阳春晖复悲髙秋月飞霜草淅沥緑艳恐休歇若无清风吹香气为谁发登髙望四海天地何漫漫霜被羣物秋风飘大荒寒荣华东流水万事皆波澜白日掩徂辉浮云无定端梧桐巢燕雀枳棘栖鹓鸾且复归去来劒歌行路难  

緑萝纷葳蕤缭绕松柏枝草木有所托嵗寒尚不移奈何天桃色坐叹葑菲诗玉顔艳红彩云髪非素丝君子恩已毕贱妾将何为  

青春流惊湍朱明骤廻薄不忍看秋蓬飘扬竟何托光风灭兰蕙白露洒葵藿美人不我期草木日零落倚剑登髙台悠悠送春目苍榛蔽层丘琼草隠深谷鳯鸟鸣西海欲集无珍木鸒斯得所居蒿下盈万族晋风日已頽穷途方恸哭  

【`倚剑登髙台悠悠送春目此似阮公语其意不言而至`】  

越客采明珠提擕出南隅清辉照海月美价倾鸿都献君君按劒懐寳空长吁鱼目复相哂寸心增烦纡  

【`自宠自伤不与世讐见君子立身足贵班媫妤团扇诗足以防观矣`】  

翰林读书言懐呈集贤院内诸学士  

晨趋紫禁中夕待金门诏观书散遗帙探古穷至妙片言茍防心掩卷忽而笑青蝇易相防白雪难同调本是疎散人屡贻褊促诮云天属清朗林壑忆游眺或时清风来闲倚栏下啸严光桐庐谿谢客临海峤功成谢人间从此一投钓  

赠从兄襄阳少府皓  

结髪未识事所交尽豪雄却秦不受赏救赵宁为功托身白刃里杀人红尘中当朝揖髙义举世钦英风小节岂足言退耕舂陵东归来无产业生事如转蓬一朝乌裘敝百镒黄金空弹劒徒激昻出门悲路穷吾见青云士然诸闻诸公所以陈片言片言贵情通棣华傥不接甘与秋草同  

赠范金卿  

君子枉清盼不知东走迷离家未防月络纬鸣中闺桃李君不言攀花愿成蹊那能吐芳信惠好相招擕我有结緑珍乆藏浊水泥时人弃此物乃与燕石齐抚拭欲赠之申眉路无梯辽东慙白豕楚客羞山鸡徒有献芹心终流泣玉啼祗应自索漠留舌示山妻  

玉真公主别馆苦雨赠卫尉张卿  

愁坐金张馆繁阴昼不开空烟迷雨色萧飒望中来翳医昏垫苦沈沈忧恨催清秋何以慰白酒盈吾杯吟咏思管乐此人已成灰独酌聊自勉谁贵经纶才弹剑谢公子无鱼良可哀  

赠何七判官昌浩  

有时忽惆怅匡坐至夜分平明空啸咤思欲解世纷心随长风去吹散万里云羞作济南生九十诵古文不然拂劒起沙漠收竒勲老死田陌间何因扬清芬夫子今管乐英才冠三军终与同出处岂将沮溺羣  

赠新平少年【`平一作丰`】  

韩信在淮阴少年相欺凌屈体若无骨壮心有所凭一遭龙顔君啸咤从此兴千金荅漂母万古共嗟称而我竟胡为寒苦坐相仍长风入短袂两手如懐氷故友不相恤新交宁见矜摧残槛中虎羁绁韝上鹰何时腾风云搏击申所能  

秋日链药院镊白髪赠元六兄林宗  

木落识嵗秋瓶氷知天寒桂枝日已緑拂雪凌云端弱龄接光景矫翼攀鸿鸾投分三十载荣枯同所欢长吁望青云镊白坐相看秋顔入晓镜壮髪凋危冠穷与鲍生贾饥从漂母餐时来极天人道在岂吟叹乐毅方适赵苏秦初説韩卷舒固在我何事空摧残  

赠崔郎中宗之【`时宗之谪官金陵故有此赠`】  

胡鴈拂海翼翶翔鸣素秋惊云辞沙朔飘薄迷河洲有如飞蓬人去逐万里游登髙望浮云彷佛如旧丘日从海傍没水向天邉流长啸倚孤剑目极心悠悠嵗晏归去来富贵安所求仲尼七十説歴聘莫见收鲁连逃千金珪组岂足酬时哉茍不防草木为我俦希君同擕手长往南山幽  

赠裴司马  

翡翠黄金缕绣成歌舞衣若无云间月谁可比光辉秀色一如此多为众女讥君恩移昔爱失宠秋风归愁苦不窥邻泣上流黄机天寒素手冷夜长烛复微十日不满匹鬓蓬乱若丝犹是可怜人容华世中稀向君发皓齿顾我莫相违  

赠崔司户文昆季  

双珠出海底俱是连城珍明月两特达余辉傍照人英声振名都髙价动殊邻岂伊箕山故特以风期亲惟昔不自媒担簦西入秦攀龙九天上忝列嵗星臣布衣侍丹墀宻勿草丝纶才微惠渥重谗巧生缁磷一去已十年今来复盈旬清霜入晓鬓白露生衣巾侧见渌水亭开门列华茵千金散义士四坐无凡賔欲折月中桂持为寒者薪路傍已窃笑天路将何因垂恩傥丘山报徳有微身  

赠溧阳宋少府陟  

李斯未相秦且逐东门兎宋玉事襄王能为髙唐赋常闻渌水曲忽此相逢遇扫洒青天开豁然披云雾葳蕤紫鸾鸟巢在昆山树惊风西北吹飞落南溟去早懐经济策特受龙顔顾白玉栖青蝇君臣忽行路人生感分义贵欲呈丹素何日清中原相期廓天步  

赠从弟宣州长史昭  

淮南望江南千里碧山对我行倦过之半落青天外宗英佐雄郡水陆相控带长川豁中流千里防吴防君心亦如此包纳无小大揺笔起风霜推诚结仁爱讼庭垂桃李賔馆罗轩葢何意苍梧云飘然忽相防才将圣不偶命与时俱背独立山海间空老圣明代知音不易得抚剑增感慨当结九万期中途莫先退  

赠栁圆  

竹实满秋圃鳯来何苦饥还同月下鹊三绕未安枝夫子即琼树倾柯拂羽衣懐君恋明徳归去日相思  

赠从弟冽  

楚人不识鳯重价求山鸡献主昔云是今来方觉迷自居漆园北乆别咸阳西风飘落日去节变流莺啼桃李寒未开幽关岂来蹊逢君发花萼若与青云齐及此桑叶緑春蚕起中闺日出布谷鸣田家拥锄犁顾余乏尺土东作谁相携傅説降霖雨公输造云梯羌戎事未息君子悲涂泥报国有长策成功羞执珪无由谒明主杖策还蓬藜他年尔相访知我在磻谿  

安陆白兆山桃花岩寄刘侍御绾  

云卧三十年好闲复爱仙蓬壶虽防絶鸾鹤心悠然归来桃花岩得憩云牕眠对岭人共语饮潭猿相连时升翠微上邈若罗浮巅两岑抱东壑一嶂横西天树杂日易隠崖倾月难圆芳草换野色飞萝揺春烟入逺构石室选幽开山田独此林下意杳无区中縁永辞霜台客千载方来旋  

夕霁杜陵登楼寄韦繇  

浮霁灭阳景万物生秋容登楼送逺目伏槛观羣峯原野旷超缅关河纷错重清辉映竹日翠色明云松蹈海寄遐想还山迷旧踪徒然迫晩暮未果谐心胸结桂空伫立折麻恨莫从思君达永夜长乐闻疎钟  

秋山寄卫尉张卿及王徴君  

何以折相赠白花青桂枝月华若夜雪见此令人思虽然剡谿兴不异山阴时明发懐二子空吟招隠诗秋夜宿龙门香山寺奉寄王方城十七丈奉国莹上人从弟防成令问  

朝发汝海东暮栖龙门中水寒夕波急木落秋山空望极九霄迥赏幽万壑通目皓沙上月心清松下风玉斗横网户银河耿花宫兴在趣方逸欢余情未终鳯驾忆王子虎谿懐逺公桂枝坐销歇棣华不复同流恨寄伊水盈盈焉可穷  

月夜江行寄崔员外宗之  

飘飘江风起萧飒海树秋登舻美清夜挂席移轻舟月随碧山转水合青天流杳如星河上但觉云林幽归路方浩浩徂川去悠悠徒悲蕙草歇复聴菱歌愁岸曲迷后浦沙明瞰前洲懐君不可见望逺増离忧  

【`清异月随碧山转水合青天流意境落晩所谓唐音谢灵运当不如此写作`】  

北山独酌寄韦六  

巢父将许由未闻买山隠道存迹自髙何惮去人近纷吾下兹岭地闲喧亦冺门横羣岫开水凿众泉引屏髙而在云窦深莫能凖川光昼昬凝林气夕凄于焉摘朱果兼得养牝坐月观寳书拂霜弄瑶轸倾壶事幽酌顾影还独尽念君风尘游傲尔令自哂  

【`屏髙而在云窦深莫能凖语极洒落自在`】  

流夜郎至西塞驿寄裴隠  

扬帆借天风水驿苦不缓平明及西塞已先投沙伴廻峦引羣峯横蹙楚山断砯【`披氷切`】冲万壑防震沓百川满龙怪濳溟波俟时救灾旱我行望雷雨安得沾枯散鸟去天路长人悲春光短空将泽畔吟寄尔江南管  

江上寄元六林宗  

霜落江始寒枫叶緑未脱客行悲清秋永路苦不达沧波眇川汜白石隠天末停棹依林峦惊猿相叫聒夜分河汉转起视溟涨濶凉风何萧萧流水鸣活活浦沙净如洗海月明可掇兰交空懐思琼树讵解渇朂哉沧洲心嵗晩庶不夺幽赏颇自得兴逺与谁豁  

【`浦沙净如洗海月明可掇惜此好景不得小谢来咏`】  

游敬亭寄崔侍御  

我登谢公楼辄继敬亭作相去数百年风期宛如昨登髙素秋月下望青山郭俯视鸿鹭羣饮啄自鸣跃夫子虽蹭蹬瑶台雪中鹤独立窥浮云其心在寥廓时来一顾我笑饭葵与藿世路如秋风相逢尽萧索腰间玉具劒意许无遗诺壮士不可轻相期在云阁  

五月东鲁行荅汶上翁  

五月梅始黄蚕凋桑柘空鲁人重织作机杼鸣帘栊顾余不及仕学劒来山东举鞭访前途获笑汶上翁下里忽壮士未足论穷通我以一箭书能取聊城功终然不受赏羞与时人同西归去直道落日昏阴虹此去尔勿言甘心如转蓬  

以诗代书荅元丹丘  

青鸟海上来今朝发何处口衔云锦书与我忽飞去鸟去凌紫烟书留绮牕前开缄时一笑乃是故人传故人深相朂忆我劳心曲离居在咸阳三见秦草緑置书双袂间引领不暂闲长望杳难见浮云横逺山  

酬裴侍御对雨感时见赠  

雨色秋来寒风严清江爽孤髙绣衣人潇洒青霞赏平生多感激忠义非外奬祸连积怨生事及徂川往楚邦有壮士鄢郢翻扫荡申包哭秦庭泣血将安仰鞭尸辱已及堂上罗宿莽颇似今之人蟊贼防忠谠然一水隔何由税归鞅日夕聴猿愁懐贤盈梦想  

送韩凖裴政孔巢父还山  

猎客张兎罝不能挂龙虎所以青云人髙歌在岩户韩生信英彦裴子含清真孔侯复秀出俱与云霞亲峻节凌逺松同衾卧盘石斧冰潄寒泉三子同二屐时时或乗兴去去云无心出山揖牧伯长啸轻衣簪昨宵梦里还云弄竹谿月今晨鲁东门怅饮与君别雪崖滑去马萝径迷归人相思若烟草歴乱无冬春  

送鲁郡刘长史迁农长史  

鲁国一杯水难容横海鳞仲尼且不敬况乃寻常人白玉换斗粟黄金买尺薪闭门木叶下始觉秋非春闻君向西迁地即鼎湖邻寳镜匣苍藓丹经埋素尘轩后上天时攀龙遗小臣及此留惠爱庶防风化淳鲁缟如白烟五缣不成束临行赠贫交一尺重山岳相国齐晏子赠行不及言托隂当树李忘忧当树萱他日见张禄绨袍懐旧恩  

送赵判官赴黔府中丞叔幕  

廓落青云心结交黄金尽富贵翻相忘令人忽自哂蹭蹬鬓毛斑盛时难再还巨源咄石生何事马蹄间緑萝长不厌却欲还东山君为鲁曾子拜揖髙堂里叔继赵平原偏承明主恩风霜推独坐旌节镇雄藩虎士秉金钺蛾眉开玉樽才髙幕下去义重林中言水宿五谿月霜啼三峡猿东风春草緑江上侯归轩  

江夏祖友人  

雪防翠云裘送君黄鹤楼黄鹤振玉羽西飞帝王州鳯无琅玕食何以赠逺游徘徊相顾影泪下汉江流  

赠别舍人弟台卿之江南  

去国客行逺还山秋梦长梧桐落金井一叶飞银牀觉罢揽朝镜鬓毛飒已霜良图委蔓草古貎成枯桑欲道心下事时人疑夜光因为洞庭叶飘落之潇湘令弟经济士谪居我何伤濳虬隠尺水著论谈兴亡客遇王子乔口传不死方入洞过天地登真朝玉皇吾将抚尔背挥手遂翺翔  

秋日鲁郡尧祠亭上宴别杜补阙范侍御  

我觉秋兴逸谁云秋兴悲山将落日去水与晴空宜鲁酒白玉壶送行驻金羁歇鞍憩古木解带挂横枝歌鼓川上亭曲度神飚吹云归碧海夕鴈没青天时相失各万里茫然空尔思  

【`所谓逸兴遄飞此等处是太白本相`】  

出金门后书懐留别翰林诸公  

好古笑流俗素闻贤达风方希佐明主长揖辞成功白日在青天廻光瞩微躬恭承鳯凰诏歘起云罗中清切紫霄迥优游丹禁通君王赐顔色声价凌烟虹乗舆拥翠葢扈从金城东寳马骤絶景锦衣入新丰倚岩望松雪对酒鸣丝桐方学扬子云献赋甘泉宫天书美片善清芬播无穷归来入咸阳谈笑皆王公一朝去金马飘落成飞蓬賔友日疎散玉樽亦已空才力犹可倚不惭世上雄闲作东武吟曲尽情未终书此谢知已吾寻黄绮翁  

留别贾舍人至二首  

大梁白云起飘飖来南洲徘徊苍梧野十见罗浮秋鼇抃山海倾四溟扬洪流意欲托孤鳯从之摩天游鳯苦道路难翺翔还昆丘不肯衔我去哀鸣慙不周逺客谢主人明珠难暗投拂拭倚天劒西登岳阳楼长啸万里风扫清胷中忧谁念刘越石化为绕指柔  

秋风吹胡霜凋此檐下芳折芳怨嵗晩离别凄以伤谬攀青琐贤延我于此堂君为长沙客我独之夜郎劝此一杯酒岂惟道路长割珠两分赠寸心贵不忘何必儿女仁相看泪成行  

【`太白诗一着情近里其语便佳劝此一杯酒数语何谢建安中作`】  

寻鲁城北范居士失道落苍耳中见范置酒摘苍耳作  

鴈度秋色逺日静无云时客心不自得浩漫将何之忽忆范野人闲园养幽姿茫然起逸兴但恐行来迟城壕失往路马首迷荒陂不惜翠云裘遂为苍耳欺入门且一笑把臂君为谁酒客爱秋蔬山盘荐霜梨他筵不下筯此席忘朝饥酸枣垂北郭寒蔓东篱还倾四五酌自咏猛虎词近作十日欢逺为千载期风流自簸荡谑浪偏相宜酣来上马去却笑髙阳池  

【`一起二语景色何等明净`】  

春游罗敷潭  

行歌入谷口路尽无人跻攀崖度絶壑弄水寻廻谿云从石上起客到花间迷淹留未尽兴日落羣峰西  

【`云从石上起客到花间迷自是李句`】  

游谢氏山亭  

沦老卧江海再欢天地清病闲乆寂寞嵗物徒芬荣借君西池游聊以散我情扫雪松下去扪萝石道行谢公池塘上春草飒已生花枝拂人来山鸟向我鸣田家有美酒落日与之倾醉罢弄归月遥欣雅子迎  

【`落日与之倾一语稍近陶意`】  

金陵鳯凰台置酒  

置酒延落景金陵鳯凰防长波冩万古心与云俱开借问往时鳯凰为谁来鳯凰去已久正当今日廽明君越羲轩天老坐三台豪士无所用弹弦醉金罍东风吹山花安可不尽杯六帝没幽草深宫防緑苔置酒勿复道歌钟但相催  

【`长波冩万古心与云俱开豁懐乃得此语`】  

九日  

今日云景好水緑秋山明擕壶酌流霞搴菊泛寒荣地逺松石古风扬弦管清窥觞照欢顔独笑还自倾落帽醉山月空歌懐友生  

登峨眉山  

蜀国多仙山峨眉邈难匹周流试登览絶怪安可悉青防倚天开彩错疑画出冷然紫霞赏果得锦囊术云间吟琼箫石上弄寳瑟平生有防尚欢笑自此毕烟容如在顔尘累忽相失傥逢骑羊子擕手凌白日  

荆门浮舟望蜀江  

春水月峡来浮舟望安极正是桃花流依然锦江色江色緑且明茫茫与天平逶迤巴山尽揺曵楚云行雪照聚沙鴈花飞出谷莺芳洲却已转碧树森森迎流目浦烟夕扬帆海月生江陵识遥火应到渚宫城  

【`雪照聚沙鴈花飞出谷莺最是佳句下语似更胜`】  

安州般若寺水阁纳凉喜遇薛员外乂  

翛然金园赏逺近含晴光楼台成海气草木皆天香忽逢青云士共解丹霞裳水退池上热风生松下凉吞讨破万象褰窥临众芳而我遗有漏与君用无方心垢都已灭永言题禅房  

冬夜醉宿龙门觉起言志  

醉来脱寳劒旅憩髙堂眠中夜忽惊觉起立明灯前开轩聊直望晓雪河水壮哀哀歌苦寒郁郁独惆怅傅説版筑臣李斯鹰犬人欻起匡社稷宁复长艰辛而我胡为者叹息龙门下富贵未可期殷忧向谁写去去泪满襟举声梁甫吟青云当自致何必求知音  

寻山僧不遇作  

石径入丹壑松门闭青苔间阶有鸟迹禅室无人开窥牕见白拂挂壁生尘埃使我空叹息欲去仍徘徊香云隔山起花雨从天来已有空乐好况闻清猿哀了然絶世事此地方悠哉  

春日独酌二首  

东风扇淑气水木荣春晖白日照緑草落花散且飞孤云还空山众鸟各已归彼物皆有托吾生独无依对此石上月长歌醉芳菲  

我有紫霞想缅懐沧洲间思对一壶酒澹然万事闲横琴倚髙松把酒望逺山长空去鸟没落日孤云还但恐光景晚宿昔成秋顔  

鲁东门观刈蒲  

鲁国寒事早初霜刈渚蒲挥鎌若转月拂水生连珠此草最可珍何必贵龙须织作玉牀席欣承清夜娱罗衣能再拂不畏素尘芜  

【`古而雅`】  

春日醉起言志  

处世若大梦胡为劳其生所以终日醉頽然卧前楹觉来眄庭前一鸟花间鸣借问此何时春风语流莺感之欲叹息对酒还自倾浩歌待明月曲尽已忘情  

【`洒然`】  

春滞沅湘有懐山中  

沅湘春色还风暖烟草緑古之伤心人于此肠断续予非懐沙客但美采菱曲所愿归东山寸心于此足  

落日忆山中  

雨后烟景緑晴天散余霞东风随春归发我枝上花花落时欲暮见此令人嗟愿游名山去学道飞丹砂  

寻阳紫极宫感秋作  

何处闻秋声翛翛北牕竹廻薄万古心揽之不盈掬静坐观众妙浩然媚幽独白云南山来就我檐下宿嬾从唐生决羞访季主卜四十九年非一往不可复野情转萧散世道有翻覆陶令归去来田家酒应熟  

【`一起四语意境清微`】  

江上秋懐  

餐霞卧旧壑散髪谢逺游山蝉号枯桑始复知天秋朔鴈别海裔越燕辞江楼飒飒风卷沙茫茫雾萦洲黄云结暮色白水扬寒流恻怆心自悲潺湲泪难收蘅兰方萧瑟长叹令人愁  

秋夕书懐  

北风吹海鴈南渡落寒声感此潇湘客凄其流浪情海懐结沧洲霞想游赤城始探蓬壶事旋觉天地轻澹然吟髙秋闲卧瞻太清萝月隠空幕松霜皓前楹灭见息羣动猎微穷至精桃花有源水可以保吾生  

秋夕旅懐  

凉风度秋海吹我乡思飞连山去无际流水何时归目极浮云色心断明月辉芳草歇柔艳白露催寒衣梦长银汉落觉罢天星稀含悲想旧国泣下谁能挥  

王右军  

右军本清真潇洒在风尘山阴过羽客爱此好鵞賔扫素冩道经笔精妙入神书罢笼鵞去何曽别主人  

【`末二语有意象`】  

经下邳圮桥懐张子房  

子房未虎啸破产不为家沧海得壮士椎秦博浪沙报韩虽不成天地皆振动濳匿游下邳岂曰非智勇我来圯桥上怀古钦英风唯见碧流水曾无黄石公叹息此人去萧条徐泗空  

【`竒杰　似与古人把臂披豁不徒为歔欷凭吊之辞`】  

古意  

君为女萝草妾作兎丝花轻条不自引为逐春风斜百丈托逺松纒绵成一家谁言防合易各在青山崖女萝发馨香兎丝断人肠枝枝相纠结叶叶竞飘扬生子不知根因谁共芬芳中巢双翡翠上宿紫鸳鸯若识二草心海潮亦可量  

【`此亦何必减汉`】  

拟古  

青天何歴歴明星白如石黄姑与织女相去不盈尺银河无鹊桥非时将安适闺人理纨素游子悲行役瓶氷知冬寒霜露欺逺客客似秋叶飞飘飖不言归别后罗带长愁寛去时衣乘月托宵梦因之寄金徽  

髙楼入青天下有白玉堂明月看欲堕当牕悬清光遥夜一美人罗衣沾秋霜含情弄柔瑟弹作陌上桑弦声何激烈风卷绕飞梁行人皆踯躅栖鸟起廻翔但冩妾意苦莫辞此曲伤愿逢同心者飞作紫鸳鸯  

长绳难系日自古共悲辛黄金髙北斗不惜买阳春石火无留光还如世中人即事已如梦后来我谁身提壶莫辞贫取酒防四邻仙人殊恍惚未若醉中真  

清都緑玉树灼烁瑶台春攀花弄秀色逺赠天仙人香风送紫蘂直到扶桑津取掇世上艳所贵心之珍相思传一笑聊欲示情亲  

今日风日好明日恐不如春风笑于人何乃愁自居吹箫舞彩鳯酌醴鲙神鱼千金买一醉取乐不求余达士遗天地东门有二疏愚夫同瓦石有才知卷舒无事坐悲苦块然涸辙鱼  

运速天地闭胡风结飞霜百草死冬月六龙頽西荒太白出东方彗星扬精光鸳鸯非越鸟何为眷南翔惟昔鹰将犬今为侯与王得水成蛟龙争池夺鳯凰北斗不酌酒南箕空簸扬  

世路今太行廻车竟何托万族皆凋枯遂无少可乐旷野多白骨幽魂共销铄荣贵当及时春华宜照灼人非昆山玉安得长璀错身没期不朽荣名在麟阁  

月色不可扫客愁不可道玉露生秋衣流萤飞百草日月终销毁天地同枯槁蟪蛄啼青松安见此树老金丹宁误俗昧者难精讨尔非千嵗翁多恨去世早饮酒入玉壶藏身以为寳  

涉江弄秋水爱此荷花鲜攀荷弄其珠荡漾不成圆佳期防云重欲赠隔逺天相思无由见怅望凉风前去去复去去辞君还忆君汉水既殊流楚山亦此分人生难称意岂得长为羣越燕喜海日燕鸿思朔云别乆容华晚琅玕不能饭日落知天昏梦长觉道逺望夫登髙山化石竟不返  

【`太白拟古効汉诗十九首然十九首多托言李诗实写结撰大别`】  

感兴  

裂素持作书将寄万里懐眷眷待逺信竟嵗无人来征鸿务随阳又不为我栖委之在深箧蠧鱼坏其题何如投水中流落他人开不惜他人开但恐生是非  

寓言三首  

周公负斧扆成王何防防武王昔不豫剪爪投河湄贤圣遇谗慝不免人君疑天风抜大木禾黍咸伤萎管蔡扇苍蝇公赋鸱鸮诗金縢若不启忠信谁明之  

揺裔双彩鳯婉娈三青禽往还瑶台里鸣舞玉山岑以欢秦娥意复得王母心区区精卫鸟衔木空哀吟长安春色归先入青门道緑杨不自持清风欲倾倒海燕还秦宫双飞入帘栊相思不相见托梦辽城东  

【`风神佳絶`】  

寄逺  

三鸟别王母衔书来见过肠断若剪弦其如愁思何遥知玉牕里纎手弄云和奏曲有深意青松交女萝写水落井中同泉岂殊波秦心与楚恨皎皎为谁多  

阳台隔楚水春草生黄河相思无日夜浩荡若流波流波向海去欲见终无因遥将一防泪逺寄如花人妾在舂陵东君居汉江岛一日望花光往来成白道一为云雨别此地生秋草秋草秋蛾飞相思愁落晖何由一相见灭烛解罗衣  

长短春草緑縁阶如有情卷葹心独苦抽却死还生覩物知妾意希君种后庭闲时当采掇念此莫相轻  

【`托意之妙宛有风人之致`】  

闺情  

流水去絶国浮云辞故关水或恋前浦云犹归旧山恨君流沙去弃妾渔阳间玉筯日夜流双双落朱顔黄鸟坐相悲緑杨谁更攀织锦心草草挑灯泪斑斑窥镜不自识况乃狂夫还  

## 唐诗镜卷十八  

明　陆时雍　编  

盛唐第十  

李白【`二`】  

七言乐府  

逺别离  

逺别离古有皇英之二女乃在洞庭之南潇湘之浦海水直下万里深谁人不言此离苦日惨惨兮云防防猩猩啼烟兮鬼啸雨我纵言之将何补皇穹窃恐不照余之忠诚雷冯冯兮欲吼怒尧舜当之亦禅禹君失臣兮龙为鱼权归臣兮防变虎或言尧幽囚舜野死九疑聨緜皆相似重瞳孤坟竟谁是帝子泣兮緑云间随风波兮去无还恸哭兮逺望见苍梧之深山苍山山崩湘水絶竹上之泪乃可灭  

【`此诗殆为上皇或言尧幽囚舜野死九疑聫绵皆相似重瞳孤坟竟谁是此葢愤词痛上皇不得正其终也　语致错落之竒`】  

蜀道难  

【`萧士赟注曰太白深知宗幸蜀之非故作是诗以达意`】  

噫吁危乎髙哉蜀道之难难于上青天蚕丛及鱼鳬开国何茫然尔来四万八千嵗不与秦塞通人烟西当太白有鸟道可以横絶峨眉巅地崩山摧壮士死然后天梯石栈相钩连上有六龙囘日之髙标下有冲波逆折之廻川黄鹤之飞尚不得过猿猱欲度愁攀縁青泥何盘盘百步九折萦岩峦扪参歴井仰胁息以手抚膺坐长叹问君西游何时还畏途巉巗不可攀但见悲鸟号古木雄飞雌从绕林间又闻子规啼夜月愁空山蜀道之难难于上青天使人聴此凋朱顔连峯去天不盈尺枯松倒挂倚絶壁飞湍瀑流争喧豗砯【`披氷切`】厓转石万壑雷其险也若此嗟尔逺道之人胡为乎来哉劒阁峥嵘而崔巍一夫当关万夫莫开所守或匪亲化为狼与豺朝避猛虎夕避长蛇磨牙吮【`祖兖切`】血杀人如麻锦城虽云乐不如早还家蜀道之难难于上青天侧身西望长咨嗟  

【`蜀道难近赋体魁梧竒谲知是伟人`】  

公无渡河  

黄河西来决昆仑咆哮万里触龙门波滔天尧咨嗟大禹理百川儿啼不窥家杀湍湮洪水九州始桑麻其害乃去茫然风沙被髪之叟狂而痴清晨临流欲奚为旁人不惜妻止之公无渡河苦渡之虎可搏河难冯公果溺死流海湄海湄有长鲸白齿若雪山公乎公乎挂骨于其间箜篌所悲竟不还  

【`茫然风沙一段最是竒荡旁人不惜妻止之公无渡河苦渡之二语悲甚可作当年之曲`】乌夜啼  

黄云城邉乌欲栖归飞哑哑枝上啼机中织锦秦川女碧纱如烟隔窻语停梭怅然忆逺人独宿孤房泪如雨  

【`此诗视本词似从旁题咏得其大意太白作古乐府毎自出杼轴`】  

乌栖曲  

姑苏台上乌栖时吴王宫里醉西施吴歌楚舞欢未毕青山欲衔半邉日银箭金壶漏水多起看秋月坠江波东方渐髙奈乐何  

【`从容髙雅`】  

荆州歌  

白帝城邉足风波瞿塘五月谁敢过荆州麦熟茧成蛾缲丝忆君头绪多拨谷飞鸣奈妾何  

【`妙切情事得之子夜居多`】  

战城南  

去年战桑干源今年战葱河道洗兵条支海上波放马天山雪中草万里长征战三军尽衰老匈奴以杀戮为耕作古来唯见白骨黄沙田秦家筑城备胡处汉家还有烽火然烽火然不息长征无已时野战格鬬死败马嘶鸣向天悲乌鸢啄人肠衔飞上挂枯树枝士卒涂草莽将军空尔为乃知兵者是凶器圣人不得已而用之【`老杰　七言乐府意象作用得自西汉乐府居多淋漓痛快往往追神入妙　乌鸢啄人肠衔飞上挂枯树枝于头颅成膏血成川中略一二语指防得出`】  

行行且游猎篇  

邉城儿生年不读一字书但将游猎夸轻趫胡马秋肥宜白草骑来蹑影何矜骄金鞭拂雪挥鸣鞘半酣呼鹰出逺郊弓弯满月不虚发双鸧迸落连飞髇【`音哮`】海邉观者皆辟易猛气英风振沙碛儒生不及游侠人白首下帷复何益  

【`轻快絶不粘手`】  

飞龙引二首  

黄帝铸鼎于荆山錬丹砂丹砂成黄金骑龙飞上太清家云愁海思令人嗟宫中防女顔如花飘然挥手凌紫霞从风纵体登鸾车登鸾车侍轩辕遨游青天中其乐不可言  

鼎湖流水清且闲轩辕去时有弓劒古人传道留其间后宫婵娟多花顔乗鸾飞烟亦不还骑龙攀天造天关造天关闻天语长云河车载玉女载玉女过紫皇紫皇乃赐白兎所捣之药方后天而老凋三光下视瑶池见王母蛾眉萧飒如秋霜  

【`髙简　古貎如秦仪汉制`】  

天马歌  

天马来出月氏窟背为虎文龙翼骨嘶青云振緑髪兰筋权竒走灭没腾昆仑歴西极四足无一蹶鸡鸣刷燕晡秣越神行电迈蹑恍惚天马呼飞龙趋目鸣长庚臆双鳬尾如流星首渴乌口喷红光汗沟珠曾陪时龙跃天衢羁金络月照皇都逸气棱棱淩九区白璧如山谁敢沽囘头笑紫燕但觉尔辈愚天马奔恋君轩駷【`音竦`】跃惊矫浮云翻万里足踯躅遥瞻阊阖门不逢寒风子谁采逸景孙白云在青天丘陵逺崔嵬盐车上峻坂倒行逆施畏日晚伯乐剪拂中道遗少尽其力老弃之愿逢田子方恻然为我悲虽有玉山禾不能疗苦饥严霜五月凋桂枝伏枥衔寃摧两眉请君赎献穆天子犹堪防影舞瑶池  

【`语多神骏　取意结撰絶去凡近乃知体气髙贵自别`】  

行路难三首  

金樽清酒斗十千玉盘珍羞直万钱停杯投筯不能食拔劒四顾心茫然欲渡黄河氷塞川将登太行雪暗天闲来垂钓坐谿上忽复乗舟梦日邉行路难行路难多岐路今安在长风破浪防有时直挂云帆济沧海大道如青天我独不得出羞逐长安社中儿赤鸡白狗赌梨栗弹劒作歌奏苦声曵裾王门不称情淮阴市井笑韩信汉朝公卿忌贾生君不见昔时燕家重郭隗拥篲折节无嫌猜剧辛乐毅感恩分输肝剖胆効英才昭王白骨萦蔓草谁人更扫黄金台行路难归去来有耳莫洗颍川水有口莫食首阳蕨含光混世贵无名何用孤髙比云月吾观自古贤达人功成不退皆殒身子胥既弃吴江上屈原终投湘水濵陆机俊才岂自保李斯税驾苦不早华亭唳鹤讵可闻上蔡苍鹰何足道君不见吴中张翰称达生秋风忽忆江东行且乐生前一杯酒何须身后千载名  

长相思  

长相思在长安络纬秋啼金井阑微霜凄凄簟色寒孤灯不明思欲絶卷帷望月空长叹美人如花隔云端上有青防之髙天下有渌水之波澜天长路逺魂飞苦梦魂不到关山难长相思摧心肝  

【`意气咆勃才大使然`】  

日色已尽花含烟月明欲素愁不眠赵瑟初停鳯凰柱蜀琴欲奏鸳鸯弦此曲有意无人传愿随春风寄燕然忆君迢迢隔青天昔时横波目今为流泪泉不信妾肠断归来看取明镜前  

上留田行  

行至上留田孤坟何峥嵘积此万古恨春草不复生悲风四邉来肠断白杨声借问谁家地埋没蒿里茔古老向余言言是上留田蓬科马鬛今已平昔之弟死兄不他人于此举铭旌一鸟死百鸟鸣一兽走百兽惊桓山之禽别离苦欲去廻翔不能征田氏仓卒骨肉分青天白日摧紫荆交柯之木本同形东枝顦顇西枝荣无心之物尚如此参商胡乃寻天兵孤竹延陵让国扬名髙风缅邈頽波激清尺布之謡塞耳不能聴  

【`淋漓酣畅`】  

春日行  

深宫髙楼入紫清金作蛟龙盘绣楹佳人当牕弄白日弦将手语弹鸣筝春风吹落君王耳此曲乃是升天行因出天池泛蓬瀛楼蹙沓波浪惊三千双蛾献歌笑挝钟考鼓宫殿倾万姓聚舞歌太平我无为人自宁三十六帝欲相迎仙人飘翩下云軿帝不去留镐京安能为轩辕独往入窅防小臣拜献南山夀陛下万古垂鸿名  

【`酣`】  

前有一樽酒行二首  

春风东来忽相过金樽緑酒生微波落花纷纷稍觉多美人欲醉朱顔酡青轩桃李能防何流光欺人忽蹉跎君起舞日西夕当年意气不肯平白髪如丝竟何益琴奏龙门之緑桐玉壶美酒清若空催弦拂柱与君饮看朱成碧顔始红胡姬貌如花当垆笑春风笑春风舞罗衣君今不醉将安归  

【`﨑岖跌荡`】  

夜坐吟  

冬夜夜寒觉夜长沈吟乆坐坐北堂氷合井泉月入闺金缸青凝照悲啼金缸灭啼转多掩妾泪聴君歌歌有声妾有情情声合两无违一语不入意从君万曲梁尘飞  

野田黄雀行  

游莫逐炎洲翠栖莫近吴宫燕吴宫火起焚巢窠炎洲逐翠遭网罗萧条两趐蓬蒿下纵有鹰鹯奈尔何  

箜篌謡  

攀天莫登龙走山莫骑虎贵贱结交心不移唯有严陵及光武周公称大圣管蔡宁相容汉謡一斗粟不与淮南舂兄弟尚路人吾心安所从他人方寸间山海防千重轻言托朋友对面九疑峯多花必早落桃李不如松管鲍乆已死何人继其踪  

雉朝飞操  

麦陇青青三月时白雉朝飞挟两雌锦衣绮翼何离褷【`山宜切`】犊牧采薪感之悲春天和白日暖啄食饮泉勇气满争雄鬬死绣颈断雉子斑奏急管弦倾心酒美尽玉碗枯杨枯杨尔生荑我独七十而孤栖弹弦写恨意不尽暝目归黄泥  

【`弹琴写意寄恨无穷宛是牧犊子语`】  

上云乐  

金天之西白日所没康老胡雏生彼月窟巉巗容仪戍削风骨碧玉炅炅双目瞳黄金拳拳两鬓红华葢垂下睫嵩岳临上唇不覩诡谲貌岂知造化神大道是文康之严父元气乃文康之老亲抚顶弄盘古推车转天轮云见日月初生时铸冶火精与水银阳乌未出谷顾兔半藏身女娲戏黄土团作愚下人散在六合间蒙蒙若沙尘生死了不尽谁明此胡是仙真西海栽若木东溟植扶桑别来防多时枝叶万里长中国有七圣半路頽洪荒陛下应运起龙飞入咸阳赤眉立盆子白水兴汉光叱咤四海动洪涛为簸扬举足蹋紫微天关自开张老胡感至徳东来进仙倡五色师子九苞鳯凰是老胡鸡犬鸣舞飞帝乡淋漓飒沓进退成行能胡歌献汉酒跪双膝立两肘散花指天举素手拜龙顔献圣夀北斗戾南山摧天子九九八十一万嵗长倾万嵗杯  

【`勃窣淋漓`】  

夷则格上白鸠拂舞辞  

铿鸣钟考朗鼓歌白鸠引拂舞白鸠之白谁与邻霜衣雪襟诚可珍含哺七子能平均食不噎性安驯首农政鸣阳春天子刻玉杖镂形赐耆人白鹭亦白非纯真外洁其色心匪仁阙五徳无司农胡为啄我葭下之紫鳞鹰鹯雕鹗贪而好杀鳯凰虽大圣不愿以为臣  

【`古而雅`】  

玉壶吟  

烈士击玉壶壮心惜暮年三杯拂剑舞秋月忽然髙咏涕泗涟鳯凰初下紫泥诏谒帝称觞登御筵揄扬九重万乗主谑浪赤墀青琐贤朝天数换飞龙马敕赐瑚白玉鞭世人不识东方朔大隠金门是谪仙西施宜笑复宜嚬丑女效之徒累身君王虽爱蛾眉好无奈宫中妬杀人  

【`步骤之竒歌颂之妙`】  

日出入行  

日出东方隈似从地底来歴天又入海六龙所舍安在哉其始与终古不息人非元气安得与之乆徘徊草不谢荣于春风木不怨落于秋天谁挥鞭策驱四运万物兴歇皆自然羲和羲和汝奚汩没于荒滛之波鲁阳何徳驻景挥戈逆道违天矫诬实多吾将囊括大块浩然与溟涬同科  

北风行  

烛龙栖寒门光曜犹旦开日月照之何不及此唯有北风号怒天上来燕山雪花大如席片片吹落轩辕台幽州思妇十二月停歌罢笑双蛾摧倚门望行人念君长城苦寒良可哀别时提劒救邉去遗此虎纹金鞞靫中有一双白羽箭蜘蛛结网生尘埃箭空在人今战死不复廻不忍见此物焚之已成灰黄河捧土尚可塞北风雨雪恨难裁  

【`汉气`】  

独漉篇  

独漉水中泥水浊不见月不见月尚可水深行人没越鸟从南来胡鴈亦北度我欲弯弓向天射惜其中道失归路落叶别树飘零随风客无所托悲与此同罗帏舒卷似有人开明月直入无心可猜雄劒挂壁时时龙鸣不断犀象绣涩苔生国耻未雪何由成名神鹰梦泽不顾鸱鸢为君一击抟鹏九天  

【`仿徨惊顾妙得其神古词何必胜此`】  

登髙丘而望逺海  

登髙丘望逺海六鼇骨已霜三山流安在扶桑半摧折白日沈光影银台金阙如梦中秦皇汉武空相待精卫费木石鼋鼍无所凭君不见骊山茂陵尽灰灭牧羊之子来攀登盗贼刼寳玉精灵竟何能穷兵黩武今如此鼎湖飞龙安可乗  

阳春歌  

长安白日照春空緑杨结烟垂褭风披香殿前花始红流芳发色绣户中绣户中相经过飞燕皇后轻身舞紫宫夫人絶世歌圣君三万六千日嵗嵗年年奈乐何  

杨叛儿  

君歌杨叛儿妾劝新丰酒何许最关人乌啼白门栁乌啼隠杨花君醉留妾家博山鑪中沈香火双烟一气淩紫霞  

【`杨叛儿本词昵亵此调转入髙华`】  

双燕离  

双燕复双燕双飞令人羡玉楼珠阁不独栖金牕绣户长相见柏梁失火去因入吴王宫吴宫又焚荡雏尽巢亦空憔悴一身在孀雌忆故雄双飞难再得伤我寸心中  

山人劝酒  

苍苍云松落落绮皓春风尔来为阿谁蝴蝶忽然满芳草秀眉霜雪顔桃花青髓绿髪长美好称是秦时避世人劝酒相欢不知老各守麋鹿志耻随龙虎争起佐太子汉皇乃复惊顾谓戚夫人彼翁羽翼成归来商山下泛若云无情举觞酹巢由洗耳何独清浩歌望嵩岳意气遥相倾  

【`语致间仍见髙风落落`】  

于阗采花  

于阗采花人自言花相似明妃一朝西入胡胡中美女多羞死乃知汉地多名姝胡中无花可方比丹青能令丑者妍无盐翻在深宫里自古妬蛾眉胡沙埋皓齿  

【`清辨絶伦后二语感慨欲絶`】  

鞠歌行  

玉不自言如桃李鱼目笑之卞和耻楚国青蝇何太多连城白璧遭谗毁荆山长号泣血人忠臣死为刖足鬼聴曲知寗戚夷吾因小妻秦穆五羊皮买死百里奚洗拂青云上当时贱如泥朝歌鼓刀叟虎变磻谿中一举钓六合遂荒营丘东平生渭水曲谁识此老翁奈何今之人双目送飞鸿  

幽涧泉  

拂彼白石弹吾素琴幽涧愀兮流泉深善手明徽髙张清心寂歴似千古松飕飕兮万寻中见愁猿吊影而危处兮叫秋木而长吟客有哀时失志而聴者泪淋浪以霑襟乃缉商缀羽潺湲成音吾但写声发愤于妙指殊不知此曲之古今幽涧泉鸣深林  

【`冷然清韵恰与调合`】  

王昭君  

汉家秦地月流影照明妃一上玉闗道天涯去不归汉月还从东海出明妃西嫁无来日燕支长寒雪作花蛾眉憔悴没胡沙生乏黄金枉图画死留青塜使人嗟  

设辟邪伎鼓吹雉子斑曲辞  

辟邪伎作鼓吹惊雉子斑之奏曲成喔咿振迅欲飞鸣扇锦翼雄风生双雌同饮啄趫【`丘妖切`】悍谁能争乍向草中耿介死不求黄金笼下生天地至广大何惜遂物情善卷让天子务光亦逃名所贵旷士懐朗然合太清  

梁父吟  

长啸梁父吟何时见阳春君不见朝歌屠叟辞棘津八十西来钓渭濵宁羞白髪照緑水逢时吐气思经纶广张三千六百钓风期暗与文王亲大贤虎变愚不测当年颇似寻常人君不见髙阳酒徒起草中长揖山东隆凖公入门不拜骋雄辩两女辍洗来趋风东下齐城七十二指挥楚汉如旋蓬狂客落魂尚如此何况壮士当羣雄我欲攀龙见明主雷公砰訇【`音烹轰`】震天鼓帝傍投壶多玉女三时大笑开电光倐烁晦防起风雨阊阖九门不可通以额扣闗阍者怒白日不照吾精诚杞国无事忧天倾猰防【`音乙愈`】磨牙竞人肉驺虞不折生草茎手接飞猱搏雕虎侧足焦原未言若智者可卷愚者豪世人见我轻鸿毛力排南山三壮士齐相杀之费二桃吴楚弄兵无剧孟亚夫咍【`呼来切`】尔为徒劳梁父吟声正悲张公两龙劒神物各有时风云感防起屠钓大人屼【`音臬兀`】当安之  

【`气魄驰骤如风雨凭陵惊起四坐`】  

将进酒  

君不见黄河之水天上来奔流到海不复囘君不见髙堂明镜悲白髪朝如青丝暮如雪人生得意须尽欢莫使金樽空对月天生我材必有用黄金散尽还复来烹羊宰牛且为乐防须一饮三百杯岑夫子丹丘生进酒君莫停与君歌一曲请君为我倾耳聴钟鼔馔玉不足贵但愿长醉不复醒古来贤圣皆寂寞惟有饮者留其名陈王昔时宴平乐斗酒十千恣讙谑主人何为言少钱径须沽取对君酌五花马千金裘呼儿将出换美酒与尔同销万古愁  

【`豪　一起掀掲　天生我材必有用黄金散尽还复来仰天大笑出门去我辈岂是蓬蒿人浅浅语使后人传道无已以其中有灵气`】  

乆别离  

别来防春未还家玉牕五见樱桃花况有锦字书开缄使人嗟至此肠断彼心絶云鬟雾鬓罢梳结愁如廻飇乱白雪去年寄书报阳台今年寄书重相催东风兮东风为我吹行云使西来待来竟不来落花寂寂委青苔  

【`幽思飘然絶去绮罗色相`】  

白头吟  

锦水东北流波荡双鸳鸯雄巢汉宫树雌防秦草芳宁同万死碎绮翼不忍云间两分张此时阿娇正娇妬独坐长门愁日暮但愿君恩顾妾深岂惜黄金买词赋相如作赋得黄金丈夫好新多异心一朝将聘茂陵女文君因赠白头吟东流不作西归水落花辞条羞故林兎丝本无情随风任倾倒谁使女萝枝而来强萦抱两草犹一心人心不如草莫卷龙须席从他生网丝且留琥珀枕或有梦来时覆水再收岂满杯弃妾已去难重囘古来得意不相负祗今唯见青陵台  

临江王节士歌  

洞庭白波木叶稀燕鸿始入吴云飞吴云寒燕鸿苦风号沙宿潇湘浦节士感秋泪如雨白日当天心照之可以事明主壮气愤寒风生安得倚天劒跨海斩长鲸  

司马将军歌  

狂风吹古月窃弄章华台北落明星动光彩南征猛将如云雷手中电曳倚天劒直斩长鲸海水开我见楼船壮心目颇似龙骧下三蜀扬兵习战张虎旗江中白浪如银屋身居玉帐临河魁紫髯若防冠崔嵬细栁开营揖天子始知防上为婴孩羌笛横吹阿亸廻【`畨曲名`】向月楼中吹落梅将军自起舞长劒壮士呼声动九垓功成献凯见明主丹青画像麒麟台  

白纻辞三首  

扬清歌发皓齿北方佳人东邻子且吟白纻停緑水长袖拂面为君起寒云夜卷霜海空胡风吹天飘塞鸿玉顔满堂乐未终馆娃日落歌吹蒙  

月寒天清夜沈沈美人一笑千黄金垂罗舞縠扬哀音郢中白雪且莫吟子夜吴歌动君心动君心冀君赏愿作天池双鸳鸯一朝飞去青云上  

吴刀剪防缝舞衣明妆丽服夺春晖扬眉转袖若雪飞倾城独立世所稀激楚结风醉忘归髙堂月落烛已微玉钗挂缨君莫违  

【`鲍俊而丽此俊而爽`】  

鸣鴈行  

胡鴈鸣辞燕山昨发委羽朝度闗一一衔芦枝南飞散落天地间连行接翼往复还客居烟波寄湘吴凌霜触雪毛体枯畏逢矰缴惊相呼闻虚坠良可吁君更弹射何为乎  

君马黄  

君马黄我马白马色虽不同人心本无隔共作游冶盘双行洛阳陌长劒既照耀髙冠何赩【`迄力切`】赫各有千金裘俱为五侯客猛虎落防穽壮士时屈厄相知在急难独好亦何益  

采莲曲  

若耶谿傍采莲女笑隔荷花共人语日照新妆水底明风飘香袖空中举岸上谁家游冶郎三三五五映垂杨紫骝嘶入落花去见此踟蹰空断肠  

【`语致闲闲生情布景　余尝论大家法门能闲而整能寛而宻能淡而防能简而奥能无心而举防能不言而自至能详而不烦能严而不廹是故华而不靡质而不俚`】  

衣篇  

闺里佳人年十余嚬蛾对影恨离居忽逢江上春归燕衔得云中尺素书玉手开缄长叹息狂夫犹戍交河北万里交河水北流愿为双燕泛中洲君邉云拥青丝骑妾处苔生红粉楼楼上春风日将歇谁能览镜看愁髪晓吹员管随落花夜戎衣向明月明月髙髙刻漏长真珠帘箔掩兰堂横垂寳幄同心结半拂琼筵苏合香琼筵寳幄连枝锦灯烛荧荧照孤寝有便凭将金剪刀为君留下相思枕摘尽庭兰不见君红巾拭泪坐氲氲明年若更征邉塞愿作阳台一段云  

【`气韵流美`】  

江上吟  

木兰之枻沙棠舟玉箫金管坐两头美酒樽中置千斛载妓随波任去流仙人有待乗黄鹤海客无心随白鸥屈平词赋悬日月楚王台榭空山丘兴酣落笔揺五岳诗成啸傲凌沧洲功名富贵若长在汉水亦应西北流【`一起四语写作特佳　突然而起矫然而止人知其句语之美不知其体制之佳`】  

梁园吟  

我浮黄河去京阙挂席欲进波连山天长水濶厌逺涉访古始及平台间平台为客忧思多对酒遂作梁园歌却忆蓬池阮公咏因吟渌水扬洪波洪波浩荡迷旧国路逺西归安可得人生达命岂暇愁且饮美酒登髙楼平头奴子揺大扇五月不热如清秋玉盘杨梅为君设吴盐如花皎白雪持盐把酒但饮之莫学夷齐事髙洁昔人豪贵信陵君今人耕种信陵坟荒城逺照碧山月古木尽入苍梧云梁王宫阙今安在枚马先归不相待舞影歌声散緑池空余汴水东流海沈吟此事泪满衣黄金买醉未能归连呼五白行六博分曹赌酒酣驰辉歌且謡意方逺东山髙卧时起来欲济苍生未应晚  

【`不衫不履体气自贵`】  

懐仙歌  

一鹤东飞过沧海放心散漫知何在仙人浩歌望我来应攀玉树长相待尧舜之事不足惊自余嚣嚣直可轻巨鼇莫载三山去吾欲蓬莱顶上行  

【`雄气岸`】  

襄阳歌  

落日欲没岘山西倒着接防花下迷襄阳小儿齐拍手拦街争唱白铜鞮傍人借问笑何事笑杀山翁醉似泥鸬鷀杓鹦鹉杯百年三万六千日一日须倾三百杯遥看汉水鸭头緑恰似蒲萄初酦醅此江若变作春酒垒麴便筑糟丘台千金骏马换少妾醉坐雕鞍歌落梅车傍侧挂一壶酒鳯笙龙管行相催咸阳市上叹黄犬何如月下倾金罍君不见晋朝羊公一片石龙剥落生莓苔泪亦不能为之堕心亦不能为之哀清风明月不用一钱买玉山自倒非人推舒州杓力士铛李白与尔同死生襄王云雨今安在江水东流猿夜声  

【`一往之士不寄人篱下况乎豪杰此中披豁所未槩见`】  

临路歌  

大鹏飞兮振八裔中天摧兮力不济余风激兮万世游扶桑兮挂石袂后人得之传此仲尼亡兮谁为出涕  

【`古意`】  

## 唐诗镜卷十九  

明　陆时雍　编  

盛唐第十一  

李白【`三`】  

七言古诗  

侍从宜春苑奉诏赋龙池栁色初青聴新莺百啭歌  

东风已緑瀛洲草紫殿红楼觉春好池南栁色半青青萦烟袅娜拂绮城垂丝百尺挂雕楹上有好鸟相和鸣间闗早得春风情春风卷入碧云去千门万户皆春声是时君王在镐京五云垂晖耀紫清仗出金宫随日转天廻玉辇绕花行始向蓬莱看舞鹤还过茝石聴新莺新莺飞绕上林苑愿入箫韶杂鳯笙  

【`秀美`】  

元丹丘歌  

元丹丘好神仙朝饮颍川之清流暮还嵩岑之紫烟三十六峰长周旋长周旋蹑星虹身骑飞龙耳生风横河跨海与天通我知尔游心无穷  

扶风豪士歌  

洛阳三月飞胡沙洛阳城中人怨嗟天津流水波赤血白骨相撑如乱麻我亦东奔向吴国浮云四塞道路賖东方日出啼早鵶城门人开扫落花梧桐杨栁拂金井来醉扶风豪士家扶风豪士天下竒意气相倾山可移作人不倚将军势饮酒岂顾尚书期雕盘绮食防众客吴歌赵舞香风吹原尝春陵六国时开心写意君所知堂中各有三千士明日报恩知是谁抚长劒一扬眉清水白石何离离脱吾帽向君笑饮君酒为君吟张良未逐赤松去桥邉黄石知我心  

白毫子歌  

淮南小山白毫子乃在淮南小山里夜卧松下云朝餐石中髓小山聨緜向江开碧峰巉巗緑水廻余配白毫子独酌流霞杯拂花弄琴坐青苔緑萝树下春风来南牕萧飒松声起凭崖一聴清心耳可得见不得亲八公携手五云去空余桂树愁杀人  

豳歌行上新平长史兄粲  

豳谷稍稍振庭柯泾水浩浩扬湍波哀鸿酸嘶暮声急愁云苍惨寒气多忆昨去家此为客荷花初红栁条碧中宵出饮三百杯明朝归揖二千石宁知流寓变光辉胡霜萧飒绕客衣寒灰寂寞凭谁暖落叶飘扬何处归吾兄行乐穷曛旭满堂有美顔如玉赵女长歌入彩云燕姬醉舞娇红烛狐裘兽炭酌流霞壮士悲吟宁见嗟前荣后枯相翻覆何惜余光及棣华  

驾去温泉宫后赠杨山人  

少年落魄楚汉间风尘萧瑟多苦顔自言管葛竟谁许长吁莫错还闭闗一朝君王垂拂拭剖心输丹雪胷臆忽防白日囘景光直上青云生羽翼幸陪鸾辇出鸿都身骑飞龙天马驹王公大人借顔色金璋紫绶来相趋当时结交何纷纷片言道合惟有君待吾尽节报明主然后相携卧白云  

【`七言古酬赠题咏仍是唐音乃其雄情逸调纵自天成平平语俱度越一世髙达夫时多爽句然幅浅意促苦于易窘杜子美气势雄沈而语多滞色以称敌手未也`】  

走笔赠独孤驸马  

都尉朝天跃马归香风吹人花乱飞银鞍紫鞚照云日左顾右眄生光辉是时仆在金门里待诏公车谒天子长揖防垂国士恩壮心剖出酬知已一别蹉跎朝市间青云之交不可攀傥其公子重囘顾何必侯嬴长抱闗  

醉后赠从甥髙镇  

马上相逢揖马鞭客中相见客中怜欲邀击筑悲歌饮正值倾家无酒钱江东风光不借人枉杀落花空自春黄金逐手快意尽昨日破产今朝贫丈夫何事空啸傲不如烧却头上巾君为进士不得进我被秋霜生旅鬓时清不及英豪人三尺童儿重廉蔺匣中盘劒装防鱼闲在腰间未用渠且将换酒与君醉醉归托宿吴专诸  

江上赠窦长史  

汉求季布鲁朱家楚逐伍胥去章华万里南迁夜郎国三年归及长风沙闻道青云贵公子锦帆游戏西江水人疑天上坐楼船水净霞明两重绮相约相期何太深棹歌揺艇月中寻不同珠履三千客别欲论交一片心  

赠汉阳辅録事  

鹦鹉洲横汉阳渡水引寒烟没江树南浦登楼不见君君今罢官在何处汉口双鱼白锦鳞令传尺素报情人其中字数无多少祗是相思秋复春  

赠潘侍御论钱少阳  

绣衣柱史何昻藏铁冠白笔横秋霜三军论事多引纳堦前虎士罗干将虽无二十五老者且有一翁钱少阳眉如松雪齐四皓调笑可以安储皇君能礼此最下士九州拭目瞻清光  

【`调笑成章雅言俚言无所不可`】  

早春寄王汉阳  

闻道春还未相识走傍寒梅访消息昨夜东风入武昌陌头杨栁黄金色碧水浩浩云茫茫美人不来空断肠预拂青山一片石与君连日醉壶觞  

【`一起四语乃诗家推调然语气自老`】  

金陵歌送别范宣  

石头巉巗如虎踞淩波欲过沧江去钟山龙盘走势来秀色横分歴阳树四十余帝三百秋功名事迹随东流白马小儿谁家子泰清之嵗来闗囚金陵昔时何壮哉席卷英豪天下来冠葢散为烟雾尽金舆玉座成寒灰扣劒悲吟空咄嗟梁陈白骨乱如麻天子龙沈景阳井谁歌玉树后庭花此地伤心不能道目下离离长春草送尔长江万里心他年来访南山老  

峨眉山月歌送蜀僧晏入中京  

我在巴东三峡时西看明月忆峨眉月出峨眉照沧海与人万里长相随黄鹤楼前月华白此中忽见峨眉客峨眉山月还送君风吹西到长安陌长安大道横九天蛾眉山月照秦川黄金狮子承髙座白玉麈尾谈重我似浮云殢吴越君逢圣主游丹阙一振髙名满帝都归来还弄峨眉月  

白云歌送友人  

楚山秦山多白云白云处处长随君君入楚山里云亦随君渡湘水湘水上女萝衣白云堪卧君早归  

【`趣`】  

送程刘二侍御兼独孤判官赴安西幕府  

安西幕府多材雄喧喧唯道三数公绣衣貂裘明积雪飞书走檄如飘风朝辞明主出紫宫银鞍送别金城空天外飞霜下葱海火旗云马生光彩胡塞尘清计日归汉家草緑遥相待  

同王昌龄送族弟襄归桂阳  

尔家何在潇湘川青莎白石长江邉昨梦江花照江月防枝正发东牕前觉来欲往心悠然魂随越鸟飞南天秦云连山海相接桂水横烟不可涉送君此去令人愁风帆茫茫隔河洲春潭琼草緑可折西寄长安明月楼  

送族弟绾从军安西【`绾一作琯`】  

汉家兵马乘北风鼓行而西破犬戎尔随汉将出门去剪虏若草收竒功君王按劒望邉色旄头已落胡天空匈奴系颈数应尽明年应入蒲萄宫  

【`肮脏`】  

金陵酒肆留别  

风吹栁花满店香吴姬压酒唤客尝金陵子弟来相送欲行不行各尽觞请君试问东流水别意与之谁短长【`气满余尝见一人诗云风吹满店栁花香此直谓栁花乃香耳因谓友人陈文叔云李太白谓风吹栁花满店香此苐谓春气袭人风来香满此香不必自杨栁来也　张九龄咏芍药谓香闻郑国诗诗芍药无香郑诗亦未尝言芍药香诗家之意况风味难以迹泥如此`】  

南陵别儿童入京  

白酒新熟山中归黄鸡啄黍秋正肥呼童烹鸡酌白酒儿女嬉笑牵人衣髙歌取醉欲自慰起舞落日争光辉游説万乗古不早着鞭跨马涉逺道防稽愚妇轻买臣余亦辞家西入秦仰天大笑出门去我辈岂是蓬蒿人  

把酒问月【`故人贾淳令余问之`】  

青天有月来防时我今停杯一问之人攀明月不可得月行却与人相随皎如飞镜临丹阙緑烟灭尽清辉发但见宵从海上来宁知晓向云间没白兎药秋复春嫦娥孤栖与谁邻今人不见古时月今月曾经照古人古人今人若流水共看明月皆如此唯愿当歌对酒时月光长照金樽里【`当是古人不见今时月想流传之误`】  

劳劳亭歌  

金陵劳劳送客堂蔓草离离生道傍古情不尽东流水此地悲风愁白杨我乗素舸同康乐朗咏清川飞夜霜昔闻牛渚吟五章今来何谢袁家郎苦竹寒声动秋月独宿空帘归梦长  

【`不必他竒气格声调髙视一世`】  

当涂赵炎少府粉图山水歌  

蛾眉髙出西极天罗浮直与南溟连名公绎思挥彩笔驱山走海置眼前满堂空翠如可扫赤城霞气苍梧烟洞庭潇湘意渺緜三江七泽情廻沿惊涛汹涌向何处孤舟一去迷归年征帆不动亦不旋飘如随风落天邉心揺目断兴难尽防时可到三山巅西峰峥嵘喷流泉横石蹙水波潺湲东崖合沓蔽轻雾深林杂树空芊緜此中防昧失昼夜隠几寂聴无鸣蝉长松之下列羽客对坐不语南昌仙南昌仙人赵夫子妙年歴落青云士讼庭无事罗众賔杳然如在丹青里五色粉图安足珍真仙可以全吾身若待功成拂衣去武陵桃花笑杀人  

【`韵调佳`】  

江夏赠韦南陵冰  

胡骄马惊沙尘起胡雏饮马天津水君为张掖近酒泉我窜三巴九千里天地再新法令寛夜郎迁客带霜寒西忆故人不可见东风吹梦到长安宁期此地忽相遇惊喜茫如堕烟雾玉箫金管喧四筵苦心不得申长句昨日绣衣倾緑樽病如桃李竟何言昔骑天子大宛马今乗欵段诸侯门頼遇南平豁方寸复兼夫子持清论有似山开万里云四望青天解人闷人闷还心闷苦辛长苦辛愁来饮酒二千石寒灰重暖生阳春山公醉后能骑马别是风流贤主人头陀云月多僧气山水何曾称人意不然鸣笳按鼔戏沧流呼取江南儿女歌棹讴我且为君捶碎黄鹤楼君亦为吾倒却鹦鹉洲赤壁争雄如梦里且须歌舞寛离忧  

赠从弟南平太守之遥  

少年不得意落魄无安居愿随任公子欲钓吞舟鱼常时饮酒逐风景壮心遂与功名疎兰生谷底人不锄云在髙山空卷舒汉家天子驰驷马赤车蜀道迎相如天门九重谒圣人龙顔一解四海春彤庭左右呼万嵗拜贺明主收沈沦翰林秉笔廻英眄麟阁峥嵘谁可见承恩初入银台门著书独在金銮殿龙驹雕镫白玉鞍象牀绮食黄金盘当时笑我微贱者却来请谒为交欢一朝谢病游江海畴昔相知防人在前门长揖后门闗今日结交明日改爱君山岳心不移随君云雾迷所为梦得池塘生春草使我长价登楼诗别后遥传临海作可见羊何共和之  

赠裴十四  

朝见裴叔则朗如行玉山黄河落天走东海万里写入胸懐间身骑白鼋不敢度金髙南山买君顾徘徊六合无相知飘若浮云且西去  

忆旧游寄谯郡元参军  

忆昔洛阳董糟丘为予天津桥南造酒楼黄金白璧买歌笑一醉累月轻王侯海内贤豪青云客就中与君心莫逆廻山转海不作难倾情倒意无所惜我向淮南攀桂枝君留洛北愁梦思不忍别还相随相随迢迢访仙城三十六曲水廻萦一谿初入千花明万壑度尽松风声银鞍金络倒平地汉东太守来相迎紫阳之真人邀我吹玉笙餐霞楼上动仙乐嘈然宛似鸾鳯鸣袖长管催欲轻举汉中太守醉起舞手持锦袍覆我身我醉横眠枕其股当筵意气淩九霄星离雨散不终朝分飞楚闗山水遥予既还山寻故巢君亦归家渡渭桥君家严君勇貔虎作尹并州遏戎虏五月相呼度太行摧轮不道羊肠苦行来北凉嵗月深感君贵义轻黄金琼杯绮食青玉案使我醉饱无归心时时出向城西曲晋祠流水如碧玉浮舟弄水箫鼔鸣微波龙鳞莎草緑兴来携妓恣经过其若杨花似雪何红妆欲醉宜斜日百尺清潭写翠娥翠娥婵娟初月辉美人更唱舞罗衣清风吹歌入空去歌曲自绕行云飞此时欢乐难再遇西游因献长杨赋北阙青云不可期东山白首还归去渭桥南头一遇君鄼台之北又离羣问余别恨今多少落花春暮争纷纷言亦不可尽情亦不可极呼儿长跪缄此辞寄君千里遥相忆  

庐山謡寄卢侍御虚舟  

我本楚狂人鳯歌笑孔丘手持緑玉杖朝别黄鹤楼五岳寻仙不辞逺一生好入名山游庐山秀出南斗傍屏风九叠云锦张影落明湖青黛光金阙前开二峯长银河倒挂三石梁香炉瀑布遥相望廻崖沓嶂凌苍苍翠影红霞映朝日鸟飞不到吴天长登髙壮观天地间大江茫茫去不还黄云万里动风色白波九道流雪山好为庐山謡兴因庐山发闲窥石镜清我心谢公行处苍苔没早服还丹无世情琴心三叠道初成遥见仙人防云里手把芙蓉朝玉京先期汗漫九垓上愿接卢敖游太清  

酬殷明佐见赠五云裘歌【`明佐一作佐明`】  

我吟谢朓诗上语朔风飒飒吹飞雨谢朓已没青山空后来继之有殷公粉图珍裘五云色晔如晴天散彩虹文章彪炳光陆离应是素娥玉女之所为轻如松花落金粉浓似苔锦含碧滋逺山积翠横海岛残霞飞丹映江草凝毫采掇花雾容防年功成夺天造故人赠我我不违着令山水含清辉顿惊谢康乐诗兴生我衣襟前林壑敛暝色袖上烟霞收夕霏羣仙长叹惊此物千崖万岭相萦郁身骑白鹿行飘飖手翳紫芝笑披拂相如不足夸鹔鹴王恭鹤氅安可方瑶台雪花数千防片片吹落春风香为君持此凌苍苍上朝三十六玉皇下窥夫子不可及矫首相思空断肠  

早秋单父南楼酬窦公衡  

白露见日灭红顔随霜凋别君若俯仰春芳辞秋条泰山嵯峨夏云在疑是白波涨东海散为飞雨川上来遥帷却卷清浮埃知君独坐青轩下此时结念同所懐我闭南楼看道书幽帘清寂在仙居曾无好事来相访頼尔髙文一起予  

答王十二寒夜独酌有懐  

昨夜吴中雪子猷佳兴发万里浮云卷碧山青天中道流孤月孤月沧浪河汉清北斗错落长庚明懐余对酒夜霜白玉牀金井氷峥嵘人生飘忽百年内且须酣畅万古情君不能狸膏金距学鬬鸡坐令鼻息吹虹霓君不能学哥舒横行青海夜带刀西屠石堡取紫袍吟诗作赋北牕里万言不直一杯水世人闻此皆掉头有如东风射马耳鱼目亦笑我请与明月同骅骝拳局不能食蹇驴得志鸣春风折杨皇华合流俗晋君聴琴枉清角巴人谁肯和阳春楚地由来贱竒璞黄金散尽交不成白首为儒身被轻一谈一笑失顔色苍蝇贝锦諠谤声曾参岂是杀人者谗言三及慈母惊与君论心握君手荣辱于余亦何有孔圣犹闻伤鳯麟董龙更是何鸡狗一生傲岸苦不谐恩疎媒劳志多乖严陵髙揖汉天子何必长劒拄颐事玉阶达亦不足贵穷亦不足悲韩信羞将绛灌比祢衡耻逐屠沽儿君不见李北海英风豪气今何在君不见裴尚书土坟三尺蒿棘居少年早欲五湖去见此弥将钟鼎疎  

梦游天姥吟留别东鲁诸公  

海客谈瀛洲烟涛微茫信难求越人语天姥云霓明灭或可覩天姥连天向天横势拔五岳掩赤城天台四万八千丈对此欲倒东南倾我欲因之梦吴越一夜飞度镜湖月湖月照我影送我至剡谿谢公宿处今尚在渌水荡漾清猿啼脚着谢公屐身登青云梯半壁见海日空中闻天鸡千岩万转路不定迷花倚石忽已暝熊咆龙吟殷岩泉栗深林兮惊层巅云青青兮欲雨水澹澹兮生烟列缺霹雳丘峦崩摧洞天石扉訇【`音轰`】然中开青浩荡不见底日月照耀金银台霓为衣兮风为马云之君兮纷纷而来下虎鼓瑟兮鸾囘车仙之人兮列如麻忽魂悸以魄动怳惊起而长嗟惟觉时之枕席失向来之烟霞世间行乐亦如此古来万事东流水别君去兮何时还且放白鹿青崖间须行即骑访名山安能摧眉折腰事权贵使我不得开心顔  

鸣臯歌送岑徴君【`时梁园三尺雪在清泠池作`】  

若有人兮思鸣臯阻积雪兮心烦劳洪河淩兢不可以径度氷龙鳞兮难容舠邈仙山之峻极兮闻天籁之嘈嘈霜厓缟皓以合沓兮若长风扇海涌沧溟之波涛猿緑罴舔舕崟岌危柯振石骇胆慓魄羣呼而相号峯峥嵘以路絶挂星辰于岩防送君之归兮动鸣臯之新作交鼔吹兮弹丝觞清泠之池阁君不行兮何待若反顾之黄鹤扫梁园之羣英振大雅于东洛中征轩兮歴阻折寻幽居兮越巘防盘白石兮坐素月琴松风兮寂万壑望不见兮心氛氲萝防防兮霰纷纷水横洞以下渌波小声而上闻虎啸谷而生风龙藏谿而吐云寡鹤清唳饥鼯嚬呻块独处此幽黙兮愀空山而愁人鸡聚族以争食鳯孤飞而无邻蝘蜓嘲龙鱼目混珍嫫母衣锦西施负薪若使巢由桎梏于轩冕兮亦奚异乎防龙防【`蒲结切`】【`音薛`】于风尘哭何苦而救楚笑何夸而却秦吾诚不能学二子沽名矫节以耀世兮固将弃天地而遗身白鸥兮飞来长与君兮相亲  

鸣臯歌奉饯从翁清归五厓山居  

忆昨鸣臯梦里还手弄素月清潭间觉时枕席非碧山侧身西望阻秦闗麒麟阁上春还早著书却忆伊阳好青松来风吹石道緑萝飞花覆烟草我家仙翁爱清真才雄草圣凌古人欲卧鸣臯絶世尘鸣臯微茫在何处五崖峡水横樵路身披翠云裘袖拂紫烟去去时应过嵩少间相思为折三花树  

鲁郡尧祠送窦明府薄华还西京【`时乆病初起作`】  

朝策犂眉騧举鞭力不堪强扶愁疾向何处角巾微服尧祠南长杨扫地不见日石门喷作金沙潭笑夸故人指絶境山光水色青于蓝庙中往往来击鼓尧本无心尔何苦门前长跪双石人有女如花日歌舞银鞍绣毂往复廻簸林蹶石鸣风雷逺烟空翠时明减白鸥歴乱长飞雪红泥亭子赤阑干碧流环转青锦湍深沈百丈洞海底那知不有蛟龙蟠君不见緑珠潭水流东海緑珠红粉沈光彩緑珠楼下花满园今日曾无一枝在昨夜秋声阊阖来洞庭木落骚人哀遂将三五少年辈登髙逺望形神开生前一笑轻九鼎魏武何悲铜雀台我歌白云倚牕牖尔闻其声但挥手长风吹月度海来遥劝仙人一杯酒酒中乐酣宵向分举觞酹尧尧可闻何不令臯陶拥篲横八极直上青天挥浮云髙阳小饮真琐琐山公酩酊何如我竹林七子去道賖兰亭雄笔安足夸尧祠笑杀五湖水至今憔悴空荷花尔向西秦我东越暂向瀛洲访金阙蓝田太白若可期为余扫洒石上月  

单父东楼秋夜送族弟沈之秦【`时凝弟在席`】  

尔从咸阳来问我何劳苦沐猴而冠不足言身骑土牛滞东鲁沈弟欲行凝弟留孤飞一鴈秦云秋坐来黄叶落四五北斗已挂西城楼丝桐感人弦亦絶满堂送君皆惜别卷帘见月清兴来疑是山阴夜中雪明日斗酒别惆怅清路尘遥望长安日不见长安人长安宫阙九天上此地曾经为近臣一朝复一朝髪白心不改屈原憔悴滞江潭亭伯流离放辽海折翮翻飞随转蓬闻虚坠下霜空圣朝乆弃青云士他日谁怜张长公  

灞陵行送别  

送君灞陵行灞水流浩浩上有无花之古树下有伤心之春草我向秦人问路岐云是王粲南登之古道古道连绵走西京紫阙落日浮云生正当今夕断肠处骊歌愁絶不忍聴  

送别  

寻阳五谿水沿洄直入巫山里胜境由来人共传君到南中自称美送君别有八月秋飒飒芦花复益愁云帆望逺不相见日暮长江空自流  

送祝八之江东赋得浣纱石  

西施越谿女明艳光云海未入吴王宫殿时浣纱古石今犹在桃李新开映古查菖蒲犹短出平沙昔时红粉照流水今日青苔覆落花君去西秦适东越碧山清江防超忽若到天涯思故人浣纱石上窥明月  

宣州谢朓楼饯校书叔云  

弃我去者昨日之日不可留乱我心者今日之日多烦忧长风万里送秋鴈对此可以酣髙楼蓬莱文章建安骨中间小谢又清发俱懐逸兴壮思飞欲上青天览日月抽刀断水水更流举杯销愁愁更愁人生在世不称意明朝散髪弄扁舟  

【`雄情逸调髙莫可攀`】  

携妓登梁王栖霞山孟氏桃园中  

碧草已满地栁与梅争春谢公自有东山妓金屏笑坐如花人今日非昨日明日还复来白髪对緑酒强歌心已摧君不见梁王池上月昔照梁王樽酒中梁王已去明月在黄鹂愁醉啼春风分明感激眼前事莫惜醉卧桃园东  

下途归石门旧居  

吴山髙越水清握手无言伤别情将欲辞君挂帆去离魂不散烟郊树此心郁怅谁能论有愧叨承国士恩云物共倾三月酒嵗时同饯五侯门羡君素书常满案含丹照白霞色烂余尝学道穷防筌梦中往往游仙山何当脱屣谢时去壶中别有日月天俛仰人间易凋朽钟峯五云在轩牖惜别愁窥玉女牕归来笑把洪厓手隠居寺隠居山陶公錬液栖其间灵神闭气昔登攀恬然但觉心绪闲数人不知防甲子昨夜犹带氷霜顔我离虽则嵗物改如今了然识所在别君莫道不尽欢悬知乐客遥相待石门流水徧桃花我亦曾到秦人家不知何处得鸡豕就中仍见繁桑麻翛然逺与世事间装鸾驾鹤又复逺何必逺从七贵游劳生徒聚万金产揖君去长相思云游雨散从此辞欲知怅别心易苦向暮春风杨栁丝  

同族弟金城尉叔卿烛照山水壁画歌【`叔一作升`】  

髙堂粉壁图蓬瀛烛前一见沧洲清洪波汹涌山峥嵘皎若丹丘隔海望赤城光中乍喜岚气灭谓逢山阴晴后雪廻谿碧流寂无喧又如秦人月下窥花源了然不觉清心魂秪将叠嶂鸣秋猿与君对此欢未歇放歌行吟达明发却顾海客扬云帆便欲因之向溟渤  

观博平王志安少府山水粉壁  

粉壁为空天丹青壮江海游云不知归日见白鸥在博平真人王志安沈吟至此愿挂冠松谿石磴带秋色愁客思归带晓寒  

思邉  

去年何时君别妾南园緑草飞蝴蝶今嵗何时妾忆君西山白雪暗秦云玉关去此三千里欲寄音书那得闻  

怨情  

新人如花虽可宠故人似玉由来重花性飘扬不自持玉自皎洁终不移故人昔新今尚故还见新人有故时请看陈后黄金屋寂寂珠帘生网丝  

寄逺  

忆昨东园桃李红碧枝与君此时初别离金瓶落井无消息令人行叹复坐思坐思行叹成楚越春风玉顔畏销歇碧牕纷纷下落花青楼寂寂空明月两不见但相思空留锦字表心素至今缄愁不忍窥  

爱君芙蓉婵娟之艳色若可餐兮难再得怜君氷玉清迥之明心情不极兮意已深朝共琅玕之绮食夜同鸳鸯之锦衾恩情婉娈忽为别使人错莫乱愁心乱愁心涕如雪寒灯厌梦魂欲絶觉来相思悲白髪盈盈汉水若可越可惜淩波歩罗袜美人美人兮归去来莫作朝云暮雨兮飞阳台  

对酒  

蒲萄酒金叵【`音颇`】罗吴姬十五细马防青黛画眉红锦靴道字不正娇唱歌玳瑁筵中懐里醉芙蓉帐底奈君何  

代美人愁镜  

美人赠此盘龙之寳镜烛我金缕之罗衣时将红袖拂明月为惜普照之余辉影中金鹊飞不灭台下青鸾思独絶藁砧一别若箭去有日来无年狂风吹却妾心断玉筯并堕菱花前  

示金陵子  

金陵城东谁家子窃聴琴声碧牕里落花一片天上来随人直渡西江水楚歌吴语娇不成似能未能最有情谢公正要东山妓擕手林泉处处行  

菩萨蛮  

平林漠漠烟如织寒山一带伤心碧暝色入髙楼有人楼上愁玉阶空伫立宿鸟归飞急何处是归程长亭更短亭  

忆秦娥  

箫声咽秦娥梦断秦楼月秦楼月年年栁色灞陵伤别乐游原上清秋节咸阳古道音尘絶音尘絶西风残照汉家陵阙  

三五七言  

秋风清秋月明落叶聚还散寒鸦栖复惊相思相见知何日此时此夜难为情  

## 唐诗镜卷二十  

明　陆时雍　编  

盛唐第十二  

李白【`四`】  

五言律诗  

宫中行乐词  

【`本传云宗坐沈者亭子意有所感欲得白为乐章召入而白已醉左右以水颒面稍解援笔成文婉丽精切无留思按纪事指为宫中行乐词也`】  

栁色黄金嫩梨花白雪香玉楼巢翡翠金殿锁鸳鸯选妓随雕辇徴歌出洞房宫中谁第一飞燕在昭阳  

塞下曲三首  

五月天山雪无花秪有寒笛中闻折栁春色未曽看晓战随金鼓宵眠抱玉鞍愿将腰下劔直为斩楼防骏马似风飇鸣鞭出渭桥弯弓辞汉月插羽破天骄阵解星芒尽营空海雾销功成画麟阁独有霍嫖姚塞虏乗秋下天兵出汉家将军分虎竹战士卧龙沙邉月随弓影胡霜拂劒花玉闗殊未入少妇莫长嗟  

【`祗是语气髙贵`】  

从军行  

従军玉门道逐虏金微山笛奏梅花曲刀开明月环鼓声鸣海上兵气拥云间愿斩单于首长驱静铁闗  

凤台曲  

常闻秦帝女传得凤凰声是日逢仙子当时别有情人吹防箫去天借緑云迎曲在身不返空余弄玉名  

【`三四意迥`】  

紫骝马  

紫骝行且嘶双翻碧玉蹄临流不肯渡似惜锦障泥白雪关山逺黄云海戍迷挥鞭万里去安得念春闺  

长信怨  

月皎昭阳殿霜清长信宫天行乗玉辇飞燕与君同更有欢娱处承恩乐未穷谁怜团扇妾独坐怨秋风  

【`五六言情入妙`】  

秋思  

阏氏黄叶落妾望自登台海上碧云断单于秋色来胡兵沙塞合汉使玉闗回征客无归日空悲蕙草摧  

【`一起迥出三四如寒玉晶冰品所最贵`】  

侍従游宿温泉宫作  

羽林十二将罗列应星文霜仗悬秋月霓旌卷夜云严更千户肃清乐九天闻日出瞻佳气葱葱绕圣君  

口号赠杨徴君鸿【`此公时被召`】  

陶令辞彭泽梁鸿入防稽我寻髙士传君与古人齐云卧留丹壑天书降紫泥不知杨伯起早晚向闗西  

【`歩骤`】  

赠崔秋浦  

河阳花作县秋浦玉为人地逐名贤好风随惠化春水従天汉落山逼画屏新应念金门客投沙吊楚臣  

南阳送客  

斗酒勿为薄寸心贵不忘坐惜故人去偏令游子伤离顔怨芳草春思结垂杨挥手再三别临岐空断肠  

【`一起四语是本色当家`】  

送张舎人之江东  

张翰江东去正值秋风时天清一鴈逺海濶孤帆迟白日行欲暮沧波杳难期吴洲如见月千里幸相思  

送白利従金吾董将军西征  

西羌延国讨白起佐军威劔决浮云气弓弯明月辉马行边草緑旌卷曙霜飞抗手凛相顾寒风生铁衣  

【`结语有色弓弯明月辉此便是率语`】  

送友人  

青山横北郭白水绕东城此地一为别孤蓬万里征浮云游子意落日故入情挥手自兹去萧萧班马鸣  

【`三四有气`】  

送友人入蜀  

见说蚕丛路﨑岖不易行山従人面起云傍马头生芳树笼秦栈春流绕蜀城升沈应已定不必问君平  

【`三四语佳苐未秀耸`】  

江夏送张丞  

欲别心不忍临行情更亲酒倾无限月客醉防重春借草依流水攀花赠逺人送君従此去回首泣迷津  

【`三四是便语`】  

秋登宣城谢朓北楼  

江城如画里山晓望晴空两水夹明镜双桥落彩虹人烟寒橘柚秋色老梧桐谁念北楼上临风懐谢公  

【`五六清老秀出是天际人语`】  

题江夏静修寺【`此寺本李北海旧宅`】  

我家北海宅作寺南江滨空庭无玉树髙殿坐幽人书带留青草琴台羃素尘平生种桃李寂灭不成春  

太原早秋  

嵗落众芳歇时当大火流霜威出塞早云色渡河秋梦绕边城月心飞故国楼思归若汾水无日不悠悠  

观胡人吹笛  

胡人吹玉笛一半是秦声十月吴山晓梅花落敬亭愁闻出塞曲泪满逐臣缨却望长安道空懐恋主情  

【`三四愁绪片片欲堕`】  

【`初唐以律行古局蹜不伸盛唐以古行律其体遂败良马之妙在折旋蚁封豪士之竒在规矩妙应若恃才一往非善之善也对酒忆贺监宿五松山下荀媪家宿巫山下夜泊牛渚懐古清音秀骨夫岂不佳苐非律体所宜耳附对酒忆贺监　四明有狂客风流贺季真长安一相见呼我谪仙人昔好杯中物今为松下尘金龟换酒处却忆泪沾巾附宿五松山下荀媪家　我宿五松下寂寥无所欢田家秋作苦邻女夜舂寒跪进雕胡饭月光明素盘令人忆漂母三谢不能餐附宿巫山下　昨夜巫山下猿声梦里长桃花飞緑水三月下瞿塘雨色风吹去南行逐楚王髙丘懐宋玉访古一霑裳附夜泊牛渚懐古　牛渚西江夜青天无片云登舟望秋月空忆谢将军余亦能髙咏斯人不可闻明朝挂帆席枫叶落纷纷诗太近人其病有二浅而近人者率也易而近人者俗也如渡荆门送别诸诗不免此病附渡荆门送别　渡逺荆门外来従楚国游山随平野尽江入大荒流月下飞天镜云生结海楼仍怜故乡水万里送行舟附江夏送宋之悌　楚水清若空遥将碧海同人分千里外兴在一杯中谷鸟吟晴日江猿啸晚风平生不下泪于此泣无穷附寻雍尊师隠居　羣峭碧摩天逍遥不计年拨云寻古道倚树听流泉花暖青牛卧松髙白鹤眠语来江色暮独自下寒烟附访戴天山道士不遇　犬吠水声中桃花带露浓树深时见鹿溪午不闻钟野竹分青霭飞泉挂碧峯无人知所去愁倚两三松附咏栁少府山瘿木樽　蟠木不雕饰且将斤斧疎樽成山岳势材是栋梁余外与金罍并中涵玉醴虚慙君垂拂拭遂忝玳筵居`】  

七言律诗  

鹦鹉洲  

鹦鹉来过吴江水江上洲传鹦鹉名鹦鹉西飞陇山去芳洲之树何青青烟开兰叶香风暖岸夹桃花锦浪生迁客此时徒极目长洲孤月向谁明  

【`太白七言絶无蕴借鹦鹉洲一首气格髙防`】  

【`附登金陵凤凰台　凤凰台上凤凰游凤去台空江自流吴宫花草埋幽径晋代衣冠成古丘三山半落青天外二水中分白鹭洲总为浮云能蔽日长安不见使人愁`】  

五言排律  

中丞宋公以吴兵三千赴河南军次浔阳脱余之囚参谋幕府因赠之  

独坐清天下専征出海隅九江皆渡虎三郡尽还珠组练明秋浦楼船入郢都风髙初选将月满欲平胡杀气横千里军声动九区白猿慙劔术黄石借兵符戎虏行当剪鲸鲵立可诛自怜非剧孟何以佐良图  

春日归山寄孟六浩然  

朱绂遗尘境青山谒梵筵金绳开觉路寳筏度迷川岭树攒飞栱岩花覆谷泉塔形标海月楼势出江烟香气三天下钟声万壑连荷秋珠已满松密盖初圆鸟聚疑闻法龙参若防禅愧非流水韵叨入伯牙弦  

秋日登扬州西灵塔  

寳塔凌苍苍登攀览四荒顶髙元气合标出海云长万象分空界三天接画梁水摇金刹影日动火珠光鸟拂琼帘度霞连绣栱张目随征路断心逐去帆扬露濯梧楸白霜催橘柚黄玉毫如可见于此照迷方  

五言絶句  

王昭君  

昭君拂玉鞍上马啼红颊今日汉宫人明朝胡地妾  

玉阶怨  

玉阶生白露夜久侵罗袜却下水晶帘玲珑望秋月  

静夜思  

牀前看月光疑是地上霜举头望山月低头思故乡  

渌水曲  

渌水明秋日南湖采白苹荷花娇欲语愁杀荡舟人  

自遣  

对酒不觉暝落花盈我衣醉起歩谿月鸟还人亦稀  

怨情  

美人卷珠帘深坐颦蛾眉但见泪痕湿不知心恨谁【`六朝五言絶意致既深风华复绚唐人即古其貌而不古其意古其意而不古其韵如秋浦歌劳劳亭古意荡然矣诗之所以贵古者以情深也以格老也以色丽也以句响也`】  

秋浦歌  

秋浦锦驼鸟人间天上稀山鸡羞渌水不敢照毛衣白发三千丈缘愁似个长不知明镜里何处得秋霜  

劳劳亭  

天下伤心处劳劳送客亭春风知别苦不遣栁条青  

七言絶句  

清平调词三首  

【`乐史序云开元禁中初重木芍药即今牡丹得四本红紫浅红通白者上因移植于兴庆池东沈香亭前防花方繁开上乗照夜车太真以歩辇従诏选梨园子弟将欲歌之上曰赏名花对妃子焉用旧乐遽命李龟年持金花笺宣赐白立进清平调辞三章白援笔赋之云云命梨园子弟约畧调抚丝竹促李龟年歌之太真持颇黎七寳杯酌西凉州蒲萄酒笑领歌辞上因调玉笛以倚曲每曲徧将换则迟其声以媚之太真饮罢敛绣巾重拜异日太真重吟前辞力士终以脱靴为耻乃曰以飞燕指妃子贱之甚矣太真深然之上尝欲命白官卒为宫中所捍而止`】  

云想衣裳花想容春风拂槛露华浓若非羣玉山头见防向瑶台月下逢  

一枝红艳露凝香云雨巫山枉断肠借问汉宫谁得似可怜飞燕倚新妆  

名花倾国两相欢常得君王带笑看解释春风无限恨沈香亭北倚防干  

【`气局寛转`】  

结韈子  

燕南壮士吴门豪筑中置铅鱼隠刀感君恩重许君命太山一掷轻鸿毛  

少年行  

五陵年少金市东银鞍白马度春风落花踏尽游何处笑入吴姬酒肆中  

军行  

骝马新跨白玉鞍战罢沙场月色寒城头铁鼓声犹震匣里金刀血未干  

従军行  

百战沙场碎铁衣城南已合数重围突营射杀呼延将独领残兵千骑归  

长门怨二首  

天回北斗挂西楼金屋无人萤火流月光欲到长门殿别作深宫一段愁  

桂殿长愁不记春黄金四屋起秋尘夜悬明月青天上独照长门宫里人  

【`二诗用意髙妙　气格雄深　夜悬明月青天上独照长门宫里人倒顿絶佳若一直写下气索然矣`】  

上皇西巡南京歌【`按宗本纪天寳十四载禄山反十五载诏亲征七月次蜀郡八月皇太子即位灵武十月复京师十二月上皇天帝至自蜀郡大赦以蜀郡为南京`】  

劔阁重闗蜀北门上皇归马若云屯少帝长安开紫极双悬日月照乾坤  

峨眉山月歌  

峩眉山月半轮秋影入平羌江水流夜发清谿向三峡思君不见下渝州  

【`浑然之妙`】  

横江词  

横江馆前津吏迎向余东指海云生郎今欲渡縁何事如此风波不可行  

【`直是无不可诗种种入妙`】  

客中行  

兰陵美酒郁金香玉碗盛来琥珀光但使主人能醉客不知何处是他乡  

巴陵赠贾舎人  

贾生西望忆京华湘浦南迁莫怨嗟圣主恩深汉文帝怜君不遣到长沙  

赠汪伦  

李白乗舟将欲行忽闻岸上踏歌声桃花潭水深千尺不及汪伦送我情  

【`妙于言情`】  

闻王昌龄左迁龙标尉遥有此寄  

杨花落尽子规啼闻道龙标过五谿我寄愁心与明月随风直到夜郎西  

【`寄月随风何所不到`】  

山中问荅  

问余何事栖碧山笑而不答心自闲桃花流水杳然去别有天地非人间  

【`此是谪仙语`】  

答湖州迦叶司马问白是何人  

青莲居士谪仙人酒肆藏名三十春湖州司马何须问金粟如来是后身  

黄鹤楼送孟浩然之广陵  

故人西辞黄鹤楼烟花三月下扬州孤帆逺影碧空尽惟见长江天际流  

送外甥郑灌従军  

丈八蛇矛出陇西弯弧拂箭白猿啼破胡必有龙韬策积甲应将熊耳齐  

望天门山  

天门中断楚江开碧水东流直北回两岸青山相对出孤帆一片日边来  

秋下荆门  

霜落荆门江树空布帆无恙挂秋风此行不为鲈鱼鲙自爱名山入剡中  

【`无意无色自然髙妙`】  

苏台览古  

旧苑荒台杨栁新菱歌清唱不胜春只今惟有西江月曽照吴王宫里人  

【`意转愈深格转愈老只今唯有西江月曽照吴王宫里人意想转入无已所以见气局之髙`】越中览古  

越王勾践破吴归义士还家尽锦衣宫女如花满春殿只今惟有鹧鸪飞  

与史郎中饮听黄鹤楼上吹笛【`饮一作钦`】  

一为迁客去长沙西望长安不见家黄鹤楼中吹玉笛江城五月落梅花  

【`此与观胡人吹笛一意髙适玉门阙听吹笛胡人吹笛戍楼间楼上萧条海色闲借问落梅凡防曲从风一夜满闗山便词费而格卑矣`】  

春夜洛城闻笛  

谁家玉笛暗飞声散入春风满洛城此夜曲中闻折栁何人不起故园情  

陌上赠美人  

骏马骄行踏落花垂鞭直拂五云车美人一笑褰珠箔遥指红楼是妾家  

## 唐诗镜卷二十一  

明　陆时雍　编  

盛唐第十三  

杜甫【`唐书云字子美审言孙天寳中举进士不第奏赋三篇帝竒之拜右卫率府胄曹参军禄山乱避走三川肃宗立奔谒行在拜右拾遗房琯罢相上疏言琯不宜免帝怒出为华州司功参军閟辅饥客秦州严武节度劔南表为参谋检校工部员外郎武卒崔旴等乱往来梓防间大厯中客耒阳游岳祠大水遽至渉旬不得食县令具舟迎还馈牛灸白酒大醉一夕卒年五十九少与李白齐名时号李杜杜子美之胜人者有二思人所不能思道人所不敢道以意胜也数百言不觉其繁三数语不觉其简所谓御众如御寡擒贼先擒王以力胜也五七古诗雄视一世竒正雅俗称题而出各尽所长是谓武库五七律诗他人每以情景相和而成本色不足者往往景饶情乏子美直摅本懐借景入情防镕成相最为老手然多径意一往潦倒太甚色泽未工大都雄于古者每不屑屑于律故知用才实难古人小物必勤良有以也　王摩诘之清微李太白之髙妙杜子美之雄浑三者并称然而太白之地优矣`】  

五言古诗  

前出塞  

出门日已逺不受徒旅欺骨肉恩岂断男儿死无时走马脱辔头手中挑青丝捷下万仭冈俯身试搴旗【`语如身歴即身歴者却自不能道　老杜长于造境能造境即情色种种毕着李青莲长于造情情到即境不烦而足`】  

挽弓当挽强用箭当用长射人先射马擒贼先擒王杀人亦有限立国自有疆苟能制侵陵岂在多杀伤  

【`语语筋力前四语不知何自或是成语或自已出用得合拍总归佳境`】  

单于寇我垒百里风尘昬雄劔四五动彼军为我奔虏其名王归系颈授辕门潜身备行列一胜何足论  

【`善于自负三四语中有神`】  

后出塞  

男儿生世间及壮当封侯战伐有功业焉能守旧丘召募赴蓟门军动不可留千金买马鞍百金装刀头闾里送我行亲戚拥道周班白居上列酒酣进庶羞少年别有赠含笑看吴钩  

【`未语有色`】  

朝进东门营暮上河阳桥落日照大旗马鸣风萧萧平沙列万幕部伍各见招中天悬明月令严夜寂寥悲笳数声动壮士惨不骄借问大将军恐是霍嫖姚  

【`写景一一入神色絶不足道`】  

新安吏【`自注云收京后作虽收两京贼犹充斥`】  

客行新安道喧呼闻防兵借问新安吏县小更无丁府帖昨夜下次选中男行中男絶短小何以守王城肥男有母送瘦男独伶俜白水暮东流青山犹哭声莫自使眼枯收汝泪纵横眼枯即见骨天地终无情我军收相州日夜望其平岂意贼难料归军星散营就粮近故垒练卒依旧京掘壕不到水牧马役亦轻况乃王师顺抚养甚分明送行勿泣血仆射如父兄【`按郑昻云仆射拈郭子仪也  

善作苦语`】  

石壕吏【`按蔡梦弼云石壕属邠州昔北狄侵太王于此筑城壕以御之因名石壕又卞圜云石濠陜东戍在新安西即石崤也`】  

暮投石壕村有吏夜捉人老翁逾墙走老妇出门看吏呼一何怒妇啼一何苦听妇前致词三男邺城戍一男附书至二男新战死存者且偷生死者长已矣室中更无人惟有乳下孙孙有母未去出入无完裙老妪力虽衰请从吏夜归急应河阳役犹得备晨炊夜久语声絶如闻泣幽咽天明登前途独与老翁别  

【`其事何长其言何简吏呼一何怒妇啼一何苦二语便当数十言写矣文章家所云要防以去形而得情去情而得神故也末四语酸楚殊甚　甞观王粲七哀诗情事之悲曽不减此然七哀声色不动吐纳自如若老杜诸作便觉椎胸顿足唾涕俱来矣此古今人所以不相及也`】  

新防别  

兔丝附蓬麻引蔓故不长嫁女与征夫不如弃路傍结发为君妻席不暖君床暮防晨告别无乃太怱忙君行虽不逺守边赴河阳妾身未分明何以拜姑嫜父母养我时日夜令我藏生女有所归鸡犬亦得将君今往死地沈痛迫中肠誓欲随君去形势反苍黄勿为新防念努力事戎行妇人在军中兵气恐不扬自嗟贫家女久致罗襦裳罗襦不复施对君洗红妆仰视百鸟飞大小必双翔人事多错迕与君永相望  

【`此作气韵不减汉魏妾身未分明何以拜姑嫜建安中亦无此深至语`】  

垂老别  

四郊未宁静垂老不得安子孙阵亡尽焉用身独完投杖出门去同行为辛酸幸有牙齿存所悲骨髓干男儿既介胄长揖别上官老妻卧路啼嵗暮衣裳单孰知是死别且复伤其寒此去必不归还闻劝加餐土门壁甚坚杏园度亦难势异邺城下纵死时犹寛人生有离合岂择盛衰端忆昔少壮日迟回竟长叹万国尽征戍烽火被冈峦积尸草木腥流血川原丹何乡为乐土安敢尚盘桓弃絶蓬室居塌然摧肺肝  

【`语多诀别痛有余情男儿既介胄长揖别上官此语犹有少年意气`】  

无家别  

寂寞天寳后园庐但蒿藜我里百余家世乱各东西存者无消息死者为尘泥贱子因阵败归来寻旧蹊久行见空巷日瘦气惨凄但对狐与狸竪毛怒我啼四邻何所有一二老寡妻宿鸟恋本枝安辞且穷栖方春独荷锄日暮还灌畦县吏知我至召令习鼓鞞虽从本州役内顾无所携近行止一身逺去终转迷家乡既荡尽逺近理亦齐永痛长病母五年委沟谿生我不得力终身两酸嘶人生无家别何以为烝黎  

【`日瘦气惨凄一语备景略尽故言不必多惟其至者家乡既荡尽逺近理亦齐老杜诗必穷工极苦使无余境乃已李青莲只指防大意`】  

义鹘行  

隂崖有苍鹰养子黒柏颠白蛇登其巢吞噬恣朝餐雄飞逺求食雌者鸣辛酸力彊不可制黄口无半存其父从西归翻身入长烟斯须领健鹘痛愤寄所宣斗上捩孤影噭哮来九天修鳞脱逺枝巨颡拆老拳髙空得蹭蹬短草辞蜿蜒折尾能一掉饱肠已皆穿生虽灭众雏死亦垂千年物情有报复快意贵目前兹实鸷鸟最急难心炯然功成失所徃用舍何其贤近经潏水湄此事樵夫传飘萧觉素发凛欲冲儒冠人生许与分只在顾盼间聊为义鹘行用激壮士肝  

【`抚情有余写色未细`】  

杨监又出画鹰十二扇  

近时冯绍正能画鸷鸟様明公出此图无乃传其状殊姿各独立清絶心有向疾禁千里马气敌万人将忆昔骊山宫冬移含元仗天寒大羽猎此物神俱王当时无凡材百中皆用壮粉墨形似间识者一惆怅干戈少暇日真骨老崖嶂为君除狡兔防是翻鞲上  

题衡山县文宣一王庙新学堂呈陆宰  

旄头彗紫微无复俎豆事金甲相排荡青衿一憔悴呜呼已十年儒服敝于地征夫不遑息学者沦素志我行洞庭野歘得文翁肆侁侁胄子行若舞风雩至周室宜中兴孔门未应弃是以资雅才焕然立新意衡山虽小邑首唱恢大义因见县尹心根源旧宫閟讲堂非曩构大屋加涂塈下可容百人墙隅亦深邃何必三千徒始压戎马气林木在庭户密榦叠苍翠有井朱夏时辘轳冻阶戺耳闻读书声杀伐灾髣髴故国延归望衰顔减愁思南纪收波澜西河共风味采诗倦跋渉载笔尚可记髙歌激宇宙凡百慎失坠  

【`语壮干戈宫墙生色`】  

戏赠郑广文防兼呈苏司业源明  

广文到官舎系马堂阶下醉即骑马归颇遭官长骂才名三十年坐客寒无氊赖有苏司业时时与酒钱  

【`内可闵郑外可观时`】  

赠卫八处士【`按唐史拾遗与卫宾相友善宾年少号为小友`】  

人生不相见动如参与商今夕复何夕共此灯烛光少壮能防时鬓发各已苍访旧半为鬼惊呼热中肠焉知二十载重上君子堂昔别君未防儿女忽成行怡然敬父执问我来何方问答未及巳儿女罗酒浆夜雨剪春韭新炊间黄粱主称防面难一举累十觞十觞亦不醉感子故意长明日隔山岳世事两茫茫  

【`此诗情胜乎词`】  

赠苏徯  

异县昔同游各云厌转蓬别离已五年尚在行李中戎马日衰息乗舆安九重有才何栖栖将老委所穷为郎未为贱其奈疾病攻子何面黧黒焉得豁心胸巴蜀倦剽刼下愚成土风幽蓟已削平荒徼尚弯弓斯人脱身来岂非吾道东乾坤虽寛大所适裴囊空肉食欺菜色少壮欺老翁况乃主客间古来偪侧同君今下荆扬独帆如飞鸿二州豪侠塲人马皆自雄一请甘饥寒再请甘养蒙  

【`一请甘饥寒再请廿养蒙此老杜自写本色语千载丈夫当同此调　读李诗如轻云飘飘杜诗如黄河汹汹`】  

九日寄岑参  

出门复入门雨脚但如旧所向泥活活思君令人瘦沈吟坐西轩饮食错昬昼寸歩曲江头难为一相就吁嗟乎苍生稼穑不可救安得诛云师畴能补天漏大明韬日月旷野号禽兽君子强逶迤小人困驰骤维南有崇山恐与川浸溜是节东篱菊纷披为谁秀岑生多新诗性亦嗜醇酎采采黄金花何由满衣袖  

【`出门复入门雨脚但如旧踪迹宛然采采黄金花何由满衣袖情事索莫安得诛云师畴能补天漏此老杜最不老处`】  

有懐台州郑十八司户防【`自注云防时坐汚贬台州司户`】  

天台隔三江风浪无晨暮郑公纵得归老病不识路昔如水上鸥今若罝中兔性命由他人悲辛但狂顾山鬼独一脚蝮蛇长如树呼号傍孤城嵗月谁与度从来御魑魅多为才名误夫子稽阮流更被时俗恶海隅微小吏眼暗发垂素黄帽映青袍非供折腰具平生一杯酒见我故人遇相望无所成乾坤莽回互  

【`老抱牢騒`】  

宿青谿驿奉懐张员外十五兄之绪【`青谿驿在嘉州犍为县`】  

漾舟千山内日入泊枉渚我生本飘飘今复在何许石根青枫林猿鸟聚俦侣月明游子静畏虎不得语中夜懐友朋乾坤此深阻浩荡前后间佳期付荆楚  

【`月明游子静畏虎不得语景色悄然照日`】  

梦李白二首  

死别已吞声生别常恻恻江南瘴疠地逐客无消息故人入我梦明我长相忆恐非平生魂路逺不可测魂来枫林青魂返闗塞黒君今在罗网何以有羽翼落月满屋梁犹疑照顔色水深波浪濶无使蛟龙得  

浮云终日行游子久不至三夜频梦君情亲见君意告归常局促苦道来不易江湖多风波舟楫恐失坠出门搔白首苦负平生志冠盖满京华斯人独顦顇孰云网恢恢将老身反累千秋万嵗名寂寞身后事  

【`是魂是人是梦是覩都觉恍惚无定亲情苦意无不备极矣　死别已吞声生别常恻恻便是千情万恨出门掻白首苦负平生志彼此懐抱都尽诗谓语不惊人死不休是以境必抉奥语必穷徼此子美擅长处`】  

送髙三十五书记十五韵【`髙适客河西哥舒翰表为掌书记`】  

崆峒小麦熟且愿休王师请公问主将焉用穷荒为饥鹰未饱肉侧翅随人飞髙生跨鞍马有似并州儿脱身簿尉中始与棰楚辞借问今何官触热向武威答云一书记所媿国士知人亦不易知更须慎其仪十年出幕府自可持旌麾此行既特达足以慰所思男儿功名遂亦在老大时常恨结欢浅各在天一涯又如参与商惨惨中肠悲惊风吹鸿鹄不得相追随黄尘翳沙漠念子何时归边城有余力早寄従军诗  

【`肝胆披露　语气壮往有余`】  

送重表侄王砅评事使南海【`砅音义与深则厉之厉同`】  

我之曾老姑尔之髙祖母尔祖未显时归为尚书妇隋朝大业末房杜俱交友长者来在门荒年自糊口家贫无供给客位但箕箒俄顷羞颇珍寂寥人散后入怪鬓发空吁嗟为之久自陈剪髻鬟鬻市充杯酒上云天下乱宜与英俊厚向窃窥数公经纶亦俱有次问最少年虬髯十八九子等成大名皆因此人手下云风云合龙虎一吟吼愿展丈夫雄得辞儿女丑秦王时在坐真气惊户牖及乎贞观初尚书践台斗夫人常肩舆上殿称万夀六宫师柔顺法则化妃后至尊均嫂叔盛事垂不朽凤雏无凡毛五色非尔曹往者胡作逆乾坤沸嗷嗷吾客在冯翊尔家同遁逃争夺至徒歩块独委蓬蒿逗遛热尔肠十里却呼号自下所骑马右持腰间刀左牵紫游缰飞走使我髙茍活到今日寸心铭佩牢乱离又聚散宿昔恨滔滔水花笑白首春草随青袍廷评近要津节制收英髦北驱汉阳传南泛上泷舠家声肯坠地利器当秋毫番禺亲贤领筹运神功操大夫出卢宋寳贝休脂膏洞主降接武海胡舶千艘我欲就丹砂跋渉觉身劳安能陷粪土有志乗鲸鳌或骖鸾腾天聊作鹤鸣臯  

【`喜其欵悉上云天下乱一叚更有神色`】  

赠李十五丈别  

峡人鸟兽居其石附层巅下临不测江中有万里船多疾纷倚薄少留改嵗年絶域谁慰懐开顔喜名贤孤陋忝末戚等级敢比肩人生意气合相与襟袂连一日两遣仆三日一共筵扬论展寸心壮笔过飞泉成美价存子山旧业传不闻八尺躯常受众目怜吾为辛苦行葢彼生事牵北回白帝棹南入黔阳天汧公制方隅【`自注云汧公李勉也宗室郑惠王孙`】迥出诸侯先封内如太古时危独萧然清髙金茎露正直朱丝弦昔在尧四岳今之黄颍川于迈恨不同所思无由宣山深水増波解榻秋露悬客游虽云久亦思月再圆晨集风渚亭醉操云峤篇丈夫贵知已欢罢念归旋  

别蔡十四著作【`黄鹤云永泰九年成都尹郭英又为崔旴所杀时蔡著作扶其榇以归`】  

贾生恸哭后寥落无其人安知蔡夫子髙义迈等伦献书谒皇帝志已清风尘流涕洒丹极万乗为酸辛天地则疮痍朝廷多正臣异才复间出周道日惟新使蜀见知已别顔始一伸主人薨城府扶榇归咸秦巴道此相逢防我病江滨忆念凤翔都聚散卧十春我衰不足道但愿子意陈稍令社稷安自契鱼水亲我虽消渴甚敢忘帝力勤尚思未朽骨复覩耕桑民积水驾三峡浮龙倚长津扬舲洪涛间仗子济物身鞍马下秦塞王城通北辰甲聚不散兵久食恐贫穷谷无粟帛使者来相因若慿南辕使书札到天垠  

别唐十五诫因寄礼部贾侍郎  

九载一相逢百年能几何复为万里别送子山之阿白鹤久同林潜鱼本同河未知栖集期衰老强髙歌歌罢两凄恻六龙勿蹉跎相视发皓白况难驻羲和胡星坠燕地汉将仍横戈萧条四海内人少豺虎多少人慎莫投多虎信所过饥有易子食兽犹畏虞罗子负经济才天门郁差峩飘飘适东周来往若崩波南宫吾故人白马金盘陀雄笔映千古见贤心靡他念子善师事嵗寒守旧柯为吾谢贾公病肺卧江沱  

将适吴楚留别章使君留后兼幕府诸公【`得栁字`】  

我来入蜀门嵗月亦已久岂惟长儿童自觉成老丑常恐性坦率失身为杯酒近辞痛饮徒折节万夫后昔如縦壑鱼今如丧家狗既无逺方恋行止复何有相逢半新故取别随薄厚不意青草湖扁舟落吾手眷眷章梓州开筵俯髙栁楼前出骑马帐下罗宾友健儿簸红旗此乐防难朽日车隠昆仑乌雀噪户牖波涛未足畏三峡徒雷吼所忧盗贼多重见衣冠走中原消息断黄屋今安否终作适荆蛮安排用荘叟随云拜东皇挂席上南斗有使即寄书无使长回首  

同诸公登慈恩寺塔【`自注云时髙适薛据先有此作`】  

髙标跨苍穹烈风无时休自非旷士懐登兹翻百忧方知象教力足可追防捜仰穿龙蛇窟始出枝撑幽七星在北户河汉声西流羲和鞭白日少昊行清秋秦山忽破碎泾渭不可求俯视但一气焉能辨皇州回首叫虞舜苍梧云正愁惜防瑶池饮日晏昆仑丘黄鹤去不息哀鸣何所投君看随阳鴈各有稻粱谋  

【`登髙望逺一往寄情无限`】  

奉同郭给事汤东灵湫作【`灵湫在骊山`】  

东山气鸿蒙宫殿居上头君来必十月树羽临九州隂火煑玉泉喷薄涨岩幽有时浴赤日光抱空中楼阆风入辙迹广野延防捜沸天万乗动观水百丈湫幽灵斯可怪王命官属休初闻龙用壮劈石摧林丘中夜窟宅改移因风雨秋倒悬瑶池影屈注苍江流味如甘露浆挥弄滑且柔翠旗淡偃蹇云车纷少留箫鼓荡四溟异香泱漭浮鲛人献防绡曽祝沈豪牛百祥奔盛明古先莫能俦坡陀金虾蟇出见盖有由至尊顾之笑王母不遣收复归虚无底化作长黄虬飘飘青锁郎文彩瑚钩浩歌渌水曲清絶聼者愁  

【`俶诡`】  

九成宫【`在凤翔本隋仁夀宫唐修之以避暑因更名山有九重故曰九成`】  

苍山入百里崖断如杵臼曽宫慿风回岌嶪土囊口立神扶栋宇凿翠开户牖其阳产灵芝其隂宿牛斗纷披长松倒掲怪石走哀猿啼一声客泪迸林薮荒哉隋家帝制此今頽朽向使国不亡焉为巨唐有虽无新増修常置官居守巡非瑶水逺迹是雕墙后我行属时危仰望嗟叹久天王守【`与狩同`】太白驻马更搔首  

【`语语如凿石开山剏所未有`】  

玉华宫【`在坊州凤凰谷`】  

谿回松风长苍防窜古瓦不知何王殿遗构絶壁下隂房鬼火青壊道哀湍泻万籁真笙竽秋色正潇洒美人为黄土况乃粉黛假当时侍金舆故物独石马忧来借草坐浩歌泪盈把冉冉征途间谁是长年者  

【`此诗宋人賛不容口以余观之特四语耳谿回松风长苍防窜古瓦隂房鬼火青壊道哀湍泻此直指景色不假防级信属老手不知何王殿遗构絶壁下此岂古法万籁真笙竽秋色正潇洒二语已属形容美人为黄土况乃粉黛假当时侍金舆故物独石马数语则迫露之极矣古人题咏浑浑断不如是`】  

晦日寻崔戢李封  

朝光入瓮牖方寝惊敝裘起行视天宇春气渐和柔兴来不暇懒今晨梳我头出门无所待徒歩觉自由杖藜复恣意免值公与侯晚定崔李交防心真罕俦每过得酒倾二宅可淹留喜结仁里欢况因令节求李生园欲荒旧竹颇修修引客看扫除随时成献酬崔侯初筵色已畏空樽愁未知天下士至性有此不草芽既青出蜂声亦暖游思见农器陈何当甲兵休上古葛天民不贻黄屋忧至今阮籍等熟醉为身谋威凤髙其翔长鲸吞九州地轴为之翻百川皆乱流当歌欲一放泪下恐莫收浊醪有妙理庶用慰沈浮  

两当县吴十侍御江上宅  

寒城荒烟淡山谷落叶赤隂风千里来吹汝江上宅鹍鸡号枉渚日色傍阡陌借问持斧翁防年长沙客哀哀失木狖矫矫避弓翮亦知故乡乐未敢思宿昔昔在凤翔都共通金闺籍天子犹蒙尘东郊暗长防兵家忌间谍此辈常接迹台中领举劾君必慎剖析不忍杀无辜所以分黒白上官权许与失意见迁斥仲尼甘旅人向子识损益朝廷非不知闭口休叹息余时忝诤臣丹陛实咫尺相看受狼狈至死难塞责行迈心多违出门无与适于公负明义惆怅头更白  

夏日李公见访【`自注云李时为太子家令`】  

逺林暑气薄公子过我游贫居类村坞僻近城南楼傍舎颇淳朴所愿亦易求隔屋唤西家借问有酒不墙头过浊醪展席俯长流清风左右至客意已惊秋巢多众鸟喧叶密鸣蝉稠苦遭此物聒孰谓吾庐幽水花晚色静庶足充淹留豫恐樽中尽更起为君谋  

大云寺賛公房  

灯影照无睡心清闻妙香夜深殿突兀风动金琅珰天黒闭春院地清栖暗芳玉绳回断絶铁凤森翺翔梵放时出寺钟残仍殷床明朝在沃野苦见尘沙黄  

儿童汲井华惯捷瓶在手霑洒不濡地扫除似无帚明霞烂复阁霁雾搴髙牖侧塞被径花飘飖委墀栁艰难世事迫隠遁佳期后晤语契深心那能总箝口奉辞还杖防暂别终回首泱泱泥汚人防防【`音银`】国多狗既未免羁绊时来憩奔走近公如白雪执热烦何有  

【`灯影照无睡心清闻妙香此语似有契防儿童汲井华惯捷瓶在手霑洒不濡地扫除似无帚绰有禅理在`】  

法镜寺  

身危适他州勉强终劳苦神伤山行深愁破崖寺古婵婵碧藓净萧摵寒箨聚洄洄山根水冉冉松上雨泄云蒙清晨初日翳复吐朱甍半光炯户牖粲可数枉防防前期岀萝已亭午防防子规叫微径不复取  

【`味堪咀嚼`】  

北征【`黄鹤云公自凤翔归鄜州作鄜音孚`】  

皇帝二载秋闰八月初吉杜子将北征苍茫问家室维时遭艰虞朝野少暇日顾慙恩私被诏许归蓬荜拜辞诣阙下怵惕久未出虽乏諌诤姿恐君有遗失君诚中兴主经纬固密勿东胡反未已臣甫愤所切挥涕恋行在道途犹恍惚乾坤合疮痍忧虞何时毕靡靡逾阡陌人烟萧瑟所遇多被伤呻吟更流血回首凤翔县旌旗晩明灭前登寒山重屡得饮马窟邠郊入地底泾水中荡潏猛虎立我前苍崖吼时裂菊垂今秋花石戴古车辙青云动髙兴幽事亦可恱山果多琐细罗生杂像栗或红若丹砂或黒如防漆雨露之所濡甘苦齐结实缅思桃源内益叹身世拙坡陀望鄜畤谷岩互出没我行已水滨我仆犹木末鸱鸟鸣黄桑野防拱乱穴夜深经战塲寒月照白骨潼闗百万师往者散何卒遂令半秦民残害为异物况我堕胡尘及归尽华发经年至茅屋妻子衣百结恸哭松声迥悲泉共幽咽平生所骄儿顔色白胜雪见爷背面啼垢腻脚不韤牀前两小女补绽才过膝海图坼波涛旧绣移曲折天吴及紫凤颠倒在裋【`音竪`】褐老夫情懐恶呕泄卧数日那无囊中帛救汝寒凛栗粉黛亦解包衾裯稍罗列瘦妻面复光痴女头自栉学母无不为晓妆随手抹移时施朱铅狼籍画眉濶生还对童稚似欲忘饥渴问事竞挽须谁能即嗔喝翻思在贼愁甘受杂乱聒新归且慰意生理焉得说至尊尚蒙尘防日休练卒仰看天色改旁觉妖氛豁隂风西北来惨淡随回纥其王愿助顺其俗喜驰突送兵五千人驱马一万匹此辈少为贵四方服勇决所用皆鹰腾破敌过箭疾圣心颇虚伫时议气欲夺伊洛指掌收西京不足拔官军请深入蓄锐伺俱发此举开青徐旋瞻畧恒碣昊天积霜露正气有肃杀祸转亡胡嵗势成擒胡月胡命其能久皇纲未宜絶忆昨狼狈初事与古先别奸臣竟葅醢同恶随荡析不闻夏殷衰中自诛褒妲周汉获再兴宣光果明哲桓桓陈将军【`陈元礼也`】仗钺奋忠烈微尔人尽非于今国犹活凄凉大同殿寂寞白兽闼都人望翠华佳气向金阙园陵固有神扫洒数不阙煌煌太宗业树立甚宏达  

【`造次情事却防染悉具朝廷计议途道间闗家室情事无不具备归家一叚余谓其着色太浓`】自京赴奉先县咏懐五百字  

杜陵有布衣老大意转拙许身一何愚窃比稷与契居然成濩落白首甘契濶盖棺事则已此志常觊豁穷年忧黎元叹息肠内热取笑同学翁浩歌弥激烈非无江海志潇洒送日月生逢尧舜君不忍便永诀当今廊庙具构厦岂云缺葵藿倾太阳物性固莫夺顾惟蝼蚁辈但自求其穴胡为慕大鲸辄拟偃溟渤以兹悟生理独耻事干谒兀兀遂至今忍为尘埃没终愧巢与由未能易其节沈饮聊自遣放歌颇愁絶嵗暮百草零疾风髙冈裂天衢隂峥嵘客子中夜发霜严衣带断指直不得结凌晨过骊山御榻在防【`上徒结切下音齧`】蚩尤塞寒空蹴踏崖谷滑瑶池气郁律羽林相摩戛君臣留欢娱乐动殷【`读作隠`】胶葛赐浴皆长缨与宴非短褐彤庭所分帛本自寒女出鞭挞其夫家聚敛贡城阙圣人筐篚恩实欲邦国治臣如忽至理君岂弃此物多士盈朝廷仁者宜战栗况闻内金盘尽在卫霍室中堂有神仙烟雾蒙玉质暖客貂防裘悲管逐清瑟劝客駞蹄羮霜橙压香橘朱门酒肉臭路有冻死骨荣枯咫尺异惆怅难再述北辕就泾渭官渡又改辙羣水従西下极目髙崪兀疑自崆峒来恐触天柱折河梁幸未坼枝撑声窸窣【`上息七切下苏骨切`】行旅相攀援川广不可越老妻既异县十口隔风雪谁能久不顾庶往共饥渴入门闻号咷幼子饥已卒吾宁舍一哀里巷亦鸣咽所愧为人父无食致夭折岂知秋禾登贫窭有仓卒生常免租税名不隶征伐抚迹犹酸辛平人固骚屑黙思失业徒因念逺戍卒忧端齐终南澒【`胡孔切`】洞不可掇  

【`感时忧国披写满懐此老杜独到想此言之非虚作`】  

羌村【`在鄜州`】  

峥嵘赤云西日脚下平地柴门鸟雀噪归客千里至妻孥恠我在惊定还拭泪世乱遭飘荡生还偶然遂邻人满墙头感叹亦歔欷夜防更秉烛相对如梦寐  

羣鸡正乱叫客至鸡鬬争驱鸡上树木始闻叩柴荆父老四五人问我久逺行手中各有携倾榼浊复清苦辞酒味薄黍地无人耕兵革既未息儿童尽东征请为父老歌艰难媿深情歌罢仰天叹四座泪縦横  

【`夜阑更秉烛相对如梦寐岂犹有未招之魂耶羣鸡正乱叫客至鸡鬬争驱鸡上树木始闻扣柴荆此非独村景世乱还家岂惟妻子惊情即鸡犬亦觉异色`】  

## 唐诗镜卷二十二  

明　陆时雍　编  

盛唐第十四  

杜甫【`二`】  

五言古诗  

发秦州【`乾元二年冬自秦州如同谷至成都纪行所作`】  

我衰更懒拙生事不自谋无食问乐土无衣思南州汉源十月交天气凉如秋草木未黄落况闻山水幽栗亭名更佳下有良田畴充肠多薯蓣崖蜜亦易求密竹复冬笋清池可方舟虽伤旅寓逺庶遂平生游此邦俯要冲实恐人事稠应接非本性登临未销忧谿谷无异石塞田始微收岂复慰老夫惘然难久留日色隠孤戍乌啼满城头中宵驱车去饮马寒塘流磊落星月髙苍茫云雾浮大哉乾坤内吾道长悠悠  

【`元气蒙蒙`】  

赤谷  

天寒霜雪繁游子有所之岂但嵗月暮重来未有期晨发赤谷亭险艰方自兹乱石无改辙我车已载脂山深苦多风落日童稚饥悄然村墟迥烟火何由追贫病转零落故乡不可思常恐死道路永为髙人嗤  

【`老杜发秦州一段诗正入细所以首首可诵凡好髙好竒便与物情相逺人到歴錬既深事理物情入手知向髙竒一无用处`】  

铁堂峡  

山风吹游子缥缈乗险絶硖形藏堂隍壁色立积铁径摩穹苍蟠石与厚地裂修纎无限竹嵌空太始雪威迟哀壑底徒旅惨不恱水寒长冰横我马骨正折生涯抵弧矢盗贼殊未灭飘蓬逾三年回首肝肺热  

【`语语深贴有味`】  

盐井  

卤中草木白青者宫盐烟官作既有程煮盐烟在川汲井嵗搰搰【`月骨切`】出车日连连自公斗三百转致斛六千君子慎止足小人苦喧阗我何良叹嗟物理固自然  

【`自公斗三百转致斛六千此是肆课佳记`】  

【`附青阳峡　塞外苦厌山南行道弥恶冈峦相经亘云水气参错林回硖角来天侧壁面削磎西五里石奋怒向我落仰看日车侧俯恐坤轴弱魑魅啸有风霜霰浩渶漠昨忆逾陇坂髙秋视吴岳束笑莲花卑北知崆峒薄超然侔壮观巳谓殷寥廓突兀犹趂人及兹叹防寞　语多险僻犹有曩时之态`】  

龙门镇  

细泉兼轻冰沮洳栈道湿不辞辛苦行迫此短景急石门云雪隘古镇峯峦集旌竿暮惨澹风水白刃涩胡马屯成羣防虞此何及嗟尔逺戍人山寒夜中泣  

石龛  

熊罴咆我东虎豹号我西我后鬼长啸我前狨又啼天寒昬无日山逺道路迷驱车石龛下仲冬见虹蜺伐竹者谁子悲歌上云梯为官采美箭五嵗供梁齐苦云直簳尽无以充提携奈何渔阳骑飒飒惊烝黎  

【`此诗气局最宽语致最简`】  

积草岭【`自注云同谷界`】  

连峯积长隂白日逓隠见飕飕林响交惨惨石状变山分积草岭路异明水县旅泊吾道穷衰年嵗时倦卜居尚百里休驾投诸彦邑有佳主人情如已防面来书语絶妙逺客惊深眷食蕨不愿余茅茨眼中见  

凤凰台【`成州有凤凰山即秦弄玉与萧史吹箫处`】  

亭亭凤凰台北对西康州西伯今寂寞凤声亦悠悠山峻路絶踪石林气髙浮安得万丈梯为君上上头恐有无母雏饥寒日啾啾我能剖心血饮啄慰孤愁心以当竹实炯然忘外求血以当醴泉岂徒比清流所重王者瑞敢辞微命休坐看彩翮长举意八极周自天衔瑞图飞下十二楼图以奉至尊凤以垂鸿猷再光中兴业一洗苍生忧深衷正为此羣盗何淹留  

【`忧时济世热膓满抱`】  

发同谷县【`自注云乾元二年十二月一日自陇右赴劔南纪行`】  

贤有不黔突圣有不暖席况我饥愚人焉能尚安宅始来兹山中休驾喜地僻奈何迫物累一嵗四行役忡忡去絶境杳杳更逺适停骖龙潭云回首虎崖石临岐别数子握手泪再滴交情无旧深穷老多惨慼平生嬾拙意偶值栖遁迹去住与愿违仰慙林间翮  

万丈潭【`在同谷县`】  

清谿合防漠神物有显晦龙依积水蟠窟压万丈内局歩凌垠堮侧身下烟霭前临洪涛寛却立苍石大山危一径尽岸絶两壁对削成根虚无倒影垂澹瀩【`徒对切`】黑知湾环底清见光炯碎孤云倒来深飞鸟不在外髙萝成帷幄寒木叠旌斾逺川曲通流嵌窦潜泄濑造幽无人境发兴自我辈告归遗恨多将老斯游最闭藏修鳞蛰出入巨石碍何当暑天过快意风云防  

【`句多苦錬`】  

木皮岭  

首路栗亭西尚想凤凰村季冬携童稚辛苦赴蜀门南登木皮岭艰险不易论汗流被我体祁寒为之暄逺岫争辅佐千岩自崩奔始知五岳外别有他山尊仰干塞大明俯入裂厚坤再闻虎豹鬬屡局风水昬髙有废阁道摧折如短辕下有冬青林石上走长根西崖特秀发焕若灵芝繁润聚金碧气清无沙土痕忆观昆仑图目击圃存对此欲何适黙伤垂老魂  

白沙渡  

畏途随长江渡口下絶岸差池下舟楫杳窕入云汉天寒荒野外日暮中流半我马向北嘶山猿饮相唤水清石礧礧沙白滩漫漫迥然洗愁辛多病一疎散髙壁抵嵚崟洪涛越凌乱临风独回首揽辔复三叹  

水防渡  

山行有常程中夜尚未安微月没巳久崖倾路何难大江动我前汹若溟渤寛篙师暗理楫歌笑轻波澜霜浓木石滑风急手足寒入舟已千忧陟巘仍万盘回眺积水外始知众星干逺游令人瘦衰疾慙加餐  

飞仙阁【`华阳国志谐葛亮相蜀凿石架空为飞梁阁道`】  

土门山行窄微径縁秋毫栈云防干峻梯石结搆牢万壑敧疎林积隂带奔涛寒日外澹泊长风中怒号歇鞍在地底始觉所歴髙往来杂坐卧人马同疲劳浮生有定分饥饱岂可逃叹息谓妻子我何随汝曹  

五盘  

五盘虽云险山色佳有余仰凌栈道细俯映江水疎地僻无网罟水清反多鱼好鸟不妄飞野人半巢居喜见淳朴俗坦然心神舒东郊尚格鬬巨猾何时除故乡有弟妹流落随丘墟成都万事好岂若归吾庐  

龙门阁  

清江下龙门絶壁无尺土长风驾髙浪浩浩自太古危途中萦盘仰望垂线缕滑石敧难凿浮梁袅相拄目陨杂花头风吹过雨百年不敢料一坠那得取饱闻经瞿塘足见度大庾终身歴艰险恐惧从此数  

石柜阁  

季冬日已长山晚半天赤蜀道多早花江间饶竒石石柜曽波上临虚荡髙壁清晖回羣鸥暝色带逺客羇栖负幽意感叹向絶迹信甘孱懦婴不独冻馁迫优逰谢康乐放浪陶彭泽吾衰未自由谢尔性有适  

桔柏渡  

青冥寒江渡驾竹为长桥竿湿烟漠漠江水风萧萧连笮动嫋娜征衣飒飘飖急流鸨鹢散絶岸鼋鼍骄西辕自兹异东逰不可要髙通荆门路濶防沧海潮孤光隠顾盼游子怅寂寥无以洗心胸前登但山椒  

【`轻蔚可喜杜集所稀`】  

劔门  

惟天有设险劔阁天下壮连山抱西南石角皆北向两崖崇墉倚刻画城郭状一夫怒临闗百万未可傍珠玉走中原岷峨气凄怆三皇五帝前鸡犬自相放后王尚柔逺职贡道已丧至今英雄人髙视见霸王并吞与割据极力不相让吾将罪真宰意欲铲叠嶂恐此复偶然临风黙惆怅  

早发射洪县南途中作  

将老忧贫窭筋力岂能及征途乃侵星得使诸病入鄙人寡道气在困无独立俶装逐徒旅达曙陵险涩寒日出雾迟清江转山急仆夫行不进驽马若维絷汀洲稍疎散风景开怏悒空慰所尚懐终非曩游集衰顔偶一破胜事难屡挹茫然阮籍途更洒杨朱泣  

成都府  

翳翳桑榆日照我征衣裳我行山川异忽在天一方但逢新人民未卜见故乡大江东流去游子去日长曾城填华屋季冬树木苍喧然名都防吹箫间笙簧信美无与适侧身望川梁鸟雀夜各归中原杳茫茫初月出不髙众星尚争光自古有羇旅我何苦哀伤  

【`鸟雀夜各归中原杳茫茫初月出不髙众星尚争光气韵髙雅意象更入微茫`】  

宿凿石浦  

早宿賔从劳仲春江山丽飘风过无时舟檝不敢系回塘淡暮色日没众星嘒缺月殊未生青灯死分翳穷途多俊异乱世少恩惠鄙夫亦放荡草草频卒嵗斯文忧患余圣哲垂彖系  

早发  

有求常百虑斯文亦吾病以兹朋故多穷老驱驰并早行篙师怠席挂风不正昔人戒垂堂今则奚奔命涛翻黑蛟跃日出黄霞映烦促瘴岂侵頽倚睡未醒仆夫问盥栉暮顔腼青镜随意簮葛巾仰慙林花盛侧闻夜来寇幸喜囊中浄艰危作逺客干请伤直性薇蕨饿首阳粟马资歴聘贱子欲适従疑误此二柄  

次晚洲  

参错云石稠陂陁风涛壮晚洲适知名秀色固异状棹经垂猿把身在度鸟上摆浪散帙妨危沙折花当羇离暂愉恱羸老反惆怅中原未解兵吾得终疎放  

【`棹经垂猿把身在度鸟上写景不烦而得`】  

遣兴  

贺公雅吴语在位常清狂上疏乞骸骨黄冠归故乡爽气不可致斯人今则亡山隂一茅宇江海日凄凉吾怜孟浩然裋褐即长夜赋诗何必多往往凌鲍谢清江空旧鱼春雨余甘蔗每望东南云令人防悲咤  

遣兴  

朝逢富家葬前后皆辉光共指亲戚大缌麻百夫行送者各有死不须羡其强君看束缚去亦得归山冈  

【`名言　不须羡其强语最有味`】  

遣兴三首  

蓬生非无根漂荡随髙风天寒落万里不复归本藂客子念故宅三年门巷空怅望但烽火戎车满闗东生涯能防何常在羇旅中  

我今日夜忧诸弟各异方不知死与生何况道路长避寇一分散饥寒永相望岂无柴门归欲出畏虎狼仰看云中鴈禽鸟亦有行  

昔在洛阳时亲友相追攀送客东郊道遨游宿南山烟尘阻长河树羽成臯间回首载酒地岂无一日还丈夫贵壮健惨戚非朱顔  

【`语气慷慨洒落`】  

遣兴  

髙秋登寒山南望马邑州降虏东击胡壮健尽不留穹庐莽牢落上有行云愁老弱哭道路愿闻甲兵休邺中事反覆死人积如丘诸将已茅土载驱谁与谋  

【`诸将二语当时深患`】  

述懐  

去年潼闗破妻子隔絶久今夏草木长脱身得西走麻鞋见天子衣袖露两肘朝廷慜生还亲故伤老丑涕泪受拾遗流离主恩厚柴门虽得去未忍即开口寄书问三川不知家在否比闻同罹祸杀戮到鸡狗山中漏茅屋谁复依户牖摧頽苍松根地冷骨未朽防人全性命尽室岂相偶嵚崟猛虎场郁结回我首自寄一封书今已十月后反畏消息来寸心亦何有汉运初中兴生平老耽酒沈思欢防处恐作穷独叟  

解忧  

减米散同舟路难思共济向来云涛盘【`自注云云涛盘滩名极为险阻`】众力亦不细呀吭瞥眼过飞橹本无蔕得失瞬息间致逺犹恐泥百虑视安危分明曩贤计兹理庶可广拳拳期勿替  

【`此老杜一时漫兴遂开腐儒议论之门`】  

上水遣懐  

我衰太平时身病戎马后蹭蹬多拙为安得不皓首驱驰四海内童稺日糊口但遇新少年少逢旧亲友低顔下色地故人知善诱后生血气豪举动见老丑穷迫挫曩懐常如中风走一纪出西蜀于今向南斗孤舟乱春华暮齿依蒲栁防防九疑葬圣者骨已朽蹉跎陶唐人鞭挞日月久中间屈贾辈谗毁竟自取郁没二悲魂萧条犹在否崒清湘石逆行杂林薮篙工密逞巧气若酣杯酒謌讴互激逺回斡明受授善知应触类各借脱頴手古来经济才何事独罕有苍苍众色晚熊挂蛇吼黄罴在树颠正为羣虎守羸骸将何适履险顔益厚庶与达者论吞声混瑕垢  

述古  

赤骥顿长缨非无万里姿悲鸣泪至地为问驭者谁凤凰从天来何意复髙飞竹花不结实念子忍朝饥古来君臣合可以物理推贤人识定分进退固其宜  

佳人  

絶代有佳人幽居在空谷自云良家子零落依草木闗中昔丧乱兄弟遭杀戮官髙何足论不得收骨肉世情恶衰歇万事随转烛夫壻轻薄儿新人美如玉合昬尚知时鸳鸯不独宿但见新人笑那闻旧人哭在山泉水清出山泉水浊侍婢卖珠回牵萝补茅屋摘花不插发采栢动盈掬天寒翠袖薄日暮倚脩竹  

【`在山泉水清出山泉水浊语何自持天寒翠袖薄日暮倚脩竹益更矜重端人不作佻语`】遭田父泥饮美严中丞  

歩屧随春风村村自花栁田翁逼社日邀我尝春酒酒酣夸新尹畜眼未见有回头指大男渠是弓弩手名在飞骑籍长畨嵗时久前日放营农辛苦救衰朽差科死则已誓不举家走今年大作社拾遗能住否叫妇开大缾盆中为吾取感此气扬扬须知风化首语多虽杂乱说尹终在口朝来偶然出自夘将及酉久客惜人情如何拒邻叟髙声索果栗欲起时被肘指挥过无礼未觉村野丑月出遮我留仍嗔问升斗  

【`村朴处正好`】  

秋行官张望督促东渚耗稻向毕清晨遣女奴阿稽竖子阿段往问  

东渚雨今足伫闻秔稻香上天无偏颇蒲稗各自良人情见非类田家戒其荒功夫竞搰搰【`苦骨切`】除草置岸傍谷者命之本客居安可忘青春具所务勤垦免乱常吴牛力容易并驱动莫当丰苗亦已穊云水照方塘有生固蔓延静一资隄防督领不无人提携颇在纲荆扬风土暖肃肃微霜尚恐主守疎用心未甚臧清朝遣婢仆寄语逾崇冈西成聚必散不独陵我仓岂要仁里誉感此乱世忙北风吹蒹葭蟋蟀近中堂荏苒百工休郁纡迟暮伤  

【`意气满懐`】  

课伐木【`并序`】  

课人伯夷辛秀信行等入谷斩隂木人日四根止维条伊枚正直挺然晨征暮返委积庭内我有藩篱是缺是补载截篠簜伊杖支持则旅次于小安山有虎知禁若恃爪牙之利必昬黑摚突防人屋壁列树白萄镘为墙实以竹示式遏为与虎近混沦乎无良宾客忧害马之徒茍活为幸可嘿息已作诗示宗武诵  

长夏无所为客居课奴仆清晨饭其腹持斧入白谷青防层巅后十里斩隂木人肩四根已亭午下山麓尚闻丁丁声功课日各足苍皮见委积素节相照烛借汝跨小篱当杖苦虚竹空荒咆熊罴乳兽待人肉不示知禁情岂惟干戈哭城中贤府主处贵如白屋萧萧理体静蜂虿不敢毒虎穴连里闾隄防旧风俗泊舟沧江岸久客慎所触舎西崖峤壮雷雨蔚含蓄墙宇资屡修衰年怯幽独尔曹轻轨热为我忍烦促秋光近清岑季月当泛菊报之以微寒共给酒一斛  

屏迹  

衰年甘屏迹幽事供髙卧鸟下竹根行龟开萍叶过年荒酒价乏日并园蔬课独酌甘泉歌歌长击樽破  

【`老杜不长作俊语鸟下竹根行龟开萍叶过未见其景趣之饶`】  

除草【`自注云去□也按□音潜又除炎切山韭也`】  

草有害于人曽何生阻修其毒甚蜂虿其多弥道周清晨歩前林江色未散忧芒刺在我眼焉能待髙秋霜雪一霑凝蕙叶亦难留荷锄先童稚日入仍讨求转致水中央岂无双钓舟顽根易滋蔓敢使依旧丘自兹藩篱旷更觉松竹幽芟夷不可阙疾恶信如讐  

【`芟尽芜秽神趣蔚然遂臻大雅`】  

营屋  

我有隂江竹能令朱夏寒隂通积水内髙入浮云端甚疑鬼物慿不顾剪伐残东偏若面势户牖可永安爱惜已六载兹晨去千竿萧萧见白日汹汹开奔湍度堂匪华丽养拙异考槃草茅虽薙葺衰病方少寛洗然顺所适此足代加餐寂无斤斧响庶遂憩息欢  

草堂  

昔我去草堂蛮夷塞成都今我归草堂成都适无虞请陈初乱时反覆乃须防大将赴朝廷羣小起异图中宵斩白马盟歃气已麤西取邛南兵北断劔阁隅布衣十数人亦拥专城居其势不两大始闻蕃汉殊西卒却倒戈贼臣互相诛焉知肘腋祸自及枭獍徒义士皆痛愤纪纲乱相逾一国实三公万人欲为鱼唱和作威福孰肯辨无辜眼前列杻械背后吹笙竽谈笑行杀戮溅血满长衢到今用钺地风雨闻号呼鬼妾与鬼马色悲充尔娱国家法令在此又足惊吁贱子且奔走三年望东吴弧矢暗江海难为游五湖不忍竟舎此复来薙榛芜入门四松在歩屧万竹疎旧犬喜我归低徊入衣裙邻里喜我归沽酒携胡芦大官喜我来遣骑问所须城郭喜我来宾客隘村墟天下尚未宁健儿胜腐儒飘飘风尘际何地置老夫于时见疣赘骨髓幸未枯饮啄媿残生食薇不敢余  

【`下语处不失分寸所谓老手`】  

园人送瓜  

江间虽炎瘴瓜熟亦不早栢公镇防国滞务兹一扫食新先战士共少及谿老倾筐蒲鸽青满眼顔色好竹竿接嵌窦引注来鸟道浮沈乱水玉爱惜如芝草落刃嚼冰霜开懐慰枯槁许以秋蔕除仍看小儿抱东陵迹芜絶楚汉休征讨园人非故侯种此何草草  

【`爱其一味本色`】  

大雨  

西蜀冬不雪春农尚嗷嗷上天回哀眷朱夏云郁陶执热乃沸鼎纎絺成緼袍风雷飒万里霈泽施蓬蒿敢辞茅苇漏已喜黍豆髙三日无行人二江声怒号流恶邑里清矧兹逺江臯荒庭歩鹳鹤隠几望波涛沈疴聚药饵顿忘所进劳则知润物功可以贷不毛隂色静陇亩劝耕自官曹四邻出耒耜何必吾家操  

谿涨  

当时浣花桥谿水才尺余白石明可把水中有行车秋夏忽泛溢岂惟入吾庐蛟龙亦狼狈况是鼈与鱼兹晨已半落归路跬歩疎马嘶未敢动前有深填淤青青屋东麻散乱床上书不意逺山雨夜来复何如我游都市间晚憩必村墟乃知久行客终日思其居  

【`如此正好过此则生病矣`】  

雨  

山雨不作泥江云薄为雾晴飞半岭鹤风乱平沙树明灭洲景微隠见岩姿露拘闷出门游旷絶经目趣消中日伏枕卧久尘及屦岂无平肩舆莫辨望乡路兵戈浩未息蛇虺反相顾悠悠边月破郁郁流年度针灸阻朋曹籺【`胡骨切`】对童孺一命须屈色新知渐成故穷荒益自卑飘泊欲谁诉尫羸愁应接俄顷恐违迕浮俗何万端幽人有髙歩厐公竟独往尚子终罕遇宿留【`音秀溜`】洞庭秋天寒潇湘素杖策可入舟送此齿发暮  

雷  

大旱山岳燋密云复无雨南方瘴疠地罹此农事苦封内必舞雩峡中喧击鼓真龙竟寂寞土梗空俯偻吁嗟公私病税敛缺不补故老仰面啼疮痍向谁数暴尫或前闻鞭巫非稽古请先偃甲兵处分听人主万邦但各业一物休尽取水旱其数然尧汤免亲覩上天烁金石羣盗乱豺虎二者存一端愆阳不犹愈昨宵殷其雷风过齐万弩复吹霾翳散虚觉神灵聚气暍肠胃融汗滋衣裳汚吾衰犹计拙失望筑场圃  

牵牛织女  

牵牛出河西织女处其东万古永相望七夕谁见同神光竟难此事终蒙胧飒然精灵合何必秋遂通亭亭新妆立龙驾具层空世人亦为尔祈请走儿童称家随丰俭白屋达公宫膳夫翊堂殿鸣玉凄房栊曝衣遍天下曵月扬微风蛛丝小人态曲缀瓜果中初筵裛重露日出甘所终嗟汝未嫁女秉心郁冲冲防身动如律竭力机杼中虽无舅姑事敢昧织作功明明君臣契咫尺或未容义无弃礼法恩始夫妇恭大小有佳期戒之在至公方圆苟龃龉丈夫多英雄  

【`茫茫落落是最佳处一犯手便生可憎`】  

杜鹃  

西川有杜鹃东川无杜鹃涪万无杜鹃云安有杜鹃我昔游锦城结庐锦水边有竹一顷余乔木上参天杜鹃暮春至哀哀叫其间我见常再拜重是古帝魂生子百鸟巢百鸟不敢嗔仍为餧其子礼若奉至尊鸿鴈及羔羊有礼太古前行飞与跪乳识序又知恩圣贤吾法则付与后世传君看禽鸟情犹解事杜鹃今忽暮春间值我病经年身病不能拜泪下如迸泉  

【`宣情未畅不若凤凰台佳`】  

望岳  

南岳配朱鸟秩礼自百王歘吸领地灵澒洞半炎方邦家用祀典在徳非馨香巡狩何寂寥有虞今则亡洎吾隘世网行迈越潇湘渴日絶壁出漾舟清光旁祝融五峯尊峯峯次低昂紫盖独不朝争长嶪相望恭闻魏夫人羣仙夹翺翔有时五峯气散风如飞霜牵迫恨脩途未暇杖崇冈归来觊命驾沐浴休玉堂三叹问府主曷以赞我皇牲璧忍衰俗神其思降祥  

【`老后又平而雅`】  

## 唐诗镜卷二十三  

明　陆时雍　编  

盛唐第十五  

杜甫【`三`】  

七言古诗  

今夕行  

今夕何夕嵗云徂更长烛明不可孤咸阳客舎一事无相与博塞【`先代切`】为欢娱慿陵大叫呼五白袒跣不肯成枭卢英雄有时亦如此邂逅岂即非良图君莫笑刘毅从来布衣愿家无儋石输百万  

饮中八僊歌  

【`李白传云李白自知不为亲近所容益骜放不修与贺知章李适之汝阳王璡崔宗之苏晋张旭焦遂为酒中八僊`】  

知章骑马似乗船眼花落井水底眠汝阳三斗始朝天道逢麴车口流涎恨不移封向酒泉左相日兴费万钱饮如长鲸吸百川衔杯乐圣称避贤宗之潇洒美少年举觞白眼望青天皎如玉树临风前苏晋长斋绣佛前醉中往往爱逃禅李白一斗诗百篇长安市上酒家眠天子呼来不上船自称臣是酒中仙张旭三杯草圣传脱帽露顶王公前挥毫落纸如云烟焦遂五斗方卓然髙谈雄辩惊四筵  

【`剏格既髙描神复妙此诗宛如写照`】  

丽人行  

三月三日天气新长安水边多丽人态浓意逺淑且真肌理细腻骨肉匀绣罗衣裳照暮春蹙金孔雀银麒麟头上何所有翠微防【`乌合切`】叶垂鬓唇背后何所见珠压腰衱【`音劫`】穏称身就中云幕椒房亲赐名大国虢与秦紫駞之峯出翠釡水晶之盘行素鳞犀筯厌饫久未下鸾刀缕切空纷纶黄门飞鞚不动尘御厨丝络送八珍箫鼓哀吟感鬼神宾从杂遝实要津后来鞍马何逡巡当轩下马入锦茵杨花雪落覆白苹青乌飞去衔红巾炙手可热势絶伦慎莫近前丞相嗔  

【`色古而厚防染处谓其墨气太重杨花雪落覆白苹青鸟飞去衘红中是暗影语总之不是良法`】渼陂行【`在鄠县`】  

岑参兄弟皆好竒携我逺来游渼陂天地黤惨忽异色波涛万顷堆琉璃瑠琉汗漫泛舟入事殊兴极忧思集鼍作鲸吞不复知恶风白浪何嗟及主人锦帆相为开舟子喜甚无氛埃鳬鹥散乱棹讴发丝管啁啾空翠来沈竿续蔓深莫测菱叶荷花静如拭宛在中流渤澥清下归无极终南黒半陂已南纯浸山动影袅窕冲融间船舷暝戛云际寺水面月出蓝田关此时骊龙亦吐珠冯夷击鼓羣龙趋湘妃汉女出歌舞金支翠旗光有无咫尺但愁雷雨至苍茫不晓神灵意少壮几时奈老何向来哀乐何其多  

【`未到真趣`】  

乐游园歌【`自注云晦日贺兰杨长史筵醉中作`】  

乐游古园崒森爽烟绵碧草萋萋长公子华筵势最髙秦川对酒平如掌长生木瓢示真率更调鞍马狂欢赏青春波浪芙蓉园白日雷霆夹城仗阊阖晴开詄荡荡曲江翠幕排银牓拂水低回舞袖翻縁云清切歌声上却忆年年人醉时只今未醉已先悲数茎白发那抛得百罸深杯亦不辞圣朝已知贱士丑一物自荷皇天慈此身饮罢无归处独立苍茫自咏诗  

【`青春波浪芙蓉园白日雷霆夹城仗语意欲得饱绽如此甚多老杜下句往往费力拂水低回舞防翻縁云清切歌声上在杜谓极轻俊矣然读之犹觉吃力`】  

沙苑行【`唐罝沙苑监掌牧养在同州`】  

君不见左辅白沙白如水缭以周墙百余里龙媒昔是渥洼生汗血今称献于此苑中騋牝三千匹丰草青青寒不死食之豪健西域无每嵗攻驹冠边鄙王有虎臣司苑门入门天厩皆云屯骕骦一骨独当御春秋二时归至尊至尊内外马盈亿伏枥在坰空大存逸羣絶足信殊杰倜傥权竒难具论累累塠阜藏奔突往往陂陁纵超越角壮翻同麋鹿游浮深簸荡鼋鼍窟泉出巨鱼长比人丹砂作尾黄金鳞岂知异物同精气虽未成龙亦有神  

【`结得宕`】  

兵车行  

车辚辚马萧萧行人弓箭各在腰爷娘妻子走相送【`自注云古乐府不闻爷娘唤女声但闻黄河流水鸣溅溅`】尘埃不见咸阳桥牵衣顿足拦道哭哭声直上干云霄道傍过者问行人行人但云防行频或从十五北防河便至四十西营田去时里正与裹头归来头白还戍边边庭流血成海水武皇开边意未已君不见汉家山东二百州千村万落生荆杞纵有健妇把锄犂禾生陇亩无东西况复秦兵耐苦战被驱不异犬与鸡长者虽有问役夫敢伸恨且如今年冬未休闗西卒县官急索租租税从何出信知生男恶反是生女好生女犹得嫁比邻生男埋没随百草君不见青海头古来白骨无人收新鬼烦寃旧鬼哭天阴雨湿声啾啾  

【`起结最是古意`】  

醉时歌赠广文馆学士郑防  

诸公衮衮登台省广文先生官独冷甲第纷纷厌粱肉广文先生饭不足先生有道出羲皇先生有文过屈宋徳尊一代常轗轲名垂万古知何用杜陵野客人更嗤被褐短窄鬓如丝日籴太仓五升米时赴郑老同襟期得钱即相觅沽酒不复疑忘形到尔汝痛饮真吾师清夜沈沈动春酌灯前细雨檐花落但觉髙歌有鬼神焉知饿死填沟壑相如逸才亲涤器子云识字终投阁先生早赋归去来石田茅屋荒苍苔儒术于我何有哉孔丘盗跖俱尘埃不须闻此意惨怆生前相遇且衔杯哀王孙【`时禄山惊潼关宗仓卒西幸诸嗣王及公主之在外者皆不及从其后多为禄山所屠此诗记而哀之`】  

长安城头头白乌夜飞延秋门上呼又向人家啄大屋屋底达官走避胡金鞭断折九马死骨肉不待同驰驱腰下寳玦青瑚可怜王孙泣路隅问之不肯道姓名但道困苦乞为奴已经百日窜荆棘身上无有完肌肤髙帝子孙尽隆凖龙种自与常人殊豺狼在邑龙在野王孙善保千金躯不敢长语临交衢且为王孙立斯须昨夜东风吹血腥东来橐駞满旧都朔方健儿好身手昔何勇锐今何愚窃闻太子已传位圣徳北服南单于花门【`音梨`】面请雪耻慎勿出口他人狙哀哉王孙慎勿疎五陵佳气无时无  

【`深情苦语　一起借径省叙事之烦　哀王孙哀江头去繁就简语归至要观其分布起伏隠隠有断崖千里之势`】  

哀江头【`曲江为京都胜赏之地遭禄山焚劫之后公有感而作`】  

杜陵野老吞声哭春日潜行曲江曲江头宫殿锁千门细栁新蒲为谁緑忆昔霓旌下南苑苑中万物生顔色昭阳殿里第一人同辈随君侍君侧辇前才人带弓箭白马嚼囓黄金勒翻身向天仰射云一箭正堕双飞翼明眸皓齿今何在血汚游魂归不得清渭东流劔阁深去住彼此无消息人生有情泪沾臆江水江花岂终极黄昬胡骑尘满城欲往城南忘城北  

【`总于起结见情中间叙事以老拙见竒`】  

洗兵马【`自注云收京后作`】  

中兴诸将収山东捷书夜报清昼同河广传闻一苇过胡儿命在破竹中秪残邺城不日得独任朔方无限功京师皆骑汗血马回纥餧肉蒲萄宫已喜皇威清海岱常思仙仗过崆峒三年笛里闗山月万国兵前草木风成王功大心转小郭相【`郭子仪也`】谋深古来少司徒【`李光弼也`】清鉴悬明镜尚书【`王思礼也`】气与秋天杳二三豪俊为时出整顿乾坤济时了东走无复忆鲈鱼南飞觉有安枝鸟青春复随冠冕入紫禁正耐烟花绕鹤禁通宵凤辇备鸡鸣问寝龙楼晓攀龙附凤势莫当天下尽化为侯王汝等岂知蒙帝力时来不得夸身强闗中既留萧丞相幕下复用张子房张公【`疑谓张镐`】一生江海客身长九尺须眉苍徴起适遇风云防扶颠始知筹防良青袍白马更何有后汉今周喜再昌寸地尺天皆入贡竒祥异瑞争来送不知何国致白环复道诸山得银瓮隠士休歌紫芝曲词人解撰河清颂田家望望惜雨干布谷处处催春种淇上健儿归莫懒城南思妇愁多梦安得壮士挽天河浄洗甲兵长不用  

【`攀龙附凤势莫当天下尽化为侯王汝等岂知蒙帝力时来不得夸身强忧深思逺非浅襟所到`】释闷  

四海十年不解兵犬戎也复临咸京失道非闗出襄野扬鞭忽是过湖城豺狼塞路人断絶烽火照夜尸纵横天子亦应厌奔走羣公固合思升平但恐诛求不改辙闻道嬖孽能全生江边老翁错料事眼暗不见风尘清  

忆昔  

忆昔先皇巡朔方千乗万骑入咸阳阴山骄子汗血马长驱东胡胡走藏邺城反覆不足怪闗中小儿壊纪纲张后不乐上为忙至今今上犹拨乱劳心焦思补四方我昔近侍叨奉引出兵整肃不可当为留猛士守未央致使岐雍防西羌犬戎直来坐御牀百官跣足随天王愿见北地傅介子老儒不用尚书郎  

偪侧行赠毕曜  

偪侧复偪侧我居巷南子巷北可怜邻里间十日不一见顔色自从官马送还官行路难行涩如棘我贫无乗非无足昔者相遇今不得实不是爱微躯又非闗足无力徒步翻愁官长怒此心炯炯君应识晓来急雨春风颠睡美不闻钟鼓传东家蹇驴许借我泥滑不敢骑朝天已令请急防通籍男儿性命絶可怜焉能终日心拳拳忆君诵诗神凛然辛夷始花亦已落况我与子非壮年街头酒价常苦贵方外酒徒稀醉眠速宜相就饮一斗恰有三百青铜钱  

相从行赠严二别驾【`时方经崔旴之乱`】  

我行入东川十步一回首成都乱罢气萧瑟浣花草堂亦何有梓州豪俊大者谁本州从事知名久把臂开樽饮我酒酒酣击劔蛟龙吼乌帽拂尘青螺粟紫衣将炙绯衣走铜盘烧蜡光吐日夜如何其初促膝黄昬始扣主人门谁谓俄顷胶在漆万事尽付形骸外百年未见欢娱毕神倾意豁真佳士久客多忧今愈疾髙视乾坤又可愁一躯交态同悠悠垂老遇君未恨晚似君须向古人求  

狂歌行赠四兄  

与兄行年校一嵗贤者是兄愚者弟兄将富贵等浮云弟窃功名好权势长安秋雨十日泥我曹鞴【`皮视切`】马听晨鸡公卿朱门未开锁我曹已到肩相齐吾兄穏睡方舒膝不韈不巾踏晓日男啼女哭莫我知身上须缯腹中实今年思我来嘉州嘉州酒重花满楼楼头吃酒楼下卧长歌短咏还相酬四时八节还拘礼女拜弟妻男拜弟幅巾鞶带不挂身头脂足垢何曽洗吾兄吾兄巢许伦一生喜怒长任真日斜枕肘寝已熟啾啾唧唧为何人  

短歌行赠王郎司直  

王郎酒酣拔劔斫地歌莫哀我能拔尔抑塞磊落之竒才豫樟翻风白日动鲸鱼跋浪沧溟开且脱劔佩休徘徊西得诸侯棹锦水欲向何门趿【`先荅切`】珠履仲宣楼头春已深青眼髙歌望吾子眼中之人吾老矣  

【`短掉处人所难能　豫樟二语谓时方多难所以下有且脱劔佩休徘徊之句`】  

醉歌行【`自注云从侄勤落第归作此以别之`】  

陆机二十作文赋汝更小年能缀文总角草书又神速世上儿子徒纷纷骅骝作驹已汗血鸷鸟举翮连青云词源倒流三峡水笔阵独扫千人军只今年才十六七射策君门期第一旧穿杨叶真自知暂蹶霜蹄未为失偶然擢秀非难取防是排风有毛质汝身已见唾成珠汝伯何由发如漆春光淡沲秦东亭渚蒲芽白水荇青风吹客衣日杲杲树搅离思花酒尽沙头双玉缾众宾皆醉我独醒乃知贫贱别更苦吞声踯躅涕泪零  

【`末悲歌一段最是振絶`】  

醉歌行赠公安顔少府请顾八题壁  

神仙中人不易得顔氏之子才孤标天马长鸣待驾驭秋鹰整翮当云霄君不见东吴顾文学【`自注云顾况吴人`】君不见西汉杜陵老诗家笔势君不嫌词翰升堂为君扫是日霜风涷七泽乌蛮落照衔赤壁酒酣耳热忘头白感君意气无所惜一为歌行歌主客  

【`一为歌行歌主客此其自任非小将此一题咏遂为千古胜事矣`】  

惜别行送向卿进奉端午御衣之上都  

肃宗昔在灵武城指挥猛将収咸京向公泣血洒行殿佐佑卿相乾坤平逆胡防寞随烟烬卿家兄弟功名震麒麟阁画鸿鴈行紫极出入黄金印尚书勲业超千古雄镇荆州继吾祖裁缝云雾成御衣拜跪题封贺端午向卿将命寸心赤青山落日江湖白卿到朝廷説老翁漂零巳是沧浪客  

入奏行赠西山检察使窦侍御  

窦侍御骥之子凤之雏年未三十忠义俱骨鲠絶代无炯如一段清冰出万壑置在迎风寒露之玉壶蔗浆归厨金盌冻洗涤烦热足以宁君躯政用疎通合典则戚联豪贵耽文儒兵革未息人未苏天子亦念西南隅吐蕃慿陵气颇麄窦氏检察应时须运粮绳桥壮士喜斩木火井穷猿呼八州刺史思一战三城守边却可图此行入奏计未小密奉圣防恩宜殊绣衣春当霄汉立防服日向庭闱趋省郎京尹必俯拾江花未落还成都肯访浣花老翁无为君酤酒满眼酤与奴白饭马青刍  

寄岑嘉州【`自注云州据蜀江外`】  

不见故人十年余不道故人无素书愿逢顔色闗塞逺岂意出守江城居外江三峡且相接斗酒新诗终自疎谢朓每篇堪讽诵冯唐已老聴吹嘘泊船秋夜经春草伏枕青枫限玉除眼前所寄选何物赠子云安双鲤鱼  

寄狄明府  

梁公曽孙我姨弟不见十年官济济大贤乏后竟陵迟浩荡古今同一体比看伯叔四十人有才无命百寮底今者弟兄一百人几人卓絶秉周礼在汝更用文章为长兄白眉复天启汝门请从曽公説太后当朝多巧计狄公执正在末年浊河中不汚清济国嗣初将付诸武公独廷诤守丹陛禁中册决诏房陵前朝长老皆流涕太宗社稷一朝正汉官威仪重昭洗时危始识不世才谁谓荼苦甘如荠汝曹又宜裂土食身使门户多旌棨胡为漂泊岷汉间干谒王侯颇歴诋况乃山髙水有波秋风萧萧露泥泥虎之饥下巉岩蛟之横出清泚早归来黄土泥衣眼易眯  

【`末段是骚之变体`】  

寄韩谏议注  

今我不乐思岳阳身欲奋飞病在牀美人娟娟隔秋水濯足洞庭望八荒鸿飞防防日月白青枫叶赤天雨霜玉京羣帝集北斗或骑麒麟翳凤凰芙蓉旌旗烟雾乐影动倒景摇潇湘星宫之君醉琼浆羽人稀少不在傍似闻昨者赤松子恐是汉代韩张良昔随刘氏定长安帷幄未改神惨伤国家成败吾岂敢色难腥腐餐枫香周南留滞古莫惜南极老人应寿昌美人何为隔秋水焉得置之贡玉堂  

【`玉京羣帝一段是老人拉掇语絶非佳处意谓韩注此时与羣仙伍耳此的是李贺前身`】君不见简苏徯  

君不见道边废弃池君不见前者摧折桐百年死树中琴瑟一斛旧水藏蛟龙丈夫盖棺事始定君今幸未成老翁何恨憔悴在山中深山穷谷不可处霹雳魍魉兼狂风  

【`兀兀数语最老致`】  

追酬故髙蜀州人日见寄【`有序`】  

开文书帙中检所遗忘因得故髙常侍适往居在成都时髙任蜀州刺史人日相忆见寄诗泪洒行间读终篇末自枉诗已十余年莫记存没又六七年矣老病懐旧生意可知今海内忘形故人独汉中王瑀与昭州敬使君超先在爱而不见情见乎辞大厯五年正月二十一日却追酬髙公此作因寄王及敬弟  

自蒙蜀州人日作不意清诗久零落今晨散帙眼忽开迸泪幽吟事如昨呜呼壮士多慷慨合沓髙名动寥廓叹我凄凄求友篇感时郁郁匡君畧锦里春光空烂漫瑶池侍臣已防漠潇湘水国旁鼋鼍鄠杜秋天失雕鹗东西南北更堪论白首扁舟病独存遥拱北辰纒寇盗欲倾东海洗乾坤边塞西蕃最充斥衣冠南渡多崩奔鼓瑟至今悲帝子曳裾何处觅王门文章曹植波澜濶服食刘安徳业尊长笛谁能乱愁思昭州词翰与招防  

送孔巢父谢病归游江东兼呈李白  

巢父掉头不肯住东将入海随烟雾诗卷长留天地间钓竿欲拂瑚树深山大泽龙蛇逺春寒野阴风景暮蓬莱织女回云车指防虚无引归路自是君身有仙骨世人那得知其故惜君只欲苦死留富贵何如草头露蔡侯静者意有余清夜置酒临前除罢琴惆怅月照席防嵗寄我空中书南寻禹穴见李白道甫问讯今何如【`好作奇句亦是一病语自奇耳于诗情何与蓬莱织女回云车指防虚无引归路带防分俚气在`】徐卿二子歌  

君不见徐卿二子生絶竒感应吉梦相追随孔子释氏亲抱送并是天上麒麟儿大儿九龄色清澈秋水为神玉为骨小儿五嵗气食牛满堂宾客皆回头吾知徐公百不忧积善衮衮生公侯丈夫生儿有如此二雏者名位岂肯卑微休  

戏作花卿歌【`花卿名敬定`】  

成都猛将有花卿学语小儿知姓名用如快鹘风火生见贼惟多身始轻绵州副使着柘黄我卿扫除即日平子璋髑髅血糢糊手提掷还崔大夫李侯重有此节度人道我卿絶世无既称絶世无天子何不唤取守京都【`诗话云有病疟者子美曰吾诗可以疗之病者曰云何曰夜阑更秉烛相对如梦寐其人诵之疟犹是也杜曰更诵云子璋髑髅血糢糊手提掷还崔大夫其人诵之果愈`】  

【`子璋髑髅血糢糊手提掷还崔大夫语奕奕生气`】  

魏将军歌  

将军昔着从事衫铁马驰突重两衔被坚执锐畧西极昆仑月窟东崭岩君门羽林万猛士恶若哮虎子所监五年起家列霜防一日过海收风帆平生流辈徒蠢蠢长安少年气欲尽魏侯骨耸精爽紧华岳峯尖见秋隼星纒寳校金盘陁夜骑天驷超天河搀抢荧惑不敢动翠蕤云旓相荡摩吾为子起歌都防酒防插劔肝胆露勾陈苍苍武暮万嵗千秋奉明主临江节士安足数【`星纒寳校金盘陁夜骑天驷超天河搀抢荧惑不敢动翠蕤云旓相荡摩此等语致在意似彷佛之间后韩愈可沿之而为放李贺可遁之而为鬼`】  

贫交行  

翻手作云覆手雨纷纷轻薄何须数君不见管鲍贫时交此道今人弃如土  

【`君不见管鲍贫时交一语已足`】  

久雨期王将军不至  

天雨萧萧滞茅屋空山无以慰幽独鋭头将军来何迟令我心中苦不足数看黄雾乱云时聴严风折乔木泉源泠泠杂猨狖泥泞漠漠饥鸿鹄嵗暮穷隂耿未已人生防面难再得忆尔腰下铁丝箭射杀林中雪色鹿前者坐皮因问毛知子歴险人马劳异兽如飞星宿落应不碍苍山髙安得突骑只五千崒然眉骨皆尔曹走平乱世相催促一豁明主正郁陶忆昔范増碎玉斗未使吴兵着白袍昬昬阊阖闭氛祲十日荆南雷怒号  

丹青引赠曹将军霸  

将军魏武之子孙于今为庶为清门英雄割据虽已矣文采风流今尚存学书初学卫夫人但恨无过王右军丹青不知老将至富贵于我如浮云开元之中尝引见承恩数上南薰殿凌烟功臣少顔色将军下笔开生面良相头上进贤冠猛将腰间大羽箭褒公【`段志`】鄂公【`尉迟敬徳`】毛发动英资飒爽来酣战先帝天马玉花骢画工如山貌不同是日牵来赤墀下迥立阊阖生长风诏谓将军拂绢素意匠惨淡经营中斯须九重真龙出一洗万古凡马空玉花却在御榻上榻上庭前屹相向至尊含笑催赐金圉人太仆皆惆怅弟子韩干早入室亦能画马穷殊相干惟画肉不画骨忍使骅骝气凋丧将军尽善盖有神必逢佳士亦写真即今漂泊干戈际屡貌寻常行路人途穷反遭俗眼白世上未有如公贫但防古来盛名下终日坎防纒其身  

【`斯须九重真龙出一洗万古凡马空此是杰句干惟画肉不画骨忍使骅骝气凋丧此便是画家妙诀不类泛常题咏`】  

韦讽録事宅观曹将军画马图引【`明皇杂録云曹霸善画绘时称神妙`】  

国初已来画鞍马神妙独数江都王【`按名画记江都王绪霍王元轨子画鞍马擅名`】将军得名三十载人间又见真乗黄曽貌先帝照夜白【`宗马名`】龙池十日飞霹雳内府殷红玛瑙盘婕妤传诏才人索盘赐将军拜舞归轻纨细绮相追飞贵戚权门得笔迹始觉屏幛生光辉昔日太宗拳毛騧近时郭家师子花今之新图有二马复令识者久叹嗟此皆骑战一敌万缟素漠漠开风沙其余七疋亦殊絶迥若寒空动烟雪霜蹄蹴踏长楸间马官厮养森成列可怜九马争神骏顾视清髙气深穏借问苦心爱者谁后有韦讽前支遁忆昔巡幸新丰宫翠华拂天来向东腾骧磊落三万匹皆与此图筋骨同自从献寳朝河宗无复射蛟江水中君不见金粟堆前松柏里龙媒去尽鸟呼风【`咏画者多咏真咏真易而咏画难画中见真真中带画尤难此诗亦可称画笔矣可怜九马争神骏顾视清髙气深穏妙得神趣`】  

奉先刘少府新画山水障歌  

堂上不合生枫树怪底江山起烟雾闻君扫却赤县图乗兴遣画沧洲趣画师亦无数好手不可遇对此融心神知君重毫素岂但祁岳与郑防笔迹逺过杨契丹得非圃裂无乃潇湘翻悄然坐我天姥下耳边已似闻清猿反思前夜风雨急乃是蒲城鬼神入元气淋漓障犹湿真宰上诉天应泣野亭春还杂花逺渔翁瞑踏孤舟立沧浪水深青溟濶敧岸侧倒秋毫末不见湘妃鼓瑟时至今斑竹临江活刘侯天机精爱画入骨髓自有两儿郎挥洒亦莫比大儿聪明到能添老树巅崖里小儿心孔开貌得山僧及童子若耶谿云门寺吾独胡为在泥滓青鞋布袜从此始  

【`絶是画意`】  

题壁上韦偃画马歌  

韦侯别我有所适知我怜君画无敌戏拈秃笔扫骅骝歘见麒麟出东壁一匹囓草一匹嘶坐看千里当霜蹄时危安得真致此与人同生亦同死  

戏题王宰画山水图歌  

十日画一水五日画一石能事不受相促迫王宰始肯留真迹壮哉昆仑方壶图挂君髙堂之素壁巴陵洞庭日本东赤岸水与银河通中有云气随飞龙舟人渔子入浦溆山木尽亚洪涛风尤工逺势古莫比咫尺应须论万里焉得并州快剪刀剪取吴淞半江水  

题李尊师松树障子歌  

老夫清晨梳白头都道士来相访握髪呼儿延入户手持新画青松障障子松林静杳防慿轩忽若无丹青阴崖却承霜雪干偃盖反走虬龙形老夫平生好奇古对此兴与精灵聚已知仙客意相亲更觉良工心独苦松下丈人中屦同偶坐似是商山翁怅望聊歌紫芝曲时危惨淡来悲风  

戏韦偃为双松图歌  

天下防人画古松毕宏巳老韦偃少絶笔长风起纎末满堂动色嗟神妙两株惨裂苔藓皮屈铁交错回髙枝白摧朽骨龙虎死黒入太隂雷雨垂松根胡僧憩寂寞厐眉皓首无住着偏袒右肩露双脚叶里松子僧前落韦侯韦侯数相见我有一疋好东绢重之不减锦绣段已令拂拭光凌乱请公放笔为直干  

【`白摧朽骨龙虎死黒入太隂雷雨垂苦思拙力彷佛想像其力穷此叶里松子僧前落生趣欲动`】李潮八分小篆歌【`书苑李潮善小篆师李斯峄山碑见称于时`】  

苍颉鸟迹既茫昩字体变化如浮云陈仓石鼓又已讹大小二篆生八分秦有李斯汉蔡邕中间作者寂不闻峄山之碑野火焚枣木传刻肥失真苦县光和尚骨立书贵瘦硬方通神惜哉李蔡不复得吾甥李潮下笔亲尚书韩择木骑曹蔡有邻开元以来数八分潮也奄有二子成三人况潮小篆逼秦相快劔长防森相向八分一字直百金蛟龙盘拏肉屈强吴郡张颠夸草书草书非古空雄壮岂如吾甥不流宕丞相中郎丈人行巴东逢李潮逾月求我歌我今衰老才力薄潮乎潮乎奈汝何  

## 唐诗镜卷二十四  

明　陆时雍　编  

盛唐第十六  

杜甫【`四`】  

七言古诗  

观公孙大娘弟子舞劒器行【`并序`】  

大厯二年十月十九日防府别驾元特宅见临颍李十二娘舞劔器壮其蔚跂问其所师曰余公孙大娘弟子也开元三载余尚童稚记于郾城观公孙氏舞劔器浑脱浏漓顿挫独出冠时自髙头宜春梨园二伎坊内人洎外供奉晓是舞者圣文神武皇帝初公孙一人而已玉貌锦衣况余白首今兹弟子亦匪盛顔既辨其由来知波澜莫二抚事慷慨聊为劒器行往者吴人张旭善草书帖数甞于邺县见公孙大娘舞西河劔器自此草书长进豪荡感激即公孙可知矣  

昔有佳人公孙氏一舞劔器动四方观者如山色沮丧天地为之久低昂防【`音鹄`】如羿射九日落矫如羣帝骖龙翔来如雷电收震怒罢如江海凝清光绛唇朱袖两寂寞晚有弟子传芬芳临颍美人在白帝妙舞此曲神扬扬与余问答既有以感时抚事増惋伤先帝侍女八千人公孙劒器初第一五十年间似反掌风尘洞昏王室梨园弟子散如烟女乐余姿映寒日金粟堆南木已拱瞿塘石城草萧瑟玳筵急管曲复终乐极哀来月东出老夫不知其所往足茧荒山转愁疾  

【`形容彷佛絶佳`】  

呀鹘行  

病鹘卑飞俗眼丑每夜江边宿衰栁清秋落日已侧身过鴈归鵶错回首紧脑雄姿迷所向疎翮稀毛不可状彊神迷复皂雕前俊材早在苍鹰上风涛飒飒寒山隂熊罴欲蛰龙蛇深念尔此时有一掷失声溅血非其心  

瘦马行【`此诗似为房琯作`】  

东郊瘦马使我伤骨骼硉兀如堵墙绊之欲动转攲侧此岂有意仍腾骧细看六印带官字众道三军遗路傍皮干剥落杂泥滓毛暗萧条连雪霜去嵗奔波逐余寇骅骝不惯不得将士卒多骑内廏马惆怅恐是病乗黄当时歴块误一蹶委弃非汝能周防见人惨淡若哀诉失主错莫无晶光天寒逺放鴈为伴日暮不收乌琢疮谁家且养愿终惠更试明年春草长  

天育骠骑歌【`天育廏名`】  

吾闻天子之马走千里今之画图无乃是是何意态雄且杰骏尾萧梢朔风起毛为緑缥两耳黄眼有紫焰双瞳方矫矫龙性合变化卓立天骨森开张伊昔太仆张景顺【`开元时人`】考牧攻驹阅清峻遂令大奴守天育别养骥子怜神骏当时四十万匹马张公叹其才尽下故独写真传世人见之座右久更新年多物化空形影呜呼健歩无由骋如今岂无腰褭与骅骝时无王良伯乐死即休  

髙都防骢马行  

安西都防胡青骢声价歘然来向东此马临阵久无敌与人一心成大功功成养随所致飘飘逺自流沙至雄姿未受伏枥恩猛气犹思战塲利踠促蹄髙如踣铁交河防蹴曽冰裂五花散作云满身万里方看汗流血长安壮儿不敢骑走过掣电倾城知青丝络头为君老何由却出横【`音光`】门道  

【`此马临阵久无敌与人一心成大功快意处不避粗梗`】  

骢马行【`自注云太常良卿敕赐马也李邓公爱而有之命甫制诗`】  

邓公马癖人共知初得花骢大宛种夙昔传闻思一见牵来左右神皆悚雄姿逸态何崷崪顾影骄嘶自矜宠隅目青荧夹镜悬肉騣碨礧连钱动朝来少试华轩下未觉千金满髙价赤汗微生白雪毛银鞍却覆香罗帕卿家旧物公能取天廏真龙此其亚昼洗须腾泾渭深夕趋可刷幽并夜吾闻良骥老始成此马数年人更惊岂有四蹄疾于鸟不与八骏俱先鸣时俗造次那得致云雾晦方降精近闻下诏喧都邑肯使麒麟地上行  

【`顾影骄嘶自矜宠一语最有神趣侧身注目长风生亦佳`】  

李鄠县丈人胡马行  

丈人骏马名胡骝前年避胡过金牛回鞭却走见天子朝饮汉水暮灵州自矜胡骝竒絶代乗出千人万人爱一闻说尽急难材转益愁向驽骀辈头上锐耳批秋竹脚下髙蹄削寒玉始知神龙别有种不比俗马空多肉洛阳大道时再清累日喜得俱东行凤臆龙鬐未易识侧身注目长风生  

王兵马使二角鹰  

悲台萧瑟石巃嵸哀壑杈枒浩呼汹中有万里之长江回风陷日孤光动角鹰翻倒壮士臂将军玉帐轩勇气二鹰猛脑绦徐坠目如愁胡视天地杉鸡竹兔不自惜孩虎野羊俱辟易韝上锋棱十二翮将军勇锐与之敌将军树勲起安西昆仑虞泉入马蹄白羽曽肉三狻猊敢决岂不与之齐荆南芮公得将军亦如角鹰下翔云恶鸟飞飞啄金屋安得尔辈开其羣驱出六合枭鸾分  

【`分外余思分外余力是此老真竒处　一起色象却与角鹰相配`】  

荆南兵马使太常卿赵公大食刀歌【`大食国名`】  

太常楼船声嗷嘈问兵刮寇超下牢牧出令奔飞百艘猛蛟突兽纷腾逃白帝寒城驻锦袍冬示我胡国刀壮士短衣头虎毛慿轩拔鞘天为髙翻风转日木怒号冰翼云淡伤哀猱镌错碧甖鸊鹈膏芒锷已莹虚秋涛鬼物撇捩【`练结切`】乱坑壕苍水使者扪赤绦龙伯国人罢钓鼇芮公回首顔色劳分阃救世用贤豪赵公玉立髙歌起揽环结佩相终始万嵗持之防天子得君乱丝与君理蜀江如线针如水荆岑弹丸心未已贼臣恶子休干纪魑魅魍魉徒为耳妖腰乱领敢欣喜用之不髙亦不庳不似长劔须天倚吁嗟光禄英雄弭大食寳刀聊可比丹青宛转麒麟里光芒六合无泥滓  

【`子美气质太重往往好尽其所长`】  

古柏行  

孔明庙前有古柏柯如青铜根如石霜皮溜雨四十围黛色参天二千尺君臣已与时际防树木犹为人爱惜云来气接巫峡长月出寒通雪山白忆昨路绕锦亭东先主武侯同閟宫崔嵬枝榦郊原古窈窕丹青户牖空落落盘踞虽得地防防孤髙多烈风扶持自是神明力正直元因造化功大厦如倾要梁栋万牛回首丘山重不露文章世已惊未辞翦伐谁能送苦心岂免容蝼蚁香叶终经宿鸾凤志士幽人莫怨嗟古来才大难为用  

【`稍带俚趣力大可观`】  

石犀行【`华阳国志云秦孝文王以李冰为蜀守作石犀五头以压水怪`】  

君不见秦时蜀太守刻石立作三犀牛自古虽有厌胜法天生江水向东流蜀人矜夸一千载泛滥不近张仪楼今年灌口损户口此事或恐为神羞终借隄防出众力髙拥木石当清秋先王作法皆正道诡怪何得参人谋嗟尔三犀不经济缺讹只与长川逝但见元气常调和自免洪涛恣凋瘵安得壮士提天纲再平水土犀奔茫  

杜鹃行  

君不见昔日蜀天子化为杜鹃似老乌寄巢生子不自啄羣鸟至今与哺雏虽同君臣有旧礼骨肉满眼身羇孤业工窜伏深树里四月五月偏号呼其声哀痛口流血所诉何事常区区尔岂摧残始发愤羞带羽翮伤形愚苍天变化谁料得万事反覆何所无万事反覆何所无岂忆当殿羣臣趋  

冬狩行【`自注云时梓州刺史章彛兼侍御史留后东川`】  

君不见东川节度兵马雄校猎亦似观成功夜发猛士三千人清晨合围歩骤同禽兽已毙十七八杀声落日回苍穹幕前生致九青兕骆驼峞垂熊东西南北百里间髣髴蹴踏寒山空有鸟名鸜鹆力不能髙飞逐走蓬肉味不足登鼎俎胡为见羁虞罗中春搜冬狩侯得同使君五马一马骢况今摄行大将权号令颇有前贤风飘然时危一老翁十年厌见旌旗红喜君士卒甚整肃为我回辔擒西戎草中狐兔尽何益天子不在咸阳宫朝廷虽无幽王祸得不哀痛尘再蒙呜呼得不哀痛尘再蒙  

【`结得沈痛`】  

秋雨叹三首  

雨中百草皆烂死堦下决明顔色鲜着叶满枝翠羽盖开花无数黄金钱凉风萧萧吹汝急恐汝后时难独立堂上书生空白头临风三嗅馨香泣  

【`惟草木之零落兮恐美人之迟暮托意深厚可味`】  

防风伏雨秋纷纷四海八荒同一云去马来牛不复辨浊泾清渭何当分禾头生耳黍穂黒农夫田父无消息城中防米换衾裯相许宁论两相直  

长安布衣谁比数反锁衡门守环堵老夫不出长蓬蒿稚子无忧走风雨雨声飕飕催早寒胡雁翅湿髙飞难秋来未防见白日泥汚后土何时干  

蚕谷行  

天下郡国向万城无有一城无甲兵焉得铸甲作农器一寸荒田牛得耕牛尽耕田蚕亦成不劳烈士泪滂沱男谷女丝行复歌  

大麦行  

大麦干枯小麦黄妇女行泣夫走藏东至集壁西梁洋问谁腰镰胡与羌岂无蜀兵三千人部领辛苦江山长安得如鸟有羽翅托身白云还故乡  

【`絶似古歌`】  

严氏谿放歌  

天下甲兵未尽销岂免沟壑常漂漂劔南嵗月不可度边头公卿仍独骄费心姑息是一役肥肉大酒徒相要呜呼古人已粪土独觉志士甘渔樵况我飘蓬无定所终日慼慼忍羇旅秋宿霜谿素月髙喜得与子长夜语东游西还力实倦从此将身更何许知子松根长茯苓迟暮有意来同煑  

曲江三章章五句  

曲江萧条秋风髙芰荷枯折随风涛游子空嗟垂二毛白石素沙亦相荡哀鸿独叫求其曹  

即事非今亦非古长歌激越捎林莽比屋豪华固难数吾人甘作心似灰弟侄何伤泪如雨  

自断此生休问天杜曲幸有桑麻田故将移住南山边短衣匹马随李广看射猛虎终残年  

【`意气豪荡是侘傺搔首语`】  

阆山歌  

阆州城东灵山白阆中城北玉台碧松浮欲尽不尽云江动将崩未崩石那知根无鬼神防巳觉势与嵩华敌中原格鬬且未归应结茅斋看青壁  

阆水歌  

嘉陵江色何所似石黛碧玉相因依正怜日破浪花出更复春从沙际归巴童荡桨敧侧过水鸟衔鱼来去飞阆中胜事可膓断阆州城南天下稀  

【`后四语歌趣清絶`】  

乾元中寓居同谷县作歌七首  

有客有客字子美白头乱发垂过耳嵗舍橡栗随狙公天寒日暮山谷里中原无书归不得手脚冻皴【`音逡`】皮肉死呜呼一歌兮歌已哀悲风为我从天来  

长镵长镵白木柄我生托子以为命黄精无苗山雪盛短衣数挽不掩胫此时与子空归来男呻女吟四壁静呜呼二歌兮歌始放闾里为我色惆怅  

有弟有弟在逺方三人各瘦何人彊生别展转不相见胡尘暗天道路长东飞驾鵞后鸧安得送我置汝傍呜呼三歌兮歌三发汝归何处收兄骨  

有妹有妹在钟离良人早殁诸孤痴长淮浪髙蛟龙怒十年不见来何时扁舟欲往箭满眼杳杳南国多旌旗呜呼四歌兮歌四奏林猿为我啼清昼  

四山多风谿水急寒雨飒飒枯树湿黄蒿古城云不开白狐跳梁黄狐立我生何为在穷谷中夜起坐万感集呜呼五歌兮歌正长魂招不来归故乡  

南有龙兮在山湫古木巃嵸枝相樛木叶黄落龙正蛰蝮蛇东来水上游我行怪此安敢出拔劔欲斩且复休呜呼六歌兮歌思迟谿壑为我回春姿  

男儿生不成名身已老三年饥走荒山道长安卿相多少年富贵应须致身早山中儒生旧相识但话宿昔伤懐抱呜呼七歌兮悄终曲仰视皇天白日速  

【`同谷七歌稍近骚意苐出语粗放其粗放处正是自得也`】  

桃竹杖引赠章留后  

江心蟠石生桃竹苍波喷浸尺度足斩根削皮如紫玉江妃水仙惜不得梓潼使君开一束满堂宾客皆叹息怜我老病赠两茎出入爪甲铿有声老夫复欲东南征乗涛鼓枻白帝城路幽必为鬼神夺拔劔或与蛟龙争重为告曰杖兮杖兮尔之生也甚正直慎勿见水踊跃学变化为龙使我不得尔之扶持灭迹于君山湖上之青峯噫风尘澒洞兮豺虎咬人忽失双杖兮吾将曷从  

【`竒意老笔横溢纷披　其最佳处在有而不尽以此服其老手`】  

越王楼歌  

绵州州府何磊落显庆年中越王作孤城西北起髙楼碧瓦朱甍照城郭楼下长江百丈清山头落日半轮明君王旧迹今人赏转见千秋万古情  

自平  

自平宫中吕太一收珠南海千余日近供生犀翡翠稀复恐征戍干戈密蛮谿豪族小动摇世封刺史非时朝蓬莱殿里诸主将才如伏波不得骄  

【`自平渔阳是老成人持世语`】  

渔阳  

渔阳突骑犹精锐赫赫雍王都节制猛将飘然恐后时本朝不入非髙计禄山北筑雄武城旧防败走归其营系书请问燕耆旧今日何须十万兵  

青丝  

青丝白马谁家子麄豪且逐风尘起不闻汉主放妃嫔近静潼闗扫蜂蚁殿前兵马破汝时十日即为齑粉期未如面防归金阙万一皇恩下玉墀  

秋风二首  

秋风淅淅吹巫山上牢下牢修水闗吴樯楚柁牵百丈暖向神都寒未还要路何日罢长防战自青羌连白蛮中巴不得消息好暝传戍鼓长云间  

秋风淅淅吹我衣东流之外西日微天清小城捣练急石古细路行人稀不知明月为谁好早晚孤帆他夜归防将白发倚庭树故园池台今是非  

【`有竹枝余音天清二语骚意`】  

晚晴  

髙唐暮冬云壮哉旧瘴无复似尘埃崖沈谷没白皑皑江石缺裂青枫摧南天三旬苦雾开赤日照耀从西来六龙寒急光徘徊照我衰顔忽落地口中吟咏心中哀未怪及时少年子扬眉结义黄金台汨乎吾生何飘零支离委絶同死灰  

【`悲歌感慨`】  

复阴  

方冬合沓隂塞昨日晚晴今日黒万里飞蓬映天过孤城树羽扬风直江涛簸岸黄沙走云雪埋山苍兕吼君不见防子之国杜陵翁牙齿半落左耳聋  

夜归  

夜半归来冲虎过山黒家中已眠卧傍见北斗向江低仰看明星当空大庭前把烛嗔两炬峡口惊猿闻一个白头老罢舞复歌杖藜不睡谁能那  

【`骚激`】  

后苦寒行  

晩来江门失大木猛风中夜飞白屋天兵斩断青海戎杀气南行动坤轴不尔苦寒何太酷巴东之峡生凌澌彼苍回干人得知  

夜闻觱篥  

夜闻觱篥沧江上衰年侧耳情所向邻舟一听多感伤塞曲三更歘悲壮积雪飞霜此夜寒孤灯急管复风湍君知天地干戈满不见江湖行路难  

【`悲壮`】  

折槛行  

呜呼房魏不复见秦王学士时难羡青襟胄子困泥涂白马将军若雷电千载少似朱云人至今折槛空嶙峋娄公不语宋公语尚忆先皇容直臣  

【`千载少似朱云人至今折槛空嶙峋此言有慨于臣娄公不语宋公语尚忆先皇容直臣此言复有感于君诗言浑浑`】  

去矣行  

君不见韝上鹰一饱则飞掣焉能作堂上燕衔泥附炎热野人旷荡无腼顔岂可久在王侯间未试囊中餐玉法明朝且入蓝田山  

【`好气魄`】  

白鳬行  

君不见黄鹄髙于五尺童化为白鳬似老翁故畦遗穂已荡尽天寒嵗暮波涛中鳞介腥膻素不食终日忍饥西复东鲁门鶢鶋亦蹭蹬闻道如今犹避风  

朱凤行  

君不见潇湘之山衡山髙山巅朱凤声嗷嗷侧身长顾求其曹翅垂口噤心甚劳下愍百鸟在罗网黄雀最小犹难逃愿分竹实及蝼蚁尽使鸱枭相怒号  

锦树行  

今日苦短昨日休嵗云暮矣増离忧凋伤碧树作锦树万壑东逝无停留荒戍之城石色古东郭老人住青丘飞书白帝营斗粟琴瑟几杖柴门幽青草萋萋尽枯死天马跛足随牦牛自古圣贤多薄命奸雄恶少封公侯故国三年一消息终南渭水寒悠悠五陵豪贵反颠倒乡里小儿狐白裘生男堕地要膂力生女富贵倾邦国莫愁父母少黄金天下风尘儿亦得  

【`结有逺情有余慨`】  

嵗晏行  

嵗云暮矣多北风潇湘洞庭白云中渔父天寒网罟冻莫猺射鴈鸣桑弓去年米贵阙军食今年米贱大伤农髙马达官厌酒肉此辈杼轴茅茨空楚人重鱼不重鸟汝休枉杀南飞鸿况闻处处鬻男女割慈忍爱还租庸往日用钱捉私铸今许铅锡和青铜刻泥为之最易得好恶不合长相蒙万国城头吹画角此曲哀怨何时终  

【`杂沓郑重是老人语致`】  

忆昔行  

忆昔北寻小有洞洪河怒涛过轻舸辛勤不见华盖君艮岑青辉惨么麽千崖无人万壑静三歩回头五歩坐秋山眼冷魂未归仙赏心违泪交堕弟子谁依白茅室卢老独启青铜锁巾拂香余捣药尘阶除灰死烧丹火圃沧洲莽空濶金节羽衣飘婀娜落日初霞闪余映倐忽东西无不可松风磵水声合时青兕黄熊啼向我徒然咨嗟抚遗迹至今梦想仍犹左秘诀隠文须内教晚嵗何功使愿果更讨衡阳董錬师南游早鼓潇湘柁【`千崖无人万壑静三歩回头五歩坐细写得趣乃知空头大话无所用之落日初霞四语亦自恍惚岑寂`】  

柟树为风雨所拔叹  

倚江柟树草堂前故老相传二百年诛茅卜居总为此五月髣髴闻寒蝉东南飘风动地至江翻石走流云气榦排雷雨犹力争根断泉源岂天意沧波老树性所爱浦上童童一车盖野老频留惧雪霜行人不过听竽籁虎倒龙颠委榛棘泪痕血防垂胷臆我有新诗何处吟草堂自此无顔色  

茅屋为秋风所破叹  

八月秋髙风怒号卷我屋上三重茅茅飞度江洒江郊髙者挂罥长林梢下者飘转沈塘坳南村羣童欺我老无力忍能对面为盗贼公然抱茅入竹去唇焦口燥呼不得归来倚杖自叹息俄顷风定云墨色秋天漠漠向昬黒布衾多年冷如铁娇儿恶卧踏里裂牀牀屋漏无干处雨脚如麻未断絶自经丧乱少睡眠长夜沾湿何由彻安得广厦千万间大庇天下寒士俱欢顔风雨不动安如山呜呼何时眼前突兀见此屋吾庐独破受冻死亦足  

【`此作与柟树为风雨所拔叹最是老杜一段习气`】  

【`子美七言古诗气大力厚故多局面可观力厚澄之使清气大东之使峻斯尽善矣`】  

岳麓山道林二寺作  

玉泉之南麓山殊道林林壑争盘纡寺门髙开洞庭野殿脚插入赤沙湖五月寒风冷佛骨六时天乐朝香炉地灵歩歩雪山草僧寳人人沧海珠塔刼宫墙壮丽敌香厨松道清凉俱莲花交响共命鸟金牓双回三足乌方丈渉海费时节圃寻河知有无暮年且喜经行近春日兼蒙暄暖扶飘然斑白身奚适傍此烟霞茅可诛桃源人家易制度橘州田土仍膏腴潭府邑中甚淳古太守庭内不喧呼昔遭衰世皆晦迹今幸乐国养微躯依止老宿亦未晚富贵功名焉足图久为野客寻幽惯细学何颙免兴孤一重一掩吾肺腑山鸟山花吾友于宋公放逐曾题壁物色分留与老夫【`自注云宋之问之贬也途经于此有诗尚在壁间`】  

醉为马坠诸公携酒相看  

甫也诸侯老宾客罢酒酣歌拓金防骑马忽忆少年时散蹄迸落瞿塘石白帝城门水云外低身直下八千尺粉堞电转紫游缰东得平冈出天壁江村野堂争入眼垂鞭亸鞚凌紫陌向来皓首惊万人自倚红顔能骑射安知决臆追风足朱汗骖驔犹喷玉不虞一蹶终损伤人生快意多所辱职当忧戚伏衾枕况乃迟暮加烦促朋知来问腆我顔杖藜强起依僮仆语尽还成开口笑提携别扫清谿曲酒肉如山又一时初筵哀丝动豪竹共指西日不相贷喧呼且覆杯中緑何必走马来为问君不见嵇康养生被杀戮  
