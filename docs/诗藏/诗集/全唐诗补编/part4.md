---
title: 第3部分
index: true
icon: editor
order: 4
category:
  - 诗藏
  - 诗集
  - 全唐诗补编
tag:
  - 集部
  - 佚名
---

## 第二编　全唐诗补逸  

### 全唐诗补逸卷之一  

***武则天***  

武则天，唐高宗李治后。中宗嗣圣元年临朝，七年后自称帝，国号周，改元天授。神龙元年十一月卒于上阳宫。补诗一首。  

游仙篇  

绛宫珠阙敞仙家，蜺裳羽旆自凌霞。碧落晨飘紫芝盖，黄庭夕转彩云车。周旋宇宙殊非远，窵望蓬壶停翠幰。千龄一日未言赊【(目畲)】，亿岁婴孩谁谓晚？逶迤凤舞时相向，变啭鸾歌引清唱。金浆既取玉杯斟，玉酒还用金膏酿。驻迥游天域，排空聊憩息。宿志慕三元，翘心祈五色。仙储本性谅难求，圣迹奇术秘玄元猷。愿允丹诚赐灵药，方期久视御隆周。【见赵绍祖《金石续钞》卷一】  

宣宗皇帝李忱  

宣宗皇帝李忱，宪宗第十三子。元和五年生，母曰孝明皇后郑氏。武宗会昌六年即帝位，其明年改元大中，在位十三年而卒。补诗一首。  

南安夕阳山真寂寺题诗  

惟爱禅林秋月空，谁能归去宿龙宫。夜深闻法餐甘露，喜在莲花法界中。【见明檇李陈懋仁撰《泉南杂志》卷上。】  

钱镠  

钱镠字具美，临安人。建国称吴越王，二十五载而卒，年八十一，谥武肃。补残诗一首。  

排衙石诗刻[并序]  

【阙】峦峭拔，凤岭穹□□□□苑右之□□□□□□之地【阙】而贞松华瑶□秀而□直□歌往日□建灵□□□【阙】院，陈三元之醮礼，展四□之□□□□□□□□□乃【阙】□香□□铺□窄狭求见□□□□□□建国之后将【阙】□□□□□□之宫酬□□□□□□之恩答□□□【阙】□□□□□开峦□填补□基其功即出自□行其□【阙】□□□□□□异次□宫门，乃于取上之中□出两行【阙】□□□□□□门即□仙圣所居，必有祯祥之事，特现【阙】□□□□□□今即□址巳周，宫庭旋建，聊题讽以【阙】□□□□□□协哈□锺之首，建此上宫，七言八韵□□□□□□□王  

□□□□□□□，□南一剑定长鲸。□□□□□□□，□帝匡扶立正声。□□□□□□□，□辉争不伏神明。□□□□□□□，□建瑶坛礼玉京。□□□□□□□，□□常爇不曾停。□□□□□□□，□□恒传宝藏经。□□□□□□□，□□今为显真灵。□□□□□□□，□□□来镇上清。【见《两浙金石志》。】  

褚遂良  

褚遂良字登善，亮之子。以谏立武昭仪而贬，显庆四年卒，年六十三。补诗四首。  

辽东侍宴山夜临秋同赋临韵应诏  

涿野轩皇阵，丹浦帝尧心。弯弧射封豕，解网纵前禽。凭高御爽节，流月扬清阴。雾匝长城险，云归渤澥深。(番飞)鸿入层汉，落雁警遥岑。露条疏更响，凉蝉寂不吟。三韩初静乱，八桂始披襟。商(风焱)泛轻武，仙涧引衣簪。酒漾投川醁，歌传芳树音。边烽良永□，麾旆竦成林。  

春日侍宴望海应诏  

从军渡蓬海，万里正苍苍。萦波回地轴，激浪上天潢。夕云类鹏徙，春涛疑盖张。天吴静无际，金驾俨成行。戈船凌白日，鞭石耿秋虹梁。电举朝潮宗外，风驱韩貊乡。之罘初播雨，辽碣始分光。麾城湛□□，□□□□□。同文渐边服，入塞伫歌倡。  

奉和行经破薛举战地应诏  

王功先美化，帝略蕴戎昭。鱼骊【友人蒋礼鸿同志谓当作鱼丽，本《左传》。】入丹浦，龙战起鸣条。长剑星光落，高旗月影摇。昔往摧勍寇，今巡奏短箫。旌门丽霜景，帐殿含秋(风焱)。□池冰未结，官渡柳初凋。边烽夕雾卷，关阵晓云销。鸿名兼辙迹，至圣俯唐尧。睿藻烟霞焕，天声宫羽调。平分共饮德，率土更闻韶。【以上三诗载《武林往哲遗着》。】  

湘潭偶题诗  

远山酋萃【友人蒋礼鸿同志谓当作「山酋崒」。】翠凝烟，烂漫桐花二月天。游徧九衢灯火夜，归来月挂海棠前。【此诗载《槐庐丛书》、《金石录补》卷二十二。】  

王绩【或作绩】  

王绩字无功，太原祁人。隋末大儒文中子王通之弟。贞观十八年卒，年六十一。补诗一首。  

春旦直疏  

春夜犹自长，高窗来月明。耿耿不能寐，振衣步前楹。怀抱蹔无扰，自觉形神清。遐想太古事，俯察今世情。淳薄何不同，运数之所成。叹息万重隔，已闻晨鸡鸣。回看东南隅，□□□□□。谁知忘机者，寂泊存其精。【见《分门纂类唐歌诗》残本第一册《天地山川类》十三页。】  

荣九思  

荣九思，武德间齐王李元吉之记室。诗二句。  

句  

丹青饰成庆，玉帛擅专诸。【见《资治通鉴》卷一九一《唐纪七》武德七年六月壬戌下胡三省注。】  

陈元光  

陈元光字廷炬，光州人。补诗二首并句。  

漳州新城秋宴  

地险行台壮，天清景幕新。鸿飞青嶂杳，鹭点碧波真。风肃天如水，霜高月散银。婵娟争泼眼，廉洁正成邻。东涌沧溟玉，西呈翠巘珍。画船拖素练，朱榭映红云。琥珀杯方酌，鲛绡席未尘。秦箫吹引凤，邹律奏生春。缥缈纤歌遏，婆娑妙舞神。会知冥漠处，百怪恼精魂。  

晓发佛潭桥  

朝暾催上道，兔魄欲西沈。去雁长空没，飞花曲径深。事沿桥树往，诗落海鸥吟。马鬣嘶风耸，龙旗闪电临。峰攒仙掌巧，露重将袍阴。农唤耕春早，僧迎展拜钦。看看葵日丽，照破艳阳心。【以上二诗见沈定均《漳州府志艺文志》。】  

句  

参军许天正，是用纪邦勋。【按《全唐诗》卷四五许天正《和陈元光平潮寇诗》。题注曰：「元光赠诗云『参军许天正，是用纪邦勋。』天正和之。」】  

丁儒  

丁儒，固始人，郡别驾。余不可考。诗二首。【(《全唐诗》无丁儒诗)】  

归闲诗二十韵  

漳北遥开郡，泉南久罢屯。归寻初旅寓，喜作旧乡邻。好鸟鸣檐竹，村黎爱幕臣。土音今听惯，民俗始知淳。烽火无传警，江山已净尘。天开一岁暖，花发四时春。杂卉三冬绿，嘉禾两度新。俚歌声靡曼，秫酒味温醇。锦苑来丹荔，清波出素鳞。芭蕉金剖润，龙眼玉生津。蜜取花间露液，柑藏树上珍。醉宜藷蔗沥，睡稳木棉茵温。茉莉香篱落，榕阴浃里闉。雪霜偏避地，风景独推闽。辞国来诸属，于兹缔六亲。追随情语好，问馈岁几时频。相访朝和夕，浑忘越与秦。功成在炎域，事定有闲身。词赋聊酬和，才名任隐沦。呼童多种植，长是此方人。  

冬日到泉郡次九龙江与诸公唱和【十三韵】  

迢递千重险，崎岖一路通。山深迷白日，林尽豁苍穹。正值严冬际，浑如春昼中。泉醴开名郡，江清稳卧龙。天涯寒不至，地角气偏融。橘列丹青树，槿抽锦绣丛。秋余甘菊艳，岁迫丽春红。麦陇披蓝远，榕庄拔翠雄。减衣游别坞，赤脚走村童。日出喧乌鹊，沙晴落雁鸿。池澌含晚照，岭黛彻寒空。风景无终始，乾坤有异同。但思乡国迥，薄暮起心忡。【以上二诗见《漳州府志》引《白石丁氏谱》。】  

### 全唐诗补逸卷之二

***王梵志***  

王梵志，卫州黎阳人。编诗一卷，计一百十一首。  

【案《全唐诗》无王梵志诗，生平事迹不可考。《太平广记》所载，神诞不可信。刘复《炖煌掇琐》据巴黎国家图书馆藏二七一八号炖煌卷子录出梵志诗一卷，另以三二六六号残卷校之。今即自刘本录出，而取郑振铎本《梵志诗拾遗》补其缺。(王梵志诗卷子原为三卷，上所云即其首卷，二卷今佚，三卷胡适藏之。郑本《拾遗》，即三卷中一部分。)此外余又见唐释皎然《诗式》及宋陈岩肖《庚溪诗话》引梵志诗各一首，今并录附于后。】  

兄弟须和顺，叔侄莫轻欺。财物同箱柜，房中莫畜私。  

夜眠须在后，起则每须先。家中懃检校，衣食莫令偏。  

兄弟相怜爱，同生莫异居。为人欲得别，此则是兵奴。  

好事须相让，恶事莫相堆。但能辨此意，祸去福招来。  

昔日田真分，庭荆当即衰。平章却不异，其树复还滋。  

孔怀须敬重，同气并连枝。不见恒山鸟，孔子恶闻离。  

兄弟宝难得，他人不可嗔。但寻庄子语，手足断难论。  

尊人相逐出，子莫向前行。识事须相逢，情知乏礼生。  

尊人共客语，侧立在傍听。莫向前头闹，喧乱作鸦鸣。  

主人无床枕，坐旦捉狗狐。莫学痛才汉，无事弃他门。  

立身行孝道，有事莫为□。行使长无过，耶娘高枕眠。  

耶娘行不正，不事任依从。打骂但知默，无应即是能。  

尊人嗔约束，共语莫江降。纵有些些理。无烦说矩【郑校本云似应作短】长。  

有事须相问，平章莫自专。和同相用语，莫取妇儿言。  

耶娘年七十，不得远东西。出后倾危起，元知儿故违。  

耶娘绝年迈，不得离傍边。晓夜专看待，仍须省睡眠。  

四大乖和起，诸方请疗医。长病煎汤药，求神觅好师。  

亲中除父母，兄弟更无过。有莫相轻贱，无时始认他。  

主人相屈至，客莫先入门。若是尊人处，临时自朾门。  

亲家会宾客，在席有尊卑。诸人未下箸，不得在前椅。【一本作(□寄)。】  

亲还同席坐，知卑莫上头【此句原本脱一字，一本作「知卑莫上头」。】忽然人(火在)责，可不众中羞。  

尊人立莫坐，赐坐莫背人。存坐无方便，席上被人嗔。  

尊人对客饮，卓立莫东西。使唤须依命，弓身莫不齐。  

尊人与须【一本作「酒」。】吃，即把莫推辞。性少由方便，圆隔【一本作「融」。】莫遣【一本作「遗」。】知。  

尊人同席饮，不问莫多言。纵有文章好，留将余处宣。  

巡来莫多饮，性少自须监。勿使闻狼相，【一本作「使勿闻狼狈」。】交他诸客嫌。  

坐见人来起，尊亲尽远迎。无论贫与富，一概(上物下心)须平。  

黄金未是宝，学问胜珠珍。丈夫无伎艺，虚沾一世人。  

养子莫徒使，先教懃读书。一朝乘驷马，还得似相如。  

欲得儿孙孝，无过教及身。一朝千度打，有罪更须嗔。  

养儿从少打，莫道怜不笞。长大欺父母，后回【一本作「悔」。】定无鱼。【一本作「疑」。】  

男年七十八，【一本作「十七八」。】莫遣倚街衢。若不行奸盗，相构即榻【一本作「折」】蒲。  

有儿欲娶妇，须择大家儿。纵使无姿首，终成有礼仪。  

有女欲嫁娶，不用绝高门。但得身超后，银财(上物下心)莫论。  

欲得依【一本作「于」。】身吉。无过作是非。【一本作「莫作非」。】但知牢闭口，祸去阿你【一本作(上泥下土)。】来。  

饮酒妨生敬，【一本作「计」。】榻【一本作樗。】蒲必破家。但看此等色，不久作穷查。【一本作「茶」。】  

见恶须藏掩，知贤唯赞阳。但【一本作「若」。】能依此语，秘密立身方。  

借物莫交索。用了送还他。损失酬高价，求【一本作我。】嗔得也磨。  

借物索不得，贷钱不肯还。频来论即斗，过在阿谁边？  

邻并须来往，借取共交通。急缓相凭仗，人生莫不从。  

长幼同欢【一本作「钦」。】敬。称尊莫不尊。【一本作「遵」。】且能行礼乐。乡里自称人。  

停【一本作「庭」。】客勿叱□，对客莫频眉。供给千余自，临时请不饥。  

亲客号不疏，建唤则须唤。食食宁且休，只可待他散。  

为客不呼客，去必主人嗔。欲得能行事，无过莫避人。  

逢人须敛手，避道莫前荡。【一本作「汤」。】忽若相冲着，他(弓一虫)【郑本作强。】必自伤。  

恶口深乖礼，条中却没文。若能不骂詈，即便是贤人。  

见贵当须避，知强远利他。高飞能去纲【按当作「网」】，岂得值低罗。  

结交须择善，非识【一本作谙。】莫与心。若知管鲍志，还共不分金。  

恶人相远离，善者近相知。纵使天无雨，阴云【一本作「云阴」。】自润衣。  

有德之【一本作「人」。】心下，无才意即高。但看行滥物，若个是坚【郑本作「竖」。】牢。  

典使频多扰，从少【一本作饶。】必莫嗔。但知多与酒，(火曾)又不欺人。  

恶人相触误，【郑本作「误」。】彼【一本作「被」。】骂必从饶。喻若园中匪，由如得雨浇。  

骂妻早是恶，打妇更无知。索强欺得客，可是丈夫儿。  

有势不烦意，欺他必自危。但看木里火，出则自烧伊。  

贫亲须拯济，富眷不烦饶。情知苏蜜味，何用更添高。  

有钱莫掣霍，不得是【一本作「事」。】奢华。乡里人儜恶，差科必破家。  

他贫不得笑，他弱不得欺。但看人头数，即须受□□。  

逢迎莫不安，□□欠二爪。□鱼在肠里，善【郑本作喜。】恶有千般。  

在乡须下意，为客莫高心。相见作先拜，膝下没黄金。  

贫人莫简弃，有客最须呼。但惠封疮药，何愁不奉珠。  

得言请莫说，有语不须传。见事如不见，终身无过(彳天心)。  

无心莫充保，无事莫作媒。虽悉乡人意，终身无害灾。  

双陆智人戏，园碁出专能。解时终不恶，久后与仙通。  

逢争不须看，见打莫前伪。损即追友胜，证能(上物下心)不知。  

立身存笃信，景行胜将金。在处人携接，谙知无负心。  

有恩须报上，得济莫孤恩。但看千里井，谁为重来寻。  

知恩须报恩。有恩莫不更。更在枯井中，谁能重来救。  

元得他恩重，酬偿勿使轻。一餐何所直，感贺百千倾。  

蒙人惠一恩，终身酬不极。若济(上卉下木)【郑本作桑。】下饥，扶论可惜力。  

得他一束绢，还他一束罗。计时应大重，直为岁年多。  

贷人五(石斗)米，送还一硕粟。算时应有余，剩者充臼直。  

世间难舍割，无过财色深。丈夫须远命，割断闇迷心。  

煞生最罪重，吃肉亦非轻。欲得身长命，无过点续朋。  

偷盗须无命，侵欺罪更多。将他物己用，思量得夜魔。  

邪淫及妄语，知非(上物下心)勿作。但之依道行，万里无迷错。  

吃肉多病报，知者不须餐。一朝无谏地，受罪始知难。  

饮酒是痴报，如人落粪坑。情知有不争，岂合岸头行。  

造酒罪甚重，酒肉俱不轻。若人不信语，捡取《日盘经》。  

见(上泥下土)须避道，莫入污却鞋。若知己有罪，莫破戒持斋。  

相交莫嫉妒，相劝莫蛆儜。一日无常去，王前罢手行。  

见病须慈遐，诸方速疗医。若能行此行，大是不思议。  

经记须平直，心中莫侧斜。些些征取利，可可苦他家。  

布施生生富，悭贪世世贫。若人苦悭惜，却却受辛懃。  

忍辱生端正，多嗔作毒蛇。若人不儜恶，必得上三车。  

寻常懃念善，昼夜受书经。心里无蛆儜，何愁佛不成。  

六时长礼忏，日暮广烧香。十斋莫使阙，有力煞三场。  

持戒须含忍，长斋不得嗔。莫随风火性，参羞误煞人。  

逢师须礼拜，过道向前行。莫生多别相，见过不知南。  

闻钟身须侧，卧转莫前眠。万一无常去，免至狱门边。  

师僧来乞食，必莫惜家尝。布施无边福，来生不少粮。  

家贫从力贷，不得懒乖佣。但知懃作福，衣食自然丰。  

恶事(上物下心)须弃，善事莫相违。知意求妙法，必得见如来。【按以上为原卷王梵志诗第一卷。】  

吾有十亩田，种在南山坡。青松四五树，绿豆两三窠。  

热即池中浴，凉便岸上歌。遨游自取足，谁能奈我何？  

我见那汉死，肚里热如火。不是惜那汉，恐畏还到我。  

我有一方便，价值百疋练。相打长伏弱，至死不入县。  

共受虚假身，共禀太虚气。死去虽更生，回来尽不记。以此好寻思，万事淡无味。慰俗不如心，时时一倒醉。  

草屋足风尘，床无破毡卧。客来且唤入，地铺稿荐坐。家里元无炭，柳麻且吹火。白酒瓦砵藏，铛子两脚破。鹿脯三四条，石盐五六课。看客只宁馨，从你痛笑我。【案以上六首录自郑振铎本拾遗。为王梵志诗原卷第三卷。惜不全。】  

欺诳得钱君莫羡，得了却是输他便。来生报答甚分明，只是换头不识面。  

多置庄田广修宅，四邻买尽犹嫌窄。雕墙竣宇无歇时，几日能为宅中客？  

造作庄田犹未已，堂上哭声身已死。哭人尽是分钱人，口哭元来心里喜。  

众生头兀兀，常住无明窟。心里为欺谩，口中佯念佛。  

世无百年人，强作千年调。打铁作门限，鬼见拍手笑。  

劝君休杀命，背面披生嗔。吃他他吃汝，循环作主人。  

他人骑大马，我独跨驴子。回顾担柴汉，心下较些子。  

家有梵志诗，生死免入狱。不论有益事，且得耳根熟。  

白纸书屏风，客来即与读。空饭手捻盐，亦胜设酒肉。【案以上八首并载费衮《梁溪漫志》卷十。今从知不足斋本录出之。】  

梵志翻着袜，人皆道是错。乍可刺你眼，不可隐我脚。  

城外土馒头，馅草在城里。一人吃一个，莫嫌没滋味。【以上二首黄庭坚引梵志诗。】  

道情诗  

我昔未生时，冥冥无所知。天公琼森我，生我复何为？无衣使我寒，无食使我饥。还你天公我，还我未生时。【此首唐释皎然《诗式》卷一《跌宕格二品骇俗》中引之，郑辑本未收。】  

幸门【题拟】  

幸门如鼠穴，也须留一个。若还都塞了，好处却穿破。【此首见陈岩肖《庚溪诗话》卷下。郑辑本亦未收。】  

### 全唐诗补逸卷之三  

***宋之问***  

宋之问，字延清，虢州弘农人。弱冠知名，尤善五言诗。以附张易之、武三思，配徙钦州，先天元年赐死。补诗五首。  

早春泛镜湖  

漾舟喜湖广，湖广趣非一。愉目野载芜，清心山更出。孤烟昼藏火，薄暮朝开日。但爱春光迟，不觉舟行疾。归雁空间尽，流莺花际失。远情自此多，景霁风物和。芦人收晚钓，棹女弄春歌。野外寒事少，湖间芳意多。杂花同烂熳，暄柳日逶迤。为客顿逢此，于思柰若何？【此诗见《永乐大典》卷二二六七「六模」「湖」字「镜湖」条。(二函二十册)】  

题谢处士山斋  

那有唐年客，青山独闭门。云泉一少事，琴史皆忘喧。在浚人犹絷，迁乔友未言。不知幽谷草，何意老王孙？【此诗见《永乐大典》卷二五三九「七皆」「斋」字「山斋」条。(三函三十册)】  

过中书元舍人山斋  

元侯松子宾，寓此掖垣职。移疾多暇豫，孤斋恣闲息。修径接大野，重峦跨南北。具物芬荣时，登攀各可极。林间百鸟变，郊外千花织。秦岭似云横，周原如黛饰。洛中昔游衍，常闻故园忆。清言尽场圃，嘉话数耘植。梦想恒载驰，松篁若旧识。酒情忽无限，琴意忻有得。更阅青溪诗，逾励丹霞食。贵者日已远，幸君惠容色。朅来休颍阳，任予孤且直。【同前见《大典》卷二五三九。】  

嵩南山九里旧鹊村作  

弊庐接箕颍，北望嵩山隅。兹岭雄且秀，彩翠横天衢。家世事灵岳，嵒栖安敢渝。从俗因迹化，归静知心愚。上违先人训，下怜菲薄躯。自问何功业，谬与贤俊俱。执羁翊龙羽，秉笔游鸿都。尸禄负诸己，日使田园芜。常恐白云意，溘尽黄埃涂。妙年负恩德，欲去何踟蹰？明主本尚道，黄屋均蓬壶。饮惠可冥分，归事烧金炉。【此诗见《永乐大典》卷三五八○「九真」「村」字「旧鹊村」条。(五函五十册)】  

敬和吏部韦郎中庭前朱槿之作  

日给当轮满，星郎伏奏旋。犹纡起草思，更有落花篇。气与香衣杂，光侵画壁然。徒闻赋君子，无以和神仙。【此诗见《分门纂类唐歌诗》残本第六册《草木虫鱼类》卷五。】  

王(面力)  

王(面力)，勃之长兄。补诗一首。  

山名  

丽景斜中峤，晴华泛晚春。琴声抽楚雪，歌曲下梁尘。倾盖雕炎远，班荆密契新。方承绮□暮，烟上洛桥□。【见影印本《新编纂图增类群书类要事林广记》卷七。】  

崔融  

崔融字安成，齐州全节人。为文以华婉典丽称，神龙二年卒，年五十四。补诗二首。【(按唐有两崔融。《全唐诗》卷六十八之崔融，武后时人也。卷八百八十七《补遗》六之崔融，则唐末干宁时吴郡人。今兹所补，盖即武后时崔融之作。)】  

太平兴龙寺【题拟】  

昨度匡山下，春莺晓弄稀。今来湓盆水曲，秋鴈晚行飞。国有文皇召，人惭谪传归。回行过梵塔，历览遍吴畿。杏树栽时久，莲花刻处微。南溪雨风立风立，东岘日辉辉。瀑溜天童捧，香炉法众围。烟云随道路，莺鹤远骖騑。远上灵仪肃，生公谈柄挥。一兹观佛影，暂欲罢朝衣。【此诗见《永乐大典》卷六六九九「十八阳」「江」字(七函、六十四册)。】  

宝名  

□城烟雨霁，□苑物华滋。池连金水白，人契玉山时。珠浦荷如盖，铜街树似帷。琴歌待明月，丹石有深期。【此诗见影印本《新编纂图增类群书类要事林广记》卷七。】  

韦元旦  

韦元旦字烜，京兆万年人。垂拱中为美原县尉，官终中书舍人。补诗一首。  

五言夏日游神泉诗并序  

美原县东北隅神泉者，虽无树石森深之致，而有(谷害)险清泠之异。韦子盖尝倦簿领，洗尘冥，爰命丞太原王公、主簿平阳贾公、尉南阳张公，释事以游焉。喟然而叹曰：「陵谷之变虽穷，造化之功何检。有穷则适变，无检则忘功。所以物效其奇，事冥其契。」嗟虖！恨不得列之玉槛，漱以琼浆，胜负无私，流俗所忿。徒观其卬洁，其味美。起自文明首秋，时则垂拱元夏，隤祥应运，非醴泉欤？不然，何明祈杂沓，降福(月兮)蠁，而幽通之若此也。涧形如规，四望若扫，平地可深百许尺，东西延袤七八十尺。下积渊泉，泓渟镜澈，莫测其底，南流出界。虽云汉昭回，而渗漉无竭，则所谓「上善利物，谷神不死」，岂(札去木改虫)龙窟宅、灵僊福佑、怀清伫俊、抱逸寻幽者乎？跻颢气而莹襟情，疏玄流而屏喧浊。忘归淡定，盍赋诗云。  

闻有濠梁地，驾言并四美。契冥邀异迹，胜会不延晷。涧响若琴中，泉华疑镜里。形随员月正，制逐规虹起。澡流莹丹心，跂石凉玉趾。近焉将安适？行当润蒙泛。【此诗见《金石萃编》卷六十一。】  

贾言淑  

贾言淑，平阳人。武后垂拱间为美原县主簿。诗一首【(《全唐诗》无贾言淑诗)。】  

五言夏日游神泉诗  

词人拥高节，狎异寻幽赏。谷害险洞深涧，皦镜疑无象。形随澡魄员，气逐非烟上。徙谷萦新溜，分溪疏旧壤。冥功兆□□，效奇灵既往。共漱□□清，超然□□想。【见《金石萃编》卷六十一。】  

尹元凯  

尹元凯字戫，河间人。初为磁州司仓，坐事免，乃栖迟山林，不求仕进垂三十年。与张说、卢藏用善。征拜右补阙。开元十五年卒于并州司马任。诗一首。【(《全唐诗》无尹元凯诗。尹元凯，《旧唐书文苑传》有传附《阎朝隐传》，《新唐书》入《文艺传》)】  

五言同韦子斿神泉诗并序  

美原北涧有神泉生焉，裕明子、明台子寻故人韦烜，因斿之。乌戏！泉潭虚融，派流径复，信造化之极、神明之俊也。裕明子乃盥焉，明台子乃漱焉，相视而笑曰：「异哉！岂太平殊感而循化有助耶？则韦子盖文章之雄也。昔持雅兴，谅无言而不酬云。  

桐（土反）疏抱瓮，昆丘落县米。岂如中辅邑，迸泉毓为醴。气融灵兆作，润洽冲务启。月潭信玲珑，霞溜几清泚？湝湝上善用，的的烦虑洗。君子怀淡交，相从涧之底。【见《金石萃编》卷六十一。】  

温翁念  

温翁念字敬祖，太原祁人，温彦博孙。武后垂拱间为左司郎中，后官至太仆少卿。诗一首。【(《全唐诗》无温翁念诗)】  

五言同韦子斿神泉诗  

闻君泉壑幽，俯裂频阳趾。及我性情狎，遥轻武陵涘。欿窞明月制，沮(□挐)凉风起。朋来想辟雝，日去疑蒙汜。列坐殊满腹，扬清非洗耳。髣(髟弗)参石斿，淡焉适真理。【见《金石萃编》卷六十一。】  

李鹏  

李鹏字至远，赵州高邑人，李素立之孙。垂拱间为天官员外郎，迁天官侍郎，知选事，为内史李昭德所衔，因事出为壁州刺史，卒，年四十八。诗一首。【(《全唐诗》无李鹏诗。两《唐书》有《李至远传》)】  

五言同韦子斿神泉诗  

昔日鸣弦地，今闻生涧水。灵潜敝政余，润发雕文始。滴滴流珠散，渟渟明月止。善利怀若人，淡交挹君子。镜澈无纤翳，天清涤烦滓。虚忝神僊台，何由弄风晷？【见《金石萃编》卷六十一。】  

光温古  

光温古，武后长安年间卫州共城县百门陂父老。诗二句。【(《全唐诗》无光温古诗)】  

句  

锦色陈川后，丝雨降桐乡。  

赵不为  

赵不为，武后、中宗时人。诗四句。【(《全唐诗》无赵不为诗)】  

句  

调弦敷广惠，济物被深仁。  

又句  

晴晖疑兆梦，甘液类随车。  

王坚  

王坚，武后时人。诗二句。【(《全唐诗》无王坚诗)】  

句  

良宰多忧悯，虔诚谒庶神。  

王铉  

王铉，武后时人。诗二句。【(《全唐诗》无王铉诗)】  

句  

雨似随车至，云疑逐盖飞。  

成公简  

成公简，武后时人，武圣县尉。诗二句。【(《全唐诗》无成公简诗)】  

句  

随轩感仁惠，应日【(原作□)】洒甘滋。  

李大宝  

李大宝，武后时人，成均进士。诗二句。【(《全唐诗》无李大宝诗)】  

句  

阳耀求便洒，阴霖请复晴。  

马友鹿  

马友鹿，武后时博城县令。【(复出一首)】  

早春陪敕使麻先生[慈力]祭岳  

【久视二年。见《山左金石志》卷十二，亦见《金石萃编》卷五十三。此诗《全唐诗》卷八百八十七补遗卷载之，作者马令，注曰「失名」。今按《山左金石志》署作者曰「行博城县令马友鹿」，则其名固未失也。诗同，不重出，校其异文如下：第三句「鞭挞造神鬼」，「造」，《全唐诗》作「走」。五句「忽下元洲使」，「元洲」，《全唐诗》作「袁州」。六句「来赴紫洞前」，「赴」，《全唐诗》作「游」。八句「白鹤怪时还」，「怪」，《全唐诗》阙；「还」，作「年」。十一句「岩风半山水」，「岩」，《全唐诗》阙。十二句「墟气总云」，「墟」，《全唐诗》阙。十三句「(札去木改虫)抱□中日」，《全唐诗》作「光抱升中日」。十六句「宇临绿萝边」，《全唐诗》作「室在绿潭边」。十七句「侵幕灰初暖」，《全唐诗》作「缇幕灰初(厂彳)」。二十三句「山对小天下」，《全唐诗》「对」作「疑」。二十四句「圣是会神仙」，「圣」，《全唐诗》作「人」。又按石刻本天作●、地作(山水土)、年作(千万万)、日作○乙、初作(百八)、圣作(王)，皆武后所造新字。】  

### 全唐诗补逸卷之四

***张鷟***  

张鷟字文成，深州陆泽人。补诗一卷，计五十八首。【(按张鷟《游仙窟》诗共七十余首，日本河世宁《全唐诗逸》曾选取十九首。今自《古佚小说丛刊》本《游仙窟》中将河世宁氏所未收者，悉数录出，而以彭泽汪辟疆先生《唐人小说》所载《游仙窟》诗校之)】。  

赠崔十娘  

自隐多姿则，欺他独自眠。故故将纤手，时时弄小弦。耳闻犹气绝，眼见若为怜。从渠痛不肯，人更别求天。  

诗一首  

敛笑偷残靥，含羞露半唇。一眉犹叵耐，双眼定伤人。  

又一首  

梦中疑是实，觉后忽非真。诚知肠欲断，穷鬼故调人。  

又一首  

未必由诗得，将诗故表怜。闻渠掷入火，定是欲相燃。  

又一首  

心虚不可测，眼细强关情。回身已入抱，不见有娇声。  

咏局  

眼似星初转，眉如月欲消。先须捺后脚，然后勒前腰。  

诗一首  

忽然心里爱，不觉眼中怜。未关双眼曲，直是寸心偏。  

又一首  

旧来心使眼，心思眼剩【《唐人小说》本作即。】传。由心使眼见，眼亦共心怜。  

咏刀子  

自怜胶漆重，相思意不穷。不惜尖头物，终日在皮中。  

诗一首  

向来知道径，生平不忍欺。但令守行迹，何用数围碁。  

又一首  

千金此处有，一笑待渠为。不望全露齿，请为暂嚬眉。  

咏破铜熨斗  

若冷头面在，生平不熨空。即今虽冷恶，人自觅残铜。  

舞词  

从来巡遶四边，忽逢两个神仙。眉上冬天出柳，颊中旱地生莲。千看千处妩媚，万看万处(女便)妍。今宵若其不得，剩命过与黄泉。  

咏笔砚  

摧毛任便点，爱色转须磨。所以研难竟，良由水太多。  

咏双燕子  

双燕子，联联翩翩几万回。【《唐人小说》本作联翩几万回。】强知人是客，方便恼他来。  

咏酒杓子  

尾动惟须急，头低则不平。渠今合把爵，深浅任君情。  

咏李  

问李树，如何意不同？应来主手里，翻入客怀中。  

答十娘射雉  

心绪恰相当，谁能护短长。一床无两好，半丑亦何妨。  

答十娘咏弓  

缩干全不到，抬头则大过。若令脐下入，百放故筹多。  

诗一首  

千看千意密，一见一怜深。但当把手子，寸斩亦甘心。  

又一首  

千思千肠热，一念一心焦。若为求守得，暂借可怜腰。  

又一首  

腰支一遇勒，心中百处伤。但若得口子，余事不承望。  

又一首  

药草俱尝遍，并悉不相宜。惟须一个物，不道自应知。  

又一首  

积愁肠已斲，悬望眼应穿。今宵莫闭户，梦里向渠边。  

别崔琼英  

卞和山未斲，羊雍地不耕。自怜无玉子，何日见琼英？  

相思枕留赠十娘  

南国传椰子，东家赋石榴。聊将代左腕，长夜枕渠头。  

益州新样锦留赠五嫂  

今留片子信，可以赠佳期。裁为八幅被，时复一相思。  

答张文成  

【案以下各诗，《游仙窟》虽谓崔十娘所作，要皆张文成戏墨耳。】  

面非他舍面，心是自家心。何处关天事，辛苦漫追寻。  

又  

好是他家好，人非着意人。何须漫相弄，几许费精神。  

诗一首  

怜肠忽欲断，忆眼已先开。渠未相撩拨，娇从何处来？  

咏尺八  

眼多本自令渠爱，口少元来每被侵。无事风声彻他耳，教人气满自填心。  

咏局  

勒腰须巧快，捺脚更风流。但令细眼合，人自分输筹。  

诗一首  

眼心非一处，心眼旧分离。直令渠眼见，谁遣报心知。  

又一首  

眼心俱忆念，心眼共追寻。谁家解事眼，副着可怜心。  

咏鞘  

数捺皮应缓，频磨快转多。渠今拔出后，空鞘欲如何。  

诗一首  

双眉碎客胆，两眼判君心。谁能用一笑，贱价买千金。  

咏破铜熨斗  

旧来心肚热，无端强熨他。即今形势冷，谁肯重【重字原缺，据《唐人小说》本补。】相磨。  

诗一首  

得意似鸳鸯，情乖若吴越。不向君边尽，更知何处歇。  

咏鸭头铛子  

觜长非为嗍，项曲不由攀。但令脚直上，他自眼双翻。  

咏双燕子  

双燕子，可可事风流。即令人得伴，更亦不相求。  

咏盏  

发初先向口，欲竟渐伸头。从君中道歇，到底郎【《唐人小说》本作即。】须休。  

咏蜂子  

问蜂子，蜂子太无情。飞来蹈人面，欲似意相轻。  

咏射雉  

大夫巡麦陇，处子习桑间。若非由一箭，谁能为解颜。  

咏弓  

平生好须弩，得挽则低头。闻君把提快，再乞五三筹。  

诗一首  

手子从君把，腰支亦任回。人家不中物，渐渐逼他来。  

答文成  

素手曾经捉，纤腰又被将。即今输口子，余事可平章。  

诗一首  

元来不相识，判自断知闻。天公强多事，今遣若为分。  

答文成赠别  

凤锦行须赠，龙梭久绝声。自恨无机杼，何日见文成？  

报文成双履  

双鸟乍失伴，两燕还相属。聊以当儿心，竟日承君足。  

报文成  

他道愁胜死，儿言死胜愁。愁来百处痛，死去一时休。  

又  

他道愁胜死，儿言死胜愁。日夜悬心忆，知隔几年秋。  

咏筝  

【案以下各诗《游仙窟》虽谓崔五嫂所作，要亦张文成戏墨而已。】  

天生素面能留客，发意关情并【《唐人小说》本作并。】在渠。莫怪向者频声战，良由得伴乍心虚。  

诗一首  

娘子为性好围碁，逢人剧戏不寻思。气欲断绝先挑眼，既得速罢即须迟。  

咏李  

李树子，元来不是偏。巧知娘子意，掷果到渠边。  

诗一首  

他家解事在，未肯辄相瞋。径须刚捉着，遮莫造精神。  

又一首  

巧将衣障口，能用被遮身。定知心肯在，方便故邀人。  

又一首  

自隐风流到，人前法用多。计时应拒得，佯作不禁他。  

报文成金钗  

儿今赠君别，情知复会难。莫言钗意小，可以挂渠冠。  

### 全唐诗补逸卷之五

***员半千***  

员半千字荣期，晋州临汾人。卒玄宗开元间【(《旧唐书》谓卒开元二年，《新唐书》则谓卒开元九年)】，年九十四。补诗一首。  

酒名  

帝乡从事隙，薄暮中山开。地域荆南记，人事豫北□。兰英(身虎)虹上。竹叶清风来。云物行可惜，落日顾霞杯。【见影印本《新编纂图增类书类要事林广记》卷七。】  

闾丘均  

闾丘均，益州成都人。补诗一首。  

风名  

玉阶王道泰，金门词藻多。文雄自指引，美景相经过。野气连空谷，春色满长河。方从君子会，终宴且当歌。【见影印本《新编纂图增类书类要事林广记》卷七。】  

贺知章  

贺知章字季真，会稽永兴人。证圣初擢进士第，陆象先引为太常博士，累迁秘书监。天宝三载请为道士还乡里，未几卒，年八十六。补诗一首。  

董孝子黯复雠  

十年心事苦，惟为复恩仇。两意既已尽，碧山吾白头。【见鄞县张寿镛刻《四明丛书》第一集中《贺秘监集》。】  

崔恂  

崔恂，郑州人。为赵州长史。诗一首。【(《全唐诗》无崔恂诗)】  

石桥咏  

巨川横广路，□涉吟艰危。巧思侔神□，经途变险戏。石梁全架□，铁竟何□。昔有鼋鼍异，今看结构奇。□□□□补，似迫□龙移。跨水鳌峰见，凌虚鹏翼垂。宁劳浮柱设，讵假造舟为。代久堤维固，年深砌不隳。□虹常偃蹇，云鴈□差池。□物三方会，传名四海□。□镌起花叶，模写跃蛟螭。□矗平踰砥，下穹圆甚规。□如丹洞出，穴心类白岩窥。□鹤临华表，词人访古碑。□燕□□□，郢越(上下一中曰)南驰。□□无濡足，千秋长□□。【见《文物参考资料》一九五七年第三期俞同奎作《安济桥补充文献》所附诗刻拓片。】  

裴士淹  

裴士淹，开元间尝为司封员外郎，转司勋郎中【(据《郎官石柱题名》)】。补诗一首。  

游石门洞【题拟】  

溪竹乱花鸟，是月春将暮。登栈过崖畔，空间瞻瀑布。千龄无断绝，百尺恒奔注。高岩迸似珠，半壁洒如雾。澹艳水澄澈，欹倾石回护。药房森自闲，苔径窅谁遇。天翠落深沼，云华生轻树。班输难效功，严马何能喻？胜迹盖为寡，斯游诚可屡。谢公镌旧词，安得寝章句？【见《永乐大典》卷一三○七四「一送」「洞」字「石门洞」条(十四函一百三十四册)。】  

王英  

王英，天宝间人。诗二首。【(《全唐诗》无王英诗)】  

感石浮图  

树福金岩顶，妆严琢石成。真容绘美素，图镂万年荣。  

又一首  

琉(王氏)雕莹美，图真琢玉成。神功呈百福，含聚曰光明。轮宝□霄壮，珠璎镂石晶。感□严父志，竭力为先灵。【以上二诗见陆增祥辑《八琼室金石补正》卷五十八。】  

崔文邕  

崔文邕，博陵人。开元中为梓州铜山县尉。诗一首。【(《全唐诗》无崔文邕诗)】  

千秋亭咏并序  

此千秋亭者，邕草创也，故得词人刊其不朽，自兹作古，仍勒是诗。客歌郢中，庶有同唱者矣。  

饮饯凭何地，依岩辟此亭。玉江摽胜托，石壁效题铭。秋染藤宜紫，春图柳爱青。樽来是离酌，皆为送归情。【见石刻拓片。亦见《金石苑》。】  

郭密之  

郭密之，天宝中诸暨县令。建义津桥，筑放生湖，溉田二千余顷，民便之。补诗一首。【(《两浙金石志》及《青田县志》载郭密之诗二首，其一为《使永嘉经谢公石门山作》，《全唐诗》卷八八七《补遗》六亦收之，无小传，与两书文字多出入，特以校稿附于后。其二为《永嘉怀古》，则《全唐诗》所未收。)】  

永嘉怀古【题一作《石门山》】  

永嘉东南尽，□袒【《青田志》作「倚棹」。】皆可究。帆引沧海风，舟□【《青田志》作「沿」。】缙云溜。群山何隐磷，万□【《青田志》作「物」。】更森秀。地气冬转暄【一作「暝」。】，瞑【一作暄。】氛阴改昼。缅怀谢康乐，□【《青田志》作「伊」。一作「夙」。】昔兹为寿【《青田志》作「守」。】。逸兴满云林，清词【一作「诗」。】冠宇宙。尝游石门里，□□【《青田志》作「胜践」。】宛如旧。峭壁苔藓浓，悬崖【一作「岩」。】风雨骤。岩隈□【《青田志》作「余」。】灌莽，□□【《青田志》作「壁畔」。】空泉甃。物是人已非，瑶潭凄□□【《青田志》作「凄独漱」。】  

权澈  

权澈，天宝间人，为朝议大夫高平郡别驾。补诗一首。  

琵琶泓石壁诗刻  

【按《山西通志》《山右金石记》卷九著录《琵琶泓石壁诗刻》，谓「诗七古一首，见《凤台县志》。」检《全唐诗》无考卷有权澈五言《题沈黎城》一首。此七古《琵琶泓诗》，盖未收。】  

咨予白发年，始佐丹水曲。夙愿解尘组，幸兹洗烦欲。琵琶翠泓湛且清，屏风画壁势相迎。柽柏飕飗杂风雨，龟龙(目易)睒游虚明。北行七里有灵迹，潭中圣字看历历。一符君德应明时，一契吾真誓幽适。由来此泓□□传，今夕(者见)之信可怜。夷犹顿使宦积薄，日暮濯缨心浩然。【见乾隆四十八年官刊本《凤台县志》卷十七。】  

孟浩然  

孟浩然，襄阳人。开元二十八年卒，年五十二。【(复出一首)】  

送张舍人往江东  

【此诗见韦庄《又玄集》卷上。案《全唐诗》卷一七五作李白诗，题曰《送张舍人之江东》，诗同，不重录。惟第二句「正在秋风时」，《全唐诗》「在」字作「值」，三句「天晴一雁远」，「晴」字作「清」为异耳。】  

韦应物  

韦应物，京兆长安人。生开元二十五年。少以三卫郎事明皇。干元间为太学生，始折节读书。永泰中为洛阳丞。大历间历仕京兆府功曹参军。十四年，自鄠县令制除栎阳令，以疾辞不就。建中中拜尚书比部员外郎，出为滁州刺史。调江州。追赴阙，改左司郎中。复出为苏州刺史。约卒于贞元九年。其诗闲澹简远，人比之陶潜，称陶韦云。补诗一首。  

易言  

长风如刀剪枯叶，大河似箭浮轻舟。投石入水岂有碍，走丸下(土反)安得留。【见影印本《新编纂图增类书类要事林广记》卷七。按《全唐诗》卷一九五收韦应物《易言》一首，与此诗全异。】  

卢嵩  

卢嵩，韦应物同时人。【(《全唐诗》无卢嵩诗)】  

句  

岁晏以为期。【《韦江州集》卷五有韦应物作《酬卢嵩秋夜见寄五韵》，诗末原注曰：「卢诗云岁晏以为期之句。」按卢诗不传，此虽只句，亦弥足珍。】  

李揆  

李揆字端卿，陇西成纪人。开元末举进士，补陈留尉，擢右拾遗，累迁中书舍人。干元初，兼礼部侍郎，转中书侍郎，以构求吕諲过，贬莱州长史，量移歙州刺史。又为元载所恶，萍寄诸州凡十五六年。载诛，除睦州刺史，入拜国子祭酒、礼部尚书。兴元元年卒，年七十四。【(《全唐诗》无李揆诗)】  

句  

免相践蓬阁，卧痾淮海滨。偶逢潘川守，宛是洛阳亲。  

又句  

共仰新侯伯，同瞻旧宰臣。  

又句  

乡路辕思北，家林巷喜雨。【以上各句见《四部丛刊》本《唐诗纪事》卷二十八，注云：「出《江邻几杂志》。」】  

杨泰师  

杨泰师，唐时渤海国【(今吉林、辽宁省部分地域)】人。渤海文王大兴二十二年【(唐肃宗干元二年)】为聘日副大使。诗二首。【(《全唐诗》无杨泰师诗)】  

夜听捣衣诗  

霜天月照夜河明，客子思归别有情。厌坐长宵愁欲死，忽闻邻女捣衣声。声来断续因风至，夜久星低无暂止。自从别国不相闻，今在他乡听相似。不知彩杵重将轻，不悉青砧【一作「碪」】平不平。遥怜体弱多香汗，预识更深劳玉腕。为当欲救客衣单，为复先愁闺阁寒。虽忘容仪难可问，不知遥意怨无端。寄异土兮无新识，想同心兮长叹息。此时独自闺中闻，此夜谁知明眸缩。忆忆兮心已悬，重闻【一作「闭」】兮不可穿。即将因梦寻声去，只为愁多不得眠。【诗见金毓黻撰集《渤海国志长编》卷十八引《经国集》十三。】  

奉和纪朝臣公咏雪诗  

昨夜龙云【一作「楼」】上，今朝鹤雪新。祇【一作「怪」】看花发树，不听鸟惊春。回影疑神女，高歌似郢人。幽兰难可继，更欲效而嚬。【同前引《经国集》十三。】  

独孤及  

独孤及字至之，洛阳人。大历十二年卒，年五十三。补诗二首。  

诗一首  

簿领日盈机，知君傲烦嚣。饮和自忘渴，况以初筵招。道契迹自亲，谁为列宿遥。何用结同心，绿琴复长瓢。日月若走马，炎凉催斗杓。一年解颐笑，几日如今宵。奉君千金寿，莫使岁寒凋。【案此诗载《全唐文》卷三百八十七独孤及《冬夜裴员外薛侍御置酒宴集序》一文中。】  

又一首  

上天垂光兮熙予以青春，今日何日兮共此良辰。与君觥浊酒而藉落英兮，如年华之相亲。蹇淹留以醉止。孰云含意而未申。【案此诗载《全唐文》卷三百八十七独孤及《仲春裴冑先宅宴集联句赋诗序》一文中。】  

马(王向)  

马(王向)，代宗时人。与元结善，为武昌令。残诗一首。【(《全唐诗》无马(王向)诗)】  

石门歌  

左一石，右一石，石门中有□□客。□岫□，悬崖裂，□江□□□剑阙。□□□□□□□，石门窊尊□□□。外□□□□，□□□□□。【见《武昌志》及《湖北金石志》。已残缺不可读，惜哉。】  

### 全唐诗补逸卷之六

***常衮***  

常衮，京兆人。建中四年卒于福建观察使任，年五十五。补诗二首。  

送薛县丞还家  

之子一为别，秋霜万里心。野花山路冷，明月柳边阴。聚首情犹浅，垂鞭意更深。望君自珍重，幽赏托瑶琴。  

赴京旅次感怀  

万里云烟绕画楼，客居无事转深愁。秋风翠阁看初动，玉露金茎望欲流。廿载承恩谁报主，一生僚属且封侯。明朝努力长安道，不为晴川恋旧游。【以上二诗见沁泉山馆郭柏苍校刊本《唐制诏集》。】  

徐源  

徐源字太初，高平人。诗一首。【(《全唐诗》无徐源诗)】  

题灵泉寺  

竹园无外事，秘殿夕阴生。云起灵峰隐，风来宝铎鸣。焚香流玉户，听鸟度金楹。静心归正法，方此谢尘缨。【见武虚谷《安阳县金石录》。】  

徐淮  

徐淮字黄河，东海人。诗一首。【(《全唐诗》无徐淮诗。)】  

题灵泉寺  

梵宇栖真所，寥寥世事稀。老僧披百纳，童子学三归。宝剎临香地，星宫隐翠微。谁怜漂泊者，于此遂忘机。【亦见《安阳县金石录》。】  

程序  

程序字士伦，广平人。诗一首。【(《全唐诗》无程序诗)】  

题灵泉寺  

烟景昼冥冥，楼台隐翠屏。猿攀太子树，鸟听《法王经》。悟理心无着，求缘塔有灵。回车犹未远，日暮数峰青。【亦见《安阳县金石录》。】  

徐泳  

徐泳字太和，高平人。诗一首。【(《全唐诗》无徐泳诗)】  

题灵泉寺  

物外经行处，云峰断复连。散花飞讲席，轻翠澹炉烟。稽首求真偈，观空息悉众缘。有时闻法鼓，应是会诸天。【见《安阳县金石录》。】  

包佶  

包佶字幼正，包融之子。登天宝六载杨护榜进士第，累官至秘书监。与刘长卿、窦叔向善。补诗一首。  

翻经台  

野蔓高台下，前朝记不诬。金文翻古偈，汉字变胡书。彩线风飘断，缃缣火烬余。破云开白日，穿水照芙蕖。科斗频更改，庵园几遍锄。真门兼逸韵，两欲慕相如。【见《永乐大典》卷二六○三「七皆」「台」字「翻经台」条(三函三十册)。复见同书卷六六九九「十八阳」「江」字(七函六十四册)。】  

皇甫冉  

皇甫冉字茂政，安定人，避地寓居丹阳。天宝十五载卢庚榜进士。大历二年卒，年五十四【(据独孤及撰《唐故左补阙安定皇甫公集序》)】。补诗一首。【(复出一首)】  

金山  

中江一柱碧崚嶒，壁立千寻我独登。梵呗波随招过客，钟声船载送归僧。窗前白上浪三尺，岭上青堆云几层。六代风流衰歇尽，凭栏感喟意难胜。【见丹徒陶绍莱辑《润州唐人集》卷七，云：「见净谈《金山志》及缪潜《新志》。」】  

送韩司直  

【见宋赵师秀《众妙集》，并见宋周弼《唐三体诗》卷六。按《全唐诗》卷一百八十四作刘长卿诗，诗同，校其异文如下：首句「游吴还适越」，「适」，《全唐诗》作「入」。五句「山明残雪在」，「山」，《全唐诗》作「岸」。七句「季子留遗庙」，《全诗》作「季子杨柳庙」。又《唐三体诗》本元释圆至于此句下注曰：「皇览《冢墓记》：季子冢在毘陵县暨阳乡，至今吏唐民祀事。」】  

皇甫曾  

皇甫曾字孝常，冉母弟也。【(复出一首)】  

送人诗  

【见《学海类编》唐贾岛撰《二南密旨》，题曰皇甫曾《送人诗》，亦见宋周弼《唐三体诗》卷六，题曰《途中送权曙》，皇甫曾作。按唐姚合《极玄集》卷下选此诗，作皇甫冉诗，题曰《途中送权二兄》。《全唐诗》卷二百四十九作皇甫冉诗，题曰《途中送权三兄弟》。又卷二百九十六作张南史诗，题曰《西陵怀灵一上人兼寄朱放》，诗同。校其异文如次：「淮海风涛起，江关幽(《极玄集》及《全唐诗》皇甫冉卷张南史卷并作「忧」。)思长同。悲鹊遶树，独作(《全唐诗》张南史卷作「坐」)雁随阳。山晚云和(《全唐诗》皇甫冉卷作「初」，张南史卷作「藏」)雪，门(《唐三体诗》作「天」，余本均作「汀」)寒月照霜。由来濯缨处，渔父爱潇湘(他本均作「沧浪」)。】  

钱起  

钱起字仲文，吴兴人。天宝十载李巨榜及第。大历中，与韩翃、李端辈号十才子。补诗一首。  

暇日题草堂  

为郎过壮岁，晚景对秋天。门掩苍苔上，池清寒竹前。通经未拾紫，炼药不成仙。且酝东皋黍，愁来得醉眠。【见宋赵师秀编选《唐众妙集》。】  

赵居贞  

赵居贞，天水人。【(复出一首)】  

云门山投龙诗刻并序  

【按《全唐诗》卷二百五十八收此诗，《山左金石志》石刻亦载之，惟异文较多，且序中有二十余字，诗中有四句为《全唐诗》所无，故重为录出，而以《全唐诗》校之。】  

□□□□□□□。【石刻阙文，《全唐诗》作「有唐天宝玄默岁」。按当作玄黓岁。《尔雅释天》：「太岁在壬曰玄黓。」此盖指天宝十一载壬辰岁。】辜【《全唐诗》无此字】月己巳。【按十一月为辜月。】中散大夫使持节北海郡诸军事守【《全唐诗》无「守」字】北海郡太守柱国天水赵居贞，登云□□。□□□□□。【石刻阙文，《全唐诗》作「门山，投金龙环璧。」】奉为□□【阙文《全唐诗》作「开元」。】天宝【《全唐诗》作「天地大宝」。】圣文神武□□【望按：阙文当是「应道」二字。】皇帝祈福也。先是投礼，太守不行，以掾吏代之。余是年病月【《全唐诗》作「病目」】戾止，以为□□□□，□□□□□，□□【石刻阙字，《全唐诗》作圣上祈佑，宜牧守躬亲吏辄」。】代，固【《全唐诗》无「固」字】非礼也。当是时，上元投礼犹未备，余责璧观之，皆不肖。于是诘【自「当是时」至此二十余字，皆《全唐诗》所无。】□【《全唐诗》作「余」。此上疑尚有阙文。】撰良日，躬诣祈福。【《全唐诗》无此句。】爰及中元下元，并躬行□□□□□。【阙字《全唐诗》作「为圣上祈寿」。】祝拜焚香，投龙壁【《全唐诗》无「壁」字。「壁」，应作「璧」。】礼毕，有瑞云从洞门而出，五色纷郁回翔，空中有【《全唐诗》无「有」字】声曰：「□□□【阙文《全唐诗》作「皇帝寿」。】一万一千一百岁。」□【石刻仅存右半「页」，《全唐诗》作「预」。】礼者□【阙字《全唐诗》作「悉」。】闻之。　余乃手舞足蹈，赋诗以歌其事，遂于岩前刊【《全唐诗》作「刻」。】石壁以纪之。  

□□【《全唐诗》作「晓登」】云门山，直上壹千尺。绝顶弥□【《全唐诗》作「孤」。】耸，盘途几倾窄。前对竖裂峰，□□【《全唐诗》作「下临」。】削成壁。阳□【《全唐诗》作「巘」。】灵芝秀，阴崖仙乳□。【此句《全唐诗》作「阴崖半天赤」。】□□□群山，远望何所隔。太阳未出海，旷晃半天赤。【《全唐诗》无以上四句。】大壑静不波，渺溟无际碧。【「碧」，《全唐诗》作「极」。】是时雪初霁，冱寒冰【《全唐诗》作「水」。】更积。恭【《全唐诗》误作「披」】展送龙仪，宁安服狐白。□□【《全唐诗》作「沛恩」】惟圣主，祈福在方伯。三元章醮升，五域□□【二字《全唐诗》亦阙。】觌。帟幕翠微(上下一中曰)，机□【《全唐诗》作「茵」。】丹洞辟。□□【《全唐诗》作「祝起」。】鸣天鼓，拜传端素册。霞间□□□，【《全唐诗》作「朱绂萦」。】岚际黄裳襞。玉□【《全唐诗》作「策」。】□□【《全唐诗》作「奉诚」】信，□□□【《全唐诗》作「仙佩俟」。】奔驿。□【《全唐诗》作「香」。】气入岫门，瑞云出岩石。至诚必招感，大福旋来格。空□□□□，【《全唐诗》作「中忽神言」。】帝寿万千百。【见毕沅、阮元撰《山左金石志》卷十二。】  

韩翃  

韩翃字君平，南阳人。天宝十三载杨纮榜进士。其诗兴致繁富，人谓如芙蓉出水云。补诗二首。  

秋斋【题拟】  

山月皎如昼，霜风时动竹。夜半鸟惊栖，窗间人独宿。【见《永乐大典》卷二五三九「七皆」「秋斋」条(三函三十册)《全唐诗》所未收。】  

河上寄故人  

河流杳霭晓天，濮水黯澹秋烟。日暖昆吾台上，春深颛顼城边。莺声乱鸣鸿塞，花片细点龙泉。西望情人早至，尤应得醉芳年。【按《全唐诗》卷二百四十五有此诗。惟前半残缺不可句读。此见《永乐大典》卷三○○五「九真」「人」字(五函四十二册)。完整可读，故录存之。】  

顾况  

顾况字逋翁，海盐人。补诗一首。  

访邱员外丹【题拟】  

五月五日日亭午，独自骑驴入山(阻去且改乌)。来到君家不见君，下驴倚杖叩君户。惊起山童开山扉，黄犬摇尾衔人衣。试问先生住何处，云入山中采紫薇，平明一去今未归。引我池中看钓矶，池中数个白鸥儿，见人惯后痴不飞。待君归来君未归，却复骑驴下翠微。【见仁和张大昌辑《临平记补遗》卷四。】  

张建封  

张建封字本立，邓州南阳人。少任侠，喜文章。贞元四年拜御史大夫、徐泗濠节度使，十六年病卒，年六十六。补句二。  

句【朝天行】  

赖有双旌在手中，镆(金耶)昨夜新磨了。【见李肇《国史补》卷上。】  

***裴度***  

裴度字中立，河东闻喜人。以讨平淮蔡，擒吴元济，封晋国公。其后诛宦官刘克明，迎立文宗，屡秉国政，身系天下重轻者垂三十年，时人以比郭汾阳。开成四年卒，年七十五。补诗一首。  

厅事之西因依墉壑为山数仞有悬水焉予理戎之暇聊以息燕此相国张公之所作也缅怀高致时濯尘缨即事寄言而赋斯什  

奇峰似天作，半倚增城隅。何处通泉脉，潺湲竟朝晡。挂石悬一带，洒荷散千珠。固宜赏高人，何为对武夫？鼓鼙时铿(言訇)，吏卒亦喧呼。愧尔来我所，顾我非尔徒。乃是风流相，昔尝居此都。能移造化力，雅与山水俱。多惭受成者，得此聊自娱。【见《分门纂类唐歌诗》残本第三册《天地山川类》卷三十二。】  

卢仝  

卢仝，范阳人。文宗大和九年因宿王涯第，罹甘露之祸。补诗一首。  

月诗  

金波绚彩丽初筵，玉冕【友人蒋礼鸿同志谓当作「玉菟」。菟，同兔。】流辉满大圆。镜里山川同炯炯，楼前风露共娟娟。【清康熙间仁和孙之騄《玉川子诗注》收此诗，云见《万花谷后集》。】  

贾岛  

贾岛字浪仙，范阳人。初为僧，法名无本。韩愈重其才，劝之还俗。文宗时为长江【(属剑南道遂州)】主簿，后改普州【(亦属剑南道)】司仓参军。武宗会昌三年七月卒，年六十四【(据苏绛撰《唐故司仓参军贾公墓志铭》)】。补诗一首。  

纪汤泉  

维泉肇何代，开凿同二仪。五行分水火，厥用谁一之。在卦得既济，备象坎与离。下有风轮煽，上有雷车驰。霞掀祝融井，日烂扶桑池。气殊礜石厉，脉有灵砂滋。骊山岂不好，玉环污流脂。至今华清树，空遗后人悲。遐哉哲人逝，此水真吾师。一濯三沐发，六凿还希夷。伐毛返骨髓，发白令人黟。十年走尘土，负我汗漫期。再来池上游，触热三伏时。古寺僧寂寞，但余壁上诗。不见题诗人，令我长叹咨。【见康熙十八年闵麟嗣撰《黄山志定本》卷六，乾隆间刊印。此诗承仪征吴白匋先生见告。】  

于德晦  

于德晦，历官监察御史、同州刺史。德宗朝太子宾客于邵之孙【(见《新唐书》卷七十二下《宰相世系表》)】。诗一首。【(《全唐诗》无于德晦诗)】  

歙郡有黄山楼北瞰黄山山势中拆若巨门状因题一绝  

黟峰翠色自天流，直下青冥豁素秋。闲倚朱栏频北望，只宜名作巨门楼。  

武元衡  

武元衡字伯苍，河南缑氏人。宪宗朝宰相，元和十年六月癸卯早朝，为盗所害，年五十八。补诗一首。  

寒食下第通简长安故人  

寒食都人重胜游，相如独自闭门愁。尝闻娄护因名达，君试将余问五侯。【见《永乐大典》卷三○○五「九真」「人」字(五函四十二册)。按诗共二首，其一五言四句，《全唐诗》卷三百十七载之，其二即此诗。】  

权德舆  

权德舆字载之，天水田各阳人。元和十三年八月，以病自山南西道节度使任乞还，卒于道，年六十。补诗一首。  

临平湖夜泛  

素彩皓通津，孤舟入清旷。已爱隔帘看，还宜卷帘望。隔帘当此时，惆怅思君君不知。【此见《永乐大典》卷二二七一「六模」「湖」字《临平湖》条(二函二十册)。此诗亦见沈谦《临平记》卷四，惟第五句作「隔帘卷帘当此时」为异。】  

### 全唐诗补逸卷之七

***吉逾***  

吉逾，建中贞元间人，官范阳县丞。诗一首。【(《全唐诗》无吉逾诗)】  

题云居上寺并序  

辛酉岁秋八月，仆与节度都巡使王潜、墨客轩辕伟、仆犹子騊駼、播、潜息益同跻攀于此，勒四韵于后。  

到此花宫里，观身火宅中。有为皆是幻，何事不成空？晚籁鸣寒谷，秋山响暮钟。欲归林下路，新月上前峰。【见《金石萃编》卷一百五。】  

吉騊駼  

吉騊駼，建中贞元间人，为范阳县丞吉逾侄。诗一首。【(《全唐诗》无吉騊駼诗)】  

题云居上寺  

石室最高峰，跻攀到此中。白云连晚翠，清磬度秋风。未悟无生理，宁知有想空。且归山下寺，更欲问支公。【见《金石萃编》卷一百五。】  

吉播  

吉播，建中贞元间人。为范阳县丞吉逾侄。诗一首。【(《全唐诗》无吉播诗)】  

题云居上寺  

石路多奇迹，幽岩凿宝经。暮烟千壑里，新月一山明。宿鸟知清梵，樵人惯独行。为随欢奉后，岂敢学逃名。【见《金石萃编》卷一百五。】  

王益  

王益，建中贞元间人，为王潜子。诗一首。【(《全唐诗》无王益诗)】  

题云居上寺  

支公禅诵处，绝顶共登攀。日色千峰里，钟声万壑间。暮猿吟砌近，沙鸟傍溪闲。一径堪藜杖，行行独下山。  

轩辕伟  

轩辕伟，建中贞元间人，与吉逾同时。诗一首。【(《全唐诗》无轩辕伟诗)】  

题云居上寺  

不着登山屐，扪萝也上跻。石梁分鸟道，苔径过云霓。梵宇千花里，秋声万籁齐。周游兴未尽，钟磬度前溪。【见《金石萃编》卷一百五。】  

王潜  

王潜字弘志，相州安阳人，为驸马都尉光禄卿王同皎孙。元和中擢将作监，迁左散骑常侍，拜泾原节度使。穆宗即位，封琅琊郡公。大和初，检校尚书左仆射，卒于官。【(《新唐书》卷一百九十一有传附于《王同皎传》。)】诗一首。【(《全唐诗》无王潜诗。)】  

题云居上寺  

万木千峰空鸟喧，潺潺溪水下长川。人来石室藏何处。一径归时带暮烟。【见《金石萃编》卷一百五。】  

胡证  

胡证字启中，河东人。官至检校兵部尚书、广州刺史、充岭南节度使。大和二年卒于任，年七十一。补诗一首。  

汝州北楼晚望少室诗  

峭拔烟云外，雄居造化工。三山惭海上，五岳让天中。翠积当华甸，腾标占太空。周临万里暮，犹挂夕阳红。【见《槐庐丛书》《金石录补》。】  

王孝廉  

王孝廉，唐渤海国人【(今辽宁、吉林部分地域)】。当元和、长庆间，曾为渤海王大使聘日。归途覆舟，溺海而卒。诗五首，皆在日本时作。【(《全唐诗》无王孝廉诗)】  

奉敕陪内宴  

海国来朝自远方，百年一醉谒天裳。日宫座外何攸见，五色云飞万岁光。【见金毓黻撰集《渤海国志长编》卷十八引《文华秀丽集》上。】  

春日对雨得情字  

主人开宴在边厅，客醉如泥等上京。疑是雨师知圣意，甘滋芳润洒羁情。【同前。】  

在边亭赋得山花戏寄两领客使并滋三  

芳树春色【疑应作花】色甚明，初开似笑听无声。主人每日专攀尽，残片何时赠客情？【同前。】  

和(土反)领客对月思乡之作  

寂寂朱明夜，团团白月轮。几山明影彻，万象水天新。弃妾看生怅，羁情对动神。谁云千里隔，能照两乡人。【同前。】  

出云州书情寄两敕使  

南风海路连归思，北雁长天引旅情。赖有锵锵双凤伴，莫愁多日住边亭。【同前。】  

徐凝  

徐凝，与白居易沈亚之辈友善，元和中官至侍郎。补诗一首。  

九锁山  

人行之字路嵚巇，九锁青山胜九疑。祇被白云生不断，无端点破碧琉璃。【见道士孟宗宝集虚所编《洞霄诗集》卷一。】  

周匡物  

周匡物字几本，龙溪人。元和十一年进士及第，御试《学殖赋》、《莺出谷诗》，为世传诵。读书天城山，敕改其山为名第山，因号名第先生。仕至高州刺史。补诗一首。  

三桥隐居歌  

谁家作桥溪水头，茅堂四月如清秋。白云已过暮山紫，黄鸟不鸣春自幽。掀髯背向孤舟立，犹记仙源旧曾入。【近人翁国梁《漳州史迹》亦引此诗「曾」作「会」。】雨打疏篷醉不知，桃花一夜新流急。【见《漳州府志》。末句《漳州史迹》作「桃花一夜急新流」，误。】  

李谅  

李谅字复言，长庆间牧苏州，大和中移守桂州，终京兆尹。补诗一首。  

湘中纪行  

江水永州路，水碧山崒兀。古木暗鱼潭，阴云起龙窟。峻屏夹澄澈，怪石生溪渤。巨舰时邅回，轻舠已超忽。疾如奔羽翼，清可鉴毛发。寂寞榜渔舟，逶迤逗商筏。我行十月杪，猿啸中夜发。枫叶寒始丹，菊花冬未歇。凝流绿可染，积翠学浮堪撷。峭蒨每惊新，幽奇信夸绝。稠峰迭玉嶂，浅浪翻残雪。石燕雨中飞，霜鸿云外别【回鴈峰】。泝洄已劳苦，览翫还愉悦。鹤岭访胎仙【祁阳县白鹤岭道士屈志静得仙处，】□【音吾】亭仰文哲。【祁阳唐亭，元中丞次山所居。】川间有渔钓，山上多薇蕨。无以佐雍熙，何如养疵拙。安人苟有绩，抚己行将耋。此路好乘桴，吾其谢羁绁。【见《金石萃编》卷一百八。第三句「暗鱼」二字原缺，据《舆地纪胜》卷五十六补。】  

李涉  

李涉，洛阳人，渤之兄。补诗一首。  

杪春再游庐山  

二十七年别，烟云如昨辞。偶逢行春日，得遂归山期。晓驾出湓城，晚会东林师。巡廊阅众院，遍读新旧诗。萧魏故已尘，符杨亦川驰。拂床归尘壁，再(上不下见)旧游诗。南访静【应作「靖」】节居，石台有遗基。红葩列涧艳，碧茑悬林丝。迢递二霄峰，晴云间出危。坛空仙驭远，谷断啼猿悲。白鹿旧洞门，五老东一枝。当时手结茅，聚族长在兹。孙侄皆后来，非我昔所知。生为前世翁，安得不涕垂？白发唯两人，形骸久支离。虽同故山会，草草如路歧。惆怅尘中身，何由重来斯。无令诮余者，更效《北山移》。【见《分门纂类唐歌诗》残本第二册《天地山川类》卷二十二。】  

***于季友***  

于季友，河南人，为司空于第三子。曾为绛、宋、明等州刺史。尚宪宗永昌公主，拜驸马都尉。【(《季友传》附见于《新唐书》卷一七二《于传》，亦见卷七十二下《宰相世系表》。《旧唐书》卷一五六《于传》亦附及之)】。诗一首。【(《全唐诗》无于季友诗)】  

范处士在育王寺书碑因以寄赠  

墨妙复辞雄，扁舟访远公。□【赵绍祖《金石文钞》卷七作「云」】天书梵□【《金石文钞》作「字」】，霜月步莲宫。迹寄双林下，名留劫石中。遥知松径望，棠【《金石文钞》作「栗」】叶满山红。【见《金石萃编》卷一百八。】  

范的  

范的，剡越间隐士，与于季友同时。诗一首。【(《全唐诗》无范的诗)】  

时在育王寺书石字奉酬□丞使君寄赠四韵依次用本韵  

【《金石文钞》题作《时在育王寺书石中丞使君寄赠四韵奉酬本韵》】  

拙艺荷才雄，新诗起谢公。开缄光佛域，望景动星宫。风雪文章里，书镌琬琰中。将谁比佳句？霞绮散成红。【见《金石萃编》卷一百八。】  

卢元辅  

卢元辅字子望，滑州人，木巳子也。少以清行闻，擢进士，补崇文校书郎。尝守商都。德宗时，自河南县令除杭州刺史，召授吏部郎中，为华州刺史卒。诗一首。【(《全唐诗》无卢元辅诗。)】  

游天竺寺  

水田十里学袈裟，秋殿千金俨释迦。远客偏求月桂子，老人不记石莲花。武林山价悬隋日，天竺经文隶汉家。苔壁娲皇炼来处，泐中修竹扫云霞。【见《两浙金石志》卷二。】  

李廓  

李廓，登元和十三年独孤樟榜进士第。补诗一首。  

忆钱塘  

往岁东游鬓未凋，渡江曾驻木兰桡。一千里色中秋月，十万军声半夜潮。桂倚玉儿吟处雪，蓬遗苏丞舞时腰。仍闻江上春来柳，依旧参差拂寺桥。【见韦庄《又玄集》卷中。】  

李绅  

李绅字公垂，润州无锡人，登元和元年武翊黄榜进士第，武宗会昌六年卒。补诗一首。  

遥知【友人陈九思同志疑「知」乃「和」字之讹】元九送王行周游越  

江湖随月盈还宿，沙渚依潮断更连。伍相庙中多白浪，越王台畔少晴烟。低头绿草羞枚乘，刺眼红花笑杜鹃。莫倚西施旧苔石，由来破国是神仙。【见韦庄《又玄集》卷中。】  

白居易  

白居易字乐天，其先太原人，后迁居下邽。贞元十六年擢进士第，元和初又擢才识兼茂、明于体用科。任左拾遗，出为江州司马，历刺杭、苏二州，以刑部尚书致仕。会昌六年卒，年七十五。补诗二首。【(复出一首)】  

哭微之  

今在岂有相逢日，未死应无暂忘时。从此三篇收泪后，终身无复更吟诗。【见《文苑英华》。】  

失题  

石榴枝上花千朵，荷叶杯中酒十分。满院弟兄皆痛饮，就中大户不如君。【见《玉照新志》。】  

春游  

【见历史博物馆藏明王氏藏《宋拓四名人法书》册页。承顾学颉先生函告，诗为白居易所作，即朱竹垞所云后人误以为元稹诗者，《全唐诗》亦入元稹卷，今宜还诸乐天。诗不重录。】  

韦绶  

韦绶字子章，京兆万年人。建中中为长安尉，朱泚乱，走奉天，拜华阴令。后为翰林学士。诗一首。【(《全唐诗》无韦绶诗，仅载诗句一句而已。)】  

郡治楼望黄山  

郡斋北望春光好，平楚无云秋望宽。清气爽时尘外见，碧烟飞处静中看。争高千仞山皆让，并秀三峰色也寒。莫怪寓名同岳号，暂图瞻眺近长安。【见康熙十八年闵麟嗣撰《黄山志定本》卷六，书刻于乾隆间。】  

鲍溶  

鲍溶字德源，元和四年韦瓘榜进士第。补诗一首。  

劝酒行  

乐往难重得，老来岂自由。婵娟过三五，珠翠成仇雠。君不闻古曲，酒能消人忧。何人更年少，君惜秉烛游。莫闲金丝手，月在西南楼。罗换歌妾袂，锦缠舞人头。半醉月入怀，仰空笑牵牛。那令酒生尘，虚见红貌秋。【见《永乐大典》卷一二○四三「二十有」「酒」字「劝酒」条(十三函一百二十四册)】  

曹汾  

曹汾字道谦，河南人，开成四年崔蠡榜下进士第。补诗一首。  

去东林寺诗  

峰头不住起孤烟，池上相留有白莲。尘网分明知束缚，更须骑马别林【「林」字，《金石录补》作「云」。】泉。【见《古刻丛钞》。以《槐庐丛书》本《金石录补》参校之。】  

薛涛  

薛涛字洪度，本长安人，随父宦流落蜀中。文宗大和五年卒，年六十四。补诗二首。  

朱槿花  

红开露脸误文君，□□芙蓉草绿云。造化大都排比巧，衣裳色泽总熏熏。  

浣花亭陪川主王播相公暨寮同赋早菊  

西陆行终令，东篱始再阳。绿英初濯露，金(上蕊下木)半含霜。自有兼材用，那同众草芳。献酬樽俎外，宁有惧豺狼。【以上二诗见《分门纂类唐歌诗》残本第六册《草木虫鱼类》卷五。】  

李敬方  

李敬方字中虔，长庆三年郑冠榜进士。补诗一首。  

题小华山【原注：「目黄山为小华。」】  

峰簇莲花小，分明似华山。鱼符何日罢，深处掩松关。【见闵麟嗣撰《黄山志定本》卷六。】  

雍陶  

雍陶字国钧，成都人，大和八年陈宽榜进士及第。补诗一首。　　　  

送友人罢举归东海  

沧沧天堑外，何岛是新罗？舶主辞蕃远，碁僧入汉多。海风吹白鹘，沙日晒红螺。此去知提笔，须求利剑磨。【见韦庄《又玄集》卷下。】  

### 全唐诗补逸卷之八  

***张祜一***  

张祜字承吉，清河人。元和中作宫体小诗，情词艳发，稍流轻薄。晚岁乃窥建安风格，短章大篇，往往间出，谏讽怨谲，颇深寄意，为时所称，皮日休、陆龟蒙尤重之。大中中卒于丹阳。补诗四卷。  

【按《全唐诗》卷五百十及卷五百十一编张祜诗二卷，又卷八百七十收谐谑诗二首，其中《戏颜郎中骑猎诗》一首已见正卷，盖复出，又卷八百八十三补遗卷有诗五首。本编所辑四卷，均所未及。今从北京图书馆藏南宋蜀刻本《张承吉文集》、《永乐大典》、韦庄《又玄集》、《太平广记》引唐康骈《剧谈录》、唐冯翊子《桂苑丛谈》等书录出之。祜，诸书或有作佑者，误。】  

慈乌  

慈乌色似漆，孔雀尾如金。内外既相及，圣人空理心。【此以下均见南宋蜀刻本《张承吉文集》卷六。】  

闲居作五首  

【按五首之中，其第二首已收于《全唐诗》卷八百八十三《补遗》卷，此不再录。】  

***其一***  

十年狂是酒，一世癖缘诗。剩物心长厌，闲书性不违。补窠新燕子，争食乳鸦儿。幸尔家竹，春来又许移。  

***其三***  

小院新栽柳，深窗古画屏。屋砖悬蜴蜥，虫网碍蜻蜓。启轴怜孤进，添杯虑独醒。殷勤东郭外，春麦又苗青。  

***其四***  

闷看垂檐雨，闲寻小院芳。壁泥根长麦，篱柱叶生杨。旋碾新茶试，生开嫩酒尝。看看花渐老，无复滞春光。  

***其五***  

俗人无语诏，病客少经过。种竹怜茎少，移花喜日多。唯精《左氏传》，不养右军鹅。幸尔同诗酒，春风奈我何？  

江南杂题三十首  

***其一***  

【按《江南杂题》组诗三十首，其第二十四首「积潦池新涨」，已收入《全唐诗》卷八八三补遗卷；其第三十首「僻巷虽通马」，即此宋蜀刻本卷一页八之《题程氏书斋》，盖复出，亦见《全唐诗》，此不再收。实补录诗二十八首。】  

远对三茅岭，疏开一槿篱。人怜贫好学，自笑老吟诗。仰腹狝猴睡，斜身蝘蜓痴。殷勤谢庄叟，栎社更何疑。  

***其二***  

退居三亩地，聊复谢喧卑。尽日题书标，无风下钓丝。蚰蜒过竹节，翡翠抱芦枝。惆怅是临水，星星蓬鬓垂。  

***其三***  

鸟逸溪云静，人行野岸稀。茅峰三点翠，练水一条辉。晚蝶花心少，阴萤草里微。何妨孟朱舍，夜饮醉歌归。　　　　　　　其四  

南亩山光对，西郊日影斜。碧抽书带草，红节米囊花。夜跣尝琴室，昏眠自酒家。何妨人不到，私酌是侯芭。  

***其五***  

野岸烟花好，东园自插篱。茈姑交宛叶，喜子抱游丝。尽日人稀到，终年井不窥。何当谢贞白，《真诰》是吾师。  

***其六***  

远郭浸烟波，村桥入薜萝。水蛇惊去疾，山鸟自来多。夜月倾壶酒，春风就榜歌。不知茅岭下，深处又如何？  

***其七***  

五里波(□公)郭，扁舟棹到门。水经春雨涨，山近夕阳温。鸂鶆穿芦叶，蟛(虫斯)上竹根。忧来欲谁话，犹赖酒盈樽。  

***其八***  

村桥路不端，数里就回湍。积壤连泾脉，高林上笋竿。早尝甘蔗淡，生摘琵琶酸。好是去尘俗，烟花长一栏。  

***其九***  

晓日明高柳，春池合细萍。燕巢通蜴蜥，鱼网漏蜻蜓。汩没非兼济，终穷是独醒。悲伤自心语，谁复念漂零？  

***其十***  

三峰前望峻，一派上游斜。雨过离披草，风吹颠倒查。拂林山鹊翅，丛岸野裳【望疑「裳」为「棠」之误。】花。好是醉中舞，村桥行数家。  

***其十一***  

碧草分遥岸，清池入细流。投铺虚饮马，自物且垂钩。小鸟闻批颊，征虫弄印头。何妨一壶酒，远远棹扁舟。  

***其十二***  

端居无外事，长日卧烟岚。树影侵篱北，花香自水南。酒肠婴女笑，碁路老僧谙。似此成乖懒，嵇康七不堪。  

***其十三***  

一径遶荒陂，渟洿是小池。红蕉心半卷，白练尾长垂。倒箧缠书带，寻竿解钓丝。聊当事山履，远与白云期。  

***其十四***  

久病无行意，溪亭益到稀。月回秋扇影，萤落夜琴微。沧海尚凝棹，木山谁采薇？佳期不可俟，空羡燕西归。  

***其十五***  

碧溪穷欲尽，回棹喜山家。曲岸深迷竹，平滩下见沙。悬窠巧妇子，拂水剪刀花。好是栖心地，人间路不遐。  

***其十六***  

僻居成懒病，春至强耕蚕。后港通围竹，前溪下檐柑。旧巢飞巧妇，新叶长宜男。且赖身无事，穷愁亦自甘。  

***其十七***  

小槛云低处，高廊雨过时。鹿胎含笋箨，猿臂长松枝。旧匣藏钩轸，沉查骨钓丝。平生心未远，徒欲效鸱夷。  

***其十八***  

春醪尽数杯，竹径坐深苔。鸟道思归乐，人呼隐去来。溪花流作片，雨叶烂成堆。访戴值兹夕，何妨乘兴回。  

***其十九***  

洛下无名客，江南不系舟。病身黄叶晚，诗思碧云秋。雀语嘉宾笑，蛩鸣懒妇愁。幸因重酝热，聊作醉乡游。  

***其二十***  

余生唯爱酒，师长是山翁。定葬槽丘下，须沉酿瓮中。鹈鸪春作鸟，舂黍夏为虫。会入醉乡去，为君成醉风。  

***其二十一***  

翠竹千竿耸，青池一面临。白烟生草末，黄粉露花心。簇脚蟏蛸桂，【望疑「桂」为「挂」之误。】抛身翡翠沉。但令樽酒满，何必虑无金？  

***其二十二***  

沧海一遗民，诗书尽老身。不逢青眼旧，争奈白头新。小小调茶鼎，铢铢定药斤。空疏更谁问，赖与酒家邻。  

***其二十三***  

南国久无悰，东郊自养蒙。老年孤枕在，愁夜一樽空。涝水闻歌女，枯枝见宛童。秋来因揽镜，强欲理衰蓬。  

***其二十五***  

郊园日牢落，无意及壶餐。大笑俯尘甑，高歌敲酒盆。汲池浇韭垄，占石坐松根。未免犹随俗，长竿挂一裈。  

***其二十六***  

三年江海客，长日犯埃氛。失脚远行地，无心空羡云。愚非宁武子，蔽是卓文君。以此图终计，深栖麋鹿群。  

***其二十七***  

卜筑寄云阳，穿池面草堂。寻常登峻岭，丈六得奇强。井鲋依颓甃，邻花出败墙。自当甘朽拙，安敢慕羲皇？  

***其二十八***  

美人殊不见，惆怅望行云。竹翠静含粉，榴花轻曳裙。婵娟非月色，散漫是兰熏。无复荆王梦，子规空夜闻。  

***其二十九***  

佳期楚云外，寂寞是春华。昔去轩车远，今来衣带赊。生风贝母叶，活艳鼠姑花。惆望碧江阻，梦魂云陟遐。  

寓居临平山下三首  

***其一***  

【按此第一首亦见《永乐大典》卷二二七一、七模、湖字临平湖条(二函二十册)。又清初沈谦《临平记》卷四亦载之。题曰《过临平湖》，即将两书异字校注于下。】  

三月平湖浪【《大典》及《临平记》作「草」。】欲齐，绿杨分映【《临平记》作「影」。】入长堤。田家起处乌龙【《临平记》作「犹」。】静，【《大典》及《临平记》作「吠」。】酒客醒时谢豹啼。溪【《大典》及《临平记》作「山」】槛正当莲叶渚，水泾新麦稻苗畦。【《大典》作「水(塍去月改土)新擘稻秧畦」，《临平记》作「水塍新筑稻秧畦」。】人间谩说多歧路，咫尺神仙洞却迷。【《临平记》作「路欲迷」。】  

***其二***  

一角横查碍小滩，渔舟稍稍避回湍。鹿蹄踏叶暮山响，龟壳曝沙春水寒。诗句近吟知律变，《易》书穷讨觉才难。风光好处自携酌，归去醉扶花药栏。  

***其三***  

散发垂肩久不簪，竹床推枕就藤阴。涧傍春渡水流急，山半夜归云色深。拂槛数竿为去处，随波一叶是浮沉。世间年少正行乐，应笑老人无事心。  

到广陵  

一年江海恣狂游，夜宿倡家晓上楼。嗜酒几曾群众小，为文多是讽诸侯。逢人说剑三攘臂，对镜吟诗一掉头。今日更来憔悴意，不堪风月满扬州。【此以下均见南宋蜀刻本《张承吉文集》卷七。】  

谢高燕公惠生衣  

高公宠赐白衣裳，惊讶灾天雪满箱。乍展轻烟总手滑，如披薄雾觉身凉。谁家织素秋蟾色，何处丝抽嫩异香？珍重六铢无可赠，空凭七字当琼浆。  

戏赠村妇  

二升酸醋瓦瓶盛，请得姑嫜十日程。赤黑画眉临水笑，草鞋苞脚逐风行。黄丝发乱梳橑紧，青(□宁)裙高种掠轻。想得到家相见后，父娘由唤小时名。  

偶登苏州重玄阁  

飞阁层层茂苑间，夏凉秋晚好登攀。万家前后皆临水，四槛高低尽见山。何事越王侵敌国，不妨辽鹤唁人寰。五湖直下须归去，自笑身闲迹未闲。  

投苏州卢中丞  

金紫清门美丈夫，圣人忧地诏分符。犹将俭德同朝客，不着尊官傲世儒。经术在心长说体，吏材临事必开模。西来郡界逢乡老，尽说而今是坦途。  

投滑州卢尚书  

雨露恩重棣萼繁，一时旌旆列雄藩。权经两使材尤重，位近三台道益尊。江海豁开为气岸，河隍坚画在心源。门阑尽是云霄客，应念于陵独灌园。  

投苏州卢郎中  

三地分符宠更深，两方旌旆日骎骎。蛟龙可是池中物，凤鸟无非阁上音。世重才人皆立绩，客依公子尽推心。犹思谢尚经牛渚，曾听袁宏一夜吟。  

送刘轺秀才江陵归宁  

出告游方是素辞，喜君回棹不逾时。荆门暮指连山远，郢国春归上水迟。樽酒惜离文举坐，郡斋谁覆中宣碁。殷勤莫忘趋庭日，学礼三余已学诗。  

奉和池州杜员外南亭惜春  

草雾辉辉柳色新，前山差掩黛眉频。碧溪潮涨碁侵夜，红树花深醉度春。几恨今年时已过，翻悲昨日事成尘。可知屈转江南郡，还就封州咏白苹。  

题河阳新鼓角楼  

重楼高跨两檐开，晓夕风云会振雷。中国最推鼙鼓地，大臣先选栋梁材。马悲塞北千群牧，鴈到城南一半回。从此圣朝思将帅，上衣须脱食须推。  

观楚州韦舍人新筑河堤兼建两阊门  

【按此诗亦见《永乐大典》卷三五二七「九真」「门」字「北阊门」条(五函四十九册)。《大典》引《元一统志》曰：「淮安路有北阊门，唐(张，原脱)佑(应作祜)有《陪楚州韦舍人北阊门游燕诗》。」】  

宴宾容易小筵成，隼击秋原助放情。红袖退行鞍上语，白眉迂步马前迎。一冬霜意先黄叶，两路风威动翠旌。须道孔融樽已满，不劳台下说余酲。  

题润州李尚书北固新楼  

蹑石攀云一径危，粉廊朱槛眺江湄。青山半在潮来处，碧海先看月满时。树色转烟城斗峻，水光浮草岸遥卑。西楼又起公羊意，坐对寒潮向渺弥。  

酬张权宣州新桥秋夜对月见寄  

谢亭烟月泛清流，千载溪山一造舟。风定远帆依郡郭，夜深寒笛起江楼。张凭逆旅逢新唱，王粲从军值胜游。长爱征南杜公意，不将余力碍《春秋》。  

题宛陵新桥兼献裴尚书  

富平津路远陵开，武库森森又姓裴。高步已吟携手句，上闻初喜造舟才。霜明华表尘初静，月正栏干斗乍回。犹忆醉歌南浦夜，五更人过万声雷。  

所居即事六首【原注：丹阳闲居寄郑明府如范上人。】  

***其一***  

南下丹阳一水湾，陋居瓢饮是希颜。来为野鸟入春郭，去作溪云归夜山。蓬鬓已衰言必贱，竹门虽立意无关。陶潜惠远如相爱，朝访遗民暮却还。  

***其二【原注：溪上小斋。】***  

日暮空斋对小溪，远村归岸醉如泥。杜鹃花落杜鹃叫，乌臼叶生乌臼啼。野食不妨菰作饭，园蔬何必稻为虀。辛勤最爱孟光意，除却梁鸿无急妻。  

***其三***  

牢落东溪满鬓丝，一身扶杖二男随。鸣鸠在处携书卷，科斗生时想墨池。日夕爱琴怜犬子，春风咏雪喜胡儿。我家命驾还千里，别与鲈鱼为后期。  

***其四【原注：春日寓言。】***  

寂寞春风意未降，酒狂诗癖旧无双。柳花飞处曾逢雪，桃叶开时忆渡江。自古不堪居陋巷，从今休更犯危邦。圣朝何用询名姓，从放书生老北窗。  

***其五【原注：偶作。】***  

南穷海徼北天涯，惆怅亡羊是路歧。眼下已隳梁武佛，耳中犹听魏文诗。三茅道士朝携手，五柳先生夜对棋。自向庐山为一社，百年生计任婴儿。  

***其六***  

晨起常搔两鬓丝，小亭深坐一洿池。墙头鸲鹆隈花叶，水面蜻蜓寄草枝。赖得木奴些子力，生憎鱼婢苦顽痴。扁舟远棹寻春处，竹榼新醪喜自随。  

赠薛鼎臣侍御  

君子清明致自强，大寮佥语美公方。长才上拔孤摽日，利剑新磨一匣霜。千里早时知逸足，片言中夜许刚肠。已知金石终无变，应蓄归休在智囊。  

偶信  

浮生扰扰务华虚，未胜东归重结庐。自已忘言师靖节，非关真隐慕玄居。无机坐上休扪虱，失脚溪头便钓鱼。唯恨世间些子事，两茎衰发为人梳。  

赠季峰上人  

时贤近丧若山崖，却赖青云望素乖。强似鹓鸾趍宦达，可胜藜藿伴僧斋。一壶酒外终无事，万卷书中死便埋。唯是江东道门子，许询长说是吾侪。  

送法镜上人归上元  

南国僧游二十年，却因无任访生缘。风回建业秋归寺，月满秦淮夜到舡。故老尽成双鬓雪，旧房深锁一林烟。莫言了悟为真理，不叹兴亡在眼前。  

鹰  

【按《全唐诗》卷三百六十一作刘禹锡诗，题曰《白鹰》。诗同，不重录。校其异字如下：第一句「毛羽斒斓白野裁」，「野」，《全唐诗》作「纻」，是。二句「马前擎出不擎猜」，「不擎」，《全唐诗》作「不惊」，是。五句「绿玉觜啖鸡脑破」，「啖」，《全唐诗》作「攒」。末句「所以人人道俊裁」，「裁」，《全唐诗》作「哉」，是。】  

题李戡山居  

三亩溪田竹径通，道情交态只渔翁。青山夜入孤帆远，碧水秋澄一槛空。自以蛙声为鼓乐，聊将草色当屏风。莫言酷学无知己，未必王音不荐雄。  

题李山人园林  

几年垂钓碧江浔，长爱严陵是此心。万壑深秋闻伐木，一溪长日看淘金。桑生垄上螟蛉挂，竹在沙头翡翠沉。唯道石田堪种黍，不将衰发羡华簪。  

### 全唐诗补逸卷之九

***张祜二***  

投河阳右仆射  

黠虏构搀抢，【应作「欃枪」或「搀枪」。】将军首出征。万人旗下泣，一马阵前行。对敌枭心死，冲围虎力生。雪霜齐擐甲，风雨骤扬兵。指点看鞭势，喧呼认箭声。狂胡追过碛，贵主夺还京。黑夜星华朗，黄昏火号明。无非刀笔吏，独传说时英。【本卷均见南宋蜀刻本《张承吉文集》卷八。】  

宋城道中逢王直方八韵  

二年离子载，发迹自江南。马上行寻度，途中语再三。始因穷去魏，河北战方酣。后以文投许，淮西难未戡。谪官逢李涉，狂客见刘弇。失意怜初话，多端耻旧谙。茶风无奈笔，酒秃不胜簪。几郁胸中恨，聊当遂剧谈。  

题重玄寺阁八韵  

朱阁鳞虚构，环瞻极水乡。青螺蔟山色，白练展湖光。矗户浮云过，斜轩早鴈翔。万檐攒肆邸，千叶溢津航。迭供儳寒碧，飞窗漏夕阳。月轮霄辗栋，风铎曙铿廊。塔耸尖层出，河萦小派长。因还九霄上，凝步独成章。  

投韩员外六韵  

见说韩员外，声华溢九垓。大川舟欲济，荒草路初开。耸地千浔壁，森云百丈材。狂波心上涌，骤雨笔前来。后学无人誉，先贤亦自媒。还闻孔融表，曾荐祢衡才。  

登杭州龙兴寺三门楼  

十里江城下渺漫，两层门上倚栏干。偏宜竹翠山长润，早见梅花地少寒。沙觜渐平人改路，潮痕初静鸟移滩。高楼酒夜谁家笛，一曲《凉州》梦里残。  

江上旅泊呈池州杜员外  

【按《全唐诗》卷五一一收此诗之前四句，缺其后半。题作《江上旅泊呈杜员外》，今全录之。】  

牛渚南来沙岸长，远吟佳句望池阳。野人未必非毛遂，太守还须是孟尝。江郡风流今绝世，杜陵才子旧为郎。不妨酒夜因闲语，别指东山是醉乡。  

题临平驿亭  

津亭一望海西壖，旧说湖开是几年。风起半山云出寺，雨余深岸水平舡。竹林上拔高高笋，荷叶中藏小小莲。长爱向南些子地，两三家近野唐边。  

穷居  

陋巷长闻君子穷，我生宁免因儒宫。辛勤自灌一畦韭，卤莽还开三径蓬。竹下喜逢青眼士，草中甘作白头翁。佳期日暮不知处，把钩【陈九思同志谓是「钓」字之讹。】徒吟江上风。  

题赠崔权处士  

【按此诗亦见《永乐大典》卷一三四五○「二寘」「士」字「处士」条。(十四函一百三十七册)】  

读尽儒书鬓皓然，身游城市【《大典》作「下」】意林泉。已因骏马成三径，犹恨胡麻欠一廛。真玉比来曾不磷，直钩从此更谁怜？遗民莫恨无高躅，陶令而今亦甚贤。  

酬余姚郑摸【《大典》作「模」】明府见赠长句四韵  

【按此诗亦见《永乐大典》卷一一○○○「六姥」「府」字「明府」条。(十一函一百十册)】  

仙令东来值胜游，人间稀遇一扁舟。万重山色连江徼，十里溪声到县楼。吏隐不妨彭泽远，公才多谢武城优。生疏莫笑沧浪叟，白首直竿是直钩。  

早秋贵溪南亭晚眺  

溪流照槛肃埃氛，百里秋光草树分。青壁峻时山背日，碧潭空处水销云。千寻下彻鱼无隐，一点高飞鹭出群。回首故乡人未去，乱蝉声噪不堪闻。  

寿州裴中丞出柘枝  

青娥十五柘枝人，玉凤双翘翠帽新。罗带却翻柔紫袖，锦靴前踏没红茵。深情记处常低眼，急拍来时旋折身。愁见曲终如梦觉，又迷烟水汉江滨。  

池州周员外出柘枝  

红筵高设画堂开，小妓妆成为舞催。珠帽着听歌遍匝，锦靴行踏鼓声来。纤纤玉笋罗衫撮，戢戢金星钿带回。长恐周瑜一私顾，不教闲客望瑶台。  

赠柘枝  

鸳带排方镂绿牙，紫罗衫卷合欢花。当筵舞汗销胸雪，入破凝姿动脸霞。帽侧蹙腰铃数转，亚身招拍腕频斜。须臾曲罢归何处？称道巫山是我家。  

观濠州田中丞出猎  

东城晓出静尘埃，紫画神旗向日开。锦袖半攘争捧辔，银鞍不下小传杯。马盘草上朱弓满，鴈落云中白羽回。晚向三通残鼓尽，北原千骑卷行来。  

锺陵旅泊  

城御西面驿堤连，十里长江夜看舡。渔市月中人静过，酒家灯下犬长眠。龙笻迥泊滩声下，略彴深行树影边。唯是南风还小瘴，与他归去避衰年。  

湘中行  

南去长沙又几程，二妃来死我来行。人归五岭暮天碧，日下三湘寒水清。远地毒蛇冬不蛰，深山古木夜为精。伤心灵迹在何处？斑竹庙前风雨声。  

秋日宿简寂观陆先生草堂  

紫霄峰下草堂仙，千载空梁石磬悬。白气夜生龙在水，碧云秋断鹤归天。竹廊影过中庭月，松槛声来半壁泉。明日又为浮世恨，满山行路梦依然。  

投滑州卢尚书  

海内诸侯最屈名，不妨中立自经营。文翁莫猒分符久，韩信终须仗钺行。静以军威齐虎士，别将才力诮儒生。新年几话南迁客，未必无忧是早荣。  

送郑灊判官归冬宁  

结束翩翩肯寡悰，早时强学已三冬。鲤庭趍日通明训，郑曲归时美盛宗。摘句竞推梁记室，谈经今绍汉司农。异闻不暇陈亢问，尔德无非是孝恭。  

经咸阳城  

阿房宫尽客谁来，可惜连云万户开。秦地起为千载业，楚兵焚作一场灰。应知长者名终在，祇是生人意不回。何事暴成还暴废，祖龙须死项须摧。  

惠尼童子  

慢眉童子语惺惺，实为天主自有灵。可惜绿丝梳黛髻，枉将纤手把铜瓶。低回婉态传师教，更学吴音诵梵经。不似俗家诸姊妹，朝朝画得两蛾青。  

将之会稽先寄越中知友  

三年此路却回头，认得湖山是旧游。百里镜中明月夜，万重屏外碧云秋。竹林雨过谁家宅，杨叶风生何处楼。先问故人篱落下，肯容藤蔓系扁舟？  

陪杭州郡使燕西湖亭  

小亭移宴近云端，十里山图马上看。青壁远光凌鸟峻，碧湖深影鉴人寒。诗成病愈生犀角，酒引娇娃活牡丹。归去不须愁暮雨，高唐神女属仙坛。  

杭州晚眺  

万仞危峰厌渺漫，碧云梢上倚栏干。云横海鴈天风夕，月照城鸦水雾寒。行客待潮来远渡，居人瞻火去平滩。萧条醉卧谁家笛，一曲《梁州》梦里残。  

弹琴歌  

楚人玉琴怨声苦，客欲听时尽怀土。别鹤朝辞沧海云，悲风夜入潇湘雨。弄之不难听者难，金徽冷冷流水寒。一曲自然堪下泪，三山不忍向君弹。  

射虎词  

高山路傍射虎儿，执弓走箭如星驰。一夫中虎人所异，万夫围虎人不知。岗头少年羞弓箭，从此誓心休射虎。更使山头白额来，万金悬赏如泥土。  

古镜歌  

小儿行把街中剧，千年(□平)斗铜衣碧。将金换得试磨看，俄见洞门深一尺。夜深时出仰照天，二十八宿中相连。青龙耀跃麟眼动，神鬼不敢当庭前。明朝擎出游都市，一半狐狸落城死。  

开圣寺  

西去山门五里程，粉牌书字甚分明。萧帝坏陵深虎迹，广师遗院闭松声。长廊画剥僧形影，古壁尘昏客姓名。何必更将空理遣，眼前人事已浮生。  

偶题  

微风和暖日鲜明，草色迷人向渭城。越客卷帘闲不语，楚娥攀树独含情。红垂果蔕樱珠重，黄点花鬓粉蝶轻。自是青楼无近信，莫将心事问卿卿。  

晓别  

翠羽朱冠碧树鸡，未鸣先下短墙啼。窗间谢女青蛾敛，门外萧郎白马嘶。斜汉繁星当烛尽，淡烟残月映花迷。景阳宫里晨锺动，不语垂鞭上柳堤。  

上元怀古  

倚云宫阙已平芜，东望连天到海隅。文物六朝兴废地，江山万里帝王都。只闻丞相夷三族，不见扁舟泛五湖。遥想永嘉南过日，洛阳风景尽归吴。  

隋堤怀古  

隋季穷兵复浚川，自为猛虎可周旋。锦帆东去不归日，汴水西来无尽年。本欲山河传百二，谁知锺鼎已三千。那堪重问江都事，回望空悲绿树烟。  

洛阳春望  

世事空悲衰复荣，凭高一望更添情。红颜只向爱中尽，芳草先从愁处生。佳气蔼空迷凤阙，绿杨抵水挠宫城。游人驻马烟花外，玉笛不知何处声。  

灞上送客  

自省论心意不疑，五年风水因追随。怜君有玉曾三献，顾我无才忝一枝。烟隔灞亭人去日，雨迷秦树鴈归时。那知此夏樽前别，却遣相如叹路歧。  

经西(□乌)偶题  

【按《全唐诗》卷五百七十七作温庭筠诗，诗同，不重录，校其异字如下：第二句「芳草无人情自迷」，《全唐诗》作「芳草无情人自迷」，是。四句「荇花唼喋青头鸡」，「荇」，《全唐诗》作「杏」，非。五句「微红杏蔕惹蜂粉」，「杏」，《全唐诗》作「柰」。七句「借问含嚬向何许」，「许」，《全唐诗》作「事」，非。】  

喜闻收复河陇  

诏书频降尽论边，将择英雄相卜贤。河陇已耕曾殁【陈九思同志疑当作「没」。】地，犬羊谁辩却朝天。高悬日月胡沙外，遥拜旌旗汉垒前。共感垂衣匡济力，华夷同见太平年。  

冬日并州道中寄荆门舍  

圣明神武尚营边，我是何人不控弦。身着貂裘随十万，心思白社隔三千。云沉古戍初寒日，鴈下平陂欲雪天。却为恩深归未得，许随车骑勒燕然。  

和李子智鲁中使院前凿池种芦之什  

鉴地栽芦贮碧流，临轩一望似汀洲。窗笼好映淮南树，疏野偏宜海上鸥。历历迎风欹枕晓，萧萧和雨卷帘秋。君看范蠡功成后，不道烟波无去舟。  

长安感怀  

家寄东吴西入秦，三年虚度帝城春。流光渐渐到华发，离恨萧萧生白苹。楚梦觉来愁翠被，越吟声尽怨芳尘。更闻玉笛吹明月，一曲风前泪满巾。  

题徐州流沟寺  

古寺层层结构劳，土冈前面峻如濠。露云竹翠石桥冷，风起松声山殿高。日色动廊开木槿，夜阴生院结蒲桃。西龛禅客不相得，一片旧阶行几遭。  

贫居遣愤  

筑室枕隋流，贫居喜自由。未为齐国晏，争免鲁人丘。不畏长堪耻，无成久更羞。家须男子继，国合丈夫忧。苟利他相与，诛当我自求。轮回翻碍直，剑折却思柔。老虎终开眼，微虫会叩头。但令吾舌在，何畏不封侯。  

题弋阳徐明府水亭  

小邑不劳贤，心期胜地偏。树微青嶂耸，沙浅碧波旋。荡桨投昏岸，烧燔指湿烟。板檐傍眺寺，石路上登舡。水槛推衣浴，风轩侧枕眠。无因长寄此，吟和酒中仙。  

题灵岩寺  

北寺三年别，西湖十里程。山门桥上转，石路阁中行。地入千重险，江分一面平。引藤闻鼠乱，窥洞见龙惊。嶂月排檐出，屏风倚槛成。猿寻青壁过，树遶碧崖生。小殿灵云影，高廊下水声。何当还梦谢，尽我一诗情。  

题天竺寺  

台殿耸高摽，锺声下界遥。路分松到寺，山断石为桥。引水穿廊去，呼猿绕槛眺。海明初上月，江白正来潮。夏雨莲苞破，秋风桂子雕。乱云行没脚，欹树过低腰。嫩绿茶新焙，干黄竹旋烧。唯思闲事了，长此卧烟霄。  

读韩文公集十韵  

天纵韩公愈，才为出世英。言前风自正，笔下意先萌。尘土曾无迹，波澜不可名。词高碑益显，疏直事终明。片段随冰释，丝毫入镜清。文雕玉玺重，诗织锦梭轻。别得春王旨，深(□公)《大雅》情。穷奇开蜀道，诡俗哭秦坑。骥逸终难袭，鵰蹲力更生。谁当死后者，别为破规程。  

题岳州徐员外云梦新亭十韵  

古地摽图籍，新亭建梓材。水从三峡涨，人自九江来。宿涵曹推远，停骖谢喜陪。山形连岳去，草色尽天回。晚槛高墙出，晴郊古戍开。阳精动金矿，暗魄孕珠胎。竹换经冬叶，松移带雨栽。夜深南浦鴈，春老北枝梅。岘岭功初毕，汀洲咏几裁。仙游秪斯在，何用便蓬莱。  

### 全唐诗补逸卷之十

***张祜三***  

吴中怀古十六韵  

万里江连蜀，千山水占吴。地形分楚塞，舟路控闽隅。西北京华远，东南王气无。未为勾践入，先是子胥殂。国破重泉恨，天迷兆庶呼。黑烟宗庙废，红艳美人驱。旧战储宫尽，新加太宰诛。誓言江北死，羞面角东途。假偾尸犹泊，教悬骨未枯。堕钗残玉燕，穿墓得金凫。苑树深行鹿，阊门迥噪乌。夜阴生越绝，秋色遍姑苏。群邑空遗迹，山川是废图。六朝人已去，三国事应殊。欲下金陵泣，还为建业吁。伤心此时意，狂乞赖麻襦。【本卷均见南宋蜀刻本《张承吉文集》卷九。】  

和岳州徐员外云梦新亭二十韵  

泽国连荒徼，津亭揭上游。飞栏控干马，却住压坤牛。滉漭吞何处，青苍别几州。黑天三伏里，红日五更头。树失湘潭发，山明楚塞沤。舜巡初此去，禹凿向南休。白气都为晓，清光别是秋。雨行神女过，云降帝妃游。接鉴凌星斗，褰帘就月钩。草烟凝夜思，花露滴春愁。近渚延沙湿，中壖小岛浮。竹寻诸洞遍，石占一泉幽。日复上山顶，波连归客舟。招云鬼宋余恨，吊死屈何投。臣子悲迁斥，王孙念去留。林当藏汉道，兵昔益巴丘。缚将高皇策，烧舡太祖羞。星霜人自变，江汉事长流。胜景离方绝，功符坎德优。还因望京意，歌咏为皇猷。  

投陈许崔尚书二十韵  

重镇压华戎，恩威达圣聪。泰山高不让，沧海阔难穷。接物欢盈貌，安民术在衷。旱天云出水，霜野鹗搏风。东土承殊渥，南方着显功。瑞呈须是凤，畋获必非熊。令下齐军仵，诗传入帝宫。春行膏雨降，夜仰德星藂。翰苑推词敏，台庭揖道崇。才周儒学外，礼厚笑谭中。吏理今廉度，文章昔马融。行凭孤竹立，诺为一言终。揭槛楼台耸，加笾海陆丰。俯移青玉案，高挂绿沉弓。大幕宾名瑀，长裾客姓冯。耻为狂狷者，强厕滑稽雄。马足虚行地，鞭头漫画空。无能甘画虎，失趣奈雕虫。死叹身何处，生嗟命不通。聊当问詹尹，犹许诉明公。  

酬房子客郊居六韵  

三亩田东竹一墟，习家深处自安居。每逢山简能骑马，长羡王弘不卖鱼。南国烟帆低晚岸，北林霜叶堕寒蔬。郡中旧指贤哉巷，门外多来长者车。近日稍闻池尽墨，他时谁见壁藏书。已知每事能携酒，同倚阊门四槛虚。  

观潮十韵  

泯泯顺为回，泙泙逆是来。草微淹泽莽，沙涨积云堆。不止灵威怒，当凭俗力推。夏天江迭雪，晴日海奔雷。近落痕犹浅，初平势渐开。舟惊浮浩渺，石看打崔嵬。鸟下愁滩没，人行畏岸颓。鼓风连涵澹，值洑更旋回。进退随蟾魄，虚盈合蚌胎。何妨俾巨浸，为尔济川才。  

观《山海图》二首  

***其一***  

古色辨微茫，华夷在一堂。云霞开藻井，天地出雕梁。细草生毫末，轻风拂黛光。夜山犹带景，秋树不凋霜。隐竹纔分翠，秾华欲堕香。无风帆自起，度日鸟空翔。舟势鲸吞久，楼形蜃吐长。更看台上镜，造化落中央。  

***其二***  

何人笔思狂，一壁尽沧浪。日月明丹拱，烟云起画梁。山岚开晓色，海气动秋光。岛踞鳌睛大，沙行鳄齿长。粉波明百越，黛点簇三湘。讵作无图意，空迷造化乡。  

题海陵监李端公后亭十韵  

古城连废地，规画自初心。眺出红亭址，裁成绿树林。竹欹丛岸势，池满到檐阴。暗草通溪远，闲花落院深。上帘新燕入，抛叶小鱼沉。晚影移樽惜，残芳秉烛寻。风兰曳衣绣，露柳拂头簪。属咏聊题极，垂竿旋屈针。短桥多凭看，高堞几登临。漫厕宾阶末，无因和至音。  

题江陵崔兵曹林亭  

小隐蜀江边，重峦尽一川。山形分断岸，水势尽平田。嫩碧生栏浅，轻红落砌蔫。短桥扶竹过，欹路把藤缘。南巷纤埃隔，东郊远思延。月庭潜润石，风渚自移舡。滴露蒲光冷，摇波柳翠鲜。关心每来胜，幸尔必相然。  

题宿州城西宋征君林亭  

数亩四郊地，经营胜渐偏。磴崖欹入竹，筒水下浇田。黑壤沾河润，红葩寄树鲜。驿明昏岸火，樯插晓林烟。嫩笋撑檐曲，新荷帖沼圆。不妨成隐显，长日步通阡。  

题泗州刘中丞郡中新楼  

一槛构庭中，临川望益崇。朗怀披夏日，高啸得清风。紫府须黄霸，青山属谢公。夜声闻动草，春意觉抽丛。野迥云初白，天寒树间红。月华深委素，淮色迥流空。暮雨佳人到，良辰乐事同。更怜初渡水，先咏子来工。  

奉和湖州苏员外题游柸池  

旧胜因金剎，新迁就水堂。何劳数爵筭，不止一龟航。忝座非珍席，穷源喜滥觞。酒醲开若酝，诗妙掇苹芳。广槛余清景，连山迭霁光。徒思继高韵，益叹谬成章。  

奉和浙西卢大夫题假山  

入门惊秀(山卒)，规画自奇人。远不离阶砌，高宁让隙尘。岩成须梦说，岳就合生申。掩映深尤妙，疏通久更新。聊思岘岭日，小认会稽春。好是怡情处，西楼长景真。  

越州怀古  

振楫大江东，前林波万顷。高秋海天阔，色落湖山影。行寻王谢迹，望望登绝岭。荒林草木瘦，古树泉石冷。昔游不可见，牢落余风景。穷愁心未死，一笔聊复秉。  

晚下彭泽  

斜日照鸟当，孤舟下彭泽。平分江九派，敛度山一壁。浅浦横黑查，高林间白石。帆收天益暝，鸟没岚更碧。依依戍前鼓，稍稍村外笛。何处不眠人，月明西楚客。  

游仙  

赤足一仙翁，耳毫垂两颈。摩娑雪毛项，骑上昆仑顶。顾我踪鹿蹄，去游遐寂境。洞门出昏黑，却望如侧井。行折青桂枝，隔云敲石屏。空岩响深彻，台观凝碧冷。风触琼树花，动摇天水影。端衣礼真貌，心目明耿耿。愿侣牧羊儿，休休在崖岭。  

寓言  

江海一遗叟，块然穷巷居。门前是川陆，反背卧枕袪。兴来座援琴，忽忽味《关雎》。但愿致樽酒，岂忧无斗储。野牧亦乘马，家池还钓鱼。偶思荣启期，益喜鬓白初。日夕粗充饥，呼儿掇园蔬。行登逸民舟，坐愧长者车。倏值体中佳，未尝废三余。理生且自昧，安忍限众徂。屏迹岂无素，立诚非甚疏。杜门草《太玄》，落草赋《子虚》。大贾倾十万，一名终不书。小人苟片善，言下辄纪渠。不然少年长，百万看一樗。过此任老圃，笑歌立倚锄。道门演空言，未必死录除。  

题池州杜员外弄水新亭  

广厦光奇辈，恢材卓不群。夏天平岸水，春雨近山云。婉衍榱甍揭，端完柱石分。孤帆惊乍驻，一叶动初闻。晚槛余清景，凉轩启碧氛。宾筵习主簿，诗版鲍参军。露洒新篁滴，风含秀草熏。何劳思岘岭，虚望汉江滨。  

戊午年寓兴二十韵  

大道开王室，辛勤自贾生。白衣逢圣主，青眼赖时英。一路来边海，三年别上京。泪因南国尽，心向北辰倾。咄咄中途事，栖栖此日行。登封期未卜，吊汨恨空盈。谪见天何再，勤忧诏未并。汉胡当重理，魏相昔权兵。《葛藟》机尤巧，《鸱鹗》义可精。旧恩移保傅，初论激公卿。后学稽前古，先儒制未萌。朱云曾痛愤，刘向几吞声。日月今纔朗，烟尘久未清。讵闻高鸟尽，终俟小鲜烹。坦坦前王道，雄雄近世名。帝图殷太甲，人镜魏文贞。逸足期千里，穷鳞渴一泓。征贤宁乏诏，进善岂无旌。狡兔当寒伏，荒鸡半夜鸣。殷勤在伊吕，为我致升平。  

投陈许李司空二十韵  

上将出东征，骅骝得路行。青云仰高步，白日见精诚。朗抱韬群物，沉思活庶氓。田文今得士，孙武旧能兵。晓月当楼色，秋鞞入地声。鬼神愁运思，奸猾恐回情。破敌连收栅，屯师立下城。龙观淮甸虎，鳣视海湄鲸。勇冠临危貌，勋崇定远名。突围亲斩首，开道看擒生。阵变蛇头出，枪回豹尾横。束衣金甲冷，挥箭铁鞭鸣。历战长诸葛，封侯小富平。去淮初五马，迁滑再双旌。道秪萧何直，功惟范蠡成。感恩怀敢炙，知味渴和羹。曙合铜牌入，昏堂蜡烛明。玉钩红袖把，银注紫衣擎。接坐羞人识，还家畏嫂轻。犹希匹夫胆，一向信陵倾。  

投魏博田司空二十韵  

圣代倚龙骧，青油镇北方。国除心腹病，时咏股肱良。兆协周畋吉，言应禹拜昌。中台初复位，太白定扬光。传癖深元凯，筹谋奥子房。率先供帝命，特地举朝纲。吏改新曹局，民耕旧战场。节旌穷海岛，诗句起河梁。幕府推贤佐，杯盘任客狂。峰峦资秀(山卒)，鵰鹗避轩昂。列座花茵展，鸣鼍锦臂攘。小旗鞍马令，尖帽柘枝娘。扫路麾幢出，开衙斧钺行。旌旗垂玳瑁，黄帕结鸳鸯。报主亲临敌，屯师首犯强。裂红偷贼号，缠褐眩戎装。夜栅回千马，昏鼙亚万鎗。桉声铺阵血，垂泪抚刀疮。豹望因文变，鲲期假翅翔。空劳千里役，何策利梁王。  

投魏博李相国三十二韵  

天意兆升平，忠良自间生。二年移四镇，一夜破重城。白刃来临敌，青油引出京。指途谙老马，望海哂长鲸。国用鞭头筭，军机帐下萌。王师初戮力，贼将首推诚。鼎鼐传家世，藩隅易弟兄。风云将气合，才命与时并。咳唾收齐土，疮痍肓蔡甿。指撝从上策，谈笑赖高情。发号方回踵，归农务散兵。紫微纔近侍，彤矢又专征。曲直须绳准，幽深藉镜明。晓江流汗漫，秋华耸峥嵘。士勇思陈力，儿啼畏道名。文王开卦兆，武帝下星精。远寄恩弥厚，深欺敌不勍。俭风敦制度，和气茂逢迎。画障朱轩设，蛮刀粉壁横。木鱼连钥动，金兽齿环狞。舞席宫鬃出，宾盘海馔盈。绣蹄红球卧，花领紫绦萦。鹓鹭初移府，熊罴夜烈营。济河无反顾，当阵必前行。野迥朱旗卜，霜干翠幕轻。角吹寒日色，枪揭暑雷声。宁越身犹贱，冯暖胆未呈。贵门心强迹，贤路力何争。閟手从抛剑，愁肠却赖觥。宁依刘表死，不接贾充荣。阻辙羞偏毂，蟠泥渴一泓。应怜望尘眼，歧路拜双旌。  

读《西汉书》十四韵  

日月中华正，星辰上国偏。经纶今四海，讨伐旧三边。失道非无素，乘时不偶然。安刘机在早，诛吕计须权。礼乐胜残后，干戈止杀前。未闻晁氏戮，初幸贾生缘。善马来何利，穷兵去甚坚。国雠因破虏，民耗是求仙。忍愤中郎节，残形太史编。冲融当魏邴，腼衍自昭宣。故老心徒切，先皇道益悬。元成真渐地，哀少卒崩天。七庙倾王莽，三公败董贤。兴亡岂无诫，为看借秦篇。  

苦旱  

河上劳兵地，江南酷旱天。那知讨邢日，不是克殷年。忽忽嗟时难，矜矜畏序愆。云徒蔽日月，雨合降山川。造化炉思火，阴阳炭鼓烟。披怀遭赤昼，濯足想清涟。狱俟于公决，心期戴令虔。敢忘沾霈泽，何幸及私田。请祷诚明矣，焚巫策昧然。灵山罢齐景，美玉罄周宣。石燕曾谁舞，泥龙愈自坚。鱼穷悲涸辙，井漆奈枯泉。五亩忧还轸，三时望益悬。蹔欣垂滴沥，终讶阻缠绵。贬损心应恳，疏通税必蠲。乘轩尝拯物，饮马昔投钱。火宅逢僧话，炎荒想客迁。泥蟠尺蠖久，草长蒺蔾先。病体长兼虑，穷愁益自煎。犹希畏途上，一咏凯歌旋。  

苦雨二十韵  

积雨江城久，腾云海峤来。暑当初缜絺，寒亦重然灰。暧昧连中夏，调和仰上台。地平天没堑，舟利木兼材。电影窗遥入，雷声辙乍回。庭除深溢潦，枕簟去浮埃。太陆青苹泛，曾崖白浪豗。初跳倒蛙黾，疾长半蒿莱。坏壤虚为穴，淙沙迥作堆。未如归结网，何惮渴操杯。漏屋诚难葺，崩墙不易坯。远愁超滉瀁，高羡陟崔嵬。俯祝阴灵遍，聊餐水物该。病非宜长老，忧是主婴孩。浅浅斟茶鼎，环环荡酒罍。濯枝怜鸟噤，流麦分人咍。日色疑羞出，天心似惜开。巨鳞承水便，纤介幸时灾。折角巾全委，低头柱顿摧。神龙曾未失，蝼蚁莫相裁。  

陪楚州韦舍人北阊门游宴  

柘岸齐空远，通波跨槛牢。四方人意便，两路马行高。雾柳蒙疏叶，风帆挂并艘。碧云秋水静，红日暮霞韬。苟藉公心度，稀逢敏手操。旧恩重雨露，新命压波涛。挹海惊涯涘，冲霄讶羽毛。丝纶初变体，锦袖旋挥毫。美景尤难卜，良辰不易遭。名华应独步，语韵洽朋曹。异日知司衮，闲时解梦刀。卿材尊宦达，侯业重人豪。拽盏怜稀饮，扶鞍哂遽逃。香凫深促坐，画鹢远回篙。赌气连呼采，縻心乍漱醪。何妨孤愤激，肯忘一言褒。北阙承优话，南方续广骚。不尝书咄咄，谁话酒陶陶。末路犹提笔，雄藩伫拥旄。只愁迂蹇步，归去又蓬蒿。  

又陪楚州韦舍人阊门游燕次韵北阊门  

远派通催急，层栏架柱牢。中开一合静，外拔两檐高。(山瓦)(山卒)基崇岸，湾环隘近艘。劲竿红旆展，长镫紫囊韬。旧好千金诺，新题一笔操。开怀侵月露，惜别话风涛。尽纳黄泥水，平分沼沚毛。诗能拘咫寸，酒妙乏丝毫。不止才无敌，非论运合遭。宦情周上智，美论逸诸曹。拟义临戎钺，从容宰社刀。三千藂秀彦，百万举名豪。死士曾无悔，生民肯更逃。下帘欣继烛，归路止排篙。彩柚撩青鬓，金舡泛白醪。韵惭高手压，文岂拙词褒。贾谊犹兴叹，杨雄重返骚。不当离急引，应获在甄陶。强逐騑騑驷，徒瞻孑孑旄。何堪纵高祖，生意任庭蒿。  

投太原李司空  

烟尘绕北京，千里动人情。位压中华险，功排上将荣。四方分万石，三镇拥双旌。大郡为深寄，河湟仗素城。雄才身挺拔，柱石势映倾。霍氏勋元重，胡家正本清。殊恩酬义勇，积庆自忠贞。海岱乘时出，风云得气生。虎头膺将号，龙额擅侯名。曲(上薛下木)功归酒，盐梅味到羹。碧霄长日路，黄犬少年行。号令诛旡轨，观风审未萌。物情周智用，宾礼尽逢迎。促座杯心亚，开场镜面平。神隈旗干动，虎占地衣狞。紫绶分排马，青娥乱替觥。鱼金垂重獭，罗袖拂球轻。暖合朝呈简，深帘夜按笙。栖遑穷蔡泽，孱弱病刘桢。试暗秦台下，应回照胆明。  

### 全唐诗补逸卷之十一

***张祜四***  

献太原裴相公三十韵  

万古元和史，功名将相殊。英明逢主断，直道与天符。一镜辞西阙，双旌镇北都。轮辕归大匠，剑戟尽洪炉。物望朝端洽，人情海内输。重轻毫在手，斟酌斗回枢。邴吉真丞相，陈蕃实丈夫。礼宾青眼色，忧国白髭须。几赖平中土，长愁入五湖。旱苗今雨活，妖沴共风驱。料敌穷天象，开边过地图。黄河归博望，青冢破凶奴。虎豹皆亲射，豺狼例手诛。坐筹千不失，持钺四无虚。勇义精诚感，温良美价沽。夔龙甘道劣，贾马分材枯。曙色开营柳，秋声动塞榆。纵横追穴兔，直下灌城狐。举论当前古，推心及后儒。风云如借便，开眼即天衢。【本卷均见南宋蜀刻本《张承吉文集》卷第十。】  

途次杨州赠崔荆二十韵  

逆旅杨州郭，音容幸此遭。酒浆曾不罢，风月更何逃。寺塔排云直，闾门架水牢。烟笼春树薄，日映曙楼高。碧草连除卷，青旗指浊醪。粉胸斜露玉，檀脸慢回刀。跃马君心劲，嗔奴我气豪。尾生从抱柱，颜子也酺糟。赤柏看眉睫，生憎惜羽毛。北邙终寂寞，南国且游(彳敖)。觱篥行移束，箜篌旋转绦。袖因迎顐破，肩为请挼劳。未省求媒氏，焉能泥贼曹。拣花偷芍药，和叶窠樱桃。闷口无端语，穷头尽兴搔。覆身唯绿葛，医病只青蒿。事过宜他哂，诗成苟自褒。醉时心烂漫，别夜眼号咷。接席观诚忝，升堂迹贵叨。殷勤欲离抱，为尔一挥毫。  

投宛陵裴尚书二十韵  

忆拜明公日，青云料果符。征贤披显诏，射策冠英儒。物论推前哲，朝纲揖大巫。德门深茂秀，义土辟膏腴。简翰垂师法，文章述帝谟。民欢车辙至，士畏履声趋。省闼名尤美，藩方政历殊。五兵森武库，百氏秘文枢。小谢才难比，诸荀道亦具。几年思乐土，长日咏生(上廾下刍)。洁俭遵明训，清通轨令图。马奔为信竹，鞭举示刑蒲。促座嘉宾满，分题健笔濡。碧江秋鸟聚，青漳瞑猿孤。月上连城璧，星环合浦珠。早凉生玉树，盛暑退冰壶。豹变真君子，龙钟浅丈夫。新知多嶲彦，旧态只狂奴。敢望怜哀鸟，何烦敬朽株。已愁沾洒泪，还去海西隅。  

庚子岁寓游杨州赠崔荆四十韵  

穷贱正相仍，逢君又广陵。坐愁身兀兀，行信脚腾腾。小巷朝歌满，高楼夜吹凝。月明街廓路，星散市桥灯。钝仆常羞使，羸骖半醉乘。酷遭狂客引，刚被俗人憎。睚(目此)宁宜惯，(走咨)趄苟未能。坊期瑞芝宿，阁诣庆云登。迥眺江千里，高临塔九层。山岚开碧罅，海日上红棱。曲岸盘回出，飞栏斗峻凭。鹭鸶行浅草，龟壳上新菱。野霁岗形兀，林昏地气蒸。春天聊共赏，夏日几同瞢。自给劳方寸，官沽厌窄升。坚强心似石，险峭志如陵。闷极行挑耳，狂来起扼肱。肠风终作疹，肺病不为征。玉树当巡打，香球带柏承。暗归逃酒席，私语结钩朋。僻性从他谕，幽情且自矜。砌开红艳槿，庭架绿阴藤。冷滑连心簟，轻疏着体缯。被裁新蜀锦，光砑小吴绫。久滞终何益，长贫也未应。莫轻垂耳骥，须看脱鳞鹏。善恶都钤口，存亡只抚膺。楚才君漫倚，荆璞我虚凭。委顺容如妾，幽迂论若僧。早知身足累，近信卜无征。画虎诚堪诮，雕虫讵可称。扫门踪魏勃，开阁(立宁)孙弘。勿易侵苗鼠，须防止棘蝇。足忧行夜露，心惧履春冰。旅望孤烟起，乡愁远水澄。每思人似玉，长愿酒如渑。去国程无尽，离筵思不胜。感恩因病雀，逐物甚饥鹰。讵忆园蔬灌，唯希社肉秤。冤雠闲物在，知己大官薨。郄弟终须得，蘧非誓欲惩。看看重西去，从此又兢兢。  

游蔚过昭陵十六韵  

天意亡隋日，人心启圣年。顺时兴义卒，拨乱起戎旃。群盗犹蜂蚁，妖星尚属联。既教龙战野，须见血成川。睿筭无遗策，神功亦有权。王寻徒百万，光武只三千。【原注：太宗尝以骑兵三千破伪夏十万于虎牢。】海静鲸鲵死，云开日月悬。讲兵将耀德，猎渭本搜贤。向阙皆锵玉，临关罢控弦。大炉销剑戟，鸿泽荡腥膻。太祖恩尧禅，【原注：武德末，天下既平，高祖致政。】神孙受禹传。【原注：贞观既终，高宗嗣位。】宫车悲未已，陵树蔼苍然。岳立青冥外，(札去木改虫)蟠白水边。乾坤资王气，岩壑拥晴烟。虞舜曾南狩，轩辕亦上仙。断髯无复见，空拜鼎湖前。  

叙诗  

二雅泄诗源，滂滂接涟漪。宣尼昔道(□史)，豁豁无阻疑。小开作泾港，大涨为塘陂。可令万顷澄，可使百派支。生民苟灌溉，九谷长蕃滋。何意束晰徒，《补亡》辄继之。安知去圣远，立旨无乖隳。五言起李陵，其什伤远离。雄材耻小用，属咏隅成规。后时班婕妤，团扇托忧悲。枚情既云妙，蔡韵肯容卑。建安陈思王，龙变五不知。刘桢骨气真，王粲文质奇。阮公先兴亡，陆氏以才推。雅怨止潘子，高摽存左思。延年得殊致，灵运拔英姿。沈侯美玉蕴，谢守文锦摛。江词骋奇妙，鲍趣出孤危。飘飘彭泽翁，于在务脱遗。陈隋后诸子，往往沙可披。拾遗昔陈公，强立制颓萎。英华自沈宋，律唱□相维。其间岂无长，声病为深宜。江宁王昌龄，名贵人可垂。波澜到李杜，碧海东弥弥。曲江兼在才，善奏珠累累。四面近刘复，远与何相追。迩来韦苏州，气韵甚怡怡。伶伦管尚在，此律谁能吹。  

大唐圣功诗  

祜闻昔隋末，炀帝厄围兵。太宗初应募，杖剑起边征。扬师列虚旗，首激将军诚。神略在一断，解围当未萌。高祖守河东，权力已兼并。猖狂蚁结徒，举踵乃击平。隋德日已衰，俯折士尊名。群才□相(木犬)，诺以义为盟。屯军起边州，李密驰传迎。杨眉爱姿度，失口真王英。由是太河南，千里响应声。降王与拘窦，亲待入宫城。乃命臣萧瑀，府库掌虚盈。次命臣玄龄，图书收付卿。开牢释奸枉，各更重从轻。回戈略伪主，太庙告明明。殊功苟未已，徽号为重旌。文物一以兴，贤良俱间生。声诗日盈听，智论益纵横。何意萧墙内，阴谋中构倾。直词虽可进，王法讵该情。甲子上即位，南郊赦宪瀛。八蛮与四夷，朝贡路交争。三月后亲蚕，癸亥上亲耕。侍臣虞南等，碑以纪功成。  

元和直言诗  

东野小臣祜，圣朝垂泪言。微尘岂裨助，永负丘山恩。箕子昔为奴，所悲逢世昏。明时便钳舌，切恐负乾坤。臣当涉黄河，心目日且烦。分明在人世，不喻波浑浑。愿以所支流，却寻到昆仑。但穷此生感，没齿宁为冤。臣读帝王书，粗知治乱源。文思苟未安，讵得宾四门。陛下欲垂衣，一与夔契论。成汤事不尽，勿更随波翻。直者举其材，曲者寻其根。直固不可遗，曲亦不可焚。用材苟端审，帝道即羲轩。陛下复土阶，四方敢高垣。陛下喜雕墙，四方必重藩。畋猎岂无娱，汤泉岂无温。始知尧为心，清净自成尊。比干不惮死，谏道久而存。许由不务策，志士亦所敦。兢兢小臣祜，万死甘词繁。  

旅次岳州呈徐员外  

襄汉止薄游，登舟舍羸策。浮名乃闲事，且作山水客。远持屠龙伎，南访贾谊迹。连岗黯云树，斜日半赤壁。青水去悠悠，青山来历历。囊无一金备，不省为计划。村旗夸酒，味薄升(豆斗)窄。提笔猒班超，把诗怜阮籍。徐公岳阳守，遇我心的的。湖鲜为我鲙，湖藻为我摘。得吟多高楼，得语多末席。平生负微志，不独诗酒溺。终怀咸谷泥，定刻燕然石。会公饶迎饯，微恳私已识。逢时鲁连辈，一局如博奕。忧来独求醉，兀兀临大泽。屈原诚褊人，自死终何益。南湖雪晴夜，星月林摵摵。君山洞门叟，相语鹤两只。风松座翘(月来)，向月吹玉笛。笑命诗思苦，莫信狂李白。于狂是空疏，于仙是遐谪。寄言徐太守，人在无金液。  

登香炉峰寄远人  

前登香炉峰，却指湓城郡。大江北潮海，崇岳南作镇。相逢虎溪子，轻策聊一振。水石动寒光，风松洒高韵。忧来独成语，忽忽千里愤。六朝空遗文，三国无尺烬。孤禽下云久，远树入烟尽。客恨猒山重，归心喜流顺。故人潇湘别，即此无音信。憔悴十年心，谁人不缁磷。  

丹阳新居四十韵  

不出丹阳郭，茅檐寄北偏。四隅疏积潦，万顷控平田。地势金陵豁，湾形珥渎连。路分南亩上，山映后湖边。故国心殊阻，新池手强穿。闲吟招隐咏，静赋笃终篇。大树应徒尔，高门亦偶然。孤云出小屿，侣鹤下辽天。早市归人语，昏亭醉客眠。五更行(□月)岸，一宿渡江舡。雪旦飞琼圃，花时丽锦川。茅峰遥自对，练水曲相(□公)。夜出津头火，晴昏巷里烟。人情嗤散漫，鸟性乐暄妍。夏果垂簪上，春农起面前。竹栏隈杳袅，藤杖决潺湲。不忝端居胜，何妨病者便。水轩斜浸柳，风槛散披莲。接壤重岗抱，坯沙浅洞延。外瞻群岭拔，中坐两崖颠。峻面嶙岣甃，崇台碨礧填。小桥深宛宛，新瀑下涓涓。架俯蔷薇立，篱因枳壳编。何当把牙筭，祇是蹑苔钱。勃窣松栽短，尖纤石笋圆。绿含山桂润，红绽海棠鲜。枕上看羁(革夹)，门前见着鞭。阑珊棋未毕，拨剌钓初牵。麈尾曾无诮，猪肝是不缘。坐甘尘外老，来幸酒中仙。潘岳因成赋，杨雄便草《玄》。散襟梳短发，揭指上游弦。粗可回车马，聊堪驻旆旃。藉莎惭异席，折笋俟加笾。哭地心知矣，儒家分已焉。穷猿半啼啸，病鹤欲飞眠。授箓陶贞白，留斋竺法干。观心知不二，叩齿问罗千。帝里思徒切，家山望益悬。阊门不可上，西恨涕涟涟。  

忆江东旧游四十韵寄宣武李尚书  

忆作江东客，猖狂事颇曾。海隅思变化，云路折飞腾。小子今何述，高贤昔谬称。瘦体休问马，病爪莫论鹰。海棹扁舟泛，江开一槛凭。岸环青莽苍，峰峭碧崚嶒。水国程无尽，烟郊思不胜。金丝援嫩柳，玉片犯残冰。夜泊闻操楫，朝行看下罾。沙明春雨霁，野白暮云蒸。蒲晚帆山叶，花开镜水菱。乱芳丛沼沚，余溜泄沟塍。鹫岭因支访，龙门诣李登。黄(上贝贝下鸟)春恼客，白鹤夜依僧。粗得狂歌趣，深疑笑病症。地穷屯健马，天尽抑飞鹏。桂彩分城堞，松香在阁层。酒徒穷不破，诗债老相仍。伯玉年将近，宣尼《易》未弘。岁储虽自乏，社肉必均秤。造化三光借，乾坤一块凝。才当论曲直，命可系衰兴。凤鸟非无叹，骅骝靡不乘。豹文须蔚蔚，羊目漫睖睖。范蠡尝金铸，吴王昔土崩。雄图翻自失，高躅鲜相承。禹庙思陈藻，秦山忆杖藤。几时心豁豁，长日醉瞢瞢。水室穷深讨，云门极峻登。北归天尚远，东望海方澄。鹤跂虚为羡，人言敢不应。旅游星正孛，愁望月初(桓去木改纟)。讵欲由斜径，聊思枕曲肱。兴扪头上虱，闲视笔锋蝇。鸟岸劳方寸，鱼缾惜一升。诗秋情未剧，别夜思偏增。白首身从贱，青云气可凌。当知在尘土，言直更兢兢。  

戊午年感事书怀二百韵谨寄献太原裴令公淮南李相公汉南李仆射宣武李尚书  

塞色深河曲，江声接海壖。一生劳远地，万事诫中年。失路为闲物，无官入长钱。高踪非隐遁，下界即狂颠。渐老稀时辈，归休着近篇。星明知帝座，琴妙觉商弦。阙下非才入，江南是性牵。山猿拾虫豸，野鸟避鹰鹯。(虚戈)傲东方朔，文轻司马迁。万言成□置，五字失雕镌。去处寻庄叟，生涯挈道诠。新秋唯白发，旧物祇青毡。志业宁常堕，穷耕岂素便。高低徇鸡口，得失付鱼筌。醉卧扪云扃，狂歌上钓舡。古桐收取好，坏屋荐来偏。【原注：祜累蒙方镇论荐。】却猒长裙曳，宁辞短褐穿。愤穷多自乐，不佞少人怜。静祝旄头矢，闲看马腹鞭。长途思逐日，高阁梦凌烟。读《易》删王注，通《诗》断郑笺。灰心志射鹄，火性急韦编。昔命公称许，尝封国是燕。中间得道济，内外益心虔。始助周文理，俄随汉武仙。长沙归贾谊，汗马得张骞。战伐穷蕃域，英雄是将员。几当陈俎豆，长谓铸戈鋋。世故贞元末，时清天宝前。乱离中可惋，愚俊日相肩。忆昨聆商鞅，于今俟鲁连。阴阳初未契，造化昔何邅。窃位崇奸力，沽荣渎货权。满堂金已散，一草命无全。皂白金徒尔，苍黄古亦然。不时经废宅，无地见荒埏。绝塞尘犹起，穷阴候莫愆。杨朱宁谩泣，阮籍不空眠。上意今唯允，人心遽益悛。洪炉当(金刃)戟，大匠主陶甄。谏豸心弥果，星郎议亦先。气肠思藻镜，血首待花砖。地峻清流急，天高白日悬。军庭深自诫，相合肯虚延。金马门徒启，蒲轮诏未宣。会逢嵩岳幸，应见渭滨畋。始贺官衣段，寻闻御食蠲。灾蝗虽犯稼，彗孛欲依躔。楚国风殊革，夷门政已传。深谋南界郢，重德北临边。迹恋羊公切，心依魏相专。苦眉虚更结，穷肺勿相煎。轮转功何倍，藩方寄甚坚。三千拥簪纪，十万各旌旃。大器能斟酌，长材少弃捐。乐音尤在律，星象倏开干。子夜汾河上，阳春岘岭颠。鬼园濡健笔，花塔醉妖铅。入室风仪迥，登楼月思圆。塞旗冬猎猎，江鼓夜鼓□。卧犬偎(革耳)毯，鸣骝跃锦鞯。绿毛鹦鹉细，红实荔支骈。酒夕繁含管，诗秋迭彩笺。拥炉香旋爇，剪烛艳重然。画鹢交浮浅，雕盘几饫檀。蟹黄咸满箸，熊白软加笾。文业臻曹植，军书到谢玄。鹧鸪词绮靡，鸲鹆舞蹁跹。未坐扶狼狈，重茵睡猓然。夜门归妓乐，部砌拾花钿。揭袖从风虎，弹冠仰露蝉。依刘身未杀，投赵踵空旋。窃语机关少，徐行病体挛。讵烦詹尹策，徒挂养由弦。勃窣形骸朽，眼回语气嫣。万端饶睚(目此)，一笑泥婵娟。大网宁罗雀，深源亦聚鳣。偏思公子馆，谁问李膺(舟公)。笔砚今犹置，文章昔精研。行因竹林寺，出为柘枝筵。物外心仍僻，尘中病已痊。萧疏吟草木，浩渺泝波涟。南陌逢车马，西陵见墓田。伤心从楚塞，垂泪到湘川。建业人无也，姑苏事已焉。翠华深沓霭，情籁响潺湲。梦去为蝴蝶，魂游逐杜鹃。诗吟陈后主，传范楚先贤。百越怜疆境，三吴隘井(邰去台改廛)。江分九派水，海石一方天。步日松阴缺，披岚石翠鲜。朝帆入大浦，暝鞚逸长阡。曩造西霞律，新参北固禅。涧游提破屦，楼卧枕空拳。□肆行聊问，僧棋坐与(土贞)。朽心降杞梓，生意慕兰筌。真道非无隘，空谈是信缘。侯王如重阻，归看数峰连。  

梦李白  

我爱李峨嵋，梦寻寻不见。忽闻海上骑鹤人，云白正陪王母宴。须臾不【陈九思同志疑「大」字之讹。】醉下碧虚，摇头逆浪鞭赤鱼。回眸四顾飞走类，若嗔元气多终诸。问余曰张祜，尔则狂者否？朝来王母宴瑶池，茅君道尔还爱酒。祜当听我言，我昔开元中，生时值明圣，发迹恃文雄。一言可否由贺老，即知此老心还公。朝廷大称我，我亦自超群。严陵死后到李白，布衣长揖万乘君。玄宗开怀死【陈九思同志疑当作「乐」。】其说，满朝呼吸生气云。中人高力士，脱骅【疑是「(革华)」之误，「(革华)」同「靴」。】羞欲乐。【陈九思同志疑当「死」。】谗言密相构，送我千万里。辛苦夜夜归，知音聊复稀。青云旧李白，憔悴为酒客。自此到人间，大虫无肉吃。男儿重意气，百万呵一掷。董贤在前官亦崇，梁冀破家金谩积。匡山夜醉时，吟尔古风诗。振振二雅兴，重显此人词。贺老不得见，百篇徒尔为。李白叹尔空泪下，王乔闻尔甚相思。尔当三万六千日，访我蓬莱山。高声叫李白，为尔开玄关。天明梦觉白亦去，兀兀此身天地间。【南宋蜀刻本《张承吉文集》，承江宁唐圭璋先生见告。】  

### 全唐诗补逸卷之十二

***杨洵美***  

杨洵美，登宝历元年进士第。补诗二句。  

句  

暮鸦不噪禁城树，衙鼓未残宾卫秋。【见唐张为《诗人主客图》。】  

杜牧  

杜牧，字牧之，京兆万年人。卒大中七年，五十一岁。【(据岑仲勉先生作《李德裕会昌伐叛编证》一文所推定之结论。)】补诗一首。  

七绝一首  

(上山下品)□□□万木中，□□特地一枝红。拟攀丛棘□寥寂，□□□香感细风。【见陆心源《吴兴金石记》卷四。】  

许浑  

许浑字用晦，丹阳人，故相国圉师之后。登太和六年李珪榜进士第。补诗二首。  

宣州开元寺赠惟直上人  

曾与径山为小师，十年僧行众人知。夜深月色当禅处，斋后钟声到讲时。经雨绿苔侵古画，过秋红叶落新诗。劝君莫厌江城客，虽在风尘别有期。【见丹徒陈庆年刊《横山草堂丛书》本《许浑诗真迹录》。】  

茅山题徐校书隐居  

深居四十年，语旧泪潺潺。官满春辞省，兵来夜出关。思随江鹤远，心寄海鸥闲。莫讶频相访，前峰似故山。【同前。】  

李商隐  

李商隐字义山，号玉溪生，怀州河内人。生元和八年，大中十二年卒【(据冯浩《玉溪生年谱》及岑仲勉《玉溪生年谱会笺平质》所推定。)】补诗一首。  

访白云山人  

瀑近悬崖屋，阴阴草木青。自言山底住，长向月中(田井)。晚雨无多点，初蝉第一声。煮茶归未去，刻竹为题名。【见《永乐大典》卷三○○四「九真」「人」字(五函四十一册)。】  

贾竦  

贾竦，河南人，世居姑臧。竦官著作郎，为文宗朝宰相贾餗兄。【(见《新唐书宰相世系表》。贾餗，新旧《唐书》并有传。)】诗一首。【(《全唐诗》无贾竦诗)】  

谒华岳庙  

老柏寒飕飕，清祠昼寂寂。开门华山北，岚气沉日夕。国家崇明祀，五岳尽封册。福我西土民，报君金天籍。惟神本贞信，以道征损益。无乃惑聪明，讹言纵巫觋【原作「一工一工见」】。因循作风俗，相与成寖【《雍州金石记》作「旧」】溺。疲病闾里甿，锥刀往来客。【《雍州金石记》作「役」。】我行岁云暮，登殿拜瑶席。奠酒彻明灵，绪言多感激。郁然展冠冕，凛若生矛戟。斑驳石色重，阴深香烟碧。虹梁无燕雀，玉座镇虺蜴。肸【原作「(月兮)」】蠁似有闻，依俙【《雍州金石记》作「稀」，通。】疑所觌。髫年业文翰，弱冠荐屯厄。天命几微茫，神逵徒悚惕。今来游上国，幸遇陶唐历。正直不吾欺，愿言从所适。【见《金石萃编》卷一百五，以《惜阴轩丛书》《雍州金石记》校其异。】  

***刘得仁***  

刘得仁，贵主之子。补诗一首。  

泾川野居晚望  

地极接穹苍，西维落太阳。泉声入深稻，山色出南岗。风起芦兼荻，烟生柘与桑。归来坐幽石，半壁冷蟾光。【见《分门纂类唐歌诗》残本第一册《天地山川类》。】  

缪岛云  

缪岛云，少从浮图，武宗时返俗。补诗十首。  

白龙潭  

中有白龙盘，偷湫见说难。风云随步起，雨雹出山寒。鸟道悬青壁，天河泻碧湍。轩皇曾向此，金鼎炼还丹。  

游黄山怀古  

浮丘与轩后，鹤驭杳难思。三十六峰顶，不知何处奇。枯杉龙脑溢，阴洞石膏垂。莫问当时事，苍苔锁断碑。  

登天都峰  

盘空千万仞，险若上丹梯。迥入天都里，回看鸟道低。他山青点点，远水白凄凄。欲下前峰暝，岩间宿锦鸡。  

马迹石  

堪信曾鸾驾，寻僊道已成。因过盘石上，如印玉沙行。苔逐方圆匝，泉随深浅生。临回山色暮，拂拂翠云平。  

望黄山诸峰  

峰峰寒列簇芙蕖，静想嵩阳秀不如。峭拔虽传三十六，参差何啻一千余。浮丘处处留丹灶，黄帝层层隐玉书。终待登临最高顶，便随鸾鹤五云车。  

汤泉  

暖泛朱砂石壁幽，轩皇曾浴上丹丘。阴阳相煮连珠浦，今古长煎泻镜流。紫气晓笼烟色澹，锦霞明照火光浮。何方为洗身轻后，便跨飞龙到十洲。  

朱砂石  

寒岩万丈陟崔嵬，只恐朱砂势便颓。采蘩客闻雷擘去，卧云僧见鸟衔来。丹霞迥烁嵌空片，红日斜分突兀堆。傥得神僊惠纤粟，便能轻举向瑶台。  

石人峰  

双峰何代列巍巍，忽化僊人世所稀。绝顶长年相对坐，九天何日却同归。风生松柏喧天乐，山隐云霞挂道衣。终愿扪萝一相访，共君齐跨凤鸾飞。  

僊僧洞  

先朝曾有日东僧，向此乘龙忽上升。石径已迷红树密，萝龛犹在紫云凝。砵盂峰下留丹灶，锡杖前边隐圣灯。从此旧庵遗迹畔，月楼霜殿一层层。  

僊桥  

千丈侧悬飞鸟外，双峰横架碧天心。月中纔有僊人过，山下应闻笙磬音。丹灶路穿瑶草湿，朱砂泉迸锦霞深。轩辕去后虽然在，争奈凡流无处寻。【以上十首均见康熙十八年闵麟嗣撰《黄山志定本》卷六。】  

赵嘏  

赵嘏字承佑，山阳人。武宗会昌中登郑言榜进士第。补诗一首。  

览卷赠张山人  

五字谁能摘？一枝犹未攀。始知无价玉，出自有名山。春静烟花秀，夜深风月闲。如何恃高节，垂老住云间。【见《永乐大典》卷三○○四「九真」「人」字(五函四十一册)。】  

宇文鼎  

宇文鼎，文宗朝官左司员外郎，历吏部、仓部，累迁御史中丞，出为华州刺史，坐赃免。补诗一首。【(《全唐诗》无宇文鼎小传)】  

惠泉  

璞玉耀荆山，山根窦玉泉。有声清出籁，凝色碧于天。晓静微涵日，春晴浅浸烟。岩花红影密，啼鸟下沙壖。【见《湖北金石志》。】  

卢肇  

卢肇字子发，袁州人。会昌三年登进士第。补诗四首。  

耸翠峰题石【原注：峰在袁州府城西三十里。】  

耸翠峰高千百尺，四时常似莓蓝色。卓然万古镇祗园，世代鬼工驱不得。巍巍直上插青天，远疑似与天相连。登临下视群山小，千里平铺在眼【一作「目」】前。藤蔓交加生薜荔，土毛苍藓相蒙蔽。风翦云开雨歇时，飞出一山新翡翠。日回影倒落前溪，烟波湛湛浸琉璃。更将何物可比类，分明一只擎天柱。  

绿阴亭  

亭边古木昼阴阴，亭下寒潭百丈深。黄菊近连陶令宅，青山遥负【一作「偿」】向平心。人归别浦村烟敛，鱼跃澄波槛水沈。更爱玉琴调惠政，为君登此一开襟。【按《全唐诗》止有前四句，今从《临江府志》录全。】  

吊进士杨邺  

未荣身亲在堂，九重泉路去何忙。夫妻镜里鸾分影，兄弟云中雁断行。林木萧疏花失色，池亭牢落月无光。思君欲向灵山哭，又恐猿闻更断肠。  

戏宜春李令求厅前杜鹃  

杜家有女小名鹃，生在陶公吏案前。百里望风惊调态，千金买笑惬当筵。预防户外锄兰地，莫把篱东种菊田。为问河阳妖艳主，聘财却【一作「都」】要几多钱？【以上四诗均见《豫章丛书》《袁州二唐人集》中《文标集》卷下。】  

李贻孙  

李贻孙，夔州刺史。【(《全唐诗》无李贻孙诗)】  

句  

群乌幸胙余。【见宋陆游《入蜀记》卷六。】  

任宇  

任宇，生平无考。诗一首。【(《全唐诗》无任宇诗)】  

新安郡北百余里即黄山西北有峰高出颇类大华因目为小华山前郡守才客题咏至多偶登斯楼因成一绝  

雪晴雨霁潼关道，僊掌分明几度逢。可料新安郡楼上，黄山深处见三峰。【见康熙十八年闵麟嗣撰《黄山志定本》卷六。】  

裴休  

裴休字公美，济源人。补诗一首。  

太平兴龙寺诗【题拟】  

麟台朝士辞书府，凤阙禅宗出帝京。归到双林亲惠远，行过五老访渊明。白衣居士轻班爵，败衲高僧薄世情。引得病夫无外想，一身师事竺先生。【见《永乐大典》卷六六九九。十八阳。江字(七函六十四册)。余参阅本书卷三崔融诗附注。】  

郑畋  

郑畋字台文，荥阳人。补诗一首。  

白鹤观水阁题诗【题拟】  

松阴如幄水如罗，秋尽山青白鸟过。独坐一庵心正寂，数声何处竹枝歌。【见《永乐大典》卷二三四三「六模」「梧」字「梧州府」引《舆地纪胜》云「白鹤观在州西。咸通末，郑畋守苍梧，建水阁，题诗」。】  

张浚  

张浚字禹川，河间人。僖宗干符中，枢密使杨复恭荐为太常博士，累转兵部郎中、谏议大夫，迁户部侍郎，拜平章事、判度支。寻贬连州刺史，至蓝田不行，留华州依韩建。昭宗干宁二年复为兵部尚书，领天下租庸使。三年，罢使务，守尚书右仆射。上书乞致仕，乃还洛阳，居长水县别墅。天复三年为人所杀【(《旧唐书》卷一七九，《新唐书》卷一八五均有传)】。诗一首。【(《全唐诗》无张浚诗)】  

山居洞前得杜鹃花走笔偶成以□【八琼室本作「简」】桂帅仆射兼寄呈广州仆射刘公  

桂【八琼室本作「幄」】中筹策知无暇，洞里□花别有珍【八琼室本作「春」】。独酌高吟问山水，到头山景属何【八琼室本作「闲」】人。【见《金石续编》卷十二，又见《八琼室金石补正》卷七十七。】  

李涛  

李涛，或与温庭筠同时。补诗一首。  

送凌处士赴连州邀  

连山群书至，策马出长安。落日对酒别，晚关冲雪寒。霜飞湖草绿，春近岭梅残。知己云霄在，那言欲挂冠。【见北京图书馆藏《永乐大典》卷一三四五○「二寘」「处士」条。】  

王(上莫下言)  

王(上莫下言)，大中时人，与释元孚同时，为中散大夫、台州司马。诗一首。【(《全唐诗》无王(上莫下言)诗)】  

奉和元孚大德【亦依本韵】  

华顶高峰接太虚，承攀琪树赋垂珠。当时惟有建公在，老宿如今一半无。【见明陶宗仪《古刻丛钞》，与元孚诗同刻一石。】  

高骈  

高骈字千里，南平郡王高崇文之孙，卒僖宗光启三年。补诗四句。  

句  

手栽桃李十余春，今日经过重建勋。【《经虢县》。见崔致远《桂苑笔耕集》卷十七《磻溪》诗自注引高骈句。】水急鱼难钓，风吹柳易低。【《钓鱼亭》。见《桂苑笔耕集》卷十七崔致远《钓鱼亭》诗自注引高骈句。参阅本书第十九卷崔致远诗集。】  

### 全唐诗补逸卷之十三

***李当***  

李当，晚唐懿宗、僖宗时人。历中书舍人、户部侍郎，出为河南尹，旋复除尚书左丞。时路严弄柄，摒斥异己，由是出牧道州。诗一首。【(《全唐诗》无李当诗)】  

题朝阳洞  

江上朝阳洞，无人肯暂过。今来惬心赏，回首恋烟萝。【见《八琼室金石补正》。】  

魏深  

魏深，晚唐懿宗、僖宗时人，为李当从甥。诗一首。【(《全唐诗》无魏深诗)】  

奉和左丞八舅题朝阳洞  

北阙飞新诏，东山喜更过。文星动岩梦，章句别杉萝。【见《八琼室金石补正》。】  

王棨  

王棨字辅之，福唐人。咸通三年郑侍郎从谠下进士及第，试《倒载干戈赋》、《天骥呈材诗》，词尚清婉，托意奇巧。李公骘时擅重名，自内翰林出为江西观察使，辟为团练判官。未几，除太常博士，入省为水部郎中。乡人李颜，累举进士，郁有声芳，赠诗云：「蓬瀛上客颜如玉，手探月窟如夜烛。笑顾姮娥玉兔言，谓折一枝情未足。」辅之十九年内连三捷，其于盛美，盖七闽之罕有也。黄巢义师入京，棨于乱离之中，不知所之，或云归终于乡里。诗二十一首。【(小传据《麟角集》唐乡贡进士黄璞所撰《王郎中传》删节而成。《全唐诗》无王棨诗)】  

省题诗二十一首  

天骥呈才  

马知因圣出，才本自天生。驵骏何烦隐，权奇愿尽呈。电从双眼落，云向四蹄轻。过去王良喜，嘶来伯乐惊。绝尘惭逸步，曳练议能名。唯待金鞭下，春风紫陌情。  

上德不德  

何从称上德，舍德德方全。圣者如非圣，贤者不自贤。海宁言我广，神岂谓予玄。伐善功难立，无为化易宣。道惟闻邃古，理亦愧先天。欲述犹龙旨，应忘得意筌。  

农祥晨正  

玉律方移候，农祥已向晨。昭回当午地，皎洁向天津。北陆收残冻，东皋见早春。影浮佳气动，光射曙云新。千亩功将起，三推礼欲申。若非齐七政，何以示农人？  

咏白  

非青玄赤黄，正色配金方。鱼表周王德，麟呈汉帝祥。寒来边草远，春至岭梅芳。曳练闻良马，衔钩见瑞狼。张苍肥似瓠，潘岳鬓如霜。虚室能生后，方知守黑长。  

咏菊  

秋来多野菊，节应有黄花。闲叶玉如栗，满藂金出沙。池边迷瑞鹄，洞里悟仙牙。(上蕊下木)散非红艳，香飘异绮葩。赠诗宜魏帝，泛酒称陶家。明日登高处，期君手不赊。  

咏清  

洁澈浮天色，锵洋入乐声。露零金掌满，冰结玉壶盈。屏障排云母，帘栊动水精。南山秋雨霁，北牖晚风生。裴楷当年意，胡威近日名。未知尧舜化，寰宇一时清。  

月前菊  

秋菊近重阳，原头复道旁。藂滋寒露绿，花绽晚风黄。(上薛下木)染枝枝艳，星分处处芳。乍疑金散野，遥误叶经霜。篱下何人采，樽中满座香。唯应未归客，对此欲沾裳。  

上巳日曲江锡宴群臣  

池散暮春景，君垂晞露恩。妙音回舜乐，浓味降尧樽。诏出倾兰省，筵开对杏园。轻涟摇彩舰，芳草映华轩。禊事辉朝曲，欢声彻帝门。常陪观者列，低首望余暄。  

甸服耆旧望籍千亩  

不展三推礼，如今已几年。郊畿春又至，父老颈空延。扶杖沟塍侧，倾心日月边。望恩情倍百，流目地方千。未睹公卿从，长愁犬马先。幸同黄耇意，因此愿闻天。  

晓日禁林闻清漏  

晓过宫垣侧，犹闻漏水频。清音传五夜，山影值三春。露碎金壶滴，风和玉佩振。依稀连凤沼，髣(上髟下弗)辨鸡人。温树初凝雾，彤闱渐向晨。若非鸳鹭伴，谁此继香尘。  

未明求衣  

夙夜宁无准，忧勤事万机。良宵犹未曙，深殿早求衣。长乐钟纔动，华胥梦已归。丝纶传紫禁，黼黻进彤闱。被处烛仍在，垂时星始稀。岂【一作「恭」】惟汉文帝，因此致巍巍。  

寒雨滴空阶  

霏霏飘永夜，滴滴落空阶。自有路歧恨，那堪离别怀。檐前声乍碎，枕畔梦全乖。远与岩泉杂，微将漏水谐。天涯思旧友，江上忆闲斋。坐到空庭晓，残云带石崖。  

山明松雪  

高树当轩晓，长松带雪明。景疑残月在，林似野云横。密叶缘多亚，修条被压倾。曙空连嶂白，寒气到檐清。影杂青牛重，光迷皓鹤惊。披衣凝望久，无限剡溪情。  

元日端门肆赦  

史官开圣历，天子御层楼。寿域南山色，恩波东海流。绕栏生杞梓，当槛簇貔貅。日月祥光近，山河喜气浮。兆人瞻凤扆，万里御皇猷。欲识春生处，鸡竿最上头。  

原隰荑绿柳  

晴郊浮淑气，疏柳发柔荑。嫩翠原头徧，轻丝隰畔低。和烟方郁郁，伴草欲萋萋。叶少眉难短，条新带未齐。离人心已醉，游客步初迷。无限迁乔意，芳菲正好栖。  

风中琴  

虚檐来晓吹，横榻有瑶琴。暗报青苹叶，潜生绿绮音。数声随籁去，余响入堂深。徽假大王按，弦因少女吟。如筝飘阁上，似瑟鼓江浔。若与锺期会，还知天地心。  

文不加点  

娱宾初命赋，摛翰已堪夸。思发才无滞，文成点不加。笔端舒锦绣，手下走龙蛇。罢益银钩势，休添丽泽华。误蝇宁复见，倚马未为嘉。有愧当明试，含毫到日斜。  

曲江春望  

暇日来南陌，春晴望曲江。地方骈绮席，城过拂霓幢。宝塔摇铃铎，云楼辟璅窗。落风花片片，掠水燕双双。游女红银(车宛)，王孙白玉缸。莫论仙禁里，祗此见雄邦。  

边城晓角  

十年抛故国，五夜在边城。月照沙千里，风吹角一声。清音飘远戍，残韵落荒营。背雪征鸿报，眠霜老鹤惊。李陵应下泪，蔡琰岂胜情。直是吴儿听，乡关梦不成。  

三峡闻猿  

扁舟登楚峡，孤棹下巫云。正值三声断，仍教五夜闻。凄凄流洞壑，杳杳透烟氛。滟滪秋归尽，阳台曙欲分。何人悲失计，几度恨离群。听后盈巾泪，家山接海濆。  

寒梧凤栖  

本向高冈植，宁将众木齐。虽随杨柳落，长待凤凰栖。井上枝微亚，窗前影乍低。九苞和月立，六律带霜飞。秦女含吹管，周王罢翦珪。既同丹穴树，那肯宿群鸡。【以上各诗均见《麟角集》。】  

李颜  

李颜，福唐人。与王棨善，累举进士，郁有声芳。诗一首。【(《全唐诗》无李颜诗)】  

赠王郎中棨【题拟，参阅前王棨小传】  

蓬瀛上客颜如玉，手探月窟如夜烛。笑顾姮娥玉兔言，谓折一枝情未足。【见黄璞撰《王郎中传》。】  

皮日休  

皮日休字袭美，一字逸少，襄阳人。补诗一首。  

题包山  

一片烟村胜画图，四边波浪送清虚。此中人若无租税，直是蓬瀛也不如。【见《分门纂类唐歌诗》残本第四册《天地山川类》。】  

魏璞【《全唐诗》作魏朴】  

魏璞字不琢，毘陵人。才高志旷，居舜过山下。杜门二十余年，饭蔬积学。工诗文，与皮日休、陆龟蒙友善，每秋风时，乘短舸载酒，相偕浮游烟水间，皮、陆各有赠诗。【(小传据顾季慈辑《江上诗钞》引《邑志隐逸传》)】今补诗三首。  

寻鸟窠迹  

【原注：唐道林禅师入秦望山，见长松蟠曲如盖，遂栖止其上，故称鸟窠禅师。】  

为访名僧迹，言寻小曲阿。松林春日静，石径晚云多。道法传驯鹊，【原注：有鹊巢侧，自然驯狎。】禅机显化螺。【原注：尝入市，见食螺已截尾，乞放之池。至今螺蛳繁生，悉无尾如截。遗迹在芦院。】空潭山色印，谁与证谁摩？  

陪皮袭美陆鲁望重过鸟窠迹  

重探灵迹到空山，山下茅庵几叩关。不为白云招客屐，那教清境接人寰。螺池水色经年静，仙岭松声镇日闲。拟约高贤同结社，好移竹室住前湾。  

题舜山后牛迹石  

耕凿连云磴，蹄痕见福衡。泣天伸养志，喘月藉留名。纪凤仪同美，歌麟趾并荣。胜遗方寸地，风动后人耕。【以上三诗均见《江上诗钞》卷一。】  

司空图  

司空图字表圣，河中虞乡人。登咸通十年进士第，后梁太祖开平二年卒，年七十二【(据两《唐书》本传)】。补诗一首。  

晚思  

蛩余窗下月，草湿阶前露。晚景凄我衣，秋风入何树？【此见《分门纂类唐歌诗》残本第一册《天地山川类》。】  

来鹏【《全唐诗》作来鹄】  

来鹏，豫章人。家徐孺子亭边，林园自乐，师韩柳为文。咸通间，举进士不第。广明中，避地荆襄，中和间客死于维扬逆旅，主人收葬之。补诗一首。  

牡丹  

中国名花异国香，花开得地更芬芳。纔呈冶态当春昼，却敛妖姿向夕阳。雨过阿娇慵粉黛，风□□□□□□。□□□□□□□，□□□□□□□。【见《分门纂类唐歌诗》残本《草木虫鱼类》卷三。】  

刘蜕  

刘蜕字复愚，长沙人。懿宗咸通间官左拾遗。曾流寓于射洪，聚生平所为文，掘土埋于南山，刻石曰文冢云。诗一首。【(《全唐诗》无刘蜕诗)】  

览陈拾遗文集【按题下原署名曰「东川观察判官长沙刘蜕」。】  

郪中好事人，家藏君十轴。余来多暇日，借得昼夜读。意气高于头，冰霜冷人腹。就中《大雅》篇，日日吟不足。生遇明皇帝，君臣竟不识。沉湮死下位，我辈更莫卜。射洪客来说，露碑今已踣。剜刓存灭半，势欲入沟渎。寓书托宰君，请为试摩拭。树之四达地，覆碑高作屋。愤君死后名，再依泥沙辱。世路重富贵，婉娩好眉目。文学如君辈，安得足衣食。不死横路渠，为幸已多福。我有平生心，推残不局促。揖君盛年名，万锺何足禄。量长复校短，凫胫不愿续。悲君泪垂颐，云山空蜀国。【见《永乐大典》卷三一三四「九真」「陈」字「陈子昂」条引《潼川志》(五函四十四册)。】  

牛峤  

牛峤【(《旧唐书》卷一百七十二作「蟜」)】字松卿，一字延峰，陇西人。干符五年登孙偓榜进士第。曾自序其集。有「窃慕李长吉所为歌诗，辄效之」之语。今补诗一首。  

登陈拾遗书台览杜工部留题慨然成咏  

步出县西郊，攀萝登峭壁。行到(上蕊下木)珠宫，暂喜抛火宅。羽帔请焚修，霜钟扣空寂。山影落中流，波声吞大泽。北厢引危槛，工部曾刻石。辞高谢康乐，吟久惊神魄。拾遗有书堂，荒榛堆瓦砾。二贤间世生，垂名空烜赫。逸足拟追风，祥鸾已(金煞)翮。伊余诚未学，少被文章役。兴来挥兔毫，欲竞雕弧力。虽称含香吏，犹是飘蓬客。薄命值乱离，经年避矛戟。今来略倚柱，不觉冲暝色。袁安忧国心，谁怜鬓双白？【见《永乐大典》卷三一三四「九真」「陈」字「陈子昂」条引《潼川志》(五函四十四册)。】  

周朴  

周朴字太朴，吴兴人。补诗一首并诗句二。  

灵岩寺  

碧峰顶上开禅坐，纵目聊穷宇宙间。白日纔离东海底，清光先照户窗间。  

又句  

子孙何处闲为客，松柏被人伐作薪。【同前见《周太朴诗》，云据《泉州志》录存。】  

李蠙  

李蠙字懿川，宣宗朝历官仓部、考功员外，咸通元年迁谏议大夫。【(此据《全唐文》卷七八八李蠙小传。按《图书集成》一一七册《方舆汇编职方典》七○九卷《常州府部》宜兴县善权洞条有「唐司空李蠙少肄业山中」之语，姑附志于此。《全唐诗》无李蠙诗)】  

题善权寺石壁  

四周寒暑镇湖关，三卧漳滨带病颜。报国虽当存死节，解龟终得遂生还。容华渐改心徒壮，志气无成鬓早斑。从此便归林薮去，更将余俸买南山。【见海宁吴骞《拜经楼诗话》卷二第十七条。同治《增修宜兴县志》卷十《艺文志》亦载之。】  

罗隐  

罗隐字昭谏，余杭人。后梁太祖开平三年卒，年七十七。补诗一首。  

献淮南崔相公  

天临黄合如秋净，日照洪钧若昼清。虎帐坐分真宰气，象筵吹出泰阶声。云霞自入淮王梦，风月谁含炀帝情。见说蓬莱百王发，玉皇吟出广陵城。【此见《永乐大典》卷二七四四「八灰」「崔」字「崔某」条引《维扬志》(四函三十四册)。】  

符蒙  

符蒙字适之，补诗一首。【(《全唐诗》仅存符蒙诗二句)】  

旅夜怀故人  

羸形对寒影，即此更何亲。半夜枕前泪，穷秋乡外身。雨余岚色动，风静月华新。故友谁相忆？年来入梦频。【见《永乐大典》卷三○○五「九真」「人」字(五函四十二册)。】  

### 全唐诗补逸卷之十四

***王贞白***  

王贞白字有道，永丰人。干宁二年张贻宪榜进士。补诗十二首。  

赠彭蟾处士  

不阻兵散乱，穿杨已迭双。文深李北海，诗净贾长江。退隐斸山药，醉眠凭酒缸。年年搜草泽，未便老书窗。  

赠刘台处士  

摆落尘埃深处隐，欲将麋鹿混高踪。兵机不让韩擒虎，笑癖微方陆士龙。月窟常留丹桂在，家山贪卧白云重。圣朝有诏征遗逸，莫挂头冠着涧松。【以上见《永乐大典》卷一三四五○「二寘」「处士」(十四函一百三十七册)。】  

戏赠乡人  

前年内殿考文华，咫尺天颜隔绛纱。御榜早闻传异国，乡人犹似薄东家。中宵纵匣冲星剑，临水难留上汉槎。明日春风动行色，惟愁重别故林花。【此见《永乐大典》卷三○○四「九真」「人」字(五函四十一册)。】  

下地日侍陆侍郎御燕赋得落花  

何处足落花，漂泥与藉沙。春深上林苑，日晚五侯家。遍地轻难扫，当风势易斜。无心媿蜂蝶，来岁即荣华。  

昭阳落花  

空树落花时，宫嫔泣暮晖。尽皆承雨露，争不惜芳菲。残(上蕊下木)犹黏草，余香尚惹衣。无言属青鸟，青鸟自衔飞。【以上见《永乐大典》卷五八三九「十六麻」「花」字「落花」条(七函六十一册)。】  

礼聂先生新安重围先生能通两军之好及城开民皆复全也  

李白辞翰苑，前山寻隐沦。不遇采芝翁，满洞惟白云。【原注：李白昔日曾于此山寻许宣平先生不遇。】我来礼先生，得与龟鹤亲。学道须有缘，始逢天上人。四皓安汉室，先生存歙民。阴功数已满，自合成天真。如何未上升，应待玉皇迎。我愿去浮名，随师归三清。【此见《永乐大典》卷一○四五九「四济」「礼」字(十一函一百四册)。】  

送建昌冯明府  

尝闻陶彭泽，解印归匡庐。今见冯海昏，辞官还隐居。贤人五百年，间生信非虚。清风激贪冒，白云同卷舒。家山列画屏，绿水环庭除。秋清对吟尊，羲皇人不如。祇今建昌民，方话大冯君。何必遗爱碑，政声人尽闻。  

赠浔阳冯明府  

政约人知惧，讼庭荒草生。日高诸吏散，风到七弦清。诗味匡山色，卧谙湓浦声。柴桑已不远，何苦念前程。  

宛陵早秋卧病代书寄周明府  

为谢临邛宰，时多阙附书。懒非嵇叔夜，疾比马相如。溪雨凉生后，山亭月上初。怀君自有句，何必遗双鱼。  

又一首  

吾道岂便丧，时人自不容。白头伤久别，青眼忆相逢。萍迹风波急，荷衣雾露浓。空编太平颂，天子未登封。【以上均见《永乐大典》卷一一○○○「六姥」「府」字「明府」条(十一函一百十册)。】  

白鹿洞二首  

读书不觉已春深，一寸光阴一寸金。不是道人来引笑，周情孔思正追寻。  

一上西园避暑亭，芰荷香细午风轻。眼前物物皆佳兴，并作吟窝一味清。【此二首从清余姚邵启贤辑、武昌陶氏刊本《王贞白诗》中补得。邵氏序谓此二首系据家刻本续补，《全唐诗》所未收者。】  

裴说  

裴说，与曹松、王贞白同时。昭宣帝天佑三年，礼部侍郎薛廷珪下状元及第，官终礼部员外郎。补诗一首。  

重台芙蓉  

众芳凋落后，特地遇阳和。一一开虽晚，重重得亦多。略无幽鸟语，时有冻蜂过。日暮寒阶畔，轻红拂浅莎。【见《永乐大典》卷五四○「一东」「蓉」字「重台芙蓉」条(一函三册)。】  

黄滔  

黄滔字文江，莆田人。补诗一首。  

游囊山  

山有重囊势，门开两径斜。溪声寒走涧，海色月流沙。庵外曾游虎，堂中旧雨花。不知遗谶地，一一落谁家？【见黄鸣乔刻本《黄御史集》卷二。】  

黄蟾  

黄蟾，莆阳人，为御史黄滔之从弟。诗一首。【(《全唐诗》无黄蟾诗)】  

和从兄御史延福里居  

天赐平安水北中，满庭荆树醉春风。纵觉尘世三公贵，何似吾家一脉通。花底轻风香扑散，门前细柳绿皆同。回头文馆长安上，【原注：谓德温兄。】此际思予宁有穷。【见《天壤阁丛书》本《莆阳黄御史集》附刻明崇祯本补附诗卷。】  

曹松  

曹松字梦征，舒州人。为诗宗贾岛，深入幽境，然无枯淡之癖。初在建州依李频。昭宗光化四年，礼部侍郎杜德祥下与王希羽、刘象、柯崇、郑希颜皆七十余始及第，时号五老榜，为秘书省校书郎。补诗一首。  

贺知章官至秘书监忆镜湖山水上疏明皇放归乡土仍赐镜湖山河五百里曹松题镜湖诗曰  

不因良匠写清光，照见越州年岁长。里许云山更孤峭，一时宣赐贺知章。【见《永乐大典》卷二二六七「六模」「湖」字「镜湖」条(二函二十册)。】  

罗弘信  

罗弘信【(新旧《唐书》并作弘信)】字德孚，魏州贵乡人。僖宗时加金紫光禄大夫检校尚书右仆射，充魏博节度观察处置等使，卒昭宗光化元年，年六十三。【(复出二首)】  

白菊【见《分门纂类唐歌诗》残本第六册《草本虫鱼类》卷五。按《全唐诗》卷七三四作罗绍威诗。绍威乃弘信之子。一作罗隐诗。】  

柳【见《分门纂类唐歌诗》残本第七册《草本虫鱼类》卷八。按《全唐诗》卷七三四亦作罗绍威诗。】  

卢士衡  

卢士衡，后唐天成二年进士。补诗一首。  

望山  

乱山难问主，相续碧嶙嶙。何处烟霞里，犹眠经济人。楼高看有意，雨过色弥新。待取科名了，终期隐此身。【见《分门纂类唐歌诗》残本第二册《天地山川类》卷二十二。】  

杨氏  

杨氏，五代晋李嗣昭妻。诗一首。【(《全唐诗》无杨氏诗)】  

硖石山  

此山霭霭通云烟，峭壁嵯峨势分绵。丹水流衍曲如带，风皱罗纹听管弦。莺啼花开入禅意，掷笔台前梵呗宣。遥想当年无遮会，纷纷散落雨花天。【见《山右金石记》】  

张义方  

张义方，南唐时人。补诗一首。  

献冯李二相公【题拟】  

两处沙堤同日筑，其如启沃藉良谋。民间有病谁开口，府下无人只点头。【见《江南余载》卷下，云「冯延巳、李建勋拜相，张义方献诗」。】  

李建勋  

李建勋字致尧，陇西人。工诗能文，其诗少犹浮靡，晚岁清淡平易，为南唐李(上曰下弁)、李璟所重。补诗一首并诗句二。  

谢赐待诏御苑【题拟】  

御苑赐房令待诏，此身殊胜到蓬瀛。禁中仙乐无时过，阶下常人不敢行。迭颖弄芳秋气落，丛柯耸翠露华清。天厨送食何功享，空咏康哉赞盛明。【见《江南余载》卷下。】  

句  

一人看上马，双节引还乡。【同前。】  

李夷邺  

李夷邺，唐室诸孙。保大初，以宗室贤才拜正卿，累降辄复。诗一首。【(《全唐诗》无李夷邺诗)】  

献诗【题拟】  

偶忆昔年逢上巳，轻舟柳岸宴群臣。人间蹇薄时时叹，天上风光日日新。玉帛已来诸国瑞，瑶池固有万年春。赋诗饮酒平生事。肠断金门愿再亲。【见《江南余载》卷下。】  

### 全唐诗补逸卷之十五

***吕从庆***  

吕从庆，本大梁人，从其祖吕伸宦金陵。广明元年，黄巢率义军渡江攻金陵。时伸已卒，从庆偕弟从善走歙之堨田。朱梁代唐，又自歙迁隐于旌德之丰溪。每以陶彭泽自况，自号丰溪渔叟。历十七年而后唐代梁，又十四年而石晋代唐，其在江南则南唐方受吴禅。从庆喜曰：「吾今而后始终为唐民矣。」卒，年九十有七。诗一卷，计四十五首。  

幽居  

茅茨何潇潇，邱园复寥廓。黄冠此中居，眷言寄高托。理乱无闻声，荣辱不相着。有书聊把娱，有酒自斟酌。侵晨课田桑，归来日华薄。盘桓松竹间，鸟动残云落。  

登纠峰顶  

盘盘纠峰岭，不与群峰同。我来值清秋，落叶飞苍穹。洪涛湃松柏，烟雨交空蒙。爱兹竟忘返，非关足力穷。  

题画  

怪石倚危峦，横烟出深谷。其间有孤松，亭亭表苍绿。携笻者伊谁？顶发(上髟下几)且秃。请君过柴桥，临流味幽独。  

钓鱼  

侵晨出门去，道遇村阿婆。问我一竿竹，得鱼日几何？我志不在鱼，毋问寡与多。行行至矶侧，卸我青草蓑。落花向我舞，啼鸟向我歌。旁有垂杨枝，迎风翻阿那。我意殊自得，翛然眠绿坡。仰视霄汉间，还以永吟哦。  

过金鸡石  

金鸡自天来，桑麻列青眼。群耳无一聪，昂冠复飞返。遗音此寂然，千秋意何限。所幸一片石，犹在田中(土反)。我来抚弄之，襟怀日以散。寄语埘中禽，尔徒博餐饭。  

怀严子陵前辈  

举世成薄俗，往往奔虚名。一或滞草泽，其音多不平。先生挽风化，簪组轻浮萍。缅维富春渚，千秋有深情。  

喜晴  

曈曈云间日，兼旬不得明。一朝雨势歇，众鸟喧新晴。南窗有老叟，喜极推枯枰。呼僮载樽酒，访渠泉石盟。出门有佳趣，清风生绿萍。笑语途中泥，尔难濡我情。  

献题金鳌山  

金鳌腾腾高百丈，昔者曾游东海浪。女娲断足奠坤舆，怒身化作安吴嶂。骨肉虽变魂魄鲜，千秋万古生云烟。闲花老树满馥郁，飞走异类争蹁跹。草堂熟对忽诧异，念在神僊广游戏。琴高跨鲤如跨驴，初成乘龙较容易。我今自号钓鱼郎，丝纶倍比任公长。愿言活汝骑脚底，御风直造星辰傍。  

山中作  

人生自古少百年，弹琴饮酒须欢然。老子于今得此趣，纵有尘事难纠缠。左安药炉右茶具，失记朝来与朝去。偶因送客出前溪，便过溪桥拾诗句。  

贼警  

兵火逾风疾，纔西已及东。苍翁灾海内，赤子哭途中。城阙兼旬闭，邮书彻旦通。不知调国者，何以慰时匆？  

行次歙州寓之  

乍入新安境，溪山觉可褒。赁房安餐具，扫榻卸行绦。明识离乡贱，强言避世高。君听涂上客，多半说弓刀。  

小园  

小园春色丽，花发两三株。露笋抽泥立，风兰狎石铺。教儿棋正歇，得客酒重沽。意绪浑如此，诗肠老未枯。  

游多宝寺  

探幽过小涧，夕照未全阴。倚杖娱闲睫，闻钟寄远心。竹光浮古趣，松籁卷寒音。城衲烹茶出，先供座佛歆。  

村径中即事  

寂剪茅檐外，溪流曲似绳。飞蜓低复仰，啼鸟断还仍。麦秀香联亩，麻高影障塍。老夫无病痛，长此乐清礽。  

对月有感  

天开悬宝镜，皓魄满栏杆。君自千秋照，人谁百岁看。夜香金鼎烬，春酒玉壶干。吾意方萧索，怀兹愈不安。  

草堂坐雨  

夏来田久旱，秋雨偶然并。岚影经眸幻，檐声滴耳清。幽花开小艳，惫黍转余精。还望潢池上，萧然洗甲兵。  

偶兴  

吾亦陶彭泽，从来懒折腰。焚香怀落落，对酒意嚣嚣。世态云多幻，人情雪易消。最佳猿共鹤，闲里日相邀。  

溪西村  

入境闻鸡犬，悠悠古趣遐。红边花落瓣，绿际茗舒芽。深壑和烟窈，清溪避石斜。他时须结伴，松底泛流霞。  

冬尽  

一年惟腊在，忽忽又将央。雪重庭枝折，风轻径(上蕊下木)香。感时空有恨，留岁竟无方。老矣当樽客，他乡作故乡。  

平原  

碧天连野色，微雨湿蒿藜。鸟影松间没，蝉声柳外嘶。寺僧张远盖，田父把轻犁。逸趣纷纷入，都堪作画题。  

章氏幽居  

白屋烟霞内，花期了不愆。邱山情更好，泉石盟须坚。绿树当檐里，红藤倚壁牵。主人闲处立，有客笑扶肩。  

忆弟从善  

弟贫居歙县，兄老住丰溪。大被身分寝，长绳足共羁。幅云横断岭，钩月照斜溪。安得源源过，陶然乐黍鸡。  

夏日即事  

结伴居山寺，超然见白云。境闲堪问道，客雅好论文。坐石惟看奕，行田或课耘。夜来尘俗语，不向梦中闻。  

梅  

最爱横溪曲，横流一树梅。藏根惟爱石，落瓣不沾埃。腊里孤清节，春间创辟材。调羹还有藉，青子百千枚。  

薄暮步村径  

竹里荆扉掩，村前万物幽。飞虫搏涧舞，鸣鹊抱巢修。川上渔歌断，坡前牧课休。淡烟随杖履，吾意自悠悠。  

避乱  

海内风光半血污，杀人声过似樵苏。一身驱路忙如蚁，八口无家散若乌。栗里无踪空怅望，桃源有梦失招呼。饥来野店供餐饭，敢怨匙前脱粟粗。  

春日书怀  

丰溪村内野人居，隐约南山对敝庐。花下小桥春策蹇，竹中深径夜归渔。无名正可骄王谢，有句还能继庾徐。醉罢浊醪邻客散，一番清梦又蘧蘧。  

赠野僧  

有客逃禅住北冈，昔年支许意相当。清如细竹迎风洒，洁似孤松冒雪张。锡杖倚云看远岫，铜瓶汲月煮新汤。只今石畔双扉掩，静阅琅函日几章。  

永丰桥闲坐  

敝袜轻鞋缓足投，永丰桥上寄双眸。山沿东舍环西舍，水遶南畴赴北畴。村妇坐畦挑马齿，野童蹲涧采鸡头。娱闲不觉忘中饭，一点斜阳射竹楼。  

阅田禾  

村南村北稻花明，碧影清光夹望平。节弄暑风轻拂拂，尖悬晚露澹盈盈。道傍妪妇呼鸡返，坡外儿童跨犊行。独坐小桥幽兴满，蟪蛄声在柳梢鸣。  

傅婆井  

古井无渊源，千秋自涵养。日暮汲人来，洞然发清响。  

葺丰溪桥成志喜一绝  

横流架石梁，刻作永丰字。好渡杖藜翁，逍遥谓农事。  

醉卧田间赖里人章氏子扶归作诗以谢之  

荷锄田泽畔，垂手引模糊。陷溺今方众，君还有意无？  

题英济石  

怪石裹苔钱，高耸百余尺。我至辄呼名，依稀点危额。  

观野烧  

烈烈西风里，蓬芜一扫空。虽留生意在，已废半年功。  

菊  

短篱偎曲径，风雨困秋曦。竞惜芙蓉冷，何知更有伊。  

栅山  

郁郁长林障远乡，茸茸细草绿于秧。好风吹拂闲烟霭，熏得斜晖满径香。  

漫兴  

纠岭丰溪许避秦，一坵一壑老遗民。妻孥莫漫悲家计，留得黄冠未算贫。  

马蹄痕  

一泓流水旧多情，拂麈乘骢跃浅萍。父老竞传遗迹在，不知仙客是何名。  

春日往栅山吟诗于驴子背上未即就误入侧径为丛莽所缚卒成之  

风生原野翠痕充，涧曲峦隈小径通。(上不下见)句未成垂首索，不知身挂莽林中。  

又  

隔绝羊肠已数旬，到来春霭正盈盈。山神拟欲求新句，牵住衣裳不放行。  

寄弟  

函罢家音又拆看，添书绝句报平安。丰溪渔叟生涯定，明月清风一钓竿。  

纠峰别业  

纠峰岭半树森然，伐竹编成翠底廛。杂客不来尘思少，落花啼鸟自年年。  

德山老人送茶至  

数株香苕产松坡，野老新分半两多。钓罢归来儿说与，引瓢旋汲涧中波。  

丰溪秋社  

稻熟瓜累岁有仁，烹鸡割豕祀田神。分腥不觉归来晚，一幅云烟拥醉人。  

### 全唐诗补逸卷之十六

***韩熙载***  

韩熙载字叔言，北海人。弱冠擢进士第。李建南唐，召为秘书郎，傅东宫。李璟立，迁虞部员外郎。言事切直，宋齐丘、冯延巳忌之，贬和州司马。起为中书舍人。后主煜袭位，为兵部尚书，累官光政殿学士承旨。宋开宝三年卒，年六十九。【(据徐铉撰《唐故中书侍郎光政殿学士承旨昌黎韩公墓志铭》)】熙载工文，与徐铉齐名，称韩徐。补诗一首。  

赠陈郎【题拟】  

陈郎不着世儒衫，也好嬉游日笑谈。幸有葛巾与藜杖，从呼宫观老都监。【见《江南余载》卷上。】  

段义宗  

段义宗，南方长和国布燮【(官称，相当于宰相)】。前蜀干德中入蜀使，因不欲朝拜，遂秃削为僧。补诗三首。【(按《全唐诗》佚句卷收段义宗佚句六句，不见全篇，注只云「外夷」人，其实皆吾中华当时所谓南土藩臣耳，亦兄弟民族也)】  

题大慈寺芍药  

浮花不与众花同，为感高僧护法功。繁影夜铺方丈月，异香朝散讲筵风。寻真自得心源静，观色非贪眼界空。好是芳馨堪供养，天教生在释门中。【见后蜀何光远《鉴诫录》卷六。(《知不足斋丛书》二十二集第一百七十册。按《全唐诗》佚句卷仅存首二句。此首句「浮花」，《全唐诗》作「此花」。)】  

题三学院经楼  

鹫岭鸡园不可俦，叨陪龙象喜登游。玉排复道珊瑚殿，金错危栏翡翠楼。尚欲归心求四谛，敢辞旋绕满三周。羲和鞭挞金乌疾，欲网无由肯驻留？【同前《鉴诫录》卷六。《全唐诗》佚句卷只存三、四句。此诗第四句「危栏」，《全唐诗》作「危椆」。】  

又题  

当今积善竞修崇，七宝庄严作梵宫。佛日明时齐舜日，皇风清处接慈风。一乘妙理应难测，万劫良缘岂易穷。共恨尘劳非法侣，掉鞭归去夕阳中。【同前《鉴诫录》卷六。《全唐诗》亦无佚句。】  

徐铉  

徐铉字鼎臣，广陵人。仕南唐，官至吏部尚书。随后主李煜归宋，累官散骑常侍。淳化三年坐贬卒，年七十六。【(据李昉撰《故静难军节度行军司马检校工部尚书东海徐公墓志铭》)】铉精小学，尤工篆隶，与弟锴俱有名于江左。补诗二首并句四。  

吴王挽辞二首  

倏忽千龄尽，冥茫万事空。青松洛阳陌，白草建康宫。道德遗文在，兴衰自古同。受恩无补报，反袂泣途穷。  

土德承余烈，江南广旧恩。一朝人事变，千古信书存。哀挽周原道，铭旌郑国门。此生虽未死，寂寞已消魂。【以上二首见《宋诗纪事》卷三。】  

句  

落月依楼阁，归云拥殿廊。【《宿山寺》，见《宋诗纪事》引宋释文莹《玉壶野史》。】  

钟山祠畔宿烟晴，玉涧桥边碧树春。【见《景定建康志》卷十八《山川志》。】  

范质  

范质字文素，大名宗城人。后唐长兴四年进士，晋天福中为翰林学士，汉初加中书舍人、户部侍郎。周广顺初拜中书侍郎同中书门下平章事。宋太祖受禅，加兼侍中。干德初封鲁国公。二年正月罢为太子太傅，九月卒，诗一首。【(《全唐诗》无范质诗。按质虽为宋初名臣，然曾历仕后晋、汉、周各朝。其从五代主者久，而事宋之日浅，故仍录补于唐诗之列)】  

诫儿侄八百字  

昨得谢课书，希于京秩之中更与迁转。余以诸儿侄辈生长以来，未谙外事，艰难损益，懵然莫知，因抒古诗一章晓之。  

去年初释褐，一命列蓬丘。【谓谢课。】青袍春草色，白纻弃如仇。适会龙飞庆，王泽天下流。尔得六品阶，无乃太为优。凡登进士第，四选升校雠。历官十五考，叙阶与尔俦。如何志未满，意欲陵【《纪事》「陵」作「凌」。】云游。若言品位卑，寄书来我求。省之再三叹，不觉泪盈眸。吾家本寒素，门地寡公侯。先子有令德，乐道尚优游。生逢世多僻，委任信沉浮。仕宦不喜达，吏隐同庄周。积善有余庆，清白为贻谋。伊余奉家训，孜孜务进修。夙夜事勤肃，言行思悔尤。出门择交友，防慎畏熏莸。省躬常惧玷，恐掇庭闱羞。童年志于学，不堕【《纪事》「堕」作「惰」。】为箕裘。二十中甲科，(赤页)尾化为(札去木改虫)。【二十三进士及第，今举全数。】三十入翰苑【时三十三，】，步武向瀛州。四十登宰辅【年四十一】，貂冠侍冕旒。备位行一纪，将何助帝猷。既非救旱雨，岂是济川舟。天子未遐弃，日益素餐忧。黄河润千里，草木皆浸渍。吾宗凡九人，继踵升官次。门内无白丁，森森朱绿紫。鹓行洎内职，亚尹州从事。府掾监省官，高低皆清美。悉由侥幸升，不因资考至。朝廷悬爵秩，命之曰公器。才者禄及身，功者赏于世。非才及非功，安得专【《纪事》「专」作「沾」。】厚利。寒衣内府帛，饥食太仓米。不蚕复不穑，未尝勤四体。虽然一家荣，岂塞众人议。颙颙十目窥，龊龊千人指。【曾参云：「十目所视。」古人云：「千人所指。」言可畏。】借问尔与吾，如何不自媿？戒尔学立身，莫若先孝悌。怡怡奉亲长，不敢生骄易。战战复兢兢，造次必于是。戒尔学干禄，莫若勤道艺。尝闻诸格言，学而优则仕。不患人不知，惟患学不至。戒尔远耻辱，恭则近乎礼。自卑而尊人，先彼而后己。《相鼠》与《茅鸱》，宜鉴诗人刺。【《毛诗》：「《相鼠》，刺无礼。」《左传》：「《茅鸱》，刺不恭。」】戒尔勿放旷，放旷非端士。周孔垂名教，齐梁尚清议。南朝称八达，千载秽青史。戒尔勿嗜酒，狂药非佳味。能移谨厚性。化为凶险【《纪事》「险」作「暴」。】类。古今倾败者，历历皆可记。戒尔勿多言，多言者众【《纪事》「者众」作「众所」。】忌。苟不慎枢机，灾危从此始。是非毁誉间，适足为身累。举世重交游，拟结金兰契。忿怨容易【《纪事》「容易」作「从是」。】生，风波当时起。所以君子心，汪汪淡如水。举世好承奉，昂昂增意气。不知承奉者，以尔为玩戏。所以古人疾，籧篨与戚施。举世重任侠，【《史记》：「轻死重义曰侠。」】呼俗【《纪事》「呼俗」作「俗呼」。】为气义。【《纪事》「气义」作「义士」。】为人赴急难，往往陷刑死。所以马援书，殷勤戒诸子。【马援告儿孙书，甚非此事。】举世贱清素，奉身好华侈。肥马衣轻裘，扬扬过闾里。虽得市童怜，还为识者鄙。我本羇旅臣，遭逢尧舜理。位重才不充，戚戚怀忧畏。深渊与薄冰，蹈之唯恐坠。尔曹当悯我，勿使增罪戾。闭门敛踪迹，缩首避名势。名势不久居，毕竟何足恃。物盛必有衰，有隆还有替。速成不坚牢，亟走多颠踬。灼灼园中花，早发还先萎。迟迟涧畔松，郁郁含晚翠。赋命有疾徐，青云难力致。寄语谢诸郎，躁进徒为耳。【见《宋文鉴》卷十四。以《宋诗纪事》校之。】  

王溥  

王溥字齐物，并州祁人。汉干佑中进士，为秘书郎。周广顺初，拜端明殿学士。恭帝嗣位，官右仆射。宋初进位司空，加太子太师，封祁国公，卒。谥康献。诗二首。【(《全唐诗》无王溥诗)】  

谢进士张翼投诗两轴  

清河诗客本贤良，惠我新吟六十章。格调宛同罗给事，功夫深似贾司仓。登山始觉天高广，到海方知浪渺茫。好去蟾宫是归路，明年应折桂枝香。【见《宋诗纪事》引宋张齐贤撰《洛阳搢绅旧闻记》。】  

咏牡丹  

枣花至小能成实，桑叶虽柔解吐丝。堪笑牡丹如斗大，不成一事又空枝。【见《宋诗纪事》引《历代吟谱》。】  

李昉  

李昉字明远，深州饶阳人。汉干佑中举进士。周显德中仕至翰林学士。入宋，历翰林侍读学士，拜中书侍郎平章事。太宗至道二年卒，年七十二。谥文正。补诗三首并句。  

赠贾黄中【贾以七岁应童子举】  

七岁神童古所难，贾家门户有衣冠。十人科第排头上，五部经书诵舌端。见榜不知名字贵，登筵未识管弦欢。从今稳上青云去，万里谁能测羽翰。【见《宋诗纪事》引《闻见前录》。】  

仙客  

胎化仙禽性本殊，何人携尔到京都。因加美号为仙客，称向闲庭伴野夫。警露秋声云外远，翘沙晴影月中孤。青田万里终归去，暂处鸡群莫叹吁。【见《宋诗纪事》卷二。】  

孟宾于  

孟宾于字国仪，连州人。晋天福九年符蒙知贡举，擢进士第。与李昉交善。宾于后仕南唐，卒宋太平兴国中，年八十三。补诗一首。  

耒阳杜工部墓【题拟】  

南游何感思，更甚叶缤纷。一夜耒江雨，百年工部文。青山当日见，白酒至今闻。惟有为诗者，经过时吊君。【见钱谦益《笺注杜工部集唱酬题咏》引《耒阳祠志》。】  

印粲  

印粲，与徐铉同时。诗一首。【(《全唐诗》无印粲诗)】  

赠徐鼎臣常侍  

不将才业暂时夸，人仰声名遍海涯。月满朝衣听禁漏，更阑分直扫宫花。谏书未上先焚稿，御笔曾传立草麻。见说下朝无一事，小池栽苇学僧家。【见《江南余载》卷下。】  

张昭  

张昭字潜夫，濮州范县人。历仕唐、晋、汉、周四朝，官至兵部尚书。宋初拜吏部尚书，进封郑国公。开宝五年卒，年七十九。有《嘉善集》。补诗一首。  

吟窦巩集追思夷门题处已三稔矣凄然感兴书之  

往岁记时梁苑夜，今宵题处洛城秋。浮生瞥电人何在，怀旧伤心泪迸流。三径竹风邻笛怨，一庭霜月井桐梧愁。妻儿未会余予惆怅，只怪灯前不举头。  

【见《宋诗纪事》卷二。】  

李九龄  

李九龄，洛阳人。补诗一首。  

赠马道士  

水共逍遥云共孤，混时言笑只佯愚。经年但醉宜城酒，千里唯担《华岳图》。寻野鹤来空碧洞，(上不下见)琴僧去渡重湖。人间再见知何日，乞取先生石辘轳。【见方回《瀛奎律髓》卷四十八《仙逸类》。】  

杨徽之  

杨徽之字仲猷，浦城人。南唐时间道至汴中，周显德二年进士。入宋，除著作佐郎，知全州。太平兴国初，转库部员外郎、判南曹。卒真宗时。补诗一首并句。  

赠谭先生  

古观重重遶翠微，杉松深处掩双扉。云生万壑投龙去，海隔三山放鹤归。花洞宴游春日永，石坛朝礼曙星稀。每听高论长生理，拟向尘中便拂衣。【见《瀛奎律髓》卷四十八《仙逸类》。此诗明李蔉所辑《宋艺圃集》作李九龄诗。按徽之又有《禁林燕会之什》一首见于《翰苑群书》者，系入宋后所作，不收录。】  

句  

戍楼烟自似直，战地雨长腥。【《塞上》】  

春归万年树，月满九重城。【《元夜》】  

偶题(上山下品)石云生笔，闲遶庭松露湿衣。【《僧舍》】  

开尽菊花秋色老，落残桐叶雨声寒。【《宿东林》　以上八句并见《宋诗纪事》卷二。】  

***卞震***  

卞震，成都人。蜀进士，为渝州判。蜀平，入宋，仍旧职。补句二。  

句  

空囊万里客，斜月一床寒。【见《宋诗纪事》引宋失名撰《历代吟谱》。】  

刘吉  

刘吉，江左人。事李煜为传诏承旨。入宋，为供奉官，知河渠利害。太平兴国中，河大决，吉塞治有方略，人目为刘跋河。【(复出诗句二句。《全唐诗》无刘吉诗)】  

句  

一箭不中鹄，五湖归钓鱼。【《赠隐者》。见《宋诗纪事》卷三引《历代吟谱》。按《全唐诗》卷七百九十五作张茔诗句。云见地志。】  

孟归唐  

孟归唐，湖湘连上人，南唐水部员外郎孟宾于之子。宋开宝中，授秘书省正字，累迁大理丞，以罪贬袁州司户，卒。诗句二。【(《全唐诗》无孟归唐诗)】  

句  

练色有穷处，寒声无断【《江南野史》「断」作「尽」。】时。【《瀑布》。见宋马令《南唐书》卷二十三《孟宾于传》。亦见宋龙衮《江南野史》。】  

钱惟治  

钱惟治字和世，吴越废王钱倧长子，忠懿王钱俶养为己子。入宋，领镇国军节度使、左骁卫上将军，卒，追封彭城郡王。生平慕皮、陆为诗，有集。诗二首。【(《全唐诗》无钱惟治诗)】  

春日登大悲阁回文【二首】  

圣主钦崇教，千光显绀容。映云窗绮暖，笼月箔花重。净剎香风远，危阑碧雾浓。胜因良以咏，华国一斯逢。  

碧天临迥阁，晴雪点山屏。夕烟侵冷箔，明月敛闲亭。【见《宋诗纪事》卷三引《冰川诗式》。】  

何蒙  

何蒙，南唐进士。诗一首。【(《全唐诗》无何蒙诗)】  

赠赵叟【题拟】  

桂枝输却正凄然，又被(上贝贝下鸟)声聒昼眠。唯有赵翁知仔细，相传好语待来年。【见《江南余载》卷上。】  

詹敦仁  

詹敦仁字君泽，固始人。补诗四首。  

寄刘乙处士  

音问相忘二十秋，天教我辈到南州。无穷风月随宜乐，有分溪山取次收。好语传来如昨梦，离情欲剖带春愁。何时载酒从东下，细与刘君叙昔游。【见《永乐大典》卷一三四五○「二寘」「士」字「处士」条(十四函一百三十七册)。】  

琲访刘君乙时已殁故将归王令留之不可以书来嘱作此篇示  

刘郎踪迹久荒凉，卜宅何妨处士乡。壮志莫随流俗变，老夫霜鬓已凝霜。【见《永乐大典》卷一三三四四「二寘」「示」字(十四函一百三十七册)引詹敦仁《清隐集》。案：琲为詹敦仁之子。】  

入局吟  

明命初颁得美除，惭惶下拜敢宁居？儒生不作于时计，且读人间未见书。  

又一首【用前韵】  

可恨名存实已除，兰台芸阁复谁居？豕鱼未识应多愧，尤恐在人成蠹书。【以上二诗见《永乐大典》卷一九七八二「一屋」。「局」字(十八函一百七十八册)。】  

陈曙  

陈曙，蜀人。蜀后主王氏末年避地淮南，隐蕲州山中。南唐元宗李璟时曾遣人征之，不应。后移居鄂州，不知所终。诗一首。【(《全唐诗》无陈曙诗)】  

答高越【题拟】  

罢修儒业学修真，养拙藏愚四十春。到老不疏林里鹿，平生未识日边人。涧花发处千堆锦，岩雪铺时万树银。多谢朝贤远相问，未闻鸡得凤为邻。【见《江南余载》卷下。按《全唐诗》卷八百六十一作李梦符诗，题曰《答当学士》。诗中异处较多，对勘之下，以此为胜，故仍录而存之。】  

许坚  

许坚，南唐李璟时人。补诗一首。  

题失  

祇应天上路，不为下方开。道既学不得，仙从何处来。  

### 全唐诗补逸卷之十七【联句　无考】  

联句  

颜真卿等  

颜真卿字清臣，京兆长安人。开元二十二年进士及第，历仕玄、肃、代诸朝，封鲁国公。李希烈陷汝州，卢杞奏遣真卿往谕，拘胁累岁，不屈而死。  

***竹山连句题潘氏书堂***  

颜真卿、陆羽、李萼、裴修、康造、汤清河、清昼、陆士修、房夔、颜粲、颜颛、颜须、韦介、李观、房益、柳淡、颜岘、潘述。  

竹山招隐处，潘子读书堂。【真卿】　万卷皆成衣(泳去永改颐)失，千竿不作行。【陆羽】　练容餐沆瀣，濯足咏「沧浪」。【李萼】守道心自乐，下帷名益彰。【裴修】　风来似秋兴，花发胜河阳。【康造】　支策晓云近，援琴春日长。【汤清河】水田聊学稼，野圃试条桑。【清昼】　巾折定因雨，履穿宁为霜。【陆士修】　解衣垂蕙带，拂席坐藜床。【房夔】檐宇驯轻翼，簪裾染众芳。【颜粲】　草生还近砌，藤长稍依墙。【颜颛】　鱼乐怜清浅，禽闲(上喜下心)颉行。【颜须。行当作「颃」】　空园种桃李，远墅下牛羊。【韦介】　读《易》三时罢，围碁百事忘。【李观】　境幽神自王，道在器犹藏。【房益】　昼歠山僧茗，宵传野客觞。【柳淡】　遥峰对枕席，丽藻映缣缃。【颜岘】　偶得幽栖地，无心学郑乡。【潘述　见《三长物斋丛书》本《颜鲁公文集》卷十二，宁乡黄本骥编订。】  

无考  

宇文正  

宇文正，无考。诗一首。【(《全唐诗》无宇文正诗)】  

***水名***  

江湖思旧好，河洛赏遗风。共托金门暇。来游白□□。竹霞开樽绿，桃花落□红。故乡渺天涯。应在□地□。【见影印本《新编纂图增类群书类要事林广记》卷之七。】  

程杰  

程杰，无考。诗一首。【(《全唐诗》无程杰诗)】  

***芙蓉峰***  

谁把芙蓉云外栽，亭亭秀丽四时开。清宵皓月峰头挂，宛似佳人对镜台。【见康熙十八年闵麟嗣撰《黄山志定本》卷六。】  

无名氏  

***颂裴长史歌【题拟】***  

宾朋何喧喧？日夜裴公门。愿得裴公之一言，不须驱马埒华轩。  

***青鸾镜诗***  

月样团圆水漾【《金石萃编》作「样」。】清，好将香合【《萃编》作「阁」】伴闲身。青鸾不用羞孤影，开匣当如见故人。  

***挽歌五首***  

其一  

高坐星文掩，人寰巷市忙。三台投剑佩，四海哭烟霜。夕殿震号永，秋风晓更长。龙颜不可见，烧画月更香。  

其二  

忆别西凉日，来朝北阙时。千官捧□殿，独召上龙墀。宠极孤臣惧，恩深四表知。此由殉灵驾，血泪自双垂。  

其三  

香(金单)郁金袍，求衣不重劳。方张洞庭乐，休种阆山桃。鹤驾丹陵远，龙骧碧落高。胡髯攀断处，□抢高弓号。  

其四  

巢阁方瞻凤，鸣郊忽(六州)麟。六宫悲晏驾，四岳罢来巡。玺绶传当璧，河山委大臣。自伤蒲柳质，不得扈龙輴。  

其五  

七载朝金殿，千秋遇圣君。九夷瞻北极，万国靡南熏。盛烈排轩后，崇凌压□文。灵知河泷士，兴断高乡云。【以上五诗从许国霖辑《敦煌杂录》录出。许氏拟题原作《进上挽歌》，此省作《挽歌》。】  

***王昭君怨诸词人连句***  

掖庭娇幸在娥眉，争用黄金写艳姿。始言恩宠由君意，谁谓容颜信画师。微躯一身入深宫，春华几度落秋风。君恩不惜便衣处，妾貌应殊画辟中。间道和亲将我敞，选貌披图遍宫掖。图中容貌既不如，选后君王空海【望疑「悔」字之误】惜。始知王意本相亲，自恨舟【望疑「丹」字之误】青每误身。昔是宫中薄命妾，今成塞外断肠人。九重恩爱应长谢，万里关山愁远嫁。飞来北地不胜春，月照南庭空度夜。夜中含涕独婵娟，遥念君边与朔边。毳幕不同罗帐日，毡裘非复锦衾年。长安高阙三千里，一望能令一心死。秋来怀抱既不堪，况复南飞雁声起。【此诗见刘复《炖煌掇琐》三四。题虽标连句，然不着诸词人姓名，故仍以常诗视之。】  

***失题***  

东上波流西上船，桃源未必有真仙。干戈满目家何在，寂寞空山闻杜鹃。【见《江南余载》卷下。南唐开宝末诗也。】  

### 全唐诗补逸卷之十八

僧  

栖白  

栖白，越中僧。补诗一首。  

***看南山***  

抗蜀复临秦，凝岚万古新。峭连河汉地，气爽市朝人。影里天家桂，光中陆海珍。爱山兼恋此，偏柰与谁邻？【见《分门纂类唐歌诗》残本第二册《天地山川类》卷二十二。】  

仁贞  

仁贞，唐末渤海僧，曾东渡日本国。诗一首。【(《全唐诗》无仁贞诗)】  

***七日禁中陪宴***  

入朝贵国惭下客，七日承恩作上宾。更见凤【一作「凰」】声无妓态，风流变动一园【一作「国」】春。【此诗为仁贞在日本国作。见金毓黻撰《渤海国志长编》卷十八引《文华秀丽集》上。】  

贞素  

贞素，晚唐时渤海僧。长庆间，曾为日本国入唐求法僧灵仙东渡答谢。大和二年回，诣灵境寺复命，时灵仙已先卒。贞素哭之以诗云。【(《全唐诗》无贞素诗)】  

***哭日本国内供奉大德灵仙和尚诗并序***  

起余者谓之应公矣。公作而习之，随师至浮桑，小而大之，介立见乎缁林。余之【一作「亦」。】身期降物，负笈来宗霸叶。【望按：数句意难全解，姑作如此句读。】元和八年，穷秋之景，逆旅相逢。一言道合，论之以心素，至于周恤小子，非其可乎。居诸未几，早向鸰原，鹡鸰之至，足痛乃心。【望疑前句有讹字。】此仙大师是我应公之师父也。妙理允【《群书类从》本作「先」。】契，示于元元。长庆二年，入宗五台。每以身猒青痴之器，不将心听白猿之啼。长庆五年，日本大王远赐百金，达至长安。小子转领金书，送到铁懃。仙大师领金讫，将一万粒舍利、新经两部、造敕五通等属附小子，请到日本答谢国恩。小子便许。一诺之言，奚【一作「岂」。】惮万里重波，得遂锺元，【一作「旡」。】外缘期乎远大。临回之日，又谢【一作「附」。】百金。以大和二年四月七日，却到灵境寺求访，仙大师己【疑为亡字】来日久。位【疑为「泣」字】我之血，崩我之痛。便泛四重溟渤，视死若归，连五同行李。【望疑此句有脱字。】如食之顷【原作「项」，误。】者。则应公之原交所致焉。吾信始而复终，愿灵凡兮表悉【或疑作志。】空留涧水，呜咽千秋之声，仍以云松，惆怅万里之行。四月蓂落，如一首途望京之耳。【望疑此处必有脱讹。不可断句。】  

不体【《类从》本作「航」。又《日本佛教全书》本作「(舟巳)」。考云：「(舟巳)即那字。慧超《传》多用此字。」】心泪【《类从》本作「渡」。】自涓，【望按：「此句原脱一字。」】情因法眼奄幽泉。明朝傥问沧波客，的说遗鞋白足还。【见《渤海国志长编》卷十八引《入唐求法巡礼行记》三。】  

元孚  

元孚，宣城开元寺僧，或曰楚中僧，与许浑同时。补诗一首。  

***元孚五十年前游天台宿建公院登华顶攀琪树观石桥之险绝缅怀昔游因为绝句寄知建长老兼呈台州王司马***  

天生石月架空虚，树缀龙髯子贯珠。三十年前已攀折，建公曾到上方无。【见明陶宗仪《古刻丛钞》。】  

思托  

思托，与唐东渡名僧鉴真同时。鉴真圆寂后，曾作悼诗一首。  

***五言伤大和上传灯逝日本***  

上德乘杯渡，金人道已东。戒香余散馥，慧炬复流风。月隐归灵鹫，珠逃入梵宫。神飞生死表，遗教法门中。  

法进  

法进，与唐东渡僧鉴真同时，有悼鉴真诗一首。  

***七言伤大和上***  

大师慈育契圆空，远迈传灯照海东。度物草【寸】筹盈石室，散流佛戒绍遗踪。化毕分身归净国，娑婆谁复为验龙？  

贯休  

贯休，俗姓姜氏，字德隐，兰溪人。补诗二首。  

***咏红芙蓉上宋使***  

擘水苞金紫艳浓，乍观疑在水仙宫。难驱颜色文章里，合出天人池馆中。芬馥静生朱槛腻，动摇微映鹭鸶红。临川内史诗相似，摇仰清吟满阁风。【见《唐歌诗》残本六册《草木虫鱼类》卷五。】  

***苔藓***  

严子钓台边不少，谢公山展上无多。世间若也皆廉洁，金玉生根柰尔何？【见《唐歌诗》残本六册《草木虫鱼类》卷六。】  

修睦  

修睦，与贯休同时。补诗一首。  

***长安柳***  

雨重依依舞态低，任人攀折路东西。何如渡口成林处，留得黄莺到夜啼。【见《唐歌诗》残本第七册《草木虫鱼类》卷八。】  

远公  

远公，前蜀僧。诗一首。【(《全唐诗》无远公诗)】  

***伤悼前蜀废国***  

乐极悲来数有涯，歌声才歇便兴嗟。牵羊废主寻倾国，指鹿奸臣尽丧家。丹禁夜凉空锁月，后庭春老谩开花。两朝帝业都成梦，陵树苍苍噪暮鸦。【见前蜀何光远《鉴诫录》卷五。日本汉学家丰田穰氏所撰《全唐诗纠谬》一文曾论及之，云《全唐诗》所未收。】  

文益  

文益，余杭人。姓鲁，金陵清凉寺僧。【(复出一首)】  

***看牡丹***  

【见《唐僧弘秀集》卷五。按《全唐诗》作僧谦光诗，题作《赏牡丹应教》。诗中「毳」字，《全唐诗》作「衲」，「趣」作「事」，「发」作「鬓」，「是」作「似」，「曳」作「异」，「晚」作「晓」，「待」作「对」。谦光，金陵人，有才辩。】  

延寿  

延寿字冲立，号抱一子，杭州人。弃吏出家，吴越忠懿王延住永明寺。着《宗镜录》。宋开宝八年入灭。诗一首。【(《全唐诗》无延寿诗)】  

***闲居***  

闲居谁似我，退迹理难过。要势危身早，浮荣败德多。雨催虫出穴，寒逼鸟移窠。野径无人翦，疏窗入薜萝。【见《宋诗纪事》卷九十一。】  

赞宁  

赞宁，德清高氏子。出家杭州龙兴寺，吴越武肃王署为两浙僧统，赐号明义。入宋，至道二年示寂。诗二首。【(《全唐诗》无赞宁诗)】  

***寄题水月禅院【在洞庭山缥缈下，梁大同四年建，山有无碍泉。】***  

参差峰岫昼云昏，入望攀萝浊浪奔。震泽涌山来北岸，华阳连洞到东门。日生树挂红霞脚，风起波摇白石根。闻有上方僧住处，橘花林下采兰荪。【见《宋诗纪事》引《吴郡志》。】  

***居天柱山***  

四野豁家庭，柴门夜不扃。水边成半偈，月下了残经。虽逐诸尘转，终归一念醒。未知斯旨者，万役尽劳形。【《瀛奎律髓》卷四十七《释梵类》。】  

天目僧  

天目僧，失其名。诗一首。  

***答赞宁***  

山中人事违，天眼中修定。【天目，一名天眼。】我本无根株，只将笋为命。【见释赞宁所撰《笋谱》。】  

无名僧  

【无名僧禅诗五首。(见刘复《炖煌掇琐》)】  

***禅诗***  

座禅不乱意，观色更无缘。三独罗剎得成佛，不要流心再座禅。【原注云：「五言一首。」】  

座得须不喜动，何要观心了三界。但观性内所，不知意缘起。【原注云：「一首。」】  

心平不用持戒，行直河须座。恩则普同妇子，义则上下漠然。苦口则是凉药，依(尸工一山)定出黄莲。菩萨向心如觅，天堂即在眼前。  

清莲台上见天唐，众生真心礼肆芳。降摩处上夜放光，菩萨悲愿遍什芳。  

即日一千僧，住在寺山林。百鸟同科宿，相看见兄弟。  

道士  

吴筠  

吴筠字贞节，华州华阴人。卒大历中，弟子私谥为宗玄先生。补诗二首。  

***酬刘侍御过草堂***  

畴昔隳世网，就闲栖远林。岂谓轩车客，来过涧壑深。既怀康济业，仍许隐沦心。灵液充甘饮，松风代鸣琴。晤言不可极，真兴何愔愔。贻我方来偈，自然生玉音。予惭乏琼玖，无以报兼金。他日思良会，含情时永吟。【见道士孟宗宝集虚编《洞霄诗集》。】  

白元鉴  

白元鉴，西川成都府人。明皇奔蜀时为威仪道士，住上皇观。后周览山川，寄居余杭之天柱观。元和十二年八月卒。诗十首。【(《全唐诗》无白元鉴诗)】  

***大涤洞***  

名山閟灵府，隐士此寻真。仙去空遗鼓，云扃不见人。川源世上异，日月洞中春。欲出虚无境，应修有待身。【见《洞霄诗集》。】  

***天坛***  

天坛高百尺，只在翠微间。碧藓遗踪古，青松白日闲。丹成人已化，云去鹤应还。时有吹箫客，月明来故山。【同前。】  

***驯虎岩***  

外身道不远，异类自能驯。尚有相亲兽，应无可弃人。溪边同饮水，林下共栖真。寂寂空岩畔，千秋迹已陈。【同前。】  

***石门***  

灵关非世力，造化创元功。屈曲穿丹壑，峥嵘倚碧空。烟萝常蔽日，松竹自吟风。除却幽人到，尘凡路不通。【同前。】  

***药圃***  

仙翁曾播植，琼圃尚敷荣。春日祥光满，秋风瑞实成。黄精宜益寿，萱草足忘情。候采灵芝服，还应羽翼生。【同前。】  

***抚掌泉***  

直下碧千寻，蛟龙此隐身。无心能应物，拍手涌如神。夜镜涵星斗，春杯荐藻苹。终年丹灶下，长给武陵人。【同前。】  

***讲堂***  

高踪谁可继，一室四无邻。听法空云水，成功集鬼神。烟霞生户牖，泉石障埃尘。越国今何在？空悲行路人。【同前。】  

***书楼***  

业成人已去，陈迹自依然。灶有残丹火，窗遗溢宝篇。怀贤惊异世，抚事感流年。早述《南华》理，还应返化仙。【同前。】  

***瀑布***  

飞瀑下幽壑，令人梦寐清。秋山匹练净，寒谷万珠明。映日添霞色，迎风作雨声。潺湲听莫厌，时得涤幽情。【同前。】  

***新池***  

何人凿碧沼，待我照衰容。洗药余香在，开函古镜空。心闲闻细溜，波静卧乔松。欲问仙源路，无由见落红。【同前。】  

王仙乔  

王仙乔，开元天宝间南岳九真观道士。诗句二。【(《全唐诗》无王仙乔诗)】  

***句***  

郁郁家国盛，济济经道兴。【见廖侁撰、李冲昭述《南狱小录》。南京图书馆藏手钞本。】  

元淳  

元淳，女道士，洛中人。【(复出一首)】  

***寓言***  

【见韦庄《又玄集》卷下。按《全唐诗》卷七百二十三作李洞诗，诗与此同。又《全唐诗》卷八百五载元淳此诗前二句，今据《又玄集》，以作元淳诗为是。】  

吕岩  

吕岩字洞宾。补诗五首。  

***书与胡咏之***  

济世应须不世才，调羹重见用盐梅。种成白璧人何处，熟了黄粱梦未回。相府旧开延士阁，武夷新筑望仙台。青鸡唱彻函关晓，好卷游帏归去来。【见《宋诗纪事》卷九十引《墨庄漫录》。】  

***题冢上亭***  

冢上为亭鬼莫嗔，冢头人即冢中人。凭栏莫起存亡意，除却虚空总是尘。【同前引《西溪丛语》。】  

***题崇元观【在吉水县】***  

褰裳懒步寻真宿，清景一宵吟不足。月在碧潭风在松，何必洞天三十六。【同前引宋祝穆撰《方舆胜览》。】  

***题灵石屋山***  

南坞数回泉石，西峰几迭烟云。登携孰以为侣，颜寓李甲萧耘。【同前《宋诗纪事》。】  

陈抟  

陈抟字图南，后唐末举进士不第，遂隐于武当山，服气避谷。移居华山。周世宗召为谏议大夫，不受。入宋，太宗甚重之，赐号希夷先生。卒端拱初。诗四首。【(复出一首)】  

***归隐【《永乐大典》题作《偶题》】***  

十年踪迹走红尘，回首青山入梦频。紫陌纵荣争及睡，朱门虽富【《大典》「富」作「贵」】不如贫。愁闻剑戟扶危主，闷听【《大典》「听」作「见」】笙歌聒醉人。携取琴【《大典》「琴」作「旧」】书归旧隐，野花啼鸟一般春。【见北京图书馆藏《永乐大典》卷一三四五○。二寘。处士门。《宋诗纪事》卷五收陈诗七首。其《归隐》一首与《大典》同。惟《大典》题作《偶题》。其《辞上归进诗》，作于入宋之后，兹编不取。余五首，一首复出。故但录其四首。又按此诗亦见元辛文房《唐才子传》卷十。】  

***石刻诗并序***  

因攀奉县尹尚书水南小酌回，舍辔特叩松扃，谒高公。茶话移时，偶书二十八字。道门弟子图南上。  

我谓浮荣真是幻，醉来舍辔谒高公。因聆玄论冥冥理，转觉尘寰一梦中。【见《宋诗纪事》卷五引《老学庵笔记》。】  

***赠张乖(厔去至改圭)***  

自吴入蜀是寻常，歌舞筵中救火忙。乞得金陵养闲散，也须多谢鬓边疮。【见《宋诗纪事》卷五。】  

***访毛女***  

【见《宋诗纪事》引《翰府名谈》。按《全唐诗》卷八百六十三作毛女正美诗。此诗第二句「又编栗叶作罗襦」，「作」，《全唐诗》作「代」。三句「有时问着秦宫事」，「着」，《全唐诗》作「却」。四句「笑捻仙花望太虚」，「仙」，《全唐诗》作「山」。余同。】  

***西峰***  

为爱西峰好，吟头尽日昂。岩花红作阵，溪水绿成行。几夜碍新月，半山无夕阳。寄言嘉遯客，此处是仙乡。【见《宋诗纪事》卷五引宋魏庆之撰《诗人玉屑》。】  

***题石水涧***  

银河洒落翠光冷，一派回环湛晚晖。几恨却为顽石碍，琉璃滑处玉花飞。【见《宋诗纪事》卷五引明李蔉辑《宋艺圃集》。】  

鬼怪  

杨勋  

杨勋，前蜀干德中，世号杨仆射。  

***杨勋吟诗***  

圣主何曾识仲都，可怜社稷在须臾。市西便是神仙窟，何必乘楂泛五湖。  

### 全唐诗补逸卷之十九(附录卷)

友邦　新罗国  

***崔致远***  

崔致远，字海夫，号孤云，新罗国湖南之沃沟人。年十二，辞家从商舶入唐。十八宾贡及第。曾游东都，寻授宣州溧水县尉，任满而罢。干符末，淮南节度使高骈辟置幕府，表状文翰，皆出其手。广明元年，骈为诸道行营都统，以致远为巡官，奏除殿中侍御史。中和末，充国信使，东返新罗，历翰林学士、兵部侍郎，出为武城太守。后携家隐于江阳郡之伽(仆去卜改耶)山以终。《艺文志》有崔致远《四六》一卷。又《桂苑笔耕》二十卷。今补诗一卷，计六十首。  

***七言记德诗三十首谨献司徒相公***  

兵机  

惟将志业练《春秋》，早蓄雄心(刖去月改戋)国雠。二十年来天下事，汉皇高枕倚留侯。  

笔法  

见说书窗暂卧龙，神传妙诀助奇锋。也知外国人争学，惟恨无因乞手踪。【原注：南朝萧子云(高丽本作苏子云)善书，百济使人求手踪，以为国宝。】  

性箴  

波澄性海见深源，理究希夷辟道门。词翰好传双美迹，何须更写五千言。  

雪咏  

五色毫编六出花，三冬吟彻四方夸。始知绝句胜联句，从此芳名掩谢家。  

射鵰  

能将一箭落双鵰，万里胡尘当日销。永使威名振沙漠，犬戎无复吠唐尧。  

安化  

班笔由来不暗投，旋驱熊隼待封侯。郡名安化能宣化，更指河湟地欲收。  

练兵  

陇水声秋塞草闲，霍将军暂入长安。太平天子怜才略，曾请陈兵尽日看。  

磻溪  

刻石书踪妙入神，一回窥览一回新。况能早遂王师业，桃李终成万代春。【原注：伏(者见)相公《磻溪诗》云：「及到王师身已老，不知辛苦为何人。」又《经虢县诗》云：「手栽桃李十余春，今日经过重建勋。」】  

射虎  

巨牙钩爪碍王程，一箭摧班【高丽本班作斑。】四海惊。白额前驱姜胆碎，方知破石是虚声。  

秦城  

远提龙剑镇龙庭，外户从兹永罢扃。扫尽边尘更无事，暮天寒角醉吟听。  

生祠  

古来难化是蛮夷，交趾何人得去思。万代圣朝青史上，独传溪洞立生祠。  

射鞭  

休说戟枝非易中，莫言杨叶是难穿。须看立节沙场上，永得安边为射鞭。  

安南  

西戎始定南蛮起，都护能摧骠信威。万里封疆万户口，一麾风雨尽收归。  

天威径  

凿断龙门犹劳身，擘分华岳徒称神。如何劈开海山道，坐令八国争来宾。  

岝口径  

济物能回造化心，驱山偃海立功深。安南真得安南界，从此蛮兵不敢侵。  

收城碑  

功业已标征北赋，威名初建镇南碑。终知不朽齐铜柱，况是儒宗缀色丝。【原注：碑，今度支裴仆射撰词。】  

执金吾  

一阵风雷定八蛮，来趋云陛悦天颜。王孙仕宦多荣贵，心为匡君不蹔闲。  

天平  

海岱烟尘匝郓城，遥挥一剑落搀抢。征旗不动降旗尽，永使天平地亦平。  

钓鱼亭  

锦筵花下飞鹦鹉，罗袖风前唱《鹧鸪》。占得仙家诗酒兴，闲吟烟月忆蓬壶。【原注：伏(者见)相公《在郓州诗》云：「酒满金舡花满枝，双娥齐唱《鹧鸪词》。」又《钓鱼亭诗》云：「水急鱼难钓，风吹柳易低。」】  

相印  

早说休征应佩刀，台星光接将星高。欲迎霖雨归龙阙，看灭妖氛展豹韬。  

西川  

远持龙旆活龟城，威慑蒙王永罢兵。应笑栾巴噀杯酒，雨师风伯自归行。  

平蛮  

邛峡关东蛮尘绝，平夷镇扼蛮地裂。又筑罗城变锦城，蛮兵永灭功不灭。  

筑城  

一心能感众心齐，铁瓮高吞剑阁低。多上散花楼上望，江山供尽好诗题。  

荆南  

虎吼龙骧出峡来，福星才照阵云开。遥思屈宋忠魂在，应向风前奠一杯。  

漕运  

济川已展为舟业，煮海终成富国功。能与吾君缓宵旰，为资心计四方通。  

浙西  

九江贼胆望风摧，万户愁眉向日开。楚舞吴歌一何乐，相逢相贺相公来。  

降寇  

唯将德化欲销兵，长笑长平恣意坑。更想太丘行小惠，何如言下济群生。  

淮南  

八郡荣超陶太尉，三边静掩霍嫖姚。玉皇终日留金鼎，应待淮王手自调。【原注：剑南、荆南、淮南，乃天下名镇，相公累移节制。西戎、南蛮、东鄙贼起，相公皆自讨除。】  

朝上清  

齐心不倦自朝真，岂为修仙欲济人。天上香风吹楚泽，江南江北镇成春。  

陈情  

俗眼难窥冰雪姿，终朝共咏小山词。此身依托同鸡犬，他日升天莫弃遗。  

***陈情上太尉***  

海内谁怜海外人，问津何处是通津。本求食禄非求利，只为荣亲不为身。客路离愁江上雨，故园归梦日边春。济川幸遇恩波广，愿濯凡缨十载尘。  

***奉和座主尚书避难过维阳宠示绝句三首【「阳」，疑当作「扬」。】***  

年年荆棘侵儒苑，处处烟尘满战场。岂料今朝觐宣父，豁开凡眼睹文章。  

乱时无事不悲伤，鸾凤惊飞出帝乡。应念浴沂诸弟子，每逢春色耿离肠。  

济川终望拯湮沉，喜捧清词浣俗襟。唯恨吟归沧海去，泣珠何计报恩深。  

***归燕吟献太尉***  

秋去春来能守信，暖风凉雨饱相谙。再依大厦虽知许，久污雕梁却自惭。深避鹰鹯投海岛，羡他鸳鹭戏江潭。只将名品齐黄雀，独让衔环意未甘。  

***酬杨赡秀才送别***  

海槎虽定来年回，衣锦还乡愧不才。暂别芜城当叶落，远寻蓬岛(妳去女改走)花开。谷莺遥想高飞去，【原注：时杨生有随计(高丽本计作行)之计。】辽豕宁惭再献来。好把壮心谋后会，广陵风月待衔杯。  

行次山阳续家太尉寄赐衣段令充归觐续寿信物谨以诗谢  

自古虽夸昼锦行，长卿翁子占虚名。既传国信兼家信，不独家荣国亦荣。万里始成归去计，一心先算却来程。望中遥想深恩处，三朵仙山目畔横。  

留别女道士  

每恨尘中厄宦涂，数年深喜识麻姑。临行与为真心说，海水何时得尽枯？  

***酬进士杨赡送别***  

海山遥望晓烟浓，百幅帆张万里风。悲莫悲兮儿女事，不须怊怅别离中。  

***楚州张尚书水郭相迎因以诗谢***  

楚天萧瑟碧云秋，旟隼高飞访叶舟。万里乘槎从此去，预愁魂断谢公楼。  

***酬吴峦秀才惜别二绝句***  

荣禄危时未及亲，莫嗟歧路蹔劳身。今朝远别无他语，一片心须不愧人。  

残日塞鸿高的的，暮烟汀树远依依。此时回首情何限，天际孤帆窣浪飞。  

***石峰【原注：中和甲辰年冬十月，奉使东泛，泊舟于大珠山下。凡所入目，命为篇名，啸月吟风，贮成十首寄高员外。】***  

巉嵒绝顶欲摩天，海日初开一朵莲。势削不容凡树木，格高唯惹好云烟。点苏寒影妆新雪，戛玉清音喷细泉。静想蓬莱只如此，应当月夜会群仙。  

潮浪  

骤雪翻霜千万重，往来弦望蹑前踪。见君终日能怀信，惭我趋时尽放慵。石壁战声飞霹雳，云峰倒影撼芙蓉。因思宗悫长风语，壮气横生忆卧龙。  

***沙汀***  

远看还似雪花飞，弱质由来不自持。聚散只凭潮浪簸，高低况被海风吹。烟笼静练人行绝，日射凝霜鹤步迟。别恨满怀吟到夜，那堪又值月圆时。  

***野烧***  

望中旌旆忽缤纷，疑是横行出塞军。猛焰燎空欺落日，狂烟遮野截归云。莫嫌牛马皆妨牧，须喜狐狸尽丧群。只恐风驱上山去，虚教玉石一时焚。  

***杜鹃***  

石罅根危叶易干，风霜偏觉见摧残。已饶野菊夸秋艳，应羡岩松保岁寒。可惜含芳临碧海，谁能移植到朱栏。与凡草木还殊品，只恐樵夫一例看。  

***海鸥***  

慢随花浪飘飘然，轻摆毛衣真水仙。出没自由尘外境，往来□□洞中天。稻粱滋味好不识，风月性灵深可怜。想得漆园蝴蝶梦，只应如我对君眠。  

***山顶危石***  

万古天成胜琢磨，高高顶上立青螺。永无飞溜侵凌得，唯有闲云拨触多。峻影每先迎海日，危形长恐坠潮波。纵饶蕴玉谁回顾，举世谋身笑卞和。  

***石上矮松***  

不材终得老烟霞，涧底何如在海涯。日引暮阴齐岛树，风敲夜子落潮沙。自能盘石根长固，岂恨凌云路尚赊。莫讶低颜无所愧，栋梁堪入晏婴家。  

***红叶树***  

白云岩畔立仙姝，一簇烟萝倚画图。丽色也知于世有，闲情长得似君无。宿妆含露疑垂泣，醉态迎风欲待扶。吟对寒林却惆怅，山中犹自辨荣枯。  

***石上流泉***  

琴曲虽夸妙手弹，远输云底响珊珊。静无纤垢侵金镜，时有轻飔触玉盘。呜咽张良言未用，潺湲孙楚枕应寒。寻思堪惜清泠色，流入沧溟便一般。  

***和友人除夜见寄***  

与君相见且歌吟，莫恨流年挫壮心。幸得东风已迎路，好花时节到鸡林。  

***东风***  

知尔新从海外来，晓窗吟坐思难裁。堪怜时复撼书幌，似报故园花欲开。  

***海边春望***  

鸥鹭分飞高复低，远汀幽草欲萋萋。此时千里万里意，目极暮云翻自迷。  

***春晓闲望***  

山面懒云风恼散，岸头顽雪日欺销。独吟光景情何限，犹赖沙鸥伴寂寥。  

***海边闲步***  

潮波静退步登沙，落日山头簇暮霞。春色不应长恼我，看看即醉故园花。  

***将归海东巉山春望***  

目极烟波浩渺间，晓乌飞处认乡关。旅愁从此休凋鬓，行色偏能助破颜。浪蹙沙头花扑岸，云妆石顶叶笼山。寄言来往鸱夷子，谁把千金解买闲。  

***和金员外赠巉山清上人***  

海畔云庵倚碧螺，远离尘土称僧家。劝君休问芭蕉喻，看取春风撼浪花。  

***题海门兰若柳***  

广陵城畔别蛾眉，岂料相逢在海涯。只恐观音菩萨惜，临行不敢折纤枝。  

慧超  

慧超，新罗国僧人。开元中曾远赴五天竺国，经我国唐时安西等地。诗二首。  

***逢汉使入蕃略题四韵***  

君恨西蕃远，余嗟东路长。道荒宏雪岭，险涧贼途倡。鸟飞惊峭嶷，人去□偏梁。平生不扪泪，今日洒千行。  

***冬日在吐火罗逢雪述怀***  

冷雪牵冰合，寒风擘地烈。巨海冻墁坛，江河凌崖囓。龙门绝瀑布。井口盘蛇结。伴火上(肉亥)歌，焉能度播蜜。  
