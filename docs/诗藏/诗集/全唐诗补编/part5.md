---
title: 第4部分
index: true
icon: editor
order: 5
category:
  - 诗藏
  - 诗集
  - 全唐诗补编
tag:
  - 集部
  - 佚名
---

## 第三编　全唐诗续补遗  

### 全唐诗续补遗卷一　初唐一  

李渊【高祖】  

为秦王制诗  

【初太宗为秦王，高祖制诗云云。帝于宫西造宅初成，高祖送玉玺以至帝所，缙绅先生相谓曰：「诗及玉玺。盖奉国之祥瑞者欤。」○今按：《全唐诗凡例》引胡震亨谓唐初无五星联聚之事，疑其伪托。曾见陕西鄠县有大业三年郑州刺史李渊为子世民祈疾疏石刻拓本，孙星衍《访碑录》亦收载。】  

圣德合天地，五宿连珠见。和风拂世民，上下同欢宴。【《册府元龟》二一《帝王部征应》】  

李世民【太宗】  

题龟峰山【在麻城县】  

乾坤造化有神功，胜地安然气象雄。马迹印开苍石上，龟头横插白云中。山高每有神仙过，寺号能仁天子封。试剑石边风拂拂，虎跑泉内水溶溶。龙吟南岭崎山雨，虎啸东林什子风。舍利塔中遗释子，观音崖上礼慈容。天开云现琉璃碧，日落霞明玛瑙红。岩畔芊芊罗汉草，领头郁郁大夫松。望龟亭内迎仙客，喷雪崖前活水通。万里黎民皆润泽，一堂贤圣总虚空。游山宰相书名字，采药仙人留迹踪。任是丹青描不就，恍疑身世九霄宫。【《弘治黄州府志》七《艺文》】  

武曌【则天后】  

游石淙诗并序  

若夫圆峤方壶，涉沧波而靡际；金台玉阙，陟玄圃而无阶。惟闻《山海》之经，空览《神仙》之记。爰有石淙者，即平乐涧也。尔其近接嵩领，俯届箕峰，瞻少室兮若莲，睇颍川兮如带。既而蹑崎岖之山径，荫蒙密之藤萝，汹涌洪湍，落虚潭而送响；高低翠壁，列幽涧而开筵。密叶舒帷，屏梅氛而荡燠；疏松引吹，清麦候以含凉。就林薮而王心神，对烟霞而涤尘累。森沈丘壑，即是桃源；淼漫平流，还浮竹箭。纫网薜荔而成帐，耸莲石而如楼。洞口全开，溜千年之芳髓，山腰半坼，吐十里之香粳。无烦昆阆之游，自然形势之所。当使人题彩翰，各写琼篇，庶无滞于幽栖，冀不孤于泉石。各题四韵，咸赋七言。【《古今图书集成山川典》六○《嵩山部》○今按：此诗在《全唐诗》有诗无序，而《全唐诗》一般有诗有序者，大都全录，此系遗漏。现特补序，诗不重录。又《图书集成》同卷，作嵩山石淙侍宴应制者，有宋之问、沈佺期、苏味道、李峤诸人。】  

许敬宗  

辽左雪中登楼  

岁杪崇朝雪，天涯绝塞城。冻云连海色，枯木助风声。怀古情无已，登楼赋未成。梅花南国思，笛里暮愁生。【《古今图书集成职方典》一七四《奉天府部》】  

左匡政  

原名难当，泾县人，有智力。隋末率众保乡里，众推为总管。武德中以守城功授宣城大都督，封戴国公。  

白龟城  

城堞千寻险，池隍十里余。楼台侵汉宇，鼓角动郊墟。罴虎三军拥，壶浆万户舒。急须修表进，天意欲何如？【《嘉庆泾县志》三十二《词赋》】  

萧翼  

留题云门【一作「秦望山」】  

绝顶高峰【一作「山」】路不分。岚烟【一作「烟岚」】长锁绿苔纹。猕猴推落临【一作「悬」】崖石。打破【一作「落」】下方遮日云。【《万首唐人绝句》十一、《古今图书集成山川典》一○五《秦望山部》】  

欧阳询  

题雷威琴  

合雅大乐，成文正音。徽弦一泛，山水俱深。【《西溪丛语》上】  

李百药  

过杨玄感墓  

【《唐书》曰：天后西幸京师，路经杨玄感墓，上诵李百药《过玄感墓诗》云云，叹曰：「百药唯解缀文，不识大义。」○今按：两《唐书则天纪》、《百药传》均不载。】  

剑有万人敌，文为一代英。除昏志不遂，僭乱道难平。【《太平御览》五五八《礼仪部》。】  

陈元光  

落成会咏二首【前一首《全唐诗》已收】  

云霄开岳镇，日月列衙瞻。胜日当佳庆，清风去积炎。山畚遥猎虎，海舶近通盐。龙泽覃江浦，螭坳耀斗蟾。文床堆玉笏，武座肃金签。奇计绳陈美，明诚学孔兼。忠勤非一日，箴训要三拈。千古清泉水，居官显孝廉。  

半径寻真  

半径寻仙迹，危峰望帝州。千山红日媚，万壑白云浮。坐石花容笑，穿林鸟语愁。招呼玄鹤下，捻捋紫芝柔。铸鼎龙归洞，惊旗虎负丘。高栖谋未遂，胜景至须留。岩谷连声应，漳湖合派流。飘然歌一曲，缥缈在瀛洲。【以上《康熙漳浦县志》十八《艺文》下】  

张九龄  

照镜见白发【联句】  

宿昔青云志，蹉跎白发年。谁知明镜里，形影自相怜。【《万首唐人绝句》补本一。又见《四部丛刊》影明本《张九龄集》】  

谢公楼  

谢公楼上好醇酒，三百青蚨买一斗。红泥乍擘绿蚁浮，玉(上夗下皿)纔倾黄蜜剖。【《永乐大典》七八九一「楼」字韵】  

宋之问  

幸未央宫应制【补后四句】  

登高省时物，怀古发宸聪。钟连长乐处，台识未央中。【《文苑英华辨证》六《脱文》】  

题雷琴【二首】  

山虚水深，万籁萧萧。古无人踪，惟石嶕峣。  

洛水多清泚，崧高有白云。圣朝容隐逸，时得咏南熏。【《古今图书集成》】  

崔湜  

和苏员外寓直【一作乔知之。见《全唐诗》八一○《文苑英华》一九○《朝省》】  

李峤  

钱  

九府五铢世上珍，鲁褒曾咏道通神。劝君(上不下见)得须知足，虽解荣人也辱人。【《古今图书集成食货典》三五八《钱钞部》】  

王勃  

玄武山圣泉宴并序  

【○蒋清翊云：「据项家达刊本王集补序。」又云：《全唐文》以此序入骆宾王卷。】  

玄武山有圣泉焉，浸淫历数百千年，垂岩沁涌，接磴分流，下瞰长江，沙堤石岸，咸古人遗迹也。兹乃青苹绿芰，紫苔苍藓，遂使江湖思远，寤寐寄托。既而崇峦左峙，石壑【一作「壁」】前萦，丹崿万寻，碧潭千顷，松风唱响，竹露熏空。潇潇乎人间之难遇也，方欲以林壑为天属，琴樽为日用。嗟乎！古今同逝【一作「代谢」。】方深川上之悲；少长偕游，且尽山阴之乐。盍题芳什，共写高情。诗得泉字。诗曰。【《古今图书集成坤舆典》三六《泉部》】  

陇西行【十首】  

陇西多名家，子弟复豪华。千金买骏马，蹀躞长安斜。  

雕弓侍羽林，宝剑照期门。南来射猛虎，西去猎平原。  

既夕罢朝参，薄暮入终南。田间遭骂詈，低语示乘骖。  

入被銮舆宠，出视辕门勇。无劳豪吏猜，常侍当无恐。  

充国出上邽，李广出天水。门第倚崆峒，家世垂金紫。  

麟阁图良将，六郡名居上。天子重开边，龙云垒相向。  

烽火照临洮，榆塞马萧萧。先锋秦子弟，大将霍嫖姚。  

开壁左贤败，夹战楼兰溃。献捷上明光，扬鞭歌《入塞》。  

更欲奏屯田，不必勒燕然。古人薄军旅，千载谨边关。  

少妇经年别，开帘知礼客。门户尔能持，归来笑投策。【以上同上五六五《巩昌府部》，又乾隆《直隶秦州新志》十一《艺文》下《诗》】  

自乡还远虢  

【王福畤之子，(面力)、(豦力)、勃皆有才名，故杜易简称为三珠树。其后助、劼、劝，又皆以文显。勃于兄弟之间极友爱，《自乡还远虢》诗云云。观此语意，岂兄弟有不相能者耶？及观《诫功劲》云：「欲不可纵，争不可常，勿轻小忿，将成大殃。」此二人者，似非处于礼义之域者。「《棠棣》废」之语，疑为此二人设也。】  

人生忽如客，骨肉知何常。愿及百年内，花萼常相将。无使《棠棣》废，取譬人无良。【《韵语阳秋》十】  

述怀拟古诗  

仆生二十祀，有志十数年。下策图富贵，上策怀神仙。【《韵语阳秋》十二】  

示知己【句】  

客书同十奏，臣剑已三奔。【同上。】  

董思恭  

春日代情人  

昔日管弦调，将人舞细腰。悬知今日恨，谁分昔时娇。弃妾频登陇，从军几度辽？可怜香草夜，空见落花朝。泪滴珠难尽，容残玉易销。偿随明月去，莫道梦魂遥。【《永乐大典》三○○五人字韵引《玉台后咏》】  

陈子昂  

座右铭【《陈伯玉集》未收】  

事父尽孝敬，事君端忠贞。兄弟敦和睦，朋友笃信诚。从官重公慎，立身贵廉明。待士慕谦让，莅民尚宽平。理讼惟正直，察狱必审情。谤议不足怨，宠辱讵须惊？处满常惮溢，居高本虑倾。诗、礼固可学，郑、卫不足听。幸能修实操，何俟钧虚声？白珪玷可灭，黄金诺不轻。秦穆饮盗马，楚客报绝缨。言行既无择，存殁自扬名。【《文苑英华》七九○《铭》】  

张说  

送敬丞  

嘉会良难永，芳樽此夜闲。别离三春暮，亲爱两乡间。落花已覆水，岩云欲起山。庭兰行可佩，采采赠河关。  

见诸人送杜承诗因以成作【荆州作】  

吴楚分江镇，华容改旧城。讶君来远谒，知有去思情。风度沅湘险，烟还云梦平。寄言洞庭郡，何德子为名？  

幽州送随军入秦  

杨子来戎幕，老夫欣主诺。归路有光华，边庭少咨度。雁知穷朔苦，人羡长安乐。独将马革心，同声谢台阁。  

幽州送尹(上矛下心)成妇【《全唐诗》八七缺题。第三句「亲迎」《张说之文集》作「亲近」○以上《四部丛刊》影明本《张说之集》】  

金庭观【在嵊县东南七十二里】  

元珠道在岂难求，海变须教鬓不秋。他日洞天三十六，碧桃花发共师游。【《嘉庆浙江通志》二三一《寺观》】  

岑羲  

黄金台  

雕墙峻宇无不亡，蓟城筑宫国乃昌。屈身延士礼优异，四方英俊如云翔。郭生马喻真良策，亟拜乐卿为上客。兵行旬日入临淄，秦楚诸君咸辟易。夙心已雪先王耻，七十齐城祇余二。君王先去主帅逃，叹息后人非继志。巍台悲惨朔风号，不知骑劫何时招。【《古今图书集成职方典》二九《顺天府部》】  

王宠  

从军行【《全唐诗》三八作王宏诗，第九句「王」《文苑英华》作「皇」，「千」作「十」○《文苑英华》一九九《乐府》】  

刘希夷  

夏弹琴【《文苑英华》二一二《音乐》、《初学记》一六「乐」部】  

【《唐文粹》、《唐诗纪事》作刘希戬《弹琴》。】  

【今按：《全唐诗》七六九作刘戬，第二句「素琴」《英华》作「素丝」，第六句「泉鱼」《英华》作「渊鱼」，第十二句「荒岳」《英华》作「山丘」。】  

朱佐日  

佐日，吴郡人。两登制科，三为御史。  

登楼  

【《唐诗纪事》、《全唐诗》二五三作王之涣，《全唐诗》二○三又作处士朱斌。】  

【武后尝吟诗云云，问是谁作，李峤对曰：「御史朱佐日诗也。」赐彩百疋，转侍御史。○《舆地纪胜》五《平江府人物》、《中国人名大辞典》】  

### 全唐诗续补遗卷二　初唐二  

***王梵志***  

王梵志，卫州黎阳人也。去黎阳城东十五里，有王德祖者，当隋文帝时，家有林檎树，生瘿，大如斗。经三年，其瘿朽烂。德祖见之，乃剖【撤】其皮，遂见一孩儿抱胎而出。德祖收养之，至七岁，能语，问曰：「谁人育我？复何姓名？」德祖具以实语之。【(二字作告)】因名曰：「林木而生曰梵天。」后改曰梵志，曰：「王家育我，【我家长育】可姓王也。」梵志乃作诗示【讽】人，甚有义志【旨】，盖菩萨示化也。【(《太平广记》八二，参以《永乐大典》六八三八「王」字韵引《桂苑丛谈史遗》。)】○《云溪友议》下《蜀僧喻》云：「或有愚士昧学之流，欲其开悟，别吟以王梵志诗。梵志者，生于西域林木之上，因以梵志为名。其言虽鄙，其理归真，所谓归真悟道，徇俗乖真也。」○王维《与胡居士皆病寄此诗兼示学人诗二首》，注云：「梵志体。」  

七言  

生时不共作荣华，死后随车强叫唤。齐头送到墓门回，分你钱财各头散。  

五言【八首】  

我肉众生肉，形殊姓不殊。元同一性命，只是别形躯。苦痛教他死，将来作己须。莫教阎老断，自想意何如？  

粗行出家儿，心中未平实。贫斋行则迟，富斋行则疾。贪他油煮(鱼追)，我有波罗蜜。饱食不知，受罪无休日。  

不愿大大富，不愿大大贫。昨日了今日，今日了明晨。此之大大因，彼之大大身。所愿只如此，真成上上人。【今按：疑缺第五句。】  

良田收百顷，兄弟犹工商。却是成忧恼，珠金虚满堂。满堂何所用？妻儿日夜忙。行坐闻人死，不解暂思量。贫儿二亩地，干枯十树桑。桑下种粟麦，四时供父娘。图谋未入手，祇是愿饥荒。结得百家怨，此身终受殃。  

本是尿屎袋，强将脂粉涂。【原注：「音茶。」】凡人无所识，唤作一团花。相牵入地狱，此最是冤家。  

照面不用镜，布施不须财。端坐念真相，此便是如来。  

大皮裹大树，小皮裹小木。生儿不用多，了事一个足。省得分田宅，无人横煎蹙。但行平等心，天亦念孤独。我身虽孤独，未死先怀虑。家有五男儿，哭我无所据。哭我我不闻，不哭我亦去。无常忽到来，知身在何处？  

世间何物贵？无价是诗书。了了说仁义，愚夫都不知。深房禁婢妾，对客夸妻儿。青石甃行路，未知身死时。【以上五七言共九首，补录自《云溪友议》下。】  

兀然无事【原卷缺题，不分篇段，现将分为十一首】  

兀然无事无改换，无事何须论一段。直心无散乱，他事不须断。过去已过去，未来何用算。  

兀然无一事，何曾有人唤。向外觅功夫，总是痴顽汉。(口廾)粮不畜一粒，逢饭但知。世间多事人，相趁浑不反。  

我不乐生天，亦不爱福田。饥来一砵饭，困来展脚眠。愚人以为笑，智者谓之然。非愚亦非智，不是玄中玄。  

要去如是去，要住如是住。身披一破衲，脚着娘生(被去皮改夸)。多言复多语，由来反相误。若欲度众生，无过且自度。  

莫漫求真佛，真佛不可见。妙性及灵台，何曾受熏炼。心是无事心，面是娘生面。劫石可动摇，个中无改变。  

无事何须读文字，削除人我本，冥合个中意。种种劳筋骨，不如林中睡兀兀。举头见日出，乞饭从头(□聿)。  

将功用功，展转冥蒙。取即不得，不取自通。  

吾有一言，绝虑忘缘。巧说不得，只用心传。  

更有一语，无过直与。细极毫末，大无方所。本自圆成，不劳机杼。  

世事悠悠，不如山丘。青松蔽日，碧涧常秋。山云当幕，夜月为钩。卧藤萝下，块石枕头。不朝天子，岂羡王侯？生死无虑，更复何忧。  

水月无形，我常只宁。万法皆尔，本自无生。兀然无事坐，春来草自青。【高士奇《江村销夏录》卷二黄庭坚书梵志诗卷○董其昌题云：「黄文节公书，世多摹本，又多雁贝本。生平所见，以此卷为灼然无疑。梵志诗较寒山更自奇崛，书亦近之。」】  

***缺名一***  

五言白话诗  

【原缺卷首。刘复云：「抄出者共四十六首。」现选录二十六首】  

村头语户主，乡头无处得。在县用纸多，从吾相便贷。我命自贫穷，独辨不可得。合村看我面，此度必须得。后衙空手去，定是搦你勒。  

人生一代间，贫富不觉老。王役逼驱驱，走多换行少。他家马上坐，我身步擎草。种得果报缘，不须自烦恼。受报人中生，本为前身罪。今身不修福，痴愚脓血袋。病困卧着床，悭心由不改。临死命欲终，□财不忏悔。身死妻后嫁，总将陪新婿。  

世间何物贵？只有我身是。不见好出生，衣食谷米费。广贪长命财，缠绳短命鬼。放顽邻里行，元来不怕死。  

世间慵懒人，五分向有二。例着一草衫，两膊成山字。出语觜头高，诈作达官子。草舍元无床，无毡复无被。他家人定卧，日西展脚睡。诸人五更走，日高未肯起。朝庭数千人，平章共博戏。菜粥吃一(木灰)，街头阔立地。逢人若共语，荒说天下事。唤女作家生，将儿作奴使。妻即赤体行，寻常饥欲死。一群病赖贼，却搦父母耻。日月甚宽恩，不照五逆鬼。  

家中渐渐贫，良由慵懒妇。长头爱床坐，饱吃没娑肚。频年懃生儿，不肯收家具。饮酒五夫敌，不解缝衫(被去皮改夸)。事当好衣裳，得便走出去。不要男为伴，心里恒攀慕。东家能涅舌，西家好合。两家既不和，角眼相蛆姡。别觅好时对，趁却莫交住。  

用钱索新妇，当家有新故。儿替阿耶来，新妇替家母。替人既倒来，条录相分付。新妇知家事，儿郎永门户。好衣我须着，好食入我肚。我老妻亦老，替代不得住。语你夫妻道，我死还到汝。  

孝是前身缘，不由相放习。儿行不忆母，母恒行坐泣。儿行母亦征，项膇连脑急。闻道贼出来，母愁空有骨。儿回见母面，颜色肥没忽。  

闻道须鬼兵，逢头即须搦。欲似园中果，未熟亦须摘。老少总皆去，共同众死厄。长命得八十，恰同寄住客。蹔在主人家，不久自分擘。喻若行路人，前后踏光陌。  

自生还自死，煞活非关我。续续生出来，世间无处坐。若不急抽却，眼看塞天破。  

天下恶官职，不过是府兵。四面有贼动，当日即须行。有缘重相见，业薄即隔生。逢贼被打煞，五品无人诤。生住无常界，攘攘满街行。只拟人间死，不肯佛边生。  

从头捉将去，顽骨不心擎。虽然畜两眼，终是一双盲。向前黑如漆，直掇入深坑。沉沦苦海里，何日更逢明？  

本是达官儿，名作郎君子。从小好读书，更须多识字。长大人中官，当衙判曹事。高马衣轻裘，伴涉诸王子。官高渐入朝，供奉亲天子。纵得公王侯，终归不免死。  

秋长夜甚明，长夜照众生。死者归长路，生者蹔时行。夜眠由鬼界，天晓即营生。两两相劫夺，分毫努眼净。贤愚不相识。壤壤信缘行。  

工匠莫学巧，巧即他人使。身是自来奴，妻亦官人婢。夫婿蹔时无，曳将仍被耻。未作道与钱，作了擘眼你。  

奴人赐酒食，恩言出义气。无赖不与钱，蛆心打脊使。贫穷实可怜，饥寒肚露地。户役一(上既下木)差，不办棒下死。宁可出头坐，谁肯被鞭耻。何为抛宅走，良由不得止。  

狼多羊数少，莫畜恶儿子。年是无限年，你身甚急速。有意造罪根，无心念诸佛。你从何处来，脓血相和出。身如水上泡，暂时还却没。魂魄游空虚，盲人入闇窟。生死如江河，波浪(虫弗)啾唧。  

世间日月明，皎皎照众生。贵者乘车马，贱者膊担行。富者前身种，贫者悭贪生。贫富有殊别，业报自相迎。闻强造功德，吃着自身荣。智者天上去，愚者入深坑。  

身如大店家，命如一宿客。忽起向前去，本不是吾宅。吾宅在丘荒，园林出松柏。邻接千年冢，故路来长陌。  

身卧空堂内，独坐令人怕。我今避头去，抛却空闲舍。你道生时乐，吾道死时好。死即长夜眠，生即缘长道。生时愁衣食，死鬼无釜灶。愿作掣拨鬼，入家偷吃饱。  

身如破皮袋，盛脓兼裹骨。将板作皮裘，埋入深坑窟。一入恒沙劫，无由更得出。除非寒食节，子孙冢傍泣。  

世间何物平？不过死一色。老小终须去，信前业道力。纵使公王侯，用钱遮不得。各身改头皮，相逢定不识。  

身如内架堂，命似堂中烛。风急吹烛灭，即是空堂屋。家贫无好衣，造得一袄子。中心禳破毡，还将布作里。清贫常使乐，不用浊富贵。白日串项行，夜眠还作被。  

人生一代间，有钱须吃着。四海并交游，风光亦须觅。钱财只恨无，有时实不惜。闻身强健时，多施还须吃。  

生坐四合舍。死入土角(角弱)。窅窅黑闇眠，永别明灯烛。死鬼忆四时，八节生人哭。  

虚沾一百年，八十最是老。逢头捉将去，无老亦无小。须臾得暂时，恰同霜下草。横遭狂风吹，总即连根倒。悠悠度今日，今夜谁能保。语你愚痴人，急修未来道。  

暂出门前观，川原足故冢。富者造山门，贫者如破瓮。年年并舍多，岁岁成街巷。前死后人埋，鬼补悲声送。纵得百年活，还入土孔笼。【以上《炖煌掇琐》三一引伯希和卷三二一一】  

缺名二  

五言诗  

【原为长篇连续不断。刘复云：「卷残，抄出者共五十二首。」现选录十首。】  

审看世上人，有贱亦有贵。贱者由悭贪，□财不布施。贵贱既有殊，业报前生值。有钱但吃着，实莫留樻□。一日厥摩师，他用不由你。妻嫁亲后夫，子心随母意。我物我不用，我自无意智。未有千年身，从作千年事。  

吾死不须哭，徒劳枉却声。祇用四片板，四角八枚丁。急手涂埋却，臭秽不中亭。墓内不须食，麦酒三五瓶。时时独饮乐，饮尽更须倾。只愿长头醉，作伴唤刘伶。你道生胜死，我道死胜生。生即苦战死，死即无人征。十六作夫役，二十充府兵。碛里向前走，衣钾困须擎。白日趁食地，每也悉知更。铁砵淹甘饭，同火共分诤。长头饥欲旺。肚似砍穷坑。遗儿我受苦，慈母不须生。相将归去来，间不浮可亭。妇人因重役，男子从征行。带刀拟开煞，逢阵即相刑。将军马上死，兵灭地君营。血流遍荒野，白骨在边庭。去马游残迹，空留纸上名。关山千万里，影绝故乡城。生受刀光苦，意里极皇皇。  

夫妇生五男，并有一双女。儿大须娶妻，女大须嫁处。户役差耕来，弃抛我夫妇。妻即无裙袚，夫体无裈(被去皮改夸)。父母俱八十，儿年五十五。当头忧妻儿，不勤养父母。浑家少粮食，寻常空饿肚。男女一处生，却似饿狼虎。粗饭众厨餐，美味当房佉。努眼看尊亲，只觅乳食处。少年生平又，老头自受苦。  

一岁已百年，中间不怕死。长命得八十，渐渐无意智。悉能造罪根，不解生惭愧。广贪长命财，身当短命死。兴生向前走，惟求多出利。析心即心枉，惶惶烦恼起。钱逸即独富，吾贫长省事。奴富欺郎君，婢富远娘子。乌饥缘食亡，人能为财死。钱是害人物，智者常远离。  

富饶田舍儿，论请实好事。度种如生田，宅舍青烟起。槽上饲肥马，仍更卖奴婢。牛羊共成群，满圈养生子。窖内多埋谷，寻常愿米贵。里政追役来，坐着南厅里。广设好饮食，多须劝遣醉。追车即与车，须马即与马。须钱便与钱，和市亦不避。索面驴驼送，续后更有雉。官人应须物，当家皆具备。县官与恩宅，曹司一家事。纵有重差科，有钱不怕你。贫穷田舍汉，庵子(木烝)孤栖。两共前生种，今世作夫妻。妇即客舂捣，夫即客扶犁。黄昏到家里，无米复无柴。男女空饿肚，状似一食斋。里政追庸调，村头共相催。(□莫)头巾子路，衫破肚皮开。体上无裈(被去皮改夸)，足下复无鞋。丑妇来恶骂，啾唧搦头灰。里政被脚蹴，村头被拳搓。驱将见朋友。打脊趁回来。租调无处出，还须里政倍。门前见债主，入户见贫妻。舍漏儿啼哭，重重逢苦哉。如此更穷汉，村村一两(木釜鸟)。  

当官自慵懒，不勤判文案。寻常打酒醉，每日出逐伴。衙日唱稽逋，佐史打脊烂。更兼受取钱，差科放却半。狂棒百姓死，荒忙怕麦散。赋敛既不均，曹司即潦乱。啾唧被人言，御史秉正断。除名仍解官，告身夺入案。宅舍不许坐，钱财即分散。路人见心酸，傍看罪过汉。一则耻妻儿，二则羞同伴。无面还本乡，诸州且游观。  

天下浮游人，商多买一半。南北掷踪横，谁他蹔归贯。游游自觅活，不愁雁户役。无心念二亲，有意随恶伴。强处出头来，不须曹主唤。闻苦即深藏，寻常拟于算。欲似鸟作群，惊即当头散。心毒无忠孝，不过浮游汉。此是五逆贼，打杀何须案。  

男女有亦好，无时亦最精。儿在愁他役，又恐点着征。一则无租调，二则绝兵名。闭门无呼唤，耳里挃星星。  

生儿拟替公，儿大须公死。天配作次第，合去不由你。父子总长命，地下无人使。阎老忽嗔迟，即棒伺命使。火急须领兵，走来且取你。不及别妻儿，向前任料理。  

蹔得一代人，风光亦须觅。金玉不成宝，(戈工八)身实可惜。白发随年生，美貌别今夕。贫富光常空，恣意多着吃。活时(怕去白改在)不用，塞墓慎何益？【以上《炖煌掇琐》三○引伯希和卷三四一八。诗中别体不明之处，暂未校正】  

寒山  

杂诗  

无嗔即是戒，心净即出家。我性与汝合，一切法无差。【《万首唐人绝句补》十】  

弘忍  

蕲州黄梅县人，周氏子。隋文帝仁寿二年壬戌岁十二月二十三日生。成童，礼四祖为师。唐太宗贞观八年，受信大师衣法，为第五祖。阐化于破额山及黄梅县之东禅寺。以便养母濯港废斋，后名佛母堂，今东禅寺南隅有佛母墓。咸亨三年入县之东北三十里冯茂山结庵，上元三年乙亥岁二月十六日安坐而逝，寿七十四。建塔于东山即冯茂山。唐代宗谥大满禅师，塔曰法雨。  

五祖自咏【时复生再来】  

垂垂白发下青山，七岁归来改旧颜。人却少年松却老，是非从此落人间。【《弘治黄州府志》五《人物仙释》、同上七《艺文黄梅县》】  

神秀  

神秀，开封尉氏李氏子。师黄梅弘忍【(谥大满)】禅师，奉楞伽为心要，为北宗之祖，亦称六祖。住荆州玉泉寺。武后召至都，命于当阳山置度门寺以旌异之。神龙二年卒，年百余岁。谥大通禅师。  

偈  

【五祖弘忍一日会众传法弟子，神秀呈偈出于壁间。】  

身是菩提树，心如明镜台。时时勤拂拭，勿使惹尘埃。【《嘉庆广东通志》三二八《释老传》引《指月录》】  

慧能【「慧」一作「惠」】  

慧能，父卢氏，名行(王舀)，本贯范阳，左降流于岭南，作新州【(南海新兴)】百姓。母李氏，贞观十二年二月生慧能。与神秀同师禅宗五祖弘忍，受其法要。慧能为南宗，神秀为北宗，世称南能北秀。住韶州曹溪山宝林寺【(一作广果寺)】，为禅宗第六祖。弟子甚多，但说法要，尝谓：「心不着法，道即通流，心若着法，乃成自缚。」先天二年八月卒，年七十六。谥大鉴禅师。  

偈  

【慧能不识字，闻人诵神秀偈，乃为偈请人书其侧曰：】  

菩提本无树，明镜亦非台。本来无一物，何处惹尘埃？【同上。今按：禅宗六祖南北二家之偈，实为明白如话的哲理诗，最有代表性，故特补录】  

慧净【浸】  

自皋亭至吴门吊二大护法  

病耳蚊过似走雷，杖行犹怯步难回。一舠白水牵愁断，两束黄香拭泪开。了悟世缘容直往，徘徊梦影或双来。远公自看莲花漏，无复宗雷过讲台。【《古今图书集成神异典》二一一《居士部》】  

### 全唐诗续补遗卷三　盛唐  

***李隆基【玄宗　明皇】***  

丹霄驿诗刻  

驿前南面架危桥，久欲登临畏路遥。今日偶然寻得到，直从平地上丹霄。【《舆地纪胜》一○七《昭州》】  

幸蜀回居南内梦中见妃子于蓬山太真院作诗遗之使焚于马嵬山下  

风急云惊雨不成，觉来仙梦甚分明。当时苦恨银屏影，遮隔仙姬秪听声。  

又作妃子所遗罗袜铭  

罗袜罗袜，香尘生不绝。细细圆圆，地下得琼钩；窄窄弓弓，手中弄新月。又如脱履露纤圆，恰似同衾见时节。方知清梦事非虚，暗引相思几时歇？【以上《诗话总龟》三三《纪梦门》】  

卢象  

马跑神泉  

将军称贺鲁，遗庙俯灵渊。漦喷蛟龙穴，波跳赤鲤泉。路回芹涧水，村近石林烟。野马含暄气，农夫出故廛。土膏兴耒耜，尸祝傍山巅。阅世无铭石，兹游匪慕天。顷来规下宇，必葺慕先贤。悦使成能事，抡材出俸钱。伉香推干蛊，班匠择精专。黝垩何其丽，栾栌本自然。松青离石道，云白介山田。适叹飞翚速，仍忧黄雀穿。梨花寒食后，桂籍酒樽前。饥麝寻香柏，流莺助晚弦。吴歈催玉斝，赵舞落金钿。上巳无过酒，春衣欲试湔。故园思巩洛，禊饮客汾川。寄语西河老，乡心朝暮悬。【《古今图书集成职方典》三四一《汾州府部》】  

梁陟  

龟兹闻莺【《全唐诗》七八二误作吕敞诗　《文苑英华》三二八《禽兽》】  

王昌龄  

送李邕之秦  

【《文镜秘府论》地《十七势》，《全唐诗》作《送李十五》。《文镜秘府》首句「怨别」作「别怨」，三句「杳」作「梦」，四句「影」作「映」。】  

元德秀  

德秀，字紫芝，河南人。少孤，事母孝。开元二十一年举进士，家贫，求为鲁山令。岁满去职，爱陆浑佳山水，乃居之。嗜酒，陶然弹琴以自娱。房管每见叹息曰：「见紫芝眉宇，使人名利之心都尽。」天宝十三载卒，年五十九。天下高其行，称曰元鲁山，谥曰文行先生。李华兄事德秀，而友萧颖士、刘迅，因作《三贤论》。  

归隐  

缓步巾车出鲁山，陆浑佳处恣安闲。家无仆妾饥忘爨，自有琴书兴不阑。【《古今图书集成职方典》四八八《汝州部》】  

徐璧  

【今按：徐安贞，初名楚璧，或为一人。】  

春燕【《文苑英华》三二九《禽兽》诗　《全唐诗》七六九失题，又列为无世次爵里可考。】  

催妆【《搜玉小集》(《唐人选唐诗》，皆初唐人)　《全唐诗》七六九作徐安期。】  

李华  

题季子庙【《全唐诗》七七八作李季华诗，第二句「听」《图书集成》作「继」，第四句「冷」作「满」。】  

题泽州石佛阁  

览胜诗千首，登高酒一壶。此情谁管领，分付石浮图。【《古今图书集成职方典》三六四《泽州部》】  

高适  

赠任华  

丈夫结交须结贫，贫者结交交始亲。世人不解结交者，唯重黄金不重人。黄金虽多有尽时，结交一成无竭期。君(上不下见)管仲与鲍叔，至今留名名不移。【《唐诗纪事》二二《任华》】  

徐浩  

题雷威琴  

石山孙枝，样剪伏羲。将扶大隐，永契神机。【《西溪丛语》上】  

刘(上□下目)虚  

送东林廉上人还庐山【《古今图书集成神异典僧部》。又《山川典庐山部》作包融诗】  

【《全唐诗》一四○作王昌龄诗，第二句「人」《图书集成》作「入」，第五句「昔」作「常」，末三字「望清辉」作「无清机」。】  

张谓  

感春【句】  

梧桐三寸叶，杨柳一寻枝。【《岁华纪丽》一《春》】  

颜真卿  

句【书《奉使帖》后】  

人心无路见，时事只天知。【黄本骥编订《颜鲁公文集》十二】  

吴筠  

龙虎山  

道士身披鱼鬣衣，白日忽上青天飞。龙虎山头好明月，玉殿珠楼空翠微。【《古今图书集成山川典》一四七《龙虎山部》。又《职方典》八六六《广信府部》】  

圆观  

洛阳惠林寺僧，梵学之外，音律贯通，与谏议大夫李源为忘年友，亡于杭州天竺寺。○东坡诗及他本作圆泽。东坡挽文长老诗云：「向欲钱塘访圆泽，葛洪川畔待秋深。」  

竹枝词  

【二首○《蜀中名胜记》二三《夔州府万县》引《碑目》云：「大云寺碑有唐僧圆泽传。」又《忠义传》载李源道人再生事诗云云。】  

三生石上旧精魂，赏月吟风不要论。惭愧情人远相访，此身虽异性长存。身前身后事茫茫，欲话因缘恐断肠。吴越溪山寻已遍，却回烟棹上瞿塘。【《岁时广纪》三三《中秋》引《甘泽谣》】  

西鄙人  

为哥舒翰歌  

【天宝中，哥舒翰为安西节度使，控地数千里，甚着威令。故西鄙人歌曰：】  

北斗七星高，哥舒夜带刀。吐蕃总杀尽，更筑两重壕。【《全唐诗》后二句作「至今窥牧马，不敢过临洮」。《南部新书》庚】  

李白  

寒女吟  

昔君布衣时，与妾同辛苦。一拜五官郎，便索邯郸女。妾欲辞君去，君心便相许。妾读蘼芜书，悲歌泪如雨。忆昔嫁君时，曾无一夜乐。不是妾无堪，君家妇难作。起来强歌舞，纵好君嫌恶。下堂辞君去，去后悔遮莫。【《才调集》六】  

日出东南隅行  

【《文苑英华》一九三载李白此诗，注云：「集无此诗。」郭茂倩《乐府诗集》以为殷谋诗。】  

秦楼出佳丽，正值朝日光。陌头能驻马，花处复添香。  

代佳人寄翁参枢先辈  

【《文苑英华》二六二注云：「此诗总目及《李集》皆不载，惟《英华》诸本有之。」】  

等闲经夏复经寒，梦里惊嗟岂暂安。南家风光当世少，西陵江浪过江难。周旋小字挑灯读，重迭遥山隔雾看。真是为君餐不得，书来莫说更加餐。【《文苑英华》】  

阳春曲  

芣苡生前径，含桃落小园。春心自摇荡，百舌更多言。  

摩多楼子  

从戎向边北，远行辞密亲。借问阴山侯，还知塞上人。【以上《万首唐人绝句》。又《乐府诗集》作无名氏】  

钓滩【一作「台」】  

磨尽石岭墨，浔阳钓赤鱼。霭峰尖似笔，堪画不堪书。  

小桃源  

黟县小桃源，烟霞百里间。地多灵草木，人尚古衣冠。市向晡前散，山经夜后寒。  

乌牙寺  

夜宿乌牙寺，举手扪星辰。不敢高声语，恐惊天上人。  

桃源【二首】  

昔日狂秦事可嗟，直驱鸡犬入桃花。至今不出烟溪【一作「峦」】口，万古潺湲二【一作「一」】水斜。  

露暗烟浓草色新，一番流水满溪春。可怜渔父重来访，只见桃花不见人。【《舆地纪胜》六八《常德府》引《绵州志》云「李白逸篇」】  

普照寺  

天台国清寺，天下为四绝。今到普照游，到来复何别。柟【一作「(木卉)」】木白云飞，高僧顶残雪。门外【一作「前」】一条溪【一作「水」】，几回流岁月。【《咸淳临安志》八四。○苏东坡曰：「予旧在富阳，见国清院太白诗，绝凡近，即此篇也。」《渔隐丛话》：「新安水西寺，寺依山背，下瞰长溪。太白题诗断句云：『槛外一条溪，几回流碎月。』今集中无之。」王琦按：「《渔隐》所引，即此篇末二句也，盖未睹全篇，故讹以为《题水西寺》断句也。」】  

兴唐寺  

【在歙县郡城练水西，唐至德二年建。宋太平兴国中敕改太平兴国寺。】  

天台国清寺，天下称四绝。我来兴唐游，于中更无别。(木卉)木划断云，高峰顶积雪。槛外一条溪，几回流碎月。  

殷十一赠栗冈砚  

殷侯三玄士，赠我栗冈砚。洒染中山毫，光映吴门练。天寒水不冻，日用心不倦。携此临墨池，还如对君面。  

赠江油尉  

岚光深院里，傍砌水泠泠。野燕巢官舍。溪云入古厅。日斜孤吏过，帘卷乱峰青。五色神仙尉，焚香读道经。【杨慎《全蜀艺文志》】  

南陵五松山别荀七  

六即颍水荀，何惭许郡宾。相逢太史奏，应是聚贤人。玉隐且在石，兰枯还见春。俄成万里别，立德贵清真。  

暖酒  

热暖将来宾铁文，暂时不动聚白云。拨却白云见青天，掇头里许便乘仙。【以上缪氏本《太白集》】  

栖贤寺  

知见一何高，拭眼避天位。同观洗耳人，千古应无愧。【以上《正德南康府志》十《诗类》】  

题楼山石笋  

石笋如卓笔，县之山之巅。谁为不平者，与之书青天。【《遵义府志》四五《艺文诗》】  

阙题  

朝披梦泽云，笠钓青茫茫。暮跨紫鳞去，海气侵肌凉。  

又  

庭中繁树乍含芳，红锦重重翦作囊。还合炎蒸留烁景，题来消得好篇章。【王琦辑注《太白集》附录】  

题窦圌山【圌音缠　句】  

樵夫与耕者，出入画屏中。【《方舆胜览》五四】  

句  

野禽啼杜宇，山蝶舞庄周。【《苕溪渔隐丛话后集》四引《法藏碎金》】  

霜结梅梢玉，阴凝竹干银。  

竹粉千腰白，桃皮半颊红。  

心为杀人剑，泪是报恩珠。  

佳人微醉玉颜酡，笑倚妆楼澹小蛾。  

借问单楼与同穴，可能银汉胜重泉。【以上王琦辑注《太白集》附录】  

菩萨蛮  

举头忽见衡阳雁，千声万字情何限。叵耐薄情夫，一行书也无。泣归香阁恨，和泪淹红粉。待雁却回时，也无书寄伊。【《尊前集》】  

杜甫  

画像题诗  

迎旦东风骑蹇驴，旋呵冻手暖髯须。洛阳无限丹青手，还有功夫画我无？  

句  

君看墙头桃树花，尽是行人眼中血。【《萤雪丛说》下卷】  

刘秩  

秩字祚卿，彭城人。知几子。开元末，历左监门卫录事参军事，稍迁宪部员外郎。坐小累，下除陇西司马。至德初，迁给事中、尚书右丞、国子祭酒，出为阆州刺史，贬抚州长史卒。有《政典》、《止戈记》、《至德新议》、《指要》等书。【(《旧唐》及《新唐书》附《刘子玄传》)】  

过芜湖  

百里芜湖县，封侯自汉朝。荻林秋带雨，沙浦晚生潮。近海鱼盐富，濒淮粟麦饶。相逢白头叟，击壤颂唐尧。【《嘉庆芜湖县志》二三《艺文志》】  

严武  

题龙日寺西龛石壁  

圣泽久润物，皇明常烛幽。恩从祥风翱，德与和气游。报国建香剎，开蛮临僻州。天长面绿水，地迥起朱楼。寻异遍众壑，坐禅逢一丘。永怀根本妙，誓以身心修。奇色艳草满，珍名嘉树稠。远江崩涛喧，复涧微雨休。嘹唳猿响谷，参差峰入流。碧烟曳篁径，白日悬沙洲。泛海谢安石，吟诗王子猷。扬雄爱清静，山简多优游。性分固有适，蓍龟何足求？神闲孤台月，目送千里舟。携手逸群品，浩歌邈悠悠。山情慕禽尚，诗格惊曹刘。旌能举滞时，选异拔奇俦。鼎食当自致，岩栖难久留。嗟余参符守，汉主远分忧。往往行春到，闻钟散客愁。【《蜀中名胜记》二五《保宁府巴州》】  

牛仙客  

仙客，鹑觚人。初为县小吏，迁洮州司马，清勤不懈。以萧嵩荐，迁太仆少卿。开元末为朔方总管，啬事省用，仓库积实。迁工部尚书、同中书门下三品。谨身无它，与时沉浮，累封豳国公，加左相。卒谥贞简。  

宁国院【在新城县】  

步步穿萝入径幽，柏高松老几人游。花开花落非僧事，自有清流对碧流。【《嘉庆浙江通志》二二七《寺观》】  

灵澈  

句  

经来白马寺，僧到赤乌年。【《诗话总龟后集》四四《释氏门》引《雪浪斋日记》】  

范元凯  

赠兄崇凯【《全唐诗》二九五作何兆诗，题为《赠兄》。首句「兄」《全蜀艺文志》作「君」○《全蜀艺文志》二○「崇凯，内江人，奏《花萼楼赋》为第一。其弟元凯，亦自负其才，故赠兄」云云。○今按：本诗前有李白《送友人内江范崇凯》五律一首，查各本《李白集》题下均无内江范崇凯五字，王琦亦未加注，不知杨慎有何依据。特记于此。】  

李□  

题阮客旧居【《全唐诗》二六二作李阳冰，第三句「到」《诗话总龟》作「得」】  

【赵明诚《金石录》云：《题阮客旧居诗》，小篆书，《集古录》以为阳冰作。验其姓名，乃缙云令李岳，非阳冰也。其字画亦不工。盖阳冰肃宗上元中尝令缙云，其篆字石刻，尚多有存者，故欧阳公亦误以此诗为阳冰作尔。○《诗话总龟》二九《正讹门》】  

独孤及  

铁山【一名凤凰山】  

雁阵起秋云，鸡声满林屋。客思不可禁，铁峰驻雕毂。【《蜀中名胜记》三○《潼川府安岳县》】  

严维  

经兰亭故池联句  

【原注：鲍防、严维、刘全白、宋迪，共三十五人，具姓名。大历中唱和五十七人，元本不注姓名于联句下。】  

曲水邀欢处，遗芳尚宛然。名从右军出，山在古人前。芜没成尘迹，规模得大贤。湖心舟已并，村步骑仍连。赏是文辞会，欢同癸丑年。茂林无旧径，修竹起新烟。宛是崇山下，仍依古道边。院开新地胜，门占旧畬田。荒阪披兰筑，枯池带墨穿。叙成应唱道，杯作每推先。空见云生岫，时闻鹤唳天。滑苔封石磴，密筱碍飞泉。事感人寰变，归惭府服牵。寓时仍睹叶，叹逝更临川。野兴攀藤坐，幽情枕石眠。玩奇聊倚策，寻异稍移船。草露犹沾服，松风尚入弦。山游称绝调，今古有多篇。【桑世昌《兰亭考》十二】  

薛据  

泛太湖  

万顷波涵一碧秋，飘飘随处任轻舟。踏歌听立忘机鹭，击楫惊飞熟梦鸥。烟水淡图山点翠，云霞丽景日抛球。帆收不尽湖天景，何必蒹葭古渡头。【《古今图书集成山川典》二八二《太湖部》】  

玄览【「玄」一作「元」】  

题竹  

【玄览，大历末住荆州陟岵寺，道高有风韵，人不可得而亲。张璪尝画古松于斋壁，符载赞之，卫象诗之，亦一时三绝，览悉加垩焉。问其故，曰：「无事疥吾壁也。」僧那即其甥，为寺之患，发瓦探鷇，坏墙熏鼠，览未尝责。有弟子义诠，布衣一食，览亦不称。或怪之，乃题诗于竹曰：】  

大海从鱼跃，长空任鸟飞。欲知吾道廓，不与物情违。【《酉阳杂俎前集》十二《语资》。又《诗话总龟》三十《道僧门》引《古今诗话》。又《万首唐人绝句》补本十，诗中前二句与后二句倒置。】  

### 全唐诗续补遗卷四　中唐一  

李适【德宗】  

贞元六年春三月庚子百寮宴于曲江亭上赋诗以赐之  

岁闰节华晚，众芳繁暮春。霁日天地晴，元巳风景新。禊饮传旧俗，古今欢此辰。至乐在同和，丝竹奚所陈。熏琴是赏心，姑射可凝神。何必尚耽缅，浮觞曲水滨？【《太平御览》五九二《文部御制》引《唐书》。今按：两《唐书》本纪均不载，《全唐诗》另有一首不同。】  

李穆  

三月三日寒食从刘八丈使君登迁仁楼眺望  

从公无小大，在伴乐人贤。楚国逢荒岁，随人若有年。空波交水埒，重岫夹畬田。桑柘温风软，云霞返照鲜。因高寺剎迥，临远郡楼偏。花柳清明节，亲宾上巳筵。故乡徒有路，春雁独归边。幸望山阴客，为文内史前。【《刘长卿集》五】  

留辞【今按：刘长卿另有《送李穆归淮南诗》，《全唐诗》一五一误以此诗为长卿诗○同前八】  

皇甫冉  

送韦判官赴闽中【《全唐诗》二一○作皇甫曾诗。第四句「伤」《文苑英华》作「惊」　《文苑英华》二七二《送行》】  

寄【一作「赠」】章司直【原注：「《百家诗选》作郎士元诗。」《全唐诗》二四八作郎士元《赠韦司直》　同上二五四《寄赠》】  

三月三日后亭泛舟  

越中山水高且深，兴来无处不登临。永和九年刺海郡，暮春三月醉山阴。【桑世昌《兰亭考》十二】  

薛令之  

太姥山  

扬舲穷海岛，选胜访神仙。鬼斧巧开凿，仙踪常往还。东瓯冥漠外，南越渺茫间。为问容成子，刀圭乞驻颜。【《古今图书集成职方典》一一○八《福宁州部》】  

钱起  

送元使君  

郢门将咫尺，龙节莫夷犹。送客与云散，行人看月愁。遥闻江汉水，日与政声流。【《舆地纪胜》八四《郢州》】  

魏炎  

历山  

齐州城东有孤石，平地耸出，俗谓之历山。以北有泉，号舜井。东隔小街，又有石井，汲之不绝，云是舜东家之井。干元中有魏炎者，于此题诗曰：  

齐州城东舜子郡，邑人虽移井不改。时闻汹汹动绿波，犹谓重华井中在。  

又曰  

西家今为定戒寺，东家今为练戒寺。一边井中投一瓶，两井相摇响泙濞。  

又曰  

济南郡里多沮洳，娥皇女英汲井处。窃向池中潜甽来，浇茆畦上平流去。【《封氏闻见记》八《历山》】  

戎昱  

诗  

寒食涔阳诸小儿，齐歌齐舞带花枝。郡从兵乱年荒后，人似开元天宝时。  

句  

行春更欲游何处，东郭门前竹马期。  

不须桂岭居天末，但见涔阳在眼前。【以上《舆地纪胜》七十《澧州》】  

陈润  

药【一见《宋之问集》】  

有嘉【宋作「卉」】秘神仙，君臣有礼焉。忻当苦口喻，不畏入肠偏。扁鹊功成日，神农定器然【宋作「品年」。】丹成如可待，鸡犬自闻天。【《文苑英华》三二七《花木》。此诗在宋之问《春泉洗药》后，缺姓名，据目录作陈润。】  

窦叔向  

酬张二十员外【《全唐诗》二四二张继《江上送客游庐山》诗后】  

皇甫曾  

题普门上人房【《文苑英华》二三五《寺院》】  

送韩司直【《全唐诗》二四八作郎士元诗，第三句「春草」，《文苑英华》作「芳草」○同上二七二《送行》】  

陆贽  

句  

【贽为渭南尉有诗云云。盖县内多流泉。】  

姜泉流渺渺，夹砌树阴阴。【宋敏求《长安志》十七《渭南县》。今按：《全唐诗》引《唐语林》，谓任江淮尉题厅诗句。第一句不同，第二句「夹」误「来」。】  

无住  

语录诗  

慧眼近空心，非关髑髅孔。对面说不识，饶你母姓董。【敦煌写本《历代法宝记》所附】  

无际  

咏走马灯诗  

团团游了又来游，无个明人指路头。除却心中三昧火，鎗刀人马一齐休。【《悦心集》一】  

张九宗  

遂宁小溪人。德宗时登高科，持节封侯，归典乡郡。  

荣禄【句】  

牛羊衔草窥环佩，鸟雀离花听管弦。【《舆地纪胜》一五五《遂宁府》】  

周存  

白云向空尽【原注：《类诗》作焦郁。《全唐诗》五○五作焦郁诗】  

白云生【一作「升」】远岫，摇曳入晴空。乘化随舒卷，无心任始终。欲销仍白【一作「带」】日，将断或【一作「更」】因风。势薄飞难定，天高色易穷。影收元气表，光灭太虚中。况【一作「傥」】若从龙去【一作「出」，】还施润【一作「济」】物功。【《文苑英华》一八二《省试》】  

张南史  

竹  

竹价长东南，别种殊草木。成林处处云，抽笋年年玉。天风起成韵，池水涵更绿。闲临庾信园，数竿心自足。【《古今图书集成草木典》一九二《竹部》】  

冷朝阳  

晚次渭上  

晚来清渭上，一似楚江边。鱼网依沙岸，人家旁水田。不逢京口信，空认渡头船。逆旅无消息，归心谁为传？【《又玄集》上】  

于鹄  

过绣林【句】  

绣林直照刘郎浦，铺碛遥连汉女皋。【《舆地纪胜》六五《江陵府》】  

李愿  

登瀛洲阁  

翠阁傍瀛洲，洲中胜事幽。沙明眠雪鹭，波涨宿霜鸥。溅雨荷盘腻，萦风柳带柔。公余自多暇，尊酒奉仙游。  

望仙门  

楼影空门里，门开望众仙。绿鬟云漠漠，翠黛月涓涓。烟驾知何处，星槎记昔年。夕阳孤鸟畔，渺渺海浮天。【古今图书集成职方典》二八○《登州府部》】  

李愬  

愬，字符直，临潭人。父晟，德宗时平朱泚，收复京师，以功累官至司徒，封西平王，卒谥忠武。愬有筹略，善骑射。元和中以讨吴元济，为唐邓节度使。居半岁，雪夜入蔡州，擒元济，淮西平。历山南东道节度使，封凉国公。以破李师道，进同中书门下平章事，累官至太子少保，卒谥武。晟十五子，愿、宪、愬最有名。  

梅花吟  

平淮策骑过东来，适遇梅花灼烁开。耐岁耐寒存苦节，故于冷境发枯荄。【《弘治黄州府志》七《艺文黄梅县》】  

徐放  

漳州【句】  

南宫才调久淹留，符节初临海上州。【《舆地纪胜》一三一《漳州》】  

朱放  

留别刘员外  

寥落穷秋九月天，风吹白雪起江边。岂意与君于此别，相看拭泪水潺湲。【《四部丛刊》影印明正德本《刘随州诗集》八】  

张聿  

膏泽多丰年【原缺姓名，据目录补。《全唐诗》四六六作薛存诚，第四句「庾」《文苑英华》作「庆」，又七八七列入无名氏】  

望禁苑祥光【原缺姓名，据目录补。《全唐诗》七八七列入无名氏，第七句「鼎气」《文苑英华》作「暴气」○以上《文苑英华》一八○《省试》。】  

范传正  

题皎然影堂  

皎然名昼，以贞元元年终山寺。有集十卷，于(由页)序集。贞元八年正月，敕写其文集入于秘阁，天下荣之。又着《儒释交游传》及《内典类聚》共四十卷，《号呶子》十卷，时贵流布。元和四年，太守范传正、会稽释灵澈同过旧院，就影堂伤悼弥久，遗题曰：  

道安已返无何乡，慧远来过旧草堂。余亦当时及门者，共吟佳句一焚香。【《古今图书集成神异典》一六九《僧部列传》引《高僧传》】  

***全唐诗续补遗卷五***　中唐二  

权德舆  

秋疾初愈月夜咏左思招隐诗因而成咏  

闲吟理轻步，不厌凉夜咏。断续风际声，清羸月中影。荧光拂花露，泉脉连桐井。心畅百虑销，境闲万籁静。前贤有遗韵，顾我三日省。朗怀方自怡，星河渐耿耿。  

卧病初愈崔侍御相访  

移疾门常掩，今朝枉绣衣。笑言心乍惬，拜伏力犹微。晚岁贞筠少，贫家上客稀。如何忽见访，里巷有清辉。  

夏雨率成呈邑中诸公  

片云飞暮雨，潇洒小亭闲。细响疏芜里，微凉坐卧间。已深池际水，更绿枕前山。未敢劳车马，柴扉且闭关。  

自咎  

自咎咎何穷，飘然荜户中。清时名未立，稔岁室犹空。幽独惭芳桂，飞鸣羡早鸿。出门何所见，叹息向秋风。【以上《四部丛刊》影印大兴朱氏刊本《权载之文集》一】  

题隐者所居  

一径茅茨下，千峰麋鹿群。鸿妻同懒逸，渔父每知闻。日暮鸟择木，天阴山出云。此心终不动，鼓腹向尧君。【同前七】  

天竺寺  

香剎西天寺，昔游如梦中。烟萝迷俗驾，猿狖应山童。萧飒松阴静，欹危石栈通。云霞栖半壁，丹绀照晴空。世累悲何已，心期惜未同。相看整归骑，花雨夕蒙蒙。【同前七】  

贞元七年蒙恩除太常博士自江东来朝时与郡君同行西岳庙停车祝谒元和八年拜东都留守途次祠下追计前事已二十三年于兹矣时郡君以疾恙续发因代书却寄  

忆昔辛未岁，诏书下江濡。尽室赴礼官，脂车杂辎軿。行役过梁苑，淹留经圃田。【郡君表姊婿元俯为宣武从事，权理宋州，郡君从婿李融，时为郑州，各淹留累日。】秦关信百二，征驾逾三千。仙掌眺莲峰，灵祠谒金天。驺驭俨已驻，女巫争来前。动容既纷若，展敬方肃然。【时为女竺所导，过于恭敬，不能具举。】蹇足入国门，华簪拱祥烟。谏曹迨居守，倏已十六迁。及兹东乘辕，二十余三年。盛明受恩泽，清近皆联翩。忽当礼寺重，俄忝相印悬。陈力才不任，乞骸词颇坚。解龟罢金鼎，赐剑犹龙泉。鄙夫何所能，实赖中馈贤。谈笑皆体远，箴规谅才全。拜恩理晨装，诏使来骈阗。风生鞍马疾，日出旌旗鲜。信宿历道途，曩游记周旋。暂别亦不易，沉痾今未痊。医方验桐君，道术依竺干。庶凭神明佑，得使疾恙蠲。【医工辅氏，深于药术诊切，大比丘尼优昙持念精至，并约同来，累路将护。】永怀心如惔，引望脰已(□肙)。离披夏云尽，皎镜秋月圆。开缄讽色丝，撰日驰平肩。延企劳梦寐，涕洟暗潺湲。想君路经兹，还复申祝延。摄拜奠清酤，相期保华颠。远惭周君较，聊拟顾彦先。殷懃俟来报，泪墨书此篇。【同前十】  

张登  

漳州  

漳州悲远道，地里极东瓯。境旷穷山外，城标涨海头。【《舆地纪胜》一三一《漳州》】  

洞石岩【在广东肇庆府阳江县】  

山断开元碣，龛留大业僧。七年驰便路，三蹑石梯层。【《永乐大典》九七六四「岩」字韵引《恩平志》】  

秋夜馆中醉后作  

一叶惊风风已凉，华灯照夜夜何长。闽山截云不过雁，涨海浸日谁为梁。北向多虞剑戛戛，南中独望天茫茫。客亭迟还还复醉，醉里狂歌歌更狂。【同上一一三一三「馆」字韵引《张灯集》】  

李正封  

赏牡丹【句】  

【唐文皇好诗，大和中赏牡丹，上谓程修己曰：「今京邑人传牡丹诗，谁为首出？」对曰：「中书舍人李正封诗天香云云。」时杨妃侍，上曰：「妆台前宜饮以一紫金盏酒，则正封之诗见矣。」】  

天香夜染衣，国色朝酣酒。【《唐诗纪事》四十】  

岘山【句】  

岘山移柱石，流水辍恩波。【《舆地纪胜》八二《襄阳府》】  

许稷  

九鲤湖  

道是烧丹地，依然云水居。山空人去后，梦醒客来初。溪雨飞沙霁，岩门隐雾虚。高歌对明月，松影落扶疏。【《古今图书集成山川典》三○二《九鲤湖部》】  

韩愈  

题杜工部坟  

何人凿开混沌壳，二气由来有清浊。孕其清者为圣贤，锺其浊者成愚朴。英豪虽没名犹嘉，不肖虚死如蓬麻。荣华一旦世俗眼，忠孝万古贤人芽。有唐文物盛复全，名书史册俱才贤。中间诗笔谁清新？屈指都无四五人。独有工部称全美，当日诗人无拟伦。笔追清风洗俗耳，心夺造化回阳春。天光晴射洞庭秋，寒玉万顷清光流。我常爱慕如饥渴，不见其面生闲愁。今春偶客耒阳路，凄惨去寻江上墓。召朋特地踏烟雾，路入溪村数百步。招手借问骑牛儿，牧儿指我祠堂路。入门古屋三四间，草茅缘砌生无数。寒竹珊珊摇晚风，野蔓层层缠庭户。升堂再拜心恻然，心欲虔启不成语。一堆空土烟芜里，虚使诗人叹悲起。怨声千古寄西风，寒骨一夜沉秋水。当时处处多白酒，牛肉如今家家有。饮酒食肉今如此，何故常人无饱死？子美当日称才贤，聂侯见待诚非喜。洎乎圣意再搜求，奸臣以此欺天子。捉月走入千丈波，忠谏便沉汨罗底。固知天意有所存，三贤所归同一水。过客留诗千百人，佳词绣句虚相美。坟空饫死已传闻，千古丑声竟谁洗？明时好古疾恶人，应以我意知终始。【蔡梦弼《集注草堂杜工部诗外集酬唱附录》引】  

伏牛上人【王蜀时高僧】  

三伤颂  

***其一***  

伤嗟垒巢燕，虽巧无深见。修营一个窠，往复几千转。双飞碧水头，对语虹梁畔。身缘觅食疲，口为衔泥烂。驱驰九夏初，方产巢中卵。停腾怕饥渴，抚养知寒暖。怜惜过于人，衔虫餧皆(彳扁)。父为理毛衣，母来将食饘【一作「眩」。】一旦翅翼成，分飞不相管。世有少智人，恳力忧家眷。男女未成长，颜色已【一作「亦」】衰变。燕子燕子听吾语，随时且过休辛苦。纵使窠中千个儿，秋风纔动终须去。世人世人不要贪，此言是药思量取。饶你平生男女多，谁能伴尔归泉路。  

***其二***  

伤嗟鵽刀鸟，夜夜啼天晓。坠翼柳攀枝，垂头血沾草。身随露叶低，影逐风枝袅。一种情相生，尔独何枯槁。驱驱饮啄稀，役役飞腾少。不是官所差，都缘业所造。亦似世间人，贪生不觉老。吃着能几多，强自萦烦恼。咄哉无眼人，织络何时了。只为一六迷，遂成十二到。(酉鸟)刀(酉鸟)刀林里叫，山僧山僧床上笑。有人会意解推寻，不假三祇便成道。  

***其三***  

伤嗟造蜜蜂，忙忙采花(上蕊下木)。接翼入芳丛，分头傍烟水。抱(上蕊下木)唼香滋，寻花恋春饵。驱驰如有萦，盘旋若遭魅。蹭蹬遇丝罗，飘零喂蝼蚁。才能翅翼成，方始窠巢备。恶人把火烧，哀鸣树中死。蜜是他人将，美是他人美。虚忙百草头，于身有何利。世有少智人，与此恰相似。只缘贪爱牵，几度虚沈坠。百岁处浮生，十年作童稚。一半悲与愁，一半病与悴。除折算将来，能得几多子。更将有漏身，自翳无生理。永不见如来，都缘开眼睡。蜜蜂蜜蜂休役役，空哉终是他人吃。世人世人不要贪，留富他人有何益。  

***一砵和尚***  

一砵歌  

阿剌剌，闹聒聒，总是悠悠造末挞。如饥吃盐加得渴，枉却一生头戛戛。究竟不能知本末，抛却死尸何处脱。闲事到头须结撮，火落身上当头拨。莫待临时叫菩萨，大丈夫儿须豁豁。莫学痴人受摩捋，也系裹，也摆拨，也学柔和也粗粝，亦解剃头亦披褐，也学凡夫作生活。直言向君君未达，更作长歌歌一砵。多中少，少中多，莫笑野人一砵歌，缘持此砵度婆娑。青天寥寥月初上，此时境空含万象。几处浮生自是非，一源清洁无来往。莫谩将心学水泡，百毛流火无事交。不如静坐真如地，头上从他鹊作巢。万代金轮圣王子，只这真如灵觉是。菩提树下度众生，度尽众生不生死。真丈夫，无形无相大毘卢。尘劳灭尽真如在，一颗圆明无价珠。眼不见，耳不闻，无见无闻无不闻。从来一砵无言说，今日千言强为分。强为分，须谛听，人人总有真如性。恰似黄金在矿中，炼去金砂金体净。真是妄，妄是真，为求真妄更无人。将心不用生烦恼，衣食随时养色身。好也着，恶也着，一切不贪无染着。亦无恶，亦无好，一际坦然平等道。粗亦餐，细亦餐，莫学凡夫相上看。亦无粗，亦无细，上方香积无根蒂。坐亦行，行亦坐，坐死树是菩提果。亦无生，亦无死，三世如来总如此。离即着，着即离，实相门中无实义。不可离，不可着，何处更求治病药。语时默，默时语，语默寻踪无定所。亦无语，亦无默，莫唤东西作南北。嗔时喜，喜时嗔，我自降魔转法轮。亦无嗔，亦无喜，水不离波波是水。悭时舍，舍时悭，不离内外与中间。亦无悭，亦无舍，寂寂寥寥无可把。苦时乐，乐时苦，只个修行断门户。亦无苦，亦无乐，本来自性无缠缚。垢即净，净即垢，两边恶境无前后。亦无垢，亦无净，大千同一真如性。药是病，病是药，到头两事浑捻【一作「忘」】却。亦无药，亦无病，正是真如灵觉性。魔是佛，佛是魔，如影随形水上波。亦无魔，亦无佛，三界比来无一物。凡即圣，圣即凡，色里胶清水里咸。亦无凡，亦无圣，万行扫除无一行。真中假，假中真，自是凡夫起恶尘。亦无真，亦无假，若不呼时谁应者。本无姓，本无名，只么腾腾信脚行。有时市(郊去交改廛)【一作「井」】并屠肆，一叶莲花火上生。也曾策杖游京洛，身似浮云无住着。究竟从来是寄居，他方处处无缠缚。若觅戒，三毒药病何时瘥；若觅禅，我自纵横大可怜。不是狂，不是颠，在世间中出世间。时人不会此中意，打着南边与北边。若觅法，鸡足山头问迦叶。见说传衣在彼中，无心不用求某甲。若觅修，八万浮图何处求。只知黄叶上啼哭，不觉黑云遮日头。莫怪狂言无次第，筛罗渐入粗中细。只这粗中细也无，即是圆明真实谛。亦无真，但有名闻即是尘。若向尘中解真实，便是当来出世人。无造作，独行独坐空索索。无涅盘，本来生死不相干。直须省，莫谩将身入空井。无去也无来，明镜挂高台。侬家见解只如此，不用将心算劫灰。【以上《鉴诫录》十《高僧谕》】  

蒋防  

灵岩洞  

一湾溪水出岩泉，前洞沉沉后洞连。可惜秦人不曾到，空留名迹在桃川。【《古今图书集成职方典》一二六二《常德府部》】  

刘禹锡  

瀑布泉  

时出西郊霁色开，寻真欲去重徘徊。风泉凈洗高人耳，松柏化为君子材。翠巘绝高尖插汉，碧潭无底搅轰雷。上盘下际非凡境，个里何曾俗客来。【《正德南康府志》十《诗类》】  

虎丘西寺  

吴王冠剑作尘埃，葬地翻为七宝台。石砌百□光似镜，井轮千转响成雷。昔年棣萼联枝发，今日莲宫并蒂开。更有女郎坟在此，时时云雨试僧来。【康熙顾湄《虎丘志》三《寺宇》】  

张复元  

《全唐诗》原列无世次。今按：《全唐诗》刘禹锡七绝有《扬州春夜李端公益、张侍御登、段侍郎平仲、密县李少府畤、秘书张正字复元，同会于水馆，对酒联句，追刻烛击铜砵故事，迟辄举觥以饮之》云云。知复元与禹锡、李益、张登等同时。又据《徐松登科记考》十三，复元与柳宗元、刘禹锡为同年进士。  

恩赐耆老布帛【《文苑英华》一八○《省试》】  

【《全唐诗》三一九作崔枢诗。第二句「赈黎元」《文苑英华》作「轸玄元」，第三句「生涯作」作「生成在」，第七句「泰」作「太」，第八句「沾」作「澹」。】  

杨茂卿  

茂卿，字士麦王，元和六年进士。【(据《登科记考订补》)】《全唐诗》杨巨源有《赠从弟茂卿时欲北游诗》。  

过华山【句】  

【《全唐诗》四八四作杨虞卿句】  

【《云溪友议》卷中《中山诲》云：「杨危【(应作茂)】卿校书《过华山》诗曰【(见下)】。此句实为佳对。又《唐语林》二《文学》，刘禹锡引杨茂卿云。【(见下)】此诗题云《过华山下作》。而用莲蓬之菡萏。极的当而暗静矣。】  

河势昆仑远，山形菡萏秋。【《唐诗纪事》三九】  

孟郊  

观音岩  

岩洞分明是普陀，和风甘雨向来多。空山寂寞香灯少，莲坐春云长薜萝。【《古今图书集成职方典》七八五《安庆府部》】  

张籍  

虎丘寺  

望月登楼海气昏，剑池无底浸云根。老僧只怕山移去，日暮先教锁寺门。【康熙顾湄《虎丘志》三《寺宇》】  

李贺  

白门前  

白门前，大楼喜，悬虹云，挞龙尾。剑破匣，舞蛟龙，蚩尤死，鼓龙蓬。天齐庆，雷堕地，无惊飞，海千里。【《四部丛刊》影印金刊本《李贺歌诗编》】  

刘乂  

落叶  

返蚁难寻穴，归禽易见窠。满廊僧不厌，一片俗嫌多。【《诗话总龟后集》三八《诙谐门》】  

贾岛  

黄鹤楼  

高槛危檐势若飞，孤云野水共依依。青山万古长如旧，黄鹤何年去不归。岸映西山【一作「州」】城半山，烟生南浦树将微。定知羽客无因见，空使含情对落晖。【《古今图书集成职方典》一一二五《武昌府部》】  

留题南赵古庙  

鳞皴老树铁生斑，神宇荒凉野壑闲。地僻无人秋寂寂，一川红影夕阳间。【同上三○五《太原府部》】  

虎丘千人坐【又名千人石】  

上陟千人坐，低窥百尺松。碧池藏宝剑，寒涧宿潜龙。【康熙顾湄《虎邱志》二《泉石》】  

题安业县  

一山未了一山迎，百里都无半里平。宜是老禅遥指处，只堪图画不堪行。【《关中胜迹图志》二五《商州地理》】  

贾餗  

餗，字子美，河南人。进士擢第，又登制策甲科。文史兼美。四迁至考功员外郎。长庆、大和间。历官常州刺史、太常少卿、中书舍人、礼部侍郎、兵部侍郎、京兆尹兼御史大夫，拜中书侍郎、同中书门下平章事，加集贤殿大学士，监修国史。李训事发，为中人所陷，与王涯等皆族诛。餗本中立，逢时多僻，死非其罪，世多冤之。两《唐书》皆有传。  

贡茶唱和【句】  

【金沙池泉，在常州宜兴县罨画溪之东，有寺，寺有碑，载当时杭、湖、常三州贡茶唱和，乐天云：「十只画船何处宿？洞庭山脚太湖心。」常州太守，忘其姓名，和云。○今按：白居易二句见《全唐诗》四四七卷《宿湖中》一诗。同卷有《赴苏州至常州答贾舍人》。及《自到郡斋仅旬日方专公务未及宴游偷闲走笔题二十四韵兼寄常州贾舍人湖州崔郎中仍呈吴中诸客》各诗，知常州太守即贾餗。】  

殷勤为报春风道，不贡新茶只贡心。【《诗话总龟》三四《纪梦门》】  

元稹  

李娃行【句】  

平常不是堆珠玉，难得门前暂徘徊。【任渊《后山诗注》二《徐氏闲轩》注引】  

玉颜婷婷阶【原误作「街」】下立。【同上《黄梅五首》之三注引】  

白居易  

送沈仓曹赴江西  

落日驱单骑，凉风换袷衣。远鱼传信至，秋雁趁行飞。洛下闲居住，城东醉伴稀。莫辞船舫重，多觅酒钱归。【《白氏长庆集》五九《三教论衡》】  

东山寺【在黄梅县】  

直上青霄望八都，白云影里月轮孤。茫茫宇宙人无数，几个男儿是丈夫。【《弘治黄州府志》七《艺文》】  

句【《全唐诗》七八四作织锦人「如今」句。「士」《白香山诗集补遗》作「事」○汪立名辑本《白香山诗集补遗》】  

【《卢氏杂话》云：卢氏子合下第，步出都门，投逆旅。有一人续至。吟诗云云。卢愕然，忆是白居易诗，问之，曰：「某世织绫锦，以薄艺投本行，皆云如今花样与前不同，且东归去。」】  

牛僧孺  

汉文帝母薄太后庙赋诗  

香风引上大罗天，月地花宫拜洞仙。具道人间惆怅事，不知今夕是何年。  

张碧  

答张郎中分寄翰林贡余笔歌  

圆金五寸轻错刀，天人摘落霜兔毛。我之宗兄掌文檄，翰林分与神仙毫。东风吹柳作金线，狂涌辞波力生健。此时捧得江文通，五色光从掌中见。江龙角嫩无精彩，尽日挥空射烟霭。谁能邀得怀素来，晴明书破琉璃海。扬雄得之《甘泉赋》，胸中白凤无因飞。他年拟把补造化，穿江入海剜天涯。昨宵梦见欧率更，先来醉我黄金觥。手擎瑟瑟三十斗，博归天上书《黄庭》。梦中摆手不相许，怅望空乘碧云去。【《文房四谱》二《笔谱》】  

徐凝  

游安禅寺  

欲到安禅游圣概，先观涌塔出香城。楼台有日连云汉，壑谷无年断水声。倚竹并肩青玉立，上桥如踏白虹行。伤嗟置寺碑交碎，不见梁朝施主名。【《严陵集》一】  

苏小小墓  

古木寒鸦噪夕阳，六朝遗恨草茫茫。水如香篆船如叶，咫尺西陵不见郎。【《舆地纪胜》三《嘉兴府古迹》】  

柳公权  

砥柱  

禹凿锋鈚后，巍峨直至今。孤峰浮水面，一柱钉波心。顶压三门险，根随九曲深。拄天形突兀，逐浪势浮沉。岸向秋涛射，祠斑夜涨侵。喷香龙上下，刷羽鸟登临。祇有尖迎日，曾无柱影阴。旧碑文字在，遗事可追寻。【《古今图书集成山川典》三九《底柱山部》】  

张又新  

谢庐山僧寄谷帘水  

消渴茂陵客，甘凉庐阜泉。泻从千仞石，寄逐九江船。竹柜新茶出，铜铛活火煎。育花浮晚菊，沸沫响秋蝉。啜忆吴僧共，倾宜越碗圆。气清宁怕睡，骨健欲成仙。吏役寻无暇，诗情得有缘。深疑尝沆瀣，犹欠听潺湲。迢递康王谷，尘埃陆羽篇。何当结茅屋，长在水帘前。【《正德南康府志》十】  

题常云峰  

【常云峰，去乐清县东八十里，在雁荡山西谷。以其常有云雾，登者心志则为澄霁。又名灵府山。】  

仙府云坛莫谩登，彩云香雾昼常烝。君能到此消尘虑，隐豹垂天亦为澄。【《永乐温州府乐清县志》二《山川》。又《广雁荡山志》三《山水》】  

太玉洞【句】  

一国洞天三十六，东嘉幸得一仙居。【《永乐大典》一三○七五「洞」字韵引《元一统志》】  

吴武陵  

龙虎山  

龙虎山中紫翠烟，青精颜色四时妍。桃枝惯见花成实，瀛岛宜闻海变田。五斗米仙真有道，一神楼药岂无缘。秋风吹绿茂陵草，的的黄金飞上天。【《古今图书集成山川典》一四七《龙虎山部》】  

沈亚之  

传奇小说【诗句】  

命笑无人笑，含娇何处娇。徘徊花上月，空【一作「虚」】度可怜宵。【《艺林伐山》十七。又《诗人玉屑》十二《品藻》引后二句】  

山东野客  

长揖诗  

贞元中，刘忠州任大夫科选，多滥进。有无名子自云山东野客，移书于刘，附长揖诗曰：  

三铨选客不须嗔，五个登科各有因。无识伯和怜吉獠，弄权虞候为王申。载华甲第归丞相，裴子门徒入舍人。莫怪邵南书判好，他家自有景监亲。【《唐摭言》十三《无名子谤议》】  

***全唐诗续补遗卷六***　【中唐三】  

李德裕  

桂花曲  

仙女侍，董双成，桂殿夜凉【一作「寒」】吹玉笙。曲终却从仙宫去，万户千门空月明。河汉女，玉练颜，云軿往往到人间。九霄有路去无际【一作「迹」】，袅袅大风吹佩环。  

寄家书  

(王京)与中原隔，自然音信疏。天涯无去雁，船上有回书。一别五年外，相思万里余。开缄更多感，老泪湿霜须。【《光绪崖州志》二一《艺文》】  

谪崖州过北流鬼门关作【《舆地纪胜》一○四《容州景物》。又《永乐大典》二三三八及二三四○「梧」字韵两见】  

【《全唐诗》一二一作杨炎诗，《唐诗纪事》三二同。第三句「何处在」《舆地纪胜》作「在何处」。】  

咏吐绶鸡【句】  

【序云：出剡溪。今询之越人，不复有。予尝自峡中携至苏州，人皆不识，则知山川风气所产，古今亦有不同也。】  

葳蕤散绶轻风里，若衔【御】若垂何可拟。【《诗话总龟后集》二七《咏物门》引《蔡宽夫诗话》。○今按：《全唐诗》四七五引《事文类聚》，上句缺「散绶」二字，又无序，故重录之。】  

南窜途中感愤【句】  

【李卫公历三朝大权，出门下者多矣。及南窜，怨嫌并集，途中感愤，有句云。】  

十五余年车马客，无人相送到崖州。【《唐语林》七《补遗》】  

广文诸生  

诗  

【《唐语林》七《补遗》云：「李卫公颇升寒素。旧府解有等第，卫公既贬，崔少保龟从在省，子殷梦为府解元。广文诸生为诗云云。卢渥司徒以府元为第五人，自此废等第。」又《唐摭言》七云：「李太尉德裕颇为寒畯(《纪事》为素)开路，及谪官南去，或有诗曰：『八百孤寒齐下泪，一时南望李崖州。』「又《云溪友议》云：「后之文场困辱者，若周人之思乡焉。皆曰：『八百孤寒齐下泪，一时回首望崖州』。」《唐诗纪事》及《全唐诗》无名氏诗句同，亦均只存后二句。】  

省司府局正绸缪，殷梦元知作解头。三百孤寒齐下泪，一时南望李崖州。【《唐语林》七《补遗》】  

裴通  

金庭洞  

寂寂金庭洞，清香发桂枝。鱼吞左慈钓，鹅踏右军池。【《永乐大典》一三○七四「洞」字韵】  

罗万象  

白云亭【《全唐诗》八六○作许宣平《见李白诗又吟》，出入较多，故重录。】  

一池荷叶衣无尽，数树松花食有余。刚被世人知住处，不如依旧再移居。【《严陵集》二】  

李绅  

泰伯井  

至德今何在，平墟井有泉。梁鸿重浚后，又历几千年。【《梅里志》三《诗》】  

莺莺歌【逸句】  

【董解元《西厢记诸宫调》征引公垂《莺莺歌》凡四处。卷一有「伯劳飞迟燕飞疾」八句，已见《全唐诗》。】  

河桥上将亡官军，虎骑长戟战交垒门。凤凰诏书犹未到，满城戈甲如云雪屯。家家玉帛弃泥土，少女娇妻愁被虏。出门走马皆健儿，红粉潜藏欲何处？呜呜阿母啼向天，窗中抱女投金钿。铅华不顾欲藏艳，玉颜转莹如神仙。【《董解元西厢记》卷二】  

此时潘郎未相识，偶住莲馆对南北。潜叹凄惶阿母心，为求白马将军力。明明飞诏五云下，将选金门兵悉罢。阿母深居鸡犬安，八珍玉食邀郎餐。千言万语对生意，小女初笄为姊妹。【同上(卷三)】  

丹诚寸心难自比，写在红笺方寸纸。寄与春风伴落花，彷佛随风绿杨里。窗中暗读人不知，剪破红绡裁作诗。还怕香风易飘荡，自令青鸟口衔之。诗中报郎含隐语，郎知暗到花深处。三五月明当户时，与郎相见花间路。【同上(卷四)】  

恍然梦作瑶台客。【《施注苏诗》十五《见月诗》注引】  

皇甫曙  

石佛谷  

【《全唐诗》三六九作皇甫湜诗，第十五句「鸟迹」《图书集成》作「鸟趾」，十七句「间」作「阔」。】  

【《古今图书集成职方典》三六四《泽州部》】  

费冠卿  

九华山谢雨诗  

青嶂庙前纔滴酒，白龙湫上气如蒸。一声霹雳惊风雨，万顷秋田水溢塍。【《嘉靖池州府志》五】  

施肩吾  

过桐庐场郑判官  

荣阳郑君游说余，偶因榷茗来桐庐。幽奇山水引高步，暐煜风光随使车。算缗百万日不虚，吏人丛里唯簿书。眼前横掣断犀剑，心中暗转灵蛇珠。有时退公兼退食，一尊长在朱轩侧。胡商大鼻左右趍，赵妾细眉前后直。醉来引客上红楼，面前一道桐溪流。登临山色在掌内，指点霞光随杖头。东郭野人慵栉沐，使将破履升华屋。数杯酩酊不得归，楼中便盖江云宿。却被江郎湿我衣，赖君借我貂襜归。  

西山即事奉寄故园徐处士  

仆作江西少施氏，君为城北老徐翁。诗篇忆昔欢相接，颜貌如今恨不同。世界尽忧蔬上露，时人皆怕烛前风。唯余独慕神仙道，芥子虽穷寿不穷。  

夏日过从叔幽居  

且将一叶系垂阳，门对清溪夏日长。林下喜逢青竹卷，局边输却紫罗囊。碧蹄骏马衔刍细，红粉佳人挈榼香。伯仲历官年尽少，那知不笑汉冯唐。  

赠族叔处士  

我家名士已无求，若见翔鸿便举头。紫石岩边吟绣段，青苔纸上落银钩。高人酒席称无醉，细字经书读未休。定是仙山足灵药，年过八十转风流。  

桐庐厅睹论事叟  

扰扰厅前走羸瘵，中有老人扶杖拜。天公霹雳耳不闻，犹为子孙争地界。  

秋日桐江送裴秀才归淮南【《全唐诗》四九四题为《送裴秀才归淮南》，第二句「枫叶」《严陵集》作「桐树」，「夕」作「叶」。】  

题钓台兰若  

山僧不钓台下鱼，几年空寄台边坐。有时手把干松枝，沿江乞得沙上火。  

归分水留赠王少府  

仙吏饮冰多玉声，新诗丽句遗狂生。不愁日暮归山去，故把隋珠入夜行。【以上《严陵集》一】  

刘三复  

居清晨【《全唐诗》三○五作刘复诗，第四句「虚光」《文苑英华》作「灵光」。○《文苑英华》二三六《寺院》】  

张祜【补录新印宋蜀本《张承吉文集》所缺者】  

忧旱吟  

炎熇肆蒸溽，南熏日飘扬。田畴苦焦烈，龟坼无润壤。嘉禾穟为实，灌注期穰穰。卓午火云炽，虐焰弥穹苍。桔槔置无用，何计盈仓箱。老农力耕耨，扪心热衷肠。公租与私税，焉得俱无伤？今年已憔悴，斗米百钱偿。富豪索高价，闭廪几绝粮。引领望甘雨，倾城祷林桑。匹夫动天地，奚俟暴巫尪。浃旬竟弗验，神明果茫茫。彼苍岂降割，以重吾民殃。【《古今图书集成庶征典》五九《旱灾部》】  

平望驿寄吴兴徐使君玄之  

故人为作郡，百里到吴兴。藻思江湖满，公平道路称。包山方峻直，霅水况澄清。伫听司空第，遥知下诏征。【《百城烟水》四《吴江》】  

伊山  

晋代衣冠梦一场，精蓝往是读书堂。桓伊曾弄柯亭笛，吹落梅花万点香。【《古今图书集成职方典》一二五三《衡州府部》】  

即席为诗献徐州节度王智兴【时于使院会饮赋诗】  

古来英杰动寰区，武德文经未有余。王氏柱天勋业外，李陵章句右军书。【《唐诗纪事》五十四王智兴名下引此诗，前三句作「十年受命镇方隅，孝节忠规两有余。谁信将坛嘉政外(第四句同)。」又《全唐诗》三百十四王智兴《徐州使院赋》，第一句「三十年前老健儿」，《剧谈录》作「平生弓剑自相随」，第四句「独」作「自」。附注于此。○《剧谈录》上】  

裴夷直  

文学泉  

【《全唐诗》一二九作裴迪《西塔寺陆羽茶泉》，共八句，最后二句为此诗所无。题下注《统签》云：「此诗杨慎以为见之石刻，然羽自在大历后，则非迪诗矣。」】  

【《舆地纪胜》七六《复州》】  

杨发  

和李卫公漳浦驿留题  

南尽封邮见好山，苍苍桂岭类商颜。谁怜后夜思乡处，白草黄茅旧汉关。【《舆地纪胜》一三一《漳州》。又《康熙漳浦县志》十九《杂志古迹》】  

李合  

合，字子玄，延唐人。大和间举贤良方正，擢进士第一，调河南府参军。时刘蕡对事切直，考官畏中官，不敢取。合曰：「刘蕡下第，我辈登科，能不厚颜。」又疏请以所受官让蕡，帝不纳。后历贺州刺史。  

贺州思九疑作  

我世家九疑，山在宅之阳。林丛倚虚壁，峭拔绝坤方。卓植斗杓南，序列俨成行。烟岚缈相接，午影常中堂。去留如有期，胜览夸新妆。少怀不羁思，那能系空桑？对此疑山高，目悬几成尪。飘风微我荡，此兴颀然长。幸随长者车，身便神亦爽。讵仍手中扶，扶摇上翱翔。云开跻峦顶，万丈诚孤亢。俯瞷总群植，纤纤若毫芒。上与汗漫期，倒景彻罔浪。璇玑盘胸次，灿烂皆文章。清风时掀髯，世虑浑相忘。伸手叩元关，阊阖鸣金琅。九垓若可极，纵身托穹苍。四眺凭空忽，兴尽思弓藏。翩然下其肩，稽首来帝旁。有严淑多士，登造皆贤良。探怀摅忠荩，吾亦倾吾囊。锋铓避英锐，铅椠费挥张。胪传动天阍，颜厚何可当。腾章控多逊，遗珠映奎光。蔽贤吾焉敢，亦将励名芳。维皇怒斯赫，投檄并炎荒。怅望九峰云，母远在莲塘。夜分缉余绪，旦期裨衮裳。美人弗可见，此心中忙忙。朝哦甑巅松，夕把流霞觞。何当解羁绁，量移慰凄怆。媸作卢敖游，愿为曼倩狂。长揖别临贺，策马指延唐。时携二三子，葺彼山阿房。苋苋迹其故，余复奚所望。  

过九疑山有怀  

晚度疑山道，依然想重华。云飘上苑叶，雪映御沟花。行叹戍麾远，坐令衣带赊。交河通绝徼，弱水浸流沙。旅思徒漂梗，归期未及瓜。两阶干羽绝，夜夜泣胡笳。  

咏舜庙古杉  

总负亿年质，高临千仞峰。贞心欺晚桂，劲节掩寒松。任彼风飙折，挺然霜雪冲。茎凌霄汉表，根蟠龙窟中。仙客频栖舞，良工何渺逢。枝头连理翠，拥护圣神宫。  

游九疑黄庭观【《全唐诗》七八作骆宾王《游灵公观》，诗中字句多有异同】  

灵峰标舜境，神府枕疑川。玉殿斜临汉，金堂迥架烟。断风疏晚竹，流水切寒弦。别有月帔上，寄怀骑鹤仙。【以上《古今图书集成山川典》一七○《九疑山部》】  

江全铭  

旌德县江村人。大和间中明经科，官至侍御史。性好鹤。  

还故居  

路入丰溪上，超然绝世氛。懒寻书作伴，长与鹤为群。千虑凈如水，一身闲似云。梅花领幽赏，疏雪隔帘分。【嘉庆《旌德县志》七《选举》及十九《艺文》】  

全唐诗续补遗卷七　晚唐一  

杜牧  

九华山  

昔年幽赏快疏慵，每喜佳山在邑封。江上重来六七载，云间略见两三峰。凌空瘦骨寒如削，照水清光翠且重。却忆谪仙才格俊，解吟秀出九芙蓉。【《舆地纪胜》二二《池州》】  

雍陶  

句  

江声秋入寺【一作「峡」】，雨气【一作「色」】夜侵楼。  

又  

闭门客到常疑【一作「如」】病，满院花开不似【一作「未是」】贫。【以上《云溪友议》上《冯生佞》。又《唐诗纪事》五六、《诗话总龟》三《知遇门》、《诗人玉屑》十《知音》、《唐才子传》七】  

许浑  

题阴阳井  

仙人修炼地，玉井着神功。日月双轮见，阴阳两窍通。可堪清彻底，那更施无穷。尚冀丹砂力，当浇俗虑空。【《弘治句容县志》八《题咏类》】  

白云潭禅院【在宁国白云山】  

一片白云千丈峰，殿堂楼阁架虚空。山僧不语卷帘坐，遥看世间如梦中。【嘉靖《宁国府志》卷四、卷五两见】  

李商隐  

晋元帝庙  

青山遗庙与僧邻，断镞残碑锁暗尘。紫盖适符江左运，翠华空忆洛中春。夜台无月照珠户，秋殿有风开玉宸。弓剑神灵定何处？年年春绿上麒麟。【《浩然斋雅谈》】  

缺题  

重午云阴日正长，佳辰早至浴兰汤。凉风入座无消扇，彩索灵符映羽觞。【《锦绣万花谷别集》】  

咏雪【句】  

郊野鹅毛满，江湖雁影空。【《合璧事类》】  

咏桃【句】  

酥胸酣暖日，玉脸笑春风。【《锦绣万花谷》】  

郑熏  

桐柏观  

深山桐柏观，残雪路犹分。数里踏红叶，全家穿白云。月寒岩障晓，风远蕙兰芬。明日出云去，吹笙不可闻。【《古今图书集成山川典》一二六《桐柏山部》】  

赵嘏  

松江  

松江菰叶正芳繁，张翰逢秋忆故园。千里帆遮馆娃寺，一川风暖采香村。潮声渐遇仙人宅，鹤市曾迷子夜魂。我有五湖烟艇在，不堪残日动征鞍。【《百城水》四《吴江》】  

题开元寺水阁【在宣州】  

年来独向此游频，谢氏青山与寺邻。朱槛夜飞溪路雪，碧林晴隔马蹄尘。波穿十里桥连寺，絮压千家柳送春。【《舆地纪胜》一九《宁国府》】  

广陵  

广陵城中饶花光，广陵城外花为墙。高楼重重宿云雨，野水滟滟飞鸳鸯。【同上三七《扬州》】  

句  

太宗皇帝真长策，赚得英雄尽白头。【《国史补》曰：「进士科得之艰难，其有老死于文场者，亦无所恨。故诗云云。」《画墁录》以为赵嘏作。】  

韦曾  

谒天柱山真君祠  

天柱吐白云，仙宫隔青霭。新亭皇黄家，旧封传汉代。犹持苹藻奠，永荷阎闾泰。彷佛见群仙，凌风振青佩。仰攀丹凤翼，俯跃苍龙背。暂息三峰前，还逐九霄外。灊岳高似掌，皖水遥疑带。半壁风雨来，空林鬼神会。今我何为者，赤绂仍皂盖。远愧黄与龚，流芳及千载。【《古今图书集成山川典》八六《灊山部》】  

韦膺  

丫髻岩  

丫髻山头残月，腊岩洞口斜阳。啼鸟唤人归去，此身犹在他乡。【同上《职方典》一○二六《温州府部》】  

姚鹄  

行桐柏山  

际海礼冰碧，穿云来玉清。千山盘鸟道，十里入猿声。草木飘香异，云霞引步轻。谁言鳌顶上，此处是蓬瀛。【《古今图书集成山川典》一二六《桐柏山部》】  

马戴  

过灊岳  

塞上征兵久，淮南赋敛多。抱琴方此去，为县欲如何。灊岳积苍翠，皖溪生素波。真君松庙近，公退为谁过？【《古今图书集成山川典》八六《灊山部》】  

方城怀古【句】  

申胥枉向秦庭哭，靳尚终贻楚国羞。【《唐语林》二《文学》○今按：《全唐诗》五五六缺题，又无出处。】  

裴休  

题铜官山庙【灵佑王祠在铜陵县铜官山】  

浔阳贤太守，遗庙古溪边。树影入流水，石门当洞天。幡花凝宝座，香案俨炉烟。若到千年后，重修事宛然。【《嘉靖铜陵县志》八、又《嘉靖池州府志》五】  

白鹿寺释迦瑞相诗  

无相无亏有相圆，多生檀越种因缘。三千境见阎浮土，丈六身留兜率天。绀目辉腾沧海月，玉毫光射宝炉烟。道人参到非非处，不是丹霞破佛禅。【《同治湖南通志》二三八《方外志寺观益阳县》】  

张毅夫  

东林寺  

驻旆息东林，清泉洗病心。炉峰霄汉近，烟树荔萝阴。溪浚龙蛇隐，嵒高雨露侵。猿声云壑断，罄韵竹房深。欲问吾师法，衰年力不任。【《永乐大典》六六九九江字韵引《江州志》】  

郑嵎  

句  

春游鸡鹿塞，家在鹧鸪天。【《艺林伐山》十八】  

庄南杰  

寄郑碏迭石砚歌  

娲皇补天残锦片，飞落人间为石砚。孤峰削迭一尺云，虎干熊跪势皆(彳扁)。半掬春泉澄浅清，洞天彻底寒泓泓。笔头抢起松烟轻，龙蛇怒秋云生。我今得此以代耕，如探禹穴披峥嵘。披峥嵘，心骨惊，坐中髣(髟弗)到蓬瀛。【《文房四谱》三《砚谱》】  

***英才【疑为庄南杰之字】***  

明月湖醉后蔷薇花歌【《文苑英华》三三七《歌行》。《全唐诗》七八五无名氏第一首】  

庄布  

《江南余载》：庄布访皮日休，不遇。因以书疏其短失，世颇传其文。日休子光邺尝为吴越王使江南，辄问：「江表何人近文最高？」或对曰：「近世无闻，惟庄布《赠皮日休书》，家藏一本。」光邺大惭。○《唐摭言》卷十：庄布谒皮日休不遇，因以长书疏之，大行于世。  

石榴歌  

玳瑁壳皴枝婀娜，马牙硝骨绵敷裹。霜风击破锦香囊，鹦鹉啄残红豆颗。美人擎在金盘腹，错认海螺斑碌碌。满口含尝琼液甘，一堂齿冷敲寒玉。【《古今图书集成草木典》二八二《石榴部》】  

李忱【宣宗】  

四面寺瀑布  

穿山度石不辞劳，到底还他地步高。溪涧岂能留得住，终归大海作波涛。【《古今图书集成职方典》七八五《安庆府部》。又《全唐诗》以前二句为黄蘗禅师联句，且文字多不同。】  

温庭筠  

赠隐者  

楚客隐名姓，围碁当薜萝。乱溪藏钓石，一鹤在庭柯。败堰水声急，破窗山色多。南轩新竹径，应许子猷过。【《又玄集》中】  

蜂蝶【句】  

蜜官金翼使，花贼玉腰奴。【《清异录》三】  

段成式  

与温庭筠云蓝纸绝句并序。【诗见《全唐诗》五八四。现补序】  

一日辱飞卿九寸小纸，两行亲书，云要采笺十番，录少诗稿为。予有杂笺数角，多抽拣与人，既玩之轻明，复用殊麻滑。尚愧大庾所得，犹至四百枚，岂及右军不节，尽付九万幅。因知碧云棋上，重翻懊恼之辞，红叶沟中，更拟相思之曲。固应桑根作本，藤角为封，古拙不重蔡侯，新样偏饶桓氏。何啻奔墨驰骋，有贵长帘，下笔纵横，偏求侧理。所恨无色如鸭卵，状如马肝，称写《璇玑》，且题裂帛者。予在九江，出意造云蓝纸。既乏左伯之法，全无张永之功。辄分五十枚，并绝句一首，或得闲中暂当药饵也。【原注：今《飞卿集》中有《播(打去丁改若)词》○苏易简《文房四谱》四《纸谱》。】  

李远  

老僧续得贵妃袜【李群玉同作】  

坠仙遗袜老僧收，一锁金函八十秋。霞色尚鲜宫锦靿，彩光依旧夹罗头。轻香为着红酥践，微绚曾经玉指构。三十六宫歌舞地，唯君独步占风流。【《青琐高议前集》六】  

李群玉  

李远获贵妃袜【各赋诗一首】  

故物犹存事渺茫，把来忍见旧时香。拗连绮锦分奇样，终合飞蝉饮瑞光。常束凝酥迷圣主，应随玉步浴温汤。如今落在吾兄手，无限幽情付李郎。【《青琐高议前集》六】  

沧洲  

童儿待郭伋，竹马空迟留。路指云汉津，谁能吟《四愁》。银壶傲海雪，青管罗名讴。贱子迹未安，谋身拙如鸠。分随烟霞老，岂有风云求。不逐万物化，但贻知己羞。方穷力命说，战胜心悠悠。不然蹲会稽，钩下二五牛。所期波涛助，燀赫呈吞舟。【四部丛刊影宋本《李群玉诗集》卷上】  

李寿朋  

送群玉归别业【句】  

秦树有残蝉，澧浦将归客。【《舆地纪胜》七十《澧州》】  

韩续  

送李群玉【句】  

濡毫乱洒湘江月，整棹轻飞澧浦船。【同上】  

李频  

望南郡城【《全唐诗》引《方舆胜览》缺题】  

楚地八千里，盘盘此都会。巍峨数里城，远水相映带。【《舆地纪胜》六五《江陵府》】  

寄旧友西干耕隐童先辈  

种竹参差长，栽松次第成。戎衣遍江汉，未厌子真耕。【《四部丛刊三编》影明抄本《梨岳诗集辑补》】  

储嗣宗  

送春  

无语共春别，细腰枝上红。来年又相见，还恐是愁中。【江标影刻宋本《唐五十家小集》】  

霍总  

九华楼  

东门带溪路，上有三丈楼。层基接重阜，一览山水周。天边九芙蓉，出没不可求。鸿惊晓霜凈，花明雨初收。巉然倚圭璧，爽气凌尊筹。主人金闺彦，高兴思穷幽。时来据绳床，山色供远眸。危峰曳游云，岭月悬曲钧。吟啸意不浅，浩然追轲丘。明年鸡省梦，肯忘江上州。  

楼望  

楼高九华近，极目望峰顶。云破松风寒，路浓山色迥。古剎轩层檐，白水浮小艇。愿结一间茅，归来就丹鼎。【以上《嘉靖池州府志》八】  

敬相  

赠妓  

相牧庐州，有朝客留意饮妓，祖送短亭，妓车后至，相赠之曰：  

望断苏娘小小坡，竹(上泥下土)金雁展轻莎。客卿幸有凝情意，何必临尊始转波？【《诗话总龟》二三《寓情门》引《唐贤抒情》】  

郑愚  

泛石岐海  

此日携琴剑，飘然事远游。台山初罢雾，岐海正分流。渔浦扬来笛，鸿逵翼去舟。鬓愁蒲柳早，衣怯芰荷秋。未卜虞翻宅，休登王粲楼。怆然怀伴侣，徒尔赋离忧。【《嘉庆广东通志》一○一《山川略香山县》】  

刘蜕  

春日游南山【句】  

屏开十里画，江渡两歧风。【《舆地纪胜》一五四《潼川府》】  

张演  

武侯墓  

勋业伊周亚，经纶楚汉前。有才真命世，无地与中天。大统《春秋》意，誊章《说命篇》。吾家子房后，千载仰英贤。【《关中胜迹图志》二十二《汉中府古迹郊邑》】  

### 全唐诗续补遗卷八　晚唐二  

***李郢***  

赠刘郎中  

东南秀气动文星，天子应教扫内庭。湘渚雪晴孤鹤唳，锦江云尽一峰青。仁含楚树花先发，爽照宾筵□□□。□□定宜端剑佩，上仙风骨紫兰馨。  

题水精钗  

脉脉两条秋水色，农夫贱卖古城旁。何年偶堕青丝发，问价应齐白玉珰。插去定难分镜彩，看时长似滴珠光。人间更有不足贵，金雀徒夸十二行。  

放鹧鸪  

玉楼珠户养经时，放出雕笼久不飞。秦地游僧一弹指，楚城迁客重思归。岗田戏下晴风暖，茅垄惊啼返照微。山畔家家有罗网，莫教伤损好毛衣。  

渡淮后却泗州秦处士  

淮上风吹别酒醒，淮南潮落见沙汀。正愁客路逢山雨，更忆云外卧草亭。野鹭独飞仙嶂绿，农田□植晚苗青。何人得及秦居士，药化丹砂剑有灵。  

山中  

清浊山中一气分，洞中仙籁静时闻。竹花生□□□□，桑叶抱(上尔下虫)蛾纷纷。夜月泛琴弦似磬，秋潭洗砚墨成云。海边兄弟无音息，斜日愁看绿峤曛。  

送友生下第出关  

天牓无名玉未焚，几飘凝泪泣青云。挈将孤剑家何在，叫断重阍帝不闻。花笑旅人惟赖酒，镜欺双鬓莫言文。糟床滴沥余声尽，还典重裘又送君。  

早春送友人归江南  

洞庭归客莫相催，予忆沧江久未回。野渡遇霜杨柳尽，寒郊欲雪鹡鸰来。舟依青路帆初挂，鸟出红尘眼渐开。千里同来不同去，莫惊愁泪溅离杯。  

读《汉武内传》  

云锦囊开得画图，岳神森耸耀灵躯。青真小童捧诀箓，紫府道士携琼苏。金鼎未成悲浊世，玉缄时捧望青都。一辞仙姥长昏醉，方朔留言尽记无。  

不睡  

沃洲山里苦心人，十五年来少睡身。诗句每多闲夜得，鬓毛终为半愁新。纷纷落烬看将久，历历寒更听转频。家寄江南断音信，一凭归梦去无因。  

春晚思江上旧游寄城中知己  

一春江上好韶光，刘阮相随醉几场。令节轻云着罗绮，晓天晴色在壶觞。紫云楼畔金丝发，红杏园中玉辇香。是日江头苦风雨，何人惊起睡鸳鸯？  

寄友人乞菊栽【《全唐诗》八八四有缺字。第五句「及」《石渠宝笈》作「近」，第七句《全唐诗》缺首字「孺」，末句「鸠」《石渠宝笈》作「鸳」。】  

送涧水陕东二十里自江南来作  

泠泠孤涧陕城东，我有飞泉此路通。行客莫惊黄叶尽，家山祇在白云中。秋声可乱鸟鱼意，远色偏依蒲稗丛。过去多应不相待，殷勤重掬洒西风。  

五湖冬日  

楚人家住五湖东，斜掩柴门水石中。猎猎夜山明远烧，骚骚寒苇动疏风。园林向腊停霜果，葭菼和烟宿暝鸿。范蠡扁舟不知处，一将前事话渔翁。  

江南冬日喜遇故人  

江南木落塞鸿飞，江汉离人久未归。客舍无成重相见，雪天留宿可相违。篇章只使容颜改，名利空教翰墨稀。终拟全家漾舟去，五湖高掩白云扉。  

春夜  

街鼓初残百八声，小园芳树宿孤莺。人回野寺昏昏醉，月照闲房悄悄明。杏酪香浓寒食近，梨花影散夜风轻。谁家静捻参差管，一曲《霓裳》学凤清。  

雨夜  

蛩声雨思夜迢迢，空馆何人问寂寥。寒烛细烟摇寝幌，湿萤微影缀芭蕉。正当孤枕鸿初过，况复穷居叶尽凋。闲忆秋江钓船里，洒篷沾浪听萧萧。  

送僧游天台【《全唐诗》五九○题作《送圆鉴上人游天台》。末句《石渠宝笈续编》作「幽涧泠泠竹室开」】  

试日上主司侍郎  

十年多病到京迟，到日风霜逼试期。线不因针何处入，水难投石古来知。青烟羃羃寒更恨，白发星星晓镜悲。可惜龙门好风水，何人一为整鳞鬐。  

石帆山下有灵源，修竹茅堂寄此村。闭户偶多乡老誉，读书精得圣人言。来时已作青云意，试夜忧生白发根。十五年余诗弟子，名成岂合在他门。  

送李商隐侍御奉使入关  

梁园相遇管弦中，君踏仙梯我转蓬。《白雪》咏歌人似玉，青云头角马生风。相逢几日虚怀待，宾幕连期醉蝶同。如有扁舟棹歌思，题诗时寄五湖东。  

板桥重送  

梁苑城西蘸水头，玉鞭公子醉风流。几多红粉低鬟恨，一部清商驻拍留。王事有程须仃仃，客身如梦正悠悠。洛阳浸畔逢神女，莫坠金楼醉石榴。  

紫极宫上元斋日呈诸道流【《全唐诗》「日」作「次」。又诗中第五句「风拂乱灯山磬曙」，《全唐诗》缺「曙」字】  

赠罗道士  

子训成仙色似花，每人思见礼烟霞。气呵云液变白发，爪入水精尝绿瓜。五岳真官随起坐，百年风烛笑荣华。明朝又跨青骡去，三十三家到几家？  

终南山  

终南雨后绝纤埃，太乙先生石室开。汉史烟霞通楚塞，秦风章句有条梅。归逢四皓收灵术，几见千官祝寿杯。会得功成毕婚嫁，幅巾藜杖独归来。  

春山夜雨  

诗成数盏兀忘思，瞑目昏昏倒接(□离)。无病无愁且须醉，好风好月更何为。长留酒在花堆雪，不厌身闲鬓聚丝。一夕春山到明坐，杜鹃啼歇麑啼时。  

骊山怀古【五首】  

武帝寻仙驾海游，禁门高闭水空流。深宫带日年年静，翠柏凝烟夜夜愁。鸾凤影沉归万古，歌钟声断梦千秋。晚来惆怅无人会，云水犹飞傍玉楼。  

烟深树老蔽苍苍，楼殿参差隐夕阳。白玉砌寒苔自碧，真珠帘断月无光。骊山南去侵天尽，渭水东流入海长。唯有春风旧情在，不将花艳出宫墙。  

紫府灵坛降玉真，华清台殿影长新。雪翻晓艳御阶秀，风送夜香宫树春。杉桂静同无梦客，烟花深似有愁人。自从霜落芙蓉死，空使秦山鬼哭频。  

碧瓦雕墙拥翠微，泉声一去杳难期。不闻缑岭仙成日，空想钧天梦尽时。青嶂浅深当雨静，古松疏密向风悲。近来颜色无倾国，更锁宫门欲待谁？  

当时事事笑秦皇，今日追思倍可伤。珠玉影摇千树冷，绮罗风动满川香。虽名金殿长生字，误说茅山不死方。独向逝波无问处，古槐花落路茫茫。  

夜思  

轩墀寂寞夜如何，沙渚频惊候雁过。一点秋灯人梦觉，万重寒叶雨声多。酒冲肺腑愁生病，诗役心神渐有魔。出户漫漫天未晓，空山谁听《饭牛歌》？  

赠李商隐赠佳人  

金珠约臂近笄年，秋月嫦娥汉浦仙。云发腻垂香(□朵)妥，黛眉愁入翠连娟。花庭避客鸣环佩，凤阁持杯泥管弦。闻道彩鸾三十六，一双双映碧池莲。  

伤贾岛无可【《全唐诗》五九○收此诗，文字异同较多，故重录】  

却到城中【(《全唐诗》作「京师」)】事事伤。惠休归去【寂】贾生亡。谁人收得章句【文章】箧。独我重【来】经苔藓房。一命未沾为逐客。万缘初尽别空王。萧萧竹坞残【斜】阳在。叶拂【覆】闲阶雪拥墙。  

阙题  

一道春江枕驿楼，闻君此处泊行舟。花当粉槛人闲立，燕拂青苹水漫流。芳草引归南国梦，和风吹起故园愁。余今自是迷津者，为劝王孙莫远游。  

阙下献杨侍郎  

沧洲垂钓本无名，十月风霜偶到京。羸马未曾谙道路，片文谁为达公卿？听残晓漏愁终在，画尽寒灰计不成。心苦篇章头早白，十年江汉忆先生。  

江州城楼  

滩头独鸟立枯楂，滩上行人踏浅沙。秋色池塘无限草，夕阳门外几千家。寺连山谷松声远，川绕阎闾水势斜。常恐郡城砧杵动，秋风吹尽古槐花。  

春日题园林  

东园落尽绿丝长，风触谁家酒瓮香。红粉人闲教鹦鹉，碧波池暖漾鸳鸯。新蒲长疾看齐岸，晚蝶飞高欲过墙。记取因逢卖樵客，嘱教春暮采松篁。  

赠  

建阳门外柳千条，斜插鸾篦小错刀。紫袖握蝉声欲绝，红巾扑蝶势潜高。愁眉对照烟江柳，嫩脸初开露井桃。闲把金钗恼鹦鹉，乱声哑嘎落轻毛。【以上《秘殿珠林石渠宝笈续编》】  

平望驿感先辈李从实处士周(金共)二故人  

芦苇风多驿堠长，昔年携手上河梁。青云才子鸳鸿季，白石山人芝木香。华骥欲陪先道路，大川斯济戢舟航。少微星没桂枝重，正挂孤帆过水乡。【《百城烟水》四《吴江》】  

### 全唐诗续遗补卷九　晚唐三  

***李漼【懿宗】***  

赏花短歌  

长生白，久视黄，共拜金刚不坏王。【谓菊花也。《清异录》二】  

皮日休  

题惠山泉【二首】  

丞相长思煮泉时，郡侯催发只忧迟。吴关去国三千里，莫笑杨妃爱荔枝。  

马卿消瘦年纔有，陆羽茶门近始闲。时借僧炉拾寒叶，自来林下煮潺湲。【元《无锡县志》卷四上辞章咏歌。又明《弘治无锡县志》二八《词章》】  

泰伯庙  

蛮荆古服属南荒，大圣开基辟草堂。载造文明追二帝，尚余揖让补三王。  

望虞亭  

盘回曲涧数峰青，云护皇山一古亭。千里月明回首望，飞烟冲起海虞滨。【以上清初《梅里志》三《诗》】  

陆龟蒙  

松江秋书  

张翰深心怕祸机，不缘莼脆与鲈肥。如何徇世浮沉去，可要抛官独自归？风度野烟侵醉帽，雨来秋浪溅吟衣。无人好尚无人责，吟啸低头又掩扉。【《百城烟水》四《吴江》】  

蓬伞  

吾江善编蓬，圆者柄为伞。所至以自随，清阴覆一墠。自吾为此计，蓑笠□□短。何须诣亭阴，风雨皆足缓。  

谢人诗卷【句】  

谈仙忽似朝金母，说艳浑如见玉儿。【以上吴聿《观林诗话》】  

司空图  

(恐去心改言)光大师草书歌  

羸病爱师书劲逸，翻作长歌助狂笔。乘高擂鼓震川原，惊迸骅骝几千匹。落笔纵横不离禅，方知草圣本非颠。歌成与扫松斋壁，何似曾题《说剑篇》。【《六艺之一录》二九○引朱长文《墨池编》十三原书目录作(恐去心改言)光诗】  

恭州界  

【旧《图经》及《寰宇记》、《九域志》皆曰渝州，《舆地广记》曰恭州。】  

山容地脉本清凉，不解为霖却作汤。草木龟鱼困熏煮，漫赢尘垢涴僧坊。【《舆地纪胜》一七五《重庆府》】  

春晚【句】  

凭高怜酒韵，引满未能已。  

抚事寄同游【句】  

春添茶韵时过寺。【以上元李治《敬斋古今黈逸文》二】  

汪遵  

遵，宣城人，与许棠同乡。幼为小吏。咸通七年登进士第。流寓楚卒。王渔洋《五代诗话》作楚人。  

过平泉庄  

李朱(厔去至改圭)【(德裕)】平泉庄，佳景可爱。洛中士人诧于汪江遵，遵有诗曰：  

平泉风景好高眠，水色风光满目前。刚欲平他不平事，至今惆怅满南迁。【今按：此一首与《唐诗纪事》及《全唐诗》字句多不同。】  

又过杨相宅  

倚伏从来事不遥，无何平地起青霄。纔到青霄却平地，门对古槐空寂寥。【以上《诗话总龟》二四《感事门》引《唐贤抒情》】  

童汉卿【《全唐诗》作「翰卿」】  

句  

愿假中流便，滋兹发棹歌。【《古今图书集成友谊典请托部》选句】  

顾云  

咏柳  

灞桥晴来送别频，相偎相依不胜春。自家飞絮犹无定，争把长条绊得人。【《诗话总龟》二一《咏物门》引罗隐《续本事诗》】  

李山甫  

代张孜幻梦李白歌  

天使翰林生我前，相去殁【一作「后」】来二百年。英神杰【一作「绝」】气归玄天，日月星辰空蹙然。我识翰林文，不识翰林面。上天知我忆其人，使向人间梦中见。瑞光闪烁天关【一作「门」】开，五云着地长裾来。华山秀作英雄骨，黄河泻作纵横才。巍峨宛似神仙客，一段风雷扶气魄。低头语了却抬头，指点胸前称李白。梦中一面何殷勤，高吟大语喧青云。自言天府偶闲暇，与我握手论高文。一论耳目清，再论心骨惊，豁如混沌初凿破，天地海岳何分明。利若剑戟坚，健如(札去木改虫)龙争，神机圣法说略尽，造化与我新精灵。不问尘埃人，不语尘埃事，樽前酒半【一作「半日」】空，归云扫筵起。自言天上作先生，许向人间为弟子。梦破青霄春，烟霞无去尘。若夸郭璞五色笔，江淹却是寻常人。【《鉴诫录》九《梦太白》】  

胡曾  

缑山  

缑山岗翠孕仙灵，古柏新松满洞馨。借问吹笙王子晋，定从何处上□冥。【《四部丛刊三编》影宋钞本《胡曾咏史诗》三】  

方干  

怀桐江旧居  

长向新郊话故园，四时清峭似山源。春潮撼动莺花郭，秋雨闲藏砧杵村。市井多通诸国货，乡音自是一方言。此中别有无归计，唯把归心付酒尊。  

赠桐溪主人  

岭猿沙鹤似同游，竹汊荷湾可漾舟。更入深溪见溪主，苍苔石上卧垂钩。【《严陵集》二】  

李骘  

骘，开成时为荆南判官，咸通中擢太常少卿、弘文馆学士。出为江南西道都团练观察处置等使、检校左散骑常侍兼洪州刺史、御史中丞。【(《全唐文》七二四)】  

题惠山寺诗并序  

大和五年四月，予自江东将西归涔阳，路出锡邑，因肄业于惠山寺。居三岁，其所讽念《左氏春秋》《诗》《易》及司马迁班固史、屈原《离骚》、庄周、《韩非》、书记，及着歌诗数百篇。其诗凡言山中事者，悉记之于屋壁，文则不载。其寺会昌末经废毁，屋室殆无存者。去年蒙恩自禁职出镇锺陵，锺陵与毘陵路【(一作地)】不相远，而惠山居其属邑间。其寺后置。会锡邑宰去年过此，留宴数日，今于予为故人，因寓书请再题焉。呜呼！自太和癸丑至咸通己丑，三纪余矣。念邑中居人与僧居在惠山、兴宁两寺者，今无人焉。染翰增悲，复何言耳。咸通十年二月一日，江南西道都团练观察处置等使、中散大夫、检校左散骑常侍、使持节都督洪州诸军事兼洪州刺史、御史中丞、上柱国、赐紫金鱼袋李骘题记。  

读惠山若冰师诗集因题古院【一作「故园」】五首【前三首《全唐诗》已收】  

阴阴垂露迹，苔壁几年书。种树青松老，传衣白发居。字工穷八体，诗律继三闾。岂是多年学，真空任性余。  

常闻凿洞碑，此立为冰师。意刻山泉解，功深造化疑。碧云终一谢，飞锡久无期。惆怅人间世，空传乐府词。【元《无锡县志》卷四上《辞章咏歌》、又明《弘治无锡县志》二八《词章》】  

晨过昌师院【《全唐诗》二七一作窦诗。《县志》第八句「满」作「漏」○同前】  

罗邺  

九华山协济祠  

灵庙门依山半开，松庭潇洒绝尘埃。时闻樵者经过说，数有神仙变化来。龙起阴云生画壁，鸟归寒粟落苍苔。自从鼓吹喧阗日，千里封疆不复灾。【《嘉靖池州府志》五。又《图书集成职方典》八一○《池州府部》】  

化城寺  

庆云生处梵王宫，蹑磴攀萝一径通。金殿忽开青嶂里，天人疑在白云中。秋霄爽朗空潭月，暑气萧寥古柏风。况是慈悲清净地，香烟像设固无穷。【《九华山志》八】  

周朴  

谢友人惠笺纸并笔  

范阳从事独相怜，见惠霜毫与彩笺。三副紧缠秋月兔，五般方翦蜀江烟。宵征觉有文通梦，日习惭无子谅篇。欲着不将两处用，归山闲向墨池前。【苏易简《文房四谱》四《纸谱》】  

温宪【庭筠子】  

梨花  

绿阴寒食晚，犹自满空园。雨歇芳菲白，蜂稀寂寞繁。一枝横野路，数树出江村。怅望频回首，何人共酒尊。【《古今图书集成草木典梨部》】  

卢携  

留赠司空图  

卢相携还朝，过陕虢，访图，深爱重，留诗曰：  

氏族司空贵，官班御史雄。老夫如且在，未可叹途穷。【《北梦锁言》三及《唐才子传》司空图下。《全唐诗》有此诗，与《纪事》同依据《南部新书》甲，多异文，故重录。】  

路岩  

赠妓行云等感恩多词【句】  

【路侍中岩，风貌之美，为世所闻。镇成都日，委执政于孔目吏边咸，以官妓行云等十人侍宴。移镇渚宫日，于合江亭离筵，赠行云等《感恩多》词。有「离魂」云云。至今播于倡楼也。】  

离魂何处断？烟雨江南岸。【《唐语林》四《容止》、《北梦琐言》三】  

吴融  

西昌新亭【句】  

暖漾鱼遗子，晴游鹿引麛。【《唐诗纪事》五八《李洞》】  

王驾  

永和县上巳  

记得兰亭祓禊辰，今朝兼是永和春。一觞一咏无诗侣，病倚山窗忆故人。【桑世昌《兰亭考》十二】  

唐廪  

冬日书黎少府山斋  

爱此林亭绝，重游亦似新。山秋同鹤过，水落见鱼频。映沼荷全绿，侵檐柳尚春。惜哉无别墅，共作白云人。  

云盖山泉  

危峤高高几十层，梵王宫里一泉澄。引来石窦明如玉，泻落山厨冷似冰。净影不关秋赋客，清音时警夜禅僧。从兹渡口潺湲去，势入沧溟岂可仍。  

题蔡处士居  

一亩周旋几十家，舂轮相次好生涯。鹧鸪近晚啼深竹，鸂鶒新晴立浅沙。沃衍共知多黍稷，宽平仍觉富桑麻。当年何事抛耕钓，木笏蓝衫两鬓华。【以上《纯常子枝语》四十引《萍乡县志》】  

唐备  

备，龙纪元年进士。工古诗，多极讽刺，颇干教化，非浮艳轻斐之作。  

别家【句】  

兄弟惜分离，拣日皆言恶。【《唐才子传》九】  

喻坦之  

送友人南中访旧知【《全唐诗》五四三作喻凫诗。第五句「急」《文苑英华》作「接」○《文苑英华》二八二《送行》】  

裴说  

上岳守  

入郭宽万里，岳阳堪画图。及窥贤太守，不见洞庭湖。【《舆地纪胜》六九《岳州》】  

句  

自己情虽切，他人未肯忙。【《老学庵笔记》四】  

张为  

题建造寺  

迭嶂横空向郡西，迥然高峭众山低。树梢缺处见城郭，日影落时闻鼓鼙。【《舆地纪胜》卷一三○《福建路泉州》】  

宿江馆【句】  

吟登晚驿亭，醉罢红灯落。【《诗学指南》四】  

韩氏[附于佑]  

于佑为儒士，曾晚步御沟，临流浣手，取得有题诗之秋叶，蓄于书笥宝之。佑亦题二句，书于红叶，置御沟上流水中，流入宫中。韩氏得红叶后又题一诗藏箧中。韩氏为僖宗时宫女，后帝禁宫人三千余得罪，使各适人，寄居河中贵人同姓韩泳家。佑后累举不捷，乃依韩泳门馆。泳令人通媒妁，助佑与韩氏成婚。泳开宴时，韩氏又索笔为诗一首。诗均见下。僖宗幸蜀后还西都，佑以从驾得官，为神策军虞候。  

红叶题诗《全唐诗》七九七作宣宗宫人诗。仅「流水何太急」一首，无以下各诗。  

于佑题红叶二句  

曾闻叶上题红怨，叶上题诗寄阿谁？  

得于佑题诗后又作诗  

独步天沟岸，临流得叶时。此情谁会得？肠断一联诗。  

婚宴席上索笔为诗  

一联佳句题流水，十载幽思满素怀。今日却成鸾凤友，方知红叶是良媒。【《青琐高议前集》】  

可朋【僧】  

观梦龟草书  

欲尽金锺数斗余，从容攘臂立踟蹰。先教侍者浓磨墨，不揖傍人欻便书。画状倒松横洞壑，点(上分下鹿)飞石落空虚。兴来乱抹亦成字，祇恐张颠颠不如。【《六艺之一录》二九四引陈思《书苑菁华》】  

崔锜  

岳阳悼贾岛【《全唐诗》七六八作安锜《题贾岛墓》，末一字「忡」，《鉴诫录》作「(□冬)」】  

【崔锜评事倅岳阳日，为诗悼贾岛。岳阳，普州地名。今因创墓在岳阳山上，山下有岳阳池。○《鉴诫录》八《贾忤旨》】  

韩喜  

水  

【《文苑英华》又有《柳》、《松》二首，《全唐诗》均作韩溉，应别出互见。】  

方圆不定性空求【柔】，东注沧溟早晚休。高截碧塘长耿耿，远飞青嶂更悠悠。潇湘月浸千年色，梦泽烟含万古愁。别有岭头呜咽处，为君分【更】作断肠流。【《文苑英华》一六三《地部》。又《诗话总龟》二一《咏物门》引《续本事诗》】  

归处讷  

处讷，吴人，侍郎融之曾孙。多游秦陇，言足是非，在事者无不以金帛酒食弥缝之，畏其咏也。  

见人衣鲜华作诗  

昂藏骑马出朱门，服色鲜华不可论。尽是杀人方始得，一丝丝上有冤魂。  

咏虺汉  

黄巢犯京后，守亮、守信等悉为杨军容复恭义儿，势夺诸侯，亦一时之威也。归有不平之色，咏虺汉以刺之曰：  

草头灰面恶形仪，尽是军容表里儿。昔日水牛攀角上，而今细马劈腰骑。钱多内藏犹嫌少，位等三公尚厌卑。更有一般堪笑处，镀金牙齿咬银匙。  

咏奸汉  

轻唇利舌傍侯门，送谄承颜日月新。爱与大官添弟子，能将小药献夫人。秤头不放分毫过，对面常如割骨贫。更有一般奸太(日煞)，聚钱唯趁买金银。  

代村妇咏边将  

紫袍金带不须夸，动便经年镇海涯。争似我家田舍婿，朝驱牛去暮还家。  

咏石校书【钦若】  

石校书，本东川人。文章四六，与王超齐名。天复初应举，值大驾东迁，蜀路不通，干戈继起，遂客寄天水，荏苒一纪有余。后知父亡，方乃举恸，广于寺院追荐忏罪而已。归与石遽因小(阡去千改巢)，荼毒咏之。石氏声名，因兹减价。诗曰：  

十二年来匿父丧，三年之罪遣谁当。如今追荐应无益，已被牛头煮几场。【以上《鉴诫录》十《归生刺》】  

张彦修  

游四顶山  

【《方舆胜览》：四顶山在合肥县东南。《寰宇记》作四鼎。《郡国志》云：魏伯阳炼丹之所。】  

翠峦齐耸压平湖，晚绿朝红画不如。寄语商山闲四皓，好来各占一峰居。【《光绪重修庐州府志》六《山川志》上】  

小白【尝居南岳】  

罗浮  

危阁闲登思渺漫，九天如在掌中看。游人莫着单衣去，六月飞云带雪寒。  

中阁  

棱层高阁倚岩扃，俯瞰尘寰仰摘星。昼夜泉声混天乐，游人好向静中听。【以上《罗浮志》十《诗》】  

宿金庭观【在嵊县东南七十二里】  

羽客相留宿上方，金庭风月冷如霜。直饶人世三千岁，未抵仙家一夜长。【《嘉庆浙江通志》二三一《寺观》】  

清尚  

赠樊川长老【《全唐诗》八二五作可止诗○《瀛奎律髓》四七《释梵类》】  

### 全唐诗续补遗卷十　五代  

***李琪***  

咏石砚  

远来柯岭外，近到玉堂间。乍琢文犹涩，新磨墨尚悭。不能濡大笔，何要别秋山。【《文房四谱》三《砚谱》】  

杨焕【太常少卿】  

梁宗庙乐舞辞  

【《旧五代史乐志》曰：「梁开平初，太祖受禅，始建宗庙，凡四室，每室有登歌、酌献之舞：肃祖宣元皇帝室曰《大合之舞》，敬祖光献皇帝室曰《象功之舞》，宪祖昭武皇帝室曰《来仪之舞》，烈祖文穆皇帝室曰《昭德之舞》，登歌乐章各一首。」《五代会要》七《庙乐》曰：「太常少卿杨焕撰。」】  

大合舞　【献肃祖】  

象功舞　【献敬【恭】祖】  

来仪舞　【献宪祖】  

昭德舞　【献烈祖　○《乐府诗集》十二。诗见《全唐诗》十六《郊庙歌辞》】  

孙偓【字龙光，干符五年状元】  

致李深之  

郑举举，巧谈谐，常有名贤醵宴。干符中，状元孙偓颇惑之，与同年数人，多在其舍。一日，同年宴，而举举有疾不来，遂令同年李深之邀为酒纠。坐久，状元乃吟一篇曰：  

南行忽见李深之，手舞如蜚令不疑。任尔风流兼蕴藉，天生不似郑都知。【曲内妓之头角者为都知。《北里志》】  

韦洵美  

洵美，后梁开平岁及第。邺王罗绍威辟为从事，不受。  

答崔素娥  

【《全唐诗》名媛有崔素娥《别韦洵美诗》，韦诗以小字附后。】  

别恨离群自古闻，此心难舍意难论。承恩必若颁时服，莫使沾濡有泪痕。【《全五代诗》八详引《侍儿小名录》】  

假僧榻闷吟  

四壁纷纷蟋蟀声，背灯欹枕梦难成。人间有此不平事，何处人能报不平。【《万首唐人绝句》四十《鬼诗》】  

清澜【僧】  

清澜大德，歙县兴唐寺僧，性孤高。与婺州僧贯休以诗文往还。精舍往往有澜所为碑。  

答杜荀鹤【句】  

杜荀鹤赠诗云：「祇恐为僧心不了，为僧心了总输僧。」澜答诗云：  

如何即是僧心了，了得何心是了僧？【《舆地纪胜》二十《徽州仙释》。又见弘治《徽州府志》十。又康熙《志》十八】  

杨凝式  

上张相  

【石晋时，张相从恩自南院宣徽使官才检校司徒权西京留守。到洛阳后未久，少师自东京得假，往洛阳数日，寄上张相云云。张公知其贫，赠遗甚厚。】  

南院司徒镇洛京，未经三月政声成。四方群后皆如此，端坐庸夫见太平。【《全五代诗补遗》引《洛阳缙绅旧闻记》】  

唐朝美【庄宗时伶人】  

咏橘  

【庄宗小酌，进新橘，命诸伶咏之。唐朝美诗先成云云。帝大笑，赐所御软金杯。】  

金香大丞相，兄弟八九人。剥皮去滓子，若个是汝身。【《全五代诗》九引《清异录》二】  

和凝[以下后晋]  

洋川  

自陪台旆到洋川，两载优游汉水边。官闲最好游僧舍，江近应须买钓船。更待浃旬无事后，遍题清景作诗仙。  

题真符县【句】  

虽有黄金额，其如赤子贫。【以上《舆地纪胜》一九○《洋州》】  

陶晟[以下后汉]  

晟，虢州人。汉高祖即位，以劝进功授虢州刺史。罢郡，由环卫出为蕃方副车军司马，终于荆州副使知州事。有集。  

句  

河经蕃地浊，山到汉家青。  

又  

拟抛丹禁去，试着白衣看。【以上《全五代诗补遗》引《洛阳缙绅旧闻记》】  

冯道[以下后周]  

舌  

口是祸之门，舌是斩身刀。闭口深藏舌，安身处处牢。【《古今图书集成人事典》一四《口部》】  

李九龄  

透明岩  

【亦名栖真岩，在大蓬山，前视空旷，俯瞰县郭。天气清明，渠、达诸山，隐隐可数。县令李九龄诗云云。】  

乍脱尘埃梦寐安，透明岩上一开颜。晚霞收处似闻雁，远目尽时犹有山。仙迹不随岩桂老，禅心长共岭云闲。【《舆地纪胜》一八八《蓬州景物》】  

李度  

度，显德中举进士。  

句  

【度，工诗，有句云云，人多诵之。王朴为枢密，止以此一联荐于申文炳知举，遂擢为第三。人嘲曰：「主司只诵一联诗。」】  

醉轻浮世事，老重故乡人。【《玉壶清话》七】  

田敏  

敏，淄州邹平人。梁贞明中登科，留为国子四门博士。后唐天成初，改为尚书博士，又为国子博士，转屯田员外郎，兼太常博士。改户部员外郎。清泰初，迁国子司业。晋天福四年授祭酒、检校工部尚书，兼户部侍郎。开运初，迁兵部侍郎、充弘文馆学士，改授检校右仆射，复为祭酒。汉干佑中，拜尚书右丞、判国子监。周广顺初，改左丞，遣使契丹。世宗即位，拜太常卿、检校左仆射，加司空。显德五年，上章请老，迁工部尚书，改太子少保致仕，归淄州别墅。恭帝即位，加少傅。开宝四年卒，年九十二。  

明德舞【后周宗庙乐舞辞。太祖庙堂】  

【《五代会要》七《庙乐》曰：「太祖圣神恭肃文武孝皇帝庙室酌献舞《明德之舞》，登歌乐章一首，太常卿田敏撰。(参《旧五代史》一四四《乐志》)】  

惟彼岐阳，德大流光。载造周室，泽及遐荒。于铄圣祖，上帝是皇。乃圣乃神，知微知章。新庙弈弈，丰年穰穰。取彼血膋，以往烝尝。黍稷惟馨，笾豆大房。工祝致告，受福无疆。【《乐府诗集》十二《郊庙歌辞》】  

独孤贞节  

瘗笔砖文  

【赵光逢薄游襄汉，濯足溪上，见一方砖类碑，上题字云云。独孤贞节立。砖后积土如盎，微有苔藓，盖好事者瘗笔所在。】  

秃友退锋郎，功成鬓发伤。冢头封马鬣，不敢负恩光。【《清异录》四】  

陶谷  

谷，字秀实，邠州新平人。本唐彦谦之孙，避晋讳改姓陶。历仕晋、汉至周，为兵部侍郎、翰林承旨。入宋，加尚书，卒赠右仆射。所著有《清异录》。  

春【一作「风」】光好【今按：《全宋词》亦未收，故补之】  

【谷为学士，奉使。恃上国势，下视江左，辞色毅然不可犯。韩熙载命歌妓秦弱兰诈为驿卒女，每日敝衣持帚洒扫，陶悦之，与狎，因赠一词，名《春光好》云云。明日，后(一作中)主设宴于澄心堂，陶辞色如前。乃命弱兰歌前阕劝酒，陶大醉，为主礼所薄，即日还朝，止遣数小吏饯于郊亭。迨归京，鸾胶之曲已喧，陶因是竟不大用。】  

好因缘，恶因缘，奈何天，只得邮亭一夜眠，别神仙。　琵琶拨尽相思调，知音少。待【一作「安」】得鸾胶续断弦，是何年？【《玉壶清话》四，参《南唐近事》二】  

献诗吴越王【句】  

【陶谷又尝奉使两浙，献诗二十韵于钱俶，其末云云。时谷官是丞郎，职为学士，奉命小邦，献诗已是失体，复有扫门之句，何辱命之甚也。】  

此生头已白，无路扫王门。【《国老谈苑》一】  

张振祖  

句  

沙门爱英，住池阳村，示人之语曰：「万论千经，不如无念无营。」时郡娼满莹娘，多姿而富情，真妓女中麟凤。进士张振祖以无念无营，有情有色，制一联云：  

门前草满无无老，床底钱多有有娘。【《清异录》一】  

胡峤  

峤，宿学雄材，未达，为耶律德光所虏。北去后，间道复归。  

飞龙涧饮茶【句】  

沾牙旧姓余甘氏，破睡当封不夜侯。【《清异录》四】  

法常  

朗吟  

河阳释法常，性英爽，酷嗜酒，无寒暑阴雨常醉，醉即熟睡，觉即朗吟曰：  

优游(麦曲)世界，烂熳枕神仙。【《清异录》四】  

福全  

汤戏【注汤幻茶】  

馔茶而幻出物象于汤面者，茶匠通神之艺也。沙门福全生于金乡，长于茶海，能注汤幻茶成一句诗，并点四瓯。共一绝句，泛乎汤表，小小物类，唾手办耳。檀越日造门求观汤戏，全自咏曰：  

生成盏里水丹青，巧画工夫学不成。却笑当时陆鸿渐，煎茶赢得好名声。【《清异录》四】  

龚霖  

诗【句】  

但有路可上，更高人也行。【《老学庵笔记》四】  

张文伏  

苍岭  

绝壁不可攀，悬崖不可下。路险心自平，由来无取舍。稳稳须教着步行，前途荆棘胡从生？【《古今图书集成山川典》一二○《括苍山部》】  

### 全唐诗续补遗卷十一　十国一  

杨溥【后主】　以下吴  

渡江【《十国春秋》三。前四句引《江表志》，后四句引《五国故事》。吴任臣按：《南唐书》此李后主诗也，后人误以为吴睿帝作】  

【《全唐诗》八作南唐后主李煜诗，题下注云：《江表志》作吴让皇杨溥诗，题作《泰州永宁宫》。第四句「殿」，《十国春秋》作「榭」，第五、六二句为「烟凝楚岫愁千点，雨滴吴江泪万行。」末句「闲坐」作「端坐」。】  

殷文圭  

楼上看九华【三首】  

九朵连云势欲腾，鸟飞难到最高层。谁家写在屏风上，岩下松间尽九僧。  

九条寒玉罩云中，雨外霞分海日红。疑是巧人新画出，与他天柱作屏风。  

四顾峦峰峭莫群，翠峰长与晓光分。尽分明处要清白，独倚青天绝片云。【《嘉靖池州府志》八。又《九华山志》八有一三两首】  

黄冠道人  

道人不知其名，自云锺离人。  

歌【二章】  

【高祖行密改元开国时，广陵殷盛，士庶骈阗。道人状如病狂，手持一竿，竿头悬一木，刻为鲤鱼形，行歌于市云云。其类此意者，凡数十章，时人莫能晓。后徐知诰禅代，复姓李氏，其言始应。】  

盟津鲤鱼肉为角，濠梁鲤鱼金刻鳞。盟津鲤鱼死欲尽，濠梁鲤鱼始惊人。  

横排三十六条鳞，个个圆如紫磨真。为甚竿头挑着定，世间难遇识鱼人。【《十国春秋吴》十二。又《全五代诗》二十三转引】  

李璟【中主。嗣主。】以下南唐  

应天长【后主云：「先皇御制歌词。」墨迹在晁公留家○王国维辑《南唐二主词》。今按：《全唐诗》八八九作李煜词】  

李煜【后主】  

金铜蟾蜍砚滴铭  

舍月窟，伏棐几，为我用，贮清泚。端溪石，澄心纸，陈玄氏，毛锥子。微我润泽乌用汝，同列无哗听驱使。【《五代诗话》一】  

子夜歌【《全唐诗》八九九词句只存首二句，题作《菩萨蛮》】  

寻春须是先春早，看花莫待花枝老。缥色玉柔擎，醅浮盏面清。　何妨频笑粲，禁苑春归晚。同醉与闲平【一作「评」】，诗随羯鼓成。【南词本注。参《历代诗余》】  

谢新恩【六首】  

***一***  

秦楼不见吹箫女，空余上苑风光。粉英含蕊自低昂。东风恼我，纔发一襟香。　琼窗梦□留残日，当年得恨何长。碧阑干外映垂杨。暂时相见，如梦懒思量。  

***二***  

樱花落尽阶前月，象床愁倚熏笼。远似去年今日恨还同。　双鬟不整云憔悴，泪沾红抹胸。何处相思苦？纱窗醉梦中。  

***五***  

樱花落尽春将困，秋千架下归时。漏暗【疑作「满阶」】斜月迟迟，花在枝。(缺二十字)彻晓纱窗下，待来君不知。  

***六***  

冉冉秋光色留不住，满阶红叶暮。又是过重阳，台榭登临处。　茱萸花坠，紫菊气，飘庭户，晚烟笼细雨细。嗈嗈新雁咽寒声，愁恨年年长相似。【以上南词本注】  

王贞白  

娼楼行【句】  

龙脑香调水，教人染退红。【《老学庵续笔记》】  

冯延巳  

莫思归【即《抛球乐》】  

花满名园酒满觞，且开笑口对秾芳。秋千风暖鸾钗亸，绮陌春深翠袖香。莫惜黄金贵，日日须教贳酒尝。【《花草粹编》一】  

采春子  

樱桃谢了梨花发，红白相催。燕子归来，几处香风绿户开。　人生乐事知多少，且酌金杯。管咽弦哀，慢引萧娘舞袖回。【《历代诗余》】  

玉楼春  

雪云乍变春云簇，渐觉年华堪纵目。北枝梅蕊犯寒开，南浦波纹如酒绿。　芳菲次第长相续，自是情多何处足。尊前百计得春归，莫为伤春眉黛蹙。【《尊前集》】  

潘佑  

感怀  

幽禽唤杜宇，宿蝶梦庄周。席地一尊酒，思与元化浮。但莫孤明月，何必秉烛游。  

独坐【句】  

凝神入混茫，万象成空虚【一作「万有成虚空」。《诗话总龟后集》四三《释氏门》引《法藏碎金》。又《全五代诗》三一引】  

李建勋  

爱敬寺【句】  

云散经窗湿，山晴石路香。【《六朝事迹编类》卷下《寺院门大爱敬寺》】  

句  

墙阴沙岸静，岛色海山孤。【《舆地纪胜》七《镇江府》】  

江为  

观山水障歌  

适来一观山水障，万里江山在其上。远近犹如二月春，咫尺分成百般像。一岩嵯峨入云际，七贤镇在青松里。潭水澄泓不见波，孤帆滉漾张风势。钓鱼老翁无伴侣，孑然此地轻寒暑。滩头坐久(上髟下丐)丝垂，手把鱼竿不曾举。树婀娜，山崔嵬，片云似去又不去，双鹤如飞又不飞。良工巧匠多分布，笔头写出江山路头。垂柳风吹不动条，樵人负重难移步。【《全五代诗》三九】  

句  

竹影横斜水清浅，桂香浮动月黄昏。【《紫桃轩杂缀》。】  

张泌  

岳阳楼【句】  

槛外有天皆在照，望中无物敢潜行。【《舆地纪胜》六九《岳州》】  

浣溪沙【词《全唐诗》八九一作张曙词，第二句「苦」，《花间集》作「两」。○《花间集》四】  

沈彬  

送人游南海  

白烟和月藏峦洞，明月随潮入瘴村。更想临高见佳景，越王台上酒盈樽。【《舆地纪胜》八九《广州》】  

句  

龙约海船行有气，象隈铜柱卧成痕。【同上一○六《邕州》】  

朱存  

金陵览古  

【《全五代诗》三二引《十国春秋》：保大时，存尝取吴大帝及六国兴亡成败之迹，作《览古诗》二百章，章四句，地志家多援以为证。又《金陵诗征》引《建康志》略同】  

北渠【历代宫苑殿阁制度】  

金殿分来玉砌流，黑龙湖彻凤池头。后庭花落恩波断，翻与南唐作御沟。  

秦淮【以下景物】  

一气东南王斗牛，祖龙潜为子孙忧。金陵地脉何曾断，不觉真人已姓刘。  

东山  

镇物高情济世才，欲随猿鹤老岩隈。山花处处红妆面，髣(上髟下弗)如初拥妓来。  

新亭  

满目江山异洛阳，昔人何必重悲伤。倘能戮力扶王室，当自新亭复故乡。  

天阙山  

牛头天际碧凝岚，王导无稽亦妄谈。若指远公为上阙，长安应合指终南。  

石头城  

五城楼雉各相望，山水英灵宅帝王。此地定由天造险，古来长恃作金汤。  

乌衣巷  

人物风流往往非，空余陋巷作乌衣。旧时帘幕无从觅，祇有年年社燕归。  

段石岗  

孙吴纪德旧刊碑，草没蟠螭与伏龟。惆怅岗头三段石，至今犹似鼎分时。  

玄武湖【《全唐诗》七五七及《全五代诗》三一只存此一首，题作《后湖》，第二句「三翼」《全唐诗》作「三异」，第四句「下多时」《全唐诗》作「不多时」。】  

阿育王塔  

窣堵凝然镇梵宫，举头层级在云中。金棺舍利藏何处？铎绕危檐声撼风。【以上《舆地纪胜》十七《建康府》。又《金陵诗征》四】  

锺蒨  

赋山别诸知己  

暮景江亭上，云山日望多。只愁辞辇毂，长恨隔嵯峨。有意图功业，无心忆薜萝。亲朋将远别，且共醉笙歌。【《徐铉集》三。又《全五代诗》二九】  

乔舜【一名匡舜，字亚元。】  

小梅【句】  

【徐铉《和亚元长歌》中有句云：「开缄试读相思字，乃是多情乔亚元。短韵三篇皆丽绝，小梅寄意情偏切」。自注：「亚元诗云云。此语尤嘉。」】  

借问小梅应得信，春风新自海边来。【《徐铉集》三】  

汤悦  

送季大夫牧舒州  

却下乌台建隼旟，侯封归去袭龙舒。严霜尚满辞天阙，甘雨看随入境车。【《舆地纪胜》四六《安庆府》】  

成文干【彦雄】  

杨柳枝  

欲趁寒梅趁得么，雪中偷眼望阳和。阳和若不先留意，这个柔条争奈何。【《尊前集》】  

徐知证  

东林寺天祚二年联句  

古殿巍峨镇碧峰，晋朝灵应显神踪。林间野鸟惊朝梵，岭上孤猿听晓钟。蝶恋半岩花灼灼，鹿眠深谷草茸茸。游僧驻锡心皆佛，老树擎烟势似龙。竹荫禅扃青霭合，岚蒸幽径绿苔封。老来欲脱尘寰境，闲访空关不厌重。【《永乐大典》六六九七江字韵引《九江府志》，又六六九九引《江州志》】  

皇甫继勋  

继勋，江州节度使晖之子。幼以父荫为军校，累迁池州刺史，勤于吏事，入为诸军都虞候。  

韵妙空【句】  

【妙空，名守纳。嗣法于雪峰，卯一，斋住嘉佑禅院，江南李氏三召不起，刺史皇甫继勋赠之诗云：】  

白面山南灵庆院，卯斋道者雪峰禅。【《嘉靖池州府志》九】  

危仔昌  

仔昌，南城人。干符末黄巢党黄可思起事，仔昌从兄全讽聚众保乡里。历官衢、抚、饶、信四州刺史，有捍御功。  

喜贼平谒李将军祠  

君向神重谒，天教君亦神。十年香火主，百物雨旸身。忠在偏诛贼，恩多每济人。高歌震霄壑，朝野遍阳春。【《上饶县志》二三】  

卢郢  

郢，金陵人。好学有才艺，膂力过人，善吹铁笛。南唐后主时，试赋擢第一。尝代徐铉为文，铉以文进。后主曰：「语势似非卿所作。」铉以实对，郢由是知名。后归宋，累官至南全守，有治绩。  

黄鹤楼【《宋诗纪事》亦未收】  

黄鹤何年去杳冥，高城千载倚江城。碧云朝卷四山景，流水夜传三峡声。柳暗西州供骋望，草芳南浦(彳扁)离情。登临一晌须回首，看却乡心万感生。【《古今图书集成职方典》一一二五《武昌府部》】  

唐希雅  

希雅，嘉兴人。工金错书，善丹青，与徐熙同时齐名。李璟闻其名，欲召之，人谓其嗜酒，无人臣礼，乃止。  

题画  

谁泼烟云六尺绡，寒山秋树晚萧萧。十年来往吴淞口，错认溪南旧板桥。【《全五代诗》三六引《携李诗系》】  

许坚  

小桃源【一题《入黟吟》。《舆地纪胜》二十作李白诗】  

【未详其所自来，客游于黟，乐之，作诗云云，遂家焉。今桃源洞有许氏，盖其后裔云。或曰：坚即宣平，坚其名，宣平其字，未知是否。】  

黟邑桃源小，烟霞百里宽。地多灵草木，人尚古衣冠。市向晡时散，山经夜后寒。吏闲民讼简，秋菊露漙漙。【康熙《徽州府志》十七《流寓传》。又见《黟县志》十六】  

戢兵山  

【旧名石鼓山，在黟县北十五里，高百仞，周十里，有石鼓、石人、石驴。相传石鼓鸣即驴鸣，人哭而长官不利。后凿其鼓破之，遂不复鸣。唐天宝六年改今名。】  

石鼓高悬蕴大音，白云峰顶始铺金。能来斯地鼓斯鼓，尽达曹溪圣祖心。【《弘治徽州府志》一《山川》】  

谦明  

僧谦明，嗜酒，好为诗。独居一室，每日铛中煮肉数斤，醇酒一壶，不俟烂熟，旋割旋饮，以此为常。  

中秋咏月  

【咏诗后，乘兴遂子夜鸣钟，烈祖闻之，不罪也。召问其所求，唯愿鹅生四脚，鳖着两裙。】  

迢迢东海出，渐渐入云衢。此夜一轮满，清光何处无。【《江南余载》下】  

### 全唐诗续补遗卷十二　十国二  

钱镠【吴越武肃王】　以下吴越  

青史楼引宾从同登  

云阁霞轩别构雄，下窥疆宇壮吴宫。洪涛日日来沧海，碧嶂联联倚太穹。志仗四征平逆孽，力扶三帝有褒崇。如今分野无狼孛，青史楼标定乱功。  

石镜山【并序】  

咸通中，予方龆(札去木改齿)，尝戏玩临安山下。忽见一石屹然自立，当甚惊异。自后便在军门四十余年。昨回乡里，复寻此石，见岩峦秀拔，山势回抱，堪为法王精舍。遂创禅关，以此石为尊像之坐。表其感应。因成七言四韵。  

丱岁遨游在此山，曾惊一石立山前。未能显瑞披榛莽，盖为平凶有岁年。昨返锦门停驷马，遂开灵岫种青莲。三吴百粤兴金地，永与军民作福田。  

筑塘  

天分浙水应东溟，日夜波涛不暂停。千尺巨堤冲欲裂，万人力御势须平。吴都地窄兵师广，罗剎名高海众狞。为报龙神并水府，钱塘且借作钱城。  

九日同群僚登高【并序】  

遥光素景，重九良辰，玉露将浓，霜天肃物。与僚登高四望，兼颁锦服，聊成七言四韵。  

淡荡晴晖杂素光，碧峰遥衬白云长。好看塞雁归南浦，宜听砧声捣夕阳。满野旌旗皆勋色，千株橘柚尽含芳。锦袍分赐功臣后，因向龙山醉羽觞。  

功臣堂【并序】  

伏自九五降恩，远颁封册，皇华涉于大海，宣命正值青阳，两邦父老喧然皆来相贺。时在功臣堂设乐，聊述七言。  

今夕虽非丰沛酒，醪觥同醉洽吾乡。两邦父老趋旌府，百品肴羞宴桂堂。宝剑已颁王礼盛，锦衣重带御炉香。越王册后封吴主，大国宣恩达万方。  

上元夜次序平江南  

四朝双母显真封，古往今来事一同。志若不移山可改，何愁青史不书功？  

西园产芝  

五纪尊天立霸基，八方邻国尽相知。兴吴定越崇王道，殄物平凶建国仪。忽有灵根彰瑞应，皆由和气感明祗。休言汉代芝房异，今日吾邦事更奇。  

罗汉寺偶题  

九夏听蝉吟，已知秋气临。高梧上明月，深巷捣寒砧。好对吴山秀，宜观浙水深。一登灵鹫阁，宝地胜黄金。  

和高僧惠韵  

岚高照目前，山下有蒙泉。云阁连天际，银河傍斗边。凉风宜散暑，清景好安禅。况是江山固，崇墉保万年。  

造寺保民  

百谷收成届应锺，南方景象喜重重。三秋甘泽烟尘息，四序和风气色浓。播种勤耕盈廪庾，兆民兴让洽温恭。广崇至道尊三教，盖为生灵奉圣容。  

秋景  

三秋才到退炎光，二曜分晖照四方。解使金风催物象，能教素节运清凉。天垂甘泽朝朝降，地秀佳苗处处香。率土吾民成富庶，虔诚稽颡荷穹苍。  

百花亭题梅二首  

秾华围里万株梅，含蕊经霜待雪催。莫讶玉颜无粉态，百花中最我先开。  

吴山越岫种寒梅，玉律含芳待候催。为应阳和呈雪貌，游蜂难觉我先开。  

和太师蕴让韵  

罗汉亲崇建法台，龙峰凤岭四山隈。游人借问禅门路，还道吴王为佛开。  

题罗隐壁  

特到儒门谒老莱，老莱相见意徘徊。黄河信有澄清日，后代应难继此才。【以上《吴越钱氏传芳集》】  

隐岳洞【在石城山，五代时有隐岳寺】  

百尺金容连翠岳，三层宝阁倚青霄。手炉香暖申卑愿，愿降殊祥福帝尧。【万历《新昌县志》三】  

钱元瓘【文穆王】  

元瓘，镠第七子，初名传瓘，嗣位后更今名。字明宝，长兴三年镠卒，袭封吴越国王。善抚将士，好儒学，善为诗。尝置择能院，选吴中文士录用之。然性奢侈，好治宫室。在位十年。天福六年，因火焚其宫，惊惧病狂卒，年五十五。谥文穆，着有《锦楼集》十卷。  

送别十七哥  

大伯东阳轸旧思，士民襦(被去皮改夸)喜回时。登临若起鸰原念，八咏楼中寄小诗。  

题得铜香炉【并序】  

太岁大渊献七月七日，婺州金华县招隐乡有民李满，于溪中得铜香炉一枚。又沿溪行二十余步，睹黄金天尊一躯，高一丈八尺，金色俨然。伏以玉京金门，至妙上真，圣功难量，玄功莫测。道气充盈者，可以身冲霄极，阴德及人者，必致福寿无边。莫尽赞扬，卒难叙述。今则清溪之内，先吐祥烟，绿水之中，复呈妙相。况今国家方以真金建制，太上仙客，才己圆成，适当庆礼，果符征应，获此嘉祥。因成短篇，用伸恭信。  

莫记年华隐水中，忽于此日(者见)灵踪。三天瑞气标金相，五色龙光俨圣容。节届初秋兴典教，时当千载庆遭逢。仙冠羽服声清曲，共引金台入九重。【以上《吴越钱氏传芳集》】  

钱弘佐【忠献王】  

弘佐，字符佑，元瓘第六子。年十三，袭封吴越国王。诸将皆欺其幼，弘佐初尚优容，后辄以法治之，由是诸将皆畏服。在位七年，后晋开运四年卒，年二十。谥忠献。  

佳辰小燕寄越州七弟湖州八弟  

角黍佳辰社稷宁，灵和开燕乐群英。樽前只少鸰原会，百里江城隔二城。  

谒宝塔回赐僧录  

佛日辉光最有灵，真身宝塔镇吴城。千寻独拔乾坤耸，八面齐含日月明。几曲朱栏瞻海浪，长时金铎振风声。祷祈祇愿苍生泰，更仗高僧法供精。【以上《吴越钱氏传芳集》】  

钱弘倧【忠逊王】  

弘倧，字隆道，元瓘第七子。兄弘佐卒，弘倧以次立。卑侮宿将胡进思，进思不能平。岁除，劫幽衣锦军，传位于弟弘俶。徙居东府，即卧龙山置园亭。二十年卒，年四十四。谥忠逊。着有《越中吟》二十卷。  

登卧龙山偶成  

暮山重迭势崔嵬，溢目清光入酒杯。几处烧残红树短，一帆航尽碧波来。安民未有移风术，征句惭非梦锦才。四望楼台无限景，槛前赢得且徘徊。  

禹庙  

千古功勋孰可伦，东来灵宇压乾坤。尘埃共锁梁犹在，星斗俱昏剑独存。蟾殿夜寒笼翠幌，麝炉春暖酹琼樽。会稽山水秋风里，长放松声入庙门。  

登蓬莱阁怀武肃王  

黄鹤摧残漫有名，建时方始殄罗平。飞(木昂)迭栱重装束，刻槛雕甍又葺成。十载兴隆吴与越，二邦安肃弟兼兄。从兹登赏云楼上，愿祝江南永宴清。  

再游圣母阁【《舆地纪胜》十《绍兴府》诗摘第二联题《游天衣寺》】  

越地灵踪多少处，伽蓝难上此楼台。有时风掣浪声到，半夜月排山势来。极目烟岚迷远近，百般花木雕尘埃。可怜光景吟无尽，知我登临更几回。【以上《吴越钱氏传芳集》】  

钱弘偡【恭义王】  

弘偡，字惠达，元瓘第八子。明吏术，能为诗。官湖州刺史【(《湖州府志》九，开运三年任吴兴太守)】，有妖巫登大树，恣为鬼神语，州人惊畏。弘偡严治之，州人咸服。累授同中书门下平章事，封吴兴郡王。卒谥恭义。  

飞英寺【句】  

两岸槿花红障步，一行山色绿屏风。【《舆地纪胜》四《安吉州景物》】  

钱弘俶【忠懿王　后王】  

弘俶，字文德，元瓘第九子。内牙统军使胡进思等废兄弘倧，迎弘俶嗣吴越国王。历汉、周，累授天下兵马大元帅，凡三十五年。太平兴国三年，纳疆土归宋。历封淮海国王、汉南国王、南阳国王、许王，徙封邓王。雍熙四年【(一作端拱元年)】卒，年六十，追封秦国王，谥忠懿。着有《政本集》十卷，陶谷为之序。  

过平望  

风静度长川，清吟倚画船。未分山有树，惟见水连天。沙嘴牛眠草，波心鸟触烟。宵征还有兴，皎皎玉轮圆。  

读圣寿诗  

功格皇天伪国平，八方臣妾尽来庭。骏奔幸逐朝宗水，雀跃俄逢绕电星。就日心虽悬紫阙，祝尧身尚处洪溟。寿山耸峙将何愿，泰华千霄万仞青。  

感皇子远降见迎  

千年遭遇觐真王，敢望青宫赐显扬。祇合承华趋令德，岂宜中道拜元良。深思转觉乾坤大，力弱难胜雨露滂。早暮三思恩泰极，饱餐丰馔饱亲光。  

感降内夫人赐家室药物金器  

鱼轩相逐拜龙轩，圣主俄推望外恩。锡宠便籓光石窌，内嫔迢递下金门。嵩衡压地何曾重，鸡犬升仙未足论。臣憨已平难展报，祇将忠孝训儿孙。  

金陵  

不用论京口，先须问石头。虎山终自伏，带水漫长游。青盖曾彰谶，黄奴肯识羞。分明前鉴在，刚地弄戈矛。  

过楚州  

驻马楚城南，秋光带雨寒。地平无岛屿，淮近足波澜。圣德常柔远，烝民赖此安。行吟复行酌，朝野正多欢。  

陈国  

批破《陈书》后，都无御敌心。庭花春易尽，璧月夜难沉。臣爵妖姬醉，新诗狎狭客吟。江神如访问，教到井中寻。  

路次再感圣恩  

洪涛泛泛雨霏霏，芳草如茵柳袅丝。贴水碧禽飞一字，隔烟青嶂展双眉。南风入隙开襟久，西照临窗卷箔迟。惭愧圣恩优渥异，不教炎暑冒长歧。  

小窗  

粉云牙贴小窗凉，坐见澄波泛夕阳。更持夜深方有意，半环新月上重床。  

舟中偶书  

轻舟画舸枕江滨，眼底波涛日日新。瞑目稳收双足坐，不劳询问醉禅人。  

村家  

竹树参差处，危墙独木横。锄开芳草色，放过远滩声。稚子当门卧，鸡雏上屋行。骑牛带蓑笠，侵晓雨中耕。  

渔者  

罟网是生涯，柴扉隔水遮。不辞粗俗气，惟取大鱼虾。贳酒方登陆，怜春亦种花。等闲乘一叶，放旷入烟霞。【以上《吴越钱氏传芳集》】  

追鲍约  

【侍郎鲍约，颇从臾忠懿王纳土。及王归宋，约窜处海上，王以诗追之曰【(见下)】。迄今有遐追庙焉。】  

东遐追兮西遐追，鲍约何如罢钓归。【《五代诗话》六引《十国春秋》】  

罗隐  

滕王阁  

江神有意怜才子，(焱欠)忽威灵助去程。一席清风雷电疾，满碑佳句雪冰清。焕然丽藻传千古，赫尔英名动两京。若匪幽冥佑词客，至今佳景绝无声。【《岁时广记》三五《重九》】  

文选阁【在贵池城西五里西庙。贮梁昭明文选。有址】  

间生元子出萧梁，作选为书化万邦。三代已来成冠绝，六朝余外更无双。今朝集是群英仰，昨日谈非众耻降。辅国安民新试阁，滕王空作问临江。【《嘉靖池州府志》卷三《建置篇宫室》】  

昭明太子庙  

秋浦昭明庙，乾坤一白眉。神通高学识，天下鬼神师。【同上卷五《祀典篇庙祠》】  

下山过梅根  

岸叶经秋坠晚枝，袅烟凌鬓促征期。家从泽国谁能问，路在侯门自不知。但恐老侵多病日，每忧忙过少年时。可怜江上人堪笑，独倚残阳弄钓丝。【同上卷八《杂着篇艺文》】  

金鸡石  

【在东流县南二十五里。相传罗隐道经其地，题云云，石遂迸裂，鸡飞鸣而去。或曰：隐题后，其石震雷劈焉。】  

青山隐隐望长溪，独墩无伴只孤栖。草堂不见娄罗汉，金鸡不向五更啼。【同上卷一】  

挂剑处  

忠贞者必信，所信交道深。贤哉吴季子，可称莫逆心。【《梅里志》三】  

题延和阁【《全唐诗》八七五作谶记，诗题、小序、诗多有不同，故重录】  

【时高骈欲继淮南王求仙方为妖乱，后为毕将军所害。隐作《妖乱志》以讥之，故有《题延和阁》云。】  

延和高阁势凌云，轻语犹疑太一闻。烧尽余香无一事，开门迎得毕将军。【《诗话总龟》三五《讥诮门》引《鉴诫录》】  

上亭驿【在梓潼武连二县之界。唐明皇幸蜀。闻铃声之地。又名琅珰驿】  

山雨霏微宿上亭，雨中因想雨淋铃。贵为天子犹魂断，穷着荷衣好涕零。【《舆地纪胜》一八六《隆庆府》。《全唐诗》六六五引《天中记》只存前二句】  

任翻  

赋台州早春【句】  

岂堪沧海畔，为客十年来。【《舆地纪胜》十二《台州》】  

屠环智【《全唐诗》误作(坏去土改王)智】  

环智，字宝光，海盐人。少负勇略。吴越王兵拒黄巢，环智仗剑从之，时与谋议，授指挥使。天复二年，徐绾、许再忠叛，刺史高彦遣子渭同赴难，抵灵隐，为伏兵所害。  

咏志【《全唐诗》七九五只存前二句】  

轻身都是义，殉主始为忠。一夜西陵路，朱旗走大风。【《全五代诗》七三引《携李诗系》】  

韦谦  

题常乐庵五云堂  

【常乐庵在崇德县西八十步。梁天监二年建。俗呼西寺。后入宋改悟空院。吴越时韦谦诗云云。】  

吾匠慕先哲，至理皆融通。一法果有至，五云疑在空。讲香浸棐几，夜月锁帘栊。弋者何由预，冥冥出塞鸿。【同上。】  

陈长官  

下狱有作  

按则增科不自由，未曾举笔泪先流。高田沙瘦常忧旱，沿海涂咸少有秋。要使茧丝殚地力，愿将骨肉伴枷头。一时种了黄连种，万代令人苦不休。【《古今图书集成食货典》一五三《赋役部》】  

### 全唐诗续补遗卷十三　十国三  

牛峤  

评僧道二门论难  

玄门清净等空门，虔奉天尊与世尊。金口说经十二部，玉皇留教五千言。鳌头宫殿波澜阔，鹫岭香花梦相存。莫向人间争胜负，须知三教本同源。【《鉴诫录》六《旌论衡》】  

张蠙  

刺贾岛  

少年为理但公清，鸿渐行中是去程。莫恨长江为短簿，可能胜得贾先生？  

卢延让【避宋讳「让」改为「逊」】  

吊孟浩然【后二句】  

【今按：《全唐诗》七一五引《海录碎事》，另有「高据襄阳播盛名，问人人道是诗星」二句，正可合为一首。】  

汉水醉时波尚绿，鹿门吟处草犹生。【《舆地纪胜》八二《襄阳府》】  

怀江上【句】  

【卢延逊五举方登第。尝作诗云。「狐冲」二句，租庸张相浚每诵之。又「饿猫」二句，成中令汭激赏之。又「栗爆」二句，王中懿建爱之。卢尝谓人曰：「平生投谒公卿，不意得猫儿狗子力也。」】  

狐冲官道过，犬刺客门开【一作「狗判店门开」。】  

饿猫临鼠穴，馋犬舐鱼砧。  

栗爆烧毡破，猫跳触鼎翻。【《北梦琐言》七、《诗话总龟》三九《诙谐门》。参见同书八《评论门》引《谈苑》】  

刘隐辞  

隐辞，举子，仕蜀，为许宗宪掌书记。  

咏白盐山  

【许太尉宗宪镇宁江日，辟刘隐辞为节度掌书记。宗宪武人，多为恣横，隐辞谏不听。遂咏《白盐山》、《滟滪堆》诗刺之云云。宗宪闻而发怒，将杀之。已而舍之，遂遁去。】  

占断瞿塘一峡烟，危峰迥出众峰前。都缘顽梗揎浮世，遮莫峥嵘倚半天。有树只知引【一作栖】鸟雀，无云不易驻神仙。假饶突兀高千丈，争及平平数亩田。  

咏滟滪堆  

滟滪崔嵬百万秋，年年出没几时休。未容寸土生纤草，能向当江覆巨舟。无事便腾千尺浪，与人长作一堆愁。都缘不似蟠溪石，难使渔翁下钓钩。【以上《鉴诫录》五《因诗辱》】  

咏僧道二门论难  

为僧为道两悠悠，若个能分圣主忧。各轮蹄朝紫殿，竞称卿监满皇州。相嘲相咏何时了，争利争名早晚休。闲想边庭荷戈将，功成犹自不封侯。【同上六《旌论衡》】  

杨义方  

义方，眉山人。王建时举进士，为秘书。执性强良，所为狂简。曾以笔砚见用于宋枢密光嗣。因题九头鸟，宋疑杨见咏，遂奏谴沈黎。至咸康元年，后主失位，宋亦遭诛，乃九头鸟之应也。《十国春秋》云：义方长于吟咏，自谓才过罗隐。  

题九头鸟  

三百禽中尔最灵，就中恶尔九头名。数年云外藏凶影，此夜天边发差声。好惜羽毛还鬼窟，莫留灾害与苍生。况当社稷延洪日，不合鸣时莫乱鸣。【《鉴诫录》六《怪鸟应》】  

冯涓  

生日歌【略】  

太祖为蜀王时，方构大业，莫不赋舆【(一作「役」)】增益，转运烦苛，百姓困穷，无敢言者。因太祖生辰，涓独献一歌，先纪王功，后陈生聚【(一作「众困」)】。太祖曰：「如卿忠谠，寡人王业何忧。」遂赐黄金十斤，以旌礼讽谏，于是徭役稍减矣。议者以君臣道合，黎庶泰来，苟非明王，何以采纳。《生日歌》略云：  

百姓富，军食足，百姓足，军民欢。争那生灵饥且寒，吾王有术应不难。但令一(豆斗)征一(豆斗)，自然百姓富于官。  

崄竿歌  

山崄惊摧车，水崄怕覆舟。奈何平地不肯立，沿上百尺高竿头。我不知尔是人耶猿耶复猱耶，教我见尔为尔长叹嗟。我闻孝子不许国，我闻忠臣不忧家。尔即轻命重黄金，忠孝全亏徒尔夸。常将崄艺悦君目，终日贪心媚君禄。百尺高竿百度沿，一足参差一家哭。崄竿儿，听我语，更有崄竿崄于汝。解从上处失君恩，落向天涯海边去。崄竿儿，尔须知，崄处欲往宜尔思。上得欲下下不得，我谓此辈崄于崄竿儿。  

酒令  

涓与王司空锴等小酌，巡故字令。锴举一字三呼，两物相似。锴令曰：  

乐乐乐，冷淘似馎饦。  

巳巳巳，驴粪似马屎。【以上《鉴诫录》四《轻薄鉴》】  

尹鹗  

嘲李珣  

宾贡李珣，字德润，本蜀中土生波斯也。少小苦心，屡称宾贡，所吟诗句，往往动人。尹校书鹗者，锦城烟月之士，与李生常为善友。遽因戏遇嘲之，李生文章，扫地而尽。诗曰：  

异域从来不乱常，李波斯强学文章。假饶折得东堂桂，胡臭熏来也不香。【《鉴诫录》四《斥乱常》】  

陈裕  

裕，秀才。下第游蜀，唯事唇喙，睹物便嘲。其中数篇，亦堪采择，虽无教化于当代，诚可取笑于一时。  

咏浑家乐【二首】  

晨起梳头午不休，一窠精魅闹啾啾。阿家解舞《清平乐》，新妇能抛白木球。着绿桃牌吹觱篥，赐绯盟器和《梁州》。天明任你浑家乐，雨下还须满舍愁。  

北郡南州处处过，平生家计一驴(马犬)。囊中钱物衣装少，袋里燕脂胡粉多。满子面甜糖脆饼，萧娘身瘦鬼常娥。怪来唤作浑家乐，骨子猫儿尽唱歌。  

过旧居  

昔日颜回宅，今为裹饭家。不闻吟秀句，只见(南)【一作餔】油麻。豉汁锅中沸，粕糕案上葩【一作爬】。朝朝唯早起，檐从自排衙。  

有一秀才忽赎酒家青衣为妇【一作活】因嘲之  

秀才何事太匆匆，琴瑟无媒便自通。新妇旋裙纔离体，外姑托布尚当胸。菜团个个皆钳项，粳米头头尽翦鬃。一自土和逃走后，至今失却亲家翁。  

咏大慈寺斋头鲜于阇梨  

酒肉终朝没阙时，高堂大舍养肥尸。行婆满院多为妇，童子成行半是儿。面折掇斋穷措大，笑迎搽粉阿尼师。一朝若也无常至，剑树刀山不放伊。  

放生池  

【大慈寺东北有池，号曰放生池。蜀人竞以三元日，多将鹅鸭放在池中。裕因谒主池僧不遇，当门书一绝句，自此放生稍息矣。】  

鹅鸭同群世所知，蜀人竞送放生池。比来养狗图鸡在，不那阇梨是野狸。  

咏深沙  

裕后咏深沙一绝，因暴疾而终，亦由神折天年，抑又神其灵也。诗曰：  

瞋【一作「横」】眉努目强干嗔，便作阎浮有力神。祸福岂由泥担汉，烧香供养弄蛇人。【以上《鉴诫录》十《攻杂咏》】  

蒲禹卿  

禹卿，成都人。自右补阙，出为秦州节度判官。  

题驿门  

【禹卿会后主东游，上表极谏，及后主被诛，禹卿痛哭，题诗于驿门而遁。雍守捕之，禹卿已还蜀矣。】  

我王衔璧远称臣，何事全家并杀身。汉舍子婴名尚在，魏封刘禅事独新。非干大国浑无识，都是中原未有人。独向长安尽惆怅，力微何路报君亲。【《鉴诫录》七《陪臣谏》】  

卢诰  

寄弟诗  

唐末，卢拾遗议与郑中舍延休作赘，三年不归陕下。其兄诰以诗让之，诗意甚乖昆仲之礼。卢议呈其太山中舍，并女遣之。诰寄弟诗曰：  

三年作赘在京城，着个绯衫倚势行。夜夜贪怜红粉女，朝朝浑忘白头兄。亲情别后饥寒死，仆使归来气宇生。世上可能容此事，算来天道不分明。【《鉴诫录》八《非告勒》】  

马彦珪  

彦珪，合州石镜宰。本遂州长江县富庶之子。晚亲文笔，未识风骚，谬学滑稽，语多讥诮。  

因聘女自为内相醉酬新郎催妆之诗  

【诗意风艳之甚，亲族闻者，莫不笑之。】  

莫飞篇翰苦相煎，款款容人帖翠钿。不是到来梳洗晚，却忧玉体未禁怜。【同上。】  

拓善  

和韦庄贺陈咏归蜀【句】  

【唐前朝进士陈咏，眉州青神人，有诗名，善弈棋。昭宗劫迁，驻跸陕郊，是岁策名归蜀，韦书记庄以诗贺之。又有乡人拓善者，属和韦诗，其略云云，讥其比涤器当垆也。谬称冯副使涓诗，以涓多谐戏故也。或云：蜀之拓善者作此诗，假冯公之名也。】  

让德已闻多士伏，沽名还得世人闻。【《北梦琐言》七】  

冯铢  

铢，仕前蜀武成为盘石令。  

灵岩秋月  

青松崖上紫云生，崖下仙人约旧盟。驻马看碑惊化鹤，暮云回首万家城。【《蜀中名胜记》八《成都府资县》】  

范禹偁  

简州【句】  

使君桥柳凝清镜，玉女山烟展画屏。  

绕城山雪自妆点，三县人烟共接连。【《舆地纪胜》一四五《简州》】  

贯休  

夏雨登干霄亭上宋使君【二首】  

霁色澄鲜壑映红，干霄亭上望无穷。蝉惊残雨疑秋蚤，雷傍严城报岁丰。归庙片云衔紫电，立查双鹤唳仙风。自怜四郡干戈日，得在文翁教化中。  

邹鲁封疆禾稼浓，清吟孤坐思重重。新诗几献蓬莱客，远梦仍归菡萏峰。野果一枝堪荐茗，落霞数片欲烧松。如何深得冥搜癖，月磬声声归去慵。  

宋使君罢新定移出东馆【二首】  

无为政化更何为，到即生人妪煦肥。必似汉高三杰去，且将刘宠一钱归。玉阶香惹麒麟步，银汉风驱鸑鷟飞。为报蒸民莫惆怅，陶钧及尔更光辉。  

祖筵四面烟花合，江馆深冬归思长。火旆画旗风焰焰，橘洲渔舍浪茫茫。听歌几入红兰榭，坐隐频升白玉堂。今数不如沙碛雁，天边一一得随阳。  

寄杭州宋使君【公初罢睦州】  

一自双旌下钓台，望风吟苦冻云开。即归紫闼天非远，犹忆乌龙首独回。高节似僧僧共坐，暮潮如雪雪中来。应知新定苍生泪，洒向东风祝上台。  

游严陵钓台  

雪浪皑皑万古情，岸边台占子陵名。一时大器天将与，数尺渔竿谁不擎。危榭高碑镌籀字，沧洲老鹤识先生。游人到此慵归去，庭树孤猿有好声。  

新定江边作  

江边山顶深秋时，身闲潇洒心无为。石头青草取次坐，松风竹风撩乱吹。数声好鸟来依我，一点征帆去是谁。惆怅古贤何处在，潺潺夕照满江湄。【日落山照耀，即此处也。以上《严陵集》二】  

送轩辕先生归罗浮山  

【初，贯休诗名未振。时南楚才人，竞以诗送轩辕先生归罗浮山，计百余首矣。后贯休因吟一章，群公于是息笔。】  

玉房花洞接三清，谩指罗浮是去程。龙马便携笻竹杖，山童常使茯苓精。曾教庄子抛卑吏，却唤轩皇作老兄。再见先生又何日，只应频梦紫金城。【《鉴诫录》五《禅月吟》】  

杜光庭  

题天坛  

壁立三千仞，坛高接尾箕。顶藏青玉髓，腰隐紫金芝。月挂虚皇殿，云封太乙池。洞天人迹少，鹤宿万年枝。【《古今图书集成山川典》四六《王屋山部》】  

上清宫【句】  

十年重到上清宫，石磴泉梯屈曲通。【《舆地纪胜》一五一《永康军》】  

光业  

光业，僧门佑圣国师。  

征李怀杲【一作果】嘲道门  

云锁涪江水似天，又闻怀杲已升仙。强思齐见应催胆，张茂卿闻必耸肩【强与张二玄士】。三尺霜刀【一作锋】充绛节，两条朱棒替香烟。报伊广德先生道，社稷威灵不偶然。  

山上擒来镇里收，天然模样已成囚。妄占气色为征兆，更引文章说御楼。长牓数张悬市内，短刀一队送江头。旋驱旋斩教随水，只此名为正道流。  

嘲道门进《武成混元图》  

夜深灯火满坛铺，拔剑挥空乱叫呼。黑撒半筐兵甲豆，朱书一道厌人符。重臣餧饲刚教活，圣主慈悲未忍诛。佛说毘卢三界了【一作「乃三界」】，如何更有《混元图》。  

杨德辉  

德辉，道门威仪，住玉局观。  

征青州长老嘲僧门  

堪笑青州学坐禅，不供父母不耕田。口中虽道无诸相，心里元来有外缘。行者趁教门里卧，尼师留在脚头眠。高标不使观音救，徒说三千与大千。  

出家比要离生缘，争是争名更在先。说法谩称狮子吼，魅人多使野狐涎【一作禅】。行婆饷送新童子，居士抄条施利钱。蚕食万民何所用，转教海内有荒田。  

嘲僧门祝辟支佛牙  

比来降诞为官家，堪笑群胡赞佛牙。手软阿师持磬钹，面甜童子执幡花。纵饶黎庶无知识，不可公王尽信邪。捧拥一函枯骨立，如何延得寿无涯。【以上《鉴诫录》六《旌论衡》】  

李如实[以下后蜀]  

如实，初事梁末帝，以直谏谪郑州，再贬汝州副使。梁亡，入成都。后蜀孟知祥知其贤，拜户部侍郎，卒。  

落韵诗【二首】  

路傍伤羸牛，羸牛身已老。两眼不能开，四蹄行欲倒。牛曾少壮时，岁岁耕田早。耕却春秋田，驾车长安道。今日领头穿，无人饲水草。喘也不能喘，问也没人问。  

炎蒸不可度，执【一作倏，又作赖】尔生凉风。在物诚非器，于人还有功。殷勤九夏内，寂寞三秋中。想君应有语，弃我如秋扇。【《鉴诫录》三《落韵贬》】  

令狐峤  

峤，仕孟知祥父子，官至秘书监。  

明庆节散后赠左右两街命服僧玄  

却羡僧门与道门，元年今日紫衣新。可怜州县祁评事，尽向荷衣老却身。  

咏有年官健  

六十休论少壮时，尉迟功业拟奚为。高声念佛寻街者，尽是拗【一作拘】停老健儿。【以上《鉴诫录》四《蜀门讽》】  

郑云从  

云从，后蜀秀才。  

咏人祀圣君诗  

祸福从来岂自主【一作由】，俗情淫祀也堪愁。拜时何用频偷眼，未必泥人解点头。【同前】  

向瓒  

瓒初事孟知祥为行军司马，后累加仆射。  

乘烟观蒋炼师  

【蒋甚伟，非妇人之状。○今按：《南唐近事》有陈沆讽庐山道士绝句，与此大同小异。】  

怪得盘跚不上升，白云蹋绽紫云崩。龙腰凤背犹嫌软，须问麻姑借大鹏。【同前。】  

勾龙逢  

献贺捷诗  

【孟知祥入梓州，举子勾龙逢献诗云云，孟知祥嘉纳之。】  

唇齿论交岁月长，岂其率意忽颠狂。元戎统领三军战，巨孽奔冲一阵亡。莫讶潼江刚入寇，都缘锦浦合兴王。武功盖世光前后，堪向青编万古扬。【《全五代诗》五七引《十国春秋》】  

欧阳炯  

凌霄花  

凌霄多半绕棕榈，深染栀黄色不如。满树微风吹细叶，一条龙甲飐清虚。【《古今图书集成草木典苕部》】  

杜仁杰  

至真观【三言诗】  

【仁杰善导气烹炼之术。孟知祥镇西川时。来蜀留诗至真观壁间。】  

坤所载，干所帱，象与形，孰朕兆？纬五行，环二曜，流百川，何浩浩。四海晏，九河导，峙而山，亦多号。神有岳，山有峤，粤庙【一作「天」】坛，稽【一作「极」】道妙。巉孤峥【一作「撑」】，未易到，日出没，见遗照。偃东西，绝海徼，倏光怪，来熠耀。大龙烛，细萤爝，不恒出，赴感召。笙嘹喨，鹤窈窕，羽人路，屯其要。青螺堆，玉簪峭。左参井，右丹灶，揭清虚，不二窍。昔王人，往昭告，始轩辕，末徽庙。接柴望，咸亲燎，莽劫灰，起天烧。摧栋宇，失朱缥。群鹿逐【一作「豕」】，杂蓬藋。予何为，一来吊，必胜废，乃大造。圣之作，贤者绍，矧玄元，语秘奥。探愈远，理益耀，征是理，万有耗。文虽径【一作「怪」】，实非剽，庶今来，永为诏。【《全蜀艺文志》二三、《十国春秋》五七】  

张峤  

峤，字平云，蜀人。学释氏法，人谓之居士。着有《参玄录》、《玄珠集》、歌行句偈百余篇。  

偈诗  

毳流来问我家风，我道玲珑处处通。顷刻万邦皆(彳扁)到，途中曾未一人逢。  

句  

有勾居士问：「不拘生死者，愿师直指。」峤答云：  

非干日月照，昼夜自分明。  

又问：「百亿往来非指的，光明终不碍山河时如何？」峤答云：  

红尾漫摇三尺浪，真龙透石本无踪。【以上《茅亭客话》三】  

勾令玄  

令玄，亦居士，蜀都人。宗嗣张峤。有学人问答，随机应响。着《火莲集》、《无相宝山论》、《法印传》、《况道杂言》百余篇。  

敬礼瓦屋和尚塔偈【瓦屋和尚名能光，日本国人。】  

大空无尽劫成尘，玄步孤高物外人。日本国来寻彼岸，洞山林下过迷津。流流法乳谁无分，了了教知我最亲。一百六十三岁后，方于此塔葬全身。【同上。】  

淘沙子  

居蜀大东寺养病院，不知所从来及名氏。辛酉岁隐迹携畚锸，日循街坊沟渠内淘泥沙，时获碎铜铁及诸物，以给口食，人呼为淘沙子。能诗，或讥讽时态，或警励流俗，或说神仙之事。后乃出去不归。  

诗  

九重城里人中贵，五等诸侯阃外尊。争似布衣云水客，不将名字挂乾坤。【同上。】  

宋自然  

遗诗  

心是灵台神是室，口为玉池生玉液。常将玉液溉灵台，流利关元滋百脉。百脉润，柯叶青，叶青柯润便长生。世人不会长生药，炼石烧丹劳尔形。【《茅亭客话》四】  

慈觉【僧】  

慈觉，字法天，姓刘氏，自王蜀末游南方，至孟蜀初归住，称大觉禅师。有《禅宗至道集》行于世。  

书妙圆塔院张道者屋壁  

【蜀大东门外有妙圆塔院，僧名行勤，俗姓张氏，人以其精于修行，因谓之道者。】  

成都有一张道者，五十年来住村野。祇将淡薄作家风，未省承迎相苟且。南地禅宗尽偏参，西蜀丛林游已罢。深知大藏是解粘，不把三乘定真假。张道者，傍沙溪，居兰若，草作衣裳茅作舍。活计生涯一物无，免被外人来借借。寅斋午睡乐咍咍，檀越供须都不谢。沿身不直五分铜，一句玄玄岂论价。张道者，貌古神清不可画。鹤性云情本自然，生死无心全不怕。纵逢劫火未为灾，暗里龙蛇应叹讶。张道者，不说禅，不答话，盖为人心难诱化。尽奔名利谩驰驱，个个何曾有般若。分明与说速休心，供家却道也烂也。张道者，不聚徒，甚脱洒，不结远公白莲社。心似秋潭月一轮，何用声名播天下。【《茅亭客话》三】  

村寺僧  

蒸豚  

【王中令既平蜀，捕逐余寇，与步队【队伍】相远，饥甚，乃入一村寺中。主僧醉甚箕踞，公怒，欲斩之。僧应对不慑，公奇而释之。间求蔬食，僧云：「有肉无蔬。」公益奇之。馈以蒸豚头，食之甚美。公喜，问僧：「止能饮酒食肉耶，抑有他技耶？」僧自言能诗。公令赋蒸豚诗，援【操】笔立成。诗云【见下】。公大喜，与紫衣，赐号为蜀中诗僧。】  

嘴长毛短浅含臕，久向山中食药苗。蒸处已将蒸叶裹，熟时兼【一作「更」】用杏浆浇。红鲜雅称食盘饤【一作贮」】，软熟真堪玉箸挑。若把膻根来比并，膻根只合吃【一作「唤」】藤条。【《五代诗话》七引《百斛明珠》。《全五代诗》六十引《东坡志林》】  

王承旨【失名】  

咏后主出降【《后山诗话》以为花蕊夫人作，但前二句多异文】  

蜀朝昏主出降时，衔璧牵羊倒系旗。二十万军齐拱手，更无一个是男儿。【《鉴诫录》五《徐后事》】  

### 全唐诗续补遗卷十四　十国四  

詹敦仁  

题九仙山  

太白歌中昔未闻，佛天高处却逢君。姓名不落人间世，何事今朝不望云？  

题二石将军  

屹然相对两将军，化石经年久卧云。待把山河还圣主，肯随方国策元勋？  

题佛耳山  

我爱佛耳山，来偷一日闲。不见佛耳面，愧汗不开颜。有时见佛耳，与山重往还。【以上《嘉靖安溪县志》七】  

介庵赠古墨梅酬以一篇  

开屏展素看梅花，淡蕊疏枝蓦蓦斜。墨散余香点酥萼，月留残影照窗纱。【《永乐大典》二八一二「梅」字韵】  

清隐堂  

一间茅屋宽容膝，半亩蔬园剩供厨。静把旧书重点勘，旋沽美酒养疏愚。【一本作「纵教穷鬼每揶揄」。同上七二三九「堂」字韵】  

题舫斋【原作詹时泽诗，敦仁字君泽，疑即一人】  

尖头屋子不嫌低，上有青山下有池。一阵东风拂松响，恰如蓬底雨来时。【同上二五四○「斋」字韵】  

詹琲  

承清隐命访刘处士已殁因吊以诗  

凤髻山前凤阁郎，耕云钓石久荒凉。我来吊旧多悲感，一纸哀辞酹一觞。【《嘉靖安溪县志》七】  

雨后溪边见早梅  

老干疏枝浸寒碧，浅香孤韵带微霜。迎风破萼未全折，含笑佳人对晓妆。  

又一本  

老干疏枝浸寒碧，浅香孤韵湛清晨。招魂不用开屏障，惟有诗情当写真。【《永乐大典》二八○八「梅」字韵】  

诏福建置惠民仓呈陈守御史  

闽邦赤子近来王，圣主忧勤念远方。酌取古人救荒政，颁为今日惠民仓。备先水旱民亡瘠，弊在侵移数谩张。我愿相君谨刑政，雨旸时若自平康。【同上七五一八「仓」字韵引詹琲《清隐集》】  

慧棱【僧】  

慧棱，海盐人。幼出家苏州通伭寺。天佑三年泉州刺史王延彬请住昭庆。后闽王召居长乐府长庆院，号超觉大师。长兴三年归寂。  

慧棱参灵云问佛法。云曰：「驴事未来，马事到来。」棱于是往雪、玄沙。二十年间，坐破七蒲团，不明此事。一日卷帘，忽大悟曰：「也大差」云云。谓沙曰：「此子彻去也。」沙曰：「此是意识著述，更须勘过始得。」至晚上堂，棱又口占一颂。峰乃顾谓沙曰：「不可更说是意识著述。」后得度者千五百众。  

卷帘大悟  

也大差，也大差，卷起帘来见天下。有人问我解何宗，拈起拂子擘觜打。  

又口占一颂  

万象之中独露身，惟人自肯乃相亲。昔时谬向途中觅，今日看来火里冰。【《全五代诗》八七引《携李诗系》】  

清豁  

过三岭苎溪  

世人休说行路难，鸟道羊肠咫尺间。珍重苎溪溪畔上水，汝归沧苍海我归山。【《古今图书集成职方典》一○五二《泉州府部》】  

石仲元  

仲元，字庆宗。五代末，桂林七星山道士。以能诗名。有《桂华集》。  

阳朔道中  

平原翠削万琼瑰，顿辔尘沙眼暂开。文网牵人宁底急，未妨得意看山来。【《全五代诗》六一】  

马希振[以下楚]  

与何致雍僧贯徽联句  

【马希振为鼎州节度使，马氏诸子中白眉也。与门下客何致雍、僧贯徽联句。】  

青蛇每用腰为力。【希振。】红苋时将叶作花。【贯徽。】  

蚁子子衔虫子子。【希振。】猫儿儿捉雀儿儿。【致雍。《五代诗话》六引《续归田录》】  

徐仲雅  

潭州【讽楚王之侈○今按：《全唐诗》只有后二句】  

千里潇湘琴瑟流，因思旧宅在鳌头。凿开青帝春风浦，移下嫦娥夜月楼。【《永乐大典》五七七○「沙」字韵】  

王元  

元，字文元，桂林人，后终于长沙。  

吊贾岛【句】  

江城卖药常将鹤，古寺看碑不下驴。【《五代诗话》引《南唐逸史》】  

曾弼【《全五代诗》六四误作鲁弼】  

弼，长沙人，依逸人王元为诗友。  

宿玉泉寺【句】  

山偷半庭月，池印一天星。  

君山【句】  

翠压鱼龙窟，寒堆波浪心。【以上《诗话总龟》十四引《雅言系述》】  

翁宏  

宏，字大举，桂岭人，寓居韶、贺间。  

南越行【句】  

因寻买珠客，误入射猿家。  

细雨【句】  

何处残春夜，和花落古宫。【「古」一作「汉」】  

途中逢宫人【句】  

孤舟半夜雨，上国十年心。【以上《诗话总龟》十一《雅什门》引《雅言系述》】  

塞上曲【句】  

风高弓力大【一作满】，霜重角声枯【一作「干」】。  

海中山【句】  

客帆来异域，别岛落蟠桃。  

中秋月【句】  

寒清万国土，冷浸【一作】四维根。【以上《诗薮杂编》四】  

王鼎  

鼎，字则之，湖湘人。  

鸂鶒  

栖息应难近小池，性灵闲雅众禽希。蒲洲日暖依花立，渔浦烟深贴浪飞。遗羽参差沾水沫，余踪稠迭印苔衣。晚来林径微风起，何处相呼着对归。  

洪州西山【句】  

林泉空有东西路，风月难寻十二家。【以上《全五代诗》六二引《诗话总龟》】  

曹崧  

衡阳人。《诗薮杂编》四列为五代。原按：「唐有曹松，即『一将功成万骨枯』者，非此也。」  

题衡山寻仙观【句】  

千年松引东陵鹤，三级芝田草木香。  

赠陈先生【句】  

读《太玄经》秋醮罢，注《参同契》夜灯微。  

经罗大夫故居【句】  

鹿眠荒圃寒芜白，鸦噪残阳败叶飞。【以上《诗话总龟》十四《警句门》引《雅言系述》】  

任鹄  

鹄，字射躬己，湘阴人，富有学问。  

题君山  

不碍扬帆路，盘根压洞庭。波涛四面白，云外一堆青。鱼跃晴波动，龙归石洞腥。纔期托名画，为我簇为屏。  

送王正己归山  

五峰青拄天，直下挂飞龙泉。琴鹤同归去，烟霞到处眠。鼯跳霜叶径，虎啸夕阳川。独酌应怀我，排空树影连。【以上《诗话总龟》十五引《雅言杂载》】  

陈谊  

谊，吉州人。  

题螺江庙  

庙里杉松萧飒风飒，庙前江水碧溶溶。凭栏不见当时事，落日远山千万重。【《诗薮杂编》四引《郡阁雅谈》】  

蒋维东  

维东，字孟阳，零陵人。  

旅中【句】  

未有一夜梦，不归千里家。  

落花【句】  

流水从将去，春风解送来。【以上《五代诗话》六引《零陵总记》】  

胡擢  

擢，善画草木花鸟，博学能诗，气韵超迈，飘飘然有凌方外之致。擢常谓其弟曰：「吾诗思若在三峡间闻猿声时。」其高逸如此。【(《宣和画谱》十五，参《人名大辞典》)】  

句  

瓮中每酝逍遥药，笔下闲偷造化功。【《五代诗话》六引《图画见闻志》】  

孟嘏  

嘏，连山人。性落拓，溺于歌酒赋咏。复捷江右士颇奇之。后仙去。  

送成务崇  

【宋初奄有金陵，孟宾于先居连上，嘏兴国中亦自吉水还故乡，逾年卒。书生成务崇因游庐山，与嘏有忘年之分。兴国中见嘏，且言自连上来游江左，时有诗送成务崇云云。务崇询于连上知交，皆言嘏卒已十余年矣。】  

同呼碧嶂前，已是十余年。话别非容易，相逢不偶然。多为诗酒役，早免利名牵。幸有归真路，何妨学上玄。【《全五代诗》六五引《雅言杂载》】  

赠史虚白【句】  

诗酒独游寺，琴书多寄僧。【《诗薮杂编》四引《郡阁雅谈》】  

陆蟾  

蟾，寓居潭州攸县司空山。好神仙事，多辟谷累月。雍熙中服药卒。  

题庐山瀑布  

正源人莫测，千尺挂云端。岳色染不得，神功裁亦难。夏喷猿鸟浴，秋射斗牛寒。流到沧溟日，翻涛更好看。  

春暮经石头城  

六朝多少事，搘肘思悠悠。落日空江上，子规啼渡头。蒹葭坏废垒，烟雾接沧洲。今古分明在，那堪向九秋？【以上《诗话总龟》十五引《雅言杂载》】  

司空山闻子规  

后夜入清明，游人何处听？花残斑竹庙，雨歇岘山亭。树罅月欲落，窗间酒正醒。众鸟方在梦，谁念尔劳形？【《诗话总龟》十一引《雅言系述》】  

栖岩【僧】  

题祝融峰【句】  

开云四边尽，浮世一齐低。【《五代诗话》七引《青琐集》】  

卖药道人  

无事歌  

【长沙狱椽任福祖，拥推驺吏出行。有卖药道人行吟云云。福祖审思，岂非异人，急遣访求，已出城矣。】  

无事歌，呵呵亦呵呵，哀哀亦呵呵。不似荷叶参军子，人人与个拜顷木，大作厅上假阎罗。【《清异录》三】  

蒋肱  

上成汭【句《全唐诗》七一九误作路德延】  

荆南旧有五花馆，待宾之上地也。故蒋肱上成汭诗云：  

不是上台名姓字，五花宾馆敢【一作「收」】从容。【《南部新书》癸】  

赵节[北汉]  

节，蒲中人。博赡刚直，乡人敬之。  

炉火诗  

近冬附火为泰火，透春拥炉成否炉。用否随时有轻重，进身君子合知无。【《清异录》一】  

### 全唐诗续补遗卷十五　无世次  

史维翰  

漳州  

漳溪郡有佳山水，迁客因之作胜游。怪石千峰耸晴巘，枯槎百尺拥寒流。【《舆地纪胜》一三一《漳州》】  

吴资  

八公山  

【嘉庆志按《江南通志》引《纲目集览》云：「山在寿春者，淮南王与八公憩处；在巢县者，王遇八公处。」《方舆胜览》以为晋败苻坚处，非是。】  

幼度提晋师，胡卒惊鹤唳。城外军屯垒，可数不可计。至今风雨夜，鬼哭杂异类。【《光绪续修庐州府志》六《山川志》上】  

教弩台  

【《方舆胜览》：教弩台在怀德坊明教寺。旧经云：昔魏武帝筑台，教强弩五百人，以御孙权棹船。唐大历间因得铁佛高一丈八尺，刺史裴绢奏请为寺。】  

曹公教弩台，今为比丘寺。东门小河桥，曾飞吴主骑。【同上十一《古迹志》】  

李渭  

游北岩【句】  

淮阳清净理，永嘉山水心。【《蜀中名胜记》八《成都府资县》】  

李钦止  

汉武帝祈仙台  

《三秦记》：「坊州桥山有汉武帝祈仙台，高百尺。」李钦止题诗云：  

四方祸结与兵连，海内空虚在末年。谩筑此台高百尺，不知何处有神仙。【《永乐大典》二六○四「台」字韵】  

施逵  

丫头山  

何不梳妆嫁去休，常教人唤作丫头。只因不信良媒说，耽阁千秋与万秋。【《古今图书集成职方典》二八四《黄州府部》】  

袁吉  

金华山  

金华山色与天齐，一径盘纡尽石梯。步步前登清汉近，时时回首白云低。风偷药气名何限，水泛花光路即迷。洞口数声仙犬吠，始知羽客此真栖。【《古今图书集成山川典》一二七《金华山部》】  

张随  

早春送郎官出宰【《全唐诗》七八一作袁求贤诗○《文苑英华》一八九《省试》】  

清远居士  

题透明岩安禄山题记后  

【透明岩，亦名栖真岩，在大蓬山。岩西曰禅窟，岩壁上有安禄山题记云：「大唐先天二年，岁在辛丑，七月朔，安禄山敬造弥勒佛一龛。」有清远居士题其后云云。王象之按：「先天二年即开元元年，是时禄山尚未显，以相传之久，兼恐别有姓名偶同，姑两存之。」】  

妖胡作逆罪滔天，翠辇仓皇幸蜀川。千载业缘磨不尽，却来邀福向金仙。【《舆地纪胜》一八八《蓬州景物》及《碑记》】  

杨逵  

子规【《全唐诗》二六七作顾况诗○《文苑英华》三二九《禽兽》】  

杨禹珪  

题孟岩【句】  

郡虽饶胜境，偏爱此岩幽。【《舆地纪胜》一五七《资州》】  

杨兴义  

和杜甫【句】  

莫嫌袍紫归家阻，且庆丰年雅俗安。  

题秋风【句】  

霜风一夜将红叶，换尽江头万木青。【《蜀中名胜记》二五《保宁府巴州》】  

厉翼  

送尹蔓回睦州  

怜君授衣月，远作泛舟行。江阔桐庐岸，山深建德城。千寻乔木影，七里暮滩声。兴尽当停棹，临流更濯缨。  

郑详  

赠妓  

详纵情诗酒，至庐江谒郡守，留连吟醉，因赠妓曰：  

台盘阔狭纔三尺，似隔中当有阻艰。若不骑龙与骑凤，乐营门是望夫山。【《诗话总龟》二三《寓情门》引《南部新书》】  

独孤均  

题莲花洞  

路回千曲绕芝田，羽客相携访谪仙。石窦嵌空惟有迹，灵龛隐轸莫知年。来居洞里长无死，不出人间自有天。更欲不眠吟至晓，恐惊龙动起愁烟。  

题含虚洞二首  

高树猿啼乱水声，寻幽不觉洞中行。骊龙宿处云常暗，羽客归时路自明。别后已迷丹灶火，回来犹认玉童名。从今已去朝金阙，便隔人间五百生。  

扪萝攀蹬步欹危，历览幽岩骇怪奇。泉石膏肓传亦久，神仙窟宅到何迟。真人鹿引非无路，洞府龙升自有时。但觉尘缘挹绝景，踌躇落笔媿题诗。【以上《康熙徽州府志》二《婺源山川》】  

聂通志  

经故宫女坟有感【二首】  

家国久随狂虏没，春芜又向冢头青。如今忆得当时事，为尔伤心一涕零。  

长郊烟淡月华清，因醉荒坟半夜醒。失路孤吟不胜苦，暗中应有鬼神听。【《万首唐人绝句》三五】  

魏证  

沃洲山  

一声清磬海边月，十里香风涧底松。何代沃洲今夜兴，倚栏干听赤城钟。【《舆地纪胜》四《绍兴府》】  

清范【岳麓僧】  

送芝上人游罗浮【二首】  

一瓶一锡十方游，挥麈湘南夜语投。四百好峰在何许？寄师双眼看罗浮。  

此身政坐爱名山，投老求闲可得闲。遥夜相思千里月，想应骑虎度松关。【《罗浮志》十《诗》】  

德圆  

云门寺  

若耶溪边寺，幽胜绝尘嚣。一洞花将发，千岩雪未消。依阴生径竹，野色映溪桥。渐赏登高处，钟声应寂寥。【《古今图书集成山川典》一一四《云门山部》】  

澹交  

望樊川  

万树叶初红，人家树色中。疏钟摇雨足，积水浸云容。雪碛回寒雁，村灯促夜舂。旧山归未得，生计欲何从？【《古今图书集成职方典》五二○《西安府部》】  

觉隐  

江亭晚眺  

独隐清江秋思长，晚潮初上水亭凉。海门云起双峦暝，一抹银花影夕阳。【《古今图书集成职方典》七八五《安庆府部》】  

### 全唐诗续补遗卷十六　无名氏  

战城南  

战地何昏昏，战士如群蚁。气重日轮红，血染蓬蒿紫。乌鸟衔人肉，食闷飞不起。昨日城上人，今日城下鬼。旗色如罗星，鼙声殊未已。妾家夫与儿，俱在鼙声里。【《文苑英华》一九六《乐府》】  

昭君怨  

衔悲出汉关，落泪洒胡鞍。关榆三夏冻，塞柳九春寒。眉任愁中结，腰随带里宽。别曲易凄断，哀弦不忍弹。【同上二○四《乐府》】  

采菱女  

白日期何去？青春只自矜。艳歌呈几曲，江畔采新菱。望浦思同济，轻舟喜共乘。翠【一作叶】将眉比色，声与调相应。荡漾微波散，清泠远水澄。更看池际影，若对玉壶冰。【同上二○八《乐府》】  

分柑子歌示诸小  

痴男騃女愁杀人，偏呼小者大者嗔。粗衣粝食尽须一，何况异味兼时新。今朝楼下柑初熟，摘得一筐分不足。儿童岂待父母施，自各捻来【一作「各自捻将」】献兄叔。就中小女有所翳，【(下缺)同上三三七《歌行》】  

哭从伯祭酒  

剖符冯翊次，以疾拜司成。义重疏皆友，仁深怨不生。昔居南比省，长话水云情。吟讽资高兴，丝纶发重名。经秋漳浦卧，一旦逝川声。自古谁回得，重泉独往程。明灵辞魏阙，冬日冷秦宫。孝子号天护，铭旌引柩行。门阑容足迹，章句许才清。劣薄无因报，恩知岂谓轻？扪膺词莫吐，奠酒泪先倾。从此阶前石，何人肯念贞？【愚鲁献孤石蒙赏孤峭同上三○四《悲悼》】  

杂诗  

旧山虽在不关身，且向长安过暮春。一树梨花一溪月，不知今夜属何人？【《万首唐人绝句》三八】  

碧玉潭  

潭在武康西一十里响应山之下，唐人有诗刻于岩上云：  

水面平铺映碧空，夜深明月照龙宫。猿啼未响潭先响，一树花开两树红。【《舆地纪胜》四《安吉州景物》】  

子陵山洞  

在京山县南六十里，即严子陵隐所也。傍有石室名帝星井，寺曰净安，尝有一星，光芒见井中。昔人赋诗云：  

翩翩钓台翁，弊屣弃利禄。烟溪七里濑，风月一竿竹。平生知己谁？故人刘文叔。三聘乃肯来，公卿指为辱。高风轻万乘，敢以足加腹。居然动天象，下应太史卜。  

帝星井  

帝星胡为落此间？岂非此有子陵山。苍苍(王民)井一百丈，至今深夜光芒寒。野老相传是陈迹，断碑摸索苔藓斑。往事恍惚不可问，青山绿水空潺潺。【以上《舆地纪胜》八四《郢州古迹》。后一首又见《古今图书集成职方典》一一四七《安陆府部》】  

小桃源  

曩有耕于小桃源得一铜牌，牌上有诗一绝云：  

绰约去朝真，仙源万木春。要知窃桃客，定是会【一作滑】稽人。【《舆地纪胜》一六六《长宁军》】  

大力寺诗碣【巢县掘地得之】  

地去巢县十里分，招提名目古今存。风磨断础痕皴暗，雨剥残碑点画昏。一道涧声飞石壁，两边山色锁云根。杜鹃花里啼幽径，往事依稀似诉论。【同上《补阙》三《无为军》】  

题灵鹫  

灵鹫名山万古名，几回无事绕廊行。殿前流水晴尤急，塔上春云晚自生。鹤傍经床听梵语，鸟窥斋砵候钟声。我来借得蒲团坐，归去闲眠梦亦清。【《咸淳临安志》八○《寺观》】  

平盖山  

平盖山高古木疏，昔人曾此筑仙居。井通八角寒泉涌，观毁三清劫火余。洗墨池边丹灶冷，系龙岩畔石潭虚。吟成独坐荒苔上，闲看蜗牛学篆书。【《蜀中名胜记》十二《眉州彭山县》】  

洞真观【在酃县北】  

玉洞瑶坛长冷落，真虚崖窦色常新。可怜城里悠悠者，不识潇湘四季春。【同治《湖南通志》二三九《方外志寺观》】  

沧浪寺【在沅江县南三十里】  

闲步沧浪野，栖禅竹作扉。浮生自有乐，尘虑总皆非。【同上二四○】  

玉乳泉壁间诗  

骑马出门三月暮，杨花无奈雪漫天。客情最苦夜难度，宿处先寻无杜鹃。【《重修丹阳县志》三四《艺文》】  

楚泊亭【二首】  

天垂六幕水浮空，霁月光风上下同。我向山头一舒笑，楚人还望白云中。  

卷逃屈放两俱空，山止波流万古同。美恶不随天地老，断魂啼鸟一声中。【《嘉靖常德府志》十九《赋咏》】  

黄金台  

燕昭北筑黄金台，四方豪杰乘风来。秦家烧书杀儒客，肘腋之间千里隔。去年八月幽州道，昭君墓前哭秋草。今年五月咸阳关，秦家城外悲河山。河上关头车马路，残日青烟五陵树。【见元人王恽《秋涧集》。《古今图书集成职方典》二九《顺天府部》亦载此诗，题作《燕台》】  

题仙人洞石钟  

我欲扣石钟，惊起洞中人。烟萝杳无际，空锁石门春。石洞何窈窕，云是仙人庭。仙人渺何许？瑶草空自青。石洞窅且深，花落无人扫。仙翁去不还，何处寻瑶草。  

盘山  

盘山高巍峨，半入青云里。中间最上峰，更向天边起。行行白石崖，六月不知暑。  

题蓟州桃李寺  

旧有桃花树，人呼寺故云。石危秋鹭上，滩远夜僧闻。汲井连黄叶，登台散白云。烧丹勾漏合，无处不逢君。【以上孙承泽《天府广记》四二《失名唐人诗》，见石刻。】  

鲁阳城  

豢术缘何竟醢龙，因迁僻壤隔云封。山迷故国芙蓉秀，水泻沙河玳瑁封。离黍何须发浩叹，荒城久矣属空墉。独怜辽鹤归何处，漫向深芊听晓钟。  

思父台  

驻马空山亲舍迷，不堪回首白云低。王师为国驱锋镝，争向儿家杖履追。【以上《古今图书集成职方典》四八八《汝州部》】  

桃川宫【方士，失名】  

流水回环日夕澄，烟萝石壁四时新。清风台上生瑶草，夜雨松根老茯苓。九转丹砂龙虎伏，千年剑气鬼神惊。道人今向蓬莱去，白鹤归来月满庭。【同上一二六二《常德府部》。又同治《湖南通志》二四○《方外志寺观桃源县》】  

圣寿寺【三首】  

石罅题诗纪别年，风烟南北各凄然。薝蒲坐我灵山下，犹借高人半日缘。  

夕籁鸣寒雨，晴峰出翠屏。风尘吾独愧，鸿鹄下苍冥。  

趺坐丛林下，朗吟白石巅。一丘盘曲处，中有老龙眠。【《古今图书集成职方典》一○八五《兴化府部》】  

寒亭  

朔风凛凛雪漫漫，未是寒亭分外寒。六月火云天不雨，请君来此凭栏杆。【同上一一四七《安陆府部》】  

缑山庙  

独挹榴花夜向阑，诗情高寄碧云间。不知鹤驾人何在，笙月亭亭满故山。【同上《山川典》六三《缑山部》】  

牡丹  

倾国姿容别，多开富贵家。临轩一赏后，轻薄万千花。【同上《草木典》二八九《牡丹部》】  

纪信墓  

纪信生降为沛公，草荒古冢卧秋风。不知青史缘何事，却道萧何第一功。【乾隆《直隶秦州新志》十一《艺文诗》】  

却鬼丸  

走鹿枯风吼夜阑，颂花还喜向椒盘。人情此日非前日，岁事新官对旧官。竹叶莫辞终日醉，梅花已拚来年看。书生但恐寒为祟，不用朱泥却鬼丹。【《岁时广记》五《元旦》】  

上元词【句】  

金吾不禁元宵，漏声更莫催晓。【同上十《上元》引《唐西京新记》】  

中秋诗【句】  

端正月临端正树，韵香人在韵香楼。【端正树，韵香楼，皆明皇故事。同上三一《中秋》】  

句  

【东坡曰：「此唐人得意句。」】  

一鸠鸣午寂，双燕话春愁。【《苕溪渔隐丛话前集》二四引《西清诗话》】  

简池【句】  

【简池独刘氏三溪号一郡之胜。】  

入蜀最宜游简郡，寻山须是访刘家。【《舆地纪胜》一四五《简州》】  

东周诗【句】  

锺会垒边山月白，武侯桥畔水风清。【同上一八六《隆庆府》】  

任氏行【句二】  

兰膏新沐云鬓滑，宝钗斜坠青丝发。  

蝉鬓尚随云势动，素衣犹带月光来。【《锦绣万花谷》十七】  

奉和咏雪应制【和太宗】  

寒云垂广幕，飘霰下天津。无辙方秪至，有感瑞气新。色映姑山质，舞对洛川神。忽奉瑶池韵，渐和郢中春。【《文苑英华》一七三《应制》】  

句  

【开元中，有儒士登终南山，得句云：「野迥云根阔，山高树影长。」私心自负，吟讽之际，忽闻空中语云：「未若天河云云。」儒士不胜喜，以为己有。归夸于僧，智潜掩鼻笑曰：「臭气可掬，何足多也。」儒士惊愕，遽以实告。自此又号为鉴文大师，有《浮沤篇》行于世。】  

天河虽有浪，月桂不闻香。【《诗话总龟》八《评论门》引《零陵总记》】  

编入乐府词四首  

山川虽异所，艹木尚同春。亦如溱洧地，自有采花人。  

受律辞元首，相将讨叛臣。咸歌《破阵乐》，共赏太平人。  

四海皇风被，千年德水清。戎衣更不着，今日告功成。  

主上开昌历，臣忠奉大猷。君看偃革后，便是太平秋。【《万首唐人绝句》三盛唐后】  

和渔父词【十五首】  

【《颜鲁公集逸诗存目》云：「公与陆鸿渐、徐士衡、李成矩共和玄真子(张志和)《渔父词》共二十五首。今惟志和词存，见《续仙传》。」系张志和同时诸人倡和词，《直斋书录解题》有《玄真子渔歌碑传集录》一卷，可参考。】  

远山重迭水萦纡，水碧山青画不如。山水里，有岩居，谁道侬家也钓鱼。  

钓得红鲜劈水开，锦鳞如画逐钩来。从棹尾，且穿腮，不管前溪一夜雷。  

桃花浪起五湖春，一叶随风万里身。车宛□，饵轮囷，水边时有羡鱼人。  

五岭风烟绝四邻，满川凫雁是交亲。风触岸，浪摇身，青草灯深不见人。  

雪色髭须一老翁，时开短棹拨长空。微有雨，正无风，宜在五湖烟水中。  

残霞晚照四山明，云起云收阴又晴。风脚动，浪头生，定是虚篷夜雨声。  

极浦遥看两岸花，碧波微影弄晴霞。孤艇小，信横斜，那个汀洲不是家。  

洞庭湖上晓风生，风触湖心一叶横。兰棹快，草衣轻，只钓鲈鱼不钓名。  

舴艋为舟力几多，江头雷雨半相和。珍重意，下长波，半夜潮生不奈何。  

垂杨湾外远山微，万里晴波浸落晖。击楫去，本无机，惊起鸳鸯扑尘飞。  

冲波棹子橛头船，青草湖中欲暮天。看白鸟，下长川，点破潇湘万里烟。  

料理丝纶欲放船，江头明月向人圆。尊有酒，坐无，抛下渔竿踏水眠。  

风搅长空浪搅风，鱼龙混杂一川中。藏远溆，系长松，尽待云收月照空。  

舴艋为家无姓名，胡芦中有瓮头清。香稻饭，紫莼羹，破浪穿云乐性灵。  

偶然香饵得长(鱼覃)，鱼大船轻力不任。随远近，共浮沉，事事从轻不要深。【《金奁集》】  

答张籍【句】  

【元和中，长安有沙门(不记名氏)善病人文章，尤能捉语意相合处。张水部颇恚之，冥搜愈切，因得句曰：「长因送人处，忆得别家时。」径往夸扬。乃曰：「此应不合前辈意也。」僧微笑曰：「此有人道了也。」籍曰：「向有何人？」僧乃吟曰：(见下)籍因抚掌大笑。】  

见他桃李树，思得后园春。【《唐摭言》十三】  

诮失婢牓诗【原情寄嘲　三首】  

抚养在香闺，娇痴教不依。纵然桃叶宠，打得柳花飞。晓露空调粉，春罗枉赐衣。内家方妒杀，好处任从归。  

偷锁出深闺，风花何所依？想因乘月去，难道绰天飞。烛暗新垂泪，香凝旧舞衣。恩情如不断，还向梦中归。  

揭牓讳因依，千声叫不归。头盘红缕髻，身着紫罗衣。夹带无金玉，窝藏有是非。请君看赏格，惆怅信音稀。【汪立名辑本《白香山诗集补遗》注引《尧山堂外纪》】  

咏二游女  

大中年，有江淮郡守名郎，登楼纵饮，见二游女罗衣飘飘，目送久之，因咏曰：  

两朵红英值万金，教人不负看花心。高楼日晚东风急，吹落千家何处寻？  

摄中郎将作诗  

【在省日，宣宗顾问称旨，摄中郎将，有诗曰：(见下)风神俊迈。后拥节旄。】  

宫娃引入玉为行，金殿齐趋近御床。不见圣明亲顾问，如何得摄汉中郎？【以上《诗话总龟》二三《寓情门》引《南部新书》】  

商山馆  

【商山馆中窗颊上有八句诗云云，不知何人作。净君、凉友，是帚与扇明矣。】  

净君扫浮尘，凉友招清风。炎炎火云节，萧然一堂中。谁知鹿冠叟，心地如虚空。虚空亦莫问，睡起照青铜。【《清异录》三】  

宫词  

落絮蒙蒙立夏天，楼前槐树影初圆。传闻紫殿深深处，别有熏风入舜弦。  

送春  

斜风细雨趱春归，何不从容奈妾时。未办三杯相别酒，先吟一首送行诗。再三留得鸧鹒晚，千万休教杜宇知。纵若苦留留不住，明年早早到南枝。  

题壁  

一团茅草乱蓬蓬，蓦地烧天蓦地空。争似满炉煨榾柮，慢腾腾地暖烘烘【以上江标影刻南宋书棚本《唐人五十家小集》】  

钱氏雷威琴  

【李巽伯云：「先公得雷威琴，钱氏物也，中题云云。故号忘味，为当代第一。」】  

峄阳孙枝，匠成雅器。一听秋堂，三月忘味。【《全五代诗》七四引《西溪丛话》上】  

嘲曹翰  

曹翰事世宗为枢密承旨。性贪侈。常着锦袜金线丝鞋。朝士有托无名子嘲之者，诗曰：  

不作锦衣裳，裁为十指仓。千金包汗脚，惭愧络丝娘。【《清异录》三】  

水香劝盏嘲扈载【酒令】  

【扈载畏内特甚。未仕时，欲出，则谒假于细君。细君滴水于地，指曰：「不干须前归。」若去远，则然香印掐至某所，以为还家之验。因筵聚，方三行酒，载色欲逃遁。朋友默晓，哗曰：「扈君恐砌水隐形，香印过界耳，是当罚也。吾徒人撰新句一联，劝清酒一盏。」众以为善，乃俱起。一人捧瓯吟曰(诗略)。逼载饮尽。别云(诗略)。别云(诗略)。别云(诗略)。别云(诗略)。载连沃六七巨觥，吐呕淋漓。既上马，群噪曰：「若夫人怪迟，但道被水香劝盏留住。」】  

解禀香三令，能遵水五申。  

细弹防事水，短艺戒时香。  

战兢思水约，匍匐赴香期。  

出佩香三尺，归防水九章。  

命系逡巡水，时牵决定香。【《清异录》一】  

玄卿镜铭  

【玄卿镜，文笔古雅似六朝，字体圆润似李唐，疑是隋末唐初之物。玄卿，铸镜字也。广州某氏所藏。】  

日初升，月初盈，纤尘不生，肖兹万形。是曰撄宁，莹虖太清。【嘉庆《广东通志》二○○《金石略》】  

高宗时谣  

【胡楚宾，秋浦(贵池)人。善属文，高宗召为右史、兼崇贤直学士，预选与诸儒论禁中，撰《臣轨》等书千余篇。朝廷疑议表疏密使参处，以分宰相权，号北门学士。楚宾为文甚敏，必酒中下笔。高宗每命作时，常以金银杯(奭斗)酒饮之，文成辄赐焉。其英资豪颖，与李白伦，故当时谣曰：】  

【《全唐诗》八七八《胡楚宾谣》，以为与晚唐顾云、张乔、殷文圭等为同时人，文字有不同。】  

前有胡楚宾，后有李翰林。词同三峡水，字值万黄金。【《嘉靖池州府志》七《人物篇贤哲》】  

开元时谣  

《杨妃外传》：开元十载上元日，杨家五宅夜游，与广宁公主骑从争西门市。杨氏奴鞭公主衣，公主堕马。驸马程昌胤扶主，因及数挝。主泣奏，上令决杀杨家奴，昌胤停官。于是杨家转横。时谣云：  

生女勿悲酸，生男勿喜欢。【《岁时广记》十一《上元》】  

三高僧谚  

【道标，富阳人。姓黎氏，一作秦氏。年七岁，有大沙门过而识之，劝令出家。为灵隐山白云峰海和尚弟子。至德二年诏白衣通佛经七百纸者，命为比丘，标首中选，即日得度居南天竺寺。尝于灵鹫峰之南西岭下，葺茅为堂，号西岭草堂，称西岭和尚。经营之外，尤练诗章。当时吴兴清昼[皎然]、会稽灵澈，相与酬唱。谚云[见下]。又陆羽云：「夫日月云霞为天标，山川草木为地标，推能归美为德标，居闲趣寂为道标。」长庆三年卒，年八十四。(《高僧传》参《西湖高僧事略》)】  

霅之昼，能清秀。越之澈，洞冰雪。杭之标，摩云霄。【雍正《浙江通志》一九八《仙释传杭州府》】  

国学新修五经壁歌【并记】  

初，大历中，名儒张参为国子司业，始详定五经书于论堂东西厢之壁，辩齐、鲁之音取其宜，考古今之文取其正。繇是诸生之师心曲学，偏听臆说，咸束之而归于大同。揭揭高悬，积六十岁，崩剥污蔑【一作「秽」】，淟然不鲜。今天子尚文章，尊典籍，于苑囿不加尺椽，而成均以治学上言，遽赐千万。时祭酒皞实尸之，博士公肃实佐之。国庠重严，过者必式。遂以羡赢，再新壁书。惩前土涂不克以寿，乃析坚木负墉而庇之。其制如版牍而高广，其平如粉泽而洁滑，背施阴关，使众如一，附离之际，无迹而寻，堂皇靓深，两庑相照。申命国子能通法书者，分章揆日，逊其业而缮写焉。笔削既成，雠校既精，白黑彬班，了然飞动。以蒙来求，焕若星辰，以敬来趋，肃如神明，以疑来质，决若蓍蔡。由京师而风天下，覃及九译，咸知宗师，非止服逢掖者钻仰而已。于是学官陈师正等暨生徒凡四百二十有八人，请金石刻，且歌之曰：【(见下)】时余为礼部郎，凡瞽宗之事，得以关决，故书之以移史官，宜附于艺文志云。  

我有学宇，既倾而成之。我有壁经，既昧而明之。孰规摹之？孰发挥之？祭酒维齐，博士维韦。俾我学徒，弦歌以时。切切祁祁，不敖不嬉。庶乎遒人，来采我诗。【《刘梦得集》二六《记》】  

高黎贡山谣  

高黎贡山在永昌西，下临怒江，左右平川，谓之穹赕汤浪，加萌所居也。朝济怒江登山，暮方到山顶。冬中山上积雪苦寒，夏秋又苦穹赕汤浪毒暑酷热。河赕贾客，在寻传羁旅未还者，为之谣曰：  

冬日欲归来，高黎贡山雪。秋夏欲归来，无那穹赕热。春时欲归来，囊中络赂绝。【原注：络赂，财之名也。《蛮书》二、《永昌府文征》一】  

签词  

【卢多逊相生曹南，方幼，其父携就云阳道观小学。时与群儿诵书废坛上，有古签一筒，竞往抽取为戏。时多逊尚未识字，得一签，归示其父。词曰云云。父见颇喜，以为吉谶，留签于家。迨后作相，及其败也，始因遣堂吏赵白阴与秦王廷美连谋，事暴，遂南窜，年五十二卒于朱崖。签中之语，一字不差。】  

身出中书堂，须因天水白。登仙五十二，终为蓬海客。【《玉壶清话》三】  

### 全唐诗续补遗卷十七　神仙鬼怪  

***程太虚***  

隋程太虚，西充人。自幼学道，精修勤苦。隐居南岷山，绝粒，有二虎侍左右。九井十三峰，皆其修炼处也。一夕，大风雨，砌下得碧玉印。每乞符祈年，印以授之，辄获丰稔。唐元和中解体，后迁神于元宫，容貌不变。宣宗命人求之，过商山，宿逆旅，蹑险有居第如公馆。青童引见，一道士自称程太虚，祖居西充。且嘱曰：「明岁君自蜀至南岷，无忘我。」及至蜀，视画像，与前见者无异。宋赐号道济大师。【(《古今图书集成职方典顺庆府部》引《总志》)】  

磨剑泉  

源泉岩溜漾清波，淬出光铓利太阿。桥下斩蛟余事耳，断除天下几妖魔。  

磨剑泉  

源泉岩溜漾清波，淬出光铓利太阿。桥下斩蛟余事耳，断除天下几妖魔。  

漱玉泉  

瀑布横飞翠壑间，泉声入耳送清寒。天然一曲非凡响，万颗明珠落玉盘。  

洞阳峰  

南岷胜(上既下木)压诸方，东壁奇峰出洞阳。丈五月轮纔晃曜，大千世界便辉光。扶开华岳烟云渺，显得蓬莱日月长。世道废兴原有数，浮沉聚散亦何伤。  

醮坛峰  

苍松老桧拥华坛，鹤唳猿啼白昼闲。烟篆香残凌汉表，风飘仙乐响山间。高烧华岳金莲炬，齐到黄冈玉笋班。独步苍苔寻故址，恍然咫尺觐天颜。【以上《古今图书集成职方典》六○二《顺庆府部》】  

何仙姑  

仙姑，增城何泰女。生唐开耀间，紫云绕室，顶有六毫。四岁能举一钧。事亲孝，性静柔，游罗浮为仙。今有祠在增城县南，有井尚存，即其旧宅。唐赐仙姑朝霞帔一袭。  

【原案：《太平广记》：广州有何二娘，以织鞋为业。后飞去上罗浮山为仙。唐开元中敕令黄门使往广州求何氏，得之。后又踊身而去，不知所之。《孔氏六帖》：增城何氏女，有神仙之术云云。《舆地纪胜》：女仙中增城何氏女下有何仙云。《会仙观记》：昔有何仙居此，食云母。唐景龙中白日升仙。窃疑何二娘、何氏女、何仙乃一人，即世俗八仙中之何仙姑也。】  

【今按：《古今图书集成神仙部》及《中国人名大辞典》又杂引《安庆府志》、《歙县志》、《祁阳县志》、《浙江通志》及《福建通志》，各有异说。】  

凤台云母  

【所居春冈，地产云母。尝梦老人授服饵丹法，渐觉身轻健。有诗曰[见下]。后果有凤来集其上，遂改名凤台云。】  

凤台云母似天花，炼作芙蓉白云芽。笑杀狂游勾漏令，更从何处觅丹砂？  

将游罗浮留诗  

【江北与罗浮山相望，尝曰：「将游罗浮。」父母怪之，私为择配。结缡之夕，忽不知所之。留诗屏砚间曰[见下]。明早起视家侧井径，有遗履而已。】  

麻姑怪我恋尘嚣，一隔仙凡道路遥。去去沧洲弄明月，倒骑黄鹤听鸾箫。  

有道士自罗浮之增城口占三绝寄家  

【顷之，有道士来自罗浮，见姑在麻姑石上，顾谓道士曰：「而之增城，属吾亲收拾井上履，口占三绝寄其家曰[见下]。其后增城李令世英与谢草堂者表其事。李令为天台黄岩人，始悟仙语无一不有验云。】  

铁桥风景胜天台，千树万树梅花开。玉箫吹过黄岩洞，勾引长庚跨鹤来。  

寄语童童与阿琼，休将尘事恼闲情。蓬莱弱水今清浅，满地花阴护月明。  

已趁群真入紫微，故乡回首尚迟迟。千年留取井边履，说与草堂仙子知。  

柔珠庵东壁题诗【句】  

【仙姑又尝于柔珠庵东壁题一绝，字比晋人差清婉少骨。壁后半毁，惟余「百尺」十三字，其下必「风」字也。后二句无人能续之者。】  

百尺水帘飞白虹，笙箫松柏语天风。【嘉庆《广东通志》三二九《释老传》转引《罗浮山志会编》引明孙蕡《何仙姑记》】  

张巡  

铁笔歌【今按：疑为后人所作，录附参考。】  

皇天生我兮男子，君王用我兮熊罴。力拔山兮势雄，气贯日兮虹霓。月正明兮磨鎗砺剑，星未落兮击鼓掀旗。捣贼室兮焚寨，脔贼肉兮充饥。食马革兮计尽，杀妻妾兮心悲。为厉鬼兮身被铁甲，为明神兮手执金锤。亦莫指我为张毅，亦莫指我为张飞。我乃唐之张巡，与许远兮同时。在东岳兮押案，都统使兮阴司。事蓬莱兮殿直，任酆都兮狱推。景佑真君兮阳间封爵，忠烈大夫兮天上官资。漫濡毫而为翰，俾世人而皆知。【《古今图书集成职方典》三九九《归德府部》】  

嗜酒道人  

刘处静赠金不受  

【刘处静，字道游，彭城人。其先避地遂昌，因家焉。遇异人，授以吐纳之道。尝召见，赐绯衣，退居仙都山隐真岩，结庐金龙洞侧，门人欲塑其像。一日，有嗜酒道人来成之，处静留饮旬日，以黄金三十铢赠其行，相送金龙洞前。及回，得片纸书云云十六字，裹原金在焉。于是顿悟，遂豫筑玄垆于庐后，自譔其志。咸通十四年六月辛酉日解化。】  

子与吾金，吾授子真。真抱子形，形全于神。【雍正《浙江通志》二○一《仙释传处州府》引《仙都志》】  

锺离权  

诗寄太原学士【题元佑七年九月九日书。为宋人依托】  

【颍川庄绰跋云：「昔维扬有何仙姑者，世以为谪仙，能与真灵接。一日，锺离过之，使治黄素，乃书此诗。吕公亦跋其后，令俟王学士至而授之。后数日，王古敏仲自贰卿出守会稽，至维扬访姑，即以与之。王秘不以示人。」】  

风灯泡沫两相悲，未肯遗荣自保持。颔下藏珠当猛取，身中有道更求谁？才高雅称神仙骨，智照灵如大宝龟。一半青山无买处，与君携手话希夷。【《云麓漫钞》卷二】  

吕岩  

一作嵒，字洞宾。○吕岩诗词，多宋人依托，虽经《全唐诗》广为收录，仍多遗漏，现缘前例补之。  

西灵观  

【在新喻县西五十里瑞仙山下，晋永和八年许真君建。】  

八月秋高气渐清，再携琴剑宿西灵。蕊珠新换当年殿，函谷重开往日经。晋代宰王香馥馥，周朝柱史烛荧荧。一声鹤唳人间晓，吟起晴空彻杳冥。【隆庆《临江府志》十三】  

朗州戏笔【二首】  

卖墨遨游到朗州，无端太守问因由。家居北斗星辰下，剑挂南山月角头。朝觐玉皇登宝殿，暮随王母宴琼楼。知君相见不相识，回首白云归去休。  

数年不到鼎城游，反掌俄经八十秋。刘氏宅为张氏宅，谢家楼作李家楼。千金公子皆空手，三岁孩儿尽白头。惟有两般依旧在，青山长秀水长流。【嘉靖《常德府志》十九】  

白云岩  

古木丛林号白云，高岩更去谒观音。路登青嶂上头上，寺隐白云深处深。法鼓震开天地眼，飞轮推出圣凡心。时人到此如中悟，何必南岩海上寻。  

过水坪  

山巅云起日初辰，山径霜清绝点尘。林下支锅炊饭客，道旁背笼贩盐人。白崖岭峻藏风洞，碧涧泉音露石垠。跋涉不知残腊尽，动劳宁复计冬春。【以上《古今图书集成职方典》一一六二《郧阳府部》】  

游灵显观  

素衣丹壑寄生涯，相近衡茅共几家。卧听松音临水石，坐看山色老烟霞。林中有鹤窥来客，岩畔无人见落花。但把琴书消白昼，不须炉里炼丹砂。【同上三三五《潞安府部》】  

吕剑留泉  

五百年前此地来，碧桃移向石坛栽。三春绿柳千条缕，万线清泉一剑开。红日照残新殿阁，白云堆破旧楼台。昔年踪迹今何在？尚有余霞点翠苔。【同上一二八八《靖州部》】  

印山亭即事  

谁道凭虚不可楼，波心一点注中流。鱼游过影知空相，人到惊云动远眸。隔断红尘飞不到，回旋青气望来收。江天寂寞难穷目，烟火渔灯乱客愁。【同上一四二八《平乐府部》】  

集虚观留题【在岳池县郭南门外。○又作《寓云洞桥夜题石壁》】  

青蛇炼影月【一作「就自」】徘徊，夜静云间尚未【一作「开向此」】来。应是有人新换骨，暂留踪迹到天台。【《舆地纪胜》一六五《广安军仙释》。《古今图书集成职方典》六○二《顺庆府部》。又一二七○《辰州府部》】  

题昌元驿  

东西南北留踪迹，纵意风狂到处觅。朝朝暮暮去寻人，及至人寻还不识。【《永乐大典》一八二二四「像」字韵引《舆地纪胜》】  

飞云山留题  

【飞云山王氏道院，去蒲村镇五里，昔有道人过之。留题云云。以逐句第三字合成「吕洞宾来」，主人觉而异之，已失道人所在矣。】  

携笻来此步飞云，钱满宾阶绿藓匀。江上同归共谁去，不堪回首不逢人。【《舆地纪胜》一五一《永康军仙释》】  

题壁二绝  

展旗邀我过天聪，玉女双鸾展笑容。卓笔醮干龙鼻水，等闲题破石屏风。  

昔时曾卧龙湫水，今日止兹续旧游。何处酒家堪醉月，兴酣解却白狐裘。【《广雁荡山志》二十一《艺文》作回道人】  

咏景十首  

***桃花溪【以下咏景十首】***  

东风昨夜落奇葩，散作春江万顷霞。从此渔郎得消息，泝流直到是仙家。  

***桃川仙隐***  

说着神仙岂偶然，神仙名不是虚传。岩洞石洞今还在，流水落花经几年？  

***秦人洞***  

洞门深锁白云封，九节丹崖第几重？欲向山中询甲子，秦人尽日不相逢。  

***缆船洲***  

笑抛渔艇入苍茫，岂意壶中岁月长。归到荒洲无觅处，萋萋芳草对斜阳。  

***空心杉***  

古木槎牙树底空，学仙游子坐空中。自从白日飞升去，几度寒鸦噪晚风。  

***炼丹台***  

谁筑斯台学炼丹？丹成飞上紫云端。空余遗址在人世，满目青山碧草寒。  

***遇仙桥***  

几回秦女夜吹箫，洞底松风送寂寥。不作巫阳云雨梦，却寻仙侣到蓝桥。  

***仙径亭***  

紫气南来第一关，道人家在白云间。山门深锁无人到，流水落花春昼闲。  

***归鹤峰***  

鹤归华表几千年，鸡犬随丹尽上天。开遍碧桃春不老，千岩万壑锁苍烟。  

***梅溪烟雨***  

摩挲睡眼望山凹，非雾非烟景四郊。一幅生绡不收拾，被风展却挂林梢。【以上《嘉靖常德府志》十九。又《古今图书集成职方典》一二六二《常德府志》及《山川典》一六二《桃源山部》】  

大圆山  

【大圆山有光尘子墨迹云云。傍书宋干道壬辰年，相传以为吕仙作矣。】  

三山相接欲飞腾，高下来为半日登。合向中间着夫子，大员道士小员僧。【《蜀中名胜记》十八《重庆府定远县》】  

登平都访仙【二首　题吕纯阳】  

盂兰清晓过平都，天下名山总不如。两口单行谁解识，王阴空使马蹄虚。  

一鸣白鸟出青城，再谒王阴二友人。口口惟言三岛乐，抬眸已过洞庭春。【同上十九《酆都县》】  

嵩山观【题吕岩】  

两日行山兴尚稠，尘缘未断且回头。一天风雨吹凉阁，四面藤萝伴客留。着眼尽难为业障，平生无过是浮沤。何须底死言名利，寻得清闲即便休。【同上三十《潼川州遂宁县》】  

题酒家门额  

【唐末，冯翊城外酒家门额，书云云。于王字末，大书酒也。字体散逸，非世俗书，人谓是吕洞宾题。】  

飞空却回顾，谢此含春王。【《清异录》四】  

西江月【六首　以下词】  

【原八首，前二首已见《全唐诗》，此六首，《全宋词》亦未收。】  

世有学人无数，愚痴妄意如麻。汞铅错认结为沙，运火欲觅黄芽。千日虚劳心力，人人尽破其家。真铅似玉本无瑕，将凤欲比狂鸦。  

至道不烦不远，至人只在目前。淮王炼石得冲天，汉世已经千年。全在低心下人，事该缘分偶然。安炉置鼎尽周圆，须得汞去投铅。  

听说金公两字，何物唤作金孙。寻枝寻叶必知根，无智便乃心昏。若用凡铅为体，都来少魄无魂。水银渐结必难存，秘诀要处谁论。  

真假两般元字，金公所料重迷。凡铅纵与岳山齐，不肯假与金妻。听说真铅住处，他家跳在深溪。两情恩爱事因媒，义重争向东西。  

水火运来周岁，四六勿错如初。水多火少失功夫，胜地方始安炉。直须认鼎与药，却如鸡子无殊。内黄外白结凝酥，一颗圆明汞珠。  

彼此离于生处，火遭水破惊忙。分身各自拟深藏，半路再遣萧郎。夫为无衣素体，妻因水浸衣黄。丙丁甲乙有形相，刚遣令合阴阳。【《古今图书集成神异典》三○二《静功部》】  

西江月  

落日数声啼鸟，香风满路吹花。道人邀我煮新茶，荡涤胸中潇洒。世事不堪回音，梦魂犹遶天涯。凤停桥畔即吾家，管甚月明今夜。【《湖海新闻夷坚续志后集》一】  

沁园春  

昨日南京，今朝天岳，倏焉忽焉。指洞庭为酒，渴时浩饮，君山作枕，醉后高眠。谈笑自如，往来无碍，半是风狂半是仙。随身在，有一襟风月，两袖云烟。　人间，放浪多年，又排辨东华第二筵。把珊瑚砍倒，栽吾琪树，天河放浅，种我金莲。搥碎王京，踢翻蓬岛，稽首虚皇玉案前。无难事，信功成八百，行满三千。【隆庆《岳州府志》十八】  

沁园春  

琳馆清标，琼台丽质，何年天上飞来。扬州暂倚，后土为深栽。独立乾坤一树，春风占，万朵齐开。天然巧，蕊珠圆簇，玉瓣轻裁。　见一花九朵，类玲珑玉斝，错落琼杯。得满盛香露，洗荡尘埃。是真元孕育，有仙风道骨，岂是凡胎。问真宰，难留下土，携尔上蓬莱。【《扬州琼花集》】  

失调名  

别无巧妙，与你方儿一个。子后午前定息坐，夹脊双门昆仑过。恁你得气力，思量我。【《夷坚丁集》十八】  

附罗浮山八仙石题诗  

【旧志云：「石在药槽之下，流杯池上。相传有八仙饮于此，饮毕题诗云云。镌诸石上，岁久，字犹未甚漫灭。】  

溜流青嶂泻溪湾，漱石飞云湍复旋。琥珀杯深谁共饮？八仙齐会贺尧年。【《古今图书集成山川典》一八九《罗浮山部》，又见《罗浮山志》十】  

虞皋  

皋，福州永贞人，以鬻黄精为业。延钧时人。  

歌  

【故人朱当敏归时，皋及宾客皆送之。至洞门，客以尺八击玉磬，皋和而歌云云。歌毕，忽然俱去。】  

朝为雄兮暮为雌，天地终尽兮人生几时。【《全五代诗》八七引《榕阴新简》】  

宁化九龙进士【神】  

安济庙，在清流县南梦溪洞口，即九龙阳数潜灵王庙也。自唐有之，莫详创始封爵之由。庙前有滩险甚，往来之舟非祷于祠下不敢行。宋朝赐今额。嘉佑中，枢密直学士蔡公襄知泉州，有布衣上谒，自称宁化九龙进士。公与坐，莫测其为神。及送之庭除，忽不见，始异之。取刺而观，于中得诗五十六字，寻加访问。明年，递诗于庙，尸祝不虔，失其真迹。大观间，县尉张龟龄尝序其事。今林木森阴，观者必敬。诗云云。末题闽通文二年四月封明威校尉，永隆二年正月封兴瑞将军，九月封阳数潜灵王。  

诗  

远远青青迭迭峰，峰前真宰读书翁。半岩冷落高宗雨，一洞凄凉吉甫风。溪隐豹眠寒雾露，井凋凤宿旧梧桐。九龙山下英雄气，尽属君王宇宙中。【《永乐大典》七八九二「汀」字韵引《临汀志祠庙》】  

蜀宫人  

月夜吟  

【李西美帅成都，士人陈甲馆于便斋。月夜有危髻古衣裳妇人数辇，笑语花圃中，有甚丽者诵诗云云。忽不见。今府第，故蜀宫，岂当时宫女犹有鬼耶？】  

旧时衣服尽云霞，不到迎仙不是家。今日楼台浑不识，只余古木记宣华。【按《蜀梼杌》。宣华，故苑名】  

小雨廉纤梅子黄，晚云收尽月侵廊。树阴把酒不成醉，何处无情枉断肠。【《全五代诗》六十引《闻见后录》】  

***附录***　友邦  

晁衡  

晁衡，一作朝衡，日本人，原名阿部仲麻吕。十六岁留学长安，在唐朝历任校书、左补阙、秘书监等职，与李白、王维、储光羲等为友。五十余岁时与鉴真和尚同时渡海回国，鉴真历险到达日本，晁衡却漂流海上，幸在中南半岛登岸，两年后重返长安，任镇南都护。大历五年在中国逝世，年七十三岁。  

思归  

慕义名空在，输忠孝不全。报恩无有日，归国定何年？【《古今和歌集》(《光明日报》一九七八年八月二十日王仁波文引)】  

金地藏  

金地藏，新罗国僧。至德间渡海，居青阳九华山。尝以岩间白土杂饭食之，人以为异。年九十九，忽召徒众告别，但闻山鸣石陨，俄顷趺坐于函中。洎三稔，开将入塔，颜貌如生，舁之而动，骨节若撼金锁焉。【(《全唐诗》八○八作新罗国王子。)】  

酬惠米诗  

弃却金銮衲布衣，修身浮海到华西。原身自是皇太子，慕道相逢柯用之。未敢叩门求地语，昨叨送米续晨炊。而今餐食黄精饭，腹饱忘思前日饥。【以上《嘉靖池州府志》九】  
