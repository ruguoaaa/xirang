---
title: 第1部分
index: true
icon: editor
order: 2
category:
  - 诗藏
  - 诗集
  - 全唐诗补编
tag:
  - 集部
  - 佚名
---

## 外编  

### 第一编　补全唐诗  

***唐明皇***  

题梵书【伯三九八六】  

毫【鹤】立蛇形势未休，五天文字鬼神愁。支那弟子无言语，穿耳胡僧笑点头。  

唵字赞【义静三藏于西天取得此梵书「唵」字，所在之地，一切鬼神，见闻者无不惊怖。】  

鹤立蛇行势未休，五天文字鬼神愁。儒门弟子无人识，穿耳胡僧笑点头。  

佛教梵文唵字唐玄宗书并读【原刻石在河南登封，还有御制《老子赞》。】  

鹤立蛇形势未休，五天文字鬼神愁。龙盘梵质层峰峭，凤展翔仪乙卷收。正觉印同真圣道，邪魔交秘绝踪由。儒门弟子应难识，碧眼胡僧笑点头。  

鹤立蛇形势未休，五尺文字鬼神愁。儒门弟子无人识，穿耳胡僧笑点头。  

***宋之问【《全唐诗》卷五一】***  

度大臾【庾】岭【其二　伯三六一九】  

城边问官使：「早晚发西京？来日河桥柳，春条几寸生？昆池水合渌，御苑草应青？」缓缓从头说，教人眼暂明。  

***崔湜【《全唐诗》卷五四】***  

《全唐诗小传》云：「累转左补阙，预修《三教珠英》。」大概是根据《两唐书崔湜本传》的。兹补诗四首，皆据《珠英学士集》。《珠英集》：「右补阙清河崔湜。」与《两唐书》不合，「左」「右」当有一字之差。  

责躬诗【斯二七一七　下同】  

尝闻古人说：「正直神不欺。」忠义恒独守，坚贞每自持。(交力)官已十载，理剧犹未期，狱听除苛惨，刑章息滞疑。岂得保世业，谅以答明时；顾无白玉玷，忽负苍蝇诗。扃固【锢】非所耻，幽冤谁为辞！楚囚应积□，秦系亦衔悲。永夜振衣坐，故人不在兹。流灵自芜漫，芳草独葳蕤。日月行无舍，平生志莫追。山林如道丧，州县岂心期？助思纷何在，清神怅不怡。自怜暗成事，感叹兴此词。  

暮秋书怀  

首夏别京辅，杪秋滞三河。沉沉蓬莱阁，日夕乡思多。霜剪凉墀蕙，风捎幽渚荷。岁芳坐沦歇，感此式微歌。  

杂诗  

鹊巢恶木巅，常窘一枝息；宁知猗【椅】梧凤，亦欲此栖宿！喈喈多好音，矫矫奋轻翼，上林岂不成，胡为恋幽仄？处陋仍莫保，居华固陵偪，下流不可居，斯言可佩服。  

九龙潭作  

弱龄闻兹山，梦寐尝所适。迨□此跻览，依然是畴昔。结侣寻绝径，周流观奇迹。兹逢世所希，环令(仔去子改包)穷壁。上有龙泉涌，百丈□潀射。伏溜转阴沟，盘渴沸嵌石。逶迤环汀屿，熠□洞金碧。石蔓下离缕，云萝上绵幂。翫极不云厌，徘徊忽恶夕。清濑飞丝篁，茂草代茵席。冷然闻凤吹，髣(上髟下弗)觏云藉【际】。顾谓携手人，谁为挂冠客？  

***王勃【《全唐诗》卷五五】***  

幽居【斯五五五　下同】  

涧户风前竹，山空月下琴。唯余两□□，应尽百年心。  

寺中观卧像  

净宇流金□，真诚翳宝床。自应归寂灭，非是倦津梁。  

***王无竞【《全唐诗》卷六七】***  

《全唐诗小传》云：「累迁殿中御史，预修《三教珠英》。」按《珠英集》原题：「石台殿中侍御史内供奉琅琊王无竞。」  

咏汉武帝【斯二七一七　下同】  

汉家中叶盛，六世有雄才。厩马三十万，国容何壮裁【哉】！东历琅琊郡，北上单于台。好僊复宠战，莫救茂陵□。  

驾幸长安奉使先往检察  

奉使至京邑，戒涂历险夷。首旬发定鼎，再信过灞池。河山壮关辅，金火递雄雌。文物沦霸运，灵符启圣期。宸扆阔临御，巡幸顺讴思。城阙生光彩，草树含荣滋，缇绮【骑】纷沓袭，翠旗曳葳蕤。童幼闻明主，耆老感盛仪，轮袂交隐隐，廛陌满熙熙。微臣昧所识，观俗书此词。  

灭胡  

汉军屡北丧，胡马遂南(马丘)。羽书夜惊急，边柝乱传呼。军却不进，关城势已孤。黄云塞沙落，白刃断交衢，朔雾围未解，凿山泉尚枯。伏波塞后援，都尉失前途，亭障多堕毁，金镞无金【全】躯。独有山东客，上书图灭胡。  

君子有所思行  

北上登渭原，南下望咸阳。秦帝昔所据，按剑朝侯王。践山尽郊郭，浚流固墉隍。左右罗将相，甲馆临康庄。曲台连阁道，锦幕接洞房。荆国征艳色，邯郸选名倡。一弹入云汉，再歌断君肠。自矜青春日，王颜□容光。安知绿苔满，罗袖坐沾霜。声侈遽衰歇，盛爱且离伤。岂唯毒身世，朝国亦沦亡。物盈道先忌，履谦福允臧。独有东陵子，种瓜青门旁。  

***阎朝隐【《全唐诗》卷六九】***  

度岭【二首　斯五五五】  

岭南流水岭南流，岭北游人望岭头。感念乡园不可□，肝腹【肠】一断一回愁。  

千重江水万重山，毒瘴□氛道路间。回首俛眉但下泪，不知何处是乡关。  

***李适【《全唐诗》卷七○】***  

《全唐诗小传》云：「武后时，预修《三教珠英》。」不言职位；《珠英集》原题「前通事舍人李适」。  

送友人向恬【括】州【斯二七一七】  

委迤吴山云，演漾洞庭水。青枫既愁人，白频【苹】亦靡靡。送君出京国，孤舟眇江泛。浮阳怨芳岁，况乃别行子。括苍涨海壖，斯路天台□。我有岩中念，遥寄四明里。  

***蔡孚【《全唐诗》卷七五】***  

九日至江州问王使君【斯五五五】  

九日寻【浔】阳县，门门有菊花。□□今送酒，若个是陶家？  

九日  

九日重阳节，开门有菊花。不知来送酒，若个是陶家？  

***乔备【《全唐诗》卷八一】***  

《全唐诗小传》云：「则天时预修《三教珠英》，终襄阳令。」盖本之《旧唐书文苑传》。《文苑传》云：「备预修《三教珠英》，长安【(七○一--七○五)】中，卒于襄阳令。」今按《珠英集》原题：「满州安邑令宋国乔备」，应在襄阳令之前。  

杂诗【伯三七七一　下同】  

蹔借金锤秤，衔涕诉恩波。君情将妾怨，称取谓谁多？秋吹绫纨索，空闺生网罗。不期《流水引》，翻作《断肠歌》？  

秋夜巫山  

巫峡徘徊雨，阳台潭荡云。江山空窈窕，朝暮自氛氲。萤色寒秋露，猿啼清夜闻。唯怜梦魂远，肠断思纷纷。  

***刘希移【夷】【《全唐诗》卷八二】***  

死马赋【伯三六一九】  

连山四望何高高，良马本代君子劳；燕地冰坚伤冻骨，胡天霜落缩寒毛。愿君回来乡山道，道傍青青饶美草；鞭策寻途未敢迷，希君少留卷【养】疲老。君其去去途未穷，悲鸣羸卧此山中；桃花零落三春月，桂枝摧折九秋风。昔日浮光疑曳练，常时蹑景如流电；长揪尘闇形影遥，上策【林】日明踪迹偏【徧】。汉女弹弦怨离别，楚王兴歌苦征战；赤血沾沾【君】君不知，白骨辞君君不见。少年驰射出幽并，高秋摇落重横行；云中想见游龙影，月下思闻飞鹊声。千里相思浩如失，一代英雄从此毕；盐车垂耳不知年，妆楼画眉宁记日？高门待封杳无期，迁乔题柱即长辞；八骏驰名终已矣，千金卖【买】骨复何时？  

北邙篇【伯二六七三　斯二○四九　伯二五四四】  

南桥昏晓人万万，北邙新故冢千千。自为骄奢彼都邑，何图零落此山颠。不知虚魄寻归路，但见殭尸委墓田。青松乐饮无容色，白骨生台【苔】有岁年。地久□松摧为薪，天长白骨化为尘。碧山明月徒自晓，黄居闇室不知晨。汉家城廓【郭】帝王州，晋国衣棺【冠】车马流。金国【谷】清【青】春珠骑【绮】舞，同【铜】(土皆)碧树玉人游，云起清盈骄画阁，水堂明迥弄仙舟。始忆断歌催一代，娥【俄】悲长夜历千秋。秋风至兮冬雪明，春雨息兮夏云生。墨池沙枯通草万【蔓】，妆楼凡【瓦】尽向林倾。古箧重书宜笔迹，崩【路】台鹤思若弦声。不信草经延墓【暮】齿，惟求清【青】史列虚铭【名】。呜呼哀哉洛阳道，相斯【思】相望蓬莱岛。玉颜晖晖并是春，人发青青未尝老。星帘卷兮月窗开，镜花摇兮山树迥。仙衣窈窕风吹去，雨盖飞【霏】微舞遶来。与君携手三山顶，如何冥寞久泉台。  

***魏奉古【《全唐诗》卷九一】***  

按《新唐书艺文志刑法类》，开元三年奉敕删定《开元前格》的有「给事中魏奉古」，可补《全唐诗小传》之阙。  

长门怨【伯三一九五　二七四八】  

长安桂殿倚空城，每至黄昏愁转盈，旧来偏得君王意，今日无端宠爱轻。窈窕容华为谁惜，长门一闭无行迹，闻道他人更可怜，悬知欲垢终无益。星移北斗露凄凄，罗幔□□风入闺，孤灯欲灭留残焰，明月初团照夜啼。向月唯须影相逐，不如纔【畴】昔同今【金】屋，云浮雕练此城游，花缀珠衾紫台宿。自从捐弃在深宫，君处芳音更不通，黄今【金】买得《长门赋》，祇为寒床夜夜空。  

***刘知几【《全唐诗》卷九四】***  

按《旧唐书》卷一百二本传称「预修《三教珠英》」。《徐坚传》也说：「坚与给事中徐彦伯，定王仓曹刘知几同修《三教珠英》。兹按原题：「右补阙彭城刘知几。」知几升右补阙当在修《三教珠英》的时候稍前，此事不见他书记载。  

次河神庙虞参军船先发余阻风不进寒夜旅泊【斯二七一七　下同】  

朝谒冯夷词【祠】，夕投孟津渚。风长川淼漫，河阔舟容与。回首望归途，连山暧相拒。落帆遵迥岸，辍榜依孤屿。复值惊彼【波】息，戒徒候前侣。川路虽未遥，心期顿为阻。沉沉落日暮，切切凉(风焱)【飙】举。白露湿寒葭，苍烟晦平楚。啼猿响岩谷，唳鹤闻河溆。此时怀故人，依然怆行旅。何当欣既觏，郁陶共君叙。  

读《汉书》作  

汉王有天下，欻起布衣中。奋飞出草泽，啸(口宅)驭群雄。淮阴既附凤，黥彭亦攀龙，一朝逢运会，南面皆王公。鱼得自忘筌，鸟尽必藏弓，咄嗟罹鼎俎，赤族无遗踪。智裁【哉】张子房，处世独为工；功成薄爱【受】赏，高举追赤松。知止信无辱，身安道亦隆，悠悠千载后，击抃【柝】仰遗风。  

咏史  

泛泛水中蓱，离离岸傍草，逐浪高复下，从风起还倒。人生不若兹，处世安可保？遽瑗仕卫国，屈伸随世道；方朔隐汉朝，易农以为宝。饮啄得其性，从容成寿考。南国有狂生，形容独枯槁，作赋刺椒兰，投江溺流潦。达人无不可，委军【运】推苍昊；何为明白【自】销，取讥于楚老？  

***东方(札去木改虫)【《全唐诗》卷一○○】***  

昭君怨【其三　斯五五五】  

万里胡风急，三秋□汉初。唯望南去雁，不肯为传书。  

***李行言【《全唐诗》卷一○一】***  

成【城】南宴【斯五五五】  

御【御】宿上林春欲尽，残花弱柳任风吹。鸡走马□□□，乐煞长安游侠儿。  

***元希声【《全唐诗》卷一○一】***  

《全唐诗小传》云：「累官司礼博士，预修《三教珠英》。」按《珠英集》原题「太子文学河南元希声」。  

宴卢十四南园得园韵【伯三七七一　下同】  

超遥乘暇景，洒散绝浮喧。写望峰云出，开襟夏木繁。野人怜狎鸟，游子爱芳荪。卧筱低临席，惊流注满园。□然林下意，琴酌坐忘言。  

赠皇甫侍御赴都【其二】  

猗嗟众珍，以况君子。公侯之冑，必复其始。利器长材，温仪峻峙。显此元明，于斯备矣。  

***杨齐悊【《全唐诗》卷七六九】***  

《全唐诗》把杨齐悊编入「无世次爵里可考」卷中，仅据《唐诗记事》载《过函谷关》一首。《珠英集》载齐悊诗二首，第二首《晓过古延各关》，即《唐诗纪事》的《过函谷关》。《珠英集》题：「洛阳县尉弘农杨齐悊」。又《唐会要》卷三十六「修撰」条记预修《三教珠英》的二十六人姓名中，也有杨齐悊。修《全唐诗》者竟不稍加考索，置之「无世次爵里可考」卷内，未免疏忽。兹依《珠英集》把杨齐悊排在胡皓前。  

秋夜燕徐四山亭【伯三七七一】  

卷言北山岑，非谓靡远寻。庭际有幽石，自然保遐心。月下池凉【凉池】彩，风竹来清音。樽酒故人意，苍苍寒露深。  

***胡皓【《全唐诗》卷一○八】***  

按《全唐诗》不言胡皓预修《三教珠英》，《唐会要》卷三十六所载的二十六人里面也没有胡皓。可是《珠英集》里选了胡皓的诗四首，并记载着他的「爵里」是「恭陵丞安定胡皓」。晁公武《郡斋读书志》犹著录《珠英集》，说「预修书者凡四十七人」，胡皓应在四十七人数中。  

奉使松府【伯三七七一　下同】  

蜀山固地险，汉水接天平。波涛去东别，林嶂隐西倾。露白蓬根断，风秋草叶鸣。孤舟忽不见，垂泪坐盈盈。  

夜行黄花川  

的的【旳旳】夜绵绵，斜斗历高天。露浩空山月，风秋洞壑泉。饥鼯啼远树，暗鸟宿长川。借问邛关道，遥遥复几年？  

奉天田明府席饯别  

属城富才雄，父【文】园饯席同。此席何所饯？徭役五原中。疾沙乱飞雪，连车杂转蓬。雁归寒塞近，客散祖亭空。日夕不遑次，萧条鸣朔风。  

答徐四萧关别醉后见投  

萧关城南陇入云，萧关城北海生荒。咄嗟寒外同为客，满酌杯中一送君。  

春悲行【伯三七七一　下同】  

夜鹊南飞倦，鸣鸡屡送晨，忽闻芳岁道【到】，今日故园春。试上亭台望，葐(薀去水)【氛氲】江树新。旳旳韶阳萼，迢迢佳丽人，音容旷不接，景物徒相因。别怨如流水，移恩念积薪，垂泪三危露，心斲二京尘。远役鸿为伴，荒亭鬼作邻，吾生殊卉木，憔悴此江滨。  

渝州逢故人  

共是他乡客，俱为失路人。自怜蓬发改，不掩柳条春。  

感春  

试登高台春，伏槛弄阳旭。纡寂融密思，韶和洗纷瞩。林暖花意红，墀熏草情绿。感物深自负，萋萋杨□□。  

***苏晋【《全唐诗》卷一一一】***  

咏萤【斯五五五】  

旳旳黄金色，□□白玉辉。既能明自□，□用暗中飞。  

***蔡希寂【《全唐诗》卷一一四】***  

扬子江夜宴【伯三六一九】  

楚水夜潮平，仙舟烬烛明。美人歌一曲，坐客不胜情。罗幕香风倦，纱巾舞袖轻；遨游正得意，云雨莫来迎。  

***李邕【《全唐诗》卷一一五】***  

度巴硖【伯三六一九】  

客从巴硖度【水渡】，传子【尔】诉【泝】行舟。是日风波济【霁】，高塘【堂】雨半收。青山满蜀道，渌【绿】水向荆州。不作书相慰【问】，何【谁】能散【慰】别愁。  

□□【伯三八八五三六一九】  

忽【传】闻天子访沉沦，万里迢迢远赴【怀书西入】秦。早□【知】不用无媒客，悔度【恨别】江南杨柳春。  

□□【明时】奉遣出【别】皇【黄】州，行至汉阳南渡头。春风不解传乡信，江月偏能照客愁。  

***王冷然【《全唐诗》卷一一五】***  

寒食篇【伯三六○八】  

天运四时成一年，八节相迎尽可怜，秋贵重阳冬贵腊，不如寒食在春前。禁火初从太原起，风俗流传几千祀，算取去年冬至时，一百五日今朝是。今年寒食胜常春，总缘天子在东巡，能令气色随河洛，斗觉风光竞逐人。上阳遥见青春见，洛水横流遶城殿，波上楼台列岸明，风光所吹皆流遍。画阁盈盈出半天，依稀云里见秋千，来疑神女从云下，去似恒娥到月边。金闺待看红妆早，先过陌上垂杨好，花场共汝南鸡，春游遍在东郊道。千金宝帐缀流苏，簸(坏去土改王)还坐锦筵铺，莫愁光景重窗闇，自有金瓶照乘珠。心移向者游遨处，乘舟欲骋凌波步，池中弄水白鹇飞，树下抛球彩(上贝贝下鸟)去。别殿前临走马台，金鞍更送彩球来。球落画楼攀柳取，枝□香径踏花回。良辰更重宜三月，能成昼夜芳菲节，今夜无明月作灯，街衢游赏何曾歇。南有龙门对洛城，车马倾都满路行，纵使遨游今日罢，明朝上【尚】自有清明。  

李昂【《全唐诗》卷一二○】  

驯鸽篇并序　伯二五五二　下同  

荥阳主簿贾季良厅事，有双青鸽焉。贾公亦既下车，兹禽爰止于屋，岂鸟能有情乎，亦仁其诱之乎？鸟之将至，其贞吉乎？古之为文，美木灵鸟，咸备歌颂，斐然有述，首题此章。  

君不见贾谊寰中推逸才，□丸香坐处馆常开。栖鸾未即冲天去，驯鸽先能听□□。亦闻无角巢君屋，诸处不栖如择林。宁随贺燕空绕梁，为逐迁(上贝贝下鸟)俱□□，风窗月户清节凉，抚翼和鸣君子旁。双影时时临砚水，轻毛片片落书□。□君德，辉彩鲜鲜生羽翼；感君心，灵庆昭昭相应深。何必淮南投小吏，飞来□□化为金。  

塞上听弹胡笳作并序  

□□□□达两蕃，常顿兵十万，裹粮坐甲，无粟不守。故天子命我柱史韦公，括□□□，监统投籴。韦公谓我不忝，奏充判官。天宝七载十有一月，次于赤水军，将计□□。时有若尚书郎苏公，专交兵使，处于别馆，是日也，余因从韦公相与谒诣，既尽筹划，且开樽俎。客有尹侯者，高冠长剑，尤善鼓琴。因接【按】弦奏《胡笳》之曲，摧藏哀抑，闻之忘味。夫《胡笳》者首出蔡女，没于胡尘，泣胡霜而凄汉月，烦冤愁思之所作也，故有出塞入塞之声，清商清□之韵。其音苦，其调悲。况此地近胡下缺。  

题雍丘崔明府丹灶【伯二五六七　下同】  

闻君小邑蹔鸣弦，隐几灰心有岁年。白石既烧应化鹤，黄金未熟且烹鲜。炉中近染三花气，树里新飞五色烟。伊尹即今须负鼎，王乔何事欲冲天。  

睢阳送韦参军还汾上【此公元昆任睢阳参军】  

世业重籯金，青春映士林，文华两孙楚，兄弟二曾参。竹抱卢门暗，山衔晋国深，预知汾水上，一雁有遗音。  

丘为【《全唐诗》卷一二九】  

答韩丈【伯二五六七　下同】  

行人辈，莫相催，相看日暮何徘徊。登孤舟，望远水，殷勤留语劝求仕。畴昔主司曾见知，琳琅丛中拔一枝。且得免输天子课，何能屈腰乡里儿。长安落叶酒，或可此时望携手；官班眼【服】色不相当，拂衣还作捕鱼郎。  

辛四卧病舟中群公招登慈和寺  

柳色扁舟带水阴，闻君卧疾引登临。凭高始见三吴势，望远因知四海心。山僧午后清禅洽，群木晴初绿霭深。云外翩翩飞鸟尽，令人宛自动归吟。  

对雨闻(上贝贝下鸟)  

垂柳街头百丈丝，杏花林外度黄鹂。间关正在秦筝里，历乱偏伤楚客时。风传一一声来尽，雨湿双双飞去迟；羡尔能将迁客意，何如栖得上林枝。  

幽渚云  

漠漠云在渚，无心去何从。青连晚湖色，澹起秋烟客【容】。渡水上下白，归山深浅重，来为巫峡女，去逐葛川龙。勿为长幽滞，当飞第一峰。  

伤河龛老人  

老人甲子难计论，耳中白毛三十根。钓鱼几年如一日，船舷数寸青苔痕。人生性命必归正【止】，精魂伤夫向流水。月如钩在轮影中，风似人来狄【荻】声里。蒲叶高低没钓矶，破舟仍系绿杨枝。水流不为人流去，鱼乐宁知人乐时。土龛门前一行柳，独引青丝织鱼笱。柳花漠漠飞复飞，鱼笱如今落谁手。余嗟老人多悲辛，老人昔日伤几人；人情相掩且相叹，不喜河头秋与春。  

***祖咏【《全唐诗》卷一三一】***  

谒河上公庙【伯三六一九】  

河上公遗迹，荒凉在道边。草生空庙里，□□□□□。□□□知圣，腾空更表仙。孝文皇帝后，《章句》至今传。  

***王昌龄【《全唐诗》卷一四○***　《全唐诗逸》卷上】  

城旁□□【伯二五六七　下同】  

降奚能骑射，战马百余匹，甲仗明寒川，霜□□□□。□□煞单于，薄暮红旗出。城旁粗少年，骤马垂长鞭，脱却□□□，□剑沦秋天。匈奴不敢出，漠北开【闭】尘烟。  

题净眼师房  

白鸽飞时日欲斜，禅房寂历饮香茶。倾人城，倾人国，斩新剃头青且黑。玉如意，金澡瓶，朱唇皓齿能诵经，吴音唤字更分明。日暮钟声相送出，袈裟挂着箔帘钉。  

***陶翰【《全唐诗》卷一四六】***  

吊王将军【伯二五六七】  

漂姚北伐时，深入强千里。战酣落日黄，军败鼓声死。尝闻汉飞将，可夺单于垒，今与山鬼邻，残兵哭辽水。  

***刘长卿【《全唐诗》卷一四七***　《全唐诗逸》卷上】  

得遇入京【伯三八一二】  

万里南来喜复悲，生涯何幸有归期。空庭叶散风摇落，旧邑人疏经乱离。巴路千山秋水在，江花独树夕阳微。为君一话此中事，白首长沙知不知？  

***孟浩然【《全唐诗》卷一五九】***  

咏青【伯二五六七】  

雾辟天光远，春回日道临。草浓河畔色，槐结路旁阴。欲映君王史，先标冑子襟；经明如何【可】拾，自有致云心。  

***高适【《全唐诗》卷二一一】***  

遇崔二有别【伯三八六二　下同】  

大国多任士，明时遗此人。颐颔尚丰盈，毛骨未合迍。逸足望千里，商歌悲四邻。谁谓多才富，却令家道贫。秋风吹别马，携手更伤神。  

奉寄平原颜太守并序  

初颜公任兰台郎，与余有周旋之分，而于词赋，特为深知。洎擢在宪司，而仆寓于梁宋。今南海太守张公之牧梁也，亦谬以仆为才，遂奏所制诗集于明主，而颜公又作四言诗数百字，并序之。张公吹嘘之美，兼述小人狂简之盛，遍呈当代群英。况终不才，无以为用；龙钟蹭蹬，适负知己！夫意所感，乃形于言，凡廿韵。  

皇皇平原守，驷马出关东。银印垂腰下，天书在箧中。自承到官后，高枕扬清风。豪富已低首，逋逃还力农。始余梁宋间，甘予【与】麋鹿同。散发对浮云，浩歌追钓翁，如何顾疵贱，遂肯偕穷通。耿介出宪司，慨然见群公，赋诗感知己，独立争愚蒙。金石谁不仰，波澜殊未穷；微躯枉多价，朽木惭良工。上将拓边西，薄才忝从戎，岂论济代心，愿效匹夫雄。骅骝满长皂，弱翮依雕笼，行军动若飞，旋旆信严终。屡陪投醪醉，窃贺铭山功；虽无汗马劳，且喜沙塞空。去去勿复道，所思积深衷。一为天崖【涯】客，三见南飞鸿，应念萧关外，飘飖随转蓬。  

双六头赋送李参军  

有物兮四方故城，六面砥平，白质黑文，花攒星明。主张尔手谈，决断尔心争，推得失似关乎天命，而消息乃用乎人情。若行之尤，思之精，虽邂逅而小比，必指掌而大亨。李侯李侯保令名，无怨矢□于垂成。朝影入平川，川长复垂柳，明年有一掷分，君不先鸣谁先鸣？  

自武威赴临洮谒大夫不及因书即事寄河西陇右幕下诸公【伯二五五二　下同】  

浩荡去乡县，飘飖瞻节旄。扬鞭发武威，落日至临洮。主人未相识，客子心忉忉。顾见征战归，始知士马豪。戈鋋耀崖谷，声气如风涛。隐轸戎旅间，功业竞相褒。献状陈首级，飨军烹太牢。俘囚驱面缚，长幼随巅毛。毡裘何蒙茸，血食本膻臊。汉将乃儿戏，秦人空自劳。立马眺洪河，惊风吹白蒿。云屯寒色苦，雪合群山高。远戍际天末，边烽连贼壕。我本江海游，逝将心利逃。一朝感推荐，万里从英旄【髦】。飞鸣盖殊伦，俯仰忝诸曹。燕鸽【颔】知有待，龙泉惟所操。相士惭入幕，怀贤愿同袍。清论挥麈尾，乘酣持蟹螯。此行岂易酬，深意方郁陶。微效傥不遂，终然辞佩刀。  

同李司仓早春宴睢阳东亭【得花】  

春皋宜晚景，芳树杂流霞。(上贝贝下鸟)燕知三月，池台称百花。竹根初带笋，槐色正开牙。且莫催行骑，归时有月华。  

在哥舒大夫幕下请辞退托兴奉诗【伯三八一二　下同】  

自从嫁与君，不省一日乐。遣妾作歌舞，好时还道恶。不是妾无堪，君家妇难作。下堂辞君去，去后君莫错。  

闺情【为落殊蕃陈上相知人】  

自从沦落到天涯，一片真心恋着□。憔悴不缘思旧国，行渧【啼】只是为冤家。  

闺情  

相随万里泣胡风，疋偶将期一世终。早知中路生离别，悔不深怜沙碛中。  

不须推道委人猜，只是君心自不开。今夜闺门凭莫闭，孤魂拟向梦中来。  

祗今桃李正堪攀，所恨枝高引手难。愿君垂下方便叶，袖卷将归看复看。  

自处长信宫，每向孤灯泣。闺门镇不开，梦从何处入。  

***畅诸【《全唐诗》卷二八七】***  

登观鹊楼【伯三六一九】  

城楼多峻极，列酌恣登攀。迥林飞鸟上，高榭代人间。天势围平野，河流入断山。今年菊花事，并是送君还。  

***韦庄【《全唐诗》卷六九五】***  

秦妇吟  

中和癸卯春三月，洛阳城外花如雪。东西南北路人绝，绿杨悄悄香尘灭。路旁忽见如花人，独向绿杨阴下歇。凤侧鸾欹鬓脚斜，红攒黛敛眉心折。「借问女郎何处来？」含嚬欲语声先咽。回头敛袂谢行人；丧乱漂沦何堪说！三年陷贼留秦地，依稀记得秦中事。君能为妾解金鞍，妾亦与君停玉趾。「前年庚子(月葛)月五，正闭金笼教鹦鹉。斜开鸾镜懒梳头，闲凭雕栏慵不语。忽看门外起红尘，已见街中擂金鼓。居人走出半仓惶，朝士归来尚疑误。是时西面官军入，拟向潼关为警急；皆言博野自相持，尽道贼军来未及。须臾主父乘奔至，下马入门痴似醉。适逢紫盖去蒙尘，已见白旗来匝地。扶羸携幼竞相呼，上屋缘墙不知次，南邻走入北邻藏，东邻走向西邻避；北邻诸妇咸相凑，户外崩腾如走兽。轰轰昆昆乾坤动，万马雷声从地涌。火迸金星上九天，十二官街烟烘烔。日轮西下寒光白，上帝无言空脉脉。阴云晕气若重围，宦者流星如血色。紫气潜随帝座移，妖光暗射台星拆。家家流血如泉沸，处处冤声声动地。舞伎歌姬尽暗损，婴儿稚女皆生弃。东邻有女眉新画，倾国倾城不知价；长戈拥得上戎车，回首香闺泪盈把。旋抽金线学缝旗，纔上雕鞍教走马。有时马上见良人，不敢回眸空泪下。西邻有女真仙子，一寸横波剪秋水，妆成只对镜中春，年幼不知门外事。一夫跳跃上金阶，斜袒半肩欲相耻。牵衣不肯出朱门，红粉香脂刀下死。南邻有女不记姓，昨日良媒新纳聘。琉璃阶上不闻行，翡翠帘间空见影。忽看庭际刀刃鸣，身首支离在俄顷。仰天掩面哭一声，女弟女兄同入井。北邻少妇行相促，旋拆云鬟拭眉绿。已闻击托坏高门，不觉攀缘上重屋。须臾四面火光来，欲下回梯梯又摧。烟中大叫犹求救，梁上悬尸已作灰。妾身幸得全刀锯，不敢踟蹰久回顾。旋梳蝉鬓逐军行，强展蛾眉出门去。旧里从兹不得归，六亲自此无寻处。一从陷贼经三载，终日惊忧心胆碎。夜卧千重剑戟围，朝餐一味人肝脍。鸳帏纵入岂成欢？宝货虽多非所爱。蓬头垢面(+尤+)眉赤，几转横波看不得。衣裳颠倒言语异，面上夸功雕作字。柏台多士尽狐精，兰省诸郎皆鼠魅。还将短发戴华簪，不脱朝衣缠绣被；翻持象笏作三公，倒佩金鱼为两史。朝闻奏对入朝堂，暮见喧呼来酒市。一朝五鼓人惊起，呼啸喧争如窃语。夜来探马入皇城，昨日官军收赤水；赤水去城一百里，朝若来兮暮应至。凶徒马上暗吞声，女伴闺中潜生喜。皆言冤愤此时销，必谓妖徒今日死，逡巡走马传声急，又道官军全阵入；大彭小彭相顾忧，二郎四郎抱鞍泣。沉沉数日无消息，必谓军前已衔璧；簸旗掉剑却来归，又道官军悉败绩。四面从兹多厄束，一斗黄金一升粟。尚让厨中食木皮，黄巢机上刲人肉。东南断绝无粮道，沟壑渐平人渐少。六军门外倚殭尸，七架营中填饿殍。长安寂寂金【今】何有？废市荒街麦苗秀。采樵斫尽杏园花，修寨诛残御沟柳。华轩绣毂皆销散，甲第朱门无一半。含元殿上狐兔行，花萼楼前荆棘满。昔时繁盛皆埋没，举目凄凉无故物。内库烧为锦绣灰，天街踏尽公卿骨。来时晓出城东陌，城外风烟如塞色。路旁时见游奕军，坡下寂无迎送客。霸陵东望人烟绝，树锁骊山金翠灭。大道俱成棘子林，行人夜宿墙匡月。明朝晓至三峰路，百万人家无一户。破落田园但有蒿，催残竹树皆无主。路旁试问金天神，金天无语愁于人。庙前古柏有残(木卉)，殿上金炉生暗尘。一从狂寇陷中国，天地晦冥风雨黑；案前神水(口兄)不成，壁上阴兵驱不得。闲日徒歆奠飨思，危时不助神通力。我今愧恧拙为神，且向山中深避匿；寰中箫管不曾闻，筵上牺牲无处觅。旋教魇鬼傍乡村，诛剥生灵过朝夕。妾闻此语愁更愁，天遣时灾非自由。神在山中犹避难，何须责望东诸侯！前年又出杨震关，举头云际见荆山。如从地府到人间，顿觉时清天地闲。陕州主帅忠且贞，不动干戈唯守城。蒲津主帅能戢兵，千里晏然无戈声。朝携宝货无人问，夜插金钗唯独行。明朝又过新安东，路上乞浆逢一翁。苍苍面带苔藓色，隐隐身藏蓬荻中。问翁本是何乡曲？底是寒天霜露宿？老翁蹔起欲陈辞，却坐支颐仰天哭。乡园本贯东畿县，岁岁耕桑临近甸；岁种良田二百(土廛)，年输户税三千万。小姑惯织褐絁袍，中妇能炊红黍饭。千间仓兮万丝箱，黄巢过后犹残半。自从洛下屯师旅，日夜巡兵入村坞；匣中秋水拔青蛇，旗上高风吹白虎。入门下马若旋风，罄室倾囊如卷土。家财既尽骨肉离，今日垂年一身苦。一身苦兮何足嗟，山中更有千万家，朝饥山上寻蓬子，夜宿霜中卧荻花！妾闻此父伤心语，竟日阑干泪如雨。出门惟见乱枭鸣，更欲东奔何处所？仍闻汴路舟车绝，又道彭门自相杀；野色徒销战士魂，河津半是冤人血。」适闻有客金陵至，见说江南风景异。自从大寇犯中原，戎马不曾生四鄙，诛锄窃盗若神功，惠爱生灵如赤子。城壕固护教金汤，赋税如云送军垒。奈何四海尽滔滔，湛然一境平如砥。避难徒为阙下人，怀安却羡江南鬼。愿君举棹东复东，咏此长歌献相公。  

***马吉甫【以下并不见《全唐诗》】***  

《唐会要》卷三十六记预修《三教珠英》的二十六人中有马吉甫。吉甫事迹无考，《珠英集》题：「太子文学扶风马吉甫。」  

秋晴过李三山池【斯二七一七　下同】  

山游□未狎，朝隐遂为群。地僻烟霞异，心闲出处分。褰开弄晴景，披拂喜朝闻。野兴浮黄菊，林栖卧白云。窥临苔壁古，歌啸竹亭曛。回想幽岩路。知予复解纷。  

秋夜怀友  

故人在天末，空庭明月时。白云劳悟【寤】寐，芳树歇华滋。蟋蟀鸣秋草，蜘蛛弄晓丝。菊花应可泛，留兴待□□。  

同独孤九秋闺  

闺树红滋变，庭芜白(下缺)  

***房元阳***  

《珠英集》题：「司礼寺博士清河房元阳。」考《新唐书宰相世系表》元阳官水部郎中。司礼寺博士当是元阳预修《三教珠英》时官职，水部郎中则是后来历官。又世系表系元阳为河南房氏，但称晋初有房干，本出清河。  

送薛大入洛【伯三七七一　下同】  

惊年嗟未极，别绪复相依。雁随春北度，人共水东归。夜月临轩尽，残灯入晓微。哀怨一罢曲，幽桂徒芳菲。  

秋夜弹碁鼓琴歌  

流月泛艳兮露色圆，拂孤□兮弄清丝【弦】。幽态窈窕兮断复连，惊风中路兮迢流年。浮荣轻薄兮欲何贤，流商激楚兮不能宣。  

***侯休祥***  

按自休祥至郑韫玉十人，籍贯仕履皆无考，据同一写本上另外十二人的时代考之，皆当为初唐至开元天宝间人。  

□镜【斯五五五　下同】  

忽览今朝镜，殊非李【昔】日容。自看由【犹】□识，何况故人逢？  

***梁去惑***  

塞外  

塞北长寒地，由来□物华。不知羌笛里，何处得梅花？  

***房旭***  

春夜山亭  

夜静琴还静，年春酒复春。何曾山水地，风月不□□。  

***乐仲卿***  

咏萤  

□□光华浅，抟风羽翼微。不能欺暗室，所以带明飞。  

***严嶷***  

别宋侍御  

水国南连楚，沙场北近胡。春风万里别，明月两乡孤。  

***郑愿***  

七夕卧病  

玉露三秋早，银河七夕初。不应须卧疾，为曝腹中书。  

守岁  

吾家贵主凤楼开，故岁□更乱箭催。愿奉神仙长献酒，请留哥【歌】吹遂【逐】行□。  

***李休烈***  

过王浚墓【二首】  

青史高遗迹，黄垆掩旧封。宁知陌上□，何羡水中龙。樵采徒为禁，英威岂得从。定知□路蚁，不畏水中龙。  

***孟婴***  

咏暗  

凿壁方将□，投珠忽见疑。始言缨可绝，谁谓室无欺。  

***□嘉惠***  

咏鹊  

绕树栖难定，填河尚未期。旧来能□语，试为报归时。  

***郑韫玉***  

送陈先生还嵩山  

玉台金阙□微微，仙鹤联翩何岁归。欲识人间相望处，嵩高山上白云飞。  

***樊铸***  

【樊铸的诗不见他书，但在敦煌写本内两见，他的作品在唐代流传似较广泛。《十咏》题「前乡贡进士」。《唐文粹》卷三十三上载有樊铸的《檄曲江水伯文》(《事文类聚》前集卷十七页三十一上亦载此文)，说明作檄的原故，是因「天宝三载，溺群公之故也。」因知他是开元天宝时代的人。】  

及第后读书院咏物十首上礼部李侍郎  

帘钩  

成器屈虽深，君门幸许临。卷时怀劲节，舒后抱虚心。就曲全□保，能刚□匪侵。倚身当尽力，不欲负工金。  

鞭鞘  

幸约策为名，提携道正【上】行。卜邻贞干并，□质直绳并。节峻根堪托，柔多指可萦。希看着鞭处，下下振声明。  

箭括  

刻□□材圆，相成□不偏。守规心已正，受省礼仍全。有节通贞干，无邪抱直弦。向非兼羽翼，何得札俱穿。  

门扂  

扃要政攸敦，防非道久尊。抡材矩已中，善闭契□存。只慎枢机动，宁矜开阖恩。自非蒙一拔，何得入龙门。  

钥匙  

开物务便成，通幽自有程。退藏缘遇暗，入用为逢明。契理关潜受，知机力不争。赖因相启发，遂得振金声。  

药臼  

器重性仍坚，登庸响即传。口因良药苦，心为中规圆。继务精三代，输攻孕十全。终齐善救理，莫谓枉陶甄。  

滤水罗  

经纬既纵横，偏承启沃情。含虚素心净，乐水智囊成。密直【致】能藏垢，疏通自去盈。不问垂善滤，何问下流清。  

井辘轳  

有幸奉陶甄，时行即转圆。从绳每合辙，遇坎本【奉】周旋。□是循环正，何曾汲引偏。已承钧轴力，不虑坠诸泉。  

砖道  

入用因埏埴，时行任比方。连阶(下缺)。  

□□【伯三四八○】  

铸剑本来杀雠人，怀珠本来报国士。信知善恶皆相报，如何不肯树桃李。物情翻覆难可论，莫言权势长头存。鼎食却为农桑子，布衣还启丞相门。丈夫立身须自省，知祸知福如形影。乍可惠人一饭恩，不得唾人千里井。  

***皇甫斌***  

登岐州城楼  

岐雍三秦地，登临实壮哉！客心关外断，秋气陇头来。归目浮云蔽，寒衣早雁催。他乡有时菊，留赏故人杯。  

***桓颙***  

秋夜【伯三六一九　又三八八五】  

数夜独无欢，客心恒不安。近城闻鼓异【易】，远寺听钟难。月照窗边暖，风吹帘外寒。谁能罗帐里，独坐抱琴弹。  

***卢茂钦***  

无题【伯三一九七】  

偶游仙院(者见)灵台，罗绮分明塑匠裁。高绾绿鬟髟云【云】髻重，手垂罗袖牡丹开。容仪一见情难舍，玉貌重看意懒回。若表恳成【诚】心所志，愿将恣貌梦中来。  

***刘廷坚***  

廷坚事迹年代无考，原卷题「前吉州馆驿巡官将仕郎前守常州晋陵县尉」。  

观岳寿寺松因课留题【斯七六】  

植来高节几经霜，浓翠穿云出上方。花界静标千树秀，禅心闲对四时凉。根磻藓石龙形老，乳滴金沙琥珀香。为爱奇材看不尽，题诗留在远公房。  

寓止观中因抒感怀  

伯阳宫馆好烟霞，知换浮生几岁华。虽访灵芝身不远，未逢真诀道还赊。玉清难测无穷景，金露能摧有限花。直待总抛荣辱了，始应亲近得仙家。  

***沙门日进***  

登灵岩寺【伯三六一九】  

灵岳多奇势，兹山负圣图。谷中清溜响，峰际白云孤。石壁连霄汉，长松落涧枯。澄心香阁下，烦虑寂然无。  

***宋家娘子***  

诗二首，写在不同的卷子上，都题为宋家娘子作，可证这位女作家和她的诗，在唐代是很知名的。《全唐诗》第十一函第十册有郎大家宋氏，不知即其人否？  

秦筝怨【伯三八八五】  

玳瑁秦筝里，声声怨别离。只缘多苦调，欲奏泪还垂。妾意如弦直，君心学柱移。蹔时停不弄，音调早参差。  

春寻花柳得情【伯三八一二】  

美人林里趁鸦儿，银甲花间不觉遗。连忙借问娇鹦鹉，鸟鸟衔将与阿谁？  
