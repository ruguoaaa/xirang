---
title: 第6部分
index: true
icon: editor
order: 7
category:
  - 诗藏
  - 诗集
  - 全唐诗补编
tag:
  - 集部
  - 佚名
---

## 续拾 2

### 全唐诗续拾卷二十一  

庞蕴  

诗偈  

一时复一时，步步向前移。无常有限分，早晚即不知。古人一交语，预办没贫儿。闻少须修道，莫待衰老时。邂逅符到来，赚你更无疑。劝君不肯听，三涂真可悲。  

一日复一日，百年渐渐毕。急急除妄想，无念成真佛。更莫苦攀缘，窥他世上物。忽然无常至，累劫出不得。  

一宿复一宿，光阴渐渐促。报你心王道，依智莫依识。依智见真佛，依识入地狱。若沦六趣中，受苦无时足。  

一年复一年，务在且迁延。皮皱缘肉减，发白髓枯干。毛孔通风过，骨消椽梠宽。水微不耐热，火少不耐寒。幻身如聚沫，四大亦非坚。更被痴狼使，无明晓夜煎。惟知念水草，心神被物缠。云何不忏悔，便道舍财钱。外头遮曲语，望得免前愆。地狱应无事，准拟得生天。世间有这属，冥道不如然。除非不作业，当拔罪根源。根空尘不实，内外绝因缘。积罪如山岳，慧火一时燃。须臾变灰烬，永劫更无烟。迷时三界有，悟即出嚣缠。心无六入迹，清净达本源。地狱成净土，招手别诸天。报语三涂宅，共你更无缘。非论早与晚，悟理即无边。  

心如即是坐，境如即是禅。如如都不动，大道无中边。若能如是达，所谓火中莲。  

无求乃法眼，有念却成魔。无求复无念，即是阿弥陀。真如共菩萨，总祇较无多。  

炼尽三山铁，镕销五岳铜。林枯鸟自散，海竭绝鱼龙。无师破戒行，有法尽皆空。  

菩萨无烦恼，众生爱皱眉。无恼缘无贼，皱眉被贼欺。不须问师匠，心王应自知。  

凡夫贪着事，不免三界轮。与说无生理，闭耳佯不闻。如斯之等类，何日出嚣尘？  

壁画枉用色，不如脱空佛。住法比无住，阴中对白日。不信有无言，看取波罗蜜。  

见时如不见，闻时如不闻。喜时如不喜，瞋时如不瞋。一切尽归如，自然无我人。  

斋须实相斋，戒须实相戒。有相持斋戒，到头归败坏。败坏属无常，从何免三界。  

心王不了事，遮莫向名山。纵令见佛像，实以不相关。猿猴见水月，捉月始知难。  

缘事求解脱，累劫无出期。直须入理性，成佛更无疑。虽然不受记，见是世尊儿。  

佛遣灭生灭，生灭长相随。不学大人相，却作小孙儿。持心更觅佛，岂不是愚痴。  

无事被他骂，佯佯耳不闻。舌亦不须动，心亦不须瞋。关津无障碍，即是出缠人。  

真如本无相，所得是凡流。昔时为父子，长大出外游。今日相遇见，父少子白头。  

一生解缚钝，浑身纳里眠。心中无意识，耳无绳索牵。心本无系缚，同尘亦无喧。  

欲得真解脱，持刀且杀牛。牛死人亦亡，佛亦不须求。全身空里坐，即度死生流。  

贪瞋不肯舍，徒劳读释经【《祖堂集》卷十五作「书」】。看方不服药，病从何处轻【《祖堂集》作「除」】？  

取空是取【《祖堂集》作「空是」】色，取色色无常。色空非我有，端坐见家乡。  

经体本无名，受持无色声。心依无相理，真是《金刚经》。  

孙儿正啼哭，母言来与金。捻他黄叶把，便是正声音。  

别泪成河海，骨如毘富山。祇缘尘识法，所以遣心然。  

前人若有事，我犹佯不知。何况他无问，谗舌强卑卑。  

劝君师子吼，莫学野干鸣。若能香象起，感得凤凰迎。  

一种学事业，亦来登选场。祇缘口义错，落第在他乡。  

心王不了事，却被六贼使。共贼作火下，无由出生死。  

别人终不贱，别宝终不贪。祇今担铁汉，不肯博金银。  

有男不肯婚，有女不肯嫁【《景德传灯录》卷八录二句皆无「肯」字】。父子自团栾【《景德传灯录》作「大家团栾头」】，共说无生话。  

四性同一舍，三身同一室。一切恶知识，总见弥陀佛。  

教君一个法，有事无处避。若能如理修，存本却有利。  

道是无为道，修人自有为。假即无头数，真中实是稀。无求胜礼佛，知足胜持斋。本自无薪火，何劳更拾柴。  

说事满天下，入理实无多。常被有为缚，何日见弥陀。  

起时惟法起，行时共佛行。腾腾三界内，诸法自无生。  

大海淼无涯，众生自着枷。无求出妙德，心生劳算沙。  

一念心清净，处处莲花开。一华一净土，一土一如来。  

大唐三百六十州，我暂放闲乘兴游。瞬息之间知事尽，若论入理更深幽。共外知识呷清水，总是妄想无骨头。却归东西山道去，不舍因缘骑牯牛。后望青山平似掌，前瞻汉水水东流。试问西域那提子，遗法殷懃无所求。自入大海归火宅，不觉乘空失却牛。有人见我归东土，我本元居西海头。来去自然无障碍，出入生死有何忧。  

无思无念是真空，妙德法身自见中。应机接物契真智，十方世界总流通。通达无我无人法，人法不见有行踪。神识自然无罣碍，廓周沙界等虚空。不假坐禅持戒律，超然解脱岂劳功。  

菩提般若名相假，涅盘真如亦是虚。欲得心神真解脱，一切名相本来无。十方世界风尘净，州州县县绝艰虞。王道荡荡无偏党，举国众生同一如。不动干戈安万姓，法王合掌髻中珠。  

空中自见清凉月，一光普照婆娑彻。此光湛然无去来，不增不减无生灭。尔是妙德现真身，剎那不起恒沙劫。无边无尽如虚空，虚空无边不可说。但自无心于万物，何妨万物常围遶。铁牛不怕师子吼，恰似木人见花鸟。木人本体自无情，花鸟逢人亦不惊。心境如如祇个【《缁门警训》卷九作「遮」】是，何虑菩提道不成。  

清静无为无识尘，不舍内身妙法身。祇为众生有漏习，权止草庵转法轮。法轮常转无人见，优昙时时一出现。无相真空妙法身，历劫恒沙不迁变。  

莫求佛兮莫求人，但自心里莫贪瞋。贪瞋痴病前顿尽，便是如来的的亲。内无垢兮外无尘，中间豁达无关津。神无障碍居三界，恰是琉璃处日轮。  

心王若解依真智，一切有无俱遣弃。身随世流心不流，夜来眼睡心不睡。天堂地狱总无情，任运幽玄到此地。  

报汝世人莫痴憨，暂时权住此草庵。无想衣食饱暖后，世间有物不须贪。此身幻化如灯焰，须臾不觉即头南。  

一切有求枉用功，想念真成着色空。差之毫厘失千里，有生劫劫道难通。痴心望出三界外，不知元在铁围中。  

十二部经兼戒律，执相依文常受持。生生获得有为果，随在三界无出期。若能离相真入理，理中无念亦无思。  

贝多叶里优昙华，万象皆如同一家。欢喜摘花不见果，吉祥采果不观华。缘之本来元不识，法王呵之如稻麻。田舍老翁如聚落，眼耳鼻舌俱失却。内外寻访觅无踪，旧时住处空寂寞。却归堂上问空王，总在此间学无作。  

黄叶飘零化作尘，本来非妄亦非真。有情故宅含秋色，无名君子湛然春。  

迷时爱欲心如火，心开悟理火成灰。灰火本来同一体，当知妄尽即如来。  

真为家贫无一物，此语总是空里出。出语还须归本源，不敢违他过去佛。  

父子相守空山坐，无相如如寄有间。世人见静元无静，看似闲时亦不闲。  

八万四千同一埋，事相差别立异名。十二围陀及疏论，殷懃三六不须生。  

十方国土皆吾宅，长者大门常日开。有识名人守院外，无心入理见如来。  

世人爱假不爱真，世人怜富却憎贫。唯敬三涂八不净，背却如来妙色身。  

更无别路超生死，前佛后佛同一般。舒即周流十方剎，敛时还在一毛端。  

唯有一门无钥匙，伸缩低昂说是非。但能宣得无生理，善巧方便亦从伊。  

二乘皆曰不堪任，上士之人智慧深。欲得神通等居士，无过于物总无心。  

杂句  

行路易，行路易，内外中间依本智。本智无情法不生，无生即是入正理。非色非心放一光，空里优昙显心地。名为智，智为尊，心智通同达本源，万物同归不二门。有非有兮理常存，无非无兮无有根，未来诸佛亦如是，现在还同古世尊。三世俱皆无别道，佛佛相授至今传。  

外无他兮内无自，不动干戈契佛智。通达佛道行非道，不舍凡夫有为事。有为名相尽空华，无名无相出生死。  

余有一大衣，非是世间绢。众色染不着，晶晶如素练。裁时不用刀，缝时不用线。常持不离身，有人自不见。三千世界遮寒暑，无情有情悉覆遍。如来持得此大衣，披了直入空王殿。  

思思低思思，自叹一双眉。向他胜地坐，万事总不知。六识若似眉，即得不思议。六识若嫌眉，论时没脑痴。伊若去却眉，即被世人欺。饶你喽啰汉，总成乞索儿。  

出一屋，入一屋，来来去去教他哭。来去祇为贪瞋痴，于今悟罢须知足。知足常须达本源，去却昔时恶知识。恶知识，将伊作，手力法施无前后，共护无生国。  

无事失却心，走向门前觅。借问旧知识，寂绝无踪迹。却归堂上审思看，改却众生称心安。不能出外求知识，自向家中入涅盘。大丈夫，昔日有，今日无，家计破除尽，赎得一群奴。奴婢有六人，一人有六口。六六三十六，常随我前后。我亦不拘伊，伊亦不敢走。若道菩提难，菩提亦不难。少欲知足毛头宽，远离财色神自安。分明了见三涂苦，世上名闻不相关。  

难复难，持心离欲贪涅盘。一向他方求净土，若论实行不相关。枉用功夫来去苦，毕竟到头空色还。易复易，即此五阴成【《祖堂集》卷十五作「蕴有」】真智。十方世界一乘同，无相法身岂有二。若舍烦恼觅【《五灯会元》卷三作「入」】菩提，不知何方有佛地。  

正中正，心王如如六根莹。六尘空，六识净，六六三十六，同归大圆镜。阿难贝多叶，持来数千劫。七宝藏中付迦叶，分为十二部，析作三乘法。  

非故亦非新，应化随缘百亿身。若有真如一合相，一亿还同一聚尘。  

珠从藏中现，显赫呈光辉。昔日逃走为穷子，今日还家作富儿。  

心依真智，理逐心行，理智无碍，心亦无生。迷即有我，悟即无情。通达大智，诸法不成。五神无主，六国安宁。七死弗受，八镜圆明。随宜善化，总合佛经。过即已过，更莫再寻。现在不住，念念勿侵。未来未至，亦莫预斟。既无三世，心同佛心。依空默用，即是行深。无有少法，触目平任。无戒可持，无垢可净。洞达虚心，法无寿命。若能如是，圆通究竟。【以上七十五首皆见《庞居士语录》卷下。】  

居士见僧讲金刚经至无我无人居士问云既无我无人是谁讲谁听座主无语乃与颂曰  

无我复无人，作么有疏亲。劝师【《景德传灯录》卷八作「君」】休历坐，不是【《景德传灯录》作「似」】直求真。金刚般若性，外绝一纤尘。我闻并信受，总是假名陈。【同前书卷上。】  

与谷隐道者颂  

焰火无鱼下底钩，觅鱼无处笑君愁。可怜谷隐孜禅伯，被唾如今见亦羞。【同前。】  

诗偈  

须弥颓，五岳崩，大海竭，十方空。乾坤尚纳毛头里，日月犹潜毫相中。此是西国那提子，示寂不起现神通。妙德启口问不二，忘言入理显真宗。【见吴越释延寿《宗镜录》卷二三。】  

居士元无病，方丈现有疾。唯忧二乘者，缘事不得出。所以诃秽食，纯说波罗蜜。上方一盂饭，气满于七日。不假日月光，心王照斯室。文殊问不二，忘言功自毕。过去即如然，现在还同一。若能达此理，无求总成佛。【见前书卷二五。】  

心如境亦如，无实亦无虚。有亦不管，无亦不居【《五灯会元》作「拘」】。不事贤圣，了事凡夫。  

心若如，神自虚。不服药，病自除。病既除，自见莲华如意珠。无劳事，莫驱驱。智者观财色，了知如【《语录》作「是」】幻虚。衣食支身命，相劝学如如。时至移庵去，无物可盈余。【以上二首均见影印日本花园大学图书馆藏高丽覆刻本南唐招庆寺静筠二僧着《祖堂集》卷十五。】  

事上说佛国，此去十万里。大海渺无边，动即黑风起。往者虽千万，达者无一二。忽遇本来人，不在阴阳里。【见日本《大正新修大藏经》第四八册吴越释延寿撰《万善同归集》卷上。】  

护身须是杀，杀尽始安居。会得个中意，铁船水上浮。【《五灯会元》卷三。】  

穷厮煎，饿厮吵，父子不同途，大家相脱卯。万顷湘江洗不清，无生曲调何时了。【见《大正新修大藏经》四七册宋《虚堂和尚语录》卷十引。】  

### 全唐诗续拾卷二十二  

阳城  

城，字亢宗，北平人。世为宦族。早年隐于中条山，远近慕其德行，多从其学。李泌闻其名，荐为著作郎，寻迁谏议大夫。时裴延龄等进用，陆贽等遭诬贬黜，无敢救者。城乃伏阁上书，几获罪，时论许为直臣。后改国子司业，复因事出为道州刺史，甚有政声。顺宗立，诏征之，而城已卒。诗一首。【(《全唐诗》无阳城诗，事迹据《旧唐书》卷一九二本传)】  

谒赠何国子监司籍坚  

久仰高明抱朴忠，倏传马首向城东。锦袍光射三千里，汗史功高百二雄。童稚候门烹雀舌，黎老植杖盼菊松。皇天应欲逸家辅，故遣盘桓醉碧筒。【见光绪三年刊许清源纂《道州志》卷十一。】  

何坚  

坚，道州人。贞元间进士。为太学生，师韩愈。归，愈作序送之。在道州从阳城游，世称其贤。后除国子监司籍。诗二首。【(《全唐诗》无何坚诗。事迹据《昌黎先生集》卷二十《送何坚序》、《道州志》卷九「乡贤」引《府志》)】  

次韵答阳刺史城  

素履衡门秉直忠，挂冠金阙回江东。戢羽应知非健翮，守雌或可谓知雄。午夜鸣琴餐玄露，深山弄月友赤松。多感君侯欢导引，临流遣兴醉碧筒。  

除授太学国子监司籍之职因赋  

九重天子重英豪，御殿传恩赐绿袍。乐道直欲学商尹，致君恒切佐唐尧。琼林日照宫花灿，金榜风摇姓字高。幸荷召颁入太学，相期联步觐天朝。【见同前书卷十一。】  

顾况  

渔父词  

新妇矶边月明，女儿浦口潮平，沙头鹭宿鱼惊。【见宋曾慥《乐府雅词》卷中徐俯词跋引、吴曾《能改斋漫录》卷十六《水光山色渔父家风》引徐师川云引。】  

题梨花睡鸭图  

昔年家住太湖西，常过吴兴罨画溪。水阁筠帘春似海，梨花影里睡凫鹥。【见《吴兴艺文志补》卷四四。】  

委羽山  

昔人乘鹤玉京游，翮遗仙洞何悠悠。我来寻觅空彝犹，烟霞万壑明清秋。何当骑麟登瀛洲，倏忽能消万古愁。【见《古今图书集成山川典》卷一二○《委羽山部》。】  

苏州刺史  

赠顾况诗  

辟强东晋日，竹树有名园。年代更多主，池塘复裔孙。【见宋朱长文《吴郡图经续记》卷下。】  

顺宗皇帝李诵  

李诵，德宗长子。上元二年生。建中元年立为皇太子。贞元二十一年正月即位，八月传位于皇太子。元和元年卒，年四十六。庙号顺宗。诗二首。【(《全唐诗》无李诵诗)】  

问如满禅师  

佛从何方来，灭向何方去？既言常住世，佛今在何处？  

佛向王宫生，灭向双林灭。住世四十九，又言无法说。山河及大海，天地及日月，时至皆归尽，谁言不生灭？疑情犹若斯，智者善分别。【《景德传灯录》卷六。】  

如满  

如满，嗣马祖道一。初住五台山金阁寺，后住洛阳佛光寺。诗二首。【(《全唐诗》无如满诗)】  

答顺宗皇帝问  

佛从无为来，灭向无为去。法身等虚空，常住无心处。有念归无念，有住归无住。来为众生来，去为众生去。清净真如海，湛然体常住。智者善思惟，更勿生疑虑。  

佛体本无为，迷情妄分别。法身等虚空，未曾有生灭。有缘佛出世，无缘佛入灭。处处化众生，犹如水中月。非常亦非断，非生亦非灭。生亦未曾生，灭亦未曾灭。了见无心处，自然无法说。【同前。】  

朱千乘  

山庄早春连雨即事  

崇朝竟日雨(风衰)(风衰)【疑】，万物萌牙春【疑】水灾。白屋世情轻席户，青山老大厌莓苔。常时杨柳烟中绽，今岁花枝雪未开。节往始知阳气晚，和风不借后亭梅。  

早春霁后山庄即事  

插槿未成篱，啼莺早已知。日长春霁后，风暖柳烟宜。席户门斜掩，渔舟钓直垂。久将松竹比，宁惧岁寒移。上药幽前圃，繁花压小枝。素琴延翫月，清渭酌临池。守道安贫【疑】老，专经数欲奇。若为裁二鬓，羞向镜中窥。【日本藏唐抄本《新撰类林抄》卷四。】  

送日本国三藏空海上人朝宗我唐兼贡方物而归海东诗并序  

沧溟无垠，极不可究。海外僧侣，朝宗我唐，即日本三藏空海上人也。解梵书，工八体，缮俱舍，精三乘。去秋而来，今春而往。反掌云水，扶桑梦中。他方异人，故国罗汉，盖乎凡圣不可以测识，亦不可知智。勾践相遇，对江问程，那堪此情。离思增远，愿珍重珍重！元和元年春姑沾洗之月聊序。当时，少留诗云。  

古貌宛休公，谈真说苦空。应传六祖后，远化岛夷中。去岁朝秦阙，今春赴海东。威仪易旧体，文字冠儒宗。留学幽微旨，云关护法崇。凌波无际碍，振锡路何穷。水宿鸣金磬，云行侍玉童。承恩见明主，偏沐僧家风。【收入《弘法大师正传》，见《弘法大师全集》第七卷。】  

朱少端  

朱少端，元和初越州乡贡进士。诗一首。【(《全唐诗》无朱少端诗)】  

送空海上人朝谒后归日本  

禅客祖州来，中华谒帝回。腾空犹振锡，过海来浮杯。佛法逢人授，天书到国开。归程数万里，归国信悠哉。【同前。】  

昙靖  

昙靖，元和初沙门。诗一首。【(《全唐诗》无昙靖诗)】  

奉送日本国使空海上人橘秀才朝献后却还  

异国桑门客，乘杯望斗星。来朝汉天子，归译竺干经。万里洪涛白，三春孤岛青。到宫方奏对，图像列王庭。【同前。】  

鸿渐  

鸿渐，元和初沙门。诗一首。【(《全唐诗》无鸿渐诗)】  

奉送日本国使空海上人橘秀才朝献后却还  

禅居一海间，乡路祖州东。到国宣周礼，朝天得僧风。山冥鱼梵远，日正蜃楼空。人至非徐福，何由寄信通。【同前。】  

郑壬  

郑壬，字申甫，元和初人。诗一首。【(《全唐诗》无郑壬诗)】  

奉送日本国使空海上人橘秀才朝献后却还  

承化来中国，朝天是外臣。异才谁作侣，孤屿自为邻。鴈塔归殊域，鲸波涉巨津。他年续僧史，更载一贤人。【同前。】  

胡伯崇  

赠释空海歌  

说四句，演毗尼，凡夫听者尽归依。天假吾师多伎术，就中草圣最狂逸，不可得，难再见。【见日僧真济《遍照发挥性灵集序》，见《日本古典文学大系》七一册空海《性灵集》卷首。】  

余鼎  

余鼎，元和中下邳人。居越州上虞县宝泉乡。诗一首。【(《全唐诗》无余鼎诗)】  

奉赠叶□郎新湖诗  

赏眺新湖趣，澄漪写物华。采苹经绿溆，垂钓倚枯槎。水动鱼惊鸟，风摇蝶□花。宛然登兴处，宁羡武陵家。【光绪《上虞县志》卷三七《金石》。】  

汪仲阳  

汪仲阳，元和中人。诗一首。【(《全唐诗》无汪仲阳诗)】  

奉赠叶□郎新湖诗  

平湖近辟千□□，物色如今满面新。风摆野花香扑扑，水澄丝柳影鳞鳞。高低菡萏分红(上蕊下木)，出没鵁鶄间白苹。回首更看南北岸，不知何处不宜人。【同前。以上二首，均为陶敏先生录示。】  

薛巽  

薛巽，河东人。元和初为河北行营粮料使于皋谟判官；六年五月，坐于赃事贬连州，量移朗州员外司马。诗一首。【(据《柳河东集》卷十三《朗州员外司户薛君妻崔氏墓志铭》、卷二三《送薛判官量移序》、《旧唐书》卷一六三《崔元略传》)】  

善卷祠  

子长爱奇故不收，况乃着论非许由。先生踪迹重埋没，引舜作证应点头。天下大器尚不欲，万古虚名岂愿留？江北漫空山不静，说着高风簪可投。【同治《武陵县志》卷四八。本诗为陶敏先生录示，小传亦从陶说。】  

卢殷  

金灯  

疏茎秋拥翠，幽艳夕添红。有月长灯在，无烟烬火同。香浓初受露，势庳不知风。应笑金台上，先随晓漏终。【见令狐楚《御览诗》。】  

段弘古  

弘古，澧州人。性濩落刚峭，年五十而未仕。以法家言干御史大夫何士干，待以上座。复以兵画干襄阳节度使于(由页)。吕温守道州，尝预游。温卒，复南见刘禹锡、柳宗元，二人称其贤。元和九年，欲南依窦，死逆旅中。补诗二首。【(《全唐诗》卷四七二收弘古诗一首，惟小传甚略。今据柳宗元《河东先生外集补遗》所收《处士段弘古墓志》重录其事迹)】  

秋怀  

野阔平收潦水香，园林恰似郑公乡。懒云未许寒风卷，落叶从他零露伤。夜静猿声添客泪，朝闻雁字引诗狂。生涯不共秋光老，浊酒丹经一钓航。【见同治十三年刊《直隶澧州志》卷二五。】  

孤竹  

亭亭骨屹短墙颠，摇曳空明漾素妍。带雨微添寒鹤泪，凌霜不受野云怜。老松立地同高节，芳草何心吊谪仙。抱此孤根滋九畹，青山一道送流泉。【见道光刊本邓显鹤辑《沅湘耆旧集》卷二。】  

王承邺  

承邺，元和九年为越州监军。诗一首。【(《全唐诗》无王承邺诗，事迹详本书卷十七陈谏诗序)】  

登石伞峰  

作镇得良牧，抚戎惭匪仁。每观龚黄化，煦物如阳春。政简似多暇，游从邀众宾。鸣驺镜水畔，舍棹耶溪津。偶兹逢胜境，顿觉离嚣尘。丞相筑室在，季方结庐新。登临经绝顶，瞩眺怡心神。金章照玉伞，龙节陵松鳞。笙歌入中流，声角闻城闉。更吟琼瑶篇，愿言书诸绅。【见《会稽掇英总集》卷四。】  

齐推  

推，高阳人。德宗相齐抗之弟。工正书，元和五年书李德裕《唐圯上图赞》，七年作《灵飞散传信录》，九年预石伞峰之游。诗一首。【(《全唐诗》无齐推诗，传据《全唐文》卷七一六、《金石录》卷六、《旧唐书》卷一三六及陈谏序)】  

登石伞峰  

能以郡中暇，不遗尘外踪。啸俦得鸳鹭，探策入云松。缘径历空际，望崖来剑峰。况当会天人，复此陈歌钟。贱子固多癖，偶兹安一峰。步林欣有适，筑室幸可容。宁期樵牧处，忽与轩盖逢。仰荷高兴属，俯惭危磴重。攀幽破岩霭，践滑触苔封。秋景山光动，寒丛菊艳浓。赏心惬觞酌，逸韵陶襟胸。仍叨勒名字，永纪今所从。【见《会稽掇英总集》卷四。】  

路黄中  

黄中，京兆三原人。父怤，贞元中为涪州刺史。元和间黄中尚未仕。诗一首。【(《全唐诗》无路黄中诗，传据《元和姓纂》卷八及岑仲勉《四校记》)】  

登石伞峰  

总戎诣幽胜，天使相追随。跻山玉笥号，到峰石伞奇。接武白云表，放情玄月时。恬旷薄沆瀣，峻极超崦嵫。平视羲和辔，俯观朝夕池。岩中复何揖，坐位多所宜。郁烈桂香眇，寅缘霞彩披。孤光逗绮翼，独秀分琼枝。灵气达心久，华容招目移。遂忘日云暮，登降不知疲。眷言丘壑士，养节松竹滋。感激旌盖顾，干以献贞词。【见《会稽掇英总集》卷四。】  

范传正  

正月十五夜翫月诗  

风凄城上楼。  

月满庾公楼。  

夕照下西楼。【均见《嘉泰吴兴志》卷十三「明月楼」条。】  

武元衡  

云居寺  

玉峰山下云居寺，六百年来选佛场。满地白云关不住，石泉流出落花香。【见光绪元年刊支恒春纂《松阳县志》卷十一。】  

刘伯翁  

伯翁，元和间为金州员外司马。诗一首。【(《全唐诗》无刘伯翁诗)】  

奉酬窦三中丞见赠  

多幸尝陪侍玉墀，俄惊负谴阻天涯。今日相逢问荣悴，更嗟年辈飒然衰。【见《窦氏联珠集窦》附。】  

灵澈  

云门寺【《禅》作「归云门」】  

湖边归鹤【《禅》作「雁」】唳寥泬，僧房半倚秦峰缺。云生幽石何逍遥，泉去疏林几呜咽。天寒猛虎叫岩月【《禅》作「雪」】，松下无人空有雪【《禅》作「月」】。千年像教人不闻，烧【《禅》作「焚」】香独为鬼神说。【见《会稽掇英总集》卷七，以《古今禅藻集》卷三相校。】  

谪汀州  

青蝇为吊客，黄耳【《纪事》作「黄犬」】寄家书。【见《刘宾客文集》卷十九《澈上人文集纪》、《唐诗纪事》卷七二。】  

林蕴  

林蕴，字复梦，泉州莆田人。披子。贞元四年明经及第。韦皋辟为西川推官。改唐昌尉。又任沧景掌书记。迁礼部员外郎。元和十年左右出为邵州刺史。因事流儋州而卒。诗一首。【(《全唐诗》无林蕴诗，传据《新唐书》卷二百本传、《登科记考》卷十二)】  

过秦松岭  

散发长林下，松风入太清。空山容暮色，落叶起秋声。世险江天窄，云深草木平。从兹归故土，勿作失群鸣。【《闽诗录甲集》卷一。】  

答颜太守  

物力孤穷甚，无由蔽草庐。抱痾明盛世，丐食兵荒余。马革藏身拙，鸱夷报主疏。勉哉吾二子，太岁易消除。【见《王氏刊唐人集》收《林邵州遗集》，注云：「见郑王臣《莆风清籁集》。」】  

马逢  

逢，扶风人。贞元五年进士，二十年任盩厔尉。元和二年自咸阳尉试大理评事充京兆观察支度使，后任殿中侍御史、监察御史。【(《全唐诗》卷七七二收马逢诗五首，事迹无考，今据《元和姓纂四校记》卷七拟传)】  

长句赠微之【题拟】  

灵溪试为访金丹。【见《元氏长庆集》卷十六《天坛上境》题注引。】  

白元鉴  

大涤山【题拟】  

天坛绝顶山，髣(上髟下弗)翠微间。迹久苔纹碎，云根古木闲。丹成人已去，鹤驾未曾还。犹有箫吹响，时时下旧山。【见《咸淳临安志》卷二四。】  

法堂  

高踪遗可继，虚室即流尘。越国曾封邑，蓬莱早会真。余风生户牖，残影照江滨。化鹤年犹远，空悲云水亲。【影印本《诗渊》第三册第一五六九页。】  

新池  

昔尝游胜境，今喜尽幽踪。丹满镜潭色，云疏锦碛容。响中闻细溜，波里见乔松。唯广花源赏，人间不可逢。【同前第二○四三页。】  

瀑布  

太极生柔德，雄姿不可名。凌空虹永挂，泻涧布长成。映日添霞色，当风振浪声。潺潺云水下，已得涤幽情。【同前第二一八○页。】  

隐峰  

隐峰，俗姓邓，邵武人。嗣马祖。元和中，移住五台山，时称邓隐峰和尚。诗一首。【(《全唐诗》无隐峰诗，传据《五灯会元》卷三)】  

偈  

独弦琴子为君弹，松柏长青不怕【《宋高僧传》作「怯」】寒。金矿相和性自别，任向君前试取看。【见《祖堂集》卷十五、《宋高僧传》卷二一。】  

无了  

无了，俗姓沈，泉州莆田人。嗣马祖。住泉州龟洋院，世称龟洋和尚。诗一首。【(《全唐诗》无无了诗)】  

临化示偈【题拟】  

八十年来辨东西【《五灯会元》作「西东」】，如今不要白头公【《五灯会元》作「翁」】。非长非短非大小，还与诸人性相同。无来无去兼无住，了却本来自性空。【见《祖堂集》卷十五、《五灯会元》卷三。】  

粲和尚  

粲和尚，元和十二年泉州僧。诗一首。【(《全唐诗》无粲和尚诗)】  

赞马氏子  

丰姿窈窕鬓欲斜，赚煞郎君念法华。一把骨头挑去后，不知明月落谁家。【见《全闽诗话》卷十二引《感应传》。】  

郭通  

郭通，元和中大匠储卿。  

零陵寺井栏赞  

此是南山石，将来造井栏。流传千万代，各结佛家缘。尽意修功德，应无朽坏年。同沾胜福者，超于弥勒前。【《江苏金石志》卷五、《宝铁斋金石文字跋尾》卷上、《灵芬馆诗话》卷六。】  

林藻  

夜  

久绝白云信，愁心如水长。蛩鸣万户月，鸦步一溪霜。不识红尘险，安知皓首狂。捣衣中夜望，今古事寻常。【《莆风清籁集》卷一。】  

晚泊鄞阳  

孤帆高楼鄞阳城，万顷清流一应声。青鬓初随衰草谢，白云还傍故山行。梦中美酒酬枚乘，江上秋风属屈平。愧我一生潦倒甚，全无佳句答长庚。【同前。】  

为樵  

致政惭轻举，为樵亦易穷。文章还古道，礼数逐秋风。独鹤千松下，万航一水中。最怜当路草，衰败与人同。【《莆风清籁集》卷六十。】  

### 全唐诗续拾卷二十三  

怀信  

怀信，元和间僧。诗一首。【(《全唐诗》无怀信诗)】  

题桂林七星岩栖霞洞诗【题拟】  

石古苔痕厚，岩深日影悠。参禅因久坐，老佛总无愁。【见桂林市文物管理局编《桂林石刻》第一册。】  

权德舆  

石塘路有怀院中诸公  

回合千峰里，晴光似画图。征车随反照，候吏映寒芜。石濑侵行径，溪云拂路隅。未酬知己分，宁敢学潜夫。  

晓发桐庐  

客路去漫漫，桐溪上水滩。扣船乘晓月，欹枕听回滩。烟重江枫湿，沙平宿鹭寒。闲吟试一望，疑在画屏看。【均见《四部丛刊》本《权载之文集》卷六。】  

灵默  

灵默，俗姓宣，常州人，师马祖道一及石头希迁。贞元初入天台山，住白沙道场，移东道场，复次浦阳。阳灵戍将李望，请居婺州五泄山，世称五泄和尚。元和十三年卒，年七十二。诗一首。【(《全唐诗》无灵默诗，传据《祖堂集》卷十五、《宋高僧传》卷十)】  

越州观察使差人问师以禅住持依律住持师以偈答  

寂寂不持律，滔滔不坐禅。俨茶两三垸，意在镢头边。【见《祖堂集》卷十五。】  

苏溪和尚  

苏溪和尚，即五泄小师。嗣灵默，在婺州。诗一首。【(《全唐诗》无苏溪和尚诗，传据《五灯会元》卷四)】  

牧护歌  

听说衲僧牧护，任运逍遥无住。一条百纳瓶盂，便是生涯调度。为求至理参寻，不惮寒暑辛苦。还曾四海周游，山水风云满肚。内除戒律精严，不学威仪行步。三乘笑我无能，我笑三乘谩做。智人权立阶梯，大道本无迷悟。达者不假修治，不在能言能语。披麻目视云霄，遮莫王侯不顾。道人本体如然，不是知佛去处。生也犹如着衫，死也还同脱(褥去辱改夸)。生也无喜无忧，八风岂能惊怖。外相犹似痴人，肚里非常峭措。活计原无一钱，敢与君王富。愚人摆手憎嫌，智者点头相许。那知傀儡牵抽，歌舞尽由行主。一言为报诸人，打破画瓶归去。【见《景德传灯录》卷三十。】  

大义  

大义，俗姓徐，衢州须江县人。嗣马祖，在信州，时称鹅湖和尚。元和十三年卒，年七十四。诗二首。【(《全唐诗》无大义诗)】  

坐禅铭  

参禅学道几般样，要在当人能择上。莫只忘形与死心，此个难医病最深。直须坐究探渊源，此道古今天下传。正坐端然如泰山，巍巍不要守空闲。直须提起吹毛利，要剖西来第一义。瞠却眼兮剔起眉，反复看渠渠是谁。还如捉贼须见赃，不怕贼埋深处藏。有智捉获剎那顷，无智经年不见影。深嗟兀坐常如死，千年万岁只如此。若将此等当禅宗，拈花微笑丧家风。黑山下坐死水浸，大地漫漫如何禁。若是铁眼铜睛汉，把手心头能自判。直须着到悟为期，哮吼一声狮子儿。君不见磨砖作镜喻有由，车不行兮在打牛。又不见岩前湛水万丈清，沉沉寂寂杳无声。一朝鱼龙来搅动，波翻浪涌真堪重。譬如静坐不用工，何年及第悟心空？急下手兮高着眼，管取今生教了办。若还默默恣如愚，知君未解作工夫。抖擞精神着意看，无形无影悟不难。此是十分真用意，勇猛丈夫却须记。切莫听道不须参，古圣孜孜为指南。虽然旧阁闲田地，一度赢来得也未。要识坐禅不动尊，风行草偃悉皆论。而今四海清如镜，头头物物皆吾听。长短方圆只自知，从来丝发不曾移。若问坐禅成底事，日出东方夜落西。【《缁门警训》卷二。】  

颂  

直下识玄旨，罗纹结角是。不识玄旨人，徒劳逐所示。(甘鸟)(甘鸟)鸟，守空池，鱼从脚下过，(甘鸟)(甘鸟)总不知。【见《祖堂集》卷十五。】  

新罗僧  

新罗僧，法名不详。闻大义之风造焉，至则大义已寂，遂投崖死。诗一首。【(《全唐诗》无新罗僧诗)】  

偈  

三千里路礼师颜，师已归真塔已关。鬼神哭泣嗟无主，空山只见水潺湲。【见《江西诗征》卷八七。】  

张仲素  

催妆诗  

舜耕余草木，禹凿旧山川。【见《说郛》卷三二高怿《群居解颐》、卷六五宋无和子《善谑集》、《古今说海》本陆游《避暑漫抄》引《解颐》。】  

慧藏  

慧藏，抚州人。嗣汉州什邡僧道一，列大鉴之四世。世称石巩和尚。诗一首。【(《全唐诗》无慧藏诗，传录《景德传灯录》卷六)】  

弄珠吟  

落落明珠耀百千，森萝万像镜中悬。光透三千越大千，四生六类一灵源。凡圣闻珠谁不羡，瞥起心求浑不见。对面看珠不识珠，寻珠逐物当时变。千般万般况珠喻，珠离百非超四句。只这珠生是不生，非为无生珠始住。如意珠，大圆镜，亦有人中【《宗》作「中人」】唤作性。分身百亿我珠分，无始本净如今净。日用真珠是佛陀，何劳逐物浪波波。隐现则【《宗》作「即」】今无二相，对面看珠识得摩【《宗》作「么」。见《祖堂集》卷十四，《宗镜录》卷十一收末九句】。  

米岭和尚  

米岭和尚，嗣马祖道一。诗一首。【(《全唐诗》无米岭和尚诗)】  

遗偈  

祖祖不思议，不许常住世。大众审思惟，毕竟祇这是。【《景德传灯录》卷八、《五灯会元》卷三。】  

裴次元  

冶山二十咏并序  

场北有山，维石岩岩，峰峦巉峭耸其左，林壑幽邃在其右，是用启涤高深，必尽其趣，建创亭宇，咸适其宜。勒为二十咏。  

天泉池  

鱼鳞息枯池，广之使涵泳。疏凿得蒙泉，澄明睹明镜。【《淳熙三山志》卷一。】  

李直方  

直方，唐宗室，定州刺史山从子。贞元元年贤良方正能直言极谏科及第，历任监察御史、司勋郎中、韶州刺史、赣州刺史、太常少卿，终于大理少卿。【(《全唐诗》无李直方诗，传据《全唐文》卷六一八、《郎官石柱题名考》卷二)】  

句  

岘山依旧远，汉水遶城流。【见《舆地纪胜》卷八二《襄阳府》。】  

潘存实  

壶公山  

双旌牧清源，吟看壶公翠。【见黄滔《黄御史公集》卷四《壶公山》诗注、《舆地纪胜》卷一三五、《莆阳比事》卷一、《记纂渊海》卷十。】  

陆畅  

九日夜  

灯下竹烟看更碧，月间花色不分红。【《千载佳句》卷上《天象部夜》。】  

柳宗元  

答问附歌  

尧舜之修兮，禹益之忧兮，能者任而愚者休兮。□□蓬藋，乐吾【一作「夫」】囚兮，文墨之彬彬【一本作「申申」，】足以申吾愁兮。已乎已乎，曷之求乎！【见《柳河东集》卷十五。】  

送贾山人南游歌并序  

传所谓学以为己者，是果有其人乎？吾长京师三十三年，游乡党，入太学，取礼部、吏部科校、集贤秘书，出入去来，凡所与言，无非学者，盖不啻百数，然而莫知所谓学而为己者。及见逐于尚书，居永州，刺柳州，所见学者益稀少，常以为今之世无是决也。居数月，长乐贾景【一作「宣」】伯来，与之言，邃于经书，博取诸史群子昔之为文章者，毕【一作「必」】贯统，言未尝诐，行未尝怪，其居室愔然不欲出门，其见人侃侃而肃。召之仕，怏然不喜。导之还中国，视其意，夷夏若均，莫取其是非，曰姑为道而已尔。若然者，其实为己乎？非己乎？使吾取乎今之世，贾君果其人乎？其足也则居，其匮也则行。行不苟之，居不苟容，以是之于今世，其果逃于匮乎？吾名逐禄贬，言见疵于世，奈贾君何！于其之也，即其舟与之酒，侑之以歌。歌曰：  

充乎其居，或以匮己之虚，【一作「或踬其涂，匮乎己之虚」。蜀本云：「或以」字下疑脱「两」字。】或盈其庐。孰匮孰充，为泰为穷，君子乌乎取以宁其躬！若君者之于道而已尔，世孰知其从容者耶！【见《柳河东集》卷二五。】  

送元暠师诗并序  

中山刘禹锡，明信人也。不知人之实，未尝言，言未尝不雠。元暠师居武陵，有年数矣。与刘游久且昵，持其诗与引而来，余视之，申申其言，勤勤其思，其为知而言也信矣！余观世【「世」字或作「近世」二字】之为释者，或不知其道，则去孝以为达，遗情以贵虚。今元暠衣粗而食菲，病心而墨貌，以其先人之葬未返其土，无【「无」下或有「他」字】族属以移其哀，行求仁者以冀终其心，勤而为逸，远而为近，斯盖释之知道者欤！释之书有大报恩十篇，咸言由孝而极其业。世之【一无此二字】荡诞慢訑者，虽为其道而好违其书。于元暠师，吾见其不违且与儒合也。元暠，陶氏子，其上为通侯，为高士，为儒先生【一无「生」字，一本「生」作「贤」。】资【一作「见」】其儒，故不敢忘孝；迹其高，故为释；承其侯，故能与达者游。其来而从吾也，观其为人，益见刘之明且信。故又与之言，重叙其事。见《柳河东集》卷二五。  

侯门辞必服，忍位取悲增。去鲁心犹在，从周力未能。家山余五柳，人世遍千灯。莫让金钱施，无生道自弘。【中华书局校点本《柳宗元集》附录《外集补遗》录自宋干道永州本《柳柳州外集》。】  

滕倪  

秋怀  

袅袅芙蓉枝，灼灼当秋好。严霜一以冽，日夜色枯槁。讵惟华叶衰，柯条不自保。斩刈同束薪，秋江迹如扫。时事多推移，江流去浩浩。【见民国二十年戴鸿熙纂《汤溪县志》卷十九。】  

李正封  

正封，字中护，陇西人。元和二年举进士及第，同年贤良方正能直言极谏科及第。历任监察御史、司勋员外郎、彰义军判官、司勋郎中。【(《全唐诗》卷三四七小传过略，今据《郎官石柱题名考》卷七补传)】  

月桂  

片月转洪蒙，扶疏万古同。根非生下土，叶不坠西风。每向圆时足，还随缺处空。影令群木外，香满一轮中。未种丹霄日，应虚白兔宫。何时得羽化，细得问元宫。【见《古今合璧事类备要前集》卷一。】  

句  

三月后方有，百花中更无。【见《锦绣万花谷前集》卷七。】  

大颠  

大颠，嗣石头希迁，在潮州灵山。韩愈贬潮州刺史，尝与共游。诗一首。【(《全唐诗》无大颠诗)】  

欲归山留别韩潮州愈偈  

辞君莫怪归山早，为忆松萝对月宫。台殿不将金锁闭，来时自有白云封。【见《祖堂集》卷五。】  

邢允中  

邢允中，明州奉化人。元和中官左班殿直监盐酒商税务。诗二首。【(《全唐诗》无邢允中诗)】  

洗(金本)潭  

潭水澄初地，长为洗(金本)供。已能降虎豹，不问揽鱼龙。溅沫溪莎碧，疏流石濑重。此中清净理，继迹有禅宗。  

驻锡峰  

高峰常驻锡，灵异见当年。卓立惊沙界，光辉动梵天。鹤飞青霭外，龙护赤岚边。丈室仍相对，重来果夙缘。【见董庆酉《四明诗干》卷中。邢允中诗承张靖龙同志录示。】  

薛苹  

苹，河中宝鼎人。少以吏事进，建中三年为长安令，历虢州刺史。永贞元年，以课最擢湖南观察使。元和三年，迁浙东观察使。元和五年，以治行调浙西。除左散骑常侍，年七十致仕，元和十四年卒。诗一首。【(《全唐诗》无薛苹诗，事迹据《旧唐书》卷一八五《良吏传》本传、卷十二《德宗纪》、卷十四《宪宗纪》、岑仲勉《唐集质疑薛苹与薛平》)】  

禹庙神座顷服金紫苹自到镇申牒礼司重加衮冕今因祈雨偶成八韵  

玉座新规盛，金章旧制非。列城初执礼，清庙重垂衣。不睹千箱咏，翻愁五稼微。祇将苹藻洁，宁在饩牢肥。徙市行应谬，焚巫事亦违，至诚期必感，昭报意犹希。海日明朱槛，溪烟湿画旗。回瞻郡城路，未欲背山归。【见《会稽掇英总集》卷八。】  

崔词  

词，元和中人。诗一首。【(《全唐诗》无崔词诗)】  

谒禹庙  

惟舜禅功始，惟尧锡命初。九州岛方奠画，万壑遂横疏。受箓尝开洞，过门不下车。诸侯会玉帛，沧海荐图书。玄默将遗世，崇高亦厌居。耘田自有鸟，浚泽岂为鱼。家及三王嗣，殷囚百代如。灵容肃清宇，衮服闭荒墟。枣径愁云暮，松扉撤祭余。叨荣陵寝邑，怀古益踌躇。【见《会稽掇英总集》卷八。】  

羊士谔  

历山  

风泉【《历代诗话续编》本《诗人主客图》作「前」】留古颜【《全唐诗》作「韵」】，笙磬想遗音。【见汲古阁本《唐诗纪事》卷四三引《诗人主客图》。】  

崔备  

寄羊士谔永宁里居【题拟】  

图书锁尘阁，符节守山城。【见江标影宋书棚本《羊士谔诗集》收《酬礼部崔员外备独永宁里弊居见寄来诗云图书锁尘阁符节守山城》。】  

自在  

自在，俗姓李，吴兴人。投径山出家，后从南康道一禅师受法。元和中居洛阳香山、伏牛山。世称伏牛和尚。诗四首。【(《全唐诗续补遗》卷十七收伏牛上人《三伤颂》，云为「王蜀时高僧」，实误，详附考。传据《宋高僧传》卷十一)】  

放少师行脚时颂  

放汝南行入大津，碧潭深处养金鳞。等闲莫与凡鱼伴，直透龙门便出身。  

三个不归颂  

割爱慈亲异俗迷，如云似鹤更高飞。五湖四海随缘去，到处为家一不归。  

苦节劳形守法威，幸逢知识决玄微。慧灯初照昏衢朗，唯报自亲二不归。  

峭壁幽嵒往复希，片云孤月每相依。经行宴坐闲无事，乐道逍遥三不归。【以上四首均见《祖堂集》卷十五。】  

伏牛小师  

伏牛小师，法名待考，师伏牛和尚自在。诗一首。【(《全唐诗》无伏牛小师诗)】  

答伏牛和尚【题拟】  

鱼龙未变志常存，变了还教海气浑。两眼不曾窥小水，一心专拟透龙门。千回下网终难系，万度垂钩誓不天。待我一朝鳞甲备，解将云雨洒乾坤。【见《祖堂集》卷十五。】  

张署  

句  

越罗巴锦不胜春。【见《分门纂类唐宋时贤千家诗选》卷十六闻人祥正《集句》引。】  

### 全唐诗续拾卷二十四  

韦贯之  

贯之，本名纯，以字行。少举进士。贞元初，登贤良科，授校书郎，转长安县丞。永贞中，除监察御史。元和中历任秘书丞、礼部员外郎、吏部员外郎、都官郎中、中书舍人、礼部侍郎等职，九年入相，十一年罢，出为湖南观察使、河南尹。长庆元年卒，年六十二。诗一首。【(《全唐诗》无韦贯之诗，传录《旧唐书》卷一五八本传)】  

同窦群雪中寓直【题拟】  

耿耿风雪暮，直庐未掩扉。咏兰幽助兴，俪玉粲相辉。气劲琴韵切，夜深炉火微。虽殊江海远，即此恋彤闱。【见《窦氏联珠集》。题下原署「吏部员外郎韦贯之」。】  

柳登  

柳登，字成伯，河东人。年六十余方从宦，累迁至膳部郎中。元和初为大理少卿，迁右庶子，授右散骑常侍致仕。长庆二年卒，年九十余。【(《全唐诗》无柳登诗，传据《旧唐书》卷一四九本传)】  

颜鲁公挽歌词  

杀身终不恨，归丧遂如生。【《唐语林》卷六。】  

李头陀  

李头陀，长乐人。从百丈住洪州。诗一首。【(《全唐诗》无李头陀诗)】  

沙堤葬母  

守堤三年念生缘，种树为阴出世恩。划石寄言相瞩付，一重孙付一重孙。【《闽诗录甲集》卷四。】  

天然  

天然，俗姓居里皆不详。少亲儒墨，与庞蕴善。后皈信佛法，师马祖、石头。初住天台华顶，元和初上龙门香山，与伏牛禅师为莫逆交。元和十五年入南阳丹霞山结庵，世称丹霞和尚。长庆中卒，年八十六。诗五首。【(《全唐诗》无天然诗。传据《祖堂集》及《宋高僧传》卷十一。其卒年，前书谓在长庆三年，后书作四年，未详孰是)】  

孤寂吟  

时人见余守孤寂，为言一生无所益。余则闲吟孤寂章，始知光阴不虚掷。不弃光阴须努力，此言虽说人不识。识者同为一路行，岂可颠坠缘榛棘。榛棘茫茫何是边，只为终朝尽众喧。众喧不觉无涯际，哀哉真实不虚传。传之响之只不闻，犹如灯烛合盂盆。共知总有光明在，看时未免暗昏昏。昏昏不觉一生了，斯类尘沙比不少。直似潭中吞钩鱼，何异空中荡罗鸟。此患由来实是长，四维上下远茫茫。倏忽之间迷病死，尘劳难脱哭怆怆。怆怆哀怨终无益，只为将身居痛室。到此之时悔何及，云泥未可访孤寂。孤寂宇宙穷为良，长吟高卧一闲堂。不虑寒风吹落叶，岂愁霜草遍遭霜。但看松竹岁寒心，四时不变流清音。春夏暂为群木映，秋冬方见郁高林。故知世相有刚柔，何必将心清浊流。二时(上夕下鹿)糖随缘过，一身遮莫布毛裘。随风逐浪住东西，岂愁地迮与天低。时人未解将为错，余则了然自不迷。不迷须有不迷心，看时浅浅用时深。此个真珠若采得，岂同樵夫负黄金。黄金烹练转为真【《宗镜录》卷二十引作「新」】，明【同前书作「此」】珠含光未示人。了即毛端滴【《宗镜录》作「吞」】巨海，始知大地一微尘。尘滴存乎未免(旡心)，莫弃这边留那边。直似长空搜鸟迹，始得玄中又更玄。举一例诸足可知，何用諵諵说引词。只见饿夫来取饱，未闻浆逐渴人死。多人说道道不行，他家未悟诈头明。三寸利刀开旷路，万株榛棘拥身生。尘滓茫茫都不知，空将辩口泻玄微。此物那堪为大用，千生万劫作贫儿。聊书孤寂事还深，锺期能听伯牙琴。道者知音指其掌，方贵名为孤寂吟。  

翫珠吟  

识得衣中宝，无明醉【伯作「酒」】自惺【《灯录》、《通载》、伯作「醒」】。百骸俱【《灯录》、《宗镜录》作「虽」】溃散【伯作「悔尽」】，一物镇长灵。知【《通载》作「智」】境浑非体【伯作「智剑挥非体」】，寻【伯、《灯录》、《通载》作「神」】珠不定【伯作「见」】形。悟即【伯、《灯录》、《通载》作「则」】三身佛，迷疑万卷经。在心心岂【《灯录》、《通载》、伯作「可」】测，居【《灯录》、《通载》作「历」】耳耳难听。罔像先天地，渊玄【《灯录》、《通载》作「玄泉」，伯作「悬泉」】出杳冥【伯作「名】。本刚非锻【伯作「断」】炼，元净【《灯录》、《通载》作「镜」】莫澄停【伯作「亭」、《灯录》、《通载》作「渟」】。盘泊【《通载》作「礡」】逾【伯作「转」，《灯录》、《通载》作「轮」】朝日，玲珑【伯作「铃鑨」】映晓星。瑞光流不灭，真澄【伯作「气」】浊还清【《灯录》、《通载》作「真气触还生」。】鉴照崆峒【伯作「空洞」】寂，劳【《灯录》、《通载》、伯作「罗」】笼法界明。剉【《灯录》作「挫」，伯作「春」】凡功不灭【伯作「狭」】，超圣果非盈。龙女心亲献，蛇【《灯录》、《通载》作「阇」】王口自倾【伯作「经」，《灯录》、《通载》作「呈」。】护鹅人却活，黄雀义【《灯录》、《通载》作「意」】犹轻。解语非关舌，能言不是声。绝边弥瀚【《灯录》、《通载》作「汗」】漫，三【《灯录》、《通载》作「无」】际等空平。演教非为教【《灯录》、《通载》作「说」】，闻名不【《灯录》作「勿」，《通载》作「忽」】认名。【伯无以上四句。】二【伯、《通载》、《灯录》作「两」】边俱不【《通载》作「莫」】立【伯作「守」】，中道不须行。见月休看【《灯录》、《通载》作「观」】指【伯作「纸」】，归【伯作「知」，《灯录》、《通载》作「还」】家罢问程【伯作「逞」】。识心岂测【《灯录》作「心则」，伯、《通载》作「心即」】佛，何佛更堪成。  

又颂  

丹霞有一宝，藏之岁月久。从来人不识，余自独防守。山河无隔碍，光明处处透。体寂常湛然，莹澈无尘垢。世间采取人，颠狂逐路走。余则为渠说，抚掌笑破口。忽遇解空人，放旷在林薮。相逢不擎出，举意便知有。  

骊龙珠吟  

骊龙珠，骊龙珠，光明(火祭)【疑即「灿」字】烂与人殊。十方世界无求处，纵然求得亦非珠。珠本有，不升沉，时人不识外追寻。行尽天涯自疲寂，不如体取自家心。莫求觅，损功夫，转求转灭转元无。恰如渴鹿趁阳焰，又似狂人在道途。须自体，了分明，了得不用更磨莹。深知不是人间得，非论六类及生灵。虚用意，损精神，不如闲处绝纤尘。停心息意珠常在，莫向途中别问人。自迷失，珠元在，此个骊龙终不改。虽然埋在五阴山，自是时人生懈怠。不识珠，每抛掷，却向骊龙前作客。不知身是主人公，弃却骊龙别处觅。认取宝，自家珍，此珠元是本来人。拈得翫弄无穷尽，始觉骊龙本不贫。若能晓了骊珠后，只这骊珠在我身。  

弄珠吟【《景德传灯录》卷三十作《翫珠吟二首》之一】  

般若神【《灯录》作「灵」】珠妙难测，法性海中亲认得。隐现时游五蕴山【《灯录》作「隐显常游五蕴中」】，内外光明大神力。此珠无状非大小，昼夜圆明悉能照。【《灯录》作「此珠非大亦非小，昼夜光明皆悉照」。】用时无处复无踪【《灯录》作「觅时无物又无踪」】，行住【《灯录》作「起坐」】相随常了了。先圣相传相指授，信此珠人世希有。智者号明不离珠，迷人将珠不识走。【以上四句，《传灯录》作「黄帝曾游于赤水，争听争求都不遂。罔像无心却得珠，能见能闻是虚伪」。】吾师权指喻摩尼，采人无数入【《灯录》作「溺」】春池。争拈瓦砾将为宝，智者安然而得之。言下非近亦非远【《灯录》作「森罗万象光中现」】，体用如如转无转。万机珠对【《灯录》作「消遣」】寸心中，一切时中巧方便。皇帝曾游于赤水，视听争求都不遂。罔像无心却得珠，能见能闻是虚伪。非自心，非因缘，妙中之妙玄中玄。森罗万像光中现，寻之不见有根源。【《灯录》无以上九句。】烧六贼【《宗镜录》卷七六「贼」下有「兮」字，】烁四【《灯录》作「众」】魔，能摧我山【《宗镜录》作「摧我山兮」】竭爱【《灯录》作「我」】河。龙女灵山亲献佛，贫儿衣里几【《宗镜录》作「枉」，《灯录》作「下任」】蹉□。亦非性，亦非心【《灯录》二「非」字皆作「名」】，非性非心超古今。体绝名言名不得【《灯录》作「全体明时明不得」】，权时题作《弄珠吟》。【以上皆见影印日本花园大学图书馆藏高丽覆刻本南唐招庆寺静筠二僧着《祖堂集》卷四。】  

李谔  

谔，字士恢，长庆间为海盐令。诗一首。【(《全唐诗》无李谔诗)】  

过施水庵  

胜地开阑若，幽寻信短筇。僧贫祇施水，客至但闻钟。讲坐天花满，香台翠霭重。何当谢尘绂，白社此相从。【见明李培等万历十四年修《秀水县志》卷八、《檇李诗系》卷三七。】  

孟简  

白乌呈瑞赋附歌  

素德式昭兮何写奕，玄质从化兮为洁白。符仁孝兮叶佳册，见祥瑞兮流圣泽。【见《文苑英华》卷八九。】  

谒禹庙  

九土昔沦垫，八方抱殷忧。哲王受《洪范》，群物承天休。源委有所在，勤劳会东州。稽山何峻极，清庙居上头。律度非外事，辛壬宁少留。歌谣自不去，覆载将何求？灵长表远绩，经启蒙宏猷。孰敢备佐命，天吴与阳侯。玄功余玉帛，茂实结松楸。盖影庇风雨，湖光摇冕旒。质明箫鼓作，通昔礼容修。骍牢设旧物，洿水配庶羞。深沈本建极，傲很亦思柔。阴怪尚奔走，灵徒如献酬。怳疑仙驾动，静见宿云收。竹树依积润，菰蒲托清流。谬兹领百越，忽复历三秋。丹恳谅可荐，庶几无年尤。【见《会稽掇英总集》卷八。】  

蒋防  

临蒸诸葛亮宅【题拟】  

始有诸葛翁，柯亭寄翠霭。【见《舆地纪胜》卷五五《衡州》。】  

徐元弼  

元弼，京兆万年人。岭南节度使徐申之子。曾应进士试。元和初为「前右卫仓曹参军」。诗一首。【(传据李翱《徐申行状》，《元和姓纂》卷二作南昌人)】  

太常寺观舞圣寿乐  

舞字传新庆，人文迈旧章。冲融和气洽，悠远圣功长。盛德流无外，时时乐未央。日华增顾眄，风物助低昂。翥凤方齐首，高鸿忽断行。云门与兹曲，同是奉陶唐。【《文苑英华》卷一八四。】  

陈谏  

谏，永贞元年以仓部郎中判度支为河中少尹。叔文败，贬台州司马，后历任封、循、道州刺史，卒。着《彭城公故事》一卷。诗一首。【(《全唐诗》无陈谏诗，传据《郎官石柱题名考》卷十七、《新唐书》卷五八《艺文志》二)】  

登石伞峰并序  

中书侍郎平章事高阳齐公，昔游越乡，阅翫山水者垂三十载，初栖于剡岭，后迁于玉笥。自解薜此山，未二纪而登台铉，乃施旧居之西偏为昌元精舍，其东偏石伞岩，付令弟秀才推。俄而中书即世，推高尚之致，文行之美，与伯氏相侔。至元和九年秋九月七日，浙东廉使越州牧兼御史中丞杨公，洎中护军王公，率僚佐宾旅，同游赋诗，纪登览之趣。小子承命序其梗概以冠篇。窃谓斯地也，斯文也，必传于后世，与兰亭东山俱为越邦之不朽者矣。  

贤相昔未遇，耶溪藏卧龙。宛然东山居，已韵西林钟。仲氏亦遐旷，尔来习高踪。杨公偶闲暇，中贵同游从。曲渚拥驺驭，回潭转艨艟。既登寅缘岸，遂践岧峣峰。径侧萦巨石，磴危攀茂松。伞开自罗列，笥闭谁箴封？迥立霄汉表，俯看严嶂重。远村暮杳杳，秋海晴溶溶。染翰纪胜绝，飞觞畅心胸。仍闻待新月，归棹何从容。【见《会稽掇英总集》卷四。】  

玄幽  

玄幽，长庆初僧。诗二句。【(详附按)】  

题京兆大兴善寺释南素院  

三万莲经三十春，半生不踏院门尘。【见《宋高僧传》卷二五。又见《酉阳杂俎续集》卷五。】  

韩愈  

送李愿归盘谷歌  

盘之中，维子之宫；盘之土，维子之稼；盘之泉，可濯可沿；盘之阻，谁争子所！窈而深，廓其有容；缭而曲，如往而复。嗟盘之乐兮乐且无央，虎豹远迹兮蛟龙遁藏，鬼神守护兮呵禁不祥，饮且食兮寿而康，无不足兮奚所望！膏吾车兮秣吾马，从子于盘兮终吾生以徜徉！【《四部丛刊》影元刻本《朱文公校昌黎先生集》卷十九《送李愿归盘谷序》附此歌。】  

袁氏先庙碑附诗  

袁自陈分，初尚蹇连【方云：作「连连」】。越秦造汉，博士发论。司徒任德，忍不锢人。收功厥后，五公重尊。晋氏于南，来处华下。鸿胪、孝侯，用适操舍。南州勤治，取最不懈。当阳耽经，唯义之畏。石州烈烈，学专春秋。懿哉咸宁，不名一休。趋难避成，与时泛浮。是生孝子，天子之宰，出把【或作「祀」、或作「持」】将符，群【或作「郡」】州承楷。数【或作「教」】以立庙，禄以备器。由曾及考，同堂异置。柏版松楹，其筵【或作「业」】肆肆。维袁之庙，孝孙之为。顺势即宜，以诹以龟。以平其巇，屋墙持持。孝孙来享，来拜庙庭。陟堂进室，亲登笾铏。肩臑胉骼，其樽玄清。降登受胙，于庆尔【方作「示」，非是】成。维曾维祖，维考之施。于汝孝嗣，以报以祗。凡我有今，非本曷思。刻诗牲系【或作「系牲」】，维以告之。【同前书卷二七。】  

南海神庙碑附诗  

南海阴【或作「之」】墟，祝融之宅，即祀于旁。帝命南伯：「吏惰不躬，正自令公，明用享锡，右【《唐文粹》作「佑」】我家邦。」惟明天子，惟慎厥使，我公在官，神人致喜。海岭之陬，既足既濡，胡不均弘，俾执事枢。公行勿迟，公无遽归。匪我私公，神人具依。【同前书卷三一，校以《唐文粹》卷五十所录文。】  

处州孔子庙碑附诗  

惟此庙学，邺侯所作。厥初庳下，神不以宇。生【《唐文粹》作「先」】师所处，亦窘寒暑。乃新斯宫，神降其献。讲读有常，不诫用劝。揭揭元哲誓，有师之尊。群圣严严，大法以存。像图孔肖，咸在斯堂。以瞻以仪，俾不或惑忘。后之君子，无废成美。琢词碑石，以赞攸始。【同前书卷三一。据《唐文粹》卷五一校改。】  

柳州罗池庙诗【题拟】  

荔子丹兮蕉黄【「蕉」下或有「叶」字，或有「子」字】，杂肴蔬兮进侯堂。侯之船兮两旗，度中流兮风泊之，待侯不来兮不知我悲。侯乘驹兮入庙，慰我民兮不嚬以笑。鹅之山兮柳之水，桂树团团兮白石齿齿。侯朝出游兮暮来归，春与猿吟兮秋鹤与飞。【《唐文粹》及欧阳修所见《韩集》均作「秋与鹤飞」。《集古录跋尾》卷八录碑文作「秋鹤与飞」，欧疑碑文有误。沈括《梦溪笔谈》卷十四以为此用《楚辞》相错成文格，今从其说。】北方之人兮为侯是非，千秋万岁兮侯无我违。福我兮寿我，驱厉鬼兮山之左。下无湿兮高无干，(禾亢)稌充羡兮蛇蛟结蟠。我民报事兮无怠其始，自今兮钦于世世。【同前书卷三一、《唐文粹》卷五二《柳州罗池庙碑》附。】  

唐故江南西道观察使中大夫洪州刺史兼御史中丞上柱国赐紫金鱼袋赠左散骑常侍太原王公神道碑铭附诗  

生人之治，本乎斯文。有事其末，而忘其源，切近昧陋，道由是堙。有志其本，而泥古陈，当用而迂，乖戾不伸。较是二者，其过也均。有美王公，志儒之本，达士之经。秩秩而积，涵涵而停。韡为华英【一作「英华」】，不矜不盈。孰播其馨？孰发其明？介然而居，士友以倾。敷文帝阶，擢列侍从，以忠远名，有直有讽。辨遏坚【或作「圣」】恳，巨邪不用。秀出班行，乃动帝目。帝省竭心，恩顾日渥。翔于郎署，骞于禁密。发帝之令，简古而蔚。不比于权，以直友冤，敲撼挫揠，竟遭斥奔。久淹于外，历守大藩。所至极思，必悉利病，萎枯以膏，燠暍【或作「旸」】以醒，坦之敞之，必绝其径，浚之咏之，使安其泳。帝思其文，复命掌诰。公潜谓人：「此职宜少，岂无凋郡，庸以自效。」上藉【或作「籍」】其实，俾统于洪。逋滞攸除，奸讹革风，祛蔽于目，释负于躬。方乎【或作「平」】所部，禁绝浮屠。风雨顺易，(禾亢)稻盈畴。人得其所【或作「饶」】，乃恬乃讴【或作「谣」】。化成有代，思以息劳。虚位而俟，奄忽【方作「勿随」】滔滔。维德维绩，志于斯石，日远弥高。【同前书卷三一。】  

曹成王碑附诗  

太支十三，曹于弟季。或亡或微，曹始就事。曹之祖王，畏塞绝迁。零王黎公，不闻仅存。子父易封，三王守名。延延百载，以有成王。成王之作，一自其躬。文被明章，武荐畯功。苏枯弱强，艰其奸猖。以报于宗，以昭于王。王亦有子，处王之所，唯旧之视，蹶蹶陛陛。实取实似，刻诗其碑，为示无止。【同前书卷二八。】  

游祝融峰  

祝融万丈拔地起，欲见不见轻烟里。山翁爱山不肯归，爱山醉眠山根底。山童寻着不敢惊，沉吟为怕山翁嗔。梦回抖擞下山去，一径萝月松风清。【嘉靖《衡山府志》卷二。陶敏先生录示此诗，并云：「此诗风格不类韩诗，疑伪，姑录以存疑。」】  

题西白涧  

太行之下清且浅，一水盘桓纡山转。千峰万壑不可数，异草幽花几曾见。波中白日隐出明，风翻不动浮云轻。翠峦玉女下双鹤，笑倚秋练开新晴。又疑武陵溪上原，桃花溪尽空潺湲。幽泉间复逗嵒侧，喷珠(池去也改敕)玉相交喧。群猿见之走绝壁，缘峰虚梯弗劳力。鸣禽回面背人飞，为是从来不相识。杖蔾因贪仰面看，碍石牵萝错移屐。路穷屈曲疑欲回，迤逦屏开一重碧。残樽遇坐酒即倾，旋摘山果都无名。题诗且欲尽佳句，能歌翻咏仙难成。天门幽深十里西，无奈落日催人归。谁能可属天宫事，为我乞取须臾期。上天无梯日不顾，牢落归来坛未暮。闭门下马一衾寒，梦想魂驰在何处。【见《古今图书集成山川典》卷四八《太行山部》、乾隆廿四年刊萧应植纂《济源县志》卷十六。】  

别韩湘【附存】  

未为世用古来多，如子雄文世孰过。好待功成身退后，却抽身去卧烟萝。【见《青琐高议别集》卷四。】  

题游息洞【题拟】  

所乐非吾独，人人共此情。往来三伏里，试酌一泓清。【见民国廿七年刊朱汝珍纂《阳山县志》卷十七《金石》。】  

法藏  

法藏，姓周，南康人。幼研史籍，明于医方。中年投本郡宝积院纳戒。又师马祖。后北下庐山，卜居五老峰，世称高城和尚。宝历中卒，年八十二。诗一首。【(《全唐诗》无法藏诗，传据《祖堂集》卷十四、《宋高僧传》卷二十)】  

歌行一首  

古人重义不重金，曲高和寡勿【《宗镜录》、《偈颂》作「无」】知音。今时志【《宗镜录》、《偈颂》作「学」】士还如此，语默动用迹难寻。所嗟世上歧路者，终日崎岖狂【《宗镜录》、《偈颂》作「枉」】用心。平坦旃檀不肯取，要须登险【《宗镜录》作「陟」】访椿林。穷子舍父远逃逝，却于本舍绝知音。贫女宅中无价宝，却将秤卖他人【《宗镜录》、《偈颂》作「小秤买他」】金。心无相，用还【《偈颂》作「能」】深，无常境界不能侵。运用能随高与下，灵光且【《偈颂》作「元」】不是浮沉。无相无【《偈颂》、《宗镜录》无此字】心能运曜，应声应色随方照。虽在方而不在方，任运高低总能妙。亦【《偈颂》、《宗镜录》作「寻」】无头，复无尾，灵【《偈颂》、《宗镜录》作「焰」】光运运从何起？只今起者便是心【《偈颂》、《宗镜录》作「祇者如今全是心」】，心用明时更何你【《偈颂》、《宗镜录》作「心用明心心复尔」】。不居方，无【一作「何」】处觅，运用无踪复无迹。识取如今明觅【《偈颂》作「密」】人，终朝莫慢【《偈颂》作「漫」，《宗镜录》作「谩」】别求的。懃【《宗镜录》作「劝」】心学，近藂林，莫将病眼认花针。说教本穷无相理，广读元来不识心。了【《偈颂》、《宗镜录》作「识」】取心，识【《偈颂》、《宗镜录》作「了」】取境，了心识境【《偈颂》、《宗镜录》作「识心了境」】禅河净。但【《宗镜录》作「若」，《偈颂》作「知」】能了境便识心，万法都如闼婆影。劝且学，莫为师，不用登高向下窥。平源不用金刚钻，剑刃之中错下锥。向前来，莫人我，山僧有曲无人和。了空无相即法师【《偈颂》作「了境心空即法王」】，不用绫罗将作幡【《偈颂》作「为播」】。可中了，大希奇，大人幽邃不思议。【《偈颂》三句作「大幽邃，不思议，可中学得大希奇」。】自家坏【《偈颂》作「怀」】却真宝藏，终日从人乞布衣。取境界，妄情生，只如水面【《偈颂》作「上」】一波成。但能当境无情计【《偈颂》作「系」】，还同水面本来平。应大躯，应小躯，运用只随如【《偈颂》作「如随」】意珠。被【《偈颂》作「披」】毛戴角形虽异，能应之心【《偈颂》作「应物之情」】体不殊。应眼时，若千日，万像不能逃影质。凡夫只是未曾观，那得自轻而退屈。应耳时，若幽谷，大小音声无不足。什【《偈颂》作「十」】方锺鼓一时鸣，灵光运运常相续。应意时，绝分别，照烛森罗长【《偈颂》作「恒」】不歇。透过山河石壁间，要且照时常寂灭。境自虚，不须畏，终朝照烛无形【《偈颂》作「元无」】对。设使【《偈颂》作「尔」】任持浮幻身，运用都无舌身意。【南唐静筠二僧《祖堂集》卷十四，字子升、本如《禅门诸祖师偈颂》卷上之下，另《宗镜录》卷九(作古德歌)、卷十八、卷四四、卷九八节收此歌部分文字。】  

白行简  

滤水罗赋附歌  

玉卮无当兮安可拟，风飘有声兮不足比。惟滤罗之用也大哉，故去此而取彼。【见《文苑英华》卷一一○。】  

见杭州乌窠和尚后作【题拟】  

白头居士对禅师，正是楞严三昧时。一物也无百味足，恒沙能有几人知？【见《祖堂集》卷三。】  

卫中行  

中行，字大受，河东安邑人。贞元九年进士。元和间历任礼部员外郎、兵部郎中、华州刺史、陕虢观察使，宝历二年自国子祭酒出为福建观察使。诗一首。【(《全唐诗》无卫中行诗，兹据《郎官石柱题名考》卷二十、《元和姓纂四校记》卷八、《唐方镇年表》卷四、卷六拟传)】  

登石伞峰  

威凤昔未起，兹山嘉气深。逶迤抱川阜，萝茑方沉沉。龙节稍岩径，星轩伴幽寻。尝闻谢公事，今嘉昭旷心。绝顶上巍峨，秋晨好登临。芦洲辨微色，天籁闻虚吟。支策睇归湖，舒情凝远岑。徘徊绕灵伞，登坐延芳襟。溪路锁重扃，松门交翠阴。贞姿在空谷，瑞色仍栖林。晚霭覆回汀，轻桡环碧浔。探奇幸陪唱，愿继咸池音。【见《会稽掇英总集》卷四。】  

次休  

次休，宝历间僧。【(《全唐诗》无次休诗)】  

赠白使君乐天【题拟】  

闻有余霞千万首，何妨一句乞闲人。【见《白氏长庆集》卷二四《答次休上人》题注引。】  

欧阳衮  

及第后返闭户穷下缺  

为学心虽满，知君如掩扉。【见《吟窗杂录》卷四四。】  

刘叉  

范忠韩喜得刘先生诗  

玉尺沈埋久，得之铭篆深。指磨露正色，扣击吐哀音。【《后村诗话续集》卷二引《刘叉集》。】  

孔仲良  

孔仲良，曲阜人。孔子四十一世孙。敬宗宝历中为莆田令，卒于官。  

暑中即事  

云起松关作远山，一庭细草未曾删。吏书抱去琴声静，骢使何须采下艰。【《莆风清籁集》卷五七。】  

薛昌朝  

薛昌朝，河东万泉人。薛嵩子。累官御史。官至保信军节度使。【(参《新唐书宰相世系表》、《山右石刻丛编》卷七《薛嵩碑》)】  

紫阁  

阁下寒溪涨碧湍，阁前苍翠数峰环。危梯续蹬穿松外，细竹分泉落石间【卷九作「前」】。好鸟啁啾争唤客，乱云开合巧藏山。独来应为禅僧笑，少有人能伴我闲。【《类编长安志》卷三、卷九。】  

### 全唐诗续拾卷二十五  

***李敬彝***  

敬彝，大和初为福建团练判官。【(《全唐诗》无李敬彝诗)】  

同观察使张公仲方大和元年夏祷雨归至圣泉寺作【题拟】  

雨随青嶂合，云拂画旗来。【见《淳熙三山志》卷八、《闽都记》卷十一。】  

***彭城***  

城，大和初为内供奉侍御。【(《全唐诗》无彭城诗)】  

同观察使张公仲方大和元年夏祷雨归至圣泉寺作【题拟】  

云阴随雨度，桂馥逐风来。【同前。】  

***徐凝***  

宿猿洞  

万屋人家云阁下，一屏烟水石桥西。【见《舆地纪胜》卷一二八《福州》。】  

***王师闵***  

王师闵，大和二年任资州刺史。诗三首。【(《全唐诗》无王师闵诗)】  

题瀑布诗三首  

殷勤对绿醽，闲坐绕沙汀。怪来喧语笑，一派落青屏。【缺字据《永乐大典》补。】  

嵌崆【《舆地纪胜》作「空」】石洞古，飘洒玉泉吐。飞流势不定，散作松间雨。  

清明云日开，山路足莓苔。瀑溜千寻落，乘闲一看来。【见刘喜海《金石苑》卷二。《舆地纪胜》卷一五七《资州》录第二首。张忱石先生告：《永乐大典》卷九七六六引《成都府志》录第一首，今据以校补。】  

***杨巨源***  

谢人送鲫鱼鲙  

君家一箸万钱(□弃简体)，分我银丝侑客欢。芳饵得来珍丙穴，金刀落处照辛盘。腹空羞迫诗肩瘦，鳞活能生酒面寒。玉手行厨如许巧，说教鱼婢学应难。【影印本《诗渊》第一册第一一三页。】  

谢人送粽  

来时三月春犹在，到日端阳节又临。珍重主人意勤腆，满盘角黍细包金。【同前第一五六页。】  

别薛柳二员外  

江上月明胡雁过，淮南木落楚山多。【《千载佳句》卷上《四时部暮秋》。】  

太原寒食观仗上严司空  

天倚王师静沙漠，年年寒食并州乐。珠华相压驾重[下缺]。【见上海图书馆藏明抄本《古今岁时杂咏》卷十一，末注：「以下古本缺二页。」《四库全书》本无。】  

赠卢洺州  

三刀梦益州，一箭取辽城。【见《白氏长庆集》卷十五《赠杨秘书巨源》自注。】  

句  

思出秦云外，恩生汉水东。【《舆地纪胜》卷八二《襄阳府》。】  

韦处厚  

秪【疑当作「抵」】剡  

秋渚涵容碧，秋水刷眼青。排头烟树老，扑面水风腥。上濑复下濑，长亭仍短亭。夜船明月好，客梦满流萤。【《记纂渊海》卷九。】  

句  

缘崖踏石层。【见李壁《王荆文公诗笺注》卷三十《次韵吴季野题岳上人澄心亭》引。】  

惟俨  

惟俨，俗姓寒，绛县人。大历八年纳戒于衡岳寺，后谒石头，密证心法。住朗州药山，世称药山和尚。大和二年卒，年七十。诗一首。【(《全唐诗》无惟俨诗，传据《宋高僧传》卷十七)】  

曜日颂  

遍身烘烂更何人？卧棘森森一智真。为报你来须体妙，时中不拟宛然新。【《祖堂集》卷四。】  

李涉  

李独携酒见访  

晓斋独坐霜景寒，草堂逸士来相干。风神左峭心意阔，津涯万里横波澜。自言山中新酝熟，手挈一壶兼一轴。果然文字称仪容，已觉建安风彩俗。嗟予潦倒身无成，偶因章句生浮名。就中怜爱李景俭，酒狂大语欺奴兵。老夫昔逐巴江岸，唱得《竹枝》肠欲断。为君试发一声看，九派烟霞愁漫漫。【影印本《诗渊》第一册第一三一页。】  

赠苏小  

地人仙人家洛浦，闻道新年年十五。巧转明眸双剑连，开妆一面千花吐。流苏帐，云母屏，碧罗作卷花亭亭。昆仑阿母暗钩引，东海麻姑投姓名。梭能织诗筝解语，鸳鸯难称烟波侣。偶逢曼倩巧言词，不觉投花忽相许。自言夫婿心不常，黄金买笑轻侯王。掌中看舞腰欲断，暗里听歌愁满堂。莫学为云去无迹，巫山高高接天碧。【同前第五五一页。】  

商州【题拟】  

宫址蔓生草，洞门低枕泉。废兴人目击，何处是神仙？【《记纂渊海》卷二四。】  

李益  

游栖岩寺  

晚上梯延洞，通宵兴莫穷。高明千嶂月，清爽一岩风。坐久衣衫润，吟余物象空。举头星可摘，疑在广寒宫。【见《古今图书集成山川典》卷三五《中条山部》。】  

郑絪  

咏诸葛亮诗【题拟】  

草庐龙旧卧，花府凤曾栖。【见《舆地纪胜》卷八二《襄阳府》。】  

钱徽  

徽，字蔚章，吴郡人。起子。贞元初进士登第，从事戎幕。元和初入朝。三年，自祠部员外郎充翰林学士，十年，迁中书舍人。次年，因谏事罢学士，出为虢州刺史。长庆元年，自礼部侍郎出为江州刺史。移湖州。迁工部侍郎，出刺华州。大和二年以疾辞位，翌年卒，年七十五。诗一首又二句。【(《全唐诗》无钱徽诗，兹据《旧唐书》卷一六八本传、《中华文史论丛》第九辑朱金城《〈白氏长庆集〉人名笺证》拟传)】  

小庭水植率尔成诗  

泓然一缶水，下与(土幻)堂接。青菰八九枝，圆荷四五叶。动摇香风至，顾盼野心惬。行可采芙蓉，长江讵云涉。【见钱仲联《韩昌黎诗系年集释》卷九《奉和钱七兄曹长盆池所植》附。】  

同乐天登青龙寺上方望蓝田山绝句【题拟】  

偶来上寺因高望，松雪分明见旧山。【见《白氏长庆集》卷十一《登龙昌上寺望江南山怀钱舍人》自注引。】  

薛涛  

题从生假山  

宅相多能好自持，爱山攒石倚庭陲。铜梁公阜□□□，□□□□□□□。【见北京图书馆藏《分门纂类唐歌诗》宋刻残本，转录自张篷舟《薛涛诗笺后记》。《宛委别藏》本将此诗删弃。】  

杨于陵  

登石伞峰  

夙志慕遐峤，偶时叨抚封。幸兹秋成候，得与心期从。宛在洲渚外，稍跻林岭重。紫垣感嘉惠，丹壑畅幽踪。之子绰有裕，结庐枕前峰。亭台互亏蔽，物象分轻浓。玉伞践危石，苔枝栖古松。登攀逐群彦，息偃惭衰容。阊阖如可接，灵仙疑暂逢。海帆去的的，霜雁来噰噰。赫奕护军重，导迎裨将恭。回舟迟新月，鼙鼓迎疏钟。【见《会稽掇英总集》卷四。】  

习家池大堤诗【题拟】  

习氏踪谁寄，羊氏道可跻。【见《舆地纪胜》卷八二《襄阳府》。】  

句  

云敛荆门近，江平岘首低。【《记纂渊海》卷十二。】  

张籍  

咏陀罗山  

凿开混沌露元气，散布森罗弥梵天。云外无时不闲在，楼居何处得超然。【《记纂渊海》卷二三。】  

王建  

梦好梨花歌  

薄薄落落雾【别本作「路」】不分，梦中唤作梨花云。瑶池水光蓬莱雪，青叶白花相次发。不从地上生枝柯，合在天头遶宫阙。天风微微吹不破，白艳却愁香涴露。玉房彩女齐看来，错认仙山鹤飞过。落花散粉飘满空，梨花颜色同不同。眼穿臂短取不得，取得亦如从梦中。无人为我解此梦，梨花一曲心珍重。【见宋张邦基《墨庄漫录》卷六。】  

赞碎金  

一轴零书则【斯六一九卷作「时」】未多，要来不得【斯六一九卷作「问」】那人何？从头至尾无闲字，胜看真【斯六一九卷作「珍」】珠一百螺。【见斯六二○四卷《字宝碎金》末附，署「吏部郎中王建」。斯六一九卷署「王建郎中」。】  

卢元辅  

灵隐寺  

长松晋家树，绝顶客儿亭。【见《淳佑临安志》残本卷八。】  

沈亚之  

梦游仙赋附诗  

白日低兮春塘满，红华芳兮草芽短。菱结带兮荇含丝，设遨游兮遵佳期。秾光醉兮，昏(帛系)(帛系)焉。与久乐万年春，留连兮其未央。【均见《沈下贤文集》卷一。】  

湘中怨解载郑生愁吟  

情无垠兮荡洋洋，怀佳期兮属三湘。【见《沈下贤文集》卷二。】  

直言  

直言，元稹同时之僧人。【(详附按)】  

观元相公花饮【一作「宴」】  

尺八调悲银字管，琵琶声送紫檀槽。【《千载佳句》卷下《宴喜部管弦》。】  

元稹  

再酬复言和夸州宅  

会稽天下本无俦，任取苏杭作辈流。断发仪刑千古学，奔涛【一作「腾」】翻动万人忧。石缘类鬼名罗剎，寺为因坟号虎丘。莫着诗章远牵引，由来北郡似南州。【见宋孔延之编《会稽掇英总集》卷一。】  

游云门  

遥泉滴滴度更迟，秋夜霜天入竹扉。明月自随山影去，清风长送白云归。【同前书卷六。】  

题法华山天衣寺  

马踏红尘古塞平，出门谁不为功名。到头争似栖禅客，林下无言过一生。【同前书卷八。】  

拜禹庙  

恢能咨岳日，悲慕羽山秋。父陷功仍继，君名礼不雠。洪水襄陵后，玄圭菲食由。已甘鱼父子，翻荷粒咽喉。古庙苍烟冷，寒亭翠柏稠。马泥真骨动，龙画活睛留。祀典稽千圣，孙谋绝一丘。道虽污世载，恩岂酌沈浮。洞穴探常近，图书即可求。德崇人不惰，风在俗斯柔。茭色湖光上，泉声雨脚收。歌诗呈志义，箫鼓渎清猷。史亦明勋最，时方怒校酋。还希四载术，将以拯虔刘。【同前。】  

奉使往蜀路傍见山花吟寄乐天【题拟】  

深红山木艳彤云，路远无由摘寄君。恰似牡丹如许大，浅深看取石榴裙。  

向前已说深红木，更有轻红说向君。深叶浅花何所似，薄妆愁坐碧罗裙。【人民文学出版社刊周本淳校点本《诗话总龟》卷二七引《唐贤抒情》。】  

封书  

每书题作上都字，怅望关东无限情。寂寞此心新雨后，槐花高树晚蝉声。【《千载佳句》卷上《四时部早秋》。】  

春词  

一双玉手十三弦，移柱高低落鬓边。即问向来弹了曲，羞人不道《想夫怜》。【《千载佳句》卷下《宴喜部筝》。】  

咏莺  

天上金衣侣，还能贶草莱。风流晋王谢，言语汉邹枚。公等久安在，今绝何处来？山禽正嘈杂，慰我日徘徊。【《梦粱录》卷十八。】  

石榴花  

寥落山榴深映叶，红霞浅带碧霄云。曲尘枝下年年见，别似衣裳不似裙。【《永乐大典》卷八二一引《瓮牖闲评》引。以上二诗据《古籍整理出版情况简报》一六六期刊冀勤同志《元稹佚诗续辑》录出。】  

送晏秀才归江陵  

长堤纤草河边绿，近郭新莺竹里啼。【《千载佳句》卷上《四时部早春》。】  

早春书情  

空城月落方知晓，浅水荷香始觉春。【同前《四时部春情》。】  

雨后书情  

溪上懒蒲藏钓艇，窗前新笋长渔竿。【同前《四时部暮春》。】  

雨后感怀  

云际日光分万井，烟消山色露千峰。【同前《天象部晴霁》。】  

雨后感情  

瓮开白酒花间醉，帘卷青山雨后看。【同前卷下《宴喜部醉后》。】  

题李端  

新笋短松低晓露，晚花寒沼漾残晖。【同前卷上《人事部文藻》。】  

春情多  

白发镜中惭易老，青山江上几回春。【同前《人事部老》。】  

蔷薇  

千重密叶侵阶绿，万【一作「百」】朵闲花向日红。【同前卷下《草木部蔷薇》。】  

夜花  

灯照露花何所似，馆娃宫殿夜妆台。【同前《草木部杂花》。】  

送故人归府  

落日樽前添别思，碧潭滩上荻花秋。【同前《离别部饯别》。】  

送刘秀才归江陵  

花间祖席离人醉，水上归帆落日行。【同前。】  

送裴侍御  

欲知别后思君处，看取湘江秋月明。【同前《离别部秋别》。】  

上西陵留别  

□忧去国三千里，遥指江南一道云。【同前《离别部留别》。】  

旅舍感怀  

因依客路烟波上，迢递乡心夜梦中。【同前《离别部水行》。】  

罢弊务思归故国寄知友  

如今欲种韩康药，未卜云山第几峰。【同前《隐逸部思隐》。】  

闭门即事  

数竿修竹衡门里，一径松杉落日中。【同前《隐逸部幽居》。】  

题王右军遗迹  

生卧竹堂虚室白，逍遥松径远山青。【同前。】  

题蓝桥驿  

江陵归时逢春雪。【见《白氏长庆集》卷十五《蓝桥驿见元九诗》自注引。】  

宫词  

外人不识承恩处，唯有罗衣染御香。【见日藤原公任《倭汉朗咏集》卷下《妓女》。】  

咏李花  

苇绡开万朵。【见冯贽《云仙杂记》卷七引《高隐外书》。】  

拗花【题拟】  

试问酒旗歌板地，今朝谁是拗花人。【见陶宗仪《南村辍耕录》卷十二。】  

山茶花  

冷蜂寒蝶【一作「冷蝶寒蜂」】尚未来。【见宋郑元佐《朱淑真〈断肠诗集〉注》卷二《春归》、卷三《窗西桃花盛开》注引。】  

崔徽歌  

崔徽本不是娼家，教歌按舞娼家长。使君知有不自由，坐在显时立在掌。  

有客有客名丘夏，善写仪容得艳姿。为徽持此寄敬中，以死报郎为终始。【以上见《绿窗新话》卷上。】  

眼明正似琉璃瓶，心荡秋水横波清。【见施元之等《注东坡先生诗》卷十五《百步洪》注引。】  

吏感徽心关锁开。【见任渊《山谷诗注》卷九《出礼部试院王才元惠梅花三种皆妙绝戏答三首》注引。】  

凤凰宝钗为郎戴。【见陈元龙《片玉集注》卷二《秋(上蕊下木)香》注引元微之诗。】  

舞态低迷误招拍。【同前书卷八《蝶恋花》之二注引崔徽诗。】  

凤钗乱折金钿碎。【同前书卷二《忆旧游》注引元微之诗。】  

和浙西李大夫晚下北固山喜松径成阴怅然怀古偶题临江亭  

自公镇南徐，三换营门柳。【《嘉定镇江志》卷十四。】  

句  

无妙思帝里，不合厌杭州。【俞文豹《吹剑三录》。此则亦从冀勤同志说。】  

咏廿四气诗  

立春正月节  

春冬移律吕，天地换星霜。冰泮游鱼跃，和风待柳芳。早梅迎雨水，残雪怯朝阳。万物含新意，同欢圣日长。  

雨水正月中  

雨水洗春容，平田已见龙。祭鱼盈浦屿，归雁□山峰。云色轻还重，风光淡又浓。向春入二月，花色影重重。  

惊蛰二月节  

阳气初惊蛰，韶光大【一作「天」】地周。桃花开蜀锦，鹰老化春【一作「为」】鸠。时候争催迫，萌芽□【一作「护」】矩修。人间务生事，耕种满田畴。  

春分二月中  

二气莫交争，春分雨处行。雨来看电影，云过听雷声。山色连天碧，林花向日明。梁间玄鸟语，欲似解人情。  

清明三月节  

清明来向晚，山渌正光华。杨柳先飞絮，梧桐续放花。鴽声知化鼠，虹影指天涯。已识风云意，宁愁雨谷【一作「谷雨」】赊。  

谷雨三月中  

谷雨春光晓，山川黛色青。叶间鸣戴胜，泽水长浮萍。暖屋生蚕蚁，喧风引麦葶。鸣鸠徒拂羽，信矣不堪听。  

立夏四月节  

欲知春与夏，仲吕启朱明。蚯蚓谁教出，王瓜自合生。帘【一作「簇」】蚕呈(上尔下虫)样，林鸟哺雏声。渐觉云峰好，徐徐带雨行。  

小满四月中  

小满气全时，如何靡草衰。田家私黍稷，方伯问蚕丝。杏麦修镰钐，錋(□爪)竖棘篱。向来看苦菜，独秀也何为？  

芒种五月节  

芒种看今日，螗螂应节生。彤云高下影，鷃鸟往来声。渌沼莲花放，炎风暑雨情。相逢问蚕麦，幸得称人情。  

夏至五月中  

处处闻蝉响，须知五月中。龙潜渌水坑，火助太阳宫。过雨频飞电，行云屡带虹。蕤宾移去后，二气各西东。  

小暑六月节  

倏忽温风至，因循小暑来。竹喧先觉雨，山暗已闻雷。户牖深青霭，阶庭长绿苔。鹰鹯新习学，蟋蟀莫相催。  

大暑六月中  

大暑三秋近，林钟九夏移。桂轮开子夜，萤火照空时。瓜果邀儒客，菰蒲长墨池。绛纱浑卷上，经史待风吹。  

立秋七月节  

不期朱夏尽，凉吹暗迎秋。天汉成桥鹊，星娥会玉楼。寒声喧耳外，白露滴林头。一叶惊心绪，如何得不愁？  

处暑七月中  

向来鹰祭鸟，渐觉白藏深。叶下空惊吹，天高不见心。气收禾黍熟，风静草虫吟。缓酌樽中酒，容调膝上琴。  

白露八月节  

露沾蔬草白，天气转青高。叶下和秋吹，惊看两鬓毛【一作「毫」】。养羞因野鸟，为客讶蓬蒿。火急收田种，晨昏莫辞劳。  

秋分八月中  

琴弹南吕调，风色已高清。云散飘飖影，雷收振怒声。乾坤能静肃，寒暑喜【一作「合」】均平。忽见新来雁，人心敢不惊？  

寒露九月节  

寒露惊秋晚，朝看菊渐黄。千家风扫叶，万里雁随阳。化蛤悲群鸟，收田畏早霜。因知松柏志，冬夏色苍苍。  

霜降九月中  

风卷晴霜【一作「清云」】尽，空天万里霜。野豺先祭月，仙菊遇重阳。秋色悲疏木，鸿鸣忆故乡。谁知一樽酒，能使百秋亡。  

立冬十月节  

霜降向人寒，轻冰渌水漫。蟾将纤【一作「轻」】影出，雁带几行残。田种收藏了，衣裘制造看。野鸡投水日，化蜃不将难。  

小雪十月中  

莫怪虹无影，如今小雪时。阴阳依上下，寒暑喜分离。满月光天汉，长风响树枝。横琴对渌醑，犹【一作「独」】自敛愁眉。  

大雪十一月节  

积阴成大雪，看处乱霏霏。玉管鸣寒夜，披书晓绛帷。黄钟随气改，鷃鸟不鸣时。何限苍生类，依依惜暮晖。  

冬至十一月中  

二气俱生处，周家正立年。岁星瞻北极，舜【一作「景」】日照南天。拜庆朝金殿，欢娱列绮筵。万邦歌有道，谁敢动征边？  

小寒十二月节  

小寒连大吕，欢鹊垒新巢。拾食寻河曲，衔紫遶树梢。霜鹰近北首，雊雉隐藂茅。莫怪严凝切，春冬正月交。  

大寒十二月中  

腊酒自盈樽，金炉兽炭温。大寒宜近火，无事莫开门。冬与春交替，星周月讵存？明朝换新律，梅柳待阳春。【见伯二六二四、斯三八八○卷。】  

李惟  

李惟，约为中唐时人。  

霍小玉歌  

衣飘荳蔻减浓香，脸射芙蓉失娇色。【明刻本宋佚名《锦绣万花谷前集》卷十七引《霍小玉歌》。】  

妆成落日卷帘坐，小玉焚香罗帐深。【见同书同卷引李惟诗。】  

西北槛前挂鹦鹉，笼中报道李郎来。【见宋陈元龙《片玉集注》卷一《荔枝香》注引《丽情集》引《小玉歌》。】  

### 全唐诗续拾卷二十六  

***谢观***  

观，文宗时官荆州从事。有赋八卷。今存诗二首。【(《全唐诗》无谢观诗，传据《新唐书艺文志》、《全唐文》卷七五八)】  

招李夫人魂赋附楚词  

白玉洁兮红兰芳，忽玉折兮兰已伤。魂兮勿复游他方，盍归来兮慰我皇。  

彩云裾兮流霞袂，倏而来兮忽而逝。魂兮勿复游四裔，盍归来兮膺万岁。【见《文苑英华》卷九六。】  

***普化和尚***  

普化和尚，嗣盘山宝积禅师，在镇州，与临济和尚同时。诗二首。【(《全唐诗》无普化诗)】  

偈  

少室人不识，金陵又再来。临济一只眼，到处为人开。  

河阳新妇子，木塔老婆禅。临济小厮儿，却具一只眼。【《五灯会元》卷四。】  

***崔玄亮***  

十二月四日寄乐天【题拟】  

共相呼唤醉归来。【见《白氏长庆集》卷二一《答崔宾客晦叔十二月四日见寄》题注引。】  

登第后自咏【题拟】  

人间不会云间事，应笑蓬莱最后仙。【见前书卷二三《得湖州崔十八使君书喜与杭越邻郡因成长句代贺兼寄微之》诗末自注引。】  

***李合***  

石床石鉴  

麓床高接天，伏虎上栖烟。松低轻盖偃，藤细若钩悬。石明如挂镜，照物别媸妍。鹤鸾时弄影，何处觅神仙。【见嘉庆十一年曾纂《宁远县志》卷九。】  

***崔岐***  

岐，齐州全节人。进士，官江阴主簿。【(《全唐诗》无崔岐诗，传据《新唐书》卷七二《宰相世系表》及下引杜牧文)】  

赠杜顗  

贾马死来生杜顗，中间寥落一千年。【见《樊川文集》卷九《唐故淮南支使试大理评事兼监察御史杜君墓志铭》。】  

***吕让***  

让，河中人，渭子。大和八年为楚州刺史，官至太子右庶子。诗一首。【(《全唐诗》无吕让诗，传据《旧唐书》卷一三七《吕渭传》、《全唐文》卷七一六)】  

和入京  

俘囚经万里，憔悴度三春。发改河阳鬓，衣余京洛尘。锺仪悲去楚，随会泣留秦。既谢【一作「得」】平吴利，终成失路人。【见《文苑英华》卷二四○。】  

***范酇***  

酇，大和八年进士，仕至郎中。【(《全唐诗》无范酇诗，传据《唐诗纪事》卷五十、《登科记考》卷二一)】  

句  

岁尽天涯雨。【见《唐诗纪事》卷五十、《增修诗话总龟前集》卷十四引《北梦琐言》。】  

***严休复***  

与于驸马  

莫惜歌喉一串珠。【见《白氏长庆集》卷三二《寄明州于驸马使君三绝句》自注引。】  

***卢仝***  

句  

不鲫溜钝汉。【见《宋景文公笔记》卷上。】  

***陆(上下一中曰)***  

(上下一中曰)，字景山，苏州人。元和三年，策制科中第，补万年丞，再迁太常博士。自虞部员外郎出为邓州刺史，复入为户部郎中、秘书少监、太常少卿，历刺兖蔡虢苏四州，迁浙东观察使，徙宣歙观察使，大和八年九月卒，年七十一。诗一首。【(《全唐诗》无陆诗，传据《旧唐书》卷一六二、《新唐书》卷一五九本传)】  

游天衣寺  

处世空旦夕，探幽放情志。长歌向闲云，引客游古寺。秦山倚寥廓，高鸟下苍翠。凝阴向杉松，界法齐天地。疏钟远僧舍，深殿有猿戏。警梵千溪中，真禅寂无二。寒泉耸毛发，清露遣心累。省虑因悟非，劳神岂为贵。起然静中见，觉了愚胜智。愿得栖烟霞，书之谢名利。【见《会稽掇英总集》卷八。】  

***沈传师***  

白云亭  

僧爱白云溪上飞，白云深处敞禅扉。莫言便是无情物，思着故乡依旧归。【见嘉庆二十年洪亮吉纂《宁国府志》卷二四。】  

赞碎金  

墨宝三千三百余，展开胜读两车书。人间要字应来尽，呼作零金也不虚。【见斯六二○四卷，原署「沈侍郎」。】  

***普愿***  

普愿，姓王，郑州新郑人。至德二年依大隗山大慧禅师，后师马祖道一。贞元十一年后，住池州南泉山，世称南泉和尚。大和八年卒，年八十七。诗一首。【(《全唐诗》无普愿诗)】  

久住投机偈  

今日还乡入大门，南泉亲道遍乾坤。法法分明皆祖父，回头惭愧好儿孙。【见《景德传灯录》卷十。】  

***性空***  

性空，吉州孝义寺僧，嗣丹霞和尚。诗一首。【(《全唐诗》无性空诗)】  

偈  

乌不前，兔不后，几人于此茫然走。祇有阇黎达本源，结舌何曾着空有？【《五灯会元》卷五。】  

***王涯***  

宫词  

帘外微明烛下妆，殿明放锁待君王。玉阶地冷罗鞋薄，众里偷身倚玉床。【《分门纂类唐宋时贤千家诗选》卷十六。】  

***崔觐***  

觐，梁州城固人。为儒不乐仕进，以耕稼为业。老而无子，乃以田宅家财分给奴婢。夫妻遂隐于城固南山，林泉相对，以啸自娱。山南西道节度使郑余庆高其行，辟为节度参谋，累邀方至府第。大和八年，左补阙王直方因召见，荐觐有高行，诏以起居郎征之，觐辞疾不起。卒于山。诗三首又十句。【(《全唐诗》无崔觐诗，传据《旧唐书》卷一九二《隐逸传》)】  

(泳去永改党)谷  

高峰偃蹇云崔嵬，层崖巨壑长峡开。龙蛇纵横虎豹乱，古【《洋县志》作「石」】栈朽灭埋深苔。【见宋祝穆《方舆胜览》卷六六，校以光绪二十八年张鹏翼纂《洋县志》卷七。】  

缺题  

寥寥官舍静于僧，虽有园亭亦倦登。桃李光阴流似水，图书滋味冷如冰。  

缺题  

地形连楚阔，山势入秦豪。平外斜通骆，深中远认褒。图经何壮观，故事有萧曹。  

汉中城楼  

断烟横沔水，孤鹜入洋州。  

晚霭昏斜谷，晴阳露斗山。  

廉水渡  

江水不流廉节去，清名长解胜贪泉。  

教场  

岂知王子山前月，曾照曹刘夜战来。  

句  

直望汉江三百里，一条如线下洋州。【以上六题均见宋王象之《舆地纪胜》卷一八三《兴元府》。】  

***空海***  

过金山寺  

古貌满堂尘暗色，新华落地鸟繁声。经行观礼自心感，一雨僧人不显名。【《经国集》卷十。转录自《空海全集》第七卷《拾遗杂集》。】  

青龙寺留别义操阇梨  

同法同门喜遇深，空随白雾忽归岑。一生一别难再见，非梦思中数数寻。【同前。】  

在唐日观昶法和尚小山  

看竹看花本国春，人声鸟咔汉家新。见君庭际小山色，还识君情不染尘。【同前。】  

在唐日赠剑南僧惟上离合诗  

磴危人难行，石崄兽无登。烛暗迷前后，蜀人不得登。【同前。】  

***鉴空***  

鉴空，俗姓齐，吴郡人。少小贫苦。壮岁为诗，不多靡丽。元和初游钱塘，投灵隐寺出家，后周游名山。大和元年至洛阳，住香山寺。约卒于大和九年，年七十七。诗一首。【(《全唐诗》无鉴空诗)】  

示柳珵【题拟】  

兴一沙衰恒河沙，兔而罝，犬而拏，牛虎相交与角牙，宝檀终不灭其华。【《宋高僧传》卷二十《唐洛阳香山寺鉴空传》。】  

***李逢吉***  

奉和酬相公宾客汉南留赠八韵  

自作分忧别，今方便道过。悲酸如我少，语笑为君多。泪亦因杯酒，欢非待【一作「侍」】绮罗。路歧岐伤不已，松柏性无他。怅望商山老，殷懃汉水波。重言尘外约【相公往年垂赠六约】，难继郢中歌。玉管离声发，银釭缸曙色和。碧霄看又远，其奈独愁和。【见《文苑英华》卷二四五。】  

句  

姮娥归处月华深。【胡伟《宫词》。】  

***智常***  

智常，嗣马祖，在江州归宗寺，时号赤眼归宗和尚。白居易在江州，尝与游。又曾与江州刺史李渤讨论佛理。诗二首。【(《全唐诗》无智常诗，传录《祖堂集》卷十五、《景德传灯录》卷七)】  

万卷赞  

出廓送钱嫌不要，手提□笠向庐山。昔日曾闻青霄鹤，更有青霄鹤不如。  

偈  

归宗事理绝，日轮正当午。自在如师子，不与物依怙。独步四山顶，优游三大路。吹嘘【《灯录》、《事苑》作「欠呿」】飞禽堕【《灯录》、《事苑》作「坠」】，嚬呻众兽【《灯录》、《事苑》作「邪」】怖。机竖箭易及，影没手难覆。施张如【《灯录》、《事苑》作「若」】工【《事苑》作「二」】使，剪截【《灯录》、《事苑》作「裁剪」】成尺度。巧镂万盘【《灯录》、《事苑》作「般」】名，归宗还似土。语密【《灯录》、《事苑》作「默」】音声绝，理【《灯录》作「旨」，《事苑》作「音」】妙言【《灯录》、《事苑》作「情」】难措。弃个耳【《灯录》、《事苑》作「眼」】还聋，取个目还瞽。一镞破三关，分明箭后路。(□可)【《灯录》、《事苑》作「可」】怜个【《事苑》作「大」】丈夫，先天为心祖。【《祖堂集》卷十五、《景德传灯录》卷二九、《祖庭事苑》卷二。】  

牛皮靸【《五灯会元》作「鞔」】露柱，露柱啾啾叫。凡耳听不闻，诸圣呵呵笑。【《景德传灯录》卷七、《五灯会元》卷三。】  

德诚  

德诚，遂宁府人。嗣药山惟俨，与云岩昙晟、道吾宗智为同道交。住秀州华亭，泛一小舟，随缘度日，世称船子和尚、华亭和尚。诗四十首。【(《全唐诗》无德诚诗)】  

拨棹歌  

千尺丝纶直下垂，一波纔动万波随。夜静水寒鱼不食，满船空载月明归。  

三十年来【《嘉禾志》作「二十余年」】江【《五灯会元》作「海」】上游，水清鱼见不吞钩。钓竿斫尽重栽竹，不计工夫【《五灯会元》作「功程」，《嘉禾志》作「工程」】得便休。  

三【《嘉禾志》作「二」】十余年【《五灯会元》作「年来」，《四溟诗话》作「年前」】坐钓台，竿【《五灯会元》、《嘉禾志》、《四溟诗话》皆作「钩」】头往往得黄能。锦【《五灯会元》、《四溟诗话》作「金」】麟不遇空【《嘉禾志》作「虚」】劳力，收取【《四溟诗话》作「拾」】丝纶归去来。【以上三首，《嘉禾志》题作《自题三绝》。】  

一叶虚舟一副竿，了然无事坐烟滩。忘得丧，任悲欢，却教人唤有多端。  

一任孤舟正又斜，乾坤何路指生涯。抛岁月，卧烟霞，在处江山便是家。  

愚人未识主人公，终日孜孜恨不同。到彼岸，出樊笼，元来祇是旧时翁。【以上三首，《嘉禾志》题作《题松泽西亭三首》。】  

有一鱼兮日溯洄【《五灯会元》作「伟莫裁」】，混虚【《五灯会元》作「融」】包纳信奇哉。能变化，吐风雷，下线何曾钓得来。  

别人祇看采芙蓉，香气长黏绕指风。两岸映，一船红，何曾解染得虚空。  

问我生涯祇是船，子孙各自赌机缘。不由地，不由天，除却蓑衣无可传。  

莫学他家弄钓船，海风起也不知边。风拍岸，浪掀天，不易安排得帖然。  

大钓何曾离钓求，抛竿卷线却成愁。活泼泼，乐悠悠，自是迟疑不下钩。  

静不须禅动即禅，断云孤鹤两萧然。烟浦畔，月川前，槁木形骸在一船。  

莫道无修便不修，菩提痴坐若为求？勤作棹，慧为舟，者个男儿始出头。  

水色山光处处新，本来不俗不同尘。着气力，用精神，莫作虚生浪死人。  

独倚兰桡入远滩，江花漠漠水漫漫。空钩线，没腥膻，那得凡鱼都上竿。  

揭却云篷进却船，一竿云影一潭烟。既掷网，又抛筌，莫教倒被钓丝牵。  

苍苔滑净坐忘机，截眼寒云叶叶飞。戴箬笠，挂蓑衣，别无归处是吾归。  

外却形骸放却情，萧然孤坐一舟轻。圆月上，四方明，不是奇人不易行。  

世知吾懒懒原真，宇宙船中不管身。烈香饮，落花茵，祖师元是个闲人。  

都大无心罔象间，此中那许是非关。山兀兀，水潺潺，忙者自忙闲者闲。  

浪宕从来水郭间，高歌欹枕看遥山。红蓼岸，白苹湾，肯被兰桡使不闲。  

古钓先生鹤发垂，穿波出浪不曾疑。心荡荡，笑怡怡，长道无人画得伊。  

动静由来本两空，谁教日夜强施功。波渺渺，雾蒙蒙，却来江上隐云中。  

媚俗无机独任真，何须洗耳复澄神。云与月，友兼亲，敢向浮沤任此身。  

逐块追欢不识休，津梁浑不挂心头。霜叶落，岸花秋，却教渔父为人愁。  

一片江云倏忽开，翳空晴日绝尘埃。适消散，又徘徊，试问本从何处来？  

鼓棹高歌自适情，音稀和寡不求名。清风起，浪花平，也且随流逐势行。  

不妨纶线不妨钩，祇要钩轮得自由。掷即掷，收即收，无踪无迹乐悠悠。  

钩下俄逢赤水珠，光明圆彻等清虚。静即出，觅还无，不在骊龙不在鱼。  

卧海拏云势莫知，优悠何处不相宜。香象子，大龙儿，甚么波涛扬得伊。  

虽慕求鱼不食鱼，网帘蓬户本空无。在世界，作凡夫，知闻祇是个毘卢。  

香饵竿头也不无，向来祇是钓名鱼，波沃日，浪涵虚，万象牢笼号有余。  

乾坤为舸月为篷，一带云山一径风。身放荡，性灵空，何妨南北与西东。  

终日江头理棹间，忽然失济若为还。滩急急，水潺潺，争把浮生作等闲。  

有鹤翱翔出海风，往来踪迹在虚空。图不得，弄何穷，日月还教没此中。  

钓头曾未曲些些，静向江滨度岁华。酌山茗，折芦花，谁言埋没在烟霞。  

吾自无心无事间，此心祇有水云关。携钓竹，混尘寰，喧静都来离又闲。  

晴川清濑水横流，潇洒元同不系舟。长自在，任夷犹，将心随逐几时休。  

欧冶铦锋价最高，海中收得用吹毛。龙凤绕，鬼神号，不见全牛可下刀。【以上三十九首，均见嘉庆间刻本《机缘集》，原为宋大观四年风泾海会寺石刻。转录自《词学》第二期刊施蛰存先生《船子和尚拨棹歌》。宋明间收录船子和尚诗偈的著作，笔者所见有：宋释惠洪《冷斋夜话》卷五、胡仔《苕溪渔隐丛话前集》卷五六收第一首，宋释慧明《五灯会元》卷五收其一、其二、其三、其七、其八、其九，共六首，宋吴聿《观林诗话》收第三十九首，元至元《嘉禾志》卷三二收其一至其六，共六首，明谢榛《四溟诗话》卷三收第三首，杨慎《艺林伐山》卷十七收第一至第三首，今即据诸书所引出校。】  

偈  

本是钓鱼船上客，偶除须发着袈裟。佛祖位中留不住，夜深依旧宿芦花。【见明杨慎《艺林伐山》卷十七《船子和尚四偈》。】  

裴通  

通，字文元，士淹子。元和中尝游越。后任户部员外郎、金部郎中。长庆初为少府监，出使回鹘。宝历中任汝州刺史。文宗时自国子祭酒改詹事。着《易书》一百五十卷。诗一首。【(《全唐诗续补遗》卷二十录通诗一首，事迹失考。今据《郎官石柱题名考》卷十二补传)】  

王右军宅  

寂寂金庭洞，清香发桂枝。鱼吞左慈钓，鹅踏右军池。此地常无事，冲天自有期。向来逢道士，多欲驾文螭。【见同治九年刊蔡以撰《鄞县志》卷二四。】  

齐安和尚  

齐安和尚，嗣华岩智藏禅师。住黄州。诗一首。【(《全唐诗》无齐安禅师诗)】  

偈  

猛炽焰中人有路，旋风顶上屹然栖。镇常历劫谁差互，杲日无言运照齐。【见《景德传灯录》卷十、《五灯会元》卷四。】  

神赞  

神赞，嗣百丈怀海禅师，住福州古灵山。诗一首。【(《全唐诗》无神赞诗)】  

偈  

空门不肯出，投窗也大痴。百年钻故纸，何日出头时？【见《五灯会元》卷四。】  

公畿和尚  

公畿和尚，嗣章敬怀晖禅师，在河中府。诗一首。【(《全唐诗》无公畿和尚诗)】  

偈  

有名非大道，是非具不禅。欲识个中意，黄叶止啼钱。【《祖堂集》卷十七、《五灯会元》卷四。】  

皇甫曙  

再劝乐天酒【题拟】  

且劝香醪一屈卮。【《白氏文集管见抄》载白居易《戏酬皇甫十再劝酒》题注引。】  

### 全唐诗续拾卷二十七  

李翱  

洗墨池  

剩有临池兴，人称协律郎。至今蝌蚪迹，犹带墨痕香。【见影印文渊阁《四库全书》本《湖广通志》卷八九。】  

朱庆余  

惆怅诗  

梦里分明入汉宫，觉来灯背锦屏空。紫台日落关山晓，肠断君恩信画工。【见《才调集》卷八。】  

张又新  

永嘉百咏  

滴水卷  

滴水县在华盖山西北，流入郡城，涓涓不盈不竭。谢公与从弟书：「地无佳井，赖华盖山北涌出一泉，名为滴水。」即此水也。  

滴水泠泠彻碧纱，旱时无减雨无加。澄清好是为官侣，引入孤城一带斜。  

郭公山  

昔贤登步立神州，气象千年始一浮。南望州如列宿，北观江水似龙(札去木改虫)。  

大罗山  

越王曾保此山巅，杨仆楼船几控弦。犹有旧时悬冰在，鲛绡千尺玉潺湲。  

白鹤山  

白鹤山边秋复春，文君宅畔少风尘。欲驱五马寻真隐，谁是当年入竹人？【见永乐《乐清志》卷二、同治丙寅年刊齐召南纂《温州府志》卷四。】  

百里芳  

时清游骑南徂暑，正值荷花百里开。民喜出行迎五马，全家知是使君来。【光绪《永嘉县志》卷二一《古迹》。】  

周公庙  

祠像已加唐衮冕，乐工犹服晋衣冠。【见光绪《永嘉县志》卷四「横山周公庙」条。】  

中界山补序  

木榴屿、玉流山也，居海中，去郡城三百里。东晋居人数百家，为孙恩所破，至今湖田尚存。【见弘治《温州府志》卷三。】  

郑居中  

居中，历任左司员外郎、郎中。宝历初除监察御史，改分司东台。后除中书舍人，不就，以疾辞官，恣游名山。开成二年卒。【(《全唐诗》无郑居中诗，传据《郎官石柱题名考》卷一)】  

临终作【题拟】  

云山游已(彳扁)。【《太平御览》卷二二二引《唐书》引。】  

吴士矩  

士矩，字方之，濮阳鄄城人。溆子。文学早就，喜与豪英游。历任京兆司录、主客员外郎、郎中。大和七年为江西观察使，开成元年入朝为秘书监，次年因赃贬蔡州别驾，改流端州。【(《全唐诗》卷八八七收士矩诗一首，无传，今据《元和姓纂》卷三、《新唐书》卷一五九、《郎官石柱题名考》卷二五、卷二六、《〈白氏长庆集〉人名笺证》拟传)】  

独酌谣  

愚夫子不招。【见《白氏长庆集》卷三三《吴秘监每有美酒独酌独醉但蒙诗报不以饮招辄此戏酬兼呈梦得》自注引。】  

***赠元微之【题拟】***  

永惭沾药犬，多谢出囊锥。【见《元氏长庆集》卷十《开元观闲居酬吴士矩侍御三十韵》自注引。】  

开成朝士  

句  

几人天上争仙桂，一岁闽南折四枝。【见乾隆十九年刊鲁曾煜等纂《福州府志》卷六十《文苑》。】  

令狐楚  

九日黄白二菊花盛开对怀刘二十八  

西花虽未谢，二菊又初芳。鬓云徒云白，腰金未是黄。曙花凌露彩，宵艳射星芒。日正开边树，风清发更香。山椒应散乱，篱下倍荧煌。泛酒遥相忆，何由共醉狂。【见蒲积中《古今岁时杂咏》卷三五。】  

酬苏少尹中元夜追怀去年此夕鄙人与故李谏议郭员外见访感时伤旧之作  

直继先朝卫与英，能移孝友作忠贞。剑门失险曾缚虎，淮水安流缘斩鲸。黄阁碧幢惟是俭，三公二伯未为荣。惠连忽赠池塘句，又遣羸师破胆惊。【见蒲积中《古今岁时杂咏》卷二八。】  

社日早出赴祠祭  

满城人尽闲，惟我早开关。惭被家童问，因何别旧山？【见同书卷十。】  

鄂州使至窦七副使中丞【《王》作「窦巩中丞副使」】见示与元【《王》此下有「稹」字】相公献酬之什鄙人【《王》作「余顷」】任户部尚书时【《王》作「日」】中丞是当司员外郎每示【《王》作「有」】篇章多相唱和今因【《王》作「因题」】四韵以寄所怀  

仙吏秦城别，新诗鄂渚来。才推八斗米【从《王》改】，职副旧三台。雕镂心偏许，缄封手自开。何年相赠答，却得在中台。【录自《四部丛刊续编》影宋本《窦氏联珠集》，以王安石《唐百家诗选》(简作《王》)卷十四所录诗相校。】  

奉送李相公重镇襄阳  

海内埏埴(彳扁)，汉阴旌旆还。望留丹阙下，恩在紫霄间。冰雪背秦岭，风烟经武关。树皆人尚爱，辕即吏曾攀。自惜两心合，相看双鬓斑。终期谢戎务，同隐凿龙山。【见《文苑英华》卷二四五。】  

重修望京楼因登楼赋诗【题拟】  

夷门一镇五经秋，未得朝天未免愁。因上此楼望京国，便名楼作望京楼。【见宋乐史《太平寰宇记》卷一。】  

元和初任礼部员外郎作  

移石几回敲废印，开箱何处送【《吟》作「纳」】新图。【见《春明退朝录》卷上。《吟窗杂录》卷四十作初任员外郎作诗。】  

萧膺  

膺，字次元，侯官人。开成三年登第，仕至大理司直。【(《全唐诗》无萧膺诗。兹据《登科记考》卷二一引《大典》引《闽中记》、《三山志》录其事迹)】  

土圭诗  

白日在重云，如何分曲直。【见宋陈应时《吟窗杂录》卷二九。】  

李滂  

滂，字注善，闽县人。开成三年及第，终大理评事。【(《全唐诗》无李滂诗。事迹出处同前人)】  

咏愁  

应缘心里难停住，化作新丝出鬓边。【同前。】  

陈嘏  

嘏，字君锡，莆田人。开成三年进士。累官刑部郎中。诗一首。【(《全唐诗》无陈嘏诗，传据《全唐文》卷七六○、《登科记考》卷二一)】  

霓裳羽衣曲赋附歌  

圣功成兮至乐修，大道叶兮皇风流。【《文苑英华》卷七四。】  

裴丹  

丹，开成三年为泾令。诗一首。【(《全唐诗》无裴丹诗)】  

重建东峰亭有序  

唐永泰元年春二月，江西帅御史中丞季公广琛尝游属城，泊于泾水陵(上山下品)佛庙之东峰，始创亭台焉。明年秋七月，御史中丞袁公(仃去丁改参)复为江淮招讨使，尽殄江西之寇，回军屯于泾上。命前锋破洞贼方清于石埭，捷书始至，公命宾僚燕贺于斯亭，赋诗纪事，凡七首。从事则曰刘公太真为首序，王公纬、高公参、崔公何、陆公渭、郭公澹、苏公(□禹)，皆当代之英髦，一时之名士。继唱累累，存乎贞石，迄于今七十余年矣。萝木斯郁，亭台寻坏，人迹罕到，野麋徙游。顾丹不敏，作人兹邑，探幽余闲，杖履及此，乍陟樵巘，芳溪如线，探得遗趾，追琢可披，吁嗟吟哦，不知日夕。乃召缁徒之上首，谓之曰：「大夫官纪功之地，理当严饬，今旷岁芜没，过孰甚焉！矧兹寺也，工徒不匮，物力且完。」遂命深沉夷翳，荟架危槛，构小亭，颐指思图，浃旬而就。木虽大材者必诛，草虽芳微者不薙，山翠匝野而尽出，溪光透灵而下窥。烟岚忽开，日月先照，物外凝想，英豪耳少焉。山前静吟，风韵犹在，以其湮没浸远，今复创理，宜有纪述，以永前休，乃为五言一首十六韵，刻于他石，以附碣侧。开成三年龙集戊午仲秋十四日也。  

大贤志勋略，琢石依崔嵬。声容问古今，文字埋草莱。仰想驻旌戟，仍闻建亭台。胡为积岁荒，密迩无人开。顾鄙作吏间，探幽来此隈。披寻忽惊喜，叹咏空徘徊。盼睐得殊境，卑高怯冗材。薙芜碧藓出，芟竹鲜风来。危槛架幽谷，飞轩标胜垓。分明见城郭，毕竟抛尘埃。迭嶂天外展，长溪林际回。平原淡烟境，远壑生云雷。物象宁极已，英灵信悠哉。凄清泛瑶瑟，放浪酣金杯。求古外凡意，立言悲自媒。永怀紫芝客，眺览期相陪。【清嘉庆十一年刊洪亮吉纂《泾县志》卷三一。】  

裴度  

新开龙泉晋水二池  

方塘含白水。【见《白氏长庆集》卷三四《又和令公新开龙泉晋水二池诗》注引。】  

夏中雨后游城南庄示乐天八韵【题拟】  

何处趁杯盘。【见《白氏长庆集》卷三二《奉酬侍中夏中雨后游城南庄见示八韵》自注引。】  

开成时儒  

送义存出家【题拟】  

光阴轮谢又逢春，池柳亭梅几度新。汝别家乡须努力，莫将辜负丈夫身。  

鹿群相受岂能成，鸾凤终须万里征。何况故乡贫与贱，苏秦花锦事分明。  

原宪守贫志不移，颜回安命更谁知？嘉禾未必春前熟，君子从来用有时。【见《祖堂集》卷七。】  

法常  

法常，俗姓郑，襄阳人。嗣马祖。贞元十二年自天台移住明州大梅山，即梅子真隐所建僧院。开成初院成，徒侣可六七百人。四年卒，年八十八。诗二首。【(《全唐诗续补遗》卷十四之法常为另一人。今从《祖堂集》卷十五、《宋高僧传》卷十一录传)】  

答盐官齐安国师见招  

摧残枯木倚寒【《祖堂集》作「青」】林，几度逢春不变心。樵客遇【《祖堂集》作「见」】之犹不顾【《比事》作「采」】，郢人何事【《祖堂集》作「那更」，《传灯录》、《五灯会元》作「那得」】苦追【《比事》作「搜」】寻。【见《古今禅藻集》卷七。《祖堂集》卷八作曹山和尚引古人偈，《景德传灯录》卷七、《苕溪渔隐丛话后集》卷三七均作偈，《莆阳比事》卷七引《禅林宝传》载唐末闽僧耽章称引此偈，今取以对校。】  

一池荷叶衣无尽，数树松花食有余。刚被世人知住处，又移茆舍【《沅湘耆旧集》作「屋」】入深居。【见《五灯会元》卷四、《古今禅藻集》卷七。张靖龙云见董庆酉《四明诗干》卷下引《鄞县志》、明李邺嗣《甬上高僧诗》卷首。】  

宗密  

宗密，俗姓何，果州西充人。住圭峰，世称圭峰大师、草堂和尚。为华严宗五祖。会昌元年卒，年六十二。诗四首。【(《全唐诗》无宗密诗，传据《释氏疑年录》卷五、《祖堂集》卷六)】  

偈  

乐儿本是一形躯，乍作官人乍作奴。名目服章虽改变，始终奴主了无殊。【见《宗镜录》卷七四。】  

座右铭  

寅起可办事，省语终寡尤。身安勤戒定，事简疏交游。他非不足辨，己过当自修。百岁既有限，世事何时休。落发堕僧数，应须侔上流。胡为逐世变，志虑尚嚣浮。四恩重山岳，锱铢未能酬。蚩蚩居大厦，汲汲将焉求。死生在呼吸，起灭若浮沤。无令方服下，番作阿鼻由。【《缁门警训》卷二。】  

答复礼禅师《真妄偈》【题拟】  

本净本不觉，由斯妄念起。知真妄即空，知空妄即止。止处名有终，迷时号无始。因缘如幻梦，何终复何始？此是众生源，穷之出生死。不是真生妄，妄迷真而起。悟妄本自真，知真妄即止。妄止似终末，悟来似初始。迷悟性皆空，皆空无终始。生死由此迷，达此出生死。【《林间录》卷上。】  

刘禹锡  

望赋附宫人忆月之歌  

张衡侧身愁思久，王粲登楼日回首。不作渭滨垂钓臣，羞为洛阳拜尘友。【见《刘宾客集》卷一。】  

改高陵人颂刘仁师诗【题拟】  

噫泾水之逶迤，溉我公兮及我私。水无心兮人多僻，锢上游兮干我泽。时逢理兮官得材，墨绶繠兮刘君来。能爱人兮恤其隐，心既公兮言既尽。县申府兮府闻天，积愤刷兮沈痾痊。划新渠兮百亩流，行龙蛇兮止膏油。遵水式兮复田制，无荒区兮有良岁。嗟刘君兮去翱翔，遗我福兮牵我肠。纪成功兮镌美石，求信词兮昭懿绩。【见《刘宾客集》卷二《高陵县令刘君遗爱碑》。】  

祭韩吏部文附诗  

岐山威凤不复鸣，华亭别鹤中夜惊。畏简书兮拘印绶，思临恸兮志莫就。生刍一束酒一杯，故人故人歆此来。【见《刘宾客外集》卷十。】  

听轧筝  

满座无言听轧筝，秋山碧树一蝉清。只应曾送秦王女，写得云间鸾凤声。【见《千载佳句》卷下《宴喜门筝》。】  

赠乐天  

唯君比萱草，相见可忘忧。【《白氏长庆集》卷三四《酬梦得比萱草见赠》自注引。】  

贫居咏怀赠乐天  

若有金挥胜二疏。【同前卷三五《酬梦得贫居咏怀见赠》自注引。】  

酬乐天  

炼尽美少年。【同前《梦得前所酬篇有炼尽美少年之句因思往事兼咏今怀重以长句答之》。】  

贺乐天谈氏外孙女初生  

从此引鸳雏。【同前《谈氏外孙生三日喜是男偶吟成篇兼戏呈梦得》自注引。以上四题皆承陶敏先生见示。】  

路单  

路单，阳平冠氏人。左谏议大夫路季登之幼子。约于元和、长庆间登进士第，会昌初任桂管观察副使。诗一首。【(传据《旧唐书》卷一七七《路岩传》及《桂林风土记》)】  

和元常侍晦除浙东留题越亭【题拟】  

谢安致理逾三载，黄霸清声彻九重。犹辍佩环归凤阙，且将仁政到稽峰。林间立马罗千骑，池上开筵醉一钟。共喜甘棠有新咏，独惭霜鬓又攀龙。【《桂林风土记》。】  

卢贞  

乐天偶眠诗  

放杯书桉上，枕臂火炉前。【《吟窗杂录》卷二六。】  

施肩吾  

咏山魈  

山魈本是伍家奴，何事今为圣者呼？小鬼不须乖去就，国家才子号肩吾。【见何光远《鉴诫录》卷八。】  

下元歌  

契真之道飘飖易，动不动中如有寄。那知有无可超忽，去住玄机此其义。【《云笈七签》卷八八施肩吾《养生辨疑诀》附。】  

赠袁将军  

白锦满胸鹰未老，青鳞动匣剑长寒。【《千载佳句》卷上《人事部将军》。】  

太白经附颂  

神水华池便是丹，东西高下自相看。劝君莫把凡铅弄，活计生涯便好捐。铅则何妨本自铅，铅中何处觅神仙？东西南北还丹了，争奈仙家不肯传。同色同名合好音，亦能烁烁亦沉沉。乾坤颠倒驱雷雨，龙跃安能出上阴？【《正统道藏》本《太白经》。】  

潘咸  

皇恩寺【题拟】  

睿【别本作「广」】泽潭来数百年，海山高处有祇园。禅林自是三三【别本作「山」】界，尘世谁知十二门。诗客迢迢寻义路，禅翁特特【别本作「转」】起谈轩。香炉顶上垂东注，万派分明出一源。【见影印文渊阁《四库全书》本《淳熙三山志》卷三五，所注别本指上海图书馆藏清红格抄本。原署作者为「潘诚」，今从《全唐诗》以咸为正名。】  

宜春头陀  

宜春头陀，姓名不详，会昌间结庵宜春之锺村，自称年已一百四五十，村氓彭叟与其善，传其歌辞。诗一首。【(《全唐诗》无宜春头陀诗)】  

歌  

经世学，经世学成无用着。山中乐，山中乐土堪耕凿。瘿飘有酒同君酌，醉卧草庐谁唤觉。松阴忽听双鸣【《中国医籍考》卷七十引作「鸠」】鹤，起来日出穿林薄。【见《道藏太平部》收《急救仙方》卷六十《仙授理伤续断仙方序》引】  

道常  

道常，嗣盐官，在襄阳，世称关南和尚。诗一首。【(《全唐诗》无道常诗，传据《祖堂集》卷十七、《五灯会元》卷四。《景德传灯录》卷二五有传之道常，为另一僧)】  

乐道歌【《灯录》作「获珠吟」】  

三界兮如焰【一作「幻」】，六道兮如幻【一作「梦」】，圣贤出世兮同【一作「如」】。国土犹如水上泡，无常生灭频【一作「无生灭」】迁变。唯有摩诃大般若【一作「般若坚」】，坚【一作「犹」】如金刚是可羡【一作「不可赞」】。软似兜罗大等空，极小纤【一作「小极微」】尘不可见。拥之令聚而不聚，拨之令散而不散，侧耳欲闻而不闻，瞪目观之不能见【一作「而不见」】。歌复歌，盘陀石上笑诃诃。笑复笑，青萝松【一作「松影」】下高声叫。自从顿获此明珠【一作「获得此心珠」】，帝释轮王都【一作「俱」】不要。不是山僧独施为，自古先贤作此调。不坐禅，不修道，任运逍遥只摩好【一作「么了」】。但知万【一作「能方」】法不干怀，无如【一作「始」】何曾有生老。【见《祖堂集》卷十七，注「一作」者，为《景德传灯录》卷三十所收此诗之异文。】  

愚公谷人  

愚公谷人，姓名不详。武宗会昌间在世。  

船子和尚东游泊钓船处  

和尚东来泊钓船，一溪秋水月明天。此中定有高人出，为忆前身几百年。【《续机缘集》卷上。】  

### 全唐诗续拾卷二十八  

***贾岛***  

逢友人  

还似不才命未通，相逢云水思无穷。清时年少为幽客，寒月更深听过鸿。东越山多连楚迭，南朝城古枕江空。苍崖欲隐谁招我？姜子生涯只此中。【见《吟窗杂录》卷十三梅尧臣《续金针诗格》引。】  

送人  

半夜长安雨，灯前越客心。【见同书卷十二沙门文彧《诗格》。】  

桃氏林亭  

窗含明月树，沙起白云鸥。【见同书卷十四正字王元《诗中旨格》。】  

南台对月  

僧归湖里寺，鱼听水边经。  

寄贞正空二上人  

老窥明镜少，秋忆故山多。【均见同书卷三五《贾岛句对》。】  

句  

风雷一夜雨，山川半年行。【见同书卷十三王梦简《进士王氏诗要格律》。】  

祭闲收朔雪，吊后折寒花。  

离人隔楚水，落叶满长安。【均见同书卷十三僧虚中《流类手鉴》。】  

***周贺***  

梧桐诗  

只期丹凤宿，不许别禽栖。【见《吟窗杂录》卷十四正字王元《诗中旨格》。】  

句  

两鬓已垂白，五湖归钓鱼。【见《唐诗纪事》卷七六。】  

***刘得仁***  

秋望  

西风蝉满树，东岸有残晖。【见《吟窗杂录》卷十徐衍《风骚要式》。】  

***贺兰朋吉***  

句  

五更愁处雨，三月尽时花。【见《吟窗杂录》卷三五。】  

***滕迈***  

句  

多少千条拂地垂。【《江湖小集》卷七绍嵩《江浙纪行集句诗》引。】  

***僧初***  

僧初，白居易同时人。诗一首。【(《全唐诗》无僧初诗)】  

玉泉寺次韵寄白乐天刺史  

古泉犹玉色，散木自闲身。挹秀寻芳躅，赓题步后尘。登山谢双屐，漉酒一陶巾。谁得向清净，居亭作主人。【见《古今禅藻集》卷四。】  

***李播***  

悼故妓  

直应人世无风月，始是心中忘却时。【见《白氏长庆集》卷三五《对酒有怀寄李十九郎中》自注引。】  

***吴二娘***  

吴二娘，白居易同时之江南人。或云为杭州名妓。诗一首。【(《全唐诗》无吴二娘诗)】  

长相思  

深画眉，浅画眉，蝉鬓鬅鬙云满衣，阳台行雨回。　　巫山高，巫山低，暮雨潇潇郎不归，空房独守时。【见宋黄升《唐宋诸贤绝妙词选》卷一，原署为白居易作。】  

***白居易***  

济源上枉舒员外两篇因酬六韵  

歇手不判案，举头仍见山。虽来鞍马上，不离诗酒间。济源三临泛，王屋一登攀。犹嫌百里近，祇得十日闲。明朝却归府，尘事如循环。犹听瑶华曲，稍开风土颜。【见《四部丛刊》影印那波道圆本《白氏文集》卷五二。】  

同崔十八宿龙门兼寄令狐尚书冯常侍  

水碧玉磷磷，龙门秋胜春。山中一夜月，海内两闲人。等是幽栖伴，俱非富贵身。尚书与常侍，不可得相亲。【见前书卷五七。】  

雨歇池上  

檐前微雨歇，池上凉风起。桥竹碧鲜鲜，岸移莎靡靡。苍然古苔石，清浅平流水。何言中门前，便是深山里。双僮侍坐卧，一杖扶行止。饥闻麻粥香，渴觉云汤美。平生所好物，今日多在此。此外更何思？市朝心已矣！【见前书卷六三。】  

十二时行孝文  

平旦寅，早起堂前参二亲。处分家中送疏水，莫教交父母唤频声。  

日出卯，立身之本须行孝。甘(□危)盘中莫使空，时时奉上知饥饱。  

食时辰，居家治务最须懃。无事等闲莫外宿，归来劳费父嫌憎。  

隅中巳，终孝之心不合二。竭力懃酬乳哺恩，自得名高上史记。  

正南午，侍奉尊亲莫辞诉。回干就湿长成人，如今去【疑为「未」字】合论辛苦。  

日昳未，在家行孝兼行义。莫取妻言兄弟疏，却教交父母流双泪。  

晡时申，父母堂前莫动尘。纵有些些不称意，向前小语善谘闻。  

日入酉，但愿父母得长寿。身如松柏色坚政，莫学愚人多饮酒。  

黄昏戌，下帘拂床早交毕。安置父母卧高堂，睡定然乃抽身出。  

人定亥，父母年高须报爱。但能行孝向尊亲，总得扬名于后世。  

夜半子，孝养父母存终始。百年恩爱暂时间，莫学愚人不欢喜。  

鸡鸣丑，高楼大宅得安久。常劝父母发慈心，孝得题名终不朽。【见伯三八二一卷。原题作「白侍郎作《十二时行孝文》」。】  

行香子【清凉山文殊赞】  

文殊菩萨，出化清凉，神通力以【一作「应」】现他方。真【一作「身」】座金毛师子，微放珠光。众生仰持宝盖，绝名香。　　我今发愿，虔诚归命，不求富贵，不恋荣华。愿当来世，生【一作无「世」、「生」二字，下同】净土，法王家。愿当来世，生净土，法王家。【见日本长惠编《鱼山诗钞》，注「一作」者，为《声明古调》本之异文。】  

鸟窠和尚赞  

形羸骨瘦久修行，一纳麻衣称道情。曾结草庵倚碧树，天涯知有鸟窠名。【见《祖堂集》卷三。】  

赠鸟窠和尚诗【题拟】  

空门有路不知处，头白齿黄犹念经。何年饮着声闻酒，迄至如今醉未醒。【同前。】  

南岳横龙寺【题拟】  

月射冷光新殿宇，风敲清韵古杉松。问师宝额因何立，笑指横溪有卧龙。【见《南狱总胜集》卷中。】  

游紫霄宫七言八句【藏头拆字诗】  

水洗尘埃道味尝，甘于名利两相忘。心怀天洞丹霞客，各诵三清紫府章。早里采莲歌达旦，一轮明月桂飘香。日高公子还相觅，见得山中好酒浆。【见宋桑世昌《回文类聚》卷二引。】  

赞崔氏夫人并序○题拟  

崔氏善女，万古传细。名而察之，宝亦周备。养育之法，方拟事人，若乏礼仪，过在父母。  

亭亭独步□枝花，红脸青娥不是夸。作将喜貌为愁貌，未惯离家往婿家。  

拜别高堂日欲斜，红巾拭泪贵新花。徒来生处却为客，今日随夫始是家。【见《敦煌掇琐》二○录伯二六三三卷。原附《崔氏夫人要女文一本》后，题作「白侍郎赞」。】  

采石墓  

采石江边李白坟，遶田无限草连云。可怜荒垄穷泉骨，曾有惊天动地文。但是诗人多薄命，就中沦落不过君。渚苹溪草犹堪荐，大雅遗风不可闻。【见《采石志》，转录自《李白在安徽》。】  

宿云门寺  

昨夜有风雨，云奔天地合。龙吟古石楼，虎啸层岩阁。幽意未尽怀，更行三五匝。【《会稽掇英总集》卷七。】  

会二同年  

一樽聊接故人欢，百岁堪嗟鬓渐残。莫见白云容易爱，照湖澄碧四明寒。【同前卷十三。】  

题法华山天衣寺  

山为莲宫作画屏，楼台迤逦插青冥。云生座底铺金地，风起松梢韵宝铃。龙喷水声连击罄，猿啼月色闲持经。时人不信非凡境，试入玄关一夜听。【同前卷八。以上三首参邹志方《唐诗补录》收入。】  

戏酬皇甫十再劝酒  

净名居士眼方丈，玄晏先生酿老春。手把屈卮未【疑应作「来」】劝我，世间何处觅波旬？【前二句见《千载佳句》卷上《人事部闲放》，后二句见卷下《宴喜部酒》。】  

重阳日【一无「日」字】  

敬亭山外人归远，峡石溪边水去斜。茅屋老妻良酿酒，东篱黄菊任开花。【前二句见《千载佳句》卷下《别离部送别》，后二句见《草木部菊酒》。】  

新艳  

云环独(□乖)细蜻蜓，雪手轻柔玳瑁筝。飞鴈一行挑玉柱，十三弦上语嘤嘤。【同上《宴喜部筝》。】  

江郎山  

林虑双童长不食，江郎三子梦还家。安得此身生羽翼，与君来往共烟霞。【《古今图书集成职方典》卷一○一六《衢州府部》、《山川典》卷一三○《江郎山部》。】  

题天柱峰  

太微星斗拱琼宫，圣祖琳宫镇九垓。天柱一峰擎日月，洞门千仞锁云雷。玉光白橘相争秀，金翠佳莲蕊开。时访左慈高隐处，紫清仙鹤认巢来。【《天柱山志》。】  

赞碎金  

獡头(言尔)趠人难识，瀎(□戊)(矢卑)(矢面)恼家心。写向箧中甚敬重，要来一字一(石尤日)【当即「碎」字】金。  

寄卢协律  

满卷玲珑实碎金，展开无不称人心。晓眉歌得白居易，(上兀下貌)(上兀下卓)卢郎更敢寻。【二首见敦煌遗书斯六二○四卷，皆署「白侍郎」。】  

登西山望硖石湖  

菱歌清唱棹舟回，树里南湖似鉴开。平障烟浮低落日，出溪路细长新苔。居民地僻常无事，太守官闲好独来。犹忆长安论诗句，至今惆怅独书台。【见《海昌胜迹志》卷三。同书引秦瀛语，谓疑出后人附会。此诗承陶敏先生录示。】  

和杨同州寒食干坑会后闻杨工部欲到知予与工部有敷水之期荣喜虽多欢宴且阻辱示长句因而答之  

往来东道千余骑，新旧西曹两侍郎。【去年兄自工部拜同州，今年弟从常州拜工部。】家占冬官传印绶，路逢春日助恩光。停留五马经寒食，指点三峰过故乡。犹恨干坑敷水会，差池归雁不成行。【见金泽文库本《白氏文集》卷六五，据朱金城先生《白居易年谱》大和九年谱转引。《千载佳句》卷下《宴喜部宴后》引五、六两句。】  

早春闲行  

莺早乍啼犹冷落，花寒欲发尚迟疑。【见日本大江维时《千载佳句》卷上《四时部早春》。】  

对酒当歌  

强来便住无禁老，暗去难留不奈春。【同上《四时部送春》。】  

早夏闲兴  

簟冷乍逞新气味，扇凉重叙旧恩情。【同上《四时部首夏》。】  

辱牛仆射一札寄诗篇遇物寄怀情  

风云聚散期难定，鱼鸟飞沈势不同。【同上《人事部朋友》。】  

辱牛仆射相公一札兼寄三篇寄怀雅意多兴味亦以三长句各各继来意次而和之  

忧悲欲作煎心火，荣利先为翳眼尘。【同上《人事部感兴》。】  

任氏行  

兰膏新沐云鬓滑，宝钗斜坠青丝发。  

蝉鬓尚随云势动，素衣犹带月光来。【均见《锦绣万花谷》卷十七。】  

燕脂漠漠桃花浅，青黛微微柳叶新。【《千载佳句》卷上《人事部美女》。】  

玉爪苍鹰云际灭，素牙黄犬草头飞。【同书卷下《游牧部游猎》。】  

闺情  

烟攒锦帐凝还散，风卷罗帷掩更开。【同书卷上《人事部艳情》。】  

木芙蓉  

晚函【一作「涵」】秋雾谁相似，如玉佳人带酒容。【同书卷下《草木部木芙蓉》。】  

杭州景致  

松风碎助潮声急，竹露零添涧水流。【同上《草木部松竹》。】  

春兴  

晚随酒客花间散，夜与琴僧月下期。【同上《宴喜部琴酒》。】  

同梦得醉后戏赠  

唯欠与君同制令【一作「命」】，一时封作醉乡侯。【同上《宴喜部醉》。】  

题新涧亭  

今日望乡迷处所，猿声暮雨一时来。【同上《别离部旅情》。原注：「一作刘禹锡《元日登高》。」】  

赠隐士  

御风烟眇【一作「渺」】多无伴，入鸟差池不乱群。【同上《隐逸部隐士》。】  

七夕  

忆得少年长乞巧，竹竿头上愿丝多。【见《日本古典文学大系》七三册藤原公任《和汉朗咏集》卷上《七夕》。】  

闻裴李二舍人拜纶阁  

凤池后面新秋月，龙阙前头薄暮山。【见前书卷下《禁中》。】  

别后寄美人  

莫怪红巾遮面笑，春风吹绽牡丹花。【见前书卷下《妓女》。】  

句  

空夜窗闲萤度后，深更轩白月明初。【同前书卷上《夏夜》。】  

碧浪金波三五初，秋风计会似空虚。【同前书卷上《十五夜》。】  

嫌褰锦帐长熏麝，恶卷珠帘晚着钗。【见前书卷下《妓女》。】  

樱桃樊素口，杨柳小蛮腰。【《云溪友议》、《本事诗》。】  

新妇石  

堂堂不语望夫君，四畔无家石作邻。蝉鬓一梳千岁髻，蛾眉长扫万年春。雪为轻粉凭风拂，霞作胭脂使日匀。莫道面前无宝鉴，月来山下照夫人。【《咸淳临安志》卷二六。以下皆转录自朱金城先生《白居易集笺校》。】  

西岩山  

千古仙居物象饶，道成丹熟昼升霄。岩前宝磬转松韵，洞口灵池应海潮。崖折百花迟日晚，鹤归清夜唳声遥。登临渐到希夷境，手拂行云度石桥。【同前卷二七。】  

懒出  

慵游懒出门多掩，纵暂逢迎不下堂。不是向人情渐薄，病宜闲静老宜藏。【金泽文库本《白氏文集》卷六八。】  

听琵琶劝殷协律酒  

何堪朔塞胡关曲，又是秋天雨夜闻。青冢葬时沙莽莽，乌孙愁处雪纷纷。知君怕病推辞酒，故遣琵琶劝谏君。【《白氏文集管见抄》。】  

歙州山行怀故山  

悔别故山远，愁行归路迟。云峰杂满眼，不当隐沦时。【同前。以上四诗皆转录自日本花房英树《白氏文集批判研究》。】  

赠牛思黯  

百寻竿上掷身难。【《后山诗注》卷六《送杜择之》注引。】  

句  

慈恩塔下题名处，十七人中最少年。【《唐摭言》卷三。】  

长生不似无生理，休向青山学炼丹。【《唐诗纪事》卷三八引《诗人主客图》。】  

白发镊不尽，根在愁肠中。【同前。】  

生为汉宫妃，死作胡地鬼。【《集注分类东坡诗》卷四《昭君村》注引。】  

汉庭重少公何在？【《后山诗注》卷一《次韵答邢居实二首》引。】  

百年青天过鸟翼。【《山谷诗注》卷九《乞桃花二首》注引。】  

园林亦要闻闲置。【《山谷诗注》卷十四《万州太守高仲本约游岑公洞而夜雨连明戏作二首》注引。】  

李绅  

暮宿清凉院  

野客闲来日，山房落叶中。微寒生夜半，积雨向秋终。证道方离法，安禅不住空。□迷将觉路，语默在西东。【影印本《诗渊》第五册第三七三六页。】  

在端州知家累以九月九日发衡州因寄【题拟】  

菊花开日有人逢，知过衡阳回雁峰。江树送秋黄叶少，海天迎远碧云重。音书断达听蛮鹊，风水多虞祝媪龙。想见病身浑不识，自磨青镜照衰容。【李绅《追昔游诗》卷一《逾岭峤止荒陬抵高要》诗「雁飞难渡漳江东」句下自注引。】  

再游应天寺圣母阁  

越地灵踪多少处，伽蓝难尚此楼台。有时风掣浪声到，半夜月排山势来。极目烟岚迷远近，百般花木离尘埃。可怜光景吟不尽，知我登临更几回。【宋孔延之编《会稽掇英总集》卷八。】  

仙都即事  

独出诸峰表，周围百丈圆。千寻雄镇地，万仞上擎天。湖浪动星际，莲花生日边。终当驾云鹤，绝顶会群仙。【光绪《缙云县志》卷八。】  

题北峰黄道士草堂  

清溪道士紫微仙，暗诵真经北斗前。坛上独窥华顶月，雾中潜到羽人天。飞流夜落银河水，乔木朝含绛阙烟。会了浮名休世事，伴君闲种五芝田。  

题龙宫寺净院四上人  

拥褐梵香四道师，灵山香侣自肩随。前期鴈塔应同化，今日龙宫又再期。炎月护生依宝地，夜灯观性息禅枝。东方几度留车马，谈尽空门习氏知。【以上二首见宋林师蒧《天台前集》卷中。】  

与李频诗  

鸬鹚山头片云晴，扬州城里见潮生。【见宋胡仔《苕溪渔隐丛话前集》卷二四《蔡宽夫诗话》引、《嘉定镇江志》卷二二。】  

句  

鱼惊翠羽金鳞跃，莲脱红衣紫菂擢。【见宋高似孙《剡录》卷十引。】  

芝草【题拟】  

灵根盘错呈天瑞，宝叶蝉联表地仙。【见宋陈景沂《全芳备祖后集》卷十一《卉部芝草》、无名氏《翰苑新书后集》卷十三。】  

缪岛云  

过盱江麻姑山题绝句  

万迭峰峦入太清，麻姑从此会方平。一从燕罢归何处，宝殿瑶台空月明。【见宋赵与虤《娱书堂诗话》卷下。】  

无可  

赠敬睦助教  

禁掖人知连状荐，国庠官满一家贫。清仪都道蓬瀛客，直气堪为谏诤臣。【见宋谢维新《古今合璧事类备要后集》卷四十、宋潘自牧《记纂渊海》卷三二。】  

江宁咏雪  

常持皎洁性，终恰艳阳年。【见《吟窗杂录》卷三六《续句图》。】  

喻凫  

句  

煮雪问茶味，当风看鴈门。【宋高似孙《纬略》卷七。】  

春寒夜宿先天寺无可上人房  

双扉桧下开，寄宿石莓苔。(□啬)北香风动，城寒散雪来。收棋想云梦，罢茗议天台。同忆前年腊，师初白阁回。【见《四库珍本初集》本宋李庚《天台前集》卷上。】  

薛莹  

海上  

花留身住越，月递梦还秦。【见《海录碎事》卷十。】  

章孝标  

曹娥庙  

孝女魂兮何所之？故园遗庙两堪悲。岭头霞散漫涂脸，江口月沈难画眉。恨迹未消云黯黯，愁痕长在浪漪漪。人间荣谢不回首，千载波涛丧色丝。【嘉庆《曹江孝女庙志》卷八《题咏》。此则承陶敏先生告知。】  

及第日报破东平  

三十仙人谁得听，含元殿角管弦声。【见《日本古典文学大系》七三册日人藤原公任一○一八年顷纂《倭汉朗咏集》卷下《禁中》。】  

秋夜旅情诗  

枕上用心天未曙，北风吹出禁中钟。【《千载佳句》卷上《时节部闲夜》。】  

句  

露寒锺结乳，风定玉花香。【《剡录》卷十。】  

### 全唐诗续拾卷二十九  

***王起***  

答广宣上人  

延英面奉入春闱，亦选功夫亦选奇。在治只求金不耗，用心空学秤无私。龙门变化人皆望，莺谷飞鸣自有时。独喜向公谁是证？弥天大士与新诗。【见《唐摭言》卷三、《唐诗纪事》卷七二。】  

***杨汉公***  

訾州宴游  

桂林云物画漫漫，雨里花开雨里残。惟有今朝好风景，樱桃含笑柳眉攒。【见唐莫休符《桂林风土记》、清汪森辑《粤西诗载》卷二二。】  

八月十五夜销夏楼翫月  

人在虚空月在溪。【见宋谈钥《嘉泰吴兴志》卷十三「明月楼」条引。】  

***牛僧孺***  

答乐天见寄履道新小滩诗【题拟】  

请向归仁砌下看。【见《白氏长庆集》卷三五《赠思黯》题注引。】  

句  

萤烛多愁对九枝。【宋苏颂《苏魏集》卷十二引《牛僧孺集》。】  

***韦瓘***  

句  

作官不了却归来，还是杜陵一男子。【见《全唐文》卷六九五韦瓘《浯溪题壁记》引。】  

***李德裕***  

画桐华凤扇赋附歌  

东风【一作「青春」】晚兮芳节阑，敷紫华兮荫碧湍。美斯鸟【一作「兹禽」】兮类鹓鸾，具体微兮容色丹。【见《文苑英华》卷一○八、《李文饶别集》卷一。】  

白芙蓉赋附歌  

秋水阔兮秋露浓，盛华落兮叹芙蓉。菖花紫兮君不识，萍实丹兮君不逢。想佳人兮密静处，颜如玉兮无冶容。【见《李卫公别集》卷一。】  

重台芙蓉赋附歌  

吴山秀兮烟景媚，因淑女兮感斯瑞。莲虽多兮无厥类，兰徒芳兮何足贵。人已去兮代不留，独含情兮托兹地。【同前。】  

柳柏赋附谣  

楚山侧兮秋【一作「湘」】水源，美斯柏兮托幽根，条总翠兮冬转茂，实垂昧兮秋始蕃，彼变化兮不测焉，知非张绪之精魂。【见《文苑英华》卷一四五。】  

晚下北固山喜松径成阴怅然怀古偶题临江亭  

□□□□□，□□□□柳。□□□□□，□□□□久。□□□□□，□□□□阜。自有此山川，于今几太守？忆昔蔡与谢，兹焉屡回首。□□□□□，□□□□口。□□□□□，□□□□吼。□□□□□，□□□□后。□□□□□，□□□□朽。□□□□□，□□□□有。近世二千石，毕公宣化厚。丞相量纳川，平阳气冲斗。三贤若时雨，所至跻仁寿。凛凛君子风，余将千载友。【丞相谓陆兖公，尚书谓毕隆择，平阳谓齐詹事澣，三贤皆历此郡。】□□□□□，□□□□偶。□□□□□，□□□□绶。□□□□□，□□□□苟。□□□□□，□□□□酒。□□□□□，多景悬窗牖。□□□□□，□□□□负。【详附按。】  

班剑出妓堂。【郡城东南有谢公妓堂遗迹。○见《嘉定镇江志》卷十二。】  

阙题  

宛转双翘凤钗举，飘飘翠云轻楚楚。映烛看花未敢前，低鬟向人娇不语。【见《锦绣万花谷前集》卷十七《美人》。】  

游北固  

南山寂历风飙发，半夜青崖吐明月。  

地接三茅岭，江迎子胥涛。【《至顺镇江志》作「川迎伍子涛」。】  

水国逾千里，风帆过万艘。【见《舆地纪胜》卷七《镇江府》。「地接」二句又见《至顺镇江志》卷七。】  

庐山  

轻烟冒炉峰，飞流洒星湾。【见《舆地纪胜》卷二五《南康军》、《记纂渊海》卷十。】  

赠甘露寺僧道行【题拟】  

削圆方竹杖，漆却断纹琴。【《尧山堂外纪》卷三三。】  

句  

遥思宫苑青春夜，坐得宫人画诏回。【见《海录碎事》卷十一。】  

***陈商***  

商，字述圣。会昌元年为司门郎中、史馆修撰。五年、六年，以礼部侍郎两掌贡举。大中间卒于秘书监。有集十七卷。【(《全唐诗》无陈商诗，传据《郎官石柱题名考》卷十二)】  

句  

当时还见鴈南飞。【见《吟窗杂录》卷三五王安石《胡笳十八拍集句》。王诗收入本集时不注出处。】  

***李敬方***  

登天姥  

天姥三重岭，危途遶峻溪。水喧无昼夜，云暗失东西。问路音难辨，通樵迹易迷。依稀日将午，何处一声鸡？【见孔延之《会稽掇英总集》卷四。】  

句  

相逢不饮空归去，洞口桃花也笑人。【见《苕溪渔隐丛话后集》卷十六引《复斋漫录》引。】  

***贾驰***  

句  

东风吹晓霜，雪鸟双双来。【见《唐诗纪事》卷六十引张为《诗人主客图》。】  

***张文规***  

寄刘环中秀才  

待醉乌程酒，思斟平望羹。烟云金斗暗，苔藓石尊平。【见宋程大昌《演繁露续集》卷四引《顾渚茶录》。】  

郡斋书情  

食有吴兴鲊。【见《嘉泰吴兴志》卷十八。】  

***雍陶***  

和兵部郑侍郎省中四松诗  

右相历兵署，四松皆手栽。斸时惊鹤去，移处带云来。根倍双桐植，花分八桂开。生成造化力，长作栋梁材。岂羡兰依省，犹嫌柏占台。出楼终百尺，入梦已三台。幽韵和宫漏，余香度酒杯。拂冠枝上雪，染履影中苔。高位相承地，新诗寡和才。何由比萝蔓，攀附在条枝【从《全唐诗》卷四八八改。见《文苑英华》卷三二四。】  

小桃源诗  

学山云顶遍寻游，烟棹夷犹出简州。夜雨借公三日水，秋风送我一兰舟。  

二水清浑合，三山锦绣张。迹况簿书冗，身在水云乡。【见《舆地纪胜》卷一四五《简州》。】  

***周墀***  

贺王仆射发榜并序  

仆射十一叔以文学德行，当代推高，在长庆之间，春闱主贡，采摭孤进，至今称之。近者，朝廷以文柄重难，将抑浮华，详明典实，繇是复委前务。三领贡籍，迄今二十二年于兹，亦缙绅儒林罕有如此之盛。况新榜既至，众口称公。墀忝沐深恩，喜陪诸彦，因成七言四韵诗一首，辄敢寄献，用导下情，兼呈新及第进士。  

***杜牧***  

缺题  

我爱朱处士，三吴居中央。罢亚百顷稻，西风吹半黄。  

我昔造其室，羽仪鸾鹤翔。交横碧流上，竹映琴书床。出俗无近语，尧舜禹武汤。【见宋朱长文《吴郡图经续记》卷下。】  

贵池亭  

倚云轩槛夏疑秋，下视西江一带流。鸟簇晴沙残照堕，风回极浦片帆收。惊涛隐隐遥天际，远树微微古岸头。祇此登攀心便足，何须个个到瀛洲。【见《古今图书集成职方典》卷八一○《池州府部艺文》。】  

暮春因游明月峡故留题  

从前闻说真仙景，今日追游始有因。满眼山川流水在，古来灵迹必通神。【《麈史》卷中。】  

安贤寺  

谢家池上安贤寺，面面松窗对水开。莫道闭门防俗客，爱闲能有几人来。【见民国十三年刊徐乃昌纂《南陵县志》卷四二。】  

玉泉  

山股遥飞泉，泓澄傍岩石。乱垂寒玉条，碎洒珍珠滴。澄波涵万象，明镜泻天色。有时乘月来，赏迹还自适。【《古今图书集成职方典》卷五七四《庆阳府部》。】  

游盘谷  

巉岩太行高，其下有幽谷。环绕两峰间，盘向廓山腹。甘泉注肥畴，茂草映修木。势阻绝諠哗，岩深易潜伏。昔人有李愿，筑地一居独。白鸟依芦塘，菰花映茅屋。心怡适所安，忧大反忘欲。掉头不肯应，谓我此乐足。友人韩昌黎，文章惊世俗。长言贵生毛，落落灿珠玉。好事买名石，镌文寄崖隩。已经三十年，磨灭仅可读。我来不复见，命吏广追逐。访知石氏遇，犹畏长官督。不爱石上字，秋风一砧覆。易之以千金，复使置岩麓。从此生光辉，万古从瞻瞩。【见《古今图书集成山川典》卷四八《太行山部》。】  

***崔□***  

崔□，名不详，杜牧之内兄，官和州刺史。诗一首。  

走笔送杜十三归京  

烟鸿上汉声声远，逸骥寻云步步高。应笑内兄年六十，郡城闲坐养霜毛。【见《樊川文集外集》。】  

***张祜***  

赠李庠郊居  

扬子东湾下板桥，密篱迂巷半通桡。霜鸣郭外深秋月，水到门前半夜潮。看着竹林成竹笋，别来箕树长新条。相逢未语平生意，莫忘倾樽慰寂寥。【影宋蜀刻本《张承吉文集》卷八。】  

春游东林寺  

一到东林寺，春深景致芳。【见《吟窗杂录》卷十二沙门文彧《诗格》。】  

上牢盆使  

椿儿绕树春园里，桂子寻花夜月中。【见《桂苑丛谈》。】  

采莲【一作「花」】  

常闻浣纱女，复有弄珠姬。【见《后村大全集》卷一七七《诗话续集》卷一引李康成《玉台后集》引。】  

***李(王玉)***  

李(王玉)，字待价，其先出赵郡，客居淮阴。元和七年登进士第。历官渭南尉、右拾遗、吏部、司勋员外郎、翰林学士、户部侍郎等职。开成三年以本官同平章事。武宗即位后罢相贬外，大中间官至淮南节度使，七年卒。诗一首。【(《全唐诗》无李诗，传据两《唐书》本传、《登科记考》卷十八)】  

李(王玉)白日冲天诗  

金字空中见，分明列姓名。三千功若满，云鹤自来迎。要警贪惏息，将萌宠辱惊。知之如不怠，霄汉是前程。【《灯下闲谈》卷下《升斗得仙》。】  

***淮南幕吏***  

上李(王玉)相公诗【题拟】  

同姓复同名，金书应梦灵。彼行功已满，此德政惟馨。中国为元老，遥天是昴星。将知贤相意，不去为时宁。【同前。】  

***灵佑***  

灵佑，俗姓赵，福州长溪人。年十五出家，二十三游西，参百丈，后住潭州沩山，世称沩山和尚。大中七年卒，年八十三。诗一首。【(《全唐诗》无灵佑诗)】  

偈  

不是沩山不是牛，一身两号实难酬。离却两头应须道，如何道德出常流。【《五灯会元》卷九。】  

***顾非熊***  

六言玉台体  

梁间旧燕新归，塞外行人信稀。高树繁花漠漠，青楼细雨霏霏。妾伴待劝寒食，邻姑竞捣春衣。唯有妾颜憔悴，良时独怨芳菲。  

未嫁谓如弄玉，嫁了却似淡容。小姑眠后餐饭，鸦舅鸣时起舂。对镜休梳堕马，照井暂掠盘龙。那似在家无事，浓妆闲趁游蜂。  

少妇未离本家，新夫已行辽水。闺中梦觉一身，枕上泪流双耳。岁岁长羡鸳鸯，日日虚怜蟢子。有女莫嫁将军，可惜蛾眉愁死。【影印本《诗渊》第六册第四一三九页。】  

入云门五云溪上作【六言】  

舟泊有时垂钓，舟行不废闲吟。沿山寺寺花树，枕水家家竹林。鸳鸯昼飞溪静，(瞿鸟)鹆夜转村深。忽闻风动莲叶，起见波间月沉。【《会稽掇英总集》卷八。】  

西明寺合欢牡丹  

绿茎同本两花莲，似证分身色相圆。黄药香欺瑞麦，檀葩并秀掩嘉莲。奏开祥瑞来天使，折去芳枝到御筵。想得六宫人尽爱，几多纤指递相传。【影印本《诗渊》第四册第二三八○页。】  

杨宇  

宇，字子庥，弘农华阴人。茂卿子。大和八年登进士第，历官左金吾卫兵曹参军、国子助教。大中五年卒，年四十五。【(据《千唐志斋藏志》大中五年杨牢撰《唐故文林郎国子助教杨君墓志铭》)】  

赠舍弟  

秦云蜀浪两堪愁，尔养晨昏我远游。千里客心难寄梦，两行乡泪为君流。早驱风雨知龙圣，饿食鱼虾觉虎羞。袖里镆(金邪)光似水，丈夫不合等闲休。【《才调集》卷九。】  

赵嘏  

游云门  

五云溪影里，万虑淡凉天。红叶斜日，清风满寺蝉。几多长道路，一饷暂留连。惜别疏钟去，看山坐水边。【见《会稽掇英总集》卷六。】  

赠陈处士  

钩捐烟江风艇在，雨依山酒夜琴横。【《千载佳句》卷下《隐逸部幽居》。】  

陪卢侍御访庐山元处士  

望腊早花缘路见，堕岩寒水隔林闻。【同书卷上《四时部岁暮》。】  

崔涯  

句  

暗递花香入客衣。【《江湖小集》卷六绍嵩《江浙纪行集句诗》。】  

希运  

希运，闽人。幼于高安黄(上薛下木)山出家，后住山。后游京师，裴休甚钦重之。大中中卒，谥断际禅师。诗一首。【(《全唐诗》无希迁诗，传据《宋高僧传》卷二十)】  

答裴相国休  

心如大海无边际，口吐红莲养病身。虽有一双无事手，不曾只揖等闲人。【《黄断际禅师宛陵录》、《天圣广灯录》卷八。】  

李贻孙  

贻孙，大和初为福建团练副使，会昌五年为夔州刺史，大中三年以左谏议大夫充弘文馆学士判馆事，大中五年为福建观察使。【(《全唐诗补逸》卷十七据《入蜀记》录夔州刺史李贻诗一句，李贻为李贻孙之误。今据《郎官石柱题名考卷十六拟传)】  

同观察使张公仲方大和元年夏祷雨归至圣泉寺作【题拟】  

旌旆忧民至，风云逐马【《闽都记》作「雨」】来。【见《淳熙三山志》卷八、《闽都记》卷十一。】  

李褒  

褒，京兆人。开成元年为起居舍人，五年为翰林学士，会昌元年拜中书舍人，加承旨。二年，出守本官。大中三年以礼部侍郎知贡举，出为浙东观察使，终于黔南观察使。诗一首。【(《全唐诗》无李褒诗，兹据《郎官石柱题名考》卷十、《旧五代史》卷九二拟传)】  

宿云门香阁院  

香阁无尘雪后天，石盆如月贮寒泉。高僧洗足南轩罢，还枕蒲团就日眠。【见《会稽掇英总集》卷六。】  

张固  

醉石  

山南山北郁嵯峨，千古声名保不磨，笑入醉乡聊偃卧，我临苔石重摩挲。【见影印天一阁藏《正德南康府志》卷十。】  

东林寺  

鹿石晓寒云漠漠，虎溪春浅水潺潺。【见《舆地纪胜》卷三十《江州》。】  

李商隐  

笋【题拟】  

昨夜春霞迸藓根，乱披烟箨出柴门。稚川龙过应回首，认得青青几代孙。【见《全芳备祖后集》卷二三。】  

句  

斜倚绿窗□□□。【见李壁《王荆文公诗笺注》卷三五《金陵怀古》注引。】  

清越  

清越，大中时敬亭山沙门。【(《全唐诗》无清越诗，传据《全唐文》卷九二○)】  

赠方干  

弟子已折桂，先生犹灌园。【见王定保《唐摭言》卷四。】  

宣宗皇帝李忱  

浮云宫  

道人西蜀来，自谓八万岁。爱此华林幽，穴居聊避世。真风度万劫，神仙邈相继。灵岫摩天空，鸟道入云际。石罅紫苔封，泉泓墨龙憩。碧桃花未开，白鹿迹已逝。春风撼山馆，急雪舞林底。涤除衣上尘，刮尽眼中(医去酉改目)。何当赠刀圭，岂复便俗吏。吾不学李宽，盗名职嘲戏。【见影印文渊阁《四库全书》本《江西通志》卷一四七、同治十二年刊萧浚兰纂《瑞州府志》卷二一。】  

悼盐官和尚【题据《祖庭事苑》拟。《海昌胜迹志》题作《悟空塔》】  

像季何【一作「谁」】教祸所锺，释门光彩丧骊龙。香阶懒踏初生草，抵掌悲【一作「蕙帐愁」】看旧日容。玉柄永离【一作「辞」】三教座，金鸣【一作「铭」】长镇万年踪。知师下界因缘尽，应【一作「却」】上诸天第几重？【见宋僧善卿《祖庭事苑》卷二。注「一作」者为《海昌胜迹志》卷一(承陶敏先生告)之异文。】  

送崔铉赴淮南  

今遣股肱亲养治，一方狱市获来苏。【《金华子杂编》卷上。】  

题天乙山寺  

门前山水丹青谱，洞里乾坤蓬岛图。【道光《奉新县志》，转录自《文学遗产》一九八七年第二期刊谢先模文。】  

轩辕集  

轩辕集，世称罗浮先生。唐武宗时以山人进。宣宗即位，流岭南，居罗浮山。大中十一年，征至长安。寻归罗浮。诗一首。【(《全唐诗》无轩辕集诗，事迹据《历代真仙体道通鉴》卷四二、《全唐文》卷九二八)】  

还丹口诀  

世上喧喧车马人，红颜绿鬓不长春。药术相传万甲子，学者茫茫寻不真。寻不真，莫生嗔，盖为黄芽不得真。铅是铅，汞是汞，世上之人总错用。草黄芽，木黄芽，世上闻说也乱夸。自古口传不形纸，烧者徒劳尽破家。堪分付，递相传，固济元来此道门。妄传非人遭殃祸，父子麤疏不合言。黑服硫黄烧不烟，饵之中寿几千年。更加金室乾坤内，脱世浮空得飞仙。【《大还丹照鉴》。】  

高元裕  

简知举陈商【题拟】  

中丞为国拔英【《全唐诗》作「贤」】才，寒畯【《全唐诗》作「俊」】欣逢藻鉴开。九朵莲花秋浦隔，两枝丹桂一时开。【《登科记考》卷二二引《永乐大典》引《秋浦新志》。此诗承汤华泉同志录示。】  

南卓  

句  

芙蓉点露一枝开。【胡伟《宫词》。】  

### 全唐诗续拾卷三十  

***项斯***  

寄剡溪友  

歇马亭西酒一卮，半年闲事亦堪悲。船横镜水人眠后，蓼暗松江雁下时。山晚迥寻萧寺宿，雪寒谁与戴家期。夜来忽觉秋风急，应有鲈鱼触钓丝。【见宋高似孙《剡录》卷六。】  

***李郢***  

泉  

飞下数千尺，全然无定形。霓横天日射，龙出石云腥。壮势春曾看，寒声佛共听。昔人云此水，洗目最能醒。【见《宛委别藏》本《分门纂类唐宋时贤千家诗选》卷十五。】  

***智通***  

智通，嗣归宗。初在归宗会下，后住五台山法华寺。诗一首。【(《全唐诗》无智通诗)】  

临终偈  

举手攀南斗，回身倚北辰。出头天外见【《五灯会元》作「看」】，谁是我般人？【见《景德传灯录》卷十、《五灯会元》卷四。】  

***周碏***  

碏，大中间庐山布衣。诗二首。【(《全唐诗》无周碏诗)】  

题东林寺  

大中天子海恩深，再使迷徒识佛心。半死白莲初降雨【从《殷礼在斯堂丛书》本改】，欲成荒地又铺金。僧开石室经犹在，虎印溪泉迹未沉。谁谓五湖书剑客，此生重得见东林。  

再崇玄法象西天，宏闬新高碧嶂前。风送片云招白马，鹤迎贫女施金钱。沙门觅佛曾谙路，苦海悲人易得船。三教共兴谈帝道，大中年是太平年。【见《吉石盦丛书》影宋本陈舜俞《庐山记》卷四，原署：「布衣周碏。」】  

***韩琮***  

巢父井三绝  

巢由终古洒清风，四海轻脱屣徙中。留此一泓来者见，蜗牛角上少争雄。  

深沉千尺湛寒泉，来往无私施不偏，愧我扶衰酌灵液，谁知真暖发丹田。  

高名已与白日连，遗迹犹闻故老传。吊古每来荒庙下，落花流水总依然。【见影印天一阁藏《正德汝州志》卷七。】  

游香山寺  

信马盘桓上碧穹，云埋松翠梵王宫。老僧细说禅机话，深会菩提色即空。【同前。】  

句  

昨夜小园春已老。【《江湖小集》卷二十李《梅花衲》引。】  

***栖白***  

寄独孤处士  

林下别多年，相逢事渺然。扁舟浙水上，轻策剡山前。坐石吟杉月，眠云忆岛仙。何期归太白，伴我雪中禅。【见高似孙《剡录》卷四。】  

怀竺法深  

荒斋增暑梦，数夕罢冥搜。南极高僧问，西园独鹤愁。兴生黄竹晚，吟断碧云秋。共是忘机者，何当卧沃洲。【同治《嵊县志》卷二五《文翰志方外》。此首承陶敏先生录示。】  

奉赠河西真法师  

知师远自炖煌至，艺行兼通释与儒。还似法兰与上国，仍论博望献新图。已闻□陇春长在，更说河湟草不枯。郡去五天多少地，丕腾得见雪山无。【见伯三八八六卷。原署：「京荐福寺内供奉大德栖白上。」】  

***圆鉴***  

圆鉴，大中间长安千福寺僧。诗一首。【(《全唐诗》无圆鉴诗)】  

五言美瓜沙僧献款诗一首  

圣主恩方洽，瓜沙有异僧。身中多种艺，心地几千灯。面进输诚款，亲论向化能。诏迥【疑应作「回」】应锡赉，殊宠一层层。【同前，又见伯三七二○卷。原署：「右街千福寺内道场应制大德圆鉴。」】  

***彦楚***  

彦楚，大中间长安崇先寺僧。诗一首。【(《全唐诗》无彦楚诗)】  

五言述瓜沙【一下有「州」字】僧献款诗一首  

乡邑虽然异，衔恩万国同。远朝来凤阙，归顺贺宸聪。昌【疑应作「冒」字】暑闻莺啭，看花落晚红。辩清能击论，学富早成功。大教从西得，敷皂赐【一作「筵愿」】向东。今朝承圣旨，起坐沐天风。【同前。注「一作」者，为伯三七二○卷之异文。原署：「右街崇先寺内讲论兼应制大德彦楚。」】  

***子言***  

子言，大中间长安千福寺僧。诗一首。【(《全唐诗》无子言诗)】  

五言美瓜沙僧献款诗一首  

圣泽布遐荒，僧来自远方。愿弘戎虏地，却作礼仪乡。博□谕乡雅，清谭义更长。□应恩意重，归路转生央。【见伯三八八六卷。原署：「右街千福寺沙门子言。」】  

***建初***  

建初，大中间长安报恩寺僧。诗一首。【(《全唐诗》无建初诗)】  

感圣皇之化有炖煌都法师悟真上人特疏来朝因成四韵  

名出炖煌郡，身游日月宫。柳烟轻古塞，边草靡春风。鼓舞千年圣，车书万里同。褐衣特献疏，不战四夷空。【同前。原署：「报恩寺赐紫僧建初。」】  

***太奉***  

太奉，大中间长安报圣寺僧。诗一首。【(《全唐诗》无太奉诗)】  

五言四韵奉赠河西大德  

口禹口禹空门客，洋洋艺行全。解投天上日，不住□□禅。飞锡登云路，抠衣拂戍烟。喜同清净教，乐我太平年。【同前。原署：「报圣寺内供奉沙门太奉。」】  

***有孚***  

有孚，大中间长安僧。诗一首。【(《全唐诗》无有孚诗)】  

立赠河西悟真法师  

沙徼虏尘清，天亲入帝京。词华推翘类，经论许纵横。幸喜乾坤泰，忻逢日月明。还乡报连帅，相宁□升平。【同前。原署：「内供奉文章应制大德有孚。」】  

***宗(芯去心改臣)***  

宗(芯去心改臣)，大中间长安千福寺僧。诗二首。【(《全唐诗》无宗(芯去心改臣)诗)】  

七言美瓜沙僧献款诗二首  

沙漠关河路几程，师能献土远输诚。因兹却笑宾熬旅，史籍徒章贡赋名。  

行尽平沙入汉川，手摇金锡意朝天。如今政是无为代，尧舜聪明莫比肩。【同前。原署：「右街千福寺内道场表白兼应制赐紫大德宗(芯去心改臣)。」】  

***辨章***  

辨章，大中间长安千福寺僧，三教首座。诗一首。【(《全唐诗》无辨章诗)】  

依韵奉酬悟真大德【题拟】  

生居忠正地，远慕凤凰城。已见三冬学，何言徒聚萤？【伯三七二○卷。原附悟真诗后，题作「依韵奉酬」。其署衔为「右街千福寺三教首座入内讲论赐紫大德」。】  

***悟真***  

悟真，瓜沙僧。大中五年入长安，诏奖之，赐紫，许巡礼两街诸寺，长安诗僧多赠以诗什。后任河西都僧统，年逾七十。诗一首。【(《全唐诗》无悟真诗)】  

辞谢辨章大德【题拟】  

生居狐貊陌地，长在碛边城。未能学吐凤，徒事聚飞萤。【同前。原题作「悟真未能酬答和尚，故有辞谢」。】  

***景导***  

景导，大中间长安左街保寿寺僧。诗一首。【(《全唐诗》无景导诗)】  

赠沙州僧悟真上人兼送归  

河湟旧邑新道复，天竺名僧汉地来。经论三乘鹙子辩，诗吟五字慧休才。登山振杖穿云锡，渡水还浮逆浪杯。明日玉阶辞圣主，恩光西迈送书回。【斯四六五四卷。原署：「左街保寿寺内供奉讲论大德景导。」】  

***李节***  

过耒江吊子美  

耒阳浦口系扁舟，红蓼滩头宿白鸥。半夜青灯千里客，数声寒雁一天秋。蛩吟隔岸情如诉，斗柄横江势欲流。惆怅杜陵老诗伯，断碑古木绕荒丘。【《杜诗详注》附《诸家咏杜续编》引《耒阳县志》。此诗承陶敏先生录示。】  

***于武陵***  

泛若耶宿云门  

溪船泛数里，渐觉少炎晖。映水花连影，逢人鸟背飞。深犹见白石，凉好换生衣。未得多诗句，终须隔宿归。【《会稽掇英总集》卷六。】  

韦曲  

韦曲城南锦作堆，千金不惜买花栽。谁知贵戚多羇束，落尽春红不看来。【《类编长安志》卷九。】  

***裴休***  

白水洞飞泉  

灵泉何太高，北斗想可挹。凌日五色云，直偪千仞急。白虹下饮涧，寒剑倚天立。闪电不得瞬，长雷无敢蛰。万丈石崖坼，一道林峦湿。险偪飞泻坠，冷心山鬼泣。须当截海去，浊浪不相入。【见乾隆十二年刊张雄图纂《长沙府志》卷四五、光绪《湖南通志》卷四《山川》二。】  

延庆化城寺  

平生志在野云深，建立精蓝大用心。须达买园充圣地，祗(左阡去千右施去方)施树不收金。鸣钟尚息刀轮苦，下击三涂地狱音。为报往来游翫者，园林常住勿相侵。【见道光五年刊方履籛编《河内县志》卷二十。】  

颂黄陵断际禅师【题拟】  

尘劳迥脱事非常，紧把绳头系一场。不是一番寒彻骨，争得梅花扑鼻香。【见《大正新修大藏经》第四八册裴休撰《黄陵断际禅师宛陵录》。】  

武林石桥亭  

山断石为桥。【见宋施谔撰《淳佑临安志》残本卷八。】  

清教  

清教，咸通以前僧人。诗二句。【(《全唐诗》无清教诗)】  

句  

雷电下嵩阴。  

香连邻舍像。【见《唐诗纪事》卷四九引《酉阳杂俎》。】  

道吾和尚  

道吾和尚，嗣关南道常。住襄州关南。及与德山宣鉴、赵州从谂游。诗一首。【(《全唐诗》无道吾和尚诗，传据《祖堂集》卷十九、《景德传灯录》卷十一。唐另有潭州道吾山圆智禅师，据张靖龙考证，并非此诗作者，兹不取)】  

乐道歌  

乐道山僧纵性多，天回地转任从他。闲卧孤峰无伴侣，独唱无生一曲歌。无生歌，出世乐，堪笑时人和不着。畅情乐道过残生，张三李四浑忘却。大丈夫，须气(上既下木)，莫顺人情莫妨碍。汝言顺即是菩提，我谓从来自相背。有时憨，有时痴，非我途中争得知。特达一生常任运，野客无乡可得归。今日山僧只遮是，元本山僧更若为。探祖机，空王子，休似浮云勿隈倚。自古长披一衲衣，曾经几度遭寒暑，不是真，不是伪，打鼓乐神施拜跪。明明一道汉江云，青山渌水不相似。禀性成，无揩改，结角罗纹不相碍。或运慈悲喜舍心，或即逢人以棒闿。慈悲恩爱落牵缠，棒打交伊破恩爱。报乎月下旅中人，若有恩情吾为改。【见《景德传灯录》卷三十。】  

毕諴  

毕諴，字存之，郓州须昌人。大和中擢进士第。会昌间任磁州刺史。大中时，历官翰林学士、刑部侍郎。咸通初入相，四年出守河中，卒，年六十二。【(《全唐诗》无毕諴诗，传据《旧唐书》本传及《唐刺史考》)】  

句  

萍聚只因今日浪，荻斜都为夜来风。【《唐语林》卷三。】  

周繇  

惜春  

自从春草生，不敢下阶行。【见日本汲古书院出版《和刻本类书集成》本宋陈元靓《重编群书类要事林广记癸集》卷十三《诙谐文话》引。】  

詹雄  

咏蝉  

雨余翼敛槐烟薄，风急声翻柳巷深。  

咏柳  

自从彭泽先生后，翠叶芳条祇自春。【均见《吟窗杂录》卷二九《历代吟谱》。】  

景岑  

景岑，长沙人。嗣南泉。初住鹿苑，后无定所。众称长沙和尚。诗二十一首。【(《全唐诗》无景岑诗)】  

劝学偈  

万丈竿头未得休，堂堂有路少人游。禅师欲【《景德传灯录》作「愿」】达南泉去，满目青山万万秋。【《祖堂集》卷十七、《景德传灯录》卷十。】  

诫人斫松竹偈  

千年竹，万年松，枝枝叶叶尽皆同。为报四方参【《景德传灯录》作「玄」】学者，动手无非触祖翁【《景德传灯录》作「公」。同前】。  

投机偈  

处处真，处处真，尘尘尽是本来人。真实说时声不现，正体堂堂没却身。【《祖堂集》卷十七。】  

因事颂  

自觉开佛堂，慧放五道光。无人不佛佛，不悟意中藏。【同前。】  

须弥纳芥子颂  

须弥本非有，芥子元来空。将空纳非有，何处不相容？【同前。】  

明教中幻意偈  

若人见幻本来真，是即名为见佛人。圆通法界无生灭，无灭无生是佛身。【同前。】  

答南泉久住投机偈【题拟】  

今日投机事莫论，南泉不道遍乾坤。还乡须【《五灯会元》作「尽」】是儿孙事，祖父从来不入【《五灯会元》「出」】门。【《景德传灯录》卷十、《五灯会元》卷四。】  

偈  

百丈竿头不动人，虽然得入未为真。百丈竿头须进步，十方世界是全身。【《祖堂集》卷十七、《景德传灯录》卷十。】也大奇，也大奇，一月之中两月疑。见与见缘无自性，常寂谁是复谁非。【《祖堂集》卷十七。】  

最甚深，最甚深，法界人身便是心。迷者迷心为众色【《宗镜录》作「剎」】，悟时剎海【《景德传灯录》作「境」】是真心。  

身界二尘无实性【《宗镜录》、《景德传灯录》作「相」】，分明达此号知音。【《祖堂集》卷十七、《宗镜录》卷九八、《景德传灯录》卷十。】  

摩诃般若照，解脱甚深香【《景德传灯录》作「深」，《五灯会元》作「法」】。法身寂灭体，三一理圆常。欲识功齐处，此名常寂光。【《祖堂集》卷十七、《景德传灯录》卷十、《五灯会元》卷四。】  

虚空问万像，万像答虚空。何【《景德传灯录》作「谁」】人亲得闻，木叉丱角童。【《祖堂集》卷十七、《景德传灯录》卷十。】假有元非有，假灭亦非无。涅盘偿债义，一性更无殊。【《祖堂集》卷十七。】  

妙空妙用不思议，无灭无生无所依。本觉性真为智父，父生智子妙难思。智智不觉元来妙，达见无观即本如。父子本来无二相，即今即本更无时。【同前。】  

满眼本非色，满耳本非声。文殊常触目，观音塞耳根。会三元一体，达四本同真。堂堂法界性，无佛亦无人。【《祖堂集》卷十七、《景德传灯录》卷十。】  

谁问山河转，山河转向谁？圆通无两畔，法性本无归。【同前。】  

碍处无【《景德传灯录》作「非」】墙壁，通处勿【《景德传灯录》作「没」】虚空。若能【《景德传灯录》作「人」】如是解，心色本来同。【《祖堂集》卷十七、《景德传灯录》卷十。】  

学道之人不识真，只为从来认识神。无始劫来生死本，痴人唤作本来身。【《景德传灯录》卷十、《五灯会元》卷四、《丛林公论》。】  

佛性堂堂显现，住性有情难见。若悟众生无我，我面何殊【《五灯会元》作「如」】佛面？【《景德传灯录》卷十、《五灯会元》卷四。】  

不识金刚体，却唤作缘生。十方真寂灭，谁在复谁行。【同前。又见《林间录》卷上。】  

万法一如不用拣，一如谁拣谁不拣。即今生死本菩提，三世如来同个眼。【同前。】  

亡僧偈  

目前无一法，当处亦无人。荡荡金刚体，非妄亦非真。【《林间录》卷上。】  

师复  

师复，咸通间福州双峰寺僧。【(《全唐诗》无师复诗)】  

句  

君自成龙我成道。【见明王应山纂《闽都记》卷十九。】  

智真  

智真，姓柳，扬州人。嗣怀晖。住福州龟山。咸通六年卒，年八十四。诗四首。【(《全唐诗》无智真诗)】  

偈  

心本绝尘何用洗，身中无病岂求医。欲知是佛非身【《淳熙三山志》卷三七作「心」】处，明鉴高悬未照时。  

明月分形处处新，白衣宁坠解空人。谁言在俗解【《五灯会元》作「妨」】修道，金粟曾为长者【《五灯会元》作「居士」】身。  

忍仙林下坐禅时，曾被歌王割截肢。况我圣朝无此事，只今休道亦何悲。【见《景德传灯录》卷九、《五灯会元》卷四。】  

敕命如雷下翠微，风前垂泪脱禅衣。云中有寺不容住，尘里无家何处归。【见《五灯会元》卷四。】  

温庭筠  

句  

山寺明媚木芍药，野田叫噪官虾蟆。【见《能改斋漫录》卷五《汉以牡丹为木芍药》条。】  

窗疏眉语度。【见《类说》卷四九《汉上题襟》。】  

卜山居  

山底采薇云不厌，洞中栽树鹤先知。【见《日本古典文学大系》七三册藤原公任《和汉朗咏集》卷下《仙家》引。】  

封特卿  

特卿，字亚公，渤海人。敖之从子。进士及第，为湖州军倅，后历位清显。诗二首。【(《全唐诗》无封特卿诗，兹据《旧唐书》卷一六八《封敖传》、《新唐书》卷七一《宰相世系表》拟传)】  

为湖州军倅日与同年李大谏诗酒唱酬以疾阻欢及愈作此诗【题拟】  

已负数年红画烛，更辜双带绣香球。白苹洲上风烟好，扶病须□到后筹。  

离别难  

佛许众生愿，心坚石也穿。今朝虽送别，会却有明年。【均见《增修诗话总龟》卷二三引江邻几《杂志》。今本《江邻几杂志》无此条。】  

义玄  

义玄，俗姓邢，曹州南华人。嗣希运。后住镇州临济院，创临济宗。咸通八年卒。诗一首。【(《全唐诗》无义玄诗)】  

将示灭说传法偈  

沿流不止问如何？真照无偏【《五灯会元》、《林间录》作「边」】说似他。离相离名人不禀，吹毛用了急还【《林间录》、《五灯会元》作「须」】磨。【见《天圣广灯录》卷十、《五灯会元》卷十一、《林间录》卷下。】  

某大德  

赵州和尚将游五台作偈留之【题拟】  

何【《五灯会元》作「无」】处青山不道场，何须策杖礼清凉。云中纵有金毛现，正眼观时非吉祥。【见《景德传灯录》卷十、《五灯会元》卷四。《石仓历代诗选》卷一一一误作从谂诗。】  

从谂  

从谂，姓郝，曹州郝乡人。嗣南泉，住赵州观音院。世称赵州和尚。咸通九年卒。诗十七首。【(《全唐诗》无从谂诗，传据《古尊宿语录》卷十四。《祖堂集》卷十八法名作全谂，青社缁丘人)】  

十二时歌  

鸡鸣丑，愁见起来还漏逗。裙子褊【《偈颂》作「偏」】衫个也无，袈裟形相些些有。(被去皮改昆)无腰【一作「裆」】，(被去皮改夸)无口，头上青灰三五斗。比望【一作「本为」】修行利济人，谁知变作【一作「翻成」】不唧溜。  

平旦寅，荒村破院实难论。解斋粥米全无粒，空对闲窗与隙尘。唯雀噪，勿人亲，独坐时闻落叶频。谁道出家憎爱断，思量不觉泪沾巾。  

日出卯，清净却翻为烦恼。有为功德被尘谩【《偈颂》作「幔」】，无限田地未曾扫。攒眉多，称心少，(叵寸)耐东村黑黄老。供利不曾将得来，放驴吃我堂前草。  

食时辰，烟火徒劳望四邻。馒头(□追)子前年别，今日思量空咽津。持念少，嗟叹频，一百家中无善人。来者祇道觅茶吃，不得茶童【《偈颂》作「(口童)」】去又嗔。  

禺中巳，削发谁知到如此。无端被请作村僧，屈辱饥凄受欲死。胡张三，黑李四，恭敬不曾生些子。适来忽尔到门头，唯道借茶兼借纸。  

日南午，茶饭轮还无定度。行却南家到北家，果至北家不推注。苦沙盐，大麦醋，蜀黍米饭虀莴苣。唯称供养不等闲，和尚道心须坚固。  

日昳未，者回不践光阴地。曾闻一饱忘百饥，今日老僧身便是。不习禅，不论义，铺个破席日里睡。想料上方兜率天，也无如此日炙背。  

晡时申，也有烧香礼拜人。五个老婆三个瘿，一双面子黑皴皴。油麻茶，实是珍，金刚不用苦张筋。愿我来年蚕麦熟，罗(日侯)罗儿与一文。  

日入酉，除却荒凉更何守。云水高流定委无，历寺沙弥镇常有。出格言，不到口，枉续牟尼子孙后。一条拄杖麤楋蔾，不但登山兼打狗。  

黄昏戌，独坐一间空暗室。阳焰灯光永不逢，眼前纯是金州漆。钟不闻，虚度日，唯闻老鼠闹啾唧。凭何更得有心情，思量念个波罗蜜。  

人定亥，门前明月谁人爱。向里唯愁卧去时，勿个衣裳着甚盖。刘维那，赵五戒，口头说善甚奇怪。任你山僧囊罄空，问着都缘总不会。  

半夜子，心境何曾得暂止。思量天下出家人，似我住持能有几？土榻床，破芦(□废)，老榆木枕全无被。尊香不烧安息香，灰里唯闻牛粪气。【此组诗又见《禅门诸祖师偈颂》卷上之下。】  

因见诸书见解异途乃有颂  

石桥南，赵州北，中有观音有弥勒。祖师留下一只履，直到如今觅不得。【此首又见《祖堂集》卷十八。】  

因鱼鼓有颂  

四大犹【《五灯会元》卷四作「由」】来造化功，有声全贵里头空。莫怪不与凡夫说，祇为宫商调不同。  

因莲花有颂  

奇异根苗带雪鲜，不知何代别西天。淤泥深浅人不识，出水方知是白莲。  

颂  

渠说佛有难，我说渠有灾。但看我避难，何处有相随？有无不是说，去来非去来。为你说难法，对面识得来。【以上十六首均见宋渭颐藏主《古尊宿语录》卷十四《赵州真际禅师语录》卷下。】  

送凌行婆颂  

当机直面提，直面当机疾【《五灯会元》录二「直」字皆作「觌」】。报尔凌行婆，哭声何得失。【见《景德传灯录》卷八、《五灯会元》卷三。】  

凌行婆  

凌行婆，从谂同时人。诗一首。【(《全唐诗》无凌行婆诗)】  

答赵州和尚颂  

哭声师已晓，已晓复谁知。当时魔【《五灯会元》作「摩」】竭国，几丧目前机。【同前。】  

郑(王己)  

郑(王己)，咸通中人。与沈云翔、秦韬玉等十人，皆交通中贵，时称为芳林十哲。诗一首。【(《全唐诗》无郑(王己)诗)】  

伤淘者  

披沙辛苦见伤怀，往往分毫望亦乖。力尽半年深水里，难全为一凤凰钗。【《太平御览》卷八一一引《岭表录异》，又见四库本《岭表录异》卷上。】  

### 全唐诗续拾卷三十一  

***皇甫松***  

大隐赋附歌  

茫茫大(缺去缶改土)兮奫沦逶迤，生我至德兮其心孔殷，茫茫兮孰知其施？道之虚，维吾之庐；阛之隘，维吾之宾矣；道之谧，维吾之室；阛之嚣，维吾之党矣！杳乎徐乎，辽乎冥乎，维吾之娱矣！刚龙之蟠长云兮夭矫蜿蜒，修鳞之喜横海兮纷潾漩沿，游神于六合之外兮希夷自然。  

曾澜起兮风自飘，云溶溶兮连泬沉寥，微风息兮波以平，云霏霏兮开杳冥。重岩邈兮修已远，洄潭渺兮深复浅，羽余觞兮空余罍，玉颜酡兮山已颓，羲皇何以不复回？捐形弃世兮如我何哉！金踊跃兮求莫耶，为不祥兮将奈何！【以上二首檀栾子歌。】  

大道由由【一作「悠悠」】而熙熙，吾莫知施谁宗，栾子吾其嗣之。至化荡荡而一一，吾莫知专谁师，栾子吾其与焉。【此首招隐者歌。均见《文苑英华》卷九九。】  

赵象  

象，咸通间河南人。诗五首。【(《全唐诗》无赵象诗)】  

绝句寄步非烟【题拟】  

一睹倾城貌，尘心只自猜。不随萧史去，拟学阿兰来。  

赋诗以谢步非烟  

珍重佳人赠好音，彩笺芳翰两情深。薄于蝉翼难供恨，密似蝇头未写心。疑是落花迷碧洞，只思轻雨洒幽襟。百回消息千回梦，裁作长谣寄绿琴。  

于前庭独坐赋诗  

绿暗红藏起暝烟，独将幽恨小庭前。沉沉良夜与谁语，星隔银河月半天。  

寄步非烟【题拟】  

见说伤情为见春，想封蝉锦绿蛾颦。叩头为报烟卿道，第一风流最损人。  

托门媪赠步非烟诗【题拟】  

十洞三清虽路阻，有心还得傍瑶台。瑞香风引思深夜，知是蕊宫仙驭来。【均见《太平广记》卷四九一引《三水小牍》。】  

良价  

良价，俗姓俞，诸暨人。初从五泄灵默披剃，后诸嵩山具戒。历参马祖沩山，师云岩昙晟得法。大中末住豫章高安之洞山，大行禅法，后得曹山本寂发挥，开曹洞一宗。咸通十年卒，年六十三。诗三十六首。【(《全唐诗》无良价诗，传据《宋高僧传》卷十二及辑诗所据诸书)】  

新丰吟  

古路坦然谁措足？无人解唱还乡曲。清风月下守株人，凉兔渐遥春草绿。天香袭兮绝芳馥，月色凝兮非照烛。行玄犹是涉崎岖，体妙因兹背延促，殊不然兮何展缩，纵得然兮混泥玉。獬豸同栏辨者嗤，熏莸共处须分郁。长天月兮遍豁谷，不断风兮偃松竹。我今到此得从容，吾师叱我相随逐。新丰路兮峻仍皾，新丰洞兮湛然沃。登者登兮不动摇，游者游兮莫勿速。绝荆榛兮罢釿斸，饮馨香兮味清肃。负重登临脱屣回，看他早是空担鞠。来驾肩兮履芳躅，至澄心兮去凝目。亭堂虽有到人稀，林泉不长寻常木。道不镌雕非曲(彖页)，郢人进步何瞻瞩。工夫不到不方圆，言语不通非眷属。事不然兮讵冥旭，我不然兮何断续。殷懃为报道中人，若恋玄关即拘束。  

宝镜三昧歌  

如是之法，佛祖密付。汝今得之，宜善保护。银(上夗下皿)盛雪，明月藏鹭。类之不【《五灯会元》卷十三作「弗」】齐，混则知处。意不在言，来机亦赴。动成窠臼，差落顾伫。背触俱非，如大火聚。但形文彩，即属染污。夜半正明，天晓不露。为物作则，用拔诸苦。虽非有为，不是无语。如临宝镜，形形【《五灯会元》作「影」】相睹。汝不是渠，渠正是汝。如世婴儿，五相完具。不去不来，不起不住。婆婆和和，有句无句。终不得物，语未正故。重离六爻，偏正回互。迭而为三，变尽成五。如荎【《五灯会元》注：「徒结切」】草味，如金刚杵。正中妙挟，敲唱双举。通宗通途，挟带挟路。错然则吉，不可犯忤。天真而妙，不属迷悟。因缘时节，寂然昭著。细入无间，大绝方所。毫忽之差，不应律吕。今有顿渐，缘立宗趣。宗趣分矣，即是规矩。宗通趣极，真常流注。外寂中摇，系驹伏鼠。先圣悲之，为法檀度。随其颠倒，以缁为素。颠倒想灭，肯心自许。要合古辙，请观前古。佛道垂成，十劫观树。如虎之缺，如马之馵【《五灯会元》注：「之戌切」】。以有下劣，宝几珍御。以有惊异，黧奴白牯。羿以巧力，射中百步。箭锋相值，巧力何预？木人方歌，石女起舞。非情识到，宁容思虑？臣奉于君，子顺于父。不顺不【《五灯会元》作「非」】孝，不奉不【《五灯会元》作「非」】辅。潜行密用，如愚如鲁。但能相续，名主中主。  

自诫  

不求名利不求荣，只么随缘度此生。三寸气消谁是主？百年身后谩虚名。衣裳破后重重补，粮食无时旋旋营。一个幻躯能几日，为他间事长无明。  

辞北堂颂二首  

未了心源度数春，翻嗟浮世谩逡巡。几人得道空门里，独我淹留在世尘。谨具尺书辞眷爱，愿明大法报慈亲。不须洒泪频相忆，譬似当初无我身。  

岩下白云常作伴，峰前碧障以为邻。免干世上名与利，永别人间爱与憎。祖意直教言下晓，玄微须透句中真。合门亲戚要相见，直待当来证果因。  

后寄北堂颂【斯二一六五卷作「辞亲偈」】  

不求名利不求儒【斯二一六五卷作「不好浮荣不好儒」】，愿乐空门舍俗徒。烦恼尽时愁火灭，恩情断处爱河枯。六根戒定香风引，一念无生慧力扶。为报北堂休怅望【斯二一六五卷作「忆念」】，譬言死了譬如无。  

网要颂【《五灯会元》卷十三作「偈」】三首  

敲唱俱行  

金针双锁备，叶路隐全该。宝印当空【《五灯会元》作「风」】妙，重重锦缝开。  

金锁玄路  

交互明中暗，功齐转觉难。力穷忘进退，金锁网鞔鞔。  

不堕凡圣【《五灯会元》注：「亦名理事不涉」】  

事理俱不涉，回照绝幽微。背风无巧拙，电火烁难追。  

功勋五位颂【原注：本则既已出上。异本作「上堂次示问话僧颂」】  

圣主由来法帝尧，御人以礼曲龙腰。有时闹市头边过，到处文明贺圣朝。【向。】  

净洗浓妆为阿谁？子规声里劝人归。百花落尽啼无尽，更向乱峰深处啼。【奉。】  

枯木花开劫外春，倒骑玉象乘【《五灯会元》作「趁」】麒麟。而今高隐千峰外，月皎风清好日辰。【功。】  

众生诸佛不相侵，山自高兮水自深。万别千差明底事，鹧鸪啼处百花新。【共功。】  

头角纔生已不堪，拟心求佛好羞惭。迟迟空劫无人识，肯向南询五十三。【功功。】  

真赞  

□□□□□，□□□□□。徒观纸与墨，不是山中人。  

答僧问如何是主中主  

嗟见今时学道流，千千万万认门头。恰似入京朝圣主，祇到潼关便即【据《五灯会元》卷十三补】休。  

临寂示颂【题拟】  

学者恒沙无一悟，过在寻他舌头路。欲得忘形泯踪迹，努力殷懃空里步。【以上均见《大正新修大藏经》第四七册《筠州洞山悟本禅师语录》。】  

过水睹影大悟前旨因有偈【题拟】  

切忌从他觅，迢迢与我疏。我今独自往，处处得逢渠。渠今正是我，我今不是渠。应须与么【《祖堂集》作「摩」，《五灯会元》、《悦心集》作「恁么」】会，方始【前引三书作「得」】契如如。【同前。以《祖堂集》卷五、卷七、《五灯会元》卷十三、《悦心集》卷一所引相校。《悦心集》题作《水中睹影口占》。《五灯会元》卷七作《过水偈》，引疏、渠二韵。】  

王子颂五首  

诞生  

天然贵胤本非功，德合乾坤育势隆。始末一期无杂种，分宫六宅不他宗。上和下睦阴阳顺，共气连枝器量同。欲识诞生王子父，鹤腾霄汉出银笼。  

朝生  

苦学论情世不【《五灯会元》作「莫」】群，出来凡事已超伦。诗成五字三冬雪，笔落分毫四海云。万卷积功彰圣代，一心忠孝辅明君。盐梅不是生知得，金榜何劳显至勋。  

末生  

久栖岩岳【《五灯会元》作「壑」】用功夫，草榻柴扉守志孤。十载见闻心自委，一身冬夏衣缣无。澄凝愁看【《五灯会元》作「含笑」，《禅门诸祖师偈颂》作「愁笑」】三秋思，情苦高名上哲图。业就巍【《五灯会元》作「高」，《禅门诸祖师偈颂》作「帝」】科酬极志【《五灯会元》作「志极」】，比来臣相不当途。  

化生  

傍分帝化【《五灯会元》作「位」，《禅门诸祖师偈颂》作「命」】为传持，万里山河布政威。红影日轮凝下界，碧袖【《禅门诸祖师偈颂》作「油」】风冷暑炎时。高低岂废尊卑奉，五(被去皮改夸)苏途远近知。妙印手持烟塞静，当阳那肯露纤机。  

内生  

九重深密【《五灯会元》作「密处」】复何宣，挂弊繇【《禅门诸祖师偈颂》作「兴」】来显妙传。秖奉一人天地贵，从他诸道自分权。紫罗帐合君臣隔，黄合帘垂禁制全。为汝方隅官【《禅门诸祖师偈颂》作「愚宫」】属恋，遂将黄叶止啼钱。【以上五首均见《大正新修大藏经》第四七册《筠州洞山悟本禅师语录歌颂》校记引别本。又见《五灯会元》卷五石霜庆诸引「颂洞山五位王子」。《石仓历代诗选》卷一一一收末首，误为庆诸作。《禅门诸祖师偈颂》卷上之上云为「石霜诸禅师出题，洞山悟本大师颂」。】  

心丹诀  

吾有药，号心丹，烦恼炉中炼岁年。知伊不变胎中色，照耀光明遍大千。开法眼，睹毫端，能变凡圣剎那间。要知真假成功用，一切时中锻炼看。无形状，无方圆，言中无物物中言。有心用即乖真用，无意安禅无不禅。亦无灭，亦无起，森罗万像皆驱使。不论州土但将来，入此炉中无不是。无一意，是吾意，无一智，是吾智，无一味，无不异。色不变，转难辩，更无一物于中现。莫将一物制伏他，体合真空非锻炼。【见《大正新修大藏经》第四八册吴越释延寿《宗镜录》卷九八。】  

茫茫天下虚寻觅，未肯回头自相识。信师行到无为乡，始觉从来枉施力。【同前书卷十六引。】  

悟道偈  

向来物物上求通，祇为从前不识宗。如今见了浑无事，方知万法本来空。【同前书卷六引。】  

偈  

世间尘事乱如毛，不向空门何处消。若待境缘除荡尽，古人那得喻芭蕉。【同前书卷四十引。】  

缺题  

吾家本住在何方？鸟道无人到处乡。君若出家为释子，能行此路万相当。【同前书卷十二引。】  

五位君臣颂  

正中偏，三更初夜月明前。莫怪相逢不相识，隐隐犹怀旧日嫌【一作「妍」】。  

偏中正，失晓老婆逢古镜。分明【一作「月」】觌面别无真，休更迷头犹【一作「还」】认影。  

正中来，无中有路隔尘埃。但能不触当今【一作「时」】讳，也胜前朝断舌才。  

兼【一作「偏」】中至，两刃交锋不须避。好手犹如火里莲，宛然自有冲天志【一作「气」】。  

兼中到，不落有无谁敢和。人人尽欲出常流，折合还归炭里坐。【见《五灯会元》卷十三，注「一作」者为《抚州曹山元证禅师语录》之异文。】  

呈云岩偈  

也大奇，也大奇【《祖堂集》作「可笑奇，可笑奇」】，无情解说【《五灯会元》作「说法」】不思议。若将耳听声不现【《五灯会元》作「终难会」】，眼处闻声始可知【《祖堂集》、《五灯会元》作「方得知」。见《景德传灯录》卷十五、《五灯会元》卷十三。】  

答仰山颂  

诗咏人间事，空门何不删？探珠宜静浪，动水取应难。名利心须剪，非朋不用攀。舍邪归正道，何虑不闲闲。【《天圣广灯录》卷十二。】  

颂  

道无心合人，人无心合道。欲知此【《五灯会元》作「个」】中意，一老一不老。【《祖堂集》卷二十、《五灯会元》卷十三。】  

道允  

道允，新罗汉州休鸟岩人。长庆五年入唐，投南泉普愿为师。会昌七年归国。咸通九年卒，年七十一。世称双峰和尚。诗一首。【(《全唐诗》无道允诗，传据《祖堂集》卷十七)】  

辞雪峰和尚【题拟】  

暂辞雪岭伴云行，谷口无关路坦平。禅师莫愁怀别恨，犹如秋月月常明。【《祖堂集》卷七。】  

隐山和尚  

隐山和尚，嗣马祖。与良价同时，法名待考。隐山在潭州湘潭县西南。诗二首。【(《全唐诗》无隐山和尚诗，《五灯会元》作龙山和尚)】  

示洞山偈  

青山白云父，白云青山儿。白云终日依【一作「倚」】，青山都【一作「总」】不知。欲知此中意，寸步不相离。【见《祖堂集》卷二十。】  

留壁【题从《沅湘耆旧集》】  

三间茅屋从来住，一道神光万境闲。莫把事非来辨我，浮生穿凿不相关。【见《五灯会元》卷三、《石仓历代诗选》卷一一一、《沅湘耆旧集》卷十。】  

师虔  

师虔，初师夹山，住随州土门小青林兰若，世称青林和尚。后师洞山良价，移住洞山，称后洞山禅师。诗一首。【(《全唐诗》无师虔诗)】  

栽松颂  

短短一尺余【《景德传灯录》、《五灯会元》、《古今禅藻集》均作「长长三尺余」】，纤纤【前引三书均作「郁郁」】覆绿【《景德传灯录》作「荒」，《五灯会元》、《古今禅藻集》作「青」】草。不知何世【前引三书均作「代」】人，得见此松老。【见《祖堂集》卷八，以《景德传灯录》卷十七、《五灯会元》卷十三、《古今禅藻集》卷七对校。】  

正原【《五登会元》作「正元」】  

正原，姓蔡，宣州南陵人。嗣五泄，同住龟山。咸通十年卒，年七十八，谥性空大师。诗三首。【(《全唐诗》无正原诗)】  

偈  

沧溟几度变桑田，唯有虚【《三山志》作「灵」】空独湛然。已到岸人休恋筏，未曾度者任【一作「要」】须【《三山志》作「便求」】船。  

寻师认得本心源，两岸俱玄一不全。是佛何【一作「不」】须更求【一作「觅」】佛，只因从【一作「如」】此便忘言【一作「缘」。见《祖堂集》卷十七、《景德传灯录》卷十、《五灯会元》卷四。注「一作」者为后二书之异文。《淳熙三山志》卷三七以前一首为释智真作，今不取。】  

刘民周续岂颠痴，弃世犹求远大师。今日幸逢玄旨在，须将心地种禅枝。【见《淳熙三山志》卷三七。】  

李骘  

判人求免税【题拟】  

松垣笔力破沧溟，欲援任涛免税□。一段风流好公案，锦江重写入图经。【《尧山堂外纪》卷二六。】  

义忠  

义忠，姓杨，福州福唐县人。嗣大颠，在漳州。咸通十三年十一月卒，年九十二。诗五首。【(《全唐诗》无义忠诗)】  

答王侍郎讽问黑豆未生芽时颂【题拟】  

菩提慧日朝朝照，般若凉风夜夜吹。此处不生聚杂树，满山明月是禅枝。  

偈四首  

即此见闻非见闻，无余声色可呈君。个中若了全【《宗镜录》卷九八作「浑」】无事，体用无【《五灯会元》卷五作「何」】妨分不分。见闻觉知本非尘，识海波中自昧身。状似碧潭波沫覆，灵王翻作客中宾。  

见闻知觉本非因，当体虚玄觉妄真。见相不生痴爱业，洞然全是释迦身。【见《祖堂集》卷五。】  

解擘当胸箭，因何祇半人？为从途路晓，所以不全身。【《五灯会元》卷八。】  

京师小子弟  

谑杨莱儿  

尽道莱儿口可凭，一冬夸婿好声名。适来安远门前见，光远何曾解一鸣。【见《北里志》。】  

陈陶  

和江西李助副使早登开元寺阁[缺文]  

严都  

都，咸通初任试官，后为金部员外郎、司勋郎中。诗一首。【(《全唐诗》无严都诗，兹据《黄御史公集》卷八《颍川陈先生集序》、《郎官石柱题名考》卷七、卷十六拟传)】  

拟送贺秘监归会稽诗  

广成何必挂朝衣，已奉玄珠佐万机。还蹑旧衣凫舄去，不将新赐鹤书归。【先生因辞宠禄，竟追成命。】暂凭风驭游清禁，终泛仙槎出紫微。今日汉庭因少别，人间无限白云飞。【将离洛都，历别公卿十数事，其处皆有白云起。见《会稽掇英总集》卷二。】  

***李频***  

宝贤堂  

游访曾经驻马看，窦犨遗像在林峦。泉分石洞千条碧，人在冰壶六月寒。时雨欲来腾雾霭，微风初动漾波澜。个中若置羊裘叟，绝胜当年七里滩。【《古今图书集成职方典》卷三○五《太原府部》。】  

苏州寒食日送人归觐  

江声寒食下，花木惨离魂。几宿投山寺，孤帆过海门。篷声泼火雨，柳色禁烟村。定看堂高后，斑衣灭泪痕。【见《择是居丛书》影宋绍定二年刊本宋范成大《吴郡志》卷四九。】  

句  

恩深转无语，怀抱自分明。【见《吟窗杂录》卷十三王梦简《进士王氏诗要格律》。】  

李罕  

李罕，咸通中进士。【(《全唐诗》无李罕诗)】  

披云雾见青天诗  

颜回似【《吟窗杂录》作「貌如」】青天。【《太平广记》卷二六一、《吟窗杂录》卷三九。】  

王□  

王□，晋阳人。咸通中在世。诗一首。【(《全唐诗》无王□诗)】  

王氏殇女墓铭  

王氏殇女其名容，名由仪范三德充，诵诗阅史慕古风，卑盈乐善正养蒙。是宜百祥期无穷，奈何美□剿其躬。芳年奄谢午咸通，季夏二十三遘凶，翌月十八即幽宫，寿逾及笄三而终。晋阳之冑冠诸宗，厥考长仁命不融，外族清河武城东，中外辉焯为世雄。今已矣夫石窌封，仲父刻铭藏户中，以纾临穴(女更)悲恫。古往今来万化同，高高谁为问圆穹？姑安是兮龟筮从，(埃去土改立)吉良兮从乃公。【见饶宗颐编《唐宋墓志远东学院藏拓片图录》。】  

卢肇  

牡丹  

绝代祇西子，众芳唯牡丹。月中虚有桂，天上谩夸兰。夜濯金波满，朝倾玉露残。性应轻菡萏，根本是琅玕。夺日霞千片，凌风绮一端。稍宜经【一作「沾」】宿雨，偏觉耐春寒。见说开元岁，初令植御栏。贵妃娇欲比，侍女妒羞看。巧类鸳机织，光攒射月团。渐移公子第，还种杏花坛。豪士倾囊买，贫儒假乘观。叶藏梧际凤，枝动镜中鸾。似笑宾初至，如愁酒欲阑。诗人忘芍药，释子媿梅檀。酷烈宜名寿，姿容想姓潘。素光翻露羽，丹焰赩鸡冠。燕拂惊还语，蜂贪困未安。傥令红脸笑，兼解翠眉攒。少长呈连萼，娇矜寄合欢。息肩移九轨，无胫到千官。日耀香房折，风披(上蕊下木)粉干。好酬青玉案，称贮碧冰盘。璧要连城与，珠堪十斛判。更思初甲拆，那得异泥蟠。骚咏应遗恨，农经祇粗刊。鲁般雕不得，延寿笔将殚。醉客同攀折，佳人惜犯干。始知来苑圃，全胜在林峦。泥潭当浇洒，庭除又绰宽。若将桃李并，方觉效嚬难。【见《文苑英华》卷三二一。】  

送李群玉  

君梦涔阳月，中秋忆棹歌。铅黄辞秘府，诗酒寄沧波。妙吹应谐凤，工书定得鹅。□□□□□，□□□□□。【详附按。】  

病马  

尘土卧多毛已【一作「色」】暗，风霜受尽眼犹【一作「光」】明。【见陆游《渭南文集》卷二八《跋唐卢肇集》引。】  

(口宅)姚岩杰诗  

明月照巴山。【见《唐摭言》卷十。】  

题云峰寺  

朔风振林壑，楼殿虚无间。半夜云开月，流水满空山。【民国重刊明弘治《衡山县志》卷六。此诗承陶敏先生录示。】  

刘瞻  

瞻，字几之，彭城人。大中初擢进士第，四年，登博学宏词科。历佐州府。咸通初入朝，累迁为翰林学士、中书舍人等职。出为河东节度使，入为京兆尹。十年，同平章事，次年因同昌公主事贬外，入朝以太子宾客分司。【(《全唐诗》无刘瞻诗，传录《旧唐书》卷一七七本传)】  

竹枝词送李庾  

蹑履过沟【竹枝】恨渠深【女儿。见《中朝故事》】。  

从朗  

从朗，嗣从谂。住婺州木陈。诗一首。【(《全唐诗》无从朗诗)】  

将归寂有偈  

三十年来住木陈，时中无一假功成。有人问我西来意，展似眉毛作么生。【见《大正藏》本《景德传灯录》卷十一(影宋本无)、《五灯会元》卷四。】  

卢庠  

庠，大中咸通间任河南府掾、鄂州观察判官。诗一首又二句。【(《全唐诗》无卢庠诗)】  

送张晔赴举  

一直照千曲，一雅肃群俗。如君一轴诗，把出奸妖服。  

乃知诗日月，曈曈出平地。【见《千唐志斋藏志》咸通十一年李夷遇撰《唐故乡贡进士南阳郡张公(晔)墓志铭》引。】  

张晔  

晔，字日章，南阳人。应进士举，未第。工古律诗。咸通十一年卒，年五十五。诗一首。【(《全唐诗》无张晔诗)】  

寄征衣  

开箱整霞绮，欲制万里衣。愁剪鸳鸯破，恐为相背飞。【同前。】  

孔纾  

孔纾，字持卿，孔子四十代孙。咸通九年进士，官至左拾遗。咸通十五年卒，年三十三。诗一首。【(《全唐诗》无孔纾诗)】  

临终前月余作隐语【题拟】  

许下无言夺少年，震而不雨月当弦。风涛渭逆艅艎没，从此无舟济大川。【《金石萃编》卷一一七郑仁表《唐故左拾遗鲁国孔府君墓志铭》引。】  

### 全唐诗续拾卷三十二  

裴坦  

坦，字知进，望出闻喜，大和八年进士，入宣州幕，拜左拾遗、史馆修撰，历楚州刺史、职方郎中、知制诰，进礼部侍郎。会昌间为江西观察使。咸通间出镇襄阳，迁华州刺史。干符初入相，旋卒。【(《全唐诗》无裴坦诗，传据《新唐书》卷一八二本传、《元氏长庆集》卷五五、《登科记考》卷二一、《唐方镇年表》卷四、卷六)】  

予自右辖出镇锺陵秘监家兄不忍远别亟见宰坐求替遂得同赴江西时也荐福大德显公禅门上首言归东林亦获结侣道路陪游每承清论今过寺因留题诗一首  

麟台朝士辞书府，凤阙禅宗出帝京。归到双林亲慧远，行过五柳谒渊明。白衣居士轻班爵，败衲高僧薄世情。引得病夫无外想，一心师事竺先生。【见罗振玉《吉石盦丛书》影宋钞本、《殷礼在斯堂丛书》校排本宋陈舜俞纂《庐山记》卷四。诗缺六字，据《永乐大典》卷六六九九引宋佚名《江州志》补。】  

与大愿和尚诗【题拟】  

竟辞圣主宫中诏，来赴遗民社内期。【见贯休《禅月集》卷五《寄大愿和尚》注引。】  

裴谟  

谟，坦兄。大中间任秘书监、台州刺史等职。诗一首。【(《全唐诗》无裴谟诗，事迹据《新唐书宰相世系表》、《庐山记》及《嘉定赤城志》卷八，并参岑仲勉考证)】  

和舍弟寄题东林寺  

元非附凤攀龙客，本是山猿野鹿身。虚向班行纡组绂，争如□□□□尘。欢同玉季为良伴，喜奉金□□□因。今日香炉峰下过，方欣物外有遗民。【见《吉石盦丛书》本《庐山记》卷四，缺讹据夕振玉《殷礼在斯堂丛书》校排本补改。】  

送陈谠授本府长史【题拟】  

瓯闽地秀出文儒，书锦堪夸旧弃□。【见明刻本《吟窗杂录》卷四一。】  

张演  

咏万安邑【《方舆胜览》题作《万安驿》】  

劲兵重作付胡奴，驱雀驱鱼计自疏。地入万安知几许，却怜此邑始回车。【见《锦绣万花谷续集》卷十一「绵州」、《方舆胜览》卷五四《绵州》。】  

句  

雉膏美景在藂荫，红(上蕊下木)丹跗次第寻。【见宋杨伯嵒《臆乘》。】  

潘炜  

吴兴诗  

桑柘远连云。【见《嘉泰吴兴志》卷二十。】  

曹唐  

真人酬寄羡门子  

云洞烟深意自迷，忆君肠断武陵溪。三山未觉家中远，九府那知路甚低。绛阙有时申再会，赤城何日手重携。唯愁不得分明语，惆怅长霄月又西。【见《四库珍本初集》本《天台前集别编》。】  

汉武帝宴西王母  

花影暗回三殿月，树声深锁九门霜。【《五代史补》卷一。此则承汤华泉同志见告。】  

崔(王玉)  

灼灼歌  

坐中之客皆龙虎。【见《王状元集注分类东坡先生诗》卷九《九日黄楼作》注引崔班《灼灼歌》。】  

人心亦似春心逸。【见陈元龙《片玉集注》卷七《玉烛新》注引崔(王玉)诗。】  

舞停歌罢来中坐。【见同书卷十《迎春乐》注引《灼灼歌》。】  

宗亮  

宗亮，一作元亮，俗姓冯，奉化人。家傍月山而居，因号月山，又称月僧。开成中出家。会昌间退居家山。大中时住持明州国宁寺。与李频、方干善，又与贯霜、栖梧、不吟等人迭为文会。晚年专事禅寂，不出寺门。年八十终于本寺。有诗集三百许首传世。今存四首。【(《全唐诗》无宗亮诗，传据《宋高僧传》卷二七《唐明州国宁寺宗亮传》及下引诸书)】  

它山歌  

它山堰，堰在四明之鄞县。一条水出四明山，昼夜长流如白练。连接大江通海水，咸潮直到深潭里。淡水虽多无计停，半邑人民田种费。大和中有王侯令，清优为官立民政。昨因祈祷入山行，识得水源知利病。棹舟直到溪岩畔，极目江山波澜漫。略呼父老问来由，便设机谋造其堰。迭石横铺两山嘴，截断咸潮积溪水。灌溉民田万顷余，此谓齐天功不毁。民间日用自不知，年年丰稔因阿谁。山边却立它神庙，不为长官兴一祠。本是长官治此水，却将饮食祭闲鬼。时人若解感此恩，年年祭拜王元暐。  

它山堰  

截断寒流迭石基，海潮从此作回期。行人自老青山路，涧急水声无绝时。【以上二首均见南宋魏岘《四明它山水利备览》卷下，《四明丛书三集》本。二诗承温州师院张靖龙同志录示。】  

礼舍利塔  

铁轮王使鬼神功，灵塔飞来鄮岭东。有客不随流水去，罄敲疏雪细云中。【明郭子章《明州阿育王山志》卷十。】  

灵鳗井  

散尽残云碧甃开，灵鱼石缝露星腮。寒生镜底长清浅，泉脉流从印土来。【同前。又见同书卷五引吴越释赞宁开宝五年撰《护塔灵鳗菩萨传》引。】  

曹邺  

东洲  

江城隔水是东洲，浑似金鳌水上浮。万顷颓波分泻去，一洲千古砥中流。  

东郎山  

东郎矻立向东方，翘首朝朝候太阳。一片丹心存万古，谁云坐处是遐荒？  

西郎山  

西郎何事面西方？欲会东郎隔大江。自古朋良时一遇，东郎未会恨斜阳。【均见清汪森辑《粤西诗载》卷二二。】  

李庾  

庾，字子虔，陇西人。进士及第。历官荆南节度推官、殿中侍御史、中书舍人、湖南观察使，干符元年卒。诗一首。【(《全唐诗》无李庾诗。事迹据《新唐书宗室世系表》、《登科记考》卷二七、《唐方镇年表》卷六及考证、岑仲勉《续贞石证史李昼李庾》)】  

东都望幸赓歌【题拟】  

晓云行兮西风，庆摇裔兮龙在中。望云光兮拜千百，西泽霈兮均东泽。【见《文苑英华》卷四四《东都赋》。】  

道朗  

道朗，干符三年兴宁沙门。诗一首。【(《全唐诗》无道朗诗)】  

白鹿山人李端符舍书奉报四恩三有永充供奉善众君子建尊胜幢因书长句  

善往因来诣法王，七生业累获销亡。还居忉利持章句，不遂天人恋色香。波利一心瞻佛祖，文殊再遣往西方。今朝国土云幢立，□智巍巍天地长。【见《江苏通志稿金石略》卷六《李端符经幢》附。】  

周朴  

登灵岩寺上方  

雨后灵岩寺上方，如何云者合思量。  

登福唐县楼  

咸通五载后伏里，登此福唐县上楼。  

古人早行诗  

早起赴前程，邻鸡尚未鸣。【以上均见明刻本《吟窗杂录》卷十二沙门文彧《诗格》引。】  

梨花【题拟】  

临风千点雪。【见《全芳备祖前集》卷九《梨花门》。】  

天门灵泉院  

华亭参后最幽玄，一句能教万古传。猿抱子归青嶂后，鸟衔花落碧崖前。虽知物理无穷际，却恐沧溟有尽年。为报五湖云外客，何妨来此老林泉。  

南楼  

春山到处喜相从，又是天门十六峰。翠壁深深回鹳鹤，青峰矗矗隐芙蓉。乍疑日出同吴观，祇少金泥拟汉封。愿借仙人杖九节，临风直欲舞双龙。  

徙倚高楼夜色残，故人聊得罄交欢。千林日落晴偏雨，五月云深暑亦寒。诘曲断岩飞鸟度，参差倒影过江看。惭予浪着登山屐，酒罢豪吟兴未阑。【以上三首均见《沅湘耆旧集》卷八、同治十三年刊增寿等纂《直隶澧州志》卷二五、同治八年刊魏湘纂《续修慈利县志》卷十四。】  

章碣  

句  

事向无心得。【《老学庵笔记》卷四。】  

陈蓬  

蓬，干符间驾舟从海来福州，家于后崎。后号白水仙。【(《全唐诗》卷八六二收陈蓬《题松山》诗二句，为仙，无传，今据《淳熙三山志》卷六补传)】  

谶  

东去无边海，西来万顷田。松山沙径合，朱紫出其间。  

诗  

石头荦确高低踏，竹户鼓亨左右间。【均见宋梁克家《淳熙三山志》卷六。】  

蒋琰  

琰，字公器，高池人，一作仙居人。干符间明经，累官谏垣。诗二首。【(《全唐诗》无蒋琰诗)】  

隐居即事  

半榻和云卧碧山，飘飘似鹤一身闲。十年不作红尘梦，卓午呼童早闭关。【见《光绪仙居志》卷二三。】  

日泊  

谁惜光阴似惜金，十年湖海已投簪。于今雨屋【《安州诗录》作「屋雨」】青灯夜，消尽风尘未了心。【见清戚鹤泉编《三台诗录》卷一。张靖龙云见清王魏胜《安州诗录》卷一。】  

邵谒  

词  

吴刀楚制为佩袆，纤罗雾縠为羽衣。含商咀征歌露晞，珠履飒沓歌袖飞。凄风戛起素云回，车怠马烦客忘归，兰膏明烛承夜晖。  

桂宫柏寝拟天居，朱爵文窗韬碧疏。象床瑶席镇犀渠，雕屏合匝组帷舒。秦筝赵瑟挟笙竽，垂珰散佩盈玉除，停觞不御欲谁须。  

三星差池露沾湿，弦悲管清月将入。寒光萧条候虫急，荆王流叹楚妃泣。红颜难长时易戢，凝华结彩久延立，非君之故岂妄集。  

池中赤鲤庖所捐，琴高乘去飞上天。命逢福世丁溢恩，簪巾藉绮升曲筵。恩厚德深委如山，洁诚洗志期暮年，乌臼马角宁足言。【影印本《诗渊》第六册第四一一五页。】  

句  

不知天上月，曾照几多人？【见宋江少虞《皇朝事实类苑》卷五九引李錞《李希声诗话》引。】  

望望不相近。【见宋李(上龙下廾)《剪绡集》卷下引。】  

李当  

遇【疑应为「过」】信美台诗  

零陵郡北云帆落，信美台前江月明。石浅风高滩濑急，孤舟一夜听寒声。【见《舆地纪胜》卷五六《永州》。】  

张乔  

送友人北游  

东归未遂心，北去几沉吟。把酒思乡远，投文入塞深。晋山擎白道，汾水截青林。想见连天雪，安知【一作「长安」】是积霖。【见《文苑英华》卷二八三、《唐音统签》卷六四九《戊签》六四。】  

利踪  

利踪，姓周，澶州人。嗣南泉，住衢州子湖山，世称神力子湖和尚。广明中卒，年八十一。诗五首。【(《全唐诗》无利踪诗)】  

颂  

三十年来住子【《祖堂集》卷十八作「紫」】湖，二时粥饭【《祖堂集》及《景德传灯录》卷十作「斋粥」】气力麤。无事上山走一转【《祖堂集》、《灯录》作「每日上山三五转」】。试【《五灯会元》卷四作「借」】问【《灯录》作「问汝」】时人【《祖堂集》作「回头问汝」】会也无。  

从来事非物，方便名为佛。中下竞【《祖堂集》作「觅」】是非，上流【《祖堂集》作「士」】始知屈。  

临行颂三首  

我闻过去佛，纵横尽丈夫。示汝真归处，千江月影孤。  

观音与文殊，示我常飞动。吾今已归真，触处皆无用。  

佛性本来无阻障，众生不识难归向。若见如来成佛时，莫向世间求取相。【以上五首均见宋渭颐藏主编《古尊宿语录》卷十二《衢州子湖山第一代神力禅师语录》。】  

罗汉和尚  

罗汉和尚，始从襄州关南道常禅师学，后住漳州。诗二首。【(《全唐诗》无罗汉和尚诗)】  

歌  

咸通七载初参道，到处逢言不识言。心里痴【《五灯会元》作「疑」】团若栲栳，三春不乐止林泉。忽遇法王毡上坐，便陈疑恳向师前。师从毡上那伽起【一作「定」】，袒膊当胸打一拳。骇散痴【《五灯会元》作「疑」】团獦狚落，举头看见日初圆。从兹蹬蹬以碣碣，直至如今常快活。只闻肚里饱膨脝，更不东西去持(金本)。  

偈  

宇内为闲客，人中作野僧。任从他笑我，随处自腾腾。【均见《景德传灯录》卷十一、《五灯会元》卷四。】  

薛能  

海棠补序  

蜀海棠有闻而诗无闻，杜工部子美于斯有之矣，得非兴象不出，殁而有怀。何天之厚余，获此遗遇，谨不敢让，用当其无。因赋五言一章二十句，学陈梁之紫，媲汉魏之朱，不以彼物择其功，不以陈言踵其序。或其人之适此，有若韩宣子者，风雅尽在蜀矣，吾其庶几。又花植于府之古营，因刻贞石以遗吾党，将来君子业诗者，苟未变于道无赋耳。咸通七年十二月二十三日叙。《海棠谱》卷中。  

海棠  

四海应无蜀海棠，一时开处一城香。晴来使府低临槛，雨后人家散出墙。闲地细飘浮净藓，短亭深绽隔垂杨。从来看尽诗谁苦，不及欢游与画将。【同前。】  

再游云门访僧不遇  

数歇渡深水，渐非尘俗间。泉声入秋寺，月色(彳扁)寒山。石路几回雪，禅房又闭关。不知双树客，何处与云闲。【见《会稽掇英总集》卷六。】  

风诗  

就树撮将黄叶去，入山吹出白云来。【见《吟窗杂录》卷十四《诗中旨格》。】  

陆龟蒙  

野庙碑附诗  

土木其形，窃吾民之酒牲，固无以名。土木其智，窃吾君之禄位，如何可议。禄位颀颀，酒牲甚微，神之飨也，孰云其非。视吾之碑，知斯文之孔碑。【见《甫里先生文集》卷十八、《唐文粹》卷五二。】  

句  

思量浮世何如梦，试就南一寐看。【《大正藏》本崔致远《唐大荐福寺故寺主翻经大德法藏和尚传》。】  

善会  

善会，姓廖，汉广岘亭人。嗣华亭和尚德诚。在澧州，世称夹山和尚。中和元年卒，年七十七。诗三首。【(《全唐诗》无善会诗)】  

临终偈  

大江沉尽小江现，明月高峰法自流。石牛水上卧，影落孤峰头。荒田闻我讶，始同不系舟。【见《祖堂集》卷七。】  

颂  

明明无悟法，悟法却迷人。长舒两脚睡，无伪亦无真。【见《景德传灯录》卷十五、《五灯会元》卷五。】  

劳持生死法，唯向佛边求。目前迷正理，拟火觅浮沤。【《五灯会元》卷五。】  

李达  

李达，一名处，赵郡人。商人，与日僧圆珍交厚，有诗唱和。中和四年，随日僧圆载等同船赴日，遇风倾覆，侥幸脱险。诗一首。【(《全唐诗》无李达诗)】  

奉和大德思天台次韵  

金地炉峰秀气浓，近离双涧忆青松。(属□)泉拄锡净心相，远传佛教观真容。【见日本三井唐院藏真迹本，转录自传云龙《游历日本图经》。】  

詹景全  

詹景全，时称詹四郎，商人。咸通、中和间，多次赴日，与日僧圆珍交厚，有诗唱和。中和四年，随日僧圆载赴日，船遇风倾覆而死。诗二首。【(《全唐诗》无詹景全诗)】  

次韵二首  

大理车回教正浓，乍离金地意思松。沧溟要过流杯送，禅坐依然政法容。  

一乘元仪道无迹，居憩观心静倚松。三界永除几外想，一诚归礼释迦容。【同前。】  

休静  

休静，嗣洞山。住洛京华岩寺。世称华岩和尚。诗一首。【(《全唐诗》无休静诗，传据《祖堂集》卷八)】  

颂  

藏身没迹师亲嘱，没迹藏身自可知。昔日时时逢剑客，今朝往往遇痴儿。【《祖堂集》卷五。】  

择禅师  

择禅师，休静、善会同时僧。诗二首。【(《全唐诗》无择禅师诗)】  

因道吾指夹山寻师颂  

京口谈玄已有名，吾山特地涉途程。虽云法眼无瑕翳，争奈真人掩耳听。参学须参真心匠，合头须诈不劳聆。此来更欲寻师去，决至应当暂改形。道友当年深契会，老僧今日苦叮咛。特报水云知识道，半秋孤月落花亭。  

夹山顿遇以华亭颂  

一泛轻舟数十年，随风逐浪任因缘。祇道子期能□【此字残损】律，谁知座主将参禅。□前无寺成椿橛，句下相投事不然。遥指碧潭垂钓叟，被师呵退顿忘筌。【同前。】  

### 全唐诗续拾卷三十三  

***寰普***  

寰普，具戒于洛阳。南游澧州，值夹山善会，心契之。列大鉴七世，称洛京韶山寰普和尚，又称韶山和尚。诗一首。【(《全唐诗》无寰普诗，传据《景德传灯录》卷二二)】  

心珠歌  

山僧自达空门久，淬炼心珠功已构。珠迥玲珑主客分，往往声如师子吼。师子吼，非常久，皆明佛性真如理。有时往往自思惟，豁然大意心欢喜。或造经，或造论，或说渐兮或说顿。若在诸佛运神通，或在凡夫兴鄙吝。此心珠，如水月，地角天涯无殊别。祇因迷悟有参差，所以如来多种说。地狱趣，饿鬼趣，多种轮回无暂住。此非诸佛不慈悲，岂非阎王配交做。劝时流，深体悉，见在心珠勿浪失。五蕴身全尚不知，百骸散后何处觅。【见《景德传灯录》卷三十。】  

***秦韬玉***  

简寂观  

物外灵踪客到稀，竹房斜掩旧荆扉。丹书万卷题朱字，碧岫千重锁翠微。泣露白猿携子去，唳风玄鹤傍人归。祇应玉阙名长在，日暮闲云空自飞。【见《吉石庵丛书》本《庐山记》卷四。】  

马诗  

尘土卧多毛色暗，风霜受尽眼由【《诗学指南》本作「犹」】明。【见《吟窗杂录》卷十四《诗中旨格》。】  

***张贲***  

题招提院静照堂  

缾锡为生久，门阑过客疏。于闲见真寂，燕坐此清虚。事事皆身外，悠悠度岁余。如何繁草木，还长旧庭除。【见《至元嘉禾志》卷三二。】  

清弋江田舍  

草木翳荒径，岩阿有竹扉。童牛随(□孛)出，乳燕哺雏归。钓艇横幽渚，耕蓑挂落晖。罕知盐酪味，父子入城稀。【见民国十三年刊徐乃昌等纂《南陵县志》卷四二。】  

***张孜***  

庚子年遇赦  

时清无大赦，何以安天下？直到赤眉来，始寻黄纸写，草草蠲赋与【《学海》本作「税」】，忙忙点兵马。天子自蒙尘，何曾济孤寡？  

杂言  

祇爱轻与肥，不忧贫与贱。着牙卖朱紫，断钱赊举选。【均见何光远《鉴诫录》卷九。】  

***薛逢***  

送白相公  

飞龙在天，云雨阗阗。贤相秉钧，伦方序圆。时哉时哉，君其勉焉。【见《文苑英华》卷六六二《上白相公启》引。】  

元日观仗【之二】  

紫掖晴来宫殿高，万方瞻拜赤霜袍。关中王气浮双阙，海外欢声抃九鳌。晨箭莫催青锁漏，寿宫方献碧花桃。香烟不动龙颜悦，初日辉辉上采旄【施。见《古今岁时杂咏》卷一。共三首，《全唐诗》仅收二首。】  

寄湖州开元寺座主  

傍城花柳覆精庐。【见《舆地纪胜》卷四《安吉州》、《嘉泰吴兴志》卷十三。】  

***慧寂***  

慧寂，姓叶，韶州怀化人。嗣沩山。在袁州仰山，世称仰山和尚。开沩仰宗。中和三年卒，年七十七。诗五首。【(《全唐诗》无慧寂诗，传据陆希声《塔铭》及下引诸书)】  

偈  

法身无作化身作，薄伽玄应诸病药。啀喍闻响拟嗥吠，焰水觅鱼痴老鹤。【见《祖堂集》卷十八。】  

年满七十七，老去是今日。任性自浮沉【《五灯会元》卷九作「无常在今日，日轮正当午」】，两手攀屈膝。【见《景德传灯录》卷十一。】  

滔滔不持戒，兀兀不坐禅。酽茶三两碗，意在镢头边。  

一二二三子，平目复仰视。两口一无舌，即是吾宗旨。【见《五灯会元》卷九。】  

上洞山颂  

何代隐荒丘，茅堂独寝幽。随缘三事衲，顿觉万缘休。貌古因持戒，身贫为少求。吾师登鸟量，物外绝追游。【《天圣广灯录》卷十二。】  

***杨奇鲲***  

岩嵌绿玉  

天孙昔谪下天绿，雾鬓风鬟爱草木。一朝骑凤上丹霄，翠翘花钿留空谷。【见《明滇南诗略》卷首、民国五年周宗麟纂《大理县志稿》卷三一。】  

***郑畋***  

酬通义刘相瞻  

刘刚暗借飙轮便，叡武楼中似去年。【见《苕溪渔隐丛话后集》卷三五引《蔡宽夫诗话》。】  

二十八宿诗  

员明青饭，光润碧霞浆。【《增修诗话总龟》卷二一引《零陵总记》。】  

***谬独一***  

谬独一，自号兰陵子，约为常州人。与淡然、贯休为友。【(《全唐诗》无谬独一诗，传从曹汛说)】  

句  

思牵吴岫起，吟索剡云开。【贯休《禅月集》卷十《怀诸葛(王玉)二首》「谬独哭不错」句自注引。】  

***麻衣禅师***  

麻衣禅师，中和间住池州翠微寺。诗一首。【(《全唐诗》无麻衣禅师诗)】  

麻衣颂  

敕下如来到翠微，佛前垂泪脱麻衣。深山有寺不容住，四海无家何处归？【见《舆地纪胜》卷十九《池州》。】  

***张白醪***  

白醪，广明末衡阳人。诗一首。【(《全唐诗》无张白醪诗)】  

歌  

山花头上插，浊酒口中斟。醉眼看醒汉，忙忙尽丧真。【见《宛委别藏》本宋陈田夫《南岳总胜集》卷上。】  

***来鹏***  

水仙花【题拟】  

瑶池来宴老金家，醉倒风流萼绿华。白玉断笄金晕顶，幻成痴绝女儿花。花盟平日不曾寒，六月曝根高处安。待得秋残亲手种，万姬围绕雪中看。【见《全芳备祖前集》卷二一「水仙花」门。】  

***皮日休***  

望故沔城  

江城遗壤在，舣棹望天涯。古壁昭丘树，残红梦苑花。楼台依水势，雉堞带山斜。何事堪挥泪，乡程北去赊。【见民国十年刊《湖北通志》卷一○一《金石》九录《鄂州杂诗碑》引。】  

天门夕照  

落霞如绮绚晴空，坐看天门欲下舂。十里孤峰层汉碧，数家残照半江红。荒村市暝人归牧，远浦沙明水宿鸿。回首长安何处是？嵯峨宫阙五云中。  

道院迎仙  

百尺丹台倚翠华，洞门迢递隔烟霞。雨中白鹿眠芳草，松下青牛卧落花。幽谷月明浮紫气，瑶池水暖伏丹沙。抛书亦欲寻真去，安得相从一饭麻。  

青城暮雨  

草树连云雉堞平，萧萧风雨暗荒城。流归涧壑应无色，响入松杉觉有声。旅邸愁人宁复梦，书堂倦客若为情。芭蕉滴沥伤心处，俯仰空怀一笑名。【以上三首均见《古今图书集成职方典》卷一一四七《安陆府部》。疑伪。】  

***王铎***  

拟送贺秘监归会稽诗  

诏许真人归旧隐，为言海上忆孤峰。宸庭【《广卓异记》作「旒」】暂别期千岁，野服飘然出九重。华表尚迷丁令鹤，竹陂犹认葛仙龙。自怜弱羽尘埃重，于此【《广卓异记》作「云外」】无由蹑去踪。【见《会稽掇英总集》卷二，校以《广卓异记》卷三。《广卓异记》题下署：「门下侍郎王铎。」】  

***全豁***  

全豁，俗姓柯，泉州南安人。嗣德山，后住持鄂州唐宁寺，世称岩头和尚。中和五年卒，年六十。诗一首。(《全唐诗》无全豁诗。事迹见《宋高僧传》卷二三。《五灯会元》卷七谓光启三年卒。  

曜日颂  

当机直下现前真，认诗之徒未可亲。本色先(左阡去千右施去方)如(□摩)(□罗)，岩头松桧镇长新。【见《祖堂集》卷七。】  

郑殷彝  

殷彝，进士，光启中人。诗一首。【(《全唐诗》无郑殷彝诗)】  

依韵继和王霞卿诗【题拟】  

题诗仙子此曾游，应是寻春别凤楼。赖得从来未相识，免交锦帐对银钩。【见王铚《侍儿小名录补》引《女仙图》。】  

张曙  

击瓯赋附歌  

江风起兮江楼春，千里万里兮愁杀人。楼前芳草兮关山道，江上孤帆兮杨柳津。是何贶【《全唐文》作「况」】我兮击拊，眷我兮殷懃。【见宋史绳祖《学斋占毕》卷二、《全唐文》卷八二九。】  

途中闻蝉  

每岁听蝉处，那将此际同。孤村寒色里，野店夕阳中。【见《能改斋漫录》卷八。为原诗的前四句。】  

还阳子  

还阳子，苏门山隐士，光启二年在世。诗七首。【(《全唐诗》无还阳子诗)】  

识黄芽歌  

乾坤感合始成形，造化元居北户生。日月循环魂魄满，阴阳交媾龙虎成。分明本自从金长，谁悟偏能与水并。无限(彳扁)于尘世里，时人日用不知名。  

识铅汞歌  

世事忙忙无了程，百年如梦瞥然荣。不知道有云衢客，刚自争邀尘里名。欲驻流年泛太清，须知灵药必长生。纯烧天地阴阳髓，全炼乾坤日月精。嫁娶阴阳成匹配，对持龙虎自相吞。伏得离宫赤帝精，感他坎户白龙液。黄芽祇此是根源，自外徒劳虚费力。若不曾逢真至人，如何得到幽玄术？火候须教经九转，丹成直待周千日。炉上烟生五彩光，鼎中药奋弘红色。刀圭一粒冲天汉，逍遥顿蹑三清畔。驾鹤乘龙役鬼神，反笑桑田数回换。自此长居碧落宫，永共群仙醉金殿。  

日华兼月魄，戊己本为君。金木东西并，阴阳上下分。减添依次序，进退合先文。十月怀胎满，翩翩泛白云。  

师访  

共拟丹霄万古存，出尘心事苦曾论。于今莫倦频相访，已似孤云鹤到门。  

师勉  

早向忙中认取闲，休将心力役机关。花依时节重开得，水向东流定不还。春色潜偷青鬓发，风光暗换少年颜。须知世事堪悲叹，尽在庄周一梦间。  

师贻  

我今一一诀真门，古圣皆因此出尘。昨日蓬莱仙会里，长生籍上又添君。  

师诲而饯之  

松柏坚且贞，涧水流复清。勿久尘寰间，是非污耳聆。【以上均见《正统道藏》本《大还丹金虎白龙论》。末有附跋，录如次。】  

濮阳人  

濮阳人，姓名不详。光启中避乱南奔湘邑。【(《全唐诗》卷八六四录尤启中诗二首，出《万首唐人绝句》卷六九。按尤启中为「光启中」之误读，诗不再重录)】  

与崔渥登眺江亭赋长韵【题拟】  

槛外征帆次第行，渔歌偏唱《竹枝》声。荷翻水面真珠碎，柳扬湾头绿线轻。峦隐九疑忘去处，泪经千古转分明。寥寥日暮云空淡，应为严妆庙貌清。【《灯下闲谈》卷下《湘妃神会》。】  

崔渥  

崔渥，博陵人。光启中自蒲至湘邑。补诗一首。【(《全唐诗》卷八六四湘妃庙下收崔渥诗二首)】  

和濮阳人登眺江亭赋长韵【题拟】  

闲步江亭驻客行，殿台高敞杜鹃声。风生屈宋魂应散，雨过黄娥恨亦轻。春笋乱穿阶藓缺，晚霞旁衬野花明。翠华不返蒲关去，鸳鹭数行松韵清。【同前。】  

胡曾  

题三陵冢  

春到三陵淑气和，雪初消处翠嵯峨。梅花未知开多少，策杖携壶试一过。【《记纂渊海》卷十七。】  

玉川偶兴  

玉川鹤避卢仝啜，盘谷猿惊李愿归。兴尽携筇一回首，西风拂拂白云飞。【见乾隆二十四年刊萧应植纂《济源县志》卷十六。此诗疑伪。】  

高骈  

夏日【题拟】  

汗浃衣巾诗癖减，茶盈杯碗睡魔降。【见《锦绣万花谷后集》卷三「夏」门。】  

罗邺  

宿云门寺  

入松穿竹路难分，藉地连岩总是云。欲问老僧多少事，乱泉相聒不相闻。【见《会稽掇英总集》卷六。】  

句  

窗前远岫悬生碧，帘外残霞挂熟红。【《太平广记》卷二六一。】  

郑昌图  

昌图，字光业。咸通十三年进士第一名。中和元年以中书舍人知昭义留后。二年为义威节度行军司马。四年以兵部侍郎入相。光启二年襄王僭位，仍为相。事败，于次年三月被杀。诗一首。【(《全唐诗》卷八七○收郑光业诗一首，无传，今据《登科记考》卷二三、《郎官石柱题名考》卷八补传)】  

答楚儿  

大开眼界莫言冤，毕世甘他【《说郛》本作「必若遭伊」】也是缘。无计不烦干【《说郛》本作「轻」】偃蹇，有门须是疾连拳。据论当道加严棰，便合披缁念《法莲》。如此兴情殊不【《说郛》本作「都未」】减，始知昨日是蒲鞭。【见孙棨《北里志》。】  

方干  

再游云门  

岭头云向窗中起，砌下泉从石上来。僧老终无出山意，岩猿涧鸟莫相猜。【见《会稽掇英总集》卷六。】  

和征妇寄寒衣  

西风吹雁到东吴，自整寒衣欲寄夫。一剪一针肠一断，不知夫亦断肠无。【见清王魏胜《安州诗录》卷一。此诗承张靖龙同志录示。】  

游雪窦寺  

绝顶空王宅，香风满薜萝。地高春色晚，天近日光多。流水随寒玉，遥峰【《四明山志》作「岑」】拥翠波。前山有丹凤，云外一声过。【见《古今图书集成山川典》卷一一○、雍正十一年刊曹秉仁纂《宁波府志》卷三五。】  

游岳林寺  

投闲犹自喜，古剎【《岳林寺志》作「策」】剡东寻。祗树随僧老，龙溪遶岸深。楼高春色晚，天近日光阴。共笑家声旧，何时解盍簪。【见光绪三十四年刊张美翊纂《奉化县志》卷四。】  

驻紫霞观  

易觉春光老，难消夏昼长。问囚伤道气，嚼句疗饥肠。殿古苔痕涩，坛高松桧凉。黄冠谁可语，试与辩亡羊。【见民国二十五年刊陈善同等纂《重修信阳县志》卷三十。】  

戏吴杰令【题拟】  

一盏酒，一捻盐，止见门前悬箔，何处眼上垂帘。【见《唐语林》卷七。】  

吴杰  

杰，杭州军倅，与方干同时。【(《全唐诗》无吴杰诗)】  

还方干令【题拟】  

一盏酒，一脔鲊，止见半臂着襕，何处口唇开(被去皮改夸)。【同前。】  

张拙  

拙，约为咸通、光启间人，尝诣庆诸问佛法。诗一首。【(《全唐诗》无张拙诗)】  

偈  

光明寂照遍恒【一作「河」】沙，凡圣含灵共一【一作「我」】家。一念不生全体现，六情【一作「根」】纔动被云遮。遣除凡拙【一作「破除烦恼」】重增病，趣【一作「趋」】向真如亦是邪。任逐境缘【一作「随顺世缘」】无碍得，真如凡圣是空花【一作「涅盘生死等空花」。见《祖堂集》卷六，据《五灯会元》卷六，郑方坤《全闽诗话》卷一校改】。  

慧光【《五灯会元》作「慧觉」】  

慧光，嗣石霜，号肥田伏禅师，不知终始。诗二首。【(《全唐诗》无慧光诗)】  

颂  

心静愁难入，无忧祸不侵。道高龙虎伏，德重鬼神钦。【见《祖堂集》卷九。】  

修多妙用勿【《五灯会元》作「好句枉」】功夫，返本还源是大愚。古【《五灯会元》作「祖」】佛不从修证得，直饶玄妙【《五灯会元》作「纵行玄路」】也崎岖。【《祖堂集》卷九、《五灯会元》卷六。】  

约禅师【附缺名僧】  

约禅师，潭州宝盖山僧。嗣石霜庆诸。诗一首。【(《全唐诗》无约禅师诗)】  

答僧问【题拟】  

宝盖高高挂，其中事若何？谁师言下旨，一句不消多。【僧问。】  

宝盖挂空中，有路不曾通。傥求言下旨，便是有西东。【师答。《景德传灯录》卷十六、《五灯会元》卷六。】  

***尔朱翱***  

尔朱翱，唐时道士。传详附按。诗一首。【(《全唐诗》无尔朱翱诗)】  

还丹口诀  

置天立地混沌分，造化含花处处焚。一阴一阳乃成道，秋石苍苍浪子孙。玄武朱雀明前路，涌泉真汞守乾坤。鼎鼎制铅成宝物，(女宅)女藏头不肯出。十二葫中紫河车，四十二气烈仙窟。颜如玉，貌如霜，枣叶雄朱修修毕。手抟日月入炉中，炎炎赫赫魂不失。非济凡间饥冻疾，不如学道急须出。水煮冥冥白虎身，兽炉上下两莫测。大象不游于兔穴，大悟不拘于小节，迷者心差皆总失。非传下界盲瞽人，灭族亡身不可出。六歌六歌，尔翱已去往蓬莱，白日霞仙，今古密鹤，叫前程，洞庭湖，礼我圣祖为留术。去无声，甘如蜜，一七二七七万毕。开炉忽见火一团，光彩炎炎赫赫奕。虽济凡间饥冻疾，不如访道栖金室。【《大还丹照鉴》。】  

### 全唐诗续拾卷三十四  

***顾云***  

送崔致远西游将还【题拟】  

我闻海上三金鳌，金鳌头戴山高高。山之上兮，珠宫贝阙黄金殿；山之下兮，千里万里之洪涛。傍边一点林碧，鳌山孕秀生奇特。十二乘船渡海来，文章感动中华国。十八横行战词苑，一箭射破金门策。【《三国史记》卷四六。《大正藏》第四九册《新刊贤首碑传正误》引「文章感动中华国」一句。】  

孤云篇  

因风离海上，伴月到人间。徘徊不可住，漠漠又东还。【高丽李仁老《破闲集》引，转引自韦旭升《朝鲜文学史》。】  

***刘崇龟***  

伏蒙仆射相公许崇龟攀和杜鹃花诗勒诸岩石伏以崇龟本乏成章矧恐绝唱徒荷发扬之赐终流唐突之爱将厕庭觐光叨荣被谨次前韵兼寄呈桂州仆射  

碧幢红苑合洪钧，桂树林前信有春。莫恋花时好风景，磻溪不是钓鱼人。【见桂林市文物管理委员会编《桂林石刻》第一册《唐张浚刘崇龟杜鹃花唱和诗》。】  

***僧鸾***  

句  

鳌头浪蹙掀天白，鲸目光烧半海红。【见宋吴垧《五总志》。】  

***文炬***  

文炬，字子熏，一字涅盘，福州黄氏子。初为县狱卒，常弃役往禅院听讲，后为僧，出言成谶。王审知甚加礼重，于泉州创崇福院以居之。号慧日禅师。光化元年卒。一云干宁中卒。诗二首。【(《全唐诗》无文炬诗)】  

偈  

小月走烁烁，千落及万落。处处凤离穴，家家种葵藿。【《十国春秋》卷九九《僧文炬传》。】  

过尤溪青印石留偈【题拟】  

塔前青印见，家家亲笔砚。水流保安前，尤溪出状元。【见嘉靖《尤溪县志》卷一。称为黄涅盘作。】  

***郏滂***  

郏滂，光化中为六合令。诗二十一首。【(《全唐诗》无郏滂诗)】  

六合怀古诗  

横山【原题作「横山怀古」】  

昭明曾置读书堂，后倚横山翠石冈。巨盗黄巢锋刃刺，神坚终不下僧床。【见康熙《仪真县志》卷十二，据上海图书馆藏缩微胶卷。】  

怀古诗  

芳草涧  

芳草涧边灌水【《光绪志》作「木」】阴，青青别有岁寒心。却缘飘落秋风后，才子临流亦费吟。  

塔山二首  

此山元以形如塔，贞观年中改迭层【《光绪志》作「成」】。圭字峰尖真似画，塔名不语为高增【《光绪志》作「何僧」】。  

迭迭山形似塔形，崔峨耸翠几棱层。乘驺翫罢归禅院，佳境【《光绪志》作「地」】原来尽属僧。  

独山  

独山有峰插天表，湖水临溪接官道。我欲浩歌一登游，不忍足脚【《光绪志》作「踏」】青青草。  

广泽之中是独山，恍疑翠带遶城【《光绪志》作「层」】峦。登临绝顶遥相望，惟见烟云万木攒。  

惜水湾  

惜水纡回惧水奔，春潮带雨晚流浑。灵岩滁口常萦遶，沙际矶头祇见痕。  

龙池  

波光杳霭远连天，鹭宿沙头玉一拳。料想中流深莫测，龙潜潭底抱珠眠。  

池深常有神龙隐，湾岛如人出擘【《光绪志》作「臂」】拳。澄澈无涯深浅水，虔恭祈祷雨连绵。  

晋王城  

隋收建业临江渚，东望金陵筑此城。正与石头为对岸，从兹一统六朝平。  

苻符融城  

秦人百万征南日，蕞【《光绪志》作「蓦」】地苻符融筑此城。把隘亡兵今有几，莲峰之下误争名。  

龙津桥  

桥湾螮蝀临滁水，十八衖高似月轮。不是巢兵烧毁后，至今犹复【《光绪志》作「得」】跨龙津。  

永定冈  

梁朝瞻见长冈秀，凿断川流寺涛【《光绪志》作「寿」】基。杳杳松门千万绿，山亭溪树荜【《光绪志》作「有」】萝垂。  

治浦桥  

治浦桥连香积寺，东出城门五里遥。远望真如有图画，关防迢递在云霄。  

滁河  

滁水源从德固塘，支流六九合流棠。经过瓜步趋江海，惟有入心难测量。  

废清风亭  

旧县元基城巽隅，亭帘高槛蘸清滁。风生六月思裘褐，百里恩波剸割余。  

废士林馆  

士林馆侧尽儒流，朝士庄田隔近陬。见说人稀难驻泊，于今荆棘走獐麀。  

废如归馆  

旅况凄凄南北涯，每投新馆便如归。当年盛【《光绪志》作「胜」】事今何在，却使杨朱泪满衣。  

城隍庙  

黥布城隍有感灵，祇缘刘项霸江津。古来庙祝依然在，福荫江壖万万春。  

儒学旧基  

牛市街中儒祖庙，衣冠俎豆五经书。不知殿宅今存否？双桧苍(札去木改虫)耸碧虚。  

偃松【《光绪志》作「偃盖松」】  

千年松树枝芳偃，屈曲如人掉臂形。见说瓦棺藏桧下，杜生题后定时名。【以上二十首均录自上海图书馆据天一阁藏本所摄胶卷明嘉靖刻本嘉靖三十二年黄绍文纂《六合县志》(简称《嘉靖志》)卷八《艺文志诗类》。校以光绪癸未年刊贺廷寿纂《六合县志》(简称《光绪志》)卷七所录诗及光绪刊朱绪曾辑《金陵诗征》卷三五所收诗。《光绪志》录十六首，缺《治浦桥》、《滁河》、《儒学旧基》、《城隍庙》四首。《金陵诗征》仅收《龙池》之一、《废如归馆》二首。】  

海印  

诗  

境风吹性海，波起成连山。  

澄渟复湛然，影像分如印。【宋晁迥《道院集要》卷三。】  

陈岩  

岩，颍川人。黄巢入闽，岩聚众号九龙军。福建观察使郑镒奏为团练副使。中和四年，岩逐镒自称观察使，朝廷从之。大顺二年卒。诗二句。【(《全唐诗》无陈岩诗，传据《唐方镇年表》卷六)】  

句  

金甲终不卸，将分理立忧。【见《吟窗杂录》卷四一《闽川(原误作「山」)名士传》。】  

李山甫  

牡丹  

嫚黄妖紫间轻红，谷雨初晴早景中。静女不言还爱日，彩云无定只随风。炉烟坐觉沈檀薄，妆面行看粉黛空。此别又须经岁月，酒阑把烛遶芳丛。【见《梦梁录》卷十八。】  

赠前翰林待诏王敬傲【题拟】  

幽兰绿水耿清音，叹息先生枉用心。世上几时曾好古，人前何必苦沾襟。【《太平广记》卷二○三引《耳目记》引。】  

元安  

元安，俗姓淡，凤翔麟游人。嗣夹山，后居澧州乐普山，世称乐普和尚。光化元年卒，年六十五。诗六首。【(《全唐诗》无元安诗，传据《宋高僧传》卷十二，《祖堂集》卷九「乐普」作「落浦」，卒年为光化二年)】  

神剑歌  

异哉神剑实摽奇，自古求人得者稀。在匣谓【伯作「为」】言无照耀，用来方觉转【伯作「见腾」】光辉。破犹【伯作「由」】预，除狐疑，壮心胆兮定神姿。六贼既因斯剪拂，八万尘劳尽乃【伯作「犹自」】挥。斩邪徒，荡妖孽，生死荣枯【伯作「魔云」】齐了决。三尺灵蛇覆【伯作「赴」】碧潭，一片晴光莹【伯作「映」】寒月。愚人忘【伯作「望」】剑克舟求，奔驰【伯作「他」】浊浪徒悠悠【伯作「游游」】。抛弃澄【伯作「尘」】源逐浑派，岂知神剑不随流。他人剑兮【伯无「兮」字】带血腥，我之剑兮含灵鸣【伯作「明」】。他人【伯作「之」】有剑伤物命，我之有剑救生灵。君子得时【伯作「之」】离彼此【伯作「我」】，小人得处自轻【伯作「之倾其」】生。他家不用我家剑，世上【伯作「时向」】高低早晚平。须知神剑功【伯作「弘」】难纪，慑魔威【伯作「怨」】兮定生死。未得之者易成难，得剑之人难却易。【伯无此二句。】展则【伯作「耶」】周遍【伯作「游」】法界中，收乃还归一尘里。【伯此下有「不逢斯剑异成难，得剑之人难成异」二句。】若将此剑镇乾坤，四塞终无战云起。【见《祖堂集》卷九、伯三五九一卷。】  

浮沤歌【《景德传灯录》卷三十作乐普和尚《浮沤歌》】  

秋【《灯录》作「云」】天雨滴【《灯录》作「落」】庭中水，水上漂漂见沤起。前者已灭后者生，前后相续何【《灯录》作「无」】穷已。本因雨滴水成沤，还缘风激沤归水。不知沤水性无殊，随他转变将为异。外明莹，内含虚，内外(月令)胧【《灯录》作「玲珑」】若宝珠。正在澄波看似有，及乎动着又如无。有无动静事难明，无相之中有相形。祇知沤向水中出，岂知水不【《灯录》作「亦」】从沤生。权将沤水类余身，五蕴虚攒假立人。能达蕴空沤不实，方能明见本来真。【同前。以《景德传灯录》卷三十所录诗相校。】  

答学人问如何是西来意【题拟】  

飒飒当轩竹，经霜不知寒。祇闻风击响，不知几千竿。【同前。】  

偈  

决志归乡去，乘船渡五湖。举篙星月隐，停棹日轮孤。解缆离邪岸，张帆出正途。到来家荡尽，免作屋中愚。【《五灯会元》卷六。】  

石人机似汝，也解唱巴歌。汝若似石人，雪曲也应和。【同前。】  

亭午犹亏半，乌沈始得圆。要会个中意，牛头尾上安。【同前。】  

刘松  

松，字嵇美，袁州人。进士，与李咸用有过往。尝集其州天宝以后诗四百七十篇为《宜阳集》六卷。诗一首。【(《全唐诗》无刘松诗。事迹据《新唐书》卷六十《艺文志》四及《李推官披沙集》卷中、卷下)】  

题九疑山  

灵山登暂歇，欲别忍携筇。却上云房后，翻思尘世慵。坛铺秋月静，竹挂晓烟浓。稽首壶中客，仙方愿指踪。【见同治十一年刊锡荣纂《萍乡县志》卷六。】  

令超  

令超，住筠州上蓝山，世称上蓝和尚。大顺庚戌岁卒。【(《全唐诗》卷八七五收上蓝谶偈三则，云「失其名」，今据《景德传灯录》卷十六补传)】  

垂训诗  

行藏虚实自家知，祸福因由更问谁。善恶到头终有报，只争来早与来迟。闲中检点平生事，静坐思量日所为。常把一心行正道，自然天地不相亏。【见《悦心集》卷一。】  

文喜  

文喜，姓朱，嘉兴义和镇人【(《五灯会元》作嘉禾语溪人)】。嗣仰山。初住五台千顷山，后避地湖州。光启三年，钱镠请住龙泉寺，移圣果，加号曰无着禅师。光化二年卒。诗一首。【(《全唐诗》无文喜诗，《全唐诗续补遗》卷十八收文喜诗二句，为宋仁宗时同名诗僧诗误入。今据《十国春秋》卷八九录传)】  

五台山夜行遇童子问答忽然不见作  

豁州沙界胜伽蓝，满目文殊接话谈。言下闻知开佛眼，回头祇见翠山岩。【见《全五代诗》卷七四。】  

孙偓  

南迁至衡岳赠全玼诗【题拟】  

窠居过后更何人，传得如来法印真。昨日祝融峰下见，草衣便是雪山身。【见《宋高僧传》卷三十。】  

本寂  

本寂，俗姓黄，莆田人。年十九往福州出家，二十五登戒。寻谒洞山得法。后住抚州曹山，开曹洞宗。尝注《对寒山子诗》。天复元年卒，年六十二。诗十二首。【(《全唐诗》卷八二三收耽章诗一首，系误收大梅法常之作。耽章即本寂，见《林间录》卷上，另详本书卷二十七法常条附考)】  

题廊壁  

肃肃秋风送暮钟，江门束鹿傍苍松。野人不与朝家事，早晚焚香拜九重。【《莆风清籁集》卷四八。】  

示纸衣道者颂  

觉性圆明无相身，莫将知见妄疏亲。念异便于玄体昧，心差不与道为【《正法眼藏》卷二作「相」】邻。情分万法沈前境，识鉴多端丧本真。如是【《僧宝传》卷一作「若向」】句中全晓会，了然无事昔时人。  

五相偈  

白衣须拜相，此事不为奇。积代簪缨者，休言落魄时。【□偈。】  

子时当正位，明正在君臣。未离兜率界，乌鸡雪上行。【□偈。】  

焰里寒冰结，杨华九月飞。泥牛吼水面，木马逐风嘶。【⊙偈。】  

王宫初降日，玉兔不能离。未得无功旨，人天何太迟。【○偈。】  

混【《五灯会元》作「浑」】然藏理事，眹兆卒难明。威音王未晓，弥勒岂惺惺。【●偈。】  

四禁偈  

莫行心处路，不挂本来衣。何须正恁么，切忌来生时。  

示学人偈  

从缘荐得相应疾，就体消停得力迟【《宗镜录》卷四一作「就体消机道却迟」】。瞥起本来无处所，吾师暂说不思议。  

僧举香岩语示颂  

枯木龙吟真【《林间录》卷下作「方」】见道，髑髅无识【《祖庭事苑》卷二作「识尽」】眼初【《林间录》作「方」】明。喜识尽时消息【《景德传灯录》卷十七作「不」】尽，当【《僧宝传》卷一作「常」】人那辨浊中清。  

读傅大士法身偈后作偈  

渠本不是我，【非我。】我本不是渠。【非渠。】渠无我即死，【仰汝取活。】我无渠即余。【不别有。】渠如我即佛，【要且不是佛。】我如渠即驴。【二俱不立。】不食空王俸，【若遇御饭直须吐却。】何假鴈传书。【不通信。】我说横声唱，【为信唱。】君看背上毛。【不与尔相似。】乍如谣《白雪》，【将谓是《白雪》。】犹恐是巴歌。【传此句无注。以上十首均见《大正新修大藏经》第四七册《抚州曹山元证禅师语录》。】  

颂  

今年田不熟，来年种有期。爱他年少父，须得白头儿。【见《祖堂集》卷二十。】  

偈  

学者先须识自宗，莫将真际杂顽空。妙明体尽知伤触，力在逢缘不借中。出语直教烧不着，潜行须与古人同。无身有事超歧路，无事无身落始终。【《五灯会元》卷十三。】  

道虔  

道虔，俗姓刘，福州侯官县人。嗣石霜。在江西九峰，世称九峰和尚。诗二首。【(《全唐诗》无道虔诗，传据《祖堂集》卷九)】  

送洪州禾山和尚偈【题拟】  

将宝类宝意不殊，琉璃线贯琉璃珠。内外双通无异径，郁我家园桂一株。【见《祖堂集》卷十二。】  

颂  

当午日轮圆不照，却指三更暂示人。莫将明暗消前辈，不是灯边具足身。【同前卷九。】  

余镐  

余镐，字周京，莆田人。咸通十年进士及第。除校书郎。黄巢乱后隐莆之黄石。王审知屡辟不就。诗一首。【(《全唐诗》无余镐诗)】  

哀林虔中  

接翅十年同抗疏，投荒万里独登楼。常山忽为孤城死，睢水空存百战谋。函草漫从灰里觅，嘤声长向梦中求。欲知后死今何事，已在莆中买钓舟。【《闽诗录甲集》卷一。】  

高蟾  

秋晚云溪隐者居  

野寺秋声苦，灵溪晚翠荒。人家红树老，天气白云深。泽国尘埃少，山川岁月长。明时一樽酒，谁作钓沧浪？【影印本《诗渊》第五册第三一六二页。】  

寄题海陵离亭  

银根菡萏连天落，玉穗蒹葭动地飞。荡桨先生曾寄梦，凭轩公子合忘机。江村白鸟和云没，泽国寒蝉带雨微。何似高秋钓台上，一声清啸送僧归。【同前第三四八六页。】  

郑良士  

郑明府池亭  

月魄星精称逸才，讼亭南面小亭开。啸猿洞里移松入，栖鹭湾中选石来。数处履痕侵绿甃，半街帘影护青苔。静留野客看云坐，多把清吟送酒杯。【《诗渊》第五册第三一三六页。原署郑昌士，为良士之初名，见《十国春秋》卷九五。】  

送人罢尉归山  

数年山县掌闲司，罢任还同到任时。临别更无邀客酒，还归空有寄僧诗。路傍岳色行难尽，馆宿泉声梦最迟。想达故斋春日晚，旧栽庭树是花枝。【同前第六册第四三八三页。】  

题鸣峰岩  

卓锡栖云老道翁，结茅甃塔万山中。石炉昼夜香腾雾，琪树春秋翠插空。菜长给孤园值雨，藤摆罗汉谷生风。禅闻寂寞无人到，尘世喧嚣总不同。  

烟水苍苍鲤水南，千松万籁障精蓝。银釭剔起残灯焰，石鼎烹来新茗甘。罄响僧僮扬梵语，云迷佛阁隐瞿昙。道人去久知何处，明月年年照石龛。【《莆风清籁集》卷五四。】  

洪諲  

洪諲，俗姓吴，吴兴人。嗣沩山。住杭州径山院，世称径山和尚。光化四年卒。诗一首。【(《全唐诗》无洪諲诗，传据《释氏疑年录》卷五)】  

偈  

东西不相顾，南北与谁留。汝则言三四，我道其中一也无。【见《祖堂集》卷十一。《景德传灯录》卷十一录此偈，后二句作「汝即言三四，我即一也无」。《五灯会元》卷九作「汝言有三四，我道一也无」。】  

本空  

本空，嗣云居道膺。住杭州佛日寺，世称佛日和尚。与径山同时。诗一首。【(《全唐诗》无本空诗，传据《景德传灯录》卷二十)】  

颂  

遍学穷切抱死尸，出身不得病难治。任汝入海常献宝，不如自治剑轮飞。【见《祖堂集》卷十一。】  

### 全唐诗续拾卷三十五  

张浚  

咏红叶题诗事【题拟】  

长安百万户，御水日东注。水上有红叶，子独得佳句。子复题脱叶，流入宫中去。深宫千万人，叶归韩氏处。出宫三千人，韩氏籍中数。回首谢君恩，泪洒胭脂雨。寓居贵人家，方与子相遇。通媒六礼具，百岁为夫妇。儿女满眼前，青紫盈门户。兹事自古无，可以传千古。【见宋刘斧《青琐高议前集》卷五录张实《流红记》引。】  

隐峦  

句  

释闷还拈架上书。【《江湖小集》卷二二李(上龙下廾)《剪绡集》引。】  

老人终岁闭门坐。【《梅花字字香后集》。】  

克符道者  

克符道者，即纸衣和尚，嗣临济义玄，住涿州。诗四十二首。【(《全唐诗》无克符道者诗)】  

颂  

夺人不夺境，缘自带譊【《五灯会元》、《人天眼目》作「(言肴)」】讹。拟欲求玄旨，思量反责么。骊珠光灿烂，蟾桂叶【《五灯会元》、《人天眼目》作「影」】婆娑婆【从《五灯会元》、《人天眼目》改】。觌体【《五灯会元》、《人天眼目》作「面」】无差【《人天眼目》作「回」】互，还应滞网罗。  

夺境不夺人，寻言何处真？问禅禅是妄，究理理非亲。日照寒光澹，山摇【《人天眼目》作「遥」】翠色新。直饶玄会得，恬似【《五灯会元》、《人天眼目》作「也是」】眼中尘。  

人境两俱夺，从来正令行。不论佛与祖，那说圣凡情。拟犯吹毛剑，还伤【《五灯会元》、《人天眼目》作「如」】值木【《人天眼目》作「目」】盲。进前求妙会，特地打【《五灯会元》、《人天眼目》作「斩」】精灵。  

人境俱不夺，思量意不偏。主宾言不【《五灯会元》作「少」】异，问答理俱全。踏破澄潭月，穿开碧落天。不能明妙用，沦溺在无缘。【《天圣广灯录》卷十三、《五灯会元》卷十一、《人天眼目》卷一。】  

初祖熊耳峰  

闲佩毗卢印，人天末位尊。宝航横凤浦，金锡挂龙门。去后梁王感，来光魏主恩。葱山携只履，半偈动乾坤。  

二祖漳川凤  

别嗣神州祖，联灯又一回。密传三祖印，还梦五侯街。玄字乾坤太，慈天日月开。逆流漳浦上，天感泣云雷。  

三祖山谷麟  

北齐传得印，独步出人间。祖地江河阔，随天日月闲。妙音流四海，瑞气溢三山。一句南来信，清风撼雪关。  

四祖双峰松  

翠合鸡山树，峨峨祖岫松。凝霜分五叶，含雪振双峰。月迥金河内，珠添玉镜中。飕飗传细离，天下播真宗。  

五祖东山月  

东山分祖印，空际月成轮。碧眼风光翠，黄梅树色春。九枝添瑞鹤，一叶拂祥麟。别得金僊记，曹豁第五人。  

六祖曹溪宝  

南得黄梅意，曹溪记法泉。三衣兼祖印，一(金本)尽师传。慈月光千海，玄河注百川。神洲十二代，法眼继相传。  

毗卢印  

天中慈月三峰迥，指外悬河万派深。仙舸独游华藏海，无边川泽喜归心。  

熊耳岩  

熊耳宗师葬洛阳，龙城天子泣千行。回担只履葱山上，惊杀梁王与魏王。  

马祖麟  

麟眠法苑分千叶，马踏曹溪迸万泉。古佛传中亲授记，月转碾破海中天。  

百丈松  

百丈和霜岭上松，蛇盘鹤性瘦如龙。下堂索著称名字，不会师心一万重。  

临济龙  

龙控悬河海月秋，烟霞风雨一时收。波涛急急人难会，截断千江水不流。  

龙潭月  

祖派波澜半偈玄，曹溪舟棹接风烟。一转海底龙潭月，碾破鸡山雪岭前。  

双林桂  

身受龙华三会主，搥开凤阁九重城。梁王筑倒金刚佛，更问如何不讲经。  

药山刀  

药岫龙泉照瞻清，乾坤宗匠尽流行。格高一句难分出，蓦就云岩谷口明。  

丹霞日  

一片丹霞见石头，麒麟双凤况难传。锋铓欲说宗门印，哽得师心掩耳休。  

鸟窠柏树居  

白凤烟霞控鸟窠，骊龙珠耀祖山河。当初捻起布毛意，体用毗卢些子多。  

石巩弓  

龙剑雕弓祖佛威，霜锋雷电急难追。当初金镞胸前过，由未重玄多许为。  

归宗石  

雪彩霜威马祖风，虎降高格气如龙。谁人会得归宗路？一镞三关海内通。  

大梅霜  

虎见烟萝透洞门，心中古佛震乾坤。龙泉截断麒麟角，撼得毗卢海月昏。  

灌溪水  

一派曹源与灌溪，龙行风雨动云霓。后机箭筈波澜急，撼得毗卢海岳低。  

天皇竹  

龙吟凤彩震乾坤，熊耳鸡山海内闻。一片雪霜三岛外，虎心半偈洒风云。  

牛头雪  

六叶牛头(木升)别栽，五天熊耳纵云雷。须知四祖垂机接，百鸟衔华更不来。  

五泄泉  

发意当初问石头，江河心濆渺分流。唤回指出毗卢印，便得如山万事休。  

鲁祖岩  

虎径龙泉遶行岩，凤栖霜倚鹤和杉。谁人会得宗师意？扭转乾坤好不参。  

汾州玉  

龙宫鹿苑百川通，八藏三乘在掌中。却是江西逢马祖，回头踏转大虚空。  

疏山松  

疏岭松萝五叶云，毗卢天外别为秦。骊龙踏落虚空月，木马重嘶雨露新。  

关南鼓  

锡撼风霜虎豹愁，楚王城里倒骑牛。腾腾尽喝关南鼓，声压云雷动九畴。  

韵山壁  

熊耳鸡山五印玄，蛇盘凤口九瓟泉。紫霄峰上一轮月，照破曹溪半夜圆。  

南岳让禅师凤  

别沐曹溪水，栖衡岳万重。有心传五叶，无意据千峰。洞鹤争藏翼，岩鸡息瘦容。一声干象外，海内继真风。  

吉州鲤  

五天慈雨细，师得润禅林。碧眼千灯印，清源一派心。有涯来敻远，无底更深沉。别嗣曹溪后，众人仰德音。  

南泉竹  

根蔕欲何寻？孤奇迥众林。凤来敲节目，龙去晓知音。撼雪精神别，吟风体物深。平常烟霭里，动转振虚心。  

石头松  

出石雄委迥，樛林况莫同。翠含烟霭外，闰布雪霜中。影撼千溪月，声联五叶风。妙音传药峤，天下定真宗。  

夹山雷  

澧水风涛急，参差海岳摧。浪中澄得月，天外振惊雷。龙领珠难取，溪岩宝易栽。接人机路险，寰海更谁偕？  

洞山泉  

深沉分派异，方外一轮孤。海底清天镜，潭中碧眼珠。千重排雪岸，半偈彻冰壶。递印宗门后，人天作楷模。  

赵州关  

孤峻南泉派，师机已得闲。三衣传祖域，一句动人寰。幽谷珠光异，蓝田玉彩班。未明根下蔕，难过赵州关。  

云居月  

素容空界外，廓落迥无边。玉镜同千域，金轮匝五天。霜凝熊耳印，冰浩鹫峰玄。不是龙居月，难光洞上泉。  

都颂  

侬家住处实堪隈，吞炭藏身几万回。不触波澜招庆月，动人云雨鼓山雷。【以上三十八首皆见《天圣广灯录》卷十三，原总题作「师颂三十八首」。】  

志闲  

志闲，俗姓史，魏府馆陶人。嗣义玄，住灌溪。干宁二年卒。诗一首。【(《全唐诗》无志闲诗)】  

颂  

僧家无事最幽玄，近对青松远对山。诗句不曾题落叶，恐随流水到人间。【《祖庭事苑》卷三。】  

钱珝  

和王员外雪晴早朝  

紫微晴雪带恩光，绕仗偏随鸳鹭行。长信月留宁避晓，宜春花满不飞香。独看积素凝清禁，已觉轻寒让太阳。题柱盛名兼绝唱，风流谁继汉田郎。【见《钱考功集》卷八。】  

赴章陵酬李卿留别  

一官叨下秩，九棘谢知音。芳草文园路，春愁满别心。【见《万首唐人绝句》卷八一、《钱考功集》卷十，均收作钱起诗。《全唐诗》卷二三九收作钱起诗。】  

罢章陵令山居过中峰道者二首  

宁辞园令秩，不改渊明调。解印无与言，见山始一笑。幽人还绝境，谁道苦奔峭。随云剩渡溪，出门更垂钓。吾庐青霞里，窗树玄猿啸。微月清风来，方知散发妙。  

丘壑去如此，暮年始栖偃。赖遇无心云，不笑归来晚。鸣鸠拂红枝，初服傍清畎。昨日山僧来，犹嫌嘉遯浅。托君紫阳家，路灭心更远。梯云创其居，抱犊上绝巘。杏田溪一曲，霞境峰几转。路石挂飞泉，谢公应在眼。愿言携手去，采药长不返。【见《钱考功集》卷三。《全唐诗》卷二三六收作钱起诗。吴企明云章陵为唐文宗陵。】  

裴侍郎湘川回以青竹筒相遗因而赠之  

楚竹青玉润，从来湘水阴。缄书取直节，君子知虚心。入用随宪简，积文不受金。体将丹凤直，色映秋霜深。宁肯假伶伦，谬为龙凤吟。唯将翰院客，昔秘瑶华音。长跪捧嘉贶，岁寒惭所钦。【同前。吴企明云裴侍郎为裴瓒。】  

禁闱玩雪寄薛左丞  

玄云低禁苑，飞雪满神州。虚白生台榭，寒光入冕旒。粉凝宫壁静，乳结洞门幽。细绕回风转，轻随落羽浮。怒涛堆砌石，新月孕帘钩。为报诗人道，丰年颂圣猷。【见《钱考功集》卷六。《全唐诗》卷二三八收作钱起诗。吴企明云薛左丞指薛廷珪。】  

中书遇雨  

济旱惟宸虑，为霖即上台。云衔七曜起，雨拂九门来。纶阁飞丝度，龙渠激溜回。色翻池上藻，香裛鼎前杯。湘燕皆舒翼，沙鳞岂曝腮。尺波应为假，虞海载沿洄。【同前。】  

中书省言怀因酬嵩阳张道士见寄  

朝花寻暝林，对酒伤春心。流年依素发，不觉映华簪。垂老遇中巳【集作「明代」，又作「知己」】，酬恩看寸阴。如何紫芝客【集作「多惭紫阳客」】，相忆白雪深。【见《文苑英华》卷二二八，署「钱起」。《全唐诗》卷二三七收作钱起诗。】  

张瑜  

张瑜，干宁元年为乡贡进士。诗一首。【(《全唐诗》无张瑜诗)】  

感应诗五十六字  

圣女嘉祥推感应，葬仪伤恸九般情。林中愁听黄莺啭，月下惟闻白鹿鸣。慧日流光重抱戴，瑞云频绕【《山右石刻丛编》作「现」】五花成。莫言此地无【《山右石刻丛编》作「栽」】松柏，刊石留将记姓名。【《山西通志》卷九三《金石记》五录张瑜撰《大唐广平郡乐公之二女灵圣通化合葬先代父母有五瑞记》附。此则承张忱石先生录示。又见胡聘之《山右石刻丛编》卷九。】  

欧阳董  

董，清江人。昭宗时隐居山中。丞相孙偓以谪宦至，见之，叹为神仙中人。诗一首。【(《全唐诗》无欧阳董诗。传据《江西诗征》卷三)】  

读书台  

坐上沿江碧玉流，读书人住几春秋。尘埃青竹阴连栋，风雨黄茅冷盖头。一榻(上木下虫虫)鱼今槁死，千年别鹤旧经游。吾方晓夜遥山梦，世事从今祇钓舟。【见清曾燠编《江西诗征》卷三。】  

颜荛  

题孟浩然墓  

可怜垂世诗千首，换得荒坟数尺碑。【见《舆地纪胜》卷八二《襄阳府》。】  

习家池大堤【题拟】  

习家池畔思前事，游女江边想弄珠。檀溪春水长青蒲，溪上行人问的卢。【同前。】  

又  

习郁穿池事胜游，山翁酣饮继风流。【同前。】  

归耕子  

归耕子，自称为士之不遇者，幼习文武之艺，好奇异之状，天复二年撰《神仙炼丹点铸三元宝照法》。诗一首。【(《全唐诗》无归耕子诗)】  

炉养丹歌  

六十时中运丙丁，每用随时辨五行。阳气进时顺天转，阴气灭候逐星征。常以加临须正午，冈宿周来至药成。【《正统道藏》本《神仙炼丹点铸三元宝照法》。】  

李慎微  

慎微，赵郡人，宪宗相绛之孙。天佑元年进士。诗一首。【(《全唐诗》无李慎微诗，事迹据《新唐书》卷七二《宰相世系表》、同治《广东通志》卷二九六)】  

拟送贺秘监归会稽诗  

有客自言狂，经书仕圣唐。业尊傅传帝子，道妙宠君王。厌俗怀仙观，思游忆故乡。公卿祖疏广，亲戚送刘纲。海上波澜急，江干烟路长。蓬莱不可见，何处访霓裳。【见《会稽掇英总集》卷二。】  

李昌符  

句  

残花应逐夜风吹。【《江湖小集》卷二十李(上龙下廾)《梅花衲》、卷二二李(上龙下廾)《剪绡集》引。】  

赵崇  

崇，字为山，新安人。咸通十三年登进士第。僖宗时为司勋员外郎、史馆修撰，入河东郑从谠幕。天复中为御史大夫。天佑元年检校右仆射，次年贬曹州司户，后为朱全忠所杀。诗一首。【(《全唐诗》无赵崇诗，传录《登科记考》卷二十三、《郎官石柱题名考》卷八)】  

赠崔垂休诗【题拟】  

慈恩塔下亲【《说郛》本作「上新」】泥壁，滑腻光华玉不如。何事博陵崔四十，金陵腿上逞欧书。【见《北里志》。】  

陈峤  

闲居  

小桥风月年年事，争奈潘郎老去何。【见《南部新书》卷戊。】  

杜荀鹤  

三明大师赠彻大德  

存诗勾引未能休，闲即因吟到御沟。故园别来杉桧老，旧山禅处水云秋。寒声渐细钟摇寺，夜色无穷月满楼。攀羡此情高且逸，平生辛苦未能(酉寿)。  

初出长安  

圣主每娇奢，朝庭事可嗟。不取前殿谏，唯爱《后庭花》。为进中书策，翻余逐浪沙。从兹辞帝阙，何处却为家？  

同前  

一乍出皇都，时登日月余。遥看山【何】近远，店舍路崎岖。想料天子女，翻华【疑】草外夫。然虽朋流下，荣辱□□□。  

过夷门献诗  

四海九州岛空第一，不同诸镇府封王。【《旧五代史》卷二四、《登科记考》卷二四引《唐新纂》。此则承汤华泉同志见告。】  

维扬冬末寄幕中二从事  

闻道长溪尉，相留一馆闲。已投三寸管，尚隔几重山。为旅春风外，怀人夜雨间。年来疏览镜，怕见减朱颜。【《四库全书》本《唐风集》卷一。】  

旅舍  

风射破窗灯易灭，月穿疏屋梦难成。【《千载佳句》卷上《天象部风月》。】  

题周繇先辈石门山庄  

花亭野客眠云醉，药圃家童蹈月锄。【同前卷下《隐逸部山居》。】  

泛潇湘  

猿到夜深啼，岳麓鴈知春。【见《南岳总胜集》卷上。】  

崔远  

远，博陵安平人，吏部侍郎澹子。龙纪元年登进士第。大顺初，以员外郎知制诰，召充翰林学士，正拜中书舍人。干宁三年，转户部侍郎、兵部侍郎承旨，寻以本官同平章事，迁中书侍郎兼吏部尚书。天佑初，从昭宗东迁洛阳，罢相，守右仆射。二年，为柳璨希朱全忠意，累贬白州长史，旋被害。远文才清丽，风神峻整，为时所重。诗一首。【(《全唐诗》无崔远诗，事迹据《旧唐书》卷一七七《崔珙传》附本传)】  

送广利大师归江东  

楚山枫老楚江清，笠挂高帆浪注罂。真性本无前后际，叶舟谁问去来程。忘机每与鸥为伴，息念应怜月共明。想见家山诸弟子，盛夸新赐大师名。【见宋岳珂纂《宝真斋法书赞》卷六。】  

朱着  

朱着，永嘉人，朱褒兄。中和元年永嘉朱褒作乱，二年浙东观察使刘汉宏招之，表请褒为州刺史，从之。大顺元年褒兄诞自为刺史，干宁元年着自为刺史，历七年，至天复元年褒复为刺史，二年褒兄翔自为刺史。兄弟交据温州二十余年。补诗一、句二。【(《全唐诗》无朱着诗)】  

游南雁荡  

山呈图画水鸣弦，石室丹台别有天。官况屡来忘是客，凡襟洗去欲成仙。祇因紫绶羁尘海，须把黄花种玉田。药径云关堪驻迹，钓矶风月不须钱。【见周喟《南雁荡山志》卷七引陈玭《嘉靖南雁山志》、郑思恭《崇祯南雁山志》。】  

延福院【句】  

洞口花开新佛寺，岭头苔锁古仙坛。【见明人姜准《歧海琐谭》卷五引南宋曹叔远《永嘉谱》。】  

吴璋  

吴璋，天佑年间温州制置使。诗一首。【(《全唐诗》无吴璋诗)】  

游南雁荡  

碧桃花暖洞门开，遥向春山举一杯。洒墨几人镌月牖，乘风两度到蓬莱。绿阴窗户长疑雨，白石林泉半杂苔。王事贤劳闲未得，趣归猿鹤莫相猜。【见周喟《南雁荡山志》卷七引陈玭《嘉靖南雁山志》、郑思恭《崇祯南雁山志》。】  

僧润【一作「僧涧」】  

僧润，约为晚唐五代间僧人。诗三首。【(《全唐诗》无僧润诗)】  

因览《宝林传》  

祖月禅风集《宝林》，二千余载道堪寻。虽分西国与东国，不隔人心到佛心。迦叶最初传去盛，慧能末后得来深。览期顿悟超凡众，嗟彼常迷古与今。  

赠道者  

一语真空出世间，可怜迷者蚁循环。此生胜坐三禅乐，好句常吟万事闲。秋月圆来看尽夜，野云散去落何山？到头自了方为了，休执他经扣祖关。  

赠禅客  

了妄归真万虑空，河沙凡圣体通同。迷来尽似蛾投焰，悟去皆如鹤出笼。片月影分千涧水，孤松声任四时风。直须密契心心地，休苦劳生睡梦中。【见影宋本《景德传灯录》卷二九。】  

马冉  

岑公洞  

南溪有仙涧，咫尺非人间。龙向葛陂去，鹤从辽海还。泠泠松风下，日暮空苍山。【见《舆地纪胜》卷一七七《万州》。】  

处真  

处真，嗣曹山本寂。住襄州鹿门山华严院。诗一首。【(《全唐诗》无处真诗)】  

偈  

一片凝然光灿烂，拟意追寻卒难见。炳【一作「瞥」】然掷【一作「撞」】着豁人情，大事分明皆总【一作「总成」】办。是【一作「实」】快活，无系绊，万两黄金终不换。任地千圣出头来，从【一作「总」】是向渠影中现。【见《景德传灯录》卷二十。注「一作」者，为《五灯会元》卷十三之异文。】  

李标  

标，唐末进士，自称为李绩之后。诗一首。【(《全唐诗》无李标诗)】  

题王苏苏窗【题拟】  

春暮花株遶户飞，王孙寻胜引尘衣。洞中仙子多情态，留住刘郎不放归。【见《北里志》。】  

文秀  

端午【题拟】  

辟兵已佩银符小，续命仍荣彩缕长。【见《锦绣万花谷后集》卷四《端午》。】  

王硕  

松江亭【题拟】  

昔年张翰此归休，鲈脍莼羹八月秋。万顷烟波闲极目，一帆风便不回头。洞庭有路通仙室，笠泽无人直下钩。自恨宦名身未了，拂衣东去阿谁留？【见《百城烟水》卷四。】  

君山诗  

不饶衡岳秀，长占洞庭心。【见《舆地纪胜》卷六九《岳州》。】  

玄泰  

玄泰，不知何许人。嗣石霜。住南岳七宝台寺，与贯休、齐己为友。誓不立门徒，逍遥自适，时谓泰布衲。尝为曹山本寂禅师作碑。卒年六十五。所著塔铭歌颂等，好事者编聚成集。诗三首。【(《全唐诗》无玄泰诗，传据《祖堂集》卷九、《宋高僧传》卷十七)】  

畬山谣  

畬山儿，畬山儿【《沅湘》无此三字】，无所知，年年凿【《五灯会元》作「斫」】断青山嵋。就中最好衡山【《五灯会元》、《沅湘》作「岳」】色，杉松利斧摧贞枝。灵禽野鹤无因依，白云回避青烟飞。猿猱路绝岩(厔寺至改圭)【《沅湘》作「岸」】出，芝朮【《沅湘》作「树」】失根茅草肥，年年斫罢仍再鉏【《沅湘》作「复锄」】，千秋终是难复初。又【《南岳总胜集》作「由」】道今年种不多，来年更斫【《南岳总胜集》作「明年阔斫」】当阳坡。国家寿岳尚如此，不知此理如之何。【见《古今禅藻集》卷三，校以《五灯会元》卷六、《沅湘耆旧集》卷十、《南岳总胜集》卷中，后者仅录末四句。又明刻本《景德传灯录》注收此诗。】  

临化偈  

今年六十五，四大将离主。其道自玄玄，个中无佛祖。  

不用剃【从《五灯会元》改】头，不用澡浴。一堆猛火，千足万足。【见《祖堂集》卷九、《五灯会元》卷六。】  

司空图  

岁尽日二首【之二】  

桂花穷北陆，荆艳下东邻。残妆欲送晓，薄衣已迎春。举袖争流雪，分歌竞绕尘。不应将共醉，年去远催人。【见上海图书馆藏明抄本《古今岁时杂咏》卷四一。】  

南至日  

年年山压压来频，莫强孤危竞要津。吉卦偶成开病眼，暖檐还葺寄羸身。求仙自躁非无药，报国当材别有人。鬓发堪伤白已遍，镜中更待白眉新。【同前书卷三九。】  

任翻  

台州早春  

微雨夜来歇，江南春色回。已惊时不住，还恐老相催。人好千场醉，花无百日开。岂堪沧海畔，为客十年来。【见《四库珍本初集》本《天台前集》卷下。】  

匡慧  

匡慧，俗姓高，福州福唐人。出家罗汉院，嗣曹山，后居抚州荷玉山，世称荷玉和尚。昭宗大顺二年被召，辞之，赐号玄悟禅师。  

颂  

好心相待人少悉，开门来去何了期。不知达取同风事，我自修行我自知。【《祖堂集》卷十二。】  

### 全唐诗续拾卷三十六  

***刘望***  

望，袁州万载人。唐末进士及第，与锺传同时。补诗一首。【(《全唐诗》卷七七五收刘望诗一首，列为世次爵里俱无考作者。今据徐松《登科记考》卷二七引《永乐大典》引《宜春志》及下补诗叙其事迹。锺传卒于天佑三年。)】  

献江西锺令公  

负笈蓬飞别楚丘，旌旄影里谒文侯。即随社燕来朱户，忽听鸣蝉泣素秋。岁月已嗟迷进取，烟霄只望怨依投。那堪思切溪山路，家苦簟瓢泪欲流。【录自民国九年刊龙赓言纂《万载县志诗征》。】  

***黄台***  

台，唐末为江西锺传从事。着有《江西表状》二卷，《新唐书艺文志》著录，今佚。诗一首。【(《全唐诗》无黄台诗)】  

问政山  

千寻练带新安水，万仞花屏问政山。自少云霞居物外，不多尘土到人间。壶悬仙岛吞舟【一作「丹」】罢，碗浸星宫沉【一作「咒」】水闲。宝箓箧【一作「匣」】垂金绦【一作「缕」】带，绛囊(□纟)锁玉连环。静张棋势【一作「局」】铺还打，默考仙经补又删。床并葛鞋寒兔伏，窗横柽几老龙跧。溪童乞火朝敲竹，山鬼听琴夜撼闩。草暗碧潭思句曲，松昏紫气度函深【据《苕》改。】关。龟成钱【据《苕》改。】甲毛犹绿，鹤化幽【一作「黳」】翎顶更殷【一作「丹」】。阮洞神仙分药去，蔡家兄弟寄书还。黄精苗倒眠青鹿，红杏枝低挂白鹇。容易煮茶【一作「银」】供客用，辛勤栽果与猿攀。常寻灵穴通三岛【一作「楚」】，拟过流沙化百蛮。新隐渐开【一作「闻」】侵月窟，旧林【一作「邻」】犹悦【一作「说」】枕沙湾。手疏俗礼慵非傲，肘护【一作「后」】灵方臂【一作「秘」】不悭。海上使频青鸟黠，箧中藏久白驴顽。笻枝健杖【一作「拄」】菖蒲节，笋栉高簪玳瑁斑。花气熏心香馥馥，涧声聆耳泠【一作「响」】潺潺。高坟自掩浮生骨，短晷难穷【一作「凋」】不死颜。早晚重逢萧坞客，愿随芝盖出尘寰。【见《增修诗话总龟》卷十五。注一作者为《苕溪渔隐丛诗后集》卷三十八之异文。】  

张鸿  

鸿，连州桂阳人。天佑二年进士。时唐祚式微，鸿知势不可为，遂隐居不仕。诗清纯，著述甚富，有集十二卷，今不存。【(《全唐诗》卷七七四收鸿诗一首，列为世次爵里俱无考作者。今据《粤诗搜逸》卷一引《连州志》本传补其事迹)】  

贞女石【相传秦时有数女游，卒遇风雨，一女化为石。】  

当时非望夫，亦不采蘼芜，自化为贞质，因兹入画图。风恬潭镜朗，云散石房孤。寄语郴江妇，初心相似无。【见清黄子高辑《粤诗搜逸》卷一，注出《连州志》。】  

张咸  

咸，宜春人。进士及第。与唐廪同时。诗一首。【(《全唐诗》无张咸诗，传据《登科记考》卷二七引《永乐大典》引《宜春志》，另详附按)】  

题黎少府宅红蕉花  

不争桃李艳阳天，真对群芳想更妍。秋卷火旗闲度日，昼凝红烛静无烟。肯于萍实夸颜色，要与芙蓉较后先。须信晚成翻有遇，赤心偏得主人怜。【见同治十一年刊锡荣纂《萍乡县志》卷六。】  

郑启  

九疑山  

天放烟晴绕四围，九峰高处彩云飞。仙坛丹灶灵犹在，鹤驾青霄去不归。晋末几迁风景别，尘中空换子孙非。松花落尽无消息，夜半疏钟彻翠微。【康熙《萍乡县志》卷五、同治《萍乡县志》卷六。】  

子兰  

柳花【题拟】  

本是无情花，南飞又北飞。【见《全芳备祖前集》卷十八。】  

孙合  

春日早朝  

三严【一作「年」】望仗正徘徊，曙色盈盈正【一作「金」】殿开。青琐侍香扶日出，紫云护阙拥山来。班联鹓鹭仙官舞，影动龙蛇淑气催。禁秘天颜常咫尺，小臣【一作「欣忭」】愿进万年杯。  

长信宫  

一从同辇辞君宠，已分齐纨赋妾诗。别院花红休怅望【一作「恨」】，亦曾开在阿娇时。【以上二首均见嘉庆元年刊戚鹤泉编《三台诗录》卷一、光绪二十年刊王棻纂《光绪仙居志》附《仙居集》卷十九。注一作者，为张靖龙同志所录示之异文。】  

宫词二首  

杨柳宫边日已斜，歌声犹按《后庭花》。不知春思当谁似，青黛娥眉夺丽华。  

双双紫燕语呢喃，怪引春宫梦不甘。闻道君王多惜玉，肯教自碎碧鸾簪。【详附按。此二首承张靖龙同志录示。】  

黄璞  

璞，字德温，一字绍山，侯官人，后迁莆田。大顺二年进士第四人。官至崇文馆校书郎。自号雾居子，着有《雾居子》十卷、《闽川名士传》一卷，均不传。诗一首。【(《全唐诗》无黄璞诗。兹据《新唐书艺文志》、《莆阳比事》卷二、《淳熙三山志》卷二六、《登科记考》卷二四拟传)】  

题玉泉  

水性能方圆，泉色常珪壁。云山静有辉。琼液来无迹。泉上修禅人，曹溪分一滴。鉴止更澄源，纷纷万缘息。【见《嘉定赤城志》卷二十三。】  

諲禅师  

諲禅师，嗣青林师虔，住韶州龙光寺。诗一首。【(《全唐诗》无諲禅师诗)】  

偈  

龙光山顶宝月轮，照耀乾坤烁暗云。尊者不移元一质，千江影现万家春。【见《景德传灯录》卷二十、《五灯会元》卷十三。前者但称龙光和尚，今从后书。】  

王贞白  

题狄梁公庙  

惟公仗高节，为国立储皇。【见《诗学指南》本《诗中旨格》。《吟窗杂录》本作者名缺「贞」字。】  

吴畦  

畦，温州安固人。大中十三年登进士第，终谏议大夫润州刺史。诗一首。【(《全唐诗》无吴畦诗，传据弘治《温州府志》卷十三)】  

登鴈荡明王峰诗  

明王(上山下截)嶪与天齐，势压诸峰不可梯。霁雨孤钟云外渡，叫霜群鴈月中栖。仰观碧落星辰近，俯视红尘世界低。七尺灵光双彩展，石门金鼎谩留题。【见同治丙寅刊齐召南修《温州府志》卷二十八。】  

李洞  

过荆山  

无人分玉石，有路即荆榛。【见《吟窗杂录》卷十四正字王玄《诗中旨格》。】  

野望  

柳色舞春水，花阴香客衣。【同前。】  

句  

鱼弄晴波影上帘。【见宋陈善《扪虱新话》上集卷一。】  

吴融  

富春二首【之二】  

两岸山花中有溪，山花红白偏高低。灵源忽若乘槎到，仙洞还同采药迷。二月辛夷犹未落，五更鸦舅最先啼。茶烟渔火遥看处，一片人家在水西。【见《唐音戊签》八十一(《统签》卷七三四)。】  

自遣  

几年曾见旧江村，树有交柯犊有孙。深感下峰颜色好，晚云纔散又当门。【见《竹庄诗话》卷十五引郭思《瑶溪集》，《能改斋漫录》卷八录后二句。】  

杏花  

春意竟相妒，杏花应最娇。红轻欲愁杀，粉薄似啼消。愿作年华梦，翩翩遶此条。【《全芳备祖前集》卷十《杏花》。】  

狄常侍  

悼孟昭图【题拟】  

一何罪死一何名，独向湘江吊屈平。从此蜀川春夜月，杜鹃啼作两般声。【周校本《诗话总龟》卷四五引卢(坏去土改王)《抒情》。】  

唐彦谦  

雪  

客来迷旧径，虎过识新踪。浦近浑无鹤，林疏只有松。【《分门纂类唐宋时贤千家诗选》卷十三。】  

郑谷  

赠齐己【题拟】  

敲门谁访□，□客即□师。应是逢新雪，高吟得好诗。格清无俗字，思苦有苍髭。讽味但忘倦，抛琴复舍碁。【见《四部丛刊》本《白莲集》卷首孙光宪《白莲集序》引。此首承赵昌平同志录示。】  

荷花【题拟】  

佛爱我亦爱，清香蝶不偷。一般奇特处，不上妇人头。【见《全芳备祖前集》卷十一。】  

笔峰  

似笔挺然秀，山川亦好文。宕渠花里发，秦垄竹间分。石臼生春水，香龛积暮云。道经难久住，日后忆离群。【见民国十七年刊曾瀛藻纂《大竹县志》卷十四。】  

春日即事  

典衣估酒得，伴客看闲花。【见《吟窗杂录》卷十四正字王玄《诗中旨格》。】  

秋扇  

汗流浃背曾施力，气爽中宵便负心。【同前。】  

赠王贞白  

殿前新进士，阙下校书郎。【《唐才子传》卷九。此则承陶敏先生见告。】  

崔致远  

秋夜雨中  

秋风唯苦吟，举世少知音。窗前三更雨，灯前万里心。【金东勋云见《东文选》卷十九。】  

登润州慈和寺上房  

登临蹔隔路歧尘，吟想兴亡恨益新。画角声中朝暮浪，青山影里古今人。霜摧玉树花无主，风暖金陵草自春。赖有谢家余景在，常叫词客爽精神。  

送吴进士峦归江南  

自识君来几度别，此回相别恨重重。干戈到处方多事，诗酒何时得再逢。远树参差江畔路，寒云零落马前峰。行行遇景传新作，莫学嵇康尽放慵。  

秋日再经盱眙县寄李长官  

孤蓬再此接恩辉，吟对秋风怅有违。门柳已凋新岁叶，旅人犹着去年衣。路迷霄汉愁中老，家隔烟波梦里归。自叹身如春社燕，画梁高处又来飞。  

暮春即事和顾云友使  

东风遍阅百般香，意绪偏饶柳带长。苏武书回深塞尽，庄周梦逐落花忙。好凭残景朝朝醉，难把离心寸寸量。正是浴沂时节日，旧游魂断白云乡。【以上五首录自《社会科学战线》一九八四年第四期刊何鸣雁《新罗诗人崔致远》一文。】  

山阳与乡友话别  

相逢暂乐楚山春，又欲分离泪满巾。莫怪临风偏怅望，异乡难遇故乡人。【《东文选》卷十九。】  

古意  

狐能化美女，狸亦作书生。谁知异物类，幻惑同人形。变化尚非艰，操心良独难。欲辨真与伪，愿磨心镜看。【同前卷四。】  

江南女  

江南荡风俗，养女娇且怜。性冶耻针线，妆成调管弦。所学非雅音，多被春心牵。自谓芳华色，长占艳阳年。却笑邻家女，终朝弄机杼。机杼纵劳身，罗衣不到汝。【同前。】  

寓兴  

愿言扃利门，不使损遗体。争奈探珠者，轻生入海底。心荣尘易染，心垢正难洗。澹泊与谁论，世路嗜甘醴。【同前。】  

蜀葵花  

寂寞荒田侧，繁花压柔枝。香轻梅雨歇，影带麦风欹。车马谁见赏，蜂蝶徒相窥。自惭生地贱，堪恨人弃遗。【同前。以上五首皆录自《中央民族学院学报》一九八五年第一期刊金东勋《晚唐著名诗人崔致远》一文。】  

梦中作  

粪墙师有诫，经笥我无。乱世成何事，唯添七不堪。【《大正藏》本《唐大荐福寺故寺主翻经大德法藏和尚传》。】  

题伽(仇去九改耶)山读书堂瀑布  

狂喷垒石吼重峦，人语难分咫尺间。常恐是非声到耳，故教流水尽笼山。【何鸣雁文引。又见《新增东国舆地胜览》卷三十。】  

乡乐杂咏五首  

金丸  

回身掉臂弄金丸，月转星浮满眼看。纵有宜僚那胜此，定知鲸海息波澜。  

月颠  

肩高项缩发崔嵬，攘臂群儒酒杯。听得歌声人尽笑，夜头旗帜晓头催。  

大面  

黄金面色是其人，手抱珠鞭役鬼神。疾步徐趍呈雅舞，宛如丹凤舞尧春。  

束毒  

蓬头蓝面异人间，押队来庭学舞鸾。打鼓冬冬风瑟瑟，南奔北跃也无端。  

狻猊  

远涉流沙万里来，毛衣破尽着尘埃。摇头摆尾驯仁德，雄气宁同百兽才。【《三国史记》卷三二。】  

寄颢源上人  

终日低头弄笔端，从人杜口话心难。远离尘世虽堪喜，争奈风情未肯阑。影晴霞红叶径，声连夜雨白云湍。吟魂对景无羇绊，四海深机忆道安。【《新增东国舆地胜览》卷三十。】  

赠金川寺主  

白云溪畔创仁寺，三十年来此住持。笑指门前一条路，纔离山下有千歧。【《东文选》卷十九。】  

入山诗  

僧乎莫道青山好，山好何事更出山。试看他日吾踪迹，一入青山更不还。【见《汉诗选集》。以上二首录自金东勋文。】  

智异山花开洞  

东国花开洞，壶中别有天。仙人推玉枕，身世倏千年。【见赵书印编《韩国文苑》卷七，注出《择里志》题注云：「宣庙时有僧得之岩石间云。」】  

临镜台  

烟峦簇簇水溶溶，镜里人家对碧峰。何处孤帆饱风去，瞥然飞鸟杳无迹。【录自韦旭升《朝鲜文学史》。】  

陈光  

下第商山对绯桃  

半夜东风力，霞光一片新。细看初着雨，繁艳欲烧人。得意开当日，无言空过春。东堂失意客，归去倍伤神。【影印本《诗渊》第四册第二五二一页。】  

旅馆  

对坐庭梧下，风凉月色新。远砧来迥夜，孤馆未眠人。何计成他事，唯忧老此身。不知霄汉路，谁与脱凡鳞？【同前第五册第三三六八页。】  

送人归新罗  

巨浸隔乡关，离城日已残。日将程共远，风与浪争难。岸尽霞光落，天光海色寒。扶桑归到后，万里梦长安。【同前第六册第四三八二页。】  

送人游交趾  

挂席天涯去，想君万里心。人间无别业，海外访知音。浪歇龙涎聚，沙虚象迹深。往来应隔阔，须自惜光阴。【同前第四四四九页。】  

王舆  

舆，唐末人。有诗名。【(《全唐诗》无王舆诗)】  

句  

天汉尚不正，河源争得清。【见曾慥《类说》卷十二《纪异记》引。】  

尚颜  

蟋蟀诗  

无风来竹院，有月在沙【《诗学指南》本作「莎」】亭。【见《吟窗杂录》卷十四《诗中旨格》。】  

归仁  

句  

舟归范蠡五湖上，国破西施一笑中。【见《吟窗杂录》卷十三《进士王氏诗要格律》。】  

林仙人  

林仙人，自称金门羽客。诗四首。【(《全唐诗》无林仙人诗)】  

五言长句  

此境极岧峣，登临近斗杓。天元诸圣会，地势万峰朝。西揖昆丘峻，东连蓬海遥。泉甘生玉顶，坛稳压金腰。泰华三峰立，黄河一带漂。五更观海日，半夜听箫韶。落月低龙岭，寒烟锁虹桥。雪鸡声喔喔，风竹韵萧萧。云屋香烟起，芝灯瑞彩销。麻笼腾秀气，药柜显灵苗。丹井犹清浅，神钟又寂寥。八冈齐岌岌，双鹤对飘飘。瀑水银垂线，霞城绮建标。池清深见底，柏耸翠凌霄。道馆新居壮，真公旧事辽。几瞻青嶂上，时有白云飘。石室虚难问，台松老不凋。岩花铺锦绣，溪溜漱琼瑶。洞壑非尘趣，林峦隔世嚣。轩皇开彩仗，王母(问去口改贝)鸾轺。旦暮阴阳变，炎凉节候调。暝猿啼复歇，晴霭合还消。歌咏聊能纪，工夫岂易描？妙龄希郄桂，晚岁乐颜瓢。有志追伊霍，无才佐舜尧。披图常景仰，酒翰益倾翘。声色情俱泯，希夷兴已超。何当归卜隐，高蹈访松乔。  

七言三首  

万壑松萝拂紫烟，丹台秘邃集神仙。乾坤结秀真灵岳，日月飞根照洞天。尘世暗移知几代，蟠桃初熟未经年。时人莫测幽微事，五色云封种王田。  

清虚小有洞中天，银座金腰玉顶坚。芝草秀从龙汉劫，丹砂结自赤明年。洗参井纪燕萝子，聚虎平川白水仙。寄语避秦沟里客，茅斋先盖两三椽。  

白石磷磷上接天，青松郁郁下临川。草生福地皆为药，人在名山总是仙。待客远寻岩下蕨，烹茶满酌洞中泉。前生恐是白云子，今世还来卧翠颠。【以上四首皆见《正统道藏》本杜光庭《天坛王屋山圣记》。】  

通真道人  

通真道人，唐末以前人。诗一首。【(《全唐诗续补遗》卷十七收杜光庭《题天坛》诗，《天坛王屋山圣记》原作通真道人诗)】  

七言三十韵  

摆脱尘缨淡无欲，闲阅图经寻岳渎。林泉何处惬予心，收拾琴书将卜筑。崎岖不敢千里辞，东自太行入王屋。先探藏花坞里春，蟠桃毕竟何时熟？燕罗故宅阳台宫，九龙戏珠画(巾屏)簇。丹井沉沉浸月明，丫髻仙童抱参斸。昂头贪看华盖峰，蓦然误入紫微谷。上方楼阁与云闲，金碧交光射林麓。避秦沟有避秦人，夜半闻歌《采芝曲》。策杖穷跻瘦龙岭，崄似剑关西向蜀。扪参历井上冲真，千仞断崖横独木。自辰及酉脚力穷，恰到紫金堂下宿。再拜新尝太一泉，顿觉洒然消病骨。恍兮惚兮九霄间，万顷岚光醒醉目。恭叩仙坛祷真境，坛与天通隔尘俗。银座金腰玉顶寒，帝遣仙官分部属。小有中藏万里地，都压洞天三十六。日精月华左右奇，黛色倚空如削玉。东观大海日轮红，西望穷边坛影绿。炼丹炉下土犹香，抱出神丹知几斛。处山使者持太阿，保护圣躯谁敢黩？王母洞深非可测，雷霆屡震蛟龙窟。遥指三官校勘台，樵人几度闻丝竹。抱朴岩前采药童，手捻金芝身薜服。北斗平连北斗星，自是天关通地轴。麻笼药柜翠相接，瑞草灵苗香馥郁。或闻仙犬吠仙灯，或睹仙人跨仙鹿。奇踪异迹难尽言，更欲题诗毛颖秃。短歌聊寄名利人，谁肯同来伴幽独？一声长啸坐孤石，紫云悠悠送黄鹄。个中疑是麻姑仙，冷笑世间光景促。【同前。】  

张永进  

永进，自号三楚渔人。金山国老臣。天佑二年在世。诗二首。【(《全唐诗》无张永进诗)】  

白雀歌并进表  

伏以金山天子殿下：上禀(□土一)【王校作「虚」字】符，特受玄黄之册，下副人望而南面为君。继王凉之中兴，拥八州之胜地。十二冕旒，渐睹龙飞之化；出警入跸，将成城万乘之彝。八备箫韶，以像尧阶之(仃去丁改舞)，承白雀之瑞，膺周文之德。老臣不才，辄课《白雀歌》一首，每句之中，偕以霜雪洁白为词，临纸恇汗，伏增战悚。三楚渔人臣张永进上。  

白雀飞来过白亭，鼓翅翻身入帝城。深向后宫呈宝瑞，玉楼高处送嘉声。白衣白(革享)白纱巾，白马银鞍佩白缨。自古不闻书不战，一剑能却百万兵。王母本住在昆仑，为贡白环来入秦。汉武遥指东方朔，朕感白霞天上人。紫亭南岭白狼游，为效祯祥属此州，昔日周王呈九尾，争似如今耀斗牛。白旗白绂白旄头，白玉雕鞍白瑞鸠，筑坛待拜天郊后，自有金星助冕旒。白岩圣迹俯王都，玉女乘虚定五湖。白广山巅云缭绕，人歌圣德满长衢。金鞍山上白牦牛，摆撼霜毛始举头。遶泉百匝腾空去，保王社稷定徽猷。白山堤下白澄津，一道长河夹岸春。白雪梨花连万朵，王向东楼拥白云。东苑西园池白苹【王校作「蓰」】，白渠流水好阳春。六宫尽是名家子，白罗绰约玉颜新。平河北泽白龙宫，贺拔为王此处逢。昨来再起兴云雨，为赞君王瑞一同。嵯峨万丈耸金山，白云凝霜古圣坛。金鞍长挂湫南树，神通日夜助王欢。山出西南独秀高，白霞为盖绕周遭。山腹有泉深万丈，白龙时复震波涛。白楼素屏白银钩，砌玉龙墀对五侯。雉尾扇移香案出，似月如霜复殿幽。白牙归子白铠炉，倚障(札去木改虫)蟠衔白珠。白衣童子携白绂，宫官执持【以上在伯二五九四号卷子】银(□垂)盂。应须筑殿白金栏，上禀金方顶盖圆，白玉垒阶为蹬道，工输化出大罗天。白衣殿下白头臣，广运筹谋奉一人。白帝化高千古后，犹传盛德比松筠。白衣居士写金经，誓弼人王不出庭。八大金刚持宝杵，长当护念我王城。白坛白社白莲花，大圣携持荐一家。太子福延千万叶，王妃长降五香车。楼成白璧钻珠珍，五部龙轩倚桷新。葛拱白平红镂顶，白龙行雨洒埃尘。白旌神纛树龙墀，白象衔珠尽合仪。春光驾幸东城苑，雅乐前临日月旗。百官在国(上物下心)酋豪，白刃交驰未告劳。为感我王洪泽厚，尽能平虏展戎韬。白裾皂履出众群，国舅温恭自束身。罗公挺拔摧凶敌，按剑先登浑舍人。白雪山岩澣海清，六戎交臂必须平。我王自有如神将，沙南委付宋中丞。白屋藏金镇国丰，进达偏能报虏戎。楼兰献捷千人喜，敕赐红袍与上功。文通守节白如银，出入王宫洁一身。每向三危修令得，唯祈宝寿荐明君。(□十杲)【王校作「填」】词陈白未能休，笔势相催白汗流。愿见金山明圣主，延龄沧海万千秋。  

颂曰  

白银枪悬太白旗，白虎三旌三戟枝。五方色中白为上，不是我王争得知。楼成白璧耸仪形，蜀地求才赞圣明。自从汤帝升遐后，白雀无因宿帝廷。今来降瑞报成康，果见河西再册王。韩白满朝谋似雨，国门长镇在炖煌。【以上二首均见伯二五九四、伯二八六四卷，参王重民《金山国坠简零拾》，收入《敦煌遗书论文集》。】  

张文彻  

张文彻，敦煌人。曾任西汉金山国宰相、吏部尚书。诗一首。【(按原卷署张乙，王重民录作张垒，今从李正宇所考)】  

龙泉神剑歌  

龙泉宝剑出丰城，彩气冲天上接辰。不独汉朝今亦有，金鞍山下是长津。天符下降到龙沙，便有明君膺紫霞，天子犹来是天补，横截河西是一家。堂堂美貌实天颜，□德昂藏镇玉关。国号金山白衣帝，应须早筑拜天坛。日月双旌耀虎旗，御楼宝砌建丹墀。出警从兹排法驾，每行青道要先知。我帝金怀海量□【疑为「宽」字】，目似流星鼻笔端。相好与尧同一体，应知天分数千般。一从登极未逾年，德比陶唐初受禅。百灵效祉贺鸿寿，足踏坤维手握干。明明圣日出当时，上膺星辰下有期。神剑新磨须使用，定疆广宇未为迟。东取河兰广武城，西取天山澣海军。北扫燕然□岭镇，南尽戎羌逻莎平。三军壮，甲马兴，万里横行河湟清。结亲只为图长国，永霸龙沙截海鲸。我帝威雄人未知，叱咤风云自有时。祁连山下留名迹，破却甘州必□迟。金风初动虏兵来，点龊干戈会将台。战马铁衣铺雁翅，金河东岸阵云开。慕良将，拣人材，出天入地选良枚【王录作「牧」，近是，惟不协韵】。先锋委付浑鹞子，须向将军剑下摧。左右冲□搏虏尘，疋马单枪阴舍人，前冲虏阵浑穿透，一段英雄远近闻。前日城东出战场，马步相兼一万强。我皇亲换黄金甲，周遭尽布阴沈枪。着冑匈奴活捉得，退去□竖剑下亡。千渠三堡铁衣明，左绕无穷授四城。宜秋下邑摧凶丑，当锋入阵宋中丞。内臣更有张舍人，小小年内则伏勤。自从战伐先登阵，不惧危亡□□身。今年回鹘数侵疆，直到便桥列战场。当锋直入阴仁贵，不使戈鋋解用枪。堪赏给，早商量，宠拜金吾超上将。急要名声贯帝乡，军都日日更英雄。□由东行大漠中，短兵自有张西豹，遮收遏后与罗公。蕃汉精兵一万强，打却甘州坐五凉。东取黄河第三曲，南取雄威及朔方。通同一个金山国，子孙分付坐敦煌。□番从此永归投，扑灭狼星壮斗牛。北庭今载和□□，兼获澣海与西州，改年号，挂龙衣，筑坛拜却南郊后，始号沙州作京畿。嗣祖考，继宗枝，七庙不封何飨拜。祖父丕功故尚书，册□□□□尊姻。北堂永须传金印，天子犹来重二亲。臣献□歌流万古，金山缭绕起秦云。今朝以日罗公至，搦起红旗似跃尘。今年收复甘州后，百寮舞蹈贺明君。【见伯三六三三卷。据今人李正宇录本，以王重民《金山国坠简零拾》所引参校。】  
