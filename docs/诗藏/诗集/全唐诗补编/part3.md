---
title: 第2部分
index: true
icon: editor
order: 3
category:
  - 诗藏
  - 诗集
  - 全唐诗补编
tag:
  - 集部
  - 佚名
---

## 补全唐诗拾遗  

###  卷一【残诗集】  

***李翔***  

《涉道诗》二十八首【(伯三八六六)】  

看缙云山图  

谓见仙都二十年，忽逢图画顿欣然。云岩不似人间世，物象翻疑洞里天。迥压鳌头当海眼，直侵鹏路倚星躔。顶湖纵去无多地，空见霜流百丈泉。  

百步桥  

亘险凌虚百步桥，古应从此上千【干】霄。不辞宛转峰千仞，且喜分明路一条。银汉攀缘知必到，月宫斟酌去非遥。牵牛漫更劳乌鹊，岁岁填河绿顶燋【焦】。  

投龙池  

虎眼涡盘石窟中，古今俱向此投龙。奫沦不啻深千丈，(月兮)【肸】蠁皆应到九重。洞穴昔闻通地府，风云今得遇灵踪。无因犯世间雷雨，池面连天拔一峰。  

顶湖  

万仞峰头凿一湖，更谁来此用功夫。张霞(猎去改鱼)【鬣】是星河鲤，濯火领多日御乌。往往风波闻下界，时时花雨护仙都。碧莲洞口人偷说，知似车轮许大无？  

石鹤  

白石孤标逸鹤形，古人随类巧安名。岩花落处见朱顶，夜雨来时闻唳声。辽海未曾重寄语，缑山今更请宽程。若教卫懿如今在，也遣轩车到此迎。  

谢公石樽  

康乐云楼迹尚存，竹亭犹仰古洼樽。苔封四面迷山象，露滴中心认酒痕。岩月旧来曾伴饮，涧泉今咽共谁论。无因访得逃尧客，求取风瓢挂石门。  

童子山  

童子山形也不孤，势疑高拱从【耸】【僊】都。云生石肘如擎帔，月到岩心似捧壶。岂可绕坛操凤节，争教侍【持】烛秉麟须。桑田若更成东海，始肯随师化此躯。  

严尚书重浚横泉井  

古甃千寻锁绿苔，老蛟曾遯【遁】此中来。厌聆羽客提锋入，喜见将军杖【仗】节开。玉液洞通甘似醴，金瓶轮下殷如雷。更闻堪疗生疾，愿倚崇栏饮一杯。  

许真君铁柱  

恐老蛟重作患深，独埋铁柱至如今。根牢直下蟠江底，势壮长留镇郡心。神鬼每闻趋夜后，风雷不敢犯塘阴。无因更走横泉窟，压断祈精气永沉。  

题麻姑山庙  

险翠峨霄压上游，大仙曾向此幽求。云埋三级坛空在，月照千寻水自流。偃盖鹤还清露滴，古池龙睡碧莲秋。桑田未必翻为海，香火何人解继修。  

军山前马退石  

山(上下一中曰)南丰石(上下一中曰)山，石横山路马登难。非论蹇步须回驾，纵使追风亦解鞍。恐是龙宫通洞府，莫应猿岭建星坛。何因不许超骧辈，踏着连云大麓端。  

马明生遇王婉罗  

彻骨金疮分已休，谢神妃护到灵丘。供丞【承】洞府知何地，洒扫云房不记秋。金锁玉函虽照耀，宝书真篆敢规【窥】求。龙胎未肯传初学，又逐安期万里游。  

登临川仙台观南亭  

独倚危栏爱景晴，古松坛殿半阴横。东山有路干云险，汝水无波到底清。归洞龙收雨脚，拂檐行雁起秋声。开襟正是忘机处，不觉疏钟遍郡城。  

谢梁尊师见访不遇  

晓斸【斲】黄精昼未还，岂知仙老降柴关。一声归鹤唳江口，数片白云遗竹间。怅望有惭劳羽驾，差池不得礼冰颜。秋风独倚书斋立，遥想真晖对暮山。  

魏夫人归大霍山  

受锡南归大霍宫，众真同会绛房中。裘披凤锦千花丽，旆绰龙霞八景红。羽帔俨排三洞客，仙歌凝韵九天风。元君未许人先起，更待云璈一曲终。  

冯双礼珠弹云璈以答歌  

王母词终荐碧桃，答歌仙子奏云璈。调凌空洞音初起，曲丽钧天韵更高。霞断已翔烟际鹤，风生欲抃海心鳌。瑶池侍女争回首，无隈琅英坠节毛。  

魏夫人受大洞真经  

太极仙公降上清，为传三十九章经。先教稽首丞【承】明诏，次遣斋心向洞冥。妙句只令岩下读，真文不许世间听。宝函钿轴披寻遍，始驾龙车谒帝庭。  

卫叔卿不宾汉武帝  

銮殿仙卿顿紫云，武皇非意欲相臣。便回太华三峰路，不喜咸阳万乘春。涉险漫劳中禁使，投壶多是上清人。犹教度世依方术，莫恋浮荣误尔身。  

献龙虎山张天师  

东汉天师直下孙，久依科戒住玄门。寰中有位逢皆拜，世上无人见不尊。三洞吏兵潜稽首，六宫魔幻暗销魂。可能授与长生箓，浩劫铭肌敢忘恩。  

小有王君别西域总真  

从事明真入洞台，便祛秋骨致仙材。绛宫玄圃皆寻遍，龟岫龙洲尽到来。开启玉皇过九奏，教诏金液语千回。谓言得道轻离别，重感师恩泣更哀。  

寄题寻真观  

见说寻真地势雄，面临湖北倚高峰。奔涛入夏雷声迅，险嶂凌秋黛色浓。坛上步虚频降鹤，洞中投简数惊龙。何劳更访桃源路，水曲云深千万重。  

题金泉山谢自然传后  

暂谪归天固有程，虚皇还召赴三清。箫歌近向峰头合，羽驾低临洞口迎。自换玉衣朝上帝，岂关金格注生名。门人未得随师去，云外空闻好住声。  

宿西山凌云观  

掩映真居不易求，自惊何路到蓬丘。庭心月近石坛古，海面风微山殿秋。控鹤岭高星半隔，伏龙岗转水分流。胡尊纵使如今在，谁继花姑问事由？  

秋日过龙兴观墨池  

独登仙馆欲从谁？闻者【有】王君旧墨池。苔藓已侵行履迹，洼坳犹是古来(失见)【规】。竹梢声认【识】挥毫日，殿角阴疑洗砚时。(口叹)【叹】倚坛边红叶树，霜钟欲尽下山迟。  

寄麻姑山喻供奉  

羽客乘风下九天，拨云亲自拣林泉。檐吞海魄迎真气，路绕岩根谒古仙。道豚【遁】早为三洞伏，诗成曾被六宫传。如今万事皆轻弃，只待还丹驻鹤年。  

览炼师张殷儒诗  

石井峰高劈曙云，云开山露见张君。心藏定远握中策，袖贮怀沙江上文。巨壑波翻鲸少敌，老松巢迥鹤难群。无端示我青霞句，吟断秋风到日曛。  

西林寺与樵【焦】炼师赋得阶下泉  

回廊折漩【旋】绕空阶，暗想翻霜泻峭崖。蕙带客寻经远涧，麻衣僧引到高斋。流分晓月光难驻，响入清琴韵易谐。时有真官访衰病，每同观听荡幽怀。  

舞凤石  

远见麻姑戏瑞禽，每来教舞此坛心。基离地面三千丈，势倚云根一万寻。烟海日摇双翅影，洞天风散九韶音。自从越叟分明说，便想罗浮直至今。  

***马云奇***  

诗十三首【(伯二五五五)】  

怀素师草书歌  

怀素才年三十余，不出湖南学草书。大夸羲献将齐德，功比锺繇也不如。畴昔阇梨名盖代，隐秀于今墨池在，贺老遥闻怯后生，张巅【颠】不敢称先辈。一昨江南投亚相，尽日花堂书草障，含毫势若斩蛟龙，(木坐)【握】管还同断犀象。兴来索笔纵横扫，满坐词人皆道好。一点三峰巨石悬，长画万岁枯松倒。叫噉【喊】忙忙礼不拘，万字千行意转殊。紫塞傍窥鸿雁翼，金盘乱撒水精珠。直为功成岁月多，青草湖中起墨波。醉来只爱山翁酒，书了宁论道士鹅？醒前犹自记华章，醉后无论绢与墙。眼看笔掉头还掉，只见文狂心不狂。自倚能书堪入贡，一盏一回捻笔弄，壁上飕飕风雨飞，行间屹屹龙蛇动。在身文翰两相宜，还如明镜对西施。三秋月澹青江水，二月花开绿树枝。闻到怀书西入秦，客中相送转相亲；君王必是收狂客，寄语江潭一路人。  

白云歌【予时落殊俗随蕃军望之感此而作】  

遥望白云出海湾，变成万状须臾间。忽散鸟飞趁不及，唯只清风随往还。生复灭兮灭复生，将欲凝兮旋已征；因悟悠悠寄寰宇，何须扰扰徇功名。灭复生兮生复灭，左之盈兮右之缺；从来举事皆尔为，何不含情自怡悦。殊方节物异长安，盛夏云光也自寒。远戍只将烟正起，横峰更似雪犹残。白云片片映青山，白云不尽青山尽。展转霏微度碧空，碧空不见浮云近。渐觉云低驻马看，联绵缥渺拂征鞍。一不一兮几纷纷，散不散兮何漫漫。东西南北□□驰，上下高低恣所宜。影碧池冰萤□底，光浮绿树霰凝枝。欲谓白云必从龙，飞来飞去龙不见；欲谓白云不从龙，乍轻乍重谁能变。一重未过一重摧，一畔萦岩一畔开。栾巴（口孙）【噀】酒应随去，子晋吹笙定伴来。披襟引袖遽迎风，欲□吹云置袖中；云飞入袖将为满，袖卷看云依旧空。雷殷殷兮雨曚曚，成阴润下云之功。倏然云晴销四极，所润宁知白云力。大贤济世徒自劳，一朝运否谁相忆。不知白云何所以，年年岁岁从山起；云收未必归石中，石暗翻埋在云里。世人迁变比白云，白云无心但氛氲。白云生灭比世人，世人有心多苦辛。旋生旋灭何穷已，有心无心只如此。当须体道有贞素，不用浮荣说非是。望白云，白云辽乱满空山，高低赋象非情欲，余遂感之心自闲。望白云，白云天外何悠扬，既悲出塞复入塞，应亦有时还帝乡。  

送游大德赴甘州口号【此便代书寄呈将军】  

支公张掖去何如？异俗多嫌不寄书。数人四海皆兄弟，为报殷勤好在无。  

九日同诸公殊俗之作  

一人歌唱数人啼，拭泪相看意转迷。不见书传清【青】海北，只知魂断陇山西。登高乍似云霄近，寓目仍惊草树低。菊酒何须频劝酌，自然心醉已如泥。【(太常妻曰一日不斋醉如泥)】  

俯吐蕃禁门观田判官赠向将军真言口号  

怪来偏得主君怜，料取分明在眼前。说相未应惊(燕鸟)鸰，看心且爱直如弦。  

题周奉御  

明王道得腹心臣，百万人中独一人。阶下往来三径迹，门前桃李四时春。  

赠邓郎将四弟  

把袂相欢意最浓，十年言笑得朋从。怜君节操曾无易，只是青山一树松。  

同前已【以】诗代书  

故【古】来同病总相怜，不似今人见眼前。且随浮俗贪趋世，肯料寒灰亦重燃。  

途中忆儿女之作  

发为思乡白，形因泣泪枯；尔曹应有梦，知我断肠无？  

至淡河同前之作  

念尔兼辞国，缄愁欲渡河；到来河更阔，应为涕流多。  

被蕃军中拘系之作  

何事逐漂蓬，悠悠过凿空！世穷途运荣【蹇】，战苦不成功。泪滴东流水，心遥北翥鸿。可能忠孝节，长遣阃【困】西戎。  

诸公破落官蕃中制作  

别来心事几悠悠；恨续长波晓夜流。欲知起望相思意，看取山云一段愁。  

赠乐使君  

知君桃李遍成蹊，故托乔林此处栖。虽然灌木凌云秀，会有寒鸦夜夜啼。  

### 卷二【佚名的诗】  

*** 残诗集【(伯二五五五)　五十九首】***  

冬出敦煌郡入退浑国朝发马圈之作  

西行过马圈，北望近阳关。回首见城郭，黯然林树间。野烟暝村墅，初日惨寒山。步步针【缄】愁色，迢迢惟梦还。  

至墨离海奉怀敦煌知己  

朝行傍海涯，暮宿幕为家。千山空皓雪，万里尽黄沙。戎俗途将近，知音道已赊。回瞻云岭外，挥涕独咨嗟。  

冬日书情  

殊乡寂寞使人悲，异域留连不暇归。万里山河非旧国，一川戎俗是新知。寒天落景光阴促，雪海穹庐物色稀。为客终朝长下泣，谁怜晓夕老容仪。  

登山奉怀知己  

闲步陟高岗，相思泪数行。阵云横北塞，煞气暝南荒。极目愁无限，樵心恨未遑。黯然乡国处，空见路茫茫。  

夏中忽见飞雪之作  

三冬自北来，九夏未南回，青溪虽郁郁，白雪尚皑皑。海闇山恒暝，愁云雾不开，唯余乡国意，朝夕思难裁【(原作「栽」)】。  

夏【(原作「冬」)】日野望  

出户过河梁，登高试望乡。云随愁处断，川逐思弥长。晚吹低藂草，遥山落夕阳。徘徊噎不语，空使泪沾裳。  

夏日途中即事  

何事镇驱驱？驰骖傍海隅。溪边论宿处，涧下指餐厨。万里山河异，千般物色殊。愁来竟不语，马上但长吁。  

青海卧疾之作  

数日穹庐卧疾时，百方投药力将微。惊魂漫漫迷山际，怯魄悠悠傍海涯。旋知命与浮云合，可叹身同朝露晞。男儿到此须甘分，何假含啼枕上悲！  

邂逅遇迍蒙，人情讵见通？昔时曾虎步，即日似禽笼。有命如朝露，无依类断蓬。缅怀知我者，荣辱杳难同。  

秋夜  

一夜秋声傍海多，五更寒色早来过。自然羁旅肠堪断，况复猜嫌被网罗。  

青海望敦煌之作  

西北指流沙，东南路转遐。独悲留海畔，归望阻天涯。九夏呈芳草，三时有雪花。未能刷羽去，空此羡城鸦。  

首秋闻雁并怀敦煌知己  

戎庭节物由来早，焂忽霜秋被寒草。旅雁噰噰□□□，羁人夜夜心如捣。与君离别恨经年，何事音书遂黯然。肠断祇今□□□，空知西北泣云烟。  

秋中雨雪  

走参走覃雨雪下长川，浩荡风波近海□。乡国祇今迷所在，音书纵有遣谁传？  

临水闻雁  

□来临水吊愁容，忽(者见)愁容泪满胸。肝胆隳离凡几度，云山阻□况千重。心殊语异情难识，东步西驰意不从。羁绁祇今肠自断，更闻哀雁叫噰噰。  

秋中霖雨  

寒雨霖霖竟不停，羁愁寂寂夜何宁？山遥塞阔阻乡国，草白风悲感客情。西瞻瀚海肠堪断，东望咸秦思转盈。才薄孰知无所用，独嗟戎俗滞微名。  

梦到沙州奉怀殿下  

一从沦陷自天涯，数度恓【(原作「栖」)】惶怨别家。将谓飘零长失路，谁知运合至流沙。流沙有幸达人主，惟恨无才遇尚赊。日夕恩波沾雨露，纵横顾盼益光华。光华远近谁不羡，常思刷羽抟风便。忽使三冬告别离，山河万里诚难见。昨来魂梦傍阳关，省到敦煌奉玉颜。舞席歌楼似登陟，绮筵花柳记跻攀。总缘宿昔承言笑，此夜论心岂蹔闲。睡里不知回早晚，觉时只觉泪斑斑。  

秋夜望月  

皎皎山头月欲低，月猒羁愁睡转迷。忽觉泪流痕尚在，不知梦里向谁啼。  

愁眠枕上泪痕多，况复寒更月色过。与君万里难相见，不然一度梦中罗。  

秋【(原作「夏」)】日非所书情  

自从去岁别流沙，独恨今秋归望赊。将谓西南穷地角，谁言东北到天涯。山河远近多穹帐，戎俗迢观少物华。六月尚闻飞雪片，三春岂见有烟花。凌晨倏闪奔雷电，薄暮斯须敛霁霞，傍对崇山形屹屹，前临巨壑势呀呀。昨来羁思忧如捣，即日愁肠乱似麻。为客已遭迍否事，不知何计得还家。  

忆故人  

别君彼此两平安，别后恓惶凡几般。虽然更寄新书去，忆时捻取旧诗看。  

一更独坐泪成河，半夜想思愁转多。左右不闻君语笑，纵横只见唱戎歌。  

夜度赤岭怀诸知己  

山行夜忘寐，拂晓遂登高。回首望知己，思君心郁陶。不闻龙虎啸，但见豺狼号。寒气凝如练，秋风劲似刀。深溪多渌水，断岸饶黄蒿。驿使□靡歇，人疲马亦劳。独嗟时不利，诗笔虽【(原作「唯」)】然操。更忆绸缪者，何当慰我曹。  

晚次白水古戍见枯骨之作  

深山古戍寂无人，崩壁荒丘接鬼邻。意气丹诚□□□，惟余白骨变灰尘。汉家封垒徒千所，失守时更历几春。此日羁愁肠自断，□□到此转悲辛【(原作「新」)】。  

晚秋至临蕃被禁之作  

一到荒城恨转深，数朝长叹意难任。昔日三军雄镇地，今时百【白】草遍城阴。隤墉穷巷无人迹，独树孤坟有鸟吟。邂逅流移千里外，谁念恓【(原作「栖」)】惶一片心。  

晚秋登城之作  

孤城落日一登临，感激戎庭万里心。乡国云山遮不见，风光惨淡益愁深。漂流空叹东溪水，倏忽仍嗟西岭阴。留滞只今寒暑变，谁怜客子独悲吟。  

东山日色片光残，西岭云象暝草寒。谷口穹庐遥逦迤，磎边牛马暮盘跚。目前愁见川原窄，望处心迷兴不宽。乡国未知何所在，路逢相识问看看。  

秋夜闻风水  

夜来枕席喧风水，忽坐长叹恨无已，为客愁多在九秋，况复沦流更千里。  

望敦煌  

数回瞻望敦煌道，千里茫茫尽白草。男儿留滞蹔时间，不应便向戎庭老。  

晚秋羁情  

悄焉独立思畴昔，忽尔伤心泪旋滴。常时游涉事文华，今日羁缧困戎敌。知音好识竟何在，黯然已矣山河隔，吊影惭魂嗟一身，夕往朝朝【来】绝三益。非论邂逅离朋友，抑亦沦流雕羽翮。自怜销瘦衣渐宽，谁念恓惶心转窄。近来殊俗盈衢路，尚见蒿莱遍街陌，屋宇摧残无个存，犹是唐家旧踪迹。城边谷口色苍茫，木落霜飞风析【淅】沥。凌晨煞气半天红，薄暮寒云满山白。羁绁时深情愤怒，漂泊乡遥心感激。不忧懦节向戎夷，只恨更长愁寂寂。  

困中登山  

戎庭闷且闲，谁复解愁颜。步步或登岭，悠悠时往还。野禽噪河曲，村犬吠林间。西北望君处，踌躇日暝山。  

有恨久囚  

人易千般去，余嗟独未还。空知泣山月，宁觉鬓苍斑。  

冬夜非所  

长夜闭荒城，更深恨转盈。星流数道赤，月出半山明。不闻村犬吠，空听虎狼声。愁卧眠虽着，时时梦里惊。  

忽有故人相问以诗代书达知己两首  

忽闻数子访羁人，问着感言是德邻。与君咫尺不相见，空知日夕泪沾巾。  

自闭荒城恨有余，未知君意复何如？非论阻碍难相见，亦恐猜慊不寄书。  

得信酬回  

人回忽得信，具委书中情。羁思顿虽豁，忆君心转盈。自怜飘泊者，邂逅闭荒城。欲识肝肠断，更深听叫声。  

闻城哭声有作  

昨闻河畔哭哀哀，见说分离凡几回。昔别长男居异域，今殇小子瘗泉台。羁愁对此肠堪断，客舍闻之心转摧。漂泊自然无限苦，况复存亡有去来。  

除夜  

荒城何独泪潜然，闻说今宵【(原作「霄」)】是改年。亲故暌携长已矣，幽缧寂寞镇愁煎。更深肠绝谁人念，夜永心伤空自怜。为恨漂零无计力，空知日夕仰穹天。  

春宵【(原作「霄」)】有怀  

独坐春宵【(原作「霄」)】月见高，月下思君心郁陶。踌躇不觉三更尽，空见豺狼数遍号。  

久憾缧绁之作  

一从命驾赴戎乡，几度躬先(上下一中曰)法梁。吐纳共钦江海注，纵横竞揖慧风扬。今时有恨同兰艾，即日无辜比冶长。黠虏莫能分玉石，终朝谁念泪沾裳。  

非所寄王都护姨夫  

敦煌数度访来人，握手千回问懿亲。蓬转已闻过海畔，莎居见说傍河津。戎庭事事皆违意，虏口朝朝计苦辛。缧绁傥逢恩降日，宿心言豁【(原作「豁」)】在他辰。  

哭押牙四寂  

哀哉存殁苦难量，共恨沦流处异乡。可叹生涯光景促，旋嗟死路夜何长！空令肝胆摧林竹，每使心魂痛渭阳。缧绁时深肠自断，更闻凶变泪沾裳。  

□□  

白日走风沙，黄昏飞雪花。愁云闇□畔，寒色暝天涯。缧绁今将久，归期恨路赊。时时眠梦里，往往见还家。  

感藂草初生  

羁客绝知闻，急难阻投杖。泪与泉俱流，愁将草齐长。缧绁淹岁年，归期唯梦想。春色纵芳菲，片心终郁怏。  

春日羁情  

乡山临海岸，别业近天堄。地接龙(土追)北，川连雁塞西。童年方剃削，弱冠导群迷。儒释双披【(原作「柀」)】翫，声名独见跻。须缘随垦请，今乃恨暌携。寂寂空愁坐，迟迟落日低。触槐常有志，折槛为无蹊。薄暮荒城外，依稀闻远鸡。  

□□  

恨到荒城一闭关，乡园阻隔万重山。咫尺音书犹不达，梦魂何处得归还。  

□□  

愤闷屡纵横，愁深百计生。相思凡几度，慷慨至三更。虏塞饶白夹，戎乡多紫荆。关山尔许远，魂梦若为行。  

晚秋  

戎庭缧绁向穷秋，寒暑更迁岁欲周。斑斑泪下皆成血，片片云来尽带愁，朝朝心逐东溪水，夜夜魂随西月流。数度恓惶犹未了，一生荣乐可能休。  

天涯地角一何长，雁塞龙(土追)万里疆。每恨沦流经数载，更嗟缧绁泣千行。  

缧绁戎庭恨有余，不知君意复何如？一介耻无苏子节，数回羞寄李陵书。  

发为多愁白，心缘久客悲。更遭缧绁事，因此改容仪。  

春来渐觉没心情，愁见豺狼夜叫声；君但远听肠应断，况仆羁缧在此城。  

日月千回数，君名万遍呼。睡时应入梦，知我肠断无？  

白日欢情少，黄昏愁转多。不知君意里，还解忆人摩？  

逢故人之作  

故人相见泪龙钟，总为情怀昔日浓。随头尽见新白发，何曾有个旧颜容！  

题故人所居  

与君昔离别，星岁为三周；今日觏颜色，苍然双鬓秋。茅居枕河浒，耕凿傍山丘。往往登憩径，时时或饭牛。一身尚栖屑，庶身安无忧？相见未言语，唏吁先泪流。  

非所夜闻笛  

夜闻羌【(原作「嗟」)】笛吹，愁杂豺狼□。涕泪落如雨，肝肠痛似刀。更深新月落，坐久明星高。感激不遑寐，连宵【(原作「霄」)】思我曹。  

感兴临蕃驯雁  

感兹驯雁色苍苍，徘徊顾步貌昂昂。不见衔芦避缯缴，空闻落翮困堤塘。差池为失衡【(原作「冲」)】阳伴，邂逅飘零虏塞傍。引颈长鸣望云路，何时刷羽接归行。  

闺情  

千回万转梦难成，万遍千回梦里惊；总为相思愁不寐，纵然愁寐忽天明。  

百度看星月，千回望五更。自知无夜分，乞愿早天明。  

王昭君怨诸词人连句【(伯二七四八)】一首  

掖庭娇幸在蛾眉，争用黄金写艳姿。始言恩宠由君意，谁谓容颜信画师。微躯一自入深宫，春华几度落秋风。君恩不惜便【更】衣处，妾貌应殊画壁中。闻道和亲将我敞【撇】，选貌披图遍宫掖。图中容貌既不如，选后君王空悔惜。始知王意本相亲，自恨丹青每误身。昔是宫中薄命妾，今成塞外断肠人。九重恩爱应长谢，万里关山愁远嫁。飞来北地不胜春，月照南庭空度夜。夜中含涕独婵娟，遥念君边与朔边。毳幕不同罗帐日，毡裘非复锦衾年。长安高阙三千里，一望能令一心死。秋来怀抱既不堪，况复南飞雁声起。  

谒法门寺真身五十韵【(伯三四四五)】一首  

瞻礼喜成悲，伤着【嗟】不遇师。旷因修曩劫，火寂掩俱尼【尸】。神光分皎皎，雁塔起巍巍。弘愿无偏傥，从后请不疑。人天重敬礼，神鬼悉交驰。入海人难(者见)，腾波世莫窥。供僧添圣福，称象等毫厘。铁网牵沙岸，金瓯出水湄。轮王欣却得，将帅尽忘疲。震旦国绝大，岐阳地不卑。累朝曾出现，近代盛修持。万遍磨不磷，千回涅不缁。任从将火试，几见陷金锤。皓色岂能并，晶光尽总亏。真身无点黡，珪璧有瑕雌【疵】。安福楼前现，天涯海畔知。懿宗亲礼处，军【君】主见同时。截舌还能语，剜精复旧肥。石光呈瑞质，木有宝灯仪。塔主重修建，檀那各舍资。才兴运人力，早已感神祇。一夜风雷吼，五更砂石吹。不劳人力置，自有圣贤为。海得龙王护，药叉将主司。圣灯瞻处有，光相应心祈。鼓乐喧天地，幡花海路歧。秦王偏敬仰，皇后重心慈。礼佛躬亲到，斋僧偏极绥。教坊呈御制，内外奏宫词。马壮金鞍促，人轻玉勒移。到来心跃跃，回首意迟迟。睿旨遥瞻礼，皇情雅合规。只凭香火力，消得国家危。祷祝风【烽】烟息，犹希稼穑滋。金经雕岂易，宝偈显难思。工匠劳心力，宸聪亦手胝。众缘沾士庶，万卷放僧尼。芝草生高垄，醴泉清满池。红霓呈瑞色，白鹤唳嘉奇。真相非生灭，凡情每自欺。茫茫迷旨趣，劫劫拟何之。达即全无体，玄微只在兹。纵饶心稍转，又被业追随。愿智应难满，胜绝宁每期。不言同哽虎，罕遇(豸页)【类】盲龟。像法承衣荫，声光以渐衰。盛筵难际会，逢善莫推辞。学寡惭黄绢，才荒误色丝。感恩频洒泪，泣讽五言诗。  

无题【(斯五五五八)】一首  

池台楼观非吾宅，百年还同一宿客；无常忽至即分篱【离】，各自东西如路陌。唯有冤家不相放，罪福前途相执当；冥官依业断形【刑】名，遮莫王公及宰相。生英雄死论福，贵贩【贱】更无别地狱。天堂不是选家门，但使回心修作福。君不见阎浮流转暂时间，何须苦欲求名利；徒劳积业自(纟夹)【挟】身，随陷三途觅富贵。过去王侯数百千，若个久住得长年；良贱有生皆有死，一朝命尽总虚然。空来空去皈本体，直为迷情不开解。贪多畏小不知休，总是阿鼻地狱债。切见愚痴世上人，金【今】生不惜未来身；朝朝暮暮多愁苦，积宝如山犹许【诉】贫。唯富唯悕转更贪，子细寻思几许堪；多求积贮蒙辽【缭】乱，死去只得一钱含。一去冥冥百不知，忽然与世即分离；万物怨【宛】然无一分，唯有善恶并相随。一切恩情今隔断，何得哭泣相呼唤！生死异路当头行，各自归家更觅伴。  

### 卷三【敦煌人作品】  

***敦煌廿咏并序***  

仆到三危，向逾二纪。略观图录，粗览山川，古迹灵奇，莫可究竟，聊申短咏，以讽美名云尔矣。  

一、三危山咏  

三危镇群望，岫崿凌穹苍。万古不毛发，四时含雪霜。岩连九陇险，地窜三苗乡。风雨暗溪谷，令人心自伤。  

二、白龙堆咏  

传道神沙异，喧寒也自鸣。势疑天鼓动，殷似地雷惊。风削棱还峻，人跻刃不平。更寻掊井处，时见白龙行。  

三、莫高窟咏  

雪岭干青汉，云楼架碧空，重开千佛剎，旁出四天宫。瑞鸟含珠影，灵花吐蕙藂【丛】。洗心游胜境，从此去尘蒙。  

四、贰师泉咏  

贤哉李广利，为将讨匈奴。路指三危迥，山连万里枯。抽刀刺石壁，发矢落金乌。志感飞泉涌，能令士马苏。  

五、渥洼池天马咏  

渥洼为小海，伊昔献龙媒。花里牵丝去，云间曳练来。腾骧走天阙，灭没下章台。一入重泉底，千金市不回。  

六、阳关戍咏  

万里通西域，千秋尚有名。平沙迷旧路，眢井引前程。马色无人问，晨鸡吏不听。遥瞻废关下，昼夜复谁扃？  

七、水精堂咏  

阳关临绝漠，中有水精堂。暗碛铺银地，平沙散玉羊。体明同夜月，色净含秋霜。可则弃胡塞，终归还帝乡。  

八、玉女泉咏  

用【周】人祭瑶水，黍稷信非馨。西豹追河伯，蛟龙遂隐形。红妆随洛浦，绿鬓逐浮萍。尚有销金冶，何曾玉女灵。  

九、瑟瑟咏  

瑟瑟焦山下，悠悠采几年。为珠悬宝髻，作璞间金钿。色入青霄里，光浮黑碛边。世人偏重此，谁念楚材贤。  

十、李庙咏  

昔时兴圣帝，遗庙在敦煌。叱(口宅)雄千古，英威静一方。牧童歌冢上，狐兔穴坟傍。晋史传韬略，留名播五凉。  

十一、贞女台咏  

贞女谁家女？孤标坐此台。青蛾随月转，红粉向花开。二八无人识，千秋已作灰。洁身终不嫁，非为乏良媒。  

十二、安城祅咏  

版筑安城日，神祠与此兴。一州祈景祚，万类仰休征。苹藻来【采】无乏，精灵若有凭。更看云祭处，朝夕酒如绳【渑】。  

十三、墨池咏  

昔人精篆素，尽妙许张芝。草圣雄千古，芳名冠一时。舒笺行鸟迹，研墨染鱼缁。长想临池处，兴来聊咏诗。  

十四、半壁树咏  

半壁生奇木，盘根到水涯。高柯宠【笼】宿雾，密叶隐朝霞。二月含青翠，三秋带紫花。森森神树下，祈赛不应赊。  

十五、三攒草咏  

池草三攒别，能芳二月春。渌【绿】苔生水嫩，翠色出泥新。弄舞餐花蝶，潜惊触钓鳞。芳菲观不厌，留兴待诗人。  

十六、贺拔堂咏  

英雄传贺拔，割据王敦煌。五郡征般匠，千金造寝堂。绮檐安兽瓦，粉壁架鸿梁。峻宇称无德，何曾有不亡？  

十七、望京门咏  

郭门望京处，楼上启重闉。水北通西域，桥东路入秦。黄沙吐双径，白草生三春。不见中华使，翩翩起虏尘。  

十八、相似树咏  

两树夹招提，三春引影低。叶中微有字，阶下已成蹊。含气同修短，分条德且齐。不容凡鸟坐，应欲俟□栖。  

十九、凿壁井咏  

尝闻凿壁井，兹水最为灵。色带三春渌，芳传一味清。玄言称上善，图录着高名。德重胜铢两，诸流量且轻。  

二十、分流泉咏  

地涌澄泉美，环城本自奇。一源分异派，两道入汤池。波上青苹合，洲前翠柳垂。况逢佳景处，从此遂忘疲。  

[附]题隐士咏  

青溪逐水着渔樵，策杖褰衣屡蓦桥。鸟坐春池双影近，人呼幽谷两声遥。祥烟五色飞仙电，瑞草千藂【丛】间药苗。河畔曲肱而取饮，嫌烦且弃树中瓢。  

***敦煌【(伯五○○七)】三首***  

□□  

万顷平田四畔沙，汉朝城垒属蕃家。歌谣再复归唐国，道舞春风杨柳花。仕女上【尚】□天宝髻，水流依旧种桑麻。雄军往往施鼙鼓，将徒劳猃狁夸。  

寿昌  

会稽碛畔亦疆场，迥出平田筑寿昌。沙幕雾深鸣□雁，草枯犹未及重阳。狐裘上【尚】冷搜红髓，絺葛那堪卧□霜。邹曾不行文墨少，移风徒哭说西王。  

仆固天王干符三年四月廿四日打破伊州......(此缺数字)录打劫酒泉后却□断(下缺)  

为言回鹘倚凶(下缺)  
