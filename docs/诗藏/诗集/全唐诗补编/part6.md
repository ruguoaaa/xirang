---
title: 第5部分
index: true
icon: editor
order: 6
category:
  - 诗藏
  - 诗集
  - 全唐诗补编
tag:
  - 集部
  - 佚名
---

## 续拾 1  

### 全唐诗续拾卷一  

***庾抱***  

咏史得韩非  

说难徒有美，孤愤竟无申。定是名伤命，非关犯逆鳞。【见《十万卷楼丛书》本唐释皎然《诗式》卷三。】  

***陈子良***  

学小庾体  

拂簟承花落，开帘待燕归。【见《四部丛刊》本《后村先生大全集》卷一七七《诗话续集》引唐李康成《玉台后集》。】  

***陈叔达***  

入阙咏空镜台诗  

即今装饰废，雕零衢路间。姮娥与明月，相共落关山。【见中华书局排印本唐徐坚等纂《初学记》卷二十五。】  

***法琳***  

法琳，姓陈，颍川人，寓居襄阳。少出家，住荆州青溪山玉泉寺。游猎儒释，博通内外词旨。隋季入关，舍僧服归俗。武德初复为僧，住京师济法寺。贞观初移住龙田寺。十三年冬，因谤讪罪下狱，陈书自诉，诏不加罪，敕移于益郡僧舍。次年六月，行至百牢关因疾而卒，年六十九。著作甚多，传世有《破邪论》、《辨正论》等。诗五首。【(《全唐诗》无法琳诗。事迹据《续高僧传》卷二四本传、《开元释教录》卷八本传及《法琳别传》。)】  

别毛明素  

叔夜嗟幽愤，陈思苦责躬。在余今失候，枉与古人同。草深难见日，松迥易来风。因言得意者，谁复免穷通？【《大正新修大藏经》第五十册唐释彦悰撰《唐护法沙门法琳别传》卷中。】  

敕放迁益部临行赋诗【题拟】  

仆秉屈原操，不探渔父篇。问言蓬转者，答言直如弦。  

辞诀友人诗【题拟】  

非意延非罪，离友复离亲。山川万里隔，方劳七尺身。游魂长去楚，分念独留秦。自匪相知者，谁怜死别人。  

言志  

草命如悬露，轻生类转蓬。所嗟明夜月，难与古人同。【均见同前书卷下。】  

青溪野老诗【题从《续古文苑》卷四】  

元淑世位卑，长卿宦情寡。二顷且营田，三钱聊饮马。悬峰白云上，挂月青山下。中心欲有言，未得忘言者。【见法琳《辨正论》卷七，《大正藏》本。】  

***朱子奢***  

五言早秋侍宴应诏  

殿阁炎光尽，池台爽气归。荷香风里歇，树影日中衰。蝉声出林散，鸟路入云飞。承恩方未极，无由驻落晖。【见贵阳陈田影刻本日本尾张国真福寺藏唐卷子本《翰林学士集》。】  

***魏征***  

宿沃洲山寺  

崆峒山叟到江东，荷杖来寻支遁踪。马迹几经青草没，仙坛依旧白云封。一声清磬海边月，十里香风涧底松。何代沃洲今夜兴，倚杖来听赤城钟。【见《会稽掇英总集》卷四。】  

缺题五古诗  

大道夷且长，窘路狭且促。修翼无卑栖，远趾不步局。舒吾凌霄羽，奋此千里足。超迈绝尘驱，倏忽谁能逐？贤愚岂常类，禀性在清浊。富贵有人籍，贫贱无天录。通塞苟由己，志士不相卜。陈平敖里社，韩信钓河曲。终居天下宰，食此万锺禄。德音流千载，功名重山岳。  

灵芝生河洲，动摇因洪波。兰荣一何晚，严霜瘁其柯。哀哉二芳草，不植泰山阿。文质道所贵，遭时用有嘉。绛灌临衡宰，谓谊崇浮华。贤才抑不用，远投荆南沙。抱玉乘龙骥，不逢乐与和。安得孔仲尼，为世陈四科。【见上海大众书局《古今碑帖集成》。】  

***王绩***  

元正赋附歌  

献岁风光早，芳春节会多。径潘三月内，恣意饱相【五卷本作「经」】过。【伯二八一九卷，又五卷本《王无功文集》卷一。】  

灵龟并序  

灵龟，君子有悔也。言明不若昧，进不若退。  

彼灵龟兮，潜伏平坻。文列八卦，色合四时。出游芳莲，入负神蓍。吐故吸新，何虑何思？赫赫王会，峨峨天府，谋猷所资，吉凶所聚。尔有前鉴，尔既余【李抄本作「余」】将，尔有嘉识，尔既余【李抄本作「余」】辅。爰施长网，载沈密罗，于沼于沚，于江于沱。既剔既剥，是钻是灼，姑取供用，焉知其佗。呜呼灵龟，孰谓尔哲？本缘末丧，命为才绝。山木自寇，膏火自灭，敢陈明辞，以告来裔。  

郊园  

汾川胜地，姑射名辰。月照山客，风吹俗人。琴声送冷，酒气迎春。闭门常乐，何须四邻。  

被征谢病  

汉朝征隐士，唐年访逸人。还言北山曲，更坐东河滨。枌榆三晋地，烟火四家邻。白豕祠乡社，青羊祭宅神。拓畦侵院角，蹙水上渠漘。卧病刘公干，躬耕郑子真。横裁桑节杖，竖翦竹皮巾。鹤警琴亭夜，莺啼酒瓮春。颜回惟乐道，原宪岂伤贫？藉草邀新友，班荆接故人。市门逢卖药，山圃值肩薪。相将共无事，何处犯嚣尘！  

春日山庄言志  

平子试归田，风光溢眼前。野楼全跨迥，山阁半临烟。入屋敧生树，当阶逆涌泉。翦茅通涧底，移柳向河边。崩砂犹有处，卧石不知年。入谷开斜道，横溪渡小船。郑玄唯解义，王烈镇寻仙。去去人间远，谁知心自然。  

独坐  

托身千载下，聊思【《韵语阳秋》作「游」】万物初。欲令无作有，翻觉实成虚。周文方定策，秦帝即焚书。寄语无为者，知君悟有余。  

咏怀  

桑榆汾水北，烟火浊河东。未必寻归路，居然息转蓬。故乡行处【《全唐诗》作「云」】是，虚室坐间同。日落西山暮，方知天下空。  

山夜  

仲尼初返鲁，藏史欲辞周。脱落四方事，栖遑万里游。影来徒自责，心尽更何求？礼乐存三代，烟霞主一丘。长歌明月在，独坐白云浮。物情劳倚伏，生涯任去留。百年一如此，世事方悠悠。  

游山赠仲长先生子光  

试出南河曲，还起北山期。连峰无蹔断，绝岭互相疑。结藤标往路，刻树记来时。沙场聊憩路，石壁旋题诗。叶秋红稍下，苔寒绿更滋。幽寻多乐处，勿怪往还迟。  

春晚园林  

不道嫌朝隐，无情受陆沉。忽逢今旦乐，还遂少时心。卷书藏箧笥，移榻就园林。老妻能劝酒，少子解弹琴。落花随处下，春鸟自须吟。兀然成一醉，谁知怀抱深？  

赠薛学士方士  

昔岁寻周孔，今春访老庄。途经丹水岸，路出白云乡。窈窕开皇道，深沉指太方。物情争逐鹿，人事各亡羊。月明看桂树，日下觅扶桑。寄语悠悠者，谁知此路长。  

春庄走笔  

野客元图静，田家本恶諠。枕山通箘阁，临涧创茅轩。约略栽新柳，随宜作小园。草依三径合，花接四邻繁。野妇调中馈，山朋促上樽。晓羹犹未糁，春酒不须温。卖药开东铺，租田向北村。梦中逢栎社，醉里觅桃源。猪肝时入馔，犊鼻即裁裈。自觉勋名薄，方知道义尊。所嗟同志少，无处可忘言。  

泛船河上  

初晴何以慰？薄暮理轻舟。白云销向尽，黄河曲复流。随风依北岸，逐浪向南洲。波澜浩淼淼，怀抱直悠悠。自觉生如寄，方知世若浮。蓬莱何处在？坐使百年秋。  

过程处士饮率尔成咏  

莫道山中泉石好，莫畏人间行路难。蜀郡炉家何必闹，宜城酒店旧来宽。杯至定知悬怪晚，饮尽祇应速唱看。但使百年相续醉，何愁万里客衣单。  

解六合丞还  

我家沧海白云边，还将别业对林泉，不用功名喧一世，直取烟霞送百年。彭泽有田唯种黍，步兵从宦岂论钱？但愿朝朝长得醉【李抄本此句作「但使百年相续醉」】，何辞夜夜瓮间眠。  

山中独坐  

试逐游山去，聊观避俗情。引流还当井，凭树即为楹。酒中添药气，琴里作松声。石炉煎玉髓，土釜出金精。水碧连年服，云丹计日成。还看市朝路，无处不营营。  

题画幛背  

云霞图幛子，山水画屏风。不应须对许，坐惯青溪中。  

春园兴后  

比日寻常醉，经年独未醒。回瞻后园柳，忽值数行青。定是春来意，低头更好听。歌莺辽乱动，莲叶绕池生。散腰追阮籍，招手唤刘伶。隔架窥前空，未余几【据李抄本补】小瓶。风光须用却，留此待谁倾。  

山园  

幽人养性灵，长啸坐山扃。二月兰心紫，三春柳色青。卷帘看水石，开牖望园亭。琴曲唯留古，书名半是经。风烟长入咏，几杖悉为铭。切直平生尽，何为劳是形？  

春日还庄  

居人姓仲长，端坐悦年光。地形疑谷口，川势似河阳。傍山移草石，横渠种稻粱。滋兰依旧畹，接果着新行。自持茅作屋，无用杏为梁。蓬埋张仲径，藜破管宁床。浴蚕温织室，分蜂暖蜜房。竹密连阶暗，花飞满宅香。坐棠思邵伯，看柳忆嵇康。自得终焉趣，无论怀故乡。  

寻苗道士山居  

抱琴欲隐去，杖策访幽潜。青溪无限曲，丹障几重帘。水声全绕砌，树影半横檐。甑尘炊暂拂，炉香尽更添。短茅新缚荐，细藋始编檐。写咒桃为板，题经竹作签。紫文千岁蝠，丹书五月蟾。三山今近远，飞路幸相兼。  

端坐咏思  

张衡赋《四愁》，梁鸿歌《五噫》。慷慨□□□，憔悴将焉如？纷吾独无闷，高卧喜闲居。世途何足数，人事本来虚。三王无定策，五帝有残书。咄嗟建城市，倏忽观丘墟。明治若不足，昏暴常有余。寄言忘怀者，归来任卷舒。  

山中采药  

采药北岩阴，乘兴独幽寻。涧尾泉恒细，山腰溪转深。石横疑路断，云暗觉峰沉。薄暮归来去，松丘横夜琴。  

晚秋夜坐  

园亭物候奇，舒啸乐无为。芰荷高出岸，杨柳下敧池。蝉噪黏远举，鱼惊钩暂移。萧萧怀抱足，何藉世人知？  

在边三首  

客行秋未归，萧索意多违。雁门霜雪苦，龙城冠盖稀。穹庐还作室，短褐更为衣。自怜书信断，空瞻鸿雁飞。  

羁旅滞胡中，思归道路穷。犹擎苏武节，尚抱李陵弓。漠北平无树，关南迥有风。长安知远近，徒想灞池东。  

昔岁衔王命，今秋独未旋。节毛风落尽，衣袖雪沾鲜。瀚海平连地，狼山峻入天。何当携侍子，相逐拜甘泉。  

冬夜载酒于乡馆寻崔使君善为  

思君夜渐阑，载酒一相看。野馆含烟冷，山衣犯雪寒。停车聊捧袂，倒屣共临盘。今夕山阴赏，谁知逢道安。  

读《真隐传》见披裘公及汉滨老父因题四韵  

被褐延陵径，耕田汉水阴。由来驩击壤，何处视遗金？季子停骖谢，张温下道寻。世人无所识，谁知方寸心？  

性不好治产兴后言怀  

自有人间分，何须郭外田？和光游聚落，独兴入山泉。河曲编萧坐，灵台结絮眠。还应多藏客，辛苦没残年。  

山家夏日九首  

寂寞坐山家，萧条翫物华。树奇【李抄本作「倚」】全拥石，蒲长半侵砂。池光连壁动，日影对窗斜。石榴兼布叶，金(□登)唯作花。落藤斜引蔓，伏笋暗抽芽。高卧长无客，方知人事赊。  

隐士长松壑，先生孤竹丘。溪深常抱冻，涧冷镇含秋。九春宁解褐，五月自披裘。谁信汤年旱，山燋金石流？  

山中旧可安，无处不盘桓。岭涩攀藤易，岩崎策杖难。药供无限食，石起自然坛。树密檐偏冷，泉深阶镇寒。松根聊入酿，竹实试调丹。孔淳书数帙，朝朝还自看。  

岩居何啻好，野性本规闲。青松生户侧，奔泉涌砌间。老父循浑沌，稚子服斒斓。自得为巢许，无劳买却山。  

追凉剩不归，高卧隐松闱。野竹栏阶种，岩花入户飞。涧幽人路断，山旷鸟啼稀。不特嫌周粟，时时须采薇。  

山人【李抄本作「中」】有敝庐，竹树近扶疏。傍岩开灶井，横涧引庭除。障子游仙画，屏风章草书。谁言非面俗，更欲赋《闲居》。  

幽居枕广川，长望郁芊芊。北岩采樵路，东坡种药田。涧泉通院井，山气杂厨烟。向夕林庭旷，萧条鸣一弦。  

山居自可安，乐道不为难。甲乙题书卷，梧桐数药丸。树阴连户静，泉影度窗寒。抱琴聊倚石，高眠风自弹。  

避暑长岩东，萧条趣不穷。密藤成斗帐，疏树即檐栊。槿花碍前浦，荷香栏上风。寄言覆苔客，无事果园中。  

洛水南看汉王马射  

君王马态骄，蹀躞过河桥。雨息铜街静，尘飞金埒遥。铁丝缠箭脚，玉片抱弓腰。日□矜百中，唯看杨柳条。【以上三十九首均见北京图书馆藏清陈氏晚晴轩抄本五卷本《王无功文集》卷二。】  

### 全唐诗续拾卷二  

***王绩***  

驾过观猎  

天巡总禁营，诘旦拥戈城。旗常纷出没，彀骑郁纵横。围尘千里暗，猎火四山明。兽竭郊原迥，禽殚灌莽平。割鲜同饮至，振旅以休兵。动作威容备，周旋军令成。金铙清御道，玉鼓节神行。别有磻溪叟，无日战逢迎。  

山中独坐自赠  

幽人似不平，独坐北山楹。携妻梁处士，别妇许先生。摈俗劳长叹，寻山倦远行。空山斜照落，古树寒烟生。解组陶元亮，辞家向子平。是非何处在？潭泊苦纵横。  

自答  

公子澹无为，非关怀□移。老莱犹有【据李抄本补】妇，王霸岂无儿。人世何劳隔，生涯故可知。溪流无限水，树长自然枝。竹林横□□，梧桐倚惠施。杨朱那早计，烦此泣途歧。  

过郑处士山庄二首  

凿溪南浦曲，栽援北岩阿。野膳调藜荏，山依缉薜萝。钓潭因旧迹，樵路起新歌。欲知幽赏处，青青松桂多。  

僻处开三径，幽居无四邻。横文彪子褥，碎点鹿胎巾。断篱栖夜雉，荒砌起朝麇。薄暮东溪上，犹言在渭滨。  

病后醮宅  

公干苦沉绵，居山畏不延。白驴迎蒯子，青牛下葛仙。度符南灶曲，写咒北阶前。龙行初禁火，鸟步即凌烟。净席三天坐，香炉五帝筵。埋沙禳疫气，镇石御凶年。鬼用泥为壁，神将纸作钱。山精愁镜厌，野魅怯灯然。今日扬雄宅，应堪草《太玄》。  

过乡学  

杖蔾寻学舍，抠衣向讲堂。杏坛花正落，槐市叶新长。聚徒疑鲁国，游人即郑乡。先生坐不议，弟子入成行。邴元【韩理洲云应「作邴原」】供洒埽，刘俊脱衣裳。组带填中塾，青衿溢下庠。佩猳情已变，术蚁艺应光。寄语安眠者，无为粪土墙。  

春庄酒后  

郊扉乘晓辟，山酝及年开。柏叶投新酿，松花泼旧醅。野妻临瓮倚，村竖捧瓶来。竹瘤还作杓，树瘿即成杯。北潭因醉往，南亩带星回。田家多酒伴，谁怪玉山颓？  

题酒店楼壁绝句八首  

欲识幽人伴，非是俗情量。有业开屠肆，无名坐饼行。  

或问游人道，那能独步忧？饮时含救药，醉罢不能愁。  

仲任书卷尽，平君【韩理洲疑为「君平」之倒文，即严君平】不【韩校改为「卜」】数充。相逢何以慰？细酌对春风。  

山中避暑  

幽人自可怜，避暑更萧然。片云堪度雨，小树即生烟。岩雪频经夏，溪冰定几年？横阶看卧石，隔牖听飞泉。地使炎凉变，人疑岁序迁。讵知来遁俗，更似得逃年。  

围碁  

饱食端居暇，披襟弈思专。雕盘蜃胫饰，帖局象牙缘。裂地四维举，分麾两阵前。攒眉思上策，屈指计中权。劲卒衡【韩校疑为「冲」】围度，奇军略地旋。鱼鳞张九拒，鹤翅拥三边。逐征何待应，争锋岂厌先。双关防易断，只眼畏难全。将骄多受辱，敌耻屡摧坚。骤(者见)成为败，频看绝更连。许知愁越复，恤弱贵邢迁。诽俗韦弘嗣，邀名葛稚川。分阴虽可重，小道讵宜捐？相公摧屐日，樵客烂柯年。唐尧犹不弃，孔父尚称贤。博术存书录，壶经着礼篇。寄言陆士衡，无嗤王仲宣。  

咏隐  

独有幽栖趣，能令俗网赊。耕夫田作业，巢叟树为家。晚令柔残黍，春园扫落花。恝然乘兴往，何必御云车？  

春夜过翟处士正师饮酒醉后自问答二首  

樽酒泛流霞，相将临岁华。酣歌吹树叶，醉舞拂灯花。对饮情何已，思归月渐斜。明朝解酲处，为道向谁家？  

春来物候妍，夜饮但留连。晚鎗交鬓侧，残樽倚膝前。纵横抱琴舞，狼籍枕书眠。解酲须及曙，路远莫言旋。  

被举应征别乡中故人  

皇明照区域，帝思属风云。烧山出隐士，治道送征君。自惟逢艾影，叨名兰桂芬。使君留白璧，天子降玄纁。山鸡终失望，野鹿暂辞群。川气含丹日，乡烟间白云。停骖无以赠，握管遂成文。  

同蔡学士君知咏云  

固阳阴正密，侍族□方和。巫山臣作赋，汾水帝为歌。绘色还成锦，轻飞更作罗。《无衣》昔有咏，飘转独如何？  

赠山居黄道士  

洁身何必是，避俗岂能全？动息都无隔，浮沉最可怜。嵇山《高士传》，庄叟《让王篇》。逃名遂得志，□□若为传？  

新园旦坐  

林宅资余构，园亭今创营。接梨过半箸【据李抄本补】，从此近全生。凿沼三泉漏，为山九仞成。草香罗户穴，茅茹结檐楹。松栽一当伴，柳种五为名。独对三春酌，无人来共倾。  

阅家书  

张氏前钞本，班家旧赐余。尚应千许帙，何啻五盈车。缝悉龟文印，题皆龙爪书。牙签过半在，玉轴已全疏。(上薛下木)系防黏蠹，芸香辟纸鱼。下帷堪发愤，闭户足为储。为向扬雄说，无劳羡石渠。  

九月九日  

九日重阳节，三秋季月残。菊花催晚气【据《古今岁时杂咏》补】，萸房避早寒。霜浓鹰击远，雾重雁飞难。谁忆龙山外，萧条边兴阑？  

登陇(土反)二首  

客行登陇(土反)，长望一思归。地险关山密，天平鸿雁稀。转蓬无定去，惊叶但知飞。目极征途远，劳情歌《式微》。  

陇(土反)三秦望，游人万里悲。何关呜咽水，自是断肠时。风高黄叶散，日下白云滋。怅望东飞翼，忧来不自持。  

游山寺  

赤城仙观启，青山梵宇裁。中天疏宝座，半景出香台。雁翼金桥转，鱼鳞石道回。经文连树刻，仙影对岩开。别有迷方者，终惭无碍才。抠衣祇杖锡，敛袂谒浮杯。暂识(山耆)阇岭，联询劫烬灰。持花龙女至，献果象王来。讲坐真乘阐，谈筵外法催。方希除八难，从此涤三灾。  

观石壁诸龛礼拜成咏  

万里疏烟壁，千龛对日宫。瞻颜犹不暇，合掌更难穷。岭路横携断，山心暗凿通。真如何处泊？坐费计人功。  

久客斋府病归言志  

君王邸茅【据李抄本补】宽，修行正檀栾。构山临下杜，穿渠入上兰。天人多晏喜，宾寀盛鹓鸾。玉舄镇花簟，金环□果盘。鸡新市望，走马章台看。别有恩光重，恒嗟报答难。沉绵赴漳浦，羁旅别长安。玄渚芦花白，黄山梨叶丹。故人傥相念，应知归路寒。  

秋园夜坐  

秋来木叶黄，半夜坐林塘。浅溜含新冻，轻云护早霜。落萤飞未起，惊鸟乱无行。寂寞知何事？东篱菊稍芳。【以上二十八首均见北京图书馆藏清陈氏晚晴轩钞本五卷本《王无功文集》卷三。此本承郑永晓同志抄示。另参校之李抄本，即东武李氏研录山房钞本，转引自韩理洲同志校点本《王无功文集》(五卷本会校)。】  

句  

侧望卿相门，难入坚如石。【同前卷七四。转录自祝尚书《〈全唐诗〉小补》。】  

陆搢  

陆搢，字大绅，吴郡人。隋仁寿中，召补春宫学士，大业中为燕王记室。唐贞观中，授朝散大夫、魏王府文学。诗一首。【(《全唐诗》无陆搢诗，传据《吴郡志》卷二一引《大业杂记》，从张忱石说)】  

四言曲池酺饮座铭  

群公酺饮，列坐水湄。花飘翠盖，叶覆丹帷。俱倾圣酒，争摛雅诗。下国贱隶，含毫无辞。【《翰林学士集》。】  

刘洎  

五言春日侍宴望海应诏  

巨壑观无际，灵异蕴难详。寻真游汉武，架石驻秦皇。方丈神仙敻，蓬莱道路长。俱由肆情欲，非为恤封(僵去人改土)【同「疆」】。何如应顺动，鸣銮事省方。徘徊临委输，迢遰极扶桑。滔滔四渎府，浩浩百川王。浮天还纳汉，浴日乍翻光。夷洲暧淑景，郁岛丽时芳。幸属沧波谧，欣逢宝化昌。【《翰林学士集》。】  

***岑文本***  

五言春日侍宴望海应诏  

五材□水流，千流会谷王。委输绵厚载，朝宗极大荒。浮天纳星汉，浴日吐扶桑。奔涛疑迭岛，惊浪似浮航。云撤青丘见，雾卷碧流长。金台焕霞景，银阙藻春光。九夷骄巨壑，五辂出辽阳。朝神泛弘舸，鞭石济飞梁。曜戈威海□，振楫落星芒。幸厕歌旅□，极望恧成章。【《翰林学士集》。】  

***郑元(王寿)***  

元(王寿)，字德芳，荥阳开封人。隋封莘国公，大业末为文城郡守。入唐，官太常卿。尝使突厥，被留数年，归拜鸿胪卿。贞观间封沛国公，二十年卒。诗一首。【(《全唐诗》无郑元诗，传据《旧唐书》卷六二本传)】  

四言曲池酺饮座铭  

离酺将促，远就池台。酒随欢至，花逐风来。鹤归波动，鱼跃萍开。人生所盛，何过乐哉。【《翰林学士集》。】  

***沈叔安***  

四言曲池酺饮座铭  

天地开泰，日月贞明。政教弘阐，至治隆平。三阳应节，百卉舒荣。憓流方外，酺饮上京。【《翰林学士集》。】  

***高士廉***  

士廉，渤海蓨人。隋大业中，为治礼郎，贬朱鸢主簿。入唐，累迁雍州治中。贞观初，拜侍中，封义兴郡公，进许国公，官至尚书右仆射。二十一年卒，年七十二。诗一首。【(《全唐诗》无高士廉诗，传据《旧唐书》卷六五本传)】  

五言春日侍宴次望海应诏  

玉律应青阳，鸾驾幸春方。篲云陈罕(上□下毕)，(上下一中曰)野列旗常。雕弓连月彩，雄剑聚星光。观兵辽碣上，停骖渤澥傍。浮天既淼淼，浴日复沧沧。水映红桃色，风飘丹(木口)【疑为「桂」字】香。蜃结疑楼峙，涛惊似盖张。三韩沐醇化，四郡(伫去人改立)唯良。深仁苞动植，神武詟遐荒。愿草登封礼，簪绂奉周行。【《翰林学士集》。】  

郑仁轨  

仁轨，贞观间为龙宗卫率府长史弘文馆直学士。诗一首。【(《全唐诗》无郑仁轨诗)】  

五言奉日侍宴望海应诏  

御龙称曩载，仙驾纪前皇。直谓穷游览，非为务省方。大君弘覆焘，禁暴抚遐荒。观兵临碣石，极目眺扶桑。周区廓灵府，接汉委归塘。淼淼经纶阔，悠悠控注长。标空□绝岛，跨日起飞梁。银阙浮朝气，金台映晚光。荡秽符神略，安流表会昌。徒欣奉奇观，倾蠡讵可量？【《翰林学士集》。】  

***谢偃***  

杂言诗  

嘉辰令月欢无极，万岁千秋乐未央。【见《日本古典文学大系》七三册收日人藤原公任一○一八年左右纂《和汉朗咏集》卷下《祝》。】  

***褚亮***  

祀五方用舒和歌  

笙歌钥舞属年韶，鹭鼓凫钟展时豫。调露初迎绮春节，承云遽践苍霄驭。【见《唐诗纪事》卷四。】  

宗庙九德之歌辞  

皇祖诞庆，于昭于天。积德斯远，茂绪攸【一作「攸绪」】先。继天应历【一作「维文应历」】，神武弘宣。肇迹妫水，成功版【一作「(土反)」】泉。道光覆载，声穆干元【一作「吉先」】，式备牺象，用洁牲牷。礼终九献，乐展四悬。神贶景福，遐哉永年。【见中华书局排印本《初学记》卷十三。】  

祭太社乐章八首【存目○见《旧唐书》卷三十《音乐志》三。】  

享太庙乐章十三首【存目○见同书卷三十一《音乐志》四。】  

***杨师道***  

五言早秋仪鸾殿侍宴应诏  

秋气洒云景，高弦韵早风。雕梁尚飞燕，洛浦未惊鸿。水泛芙蕖影，桥临芳桂丛。称觞奉高兴，长愿比华嵩。【见清末贵阳陈田影刊日本尾张国真福寺藏唐卷子本《翰林学士集》。】  

五言奉和行经破薛举战地应诏  

凤纪初膺箓，龙颜昔在田。鸣祠凭陇嶂，召雨窃泾川。受律威丹浦，扬兵震阪泉。止戈基此地，握契硉斯年。六辔乘秋景，三驱被广(土廛)。凝笳入晓啭，析羽杂风悬。塞云衔落日，关城带断烟。回舆登故垒，驻跸想荒阡。岁月方悠敻，神功逾赫然。微臣愿奉职，导礼翠华前。【同前。】  

***李百药***  

笙歌【二首】  

新声虽自知，旧宠会应移。无令枣下吹，便作一枯枝。  

为相雍门叹，当思执烛游。不惜妾身难再得，方期君寿度千秋。【见中华书局影印本《文苑英华》卷七一李百药《笙赋》。】  

***太宗皇帝李世民***  

赐李百药  

项弃范增善，纣妒比干才。嗟此二贤没，余喜得卿来。【《册府元龟》卷九七《帝王部礼贤》。此首承陶敏先生录示。】  

五言悼姜确【题拟】  

凿门初奉卫，伏节始临戎。振鳞方跃浪，骋翼正凌风。未展六骑术，先亏一篑功。防身不足智，徇命有余忠。悲骖嘶向路，哀笳咽远空。凄凉大树下，流悼满深衷。【《册府元龟》卷一四一《帝王部念良臣》。】  

魏征葬日登凌烟阁赋七言诗【题拟】  

劲筱逢霜摧美质，台星失位夭良臣。唯当掩泣云台上，空对余形无复人。【唐王方庆纂《魏郑公谏录》卷五。】  

五言塞外同赋山夜临秋以临为韵  

边城炎气沉，塞外凉风侵。三韩驻旌节，九野蹔登临。水净霞中色，山高□【下半字原卷缺。似为「云」字】里心。浪帷舒百丈，松盖偃千寻。毁桥犹带石，目阙尚横金。烟生遥岸隐，月落半峰阴。连洲【《初学记》卷三「洲」作「山」】惊鸟乱，隔岫断猿吟。早花初密菊，晚叶未疏林。凭轼望寰宇，流眺极高深。河山非所恃，于焉鉴古今。【见贵阳陈田影刊日本尾张国真福寺旧藏唐卷子本《翰林学士集》。】  

五言延庆殿集同赋花间鸟  

露园芳(上蕊下木)散，风树□莺新。啼笑非忧乐，娇庄复对人。色映枝中锦，歌飞叶里尘。所嗟非久质，共视歇余春。【同前。】  

五言咏棋【二首】  

手谈标昔美，坐隐逸前良。参差分两势，玄素引双行。舍生非假命，带死不关伤。方知仙岭侧，烂斧几寒芳。  

治兵期制胜，裂地不要勋。半死围中断，全生节外分。鴈行非假翼，阵气本无云。翫此孙吴意，怡神静俗氛。【同前。】  

赞姚秦三藏罗什法师诗  

秦朝朗现圣人星，远表吾师德至灵。十万流沙来振锡，三千弟子共翻经。文含金玉知无朽，舌似兰荪尚有馨。堪叹逍遥园里事，空余明月草青青。【清陆耀遹《金石续编》卷二十。】  

焚经台  

门径萧萧长绿苔，一回登此一徘徊。青牛谩说函关去，白马亲从印土来。确实是非凭烈焰，要分真伪筑高台。春风也解嫌狼籍，吹尽当年道教灰。【见《四部丛刊初编》影宋本释法云《翻译名义集》卷七「续补译师」条注。日本《续藏经》本宋释子升、如佑辑《禅门诸祖师偈颂》卷下之下称此诗为「唐太宗《题白马寺》」。】  

缺题赞  

功成积劫印纹端，不是南山得恐难。眼睹数重金色润，手擎一片玉光寒。炼时百火精神透，藏处千年莹彩完。定果熏修真秘密，信心莫作等闲看。【见《大正新修大藏经》第五十二册元释详迈撰《辨伪录》卷五，云出元如意长老《圣旨特建释迦舍利灵通感通之塔碑文》。《佛祖统纪》卷四五作宋太宗《佛牙赞》。】  

***李靖***  

靖，本名药师，雍州三原人。少有文武材略。初仕隋，为长安县功曹、驾部员外郎、马邑郡丞。唐高祖时，任行军总管，从李孝恭征萧铣，复度岭招抚岭南诸州，屡立军功。太宗时，历任刑部尚书、兵部尚书、尚书右仆射等职，先后击败东突厥、吐谷浑。初封代国公，改卫国公。贞观二十三年卒，年七十九。诗一首。【(《全唐诗》无李靖诗。事迹据《旧唐书》卷六七本传)】  

舞剑歌  

陟崇冈兮望四围，□□闪□兮断虹飞，嗟嗟三军唱凯归。【见《钦定盘山志》卷一、《日下旧闻考》卷一一六。】  

***萧翼***  

宿云门东客院  

路入山西又向【《兰亭考》作「路更」】西，雨和春雪旋成泥。风吹迭巘云头散，月照平湖雁影低。拄杖负书寻远寺，倩童牵鹿渡深溪。今朝独宿岩东院，唯听猿吟与鸟啼。【见《会稽掇英总集》卷六、桑世昌《兰亭考》卷十。】  

***辨才***  

赴召  

云霄只【疑当作「咫」】尺别松关，禅室空留碧嶂间。纵使朝廷卿相贵，争如心与白云闲。【见《古今禅藻集》卷七。】  

***李君武***  

君武，赵郡人，唐初蔚州司马。诗一首。【(《全唐诗》无李君武诗)】  

咏泥  

椒涂香气溢，芝封玺文生。色逐梨阳紫，名随蜀道清。一丸封汉塞，数斗浊秦泾。不分【一作「晓」】高楼妾，特况别离情。【见《十万卷楼丛书》本皎然《诗式》卷三。参《四友斋丛说》卷二十四。】  

***王威德***  

威德，唐初人。【(《全唐诗》无王威德诗)】  

戏贾元逊  

千具羖(羊历)皮，唯裁一量靺。【见《历代笑话集》所收开元十二年敦煌写本侯白《启颜录》。】  

***贾元逊***  

元逊，唐初人。【(《全唐诗》无贾元逊诗)】  

戏王威德  

千丈黄杨木，空为一个梳。【同前。】  

***杜正伦***  

诗  

惟怜一派温泉水，不逐人心冷暖移。【《记纂渊海》卷一○○。】  

***薛开府***  

诗  

昨望巫山峡，流泪满征衣。今赴长安道，含笑逐春归。【《陕两金石志》卷六五《唐故魏州昌乐县令孙君(义普)墓志铭引。】  

### 全唐诗续拾卷三  

***刘子翼***  

子翼，字小心，常州晋陵人。隋大业初，历秘书监。唐贞观间拜吴王府功曹，迁著作郎、弘文馆直学士，预修《晋书》。永徽初卒。有集二十卷。诗二首。【(《全唐诗》无刘子翼诗，传据《旧唐书》卷八七本传)】  

五言奉和咏棋应诏  

一枰位纔设，两敌智俱申。势危翻效古，行险乍为新。称征非御寇，言劫讵侵人。欲知情虑审，鸿雁不留神。  

锐心争决胜，运功□图全。眼均须执后，气等欲乘先。引行遥下雁，徇地远侵边。借问逢仙日，何如偶圣年？【《翰林学士集》。】  

***张文琮***  

四言曲池酺饮座铭  

和风习习，落景沉沉。俯映绿水，仰睎翠林。友朋好合，如□瑟琴。勉矣君子，俱奉尧心。【《翰林学士集》。】  

***张后胤***  

张后胤，字嗣宗，苏州昆山人。义宁初，为齐王文学。武德中，擢员外散骑侍郎。贞观间，历官国子祭酒、散骑常侍。永徽中致仕，卒年八十三。诗一首。【(《全唐诗》无张后胤诗，传据《旧唐书》卷一八九本传)】  

四言曲池酺饮座铭  

公侯盛集，酺燕梁园。莺多谷响，树密花繁。波流东逝，落照西奔。人生行乐，此外何论。【《翰林学士集》。】  

***长孙无忌***  

五言仪鸾殿早秋侍宴应诏  

金飙扇徂暑，玉露下层台。接绶芳筵合，临池紫殿开。日斜林影去，风度荷香来。既承百味酒，愿上万年杯。【《翰林学士集》。】  

五言春日侍宴望海应诏  

灵夔振穷发，淑景丽青阳。千乘隐雷转，万骑俨腾骧。目极三山崄，流睇百川长。仙湖遥蔼蔼，蜃气远苍苍。下物深逾广，引浊清讵伤。带雾含天碧，浮霞映日光。楼台自接影，云岛间相望。春波飞碣石，晓浪拂扶桑。喧声骋游□，旅浴恣翾翔。群鸥心久狎，如何□稻粱？【同前。】  

五言奉和行经破薛举战地应诏  

天步昔未平，陇上驻神兵。戈回曦御转，弓满桂轮明。屏尘安地轴，卷雾静干扃。往振雷霆气，今垂雨露情。高垣起新邑，长杨布故营。山川澄素景，林薄动秋声。风野征翼駃，霜渚寒流清。朝烟澹云(上□下干)，夕吹绕霓旌。鸣銮出雁塞，迭鼓入龙城。方陪东觐礼，奉璧侍云亭。【同前。】  

五言侍宴延庆殿同赋别题得寒桂丛应诏  

根连八树里，枝拂九华端。风急小山外，叶下大江干。霜中花转馥，露上色逾丹。自负凌(上□下羊)性，岩幽待岁寒。【同前。】  

***萧钧***  

钧，梁宗室之后。父珣，隋迁州刺史、梁国公。钧博学有才望。贞观中，累除中书舍人，为房、魏所重。永徽二年，历迁谏议大夫，兼弘文馆学士，寻为太子率更令，兼崇贤馆学士。显庆中卒。撰《韵旨》二十卷，有集三十卷，均不传。诗一首。【(《全唐诗》无萧钧诗，传据《旧唐书》卷六三本传)】  

晚景游泛怀友诗  

龙门【丁误作「开」】依御沟，凤辖转芳洲。云峰初辨【《御览》作「辩」】夏，麦气早迎秋。山翠余烟积，川平晚照收。浪随文鹢转，渡【《御览》作「波」】逐彩鸳浮。风花轻未落【《御览》误作「洛」】，岩泉咽不流。一辞金谷苑，空想【丁注：「一作思」】竹林游。【见《初学记》卷十八，以《太平御览》卷四一○、丁福保辑《全梁诗》卷十参校。】  

***静泰***  

静泰，显庆间洛邑僧。诗一首。【(《全唐诗》无静泰诗)】  

嘲道士李荣【题拟】  

李荣乌黮，何异蛣蜣。先师米贼，汝亦不良。【见《大正新修大藏经》第五十二册释道宣撰《集古今佛道论衡》卷丁。】  

***义褒***  

义褒，俗姓薛，常州晋陵人。初住苏州明法师所，又往婺州缙云山旷法师所，次住东阳金华山法幢寺。显庆三年至长安，参预佛道论辩。后住京师慈恩寺。龙朔元年后卒，年五十一。诗三首。【(《全唐诗》无义褒诗，传参《续高僧传》卷十五)】  

嘲道士【题拟】  

般若非愚智，破愚叹为智。道士若亡愚，我智药亦遗。  

一弹弹黄雀，已射两(至鸟)鹗。弹弹黄雀足，射射(至鸟)鹗腰。  

两人助一人，三愚成一智。昔闻今始见，斯言无有从【一作「有从记」】于时。【同前。】  

***李荣***  

嘲义褒【题拟】  

僧头似弹丸，解义亦团栾。【同前。】  

嘲洛邑僧静泰【题拟】  

静泰语，莫慞惶。我未发，汝剩扬。【同前。】  

***灵辩***  

灵辩，姓安氏，襄阳人。年十五出家，精习三论大乘诸经。龙朔二年为大慈恩寺沙门，后在西明寺译经，未详所终。诗七首。【(《全唐诗》无灵辩诗，兹依《集古今佛道论衡》及《宋高僧传》卷四《唐京师西明寺圆测传》录事迹)】  

嘲道士李荣【题拟】  

老子两卷本未研寻，庄生七篇何曾披读？头戴死谷皮，欲似钝啄木。  

荣未及对又嘲  

闻君来蜀道，蜀道信为难。何不乘凫游帝里，翻被枷项入长安。【敕追荣入京日着枷。】  

又嘲  

槁木犹应重，死灰方未然。既逢田甲尿，仍遭酷吏悬。  

又嘲  

柱枷异支策【一作「荣」】，擎枷非椐【一作「据」】梧。闭口临枷柄，真似滥吹竽。  

又嘲  

区区蜀地老，窃号道门英。已摧头上角，何用口中鸣？  

又嘲  

众僧本来斋洁，故当餐饭进蔬。道士唯当醮祭，应须酌醴焚鱼。  

又嘲  

道士当谛听，沙门赠子言：鸿鹤【疑应作鹄】已高逝，燕雀徒自喧。【均见《集古今佛道论衡》卷丁。】  

***上官仪***  

五言辽东侍宴山夜临秋同赋临韵应诏  

奉驾凌稽阜，同御掩□岑。肆赏乖濡足，穷览□【疑为「惕」字。】干心。一德光神武，万象镜冲襟。御□辽山夕，凝麾溟海浔。帷殿【《初》作「殿帐」】清炎气，辇道含秋阴。凄风移汉筑，流水入虞琴。云飞送断鴈，月上凈疏林。滴沥露枝响，空蒙烟壑深。抚躬谢仁智，泉石忝登临。信美陪仙跸，长歌慰陆沉。【见影日本藏唐卷子本《翰林学士集》，以《初学记》卷三引诗参校。】  

五言奉和咏棋应诏  

宝局光仙岫，瑶棋掩帝台。图云双阵起，鴈写两行开。固节修常道，侵边慎祸胎。□□□储妙，空挹季长才。  

定位资裨将，制变伫中权。重关宿立，六出带花圆。引寇疏疑绝，窥强怯未前。金枰自韫粹，玉帐岂能传。【同前。】  

五言春日侍宴望海应诏  

青丘横日域，碧海贯干纲。奇怪储神府，朝宗擅谷王。灵官耀三岳，仙槎泛□□。蜃楼朝气上，鸡树早花芳。别岛春潮駃，连汀宿雾长。惊湍荡云色，沓浪倒霞光。宸行肃辽隧，降望临归塘。夹林朱鹭澈，分空翠凤翔。凭深体妫后，徒御叶周王。游圣沾玄泽，讵假濯沧浪。【同前。】  

五言奉和行经破薛举战地应诏  

策星映霄极，飞鸿浃地区。鲔水腾周驾，涿鹿惊轩弧。荣河开秘篆，柳谷荐灵符。天游御长策，侮食被来苏。秋原怀八阵，武校烛三驱。投石堙旧垒，削树委荒途。□野惊宵磷，颓墉噪晚乌。毒泾晦凉雨，塞井蔽荒芜。冲情朗金镜，睿藻邃玄珠。□恩奉御什，抚己滥齐竽。【同前。】  

五言侍宴延庆殿同赋别离得凌霜雁应诏  

凉沙起关塞，候雁下江干。流声度迥月，浮影入长澜。系书天路远，避缴晓风寒。□□□□曲，先惊霜翮残。【同前。】  

假作屏风诗  

绿叶霜中夏，红花雪里春。去马不移迹【《诗格》作「足」】，来车岂动轮【《诗格》作「尘」。此首为直言志】。  

假作赠别诗  

离情弦上急【《诗格》作「怨」】，别曲雁边嘶。低云百种【一作「千过」】郁，垂露几【一作「千」】行啼。【此首为比附志。】  

假作幽兰诗  

日月虽不照，馨香【一作「多」】要自丰。有怨生幽地，无由【《诗格》作「情」】逐远风。【此首为寄怀志。】  

假作赋得鲁司寇诗  

隐见通荣辱，行藏备卷舒。避席谈曾子，趋庭诲伯鱼。【此首为起赋志。】  

假作田家诗  

有意嫌千石，无心羡九卿。且悦丘园好【《诗格》作「死」】，何论冠盖生【《诗格》作「未甘冠盖荣」。此首为贬毁志。】  

假作美人诗  

宋腊何须说，虞姬未足谈。颊态花翻愧，眉成月倒悬【《诗格》作「妆罢花更丑，眉成月对愁」。此首为赞誉志。以上六首皆见《文镜秘府论》地卷《六志》引上官仪《笔札华梁》。《吟窗杂录》卷一引托名魏文帝《诗格》每首各引二句。】  

***于志宁***  

四言曲池酺饮座铭  

泾抽冠筝，源开绶花。水随湾曲，树逐风斜。始攀幽桂，更折疏麻。再欢难遇，聊赏山家。【《翰林学士集》。】  

***玄奘***  

玄奘，俗姓陈，名祎，洛州缑氏人。十三岁出家，历住成都、荆州、赵州、长安等地。贞观三年西行求法，历游天竺各地，历十七年始还。后住长安译出经籍一千三百余卷。麟德元年二月病逝，年六十五。诗五首。【(《全唐诗》无玄奘诗，事迹据《大慈恩寺三藏法师传》，参《中国佛教》第二册游侠文)】  

题西天舍眼塔【在西天】  

帝释倾心崇二塔，为怜舍眼满千生。不因行苦过人表，岂得光流法界明。  

题尼莲河七言  

尼莲河水正东流，曾浴金人体得柔。自此更谁登彼岸，西看佛树几千秋。  

题半偈舍身山【在西天】  

忽闻八字超诗境，不借丹躯舍此山。偈句篇留方石上，乐音时奏半空间。  

题童子寺五言【在太原□□北京】  

西登童子寺，东望晋阳城。金川千点渌，汾水一条清。  

题中岳山七言【在京南】  

孤峰绝顶万余嶒，策杖攀萝渐渐登。行到目边天上寺，白云相伴两三僧。【以上五首均见斯三七三卷。】  

***玄逵***  

玄逵，润州江宁人，俗姓胡。童子出家，南往广州，欲西渡求法。染疾归，卒，年仅二十五六岁。诗一首。【(《全唐诗》无玄逵诗，事迹据《大唐西域求法高僧传》)】  

言离广府还望桂林去留怆然自述赠怀云尔  

标心之梵宇，运想入仙洲。婴痼乖同好，沉情阻若抽。叶落乍难聚，情离不可收。何日乘杯至，详观演法流。【录自《大正新修大藏经》第五十一册唐释义净撰《大唐西域求法高僧传》卷下。】  

***明解***  

明解，字昭义，俗姓姚，吴兴武康人。京师普光寺僧。龙朔元年八月卒。补诗一首。【(《全唐诗》卷八六五鬼诗中录明解卒后《遗画工诗》一首)】  

因致酒欢会述志为诗  

一乘本非有，三空何所归？幸得金门诏，行背玉毫晖。未能齐物我，犹怀识是非。莱尔同心契，知余志不违。幕齐云叶卷，酒度榴花飞。寄语绳床执，辞君匡坐威。【见《卍续藏经》本唐释怀信撰《释门自镜录》卷中。《续高僧传》卷三五录首二句。】  

***张敬之***  

敬之，字叔謇，襄阳人。柬之弟。以门荫补成均生，高第，授将仕郎。后以述作为务。咸亨四年卒，年二十五。诗一首。【(《全唐诗》无张敬之诗)】  

赋城上乌勒归飞二字【题拟】  

灵台自可依，爰止竟何归？祇由城上冷，故向日轮飞。【见《襄阳冢墓遗文》收《唐将仕郎张君墓志铭》引。】  

***许敬宗***  

四言奉陪皇太子释奠诗一首应令  

天钧初播，流形硉分。应图作极，执契为君。经邦测景，命秩颁云。功弘海谧，□洽风熏。【其一。】  

皇灵拓统，帝宅遐光。驰威日域，浃化干纲。网罗千代，并吞百王。祯凝国太【疑应作「泰」】，庆袭元良。【其三。】  

天庭朗玉，睿掌晖珠。问安昏定，奉礼晨趋。照宣离景，几亚神抠。承纶太极，肄业鸿都。【其五。】  

尊师上德，齿学崇年。登歌畅美，啐爵思虔。雩童鼓箧，硕老重筵。辞雕辩囿，矢激言泉。【其七。】  

初芳候律，新(口卞)谐音。罄喧浮泗，弦静淄林。珪(石一)炫目，璧水澄心。(上蕊下木)飘蹊霭，叶满帷深。【其九。】  

缛礼光备，文思可纪。日驷轮斜，云门祝止。景福垂裕，受厘延祉。严训一尊，澄湮万汜。【其十。《翰林学士集》。】  

四言曲池酺饮座铭  

日月扬彩，爟烽撤候。赐饮平郊，列筵春岫。露鲜芳薄，影华清溜。倒载言旋，骊歌贰奏。【同前。】  

五言辽东侍宴山夜临秋同赋临韵应诏  

稽山腾禹计，姑射荡尧心。岂如临碣石，轩卫警摐金。辕门萦□水，大旆掩长岑。复属高秋夜，澄空素景临。层岩多丽色，幽涧有清音。含星光浅濑，褰雾静疏林。高明兴睿赏，仁知辅冲襟。湛露浮仙爵，凄风韵雅琴。秋令生威远，寒光被物深。方怀草封禅，陪礼泰山阴。【同前。】  

五言侍宴延庆殿同赋别题得阿阁凤应诏  

帝台凌紫雾，仙凤下丹霄。层巢依绮阁，清歌入洞箫。逸彩桐间艳，浮声竹外娇。自欣栖大厦，率舞为闻韶。【同前。】  

五言侍宴延庆殿集同赋得花间鸟一首应诏  

落花飞禁蓹，时鸟(口卡)芳晨。飘香入绮殿，流响度天津。千笑千娇切，一啭一惊新。方知物华处，偏在上林春。【同前。】  

五言后池侍宴回文诗一首应诏  

凉气澄佳序，碧沚澹遥空。篁林下仪凤，彩鹢间宾鸿。苍山带落日，丽苑扇熏风。长筵列广燕，庆洽载恩隆。【同前。】  

五言奉和咏棋应诏  

鱼丽新整阵，鸐□忽争先。八围规破眼，略野务开边。分行渐云布，乱点逐星连。胜是精神得，非关品格悬。  

拂局初料敌，阴谋比用师。观形已决胜，怯下复徐思。抟战类相劫，图全且自持。宸襟协尧智，游艺发初丝。【同前。】  

五言七夕侍宴赋得归衣飞机一首应诏  

一年衔别怨，七夕始言归。破涕开新靥，微步登云梯。天回兔渐没，河旷鹊停飞。那堪尽今夜，复往弄残机。【同前。】  

句  

白雪装梅树。【见李壁《王荆文公诗笺注》卷二九《次韵王胜之咏雪》。】  

李元礼  

李元礼，高祖第十子。武德四年封郑王。贞观六年改徐王。历刺郑、徐、绛、潞等州。威亨三年卒。【(《旧唐书》卷六四本传)】  

诫杀生文  

麟甲羽毛诸□类，秉性与我元无二。只为前生作用愚，致使今生头角异。或水中游，或林里戏，争忍伤残供品味。磨刀着火欲烹时，口不能言眼还视。我闻天地之大德曰生，莫把群生当容易。残双贼命伤太和，□子劝妻夸便利。只知合眼恣无明，不悟幽冥毫发记。命将终，冤对至，面睹阴官争许讳。人□为兽兽为人，物里轮回深可畏。不杀名为大放生，免落阿毗无间地。【《八琼室金石补正》卷一一一。为北宋政间和登封石刻。】  

### 全唐诗续拾卷四  

***王勃***  

采莲赋附歌  

荣华息，功名恻【以上二句，《英华》作「芳草惧修名」，周必大等校《英华》引集本作「芳华惧功名」】，奇秀兮异植，红光兮碧色。禀天地之淑丽，承雨露之沾饰【周引集本作「华饰」】，莲有藕兮藕有枝，才有用兮用有时，何当婀娜花【《英华》作「华」】实移，为君含香藻凤池。【见《四部丛刊》本《王子安集》卷二，校以《文苑英华》卷一四八。】  

观音大士神歌赞  

南海海深幽绝处，碧绀嵯峨连水府，号名七宝恪迦山，自在观音于彼住。宝杰(施去方改)随意金鳌藏，云现兜罗银世界。众玉装成七宝台，真珠砌就千花盖。足下祥云五色捧，顶上飞仚歌万种。频伽孔雀尽来朝，诸海龙王齐献供。宝冠晃耀圆光列，缨络遍身明皈洁。脸如水面瑞莲芳，眉似天边秋夜月。绣衣金缕披霞袂，缥缈素服褊袒臂。(王扇)珈珂佩响珊珊，云罗绶带真珠缀。红纤十指疑酥腻，青莲两目秋波细，咽颈如同玉碾成，罗纹黛染青山翠。朱唇艳莹齿排河，端坐昂昂劫几何。化身百亿度众生，发愿河沙救鼻阿。我惭我愧无由到，遥望观音拜赞歌。大圣大慈垂愍念，愿舒金手顶中摩。【见《选印宛委别藏》本《古清凉传》附大元丘兹盛熙明述《补(施去方改)(施去方改马)洛迦山传》引王勃《观音大士赞》附。】  

孙思邈  

道林养性歌二首【题拟】  

美食须熟嚼，生食不麤吞。问我居止处，大宅总林村。胎息守五藏，气至骨成仙。  

日食三个毒，不嚼而自消。锦绣为五藏，身着粪扫袍。【见《备急千金要方》卷二七《养性道林养性》。】  

养生铭【《悦心集》题作《摄生咏》】  

怒甚偏伤气，思多太损神。神疲【《悦心集》作「虚」】心易役，气弱病相侵。勿被【《悦心集》作「使」】悲欢【《悦心集》作「观」】极，当令饭【《悦心集》作「饮」】食均。再三防夜醉，第一戒晨嗔。亥【《悦心集》作「夜」】寝鸣云【《悦心集》作「雷」】鼓，【《悦心集》注：「谓叩齿。」】寅【《悦心集》作「晨」】兴漱玉津。【《悦心集》注：「谓燕唾。」】妖邪【《悦心集》作「神」】难犯己，精气自全身。若要无诸【《悦心集》作「百」】病，常当节五辛。安神宜悦乐，惜气保和纯。寿夭休论【《悦心集》作「言」】命，修行本在人。若能【《悦心集》作「时时」】遵此理，平地可朝真。【旧题孙思邈撰《孙真人海上方》、清世宗编《悦心集》卷一。】  

枕上记  

侵晨一碗粥，夜食【《海上方》作「饭」】莫教足。撞动景阳钟，扣齿三十六。大寒与大热，且莫贪色欲。醉饱莫行房，五脏皆翻覆。火艾【《海上方》作「艾火」】漫烧身，争如独自宿。坐卧莫当风，频于暖处浴。食饱行百步，常以手摩腹。莫食无鳞鱼，诸般禽兽肉。自死禽与兽【《海上方》作「兽与禽」，】食之多命促。土木为形象，求之有恩福。父精母生肉【《海上方》作「母血生」】，那忍分南北。惜命惜身人，六白光如玉。【日本汲古书院出版《和刻本类书集成》本南宋陈元靓《新编群书类要事林广记己集》卷二、原题唐孙思邈撰《孙真人海上方》末附。】  

保生铭  

咎，去邪兼辟恶。但能七星步，令人长寿乐。酸味伤于筋，辛味损正气。苦则损于心，甘则伤其志。咸多促人寿，不得偏耽嗜。春夏任宣通，秋冬固阳事。独卧是守真，慎静最为贵。财帛生有分，知是将为利。强知是大患，少欲终无累。神气自然存，学道须终始。书于壁户间，将用传君子。人若劳于形，百病不能成。饮酒忌大醉，诸疾自不生。食了行百步，数将手摩肚。睡不苦高枕，唾涕不远顾。寅丑日剪甲，理发须百度。饱则立小便，饥乃坐漩溺。行坐莫当风，居处无小隙。向北大小便，一生昏幂幂。日月固然忌，水火仍畏避。每夜洗脚卧，饱食终无益。忍辱为上乘，谗言断亲戚。思虑最伤神，喜怒伤和息。每去鼻中毛，常习不唾地。平明欲起时，下床先左脚。一日免【《正统道藏洞神部方法类》。此首亦疑为伪托之作。】  

***窥基***  

窥基，姓尉迟，字洪道，长安人。玄奘弟子。入慈恩寺随师译经，著作甚多。世称慈恩大师。永淳元年卒，年五十一。诗一首。【(《全唐诗》无窥基诗，传据《宋高僧传》卷四)】  

出家箴  

舍家出家何所以，稽首空王求出离。三师七证定初机，剃发染衣发弘誓。去贪嗔，除鄙(□吝)，十二时中须【一作「常」】谨慎。炼磨真性若虚空，自然战退魔军阵。勤学业【一作「习」】，寻师匠，说与行【一作「同」】人堪倚仗。莫教心地乱如麻，百岁光阴等闲丧。踵前贤，效先圣，尽假闻思修所【一作「得」】证。行住坐卧要真【一作「精」】专，念念无差始相应。佛真经，十二部，纵横指示菩提路。不习不学【一作「听」】不依行，问君何日心开悟。速须救【一作「究」】，似头燃，莫待明年与后年。一息不来即后世，谁能保得此身坚。不蚕衣，不田食，织妇【一作「女」】耕夫汗血力。为成道果【一作「业」】施将来，道果【一作「业」】未成争消得。哀哀父，哀哀母，咽苦吐甘大辛苦。就湿回干养育成，要袭门风继先祖。一旦中【一作「一旦辞亲」】，求剃落，八十九十无倚【一作「依」】托。若不超凡越圣流，向此因循全大错。福田衣，降龙(金本)，受用一身求解脱。若将【一作「因」】小利系心怀，彼岸涅盘争得达【一作「达得」】。善男子，汝须知，修行【一作「遭逢」】难得似今时。若得【一作「既遇」】出家披缕褐，犹如浮木值盲龟。大丈夫，须猛利，紧束身心莫容易。倘能行愿力相扶，决定龙华亲授记。【日本《续藏经》宋释子升、如佑编《禅门诸祖师偈颂》卷下之下。校以《大正藏》本明祩宏《缁门警训》卷二。二书皆称作者为「慈恩大师」。】  

***江满昌【一作「江满昌文」】***  

江满昌，曾任特进行门下侍郎兼镇西员外都督。诗一首。【(《全唐诗》无江满昌诗)】  

大唐大慈恩寺大师画赞  

慈恩大师尉迟氏，讳大乘基长安人。族贵五陵光三辅，鄂公敬德是其亲。智勇冠世超卫霍，李唐之初大功臣。文皇崇师称大圣，生立碑文垂丝纶。羯罗蓝位多正梦，汉月入口母方娠。金人持神珠宝杵，托干胎中吉兆频。身相圆满载诞育，彤云成盖覆果唇。眼浮紫电夏天影，面驻素娥秋夜轮。少少之时早拔萃，龆龀之间含慈惇。依止三藏学性相，三千徒里绝等伦。七十达者四贤圣，就中大师深入神。亚圣具体比颜子，穷源尽性同大钧。三性五重唯识义，博涉学海到要津。百部疏主五明祖，著述以来谁得均？字字句句不空置，皆有证据永因循。伯牙响琴徒秘典，卞和泣玉独沾巾。论鼓一振疑关破，他宗望风自委尘。对龙象众能降伏，升师子座檀嚬伸。每月必造慈氏像，一生偏慕兜率身。每日必诵菩萨戒，唯杖木叉制波旬。一时高楼秋灯下，有人窥见偷逡巡。大光普照观自在，金手染翰显其真。不图汉土化等觉，开甘露门利兆民。自书般若何所至，清凉山晓五台春。瑞光赫赫庆云起，文殊正现示宿因。游博陵原制玄赞，法华赜旨传远宾。当宝塔品人有梦，诸佛证明遍照邻。二十八字一挑句，文章微婉柢获麟。传导大师以此偈，千佛灭度赞大仁。不嫌暗漏作章疏，齿牙焕炳光曜新。咫尺龙颜奉凤诏，出入金殿陪紫宸。天不与善化缘尽，岁五十三俄已泯。永淳二年十一月，仲旬三日为忌辰。先师慕【疑应作「墓」】侧行祔礼，风悲云愁惨松筠。本愿不回奉弥勒，生第四天奉华茵。名垂万古涉五竺，玄踪虽多难尽陈。【见《卍续藏经》本《玄奘三藏师资丛书》卷下，原署「特进行门下侍郎兼镇西员外都督江满昌文」。卷首目录署「唐江满昌文撰」。】  

***道世***  

道世，俗姓韩，字玄恽，伊阙人。后避太宗讳以字行。年十二出家，显庆中诏居京师西明寺。所著有《法苑珠林》、《诸经要集》、《四分律讨要》、《金刚经集注》等。卒于总章元年后。一云弘道元年卒。诗六十二首。【(《全唐诗》无道世诗，传据《宋高僧传》卷四、《释氏疑年录》卷四)】  

颂六十二首  

騄骥资鞭策，兰蕙伫熏风。至理信难见，非人孰可通。输心仰圆寂，莹晒入玄中。总辔超三有，抟飞上四空。簪缨犹忽梦，财利若尘蒙。高揖谢时俗，萧洒出烦笼。【见《大正新修大藏经》第五四册道世《诸经要集》卷二《三宝部》。】  

遗身八万塔，宝饰高百丈。仪凤异灵鸟，金盘代佛【一作「盘代仙」】掌。积拱承雕月【一作「角」】，高檐挂树网。宝地若池沙，风铃如积响。刻削生千变，丹青图万像。烟霞时出没，神仙乍来往。晨雾半层生，飞幡接云上。游蜺不敢息，翔(昆鸟)讵能仰。福地下金绳，天报岂虚枉【一作「圣变无穷端，感福岂三两」】。愿假舟航末【一作「木」】，彼岸谁云广？【见同书卷三《敬塔部》。注一作者，为《法苑珠林》卷五一《敬塔篇》之异文。】  

牧【一作「没」】杖信为急，调弦贵不奢。腾猿安可制，逸马本难罝。驱驰习声色，冠盖竞豪华。既入王孙第，还向季伦家。静心澄业累，省念勖身瑕。庶兹凭七觉【一作「宝」】，时用免三邪。【见同书同卷《摄念部》。】  

三山羽化竟无成，五热殷忧徒自萦。并入繁【一作「樊」】笼处尘馆，何如寂虑出危城。镜智圆规光且净，月行驰轮皎复晴。侧径崎岖尔回辙，通庄达老岂同征。【见同书卷四《入道部》。】  

玄亮吐清气，神响彻幽笼【一作「聋」】。登台发春咏，高兴避希【一作「希避」】踪。乘虚感灵觉，鱼【一作「渔」】山振思童。摹写天歌梵，冀布法音同。哀婉【一作「忘高」】故不下，飘【一作「飖」】扬数仞中。比丘歌声呗，人畜振心钟。斯由畅玄句，即感鴈游空。神朝【一作「期」】发筌悟，豁尔自灵通。【见同书同卷《呗赞部》。注一作者，为《法苑珠林》卷五十《呗赞篇音乐部》之异文。】  

久厌无明树，方欣奈苑鲜。始入香山路，终逢不坏身。定花发智果，神灯照梵天。霞幡同锦色，芬馥合炉烟。宛转腾空扬，倒下似红莲。夙夜风吹转，香迭轮王因。攀仰无厌足，结侣感留瞻。何知色中彩【一作「来彩」】，招福寿延年。【见同书同卷《香灯部》。】  

令月建清斋，佳辰召无强【一作「疆」】。四部依时集，七众会升堂。萧条清梵举，哀宛【一作「怨」】动宫商。香气腾空上，乘风散遐方。叹德研冲邃，词辩畅玄芳。折烦呈妙句，临时拆婉章。缁素相依托，财法发神光。神田今夕满，恩慧【一作「惠」】导存亡。【见同书卷五《受请部》。注一作者为《法苑珠林》卷一百九之异文。】  

禁饕缘芳味，持声唯节俭。一坐肃容仪，五万丰余敛。戒香飞且馥，情关闭愈【一作「逾」】掩。勿言徒辛苦，终然越危崄。【见同书卷六《受斋部》。】  

亏功九仞罢崇山，顿驾千里倦长路。改涂悔善因芳音，易情染恶良妖妪。五福精修既不成，八关守成谁能护。攸攸极夜尔何期，森森爱流安可度。【见同书同卷《破斋部》。】  

韫石谅非真，饰瓶信为假。宠【一作「窃」】服高【一作「皋」】门上，滥吹缁轩下。风【一作「凤」】祀结惊心，驺文终好野。真相岂或【一作「式」】昭，浮荣未能舍。迹殊冠冕客，事袭驱驰者。已矣歇郑声，天然乱周雅。富贵空争名，宠辱虚相骂。须臾风火烛，幻泡何足把。【见同书同卷《富贵部》。注一作者，为《法苑珠林》卷七十之异文。】  

浮云南北竟无归，子客东西何可依。原宪糟糠窃有望，田氏膏腴讵敢希。蔼蔼庑庭绝车马，寂寂蓬门掩席扉。宿昔偷光吝余照，今日穷途空自欺。【见同书同卷《贫贱部》。】  

建志诚心愚，高慕欣朋俦。相与立弘誓，舍俗慕闲丘。萧散人物外，晃朗免绸缪。寂寂求戒【一作「诚」】真，亹亹励心柔。警策修三业，激切澄四流。兴心愿弘誓，救溺运慈舟。嘉期归妙觉，善会涅盘修。存心八正道，立志三祇休。【见同书卷七《奖导部》。注一作者，为《法苑珠林》卷六一之异文。】  

含识皆畏死，有命惧崄危。如鱼困池涸，难逢流水希。亲疏皆父母，何得不悲时【一作「辄相欺」】。何慈救厄苦【一作「慈悲救危苦」】，福报自然随。【见同书卷八《放生部》。注一作者，为《法苑珠林》卷八二之异文。】  

瞻卜改蓬心，伊兰变芳树。规轮时有缺，皓丝不常素。三益窃所忻，四隙行当护。勖哉深自勉，诫之诚可慕。【见同书卷九《择交部》。】  

寻因途乃异，及舍趣犹并。苦极思归乐，乐极苦还生。岂非罪福别，皆由封着情。若断有漏业，常见法身宁。【见同书卷十一《业因部》。】  

五欲昏神识，五盖蔽福力。六根成苦集，六贼乱心色。欲浪逐情飘，爱网随心织。三毒障人空，四流漂不息。至金虽改秋，斩筹方未极。观鸽既无穷，猿攀此焉【一作「乌」】伏。自非绝欲盖，何能远升陟。齐(马犬)【一作「(车犬)」】届宝城，共睹能仁德。【见同书卷十二《欲盖部》。注一作者，为《法苑珠林》卷八九之异文。】  

业理信多绪，生途非一门。安危诚易辙，清浊岂同源。坠质空遗貌，寻香有去魂。幽衢下寮落，(日高)路上飞翻。凝阴凄复紧，声威聒已喧。投身庇茅屋，怿虑入花园。伉俪情多乱，贪嗔坐自昏。遍知称自觉，挑手独为尊。【见同书同卷《四生部》。】  

惰学迷三教，问者不知一。合萼不结核，敷华何得实。徒生高慢心，凌他非好毕。坠落幽闇道，开闭牢深密。一入百千年，万亿苦逼切。对苦悔无知，方由堕慢媟。至人善取譬，立志须明律。英雄慢法时，焉知悔今日。【见同书卷十六《堕慢部》。又见百卷本《法苑珠林》卷五四。】  

生来死还送，日往月复旋。弱丧昏风动，流浪逐物迁。愚戆失正路，漂没入重渊。一坠幽闇处，万劫履锋辛【一作「鋋」】。六道旋寰【一作「环」】苦，三业未曾全。坠【一作「随」】流无人救，凄伤还自怜。归诚观像物，方知虚妄筌。苦海深河趣，思登般若船。【见同书卷十八《地狱部》。注一作者，为《法苑珠林》卷十二《地狱部之余》之异文。】  

高堂信逆旅，怀【一作「坏」】业理常牵。玉匣方委观，金台不复延。挽声随径远，萝影带松悬。讵能留十念，唯应逐四缘。幻工作同异，变弄巧【一作「作」】多声【一作「身」】。愚俗诤人我，谁复非谓真。谬者疑久固，达者知幻宾。升沉苦乐异，徒祭哭苍天【一作「亲疏既无定，何劳非苍旻」。见同书卷十九《送终部》。注一作者，为《法苑珠林》卷一百十六之异文。】  

百旬芥易尽，三灾理自倾。石火无恒焰，电光非久停。饥窘自相噉，刀兵竞相征。疫病无医效，空劳怨苦声。亲戚无相救，残害有余情。遗文虚满笥，徒欣富贵盈。太息波川迅，悲斯苦业萦。生灭恒敦逼，煎迫未安宁。【见《法苑珠林》卷四《大三灾部之余》。】  

火气上升烟，云气叆叇云。神龙吐津雾，扬埃坋人尘。酒为放逸门，淫为生死源。金银生患重，邪命坏戒根。【见同书卷七《失候部》。】  

经行林树下，求道志能坚。既有神通力，振锡远乘烟。一登四弘誓，至道莫能先。不贪旷劫寿，何论延促年。【见同书卷二七《违损部》。】  

封迷昏闇久，徘徊梦里藏。心尘既未洗，怖沾甘露浆。慈颜发晖曜，烛我见朝阳。忽逢善知友，开导益神光。稍悟心澄静，方猒俗苍茫。缁徒既肃肃，法侣亦锵锵。见者心欢喜，归诚向道场。若存信邪倒，来苦未何殃。【见同书卷二九《大乘部》。】  

五欲混神因，六贼乱心色。幻焰逐情飘，爱网随心织。铸金虽改秋，斩筹方未极。观鸽既无辩，攀猿此焉息。【见同书卷三十《奸伪部》。】  

冬狐理丰毳，春蚕绪轻丝。形骸翻为阻，心识还自欺。龆(札去木改齿)歌鼓腹，平生少年时。驱车追侠客，酌酒弄妖姬。但念目前好，安知后世悲。惕然一以愧，永与情爱辞。愿识真妄本，染净自分离。羞惭滞五盖，焉知同四依。【见同书卷三一《引证部》。】  

贤人轨玄度，弱丧升虚迁。师通资自发，神光照有缘。应变各殊别，圣录同灵篇。乘干因九五，逸响亮三千。法鼓振玄教，龙飞应人天。恬智冥微妙，缥(耳少)咏重玄。盘纡七七纪，嘉运莅中旛。挺此四八姿，映蔚华林园。【见同书卷三四《见解篇》。】  

善恶宿熏习，感报各殊方。曾为鬼害怨，或作狼雠殃。屠儿忆杀业，须蜜戏猕乡。宿佑除患者，在处游天堂。触类兴清遘，目击洞兼忘。凡圣钦嘉会，贤愚庆流芳。四生行善业，六趣感神光。苦乐虽殊别，同知命短长。【见同书卷三五《五通部》。】  

志诚抱冰雪，暮齿迫桑榆。太息波川迅，悲哉人代拘。岁聿皆采获，冬晚惧严枯。精诚求施戒，忍精定慧眸。结侣同共远，胜地心相符。商人不顾死，罗剎未能逾。求宝竭大海，神怖捧明珠。寄言求道者，立志菩提株。【见同书卷三六《济难部》。】  

求宝失舟济，飘浮思救形。幻媚多方趣，妖魅诳人情。假接度海难，虚发亲爱声。自非马王负，危苦讵安宁。【见同书卷四二《妖怪篇》。】  

静念遗志虑，有虑非理尽。境来投虚空，虚空何所轸。托阴游重冥，冥亡影迹陨。四果皆欣求，一乘独玄泯。【见同书卷四六《摄念部》。】  

贤人慕高节，志愿菩提因。御鹤翔伊水，策马出王田。本祈立弘誓，感报弥(施去方改)身。能仁修八正，超逾九劫前。声流(彳扁)三界，慈化通大千。掩尘息妄想，凡圣并欣然。含生同志趣，保益启心神。生死必永尽，岂同庄老仙。【见同书同卷《发愿篇》。】  

藕树交无极，华云衣数重。织竹能为象，缚荻巧成龙。落灰然(上蕊下木)盛，垂油湿昼峰。天宫傥若照，灯王复可逢。【见同书卷四八《然灯部》。】  

宝剎承高露，绮彩映空天。宛转云间扬，倒下似红莲。霞旛开锦色，香气合炉烟。飘飖无定所，祇为本轻旋。池沼万影现，泉弄百华鲜。夙夜风吹动，重迭轮王因。攀仰无猒足，结侣感流瞻。何知色中彩，招福寿长年。【见同书同卷《悬旛篇》。】  

久猒无明树，方欣柰苑华。始入香山路，仍逢火宅车。慈父屡引接，幼子背恩赊。虽悟危藤鼠，终悲在箧蛇。鹿苑禅林茂，鹫岭动枝柯。定华发智果，乘空具度河。法雨时时落，香云片片多。若为将羽化，来济在尘罗。【见同书卷四九《华香篇》。】  

玄风冠西土，内范轶东矜。大川开宝匣，福地下金绳。绣松高可映，画栱(迭毛)相承。日驭非难假，云师本易凭。阳楼疑难燧，阴轩类凿冰。迥题飞星没，长楣宿露凝。旌门曙光转，辇道夕云蒸。祇桓多灵物，竹园满休征。虚薄笔难纪，微驱窃自凌。优游从可恃，恩荫永难胜。【见同书卷五二《致敬部》。】  

金躯遗散骨，宝塔(彳扁)天龙。创开于十塔，终成八万兴。珠盖灵光变，剎柱吐芙蓉。屡开朝雾露，数示晓灵征。红霓相映发，风摇响和钟。仙鸾往往见，神僧数数从。独超群圣上，合识普生恭。砧碓击不碎，方知圣叵穷。【见同书卷五三《感福部》。】  

法会设佳供，斋日感神灵。普召无别请，客主发休祯。凡圣俱晨往，灾难普安宁。良由慈善力，翻恶就福城。【见同书卷五五《施福部》。】  

六情无福志，四摄启幽心。俭约避人物，偃息慕山林。曲(山间)停驺响，交枝落慢阴。池台聚冻雪，檐牖参归禽。石来无新故，峰形讵古今。大车何杳杳，奔马送骎骎。何以修六念，虔诚枉一音。未泛慈舟宝，徒劳抒海深。【见同书卷五九《俭约篇》。】  

业风恒泛滥，苦海涛波声。漂我常游浪，远离涅盘城。忽遇【一作「何时」】慈舟至，运我出爱瀛。是【一作「寔」】知高慕友【一作「施」】，惩过改凡【一作「顿舍贫穷」】情。罪垢蒙除结，神珠启闇冥。释【一作「贵」】门光丽景【一作「景丽」】，俗务苦重萦【一作「贱业永休宁」】。冀除五昏盖，方悟六尘轻。自非乘宝辂，何以息焰宁。【一作「志求八解脱，誓舍六尘萦。傥遇慈父诲，开我心中经」。见同书卷六十《惩过篇》。注一作者，为同书卷七一《贫女部》之异文。】  

善恶自相违，明闇不同止。圣人愍迷徒，乘机入生死。慕德祛嚣尘，征心见真理。择交恶自终，出苦方有死。【见同书卷六四《择交篇》。】  

峨峨王舍城，郁郁灵竹园。中有神化长，巧诱入幽玄。善人募授福，恶友乐雠怨。善恶升沉异，熏莸别路门。【见同书同卷《恶交篇》。】  

眷属多孜扰，染着乱心神。亲疏未可定，何得偏憎怜。干城无片实，渴鹿诤焰尘。息心上空响，废念心真源。【见同书卷六五《离着部》。】  

枢机巧对辩，善诱令心伏。八水润焦芽，三明启瞽目。来问各不同，詶答皆芬郁。冀舍四龙惊，亦除二鼠逼。意树发空华，心莲吐轻馥。喻此沧海变，譬彼庵罗熟。妙智方缛锦，词深同雾縠。善学乖梵爪，真言异鍱腹。【见同书卷六六《罗汉部》。】  

爱网结心闇，贪痴背智明。虽蒙慧炬照，愚昧犹自盲。顽戆恒不觉，慧种未开萌。自非慕高友，何得悟神英。【见同书同卷《杂痴部》。】  

正邪乖明昧，善恶异相征。大慈降梵志，乘空各变形。六千俱舍执，七众各休祯。邪徒虚抗志，鍱腹浪求名。身子多才智，陵化照机庭。四辩无不可，六通奋英情。乘权摧异见，伏邪同幽冥。自知荧光劣，徒诤太阳精。【见同书卷六八《破邪篇》。】  

贵富诤人我，贪贱自然羞。强弱相辜负，讼未曾休。耻恨相侵夺，觅便报其雠。怨结恒对值，累劫常苦愁。【见同书卷七二《诤讼篇》。】  

沉痾诚已久，痼疾实难痊。四魔恒相娆，六贼竞来牵。困厄无人救，惟忻大慈怜。遥愍愚心网，振锡远乘烟。授兹甘露药，邪见莫能先。消灾除业累，拔济苦相煎。恩流振玄教，普利该大千。自非神咒力，何能益延年。【见同书卷七五《杂咒部》。】  

玄言始开阐，云雾上升天。叆叇垂下布，驶雨(彳扁)山园。百草俱滋茂，五谷皆熟田。自非慈福力，岂感乐丰年。【见同书卷七九《河海部》。】  

祇园感神夹，鹿苑化拘邻。圣人居福地，贤士乐山园。乍闻千叶现，时动百华鲜。香草皆满地，灵芝(彳扁)房前。甘池流八水，神井涌九泉。华旛高风扬，应感下飞仙。鸟弄千声啭，人歌百福田。盛哉兹胜处，谁见不留连。【见同书卷八十《种子部》。】  

能仁矜幻苦，圣意愍重昏。哀愚开摄受，训诱方便门。法身(彳扁)法界，摄化指祇园。俱销五道缚，共解四魔怨。三修祛爱马，六念静心猿。禅池澄定水，觉意动声喧。慧风吹法鼓，振我无明尘。常须近善友，开我未曾闻。【见同书卷八一《观苦部》。】  

普亲皆眷属，隔世即相欺。但求现在乐，不知来苦资。牵我入三涂，楚痛受万危。自非慈放舍，何得命延时。【见同书卷八二《放生篇》。】  

盛年好放逸，凶猛劝不移。天长晓露促，生老病来资。百节俱酸痛，千痾并着时。华堂相一舍，幽涂万苦(□此)。【见同书卷八四《地狱部》。】  

寻因途乃异，及舍趣犹并。苦极思归乐，乐极苦还生。岂非罪福别，皆由对着情。若断有漏业，常见法身宁。【见同书卷八八《福行部》。】  

四生诚易转，五阴病难痊。寿报虽延促，终成丘墓尘。徒知饵六色，会当悲九泉。复愍轮回趣，难成不坏身。【见同书卷八九《五生部》。】  

邈邈爱王城，峨峨欣鹫岭。业结三界狱，利钝十使颈。浊恶顺下趣，断漏升上顶。着我甘苦报，怖象投丘井。翘翘羡化伦，念念除心瘿。宿佑遇释尊，高慕大仙颖。既破无明结，还同欣鹫岭。荷戢怡冲心，随憩靡不静。【见同书卷九十《断障部》。】  

五体悔前朝，三屈忏中夕。鸣椎诫旭旦，哀我苦劳役。引目寓金言，悲伤尘垢积。咄哉形非我，嗟往恒沉溺。踟蹰歧路嵎，挥手谢中折。洗涤归诚忏，皎洁凌云释。萧索业苦离，升陟随缘益。虽未齐高踪，且免幽途历。【见同书卷一百三《洗忏部》。】  

大慈振法鼓，开悟无明聋。炉冶心秽垢，防非如利锋。护鹅不惜命，守草养生同。五篇遮轻重，七聚荡心胸。晨朝宣宝偈，夕夜虔诚恭。近求出苦海，远念法身踪。七支净三业，五分满金容。各愿坚固戒，净土得相逢。【见同书卷一百七《三聚部》。】  

愚夫贪世利，俗士重虚名。三空既难辩，八风恒易倾。物我久空性，色心仍自萦。盛年爱华好，老死丘墓成。居高非虑祸，持满不忧盈。名利甘刀害，将非安久祯。凡愚苟求利，譬犬见秽精。不知祸来至，焉知怨苦声。【见同书卷一百十一《利害篇》。】  

噉他身血肉，贪毒无慈矜。养兹身秽质，虫(□禹)内消融。不护僧净器，受此厕中虫。后报入地狱，苦痛未知穷。【见同书卷一百十三《便利部》。】  

紫纨未可得，漳滨徒再离。一逢犬马病，贲育罢驱驰。既无九转术，复阙万金奇。不看授盐掌，唯梦莲华池。【见同书卷一百十四《安置部》。】  

龚胜无遗生，季业有穷尽。嵇叟理既迫，霍子命亦殒。屡屡厚霜指，纳纳冲风菌。邂逅竟既时，修短非所(上敏下心)。恨我君子志，不得严上泯。送心正觉前，斯痛久已忍。既知人我空，何愁心不谨。唯愿乘来生，怨亲同诚朕。【见同书卷一百十五《舍身篇》。】  

***韦敬辨***  

敬辨，永淳元年官都云县令，后任廖州大首领、检校廖州刺史。诗一首。【(《全唐诗》无韦敬辨诗)】  

澄州无虞县清泰乡都万里六合坚固大宅诗【五言】  

近濆纵横越，募岱去来阑。千岑为□绝，三峡以衢难。庶捷犹求跨，郡攘□能观。苦固于兹第，永世保无残。【见广西上林县麒麟山唐永淳元年立《六合坚固大宅颂》碑附，转录自《广西少数民族地区石刻碑文集》。】  

***薛元超***  

咏竹卒章  

别有邻人笛，偏伤怀旧情。【廖彩梁《干陵稽古》收崔融撰《大唐故中书令赠光禄大夫秦州都督薛公墓志铭》引。墓志为近年于干陵陪葬墓出土。】  

### 全唐诗续拾卷五  

***王梵志***  

诗并序  

但以佛教道法，无并我苦空。如先薄之福缘，悉后微之因果。撰修劝善，诫勖【张改作「罪」】非违达。目录虽则数条，制诗三百余首，且言时事，不浪虚谈。王梵志之贵文，习丁郭之要义。不守【一作「受」】经典，皆陈俗语。非但智士回意，实易【项校作「乃」，黄校作「亦」】愚夫改容。远近传闻，劝惩令善。贪婪之吏【一作「史」】，稍息侵渔；尸禄之官，自当廉谨。各虽愚昧，情极怆然。一遍略寻，三思无忘。纵使大德讲说，不及读此善文。逆子定省翻成甚孝【张谓「甚」字衍】，懒妇晨夕事姑嫜。查郎(身弱)子生惭愧，诸州游客忆家乡。慵夫夜起□□□，懒妇彻明对绢【项谓应作「缉」】筐。悉恙皆咸臻知罪福，懃耕恳苦足糇粮。一志五情不改易，东州西郡并称扬。但令读此篇章熟，顽愚暗惷悉恙贤良。  

遥看世间人，村坊安社邑。一家有死生，合村相就泣。张口哭他尸，不知身去急。本是长眠鬼，蹔来地上立。欲似养儿毡，回干且就湿。前死深埋却，后死续即入。  

吾富有钱时，妇儿看我好。吾若脱衣裳，与吾迭袍袄。吾出经【一作「绖」】求去，送吾即上道。将钱入舍来，见吾满面笑。遶吾白鸽旋，恰似鹦鹉鸟。邂逅暂时贫，看吾即貌哨【戴密微校作「藐峭」】。人有七贫时，七富还相报。徒【《大正藏》作「从」，项、袁谓通「图」，不误】财不顾人，且看来时道。  

家口总死尽，吾死无亲表【张改作「衰」，郭校作「哀」】。急首卖【一作「买」】资产，与设逆修斋。托生得好处，身死雇人埋。钱财邻保出，任你自相差。  

身如圈里羊，命报恰【一作「怜」】相当。羊即披毛走，人着好衣裳。脱衣【一作「却」】赤体立，刑【一作「则」】役不如羊。羊即日日死，人还日日亡。从头捉将去，还同肥好羊。羊【一作「人」】即辛苦死，人去无破伤。命绝逐他走，魂魄历他乡。有钱多造福，吃着好衣裳。愚人广造罪，志【张改作「智」】者好思量。  

可笑世间人，痴多黠者少。不愁死路长，贪着苦烦恼。夜眠游鬼界，天晓归人道。忽起相罗拽，啾唧索租调。贫苦无处得，相接被鞭拷【一作「(□孝)」】。生时有苦痛，不如早死好。  

他家笑吾贫，吾贫五贫极快乐。无牛亦无马，不愁贼【一作「贱」】抄掠。你富户役高，差【一作「羞」】科并用却。吾无呼唤处，饱吃长展脚。你富披锦袍，寻常被缠缚。穷苦无烦恼，草衣随体着。  

大有愚【一作「禺」】痴君，独身无儿子。广贪多觅财，养奴多养婢。伺【张改作「司」，项以为不误】命门前唤，不容【一作「客」】别邻里。死得四片板，一条黄衾被。钱财奴婢用，任将别经【一作「绖」】纪。有钱不解用，空手入都市【一作「示」】。  

沉沦三恶道，家内无人知。有衣不能着，有马不能骑。有奴不能使，有婢不相随。有食不能吃，向前恒受饥。冥冥地狱苦，难见出头时。依巡【一作「相逐」】次第去，却活知有谁。  

沉沦三恶道，负持【一作「时」，松尾良树谓应作「特」】愚痴鬼。荒忙身卒死，即遍【张改「追」，项校作「属」】伺【张改作「司」】命使。反缚棒打走，先渡奈何水。倒拽至厅前，枷棒这【张改「遍」，郭云不误】身起。死经一七日，刑名受罪鬼。牛头铁叉杈，狱【从项说补】卒【此字据《大正藏》补】把刀搨。碓捣硙磨身，覆生还覆【项校作「复」】死。  

撩乱失精神，无由见家里。妻是他人妻【一作「事」】，儿被后翁使。驷马被金鞍，镂镫银秋辔。角弓无主张，宝剑抛着地。设却百日斋，浑家忘却你。钱财他人用，古来寻常事。前人多贮积，后人无惭愧。此是守财奴，不兑【张改作「免」】贫穷事。  

夫妇相对坐，千年亦不足。一个病着床，遥看手(上不下触)(上角下牛)。正报到头来，徒费将钱卜。宝物积如山，死得一棺木。空手把两拳，口里徒含玉。永离台上镜，无心开【一作「关」】衣眠【戴、松尾校作「服」】。镜里【戴、项校作「匣」】尘满中，剪刀生衣醭。  

平坐歌舞处，无由更习曲。琵琶绝巧【一作「(朕去月改口)」】声，琴弦断不续。花帐【一作「怅」】后人眠，前人自薄福。生坐七宝堂，死入土角触【郭校作「(角弱)」】。丧车相勾牵，鬼朴还相哭。日理【项、松尾校作「埋」】几千般，光影急迅速。  

富者办棺木，贫穷席裹【一作「里」】角。相共唱奈河【周校作「何」】，送着空冢各【项校作「阁」】。千休即万休，永别生平乐。志【张改作「智」】者入西方，愚人堕地狱。掇【一作「(掇鸟)」，黄、项校作「缀」】头入苦海，冥冥不省觉。擎头乡里行，事当逞靴袄。有钱但着用，莫作千年调。  

百岁乃有一人，得七十者稀。张眼看他死，不能自觉知。痴皮裹脓血，顽骨强相随。两步行衣架，步步入阿鼻。双盲不识鬼，伺命急来追。赤绳串着项，反缚棒脊【一作「背」】皮。露头赤脚走，身上无衣被。  

独自心中骤，四面被兵围。向前十道挩【张改「税」，戴、蒋校「挽」，黄校「梲」】，背后铁锤锤。伺命张弓射，苦痛剧刀锥。使者门前唤，忙怕不容【一作「客」】迟。(休去木改果)【张校作「裸」】体逐他走，浑舍共号悲。宅舍无人护，妻子被人欺。钱财不关己，庄【郭校「藏」】收永长离。三魂无倚住，七魄散头飞。  

善劝诸贵等，□□□□□。火急造桥梁，运度身得过。福至生西方，各难知厌足。身是有限身，程期太剧促。纵有百年活，徘徊如转烛。憨人连脑痴，买锦妻装束。无心造福田，有意事奴仆。只得蹔时劳【项校「牢」】，旷身入苦毒。  

傍看数个大憨痴，造宅舍拟作万年期。人人百岁乃有一，纵令长命七十稀。少少撩乱死。□□□□期却半，欲似流星光暂时。中途少少辽乱死，亦有初生婴孩儿。无问男夫及女妇，不得惊忙审三思。年年相续罪根重，月月增长肉身肥。日日造罪不知足，恰似独养神猪儿。不能透圈四方走，还须圈里待死时。自造恶业还自受，如今痛苦还自知。【以上十八首均录自张锡厚《王梵志诗校辑》卷一。张氏所据本为斯七七八、斯五七九六、斯五四七四、斯一三九九卷，并以《大正藏》第八十五册《王梵志诗集》参校。】  

吾家多有田，不善【戴校「若」】广平王【戴校「玉」】。有钱怕【项校「惜」】不用，身死留何益？承闻七七斋，蹔施鬼来吃。永别生时盘，酒食无踪迹。配罪剔【张改「别」，袁谓不误】受苦，隔命绝相觅。  

借贷不交通，有酒深藏善【张改作「窖」，项校「着」】。有钱怕人知，眷属相轻薄。身入黄泉下，他吃他人着。破除不由你，用尽遮他莫。  

道士头侧方，浑甚【张改作「身」】总着黄。无心礼拜佛，恒贵天尊堂。三教同一体，徒自浪朗褒扬。一被【项校「种」】沾贤圣，无弱亦无强。莫为分别相，师僧自设长。同尊佛道教，凡恪【项、戴校「俗」】送衣裳。粮食逢医药，垂死续命汤。敕取一生活，应报上天堂。  

观内有妇人【一作「女」】，号名是女官。各各服梳畋【项谓通「略」】，悉带芙蓉冠。长裙并金色，横披【一作「被」，张改作「帔」】黄儭单。朝朝步虚赞，道声数千般。贫无巡门乞，得谷相共餐。常住无贮积，铛釜当房安。眷属王侵【张改作「役」】苦，衣食远求难。出无夫婿见，病困绝人看。乞就【一作「与活」】生缘活，交即免饥寒。  

道人头兀雷【郭谓即「兀硉」】，例头肥特肚。本是俗家人，出身胜地立。饮食哺盂中，衣裳架上出。每日趁斋家【一本「家」前有「时」字】，即礼七拜佛。饱吃更索钱，低头着门出。手把数珠行，开肚元无物。生平未必识，独养肥没忽。虫蛇能报恩，人子何处出。  

寺内数个尼，各各事威仪。本是俗人女，出家挂佛衣。徒众数十个，诠择补纲维。一一依佛教，五事总合知。莫看他破戒，身自牢住持。佛殿元不识，损【一作「捐」】坏法与衣。常住无贮积，家人受寒饥。众厨空安灶，粗饭当房(口大)【项校作「吹」，为「炊」音讹】。只求多财富【一作「宝」】，余事且随宜。富者相过重，贫者往还稀。但知一日乐，忘却百年饥。不采生缘瘦，唯愿当身肥。今多损却宝，来生更若为？  

生即巧风吹，死须业道过。来去不相知，展脚阳坡卧。只见生【一作「主」】人悲，不闻鬼唱祸。子细审三思，慈母莫生我。  

佐史非【一作「作」】台补，任官州县上。未是好出身，丁儿避征防。不虑弃家门，狗偷且求养。每日求行案，寻常恐迸仗。食即众厨餐，童儿更护当。有事检【一作「机」】案追，出帖付里正。火急捉将来，险语唯须胱【一作「就」】。  

前人心里怯，干唤愧曹长。纸笔见续到，仍送一缣箱【一作「想」】。钱多早发遣，物少被颉颃。解写除却名，楷【项校「揩」】赤将头放。  

得钱自吃用，留着柜里重。一日厥摩师，空得纸钱送。死入恶道中，量【张改作「良」】由罪根重。埋向黄泉下，妻嫁别人用。智者好思量，为【一作「乃」】他受枷棒。  

当乡何物贵，不过五里官。县局南衙点，食并众厨餐。文簿乡头执，余者配杂看。差科取高户，赋役数千般。处分须平等，并檑出时难。职任【张改作「事」】无禄料，专仰笔头钻。管户无五百，雷同一概看。愚者守直【一作「穴日」，蒋谓即「冥冥」】坐，黠者馺馺看。  

愚人痴涳涳，锥刺不转动。身着好衣裳，有钱不解用。贮积留妻儿，死得纸钱送。好去更莫来，门前有桃棒。  

愚人痴涳涳，常守无明冢。飘入阔海中，出头兼没顶。手擎金玉行，不解随身用。昏昏消好日，顽皮不转动。广贪世间乐，故故招枷棒。罪根渐渐深，命绝何人送。积金作宝山，气绝谁将用。  

兀兀【一作「杌杌」】贪生业，憨人合脑痴。漫作千年调，活得没多时。急手求三宝，愿入涅盘期。杓柄依僧次，巡到厥摩师。  

一种同翁儿，一种同母女。无爱亦无憎，非关后父母。若个与好言，若个与恶语。耶娘无偏颇，何须怨父母。男女孝心我，我亦无别肚。  

你若是好儿，孝心看父母。五更床前立，即问安稳不。天明汝好心，钱财横入户。王祥敬母恩，冬竹抽笋与。孝是韩伯俞，董永孤养母。  

你孝我亦孝，不绝孝门户。只见母怜儿，不见儿怜母。长大取得妻，却嫌父母丑。耶娘不采括【张改作「睬聒」】，专心听妇语。生时不恭【一作「供」】养，死后祭泥土。如此倒见贼，打煞无人护。  

父母生男女，没娑可怜许。逢着好饮食，纸里将【一作「相」】来与。心恒意【一作「忆」】不忘，入家觅男女。养大长【一作「将」】成人，角睛【项校「眼」】难共语。五逆前后事，我死即到汝。  

兴生市郭儿，从头市内坐。例有百余千，火下三五个。行行皆有铺，铺里有杂【一作「新」】货。山鄣买物来，巧语能相和。眼勾稳物着，不肯遣放过。意尽端坐取，得利过一倍【此字失韵】。  

□□□□□，分毫擘眼诤。他买【项、蒋校「卖」】抑遣贱，自买即高擎。心里无平等，尺寸不分明。名沾【项校「帖」】是百姓，不肯远征行。不是人强了，良由方孔兄。  

有钱惜不吃，身死留【一作「由」】妻儿。只得纸钱送，欠少元不知。门前空言语，还将纸作衣。除非梦里见，触体更何时。独守深泉下，冥冥长夜饥。忆想【一作「相」】平生日，悔不着罗衣。  

生【一作「坐」】时同饭瓮【一作「翁」】，死则同食瓶。火急早掘冢，不遣暂时停。永别世间乐，唯闻哭我声。四海交游绝，籍帐便除名。  

见有愚痴君，甚富无男女。不知死急促，百方更造屋。死得一棺木，一条衾被覆。妻嫁他人家，你身不能护。有时急造福，实莫相疑误。  

虚沾一百年，八十最是老。长命得八十，不解学修道。悠悠度好日，无心念三宝。根【一作「报」，张改作「抱」，项校作「把」】拳入地狱，天堂无人到。圻【项校「坼」】破五戒身，却入三恶道。一入恒沙劫，不须自懊恼。  

说钱心即喜，见死元不愁。广贪财色乐，时时度日休。平生不造福，死被业道收。但看三恶处，大有我般流。  

好住四合舍，殷勤堂上妻。无常煞鬼至，火急被追催。露头赤脚走，不容得着鞋。向前任料理，难见却回来。有意造一佛，为设百人斋。无情任改嫁，资产听将陪。吾在惜不用，死后他人财。忆想生平日，悔不唱《三台》。  

地下须夫急，逢头取次捉。一家抽一个，勘数申【项校作「由」，通「犹」】未足。科出排门夫，不许私遮却【戴谓此字衍】曲。合去取正身，名字付司录。棒驱火急走，向前任缚束。  

奉使亲监铸，改故造新光。开通万里达，元宝出青黄。本姓使流传，涓涓亿兆阳【张改作「扬」】。无心念贫事，□□□□□。有时见即喜，贵重剧耶娘。唯须家中足，时时对孟常【张改「尝」，项校「光」】。  

怨家煞人贼，即是短命子。生儿拟替翁，长大抛我死。债主蹔过来，征我夫妻泪。父母眼干枯，良由我忆你。好去更莫来，门前有煞鬼。  

来如尘蹔去，去如一坠【项校「队」】风。来去无形影，变见极(上公下心)(上公下心)。不见无常急，业道自迎君。何处有真实，还(□奏)入冥空。  

兄弟义居活，一种有男女。儿小教读书，女小教针补。儿大与【郭校「须」】娶妻，女大须嫁去。当房作私产，共语觅嗔处。好贪竞盛吃，无心奉父母。外姓能蛆姡，啾唧由女妇。一日三场，自分不由父。  

近逢穷业至，缘身一物无。披绳兼带索，行时须杖扶。四海交游绝，眷属永还【张改作「远」】疏。东西无济着，到处即女君。【张改「安居」，项、戴校作「汝居」。以上录自张锡厚《王梵志诗校辑》卷二，原卷为伯三二一一、斯五四四一、斯五六四一。以《敦煌掇琐》三一参校。】  

[前缺]人去像还去，人来像以明。像有投镜意，人无合像情。镜像俱磨灭，何处有众生。  

一身元本别【张、项校作「利」】，四大聚会同。直似风吹火，还如火逐风。火强火【项校「风」】炽疾，风疾火愈烘。火风俱气尽，星散总成空。  

以影观他影，以身观我身。身影何处昵？身共影何亲？身行影你【张改作「作」】伴，身住影为邻。身影百年外，相看一聚尘。  

观影元非有，观身亦是空。如采水底月，似捉树吹【张改作「头」】风。揽之不可见，寻之不可穷。众生随业转，恰似寐梦中。  

雷发南山上，雨落北浮【张改作「泽」，戴校「海」，项校「溪」】中。雷惊(石擘)(石历)【张改作「霹雳」】火，雨激咆哮风。倏忽威灵歇，须臾势乃穷。天地不能以，如女为身空。  

非相非非相，无明无无明。相逐妄中出，明从暗里生。明通暗即尽，妄绝相还清。能知寂灭乐，自然无色声。  

但看蛾【项改「茧」】作蛾【张改作「卵」】，不忆蚕生箔。但看睡寐时，还将梦为乐。蛾既不羡蚕，梦亦不为乐。当作如是观，死生无好恶。  

黄母化为鳖，祇为鳖为身。牛里【项校「哀」】化为虎，亦是虎为人。不忆当时业，宁知过去因。死生一变化，若个是师亲。  

古来服丹石，相次入黄泉。万宝不赎命，千金不买年。有生即有死，何后复何先。人人总色活，注【项改「拄」】着上头天。  

死竟土底眠，生时土上走。死竟不出气，生时不住口。早死一生(目)【张改作「毕」】，谁论百年后。召我还天公，不须尽出手。  

行善为基路，偷盗五不作，耶(一凵羊)【张谓以上三字为衍文】五不当【戴校二句作「偷盗吾不作，邪淫吾不当」】。不解谗朝廷，不解佞君王。不能行左道，于中说一伤【张改作「场」】。一直逢阎天，尽地取天堂。  

前业作因缘，今身都不记。今也【项、郭校「世」】受苦拙【张改作「恼」】，未来当富贵。不是后身奴，来生作事地。不如多温酒，相逢一时醉。  

少年何必好，老去何须嗔。祖公日日故，孙子朝朝新。祇道人祭鬼，何曾鬼祭人。蹔来何【项疑「还」】须去，知我是谁亲？【张锡厚录作二首。】  

悲喜相缠绕，不许暂踟蹰。东家比葬地，西家看产图。生者歌满路，死者哭盈衢。循环何太急，槌凿【二字从戴校补】相催驱。  

无常元不避，叶【项谓通「业」】到即须行。从【项校「徒」】作七尺影，俱坟一丈坑。妻儿啼哭送，鬼子唱歌迎。故来皆有死，何必得如【郭疑「长」】生。  

造化成为我，如人弄郭郎。【「郎」字出韵，似当从《颜氏家训》作「郭秃」为是。】魂魄似绳子，形骸若柳木。掣取细腰肢，抽牵动眉目。绳子作【张改作「乍」】断去，即是干柳模。  

观此身意相，都由水火风。有生皆有灭，有始皆有终。气聚即为我，气散即成空。一群泊【项校「怕」】死汉，何以【张改「似」，项校「异」】叫【项校「叩」】头虫。【以上三首，张锡厚分为五首，似未允。】  

贪暴无用汉，资财为他守。惜衣不盖形，惜食不供口。积聚万金花，望得千年有。不知名【张改作「冥」】道中，车子来相受。  

亡【张改「妄」】随【项校「玉髓」】长生术，金刚不坏身。俱伤生死苦，谁兑【项校「免」】涅盘因。精魂归寂灭，骨肉化灰尘。释老由自气【戴校「犹自去」，项校「犹自弃」】，何况迷遇【项校「愚」】人。  

差着即须行，遣去莫求住。名字石函里，官职天曹注。钱财鬼料量，衣食明分付。进退不由我，何须满优衢【张改作「忧惧」】。  

向【郭、项校「伺」】命取人鬼，屠儿杀羊客。鬼识人兴料，客辨羊肉厄。人自不觉死，羊亦不觉搦。恰似园中瓜，合熟即须擿。  

运命满悠悠，人生浪聒聒。死时天遣死，活时天遣活。一旦罢因缘，千金须判割。饶君铁瓮子，走藏不得脱。  

官职亦须求，钱财亦须觅。天雨麻点孔，三年着一滴。王相【张改作「妄想」】逢便宜，参差着局席。兀兀舍底坐，饿你眠【张改作「眼」】赫赤【戴校「饶你眼赫赫」】。  

生时不须歌，死时不须哭。天地捉秤量，鬼神用(豆斗)斛。体上须得衣，口里须得禄。人人觅长命，没地可种谷。  

运命随身搏【张改作「缚」，袁谓不错，戴校「转」】，人生不自觉。业厚即福来，业强【项疑「薄」之讹】福不着。淳善皆安稳，蛊害总煞却。身作身自当，将头来自斫。  

先因崇福德，今日受肥胎。果报迎先种，桥梁预早开。夺我先时乐，将充死后媒。改头换脚【张改作「却」】面，知作阿须【项校「谁」】来？  

兀兀身死后，冥冥不自知。为人何必乐，为鬼何必悲。竞地徒张眼，诤官慢竖眉。窟里捋长脚，知我是谁友？【均从项校。】  

请看汉武帝，请看秦始皇。年年合仙药，处处求医方。结构千秋殿，经营万寿堂。百年有一倒，自去遣谁当。  

饶你王侯职，饶君将相官。蛾眉珠玉佩，宝马金银鞍。锦绮嫌不着，猪羊死不餐。口中气朴【项改「新」、张改作「扑」】断，眷属不相看。  

自死与鸟残，如来相体恕。莫养图口肠，莫煞共盘箸。铺头钱买取，饱噉何须虑。傥见阎罗王，亦有分疏取。  

众生眼盼盼，心路甚堂堂。三【袁、项校「一」】种怜儿女，一种逐耶娘，一种惜身命，一种忧死亡。侧长恭勉【张改作「抛」】面，长生跪拜羊。口中不解语，情下极荒忙。何忍刺他煞，曾无阡许惶。牛头捉得你，镬里熟煎汤。  

男婚藉嘉偶，女娉希好仇。但令捉如息，何尤无公侯。菩萨常梳发，如来不剃头。何须秃兀硉，怨【项校「然」】始学熏修。荣官赤赫赫，灭族黄发人【郭谓「人」为迭字符号】。  

死王羡活鼠，宁及寻常人。得官何须喜，失职何须忧。不可将财觅，不可智力求。傥来可柜突【张改作「柜藏」】，□【张补「任」，项疑「运」】去不可留。【二句戴校「傥来不可拒，俄去不可留」。】任来还任去，智【戴、项校「知」】命何须愁。  

索须得好妇，自到更须求。面似三拳作，心知一代休。遮莫你崔卢，遮莫你郑刘。若无主物子【项校「主子物」】，谁家死骨头。  

思量小家妇，贫奇恶行迹。酒肉独自抽【项疑「袖」】，糟糠遣他吃。生活九牛挽，唱嗢叫【苏一四八七卷作「说唱」】百夫敌。自着紫臭翁，余人赤羖(羊历)。索得屈乌爵，家风不禁益。  

谗臣乱人国，姡妇破人家。客到双眉肿，夫来两手(上加下手)【项、戴校「拏」】。丑皮不忧敌，面面却憎花。亲姻共欢乐，夫妇作荣花。  

前身有何罪，色【项、戴谓通「索」】得涅【项校「鸠」】盘荼。天下恶风俗，临丧命独【项校「犊」】车。男婚不【项校「傅」】香粉，女嫁着钗花。尸枥【项疑「厝」】阴地卧，知堵【项校「者」】是谁家。  

古人数下毕，今我【项校「代」】少高门。钱少婢不嫁，财多奴共婚。各各服【项校「贩」】父祖，家家卖子孙。自言望性【项校「姓」】望，声尽不可论。  

敬他还自敬，轻他还自轻。骂他一两口，他骂几千声。触他父母讳，他触祖公名。欲觅无嗔根【项校「报」】，少语最为精。  

难忍傥能忍，能忍最为难。伏肉虎不食，病鸟人不弹。当时虽(名寺)【张改作「碕」】堵，过后必身安。唾面不须拭，从风自荫干。  

负恩必须酬，施恩慎勿色。索得一石(麦丐)，还他十(豆斗)麦。得他半疋练，还他二丈帛。瓠芦作朾车，棒莫作出客。  

敬他保自贵，辱他□□□【戴补「招自耻」，吕朋林补「实辱己」。张补「还自受」三字，不韵，恐非是】。你若敬【项校「计」，下同】算他，他还敬算你。勾他一盏酒，他勾十巡至。子细审思量，此言有道理。  

不知愁大小，不知愁好丑。为当面似鸡，为当面似狗。道愁不爱食，闻愁偏怕酒。剩打三五盏，愁应来【张改作「如」】尸走。  

本巡连索索，樽主告平平。当不怪来晚，覆盏可怜精。门前夜狐哭，屋上(至鸟)枭鸣。一种声响音，何如刮(金本)声。  

我家在何处，结对【张改作「队」】守先阿【戴校「结草守山阿」、项校「结宇对山阿」】。院侧狐狸窟，门前乌鹊窠。闻莺便下种，听雁即收禾。闷遣奴吹笛，闲令婢唱歌。如【郑振铎改「男」，项云通「儿」】即教诵赋，女即学调梭。寄语天公道，宁能那我何。  

第一须景行，第二须强明。律令波涛涌，文词花草生。心神潡【张改作「激」】前【项校「箭」】直，怀抱彻沙清。观察总如此，何愁不太平。  

天子与你官，俸禄生【项校「坐」】地【张改作「由他」】授。饮响【戴、项校「(□食)」】不知足，贪婪得动手。每怀劫贼心，恒张饿狼口。枷锁忽然至，饭盖遭毒手。  

百姓被欺屈，三官须为申。朝朝团坐入，渐渐曲精【戴、项校「情」】新。断榆翻作柳，判鬼却为人。天子抱冤屈，他于【张改作「扬」】陌上尘。  

代天理百姓，格戒【项校「式」】亦须遵。官喜律即喜，官嗔律即嗔。总由官断法，何须法断人。一时截却项，有理若为申。  

天下恶官职，未过御史台【戴校「寺」】。好眉福张眼【戴、项、袁校「努眉复张眼」】，何须弄师子。傍看甚可畏，自家困求死。脱却面头皮，还共人相似。  

家同【张改作「僮」】须饱暖，装束唯粗疏。俗人作怜爱，处置失形模。衣(褥去辱改夸)白如鹤【一作「衣苦自如(霍鸟)」】，头巾黑如乌。夹袍实夸【戴校「姱」】锦，衫改【项校「段」】高机芦【张改作「纑」】。未羡霍去病，谁论冯子都。此是丈夫妾，何关曹主奴。他道恒【项校「肥」】饱食，我瘦我【项校「饿」】欲死。唯须学一种，勿复青当【张改作「当青」】史。行年五十余，始学无【张改作「悟」】道理。回头义【戴校「议」，张改作「忆」】经营，穷因只由你。  

鸿鹄尽【项校「昼」】飞扬，蝙蝠夜陵【项校「纷」】泊。幽显虽不同，志性不相博【张改作「搏」，袁谓不误】。他家求官官【张改作「宦」】，我专慕客作。斋得贰(豆斗)米，铛前交摎脚。脱帽安怀中，坐儿膝头着。不羡荣华好，不羞贫贱恶。随缘适世间，自得恣情乐。无事强入选，散官先即着。年年愁上番，猕猴带斧凿。  

父子相怜爱，千金不肯博。忽死贱如泥，遥看畏近着。东家朾【项疑「钉」】桃符，西家县赤索。藂【张改作「聚」】头唱奈何，相催早埋却。  

平生不吃着，于身一世错。一日命终时，拔釜交樛杓。若有大官职，身苦妻儿乐。叉手立公庭，终朝并两脚。得禄奴婢餐，请赐妻儿着。一日事参差，独自煞你却。  

人生能几时，朝夕不可保。死亡今古传，何须愁此道。有酒但当饮，立即相看老。兀兀信因缘，终归有一到。  

王二羊【项、蒋校「美」】年少，梵志亦不恶。借问今时人，阿谁肯伏弱？  

忍辱收珍宝，嗔□捐福田。高心难见佛，下意得生天。  

嗔恚灭功德，如火燎豪毛。百年修善业，一念恶能烧。  

三年作官二年半，修理厅馆老痴汉。但知多□【张补「少」字】与梵志，头□【张补「戴」字】笠子雨里判。  

六贼俱为患，心贼最为灾。东西好游浪，南北事同【张改作「周」】回。疾姡终难却，悭贪去即来。自非通达者，迷性若为开。  

官职莫贪财，贪财向死亲。有即浑家用，曹【张改作「遭」】罗唯一身。法律刑名重，不许浪推人。一朝囹圄里，方始忆清贫。  

人受【张改「寿」】百岁不长命，中道仍有死伤人。唯能纵情造罪过，未能修善自防身。  

积善必余庆，积恶必余殃。钱财不能入，三宝先你□【张补「亡」字】。五色衣裳□，□□□□□。  

出门拗头戾跨，自道行步趋锵。伺命把棒忽至，遍体白汗如浆。撮你不得辞别，俄尔眷属分张。合村送就旷野，回来只见空床。  

若言余浪语，请君看即知。回头面北卧，寸步更不移。终身不念食，永世不须衣。此名无常住，垂【张改作「无」、项改「谁」】人辄得知。  

愚夫痴杌杌，常守无明窟。沉沦苦海中，出头还复没。顶戴神灵珠，随身无价物。二鼠数相侵，四蛇推【项校「摧」】命疾。似露草头霜，见日一代毕。更愚丸【项校「遇刀」，张改「遇炎」】风吹，彼此俱无匹。贮得满堂金，知是谁家物。【以上皆录自张锡厚《王梵志诗校辑》卷三，原卷为伯三八三三、伯二九一四、苏一四八七、二八七一。该卷有五首已收入《全唐诗补逸》卷二。】  

慧心【一作「眼」】近空心，非关【一作「开」】髑髅孔。对面说不识，饶你母姓董。【见张锡厚《王梵志诗校辑》卷六，出敦煌本《历代法宝记》。】  

此身如馆舍，命似寄宿客。客去馆舍空，知是谁家宅。【见张锡厚《王梵志诗校辑》卷六，出伯三○二一卷佛书引。】人是无常身。【同前。】  

### 全唐诗续拾卷六  

***王梵志***  

诗  

我今一身【任录作「生」】内，修营等一国。管□□□尸【项楚校作「管属八万户」】，随我债衣食。外相【项校「想」】去三尸，□【陈补「内」字】思除六贼。贪望出累身，□□入净域。  

生亦只物生，死亦只物□【任、陈皆补「死」字】。□□□【项补「来去不」】相知，苦乐何处是？唯见生人悲，未闻啼哭鬼。以此好□【任、陈皆补「思」字】量，未必生胜死。  

世间不信我，言我□造恶。不能为俗情，和光心自各。财色终不染，妻子不恋着。共□【任、陈皆补「你」字】□□【陈补「同」字】尘，至理求不错。智惠【陈校作「慧」】浑一愚，我心常离缚。君自未识真，余身桓【任录、项校均作「恒」】□【陈补「坦」字、项补「快」字】乐。  

王二语梵志：俗间无我师。心中不了义，闻者尽不知。我今得开悟，先身已受持。寻经醒无我，披《老》悟无为。君身【项校「神」】自寂灭，君身若死尸。神身一分【任录作「六」】解，六识自开披。万事都无着，怜【项校作「泠」】然无所之。漏尽无烦恼，神澄自靡斯。心高鹄共驾，一举出天池。  

梵志与王生，密敦胶漆柒友。共喜歌一乐，同欣咏五柳。适意叙诗书，清淡杯【一作「盂」】渌酒。莫怪频追逐，只为相知久。  

俗人道我痴，我道俗人騃。两两相排拨，喽啰不可解。世人重荣华，我心今已罢。惟有如意珠，撩渠不肯买。耽浮五欲乐，几许难开解。【任录此下别作一首。】  

嗟世俗难有，为住烦恼处。尘危三业障，心造恒游生死因。不觉四蛇六贼藏身内，贪痴五欲竞相催。  

回波乐  

回波尔来时六大【均从任校】贼，不如持心断惑。纵使诵经千卷，眼里见经不识。不解佛法大意，徒劳排文数黑。头陀兰若精进，希望后世功德。持心即是大患，圣道何由可克。若悟生死之【任校作「如」】梦，一切求心皆息。  

法性大海如如，风吹波浪沟渠。我今不生不灭，于中不觉愚夫。憎【从任、陈校】恶若为是恶，无始流浪三涂。迷人失路但坐，不见六道清虚。  

心本无双无只【陈校作「佞」】，深难到底渊洪。无来无去不住，(□苟)【陈校作「犹」、任校作「独」】如法性虚空。复能出生诸法，不迟不疾容【任改作「从」】容。幸愿诸人思忖【原作「恃」，从项校改】，自然法性通同。  

但令但贪但呼，波【陈校作「般」】若法水不枯。醉时安眠大道，谁能向我停居。八苦变成甘露，解脱更欲何须。万法归依一相，安然独坐四衢。  

凡夫有喜有虑，少乐终日怀愁。一朝不报明冥，常作千岁遮头。财色□【陈补「只」字】缘不足，尽夜(打去丁改西)(□屑)规求。如水流向东海，不知何时可休？  

不语谛观如来，逍遥独脱尘埃。合眼任心树下，跏趺端坐花台。不惧前后二际，岂着水火三灾。只劝【陈谓「只」字衍，任谓「劝」字衍】遣荣静坐，莫恋妻子钱财。称体宝衣三事，等【任录作「葬」】身锡杖一枚。常持智慧刀剑，逢者眼目即开。  

法性本来常存，茫茫无有边畔。安身取舍之中，被他二境回换。敛念定【任录作「之」】想坐禅，摄意安心觉观。木人机关【任录作「挟开」】修道，何时可到彼岸？忽悟诸法体空，欲似热病得汗。无智人前莫说，打破君头万段。  

隐去来，寻空有，空有毕竟两无名，二境安心欲何守？不长不短鉴空心，若【任录作「君」】见空心还是有。空有俱遣法无依，智者融心自安偶。隐去来，勿浪波波走。  

隐去来，隐去游朝市。不离烦恼原，无希真妙理。对境息贪痴，何假求高士？是非不二见，法界同昆季。隐去来，大乐无基【项疑「机」】止。  

教君有男女，但令遣出家。如山覆一壝【项校「(土匮)」，通「篑」】，似草始生牙。剃头并去发，脱俗服袈裟。闻钟即礼拜，见佛献香花。不思五等贵，宁贪驷马车。此即菩萨道，何处觅佛家？  

危身不自在，犹如脆风坏。命尽骸归土，形移更受胎。犹如空尽月，凡数几千回。换皮不识面，知作阿谁来？  

若个达苦空？世间无有一。不见己身非，唯都【项校「」】他家失。贪儿觅长命，论时熟痴汉。终归不免死，受苦无崖畔。非但少衣食，王役偏差唤。不如早(歹空)【陈校作「殡」】地，愁苦一时散。  

世间何物亲？妻子贵于珍。一朝身命谢，万事不由人。财钱任他用，眷属不随身。何须人哭我，终是一聚尘。  

可惜千金身，从来不惧罪。见善不肯为，值恶便当(上喜下心)。煞猪请恩福，宁知自损己？所以有贫富，良田【陈校作「由」】先业起。  

梦游万里自然，觉罢百事忧煎。欲见神身分别，思此即在眼前。圣人无梦无想，达士无我无缘。且寄身为庵屋，就里养出神仙。  

多缘饶烦恼，省事得心安【项乙作「安心」】。若能绝妄想，果成坚固林。舍邪归六趣，毕竟去贪嗔。无尘复无垢，何虑不成真。  

不虑天堂远，非愁地狱虚。心中一种惧，唯怕土庵庐。迥静丘荒外，寂寂远村墟。泉门一闭后，开日定知无。  

自有无用身，观他有用体。子细好推寻，论时几许騃。佛性五荫中，眼看心不解。终日求有为，屈屈向他礼。  

壮年凡几日？死去入土庵。论情即今汉，各各悉痴(□甘)【项校作「憨」】。唯缘二升米，是处即生贪。礼佛遥言之，彼角仍图摊。贪钱险不避，逐法易成难。即今不如此，宁随体上寒。乍可无余仗【项谓应作「伏」，为「服」之音误】，愿得一身安。无为日日悟，解脱朝朝(口食)【陈校作「餐」】。死去天堂上，遣你斫额看。  

若能无着即如来，身中宝藏自然开。一切生死皆消灭，判不更畏受胞胎。误【陈校作「悟」】时剎那不移虑，父子相见付珍财。众魔外道皆宾仗【项校「伏」】，诸天空中唱善哉。  

世人重金玉，余希衣内珍。细细辞名利，潮【项校「渐」】渐远嚣尘。贪痴日日灭，智境朝朝新。语你世上汉，阿都【项校「堵」】是良田。  

王二与世人，俱来就梵志。非为贪与赏，与你论愚智。凡夫累劫中，不解思量事。见善不肯为，见恶喜无睡。昏昏似梦人，未饮恒如醉。  

荣利皆悉争，畏死复贪生。心神为俗网，蠢蠢暗中行。寄言虚妄者，何日出迷坑？  

他见见我见，我见见他见。二见亦自见，不见喜中面。手把车钏镜，终日向外看。唯见他长短，不肯自洮练【项校「拣」】。竟竟口合合，犹如冶排扇。逢人即作动，心舌常交战。不肯自看身，看身善不善。如此痴冥人，只是可恶贱。劝君学修道，含食但自(口垔)。且拔己饥渴，五邪邪毒箭。获得身中病，应时乃一现。安住解脱中，无碍未别见。住是分别有，任用法界遍。纵起六十二，非由无罪【项校「最」】殿。所以得如斯，有大善方便。  

人生一世里，能得几时活？回己审思量，何忍相劫夺。自命惜求死，煞他不记活。布施觅声名，不肯救饥渴。口道愿生天，不免地狱撮。礼佛至顶尽，终归被怆割。一往陷三涂，穷劫不得脱。寄语世间人，可【项校「不」】可浪夸阔。各愿寻其本，努力弃劫末。回心一念顷，万事即解脱。  

我不畏恶名，恶名不须畏。四大亦无主，信你痛谤诽。你自之于我，于我何所费？不辞应对你，至到【项校「对」】无气味。  

可笑世间人，为言恒不死。贪□【原作「懦」，抹去，旁改字漫漶，陈补「吝」字】不知休，相憎不解止。背地道他非，对面伊不是。埋着黄蒿中，犹成薄媚鬼。  

一旦游尘境，念俗爱荣华。不觉三涂苦，八难更来遮。飘流生死海，托受在毛家。食(苦去古改刍)无厌足，头上着绳麻。  

纵使千乘君，终齐一个死。纵令万品食，终同一种屎。释迦穷八字，老君守一理。若欲离死生，当须急思此。  

夜梦与昼游，本不相知尔。梦恶便生懊，梦好觉便喜。你信斋戒身，本自不识你。欲验死更生，方斯以类此。  

你今意况大聪，不语修道有功。亦无二边不着，亦复不住太空。众生不解执有，只为心里不通。迷人已南作北，又亦不辨西东。念个痴人学道，终日竟夜(上公下心)(上公下心)。只都【项校「(者见)」】小儿无智，何异世谛盲聋。  

大丈夫，游荡出三途。荣名何足舍，妻子士【陈校作「有」，项谓「视」之讹】如无。法忍先将三毒共，佛性一常与六情俱。但信研心性妙宝，何烦衣外觅明珠。  

大丈夫，性识本清虚。无心妨世事，触物任情居。  

学问莫倚聪明，打却我慢贡高。出家解脱无年【项校「事」】，永离三界逍遥。坐禅解空无相，皆皆实觅□□。□□□□□□，□□□□□□。法界以为家舍，任从自在条条【项校「翛翛」】。形[下缺]。  

慎事罪不生，忍嗔必有□。□□□□□，□□□□□。□□□部宰，捉此用为心。高[下缺]。  

众生发大愿，□□□□□。□□在前亡，论时依大道。病得子孙扶，□□□□□。□□□□□，□须更懊恼。  

□□□□□，□□□□错。终归一聚尘，何用深棺椁。土下蝼蚁餐，但□□□□【张录作「众生发大愿」】。□□□□□，平章自埋却。  

□□□□□，儿大君须死。天使遣如然，两俱不得止。愚夫无所知，欲得见□□。□□□□□，□□□欲死。  

儿子有亦好，无亦甚其精。有时愁□□，□□□□□。不愁你亦是，一种大星星。  

□□□□料，并是天斟酌。贮积拟孙儿，论时几许错。死活并由天，贫富□□□，□【陈补「己」字】饿畏儿饥，从头少一杓。【以上皆见苏联科学院东方学研究所列宁格勒分所藏敦煌写卷，卷末题：「大历六年五月□日抄王梵志诗一百一十首，沙门弘忍写之记。」写卷前半不存。转录自《敦煌学》第十二辑(一九八七年出版)刊陈庆浩《法忍抄本残卷王梵志诗初校》。所据为苏联藏列一四五六卷。另参项楚《列一四五六号王梵志诗残卷补校》。又张锡厚《王梵志诗校辑补遗》收七首残诗，任半塘先生敦煌歌辞总编》卷三录《回波乐》七首、《隐去来》二首，附收诗七首，今均取以参校。】  

世有一种人，可笑穷奇物。闲则着五欲，急时便□□【项补「依佛」】。□□□□□，□□持戒律。好结无情伴，招唤共放逸。心净不礼□，□□□□□。  

天下大痴人，皆悉争名利。闻好耳卓竖，道□□□□。□□□□□，各自称贤智。一朝粪袋冷，合本总失智。  

教你修道时，使你得长年。他物实莫取，自物亦□□。□□□□□，□□□□缘。若无自他见，何处有心偏。如斯不得道，从君更问天。  

知足即是富，不假多钱财。谷深塞易满，心浅最难填。盛衰皆是一，生死亦同然。无常意可见，何劳求百年。  

千年与一年，终同一日活。昨宵即是空，今朝焉得脱。无事损心神，内外相宗撮。驱驱劳你形，耳中常聒聒。  

凡夫真可念，未达宿因缘。漫将愁自缚，浪捉寸心悬。任生不得生，求眠不得眠。情中常切切，燋燋度百年。  

我身若是我，死活应自由。死既不由我，自外更何求。死生人本分，古来有去留。如能晓此者，知复更何忧。  

悟道虽一饷，旷大劫来因。释迦登正觉，却礼发心人。身本不离佛，佛本不离身。迷心去处暗，明神即辨真。  

由心生妄相，无形本会真。但看气新断，妻子即他人。魂魄归五道，尸骸谢六尘。验斯柏【项校「怕」】散坏，何处有君身。  

福门不肯修，福失竞奔驰。熟见苦乐别，偷生佯不知。安身染着欲，贪世竟无疲。故知地狱罪，怨佛无慈悲。  

莫言己之是，勿说他人非。道是失其是，道非得其非。白珪之玷尚可磨，斯言之理不可为。  

我有你不喜，你有我不嗔。你贫憎我富，我富怜你贫。行好得天报，为恶罪你身。你若不信我，你且勘经文。  

任意随流俗，凡夫信是非。日常三顿饭，年恒两覆衣。不问单将复，谁论稠与稀。但令无外事，祇尔自然肥。  

学行百千般，澄心遍照看。泥犁映兜率，因生有涅盘。世间诸法相，浩浩亦其宽。欲说深心义，无求最大安。  

吾有方丈室，里有一杂物。万像俱悉包，参罗亦不出。日月亮其中，众生无得失。三界湛然安，中有无数佛。  

有此幻身来，寻思不自识。言从四大生，别有一种贼。能悉佛性眼，还如暗里墨。计此似神通，轮回有智力。若欲具真如，勤苦修功德。佛在五荫中，努力向心克。  

若欲觅佛道，先观五荫好。妙宝非外求，黑暗由心造。善恶既不二，元来无大小。设教显三乘，法门奇浩浩。触目即安心，若个非珍宝。明识生死因，努力自研考。  

人心不可识，善恶实难知。看面真如相，腹中怀蒺藜。口共经文语，借猫搦鼠儿。虽然断夜食，小家行大慈。  

贪痴不肯舍，徒劳断酒肉。终日说他过，持斋空饿腹。三毒日日增，四蛇不可触。天堂未有因，箭射入地狱。  

道从欢喜生，还从瞋恚灭。佛性盈两间，由人作巧拙。天堂在目前，地狱非虚说。努力善思量，终身须急结。斩断三毒箭，恩爱亦难绝。明识大乘因，镬汤亦不热。  

断诸恶，细细(言玄)【项校「去」】贪嗔。若使如罗汉，即自绝嚣尘。将刀且割无明暗，复用利剑断亲姻。究竟涅盘非是远，寻思寂灭即为邻。只是众生不牵致，所以沉沦罪业深。努力努力遵三宝，何愁何虑不全身。  

一生不作罪，又复非修福。腾腾处俗间，游游觅衣食。衣食纔以足，不事凡荣饰。此则是如来，何劳住西域。  

我本野外夫，不能恒礼则。为性重任真，吃着随所得。既与万物齐，方【项校「于」】□【张锡厚拟补「中」字】守静默。一身逢太平，五内无六贼。【见斯四二七七卷，转录自《中华文史论丛》一九八四年第二辑刊张锡厚《斯四二七七残卷考释》。】  

[上缺]剥削。贮积千年调，拟觅□□□。□□□□□，□□□□恶。方便还他债，驱遣耕田□。□鼻断领牛，杖打过腿膊。自造还自受，努力祇当却。  

人间养男女，直【项校「真」】成鸟养儿。长大毛衣好，各自觅高飞。女嫁他将去，儿心【戴校「征」】死不归。夫妻一个死，喻如黄擘皮。重重被剥削，独苦自身知。生在常烦恼，死后无人悲。寄语冥路道，还我未生时。  

□□□有死，来去不相离。常居五浊地，更亦取头皮。纵百年活【此句缺一字】，须臾一向子。彭祖七百岁，终成老烂鬼。托身得他乡，随生作名字。轮回□动急，生死不□你。身带无常苦，长命何须喜。  

不见念佛声，满街闻哭响。生时同毡被，死则嫌尸妨。(上自下死)秽不中停，火急须埋葬。早死无差科，不愁怕里长。行人展脚卧，永绝呼征防。生促死路长，久住何益当。  

父母生儿身，衣食养儿德。蹔托寄出来，欲似相便贷。儿大作兵夫，西征吐蕃贼。行后浑家死，回来觅不得。儿身面向南，死者头向北。父子相分擘，不及元不识。  

身是五阴【一作「荫」】城，周回无里数。上下九穴门，脓流皆(上自下死)瘀。湛然脓血间，安置八万户。余有九【一作「四」】千家，出没同居住。攘攘相食噉，贴贴无言语。总在粪尿中，不解相蛆姡。身行城即移，身卧城稳具【一作「住」】。身死城破坏，百姓无安处。  

生死如流星，涓涓向前去。前死万年余，寻入微尘数。中死千年外，骨石化为土。后死百年强，形骸在坟墓。续续死将埋，地窄无安处。已后烧作灰，扬却随风去。  

前死未长别，后来亦非久【项校「非久亲」】。新坟影旧冢，相续似鱼鳞。义陵秋节远，曾逢几个春。万劫同今日，一种化微尘。定知见土里，还待【一作「得」】昔时人。频开积代骨，为坑埋我身。  

不净脓血【一作「流」】袋，四大共为因【戴校「身」】。六贼都成体，败坏一时分。风者吹将散，火者焰来亲。水者常流急，土者合成人。体骨变为土，还归足下尘。  

前人敬吾重，吾敬前人深。恩来即义往，未许却相寻。有【一作「前」】能赐白玉，吾亦奉黄金。君看我莫落，还同陌路人。  

不思身去促，能贪无限财。生平惜【一作「借」】不用，命尽如粪堆。虫蛆内攘攘，食脉烂穴开。罗锦缠尸送，枉屈宝将埋。宁知入土后，二节变为灰。  

一生无舍坐，须行去处宽【一作「魂」】。少食巡门乞，衣破忍饥寒。迥独一身活，病困遣谁看。命绝抛坑里，狼狐【一作「狐狼」】恣意餐。  

祭四时八节日【此句衍一字】，家家总哭声。侍养不孝子，酒食祭先灵。将【一作「总」】被外鬼哭，家亲本无名。一郡巡门鬼，(口童)尽捖鸣【一作「(木宛)名」】声。  

身【项校「闻」】强被【一作「避」】却罪，修福只心懃。专意涓涓念，时时报佛恩。得病不须卜，实莫浪求神。专心念三报【一作「宝」】。莫乱自家身。十念得成就，化佛自迎君。若能自安置，抛【一作「块」】却带囚【一作「田」】身。  

年【一作「牛」】老造新舍，鬼来拍手哭。身【一作「舍」】得蹔时坐，死后他人【一作「将」】卖。千年换百主，各自想还【一作「将回」】改。前死后人坐，本主何须【项校「相」，即「厢」】在。  

身体骨崖崖，面皮千道皱。行时头即低，策杖与人语。眼中双泪流，鼻涕【一作「满」】垂入口。腰似断【一作「就」】弦弓，引气(口廋)喘急【一作「(口赖)」】。口里无牙齿，强嫌寡妇丑。闻好不惜钱，急送一榼酒。前人许赐【一作「赐许」】婚，判命【一作「死」】向前走。迎得少年妻，褒扬殊面首。傍边干咽唾，恰【一作「怜」】似守碓狗。舂人收糠将，舐略【项校「掠」】空唇口。忽逢三煞头，一棒即了手。  

父母怜【一作「烚」】男女，保爱【一作「受」】掌中珠。亦【张改作「一」】死手遮面，将衣即覆头。死朴哭真鬼，连夜不知休。天明奈何【张改作「河」】送，埋着棘嵩丘【一作「高坵」】。耶娘肠【一作「腹」】寸断，曾祖共悲愁。独守丘荒界【一作「野」】，不知春夏秋冬。但知坟下睡，万事不能忧。寒食墓边哭，却被鬼耶【一作「邪」】由。  

富儿少男女，穷汉生一群。身上无衣着【一作「挂」】，长头草里存【一作「蹲」】。到大【一作「例头」】肥没忽，直似饱糠(牛)【一作「(月牛)」，项校「(月牛)」】。长大充兵朴【一作「兵夫来」】，未解起【项校「弃」】家门。积代不得富，号曰【一作「名」】穷汉村。  

仕人作官职，人中第一好。行即食天厨，坐时【一作「即」】请月【一作「日」】料。得禄四季【一作「贵」】领，家口寻常饱。职田佃人送，牛马足(豆昔)草。每日勤判案，曹司无阓闹。差科能均平，欲似车上道。依【一作「衣」】数向前行，运转处处到。既能强【一作「经」】了官，百姓省烦恼。一得清【一作「青」】白状，二得三上考。选日通好名，得官入京兆。  

童子得出家，一生受快乐。饮【一作「欲」】食满盂中，架上选衣着。平明欲【一作「饮」】稀粥，食手调羹臛。饱【一作「饮」】吃取他钱，此是口客作。天【一作「大」】王元不朝，父母反拜却。黠儿苦读经，发愿离浊恶。身心并出家，色欲无染着。同时小去【一作「少出」】家，有悟亦有错。憨痴求身肥，每日服石【一作「食」】药。生【戴校「圣」】佛不拜礼【一作「供养」】，财色偏染着。白日趁身名，兼能夜逐乐。不肯逍遥行，故故相缠缚。满街肥统统，恰似鳖无脚。  

出家多种果，花(上蕊下木)竞来新。庵罗能逸熟，获得未来因。后园多桃李，花盛乱迎春。花繁条【一作「枝」】结实，何愁子不真。努力勤心种，多留与后人。新人食甘果，惭【一作「愧」】贺【项校「荷」】种花人。悉达追远福，学道莫辞贫。但能求生路，同证【一作「登」】四果身。  

今得入新年，合家蒙喜庆。人人皆发愿，远离时气病。岁日食他肉，肉是他家命。今朝入新年，昨暮煞他命【一作「煞他竞」】。论时大罪过，食肉身招病。一则自短命【一作「寿」】，二则【一作「即」】还他命。负债早还却，门前无諠竞。怨怨来相雠，何时解适【项校「释」】竟。  

父母是怨家，生一五逆子。养大长成人，元来不得使。身役不肯料，逃走皆【张改作「离」，项、蒋校「背」】家里。阿耶替役身，阿娘气病死。腹中怀恶来，自生煞人子。此是前生恶，故故来相值。虫蛇来报恩，人子合如此。前怨续后怨，何时逍祖唯。  

有钱不造福，甚是老愚痴。自身不吃着，保【张改作「报」】投受【戴校「持授」】妻儿。打脊眼不痛，十指不同皮。饱吃身自【一作「自身」】稳，饿肚身自饥。积十年调宁【项改「贮积千年调」】，知身得几时【张改二旬作「莫积千年调，宁知得几时」】。一朝身磨灭，万事不能(上□下兑)【项校「窥」，张改作「究」】。妻嫁后人妇，子变他家儿。奴婢换曹主，马即别人骑。闻强急修福，莫于【项校「逾」】百年期。  

暂时自来生，暂时还即死。死后却还家，生时寄住鬼。不愁麦不熟，不怕少谷米。佯【张改作「阳」】坡展脚卧，不来【项校「采」】世间事。死去长【一作「常」】眠乐，常恐五浊地。  

身是上阵兵，把刀被煞死。你若不煞我，我还煞却你。两既忽相逢，终须一个死。死亦不须忧，生亦不须喜。【原本二句互乙。】须入涅盘城，速离五浊地。天心【张改作「公」】遣我生，地母收我子。生死不由我，我是长流水。  

世间乱浩浩，贼多好人少。逢着光火贼，大堡【戴校「太保」】打少保【项校「小堡」】。贱价得他物，钱亦不还耀【张改作「粜」、项校「还钱亦不粜」】。自买【张改作「卖」】索钱多，他买还钱少。不得万万年，营作千年调。  

兀兀【张改作「营营」】自免身，拟觅妻儿好。切迎【张改「巧遇」】打脊使，穷汉每文□【项校「年枵」】。枉法剥众生，财是人髓脑。报绝还他债，家家(上物下心)须到。智者星星【项校「惺惺」】行，愚人自缠遶。  

世间何物重？夫妻取【项、蒋校「最」】是好。一个厥磨【张改作「摩」】师，眼看绝行道。(□熏)(□熏)【张改作「熏熏」】莫恨天，业是前身报。妻儿嫁与鬼，你向谁边告。教你别取妻，不须苦烦恼。  

吾头何谓自【张改作「为白」】，子孙满堂宅。吾今与纪年，尽被时催迫。要须在前去，前客避后客。于【项校「逾」】时未与死，眼看天地窄官。  

朝庭来相过，设食因杯酌。四海同追由【项校「游」】，五郡为劝乐。义故及三代，死活相凭托。合去正身行，不容君【戴校「名」】字错。雇人即棒脊，急手摄你脚。  

知识相伴侣，蹔时不觉老。面皱黑发白，把杖入长道。眼中冷泪下，病多好时少。怨家乌枯眼，无睡【张录作「眠」字】天难晓。朝夕乞蹔时，百长【张改作「年」】谁肯保。使者门前唤，手脚婆罗草。  

五体一身内，蛆虫塞破袋。中间八万户，常无啾唧声。脓流遍身遶，六贼腹中停。两两相啖食，强弱自相征【张改作「争」】。平生事人我，何处有公名【张改作「平」】。  

吾家昔富有，你身穷欲死。你今初有钱，与吾昔相何【张改作「似」】。吾今乍无初，还同昔日你。可惜好靴牙，翻作破皮底。  

夫妻拟百年，妻即在前死。男女五六个，小弱未中使。衣破无人缝，小者肚露【一作「路」】地。更娶阿娘来，不肯缝补你。入户徒衣食，不肯知家事。合遗啾唧，阿娘嗔儿子。家内既不和，灵神【张将二字互乙】不欢喜。后母即后翁，故故来相值。□□□□□，故来寻常事。欲得家里知，孤养小儿子。【以上三十六首皆录自前国立中央研究院历史语言研究所专刊之二刘复辑《敦煌掇琐》三○，原件编号为伯三四一八。据张锡厚《王楚志诗校辑》卷五参校。张氏另参用了伯三七二四、斯六○三二及苏二八五二卷点校。】  

### 全唐诗续拾卷七  

***高宗皇帝李治***  

咸亨殿宴近臣诸亲柏梁体【题从《全唐诗》】  

帝【即高宗皇帝李治】　皇太子【即章怀太子李贤】　霍王元轨【高祖第十四子，封霍王，垂拱四年卒】　相王轮【即睿宗皇帝李旦】戴至德【相州安阳人，历官西台侍郎、同东西台三品，转户部尚书，迁尚书右仆射。仪凤四年卒】　来恒【扬州江都人，上元中官至黄门侍郎、同中书门下三品】　薛元超  

屏欲除奢政返淳。【帝。】叨恩监守恋晨昏。【皇太子。】圣德无为同混元。【霍王元轨。】长欢膝下镇承恩。【相王轮。】天皇万福振长源。【右仆射戴至德。】策蹇叨荣青琐门。【黄门侍郎来恒尝。】鹓池滥职奉王言。【中书侍郎薛元超。《册府元龟》卷一一○《帝王部宴享二》。】  

五言过栖岩寺  

旋(马鹿)登雪岭，飞旆驻香城。路盘高下骑，峰回出没旌。云衣缝涧户，霞绮织山楹。扬剎移虹影，携风引梵声。岫馥炉烟合，岩悬迭溜萦。空结笼檐网，虚谷响台铃。簇野千丛暗，长河一带明。散望禅林外，方弘拯溺情。【见清胡聘之纂《山右石刻丛编》卷五。参北京图书馆藏石刻拓本。】  

守岁  

今宵冬律尽，来朝丽景新。花余凝地雪，条含暖吹分。绶吐芽犹嫩，冰台已镂津。薄红梅色冷，浅绿柳轻春。送迎交两节，暄寒变一辰。【见上海图书馆藏明抄本宋蒲积中《古今岁时杂咏》卷四一。】  

***高智周***  

智周，常州晋陵人。高宗时仕至黄门侍郎同中书门下三品。永淳二年卒，年八十二。【(《全唐诗》无高智周诗，事迹据《旧唐书》卷一八五本传)】  

湖州精舍寺诗  

院古□□□。【见宋谈钥《嘉泰吴兴志》卷二十。】  

***道镜***　善导  

道镜，唐初僧人，与善导同时。【(《全唐诗》无道镜诗)】  

善导，俗姓朱，临淄人。幼从密州明胜出家，后周游各地。贞观十五年赴并州玄中寺，师道绰；十九年，赴长安，盛弘念佛法门。永隆二年卒，年六十九。后世尊为莲社第二祖。【(《全唐诗》无善导诗，传据《中国佛教》第二册林子青文)】  

修西方十二时  

平旦寅，被衣出户整心神。合掌焚香望极乐，殷懃遥礼紫金身。  

日出卯，不应念佛论多少。安在专心系一缘，勿为妄境相侵扰。  

食时辰，念佛先须伏我人。若将念佛恃人我，何始何成净土因。  

禺中巳，进修净土须决志。如(口食)甘露自知甜，且莫谤人道不是。  

正南午，想念吾师如目睹。无边业障自然消，岂要云为枉辛苦。  

日昳未，浩浩生死诚堪畏。不取西方迷疾门，尘沙劫海须沉坠。  

晡时申，急急须持净土因。阗健不能懃念佛，一朝虚作世间尘。  

日没酉，想知光景何能久。看看无常即到来，莫教佛字离心口。  

黄昏戌，勿使身心多过失。十恶虽然亦往生，何如上品莲开疾。  

人定亥，深心念佛真三昧。十地高人尚尔修，将知不信宁非罪。  

夜半子，朝朝念佛常如此。皆乘莲华一往生，从兹决定无生死。  

鸡鸣丑，壮盛俄然即衰朽。忙忙剎海更无亲，唯有弥陀独招手。  

修西方十劝  

劝君一，长时念佛须真实。归依佛语莫生疑，制护心猿无放逸。  

劝君二，唯思念佛无余事。澄心决定愿西方，临终自见如来至。  

劝君三，念佛先须断爱贪。临终心净见如来，似月清光照碧潭。  

劝君四，莫令念佛心移志。临终极乐宝华迎，观音势至俱来至。  

劝君五，莫辞念佛多辛苦。思惟长劫生死轮，更向何人求出路。  

劝君六，念佛时中恒相续。假使不念顺凡情，何日得离生死狱。  

劝君七，念佛莫令三业失。专专敬礼愿西方，去见弥陀无上日。  

劝君八，教修念佛牟尼法。应须遵奉本师言，命尽得往弥陀剎。  

劝君九，念佛真心为上首。临终化佛共来迎，七宝莲华随愿诱。  

劝君十，念佛常须心口急。思量业海苦轮深，生死忙忙悔难及。【以上二十二首均见《大正新修大藏经》第四十七册唐道镜、善导共集《念佛镜》。参《续藏经》本。】  

***王拊***  

王拊，初唐人。诗二首。【(《全唐诗》无王拊诗)】  

别故人赋得凌云独鹤  

单嘶凌碧雾，风扬入青云。九皋空顾侣，千里会离群。望海飞恒急，摩天影讵分？欲知凄断意，琴里自当闻。【《文苑英华》卷二八五。】  

咏霜朝城上乌  

霜旦早晖通，城乌渐扬空。声喧高迭【疑】外，曲韵楚琴中。楼寒映晓日，竿迥噪朝风。虽狎金墉上，独【一作「犹」】畏虎贲弓。【同书卷三二八。】  

***颜曹***  

颜曹，初唐人。诗一首。【(详附按)】  

古意  

逶迤临云雨，蛾眉戏琼【一作「瑶」】台。对酒自娇笑，君王肯下来。击鼓雷阗阗，选妓纷呈才。锡宴池上子，精魄辞不回。指日穷所乐，岂知殷运开。孤舟一遥放，曾构成尘埃。【见《文苑英华》卷二○五。】  

***释岸【一作「惟岸」】***  

释岸，并州交城人。净土宗僧人。垂拱元年卒，年八十。诗一首。【(《全唐诗》无释岸诗)】  

赞观音势至二菩萨【题拟】  

观音助远接，势至辅遥迎。宝瓶冠上显，化佛顶前明。俱游十方剎，持华候九生。愿以慈悲手，提奖共西行。【《宋高僧传》卷十八《唐岸禅师传》，宋王日休《龙舒增广净土文集》卷五作「惟岸」。】  

***刘仁轨***  

仁轨，汴州尉氏人。武德间为陈仓尉，太宗时擢栎阳丞、新安令、给事中。高宗初为青州刺史、带方州刺史，干封后屡次入相。垂拱元年卒，年八十四。所著有《河洛行年记》。【(《全唐诗》无刘仁轨诗，据《旧唐书》卷八四本传录其事迹)】  

句  

天将富此翁。【《白氏长庆集》卷三四《自题酒库》注引刘仁轨诗。】  

***魏玄同***  

玄同，字和初，定州鼓城人。举进士，累转司列大夫，坐与上官仪文章属和，配流岭外。上元初赦还，累迁至吏部侍郎。弘道初转文昌左丞兼地官尚书、同中书门下三品。永昌初为周兴所构赐死，年七十三。诗一首。【(《全唐诗》无魏玄同诗。传据《旧唐书》卷八七、《新唐书》卷一一七本传)】  

流所赠张锡  

黄叶因风下，甘从洛浦隈。白云何所为，还出帝乡来。【见《十万卷楼丛书》本皎然《诗式》卷三。】  

***杨炯***  

幽兰之歌  

幽兰生矣，于彼朝阳。含雨露之津润，吸日月之休光。美人愁思兮，采芙蓉于南浦；公子忘忧兮，树萱草于北堂。虽处幽林与穷谷，不以无人而不芳。【《杨盈川集》卷一《幽兰赋》附。】  

竹【题拟】  

森然几竿竹，密密茂成林。半室生清兴，一窗余午阴。俗物不到眼，好书还上心。底事忘羁旅，此君同此襟。【见《全芳备祖后集》卷十六「竹类」。】  

***赵元淑***  

元淑，杨炯同时人。诗一首。【(《全唐诗》无赵元淑诗)】  

闻杨炯幽兰之歌作【题拟】  

昔闻兰叶据龙图，复道兰林引凤雏。鸿归燕去紫茎歇，露往霜来绿叶枯。【《杨盈川集》卷一《幽兰赋》附。】  

***刘希夷***  

独鹤篇  

西山日没人独归，东江月明鹤孤飞。秋风四起声切切，声心一听泪霏霏。嵩岳灵泉摇玉羽，蓬丘仙雾下金衣。自怜流落烦岁暮，唯有悲凉人事非。【见伯二六八七卷。】  

初度岭过韶州灵鹫广果二寺其寺院相接故同诗一首  

五岭分鸢徼，三天峙鹫峰。法堂因嶂起，香阁与岩重。寒水千寻壑，禅林万丈松。日将轻影殿，风闲响传钟。佛帐珠幡绕，经函宝印封。野鸣初化鹤，岸上欲降龙。北牖泉埃散，南阶石癣浓。净花山木槿，真蒂水芙蓉。古塔留奇制，残碑纪胜踪。一音三界晚，十善百灵恭。流窜同飘萚，登临蹔杖笻。摄衣趋福地，跪膝对真容。忽似毗耶偈，还如舍卫逢。宿心常恳恳，尔日更颙颙。苦业晏前际，危光迫下舂。已知空假色，犹念吉除凶。覆护如无爽，归飞庶可从。  

江上羁情  

独下三江路，飘如一叶浮。卧查冲险洑，欹树压平流。岸枝时冒挽，潬沙或碍舟。出没见帆影，远近闻棹讴。浦花春似雪，江气晓如秋。白云乖帝里，舟徼[下缺]。【以上二首均见伯二六七三卷。】  

谒诸葛祠  

孤云何其高，明月不可系。灼灼抱此心，与世自泾渭。释来从所欢，感乱亦歔欷。咨惟今之人，窃国未云耻。白首入吴市，秋风恐燕水。区区袁与曹，等是刺客耳。而我于其间，秉义不敢坠。哀音回衡(风焱)，清义动幽邃。天心固难亮，吾独信所履。溶溶日间云，漠漠点寒砌。饥鼯堕苍瓦，澹薄公所憩。静然想英姿，孤怀亦差(□尉)。【《道藏辑要》本明诸葛曦基辑《汉丞相诸葛忠武侯集》卷十二。】  

仁俭  

仁俭，师禅宗五祖弘忍法嗣安国和尚，住洛阳奉先寺，时谓之腾腾和尚。天册万岁中，诏入殿前，进短歌十九首，令写歌辞传布天下。长寿元年卒。今存诗一首。【(《全唐诗》无仁俭诗，传据《景德传灯录》卷四、《释氏稽古略》卷三)】  

乐道歌【一作《了元歌》】  

修问【从《灯录》改】道道无可修，问法法无可问。违人不了性【一作「色」】空，智者本无违顺【一作「悟者无逆顺」】。八万四千法门，至理不离方寸。不要【一作「用」】广学多闻，不要辩才聪隽。识取自家城郭，莫谩游他州【一作「寻他乡」】郡。【《灯录》二句在「不用」二句前。】烦恼即是菩提，净花【一作「华」】生于泥粪。若有人求问答【一作「人来问我若为」】，谁【一作「不」】能共他讲【一作「伊谈」】论。不知月之大小，亦不知【一无「亦」字，「知」作「管」】岁之余闰。【《灯录》二句在「烦恼」二句前。】辰时以【一作「寅期用」】粥充饥，仲【一作「斋」】时更餐一顿。今日任运腾腾，明日腾腾任运。心中了了总知，只没【一作「且作」】佯痴缚钝。【见影印日本花园大学藏南唐静、筠二僧撰《祖堂集》卷三。注「一作」者，为《四部丛刊三编》影宋本宋释道原撰《景德传灯录》卷三十之异文。】  

***魏元忠***  

武三思席上咏绮娘【题拟】  

倾国精神掌上身，天风惊雪上香裀。须臾舞彻《霓裳曲》，騃却高堂满座人。【《新编分门古今类事》卷二引《甘泽谣》。】  

***苏焜***  

苏焜，武后时拾遗。诗一首。【(《全唐诗》无苏焜诗)】  

武三思席上咏绮娘【题拟】  

紫府开樽召众宾，更令妖艳舞红裀。曲终独向筵前立，满眼春光射主人。【《新编分门古今类事》卷二引《甘泽谣》。】  

***武则天***  

听《华严》诗并序  

蹔因务(陡去走改巢)，听讲《华严》，观辩智之纵广，睹龙象之蹴踏。既资熏习，顿解深疑，故述所怀，爰题短制。  

法席开广方，缁徒满胜筵。圣众随云集，天华照日鲜。座分千叶华，香引六铢烟。钟声闻有顶，梵响韵无边。一音宣妙义，七处重弘宣。唯心明八会，涤虑体三禅。既悟无生灭，常欣佛现前。【《卍续藏经》本唐释法藏《华严经传记》卷三《智俨传》。为永昌元年作。】  

赐姚崇【题拟】  

依依柳色变，处处春风起。借问向盐池，何如游浐水？【见胡聘之《山右石刻丛编》卷五高宗《过栖岩寺》诗附韦元晨《六绝纪文》引。作于长安二年。时姚崇按察蒲州盐池事返，赐以此诗。题据韦文拟。】  

武三思  

五言和波仑师登佛授记阁一首  

帝宅开金地，神州列宝坊。龙宫横雾术，鴈塔(上下一中曰)霞庄。窈窕分千仞，参差耸百常。绣棂悬迭槛，画拱映雕梁。宝座开千叶，金绳下八行。青龙浮剎柱，白马对祠场。树踊金银色，莲开日月光。东西分闬庑，左右控池隍。瑞叶擎朝露，祥花送晚香。天衣随劫拂，仙梵逐风扬。忽有三空士，来宣七觉芳。银函承宝帙，玉札下琱章。辟牖青云外，披轩紫□傍。山川横地轴，辰象丽天□。□□□□□，□绳待慈航。【日本藏唐抄本《唐诗卷》，日本大阪市立美术馆编《唐抄本》影印本。】  

***韦承庆***  

九成宫山  

有水鱼争乐，无人鸟共歌。【见《吟窗杂录》卷三七。】  

***权龙襄***  

神龙中自容山追入上诗  

无事向容山，今日向东都。陛下敕进来，令作右金吾。【录自汪绍楹校本《太平广记》卷二五八引唐张鷟《朝野佥载》、赵守俨校本《朝野佥载》卷四。】  

***富嘉谟***  

丽色赋附歌  

涉绿水兮采红莲，水漫漫兮花田田。舟容与兮白日暮，桂水浮兮不可度。【见《文苑英华》卷九六。】  

***宗楚客***  

应制  

敬举天杯饮。【宋叶廷珪《海录碎事》卷十引李宗楚诗。】  

仪干开宝历，御极转金轮。【同前书同卷引宗楚客诗。】  

***卜天寿***  

天寿，景龙四年年十二，为西州高昌县宁昌乡厚风里义学生。诗二首。【(《全唐诗》无卜天寿诗)】  

五言诗二首  

写书今日了，先生莫嫌迟。明朝【此字仅存左边上半截】是假日，早放学生归。  

他道侧书易，我道侧书难。侧书还侧读，还须侧眼看。【二诗均录自郭沫若着《出土文物二三事》附一九六九年吐鲁番阿斯塔那唐墓出土卜天寿抄本《论语郑氏注》卷末诗词照片。原诗有讹缺，从郭沫若、龙晦二人说增改。】  

***韦元旦***  

五言奉和姚元崇相公过栖岩寺诗【题拟】  

岩突金银台，登攀信美哉！白林丛万壑，珠缀结三台。应物尽标胜，冥心无去来。（汞夆金）明巾铁柱，长欲助盐梅。【录自清胡聘之《山右石刻丛编》卷五。】  

### 全唐诗续拾卷八  

***陈元光***  

题龙湖  

其一  

环堤森雾伏，璧水湛天枢。带雨金龙甲，朝天锦鲤鱼。楼船摇月鉴，阁鼓肃冰壶。扣枻歌三迭，飞觞泻百枯。犀燃神鬼泣，剑射斗牛虚。怀古标遐轨，龙湖第一途。  

其二  

一戈探虎穴，万里到龙湖。原上千花雨，湖边百草埔。分曹驱鹿豕，犄角困獐狐。野女妍堆髻，山獠醉倒壶。气清消雾冷，路险迫云衢。虎帐风霆肃，龙旗日月舒。芟除尽荆棘，雨交鉴湖娱。  

其三  

地极绥安镇，天随使节存。民风移丑陋，土俗转酝醇。野服迎旌佩，獠草避阵云。宣威雄剑鼓，导化动琴樽。石裂磨刀处，溪留饮马痕。龙湖鱼鸟眼，认此第三巡。  

其四  

望望龙湖上，鱼龙薄汉云。鸿蒙开半月，蛇秽破孤军。一鉴生风翰，千章涣浪纹。法慈敷教化，清静加弥纶。法慈剪凶丑，凛冽回春温。龙湖三五夜，棨戟四回轮。  

其五  

只骑登南服，五龙开洞门。未有登临者，天留好使君。湖心涵万象，湖口合千春。久翫天机动，昭回汉表文。迢遥天侣上，磊落野人群。促命茅君起，雄挥记五巡。  

南獠纳款  

南熏阜物华，南獠俨庭寔。野味散芳芬，海殽参茂密。胸篆飞瑞烟，蠙珠媚炎日。掩嫮笼白鹇，盐章闷鸂鶒。归化服维新，皇朝重玄质。筮辰贡龙颜，表子躬逢吉。  

观雪篇  

不敢希酿泉，忻然睹香雪。圭璧充庭辉，山林变瑶阙。农郊卜岁丰，帅阃和民悦。触檐鸣瑀珩，拂衙凛铁钺。藻台净冰鉴，茶壶团素月。圣恩宏海陬，边臣效芹说。  

平獠宴喜  

玉钤森万骑，金鼓肃群雄。扫穴三苗窜，旋车百粤空。风生云无帐，雪压碧油幢。火烈消穷北，呈祥应岁东。朝端张孝友，炮鳖待元戎。  

山游怀古  

迅烈驱黎瘴，委蛇陡翠微。汉宫尘漠漠，随社黍离离。圣远津稀问，蟾升树亦辉。晨昏童冠浴，夜静士民嬉。边檄兴师旅，秋深近阻饥。仲由刚协力，曾点志同时。倚曲酬歌去，宣尼正哂而。  

旋师之什  

雪尽青山昏，师旋赤眉至。皇天监有光，边帅却非义。六月张貔貅，万弓发羊豕。海岳皆效灵，苗民悉循纪。卷舒如祥云，进止若时雨。薄暮天为阴，衔枚肃我旅。一火空巢窝，群凶相籍死。《采芑》歌言旋，记此非黩武。  

喜雨次曹泉州  

其一  

上帝将垂谴，边臣惊不宁。彷徨劳野马，干曝俯龙亭。精意馨穹昊，阳和正郁蒸。絪缊云作瑞，黮(黑登)雨成声。原湿枯随发，生灵死复苏。刑牲崇礼报，作颂庆升平。  

其二  

羲和停火轮，(上雨下脉)霂深民福。年康收篚文，庭寔陈秋获。土产若未腴，勤绥功则博。九五垂衣裳，千万监忠朴。铜虎谨深悬，木铎今始作。诰敕常佩吟，酒色难湎惑。愿皇钦福多，锡民无灾瘼。载答圣皇恩，转输赴河洛。  

望阙谢恩  

御扆褒忠勇，官符再佩箴。遐陬蒙一体，服马赫遥临。海岭知天瑞，欢忻荷圣心。排衙香御胸，应郭撒妖祲。讲武勤西狩，呼嵩拜北钦。天颜严咫尺，夙夜敢荒淫。  

教民祭蜡  

玉垒陈酽酪，金(上夗下皿)荐芳饎。父老吹龙笛，官僚仗虎墀。山川出云雨，神祇回耀辉。舞蹈幽明洽，趋跄礼度微。祈禳称世世，民社两无违。  

祀后土  

天启鉴湖清，灵源浸天碧。不为潜龙盘，上翊飞龙续。花气喷龙香，河光溥龙德。福以龙德锺，寿以龙仁益。百礼祀龙神，九歌感龙格。龙湖配天长，万叶复千亿。  

修文语土民  

庙算符天象，干旄格有苗。三军歌按堵，万骑弛鸣镖。虔岭顽民远，朝阳寇逆招。偃文休众士，锡命自皇朝。莫篆天然石，惟吹洛下箫。声闻神起舞，气感海无妖。方叔猷元壮，相如赋未饶。成周放牛马，林野任逍遥。  

半径庐居语父老  

其一  

寒猿号岭表，添我哭声哀。极浦驱潮至，愁连拨不开。二州诸父老，百里载牲来。窍竁成堆玉，坊戎未砌阶。菜芜间半径，金石耀双台。感怆千秋恨，期消四境埃。阴扶祈大母，显相赖殊才。兽舞梁山下，龙眠潮海涯。三杯酬地杰，一杖陟山回。环拜诸公罢，拈香奠晚罍。  

其二  

丹心忠老母，白首媚萱堂。万里提兵路，三苗葬子方。桑田多变海，萱草独凌霜。华洁凝秋色，葳蕤灿晚芳。山灵驱毒蛀，神女靓明妆。剥落千花后，舒迟百岁康。如何龄九五，霞佩陟云房。语罢成追暮，群然泪雨茫。  

语州县诸公敏续  

其一  

总角趋朝对，雄飞出禁城。人才当翊国，世赏可辞荣。怜厥神童子，寻为壮友生。南方承父镇，北阙列儒名。移孝为忠吉，由奢入俭宁。长安瞻日月，岭海肃风霆。败事诚因酒，增高必自陵。尊年须养老，使士要推诚。寅协无他式，清勤慎不矜。  

其二  

敦伦开野叟，勤学劝生儒。列爵虽殊分，同仁本一途。云泥如有隔，水火岂相资。饮露知蝉洁，观颜觉鉴虚。潜光同隐豹，出宰必悬鱼。适国无先后，梯云有卷舒。天文回北极，水势赴东都。定策参耆宿，输忠奉简书。弥年勋业懋，开国负称孤。  

和王采访重九见访  

河北推儒雅，嵩高降岳神。明径通桂掖，飞幰渡荆津。明快宜朝美，疏通亦我怜。怒同雷电厉，喜沛雨霖恩。乔木家声旧，严轺帝命新。心交今管鲍，筹运访张陈。是日登高节，伊谁送酒频。江州华冑使，携榼再殷懃。  

公庭春宴  

东风驱冻去，万品破阳辉。红紫妆春媚，罍樽试酒奇。公庭开月榭，农榼荐时牺。兴逐芳芬发，杯同蜂蝶飞。谁云佳节会，独与赏心违。信手捻红瓣，粘衣尽紫蕤。阴移来日者，各赠满须归。  

酬裴使君王探公  

百粤临南海，儒冠任使轺。馈我兼金佩，和之美玉箫。清风生四座，丽日正良霄。意气宜令契，公忠岂古饶。简书频诵读，玉烛要均调。冰鉴秋霄察，君门万里遥。骊騑歌四牡，谔谔答清朝。  

晚春旋漳会酌  

帝德符三极，皇风振四夷。将轺春暮饮，士卒岭南驰。马啸腥风远，兵歌暖日怡。妖云驱屏迹，芳卉媚迎诗。拍掌横弓槊，徘徊索酒。阴处窜蛇豕，暗笑使君迷。  

故国山川写景  

浮光昂岳望，固始秀民乡。第宅参文武，姻(女连)半帝王。珠楼帘结绮，花苑水流香。礼节传家范，簪缨奕世芳。飞鞭驰道坦，聚盖艳阳光。箫鼓迎欢会，桐麻遣唁丧。勋臣扶景运，风树配天长。  

神湖州三山神题壁  

其一  

孤随不尊士，幽谷多豪杰。三山亦隐者，韬晦忘其名。胜迹美山水，妙思神甲兵。精诚谅斯在，对越俨如生。木石森驺伏，云烟拂旆旌。雨旸祈响应，龙凤敕碑铭。清泚符神洁，香芹契德馨。三山耀神德，万岁翊唐灵。  

其二  

孤云悦我心，一点通神意。流泉濯巨灵，深谷豁神智。魈魅神之兵，黎庶神所庇。精气烛彼天，名山妥灵地。岭表开崇祠，辽东建神帜。六字动天威，九重颁岁祭。相期翊国忠，我舆三神契。  

其三  

孤征东岭表，冒雨一登临。再拜烟雾霁，群峰奎璧森。独山峰耸阁，中谷水鸣琴。明山卉木翳，遥林云雾深。瞻庙开明贶，平辽断秽祲。神(风夫)号万籁，列宿献千禽。树尾扬旌帛，山头旋革金。葵阳烘固介，华露润华簪。鼎立峥嵘势，钟闻杳霭阴。绾荷权口勾，掬水洗怀襟。瀑石流觞咏，丰碑驻马吟。三山香火地，万古帝王钦。  

至人行  

至人平念虑，好恶归其衷。试剑三苗罪，同车盖世雄。断蛟驱猛虎，附凤翊飞龙。际会风云上，清平岭海中。穷民加保惠，勋士禄功庸。姝子干旌纰，妖淫桎梏凶。热筹消□气，精盖启宸聪。卓尔三才立，岿哉一道同。  

云龙  

乾坤成列神流通，纯阳附阴生神龙。伸屈妙运参帝功，一鼓絪缊油云从。飞翔四海雨域中，万汇焦枯仰化融。苦时潜德来奋踪，群生渴想心忡忡。雷鸣云起德斯普，变化循环自今古。  

风虎  

乾坤义气为虎神，咆哮尚阚谁相亲。浮云满谷随相震，啸地生风鼓气新。日入山林膳百兽，时清效数宗麒麟。忍饥渡河知仁人，威彰挥爪雄武臣。戴王秉义无忘噬，作政行苛何诛夷。  

圣作物睹  

乾坤正气锺圣神，聪明天纵临生民。四灵百端皆符身，九夷八蛮咸来宾。制作百为开彝伦，明禋千载秋又春。物睹之圣为何人，羲农尧舜禹汤文。万古帝王咸准则，祗令万物睹龙德。  

真人操  

阴阳妙教生真人，名山胜地隐其身。吹嘘濑气完元神，升降雪外离烟尘。轩辕乘龙万岁春，穆观王母存昆仑。青牛出关避世纷，招呼鸾鹤引霞樽。秦王汉武心尘土，欲求真仙恶得睹。  

恩义操  

其一  

天尊地卑分君臣，干男坤女生男孙。怀恩抱义成人伦，入有双亲出有君。行义显亲亲以尊，隆恩敦君君以仁。君仁亲尊恩义纯，双全忠孝参乾坤。春秋乱贼纷然起，仲尼一笔扶人纪。  

其二  

岭海物产知君臣，黑鲤朝北葵向曛。岭海物产知慈仁，寒獭祭鱼乌哺亲。吴起学曾斯学荀，欺君害民丧不奔。禄养生成忘义恩，不如鸡犬司门晨。  

忠烈操  

干生男子坤生姝，国有君王家有夫。委质结褵托其躯，三纲五常与命俱。一朝凶变违常途，匡扶弗得将何如？英英烈烈他虑无。舍生取义终不渝。《柏舟》之诗王蠋语，千古芳名耀青史。  

候夜行师七唱  

其一  

一从长发离京城，侍父寒暄经万程。上吁玄天低吁地，朝瞻红日夜瞻星。诸君喜抵王师所，四顾伤为荆莽垧。群落妻拏凄泣声，俄然戎丑万交横。司空淑人频劝谕，英雄死义无求生。马皮远裹伏波骨，铜柱高标交趾惊。振旅龙江修战具，移文凤阙请增兵。  

其二  

魏母咸亨奉敕文，府兵云众成营屯。屹然一镇云霄末，渐尔群言花柳春。男生女长通蕃息，五十八氏交为婚。火田黄稻俱甘旨，纲水金鱼洽□醉。寇戎不测纷如雪，甲冑何时不出门。夜祀天皇弘德泽，日将山獠化缟民。一声谯鼓月初出，戍楼西北望皇阍。  

其三  

戍楼西北望皇阍，日暖桃绯京国春。公子踏青陪御辇，官民结彩庆姻门。上林花木胭脂媚，边境桑麻戟剑屯。乳燕东风相对语，老亲上冢孰温存。采茶喜钻新榆火，修禊争驱旧虏氛。尽醉韶华三月暮，谁闻更鼓二更巡。  

其四  

戍楼西北望皇家，夏永南征岭海赊。殿阁凉生梅浦雨，葵柳红映锦江霞。侮凌烽火心如水，变幻风云眼未花。犀照湖花消魍(鬼象)，龙呈剑气射虚邪。赤鸟黑马流红汗，绿柳金莺冒翠华。淬砺戈矛寻石上，沉浮瓜李戏江涯。蕙兰纫佩生香满，荷芰缝衫御暑嘉。较斧开林驱虎豹，施罟截港捕鱼虾。火田畬种无耕犊，阴隙戎潜起宿鸦。夜析重门防暴客，三更三点尚排衙。  

其五  

戍楼西北望皇州，宿衙曾随上苑游。明月芦花迷曲岸，西风梧叶报清秋。凤凰台上几声笛，鹦鹉洲边一苇舟。对菊渊明怀刺史，抛梭织女弄牵牛。娟娟万里江河烂，耽耽孤星大火流。白雁远传苏武朼，银鲈细切季鹰羞。露凄霜肃吴砧捣，马壮兵强楚戍愁。报道四更笳鼓响，衔枚袭虏献俘囚。  

其六  

戍楼西北望泉山，十载干戈暑又寒。红锦飘来枫树醉，黄金废尽菊花残。故园橙橘小春闹，圣席圆汤冬至闲。剑戟百磨岩石裂，骅骝群饮泽泉干。雪花散杂梅花媚，白水前为墨水餐。河腹冰坚防虏骑，边陲雨涷弊征鞍。水窗向北因风寒，密垒开东得月看。迭起寒鸡犹未唱，铜壶先滴五更阑。  

其七  

黄昏候夜到更阑，爆竺惊闻把剑看。士友同仇裘共敝，丈夫努力饭加餐。星移物换鬓花白，月落参横烛泪干。怨女鸾孤来遶枕，征夫马健不离鞍。量弘宇宙无遗壤，令肃风霆欲裂山。义重同胞堪搏虎，身轻战甲不号寒。灰飞葭管阳初复，拍落梅花歌未残。歌啸未残胡虏却，东南取道夕长安。【以上均录自厦门图书馆古籍部藏《颍川陈氏开漳族谱》，原注出《龙湖公集》。此谱为陈祯祥撰，民国五年印。陈元光诗皆承厦门大学中文系吴在庆同志录示。】  

***复礼***  

复礼，京兆人，俗姓皇甫氏。住京兆大兴善寺。永隆二年撰《十门辨惑论》。诗一首。【(《全唐诗》无复礼诗，传据《宋高僧传》卷十七)】  

真妄偈  

真法性本净，妄念何由起？从真有妄生，此妄何所止？无初即无末，有终应有始。无始而无终，长怀懵兹理。愿为开玄妙，析之出生死。【《林间录》卷上。】  

***宋之问***  

忆云门  

树闲烟不破，溪静鹭忘飞。更爱幽奇处，斜阳艳翠微。【见《会稽掇英总集》卷六。】  

西施浣纱篇  

西施旧石在，苔藓日于滋。几处沾妆污，何年灭履綦？岸花羞慢脸，波月学颦眉。君将花月好，来比浣纱时。【影印本《诗渊》第一册第六三页。】  

潜珠篇  

夜光四寸今所无，闻有入海求大珠。大珠自爱潜不发，希世一见比明月。灵物变化讵可寻？几人皓首死闽越。泥蟠沙卧海底沉，何知结爱美人心。可怜曜乘十二乘，谁惜黄金七百金。越乡祈宝诚非易，涉险捐躯名与义。天生至宝自无伦，如何真伪人莫分。古来贵耳而贱目，恐君既见不及闻。世有南山采薇子，从来道气凌白云。今乃千里作一尉，无媒为献明圣君。【同前七一页。】  

游嵩岳待寄诗诮之  

嵩峰高不极，上有玉琅玕。佳游竟不至，何以慰长叹？【同前七四四页。】  

钱江晓寄十三弟  

晓泊钱塘渚，开帘远望通。海云张野暗，山火彻江红。客泪常思北，边愁欲尽东。从来梦兄弟，未似昨宵中。【同前七五八页。】  

缑山诗  

缑山连嵩岑，近带洛阳陌。洛京游宦子，不知虚直宅。北入养龙溪，势如夏云积。褰涉穷水府，跻攀倚霞壁。柽栝穿虹(山儿)，萝茑曳金碧。崟嵚天盖小，路转石门窄。还顾杳亏蔽，前瞻浩攒(王斥)。态繁赏屡移，形变魂方惕。洞隐息心士，源潜度世客。渔樵或迷途，志刻述往迹。安仁寔载诞，子晋曾所历。王元拜隐侯，吾祖挹仙伯。永兴白华感，久列丹台籍。弊庐对石堂，虚坐留玉舄。洎余爱羽化，洗心向禅寂。志结颜始红，岁阑发已白。愧无兼济美，独营弱丧魄。归来缉衰暮，敦本事膏液。始愿期傥从，挥手弄烟策。【同前第三册第二○八五页。】  

北邙古墓  

君不见邙山苑外上宫坟，相接累累萦蔓草。宫亭远识南宫树，逶迤辗作南宫道。一朝形影化穷尘，昔时玉貌与朱唇。锦衾香覆青楼月，罗衣娇弄紫台云。越娃楚艳君不见，赵舞燕歌愁杀人。游魂倏掩寂无晤，蛾眉何事须相妒。九重先日闭鸳鸯，三泉今夕开狐兔。驻马倚车望洛阳，御桥天阙遥相当。佳人死别无归日，可怜行路尽沾衣。【同前第二一八八页。】  

陆浑南桃花汤  

氛氲桃花汤，去都三百里。远峰益稠沓，具物尽奇诡。借问采药人，冥奥从此始。汨吾尚清净，荤血久誓止。览彼□□鲜，自谓形骸滓。重敦永劫愿，无负神泉水。坐驰意屡惬，身践心益死。长妹梵筵众，拙妻道门子。提携游二山，岁暮此已矣。【同前第二一八八页。】  

花烛行  

帝城九门乘夜开，仙车百两自天来。列火东归暗行月，浮桥西渡响奔雷。龙楼锦障连连出，遥望梁台如昼日。梁台花烛见天人，平阳宾从绮罗春。共迎织女归春幄，俱送常娥下月轮。常娥月中君未见，红粉盈盈隔团扇。玉樽交引合欢杯，珠履共蹋鸳鸯荐。漏尽更深斗欲斜，可怜金翠满庭花。庭花灼灼歌秾李，此夕天孙嫁王子。结褵初出望园中，和鸣已入秦筲里。同心合带两相依，明日双朝入此微。共待洛城分曙色，更看天下凤凰飞。【同前第二册第一三九二页。】  

卧闻嵩山钟  

卧闻嵩山钟，振衣步蹊樾。槁叶零宿雨，新鸿叫晴月。物改兴心换，夜凉清机发。昔事潘镇人，北岑采薇蕨。倚岩顾我笑，谓我有仙骨。铭德在青春，徇禄去玄发。悔往自昭洗，练形归洞窟。【同前第一四三五页】  

初承恩旨言放归舟  

一朝承凯泽，万里别荒陬。去国云南滞，还乡水北流。泪迎今日喜，梦换昨宵愁。自向归魂说，炎方不可留。【同前第一四九八页。】  

题九州岛院双鹤  

君门九重闭，中有天泉池。可怜双白鹤，飞下碧松枝。吹楼多清管，鸣舞共差池。常欲万里去，怀恩终在斯。【同前第四册第二八○一页。】  

江行见鸬鹚  

江畔鸬鹚鸟，迎霜处处飞。北看疑是雁，南客更思归。岭上行人绝，关中音信稀。故园今夜里，应为捣寒衣。【同前第二八二七页。】  

陆浑水亭  

昔予登兹楼，感爱川岳奇。别来虽云远，夜梦常在斯。更以沈痼日，归卧南山陲。弊庐不可见，云林相蔽亏。【同前第五册第三一二八页。】  

宴郑协律山亭  

朝英退食回，追兴洛城隈。山瞻二室近，水自陆浑来。小径藤间入，高窗竹上开。砌花连菡萏，溪柳覆莓苔。舞席归云断，歌筵薄景催。可怜郊野际，长有故人杯。【同前第三四八五页。】  

忆嵩山陆浑旧宅  

世德辞贵仕，天爵光道门。好仙宅二室，受药居陆浑。清白立家训，偃息为国藩。乔树南勿翦，弊庐北尚存。自惟实蒙陋，何颜称子孙。少秉阳许意，遭逢明圣恩。挥翰云龙署，参光天马辕。一身事扃闼，十载隔凉暄。陈力试叨进，祗宠固幽源。况以沈疾久，睽辞金马垣。天子犹未识，讵敢栖丘樊。昼怀秘书谷，夕梦子平村。撷芳岁云晏，投绋意弥敦。皇私傥以报，无负青春言。【同前第三五二九页。】  

茅斋读书  

清轩临夕池，微径入寒树。暝还探旧史，颇知古人趣。明一诱道心，吹万成世务。猎精自补阙，安能守章句？【同前第六册第四一四九页。】  

题会福塔院诗  

如涌浮图近紫霄，芙蓉仙苑礼群僚。海天遥奉金轮日，尽遣祯祥归圣朝。【见清修《日下旧闻考》卷一二五引《宋延清集》。】  

陪王都督登楼诗  

晦日登楼望，江山一半天。【见宋乐史《太平寰宇记》卷一六二、王象之《舆地纪胜》卷一○三《静江府》。】  

则天挽歌  

还应鼎湖剑，千载忽同归。【见《十万卷楼丛书》本皎然《诗式》卷四。】  

夔州【题拟】  

路入巴渝通两蜀，江连荆楚接三川。【见宋佚名《锦绣万花谷续集》卷十二「夔州」。】  

句  

高树阴疏鸟不留。【见宋李壁《王荆文公诗笺注》卷二三《宜春苑》注引。】  

***法达***  

法达，洪州丰城人。七岁出家，诵《法华经》。后参六祖慧能而悟佛法。诗一首。【(《全唐诗》无法达诗)】  

偈  

经诵三千部，曹溪一句亡。未明出世旨，宁歇累生狂。羊鹿牛权设，初中后善扬。谁知火宅内，元是法中王。【见《景德传灯录》卷五、《六祖大师法宝坛经》。】  

***万回***  

万回，俗姓张，虢州阌乡人。住法云寺。景云二年卒，年八十。诗一首。【(《全唐诗》无万回诗，传据《释氏疑年录》卷四)】  

歌  

黑白两回开佛眼，不系一法出莲丛。真空不坏灵智性，妙用恒常无作功。圣智本来成佛道，寂光非照自圆通。【见《大正新修大藏经》第四十八册吴越释延寿《宗镜录》卷十八。】  

***智藏***  

智藏，日本僧人，俗姓禾田氏。淡海帝世，遣学唐国，就吴越高学尼受业。六七年中，学业颖秀。同伴忌害之，遂被发阳狂，密写三藏要义，盛以木筒，负担游行，同伴视为鬼狂，遂不为害。太后天皇世归日本，升座敷演，辞义峻远，帝嘉之，拜僧正，时年七十三。诗二首。【(《全唐诗》无智藏诗，传节录《怀风藻》本传)】  

五言翫花莺一首  

桑门寡言晤，策杖事迎逢。以此芳春节，忽值竹林风。求友莺嫣【一作「娇」】树，含香花笑丛。虽喜遨游志，还媿乏雕虫。  

五言秋日言志一首  

欲知得性所，来寻仁智情。气爽山川丽，风高物候芳。燕巢辞夏色，鴈渚听秋声。因兹竹林友，荣辱莫相惊。【均见《日本古典文学大系》六九册《怀风藻》。】  

***宋务光***  

七夕感逝  

生代日何短，徂迁岁欲期。始闻春鸟思，溘见凉云滋。皎皎河汉匹，三秋会有期。嗟嗟瑟琴偶，一去无还时。晴壁看遗挂，虚檐想步綦。流芳行处歇，空色梦中疑。昔有秦嘉赠，今为潘岳诗。百忧人自老，玄发新成丝。  

七夕  

牵牛遥映水，织女正当车。星桥通汉使，机石逐仙槎。隔河相望近，经秋离别赊。愁将今夕恨，复看明年花。【见宋蒲积中《古今岁时杂咏》卷二五。】  

***高迈***  

迈，中宗初年人，有赋一卷。今存诗一首。【(《全唐诗》无高迈诗，传据《新唐书艺文志》、《全唐文》卷二七六)】  

三五七言体诗  

秋风清，秋月明。落叶聚还散，寒乌栖复惊。相思相晃知何日，此时此夜难为情。【见《吟窗杂录》卷十五《炙毂子诗格》引。】  

***刘处约***  

处约，宣州人。曾任吏部员外郎、考功郎中。孙长卿，以诗名世。诗一首。【(《全唐诗》无刘处约诗。兹据《元和姓纂》卷五、劳格《郎官石柱题名考》卷四、卷九录其事迹)】  

下山逢故人  

妾身本薄命，轻弃城南隅。庭前厌芍药，山上采蘼芜。春风(肙)纨袖，零落湿罗襦。羞将憔悴日，提笼逢故夫。【见《永乐大典》卷三○○五引唐李康成《玉台后咏》。】  

### 全唐诗续拾卷九  

***李峤***  

池  

日落天泉暮，烟虚习池静。镜潭明月辉，锦帻流霞景。花摇仙凤色，云浮濯龙影。欲识江湖心，秋来赋潘省。  

筝  

蒙恬芳轨设，游楚清音列。形通天地规，弦写阴阳节。郑音既寥亮，秦声复凄切。君听陌上桑，为辨罗敷洁。【以上见《佚存丛书》本《李峤杂咏百二十首》卷下。】  

***张栖贞***  

栖贞，河间人。历任户部员外郎、吏部员外郎、汝州刺史等职。开元间在世。诗一首。【(据《新唐书宰相世系表》、《郎官石柱题名考》卷四、卷十二)】  

五言登禅定阁一首  

鹿苑传金地，龙宫出铁围。阁里山河近，楼上落星稀。独园登彼岸，双树遂忘归。具【疑应作「贝」】叶含峰入，芦花逐鴈飞。云(□卧)拟留盖，萝悬似拂衣。言倍列棘赏，同赴握兰期。禅林当月路，更似偶仙扉。【日本藏唐抄本《唐诗卷》。】  

***郭震***  

发馆陶  

促辔数残更，似闻鸡一鸣。春风马上梦，沙路月中行。笳鼓远多思，衣裘寒始轻。稍知田父稔，灯火闻柴荆。【录自光绪十一年刊刘家善纂《馆陶县志》卷十一。】  

***玄觉***  

玄觉，字明道，俗姓戴，永嘉人。总角出家，住龙兴寺。后诣韶州谒慧能，留一宿而悟佛法，世称一宿觉和尚。先天二年卒，年四十九。诗一首。【(《全唐诗》无玄觉诗，传录《宋高僧传》卷八)】  

永嘉证道歌  

君不见，绝学无为闲道人，不除妄想不求真。无明实性即佛性，幻化空身即法身。法身觉了无一物，本源自性天真佛。五阴浮云空去来，三毒水泡空出没。证实相，无人法，剎那灭却阿鼻业。若将妄语诳众生，自招拔舌尘沙劫。顿觉了，如来禅，六度万行体中圆。梦里明明有六趣，觉后空空无大千。无罪福，无损益，寂灭性中莫问觅。比来尘镜未曾磨，今日分明须剖析。谁无念？谁无生？若实无生无不生。唤取机关木人问，求佛施功早晚成。放四大，莫把提，寂灭性中随饮啄。诸行无常一切空，即是如来大圆觉。决定说，表真僧，有人不许任情征。直【一作「真」】截根源佛所叩，摘叶寻枝我不能。摩尼珠，人不识，如来藏里亲收得。六般神用空不空，一颗圆光色非色。净五眼，得五力，唯证乃知难可测。镜里看形见不难，水中捉月争拈得。常独行，常独步，达者同游涅盘路。调古神清风自高，貌悴骨刚人不顾。穷释子，口称贫，实是身贫道不贫。贫则身常披缕褐，道则心藏无价珍。无价珍，用无尽，利物应机终不吝。三身四智体中圆，八解六通心地印。上士一决一切了，中下多闻多不信，但自怀中解垢衣，谁能向外夸精进。从他谤，任他非，把火烧天徒自疲。我闻恰似饮甘露，销融顿入不思议。观恶言，是功德，此即成吾善知识。不因讪谤成冤亲，何表无生慈忍力。宗亦通，说亦通，定慧圆明不滞空。非但我今独达了，恒沙诸佛体皆同。师子吼，无畏说，百兽闻之皆脑裂。香象奔波失却威，天龙寂听生欣悦。游江海，涉山川，寻师访道为参禅。自从认得曹溪路，了知生死不相关。行亦禅，坐亦禅，语默动静体安然。纵遇锋刀常坦坦，假饶毒药也闲闲。我师得见然灯佛，多劫曾为忍辱仙。几回生，几回死，生死悠悠无定止。自从顿悟了无生，于诸荣辱何忧喜。入深山，住兰若，岑崟幽邃长松下。优游静坐野僧家，阒寂安居实萧洒。觉即了，不施功，一切有为法不同。住相布施生天福，犹如仰箭射虚空。势力尽，箭还坠，招得来生不如意。争似无为实相门，一超直入如来地。但得本，莫愁末，如净琉璃含宝月。既能解此如意珠，自利利他终不竭。江月照，松风吹，永夜清宵何所为？佛印戒珠心地印，雾露云霞体上衣。降龙(金本)，解虎锡，两股金环鸣历历。不是标形虚事持，如来宝杖亲踪迹。不求真，不断妄，了知二法空无相。无相无空无不空，即是如来真实相。心镜明，鉴无碍，廓然莹彻周沙界。万象森罗影现中，一颗圆光非内外。豁达空，拨因果，漭漭荡荡招殃祸。弃有着空病亦然，还如避溺而投火。舍妄心，取真理，取舍之心成巧伪。学人不了用修行，深成认贼将为子。损法财，灭功德，莫不由斯心意识。是以禅门了却心，顿入无生知见力。大丈夫，秉慧佛，般若锋兮金刚焰。非但能摧外道心，早曾落却天魔胆。震法雷，击法鼓，布慈云兮洒甘露。龙象蹴蹋润无边，三乘五戒皆惺悟。雪山肥腻更无杂，纯出醍醐我常纳。一性圆通一切性，一法(彳扁)含一切法，一月普现一切水，一切水月一月摄。诸佛法身入我性，我性还共如来合。一地俱足一切地，非色非心非行业。弹指圆成八万门，剎那灭却阿鼻业。一切数句非数句，与吾灵觉何交涉。不可毁，不可赞，体若虚空勿涯岸。不离当处常湛然，觅则知君不可见。取不得，舍不得，不可得中只么得。默时说，说时默，大施门开无壅塞。有人问我解何宗，报道摩诃般若力。或是或非人不识，逆行顺行天莫测。吾早曾经多劫修，不是等闲相诳惑。建法幢，立宗旨，明明佛敕曹溪是。第一迦叶首传灯，二十八代西天记。法东流，入此土，菩提达摩为初祖。六代传衣天下闻，后人得道何穷数。真不立，妄本空，有无俱遣不空空。二十空门元不着，一性如来体自同。心是根，法是尘，两种犹如镜上痕。痕垢尽除光始现，心法双忘性即真。嗟末法，恶时世，众生福薄难调制。去圣远兮邪见深，魔强法弱多怨害。问说如来顿教门，恨不灭除令瓦碎。作在心，殃在身，不须冤诉更尤人。欲得不招无闲业，莫谤如来正法轮。旃檀林，无杂树，郁密深沈师子住。境静林间独自游，走兽飞禽皆远去。师子儿，众随后，三岁便能大哮吼。若是野干逐【一作「随」】法王，百年妖怪虚开口。圆顿教，勿人情，有疑不决直须争。不是山僧逞人我，修行恐落断常坑。非不非，是不是，差之毫厘失千里。是即龙女顿成佛，非即善星生陷坠。吾早年来积学问，亦曾讨疏寻经论。分别名相不知休，入海算沙徒自困。却被如来苦诃责，数他珍宝有何益。从来蹭蹬觉虚行，多年枉作风尘客。种性邪，错知解，不达如来圆顿制。二乘精进勿道心，外道聪明无智慧。亦愚痴，亦小騃，空拳指上生实解。执指为月枉施功，根境法中虚捏怪。不见一法即如来，方得名为观自在。了即业障本来空，未了应须偿夙债。饥逢玉膳不能餐，病遇医王争得差。在欲行禅知见力，火中生莲终不坏。勇施犯重悟无生，早时成佛于今在。师子吼，无畏说，深嗟懵懂顽皮靼【音折】。祇知犯重障菩提，不见如来开秘诀。有二比丘犯淫杀，波离荧光增罪结。维摩大士顿除疑，犹如赫日销霜雪。不思议，解脱力，妙用恒沙也无极。四事供养敢辞劳，万两黄金亦销得。粉骨碎身未足酬，一句了然超百亿。法中王，最高胜，河沙如来同共证。我今解此如意珠，信受之者皆相应。了了见，无一物，亦无人，亦无佛。大千沙界海中沤，一切圣贤如电拂。假使铁轮顶上旋，定慧圆明终不失。日可冷，月可热，众魔不能坏真说。象驾峥嵘谩进途，谁见螗螂能拒辙。大象不游于兔径，大悟不拘于小节。莫将管见诳苍苍，未了吾今为君决。【见《四部丛刊三编》影宋本《景德传灯录》卷三十、冒广生刊《永嘉诗人祠堂丛刻》第一册释玄觉《永嘉集》附录。】  

慧能  

偈  

菩提本无树，明镜亦无台。佛性常清净，何处有尘埃？  

心是菩提树，身为明镜台。明镜本清净，何处染尘埃？【见敦煌本《南宗顿教最上大乘摩诃般若波罗蜜经六祖慧能大师于韶州大梵寺施法坛经》。】  

无相颂【亦名《灭罪颂》】  

愚人修福不修道，谓言修福而是道。布施供养福无边，心中三恶元来造。若将修福欲灭罪，后世得福罪元在。若解向中除罪缘，各自性中真忏悔。若悟大乘真忏悔，除邪行正即无罪。学道之人能自观，即与悟人同一类。大师令传此顿教，愿学之人同一体。若欲当来觅本身，三毒恶缘心中洗。努力修道莫悠悠，忽然虚度一世休。若遇大乘顿教法，虔诚合掌至心求。【同前。】  

修行颂  

说通及心通，如日处虚空。惟传顿教法，出世破邪宗。教即无顿渐，迷悟有迟疾。若学顿教法，愚人不可悉。说即须万般，合离还归一。烦恼暗宅中，常须生惠日。邪来因烦恼，正来烦恼除。邪正悉不用，清净至无余。菩提本清净，起心即是妄。净性在妄中，但正除三障。世间若修道，一切尽不妨。常见自己过，与道即相当。色类自有道，离道别觅道。觅道不见道，到头还自恼。若欲见真道，行正即是道。自若无正心，暗行不见道。若真修道人，不见世间过。若见世间非，自非却是左。他非我无罪，我非自有罪。但自去非心，打破烦恼碎。若欲化愚人，是须有方便。勿令彼有疑，即有菩提现。法元在世间，于世出世间。勿离世间上，外求出世间。邪见是世间，正见出世间。邪正悉打却，菩提性宛然。此但是顿教，亦名为大乘。迷来经累劫，悟则剎那间。【同前。】  

付法颂  

心地含情【契嵩本作「诸」】种，法雨即花生【契嵩本作「普雨悉皆萌」。】自悟花情种【契嵩本作「顿悟华情已」】，菩提果自成。【同前。】  

拟达摩和尚颂二首【题拟】  

心地邪花放，五叶逐根随。共造无明业，见被业风吹。  

心地正花放，五叶逐根随。共修般若惠，当来佛菩提。【同前。】  

自性真佛解脱颂  

真如净性是真佛，邪见三毒是真魔。邪见之人魔在舍，正见知人魔则过。性中邪见三毒生，即是魔王来住舍。正见忽除三毒心，魔变成佛真无假。化身报身及法身，三身元本是一身。若向身中觅自见，即是成佛菩提因。本从化身生净性，净性常在化身中。性使化身行正道，当来圆满真无穷。淫性本是清净因，除淫即无净性身。性中但自离五欲，见性剎那即是真。今生若悟顿教门，悟即眼前见世尊。若欲修行云觅佛，不知何处欲求真。若能心中自见真，有真即是成佛因。自不求真外觅佛，去觅总是大痴人。顿教法者是西流，救度世人须自修。今报世间学道者，不于此见大悠悠。【同前。】  

示志诚偈二首  

生来坐不卧，死去卧不坐。一具【《灯录》作「元是」】臭骨头，何为立功课【《灯录》作「过」。】  

心地无非【《灯录》作「一切无心」】自性戒，心地【《灯录》作「一切」】无痴自性慧。心地无乱自性定【《灯录》无此句】，不增不减【《灯录》作「退」】自金刚，身去身来本三昧。【见契嵩本《六祖大师法宝坛经》、《景德传灯录》卷五。】  

示智通偈  

自性具三身，发明成四智。不离见闻缘，超然登佛地。吾今为汝说，谛信永无迷。莫学驰求者，终日说菩提。【同前。】  

示智常偈  

不见一法存无见，大似浮云遮日面。不知一法守空知，还如太虚生闪电。此之知见瞥然兴，错认何曾解方便。汝当一念自知非，自己灵光常显现。【同前。】  

示法达偈三首  

礼本折慢幢，头奚不至地？有我罪即生，亡功福无比。  

汝今名法达，勤诵未休歇。空诵但循声，明心号菩萨。汝今有缘故，吾今为汝说。但信佛无言，莲华从口发。  

心迷法华转，心悟转法华。诵经久不明【《灯录》作「诵久不明已」】，与义作雠家。无念念即正，有念念成邪。有无俱不计，长御白牛车。【同前。】  

示智通偈  

大圆镜智性清净，平等性智心无病，妙观察智见非功，成所作智同圆镜。五八六七果因转，但用名言无实性。若于转处不留情，繁兴永处那伽定。【契嵩本《六祖大师法宝坛经》。】  

僧举卧轮禅师偈作此相示【题拟】  

惠能没伎俩，不断百思想。对镜心数起，菩提作么长。【同前。】  

临灭偈【题拟】  

兀兀不修善，腾腾不造恶。寂寂断见闻，荡荡心无着。【同前。】  

无相颂  

心平何劳持戒，行直何用修禅？恩则孝养父母，义则上下相怜。让则尊卑和睦，忍则众恶无喧。若能钻木取火，淤泥定生红莲。苦口的是良药，逆耳必是忠言。改过必生智慧，护短心内非贤。日用常行饶益，成道非由施钱。菩提祇向心觅，何劳向外求玄。听说依此修行，天堂祇在目前。【同前。】  

***昙伦***  

昙伦，即卧伦【(一作「卧轮」)】禅师，住上都。诗一首。【(《全唐诗》无昙伦诗)】  

偈  

卧轮有伎俩，能断百思想。对境心不起，菩提日日长。【见契嵩本《六祖大师法宝坛经》。】  

***法海***  

法海，韶州人。嗣慧能。诗一首。【(《全唐诗》无法海诗)】  

偈  

即心元是佛，不悟而自屈。我知定慧因，双修离诸物。【见《景德传灯录》卷五、契嵩本《六祖大师法宝坛经》。】  

***智通***  

智通，寿州安丰人。嗣慧能。诗一首。【(《全唐诗》无智通诗)】  

偈  

三身元我体，四智本心明。身智融无碍，应物任随形。起修皆妄动，守住匪真精。妙旨因师晓，终亡染污名。【同前。】  

***智常***  

智常，信州贵溪人。嗣慧能。诗一首。【(《全唐诗》无智常诗)】  

偈  

无端起知见，着相求菩提。情存一念悟，宁越昔时迷。自性觉源体，随照枉迁流。不入祖师室，茫然趣两头。【同前。】  

***义净***  

题取经诗  

晋宋齐梁唐代间，高僧求法离长安。去人成百归无十，后者安知前者难。路远碧天唯冷结，沙河遮日力疲殚。后贤如未谙斯旨，往往将经容易看。【《四部丛刊》本宋法云撰《翻译名义集》卷七「续补译师」条引唐义净三藏诗。《禅门诸祖师偈颂》卷下之下录此为「义净三藏《诫看经》」。】  

***沈佺期***  

古镜  

凿井遘古坟，古坟衬沦没。谁家青铜镜，送此长波月。长夜何冥冥，千岁光不彻。玉匣历穷泉，金龙潜幽窟。鞶组已销散，锦衣亦亏阙。莓苔翳清池，虾蟆蚀明月。埋落今如此，照心未当歇。愿垂拂拭恩，为君鉴云发。【见斯二七一七《珠英学士集》残卷，据吴企明先生录本(未刊)。《全唐诗》卷九五仅存末六句，今补全重录。残卷原缺题，今从《全唐诗》补。】  

琼州【题拟】  

异哉寸波中，露此横海脊。举首玉簪插，忽去银钉掷。身大何时见，夭矫翔霹雳。铜柱威丹徼，朱崖镇火陬。【见《舆地纪胜》卷一二四《琼州》。】  

句  

先朝六驾日，远虞附已深。【见《海录碎事》卷十。】  

诗【附存】  

万里赴戎机，关山度若飞。朔气传金柝，寒光照铁衣。【见明刻本宋佚名编《锦绣万花谷后集》卷十四「将帅」类。】  

***韦希损***  

希损，字又损，京兆杜陵人。起家国子生擢第，历官城固主簿，渭南、蓝田尉，京兆府功曹，开元七年卒，年六十三。诗二句。【(《全唐诗》无韦希损诗)】  

应制和蔡孚偃松篇  

大厦已成无所用，唯将献寿答尧心。【《唐文拾补》卷十八韦璞玉撰《大唐故朝议郎京兆府功曹上柱国韦君墓志铭》引。】  

***魏知古***  

奉酬龙门北溪作【存目】  

***刘义***  

义，开元间官魏州司功参军。残诗一首。【(《全唐诗》无刘义诗，事迹据石刻下署衔)】  

训崔长史公石桥咏  

□壮雄规□，□□在□□。□空歇灭下缺雍下缺。【见《文物参考数据》一九五七年第三期刊俞同奎《安济桥补充文献附石刻拓片》。】  

***姚崇***  

五言过栖岩寺  

鹫岭高不极，延睇俯何宫？城郭千年在，烟云万里通。坐忘荣与利，行悟□将□【当为「空」字】。愿假慈悲力，微资燮理功。【见清胡聘之《山右石刻丛编》卷五。】  

奉使蒲州返辔奉答圣制【题拟】  

归来朝帝□，忽□【疑为「逢」字】钧天响。悬知浐水游，绝胜汾川赏。【见前书同卷高宗《过栖岩寺》附刻韦元晨《六绝纪文》引。】  

***郑惟忠***  

古石之歌  

江东藏瑞简，济北蕴兵书。若非平固湖中鴈，定是昆明池里鱼。【见《文苑英华》卷三一《古石赋》附。】  

***崔日用***  

赠崔沔【题拟】  

棣华袭韡萼，桂树连芳根。  

又  

接闬共怀铅，齐生俎贲玉。【见《文苑英华》卷七○二崔佑甫《齐昭公崔府君集序》引。】  

***包融***  

桃源行  

武陵川径入幽遐，中有鸡犬秦人家，家傍流水多桃花。桃花两边种来久，流水一道何时有？垂条落□暗春风，夹岸芳菲至山口。岁岁年年能寂寥，林下青苔日为厚。时有仙鸟来衔花，曾无世人此携手。可怜不知若为名，君任【一作「往」】从之多所更。古驿荒桥平路尽，崩湍怪石小溪行，相见维舟登览处，红堤绿岸宛然成。多君此去从仙隐，令人晚节悔营营。【见《文苑英华》卷三三二。】  

***江油令***  

江油令，姓名不详，约为开元前期人。诗一首又二句。【(《全唐诗》无江油令诗)】  

咏江上溺死女子【题拟】  

二八谁家女，漂来倚岸芦。鸟窥眉上翠，鱼弄口傍珠。  

赋山火诗  

野火烧山去，人归火不归。【均见《唐诗纪事》卷十八引《彰明逸事》。】  

### 全唐诗续拾卷十  

***道慈***  

道慈，俗姓额田，日本漆下郡人。少小出家，聪敏好学。长安元年入唐留学，学业颖秀，妙通三藏，曾入宫讲经。开元六年归日本，拜僧纲律师。晚年受命造成大安寺。诗一首。【(《全唐诗》无道慈诗)】  

在唐奉本国皇太子  

三宝持圣德，百灵扶仙寿。寿共日月长，德与天地久。【日本淡海三船《怀风藻》。】  

***辨正***  

辨正，俗姓秦，日本人。少年出家。长安间入唐，学三论宗。曾以善棋入临淄王李隆基藩邸。客死于唐。诗二首。【(《全唐诗》无辨正诗)】  

在唐忆本乡  

日边瞻日本，云里望云端。远游劳远国，长恨苦长安。【《怀风藻》。】  

与朝主人  

钟鼓沸城闉，戎蕃预国亲。神明今汉主，柔远静胡尘。琴歌马上怨，杨柳曲中春。唯有关山月，偏迎北塞人。【同前。】  

***张嵩***  

嵩，一名孝嵩。初举进士，常以边任自许。代郭虔瓘为安西都护，开元十年转太原尹。诗二首。【(《全唐诗》无张嵩诗，据《旧唐书》卷一○三录传)】  

云中古城赋附歌  

魏家美人闻姓元，新声巧妙今古传。昔日流音遍华夏，可怜埋骨委山樊。城阙摧残犹可惜，荒郊处处生荆棘。寒飙动地胡马嘶，若个征夫不沾臆。人生荣耀当及时，白发须臾乱如丝。君(上不下见)魏都行乐处，祇今空有野风吹。  

云中古城郁嵯峨，塞上行吟麦秀歌。感时伤古今如此，报主怀恩奈老何！【见《文苑英华》卷四五。】  

苏颋  

大唐封东岳朝觐颂附诗  

天子圣兮天孙崇，登以封兮报以功。受命再惟皇代，天之赉人所载。士马山(山业)，戈矛山沓，祯符山杂，灵响山答，天与人合。我铺衍兮长粹清，太元册兮太一精，休光光我之庆成，舜四朝而禹万国，莫之我京。【见《唐文粹》卷十九。】  

***智威***  

智威，姓陈，江宁人。依天宝寺统法师出家。嗣法持，住金陵牛头山。开元十七年卒，年七十七。诗一首。【(《全唐诗》无智威诗)】  

示慧忠偈【题拟】  

莫系念，念成生死河。轮回六趣海，无见出长波。【见《景德传灯录》卷四、《五灯会元》卷二。】余本性虚无，缘妄生人我。如何息妄情，还归空处坐。【见《五灯会元》卷二。】  

***慧超***  

摩诃罗国娑般檀寺述志【题拟】  

不虑菩提远，焉将鹿苑遥。祇愁悬路险，非意业风飘。八塔难诚见，参着经劫烧。何其人愿满，目睹在今朝。  

南天路言怀【题拟】  

月夜瞻(日□)路，浮云飒飒归。减书参去便，风急不听回。我国天岸北，他邦地角西。日南无有雁，谁为向林飞。  

哀求法汉僧并序○题拟  

山中有一寺，名那揭罗驮娜。有一汉僧于此寺身亡。彼大德说：「从中天来，明闲三藏圣教，将欲还乡，忽然违和，便即化矣。于时闻说，莫不伤心。便题四韵，以悲冥路。五言。  

故里灯无主，他方宝树摧。神灵去何处，玉貌已成灰。忆想哀情切，悲君愿不随。孰知乡国路，空见白云归。【以上三诗均出《大正新修大藏经》第五十一册慧超撰《往五天竺国传》。参伯三五三二卷。】  

缺名  

五言□□观□明府下缺  

春山桂实奇，露□莅江垂。[下缺。]□疏□□识，幽□□人知。赖□□□□，□□□□□。【《文博》一九九○年第一期刊张沛《唐黄土磨崖刻石试析》录陕西旬阳城东禹穴侧磨崖石刻。】  

***□州司马***  

□州司马，姓名不详。开元十七年在世。  

□□州别驾□皇□从□□□闻之[下缺]  

闻□□□才，□春复赏梅。咏□幽山桂，传声□□□。□□□□□，□□□□□。□□□君酒，花□妓女杯。淮南有便使，□摘一枝来。□□史下缺。【同前。】  

***□同***  

□同，姓不详。玄宗开元间密州刺史。  

□和  

[上缺]影□□□□□□□□□□丹。□轼□黄土，□琴□武城。醴泉飞汉曲，芳桂□山□。□丹□彾□，群英□雁声。□□□□德，樊纟□遂留情。□□□靡□，□□□□□。□□香可□，□□□□□。【同前。】  

***冯□原***  

冯□原，开元十七年为黄土县令。  

同前  

[上缺]如。淮南桂□林，幽□武城隅。□白无人识，□□□杨殊。影□岩□□，□□□□□。□出公子至，香拂舞童□。不被王孙□，何由得鉴欤？□转□□□，□□□□□。【同前。】  

***□冯***  

□冯，开元十七年为黄土县令。  

同前  

[上缺]芳下缺□□游□浦，弄鸟戏兰陔。石□吟□□，山□奏落梅。寿□半□□，□□□□□。□□临江酌，舞席倚泉开。□留□□□，□醉□岩□。【同前。】  

***杨潜***  

杨潜，开元十七年任黄土县丞。  

同前  

[上缺]□□□□抚，幽岩有□香。□□□□□，□□舞□庄。□□□□□，□□□□□。□□□□化，叨毗制锦□。□□□□□，□□□□阳。【同前。】  

***杨□***  

杨□，开元十七年为黄土县主簿。  

同前  

王□重幽赏，携樽对□□。□□□□□，□□□□□。□□□□□，□□□□□。鸟鸣欺□度，人娇舞实□。独□□□□，□□□□□。【同前。】  

***黄土县尉***  

黄土县尉，姓名不详，开元十七年在职。  

同前  

□□□幽□，携樽玩桂□。□□□□□，□□□□□。□□□□□，□□□□□。□□□月□，欺曲彩云中。□□□□□，合□□□□。【同前。】  

***杨□***  

杨□，名不详，开元十七年署为前海州东海县主簿。  

同前  

[上缺]□□丹桂□，旖旎绿岩垂。□□露下缺人□花飘□袖宜□□□□□□虽[下缺]。【同前。】  

雍州率□□□  

雍州率□□□，姓名不详，官职仅存此三字，当为雍州率府参军之残。  

同前  

[上缺]在□□□□岩前□华历畿下缺人眄王孙寔□甄得因[下缺]。【同前。】  

孙□  

孙□，名不详，开元十七年任石泉县令。  

同前  

[上缺]□□火□修□上罩天□孙下缺□□承□妓，香风韵管弦。[下缺]。【同前。】  

李昂  

戚夫人楚舞歌  

定陶城中是妾家，妾年二八颜如花。闺中歌舞未终曲，天下死人如乱麻。汉王此地因征战，未出帘栊人已荐。风花菡萏落辕门，云雨徘徊入行殿。日夕悠悠非旧乡，飘飖处处逐君王。玉闺门里通归梦，银烛迎来在战场。从来顾恩不顾己，何异浮萍寄深水。逐战曾迷只轮下，随君几陷重围里。此时平楚复平齐，咸阳宫阙到关西。珠帘夕殿闻钟漏，白日秋天忆鼓鼙。且矜容色长自持，且遇乘舆恩幸时。香罗侍寝双龙殿，玉辇看花百子池。君王纵恣翻成误，吕后由来有深妒。不奈君王容发衰，相存相顾能几时。黄泉白骨不可报，雀钗翠羽从此辞。君楚歌兮妾楚舞，脉脉相看两心苦。曲未终兮袂更扬，君流涕兮妾断肠。已见谋臣归惠帝，徒留爱子付周昌。【《才调集》卷三、伯二五六七卷。】  

赵冬曦  

三门赋附歌  

申负石兮空自奇，客乘查兮何远为。君不见虚舟之泛泛，浩浩乘流而不羁。【见《文苑英华》卷三四。】  

张说  

白杨篇  

欲识前王塔鞍处，正北苗抽一小枝。【《文苑英华》卷八七六令狐楚《白杨新庙碑》引。此则承陶敏先生告知。】  

句  

分班晓入翔鸳阁，直舍旁连浴凤池。【见明刻本《锦绣万花谷后集》卷十。】  

朱评之  

评之，开元间为殿中侍御史。诗一首。【(详附按)】  

咏三御史【题拟】  

韦子凝而密，任生直且狂。可怜元福庆，也学坐痴床。【见《太平广记》卷二五○韩琬《御史台记》引。】  

***张果***  

玄珠歌  

解采玄珠万恶除，尽令得道入清虚。干符显出真金行，备在逍遥三卷书。  

宫阙楼台表道躯，不留命本敌洪炉。元神散走枯庭在，抛尽玄珠一物无。  

尘心不识体中天，空敬灵仪拟觅仙。自有玄珠不知处，何年归命入丹田。  

多恃聪明强是非，纵闻法要亦相违。若能不出长生宝，结作玄珠透紫微。  

谩求土塑及丹青，空看经文道岂成。自有玄珠无价宝，几时觉悟驻神精。  

明暗同源人不知，若能晓了自幽奇。玄珠定是含光主，永住金宫月魄池。  

落崖溪畔整神机，能把金光闭命扉。为得玄珠镇灵府，一真行处一光辉。  

元真散走不能扃，积毒纵横坏百灵。豁尽玄珠无上宝，醉中生死几时醒。  

冲和海里育元精，中有玄珠寿命成。不炼不凝抛欲尽，何如黑处顿教明。  

解通神息体藏珍，与道相违便失真。若遇玄珠结中道，自然成就化金巾。  

凡情激浊污天门，岂识玄珠性命根。生处莫令流浪去，当时清净不迷昏。  

玄珠振动被魔群，照着生门白黑分。向里修持坚固后，道成方识九霄君。  

欲采玄珠日月奔，先须火发制灵根。朝元万过金精结，此是登真第一门。  

玄珠常处洞房居，日月融来浑太虚。真遣琼环随液化，光明不绝照神庐。  

玄珠玉树有根苗，水际连天永不凋。真火含虚如赤日，金华结魄六时潮。  

早须烹取太阳酥，吃着元神永不枯。若要形超化金骨，玄珠向里有醍醐。  

逍遥常饮月魂津，灌溉灵根道德新。留宝去尘光不散，玄珠照耀五通身。  

往来出入改婴孩，顺逆参差致祸灾。尽有玄珠同一处，因师与指住灵台。  

玄珠鼓吹法雷霆，雨满中池变八琼。从此光明彻天上，五云行驾到蓬瀛。  

用心万种事多端，何以归元向里观。捉得玄珠令换骨，形超碧落驾金鸾。  

安闲日夜不曾奔，里有玄珠开一门。荡尽尘劳分日月，直交至宝入昆仑。  

因师传秘顿无争，抽却玄光一道明。天乐至今声不绝，玄珠果满赤龙迎。  

点检光芒八道分，解吞真火体中焚。玄珠开决三清界，待了齐驱五色云。  

未悟真元恍惚惊，任心贪欲恣三彭。玄珠到处无能染，宝满琼池达上清。  

玄珠得了永无争，不出丹元结宝成。因转淘澄轮似月，寻常清净颗中明。  

玄珠失却落坵墟，流浪轮回错卷舒。魂魄若凝如日月，体同天地合清虚。  

玄珠结魄一时冲，送入琼楼最上宫。恰似蟾光能出没，自然轻举入云中。  

从前搬运几多人，只把凡形顿出尘。千万天仙行此术，玄珠照耀一元真。  

因师指动日光随，解把玄珠化羽衣。功满得成天上道，未登云路没人知。  

逍遥著述显虚无，不出身田指道躯。内秘分为上中下，寻踪尽道得玄珠。【见《正统道藏洞玄部众术类》。】  

金虎白龙诗  

铅汞传来百万秋，几人认得几人修。若教世上知灵药，天上神仙似水流。  

大道分明在目前，时人不会谩求铅。黄芽本是乾坤气，神水根基与汞连。  

(女宅)女初生醉似泥，千朝暗室不东西。虔心日夜勤调火，莫遣灵丹气不齐。  

天地初生日月高，状如鸡子状如桃。阴阳真气知时节，直待三年始脱胞。  

世人何处觅黄芽，此物铅中是我家。铅汞共成真地气，脱胞方始见灵砂。  

满世黄芽人不识，识得黄芽家不贫。黄芽岂使世人识，纵识黄芽不得门。  

二气丹砂不足灵，真成真气用黄轻。铅中有物丹中汞，人自迷津落路行。  

合于天地合于玄，子母相并不敢言。先汞后铅真大道，莫教失伴鹤归天。  

此物从分二八传，吉年吉月入炉安。千朝火候知时节，莫遣芽成汞不干。  

汞在中宫芽在南，先须斟酌莫教参。黄芽不是难求药，人自无知口不缄。  

满市黄芽无不归，世人轻宴治尘微。公卿尽识真灵药，至死贪婪晓晖。  

日月延人人自忙，分明真道不穷阳。家家尽有铅和汞，使得迷人入渺茫。  

明明五运自推寻，汞中铅中理最深。铅汞既知人世有，坚须穷道莫沉吟。  

大道遗留一卷经，自然匹配作仪形。天生铅汞人间有，何得他州问药名。  

用铅须得汞相和，二姓为亲女唱歌。炼到紫河车半地，白云相伴鹤回过。  

甲乙神驱造化图，潜龙知是好铅酥。分明制出何难会，却道仙家谜语浮。  

青龙白虎合为胎，十月炉中满始开。此是黄芽亲口诀，世人何处觅三才。  

铅汞居干不在山，三关昼夜好追攀。少年纵却疏狂性，渐觉尪羸作鬼颜。  

道须心向北方穷，黄芽生长在铅中。丹砂(女宅)女真灵药，得伴相将去大蓬。  

大道从来不负人，分明铅汞弃如尘。莫言世上无灵药，二气丹砂水火真。  

此物天生人不知，阴阳真气兑为离。坎宫五世求名姓，认得黄芽作圣基。【《正统道藏》本宋佚名《内丹秘诀》引。】  

五子守仙丸歌  

返老成少是还丹，不得守仙亦大难。愁见鬓斑令却黑，一日但服三十丸。松竹本自无艳色，金液因从火制干。五子可定千秋旨，百岁如同一万年。【《正统道藏》本《悬解录》。又《云笈七签》卷六四。】  

***白履忠***  

白履忠，陈留浚仪人，博涉文史。隐居于古大梁城，时号为梁丘子。景云中，征拜校书郎，寻弃官而归。开元十年，被荐入阁侍读。十七年，被征赴京师。留数月，即以老病归。寻寿终。着有《三玄精辩论》一卷，文集十卷，又注《老子》及《黄庭内景经》。诗一首。【(《全唐诗》无白履忠诗，传据《旧唐书》本传)】  

还丹口诀  

水中铅，火里铅，水火二铅同一原，不知咫尺是神仙。敬将朱砂酒醋煎，千千万万化为烟。假如伏火只成顽，欲得人间作地仙。炼取五行四象全，阴功济世真上天。【后蜀无名氏《大还丹照鉴》。】  

***司马承祯***  

太上升玄消灾护命妙经颂  

太上本来真，虚无中有神。若能心解悟，身外更无身。假名元始号，元始虚无老。心源是元始，更无无上道。七宝为林苑，五明宫殿宽。人身皆备有，不解向心观。三世诸天圣，相因一性宗。一身无万法，万法一身同。放出光明照，无央世界中。乾坤明表里，日月觉朦胧。妙观无静苦，自性不能知。妄想随缘去，何时有出期。生灭何时尽，相因浩劫来。似环蝼蚁转，如毂碾尘埃。谁言河海阔，深浅尚能知。爱欲情无底，何年有出时？水鸟及风林，咸归一法音。如何颠倒性，自起万般心。虚无含有象，有象复归无。心若分明了，知权呼有无。无空空不空，无色色不色。若能知色空，色空皆自得。有有兼无有，无无及有无。虚心能不动，妙道自来居。如人入黑暗，目睹又何曾。若要分明见，须凭浩劫灯。有相兼无相，迷惑终不知。未能明觉性，安得决狐疑。众生情行劣，迷失道根源。特谓宣宗旨，教令入妙门。物向无中有，道从有里无。莫生无有见，迷执自消除。空色互相生，相缠如纠墨。要知空色理，自莫分空色。道性本虚无，虚无亦假呼。若生无有见，终被法来拘。不空是真空，不色是真色。空色便为真，真法何曾得？是空及是色，究竟总非干。要认真空色，回心向己观。空色宜双泯，不须举一隅。色空无滞碍，本性自如如。妙音喻虚性，虚心非妙音。认他毫发事，难得自由心。一心观一切，一切法皆同。若能如斯解，方明智慧通。了悟性根源，名为入妙门。妙门方便法，是法勿留存。决破疑惑网，有无都不干。正心长自在，如隼入云盘。心静六根清，六根随性行。性能无着物，邪障那边生。妙经无碍性，权立妙经名。故为众生说，令教悟此经。一真度一切，如楫济横流。真性随身有，勿于身外求。传教虚无理，世间散布行。诵经能万遍，其义自分明。真性号神王，飞天无定方。破邪能自外，坚固喻金刚。灵童即正性，无染号真人。威猛喻师子，名殊一法身。诸天诸圣众，无一亦无二。性不逐波流，是名真侍卫。语默及游息，无生一念思。忘形归恍惚，神鬼不能窥。正法度邪法，众生见处偏。若生无有见，即被染心田。天尊重说偈，直为指心源。汲引迷惑者，令归解脱门。道非干视听，视听转生疑。应物临机用，虚心即可知。心疑随万境，随境认心田。道非有为有，方名离种边。【《正统道藏》鸟字号。】  

***王希明***  

希明，开元中任右拾遗内供奉。着有《太一金镜式经》十卷、《丹元子步天歌》一卷。诗三十一首。【(《全唐诗》无王希明诗，传据《新唐书艺文志》)】  

丹元子步天歌  

东方七宿  

角，两星南北正直着，中有平道上天田，总是黑星两相连，别有一乌名进贤。平道右畔独渊然，最上三星周鼎形，角下天门左平星，双双横于库楼上，库楼十星屈曲明。楼中五柱十五星，三三相着如鼎形。其中四星别名衡，南门楼外两星横。  

亢，四星恰如弯弓状。大角一星直上明，折威七子亢下横。大角左右摄提星，三三相似如鼎形。折威下左顿顽星，两个斜安黄色精。顽下二星号阳门，色若顿顽直下(□存)。  

氐，四星似斗侧量米。天乳氐上黑一星，世人不识称无名。一个招摇梗河上，梗河横列三星状。帝席三黑河之西，亢池六星近摄提。氐下众星骑官出，骑官之众二十七。三三相连十欠一，阵车氐下骑官次，骑官下三车骑位。天辐两星列阵傍，将军阵里振威霜。  

房，四星直下主明堂。键闭一黄斜向上，钩钤两个近其傍。(罚刀改寸)有三星植键上，两咸夹(罚刀改寸)似房状。房下一星号为日，从官两个日下出。  

心，三星中央色最深。下有积卒共十二，三三相聚心下是。  

尾，九星如钩苍龙尾。下头五点号龟星，尾上天江四横是。尾东一个名傅说，傅说东畔一鱼子。龟西一室是神宫，所以列在后妃中。  

箕，四星形状如簸箕。箕下三星名木杵，箕前一黑是糠皮。  

北方七宿  

斗，六星其状似北斗。魁上建星三相对，天弁建上三三九。斗下圆安十四星，虽然名鳖贯索形。天鸡建背双黑星，天钥柄前八黄精，狗国四方鸡下生。天渊十星鳖东边，更有两狗斗魁前，农家丈人狗下眠，天渊十黄狗色玄。  

牛，六星近在河岸头。头上虽然有两角，腹下从来欠一脚。牛下九黑是天田，田下三三九坎连。牛上直建三河鼓，鼓上三星号织女。左旗右旗各九星，河鼓两畔右边明。更有四黄名天桴，河鼓直下如连珠，罗堰三乌牛东居。渐台四星似口形，辇道东足连五丁。辇道渐台在何许，欲得见时近织女。  

女，四星如箕主嫁娶。十二诸国在下陈，先从越国向东论。东西两周次二秦，雍州南下双鴈门。代国向西一晋伸，韩魏各一晋北轮。楚之一国魏西屯，楚城南畔独燕军。燕西一郡是齐邻，齐北两邑平原君。欲知郑在越下存，十六黄星细区分。五个离珠女上星，败瓜珠上瓠瓜生。两个各五瓠瓜明，天津九个弹弓形。两星入午河中横，四个奚仲天津上，七个仲侧扶筐星。  

虚，上下各一如连珠。命禄危非虚上呈，虚危之下哭泣星。哭泣双双下垒城，天垒团圆十三星，败臼四星城下横，臼西三个离瑜明。  

危，三星不直旧先知。危上五黑号人星，人畔三五杵臼形。人上七乌号车府，府上天钩九黄晶。钩上五鸦字造父，危下四星号坟墓。墓下四星斜虚梁，十个天钱梁下黄。墓傍两星能盖屋，身着黑衣危下宿。  

室，两星上有离宫出。遶室三双有六星，下头六个雷电形。垒壁陈次十二星，十二两头大似升。阵下分布羽林军，四十五卒三为群。壁西四星多难论，子细历历看区分。三粒黄金名鈇钺，一颗真珠北落门。门东八魁九个子，门西一宿天纲是。电傍两星土功吏，腾蛇室上二十二。  

壁，两星下头是霹雳。霹雳五星横着行，云雨次之口四方。壁上天(厂既)十圆黄，鈇锧五星羽林傍。  

西方七宿  

奎，腰细头尖似破鞋。一十六星遶鞋生，外屏七乌奎下横。屏下七星天溷明，司空左畔土之精。奎上一宿军南门，河中六个阁道形。附路一星傍道明，五个吐花王良星，良星近上一策名。  

娄，三星不匀近一头。左更右更乌夹娄，天仓六个娄下头。天庾四星仓东脚，娄上十一将军侯。  

胃，三星鼎足河之次。天廪胃下斜四星，天囷十三如乙形。河中八星名太陵，陵北九个天船名。陵中积尸一个星，积水船中一黑精。  

昴，七星一聚实不少。阿西月东各一星，月下五黄天阴名。阴下六乌刍槁营，营南十六天苑形。河里六星名卷舌，舌中黑点天谗星，砺石舌傍斜四丁。  

毕，恰似爪叉八星出。附耳毕股一星光，天街两星毕背傍。天节耳下八乌幢，毕下横列六诸王。王下四皂天高星，节下团圆九州岛城。毕口斜对五车口，车有三柱任纵横。车中五个天潢精，潢畔咸池三黑星。天关一星车脚边，参旗九个参车间，旗下直建九斿连，斿下十三乌天园，九斿天园参脚边。  

觜，三星相近作参(上蕊下木)。觜上坐旗真指天，尊卑之位九相连。司怪曲立坐旗边，四鸦大近井钺前。  

参，总有十星觜相侵。两肩(上雨下只)足三为心，伐有三星足里深。玉井四星右足阴，屏星两扇井南襟。军井四星屏上吟，左足下四天厕临，厕下一物天屎沉。  

南方七宿  

井，八星横列河中净。一星名钺井边安，两河各三南北正。天樽三星井上头，樽上横列五诸侯。侯上北河西积水，欲觅积薪东畔是。钺下四星名水府，水位东边四星序。四渎横列南河里，南河下头是军市。军市团圆十三星，中有一个野鸡精。孙子丈人市下列，各立两星从东说。阙丘二个南河东，丘下一狼光蒙茸。左畔九个弯弧弓，一矢拟射顽狼胸。有个老人南极中，春秋出入寿无穷。  

鬼，四星册方似木柜。中央白者积尸气，鬼上四星是爟位。天狗七星鬼下是，外厨六间柳星次。天社六个弧东倚，社东一星是天纪。  

柳，八星曲头垂似柳。近上三星号为酒，享宴大酺五星守。  

星，七星如钩柳下生。星上十七轩辕形，轩辕东头四内平。平下三个名天相，相下稷星横五灵。  

张，六星似轸在星傍。张下只是有天庙，十四之星册四方。长垣少微虽向上，星数歌在太微傍，天尊一星直上黄。  

翼，二十二星大难识。上五下五横着行，中心六个恰如张。更有六星在何许？三三相连张畔附。必若不能分处所，更请向前看野取。五个黑星翼下头，欲知名字是东瓯。  

轸，四星似张翼相近，中央一个长沙子。左辖右辖附两星，军门两黄近翼是。门下四个主司空，门东七乌青丘子。青丘之下名器府，器府之星三十二。以上便为太微宫，黄道向上看取是。【以上二十八首均录自郑樵《通志》卷三八《天文略》第一。】  

太微宫  

上元太微宫，昭昭列象布苍穹。端门只是门之中，左右执法门西东。门左皂衣一谒者，以次即是乌三公。三黑九卿公背傍，五黑诸侯卿后行。四个门西主轩屏，五帝内坐于中正。幸臣太子并从官，乌列帝后从东定。郎将虎贲居左右，常陈郎位居其后。常陈七星不相误，郎位陈东一十五。两面宫垣十星布，左右执法是其数。宫外明堂布政宫，三个灵台候云雨。少微四星西南隅，长垣(上雨下只)(上雨下只)微西居。北门西外接三台，与垣相对无兵灾。  

北极紫微宫  

中元北极紫微宫，北极五星在其中。大帝之坐第二珠，第三之星庶子居。第一号曰为太子，四为后宫五天枢。【一云：「第三明者帝之居，第四名曰四庶子，最小第五天之枢。」】左右四星是四辅，天一太一当门路。左枢右枢夹南门，两面营卫一十五。上宰少尉两相对，少宰上辅次少辅。上卫少卫次上丞，后门东边大赞府。门西唤作一少丞，以次却向前门数。阴德门里两黄聚，尚书以次其位五。女史柱史各一户，御女四星五天柱。大理两星阴德边，勾陈尾指北极颠，勾陈六星六甲前。天皇独在勾陈里，五帝内坐后门是。华盖并杠十六星，杠作柄象盖伞形。盖上连连九个星，名曰传舍如连丁。垣外左右各六珠，右是内阶左天厨。阶前八星名八谷，厨下五个天棓宿。天床六星左枢在，内厨两星右枢对。文昌斗上半月形，希疏分明六个星。文昌之下曰三公，太尊只向三公明。天牢六星太尊边，太阳之守四势前。一个宰相太阳侧，更有三公相西偏，即是玄戈一星圆。天理四星斗里暗，辅星近着开阳淡。【一本云：「文昌之下三师名，天牢六星四势前。更有三公相西偏，即是太阳一星圆。天理四星斗里暗，辅星近着闿阳淡。」】北斗之宿七星明，第一主帝名枢精，第二第三璇玑星，第四名权第五衡，闿阳摇光六七名。  

天市垣  

下垣一宫名天市，两扇垣墙二十二。当门六角黑市楼，门左两星是车肆。两个宗正四宗人，宗星一(上雨下只)亦依次。帛度两星屠肆前，候星还在帝坐边。帝坐一星常光明，四个微茫宦者星。以次两星名列肆，斗斛帝前依其次，斗是五星斛是四。垣北九个贯索星，索口横者七公成。天纪恰似七公形，数着分明多两星。纪北三星名女床，此坐还依织女傍。三元之象无相侵，二十八宿随其阴。水火土木并与金，以次别有五行分。【以上三首录《通志》卷三九《天文略》第二。】  

### 全唐诗续拾卷十一  

***许景先***  

若耶春意  

越水正逶迤，艳阳三月时。中有婵娟子，含怨望佳期。鲜肤润玉泽，微眄动蛾眉。解佩遗中浦，折芳怀所思。彩色岂不重，(坏去土改王)艳难久滋。一歌江南曲，再使妾心悲。【见《会稽掇英总集》卷七。】  

答客问  

龙跃汤泉云渐回，龙飞香殿气还来。龙潜龙见云皆应，天道常然何问哉！【见宋敏求《长安志》卷十五「临潼」「阴盘城」条。】  

***杜伟***  

伟，京兆人。开元二十二年自殿中侍御史谪为宣州司户。诗一首。【(详附按)】  

过琴溪并序  

二十二年冬，予自柱史谪掾宣城。明年九月，连率班公下阙。  

州府谪宦居，邑城摄官莅。悠悠泾川适，佳期此相迟。灵溪知几曲，曲曲各殊致。仙岭多巉颜，前峰特超类。穹崇势旁倒，屹(山客)下无地。洞穴盘龙蛇，空岩隐魑魅。苹开秋水绿，竹动寒山翠。远嶂数瀑悬，疏林一猿坠。依然弹素弦，流我望乡泪。席上红泉飞，樽前白云至。中山是隐居，缅想故心醉。忽睹邢武辞，聆其金石备。神交十载得，良愿三人遂。【诗见嘉庆十二年刊洪亮吉纂《泾县志》卷三一，序据附录蒋之奇文补。】  

***韩休***  

驾幸华清宫赋附歌  

素秋归兮玄冬早，王是时兮出西镐。幸华清兮顺天道，琼楼架虚兮灵仙保，长生殿前兮树难老，甘泉流兮圣躬可澡，俾吾皇兮亿千寿考。【见《文苑英华》卷五八。】  

***张子容***  

缺题  

在家娇小女，卷幔爱花丛。不畏罗衣湿，折花风雨中。【见《四部丛刊》本《后村先生大全集》卷一七七《诗话续集》引李康成《玉台后集》。】  

***徐峤***  

峤，字巨山，湖州长城人。开元中为驾部员外郎，集贤院直学士，迁中书舍人、内供奉、河南尹。又曾任湖州刺史、洺州刺史、润州刺史等职。诗一首。【(《全唐诗》无徐峤诗。兹据《新唐书》卷一九九《徐齐聃传》附传、《嘉定镇江志》卷十四、《嘉泰吴兴志》卷十六录其事迹)】  

游石门山  

维舟清溪泊，徐步石门瞻。窾屈借岩洞，空□□□纤。□飞下习□，响[下缺]。【见光绪元年王棻纂《青田县志》卷六《金石》。】  

薛令之  

草堂吟  

草堂栖在灵山谷，勤读诗书向灯烛。柴门半掩寂无人，惟有白云相伴宿。春日溪头垂钓归，花笑莺啼芳草绿。猿鹤寥寥愁转深，携琴独理仙家曲。曲中哀怨谁知妙，子期能识宫商调。鱼未成龙剑未飞，家贫耽学人争笑。君(上不下见)苏秦与韩信，独步谁知是英俊。一朝得遇圣明君，腰间各佩黄金印。男儿立志需稽古，莫厌灯前读书苦。自古公侯未遇时，萧条长闭山中户。【见《高岑三廉薛氏宗谱》，转录自《唐代文学论丛》第九期刊施景西《薛令之的〈灵岩寺〉诗及其写作年代》。】  

***崔希逸***  

崔希逸，字里不详。开元九年任万年县尉，宇文融奏为劝农判官，迁监察御史。曾任吏部郎中。二十二年自郑州刺史改任江淮河南转运副使。二十四年秋，以右散骑常侍知河西节度事。二十六年，改河南尹，不久即卒。封博陵县公，谥成。诗二首。【(《全唐诗》无崔希逸诗，传据《郎官石柱题名考》卷三、《唐刺史考》卷四九)】  

燕支行营  

天平四塞尽黄砂，塞冷三春少物华。忽见天山飞下雪，疑是前庭有落花。  

阳乌黯黯映山平，阴兔微微光渐生。戍楼往往云间没，烽火时时碛里明。【见伯三六一九卷。】  

***孟浩然***  

归旧隐  

北阙辞天子，南山隐薜萝。【见《吟窗杂录》卷十四正字王玄《诗中旨格》引。】  

句  

日暮马行疾，城荒人住稀。【见宋葛立方《韵语阳秋》卷十四。】  

赠韩襄客  

只为阳台梦里狂，降来教作神仙客。【见《增修诗话总龟前集》卷十三引《诗史》。】  

***韩襄客***  

襄客，汉南女子，与孟浩然同时。为歌诗，知名襄汉间。【(《全唐诗》卷八○二收韩襄客诗二句，缺题，传仅云「汉南妓」，亦误。今重录之)】  

闺怨诗  

连理枝前同设誓，丁香树下共论心。【同前。】  

***张九龄***  

九度仙楼  

谁断巨鳌足？连山分一股。谁跨海上鹏？压作参差羽。应是女娲辈，化工挥巧斧。掀翻煮石云，大块将天补。渣滓至今在，县瓴分注乳。磊落掷遐荒，龃龉不合土。忙惊日月过，晃漾空中舞。裒益问巨灵，谽(谷牙)碍臂武。塞罅制逆流，努力迹骈拇。神禹四载仆，九年梗作雨。纡回杀拗区，澎湃乱飞鼓。漫下祖龙鞭，六丁擭舟府。漫发熊绎矢，非石又非虎。数狭不能制，伊谁可再侮。曾把蓬莱输，难将此物赌。罗浮亦可移，此物不可取。肋斗出盘山，粗能踞地主。芝田第九层，最上蕙生圃。【见同治十三年刊《直隶澧州志》卷二四。】  

游洞门题陈氏丹台诗  

鸡头西畔洞门开，陈氏丹升劫仞台。(车鬼)鬼【《体道通鉴》作「(彪去虎改鬼)」】昔年诚誓否？至今犹说鬼肩栽。【见《宛委别藏》本宋陈田夫《南岳总胜集》卷中「洞门观」条。又见《历世真仙体道通鉴》卷三三。】  

***开元儒士***  

开元儒士，姓名不详。自号为鉴文大师，有《浮沤篇》行于世。诗二句。  

登终南山得句  

野迥云根阔，山高树影长。【见《增修诗话总龟》卷八引《零陵总记》。】  

***王位之***  

位之，开元二十八年任滑州匡城县主簿。诗一首。【(《全唐诗》无王位之诗)】  

五言晚泛灵溪之作  

溪水晚澄鲜，虚无含万象。窥临时见底，胜异如在掌。鱼□□起伏，灵□犹影响。心误出人寰，神清资偃仰。掉舟□□□，聊复惬新赏。香风袭蕙兰，秋日浮清朗。如何得真趣，更此缨时网。坐啸人事闲，悠然思独往。【见光绪二十二年刊蒋师辙纂《光绪鹿邑县志》卷十下。】  

***邢□***  

邢□，名不详，天宝元年为封丘主簿。残诗一首。【(《全唐诗》无邢□诗)】  

五言晚游灵溪泛舟作  

晚□照灵溪，溪澄水□绮。维舟平岸□，□下□□□。□□□□□，事闲亦念此。【以下四行阙。同前。】  

***张旭***  

杂咏  

既作湖阴客，如何更远游？章江昨夜雨，送我过扬州。  

见远亭  

高亭□可望，朝暮对溪山。野色轩楹外，霞光几席间。  

晚过水北  

寒川消积雪，冻浦渐通流。日暮人归尽，沙禽上钓舟。  

三桥  

北临白云涧，南望清风阁。出树见行人，隔溪有鱼跃。【均见《式古堂书画汇考》卷七引《张长史四诗帖》。此帖末有柯九思、高仁卿、陶宗仪等跋。陶跋云此帖「《宣和书谱》所载，初为蔡忠惠公襄家藏，后入御府」。】  

***智封***  

智封，俗姓吴，怀安人。初于本州岛清静寺落发，后住河中府安国院。诗二句。【(《全唐诗》无智封诗)】  

对州牧卫文升使君问【题拟】  

日从蒙汜出，照树全无影。【《宋高僧传》卷八《唐郓州安国院巨方传》附。】  

***怀玉***  

怀玉，俗姓高，丹丘人。住台州涌泉寺，天宝元年卒。诗一首。【(《全唐诗》无怀玉诗)】  

偈  

清净皎洁无尘垢，莲华化生为父母。我修道来经十劫，出示阎浮厌众苦。一生苦行超十劫，永离娑婆归净土。【见《宋高僧传》卷二四。】  

***王乔***  

望石门作  

高峰隔半天，长崖断千里。鸡鸣清涧中，猿啸白云里。瑶波逐空开，霞石触峰起。【见《舆地纪胜》卷三十。】  

***慈和***  

慈和，开元间遵善寺尼。诗一首。【(《全唐诗》无慈和诗)】  

昙一师歌【题拟】  

昙一师，解毗尼。大聪明，更无疑。【《宋高僧传》卷十四《唐会稽开元寺昙一传》。】  

***张彦雄***  

彦雄，曲阿人，开元间处士。诗二句。【(《全唐诗》无张彦雄诗，事迹据《新唐书》卷六十《艺文志》四)】  

句  

云壑凝寒阴，岩泉激幽响。【见《吟窗杂录》卷二六《历代吟谱》引殷璠语引。】  

***蔡隐丘***  

句  

草径不闻金马诏，松门唯见石人看。【见《吟窗杂录》卷二六《历代吟谱》。】  

***冯待征***  

冯待征，开元间蒲州进士。【(参《新唐书李尚隐传》)】  

虞美人怨[缺文]  

### 全唐诗续拾卷十二  

***辛替否***  

送贺秘监归会稽诗  

送君青门外，远诣沧海汜。凫舄游帝乡，羽衣飞故里。术妙焚金鼎，丹成屑琼(上蕊下木)。追饯会群僚，属文降天旨。秦吴称异域，少别犹千祀。黄鹤寓辽阳，应明城郭是。【见孔延之《会稽掇英总集》卷二。】  

王瑀  

瑀，天宝初人。诗一首。【(《全唐诗》无王瑀诗)】  

送贺秘监归会稽诗  

父子承恩日，遗荣拜职辰。挂冠辞圣主，佩印奉严亲。举代称贤智，当朝劝孝仁。退归将适越，攀饯乃倾秦。【同前。】  

***王浚***  

浚，天宝十二载为陈留郡太守。诗一首。【(《全唐诗》无王浚诗，传据《唐刺史考》卷五五)】  

送贺秘监归会稽诗  

业盛王公秩，名高绛老年。遗荣谢珪组，得志学神仙。去国风为驭，还乡海作田。何当曳凫舄，万里更朝天。【同前。】  

***宋鼎***  

送贺秘监归会稽诗  

紫气朝明主，丹丘送老臣。谁知探穴处，更有散金人。陌上神仙日，城东梅柳春。遥知归隐处，烟浪隔嚣尘。【同前。】  

***李彦和***  

彦和，天宝初人。诗一首。【(《全唐诗》无李彦和诗)】  

送贺秘监归会稽诗  

遗荣辞上国，解印适稽山。圣主流深眷，群公祖别颜。彩帆收鉴水，紫气度函关。应是辽阳鹤，千年始一还。【同前。】  

***胡嘉鄢***  

嘉鄢，天宝初人。诗一首。【(《全唐诗》无胡嘉鄢诗)】  

送贺秘监归会稽诗  

帝乡辞宠命，羽服表华年。地变君臣礼，门荣父子仙。凤书开紫观，鹤驾待青田。归舸蓬莱近，宸章日月悬。迹光三乐美，声重二疏贤。即此过函谷，应留《道德篇》。【同前。】  

***崔璘***  

璘，博陵人。从父玄暐，相武后、中宗。父升，刑部侍郎。璘天宝间仕至冯翊郡太守兼采访使。诗一首。【(《全唐诗》无崔璘诗，事迹据《新唐书》卷七二《宰相世系表》崔氏博陵大房补。另清河小房亦有崔璘，时代较后，非是)】  

送贺秘监归会稽诗  

轩冕朝恩盛，霓裳祖帐荣。倏然谢时客，高步尚遗名。魏阙鸳行断，稽山鹤驾迎。相期下凫舄，谒帝会承明。【同前。】  

***张博望***  

博望，天宝初人。诗一首。【(《全唐诗》无张博望诗)】  

送贺秘监归会稽诗  

紫绶朝中贵，黄冠物外高。孰能知止足，君独避尘劳。已晓青霞志，方从碧落遨。轩车傥来物，从此贱吾曹。【同前。】  

***张绰***  

绰，天宝初人。诗一首。【(《全唐诗》无张绰诗)】  

送贺秘监归会稽诗  

北阙皇恩重，东门紫气飞。为看宾客去，何似买臣归。迎绶旋江国，题舆入侍闱。千年旧迹在，七日故人非。别涕沾霓服，离筵着锦衣。无因伴仙羽，空此羡光辉。【同前。】  

***韩宗***  

宗，天宝初人。诗一首。【(《全唐诗》无韩宗诗)】  

送贺秘监归会稽诗  

遗老去朝行，登真返旧乡。轩车成羽驾，缨绶换霓裳。明主怀江外，群公祖道傍。青门有前事，千载共辉光。【见《会稽掇英总集》卷二。】  

***韩倩***  

倩，京兆长安人，休弟，仕至左庶子、殿中丞。诗一首。【(《全唐诗》无韩倩诗。事迹据《元和姓纂》卷四、《旧唐书》卷九八《韩休传》、《新唐书》卷七三上《宰相世系表》)】  

送贺秘监归会稽诗  

子綦南国隐，周氏北山居。羽客轻簪绶，霓裳下里闾。仙帆归海近，云气度关虚。今日辞明主，深恩宠汉疏。【同前。】  

***魏盈***  

盈，天宝初人。孙扶，相宣宗。诗一首。【(《全唐诗》无魏盈诗。事迹参《新唐书》卷七二中《宰相世系表》)】  

送贺秘监归会稽诗  

东门挂冠处，西汉祖筵开。乃是黄庭老，言辞丹阙来。方称四皓德，更仰二疏才。今日青溪路，何时谒帝回。【同前。】  

***张鼎***  

古铜雀台歌【题拟】  

铜雀苍苍对古馗，清风切切有余悲。试忆望陵三五夜，便是西园明月时。【见《文苑英华》卷五二《古铜雀台赋》附。】  

***郭慎微***  

慎微，京兆万年人。初为李林甫主书记，后任金部郎中，天宝间终于司勋郎中、知制诰。诗一首。【(《全唐诗》无郭慎微诗，传据《郎官石柱题名考》卷七、卷十五、《元和姓纂四校记》卷十)】  

送贺秘监归会稽诗  

承明常谒帝，函谷坐成仙。少别商山下，长探禹穴前。云迎出关驭，花待过江船。欲识恩华重，宸章七曜悬。【见《会稽掇英总集》卷二。】  

***梁涉***  

涉，开元十五年为右卫冑曹。开元后期至天宝初，历任司勋员外郎、户部郎中、兵部郎中、中书舍人等职。善碑版行书，撰书碑志甚众。诗一首。【(《全唐诗》卷七七八收梁陟诗一首，无事迹。「陟」为「涉」之讹，兹据《郎官石柱题名考》卷八、《宝刻类编》卷三录其事迹)】  

送贺秘监归会稽诗  

尚道遗朝绂，从天降羽衣。储安四皓去，荣足二疏归。垂耀珠随转，驰轩鹤送飞。轻舟镜湖上，宸翰作光辉。【同前。】  

***齐澣***  

送贺秘监归会稽诗  

君家在四明，崇道复遗荣。霓服辞丹禁，天文诏玉京。义方延永锡，真箓受长生。举手都门外，白云江上行。【见《会稽掇英总集》卷二。】  

***陆善经***  

善经，吴郡人。官河南府仓曹参军，开元末为集贤学士。天宝五载刊定《月令》，时为集贤直学士。官至国子司业、集贤殿学士。有《续古今同姓名录》，又注《孟子》七卷。诗一首。【(《全唐诗》无陆善经诗。兹据《元和姓纂》卷十、《新唐书》卷五九《艺文志》三、《唐会要》卷十三、《白氏长庆集》卷四一《张諴碑》、《函海》本《古今同姓名录》录其事迹)】  

送贺秘监归会稽诗  

至贵不忘初，辞荣返旧居。霓裳因宠锡，鹤驾欲凌虚。丹禁倾三事，青门祖二疏。函关遇真隐，应演道家书。【同前。】  

寓汨罗芭蕉寺  

寒泉泻破青山腹，青山不改寒泉绿。幽人一派泉石心，倚溪着此数椽屋。窗外飘喷万斛珠，枕边玲珑一片玉。山间金龙啸欲飞，涧底银蟾清可掬。敲磬愁惊晓鹭眠，停经坐看昏鸦浴。香浮茗雪滋肺腑，响入松涛震崖谷。清净耳聆绝弦琴，广长舌相无生曲。客来坐此亦忘归，溪南溪北千竿竹。【同治《平江县志》卷五四。此首为陶敏先生录示。】  

***贺知章***  

春兴  

泉喷【疑】横琴膝，花黏漉酒巾。杯中不觉老，林下更逢春。【日本藏唐抄本《新撰类林抄》卷四，转引自日本京都大学《中国文学报》一九五九年第十一期刊小川环树《〈新撰类林抄〉校读记》。】  

放达诗  

落花真好些，一醉一回颠。【《诗式》卷一。】  

***韦坚***  

坚，京兆万年人。家世荣盛，早从官叙。开元二十五年为长安令，以干济闻。天宝元年擢为陕郡太守、水陆转运使，引浐水开广运潭，以通漕运，诏褒奖之。三载，改刑部尚书。五载，李林甫诬其谋立太子，贬为缙云太守，再贬江夏员外别驾，长流岭南，寻杀之。诗一首。【(《全唐诗》无韦坚诗，传据《旧唐书》卷一○五本传)】  

送贺秘监归会稽诗  

解印辞荣禄，游真奉德音。赠行天藻下，饯席上台临。远驭仙山鹤，常怀帝里心。无因同执袂，相望但沾襟。【《会稽掇英总集》卷二。】  

***李适之***  

送贺秘监归会稽诗  

圣代全高尚，玄风阐道微。筵开百僚【《广卓异记》作「壶」】饯，诏许二疏归。仙记题金箓，朝章换【《广卓异记》作「披」】羽衣。悄然承睿藻，行路满光辉。【同前。以乐史《广卓异记》卷三所录相校。《广卓异记》原署：「左丞相李适之。」】  

***李邕***  

游法华寺  

山势转深看更好，岭霞溪雾没楼台。异时花向阴崖发，远处泉从青壁来。世界自知千古促，贤愚悉被四时催。须知此地堪终老，七窍终成一片灰。【见《会稽掇英总集》卷八。】  

日赋附歌  

披云睹日兮日则明，就日瞻云兮心若惊。日尔一日兮何道，时哉几时兮此生。【见《文苑英华》卷二。】  

题滑州公府大厅梁上【题拟】  

大厦中构，山屹云斗。黄河畎浍，太行培塿。整庶宣风，缉戎备寇。镇宁一方，光辅元后。【见民国二十一年铅印本王蒲园等纂《重修滑县志》卷十二《金石》录宋赵世长《天禧二年滑州公府大厅记》引。】  

秋夜泊江渚诸  

夜闻木叶落，疑是洞庭秋。中宵起□望，正见沧江流。□风□□□，山月隐城楼。浔阳几万里，朝夕泛孤舟。  

我有方寸心，安在六尺躯。怀山复怀□，□□□□□。水能澄不浑，剑用持复酬。珠已含报恩，□□□□□。□□贫与富，但愿一相知。【以上二首见伯三六一九卷。】  

***李瓘***  

瓘，高宗第四子许王素节之少子。神龙初，封嗣许王。开元十一年为卫尉卿，因事被谴为鄂州别驾。累迁邠州刺史、秘书监、守太子詹事。天宝六载卒，赠蜀郡大都督。诗一首。【(《全唐诗》无李瓘诗。传据《旧唐书》卷八六本传。原传有误文，以《新唐书》卷八一本传参校)】  

送贺秘监归会稽诗  

官着朝中贵，才传海上名。早年常好道，晚岁更遗荣。授箓归三洞，还车谒四明。东门诏送日，挥涕尽群英。【见《会稽掇英总集》卷二。原署「嗣许王瓘」。】  

***杜昆吾***  

昆吾，字景山，京兆人。开元十一年前为卫州司马。天宝初贬为中部郡司马，六载为郡太守，卒于官。诗一首。【(《全唐诗》无杜昆吾诗。兹据《元和姓纂》卷六、《唐文续拾》卷五二张□《杜昆吾石像龛铭》、岑仲勉《元和姓纂四校记》卷六引河南博物馆藏开元十一年《李氏志》录其事迹。《元和姓纂》作仕至坊州刺史，按其时官称应作中部郡太守为是)】  

送贺秘监归会稽诗  

辰象降星精，登朝隐吏并。求珠谢轩冕，放舄指蓬瀛。掷地文章逸，匡储羽翼成。江边丹障起，云外绿舆迎。落落神仙意，凄凄离别情。圣恩殊未已，何独厌承明？【同前。】  

***王琚***  

奉答燕公  

谁道零陵守，东过此地游。友僚同省阁，昆弟接荆州。我逐江潭雁，君随海上鸥。屡伤神气阻，久别鬓毛秋。疑岭春应徧，阳台两欲收。主人情未尽，高驾少淹留。语别意凄凄，零陵湘水西。佳人金谷返，爱【一作「游」】子洞庭迷。旧馆逢花发，他山值鸟啼。江天千里望，谁见绿苹齐？【均见《结一庐丛书》本《张说之文集》卷七。】  

***席豫***  

蒲津迎驾  

回鸾下蒲(土反)，飞旆指秦京。雕上黄云送，关中紫气迎。霞朝看马色，月晓听鸡鸣。防拒连山险，长桥压水平。省方知化洽，察俗觉时清。天下长无事，空余襟带名。【见唐芮挺章编《国秀集》卷上。】  

送贺秘监归会稽诗  

南山四皓德，东海二疏名。功遂知身退，心微觉道成。霓裳明主赐，鹤驾列仙迎。诏饯出中野，朋欢留上京。灞桥春水溢，稽岭白云生。此去三千里，那堪长别情。【见宋孔延之编《会稽掇英总集》卷二。】  

何千里  

千里，开元十二年以奉天尉充宇文融劝农判官，又历任监察御史、殿中侍御史并内供奉。诗一首。【(《全唐诗》无何千里诗，传据《唐会要》卷八五、《御史台精舍题名考》卷二)】  

送贺秘监归会稽诗  

锡鼎升天几万春，裔孙今复出嚣尘。姓名当系上清箓，齿发不知何代人？暂应客星过世主，旋归吴市作遗民。辽东鹤驾忽飞去，挥手无言辞紫宸。【同前。】  

***吴兢***  

拟采桑曲  

罗敷十五六，采桑城南道。【见宋陈元龙《片玉集注》卷十《早梅芳》之二注引。】  

***李岩***  

岩，赵州人。中宗时，年十余岁，授右宗卫兵曹参军。历洛阳尉，累迁兵部郎中。天宝中迁谏议大夫，封赞皇县伯。以礼部侍郎知天宝六至八载贡举。终兵部侍郎。诗一首。【(《全唐诗》无李岩诗，传据《新唐书》卷一九七本传、《唐语林》卷八)】  

送贺秘监归会稽诗  

远节忘荣趣，全真悟道微。登朝四皓客，辞老二疏归。圣主钦玄德，台臣饯羽衣。丹丘不可接，凫舄几时飞。【见《会稽掇英总集》卷二。】  

***郭虚己***  

虚己，京兆人，一作太原人。历任侍御史、朔方节度行军司马、关内道采访处置使、工部侍郎、户部侍郎、剑南节度使、工部尚书，天宝九载卒。诗一首。【(《全唐诗》无郭虚己诗。兹据《元和姓纂》卷七、岑仲勉《元和姓纂四校记》卷七、《唐方镇年表》卷六、同书《考证》卷下录其事迹)】  

送贺秘监归会稽诗  

白首轻轩冕，黄冠重隐沦。严陵垂钓日，疏广散金辰。北阙辞明主，东门别故人。以兹敦雅俗，玄化尽归真。【同前。】  

***李璆***  

璆，瓘弟。开元初封嗣泽王，以继伯父泽王上金之后。后因事降为郢国公、宗正卿同正员，特封褒信郡王。进《龙池皇德颂》，迁宗正卿、光禄卿、殿中监。天宝初，重拜宗正卿，加金紫光禄大夫。九载卒，赠江陵大都督。诗一首。【(《全唐诗》无李璆诗，传据《旧唐书》卷八六本传)】  

送贺秘监归会稽诗  

止足人高尚，遗荣子独前。诣台飞舄日，辞阙挂冠年。象服归丹扆，霓裳降紫天。仙舟望不及，朝野共推贤。【同前。原署「褒信郡王璆」。】  

***李林甫***  

中书壁画山水  

八载忝司存。【见《全唐诗》卷一一八孙逖《奉和李右相中书壁画山水》注引。】  

***康珽【一作「琎」】***  

珽，天宝间人。历任殿中侍御史、监察御史、大理少卿。诗一首。【(《全唐诗》无康珽诗，传据《御史台精舍题名考》卷二)】  

送贺秘监归会稽诗  

解绶申知足，归元道益真。离章垂睿作，祖帐别群臣。紫禁辞明主，青溪访羽人。赏延忠孝着，荣耀故乡春。【见宋孔延之《会稽掇英总集》卷二。】  

***崔颢***  

和黄三安仁山庄五首  

春到郭园静，冰开水木清。俄闻北山客，虚淡迟声荣。不独闲为贵，兼将山自名。古人情亦尔，君识古人情。  

结宇因青嶂，开门对绿畴。树交花两色，溪合水同流。竹径春来扫，兰樽暝不收。无心亦无事，鼓腹醉中游。  

车马东城路，寻君至北山。为从人境出，弥觉世情闲。月在清潭上，风归暗筱间。此时心最得，长啸不能还。  

耕种春须了，幽人晚到家。琴中来远吹，竹里映残霞。谷鸟牵垂叶，池鱼泄【疑】水花。朝留半樽酒，细酌倚山槎。  

幽客嵒【疑】中坐，农人野外居。报来禾近种，城去麦堪锄。夏色归舟壑，春光逐碧虚。君开山海记，共我摘园蔬。【日本藏唐抄本《新撰类林抄》卷四。】  

***李颀***  

西亭即事  

桃李皆开尽，芳菲渐觉阑。鸟声愁暮雨，花色寂【疑】春寒。倚石攀藤蔓，窥林数竹竿。葛巾常半着，何处似当闲。  

陈十六东亭  

余春伴蝴蝶，把酒听黄鹂。最是淹留处，残花三两枝。【同前。以上二首据日本大阪市立美术馆编《唐抄本》影印本校。】  

送李大贬南阳  

鸿声断续暮天远，柳影萧疏秋日寒。【《千载佳句》卷上《四时部暮秋》。】  

### 全唐诗续拾卷十三  

***乔潭***  

潭，字德源，梁人。师元德秀。天宝十三年进士，后官陆浑尉。诗四首。【(《全唐诗》无乔潭诗。兹据《新唐书》卷一九四《卓行传》、《全唐文》卷三一七、卷四五一、《登科记考》卷九录其事迹)】  

裴将军剑舞赋附歌  

洸洸武臣，耀雄剑兮清边尘。威戎夷兮率土来宾【一作「威远夷兮率来宾」】，焉用轻裙之妓女，长袖之才人。【见《文苑英华》卷八二。】  

群玉山赋附歌  

彼天子兮尘外镳，登灵台兮意飘飘。吾君得道兮异于是，不自求兮自逍遥。【同前书卷二十九。】  

秋晴曲江望太一纳归云赋附歌  

节彼南山兮人所瞻，施此云雨兮济君欲。信(车丸)物不(□□心)，奚百姓之不足？  

同前赋附归云之曲  

归云之状兮不一，归云之趣兮难俦。云不以朝脯而异赏，士不以前后而异求。诚在位之如是，知夫鸿渐之高秋。【均见《文苑英华》卷十一。】  

李康成  

河阳店家女【仅存六句】  

因缘苟合会【《适园丛书》本及《文献通考经籍考》皆作「会合」】，万里犹同乡。运命倘不谐，隔壁无津梁。传语王家子，何为不自量？【见宋刘克庄《后村先生大全集》卷一七七《诗话续集》引康成辑《玉台后集》。】  

***范液***  

液，天宝间人。有口才，所向不偶。补诗一首。【(《全唐诗》卷七七五有范夜《失题诗》一首，当出《南部新书》庚卷，列世次爵里俱无考作者间。「夜」实「液」之误。)】  

自咏  

长吟太息问皇天，神通由来也已偏。一名国士皆贫病，但是裨兵总有钱。【见唐封演《封氏闻见记》卷十。】  

***李解***  

解，嗣许王瓘子。天宝十四载嗣王位，终宗正少卿。诗一首。【(《全唐诗》无李解诗，兹据《新唐书》卷七十《宗室世系表》、卷八一《许王素节传》录其事迹。)】  

凤凰之歌  

处分明兮系舒惨，一人庆兮万物感。羽族犹得以效珍，微生何久于习坎。【见《文苑英华》卷八四《凤凰仪赋》附。】  

***蒋冽***  

古意  

昨夜巫山中，失却阳台女。今朝妆阁里，独伴楚王语。【见《文苑英华》卷二百五。】  

***褚朝阳***  

观会稽图  

良使求图籍，工人巧思饶。全移会稽郡，不散浙江潮。夏禹犹卑室，秦皇尚断桥。宛然山水趣，谁道故乡遥。【见孔延之《会稽掇英总集》卷十五。】  

***崔国辅***  

秦中感兴寄远上人【存目】  

夜度湘江【存目】  

渡浙江问舟中人【存目】  

***齐光乂***  

光乂，初姓是。开元十五年任郴州博士。廿二年，任秘书省正字，上《十九部书语类》。开元末授集贤院修撰，赐姓齐。预定《礼记月令》，时为集贤直学士。天宝五载刻《删定月令表》，署为宣州司马。十四载为宣州长史，终于秘书少监。诗一首。【(《全唐诗》无齐光乂诗，传据《全唐文》卷三五四、《元和姓纂四校记》卷六、《新唐书艺文志》一、《李太白全集》卷二八《赵公西侯新亭颂》。)】  

送贺秘监归会稽诗  

晚岁朝真隐，皇情谅不违。辞家五十载，今日复东归。祖帐临青道，天章降紫微。顾嗟轩冕者，谁与比光辉？【见《会稽掇英总集》卷二。】  

***李遐周***  

谶句  

木易若逢山下鬼，定知此处丧金环。【见《新编分门古今类事》卷十四引《青琐高议》佚文。】  

***蔡希寂***  

句  

象筵列虚白，幽偈清心胸。【见《吟窗杂录》卷二六《历代吟谱》，又见吴管《盛唐诗纪》卷三。】  

***祖咏***  

句  

搘颐笑来客，头上有朝簪。【《诗式》卷四。】  

***杨贵妃***  

句  

迎娘歌喉玉穴叫窱，蛮儿舞带金葳蕤。【《断肠诗集前集》卷六《会魏夫人席上......》郑元佐注引《群玉杂俎》引《杨妃外传》引，今本《杨妃外传》无此二句。诗当出依托。】  

***娄玄颖***  

玄颖，天宝时进士。诗一首。【(《全唐诗》无娄玄颖诗，传录《全唐文》卷四○八)】  

泰阶六符赋附歌  

君臣穆兮纯化清，玉衡正兮泰阶平。嘉历数兮无极，配乾坤兮永贞。【见《文苑英华》卷九。】  

***吕令问***  

令问，河东人，玄宗时任校书郎、新丰尉。诗二首。【(《全唐诗》无吕令问诗，传据《国秀集》目录、《元和姓纂》卷六。)】  

掌上莲峰赋附歌  

苔至滑兮石无踪，道不可得，仙不可逢。傥赐一丸生羽翼，愿轻举于三峰。【见《文苑英华》卷二八。】  

驾幸天安宫赋附邑老田父歌  

岁既稔而时清，我后来兮应天行。东都士庶扶轮送，西土诸侯扫地迎。君之德兮德无有，路旁劳赉皆牛酒。乘舆一至长安城，千秋万岁南山寿。【见前书卷五八。】  

***陶翰***  

新安江林【存目】  

***王昌龄***  

吊轵道赋附邵平歌  

道不虚行兮，史(鱼酋)没位，吾宁范伯之徒欤，感夷齐而多愧。麟凤远去，龙则死之，河水洋洋兮，先师莫归。往者不可谏，来者吾谁欺？始退身以进道，曷扬言而受非，彼萧相国知予乎布衣。【见《文苑英华》卷一三○。】  

云山清晓  

苍深翠浅瀑峥潺，岂谓讥秦始爱山。一炬咸阳机冢赤，紫霄巍立晓云间。【见《古今图书集成山川典》卷一七三。此首当出后人依托。】  

四时调玉烛  

祥光长赫矣，佳号得温其。【见宋葛立方《韵语阳秋》卷三。】  

梅诗  

落落寞寞路不分，梦中唤作梨花云。【见《苕溪渔隐丛话前集》卷四、《野客丛书》卷六引曾慥《高斋诗话》、龙榆生《东坡乐府笺》卷二《西江月》注引南宋傅藻注引。】  

送别  

河口饯南客，进帆清江水。  

送友人之安南  

还舟望炎海，楚叶下秋水。【均见《文镜秘府论》地卷《十七势》引王昌龄《诗格》。市河世宁《全唐诗逸》卷上收四句，缺题，今重录。】  

句【附存】  

王维诗天子，杜甫诗宰相。【见宋叶廷珪《海录碎事》卷十九引《王昌龄集》。似出后人依托。】  

***韦斌***  

斌，安石子。尚文艺，与兄陟齐名。景云初授太子通事舍人。开元十七年迁秘书丞。天宝间历任国子司业、中书舍人、礼部侍郎、太常少卿。五载，坐事贬巴陵太守，移临安太守。十四载，为安史乱军所得，伪授黄门侍郎，忧愤而卒。诗一首。【(《全唐诗》无韦斌诗，兹据《旧唐书》卷九二本传录其事迹)】  

送贺秘监归会稽诗  

抗情遗黻冕，高步出氛埃。横海鸿飞远，登仙鹤语催。希微余第宅，怳惚视婴孩。桃实三千岁，何当献寿来？【见孔延之《会稽掇英总集》卷二。】  

***韦述***  

送贺秘监归会稽诗  

二疏方告老，四皓尽归山。蔼蔼都门别，仍看衣锦还。霓裳标逸气，丹灶理童颜。一遇真仙侣，群心难可攀。【见孔延之《会稽掇英总集》卷二。】  

***哥舒翰***  

翰，突骑施哥舒部之裔，世居安西。初为安西节度使王忠嗣衙将，擢为大斗军副使。拒吐蕃有功，迁陇右节度副使，后代忠嗣知节度事。天宝末，加河西节度使，封西平郡王。禄山乱，率军守潼关，兵败被执，遂降，后被杀。诗一首。【(《全唐诗》无哥舒翰诗，事迹录《旧唐书》卷一○四本传)】  

破阵乐  

西戎最沐恩深，犬羊违背生心。神将驱兵出塞，横行海畔生擒。石堡岩高万丈，雕窠霞外千寻。一喝尽属唐国，将知应合天心。【见伯三六一九卷。转录自任半塘先生《唐声诗》下编第十附录。】  

题凤凰山  

彩凤双飞翼，宛然半岩间。【《记纂渊海》卷二十五。】  

***罗公远***  

罗公远，鄂州人。青城山道士。开元中，玄宗召其入禁中，颇宠幸之。去后不知所之。天宝末玄宗幸蜀时复遇之。诗十二首。【(《全唐诗》无罗公远诗，传据《太平广记》卷二十二)】  

白金小还丹歌  

法药变化，无非水精。六芝润色，黄芽自生。阳光不起，阴流无声。道方秘易，学者难成。  

既养黄男，先禁家鬼。尽死扶金，余生制水。世人能明，并穷斯理。亲奉圣言，事难自揣。  

笼虚其底，免被炎驰。知白守黑，清黄一支。能忌阴秽，不逾百时。延生大道，易解难知。  

黄子淳淑，自娶玄妃。金成力厚，药就身肥。土宅三分，火房二仪。至德消阴，纯阳幽微。  

一味白金，固人衰朽。杂性难防，同心易守。服食千粒，百日无咎。万痾渐除，天地同寿。  

言依口诀，亲贵手传。七日自伏，万刻牢坚。千炼万煮，托在五贤。好蕴金器，不绝玄关。  

赭涂四壁，丹守圆扉。一居火匮，二处灰池。五蟾可保，三乌无疑。道情未速，益日加奇。  

一黄二白，三铢两作。养至满蟾，生其高鹤。事忌他非，道身自乐。传受非人，天殃地虐。  

芽属黄男，药属玄女。外助无非，玉芝清醑。俗士多闻，道君少语。用物参差，虚受辛苦。  

铜铁坏形，丹灰损力。欲验其神，须存本色。一阴一阳，事易候则。异族同群，自种荆棘。  

杀青龙，须白虎，自然感化无风雨。雪花飞，雪花飞，魂归魄亦归。聚散既由壬癸水，玉神华盖体无为。涌泉水，涌泉水，春夏秋冬深无底。要行天下时，厚暖自然制。【见《正统道藏》本元阳子辑《还丹歌诀》卷上。此书为北宋前之着。】  

大还丹口诀  

世人不知丹有神，试吃狼毒必害人。将知世上有善恶，何不将身近善邻。女娲炼得五常气，变化成形补天地。三十六筭世间知，七十二石列具位。天得一而能长，地得一而方久。金得火而转精，木成炭而不朽。故知唯炼唯精，大还如何不有？凝我神，定我心，志精可以成黄金。河车本向铅中取，(女宅)女还须汞里寻。傍思之物谩周彰，太一出水入公量。淮南调鼎彭祖尝，得道同归不死乡。固济精研须缄密，一文一武莫疏失。釜下唯铺渌海盐，炉中少用槫桑日。紫烟碧焰喷人香，赫奕鱼鳞透日光。须同魏伯云中去，莫学姮娥月里藏。酆都落名天府记，地下阴官大怖畏。兵刃水火不能忤，何但虫蛇兼虎兕。亭亭金骨皆坚牢，郁郁绿身徧绿毛。曾观东海几回变，数度曾偷王母桃。乘龙驾鹤倾城市，驱策雷公使神鬼。七日应归缑氏山，千年少别辽东水。道是易，亦大难，青龙白虎自相盘。阴车湿，阳车干，夫妻相对卦中安。四方未住沾颜色，五个王侯尽罢官。【《正统道藏》本后蜀佚名著《大还丹照鉴》。】  

***张司马***  

张司马，名不详，干元中任剑州司马。着有《玄晋苏元明太清石壁记》三卷。诗二首。【(传据《新唐书艺文志》。)】  

还丹口诀  

九九之中干体开，华池金液自徘徊。阴阳鼎上先光彩，铅花炉里考三才。即知造化由人手，术正药真神自来。到此修时应出世，四时不用苦相催。【五代后蜀人着《大还丹照鉴》。】  

歌  

其色光辉耀日月，无穷改变不思议。但住铅砂成宝后，歇头一任丙丁吹。【同前。】  

***崔玄真***  

崔玄真，号岷山子。天宝间隐居岷山。着有《灵沙受气用药诀》一卷、《云母论》二卷，今皆逸。存诗一首。【(《全唐诗》无崔玄真诗，传据《新唐书艺文志》，惟「玄」作「元」。)】  

大还丹口诀  

岷山宝室九仙居，日月萦回洞底虚。为有真人常镇此，玉留盘结气长舒。曾游海峤昆丘客，远控龙骈亦探赜。炼得精华九转成，中有白银相韫积。月中玉兔坎中阳，外柔形容内有刚。二象雄雌同一体，还如金向水中藏。金水相合是魂魄，三才变异诚难测。倏然龙虎两交并，化得龙儿在杳冥。状似凝酥黄芽雪，亦如玄圃玉华结。本非世上起机心，元是真人留秘诀。留秘诀，不参差，晃山石室有丹砂。至道之人依此法，飞取青龙作一家。季魂周天成气质，重与水银相固密。似子还婚小女儿，苏张下说情难失。相传此物是黄芽，重重金鼎贮金华，制成雄黄偃药砂。六一缄封须秘密，莫教神室有纤瑕。火候初从一阳起，乾坤两卦成终始。文经武纬启灵机，一法先王传秘旨。蟾蜍天上尽还生，丹鼎开时见道情。每度恢奇别起象，璘(王扁)红紫状难名。却取金合雄作匮，世光流尽赤龙飞。烧金学道岷山子，亲得真人受玄旨。玄旨唯论汞与铅，修得黄芽身不死。炼丹炼志兼炼神，不营名利显清芬。逃名远去尘埃外，栖托空闲契上真。莫学人寰嚣薄士，役役终身爱名利。虽然有意慕椿年，未免将身在朝市。【后蜀无名氏着《大还丹照鉴》。】  

***许远***  

许远，杭州盐官人。初任碛西支度判官，继任剑南从事，因得罪章仇兼琼，贬为高要尉。安禄山叛后，受荐任睢阳太守，与张巡拒守经年，城破后被俘遇害。诗一首。【(《全唐诗》无许远诗，传据两《唐书》本传。)】  

题泗水亭  

春风落东林，绿叶翳重阴。流莺坐花坞，宛转来清音。和光沛天地，乐意同人心。卷帘出庭户，独立苍苔深。【《海昌胜迹志》卷二。此首承陶敏先生录示。】  

***张(土自)***  

同房侍御竹园新亭与邢大判官同游  

隐隐春城东，朦胧陈近深。君子顾榛莽，兴言伤古今。决河道新流，疏径踪旧林。开亭俯川陆，时景宜招寻。肃穆逢使轩，寅犹事登临。忝游芝兰下，还对桃李阴。峰远白波来，气喧黄鸟吟。因睹歌颂作，始知经济心。灌【疑】坛【疑】县【小川环树疑此字涉下文而衍】有遗风，单父多鸣琴。谁得久州县，苍生怀德音。【日本藏唐抄本《新撰类林抄》卷四。】  

***浑惟明***  

浑惟明，天宝间人，事永王李璘。至德初，李璘兵败时，奔江宁。诗二首。【(《全唐诗》无浑惟明诗，传据《旧唐书》卷一○七《玄宗诸子传》。)】  

谒圣容  

法雨震天雷，祁山一半颓。鳞鳞碧玉色，寂寂现如来。缧髻从烟合，圆光满月开。从兹一顶谒，永劫去尘埃。  

吐蕃党舍人临刑  

生死谁能免，嗟君最可怜。幼男犹在抱，老母未终年。为复冥徒任，为当命合然。设将泉下事，时向梦中传。【均见伯三六一九卷，原署「浑维明」。】  

***史昂***  

史昂，浑惟明同时人。诗三首。【(《全唐诗》无史昂诗)】  

述怀  

昔在(□水)【疑应作「滦」】河外，征马倦风尘。今来洛阳道，人事复艰辛。有策怀明主，无媒托近臣。君门不可见，归去渌山春。  

野外遥占浑将军  

山头一队欲陵【当作「凌」】云，白马红旗缨【此处衍一字】出众群。诸人气色不如此，祇应者个是将军。【见伯三六一九卷、伯三八八五卷。】  

***张怀瓘***  

怀瓘，海陵人。任鄂州司马，开元中任翰林院供奉。工书，以书法评论名世。开元十二年作《书断》，天宝十三载作《书估》，干元元年作《书议》，三年作《二王书议》。另撰《玉堂禁经》、《评书药石论》等。诗二首。【(《全唐诗》无张怀瓘诗，传据窦蒙《述书赋注》及《全唐文》卷四三二、上海书画出版社《历代书法论文选》所收各文考定。)】  

书诀  

剡纸易墨，心圆管直。浆深色浓，万毫齐力。先临告誓，次写《黄庭》。骨丰肉润，入妙通灵。努如直槊，勒若横钉。虚专妥帖，殴峥嵘。开张凤翼，耸擢芝英。粗不为重，细不为轻。纤微向背，毫发死生。工之未尽，已擅时名。  

诗  

向展右背，长伸左足。峻角一支，潜虚半腹。已放则留，无垂不缩。分若抵背，合若并目。似侧映斜，似斜附曲。覃精一字，工归自得。盈虚统视联行，妙在相承起伏。【均见宋朱长文《墨池编》卷二引张怀瓘《玉堂禁经》。】  

***史思明***  

思明，本名窣干，宁夷州突厥杂种胡人。天宝初，以军功至将军知平卢军事，迁北平太守。十一载，除平卢兵马使。安禄山反，代贾循为范阳留后。干元二年，杀安庆绪，僭称大圣燕王。上元二年，为子朝义缢杀。诗二首。【(《全唐诗》卷八六九收思明诗一首，缺传，今据《旧唐书》卷二○○本传补传。)】  

石榴诗  

三月四月红花里，五月六月瓶子里。作刀割破黄胞衣，六七千个赤男女。【见唐姚汝能《安禄山事迹》卷下。】  

以樱桃赐子朝义及周贽【题拟】  

樱桃一笼子，半赤一半黄【《太平广记》卷四九五引《芝田录》此句作「半已赤，半已黄」。】一半与怀王，一半与周贽。【同前。】  

***王维***  

长生草  

老根那复占春晴，能住虚根自发生。【见《剡录》卷十。疑伪。】  

***本净***  

本净，俗姓张，绛州人。幼入曹溪，后住司空山无相寺。天宝三年，玄宗遣中使入山礼问，召赴京，与两街名僧共论佛理。上元三年卒，年九十五。诗七首。【(《全唐诗》无本净诗)】  

四大无主偈  

四大无主心【从《景德传灯录》改】复如水，遇曲逢直无彼此。凈秽两处不生心，壅决何曾有二意。境触【《景德传灯录》作「触境」】但似水无心，在世纵横有何事。  

见闻觉知偈  

见闻觉知无障碍，声香味触常三昧。如鸟空中只没【《景德传灯录》作「么」】飞，无取无舍无憎爱。若会应处本无心，方【《景德传灯录》作「始」】得名为观自在。  

无修偈  

见道方修道，不见复何修。道性如虚空，虚空何处【《景德传灯录》作「所」】修。遍观修道者，拨火觅浮沤。但看弄傀儡，线断一时休。  

背道逐教偈  

道体本无修，不修自合道。若起修道心，此人未【《景德传灯录》作「不」】会道。弃却一真性，却入闹浩浩。忽逢修道人，第一莫向道。  

真妄偈  

穷【《景德传灯录》作「推」】真真无相，穷妄妄无形。返观推穷心，知心亦假名。会道既【《景德传灯录》作「亦」】如此，到头亦只宁。  

善恶二根不实偈  

善既从心生，恶岂离心有。善恶是外缘，于心实不有。舍恶送何处，取善令谁守？伤嗟二见人，攀缘两头走。忽悟无生本【《景德传灯录》作「若悟本无心」】，始会【《景德传灯录》作「悔」】从前咎。  

来往如梦偈  

亦知【《景德传灯录》作「视生」】如在梦，睡【《景德传灯录》作「梦」】里实是闹。忽觉万事休，还同睡时觉【《景德传灯录》作「悟」。】智者会悟梦，迷人信梦闹。会梦无【《景德传灯录》作「如」】两般，一悟无别悟。富贵与贫贱，更亦无别道【《景德传灯录》作「更无分别路」。《祖堂集》卷三、《景德传灯录》卷五、《五灯会元》卷二。】  

### 全唐诗续拾卷十四  

***卢象***  

紫阳真人歌并序  

先生紫阳真人，□耳河目，神气有异。年八十六而道心益固，时人方之赤松子。去年寝疾累日，冥然如梦，长男曾子求于神鬼，长请于天，窃司命之籍，与鬼神相竞而角抵焉。而告真人，乃泠然而归。于是表请辞官，乞以父子入道，俱还故乡，仍以山阴旧宅为观焉。皇帝嘉尚其事，寻而见许，择日度之，与男田。时公卿大夫观者如堵，皆曰贤才也。正月五日，上令周公、邵公，洎百寮饯别青门之内。玄鹤摩于紫霄，吹笙击鼓，尽是仙乐，闻者莫不增叹，轻轩冕焉。余与真人相知，不以年，不以位，俱承太公之后，见赏王粲之词。悠悠此别，不觉流涕，辄赠古歌辞一首，庶为真人传用之耳。  

君不见先生耳鼻有仙骨，自号狂生中有物。金华侍讲三十年，儿戏公卿与簪笏。青门抗行谢客儿，健笔连羁王献之。长安素绢书欲徧，主人爱惜常保持。每叹二疏不足道，复言四皓常枯槁。去年寝疾弥数旬，神鬼盈庭谋一老。长男泣血求司命，少女颦频眉诵《灵宝》。还如简子复归来，更与洪崖同寿考。上书北阙言授箓，税驾东州愿修道。初闻行路犹未信，果达吾君谓之好。山阴旧宅作仙坛，湖上闲田种芝草。镜湖之水含杳冥，会稽仙洞多精灵。须乘赤鲤游沧海，当以群鹅写道经。皇恩赠诗四十字，明主赐金三十镒。供帐倾朝一送归，双童驷马从兹出。回看紫绶若轻尘，远别青门嗟故人。鸳鹭差池攀羽盖，虹霓夭矫翊车轮。田田列侍浮丘伯，曾子荣过朱买臣。余高若是有先觉，灭迹归根从大朴。千载悠悠等令威，十洲漫漫思方朔。归去来，青牛顿足少迟回。忽然云雾不相见，唯有飘飘香气来。【见宋孔延之编《会稽掇英总集》卷二。】  

寄云门亮师  

玄度常称支道林，南山隐处白云深。一去人间长不见，千峰万壑树森森。【同前书卷七。】  

***玄宗皇帝李隆基***  

诗送玄静先生赴金坛【题拟】  

紫府烟霞士，玄宗道德师。心将万籁合，志与九仙期。绝俗遗尘境，同人喜济时。访经游玉洞，敷教入瑶墀。茅岭追余迹，金坛赴远思。阴宫春旧记，阳观饬新祠。缅想埋双璧，长怀采五芝。真灵若可遇，鸾鹤伫来兹。【详后。此首又见《嘉定镇江志》卷二十。】  

诗送玄静先生暂还广陵并序  

玄静先生禀和清真，乐道虚极。顷来城阙，善利同人，缅思林泉，洗心外俗。予嘉焉重焉，式遂其意，言念于迈，赋诗宠行。  

杨许开真箓，夫君密契传。九星连紫盖，双景合丹田，玉简龟台职，金坛洞府仙。犹期御风便，朝夕候泠然。  

诗送玄静先生归广陵并序  

炼师气远江山，神清虚白，道高八景而学兼九流。每发挥玄宗，启迪仙箓，延我以玉皇之祚，保我以金丹之期。敬焉重焉，深惜仳别，因赋诗以饯行云耳。  

【(此下录诗。详后)】  

尊师以道枢弘济，以真宗启迪，来致玄妙，去还云山，诗以见怀，用彰惜别也。  

默受王倪道，逾深尹喜师。欣同八景会，更叶九丹时。鸾鹤遥烟境，江山渺别思。当迁洞府日，留念上京期。【以上三首并见《正统道藏》本元刘大彬撰《茅山志》卷二。】  

送道士薛季昌还山补序  

炼师初解簪裾，栖心衡岳。及登道箓，慨然来兹，愿归旧居。以守虚白。不违雅志，且重精修，尚遇灵药，尚望时来城阙也。乃赋诗一首宠行云。  

批答安禄山贺雪兼赐口号【题拟】  

腊月忻三白日，嘉平安四邻。预知天下稔，先为物华春。【见上海古籍出版社排印本《安禄山事迹》卷上。】  

***赵昂***  

昂，冯翊合阳人。至德中自大常博士充祠部员外郎，又曾任司封郎中，卒于驾部员外郎。诗一首。【(《全唐诗》无赵昂诗，兹据《元和姓纂》卷七、《郎官石柱题名考》卷五拟传)】  

攻玉赋附卞生追怨之歌  

昔之玉在石，石在山，山有玉兮隐其间。今则石为错，玉为环，环亦献兮君解颜。遂与生刍为比，与郄桂同攀。岂辛勤于道路，徒抱泣于荆蛮。【见《文苑英华》卷一一五。】  

***李白***  

江夏送倩公归汉东并序  

昔谢安四十，卧白云于东山；桓公累征，为苍生而一起。常与支公游赏，贵而不移。大人君子，神冥契合，正可乃尔。仆与倩公一面，不忝古人，言归汉东，使我心痗。夫汉东之国，圣人所出，神农之后，季良为大贤。尔来寂寂，无一物可纪。有唐中兴，始生紫阳先生。先生六十而隐化，若继迹而起者，惟倩公焉。蓄壮志而未就，期老成于他日。且能倾产重诺，好贤攻文，即惠休上人与江、鲍往复，各一时也。仆平生述作，罄其草而授之。思亲遂行，流涕惜别。今圣朝已舍季布，当征贾生，开颜洗目，一见白日，冀相视而笑于新松之山耶？作小诗绝句，以写别意。  

彼美汉东国，川藏明月辉。宁知丧乱后，更有一珠归。【录自影宋蜀刻《李太白文集》卷二十七。】  

别匡山  

晓峰如画碧参差【碑作「参差碧」】，藤影风摇拂槛垂。野径来多将犬伴，人间归晚带【碑作「待」】樵随。看云客倚啼猿树，洗(金本)僧临失鹤【一作「鹭」，或作「鹜」】池。莫怪无心恋清境，已将书剑许明时。【见光绪《重修江油县志》卷二十四。】  

太华观  

厄磴层层上太华，白云深处有人家。道童对月闲吹笛，仙子乘云远驾车。怪石堆山如坐虎，老藤缠树似腾蛇。曾闻玉井金河在，会见蓬莱十丈花。【同前。】  

观佽飞斩蛟龙图赞  

佽飞斩长蛟，遗图画中见。登舟既虎啸，激水方龙战。惊波动连山，拔剑曳雷电。鳞摧白刃下，血染沧江变。感此壮古人，千秋【一作「载」】若对面。【见《李太白文集》卷二十八。】  

地藏菩萨赞  

本心若虚空，清净无一物。焚荡淫怒痴，圆寂了见佛。五彩图圣像，悟真非妄传。扫雪万病尽，爽然清凉天。赞此功德海，永为旷代宣。【同前。】  

独坐敬亭山【其二】  

合沓牵数峰，奔来镇平楚。中间最高顶，髣(上髟下弗)接天语。【见《宛陵郡志备要》。又见嘉庆廾年刊洪亮吉纂《宁国府志》卷二四。】  

秀华亭  

遥望九华峰，诚然是九华。苍颜耐风雪，奇态灿云霞。曜日凝成锦，凌霄增壁崖。何当余荫照，天造洞仙家。【见《青阳县志艺文志》及《九华山志》卷八。】  

炼丹井  

闻说神仙晋葛洪，炼丹曾此占云峰。庭前废井今犹在，不见长松见短松。【见《宛陵郡志备要》卷一。又见嘉庆《宁国府志》卷二四。】  

宿无相寺  

头陀悬万仞，远眺望华峰。聊借金沙水，洗开九芙蓉。烟岚随遍览，踏屐走双龙。明日登高去，山僧孰与从？禅床今暂歇，枕月卧青松。更尽闻呼鸟，恍来报晓钟。【详后。以上四首，皆转录自常秀峰等着《李白在安徽》。】  

咏方广诗  

圣寺闲栖睡眼醒，此时何处最幽清？满窗明月天风静，玉磬时闻一两声。【见宋陈田夫《南岳总胜集》卷中。】  

上清宝鼎诗二首【附存】  

朝披梦泽云【甲、乙、戊本作「云梦泽」】，笠钓青茫茫。寻丝【甲作「流」、乙作「绿」】得双鲤，中有三【乙作「二」】元章。篆字若丹蛇，逸【乙作「遶」】势如飞翔。归来问天老【甲、戊作「姥」】，奥【甲、戊作「妙」】义不可量。金刀【甲作「刃」】割青素【甲作「紫」】，灵文烂煌煌。咽【甲、戊作「燕」】服十二环【戊作「镮」】，奄【甲、戊作「想」】见仙人房。暮跨【丙作「骑」】紫鳞【丙作「麟」】去，海气侵肌凉。龙子善【戊作「喜」】变化，化作梅花妆。赠【甲、戊作「遗」】我累累【乙作「迭迭」】珠，靡靡【甲作「非」】明月光。劝我穿绛【乙作「络」】缕【甲、戊作「楼」】，系作裙【戊、丁作「裾」】间裆【甲作「当」戊作「珰」】。挹【甲、戊作「揖」】子【甲作「予」、丁、戊作「余」】以携【甲作「疾」、乙作「词」、丁、戊作「辞」】去，谈笑闻遗【甲、乙、戊作「余」】香。  

人生烛上花，光【乙作「火」】灭巧妍尽。春风绕树头，日与化【戊作「花」】工【丁作「花工」】进。只【戊作「惟」】知雨露贪，不闻【丁、戊作「念」】零落尽【甲无以上二句】。我昔【乙、戊作「昔我」】飞骨时，惨见当涂坟。青松霭朝【丁、戊作「明」】霞，缥缈山【戊作「上」】下村。既死明月魄，无复【丁、戊作「彼」】玻璃【乙、戊作「(王黎)」】魂。念此一脱洒【戊作「酒」】，长啸祭【甲、乙、戊作「登」】昆仑。醉着鸾皇【甲、丁、戊作「凤」】衣，星斗俯可扪。【见瞿蜕园、朱金城《李白集校注》卷三十《诗文补遗》录苏轼书李白诗墨迹。出校各本，甲本为赵令畤《侯鲭录》卷二，乙本指《增修诗话总龟》卷十一引《王直方诗话》，丙本指《全唐诗》卷一八五引《王直方诗话》，丁本指《李白诗校注》据《唐宋诗醇》所录校语，戊本指《津逮秘书》本《东坡题跋》卷二。】  

句  

眼前有景道不得，崔颢题诗在上头。【见《苕溪渔隐丛话前集》卷五引李畋《该闻录》、《后村诗话前集》卷一。】  

***王严光***  

严光，自称钓鳌客。安史乱后任棣州司户。诗二句。【(《全唐诗》无王严光诗)】  

诗  

郡将虽乘马，群官总是驴。【见唐封演《封氏闻见记》卷十。】  

***王志安***  

志安，官补阙，尝游恒、赵。诗一首。【(《全唐诗》无王志安诗)】  

刺当涂者  

末劫兰香科下人，衣冠礼乐与君臣。如来若向阎浮出，莫现从来丈六身。【同前。】  

***神迥***  

神迥，里籍不详。幼出家，节高行峭。住越州大禹寺。宝应间慕称心寺大义禅师，同习三观于天台宗。辞笔弘赡，华藻纷纭，所撰《朗师真影赞》、《法华经文句序》冠绝于时。【(详附按)】  

怀欧阳山人严秀才  

鸦鸣东牖曙，草秀南湖春。【《十万卷楼丛书》本皎然《诗式》卷四。】  

***寒山***  

诗  

梵志死去来，魂识【《天圣广灯录》作「魄」】见阎老。读尽百王书，未免【《天圣广灯录》作「不兑」】受捶拷。一称南无佛，皆以成佛道。【见《续藏经》本五代风穴延沼禅师《风穴语录》、《天圣广灯录》卷十五、《古尊宿语录》卷七《风穴禅师语录》、《五灯会元》卷十一引。】  

井底生红尘，高峰起波【《五灯会元》作「白」】浪。石女生石儿，龟毛寸寸长。若要学菩提，但看此牓【《五灯会元》作「模」】样。【《天圣广灯录》卷二十三、《五灯会元》卷十五。】  

***拾得***  

颂  

无瞋是持【《五灯会元》作「嗔即是」】戒，心净是【《五灯会元》作「即」】出家。我性与汝【《五灯会元》作「你」】合，一切法无差。【见吴越释延寿《宗镜录》卷二十四、宋普济《五灯会元》卷二。】东阳海水清，水清复见底。灵源流法泉，斫水刀无痕。我见顽愚士，灯心拄须弥。寸樵煮大海，足抹大地石，蒸沙成饭无，磨(专瓦)将为镜。说食终不饱，直须着力行。恢恢大丈夫，堂堂六尺土。枉死埋冢下，可惜孤标物。【同前书卷三十三。此条承陈允吉师告知。】  

### 全唐诗续拾卷十五  

***苏寓***  

喜陆侍御破石埭草寇东峰亭赋诗  

独坐理戎行，安边策最长。霜台雷电振，云汉翼箕张。决策威千里，除妖静一方。林峦开罨画，泉石韵宫商。戍罢泾川外，烽闲句水阳。肃清淮海后，谁不咏时康。【见嘉庆十一年刊洪亮吉纂《泾县志》卷三十。】  

***严向***  

向，同州朝邑人。干元中为凤翔尹，宝应中授太常员外卿。广德二年卒，年八十五。诗一首。【(《全唐诗》无严向诗，传录《旧唐书》卷一九一《严善思传》附传)】  

送贺秘监归会稽诗  

孤云去住本无机，却指苍梧下翠微。锡鼎为传仙族在，泛槎还入海烟归。客星一夜凌光武，华表千年送令威。闻道葛洪丹灶畔，至今霜果有金衣。【见《会稽掇英总集》卷二。】  

***郑虔***  

与林元籍郊行举对【题拟】  

石压笋斜出。【虔。】谷阴花后开。【元籍。见《全浙诗话》卷五引《三台诗话》】  

***苗晋卿***  

奉和圣制雨中春望诗  

雨后山川光正发，云端花柳意无穷。  

奉和行幸诗  

接仗风云动，迎军鸟兽舞。【均见清赵殿成《王右丞集笺注》卷二十二《魏郡太守河北采访处置使上党苗公德政碑》、《吟窗杂录》卷二六《历代吟谱》。】  

***高适***  

饯故人  

祈君辞丹豁【孙疑为「丹墀」之误】，负仗【孙疑为「杖」字之误】归海隅。离庭自萧索，别心何郁纡。天高白云断，野旷青山孤。欲知肠断处，明月照江湖。  

送萧判官赋得黄花戍  

君不见黄花曲里黄，戍日萧萧带寒树。【孙云：「以上二句疑有缺字，姑作此断。」】楼上篇【孙云「借作偏」】临北斗星，门前宜【孙云「当作直，与上句偏成对文」】至西州路。每到爪时【孙云：「爪，《集韵》：『本又作叉，或作蚤、骚。』爪时，即早时。」今按：「爪时」应为「瓜」时之误，用《左传》典。作早时解亦不可通】更卒来，祇对黄花□□□。【孙云：「此句末字模糊不清。」今按：此句疑缺末三字】楼中几度哭明月，笛里何人吹《落梅》？多君莫不推才杰【孙云：「原作例木，杰俗字」】，欲奏平戎赴天阙。辕门杯酒别交亲，去去云霄羽翼新。知君马上貂裘暖，须念黄花久戍人。【以上三首均录自孙钦善《高适集校注》。】  

奉赠贺郎诗一首  

报贺驾郎，莫潜藏。障门终不免，何用漫思量。清酒浓如鸡，臛(□屯)与白羊。不论空蒜酢，兼要好椒姜。姑娣能无语，多言有侍娘。不知何日办，急共妇平章。如其意不决，请问阿耶娘。【见伯二九七六卷。】  

释玄宗  

释玄宗【(清刻本作元宗)】，俗姓吴氏，永嘉人。唐开耀二年生。少时出家于本部永定山宝寿院。得戒后诸方游学，谒江陵朗禅师。复至寿州紫金山留行禅观。大历二年卒，年八十六。诗二首。【(《全唐诗》无玄宗诗，传据《宋高僧传》卷二十)】  

题石门  

双扉启【《咸淳临安志》作「起」】岩石，尘客过应稀。千古掩不得，从教云夜归。【见清释广宾《西天目祖山志》卷五。】  

题石门洞  

密竹流泉不居热，洞门深沉风雨歇。洗出清风快活天，醉弄江南谢家月。【见《康熙青田县志》卷十二《艺文》下「七言绝」。以上二首，皆承张靖龙同志录示。】  

□钊  

钊，姓不详，大历间人。诗一首。【(《全唐诗》无□钊诗)】  

沙门崇惠登刀梯歌并序○题拟  

大唐大历三年戊申之岁十月二十八日，奉敕于章敬寺建道场。时有江东沙门崇惠，登刀梯，升剑树，涉油炭镬，坐锥剑床。是日也，百官星驰，万人云集，莫不惊魂，叹未曾有。钊稽首翘足而为歌曰：  

百尺凌空倚剑梯，千峰回【疑应作「迥」】拔【一作「枝」】接天霓。鏖炉霜明鸟道【一作「边」】斋，龙泉金镮生虹蜺。刀为树，剑作山，应真飞锡游其间。一步一登，挥手攀毛，七星璨烂光斑斑。干将剑刃两离披【一作「柀」】，碧光焰，上人履之不为崄；镆(金耶)刀，铦锋锐锷可吹毛，如今蹈之不足劳。白若雪，青如冰，龟甲鱼鳞几百层，四部睹之，战战兢兢，万仞峰头见一僧。宾铁文，青蛇色，蒨(上□下竦)峥嵘寒岌嶷。不伤不损难可测，方是大悲解脱力。自古武臣矜剑术，舞之杸【疑为「投」字】之皆不失。视之胆摄【一作「(木聂)」】身栗栗，谁道挥戈移白日？李广旧传百战功，何如今日见神通？紫衣襜襜飞入空，出没纵横蹈白刃【一本多「中」字】兮，蹈白刃兮光翡翠，黯黯精光和能利。【见《大正新修大藏经》第五十二册释圆照集《代宗朝赠司空大辨正广智三藏和上(即不空)表制集》卷六。其后尚收《崇惠登刀梯颂》及崇惠《谢赐紫衣并贺表》。】  

张諴  

諴，字老莱，吴郡人。年十八，以通经中第，授苏州长洲尉。后服丧退归，复选授左武卫骑曹参军。肃宗时授密县主簿，迁砀山县令。岭南节度使李勉奏授试大理评事，充岭南观察推官。未赴而卒，时为大历三年十一月，卒年五十五。【(《全唐诗》无张諴诗)】  

咏怀  

论成方辩命，赋罢即归田。【见《白氏长庆集》卷四十一《唐赠尚书工部侍郎吴郡张公神道碑铭》。】  

太易  

湘夫人祠  

灵祠古木合，波扬大江濆。未作湘南雨，知为何处云。苔痕涩珠履，草色妒罗裙。妙鼓彤云瑟，羁臣不可闻。【见明刻本《唐僧弘秀集》卷八、《古今禅藻集》卷四。】  

慧忠  

慧忠，俗姓王，润州人。嗣智威，住金陵牛头山。大历四年卒。诗二首。【(《全唐诗》无慧忠诗)】  

答智威偈【题拟】  

念想由来幻，性自无终始。若得此中意，长波当自止。虚无是实体，人我何所存。妄情不须息，即泛般若船。【见《五灯会元》卷二。】  

岑参  

感旧赋附歌  

东海之水化为田，北溟之鱼飞上天。城有时而复，陵有时而迁，理固常矣，人亦其然。观夫陌上豪贵，当年高位，歌钟拂天，鞍马照地，积黄金以自满，矜青云之坐致，高馆招其宾朋，重门迭其车骑。及其高堂倾，曲池平，雀罗空悲其处所，门客肯念其生平？已矣夫！世路崎岖，孰为后图？岂无畴日之光荣，何今人之弃予。彼乘轩而不恤尔后，曾不爱我之羇孤。叹君门兮何深，顾盛时而向隅。揽蕙草以惆怅，步衡门而踟蹰。强学以待，知音不无。思达人之惠顾，庶有望于亨衢。【见《文苑英华》卷九一。】  

江行遇梅花之作  

江畔梅花白如雪，使我思乡肠欲断。摘得一枝在手中，无人远向金闺说。愿得青鸟衔此花，西飞直送到我家。胡姬正在临窗下，独织留黄浅碧纱。此鸟衔花胡姬前，胡姬见花知我怜。千说万说由不得，一夜抱花空馆眠。【见伯二五五五卷，转录自《文献》十三辑廖立《敦煌残卷岑诗辨》。】  

杜甫  

寒食夜苏二宅  

寒食明堪坐，春参夕已垂。好风经柳叶，清风照花枝。客泪闻歌掩，归心畏酒知。佳辰邀赏遍，忽忽更何为？【见宋蒲积中《古今岁时杂咏》卷十一。】  

阆中行  

豺狼当路，无地游从。【《云溪友议》卷上《严黄门》。】  

石文诗【附存】  

诗王本在陈芳国，九夜扪之麟篆熟，声振扶桑享天福。【见冯贽《云仙杂记》卷一引《文览》。】  

句  

狨掷寒条马见惊。【见《增修诗话总龟前集》卷二引《杨文公谈苑》。】  

皇甫冉  

顺心上人山池  

南荣对庐(上冯下廾)，宴坐日于斯。细草汀洲色，轻风杨柳枝。磬声催暮鸟，泉影入春池。则异人间世，唯当幽客知。  

题陈胜林园  

闭门不肯偶时人，荒竹闲园莫厌贫。腊后春风能几日？家中芳草自相亲。【均见日本藏唐抄本《新撰类林抄》卷四。】  

元结  

醉歌  

元子乐矣。【元子。】何乐亦然，何乐亦然？【和者。】我云我山，我林我泉。【元子。】  

元子乐矣。【元子。】何乐然尔，何乐然尔？【和者。】我鼻我目，我口我耳。【元子。见《唐文粹》卷四三元结《心规》。】  

恶圆之士歌  

宁方为皁，不圆为卿。宁方为污辱，不圆为显荣。【见《唐文粹》卷四三元结《恶圆》。】  

桃花【题拟】  

桃源自有长生路，却是秦皇不得知。【见《全芳备祖前集》卷八「桃花」门。】  

于休烈  

休烈，河南人。幼与包融、贺朝为文词之友。举进士，又应制策登科，授秘书省正字。累迁右补阙、集贤殿学士、比部郎中，出为中部太守。安史乱后赴行在，擢给事中、太常少卿、工部侍郎。代宗立，拜右散骑常侍、工部尚书，封东海郡公。大历七年卒，年八十一。有集十卷。诗一首。【(《全唐诗》无于休烈诗，传录《旧唐书》卷一四九本传)】  

送贺秘监归会稽诗  

飞名紫府内，抗手白云乡。道与松乔匹，荣辞园绮行。夫君既鹤驾，幼子复霓裳。少别留宸藻，东南归路光。【见《会稽掇英总集》卷二。】  

周存  

授衣赋附歌  

愁霜落兮岁已终，秋雁吟兮悲远空。短褐不完兮忧思充，庭萧萧兮冷暮风。【见《文苑英华》卷一一三。】  

杜寂  

寂，代宗时历任膳部郎中、度支郎中、职方郎中。【(《全唐诗》无杜寂诗，传据《文苑英华》卷三九○常衮《授杜寂职方郎中制》)】  

逢乡友  

苦吟吟不足，争忍话离群。【见《吟窗杂录》卷十三梅尧臣《续金针诗格》。】  

李华  

江州卧疾送李侍御歌【题拟】  

江沉沉兮雨凄凄，洲渚没兮玄云低，伤别心兮闻鼓鼙。【见《文苑英华》卷七二○李华《江州卧疾送李侍御序》。】  

咏双涧  

千峰排碧落，双涧合清涟。【《记纂渊海》卷九。】  

明瓒  

明瓒，嗣普寂。住南岳。世称懒瓒和尚、懒残和尚。天宝间为执役僧。李泌在南岳，尝与游。诗三首。【(《全唐诗》无明瓒诗。传据《祖堂集》卷三、《宋高僧传》卷十九、《林间录》、《南岳总胜集》。《丽廔丛书》影元刻《三教论衡搜神大全》卷六载其事独详，然近小说，今不取。)】  

题像  

携笻小步踏苍苔，遥指青山云正开。涧水松风听不绝，又教童子抱琴来。  

辞名  

三十年来独掩关，使符那得到青山？休将琐末人间事，换我一生林下闲。【以上二首均见《沅湘耆旧集》卷十。】  

乐道歌  

兀然无事无改换，无事何须论一段。直心无散乱，他事不须断，过去已过去，未来更【《灯录》作「犹」】莫【黄庭坚书本作「何用」】算。兀然无事坐【黄作「事」】，何曾有人唤？向外觅功【黄作「工」】夫，总是痴顽汉。粮不畜一粒，逢饭但知(上埶下食)【黄作「知(□□)」《灯录》同黄，注：「陟立切」。】世间多少【黄作「事」】人，相趁浑不及。我不乐生【黄作「升」】天，亦不爱福田。饥来吃饭【黄作「饥来一砵饭」】，困来即卧【黄作「展脚」《灯录》无「卧」字】眠。愚人笑我，智乃知贤【《灯录》作「焉」，黄作「愚人以为笑，智者谓之然」。】不是痴钝，本体如然。【此下黄多「非愚亦非智，不是空中去」二句。】要去即去，要住即住【二「即」字，黄皆作「如是」。】身被【《灯录》作「披」】一破衲纳【从《灯录》改】，脚着娘生(被去皮改夸)。多言复多语，由来反相(忏去千改吴)【黄作「误」。】若欲度众生，无过且自度。莫谩求真佛，真佛不可见。妙性及灵台，何曾受熏勋【从《灯录》改】炼【黄作「炼」】心是无事心，面是娘生面。劫石可移动【黄作「动摇」】，个中难【《灯录》作「无」】改变。无事本无事【黄无以上三字】，何须读文字？削除人我本，冥合个中意。种种劳筋骨，不如林间【《灯录》作「下」】睡兀兀。举头见日高【黄作「出」】，乞饭从头餧【《灯录》、黄作「(□聿)」】将功用功，展转冥朦。取则【《灯录》作「即」】不得，不取自通。吾有一言，绝虑忘志【从黄书本改，《灯录》作「亡」】缘。巧说不得，只用心传。更有一语，无过直与。细如【黄作「极」】毫【《灯录》作「豪」】末，大本【从《灯录》改】无方所，本自圆成，不劳机杼。世事悠悠，不如山丘。青松蔽日，碧涧长流【黄作「常秋。】卧藤萝下，块石枕头。山云当幕【《总胜》作「赏慕」】，夜月为钩【《灯录》、《总胜》、《沅湘》二句均在「卧藤」二句前】。不朝天子，岂羡王侯。生死【《总胜》二字至乙】无虑，更须【《灯录》等均作「复」】何忧？水月无形，我常只【《总胜》作「自」】宁。万法皆尔，本自无生【《总胜》作「不死不生」】。兀然无事坐【《总胜》作「个事」】，春来草自青。【见《祖堂集》卷三，以《四部丛刊三编》影宋本《景德传灯录》卷三十、《宛委别藏》本《南岳总胜集》卷下、《沅湘耆旧集》卷十引《林间录》及《王梵志诗辑校》卷六据石刻拓本录黄庭坚书此诗对校。】  

郑辕  

游枋口并序  

吾与崔君全素、薛生晏同游枋口山水，访得泉原，名之曰「蒙泉」；过壁多薜荔，品之曰「薜荔壁」；有石笋拂云，呼为「石笋高」。赋三韵以旌其名。  

蒙泉  

丹洞吐细泉，宛转苍苔里。凝碧时含光，流泄复如此。谁知山下泉，来洗幽人耳。  

薜荔壁  

薜荔生空山，幽姿媚苔壁。根封石燕泥，花似乳窦滴。灵均没已久，荣落谁人惜。  

石笋高  

竦干青山下，卓立白云际。濯似春筠茎，奇如夏峰势。赏者空往来，亭亭几千里。【见乾隆二十四年刊萧应植纂《济源县志》卷十六。】  

崔全素  

全素，郑辕同时人。诗三首。【(《全唐诗》无崔全素诗)】  

与郑辕薛晏游枋口同赋三韵诗【题拟】  

蒙泉  

溪转闻鸣泉，林疏渲苍藓。(□敕)洁来潺湲，凝光散清浅。未知适所从，空山漫流衍。  

薜荔壁  

芳姿抱青峦，根蔓殊众品。水净隐帘珠，云开露屏锦。沥沥岩风来，幽香泄清(□禀)。  

石笋高  

石笋生孤标，屹立青冥直。根横晓浪痕，箨卷春云色。棱棱长钧锋，应使山魅惕。【同前。】  

薜晏  

晏，蒲州汾阴人。父江童，天宝间为陈留太守。晏仕至岭南推官。诗三首。【(《全唐诗》无薛晏诗，兹据《新唐书》卷七十三《宰相世系表》三下、劳格《郎官石柱题名考》卷六录其事迹。郑辕为大历九年进士，与晏时代正相合。)】  

与郑辕崔全素游枋口同赋三韵诗【题拟】  

蒙泉  

啧苏出深窦，欣然傍欹壁。清(汶去文改敕)疏林澄，光净寒石白。一劳意渴甚，挽翫此水碧。  

薜荔壁  

谁种薜荔花？盘根上幽石。玲珑珠缀晓，香霭岑岚夕。却误贪寝人，遗衣挂苔壁。  

石笋高  

峭笋倚溪壖，雄标屹霞境。云披看卷箨，波静见垂影。顿翼已栖林，残阳方在顶。【同前。】  

应真  

应真，住吉州耽源山，南阳国师慧忠法嗣。大历十年，忠将寂，请造无缝塔，帝问塔样，忠谓应真知之。忠既葬，帝问应真，乃述偈。诗一首。【(《全唐诗》无应真诗)】  

偈  

湘之南，潭之北，中有黄金充一国。无影树下合同船，琉璃殿上无知识。【见《景德传灯录》卷六、《五灯会元》卷二、《佛祖历代通载》卷十四、《释氏稽古略》卷三、《江西诗征》卷八七、日本《大灯国师语录》卷下。】  

李幼卿  

题琅琊山寺道标道揖二上人东峰禅室时助成此□□筑斯地  

佛寺秋山里，僧堂绝顶边。同依妙乐土，别占净居天。转壁千林合，归房一径穿。豁心群壑尽，骇目半空悬。锡杖栖云湿，绳床挂月圆。经行蹑霞雨，跬步隔岚烟。地胜情非系，言忘意可传。凭虚堪喻道，封境自安禅。每贮归休巅，多惭爱深偏。助君成此地，一到一留连。【安徽人民出版社出版《琅琊山石刻选》载拓片。此诗承周勋初先生录示。】  

无住  

无住，俗姓李，凤翔郿县人。开元中从军朔方。天宝中于太原出家。具戒后，巡礼诸方。干元二年，至成都净泉寺。传禅法于蜀中。大历九年卒，年六十一。  

偈  

妇是没耳伽，男女兰单杻。尔是没价奴，至老不得走。【《历代法宝记》。】  

茶偈  

幽谷生灵草，堪为入道媒。樵人采其叶，美味入流杯。静虚澄虚识，明心照会台。不劳人气力，直耸法门开。【同前。】  

### 全唐诗续拾卷十六  

赵迁  

迁，大历间为左领军卫兵参军、翰林待诏，不空俗弟子。撰《不空行状》。诗二首。【(《全唐诗》无赵迁诗)】  

故功德使凉国公李将军挽歌词二首  

业盛唐尧际，功成文子军。累承三帝宠，六比五臣勋。画角悲寒吹，愁笳咽晓云。圣朝忠义骨，今日委荒坟。  

大树悲风起，将军去不回。抚棺心益痛，临穴泪难裁。晓月繁霜草，幽泉掩夜台。更闻歌伴哭，触物尽成哀。【见《大正新修大藏经》第五十二册释圆照集《代宗朝赠司空大辨正广智三藏和上(即不空)表制集》卷五。】  

独孤及  

扬州崔行军水亭泛舟望月燕集赋诗并序  

言同者无约束而信，心同者未谑浪而乐。声应情至，则不俟外奖，况遗言之言，造适之笑，与杯中物、池上月、风中弦，五者合以贶余，观其可胜既乎！于时众君子栖公翰林，如翔鸟之得茂树也，至是登于仙舟，泳彼新流，掇芳翫奇，以永今日。日不足，故用夜漏继之。羽觞未及数覆，银河横而金波上，乐作神王，百忧如失，而弦繁管清，悲欢交乎其闲，则高歌争进。或道旧以泣，酒酣意真，乐极感至故也。当斯时，视身后之竹书鼎铭，犹稊米刍狗也，况细故乎？二三子醉犹能赋，且酌且咏，余属而和之，其诗云：  

明月借秋兴，流光在此池。山公顾我厚，酩酊称未疲。勿谓嘉会易，但忧离别随。饱君醉中德，敢使松心移。【见《四部丛刊初编》影清赵怀玉刊本《毘陵集》卷十六。】  

任公叔  

公叔，大历十二年进士。诗一首。【(《全唐诗》无任公叔诗，传据《登科记考》卷十一)】  

登姑苏台赋附歌  

中心不必兮子胥何为？怀直道而骤谏，遭重昏之见危。将渔父以抗，且垂钓于江湄。【见《文苑英华》卷五二《登姑苏台赋》附。】  

张谓  

句  

家无阿堵物，门有宁馨儿。【见宋庄季裕《鸡肋编》卷下、高似孙《纬略》卷一。】  

崔峒  

句  

石梯青嶂下，茅屋白云间。【见明刻本《锦绣万花谷》卷二十五「隐逸」门。】  

吴筠  

句  

家住青山下，时向青山上。【见宋谈钥《嘉泰吴兴志》卷四「青山」条。】  

垂花临碧涧，清翠依丹巘。【《全芳备祖后集》卷七《枣》。】  

***崔载华***  

载华，行九，曾官法曹、录事，贞元间在世，与戴叔伦、刘长卿、权德舆有过往。诗一句。【(《全唐诗》无崔载华诗。传据《全唐诗》卷一四七、卷一五○刘长卿诗、卷二七四戴叔伦诗、卷三二二权德舆诗。)】  

消暑楼诗  

卷帘对斜桥。【见《嘉泰吴兴志》卷十九「霅溪支港」条。】  

张继  

望归舟  

暮春【《适园丛书》本《后村诗话》作「莫莫」】望归客，依依江上船。潮落犹有信，去楫未知旋。【见《后村先生大全集》卷一七七《诗话续集》引李康成《玉台后集》。】  

代书索镜  

情亲留故镜，贱子感遗簪。汉月经时掩，胡尘与岁深。珠还仍向浦，鹊遶会归林。早晚清光至，窥予白发亲。【影印本《诗渊》第二册第一五三二页，所缺二字据《诗式》卷四补。】  

剡县法台寺灌顶坛诗  

九灯传像法，七夜会龙华。月静金田广，幡摇银汉斜。香坛分地位，宝印辨根牙。试问因缘者，清溪无数沙。【《剡录》卷八。】  

送客  

频年独对鸳鸯绮，计日双飞鹦鹉洲。【见宋王象之《舆地纪胜》卷六七《鄂州》。】  

苗发  

酬李端得山中道友书见寄之作【题拟】  

马融方直校，阅检复持铅。素业高风继，青春壮思全。论文多在夜，宿寺不虚年。自署区中职，同荒郭外田。山邻三径绝，野意八行传。煮玉矜新法，留符识旧仙。涵苔溪溜浅，摇浪竹桥悬。复洞潜栖燕，疏杨半翳蝉。咏歌虽有和，云锦独成妍。应以冯唐老，相讥示此篇。【见江标影宋书棚本《李端诗集》卷三。】  

李子卿  

垂白之老击壤歌【题拟】  

功成作乐兮帝力则那，乐正崇德兮雅颂则多，云门之典兮大吕之歌，金石节奏兮丝竹骈罗，天地已正兮神人以和，两阶舞羽兮三边止戈，击壤鼓腹兮不识其它。客有献成功之颂，九重深兮其若何！【见《文苑英华》卷七四《功成作乐赋》附。】  

授衣歌【题拟】  

天之高兮无不覆，君之大兮无不佑。生人殖物，既庶且富。尔在【原注：「疑」】于时，尔茅于昼。霜始降兮女工就，岁时穷兮寒衣授。【见同书卷一一三《府试授衣赋》附。】  

玄览  

投龙洞  

水溜空沿石，云扃不见人。川源世上异，日月洞中春。【见《舆地纪胜》卷二《临安府名胜》。】  

王绶  

王绶，约为大历间人。诗一首。【(《全唐诗》无王绶诗)】  

题戴征君幽居  

高卧云烟外，幽居静者心。门庭新种竹，桃李旧成林。窗户泉声入，池塘柳色深。松花多醴酒，终日会知音。【日本藏唐抄本《新撰类林抄》卷四。】  

李嘉佑  

五言登郡北佛龛一首  

石壁江城后，篮舆晚蹔登。古龛千塔佛，秋树一山僧。清磬和虚籁，香泉吐暗藤。愿将身洒扫，求官复作能。  

七言谒倍城县南香积寺老师一首  

竹林青青山寺幽，老僧禅坐对江流。长眉尘襜寂不语，能令过客小低头。黄昏钟竟香烟起，行舟去去心何已。回看石壁莲花宫，纱灯一点蒙笼里。  

七言登北山寺西阁楼冯禅师茶酌赠崔少府一首  

开士相逢暮饮茶，高楼并坐望三巴。碧嶂不知何劫石，清江流尽几恒沙。炉烟处处香慈竹，溪雨朝朝润觉花。道胜自然长法喜，应令迁客小沩华。【均见日本藏唐抄本《唐诗卷》。】  

钱起  

题杜舍人林亭  

来访龙楼客，时逢酒瓮新。花齐云入幕，苔径竹迎人。鹊喜娇迟日，莺啼惜暮春。不须耽小隐，南院在平津。【见元骆天骧《类编长安志》卷九胜游类樊川范公五居条引，据《中国古都研究》收黄永年先生《述〈类编长安志〉》一文转引。】  

宿云门寺  

山寺宜静夜，禅房开竹扉。支公方晤语，孤月复清晖。一磬响丹壑，千灯明翠微。平生厌浮世，兹夕更忘归。【见《会稽掇英总集》卷六。】  

芝草【题拟】  

岂如玉殿生三秀，讵有铜池出五云。陌上尧樽倾北斗，楼前舜乐动南熏。【《全芳备祖后集》卷十一《芝草》。此四句为「七言律诗散联」。】  

芭蕉【题拟】  

幸有青丝用，宁将众草同。心虚含夕露，叶大怯秋风。细响安禅后，浓阴坐夏中。由来何所喻，持以问支公。【见前书卷十三《芭蕉》。】  

送友人入蜀  

远路接天末，怪君与我违。客程千嶂里，鸟道片云飞。树色连青汉，泉声出翠微。锦城花月下，才子定忘归。【见《全蜀艺文志》卷二十。】  

送归客  

京口三秋衰叶落，浔阳千里暮潮生。【《千载佳句》卷下《别离部行旅》。】  

杨员外  

杨员外，名不详，与钱起同时，任考功员外郎。诗二句。【(详附按)】  

赠钱起【题拟】  

黄卷读来今已老，白头受屈不曾言。【见《钱考功集》卷八《酬考功杨员外见赠佳句》自注引】  

严维  

游荆溪  

铜官之山溪水南，周处庙前多夕岚。看卷云帆歌白苎，劝尝春酒破黄柑。长林独往谁能觅，幽事相关性所耽。若欲避喧那畏虎，尚从地主结松龛。【见嘉庆二年刊宁楷等纂《宜兴县志》卷十。】  

剑诗  

舞挥秦日月，为整汉山河。【见《吟窗杂录》卷十四正字王玄《诗中旨格》。】  

句  

观身岸额离根草，论命江头不系舟。【见《日本古典文学大系》七三册藤原公任《和汉朗咏集》卷下《无常》。】  

赠王叔雅兄弟【题拟】  

万里天连水，孤舟弟与兄。【见《古刻丛抄》收唐许志雍撰《唐故江南西道观察判官监察御史里行太原王公墓志铭》引。】  

严氏  

严氏，大历末阆州人。【(《全唐诗》无严氏诗)】  

颂鲜于叔明【题拟】  

三院四人簪白笔，一门三镇拥朱幡。【见《舆地纪胜》卷一五四《潼川军》引《潼川旧记》引《鲜于叔明神道碑》载。】  

胡运  

运，代宗时擢书判拔萃科。诗一首。【(《全唐诗》无胡运诗，传录《全唐文》卷四五九)】  

佩赋附歌  

佩玉(上蕊下木)兮德音发，中规矩兮声不歇。驰畋猎兮思敬慎，寿考不亡兮长岁月。端法服兮临魏阙，群后觐兮万方谒。【见《文苑英华》卷一一一。】  

崔生  

崔生，大历中为千牛。诗一首。  

思红绡妓诗【题拟】  

误到蓬山顶上游，明珰玉女动星眸。朱扉半掩深宫月，应照璚芝雪艳愁。【见《太平广记》卷一九四引《传奇》。】  

崔公辅  

公辅，清河人。行十三。进士及第，与杜甫同时，曾任评事，官至雅州刺史。【(《全唐诗》无崔公辅诗。据《新唐书》卷七二《宰相世系表》及《舆地纪胜》录其事迹。)】  

同李使君渭游等慈寺【题拟】  

淮阳清静理，永嘉山水心。【见《舆地纪胜》卷一五七《资州》。】  

路应  

路应字从众，京兆三原人。大历间授温州刺史，筑堤横阳乐成界中，二邑得上田，除水害。补诗一首。【(《全唐诗》卷八八七收路应诗一首，无传。)】  

游南雁荡  

雁荡峰高岂易梯，筇鞋极处与天齐。蟾宫隐隐步将到，日驾亭亭手可提。织女支机堪索石，仙翁花雨不沾泥。诗怀到此清如许，欲向银河蘸笔题。【见周喟《南雁荡山志》卷七《诗外编》引陈玭《嘉靖南雁荡山志》。】  

朱湾  

赠饶州韦之晋别驾  

天道不可问，问天天杳冥。如何正月霜，百卉皆凋零。爝火乱白日，夜光杂飞萤。贾生贤大夫，所以离汉庭。河色本异洛，渭流颇殊泾。清浊共朝宗，滔滔曾莫停。巨川用舟楫，傅说匡武丁。大船胶潢洿，不使济沧溟。中夜击唾壶，仰头望天庚。三台位尚阙，群象徒荧荧。鸾翮时暂铩，龙门昼常扃。心倾下士尽，眼顾贫交青。幽室养虚白，香茶陶性灵。应将混荣辱，讵肯甘膻腥。至道是吾本，浮云劳我形。手中菩提子，身外《莲花经》。兴来步出门，长啸临江亭。毫端洒垂露，赋里摇文星。大音比(口斗)钟，大智同挈缾。巳歌利节曲，布鼓随雷霆。陋巷一簟食，在原双鹡鸰。每怀受施恩，长记座右铭。食惠饱复饭，饮仁醉还醒。绵绵寄生叶，泛泛无根萍。萍岂不随流，爱君水清泠。叶岂不恋本，爱君树芳馨。彷徨窃三省，感激终百龄。开合眷已重，扫门心匪宁。铅刀冀效割，钝刃思发铏。危弦托在兹，实愿知音听。【影印本《诗渊》第一册第四七九至四八○页。】  

韦使君席咏拗笼筹得兹字  

幸得陪樽俎，良筹复在兹。献酬君有礼，赏罚我无私。莫怪斜相向，还将正自持。一朝权入手，看取令行时。【同前第二册第一三二○页。】  

陈润  

题潘岳六城南庄庄是源赞善处  

原公旧路唯三径，潘岳新年已二毛。【《千载佳句》卷上《人事部闲居》。】  

杨旬  

杨旬，大历中夔州推司。诗二首。【(《全唐诗》无杨旬诗)】  

呈史君【名岩】  

夔郡杨椿作状元，为文司权四十年。推情贷活人无数，累积阴功感上天。  

人道公门不可入，我道公门好修行。若使曲直无颠倒，脚踏莲花步步生。【《卍续藏经》本宋佚名《金刚经感应传》。】  

张叔良  

寄姜窈窕诗  

几上博山静不焚，匡床愁卧对斜曛。犀梳宝镜人何处？半枕兰香空绿云。【《琅环记》卷上引《本传》。】  

姜窈窕  

姜窈窕，大历间人，与张叔良同时。诗一首。【(详附按)】  

诗  

数行心事鲤鱼传，轻放金钩绣帐悬。不是娇慵贪昼卧，众中无处看花笺。【同前卷下引《本传》。】  

张翔  

张翔，字子翼，安定人。天宝初自前斋郎调补济王府参军，历阌乡尉，屡辟使府，累迁殿中侍御史。大历十四年卒，年五十六。有文集十卷。【(《全唐诗》无张翔诗，传据《千唐志斋藏志》九四一页独孤良弼撰《大唐故朝议郎行殿中侍御史赐绯鱼袋安定张府君墓志铭并序》)】  

经罗渊吊屈原  

谠言忠谏阻春霄，放逐南荒泽国遥。五梦楚兰香易染，一魂香水渺难招。风声落日心逾壮，鱼腹终天恨未消。却借微香荐苹藻，海门何处问渔樵？【光绪《湘阴县图志》卷四。此诗及张翔事迹，皆从陶敏先生所告。】  

常衮  

浮萍赋附歌  

大江之水东西流，别有孤萍朝夕浮。莫言此中长泛泛，终当结实触王舟。【见《文苑英华》卷一四九。】  

乔琳  

太原进铁镜赋附歌  

金之精兮众宝所参，镜之明兮群象所含。清至莹兮氛埃不杂，明至察兮丑类相惭。【见《文苑英华》卷一○五。】  

### 全唐诗续拾卷十七  

大历年浙东联唱集  

松花坛茶宴联句【元本不注名姓于联句下】  

几岁松花下，今来草色平。　　衣冠游佛剎，鼓角望军城。　　乱竹边溪暗，孤云向岭明。　　遶坛烟树老，入殿雨花轻。　　山磬人天界，风泉远近声。　　夜禅三世晤，朝梵一章清。　　上砌莓苔遍，缘窗薜荔生。　　焚香忘世虑，啜茗长幽情。　　聚土何年置，修心此地成。　　道缘云起灭，人世月亏盈。　　蝉噪林当晓，虹生涧欲晴。　　水流惊岁序，尘网悟簪缨。　　池上莲无着，篱间槿自荣。　　因知性不染，更识理常精。　　从此应贪味，非惟悔近名。　　山栖多自惬，林卧欲无营。已接追凉处，仍陪问法行。　　赏心殊未遍，惆怅暮钟鸣。  

寻法华寺西溪联句  

贾弇　　陈允初　　吕渭　　张叔政【肃代间人，《全唐文》卷四三六存《对弃农判》一篇。】　　鲍防　　周颂【京兆人，天宝进士，永泰中为慈溪令，官至大理寺司直。(据《元和姓纂》卷五、《太平广记》卷三八二、《登科记考》卷二七)】　　□成用【不详。】　　郑(上既下木)　　严维  

常愿山水游，灵奇赏皆遍。【贾弇。】云端访潭洞，林下征茂彦。【允初。】枕石爱闲眠，寻源乐清宴。【吕渭。】探幽渐有趣，凭险恣流眄。【张叔政。】竹影思挂冠，湍声忘摇扇。【鲍防。】旁登樵子径，却望金人殿。【周颂。】萝叶朝架烟，松花暮飞霰。【□成用。】蝉声掩清管，云色缘素练。【郑(上既下木)。】从事暮澄清，看以得方便。【严维。】攀崖屡回互，绝迹无健羡。【允初。】野客归路逢，山僧入林见。【贾弇。】云林会独往，世道从交战。【鲍防。】塔庙年代深，云霞朝夕变。【周颂。】潜流注隈隩，触石乍践溅。【□成用。】逸兴发山林，道情忘贵贱。【郑(上既下木)。】临流日复夕，应接空无倦。【严维。】  

云门寺小溪茶宴怀院中诸公  

严维　　谢良弼【谢良辅之昆仲，曾任中书舍人。(据顾况《礼部员外郎陶氏集序》)】　　裴晃【不详。】　　吕渭　　郑(上既下木)　　陈允初　　庾骙【不详。】　　贾肃【不详。】  

喜从林下会，还忆府中贤。【严维。】石门云路里，花宫玉笥前。【谢良弼。】日移侵岸竹，溪引出山泉。【裴晃。】猿饮无人处，琴听浅溜边。【吕渭。】黄粱谁共饭，香茗忆同煎。【郑(上既下木)。】暂与真僧对，遥知静者便。【允初。】清言皆亹亹，佳句又翩翩。【庾骙。】竟日怀君子，沉吟对暮天。【贾肃。】  

征镜湖故事  

陈允初　　吕渭　　严维　　谢良弼　　贾肃　　郑(上既下木)　　庾骙　　裴晃  

将寻炼练【从《纬略》卷十改，《剡录》卷六作「炼」】药井，更逐卖樵风。【允初。《剡录》误作「凡初」。】刻石秦【《剡录》作「泰」】山上，探书禹穴中。【吕渭。】溪边寻五老，桥上觅双童。【严维。】梅市西陵近，兰亭上道通。【谢良弼。】雷门惊鹤去，射的验年丰。【贾肃。】古寺思王令，孤潭忆谢公。【郑(上既下木)。】帆开岩上石，剑出浦间铜。【庾骙。】兴里还寻戴，东山更向东。【裴晃。《历代诗话》本《韵语阳秋》卷五引作「裴勉」，《类编》本作「裴冕」，均误。影宋本《韵语阳秋》及《剡录》均作「裴晃」，不误。】  

自云门还泛若耶入镜湖寄院中诸公  

谢良弼　　吕渭　　郑(上既下木)　　严维　　裴晃　　陈允初　　萧幼和【不详。】  

山中秋赏罢，溪上晚归时。【谢良弼。】出谷秦人望，经湖谢客期。【吕渭。】日斜愁路远，风横畏舟迟。【郑(上既下木)。】章句怀文友，途程问楫师。【严维。】浅沙游蚌蛤，危石起鸬鹚。【裴晃。】落叶飞孤戍，横塘向古祠。【允初。】行行多兴逸，无处不相思。【萧幼和。】  

秋日宴严长史宅  

郑(上既下木)　　裴晃　　严维　　徐嶷【东海人。(《宋高僧传》卷十五)】　　张着【字处晦，常山人。鷟孙，任剡尉，着《翰林盛事》一卷。(据《直斋书录解题》卷五)】　　范绛【不详。】　　刘全白　　沈仲昌　　阙名  

北客来江外，秋山到越中。【郑(上既下木)。】故交多此见，清兴复能同。【裴晃。】落木秦山近，衡门镜水通。【严维。】檐前苔绕砌，篱下菊成丛。【徐嶷。】泫泫花承露，泠泠叶动风。【郑(上既下木)。】卷帘看彩翠，对酒命丝桐。【张着。】戊日辞巢燕，商天向浦鸿。【范绛。】骞开通细雨，笑语望秋空。【刘全白。】懒竹霜天绿，残花醉里红。【仲昌。】客游惊落叶，更使恨风蓬。【阙名。】  

严氏园林【六言】  

严维　　郑(上既下木)　　王纲【大历九年以大理司直充昆山县令，首建县学。(据《玉峰志》卷上《学校》、卷中《名宦》)】　　沈仲昌　　贾全【长乐人，弇弟。大历四年进士。历任咸阳县令、户部员外郎、常州刺史、越州刺史、浙东观察使，永贞元年卒。(据《柳河东集》卷十二《先友记》、《陆宣公翰苑集》卷四、《郎官石柱题名考》卷十二、《会稽掇英总集》卷十八、《旧唐书宪宗纪》)】　　段格【不详。】　　刘题【不详。】  

策杖山横绿野，乘舟水入衡门。【严维。】客来多从业县，僧去还指烟村。【郑(上既下木)。】春韭青青耐剪，香粳日日宜飧。【王纲。】自愧薄沾冠冕，何如乐在丘园。【□仲昌。】鸟散纷纷花落，人行处处苔痕。【贾全。】水池偏多白鹭，畦隔半是芳荪。【段格。】柳径共知归郭，暮云谁使当轩。【刘题。】  

柏梁体状云门山物【并序】  

秦瑀【不详。】　　鲍防　　李聿【玄宗时清漳令，迁尚书郎。(据《全唐文》卷四三五)】　　李清　　杜奕　　袁邕　　吕渭　　崔泌【不详。《新唐书宰相世系表》博陵安平崔氏有刑部员外郎崔泌，为湜弟，时代稍早，非是。】　　陈允初　　郑(上既下木)　　杜倚【京兆人。淹玄孙，左卫将军。(据《元和姓纂》卷六)】  

状，比也，与比释氏有药草谕品，诗家则六艺之一焉。义取睹物临事，君子早辩不当，有似是而非，采诗之官可得而补缺矣。无以小言默，无以细言弃，相尚佳句，题于层阁，古者称会必赋，其能阙乎。星郎主文，宾赋所以中隽也。  

幡竿映水出蒲樯。【秦瑀。】榴花向阳临镜妆。【鲍防。】子规一声猿断肠。【李聿。】残云入户起炉香。【李清。】晴虹夭矫架危梁。【杜奕。】轻萝缥缈挂霓裳。【袁邕。】月临影殿玉毫光。【吕渭。】粉带新篁白简霜。【崔泌。】玲珑珠缀鱼网张。【□允初。】高枝反舌巧如簧。【郑既木。】风摇宝铎佩锵锵。【秦瑀。】古松拥肿悬如囊。【杜倚。】雨垂珠箔映回廊。【□聿。】蔷薇绿刺半缄长。【鲍防。】五粒松英大麦芒。【李清。】古藤蚴蟉毒龙骧。【杜奕。】深林怪石猛虎藏。【袁邕。】古碑勒字棋局方。【吕渭。】山僧行道鸿鴈行。【崔泌。】亭亭孤笋绿沉鎗。【郑既木。】蜂窠倒挂枯莲房。【允初。】燃灯幽殿星煌煌。【杜倚。】  

花岩寺松潭  

张叔政　　严维　　吕渭　　贾弇　　周颂　　郑(上既下木)　　陈允初　　□成用  

山下花岩会，松间水积深。【张叔政。】晚荷交乱影，疏竹引轻阴。【严维。】云散千岩暮，风生万木吟。【吕渭。】循涯通妙理，步胜获幽寻。【贾弇。】望鸟知无迹，看猿欲学心。【周颂。】浮荣指西景，微尚寄东岑。【郑(上既下木)。】待月开山合，闻钟出石林。【允初。】波文摇翠壁，蝉响续幽琴。【张叔政。】永日陪霜简，通宵听梵音。【贾弇。】机闲任情性，道胜等浮沉。【□成用。】赏异方终古，佳游几度今。【严维。】自然轻执简，宁敢忘抽簪。【允初。】过见心皆妄，驱驰力未任。【吕渭。】从来谢公意，山水爱登临。【周颂。】  

入五云溪寄诸公联句【从一字至九字】  

鲍防《云门寺济公上方偈序》  

己酉岁，仆忝尚书郎司浙南之武。时府中无事，墨客自台省而下者凡十有一人，会云门济公之上方，以偈者，赞之流也，姑取于佛事云。  

同人《护戒刀偈》  

剖妄妄绝，决机机坏。彼坚钢刀，护身闻戒。  

李聿《茗侣偈》  

采采春渚，芳香天与。涤虑破烦，灵芝之侣。  

杜奕《芭蕉偈》  

幽山净土，生此芭蕉。无心起喻，觉路非遥。  

缺名《山啄木偈》  

尔禽啄木，恶蠹伤木。愈木无病，巢枝自足。  

缺名《澡瓶偈》  

【灵圆取相，尘垢是澡。定水清净，救彼热恼。】  

郑(上既下木)《山石榴偈》  

何方而有，天上人间。色空我性，对尔空山。  

杜倚《漉水囊偈》  

裂素成器，给我救彼。密净圆灵，护生絜水。  

袁邕《藤偈》  

得彼柔性，契兹佛乘。岂无众木，我喻垂藤。  

崔泌《蔷薇偈》  

护草木性，植彼蔷薇。眼根不染，见尔色非。  

缺名《班竹杖偈》  

护性维戒，扶身在杖。动必由道，心无来往。  

任逵《题天章寺偈》  

降伏心住，自在心住。有心且住，无心即住。  

登法华寺最高顶忆院中诸公【从一字至九字】  

周颂　　□成用　　张叔政　　贾弇　　鲍防　　严维　　吕渭　　郑(上既下木)　　陈允初  

身，心。【周颂。】城郭，山林。【□成用。】望处远，到时深。【张叔政。】云崖杳杳，烟树沉沉。【贾弇。】啸侣时停策，探幽或抚琴。鲍防得法小枝小叶，怀人如玉如金。【严维。】月色前庭清静观，梵声初夜海潮音。【吕渭。】思君子山深不可见，登高顶望远欲相寻。【郑(上既下木)。】何事归舟客兴棹不驶，君不见红莲绿荇沙禽。【允初。】  

### 全唐诗续拾卷十八  

李端  

早梅  

不知近水花先发，疑是经冬雪未销。【《千载佳句》卷下《草木部梅》。】  

湖南归梦  

归梦不知湖水阔，夜来还到洛阳城。【同前《别离部旅情》。】  

张南史  

送李使君贬郴州  

竹符辞汉守，桂酒奠湘君。【见《十万卷楼丛书》本皎然《诗式》卷五。】  

萧昕  

上林白鹿赋附歌  

德由庚兮群物凑，协嘉祥兮扰灵兽。感欣合于天符，遂充塞于君囿。【见《文苑英华》卷八九。】  

吉中孚  

奉同秘书苗丞菘阳山闲居引  

有山蹉峨兮有水潺湲，王孙独往兮春草经年。溪路独行兮到时何处？渔父相见兮水上天边。犬吠前村兮极浦，回风入林兮微月映户。白石磷磷兮曲【小川氏疑为「迸」字】水泥【疑】衣，哀猿啾啾兮空山半雨。谷口苍茫兮天阴，人间离别兮年月深。花迷流水不知处，心忆君家难得【小川氏定为「后」】寻。【日本藏唐抄本《新撰类林抄》卷四。】  

刘方平  

地俭  

地俭朝阳满，天边宿雾收。风兼残雪起，河带断冰流。北阙驰心极，南图尚旅游。登临思不已，何处得销愁？【影印本《诗渊》第三册第二○六二页。】  

郎士元  

五言普门上人兰若一首  

支公身欲老，常在沃洲多。惠力堪传教，禅功久伏魔。山云随坐夏，幽草伴头陀。借问回心后，贤愚去几何？  

五言南岳寺普上人院一首  

云深石涧寺，树老远公房。终日风□□，□秋景气凉。醍醐蒙□味，□□□□□。□见无生理，空山坐道场。【以上二首均见日本藏唐抄本《唐诗卷》。】  

寄灵一上人初还云门  

寒山白云里，法侣自招携。竹径通城下，松门隔水西。方同沃洲去，不作武陵迷。髣(上髟下弗)心知【《全唐诗》作「遥看」】处，高峰【《全唐诗》作「秋风」】是会稽。【见《会稽掇英总集》卷七。】  

驻节太康  

霜叶飞红过夏墟，金风吹鴈集荒渠。鞭挥清渭分流外，目送乌江远树余。五子歌声犹在耳，十旬猎迹已成畬。天时人事堪惆怅，闷对牙旗展簿书。【影印文渊阁《四库全书》本《河南通志》卷七四、民国廿二年刊刘盼遂纂《太康县志》卷六、《古今图书集成职方典》卷三八八《开封府部》。】  

诗  

假守昭平郡，当门桂水清。海遥稀蚌迹，峡近足滩声。峡东江盘天影随，轻船只下几危机。初晴古木猿三叫，未晚阴崖日半规。篁竹数家何处是？清清一曲几首诗。【《四库》本《记纂渊海》卷十五。】  

送皎然照上人归山  

云阴鸟道苔方合，雪映龙潭水更清。【《千载佳句》卷上《地理部山中》。】  

句  

江山几路分。【《江湖小集》卷三绍嵩《江浙纪行集句诗》。】  

上潮吞海日。【同前。】  

寂寞舟中谁供问。【《江湖小集》卷二二李(上龙下廾)《剪绡集》引。】  

马令无茶分。【见刘克庄《后村大全集》卷一八四《诗话新集》。】  

刘商  

白角樽歌  

或谓轻冰盛沆瀣【海气也。见宋吴聿《观林诗话》。】  

严巨川  

巨川，建中贞元间人。补诗一首。【(《全唐诗》卷七八一收严巨川诗二首，列为爵里世次俱无考之作者)】  

建中四年十月感事【题拟】  

烟尘忽起犯中原，自古临危道贵存。手持礼器空垂泪，心忆明君不敢言。落日胡笳吟上苑，通宵虏将醉西园。传烽万里无师至，累代何人受汉恩。【见唐赵元一撰《奉天录》卷二。】  

论惟明  

惟明，吐蕃人。高祖禄东赞为吐蕃相，因官立姓，遂为论氏。曾祖赞婆于圣历二年率部归唐，封归德郡王。祖弓仁、父成节皆仕唐。惟明，兴元中为金吾将军。贞元二年七月，自右金吾大将军为鄜坊观察使。三年，改称节度使。十一月卒于官。诗一首。【(《全唐诗》无论惟明诗，其小传据《旧唐书》卷十二《德宗纪》、《奉天录》卷四及岑仲勉先生《元和姓纂四校记》卷九)】  

朱泚乱定后上皇帝诗【题拟】  

豺狼暴宫阙，拔涂凌丹墀。花木久不芳，群凶亦自疑。既为皇帝枯，亦为皇帝滋。艹木尚多感，报恩须及时。【见唐赵元一《奉天录》卷四。】  

朱放  

和萧郎中游兰若  

爱彼云外人，来取涧底泉。风吹芭蕉折，鸟啄梧桐穿。【见《十万卷楼丛书》本皎然《诗式》卷三。同书卷四录前二句。】  

畅当  

钓渚亭  

花发多远意，凫鴈有闲情。迟晖耿不暮，平江寂无声。【见《唐诗纪事》卷二七。】  

李泌  

建宁王哀词二首【末句】  

良弓摧折久，谁识是龙韬。【见《吟窗杂录》卷二四《历代吟谱》。】  

句  

夷门一把平安火，定逐恒山候骑来。【《四库》本《记纂渊海》卷二一。】  

粉容冰艳玉玲珑。【《江湖小集》卷二十李(上龙下廾)《梅花衲》引。】  

戴叔伦  

酬秦征君徐少府春日见集  

终日愧无政，与君聊散【《剡录》作「放」】襟。城根山半腹，亭影水中心。朗咏竹窗静，野情花径深。那能有余兴，不作剡溪寻。【见《文苑英华》卷二三○、卷三一六、高似孙《剡录》卷六、卷十。】  

诗  

云开方见日，潮尽炉峰出。石壁转棠阴，鄱阳寄茅室。【《舆地纪胜》卷二三《饶州》。】  

新池  

邻僧犹未起，明月早先知。【见《吟窗杂录》卷十四正字王玄《诗中旨格》。】  

早春书情寄河南崔少府[有题缺文]  

早发陕州途中赠严秘书[有题缺文]  

喜严侍御蜀还赠严秘书[有题缺文]  

赠淮西贾兵马使[有题缺文]  

李博士  

李博士，名不详，韦应物之友人。  

问韦应物【题拟】  

宋生昔登览。【中缺。】那能顾蓬荜。【见《韦苏州集》卷五《李博士弟以余罢官居同德精舍共有伊陆名山之期久而未去枉诗见问中云宋生昔登览末云那能顾蓬荜直寄鄙怀聊以为答》。】  

刘长卿  

同姜泛水题裴司马东斋  

不记鄱阳郡，俱因谪官过。白云心已矣，沧海意如何？蔾杖全吾道，榴花养太和。春风骑马醉，江月钓渔歌。步履侵苔廨，顷冠拂薜萝。远山终日在，芳草傍人多。莫学灵均怅，愁竟楚水波。【《新撰类林钞》卷四，据小川环树录文。】  

过郑山人所居  

一径人寻谷口村，春山犬吠武陵源。青苔满地无行处，深(朕去月改口)桃花独闭门。【同前。】  

将赴湖南湖上别皇甫曾  

此去君何恨，南行我更遥。东西湖渺渺，离别雨潇潇。绿山通春谷，青山过板桥。浔阳如枉棹，千里有归潮。【见席刻《刘随州诗集》卷二。】  

韦应物  

送灵澈还云门  

我欢常在梦，无心解伤别。千里万里人，祇似眼中月。【见《会稽掇英总集》卷七。】  

早春诗  

南园柳色动，野塘春水生。屡游烦将吏，独此守山城。【见《能改斋漫录》卷十一。】  

芳草涧  

青青满地铺颜色，曲曲一湾流水声。总为游人逞风景，乱云初卷碧天空。【见嘉靖《六合县志》卷八，上海图书馆据天一阁藏本所摄显微胶卷。原注出《嘉定志》。】  

春雪【存目】  

杨华  

华，皎然同时人。任乌程令。【(《全唐诗》无杨华诗)】  

将赴渭北对月怀昼上人【题拟】  

悠然顾山侣。【见《皎然集》卷一《五言酬乌程杨明府将赴渭北对月见怀》注引。】  

殷济  

殷济，大历、贞元间人。北庭陷蕃后被俘系。诗十四首。【(《全唐诗》无殷济诗，事迹据诸诗推定)】  

悲春  

青青柳色万家春，独掩荆扉对苦辛。山月有时来照户，蕃歌无夜不伤人。荒村寂寂鸡鸣早，穷巷喧喧犬吠频。自恨一生多处否，谁能终日更修文？  

秦闺怨  

幽闺情自苦，何事更逢春？萱草侵阶绿，垂杨闇户新。镜中丝发乱，窗外鸟声频。对此芳菲景，长宵转忆君。  

春至感心伤，低眉入洞房。征夫天外别，抛妾镇渔阳。有意连新月，无情理旧妆。长流双睑泪，独恨对芬芳。  

忆北府弟妹【二首】  

骨肉东西各一方，弟兄南北断肝肠。离情祇向天边碎，壮志还随行处伤。不料此心分两国，谁知翻属二君王。艰难少有安中土，经乱多从胡虏乡。独羡春秋连影雁，每思羽翼并成行。题诗泣尽东流水，欲话无人问短长。  

与尔俱成沦没世，艰难终日各东西。胡笳晓听心长共，汉月宵看意自迷。独泣空房襟上血，孤眠永夜梦中啼。何时骨肉园林会，不向天涯闻鼓鞞。  

奉忆北庭杨侍御留后  

不幸同俘絷，常悲海雁孤。如何一朝事，流落在天隅？永夜多寂寞，秋深独郁纡。欲知相忆甚，终日泪成珠。  

岁日送王十三判官之松州幕  

异方新岁自然悲，三友那堪更别离。虏酒未倾心已醉，愁容相顾懒题诗。三边罢战犹长策，二国通和藉六奇。伫听莺迁当此日，归鸿莫使尺书迟。  

冬宵霄感怀  

切切霜风入夜寒，微微孤烛客心难。长宵独恨流离苦，直到平明泪不干。  

叹路傍枯骨  

行行遍历尽沙场，只是偏教此意伤。从来征战皆空地，徒使骄矜掩异方。  

言怀  

愁绪足悲歌，离心似网罗。二年分两国，万里一长河。碛外人行少，天边雁叫多。怀乡不得死，皆是惜天涯。  

见花发有思  

花未发，增所思，及见花开转益悲。花开未发尚有期，独我情怀未见时。中宵月下空流泪，肠断关山知不知？  

无名歌  

天下沸腾积年岁，米到千钱人失计。附郭种得二顷田，磨折不充十一税。今年苗稼看更弱，枌【一作「坟」】榆产业须抛却。不知天下有几人，但见波逃如雨脚。去去如同不系舟，随波逐水泛长流。漂泊已经千里外，谁人不带两乡愁？舞女庭前厌酒肉，不知百姓饿眠宿。君(上不下见)城外空墙遥，将军只是栽花竹。君看城外恓惶处，段段茅花如柳叶【一作「(上□下絜)」。】海燕衔泥欲作巢，空堂无人却飞去。  

梦归还  

春来相思每随风，万里关山想自通。梦里宛然归旧国，觉来还在虏营中。  

春来有幸却承恩，花里含啼入殿门。残妆不用添红粉，且待君王见泪痕。【均见伯三八一二卷。】  

希迁  

希迁，俗姓陈，端州高要人。少谒慧能禅师，开元十六年于罗浮山具戒。天宝初，于衡岳南台寺东结草庵，时称石头和尚。着《参同契》，为世所称。贞元六年十二月卒，年九十一。诗三首。【(《全唐诗》无希迁诗，传据《祖堂集》卷四)】  

草庵歌  

吾结草庵无宝贝，饭了从容图睡快。成时初见茅草新，破后还将茅草盖。住庵人，镇常在，不属中间与内外。人住处，我不住，世人爱处我不爱。庵虽小，含法界，方丈老人相体解。上乘菩萨信无疑，中下闻之必生怪。问此庵，坏不坏，坏与不坏主元在。不居南北与东西，基上坚牢以为最。青松下，明窗内，玉殿朱楼未为对。纳帔幪头万事休，此时山僧都不会。住此庵，休作解，谁夸铺席图人买。回光返照便归来，廓达灵根非向背。遇祖师，亲训诲，结草为庵莫生退。百年抛却任纵横，摆手便行且无罪。千种言，万般解，祇要交君长不解。欲识庵中不死人，岂离而今遮皮袋。【见《景德传灯录》卷三十。】  

参同契  

竺土大僊心，东西密相付。人根有利钝，道无南北祖。灵源明皎洁，枝派暗流注。执事元是迷，契理亦非悟。门门一切境，回互不回互。回而更相涉，不尔依位住。色本殊质象，声元异乐苦。暗合上中言，明明清浊句。四大性自复，如子得其母。火热风动摇，水湿地坚固。眼色耳音声，鼻香舌碱醋。然依一一法，依根叶分布。本末须归宗，尊卑用其语。当明中有暗，勿以暗相遇。当暗中有明，勿以明相睹。明暗各相对，比如前后步。万物自有功，当言用及处。事存函盖合，理应箭锋拄。承言须会宗，勿自立规矩。触目不会道，运足焉知路。进步非近远，迷隔山河固。谨白参玄人，光阴莫虚度。【同前。又见《五灯会元》卷五。】  

偈  

从来共住不知名，任运相将作【《五灯会元》作「祇」】摩行。自古上贤犹不识，造次常【《五灯会元》作「凡」】流岂可明。【见《祖堂集》卷四、《五灯会元》卷五。】  

大同济禅师  

大同济禅师，嗣希迁。在澧州。曾访庞蕴。诗一首。【(《全唐诗》无大同济禅师诗)】  

颂  

十二时中那事别，子丑寅卯吾今说。若会唯心万法空，释迦弥勒从兹决。【见《五灯会元》卷五。】  

张芬  

芬，字茂宗，江东人。工正书，大历二年书徐浩《郭英杰碑》。曾任大理评事，与李端有过往。贞元中以兵部郎中入韦皋幕府。诗一首。【(《全唐诗》无张芬诗，传据《金石录》、《书史会要》及苻载《剑南西川幕府诸公写真赞》)】  

酬李端山中见期不至【题拟】  

君家旧林壑，寄在乱峰西。近日春云满，相思路亦迷。闻钟投野寺，待月过前溪。怅望成幽梦，依依识故蹊。【见江标影宋书棚本《唐诗五十家小集李端诗集》卷二。】  

杨衡  

上阳春辞  

圣皇自在【《千载佳句》卷下作「有」】长生殿，不向蓬莱王母家。【见《日本古典文学大系》七三册藤原公任《和汉朗咏集》卷下《帝王》。】  

句  

欲问皇天天更远。【胡伟《宫词》。】  

徐浩  

诗  

祖德道场下，往来三十秋。白头方问法，朗月特相留。【《至大金陵新志》卷十二下。】  

颜真卿  

天台智者大师画赞  

天台大师俗姓陈，其名智顗华容人。隋炀皇帝崇明因，号为智者诚敬申。师初孕育灵异频，彩烟浮空光照邻。尧眉舜目熙若春，禅慧悲智严其身。长沙佛前发弘誓，定光菩萨示冥契。恍如登山临海际，上指伽蓝毕身世。东谒大苏求真谛，智同灵鹫听法偈。得宿命通弁无碍，旋陀罗尼华三昧。居常西面化在东，八载瓦官阐玄风。敷演智度发禅蒙，梁陈旧德皆仰崇。遂入天台华顶中，因见定光符昔梦。降魔制敌为法雄，胡僧开道精感通。又有圣贤垂秘旨，时平国清即名寺。赎得鱼梁五百里，其中放生讲流水。后主三礼洞庭里，请为菩萨戒弟子。炀皇世镇临江涘，金城说会求制止。香火事讫乃西旋，渚宫听众逾五千。建立精舍名玉泉，横(上下一中曰)万里皆禀缘。炀皇启请回法船，非禅不智求弘宣。遂着《净名精义传》，因令徐柳参其玄。帝既西趍移象魏，师因东还遂初志。半山忽与沙门颠，俄倾逡巡偡韬秘。止观大师名法源，亲事左溪弘度门。二威灌顶诵师言，同禀思文龙树尊。荆溪妙乐间生孙，广述祖教补乾坤。写照随形殊好存，源公瞻礼必益敦。俾余赞述斯讨论，庶几亿载垂后昆。【《传教大师全集天台灵应图本传集》卷二，转录自《东南文化》一九九○年六期《天台山文化专号》。】  

### 全唐诗续拾卷十九  

***李皋***  

皋，字子兰，唐宗室。天宝十一载嗣曹王，三迁至秘书少监。上元初，因事贬温州长史，迁衡州刺史、潮州刺史。建中后，历镇湖南、荆南、江西、山南东道，贞元八年卒，年六十。诗二首。【(《全唐诗》无李皋诗，传录《旧唐书》卷一三一本传)】  

桃源【题拟】  

当时避地乾坤窄，此地安家日月长。草色几经坛杏改，浪花犹带洞庭香。【见《舆地纪胜》卷六八《常德府》。】  

游南鴈诗  

鴈荡诸奇不可穷，石梁华表远凌空。乾坤谁道洞中小，日月曾从牖里通。词客墨苔观照耀，飞仙环佩听玲珑。何当偕得缑山鹤，驾入嶙峋翠几重。【见同治丙寅刊齐召南纂《温州府志》卷四。】  

***青霞子***  

青霞子，贞元间罗浮山隐士。诗七首。【(《全唐诗》无青霞子诗)】  

龙虎元旨歌  

天地初分日月高，状如鸡子复如桃。阴阳真气知时节，直待三年脱战袍。  

大道分明在眼前，时人不会误归泉。黄芽本是乾坤气，神水根基与汞连。  

龙虎丹砂义最幽，五神金内汞铅流。千朝变紫云飞去，直至大罗天上头。  

认得根源不用忙，三三合九有纯阳。潜通变化神光见，从此朝天近玉皇。  

用铅须得汞相和，二性为亲女唱歌。炼到紫河车地动，白云相伴鹤来过。  

合其天地合其元，子母相逢不敢言。先汞后铅真道大，莫教失伴鹤归天。  

此宝从来二八传，吉年吉月入炉安。千朝火候依时节，必定芽成汞已干。【《正统道藏》本《龙虎元旨》。】  

***秦系***  

云门山  

十年游罢古招提，路入云门峻似梯。秀气渐分秦望岭，寒身犹入若耶溪。天开霁色澄千里，稻熟秋香互万畦。多少灵踪待穷览，却愁回驭日平西。【见《古今图书集成山川典》卷一一四《云门山部》。】  

***姚明(昜□)***  

姚明(昜□)，字里不详。建中二年自商州刺史为陕州长史、本州岛防御陆运使。四年，任陕虢观察使，赴行在。贞元间任司农卿。诗一首。【(《全唐诗》无姚明昜诗，传据《旧唐书德宗纪》、《通鉴》卷二二九及下引志文)】  

送常州司士崔千里【题拟】  

官屈须推命，时危莫厌贫。城楼近江水，潮退看垂轮。【《千唐志斋藏志》九八三页崔恕撰《唐故登仕郎常州司士参军袭武城县开国伯崔府君墓志铭》引。此则承陶敏先生告知。】  

***戎昱***  

开元观陪杜大夫中元日观乐[有题缺文]  

***席夔***  

运斤赋附歌  

彼二子兮以艺相崇，得一理兮其心则同。运斤在手诚可惧，坚立不动神之雄。【见《文苑英华》卷一○一。】  

***裴延龄***  

延龄，河东人。干元末，为汜水尉，迁太常博士。卢杞秉政，引为膳部员外郎、集贤院直学士。贞元八年，以司农少卿权领度支，迁户部侍郎判度支。十二年卒，年六十九。【(《全唐诗》无裴延龄诗，兹据《旧唐书》卷一三五、《新唐书》卷一六七本传拟传)】  

怒李京兆充【题拟】  

近日兼放髭须白，犹向人前作背面。【见《大唐传载》。】  

***卢纶***  

剑诗  

太平时节无人看，雪刃闲封满匣尘。【见《吟窗杂录》卷十四《诗中旨格》。】  

***韦渠牟***  

窦五判官罢举赴商州辟书袖文相访书怀话旧因抒鄙怀[有题缺文]  

***怀素***  

怀素，俗姓钱，字藏真，长沙人。嗜酒，善草书，与张旭齐名。晚年居室曰绿天庵。贞元十五年书《千字文》，时年六十三。存世法帖甚众。【(传据陆羽《释怀素传》、《宣和书谱》卷十九、《释氏疑年录》卷四。另详附按)】  

句  

人人来问此中妙，怀素自云初不知。【见明汪珂玉《汪氏珊瑚网法书题跋》卷二《藏真草书清净经》附刘世昌跋引。】  

***皎然***  

五言答李师尚  

雅篇忽见遗，婉□开缄发。惠风摇精思，琼(□止)疑花□。下缺。【见《四部丛刊》本《皎然集》卷一。】  

三言重拟五杂俎  

五杂俎，箧中线。往复还，双飞燕。不得已，长门怨。【昼。下缺。见同书卷十。】  

***陆羽***  

句  

行坐诵佛书。【见齐己《白莲集》卷九《过陆鸿渐旧居》自注引。】  

与耿湋联句  

城里携笼万壑前。【羽。下阙。见席刻本《耿湋诗集》。】  

***鲍君徽***  

入南涧  

残芳(□洍)兰馥，照水何花红。  

闲宵霄望月  

转扇来清风，援琴飞白雪。  

晚眺  

远树拥川断，晴云抱日流。【均见《吟窗杂录》卷三十《古今才妇》。】  

德宗皇帝李适  

宝应初征史朝义过虢州题僧寺壁【题拟】  

高僧居净域，客子恋皇宫。试访毘耶室，旋【《大典》作「施」】游方丈中。禅林吹梵响，忍草散香风。妙说三元【《大典》作「玄」】义，能谈不二宗。色空双已灭，内外两缘同。识尽无生理，乃觉出凡【《大典》作「梵」、《金文最》作「樊」】笼。【见光绪二年刊高锦荣纂《灵宝县志》卷八《艺文》下。又见《金文最》卷七一许安仁大定十六年撰《御题寺重建唐德宗诗碑》(徐俊告)、《永乐大典》卷一三八二三引《洛阳志》(张忱石告)。】  

韦皋  

赠何遐  

腰间宝剑七星文，掌上弯弓挂六钧。箭发云中双鴈落，始知秦地有将军。【见《舆地纪胜》卷一四五《简州》。】  

欧阳詹  

灵岩述旧  

不到灵岩又二年，重来风景尚依然。层峦迥出青霄外，倦鸟归飞夕照边。坐爱云林泉石好，行寻暖谷野桥连。同游不觉天将晚，暂借僧房一榻眠。【见嘉靖《略阳县志》卷六、光绪三十年重刊谭瑀纂《略阳县志》卷四。】  

郑儋  

儋，荥阳人。少依母家，明《左氏》。大历四年登进士第，建中元年登军谋越众科。历任高陵尉、大理丞、太常博士、起居郎、司封、吏部郎中，贞元十六年为河东节度使，次年卒，年六十一。诗一首。【(《全唐诗》无郑儋诗，传据《韩昌黎集》卷二六《唐故河东节度观察使荥阳郑公神道碑文》、《郎官石柱题名考》卷四、卷六)】  

登汾上阁  

汾楼秋水阔，宛似到阊门。惆怅江湖思，惟将南客论。【见《欧阳行周文集》卷九《陪太原郑行军中丞登汾上阁中丞诗曰汾楼秋水阔宛似到阊门惆怅江湖思惟将南客论南客即儋也辄书即事上答》。】  

许稷  

江南春  

江南正月春花早，梅花柳花夹长道。  

江南二月春光半，杏白桃红香(上蕊下木)散。  

江南三月春光暮，蝴蝶闲飞遶深圃。【见《吟窗杂录》卷二九《历代吟谱》。】  

张崇杰  

崇杰，贞元间青州临淄县令。【(《全唐诗》无张崇杰诗)】  

龙池【题拟】  

爰有寒泉碧玉泓，天渊千古湛澄清。【见影天一阁藏《正德青州府志》卷六。】  

崔子向  

游云门  

长松落落胜天台，佛殿经窗半岭开。郭里钟声山里去，上方流水下方来。【见《会稽掇英总集》卷六。】  

法照  

寄劝俗兄弟二首  

同气连枝本自荣，些些言语莫伤情。一回相见一回老，能得几时为弟兄？  

兄弟同居忍便安，莫因毫末起争端。眼前生子又兄弟，留与儿孙作样看。【见影清光绪抄本张鹏翼修《洋县志》卷七。】  

红螺山和尚  

红螺山和尚，嗣马祖，在幽州。诗一首。【(《全唐诗》无红螺山和尚诗)】  

示门人颂  

红螺山子近边夷，度得之流半是奚。共语问(酉寿)都不会，可怜祇解那斯祁。【见《五灯会元》卷三。】  

周渭  

渭，字兆师，淮阴人。大历十四年进士。历任汝州襄城尉、富平、长安尉、监察御史、殿中侍御史、膳部员外郎、祠部郎中，守秘书少监致仕，永贞元年卒，年六十六。补诗一首。【(《全唐诗》卷二八一收周渭诗，传甚简，今据《权载之文集》卷二三《唐故朝散大夫守秘书少监致仕周君墓志铭》重录传)】  

湘妃庙  

代变时迁事迹存，见来谁不暗消魂。上程此日湘江过，依旧修篁有旧痕。【见《永乐大典》卷五七六九，中华书局影印本第六十册。】  

陈诩  

新雷  

一声离碧海，万里发芽生。【见《吟窗杂录》卷十四《诗中旨格》引。】  

李觐  

觐，寿州刺史规之弟。大历贞元时人。诗一首。【(《全唐诗》无李觐诗。传据《全唐文》卷四三六、《郎官石柱题名考》卷十一)】  

紫玉见南山赋附歌  

归大素兮远蛮屏，有瑞玉兮见霄岭。浮紫气于云际，混清辉于水影。庶南山之不骞，期我皇之惟永。【见《文苑英华》卷八六。】  

陈羽  

七言宿西台江寄别南间寺一首  

曾寄中天第一峰，新辞石室与岩松。归舟独宿寒江上，夜半遥听云外钟。  

五言宿妙喜寺赠远公一首  

空学西天客，冥然生意长。夏高云纳愁近坛凉【此联抄本原缺二字。】月半生空处，孤灯宿上方。欲离夕字想，何法御心王。  

五言秋夜南间寺江尚院翫月一首  

圆月吐青□，萧寥天宇宽。凝光与空□，虚寂两无端。露重草衣湿，□□竹泉寒。欲持高洁意，长此共林峦。【均见日本藏唐抄本《唐诗卷》。】  

陆质  

质，本名淳，吴郡人。深于《春秋》。历官左拾遗、太常博士、左司郎中、信、台州刺史、给事中、皇太子侍读，贞元二十一年病卒。诗一首。【(《全唐诗》无陆质诗，传据《旧唐书儒学传》本传)】  

送最澄阇梨还日本诗  

海东国主尊台教，遣僧来听《妙法华》。归来香风满衣，讲堂日出映朝霞。【见日本比睿山无量院沙门慈本(一七九四－－一八六八)在文久二年(一八六二)撰《天台霞标》第四篇第一卷。转录自《中国哲学史研究》一九八五年第一期刊日本户崎哲彦撰《留传日本的有关陆质的史料及若干考证》。此篇承束景南先生告知。】  

澄观  

澄观，姓夏侯氏，越州山阴人。天台宗名僧，住五台山清凉寺。元和年卒，年七十余。诗一首。【(《全唐诗》无澄观诗，传据《宋高僧传》卷五)】  

答复礼禅师《真妄偈》【题拟】  

迷真妄念生，悟真妄即止。能迷非常迷，安得长相似。从来未曾悟，故说妄无始。知妄本自真，方是恒妙理。分别心未忘，何由出生死。【《林间录》卷上。】  

吴顗  

吴顗，贞元二十一年任台州司马。诗一首。【(《全唐诗》无吴顗诗)】  

台州相送诗一首  

送最澄上人还日本国叙  

重译越沧溟，来求观行经。问乡朝指日，寻路夜看星。得法心念喜，乘杯体自宁。扶桑一念到，风水岂劳形？【见最澄《显戒论缘起》卷上，转录自张步云《唐代逸诗辑存》。参《东南文化》一九九○年六期周琦等录文。】  

孟光  

孟光，贞元二十一年任台州录事参军。诗一首。【(《全唐诗》无孟光诗)】  

送最澄上人还日本国  

往岁来求请，新年受法归。众香随贝叶，一雨润禅衣。素舸轻翻浪，征帆背落晖。遥知到本国，相见道流稀。【同前。】  

毛涣  

毛涣，贞元二十一年任台州临海县令。诗一首。【(《全唐诗》无毛涣诗)】  

送最澄上人还日本国  

万里求文教，王春怆别离。未【日本甲本注：「未，应作来。」】传不住相，归集祖行诗。举笔论蕃意，焚香问汉仪。莫言沧海阔，杯度自应知。【同前。】  

崔(上莫下言)  

崔(上莫下言)，贞元间乡贡进士。诗一首。【(《全唐诗》无崔莫言诗)】  

送最澄上人还日本国  

一叶来自东，路在沧溟中。远思日边国，却逐波上风。问法言语异，传经文字同。何当至本处，定作玄门宗。【同前。】  

全济时  

全济时，贞元间广文馆进士。诗一首。【(《全唐诗》无全济时诗)】  

送最澄上人还日本国  

家与扶桑近，烟波望不穷。来求贝叶偈，远过海龙宫。流水随归处，征帆远向东。相思渺无畔，应使梦魂通。【同前。】  

行满  

行满，万州南浦人。早岁辞亲受戒，大历中师荆溪湛然。后至天台修行，栖华顶下二十余年。与日僧最澄交谊甚笃。卒年八十余。诗一首。【(传据《行满和尚印信》及张步云《唐代中日往来诗辑注》)】  

送最澄上人还日本国  

异域乡音别，观心法性同。来时求半偈，去罢悟真空。贝叶翻经疏，归程大海东。何当到本国，继踵大师风。【同前。】  

许兰  

许兰，贞元间人，自称「天台归真弟子」。诗一首。【(《全唐诗》无许兰诗)】  

送最澄上人还日本国  

道高心转实，德重意唯坚。不惧洪波远，中华访法缘。精勤同忍可，广学等弥天。归到扶桑国，迎人拥海壖。【日本甲本注：「壖，应作烟。」同前。】  

幻梦  

幻梦，贞元末天台僧。诗一首。【(《全唐诗》无幻梦诗)】  

送最澄上人还日本国  

劫【疑「却」】返扶桑路，还乘旧叶船。上潮看浸日，翻浪欲陷【日本甲本注：「陷，应作滔。」】天。求宿宁逾日，【日本甲本注：「日，疑月。」】云行讵来年？远将干竺法，归去化生缘。【同前。】  

林晕  

林晕，贞元末前国子明经。诗一首。【(《全唐诗》无林晕诗)】  

送最澄上人还日本国  

求获真乘妙，言归倍有情。玄关心地得，乡思日边生。作梵慈云布，浮杯涨海清。看看达彼岸，长老散华迎。【同前。】  

黄子野  

黄子野，字仲侯，侯官人。年十三居杭州，尝救助王伾。王伾后为散骑常侍，使人召之，佯应而夜遁去。诗二首。【(《全唐诗》无黄子野诗)】  

扣舷歌  

早潮初上海门开，漠漠彤云雪作堆。一百六峰都掩尽，不知何处有僧来。  

几日江头醉不醒，满天风雪卧沧溟。定知酒伴无寻处，门外松涛坐独听。【《坚瓠壬集》卷一引明徐火勃《榕阴新检》。以上二诗承张靖龙同志录示。】  

### 全唐诗续拾卷二十  

庞蕴  

诗偈  

楞伽宝山高，四面无行路。惟有达道人，乘空到彼处。罗汉若悟空，掷锡腾空去。缘觉若悟空，醒见三生事。菩萨若悟空，十方同一处。诸佛若悟空，妙理空中住。空理真法身，法身即常住。佛身祇这是，迷人自不悟。一切若不空，苦厄从何度。  

大海阔三千，巨深五六万。余特七尺躯，入里饮一顿。当时枯竭尽，龙王自出现。大阅经藏门，请为说一徧。依如说无法，龙王悟知见。卖君髻中珠，隐在如来殿。戴将军陈头，贼降不敢战。世上有仁人，得永离贫贱。不贪有为身，当见如来面。  

日轮渐渐短，光阴一何促。身如水上沫，命似当风烛。常须慎四蛇，持心舍三毒。相见论修道，更莫着淫欲。淫欲暂时情，长劫入地狱。纵令得出来，异形人不识。或时成四足，或是总无足。可惜好人身，变作丑头畜。今日预报知，行行须努力。  

余家久住山，早已离城市。草屋有三间，一间长丈二。一间安葛五，一间尘六四。余家自内房，终日闲无事。昨因黑月二十五，初夜饮酒醉，两人相浑杂，种种调言气。余家不奈烦，放火烧屋积。葛五成灰烬，尘六无一二。有物荡净尽，惟余空闲地。自身赤裸裸，体上无衣被。更莫忧盗贼，逍遥安乐睡。一等被火烧，同行不同利。  

出家舍烦恼，烦恼还同住。痴心觅福田，騃意承救度。十二因缘管，无繇免来去。依智不依识，依义不依语。佛心一子地，蠢动皆男女。平等如虚空，善恶俱无取。既不造天堂，谁受三涂苦。有无尽无余，乘空能自度。神作如来身，智作如来库。涌出波罗蜜，流通正道路。浑身总是佛，迷人自不悟。  

八十随形好，相有三十二。四谛及三乘，同一无生智。名为一合相，非是人同类。凡夫共佛同，一体无有异。若论心与境，悬隔不相似。凡夫惟妄想，攀缘徧天地。常怀三毒心，损他将自利。佛心常慈悲，善恶无有二。蠢动诸众生，心同一子地。六识空无生，六尘将布施。意根成妙觉，七识平等智。  

富儿空手行，贫儿把他物。被物牵入廛，买卖不得出。觉暮便归舍，黄昏黑漆漆。所求不称意，合家总啾唧。自无般若性，乏欠波罗密。把绳入草里，自系百年毕。实是可怜许，冥冥不见日。富儿虽空手，家中甚富溢。自有无尽藏，不假外缘物。周流用不穷，要者从理出。  

古时不异今，今时不异古。生事日日灭，有所不能作。世上乏钱财，守空无货赂。理诗日日新，朽宅时时故。闻船未破漏，爱河须早渡。出过三江口，逍遥神自悟。损之又损之，俄成贝多树。临行途路难，无船可相渡。业老见阎公，没你分疏处。若见优昙花，处处无疑虑。  

世上蠢蠢者，相见只论钱，张三五百贯，李四有几千，赵大折却本，五六太迍邅。口常谈三业，心中欲火然。痴狼咬肚热，贪鬼撮头牵。有脚复有足，开眼常睡眠。罗剎同心腹，何日见青天。青天不可见，地狱结因缘。  

故宅守真妻，不好求外色。真妻生男女，长大同荣辱。外色有男女，长成爱作贼。有妻累我来，牵我入牢狱。我亦早识渠，诱引入吾室。内外总团圆，同餐一砵食。食饱断虚妄，无相即无福。若论真寂理，同归无所得。  

昔日在有时，常被有人欺，一相【《宗镜录》卷四八作「总总」】生分别，见闻多是非。已后入无时【《宗镜录》作「后向无中坐」】，又被无人欺，一向看心坐，冥冥无所知。有无俱是执，何处是无为？有无同一体，诸相尽皆【《宗镜录》作「皆尽」】离。心同虚空故，虚空是我师【《宗镜录》作「无所依」】。若论无相理，惟我【《宗镜录》作「有」】父王知。  

老来无气力，房舍不能修。基颓柱根朽，椽梠脱差抽。泥涂零落尽，四壁空飕飕。举头看梁柱，星星见白头。慧云降法雨，智水沃心流。家中空豁豁，屋倒亦何忧。山庄草庵破，余归大宅游。生生不拣处，随类说无求。  

人有五般花，花兰【一本云「花烂」】变成香。氤氲满故宅，供养本爷娘。有人见不识，报道十月桑。外尘一念爱，合成五色囊。囊中起三柱，柱上有千梁。梁变成地狱，地狱作天堂。缘个一群贼，自作自消亡。纵令存草命，何时还故乡？文字说定慧，定慧是爷娘。何不依理智，逐色在他乡。早须归大宅，孝顺见爷娘。  

爷娘闻子来，端坐见咍咍。我所有宝藏，分付钥匙开。非论穷子富，举国免三灾。如意用无尽，更不受胞胎。逍遥无障碍，终日见如来。如来愍诸子，平等无高下。诸子自愚痴，所以难教化。直心是道场，子心转奸诈。遣子净三业，转爱论俗话。遣子内修真，向外转寻假。遣子学无相，捻他有相把。无诤最第一，论义成相骂。  

无贪胜布施，无痴胜坐禅。无瞋胜持戒，无念胜求缘。尽见【《祖堂集》卷十五作「现」】凡夫事，夜来安乐眠。寒时向火坐，火本实【《祖堂集》作「寔本」】无烟。不忌【《祖堂集》作「怕」】黑闇女，不求功德天。任运生方便，皆同般若船。若能如是学，功德实无边。  

十方同一等，此是真如寺。里有无量寿，本来无名字。凡夫不入理，心缘世上事。乞钱买瓦木，盖他虚空地。却被六贼驱，背却真如智。终日受艰辛，妄想图名利。如此学道人，累劫终不至。  

无有报庞大，空空无处坐。家内空空空，空空无有货。日在空里行，日没空里卧。空坐空吟诗，诗空空相和。莫怪纯用空，空是诸佛座。世人不别宝，空即是实货。若嫌无有空，自是诸佛过。  

有人有所知，有事有是非。闻道无相理，心执不生疑。五岁更不长，祇作阿孩儿。将拳口里咬，百年不肯离。假花虽端正，究竟不充饥。都缘痴孩子，不识是权宜。如来无相理，有作尽皆非。  

合瞋不须瞋，合喜不须喜。喜即淫欲生，瞋即毒蛇起。毒蛇起猛火，淫欲成贪鬼。猛火和贪鬼，痴狼咬心底。妄想如恒沙，烦恼无遮止。无明黑漆漆，渴来饮咸水。终日缘事走，不肯入空理。  

我见好畜生，知是喽罗汉。枉法取人钱，夸道能计算。得即浑家用，受苦没人伴。有力任他骑，棒鞭脊上楦。觜上着(革龙)头，口中衔铁片。项领被磨穿，鼻孔芒绳绊。自种还自收，佛也不能断。  

痴儿无智慧，自嫌阿爷丑。阿娘生得身，嫌娘无面首。抛却亲爷娘，外边逐色走。六亲相将作，寻常不开口。恒游十二月，月月饮欲酒。夜夜不曾醒，醉吐饲猪狗。如此恶男子，缘事不了手。  

余有一宝剑，非是世间铁。成来更不磨，晶晶白如雪。气冲浮云散，光照三千彻。吼作狮子声，百兽皆脑裂。外国尽归降，众生悉磨灭。灭已复还生，还生作金鐍。带将处处行，乐者即为说。  

知余转般若，见余转金刚，合掌恭敬了，不动见空王。亦胜身命施，亦胜坐天堂，亦胜五台供，亦胜求西方。于住而无住，其福不可量。有为如梦幻，无相契真常。  

如来大慈悲，广演波罗蜜。了知三界苦，殷勤劝君出。得之不肯修，寔是顽皮物。他是已成佛，汝是当成佛。当成自不成，是谁之过失？已后累劫苦，莫尤过去佛。  

谁家郎君子，开眼造地狱。枉法取人钱，养那一群贼。饶伊家户大，业成出不得。除非轮回满，换形偿他力。看君骑底驴，总是如此色。无事被鞭杖，有理说不得。  

愚人打瓮破，求人望锢护。恶法得钱财，布施拟补处。物色不相当，此事无烦做。纵然有少福，那得地狱去。罪福当头行，何时相值遇。自本犹折却，安得有利路。  

先须持五戒，方始得人身。有财将布施，身即不穷贫。若行十善业，闻道得天人。天人生灭福，来去如车轮。有为接梵世，不及一毫真。更欲谈玄妙，虑恐法王瞋。  

一皮较一皮，孙子不如儿。坐禅胜读经，读经胜有为。寻文不识理，弃母养阿姨。阿姨是色身，阿娘是法体。色身是文字，法入无为理。文字有生灭，无相宛然尔。  

佛教本无妄，句句须论实。克己饶益他，俗所谓阴骘。遮莫是天王，饶君宰相侄。世间有贵贱，业力还同一。语汝富贵人，贫儿莫欺屈。习重业力成，翻覆难得出。  

自恨己身痴，有事无人知。横展两脚睡，至晓不寻思。诸佛为我爷，我是世尊儿。儿今已长大，替父为导师。父子同宅住，寸步不相离。法身无相貌，世人那得知。  

此个一群贼，生生欺主人。即今识汝也，不共汝相亲。你若不伏我，我则处处说。教人总识汝，遣汝行路绝。你若能伏我，我亦不分别。共汝同一身，永离于生灭。  

世人重珍宝，我则不如然。名闻即知足，富贵心不缘。唯乐箪瓢饮，无求澡镜铨。饥食西山稻，渴饮本源泉。寒披无相服，热来松下眠。知身无究竟，任运了残年。  

雾重日难出，云厚月朦胧。有心求觅佛，昼夜用心功。见梦言将实，闻真耳却聋。群贼当路坐，道理若为通。见性若玲珑，多求说处通。取他凡圣语，到头浑是空。  

云何为人演，离相说如如，心镜俱空静，无实亦无虚。心通常嘿用，出世入无余。梵释咸恭敬，菩萨亦同居。语是凡夫语，理合释迦书。若能如是学，不枉用功夫。  

寅朝饮稀粥，饭后两束薪，货得二升米，支我有余身。身无饥火逼，安余无相神。神安佛土净，内外绝埃尘。无间说般若，豁达启关津。火烧家计尽，全成无事人。  

圆镜朗如日，涌出无碍智。梵语波罗蜜，唐言无量义。说者说无相，离者离文字。但说无上道，利他还自利。若能入理行，不动到如地。缘事常区区，不如展脚睡。  

我观三界有，有人披草舍。蛇鼠同穴住，白日恒如夜。鸠鸽为亲情，罗剎同心话。五狗常嗥吠，思之令人怕。我观总是幻，虚空名亦假。放牛吃草庵，三生同一化。  

如来一真智，徧满娑婆界。殷勤说方便，有人自不解。无处不生心，有处多贪爱。心王作黑业，教他口忏悔。口忏心不改，心口相违背。不服无心药，病根总不差。着相求菩提，不免还他债。  

香山有栴檀，宝山无伊兰。金山照毛头，毛头百亿宽。净心空室坐，妙德四方安。空生知内外，相事付阿难。如能达此理，无处即泥洹。  

若能相用语，教君一个诀。捻取三毒箭，一时总拗折。田地成四空，五狗牙总缺。色蕴自消亡，六贼俱磨灭。阎罗成法王，罗剎成菩萨。勿论己一身，举国一时悦。  

达人知是幻，纵损心亦如。诸天不免难，况复此阎浮。须寻无上理，莫更苦踟蹰。衣食纔方足，不用积盈余。少欲有涅盘，知足非凡夫。当来无地狱，现在出三涂。  

外若绝攀缘，欢喜常现前。本来何所得，吉祥自现形。空生成长老，燃灯常照明。弥勒是同学，释迦是长兄。神通次第坐，无劳问姓名。名相有差别，法身同一形。  

大乘一等义，本自无遮闭。凡夫着相求，心生有执滞。无心为真宗，空寂为本体。无问亦无说，常照勿使废。佛子行道已，更莫愁来去。  

无念清凉寺，蕴空真五台。对镜心无垢，当情心死灰。妙理于中现，优昙空里开。无求真法眼，离相见如来。若能如是学，不动出三灾。  

常闻阿(门内三人)佛，拟向东方讨。今日审思维，不动自然到。语汝守门奴，何须苦烦燥。我奏父王知，与汝改名号。破却有为功，显示无为道。  

识乐众生乐，缘绳枉【《宗镜录》卷四十作「妄」】走作。智乐菩萨乐，无绳亦无缚。若有发心者，直须学无作。莫道怕落空，得空亦不恶。见(金广)不别【《宗镜录》作「识」】金，入(金广)【《宗镜录》作「炉」】方知错。  

苦痛役身心，劳神觅官职。暂得色毛披，拍按作瞋色。口口打奴兵，声声遣拔肋。闻道送王老，曲亦变成直。纵令有理道，分疏亦不得。  

家长自饮酒，举家一时醉。失火烧故宅，运水沃空地。水火当头发，三灾一时起。空中鸠鸽舞，骡来助放屁。因中无好花，结果亦天理。  

学道迷路人，实是可怜许。被贼妄牵缠，恶缘取次与。有法遍娑婆，开眼看佛语。洗舌读经典，和经弄蛇鼠。动念三界成，迷失当时路。  

身现凡夫事，内照自分明。三千大千界，满中诸众生。剎那造有业，了了总知情。纳安芥子里，称为无相经。常持人不识，念时无色声。  

学佛作梦事，不须论地狱。天堂总越却，六识为僮仆。心心无所住，处处尘不着。五道绝人行，无心是极乐。空里见优昙，众生作桥彴。  

欲得速成佛，祇学无生忍。非常省心力，当时烦恼尽。七宝藏门开，智慧无穷尽。广演波罗密，无心可鄙吝。祇恐着有人，愚痴自不信。  

世人皮上黠，心里没头痴。他贪目前利，焉知已后非。谩胡欺得汉，夸道手脚迟。走向见阎老，倒拖研米槌。恐君不觉悟，今日报君知。  

中人乐寂静，下士好威仪。菩萨心无碍，同凡凡不知。佛是无相体，何须有相持。但令心了事，遮莫外人疑。如人渴饮水，冷暖心自知。  

识若不受尘，心亦不颠狂。妙智作心师，名为破有王。须臾证六度，动用五种香。此即真极乐，亦是真西方。释迦无量寿，同居此道场。  

俗务不废作，内秘贪心学。世上假名闻，超然总莫着。息念三界空，无求出五浊。法报皆圆满，意根成正觉。若能如此修，轮王亦不博。  

五蕴若实有，则合有色形。五蕴若实无，则合无形声。祇为假名字，所以妄来停。若了名相空，事尽总惺惺。心王无障碍，摆拨三界行。  

我是凡夫身，乐说真如理。为性不悭贪，常行平等施。凡夫事有为，佛智超生死。作佛作凡夫，一切自繇你。  

耳闻无相理，眼空不受色。鼻嗅无相香，舌尝无相食。身着无相衣，竟随无相得。心静越诸天，神清见弥勒。十方同一乘，无心记南北。  

慈悲说斯法，现疾为众生。纯陀献后供，妙德亦同行。名相有差别，法身同一形。化身千万亿，方便立空名。不须执有法，圆通最大精。  

欲得真成佛，无心于万物。心如镜亦如，真智从如出。定慧等庄严，广演波罗密。流通十方界，诸有不能疾。报汝学道人，祇么便成佛。  

读【《祖堂集》作「奉」】经须解义，解义始【《宗镜录》卷三三作「即」】修行。若能依义学【《祖堂集》作「了义教」】，即入涅盘城。读经【前引二书均作「如其」】不解义，多见不如盲。缘【《宗镜录》作「寻」】文广占地，心中【前引二书均作「牛」】不肯耕。田田总是草，稻从何处生？  

有人道不得，是伊心王黑。不能自了事，埋藏一群贼。群贼多贪痴，缘事说是非。心王被贼使，劫劫无出期。见花不识树，果熟始应知。  

君家住聚落，余自居山谷。山空无有物，聚落百种有。有者吃饭食，无者空张口。口空肚亦空，还将空吃有。有尽物归空，同体无前后。  

诸佛与众生，元来同一家。不识亲尊长，外面认假爷。优昙不肯摘，专采葫芦花。葫芦花未落，常被三五枷。如斯之等类，轮转劫恒沙。  

余为田舍翁，世上最贫穷。家中无一物，启口说空空。旧时恶知识，总度作师僧。和合一处坐，常教听大乘。食时与持(金本)，惟我一人供。  

平等无有二，终日同宅住。世人不了妄，心生外缘取。取得外相佛，乐却变成苦。苦即诸法生，大海从何渡。为报知音者，好好看道路。  

故宅有宝珠，却向田野求。这个一群贼，赚你徒悠悠。泥上搽妆粉，壁上涂浑油。愚人见梦事，赞叹道能修。腊月三十日，元无一物收。  

山中失却心，任运腾腾语。语即说空空，空中无蛇鼠。有心波浪起，无心是净土。净土生真佛，佛还传佛语。佛能度众生，众生是佛母。  

心王不能了，何不依真智。一吼百兽伏，尽见无生理。无生理甚宽，无心无可看。非内外中间，非生死涅盘。诸法无住处，遨游神自安。  

外求非是宝，无念自家珍。心外求佛法，总是倒行人。般若名尚假，岂可更依文。有相皆虚妄，无形实是真。  

意根无自性，万法本来虚。外尘都不有，三界自然无。五蕴今何在，尽总入无余。河沙过去佛，并在一毛如。  

人有一卷经，无相亦【《祖堂集》卷十五作「复」】无名。无人能【《祖堂集》作「解」】转读，有我不能听。如能转读得，入理契无生。非论菩萨道，佛亦不劳【《祖堂集》作「要」】成。  

阿爷当殿坐，子向前头立。父子同宅住，小魔不敢入。时开无尽藏，贫者相供给。得之永不穷，免得生忧悒。  

欲得真醍醐，三毒须去除。嗅无酥酪气，自见如意珠。劫火烧不然，泛海浪中浮。昔日强索者，今日作他奴。  

报汝寻真理，偷生佯不闻。及其身命卒，心口便纷纭。我命不能与，将钱别雇人。为读如来教，救护我精神。城内数万户，不奈我恒一。时时师子吼，禽兽俱皆卒。教作罗(目侯)罗，无踪持戒律。但知入理坐，日头骨咄出。  

众生多品类，诸佛祇一般。庶人见天子，知隔几重关。若有过人策，欲见亦不难。策中契圣理，坐取国家官。  

智度本来如，众生病尽除。又度作护法，一切入无余。过去恒沙佛，皆同此一途。如能达此理，凡夫非凡夫。  

四大本无情，清虚无色声。达人悟空理，知法本无生。诸佛常现前，妙德亦同行。无无无障碍，心牛不肯耕。  

尘六门前唤，无情呼不入。二彼总空空，自然唇不湿。从此绝因缘，葛五随缘出。惟有空寂舍，圆八同金七。  

入理如箭射，寻文转相背。直道不肯行，识路成迷退。心王不了事，公臣生执碍。为此一群贼，生死如踏碓。  

觉他欲打你，着脚即须抽。已后再相见，他羞我不羞。忍辱第一道，历劫无冤雠。此是无生县，不属涅盘洲。  

骂他无便宜，不应却得稳。无瞋神自安，骂他还自损。忍得有法利，骂他还折本。瞋喜同一如，循世不闷闷。识业人稀少，迷途者众多。苦中生乐想，无喜强弦歌。不饮寻常醉，昏昏溺爱河。含笑造殃咎，后苦莫由他。  

耳闻他骂詈，心知口莫对。恶亦不须嫌，好亦不须爱。豁达无关津，虚空无罣碍。此真不动物，亦名观自在。  

仰手是天堂，覆手是地狱。地狱与天堂，我心都不属。化城犹不止，岂况诸天福。一切都不求，旷然无所得。  

佛有一等慈，有人心不知。一切皆平等，贫富总怜伊。富者你莫贪，贫者你莫痴。无贪心自静，无痴意莫思。  

白衣不执相，真理从空生。祇为心无碍，智慧出纵横。唯论师子吼，不许野干鸣。菩提称最妙，犹呵是假名。  

从根诛则绝，从根修则灭。若能双株断，三乘尽超越。此非凡夫言，妙吉分明说。如来所疗治，一差不复发。  

久种善根深，同尘尘不侵。非关尘不染，自是我无心。无心心不起，超三越十地。究竟真如果，到头祇个是。  

凡夫智量狭，妄说有难易。离相如虚空，尽契诸佛智。戒相如虚空，迷人自作持。病根不肯拔，执是弄花枝。牵牛驾空车，共入无为宅。无为宅甚宽，众生却嫌窄。十方同一空，何曾有间隔。有法入不得，无心是度厄。  

世间最上事，唯有修道强。若悟无生理，三界自消亡。蕴空妙德现，无念是清凉。此即迷陀土，何处觅西方。  

宝珠内衣里，系来无量时。遇六恶知识，又常假慈悲。牵我饮欲酒，醉卧都不知。情尽酒复醒，自见本道师。  

世人重珍宝【《宗镜录》卷十五作「但重金」】，我贵【《宗镜录》作「爱」】剎那静。金多乱人心，静见真如性。性空法亦空【《宗镜录》作「性通法亦通」】，十八绝【《宗镜录》作「断」】行踪。但自心无碍，何愁神【《宗镜录》作「声」】不通。【《法藏碎金录》卷四、卷五录前四句。】  

端坐求如法，如法转相违。抛法无心取，始自却来归。无求出三界，有念则成痴。求佛觅解脱，不是丈夫儿。  

恶心满三界，口即念弥陀。心口相违背，群贼转转多。一尘起万境，倏忽徧婆娑。色声求【《宗镜录》卷十五作「取」】佛道，结果尽成魔。  

佛亦不离心，心亦不离佛。心寂即菩提，心然即有物。物即变成魔，无即无诸佛。若能如是用，十八从何出。  

羊车诱下愚，鹿车载中夫。大乘为上士，鹏巢鹤不居。鹪鹩住蚊睫，居士咄盲驴。若论质利帝，毕竟一乘无。  

有【《祖堂集》卷十五作「世」】人嫌庞老，庞老不嫌他【《祖庭事苑》卷二作「它」】。开门待知识，知识不来过。心如具三学，尘识不相和【《祖堂集》无此二句】。一丸疗万【《祖堂集》作「百」】病，不假药方多。  

淼淼长江水，周而还复始。昏昏三界人，轮回亦如此。轮回改形貌，长江色不异。改貌劳神识，终须到佛地。  

睡来展脚睡，悟理起题诗。诗中无别意，唯劝破贪痴。贪瞋痴若尽，便是世尊儿。无烦问师匠，心王应自知。  

世人重名利，余心总不然。束薪货升米，清水铁铛煎。觉熟捻铛下，将身近畔边。时时抛入口，腹饱肚无言。  

行学非真道，徒劳神与躯。千里寻月影【《宗镜录》卷四一作「千生寻水月」】，终是枉工夫。不悟缘声色，当今学者疏。但看起灭处，此个是真如。  

教君杀贼法，不用苦多方。慧剑当心刺，心亡法亦亡。心亡极乐国，法亡即西方。贼为象马用，神自作空王。  

不用苦多闻，看他彼上人。百忆及日月，元在一毛尘【《宗镜录》卷十八作「纂在一毛鳞」】。心但寂无相，即出无明津。若能如是学，几许省精神。  

惭愧好心王，生在莲华堂。恒持般若剑，终日带浮囊。常怀第一义，外国赖恩光。五百长者子，相随归故乡。  

惭愧好意根，无自亦无他。无自身无垢，无他尘不加。常居清静地，知有不能过。旧时恶知识，总见阿弥陀。  

惭愧好舌根，常开大道门。世间三有事，实是不能论。相逢唯说道，更莫叙寒温。了知世相假，俗理也徒烦。  

惭愧一双耳，常思解脱声。若论俗语话，实是不能听。闻财耳不纳，闻色心不生。不受有无语，何虑不惺惺。  

惭愧一双眼，曾见数般人。端正亦不爱，丑陋亦不瞋，当头异国色，何须妄起尘。低头自形相，都无一处真。身心如幻化，满眼没怨亲。  

惭愧一躯身，梵号波罗柰。被贼一群使，寻常不自在。亦名为枯井，亦名为(左革右众简体)袋。亦名朽故宅，亦名幻三昧。佛骂作死尸，乘尸渡大海。大海元无水，死尸非是船。熟看世上事，总是假因缘。若了身心相，空里任横眠。具此六惭愧，实是不求天。【以上一百十四首均见咸丰元年刊于(由页)编《庞居士语录》卷中。】  
