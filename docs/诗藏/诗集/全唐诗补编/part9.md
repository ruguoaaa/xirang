---
title: 第8部分
index: true
icon: editor
order: 9
category:
  - 诗藏
  - 诗集
  - 全唐诗补编
tag:
  - 集部
  - 佚名
---

## 续拾 4

### 全唐诗续拾卷五十一　蜀上  

***杜光庭***  

寓玉局山寺感怀  

一年一度喜春光，及至秋来又感伤。白日似风留不住，青春如水去何忙。眼前有路同归路，身在他乡忆故乡。若不倾心向真宰，也应憔悴鬓成霜。【见民国五年刊周宗麟纂《大理县志稿》卷三十。】  

诗  

五百年中降岳灵，神仙风骨鹤仪形。剑光带日冲南斗，鹏翼翻云起北溟。【见《锦绣万花谷》卷二十三。】  

生死歌诀  

切脉定知生死路，但向止代濇中取。看取濇脉喻止代，此是死期之大(上既下木)。濇脉喻外有形证，未可断他殂大命。若无形证与代同，尺部见之皆死定。欲知死期何以取？古贤推定五般土。阳土须知不过阴，阴土遇阳当细数。四季中央戊己同，万物凭土以为主。孤阳寡阴即不中，譬取鳏夫及寡妇。假如申年肾代止，十投一岁分明主。尺部失主鬼称尊，其人子年夏季死。鬼贼脉在一年内，此事人间尽称会。春得肺脉死庚辛，愚者反嫌药不对。叔和歌诀论精微，但何其中寻取义。尺部伏似树无根，阴毒伤寒合其类。回阳着文后仍看，切骨若无堪下泪。若人六脉动摇摇，又怕其中无胃气。屋漏雀啄恶见脾，余部见之皆不畏。死期常例有多门，弹石解索须细论。此候不逾于一季，姻亲泣送葬孤坟。虾游若也及鱼翔，一气之期即不长。十五日中寻鬼贼，水一火二木三量。金四土五数已实，各随部位好参详。每季土王十八日，此法古今永无失。黄帝一法四分三，一法亦云三十日。随分远近各不同，藏在玉函夸秘密。唯有伤寒最无定，汗吐下后脉须静。忽然相反即难医，外边有怕乖形证。脉息至少冷虚惫，至多热壅非为怪。补虚泻实更仍前，见此分明还可骇。上医四事尽须谙，脉病证治要相参。有一乖违难措手，此即难医大不堪。更有久病及暴病，大都要知消详惯。久病脉变即不中，死候当须宜早辨。暴病脉变亦多端，或善或恶依法看。脉病相违即不效，要知大命必须(左打去丁右弃简体)。关前为阳关后阴，妇人反此是冠(上□下替)。乘凌覆溢相侵夺，荣卫调和理更深。欲识童男与童女，诀在寸关并尺里。自然紧数甚分明，都缘未散精华气。小儿脉气似大人，老少相违即不起。本经自病最难医，纵疗何年有瘥时。间藏七传无外证，强将元散与扶持。伤寒中风自难看，指下逢之脉缭乱。合吐即泻即非良，汗脉见时须发汗。虽然得汗状如珠，密密铺排在病躯。此候不堪休胗脉，其人朝夕命将殂。但于弦钩毛石中，此状见之当病剧。徒夸五色大还丹，若愿痊除空费力。更有死脉多般样，难经细说那堪向。从上损下死即迟，死脉多从下损上。连传五脏死疾时，一朝气少堪调养。再损之时促命期，如逢真个堪惆怅。病候脉状多中取，要知大抵医门户。有一乖违即不中，但看强者推为主。复有久病更难看，或与健人脉一般。忽然加至脉翻变，结托寻衣好买棺。若遇风疾及劳疾，妙法看时如抵圣。风疾脾缓空费力，劳极心数命难存。风疾无令脉至迟，劳疾至多药无应。伤寒中风得死脉，但将真药与病。药灵病退脉须和，脉若准前命难救。如此定知生死期，可作医家箕本柄。若能指下悟元机，便是灵台挂明镜。  

脉分虚实为君说，弦数沉迟并冷热。关前阳脉数弦浮，关后阴沉迟细脉。浮弦而数热兼风，沉细为寒气上攻。阳浮为表阴沉里，尺寸关中看子细。学者要知生死期，九怪脉中定凶吉。结促牢代四脉者，可取死生期岁月。假令四十动一止，一脏无气死之义。三十动中一止时，三岁二脏死无气。脉来十动一止之，一岁死期堪下泪。若还十动不满者，五脏气衰人不起。须当以日定死期，盖为动中不应指。三元正气难拘束，魂魄冥冥随风去。一呼三寸阳气出，一吸复然阴气入。阴阳呼吸定息匀，来往升降中不息。肝脉达而风气生，肾水下而雨滋湿。肺气清浮上属天，地气浊而通其嗌。脾司出纳象谷空，雷动于心声霹雳。水谷包容肠胃间，六经为川流不息。阳为形表血为阴，精气为荣悍为卫。络有十五经十二，上应周天下临地。水漏百刻运流行，与周天度为纲纪。手足阳明江海水，天蝎金牛并豫冀。太阳手足合清淮，天秤白羊充淮里。阴阳人马对寅申，燕益渭漯水气深。太阴巨蟹并磨蝎，丑未湖河水难竭。宝瓶狮子对周齐，汝水三河合应之。巳上楚宫属双女，亥上双鱼时掉尾。十二脉中合经水，内外相输为表里。人身血气要充盈，六脉无邪无病体。火之精气主生神，水气充盈生志意。复胗濇脉何部中，败血折精之脉候。唯有三秋乃应时，余月见之皆恶候。洪钩夏脉居寸口，堪笑愚夫多不晓。脉若俱洪不带钩，钩不应时血常走。秋脉微毛若无濇，病者多应命单得。设然肺部胗见之，濇谓秋中多结脉。严冬尺脉要弦沉，肾部无邪体气清。忽然弦大多虚候，梦中涉水鬼随人。春怕庚辛秋丙丁，微毛洪数病相侵。玉函歌诀最玄微，俗眼庸人难探颐。若能精向义中求，审察元通神可比。浮弦多是风头痛，积聚体疼胸膈噎。紧实号为寒热证，涩泻烦燥小便涩。芤脉盖因阳耗散，鼻衄无时精气竭。脉沉兼优是重阴，气刺胸膨症块结。风寒相传脉浮迟，外受寒邪内风热。肺受风寒痰欬(口敕)，左手见之心战怢。弱而兼濡是阳虚，汗出憎寒气羸劣。风湿风温及湿温，脉候交差要分别。汗无重汗耳无知，妄语无瘖名重暍。洪数脉来阳气盛，目赤舌干唇破裂。浮而兼紧肾之虚，温助寒邪益精血。阳绝尺中脉细微，针灸勿令精气绝。促结代脉是脾虚，若见之时难救得。女人尺中须要盛，浮细沉迟是虚证。忽然胗得寸中盈，六部无邪身有孕。童女童男何以别？须看天真无损缺。大凡童子脉来沉，童女尺中洪拍拍。男子妇人精血衰，假饶覆溢脉无回。一呼四至为平脉，一呼一至死相催。伤寒舌黑洗不红，药洗分明定吉凶。汗若脉和无恶候，脉如躁疾命将殂。中风目闭口开者，喉中拽锯气不敷。脉若洪弦由可救，浮大多应命不苏。男女五劳洪数脉，定知不久气长吁。大抵七表八里脉，相连九道作程途。表里脉分轻重病，九怪传来病不舒。胗脉要分轻与重，始知生死可枝梧。浮洪短促为阳弱，沉细兼长阴有余。如此分张轻重断，岂同俗眼一凡夫。六部鬼贼是如何，造化阴阳事更多。心火怕逢沉滑脉，肺金犹怕浮洪克。唯有脾元恶木侵，四时寄旺本无形。甲乙最嫌金气重，肾中脉缓水无盈。一位克重当须断，二位克重却分轻。三位克时难救疗，纵然暂醒必归冥。水火相临分上下，金木相侵事必凌。水土二宫俱要静，一宫有克少安宁。高士要知刑克贼，孰能考究记心经。春怕庚辛秋恶候，夏嫌水气火相刑。刑克只分轻与重，自然切脉甚精明。左手胗得重病脉，右手脉候却调匀。只断脉中须应病，故知命脉得和平。假此一例余仿此，医门学者要劳心。【以上三首均见《宛委别藏》影写宋本杜光庭《广成先生玉函经》。】  

寿邓将军  

文星一夜动天关，此日真仙降世间。千里光华蟾影满，九皋空阔鹤情闲。临戎暂许分忧寄，入相看随急诏还。自愧嘉辰无异礼，祇将吟咏祝崇山。  

当年五百合生贤，自入青云更不还。岳气此时来世上，文星今日到人间。降因天下思姚宋，出为儒门继闵颜。惟有感恩无路报，一生倾酒祝南山。【影印本《诗渊》第六册第四五四○页。】  

太阳真君咒  

东望扶桑宫，稽首朝郁仪。太阳洞明景，寥寥何所思。令我拜金色，候天望英姿。皇华将玉女，临轩降此时。  

太阴真君咒  

仰望顾八表，惟月孕阴精。中有大素皇，夫人驾绿軿。曜华光二极，混明照三清。殷懃求志道，五色下来迎。  

木德星君咒  

岁星乘木德，展望耀东乡。凌天姿润泽，正色滉明皇。寻华歌浩漾，掷水咏芝芳。经时频祷祝，获福自然长。  

火德星君咒  

芒角森龙凤，威光叱十方。丹罡耀午夜，朱火焰三边。晶明符正气，剑戟焕兵权。欃枪应灭迹，孛慧敢当前。  

金德星君咒  

太白凌清汉，腾霜耀素英。亭亭浮瑞彩，皎皎盛长庚。锋高能御寇，色润每降兵。推穷符历数，合道与长生。  

水德星君咒  

妙哉符五气，彷佛见真门。嵯峨当丑位，壬癸洞灵君。分辉凝皎洁，(月兮)蠁赴思存。仙歌将舞蹈，良久下金天。  

土德星君咒  

高穹符戊己，藏陆起重霄。五行尊暗曜，九土见光昭。甘石推留伏，陶巫筭泬寥。上仙垂雨露，伏地礼空谣。  

罗(日侯)星君咒  

神首循黑道，冥冥超至灵。暗明期朔望，阳德晦阴精。高镇黄旛阙，矛戟耀霜铃。志心伺多福，稽首讽真经。  

计都星君咒  

处暗表阴德，豹尾镇星宫。怒指摧山岳，权雄暝太空。龙蛇生怪状，变异忽昏蒙。主人长寿乐，禳应在恪恭。  

紫气星君咒  

授制宗元帝，含精耀紫微。阴阳乘运极，幽显閟灵机。玉舆登广汉，金铃布斗飞。四宿循周度，九土尊天威。  

月孛星君咒  

太阴光玉纬，精魄育群生。青桂黄华辅，郁罗保素灵。毛头分怪状，彗尾或潜经。舍次流灾福，斋修洞香冥。  

本命咒  

本命尊威赫，元辰位豹宫。三元分品秩，六十卫躔躬。仙吏俾神化，真官亦治功。人伦无贵贱，终始赖含洪。【《正统道藏》本杜光庭《道门科范大全集》卷四八。】  

贺府主令公甘雨应祈  

一炷名香达杳冥，旋闻风雨应精诚。染来山岳千重翠，洗尽尘埃六合清。不独旱苗苏垄亩，便期嘉谷遍寰瀛。须知至理调元化，丞相为霖致太平。【宋吕祖谦《诗律武库后集》卷十。】  

诗  

数声鸡唱锦楼前，引得春风散锦川。星斗似沈初报晓，羽仪如画已朝天。翠华尚未离三蜀，白日那堪又一年。秖如明时倍多感，瑶炉重炷祝尧烟。【宋无名氏《翰苑新书前集》卷六十三。《分门纂类唐宗时贤千家诗选》卷十六闻人祥正《集句》引首句。】  

通玄赞八首  

至道常虚寂，玄化应真精。分神通一切，凝景在三清。恍惚生有象，冲寞见无形。逐运开缘会，因机说妙经。修之登景汉，慢之堕幽囹。天女散金华，神童唱玉声。十华回宝盖，九凤遏云营。若能弘至赜，家国悉安宁。  

五亿诸天界，三千道境中。是非更有待，生死互无穷。妄起贪瞋狱，虚成杀害宫。谬言人我异，安知彼此同。六骸俱不实，万法悉归空。体道烦恼尽，心与色尘终。未能求解脱，常只处樊笼。若欲常自在，稽首至道宗。  

天堂与地狱，凡夫及圣人。悉从方寸起，非复有余因。悟则聪明友，迷为愚瞽邻。苦魂犹有识，罪魄亦含神。何为沈恼难，良由不信真。弃此身上宝，染彼世间尘。既依流浪海，还没死生津。若欲渡此苦，安坐自观身。  

善哉元始尊，慈悲度一切。德出虚空表，功满尘沙界。广说大乘经，发生无上慧。轮回周亿劫，教化通三世。精贯有形中，妙穷无色际。迹遍方方域，道应天天帝。权实度天人，机缘随巨细。神用难可穷，方圆无不制。  

罪福犹镜象，生死若轮回。但观明里去，谁识暗中来。未慕三天阙，唯愁五苦台。罪魂随运尽，幽魄应缘开。精气空浮爽，形骸久化灰。且甘为鬼质，谁念入仙胎。徒愿青书录，终悲黑簿催。法轮难再睹，长夜足堪哀。  

我身良可惜，宜各修生道。孰云白玉芝，多莳黄金草。结志行六度，专心论三宝。白元来降接，赤子常携抱。朽年惭晚学，壮岁须及早。知足自逍遥，贪荣更忧恼。坐观环堵大，静觉乾坤小。守一若无移，终天岂云老。  

三千分世界，五亿化诸天。一一开净域，方方有圣缘。九光生院草，七宝满池莲。行馆排朱日，飞台映紫泉。烧香皆玉女，说法尽神仙。梵引九啸凤，炉飘五色烟。稽首虚皇阙，歌咏太上前。慎莫忽宿命，当须信福田。  

道化三元布，神凝万像分。龙汉开玄箓，天书下赤浑。应期铿法鼓，随方启妙门。太上垂至赜，威德被乾坤。神经三一侍，妙理五千文。字列金华府，名传玉帝君。心中生宝日，身上起罗云。十仙何足友，载劫乃长存。  

授经赞  

飘飘太虚岭，流景在上玄。经始无终劫，常保天地人。国主学理世，道士诵得仙。贤者今奉受，依法以相传。时无至德子，保秘不妄宣。宗之升太清，弃之堕九泉。我说无为道，冲寂得自然。  

光明赞  

立功须及早，学道亦当时。昼夜宜勤苦，发意莫狐疑。烧香常礼拜，诵经恒奉师。勇猛加精进，专诚无想思。四等将六度，三奔与五雌。洗尘入空寂，虚心将自持。唯期不转退，岂为人所嗤。若能如是者，朝夕自仙飞。  

真人赞六首  

大道虽无心，可以有情求。伫驾空洞中，回眄翳沧流。净明三界外，萧萧玉京游。自无玄挺运，谁能悟冥趣。落落天汉澄，俯仰即虚柔。七玄散幽夜，返胎顺沈浮。冥期苟潜凝，阳九无虞忧。睹此去来会，时复为淹留。外身而身存，真仙会良俦。  

亹亹玄中趣，湛湛清汉波。代谢若旋环，椿木不改柯。静心念至真，随运顺离罗。感应理常通，神适逮自徂。澹游初无际，繁想洞九遐。飞根散玄叶，理返非由他。常能诵玉章，玄音彻霄霞。甲申洪灾至，控翮王母家。永享无终纪，岂知年劫多。  

玄都七宝林，十华并弥罗。紫烟冠灵晖，云京秀玉阿。上有福德堂，宫室互参差。皆是清信士，真仙飞天家。三界通玄路，五道清不邪。善缘应根生，累功享福多。牵对相寻续，大法谅不虚。无有万年人，皆与劫同徂。依依欢乐世，发言成咏歌。此世欢无极，当奈来运何。  

八观因缘门，罪福从中生。时见有心者，思悟感天灵。吾今为是故，开说真妙经。如从经中言，忆劫皆受荣。习道行劝戒，以经度我形。思念宿命根，洗拔先身婴。超越过三罗，八难于是冥。  

魂返入定质，神操从是荣。灭度如蜕胞，旷朗睹八清。转轮得神仙，由我改心精。受报无穷量，志定入福庭。七十二相好，皆从身中明。顶负七宝光，照耀诸天形。云迅八景舆，风回匡绿軿。升入玄玄门，期乐乐未央。  

妙通转我神，弘普无量功。道成天地初，轮化发九重。灭度历生死，缘对各有宗。孰悟去来苦，形魂无始终。积善隆福基，身拔五难锋。脱离三恶道，萧萧入闲堂。念度无边境，思定感神通。法轮三度回，辅我高仙功。回我大椿步，飘升太极宫。  

奉戒赞  

奉戒为身宝，永劫享灵期。虚心会虚寂，精感在精思。九鸾陪玉轶，八凤荐金芝。青童歌妙曲，玄女唱清词。神尊示光景，太上湛希夷。天华杂香起，法雨散灵滋。勤苦修生道，翘想作仙基。精诚如不怠，鹤驾自当之。【以上十七首，均见《正统道藏》本杜光庭《太上三洞传授道德经紫虚箓拜表仪》。】  

受送颂  

此法甚高妙，免汝九祖役。是其人不授，令人与道隔。非人而辄授，见世被考责。死堕三途狱，万劫悔无益。【《正统道藏》本杜光庭《太上三五正一盟威阅箓醮仪》。】  

天坛王屋山圣迹颂  

王屋天坛福地玄，清虚小有洞天仙。无穷胜境于人物，有感神通古今传。【《正统道藏》本杜光庭《天坛王屋山圣迹记》。】  

句  

五行正气产黄花。【宋史铸《百菊集谱》卷六集句引。】  

天地西南思早蟾，弓门环尽势纤纤。【元刻本元林桢《联新事备诗学大成》卷一。】  

可惜年华容易过。【胡伟《宫词》。】  

步虚词  

旋行蹑云纲，乘虚步玄纪。吟咏帝一尊，百关自调理。俯命八海童，仰携高仙子。诸天散香花，萧然灵风起。宿愿定命根，故致标高拟。欢乐太上前，万劫犹未始。  

嵯峨玄都山，十方宗皇一。岧岧天宝台，光明焰流日。炜烨玉林华，蒨璨耀朱实。常念餐元精，炼液固形质。金光散紫微，窈窕大乘逸。  

俯仰存太上，华景秀丹田。左顾提郁仪，右盼携结璘。六度观梵行，道德随日新。宿命积福应，闻经若至亲。天挺超世才，乐诵希微篇。冲虚太和气，吐纳流霞津。胎息静百关，寥寥究三便。泥丸洞明镜，遂成金华仙。魔王敬受事，故能朝诸天。皆从斋戒起，累功结宿缘。飞行凌太虚，提携高上人。【《正统道藏》本杜光庭《太上黄箓斋仪》卷一。】  

控辔适十方，旋憩玄景阿。仰观劫仞台，俯眄紫云罗。逍遥太上景，相与坐莲华。积学为真人，恬然荣卫和。永享无期寿，万椿奚足多。【同前卷五。】  

大道师玄寂，升仙友无英。公子度灵符，太一捧洞章。舍利耀金姿，龙驾倏来迎。天尊眄云舆，飘飘乘虚翔。香花若飞雪，氛霭茂玄梁。【同前卷六。】  

头脑礼金阙，携手遨玉京。骞树圆景园，焕烂七宝林。天兽三百名，师子巨万寻。飞龙踯躅吟，神凤应节鸣。灵风扇奇华，清香散人襟。自无高仙才，焉能耽此心。【同前卷七。】  

严我九龙驾，乘虚以逍遥。八天如指掌，六合何足辽。众真诵洞玄，太上唱清谣。香华随风散，玉音成紫霄。五苦一时迸，八难顺经寥。妙哉灵宝囿，兴此大法桥。【同前卷八。】  

稽首礼太上，烧香归虚无。流明随我回，法轮亦三周。玄愿四大兴，灵庆及王侯。七祖生天堂，煌煌耀景敷。啸歌冠太漠，天乐适我娱。齐馨无上德，下仙不与俦。妙想明玄觉，诜诜乘虚游。【同前卷二。】  

太极分高厚，轻清上属天。人能修至道，身乃作真仙。行溢三千数，时丁四万年。丹台开宝笈，金口为流传。【同前卷六。】  

大梵三天主，虚皇五老尊。尚难窥徼妙，岂复入名言。宝座临金殿，霞冠照玉轩。万真朝帝所，飞舄蹑云根。【同前。】  

蒙蒙如细雾，冉冉曳铢衣。妙逐祥烟上，轻随彩凤飞。几陪瑶室宴，忽指洞天归。伫立扶桑岸，高奔日帝晖。【同前。】  

旋步云纲上，天风飒尔吹。飘裾凌斗柄，秉拂揖参旗。狮子衔丹绶，麒麟导翠辎。飞行周八极，几见发春枝。【同前卷二七。】  

绿鬒巍丹帻，青霞络羽衣。晨趋阳德馆，夜造月华扉。抟弄周天火，韬潜起陆机。玉房留不住，却向九霄飞。【同前。】  

昔在延恩殿，中霄降九皇。六真分左右，黄雾遶轩廊。广内尊神御，仙兵护道场。孝孙今继志，咫尺对灵光。【同前。】  

宝箓修真范，丹诚奏上苍。冰渊临兆庶，宵旰致平康。万物消疵疠，三晨效吉祥。步虚声已彻，更咏洞玄章。【同前卷八。】  

宛宛神州地，巍巍众妙坛。鹤袍来羽客，(上□下几)舄下仙官。玉斝斟元醴，琅函启大丹。至诚何以祝，四海永澄澜。【同前。】  

水噀魔宫慑，灯开夜府明。九天风静默，四极气澄清。啸咏朱陵府，翱翔白玉京。至诚何以祝，国祚永安荣。【同前。】  

始青黎元盖，金香结珠烟。飞晨总翘辔，稽首玉帝前。帝心浩以舒，锡吾《太灵篇》。是谓不灭道，万天秉吾权。吾行空洞中，下仙昧其渊。【同前卷三十。】  

一气化之元，邈在两仪先。宝埒驰金马，真香喷玉莲。飞空按龙辔，梵响导芝軿。绵永长春劫，翱翔无色天。初真难晓谕，以此戒中仙。【同前。】  

高真明道德，垂世五千言。解释惭凉薄，殚诚测妙元。霓旌严教典，羽唱彻云軿。瑞鹤仪空际，祥风拂暑烦。穹窿兹响应，宝祚亿斯年。【同前。】  

华夏吟哦远，人声自抑扬。冲虚归道德，曲折合宫商。殿阁沉檀散，楼台月露凉。至诚何以祝，多稼永丰穰。【同前卷四十。】  

天真帝一宫，蔼蔼冠耀灵。流涣法轮网，旋空入无形。虚皇抚云璈，众真诵洞经。高仙凛手赞，弥劫保利贞。【同前卷二四。同书卷九作《三启颂》。】  

三涂五苦颂八首  

三才及万物，倚伏各有灵。终始大劫数，福尽天地倾。往返于五道，苦哉更死生。展转三涂中，去来与祸并。  

大贤慎兹戒，忍世念割情。愚夫不信法，罪痛常自婴。吾念世无已，今故重告明。若欲度斯祸，归命太上经。  

罪福不由他，谅自发尔身。大贤故闭口，欲灭诸恶根。灭念归兼忘，倚伏待长泯。弘道以安世，终当见正真。  

淫嫉为祸首，灭身之至患。食养如斯祸，恐必致夭残。知恶而不革，岂是道所安。怀毒日斋直，令我发长叹。  

宿命有信然，弱丧谓之无。皆欲眼前见，过目即言悠。大贤明道教，惨戚悯顽夫。依依念子苦，勤勤令我忧。  

人命已销尽，亦犹膏中火。四大暂相寓，五物权时假。盛年当勤学，趣求存无我。福尽身神散，冥冥地狱下。上圣畏是故，寻道度斯祸。  

学仙行为急，奉戒制情心。虚夷正气居，仙圣自相寻。若不信法言，胡为栖山林？  

大贤乐经戒，受之为身宝。就学常苦晚，治身恨不早。比当被幽赜，倏忽年已老。执卷吟尔极，将更死痛恼。吾故及弱龄，弃世以学道。【同前卷五十。】  

解坛颂  

太空包有象，至道杳无形。承和通妙气，应感达中情。倏忽周八极，依稀降万灵。微香陈素款，委质表丹诚。远泛翔鸾盖，遐攀绮凤旌。烟宫高郁郁，云阁上亭亭。琼驾出霄汉，金龙入太清。甘露洽人世，家国悉安宁。  

辞三师颂  

经法随玄妙，崇奉悉因师。凡欲立善者，咸当礼愿之。气专功易就，心慢侮难追。若能勤系念，朝日自仙飞。  

道以斋为重，法以朝为常。不奉不信者，焉能游帝乡。有骨入仙品，自然开紫房。玄女登云台，但见金银堂。是故谢三师，稽首礼虚皇。  

岧岧玉京山，玄都何巍巍。真人乘虚步，朗朗长夜开。大道由人弘，心至神自归。修斋行道毕，稽首辞三师。【同前。】  

七真赞  

太上玄虚宗，弘道尊其经。俯仰已得仙，历劫无数龄。巍巍太真德，寂寂因无生。霄景结空构，乘虚自然征。日月为炳灼，安和乐未央。  

学仙绝华念，念念相因积。去来乱我神，神躁靡不历。灭念停虚闲，萧萧入空寂。请经若饥渴，持志如金石。保子飞玄路，五灵度符籍。  

济我六度行，故能解三罗。清斋礼太素，吐纳养云牙。逍遥金阙内，玉京为余家。自然生七宝，人人坐莲花。仰嚼玄都柰，俯酣空洞瓜。容颜曜十日，奚计年劫多。法鼓会天仙，鸣钟征大魔。  

灵风扇香华，璨烂开繁衿。太真抚云璈，众仙弹灵琴。雅歌三天景，散慧玉华林。七祖升福堂，由此步玄音。前世福未足，斯书邈难寻。信道情不尽，图飞乃反沈。太上无为道，弘之在兆心。  

学道由丹信，奉师如至亲。挹景偶清虚，孜孜随日新。众人未得度，终不度我身。大愿有重报，玄德必信然。阴恶罪至深，对来若转轮。  

学道甚亦苦，晨夜建福田。种德犹植树，积篑而成山。子能耽玄尚，飘尔升青天。修是无为道，当与善结缘。太上至隐书，名曰智慧篇。拔苦其大才，超俗以德真。灵姿世所奇，晔若渊中莲。  

人行各有本，皆由宿世功。立德务及时，发愿莫不从。善恶俱待对，倚伏理难穷。贤士奉法言，道亦在兼忘。解是大智慧，上为太极公。宝盖连玉舆，命驾御九龙。金华擎洞经，捧香悉仙童。啸歌彻玄都，鸣玉叩琼钟。  

竦身凌太清，超景逸紫霄。保无持法网，游玄极逍遥。万劫犹昨夜，千春如晨朝。巍峨荫云华，手攀宝林条。香烟自然生，玄阶与扶摇。灵幡顺风散，繁想应时消。灭智弘大混，无为为清谣。【同前卷五二。】  

小学仙赞  

学仙行为急，奉戒制情心。虚夷正气居，仙圣自相寻。若不信法言，胡为栖山林。【同前。】  

明灯颂  

太上散十方，华灯通精诚。诸天悉辉耀，诸地皆朗明。我身亦光彻，五藏生华荣。炎景照太无，遐想通玉京。【同前卷五六。】  

启堂颂  

勤行奉斋戒，诵经制六情。故得乘空飞，耀景上玉清。精心奉经教，吐纳练五神。功德冠诸人，转轮上成仙。【同前卷一。】  

出堂颂  

夙世恩德报，道心超然发。身飞升仙都，七祖咸解脱。【同前。】  

投龙颂  

祈真登紫府，告命诣灵坛。玉女谣梵响，金童奏香烟。书名通九地，列字上三天。永享无期寿，克成高上仙。【同前卷四九。】  

送神颂  

渺渺空无象，悠悠感有情。敬则承天贶，泄则被魔精。吉凶随运起，否泰应缘生。道不贵珠玉，神惟在至诚。丹碧尽勤苦，恳款竭中情。自然通大圣，皆得降明灵。捻香陈所愿，稽首冀嘉祯。天尊常寂静，回心礼杳冥。【同前卷五十。】  

还戒颂  

天尊大慈悲，说戒度众生。威德被幽显，果报感神灵。诸天来稽首，群魔自束形。过去超八难，见在保千龄。斋福行当息，相共送虔诚。流梵逸云唱，飞香杂烟声。琼凤乘丹辇，金龙驾绿軿。生死皆快乐，家国悉安宁。【同前。】  

三启颂  

乐法以为妻，爱经如珠玉。持戒制六情，念道遣所欲。淡泊正气停，萧然神静默。天魔并敬护，世世享大福。【同上卷一。】  

郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。【同前卷十一。】  

大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，静念稽首礼。【同前卷十二。】  

楚词颂  

众生多障难，大道甚矜怜。救度留科戒，咸令忏罪缘。愆辜编地府，衅结已闻天。发露祈真佑，精诚仰圣贤。虔恭礼三宝，愿当奏延年。焚词归上界，奏名玉帝前。【同前卷四九。】  

六十甲子歌【题拟】  

甲子秋，耕民怀苦忧。禾苗不成实，灾厄害田畴。但看入秋后，高田不可守。辛苦临冬春，父子离乡走。兄弟成路人，妻子单糊口。万姓悉灾迍，民随千里走。  

乙丑春，瘟灾害万民。夏首灾疫起，偏伤楚鲁人。家类悉糊口，吴地又分张。民奔千里外，六畜悉逢殃。高田但种植，低处伤苗秀。灾疫如去年，不得归家守。  

丙寅首，猛兽成群走。四海悉扬波，源野连山阜。高田宜种植，领畔并山阜。但看四五月，众鱼庭前走。  

丁卯中，未可逐时风。春初无猛雨，秋中有大洪。低田灾弥起，山际好施功。岁中虽薄熟，仓储不免空。  

戊辰里，虫蝗皆竞起。人民遭灾疫，妇女悲生死。灾害是秋中，稻出山腰里。低处定难收，必是遭洪水。  

己巳初，阶前观戏鱼。湖里蛟龙出，乘舟在陆衢。平路遭淹浸，禾稻涝皆无。欲求干净处，须早竖楼居。  

庚午首，水旱俱应有。船行陆路中，牵马湖中走。夏旱忧百日，秋遭三六九。禾定出高田，秋收早冬首。晚刈必逢灾，兵革起非久。  

辛未年，种植近山边。初春有大水，夏中必旱然。吴地应无事，荆楚被灾缠。夏首虽微旱，秋泉遍满源。不免病灾起，家家被率牵。  

壬申候，高田难保守。乘车行渎中，不见吴兴部。仓储多偏促，家家无升斗。北地遭连厄，九离皆并受。兼疫发登莱，平复吴江口。  

癸酉年，高低不可怜。春初先作旱，夏首水连连。末秋风火急，禾稻不丰鲜。但看齐鲁地，此处是荒年。  

甲戌中，春首被灾虫。夏景逢灾旱，秋冬又被洪。高田虚种植，必定见蒿蓬。欲知灾厄地，燕魏及山东。  

乙亥初，水旱遍通渠。灾厄由此起，大鬼镇城居。远应定九五，得失未年初。种得禾苗处，高低然可居。  

丙子过，种田出江河。作植民忧苦，种苗被害多。灾鼠成群队，十儿同一窠。虔诣神祇佑，保护上期禾。  

丁丑改，田夫难自在。春初虽种植，秋首成河海。牛马被灾伤，京兆最惊忙。欲知苗秀处，稻出去年场。  

戊寅年，山头好作田。陆路成江涧，饥民死道边。鱼鳖同兔走，高岸称栽莲。但看孟夏末，庭前好船。  

己卯到，高处田苗好。春初虽乏水，秋夏连江浩。楚鲁受其灾，吴会蒙恩造。其年皆丰稔，种作偏宜早。  

庚辰至，燕魏人灾起。畜类亦如然，田苗被虫死。山际好施功，吴地耕民喜。低处遭淹浸，中高甚丰美。  

辛巳簉，(赤页)尾戏庭溜。鱼行衢巷间，稻苗秀山阜。种植但向前，施功莫在后。低处有灾殃，中高甚丰厚。  

壬午春，水旱不调均。旱处忧千里，低处戏游鳞。非但只饥荒，亦惧兵灾频。疫瘴连年起，饥饿亦多迍。  

癸未中，一井五家同。春夏逢兹瘴，秋来又被洪。但看吴楚地，并及在山东。向西荒灾起，田父但施工。  

甲申凑，忧惧应非久。车行湖渎中，骤马三河口。移居定不回，此是灾中咎。稻出五湖边，不用耕山阜。  

乙酉迁，春旱必应然。三家同一井，灾从吴会连。种作生涯处，皆慕五湖边。不用耕山阜，高处是荒田。  

丙戌年，秋来枯井泉。夏首虽然水，向后地焦然。此岁云龙起，稻出五湖边。中高徒种植，必定被灾缠。  

丁亥余，吴分好安居。高低通见熟，荒歉在洪庐。泗城皆厄难，燕楚最荒虚。岁中虽薄稔，灾水在春初。  

戊子过，田父好耕坡。灾虫夏末有，秋中灾害多。水旱数相寻，虫鼠不偏颇。低田不须种，高处有微禾。  

巳丑者，灾殃遍天下。瘟黄害郑地，田夫船作马。六畜悉逢殃，种植中高野。鬼行诸般病，著者难解谢。  

庚寅中，高地好施功。虽复有微旱，水与去年同。低地得微熟，中高最是丰。野兽连群走，高低路并通。  

辛卯禾，早种不须多。秋洪作祸故，山际水成波。早种又复旱，晚植那应好。但看秋景后，鱼戏于人道。  

壬辰祀，禾被虫灾死。并及害万民，六畜亦如是。低禾不用耕，种植山腰里。早作劣堪收，晚种难准拟。  

癸巳纪，高低无准拟。中田又被殃，粟麦归山里。此岁有灾伤，低处多逢水。旧有书吃除，新又多无备。  

甲午初，水旱定难除。车马行湖底，船则纳山居。低田纵耕植，冬藏定是无。欲知成家处，山际但耕锄。  

乙未首，田种三江口。吴地养民邦，京兆多灾咎。非但是炎灾，妖灾争来凑。流浪逐风波，值死宁非久。  

丙申年，高低未可迁。五湖堪种棘，来去并皆然。若见当灾处，斗米值千钱。欲知安乐处，江南最可怜。  

丁酉侧，高低徒种植。三家共一井，湖底生荆棘。江东并出乡，齐鲁皆逐食。西陇濠楚忧，东南未休息。  

戊戌木，江南丰稻谷。燕魏定饥荒，三载留空屋。男子被兵牵，亦有归门哭。妻子见分张，各自相追逐。  

己亥间，江南最可怜。不必看高下，通熟满山川。灾临西部地，饥荒似去年。边隅多扰扰，后更见忧煎。  

庚子末，居家无定活。禾苗被害多，亲戚相欺夺。糊口并无余，妻子单眠活。江南虽得熟，向后亦号哭。灾殃则应逢，处处唯空屋。  

辛丑于，灾临定不虚。吴越炎千里，当之是夏初。但看入秋首，虫蝗处处有。饥殍死他乡，畜类多灾咎。  

壬寅金，猛兽结群侵。种植依山阜，庭户阙过寻。稻出高田里，逢灾是魏秦。乘船于陆地，高城浪涌溟。  

癸卯岁，晋魏逢灾害。值旱隔三秋，向应成两载。田畴多乏水，高低失准拟。人物竟喧争，阨据中城里。  

甲辰候，灾虫处处有。其岁足灾殃，偏苦三江口。粟麦最为佳，春夏耕山阜。江南虽薄熟，不免遭兵寇。  

乙巳至，地底蛟龙起。此岁主饥荒，乘船于陆地。苏湖被波涛，吴地得全刈。禾稻出高田，向去多宜利。  

丙午余，水旱无定图。忽来实时没，若旱井泉枯。水族成兔鹿，鸡犬变成鱼。稻出低田内，高处不须锄。  

丁未纪，种植山腰里。低处不须耕，墯民遭饿死。非但逢灾水，亦乃干戈举。吴地是平邦，厄在燕齐楚。  

戊申末，江南民独活。高低总得收，灾虫俱自灭。此岁八谷丰，人畜皆欢悦。官吏逐阶迁，诸道咸通彻。  

己酉年，耕民但作田。虫灾(上此下旦)(上此下旦)有，瘟灾亦易痊。山坡堪种植，(豆斗)米直三钱。低处微伤水，中高甚可怜。  

庚戌秋，人民不可愁。江南虽小旱，亦未外方求。仓储皆得满，禾稻美秋收。田夫俱喜悦，四海尽风流。  

辛亥凑，灾疫当处受。悖党害平邦，发在沧陵口。分野有凶灾，时应归陇右。江南微薄熟，不利吴丘阜。  

壬子直，谷米无人食。江南足可居，东道征无息。泗城归御道，驿路生荆棘。诸处并荒忙，吴邦堪种植。  

癸丑来，人民定受灾。蓬瀛疫病起，齐鲁厄殃摧。瘟黄灾竞起，门户乏人开。迍蹇仍斯地，桑田又更回。  

甲寅候，江东足餬口。仓储处处空，民户离乡走。又乃发瘟灾，遇厄难脱手。低处必水伤，中高又无有。  

乙卯中，四海并交通。无殃皆得熟，田父美施功。粟麦最为首，偏益在山东。其年多有福，岁内足狂风。种植宜须早，高处莫施功。中低耕最好，高处出蒿蓬。  

丙辰于，禾苗种陆衢。安泰在濠楚，齐晋受殃殂。亦复多灾水，鹿兔杂群鱼。是处民乏食，仓库悉空虚。  

丁巳周，吴地足风流。仓库皆盈满，沧茫人并游。但令逢圣主，迁官不在求。高低俱得熟，耕民忘却愁。  

戊午扣，家家有三口。逢患在秋中，少皈多咨咎。高低皆得收，荒灾近末后。此岁是丰年，人民得自守。  

己未里，畜养逢灾厄。五马博一牛，定知其岁后。粮储可散求，田中得薄熟。虽乃逢斯难，不至怀苦忧。  

庚申年，稻谷出高田。夏中有大水，低潜被虫煎。莫夸苗艳秀，濠楚亦如然。低源劳种植，中高甚可怜。  

辛酉后，中田将可守。有旱损高源，大水淹湖部。早稻被风灾，偏苦吴门口。高低未可安，中平的应有。  

壬戌中，高低尽不同。春夏应遭旱，江南船不通。秋冬定有旱，低地好施功。高田徒种植，终是见蒿蓬。欲知受灾处，扬楚及江东。  

癸亥周，吴分坐无忧。中田最可托，低处不须求。岁后青龙伏，中平并可求。秋冬虽有旱，还是得全收。【《正统道藏》本杜光庭《太上洞渊神咒经》卷十八。】  

### 全唐诗续拾卷五十二　蜀下  

***李简***  

简，大顺二年为梓州行营都指挥使。后官邛州刺史，卒。【(《全唐诗》无李简诗，传据《十国春秋》卷四十)】  

句  

山遶一城藏古寺，江连二水送孤舟。【见《锦绣万花谷续集》卷十三「潼川府」引。宋之潼川府即唐之梓州。】  

***张蠙***  

述怀  

白首成空事，无欢可替悲。空余酒中兴，犹似少年时。【见王安石《唐百家诗选》卷十九。李壁《王荆文公诗笺注》卷四一引前二句。】  

句  

故人行役向边州。【《江湖小集》卷二十《梅花衲》引。】  

上饶多胜景，樽酒不应同。【《记纂渊海》卷十。】  

***韦庄***  

寄禅月大师  

新春新霁好晴和，间阔吾师鄙怪多。不是为穷常见隔，祇应嫌醉不相过。云离谷口俱无着，日到天心各几何。万事不如碁一局，雨堂闲夜许来么？【《禅月集》卷十九。】  

韦曲  

满耳莺声满眼花，布衣藜杖是生涯。时人若要知名姓，韦曲西头第一家。【《类编长安志》卷九。】  

***贯休***  

戒童行【慈受二十偈意同】  

劝汝出家须决志，投师学业莫容易。添香换水结因缘，佛殿僧堂勤扫地。莫闲游，莫嬉戏，出入分疏说出处。三朝四宿不见归，妙法何曾闻一偈。敬师兄，教师弟，莫向空门争意气。上中下座用谦和，莫贱他人称自贵。衣食难，岂容易，计功多少须惭愧。随缘饮啄任精粗，不用千般求细腻。布素衣，随时乩，知足便超功果位。才能岂是皂罗衣，有道何须黄锦被。清信男，清信女，舍却一身饲饿虎。此因缘，苦中苦，不用再三说酸楚。心中有罪自心知，自向心中忏悔取。亲明师，学智慧，别人睡时你慢睡。出家儿，学妙理，习读夜眠须早起。三更睡到四更初，归向释迦尊殿里。挑明灯，换净水，礼拜焚香作福祉。报答三有及四恩，天龙八部生欢喜。莫愚痴，莫懈怠，一超直入佛境界。行亦禅，坐亦禅，了达真如观自在。【见日本《续藏经》本《禅门诸祖师偈颂》卷下之上。】  

大隐四字龟鉴  

在尘出尘，如何处身？见善努力，见恶莫亲。纵居暗室，如对大宾。乐情养性，逢危守贫。如愚不愚，修仁得仁。谦让为本，孤高作邻。少出为贵，少语最珍。学无废日，时习知新。荣辱慎动，是非勿询。常切责己，切忌尤人。抱璞刖足，兴文厄陈。古圣尚比，吾徒奚伸？安问世俗，自任天真。奇哉快哉，坦荡怡神。【同前卷上之下。】  

题十八贤影堂诗  

白藕池边旧影堂，刘雷风骨尽龙章。共轻天子诸侯贵，惟爱君师一法长。陶令醉多招不得，谢公心乱入无方。何人到此思高躅，风点苔痕过短墙。【《大正藏》第四七册元普度《庐山莲宗宝鉴》卷四。】  

题东林寺四首【之一】  

闲行闲坐思攀缘，多是东林古寺前。小瀑便高三百尺，短松多是一千年。卢楞伽画苔漫【同书卷二引作「浸」】尽，殷仲堪碑雨滴穿。今欲更崇莲社去，不知谁是古诸贤。【见《古石庵丛书》本《庐山记》卷四。】  

赞念法华经僧  

空王门下有真子，堪以空王为了使。常持菡萏《白莲经》，屈指无人得相似。长松下，深窗里，历历清音韵宫征。短偈长行主客分，不使闲声挂牙齿。外人闻，耸双耳，香风袭鼻寒毛起。祇见天花落座前，空中必定有神鬼。吾师吾师须努力，年深已是成功积。桑田变海骨为尘，相看长似红莲色。【见斯四○三七卷。】  

咏鴈山十八寺  

本觉凌云到宝冠，能张古塔上飞泉。普门罗汉石门里，瑞鹿华岩天柱边。古洞灵峰真际并，灵岩霞嶂净名连。石梁不与双峰远，十八精蓝绕鴈巅岭。【未字不韵，疑为「山」之误。见《全浙诗话》卷九引《瓯江逸志》。陈耀东云见光绪《乐清县志》卷十六，今据以校改。】  

龙丘山【题拟】  

几朵碧芙蕖，王维图未图。层层皆有瀑，一一合吾居。雨歇如争出，严霜不到枯。世犹多事在，为尔久踌躇。【见康熙十五年刊杨廷望纂《衢州府志》卷三。】  

砚诗  

低心蒙润久，入匣更身安。【见《类说》卷五九《砚谱》。】  

句  

清风江上月，霜洒中石古。【见《绀珠集》卷九《古今名贤集》引。】  

过窦道者  

经秦历魏松千尺，浴海挽星月一轮。【《祖庭事苑》卷四。】  

送边将  

但看千骑去，知有几人归。【见《吟窗杂录》卷十四正字王玄《诗中旨格》引。】  

***处默***  

为贯休作【题拟】  

分衭无血泪，望处空阑干。【见《四部丛刊》本《禅月集》附昙域《后序》引。】  

***卢延让***  

冬夜宴柳驸马陟宅得更字  

兰堂夜宴在秦城，座上荷衣倍觉荣。金鼎烹炮过百味，铜壶刻漏转三更。红妆伎出催添烛，白雪歌迟待暖笙。犹自何郎欢不足，桂华未谢玉峰倾。【见蜀何光远《鉴戒录》卷八《屈名儒》。】  

***宋光嗣***  

光嗣，福州人。为宦者，给事普宁公主。入蜀，王建以为阁门南院使、宣徽南院使。建病革，以为枢密使。衍立，判六军诸卫事。凡断国章，多同儿戏。前蜀亡，为王宗弼所杀。诗七首。【(《全唐诗》无宋光嗣诗，传据《十国春秋》卷四十六本传)】  

判行营将士申请裹粮  

纔请冬赐，又给行装。汉州咫尺，要甚裹粮？绵州物贱，直到益昌。  

判内庭求事人  

觅事撮巅拗【一作「领襭」】，勾当须教了。傥若有阙疑，禁君直到老。  

判导江县申状封皮上着状上门府衙  

敕加开府，不是门府。典押双眇，令佐单瞽。量事书罚，胜打十五。令佐盘庚，典押岁取。事了速归，用修廨宇。  

判小朝官郭延钧进识字女子  

进来便是宫人，状内犹言女子。应见容止可观，遂令始制文字。更遣阿母教招，恨不太真相似。且图亲近官家，直向内廷求事。  

判神奇军背军官健李绍妻阿邓乞改嫁  

淡红衫子赤辉辉，不抹燕，不画眉，夫婿背军缘甚事，女人别嫁欲何为。孤儿携去君争忍，抵子归来我不知。若有支持且须守，口中争着两把匙。  

判简州刺史安太尉申院状希酒场云系州收搉  

安胡安胡，空有髭须。所见不远，智解全愚。酒场是太后教令，问你还有耳孔也无。  

判内门捉得御厨杂使衙官偷肉  

斤斤肉是官家物，饱祭喉咙【一作「陇头」】更将出。不能为食斩君头，领送右巡枷见骨。【均见蜀何光远《鉴诫录》卷六《戏判作》。】  

***王家乐***  

家乐，王衍时伶官。【(《全唐诗》无王家乐诗)】  

应制  

一段圣琉璃。【见《说郛》卷六一《清异录》。】  

***王衍***  

自制词  

画罗衫子画罗裙，能结束，称腰身。柳眉桃脸不胜春，薄媚足精神。可惜许，流落在风尘。【见《分门古今类事》卷十三《该闻录》引。】  

曲子  

尽是【《五代诗话》引作「赢得」】一场傀儡。【《类说》卷四三引《北梦琐言》。】  

***花蕊夫人***  

采桑子【途中作】  

初离蜀道心将碎，离恨绵绵。春日如年，马上时时闻杜鹃。三千宫女皆花貌，妾最婵娟。此去朝天，只恐君王宠爱偏。【见《能改斋漫录》卷十六。】  

宫词  

雨洒瑶阶花尽开，君王应是看花来。静凭雕栏浑忘倦，忽听笙簧殿外回。【见毛氏汲古阁本《花蕊夫人宫词》。转录自《开明书店廾周年纪念文集》所刊浦江清《花蕊夫人宫词考证》。浦云此诗他本俱无，未详来历。】  

***李珣***  

句  

猺女鬅松卍字螺。【清沈雄《古今词话词品》下卷。】  

***张格***  

感皇恩  

最好是，长街里，听喝相公来。【见宋江少虞《皇朝事实类苑》卷六六引《杨文公谈苑》。】  

***可朋***  

赠孙真人  

世上屡更改，山中常晏安。六爻穷《易》象，九转炼神丹。洞里花开晚，峰头雪落残。为余琴一弄，鹤舞下松端。【影印本《诗渊》第一册第四○七页。】  

赠友人  

来多不自【一作「似」】客，坐久却垂帘。【见《吟窗杂录》卷三二《古今诗僧》。】  

寄齐己  

虽【一作「唯」】陪北楚三千客，多话东林十八贤。【同前。又见《唐诗纪事》卷七四。】  

***欧阳彬***  

复为翰林作【题拟】  

昔年追感泪横流，今日寻思是漫愁。容易得来容易失，等闲成了等闲休。皇图本谓儿孙置，白刃番成骨肉雠。梁汉后唐三世主，九泉相见大悠悠。【见《类说》卷十九李畋《该闻录》。】  

***徐光溥***  

秋山图歌[缺文]  

***郑奕***  

奕，孟蜀时人。诗一首。【(《全唐诗》无郑奕诗)】  

歌  

莫传读得五车书，莫言文似马相如。不如家有一镒金，一囊珠，可以赂相公之子弟，结相公之僮奴。便可朝为屠沽，夕乘轩车。【见《类说》卷二七《外史梼杌》。末云：「词多不备载。」】  

***掌聿修***  

聿修，仕蜀为太子左赞善大夫。诗二句。【(《全唐诗》无掌聿修诗)】  

书壁【题拟】  

酒客干喉去，唯存呷大夫。【见《说郛》卷六一《清异录》。】  

***田淳***  

淳，孟蜀时进士。后任犀浦簿、龙游令。诗一首。【(《全唐诗》无田淳诗)】  

失题  

闲行闲坐复闲吟，一片澄然太古心。拾得好诗清似玉，练来虚府静如琴。已将蛇足师陈轸，懒把蝇头爱华歆。必也长磨到如此，退身何更羡云岑。【见《新编分门古今类事》卷十二引李畋《该闻录》。】  

***李仁悦***  

李仁悦，后蜀广政二十年为简州清化军镇遏使。诗一首。【(《全唐诗》无李仁悦诗)】  

偈  

昔日古伽蓝，名为王董龛。数载无僧俗，积岁少人瞻。县镇兴三善，率土尽庄严。我佛□□□，□□□□□。【《八琼室金石补正》卷八一绍□撰《普慈县永封里再兴王董龛报国院碑记》附。】  

***孟昶***  

洞仙歌  

冰肌玉骨，自清凉无汗。贝阙琳宫恨初远。玉阑千倚遍，怯尽朝寒；回首处，何必留连穆满。　　芙蓉开过也，楼阁香融，千片红英泛波面。洞房深深锁，莫放轻舟，瑶台去，甘与尘寰路断。更莫遣流红到人间，怕一似当时，误他刘阮。【宋赵闻礼《阳春白雪》卷二。】  

***王处厚***  

处厚，字符美，华阳人。孟蜀广政时进士及第，百日后暴卒。诗一首。【(《全唐诗》无王处厚诗)】  

出西郊游古陌作【题拟】  

虽【《洞微志》作「谁」】言今古事难穷，大抵荣枯总是空。算得生前随梦蝶，争如云外指冥鸿。暗添雪色眉根白，旋落花光脸上红。惆怅荒原懒回首，暮林萧瑟起悲风。【见宋佚名《新编分门古今类事》卷四引《名贤小说》。】  

***周□***  

周□，名无考，郫人。孟蜀时为翰林学士，尝隐居青城山。诗一首。【(《全唐诗》无周□诗)】  

芙蓉堂  

昔时曾从汉梁王，濯锦江边醉几场。拂石坐来衫袖冷，踏花归去马蹄香。当初酒贱宁辞醉，今日愁来不易当。暗想旧游浑似梦，芙蓉城下水茫茫。【见宋蔡梦弼《杜工部草堂诗笺》附《杜工部草堂诗话》卷一引杨湜《古今词话》引。《竹庄诗话》卷二十四引三、四两句，题作《古诗》。】  

***幸夤逊***  

登戎州江楼闲望  

满目江山四望幽，白云高卷嶂烟收。日回禽影穿疏木，风递猿声入小楼。远岫似屏横碧落，断帆如叶截中流。□□□□□□□，□□□□□□□。【见《舆地纪胜》卷一六三《叙州》。】  

云  

片片飞来静又闲，楼头江上复山前。飘零尽日不归去，帖破清光万里天。【见《宛委别藏》本《分门纂类唐宋时贤千家诗选》卷十二。】  

雪【题拟】  

巧剪银花乱，轻飞玉叶狂。【见《古今合璧事类备要前集》卷三。】  

杏花【题拟】  

寒艳芳姿色尽明。【见同书《别集》卷二八。】  

句  

片逐银蟾落醉觥。【《江湖小集》卷二十，李(上龙下廾)《梅花衲》引。】  

晓峦  

晓峦，一名楚峦，为释梦龟弟子。攻草书，得张旭笔法，与昙域一时并称。有诗一卷，今佚。诗四首又二句。【(《全唐诗》无晓峦诗，传据《书史会要》卷五、《十国春秋》卷五七、《宋史艺文志》七)】  

青城山观  

静见门庭紫气生，前山岚霭入楼青。玉坛醮罢鬼神喜，金鼎药成鸡犬灵。岩下水光分五色，壶中人寿过千龄。何当一日抛凡骨，骑取苍龙上杳冥。【《增广圣宋高僧诗选后集》卷中。】  

蜀中送人游庐山  

君游正值芳春月，蜀道千山皆秀发。溪边十里五里花，云上三峰五峰雪。君上匡山我旧居，松萝抛掷十年余。君行试到山前问，山鸟只今相忆无？【影印本《诗渊》第六册第四四四八页。】  

春【题拟】  

滩(汀去丁改敕)金沙过枕前，雨丝斜织(麦曲)尘烟。绿杨红杏宜寒食，紫雁黄鹂聒昼眠。【见明刻本《锦绣万花谷前集》卷三。《古今合璧事类备要前集》卷二录第二句。】  

隐居【题拟】  

杖履独游栽药圃，琴楼多在钓鱼船。晚来花下敲门者，不是神仙即酒仙。【见前书卷二五「隐逸」门。】  

句  

临水鹤窥行道影，隔云僧认读书声。【同前。】  

灵岩  

灵岩，嗣罗山道闲禅师，在灌州。诗一首。【(《全唐诗》无灵岩诗)】  

颂石巩接三平  

解擘当胸箭，因何只半人。为从途路晓，所以不全身。【见《景德传灯录》卷二十三。】  

李尧夫  

中秋月  

栖禽移昼向空飞，林麓虚明水大肥。万国仰瞻当此夕，片云争合闭清辉。群妖始觉神通小，列宿应惭照耀微。达曙何人最关念，庾公楼上独忘机。【见《古今岁时杂咏》卷三十一。】  

题白崖三洞  

嘉州地僻天西南，重迭江山遶城郭。【见《舆地纪胜》卷一四六《嘉定府》。】  

答蜀相李昊  

甘作尧时夫，不乐蜀中相。【见《能改斋漫录》卷五。】  

句  

水沉为骨玉为肌。【《梅花字字香前集》。】  

群芳且莫相矜笑。【《梅花字字香后集》。】  

欧阳炯  

碁  

碁理还将道理通，为饶先手却由衷。古人重到今人爱，万局都无一局同。静算山川千里近，闲销日月两轮空。诚知此道刚难进，况是平生不着功。【《事文类聚前集》卷四二。】  

卞震  

忆鹳诗  

积雨生残稻，苍苔入旧笼。  

途中诗  

风涛秋渡阙，烟雨晚村孤。  

寄陈抟诗  

双阙暂随丹诏入，三峰寻与白云归。  

东郊诗  

芳草又牵为客恨，白云空寄未闲心。【以上均见《吟窗杂录》卷三十三《历代吟谱》。】  

### 全唐诗续拾卷五十三　无世次上  

于观文  

观文，字梦得，射洪人。进士及第。诗一首。【(《全唐诗》无于观文诗)】  

及第后作【题拟】  

东堂令史报来时，仙桂云攀第九枝。乍听言音犹似梦，却思公道即无疑。寒门髣(上髟下弗)春将到，幽径朦胧月渐移。残漏声中鞭马去，纻袍重戴已相随。【见《新编分门古今类事》卷七引李畋《该闻录》。】  

牛承直  

牛承直，唐巩县令。诗一首。【(《全唐诗》无牛承直诗)】  

石窟寺  

老去寻山意渐便，兴来登览独怡然。僧归禅榻香盈帐，人唤渔舟晚济川。清洛冷光浮巨栋，灵崧积翠拱中天。公余底事频来此，民远官刑不用鞭。【见上海图书馆胶卷复制天一阁藏嘉靖三十四年康绍第纂《巩县志》卷七。】  

王肱  

肱，有《无题》五十首，仅存首篇。【(《全唐诗》无王肱诗)】  

无题  

茆屋江山上，夜来梦吴越。岩溜穿白云，桂花落明月。子规啼空山，一声一滴血。何事□秋风，出门又离别。【见《吟窗杂录》卷二九《历代吟谱》。】  

王渐  

缺题  

公族为良雅，僧堂视事幽。纲轩疏雨霁，金剎片云秋。树色新兰若，经声小比丘。从来东道意，无见不相留。  

五言同乔父君游茅溪兰若一首  

松柏江头寺，寅缘胜虎溪。水云晴过慢，沙鹭湿飞低。兰若曾岩抱，旃檀画阁齐。褰帷双树北，行道一灯留【疑当作「西」字】。落日催轩骑，秋城限鼓鼙。临川兴不尽，真赏寄丹梯。【均见日本藏唐抄本《唐诗卷》。】  

王国华  

邻相反行  

东家有儿年十五，只向田园独辛苦。夜开沟水遶稻田，晓叱耕牛垦塉土。西家有儿纔弱龄，仪容清峭云鹤形。涉书猎史无早暮，坐期朱紫如拾青。东家西家两相诮，西儿笑东东又笑。西云养志与荣名，彼此相非不相调。东家自云虽辛苦，躬耕早暮及所【一作「莫及」】亲。男舂女爨二十载，堂上未为衰老人。朝机暮织还充体，余者到兄还及弟。春秋伏腊长在家，不许妻奴暂违礼。尔今二十方读书，十年取第三十余。往来途路长离别，几人便得升公交车。纵令得官【一作「贵」】身须老，衔恤终天向谁道。百年骨肉归下泉，万里枌榆长秋草。我今躬耕奉所天，耘锄刈获当少年。面上笑添今日喜，肩头薪续厨中烟。纵使此身头雪白，又有儿孙还稼穑。家藏一卷古《孝经》，世世相传皆得力。为报西家知不知【一作「不」】，何须谩笑东家儿。生前不得供甘滑，殁后扬名徒尔为。【见《文苑英华》卷三五○。】  

元淳  

感怀  

仙府寥寥殊未传，白云尽日对纱□。只将[下缺]。【见伯三二一六卷。】  

元昉  

边上秋望  

草秋宜病马，风疾称饥鹰。【见《吟窗杂录》卷十四正字王玄《诗中旨格》。】  

元□□  

石门精室诗  

竟养浩气稽颡[中缺]戏使石门。  

毛熙圣  

题孟岩  

资中多秀异，自古出贤良。川岳炳灵气，烟霞舒瑞光。家家习诗礼，处处闻丝簧。【见《舆地纪胜》卷一五七《资州》。】  

史君宝【《绿窗新话》作「史君实」】  

赠还俗女真【题拟】  

脱却霞裾换【《绿窗新话》作「裙着」】绣裙，仙凡从此路歧岐【据《绿窗新话》改】分。蛾眉再画当时月，蝉鬓重梳旧日云。玉貌缓将鸾镜照，锦衾兼把麝香熏。屏帏乍得萧郎爱，更没心情忆老君。【见《类说》卷十二《纪异记》《绿窗新话》卷下引《纪异录》。】  

司马□  

题伏波庙  

汉令班南海，蛮兵避郁林。天涯分柱界，徼外贡输金。坐失奸臣意，谁明报主恩。一棺忠勇骨，漂泊瘴烟深。【见元阮崱《安南志略》卷十六。】  

江津  

句  

宝剑匣中开似水，娥眉一笑塞云轻。【见《吟窗杂录》卷十三僧虚中《流类手鉴》。】  

存初公  

天池寺  

汉王峰上拥楼台，万绿阴中石镜开。明月和僧窗外立，天风吹鹤日边来。一匡翠岫烟霞好，九迭云屏海岳魁。爽气荡空尘世少，仙人为我洗茶杯。【见嘉靖《九江府志》卷十五。】  

吴翊  

翊，字子充，有《凤凰集》盛行于世。【(《全唐诗》无吴翊诗)】  

游塞  

此地古今存，何年苦战频。  

秋烧黄云黯暮尘。夜深闻鬼哭，一一是忠臣。  

征妇诗  

尘鉴经春掩，霜衣隔岁裁。【均见《吟窗杂录》卷二九《历代吟谱》。】  

吴资  

合肥怀古  

合肥一都会，世号征战地。我来值明时，不识兵戈事。【见《舆地纪胜》卷四五《庐州》。】  

李斌  

大桐军行  

驱马出关城，孤舟边思盈。风传万里去，目末两乡情。北望单于道，东临临东大武营。塞阙烁(角炎)合，山浮夜泉明。  

剑歌  

我有一长剑，磨来十数年。但藏玉匣里，未向代人传。锷露星将转，珠开月共悬。霜锋映牛斗，雪刃倚长天。每欲清万国，常怀定四边。希君持取用，方谓识龙泉。我有夜光宝，自然明月□。堪□汉祖剑，曾上魏王台。五色人难辨，千金匣始开。不逢天子照，却复度关来。  

日南王  

附臣通赵国，奉使拜辽燕。沧海行无驿，宁知路几千？猛风空里骤，明月浪中悬。水与天同色，山共白云连。随朝去去远，未见有归年。比来闻汉使，一别似张骞。  

秋渡颍水  

荡子乘春夜，行歌渡颍川。云浮初蔽月，风动乍摇船。暗水空流响，惊人信莫前。唯闻靡靡曲，砂上叹□捐。【均见伯三六一九卷。】  

李聪  

咏历溪在历阳西一里  

泠泠一带清溪水，远派来通历阳市。涓涓出自碧湖中，流入楚江烟雾里。【见《锦绣万花谷续集》卷十。】  

李驿  

法华寺  

莓苔又绝壁，薜荔依高林。【见《嘉泰吴兴志》卷二十。】  

李昌遇  

龙诗  

上天须致雨，在野即眠云。【见《吟窗杂录》卷十四《诗中旨格》。《诗学指南》本作「李昌运」。】  

李思聪  

鸡笼山  

山状鸡笼攒翠黛，水通滴沥落冰崖。谁知内隐神仙宅，金迭云房玉琢阶。【见《舆地纪胜》卷四八《和州》。同卷《碑目》云：「唐李思聪《鸡笼山》诗，在和州小厅东。」清赵绍祖《安徽金石略》卷九亦著录。】  

李善美  

习家池大堤诗【题拟】  

岘首何人碑，行客独垂泪。【见《舆地纪胜》卷八二《襄阳府》。】  

李嘉运  

咏萤  

映水光难定，凌虚体自轻。夜风吹不灭，秋露洗还明。向烛仍藏焰，投书更有情。犹将流乱影，来此傍檐楹。【据中华书局影印本《文苑英华》卷三二九及该书新编目录。】  

李主簿  

李主簿，名不详。官越水主簿。诗一首。  

答姬寄诗  

偶到扬州悔别家，亲知留滞不因花。尘侵宝镜虽相待，长短归时不及瓜。【见《增修诗话总龟前集》卷二十三引《南部新书》。】  

李端公  

诗  

却到城中事事伤，惠休归放贾生亡。谁人收得章句箧，独我重经苔藓房。一命未沾为逐客，万缘初尽别空王。□□□□□□□，□□□□□□□。【见《吟窗杂录》卷十四《炙毂子诗格》引。】  

何蠲  

何蠲，前进士。诗二首。【(《全唐诗》无何蠲诗)】  

渔父歌沧浪赋附歌  

微风动兮百花坞，扣舷归兮满江雨。挂云帆兮何足数，来濯缨兮沧浪浦。  

泛蓬(舟定)兮戏凫鹥，澄水暗【一作「镜」】兮照虹霓。指尘路兮何足迷，来濯缨兮沧浪溪。【见伯二四八八、二六二一、二七一二卷，兹从张锡厚校录本。】  

林铎  

送郑郢逞州  

官从书府拜，吏向武闾迎。【见《吟窗杂录》卷二九《历代吟谱》。】  

林先辈  

登山  

数歇未到顶，穿云势渐孤。【见《吟窗杂录》卷十二沙门文彧《诗格》。】  

孟安序  

桃源【题拟】  

扁舟却下五湖水，胜地重游八迹坛。【见《舆地纪胜》卷六八《常德府》。】  

武涉  

山行书情呈王十四  

悠悠一径入云端，艰险千重渡转难。涧下厌听流咽水，岩间愁望古松寒。风沙终日情迷惑，霜雨侵宵梦不安。憔悴途中无镜照，却回蓬鬓似君看。  

游花苑词  

侍女相邀上苑游，笙歌嘹唳满花楼。玉颜自倚君王宠，无处金钗落不收。  

君游园苑百花新，花下红妆采白苹。竞将颜色比花色，花色无情不及人。【均见伯三八一二卷。】  

周源  

周源，官尚书，显庆后人。【(《全唐诗》无周源诗)】  

访李真人  

八十康强鬓未华，琴书图史是生涯。是非应不关心虑，名利何曾挂齿牙。野鹤无心栖道院，岩花流水入仙家。□□□□□□□，近闻巢许出烟霞。【见道光《宝庆府志》卷一○三《艺文略四金石一》。此诗承陶敏先生录示。】  

周濆  

红梅  

姑射仙人笑脸开，肯将脂粉涴香腮。只因误入桃源洞，惹得春风上面来。【见《永乐大典》卷二八○九，中华书局影印本第三五册。】  

周如锡【一作「如鍉」】  

如锡，道州刺史。诗二首。【(《全唐诗》无周如锡诗)】  

题古寺  

梵林岑寂妙圆通，灵籁无声起远钟。青鸟梦回天际白，赤乌翅展海头红。晨光灿灿流残月，曙色苍苍散晓风。自古洗心须净地，何须假榻坐禅空。  

月波亭观书  

痴儿事未了，山照已衔西。数曲寻江路，层空步石梯。栖高得月早，壁峭与天齐。往矣初寮躅，摩挲旧碣题。【见上海图书馆藏胶卷复制康熙六年刊蒋士昌纂《永明县志》卷十二。】  

季仲砥  

题鼎湖山  

紫阳洞府压青山，白日骑龙去不还。轩辕丹灶□□识，烧得金丹奉帝颜。【见《吟窗杂录》卷四九。】  

尚隆之　吴永素  

对雪联语  

(麦丐)堆金井，谁堆汤饼。【尚隆之。】玉满天山，难刻佩环。【吴永素。见冯贽《云仙杂记》卷五《姑臧记》。】  

范崇  

潇湘【题拟】  

川源通汉沔，舟楫下潇湘。【见《永乐大典》卷五七七○引《长沙府志》。】  

范洒心  

句  

乔木耸田园，青山乱商邓。【见《吟窗杂录》卷七皎然《诗议》引。】  

姚揆  

谢客岩  

不见古君子，空余旧林峦。翠色媚车马，爽气严衣冠。水天【《同治志》作「天水」】影交碧，松竹声相寒。【见上海图书馆据天一阁藏本所摄胶卷弘治《温州府志》卷二十二、同治五年刊齐召南纂《温州府志》卷四。】  

句  

怜香擘破花心(鼻臭)。【史铸《百菊集谱》卷六集句引。】  

独上南楼四望赊。【《江湖小集》卷二十李(上龙下廾)《梅花衲》引。】  

姚赞  

赞，一名质，吴兴人，工八分书。诗一首。【(《全唐诗》无姚赞诗，传据《书史会要》卷五)】  

八分书歌  

吴兴姚赞能八分，一点一画若崩云。又如春水绿波纹，上有鵁鶄鸂鶒群。【见宋陈思《书苑菁华》卷十七。】  

袁吉  

吉，唐代婺州刺史。【(《全唐诗续补遗》卷十九收袁吉诗一首，无事迹。今据嘉庆《浙江通志》卷一一二《职官》二录其事迹)】  

宿上霄洞居诗  

一宿烟霞境，更无尘梦侵。泉声寒绕枕，山色冷归衾。自得希夷性，还忘名利心。更阑不成寐，岩鸟共寒吟。  

宿赤松会仙阁诗  

道分相投气味长，就中何处最难忘？芙蓉阁上秋窗下，卧枕泉声并石床。【均见光绪年刊邓锺玉撰《金华县志》卷二，次诗又见同书卷五。】  

唐枢  

赠琴僧  

不待江上移入座，便开【一作「闻」】三峡水来声。【《千载佳句》卷下《宴喜部琴》。】  

高瀛  

咏千僧釜  

香积厨空铁釜存，万年鼎列镇山门。何时再作千僧供，饭罢潮音彻远村。【见同治十一年刊黄凤楼纂《德化县志》卷四九。】  

孙誧  

一行算法  

一行寻师触处游，到天台后始应休。因知算法通天地，溪水寻常尽逆流。【见《四库珍本初集》本《天台集》卷下。】  

孙宗闵  

孙宗闵，梓州人。前进士。【(《全唐诗》无孙宗闵诗)】  

恺悌诗并序  

良二千石之任，古无轻授，化被于物，则诗人流其咏，道洽于民，则太史传其事。故金册绿字，焕清范于日星，景钟洪铭，丽馥烈于世永。于铄哉，若非风望峻整，韵宇夷旷，集戟之祥允契，瑞廷之文克协，敦固民宗，敷兴邦教，则何以为国共理，作藩于君，剖竹析圭，遘天子之盛会，升车抗隼，为儒者之荣观哉！国家以左蜀之重，厥民惟艰，灵开玉垒，峻邈而重复，渊商绮里，交会而丰蔚，兆自中古，实称巨防。盖王室之藩屏，神壤之襟带，银铄发彩，驾肩而作贡，白狼成章，敷衽而从化，乃眷倡牧，必资巨贤。惟庚申岁王正月，帝命尚书刑曹郎陇西李公，以杰操宏耸，俊望弥蔚，辍自分陕，移镇是邦，故星乌以进秩，仍金绶而加宠，锡万镪以办辨装，巾□轓而戒路，皆思召伯，爱树之谣方洽，复借寇君，遮道之情弗允。惟公储精象纬，炳灵河汉，含渊英而命世，毓醇德而口迹，秉心允塞，诞节弥亮，挺神锋而洒利，耸天骨以疏秀，高蹈冠乎品流，清晖映于当世，号庙连之重器，称天球之秘宝，□丹涂之印，世显而锡羡，藏秘府之书，德格而流庆，郁为时栋，懔兹邦良。爰自抚翼螭阶，升名仙箓，陟降天日之表，徊翔云龙之庭，动造九言，日宣三德，舒文华国，尽购东夷之金，濯质清流，式契南台之咏。振缨近署，扬声紫微，或掌财都会，漕运邦计，胥遘嘉运，便蕃优渥，治皆称职，纲匪失举，允副佥俞之选，克隆眷注之盛，冠冕必澄，缙绅相照，启藩斯境，相映前后。不待期月，政敷时听，夙夜匪懈，虑细民之失职，□□必举，轸一物之有伤，持直绳以纠奸，按柔辔而惠□。□□载路，淑气蒸野，囹圄寂寞，稼穑丰融，闭合思过，蹊田下缺时两务苏苛而霈润，季野阳秋，惟振槁而熙照，坦□□之怀，开招纳之肃，量封圻于千里，谧云屋之万家，老安□□，□歌里咏。虽使赵张并驾，邵杜方轨，比之同时，彼有[下缺]弥着，岩赫之瞻斯集。议者谓[下缺]靡远，膺异数之可(伫去人改立)，仰方升之伟望，俟山甫之[下缺]丹青神化，扇醇风于大块，鼓庶汇于洪钧，辅[下缺]论禹舜之景业，继皋稷之大典，茫茫九土[下缺]矣。宗闵叨服儒学，久乐郡化，饱闻德音，思[下缺]颂，诚不假一竖儒謏闻，滥胸纵臆，抉[下缺]又念葑菲可采，不遗于下体，污潦备荐，式下缺诗云：「恺悌君子，民之父母。」[下缺]撰成诗二十首，摠其题曰《恺悌》，其[下缺]敢余以诬辞直以摭其行事[下缺]咏，或备采诗者尔。谨序。  

澄俗二章【章十句】  

上缺物有方。口含天宪，手提国纲。实邦之翰，为民之防。宵沉狺吠，晨无饮羊。千古是仰，昭其耿光。  

心如水兮二章【一章十句，一章八句】  

心如水兮，志尚清洁也。  

我公之心，含渊浚洁。挹之弥冲，酌而莫竭。灵府汪洋，璇源莹彻。若鉴之明，如井之洌。利物至柔，漱芳弥潏。  

行业滋茂，言泉洞开。浸仁沐义，津贤育材。润无不洒，清而不回。叔度之顷，公何远哉。  

惠风二章【一章十二句，一章八句】  

惠风，民被赐也  

习习惠风，施于千里。吹淡民心，洽兹仁理。动必响臻，应如草靡。泠泠四驰，飘飘中起。利物厚生，条纲振纪。鼓音埙箎，发馨兰芷。  

猎野班春，苏萌润坼。腾茂英英，扬光赫赫。福介群黎，欢飞广陌。敢继周诗，式歌召伯。  

慎独二章【一章十句，一章八句】  

慎独，闭邪存其诚也  

恐惧不睹，诫慎不闻。我公慎独，于斯洞分。微既莫显，隐何可云？温树奚问，谏草自焚。克谨天戒，允符帝文。  

仲舒格言，许绪深旨。灵怀发中，神资素履。吻契洵猷，践扬前轨。蔼蔼令名，烂光青史。  

良哉二章【一章十句，一章十二句】  

良哉，协帝赉也。  

巨望弥耸，其德不回。乃眷西顾，赉公贤才。帝曰钦往，时称良哉。乃邦之彦，实民之怀。飞荣骊阙，进秩兰台。  

铜虎分符，朱藩戒路。棠郊去思，潼江来暮。恂恂德心，汪汪轨度。宽不容奸，直不抵忤。煌煌发辉，绰绰垂裕。翊彼天聪，克昌景祚。  

宜兮一章【二十句】  

宜兮，洽民心也。  

启藩斯境，民之宜兮。令必响赴，动而悦随。浚明宣哲，淑慎经彝。善化郁郁，群心披披。我有惸独，公则安之，我有弟子，公则教之。匪民之宜，实天之宜，匪德之基，实邦之基。帝典昭灼，王度清夷。说命将举，慰兹群黎。  

里无叹兮二章【一章十二句，一章□句】  

里无叹兮，洽颂声也。  

公之来矣，里无叹兮。清猷浚发，舆颂争驰。仁声旁达，廉风□□。□白携手，其乐如之。流转保业，其心归之。□不□响，耕无随时。  

连衽架肩，途歌巷咏。邵杜宣慈，[下缺]庭，永膺休命。  

翼翼谨心二章【一章十二句，】一章□句  

翼翼谨心，莅事也。  

克己温温，秉心翼翼。静以保[下缺]融，沉诵渊塞。言必再思，动不过则。[下缺]  

[上缺]阳，辉光日新。兢庄率清，纯操持[下缺]诵坐，永昭臣邻。  

千里蒸蒸二章【十句】  

千里蒸蒸，□□□也。  

[上缺]教里闾勃兴远是效敦□崇德[下缺]心因，慕之慎□。□纪敦淡，黎庶咸归。[下缺]公之[下缺]  

慎□【诗缺】  

慎□，无枉也。  

***康道***  

句  

晴望东溟小，夜观南斗长。【见《吟窗杂录》卷十三王梦简《进士王氏诗要格律》。】  

***晁祖道***  

咏屏风  

映花谁辨色，隔树不分香。【见《后村大全集》卷一七七《诗话续集》引李康成《玉台后集》。】  

徐矩  

支硎【题拟】  

挈过太湖风，投宿支硎月。【见《舆地纪胜》卷五《平江府》。】  

徐魁  

闲游赋附长歌  

上幽岫兮得所钦，山蔬尘兮桂酒斟，嗟草木兮洛【疑】春心，悼日月兮游【疑】相寻，贵龙凤兮就高深，悦张邴兮托萧森。【见《文苑英华》卷一二七。】  

梁琼  

句  

含情欲语泪双双。【胡伟《宫词》。】  

春过门前争得知。【同前。】  

飞燕不知肠欲断。【同前。】  

### 全唐诗续拾卷五十四　无世次下  

***章导***  

章导，字子诲。恋名妓梁楚楚，后殉情而死。  

题诗枕屏  

两意而今惜别离，焚香发愿告神祇。一条彩索双双挂，愿学千年连理枝。【见《绿窗新话》卷上引《南楚新闻》。】  

***许古***  

被召过少室  

老病无堪合退休，伊川久已得菟裘。如今又上长安道，好被青山笑白头。【见道光十八年刊马九功等纂《伊阳县志》卷六。】  

***许晏***  

雨霁  

风卷乱云散，天悬暖日明。【见《吟窗杂录》卷十四正字王玄《诗中旨格》。】  

***淑德郡主***  

教子诗  

我本世冑深宫质，下嫁祝门妇道执，汝父从戎干戈戢，命我避难江郎入。下抚双郎时训饬，上侍老祖年九十。念汝生父丧原隰，生死茫茫不相及。人生励志应早立，汝宜经史勤时习。莫负我身亲炊汲，汝父汝祖各饮泣。【见同治十二年刊王彬等纂《江山县志》卷十一。】  

***张琰***  

感怀  

年年人自老，日日水东流。  

春词  

庭芳自摇落，永念结中肠。【见《吟窗杂录》卷三十《古今才妇》。】  

***张杰***  

张杰，有诗一卷，《宋史艺文志》著录，已佚。  

与三人鼎坐吟【题拟】  

三人铛脚坐，一夜掉头吟。  

句  

早角树头悬拍板，葫芦架上钓茶锤。【见曾慥《类说》卷五四王仁裕《玉堂闲话》。】  

***张随***  

无弦琴赋附歌  

乐无声兮情逾倍，琴无弦兮意弥在。天地同和有真宰，形声何为迭相待。【见《文苑英华》卷七七。】  

***张承福***  

柘枝舞【题拟】  

白雪慢回抛旧态，黄莺娇啭唱新词。【见《韵语阳秋》卷十五。】  

***张彦胜***  

露赋附歌  

天降气兮地凝精，皇德茂兮芝盖平。金盘渍兮玉杯清，叶有露兮落有声。辽东之鹤中夜惊，日南之鸡凌晨鸣。华山柏兮多珠露，松子服之得长生。【见《文苑英华》卷十五。】  

***陈充***  

句  

雨里落帆游谢乡，寒声古木共荒凉。【见高似孙《剡录》卷四。】  

***陈端***  

以剡笺赠陈待诏  

云母光笼玉杵温，得来原自剡溪濆。清含天姥岭头雪，润带金庭谷口云。九万未充王内史，百番聊赠杜参军。从知醉里纵横墨，不到羊欣练白裙。【见同治九年刊蔡以(王常)纂《嵊县志》卷二十八。】  

陈嘉  

句  

巴益千山翠，潭衡一水通。【见《舆地纪胜》卷六九《岳州》。】  

陈文弼  

文弼，字处仁，有诗三百篇行于世，今存一首。【(《全唐诗》无陈文弼诗)】  

咏海潮诗  

百谷朝宗处，朝昏汹涌时。未尝闻失信，不省与谁期。落势分江岛，来声震海涯。鱼龙争会合，鸥鹭竞相随。卷钓人眠待，贪程客怪迟。幸通蓬阏路，孤棹去何疑。【见《吟窗杂录》卷二九《历代吟谱》。】  

陈从道  

从道，字象先。【(《全唐诗》无陈从道诗)】  

咏扇诗  

况有明年三伏在，秋风能占几多时。【见《吟窗杂录》卷二九《历代吟谱》。】  

陶令君  

乌石山  

岩壑六七崦，茅茨三两家。整巢归燕子，刺水长蒲芽。贯碧流春涨，埋红落野花。困随木上坐，脚力未须嗟。【见民国十七年余绍宋纂《龙游县志》卷三十七。】  

崔萱  

戏赠  

如今身披上清箓，莫遣落花沾羽衣。【见《吟窗杂录》卷三十《古今才妇》。】  

崔元明  

鹊巢背太岁赋附诗  

日宫难可跻，月树复惊栖。未听将雏曲，空闻怨夜啼。【见《文苑英华》卷一三七。】  

崔公远  

远意  

看花独不语，裴回双泪潜。  

寄远  

君今远戍在何处？遣妾秋来长望天。【均见《吟窗杂录》卷三十《古今才妇》。】  

崔立言  

赠营妓敦庞者【题拟】  

瓦棺寺里逢行迹，华岳山头露掌痕。不须惆怅愁难嫁，待与将书问岳神。【瓦棺寺有大佛迹岳神大人。见《增修诗话总龟》卷三七引《南部新书》。】  

常浩  

赠友人  

闻道东山逸兴多，为怜明月映沧波。不辞红粉随君去，其奈苍生有望何？  

闺情  

门前昨夜信初来，见说行人卒未回。谁家楼上吹横笛，偏送愁声向妾哀。【均见明刻本宋陈应时《吟窗杂录》卷三十《古今才妇》。又见《名媛诗归》卷十四。胡伟《宫词》收末句。】  

曾扈  

井诗  

浅深人莫测，高下索应知。【见《吟窗杂录》卷十四正字王玄《诗中旨格》。】  

冯友仁  

冯友仁，陇西冯用和之长子，商人。诗三首。【(《全唐诗》无冯友仁诗)】  

别弟  

十里河桥蔓草青，片帆瞬息短长亭。不禁又作天涯客，愁睹郊原有鹡鸰。  

题诗壁上  

呼号三谏信言难，义利分明一念间。莫谓求名沽世誉，清风千古首阳山。  

寄弟  

义心既重利心轻，分异何乖手足情。糗饭自饴虞舜乐，采薇独守伯夷清。析居不忍从亲令，退逊甘当矫世名。贤弟晨昏勤定省，莫因流落念而兄。【《坚瓠己集》卷四。】  

冯友义  

冯友义，冯友仁之弟。诗二首。【(《全唐诗》无冯友义诗)】  

别兄【题拟】  

手足分携肠断时，关山千里共相思。此行愿促归鞭早，莫待枝头叫子规。  

踵韵和兄见寄之作【题拟】  

势利鸿毛眼底轻，异居忍背雁行情。薛包让德千年烈，太伯存仁万古清。弃礼乱伦趋薄俗，分门割户总浮名。悬悬早发归家念，并奏埙篪乐弟兄。【同前。冯氏兄弟诗承张靖龙同志录示。】  

贺兰遂  

北京内晏  

镜鸣桂殿千山晓，花发梨园百卉新。【《千载佳句》卷下《宫省部禁中》。】  

杨明  

明，字文举，号潜醉，诗一首。【(《全唐诗》无杨明诗)】  

烂柯山【题拟】  

洞天春远日行迟，几点残星僊子棋。樵斧烂柯人换世，碧桃花影未曾移。【见光绪卅二年郑永禧纂《烂柯山志》卷十一《历朝金石考》录《唐杨明残诗碑》。碑仅存十六字，缺字系郑氏据《府志》补。】  

杨邺  

登第后送人归宜春  

君归为说龙门事，雷雨初生电遶身。【见《舆地纪胜》卷二八《袁州》。】  

杨达  

杨达，姚月华同时人。诗一首。【(《全唐诗》卷七七六收杨达诗，但与此诗作者恐非一人。)】  

谢姚月华遗石华诗  

青(衽去壬改圭)仙女隔蓬莱，珠树金窗向晓开。燕子羽毛非广袖，殷勤也带石花来。【《琅嬛记》卷中引《本传》。】  

杨少阳  

茅亭诗  

池枯树老花未开，黄莺歌春空亭台。【见《吟窗杂录》卷二九。】  

齐顗  

宿南岩寺感兴  

南岩寺，本沧海，任子钓台今尚在。见说垂钓于此中，犗牛钓饵庄书载。沧海竭，任子殁，波涛打处为岩窟。不知任子何所之，唯见钓台空(山突)屼。【见《会稽掇英总集》卷九。】  

邓廷闻  

分宜读书台诗  

钟山高高钟水绿，昔有佳人在幽谷。台荒只见草萋萋，万卷不留谁更读。【见明郭子章《豫章诗话》卷二。】  

赵林  

林，进士及第，升朝赐绯而卒。【(《全唐诗》无赵林诗)】  

朝霞诗  

不因红日照，长作白云飞。【见《类说》卷十二《纪异记》。】  

裴极  

碧流院【题拟】  

一沼光涵四座寒，夕阳回首更凭栏。凭师早把香莲种，他日期来结社看。【见《咸淳临安志》卷八五。】  

裴相公  

大丹歌  

大道留丹灶，清心慕烟霞。阴阳成造化，水火结河车。铅汞须归戊，炉开紫金花。华池再修育，神水各为家。志士得之须保惜，定我性命育神室。下士闻之多暗笑，真人见说安魂魄。焚香礼之万事毕，皆感天地作仙质。【《正统道藏》本《大丹篇》。】  

刘聃  

句  

成童片子时，变老须臾事。【见《后村大全集》卷一七七《诗话续集》引李康成《玉台后集》。】  

刘媛  

除夜  

春风报梅柳，一夜发南枝。  

赠怨者  

傍人那得知心事，一面残妆空泪痕。【见《吟窗杂录》卷三十《古今才妇》。】  

欧阳皓  

句  

门前清江水，流水秦人家。【见《吟窗杂录》卷十三王梦简《进士王氏诗要格律》。】  

郑在德  

柘枝舞【题拟】  

三敲画鼓声催急，一朵红莲出水迟。【见《韵语阳秋》卷十五。】  

戴光乂  

光乂，袁州人。有《回文诗》一卷，今不传。诗一首。【(《全唐诗》无戴光乂诗)】  

山居【七言】  

犁锄阔地烧侵云，焰猛冲岩迸鹿群。鼙鼓静时长霸国，战争无事感明君。啼猿响树寒山碧，宿鸟喧巢夜雾曛。梯崄上岩缘路去，院僧敲磬晓来闻。【见宋桑世昌《回文类聚》卷三。】  

萧沼  

缺题  

生年一半在燕支，容颜沙场日夜衰。萧关不隔乡园梦，瀚海长愁征战期。容颜日日老金(彳数)，砂碛年年卧铁衣。白草城中春不入，黄花戍上应长飞。【伯三六一九卷。】  

萧铎  

偶作  

宠中鹦鹉啭清歌，尽是萧娘旧教他。今日独来人不见，绿窗斜雨落花多。【影印本《诗渊》第六册第三九四五页。】  

萧辟  

留题曹娥庙  

屈平以楚死，死浊不死清。伍员以吴死，死暗不死明。死者人所难，一死鸿毛轻。壮哉二子为，留得不死名。曹娥以父死，年龄童未成。抱尸出洪澜，非可二子并。二子谏不从，齐秦韩魏征。娥若不之死，父葬鳣与鲸。二子死以介，娥死以孝诚。于今会稽人，事之如事生。娥若生尧时，舜不妻女英。娥若逢孔子，娥名书《孝经》。娥父若罗辜，岂止为缇萦。蔡邕不知娥，但爱碑上铭。我来拜祠下，古木寒云横。往往大江水，犹作哀哀鸣。安得娥有知，为我神用灵。鼓此大江波，注入四渎平。洗濯天下心，皆行娥所行。【见《会稽掇英总集》卷八。】  

钱叔献  

至西山  

闲说吴王避暑宫，满山六月绛纱红。【见《舆地纪胜》卷八十一《寿昌军》。】  

苏癿  

游苑  

庭院开金锁，周回赏碧堂。池深流水慢，岸阔引桥长。遇石攀藤息，逢林摘果尝。更呼园子问，何处可寻凉？【见伯三六一九卷。】  

清明日登张女郎神庙  

汧水北，陇山东，汉家神女庙其中。寒食尽，清明旦，远近香车来不断。飞泉直注(汀去丁改祟)道间，大岫横遮隐【伯三八八五卷无此字】天半。花正新，草复绿，黄莺现见【任半塘改为「睍睆」】千桥【从任说改】木。汧流括【任改作「活」】，古树攒，陇(土反)返【从任说改】高布云族【疑应作「簇」，任改为「端」，恐非】。水清灵，竹蒙密，无匣仙潭难延碧。谈【任改作「淡」】楼阁，人画成，翠岭山花天绣出。尘冥寞，马盘桓，争奔陌上声散散。公子王孙一队队，管弦歌舞几般般。酌醴醑，补【伯三八八五卷作「捕」，似皆未允，任录作「舞」，似无据】锦筵，罗帏翠幕奄【任改作「掩」】灵泉。是日【任录误作「堤上」】淹留不觉寐，归来明月满秦川。【见伯三六一九卷、伯三八八五卷。】  

元阳子  

元阳子，隋唐间人。或以为即羊参微。诗三十三首。【(《全唐诗》无元阳子诗，事迹据陈国符《道藏源流考》附《道藏札记》)】  

还丹口诀  

还丹篇，还丹篇，欲得黄芽先炬铅。阳壬不去火中走，阴丙如何得作烟。鸡抱卵兮日数足，母生子兮十月全。但得坤来为屋宅，坤至何愁不作干？伏吾此法在目前，违吾此法饶万年。八石须向火中走，莫弄水饱费君钱。还丹不是世难学，自是时人志不坚。若明魏君歌十首，千回海水变桑田。【《大还丹照鉴》。】  

金液还丹歌【题拟】  

真阴真阳是其道，只在目前何远讨？凡流岁岁炼神丹，或见青黄自云好。  

志士应须承法则，莫损心神须见道。但知求得真黄芽，人得食之寿无老。  

神水华池世所稀，流传不许俗人知。还将世上凡铅汞，相似令教人不疑。【以上三首又见《金液还丹百问诀》。】  

黄芽不与世铅同，徒以劳神不见功。虚失光阴生白首，何处悠悠访赤松？  

青龙逐虎虎随龙，赤禽交会声嗈嗈。调气运火逐离宫，丹砂入腹身自冲。  

五行深妙义难知，龙虎隐藏在坎离。还丹之术数过百，最妙须得金华池。  

丹砂其位非赤，四季排来在南宅。流珠本性无定居，若识其原似秋石。  

日魂月华二气真，含胎育子自堪神。变转欲终君自见，分明化作明窗尘。  

铅汞一门不可依，金丹秘诀圣无知。莫将世上凡铅汞，论年运火竞相持。  

天生二物应虚无，为妻为子复为夫。三五之门唯日月，能分卯酉座为初。  

含养天然禀至神，冲和之气结成身。富贵只缘怀五彩，心知铅汞共成亲。  

乾坤不许相为避，志士元知在天地。十月养成子母分，贤者何曾更运气？  

玄黄冥寞不可辩，铅汞之门义难显。世人不晓定其原，细思至行自然见。  

婴儿漠漠不可悟，徒以劳神虚见苦。但知会得圣人言，即是分明上天路。  

三四同居共一室，一二夫妻为偶匹。要假良媒方得亲，遂使交游情意密。  

浮沉恍惚性难辨，误取迷途年月远。欲知灵药何日成，阳数终须归九转。  

阴阳冥寞不可知，青龙白虎自相持。年终变转自相噉，白虎制龙龙渐希。  

干天为父坤为母，南方朱雀北玄武。年终岁久俱成土，时人何处寻龙虎？  

三人义合同为宗，常饮日月照其中。已过三花金再液，九转须终岁月功。  

青龙本质在东宫，配合乾坤震位中。白虎自兹相见后，流珠那肯不相从。  

龙虎修来五转强，炉中渐觉菊花香。如今修炼正当节，莫恨悠悠岁月长。  

欲【一作「要」】识丹砂是木精，移来西位与金并。凡【一作「迷」】人何处寻踪迹【一作「龙虎」】，恍惚中【一作「之」】间在【一作「是」】杳冥。【此首又见《金液还丹百问诀》。】  

悟者犹如返歧踪，迷途不易寻路苦。三人运合同一原，本性何曾离宗祖？  

一人本有一人无，金公为妇木为夫。玄冥深奥不可度，志士何曾肯语图。  

玄天汪汪配地黄，男精和合并同房。白液炉中随月化，时人服者莹心凉。  

金木相伤谁定原，五行相返自相连。世上共藏阴火白，谁能识得黄芽铅？  

世间铅汞不相依，志士元知在坎离。贤者共藏人不见，淮南修秘在华池。  

九转丹成岁欲终，开炉忽见药花红。水火变来俱作土，时人何处觅金公？  

铅汞相传世所希，丹砂玉质雪为衣。朦胧只在君家舍，日日君看君不知。  

还丹入口身自轻，能销久病去祅精。贪爱自兹无所染，能改愚人世与情。  

谁悟灵丹出世尘，三花合会与龙亲。君看前后炼丹者，误煞千人与万人。【以上皆见《正统道藏》珠字号《元阳子金液集》。】  

还丹金液歌  

和气和太初，初气终归一。母子本相生，相生又相失。阴炼玄阴精，月旬嫁于日。日月既相交，还丹赩然出。北方取河车，南方朱雀一。碧水生妙花，白花怀玉质。龙(札去木改虫)入相交，刀圭须谨密。独弄在乾坤，能滋于万物。(女宅)女玄阴精，二种皆归一。河上无水银，乃合着阴律。荡荡赤龙蟠，火候看容质。变作褭蹄金，黄芽无根术。火记三百篇，知之万不失。如骡怀妊驹，自怀其形质。【《正统道藏》珠字号《还丹金液歌注》。原有张果注。】  

白云仙人  

灵草歌  

达道草  

结汞事如何，莫抛灵草歌。只知赤勤好，偏用达道多。  

海宝草  

十年学仙术，灵草少知音。白禄堪为柜，海宝善软金。生在沙岗上，常得道家钦。朱内抽真汞，花红根自深。  

紫芝草  

此花有不稀，出土并三枝。朱砂见宝白，煮汞自然痴。  

合穗草  

天降神柜草，无过访合穗。烧药实堪夸，不与凡草揆。众草经霜软，此草不憔悴。寒暑不相侵，烧药添智慧。  

望仙草  

春生草铺烟，未上摘望仙。伏朱砂作汁，结汞汞便干。  

金莲草  

烧丹偏教玄，但采草金莲。众药堪为柜，遇凡不须言。  

玉液草  

玉液草能红，大药与相通。偏柜草砂子，见宝有殊功。  

大秘草  

大道须怀志，此草深要记。四神偏能伏，兼烧大二气。  

金风草  

子黑根白花叶青，仙家惜似掌中珍。真汞煮作硬砂子，白体成庚重不轻。  

大通草  

大通花红叶似青，子黑根白味不辛。一生长养河次畔，独体结成砂子真。  

天降草  

芝草延年寿，五凤结成珍。六龙堪为柜，七宝善养庚。玉柱能香美，青泉苦味辛。万通偏煮汞，天降立制成。  

惹罗衣草  

出群叶绿顺五枝，见宝雄煮事相依。煮汞成珍作砂子，五金偏道定相宜。  

大道草  

大道名高以传声，阴阳二气子双新。抽汞使来经数载，不知标在出灵真。  

大道草叶细，一花结二子。抽汞自然新，水银见即死。  

长生草  

此草功能世所稀，不遇真本少人知。仙家异呼长生草，偏解常烧伏火砒。  

白鹤草  

白鹤偏有功，叶青花自红。独体伏真汞，长生在林中。  

磨罗草  

紫花白汁多，大道号磨罗。不但延年寿，伏药柜使多。  

凤青草  

志道要超升，须访神草经。圣事常宜重，非人莫谩轻。恐折人间寿，看似掌中珍。欲知庚汞了，须采草凤青。  

显志草  

显志实堪夸，雪内放黄花。寒暑不相碍，独体草结砂。  

水红草  

天生号水红，伏汞意不重。偏伏碙砂白，兼柜大雌雄。  

地蕉草  

伏药偏清高，无过采地蕉。不但抽真汞，兼伏石中硝。  

宝山草  

宝草号宝山，生居大林间。仙家偏秘借，价直万千钱。  

小金线草  

灵草并光鲜，金线力最坚。便是稀砂子，叶里自然干。  

真珠草  

灵苗柜药好，无过真珠草。伏药定无忧，服食人不老。  

金鸾草  

大道秘金鸾，仙家亦不传。堪作庚汞柜，采宝胜涌泉。  

海石榴草  

采汞不知休，无过海石榴。不遇灵草本，将心那边求？  

聚珍草  

天降号聚珍，四季叶长青。凡人多不识，看似掌中金。服食添长命，生餐善治心。不是真仙本，世间少知音。  

海桃草  

灵枝号海桃，生服善治劳。不但添人寿，兼软汞与锚。  

金灯草  

此草味教辛，仙家唤金灯。生服能治病，一载自身轻。伏砒砒能白，结汞汞转新。不然济人命，兼取汞中庚。  

山青草  

仙草名山青，根株似黄精。人服发再黑，偏疗小儿惊。烧药堪为柜，秋夏叶长新。  

万通草  

大道依仙踪，方显有神功。三黄成真体，白虎是一宗。金丹求灵草，石柜卒难穷。欲知铅汞了，须采草万通。  

白珠草  

大道与仙同，须向草中功。金石能飞走，灵草自相通。但依真仙草，制向铅汞中。欲得金丹就，采取草山红。  

龙泉草  

万物萌芽在春前，只有龙泉出土先。见宝朱砂用叶裹，自然汁煮汞成干。  

宝峰草  

大道居(邰去台改廛)市，访道莫西东。但求真铅汞，四事总相通。圣事依指教，不越大仙踪。欲知黄芽现，须采草宝峰。  

金钱草  

了道与延年，无过访金钱。服食添人寿，干汞兼驻颜。  

仙娥草  

造化紫河草，不及草仙娥。能伏飞流药，大道知也么。  

黄芽草  

花叶能青绿，根白色似金。黄芽生地，识者有几人？  

青金草  

久闻有灵草，不过青金好。叶绿枝条嫩，服食人不老。  

秘曰  

七十二草总有灵，各伏丹砂并通神。不是上方留下界，凡世俗流少听闻。【《正统道藏》如字号。】  

朱君绪  

朱君绪，字法满，唐时玉清观道士。着有《要修科仪戒律钞》十六卷。存诗四首。【(《全唐诗》无朱君绪诗，事迹据《三洞群仙录》卷十三引《真境录》)】  

法师升高座咏  

弟子仰法师，敢启有所陈。众生闇塞久，思闻至法音。大慈开长夜，设化万劫新。主人建福斋，延及四辈人。  

法师升高座时咏  

斋直道所务，妙品元始贵。故设祖劫桥，广度诸民物。尔曰设清斋，帐座罗五色。天仙游诞上，五帝列方职。功曹传符命，拥卫左右直。我升龙舆座，玉梯附机息。神霄助授护，天魔不举目。五神不移动，披宣太上域。  

定座咏  

大道无为中，积气运起形。为众设桥梁，故遗无等经。修之得长乐，莫有三界生。烧去六尘垢，一心静念听。  

下座咏  

妙品演布化，迢迢霄玄音。等受无碍智，三梁度黄津。神霄功曹使，疲劳小停神。三会因劳赏，当报不负言。须启更当白，便曹未恚悬。下座服居位，礼拜三宝尊。【《要修科仪戒律钞》卷二。】  

岑真人  

还丹口诀  

天生太素，地产灵津。能伏能飞，变化如神。阴阳宗祖，道契君臣。圣人秘宝，非者不闻。且太素为君，灵津为臣。合和两性，呼吸相吞。为夫为妇，男女姻亲。变化钩牵，恩爱传真。  

还丹歌  

东方青龙，丙丁甲乙。西方白虎，壬癸凝液。二气舍真，世人难觅。机持此宝，一水一石。灰池焰烁，名除死籍。  

传付心诀再歌  

水神投金碧，乾坤日月精。坎离为既济，三才显其名。阳数居阴杀，阴数归阳刑。欲知颠倒术，相克是相生。若修诸八石，千万无一成。欲觅真道者，壬癸上寻庚。【《大还丹照鉴》。】  

冲虚子  

还丹口诀  

叹羡巨江月影沈，金之主起见铅心。须当努力求仙诀，莫使蹉跎岁月深。  

还丹歌  

九炼铅精大道成，我家何虑不长生？朝寻弄玉过仙府，暮谒麻姑入太清。神照本来自灵气，汉武荣知有俗情。万事只今空寂寞，一生飘荡落浮名。【《大还丹照鉴》。】  

李玄光【一作「李光玄」】  

李玄光，渤海人。常乘舟于青社淮浙间货易。着有《还元丹论》一卷。诗二首。【(《全唐诗》无李玄光诗，事迹据《金液还丹百问诀》及《崇文总目》卷四)】  

还丹口诀  

夫养生之术，非难亦非易。世人也用铅，不得修铅志。才与脱黑衫，便即露素质。及池炎火上，刀圭依法律。铅白还同此，抽时莫教失。持入赤色门，点时坚如石。药用真水精，八数为第一。妙精亦八两，阳人身上出。两般相合和，甑山须秘密。凡曲乌龙上，数满经三七。一两真龙脑，还要肥苏腻。白色真龙脑，苍色亦不是。别有方法制，取用在临时。二物合为体，须使真金器。世人会此语，地仙只这是。若将非处用，殃祸自立至。十年暗障日，五载不见明。若点一粟粒，须臾即抵圣。  

还丹歌  

参同金碧尽藏情，赖有阴君序节明。学人更遇清霞诀，龙虎从兹识本形。  

天生元气本虚无，红颜长者体如酥。火里变身还火里，仙人得意号玄珠。  

世人识柔不识刚，便道黄芽色带黄。学来若到杯铅境，始信黄芽色不黄。【均见《大还丹照鉴》。】  

柳冲用  

柳冲用，号玄明子，上清大洞道士。少亲儒墨，曾入仕。诗十首。【(《全唐诗》无柳冲用诗)】  

巨胜歌并序  

陶真君三篇云：以水银为金丹者，妄人言也。朱砂可以驻年者，不知道人也。且水银非五行正位，朱砂非龙虎配合，若以水银为还丹之要，可以耕石而植稻耳。况抱朴子以二山之秘、铅汞之源，晓谕丁宁，迷者至死不悟。《混元经》引五行相克，更为父母，此盖明乾坤之道。《金碧经》云：金土相配，《参同》亦然，引验至明，指示不昧。且龙虎者，阴阳之轴辖，造化之枢机。虽曰坎离，实亦天地，以刚伏柔，从无入有，五行节序，各得其位，在于配匹，举东合西。一气既分，三才并列，六爻递设，四象具陈。然可伏炼丹砂，斯道玄微，世人罕测，只如《参同》云：以金为堤防，水入乃优游，金计有十五，水数亦如之。临炉定铢两，五分水有余，其三遂不入，水二与之俱。此数句是大药之纲纪，如金水枢柄，人皆不晓是道，但穿寻巧谲，自率胸襟，无师执文，终无得理，诚所哀哉。且古歌云：「始青之下月与日，两半同升合为一。」举世不知此义，但伏汞与砂，不然则取朱砂中水银，多门燠伏，变为烟烬，何由还返，不亦谬哉。《太易》云：二女同居，其志不相得，是即位而居也。北方坎是阴，返而归阳。南方离是阳，伏而为阴。日中之有乌，月中之有蟾。乌者阴精，都归其阳，故曰生男不生女，明矣。大凡果实因毫末而生，长而秀，终得其实。实之于树，树亦不知，是为自然。《太易图》云：凡有阴阳，即生人民、禽兽、草木。若以水银朱砂产于巴蜀，其不出水银朱砂处，即不合有人民、禽兽、草木也。以此方之，不亦愚乎。水银朱砂有自然之者，非世人可解，千变万化，难穷乎理，圣人多借金石以名之。坎居七十二石之长，何由之？歌云：「不用雄兮自有黄。」是此义也。若用水银朱砂，见火即飞，何门可住？纵伏火以为坚质，本亦不存，无生长还返之道，那肯致焉？又以雾散若风雨，川流百脉即乖矣。经云：「得一万事毕。」又云：「得一莫执一。」「杳杳冥冥，其中有精，恍恍惚惚，其中有物。」「玄之又玄，体道之宗。」是各一二，参及五行戊己之功，叹铅之美，实难明解。《参同》云：有若汉经星百，川流带海，举世不可知之。」元君歌曰：「五内斤两文葳蕤，赤盐白雪成雄雌，真还在此人不知。」即应不用人间朱砂水银。乃知万物因一气而生，三才因万物所育。又歌云：「一气所失，犹如瓦砾。」此论鼎内之事，非外旨也。余少亲儒墨，长学玄风，偶因求瘼之余，近得长生之道。虽尽彤襜之任，有惭朱绶之荣。辄以謏学，将论大药，穷其精实，究以玄微，曾遇明师，获传要妙，固非谬妄。演道贤良，为《巨胜歌》十首。其间歌咏铅汞五行之妙，后来学者，用祛迷惑云尔。  

九鼎何所自，都因一气生。银铅看得所，龙虎自吞并。铢两相句制，河车辨性情。循还依节候，还丹应可成。  

龟蛇体殊异，铅汞共宗祖。二女虽同居，良媒分子母。配合由三花，青龙句白虎。四象既可凭，五神当有主。  

巍巍尊复高，飘飘何左顾。世人徒炼丹，不识神仙路。众石属坎宫，假名皆不悟。黑白既不知，流年亦虚度。  

尽言水土金，三物成大药。假气递相生，相生复相烁。黄芽不是铅，元向铅中作。举东已合西，戊己为囊橐。  

二八成两家，中弦敌二八。乃知天地间，阴阳制枢辖。子因母而生，母因子而杀。长养婴孩精，温颜防利滑。月满每成形，抽添还暂歇。壬子一阳生，循环至玄绝。若知出世期，神符与白雪。  

修真炼形须守一，参差一二炉间失。且将壬子制褭蹄，不然更泥扶桑日。必令有味到无情，方保元和天性质。不要他处觅良媒，夫妻由来相配匹。马牙从此胜琅玕，弦望晦朔候迟疾。乃知东西定圆方，世人莫谩夸奇术。  

水母金父不易识，化他流珠转辉赩。假气若到白雪宫，黄芽从兹实难测。堤防坚固半浮沉，(女宅)女悲吟宁暂息。  

古诗歌诀尽分明，只是迷人强穿凿。至道犹来不甚烦，妄将砂汞相交错。未知赤血与青腰，终日只向铅中作。铅中有物岂易修，失之一气无龂腭。  

黄芽不是铅，二物生丹田。若求巨胜法，铅汞须自然。都非世间有，不问愚与贤。日魂与月华，识者皆神仙。  

太元道士本神仙，移名中都学自然。世人炼药迷金水，烧尽黄芽不识铅。西蜀水银人竞采，得火须臾变作烟。若能得一莫执一，妙法玄之又更玄。【《正统道藏》如字号。】  

曹真人  

还丹口诀  

捉取东青龙，配与西白虎。更将南朱雀，会偶北玄武。四者穷其根，本来同宗祖。世人不知深，众石多错误。不解演阴阳，配合为夫妇。阴阳气本双，始得俱相聚。就中最妙者，须得中央土。泥炉不假法，运火心须苦。一日两卦候，进退依节度。细穷日月盈，莫遣失风雨。十月还丹成，身除贫病苦。沧海与桑田，变时君始睹。谁人得吾道，不得轻取与。容易泄天机，谪罚殃七祖。【《大还丹照鉴》。】  

徐真君  

徐真君，唐时道士，名不详。住天目山。诗一首。  

石胆歌  

白珠碧水平铛中，文武微微声渐雄。一伏三时成半死，再烹经宿变成铜。将军此朝须舞剑，青腰小儿莫相猒。白霜理石常煞人，黄矾石胆从来艳。铁埚土釜各文武，一须五时连夜煮。开匣见玉须焚香，仙人遇之名长久。【唐金陵子《龙虎还丹诀》卷下。原署「天目徐真君」。】  

彭真君  

还丹口诀  

阴阳造化不须传，只用水银是黑铅。不伤汞，不伤铅，此物道中玄复玄。世人识得真龙虎，成道只在片时间。【《大还丹照鉴》。】  

陶埴【一作「陶植」】  

陶埴，唐时道士。着有《还金述》一卷、《蓬壶集》三卷、《还丹经术黄老经》一卷、《还金丹诀》三卷等。诗四首。【(《全唐诗》无陶埴诗，事迹据《崇文总目》卷四)】  

还丹口诀  

真汞非水银，还向此中得。若要真水银，须求坎里力。【《大还丹照鉴》。】  

还金歌  

仙人拍手雪成团，黄花欲入紫河难。子母一时流作水，变化还同九转丹。【《正统道藏》本陶埴《还金述》引。】  

望江南  

还丹术，切要经手传。若信故方终自误，颠来倒去倒来颠，不得怨神仙。  

菩萨蛮  

家家尽有长生药，时人取用皆差错。气候若飞沈，问君何处寻？　　眼看犹不识，误向铅中觅。此物没黄芽，徒劳岁月赊。【以上二首均见《金液还丹百问诀》。】  

贺兰求  

还丹歌  

青龙起，白虎卧，玄武飞，朱雀坐，黄龙中央自结裹。母怜子，子怜母，炉中结成云一朵。【《金液还丹百问诀》。】  

杨玄一  

杨玄一，唐五代间道士。诗一首。  

还丹口诀  

世上人人尽好药，个个元来寻不着。也道用铅不用铅，及至用铅还是错。用铅不用铅，不用得长年。用铅须用铅，用铅住丹田。无铅不成丹，还丹生在铅。金公能住水，黑铅有黄芽。黄芽入汞家，覆载以河车。  

歌  

铅向铅中出，铅同色不同。若能分皂白，日日是仙翁。【见《正统道藏》本后蜀人着《大还丹照鉴》。】  

杨行真人  

还丹歌  

世上人人总爱药，个个元来寻不着。也道用铅不用铅，及至用铅还只错。寻不着，莫生嗔，都为黄芽不得真。有信有行堪分付，财色不染是真人。潜拯济，莫彰露，本觅长生却短祚。慎勿将身游贵门，医卜经求且闲处。未能隐，没闲处，且去经求无病药，长生乐道何忧虑。铅为君，汞为臣，火为使者，赤血将军，守阴守阳，制御伏药，药成先用点水银。水银被点堪服饵，鬼官不追人不死。世世喧喧若得之，闲处经求莫干贵。心口诀，手眼传，制伏只在黄芽边。心口不决，手眼不传，耽荒酒色，与道无缘。  

丹田水结黄芽起，百日养来伏火矣。阴居阳鼎是金丹，十月养之堪服饵。服饵由来驻颜色，容鬓不衰定心力。卖丹卖药住人间，寿命千年人不识。  

长生药，不死丹，世人欲作寻复难。心犹豫，意迟疑，八丹方法由来有，如何不取一门知。二人语，共商量，日夜寻思不死方。若取黑铅并(女宅)女，腾身天上自翱翔。一为左，一为右，阴阳具足还丹就。真须炼，必长生，逍遥自在紫云庭。  

世上喧喧车马人，红颜绿鬓不长春。药术相传万甲子，学者忙忙寻不真。若交个个识黄芽，世间那得有贫人。  

老翁老婆造大药，铅汞二金用不错。出汤入火少精神，半生半死相依约。依约由来一甲子，上阴下阳相伏矣。世上喧喧若得之，鬼官不收免生死。铅是铅，汞是汞，世上人人总能用。草黄芽，木黄芽，世上人人总谩夸。自古口传不形纸，烧者徒劳尽破家。  

西方白帝居武都，里有鸡冠众所须。华池固济经七日，(女宅)女因媒寻得夫。看炉切候四时气，冷暖寒温心不寐。供养仙人礼度周，一点黄金应满地。  

铅汞二阴，还丹之心。相制不难，人迷不寻。学者不见，徒费千金。堪得指教，作福拯贫。如斯之用，天人不嗔。非道破除，天之大怒。恶病加之，遭官刑狱。  

黑类不同居，母子相依约。不得铅黄芽，制伏还不着。黄芽阴中伏，白雪阳中作。将入火中烧，阴阳相系缚。母子不能逃，生死不离却。  

丹砂丹砂，济命济家。能济我命，能济我家。能生(女宅)女，嫁与黄芽。事夫洁素，无喜无怒。礼乐周旋，晨昏节度。金亦可作，世亦可度。作金不成，徒然自误。  

汞结本在丹田中，次居阳鼎气相通。和合三朝方始住，还知大药在铅中。先入阴炉成大白，后居阳鼎变金丹。世人若达其中理，水银被制不为难。  

朱砂水银入铅池，收得黄芽人不知。本是仙人留口诀，有缘相遇还要师。师须分明传口诀，世上喧喧少言说。七十年中付一人，分明还须有仙骨。  

世上求道，酒肉愚痴。百年欲过，颙颙不知。金公制伏，还丹一支。朱砂伏火，治病无疑。长生有望，坚固无疑。不衰不老，彭祖同时。  

古仙取得赤铜精，一两水银一两精。碙砂半两浆水煎，从朝至暮体能坚。入铜入铁铸镜力，鬼神怕惧不能言。若得至人留口诀，事须保爱始长年。  

阳精若坚魂自立，阴精若坚魄自成。魂魄坚强心有圣，红铅朱汞更能灵。得遇仙公留此术，魂神魄立自长生。  

能知少女，必定还精。能伏朱儿，必定坚贞。金精石髓，是魂之灵。能修者圣，能伏者灵。鬼官不追，仙籍有名。  

五十六十堪分付，此处由来始坚固。还须医卜掩行藏，行住坐卧无忧虑。  

自古来来多少人，都缘此术损亡身。须学阴阳兼卜相，混俗经求且外贫。  

堪分付，递相传，拯济元来此道门。妄传之者遭殃祸，父子麤疏不合言。  

欲觅丹田本是铅，朱砂被制体能坚。但得至人传口诀，红铅入水大丹圆。  

一一事须心口记，造作还须手眼传。河车覆载丹田里，伏火总在黄芽边。  

金公能住水，黑铅有黄芽。变此黄芽水，用水作河车。  

南方赤帝髓，本是太阴精。古仙能夺剥，却取水银形。  

二精合会，还丹之心。若逢此理，不假远寻。黑铅取阳，朱砂取阴。【《还丹歌诀》卷上。】  

杨真人  

还丹口诀  

淮王炼秋石，黄帝美金花。世人不悟莫咨嗟，神仙之药徧中华。不用铅，不用砂，迷愚之者亦如麻。修取铅，炼取砂，顷刻之间见黄芽。得黄芽，莫谩夸，将此黄芽配女家，夫妻和合岁月赊。身披紫服驾云霞，验之刀圭是河车。  

再歌  

阴中有阳，阳中有阴。既识砂中汞，须求铅里金。二味实天地之大宝，日月之至精。炼得此者，下鬼不欺。【《大还丹照鉴》。】  

董大仙  

还丹口诀  

日魂月魄无形状，采得天然太新样。契合神仙实难论，云霄起在黄芽上。龙腾虎伏变金田，始末须得出世铅。为家为屋自然居，配俪之时顷刻间。认得离胎争欲言，不在文书口诀传。【《大还丹照鉴》。】  

韩蕴中  

韩蕴中，太白山隐士。诗十三首。【(《全唐诗》无韩蕴中诗，事迹据《大还丹照鉴》)】  

火记歌并序  

夫大道弘远，阴阳难穷，造化发生，世人莫测。妄谈虚而白首，谬制作以亡财，比求延命驻年，反却伤伐短寿。古今好者过丧亿人，例抱乖非，不明宗旨，及临炉火，尽炼朱砂，抽汞称阴，对于黄石。或将铅而入汞，或飞汞而入流，或炼土而言金，或乌乳而为蜜。销铅投汞，称是黄芽，汞入庚辛，呼为龙虎。汞为大道，咸尽非心。若为利而可亲，夫为丹而大谬。余积岁好道，不悟真元，如斯制伏，皆亲历试。见世人之疫毙，深切哀伤，观生死之倏尔，何处访道。故述要妙，将显学流，细详阴阳，总愿悟道。夫铅者，坎中之男，正属壬癸，炼阴销烁，九转浮沉，数足成干，故配西位。世人常见，不晓真元，虎亦现形，为刚利气，上腾天而为云雨，下降地而为泉源，玉质九还，金公灭火，全由白雪也。夫汞者，离中之女，正属丙丁，万物滋荣，皆受其气。上应青阳而有信，下隐白藏而潜沈，龙腾天而见木精，春发来而花蕊卉。朦胧恍惚，只在目前。七返还魂，妙花碧水，若以省悟，玄奥皆明，瞑目之流，难为眺望也。是以月中之魄，虎炼曦和，日中之魂，龙伏桂影。二气相感，结为夫妻，坎在三华，成为至理。故彰要妙，以示知音，兼咏天符十三首。后学详览，必契真元，若获此文，请不妄泄也。  

复始纔阳发，循环顺节移。龙潜腾未得，虎伏叫声希。二气相方会，三花兆启期。火盈临九数，亏折却来归。  

二九临炉日，乾坤气正交。金童来克木，土镇水胎胞。感应相吞噉，和同在意调。进时加刻漏，退即卦依爻。  

道泰亲承候，阳和始发生。律移□孟月，斗建守寅行。君子心干惕，阴阳顺节萌。三旬终出户，捣治再还烹。  

榆死魁临卯，三无正是时。日魂和月魄，【此两精合为大道也。】龙虎自相持。大壮成(矢见)矩，花开向桂枝。罢炉停火候，青色转光辉。  

万木尽含阳，花开满路香。金鸡乘大火，【朱火精。】玉兔却亏伤。【水精。】至士忧生死，尊卑倏忽亡。药成朝大帝，服饵灭灾殃。  

苦节炼成干，修丹在志坚。虎伤龙带血，金杀木无烟。阳盛阴将至，荣来衰自然。击声同磬响，观视得延年。  

初六到南宫，阴升姤启蒙。刻频移律吕，持节递相攻。五日纔亏折，三花运数供。取来临户看，血点几千重。  

小吉柄天符，阴来遁积孚。金公凑筋髓，朱鸟握机枢。道体同天地，冲和药在炉。莫将为变化，服饵死皆苏。  

否闭三阴降，将军杀气多。牵牛星汉会，织女渡天河。甲乙变伤木，庚辛剑始磨。令行巡节候，寒暑总经过。  

月合天刚至，风生荠麦芽。土公亲祭祀，埏埴养金砂。桂影圆霄汉，曦和韵紫霞。鸿来玄鸟去，将见水中楂。  

冷气伤时物，阴来万木凋。菊花寻戊己，赤血斩龙腰。剥烂将为土，离铅见即消。苦心修至道，莫恨路迢迢。  

上六居坤位，阴阳括始终。帝男精作髓，离女血殷红。二八当交合，三人义不同。开炉看至宝，服即变衰翁。  

重历纯元地，阳潜造六寒。三旬攻荐至，六九始成丹。金牓书名字，仙宫立醮坛。厌离人世患，羽化去乘鸾。【盐胆未左味，煮帝男帝女，三日三夜，左味调黄作匮，养一七日也。○元阳子《还丹歌诀》卷上。】  

窦真君  

七返砂歌  

金公年六十，六十金公老。(女宅)女年六十，六十(女宅)女少。金公年三十，(女宅)女还渐少。老翁得少妻，枯杨自生筱。夫妻同一处，成道和合了。根本是黄芽，金公元一家。(女宅)女入铅室，须臾地变茶。覆月合仰月，仰月急须赊。固济重固济，固济似丹家。丙丁张下诐，混沌自甜葩。七八阳数极，九六更须加。四壳阳既满，五色似朝霞。去阳除覆月，上上好黄芽。黄即黄金色，白即白马牙。变化成运载，故号曰河车。玄明与滨伏，夫妇同一家。本是王阳术，黄帝羡金花。智者能隐秘，愚者向人夸。若达此道者，鹤控白云涯。【《大还丹照鉴》。】  

九转诗  

岩叟承恩宠，烧丹在禁闱。釜中诸药化，炉上水银飞。璧合秋霜色，光含夜月辉。总由明主感，能使道精微。  

却取抽成汞，还烧遣作砂。上仙方秘密，中禁药精华。紫气含真色，朱光杂晓霞。欲将同一体，须更猛三花。  

转转穷微妙，重重入杳冥。由将药砂体，却变水银形。气合秋霜静，朱光夜落星。自然成(女宅)女，何虑不通灵。  

白锡虽初化，黄芽制已凝。元如天降雪，映似结池冰。研土干和炒，罗灰湿拌蒸。仍须看气色，更待卤咸澄。  

文武长调火，阴阳镇作炉。釜中看气过，锅里定真虚。炬石重镣养，防非六药涂。已坚如合璧，何处觅流珠？  

硝石临汤沃，碙砂浸水煎。咸麤只是转，矾细不须研。旧白初凝硬，新黄色未坚。欲将持入火，由怯水银烟。  

罢火开丹灶，成金去药泥。瑞光连日月，真气杂虹蜺。形胜参金鼎，精华向马蹄。由须九转毕，看取一刀圭。  

化粉初研炼，临炉定否臧。似尘惊半紫，如面讶全黄。瑞作三茎穗，灵含五色光。待抽金毒尽，特献玉阶傍。  

玉律春初至，金丹帝感成。南山同圣寿，东海比时清。福是玄元德，功由至道呈。小臣虽有术，仙士谢茅盈。【《还丹诗诀》卷上。原署「峨眉窦真人」，与窦真君应为同一人。】  

逸人不顾  

注葛仙公气诀赠友人  

君今遣我注仙经，我乃为君强释名。华岳峰前霞客喜，天台洞里隐人惊。云翔嶂外缘文就，鹤唳天边为气成。奉劝仙公除自秘，莫教流俗浪相轻。【见《四库珍本初集》本《天台前集别编》。】  

芒(溪去水改革)道人  

芒(溪去水改革)诗  

芸(溪去水改革)织得甚坚牢，万两黄金价不高。当时不听妻儿语，跟我蓬莱走一遭。【见《沅湘耆旧集》卷十四。】  

大宗  

下鹿苑寺  

鹿苑重兴梵宇宽，天台罗汉逐云端。雨花石上成砆坐，瀑布泉边悟水观。四壁无邻山鸟待，深岩有洞老猿看。当时婺岭龙回去，今日还归护法坛。【同治《□县志》卷二十五。此首承陶敏先生告。】  

若讷  

大还丹口诀  

黄芽砂汞造，阴壳含阳花。不得黄芽理，还丹应路赊。世人炼至药，尽认铅黄花。黄花是死物，那得到仙家。黄芽非外药，内象取精华。若到黄芽地，金银徒尔夸。  

歌  

芽若是铅，去铅万里。芽若非铅，从铅而始。铅为芽母，芽为铅子。既得金花，舍铅不使。【见《正统道藏》本后蜀人着《大还丹照鉴》。】  

法珍  

山居  

烟暖乔林啼鸟远，日高方丈落花深。积香橱内新茶熟，轻泛松花满碗金。  

风定泉花当涧响，雨余山色入楼多。老僧灭却心头火，一榻松阴养太和。  

清风拂处叶欲落，碧藓堆时人不来。满院秋光浓欲滴，禅门闲向白云开。  

梅花墙角开新历，松树枝头曝衲衣。怕冷老僧嫌朔吹，却教童子掩柴扉。【均见《古今禅藻集》卷七。】  

南粤  

题宝相寺  

松径行纔尽，香城绝世尘。倚岩开半殿，凿石见全身。钟鼓中天晓，烟花上界春。出门重稽首，愿值下生晨。【见《会稽掇英总集》卷九。《增广圣宋高僧诗选后集》卷中作南越《石佛寺》诗。】  

惠敏  

春日题感上人山庄简法友  

吾友幽栖地，今来艺黍南。阶生王子竹，庭结负山庵。花叶裁新□，樵舟泊小潭。相传此为胜，诗迟坐中探。【日本藏唐抄本《新撰类林抄》卷四。】  

惠顗  

邻霄台  

平台屹峰巅，去天不盈尺。云来隐巉岩，云散露形迹。长啸视大荒，烦襟尽冰释。不知身世远，但觉乾坤窄。一勺沧溟浮，万家烟树隔。解衣恣盘礡，谢我山水癖。极目送斜晖，寥寥海天碧。【见影印文渊阁《四库全书》本《福建通志》卷七六。】  

僧可  

鹤诗  

红尘无系泽【《诗学指南》本作「缚」】，碧落自翱翔。【见《吟窗杂录》卷十四正字王玄《诗中旨格》。】  

德最  

题罗霄洞  

江南二月春无边，溪行十里花争妍。儿童且莫吹羌笛，我欲临流枕石眠。【见《古今禅藻集》卷七。】  

德圆  

游云门寺【之一】  

晋代云门寺，寻常岂易名。难关千峤色，不锁乱泉声。树石烟中老，香镫雪后清。伊余来扣寂，猿鸟共忘情。【同前书卷四。】  

慧集法师  

悟道颂  

普光初学道，无边世界动。回天复转地，并入一毛孔。【见《宗镜录》卷一○○。】  

### 全唐诗续拾卷五十五  

***赵志集***  

敬赠　张(日告)兄  

昔我背准时，淄庭叨筮仕。及君飞盖夕，梁墀擅诗史。联文日华上，接绚阳台里【此字原残】。东阁奉宾游，西园追宴喜。谬此梁松筠，相彼历冬春。连璧交逾密，断金情更亲。林中浮渌虮，濠际跃(赤页)鳞。自然知管鲍，宁止挹雷陈。欢娱乐相乐，放旷寻岩壑。原野萦心神，琴樽谐赏托。萧深【周改为「森」】对风景，顾步披花药。烟霞□萦映，茑萝纷苒弱。淹留穷眺咷翫，丽藻方辉焕。逸唱子为轻，课拙余成惮。联翩限从役，云雨俄分散。各下潜然泪，共切离群叹。长望关河阻，结思徒延伫。春莺啼故林，秋鴈諠幽渚。空悲结霜霰，无由欣晤语。时阅赠离章，持用宽羁绪。上善冠前良，弈叶播余芳。丹穴摛鸾凤【从周校改】，玄岫吐珪璋。墙仞攸伦孔，陂澄固偶黄。司文践蓬阁，刊册染芸香。咸揖铜墨才，寔资瑚琏器。简牍闻尚父，灌坛初历试。谁当嗣往哲？君子绍斯位。感神既不殊，非熊宁有异。非熊在渭川，佐圣伫光先。语德虽云类，比迹讵同年？琱虫开制锦，乳翟应鸣弦。何止高无二，终期掩半千。自揣无庸质，滥尔承朝顾。本之三【疑当作「王」】生能，遂践庞公路。望古承清白，修今恧尸素。何以嗣余基？履冰期岁暮。索居睽宴语，每恨离筵促。下车忽相遇，适愿于斯足。言志悦披沙，放情欣倚玉。岂唯忘郑吝，复此陈心曲。重叙旧嬉游，芳卮几献酬。蝉吟催晚夏，鸿响应新秋。风气清幽谷，云阴澹浅流。写怀凭五际，长歌遣四愁。  

奉酬　刘长史  

晋岭高无极，汾川清且浚。诞粹表前修，资灵光后胤。澄陂溢万顷，断山耸千仞。淬水曜金芒，陵寒标玉润。励精悦缃素，抗志敦风雅。书帐烛流萤，辨囿驰非马。发藻春葩落，挥毫秋露下。宁止冠扬班，方见超终贾。巨鳞初击浪，迅翮始抟空。梁园奉修竹，楚馆仰雄风。才倾《大言赋》，芳溢小山丛。曳裾参上客，悬藉偶□【此字已无从辨认，周补为「群」字】公。无庸惭薄伎，多幸陪高躅。接景猿岩阴，追飞鸟渚曲。交态君无□，□□【二字仅存残迹】遂自酌。共悦忘是非，俱欣齐荣辱。碣石秋风日，长洲丽景时。名山多爽气，奇树有华滋。弦琴恒共赏，酌□□同嬉。披襟穷雅论，握管赋新诗。扰扰劳形役，栖栖倦时网。欢娱不再来，光阴诚易往。遽嗟云雨别，行睽风月□。搔首怅劳歌，沾缨独长想。宏才惟不器，出处□多迥。玉阶表令词，铜章宣美续。渔人释夜网，孺子(鸟川)朝翟。宽刑狱犴虚，富教田畴辟。鸣峻本周壤，祠仕【此字仅可见下半截】寔秦京。大藩资变赞，上德荷恩荣。题舆昭令范，展骥闻喜声。惠化移甿俗，仁风被属诚。顾惟策蹇姿，还伤雕朽质。及斯牵墨绶，□往谢铅笔。方申捧檄心，聊安代耕祑。问松宁有裕，求辖终无术。谬兹叨下邑，滥喜永嘉惠。依仁道不骞，惟旧情无替。复此论襟抱，于乌追赏栔。投赠重千金，披文高五际。文酒重留连，高宴促芳筵。秋灰移玉管，夏火度金天。□送衔芦鴈，风吹翳叶蝉。徒欣接素赏，空恧继华篇。  

秋日在县望雨仰赠郑司马  

阴云凝素序，凉雨散秋旻。望山疑拥雾，瞻野若飘尘。始飞鸣凤岭，还洒饮龙津。宿草沾逾润，寒花濯更新。色黯虚庭夕，声喧危砌晨。索居劳望美，离思切依仁。徒怀伐【从周改】木唱，独敛向隅嚬。方惭灌坛术，空慕颍川巾。  

仰酬　郑司马兄秋日望雨见赠之作  

感秋嗟旅思，怀友怆离居。闲斋倦寂静，望美空踌躇。浮云低峻堞，飞雨散遥墟。似雾萦丹阜，疑尘扬紫虚。既泛文通□，还拂子思庐。别有陶元亮，纷然雅翰摅。铿锵韵金石，辉焕藻璠玙。欣觌安仁锦，空望景山车。  

秋晚感时寄　裴草然  

兰凋夏尽，菊茂秋深。惊□飋(风日)，寒木萧森。天高月净，鸟思虫吟。感时怀友，望美沾襟。情唯丘壑，志在山林。从兹释纲，谢病抽簪。眷言鲍叔，知余此心。  

奉酬　裴草然秋晚感时见贻之制  

景澄旻寓，气从寒葭。林惊风叶，菊照霜花。爰有吉士，感物兴嗟。驰魂岩壑，缔想烟霞。展兹逸骥，握此灵蛇。式存匪石，言降披沙。顾惭璧友，空戢瑶华。  

敬和　裴草然秋晚感时寄张结之作  

朱明从律，白藏御时，草腓寒露，木落凉飔。有斐君子，感物陈诗。义深潘兴，词均宋悲。方追逸迹，乃论心期。粤惟不敏，滥吹连司。庶陪高躅，共采灵芝。  

闲厅晚景敬呈　徐长史  

落日下(上卉下木)榆，暝烟起林薄。砌闲来狎鸟，檐空多噪雀。旅思独栖遑，心事两睽索。寂寞无兴晤，徘徊何托。  

敬和　徐司马闲厅晚景之赠  

俄景暧余晖，寒村归栖翼。吏休案牍敛，庭闲諠讼息。顾修杇钝姿，多惭弼谐力。不能庶知止，方归事耕植。  

奉和　闲厅晚景　司户萨照  

薄晚闲无事，澹然休简牍，寥寥馆宇虚，苒苒寒光速。轻霜遍衰草，高风断群木。别有沧洲人，栖遑也干禄。【均见日本《天理图书馆善本丛书》汉籍之部二影印古抄本《赵志集》。】  

### 全唐诗续拾卷五十六  

***无名氏***  

青峰诗  

野人不相识，偶坐为林泉。莫漫愁沽酒，囊中自有钱。回瞻林下路，已在翠微间。时见云林外，青峰一点圆。【见宋岳珂《宝真斋法书赞》卷八。】  

诗  

时人有酒送张八，惟我无酒送张八。君有【疑当作「看」】陌上梅花红，尽是离人眼中血。【见《艇斋诗话》。】  

泉月之歌  

月照泉兮泉涵月，泉潺湲兮月皎洁。波无鱼兮清澄，月有蟾兮澄澈。【见《文苑英华》卷六缺名《月照寒泉赋》附。】  

七夕歌【题拟】  

悲莫悲兮离别长，怨莫怨兮私自伤。敛横波而向秋野，垂玉箸兮沾罗裳。【见同书卷二三缺名《七夕赋》附。】  

冰赋附诗  

深山穷谷凌人凿，颁赐从来天下闻。别有川池捐弃者，终思采斲献明君。【见同书卷三八缺名《冰赋》附。】  

君臣同德赋附歌  

元良明哉！股肱良哉！盛德至矣，大业广矣！我一人兮化无穷，临万国兮道既融。同心同德，君圣臣忠，子子孙孙，永代克隆。【见同前卷四三缺名《君臣同德赋》附。】  

籍田赋附田父歌  

畇畇千亩兮理有疆，济济千耦兮稷既良。躬三推兮供神苍，分九(户鸟)兮应农祥。粢盛普淖兮洁敬斯皇，神之昕之兮将登穰穰。【见同书卷七○缺名《籍田赋》附。】  

桔槔赋附歌  

大道隐兮世人薄，无为守拙空寂寞。老圃之道可行，何耻见机而作。【见同书卷一一○缺名《桔槔赋》附。】  

唐伯牙弹琴镜铭  

独有幽栖地，山亭随女萝。涧清长低筱，池开半卷荷。野花朝暝落，盘根岁月多。停杯无尝慰，峡鸟自经过。  

唐八棱贴银镀金海上仙真八卦花鸟镜铭  

舞凤归林近，盘龙渡海新。缄封待还归，披拂鉴情亲。只影若为客，孤鸣复几春。初成照瞻镜，遥忆画眉人。【以上二首见沈从文《唐宋铜镜》，中国古典艺术出版社一九五八年出版。】  

八卦十二生肖镜铭  

水银呈阴精，百炼得为镜。八卦寿像备，卫神永保命。  

唐镜铭  

赏得秦王镜，判【《金石索》一作「浙」】不惜千金。非关欲照胆，特是自明心。【以上二首见一九七九年《中国考古学会第一次年会论文集》刊孔祥星《隋唐铜镜的类型与分期》引。后一首又见《金石索金索六》，有二件，又见民国十五年钱祥保纂《续修江都县志》卷十五《金石》，云为邑人程青岳所藏。】  

唐镜铭  

照日菱花出，临池满月生。官看巾帽整，妾映点【一作「美」】妆成。【见同治己巳广州刊林昌彝《海天琴思续录》卷二，云镜为周南卿明经藏，「河东君物也。」此条承黄霖同志录示。又见王士伦编《浙江出土铜镜选集》序引，异文已注出。】冬朝日照梁，含怨下前床。帷寒以叶带，镜转菱花光。会是无人觉，何用早红妆。【同前。见王士伦《浙江出土铜镜选集》序引。】  

水星镜铭  

永保命，水银星，阴精百炼得为镜，八卦寿象备卫神。【见《全唐文》卷九八八。】  

唐武德祷雨辟邪镔铁镜铭  

镔铁作镜辟大旱，清泉虔祀甘霖感，魅孽当前惊破胆，服之疫疠莫能犯。双龙嚄略垂长颔，回禄睢盱威早敛。【见《唐文拾遗》卷六二引《湘烟录》。铭末署：「武德壬午，造辟邪花镔铁镜。」】  

唐凤皇镜铭  

对凤皇舞，铸黄金蔕。【《金石索》首句作「凤凰双镜南金装」。】阴阳各有合【《金石索》作「为配」】，日月恒相会。白玉芙蓉匣，翠羽琼瑶带。同心人，心【《金石索》无「心」字】相亲，照心照胆保千春。【见《西溪丛语》。《金石索金索六》有凤凰双镜铭，文字稍异。】  

芙蓉镜诗  

鸾镜晓匀妆，慢把花钿饰。真如渌水中，一朵芙蓉出。【《金石索金索六》。首有「诗云」二字。】  

镜铭  

偏识秦楼意，能照玉妆成。花发无冬夏，临台晓夜明。【《铜镜图案湖南出土历代铜镜》。】  

李德裕相公贬崖州三首  

乐天尝任苏州日，要勒须教【《苕》作「烦文」】用礼仪。从此结成千万恨，今朝果中白家诗。  

昨夜新生黄雀儿，飞来直上紫藤枝。摆头撼脑花园里，将谓【《苕》作「为」】春光总属伊。  

闲【《麈史》作「田」、《苕》作「开」】园不解栽桃李，满地唯闻种蒺藜。万里崖州君自去，临行惆【《麈史》作「怊」】怅欲怨谁？【见《四部丛刊》影印那波道圆本《白氏文集》卷二十，以《麈史》卷中、《苕溪渔隐丛话后集》卷十三参校。】  

望岳【题拟】  

[前缺]霜雪唯惜许，让王遁时澨。千乘不回虑，万金宁易节。美物忌芳坚，达人讳明哲。孤高霞月上，杳与氛埃绝。【见《分门纂类唐歌诗》卷二十二。】  

山榴【题拟】  

[前缺]病随支遁偶行行，正见榴花独满庭。瘦竹成林人不看，却应羞得强青青。【见同书卷九十三。】  

甘州乐  

燕路霸山远，胡关易水寒。茫茫风藻动，浍浍阳只闲。残月芦江白，老花菊岸丹。竹惊暖露冷，落叶寒飙阑。【见日本《古事类苑》「唐乐乐曲甘州第四帖」辞。】  

醉公子  

门外猧儿吠，知是萧郎至。(刊去干改戋)袜下芳【《词品》作「香」】阶，冤家今夜醉。扶得入罗帏，不肯脱罗衣。醉则从他醉，犹胜独眠【《词品》作「睡」】时。【见宋陈模《怀古录》卷上。】  

小秦王  

柳条金嫩不胜雅【《词品》作「鸦」】，青粉墙头道韫家。燕子不来春寂寂，小窗和雨梦梨花。【见杨慎《百琲明珠》及《词品》卷一。】  

轮台  

燕子山里食散，莫贺盐声平回。共酌葡萄美酒，相抱聚蹈轮台。【见日本源光囗八方《大日本史礼乐志》。以上四首，皆转录自任半塘先生《唐声诗》下编。】  

花  

小隐园中百本花，各随红紫发新芽。东君见借阳和力，尽在公侯富贵家。【见《分门纂类唐宋时贤千家诗选》卷七。】  

继古韵一百十二字赠穆先生  

大华山阴穆老仙。专持清静探幽玄。修补祇陀无漏园，常流慧水溉心田。擒猿缚马翠峰巅，定观不用买山钱。舍俗投玄心契悟，善恶之由夙世缘。心香福炷起灵源，杳杳冥冥达上天。秋日碧潭真了了，野花啼鸟谩喧喧。鼎中火灭开金蕊，木上无烟结玉莲。垒功积行满三千，性圆丹结去朝元。【影印本《诗渊》第一册第四一八页。】  

赠韩家郎君在家修行  

崇真起善立玄堂，谨奉朝昏两炷香。内侍孀亲行孝道，外持贞正合三光。常行矜悯提贫困，每施慈悲挈下殃。他日聪明如省悟，也应归去到仙乡。【同前第四二二页。】  

赠别毕道士  

夜梦海上群仙山，旦逢瀛洲道士还。凭风倚景长叹息，弥怜昨夜云峰邑。霓裳羽旆惜分飞，方外人间此日违。君不见辽东华表柱，但有空歌丁令威。【同前第五六二页。】  

五代时人为至聪禅师颂【题拟】  

有道山僧号至聪，十年不下祝融峰。腰间所积菩提水，泻向红莲一叶中。【见《侍儿小名录拾遗》引《古今诗话》。】  

题闲处士隐居  

野老南湖上，茅檐向水低。应门仲躬子，举案伯鸾妻。篱下山花笑，窗前谷鸟啼。犹言近人境，不似武陵溪。【《新撰类林钞》卷四，据小川环树录本。】  

古琴袋织成诗  

自来行止赋骄奢，更有何人力可加。分得御沟新凿址，占他农地别种花。楼台夜宴停红烛，妓女春梢俵绛纱。大醉不知光景去，难迹双(上髟下丐)染霜华。【宋俞文豹《吹剑三录》，云「疑是孟蜀或藩国宗戚所作」。】  

白牡丹  

漫山桃李占春光，始见檀心吐异芳。花骨不禁寒料峭，多烦晓日为催妆。  

既全国色与天香，底用家人紫共黄。却喜骚人称第一，至今唤作百花王。【《分门纂类唐宋时贤千家诗选》卷九。】  

箜篌谣  

结交在相得，骨肉何必亲。甘言无忠实，世薄多苏秦。从风暂靡草，富贵上升人【一作「真」】。不见高颠树，摧杌下为薪。岂甘【一作「目睹」】井中泥，时至出作尘。【见《文苑英华》卷二一○。】  

赠段文昌  

昔日骑驴学忍饥，今朝忽着锦衣归。等闲画虎驱红旆，可畏登龙入紫微。富贵不由翁祖【一作「簪组」】解，文章生得羽毛飞。广都再去应惆怅，犹有江边旧钓矶。【见蜀何光远《鉴戒录》卷八「衣锦归」条。】  

五言诗  

夜夜挂长钩，朝朝望楚楼。可怜孤月夜，沧照客心愁。  

圣水出温泉，新阳万里传。常居安乐国，多报未来缘。  

日日思前路，朝朝别主人。行行山水上，处处鸟啼新。  

祇愁啼鸟别，恨送古人多。去后看明月，风光处处过。  

一别行万里，来时未有期。月中三十日，无夜不相思。  

千里人归去，心画【疑为尽字】一杯中。莫虑前途远，开坑【疑为帆字】逐便风。  

小水通大河，山深鸟宿多。主人看客好，曲路亦相过。  

道别即须分，何劳说苦辛。牵牛石上过，不见有蹄痕。  

一月三场战，曾无赏罚为。将军马上坐，将士雪中眠。【眠字不韵，疑有误。原校改作「归」字，尚难确定。】  

自入新丰市，唯闻旧酒香。抱琴酤一醉，尽日卧弯汤。  

我有方寸心，无人堪共说。遣风吹却云，言向天边月。  

男儿大丈夫，何用本乡居。明月家家有，黄金何处无。  

客人莫直入，直入主人嗔。扣门三五下，自有出来人。  

君生我未生，我生君已老。君恨我生迟。我恨君生早。  

天地平如水，王道自然开。家中无学子，官从何处来。  

龙门多贵客，出户是贤宾。今日归家去，将与贵人看。  

天明日月(上夭下明)，五月已三龙。言身一寸谢，千里重金偅。【末字疑应为「锺」字。】  

上有东流水，下有好山林。主人居此宅，可以斗量金。  

买人心惆怅，卖人心不安。题诗安瓶上，将与卖人看。  

自从君别后，常守旧时心。洛阳来路远，还用几黄金。  

念念催年促，由如少水如。劝诸行过众，修学香无余。  

句  

富从升合起，贫从不计来。  

不知何处在？惆怅望东西。  

为君报此训，世上求名利。  

上有千年树，下有百年人。  

流水何年尽，青山卷几□。  

言满天下无口过。  

罗网之鸟，悔不高飞。  

人生壹世，草生壹时。【以上均录自《考古学报》一九八○年第一期刊长沙市文化局文物组撰《唐代长沙铜官窑址调查》。】  

五言诗  

春水春池满，春时春草生。春人饮春酒，春鸟咔春声。【见《文物》一九七二年第三期刊李知宴《唐代瓷窑概况与唐瓷的分期》引，系「无产阶级文化大革命中出土文物展览」在湖南展出的一件长沙窑壶腹部所题诗。伯三五九七卷收此诗，前二句作「春日春风动，春来春草生」。】  

日红衫子合罗裙，尽日看花不厌春。更向妆台重注口，无那萧郎恍煞人。  

白玉非为宝，千金我不须，忆念千张纸，心藏万卷书。  

主人不相识，独坐对林泉。莫慢愁酤酒，怀中自有钱。【以上三诗皆见长沙铜官窑唐代瓷器题诗，录自香港《大公报》一九八五年十月二十六日刊傅举有《长沙窑新发现的唐诗》一文。该文承任半塘先生录示。】  

灵叟吟  

我欲学菩提，输他释迦先。我欲学阐提，落他调达后。不涉二家风，未免中途走。设使总不是，凭何而开口。开口不开口，切忌犯灵叟。着会个中意，望南观北斗。【见延寿《宗镜录》卷四十一。】  

偈  

得之不得天魔得，玄之又玄外道玄。抛却父娘村草里，认他黄叶作金钱。百丈竿头快撒手，不须观后复观前。【见同书卷一○○引先德偈。】  

简【一作「拣」】金颂  

君不见，澄清丽水出黄金，逐浪随波永被沈。有幸得逢良鉴者，披砂细拣暂知音。因此遂蒙皇上宠，直入琼楼宝箧中。一练【一作「炼」】一明光照耀，一回掌上一回钦。以此尘沙含妙宝，故喻众生觉照心。众生无此沈三有，元来流浪被境侵。对尘恰似真如慧，离境元无照体心。迷即一真名二体，只为群生不照心。若能对境常真照，随尘离境一般心。如来今日除分别，意遣众生妄习心。但除妄习存终始，真照何妄不真心。【见《宗镜录》卷八五。】  

纪弥勒菩萨上生变赞  

上越参罗第四天，三柢道满实难宣。补□慈尊光□□，谁蒙□圣□三千。宝树常能说妙然，八功池内锁门莲，铁网玲珑严宝柱，无住竞奏□诸天。盈盈玉女凭珠槛，两两玉童弄绿波。报□□分随器变，修因六行更无过。【见《山右石刻丛编》卷八。前有序，略。末署：「唐宝历二年景午岁姑洗之月日侯政书。」】  

兴文塔铭  

东西南北总铜山，万万千千弥亿千。钱坊日铸百万算，功匠千人若神仙。天宝三载置此塔，不朽不坏与天连。【见光绪元年刊刘荣等纂《广昌县志》卷十二。】  

刺裴度诗  

不栽桃李种蔷薇，荆棘满庭君始知。【见《演繁露续集》卷四。】  

献钱镠诗  

一条江水槛前流。【见《续世说》卷三。】  

贽高骈歌【题拟】  

五色真龙上汉时，愿把霓旌引烟策。【见《南部新书》卷癸。】  

五代幽蓟人诗  

月明星稀夜，皆欲向南飞。【见《古今诗话》，《增修诗话总龟前集》卷二十引。《全五代诗》卷十二录此诗前有后人附加之「要识涂鸦意，栖迟未得归」二句。】  

无双歌  

庭下梨花雪四垂。【见宋陈元龙《片玉集注》卷二《浪淘沙》注引。】  

红帘如水隔神仙，月清露冷隔茶烟。茶烟未灭帘中语，一寸深心暗与传。【同前书卷六《诉衷情》注引。】  

真真歌  

红玉枕高冰簟滑，凝烟戛水春云阔。重重翠被红云锦，枕肱不枕相思枕。  

蛱蝶双飞芍药前，鸳鸯对浴芙蓉水。【均见《锦锈万花谷前集》卷十七。】  

枣  

雨颗青玑密，风香白雪翻。【见《剡录》卷十。】  

牡丹  

红开西子妆楼晓，翠揭麻姑水殿春。【见《苕溪渔隐丛话前集》卷二七引《陈辅之诗话》。】  

十二月三台词【新】  

正月年首初春，□□【郭沫若补「万户」二字】改故迎新。李玄【郭改「理弦」，非是】附灵【郭改「抚琴」，非是】求学，树下夏乃逢子【二字原模糊，从龙晦、任半塘说写定】珍【郭沫若补以上三字为「调银筝」】。项托七岁知事【郭沫若定为「书」字】，甘罗十二相想【从郭沫若说改】秦。若【从郭说增】无良妻解梦，冯唐宁得忠臣辰【从郭说改】。  

二月遥望默林，青条吐叶[下缺]。【以上均录自郭沫若《出土文物二三事》卷首附一九六九年吐鲁番阿斯塔那唐墓出土卜天寿抄本《论语郑氏注》卷末诗词照片。原诗有缺讹，从郭沫若《卜天寿〈论语〉抄本后的诗词杂录》、龙晦《卜天寿〈论语〉抄本后的诗词杂录研究和校释》、任半塘《唐声诗》下编校改。】  

五言诗四首  

百鸟投头林宿，各各觅高枝支。五更分散去，苦乐不相知。  

日落西山下夏，黄潢河东海流。人生不满百，恒作万年忧。【以上二首均从郭沫若说校改。】  

高门出己子【郭沫若谓当作「杰子」，龙晦怀疑应为「举子」，《考古》曾刊一短文谓当作「杞梓」，作者及刊期皆失记】，好木出良材。交□学问去，三公何处来？【后三处皆从郭沫若说改。】  

学问非今日，唯【从龙晦说改】须积年多。□【郭沫若补「请」字】看千涧水，万合始成河。【后四字均从郭沫若说改。以上四首，出处均同前。】  

题三危圣王寺【题拟】  

□因从台驾随侍□政道舍□道真等七人就三危圣王寺安下霸道场记。维天福十五年五月八日游记之耳。  

三危山内枲世贤，结此道场下停闲。侍送门人往不绝，圣是山谷水未宽。一旬之间僧久住，感动山神赐霜树。□值牟尼威力重，此山本□住僧田。【见敦煌莫高窟第一○八窟窟檐南壁外侧题壁，据《敦煌莫高窟供养人题记》。】  

裴公亭  

裴相亭成未退身，空烦舞袖与歌尘。至今亭下萧萧竹，似对西风怨主人。【见乾隆二十四年刊萧应植纂《济源县志》卷十六。】  

题王将军  

东下王师势若翔，吴人设险为非常。横江铁锁成何用，反引将军入武昌。【见民国一年韩嘉会纂《阌乡县志诗征》。】  

宜城怀古  

巍峨朱轩甲第稠，缨簪文武尽名流。而今印累千官冢，瓜圃何曾有故侯。  

杜康台  

勒马问樵夫，前村酒有无？「杜康家在此，一任君来沽。」  

逐鹿群雄姓几埋，杜君何得尚存台。醉乡另有乾坤在，那见糟丘付劫灰。【以上三首均见同治五年刊张炳钟纂《宜城县志》卷九。】  

筠山虎  

筠山高极入穹苍，人道虎为殃。人行过此不曾伤。咸阳宫阙在平地，高鹿食人无所计。吁嗟苛政猛于虎，斯言垂万古。【见同治三年刊文良等修《嘉定府志》卷四十。】  

题上高香山院  

谁将万斛旃檀子，撒向千春古道场。万壑晓风吹不断，至今犹自满山香。【见《豫章诗话》卷二。】  

剑津【题拟】  

双剑分二峡，万古水溶溶。邪气夜常动，精灵日少逢。【《舆地纪胜》卷一三三《南剑州》。】  

咏剑池  

剑去池空一水寒，游人来此凭栏干。世间万事消息尽，只有青山好静观。【见元蔡正孙《诗林广记后集》卷三。】  

桐庐金鸡石  

天上金鸡石，何时坠此山。祇因鸣有信，流落在人间。【见清陶元藻《全浙诗话》卷六引《严州府志》。】  

题大庾岭【题拟】  

大庾岭上梅，南枝落，北枝开。【见影印京都大学人文科学研究所藏《永乐大典》卷六六五引《元一统志》引《白氏六帖》。】  

题断石源  

一酌丹华享万龄，游人竞访只闻声。那知坎井埋砂久，犹得全家寿几生。  

灵麓峰【题拟】  

玉洞仙坛长冷落，真墟岩窦色常新。可怜城里悠悠者，不识潇湘四季春。  

凤凰峰  

文凤集南岳，徘徊竹孤根。于心有不厌，奋翅凌紫云。岂不曾辛苦，羞与黄雀群。何时尝来仪，顺于圣明君。【以上四首均见宋陈田夫《南岳总胜集》卷上。】  

洞灵宫【题拟】  

洞灵源接洞阳天，瘦【《沅湘耆旧集》卷十三作「疲」】壑危峰吐绛烟。曾踏落花听玉籁【《沅湘耆旧集》作「笛」】，赤松坛畔鹤鸣泉。  

咏九仙宫  

一峰鳞次开一观，片石朋来会九仙。宝牌尚记明皇篆，灵台尝闻御史传。【以上二首均见同书卷中。】  

钴鉧潭  

常闻南郭智，未识北山愚。试问溪中水，潺潺只自如。【见道光《永州府志》卷十八《金石略》、同治《湖南通志》卷二六四《金石》六。】  

福州乌石岭无字碑古偈  

一片如屏紫翠间，风吹日炙藓花斑。莫言个里无文字，为待高人着眼看。【见《淳熙三山志》卷三四、《闽都记》卷二十二。】  

罗浮山  

千径岚光湿不开，洞中楼阁锁琼瑰。罗山万仞云中起，浮岛一峰天外来。五岳神仙多往复，九霄鸾鹤自徘徊。葛洪旧隐丹炉畔，掩映麻姑锦绣台。  

玉殿朝元夜已深，三千世界静沉沉。霏微紫气通蓬岛，浩荡江风下宝林。云彩散为天上绮，日华浮动水中金。步虚声断一回首，十二楼台何处寻。【见康熙乙酉刊李嗣(王玉)纂《罗浮山志》卷一。】  

题华岩洞石壁  

岩前流水无人渡，洞口碧桃花自开。东望蓬莱三万里，等闲归去等闲来。【录自清汪森纂《粤西诗载》卷二十二。】  

谒圣林【题拟】  

灵光殿古生秋草，曲阜城荒噪晚鸦。惟有孔林残照里，至今犹属仲尼家。【见宋孔传《东家杂记》卷下。】  

南剑州古诗  

双溪分二峡，万古水溶溶。彩气衣常动，精灵日夕逢。【《记纂渊海》卷十。】  

化州郡守诗  

罗川带郭古南州，陵水环城小庾州。云淡青山无过雁，雨涵丹荔集鸣鸠。【同前卷十五。云「郡守不知名氏」。】  

题合水县玉泉诗  

山股逗飞泉，泓澄傍岩石。乱垂寒玉条，碎洒珍珠滴。【同前卷二四。】  

山川涧水河南流，邑治因名几百秋。【同前。】  

题宁州泉  

澄波涵万象，明镜泻天色。有时乘月来，赏咏还自适。【同前。】  

七言不全诗句石刻  

一瓶寒水背书囊。【见《安阳县金石录》卷四。】  

题狼山慈航院【题拟】  

飞来灵鹫岭，化作宝陀山。【见宋王辟之《渑水燕谈录》卷七。】  

庐山诗  

简寂观中甜苦笋，归宗寺里淡咸齑。【见《庐山记》卷二。】  

袁山  

袁山大小双螺并，秀水东西一带横。【见正德《袁州府志》卷一《山川》。】  

题水帘洞  

今古长垂地，晨昏不上钩。【见《嘉定赤城志》卷二十二。】  

早行  

主人灯下别，羸马月中行。【见《增修诗话总龟前集》卷八引《青琐集》。】  

题圆超寺俯山堂  

近离城市不多地，高压楼台无限家。【见《舆地纪胜》卷十《绍兴府》引昔人诗，列钱倧前。】  

池州【题拟】  

闲行池口江边路，看尽江南岸上山。【同前书卷二十二引古诗。】  

直渎【题拟】  

虚开直渎三千里，青盖何曾到洛阳。【同前书卷十七《建康府》。】  

宣城诗【题拟】  

翡翠列成千嶂碧，琉璃泻出两溪寒。【同前书卷十九《宣城》引《宣城志》。】  

潜皖二水【题拟】  

玉光白橘香争秀，金翠嘉莲蕊开。【同前书卷四十六《安庆府》引古诗。】  

玉镜山【题拟】  

主簿山高难见日，玉镜峰前易晓人。【见同书同卷引唐僧诗。】  

天柱峰【题拟】  

三十六峰藏好景，更于何处觅瀛洲？【同前。】  

岳阳楼【题拟】  

洞庭八百里，幕阜三千寻。【见同书卷六九《岳州》引古诗，原列唐人间。岳阳楼始建于唐时。】  

白洞滩【题拟】  

滩头白洞空相待。【见同书卷七四《归州》引《晏公类要》引古诗。】  

小酉洞【题拟】  

山留盘瓠亦【此字疑为「迹」字之误】，洞有秦人书。【见同书卷七五《辰州》引《晏公类要》引。】  

犍为【题拟】  

犍为古佳郡，山水宜不恶。【见同书卷一四六《嘉定府》引。】  

黔州【题拟】  

不到施黔不见山。【见同书卷一七六《黔州》引《澧州图经》诗。《澧州图经》为宋初修。】  

过壁山  

今日壁山山下路，依前马上看梨花。【同前书卷一八七《巴州》。】  

牓诗  

员外欲题铨里牓，尚书不得数中分。【见《唐会要》卷七四。】  

食笋诗  

稚子脱锦(褥去辱改朋)，骈头玉香滑。【见《瓮牖闲评》卷五、《孔氏谈苑》卷五、《五总志》。】  

吊子美  

赋出《三都》上，诗须二雅求。【见《苕溪渔隐丛话前集》卷十四引《西清诗话》。】  

句  

相识满天下，知心能几人？【见《宗镜录》卷二六引昔人诗。】  

书空翘足睡，路险侧身行。【见《桂苑丛谈》引先达诗。】  

山僧不解数甲子，一叶落知天下秋。【见《唐子西文录》引。】  

隔帘歌已俊，对坐貌弥精。【见《东坡题跋》卷二、《仇池笔记》卷上。】  

秋分夜夕月乐章  

降神奏元和之舞六变  

月以阴德，自西而生。积水之气，作金之精。丽天成像，配日为明。三光显耀，万古作成。【《大唐郊祀录》卷六。】  

登歌奏肃和  

测妙为神，通微曰圣。坎祀贻则，郊礼展敬。璧荐登光，金枝动映。以载佳德，以流曾庆。【同前。】  

### 全唐诗续拾卷五十七  

唐五代小说中神仙鬼怪诗  

叶法善掘地得古曲几上十八字歌【题拟】  

岁年永悲，羽翼殆归，哀哉罹殃苦，令我不得飞。【见《太平广记》卷七十七引佚名《广德神异录》。】  

有神降于郑绎【《说郛》作「浠」、《古今说海》作「洚」】家吟诗  

忽然湖上片云飞，不觉舟中雨湿衣。折得莲花浑忘却，空将荷叶盖头归。【见《类说》卷八、《说郛》卷四及《古今说海》本戴孚《广异记》。】  

任升之五代祖仕梁于钟山悬岸圮圹中得古铭  

龟言土，蓍言水，甸服黄锺启灵趾。瘗在三上庚，堕遇七中巳。六千三百浃辰交，二九重三四百圮。【见《太平广记》卷三九一引李吉甫《梁大同古铭记》。】  

壶隐仙人吟诗  

杯贤与杓圣，与我万户封。【见《说郛》三二引佚名《树萱录》。】  

陈蔡女鬼与长孙绍祖歌【题拟】  

宿昔相思苦，今宵良会稀。欲持留客被，一愿拂君衣。  

星汉纵复斜，风霜凄已切。薄陈君不御，谁知思欲绝。【见《太平广记》卷三二六引《志怪录》。】  

滕庭俊自叹吟诗  

为客多苦辛【一作「辛苦」】，日暮无主人。  

滕庭俊遇麻大和且耶作诗【题拟】  

田文称好客，凡养几多人。如欠冯谖在，今希厕下宾。【以上二题见《太平广记》卷四七四引牛僧孺《玄怪录》。】  

柳归舜闻君山鹦鹉所唱歌诗【题】  

戴蝉儿，分明传与君王语。建章殿里未得归，朱箔金缸双凤舞。【唱歌者云此曲是汉武钩弋夫人常所唱。】  

昔请司马相如【此句疑衍「司」字】，为作《长门赋》，徒使费百金，君王终不顾。【阿苏儿云此为阿娇深宫下泪唱者。】  

顾鄙贱，奉恩私。愿吾君，万岁期。【武游郎云此为李夫人随汉武帝时歌。】  

露接朝阳生，海波翻水晶。玉楼间寥廓，天地相照明。此时下栖止，投迹依旧楹。顾余复何忝，自【一作「日」】侍群仙行。【凤花台云此为昨过蓬莱玉楼所作诗。以上四首，均见程毅中点校本《玄怪录》卷二。《太平广记》卷十八引作《续玄怪录》。】  

顾总见刘桢卒后诗题目曰从驾游幽丽【一作「厉」】宫却忆平生西园文会因寄修文府正郎蔡伯喈【题拟】  

在汉绝纲纪，溟渎多腾湍。煌煌魏世祖，拯溺静波澜。天纪已垂定，邦人亦保完。大开相公府，掇拾尽幽兰。始从众君子，日侍贤主欢。文皇在春宫，烝孝踰问安。监抚多余闲，园囿恣游观。末臣戴簪笔，翊圣从和鸾【一作「銮」】。月出行殿凉，珍木清露漙。天文信辉丽，铿锵振琅玕。被命仰微和，顾己诚所难。弱质不自持，危脆朽萎残。岂意十余年，陵寝梧楸寒。今朝坤明国，再弄顾蝉冠。侍游于离宫，高蹑浮云端。却忆西园时，生死暂悲酸。君昔汉公卿，未央冠群贤。倘若念平生，览此同怆然。  

徐干对顾总诵刘桢小娘子娇羞娘奉忆诗【题拟】  

忆爷爷，抛女不归家，不能作侍中，为小吏，就辛苦，弃荣华，愿爷想念早相见，与儿买李市甘瓜。  

总闻诗涕泗交下为一章寄娇羞娘子【题拟】  

忆儿貌，念儿心，望儿不见泪沾襟。时殊世异难相见，弃谢此生当访寻。【以上三首均见程毅中校点本《玄怪录》卷二。异文及改动均系程氏据《太平广记》卷三二七校改。】  

袁夸郎遇仙诗  

袁夸郎清夜长吟【题拟】  

露湿寒塘草，月映清淮流。  

翡翠婢咏封郎春诗  

花落也，蛱蝶舞。人何多疾，吁足忧苦。  

袁夸郎作催妆诗  

好花本自有春晖，不偶红妆乱玉姿。若用何郎面上粉，任将多少借光仪。  

夸郎咏花扇诗  

团扇画方新，金花照锦茵。那言灯下见，更值月中人。  

王二十七郎赠袁郎诗  

人家女美大须愁，往往丑郎门外求。昨日金刚脚下见，今朝何得此间游？  

夸郎赠封平仲诗  

宝匣开玉琴，高梧追烦暑。商弦一以发，白云飘然举。何必苍梧东，激情怀怨浦。【见程毅中校本《玄怪录》卷四。】  

牛僧孺入薄后庙与诸后妃共吟诗【题拟】  

薄太后作诗  

月寝花宫得奉君，至今犹媿管夫人。汉家旧是笙歌处，烟草几经秋复春。  

王嫱作诗  

雪里穹庐不见春，汉衣虽旧泪痕【《唐人小说》作「垂」】新。如今最恨毛延寿，爱把丹青错画人。  

戚夫人作诗  

自别汉宫休楚舞，不能妆粉恨君王。无金岂得迎商叟，吕氏何曾畏木强。  

杨太真作诗  

金钗堕地别君王，红泪流珠满御床。云雨马嵬分散后，骊宫不复舞霓裳。  

潘妃作诗  

秋月春风几度归，江山犹是邺【从汪辟疆《唐人小说》改】宫非。东昏旧作莲花地，空想曾披金缕衣。  

牛僧孺作诗  

香风引到大罗天，月地云阶拜洞仙。共道人间惆怅事，不知今夕是何年。  

绿珠作诗  

此日人非昔日人，笛声空怨赵王伦。红残翠碎花楼下，金谷千年更不春。【见《太平广记》卷四八九引。今人汪辟疆《唐人小说》本系据《顾氏文房小说》本校录，今据以校异文。】  

吴彩鸾作越王山诗【题拟】  

一斑与两斑，引入越王山。世数今逃尽，烟萝得再还。箫声宜露滴，鹤翅向云间。一粒仙人药，服之能驻颜。【见宋陈元靓《岁时广记》卷三十二引裴铏《传奇》。】  

马拯闻衡山祝融峰僧寺食堂内土偶吟诗【题拟】  

寅人但溺栏中水，午子须分艮畔金。若教特进重张弩，过去将军必损心。【见《太平广记》卷四三○引裴铏《传奇》。】  

吴清妻受仙诗【其二】  

心清境静闻妙香，忆昔期君隐处当。一星莲花山头饭，黄精仙人掌上经。【见中华书局排印汪绍楹校本《太平广记》卷六七引卢肇《逸史》。】  

嵩山女临去赠任生诗【题拟】  

阮郎迷不悟，何处伸情愫【《神仙感遇传》作「何要申情素」】。明日海山春，彩舟却归去。【见《增修诗话总龟前集》卷四五引卢肇《遗史》，校以《云笈七签》卷一一三引《神仙感遇传》。】  

沈警遇仙张女郎庙诗【题拟】  

沈警奉使秦陇途过张女郎庙独酌水具祝词  

酌彼寒泉水，红芳掇嵒谷。虽致之非遥，而荐之随俗。丹诚在此，神其感录。  

既暮宿传舍凭轩望月作凤将鶵含娇曲  

命啸无人啸，含娇何处娇？徘徊花上月，空度可怜宵。  

又续为歌  

靡靡春风至，微微春露轻。可惜关山月，还成无用明。  

吟毕闻帘外叹赏之声复云  

闲宵岂虚掷，朗月岂无明？  

张氏大女郎歌  

人神相合兮后会难，邂逅相遇兮暂为欢。星汉移兮夜将阑，心未极兮且盘桓。  

小女郎歌  

洞箫响兮风生流，清夜阑兮管弦遒。长相思兮衡山曲，心断绝兮秦陇头。  

又题  

陇上云车不复居，湘川斑竹泪沾余。谁念衡山烟雾里，空看鴈足不传书。  

沈警歌  

义熙曾历许多年，张硕凡得几时怜？何意今人不及昔，暂来相见更无缘。  

沈警与张氏二女临别又歌  

直恁行人心不平，那宜万里阻关情。只今陇上分流水，更泛从来呜咽声。  

小女郎赠警金合欢结歌  

结心缠万缕，结缕几千回。结怨无穷极，结心终不开。  

大女郎赠警瑶镜子歌  

忆昔窥瑶镜，相望看明月。彼此俱照人，莫令光彩灭。  

警使回至庙中得小女郎书书末有篇云  

飞书报沈郎，寻已到衡阳。若存金石契，风月两相望。【见《太平广记》卷三二六引陈翰《异闻录》。】  

赵阿奴鱼背字【题拟】  

三曾到杨府，五转归马湖。身上千斤肉，今还赵阿奴。【见何光远《鉴诫录》卷十《鱼还肉》。】  

卢携梦人赠句【题拟】  

若问登庸日，庭椿不染风。【见冯贽《云仙杂记》卷五引《凤池编》。】  

杨国忠闻屏风女歌  

三朵芙蓉是我流，大杨造得小杨收。【见乐史《太真外传》卷上。】  

句曲父老为三茅君歌【题拟】  

茅山连金陵，江湖据下流。三君乘白鹤，各治一山头。召雨泽旱田，陆地亦复收。妻子保堂堂，使我无百忧。白鹤翔青天，何时复来游？【见《广卓异记》卷二十引《总仙记》。】  

青萝帐女赠穆师言双琉璃杯诗【题参《万首唐人绝句》卷六九拟】  

良宵织女会牵牛，琼液成双预献酬。枝叶相连无替改，愿同松竹保千秋。【《灯下闲谈》卷上《榕树精灵》。】  

眇目道士命笺毫书诗【题拟】  

鹊羽桥成星斗连，何须携室下遥天。来逢蓬荜当诸夜，共缀词华染素笺。霓帔岂劳施粉藻，宝冠犹更贴花钿。人间限满离尘土，即俟瑶阶厕列仙。【《灯下闲谈》卷上《桃花障子》。】  

美少年继作【题拟】  

乘鸾跨凤下昆仑，正值三星影入门。银烛高低攒宝帐，彩笺交互劝瑶尊。药灵许向人间说，《易》妙期于象外论。休忆当年陪孟德，绕梁争看酒杯翻。【同前。】  

青城白裘叟赠杨内侍二十八字诗【题拟】  

五色云英生海月，能饮南方赤龙血。生冷宫中住雌雄，紫金台上凝霜雪。【《灯下闲谈》卷上《弃官遇仙》。】  

湘妃庙席上妲己赋诗【题拟】  

欢乐平生自纵心，武王兵起势难任。自兹宗社倾危后，方悟当时酷暴深。【《灯下闲谈》卷下《湘妃神会》。】  

泰山猎人石室遇仙闻董双成奏《云和》笙词  

淅沥复悠溶，诸天乐所宗。愔愔形类凤，冉冉势从龙。片触崚嶒碎，声飘列缺重。不辞歌一曲，此会信难逢。【《灯下闲谈》卷下《猎猪遇仙》。】  

罗浮松续贾松句【题拟】  

白发不由己。【贾松。】黄金留待谁？【松作人语。见《灯下闲谈》卷上《松作人语》。】  

日华月华君赠郑冠卿诗【题拟】  

倏忽而来蹔少留，凡间风月已三秋。趋名竞利何时了，害物伤人早晚休。祸极累成为世谤，贵荣过却【《仙迹记》作「荣过恩却」】与身雠。君看虎战龙争者【《仙迹记》作「处」】，几树白杨飘陇头。  

名利教疏便可疏，俗情时态莫踟蹰。人寰律历千回换，僊洞光阴数息余。应【《仙迹记》作「顷」】信令威曾化鹤，亦【《仙迹记》作「今」】知庄叟美【《仙迹记》作「羡」】游鱼。不缘过去行方便，那得今来【《仙迹记》、《碧虚铭》作「朝」】会碧虚。【见《灯下闲谈》卷下《代名纳税》。又见桂林市文管局编《桂林石刻》录桂林七星洞磨崖宋尹穑绍兴五年撰《仙迹记》。《粤西金石略》卷九录范成大《碧虚铭》录「不缘」二句。《全唐诗》卷八六二仅收「不缘」二句，似即出《碧虚铭》。】  

《南岳魏夫人传》所引诗  

王母赠魏夫人歌一章并序  

夫人既白日升晨，在王屋山时，九微元君、龟山王母、三元夫人、双礼珠、紫阳左仙、石路成、太极高仙伯、延盖公子、西成真人、王方平、太虚真人、南岳赤松子、桐柏真人、王子乔等，并降夫人小有清虚上宫绛房之中。时夫人与王君为宾主焉。设琼酥渌酒，金觞四奏，各命侍女陈曲成之钧。于是王母击节而歌。  

驾我八景舆，(焱欠)然入玉清。龙裙拂霄汉，虎旗摄朱兵。逍遥玄津际，万流无暂停。哀此去留会，劫尽天地倾。当尽无中景，不死亦无生。体彼自然道，寂观合太冥。南岳挺真翰，玉映曜颖精。有任靡期事，虚心自受灵。嘉会绛河内，相与乐未央。  

双礼珠弹云璈而答歌一章  

玉清出九天，神馆飞霞外。霄台焕嵯峨，灵夏秀蔚翳。五云兴翠华，八风扇绿气。仰吟消魔咏，俯研智与慧。万真启晨景，唱期绛房会。挺颖德音子，神映乃拂沛。天岳凌空构，洞台深幽邃。游海悟井隘，履真觉世秽。舞轮宴重空，筌鱼自然废。回我大椿罗，长谢朝生世。  

高仙盼游洞灵之曲一章并序  

玉皇又命(焱欠)生入隐室见上清元君、龟山君。于是二真乃各命侍女王延贤、于广运等，弹云林琅玕之璈，侍女安德音、范四珠，击昆明之筑，侍女左抱容、韩能宾，吹凤鸾之箫；侍女赵运子、李庆玉，拊流金之石，侍女辛白鹄、郑辟方、燕婉来、田双连等四人合歌。  

玉室焕东霞，紫辇浮绛晨。华台何盼目，北宴飞天元。清净太无中，眇眇蹑景迁。吟咏大洞章，唱此三九篇。曲寝大漠内，神王方寸间。寂室思灵晖，何事苦山林。须臾变衰翁，回为孩中颜。  

四真人降魏夫人歌共五章并序  

四真人降魏夫人静室，教神真之道，授《黄庭》等经。因设酒肴，四真吟唱。太极真人先命北寒玉女宋联消弹九气之璈，方诸青童又命东华玉女燕景珠击西盈之锺，扶桑旸谷神王又命云林玉女贾屈庭吹凤唳之箫，清虚真人又命飞玄玉女鲜于灵金拊九合玉节。于是，太极真人发飞空之歌一章。  

丹明焕上清，八风鼓太霞。回我神霄辇，遂造玉岭阿。咄嗟天地外，九围皆吾家。上采日中精，下饮黄月华。灵观空无中，鹏路无间邪。顾见魏贤安，浊气伤尔和。勤研玄中思，道成更相过。  

方诸青童歌一章  

太霞扇晨晖，九气无常形。玄辔飞霄外，八景乘高清。手把玉皇袂，携我晨中生。盼观七曜房，朗朗亦冥冥。超哉魏氏子，有心复有情。玄挺自嘉会，金书东华名。贤安密所研，相期旸谷汧。  

次扶桑神王歌一章  

晨启太帝室，超越匏瓜水。碧海飞翠波，连岑赤岳峙。浮轮云涛际，九龙同辔起。虎旗郁霞津，灵风翻然理。华存久乐道，遂致高神拟。拔徙三缘外，感会乃方始。相期阳洛宫，道成携魏子。  

次清虚真人歌二章  

驾(焱欠)控清虚，徘徊西华馆。琼林既神杪，虎旗逐烟散。慧风振丹旍，明烛朗八焕。解襟庸房里，神铃鸣蒨粲。栖景若林柯，九弦玄中弹。遗我积世忧，释此千年叹。怡盼无极已，终夜复待旦。  

紫霞舞玄空，神风无纲领。(焱欠)然满八区，祝尔豁虚静。八窗无常朗，有冥亦有炅。洞观三丹田，寂寂生形景。凝神挺相遇，云姿卓铄整。愧无郢石运，盖彼自然颖。勤密摄生道，泄替结灾眚。灵期自有时，携袂乃俱上。【以上均见《云笈七签》卷九六。】  

宋人著作中所载唐五代神仙鬼怪诗  

申光逊梦张沆手出小佛塔上诗【题拟】  

今生不见故人面，明月高高上翠楼。【见《旧五代史》卷一三一《张沆传》。】  

钱仁伉闻牡丹空中吁叹之辞【题拟】  

一花三百朵，含笑向春风。明年三月里，朵朵断肠红。【见《增修诗话总龟》卷四八引《洞微志》。】  

大历间五台山翁赠无着偈【题拟】  

一念净心是菩提，胜造恒沙七宝塔。宝塔究尽碎为尘，一念净心成正觉。【《宋高僧传》卷二十《唐代州五台山华严寺无着传》。】  

大历间五台山童子赠无着偈【题拟】  

面上无瞋供养具，口里无瞋吐妙香。心里无瞋是珍宝，无染无垢是真常。【同前。】  

咸通三年文喜在洪州见文殊现身说偈【题拟】  

苦瓠连根苦，甜瓜彻蔕甜。修行三大劫，却被老僧嫌。【《五灯会元》卷九、《西湖游览志余》卷十四。】  

于则梦汧阳神紫相公谢供茶赠诗【题拟】  

降酒先生风韵高，搅银公子更清豪。碎身粉骨功成后，小碾当衔马脚槽。【《说郛》卷六一引《清异录》。】  

蒲津朱衣人献范仁恕诗  

栏马遇孙阳，超光力自强。北林花正发，西江彩笔香。万汇须经手，千年事更长。感君施大惠，从此佐吾皇。【《新编分门古今类事》卷六引《脞说》。范仁恕为前、后蜀时人。】  

九嶷邢仙翁诗  

虚皇天诏下仙家，不久星潢借客槎。壁上风云三尺剑，床前龙虎一炉砂。行乘海屿千年鹤，坐折壶宫四序花。为爱《阴符》问元义，更随彩仗入烟霞。【《三洞群仙录》卷十六引《谈选》。云邢仙翁自唐僖宗时隐九嶷山，宋时尚在世。】  

浔阳渔父歌  

竹竿籊籊，河水悠悠。相忘为乐，贪饵含钩。非夷非惠，聊以忘忧。【同前卷四引《五代逸史》，云浔阳太守孙愐见之。】  

僧伽卒后显形长庆元年夜半于泗州牧苏公寝室前歌【题拟】  

淮南淮北，自此福焉。自东自西，无不熟矣。【《宋高僧传》卷十八《唐泗州普光王寺僧伽传》。】  

崔球梦妻作诗【题拟】  

数日相望极，须知意思迷。梦魂不怕险，飞过大江西。【见《增修诗话总龟前集》卷三五引李颀《古今诗话》。】  

邢凤挑女仙诗  

意态精神画亦难，不知何事出仙坛。此君堂上云深处，应与萧郎驾彩鸾。【见《绿窗新话》卷上《邢凤遇西湖女仙》。】  

李知遥临化闻空中说偈  

报汝李知遥，成功果自招。引君生净土，将尔上金桥。【见《大正新修大藏经》四七册宋王日休《龙舒增广净土文集》卷五。】  

青童君别赵旭诗  

与君宿世有仙缘，衾枕交欢岂偶然。十载为期君记取，洞明山上鹤冲天。  

赵旭酬青童君诗  

凡庸弱质感天仙，欢合交情仅一年。十载为期专在念，莫忘历历枕前言。  

后十三年有人于益州见赵旭形容短小如八九岁小儿模样行歌于市曰  

尘缘尽兮仙缘来，清风冷然入我怀。青童仙君事已谐，洞明山上瑞云埋。九月九日黄花开，仙人招我上天阶，凌空双鹤何快哉。【见罗烨《醉翁谈录》己集卷二《赵旭得青童君为妻》。】  

贾真人壁间留诗【题拟】  

此后不知谁有分，壁间留得上天梯。【见《舆地纪胜》卷一八六《巴州》。】  

陈七子题臙脂岩诗  

朝游秦地暮嶓台，暂向人间独往来。家在碧潭深处住，从教清浅化蓬莱。【见同书卷一九○《洋州》。】  

唐时有人入观源洞见石室壁间(禾犀)川诗  

松门石径茸芳草，落花满院香沉沉。【见《罗浮志》卷四引南宋人郑介《续葛仙诗序》引。】  

咏千岁宝掌和尚【题拟】  

劳劳玉齿寒，似迸岩泉急。有时中夜坐，阶前神鬼泣。【《嘉泰普灯录》卷二四、《五灯会元》卷二。】  

千岁宝掌和尚游吴偈【题拟】  

梁城遇导师，参禅了心地。飘零二浙游，更尽佳山水。【同前。】  

千岁宝掌和尚返飞来峰栖石窦题句【题拟】  

行尽支那四百州，此中偏称道人游。【同前。】  

千岁宝掌和尚题朗禅师壁  

白犬御书至，青猿洗砵回。【同前。】  

千岁宝掌和尚临灭示徒慧云偈  

本来无生死，今亦示生死。我得去住心，他生复来此。【同前。】  

宋以后著作中所载唐代神仙鬼怪诗  

徐登诗句  

凤立烟霄迥，桃香碧涧逢。【见《全闽诗话》卷十一。】  

陆禹臣赠吴生诗二首  

世俗风波险，人情巧智长。要知安分处，修性本真常。  

露下瑶簪湿，云生石室寒。星坛鸾鹤舞，丹灶虎龙蟠。尘世人情窄，壶中景界宽。凭君高着眼，物外试回观。【见郑方坤《五代诗话》卷九引《广远府志》。】  

南岳仙题金牛石壁  

手持黄鹤来，脚踏金牛背。尘世无人知，白云久相待。【见《沅湘耆旧集》卷十三。】  

凤凰台兽相和歌【题拟】  

深闺寒锁难成梦，那得同衾共绣床。一自与郎江上别，霜天更自觉宵长。【妇人歌。】  

纤阿敛照窗风起，渐觉霜寒逼玉床。幽恨从来无早暮，不知宵漏向人长。【男子和。】  

愁听黄莺唤友声，空闺曙色梦初惊。窗前总有花笺纸，难寄妾心字字明。【又歌。】  

遥知把笔怯禽声，密语书来屡自惊。若道花笺传不尽，幽情含处已分明。【又和。】  

寂静璇闺度岁华，并头莲叶又如钱。愁人独处那堪此，安得君来共枕眠。【又歌。】  

愁多四月日如年，金错囊无买醉钱。满地落花愁不寐，非关明月夜迟眠。【又和。】  

卧病匡床香屡添，夜深犹有一丝烟。怀君无计能成梦，更恨砧声到枕边。【又歌。】  

寒灯未灭夜愁添，轻帐低垂薄似烟。忘却闺中病无寐，空教魂梦到君边。【又和。见元林坤《诚斋杂记》卷下，元伊世珍《琅嬛记》卷上引《诚斋杂记》。】  

***### 全唐诗续拾卷五十八***　歌　谣　谶记　嘲嘘　谚　语  

载初元年沙州歌谣并序○题拟　以下歌  

神皇圣氏，生于文王，文王二字从《敦煌社会经济文献真迹释录》录文补之祖，生于后稷。故诗人所谓《生人》，尊祖也。  

于昭武王，承天剪商。谁其下武？圣母神皇。穆斯九族，绥彼四方。遵以礼仪，调以阴阳，三农五谷，万庾庚千箱。载兴文教，载构明堂。八窗四闼，上圆下方。多士济济，流水洋洋。明堂文兴，百工时揆。庶人子来，（□工口皮）鼓不胜。肃肃在上，无幽不察，无远不相。千龄所锺，万国攸向。俗被仁礼，家怀孝让。帝德广运，圣寿遐延。明明在下，于昭于天。本枝百代，福祚万年。惟彼洛邑，圣母营之；惟彼河水，神皇清之；穆穆帝子，圣母生之；浩浩海渎，神皇平之。福兮佑兮，在圣母兮；盛兮昌兮，在神皇兮。圣母皇皇，抚临四方。东西南北，无思不服。秃发狂瞽，侵我西土。皇赫斯怒，爰整其旅。荒徼之外，各安其所。穆穆圣君，受天之佑。圣皇为谁？神皇圣母。于万斯【伯二六九五卷作「斯万」】年，受天之佑。永淳之季，皇升玉京。如丧其考，人不聊生。裴、徐作衅，淮海波惊。皇皇圣母，定纵服横。绥以大德，威以佳兵。神谋独运，天鉴孔明。危邦载静，乱俗还平。河图洛书，龟背龙胁。圣母临人，永昌帝业。既营大室，爰构明堂，如天之堰，如地之方。包含五色，吐纳三光，傍洞八牖，中制九房。百神荐趾，膺干之统，得坤之经。子来之作，不日而成。不得有得，□□非名。如天之寿，于万斯龄。黄山海水，蒲海沙场。地邻蕃服，家接浑乡。昔年寇盗，禾麦调伤。四人扰扰，百姓遑遑。圣人哀念，赐以惟良。既抚既育，或引或将。昔靡单(被去皮改夸)，今日重裳。春兰秋菊，无绝斯芳。【见罗振玉《鸣沙石室佚书》影印敦煌写卷《沙州都督府图经》，即伯二○○五卷。校以伯二六九五卷，此卷末署「《沙州都督府图经》卷第三」。】  

邺下百姓为张嘉佑歌【题从《古谣谚》卷八一】  

张公张公清且明，蝗虫避境【阙】成，正【《金石萃编》作「巫」】晴【阙】雨【阙】晴。【见《全唐文》卷三九六尉迟士良《周太师蜀国公碑阴记》，据《金石萃编》卷八二参校。】  

蜀州民为郑知贤歌【题拟】  

州有长史，一隅欢喜，调吏如琴，养民如子。【《千唐志斋藏志》圣历二年《周中大夫行蜀州长史上柱国郑公(知贤)墓志铭》。】  

选人为崔沔王丘歌【题拟】  

沔人澄明澈底清，丘山介直连天峻。【见三长物斋刊本《颜鲁公文集》卷五《通议大夫守太子宾客东都副留守云骑尉赠尚书左仆射博陵崔孝公宅陋室铭记》引。】  

扬州民为杜亚诵【题拟】  

膴膴原田，自今以始，岁其丰年。【野人诵。】  

沔彼流水，我邦是纪，锺美不知。【都人诵。均见《文苑英华》卷八一二梁肃《通爱敬陂水门记》引。】  

澧州人为刺史歌【题从《古谣谚》卷八一拟】  

可怜地上楼，百姓不知修。上有清使君，下有清江流。【见《全唐文》卷六一九戎昱《澧州新城颂序》引。】  

清源郡人为薛昱歌【题从《古谣谚》卷二七】  

郡号清源，官有清德。【《嘉庆一统志》卷二六四。】  

河南民为河南尹某公歌【题从《古谣谚》卷八一拟】  

天灾流行兮代有，下民昏垫兮时数。命无以逃兮谅自嗟，岂将天怒，我尹之慰恤兮，实解予之愁苦。夫得耕兮妇得织，日出得作兮日入得息。此固我君之忧民兮，俾我尹之来即。  

又歌  

明明在上兮天子圣，四方取则兮我公令。疲民苏息兮公之政，一日将去兮，谁活我之性命。【均见《全唐文》卷五一○李方郁《修中岳庙记》引。】  

长道县人为王田二公歌【题拟】  

二公更事，阖境之庇。二公其休，谁其为嗣。【见《文苑英华》卷七九三于邵《田司马传》引。】  

吉州民为刺史张儇歌【题拟】  

昔吏(言□)(言□)，今吏詹詹，公能驭之，铅【一作「雄」】亦为铦，跖【一作「路」】亦为廉。始泄而【一作「绁始」】苦，终优以恬。昔民嗷嗷，今民咍咍，公能植【一作「抚」】之，鳏寡有怡。流亡既来，徭役先具，污茨尽开。向覆官仓，仓无斗粮，公来几时，积粟埋梁。向阅官库，库无尺缯，公来几时，山积层层。瑞露溶溶，降味公松，瑞莲漪漪，合蔕公池。公有异政，神之祚之，民歌路谣【一作「陲」】，冀闻京师。天子明圣【一作「堂」】，恩光远而。【见杜文澜《古谣谚》卷七六引《皇甫持正集》卷五《吉州刺史厅壁记》引，注一作者为《四部丛刊》本《皇甫持正集》之异文。张儇之名，据同人《庐陵县令厅壁记》补。】  

果州百姓为史谦恕歌【题从《古谣谚》卷五三】  

使君来何晚，昔日无储今有饭。【《海录碎事》卷十二。】  

杭州民诵刺史房孺复【题拟】  

虽有饥馑，必有丰年。大盗既去，我公来臻。【见李观《李元宾文集》卷四《上杭州房使君书》引。】  

载笔氏书百辟之词  

郁郁纷纷，维庆霄之云。古有尧舜，幸得以为君。  

象胥氏译四夷之歌  

炜炜煌煌，天子之祥。唐有神圣，莫敢不来王。【均见《元氏长庆集》卷二七《郊天日五色祥云赋》引。】  

道州民为刺史薛伯高毁鼻亭神歌【题拟】  

我有(孝去子改句)老，公燠其饥。我有病癃，公起其羸。髫童之嚚，公实智之，鳏孤孔艰，公实遂之。孰尊恶德，远矣自古。孰羡【一作「恣」】淫昏，俾我斯瞽。千岁之冥，公辟其户。我子洎孙，延世有慕。【见柳宗元《柳河东集》卷二八《道州毁鼻亭神记》引。】  

刘明德墓志铭末附歌  

哀哉哲人，于何是美。言满山川，名扬闾□【疑为「里」字】。上敬而恭，下问不耻。直而能谦，和而有礼。奈何龙剑，俱沉逝水。风树萧萧，荒坟累累。曾闵攀号，哀情摧毁。中外痛咽兮苦深，肠断绝兮不能已已。【见《山右石刻丛编》卷八《唐故校尉守左武卫泾州四门府折冲都尉员外置同正员赐紫金鱼袋上柱国刘府君墓志铭》。刘明德字节望，长庆二年卒。】  

锺陵郡民为节度使纥干臮歌【题拟】  

自公之来，阖境讙咍。饮公之化，若乳婴孩。【见《文苑英华》卷八一○韦悫《重修滕王阁记》引。】  

高平野老为文斤歌【题从《古谣谚》拟】  

我圣君兮德巍巍，择良牧兮治边陲。感神功兮云雨施，稼穑如梁兮又如茨。无阶达天真兮，咸愿立乎丰碑。【见《全唐文》卷七一三潘滔《文公祠记》引。】  

咸通中小儿歌【题拟】  

得节不得节，不过十二月。【见司马光《资治通鉴考异》卷二十三。】  

吴高祖时华姥山童子歌【题拟】  

灵菌长，金刀响。【见元刘大彬《茅山志》卷十一、《十国春秋》卷十四《刘得常传》。】  

华亭君歌  

华亭君，来几时，免我疾苦疗我饥。【《檇李诗系》卷四二。】  

眉州民为张琳歌【题拟】  

前有章仇后张公，疏决水利(禾亢)稻丰。南阳杜诗不可同，何不用之代天工。【见《十国春秋》卷四十《张琳传》引。】  

周季年东汉国大雪盛唱【题拟】  

生怕赤真人，都来一夜春。【见《说郛》卷六一《清异录》。】  

闽人为郑家八虎歌【题拟】  

贾彪之虎兮往代，荀爽八龙兮典载，名不朽兮人不逢，人不逢兮名空在。荥阳八虎今成群，见之避之走纷纷。【见宋赵与泌、黄岩孙纂《仙溪志》卷四，注出《艺文志》、《九国志》、《独(疑有误)实录》及《郡志》。】  

纥真山神泉歌  

纥真山头有神井，入地千尺绝骨冷。【见《太平寰宇记》卷五十一《朔州》。】  

秦中儿童戏歌  

颠当颠当牢守门，蠮螉寇汝无处奔。【见《酉阳杂俎前集》卷十七。】  

武德二年江东童谣【以下谣】  

江水何泠泠，杨柳何青青。人今正好乐，已复戍彭城。【见唐赵蕤《长短经》卷四《霸图》。】  

随日童谣  

黻水竭，武井溢，此中当有圣人出。【见蒋斧《沙州文录补》录伦敦博物馆藏敦煌出《大云经疏》。】  

女武王谣【题从《古谣谚》卷十二】  

当有女武王者。【《旧唐书》卷六九《李君羡传》。】  

军中谣  

邓守(口虖)，百夫避途。【明黄佐《广州人物传》卷三《邓文进传》，原注：「用《唐书》、《一统志》参修」。邓于唐高祖时仕至韶州刺史。】  

长安中谣言  

见乞儿，与美酒，以免破屋之咎。【见宋马永卿《实宾录》卷十四。】  

武后时谣【题拟】  

武后临朝万万年。【见《分门古今类事》卷十四引《纪异录》。】  

开元末童谣  

山下一群鹿，大鹿来相逐。(口虒)杀【一作「死」】涧下羊，却被猪儿触。【见宋刘斧《青琐高议前集》卷六《骊山记》引。】  

天宝间谣【题拟】  

杨安史。【《贵耳集》卷下。】  

上元元年淮西童谣  

手执金刀起东方。【见《资治通鉴》卷二二一。】  

零陵郡复乳穴谣【题拟】  

甿之熙熙，崔公之来。公化所彻，土石蒙烈。以为不信，起视乳穴。【见《柳河东集》卷二十八《零陵郡复乳穴记》。】  

成都人为新修福成寺谣【题拟】  

昔公去此，福成以毁。今公重还，福成复完。民安军治，亦如此寺。【见《刘宾客文集》卷四《成都府新修福成寺记》。】  

荆门县人送裴均入朝谣【题拟】  

起我堙废而完之，徕我荡析而安之。昔室于墟，风摇雨濡，自公优柔，郛闬盈兮。昔饮于洿，夏溷冬枯，自公感通，觱沸生兮。淑旗之华兮，四牡之騑。傒公之还兮，觞以祝之。【见同书卷九《复荆门县记》引。】  

锺陵民为李公谣【题从《古谣谚》卷八一拟】  

李公不愉，吾何以居。李公不室，我何以逸。【见《文苑英华》卷八二四苻载《锺陵东湖亭记》。】  

峡路谣【题从《古谣谚》卷五八拟】  

朝发白帝，暮彻江陵。【见李肇《国史补》卷下。】  

陇亭童谣  

秦陇无人塞草青，将军一去泣空营。汉家天子车巡狩，行到江南又起兵。【《记纂渊海》卷二十五。】  

抚州民为千金陂谣【题从《古谣谚》卷八一拟】  

公倅景城，民苏南皮。南皮斗门，厥绩今存。在昔河流，西走燕魏，民困堤防，日忧理水。舟楫壅遏，为弊仍岁。公作斗门，分水之势，亦不役民，荷公之制。  

公作千金，抚民惠深。陂水沉沉，乐乎人心。我田不荒，我苗如林。忧公之去，谁其嗣音？【见《全唐文》卷八○五柏虔冉《新创千金陂记》引。】  

咸通初洛中谣  

勿鸡言，送汝树上去；勿鸭言，送汝水中去。  

勿笑父母不认汝。【均见《唐语林》卷七。】  

诸军为唐末帝谣【题拟】  

去【《续世说》作「除」】却生菩萨，扶起一条铁。【见《旧五代史》卷四六《唐末帝纪上》、《续世说》卷七。】  

杨渥时谣言  

杨老抽嫩鬓，堪作打钟槌。【见《知不足斋丛书》本《五国故事》卷上。】  

淮南市井小儿唱  

檀来也。【同前。】  

武义中童谣【题拟】  

江北桃花作雪飞，江南李树玉团枝。李花结子可怜在，不似杨花没了期。【见《钓矶立谈》。】  

吴越文穆王治世子弘樽府时谣言【题拟】  

何处有鹿脯？【见《吴越备史》卷二。】  

长兴中人为张生铁谣【题拟】  

生铁打石头，直待圆即休。【见《分门古今类事》卷二引《纪异录》。】  

湖南童谣  

湖南有长街，栽柳不栽槐。百姓任奔窜，槌芒织草(溪去水改革)。【《十国春秋》卷六九《楚废王世家》。】  

益阳土谣  

长沙益阳，一时相卬。【杜光庭《录异记》卷七。】  

卢光稠未举南康时谣【题拟】  

卢破黎头出，李子始花开。潭深鱼正聚，杨柳两边栽。【《九国志》卷二《谭全播传》。】  

谷城石人腹谶文  

摩兜鞬，慎勿言。【见宋苏颂《苏魏公集》卷五《累年告老恩旨未俞......》诗注引，并云：「唐刘洎少尝遇异人，谓之曰：『君当佐太平得富贵，然宜慎兜鞬之戒。』洎后为侍中，以议论不常获谴。」刘洎，唐太宗时人。】  

白云先生张约言葬失其地谶  

安龙头，枕龙角。不三年，自消铄。【《新编分门古今类事》卷十七引《摭遗》。】  

崔巽遗言  

安龙头，枕龙耳。不三年，万乘至。【同前。】  

安庆绪将败时谶  

渡河野狐尾独速，明年死在十八日。  

胡绝其后，死在合河口。【均见《安禄山事迹》卷下。】  

锡山铭二首  

有锡兵，天下争。无锡宁，天下清。  

有锡沴，无锡乂，天下济。【元《无锡县志》卷四陆羽《慧山寺记》后附，作者署「后世无名人」，原题作「唐锡山铭」。】  

牛僧孺谶  

首尾三麟六十年，两角犊子恣狂颠，龙蛇相血成川。【见《李文饶文集穷愁志》卷四《周秦行纪论》引。】  

黄巢将兴之谶  

黄蛇独吼，天下人走。【见《广卓异记》卷六。】  

天复初刘道昌得篆书  

八雄争天下，狫鼠先啾唧。【自庚子年黄巢见，朱全忠等八人僭号。】兔子上天床，【王建属兔，又以卯年开国。】猿猴三下失。【朱温三帝属猴也。】李子生狼藉，【昭宗也。】乃牛生叛(羊历)。【杨行密王于吴。斗牛，吴之分也。】群犬嘶首尾，走上中华国。【即六侵中国也。见《分门古今类事》卷十四引《宾仙传》。】  

王建时谶  

数在五楼前。【见《说郛》卷二十引《洛中纪异录》。】  

天目山谶  

天目山前两乳长，龙飞凤舞到钱塘。海门一点巽山小，五百年间出帝王。【见宋钱俨《吴越备史》卷一、元刘一清《钱塘遗事》卷一。】  

莆阳古谶  

自湖腰欲断，莆阳朱紫半。水遶壶公山，此时大好看。【见宋李俊甫《莆阳比事》卷一。】  

宋齐丘引南唐开国谶【题拟】  

密密作，唐唐得。【《新编分门古今类事》卷二十引《纪异录》。】  

广顺末京师谶  

小儿剃元首。【《说郛》卷二十引秦再思《洛中记异录》。】  

壶公山古谶  

市连义井岁时半，水遶壶公文物盛。【见《舆地纪胜》卷一三五《泉州》。】  

唐商客王昌瑾得古镜铭  

三水中，四维下，上帝降子于辰马。先操鸡，后搏鸭，此谓运满一三甲。暗登天，明理地，遇子年中兴大事。混踪迹，沌名姓，混沌谁知慎与圣。振法雷，挥神电，于巳年中二龙见。一则藏身青木中，一则现形黑金东。智者现，愚者盲，兴云注雨与人征。或见盛，或视衰，盛衰为灭恶尘滓。此一龙，子三四，递代相承元甲子。此四维，定灭丑，越海来降须待酉。此文若见于明王，国泰人安帝永昌。【《高丽史》卷一。时当后梁贞明中。】  

患目鼻人互嘲【题拟　以下嘲谑】  

眼能日月盈，为有陈根委。【(邕鼻)鼻人先咏侧眼人。】不别似兰斯，都由鴈门紫。【患眼人续下句。见《太平广记》卷二五七《启颜录》。】  

谑高涣  

一百二十个蜣螂，推一个屎块不上。【见《唐摭言》卷十五。】  

戏杜审权  

座主审权，门生处权，可谓权不失权。【见《南部新书》卷丁。】  

楚州好事者题吴尧卿苇棺  

信物一角，附至阿鼻地狱。请去斜封，送上阎罗大王。【见缪荃荪刊本《广陵妖乱志》。】  

教坊伶人献语  

天子不须忧北寇，守贞面上管幽州。【见《旧五代史》卷一○九《李守贞传》。】  

咏和凝范质【题拟】  

从此庙堂添故事，登庸衣钵亦相传。【见《邵氏闻见录》卷七、《渑水燕谈录》卷六。】  

嘲李度登第【题拟】  

主司只诵【《增修诗话总龟》卷三七引作「选」】一联诗。【见《玉壶清话》卷七。】  

时为俳偕语咏天  

高平上监碧翁翁。【见《说郛》卷六一《清异录》。】  

泰州民刺褚仁规诗  

多求囊白昧苍苍，兼取人间第一黄。【同前。】  

伶伦改诗嘲陈癞子【题拟】  

三十年来陈癞子，如今始得碧纱幪。【见《太平广记》卷二五七引《玉堂闲话》。】  

嘲虾蟆  

一跳八尺，再跳丈六。从春至夏，裸袒相逐。天地取作，掉尾肃肃。【见《历代笑话集》本唐朱揆《谐噱录》。】  

颜师古引谚  

贼无历底中道回。【《匡谬正俗》卷八，云「内应导引为历底」。】  

华壤英主为神迥谚【题拟】  

大论主，释迦迥，法界多罗一时领。【见《续高僧传》卷十一、《神迥传》。】  

贞观时谚【题拟】  

无知之叟，又指禅师，乱识之夫，共归明德。返迷皆有大照，随妄普翳真科。【见前书卷二十《僧彻传》。】  

魏征引谚  

丰年珠玉，俭年谷熟。【《魏郑公谏录》卷三。】  

王勃引谚  

祸不入慎家之门。【见《王子安集》卷十《平台秘略论》。】  

陈子昂引谚  

欲知其人，观其所使。【见《陈拾遗集》卷八《上军国利害事》。】  

刘知己引今谚  

季与厥昆，争知嫂讳。【见《史通》卷十九《汉书五行志错误篇》。】  

张鷟引谚  

官仓喝雀，犹是向公。【《施注苏诗》卷二十一引《朝野佥载》引。】心欲专，凿石穿。【《游仙窟》。】  

张说引谚  

岁在申酉，乞浆得酒。【见《张燕公集》卷九《请置屯田表》。】  

李邕引谚  

河南照，天下少。【见日本《续藏经》第一五○册收李邕《唐故白马寺主翻译惠沼神塔碑》。】  

李邕妻温氏引谚  

士无贤不肖，入朝见疾。【见《新唐书》卷二○二《李邕传》。】  

崔仁师引谚  

杀人刖足，亦皆有礼。【见《新唐书》卷九九《崔仁师传》。】  

赵蕤引谚  

太白入南斗，天子下殿走。【见《长短经》卷七《惧诫》。】  

画松谚语  

画松当如夜叉臂，鹳鹊啄。【《宣和画谱》卷十。】  

李諲引谚  

百日斫柴一日烧。【见《全唐文》卷四○八李諲《妒神颂序》。】  

张怀瓘引谚  

韩《诗》郑《易》挂着壁。【见《书断》卷上、《墨池编》卷七。】  

李观引谚  

溜之细穿石，绠之细断干。【见《李元宾文集》卷五《请修太学书》。】  

省躬谚  

义尽省躬。【《宋高僧传》卷十五《唐扬州慧照寺省躬传》。】  

襄阳古谚  

襄阳无西。【《元和郡县图志》卷二十一。】  

邔县古谚  

邔无东。【同前。】  

白居易引谚  

郑玄家牛，触墙成八字。【见《白氏长庆集》卷二六《双鹦鹉》诗注引。】  

范摅引谚  

街谈巷议，倏有裨于王化。【《云溪友议序》。】  

王叡引谚  

鸟穷则啄，兽穷则角，人穷则诈。【见《类说》卷二五《炙毂子》引。】  

《独异志》引谚  

骄奢之灾，祸非一致。【《独异志》卷下。】  

李匡文引谚  

千里井，不及唾。【见《资暇集》卷下。】  

稷下谚  

学识何如观点书。【见《资暇集》卷下。】  

木奴谚  

木奴千，无凶年。【见段公路《北户录》卷三、《侯鲭录》卷四。又见《四时纂要》卷三。】  

琼振二州人【题拟】  

跳石牛骨碌，好笑又【《武英殿聚珍版丛书》本《岭表录异》无「又」字】好哭。【见《太平御览》卷九○○引刘恂《岭表录异》。】  

安定郡里谚【题拟】  

岘山张盖雨滂沱。【《孔帖》卷二作「沛」。见皇甫枚《三水小牍》卷下。】  

徐知谔引谚  

人生百岁，七十者稀。【《玉壶清话》卷九。】  

孙光宪引谚  

好事不出门，恶事行千里。【《北梦琐言》卷六，参《古谣谚》卷五十八。】  

时人为张全义谚【题拟】  

王祷雨，买雨具。无畏之神耶？齐王之洁诚耶？【见宋张齐贤《洛阳缙绅旧闻记》卷二。】  

王蜀时人为高道兴谚【题拟】  

高君坠笔亦成画。【见宋郭若虚《图画见闻志》卷二。】  

王仁裕引谚  

一饮一啄，系之于分。【见《太平广记》卷一五八《玉堂闲话》引。】  

孤云两角，去天一握。【见《类说》卷五四《玉堂闲话》引。】  

杨亿引谚  

不到长安辜负眼，不到两浙辜负口。【见《类说》卷五三引《杨文公谈苑》。】  

时人为省中谚【题从《古谣谚》卷五九拟】  

司门都官，屯田水部，入省不数。【见钱易《南部新书》卷丁。】  

赞宁引谚  

东家种竹，西家种地。  

腊月煮笋羹，大人道便是。  

恭敬不如从命，受训莫如从顺。【见《百川学海》本赞宁《笋谱》。】  

青成蓝，蓝谢青。师何常？在明经。【《宋高僧传》卷十二《唐福州雪峰广福院义存传》。】  

陶谷引谚  

阑单带，迭垛衫，肥人也觉瘦严岩。【见《说郛》卷六一《清异录》。】  

南郑县旱山谚  

牛头戴，旱山晦，家中干谷莫相贷。【见《太平寰宇记》卷一三三。】  

鄜州云岩县库利川土谚  

昔有奴贼，居此川内。【稽胡呼奴为库利。见同书卷三五。】  

谚  

悯忠高阁，去天一握。【《天府广记》卷三八。】  

时人为神照语【题拟　以下语】  

河南一遍照，英声不徒召。【见《续高僧传》卷十三《神照传》。】  

唐史官引语论冀州民俗【题拟】  

魏郡清河，天公无奈何。【《隋书》卷二十五《地理志中》。】  

时人为玄奘法师兄弟语【题拟】  

昔闻荀氏八龙，今见陈门双骥。【见于志宁《〈大唐西域记〉序》引。】  

时人为来虞二氏子语【题从《古谣谚》卷十六。】  

护儿儿作相，世南男作匠。【《弘简录》卷十三。】  

鹦鹉谷水世语【题从《古谣谚》卷三十二】  

此水清，天下平。【《唐会要》卷二十八。】  

中宗时人为李元恭语【题拟】  

长宁安乐并狂颠，既教翻地亦翻天。卖弄大家犹未足，便使元恭来取钱。【《册府元龟》卷六三八《铨选部贪贿》。此首及下首承陶敏先生见告。】  

中宗时【京师】人为郑愔语【题拟】  

杀郑愔，天必阴。【同前。】  

时人为苏颋语【题拟】  

苏(坏去土改王)有子，李峤无儿。【见《太平御览》卷四一四引《朝野佥载》。】  

京中人作二豹咒【题拟】  

若违心负教，横遭三豹。【见《朝野佥载》卷二。】  

时人为韩朝宗语【题拟】  

生不愿封万户侯，但愿一识韩荆州。【见《李太白全集》卷二十六《与韩荆州书》引。】  

轻薄者为进士及第语【题拟】  

及第进士，俯视中黄郎；落第进士，揖蒲华长马。  

进士初及第，头上七尺焰光。【见《封氏闻见记》卷三。】  

世人为吴道子王(左阡去千右施去方)子言【题从《古谣谚》卷四十】  

(左阡去千右施去方)子头，道子脚。【《历代名画记》卷九。】  

徐浩引俗语  

书无百日工。【《法书要录》卷三徐浩《论书》引。】  

唐时为八诗人语【题从《古谣谚》卷十二】  

前有沈宋王杜，后有钱郎刘李。【《唐才子传》卷二《刘长卿传》。】  

时人为魏博牙军语【题拟】  

长安天子，魏府牙军。【《新唐书》卷二一○《藩镇魏博传》。】  

陈藏器引俗语  

韭是草锺乳，芡是水硫磺。【《古谣谚》卷三十八引陈藏器《本草拾遗》。】  

时人为阳城郑刚李周南语【题从《古谣谚》卷五七】  

转远转高，转近转卑。【《唐国史补》卷上。】  

长安人为宋清语【题拟】  

人有义声，卖药宋清。【同前卷中。】  

峡中旧语【题拟】  

五月下峡，死而不吊。【同前卷下。】  

江湖语  

水不载万。【同前。】  

时人为兔褐语【题从《古谣谚》卷五八】  

兔褐真不如假。【同前。】  

镇海军壮儿语【题拟】  

壮儿过大梁，如上龙门。【《云溪友议》卷上。】  

历城土人为光政寺磬语【题拟】  

磬神圣，恋光政。【《酉阳杂俎》卷三。】  

齐人为妒妇津语【题拟】  

欲求好妇，立在津口。妇立水傍，好丑自彰。【同前卷十六。】  

文宗时举场中语【题拟】  

乡贡进士，不博上州刺史。【《太平广记》卷一八一引《卢氏杂说》。】  

京师语  

丑侯(目农)(目农)，多用半装。【《续谈助》卷三引《牛羊日历》引。】  

会昌中长安人语  

今年长安人吃人。【《入唐求法巡礼行记》卷四。】  

里语  

当时妇弃夫，今日夫弃妇。若不逞丹青，空房应独守。【见《云溪友议》卷上。】  

时人为刘师贞语  

孝于何，通神明。汉有丁兰，唐有师贞。【见《太平御览》卷四一四引《史系》。】  

俚语  

骑虎者，势不得下。【见《新五代史》卷二四《郭崇韬传》。】  

人为分香莲语【题拟】  

分香莲，不论钱。【见《云仙杂记》卷七。】  

蜀人谓长须僧语【题拟】  

一事南无，折却长须。【见《太平广记》卷二六二引《王氏见闻》引。】  

宣州人为弘农王语【题拟】  

何独后予，徯其来苏。【见《文苑英华》卷八○二沈颜《宣州重建小厅记》引。】  

崔淙引俚语  

川壅则溃，月盈则匡，善败由己，吉凶何尝。【见《全唐文》卷四五九崔淙《登姑苏台赋》引。】  

丹州俗语  

丹州白室，胡头汉舌。【见《元和郡县图志》卷三《丹州》。】  

户牖俗语【题拟】  

二十三，日正南。二十五，日当户。【见《国史补》卷中。】  

金榆山土人言【题拟】  

金驴一鸣，天下太平。【见《酉阳杂俎续集》卷八。】  

俗语  

王母甘桃，食之解劳。【见前书卷十。】  

时人为沈警语  

玄机在席，颠倒宾客。【见《太平广记》卷三二六引《异闻录》。参本书卷四十。】  

蜀人为南诏语  

西戎尚可，南蛮残我。【见《新唐书》卷二一五引。】  

干符中人称蒋凝语  

臼头花钿满面，不若徐妃半妆。【见《唐摭言》卷十。《钗小志》作谚。】  

唐时人为秘书省太常寺官语【题从《古谣谚》卷六七】  

正字校书，咏诗骑驴。奉礼太祝，轻裘食肉。【见《翰苑新书前集》卷二十四引《雍洛灵异记》。】  

风流箭语  

风流箭，风流人人愿。【见《说郛》卷六一引《清异录》。】  

韩鄂引俗语  

一年计树之以谷，十年计树之以木。  

一日之计在一晨，一年之计在一春。  

以时及泽为上策。【均见《四时纂要》卷一。】  

八月雨班阑，高低尽可怜。【同前卷三。】  

人为太白山横云语【题拟】  

南山瀑布，非朝则暮。【见宋敏求《长安志》卷十四。】  

清丰故老传语【题拟】  

金堤头，上有秦女楼。【见《太平寰宇记》卷五七。】  

人为吴道子曹仲达语  

吴带当风，曹衣出水。【见《图画见闻志》卷一。】  

梁时人为吴道子刘彦齐语【题拟】  

唐朝吴道子手，梁朝刘彦齐眼。【《图书见闻志》卷五。】  

扬州人为彭玕语【题从《古谣谚》卷二四】  

十金易一笔，百金易一篇。【《十国春秋》卷七三《彭玕传》。】  

蓟州耆旧语【题拟】  

燕山石鼓，鸣则有兵。【《太平寰宇记》卷七十。】  

南溪故老传语【题拟】  

东石从西，乞子将归。【《太平寰宇记》卷七九。】  

赞宁引语  

利不百，不变格。【《宋高僧传》卷十《唐新吴百丈山怀海传》。】  

宋城民为祝天贶和甄语【题拟】  

去了裹头冰，却得一段着脚琉璃。【《说郛》卷六一引《清异录》。】  

《灌畦暇语》引常言  

一作一止，知人表里。【《灌畦暇语》。】  

《酉阳杂俎》引语  

买鱼得鱮，不如食茹。  

宁去累世宅，不去制鱼鱼额。  

洛鲤伊鲂，贵于牛羊。  

得合澜蠾，虽不足豪，亦足以高。  

槟榔扶留，可以忘忧。  

白马甜榴，一实直牛。  

草木晖晖，苍黄乱飞。【均见《酉阳杂俎前集》卷十六《广动植》。】  

举场旧话  

闻多见少，迹静心勤。【省闲游，事知己也。】卷头有眼，【投谒必其地也。】肚里没嗔。【得失算命，群居用和。】貌谨气和，见面少，闻名多。【古人有言，见多成丑之谓也。凡后进游历前达之门，或虑进趋揖让，偶有蹶失，则虽有烜赫之文，终负生疏之诮。故文艺既至，第要投谒及时，不必孜孜求见也。如其深知已下岁寒之契，师友则不然也。】  

上等举人，应同人举。【推公共也。】中等举人，应丞郎举。【计通塞也。】下等举人，应宰相举。【均见《唐摭言》卷十五。此承汤华泉同志见告。】  

### 全唐诗续拾卷五十九　先宋诗上  

傅翕  

傅翕，字玄风，一名灵璨，字德素。俗姓楼，东阳郡乌伤县竹山里人。建武四年生。居婺州双林寺。世称傅大士、双林大士。太建元年卒，年七十三。  

四相诗  

生相  

识托浮泡起，生从爱欲来。昔时曾长大，今日复婴孩。星眼随人转，朱唇向乳开。为迷真法性，还却受轮回。  

老相  

览镜容颜改，登阶气力衰。咄哉今已老，趋拜礼还亏。身似临崖树，心如念水龟。尚犹耽有漏，不肯学无为。  

病相  

忽染沈痾疾，因成卧病身。妻儿愁不语，朋友厌相亲。楚痛抽千脉，呻吟彻四邻。不知前路险，犹向恣贪嗔。  

死相  

精魄辞生路，游魂入死关。只闻千万去，不见一人还。宝马空嘶立，庭花永绝攀。早求无上道，应免四方山。  

颂  

遍参四大海，观寻五阴山。如来行道处，灵智甚清闲。宝殿明珠曜，花座美玉鲜。心王明教法，敷扬般若莲。净土菩提子，盖得天中天。  

观此色身中，心王般若空。圣智安居处，凡夫路不同。出入无门户，观寻不见踪。大体宽无际，小心尘不容。欲得登彼岸，高张智慧篷。  

清净明珠戒，庄严佛道场。身作如来相，心为般若王。愿早登莲座，口放大圆光。广照无边界，为佛作桥梁。开大毘尼藏，名传戒定香。  

观达无生智，空中谁往来？永超三界狱，不染四魔胎。游戏莲华上，安居法性台。天上悉瞻仰，冥空赞善哉！有缘逢广化，般若妙门开。  

夜夜抱佛眠，朝朝还共起。行住镇相随，坐卧同居止。分毫不相离，如身影相似。欲知佛何在，只这语声是。  

寂是法王根，动是法王苗。涅盘既不远，常住亦非遥。回心名净土，烦恼应时消。欲过三涂海，勤修六度桥。定当成正觉，喻若待来潮。  

伏藏不离体，珠在内身中。但向心边会，莫远外于空。  

万类同真性，千般体一如。若人解此法，何用苦寻渠。四生同一体，六趣会归余。无明即是佛，烦恼不须除。  

贪嗔痴  

不须贪，看取游鱼戏碧潭。只是爱他钩下饵，一条线向口中含。  

不须瞋，瞋则能招地狱因。但将定力降风火，便是端严紫磨身。  

不须痴，痴被无明六贼欺。恶业自身心所造，愚迷披却畜生皮。  

十劝  

劝君一，专心常念波罗密。勤修六度向菩提，五浊三涂自然出。  

劝君二，夫人处世莫求利。纵然求得蹔时间，须臾不久归蒿里。  

劝君三，人身难得大须惭。昼夜六时常念佛，勤修三宝向伽蓝。  

劝君四，努力经营修善事。莫言少壮好光容，未委前程是何处。  

劝君五，寻思地狱真成苦。眼前富贵逞容仪，须臾不久还归土。  

劝君六，第一莫吃众生肉。若非菩萨化身来，便是生前亲眷属。  

劝君七，万事无过须的实。朝三暮四不为人，此理安身终不吉。  

劝君八，吃肉之人真罗剎。今生若也杀他身，来生还被他人杀。  

劝君九，天堂地狱分明有。莫将酒肉劝僧人，五百生中无脚手。  

劝君十，相劝修行须在急。一朝命尽入黄泉，父娘妻子徒劳泣。  

颂二首  

空手把锄头，步行骑水牛。人从桥上过，桥流水不流。  

有物先天地，无形本寂寥。能为万象主，不逐四时雕。【延寿《心赋注》引此首。】  

还源诗十二章  

还源去，生死涅盘齐。由心不平等，法性有高低。  

还源去，说易运心难。般若无形相，教君若为观。  

还源去，欲求般若易。但息是非心，自然成大智。  

还源去，触处可幽栖。涅盘生死是，烦恼即菩提。  

还源去，依理莫随情。法性无增减，妄说有亏盈。  

还源去，何须更远寻。欲求真解脱，端坐自观心。  

还源去，心性不思议。志小无为大，芥子纳须弥。  

还源去，解脱无边际。和光与物同，如空不染世。  

还源去，何须次第求。法性无前后，一念一时修。【此首见《宗镜录》卷十四。】  

还源去，心性不沈浮。安住三【《宗镜录》卷二七作「王」】三昧，万行悉圆收。  

还源去，生死本纷纶。横计虚为实，六情常自昏。  

还源去，般若酒澄清。能治烦恼病，自饮劝众生。  

浮沤歌  

君不见骤雨近着庭际流，水上随生无数沤。一滴初成一滴破，几回销尽几回浮。浮沤聚散无穷已，大小殊形色相似。有时忽起名浮沤，销尽还同本来水。浮沤自有还自无，象空象实总名虚。究竟还同幻化影，愚人唤作半边珠。此时感叹闲居士，一见浮沤悟生死。皇皇人世总名虚，蹔借浮沤以相比。念念人间多盛衰，逝水东注永无期。寄言世上荣豪者，岁月相看能几时？  

独自诗二十章  

独自山，茅茨草屋安。熊罴撩人戏，飞鸟共来餐。  

独自居，何意此勤劬。翘心寻本性，节志服真如。  

独自眠，寂寞好思玄。休息攀缘境，不着有无边。  

独自坐，静思观无我。调直个身心，慈悲成萨埵。  

独自处，本誓如应语。示道在经中，扣破无明主。  

独自行，见色恰如盲。轻躯同类化，蠕动未曾惊。  

独自戏，问我心中有何为？若见无记在心中，急断令还般若义。  

独自往，触处随缘皆妄想。妄想心内逼驰求，即此驰求亦非往。  

独自归，登山度岭何所依？比至所依无定实，熟观此境竟何为？  

独自作，问我心中何所著？推【《止观辅行传法诀》作「巡」】检四运并无生，千端万绪何能缚？【此首又见湛然《止观辅行传法诀》卷二之三。】  

独自语，问我心中何所取？照了巧说并皆空，咽喉唇舌谁为主？  

独自精，其实离声名。三观一心融万品，荆棘丛林何处生？  

独自美，迢迢弃朝市。追昔本愿证无生，不得无生终不止。  

独自佳，禅味朝餐不用虾。弊此抟食如应与，假借五阴以为家。  

独自乐，但欲求无学。急断三界绳，得免泥(上□下牛)恶。  

独自好，决求菩萨道。万行为众生，未取泥洹宝。  

独自欢，试取世缘看。捉此无常境，一理向心观。  

独自奇，正是学无为。回首多许念，运向涅盘池。  

独自足，愿心无限局。怨亲法界语圆真，始得应身化群育。  

独自宿，意里心储蓄。为作良友系衣珠，历劫弥生根会熟。  

尔时大士语诸弟子昼夜思维观察自心生而不生灭而不灭止息攀缘人法相寂是为解脱乃作五章词曰  

一更始，心香遍界起。敬礼无上尊，心心已无已。  

二更至，跏趺静禅思。通达无彼我，真如一不二。  

三更中，观法空不空。无起无生灭，体一真如同。  

四更前，观法缘无缘。真如四句绝，百非宁复煎。  

五更初，稽首礼如如。归依无新故，不实亦不虚。  

行路难二十篇并序  

夫心性虚凝，量同法界，真如绝相，无作无缘。湛尔常存而无住，法流满世界而实理不迁，妙道归空而普同万有，法王依此而喻说金坚，故借言欲显其相，而复不为言之所诠。然触事该罗，而事无不摄，性本解脱而无十缠，缘所不起，呼之为妙，言方不及，故号自然。常与世和而世法不染，俗是其体而亦不为俗之所牵，尔乃虚玄绝妙，空廓坦荡，虽无状而现形，虽有形而无象，散合无方，而非还非往，虽聚敛而不促，设开舒而不广，实非物而有音，具大音而希响。性寂虚冲，非一非两，广照分明，徒自明而自朗，未曾暂有，而全体现前。虽复现前，而难习难仿，细于毫末而不微，生遍三千而不长，理无决定，而形事微妙而忽怳。生死坦然，非因育养，识类含生，同斯法纲。就悟名为涅盘，而不知者说为忆想。斯则真实无疑，能柔能强，广望则世界不容，息念则举体皆空。乃是无色之色，恬静渊洪，止之则为无量无穷之体，合之则为无只无双之宗，普周万国，无远弗到，包罗太虚，无物不容，非凡非圣，非智非愚，惟有无心质士，合此虚宗。会之者豁冥昧，照之者朗迷蒙，遮那湛然，无增无减，四生三有，阒尔还空。若乃幽微寂寞，难见难知，莫立一名相，而不合不离，非断非常，而二边俱会，无明无暗，非慧非痴，此非世间智辩照之所能及，是无生慧者之所深思。斯乃自悟虚心，即长生而不灭，见而非见，无着无依，世有九十六种外道，亦所不及。惟是无上佛法，要切良基，余既瞥闻，不能默已，抱愚竭智，聊述拙辞。虽不会妙理，然其语意大指，终归真如，然烦债群迷，制斯遣虑，愿高明正士，见者不嗤。  

第一章明心非断常  

君不见自心非断亦非常，普在诸方不入方。亦复不依前后际，又复非圆非短长。湛然无生亦无灭，非白非黑非青黄。虽复念虑知诸法，而实不住念中央。众生入而无所入，虽取六境无所伤。智者分明了知此，是故号曰法中王。自悟知此非知法，因尔智慧等金刚。不藉外缘资内府，戒定慧品自闲防。安住普超三昧顶，忆想颠倒永消亡。觉诸烦恼真如相，称此空名为道场。为众班宣演常教，如此妙义未曾彰。行路难，路难微妙甚难行。若以无知照知法，现前证得本无生。  

第二章明真照无照  

君不见真照分明性无照，通鉴坦荡复无平。安住无明知明照，了达明照之无明。一心永断于诸行，始复勤行于不行。一心非心亦非一，无一无心行不生。识心即是无生法，非离生法有无生。若知诸缘性无起，随心颠倒任纵横。解了空心无隔碍，世间言论不庸争。若复苦欲争言论，方为贪痴之所盲。是故经言乐知见，五阴尘劳随复生。若能专心复本际，自得正道坦然平。性正心平无有正，假设平正引群生。行路难，路难常居五阴山。涅盘虚玄不为寂，虽有生死独清闲。  

第三章明心相实相  

君不见心相微细最奇精，非作非缘非色名。虽复恬然非有相，若凡若圣己之灵。此灵无形而常应，虽复常应实无形。心性无来亦无去，缘虑流转实无停。正觉此之【《宗镜录》卷二九作「觉此」】真常觉，方便鹿苑制尊经。为度妄想诸邪见，令知寂灭得安宁。广说菩提与诸行，而此二法即音声。了达音声处非处，三毒烦恼不亏盈。又达五阴皆空寂，正慧无生制六情。于兹六情随念灭，即是真了涅盘城。行路难，路难无往复无还。贪嗔不在于内外，亦复的不在中间。  

第四章明无相虚融  

君不见决定法中无决定，虚妄颠倒是菩提。若心分别菩提法，分别菩提还复迷。若了此迷无分别，迷与分别即菩提。分别菩提非一异，恒一同体不相离。安住性空真实性，空性无空亦不齐。同体大悲含一切，故知真性不乖迷。只此昏迷即无性，亦复不论齐不齐。若舍尘劳更无法，喻若莲花生淤泥。如来法身无别处，普通三界苦泥犁。三界泥犁本非有，微妙谁复得见蹊？行路难，路难本自是泥洹。内外身心并空寂，颠倒贪嗔何处安？  

第五章明凡圣非一非二  

君不见烦恼茫然非是一，虽复非一亦非多。若能照知其本际，即是真身卢舍那。入于微尘亦无碍，无碍体寂遍娑婆。凡圣两途非二处，生死涅盘常共和。虽复强立名和字，只个爱痴真佛陀。般若深空智非智，以无心意制众魔。余既诚心学此术，聊抽拙抱作斯歌。行路难，路难心性实极宽。贪欲本来常寂灭，智者于此可盘桓。  

第六章明心性无染  

君不见智人求心不求佛，诸法寂灭即贪淫。爱欲贪淫从心起，我亦征心于无心。若也求心复不得，自然无处起贪淫。贪淫无起亦无灭，颠倒非浅亦非深。又亦不得非贪欲，无得不得妙难寻。三毒性中恒如此，具足常同坚固林。余事贪淫为佛事，更无三毒横相侵。若求出离还沉没，分别出没还复沈。诸佛善得于三毒，众生虚妄不能任。我亦勤修三毒性，更不愿求诸佛心。行路难，路难心中本无物。无物即是净菩提，无见心中常见佛。  

第七章明般若无诤  

君不见般若真源本常净，生死根际自虚微。即此生死真般若，离斯外觅反相违。心若分别于生死，诸苦毒难竟相追。今若事之为功匠，虚妄颠倒不能归。而此但假空言语，净秽两边俱不依。无心舍离于生死，涅盘无心亦不追。涅盘无心即生死，生死无心般若晖。般若无心明照用，无照无用断言辞。亦复不欲有诸见，即是法王无上医。善解于此无心药，三有诸病尽能治。行路难，路难遣之而复遣。识此遣性本来空，无心终是摩诃衍。  

第八章明本际不可得  

君不见本际之中无复本，无本真际无人知。若人无知了斯际，清净微妙不为奇。知与无知常自尔，苦乐等同于大悲。三界众生乃迷骛，于其实录是无为。亦复无此无为法，强自生心是苦疲。苦疲皆空如炎响，生灭不住不分离。能知此心无隔碍，生死虚妄不能羁。而此一心皆悉具，八万四千诸律仪。亦复不堕过人法，崄巇绝危而不危。一切法中无有法，世人遑遽欲何为？行路难，路难心中无可看。昔日谓言诸佛远，今知贪嗔是涅盘。  

第九章明无断烦恼  

君不见文殊妙德非为远，三障三毒即二空。五分法身缠五阴，六入无知为六通。四倒四果何曾异，八邪八正体还同。七觉菩提性无别，七识流浪会真宗。一切烦恼皆空寂，诸佛法藏在心胸。恒将法忍相随逐，只自差舛不相逢。诸佛如来住何所，并在贪淫爱欲中。今劝断贪淫爱欲，但是方便化童蒙。贪欲本相真清净，假说空名名亦空。行路难，路难心中非是心。寄语真修无念士，慎勿分别毁贪淫。  

第十章明寂灭无心常行精进  

君不见寂灭性中无寂灭，真实觉中无觉和。亦复无有无知觉，清虚寂寞离方规。法性自尔无因致，忆想颠倒性无为。正使飘流遍三界，于其心中实不移。无去无来亦无住，善达无住亦无亏。诸佛世雄非尊大，三毒四倒亦非卑。却寻缘心无所得，无缘心中缘复弥。若欲速去无上道，无知三毒性能资。三毒生于三解脱，七识还生七觉支。倒心去来无有实，去来无急亦无迟。觉诸烦恼观前境，但自惩心而却推。心本无根何有本，六尘五欲不能拘。行路难，路难微妙甚希奇。昔日殷勤勇精进，不知精进背无为。  

第十一章明法身体用自在  

君不见大士自观身中法，身是如来净法身。虚空往还最迅速，独脱自在不由人。出入毛孔而无碍，爱取尘时不染尘。现处凡情等诸圣，离斯求道更无真。建立诸法而无法，即是真如无上真。亿劫本有而非故，于今现觉亦非新。成就大我而无我，具足大人无有人。圣体无明不可说，为复方便名心神。即此心是真常法，亦是涅盘之上珍。愿诸学人同此悟，各自守门而禁津。行路难，路难名异理无分。若能了于无生死，便得除消生死云。  

第十二章明金刚解脱  

君不见金刚语句非真实，万象森罗同一无。而此空无为佛母，复是真如无上珠。世人不知求此宝，贫穷(上匆下心)(上匆下心)六趣奴。不事身中法身佛，冗冗向外礼浮图。乍看而欲似精进，检责身中皆并麤。用个麤心逞言语，不了真源由是愚。随情忆想而分别，五阴六贼竞来诛。不肯寻求无上道，但知虚妄取名誉。口虽唱善还生恶，空言真实反成虚。余今反虚持作实，亦不证实入无余。行路难，路难举世皆虚妄。十缠五阴性无知，愚人于中自生障。  

第十三章明寂静无照无得  

君不见诸法但假空施设，寂静无门为法门。一切法中心为主，余今不复得心源。究检心源既不得，岂知诸法并无根。用此无根心照境，照之分明弥复惛。即此惛心还自照，正照之理未曾存。照之与境俱差异，是故智士不能论。世人往往强分别，无中照见乱精魂。若能智照亡非照，分别智照复还奔。诸法本尔谁人作，寂静无寂亦无喧。故知众生颠倒想，还是众生无上尊。行路难，路难舍痴而非痴。飞禽走兽我能伏，只个心贼独难治。  

第十四章明三空无性  

君不见诸佛圣人心无碍，为通道化说三无。虽说三无实无说，心为万境所由居。正使颠倒造五逆，随情所作并归如。抱朴澄神念无念，亦不分别灭无余。所以安心不择处，了知真俗体非殊。息虑心空不舍事，名理言行不相扶。不依六尘心摇动，真如无作顺空虚。无去无来常不住，心神竭尽亦非无。不坏于身随一相，不断贪淫而不居。若谓无差还自缚，言其体异转伤躯。犹如梦幻无真实，本来非有若为除。行路难，路难顿尔难料理。凡夫妄见有差殊，真实凝心无彼此。  

第十五章明空有不违  

君不见邪见非边不离边，颠倒分别亦非缘。自心非心念非念，常来常去实无迁。犹若金刚难沮坏，诸佛用此作金坚。世人称誉涅盘妙，余道生死最深玄。即是无生之上忍，又是摩诃无碍禅。正士由心于是定，不为八风之所牵。天乐之在无心恋，小小财色岂能缠。随逢苦乐心无变，永别忆想忘忧煎。虚心无人无我所，任性浮沈如似颠。实照常法知无定，知法无性号为贤。行路难，路难非空亦非有。有无双遣两俱存，俱存无遣亦无受。  

第十六章明魔怨  

君不见大道寂寞叵思寻，通融万象尽皆深。一切恬然无起灭，颠倒分别并从心。智者求心无处所，茫然绝相离贪淫。了了分明何所见，犹如病眼睹空针。若人体知颠倒想，不为妄苦所漂沈。世间诸法如阳焰，行者慎莫致怨嫌。恒以空心而反照，无上佛道亦能任。行路难，路难微妙实无双。若识六情空非有，众魔结贼自然降。  

第十七章明法性平等  

君不见法性无知不可说，有漏无漏并虚通。虽复乖差作诸地，寻其本际尽皆同。亦复无同可同法，亦不以空持作空。若欲知斯殊妙道，但自穷搜五阴丛。如实无来亦无去，亦不的在六情中。即是无原真法界，湛然常存无始终。行路难，路难苦乐何未央。时往西方无量寿，或复托化现东方。  

第十八章明不思议佛母  

君不见爱欲贪淫诸佛母，诸佛世尊贪欲儿。从来菩提为我匠，今使我为众匠师。昔日千端外求佛，佛在衣中今始知。无量痴心本是道，三毒四倒不思议。虚妄行慈愍众苦，不知众苦是慈悲。嗔恚无明最微妙，世间智者不能思。昔日辛勤学知见，不知知见自无知。四趣三涂悉非有，三障三脱不分离。行路难，路难无有俱并忘。了知烦恼无生相，即是如来坐道场。  

第十九章明无觉精进  

君不见正心修行诸佛子，以见非心故不忧。知心非心意非意，八风伤逼岂怀愁。随风东西无我所，独脱逍遥不系舟。设使住时终非住，走遍十方而不流。不见我时于无我，善哉设性任沈浮。世间妄想无真实，吾于此中何所求？只用非心觉非觉，亦复正修于不修。若人不知如此处，不应称名作比丘。为个痴心作奴仆，爱结缠之不自由。而此更增诸苦恼，永劫长涂三界囚。生死相连弥复甚，盼不能得永长休。行路难，路难无令过诸念。无念之念乃为真，真念无真还自炎。  

第二十章明菩提微妙  

君不见无上菩提最为近，四大五阴皆深奥。其实清净妙难知，不悟此心真卒暴。和合性中无有实，是故称为诸法要。于中无妄亦无真，只用无为作微妙。寻其体寂不应言，假为众生立名号。若知名号即非名，解了众生知佛教。觉知无因之正因，当得无因无果报。善达贪爱得无生，无名去来无动摇。不见圣果异凡情，分别圣凡还复倒。若人无愿亦无修，必定当为世间导。行路难，路难非秽亦非净。是非双泯复还存，泯存叵测见真性。  

行路易十五首  

佛生具一体，生佛本来同。触目皆如此，无心自性中。行路易，路易不修行。有无心永息，只个是无生。  

众生是佛祖，佛是众生翁。三宝不相离，菩提皆共同。行路易，路易真无作。持经不动口，坐禅终日卧。  

无生无处所，无处是无生。若觅无生处，无生无处生。行路易，路易坦然平。无心真解脱，自性任纵横。  

菩提无处所，无处是菩提。若觅菩提处，终身累劫迷。行路易，路易真不虚。善恶无分别，此则是真如。  

有无皆解脱，累息在无生。菩提是颠倒，生死最为精。行路易，路易人莫疑。解我如此语，修道不须师。  

东山水上浮，西山行不住。北斗下阎浮，是真解脱处。行路易，路易人不识。半夜日头明，不悟真疲剧【《宗镜录》卷六作「极」。】  

猛风不动树，打鼓不闻声。日出树无影，牛从水上行。行路易，路易真可怜。修道解此意，长伸两脚眠。  

佛心与众生，是三终不移。虚空合真理，人我在无为。行路易，路易真难测。寄语行路人，大应须努力。  

人道行路难，我道行路易。入山十二年【《宗镜录》卷四十一作「数载余」】，长伸两脚睡。行路易，路易莫思量。剎那心不二【《宗镜录》作「异」】，终日是【《宗镜录》作「何处不」】天堂。  

须弥芥子父，芥子须弥爷。山海平坦地【《宗镜录》卷二五作「坦然平」】，烧冰将【《宗镜录》作「来」】煮茶。行路易，路易真寂寞。菩提在心中，世人元不觉。  

有无来去心永息，内外中间心总无。欲觅如来真佛处，但看石牛生象儿。行路易，路易须及早。不用学多闻，无言真是道。  

无明是无作，无作是无心。若见无心处，杨花水底沈。行路易，路易真无得。讲说千般论，不如少时默。  

无情正是道，木石尽真如。达时遍处是，不悟永乖疏。行路易，路易真可乐。剎那登正觉，不用披三教。  

无心真无事，无事少人知。无为无处所，无处是无为。行路易，路易人莫惊。无有无为事，空有无为名。  

无我无人真出家，何须剃发染袈裟。欲识逍遥真解脱，但看水牛生象牙。行路易，路易君谛听。无觉无菩提，无垢亦无净。  

率题六章  

第一章叹伫归珠至今获  

携明是今日，感应在明阳。想思深洞尽，企子实难当。朝忆生眷恋，夕望动心伤。若期灵树下，度脱不相忘。忍见孤憔悴，俱愿普趋蹡。双飞白日顶，出气紫云光。神龙左右梵，散花来芬芳。菲菲常乐境，蔼蔼升金堂。  

第二章叹断高遂背元志  

近背天宫乐，念苦暂羁斯。舒散金来抱，流缁布交知。唯仰相随善，依领使忘疲。同登八位境，共乐宝莲池。肉身变金体，妙果遂众奇。  

第三章劝修无上道  

改缁素容转，体净得金兰。从修无上道，常乐自然完。拂拭明珠莹，光发遍界看。  

第四章叹世人不厌苦任自缠婴  

肯入七宝车，宁归地狱所。刀山已伤形，剑树方应处。日日痛难当，年年无暂弭。流泄三涂中，憔悴玉容毁。不听余今训，尔时仙步阻。  

第五章劝请仁贤背苦就乐  

愿子从为善，名价身为呈。诸天散花下，飞梵来相迎。同升珍宝殿，处处皆光明。共居常乐境，齐悦证无生。  

第六章劝同趣至真解因缘缚  

唯愿趣真道，研虑荡众缘。累尽超妙国，逍遥无畏天。  

有沙门问大士那不出家答曰不敢住家不敢出家尔时又为东乡侯率题二章略说理要云  

脱中如不如，缚中莫如相。乃会三菩提，如如等无上。法相并无双，恒乖未曾各。沈浮随不随，摇漾泊无泊。  

劝谕诗三首  

持戒如天日，能明本有躯。照见家中宝，兼闻额上珠。直超三有海，径到萨云衢。并会等无等，齐证拘无拘。  

破戒如船(□含)，没溺大江海。临穷方唤佛，志操不能改。命如风中灯，迅灭宁相待。身死罪犹存，牵向阿鼻门。千苦俱时至，万痛切神魂。独婴烧煮炙，困剧事难论。  

修空截三有，精进作医王。共弘调御法，甘雨注无方。泽润群生等，慧解悉芬芳。普会三菩室，齐证真如房。  

率题两章  

罢世还本源，离有绝名相。栖神不二境，体一上无上。  

三谏歌  

舍世荣，舍世荣华道理长。努力殷勤学三谏，谏我身心还本乡。谏意意根莫令起，谏口口根莫说彰。谏手手根莫鞭杖，三谏三王王自香。【此间似脱一句。】虚空自得到仙堂。仙堂不近亦不远，徘徊只是众中央。若欲行住仙堂里，不用匍匐在他乡。若欲求念弥陀佛，东西南北是西方。西方弥陀触处是，面前背后七重行。或黄或赤或红白，或大或小或短长。天盖正是弥陀屋，木孔木穿弥陀房。天上空中弥陀路，草木正是弥陀乡。日夜前后嘈嘈闹，正是弥陀口放光。若欲礼拜弥陀佛，不用思想强干忙。若不诳人是礼拜，若不求人是道场。努力自使三功作，殷勤肆力种衣粮。山河是家无尽藏，草木是人常满仓。泥水是人常满库，藤萝是人无底囊。多作功夫自成就，自行手脚熟严装。若欲往生安乐国，只是个物是西方。【见《宗镜录》卷二九。】  

歌  

诸佛村乡在世界，四海三田遍满生。佛共众生同一体，众生是佛之假名。若欲见佛看三郡，田宅园林处处停。或飞虚空中扰扰，或掷山水口轰轰。或结群朋往来去，或复孤单而独行。或使白日东西走，或使暗夜巡五更。或乌或赤而复白，或紫或黑而黄青。或大或小而新养，或老或少旧时生。或身腰上有灯火，或羽翼上有琴筝。或游虚空乱上下，或在草木乱纵横。或无言行自出宅，或入土坑暂寄生。或攒木孔为乡贯，或遍草木或窠城。或转罗网为村巷，或卧土石作阶厅。诸佛菩萨家如是，只个名为舍卫城。【同前。】  

颂  

佛亦不离心，心亦不离佛。心寂即涅盘，心能即有物。物则变成魔，无物即见佛。若能如是用，十八从何出？【同前卷十九。】  

能知此心无隔碍，生死虚妄不能羁。而此一心皆悉具，八万四千诸律仪。【同前卷二九。】  

凡地修圣道，果地习凡因。恒行无所践，常度无度人。【同前卷十四。】  

宝志  

宝志，不知何许人。梁武帝敬事之，天监十三年卒。  

大乘赞十首  

大道常在目前，虽在目前难睹。若欲悟道真体，莫除色声言语。言语即是大道，不假断除烦恼。烦恼本来空寂，妄情递相缠绕。一切如影如响，不知何恶何好。有心取相为实，定知见性不了。若欲作业求佛，业是生死大兆。生死业常随身，黑闇狱中未晓。悟理本来无异，觉后谁晚谁早。法界量同太虚，众生智心自小。但能不起吾我，涅盘法食常饱。  

妄身临镜照影，影与妄身不殊。但欲去影留身，不知身本同虚。身本与影不异，不得一有一无。若欲存一舍一，永与真理相疏。更若爱圣憎凡，生死海里沉浮。烦恼因心有故，无心烦恼何居？不劳分别取相，自然得道须臾。梦时梦中造作，觉时觉境都无。翻思觉时与梦，颠倒二见不殊。改迷取觉求利，何异贩卖商徒？动静两亡常寂，自然契合真如。若言众生异佛，迢迢与佛常疏。佛与众生不二，自然究竟无余。  

法性本来常寂，荡荡无有边畔。安心取舍之闲，被他二境回换。敛容入定坐禅，摄境安心觉观。机关木人修道，何时得达彼岸？诸法本空无着，境似浮云会散。忽悟本性元空，恰似热病得汗。无智人前莫说，打你色身星散。  

报你众生直道，非有即是非无。非有非无不二，何须对有论虚？有无妄心立号，一破一个不居。两名由尔情作，无情即本真如。若欲存情(上不下见)佛，将网山上罗鱼。徒费功夫无益，几许枉用功夫。不解即心即佛，真似骑驴(上不下见)驴。一切不憎不爱，遮个烦恼须除。除之则须除身，除身无佛无因。无佛无因可得，自然无法无人。  

大道不由行得，说行权为凡愚。得理返观于行，始知枉用功夫。未悟圆通大理，要须言行相扶。不得执他知解，回光返本全无。有谁解会此说，教君向己推求。自见昔时罪过，除却五欲疮疣。解脱逍遥自在，随方贱卖风流。谁是发心买者，亦得似我无忧。  

内见外见总恶，佛道魔道俱错。被此二大波旬，便即厌苦求乐。生死悟本体空，佛魔何处安着？只由妄情分别，前身后身孤薄。轮回六道不停，结业不能除却。所以流浪生死，皆由横生经略。身本虚无不实，返本是谁斟酌？有无我自能为，不劳妄心卜度。众生身同太虚，烦恼何处安着？但无一切希求，烦恼自然消落。  

可笑众生蠢蠢，各执一般异见。但欲傍鏊求饼，不解返本观面。面是正邪之本，由人造作百变。所须任意纵横，不假偏耽爱恋。无着即是解脱，有求又遭罗(上下肙)。慈心一切平等，真如菩提自现。若怀彼我二心，对面不见佛面。  

世间几许痴人，将道复欲求道。广寻诸义纷纭，自救己身不了。专寻他文乱说，自称至理妙好。徒劳一生虚过，永劫沈沦生老。浊爱缠心不舍，清净智心自恼。真如法界丛林，返作荆棘荒草。但执黄叶为金，不悟弃金求宝。所以失念狂走，强力装持相好。口内诵经诵论，心里寻常枯槁。一朝觉本心空，具足真如不少。  

声闻心心断惑，能断之心是贼。贼贼递相除遣，何时了本语默。口内诵经千卷，体上问经不识。不解佛法圆通，徒劳寻行数黑。头陀阿练苦行，希望后身功德。希望即是隔圣，大道何由可得？譬如梦里度河，船师度过河北。忽觉床上安眠，失却度船轨则。船师及彼度人，两个本不相识。众生迷倒羇绊，往来三界疲极。觉悟生死如梦，一切求心自息。  

悟解即是菩提，了本无有阶梯。堪叹凡夫伛偻，八十不能跋蹄。徒劳一生虚过，不觉日月迁移。向上看他师口，恰似失妳孩儿。道俗峥嵘聚集，终日听他死语。不观己身无常，心行贪如狼虎。堪嗟二乘狭劣，要须摧伏六府。不食酒肉五辛，邪眼看他饮咀。更有邪行猖狂，修气不食盐醋。若悟上乘至真，不假分别男女。  

十二时颂  

平旦寅，狂机内有道人身。穷苦已经无量劫，不信常擎如意珍。若捉物，入迷津，但有纤豪即是尘。不住旧时无相貌，外求知识也非真。  

日出卯，用处不须生善巧。纵使神光照有无，起意便遭魔事挠。若施功，终不了，日夜被他人我拗。不用安排只么从，何曾心地生烦恼？  

食时辰，无明本是释迦身。坐卧不知元是道，只么忙忙受苦辛。认声色，(上不下见)疏亲，只是他家染污人。若拟将心求佛道，问取虚空始出尘。  

禺中巳，未了之人教不至。假使通达祖师言，莫向心头安了义。只守玄，没文字，认着依前还不是。暂时自肯不追寻，旷劫不遭魔境使。  

日南午，四大身中无价宝。阳焰空华不肯抛，作意修行转辛苦。不曾迷，莫求悟，任你朝阳几回暮。有相身中无相身，无明路上无生路。  

日昳未，心地何曾安了义？他家文字没亲疏，莫起功夫求的意。任纵横，绝忌讳，长在人间不居止。运用不离声色中，历劫何曾暂抛弃？【《宗镜录》卷十五引此首，「没」作「有」，「居止」作「居世」，「不离」作「元来」，末句作「凡夫不了争为计」。】  

晡时申，学道先须不厌贫。有相本来权积聚，无形何用要安真。作净絜，却劳神，莫认愚痴作近邻。言下不求无处所，暂时唤作出家人。【《宗镜录》卷二四引末二句。】  

日入酉，虚幻声音终不久。禅悦珍羞尚不餐，谁能更饮无明酒。没可抛，无物守，荡荡逍遥不曾有。纵你多闻达古今，也是痴狂外边走。  

黄昏戌，狂子兴功投暗室。假使心通无量时，历劫何曾异今日。拟商量，却啾唧，转使心头黑如漆。昼夜舒光照有无，痴人唤作波罗蜜。  

人定亥，勇猛精进成懈怠。不起纤豪修学心，无相光中常自在。超释迦，越祖代，心有微尘还窒阂。廓然无事顿清闲，他家自有通人爱。  

夜半子，心住无生即生死。生死何曾属有无，用时便用没文字。祖师言，外边事，识取起时还不是。作意搜求实没踪，生死魔来任相试。【《宗镜录》卷二九引末五句，「识取起时」「取着元来」，作「没」作「勿」。】  

鸡鸣丑，一颗圆珠明已久。内外推寻(上不下见)总无，境上施为浑大有。不见头，又无手，世界坏时终不朽。未了之人听一言，只遮如今谁动口。  

十四科头  

菩提烦恼不二  

众生不解修道，便欲断除烦恼。烦恼本来空寂，将道更欲(上不下见)道。一念之心即是，何须别处寻讨。大道晓在目前，迷倒愚人不了。佛性天真自然，亦无因缘修造。不识三毒虚假，妄执浮沈生老。昔时迷日为晚，今日始觉非早。  

持犯不二  

丈夫运用无碍，不为戒律所制。持犯本自无生，愚人被他禁系。智者造作皆空，声闻触途为滞。大士肉眼圆通，二乘天眼有翳。空中妄执有无，不达色心无碍。菩萨与俗同居，清净曾无染世。愚人贪着涅盘，智者生死实际。法性空无言说，缘起略无些子。百岁无智小儿，小儿有智百岁。【《宗镜录》卷八十引「大士」二句。】  

佛与众生不二  

众生与佛无殊，大智不异于愚。何须向外求宝，身田自有明珠。正道邪道不二，了知凡圣同途。迷悟本无差别，涅盘生死一如。究竟攀缘空寂，惟求意想清虚。无有一法可得，翛然自入无余。  

事理不二  

心王自在翛然，法性本无十缠。一切无非佛事，何须摄念坐禅。妄想本来空寂，不用断除攀缘。智者无心可得，自然无争无喧。不识无为大道，何时得证幽玄。佛与众生一种，众生即是世尊。凡夫妄生分别，无中执有迷奔。了达贪嗔空寂，何处不是真门？  

静乱不二  

声闻厌喧求静，犹如弃面求饼。饼即从来是面，造作随人百变。烦恼即是菩提，无心即是无境。生死不异涅盘，贪嗔如焰如影。智者无心求佛，愚人执邪执正。徒劳空过一生，不见如来妙顶。了达淫欲性空，镬汤炉炭自冷。  

善恶不二  

我自身心快乐，翛然无善无恶。法身自在无方，触目无非正觉。六尘本来空寂，凡夫妄生执着。涅盘生死太平，四海阿谁厚薄？无为大道自然，不用将心画度。菩萨散诞灵通，所作常含妙觉。声闻执法坐禅，如蚕吐丝自缚。法性本来圆明，病愈何须执药。了知诸法平等，翛然清虚快乐。  

色空不二  

法性本无青黄，众生谩造文章。吾我说他止观，自意扰扰颠狂。不识圆通妙理，何时得会真常？自疾不能治疗，却教他人药方。外看将为是善，心内犹若豺狼。愚人畏其地狱，智者不异天堂。对境心常不起，举足皆是道场。佛与众生不二，众生自作分张。若欲除却三毒，迢迢不离灾殃。智者知心是佛，愚人乐往西方。  

生死不二  

世间诸法如幻，生死犹若雷电。法身自在圆通，出入山河无间。颠倒妄想本空，般若无迷无乱。三毒本自解脱，何须摄念禅观。只为愚人不了，从地戒律决断。不识寂灭真如，何时得登彼岸？智者无恶可断，运用随心合散。法性本来空寂，不为生死所绊。若欲断除烦恼，此是无明痴汉。烦恼即是菩提，何用别求禅观？实际无佛无魔，心体无形无段。  

断除不二  

丈夫运用堂堂，逍遥自在无妨。一切不能为害，坚固犹若金刚。不着二边中道，翛然非断非常。五欲贪嗔是佛，地狱不异天堂。愚人妄生分别，流浪生死猖狂。智者达色无碍，声闻无不恛徨。法性本无瑕翳，众生妄执青黄。如来引接迷愚，或说地狱天堂。弥勒身中自有，何须别处思量。弃却真如佛像，此人即是颠狂。声闻心中不了，唯只趁逐言章。言章本非真道，转加争刚强。心里蚖蛇蝮蝎，螫着便即遭伤。不解文中取义，何时得会真常？死入无间地狱，神识枉受灾殃。  

真俗不二  

法师说法极好，心中不离烦恼。口谈文字化他，转更增他生老。真妄本来不二，凡夫弃妄(上不下见)道。四众云集听讲，高座论义浩浩。南座北座相争，四众为言为好。虽然口谈甘露，心里寻常枯燥。自己元无一钱，日夜数他珍宝。恰似无智愚人，弃却真金担草。心中三毒不舍，未审何时得道？  

解缚不二  

律师持律自缚，自缚亦能缚他。外作威仪恬静，心内恰似洪波。不驾生死船筏，如何度得爱河？不解真宗正理，邪见言辞繁多。有二比丘犯律，便却往问优波。优波依律说罪，转增比丘网罗。方丈室中居士，维摩便即来呵。优波默然无对，净名说法无过。而彼戒性如空，不在内外娑婆。劝除生灭不肯，忽悟还同释迦。  

境照不二  

禅师体离无明，烦恼从何处生？地狱天堂一相，涅盘生死空名。亦无贪嗔可断，亦无佛道可成。众生与佛平等，自然圣智惺惺。不为六尘所染，句句独契无生。正觉一念玄解，三世坦然皆平。非法非律自制，翛然真入圆成。绝此四句百非，如空无作无依。  

运用无碍  

我今滔滔自在，不羡公王卿宰。四时犹若金刚，昔乐今常不改。法宝喻于须弥，智慧广于江海。不为八风所牵，亦无精进懈怠。任性浮沈若颠，散诞踪横自在。遮莫刀剑临头，我自安然不采。  

迷悟不二  

迷时以空为色，悟即以色为空。迷悟本无差别，色空究竟还同。愚人唤南作北，智者达无西东。欲觅如来妙理，常在一念之中。阳焰本非其水，渴鹿狂趁(上公下心)(上公下心)。自身虚假不实，将空更欲觅空。世人迷倒至甚，如犬吠雷(口工)(口工)。【以上皆见《景德传灯录》卷二九。】  

偈  

顿悟心源开宝藏，隐显灵踪现真相。独行独坐常巍巍，百亿化身无数量。纵令(上□下田)塞满虚空，看时不见微尘相。可笑物空无比况，口吐明珠光晃晃。寻常见说不思议，一语标宗言下当。【《宗镜录》卷九八。】  

预言  

五马从南来，燕赵起三灾。□□勤修善，得见化城开。兔子乱三州，万恶自然收。东弱西强阿谁愁，欲得世燕南头。武安川里白鸡鸣，百姓辽乱心不宁。四月八日起鬼兵，冀州城东起长城。尔来君士面奄青，五月十日灭你名。冀州城头君子游，折尾苟子乱中州，欲得避世黄河头。今年天下是乱世，但勤修善自防身。得安乐，无忧愁，不肯看经心罗错。天下辽乱真可留，若得尽门斩贼头。  

四月八日游，鸡台上樗蒲卢。正见笑，兵不输，阻雉正见唤兵人人死室粟麦无□□犊合河北脱却角白血五之间辽乱推搭，圣人之间天运迎。【此篇首有「宝公曰」三字。中间一段难以点断。】  

秃人今日已定，不须卜于长安。天坐住汝男津，百官大会千斤肫。  

一斗谷夜饷，一疋绢二丈，丁车大牛西南上。若不信吾语，看先乌东飞，雉北走，空虚匡上见猪狗。□□□□□□□，日无光，月无影，星辰辽乱入下缺。【以上皆见《沙州文录》，原题《宝公预言》，据上虞罗氏藏敦煌残卷。】  

菩提达摩  

菩提达摩，南印度人。梁时来中国。为禅宗初祖。  

谶  

路行跨水复逢羊，【路行者，来也。跨水者，过海也。复逢羊者，洛阳也。达摩大师从南天竺国过海而来，初到广州，次普通八年丁未岁入梁国。】独自恓恓【《天圣广灯录》、《五灯会元》作「栖栖」】暗渡江。【独自者，无伴侣也。恓恓者，苦恓也。暗渡江者，梁武帝不悟大理，变容不言。师知机不契，则潜过江向北魏国也。】日下可怜双象马，【日下者，京都也。可怜者，好。双象马者，志公傅大士也。】两株懒桂【《天圣广灯录》、《五灯会元》作「二株嫩桂」】久昌昌。【两株者，二木也，二木是林字也。女束页桂者，少也。则是少林寺也。久昌昌者，九年面壁，而出大行佛法也。】  

心中虽吉外头凶，【心中者，周字也。外头凶者，周王无道灭佛法也。】川下僧房名不中。【川下僧房者，俗号僧房为邑，川下邑为邕字也。后周文帝(陈按：应作武帝)姓宇文，名泰邕。不中者，后周沙汰灭佛法。】为遇毒龙生武子，【毒龙者，武帝父王也。生武子者，生武帝也。】忽逢小鼠寂无穷。【小鼠者，庚子也。周武帝庚子崩。寂无穷者，尽灭无也。】  

路上忽逢深处水，【路上者，李字也。深水者，渊字也。唐高祖神尧皇帝姓李名渊也。】等闲见虎又逢猪。【等闲见虎者，寅也，唐高祖戊寅年登位也。又逢猪者，亥也，高祖丁亥年崩。】小小牛儿虽有角，【小小牛儿者，高祖武德四年九月日，有前道士太史令傅奕，先是黄巾党其所习，遂上表废佛法事十有一条。大略而云：释经是损国破家，未闻益世，请胡佛邪教退还天竺，凡是沙门放归桑梓，则国家昌泰，李孔教行矣。高祖纳奕奏书，乃下诏问诸沙门曰：「弃父母须髭，去君臣花服，利在何间，益在何情？损益二宜，请动妙释。」时有琳法师，上表得延五年。高祖崩，太宗登位，再兴佛法矣。具如别传。言半角者，正当挃触，而无害即是。】清溪龙出总须输。【清溪者，山名也。龙者，琳法师护法之龙，能令傅奕等邪见之徒总须伏也。】  

震旦虽阔无别路，【震旦者，唐国也。无别路者，唯有一心之法，让大师化导如此也。】要假侄【《古尊宿语录》、《五灯会元》作「儿」】孙脚下【《天圣广灯录》作「上」】行。【侄孙者，今时传法弟子也。】金鸡解衔一颗米【《古尊宿语录》、《五灯会元》作「一粒粟」，金鸡者，金州也，让师是金州人也。一颗米者，意取道一，江西马祖名道一。】供养十方【《古尊宿语录》作「什邡」】罗汉僧。【让和尚付法与道一，故言供养。十方者，马和尚是汉州十方县罗汉寺出家也。】  

尊胜今藏古，【尊胜者，妙智也。古者，可大师，本有妙高之性，性被烦恼覆之，未现了，故言藏也。】无肱亦【《天圣广灯录》作「又」】有肱。【肱者，手也，可大师求法断臂也。】龙来方受【《天圣广灯录》作「授」】宝，【龙来者，初祖西来也。方受宝者，二祖传法。】捧物复【《天圣广灯录》作「奉物伏」】嫌名。【捧者，惠也。本名神光，复过达摩，嫌之，改名言为惠可。】  

初首不称名，【后周第三主己卯之岁，有一居士，不称姓名，故言不称名。】风狂又有声。【风狂者，三祖有风病。有声者，远近皆知有病，故言有声也。】人来不喜见，【人来不喜见，患风之形状。】白宝初平平。【白宝者，玉也。玉边作祭，璨字也。三祖名璨大师。】  

起自求无【《天圣广灯录》作「不」】碍，【有一沙弥，年十四，名道信，来礼拜问：「唯愿和尚，教某甲解脱法门。」故言求无碍。】师传我没绳。【师者，三祖也。我没绳者，既无人缚汝，即是解脱。】路上逢僧礼，【路上者，道也。礼者，信也。四祖大师名道信。】脚下六枝分。【脚下者，门下也。四祖下横出一宗，六枝者，牛头融禅师等六祖。】  

三四全无我，【三四者，七也。五祖七岁遇道信大师，无人我出家也。】隔水受心灯。【隔水者，五祖于蕲州蕲水得传四祖心印，故言受心灯。】尊号过诸量，【过量者，弘字也。】逢嗔不起憎【《天圣广灯录》作「从嗔不起增」。不起者，忍字也。】  

捧【《天圣广灯录》作「奉」】物何曾捧，【捧者，惠字。】言懃又不懃。【懃者，能也。六祖名能。】唯书四句偈，【唯书四句偈者，神秀和尚呈四句偈，□能和尚亦呈四句偈，故言四句偈。】将【《天圣广灯录》作「为」】对瑞田人。【瑞田人者，神秀和尚南阳嘉禾县瑞田人。】  

心里能藏事，【能藏者怀，则怀信也。】说向汉江滨。【说向者，说法也。汉江滨者，马大师汉州人也。马大师求佛心印，让和尚说向道一也。】湖波探水月，【湖波者，曹溪也。探水月者，得也。让大师于六祖身边得传心印。】将照二三人。【二三者，六。让大师传法弟子六人，言六人者，一道一得心，二智远得眼，三常浩得眉，四神照得鼻，五坦然得耳，六严峻得耳，是为六人也。】  

领得弥勒珍勤【从《天圣广灯录》改】语，【领得者，马大师于让大师处领语也。】离乡日日敷。【离乡者，南方也。日日者，昌字也。敷者，演也。马大师归至洪州南昌寺，敷演大教是也。】移梁来【《天圣广灯录》作「来梁移」】近路，【移梁者，梁都也。近路者，洪州观察使姓路，遂请大师自虔州南康县，移入洪州开元寺，故言来近路。】余算脚天徒。【余者，我字也。从马大师二十年外，契道者千万，遍行天下，故言脚天徒。】  

艮地生玄旨，【艮地者，东北也。神秀和尚从五祖下传一枝法，在北自为立宗旨也。】通尊媚亦尊。【通尊者，谥号大通禅师也。媚者，秀也。亦尊者，三帝所尊敬，故亦尊也。】比肩三九【《天圣广灯录》作「吼」】族，【比肩者，同学也。三九族者，十二人也。秀大师同学十二人。】足下一有分。【从秀和尚足下，各分宗旨，南北有异。】  

灵集媿天恩，【灵者，神。集者，会也。媿者，荷也。天恩者，泽也。神会大师住洛京荷泽寺。】生□二六人。【生□者，师资也。二六者，会大师弟子十二人也。】法中无气味，【法中者，佛法也。会大师传佛知见，甚深法也。无气味者，缘北宗秀大师弟子普寂，于京盛行，通其经教。当此之时，曹溪宗旨，于彼未盛行，故言无气味也。】石上有功勋。【石上者，秀大师弟子，磨却南宗碑，神秀欲为六代，何其天之不从，乃得会大师重立实录，故有功勋。】  

本是大虫勇，【印宗法师本是小乘，喻如大虫，不是师子。】回【《天圣广灯录》作「翻」】成师子谈。【回者，传也。回小作大，印宗法师礼六祖便悟上乘，是成师子吼。】官家封马岭，【封者，印也。马岭者，宗也。印宗曾为讲经法师也。】同详三十三。【同详者，同学也。六祖弟子祥岑等三十三人，祥禅师住于峡山。】  

八【《天圣广灯录》作「九」】女出人伦，【八女者，安字也。出人伦者，为国师也。】八个绝婚姻。【八个者，安字。绝婚姻者，安徒难为绍继之。】杇床【《天圣广灯录》作「将」】添六脚，【杇床者，老字也。六脚者，则天、中宗，腾腾坦然圆寂，百五十五年住世，破灶堕和尚六住嵩山，是为六脚也。】心祖众中尊。【心祖者，姓也。安和尚顿悟禅理为国师，故众中尊也。】  

走戊与朝邻，【走戊者，越字，忠国师是越州人也。与朝邻者，为国师。】鹅乌子出身。【鹅者，鹅州也，今越州是。乌者，鸣鹤县也，今诸暨县是，国师生此县也。】二天虽有感，【二天者，肃宗、代宗二帝也。有感者，帝礼为师也。】三化寂无尘。【三化寂无尘者，二帝与国师俱寂也。】  

说小何曾小【《天圣广灯录》作「说少何曾少」，希字是也。】言流又不流。【迁字是也。】草若除其首，【石头无草。】三四继门修。【传法弟子人数，准其传法人数，应云十七继门修也。○以上十七首，均见《祖堂集》卷二。《五灯会元》卷一录其一、其二、其四三首。《古尊宿语录》卷一引二首。】  

八月商尊飞有声，巨福来群【《天圣广灯录》作「祥」】鸟不惊。怀抱一鸡来赴【《天圣广灯录》作「重起」】会，手把龙蛇在两楹。  

寄公席帽脱【从《天圣广灯录》改】权时脱，蚊子之虫惭小【《天圣广灯录》作「足去」】形。东海象归披右服【《天圣广灯录》作「石胀」】，二处蒙恩总不轻。  

日月并行君【《天圣广灯录》作「若」】不动，即无冠子上山行。更惠一峰添翠岫，玉教人识始知名。  

高峰【《天圣广灯录》作「岭」】逢人又脱衣，小蛇虽毒不能为。可中井底看【《天圣广灯录》作「着」】天近，小小沙弥善大机  

大浪虽高不足知，百年凡木长干枝。一鸟南飞却归北，二人东往却【《天圣广灯录》作「复」】还西。  

可怜明月独当天，四个龙儿各自迁。东西南北奔波去，日头平上照无边。  

鸟来上高堂欲兴【《天圣广灯录》作「惊」】，白云入地色还青。天上金龙日月明，东阳海水清不清。首捧朱【《天圣广灯录》作「珠」】轮重复轻，虽无心眼转惺惺【《天圣广灯录》作「醒醒」】。不见【《天圣广灯录》作「具」】耳目善观听，身体元无空有形。不说姓字但验【《天圣广灯录》作「签」】名，意寻书卷错开【《天圣广灯录》作「看」】经。口谈【《天圣广灯录》作「说」】恩幸心无情，或去或来身不停。【以上七首见《卍续藏经》本《祖庭事苑》卷八，原注：「未见注八首。」「路上忽逢深处水」一首已见《祖堂集》。《天圣广灯录》卷六收二十三首，缺「初首不称名」一首，各首均无注。】  

付法颂  

吾本来唐国【《景德传灯录》作「兹土」】，传教【《景德传灯录》作「法」】救迷情。一花开五叶，结果自然成。【《南宗顿教最上大乘摩诃般若波罗密经六祖慧能大师于韶州大梵寺施法坛经》。】  

### 全唐诗续拾卷六十　先宋诗下  

***朱彦时***  

黑儿赋  

世有非常人，实惟彼玄士。禀兹至缁色，内外皆相似。卧如骊马牛【司义祖校记云：「似应作『骊马』」。今从《事文类聚》改】(马展)，立似乌牛跱。忿如(瞿鸟)鹆，乐似鸬鹚喜。[下缺]。【见中华书局校排本《初学记》卷十九。宋祝穆《事文类聚后集》卷十八作「朱彦时赋黑儿诗」。】  

徐成  

徐成，字子长，代郡人。官江淮津督。【(详附按)】  

宝金篇  

三十二相眼为先，次观头面要方圆。相马不看先代本，一似愚人信口传。眼似垂铃紫色鲜，满厢凸出不惊然。白缕贯睛行五百，斑如撒豆勿同看。面若侧墼如镰背，鼻如金盏可藏拳。口叉须深牙齿远，舌如垂剑色如莲。口无黑黡须长命，唇似垂厢盖一般。食槽宽净腮无肉，咽尖平而筋有拦。耳如杨叶裁杉竹，咽骨高而软不坚。八肉分而弯左右，龙会高而上古传。项长如凤须弯曲，鬃毛茸细要如绵。鬐高膊阔抢风小，臆高胸阔脚前宽。膝要高而圆似掬，骨细筋粗节要攒。蹄要圆实须卓立，身形充阐要平宽。筋骨弯而须坚密，排鞍肉厚稳金鞍。三峰稳压须藏骨，卧如猿落重如山。鹅鼻曲直须停稳，尾似流星散不连。膏筋大小须匀壮，下节攒筋紧一钱。羊髭有距如鸡距，能奔解走可行千。已前贵相三十二，万中难选一俱全。  

宝金歌  

三十二相眼为珍，次观头面要停匀。相马不看先代本，亦似盲人信步行。眼似垂铃紫色浸，睛如彻豆要分明。白缕贯睛行五百，瞳生五彩寿多龄。鼻纹有字须长寿，如火如公四十春。寿旋顶门高过眼，鬃毛茸细万丝分。面如剥兔腮无肉，鼻如金盏食槽横。耳如杨叶根一握，项长如凤似鸡鸣。口叉须深牙齿远，舌如垂剑色莲形。口无黑靥须长命，唇似垂箱两合停。四大三高兼二小，双长两短一湾平。瘦见肉而肥见骨，视而不惧听无惊。八肉弯而分耳后，龙会高而上古闻。牝骝不欲偏多骤，骅骖蹄啮善能奔。首钩项曲三峰稳，筋粗骨细四蹄轻。鬐高臆广平弓手，胸宽膊阔小抢风，头长腰短双凫大，腹垂(月廉)小逆毛生。踠停寸紧蹄坚实，膝高节近骨筋分。肋骨弯而须紧密，排鞍肉厚稳鞍轮。肾袋小藏如吊壳，里囊垂大若悬铃。燕骨隐微三山小，胯似琵琶后犬蹲。尾似流星须放细，鹅鼻曲直汗沟深。骨筋大小须匀壮，身形充阐要宽平。已上毛骨皆是骏，还将驽逸细推寻。腰凹脊弓焉致远，粗蹄捺踠岂能奔。白首黑身须可忌，银鬃玉项不须钦。破脸孤蹄真未吉，耳白腰花实是凶。流鼻绣项休呼美，沙睛环眼莫高称。面短骨横真可恶，眼深无肉不堪亲。槽微口浅多无食，腿粗蹄大实无行。毛殊旋广休夸贵，寸长踠软莫称骏。背直尾高休言美，耳大头肥不足钦。羊睛象目遥无力，猪胯驼腰不善奔。龙颅突目天然快，獐头鹿耳号骓风。孔中筋现非常相，目有重瞳勿视轻。溺而似犬真难得，耳毫一尺值千金。初产无毛称龙子，骨角双生亦号龙。耳微一寸行千里，溺过前足半前程。羊须有距驰三百，距如鸡爪日千程。已前贵相分明载，古典流传万世遵。【自「还将」至「不善奔」一十九句皆恶相，前后皆善相。】  

王良百一歌  

略相  

耳小根一握，头长鼻要宽。能行三百里，解立四蹄攒。  

臆前虽阔备，眼旷腹须平。项长筋骨促，尾骨短为精。  

鹿耳天然快，獐头第一强。蹄轻腰又短，伯乐亦称良。  

鼻上纹王字，目中青晕侵。虽然有筋骨，更要汗沟深。  

初生无毛者，伯乐号龙驹。七朝方始起，千匹也应无。  

近者虽似小，远望却成高。要知深有力，腹上逆生毛。  

蹄大蹄又软，腹阔更腰长。行时无步骤，何必问孙阳。  

口浅不能食，眼深多咬人。猪膝难任重，焉堪致远行。  

要知有寿马，唇慢口方停。好是如羊目，驆良寿亦长。  

不在如龙状，追风号古来。目前毛骨骏，未可比驽骀。  

毛病  

项上如生旋，有之不用夸。环缘不利长，所以号螣蛇。  

后有丧门旋，前兼有挟尸。劝君不用蓄，无事亦须疑。  

牛额并衔祸，非常害长多。古人如是说，此事不须歌。  

带剑浑小事，丧门不可当。滴泪如入口，有福也须防。  

黑色耳全白，从来号孝头。假饶千里走，奉劝不须留。  

背上毛生旋，驴骡亦有之。只惟鞍贴下，此者是驼尸。  

衔祸口边冲，时间祸必逢。古人称是病，焉敢不言凶。  

眼下毛生旋，遥看似泪痕。假饶福也病，无祸亦妨人。  

毛病深知害，妨人在不占。大都如此类，无祸也宜嫌。  

担耳驼鬃项，虽然毛病殊。更若兼鳌尾，有实不如无。  

杂忌  

骑来未得饮，汗解是为强。卸鞍面向北，此事最招殃。  

欲出须知此，笼头莫挂垂。虽然无大患，惊惧事防为。  

面北朝朝餧，形躯渐渐伤。其中忽有患，有患悔难当。  

远来亦忌饱，出去不妨饥。向水莫许骤，偏伤肺与脾。  

浊水休教饮，多饶毛色焦。时间虽不觉，日内不生臕。  

偏怕腥膻物，仍嫌土作槽。鼠穿成大秽，更忌艹中毛。  

上山犹许骤，下岭不宜骑。必定伤筋骨，能令日渐羸。  

近学新医者，还知此事难。将针宜刺浅，方便更须端。  

凡针六脉血，不在昔令多。移时苦不止，伤损返如何。  

有病何妨疗，无伤血莫针。近来愚学者，此意未知深。  

眼病  

一切眼昏瘴，皆因热所伤。莫令肝脏冷，泪出转难当。  

黄风有赤脉，白翳忌侵睛。须抽眼脉血，救疗有功能。  

乌风起肝脏，忽患便青盲。便是通神妙，除非解损睛。  

有瘴多须泪，无令冷药多。细辛并地骨，犀角决明和。  

外瘴须磨点，黄连最能驱。乌鱼骨颇妙，辄莫用珍珠。  

欲疗先令暖，仍须使子肝。防风圆蔚好，去泪得睛宽。  

不可全凭药，时闻亦用针。频抽口鼻血，脑热勿令侵。  

肝病眼睛病，眼昏肝有风。发来时生晕，嚾烙抵神功。  

环睛难为病，侵睛多即惊。月中骑亦惧，云内更同盲。  

卒热传肝肺，尪羸也易推。奈何双目暗，得较也何时。  

医候  

欲知看口色，春季忌于青。若似秋时候，医之必得宁。  

夏病不食草，口中赤色深。莫将为热疗，热疗病难寻。  

秋病口中白，时时喘息粗。于中带黑色，肝肺恐应无。  

冬季口中黑，医之不必痊。卧蚕虽有色，而退也无缘。  

大抵怕青黑，兼忧喘息粗。神功也不救，迟治气全无。  

肺病多方疗，心伤鹘骨抽。目前虽得效，已后发无休。  

鼻内出脓血，如加气转抽。岂堪连背硬，何用更开喉。  

肺病休疑冷，腥膻不可为。但将凉药疗，莫使小猪脂。  

天门还治肺，地骨也医肝。心热黄芩妙，人参性不寒。  

前面热未退，腰胯却行迟。是热须医热，少将冷药医。  

起卧  

脾寒令肉颤，胃冷吐清涎。但针脾上穴，暖胃药为先。  

扑尾褰唇痛，起卧四蹄摊。频频觑(□兼)上，冷热气相干。  

起卧无时度，将身似狗蹲。肠中如粪结，巴豆最为珍。  

若作如斯候，切在细推寻。如逢肾脉上，多应肠入阴。  

识得寻常病，便须用橘皮。槟榔为第一，葱油最相宜。  

止痛当归妙，牵牛芍药和。生姜宜剩使，滑石勿令多。  

治脾人间妙，针脾第一功。目前兼恶急，气脉当时通。  

尿血还缘热，风虚结涩为。秦艽能治疗，通利大黄奇。  

忽伤粪如水，赤黄气息腥。饶医能用药，口色怕微青。  

若还退草料，腹中虚气鸣。大似肠黄候，脾家气不匀。  

疗风  

有伤即为急，无伤呼为慢。先针喉脉血，亦须先由汗。  

尾揭遍身硬，耳肾闪骨生。此风从后得，暖处勿吹惊。  

病见从前得，斯须便过关。大风烙最妙，入口下应难。  

四脚难移动，一边汗出微。口中时吐沫，见此莫生疑。  

不独如斯状，忽然后脚迟。尽知呼脾冷，卒急也难医。  

是药皆治病，唯风却要蛇。防风并半夏，最急是天麻。  

治疗皆凭药，就中风也难。七朝疑似退，火烙大无端。  

歇汗风饶痒，为疮急燥多。肺风多揩擦，疥癞即相和。  

花蛇及干蝎，亦疗脑旋风。乌头勿单使，麻黄更要芎。  

有风切忌惊，角耳最为精。汉椒并附子，相合耳中倾。  

筋骨  

膊痛缘骑苦，蹄伤败血攻。痛时针且妙，蹄损火能通。  

膝骨难任痛，行时脚失多。无端针脉血，得效也蹉跎。  

子骨连蹄痛，多应是物伤。烙蹄蹄不发，渐渐骨开张。  

失节莫交频，鹿节黄水成。假饶用火烙，滑石镇长盈。  

但是筋骨痛，皆因伤损为。于中砚子骨，末后不通医。  

食槽胀虽烙，多缘腑病生。胃翻加止沫，何药效能成。  

小胯骨若痛，牵连雁翅疼。从针须得穴，用药更持锋。  

曲池鹅鼻骨，胀时不在针。芸台并紫葛，巴豆最功深。  

附骨侵于膝，走骤多饶失。火烙意还粗，药消为第一。  

筋胀用猪脑，冷药用蛇床。细辛并稿木，米醋及生姜。  

疗黄  

头闷忽衔缰，此即是心黄。先须用火烙，时下得安康。  

胸黄忽肿硬，未可用针针。须使消黄药，无令痛所侵。  

偏次黄虽少，还缘积热成。尝闻连五脏，根向肺中生。  

喉内若生黄，此病实难当。药针但少效，向里结成囊。  

急慢肠黄候，患时俱一般。慢时一月多，急则当时间。  

肾黄肾脉肿，积冷致如然。还须熁腰上，以此出顽涎。  

水黄连带脉，虚肿在皮肤。先用火针治，消时脓出余。  

(□兼)黄不用针，涂药妙能深。涓石并葶苈，橘皮使蔚金。  

骡马缘风热，因此作妳黄。涂药教驹匝，切恐结成囊。  

一切黄虚肿，多缘积热生。宜抽喉脉血，诸毒不能成。  

疮痍  

竹节疗膊疮，骨钻亦难当。若涂先用洗，欲使洗盐汤。  

贴疮须用药，艾炙且令焦。干姜将入内，根出始方消。  

疳疮生眼畔，疳血化为虫。即渐侵于脑，和睛变作脓。  

口内忽生涎，心脏热如然。有疮须用药，包药使绵缠。  

肺毒若生疮，医之要肺凉。贴药虽宜洗，可用甘草汤。  

断踠缘风血，燥蹄亦一般。麝香葶苈子，贯众及黄丹。  

冷病缘草结，脓多疮口寒。乳香并附子，贴此始应看。  

疥癣深秋旺，爪疮盛夏多。都缘风血聚，忙疗莫蹉跎。  

血躁连蹄肿，筋风血作脓。芜荑鹤风妙，能杀此般虫。  

一切破损疮，勿令口自伤。(疔去丁改贵)疮难治疗，客风须是防。  

齿岁  

齿有数般苍，教伊识不妨。莫言为小事，识得大贤良。  

黑白一齐全，生来始八年。中间初似破，十二岁无偏。  

齿如十二月，(马字)牙象四时。二十四气足，伯乐视为规。  

四齿不曾退，年已只似驹。但看边畔者，咬得臼还殊。  

驹子生驼齿，嚼之必不匀。直饶齿岁小，区臼也多平。  

向南马齿口，野放咬山多。区臼虽先破，莫言齿岁过。  

黄区将欲尽，黑白以全无。上下齿更展，十二岁应余。  

(马字)牙初出肉，俗言五六春。至老或不生，须凭区臼真。【以上均见宛委山堂本《说郛》一○七徐成《相马书》。】  

阴真君  

还丹歌  

北方正气为河车，东方甲乙为金砂。两情含养归一体，朱省调养生金华。金华生出天地宝，人会此言真正道。子称虎，卯为龙，龙虎相生自合同。龙居震位当其八，虎数元生在一宫。采有日，取有时，世人用之而不知。收取气候若差错，万般工力徒劳施。至神至圣极容易，先向宫中求鼎器。温养火候审阴阳，安排炉室须择地。不得地，莫妄为，切须隐密审护持。保守莫泄天地机，此药变化不思议。阳真砂，阴真汞，时人求之莫妄动。无质生质是还丹，凡汞凡砂不劳弄。【见《道藏洞真部玉诀类》陈抟《阴真君还丹歌注》。】  

葛玄  

登天台  

高高山上山，山中白云闲。瀑布低头看，青天举手扳。石桥横海外，风笛落人间。不见红尘客，时时鹤往还。【见《四库珍本初集》本《天台集拾遗》。】  

刘思真  

丑妇赋  

人皆得令室，我命独何咎【从安刻本改】。不遇姜任德，正值丑恶妇。才质陋且俭，姿容剧嫫母。鹿头猕猴面，椎额复出口。折頞靥楼鼻，两眼(幽页)【一交切】如臼。肤如老桑皮，耳如侧两手。头如研米槌，发如掘扫帚。恶观丑仪容，不媚似铺首。闇钝拙梳髻，刻画又更丑。妆颊如狗舐，额上独偏厚。朱唇如踏血，画眉如鼠负。傅粉堆颐下，面中不徧有。领如盐豉囊，袖如常拭釜。履中如和泥，爪甲长有垢。脚皲可容箸，熟视令人呕。【见《初学记》卷十九。】  

戴良  

良，字文让。  

失父零丁  

敬白诸君行路者，敢告重罪自为积。恶致灾交天困我，今月七日失阿爹。念此酷毒可痛伤，当以重重用相赏，请为诸君说事状。我父躯体与众异，脊背伛偻卷如胾。唇吻参差不相值，此其庶形何能备。请复重陈其面目，鸱头鹄颈獦狗啄，眼泪鼻涕相追逐，吻中含纳无牙齿，食不能嚼左右蹉。□似西域□骆驼。请复重陈其形骸，为人虽长甚细材。面目芒苍如死灰，眼眶臼陷如米柸。【见《太平御览》卷五九八。】  

无名氏  

道藏歌诗  

玉龟七宝林，唱赞愿同舟。丹景曜目精，令我心踟蹰。  

解带天皇寝，停驾高上兵。玉真启角节，翊卫自相扶。  

玉皇命真王，飞轩浪天陔。诸天驩且悦，琼音自玱凄。  

五老监魂戒，心端情自恢。身度水火官，名入九天【一作「龙」】庐。  

重萌郁以赫，朱风引鸣鸠。既忘荣曜契，何不宝僊居。  

不见九灵母，北真道相遒。九龙运东井，天马发西嵎。  

仰翕长庚井，练胎反婴孩。太一保命籍，南陵拔夜居。  

同欢舞云华，众真欣谁喻。丹景曜目精，令我心踟蹰。  

日月粲华晖，回光照真符。忆兆不同劫，千载莫之尤。  

白帝行气道当新，名书紫府得其篇，西龟定录位真人。【以上均见吴棫《韵补》卷一。】  

游云落太阳，飙景凌三天。千秋似清旦，万岁犹日半。  

玄挺【一作「庭」】自嘉会，金书东华名。贤安密所戒，相期阳洛汧。  

观见学仙客，蹊路放炎烟。阳光不复朗，阴精不复明。  

终劫复始姑劫，愈觉灵颜新。道林蔚天京，下光诸地仙。  

推校千精，执馘雷震。五帝秉钺，神公吐烟。  

徘徊二元际，内观自缠绵。灵胎运九霞，永保亿万椿。  

齐【一作「跻」】景西那东，肆欢【一作「观」】善因缘。常融无地官，皆是圣皇臣。  

今日庆元吉，亿【一作「忆」】曾状曲泉。法师及弟子，至德自然勋。  

白鹄挥轻翮，神(札去木改虫)奋绿鳞。群仙严轩驾，玉女散华烟。  

策驾玄中汉，辔素扶希【一作「桑」】林。妙微浑混遘，长扇回五烟。  

逍遥聚无散，身生水火先。大运会开度，弥劫为一龄。  

冥化自有数，我真法自然。妙曲发空洞，宫商结仙灵。  

今日度【一作「庆」】元吉，忆曾状曲泉。万神同斯和，亿劫岂知沦。  

椿龄会足衰，劫往岂足辽。虚刀挥至空，鄙滞五神愁。  

回舞太空岭，六气运重幽。我际岂能寻，使尔终不雕。  

仙童掇朱实，神女献玉瓜。浴身丹浥池，濯发甘泉波。  

宴景玉京上，游轮蹲玄都。逍遥大明中，长灯焕翠罗。  

乞免五难中，制召诸天魔。灵岳不崩陷，福地更炼胎。  

运役自然气，于是息三徒。一畅万劫感，庆贺西玉那。  

五道息对魂，九幽罢三途。不闻孤魂声，但闻兴乐歌。  

荣秀椿却期，乘运应灵图。兜术开大有，一庆享祚多。  

下看荣竟子，笃似蛙与蟆。顾盼尘浊中，忧患自相罗。  

静心念至真，随运顺离罗。感应理常通，神适逯【一作「还」】自徂。  

弹璈北寒台，七灵曜紫霄。济济群仙举，纷纷尘中罗。  

太虚感灵会，命我生成章。诸天普欣悦，一切稽首恭。  

开度飞玄真，凝化轮空洞。帝真始明精，号曰字符阳。  

绿盖协晨霞，青軿掷空峒。右揖东林帝，上朝太虚皇。  

郁郁对启明，圆华焕三冲。飙粲丽九天，天绿绕丹房。  

斩灭六天，严整北酆。束精缚妖，受事玉皇。  

停盖濯碧溪，采秀月支峰。咀嚼三灵华，吐吸九神芒。  

灵章荫玄方，仰感旋曜精。诜诜繁茂萌，重德必克昌。  

携袂明真馆，仰期无上皇。北钧唱羽人，玉女粲贤众。  

引领嚣庭内，开心机秽冲。一静安居苦，试去视沧浪。  

渊响启灵扉，七门扇羽章。阳台大洞野，幽逸英芝充。  

神畅【一作「粲」】感寂庭，嘿思彻九重。灵歌理冥运，百和结成章。  

霄軿纵横舞，紫盖托朱方。风尘有忧哀，陨我白鬓翁。  

司命保算，丹书南昌。解技七元，腐骨更蓊。  

提携高上宾，反我素灵房。道场灵沫内，高歌登太虚。  

玉台敷朱霄，绿霞高有墉。体矫万津波，神生摄十方。  

但闻仙道贵，不闻鬼道隆。谣歌参天气，贾生元正章。【以上四十首均见同书卷二。】  

提携宴玉宾，契驾乘烟骋。黄箓命玉符，公子运我上。  

玉虚范玄象，高会通冥想。三曜无停晖，明真焕云芒。  

解散七玄祖，更法无中影。七化反自然，帝一同玄飨。【以上见同书卷三。】  

飞轮蔼太空，无形亦无迹。纵路任飞轮，萧萧起界外。  

清明重霄上，合期庆云际。玉条流逸响，从容灵妙话。  

夕游蓬莱岛，期对华景宴。神仙结丹藻，流晖寄文翰。  

风云隐宛微，讲论五岳匠。砗磲精流璃，琥珀金刚镜。  

绛衣表群会，生始似久梦。德隐冲内迹，至寂不觉当。【当，去声。以上见同书卷四。】  

道藏元君诗  

披云泛灵舆，倏忽适下土。崆峒灭玄云，至感不容冶。【同前卷三。】  

道藏元始歌  

黄庭戊己无流源，彻通五藏十二纶。【见同书卷二。】  

道藏左夫人歌  

腾跃云景辕，浮观霞上空。霄軿纵横舞，紫盖记灵方。  

道藏中岳仙人歌  

徘徊玄岳巅，翻焉御飞龙。齐腾八纮外，翱翔阊阖房。【见同书卷一。以上所录《韵补》中诗，均以中华书局影宋本为底本，校以《连筠簃丛书》本、影印文渊阁《四库全书》本。】  

迭韵诗  

看河水漠沥，望野草苍黄。露停君子树，霜宿女姓姜。  

迭连韵诗  

羁客意盘桓，流泪下阑干。虽对琴觞乐，烦情仍未欢。  

掷韵诗  

不知羞，不敢留。但好去，莫相虑。孤客惊，百愁生。饭蔬簟食乐道，忘饥陋巷不疲。  

不知羞，不肯留。集丽城，夜啼声。出长安，过上兰。指扬都，越江湖。念邯郸，忘朝餐。但好去，莫相虑。  

重字韵诗  

望野草青青，临河水活活。斜峰缆舟行，曲浦浮积沫。  

同音韵诗  

今朝是何夕，良人谁难觌。中心实怜爱，夜寐不安席。【以上六首均见《文镜秘府论》天卷《八种韵》。】  

句  

斟清酒，拍青琴。  

寻往信，访来音。  

春可乐，秋可哀。  

朝燃兽炭，夜秉鱼灯。  

宋腊已歌，秦姬欲笑。  

雾开山有媚，云闭日无光。  

燥尘笼野白，寒树染村黄。  

素琴奏乎五三拍，绿酒倾乎一两。  

嗟余薄德从役至他乡，筋力疲顿无意入长杨。【均见《文镜秘府论》东卷《〈笔札〉七种言句例》。】  

的名对诗  

送酒东南去，迎琴西北来。  

异类对诗  

风织池间树【一作「字」】，虫穿草【一作「叶」】上文。  

双声对诗  

秋露香佳菊，春风馥丽兰。  

双拟对诗  

议月眉欺月，论花颊胜花。  

隔句对诗  

相思复相忆，夜夜泪沾衣。空叹复空泣，朝朝君未归。【以上五题均见《诗人玉屑》卷七引李淑《诗苑类格》引上官仪语引。又见《文镜秘府论》东卷《二十九种对》。疑即出上官仪《笔札华梁》。】  

句  

风花无定影，露竹有余清。  

映浦树疑浮，入云峰似灭【一作「截」。以上二联为形似体。】  

四邻不相识，自然成掩扉。【此为情理体。】  

隐隐山分地，沧沧海接天。【此为直置体。】  

侵云蹀征骑，带月倚雕弓。  

舒【一作「野」】桃临远骑，垂柳映连营。【以上二联为映带体。】  

月光随浪动，山影逐波流。【此为飞动体。】  

歌前日照梁，舞处尘生袜。  

泛色松烟举，凝花菊露滋。【以上二联为婉转体。】  

寒葭凝露色，落叶动秋声。【此为清切体。】  

青田未矫翰，丹穴欲乘风【一作「凤」】。  

曲沼疏秋盖，长林卷夏帷。  

积翠彻【王利器疑当作「澈」】深潭，舒丹明浅濑。【以上三联为菁华体。以上十三联均见《文镜秘府论》地卷《十体》引崔融《唐朝新定诗格》。】  

繁说病诗  

从风似飞絮，照日类繁英。拂岩如写镜，封林若耀琼。  

龃龉病诗  

雾生极野碧，日下远山红。  

晨风惊迭树，晓月落危峰。  

丛木病诗  

庭梢桂林树，檐度苍梧云。棹唱喧难辨，樵歌近易闻。【以上三题均见《文镜秘府论》西卷《文二十八种病》引崔融《唐朝新定诗格》引。】  

切侧对诗  

浮钟宵响彻，飞镜晓光斜。  

双声侧对诗  

花明金谷树，叶映首山薇。  

翠微分雉堞，丹气隐檐楹。  

迭韵侧对诗  

平生披黼帐，窈窕步花庭。  

自得优游趣，宁知圣政隆。【以上三题均见《文镜秘府论》东卷《二十九种对》引崔融《唐朝新定诗格》。】  

声对诗  

彤驺初惊路，白简未含霜。  

初蝉韵高柳，密茑挂深松。  

字侧对诗  

忘怀接英彦，申劝引桂酒。  

玉鸡清五洛，瑞雉映三秦。  

桓山分羽翼，荆树折枝条。  

字对诗  

山椒架寒雾，池筱韵凉飙。  

何用金扉敞，终醉石崇家。  

原风振平楚，野雪被长菅。【均见《文镜秘府论》东卷《二十九种对》，似出元兢《诗髓脑》。】  

句  

夜闻木叶落，疑是洞庭秋。  

竹声先知秋。  

绿【一作「流」】水溢金塘。  

诗  

明月下山头，天河横戍楼。白云千万里，沧江朝夕流。浦沙望如雪，松风听似秋。不觉烟霞曙，花鸟乱芳洲。【以上均见《文镜秘府论》南卷《论文意》引王昌龄《诗格》。】  

平头诗  

芳时淑气清，提壶台上倾。  

山方翻类矩，波圆更若规。树表看猿挂，林侧望熊驰。  

朝云晦初景，丹池晚飞雪。飘枝聚还散，吹杨凝且灭。  

上尾诗  

可怜双飞凫，俱来下建章。一个今依是，拂翮独先翔。  

荡子别倡楼，秋庭夜月华。桂叶侵云长，轻光逐汉斜。  

蜂腰诗  

徐步金门出，言寻上苑春。  

鹤膝诗  

拨棹金陵渚，遵流背城阙。浪蹙飞船影，山挂垂轮月。  

陟野看阳春，登楼望初节。绿池始沾裳，弱兰未央结。  

大韵诗  

游鱼牵细藻，鸣琴咔好音。谁知迟暮节，悲吟伤寸心。  

小韵诗  

搴帘出户望，霜花朝瀁日。晨莺傍杼飞，早燕挑【一作「排」】轩出。  

夜中无与悟【一作「语」】，独寤抚躬叹。唯惭一片月，流彩照南端。  

傍纽诗  

鱼游见风月，兽走畏伤蹄。  

元生爱皓月，阮氏愿清风。取乐情无已，赏玩未能同。  

云生遮丽月，波动乱游鱼。凉风便入体，寒气渐钻肤。  

正纽诗  

抚琴起和曲，迭管泛鸣驱【王利器云：「疑当作『讴』」】。停轩未忍去，白日小踟蹰。  

心中肝如割，腹【一作「肠」】里气便燋。逢风回无信，早雁转成遥。  

春诗  

沼萍遍水缬，榆荚满枝钱。  

斜云朝列陈，回娥夜抱弦。【二联为水浑病。】  

闺怨诗  

尘暗离后镜，带永别前腰。  

怨心千过绝，啼眼百回垂。【二联为火灭病。】  

秋诗  

金风晨泛菊，玉露宵沾兰【一作「悬珠」】。  

玉轮夜进辙，金车昼灭途。【二联为木枯病。】  

寒诗  

兽炭陵晨送，鱼灯彻宵燃。  

狐裘朝除冷，亵褥夜排寒。【二联为金缺病。】  

述怀诗  

鸣琴四五弄，桂酒复盈杯。  

夜夜怜琴酒，优游足畅情。【二联为阙偶病。】  

缺偶诗  

苏秦时刺股，勤学我便耽。  

不缺偶诗  

刺股君称丽，悬头我未能。  

对酒诗  

清觞酒恒满，绿酒会盈杯。  

满酌余当进，弥瓯我自倾。  

诗  

远岫开翠雰，遥山卷青霭。【以上三联为繁说病。】  

不犯支离诗  

春人对春酒，新树间新花。  

犯支离诗  

人人皆偃息，唯我独从戎。  

犯相滥诗  

玉绳耿长汉，金波丽碧空。星光暗云里，月影碎帘中。  

咏月诗  

玉钩千丈挂，金波万里遥。蚌亏轮影灭，蓂落桂阴销。入风花气馥，出树鸟声娇。独使高楼妇，空度可怜宵。  

咏春诗  

何处觅消愁？春园可暂游。菊黄堪泛酒，梅红可插头。【以上二首为落节诗。】  

忆友诗  

思君不可见，徒令年鬓秋。独惊积寒暑，迢遰阻风牛。粤余慕樵隐，萧然重一丘。【此为杂乱诗。】  

秋诗  

熠耀庭中度，蟋蟀傍窗吟。条间垂白露，菊上带黄金。  

咏秋诗  

熠耀流寒火，蟋蟀动秋音。凝露如悬玉，攒菊似披金。  

句  

渭滨迎宰相。  

树荫逢歇马，鱼潭见洗船。  

隔花遥劝酒，就水更移床。【以上均为文赘诗。】  

相反诗  

晴云开极野，积雾掩长洲。  

相重诗  

驱马清渭滨，飞镳犯夕尘。川波张远盖，山日下遥轮。柳叶眉行尽，桃花骑转新。【自《平头诗》以下二十八题均见《文镜秘府论》西卷《文二十八种病》。】  

的名对诗  

东圃青梅发，西园绿草开。砌下花徐去，阶前絮缓来。  

手披黄卷尽，目送白云征。玉霜摧草色，金风断雁声。片云愁近戍，半月隐遥城。  

鲜光叶上动，艳彩花中出。疏桐映兰阁，密柳盖荷池。  

隔句对诗  

昨夜越溪难，含悲赴上兰。今朝逾岭易，抱笑入长安。  

月映茱萸锦，艳起桃花颊。风发蒲桃秀，香生云母帖。  

翠苑翠峰外，单蜂拾蕊归。芳园芳树里，双燕历花飞。  

双拟对诗  

夏暑夏不衰，秋阴秋未归。炎至炎难却，凉消凉易追。  

联绵对诗  

看山山已峻，望水水仍清。听蝉蝉响急，思乡乡别情。  

嫩荷荷似颊，浅河河似带，初月月似眉。  

烟离离万代，雨绝绝千年。  

望日日已晚，怀人人不归。  

霏霏敛夕雾，赫赫吐晨曦。轩轩多秀气，奕奕有光仪。  

视日日将晚，望云云渐积。  

互成对诗  

天地心间静，日月眼中明。麟凤千年贵，金银一代荣。  

玉钗丹翠缠，象榻金银镂。青(日夫)丹碧度，轻雾历檐飞。  

岁时伤道路，亲友念东西。  

异类对诗  

天清白云外，山峻紫微中。鸟飞随去影，花落逐摇风。  

鲤跃排荷戏，燕舞拂泥飞。琴上丹花拂，酒侧黄鹂度。  

赋体对诗  

褭褭树惊风，丽丽云蔽月。  

皎皎夜蝉鸣，晒晒晓光发。【二联为句首重字。】  

汉月朝朝暗，胡风夜夜寒。【句腹重字。】  

月蔽云晒晒，风惊树褭褭。【句尾重字。】  

徘徊四顾望，怅悢独心愁。【句首迭韵。】  

君赴燕然戍，妾坐逍遥楼。【句腹迭韵。】  

疏云雨滴沥，薄雾树朦胧。【句尾迭韵。】  

留连千里宾，独待一年春。【句首双声。】  

我陟崎岖岭，君行峣(山角)山。【句腹双声。】  

妾意逐行云，君身入暮门。【句尾双声。】  

团团月挂岭，纳纳【王利器《文镜秘府论校注》引日本密禅僧伽维宝《文镜秘府论笺》云：「『纳』疑当作『细』。」】露沾衣。【头。】  

花承滴滴露，风垂褭褭衣。【腹。】  

山风晚习习，水浪夕淫淫。【尾。】  

双声对诗  

飋(风日)岁阴晓，皎洁寒流清。结交一顾重，然诺百金香。  

五章纷冉弱，三冬粲陆离。怅望一途阻，参差百虑违。  

洲渚递萦映，树石相因依。  

迭韵对诗  

放畅千般意，逍遥一个心。(汀去丁改敕)流还枕石，步月复弹琴。  

徘徊夜月满，肃穆晓风清。此时一樽酒，无君徒自盈。  

回文对诗  

情亲由得意，得意遂情亲。新情终会故，会故亦经新。【自《的名对诗》以下十题均出《文镜秘府论》东卷《二十九种对》。】  

诗  

净宫邻博望，香剎对承华。【见《文镜秘府论》地卷《十四例》引皎公《诗议》引。】  

双虚实对诗  

故人云雨散，空山来往疏。  

假对诗  

不献胸中策，空归海上山。【同前书东卷引皎然《诗议》。】  

咏物阶诗  

双眉学新绿，二脸例轻红。言模【一作摸】出浪鸟，字写入花虫。  

洒尘成细迹，点水作圆文。白银花里散，明珠叶上分。  

赠物阶诗  

心贞如玉性，志洁若金为。托赠同心叶，因附合欢枝。  

合瞑刺缝罢，守啼方达曙。带长垂两巾，代人交手处。  

述志阶诗  

有鸟异孤鸾，飞无群独漾。鹤戏逐轻风，起响【一作「聊起」】三台上。  

丈夫怀慷慨，胆【一作瞻】上涌波奔。只将三尺剑，决构一朱门。  

写心阶诗  

命礼遣舟车，伫望谈言志。若值信来符【一作府】，共子同琴瑟。  

插花花未歇，熏衣衣已香。望望遥心断，凄凄愁切肠。  

返酬阶诗  

盛夏盛炎光【一作光炎】，焦天焦气烈。  

清阶清溜泻，凉户凉风入。  

赞毁阶诗  

施朱桃恶彩，点黛柳惭色。  

皓雪已藏晖，凝霜方迭影。  

援寡阶诗  

女萝本细草，抽茎信不功。凭高出岭上，假树入云中。  

愁临玉台镜，泪垂金缕裙。  

和诗阶诗  

花桃微散红，(莉去利改朋)兰稍开紫。客子情已多，春望复如此。  

风光摇陇麦，日华映林蕊。春情重以伤，归念【一作命】何由弭。【均见《文镜秘府论》地卷《八阶》录佚名《文笔式》。】  

北方歌  

北方玄武身本黑，家乡体住昆仑国。寻常定志有长生，方圆任性可生得。随流信运长为客，谁识我身性无白。不独含着五行精，就中偏感阴阳魄。调和兑震为夫妇，四象排来在高处。分明指似后人言，莫使昏迷错天路。  

西方歌  

西方白虎本属阴，为男为女亦为金。长立子宫胎产午，成形兑体坎同心。娇姿玉貌欺冰雪，素质含光洒轻血。则知唤作白琅玕，怎识我身是明月。无媒自嫁得黄芽，生死须归戊己家。炎烈下时寒国上，阴阳催促总成砂。若人会得吾此语，目前便是三清路。驾鹤冲天日有期，定知永劫抛尘土。  

南方歌  

南方朱雀其身赤，猛烈雄强势难敌。性共乾坤造化齐，体并阴阳难消息。水妻土母木家子，白帝金形胎受此。四象皆因我气生，万类须由我气死。性连甲乙气偏通，媾扇金娘嫁木翁。归投戊己到中宫，看看变转总交红。此歌不悟殷懃说，句句从头细分雪。莫言积学但阴功，始解消详吾志诀。  

东方歌  

东方有木本名砂，为男为女亦为芽。受气午成须立子，含精育质长金家。自从成长多年月，朝朝各自向天涯。莫欺形貌黑皴皵，浑身总是日精华。忽若遇着阴家子，不假良媒自相许。迎归宝帐到中宫，阴阳气合情意与。特地为胎重造化，运动坎离巡八卦。十月怀胎母子分，定知霄汉骖鸾驾。  

中方歌  

中央戊己属句陈，体合虚无与道邻。纯抱元和精粹气，陶身万炼总成真。木妻火子水家鬼，水土相镇不能起。还教却产西方金，递代相承壮精髓。虽然我身无正形，志事隈凭四象生。四象不因连我气，水金木火岂能成？徧通金木恩情熟，留向胎中亲养育。两物相和气总并，须凭丙火来煎蹙。丙火元来是我命，节候轮排依法令。自合天人造功机，谁见仙家真径路？  

二气产黄芽歌  

乾坤感应始为形，造化元因北户成。日月周旋魂魄合，阴阳交媾结为精。分明一气从金长，认取黄芽自水生。无限虚于尘世里，时人日用不知名。  

广成子口诀  

世上忙忙没了程，百年如梦瞥然荣。不知道有云衢客，刚自争超尘里名。若欲留年从太一，须吞灵药便长生。纯烧天地阴阳髓，炼取乾坤日月精。  

广成子传附二味  

要伏离宫亦等闲，搜求坎户取精研。但比夫妇成交感，孕出黄芽见本源。若不亲传师指受，此外徒劳虚费钱。火候仍修终九九，丹成直待是三年。  

抱朴子口诀  

朱砂水银入华池，收得黄芽人不知。本是仙人留口诀，世上喧喧乱言说。七十年中付一人，分付还须有仙骨。一一事须手眼传，采取只在片时间。河车覆在丹田里，制伏只在黄芽边。  

张华真人铅汞歌  

赤龙化为粉，白虎利如霜。其中投石液，还要帝流浆。调神清五脏，欲得炼三光。专守坚冰性，如何阴使阳？  

张华真人二味口诀  

虎伏龙亦藏，龙潜先伏虎。但毕河车功，不用堤防虑。黄老学飞仙，狂迷不得路。回首指牝鸡，不测阴阳数。却坐太一宫，参商方始遇。左右得近神，四相皆扶护。乾坤法象成，自有仙人顾。  

尹喜真人口诀  

至药须用铅，杯向黑中聚。若欲识黄芽，先应问阴土。真铅配坎男，戊己来相顾。只此号黄矾，便是还丹祖。  

函谷关老君铅汞歌  

红铅黑铅大丹头，红铅黑铅体同金。黑金取精赤取髓，解用赤黑药无比。用赤入黑保长生，用黑入赤天仙矣。颠倒两法总称铅，黑能变化赤天仙。至道之人莫容易，贪财好色不须传。函谷关头梁石山，老君镌石留此言。  

汉祖天师口诀  

铅抽髓，髓抽精，精髓相合丹必成。一斤水银十七两，一两变化是铅精。将此铅精作大丹，老子九转入生研。一两水银特牛刀，服之令人貌若仙，貌若仙兮筋骨坚。筋骨坚强返枯槁，截舌人间不须道。未能隐显出没藏，切须慎口莫颠狂。若教上界天神怒，恐遭非横及刀光。  

严君平口诀  

铅是铅，汞是汞，只这两般是铅汞。龙是龙，虎是虎，只这两个同宗祖。若能识此坎离宫，离宫之下出黄土。黄土出黄芽，黄芽之下金花成。金花成，金花之下结紫精。紫精成，紫精之下出白金。白金沉，黄金浮，世人采沉作丹头，搜取赤髓相和种。种有时，采有日，换筋骨，添寿历，天仙地仙不思议。点铅铁，兼瓦砾，一二三四五，水火木金土。但知明此诀，便是长生路。  

阴长生口诀  

金作骨兮铅作身，阴阳定配龙虎亲。红颜二八三才合，八卦分张斗建寅。从子午，不须移，七十二候莫参差。(女宅)女因媒归太一，紫微宫内生雄雌。铅中宝，砂中珍，此物含弘象五神。七月怀胎分六甲，终岁人转乃成真。淮南法，炼秋石，黄帝金花烧琥珀。白酒杯添九酝香，晶辉甘甜号龙液。一人有，一人无，三姓同家二子俱。狐兔非群不乳马，异类天然种性殊。冥复冥，玄复玄，此法非人不可传。世人不知世上药，知我还命不由天。  

果州谢自然口诀  

白女正当年十六，自夸弱质颜如玉。常嗟岁月无良媒，昼夜孤单唯独宿。爷娘不审他心意，谩说张三并李四。几度为话总不成，教人羞天复愧地。忽遇黄婆来扣门，说道金公体性温，遂将二命问君平。君平断言此好婚，不偏不曲合乾坤。审此因缘甚宜良，至今子孙满帝乡。昔时不因黄婆力，如何得契合阴阳。【以上皆见《正统道藏》本《大还丹照鉴》。】  

太微天帝君赞大有妙经颂一章  

丹晖映云庭，紫烟光玉林。焕烂七宝花，璀璨瑶灵音。宫商自相和，妙灵开人衿。玄唱种福田，广度无界心。  

天帝君赞大有妙经颂一章  

玄化本无迹，有迹生道宗。遨游九天际，息驾六领宫，道畅虚漠内，灵歌发太空。形感至寂庭，思咏希微通。  

太帝君赞大有妙经颂一章  

翳翳元化初，眇眇晨霞散。太寂空玄上，寥朗二仪判。凝精抱空胎，结化孕灵观。含真颐神内，倏(焱欠)启冥旦。始悟忧促龄，运交反天汉。  

老君本生经颂一章  

众生之本际，寂然无起灭。弱丧迷其根，自与真源别。妄作善恶缘，祸福报无绝。欲得苦海倾，当使爱河竭。守一固专柔，持此无疵缺。正智通群有，妙慧摧诸结。万行混同归，三乘泯殊辙。真静离尘垢，清凉无恼热。  

太上智慧佪玄经颂一章  

灵仙乘庆霄，驾龙蹑玄波。洽真表嘉祥，濯足八天河。福应不我期，故能释天罗。道德冠三界，地网亦以过。感遇灵真会，净慧经莲华。  

太上智慧经赞一章  

学仙绝华念，念念相因积。去来乱我神，神躁靡不历。灭念停虚闲，萧萧入空寂。请经若饥渴，持志如金石。保子飞玄路，五灵度符籍。  

本愿大戒经颂一章  

学仙行为急，奉戒制情心。虚夷正气居，仙圣自相寻。若不信法言，胡为栖山林？  

玉皇授(焱欠)生大洞三十九章与登龙台歌二章  

飙飙三霞领，佪刚七元盖。八景入太元，飞洒九天外。琼扉生景云，灵烟绝幽蔼。西宫咏洞玄，清唱扶桑际。守雌森峰间，玄吟五老会。(焱欠)生有心哉，与尔结中带。  

匏河振沧茫，天津鼓万流。八风驾神霄，缅缅虚中游。咏洞神明唱，音为汝玄投。(焱欠)生必至行，肘伏尘中趋。可为苦心哉，当告尔所求。  

西王母授紫度炎光神变经颂三篇  

啸歌九玄台，崖岭凝凄端。心理六觉畅，目弃尘滓氛。流霞耀金室，虚堂散重玄。积感致灵降，形单道亦分。倏(焱欠)盼万劫，岂觉周亿椿。  

秀圃蔚神阶，朱扉琼林庭。流风鼓空洞，玉籁乘虚鸣。紫烟缠曲户，丹晖映绿軿。飞旗郁玄盖，羽节耀紫清。登景九霄际，遨游戏凤城。顾爱幽境子，一乐同朝生。  

腾辔控朗晖，宴景洞野外。流浪寻灵人，合形庆霄际。手披朱岛户，朗若神冲泰。金阙郁嵯峨，清景无尘秽，解衿玄阆台，适我良愿会。脱屣三涂难，保炼固年迈。  

灵宝真一自然太上玄一真人颂一章  

众妙出洞真，焕烂曜太清。奉者号仙人，体无永长生。逍遥戏玄虚，宫殿罗无形。蒨粲七宝林，晃朗日月精。龙鳞交横驰，凤皇翔悲鸣。太上治紫台，众真诵洞经。捻香稽首礼，旋行遶宫城。三周归高座，道王为应声。人主弘至道，天下普安宁。  

太上弘道颂一章  

太上玄虚宗，弘道尊其经。俯仰已得仙，历劫无数龄。巍巍太真德，寂寂因无生。霄景结空构，乘虚自然征。日月光炳灼，安和乐未央。  

吴王夫差书一章并序  

《天文五符》云：仙人乐修门于劳盛山上，刻石作《五符文》  

玄津流绛波，昆碧映琅山。朝日控晨辉，荟艳何婉蜒。游云落太阳，飙景凌三天。灵宝曜九虚，幽明钟山间。夏禹登八窗，散气响金兰。因枝振玉条，缘波讨洪源。扶质立灵干，垂叶以结繁。渺邈龙凤迹，焕烂九天翰。仰挹三辰精，保身永长安。俯漱五华液，还复反童颜。腾神温凉宫，岂知热与寒。千秋似清旦，万岁犹日半。鼓翼空洞上，要我灵宝官。棼棼五帝驾，俱会景漠端。相问饥与渴，玄泉饶流丹。永仙方寸内，八遐无易难。顾闻朱门臭，当涂中有难。铭碣劳岩阴，穴岫可稽盘。【以上皆见《云笈七签》卷九六。】  

众仙步虚词五首  

飘飘上云路，黯黯入长霄。星宫日去远，光阴劫数遥。仰德金颜隐，倾想伫神飙。愿得映霞轸，焚香稽首朝。  

玄风转飞盖，紫气泛仙车。浮空不待驾，倏忽升虚无。徘徊哀下界，顾眄愍群诸。三元真化毕，翛然入太虚。  

万气浮空上，千光合太微。霄间望华盖，虚里眄霞衣。真仪入云路，圆曜逐风飞。愿得三元会，金容乘运归。  

吉光腾紫气，霄路逸丹天。幡扬香风转，盖动超浮烟。道中还复道，玄中已复玄。真光不识际，大道竟无形。法轮常自转，希音不可听。空闲待三宝，虚中闻洞经。七变游魂反，万气驻颓龄。  

香风飘羽盖，游气转飚车。泠泠上云路，窈窈入长虚。顾愍埃尘子，应运演灵书。妙果谐今日，冥契自然符。【《云笈七签》卷九九。】  

青童天君常吟一首  

欲植灭度根，当拔生死栽。沉吟堕九泉，但坐惜形骸。【同前。】  

陶隐居望江南  

长生药，本是五行作。子午三门开卯酉，四时运火合乾坤。龙虎自相吞。  

十月满，开鼎一团红。数片残雪含五彩，解胎神水响玲珑。气复异香秾。【《金液还丹百问诀》。】  
