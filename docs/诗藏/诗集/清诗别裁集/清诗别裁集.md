---
title: 第5部分
index: true
icon: editor
order: 5
category:
  - 诗藏
  - 诗集
  - 古今禅藻集
tag:
  - 钦定四库全书
  - 集部八
  - 总集类
  - 沈德潜
  - 清
---

## ●卷二十八  

***☆万夔辅***  

字伯安，江南宜兴人。贡生。著有《鲭馀集》。  

○先生孤介正直，为宵人构陷系狱，久而得白，然孤介之性终不改也。韵语不尚风格，一归真挚，于伦常日用，三致意焉。今嗣星钟太史，以诗鸣，绍家学也。星钟为画山储太史女夫，画山为余详述之。  

○孤雁  

凄绝云边雁，高飞忽断行。一声哀夜月，孤影怯秋霜。汾水蒹葭冷，衡阳道路长。客中愁见汝，忆弟泪沾裳。（少陵咏物，不取形而取意，此篇得其宗法。）  

○中秋狱中作寄老妻  

此生此月狱中看，分照累人不算圆。泣忆牛衣心并瘁，坐当木榻膝俱穿。（自注：狱中只一木榻，坐卧其上。）  

《明夷》曾卜周文《易》，《惜誓》还吟屈子篇。生我恩深惭未报，夜深长跪礼金仙。（自注：廿二为先慈忌日。  

○于极颠沛中，不忘《明夷》、《惜誓》，视“梦绕云山心似鹿，魂飞汤火命如鸡”者，较有定守。）  

○故明鲁王废宫  

当年赐履尽银潢，禽父山川此启疆。矢到十传知肃慎，宫留千尺识灵光。无端白马屯河朔，曾见青衣泣路旁。甲帐已空遗楔在，（自注：有仁孝坊尚存。）冷烟残照过莓墙。（怀古诗，许浑、刘沧不免落套，此篇胜人，在处处切定鲁地。）  

○九日  

寻诗绕遍一篱花，落叶声中日易斜。忆得高堂临别语，授衣时节望还家。  

***☆丘迥***  

字翼堂，江南山阳人。贡生。  

○先生冲和谦抑，接童稚以礼，及读书发论，不受前人束缚。有友人赠以诗，中云：“小心友天下，大论贯古今。”艺林传述，谓足当此二语。  

○乌行  

乌吐沫如玄云，妄冀屏蔽藏其身。渔师却认云生处，以网投之百无误。远害焉知适见招，纷纭小智空心劳。鲲鱼一举渺无极，浩荡江湖随所遭。（见任智不知任天也。）  

○岳忠武王墓  

明圣湖头宋将茔，神州戮力想精诚。关张义勇原无敌，李郭功名竟未成。沙漠何期归故主，权奸乃敢坏长城。孤忠遗恨千秋在，大树悲风日夜鸣。（不填故实，自然不可移易。）  

***☆乔崇修***  

字介夫，江南宝应人，贡生。官铜陵县教谕。著有《乐玩斋集》。  

○介夫为石林先生克家子，不矜门阀，自尊良贵，以荐举只就广文，旋复归里，生平志趣可知矣。不欲以诗人自鸣，没世后，搜遗稿数篇，亦足想其大概。  

○挽方石川  

风雨昼如晦，嘤鸣何所求。含凄念君子，逝矣不复留。缅想结谊初，把臂在邗沟。俯仰三十载，于义诚不偷。君昔官京师，良宴间从游。岂伊文酒会，中心结绸缪。迨君入西川，视学三岁周。自兹音尘隔，合并嗟无由。白日不停晷，江河驰急流。君时尚无恙，远念心悠悠。去春奉王事，按节向越州。便道过白田，讯我暂维舟。论旧语未毕，荐祢拟见收。余曰老矣夫，田园方退休。五月杨梅熟，连林叫钩。放我湖上棹，酌酒与君酬。汝南高月旦，叹余竟白头。咄嗟事如昨，百年君已遒。昨往视君疾，抚榻心独忧。勿药望有喜，讵意遂弗瘳。路人且怆恻，况我重交游。因哀遂成赋，泣献君知不？（平叙交游，哀戚自见，次山《箧中集》内每有此种。）  

○寄杨千木佥事  

二年投老浙江东，强健宁甘万事慵。四海交游重文举，半生豪气迈元龙。嵇山瑶草春应长，镜水寒波绿未浓。此际由来可乘兴，篇舟雪夜许相从。  

***☆乔肃***  

字敬哉，江南宝应人。岁贡生。  

○八月十五夜侍母宴，时大人客上党，大兄客夔州，即事书情次苏长公中秋见月寄子由韵  

积阴一扫冰轮高，洞澈直欲明秋毫。北堂清敞宴初设，栖禽夜惊松间涛。肩随弟妹率稚子，恪立庭除欢菽水。进觞再拜悄无言，孤云带雁西风起。流光迅速奔双丸，父年半百霜毛蟠。书来自言日健饭，太行西去秋多寒。忆从燕蓟游梁汴，岁岁秋风客程变。征车何日毁双轮，课子前经闭庭院。伯兄面壁赤甲山，宝弃不怨志益坚。剑阁每从云际上，阵图时向江边看。宵深气肃月更好，露其金泫阶草。天涯此夕知何如，庭桂香浓秋未老。闲居色养岂辞贫，愿得门无离别人。酒肴既彻启明出，寒芒独照无眠客。（如题安放，喜惧交并。）  

○过留云堂书侄邃墨迹后  

笔阵走蛟虬，纵横孰汝俦。两行清泪落，一曲《广陵》休。薄俗无青眼，斯人未白头。空教竹林下，掩卷独淹留。  

***☆叶永年***  

字砚孙，江南上海人。贡生。官赣榆训导。著有《玉壶诗稿》。  

○虎丘山楼即目  

阖闾城南桑满枝，阖闾城西柳丝丝。一百五日雨过候，二十四番春尽时。花妥真娘曾入梦，月明山鬼亦题诗。何妨索取银瓶酒，一醉前山短薄祠。（不必奇警，风格自高。）  

○燕  

芹泥重葺旧巢新，记取年年及社辰。入幕不惊挥麈客，巡檐如唤卷帘人。鸳鸯楼外春如海，玳瑁梁间月似银。闲向主家谈故事，昭阳台榭已凝尘。（五六空写一联，妙仍是不即不离，李樊南时用此法。）  

***☆方还***  

字朔，广东番禺人。贡生。著有《灵洲诗集》。  

○朔为九谷先生长子，所学一本庭训，移家于吴，倡诗教，喜宾客，四方诗人来吴者，每登方氏广歌堂，赋诗宴饮，称一时之盛。知广南屈、梁、陈三家外，别有方氏派衍云。  

○旧边诗九首  

铁岭迢迢接锦川，关城三面绕烽烟。春深秣马蒲河北，秋老连营木叶前。沧海旧闻通运舶，金州谁解议屯田。诸军自失横江险，白草黄沙暗朔天。  

右辽东  

北平雄镇翼幽燕，千里潮河朔漠连。司马高台闻夜吹，卢龙古塞入秋烟。开疆竞说分三卫，筹国何因弃外边。叹息宁封南徙后，遂令烽火达甘泉。（初以大宁为外边，永乐中，宁王内徙，而蓟始重内边，此失策之大者，诗中畅言之。）  

右蓟州  

万全八驿接神京，上谷千年汉将营。地险旌旗藏杀气，山盘鼓角壮军声。边歌竟日来红石，铁骑中宵度赤城。谁识兴宁残废后，漠南无计援开平。（弃大宁后，土木之变又弃兴和，则开平亦不能守。）  

右宣府  

马头北去是云中，极目川原处处通。绕镇卫城分十五，沿边都阃辖西东。（自注：明初设山西行都司，管辖东西二路一十五卫。）颓垣正接葫芦（海名）月，旷野长吹雕鹗堡名风。闻道频年还调戍，诸臣何策建奇功？  

右大同  

三关平列势逶迤，日落连城鼓角多。帐外深烟迷众堡，营前孤月坠长河。赤山寒谷惊逢燧，青冢秋原入骆驼。谁使总戎移逸地，偏头空旷牧人过。（自注：嘉靖中，抚臣请移总兵于宁武，而偏头一带地皆空虚。）  

右山西  

榆林四望黄沙际，千里连墩绝塞天。夹道陈兵横套口，长城环堑绕延川。徙边御史筹无缺，（自注：旧治绥德，成化间，都御史余子俊建议移镇榆林，内地遂安。）折色司农计苟全。（自注：弘治中，改延庆等府本镇之税为折色，军用始窘。）此地从来多勇敢，莫教枵腹事鸣弦。  

右榆林  

镇城西倚贺兰开，满目沙飞筚篥哀。冰合黄河朝走马，云迷红寺夜登台。膏腴昔日称蕃庶，蹂践连年尽草莱。欲识金城旧方略，浚渠即是靖边才。（自注：自陕西筑边墙，洼为沟渠，修复秦、汉故迹，边城外固，沟渠内深，以资灌溉，全陕之利也。）  

右宁夏  

秋入平原动鼓鼙，弓鸣风劲塞云低。汉家营垒沿山后，秦郡川原尽陇西。征调频年忧戍士，逃亡计复蒸黎。徘徊险阻谁为守，花马池边落日迷。（固原为八郡咽喉之地，虞诩守阶州，招流亡，开漕道，羌人慑服，即其地也。明代频调临巩、西风兵防守，刍粮在本军额内支给，乖前人策矣。诗中见及之。）  

右固原  

风急荒原落雁声，西河霜气逼严城。金笳几处秋乘障，铁马连群夜点兵。充国留屯沙际没，嫖姚遗垒月中明。古来无限安边 策，哈密徒劳苦战争。（丁酉秋，同人集广歌堂，赋旧边诗，时家方舟、刘东郊、李客山、孙丕文及予诸人俱在，或成一二首，多者四五首，朔日才亭午，已成全诗，又皆按切时势，同人叹服，选中因全录之。）  

右甘肃  

○镇海楼  

独立危城城上楼，层层遥接大荒秋。三条江色来千里，四面山光尽十洲。东海鸡鸣红日拥，南溟鹏徙白云流。试观百粤声名盛，离火文明贯斗牛。  

○少年行  

不解《阴符》与《六韬》，似知名姓五陵豪。此身未识为谁用，慷慨长歌看宝刀。（传出聂政、荆轲心事，视“不通名姓粗豪甚”及“系马高楼垂柳边”，皆皮肤语耳。）  

***☆方朝***  

字东华，广东番禺人。国学生。著有《勺湖集》。  

○东华幼岁失明，复明时，年十三四矣。考九谷先生，不令习时艺，文读诸子，诗读汉、魏、盛唐，宋、元以下书均未寓目，故著述无时下一点习气，喜结宾客，与乃史朔同。二方之名，远近交推之，而弟名尤著。集中尤长五古，故所收诸体从略。  

○中宿峡  

沧海云际来，一泻开地轴。岑双屏转，块轧森草木。仰窥流光短，益觉日晷速。乃知东南天，于此亦不足。鲛宫倚禅房，鱼梁饮は鹿。帝子去杳然，清光映江曲。维舟探遗踪，云旗想幽谷。（起步突兀，东南天亦不足，此景此意，无人道过。）  

○出峡  

烟横山根青，日落水面赤。孤村牛羊下，出峡景已夕。网罟归澄潭，のば恋幽石。苍然前林远，江天月流碧。山水信足佳，其如在于役。  

○由临川北道抵馀干山行五首  

鸡鸣发征夫，驱马万壑黑。仰观参星横，俯怯崖石昃。烽回溪流转，林密寒光逼。空山鸟吟悲，百里无人迹。安知丛莽中，不有猛兽匿，惊风吹客衣，亻宁立增太息。  

寒泉泻崇阿，绝壁开古道，暮投渔樵烟，朝拂溪涧藻。征云遘微风，相随越林表。出门闻雁声，客舍非春草。江湖风波轻，梦寐间关杳。苍茫问前途，下视见飞鸟。  

炎晖焦林木，客子朝雨汗。侧见垂萝静，四岭云气断。幽崖响淙潺，竹泉远分灌。行行度谷口，黯淡惊雷电。马头风云兴，涧底蛟龙见。苍黄顾僮仆，中道已失散。  

出郭落月辉，涉涧山日昼。客行路纡回，我影忽左右。悬猿啸风枝，飞鸟来烟窦。回瞻寒潭口，潇洒石泉溜。东皋苗尚青，溪南稻多秀。神胆何施为，物情自为候。  

山行宿常迟，白日忽已坠。美人在天末，明霞倩谁佩。总角事远游，夙昔临东岱。中怀念旧丘，极目炎云外。奈何来豫章，咫尺庾关在。明朝乃回车，转欲向吴会。（“老、庄告退，山水方滋”，昔人以品谢公者，请移赠斯人，以品地风格略近前贤也。末章已近庾岭，未返南粤，有故国之思焉。）  

○开先寺观瀑布  

客寻瀑布来，恰到云归处。层峦耸万叠，悬ニ空中注。白昼泻银潢，中天昭太素。逝者无终穷，千秋等朝暮。古寺枕寒渊，苍崖喷长雾。蛟龙卜灵窟，形神洽幽趣。洗心视听外，无言发清悟。（可参“子在川上”章，不止清言起悟，视东坡作境界又开矣。）  

○三峡涧  

宿昔梦龙门，兹晨越三峡。湍雷翻水花，林风坠霜叶。行人与飞鸟，邂逅忽相接。寺门苍崖削，松台紫云叠。我欲穷源泉，于兹将远涉。所恐触潜虬，俯视为气慑。  

○碧落洞  

日暮棹秋水，烟花满江曲。翠壁何嵯峨，幽岩凿山麓。我来纵游观，天风振つ木。其外不可攀，其内可以屋。洞底上回磴，兹山乃空腹。石阁两三层，苍莲根地轴。香烟老苔藓，佛床女萝绿。老僧击晚磬，寂寞共云宿。（会稽吼山凿山空腹，人力既尽，转近天工。“洞底”十字，令我如遇旧游。）  

○力田  

躬耕习农时，岂敢称高蹈。侯门不可干，聊以从吾好。方春理耒耜，随时调水潦。布衣足掩形，茅檐频洒扫。日暮耕者还，斗酒相欢劳。四云有常功，吾生复何校。  

仓庚鸣桑林，唤我荷锄子。雨泽一以降，耕作从兹始。黄犊分我劳，葛条系我履。行行石梁畔，涧道多新水。草花纷芳菲，山光无表里。乘闲偶汉眄，木末春云起。（胎原陶公，起四语已到自然地位。）  

○春日自邓尉移棹支硎山中信宿  

川原既逶迤，我游亦无定。甫别湖上峰，旋蹑云中磴。临渊想修鳞，过寺闻清磬。渔樵相引接，水石交绵亘。野风吹春服，低回发清兴。林端敛斜阳，浦上轻云暝。  

○月下自寒山还至莲花峰下  

西阁寒日没，策杖寻松径。归鸟半在巢，山家烟火静。清月流素辉，幽篁生虚听。依然向来路，云影飞无定。欲逐樵人踪，尽识山中胜。行行见柴门，寒潭似清镜。  

○大江吟  

大江曲，山树秋，天寒日暮，野鸟啁啾，中流激荡风浏浏。北兼汉沔，东下扬州，沧波浩瀚谁能收？江上何所有，芙蓉北渚，葭中洲。江中何所有？鲸鱼鼓浪，天吴嬉游。娥媚雪消春水涨，瞿唐巴峡猿啼幽。奔涛瞬息千里泻，雷霆惮赫日月愁。思欲一济无方舟，美人旌旆云外浮。乍去乍来不我求，青鸟欲语意夷犹。天路险阻怀灵修，白日西驰不我留，长歌徙倚增离忧。（末段缅云路之阻长，叹蹇修之未遇，正则遗音，耐人吟讽。）  

○藐姑山  

一角青天缺，孤峰补白云。洞深泉自出，山险路难分。日月愁关锁，风雷乱见闻。但令栖隐去，何必遇神君。（“风雷乱见闻”，深山中疑鬼疑神，真写得出。予游良常山，有“风雷生绝壑”句，然自视觉平近矣。）  

○  

偶尔逢时雨，延生过井栏。托根多在石，为性不知寒。古洞封长满，阴崖湿未干。是谁留屐印，幽处久盘桓。（水流湿，水不知湿也。火就燥，火不知燥也。唯其性生也。性本寒，故不如寒，五字可以见道。）  

○江夜有怀  

风力卷云霾，孤舟傍翠崖。江星动鱼脊，山果落猿怀。旅梦滩声断，乡心驿路乖。不知莲社客，谁最念天涯。（“江星”二语，字字生新，而“山果落猿怀”，尤极自然，却又无人写到。或谓近贾长江，愚意转觉过之。）  

○清溪  

清溪知几曲，深处有楼台。树杪江帆去，门前潮水来。温风丹荔熟，明月素馨开。童稚歌连袂，桥南浴始回。  

○峡口  

峡口波涛壮，居人不满村。众山风落木，深洞月归猿。水并星河泻，云兼石壁翻。千秋追帝子，如可梦精魂。  

○听抚洞庭秋思曲  

曾放扁舟溯楚天，清猿泪竹思凄然。廿年梦里湘山月，今夜分明在七弦。（只末句写听曲，作法最工。）  

***☆屈复***  

字悔翁，陕西蒲城人。著有《弱水集》。  

○悔翁以布衣遨游公侯间，不屈志节，固有守士也。诗虽未纯，亦吐露奇气，惟过自矜许，好为大言，而一二标榜之人，至欲以一悔翁抹倒古今诗家，于是学者毛举疵瘢而苛责之，悔翁无完肤矣。余所采数章，皆刃不顿，人宜厌心者。  

○鲁隐公菟裘  

菟裘未营，友爱杀身。为我杀人者，即为杀我人。钟巫之祭徒纷纷。（羽父之恶，写来可畏。）  

○力士椎  

力士误椎人共惜，搜之无迹疑鬼伯。天地且震动，日月亦变色。祖龙不死安可得，せ凉车已先褫魄。  

○邓通钱  

黄头郎君忽有钱，王侯公卿皆比肩。尔钱来何路，乃敢凌豪贤。古无不崩之铜山，日中有钱人所羡，日夕饿死人谁怜。（举一邓通，警世之多钱自雄者。）  

○王母庙  

七日龙鸾未可凭，终南遗庙白云层。阶前古柏寒无叶，门外瑶池积有冰。秦地山河留落日，汉家宫阙见孤灯。如今应是蟠桃熟，寂寞何人荐茂陵？（见求仙之无益，茂陵有知，应亦哑然失笑。  

○七言律悔翁有《书中乾湖蝶》诗、《水中雁字》诗，皆二十馀章，此种最足减损诗品，愚故独取此篇。）  

○偶然作  

百金买骏马，千金买美人，万金买高爵，何处买青春？（欲觉晨钟，但恐买骏马、买美人、买高爵者俱不闻耳。）  

○黄梁梦卢生祠  

梦作公侯醒作仙，人间愿欲那能全。从知秦汉真天子，不及卢生一饷眠。（从来作者总言卢生之痴心，此更翻得有味。）  

○题汉乐府后  

李陵苏武少陵师，直掩曹家横槊时。更有《房中》传乐府，汉京开国胜男儿。（唐山夫人乐府更在李延年、司马相如之先，特为拈出。）  

○题元遗山论诗后  

鸳鸯绣出一生心，野史亭中带泪吟。今古宁无炼石手，补天原不用金针。（所见者大。）  

***☆徐***  

字紫长，江南无锡人。著有《香树斋诗》。  

○香树以诗受知圣祖，修书内廷，常追随属车豹尾间，故其诗多近唐人应制。  

○大猎  

圣主亲临讲武台，风沙漠漠阵图开。四山旗似晴霞卷，万马蹄如骤雨来。壮士晾鹰森勇气，将军射虎老边才。雅歌沮漆夸从狩，乐胜军前奏凯回。  

***☆程鸣***  

字友声，江南歙县人  

○论画答王耕南  

杜陵赠画师，五日画一水。意在落墨先，苦心究终始。前贤论惜墨，其意端在此。第云墨如金，只取减省耳。王洽米襄阳，烟云常满纸。  

学古希古心，不学古人面。荆关境在胸，挥洒付柔翰。规矩虽具陈，神明取能变。试看造化炉，新机异昏旦。而胡丹青家，刻舟以求剑。（为临摹古人者更进一解。）  

***☆顾我***  

字湘南，江南吴江人。廪生。  

○鄂文端任江苏藩使时，古学试士，得五十三人，湘南为冠。后举博学鸿词，文端奏请若为湘南设也。及诏下而湘南殁矣。丰于才，啬于命，文端叹息弥襟。  

○趵突泉  

泰山之水环山来，阴崖汩汩逝不回。自注：源发于岱崖之阴，至渴马崖始伏。陡然一落不复见，渴马立壁空崔嵬。济南城西天下绝，珍珠金线交横发。伏流到此倏复通，平地跳出三白龙。初疑风雨至，万籁翻空波撼地。继若骊宫倾，珠玑瑟瑟腾光晶。雷奔箭激不可以逼视，夭矫势欲升天行。其旁有高楼，缥缈如仙灵。流丹百仞映涯，飞沫万点喷檐楹。挥手倚楼坐，对此可以倾。吾闻匡庐瀑，天绅倒挂双峰麓。又闻太华顶，绿净红酣池万顷。未若兹水虚可惊，倒行逆出相喧争。乘风我欲破空去，转恐平地洪涛生。（写倒出数语，离奇夭矫，有势有声，令读者如置身其间。）  

○海山亭观落日歌  

羲和鞭日声隆隆，朱轮丹毂双碾空。涂穷猝入大瀛海。回光倒烛深潭龙。海水忽涌沸，银涛如屋相撞舂。欲吞不吞吐不吐，但见万里熔红铜。阳侯惊诧海若笑，幻出万象真无穷。夭矫一金蛇，独卧洪波中。连蜷袅窕千万丈，小蛇蜿蜿来相从。熠然变火光，倾泻玻璃宫。浮光照曜际穷发，馀光溢出难为容。飘飘海山亭，结扌勾当海冲。我来露顶坐其上，放眼顿觉开心胸。霞收景灭忽不见，皎皎玉境升天东。（正写落照，旁写馀光，真能状难状之象。）  

○九日登缥缈峰  

太湖湖水平如油，南临吴兴北常州。云涛Е洞千万顷，天遣峭石支中流。奇峰罗列七十二，意象Σ穷雕锼。青螺势绵延，支联脉缀相沉浮。就中一峰起天半，孤撑磔卓无朋仇。有如端拱坐清殿，奔走万国朝群侯。置身峰巅断尘土，缥缈云烟袅孤柱。微波一曲辨荆溪，顽石数拳窥顾渚。未知大地竟安穷？但觉长空浩无主。孤舟远泛若停桡，断雁低飞如铩羽。是时秋空方泬寥，丹枫黄叶山之椒。彭泽把盏正采菊，中山摇笔还题糕。我贫无物作重九，凭仗两脚升青霄。指挥云物作几案，呼叱ゃや同儿曹。吴山箫鼓真一笑，苦向平地夸登高。（峰为七十二峰最高，俯见荆溪道场山等处，然自下而上，无亭台树木，有登无顿，不易造极也。作者浩气孤行，豪情直上，不负登高之目。末言吴山萧鼓，平地登高，真堪一笑。）  

***☆龚П***  

字羽阶，江南常熟人。布衣。  

○羽阶，寒士也。王佥宪西涧爱其诗，时遗以粟，后西涧亦处窘迫，无周恤羽阶者矣。某岁除为人草寿序，携所酬值归，溺水死，同人醵金殓之，并刻遗集，至今知有羽阶姓名者。  

○却寄  

江东才人才厉锐，之子拔戟树一队。用师可进不可退，攻无坚城当者碎。扁舟曾梦浮吴淞，云帆高挂拂九峰，割鲜三泖鲈腮红。入门大笑四壁空，东头老屋陆士龙。  

○二月望日西涧佥宪招饮  

杏花满地春狼藉，獭髓鸾胶医不得。玉兰杨柳锁东风，绝世芳华更谁惜。低头客馆叹无聊，闷过春光五十朝。黄冈先生老好事，高斋置酒欢相招。酒徒嗜酒惭户小，饮未三升迷白皂。许髯汪叟但长吟，醒眼相看应绝倒。遇酒不饮负主人，遇春不醉还负春。酒徒平生愿无负，明朝却叩谁家门？（负主人犹可，负春真可惜矣。末同杜老旅食京华心事，妙在不讳。）  

○春日次韩耕云韵  

万里休论野鹤心，东来聊复写幽襟。山中故旧苍松老，柳外人家画阁深。渺渺溪烟新雨后，离离春草旧城阴。风波满眼惊头白，破屋青灯一怅吟。  

***☆朱鼎钅宏***  

字楚祯，浙江海盐人。贡生。著有《丰岩诗钞》。  

○丰岩性孝友，尝成《孝经补注》，私淑陆清献公，尝成《理学渊源录》，不欲以诗名也。而诗亦近唐贤风格，朱竹先生于后辈中每推奖之。  

○拟西北有高楼  

高楼矗层云，清夜焚兰熏。素帏先受月，悄然照罗裙。借问月中人，顾我何殷勤。相怜必同病，各自爱清芬。月即不自语，我意转自殷。中心如皎月，清光常为君。天边见月光，千里忆离群。  

○雨后放舟  

小壑连旬里，轻桡泛绿溪。春寒花信晚，水涨野桥低。漠漠烟中柳，胶胶午后鸡。乱云飞不尽，又过夕阳西。（昔人以‘柳塘春水漫，花坞夕阳迟”为中唐神来之笔，此故得其气味。）  

○秋斋杂兴  

触景皆堪适，惟秋更洒然。白云飘似絮，空水碧于天。渐觉轻绡爽，浑忘小扇捐。谁怜凭吊客，犹有《续骚篇》。（三四语云是秋云，水是秋水，移三时不得。）  

***☆倪濂***  

字公介，浙江仁和人。  

○客中除夕次结苍韵  

驹影难留住，惊看岁又更。星河低远树，霜柝急高城。旅食乡心切，浮踪世累轻。宁知寒漏下，春已逐愁生。  

○闻角  

银汉淡遥空，边声四野同。高城吹早月，孤枕动秋风。地白驱原鹿，云黄断塞鸿。今宵乡思远，砧杵万家中。  

○雪霁古直结苍过宿旅斋同赋  

贫巷荒斋寂，荆扉昼掩时。冷吟依宿火，软语把深卮。雪净鸦归晚，泥融马到迟。夜寒眠不稳，烧烛共论诗。（三咏平易近人。无ㄎ扌奢之迹。）  

***☆王苍璧***  

字攻玉，江南昆山人。国学生。  

○咏古  

致身非不荣，而贵辨出处。始进不以正，功业何足语？孔明人中龙，君臣实心膂。三分定（制）荆益，一德并伊吕。当其未遇时，夷然视圭组。鹿门拜庞公，南阳咏《梁父》。向非昭烈贤，三顾犹未许。君子慎自藏，守身如处女。（当与荀文若对看。）  

○童谣  

赈饥民，吏胥饱，饥民泣，吏胥恼。吏胥勿恼尔当喜，官府明朝粜官米。（恐官府分多，吏胥分少，不容不恼也。）  

***☆周远***  

字少逸，江南吴县人。  

○京师九日城南黑窑厂登高  

愁思天涯九日晴，凭高闲望夕阳明。天清万丈秋潭影，风急三关落木声。双阙参差连御苑，乱山合沓入边城。悬军绝幕思飞将，闻道河西已厌兵。（明后七子中最近沧溟。）  

***☆高炳***  

字浒文，江南金坛人。诸生。  

○云衢王丈不肯轻许人，而于浒文独下东野之拜，今读其遗集，每负奇气，宁瑕疵，无庸近，故是徐文长一辈人。  

○天生桥（自注：在万县。）  

两崖临绝涧，微径垂一缕。中间横巨石，足可容百堵。凿空非人力，枝撑自太古。奔泉喷雪下，轰若雷霆怒。长天惨白日，六月失炎暑。平生轻波涛，三峡未足数。中流挥羽扇，啸咏狎飞虏。迨兹翻凛然，顿觉毛发竖。勇怯亦何常，择地自可贾。因思昆阳捷，千载称光武。却笑李将军，徒夸射猛虎。（见人无勇怯，气盛则险处皆夷也。写境地中有议论在。）  

○渝州重逢芮文彬赋诗道别  

君家濑水湾，我住钱溪侧。两家南北对洮湖，朝夕往来不相识。今年四月朔，我正在荆州。融窗忽听故乡语，招手同上江陵楼。江陵成边酒如乳，笑脱青衫典春酤。为君一饮尽百觞，挂帆西去适渺茫。此去亦何期，风波梦里思，恨我何早发，思君行太迟。昨到渝州屡回首，一见行人君在口。闻君尚住巴江东，不意君来我翻后。相逢一笑酒重倾，樽前且听风雨声。何时归去复携手，明日拂衣还独行。（初不相识，既成相知，先发渝州，到偏在后，叙事中有无限波澜。）  

○读昌谷集  

帝阙飘邈何许，庞眉书客天人语。兴来倒吸海底干，八荒并入秋毫端。瑶姬仙史不能读，留向人间问空谷。风吟雨怨几多年，南山石烂真可怜。不须呜咽陇头水，陇西长吉今未死。（读《昌谷集》，便学昌谷。）  

***☆朱厚章***  

字以载，江南昆山人，寓居嘉定。廪生。著有《多师集》。  

○以载长身鹤立，言论侃侃，尝于座间见旁列二人，各操纸墨，以载口授，一成四六序，一改友人长律，而己又誉《孝子传》，有所得，使二人错书之，序、长律俱工，己所录无讹字，五官并用人也。徵博学鸿词，病卒。门下士金君昂午刻其集，行心丧礼，乡邦并重之。  

○拜方正学祠  

秋气凛毛发，祠门吊落晖。何人加白帽，大节在麻衣。草乱疑瓜蔓，庭空绝燕飞。景公遗庙近，化鹤并来归。  

○寄答王千里  

留滞通侯邸，真成客里家。高门贺燕雀，华发吐烟霞。逸士方三拜，才人温八叉。知君怀故里，丘陇有梨花。（千里客彻侯张氏，廿年不归，作诗讽之，犹古道交也。）  

○题青溪集  

黄柳花飞扑醉巾，六朝滚滚马头尘。也知李峤真才子，可但江淹是恨人。淡粉轻烟疑在眼，珠帘甲帐最伤神。倩谁谱入参差玉，诉与无情古月轮。  

○九日登东城寄南华  

苍烟影里独凭高，瑟瑟寒生薜荔袍。我愿满头常插菊，天生左手为持螯。云随暮鸟归村树，风卷秋钟撼海涛。佳节一杯桑落酒，故人何处斗诗豪？  

○岁暮杂诗  

吴氓殚力办租庸，霖潦深秋骇老农。信有曾巢师鸟雀，尽抛罢亚豢鱼龙。漫空水气难为雪，照野阳威未化淞。闻道中丞能入告，便令寒谷转春容。（雍正丙午七月，连雨至明春始晴，禾稼不堪问矣。颔联写景纪实，中丞入告而曰闻道，诗人婉讽之词。）  

○秦淮绝句  

风花无力扑帘波，佳节偏从客里过。听说儿童挑荠菜，青青只有故宫多。  

○观柳河东初访半野堂小像  

蘼芜脉脉柳疏疏，想见文君放诞初。谁识秋风摇落后，独将一死报尚书。（词婉意微，当于言外领取。  

○蘼芜，河东君小字。）  

***☆蒋梦兰***  

字香山，江南金坛人，吴县籍。诸生。  

○鹁鸠啼  

晚来鹁鸠鸣不己，鸠妇含愁农妇喜。饣盍饷才归又出门，仰望乌云何处起。鹁鸠鹁鸠愿尔鸣，明朝可免车河水。儿夫肌肉日炙焦，鸠妇休伤雨濡尾。  

***☆方贞观***  

字履安，江南桐城人。  

○康熙癸巳岁，履安以负罪者累，诏隶归旗籍。雍正癸卯，奉旨复归江南。十年中别母妻，弃丘陇，行动羁絷，极人世之困穷，然境穷而诗乃工矣。卷中所采，多流离抑郁时作。  

○平陵公子歌  

家世平陵东曲住，生长轻肥耻纨。夷门曾访鼓刀人，赵州一拜平原墓。杀身不惜为知己，乡闾但道酒人耳。北上边城望大荒，南寻禹穴西衡湘。万里阴相天下士，眼中彼彼止如是。一笑归来更读书，十年折节为名儒。当时心慕要离勇，今笑荆轲徒匹夫。（气矜之勇，不如义理之勇为大勇也。妙在写来不腐。）  

○敝袍  

故友绨袍意，今经几岁寒。补多微觉重，老瘦渐嫌宽。色已随年尽，棉因屡洗残。更新吾岂敢，还作赠时看。  

○送渤海公回吴门  

倾盖即成故，因之离恨生。谈空不得力，此别若为情。渚白烟无际，江流月有声。遥知松偃处，童子下山迎。（渤海公应是吴僧。“江流月有声”，有窃其句成名者。）  

○出宗阳  

回首故山尽，前途直北长。萍蓬自兹去，乡国永相望。短草寒烟白，孤村落日黄。生逢击壤世，不得守耕桑。  

○抵家  

行衣乍脱喜还悲，仍似桑乾入梦时。亲老幸邀天与健，家倾翻痛妇能持。山田白露登新谷，篱落黄花发故枝。欢捧一尊为母寿，阿奴不道有归期。（玩诗集。非赦归抵家，是许抵家省亲，仍隶旗籍也。喜处正是悲处。）  

○题侯家鹧鸪  

谁将越鸟到京华，一入侯门闭笼{奴}。道是珍奇翻累汝，可能流浪便为家？魂依苦竹岭头月，梦落黄陵庙里花。未免输他秦吉了，却安饮啄在天涯。  

***☆谢芳连***  

字皆人，江南宜兴人。国学生。著有《香祖诗》。  

○皆人工短篇，品地在色香臭味之外，新月在天，残雪在地，可以想象其诗。  

○月夜汲中泠泉  

新月泉上出，江华照衣冷。扁舟荡秋桨，汲取波中影。昨与山僧期，煮月翻瓦鼎。  

○孟夏山中晚坐  

孟夏变物侯，景仄风光稀。石林湛雨气，山月连阳晖。鸟语遍幽涧，人声隔翠微。弹琴迟渔者，衣上落英飞。  

○溪村早起即事同邵八丈子湘  

早起杏花白，饭牛人出门。野田多傍水，深柳自为村。比屋尽耕稼，服畴皆皆弟昆。爨烟犹未散，林鸟乱朝暾。（妙在绝不用力，惟不用力，人不易到。）  

○宿山园  

小雨松径寒，人归夜深火。宿鸟栖未安，惊飞落山果。辋川外又开一境。  

○密雪望行人  

人行犬雪吠，密雪迷村影。欲扣酒家扉，山桥一蓑冷。（“山桥”五字入画。）  

○题李百药三十六湖草堂  

钓罢归来解钓筒，题诗灯火夜深红。湖村犬吠人眠尽，商女棹歌烟月中。  

***☆吴诩***  

字砥亭，江南太仓人。贡生。  

○登州蓬莱阁  

山连汉武候神处，阁在田横旧砦东。五岛乱浮云气里，双城浑住水声中。遥滩夕涨生空绿，古庙残阳曳断虹。便欲刺舟从此去，七条纟玄上响天风。  

***☆孙宏***  

字量如，江南桐城人。国学生。  

○过倪云林祠  

玉山池馆已荒烟，清祠堂尚俨然。破产放情多难日，无家投老太平年。碧梧修竹骚人节，远岫平林水墨仙。应与所南同俎豆，遗民心事画中传。（自注：云林山水不画人，所南画兰不著土，两公宜并祀一堂。三语指元时，四语指易代时，下半人品画品俱见。）  

○黄侍中祠  

金川万骑蹴烟尘，叩马难将大义陈。妻女一时同殉节，君臣千古有完人。魂归罗刹江声壮，碑照秦淮血影新。咫尺孝陵松柏路，夜深风雨走青磷。  

***☆叶锦***  

字子美，江南上海人。诸生。  

○渡泖  

孤舟迎夕照，入望总苍茫。月上潮三尺，天空雁一行。暮山随意远，客思与波长。指点茸城近，村烟满野塘。  

○晓渡  

隔岸疏钟动，平林宿鸟飞。夜潮随月落，小艇带烟归。  

***☆熊良巩***  

字弼士，江南潜山人。诸生。  

○客邸思归  

静听木叶下西风，灯影昏昏照病容。滴碎愁心秋夜雨，敲残客梦寺楼钟。衡阳雁断三千里，巫峡猿啼十二峰。我久欲归归未得，云山叠叠水重重。（大历十子风格。）  

***☆康***  

字雅六，陕西泾阳人。岁贡生。  

○拟将进酒  

娇丝脆竹陈高堂，明灯煌煌出洞房。美人罗袖怨清商，一曲哀歌君断肠。博山香炉金络索，上有仙人驾鸾鹤。同心欢乐寿万年，不用三山觅仙药。何如小槽滴沥琥珀浓，浇胸顿使金空。醉乡乃在太古世，后辈尧禹轻羲农。酒中之乐人不省，劝君饮酒君自领。  

***☆孙阳顾***  

辽秦，浙江□□人。  

○登塔  

半空身忽住，飞鸟共经过。江海掌中揽，烟云足下多。四围丛苑树，一气接银河。欲向高天问，无言对我何？（章八元登塔诗，当时盛称，几同魔道，此作突过前人，全在雅俗之别。）  

***☆吴学濂***  

字曦洲，江南休宁人，浙江仁和籍。诸生。著有《香雪堂诗》。  

○达梅耦长令浙东  

廿年卧对敬亭云，名士如君始是真。太白乐章惊贺监，微之辞句诵宫人。素衣不受缁尘化，墨绶偏膺白发新。山水永嘉堪眺览，谢公遗迹未湮沦。  

○杨椒山公祠  

祠宇重新古驿旁，姓名犹觉满城香。五奸已褫权臣魄，一疏堪争烈日光。谢却蚺蛇真有胆，撑将铁骨不随杨。阶前请铸分宜像，斫地行人共激昂。（“满城香”，“不随杨”，皆椒山朝审诗中字也，末用岳墓铸秦桧像事。）  

***☆程烈***  

字伟昭，江南桐城人。  

○浮山  

缥缈接瀛洲，孤筇海上游。山从波底出，人在镜中浮。古树风疑雨，阴岩夏亦秋。茫茫杳无际，隐约指丹丘。  

***☆朱国汉***  

字为章，福建绥安人。布衣。  

○为章隐于贾，尝游金山，有贵人苦吟未就，为章得句云：“烟霞灭没三山外，江海苍茫一气中。”贵人大赏之，对曰：“偶记他人句也。”其厚自晦藏如此。  

○张中丞祠  

绣帐烟沉铁面灰，中丞生气尚峨巍。孤城百战鼠雀尽，长笛一声天地哀。当日江淮资保障，至今号令肃风雷。贺兰未灭英雄死，滚滚波流恨不回。（睢阳有《军中闻笛》诗，对鼠雀恰称。）  

○文丞相祠  

丞相荒祠白日寒，直教一死寸心安。崖山激烈原非易，柴市从容更较难。穷海有人埋碧血，普天无地著黄冠。西台恸哭悲风起，剩水残山忍再看。（无一浮语，“普天无地著黄冠”句尤警。）  

○岳武穆墓  

森森宰木战英风，葛岭高坟夕照中。白马怒涛人共恨，黄龙痛饮事皆空。风波诏狱成三字，朔漠羁魂哭两宫。从此君王无远略，杭州可与汴州同。  

***☆刘正谊***  

字戒谋，浙江山阴人。著有《宛委山人诗集》。  

○自笑  

自笑情何僻，谋生竟未能。鬻田买古砚，贷米给诗僧。花月耽成癖，禽鱼狎似朋。室人交谪我，妇语不须应。（想见雅人风趣，僻士襟怀。）  

○访毛西河太史留赠  

充栋书成自不刊，频年握椠暑兼寒。鲁鱼舛后多正，秦火焚来尽补残。画舫两湖明月共，篮舆十里好山看。感施馀论沾荒帙，白苇黄茅足改观。（三四是西河身分，末二句应是西河作序，诗以报之。）  

***☆曹煜曾***  

字麓蒿，江南上海人。贡生，著有《道腴堂诗》。  

○曹丈诗得董苍舒指授，故其品特高。  

○水仙花  

江湍漱云牙，夜濯宓妃魄。一洗罗袜尘，踏霜晓无迹。冰肌归药房，清芬袭巾舄。脉脉契素心，疏梅影横壁。（清气逼人。）  

***☆曹炳曾***  

字为章，江南上海人。诸生。著有《放言居诗》。  

○曹氏昆弟，人比之刘孝绰三昆齐名，诗品亦复相当。  

○九日送人北归  

折取茱萸当柳条，送君明日上兰桡。望乡惜别分南北，并作离魂一夕销。（望乡，指所送之客；惜别，指送客之人。两层都到。）  

***☆曹英曾***  

字春浦，江南上海人。贡生。著有《长啸轩诗》。  

○病中雨夜  

炉烟浓欲篆，夜色淡生阴。病骨秋花瘦，愁怀暮雨深。疏灯孤榻影，衰草乱虫吟。无限关心事，朦胧梦里寻。（工于琢句，外此如“残岁斜阳促，轻寒落叶知”、“酒力缘愁薄，诗情到枕工”，语不必奇，耐人吟咀。）  

***☆陈履平***  

字勉夫，河南商丘人。  

○花下独酌  

花枝娅姹摇春风，纷纷蜂蝶争繁丛。我来提壶饮花下，闲愁如雪皆消融。枝头黄鸟声更好，似惜春光怨春老。少年乐事那复得，只今空忆长安道。救人无术廿载中，归来两鬓已成翁。故交如花渐凋落，欲话衷曲谁人同？且拚烂醉花阴卧，明日呼童扫落红。  

***☆秦时昌***  

字枚谔，江南震泽人。  

○方竹  

举世尚圆通，尔形独合矩。不同睢园种，亦殊ㄍ谷侣。直方坤之德，钟秀天特与。虽惊世人眼，实为君子许。棱棱霜气凝，矫矫峻节举。宿土移数竿，岁久森圃墅。坚竹竖为杖，登临借撑拄。毋令柔媚人，一朝削圆女。（见君子当终守矩，勿慕圆通改节末路也。前半自矢，结意自规。）  

***☆朱肇璜***  

字待宾，福建建宁人。岁贡生。著有《槎亭诗钞》。  

○闽中诗林膳部鸿、高典籍秉以盛唐为归，故正声也。后不善学者，往往得其形似。本朝诗人起而非之，变为清削；清削固佳，然缘此遂疑膳部、典籍之非，则又偏矣。采待宾昆季诗，偶一论之。  

○寒夜读书  

朔风号纸窗，霜气肃檐瓦，耿耿一灯明，虚室意潇洒。简编随意读，寻味我心写。淡泊得膏腴，肤浮付土苴。上下观古今，一一归炉冶。此时天气寒，瀹茗代杯。披帏盼高空，星河淡欲泻。邻鸡冻不鸣，应知和者寡。  

***☆朱霞***  

字天锦，福建建宁人。岁贡生。著有《曲庐诗钞》。  

○书屋新成示儿子琪瑛犹子珏  

矫矫松林下，山斋喜落成。积书须善读，隙土可深耕。习礼束筋骨，安弦养性情。更期三益友，开径每相迎。  

***☆汪沅***  

字右湘，江南歙县人。  

○右湘少居歙之潜口，砂泉丹嶂，拱列户庭，有园适当林壑胜处，年少即以诗见重于老苍，敦之会，无弗列也。二十九辞世，梅耦长序其遗诗，比唐之李昌谷、明之徐昌，不胜叹惋云。  

○谢皋羽西台  

何事西台上，空山恸哭声。风云皆变色，天地竟无情。竹石敲新裂，江流恨不平。客星祠咫尺，万古共清。  

○读南渡野史作  

过江名士竞从龙，佐命先邀五等封。阃外新开都护府，师中群噪大司农。文章江令娴歌谱，游宴长星劝酒钟。忽讶双眉愁不展，佳伶稀选未央供。（元旦，弘光忽郁郁不乐，臣下问：“意先帝仇未复，流寇未殄灭耶？”答曰：“无佳优伶耳。”）  

龙盘虎踞石头城，跋扈亲挥汉水兵。相国临戎防北伐，将军卷甲急南征。华林但问虾蟆语，莫岭惟闻蟋蟀声。《燕子》《春灯》韬略在，不须司马更连营。（左良玉进兵汉水，以扫清君侧为名，而马、阮不防大兵北下，遣黄得功急御左兵，此诗意也。时给事罗象观疏，有“《春灯谜》、《燕子笺》即枕上《阴符》、袖中《黄石》”等语。）  

***☆周瓒***  

字黄在，云南大姚人。官翰林院孔目。  

○柳絮曲  

点点觉春深，飞飞恨不禁。露沾疑妾泪，风散比郎心。晓月隋堤畔，残阳灞水阴。年年飘荡处，肠断白头吟。  

***☆沈廷扬***  

字天将，江南吴县人。诸生。  

○送友人屯田塞上  

经国千年计，凭君此日行。官非汉司马，人是赵营平。时雨兼兵洗，边春带雪耕。伫看成沃壤，胜筑受降城。  

***☆刘宗霈***  

字蔚园，江南兴化人。  

○看菜花  

乍逢红雨点回塘，又见平畦千顷黄。色比散金无异种，香连绣壤不分疆。已娱老眼消春昼，旋引归心立夕阳。（自注：予家以园圃为业。）燕麦兔葵无感触，不须佳句忆刘郎。（通体俱著题，未免近板，得颈联空写，上下六语皆活矣，李义山时有之。  

○张翰“青条若扌翠，黄花如散金”，指春日黄花也。唐代以黄花句试士，通场皆指菊花，无一合者，故太白云：“张翰黄花句，风流五百年。”诗中第三语本此。）  

***☆王道***  

字圣由，江南吴县人。  

○过仙霞岭  

昔闻仙霞名，今上仙霞岭。攀陟人力穷，贲育敢言猛。危峰插高空，奇壑俯深井。险绝猿鸟踪，阴障羲娥影。历尽廿八盘，始蹑最高顶。史浩昔开凿，闽越通两境。而胡跋扈藩，恃险抗朝请？妖氛应远寇，中原颇传警。妄意蟠蛟龙，终类跳蛙黾。天兵一以加，钺膏首领。岩疆讵可恃，天道宜深省。承平今百年，岭畔烽烟静。商旅日登陟，往来道无梗。盛德渐要荒，谁敢作不靖。为语守土臣，设险谨藩屏。（先写关岭之险隘，次写逆藩之跋扈，次写王师之荡平，而终归于设险守国，井井整整，不愧方家。  

○《汉书注》：“春朝曰朝，冬朝曰请。”请，去声，在敬韵中。近多作造请之请，入梗韵矣，此未免从俗。）  

***☆沈源***  

字蕴久，浙江归安人。  

○蕴久工于制笔，立行不苟，犹萧中素之隐于木工也。诗亦静细，士大夫不以艺人目之。  

○闻柝  

击柝严城凄复清，听来一一触离情。天街夜静霜初落，绣阁灯寒梦未成。宵恨短长随晓箭，韵移高下逐风声。座中有客支孤枕，归思惊催白发生。（三四工于取神。）  

***☆赵关晓***  

字开夏，浙江归安人。诸生。  

○踏雪  

踏雪访山樵，山樵踏雪去。一路草鞋痕，寻入松深处。（神合唐人“松下问童子”一绝。）  

○赠友  

不向人间留姓名，草衣木食气峥嵘。山深虎出伥声急，夜半长歌空手行。  

***☆周振采***  

字白民，江南山阳人。选拔贡生。  

○白民制义比于天半朱霞、云中白鹤。典江南试者，每以不得白民为愧，然终于不遇，天也。诗不多作，亦矫矫拔俗。  

○晚甘园芍药盛开莼江招饮  

君留燕，吾适鲁，去年花时各羁旅。鞭梢两地恰归来，一时花下同宾主。殿春朵朵翻琼英，白头相对千花明。有酒但作长鲸饮，有句肯学寒づ鸣。物情共艳三公爵，魏国声名兆花萼。我与君家共息机，无须离别怅分飞。朱朱白白皆堪赏，不羡扬州金带围。  

○老将  

百战沙场功未酬，偏裨年少早封侯。敌人俯首惊无恙，法吏吹毛对若仇。老马蹑云偏伏枥，苍鹰羁旋欲腾。请看猿臂终强健，射虎南山气尚遒。（此白民自写照也。（三语暗用郭令公见回鹘事，四语暗用大将军急责李广对簿事。）  

）  

***☆孙璜***  

字弥邵，江南长洲人。诸生。  

○江干月夜  

雪夜江干月倍清，推篷遥望正三更。天连玉峤千山白，水漾金波万里明。旅况每依甘露寺，名心遥系石头城。沙寒洲冷渔灯灭，倦听邻舟摘阮声。（康熙癸巳二月省试，余与弥邵同泊江干、同赋是题，余诗废弃久矣，披读孙诗，恍如尘梦。）  

***☆王应奎***  

字东溆，江南常熟人。诸生。著有《柳南诗钞》。  

○箬包船纪事  

有船锐其首，以箬包裹之。名为箬包船，聚泊疑茅茨。浮家无定所，忽湖忽江湄。居货挟土产，擅技兼卜医。中有无良者，行乞同残黎。讵料豺狼心，所志窃童儿。神咒与饼饵，给儿儿辄迷。牵引至船中，毒手恣所为。或为霍其目，或为扌丽其肢。或屈曲其体，如戚施。形骸几变尽，父母居然疑。清晨负之出，索钱号九逵。夕仍负以入，倾倒囊中资。数倘有不充，攒刺加鞭笞。苟延此残喘，性命危如丝。有时更肆恶，视彼躯干肥。入之人瓮，饱啖若糜。吸儿脑与髓，嚼儿肝与脾。从此筋骨强，便堪耐刀锥。更闻藏秘器，卖以疗羸。一七为神膏，索值恒不訾。淫人祈长生，食之甘如饴。又闻湖海滨，茫洋有神祠。神曰抽筋姆，此辈所皈依，重午暨中秋，庙门搴灵旗。群船竞祭赛，以儿为牺牲。祭罢饮福酒，狼籍骼与<骨此>。年来迭败露，官长胥周知。勿问所从来，立毙陈其尸。谓足抵儿命，此外无穷治。不穷其本根，徒然剪旁枝。官长法深刻，胡独偏仁慈。其毒仍滋蔓，其故难寻窥，谁为采风者，听我歌此诗。（此皆一一纪实，此曹恶败露后，被残肢体女子详述于公堂、详述于父母者也。独是官长只毙所获者命，不穷根株。此意作者不解，吾亦不解。）  

***☆汤懋统***  

字建三，江南巢县人。官迁江知县。  

○兄名懋建，官刑部郎。诗品清高，今家居著述，弟兄均擅清名，此居巢所仅见者。  

○岁暮得家书  

冉冉逢残岁，迢迢隔故庐。一灯游子梦，双泪老亲书。敢怨功名薄，深惭菽水疏。却思诸弟妹，绕膝意何如。（情真语，不雕琢而自工。）  

○除夕  

残葛辞人逐漏频，寒毡堪笑独吟身。仅支鹤俸能供岁，轻掷鱼竿自取贫。柏酒竟疏婪尾宴，梅花虚拟故园春。遥思伯氏京华久，一样灯前忆老亲。  

○故衣  

检点衣衫敝箧存，十年相与历寒温。香尘惯惹春风陌，寒杵多敲落月村。赠友未堪酬缟带，思亲每为染啼痕。贫居赖酒消岑寂，曾典青钱向市门。（四语不离不即，前人所谓取诗之魂也。六语著题中，传出孝思，尤为难事。）  

***☆金衡***  

字平仲，江南吴县人。  

○隐居洞庭东山，以诗自娱，不求闻达。徐坛长先生爱其诗，每摘佳句赏之。  

○自律  

托迹从嘉遁，居心合守谦。畋渔凭典籍，餍饫仗齑盐。蛮触毋相斗，熊鱼未可兼。古人吾尚友，高枕到羲炎。  

○过友人别馆  

竹静江喧称隐居，席门久矣断轩车。寒香入座花开半，清影穿窗月上馀。倚枕相忘人化蝶，临流安见我非鱼。耦耕夙约行当践，有伴巢由合荷锄。  

***☆赵虹***  

字饮谷，江南嘉定人。布衣。  

○戊午七月自大梁东归感喟成诗用以自赠  

飘零淮楚逾河朔，转徙幽州更大梁。迢递关河双去雁，古今岐路几亡羊。时无燕赵悲歌士，坐有邯郸挟瑟倡。但得翠娥深劝酒，不辞酩酊罄清觞。  

问讯沧浪旧钓矶，樵兄渔弟共相依。眼看西北高楼远，心逐东南孔雀飞。园吏好寻濠上乐，丈人已息汉阴机。浚郊不用弓旌辟，自署中吴老布衣。（此饮谷倦游后作，年七十馀，未除芒角，宜壮盛时能以高谈雄辨屈服众人。）  

***☆汪洋***  

字万育，东南休宁人，寄籍昆山。国学生  

○秋霖  

君不见千村白水沟塍合，阴雨兼旬云百匝。禾沉水底不得收，腐烂只堪饱鹅鸭，书生空有恤民心，无路排云叫阊阖。  

○阎陈二公祠  

〔阎讳应元，河间人，故江阴典史，迁英德簿，未去任。大兵围城，与新任典史陈明选誓死守城，百战不屈，三阅月城陷，同被戮，两家百口俱尽。今祠在江阴栖鸦寺。〕  

奉职同时尉海滨，微官誓死各捐身。原知苦战违天意，甘守危城识大伦。南国比肩双烈士，（自注：《宋史·忠义传》：元伯颜攻常州，知州姚与通判陈照率义兵战御，城破，皆死之。）雎阳合节两忠臣。百年论定还祠庙，愧尔军前纳款人。（邵青门《阎典史传》生气勃勃，昌黎《书张巡传》后复见此篇，真奇文也。作者浑括成诗，精力团聚，亦属杰作。）  

***☆王泌***  

字侪邺，江南元和人。诸生。  

○越女祠  

一曲菱歌韵碧澜，耶溪归棹日将残。情多自易含惆怅，不为秋深怨路寒。（哀怨起骚人，极低徊掩抑之致。）  

***☆周焯***  

字月东，直隶天津人。布衣。  

○五十  

人寿罕百年，五十倏焉至。至道了无闻，容鬓日凋瘁。柽老质易朽，松苍色弥翠。令德不克崇，年高反滋累。当及未衰时，晚节早自励。（卫武公年九十馀，犹作宾筵抑戒以自警，恐年高反为累也。此种诗，吾辈亦当时时诵之。）  

***☆陈伦***  

字逊其，江南无锡人。诸生。  

○张循王墓  

六丁不下驱天骄，宫车碾雪夜渡辽。白头乌啄大家屋，衣锦王孙路傍哭。一马化龙浮渡江，临安王气于斯卜。烽火江淮草木残，中原血战腥风寒。挥戈谁洗靖康耻，屈指英雄岳与韩。区区子英奚为者？片纸赝书背人写。风波万里坏长城，三字翻称廷尉平。北人歌舞南人泣，贺兰铁骑仍纵横。两宫魄冷冰天月，配飨反旌谗谄骨。麒麟墓道枕苍烟，御墨淋漓洒碑碣。墓门高揭对晴湖，松栝深深叫训狐。金陵城外苍茫处，丑缪堂封千载污。（张俊承秦桧意，锻炼张宪，至自为狱辞以成岳忠武之狱，盖奸恶之甚者也。高宗赐葬，自制碑文，遗命身后以俊配亭，是诚何心？诗中合全局言之，后以桧之秽冢作结，天然相对，惜无有人平其墓者。）  

***☆朱蔚***  

字霞山，浙江桐乡人。  

○送王仲山副使重往秦中  

匣中宝剑夜有声，萧萧班马门前鸣。天明未明出门去，春风吹度平凉城。平凉城北将军树，旧是使君停骑处。十年摧抑今复来，岁月苍茫感行路。丈夫志愿乐长征，入海真能掣大鲸。自怜苦被儒冠误，不得从君万里行。  

***☆沈炯***  

字逊扬，江南吴江人。诸生。  

○过惶恐滩  

叠叠青山势郁盘，片帆遥氵斥赣江澜。危滩共指名惶恐，古县空闻号万安。（自注：县属吉安府，滩在县南三里许。）风撼巅崖崩巨石，雷喧间壑走惊湍。劳人略与孤臣似，不独东坡泣路难。（自注：东坡有“地名惶恐泣孤臣”句。  

○惶恐、万安天然反对，滩本名黄公，东坡有慨于中，故云。）  

○书怀  

七度长江向石头，依然踪迹半沉浮。草玄字字翻成白，刻棘年年未类猴。老我也曾磨铁砚，古人先已敝貂裘。从兹万里堪乘兴，浩荡难驯似野鸥。  

***☆李天根***  

原名大本，字天根，江南无锡人。  

○吾友芥轩子也。生平不妄言，不疾行，自守，人有假其名具呈当事者，知之曰：“污我名矣。”遂易之以字，余仍之，恐违其志也。  

○题听松山人雨蕉书屋图  

江南六月时方旱，田中甲坼乾以。赤日当空无寸云，四野农夫坐愁叹。听松山人意奇特，腕底大有回天力。泼墨写作《雨蕉图》，满纸淋漓云墨色。山童携图到茅舍，座客争看尽惊讶，入手如闻风雨声，开缄似见波涛泻。吾闻古人画月但画云，渲染巧妙妙入神。今君画雨不著纸，雨声却在芭蕉里。何须怀素手植千万株，却疑氵虽川急雨直如矢。卷图烈日忽遮藏，天半萋萋野云起。（自注：是晚果大雨。）  

***☆程简***  

字尊一，江南长洲人。  

○送春  

九十韶光转眼空，怪他青帝去匆匆。都将思妇劳人意，付与啼红怨绿中。有恨催归惟杜宇，无情相送是东风。仙山若果春长在，早觅丹砂访葛洪。（颔联不染送春习气，结意唤醒痴人，求仙者就爽然自失。）  

○庭梅迟开诗以志慨  

开遍南枝又北枝，小庭蓓蕾未逢时。严寒剥后冰心固，翠羽飞回芳信迟。岂为十年高不字，剧怜终岁苦相思。主人事事居人后，因使幽花亦缓期。  

○冬夜读书  

读书有味聊忘老，（自注：放翁句。）此意谁云只放翁。今古英雄当末路，消磨岁月短檠中。（有老骥伏枥之意。）  

***☆朱家瑞***  

字平津，江南吴县人。  

○晓行  

晓鸡才唱趣登车，拂被霜寒似月华。还喜梦魂清不减，卧游山阁咏梅花。  

***☆石年***  

字能高，江南元和人。隐于市。  

○江上  

春山春水碧迢迢，病起扶筇过野桥。几日不寻江上梦，东风吹长杜蘅苗。（以韵胜人，佳处在语言之外。）  

***☆蔡书升***  

字廷彦，江南长洲人。官成县知县，改通政司经历。  

○横塘道中时清明日  

东邻愁冷食，稚子叩柴门。旧俗分新火，在家共一村。草深眠鹿子，庄老出鸡孙。细雨看荒冢。梨花开正繁。（横塘西名三家村，天然属对。）  

***☆于鳌***  

字□□，辽阳人。官河工同知。  

○友人出示河津龙门图  

河山莽苍上合，回抱夏王宫。地拔双峰表，天开一罅中。风云雄气象，笔墨辟鸿蒙。千古文章在，如逢太史公。  

源从天上落，一气撼乾坤。高峡千寻险，浑流万里奔。晋秦平可揽，星斗仰堪扪。胸次涵中夏，澄清事讨论。（力大于身，无一弱句弱字。）  

## ●卷二十九  

***☆沈荣俊***  

字谦之，浙江归安人。乾隆丙辰举人。  

○谦之少湛李义山诗，集李成律至二十章，中道自悔，欲归盛唐，然病中示予《桃花》二章，仍是玉溪生体也。玉溪原本杜陵，须人善学耳。  

○书怀  

丈夫无雄雌，时运有通塞。一身隔青云，两手满荆棘。马周困长安，行路愁逼侧。卓见非常何，火色人谁识？（古今英雄人齐欲下泪，举马周以例其馀。）  

○桃花  

柳暗花城梦不通，谁家姊妹倚东风？凭伊几点清明雨，催出新妆试小红。（自注：玉溪生诗“桃叶桃根双姊妹”。）  

三千红袖总无媒，蕊乱云盘绿水隈。金屋有恩谁保得，故应怕向未央开。（咏桃亦咏美人，而臣下承君之思，言外可思。）  

○枕上闻笛  

孤灯黯黯月明明，院冷楼寒梦不成。离恨已无肠可断，谁家犹送断肠声？  

***☆陈份***  

字古村，广东顺德人。乾隆丙辰举人。  

○捉搦歌  

瓜皮艇子长二丈，小姑十撑九不上。何如泊岸候潮长，免打江心逆流桨。  

○露筋祠迎神曲  

秋雨兮冥冥，庙门兮水汀。苇叶兮簌簌，茨菇花兮青青。若有人兮美女，明兮饰翠羽。桂栋兮惠帏，奠之兮椒醑。嗟行露兮无家，萎玉颜兮如花。甘捐生兮江浒，与白璧兮无瑕。（粘著者固近于腐，而但工写景，恐又失之太离，不离不腐，此作得之。）  

***☆钱之青***  

字恭李，江南震泽人。乾隆丙辰举人，官宁武知县，升保德州牧，旋归里。著有《数峰诗钞》。  

○恭李少岁孤露，苦心力学，官宁武时，为前明将军周遇吉祀典，勤政恤民，不媚上官，别于时下所称能员者。归里后，杜门谨守，周恤亲族，常以诗文自娱，远近交重之。  

○鲜民悲罔极也  

鲜民不如死，我生遭不造。父兮生不见，母兮丧何早。茕茕失所依，鞠育赖祖考。涕泣授《诗》《书》，嘻笑索梨枣。弱冠未成人，吾祖复终老。因顿里间，奔走长安道。薄宦逾中年，牧民谢机巧。恐贻父母羞，中心石皓皓。所伤茕独身，反哺愧禽鸟。虽有牲牢祭，何如菽水好。虽有锡命荣，拱木已枯槁。茫茫夜台灵，漠漠故垄草。哀哉罔极恩，长号呼彼昊。（发乎至性，不藉修饰，得风人之遗。）  

○归里后亲朋枉过有作  

吾家聚族居，比邻皆亲友。念我远道归，胥来问安否。回首出门初，变迁几八九。门庭半更新，旧存惟榆柳。尊长既凋零，辈行俱老丑。远归非不适，离别苦太久。追往更抚今，恐作穷独叟。重感丈人情，为我治斗酒。（连下一章，脱胎杜老《羌村》之作而情事各别，杜伤乱离，此感盛衰也。）  

斗酒不复却，丈人前致辞。消长各有数，聚散亦有时。陈迹已往矣，良会喜在兹。尔我不相见，谁为把酒卮？况今逢令节，日永熏风吹。丹华耀榴火，圆叶滋荷池。子其爱景光，烂醉毋推辞。闻言散幽怀，醉乡同赴之。去年当此日，触热方驱驰。  

○宿村家  

入夜投村路，家家列炬迎。长官无善政，父老自多情。敢谢盘中黍，相期垅上耕。夜阑闻笑语，今岁喜丰盈。（三四不负心语，今之长民者谁肯言之。）  

○归途作  

客久馀蓬鬓，归途负薜萝。儿童皆晋语，舟子自吴歌。茅屋秋风破，原田荒草多。所欣安梦寐，依旧硕人。  

○中秋夜述怀  

去年醉月曲江头，绿酒红牙记胜游。今夜中秋形对影，故人还复上南楼。  

***☆张若需***  

字树彤，江南桐城人。乾隆丁巳进士，官左春坊左赞善。著有《见吾轩诗》。  

○宫赞为药斋公令嗣，孝友笃实，一承前人。诗笔各标面目，而性情温厚，异而仍同，人比之苏瑰有子。  

○生日太夫人自乍浦寄衣适至  

侵晨远人至，寒衣寄江城。珍重一开缄，光采生敝ぷ。老亲念幼子，称体新裁成。书云御尔寒，著以湖绵轻。寒燠隔异地，犹廑慈母情。忆兹初成时，长短劳经营。襟袖密密缝，十指针线萦。健妇把刀尺，指点熨贴平。感激母意厚，顾我非童婴。二十要自立，俭素敦家声。五陵自轻肥，温饱无令名。今兹茹冰檗，用佐严君清。短褐取蔽体，宁羡罗绮荣。被服矢无攵，敢忘我初生。（至性流出，不假雕琢。）  

○望医巫闾山  

海门日出扶桑红，朔天万里霜烟空。马前了了列巨嶂，隐然气色雄关东。北镇之山各最古，望秩远稽《尧典》中。路遐径僻到者少，林荒虎豹依榛丛。鞭痕天泐暴秦迹，炼馀尚缅娲皇工。空岩雪霁落飞瀑，寒光簸荡银河风。六山环抱互掩映，绝顶下瞰冯夷宫。我欲从之叫虞舜，苍梧霭云蓬蓬。兹山阅历万万古，剑首一归鸿蒙。后王德薄乃尚鬼，凿起殿开<谷空><谷龙>。火龙金简烦传遽，千年火铄香炉铜。祷祈禳礻会走氓庶，庙祝伛偻神为聋。又疑兹山怪名字，侏亻离颇类夷与戎。勋华不为易华语，后来累译无由通。职方纪载缺训诂，郭生只解笺鱼虫。辽阳壤地界蒙古，近拱三辅尊土中。内安外攘托保障，功德远配岱华嵩。以兹庙食庶不忝，不然峻极惭穹窿。寒风刺面紧格格，马蹄动地声隆隆。扬鞭大笑入关去，他日来挂天山弓。（“叫虞舜”以下，纵笔挥洒，精神全在后半。）  

○徐州河决，弥漫百馀里，舟行迷渡，俟仆马不至，宿王庄逆旅古渡茫茫野水屯，客来无路辨前村。孤舟飘泊朝乘涨，后骑苍黄夜叩门。陆地风涛游子泪，凶年鸡黍主人恩。天涯骨肉寒灯共，浊酒中宵慰旅魂。（自注：时兄澄宇、侄翔羽同行。）  

○陈思王墓  

邺水东流势已分，空馀感激诵遗文。五官嬗代羞当璧，七子论才合冠军。《白马》诗篇悲逐客，惊鸿词赋比《湘君》。鱼山缥缈留清梵，何处春芜没故坟。（《洛神赋》犹屈子之咏《湘君》，后人以为《感甄》，非也，作者故有特识。）  

○五日润州  

第一江流荡画桡，虚传竞渡踏风潮。五丝谁续庚寅命。双桨人过丁卯桥。令节只今成寂寂，《怀沙》终古恨迢迢。何如满泛菖蒲酒，快对金焦破泬寥。（三语五日，四谏润州，天然典切。  

○金山竞渡极盛，康熙某年，沈没几舟，后遂禁止。诗中云“虚传”、云“寂寂”，盖为此也。）  

***☆包彬***  

字文在，江南江阴人，乾隆戊午举人。  

○游弘济寺  

秋江静无烟，山影恍图画。晨登燕子矶，尘鞅一时卸。径转直复曲，奇峰若相迓。冈峦中断馀，两崖仍可跨。迸石树无皮，疑是白龙化。花宫隐深云，香风逗林罅。娑罗落高阴，傍户枝柯亚。洞穴豁堂皇，神房半相借。上有衔花鸟，下有投岩麝。缘壁陟高阁，山川拓眼界。江明匹练横，天际波涛泻。此境足勾留，俦侣催返驾。俳徊石磴旁，归云拥足下。（只“秋江静无烟”五字近六朝人。）  

○钱塘咏古  

宋祚将移讶斗星，君臣迹似浪中萍。黄龙出海朝廷小，白雁横江战血腥。南国无家归燕子，西台有泪哭冬青。诸陵麦饭今谁荐，风雨兰亭夜火荧。（此咏宋亡国事。）  

○金陵感怀  

万峰青拜故宫前，王气收时总黯然。西下戈飞画，北来笳鼓骇啼鹃。春风泪洒《桃花扇》，夜月歌残《燕子笺》。弹尽凄凉天宝曲，江南愁杀李龟年。（此咏前明南渡事，《桃花扇》、《燕子笺》，天然点缀。）  

○次韵答薛汇仙  

带水难同李郭舟，鹪鹩枝上总勾留。新诗似锦惟缄恨，春梦如云半结愁。马剪焦毛嘶紫陌，鹤盘瘦影叫沧洲。天空地阔容疏放，只有吾曹气味投。  

○倪承茂  

字稼咸，江南吴县人。乾隆戊午举人。著有《ν塘诗稿》。  

○ν塘得名最早，成名甚迟，艺宛方重望之，而倏焉辞世，予哭之以诗，末云：“比似方干差足慰，生前乡举已题名。”慰之实悲之也。素长于词，而诗亦工稳妥贴，不落宋人以后。  

○苦寒行  

燕山九月即飞雪，玄冬寒气更栗烈。河西冰胶午不开，山头冻雀眼流血。荒城日暮少人行，茅檐几处炊烟绝。云黯风饕日色黄，槎丫老树重阴结。朱门贵客孤白裘，拥炉酌酒罗珍羞。谁怜路有冻死骨，旬日委弃无人收。况闻淮南罹水患，十家八九趋他县。穷途无食给饔飧，那有兼衣御霜霰。昔年杜老忧民艰，愿得广厦千万间。而今寒士流离转沟渎，虽有万间知不足。（杜陵心事，末一转更深一层。）  

○九日道中  

一年两度涉淮黄，扰扰缁尘染素裳。衰柳共怜残鬓短，闲云应笑客程忙。南归无分吟风月，北去先愁饱雪霜。孤负故园丛菊好，不知今日是重阳。  

○钱塘怀古  

五代兴亡一梦中，射潮江浒想英雄。锦衣木石沾恩幸，铁券山河誓始终。凤舞龙飞形胜在，虎符玉节霸图空。花开陌上年年好，无复行人指故宫。（此独咏吴越王事。）  

***☆陶善圻***  

字树声，江南元和人。乾隆戊午副榜。  

○元日书怀  

献岁敝荆扉，欢言起こ瘵。空斋洁琴樽。闲居望亲爱。日出鸟声和，风暄草心快。行将整篮舆，探梅白云外。（气体高洁，一“快”字抵过“欣欣向荣”及“甲坼”等字。）  

***☆钮汝骐***  

字稼仙，浙江乌程人。乾隆己未进士，官翰林院编修。著有《南雅堂诗》。  

○题黄夫人寄升庵诗后  

猜忌君臣际，（自注：升庵谏议礼谪戍后，世宗有馀憾，每问杨慎云何，侍臣以老病对，乃稍解。升庵闻之，遂佯狂以免。）乖离夫妇间。百年悲死别，两地梦生还。市上簪花髻，闺中损玉颜。至今传锦字，流唱满南蛮。（此千秋恨事也。四十字中，委曲道尽。  

○原本“万里梦生还”句法剧佳，但蜀中距滇，初非万里，故易二字。）  

○辰龙关（自注：吴逆作乱时，沅、辰道梗，王师由此入黔、滇。）  

飞将急前锋，危关实要冲。虚声经亥豕，间道出辰龙。（自注：王师声言由五溪入黔，故贼将不备此关。亥豕，溪名。）六诏惊天降，群蛮扫地从。皇威清万里，徼外乐耕农。（王师入黔、滇意，西崖少宰浑言之，此畅言之。）  

***☆舒瞻***  

字云亭，辽阳人。乾隆己未进士，历任浙江知县。  

○云亭亲交卫、霍，在京师屏居委巷，如寒素然，既出仕，而浙东西颂其廉明，传其风雅，古所云文学饰吏治者也。诗品在元、白之间，近情处迥不易及。  

○别竹田  

莫向风前折柳枝，柔条原不绾相思。人生难得惟知己，天下伤心是别离。半载篝灯同听雨，何年把酒更论诗。西泠夜夜添新梦，多在烟江月上时。（古之伤心人耶？读竟，辄唤奈何！）  

○留别当湖诸人士  

萍絮何须问旧因，离筵开处对残春。谁言琴鹤非家具，自喜溪山似故人。北道应牵归客梦，东风偏上苦吟身。归舟莫笑轻如叶，千卷残书已不贫。（不忘知己，不忘溪山，近日仕途中能有几人？）  

○偶占  

芳草青青送马啼，垂杨深处画楼西。流莺自惜春将去，衔住飞花不忍啼。（于无情中，写出情来。）  

○为朱蕴千题杏花春雨图  

浅深春色几枝含，翠影红香半欲酣。帘外轻阴人未起，卖花声里梦江南 。（梦江南，本属韵事，梦于卖花声中，又添韵事一重矣。入唐人绝句中，亦称中驷。）  

○为堇浦太史悼亡  

工愁善病最怜君，梦里啼鹃不忍闻。仿佛旧时苏玉局，自将诗句哭朝云。  

***☆陈景钟***  

字几山，浙江钱塘人。乾隆辛酉举人。  

○缫丝曲  

三春雨足桑叶肥，家家饲蚕昼掩扉。三眠三起近小满，桑葚垂垂叶已稀。盼得红蚕齐上箔，更喜同功茧不薄。大妇收拾缫丝车，小妇安排汤满镬。银丝抽绎比清霜，虚室堆床生白光。哑哑轧轧声不绝，绿阴低处新丝香。小姑回头笑问嫂，转眼相看织成缟。茜红鸭绿染随心，长剪腰裙短裁ビ。嫂云小姑尔未知，阿哥正苦卖丝迟。明朝抱入城中去，已值官粮征比时。（亦足备采风者采择，诗不徒作。）  

***☆张进***  

字翼庭，江南吴县人。乾隆壬戍进士，官翰林院庶吉士，著有《绿野园诗》。  

○予与徐子龙友诸人结葑南诗课，翼庭与焉。许其清不染尘。选贡入都后，规模台阁体，不复唱《渭城》矣。今所录者，皆结诗课时作。  

○由空谷至中峰  

出谷山路转，松深馀落晖。隔林闻语响，始知人采薇。归鸟引前路，间花点客衣。倚筇憩梵宇，钟鸣自掩扉。（华鸿山学韦左司，可云循墙而走，作者似欲过之。）  

○雪中忆家园池上草堂  

客居常苦寒，况复积深雪。夜明山鸟惊，清响寒柯折。遥知池上园，虚白人踪绝。  

○五人墓  

意气偶然激，成名竟杀身。空山馀落日，古木出青磷。地近要离墓，云连胥水滨。匹夫能就义，嗟尔附炎人。（恰是五人分量，结意指顾秉谦、魏广微一辈，见缨冠中人不如市中人也。四十字字字老成。）  

***☆梦麟***  

字文子，蒙古人。乾隆乙丑进士，官至工部侍郎。  

○乐府宗汉人，五古宗三谢，七古宗杜、韩，虽不能至，心向往之，不必议其不醇也。近日台阁中，无逾作者，倘天假以年，乌容量其所到。  

○雉朝飞  

雉朝飞，其羽灼灼。雌前跳，子后跃。于田于薄，是饮是啄，我弗如尔行乐。尔乐我哀，朝行出游，日暮独归，独归兮心悲，群嗷嗷兮夜饥。我无术兮哺儿，先我死者知之。（借乐府题《悼亡》，词古情挚，于安仁、子荆外，又辟一门户。）  

○哀歌行  

喧者勿喧，歌者勿歌，呜呼我哀，我哀奈何？父知儿寒，母知儿饥，我无父母，饥寒谁知？亲在忆亲，亲没恋坟，魂断难复，草荒更新。夜坐秉烛，兄右弟左。同为孤儿，哀哉生我！抱女置膝，忍涕中悲。儿亦无母，我怀痛之。烛短夜寒，予心之酸。男儿低头，顾影自怜。（《蓼莪》之诗，皆直白语，而千古哀痛，以此为至。此作复相似，然前哀父母，后哀无母之女与幼女之母，人伦缺陷，一身当之，日夕萦怀，宜年命之不永也。）  

○西涧赴山将往云罩憩天香禅刹  

天鸡叫海日，晴翠浓诸峰。丹崖媚朝雾，了了青芙蓉。寻溪背初旭，入谷闻惊风。半岭生飞烟，忽没岩边松。仰睇辨莲宇，稍见僧楼红。流云布群壑，清梵生虚空。石径去不极，前路谁能穷。钩索得悬解，妙寄饶归宗。跏趺憩莲社，叹息怀支公。（西涧一路，予曾早发，读此，如置身其间。）  

○由天香行药西盘初入山口  

岩秀澄孤怀，趣途意先往。理策遵回蹊，空林得樵响。幽棕眷岑寂，矧兹秋日爽。霜径稍曲盘，虚翠忽晃朗。渐历纡峦深，未识回途广。孤晖随趣浓，悬磴披烟上。杳蔼接诸天，振衣发遐想。王裴不可作，丘壑谁心赏？何时饭名僧，松檐税尘鞅。  

○朝往香山  

梦觉钟鱼清，褰裳月在栋。盥濯辞精庐，山僧出林送。苔衣润芒ハ，昨宵知露重。乱泉听乍失，溪涧涩馀冻。石骨生清凉，逼人寒欲中。日出照幽谷，山鸟发新ミ。微风荡空翠，流云散岩洞。永怀煨芋者，隔岫闻清诵，（曰清，曰新，曰生，曰真，四者兼之。此种诗可以涤人尘俗，发端尤警。）  

○夜过青浦  

理棹投暮烟，馀晖黯遥。轻舸寻归流，空波肆怡衍。野风送香气，浩露滴微泫。重叠林景昏，微茫峰色浅。远火辨孤城，隔岸闻乱犬。稍别林墟移。渐觌雉堞转。华月淡始照，流云蔚初展。一与清景俱，乍喜尘遣。惆怅怀前踪，馀风动深缅。  

○临江楼  

亦知非故土，扶杖且登楼，落日万古色，长江千里秋。浮云蔽楚望，朔气老边州。无限关心事，凭栏起暮愁。  

***☆孙贻武***  

字绍衣，浙江归安人。乾隆乙丑进士。  

○吴越王  

凤舞龙飞地脉优，挺生人杰说婆留。潮回龛赭三千弩，地拥金汤十四州。承宠树皆披锦绣，称藩臣和息戈矛。栉风沐雨辛勤甚，圆木惊眠老未休。（第六语讥其不讨朱温也，婉讽贤于直斥。）  

***☆吴檠***  

字青然，江南全椒人。乾隆乙丑进士，官刑部主事。  

○青然举鸿博不遇，放归，后官西曹，决大狱，能不阿大吏意，众论许其守官。  

○咏怀  

曲径非不捷，由之转穷途。欲速嗟无成，蹇步愧亨衢。徘徊望觚棱，我思郁以纡。致身有本末，朱难苟图。突梯性不适，那敢轻贱躯。梦鹿忘覆蕉，伺兔笑守株。得失良偶然，岂必巧有馀。（立身居官，可云不苟。）  

○晚次彭城  

薄暮荒城首重回，云烟芒砀客愁开。三齐驿路连天阔，万里河流动地来。戏马台前寒日落，斩蛇沟外野风哀。狗屠狱掾皆黄土，感叹当年楚汉才。  

***☆蔡寅斗***  

字方三，江南江阴人。乾隆丁卯举人，官国子助教。  

○方三工古今文及骈丽韵语，闻四方有才人，必远道走访，与之定交，盖以文章友生为性命者也。壬申恩科会试，自经于号舍中，不解其故，人谓之遇祟。文人之厄一至此耶？  

○坦坦奇  

平桥跨曲池，池清波渺イ。沙泪聚闲鸥，塔影沉寒水。澄碧映琴书，浮光上几。日晚坐虚亭，怅然怀彼美。（自注：徐高士介白。  

○此明瑟园景之一，与予同游赋之，注中徐介白，明末遗老，隐居于此。）  

○游盘山  

渔阳千里郁あだ，第一名山压蓟东。白练粘天飞绝顶，（自注：《水经注》徐无山山上水可高二十馀里，即今之盘山也。苍龙裂石挂遥空松名。）茫茫云气长城入，漠漠风烟古塞通。何日相随石门叟，掉头还与问鸿蒙。  

雄奇形胜自天开，遥拱神京冠八垓。地势直从沧海尽，山形还向太行回。烟云深处迷盘谷，风雨声中啸剑台。闻道宸章烛霄汉，磨崖百丈破莓苔。（颔联写盘山形势，有海涵地负之概，此盘谷非李愿栖息之地，上有李将军舞剑台，谓李靖也。）  

○挽徐澄斋太史  

倦飞孤鹤下烟霄，劫外灵光见后凋。海舶云旗归万里，经筵雪鬓待三朝。老馀秃管论删述，病卜青山卧寂寥。谁为元亭重载酒，满江枫叶荡寒潮。（三语谓出使琉球，四语谓三朝讲官。）  

***☆林明伦***  

字穆安，广东始兴人。乾隆戊戍进士，官翰林院编修、记名御史，出为衢州太守。  

○穆安留心正学，严义利之介，方保举御史时，有劝其谒掌院者。答曰：“御史以求而得，何以自立耶？”后守衢，洁己恤民，因谒上台稍迟，疑其傲，以才力不及劾之落职，衢人哭而送之。  

○吊五人墓  

西市敏霜日，南躔贯索中。歌诗忧《板荡》，占象叹《屯蒙》。国柄归旁落，刑馀蔽主聪。衣冠婴赤族，屠狗叫苍穹。竟触貂怒，谁怜骨鲠忠。捐生片语易，仗义五人同。道直心宁悔，名存死不空。招魂堤水上，葬骨虎丘东。墓草侵阶绿，山鹃带血红。要离三尽土，千古共英风。  

***☆张畹***  

字荪九，江南长洲人。布衣。  

○荪九穷居郊外，世缘半绝，素交二三人外，车骑造访之，弗接也。论诗必溯源唐人以前，有与争辨者，至面赤不顾，或目为诗癖、为诗愚，乃大喜。身后诗篇零落，只存社中共赋一篇。  

○移木芙蓉植后圃  

吟罢楚客辞，逍遥向园圃。缅彼拒霜花，一枝移带雨。我生同弱植，终当委草莽。况兹摇落辰，孤芳谁搴取。浅土托根ぼ，松菊聊为侣。（借题自寓，品地如见。）  

***☆张钅弋***  

字少弋，江南华亭人。布衣。  

○月夜黄姑滩露坐简山中一二知己  

明河争无波，憩息爱幽境。良游值杪秋，佳趣心各领。颓阳匿馀晖，微月扬清景。草中僧独归，烟际钟初静。霜林飒有声，风壑悄多警。怅与赏心违，长谣一延颈。（“僧归”二语，写山寺晚景如画。）  

○闽中九日寄吴中诸兄弟  

海天万里独登台，佳节空嗟白发催。愁绝雁声从北至，苍然秋色自西来。霜清乌石蛮烟豁，潮落金崎越艇回。遥忆故园兄弟在，几人同把菊花杯？  

***☆金义植***  

字立斯，江南吴县人。诸生。  

○太白于右军书，日以清真，清则不杂，真则不伪也。惟诗亦然。立斯之诗，清而真矣。与其配倡酬于枫江之滨，晚岁耳聋，不闻世事，尤得安分自适之趣焉。  

○高函三夜话  

五载一相见，江边落木风。那堪多难日，正在别离中。世事茫无定，吾生固有穷。夜吟须尽醉，秋雨一灯红。  

○怀高武康侍御军台  

身讶新擐甲，冠为旧触邪。一言陈白简，万里度黄沙。食禄应持论，投荒肯顾家！从戎堪报国，垂老莫长嗟。（起二语，侍御及从军皆见，下表其正直，勉以报国，得古人立言之体。）  

○怀三弟  

东粤携家远，南荒作尉难。五旬双白鬓，万里一微官。城郭新教筑，衙斋未得安。遥怜蛮海畔，辛苦百忧攒。（自注：陆丰，系新分邑。  

○诗品之高，总不外上一真字，本乎性情则真。）  

○江上  

江上不来双鲤鱼，堤边空过七香车。结交无力缘金尽，泛宅何之且陆居。紫塞月明千帐外，绿窗人静年馀。此时聊得闲中趣，仲蔚蓬蒿亦自如。（五句对第一句犹诗之“彼采萧兮”也，六句对第二句，犹诗之“出其东门”也。无力结交，无地泛宅，惟领闲居之趣可已。）  

***☆尤怡***  

字在京，江南长洲人。布衣。  

○昔皮袭美寓临顿里，陆鲁望自甫里至，与之定交倡和，其地为皮市。在京居其地，周子迂村亦至自甫里，相与赋诗，恰符皮、陆也。在京就韩伯休术，欲晦姓名，诗亦不求人知，而重其诗者，谓得唐贤三昧，远近无异词云。  

○杂感  

春至阳气动，轻雷殷方鼓。晴川泛朝光，草树沐新雨。农人负耒出，操作及童竖。有生宁不劳，俯仰各有取。曰余本拙懒，逝将事农圃。所急在治生，岂伊慕高古。贫贱惜筋力，忧伤亦何补。（陶公心事，正于不讳治生传出。）  

明月流素影，照我室中帷。清光缺夏满，佳人难再期。宝镜不复开，玉琴生网丝。翩翩双黄鸟，巢我庭树枝。雄衔原上草，雌啄泽间泥。辛苦被流，一旦伤其雌。身死亦何言，悲此巢中儿。此首悼亡。  

驽马策蹇足，驰望昆仓丘。自非千里姿，焉得追骅骝。斥翔数仞，黄鹄四海游。岂不愿高举，羽翼非所俦。慎尔失故步，踬蹶乃贻羞。天分固有定，躁进非良谋。（此警躁进。）  

○山居杂兴  

晨起草木湿，林霏散清曙。始知东峰云，夜作涧上雨。光风叶上泛，新泉草下注。群鸟林际鸣，游鱼水面聚。万物各有分，劳生转多慕。亻幸中成虚名，多为来者误。君看区中缘，扰扰曷有数。  

○刘东郊归自关中述华山之游为作诗纪之  

刘君新从华阴归，为我口述华山游。华山截や五千仞，金精白气西作秋。初向云台辨云树，已是希夷栖隐处。足捷如骑酒家龙，眼明未厌公超雾。径回路绝飞鸟还，青壁杳蔼凌云端。停策仰望坐叹息，安得羽翼临风翻。垂垂铁绠一千丈，烈日长风久摩荡。半足入壁出壁间，双手缘云上云上。苍龙当我来，兀露半背，我欲踏之势恐坠。不知天际去之几，俯视人间已无地。此时贾勇气转健，矫首三峰忽当面。峰顶玄鹤鸣向人，云中玉女遥相见。仰天长啸天宇空，浩浩万里来罡风，幸不吹堕尘埃中。五陵北原青未已，黄河无声流向东。平生浪迹长游衍，太华峰头足萧散。以兹顿遣胸中忧，却使云泉今尚卷。吾闻此语心茫然，天池仙掌纷眼前。忽忆十年意不乐，魂梦却堕东峰巅。何时拄杖凌紫烟，仙人金液非我意，试看峰头玉井莲。（详华山之奇险，然语语是友生所述，别于纪游，结意撇开求仙，正见高旷。）  

○宝剑  

宝剑芙蓉锷，韬光匣里横。星辰秋忽动，风雨夜还惊。边郡今多事，故人方远征。徘徊欲相赠，不独为平生。（一气鼓铸，精力尤在后半，神到候自然遇之，人工不与。）  

○秋晚登楼  

淡云含雨过城头，独自凭阑豁远眸。万木秋声来大壑，乱山寒色上危楼。登楼不为依人感，摇落应添揽镜愁。闻道菊花堪泛酒，共谁来此一消忧？  

○馆娃宫  

峰顶曾闻置别宫，艳歌娇舞欲无穷。美人一去碧云冷，行客独来山殿空。香径落花春度曲，古廊依树夜鸣风。登临漫为勾吴感，旧馆荒台处处同。  

○白秋海棠  

谁将清泪洒幽墀，散作瑶华别有姿。最是玉人肠断后，淡妆无语背人时。（只“瑶华”二字点白，馀皆以神韵传写，悠然自远。）  

***☆江声***  

字飞涛，江南常熟人。  

○病起即事  

日暖风恬春正酣，闲听归燕语喃喃。形同陌上三眠柳，心似筐中八茧蚕。洛下有书凭犬附，庆头无《易》任鸡谈。抛荒残卷尘凝榻，裘褐萧然拥一龛。  

○柳絮次陶庵韵  

茫茫如梦复如尘，时逐游丝送暮春。连臂踏歌招不得，就中愁杀倚楼人。（“连臂踏歌”，用杨白花事，落句传出远神。）  

***☆乔***  

字睦州，江南宝应人。岁贡生。  

○芭蕉  

绿云当窗翻，清音满廓庑。风雨送秋寒，中心不言苦。（古意亦复古音。）  

***☆周天藻***  

字之，江南吴江人。  

○题剑南诗后  

归老云门著句多，往年豪气未消磨。杜陵集里收京咏，垂老悬悬望两河。（万六千馀首中，标出“北定中原”之志，才是放翁知己。）  

○病中遣兴  

量减三蕉众所知，兴来时复一中之。此生颇似灵均醒，也和渊明《止酒》诗。（渊明之醉与灵均之醒，同一心事，诗中颇能见及。）  

***☆孙谟***  

字定叔，江南上元人。  

○辽东  

辽阳形胜接幽燕，关塞中分势极天。渤海东流环一面，浑河西去尽三边。何年互市来良马，此日屯耕有废田。谷问开平旧功业，野狐山北遍荒烟。  

***☆陈灿霖***  

字雨岩，江南长洲人。诸生。  

○咏橘  

洞庭朱实饱经霜，信手拈来满座香。有柚愿教兄弟合，（自注：《淮南子》：槐榆与橘柚合而为兄弟。）成林休虑子孙忙。厥包锡贡来天府，作诵留名重楚湘。但得贞心能不改，纵令移植亦何妨。（兄弟合，子孙忙，如玉合子底遇著盖也。结意翻得独高。）  

○古怨  

独卧绣窗静，月明宿鸟啼。不嫌惊妾梦，羡汝是双栖。（妙在不怨之怨。）  

***☆陆文铭***  

字书岩，江南吴县人。诸生。  

○书岩甘于食贫，舅氏为荆山吴文恪公，居六卿之贵，无一语干渎，品可知矣。诗亦戛戛独异，适如其品。  

○拟古  

明月在浊流，不改月色清。孤松盘曲径，不改松性贞。君子遇险，此心恒荡平。（此见德性既贞，不随物变也。诗中兴体。）  

○杂诗  

天地不生成，古今有何事。茫茫万劫中，生民多所嗜。黄金变为土，盗跖亦柳季。造物起争端，无怪人趋利。有酒且斟酌，万事付一醉。（庄生之旨，见造物亦为多事，何独圣人。）  

○利器行  

干将之刃箭，斩骑贯革如飞电。不逢挥剑发机人，锋未许伤缟练。铅刀蓬矢各逞奇，光芒骇目莫敢携。风胡去兮养由逝，吾安归兮长相思。（不逢真识，利钝混淆，感慨无尽。）  

○日入行  

昆仓山摧若木枯，虞渊泛滥沉金乌。羲和沉缅不肯醒，后羿奋臂斗雕弧。八龙骨朽呼不起，石马嘶烟寒月里。玉桃溃裂饱青鸾，方朔偷儿今日死。茫茫元气千古浮，劫灰飞尺天地愁。回头长叫广成子，黄帝何为土一А？（全学昌谷。）  

***☆李璧***  

字云和，江南句容人。  

○乌栖曲  

花影参差覆辘轳，空房泪滴一灯孤。无端金井梧桐月，偏照双栖白项乌。  

***☆马长海***  

字汇川，辽阳人。著有《雷溪草堂诗》。汇川遗弃缨绂，意气自豪，尝遇之琛亭都统席间，时琛亭防秋，汇川脱鱼肠剑赠之，悲歌感慨，即生平之诗可知矣。  

○移居沧州蔡玉躬阁学以诗送行次韵奉酬  

仕宦亦人情，沉沦堕其志。徒深山水怀，喜无儿女累。期为尘外游，今鼓沧浪。峨峨黄阁老，潇洒饶逸志。送我河之干，赠言有馀味。非不惜离别，孤怀喜能遂。沧州海一隅，可访安期辈。为问天地根，果否生天地。长跪谢微言，我将从此逝。  

○再赠西山隐者  

山路逶迤入杳冥，十年重访枕烟庭。问名揩眼看蓬鬓，留客呼儿挈酒瓶。云似客闲朝出岫，鹤如人立夜听经。先生不与寰中事，长啸一声天地青。  

○读陶诗  

处士胸中别有春，田园寄托写天真。义熙尚有关心事，岂便羲皇以上人。（窥见陶公心事，予亦有句云：“至今《南村》诗，可续《西山歌》。”予诗明言，汇川蕴蓄，觉蕴蓄者耐人寻思。）  

***☆金纟廷***  

字丝五，江南吴县人。官宣城训导。著有《蕴亭诗稿》。  

○蕴亭诗负奇气，磊磊明明，不肯一语庸下，比之利剑，宁寸寸折，不为绕指柔也。晚年研究《易》理，不复成诗。  

○自三山至牛渚连山盘屈舟出其下  

晴日山照耀，林峦现金碧。何年浮屠宫，峙此奇险石。钟磬不可闻，天风荡虚壁。轻舟出其下，牵揽不得力。岩更阴森，使我毛发磔。惊涛喷晴雪，盘屈增险厄。上视飞鸟绝，下瞰鼋鼍逼。寒江静鱼梁，细路隐樵迹。我欲逐孤猿。济胜理轻策。高妙蹑云关，力扶羲御侧。风水趁前途，回首空叹息。（熟老杜《发秦州》杂诗，有此笔力，有此神气。）  

○舟晓  

寒潮月稍落，渔浦烟初起。苍茫钟出林，萧瑟雁飞。须臾沉雾迷，不辨天与水。使我神恍惚，置身云海里。日出影渐开，遥山树如荠。翠微半出没，沧波亦流绮。指顾远帆生，一一势千里。清景旷无垠，吾心淡如此。（起绘舟晓，令读者如置身其间，雾不生于平旦而生于平旦以后，日高则散矣。老于道途者始知。）  

○采石矶  

扬帆溯江涛，江阔沿叠嶂。诘屈百里间，一一奇鬼状。篙师太卤莽，拨石轻奔放。峥嵘屡萦回，采石屹相向。天风ポ惨来，险绝不可仰。昔闻忠武王，挥戈实开创。于此奋神威，力腾千仞上。真宰有驱除，中原气自壮。至今三百年，谈者神犹旺。龙虎一失险，洪波空荡漾。郁郁松柏枝，钟山日相望。  

○村居答社中诸子  

柴桑有处士，襄阳有遗老。尽室入蓬篙，终年颜色好。人生苦不足，吾道无求饱。愿得同心人，浩歌藉芳草。（入篷篙而颜色转好，人情已难，况加以尽室终年乎！惟梁鸿、王霸夫妇足以语此。）  

○送刘东郊  

木落岭猿愁，江帆开素秋。寸心千里远，孤剑一身留。闽海天垂尽，仙山云半浮。安期方待子，且抱古琴游。（律诗最争起手，起手得力，下迎刃而解，餍饫盛唐者能之。）  

○寄芝仙西征幕府  

枚生长托乘，王粲始从军。会有平戎策，能开西极云。令严千雪帐，犒士万羊群。指日应降虏，铙鼓奏凯闻。  

***☆周京***  

字少穆，浙江钱塘人。  

○少穆足迹远到，欲结契宇内英杰，召试鸿博，不遇归，时偕一二友生游宴西湖，赋诗写怀，盖自此无四方之志矣。诗体和平中正，不为刻艰深之语。  

○武功县望太白山  

百里武功县，明当太白山。雪从何代积，春到几时还？清霁迥晴昊，高寒指翠峦。军行休鼓角，风色正愁颜。  

○褒斜谷  

阁道横空去，连峰叠嶂开。地随秦塞尽，山自汉中来。行蚁缘旋磨，粘蜗上古台。当年转战处，弥望满蒿莱。（自注：黄牛铺为吴康卿战金兵处。  

○十字包括秦、汉，力大于身。）  

○代州  

青峦万壑锁岩疆，旧绕楼烦古战场。冷碛雨收秋草绿，大荒日落寒云黄。滹沱河去包并冀，句注山横下狄羌。惟有年年关外雁，不妨迢递到衡阳。  

○燕来  

烟雨疏疏覆绿苔，海棠时节燕重来。不辞故国三千里，还认雕梁十二回。荒草谁家深院落，繁花何处好池台。却怜旧馆曾相识，为把湘帘手自开。  

○杨花  

南陌风光剧可怜，杨花撩乱扑秋千。一年春事抛流水，半醉心情付别筵。冉冉惯寻芳草岸，蒙蒙欲下夕阳天。残红同尽无消息，又化浮萍上钓船。（三四空写一联，离形取神，晚唐时有此格。《同友人湖上》有句云：“野鸥导我有闲意，新柳笑人成老夫。”风趣可挹。）  

○二十六日晓过德州河  

即次停骖客梦残，又携残梦上征鞍。小人有母忆尝食，游子离家空复还。沙月渡头斜欲落，野风林外晓生寒。廿年明发天涯泪，到此真成行路难。  

***☆方肇夔***  

字引谐，江南江都人。诸生。  

○客中送春  

记得离家是首春，与春相伴走风尘。而今杜宇频频唤，半饯春归半劝人。（感春归而己不能归也，语近情遥，得司空表圣“俯拾即是”。“触手成春”之方。）  

○桃花坞吊唐六如墓  

先生胸次海天宽，只爱桃花不爱官。荒土一А魂魄在，满溪红雨落春寒。（唐墓在横塘，桃花坞读书处也，误认者多。此从桃花着笔，而六如襟抱，如或见之。）  

***☆缪宗俨***  

字敬思，江南吴县人。  

○虎山桥玩月  

山白月当空，平波乍摩莹。入云淡欲无，荡水光难定。长松倚层崖，风吹韵笙磬。桥下渔舟归，棹歌入清听。夜深群动息，一啸众山应。（清绝。）  

***☆洪嘉植***  

字去芜，江南歙县人。  

○蕲州禹庙  

罗州之台蕲水东，江声千古环卑宫。盘龙山高风落石，乾明岩断云回空。地平天成岂苍水，九州四载疑玄熊。朝宗于海自江汉，巍巍黻冕思神功。（以古诗行律体，胎原少陵，东坡亦尝为之。）  

○邓尉看梅  

停舟策杖屡攀跻，石路初消雪后泥。竹径参差逢野寺，人家一半住花溪。寒生夜磬行来远，天压春山望处迷。万树香风偏渡水，莫厘云断两峰西。  

***☆朱***  

字枢臣，江南吴县人。  

○钟山拜孝陵并瞻遗像  

蒋山山下吊松楸，瞻拜遗容识冕旒。凤目龙瞳存尺幅，珠襦玉匣自千秋。林间片壤依元子，石畔荒原附列侯。更望孤栖埂边路，离离禾黍满平畴。（端重有体，依元子，谓懿文太子，“附列侯”，谓中山诸王侯也。）  

○祖龙引  

徐楼船竟不还，祖龙旋已葬骊山。琼田倘致长生草，眼见诸侯尽入关。（嘲笑求仙，祖龙有知，亦应齿冷。）  

○汉宫词  

阆苑瑶池路邈然，延灵高筑迓群仙。岂知待诏金门客，偷堕尘寰十八年。（连上一章，神似义山断句。）  

***☆周杭***  

字祖望，江南吴江人。诸生。  

○题倚剑牧马图  

百金买一剑，千金买一马。十年磨剑不得试，驱马归来牧岩下。忆昔锦衣狐白裘，身挟两龙万里游，尔时意气轻王侯。吁嗟丈夫有命那可说，紫髯如虬悲白发。雄心难待马生角，袖手应怜剑虚拔。君不见古来穷达变化犹飘云，南山尚有射虎手，无人知是李将军。（剑与马或合或分，结出飞将军射虎，大有英气。）  

***☆俞玉局***  

字爻心，江南无锡人。诸生。  

○题剑南诗稿  

年垂九十恨谁知。肠断偏安恢复迟。高孝光宁身备历，荥河温洛见无期。梦中拜手迁都疏，死后关心家祭诗。个是诗坛老方叔，壮犹弹压几偏裨。（写放翁忠心豪气俱见，若第扬其诗，便为凡手。  

○荥、河、温、洛，中原所失地也，对高、孝、光、宁四朝，流走不滞。）  

***☆石文***  

字贞石，浙江上虞人。  

○同丁敬身访张丈应华有赠  

静看林景过茅茨，径曲村深步さ迟。南北舍分新竹色，两三客对夕阳时。邻多野老同耽隐，贫有闺人共课诗。长日闭门殊自得，屡空意味许谁知？（敬身嗜古，应华食贫，并有得于屡空意味者，贞石臭味相同，自应莫逆于心，相视而笑。）  

***☆顾嘉誉***  

字来章，江南吴县人。布衣。  

○雪狮歌  

封姨玉戏江天白，万里琼瑶厚盈尺。平林雕鹘偃不飞，大泽蛇龙卧难蛰。街头跳掷嬉儿童，竹帚扫雪冲寒风。爬罗随手试抟弄，物态一一无雷同。蛮奴心孔偏狡狯，装出狻猊露奇怪。爪牙忽作之而形，拉虎吞貔宛然在，蹲伏恍遇沧州城，贡献疑通安息界。髯而彡落落张巨口，仰天欲作河东吼。四围腰鼓声喧阗，灯火荧煌照左右。入山那可抟<虎戋>狸，当路直堪走犭制狗。寒威消歇阳气回，朝来倏忽扶桑开。狰狞跋扈转瞬耳，流澌消却银皑皑。君不见冰山万丈高崔嵬，压倒泰岱轻徂徕，一朝失势意安在，区区雪狮何有哉！吁嗟乎！区区雪狮何有哉！（冰山难恃，其本意也，借雪狮发挥，纵笔所之，不受束缚，山人亦纵横乃尔。）  

***☆翁格***  

字去非，江南吴县人。诸生。  

○暮春  

莫怨春归早，花馀几点红。留将根蒂在，岁岁有东风。安分俟时，意言俱妙。  

***☆陆苍培***  

字学起，江南长洲人。廪生。  

○咏怀  

燕市相逢处，吟坛与酒垆。云山万里别，天地一身孤。元叟聊称漫，仪曹自号愚。从兹懒求友，耕钓是吾徒。（五六承“一身孤”言之，言自此无意求友矣。学起见赏于辇下诸公，故有是云。）  

○闻雁  

梦断空堂家万里，洒醒秋夜漏三更。他乡风雨此时急，独听南飞雁数声。  

***☆殷再巡***  

字二南，江南常熟人。  

○二南受知于赵秋谷，曾为点定其诗。  

○汉武帝  

云旗不动射蛟回，宴坐承华月满台。花发碧桃方朔过，窗开青鸟阿环来。灵坛夜静光三烛，仙掌风微露一杯。万里贰师归绝幕，只盘天马赋龙媒。  

***☆华龙翔***  

字丕光，江南无锡人。诸生。  

○予未识丕光，杜云川太史为予言，同人赋诗，丕光诗成，众俱敛手，邑中才人也。后华生汉畿授予遗稿，寻味之，果如云川之言。  

○感遇  

戛戛高冈梧，孤干修以直。疏阴不自庇，虫蚁争蠹蚀。铿然遭斧斤，谓是中琴瑟。朱弦徽黄金，绮囊护丹漆。知音世所希，俗耳聪若窒。何似摧为薪，犹足供鼎食。（言知而不知，不如不知也，此作者有激云然。）  

○翠声阁  

云壑架书巢，庭户满空翠。空翠本非色，寻声复何在。渊明地弦琴，音在弦指外。独坐泯见闻，悠然自来会。（古云空翠难强名，翠中有声，只可意会，不可注解。）  

○恭寿先生于黄山深谷得杖一枝双茎盘曲节目轮首尾仍合并为一极离奇瑰异之观为作短歌  

恭寿之杖一而两，夏后双龙落吾掌。恭寿之杖两而一，巨蛩相合几忘匹。骊珠百六节可数，追琢丁丁缺鬼斧。八年刊木遍神州，遗却黄山笑神禹。或言轩辕丹灶多遗薪，（自注：黄山有黄帝同浮丘公炼丹处。）烬馀裂石蟠灵根。双桠竞茁不相让，欲劈未劈成轮。或言扶桑相纠老东溟，孙枝迸出仍骈颖。九乌长喙日夜啄，节目蚴虬堕残梗。我来欲把不敢触，恐是生蛟遭缚束。先生兴至时捉之，不借云驾双鹄。世途夔峡从崎，扶携直过三山曲。（都从一枝双茎著意，离奇诘屈，排荡纵横，极才人之能事。）  

○示仲孙应和时将北上  

牖下嗟吾老，天涯忆汝单。因人知不易，行路敢辞难。有舌囊宜括，无鱼铗莫弹。饥驱为客早，惜别恨千端。  

***☆刘瞻榕***  

字于根，江南无锡人。诸生。  

○春日田家  

草庐负高阜，柴扉面清池。村居本安闲，况值春风时。春风果何心，如与丘园私。一夕逢好雨，千顷新绿滋。朝来荷锄出，对此情自怡。时运无或愆，力田复何愁。仓庚先已觉，飞鸣桑树枝。（春风之私，正言其公，语妙从杜诗中出。）  

○送须觐予还晋陵  

啄粟野田黄口雀，尽日挥之苦难却。悠然老鹤迥出群，连轩矫翼谁能驯。春风楼前梅花白，看花君作西洲客。细雨冥冥梅子肥，鹧鸪声里送将归。何须咎君言别早，客舍虽佳归更好。一帆明日向东去，正是鄙夫心忆处。（起四语兴觐予之归，得六义之一）  

***☆冯嗣京***  

字留士，浙江桐乡人。贡生，官长兴县学训导  

○上韩慕庐学士  

门分洛蜀路多岐，中立如公总不移。进退每关天下事，襟期独有圣明知。后堂长蓄公田酿，外国争求《贺雨》诗。莫漫抒辞颂功德，即论风雅亦吾师。（一起四语，与匠门先生暗合，时文懿公中立不倚，故诗家以此为赠言。）  

***☆宋匡业***  

字鼎来，江南长洲人。贡生，以子宗元贵诰赠中宪大夫。  

○生平谦退谨约，无疾言遽色，远近称善人，性爱梅，咏梅诗成帙。兹取其尤高洁者。  

○庭梅  

屋角冷云破，横空挺一枝。瘦应同鹤立，清似畏人知。写影惟凭月，传神不在诗。空山流水外，脉脉寄相思。（以清畏人知品梅，极见成语，从前无人道及。）  

○梅花  

不染纷华别有神，乱山深处吐清新。旷如魏晋之间士，高比羲皇以上人。独立风前惟索笑，能超外自归真。孤芳合与幽兰配，补入《离骚》一种春。（传梅之品，宋人蹊径一扫而空之。）  

***☆陆淹***  

字菁三，江南长洲人。钦取入都，未授官卒。  

○秋怀  

叶染深秋变早枫，轻云如黛月如弓。闲情<毛冒><毛>非关酒，倦骨支离不耐风。鱼悔尾思溟北，豕夸头白笑辽东。分明袖手看残弈，一角争差劫未终。  

***☆江宏文***  

字书城，江南嘉定人。钦取入都，放归卒。  

○感怀和周铁门韵兼呈汝南公  

九重宫阙隔云霓，昔梦曾依浴殿西。青琐几人犹索米，玄都千树莫留题。孤鸿出塞惊衰草，旅燕寻巢识旧栖。遥忆东山桥下路，秋风起处暮烟迷。单衣短褐话当初，潦倒空悲岁月虚。击鼓谁云丞相怒，扫门自与舍人疏。陆沉渐觉风波老，生死还依骨肉居。三十三年多梦梦，此生犹在黑甜馀。（江君九龄能书擘窠大字，未弱冠，以诗受九重知，命入武英殿纂录，将得官矣。缘放浪被劾归，县尉至揶揄詈辱之，文人之厄，无逾于此。今阅《感怀》二章，抑塞之中，自饶磊落。勿以遇之穷而轻之。）  

***☆陈叶筠***  

字廷望，江南昆山人。诸生。  

○廷望论诗，唐、宋之分，有近石湖、剑南者，必排斥，时共目为怪人。陈子树滋独推重之。惜中道殂谢，遗稿散佚。采录三章，比之一鳞半爪也。  

○张睢阳庙  

丧乱逢天宝，江淮障一身。死甘为厉鬼，生岂负人伦。卞拳还握，苌弘血尚新。灵旗风卷处，犹似扫黄尘。（厉鬼、人伦，即用张中丞语，神完气足，居然唐音）  

○浈阳峡  

一径入峡口，盘盘往复回。烟横两岸合，水划万峰开。命托长年手，魂惊乱石堆。前途望不极，何处越王台？  

○寄许子逊  

不见南来双鲤鱼，风尘落拓感何如？偶过燕市悲歌地，曾上长沙痛哭书。芳草天涯分晓梦，暮云江树惜离居。春深何处堪凭吊，为我携尊酹望诸。  

***☆张***  

字紫维，江南太仓人  

○吊鹦鹉  

雕笼悲越鸟，饮啄岂无情。本为多言误，翻怜一死轻。聪明应再世，文采毕今生。犹记南窗下，春风自唤名。（语语是吊。）  

***☆张嵩龄***  

字东屿，江南太仓人。诸生。  

○流莺词  

日暮听流莺，流莺啼不住。上苑春来又几时，深闺梦醒惊何处。初闻仿佛在东墙，又见随风出绿杨。见枝头明似剪，绵蛮树底巧如簧。豪门争拥颜如玉，斗酒黄柑共相逐。宛转疑吹秦女箫，悠扬胜度吴娘曲。独有高楼粉黛人。年年夫婿怨飘零。鸳鸯独宿银屏冷，倚遍阑干不忍听。（绰态柔情，初唐风调。）  

○南昌秋夜  

秋气频侵袂，空宵独掩扉。愁来心易醉，客久梦难归。灯焰床头短，虫声户外微。起看乌鹊影，三匝向南飞。（比“梦里还家不当归”更深一层。）  

***☆程之***  

字羽宸，江南歙县人。著有《练江诗钞》。  

○练江游踪，几遍大江南北及楚越、东鲁，而登眺不倦，尤在黄山，故发而为诗，多登临凭吊之作。同郡曹进士震亭与之倡和，震亭多才，不轻许可，独折服练江，则练江之诗可知矣。子笙友、管庭寄遗集乞序，因采而寻之。  

○芦花被  

不并青绫一样看，只从江上借秋寒。覆时应共鸥群梦，卷处浑疑云影残。中夜月侵如有失，半醒霜凛觉无完。可知雪满江南路，借与袁安卧更安。（三四正写，五六虚写，结意“旧谷中舂出新粒”也。）  

○晓过平望  

半夜帆开遇好风，平明平望一湖通。人家水气涵虚白，野树霜华染浅红。舵尾鱼虾吴市早，船头歌唱越吟工。前途烟雨楼边过，身入空蒙罨画中。（五六恰是过莺ㄕ湖诗，移易他处不得。）  

○黄山  

黄山三十六芙蓉，浴罢汤泉曳短筇。仙乐（鸟名）疑闻缑岭鹤，钵孟峰名欲豢鼎湖龙。迷漫云气皆成海，穿穴峰头半是松。始信到来仍不信，天工理外若为容。（自注：黄山有始信峰，又有“说也不信”扁额。  

○予尝游黄山，始知此诗布置之稳。“始信”，犹云到此始知也；“不信”，犹言天地间无此幻境也。两层作一层，故妙。）  

○抵金陵  

晓风策策柳毵毵，帆影遥天破蔚蓝。一片伤心金粉地，落花时节到江南。（六朝旧地，已足伤心，况落花时节乎！全在神韵动人。）  

***☆席镐***  

字渭南，江南常熟人。著有《西墅诗钞》。  

○表弟吴习之赠闽兰数种，今兰盛开而习之下世已复逾年，追感成咏幽兰问何自，云是故人赉。故人今云亡，香草依然在。回忆十年来，周旋见情态。信宿娄江程，不阻水如带。芳菲表同臭，辱赠展相爱。一从入洛游，空教悬榻待。子本中林秀，扬扬远埃。俯视世俗文，无讥等自郐。凿枘两相违，谁欤加盼睐。人事既锄兰，天意复剪艾。可怜身后事，一一散馀。即此是故物，同心如晤对。年年及花期，思君一长慨。（习之不遇而殁，将锄兰剪艾点染，倍觉触物伤感。）  

○除夕感怀亡弟湘北  

去年当此夕，步さ过子庐。候门肃以入，列坐情怡愉。是时群从集，灯火荧前除。儿童绕我戏，捋髭牵衣裾。流光如转烛，景物与时俱。痛子竟长往，浮云变须臾。弟兄我七人，强半归丘墟。存者与子三，何堪返黄垆。在原爱由性，抚时感如初。百年洵难料，一岁行看徂。强壮子已矣，我衰当何如？（直白说去，情事最真。）  

***☆周孝学***  

字孺仍，江南吴江人。诸生。  

○登穹窿绝顶望震泽同蒋香山作  

吴中富名山，穹窿独称长。郁律耸晴空，凭眺快无两。兹来值秋霁，疏翠揽盈掌。行行跻笠峰，孱颜俯群象。天平遥搢笏，卑犹成覆盎。云从岭下飞，飞鸟不能上。西南临具区，风涛相震荡。烟消螺髻浮，日落新镜晃。混合天水色，分坼吴越壤。呼吸凌青冥，啸歌脱尘鞅。何当寻赤松，相与出世网。  

○书牧斋集后  

铜驼榛棘话酸辛，东涧盘旋剩旧身。碑碣大书杨左传，前朝公论借斯人。（明季年，牧斋为党魁，杨、左诸公志传，皆其特笔也，表之不没其实。）  

归老空门结净因，落花时复饯离人。出魔入佛超然处，欲浣朝衫一斗尘。（此言其末路心事，见托佛而逃，悔恨无及也。不加贬斥，婉约可思。）  

***☆李果***  

字客山，江南长洲人。布衣。著有《石闾集》。  

○沧洲陈公羁管京口时，客山投诗造谒，公遂与定交，后大理李公因其谨慎，欲任以盐，力却之。及李公被罪，诸任事者皆罹祸，客山超然，人服其识。诗格苍老，一洗肥腻，有一二字未安，屡改不倦。晚年文誉霭郁，过吴门者争识其面，几以鲁灵光目之。  

○示两儿  

初冬可读书，披帷对月影。困穷亦何常，天意默示警。所期在远大，忘此清夜永。经义纂孟荀，如汲得修绠。ゼ辞芟缪悠，百家足驰骋。蕴辉珠处渊，含英金在矿。世人竞目睫，欲语还如哽。但求寡悔尤，焉用名炳炳。  

马援廑闻过，柳重行己。吾家旧遗经，先德盛积累。黾勉无异营，颇识剥复理。中岁偶行游，致汝业渐弛。我无一顷田，经籍足耘耔。义理苟能通，出处有根柢。医药与货殖，困穷亦可倚。吾生少失学，垂老方知悔。展转力就衰，炳烛思晓起，。努力爱景光，汝曹从此始。（首勉以穷经，次期以述祖。少年子弟，共宜佩服斯言。）  

○王将军剑歌  

神物铸成干将手，三尺苍龙半夜吼。七星吐焰烛银潢，魍魉潜藏白猿走。将军匹马来疏勒，手握寒光边塞黑。赠将海内有心人，风吹一片无情色。半行籀文不可认，血花点点荆卿恨。平生慷慨思报恩，尊前睚眦何须问。  

○哭沈方舟三首  

去冬送汝江上行，今年哭汝隔淮城。念汝寥落走四海，白头客死难为情。岂无当路可投足，苦心自许无人告，中夜辈歌恒刺促。  

黄河风高波涛恶，雨雪严冬古寺泊。来船去马不敢行，哀叫鱼龙跃。乡国迢遥渺何外，西隔金陵东浙渚，魂招不来奈何许。  

平生笔力足拒石，西河药亭争避席。故老诗成《海岳篇》，诸陵绝塞吟霜白。卅载同袍魂梦劳，相思落月临江皋，雁飞何处求其曹。（连下三韵，其声急直，哀挽诗正宜如此。）  

○怀陈处士阳山  

老卧天池岭，寒松骨共存。人如陈仲子，诗是孟襄阳。有女尸藻，无儿受缥缃。风流今已矣，忍更过书堂。（三语状其孤介，四语表其清疏。）  

○泛艇木渎  

晨光初泛艇，流水枕清酣。风定晴湖渺，云生远岫含。梨花明月寺，芳草牧牛庵。多景灵岩近，乘春取次探。（明月寺、牧牛庵，木渎之佛刹也。加以梨花、芳草，遂成名句。）  

○晚菊  

迎冬方吐艳，篱下竟谁看？岂敢伤迟暮，何妨历岁寒。孤怀原淡泊，独立未凋残。迟尔风前落，骚人佐夕餐。（可当作者写怀。）  

○从弟至  

奔走怜吾弟，归来感慨多。风尘遭白眼，冰雪渡黄河。几作无家客，空为击楫歌。嗟余亦寥落，相对奈愁何？  

失喜还疑梦，灯前认未真。流离二十载，惨淡一孤身。思子心如割，伤亲泪满巾。春秋虚祭扫，风木恨难伸。  

○关山月  

重关峻岭郁嵯峨，月色偏临绝塞多。万里寒生玄菟郡，三秋光射白狼河。黄榆风急传吹角，玉帐沙明照枕戈。最是空闺音信断，中宵愁听《陇头歌》。  

○范文正公祠  

石笋排空山骨清，范公祠庙俨峥嵘。独从天下关忧乐，尚想胸中富甲兵。晚穗迎霜遗断陇，寒乌啼日傍丹楹。先皇银榜龙章在，红树阶前交映明。（自注：康熙四十四年圣祖题“济时良相”四字榜其祠，祠前有枫树三十株。  

○忧乐、甲兵，人人意中语，此嘉其安放之工。）  

***☆韩骐***  

字其武，江南吴县人。贡生。著有《补瓢集》。  

○赵忠毅公铁如意歌  

妖蟆障日天地闭，代州戍卒性姜桂。手中刚铁尺二长，得共朱云剑争利。额图星斗背弓弯，罗纹细蹙银花斑。铭词奇倔篆文古，仿佛铸鼎昭神奸。百馀年来亲手泽，古今义愤通呼吸。想当边城起舞时，魑魅潜形鬼神泣。千秋正气座右存，物因人重珍瑶琨。指挥欲落崔魏胆，把玩许招杨左魂。呜呼明社久已屋，一器森芒夺人目。风前还吊宋遗民，击将如意西台哭。（后半写赵忠毅、写铁如意，合并不分，结出西台痛哭，义士忠臣，天然作对。）  

○五人墓  

英风飒飒绕回塘，旧冢累累侠骨香。一击自同椎博浪，百身何异痛三良。头颅敢为忠臣惜，贩负能增党籍光，变例春秋墓前碣，先人特笔凛严霜。（自注：崇祯初，逆案既定，吴人共毁逆祠，即其地葬五人遗骸。先大父年未及冠，以书名吴下，吴因之先生致书曾大父曰：“异事必得异人题碣乃称。”大父承命，大书“五人之墓”四字，勒石墓前。噫，阁部大臣屈膝阉寺，称子称孙，人道灭矣。《书》曰，人予之也，所以愧天下之不为人者也。  

○博浪一击，夺祖龙之魄，五人一击，魏阉不复遣缇骑矣。市人虽微，亦复有功正士，诗中不没其实。）  

○题赵承旨画兰  

花花叶叶带春风，自出王孙挥洒工。犹有遗民作《心史》，也将馀墨写幽丛。（将画兰不著土者反衬，人品判然。）  

***☆高日新***  

字健明，江南长洲人。诸生。  

○咏阮步兵  

长啸哭途穷，风流怀阮公。胸真多块垒，时定少英雄。白眼相看外，黄垆酣饮中。步兵堪吏隐，谁与测冥鸿？（时无英雄，非指高皇时，谓魏、晋间无人也。玩上句胸多块垒，其意自见。）  

***☆马位***  

字思山，陕西武功人。官刑部员外郎。  

○思山贵公子，喜与寒士接，老苍遇之，谓如飞鸟依人，人自怜之也。诗品追摹李奉礼，时与神合，年方壮卒。岂天上又成白玉楼，又须作记耶？  

○湘中弦  

水宫仙子湘江妃，芙蓉裳兮芰荷衣。张翠盖兮摇云旗，月光荡漾烟霏霏。采芳洲之蘅杜，弄明珠于澧浦，老鼍击鼓群蛟舞。洞庭波兮秋风，若有人兮苍茫中。九疑山青山梦绿，千年血泪啼斑竹。  

○中秋夜  

清风扫云去无迹，碧空高挂银蟾光。鼎焚鸡舌向天拜，虱臣欲乞长生方。彩霞缥缈现金阙，鸾箫凤吹音琅琅。结授我两丸药，乃是兔捣千年之玄霜。调以华池漱神浆，金波透入丹田凉。吴刚斧声听不见，桂花压露凝秋香。（结意见天路阻修，桂枝难斫，出以隐语，令不遇之士潸然泣下。）  

○鹦鹉  

吴音好鸟来陇西，翠衿红嘴架上栖。金屋花深隔娇女，纱窗如烟传笑语。银绦系胫不得飞，人前饮啄矜毛衣。园中歌舞晓携出，高挂绿杨迷一色。富家买尔巧舌声，那闻布谷催春耕。（人每伤其文采被累，此别换意作结，更高一筹。）  

***☆程樊***  

字是若，江南山阳人。安东诸生。  

○是若抗心希古，于学，《咏怀》次章，其自写襟抱也。乃年命不永，托之空言，惜哉！  

○咏怀  

兰为王者香，芬馥清风里。从来岩穴姿，不竞繁华美。龟以告犹亡，翟以炫采死。不善保厥初，受患每如此。莘野彼何人，三聘乃一起。如何志士躯，轻用徇知己。（此为荀文若辈言，要离、聂政之流又不在此数也。大易慎其随，语当深思。）  

尘嚣多稠浊，云物俱不灵。所以山水间，往往有馀清。绪风发爽籁，幽谷舒芳英。草木觉生色，泉石俱空明。余怀本贞素，对之神益澄。宁静自致远，何为营浮名。  

## ●卷三十  

***☆允禧***  

紫琼主人，家室。左宗正，封慎郡王。著有《花间堂诗钞》。王勤政之暇，礼贤下士。画宗元人，诗宗唐人。品近河间、东平，而多能游艺，又间、平所未闻也。  

○灌花  

阶砌罗群芳，宛然如藻缋。照日相鲜新，临风各向背。盱睢忘忧子，淡焉此静对，荣谢寄流转，采色看迭代。休兹造化心，泽物恐不逮。园丁汲井栏，时时自灌溉。（题虽灌花，意在泽及庶物，胸次正大，于触物处抒写之。）  

○樵歌  

不闻人声，但闻斧声。寂寂岩响答，丁丁飞鸟惊。得柴换酒，醉归踏月山歌清。友木石，无衰荣。白云流水自朝暮，万山漠漠烟光青。（起手八字，写尽空山伐木神理。）  

○月夜台上听友人弹琴  

高台夜色深，月下闻清琴。能使座中客，俱生尘外心。石泉泻寒碧，霜竹折孤音。曲罢长天静，忘言一整襟。（只写琴理，不形容琴声，与常建《江上琴兴》同一清绝。）  

○村夜  

旅舍灯犹在，村人语渐稀。山兼寒月静，叶带暗霜飞。厩马啮槽枥，邻鸡唱翠微。烟霞惹残梦，幽思满柴扉。  

○圆明园召看烟火恭纪  

银汉星桥不动尘，斜飞火凤入勾陈。一声雷起地中蛰，万树花开天上春。太乙高楼灯似昼，未央前殿月移轮。君王行乐新年盛，先使恩光遍近臣。  

○双径  

客去自掩关，林深鸟声静。徘徊夕阳中，秋烟淡孤影。（“秋烟”五字如出贾长江手。）  

○邦均野寺  

僧罢夕阳钟，客怀正孤绝。山鸟下空林，自啄茅檐雪。（五言绝唐人以古淡胜，此又以清瘦见长。）  

○七夕  

银河脉脉渡云，未拟穿针倚画屏。独向闲阶风露下，夜深无语拜双星。  

***☆弘燕***  

字思敬，宗室。官奉恩辅国公。  

○值宿闻乌夜啼  

值宿霜寒夜，蟾光瓦欲流。哑哑听乌语，历历数更筹。已傍龙楼稳，能稍矢忧。鸡竿应有兆，计日下皇州。（《乐府解题》：“闻乌夜啼，明当有赦。”指宋嘉时事也。末一句本此。）  

***☆德普***  

字修庵，宗室。官宗人府左宗正。  

○中秋无月  

谁道秋云薄，中宵掩桂轮。娥开镜懒，愁杀倚楼人。（于无情处写情，得唐人三昧。）  

***☆恒仁***  

字月山，觉罗镇国公子。  

○乾隆甲子岁，月山以韵语来学，授以《唐诗正声》，造诣日进，吐属皆山水清音，北方之诗人也。丙寅冬，予请假归里，送至江干。明年还朝，月山已没矣。诗卷零落，存此二章，志其大概。  

○玉泉禅院  

道人种松罢，傍水开禅关。春风吹不到，白云相与闲。偶寻林外约，引我过前山。倚仗看奇石，徘徊殊未还。（孟山人风格。）  

○南西门外即目  

澄 潭初月影微微，雨过凉生透葛衣。十里乱蝉风两岸，藕花香送钓船归。  

***☆高述明***  

字东瞻，奉天人。东轩相国兄，官至凉州总兵。  

○塞外  

云暗难分骑，沙深欲陷车。炎风初解冻，夏草渐萌芽。义勇心能一，尊严令不哗。楼兰犹未斩，那敢顾身家。  

○人日塞外马上口占  

马蹄犹得蹋黄尘，马上犹吟塞外春。只谓此生掌近鬼，岂知今日又逢人。彩花剪细风光旧，沙海云开气象新。便拟题诗寄良友，草堂何处转伤神。（写人日，切定塞外，便能作惊人语。）  

***☆高斌***  

字东轩，奉天人。官至大学士。东轩相公研穷《易》理，居己廉静，待人以诚，与之交者，必使之得其意而去，所谓休休有容者也。诗多说理而不腐，别于白沙、定山一派。  

○次韵奉和西林先生  

忠信良非易，好学古所难。缅维颜夫子，得善斯拳拳。固守几于化，深造居乃安。哲人亦已远，勉矣士希贤。读书必自期，责己何敢宽。西林有美人，怅望青云端。  

***☆塞尔赫***  

字晓亭，宗室。官兵部侍郎。  

○晓亭遇能诗人，虽樵夫、牧竖，必屈己下之，固以诗为性命者也。辨唐、宋之分，如渑、淄然。身后诗为夫己氏所编，不免以中驷为上驷矣。知诗者惜之。有佳句云：“一水明残照，孤村入暮烟。”“宋朝南渡君称侄，周室东迁帝是侯。”忘其全篇，附录于此。  

○荆卿墓  

身入虎狼国，心空百二州。壮怀生死外，易水古今流。白日淡将夕，行 人去不留。墓傍谁击筑，寂寞野花秋。（有如此笔，方许作荆卿墓诗。）  

○白芍药  

珠帘入夜卷琼钩，谢女怀香倚玉楼。风暖月明娇欲堕，依稀残梦在扬州。（与“无情有恨何人见，月晓风清欲堕时”同一取题之神。）  

***☆康弘勋***  

字仲山，陕西泾阳人。官参议道。  

○榆林道中  

已过皋狼镇，行行秋色中。晓霜明佩剑，残月上雕弓。草带三边雪，雕盘万里风。客心似红日，常傍海云东。  

***☆鲍钅***  

字冠亭，奉天人。官海塘通判，  

○冠亭好客，有负之者，重来待之如初，曰：“我爱其才也。”风趣近吴园次太守，虽沉溺下僚，艺林重之。  

○雁门太守行  

不见雁门高，安知太守骄。雁门高雁不可度，太守骄新不如故。堂堂复堂堂，汉家重循良。几人考上上，承恩奏明光。几人考下下，贬窜之他邦。五马煌煌二千石，河间姹女同朝夕。徒手相将拜路尘，清寒逼人太守嗔。（冠亭两为邑宰，受太守斥辱，故有此诗。）  

○范忠贞公祠（自注：公赠太子少保、兵部尚书，嗣君亦由闽浙制府历升大司马。）  

当年闽海见传烽，犀兕空多弃甲重。大节并推颜鲁国，孤忠直继段司农。碑题岘首留残碣，世握兵符踵旧封。应与睢阳同庙食，堂堂授命尽从容。无一字无来历，便是好诗。  

***☆李锴***  

字铁君，奉天人。著有《豸青山人集》。  

○豸青系勋臣后，当得大官，乃偕其配隐于盘山。有武攸绪风。既老，岁至京师，然一二日即归，人罕见其面。诗古奥峭削，自辟门径，高者胎源杜陵，次亦近孟东野。  

○江南  

江水是弱水，久已沉羽毛。江水是江水，我岂无轻ザ。中流双鸳鸯，唼波影凌乱。鸳鸯且莫飞，我有好针线。绣在合欢被，与汝日相见。（古意古音。）  

○当来日大难  

驾青骊，骖驳牛，西上皋皋兰山，直入昆仓丘。求西王母不可得，归来还作人间游。人间逼仄，来日几何。但见北邙之山，如杨如麻，累累坡冢皆谁何？昨日前日，对酒当歌。（只末二语同见欢乐之境不可常也。若从欢乐说到丧亡，便直而少味。）  

○项王祠  

白蛇断，乌骓穷，海内莫敌隆准公。百二小儿歌沛中。霸气汩没三户空。眼中成败势即判，大王叱咤终英雄。楚云沉沉压祠宫，千秋伏腊犹鼓钟。鼍龙叫啸宝剑血，草木惨淡云旗风。乾坤失意丈夫泪，大江日落寒涛东。（落句妙于写景，含却无限苍茫，即骆宾王《易水》结法。）  

○闻归雁感赋  

毕竟家何处，而云北是归。高城残照下，万里一行飞。风急毋相乱，沙寒定有依。畸人方失序，缘汝泪沾衣。（竟似出杜陵人手，所云四十字，字字皆君子也。能事全在起结。）  

○新秋雨中塞晓亭侍郎招饮署斋即席分赋  

飞鸟无心惜羽翰，游鱼随处狎波澜。于人岂敢行藏异，好我何妨礼数宽。头白亲知稀握手，酒深风雨一凭阑。年光向晚贪高会，已醉辽东管幼安。  

***☆陈景元***  

字石闾，奉天人。布衣。  

○石闾甘老布衣，耻言名利，交与惟李豸青几辈，不妄交也。雷副宪贯一视学浙中，成《怀五布衣》诗，石闾居一，即石闾可知矣。诗亦清矫不凡。  

○咏怀  

高阁临清池，明月当天心。万有坐消歇，可以鸣幽琴。上弦来别鹤，下弦起龙吟。夜静天地清，指中出正音。不惜操缦苦，持此感人深。（“夜静”十字，写琴理最高。）  

○严陵钓台  

钓台临绝壁，峦壑抱幽深。一片桐江月，千秋出世心。独寻高士迹，忘却客星沉。予亦怀微尚，徘徊听濑音。（不著议论，严陵之品自见。王贞父作后，应推此篇。）  

○古北杂诗  

昔者杨无敌，英名代朔闻。我来北平右，人指令公坟。尚勇儿童拜，酬神酒肉分。边廷重死节，不祀李将军。（可以教忠。）  

○山夜  

登眺忘疲ぃ，归来约四更。人依山鬼宿，星代月华明。入寂无昏旦，观心一死生。野溪流不断，风定夜声清。  

***☆程嗣立***  

字风衣。江南安东人。贡生。  

○风衣长古歌诗杂文，惜无稿可觅，蔡子方山处偶见此篇，因采录之。  

○送边秀才入成都  

卧龙丞相锦江水，跃马公孙白帝城。往事云烟多变灭，羡君意气自纵横。向西形势参天出，稽古名流爱蜀行。如此丹崖青嶂里，不妨终日有猿声。  

***☆高岑***  

字岘亭，河南商丘人。官丰城知县。  

○岘亭为宋商丘冢宰外孙，故诗有渊源，归田后，学力尤进。  

○秋日书怀  

江城木叶已翻飞，深巷萧萧独掩扉。北雁应知书有泪，西风不管客无衣。他乡岁月秋难遣，故国亲朋日渐稀。坐尽残阳灯火上，满天云影望依依。  

○暮春送别  

飞花万点扑征衣，南浦依依怨落晖。肠断离亭烟柳色，留君不住共春归。（送别送春，于一语中兼到。）  

***☆姚世钰***  

字玉裁，浙江归安人。诸生。  

○吴兴太守行  

唐公多美政，第一数停征。能令一叶荫，遮遍湖州城。湖州本水国，旱潦频相撄。上司入奏报，皇帝蒙嗟矜。救灾议留漕，赈廪开常平。奈何春夏交，雨点天瓢倾。二麦悉烂死，原蚕又无成。县吏夜催租，打门鸡狗惊。不食三日矣，失限罪所丁。民实畏官府，民岂甘敲。可怜饥馑迫，始觉性命轻。是时三伏热，触暑如遭烹。羸县门集，县官醉方醒。平头摇羽扇，轻风来清泠。翠瓜切片玉，朱李沉寒冰。巍峨坐堂皇，鞭雷车︸砰。扑扶臀无肤，老耄难逃刑。何来朱书符，传自太守厅。吏胥俱蹙额，颜状失狰狞。逝将焚如死，岂意脱然生。退衙遣归农，闾里欢逢迎。忍饥幸少安，两朋宽作程。Θ禾分辛苦，补败期秋成。何以报太守，请歌《吴兴行》。不愿公三公，不愿公九卿。愿得长借公，流泽茹溪清。百姓乐复乐，受福惟王明。（写县官之草菅民命，如见其形，如闻其声。）  

○将至扬州与家人病中别  

暮齿千行泪，新年百病身。自然憔悴尽，何待别离频。药裹关心劝，衣装倩手纫。平安早相报，江上有春鳞。  

○哭女  

十岁言诗有性灵，木兰爱说替耶征。黄泉不是黄河水，闻否耶娘唤女声。（即从《木兰诗》中生情，触手生哀，高于微之《哭子》诸作。）  

贫家生小俭梳妆，竹笥纟束裙少盛装。绣得罗襦几回著，送终犹是嫁衣裳。  

传业方今羡蔡邕，慰情那更比陶公。明知此恨古人少，哭女偏当无子翁。（哭女可哀，无子哭女，倍难为怀矣。句中兼写两层。）  

***☆姚世钧***  

字炳衡，浙江归安人。诸生。  

○饶州舟次独酌醉后放歌  

东风吹我来饶州，因循又作两日留。乍晴乍雨天气换，一杯聊复消牢愁。寓形宇内一瞬耳，双丸毂转如浮沤。春来秋去陋蟀，朝生暮死嗤蜉蝣。我今头颅老大，蹉跎壮志无一酬。寻章摘句守矩，辞谜语工雕搜。有时随俗恣谐谑，浩歌一歌商声讴。贾生泪忍但暗下，班超笔在仍空投。芸窗俯首历几稔，幽忧之疾无从瘳。莺花三月辞故国，飘然来作南楚游。冲风踏浪无不可，三千里路望阻修。蒲帆十幅钓台转，轻ザ一叶钱塘浮。饶州自古称上郡，土地则广人民稠。鄱阳Е洞恰绕郭，瑞芝峭削才当楼。兹游信宿敢易视，湖山暂向笔底收。远涉思入女儿港，近眺拟泛琵琶洲。左挈偏提右不落，狂呼惊动东西舟。遥汀鱼跳刀泼刺，垂杨风卷丝飕。水天下上黑如漆，严城俄报三更筹。醒无人劝醉莫管，两行银烛开双眸。丈夫意气贵卓荦，安用狭隘趋时流。周身会须罗千骑，当车只合拥八驺。七尽之躯三寸舌，不取相印终封候。吟成自笑还自泣，金尊重举浇诗喉。身行万里从此始，浩荡莫让波间鸥。（如潮之汹涌，如风之飘忽，抱才如此，而年命不永，何哉？）  

***☆邵岷***  

字百峰，江南元和人。诸生。  

○百峰少岁作诗，汩于异说，总以险怪为主，后为刘君东郊女夫，日渐月摩，一归于正。至三十馀，居然作手矣。能者固不可测，不信然耶？闻其七言律诗最工，而遗稿散佚，叹息弥襟。  

○长歌留别江汉诸同学  

吾为若楚歌，若为吾楚舞。刘邦项籍天下雄，一听楚声泪如雨。楚声慷慨闻千载，屈宋风流至今在。山鬼萝衣旧有情，江妃玉佩长相待。我生足迹遍九洲，发轫便为荆楚游。沱潜汉沔纵沿溯，澧兰沅芷供采求。廿年四上晴川阁，过眼江山遂成昨。野客依然水上萍，故人半化云中鹤。此度淹留时最久，武昌三见青青柳。一时牧伯多礼贤，惭愧人前呼老友。男儿有才供作使，万丈光芒终已矣。正平文采世无伦，却被曹瞒视作蚁。昨岁鹤书下江左，州司催促驰皮我。浪游那有上天梯，罡风吹向尘埃堕。岂无知己荆南公，自注：襄郧副使鲁公亮侪。疾呼不管众耳聋。天门迢遥帝座远，浮云况自迷苍穹。郢中《白雪》和者寡，我胡为是栖栖者？江上有山笑未休，枝头杜宇声将哑。几番弹铗歌《归去》，泥沙易著因风絮。朝来青鸟促朝天，主人难留客不住。去住因人剧可哀，老马更踏黄金台。未知郭隗更谁是？登临且放心颜开。半生踪迹昭丘畔，酒社诗盟满江汉。别泪应添逝水流，离情忍向当歌断。断续歌声短复长，沙边朔雁去行行。凭将此日《临歧曲》，遥继灵均《哀郢》章。（此百峰鸿博被荐，忽遭斥逐，既之江、汉，复上金台，因作此歌也。跌宕悲凉，卷舒无迹，“飘飘聚雨惊飒飒，落花飞雪何茫茫”，可以移赠。）  

○赵忠愍公得谥诗  

滇南侍御人中杰，气如虹霓耿不灭。壮猷早著剪萑苻，正色俄看冠朝列。维时明祚丁未造，劫火烧天百川竭。弄兵剧贼覆神州，食肉谋夫营蚁穴。可怜国事无可为，但见乾坤日流血。阉人夜半开九门，百万黄巾拥丹阙。君王披发殉山河，宰执全躯效臣妾。大臣命重小臣轻，劲草何知疾风烈。一呼巷战千人靡，身首分馀立如铁。但教心与赤日悬，肯惜身随天柱折。腐肉馨香何处归，愍忠寺畔埋冰雪。风雨犹闻啸国殇，沧桑未许磨残碣。易名巨典隆圣代，特采嘉言表奇节。百年幽氵勿一朝显，六诏山川增洁。丈夫七尺即泰山，取义成仁在勇决，不尔芳名何卓绝。君不见同时多少偷生人，一念蹉跎成瓦裂。（赵侍御名撰，云南人。当流贼破京师时，巷战而殁。藁葬愍忠寺侧。章皇帝旌表范景文以下诸忠臣，因无人奏请，偶然遗之。乾隆中补谥忠愍，此诗凛凛有生气，令读者如见其衔须受刃时。）  

○过鹿角岔  

横空断壁疑削成，上有一罅通人行。左旋右折盘空曲，锋棱峨峨欲来触。苍藤古木相结缠，白日不到阴崖前。征马哀鸣仆夫瘁，果然蜀道如登天。忆昔摇鞭过剑阁，逸气飞腾小川岳。那知垂老瘴江游，万里羁魂销鹿角。  

○送友出塞  

离笛作边声，怜君万里行。雪埋光禄塞，云起赫连城。地入龙沙阔，身将马革轻。封侯原素志，去矣莫沾缨。  

○秋戍  

寒信回穷漠，悬军尚朔方。残旗孤垒月，哀角五更霜。榆叶飘金甲，边风裂箭疮。黄花犹未解，七尺委沙场。（语语捶炼而出，捶则声响，炼则字遒。）  

○将之成都  

万里鱼凫国，青春别恨长。行行穿鸟道，寸寸断猿肠。人以风尘贱，诗兼鬓发苍。谋生宜道路，从此问蛮荒。  

***☆谢淞洲***  

字沧湄，江南长洲人。布衣。  

○沧湄画师元人，得四家意趣，精于鉴古，世宗皇上出内府所藏，命其鉴别，一一不爽。世宗善之。诗学以天趣为贵，不加镂琢，犹画中之元人也。  

○支公禅院  

鸟道γ鸣雷，古寺转高木。白云淡无人，清风在修竹。爱此山翠光，欲滴幽人屋。野客闻鹤鸣，出僧报茶熟。愿逐支公侣，常傍泉声宿。  

○田家杂兴  

深村犬迎吠，曙色行者稀，归人自城市，负荷返柴扉。耒耜颇整理，蓑笠亦庶几。朝来拨春陇，泉脉流微微。菖莆亦已生，屋角梨花飞。物候有如此，东作慎无违。  

晓色起陇亩，荷耜还西林。悠悠清溪水，自识沮溺心。林际半新月，村静闻远音。何人柴门下，慷慨隆中吟。未知千载事，好风开我襟。忽持一尊酒，苍然白云深。（五言古三章，俱归自然，无时下伧气。）  

○寒夜  

含泪别乡人，翻然作游子。枕上听猿啼，家乡五千里。  

***☆吴定璋***  

字友篁，江南吴县人。太学生。  

○友篁成《七十二峰足徵录》，表章具区文献，吾觉有心之士也。诗不分唐、宋，以新颖为归，时有名论。与翁君琢山，称东山二家。  

○漂母祠  

乞食亦偶然，一饭何足道。针砭英雄人，为德不望报。王孙师其意，矜伐祸宁召。我来淮阴里，怀古一凭吊。贤母风渺然，荒祠 叹欹倒。惟见淮水清，东风长浩浩。（持必报漂母之心望汉高，所以蹈钟室之祸也，以不望报为针砭英雄，何等卓识。）  

○见雁  

北雁亦无情，叫月自南去。欲将一行书，托汝遥空寄。远影没横云，怅望银河曙。（言短韵长。）  

○读文信国题颜鲁公祠诗碑  

丞相征兵汗马驰，鲁公祠下特题诗。不图一旅勤王地，同此空冒刃时。慷慨悲歌存《正气》，淋漓碧血满《桓碑》。两贤心事真千古，落日西风戈欲挥。（生枯俱下之笔，信国，鲁公一齐并见。）  

○补衮图  

杏花红锁玉楼人，试拂山龙日正春。愿得圣朝无阙事，不烦纤手号针神。  

***☆黄子云***  

字士龙，江南昆山人。布衣。著有《野鸿诗稿》。  

○野鸿天赋俊才，少岁诗无一语平庸，无一字轻浮，真堪压倒元、白。中年后成《诗的》上下卷，龙村、太白、昌黎、东坡概为挥斥，以下更不足言，而己诗颓放，前后如出二手矣。兹所录者，皆旧稿中作，予珍重之，又复惋惜之。  

○舟行望南韶诸山  

出关青不断，天地日逼窄。连峰塞东南，显晦错朝夕。峭摩层穹心，窟压厚坤脉。壁面劈洪荒，狞色向人射。羲阳回六辔，照见灵斧迹。轮长鲸鬣，嵌空老龙脊。血埋霓影红，藓蚀铜花碧。女皇补天后，狼藉五色石。哀壑惨光晶，沆漭玄云积。乳窦溅瀑丝，一泓耿幽白。中峰石扇开，直下雷声砉。枯杉皮复苏，卧柏腹全坼。落日风泠泠，山鬼摄人魄。下土径绝踪，邈与人境隔。我行逾千里，丘壑兴转剧。逝将凌紫崖，逍遥炼金液。此意恐未然，一身有驱迫。扁舟转瞬过，回首已夙昔。  

○卧钟  

台城越西隅，萧飒秋岩清。金镛卧不起，{山}如长鲸。岁久厚地裂，半与泥沙平。下压黄泉脉，上腾白虎精。虚中广百围，出入纵横行。不知何代物，漫灭无其名。碧埋鬼血鲜，红蚀土花萦。日月光摩荡，风雷力支撑。对之不敢叩，肃肃栖神明。正始久歇绝，甘同秋草并。太宝关天意，显晦非人争。庙廷奏箫韶，世自求其声。（借卧钟以写奇才不遇也。沈郁整肃，得力少陵。  

○钟系永乐二年姚广孝监铸，一铸京师，一铸金陵，诗中云“不如何代物”，未之审视耳。）  

○画鹰（自注：元阿尔卑绘。）  

轩轩摩空翮，忽入堂楹内。四壁黯光晶，萧瑟若野外。委形是何年，画师阿尔卑。苟非大匠手，笔力何超迈。至今天风入，如闻解镟带。金眸左右动，辉练光碎。亦知边秋至，毛骨痒生疥。燕雀声啾啾，惧其转晴快。耸身欲著人，座客悄怀退。猛气莽峥嵘，飒与云霄会。恭惟丹山鸟，大圣自仁爱。绵邈烟雾际，不乏枭獍辈。何由厉霜飚，抟击清草昧。顾眄粉墨姿，陡觉雄心在。敛翮难飞腾，中怀空抑忆。（此章如竟出少陵手矣。“至今天风入”以下数言，锋棱神气俱到。）  

○蒋子空水刀歌  

金飚飒飒霜天高，高堂日月明秋毫。锦袖掣开宝刀露，蒋侯直立栏前操。此物来自海西国，影落洪波断鳌极。不知何代降元精，使我白帝生颜色。回看天地莽峥嵘，晶光所向无留行。五陵侠客久错莫，床头夜吼声铿钅訇。铜花拂拭苍鳞碎，将军战血馀腥在。锋锷摧崩鼓角前，精灵甚踔风雷外。此时起舞月光寒，雪龙掉尾凌空翻。泰山欲倒海水立，二十八宿皆离垣。玉关杀气连穹昊，安得西走咸阳道。天生神物岂沉沦，叹息风前我将老。（梁药亭《日本刀歌》中云：“抽出天上星摇摇。”叹为奇杰，篇中“此时起舞”以下四语，怪伟生动，正复不让前人。）  

○山中守岁歌  

山扉凄凄烟日暮，瞥眼新年年复故。还欣齿发未尽凋，颇觉村园亦成趣。粘户重书郁垒符，插檐高折冬青树。茅堂洒扫豁心颜，博山一缕沉香烟。厨门之东出新妇，手捧い脍盈盘餐。大儿随行主家祭，稚女移灯封井泉。中天空光若电扫，知是邻家共迎灶。僮呼如愿未移时，山妻亦媚西南奥。绕室炉添松火温，一枝梅破冰瓶笑。黄昏促席饮屠苏，上座居然属老夫。我家瓦盆尽陈列，兴酣小大相歌呼。遭逢苟非尧舜世，腐儒安得欢妻孥。来朝天子朝元初，谁补《豳风》守岁图？  

○度仙霞岭  

鸟道纡回上，猿声缥缈闻。峰盘三百级，身入万重云。天地闽中险，阴晴岭半分。出关尽蛮语，端合作参军。  

○大洋  

不觉舟如叶，随风入冥。潮来天宇白，日照海门青。孤屿遥相认，危樯觉有灵。中流抚身世，万里一浮萍。（时徐斋太史奉命册封琉球，野鸿随行，故有《大洋》、《望海》诸篇，境奇，诗安得不奇。）  

○那坝望海  

大块更无外，鸿蒙混两间。龙行何处雨，蜃现别洲山。一气涵诸夏，层波走百蛮。茫茫万馀里，仍向此中还。（“一气涵诸夏”五字中，包括九有。）  

○孟庙  

歇马馀残照，循墙谒宫。冠裳王者并，俎豆圣人同。战国风趋下，斯文日再中。低徊抚松柏，惆怅仰龟蒙。（不粘著《孟子》七篇及孟、荀世家。却一字不可移易，自是作家手段。）  

○毛氏园观牡丹  

十亩芳菲宅，名花最后看。乍疑春欲醉，可爱露难乾。倚日自矜宠，回风不受寒。药阑频徙倚，吟望夕阳残。（脱去习语，方许作牡丹诗。）  

○题太白楼  

文章睥睨世无敌，湖海飘零气转遒。六代诗坛馀此席，一江春色独登楼。为君天特开青嶂，题壁人今亦白头。犹有浣花祠屋在，怀铅直欲锦城游。（全在对偶欹侧处见长，题太白楼，却有自己在也。一结即乃所愿则学孔子意。）  

***☆翁照***  

字朗夫，江南江阴人。太学生。著有《赐书堂诗文集》。  

○朗夫小心敬慎，虽仆隶下人，不衣冠不见也。事上接下，以诚以礼。嵇、高二相国先后以鸿博、经学荐，皆不遇，与予相约为耦耕伴侣，结庐有日矣。乃倏焉殂谢，友生为位以哭，多失声者。少年诗专工佳句，后渐臻老境，识力俱高，有虞伯生老吏断狱之目。  

○咏史  

周衰政不纲，征伐强侯擅。霸业复凌夷，私门势强悍。三桓七穆兴，鲁卫势衰忄Й。六卿专晋权，《扬水》为之先。争强互相吞，三晋六国半。俱酒为家人，倒置履与弁。如何周威烈，封侯遂其愿。坏法自天朝，史笔昭独断。司马续《春秋》。岂独重辞翰。（分封三晋，坏法乱纪，自王朝始，此司马温公《资治通鉴》托始于威烈王二十三年也。  

○俱酒，晋侯子，赵襄子废为家人。）  

秦赵会渑池，相如称勇智。秦人诈不行，赵亦严兵备。瑟缶互相击，计实同儿戏。何不讲战守，乃以人国试。沛公赴鸿门，累卵危不啻。项庄剑已拔，亚父玦屡示。如厕间道归，偶值猛虎睡。轻兵蹑其后，釜鱼那能避。不见楚怀王，留秦死秦地。（见诡谋虽幸成，不如议战守之正也。以楚怀王入武关客死于秦作证，义尤显然。）  

嬴秦失其鹿，群雄互吞啮。沛公能任人，左右有三杰。炎威既张，西楚遂灰灭。一朝飞鸟尽，良弓自摧折。功人既囚絷，功狗焉望活。而胡丰沛游，歌风起激越。韩彭并菹醢，猛士惧流血。谁愿守四方，保身自明哲。（韩、彭菹醢后，而思猛士守四方，谁愿为韩、彭续耶？汉祖歌风，乃无聊之词，非有悔心也。命斩樊哙，更在歌风之后。）  

武皇重经术，发策策贤良。广川抱硕学，天人语周详。贾茂董更醇，治道通阴阳。而胡命世材，出俾相骄王。守正端轨则，推诚化披猖。留滞终外藩，稍异投沅湘。曲学阿世人，升之在庙廓。汉业不复兴，格心谁周防。叶公空好龙，见龙乃张皇。（策贤良，欲得正人辅翼也。而柄用者偏在曲学阿世之公孙，欲望汉业之醇，岂可得乎？）  

文成五利封，尚主亦不惜。谓世无神仙，乔在咫尺。文成五利诛，骈首如羊豕。谓世有神仙，所言皆妄耳！金银宫阙间，可望不可到。清心守环中，无为领众妙。而况至人徒，修短非可校。不配超形骸，千秋光远耀。（“清心守环中”，老氏要旨，神仙之说，不足惑之也。末见颜子早夭，千秋不死，议论更高一层。）  

孙光谮王嘉，浸润致之死。马融排李固，承顺权臣指。两人擅声华，素推经术士。忽焉好恶乖，交口肆诋毁。失己违本心，媚人求贵仕。平生读何书，适佐贪且鄙。一念入奇邪，百世人不齿。愿尔顾修名，慎勿污青史。（心术不正，多读书无益也。孔光、马融悬为鉴戒，后王半山亦以经学误国，岂经学果误国耶？）  

○送归愚沈少宗伯予告归里  

片帆潞河来，相值在水。知水予告归，南云指故里。敬读御赐诗，千丈荣光起。载赓洵一德，眷注情无已。遭逢媲虞唐，进退善终始。公归有程期，我老失准轨。离筵布南池，（自注：杜老咏诗处。）鸣蝉绿阴里。无计更挽留，去去波如驶。但愿南风狂，维解舟仍舣。  

忆昔初识公，其岁当壬午。两地合云龙，侨札通缟。吴门与暨阳，来往互宾主。商古今，订出处。龙跃终升天，云散难作雨。遥遥两地分，间隔寒与暑。云龙今复合，情深逾昔者叶。齿增易惊惕，道进无违拒。相期同惜阴，晚节师侃禹。  

送公归去来，悠悠返荷屋。作社赴鸡豚，约伴同樵牧。弭棹香水溪，采芝砚山麓。谁积衮冕俦，依然抱黄犊。道充轻禄位，天定归淳朴。我将还故林，老去爱云木。三十三山间，结庐卧空谷。公能复来过，江皋路应熟。念旧话前程，草堂夜同宿。（无世俗酬应气，以道相与，砺坚晚节，今人中古道交也。）  

○蓑衣  

记得寒江外，曾披上钓舟。烟波双鬓老，风雨一身秋。戴笠偏相称，垂竿亦自幽。严陵如爱此。应不著羊裘。（佳句。  

○《帆影》云：“残月半痕巫峡晓，夕阳一片洞庭秋。”《与友人寻山》云：“友如作画须求淡，山似论文不喜平。”皆鲜新可采。）  

○将之北河留别  

织就文禽作对飞，一篝灯火久相依。耦耕当日言犹在，佐读终年计转非。但使我能抛犊裤，肯教君更泣牛衣。料应不学苏家妇，金尽归来也不机。（比孺仲夫妇同其清节，兼之风韵，一结表所配之贤。）  

○赠沈侍御椒园  

展卷光腾五朵霞，总由忠爱发精华。诗宗杜老能忧国，文溯昌黎属大家。午夜疏灯焚谏草，春风小驿见常花。（自注：白傅有《赏花驿见杨八题梦兄弟》诗，时难兄樗庄晤邹平驿中。）悬知兄弟联吟处，添得新诗护碧纱。  

○梅花坞坐月  

静坐月明中，孤吟破清冷。隔溪老鹤来，踏碎梅花影。（选中五言断句，俱近唐人。）  

***☆钱源来***  

字清许，浙江嘉善人。诸生。  

○少陵草堂  

飘泊干戈后，为堂傍水涯。三巴五亩宅，千古一诗家。无复临江树，犹存覆地花。危楼当北斗，想象望京华。（即于草堂上表其忠爱，何等自然。）  

***☆马日***  

字秋玉，江南江都人。著有《ㄍ谷集》。  

○维扬，肥腻地也，ㄍ谷嗜好殊俗，富藏书，有希见者，不惜千金购之，玲珑山馆中四部略备，与天一阁、传是楼诸家若相等也。喜宾客，四方有文行者，每加礼焉。结诗文社，《韩江雅集》诸刻，可续王新城红桥修禊风。ㄍ谷没，风流渐消歇矣。过其地者，每想见其为人。  

○冬夜宿南庄  

空江欲雪云冥冥，天低月暗吟寒厅。独雁时闻四窗白，双眼未合孤灯青。败芦丛环沙尾，几树横斜映清Г。未春先已发幽香，岁晚篱连见冰蕊。城南小筑掩柴荆，袅袅茶烟客思清。夜犬无声人语寂，枯棋坐隐已三更。短童首触屏风卧，檐外一声惊雀堕。萧骚水阁纸衾单，有梦不愁花底氵宛。  

○春江渔父词同半查作  

五湖三泖烟波宅，燕子来时春水碧。莼丝采罢荇丝牵，隔岸桃花红欲滴。蓑笠由来是水仙。鸬鹚伴闲眠。青山倒影低昂见，潮落潮生不计年。篷窗沽酒空蒙里，一声渔笛沧浪起。纶竿收得寂无人，明月烟江照千里。（馀韵徐歇，悠然自远。）  

○过涧上草堂徐昭法先生故居  

先生居涧上，生死世相忘。剩有三间屋，而无一瓣香。冰霜堪久耐，薇蕨共谁尝。留得潺潺水，终年护草堂。（玩六语以夷、齐与之，圣世遗民，清风常在。）  

***☆杨***  

字瞻衡，江南昆山人。诸生。  

○瞻衡处困穷，有客欲招之北往，已卜期矣，缘其配病痫不能往，一二年，夫妇并寒饿死。文人之卮，此为尤甚。  

○落叶  

秋声一夜撼林柯，极目江潭凄怆多。北雁已辞边塞月，西风初起洞庭波。飘零愁结兰成赋，摇落深悲宋玉歌。忽忆故交征棹远，翻飞如叶度关河。（通体旁衬比拟，摇之曳之，视肥腻者有生死之别。）  

○韩忠武王墓  

古碑{山律}倚荒丘，宋室存亡仗运筹。十万敌兵来假道，八千骁骑截中流。为惭南国输金辱，聊向西胡纵酒游。埋骨青山遗恨在，寒风落日战松楸。（是韩忠武京口之战，不可移入朱仙镇、顺昌、和尚原等处，洵推能手。）  

***☆李进***  

字亦吾，江南华亭人。诸生。著有《西枝诗稿》。  

○暮秋访何雪芳城东读画楼醉后题壁  

城上高楼俯碧波，楼头小住病维摩。萧疏红树半溪冷，偃蹇青山两岸多。抱膝目中无管乐，苦心句里有阴何。与君且酌匏樽酒，明月钩帘一放歌。（五语高具抱负，六语表其诗格，对仗工整。）  

○追悼友萍次立甫韵  

门巷萧条冷若冰，城南一过恨填膺。诔文作自先生妇，遗稿归于后死朋。（自注：余近辑其诗文。）绝壑穷岩开面目，唐风宋格辨淄渑。那堪池水都成墨，博得生平砚癖称。  

***☆过春山***  

字湘云，江南长洲人。诸生。  

○过吴竹屿园居  

雨后遥山色如洗，萝径无人暝烟起。露滴荷衣生暮寒，抱琴独宿秋声里。为君一鼓沧浪吟，万壑千岩流水深。何处夜猿啼不断，西风萧飒引离心。  

○题石湖烟雨图  

林风吹雨川光暝，远岸鸬鹚点秋影。小楼人宿水声中，一枕溪云孤梦冷。我本沧洲旧散仙，花零落五湖船。如何对此不归去，七十二峰空暮烟。（两诗脱尽尘氛，比之白沙寒流，清彻见底。）  

***☆周永铨***  

字升逸，浙江钱塘人，苏州籍。诸生。著有《东冈诗钞》。  

○升逸修己自好如处子，然及发言为诗，逸情云上，直欲希风开、宝以仰窥汉京，友生中不易才也。五十馀不肯见人，惟家方舟与余过之，谈谐不倦。予通籍归里后，并不能一见矣。时或议其为僻、疑其为矫，余益重其为人。  

○西崦舟夜  

疏星缀林端，残月悬峰缺。环岭抱回溪，岩灯远明灭。身落五湖滨，孤舟梦松雪。  

○义卒行  

〔有客为余述杭州某姓卒代兄戍滇事，余高其义，作《义卒行》以纪之。时康熙五十八年春二月。〕  

惨惨堂前紫荆，飞飞原上脊令。桓山之鸟，欲去而哀鸣。苦哉远征人，陟山望亲还望兄，嗟嗟行役万古情。（一解。）  

彼少年者，色何黯然，娶妇未三月，昨来黄纸到官，行将出戍南滇。归告阿母，阿母叫天，新妇口噤目眵，伥伥不能前。（二解。）  

小弟前致辞，母兄且勿悲，阿母生我二人，兄今有嫂未有儿，何得远去，存没未可知。弟当代兄役，门户兄自主之。（三解。）  

阿母兄嫂，闻言泪下如绠縻。大兄前致谢，此事甚非宜。感君区区怀，我心已再思。熟知此别异苦乐，何乃反累吾弟为？切切相劝止，但言兄嫂勿复疑。（四解。）  

翻然出门去，意气何慨慷。别我先人墓，办我行子装。佩刀三尺馀，挽弓三石强。弓刀及戎服，罗列东西厢。亲戚走相送，酌酒歌同裳。（五解。）  

晨兴拜堂上，骨从相悲切。临行嘱兄嫂，欲语复呜咽。但得兄嫂一心善事阿母常喜悦，万里羁人慰愁绝。（六解。）  

收泪就长道。关山别思重。白日结愁云，至情感苍穹。之子识大义，行当早立功。归报皇帝陛下，无烦远顾蛮中，扬名史册垂无穷。（七解。  

○义卒为兄嫂言，兄答义卒言，义卒复答兄嫂言，叙述如面语，而卒之义勇孝友一齐俱见，与木兰替耶事，可以并传。）  

○孚溪吟赠归愚子  

孚溪浮水清且涟，孚溪水与吴淞连。吴淞片帆挂云树，直到孚溪屋边住。君家在溪侧，我家在江边。溪光江色两潇洒，往往相思乘钓船。自从我卜城东宅，送君翻作朱方客。君去几开溪畔花，君归还卧溪边石。我来访君溪上行，溪水迎人如有情。门前问字多俊英，堂上论文皆老成。高斋学士定谁属，被褐先生方自名。只今五十斗未白，闭户著书声籍籍。生徒自重沈云祯，时俗那知王彦伯。愧我与子称莫逆，落相看感今昔。空怜早岁误儒冠，徒尔穷年抱遗册。君不见专孚门外水绕村，田居蚕室好称尊。与君一咏《沧浪曲》，世事悠悠何足论！（此余五十时赠言也。徘徊曲折，一往情深，佳处全在音节。）  

○关山月  

一片关山接塞天，愁看白月迥临边。寒侵古戍秦城远，晕逐连营汉阵圆。少妇楼头鸾镜合，将军账外玉弓悬。金波尽入征人泪，回照乡园路十千。  

○京口闻雁  

楚雨迷红树，吴霜老白。一声京口雁，愁杀渡江人。（二十字抵人千百言，唐人后稀见此种。）  

○拟唐人边庭四时怨  

望断阳和到雪山，故园花月楚刀环。汉家雨露提封外，春色遥应度玉关。（翻王之涣“黄河远上”篇意，何等温厚。）  

草生边地夏初回，暑雨刀耕白漠开。愁杀赤亭飞鸟断，行人何事火山来。  

昨夜西风入戍楼，前军移帐急防秋。阴山猎火龙沙月，同照征夫出塞愁。  

万堡云迷朔气凝，雪深马足失超腾。浑脱驼终岁防飞渡，况复黄河十月冰。（见边防之宜急也。视卢弼原辞四章，几欲突过。）  

○捣衣曲  

一夕凉生秦女机，砧声不待雁南飞。谁知万里黄云戍，已有新霜上铁衣。（总能自出新意。）  

***☆周准***  

字钦莱，浙江钱塘人，长洲籍。诸生。著有《迂村漫稿》。迂村以迂自信，亦以迂自安，年二十馀，裹粮携筇屐游武昌、沔、汉等处，兴尽而返，不谒一人。后逆佳山水必往游，既老，之京师，一如游南汉时。昔有人问高僧曰：“京师许多人？”僧曰：“只两个人，一为名，一为利。”迂村超然名利外，是京师有三个人也。与余同辑本朝诗，皆盖棺论定者。临终，含笑谓所亲曰：“我幸甚，我诗可入《别裁集》中矣。”诗宗法唐代以前，五言古、七言绝尤善。  

○宿灵隐寺梵香阁晓起眺望  

晚从冷泉游，遂止招提境。入门闻清钟，孤阁夜方永。倾耳听泉声，声喧意弥静。朝来小雨过，宿雾散高岭。凭窗见层峰，涧壑殊清迥。不知晓云过，但觉衣裳冷。清飚动林薄，初日照山影。行当访韬光，直上松云顶。（“声暄意弥静”，深于山水者得之，比“蝉噪林逾静”较有味。）  

○赋得古别离送郑子  

劲羽乏群栖，转蓬靡暂息。伊人贫困士，能无去乡国。辞乡阻长川，旅迹殊可怜。昨别俄六载，斯游定几年。游踪渺无畔，淮水连河岸。回瞻云树深，忽忽兴长叹。云外指京畿，秋风冷客衣。可堪闻塞雁，正值向南飞。（结语淡淡，离情于言外遇之。）  

○发朱砂庵径观音岩登石人峰  

言探黝山奇，早别朱砂石。升得险境，指示深悚惕。熟游尚色变，何况远来客。凌空四无倚，投趾不容隙。壁削缘藤行，崖倾藉人掖。所凭勇往志，不随艰苦易。幽岩既已经，危峰自不隔。振衣造其巅，奇胜在咫尺。俯身入烟萝，欲诣仙人宅。（即游山可悟求道，康乐引其绪，此更显言。）  

○缘天都峰趾度云巢洞上升仙梯遂憩文殊院  

天都信，特立若翠屏。取径过其趾，俯仰皆奥境。松石俱象形，岩峦类盘绠。将陟目屡眩，恐坠心更警。行经阴洞中，恍惚陷深井。须叟从井出，冉冉首露顶。辟盼多创遘，不类人世景。境断缘梯升，气逼毛骨冷。意坚斯有获，出险真自幸。向晚憩禅扉，一灯照孤影。（写云巢洞四语，深入险出，殊足骇人。）  

○壮士行  

请为壮士行，用识壮士情。壮士重恩轻死生。主人临歧，陈设饮宴，悲歌声彻，客容尽变。酒阑日落云天高，远闻凄风起于旷野，猛虎啸于林皋。风鸣虎啸扬鞭走，去去报仇不回首。（如见白衣冠祖送时情事。）  

○明妃曲  

中原消息断，胡地风沙寒。经年不逢春，凄恻摧心肝。君王遣妾和戎虏，万晨辞家心独苦。早知塞处不胜愁，那怪将军怕边士。君不见百战生降李少卿，羁留绝域一身轻。丈夫失路尚如此，贱妾含悲空复情。（备责李少卿，而措词微婉，得风人之旨。）  

○怀旧  

自失鸳湖叟，诗盟三载寒。已知生死断，犹乍别离看。老去悲丘井，情来望逝湍。还闻淮水畔，禅宇托空棺。（此怀家方舟作。）  

○行经拂水山庄  

扁舟泛泛越南沙，倚杖愁临涧路斜。孝穆荒斋犹竹石，总持故宅尚莺花。名高那许遗缨，情重难孝弃室家。太息百年同逝水，凄凉还为惜才华。（咏此题者不免过于发露，作者婉约出之，不知微言讽谕过于显斥也。此诗品高下之分。）  

○晨自松陵归渡太湖即事  

回望垂虹隔杳冥，湖波浩渺快扬ぎ。半篙日气雾中白，万点浪花烟外青。隐隐榜歌来雁汊。凄凄渔笛出云汀。还怜心切乡闾近，未暇携筇访洞庭。  

○戍妇吟  

凄凄贱妾闭兰堂，渺渺征人戍朔方。漫拟龙城罢行役，空怜燕阁阅年芳。分弓营畔沙如雪，挂镜台前月似霜。绝域荷戈音信杳，几回清泪湿流黄。（似“莺啼燕语报新年”之作。）  

○题秦馀女史所画楚辞图  

绕堂烟浪洞庭深，芳杜幽兰遍水浔。北渚已传湘女恨，南征更识楚臣心。云中桂棹声疑咽，天际瑶台影乍沉。写尽《离骚》无限意，《竹枝》歌罢又猿吟。  

○江上曲  

空江潮落水茫茫，南楚征途万里长。为是曾经分手地，不听离曲亦神伤。  

○塞下曲  

持筹绝域感蹉跎，沙塞年年漫枕戈。翻羡苏卿归国早，白头终向茂陵过。（子卿归于昭帝时，时孝武殂落五年矣。诗意见子卿犹得生还也，用笔甚曲。）  

○蝴蝶词  

万花谷里逐芳尘，自爱翩跹粉泽新。多少繁华任留恋，不知只是梦中身。（邯郸一梦，以二语该之，世人日在梦中，而稍不觉寤何也？）  

○汉川  

汉川城郭枕江堤，黯黯烟波日乍低。我欲停桡访神女，暮山无际楚云西。  

***☆盛锦***  

字庭坚，江南吴县人。诸生。著有《青嵝诗钞》。  

○青嵝诗从大历下入手，后层累而上，风格渐高，对《入蜀诗》得江山之助，沈雄顿挫，直欲上摩王渔洋之垒，以仰窥少陵。盖渔洋诗以《蜀道集》为最胜也。游京师，王公以下多折节下之，不耐冗杂归。丙子岁殁。是岁周子迂村、朱子木鸢、汪子山樵相次殁，吴下诗坛黯然无色矣。予归田后，时与青嵝商榷，尤深人琴之感云。  

○履霜操（自注：泸有抚琴渡，相传尹伯奇弹《履霜操》处，遂拟是作。）  

霜皑皑兮泸之浒，儿弗履兮，畏我父母叶。儿身载寒兮，儿心载苦。儿心兮父心，儿身兮母身。寒兮苦兮，实伤我亲。儿罪兮莫逭，亲心兮可转。俟日出而回光兮，履霜亦暧。（与“臣罪当诛，天王圣明”同一悱恻，可以教孝。）  

○十二碚  

群峰束奔流，虎牙怒相向。对峙十二碚，罗列钟鼓状。颠崖矗层霄，旁窦穿激浪。峡泉落九夭，汹汹翻海藏。撑舟出井底，篙师气先丧。众工捷如猱，百丈缘壁上。木末纵飞腾，山凹迭升降。一鼓更作气，千篙力谁让。造化何神奇，设此待霸王。颇闻白帝子，于此拒汉将。铁锁贯浮梁，金戈森卫仗。萧铣复何人，屯兵倚叠嶂。群雄电扫空，故垒犹在望。平生历险艰，未若兹游壮。万里投蛮荒，一身堕烟瘴，风餐案倾欹，水宿魂震荡。搜奇命转轻，得句神益旺。讵畏前途修，瞿塘险如象。（峡高纟牵逾百丈，上下不能相顾，故以鼓为节。杜诗所谓“百丈牵江上濑船”，“打鼓发船何处郎”也，经其地者，能亲切言之。）  

○空ぎ峡  

出峡复入峡，两崖插青冥。中流逐狂飚，奔腾万马声。下滩梭一掷，触石危樯倾。逆挽劳百夫，十步九倒行。力尽听所止，刺篙就回汀。爱此民居壮，凌空驾轩楹。宿云出洞户，古木撑岩屏。惊猿或挂树，怪鸟时一鸣。扪萝上绝壁，山风动冠缨。呼童拾锦石，信手扳杂英。兴幽忘涉险，角目多怡情。前途苦逼仄，绝境难久停。过午岩日晦，磊落见数星。黑畏突虎，蛮语频丁宁。移舟近湍激，拍枕声铿钅訇。骨肉缘久断，中肖梦亦清。狂吟出险句，那顾邻舟惊。（前后极形其险，中间忽入拾锦石、扳杂英一段，犹杜老《北征》杂入“或红如丹砂，或黑如点漆”也。骨肉缘断，而梦亦不接，是远游人呕心语。）  

○过滩  

重峡间百滩，一滩度一厄。江涡众壑趋，口乱石积。大石叠鼋鼍，小石攒剑戟。中流若沸川，翻倒蛟龙窟。牵舟逼下流，凛若阻兵革。长篙拄峰腰，远缆走山脊。鸣金策众工，锐进不盈尺。一丝中迸断，百里供一掷。触石无完艘，沈渊有惊魄。是时雨初霁，沙石多滑泽。亡命争上，匍匐落冠舄。妇孺互扶携，鸡犬任狼藉。暂脱鱼腹灾，波涛亦衽席。转思断鳌初，四极奠磐石。岂其禹力衰，此境终未辟。吾尤罪巨灵，何惜只手擘。天宰真梦梦，人事日逼窄。波静有潜鳞，林深多敛翮。寄语营利徒，勿作远行客。（一丝迸断，百里一掷，前人入蜀诗未曾写到，“波涛亦衽席”，倒衬出鱼腹之险，真十成用力语。）  

○峡夜  

敫々猿啼夜，凄凄鹤唳空。断开四壁，深井落孤篷。树漏暂明月，湍惊无定风。万重云水隔，归梦亦途穷。（深井五字，惊绝。）  

○虎牙滩  

楚蜀分争地，雄关扼怒涛。滩声牛峡转，山势虎牙高。岩树丹青杂，舟樯下上劳。新诗横槊赋，旅兴一时豪。  

○晓发  

晓发东安道，轻霜净马蹄。乱鸦僧阁外，残月女墙西。春冷花犹敛，沙平路欲迷。东皋待时雨，取次把锄犁。（晓行如绘，与“鸡声茅店月，人迹板桥霜”可以并传。）  

○老将  

白发枕戈眠，黄沙带甲穿。风云经百战，筋力尽三边。旧识飞狐路，高谈射虎年。闻笳心未死，尚想勒燕然。（诗家老境，可入《极玄集》中。）  

○登白帝城  

万仞墙临滟堆，子阳霸业划江开。白盐峰对城头出，巫峡帆从地底来。云起化龙迷故井，风生跃马有高台。汉家陵阙同灰灭，泪尽寒猿日夕哀。“深井落孤篷”，从高处入峡也，“巫峡帆从地底来”，从峡升高处也。  

○白帝诚谒昭烈武侯庙  

永安宫殿峡江头，一体君臣祀武侯。天祖式临传诏夜，风云色变出师秋。鸣銮久绝空山道，筹笔犹悬古驿楼。瞻尚死忠谌死孝，千秋配食重诒谋。（颔联劲联分写君臣，结以君臣之后人言，英气凛凛。瞻、尚死忠，愧死谯周，谌死孝，愧死后主。此种诗那得不传。）  

○蜀道写怀  

辞家动作经年别，动国真成万里游。泪眼已枯猿啸夜，乡书空望雁来秋。蚕丛路险连云栈，鹿角滩惊上峡舟。心折江陵灌园叟，黄柑千树比封侯。（一起四语，直书胸臆，人力不与。）  

○舟抵泸州  

锦江直下古城壕，地入炎荒近不毛。万里亲朋劳梦寐，十旬餐宿托风涛。征蛮罗甸军声远，《谕蜀》文园典策高。扫尽瘴烟开郡阁，岷峨天半落挥毫。  

○任城使院晤翁霁堂有赠  

并马长安忆旧游，逢君意气振高秋。酒徒半散荆卿市，词垒孤悬李白楼。握手星辰摇短剑，离心风雨送扁舟。明年醉我南池上，须典千金紫绮裘。  

○题杜文贞公南池新祠（自注：沈菽园待御建，肖公像，配以许主簿。）  

浣花游迹寄南池，洗马鸣蝉感昔时。遇主名高《三礼赋》，怀人心折《八哀》诗。铸同贾岛应呼佛，绣比平原合买丝。玉貌仰瞻如旧识，忆曾亲拜草堂祠。（自注：丁巳余入蜀，至西，曾拜公祠下。）  

○白莲  

玉井分栽到野塘，冰绡翠袖迥生凉。半江残月欲无影，一岸冷云何处香。真相尚留开土社，红衣尽洗美人妆。《水仙操》罢扁舟去，谁与凌波解。（青嵝中年作也。颔联远神远韵，耐人吟咀，所谓不著一字尽得风流者耶？）  

○别兄弟  

未斟别酒已伤神，四海终输同气亲。此去白云天万里，望归无复倚闾人。  

○别家人  

伏雌烹罢劝加餐，秉烛喃喃语放阑。点检箧中裘葛具，预知别后寄衣难。（作六千里别，不得不预料寄衣之难，诗之动人，全在一真字。）  

○入蜀怀沈湘凫  

双溪对掩古溪边，妇汲儿舂各可怜。浩浩乾坤两萍叶，计程我更远三千。（时湘凫客江汉，故云更远三千。）  

○汪俊  

字吁三，江南长洲人。官醴泉知县。著有《山樵诗》。  

○圣祖第三次南巡，山樵献诗，命入书局纂修，议叙得官，然敲扑喧嚣，非所长也。醴泉罢归，久之几无立锥地，独能以诗消遣，苦中得甘，而其诗亦不自爱惜，随手散去，身后得其草稿九束，大半温柔乡语，删存五章，皆近元和、长庆诗人者。  

○芦花  

尔本无情者，缘何亦白头。丹枫同瑟瑟，野水并悠悠。霜冷下宵雁，月明来钓舟。相逢秋雪里，老我不胜愁。  

○哭少宗伯春晖姊丈  

老去身家不两存，俄看霜后萎芳荪。燕巢华屋垂新泪，马鬣空山感旧恩。岂意十年重一面，却来千里与招魂，茑萝虽附潘杨未，未敢同声哭寝门。（春晖宗伯为其先人营葬，故有第四语，山樵入京，春晖旋没，故有第六语。）  

谁知小别意千年，梦幻韵华逐逝川。我尚拖泥兼带水，君非成佛定生天。从前似历华严劫，向后休参文字禅。昨自黄公垆下过，一声邻笛欲潸然。  

○袁墓  

香云漠漠雪飘飘。积翠层岚近可招。犹记玉堂春夜梦，短篷斜系虎山桥。（因游袁墓而追忆往昔之梦游也。修书在武英殿，故不碍云玉堂。）  

○元宵忆家  

大地冰轮原普照，故园想亦共清光。别离人度团圆夜，白发红颜各断肠。（与“独眠人起合欢床”同意，眷念家人，不比寻常浮艳。）  

***☆朱受新***  

字念祖，江南吴县人。诸生。著有《木鸢诗稿》。  

○诗体以七言绝句为最难，四句中开阖动荡，语近情遥，不镂琢，不点染，而言中言外神远韵流，方为尽善。宋、元人有心奇巧，往往失之。木鸢诸作颇近唐人，惜无旗亭画壁，能赏“黄河远上”者。  

○咏蝉  

抱叶隐深林，乘时ィィ吟。如何忘远举，饮露已清心。（木鸢为诸生，不应乡试。抒写怀抱，已见此诗。）  

○独处怨  

月中自顾娉婷影，镜里谁怜憔悴容。永夜制衣金剪冷，秋风万里度卢龙。  

○流萤词  

暗飞几点隔帘栊，影乱繁星度远空。莫入班姬金阁里，恐随团扇落秋风。（与“犹带昭阳日影来”对看，便知其工。）  

○吴官词  

夜拥笙歌百尽台，太湖月落宴还开。君王自爱倾城色，却忘人从敌国来。（眼前语，却无人道破。）  

○春莺曲  

千门春静落红香，宛转莺声隐绿杨。任尔楼头啼晓雨，美人梦已到渔阳。（亦与“啼时惊妾梦，不得到辽西”对看，善于翻用古人。）  

○明河曲  

清秋泻影画楼前，一水盈盈耿碧天。若果此中风浪静，女牛何事别经年？  

○白秋海棠  

清秋湛露琼芳，素影风摇玉砌旁。夜静看花人独立，水晶帘外月如霜。（写花并写出看花美人，与尤子在京作可云笙磬同音矣。）  

***☆楼***  

字于湘，浙江钱塘人。  

○春日归泊阊门  

年年踪迹感漂蓬，冷落柴门烟雨中。燕子归来迷旧垒，桃花何处笑春风。（于湘寓吴中，几无家矣，自维扬归，感而赋诗，未几病殁。倘所谓忧能伤人者耶？）  

***☆王大椿***  

字八千，江南常熟人。诸生。  

○八千为画师石谷曾孙，励志向学，日夕不倦，将有成矣，中道以瘵疾亡。存诗一章，诗意欲从学见复，望其大叩大鸣也。中正端严，体如平原书法。  

○上陈见复先生  

读书不求名位高，饮酒不尽千钟醪。得心每在淡与泊，此中至乐诚陶陶。先生闭户穴《坟》《典》，卅年门径丛蓬蒿。三公令仆断梦寐，淡如云影径鸿毛。忽传不诏贲郡邑，水南水北纷喧嚣。公卿合辞拜手荐，汉廷经术千秋遭。申辕年已惫筋力，蒲轮难涉风尘劳。上陈著述达黼座，至尊下遣官胥钞。周情孔思审中正，辨别白黑穷厘毫。少司成职重太学，帝命取式风之浇。先生受官不受禄，几席讲学仍衡茅。走也仰钻希万一，有似蚁垤窥氵焦。韩门近在许偻入，欲抉精髓弃粕糟。寸莛巨杵叩俱应，试听钅黄钅黄天半鸣蒲牢。  

***☆李{艹勉}***  

字啸村，江南怀宁人。诸生。  

○上巳忆白下  

清明恰是握兰辰，遥卜秦淮景物新。杨柳晚风深巷酒，桃花春水隔帘人。桥边车过香生路，楼外船归月满津。憔悴不堪来旧馆，相逢谁为浣沙尘。（秦淮风景，宛然画出，令人追忆旧游。）  

○题雅雨师借书图  

旋假旋归未得闲，十行俱下片时间。百城深入便便腹，直抵荆州借不还。（巧思。）  

○过废园  

谁家亭院自成春，窗有莓苔案有尘。偏是关心邻舍犬，隔墙犹吠折花人。（以邻犬之吠人，传出芳园之废，如画家之用烘衬也。）  

***☆潘廷熏***  

字雅奏，江南吴江人。诸生。  

○徐俟斋祠  

羊肠岭畔幽栖处，一水当门泻作渠。薇蕨西山心自印，藻南涧奠还虚。相忘桑海逃名后，不接贤豪俟命馀。（自注：汤文正抚吴日，两访之，俟斋避之秦馀山。）此日行人罕凭吊，烟云惟护逸民庐。（潘次耕太史受业于俟斋先生，次耕子文虎，文虎子雅奏，学术渊源，盖有自也。俟斋祠废，文虎父子重葺之，雅奏没，祠恐复废，读其诗，有望于潘氏之兴也。）  

## ●卷三十一  

***☆徐灿***  

字明深，浙江杭州人。大学士陈之磷室。  

○送方太夫人西还  

旧游京国久相亲，三载同淹紫塞尘。玉佩忽携春色至，兰灯重映岁华新。多经坎坷增交谊，遂判云龙断夙因。料得鱼轩回首处，沙场犹有未归人。（此相国被罪，尽室谴谪塞外，羡方太夫人归，怜己之未能归也。极愁惨中，不失和平气象，是为正声。）  

***☆方维仪***  

字钟贤，江南桐城人。大理卿大镇女，姚孙室。夫亡无子，请大归守志，以苦节闻。  

○死别离  

昔闻生别离，不闻死别离。无论生与死，我独身当之。北风吹枯桑，日夜为我悲。上视沧浪天，下无黄口儿。人生不如死，父母泣相持。黄鸟各东西，秋草亦参差。予生何所为，予死何所为？白日有如此，我心当自知。  

○旅夜闻寇  

蟋蟀吟秋户，凉风起暮山。衰年逢世乱，故国几时还？盗贼侵南甸，军书下北关。生民涂炭尽，积血染刀。（少陵风格。）  

***☆纪映淮***  

字阿男，江南江宁人。诗人映钟妹，杜某室，以苦节旌门。  

○秦淮竹枝词  

栖鸦流水点秋光，爱此萧疏树几行。不与行人绾离别，赋成谢女雪飞香。（王渔洋《秦淮竹枝》有“栖鸦流水空萧瑟，不见题诗纪阿男”，盖赏其风神也。纪咏《桃叶渡》中云：“波摇秦代月，枝带晋时春。”亦称佳句。）  

***☆钱凤纶***  

字云仪，浙江钱塘人。  

○哭伯兄  

在昔皇天倾，覆卵无完理。兄不即殉身，感奋良有以。摩挲双匕首，一夕再三起。千钧重一发，恐复忧天只。荏苒岁月间，隐痛入骨髓。未扌甚仇人胸，抱疾忽焉死。尸床目不瞑，不继非人子。尚有娥亲在，李寿汝莫喜。（因兄报仇之志未遂而死，己以一身任之，字里行间，读去铮铮有声，使人增孝思、增义气也。第未知异日报仇与否？）  

***☆毕著***  

字韬文，江南歙县人。昆山王圣开室。  

○著父守蓟丘，与流贼战死，尸为贼掳。众议请兵复仇，著谓请兵则旷日，贼且知备，即于是夜率精锐入贼营。贼正饮酒惊骇，著手刃其渠，众溃，以兵追之，多自相践踏死者，舆父尸还，葬于金陵，时二十岁女子也。后来吴中为昆山王圣开室，裙布荆钗，无往时义勇气矣，白首相庄以没。阅毛太史大可集载沈列女云英为父报仇杀贼事，与相类，岂世乱时，天故生奇女子不一人耶？抑所传闻异辞耶？  

○韬文诗稿向见于家来远兄处，  

序中有云：“梨花枪万人无敌，铁胎弓五石能开。”又云：“入军营而杀贼，虎穴深探；夺父尸以还山，龙潭妥葬。”又云：“室中椎髻，何殊孺仲之妻，陇上携锄，可并庞公之偶。”时异其人，钞异五言古、七言绝二章，来远兄没，毕诗遍索不得矣。存此旧录，聊以见其生平。  

○纪事  

吾父矢报国，战死于蓟丘。父马为贼乘，父尸为贼收。父仇不能报，有愧秦女休。乘贼不及防，夜进千貔貅。杀贼血漉漉，手握仇人头。贼众自相杀，尸横满坑沟。父体舆榇归，薄葬荒山陬。相期智勇士，慨焉赋同仇。蛾贼一扫清。国家固金瓯。（机智义勇忠孝，于一诗中见之。）  

○村居  

席门闲傍水之涯，夫婿安贫不作家。明日断炊何暇问，且携鸦嘴种梅花。（视前诗如出二人。）  

***☆章有湘***  

字玉筐，江南华亭人。进士孙中麟室。  

○晓思  

窗外鸡初唱，花间露未干。欲临明镜照，犹怯翠眉寒。宿鸟翻林树，归鸿振羽翰。不知乡国信，何日报平安？  

***☆钱敬淑***  

字师令，江南江宁人。谈允谦室。  

○泊浦子口  

残年泊归棹，问酒郭西亭。雪圃芹芽白，江醪竹叶青。夕阳新别路，衰草古离情。隔岸寒山色，含凄望旧京。  

***☆吴琪***  

字蕊仙，江南长洲人。管勋室，后寡居，皈依空门。  

○送别  

雪意满芳洲，苍山引去舟。霜风醒客梦，笳月起边愁。万里从军急，孤身倚剑游。家园落日里，莫上最高楼。  

○春晴晚眺  

积雨经旬鹤未过，小楼闲眺费吟哦。帘开燕子归来晚，门掩梨花落处多。新水小桥通蕙畹，乱山古寺入烟萝。云开树杪看浮棹，画出春帆送绿波。（娟秀。）  

***☆吴绡***  

字素公，江南长洲人。常熟进士许瑶室。  

○冯定远文集中有与高阳夫人论古诗乐府源流，即谓素公也。定远听听持论，少可多否，而推许夫人，则夫人之诗格可知矣。  

○啸台  

魏晋已如梦。荒台今独存。龙蛇正交斗，鸾凤自高て。避俗惟长啸，逢人常不言。始知真隐意，何必入桃源。（入手高朗沉郁，盛唐风概。）  

○七夕  

星光历历汉悠悠，怅望双星独倚楼。莫谓人间多别恨，便疑天上有离愁。梁清谪去谁相伴，子晋归来合共游。惟有月娥应最妒，一轮风露不胜秋。  

○杨柳枝词  

宫柳初开一抹眉，武昌城下乍逢时。春来树树烟条绿，欲认何枝是旧枝。寒食东风已满城，小枝纤弱拂啼莺。东君不惜离人苦，又向前年折处生。  

○咏古  

公子翩翩信绝伦，拟将豪举却狂秦。不知宾客成何事，枉向楼头斩美人。（信陵之得毛、薛，可云得士。若三千中十九人，皆碌碌也，而斩美人以谢之耶？平原之徒豪举，即于此见之。）  

***☆侯怀风***  

字若英，江南嘉定人。通政讳峒曾女。  

○感昔  

黄河流水响潺潺，当日腥风战血殷。大地尽抛金锁甲，长星乱落玉门关。居延蔓草萦枯骨，太液芙蓉失旧颜。成败百年流电疾，苍梧遗恨不堪攀。（此感思陵失国时事，降将倒戈，虎臣战没，而君王因之殉社稷矣。忠臣之女，宜有是诗。）  

***☆吴氏***  

江南桐城人。  

○未详名字出处，然以女子能组织史事，殊为难得，于《诗观》中录之。  

○咏史  

六贵同朝激虎彪，横江勒马下秦州。银枪酒市春双靥，玉さ莲台月半钩。赵鬼《西京》谙汉赋，阿兄东阁压通侯。谁知讲武旄头入，芳乐笳声碧麝秋。（萧衍谓张弘策曰：六贵同朝，乱将作矣，东昏劈幸之徒，有赵鬼者，能读《西京赋》，曰：柏梁既灾，建章是营。乃大起芳乐等苑。梅虫儿，齐主呼为阿兄。）  

右南齐  

同泰一人归佛地，寿阳千骑渡江波。盟成自取金瓯缺，蔬绝空陈鸡子多。五月谁勤君父难，七官先反弟兄戈。江淮废后襄阳促，秋草台城放橐驼。（临贺王正德引侯景千兵渡江。“金瓯无缺”，武帝自矜语。围台城时，蔬茹皆绝，邵陵王纶上鸡子百枚。太清三年五月，武帝殂。武陵王自称帝曰：七官文士岂能匡济。湘东王绎行七故云。）  

右南梁  

***☆倪仁吉***  

浙江义乌人。  

○仁吉工写山水，尝种方竹于庭，以自况也。有同志者，斫一竿与之。  

○题宫意图  

调入苍梧斑竹枝，潇湘渺渺水云思。听来记得华清夜，疏雨梧桐独坐时。  

***☆方琬***  

字宛玉，福建莆田人。诸生林树声室。  

○戊子避乱舟中寄弟  

野树鸣蝉咽未休，蓼花叶晚来秋。干戈满眼惊残梦，风雨伤心逐去舟。丧乱相依吾弟在，艰危无奈老亲忧。更怜宿草青青冢，寒食新烟望里愁。  

***☆范姝***  

字洛仙，江南如皋人。诸生李延公室。  

○闻蟋蟀有感  

秋声听不得，况尔发哀吟。游子他乡泪，空闺此夜心。已怜装阁静，还虑塞垣深。萧瑟西风紧，行看霜雪侵。（此闻蟋蟀而怜远行也。起十字便已高绝。）  

***☆熊湄***  

字碧沧，江南长洲人。许烂石室。  

○寄远  

几回闻雁忆连然，天末遥将锦字传。万里飘流羁远客，十年迢递阻回船。浮目断苍山外，落月魂消洱海边。何日刀遂初约，免教暗卜掷金钱。  

***☆柴静仪***  

字季娴，浙江钱塘人。沈汉嘉室。有《凝香室诗钞》。  

○本乎性情之贞，发乎学术之正，韵语时带箴铭，不可于风云月露中求也。令子方舟能承母教，已详二十五卷中。  

○与冢妇朱柔则  

深闺白日静，熏香垂罗帱。病起罢膏沐，淡若明河秋。自汝入家门，操作苦不休。藻既鲜洁，牖户还绸缪。丈夫志四方，钱刀非所求。惜哉时未遇，林下聊优游。相对理琴瑟，逸响随风流。潜龙慎勿用，牝鸡乃贻羞。寄言闺中子，柔顺其无忧。（以礻是躬勖子，以淑慎勉妇，闺阁中居然儒者。）  

○子用济有远行诗以贻之  

吾子廉吏孙，读书昧生理。三十未成名，徒然还乡里。外侮旋复来，内忧方未己。忽然远行役，披衣中夜起。明星光在天，河流正弥弥。行云有返期，游子靡所止，揽涕下高堂，长途从此始。  

野雀从南来，翩翩思择木。感此主人贤，飞鸣集其屋。才地非独优，处卑愿亦足。矧有嘉树林，朝昏托栖宿。鹰过莫窥，罗无由触。哀彼《黄鸟》诗，长谣念邦族。（诗中比体，勉其因不失亲，随遇自安也。）  

○勖用济  

君不见侯家夜夜朱筵开，残杯冷炙谁怜才。长安三上不得意，蓬头黧面仍归来，呜呼世情日千变，驾车食肉人争羡。读书弹琴聊自娱，古来哲士能贫贱。（立身一败，万事瓦裂，皆由不能贫贱之故，贫贱中正可磨炼人品也。能贫贱，他日即能富矣。学者宜三复斯言。）  

○长信宫  

玉台妆罢无人见，伤心空自悲团扇。秋草偏生长信宫，春风只在昭阳殿。殿里君王酒半醺，娇歌雅舞争纷纷。三千锦帐飘香麝，十二长裙散彩云。众中别有人如玉，新妆艳艳娇红烛。不许寒乌带月啼，恐惊春燕衔花宿。谁怜长夜梦难成，忽度流莺似有情。片月高高挂天汉，千秋应照妾心明。  

○秋分日忆子用济  

遇节思吾子，吟诗对夕曛。燕将明日去，秋向此时分。逆旅空弹铗，生涯只卖文。归帆宜早挂，莫待雪纷纷。  

○送顾启姬北上  

一片桃花水，盈盈送客舟。春来万杨柳，叶叶是离愁。顾我穷途者，逢君意气投。烟虹时染翰，风月几登楼。只合熏香坐，谁堪鼓游。燕台一回首，云白古杭州。  

***☆王慧***  

字兰韫，江南太仓人。学使王长源女，冰庵太守妹，常熟诸生朱方来室。  

○兰韫一门风雅，得所承受，故其诗清疏朗洁，其品最上。王渔洋只赏其“一缕柳花飞不定，和风搭在绣床前”，犹以寻常闺阁待之也。  

○山阴道中三首  

出郭忘远近，十里清阴中。川陆互回没，延缘遂无穷。冈峦去殊势，竹树交成丛。安知蒙密处，下有溪流通。石桥路可寻，一转迷西东。烟空人不见，寂寂山花红。  

行行转深迥，所得益幽奇。万壑与千岩，今来始见之。纷纷红复碧，相引呈异姿。心目所应接，人各领其私。烟缕出丛薄，山家住茅茨。人贳杳然隔，何殊太古时。（“人各领其私”，正以私见公。从少陵“欣欣物自私”化出。）  

溪流绕岩，一苇去不息。沙濑清且浅，水底见竹色。文石无岁年，山根浸历历。谷鸟鸣转幽，溯洄安所极。水花爱明净，绝境杳难即。可有浣纱人，一笑似相识。  

○冷泉亭  

泉声檐槛外，林壑杳然深。人世热何处，我来清到心。松林藏日色，潭底卧峰阴。一自乐天记，山光寒至今。  

○移居茜里旧宅  

新唐一水绕街东，旧是柴桑五亩宫。松菊尚存思祖德，蓬蒿不剪见家风。花深鸡犬疏篱外，潮落鱼虾小市中。却爱常前双燕子，还寻故垒入帘栊。  

○秋夜梦同先慈赋诗得天上桃花之句觉后因足之  

太华峰头见上真，霞衣绰约是前身。海中若木何尝夜，天上桃花不计春。瞬息去来原是幻，片时欢笑亦相亲。钟声已碎昆明劫，好向毗伽问后因。（语有仙气，不因镂刻而成。）  

○邻女幼归儒家因婿无籍沦于塞下闻而有感  

曾向邻居共疑纱，裁云咏絮斗芳华。香沾绣帙同分线，春暖妆台互送花。漫说罗敷原有婿，可怜蔡琰竟无家。于今辫发垂双耳，紫塞斜阳泣暮笳。（极不堪事，写来蕴藉，服其笔墨之工。）  

○芝塘候潮因忆亡友  

水浅舟胶日半斜，扣舷闲望似天涯。烟深竹坞鸠呼雨，潮落芦根蟹聚沙。愁绪萦缠同蔓草，年华衰谢感残花。剧怜弱女常同泊，相对蓬窗数晚鸦。  

○禹陵  

明德弥苍昊，神功迈大庭。怀襄方尽力，胼胝极劳形。草木开蒙昧，龙蛇涤秽腥。铸金九土贡，志怪八方经。苍水先呈简，防风后至刑。相传弓剑弃，此地隧泉扃。三古遗祠庙，千秋共荐馨。璧牲前代典，碑版列朝铭。深殿从群后，空山走百灵。旧闻云驻，今见翠华停。心法传河洛，天章焕日星。殊恩沾后裔，异数出明廷。肃穆瞻新象，登临泊小ぎ。戚垣辞镂琢，户牖炯丹青。莫觅藏书穴，徒看窆石亭。萝长鼯窜迹，松老鹤修翎。众水环襟带，诸峰列嶂屏。桥山同故事，寂寞对秋。（一起五韵，包括神禹生平，通体整肃，有少陵《谒先生庙》风格，不意于闺闱中见之。）  

***☆徐氏***  

山东新城人，耿侍御鸣世家，都御史庭柏母。  

○寄子诗  

家内平安报尔知，田园岁入有馀资。丝毫不用南中物，好作去声清官答圣时。（见王渔洋《诗话》中。）  

***☆张氏***  

山东德州人。丽水知县田绪宗室，刑部侍郎雯母，封太恭人。著有《茹荼集》。  

○示儿  

一部《楞严》户昼扃，木鱼竹杖倚围屏。老人自觉修斋好，不为儿曹讲佛经。（不说佛经，讲《孝经》可也。宜田氏后有令人。）  

***☆宠畹***  

字小宛，江南吴江人，诗人吴锵室。  

○锵宇闻玮，尝以诗扇赠先大夫，系其夫人《琐窗》断句，余儿时即喜诵之，今录于此，每一吟咀，犹忆角卯见宾时也。  

○琐窗杂事  

夫婿长贫老岁华，生憎名字满天涯。席门却有闲车马，自拔金钗付酒家。（夫婿身分，即从留宾传出，而己之贤涉，亦从此可见。）  

春雨春寒过落梅，连宵不禁晚风催。闲园收拾残花片，供得儿曹面来。  

***☆范淑钟***  

字秀林，江南休宁人。  

○送夫子之鸠江  

征鞍落叶打离披，忍泪临风饯一卮。夕照渐低人渐远，断鸿声里立多时。  

***☆吴永和***  

字文璧，江南武进人，董玉苍室。  

○虞姬  

大王真英雄，姬亦奇女子。惜哉太史公，不纪美人死。（虞兮之死，史笔无暇及此。然一经拈出，真见心思。）  

○赠外子玉苍北上  

挟策长安去，谁怜行路难。恐伤游子意，别泪不轻弹。  

***☆丁瑜***  

字静娴，浙江长兴人。进士臧眉锡室。著有《皆绿轩诗》。  

○家居  

木石风花结四邻，寂寥门巷久无人。昔年燕子今重到，始信交情尔独真。  

***☆张令仪***  

字柔嘉，江南桐城人。姚湘门室。著有《蠹窗诗集》。  

○此文端公长女也。工古文，不专韵语，端本殖学，比于韦逞母之授经。  

○西颢  

大火既流，凉风荐爽。四时代谢，成功者往。是刈是获，东作乃登。馨香玉粒，神享其。率我妇子，中夜鸣机。凉霜戒晨，勿使无衣。  

○玄冥  

北户乃堇，凝阴冱寒。两仪混一，雨雪漫漫。何以御穷，修其旨蓄。草木既胎，蛰虫咸伏。无视无听，以还纯朴。百尔君子，宜谨嗜欲。（于天时为闭藏，于人心为守中，得汉人气息，而又别存理趣。）  

○不寐  

天将降阴雨，病骨必先痛。转辗不能寐，常至霜钟动。老觉近年增，愁自三生种。万虑积此时，疾苦非所重。逝者日以久，忧来谁与共。一岁又将除，五穷复难送。翻羡长眠人，不醒钧天梦。（此称未亡后诗，得白太傅神理。）  

○五亩园旧蓄二鹤，忽殒其一，孤侣哀鸣，都忘饮啄，诗以吊之  

西风一夜返芝田，仙蜕仪形尚宛然。旧过苍苔犹有迹，重来华表是何年。独临池畔悲孤影，唳入秋空泣暮烟。何处惹人情最切，严霜落叶五更天。（吊鹤实以自吊，五六语分写孤侣哀鸣，字字凄恻。）  

○病中口占  

珍重馀生劫后身，即怜孤负一分春。殷勤好与东风约，留取馀花待病人。  

***☆徐昭华***  

字昭华，浙江会稽人。诸暨骆加采室。  

○昭华为毛西河太史学诗女弟，诗附毛集中以传，毛极推扬之。然绰约有馀，未尽离铅粉之习。  

○舟泊垂虹桥重翻吴江闺秀诗有感  

吴江之水春泱泱，水边曾蘸青螺香。我寻黛影不得见，对此绿波空断肠。残星点点障轻雾，左妹金闺在何处？雉堞连墙有蔽亏，渔舟荡桨空来去。茭花菰叶满江浮，画烛银缸彻夜游。曲渚流霞漾金钱，碧天清露洒琼楼。一时吟咏出花下，百尺天孙锦云纟圭。相隔风光知几春，教人宛转怀长夜。十幅蒲帆五两风，长桥犹跨旧城东。美人不在桥边住，盼作春天一段红。  

○送虞英嫂归诸暨  

落尽红衣莲子多，相看绿水木兰过。晓风不解吹愁去，偏送佳人到苎萝。  

***☆孙淑***  

字静谷，江南常熟人。诸生许灏室，孝廉进益母。著有诗集四卷。  

○集中有《达哉行》，作于九十岁时，述孙、许两家门户之盛衰，一己终身之阅历，皆乐天安命语也。共五百馀言，一时远近传诵。  

○五日吊古  

田文五日生，屈原五日亡。吉凶同此日，理固难推详。原与国休戚，一死分所当。渔父自鼓，詹尹龟宜藏。抱石投湘流，心与日月光。文从狡兔计，高枕乐未央。后合魏秦赵，伐齐何披猖！身死薛随灭，高户仍不详。文生鸡狗雄，原死荃蘅芳。世人何梦梦，悲屈羡孟尝。我心独不然，临风慨以慷。抚时怀往事，聊进菖蒲觞。（正则之死，贤于孟尝之生，合两传校之，其论自定。定论出闺闱中，大难！大难！）  

***☆金氏***  

字法筵，江南吴县人。吴江沈六书室。  

○偶然作  

灼灼庭前花，春风斗红紫。随荣复随谢，盛衰偶然尔。草木岂无情，谁能一生死。我思更如何，欲种菩提子。  

***☆彭氏***  

河南邓州人。广西布政讳而述女，李鸿室。  

○华山  

三峰{山律}插青冥，高处平扪井鬼屋。池上莲花开日月，间边石鼓动雷霆。药蓝何日逢毛女，仙掌于今忆巨灵。愿驾鹿过雾市，丹炉石榻检遗经。  

***☆周志蕙***  

字解苏，浙江钱塘人。诸生陈仲衡室。  

○柳  

岁岁逢春春可怜，争禁三起又三眠。丝丝愁绪随风乱，濯濯丰姿著雨妍。古渡欲牵游子棹，离亭留赠旅人鞭。一声长笛河桥晚，回首苍茫几树烟。  

***☆王炜***  

字功史，江南太仓人。陈纬度室。  

○乡思  

不禁乡思倚危楼，山色空蒙海气浮。风雨别来花半老，音书隔绝雁惊秋。林间野鹤呼幽梦，天际浮云带远愁。好寄相思与娄水，门前日日有潮头。  

***☆王瑶湘***  

字瑶湘，广东南海人。诗人王隼女，李孝先室。  

○独夜  

残灯明灭里，遥夜梦醒时。起立庭前树，孤怀明月知。  

○拟送别  

孤舟暮归去，别路江南树。烟处有钟声，故人在何处？  

***☆朱柔则***  

字道珠，浙江钱塘人。诗人沈用济室。  

○方舟为红兰主人客，道珠遥寄故乡山水图，主人作诗，有“应怜夫婿无归信，翻画家山远寄来”之句。方舟旋归，当时传为佳话。  

○寄远曲  

恨少垂杨柳，殷勤系玉鞍。夕阳鸦背暖，春雪马蹄寒。入世逢迎拙，依人去住难。痴儿啼向我，昨夜梦长安。  

猎猎风初劲，沉沉雨未阑。因怜儿被薄，转忆客衣单。栖燕将雏苦，征鸿失侣寒。居家与行路，同是一艰难。  

闻说燕台路，生涯亦可怜。耻弹门下铗，谁乞广文钱。久客非长策，归耕有薄田。一棺痛慈母，急为卜牛眠。（讽游子以行路之难，弹缺之耻，犹姑氏季娴以能贫贱、亲正人勖子也。末章望其葬亲急归，游子不容不归矣。性情既挚，诗安得不工。）  

○送外之大梁  

前时失意悔游燕，此去中州枉自怜。飘泊君同苏季苦，操持吾愧孟光贤。计程已隔三千里，念别谁堪四五年。（自注：方舟云，此行以五年为期。）莫向离亭歌折柳，恐催客泪落离筵。  

○河渚观梅约顾女春山（春山，方舟妾。）  

相期河渚玩春华，一棹迎风路未赊。楼外有梅三百树，美人不到不开花。（约看花而云不到不开，望其早到也，不妒可知。讵止工于措语。）  

○方舟庐先姑墓感赋  

寝苦枕块空山里，却望松楸泪泫然。纵使慈乌能反哺，可能飞得到重泉？  

***☆马士骐***  

字韫雪，四川晋城人。张应垣室。  

○齐云楼  

凭栏天际荡心胸，一片云飞接岱宗。缥缈层檐疑结蜃，等闲高卧笑元龙。自传家学三千众，谁数仙居十二重。乃问芙蓉楼上客，何如东海表齐封？  

***☆张学典***  

字右政，山西太原人。  

○感亡姊旧居  

绣网蛛丝镜满尘，闲花狼藉不知春。添愁怕见梁间燕，犹是呢喃觅主人。  

***☆张凌仙***  

字学舄，江南吴县人。沈某室，以苦节闻。  

○杂咏  

家住青山侧，青山断尘迹。浮世几兴亡，依旧青山色。明镜如满月，朝朝弄妆靓。一自弃尘埃，不照孤鸾影。夙昔爱鸣琴，流泉指下生。子期今已没，谁听断肠声？  

○岁暮感怀  

灯前课子诵芸编，百事萦心逼岁阑。泉路十年音信断，空山风雪一家寒。（四断句中，俱有冰霜之色。）  

***☆顾英***  

字若宪，江南长洲人。常山知县张之顼室。  

○孺人萧然四壁，药房萝屋间，时闻诵诗读书声，远近称女学士。  

○初夏送夫子北上  

杜鹃唤春归，和风吹芳芷。何堪对斯景，把酒送吾子。分手即天涯，惜此须臾晷。别绪如茧丝，柔情似潭水。离怀寄孤鸿，相思托双鲤。征途勉加餐，努力拾青紫。上慰高堂亲，下酬贤伯氏。君行既雅醇，君才复俊美。但保金石心，豪门勿投趾。桃李易凋残，松柏岂朝萎。行矣勿悲嗟，风云自此始。（不忮不求，何用不臧，勉夫以持身处世之正也。保金石心、断豪门迹，守此两言，可云有所不为矣。此种诗犹存《雄雉》遗意。）  

***☆周淑媛***  

字又洲，江南泰洲人。  

○元日哭先大人  

一夜思亲泪，天明又复收。恐伤慈母意，暗向枕边流。（仁孝之言，自在流出。）  

***☆张蘩***  

字采于，江南长洲人。吴士安室。  

○戏为外子拨闷  

失意休教苦自煎，为君把卷论前贤。儿顽应笑同王霸，婢钝何须学郑玄。涤器当垆情更洽，操舂举案志犹坚。久藏赖有床头酝，莫负梧桐月正圆。（“奴爱才如交萧颖士，婢如书似郑康成”，向雅《剑南》佳句，得其意而翻用之，以高隐重，不以才藻鸣也。家风敦朴，于兹可见。）  

***☆沈树荣***  

字素嘉，江南吴江人。叶舒颖室。  

○送别  

落叶枫林两岸秋，曾于南浦动离愁。只今一片江头月，不照归舟照去舟。  

***☆琅琊女子***  

浙江桐乡人。  

○和汪钝翁姑苏杨柳枝词  

柳条风静雨初收，更罢罗衣懒上楼。花下欲将新月拜，一钩却到绿梢头。  

***☆叶[A11T]***  

江南昆山人。许心室。  

○孤雁  

一声凄切度河梁，不诉离群也断肠。寂历寒沙眠铩羽，空明霜月照分行。无心避患衔芦获，肯恋馀生逐稻梁。闻道边庭尚征戍，孤鸣幸勿到辽阳。  

***☆侯承恩***  

江南嘉定人。  

○丁酉三月葬亲吴郡贞山之麓泪馀赋比  

买得吴山土一堆，思亲日夕寸肠催。粗安窀窆封新鬣，可卜神明稳夜台。满目松杉滋涕泪，无情猿鸟亦悲哀。祖先丘陇遥相望，累叶忠魂总不灰。  

***☆薛琼***  

字素仪，江南长洲人。山人李崧继室。  

○寒食  

一样莺花二月天，饧箫声里兴萧然。三旬九食吾家事，不独今朝是禁烟。想见清士家风。  

***☆张氏***  

湖北潜江人。  

○绝句  

病废机丝老废蚕，牙签缃帙兴犹耽。唐诗汉赋都收卷，日向明窗诵《二南》。弃辞藻而重修齐，闺中端本之学。  

***☆倪瑞***  

江南宿迁人，徐起泰继室。  

○柔顺供职，妇德也，独能发潜阐幽，诛奸斥佞，巾帼中易有其人耶？每一披读，悚然起敬。  

○过凌城庙谒古戴二公忠义冢  

〔古讳达可，戴讳国柱，同以忠勇见知于可法史公。自注：时史公总督漕运。巡抚淮扬。怀宗十四年，流寇袁时中寇睢，古时驻宿，邀戴往击，战于凌城庙，众寡不敌，俱死焉。史公随遣使致祭，命于所瘗地刻石立忠义冢。呜呼，二公真烈丈夫哉！丁酉秋，予同母氏往过拜其墓，深惜其事之未传于史也，因为诗以俟轩之采。〕  

秋风鸣高空，乱峰下斜照。老树枝交天，苍黄覆古庙。入门扪残碑，太息拜遗貌。忆昔明运衰，群盗起聚啸。剿抚两失策，峰虿变虎豹。所过无坚城，苍生任凌暴。二公真人豪，忠贞出天造。金铁冶成心，冰霜厉寒操。贼峰一朝来，矢石躬亲冒。官小誓捐躯，力薄那自料。慷慨互争先，从容共谈笑。燃炮击贼人，天地为震悼。贼用魇魅法，自注：命妇人拜炮反震。蚁聚蜂屯到。众寡势不当，头断臂犹掉。成仁并取义，日月争光耀。碧血洒平芜，贼马不敢蹈。至今旷野中，白日常见烧。如何八十年，荐绅少凭吊？姓氏已稀传，父老犹相告。兰台事纂修，幽微须阐耀。谁为秉笔人，搜求不遗奥。（“剿抚两失策”二语，断尽熊文灿、杨嗣昌诸人之罪。古、戴二公，《明史》失载，此诗可补阙略。）  

○四弟恳予易其名字，子取文王世子语为更名曰克昕，字徵子，因诗以勖  

人生重贤豪，不在名字美。难以易相方，（自注：唐进士黄居难为诗慕白乐天。故名居难字乐地。）赤将白自比。（自注：李赤自比李白。）岂遂足追配，效颦空复尔。四弟性明慧，翩翩致可喜。世业下相城，生来故家子。先人早弃世，沦落来居此。家毁不谋归，侨寓贫如洗。画获复和丸，提携赖母氏。就傅勤诵读，弱冠终军齿。挺然才气雄，籍甚声华起。尔字与尔名，呼之有年矣。忽然厌旧称，十呼懒一唯。向我索更之，我特不敢诿。文取《世子》篇。义载《大戴礼》。宋郊变宋庠，饮香从此始。名氏新改初，譬若居新徙。努力事葺修，栋梁庶不圮。莫若江南橘，逾淮化为枳。（酌雅禀经，顾名思义，诗不徒作。）  

○戏赠山人李老（自注：山人有足疾，为余舅氏灌园。）  

李山人，年已翁，可怜白发颜犹红。矮茅屋是尔宫，青藜杖是尔童。烟霞满怀丘壑卧，夜呼骨痛朝呼饿。戚施举步行逡巡，天意厚汝汝真嗔。汝不见孙膑成名无一足，苻坚快意得半人。  

○樊大舅客金陵有诗吊方正学先生墓予次其韵  

金川门入北平军，叔父周公逐嗣君。碧血一区埋十族，青山千古护孤坟。祠依忠烈缘同志，（自注：闻先生祠与景公祠相接。）藓蚀碑铭认旧文。樵牧那知青史事，经过也复吊斜曛。（吊正学诗所见夥矣，词严义正，气足神完，无出斯篇之右。）  

○阅明史马士英传（自注：阮大铖附。）  

王师问罪近江，宰相中书醉未闻。复社怨深谋汲汲，扬州表到血纷纷。金墉旧险崇朝弃，坞多藏一炬焚。卖国仍将身自卖，奸雄两字惜称君。（贵阳、怀宁二贼臣，只修复社之怨，报魏阉之仇，王师南下，阁部告急，掩耳不闻，视贾似道之不救樊城，尤为人头畜鸣也。究之杀身亡家，遗臭终古，末路安可问哉！奸雄二字，曹孟德辈足以当之，予以奸而不予以雄，具有卓识。）  

○金陵怀古  

石头天险壮层城，虎踞龙蟠旧有名。峙鼎三分吴大帝，渡江五马晋东京。高台凤去荒烟满，废苑萤飞茂草生。往事不堪频想象，夕阳西下看潮平。  

○忆母  

河广难杭莫我过，未知安否近如何？暗中时滴思亲泪，只恐思儿泪更多。（因忆母而转出母之忆女，其情倍深。）  

***☆袁九惹***  

字君淑，江南通州人。  

○秋日楼居  

高楼一骋望，秋林何冥冥。金飚飒然来，拂拂吹轩楹。严霜凋蕙草，竹根莎鸡鸣。落日凄以黄，照此朱槿荣。房栊郁窈窕，芳树纷葱菁。低枝触锦瑟，泠然激清声。境寂意自惬，虑淡心寡营。因悟静者远，而多遗世情。  

***☆林以宁***  

字亚清，浙江钱塘人。钱石臣室。  

○忆父禹都  

晓登百尺楼，遥望中条山。天际有白云，日夕自往还。去来何寥邈，引领难追攀。谁云生女好，少长违亲颜。岂不眷庭闱，安能事间关。问寝久疏阔，视膳良以艰。回步循南陔，踯躅涕ォ澜。  

***☆陈***  

字怀玉，江南天长人，江宾谷室。  

○瘦菊为小婢作  

瘦菊依阶砌，檐深承露难。莫言根蒂弱，翻足奈秋寒。  

○哭程夫人  

忽驾青鸾返碧虚，琼花吹折痛何如。修文应是才人尽，徵到娥旧侍书。（天上修文，几成套语，一用点化，顿觉鲜妍。）  

***☆蔡琬***  

字季玉，辽阳人。绥远将军毓荣女，高文良公其倬继室，诰封一品夫人。著有《蕴真轩小草》。  

○夫人无书不读，谙于政治，文良奏疏移檄等项，每与商酌定稿，闺中良友也。诗集无可觅，于选本中录取四章，皆掷地有声者。  

辰龙关  

一径登危独惘然，重关寂寂锁寒烟。遗民老剩头间雪，战地秋闲郭外田。闻道无人随匹马，曾经六月堕飞鸢。残碑洒尽诸军泪，苔蚀尘封四十年。  

○关锁岭  

山从绝域势遥分，天限西南自昔闻。烽静戍楼狐上屋，风喧古木鹤惊群。横盘石磴危通马，深锁雄关冷护云。叱驭升平犹觉险，挥戈谁忆旧将军？  

○江西坡  

西岭千重簇剑，曾挥万骑蓦羊肠。鬼灯明灭团青血，野冢荒凉啸白杨。梦断屋霄空漠漠，事随流水去茫茫。只今剩有残兵卒，指点空山说战场。  

○九峰寺  

萝壁松门一径深，题名犹记旧铺金。苔生尘鼎无香火，经蚀僧厨有蠹覃。赤手屠鲸千载事，白头归佛一生心。征南部曲今谁是，剩有枯禅过故林。（绥远将军平吴逆后，随获谴咎，归空门以终。四章皆怀滇南征战地，悲歌感慨，其原出于少陵《诸将》、《咏怀古迹》等篇。）  

***☆方京***  

字彩林，广南番禺人。进士讳殿元女，广文金纟廷室，子祖静贵，诰封恭人。  

○恭人承家教，古诗宗汉、魏，近体宗盛唐，故所著无宋、元气味。  

○薤上露  

薤上露，日出。朝槿花，日暮萎。微物转瞬间，人生谅如斯。彭祖帝尧民，亦复同所归。服食求神仙，仙成竟何成。守道以待终，令名庶可垂。（《薤露》原词只言人命奄忽，以挽王公贵人，此陈求仙之谬，而以守道令名为不朽，粹然儒者之言。）  

○送孟调大侄南还  

相对疑梦寐，言别百愁生。孤飞易为感，使我心魂惊。聚散人生常，此别难为情。尔我本一树，相期共枯荣。尔今折枝条，芽肄何时萌。沾润我本怀，老髦愿难行。尔今返吴中，闭门守。勉哉崇令德，努力以扬名。取法不在远，祖父有遗型。周亲我老矣，垂涕重丁宁。（古意古音，勖之以正。）  

○示长媳杨珊珊  

十年为妇《蓼莪》馀，疏水家风乐自如。宛似举场勤苦士，妆成惟对古人书。（姑近儒者，妇近书生，闺中乐事，备于一家矣。）  

***☆孔传莲***  

浙江桐乡人。赠翰林院编修宜川丞冯锦继室。  

○寄夫子宜川  

斯立只哦松，君今意气雄。官为七品佐。身落万山中。羽檄驰荒徼，征求感《大东》。莫嫌劳瘁剧，黾勉救疲癃。（此通家生侍御冯浩母也。于羽书旁午财粟殚亡之日，望夫子尽瘁救时，是何等胸次！）  

***☆吴雯华***  

字云素，江南吴江人，贡生叶舒璐室。  

○秋日村居  

自爱投闲纵所之，江村林壑漫栖迟。本无喜愠抽身早，须信英雄种菜宜。逸兴耽于黄菊候，幽情诉与白鸥知。绿杨影里三间屋，羡杀渔人理钓丝。  

***☆沈蕙玉***  

字畹亭，江南吴江人。贡生倪弁江室。著有《聊一轩诗存》。  

○读四箴可补  

班氏《女诫》，惜年命不永，而弁江绩学，旋亦沦亡。评阅时，为欷者久之。  

○自箴  

天生蒸民，有觉其性。阴阳肇判，含元达顺。琴瑟载咏，蘩攸司。夙夜用敬，犹惧或亏。无曰深闺，莫余云觌。淑慝在躬，指视暗室。维椒与兰，植于中田。我思君子，淑慎寒渊。（此以慎独自箴。）  

先民有言，言不出阃。牝鸡之晨，厥家用损。节以应佩，琴以和神。词苟或费，宁默而存。勿尚尔舌，寸心是弛。既悔而追，不胫千里。嗟嗟愚盲，慎其德间。鹦鹉多言，只名文禽。（此以谨言自箴。）  

纩在笥，焕 乎有烂。凄其以风，滋我永叹。维织与，为坊厥心。舍业而嬉，淫慝相寻。野有络纬，振迅其翼。尔安用俞，微羽所疾，虽有孔翠，不如春蚕。之子纂组，不如布缣。（此以勤劳自箴。）  

冀妻如宾，孟光举案。夫岂矫情，偷惰斯远。啼眉折腰，邦国之妖。彼昏罔知，反以用骄。幽闲贞静，曰配君子。载色载笑，若佐之史。敬而能和，穆如清风。修身准此，维以令终。此以和敬自箴。  

○同声歌  

少小属闺闼，感君意缠绵。聘以明月珠，迎以黄金鞯。结自今夕，誓好永百年。采兰涉秋水。荐藻奉华筵。合欢裁作被，朱丝操作弦。虽无兰蕙姿，向日呈芳妍。一身皆君有，寸心私自怜。何用答嘉惠，持以弃豆笾。在天莫为云，雨落难上天。在地莫为影，日暮愁弃捐。婉娈保素志，跬步称比肩。（于同声中写同心，有和顺，无狎昵，所谓“有道妻子皆得佚乐”，于弁江夫妇见之。）  

***☆杨珊珊***  

字声，浙江山阴人。布衣杨宾女，观察金祖静室。  

○乡思楼  

旅寓金阊五十秋，亲年多半老依刘。嗟予未识乡关路，廿载空登乡思楼。（浅浅语，自有远神。）  

***☆姚世鉴***  

字金心，浙江归安人。王豫室。  

○春感  

东风庭院林莺语，斜日帘栊海燕飞。九十春光今已半，行人到此也应归。  

○卧病  

卧病逾时岁又新，衡门两版绝嚣尘。垂帘怕放东风入，春到贫家不当春。  

***☆姚益敬***  

字元吉，浙江归安人。董暨室。  

○力疾作书寄外因题纸尾  

尺素题初罢，轻罗泪未干。离愁不堪寄，聊复报平安。  

***☆周淑履***  

山东莱阳人。高荫永室。  

○妇为相国曾孙女，幼工诗，于归后，夫妇如师友，然荫永早殁，家尽落，母家亦落，贫无依，借织以生。教三子读书成名下士，远近以女师尊之。  

○述怀  

轧轧机杼声，漠漠空天雪。操作入中宵，十指皆皴裂。积丝匹难成，不忍中道绝。著此缟素裳，怡然矢同穴。（积丝十字，为学如是，立节亦如是。）  

孤儿髫龀年，欲令就外傅。大者陶性情，次亦理章句。宁云致通显，不敢陨故步。尔父有残书，慰母在寒素。  

○冬日送别表妹  

萧萧风雪逼人寒，欲整行装忍泪看。珍重送君无别语，高堂代我问平安。  

***☆吴巽***  

字道娴，浙江嘉兴人。郑联室。  

○冬日村居读靖节先生日月依辰至句遂演成一律  

日月依辰至，村居岁欲残。补衣朝旭暖，织素夜灯寒。节分於陵苦，贫偕孺仲安。囊空忘羞涩，不用一钱看。  

○奉怀两大人（自注：幼弟已亡。）  

复抱西河痛，遥知泪不干。可怜双白发，谁与劝加餐？  

○癸丑秋陈妾得举一子时婿年四旬矣志喜  

穷薄还凭世泽存，朝来弧矢喜悬门。翻嗟姑舅先朝露，未得生前一弄孙。（志喜中转复增悲，微特不妒，弥见孝思，此妇德之纯者。）  

○闻雁  

一字横排筝柱来，声声似拨楚弦哀。愿为羽翼偕飞去，纵遇高峰誓不回。  

○绿牡丹和韵  

平台冉冉黛初匀，不逐邻园斗丽春。金谷荒凉成往事，风前犹想坠楼人。（商丘宋公任江左屏藩时，《咏绿牡丹》二律，和者几于盈千，然皆刻画景状，馀韵无存也。此妙在不即不离。）  

***☆钱纫惠***  

江南吴县人。太史讳中谐女，武平令许廷钅荣室。  

○竹素以诗鸣吴中，今之鲁灵光也。厥配亦高风格，趋步唐音。  

○新安江行  

乘潮渡渔浦，沓嶂夹江。下瞰绿波影，能令纤芥分。筏移疑入镜，碓落自舂云。听尽潺水，滩高易夕曛。（佳句。）  

○度梨关  

迢递逾梨岭，肩舆胜驽骖。雄关限闽越，幽境极东南。地暖常多雨，云开忽作岚。乡闾望不极，聊复上岩龛。  

***☆毛秀惠***  

字山辉，江南太仓人。诸生王愫室。  

○存素娱情画理，不慕荣禄，闺中人亦同素心。读其诗，想见其幽居之乐。  

○戽水谣  

绿杨深沉塘水浅，历辘车声满疆畎。倒挽河汉上陇飞，渴乌衔尾回环转。今夏旱久农心劳，西风刮地黄尘高。原田迸裂龟兆坼，引水灌之如沃焦。男妇足茧更流血，鞭牛日夜牛蹄脱。田中黄秧料难活，村村尽呼力已竭。（其声促，恰称此题。读《云汉》诗可悟。）  

○渔父图  

竹竿袅袅微风里，失鱼不忧得不喜。收纶放艇出芦丛，白鹭横空忽飞起。江皋落日江水清，水清无复见鱼行。仙源有路渺何处，云水苍茫无限情。  

○钱塘怀古  

京洛烟尘弃不收，西湖台阁作金瓯。流连秋色还春色，歌咏杭州胜汴州。自愿苟安增币帛，谁抒孤愤报仇仇。栖霞岭畔将军墓，只有南枝记旧丘。（宋高苟安，父仇不报，《戊午谠议序》极言之，闺闱中亦见及此。）  

○乙卯秋外赴金陵省试不售诗以慰之  

新妆竞扫学轻盈，俗艳由来易目成。谁识天寒倚修竹，亭亭日暮最孤清。寒女频年织锦机，深闺寂寂掩重扉。却怜鸠鸟为媒者，空向秋风理嫁衣。重阳风雨滞幽斋，失意人难作遣怀。篱菊已花还觅醉，便须沽酒拔金钗。（慰夫不遇，喜无噍杀之音。）  

***☆许飞云***  

字天衣，江南吴县人。诸生王又溟室。  

○新月  

远望云山暮霭浮，初生纤魄挂南楼。树头宿鸟惊弓影，水面游鱼怯钓钩。淡淡画眉微有恨，深深学拜便含愁。广寒风动银河浅，罗袜新裁夜出游。（此方虚谷所谓著题体也。中二联写景写情。新字于末句借点，布置极工。）  

***☆许孟昭***  

字景班，江南元和人。许廷钅荣女。  

○寒夜曲  

金剪生寒夜漏长，玉人纤手懒缝裳。素娥偏耐秋光冷，来照鸳鸯瓦上霜。（有义山绝句神味。）  

***☆许楚畹***  

江南元和人，许廷钅荣孙女。  

○寒夜曲  

沉沉夜永漏声添，倚户萧条对彩蟾。青女不如幽院冷，还吹霜气入重檐。  

***☆陈奇芳***  

字兰佩，江南吴县人。举人时敷五室。  

○秋风  

乍觉商飚动，园林色渐非。井梧吹欲堕，梁燕送将归。延爽开罗幕，迎凉卷衣。汉宫藏扇者，安命掩金扉。  

○梅影  

东风吹梦入烟村，月地云阶印浅痕。竹外横斜空色相，水边隐约认香魂。一枝欲寄人难折，三匝无依雀自喧。顾我清癯怜共瘦，琐窗徙倚向黄昏。（妙在字字是影。）  

***☆周巽***  

字顺吉，浙江山阴人。仁和诸生沈心室。著有《须曼阁小稿》。  

○秋夜闻笛  

今夕是何夕，忽听苍龙吟。成连之海上，千载有遗音。窥牖月如水，隔墙风满林。漏深吹忽断，不尽故乡心。（通体高格，明人中近徐昌。）  

○题海昌女史李是庵水墨牡丹  

元舆赋里识芳姿，玉篆牌悬第几枝。想见深闺多逸韵，今毫不用买胭脂。  

***☆汪瑶***  

字云上，江南新安人。朱昂室。  

○寒山（自注：赵凡夫栖隐处。）  

飞雨过群岭，篮舆陟翠微。幽径入松际，轻风吹人衣。高士有遗迹，想见疏凿时。老屋就深树，寒泉泻平池。墓梅双虬龙，屈铁盘高枝。缅怀硕人轴，偕隐赋乐饥。已辞梁栋材，自远太庙牺。一门擅文藻，渊雅良可师。（自注：凡夫及子灵均工古篆，配陆卿子工诗，子妇文ㄈ工写花鸟）。予亦慕高隐，愿采商山芝。鹿门期可逐，怀古生遐思。（吊偕隐人。而己亦愿偕隐，志趣可知。）  

***☆吴若华***  

浙江嘉兴人。藩司吴嗣爵女，屈恬波室。  

○若华制艺极工，小题镂刻近隆、万人。王淦洋称士女商畹人能工制举文，此其替人矣。  

○新磨古镜  

古镜朦胧减旧清，一朝磨洗倍晶莹。云开夜月秋毫见，雨过菱花色相明。阅世兴亡疑有眼，辨人好丑总无声。玉台妆罢时时拂，莫使浮尘又暗生。（五语写古字巧，六语喻君子知人，不自矜其名也。对偶较胜。）  

○留别淮阴道署  

三载依依玉镜前，旧梳妆处最相怜。不知今后红窗里，又是何人点翠钿？  

○秋风  

满耳萧骚梦不成，残云凉月夜凄清。等闲吹落长林叶，杂入千家捣练声。  

***☆宋凌云***  

字逸仙，江南长洲人。李博室。  

○昔铨部宋南园先生尝向余言：“孙女弱龄即喜涌吾子诗，妆台侧时手一编也。”今将四十年，其言如昨，而逸仙已归泉壤矣。俯仰三世，可胜慨然。  

○偶成  

天外鱼书绝，征人岂念家。可怜小儿女，夜夜看灯花。  

○忆父  

吴树燕云断尺书，迢迢两地恨何如？梦魂不惮长安远，几度乘风问起居。欲归未得怅空囊，儿女相思泪数行。苦忆寝门双白鬓，朝朝扶杖倚闾望。  

***☆许权***  

字宜英，江西江州人。进士崔谟室。  

○梦天  

招我以神仙之窟，凤麟之墟，乘我以青鸾之辇，赤龙之车。手摩日与月，浩荡经天衢。回首人世真渺茫，齐州九点烟青苍，我欲乘风任翱翔。忽闻空中飘鼓吹，绰约佳人御云气。似曾相识碧落间，共赴瑶池为仙吏。瑶池日敞宴初开，星娥月姊双双来。相携千年乍熟蟠桃实，劝饮百巡不醉流霞杯。顿觉心清体骨轻，梦回漏箭报三更。烟霞已散空庭寂，静听梧桐淅沥声。（题同长吉，而诗格却仿青莲，梦意于末路点明，随即换境作结，令读者不能测识。）  

○七夕  

七月七之夕，家家望女牛。神仙不可见，凉风何飕。我疑天孙之巧转近拙，东西隔断难飞越。一年一度一分离，千古银河响幽咽。不须乞巧向天孙，若赐巧来愁欲绝。君不见东家力田妇，耕饣盍常相随。旦暮共苦乐，白首不分离。又不见西邻有才女，夫婿上玉堂。终年不相见，怅望悲河梁。玉露无声夜清悄，盘中盼断蛛丝绕。不知巧思落谁家，只恐巧多人易老。寄语人间痴女儿，宁为其拙毋为巧。  

***☆尹琼华***  

字秉贞，江南吴县人。卞培基室。  

○秉贞淑慎敦孝行，年二十三殁，培基以有子不再娶，重妇德也。  

○题姜贞女画（自注：纶周女，名桂，字芳华。）  

空闺工六法，取势入微茫。野渡涨秋水，远山明夕阳。古心无丽藻，淡墨有冰霜。不点双飞鸟，图中断颉颃。（三四语正写画，馀俱从守贞著笔，不同泛泛。）  

***☆韩韫玉***  

江南长洲人。宗伯文懿公幼女，西宁知县顾渭熊室。  

○前辈韩东篱太史述幼妹少读群书，兼工词翰，年三十时，著述已富，病殁前，尽取焚之，不欲以文采见也。渭熊从书帙中检得十馀首，比于吉光片羽云。  

○咏鹤  

丹顶玄裳白羽轻，芝田旧日得仙名。生来云水原天性，望里蓬壶是去程。代远每过千岁寿，露寒常向九皋鸣。不随卫国乘轩队，稳卧松巅梦太清。  

***☆杨克恭***  

字德基，江南扬州人。少傅敏庄公孙女，德清徐志岩室，封宜人。  

○读唐书李白传  

汾阳微日无人识，独有青莲赏最真。再造唐家缘救免，可知卓见出诗人。（太白识郭汾阳于行伍中，为脱其罪。后白陷永王事，汾阳欲解职以赎其罪，《新唐书》载之，苏子瞻言之，后人翻驳谓无其事者，吹毛索瘢，殊可不必。）  

***☆金顺***  

字德人，江南吴县人。中书汪曾裕室。夫亡，以节孝称。  

○题管夫人画竹  

墨妙由来数仲姬，闺房静对写风枝。王孙若解凌霜节，合署鸥波老画师。（题仲姬画，却从竹上讽谕王孙，用意微婉。）  

***☆汪璀***  

字催弟，浙江乌程人。诸生徐以坤室。  

○从苕返德清  

秋思入寒砧，帆飞度远林。溪分前路合，桑密晚烟深。白发慈闱梦，青年昧旦心。孤城遥在望，鸟外见云岑。  

○怀舍弟都中  

上苑栖枝后，春风又一年。雁行悲断续，云路戒腾骞。母老凭余侍，门衰仗汝贤。家庭好政好，早放潞河船。（昔人问前辈居官之法，曰：“玉阶露滑，须缓缓行。”即戒腾骞意也。得自闺阁中尤难。）  

***☆袁机***  

字素文，浙江仁和人，太史子才之妹，幼许字如皋高氏子，后高以子有恶疾，愿离婚。素文曰：“女从一者也，疾，我侍之，死，我守之。”卒适高。高躁戾佻荡，倾奁具为狎邪费。不足，扑扌失外，至以火烧灼之。姑救之，殴母折齿。既欲鬻妻以偿博者。不得己，始归母家，长斋素衣，孝养母氏。高氏子死，哭泣尽哀，血泪尽。越一年，亦死。女子中苦行，无逾此也。检箧笥得手编《列女传》三卷，诗一卷。  

○有凤  

有凤荒山老，桐花不复春。死还怜弱女，生已作陈人。灯影三更梦，昙花顷刻身。何如蜩与，鸣噪得天真。  

○闻雁  

秋深霜气重，孤雁最先鸣。响入空闺静，心怜永夜清。自从成只影，同是感离情。谁许并高节，寒林有女贞。（应自归母家手作。自怜只影，静正守贞，言外绝无怨尤，可以哀其志矣。）  

## ●卷三十二  

***☆戒显***  

字晦山，太仓人。以下僧诗。  

○玩《登黄鹤楼》诗，应是遗民而为僧者，无诗稿，于卷轴中得之。  

○登黄鹤楼  

谁知地老天荒后，犹得重登黄鹤楼。浮世已随尘劫换，空江仍入大荒流。楚王宫殿铜驼卧，唐代仙真铁笛秋。极目苍茫渺何处，一瓢高挂乱云头。（起有撼山岳、吞云梦之概，具此胸次手笔，不管“崔颢题诗在上头”也。通体俱振得起。）  

***☆正岩***  

字豁堂，浙江仁和人。著有《同凡草》。  

○豁堂国变后为僧，尝云：“人非金石，立见消亡，不若逃形全真，自游方外。”诗二卷，王新城尚书目为汤惠休、帛道猷之流。  

○田家  

田家无他望，所望在平畦。但恐终岁力，不得遂其私。何哉造物者，亦得厚我施。夜来微雨过，使我菜麦滋。登后一以眺，秀色远参差。此时桃与李，岂乏好容姿。顾予朴野性，独与此相宜。及时务耕作，那敢贪天时。（近陶公性情，不在面貌。）  

○戏酬友人惠日铸茶  

几日春游遍若耶，入城布衲满烟霞。正愁仙福难消受。又吃人间御贡茶。  

○月下由御教场下投净慈宿朗公房  

御教场中月直时，下山全不道归迟。三松影落半湖水，一路沿钟到净慈。  

***☆南潜***  

字月函，浙江乌程人。  

○月函，董姓，说名。本贡生，中岁出家吴之灵岩寺。诗思路手笔俱不凡，然多偏欹，欠完善，兹录其近情者。  

○招魂曲  

梦魂夜逐青桐叶，飞落秋园作蝴蝶。一星鬼火入筵青，法王院榜招魂帖。灵幡剪纱钱剪纸，月黑松摇古须鬣。高僧咒开枉死城，精灵隐隐啼秋怯。啸声认得故人魂，犹带生前旧豪侠。（鬼气近昌谷。）  

○宫人入道和唐人  

听断昭阳鼓吹声，道家衣向御前更。已抛团扇三秋怨，却胜琵琶万里行，留锦只谋装秘笈，买丝还拟绣飞琼。天家异日赍香使，白发宫奴记旧名。（和平之音。）  

○听雨  

梧桐滴沥客心惊，秋雨能吹白发生。孤馆灯昏惟对影，丽谯鼓湿不知更。前宵松月疑尘梦，明日泥涂听屐声。寻著漏痕当屋角，夜深百匝绕书行。  

***☆实讠乃***  

字可南，江南吴县人。  

○诗从黄子若木处钞得，无稿本也。气清语削、涤尽尘俗，见我吴前此大有诗僧。  

○石公山  

湖上山忽起，突兀孤云中。洪涛日相击，飞雪洒晴空。悬崖疑欲堕，怪异由天工。雨晴苍翠湿，水落根玲珑。时有好事者，闲来穷鸿蒙。  

○虾蟆岭  

君不见虾蟆岭，崔嵬横截日无影。特立太湖烟水中，飞鸟何曾到绝顶。崩崖挂倒树，日久生莓苔。飞瀑洒石壁，磴道鸣殷雷。百步几盘曲，去矣如复回。虾蟆岭，何年开？日见行人天上来。  

○伤范东生  

苕水清，湖水浑，东西相望愁人魂。君今长别故山去，春光寂寂梅花村。湛园月下池光冷，冷浸芙蓉夜正永。于今何处问《风骚》，空向草堂吊清影。  

○江楼望月  

江村犹不夜，月已到高楼。碧瓦光相射，虚檐影自流。山山皆在水，树树尽成秋。天迥空无著，西风一钓舟。（起与“残夜水明楼”同妙，“山山皆在水”，写得残夜山水出。）  

○烂溪访周公美不值  

晚风吹乱苇，簌簌鸣荒畴。山月白如晓，溪云凉似秋。蝉声在高树，水气生空舟。问主不相见，门前闲片鸥。  

○夜同凝父宿元朗斋头有怀秋潭  

帘外丝丝雨，因风亦易晴。孤灯照清话，一钵了浮生。野鸟不依树，闲云偶入城。悬知溪上意，流水是经声。（生新之句，时近贾长江。）  

○答董然明  

木落水容淡，寥寥独鸟还。小楼明月上，照见隔溪山。贻我句何逸，想君心倍闲。前期倘不弃，扫石梅花间。所选八首中，五首写月，得月之神，并传月下人性情，前身岂谢希逸耶？  

○月夜过元弘山房  

忽动幽人思，昏黄过草堂。江明初月上，地白已凝霜。相见更何事，岁寒心不忘。石床终夕语，松隙又晨光。  

***☆显谟***  

字言成，江南吴县人。  

○山房同端白迟兰公不至  

林中掩荆扉，白日忽已暝。松风阴壑生，淅沥寒秋听。相对淡忘言，诗成禅侣定。期子不我来，寂寂孤云径。  

○柬陆长卿  

为别亦何易，山山尽是秋。曾期过一夜，不见到孤舟。风劲叶离树，月寒人在楼。所思湖水阔，清梦得同游。  

***☆海遐***  

字介旭，江南宜兴人。  

○送友之吴门  

东风吹柳拭烟轻，折赠柔条空复情。一望吴山千万叠，知君只在此中行。  

***☆同揆***  

字轮庵，江南吴县人。著有《寒溪诗》。  

○轮庵，文中翰启美之子，文肃公犹子也。沧桑后逃于禅。所为诗皆人伦日用盛衰兴废之感，墨名儒行，斯人有焉。  

○鼎湖篇赠尹紫芝内翰  

〔丁丑、戊寅间，先公受知于烈皇帝，尊旨改撰琴谱，宣定五音正声，被诸郊祀。上自制《五建皇极》、《百僚师师》诸曲，命先公付尹紫芝内翰，翻谱钩剔。时司其事者，内监琴张，张奉命出宫嫔褚贞娥等，视内翰为师，指授琴学，颁赐紫花御书、酒果缣葛之属，极一时宠遇。迨闯贼肆逆，烈皇帝殉社稷，诸善琴者，偕投内池。内翰恐御制新谱失传，忍死抱琴而逃。南归，谒先公于香草，言亡国时事甚悉。从此三十九年，不复闻音耗矣。登亥秋，余在寒溪，内翰忽来，相见如梦寐，意欲剃染，事余学佛。余伤之，为赋《鼎湖篇》以赠。〕  

鼎湖龙去秋溟溟，惊风吹雨秋山青。白头中翰泪凝霰，叫霜断雁栖寒汀。烈皇御宇十七载，身在深宫心四海。一朝地老与天荒，城郭依稀入事改。当年删定《南薰曲》，内殿填词徵召促。琴张好学直乾清，先公屡赐金莲烛。雅乐推君独擅场，望春楼下拜君王。高山一奏天颜喜，奉敕新翻旧典章。昭仪传谕可谆切，予赉先颁女儿葛。上林避暑抚丝桐，温语贞娥遵秘诀。流泉石上坐相邀，薇省风清玉摇。神武门前轻执戟，永和宫里薄吹箫。如意初殇泪沾臆，（自注：皇五子悼灵王。）那堪又报河南失。细蝉零落葬田妃，池水苍茫尚凝碧。寒食花飞不见春，冬青冢树斫为薪。煤山一片凄凉月，犹照疆场血化磷。世间万境须臾梦，老臣剩有西台恸。四十年来寄食艰，何人再听《高山弄》。鉴湖南去云门外，古寺松篁景ㄙ霭。维舟无意忽相逢，恍惚梦魂同晤对。夕阳影里话前朝，天寿诸陵王气消。留得闲身师白足，满头白发影飘萧。（吴梅村祭酒诗道胜朝亡国事，凄凄切切，可被管弦，令读者愀然伤怀，此篇竟似出梅村手。梅村道本身事，轮庵道先人事，其感一也。神来尤在后半。）  

○过五经岭  

绝壑松杉合，悬岩冒雨登。云中人种麦，天际我攀藤。路尽峰能转，巢危石欲崩。寒烟满萝屋，应有未归僧。（阻风登采石矶云：“去帆疑峡走，卷浪骇江飞。”亦能作奇语。）  

○雪霁后晓行过龙舒  

冲寒初放棹，侵晓度溪湾。残月霜中角，长江雪后山。铎清知塔近，波定识鸥闲。载笔频年梦，潇湘一衲还。  

○吴翼生归自塞上话旧  

七载风霜雪满鞯，曾骑款段独行边。之官恰值初裁俸，作吏惟知不爱钱。薄宦暂归仍是客，残僧久别已忘年。地炉芋火深宵共，破院相依有夙缘。（清空如话。吴洪雅之清味自见。吴后为冢宰。）  

***☆大灯***  

字同岑，浙江秀水人。  

○以下五僧诗皆得自选本中。  

○游毛公坛  

千古仙坛在，丹书孰更闻。藤萝春覆雪，洞壑晚连云。药灶花间出，人家谷口分。何时移草阁，向此卧斜曛。  

○秋夜宿八峰山房  

黄花篱下乱蛩鸣，古寺秋高岭月明。夜半石床清睡去，不知枕上落泉声。  

***☆大瓠***  

字筇在，江南宣城人。  

○浒墅留赠周玉凫仪部  

瓢笠飘然特讯君，连朝风雨惜离群。青杨花覆山桥路，白石溪连竹屋云。却怪鸱嘲凤德，敢将应龙文。荒凉一径空延亻宁，回首江关已夕曛。（时仪部罢官家居，故有五六语。）  

***☆函可***  

字祖心，广东南海人。  

○丁亥春将归罗浮留别黄仙裳  

春尽雨声里，扬帆趁晓晴。路经三笑寺，归向五羊城。末世石交重，馀生瓦钵轻。悲凉无限意，江月为谁明。  

***☆本源***  

字兀庵，浙江湖州人  

○过王皓庵旧居却寄郡城  

菰城摩诘在，久不住岩阿。白日携筇到，青山送客多。林空一片月，涧落万重波。知我无如子，秋深几度过。  

***☆大宇***  

字石潮，浙江钱塘人。  

○寄胡柏庵  

时有渡江梦，孤怀历岁深。淡云归鸟意，春树野人心。岸草青连屋，山花红满林。好知千古事，明日几回寻。  

***☆成鹫***  

字迹删，广东番禺人。著有《咸陟堂诗集》。  

○上人姓方氏，本名诸生，九谷先生弟也。中年削发，不解其故，然既为僧，所著述皆古歌诗杂文，无语录偈颂等项，本朝僧人鲜出其右者，拟之于古，其惟俨、秘演之俦欤？  

○祝发呈本师  

男儿爱身及肤发，平生一毛不敢拔。蹉跎四十一回春，负此遗骸等株橛。蒙师为我操慧刀，头上不与留纤毫。一朝四大轻鸿毛，昔日缝掖今方袍。缝掖翁，方袍子，本来面目应相似。镜中见影不见形，莫道昨非今乃是。请辞大众入山去，山月松风供稳睡。（“莫道昨非今乃是”，见为儒未必非，为僧未必是也。知其未必是而为之，此何故耶？）  

○屈翁山归自金陵予将入泷水赋赠  

君不见至人有身无四大，乘风稳踞溟鹏背。下览九州如历块，朝发越裳莫燕代。君不见至人善行人任足，驰驱直入蜗牛角。纵横游说蛮与触，三军解甲舆脱辐。斯人人耳无大奇，致虚守静如伏雌。中间真宰微乎微，神出鬼没不可知。去年尽室吴江去，江边欲与鸱夷住。高堂有母生喜惧，自刺扁舟出烟雾。归来重理漉酒巾，黄花彩服参差新。炙鸡秉烛招比邻，黑貂贳过墙头春。兴来起舞醉无力，举觞遍造座中客。此身有母难许国，自作散儒深可惜。深可惜，未忍闻，长歌短曲聊和君。明朝我向泷西隐，世事悠悠勿复云。（角韵叶。  

○郁郁律律，欲灭欲没，如相马者，应索之牝牡骊黄之外。）  

○罗浮采药歌  

朱明老仙能辟谷，日饭胡麻茹黄独。轻身直上铁桥行，踏破飞云云在足。四百峰头种紫芝，千寻涧底菖蒲绿。药名药品皆离奇，《神农本草》那得知。相逢一一为予说，予心半信还半疑。老仙大笑导予去，指点深山最深处。随取随有却随无，杀人活人不知数。倾筐不盈盈更归，归时忘却来时路。（缥缈欲仙。）  

○秋钟  

寂寞秋原寺，霜钟韵最幽。数声生殿角，一夜白人头。月当枕，萧萧风满楼。何能此时节，还起景阳愁。  

○镜  

爱尔本无我，虚明识故人。滞形还偶影，顾笑复怜颦。虚室自生白，太虚谁写真。所嗟承弁髦，一见一回新。（惟太空所以无物不照，写镜写心，是一是二。）  

○问天  

我有千古恨，高高将听卑。亦知曾补后，不似未分时。得气清何少，流光照或私。可能空阔外，容我管中窥。（既补后天，杂以人矣，所以清中有浊，公中有私也。补灵均未问意。）  

○问影  

不辨谁宾主，何因有往还。怜君时一顾，笑我未能闲。世态胶难合，前尘迹可删。终当事韬晦，相待掩重关。  

○登大科峰顶  

爱山登陟不辞劳，直上岑振敝袍。老去始知行脚稳，年来惟颓恐置身高。青天有路随孤鹤，沧海无根仗六鳌。闲倚西峰发清啸，下方谁识是吾曹。（出世人何必作此语耶？）  

○读宋史偶笔  

从来吾道本虚公，洛蜀何因有异同。端礼门前书姓氏，原来都在党人中。（洛、蜀同异，总在党籍碑中，一以见相争之多事，一以见程、苏之均不碍为君子也。此种诗可当史论。）  

***☆大成***  

字竺庵，湖南醴陵人。  

○山居  

一株两株老松青，松下结个小茅亭。三月五日来一次，肩荷ω栗手持经。读经读到山月出，听松听罢天落星。适然抛卷松间卧，梦与松根乞获苓。（有生趣，另备一格。）  

***☆海岳***  

字中州，江南镇江人。  

○访友不值  

寻君复不见，寂寞出林间。落叶溪边路，浮云海外山。午烟桑柘隐，秋色户庭闲。爱尔幽栖好，归来亦闭关。  

○天定  

字双溪，湖北武昌人。  

○涵师峨嵋游归因赠  

峨嵋西去似登天，见说亲行到顶边。古木千年都化石，衲衣六月总装棉。阴风昼洒岩端雪，急雨宵闻洞口泉。袖得图归夸示我，芒鞋踏破意忻然。（奇语，却是真境，故人黄尊古住峨嵋半载，为予言之。）  

***☆大健***  

字蒲阉，江南和州人。  

○登钟山  

钟山常在望，惆怅有谁登。蹑履过灵谷，披云拜孝陵。荒途迷乱草，深涧咽寒冰。香火馀宫监，悲凉向野僧。  

***☆僧残***  

字石溪，湖南湘潭人。  

○古意  

瘗琴峨嵋巅，知音何寥寥！埋骨易水旁，侠士魂难招。物性不可违，岂必漆与胶。尝恨士不遇，白首空萧骚。（齐己能作雄壮语，如“拔剑绕残尊，歌终便出门”是也。此更过之。）  

***☆超远***  

字心壁，云南人。  

○心壁出家西江之庐山，商丘宋公巡抚西江，与酬接唱和，后移节江苏，心壁复来吴中，又有唱和诗，时人以东坡得佛印比之。  

○竹湛  

数家烟树里，竹湛最佳名。茅屋经秋补，山田隔岁耕。残阳归牧笛，零露咽虫声。更遇村翁说，生平未入城。  

○铁锁桥  

万山谁划断，一水界东西。地旷风逾急，天低云易迷。半空横铁索，千尺跨虹霓。我欲桥边宿，江猿休夜啼。  

***☆晓音***  

字碓庵。著有《高云堂诗集》。  

○碓庵主华山有方丈，圣祖御制有《欲游华山未往》七绝，碓庵和至百首进呈，大约以多为贵者。兹只录清真一章，重性情也。  

○过东寺晤天逸兄，别来已二十六年，白头相对慨然有作  

吴天楚地两茫茫，尺素难凭雁寄将。隔绝五千馀道路，俄经二十六星霜。只疑相对还成梦，敢定重逢在此方。顾我青年悲失恃，羡君白发奉高堂。（自注：兄有母年逾九十。）  

***☆性休***  

字尺木，前朝宗室后，未详省县。  

○渔父图  

东西南北任遨游，万里长江一叶舟。梦里不知身是客，醒来大地忽新秋。（从《渔洋诗话》采入。）  

***☆德元***  

字讷园，江南长洲人。著有《来鹤庵诗》。  

○玄墓看梅  

谢却兰桡信杖藜，千峰盘磴入花畦。晴云度影迷三役，暗水流香冷一溪。僧寺多藏深树里，人家半在夕阳西。登临更上朝元阁，满壁苔痕没旧题。石墙茅屋老梅丛，仄径危崖处处通。半岭人烟香雪里，下方鸡犬白云中。溪边杨柳萌新绿，谷口栅桃缀小红。还拟放舟明月夜，虎山桥北太湖东。  

***☆通岸***  

字智海，广东人。  

○采石谒李祠题峨媚亭  

江南雨过群峰青，沙边兰桨时一停。青莲居士不可见，千秋空有峨嵋亭。峨嵋山月还依旧，昔年曾照杯中酒。为问骑鲸飞上天，不知更落人间否？  

***☆古奘***  

字愿来，广东人。  

○山行  

出门无定所，一路乔松阴。流水道人意，青山太古心。偶然乘兴往，不觉入云深。独立发长啸，萧萧风满林。  

***☆智朴***  

字拙庵，江南徐州人。  

○拙庵主蓟州之盘山，作山志，与新城、商丘诸公往还，其诗不多见。  

○盘山  

苍松乱插连云石，石上苔痕虎行迹。拄杖来从飞鸟边，下视苍茫远烟碧。  

***☆宗渭***  

字绀池，江南华亭人。  

○绀池少学诗于宋荔裳观察，中年后游西堂尤侍讲之门，得所传授。尝谓门弟子曰：“诗贵有禅理，勿入禅语。《弘秀集》虽唐人诗，实诗中野狐禅也。”即其议论，可以觇其品格。  

○横塘夜泊  

偶为看山出，孤舟向暝停。野梅涵水白，渔火逗烟青。寒屿融残雪，春潭浴乱星。何人吹铁笛，清响破空冥。（“春潭”五字，每于夜泊时遇之。）  

○怀余广霞处士  

才气真飞将，东南壁垒分。长皋庑月，短褐孝陵云。金尽还交客，诗成最让君。深秋烟水阔，何处倚斜曛。  

○次韵酬九来  

风急树萧萧，思君梦易销。鸟啼黄叶寺，僧语夕阳桥。得句霜钟度，安禅佛火烧。十年诗律苦，珍重贮山瓢。  

○钱塘观潮  

落日海门下，钱塘潮正来。半江堆响雪，两岸起惊雷。倾刻银山合，奔腾白马回。夫差遗恨处，终乏霸王才。  

○织帘先生书斋晚望时顾伊人属和  

隐几淡无虑，日斜偶启关。鸟声寒过竹，树色静疑山。世藉《六经》重，天留一老闲。落霞江岸远，如为映苍颜。  

○浦城下水  

隔宵戒语过清晨，细雨枯逢出剑津。舟子下滩常斗水，估人遇险只呼神。空门无我休言命，逝者如斯任此身。两岸鸟啼行不得，遍山红染杜鹃新。  

○重过海印庵  

三年重向虎溪游，石路依然碧水流。鸟背斜阳微带雨，寺门衰柳渐迎秋。弟兄谊重难为别，师友情深竟莫酬。叹息此身闲未得，天涯明日又孤舟。（鸟背一层，斜阳在鸟背一层，微带雨又一层，七字中写出三层，浑然无迹。）  

○中秋同鹿洲圯授天行紫英业师坐月  

银河潋滟碧云鲜，徙倚柴门月正圆。影泻苍松清带露，光摇秋水淡无烟。钟残自爱添衣坐，香烬何妨后客眠。皎洁一年惟此夜，莫教容易负婵娟。  

○早起  

宿雨散凉色，竹林烟未醒。流莺三四语，啼破半窗青。  

***☆愿光***  

字心月  

○送陈少庵之楚谒所知  

粤国千山外，言扬楚水ぎ。送君出江口，黄叶满津亭。树色寒云梦，秋声落洞庭。故人一相见，吟眺九疑青。  

***☆溥畹***  

字兰谷，广西人。  

○剑阁  

险绝惟双剑，迢遥一线通。水分巴字峡，山接汉王宫。梯石来天上，穿云入地中。无知怜李特，漫欲守蚕丛。（五六极形其险，结意见窍据必败，犹少陵叙公孙述割据后云，“恐此复偶然，临风默惆怅”也。）  

○虎丘访卖花老人  

缓携ω栗访山家，一路斜阳五色霞。不是闲园是花国，可留馀地种桑麻？（此正论也。勿谓方外人作杀风景语。）  

***☆元龙***  

字牧堂，江南华亭人。  

○牧堂兴化李氏，祖父迁华亭，名家子也。圣祖南巡献诗，命赋“山色有无中”，称旨，赐紫。初成诗取捷，晚岁自悔苦吟，存诗寥寥，故所收从略。  

○秋胡行  

养蚕胜养儿，养蚕犹吐丝。养儿防亲老，而乃离庭闱。君怜采桑妇，不念桑榆人。桑榆景苦短，桑妇时悲辛。还君相赠金，请君断诸妄。君意在桑间，妾情非濮上，攀条谢郎君，倚门人久望。（颜延年此题诗，详叙《列女传》，叙毕而止，秋胡之不孝自见；此浑括大意，明责其不能养亲，而秋胡之不孝弥见。颜诗妙在详，此诗又妙在简。）  

○乞食  

林间才定起，洗钵出门行。童子亦知善，设斋非爱名。说经酬饭价，回施合凡情。果腹便归去，寒山万木平。  

***☆楚琛***  

字青璧，江南松江人。  

○西湖感旧  

支筇两过采兰辰，十锦塘边已暮春。飘絮沾为苔面雪，落红踏作马啼尘。当年白社惊惟在，此日青山似故人。遥望南屏峰顶路，绿萝庵畔绝无邻。  

***☆大宁***  

字石湖，江南桐城人。  

○杂韵  

峰顶屋三间，松边石一片。早晚云飞来，只有樵夫见。  

***☆元***  

字借山，浙江平湖人。  

○借山以诗受圣祖知，居京师久，后放归。丙午岁，与予遇于天宫佛 寺，名流咸在。时炎月，借山裸裎指予曰：“此即长洲沈生耶？”既出诗藁相质，为点出败阙几处，辄心服。别时整衣送半里外，知非一例傲岸者也。惠天牧学士不轻许人。向人每称借山，即诗品可知矣。  

○题屈翁山诗集  

三闾有苗裔，流落海南滨。奇服纫香草。狂歌托美人。杜鹃心事苦，斑竹泪痕新。欲与重华语，青辞何处陈？  

○三忠祠（自注：陆秀夫、张世杰、文天祥。）  

播越无全业，艰危不顾身。山倾一旅，柴市接三仁。棋到残难算，金从炼后真。崇祠妥海角，岁岁荐香。  

○一览楼  

未放九峰舟，先登一览楼。天清鹤孤唳，地尽海东流。佛土由来净，神仙不易求。松风和梵籁，涤荡客中愁。  

○十月朔入会稽平阳寺参寒泉老人  

双眼平生隘八垓，江东法社半蒿莱。波光清泛耶溪曲，山色奇争委宛开。钟自万松阴里出，人随一雁影边来。须知水乳相投合，缒石磨砖挽不回。  

○蛟门  

十丈帆张五两风，笑谈间已出蛟宫。两拳石束波争立，一隙门开天忽东。云压鳌头蓬岛黑，日翻鱼眼柁楼红。平生夷险经曾惯，要吐胸襟浩荡中。（与东坡《泛海》诗同一襟怀，乃偏出自学佛人，知不以禅寂自缚者也。）  

○答徐文虎  

伟长诗骨玉森森，顾我城南氏树林。入梦几人飞白凤，登台终古吊黄金。尘中岁月愁将老，霞外心期话自深。若得把茅灵谷近，瘦梅花底共清吟。  

○斥堠  

五里与十里，一双复一只，送尽往来人，转似无情客。  

○卢沟桥  

日色才分万众嚣，黄尘漠漠马蹄骄。题诗笑问桑乾水，曾有闲人过此桥。（十四字中，写尽往来名利之客，不啻当头棒喝。）  

○马家山  

山脚山腰尽白云，晴香蒸处昼氤氲。天公领略诗人意，不遣花开到十分。（花取半开，诗意亦取不尽，此作者有得之言。）  

○过杨铁崖故里  

玉削群峰抱一村，甘泉如乳出云根。负薪伐木扶犁叟，多是杨家十叶孙。（此诗渔洋采入《诗话》。）  

***☆大汕***  

字石濂，浙江嘉兴人。  

○访梅谷和尚不值宿南涧寺有怀  

入门不见鼓瑶琴，冷落苍萝满地阴。古树寒云孤客梦，空潭明月故人心。猿飞绝壁窥孙确，鹤立高枝忆道林。一夜泉声来枕上，不知何处更追寻。  

○九日前一夕泊韶州逢陆丽京  

十年重泛曲江舟，客路逢君感旧游。壮志不因谈剑得，馀生当为著书留。天涯细雨黄花夕，野岸疏灯白露秋。明发孤帆仍远别，南天凄绝旅鸿愁。  

○吴江访顾茂伦不值因寄  

松陵寂寂草芊芊，云掩茅堂一径偏。隔岸桃花开里渡，到门春水缆鱼船。黄冠应避秦时客，白眼空怀晋代贤。久立还思问童子，笛声吹散五湖烟。（读颔联，令人神往三高祠畔。）  

***☆睿***  

字目存，江南吴县人。  

○目存工画，山水花卉人物俱师法古人，南宗北宗兼善。当路荐入京师，旋以疾告归，方外中淡于荣利者。无诗稿，兹从画卷中采入。  

○题簪花图  

莫摘香压鬓鸦，懒将时势斗铅华。他年得入维摩室，不许簪花许散花。（图写张忆娘簪花，卷中题咏几及百人，独此首甚超。）  

***☆然修***  

字桐泉，江南长洲人。  

○桐皋诗笔清倩，蔡大将军延之京口，欲其渐次主讲席也。年三十馀殁，故诗稿不传。录其勒石金山一首。  

○金山  

苍茫落日下藤萝，身在荆关画里过。飞去断云双白鸟，浴残寒浪一青螺。蕲王有庙疏烟冷，郭璞无坟乱石多。千古寂寥俱莫问，且听江月送渔歌。  

***☆岑霁***  

字樾亭，江南长洲人。著有《柏堂诗》。  

○上人将母柏堂，尽子道，喜读儒书，敦友生谊，盖隐于禅者也。诗品清澈无尘，远近名流争欲识其面。樾亭殁。吴中无诗僧矣。  

○贯华阁晚眺  

轻飚起长林，疏钟应岩谷。一径度修篁，高阁散远目。江平帆去迟，树暗云归速。春江淡容与，寒花正芬馥。物情爱和煦，人意耽幽独。悠然酌山泉，夕阳下乔木。  

○柏堂对月和周升逸  

柏堂今夜月，云物不能侵。对此碧空净，闻君《白雪》吟。入帘明鹤发，绕树见禽心，坐觉清言久，疏钟报隔林。  

○韬光寺  

磴道盘纡上化城，松篁影里乱泉鸣。径堆黄叶行偏滑，钟过白云声更清。带雨秋潮归海静，盘空山势到江平。道人尚有烧丹处，认得当年旧鼎铛。（自注：有吕仙炼丹处。）  

○西山道中  

扶携筇竹上空亭，夹路长松不断青。千尽涧泉飞洞壑，百盘螺髻入高冥。人行乱叶云迷屐，雁下寒芦雪满汀。空谷谁能继遗逸，《移文》应辱草堂灵。（诗思清人骨。）  

○自龙泉关过岭宿白云寺  

万丈雄关到始谙，空中斗插五浮岚。白云僧下山头寺，黑雨龙飞石上潭。冰雪百层寒代北，波光一线认江南。闲身随处堪投宿，直上诸天是蔚蓝。  

○寻涧上先生故居  

先民隐迹付寒烟，策杖相过一怆然。谷鸟飞鸣竹林外，山花开落草堂前。凿坏而遁名难晦，采蕨为粮世共贤。一曲山泉上沙出，何人溉灌种瓜田。（是逸民，是遗老，伯夷、邵平一身兼之，诗品清绝。）  

○露筋祠  

沙草凄迷烟树昏，荒祠寂寞托贞魂。灵旗高卷秋风晚，惟清淮照墓门。（赋此题者多粘腻近腐，王渔洋以写景别行一路，为避俗也。作者同一写景，而意言之外，仍表其幽贞，故自耐人寻味。）  

○花  

翠叶金花杂杜蘅，湘湖千里最知名。秋风飒飒过南浦，乡思无端一夕生。  

***☆德亮***  

字雪床，江南长洲人。  

○此吾友树滋陈上舍弟也。出家后，豪气未除，能面斥人过，人以正理责之，亦拜而受。诗不多作，出语必欲胜人。  

○龙泉关  

绝域龙泉限，横关鸟道开。塞云昏客路，虎气伏山隈。风土犹三晋，人烟自五台。当年频设险，因忆出群材。（沉雄无蔬笋气。）  

○孤花  

一点出尘绿，春情仍自深。香微怜土薄，开晚少人寻。雨渍犹堪赏，风吹略不禁。悠然苔石畔，谁为表孤心。（极写孤字，形神俱有。）  

***☆佛***  

字旭昙，江南江都人。  

○月夜过雷塘道中  

谁唱吴歌古渡头，一声清怨过迷楼。凄凉满地芦花月，撩乱连天鸿雁秋。寒树著霜犹是绮，废塘埋玉尚名钩。道人不为繁花感，午夜行吟别有愁。  

***☆德晖***  

字潜谷，江南吴县人。  

○探梅  

老恋绳床懒出村，偶携筇杖破苔痕。到来晴雪学岩谷，卧入寒云冷梦魂。目既成馀唯有笑，心当醉处欲忘言。一瓢此际真堪挂，拟剪茅茨覆荜门。（王渔洋以苍雪僧“十日花开湖上路，半春家在雪中山”句采入《诗话》中，潜谷“卧入寒云冷梦魂”，名隽正复不让。五六尤觉脱尽窠臼。）  

***☆超源***  

字莲峰，浙江钱塘人。  

○莲峰见知于世宗皇上，召入内廷，敕主吴中怡贤禅寺，一时尊宿也。而其诗揣摩王、孟，举释典玄妙融化出之，殊有空山冰雪气象。  

○题画  

溪口有亭，岩边有屋，不见人归，空留云宿。（向度滕公岭有句云：“石屋不见人，惟留白云住。”不意莲峰先得我心。）  

○梦故友程风衣  

春雨何淅淅，春云更沉沉。程君已隔世，宵梦来相寻。自言身朽心不朽，象外风月皆吾友。从前胶扰海天空，只是泉台无美酒。斜阳烟柳门前溪，欲别不别重牵衣。寄语淮阴小儿女，我今野鹤同翻飞。  

○友人枉过开化寺  

青睛多情客，携朋问暮秋。人同山共瘦，时与水俱流。黄叶迷村路，清风满寺楼。荒凉郊外景，肯向锦囊收。  

○题画  

春浦风生柳岸斜，好山何处著人家。白云遮断桥西路，不许渔郎问落花。（渔郎问落花，韵事也。今云不许问，尤见其韵。）  

***☆妙复***  

字天钧，江南无锡人。有《石林吟稿》。  

○天钧与荣道士泉、杜太史云川结诗社，称九龙三逸。  

○两鹤  

昔年两白鹤，巢我青松林。夜寒时警露，众壑流清音。一鹤恋故栖，孑焉守云岑。一鹤忽遐举，天路探幽深。神山境恍惚，浩浩谁能寻。惊飚吹未息，素羽愁难任。故林遥待汝，贞此岩阿心。（作《招隐》诗读。）  

○访山中禅友  

晓爱山气清，晚爱山烟苍。日夕常在山，遂与山相忘。相忘忽相忆，忆我山中客。松扉轻叩声，或恐惊栖翼。  

***☆律然***  

字素风，江南常熟人。著有《息影斋诗》。  

○素风于诗友三五人外，不慕贵游，不储钵资，坐石经室几六十年，人品高，故诗亦不落禅门偈颂体也。柏太史蕴高许以“穆如清风，静若止水”，人共信之。  

○落梅  

和风和雨点苔纹，漠漠残香静里闻。林下积来全似雪，岭头飞去半为云。不须横管吹江郭，最惜空枝冷夕曛。回首孤山山下路，霜禽粉蝶任纷纷。  

○西斋小葺初成西涧露氵胥两先生见过赠诗次韵  

锱庐不厌如蜗小，喜是轩窗两面开。种竹叶沾新雨露，移松根带旧莓苔。偏多白发携筇过，尽放青山入座来。点检阶除忙未了，幽花野草按时栽。（佳句。）  

○悼鹤次蒋迪甫太史韵  

病久胎禽剩瘦形，朝来羽化竟冥冥。孤情望断林间影，秃笔书残石上铭。苔径忽空新印迹，松巢忍见旧遗翎。高人从此添离索，哀怨还如失一丁。（语语是悼。）  

***☆元祚***  

字木文，湖广云梦人。西洞庭山寺住持。著有《鹤舟诗草》。  

○从安节宓草昆仲乞写鹤舟图  

我家住近黄鹤楼，门对青青鹦鹉洲。一朝巢破防倾卵，独鹤扁舟任远游。飘零奄忽三十载，几见桑田变沧海。细柳新蒲失旧观，惟有青山常不改。去年览古凤凰台，台上白云难扫开。凤皇黄鹤遥相望，彼此茫茫招不来。浮生一梦真草草，秋月春花人易老。早知飘瓦本无情，何事从前愁不了。水田茅屋莫愁村，别有遗风古道存。采薇烹蕨从先志，头白相逢两弟昆。生性烟霞入骨髓，人爵之荣糠秕耳。胸中同有造化炉，写出真山与真水。夙世辞人兼画师，何须粉本求成规。意在笔先才落笔，坌涌元气向淋漓！我生爱画世无对，逢人索画如索债。凭君合写《鹤舟图》，渺渺胎仙水云外。（胸中堆阜，尽露纸墨，不得以枯禅目之。）  

○独树堂散怀  

得失吾何有，荣枯事尽删。神常游物外，名恐落人间。流水一声磬，夕阳数点山。闲身倚枯树，亻宁看鸟飞还。  

棕竹新添杖，扶来步步安。浑如得老友，从此共盘桓。天地孤身在，冰霜白发寒。一编写情性，只可自家看。  

○寄高澹游  

卖尽青山说买山，高年正好学偷闲。洞庭尽有梅花屋，何不携家住此间。（澹游工六法，故有起句。）  

***☆明印***  

字九方，江南常熟人。吴中怡贤寺住持。  

○秋日过王冈龄山斋次韵赋答  

良辰赴幽期，名园散清步。黄菊未辞秋，霜鸿正横曙。逍遥玩泉石，参差数药树。主人出卷轴，精力所凝注。六法韵俱流，五字神或助。把玩愧不如，爱极翻成妒。（“我见犹怜，何况老奴”，妒极翻成爱也。此对面言之，一系佳人，一系释子，不禁粲然。）  

陟级已梯空，登兹江畔楼。取适那在高，聊足恣冥搜。虚檐仰晴穹，疏槛临平畴。西山送遥青，风前上帘钩。趣以淡为赏，情以忘转投。寒城送暝钟，一笑还淹留。  

***☆尤采***  

字玉田，江南长洲人。著有《担云集》。以下道流。  

○下田以道术擅名，后主康亲王邸，与诸大老唱酬，烟霞之气渐少矣。兹取《芜城》一章，系未之日下时所作。  

○芜城怀古  

零落杨花帝业消，龙舟东下泛春潮。长堤帆影三千女，明月箫声廿四桥。金井寒泉无绠汲，玉钩香土有魂招。游人莫笑江都梦，赢得风流胜六朝。  

***☆俞桐***  

字秋亭，江南长洲人。  

○秋亭以病入道，隐于画，馀事成诗，取自然，不求工也。赵秋谷每赏之。  

○渔父  

身为渔父，志不在鱼。投竿直钓，悠悠江湖。钓不必得，得不求沽。烟霞为餐，天地为庐。弗愿独醒，颓然一壶。忘我忘天，浩歌可夫！（视渔父《答孙缅歌》，所见尤高。）  

○舟行  

遥望炊烟处，桥阴断玉环。淡霞明到水，丛树远疑山。寂寞三春过，夷犹百里间。晚来随意泊，鸥鸟共溪湾。（三四眼前语，雕镂者转或失之。  

○绀池僧  

“树色静疑山”，妙在静字，此“丛树远疑山”，妙在丛字。）  
