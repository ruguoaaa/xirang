---
title: 第4部分
index: true
icon: editor
order: 4
category:
  - 诗藏
  - 诗集
  - 古今禅藻集
tag:
  - 钦定四库全书
  - 集部八
  - 总集类
  - 沈德潜
  - 清
---

## ●卷二十三  

***☆王世琛***  

字宝传，江南长洲人。康熙壬辰赐进士第一人，官至侍读学士。  

○登楼  

万里辞吴会，经年滞越舟。两行乡国泪，独上海山楼。飓母威难近，蛮云瘴不收。炎荒非我土，何事爱南游？  

○英州道中寄大兄  

江岸草萋萋，愁悬落日低。天涯两兄弟，客路各东西。眠食知何似，音书莫懒题。遥怜端水上，惟听子规啼。  

○灵山峡  

瘴锁双峰合，江穿一线通。崩崖飞飓母，落日啸猿公。林暗苍梧雨，波翻海风。朝朝啼杜宇，萧琴似巴东。（连上二首稳顺清朗，似《极玄》、《又玄》风格。）  

○题昼三照  

边草初枯猎马肥，甲光照日散金微。健儿羌笛三声晚，射虎归来雪满衣。  

***☆沈树本***  

字厚馀，浙江归安人。康熙壬辰赐进士第二人，官翰林院编修。著有《仑翁诗集》。  

○从来学苏诗者，只得其随手征引，波澜不穷，其弊往往流于纵肆，此独于用意正大处求之，即质之元遗山，必无沧海横流之目。  

○大水叹五首  

戊子春徂夏，时若雨风。种苗行方遍，铺田渐。农夫顾之喜，谓今岁其丰。如何遘患，霪雨无终穷。西吴百万亩，化作鼋鼍宫。灾殃其数然，讵敢怨苍穹。所嗟民无食，何以及岁终。作诗维告哀，声比寒号虫。溪水日夜长，莫辨芦荻洲。桥面撑巨筏，门内维行舟。邻家有破灶，来往纷游。望中见屋脊，簸荡如浮沤。下田不可救，沉没无一留。高田筑版插，全力保瓯窭。须叟仍溃决，一概成洪流。谁绘《洚洞图》，为民陈凤楼？帝尧方咨儆，应切怀襄忧。  

米船隔江左，米价腾浙西。五斗逾千钱，长饥痛蒸黎。空突无烟，食尽秕与弟。秋成望更绝，四顾维荒畦。东家投水死，西家弃其妻。归来仰屋叹，儿饿牵衣啼。儿慎勿再啼，今夜犹同栖。明当入城市，鬻汝如犬鸡。回顾堕血泪，寸肠若刀。徘徊出门看，旷野愁云低。  

去年旱魃虐，焦卷苗无根。今岁商羊舞，沉浸连千村。水旱适氵存至，何策苏元元。吾闻上古时，备患有本原。三年则馀一，仓廪常高屯。纵遇天灾至，民力堪自存。救荒于既荒。所济何足论，而况并无策，蒿目空忧烦。（近日行社仓，似救荒于未荒矣，然徒饱吏胥，日滋民害，遇荒岁不发一粟，殊不可解也。渎仑翁诗，附记于此。）  

吾皇仁如天，湛恩垂涣汗。旧税与新租，全蠲岂惟半。小民一岁间，县门踪迹断。奈何奉行者，天语敢轻玩。公然肆追呼，不顾人愁叹。况此遭凶荒，岂能免逋窜。长歌《舂陵行》，千载思浪漫。元结称浪叟，亦称漫叟，《舂陵行》，（元结忧民诗也。  

○详写被灾，同于呼吁矣。值圣朝爱民如子，而民尚不被泽，是谁之咎欤？乾隆二十年，水灾之后，继以虫灾、风霜灾，为祸更甚，使仑翁见之，不知如何痛哭也。）  

○五显岭  

高峰入闽奇，飞路盘空幻。硖角隐堂皇，壁面压溪涧。泄云生嵌窦，飘雨来转盼。<乔亢><虚亢>滑难行，攀缘苦未惯。进虞一步艰，坠有千丈患。战兢腰脚疲，牵挽衣裳绽。前望怖啼狨，俯视羡归雁。险疑过秦关，危或逾蜀栈。积阴何时开，叠嶂谁能铲？人无恋舟车，我将老葭。  

○浴象行  

瑶光之精照九真，奇兽天生好躯干。贡入虞廷受封号，朝仪熟习无拘忄Й。神威累危过熊罴。异状陋ァ犴。随时浣濯顺阳气，勾引倾城哄奇玩。故人僦屋宣武门，邀我来观玉河畔。一笑登楼快倚栏，楼下千人万人看。传呼都尉出西城，指点蛮奴踞南岸。羯鼓暄阗群象来，锦鞍结队红云烂，鼓声初歇人语寂，并立沙汀卸羁绊。一人裸体骑一象，徐徐踏浪排鱼贯。细刷四蹄及两牙，洗净尘污一身遍。水面浮来自在行，氵氵爵盘涡才没。翻身一跃入波底，疑堕蛟宫杳难唤。隔浦俄惊浪拍天，波心突出银涛乱。蛮奴依旧跨肩头，观者魂摇共嗟叹。也似吴儿石作肠，潮头出入全无惮。往来盘舞复几回，扬沫飞涎绕云汉。连蜷修鼻吼长风，老鱼瘦蛟皆远窜。浴罢依然上锦塘，赤重装日将旰。成群归锁御房深，明日宫门须待旦。油壁花骢影渐稀，风吹十里香尘散。楼角翠浪流，西山扫黛横天半。（状象奴入水出水，如见其人，结处蒙蒙楼角翠浪流，谓长鼻喷水，溅及楼角也。姜西溟太史作，感旧缠绵；此篇叙事详尽，各擅其胜。）  

○磨盘山  

回顾不见入山处，此身已似盘中住。百千旋折眼生花，三五回环神失据。才思左往复右行，正欲仰登先俯注。坡平幸获寻丈宽，径仄只留分寸度。鞭丝帽影蚁缘窗，马足车轮蛇绕树。乍阴乍阳日向背，在前在后风来去。山远不逾三十里，山高不越万馀步。从卯到酉历未穷，自壮至老陟犹误。燕齐大贾有深愁，并代健儿俱却顾。人间不省行路难，请过磨盘山上路。（起六语写尽山行屈折，已尽磨盘之义，以下蓦涧注坡，直如行所无事。）  

○游汴城宋宫故址  

帝阙崔巍逼敌营，乘舆仓卒赴青城。力穷巷战悲何，计决亲行误范琼。此后难逢回日驭，有人空唤渡河声。杜家留守真鸡狗，草草南归失四京。（徵、钦北狩始误于不用李纲，继误于不用宗泽，至用杜充为留守，而国事万不可支矣。此种诗可作史读。）  

○赠王载扬  

唱遍《杨枝》又《橘枝》，洞庭林屋有新词。谁知枫落吴江冷，未是崔郎压卷诗。（载扬少工诗，人无知者，仑翁见而赏之，遍告诗坛，名遂著。载扬，吴江人，故以枫落吴江冷为比。）  

○李白填词  

花前承旨笔如飞，三阕新词万古稀。被酒不忘规讽意，故将燕瘦比环肥。（从前作者但羡其才思之敏，知遇之荣，此能道其规讽微意，所见者大。）  

***☆徐葆光***  

字亮直，江南吴县人。康熙壬辰赐进士第三人，官翰林院编修。  

○曩见太史怀旧诗七章，胎源于少陵《八哀》，今已散佚矣。兹从奉使琉球册中录出，得其大概。  

○康熙戊戍六月朔奉命册封琉球述怀三首  

我生寡行役，敦敦守书案。少长太湖旁，临涯渺无岸。来京国游，涉江已三叹。浊流益奔驶，疑向银河乱。今将事东，宠命贲冗散。皇灵九垓，当险敢云惮。衔纶出区夏，邮签浩难算。八千闽越路，未及溟程半。涉川守忠信，古人宁我谩。兹游纵目初，奇绝平生冠。  

去家逾一纪，有母嗟尸饔。微名虽获忝，禄薄仍固穷。侍养曰有季，顾我如飘蓬。玄发恐日霜，倚门望屡安。七十古云稀，兹秋欣已逢。膝下阙亲拜，颂况徒为恭。闻命蹶焉起，问驿江之东。我家官河ヂ，水邮当此从。省觐始一遂，长跽献泥封。（自注：癸巳覃恩诰封始赍回。）王程幸非迫，且复乐融融。  

家贫如屋败，榱桷强撑拄。大者既就挠，薄弱成何补。瘦妻岂云健，乃委持门户。二女皆获归，纫缉良辛苦。相见且欢喜，谪怨茹不吐。佳儿得嘉耦，此日来归祖。新妇前致辞，阶前彩双舞。不觉爱怜生，拭泪成姁语。水清石累累，此事自前古。至家不成归，离绪还缕缕。（首章奉命，次章拜母，三章辞家，章法井然，词亦朴茂。）  

○自口外回至密云道中车折轴遇雨  

出山复入山，颠顿不知几。瘦马怯孱颜，两毂斗石齿。脱险就夷旷，泥行钝亦喜。中轴忽摧折，轮转不逾咫。劳薪不能言，事败悔方始。解轭就牛车，落日照行李，驶雨截山来，坏云翻墨起。桥阻断虹边，路辨掣电里。风吹只单，沾湿行未已。将经沧海身。平地已如此。  

○枫岭山行至梨岭  

风泉聒旅枕，壁灯照客起。云木初阳，蒙茸犹谷底。笳鸣惊宿禽，旌影照溪水。虹桥接枫岭，闽程从此起。仰见梨山巅，雾行犹十里。阴崖竹梢空，寒碧光。山僧延客坐，孤亭翠微里。亭边方竹枝，乍见心尤喜。棱棱节目匀，端正比君子。我行既在险，所恃非圆美。从僧乞杖材，中矩皆如砥。行行步亦步，扶我历蒙汜。（人生陟险，惟中正自守，可以免祸，古来聪敏人每以圆美得咎，不止捷径窘步已也。从方竹杖悟及持身有素，言下遇之。）  

○上滩行  

命走闽服，崎岖敢易安。纸船托微命，上滩复下滩。上滩逆水怒，求进尺寸难。片石扼我险，力费千篙攒。下滩得水利，双楫如轻翰。穿针与走马，（自注：皆滩师语。）一泻百里宽。顺流虽云乐，触激无坚完。滩师头易白，斗捷摧心肝。上水既失利，小心事惊湍。救堕愁脱手，引汲心胆寒。釜悬船挂壁，溜急鱼升竿。步步自牵挽，力尽终跻攀。于此互乘除，得失如循环。上滩与下滩，请君择其间。（处顺恣肆，处逆周防，恣肆者败，周防者安，行路礻是身，其义一也。）  

***☆顾嗣立***  

字侠君，江南长洲人。康熙壬辰进士，官翰林院庶吉士。著有《秀野诗集》。  

○秀野选元人诗集，搜罗殆遍，使百年文献不致沦没，皆其功也。素以文酒友朋为性命，有名人过吴下者，惟恐不诣其宅。至家道中落，犹以不能酬赠为愧。与前明葛震甫之爱客正复相类。今三十年馀，此风歇绝矣。诗品初仿金、元，继跻昌黎，后臻王、孟、韦、柳，垂老以未能步趋李、杜为憾。盖其诗得江山之助，游历愈广，风格愈上，《桂林》、《嵩岱》二集，尤为生平之冠云。  

○读元史  

中原皇纲失，宗社如山崩。读书遭兵燹，灭没无一存。伟哉姚公茂，绝学能相承。军中来江汉，窦许号得朋。读书鸣琴下，圣贤接寝兴。宝剑抉浮云，手扶日月升。经学唱西北，文物得未曾。茫茫六合内，独让斯人能。（姚公茂，名枢；窦、许，窦默、许衡也。）  

周室悯黍离，蜀臣悲杜宇。吁嗟彼王孙，甘心事仇虏。死愧文丞相，生惭谢皋羽。书画虽绝伦，大节吾不取。贤域彝斋翁，高风邈千古。遇弟辄生嗔，到门必见侮。吾爱《水仙图》，宝为翰墨祖。（彝斋，名孟坚，字子固，以梅竹水仙擅名。）  

文章开鲁姚，元气尚团结。万历置奎章，作者首虞揭。金华接踵兴，儒林推四杰。为学务根柢，行文净冰雪。古藻扬清光，煌煌照碑碣。一代制作手，小儒尽咋舌。同时惟欧阳，瓣香乃祖烈。后来宋太史，犹承黄柳诀。斯文如江河，源远流不韵。猗欤百年间，生才竟殊绝。（传道脉，厉清节，人道所重，表章前哲，别于风云月露之词。）  

○自钱唐江口至常山舟中杂诗  

积雨湿江云，林深白一片。春风忽吹开，青峰递隐见。晴旭散旅愁，鼓聊自遣。昨宿西安城，今到常山县。故人松桂林，葱茏眼中见。（自注：张常山天农有《读书松桂林图》。）西北有浮云，别来几番变。阮籍醉不醒，司马游已倦。弭节暂淹留，孤踪愧深眷。（画笔所不能到者，以韵语补之，此化工也。起四语，予尝于舟行晓望时一遇目。）  

○望郎回（自注：在大安驿，有石形如妇人，携一稚子立山上，名“望郎回’）  

望郎回，望郎回，朝朝望郎郎不回。孤儿三尺，形单影只。冬愁风酸，夏愁日赤。南山云连北山雨，一样人间两样土。望郎回，几时来。东海会有西归水，妾作石人甘烂死。（为男子作诗，风其忠爱，为妇人作诗，风其贞烈，此立言体也。杜陵得《三百篇》之遗，作者犹得此意。）  

○日观峰  

群山向背东南缺，一声鸡鸣海波裂。黄云下坠黑云浮，金轮三丈鲜如血。当时李白平明来，风扫六合无纤埃。精神飞扬出天地，口吟奇句招蓬莱。我今黯ホ失昏晓，双石凌虚自悄悄。安得快剑开烟云，直指扶桑穷杳渺。（尝于五更登天台华顶，见浮云卷尽，海面俱红，须臾金轮上升，天地忽开，万象呈露，前之赤海尽浮金光矣。读黄云十四字，服其简而能该。）  

○万安  

城仄群峰压，江纡乱石通。滩声从地北，瘴气自天东。采竹童乘筏，捞鱼家置笼。滩师喜风利，拨棹入黄公。（自注：土人识水性者，呼为滩师。黄公滩即惶恐滩。）  

○贾傅故宅  

《治安策》上众狺狺，谪向长沙卑湿滨。生遇汉文犹痛哭，放同屈子竟亡身。洪炉久已为铜炭，宣室何劳问鬼神。绛灌不知才子贵，漫轻年少洛阳人。  

○宿适西楚霸王故里  

拨山扛鼎力难支，有勇无谋败固宜。王霸业成破釜日，英雄泪尽别骓时。重瞳每小江东土，残魄犹依鲁国祠。只有野花纷五色，春风省识帐中姬。（项王霸业成于救赵，败于弑主，至垓下而气已尽矣，三四语已举其概。）  

○黄陵庙  

翠帷玉佩问湘娥，夕张佳期忆《九歌》。寂寞荒祠丛竹泪，西风吹作洞庭波。  

***☆杜诏***  

字紫纶，江南无锡人。康熙壬辰进士，官翰林院庶吉士。著有《云川阁集》。  

○云川以诗受知于圣祖，会试不第，赐进士，入词馆，士林荣之。而云川以养亲归，不复出矣。晚与道士荣涟、僧天钧结九龙三逸社，有庐山东林之风焉。中岁尝选《唐诗叩弹集》行世，皆中、晚名作，故平生得力亦在大历以后云。  

○隋堤曲  

隋堤一带官河口，不种桑麻种杨柳。锦帆帝子数巡游，厌住东京乐奔走。将兵西域再征辽，呼韩稽颡诸蕃朝。江都宫监伺颜色，翡翠玻璃恣雕饰。水晶殿揭珠帘开，香风吹送飞仙来。凭肩笑语能几回，梦游惚吴公台。吴公台下雷塘路，野土茫茫乱烟树。伤心为吊玉钩斜，柳色黄昏不知处。（柔肌令仪，按节起舞。）  

○周处读书台  

台废尚遗址，荒荒宿草中。在朝能独立，致命见孤忠。始信读书效，因高力战功。斩蛟与射虎，未足号英雄。（见力战致命，缘读书有得，而斩蛟射虎，未足言也。一气鼓铸，结倍有力。）  

○黄金台  

霸业销沉等劫灰，黄金照耀独名台。兵连五国收燕地，力借群豪始郭隗。岂独一时能雪耻，直令千载感怜才。于今落风尘客，犹是纷纷向北来。（隗韵平仄俱收。）  

○戏马台  

戏马元来楚故乡，鸿沟还记各分疆。尽教率土归刘氏，剩有斯台与项王。一战快心惟巨鹿，三分失策在咸阳，如何盖英雄气，独为虞兮泣数行。（王汉王巴蜀、汉中，使得还定三秦，此项王最失策也。特为拈出，具见论古之识。）  

○雨泊吴阊送春同顾梁汾先生作  

吴宫花老泪胭脂，点点残红堕晚枝。自是东风无著处，本来西子有归时。锦帆冷落青帘舫，玉管阑珊《白词》。双桨绿波留不住，半塘烟雨柳如丝。（以西子泛湖比春光徂谢，又恰关合金阊送春，天然波折。）  

○次泰和韵送同年于元士入都因简刘喻旃杨若游诸同馆  

春明分手两经春，吴舫欣同夜语亲。欹枕却怜听雨细，入山还喜试泉新。饱尝世味初归客，寒到征衣又送人。为语玉皇香案吏，秋风且莫忆鲈莼。（不无玉堂天上之感。）  

○花朝宴集  

旧游零落复新知，不放伤春到牧之。一笑岂云无觅处，百花多在未开时。金铃小系香仍浅，羯鼓高催信较迟。共是软红尘里客，薄寒消得酒盈卮。  

○罗浮蝶  

海南飞梦渺无涯，小洞朱明自有家。仙种固应呼凤子，香魂只合伴梅花。别来风雨迷烟嶂，扑向樊笼泣露华。回首此身空羽化，满身狼藉葛洪砂。（第四语天然名隽，雕琢转或失之。）  

○王图炳  

字麟照，江南华亭人。康熙壬辰进士，官至詹事府詹事，著有《授香书屋诗》。  

○咏史  

洙泗无暖席，齐梁无停轨。吾道大可为，斯人讵可避。闭户与缨冠，出处须易地。贞元有韩公，读书尚其志。唐士太披猖，淫靡沿六季。独自抱遗经，卓哉不朽事！抵排二氏言，周情兼孔思。凤跃钧韶鸣，气象庶几似。当其未遇时，皇皇出载贽。拂骨尚欲烧，鳄鱼尚欲制。岂其百炼刚，绕指顿柔脆。三上宰相书，谁识艰难意。汝曹不自量，嗤点何容易。撼树在蚍蜉，当辙笑螳臂。（韩公三上书，共谓宜少安毋躁，此独表其皇皇济时之心，与席不暇暖同意，知人论世，不当如是耶？）  

○鹦鹉  

文采擅江东，陇山短梦通。有时寻稻粒，无计脱绦笼。侵晓梳翎惯，当窗学语工。聪明真误汝，天际看冥鸿。  

○游仙  

青雀西飞绕集灵，麻姑仙诀悟《熊经》。玉杯日暖黄云动，金掌风微白露零。望气方壶犹寂寞，祈年太乙尚丁宁。君王欲乞长生术，不道郎官是岁星。  

○平原村  

年少惊人入洛名，云津龙跃是平生。八王兵甲无臣主，两晋文章有弟兄。晚节不堪愁鹤唳，旧交闻已赋莼羹。春蒲细柳平原路，长使行人泪满缨。（累世将家子，而甘受仇邦恩遇，又处浊乱之朝，而不思潜身远害，宜其及于难也，以季鹰之归作对面衬托，其义弥显。）  

○白燕庵  

菜飘零范蠡船，幅巾短杖自悠然。柴桑归及元兴日，《同谷歌》成天宝年。流水桃花何处问，春风燕子至今怜。隔村隐隐精蓝结，知是当时已解禅。（海叟以遗民终，不罹于祸，诗中独高清节，略其文辞，是识解高处。）  

○渡江  

云自孤飞月自明，蒲帆十幅翦江行。君听浊浪金焦外，淘尽英雄是此声。（无限悲壮。）  

***☆程梦星***  

字伍乔，江南江都人。康熙壬辰进士，官翰林院庶吉士。  

○太史好友朋，喜著述，注李义山诗，成《平山堂志》，名流过维扬者，每定缟纟宁交。原字伍乔，取《南唐书》伍乔居庐山，僧梦大星旁一星，曰伍乔星也。后易曰午桥。  

○读史  

公孙举贤良，先弃后乃收。巍然置第一，晚封平津侯。陆贽举韩愈，亦以再举售叶。其论《不贰过》，即以前文投。一君与一相，取舍岂自由。得失故有命，际会良悠悠。（见遇合有命亦有时，君相不能主也，从前无人道及。）  

○老人峰歌  

山烟作雾朝，模糊烟外疑远峰。风开日出始破笑，一峰背俯兼头童。何年南极下霄汉，无事僵立空山中。诸峰儿孙并胪列，形体虽具难相同。平生侪辈恐无几，匡庐五老齐高风。世人少壮几时好，等闲倏作鸡皮翁。何如此峰既老常不老，前古后今无始终。浮丘容成每来往，俯视尘世扰扰同鸡虫。  

○归画行  

〔恽南田著色山水一册，余向以古书易自王大箬林者，藏之十年，忽为谁何窃去。越二年，马二橘堂招游红桥，因景象如画册，为述前事。马云购得之市肆，复以归余。感其谊，系之以诗。〕  

百事过眼如云烟，山林钟鼎皆随缘。一生爱画入骨髓，得丧未免情萦牵。南田草衣赵昌笔，变格忽复穷山川。公孙大娘舞剑器，出自纤手尤轻妍。我初得之我好友，换马但恨无婵娟。牙签付与那顾惜，一时好事人争传。归来几案共晨夕，炉香茗宛相周旋。从来怀宝动遭忌，鼠辈讵肯留青毡。贯休吝未舍莲花，长康痴乃空桓玄。今年令节值首夏，马君招我城西偏。苇间延缘逐渔钓，沽酒不惜青铜钱。晚朝过雨鸭头绿，夕阳挂岫胭脂鲜。抚景忆画忽太息，南田故物来当前。马君闻之叩始末，事有缺陷犹能全。为言前年适买得，归我并不烦陈编。亡羊失马情顿异，喜跃几落红桥船。秦庭忍弃连城璧，齐人竟返龟阴田。物情别后见更好，况复友谊同缠绵。丈夫一饭亦有报，我穷报德惟诗篇。缅怀寓意不留意，珊瑚铁网终弃捐。宣和之谱空想象，古今一浮云然。忘情太上不可到，去来无往参枯禅。（贯休、长康一联，比画之失也。秦庭、齐木一联，比画之得也。结到太上忘情，去来无著，可云更上一层楼矣。）  

○云栖  

灵山结想十年前，一路穿云许问禅。人绿须眉全是竹，晴暄风雨总因泉。地高偏觉江声近，峰远犹将梵呗传。吟尽夕阳归较晚，清池应爱远公莲。  

***☆舒大成***  

字子展，直隶宛平人。康熙壬辰进士，官翰林院编修。  

○自城子山还宿白家滩赠主人  

到山日亭午，鸡鸣桃花村。匀匀原隰广，蔼蔼桑麻繁。展眺兴方永，即事情弥敦。盘餐古时俗，作息平生言。际夜转清阒，明月来南轩。抚时宁不惜，劳生焉可论。当须遂夙愿，与君采芳荪。  

○山行  

杳杳云外钟，原陆飒已晦。宁知沙际月，复与前峰对。墟落有归人，烟萝闻犬吠。（作者五言应得力于《唐贤三昧》，风味近刘虚，不能用多能用少也。近人能用少者，惟吾友乔亿慕韩。）  

○柬灵皋先生  

《伐木》废千载，劳者方载歌。须良有系，观善匪在他。大道无隐晦，斯文流江河。先民重迈征，所戒惟蹉跎。春风回岁律，芳色滋庭柯。喟然惭所钦，去日何其多。（古淡。）  

○当时  

玉箸严催金叵罗，当时欢会总如何？燕辞华馆无回信，叶落横塘有去波。晓日轩窗闲梦少，晚凉庭院别怀多。露桃花下三年客，肠断秋来一曲歌。  

***☆林佶***  

字吉人，福建闽县人。康熙壬辰进士，官中书舍人。著有《朴学斋诗》  

○甘泉宫瓦歌（自注：文曰“长生未央”。）  

甘泉汉宫遗古瓦，何年弃掷荒陇下。泥沙埋没风雨剥，谁人物色求诸野。阿兄游宦西入秦，嗜奇好古搜沉沦。西京文字传绝少，何意长生四字完形神。周围一尺有二寸，水清翡翠光鲜新。非篆非隶含古意，不雕不琢归元淳。欧阳《集古》见未到，刘博雅谁探真。二千馀年复宝重，转忆飞廉太乙俱成尘。当涂铜雀非侪偶，历十四朝真可久。宝器逾晦逾光明，肯让漳河片瓦传不朽。（吉人兄同人游秦，得瓦于田畔瓦砾中，径五寸强，厚一寸弱，围一尺二寸弱，吉人另有记。宝器逾晦逾光明，才人沉沦久而光显者，何独不然。）  

○游武夷登一览亭  

吾闻武夷山，乃是升真元化之洞天。中间溪流有九曲，三十六峰峭折相排联。我家去山七百里，攸然神往已十年。虽未扶藜临涧谷，早有清梦来腾骞。今冬适经双溪口，舟子西指思回船。兴高踊跃决探胜，四日径到仙宫前。凌晨登筏溯霜濑，山容面面堪沿缘。幔亭峨峨耸云际，玉女秀出清而妍。虹桥千载驾陡削，接笋一线梯钩连。嫣然花竹藏别坞，小九曲内宜安禅。隐屏精舍昔讲学，且奥处罗群贤。雍雍弦诵倡棹曲，会心微妙超言诠。盘游六曲望不极，有亭天半凭空悬。虚无缥缈径欲断，猿鸟绝迹惟云烟。舍舟轻身陟危磴，听彻水乐鸣溅溅。仙船天路落不落，谁弄狡狯疑彭，险艰历尽到奇绝，天游古观山之巅。亭称一览小闽越，抉眦远睇无涯边。此时不知此身在何处，便思脱遗人世同飞仙。丹山碧水如此胜，恨不早拍洪肩。会当买山傍云壑，尽载群藉来摩编。山灵爱山亦爱我，定应招我弃官赋就《归来篇》。（可作武夷有韵游记读，不嫌其详。）  

***☆黄师琼***  

字愿弘，江南长洲人。康熙壬辰进士，官广通知县。  

○题谢梅庄侍御军中学易图  

河洛理数窥胸中，觥觥岳岳前贤风。折五鹿角敢言事，龙荒漠漠来从戎。陀罗海畔今和煦，二月柳条青亦吐。一编玩味最高峰，仰见天心在子午。《后》之金尼复之初，静吉动凶遇有馀。愿君进退持以正，消息盈虚任卷舒。（六十四卦，而独取义于《后》之初六，见君子刚正，而一阴始生，静正则吉，往进则凶，必含晦章美，静以守之，庶可以回造化也。时梅庄弹劾贵臣，谪戍塞外，故以进退持正相勖，后仍以刚取戾，岂学《易》而不能神明于《易》耶？）  

***☆虞景星***  

字东皋，江南金坛人。康熙壬辰进士，两任知县，改授吴县教谕。工诗画，书学米襄阳，雅负郑虔三绝之望。  

○班婕好  

翻因弃置久，转念宠恩偏。灯暗增成夜，花飞长信年。秋风有时歇，团扇岂常捐。独惜罗衣色，尘生不再鲜。（悻悻小丈夫，不能作是语。）  

○湘中曲  

风起黄陵庙下秋，断猿声里系孤舟。云鬟雾鬓知何处，竹色娟娟月影流。  

***☆任兰枝***  

字香谷，江南溧阳人。康熙癸已赐进士第二人，官至礼部尚书。著有《见南诗集》。  

○公出使安南宣谕国王，使王知天朝恩重，拜舞感泣，此生平大节，诗亦典重有体。  

○武侯祠  

丞相祠堂沔阳浒，桧柏森森铁干古。行人指点定军山，月黑天阴闻战鼓。三分炎祚鼎终存，万马中原气已吞。五丈原头将星落，此间终古藏忠魂。泱漭寒流向东去，霜郊豁见平芜路。南通剑阁北褒斜，想见当年运筹处。我来下马拜荒丘，三代而还第一流。绵竹战馀瞻尚死，一门忠烈壮千秋。（凭吊武侯，写出风云动色，忠魂如在，末并传出绵竹之战，一门死烈，此前人未说到者，应与王新城《定军山下作》并传。）  

○大相岭  

肩舆历峻坂，力尽得跻攀。冰雪明孤岭，风云暗百蛮。地应雄剑阁，天已近阳关。旧说南征相，兵戈驻此间。  

○宿剑关  

斜日下荒原，驱车宿剑门。寒山风落石，残夜虎窥村。断续京华梦，凄清独客魂。古来设险地，兴败共谁论？（五言律多从杜出，咏蜀中诗尤宜近杜。）  

○巴州  

深院严扃尽日闲，一年花事已全删。情同笼鸟难舒翼，行似枯僧正闭关。万里烟波通峡水，连朝云雾失涂山。故园遥在春江畔，那得扁舟纵往还。  

***☆杨绳武***  

字文叔，江南吴县人。康熙癸巳进士，官翰林院编修。  

○太史为忠文公孙，秉志节，通经术，不以诗人鸣也。  

○孝陵  

鼎湖龙去上升天，弓剑埋藏四百年。金碗玉龟无羌在，不须清泪滴铜仙。竖儒瞻拜旧山陵，落日平芜百感生。欲奏通天台下表。只怜才谢沈初明。（不必有《黍离》《麦秀》之感，而情韵自深，以沈初明比拟，恰是异代子臣，措词得体。）  

***☆吴襄***  

字七云，江南青阳人。康熙癸巳进士，官至礼部尚书，谥文简。  

○文简老年遇合，位至六卿，出处进退，如凤皇芝草、贤愚共称美瑞者。诗品亦高，不肯流入三唐以下。  

○柏乡雨花庵口占  

雨花亭子上，坐饮赵州茶。古寺木初落，疏林日已斜。黄花应笑客，白发未还家。老衲若南去，乡山问九华。（自注：僧楚泽云，将行脚南中。  

○黄花一联  

十字成句，此文简出使楚中过而留题也。名流过者，俱有和作，总未及其自然，予见而录之。）  

○送徐斋先辈奏使琉球  

浩渺沧波隶九州，贡航不绝大琉球。嗣王册命今三锡，（自注：国朝册封琉球，今为第三次。）使者才名第一流。龙节高擎天北极，星槎直泛海东头。书生报国宣威德，敢诧乘风万里游。（时送行诗汇成卷轴，剧多名作，然颂扬得体，无逾此章。）  

○秋吟  

落叶满秋山，征人久不还。一声何处雁，应向玉门关。（神完气足，语稳调高，征戍离情，自在言外。）  

○题黄山蒲团石  

小心坡上得心安，鹘落猿飞路不难。百步云梯谁撒手，九年空坐石蒲团。  

***☆唐建中***  

字赤子，湖广竟陵人。康熙癸巳进士，官翰林院编修。  

○临高台  

临高望秋水，寒镜出尘函。碧藓净孤渚，苍云阴半岩。风传隔院笛，叶送下江帆。正有南来雁，离情孰寄缄。  

***☆张梁***  

字大木，江南华亭人。康熙癸巳进士。著有《澹吟楼诗》。  

○张氏门风鼎盛，声华赫奕，而淡吟不乐仕进，户庭萧寂，如游方外人。喜鼓琴，兴到时，弄一二曲。晚迁居青浦之珠溪，无疾而逝，人谓同禅家之解脱者。  

○弹琴  

偶坐藤萝下，挥手弄素琴。我琴不悦耳，能作澹泊音。本非求人知，我自写我心。钟期既已亡，成连谁能寻？岂徒桑与濮，六代趋荒淫。时世有升降，性情无古今。抚兹枯桐枝，欲辨口若暗。罢琴人寂然，明月窥疏阴。（古人五言如“人心尽如此，天下自和平”，“能使江月白，又令江水深”，七言如“空山秋满霜烟平”，写琴理琴韵，非琴声也。作者此篇已得古人三昧。）  

○弹琴杂诗  

孤桐独为奏，不假金石谐。微矣园客丝，能写旷士怀。中散已云逝，千载罕见侪。奈何大雅音，委之优与俳。抚弦传渺，希声正复佳。岂难悦人耳，所耻在淫哇。听者虽或疏，宫徵安可乘。  

束发好鼓琴，自谓甚易工。初得一声似，旷若意已通。学之既十年，兹理弥无穷。吾未忘吾手，焉令诸有空。乳泉滴幽洞，箐木含远风。至音非可求，只在天然中。（诸有皆空，只在天然，滞于手不能空也，末句点明。）  

○梅花三弄  

梅花随东风，淡淡入我弦。冻云残雪春乍破，一枝两枝篱落边。暄啾野雀噪深竹，溪水无波照空渌。阳和暗觉指下来，遥峰泼翠岚阴开，五色凤子双徘徊。小弦急，大弦缓，冷香拂袖东风软。袅袅冰魂吹不断。忽然孤鹤唳一声，罗浮山远春梦惊，霜天欲晓寒更清。平生茅屋心，松徨共萧寂。山家闭户悄无人，绿满青苔落英积。瑶琴醉横膝，一片孤月当窗白。（梅花与琴，浑融无迹。）  

***☆无名氏***  

○明怀宗御容歌  

〔帝丰颐隆准，冠金兜鍪，衣锦袍银铠，天威凛然，藏于先朝指挥卓焕家。癸未冬，道经维扬，过指挥从子尔堪，得拜觐焉。〕  

甲申三月国大变，贼骑横行满京甸。百官狂走内竖降，九门洞开人不战。烈皇平明起太息，独自击钟向前殿。左右顾视无一人，公主饮剑情割断。身殉社稷在煤山，血诏留衣发掩面。后来渴葬向玄宫，六十年间市朝换。宁知遗像今尚存，天人眉宇臣民见。黄袍白铠玉几陈，端然帝座赫百神。龙髯一尺怒欲拂，似愤当日无忠臣。况值万方苦兵革，郁陶犹疑见颜色。直是忧勤一片心，纵有丹青画不得。史相 可法 涕泣绘此图，军前跪拜激顽夫。翠华金根走姑孰，雕戈铁骑围江都。惜哉孤城卒难守，空将报国心肝剖。敕印亲文贺总戎应昌，指挥卓焕捧御容。真州欲往飞梁断，完节自赴波涛中。指挥平生节自矢，因奉御容不敢死。至今从子藏宝函，挂出天颜真尺咫。忆昨路经思陵东，松桧飒飒来阴风。鼎湖龙驭去不返，金盘谁荐樱桃红。呜呼！国家养士三百载，杀身成仁几人在？羡君忠孝聚一门，永与此图垂勿坏。（自注：尔堪为明户部侍郎忠贞公敬十世孙。  

○“龙髯一尺怒欲拂，似愤当日无忠臣”十四字，几于模之有棱。末幅归本一门忠孝，与少陵《赠曹将军霸》诗同一苍凉激壮，是为神来。）  

***☆谢遵王***  

字前羲，江南江都人。康熙癸巳副榜。  

○吴中感兴  

两月金阊住，听残《白歌》。山惟洞庭好，春是虎丘多。良觌故人远，乡心寒食过。舵楼闲倚望，渺渺奈愁何？（三四已括吴中之胜，“春是虎丘多”，眼前语，道来转觉其新。）  

○枕上  

帘幕微风入，轻寒枕篥侵。梦多通夜恶，病觉隔年深。簌簌灯花坠，寥寥戍鼓沉。寒蛩偏恋我，床下和哀吟。（前羲没于早岁，此即病中作也。读去哀音动人。）  

***☆顾陈序***  

字玉停，江南太仓人。康熙甲午举人，官行人。  

○娄东诗人虽各自成家，大约宗仰梅村祭酒，玉停晚出，欲自辟町畦，而能不离正轨，亦后辈中矫矫者。  

○饯敬亭上江西观察分题得盆桧  

一尺万丈势，郁此升仙姿。托根几案间，抉石出怒犭。黛枝云盖结，铁干霜痕披。圣植既劫火，犹睹具体微。风霆起春蛰，应有飞龙知。愿为祖生楫，送君中流时。（借题发义，见得圣传一脉，正可乘时有为也。后敬亭居官，克副此语，可云不负友朋矣。敬亭，字子大，名起元。）  

○分拟鲍参军白头吟  

持妾怀中月，照君弦上心。琴声逐流水，月向波心寻。体双珍合璧。心一利断金。如何乖宿昔，貌昵情辰参。破璧成带玦，挫金置毡针。昔为比目鱼，今作分飞离。分飞日以远，反目望转深。言念结好初，忍垢共泥沉。钱刀焉足贵，信义乃可任。不见黔娄妻，相看雪盈簪。（温厚缠绵，忆泥沉之共艰，责信义之足守，怨而不怒，可与《谷风》并读。）  

○豹留皮  

豹留皮，人留名，死无所留，不如无生。大丈夫，得死所，光奕奕，照千古。王铁枪，不识字，但好武。郓州失，铁枪出，破强敌，斯三日。妻子羁唐勿复言，男儿誓不私家室。辕门置酒出舟师，座客未散连锁摧。亚子胆落守殷窜，威名播耳如春雷。青蝇营，贝锦成。保銮溃，中都倾。吾枪可折，吾膝胜铁，谁能向斗鸡小儿屈。惜哉豹，为鼠死，豹皮文独存，鼠腐臭未已。（彦章事朱温固为不能择主，然既已事之，则君臣之义不能乱也。欧阳公力为称扬，明儒又过贬抑，篇中于忠勇则显言之，于失身则微风之，两者兼，而王铁枪之论定矣。）  

○十阿父为天子父，孰如其尊。阿父过多，难为儿孙。杀人于市，如屠犬豕。皋陶袖手，虞舜充耳。一父披猖，九父张。愿言筑宫，奉以上皇。脂车秣马，归之汴京。后周太祖后柴氏无子，以后兄守礼之子为子，是为世宗。守礼杀人于市，有司以闻，不问。时王溥、汪晏、王彦超、赵令坤等同为将相，皆有父在洛阳，与守礼往来，惟意所为，洛人畏之，号“十阿父”。  

○古北口  

地险雄关旧，秋临独客惊。马头悬汉月，山背络秦城。草带烽烟色，蝉为朔吹声。舆图正无外，大漠亦神京。（捶炼而成，言无浮响。）  

○偕王树先观察渡钱塘舟中对弈  

问渡携棋局，忘言到夕曛。星辰两手握，吴越一江分。小劫壶中隐，馀音橹外闻，机心浑不用，仍可狎鸥群。（吴、越以江为界，人能言之，以手握星辰引为对偶，两语皆警拔矣。作律诗须得此意。）  

○瓜州晓渡  

征鞍才卸客身轻，指点金焦双眼明。宿雨渐收遥岸出，海云初落怒潮平。人归春晚犹馀兴，风入江南亦有情。正值百花新酿足，一杯先为破愁城。（第六语，久羁北地者始知其工。）  

○寅鉴堂后灯筵即事（自注：各以己字为韵）  

珠明玉艳簇芳庭，细腻风光锁曲屏。歌板欲残馀《白雪》，月轮初上淡春星。坐忘宾主宵嫌短，思入乡关酒易亭。不奈峭寒归客枕，半垂纸帐一灯荧。  

○砚  

端溪谁割紫云腴，万古文心向此摅。小心墨池成巨浪，就中飞出北溟鱼。（小中见大。）  

***☆尤秉元***  

字昭嗣，江南长洲人。康熙甲午举人，官乐至知县。  

○昭嗣年五十馀，嚅嚅，依然童稚。及乎莅官，民安政肃，去后犹思，贤者洵不可测也。诗承西堂、沧湄两先生后，不入轻浮之习，是为唐音。  

○孤雁篇  

玉关万里秋风远，南归雁渡芦洲晚。数行中断忽分飞，零落寒空谁作伴？可怜孤雁不胜情，常伴寒星夜夜鸣。客舍凄凉魂欲断，深闺辗转梦难成。客舍深闺听凄恻，绝弦更有伤心客。十载同栖连理枝，一朝忽拆双飞翼。空馆经秋冷む帷，黄昏微雨画帘垂。当时漫作《求凤引》，此日翻成《别鹤》悲。悲来常向西风恸，重纩难温谁与共？一似孤鸿失侣飞，湘江不作鸳鸯梦。天上人间两渺茫，年年岁岁恨难忘。尺书肯寄重泉去，为道萧郎正断肠。（昭嗣三十馀悼亡，不娶，旁无姬侍，人高其清净，不知其情深也。篇中连绵不断，如春蚕引丝，失偶人几不能读。）  

○芙蓉映水曲  

秋江潋滟开明镜，湘女窥帘晓妆靓。遗佩飘香散作花，一枝艳质临江映。江水盈盈未易求，相思空望夕阳楼。西风一夜生南浦，零落红衣入暮愁。  

○牡丹  

洛阳花谱几番新，烂漫欣看谷雨辰。晚出遂超群品上，才开便足十分春。倚栏妆重愁无力，绕幕香浓欲醉人。千载沉香遗迹在，谁将绝调写风神？（李山甫“数苞仙艳火中出，一片异香天上来”，罗隐“公子醉归灯下见，美人朝插镜中看”，皆粘腻语，而薛逢之“买栽池馆恐无地，看到子孙能几家”，则又过于衰飒矣。颔联尔雅典切，古今人何必不相及耶？）  

***☆张弘敏***  

字讷夫，江南丹徒人。康熙甲午举人，官孝感知县。  

○咏史  

剑术莫论疏，荆卿一何愚。生劫万乘主，此事大难图。惟彼虎狼秦，变诈实多虞。诳楚绝齐交，终不致商於。焉能反侵地，信义申匹夫。急嬴政胸，群愤亦少舒。如何披督亢，犹事久踟蹰。嗟哉报丹心，空与日月俱。（荆卿不止剑术之疏，欲生劫以反侵地，是以齐桓望虎狼之秦，其势必不能也。末不没其报丹之心，咎之之中，实深惜之。）  

○放榜明日知落副车有作  

琼楼高迥绝跻攀，大药功成第八还。行到半天仙骨少，罡风复遣落人间。  

***☆吴廷华***  

字中林，浙江仁和人。康熙甲午举人，官福建海防同知。著有《东壁诗钞》。  

○东壁穿穴经学，尤究心《三礼》，所为诗征引典实，虽风雅不足，不碍为方家也。  

○沈孝子行（自注：为艮思观察子庠生{敬心}作。）  

我友有子称小凤，少岁六经熟磨砻。忘身竟以死孝传，千古人伦作桴栋。孝子陈情救乃翁，乃翁得旨还天中。（自注：时寓居河南辉县。）昨岁母殡值邻火，扑灭不觉麻衣红。麻衣红，不可褫，宁死肯任母殡毁。头焦额烂肤不完，殡宫获全孝子死。孝子曾补《两笙》诗，《南陔》《白华》有新词。居身洁白守庭训，循陔乃厄南宫离。我闻客位之殡涂且聿，攒至西序预火备。此礼废坠千百年，致令孝子蹈炎炽。我友哭子几丧明，邦人请旌留孝名。登危临深古所戒，成仁取义非过情。读书要在持大节，至行煌煌如火烈。旌庐令典金石光，精神不逐劫灰灭。（始而陈情救父，继恐火焚母棺，衰扑火，自焚其身，固死于孝者也。得此诗表之，孝子可以死。然孝子于是乎不死。  

○《士丧礼》：“掘聿见衽。”聿，埋棺坎下也。颜延之《哀册文》：“戒凉在聿，杪秋即穸。”《注》：“三日而聿，三月而葬。”）  

○题杜文贞公小像  

长乐坡前白讥甫，（自注：饭颗山，《唐摭言》作长乐坡。）太瘦生缘作诗苦。我闻斯言不谓然，是亦群儿谤伤语。三人各瘦公有云，诸弟岂尽能诗人。《唐书·文苑传》可考，丧乱饥饿丛公身。自公莅官天宝季，渔阳鼓瞽势何炽！陷贼归来惊所亲，老瘦当知从此始。乾坤疮痍劳至尊，苍茫家室空柴门。三年奔走益潦倒，一身皮骨嗟空存。我读公诗见大略，浩气纵横非束缚。况闻下笔如有神，豪吟安得身如削。披图恍遇山泽癯，聊存诗案明其诬。闻说李侯亦憔悴，千首敏捷终何如。（太白戏少陵语，本出杂说，不足凭也。以“三年奔走空皮骨”句为语，见少陵之瘦，由于丧乱，而旁喻曲引，以破所戏之语，无微不到。）  

***☆徐陶璋***  

字端揆，江南长洲人，昆山籍。康熙乙未赐进士第一人，官翰林院修撰。  

○殿撰中岁成诗，流于性情，温厚之馀，故动皆有则。  

○桐庐  

轻帆漾微风，到郭及亭午。晷影落清波，衔云映吞吐。沙渚集渔ザ，鹭鸶晒毛羽。参错缀人家，临水开牖户。楼阁见层叠，罅隙松篁补。愧无荆关笔，好景渺难谱。微体幸萧散，得未羁簪组。心胸湛虚明，俯仰忆往古。近欲访玄英，俯首拜А土。远攀汉客星，高风邈天宇。拟将谢浮名，烟波狎柔橹。何时携双柑，春莺听花坞。（上半写景，下半怀古，“心胸湛虚明”二语，作上下转关，篇法整肃乃尔。）  

○洪忠宣祠  

不愁鼎镬一心坚，辩折金廷气凛然。举目动惊风黯惨，攀髯空想泪潺。放还北地辞羁绁，沦滴南朝被弃捐。寂寞钱塘孤庙冷，千秋有恨听啼鹃。（忠宣羁北地十五年，金人鉴其忠放归，高宗亦谓其同于苏武，而秦桧恶其刚直，后至安置英州，桧之恶可擢发数耶？同时朱弁亦十七年放归，事与相类。）  

***☆凌如焕***  

字榆山，江南上海人。康熙乙未进士，官至兵部侍郎。  

○题隆中草庐  

摄衣岘山巅，停舟鹿门。凭吊草庐人，抱膝山之趾。烛照天下事，未尝一挂齿。一朝感知遇，卧龙挟云起。攘外遏强寇，安内辅孺子。伊吕良可追，管乐讵足拟。二《表》泣鬼神，耿耿光青史。命毕五丈原，恨流江汉水。当年有庞公，陇上秉良耜。足己外无求，民物捐敝屣。惟公立谈时，决策扶炎纪。闭户不失人，救世不枉己。缅怀三代下，谁许齐一揆。用行而舍藏，庶乎子渊氏。（忠武自比管、乐，少陵比以伊、吕，而此以子渊氏拟之，行藏合宜，所谓易地则皆然也。尚论古人，正须独放眼力。）  

○新滩拽滩歌  

风瑟瑟，树萧萧，拽滩水落新滩高。蜀道青天不可上，横飞白练三千丈。居人欢喜旅人愁，千盘万折过陇头。  

北雪消，南风作，新滩水平拽滩恶。中流伏石如蛟龙，纸船全赖铁梢公。旅人色沮居人利，石米百钱取如寄。（自注：货米船下滩经水者，值取百钱一石。  

○可作古谣谚读。）  

***☆余敏绅***  

字张佩，福建建宁人。康熙乙未进士。  

○传胪日作  

初日刻漏传，鹓班肃立静鸣鞭。一声胪唱才过耳，五色云高或在天。幸藉朴诚逢圣世，肯图温饱愧前贤。粗才未奏《凌云赋》，也向螭头惹御烟。（胪唱日想到或有韩魏公其人，心事光明磊落，谓他人，非矜一己也，朴诚自矢，不图温饱，可以觇其为人。）  

***☆杨士凝***  

字笠乘，江南武进人。康熙丁酉举人。  

○饥民谣  

村村屋头鸦乱飞，尘封爨火炊烟微。邻人乞食县门去，羡杀鼠食官仓肥。江南今年星在，青钱二百米一斗。诏令减价更赈荒，里老奉行开户口。县令踏勘初入村，万户尽望天家恩。饥民无钱吏胥怒，有名不上官家簿。（斗米二百钱，民已艰食，乾隆乙亥、丙子，又增二分之一矣。勘灾之弊，自昔已然，可胜慨叹。）  

○不如归去  

不如归去，省我坟墓。十年万里白头亲，肠断缝衣无寄处。归来五鼎列墓前，有泪不达重泉路。警远游子，视东野《游子吟》尤不忍读。  

○吴江  

丹枫飒飒下寒塘，财赋江东第一乡。谁唱吴歌醒客睡，半湖残月半船霜。  

○雨霖铃曲  

天子犹难活妇人，梨园枉唱《雨霖铃》。万层剑岭千条峡，忍使官家掩泪听。  

***☆潘其灿***  

字景瞻，江南吴江人。康熙丁酉举人，太史稼堂次子。  

○春风和李玉洲韵  

韶华可是隔年期，转眼春风似旧时。远客楼高愁独觉，深闺帐暖梦偏知。分番芳信园中报，一片晴光陌上吹。回首几多离恨积，凭栏好与诉相思。（深闺一语，尤为著题无迹。）  

○登河防口边城  

山海居庸千里长，前朝于此重边防。藩篱属国亡三卫，屏蔽中原恃一墙。保塞规模传魏国，筑台形制说南塘。而今中外为家日，直北舆图接大荒。  

○癸卯岁暮感怀  

敝裘燕市又经寒，岁晚冰霜闭户看。梦断梅花乡国远，愁凭竹叶酒樽宽。郢歌《白雪》谁怜寡，蜀道青天始信难。寂寞黎床高卧处，碧霄依旧路漫漫。  

***☆翁志琦***  

字式金，江南吴县人。康熙丁酉副傍。  

○式金向曾属草诗序，因远行未果。今披览遗稿，多原本性灵之作，采入选中，略补未能应命之咎，故人应亦谅我也。  

○反班婕妤怨歌行  

团扇复团扇，皎皎白于雪。永昼引清飚，良宵延素月。秋来置箱奁，寻常不轻发。薄俗区故新，君子秉贞节。炎曦会有时，谁云恩义绝。（元辞可以怨矣，此更秉心贞正，立言有则。）  

○外孙信儿至  

七年依我住，晨夕不暂离。三月不相见，系我思。吹呼入门来，一笑舒双眉。登我所坐榻，弄我所吟诗。我吟三十载，苦心实在兹。名山传绝业，回首当付谁？数篇乞记诵，授之复何私。他时晓人事，应识此言悲。（见无人承柏匮诗也。授之外孙，旋付剞劂，今诗坛转有琢山姓氏，可慰九原。）  

○答女口号  

左家娇女禀夙慧，把卷问耶欲学吟。耶穷正缘苦吟误，尔何学吟费苦心。不闻郝钟礼法重大义，妇德何尝在识字。（正论不磨，如李易安转受识字之累。）  

○连夜梦归故乡醒后偶成  

梦境原虚幻，情真幻亦真。身尝为客苦，心恋在家贫。衣食怜娇女，忧劳慰老亲。不知闺阁梦，曾否见归人？  

○白发  

朝来揽明镜，白发感蹉跎。毕竟无公道，愁人鬓畔多。  

○田氏紫荆里  

田氏遗墟没草莱，春风犹见紫荆开。愿携当日连枝种，分与人间处处栽。  

***☆沈元沧***  

字麟洲，浙江仁和人。康熙乙酉、丁酉两中副榜，以教习官文昌知县，后以子廷芳贵，赠通议大夫。著有《滋兰诗稿》。  

○家麟洲以诸生受圣天子知，命入武英殿纂修，与诸词臣齿，真异教也。之官后，亦多善政，因亲属被罪，牵连及祸，人并冤之。诗与查他山先生唱和，品兼唐、宋人之长。  

○外舅查声山先生挽辞  

夙有莼鲈志，秋风忆钓竿。地高投足险，恩重乞身难。诗酒尘边废，林泉画里看。（自注：公图花溪水竹，以寓归思。）诵诗时叹羡，每在硕人宽。（宫詹受恩深重，几埒江村，而小心谨慎，则又过之，所以难于乞身也。晚年心事，馆甥婉曲传出。）  

○夜雨与友人感赋  

江村归去见闲田，屡遇尧汤水旱年。秋气萧条连井邑，烟光惨澹自山川。虚疑世有桃源路，共笑人忧杞国天。多事刘琨空起舞，鸡声误却半宵眠。（频遇灾荒，救人无术，抚时感叹，有心人每怀此念，而泄泄者以杞人之忧笑之。此种情事，古今一辙。）  

○杂咏  

秘殿从容召对频，庙堂气象若为新？难逢沙汰江河手，合有招延羽翼人。种漆樊侯知备预，忧葵鲁妇枉悲辛。今朝听说朝阳凤，一纸封章新进臣。避世金门不厌深，华颠短褐岁侵寻。相逢北阙青云客，谁和南山白石吟？数著能谈天下事，千秋须识古人心。贾生已去王通逝，独立苍茫感不禁。  

○甲寅闽变，永嘉令马公界与温处道陈公丹赤同时殉难，今春马公子观察君陈情行在，特锡恩谥忠勤，敬赋一章以纪其盛  

一官迢递到岩疆，闽海烽烟正扰攘。此日陈终负汉，同时南八自忠唐。三年乱定闻家祭，两字名尊慰国殇。庙社灵旗应俨在，清魂千古恋桐乡。（南八忠唐又有雷万春在，此因马公而兼及陈公，犹因南而兼及雷也。举一人而中藏一人，句法甚巧。）  

○过黄公滩，自东坡改为惶恐，文信国仍之，后相沿为故实矣  

雨馀乘晓狎危澜，来过黄公第一滩。帆饱长风争马驶，溪添新涨抵江宽。篙师欲作摊钱戏，客子休歌《行路难》。天意似怜山水癖，要令南海纵奇观。  

○白云{移}杂咏之一  

临风双鬓影飘萧，手把残编慰寂寥。贤母自能知陆续，直臣幸免祭皋陶。谤深谁为珠犀雪，路远拚将髀肉消。闻道恢恢天网阔，那囚鸾凤放鸱枭。（自注：用《后汉》陈耽语。  

○此被累以后，重至广南而作。）  

○涿州  

百雉重城势不孤，居然绾毂拥皇都。风云气概楼桑里，土壤膏腴督亢图。事去英雄遗恨在，时平草泽弃才无。独怜老作西征客，鞍马劳劳走道途。  

○题屈子诗外二首  

匹马三边听鼓鼙，吴钩笑拂月初低。英雄末路怜红粉，消得香东与墨西。（自注：香东、墨西，二姬名。  

○寓情红粉，乃英豪末路，犹信陵饮醇酒、近妇人也。）  

笑他馀子竞风骚，未许陈梁声价高。一代才名兼意气，海南沛上两诗豪。（沛上，谓阎孝廉古古，诗格不同而意气则同，故并论之。）  

## ●卷二十四  

***☆汪应铨字杜林，江南常熟人，康熙戊戍赐进士第一人，官翰林院修撰。著有《容安斋诗》。***  

○殿撰才华发露，与时龃龉，罢官后游楚，大吏聘修省志，犹有弹劾之者，纪氵省养鸡主于不鸣，有以也夫。  

○题读书楼  

人生何谓富，山水绕吾庐。人生何谓贵，闭户读我书。君构读书楼，楼与山水俱。藏书数千卷，任君畋且渔。山水契动静，读书友轩虞。眺望连近远，梦寐俱恬愉。此身置太古，此心游太虚。回视尘世间，富贵吾土苴。（山水读书不能相兼，读书楼在山水间，天下之乐无以加焉，然知其乐者几人？沉溺于土苴者纷纷矣。）  

○清镇县七夕  

水上浮萍沙上蓬，江畔晚凉中。无双今夕羁孤客，第一春桥系短篷。银汉碧天斜易晓，芦帘纸阁怅应同。去年漾水漂流者，已望牵牛向碧空。（怀家意写来蕴藉。）  

○雾中花  

名花笼雾认难真，道是还非梦里身。仿佛汉家宫殿冷，隔帷遥见李夫人。  

***☆张廷璐***  

字宝臣，江南桐城人。康熙戊戍赐进士第二人，官至礼部侍郎。著有《咏花轩诗》。  

○心躁者多志微噍杀之音，心平者多顺成和动之响，言为心声，不可强也。药斋公不干进，不务华，以介自矢，以诚感人。视学江苏九年，如和风著物，万类萌动，既久，士林犹歌颂之。宜发言为诗，比于水之潆洄，春之和盎，读者心醉气夷而不自知也。注力不在五言，故不备录。  

○岍山招游云龙山用东坡答吕梁仲屯田韵  

黄楼嵯峨古彭门，云龙山下多烟村。暇日招游恣登陟，壶不用燔鸡豚。淮泗交流清浪驶，吕梁迅急黄河浑。岩似腾北海蜃，巨嶂如起南溟。冈阜萦抱气尤王，洪波襟带势欲吞。振衣绝顶俯平壤，川原环拱云龙尊。古藤倒垂猿挂，怪石累熊罴蹲。青畴千顷水方退，高垅往往留潮痕。禾根犹见集雁鹜，屋外直欲浮蛟鼋。今年盛夏苦霪潦，茅檐白雨如翻盆。水田坐看秋税减，寒谷惟待春风温。城中居人尚安枕，万家鳞次炊烟昏。兹山高旷足眺览，巍然放鹤亭孤存。石磴逶迤古苔滑，苍枝诘曲老树髡。黄茅冈头指遗迹，群羊仿佛眠云根。山人已往坡老逝，空嗟岁月如涛奔。残碑寂寞野烟罨，虚廓萧瑟寒云屯。胜游凭吊增慨叹，不辞斗酒倾匏樽。（用苏韵便近苏诗。）  

○送魏定野归柏乡  

萧斋把臂足清欢，联句论文夜漏残。杨柳旗亭偏送别，杏花村店尚馀寒。莱衣爱日春方永，谢草关情梦未安。无计留君倍惆怅，心随归骑过邯郸。（“杨柳旗亭”一联，似人人意中语，然佳处正在自然，一加追琢，恐失天趣。）  

○赋得落日楼台一笛风  

馀霞散漫晚烟浮，长笛风前响欲流。几点鸦归远村树，一声人倚夕阳楼。梅花早向江城落，杨柳曾传绝塞愁。何似神仙骑鹤背，凌空吹彻万山秋。  

○哭梁贡  

秋风素听虞歌，月落空山叫夜乌。堂上白头翻哭汝，膝前黄口已成孤。魂依姜被霜华冷，肠断苏机血泪枯。寄语闺中ヮ髻妇，茹哀还慰八旬姑。（此哭女夫而作也。白头无子，黄口无父，人生最不堪事，末嘱空闺ヮ髻，抑哀慰姑，望其节孝两兼，立言真至。）  

○恭和御制秋杂纪元韵  

登陟冈峦势磊嵬，经过涧壑水潆洄。骑来天厩三千驷，蹋破秋云几万堆。林外雕戈随豹尾，峰头黄伞傍龙媒。从知猎关戎政，载笔还须付马枚。  

○南归  

廿载劳人得赐闲，故园风景隔尘寰。萦洄马鬣双溪水，层叠龙眠万笏山。巾屐独寻新藓径，烟云仍护旧柴关。林泉潇洒无拘捡，大似开笼放白鹇。（此五章致政归时所作。）  

天池水击有鲲鹏，蜩榆枋自不胜。腰绶已抛三尺组，头衔犹领一条冰。收将帆橹乘楂客，携去瓶盂退院僧。日上松窗新睡觉，还疑带月望觚棱。（忠爱之言，于极闲处传出。）  

松风萝月送馀年，暮霭朝风别有天。门为看山宁用杜，车还驾鹿不须悬。烹茶泉比中泠水，荷锸秧分下氵巽田。老我得从耕牧者，萧闲真觉主恩编。（杜门悬车，归田后常语也。一经翻用，便觉生新。）  

由来齿角未容兼，独荷生成意已厌。奉席儿能谢簪绂，扶筇妇尚理齑盐。含饴孩幼甘同剖，高枕林庐梦亦恬。惭愧此生论取与，天公伤惠我伤廉。（从“熊蹯鱿腹岂能兼”意化出，极欣喜意，转似以咎出之，妙不可言。）  

○舟泊无锡  

九龙山色何媚妩，坐见白云生缕缕。空蒙散作波上烟，篷窗一夜萧萧雨。  

○送杨升闻归里  

节近传柑花映扉，山园且莫恋芳菲。迟君一叶樵风便，流过春江燕子矶。（诗中天籁，亦以不雕琢得之。）  

***☆郑江***  

字玑尺，浙江钱塘人。康熙戊戍进士，官至翰林院侍讲。著有《筠谷诗钞》。  

○筠谷以诗为事业，有指其失及改定其诗者，终身敬礼之。出使广南时，山人黄子云适留其地，为点窜数言，出橐中金赠之，俾还故乡。此风近日已罕见矣。  

○西溪草堂图  

吾乡山水窟，莫如西溪幽。延缘一径通，落落清瑶流。夹岸无杂树，鹿角枝相つ。霏微岚翠间，香雪千林浮。有时略彳勺横，野竹寒修修。寻幽窈窕入，落英满扁舟。花阴路疑尽，豁然见平畴。四山围氵静绿，土俗勤锄。此中隐君子，毋乃栗里俦。一茅粗剪葺，六枳纷环周。虚空静生白，恍然物初游。瞿鹤唳天半，若与孤情酬。仙源在榆，余胡久淹留？（西溪在北高峰背，舟行凡十八里，溪窄只容一舟，梅林两岸，风翻落英，沾人衣袂，钱唐幽绝境也。昔曾经其地，兴会未到，难形语言，读此诗，令人神往，可当重游矣。）  

○度岭  

新安僻一隅，崖谷莽相围。寒雨度岭，悄然徒御悲。匪悲道 路险，疲氓寒无衣。祗役我之分，劳民毋乃非。既不能重趼，复不奋翅飞。民劳岂得已，王程不可违。酬民以价直，几为吏橐肥。诘问得其情，惩吏乃用威。疲氓感我意，绕座涕洒挥。民情大可见，岂愿咸其腓。劳劳道路间，志在救朝饥。饥寒苟不恤，焉用长吏为？（勤劳王事，而不忍以兽役人，仁人之用心也。诗之朴老近元道州。）  

○常山县  

风帆沙际落，岚翠碧丛丛。一县江声里，四山云气中。迎人幽鸟语，随意野花红。回首乡心远，沿流直向东。  

○残柳  

画桥斜去水东流，落日西风泽国秋。树下彩云都散尽，夜来明月尚勾留。碧蹄马老怜荒驿，白发人闲倚酒楼。六代离宫鸦数点，满天疏雨不胜愁。（五六取题之神，不粘不脱，一结尤有远韵。）  

○钓台  

高台俯映暮江清，叶叶风帆尽日行。碧水几时停过客，青山终古属先生。可知遁世原持世，始信逃名是爱名。惭愧萍逢无定迹，沧洲暂借濯尘缨。（“遁世原持世”，谓东汉节义之风，从羊裘翁开出也。“逃名是爱名”，工于著辞，他手以钓台为钓名，浅而无味矣。）  

○飞来寺  

澄江绿氵静洁于苔，群峭摩天一线开。吉贝花中闻梵呗，兜罗绵里现楼台。榕阴浓叠千重翠，松吹晴暄万壑雷。瘦石玲珑霞缥缈，却疑岩岫亦飞来。  

***☆邹升恒***  

字泰和，江南无锡人。康熙戊戍进士，官至侍讲学士。著有《借柳轩诗》。  

○分赋得采香径送沈归愚太史暂假归里  

吴宫花草今何处，岩畔犹馀采香路。当年越女颜如花，莲舟荡漾双桨斜。后宫罗绮照野水，鸳鸯作队随溪沙。六千君子一朝起，台上佳人委流水。相逐鸱夷泛五湖，羞见荷花守红死。千年遗迹想依稀，过客唯应吊落晖。诗人家傍采香径，不采香采紫芝。老入承明亲禁掖，暂辞钅口砌还山泽。洗砚池边访旧踪，樵翁溪友还相识。自怜软土滞年年，何时同泛香溪船？（“不采香采紫芝”，为归人增长声价，然愚实有愧其言也。是日赠行者共十有二人，先生诗尤高雅，录此并识一时良会。）  

○丁香和韵  

春空烟锁缀星星，两树琼枝占一庭。交网月穿珠络索，小铃风动玉冬丁。傍檐结密人难拆，拂座香多酒易醒。只恐天花散无迹，拟将湘管写娉婷。羌无故实，自足风流。  

***☆宋照***  

字谨涵，江南长洲人。康熙戊戍进士，官翰林院庶吉士。  

○雾凇  

风寒雾下成银沙，遍糁林木垂{髟沙}。天公知我太岑寂，先遣万树开梨花。梨花一望杳无际，应是碧空惯游戏。东方渐见升阳曦，还怜化作轻云飞。（冬月行德州曾见此景，因忆嘉州“千树万树梨花开”句，然未形诸诗也。读此叹作者先得我心。）  

○白云寺阁次壁间张使君韵  

白云小阁与云平，开阁莹然眼界清。飞鸟没边孤塔见，乱山缺处夕阳明。僧投远寺烟中去，筏下空江镜里行。林外声声啼布谷，青郊应及试春耕。  

***☆王恪***  

字愚千，江南太仓人。康熙戊戍进士，官知县。著有《长留诗集》。  

○愚千为家台臣先生女夫，指授既正，而笔力清刚，一空时下纤之习。观诗集命名，知其自信者素矣。  

○椒山先生祠  

风节容城仰，斜阳凭轼时。疏成十罪定，狱借二王辞。大鸟前朝墓，披鳞异代祠。病中虚拜荐，钦挹起馀思。（椒山先生疏指嵩之十罪，千秋定案矣。如此著笔，笔有风霜。）  

○水宿  

水宿风餐里，栖栖过此生。米原无帖乞，碑信有雷轰。中土多凋瘵，西陲尚甲兵。休从詹尹卜，归去好躬耕。  

○寄题陈桥驿  

五代干戈苦战争，天心拨乱主潜生。营光久应焚香祝，检点曾传得谶惊。仓卒黄袍酬素志，绸缪金匮负遗盟。最怜永弃幽燕地，当日师名是北征。（黄袍加身后，杜太后云“我儿素有大志”，则宋祖之不臣显然矣。金匮之盟，负者太宗，而宋祖主是议亦非中庸之道也。结意燕、云永弃，强名北征，宋之积弱已萌于此。此种诗，可当后世《春秋》之笔。）  

○送杨文叔北上（自注：从洗马川中学幕归，即偕北上。）  

万里征尘拂袂初，骊歌促别意何如？已看蜀道非难上，谁说长安不易居。作客仍依王俭幕，故交好借惠施书。自注：指仲孺太史。知君负米缘情切，早寄乡音慰倚闾。（三四语工于点化。）  

○石鼓  

当日岐阳猎火红，大书深刻配《车攻》。奇文人嗜《三苍》并，盈数天亏九鼎同。歌托韩苏参史笔，辞超秦汉系王风。重搜残臼成完璧，千古辉煌太学中。（辛鼓流落人间，改作舂臼，故云九鼎同也。后复搜得，同置太学戟门。）  

***☆王懋***  

字予中，江南宝应人。康熙戊戍进士，雍正中以教授改官翰林，入上书房行走。  

○太史精研理学，身体力行，一时有小朱子之目。诗亦言其所得力，不求工于词也。  

○书座右二章  

长堤溃蚁穴，君子慎其微。生平操持力，不敌一念非。波浪浮天阔，漭漭决四围。内省增叹息，已往安可追。  

奔马不可驭，盘石不可斡。是非反掌间，铅刀贵一割。我心似寒灰，百念俱刊刂。愿更塞其端，绝之在由。（此言慎独之功，欲念乍萌，绝之于微，勿使其潜滋暗长也。妙在亲切，不觉其腐。）  

○吴家骐  

字晋绮，江南吴江人。康熙戊戍进士，官至礼部侍郎。  

○圣驾南苑大阅恭纪  

鸾旗肃肃驻郊，辇道风和霁色明。四海无尘宁弛武，六军有纪尽知兵。雕弓亲试穿云箭，绣还巡夹日营。昨夜赐恩泽溥。马腾士饱遍欢声。城南帐殿晓云开，万骑星罗拱日来。虎旅自谙司马法，鹓班齐侍晾鹰台。两行列阵坚于壁，九进闻声动若雷。变化方圆包地轴，君王元裕统天才。  

○杨忠愍公祠  

忠愍千秋总不亡，折奸那惜触锋。不须丹胆当三木，只请龙颜质二王。谳上霜飞章急下，城中风惨锁犹香。平生未了伊谁补，浩气常馀百炼刚。（熔化传中语，一归自然。）  

***☆华希闵***  

字豫原，江南无锡人。康熙庚子举人。著有《延绿阁集》。  

○豫原名节自负，  

遂宁张公审督抚互揭一案，归罪张清恪公，避制府气焰也。豫原不平，上书斥之，几罹于法，后圣祖直清恪而罪制府，豫原得以无事，即此一节，异于模棱婀者矣。  

○山居月夜  

苍翠落虚牖，坐对龙山峰。忽看峰际月，已挂溪头松。月高淡星汉，倒影溪流中。境静尘俗屏，人闲眺所空。泯心欲忘我，如游上皇风。此时何所有，云外闻疏钟。  

○万邦荣  

字西田，河南襄城人。康熙庚子举人。  

○偶感  

世无名与宦，人心皆太古。世无轮与蹄，人皆守乡土。造物凿混沌，驱人投网罟。谁能翔天外，超然黄鹄举。（此即老氏之学，欲返三代为太古也。然亦自成名论。诗格老干千寻，尽芟枝叶。）  

成败何足校，英雄自有真。据迹鼓唇舌，千秋一酸辛。不见屠狗辈，乘时灭强秦。卧龙思复汉，赍志何曾申。（不以成败论人，是作豪杰语。）  

致君复淳风，杜老有夙志。南山石可耕，俟时合高寄。胡为望吹嘘，干人欲涕泗。区区愁饿死，饿死乃常事。叩门随肥马，自反恐含愧。上书光范门，斯亦贤者累。（杜、韩志在救时，故急欲见知，与后世之耽利禄者异也。然持此责备，西田之安命俟时，皎然共见。）  

***☆郑世元***  

字黛参，浙江馀姚人。康熙庚子举人。著有《耕馀集》。  

○耕馀诗无镌本，浙中亦无道及名姓者，兹从令嗣炳也太史处借得，未尝求新立异，而胸次高朗，卓荦可观。会稽诗人中，罕此矫然者。  

○感怀杂诗  

贫贱非所忧，菽水有馀欢。毛义喜形色，意讵荣一官。用愧七尺躯，无由洁晨餐。斗粟不任舂，负米计弥艰。大义在不辱，守身重丘山。安得力耕养，十亩乐闲闲。（以不辱身事亲，荣于禄养矣，此义知之者少。）  

刘勰著《雕龙》，怀之谒休文。磬折车辐下，有才惧无闻。又闻鲍明远，奏诗义庆门。韬知恐沉没，上书以求伸。无称虽可疾，荣名胡因人？荣名虽可宝，此身亦宜珍。眩玉贤者羞，自媒贞女嗔。崇实宾自至，奚为丧我真？（因人成名，屈辱甚焉，此义知之者尤少。）  

泰山不自高，因丘垤以形。河海不自广，因沟浍以名。他山有砺石，良璧逾晶莹。木槿争朝荣，松柏弥见贞。何妨粟有秕，维箕簸之精。何妨苗有莠，赵耕者明。（纯用比体，接杂成文，在诗为《鹤鸣》，在文为枚乘《上吴王书》，皆开先也，作者工于用比，最耐人思。）  

○出门别妻子  

病身不得安，行役赴南峤。五岭天之末。未知几时到。仰见秋鸿征，嗷嗷背云叫。回首望乡里，魂梦使颠倒。我恨不如月，两处能相照。辘轳挂心头，转辗向谁告？（不能如月两照，乐府中每有此种话头。）  

在家不知好，出门使心悲。娇女绕我膝，小儿挽我衣。似亦解离别，却去还复来。惟此不忍割，令我殊依依。昨日适南市，思买缯骑归。绮要机中织，蚕妇方缫丝。将丝拈作线，成衣知几时。我老待儿养，塌焉摧心脾。  

勿用顾旅人，我犹得自强。融融荣卫间，渐觉回三阳。饥已思食粥，渴已思饮浆。前途虽然辽，有弟相扶将。只愁雁鸿少，勿虑岁月长。但看岭梅发，知我思故乡。明年五六月，寄汝荔支尝。  

○观音岩  

粤山山山奇，兹岩益奇绝。嵌空有神功，壁立淬寒铁。ㄙ孛山精藏，灵秀真宰泄。赤日万古阴，江雾昼常结。飞楼骑危驾，石隙透微穴。拾级如盘螺，堂隍忽开列。僧梵响出云，钟乳倒垂雪。南罗罗浮佳，北与大庾别。目谋觏斯奇，殊使羁心悦。  

○郁郁词二首  

〔年荒，有兄不顾其弟者，作此词以感之。〕  

郁郁紫荆，枝条纷纷。枝条虽分，其本则均。父母生子，惟我弟昆。弟昆分形，血气一源。予手若创，予足不伸。予体不伸，予心烦冤。兄兮不关，谁知予之饥寒。  

相彼鸣雁，犹同其群。胡今之人，不知有弟昆？我视之弟，亲视之子。念我父母兮，心热而颡Г。（呼父母告之，辞弥朴声弥哀矣。近并有不顾父母之饥寒者，更当作何语以感之！）  

○捉船行  

客行在西吴，喧呼闻捉船。云奉宪司票，取数须一千。乌程县堂晓传鼓，县官排衙点船户。东船西舫寂不行，里正如狼吏如虎。行人坐守居人困，百里官塘断商贾。罟师渔父都含愁，城南城北水断流。千艘万橹城中集，苇岸芦港风悠悠。大船竞输线，差役幸暂免。小船无钱只一身，捉住支吾应供遣。自从名隶公家籍，日日河头坐白日。太仓合米聊入腹，谁为饔飧顾家室。可怜有船何处撑，江干万众俱吞声。（捉船不行，日坐河干，可发一叹复一笑也，予有《民船运》一篇，情事正复相类。）  

○官赈谣  

黄须大吏骏马肥，朱旗前导来赈饥。饥民腹未饱，城中一月扰。饥民一箪粥，吏胥两石谷。我皇圣德仁苍生，官吏甚勿张虚声。（中间四语似儿童谣辞，古今一辙，付之无可奈何而已。）  

○检先大人遗集  

清气回天地，丹心在简编。平生千古意，属望后人贤。马服深惭括，《周南》泣授迁。空嗟不能读，三祝未终篇。（叹己之徒读父书，谦辞也。对以司马谈之《周南》授迁，自任何等，服其队仗之高。）  

○看客舞刀  

秋水飞双腕，冰花散满身。柔看绕肢体，纤不动埃尘。闪闪摇银海，团团滚玉轮。声驰惊白帝，光乱失青春。杀气腾幽朔，寒芒泣鬼神。舞馀回紫袖，萧飒满苍旻。  

○观枪法  

闻声驰铁骑，过影走金蛇。进退真神捷，盘旋任屈斜。毫光团白雪，风雨散梨花。一气如相贯，全身总被遮。阴阳回地纽，狐媚遁天涯。仿佛陈安技，真堪任虎牙。（上章舞刀，此章舞枪，无一语可以互易，令读者如置身玉轮梨花之间，是何神勇！）  

***☆厉鹗***  

字太鸿，浙江钱塘人。康熙庚子举人。著有《樊榭诗集》。  

○樊榭学问淹洽，尤熟精两宋典实，人无敢难者，而诗品清高，五言在刘虚、常建之间。今浙西谈艺家，专以ㄎ扯为樊榭流派，失樊榭之真矣。  

○永兴寺二雪堂晓起看绿萼梅是冯具区先生手种  

幽人先鸟起，林间正寂然。是时春空霁，山翠争便娟，的的花间雨，澹澹花上烟。烟雨为合离，花态亦变迁。祭酒昔游此，手种犹生前。傲兀根倚石，欹倒枝映泉。微馨委陈迹，高格同枯禅。儒官罢亦得，不废《招隐篇》。攀花久延亻宁，世已无其贤。（起句传晓起之神，花态随烟雨变迁，静心游览人，方领得此趣。具区手种梅，只淡淡写之。）  

○西溪巢泉上作  

玩溪遂穷源，东峰屡向背。朝日上我衣，春泉净可爱。不知泉落处，潺潺竹篱内。喧闻两叠泻，静见一潭汇。松风纤碧，花影蓄深黛。名言犹有相，幻照乃无悔。悠悠巢居心，颇欲终年对。晓起观泉，初阳上衣，写得字字入神。  

○春阴望西溪人家云山梅竹互为掩映  

溪声迤西流，寺桥扼其隘。分馀落麦田，绮秀渺方。行人越阡陌，春望怡我辈。皓皓远梅林，映山青ㄙ暧。下有渔樵廛，竹树互襟带。炊烟化山云，云起半明晦。花原色不同，辋口境如在。怅矣怀闲居，悠悠悟天绘。（炊烟和山云几合而为一，此云化山云，见炊烟亦神灵物也。笔有化机，无施不可。）  

○西溪晓起  

首春溪中寒，偃卧在岩穴。宵分天柱梦，觉来转清切。开门残月在，下见数峰雪。雪际生白云。映不可说。登桥水市静，寻径冰泉裂。田翁尚无事，初阳候林缺。怀新意似欣，理旧抱已结。何如岩栖人，然竹饭松屑。  

○行田至荆山岭下作  

大山何连延，细岑若回顾。中有微径通，两村隔松雾。平畴开朝日，宿麦半凝冱。云根脉未泄，涓流但微注。野人篱落小，鸣鸡隐杂树。虽无汜胜书，农话眷幽素。稍营下氵巽业，更羡上洄住。竹桥滑春霜，往来定非误。（状村落景如画。）  

○理安寺  

老禅伏虎处，遗迹在涧西。岩翠多冷光，竹禽无惊啼。僧楼满落叶，幽思穷扳跻。穿林日堕规，泉咽风凄凄。（寒翠欲滴，野禽无声，非此神来之笔，不能传写。）  

○二月十七日重游洞霄宫探大涤洞天  

振衣浴罢体更轻，竹枝投石声彭觥。空山昨夜龙洗窟，雨过万壑泉纵横。山灵知我有默祷，故遣浮云散萦绕。一峰阴见一峰晴，天柱中央翠于埽。元同先生昔隐居，洞天长锁琅函书。前游日夕未曾到，恨身不得乘飚车。穿尽幽篁履苔石，惊见<谷含><谷牙>洞门坼。童子曾为捣药禽，桃花解笑题诗客。此中日月停两丸，想象九夏尤清寒。微明秉炬触暗壁，古灵题字来寻看。玲珑乳窦隔凡处，路接华阳不归去。有人问我洞中来，为说浮云如柳絮。（日月停两丸，谓洞壑阴森，羲、娥旋转，其光不到也。通体疑有仙气。）  

○过宋通问副使朱公少章墓  

突兀残碑立古阡，行人犹记绍兴年。青衣已见君王辱，白发何期使节旋。老泪冰天他日恨，遗文《曲洧》至今传。一А筑并花宫地，夕呗晨钟更惘然。（朱公留虏地，值徽宗殂落，哭以文云：“叹马角之未生，魂归雪窖；攀龙髯而莫逮，泪洒冰天。”一切御容御画从五国城寄归，宋之苏属国也。放归时，年已老矣。墓在九里松，诗句句稳贴，无一剩语闲字。）  

***☆方正瑗***  

字引除，江南桐城人。康熙庚子举人，官至潼商道。著有《连理山人诗钞》。  

○引除自高祖廷尉公以下，世传理学，出政当军需络绎时，玉关万里，转饷十年，犹能创建书院，与人讲学，诗其馀事也。然皆古茂纯正，蔚然成一家之言。  

○述母训  

藐孤幸有托，一线书种留。辛苦四十年，泪枯心未休。从政居大夫，国恩亦已优。秦中十五城，一箸兼为筹。万命倚生死，焉可私殖谋？大本贵先立，清风领诸侯。廉泉可以饮，腹满他何求。喜儿赤子心，虑儿骨不遒。引索驭奔马，一蹶缰难收。勿逐骁腾飞，信道从天游。上以酬君恩，下以解亲忧。（通体皆母训，称述外不赘一语。）  

○度秦峪岭至商州与王剌史（自注：如玖，宛平人。）  

梯云数千级，忽登秦峪顶。群壑马蹄下，商颜尚延劲。风过虎气腥，山荒草木警。民脂竭土祠，落日丹青冷。射矢黄沙冈，鸣钲药子岭。百里多陶烟，十人九垂瘿。下鞍问疾苦，农樵意自聘。刺史政不苛，安居乐乡井。夜黑月未上，灯火散林影。  

○关西书院落成示诸生  

西岐圣人邦，治化隆终古。粤自汉唐来，功利杂尊俎。今兹礼乐备，文明会当午。未免征战馀，习俗尚黩武。青袍少业儒，铁衣多擒虏。岂知陕右地，原为理学薮叶。读书不讲道，忠信便无主。笥中岁赐金，买得百弓土。筑屋跨山河，聊以蔽风雨。矜式祀二贤，（自注：睢阳汤文正公斌、曲阜孔公兴钅于，皆前任潼关守道。）  

诸生聚三辅。学为圣人徒，方圆就规矩。何人非颜曾，何乡非邹鲁。殊途而同归，狂狷各有取，勿谓岐阳遥，流风动钟鼓。（以理道化刚武，使士人有邹、鲁之风，仍复还西岐旧俗也。诗品端重，不腐不佻。）  

○嘉峪关登筹边楼时宁远查大将军入觐  

金锁严关绝塞开，旅人乘兴上楼台。天山雪影浮空去，瀚海风声卷地来。揽辔平生微有志，筹边万里愧无才。遥闻戍鼓传呼急，内召将军拨马回。  

○放罗浮蝶  

八幅裙开叶叶新，金笼初放翅如轮。神仙自合离尘网，颜色由来误美人。莫向花边迷旧影，好从洞口觅前身。蛮烟雨还家路，飞破江南一片春。（颜色固误美人，不知文采亦误才士，借题抒写，于言中言外求之。）  

○古镜  

土花点点上青螺，珠匣尘封委绿莎。绝代应怜颜色少，六宫曾识旧人多。月沈碧海秋无影，云暗沧江水不波。一照尚能愁鬼魅，双盘龙气未消磨。（六宫一语，于古字不取貌而取神，彼死煞刻画者，劣得其形似而已。）  

***☆叶士宽***  

字映庭，山东籍，江南吴县人。康熙庚子举人，官至宁绍台道。  

○司马悔山即和司马承祯山居洗心韵  

山中云霞古，山外草树腥。出山猿鹤寂，还山梦魂清。流水断复续，空谷幽而明。坐我石榻稳，著我罗衣轻。眼中何所见？太古苔痕青。耳中何所闻？绝顶波涛声。吾心既已洗，谁博浮埃名。无求安有悔，遗身自忘情。岂必三山去，即此凌青冥。有烟霞气，泯斧凿痕，无求安有悔，见有求必有悔也。指示迷途，令人深省。  

○断桥山用少陵白波沙渡韵  

欲断不断桥，万丈临坼岸。有湫起乖龙，破石入云汉。帝怒割左耳，置之悬崖半。老猿此回踪，山鸟隔林唤。涧底云涛翻，陂上雪花漫。奔湍往复回，喷沫迸且散。我来临深渊，下视目光乱。仙境无由登，凡骨自悲叹。（刻画断桥，至于猿回踪，山禽不度，安问行人。作皮肤语者，不解如此用笔。）  

○上党  

上党天边郡，壶关控扼齐。群推九州险，全压太行低。往恨经ァ虎，清时绝鼓鼙。从知秦赵斗，只在故城西。  

天下劲兵处，严疆自古凭。虹鳞卷飞旆，兽角断悬绳。三辅真肩脊，河东旧股肱。至今唐使节，犹得义阳称。（苍茫浑厚，胎源少陵。）  

***☆许廷钅荣***  

字子逊，江南长洲人。康熙庚子举人，官武平知县。著有《竹素园诗》。  

○子逊少英敏，长弓刀马槊，遍历四方，友海内知名士，居官有善政。去官后，人歌思之。诗严于唐、宋之限，五律近李翰林，七绝近杜樊川，诸体中二体为尤工也。高文良公章之对客每吟子逊佳句，而文良有作，子逊每与商略，艺林两贤之。  

○湘帆图  

湘山苍兮湘水流，波平一镜兮轻烟浮。美人自抱香草怨，鹧鸪啼出苍梧秋。渺渺波兮汾几曲，帆转随湘兮何处宿。遥山九面碧参差，暗水浮香流碧玉。羌峭帆兮何人？涉澧浦兮吊灵均。披图笑尔日孤往，故乡不忆秋风莼。棹潆洄兮意超忽，睇峨眉兮在天末。醉来长啸湘云飞，一笑停帆弄江月。（诗与题称，妙在若不用力。）  

○栖霞庵双忠祠  

暨阳城边白日昏，悲歌为吊双忠魂。仰瞻庙貌飒以爽，守城遗事追前尘。是时江南传檄定，国已无君奉谁命。区区两尉不顺天，义激中心热血迸。弹丸小邑灾荒馀，敢以螳臂而当车。屹然陈尉首倡义，经营战守心焚如。迎归阎尉善谋断，登坛指挥壁垒变。甲兵十万罗胸中，部勒森严当一面。梯冲火炮百计攻，捍御随机俱猝办。寺僧贩竖荷戟殳，断头掉尾能决战。元戎温言指昊苍，降者名氏书常。我亦荒朝四镇一，于今可匹诸侯王。登陴慷慨明人纲，我肯反面为豺狼。嚼铁相持力已竭，援尽何堪粮粒绝。红光起处城忽崩，数穷乃见顽民节。壮哉陈尉气若云，阖门举火以自焚。阎尉受伤战益力，杀人如草犹纷纷。被絷刺伤血出漉，大呼速斫深宵闻。衔须而死死得所。此城岂有降将军！妇女不异田横客，齐赴涛浪无生存。噫吁嗟乎！衮衮高牙与蟒玉，临难乞怜如蚁伏。若非赤手扶天纲，空见颓波沉地轴。项亡汉祖封雍齿，齐破燕人重王。兴朝表忠励臣庶，精卫填海愚亦录。古庵改建双忠祠，凛凛英魂往而复。此时回忆睢阳城，千古英雄共尸祝。（本邵子湘《阎典史传》成诗，守城事本近桀犬吠尧，然周之顽民，殷之义士，不可没也。陈尉名明选，阎尉名应元，时应元已升任出城，迎归共守。元戎即刘良佐。应元杀于栖霞寺中，明选死于巷战。城陷时，合城妇女沉于江潮中，无一辱者，此乾坤正气存于衰乱时也。叙事兼议论以行，又妙在能用全力。）  

○采石  

投窜归来后，惊波弄月圆。江山无太白，寥落几千年，予亦骑鲸客，来乘牛渚船。登楼人不见，春水上青天。（全是太白，近代徐昌亦有之。）  

○黯淡滩  

惊滩来黯淡，行旅奈愁何？山鬼荒啼雨，江鼍怒蹴波。舟从天上落，人似梦中过。岁岁于役，危途历已多。  

○白菊  

正得西方气，来开篱下花。素心常耐冷，晚节本无瑕。质傲清霜色，香含秋露华。白衣何处去，载酒问陶家。（晚节五字可传，品高处在绝去镂刻。）  

○中秋大风雨后看月有作  

已分沉沧海，清光不上天。乍惊东壁晓，仰见一轮悬。万里人同节，中秋影共怜。何能负良夜，宴赏又经年。一气直下，不以对偶为长。  

○和顾大嗣宗伤春之作兼送南归  

离亭微雪点征衣，惆怅天涯事已非。萍时只随潮信转，杨花争见雨中飞。梦回遥夜惊明烛，人对残春恋落晖。望远思乡两无赖，故山空自寄当归。（宾主不偶，俱于伤春中见之。）  

○七夕雨中  

不见西南玉镜明，佳期迢递隔层城。频飞千里针楼梦，独听空堂夜雨声。乌鹊桥成头渐白，银河天远水空盈。但令此夕常相会，牛女何劳别恨生。  

○芜城感旧  

雷塘春尽草如烟，落拓江湖又一年。吟遍吹箫桥畔路，无人知有杜樊川。（风神绝世，高文良最赏心者。）  

三千殿脚总如花，断粉零香散暮霞。唯有离宫旧明月，夜深还上玉钩斜。  

○题画菊  

芳菲过眼已成空，寂寞篱边见几丛。颜色只从霜后好，不知人世有春风。（晚节自佳，不受春风煦育也。觉老杜“富贵应须致身早”句，犹为浅浅。）  

○重过东园别墅感旧作  

午桥庄闭少追游，树色波光带雨愁。今日羊昙头白尽，尚零衰泪过西州。（此感娄东王氏而作，与赵嘏《过汾阳旧宅》一首同一风神。）  

○七夕有感  

离多倍觉故情欢，却望针楼欲上难。记得星桥逢两度，玉钗人共凭阑干。（自注：去秋闰七夕。  

○情深矣，以神韵佐之，觉其情愈深，当求之语言之外。）  

○初八夜见月  

鹊桥昨夜玉回，云散香销尽可哀。寂寂空房正肠断，清光一片为谁来？  

***☆田同之***  

字彦威，山东德州人。康熙庚子举子，官国子监助教。  

○彦威为山姜之孙，而笃信谨守，乃在新城王公。有攻新城学术者，几欲拚命与争，《论诗》一篇其宗旨也，不直赵秋谷宫赞，故大声疾呼论之。  

○与畹叔编修论诗因属其选裁本朝风雅以挽颓波  

畹叔寸心贮千古，说诗沁入诗人脾。殷殷雅意惜同调，停桡三日长河湄。把臂依然忘我丑，我心写兮前致词。《风雅颂骚》历今古，英灵秀气各含吐。八代三唐两宋间，但有正变无门户。底事有明三百年，分疆别界如秦楚。刘高并革元代风，旋尊台阁归肤庸。李何边徐盛弘正，炳如星日悬天中。讵料公安竟陵起，一则为魔一为俚。魔俚相承溺浊流，赖有黄门追正始。正始未复虞山来，不分雅郑分朋侪。党同伐异恣颠倒，七子前后遭挤排。瑶琴宝瑟置不齿，赏心筝笛琵琶耳。石湖为矩《剑南》规，五尺之童轻正始。我朝定鼎代右文，宾龙绣虎来纷纷。或如开宝称大手，或如元祐张奇军。名家大家各位置，坛坫巍巍夸并峙。争山东一瓣香，远近文人无异议。山姜花谢《蚕尾》倾，野狐怪鸟齐争鸣。泛泛东流视安德，狺狺众口嗥新城。黄钟毁弃瓦缶重，长夜漫漫竟如梦。陈相便尔嫉陈良，师有屈兮弟无宋。扶轮大雅非君谁，屈直先自海邦讼。愿君挽弓射训狐，置身千仞宜高呼。别裁伪体君之分，勿使此事终模糊。呜呼！勿使此事终模糊。（先论明代，后及本朝。牧斋是宾，明言之；新城是主，转隐言之，使览者自得其意。）  

○赵北口感旧  

燕南赵北路迢迢，往事何堪问柳条。只此公车风雪里，十年三过十三桥。  

***☆黄之隽***  

字石牧，江南华亭人。康熙辛丑进士，官翰林院编修。著有《<广吾>堂集》。  

○云间诗，自陈黄门振兴后，俱能不入歧途，累累绳贯，至卢文子后，又日就衰ㄨ，鲜所宗法矣。<广吾>堂学殖富有，而心思才力又足以驱策之，故能自开生面，仍复不失正轨，谓之诗学中兴可也。  

○杂诗  

丝布皆可服，本自机上分。布作缟素色，丝成罗绮春。载染红紫艳，花色争鲜新。紫绮裁穷裤，红罗制舞裙。细腰同结束，密与支体亲。回顾衣桁间，缟袂积埃尘。罗绮虽见爱，私亵不可陈。布素虽见弃，拂拭有馀芬。（言文采炫于一时，不如太质之可久也。此六义中比体，不用说明正意。）  

○卓文君寄远  

灵禽有良匹，邕邕叶和鸣。奈何拚飞去，忽然弃平生。凤鸟不变音，君子不变心。故人恩爱重，夙昔念同衾。明月在天上，流水在地下。秦蜀路非遥，人心自相阻。春风桃李花，绿叶对青枝。愿为岁寒友，偕老何不宜？（原辞《白头吟》，闺阁中颇有英爽之气，此云凤鸟不变音，君子不变心，即谓君子之恒久不已可也。有韵之言，不妨断章取义。）  

○种王瓜篱豆诸蔬  

昔逮养亲日，灌园佐击鲜。亲亡事奔走，忽忽二十年。倦游返衡门，老圃聊息肩。修我灌园业，情事恍如前。汲水谅非水，清泪同涓涓。此蔬亲不逮，此圃亲所传。终作抱瓮身，五鼎未列筵。瓜瓠如有知，为我根蔓牵。蔓则蔽苍野，根则入黄泉。以告我父母，贫贱子可怜。瓜瓠莫结子，有子亦徒然。（老圃，亲之所遗，因灌园蔬而自伤卑贱，并蔬熟而亲不及待，皆泪痕血点凝结而成者也。予亦有地一区，系先君子向时艺花者，因贫售人，今欲赎归艺植，而亲不及见矣。读此诗，为之泫然。）  

○水碓  

转轮在水稻在屋，糠秕如尘米如玉，谁其为之机与轴。坎臼在地杵在水，横贯轮心轻运瀑，以溪之水代人足。列杵五六杵齿齿，一杵入臼一杵起，圜轮迫杵水迫轮，急急晨昏舂不止。溪女鬓插山花红，列坐臼旁如课功。从容揎袖簸扬毕，劳逸不与吾乡同。我来如听一部之水乐，轮音为商杵音角。（细写难状之情，正于琐屑处见笔力，此古文叙事手也。熟精《左》、《史》者能之。）  

○海啸歌  

壬子七月十八九，羽檄纷驰报郡守。上海南汇两邑人，一旦其鱼几万口。郡守告予往勘灾，华娄两宰同去来。目惨不忍齿颊述，芦{艹废}掩胔心神哀。馀则入海不可问，田庐荡荡无尘埃。崇明宝山同此难，靖江江阴亦罹患。他邑已发催饷符，老夫读符添浩叹。呜呼！祸非由海降自天，灵佑百姓胡为然？山左产麟昭圣端，吾乡遭水纪尧年。  

○登报恩寺塔绝顶  

到眼无埃，苍茫入素秋。万家斜照外，千古大江流。金碧翔霄表，虬龙压石头。长安称雁塔，此亦旧皇州。三四语登塔时所见略同，而于长干寺塔尤切，以帝王之州，长江环抱也，十字捶之有声。  

○漂母祠  

少年欺带剑，老母念垂竿。恩怨一时有，波涛千古寒。封侯金自易，乞食饭应难。最是穷途感，英雄泪不干。  

○武昌怀古  

碧眼孙郎此建都，凭陵中国控全吴。危矶冒堞犹黄鹄，长锁连江岂赤乌。霸业久随流水去，客愁唯对楚山孤。太平城郭周遭在，战垒荒荒隐绿芜。（长锁连江，乃太康元年事，计无所出，聊以御晋，若赤乌时，将相有人，必不为此下策也。）  

孙皓之失，言下显然。  

○鄱阳湖水大发，自木樨湾瑞洪至赵家汇田庐浸没，舟过感赋  

换眼湖光接杳冥，此中波岸记曾经。浪花自拍无人屋，树杪皆萦有蒂萍。想到避灾闻痛哭，谁为守土告明廷？凫鸥不解行人感，梅雨风戏一汀。（只是波涛入室，树木粘萍耳。今云无人屋，有蒂萍，加一拍字，萦字、便觉新警异常。）  

○题李草亭画寒江送别图  

长江风定水无波，岁晚天寒客又过。一度送行传一画，人生那厌别离多。（从“黯然销魂”中传出异样风趣，熟处生新，不落习径。）  

***☆储大文***  

字六雅，江南宜兴人。康熙辛丑会元，官翰林院庶吉士。著有《存研楼诗》。  

○秋江词  

瑶草湄，琼树杪。海客居，何缥缈？泛长江，楚天晓，木兰舟外烟波绕。江上景，山嵯峨。仙人楼迥径云过，美人帘卷秋色多。鸳鸯队队忽惊散，西风遥送采莲歌。采莲歌，怨迟暮，芙蓉花，坠江露。（意言无尽，下不能更添一语。）  

***☆谢道承***  

字又绍，福建晋安人。康熙辛丑进士，官至内阁学士。著有《小兰陔诗集》。  

○阁学高行屡闻于家光禄敬亭，后于令似敖处得其遗集读之，仁孝之思，时时流溢，洵为德人之言也。敖系予戊辰所取士，官比部，亦敦本行。  

○冬笋  

苍岩郁寒姿，先雷蓄孤劲。︸崖冻壑中，气盛萌欲迸。譬诸君子心，虚直含至性。胚胎何坚贞，节目自苞孕。长雪外携，取雪没胫。清幽兰比德，洁白玉同莹。品格远膏腴，烹饪戒钉。莫嫌滋味薄，能使襟怀净。试看山林人，萧然祛俗病。（不须故实，自然雅切，从物性中传出君子德性，理足于中，随所感触，所云“惟其有之，是以似之”者也。）  

○承晨昏省侍太夫人，必诘问史事，或对稍延，诃责随之，今不复闻矣。  

儿来前，自尧经今凡几年。儿强记，自尧经今凡几帝。儿时应对稍逡巡，母颜变色旋恚嗔：陈箧孙志学人责，稽古胡不如妇人？吁嗟乎！母言在耳，儿颜犹Г。安得我母常嗔儿常Г，于今劝学无闻矣。  

○归山后家园萧飒甘旨缺供，太夫人见怜每食减啬，乙卯十 月为二子敖敬析箸，怆然几筵永志馀痛  

切肉作羹，母呼进莱。侍侧劝餐，母匕不再。獭能报本乌返哺，夕膳晨羞阙供具。母曰汝贫，毋以我故。加豆盈觞，匪行我素。俄焉空庭感风树，为丰为啬总不御。吁嗟乎！儿无母哺哺于儿，抚兹怀卷双泪垂。（上章忆母 氏之劝学，此章忆母氏之慈爱，字字从至性流出，去《三百篇》未远，每一披读，令人欲泣，所感同也。）  

○一枝山房见新月  

墙角光仍隐，檐牙淡欲流。葛衣凉似水，板屋静于秋。山鬼吊灯暝，林鸦绕树幽。关河同一照，惆怅此淹留。  

○送友南归口占  

亲老偏为客，家贫却在官。百端俄顷集，岂独别离难。  

***☆陆奎勋***  

字聚侯，浙江平湖人。康熙辛丑进士，官翰林院检讨。著有《陆堂诗学》。  

○陆堂穿穴《五经》，皆有述作，今人中井大春也。诗独风流明丽，广平赋梅花，不碍心似铁，洵然。  

○江南曲拟梁昭明  

江南草长莺乱飞，柳花如雪粘人衣。龙头画舫送将归。送将归，两持楫。妹桃根，姊桃叶。（诗至梁、陈，已开词人小令之渐，不始于李太白、温飞卿也。此故得其神似。）  

○移居  

地偏仍在市，具少不须车。将隐文焉用，虽贫乐有馀。故交三径月，历劫半床书。错拟临江宅，空教庾信居。（不须车，比少于车更贫矣，古人语须如此活用。）  

○湖上念金心斋  

钿车历辘碾芳尘，湖上重游隔几旬。柳絮忽粘空外雨，梨云不断梦中春。渚藏冶绿浑迷路，佩结幽香别赠人。宁料湘潭憔悴客，仍逢Ч女詈申申。  

***☆柯煜***  

字南陔，浙江嘉善人。康熙辛丑进士，官宜都知县。著有《石庵樵唱》。  

○石庵困顿场屋，老而始遇，一官憔悴，以病乞身，至荐举鸿博，而石庵则已没矣。诗私淑牧斋，亲炙钝翁，论者谓得两家之长，予谓不袭两家之貌，斯为善学两家者。  

○古诗  

小智欲求道，得失常相因。如镜不莹背，如烛不耀晨。镜烛岂不朗，操舍还由人。荡荡至人出，羲阳彻八坤。浮云绝蔽亏，万古光华新。（小智自用，不能烛理，所见者偏也。惟性体虚明，不矜私知，则物无不照矣。说理诗以比兴出之，遂不流入于腐。）  

总总六合间，万物各有我。臆见苟未除，名理动相左。譬彼迎嘉宾，重门反深锁。宕胸生虚明，灼然胜观火。（我见未除，何由入道。万物一体，唯圣者能之。）  

○述怀  

仕宦已三世，我岂石隐流。高堂渐斑白，诚怀捧檄谋。三釜计不就，五亩遄归休。长跪谢阿母，阿母屡点头。折腰非尔愿，饮水非吾忧。（是母是子。）  

屋上三重茅，已为风卷去。天教屋漏痕，供我学书具。肯同桀黠奴，三窟窜狡兔。烟尘罨琴樽，荒秽塞畦圃。一笑姑置之，拂拭书中蠹。（先祖有《风雨》绝句，下二语云：“天公助我临池兴，墙角新添屋漏痕。”心思所到，先后印合，古人往往有之，必以“漠漠水田飞白鹭”二语，谓王摩诘袭李嘉祐句，殊轻薄也。况王在李前，岂前人反袭后人语耶？）  

○劝农  

雨足秧针满，翠色迎衣裾。牛背一鸦立，夕阳人力锄。万物自闲暇，三农日勤渠。丰乐今伊始，勉旃事。（往见石田翁画鸦立牛背，今为石庵诗写出，诗中有画，画中有诗，岂独摩诘然耶？）  

○题浔阳送客图为宋兰挥检讨赋  

梁园才子瀛洲仙，幕府读书方少年。浔阳楼高试骋望，雕阑一曲横江天。登临怀古意绵邈，生绡染出《琵琶篇》。当时白傅佐江郡，旷怀日习东林禅。无端送客成邂逅，京都音乐闻江边。青衫红袖两凄恻，千秋歌曲分流传。只今丹粉绚本事，水云仿佛鸣香弦。贞元朝士感沦落，善才弟子馀婵娟。《霓裳》《六么》疑可识，檀槽手抚神宛然。古来悲欢事何限，岂必同病才相怜。高歌妙绘恣挥洒，动荡胸臆开心田。乃知贤豪襟韵各有托，非同非异非言诠。奇章赞皇兼将相，岂岩香山佳句争流连。还君此画情ぉぉ，幽斋灯ㄠ耿不眠。疏帘剩有玲珑月，曾照西江诗酒筵  

○赠沈鲁瞻  

男儿踪迹误浮沉，把臂相于快入林。客馆因依同雁序，霜天酬唱作龙吟。一灯分照还家梦，千里谁明抱璞心？请念退之论驽骥，莫将高价索黄金。  

***☆蒋恭***  

字维御，江南长洲人。康熙辛丑进士，官翰林院编修。  

○景州董子故里  

秦废学校，坑儒并焚书。师吏辜诵说，《六经》归榛芜。汉兴虽天授，创业由征诛。典礼命叔孙，绵蕞诚区区。百年生董子，私淑洙泗徒。下帷绝窥园，精心究典谟。从容对三策，致君期唐虞。武皇内多欲，遇之以虚拘。讵能崇正学，诏令相江都。后复相胶西，骄主重谄谀。诚正能感通，两地无龃龉。邪臣怀妒嫉（主父偃、公孙弘，）谲计何从摅。《春秋》详灾异，众口訾其迂。弟子昧师说（吕步舒），妄谓论大愚。获罪得免死，П口全其躯。所幸圣道明，邪正分殊途。以待后来者，迭起胥匡扶。有宋五子兴。直溯姬孔初。日月悬中天，蒙翳消云衢。何人启涂径，广川实先驱。而胡昌黎伯，吐辞取敷腴。屈原司马迁，子云与相如。论道遗董子，所见犹偏隅。我过景州里，祠宇丛榆。稽拜瞻仪容，和粹缅真儒。王道复谁陈。揽辔空踟蹰。（暴秦过后，至董子始昌言圣道，后文中、昌黎递匡扶之，至濂、洛、关、闽而圣道大明，则董子实有守先待后功也。后半透发此旨，有声有光。）  

***☆马维翰***  

字墨麟，浙江海盐人。康熙辛丑进士，官至四川川东道。著有《墨麟诗卷》。  

○意不肯庸，语不肯弱，莽莽苍苍，纵笔挥霍，虽未神来，已梯峭险。墨麟学杜，可云循墙而走矣。  

○早发亻舟浦  

寒威凛冬季，木落风凄紧。束装适京国，夜漏短无准。父母送临河。肫复辞难罄。首言慎起居，次言远驰骋。得既勿满盈，失亦戒孤愤。努力崇正轨，缁尘发深警。长年动兰桡，瞻顾两未忍。俯首别泪滋，回汀更引领。细雨棹横塘，庐舍去隐隐。铭心宝训言，守身日三省。（初出门诗，矢志便已正大，后时出政，自能不辱其亲。）  

○九折坂（自注：用杜诗《木皮岭》韵。）  

盘盘出鸟道，杳杳行人村。斗起邛崃山，仄隘逾剑门。天险溯开凿，未可常理论。阴阳分向背，旦夕殊寒暄。连山走云气，倏忽同追奔。一峰独秀出，颇似岳势尊。其下九折坂，刂绝割厚坤。况复急雨薄，万壑当昼昏。回舆与叱驭，北辙视南辕。所志各有托，忠孝惟其根。踟蹰两不决，心绪蚕丝繁。峭壁落井底，一发青天痕。人生鲜百岁，只有名常存。勒铭匪易事，或用酬惊魂。（奇险句似得力老杜《发秦州》诗，以下诸咏皆然。）  

○泸定桥（自注：用杜诗《石柜阁》韵。）  

落日岚气阴，斜照峰头赤。泸河卷雪来，激荡河连石。底定定何时，盘马对绝壁。铁索系两岸，缚桥渡行客。人影漾惊波，行空无辙迹。前滩势未平，后浪声转迫。孽龙蟠深渊，长蛇赴大泽。惊魂定无时，王事敢求适。  

○大喇嘛寺歌  

我无摩泥照浊水，偶参上乘心清凉。惠师罗什亦已化，今之行脚惟衣粮。西炉自昔西番地，旧无枝屋皆碉房。不生草树山壁立，茫茫沙碛无稻梁。恭惟先皇赫威命，版图始入开封疆。至今万里乌斯藏，亦来重译瞻冠裳。奈仍夙昔锢不解，俱言此类生空桑。空诸所有有彼法，如何佛寺犹雕梁。缭以垣墙一百丈，以文石周四方。横窗侧闼面面辟，幡竿略绰当门张。其上层楼金碧，下画神鬼东西厢。寺僧少长凡几众，不语前立纷成行。偏袒右肩事膜拜，双瞳转仄黝有光。宰生割剥了不怖，呼号其侧神扬扬。六时梵呗若功课，渴饮酪乳饥牛羊。宵分聚徒大合乐，互吹骨角声低昂。即论释典尚清净，此宁有意登慈航。或云流传术颇异，播弄造化如寻常。安禅毒龙致时雨，诵咒青女停飞霜。此岂实具定慧力，竟能诡术回穹苍。咄尔世人迷不悟，福田利益萦中肠。乾坤高厚妙运用，岂待尺寸量短长。圣人深意在柔远，顺育万类通要荒。因势利导牖蒙昧，欲使寒谷回春阳。昭昭大道揭日月，异教岂足紊纪纲。矫首夷风倘一变，饮食男女真天堂。（或云“流传术颇异”以下六语，远方畏服其教，圣朝容纳之，用以柔顺远人，非尊信异说也。末归到圣人之教，如经天日月，儒者正论，旷若发蒙。）  

○梅花  

疏枝雀ㄋ转春温，正试东风第一番。每自凝神当远驿，为谁孤立向荒村。晴云曳宕春无限，午夜分明月有痕。索解此中浑未易，目成脉脉在忘言。（已能脱俗。）  

○南行漫兴  

沈黎南下路迢迢，仰面青天欲射雕。何处标名铜作柱，早时转饷铁为桥。王师久驻将无倦，荒服多虞或未骄。正值原田望霖雨，每占箕毕起中宵。（将无倦，言必倦也。或未骄，防其骄也。）  

远书底用问边鸿，得失因缘塞上翁。敢惜金缯当此日，正期锁钥仗群公。夫人堡有和番计，丞相碑传纵虏功。可信降酋无叵测，漫教部曲卧雕弓。（无洗夫人之谋，忠武侯之智，而谓降虏贴服，武备废弛，恐生意外之变，劳臣心事，昭然欲揭。）  

***☆沈懋华***  

字芝冈，浙江归安人。康熙辛丑进士，官由翰林改侍御。  

○侍御诗意主蕴含，不欲说尽，唐、宋之分，如也。晚归佛氏教，不复作诗。  

○泰和道中  

行子易时序，但嗟江路难。孤帆转天际，遥出青林端。山影落空翠，涛声生夜寒。乡书犹未达，云海正漫漫。  

○渡江  

路尽鸟飞外，微茫一叶舟。月斜江岸晓，潮落海门秋。山色南朝寺，钟声北固楼。寄奴城外草，隐隐入边愁。（此诗吾友许武平极称道之，谓其调高意远，直接唐人。）  

○秋夜东湖玩月  

洞庭木脱渺愁余，倚棹寒流挹望舒。笛里关山清夜怨，镜中楼阁美人居。天高风转依枝鹊，川静波腾纵壑鱼。直是乘槎度银汉，都看白露下前除。（字字清远，妙在意言之馀。）  

***☆鲁曾煜***  

字启人。浙江会稽人。康熙辛丑进士，官翰林院庶吉士。  

○商妇篇记汝阳事  

问妾何人妇，商家执巾彳徙。枯杨生其梯，亦自称连理。前年贩洞庭，今岁粜吴市。妾尝处空闺，独宿鲜娣姒。妾貌苕之荣，妾心水之止。东邻何少年，自矜冠玉美。妮词致黄金，新声挑绿绮。为妾谢少年，越礼禽行耳。庭前雪皑皑，江上石齿齿。石坚不可泐，雪净不可滓。付命朱丝绳，妄念君休矣。（“男儿爱后妇，妇子重前夫”，“使君自有妇，罗敷自有夫”，以拒狂且，何辞婉而意严也。此云“越礼禽行耳”，死志已决矣。诗亦从汉人中出，而立言各有休裁，扶持名教，赖有此种。）  

***☆李钅咸***  

字含奇，直隶卢龙籍，江南吴县人。康熙辛丑进士，官翰林院庶吉士。  

○太史馆选，未几旋卒，无有知其能诗者，读其遗集郁伊易感，怆怏难怀，情至文生，咀吟不厌，何吾吴之多诗人也？彼山泽之士，沉沦而不章者，可胜叹哉！  

○杂感  

烂漫年华烂漫愁，春光春水两悠悠。卷施有叶心先断，杜宇无声血已流。叹逝陆机同阅世，思家王粲独登楼。此乡信美非吾土，冷落胥江一钓舟。（此章自叹，下章伤逝，断肠人远，伤心事多，年之不永，已兆于此。）  

生别吞声已不禁，频为列别更摧心。围棋寂寞虚山墅，清宴依稀忆竹林。（自注：叔季两叔相继早世。）季子远携留墓剑，（自注：密友缪馨，闻墓草已宿。）女Ч空冷捣衣砧。（自注：同怀姊丧。）三年伏枕双垂泪，肠断清辕向晓吟。  

○送友归鉴湖即赴辰阳幕  

易别还如商与参，醉歌燕市怅分襟。旅游旧雨联今雨，归客越吟还楚吟。潮落严滩残雪尽，春生湘浦紫兰深。相思一夜江花发，千里月明同此心。（越吟楚吟，谓鉴湖、辰阳也。此句虚领，下又分承，格法极细。）  

***☆甘日懋***  

字实夫，四川大邑人。康熙辛丑进士。  

○华顶道院见三十六峰老农吴青霞题诗壁间寄赠  

袖拂刚风倚天阙，忽见龙蛇气蓬勃。君从三十六峰来，独上莲花揽明月。自是君身有仙骨，放歌长向烟霞窟。回头却笑韩退之，痛哭苍龙岭上时。  

***☆王恕***  

字中安，四川安居人。康熙辛丑进士，官至福建巡抚。著有《楼山集钞》。  

○牧牛词  

童儿长成何所求，农家职守惟牧牛。春风著物百草长，驱牛啮草来沙洲。童知牛性不择草，遇丰茸处俱堪留。乘闲好弄三孔笛，绿杨影里声悠悠。天上日车休历辘，少待吾牛饱其腹。牛得饱兮安吾心，牛不饱兮愧吾牧。不施鞭朴牛驯扰，顺牛之性无机巧。牛蹄行牛尾摇，背上闲闲立春鸟。高下陂陀任所之，牛日服兮牛不知。呜呼司牧尽如此，人间那受饥寒死！（通体说牧牛，牧民之道已曲折详尽，正意一点自足。  

○牛肥必使牛知，此小补术也，不使之知，上下两忘气象。）  

○过十八滩  

补天乘块截江流，今古惊涛咽暮秋。万石棱棱争出水，千崖叠叠曲行舟。猿啼频下孤臣泪，日落重增旅客愁。惶恐滩头征雁断，几人回首望神州。  

***☆邵泰***  

字峙东，直隶大兴藉，江南吴县人。康熙辛丑进士，官翰林院编修。  

○壬子正月重赴金陵志馆偶诵陶诗遥遥从羁役一心处两端句怃然有感  

春风从何来，所过不留迹。人与物同春，欣欣各自得。而我独何为，当春转萧瑟。亲老不能待，饥驱此行役。纵非出山泉，仰愧入林翮。一心信两端，绎思有馀戚。缅昔负米贤，欢焉供子职。（太史以母氏年高，居官未久，即请终循陔之美。诗中暂赴志馆，戚然于中，仁孝之思可风矣。）  

***☆储雄文***  

字云，江南宜兴人。康熙辛丑进士。  

○有访  

未遇幽人又独还，贪看落日立溪湾。隔溪几处炊烟动，遮断寒林数叠山。  

○访朝阳道院  

竹径阴阴磬韵流，行来便觉此生浮。道人所得惟贪懒，满地松花散不收。（两断句，气韵欲流，如读有声之画。）  

## ●卷二十五  

***☆蒋深***  

字树存，江南长洲人。官山西朔州知州。著有《绣谷诗钞》。  

○绣谷以纂修《书画谱》得官，居官有政声，诗 亦时露警句，名场中交重之。  

○蝇  

趋热性能惯，贪饕死亦轻。未容随骥尾，先欲乱鸡鸣。把剑何堪逐，无屏漫点成。秋风萧飒后，怜尔竟何营。（嘲趋热客也。语语典切，得少陵咏《萤火》遗意。）  

○过落花村寄姚水部梓岚  

蒲村西十里，隔水澹斜阳。花落在何处，人行觉路香。鸡栖烟箐密，鸦曳暮云长。想见湄潭老，探幽觅句忙。（村名韵极矣，三四语传出行者之韵，而水部之韵亦于言外见之。）  

○军旅  

书生事军旅，奉檄楚江游。人度危滩月，猿啼独夜舟。遥闻刁斗静，犹喜甲兵收。不作从征咏，登楼客已愁。  

○晓行  

闻鸡莫叹客途穷，拂曙星河倚剑雄。马上续完乡国梦，笛中吹起戍楼风。云开泰岱天门白，人渡津关海日红。湛露未秋信到，芦烟深处数声鸿。（旧语一经点换，顿觉鲜新。）  

○麻阳船口号  

逆流好用船头力，下水偏将船尾行。一叶不妨危地过，此心平处水皆平。（此心不平，坦道皆危地也。以平心应世，东坡之屡谪南荒，无不自得矣。此作者阅历有得之言。）  

***☆魏荔彤***  

字念庭，直隶柏乡人。官观察使。著有《怀舫集》。  

○观察为文毅公子，嗜古学，勤著述，诗歌杂文不下数千章。今镌板俱散轶矣。只存平时记忆二章，见鳞爪，可想象云中龙也。  

○题沈归愚万峰独立图  

峰峰卓立断跻攀，筇屐逍遥鸟道间。试问此翁登眺后，何人更上万重山？（向更有七律赠言，末云：“他年旌节临吾土，便合扫门迎故人。”后余奉使之楚，适经其地，而观察下世久矣，为之怃然。）  

○马陵道  

战垒千秋沙草平，更无残戟碍春耕。荒城夜半喧雷雨，还似当年万弩声。天然映合。  

***☆王涛***  

字衡山，江南含山人。拔贡生，官兖州府同知。著有《青霓阁集》。  

○赠唐魏公  

辕驹苦局促，寒猬多羞缩。市儿眼如豆，群疑偏满腹。欲吐还复茹，嗫嚅私相属。多君挺英姿，天马脱羁束。雄辩惊四筵，高谈折五鹿。闻者舌尽挢，言出人人服。岂惟言服人，石画如刳竹，一官聊摄间，舌敝颖亦秃。愿垂竹帛名，志不在食肉。会当携巨觞，对君洗尘俗。同登光岳楼，齐鲁归洞嘱。岱峰云荡胸，东海日初浴。俯仰天地观，好纵千秋目。（读此诗，知衡山志在济时，不随刀笔筐箧徒也。屈于下僚，有愿未遂，惜哉！）  

***☆李莲***  

字少峰，湖广荆门人。  

○石城  

晋代衣冠空薛萝，石城埤霓尚娥娥。镇雄江汉山增险，藩撤孙吴水不波。混一方知臣力瘁，忧危孰料女戎多。废兴堪下千秋泪，若问浮名心已磨。（晋平吴后，贾后之祸旋起，羊祜所谓平吴之后，当劳圣虑者也。鄢陵之役，晋已胜楚，范文子谓外宁必有内忧，即是此意。）  

***☆计默***  

字希深，江南吴江人。  

○此甫草先生子也。遨游四方，名满日下。晚岁，余曾评定其诗，今令子维严物故，无从征索矣。于汪尧峰集中录此，附存二章，可以想见其馀。  

○和汪钝翁姑苏杨枝词  

红桥绮陌柳阴浓，历乱飞花类转蓬。怪杀前山女贞树，能禁二十四番风。（见柔靡不如坚贞也，然以神韵行之，与骂题者迥别。）  

去年折剩复依依。赢得江头紫燕飞。委属东风与将护，一枝留待藁砧归。  

***☆汤准***  

字稚平，河南睢州人。  

○稚平为文正公季子。幼承家学，以乐天守道自期。诗不求工，而隐冶性灵，自足天趣。诗以人重，人不以诗重也。作序者以孟山人、林处士拟之，恐非其伦。  

○咏史  

唐伐羌戎盛冉ζ，韩公谋略信无双。年来西域劳兵革，愿筑三城署受降。（筑受降城自是御戎长策，即先王守在四夷之意。）  

○临漪园  

闲园随意采芳荪，兴到常携酒一尊。却笑平泉太多事，苦将木石戒儿孙。（达人之言。）  

○桃源  

柴桑便是羲皇世，智慧相忘息众喧。能使此心无魏晋，寰中处处是桃源。（靖节含意未申，此申言之。）  

***☆徐善建***  

字孝标，浙江嘉善人。  

○此陆清献公高弟也。究心《周易》及宋五子著述，教人读《小学》、《字义》诸书，谓先识体段，方可入精微处，学者多师事之。  

○观鸟哺儿有感  

抱儿嬉树下，新绿遮庭户。忽闻啁啾声，仰见春鸟乳。不辨谁雄雌，四翼共辛苦。一出掠春虫，一居御鹰虎。出忧居力单，居忧出遭罟。瘁羽岂暇梳，娇音不遑吐，黄口快得食，那知翁与姆。感此抚童雏，何如此禽羽。上念父母恩，泪下如注雨。（性情浅者，只感触己之哺儿，今上念父母哺己之恩，愀然蔼然，可以教孝。）  

***☆王汝骧***  

字云衢，江南金坛人。由选贡生官通江知县。  

○云衢丈制义宗工，中岁为诗，不落宋、元气习，古体尤上，处人不知为诗人，以文名掩也。有嗜痂癖，每为吴中，酒后背诵作诗至数十章，人多笑而怪之。诗稿未镌，葺诗时，屡访不得，只存其旧时钞誊二章，比之吉光片羽焉。  

○鸡头关  

征马鸣萧萧，涧水流潺潺。水鸣何呜咽，马鸣多哀酸。借问客何之，言上鸡头关。关门开一线，羊肠袅青天。上有千仞壁，下有百丈渊。惊风吹落石，洪流荡奔湍。危途无返辔，微生寄征鞍。靡靡遵木末，遥遥造云端。故乡杳何许，天路安可攀。侧听《陇头吟》，感我涕ォ澜。  

○黄牛峡  

三峡天下奇，黄牛险尤绝。奔腾万里流，磔竖两崖裂。舟从罅隙行，身在古石穴。惊涛殷怒雷，触石贲晴雪。缆牵如蚁进，桡退只一瞥。舟师唤奈何，长篙屡撑折。哀猿数声叫，客子双袖血。到此英雄人，自顾同蠓蠛。生涯抵投荒，轻身计何拙。载咏《小旻》诗，抚心愧前哲。（连上章能造险语，仿佛老杜《入蜀》诸诗。）  

***☆陈奕禧***  

字谦六，浙江海宁人。官石阡太守。  

○石阡以字学鸣，诗亦清稳，王新城尚书尝称赏之。  

○望中条山有怀吴天章玉溪隐居  

雪晴初日照，历历中条岑。下有幽人宅，长邻洞壑深。松门闲倚杖，潭水坐清心。静听风泉落，泠然弹玉琴。  

○虞帝陵  

陵寝古鸣条，平冈入望遥。（自注：陵在鸣条冈之尽处。）殿庭二女侍，冠五臣朝。府事开神禹，文思协帝尧。飨堂合乐处，仿佛奏箫韶。  

***☆郭元钅于***  

字于宫，江南江都人。宫中书舍人。  

○于宫亦江左十五子中之一，尝辑《金源诗》，无挂漏者，可补元遗山之缺略。  

○答邵子湘  

芙蓉湖上邵髯翁，高行鸿文眼界空。京洛声华怀漫刺，江湖踪迹趁归鸿。南丰不让刘中垒，杜甫平交严郑公。老却少微星下客，梦魂肯踏软尘红。（五语高子湘之文，六语高子湘之品。）  

***☆顾文渊***  

字文宁，江南常熟人。著有《海粟集》。  

○蒋文肃题其集中云：“不作廓庙歌，云是骚人词，写出肝胆语，愿得知己知，不得知己知，甘受他人嗤。”观此赠言，其诗可知矣。其人亦可知矣。  

○余锦泉席上听众姬琵琶筝  

有酒易倾不夜之圆月，有金难铸不谢之名花。秦川公子发大笑，偏与花月争豪奢。左秦筝，右琵琶，九枝蜡烛光如霞。青蛾皓齿两行列，袖拂红牙低按节。初调ㄌ朱丝，峡口春冰裂。再弹捍拨齐，铃声雨淋咽。江妃汉女玦环鸣，相和筝琵同撇捩。俄惊双凤凰，飞上梧桐冈。啁啾屏尽百鸟喧，雍雍和鸣向朝阳。逡巡换宫商，倏忽移角徵，朔风应手卷惊沙，白草茫茫雁声死。饮恨羁臣击剑歌，裹创战士闻笳起。凄断故园心，扰破离人耳。停弦两两寂无声，纤纤怜杀春指。天孙织锦作缠头，五色彩云遗彼美。花残月落不忍归，卷下珠帘隔千里。（起结神似太白，中间移宫换羽，顿挫激昂，使读者目眩神移，几于应接不暇。）  

○十八滩  

荒荒异县经万安，毒雾散影分林峦，暮愁雨宿朝风餐。前途遥数十八滩，一滩一险俱心寒。  

青螺层层如抱拥，石插旋涡各森耸，寒流百道喷石孔。七千里外宋孤臣，落滩头说惶恐。（宋孤臣指东坡。）  

暮帆齐落喧鸣铙，村人堵立林塘坳，利箭在ゅ弦在肖。不知何山逐獐鹿，亘天野火烧黄茅。  

危矶千丈蔽天宇，长年日晚忽停橹，月逆行云吞复吐。虎伥啼过断人声，丛莽中间伏强弩。  

烟中捩舵水倒冲，千篙争力怖杀侬，森森石齿排剑锋。人言险滩最天柱，水底白日蟠蛟龙。（五章又似少陵短章。）  

***☆严启煜***  

字玖林，浙江归安人。官永康训导。  

○玖林尝言：“昌黎、昌谷虽非诗之极至，然针砭庸熟，廓清之功，真乃比于武事。”又言：“二昌乃吾死友。”今披其集，皆和平中正，无诘屈奇诡之习，岂善学者不求形似耶？  

○榆皮行  

井庐无烟野无草，万户嗷嗷缺一饱。村南村北总成群，去剥榆皮行及早。何人括尽榆荚钱，枯只剩榆皮坚。榆皮可食少官税，悔不种地成榆田。枝头聚雀泣相语，新长嫩芽君莫取。雀乎雀乎慎勿争！我辈舍榆方掘鼠。（乾隆乙亥大荒，吴中榆皮剥尽，掘山泥以食，民多死者，此云掘鼠，正复相类。）  

○留别吴门诸子  

夕阳衰柳系归桡，离思孤随雁影飘。岂类穆生忘没醴，自伤伍相久吹箫。游云变灭元无定，盘谷宽闲实见招。只惜旧时诸伴侣，春灯花下隔吟瓢。背花宁待管弦终，归卧云林半亩宫。世外渔樵有真趣，山间鸡犬尽淳风。采松袖染秋岚碧，捣药窗留夜火红。他日皋桥明月里，故人应共念梁鸿。  

***☆汪文桂***  

字周士，江南新安人。  

○秋日曹秋岳先生过饮桐溪草堂别后有作  

谢公屐齿款双扉，点笔翻书对夕晖。径仄秋花迎客座，夜深凉月恋人衣。惊心蕉鹿追宵梦，款语沧桑坐石矶。晓柝更催归棹发，望中帆影思依依。（写得凉月有情。）  

○秋日同季弟归里和韵  

秋深才得返乡闾，弱弟偕行赋《遂初》。衣上辛勤慈母线，箧中珍重故人书。白云红树堪移棹，万壑千峰拟结庐。到日松楸亲拜扫，山田犹待把犁锄。  

***☆汪文柏***  

字季青，浙江桐乡人。官指挥使。著有《柯庭馀习》。竹朱先生序其诗，谓“匪仅开宋、元之奥，直造唐人之室而跻其”。不无溢美，然谓时有佳句，比之孟山人之“微云淡河汉，疏雨滴梧桐”，斯为得之。  

○盛湖  

矮屋环湫市，洄流界叠塍。夜灯千匹练，秋雨半湖菱。击榜吴娃捷，评珠贾客能。辛勤终岁力，犹未足催征。（十字非亲诣其地，不知其妙，即景成诗，羌无故实，应得于有意无意中。）  

○登烟雨楼  

十度凭栏九度晴，今朝烟雨一舟横。雁飞难辨空中字，橹过惟闻暗里声。软浪成花侵寺壁，冷云如墨拥轩楹。举觞放眼吟长句，始信高楼不负名。（“橹过惟闻暗里声”，自是佳句，然施之此题，弥见其佳。）  

***☆费锡琮***  

字厚蕃，四川新繁人。著有《白雀楼诗》。  

○厚蕃为高人此度长子，克传家学，五言亦有“大江流汉水，孤艇接残春”之概，新城王尚书惜未见其诗。  

○黄河  

灵脉来天上，浑流昼夜奔。纵横穿套口，屈折下龙门。地入荥阴断，山临华岳尊。何须逢汉使，便拟溯昆仓。（一气鼓荡，力遒气雄。）  

○登北固山  

绝岭横江岸，登楼望渺然。潮来徐福岛，出山寄奴泉。境界分吴楚，波涛混海天。千秋征战地，今喜靖烽烟。  

***☆费锡璜***  

字滋衡，四川新繁人。  

○此此度次子，熟古乐府，诗中苍苍莽莽，时有古音，然亦不无粗率处，淘汰之，取其古而近雅者，迥异时流。  

○儿语  

鹞鹰搏鸡，鸡有母护。离亲出门，心寒行路。（连下章竟是古谣。）  

食鱼去乙，食李去核，治国去贼。  

○送刘得柔入秦  

紫骝卸玉羁，故人来齐安。昂藏河朔气，两鬓萧萧寒。为言三载别，歧路各漫漫。燕秦二千里，浮云会江干。雪堂寂寞秋，倾盖暂盘桓。片言泻黄河，随风生波澜。蛇虺横江湖。噬螫太无端。湛卢不在握，徒手空长叹。明日东西别，征车不可攀。  

○湖上  

碧澄千顷豁，青立一峰孤。月似悬秋镜，人如坐玉壶。烟光随地尽，水色到天无。肯与渔翁醉，邻舟近可呼。（“水色到天无”，言远水接天，合而为一，不见水也，此工于炼句。）  

○海村杂诗  

海楼秋易夕，水寺昼长昏。谷贵难成市，时荒早闭门。蛇龙各自媚，礼乐不言尊。寄问西村叟，方饥草根。（“难成市”、“不言尊”，写荒年景象如见。）  

○出塞  

一度卢龙塞，伤心景物殊。秋风嘶老马，落日聚饥乌。岭上寒云合，闺中明月孤。还闻遣博望，雨雪在长途。  

○少年行  

臂上角弓强，腰间剑似霜。旧从李都尉，新拜汉中郎。爱马黄金埒，调鹰白玉床。平原秋草浅，射猎出长杨。  

○汴城晚望  

落木萧萧汴水清，云沙何处雁飞声。河蟠雍豫千支合，地拓中原万里平。累代废兴难屈指，百年禾黍独关情。《梦华》空有遗民记，不是宣和旧帝京。  

○变歌  

东门杨柳枝，早晚遭攀折。今日是相逢，明日是离别。（六朝小诗。）  

○相逢  

歧路不相识，一言倾寸心。赠君腰下剑，不在直千金。（以千金直重，则义气减矣，此善翻前人句意。）  

○吴姬劝酒  

吴姬十五发，玉碗蒲桃劝客酣。但过黄河风色冷，更无春酒似江南。（如闻劝酒之声，而渡河以北之风尘，言外可想。）  

***☆陈玉齐***  

字在之，江南常熟人。著有《情味集》。  

○秦皇  

离宫环极起周庐，万里沧波候大鱼。入海云迷徐福岛，封山雨湿李斯书。华阴道上逢沉璧，阳武沙中失副车。王翦用兵真老讠孛，尚留三户未驱除。  

***☆徐兰***  

字芬若，江南常熟人。流寓北通州以终。著有《出塞诗》。  

○芬若亦字芝仙，长白描人物，诗无一语不奇，吾友徐龙友见之，几于下拜，奇人见奇，诗尤契合云。  

○雨阻黑河  

天地有此河，墨流独浼浼。黄河曾为圣人清，浊浪咆哮独不改。迢遥西上势蜿蜒，两旗疆界相钩连。（自注：土默忒，两都统分地。）受降城头坐飞将，牧马不敢争河边。上有共工触破未补之漏天，下有鲛人痛哭不测之深渊。阳春有脚走不到，那得两岸生人烟。但见奇花塞洲渚，色如人面形如拳。花里见鱼不见水，一网可以盈一船。饥儿阻雨不须哭，朝鱼暮鱼食尚足。雷电光中住过春，脚底莓苔黯然绿。天晴曝衣上古原，白骨堆边检金镞。（境奇，诗亦与之俱奇，芬若又有《大松山》诗，起云：“一峰飞入云，云故推之出。一峰飞出云，云故攫之入。”奇警前人未道，因通体用韵夹杂，故去之。）  

○磷火  

土雨空蒙著衣湿，磷火如萤飞熠熠。须臾散作星满天，空际如闻众声泣。有火独明必鬼雄，众鬼吐焰无其红。约束群磷共明灭，无乃昔日为元戎。别有火光黑比漆，埋伏山坳语啾唧。鬼马一嘶风乱旋，千百灯从暗中出。电声闪闪两军接，狐兔草中皆震慑。一氵瓜刀声不见刀，髑髅堕地轻于叶。血过千年色尚新，那知白骨化烟尘。新鬼日添故鬼冷，无复寒衣送远人。（写磷火之忽聚忽散，鬼雄鬼马之光怪离奇，纸上几于有形声矣。后又写群鬼之接战，更幻更奇，吴道子善画鬼，亦未到此。）  

○归化城杂咏  

祁连呼吸与天通，不与人间节候同。后骑解衣风柳下，前军堕指雪花中。发离汉地根先白，泪过秦山色变红。驺伍漫劳歌况瘁，侯王犹自佩雕弓。（奇人总无凡语。）  

○塞下曲  

万骑从天下，边人拭目看。长城无限窟，饮马一时干。  

○关山月  

城头一片秦时月，每到更深照黑河。马上万人齐仰首，不知乡思是谁多。  

○出关  

凭山俯海古边州，旆影风翻见戍楼。马后桃花马前雪，出关争得不回头！（眼前语便是奇绝语，几于万口流传。此唐人边塞诗未曾写到者。）  

***☆沈用济***  

字方舟，浙江钱塘人。国子生。著有《方舟集》。  

○方舟足迹半天下，至广南与屈翁山、梁药亭定交，诗乃大进，游边塞，留右北平久，诗皆燕、赵声，一时名流几莫与抗行。然所成诗一句一字，质之同人，有讥弹辄改定，所由完善无罅漏也。向见重红兰主人，辇下名大著。余留京邸时，知方舟为诗人者寥寥矣，不知向后有能传其人否耶？感慨系之。  

○燕山  

我行经燕山，凭吊古战场。当时锐头儿。誓死事戎行。功业未得成，金镞遗山冈。皂雕如车轮，飞来立人旁。黄云蔽四野，风沙浩茫茫。驱马行出关，悲歌慨以慷。身著短后衣，剑佩百炼钢。扼吭度飞狐，仰面看天狼。生当为冠军，死当为国殇。（慨当以慷，皂雕十字，读者如置身边塞间。）  

○妾受命辞  

妾受命兮少孤，师氏教以《诗书》。阿母爱予早有家，托君子以贱躯。（一解。）  

乘华轩兮归德门，曳绮兮罗金尊。上事公姥兮无间言，俯蓄五子兮今有孙。（二解。）  

何以奉君朝餐，铜盘或炙或燔。何以奉君御寒，裁缝越布吴纨。（三解。）  

鼠穿墉兮狼入室，唇干口燥兮不可与说，无褐无衣兮迫冬日。（四解。）  

晨鸡咿喔天雨霜，明星煌煌出洞房，为君秣马游四方。（五解。）  

丈夫气磊落，朗如日照临。渴莫饮盗泉水，倦莫憩恶木阴。（六解。）  

出门常苦远，在家常苦贫。女子当门户，百难萃其身。（七解。）  

思我君子兮蔚为国华，富贵勿喜兮贫贱勿嗟，履仁服德兮名乃纷葩。（八解。  

○此代其配朱夫人立言也。先言奉公姥，抚诸雏，次言持门户，次言遭家难，次言送远人，末勉以修德行。得《雄雉》“不忮不求，何用不臧”之意，立意音节，在东西二京之间。）  

○黄河大风行  

黄河之水自天落，我舟来向黄河泊。遥看云气如飞龙，知有东南大风作。大风一起天茫茫，排山倒海不可当。浪花卷起高十丈，虚拟沉牛截狂象。危墙大め撼不停，霎时飘散同汉星。高岸倒震鼍鼓裂，怒涛乱卷蛟涎腥。暝来打篷声膊，半为雨点半冰雹。夕阳欲下风更狂，吹落孤帆天一角。一舟重有万钧力，<风旋>入泥沙脱不得。一舟触石摧鹊尾，窥见青天在舱底。水面一舟飞鸟轻，无枝可栖心目惊。其馀溜急难鼓柁，客船十个碎两个。同泊尚馀四五船，船船相触绳相联。长年当风立至晓，我辈安得高枕眠。近见青齐成水府，况闻中州少安堵。皇天降灾良有因，汝曹定触河神怒，不尔风涛何太苦！男儿勿恃胆气粗，要知蹈险非良图。新河安稳路径直，汝何不趋趋畏途。岂惟黄河为畏途，波澜平地无时无。（诗亦有云垂海立之势，近七子中李献吉。结意忽然换境，感触者深。）  

○大同道中  

千岭朝阴岳，三城控大同。云形随列嶂，山响应雕弓。马踏黄河雪，鹰呼白草风。飞狐那用塞，天险古来通。（一路边塞之诗，俱沉雄峭拔，不在李北地下。  

○“沙乾奔渴马，风急下饥鹰”，亦边塞中诗，附录于此。）  

○太行山  

山作潼关险，艰哉势独雄。千盘拔河内，一折走辽东。大壑云雷伏，阴崖日月通。巍巍天下脊，元气结鸿。  

○登八达岭  

策马出居庸，盘回上碧峰。坐窥京邑尽，行绕塞垣重。夕照沉千帐，寒声折万松。回瞻陵寝地，云气总成龙。  

○行经将军猛虎诸滩  

高高滩十丈，直下响成雷。舟掷波心去，人穿石窟来。虹双瀑挂，菡萏小峰开。浊酒酬三老，倾危仗汝才。（掷字、穿字，千捶百炼而得。）  

○潼关二首  

重关踞天险，三辅重神京。绣岭遥尊岳，黄河曲抱城。一夫今保障，群盗昔纵横。星陨何年事，徒伤父老情。（自注：谓孙督师传庭。）  

窥关如在井，立马一峰高。竟失山河险，徒夸汗血劳。沙虫迷白日，陵谷徙洪涛。翻使黄巾笑，横行遇汝曹。（黄巾笑，谓不能力战，叠进降表诸人也。孙督师、周宁武外，有一人忠勇者乎？）  

○登建陵  

鼓棹辞西粤，开帆趁北风。水声飞弩下，山势斗鸡雄。雨歇秦关外，秋深蜀道中。稻梁谋故拙，吾愧信天翁。（前所炼在虚，掷字穿字是也。此所炼在实，飞弩斗鸡是也。）  

○昭平道中  

滩势奔腾下，舟行次第高。瀑流争一石，人力尽千篙。壁峭奔雷雨，林深聚羽毛。江乡归未得，梦寐亦风涛。（此所炼诗眼，又在争字尽字，加捶炼功，则无草率之患。）  

○从彭蠡转九江泊小孤山下  

不信滔滔者，洪荒直至今。高帆转湖口，片石奠江心。鹰匝亭台迥，龙蟠窟宅深。《迎神歌》一曲，弦响下青禽。  

○花田  

埋玉传南汉，花田今尚存。雪中香不散，烟外月无痕。芳草寻诗路，青旗卖酒村。漫将蝴蝶数，一一美人魂。（前一路诗皆英雄气，此首又儿女情，见英雄儿女原不必分也。雪 中谓花开如雪，非真指雪言。）  

○登泰山绝顶  

丹梯飞磴接天门，杖底风雷万壑奔。四岳共推青帝长，一峰还占丈人尊。汉家云气封中出，秦代松阴石上存。俯仰不知天下小，蓬莱宫闲射朝暾。（无懈字，无浮词，胜于鳞、元美作。  

○方舟诗虽切磋于药亭，然古体或逊药亭，五七言律远过之也。近人用耳不用目，谁能信之。）  

○望西岳  

五千仞削势崔巍，西镇坤维玉作台。海日夜从金掌出，莲花春向石盆开。宫临白帝三峰立，城绕黄河九折来。欲跨茅龙问酒母，芝田堪种乏仙才。（精神满腹，亦胜元美作。  

○酒母，酒家妪也。仙人子先与之骑龙上华山，亦成仙，呼为酒母，见《列仙传》。）  

○思陵（怀宗）  

锦屏山色隔城来，渴葬千秋事可哀。一剑割将公主爱，九门报道寺人开。凄凉血诏留衣衽，寂寞桐棺付草莱。太息乌号几人抱，红墙日落首重回。（独举殉社稷时言之，真觉一字一愤，十三陵诗，以此首为最。  

○《德陵》三四云：“宦寺九州祠宇遍，爰书三案士林空。”熹宗失德， 尽二语中，因附录于此。  

○九《边》诗最有名，然方朔诗似更英快，故舍此取彼。）  

○湘江道中  

越客归舟向洞庭，心随一雁入空冥。烟开沅水双流合，帆转衡山九面青。魂返江枫哀楚些，曲终瑶瑟怨湘灵。振衣已出尘埃外，渔父何因笑独醒。  

○由丽江抵北流  

频年鞍马历荒陬，唐代羁縻是此州。瑶洞千蟠攀岭怯，鬼门一线入天愁。朝昏吹角呼林鹿，妇女张弓射野牛。却望伏波铜柱在，飞鸢ㄢㄢ海西头。（鬼门七字，笔下有阴险愁惨之气。）  

○天下大师墓  

曾闻遁迹入禅关，身似浮云到处闲。解道龙蛇潜草野，何年弓剑榜桥山。缁衣那有中官识，御马谁迎老佛还？一自樱桃无荐地，肯留封树在人间。（曰曾闻，曰解道，曰那有，曰谁迎，曰肯留，见建文之归，皆《致身录》、《从亡随笔》等书造作之辞，其实未尝有迎归事也。《实录》称帝阖宫自焚，中使出其尸于火，七日乃葬，是明明死于火矣。至天下大师墓，朱竹谓房山僧塔，或题司徒司空，或题帝师国师，金、元旧制皆然，后人附会为建文墓也。此诗故作疑词，使人言下自得。）  

○海幢寺观大水西下  

郁水西来万壑奔，倒翻塔影荡云根。中间一束高腰峡，直放惊涛出海门。  

○题谢皆人诗后  

红桂飘香月露清，玉完天上奏瑶笙。白头弟子秋风里，来听霓裳第一声。  

○笥沟早发  

北风猎猎水茫茫，多谢吴门鼓娘。铁鹿长樯四千里，送人夫婿早还乡。（载儿夫婿去，刘采春怨之，送人夫婿归，方舟又谢之，舟人受怨乎，受谢乎？各见吐辞之妙。）  

○棹歌  

风江潮动月茫茫，懊蔼声中夜未央。南北东西尽莲叶，不知鱼戏在何方。  

***☆毛张健***  

字今培，江南太仓人，贡生，官训导  

○寄衣曲  

去年寄衣秋月明，络纬索索窗前鸣。今年寄衣风复雨，不识何时到边土。边城八月多早寒，清霜触体愁衣单。千丝万缕妾手制，中有珠泪焉能干。不愿功成垂竹帛，但愿全躯返乡国。（学张、王体，难于别开生面。意绪自抽，一归敦厚，如旧谷中舂出新粒也。）  

○少年行  

千金宝刀红玉巴，绣鞍蹴踏长楸下。扬鞭不避执金吾，横过禁园矜善射。自云生长金张门，意气雄豪那可论。小时便食天家粟，曾向长杨奉至尊。陇西老将七十战，绝域刭身空浩叹。羡君不识兜与鍪，褓中骨相当封侯。（以飞将军之刭身绝域，衬出少年之宠荣，即所云“生年十二有重封”也。寒郊类转蓬，乌乎知之？）  

○贾客乐  

布帆满幅高百尺，知是贾人远行役。贾人生小乐风波，不恋家中好田宅。瞿唐滟平地过，此行金钱十倍多。更促前程向江口，淮南米贵今如何？春闺少妇空房宿，听罢乌啼泪盈掬。（原词极形贾客之乐，此于贾客逐利中，形出闺房之苦，末二语总于换韵换意中翻新。）  

***☆毛序***  

字东球，江南太仓人。著有《静娱集》。  

○偕同人散步  

残红委烟水，潭深渌更净。临流弄清Г，须眉淡相映。泠然洗我心，迥绝非人境。鱼从容游，鸥鸟度明镜。物我两俱忘，不减濠梁兴。回首林丘间，闲房一声磬。（心和气平，物我皆得，其不著力处，正不易到。）  

○风轮羽扇歌  

鹤翎皎洁修而丰，制成团扇虚含风。参差六翮形蒙茸，贯以铁轴轮辐同。下首郁屈如弯弓，风胡何年铸芙蓉，质理苍黑非铅铜。剑首一穴贯轴中，复有无弦焦尾桐。踞坐掣曳呼侍童，辘轳引绠机旋空。柔橹咿轧中徵宫，高堂飒然起蓬蓬。动如橐出不穷，四坐森爽心神融。病夫惮暑常怔忡，烛龙火伞交相攻。思驾飞车访赤松，琼楼玉宇无蕴隆。借君吹嘘凌颢穹，下视九万尘溟蒙。（叙琐屑事，独见雅切，末幅绘风，神来之候。）  

○免龚敬五  

执友惊沦逝，沾袍涕泫然。卑飞辞捷径，少别即重泉。灯暗匡衡壁，尘淹子敬毡。如君瑚琏器，何可使无年。  

天意原难问，龙蛇厄运过。青衫仍落魄，白发意如何？讲诵生徒散，丛残著述多。黄垆感存殁，回首邈山河。  

***☆陈培脉***  

字树滋，江南长洲人。国学生。  

○树滋笃于友谊，壮岁与诸才士角逐名场，然众人升云路去，而树滋终老诸生，无几微见色也。诗宗法盛唐，晚游新城尚书之门，所诣益进。  

○相逢行赠宋六木天  

一年相逢在辇下，秋雨槐花对僧舍。同时献策不见收，剧饮淋漓共悲咤。一年相逢在济南，拥炉未尽深宵谈。乌啼晓霜催别绪，送君道上鞭羸骖。一年相逢在淮口，我挂征帆方疾走。君时追送骑马来，隔岸遥遥但挥手。淮口一去岁一更，断蓬落叶愁飘零。讵意今宵灯火里，相逢又在曹丘城。人生聚散本难定，暗中有物持其柄。一年一度一相逢，如我与君良足庆。欢游莫道在异乡，寒梅著花春酒香。日日看花共饮酒，从今且得无参商。（只叙聚散，自见交情。）  

○登娑罗坪  

绝壁迢迢上，忘危胜可探。百盘穷大壑，千仞度层岚。采药逢毛女，藏书问老冉。白云如可卧，一枕学图南。  

○南越王墓  

天下亡秦日，乘时据粤中。自娱聊窃帝，大长竟称雄。炎海风涛壮，孤坟草木空。千年馀霸气，常绕尉佗宫。（一笔写就。不加追琢，比之弹丸脱手。）  

○登慈恩寺浮图  

飘然天半御风轻，身在浮图绝顶行。三辅山河掌上尽，五陵云树望中平。氲香界从朝暮，高下桑田几变更。故事尚传唐进士，曲江宴罢共题名。（五陵、三辅收之指掌间，何等胸次！章八元登此塔，至云“危梯暗踏如穿洞，绝顶初攀似出笼”，几不成语，当时元、白盛称之，何耶？）  

○蓬莱阁观海和观察宋公  

杰阁がテ倚杳冥，凭高望远极东溟。龙宫潮涌千重白，蜃市烟消万点青。鞭石荒唐怀霸主，浮槎忽遇仙灵。蓬莱咫尺非难到，便欲携筇叩紫扃。  

○徐州怀古  

纷纷楚汉当年事，凭吊西风向战场。隆准至今尊帝号，重瞳终古怨天亡。吕梁涛落蛟龙走，芒砀云深虎豹藏。王气彭门消歇尽，孤城一望水茫茫。  

○恒山  

上应天枢象北辰，众山环拱碧嶙峋。云霞隐见金银阙，昏旦盘旋日月轮。呼吸苍冥通一气，逍遥紫峤会群真。阳终阴始扶元化，朔漠长留太古春。氤氲雾霭拥危峦，象肖灵蛇势郁盘。望去神光凌斗极，飞来秀色落桑乾。龙潭云出千岩雨，虎口风生万壑寒。我欲摩崖登绝顶，扶摇何处觅青鸾。（恒山诗罕有佳者，作者以全副本领赴之，遂觉神力俱王。）  

○陈留吊蔡中郎二十四韵  

道出陈留郡，车停颍水滨。不胜怀古意，为吊鼓琴人。王粲称前辈，张衡记后身。轶才真旷世，伟貌迥殊伦。淹贯鸿都学，辉皇清庙珍。于时良策蕴，应诏直言陈。鸾凤偏垂翅，骊龙漫角鳞。幽囚北寺狱，远徙朔方尘。祸稔天心酷，忧深国步屯。妖氛缠黑气，贼寇起黄巾。炎祚倾危日，枭雄剥乱辰。徵车怜迫促，解绶悔逡巡。殄灭嗟元恶，弥缝赖大臣。然脐诚已晚，动色亦何因。过细宁难宥，冤奇竟莫伸。踉跄付廷尉，涕泣遍朝绅。已矣儒宗失，悲哉史笔沦。无儿延嗣续，有女历艰辛。忠孝名终在，风流迹未泯。篆书垂一代，碑版照千春。尚论追芳轨，遐思托德邻。茫茫寻故里，寂寂委荒榛。事往浮云散，文传炳日新，虎贲犹得似，想象为伤神。（董卓既诛，中郎在王允坐上，言之而叹，有动于色，是其所短。馀如谏三互法、谏市贾、谬为宣陵孝子、谏天降灾异，条列七事。皆原本经术，有裨政治者。即董卓初徵时，因不能逃避始就，既就亦屡次箴规，而王允恐其作史讪之，必欲死之，毋乃已甚乎？诗中逐层排比，得失并陈，工力悉敌，颇得少陵家数。）  

***☆张锡祚***  

字永夫，江南吴县人。  

○永夫野居南园，后迁木渎之下沙，三旬九食，经年卧病，居半以药石为饔飧也。诗初以生新为宗，能盘硬语，后一归平澹，在韦左司、柳柳州之间。年五十馀，穷饿以卒，葬灵岩山麓。碣曰“诗人张永夫墓”，好事者每携酒酹之。  

○编篱  

林壑有真趣，尘俗难相通。清晨饭藜藿，荷锸春风中。薛荔邻园，杞菊采榛丛。枯朽既芟除，柯条尽青葱。日入返茅檐，罗植清溪东。屏藩宛天成，束缚随人工。放诞世所弃，舒散岂尔容。（已造自然。）  

○重九后溪南采杞菊  

佳节倏复过，寒商激林杪。霜清杜若洲，花发蒹葭岛。空庭无嘉卉，何以慰幽抱？缘源路转迥，穿林人渐少。朱实披榛丛，黄花掇香草。寻异心无厌，适己物逾好。即此俗虑遗，逍遥可忘老。  

○赠涧上僧  

竹庭残雪净，林壑寒流清。经声静夜阑，水月生空明。道人了观化，心止神流行。空斋一相对，澹然离俗情。（色香臭味俱净，此种诗几不能品评其佳。）  

○访沈石田故居  

抗心希古贤，闲情缅高士。孤舟渡平湖，日落遵枉渚。逶迤入荒村，徘徊觅遗址。人语散凫，草长眠鹿豕。何处有衡门，田中问孙子。  

○田家诗  

硗确土无膏，人弃为原陆。释子云西来，挂笠结茅屋。学空易为悦，机熟遂众欲。妪老苦力田，薄言往种福。日出听谈经，暮归悔碌碌。惟我喜饮酒，醉乡数往复。酒醒春鸠鸣，踏月起浸谷。所愿谷抽芽，生理良已足。（学空两言，见空幻易于动人也。然福田之虚无，孰如力田之实获乎？饮酒浸谷，乃见本分。）  

○雨夜怀昙长老  

寂寥湛深夜，青灯照空宇。花发岭头梅，人听窗间雨。情虚遗众缘，境清望真侣。释子卧云居，幽襟共谁语？  

○晨诣南园采蕨  

闲居穷篇翰，理生愧无术。隔屋听鸣鸡，启扉看曙色。逶迤板桥西，俯仰清溪侧。薄物世所遗，采掇欣有得。悠然盈倾筐，延咏忘朝食。  

○题美人岁朝图  

和气散林皋，江梅香满屋。佳人爱新节，朝光画眉绿。素琴静清声，然倚修竹。（不须粉绘，如见美人。觉周诸人只传形似。）  

○月蚀诗  

庚辰七月夜十五，清光圆圆烛天宇。斜明刮露侵窗扉，蛰虫亥豕眼分数。俄惊蟾蜍入绛津，娥霜独含悲辛。气娇力怯不相敌，四分五分挂半轮。九分十分明光息，斗牛气乱浑如墨。望舒镳辔顿金枢，栋倾舟覆迷南北。吾闻皇天无私泰阶平，二纪五纬谁相争。日完其朔不掩望，昌吴融汉惟沧精。胡为氐羌重译称臣妾，阴灵圆夜遭震慑，予欲上天护颓魄，无梯难向青冥蹑。  

○寒食日龙友于旦招集归愚书屋感旧述怀用昌黎寒食出游韵  

一百五日倏复来，群阴尽剥阳气盛。惠风出谷云雾开，霁色花光共辉映。病夫寂寞卧蓬蒿，囊空莫与繁华竞。忽逢朋辈遣长须，招我城南共游咏。林塘历尽入溪湾，到门始觉日影正。满堂豪翰笔不停，猛气纷纭鼓已更。曹郐浅陋真小邦，曷敢与抗惟禀命。忆昔横山有遗老，海内独司《骚》《雅》柄。良辰燕赏集嘉宾，泉流风发交相庆。当时岂有文雅飞，但期不失门人敬。诗坛十载沦荒芜，墓门草塞音容。荒郊茅屋昼闭门，得句欣欣谓予圣。那堪畏友今盈前，陈刘应徐四座并。怵心刿目岂人工，文章窈渺出天性。洪涛初过澄波鲜，平坡未尽奇峰横。诸公才调皆天，如予只合遐荒迸。奈何并辔得联镳，好丑妍媸同一镜。雕虫小技不足豪，正变源流那能政？由来天物忌刻削，万事终须蓄馀劲。日斜投笔酌深杯，束手高斋听号令。（中一段感阳述怀，悼横山先生已亡，无人主持风雅也。一气卷舒，略无痕迹。  

○连上一章，皆三十岁时作。）  

○冬夜怀天宁昙长老  

野塘无暮柝，灯暗识深更。溪尽断人语，月明闻橹声。薄帷尘梦冷，趺坐道心生。遥忆安禅客，龙眠万虑清。  

○谒韦刺史祠  

平生轻吏舍，祠宇傍宫墙。谁载花林酒，来分画戟香。道心栖野寺，诗思冷秋塘．日暮瞻遗像，斜阳正满堂。  

○牡丹  

深院东风入，开帘香气清。名花愁采摘，独立殿残春。格贵谁求价，庭空欲避人。玉台今寂寞，对尔觉伤神。（此因牡丹而悼亡也。五六语独见清新。）  

○杏花  

零落江梅怅别离，小楼人静倦吟诗。孤村花发春当路，十日雨晴红满枝。谷口耕夫歌断后，坛边渔父棹回时。南轩老树谁相赏，日暮凄凉傍酒旗。（“数枝艳拂文君酒，半里红歌宋玉墙”，自是凡笔，此则清远过之，论品格不论风藻也。）  

○遣愁  

老屋欹斜挂薜萝，柴门寂寂断经过。拥阶梧叶落无数，带雨黄花开正多。三《易》龙蛇轻动蛰，《二南》钟鼓自平和。素心人远谁同调，凄风独放歌。（动蛰则悔吝生焉，平和则险泯焉，二语已见《易》、《诗》大旨。）  

***☆邵曾训***  

字瓞园，江南无锡人。诸生。  

○瓞园书法力追晋人，邑中人士多宗之，自王虚舟吏部移居无锡，人皆舍邵宗王矣。轻道艺，重人爵，不胜慨然。  

○蚕妇吟  

姑采墙下桑，妇采陌上桑。桑叶昨嫩今日老，天气今晴昨日好。（一解）  

嗟蚕无粮，妇诅枯桑。邻桑沃若蚕早熟，四月新丝上杼柚。种桑亦爱枝叶多，空抱本根奈尔何？（二解）  

守候蚕眠不思卧，麦秋寒觉夜难过。蚕荒舅姑怒，蚕熟新妇苦。（三解）  

今年四月少晴时，蚕病家家不出丝。新丝价长旧丝上，旧丝未赎新丝当。（四解）  

有丝不上身，有丝不卖人。县官征比已赦租，家主只恐臀无肤。（五解）  

（古意古声，蚕家之苦之备。）  

***☆蒋延钅宏***  

字律先，江南吴县人。诸生。著有《半关诗集》。  

○半关嗜义山诗，不喜老杜，不知义山诗正从老杜出也。兹录其有神韵三章，得义山之一体者。  

○落花诗和韵  

王孙何事不重游，零落华略似秋。燕蹴恰逢沾舞袖，风扶犹欲上歌楼。今生约已东皇判，未了缘从夕照留。色相由来总无著，有生只合住丹丘。（第四语写得无情者有情，今生约，未了因，天然对偶。合之感旧二章，知借题以托兴也。徘徊吟诵，辄唤奈何。）  

○感旧  

玉洞桃花也自红，拟将烂漫答春风。岂知狂客归来晚，零落青山碧涧中。习静长翻《般若经》，每依月观与风亭。自从环无消息，檐马丁冬不忍听。  

***☆殷誉庆***  

字彦来，江南江都人。  

○王渔洋尝称殷彦来之才，怜其屈抑未遇，余未与相识，觅其稿不易得矣。于友人处得所体二章，皆首尾完善有声光者。  

○玉山亭  

万顷澄光倚翠屏，矶头缥缈峙孤亭。窗收吴楚千帆白，座揖金焦两点青。高岸浪交遥似没，危崖木落倒堪听。扁舟待渡依江浒，疑有鱼龙积气腥。  

○暨阳怀古  

此地勾吴战垒开，尚馀重镇楚江隈。城边斥堠连天远，海上鱼龙卷浪来。黄歇冢荒迷蔓草，延陵碑古蚀苍苔。西风入夜鸣哀角，并和砧声彻晓催。  

***☆李尊端***  

字苍存，江南盱眙人。著有《焚馀稿》。  

○王渔洋称苍存诗文从衡有奇气，江、淮间才士。今读其集，工丽之作居多。  

○寒日登宝积山与客谈宋南渡事怀古有作自注：宋与金和，于此山纳岁币，因以得名。  

愁云万叠锁层峰，石径犹疑战马踪。南渡衣冠惭小国，北人臣妾视高宗。金缯不惜抛流水，社稷何曾复故封。登眺枉为韩岳恨，夕阳寒寺一声钟。  

○芳乐苑故址  

王气江东势渐倾，纷纷土木壮台城。苑从赵鬼歌中起，花向潘妃步底生。蔓草久依驰道长，清尘无复属车行。山僧莫更谈遗址，落日秋风只雁声。（东昏从赵鬼之言，起芳乐苑，凿金为莲花贴地，令潘妃行其上，曰“步步生莲花”也。三四属对已尽芳乐之概，下就故址言之，落句与前宝积山一结相似，唐人许丁卯亦每有此病）  

○仲春漫兴  

午困常贪睡不醒，残书架上任零星。年饥未敢呼庚癸，命贱何烦问丙丁。疏幕婢留飞燕路，小窗童挂护花铃。春来颇说山游好，爱惜芒鞋懒踏青。（队仗工稳，不落小家。）  

***☆张元升***  

字时升，江南江阴人。布衣。著有《半园诗》。  

○半园早岁壮游，中年后隐居荒江之滨，不与人接，吾友王子韩起时为余诵其佳句，然欲一见其人无由也。既读其遗诗，韩起所诵之句，俱不入选中，意者自嫌工巧未归高格耶？余尝寄诗赠之，中云：“潮回疑蚀岸，云动欲移山，穴并台佟凿，门同栗里关。”倾倒之者素矣。  

○坐友人东轩对月  

今夕不为乐，明月窃笑之。故人有好怀，招我坐轩墀。凉风飒然至，葛巾吹欲欹。金樽泛清酤，满酌不容辞。萧条人间世，昔人渺难期。（作者诗学杜陵，一起又却似太白。）  

○舟中  

一身嗟浪迹，九月更浮舟。宿鹭依颓岸，寒花逐乱流。江云昏对雨，市火细明楼。漂泊孤帆暝，悠悠动旅愁。（气味近杜，不在形貌。）  

○眼复明呈诸旧游  

不信多愁眼，还堪照古今。皇天终不弃，孤客亦何心。身世宜新哭，山川续旧吟。但能从我好，穷饿自鸣琴。（亦突兀，亦肮脏。）  

○赠别云间高日采  

兀傲嗟予旧，清狂识汝新。苍天怜骨格，老眼拔风尘。倚剑寒灯夜，题诗异国身。从来嵇性懒，相对独情亲。（沉郁苍凉，上章言会合，下章言送别，诗中章法。）  

乍见真堪乐，将归却可怜。乱山孤客影，斜日欲离天。别泪江亭上，乡心马着前。凄凉分手处，后会有何年？  

○度陇杂咏  

寂寞经荒县，萧条只几家。边云迷古堞，嶂月冷清笳。小市都无米，居民不解茶。破檐门不设，愁杀晓风斜。  

○高秋  

寂寞高秋晚，微霜下古城。西风吹鬓老，落叶入诗清。天地孤鸿影，关山画角声。只思归去好，闲卧听春莺。（“落叶入诗清”五字，苦呤而得。）  

○过雁  

远渡湘江水，来悲海国秋。几重黄叶路，万里晓霜愁。片影迷寒月，孤声落暮楼。西风正萧瑟，对汝泪堪流。  

○曹叔方以久客夜吟题请予赋诗（自注：叔方楚人，时值兵乱，流寓江阴。）  

清漏迢迢夜正阑，寂寥孤馆剑光寒。半天霜堕杵声急，一院月明人影单。海国燕鸿秋思苦，湘山烽火楚城残。自怜头白不归去，空倚西风泣路难。  

○晚秋感怀  

霜浓日瘦半溪阴，一片西风百感侵。穷海天高寒鬓影，空山木落老秋心。年荒贫病坚辞鹤，灶冷凄凉泣问琴。却叹吟残重岑寂，更谁载酒过花林？（五语言无粮放鹤，六语言无柴爨琴也。贫况可想。）  

***☆夏弘***  

字任远，江南扬州人。  

○殷彦来寄亡友夏任远诗于渔洋，渔 洋赏其中有晚唐佳句，并谓彦来友道可风，皆古人谊也。见《分甘馀话》中，附记于此。  

○秋夜读九歌  

娟娟凉月生虚壁，酒罢摊书读《九歌》。兴托美人情最切，思深公子怨何多。湘皇泪雨滋丛竹，山鬼悲风带女萝。一夜寒砧催木叶，洞庭今已起微波。（末点称夜，仍关映《九歌》。）  

○春寒  

门掩苍苔一径中，秋千闲在曲阑东。梨花落地半窗雨，柳絮入帘三日风。斗草懒舒红袖冷，啼莺无奈画屏空。江南二月韶光贱，孤负枝头蛱蝶丛。（摇之曳之，风神无限。）  

○孔东塘博士招同人集傍花村  

傍花村里花如雪，扑席浮觞二月时。莫向伶人争画壁，双鬟都唱使君诗。（死事活用。）  

***☆廖燕***  

字人也，广东曲江人。诸生。  

○饮酒  

万古此一时，天地为我宅。纷纷各有求，何时免忧戚。我心清且闲，顺逆等朝夕。微酣意自佳，兴至境多适。悠悠欲忘言，仰睇寒空碧。（是《饮酒》起法。）  

***☆刘祖启***  

字显之，广东东莞人。贡生。  

○喜钟是至  

草色满阶除，君来独慰予。人当离乱后，交在死生馀。冒雨沽村酒，冲泥得野蔬。共谈身世事，款款月来初。  

***☆王文潜***  

字清淮，广东南海人。布衣。  

○清淮流寓吴中，落拓不偶。诗成随手散去，他人袭之，亦不知为己作也。客死，同人葬于虎丘之半塘。诗一首，从友人册子中录出。  

○丙申岁春留别松萝  

驿路梅开春正芳，归心偶动问轻航。经年半醉湖田上，自注：松萝隐居湖田。何日重携虎阜旁？烟水梦魂千里月，乾坤吟啸一头霜。同怀莫讶轻离别，难遣罗浮业尽荒。（留别后，仍未得归，卒殁于旅寓，亦可悲其穷矣。）  

***☆黄河***  

字葵之，广东南海人。著有《葵村诗》。  

○归燕  

昔别信空海，今来逐暖风。细微无物役，飘泊有人同。正喜衔花语，仍劳葺垒工。遥怜楚江外，栖止尽林中。（写归燕，而己之去来无定，亦在其中。咏物诗须如此作。）  

○送胡长史从军郁林  

野烧明虚帐，秋声落战旗。只能闻笛夜，相忘在家时。阮工书札，陈琳解赋诗。知君年少日，曾慕帝王师。  

○娇女  

娇女如新月，微光欲照人。眼边频顾汝，掌上更无珍。绀发剪齐额，红衫裁过春。岁华看渐老，欢喜入佳辰。（比娇女以新月，不类而类，情至者知之。）  

○边马  

暴露风霜早，长嘶傍塞门。殁无文梓椁，身有仆姑痕。暮齿愁相弃，成功不与论。殊方来汗血，玉辇日承恩。（三四典雅，结意深远，明皇用番将代汉将，言外可思。）  

○南海神祠  

神尊南溟靖海妖，开门风浪极天遥。凌虚台榭观初日，排仗鱼龙候早潮。祝版御名皇帝署，祠官仪品太常标。地灵不共桑田变，剩有唐碑历数朝。  

***☆翁诰***  

字无将，江南吴县人。上舍生。  

○题金亦陶运甓图  

清淡坐啸晋祚坼，五马南奔避刘石。长沙励志向中原，朝暮州斋运百甓。樗蒲戏具牧奴事，生既无闻死何益。高论犹堪振懦夫，光阴分寸谁珍惜。金君名字慕古人，昂藏磊落自写真。鸡群独立千里鹤，形貌不与寻常论。八州富贵非所羡，名山大业当精勤。君不见弃官归去彭泽令，祖孙高躅千秋敬。抚松采菊良可师，运甓君偏希士行。吁嗟乎！少年掣电须臾过，努力不早奈老何！及时休蹉跎。亦陶之考为孝章先生，能抱渊明之节者。（亦陶不师渊明而师渊明之祖，意各有取也。然亦陶非用世人，故云“八州富贵非所羡”，而勉以能惜分阴，用意微至。）  

***☆郁扬勋***  

字钦谐，江南吴江人。诸生。  

○憩徐氏北园池上  

秋雨晚初霁，欲送千里目。揽兹一峰翠，秀色淡秋菊。奇石叠崩崖，归云卧岩腹。登顿历易尽，穿林下平麓。霭霭谢公园，闲门枕山足。清晖拂衣袖，历乱森乔木。溪堂杂菱荇，沙屿散凫鹄。围棋曾几时，已动西州哭。因悲平津邸，世事变凉燠。三咏华屋诗，徘徊倚修竹。（司寇公北园，余及见其盛衰，作者此诗应在初零落时，故有世事变凉燠之感，今则废为义冢矣。曲池之平，华屋之倾，古今一辙，可胜慨然。  

○此诗稿本所无。四十年前友人游徐氏荒园，从壁间录出，爱其闲远含蕴，转存是篇。）  

***☆吴之ら***  

字鸣夏，江南歙县人。诸生。  

○此友生吴太史瑾含祖也。诗稿甚富，瑾含邮寄，偶然散失，只存记忆二章，比于吉光片羽，惜之益珍重之。  

○登金山塔  

踏尽层梯到半空，洪流一柱镇蛟宫。羲娥近走檐楹际，江海平分指顾中。帝子凤笙吹缥缈，仙人桂馆启鸿蒙。三山采药堪长往，我欲归乘万里风。（赋此题者，过于求奇，每流荒幻，若此气足神完，无一闲笔浪墨，洵推高唱。）  

○出宁羌马上漫成  

乱鸦散尽晓烟浓，马首青横剑外峰。斥堠东连秦锁钥，雍梁西界汉提封。天边鸟道秋无际，云里猿声树万重。极目黎城何处是，西风寂寂下高舂。  

***☆先著***  

字迁夫，四川泸州人。迁于金陵。著有《之溪老生集》。  

○迁夫自云先世泸州，或云托言蜀地，并托言姓先，犹明代之孙一元不知果秦人否也。诗有生趣，不必以正声绳之。  

○述怀  

劳生百年内，患有人之形。一身归虚无，万念偏营营。虽有贤智人，惟与忧患并。不能弃人纪，焉得辞天刑。绝类废群生，造化难为情。已矣何所逃，安之以地争。（老氏之学，归到“不能弃人纪”、“安之以无争”，仍是孔门一脉矣。）  

○堰北水  

堰北水，一日高一尺，十日一丈强。秋来淫雨多，千里万里洪流长。报水人善泅水，入水不愁沉水底，顺流一日五百里。（自注：裹皮球泅水面，日五百里。）  

修堤筑堰年复年，安得水势倒行还上天。决口乍塞塞口决，明年再请司农钱。  

○病起截句之一  

移植甘蕉为绿阴，经年长大已成林。天寒霜落休轻剪，恐有秋来未死心。（自写逸民身分。）  

○赠海云子  

相逢炎月亦萧森，来处家乡是古斟。自注：寿光即古斟国。与论山川几人物，仕秦王猛亦何心。（自注：景略，县人。  

○苻坚得王猛，几同昭烈、孔明鱼水之合，然责其不仕晋而仕秦，自是正论。）  

***☆邵陵***  

字湘南，江南常熟人。著有《青门集》。  

○青门诗以流易为工，不出眼前景、口头语，自能奕奕动人。然一时宗其说者，每流入打油钉铰一派，去风雅远矣。所存一章，殊有生趣。  

○江天寺  

半空蜃气结楼台，沤里须弥亦壮哉！狠石未能超海去，怒涛直欲上山来。云堂暮鼓斋时动，烟渚秋帆雨后回。试向江天亭外望，似萍身世实堪哀。（能造奇语，而不入粗浮。）  

## ●卷二十六  

***☆李崧***  

字静山，江南无锡人。布衣。著有《芥轩诗集》。  

○芥轩天真未漓，视天下无不善人，人有讥械者，对芥轩亦无所施，生平在春风和蔼中也。居鹅湖之浣香园，妻子奴婢，萧然自得。晚岁盲于目，诗成，每令童孙书之。  

○沈庄樗古隶歌  

银光横陈泻寒玉，力排龙虎断鳌足。兵甲销磨古战场，折戟沉沙遗锈镞。是谁作此古隶书，庄樗先生出凡俗。先生耆年鬓萧骚，手模碑版情偏豪。苍崖古庙及破冢，每过其处常周遭。一点一画无假借，心摹手追不轻下。青霄纷纷乱粟雨，魍魉呼号鬼神诧。秦有程邈汉蔡邕，钟繇梁鹄称神工。有唐鼎足韩（择木）蔡（有邻）李（潮），兼擅数子推玄宗。（《封禅碑》直追汉人。）国初顾苓与郑，大江以南称两雄。苓也谨严笔屈铁，也流宕徒横从。先生奋起更超越，网罗今古无遗踪。赠予长笺并短幅，大如盆盎细如粟。玉轴牙签座上陈，周鼎商彝眩人目。海阳程旭吾及门，善写丹青颇得名。一见法书狂叫绝，临摹面壁搜杳冥。苦心经营忘昼夜，形枯神瘁戕其生。呜呼！造物毓才禀元气，君之精力雄健谁能争？（此芥轩赠先大夫作，中间品评恰如分量，结意从横恣肆，不得以寻常方幅绳之。）  

○赠戴南枝  

热血难消白发新，沧桑阅历几番尘。独书甲子依彭泽，老向乾坤哭富春。画里无人元隐士，井中有史宋遗民。一竿何处堪垂钓，流水桃花护旧津。（中二联比以陶渊明、谢皋羽、倪云林、郑所南，连引四人，而不见堆垛，笔妙故也。南枝，山阴人，佣书葬徐昭高士。读此诗，可以想象其为人。）  

○宴溪亭玩牡丹感旧歌者  

去年清宴此花前，一串歌珠粒粒圆。今日花前追往事，空留白发照婵娟。  

***☆周龙藻***  

字汉荀，江南吴江人。  

○汉荀为忠毅公后，学使者试士，辄冠其曹，名著大江南北间。以岁贡士终。艺林惋惜之。诗稿甚夥，所镌惟乐府三卷，诸体俱未寓目，故所收亦止在三卷中。  

○大墙上蒿行  

墙上蒿，自夸托根高，根高苦不固，萎落随风飘。墙上蒿，自喜擢秀早，秀早苦不长，离披抱霜槁。蒿生蒿死曾足计，但恨踞盘难得地。明堂选柱少成材，等闲齐把萧繁弃。伏波慕良臣，肯逐井蛙住。亚父好奇策，终被重瞳误。丈夫未遇鱼水知，且办隆中高卧处。眼前富贵轻秋毫，抟扶岂必假羽毛。纷纷依傍何其劳，君不见墙上蒿。（见居高位而不能有为，不如栖隐蓬庐，待时而出也。元辞含意未申，此以议论倾吐之。）  

○结袜子  

豪门积黄金，欲以求士死。君看士有心，岂在饰珠履。慷慨夷门翁，死生一言耳。（言简意足。）  

○陇头水  

陇坂遥遥九折长，驱车欲渡心苍茫，忽闻有水喧道傍。人言此水声声别，尽是征夫眼中血，万古千秋共呜咽。呜咽声，流未已，辘轳声，行不止。夜半吹寒笳，边风四面起。悲莫悲，陇头水。  

○后怨歌行  

藕丝断，不再连。铜镜破，不再圆。即看金屋人如旧，昨日恩情今日捐。情多情少安足计，只道色衰恩始替。惊心最早落花风，偏在温存旖旎中。妾恨不为珠娘楼、窈娘井，骨碎君前犹耿耿。《求凰曲》化《白头吟》，拨尽红炉灰已冷。当初离乡来，满望登玉阶。玉阶非不登，转瞬沉草莱。乃知苦乐真相倚，才隔衾同万里。升沉反覆变须臾，纵有容华难久恃。（“雨落不上天，水覆难再收：，只道得色衰爱弛，此即从温存旖旎中见已伏丝断镜破之根，比青莲意翻进一层，令人思梁、孟之合，以德不以色者为可久也。）  

○妾薄命  

秋月凄清秋露下，灯花落尽银河泻。举头怅望女牛星，翻羡嫦娥长不嫁。  

***☆周在延***  

字龙客，河南祥符人。栎园侍郎幼子。  

○送吴冠五至历城  

白云缥缈唱骊歌，朔雁迎帆渡大河。自昔吴公天下少，至今名士济南多。探奇莫负劳山约，观礼应先阙里过。齐鲁当年战友在，烦君问讯近如何。（三语送冠五，美其治之第一也。四语至历城，嘉其地之多贤也。诗能典切，便不肤浮。）  

***☆许世孝***  

字念皇，江南常熟人。副使瑶之子。  

○二月半  

平分花事是今晨，半入深春半早春。杨柳不堪藏燕子，淡黄愁杀翠楼人。  

***☆钱良择***  

字玉友，江南常熟人。著有《抚云集》。  

○玉友随大吏出使海外，又同朝贵使塞外绝域，为诗感激豪宕，不主故常，而所选唐诗，又兢兢规格，如出二人，议论不可一律拘也。  

○观小妓娟娟舞剑作  

蛾眉有英雄，晚妆脂粉薄。短鬓白衣裳，窄袖锦缠缚。背人紧湘裙，端捧莲花锷。请为当筵舞，佐此良宵乐。取笔渍砚池，授客使分捉。舞急各蘸洒，客漫应曰诺。小立寂无言，左右度展拓。微卓蛮靴尖，撒手忽然作。初如双玉龙，盘空斗攫。渐如曳匹练，旋绕纷交错。须臾不见人，一片寒光烁。直上惊猿腾，横来轻燕掠。胆落迂儒愁，倾心壮士怍。羸童缩而遁，奸人战欲疟。墨洒密雨丛，笔败砚池涸。罢舞视其身，点墨不能著。嫣然泥人怀，腰肢瘦如削。（儿时见汤丈式九舞剑，谓矢不能入，众以鸣镝试之，连断三矢，此蘸墨洒之，不能著点，同一神伎也。自初舞及罢舞，如见其人，妙在是美人不是壮夫，此作者极用意处。）  

○关山道中  

于役方知行路难，兼程莽莽过重关。鸟随落叶下枯树，人带夕阳穿乱山。废耒江淮愁木酪，荷殳秦楚盼刀环。季鹰岂有封侯骨，甘弃莼鲈去不还。  

○寄内  

六分春色四分过，梦断家山近若何？九陌莺花情绪少，十年夫妇别离多。无方贤俊皆簪笔，有道乾坤渐止戈。只有恨人归未得，镜奁闲杀旧青螺。（三四语天然入妙，情到最真，不烦镂琢。）  

○得剑村寄怀诗次韵答之  

亦知信美非我土，谁说狂夫不忆家？昨夜客窗风雪里，梦归山馆种梅花。（忆家成梦，梦归种梅，于不著紧要处写情，语浅情深，得古风人之旨。）  

***☆姚飞熊***  

字非渔，广东祯州人。  

○哭亡妇龚孺人  

长御瑶琴抚七丝，谁知弦断即今时。文园早死应无憾，尚得文君作诔辞。（以先死为无憾，情何深也。然为夫作诔者，先有柳下季妻，此偶及文君云尔。）  

当年曾共吊朝云，折得花熏蛱蝶裙。不信明春寒食节，为君伐石志新坟。  

○罾鱼  

罾举溪头凤尾（鱼名）多，瓦盆贮酒试高歌。不愁今夜仍风雨，借得邻船一领蓑。  

***☆古易***  

字之人，贵州都匀人。贡生。  

○秋夜闻歌  

云停碧落桂飘香，竹肉齐声起后堂。壮士尊前惊变徵，美人帐下怨清商。绕梁何处传新谱，ㄓ笛谁家傍短墙？流落江南老词客，还思天上咏《霓裳》。  

***☆顾彩***  

字天石，江南无锡人。  

○梅花驿  

马迹车尘暗陌头，遥看古驿入南州。渡河芳草王孙去，过岭梅花使者愁。五夜泊船江店火，万山吹角戍人楼。可怜丝管长亭别，欲折垂杨不自由。  

***☆陆***  

字念尔，江南长洲人。著有《湖村诗》。  

○念尔天才高旷，谓诗专主性灵，以人工累之，犹太虚中著浮云也。此言恐开废学之渐，然冰雪襟怀，略无渣滓，朋侪中无与偶者，三十馀，中菌毒死，倘使之永年，加以学力，所诣可限量耶？  

○白云洞  

我游白云洞，身在白云里。落叶和松风，时闻响山雨。石床不可留，清寒逼衣屦。隔坞暮钟声，云留我归矣。（从柳州小记中悟出。）  

○游邓尉山  

停桡费家湖，山翠围几重。舍舟事筇屦，渐入香林中。邓山峙湖滨，峰势高あだ。三万六千顷，湖流浸长空。花外见晴雪，花里闻香风。朝烟而夕月，泠泠沁心胸。不憩上竹阁，恍然睹支公。趺坐鸣蒲牢，砉如吼苍龙。清音应虚谷，馀响入深松。忆昨西溪宿，醒时闻此钟。  

○山行  

〔去祖茔娄武，循小径入，泉声淙潺可听。梓篱半掩、萝屋一椽，有僧居之。樵者置束薪于门，僧钥扉以去。松风吹衣，苍苔湿屦，独行久之，了无人迹。〕  

（一序清绝，似唐人小文字。）  

独行披荒丛，信步得异境。山色净杉柳，泉声寒藻荇。恍疑石屋中，疏磬烟萝暝。欲问无人家，夕阳照孤影。  

○次和荃谷寒夜独坐之作  

抱膝虚堂上，灯前顾影双。霜林风叶尽，山月正当窗。庭讶翻巢鸟，村疑吠客<厂ζ>。有怀淞水畔，一苇钓寒江。（不著一字，尽得风流。）  

○过石楼赠山僧不群  

万峰台下碧山岑，疏竹围窗白日阴。僧古已无烟火气，树枯饶有雪霜心。酒空松吹飞寒雨，卷壑风泉响夜琴。不是樵人偶相识，那知曾宿在祗林。  

***☆王天骥***  

字千里，江南长洲人。诸生，后家于江宁。  

○千里自命才人，纵酒狂呼，直欲压倒一切。年五十馀，归于澹寂，取从闻所作尽烧之。身后无子。老年作亦无存者，兹录其邮寄二章。  

○孤坐斋  

岚霭日夕蒸，帘栊气阴晦。此中得孤坐，可以绝世累。竹翠寒不凋，山光静相对。（高在意言之外。）  

○自笑  

自笑尘中老倦游，绳枢圭窦对林丘。隐之嫁女真牵犬，康伯逢人莫驾牛。纵使无钱休卖赋，但能有酒不言愁。年来心事知何恋，红蓼青碧水流。  

***☆陈链***  

字道柔，江南武进人。诸生。著有《西林诗钞》。  

○野望书怀  

霜晨闲踏旧鱼矶，地僻应怜屐齿稀。何处水云孤雁叫，满天风雪一僧归。杜陵广厦蓬茅是，白傅长裘犊鼻非。岂独袁安正僵卧，千村随在足寒饥。书生负如许怀抱，韵语中可以想见生平。  

***☆朱经***  

字恭庭，江南宝应人。诸生。著有《燕堂诗钞》。  

○寡言  

陇山多飞鸟，翱翔适其生。鹦鹉夸能言，樊笼苦拘萦。钟鼓悬太常，考伐声铿钅訇。不叩而自鸣，群谓之妖声。吉人以行重，躁人以舌轻。缅怀磨兜坚，守口心怦怦。  

○责己  

勿谓寸阴短，既过难再获。勿谓一丝微，既缁难再白。赴善登崇山，寡过扫尘积。一日省一愆，三月未盈百。责人不肯恕，责己每自匿。愿言砥廉隅，此身敢虚掷。  

○惜日  

江河日流注，难挽东逝波。羲和日奔驰，难回鲁阳戈。终日但饱食，冉冉岁月过。此后悔失时，荒耄无如何。浮游水上萍，奄忽霜馀莎。勉旃复勉旃，慎无悲蹉跎。（以上三章，吾辈读之，几欲通身汗下。  

○尝论诗贵理趣，不贵理语，然所谓理语者，如明代白沙、枫山诸公每以语录成诗，不无泛腐；若切己箴规，可以省身治心者，又当别论。盖“有觉德行”、“基命宥密”，《雅》、《颂》中不废斯言也。）  

***☆徐恪***  

字昔民，江南江阴人。贡生。  

○桃叶曲  

春雨木兰舟，春风桃叶渡。娇莺自在啼，双桨横塘去。横塘绕山斜，一径采山花。门前旧湖水，还对莫愁家。三月桃李飞，四月蘼芜歇。五月南风来，溪头长莲叶。莲长过人头，折来寄西洲。西洲望不见，烟雨空江楼。楼前雨如丝，楼上烟凝黛。日暮琐窗寒，风吹双缕带。双带结同心，江深情更深。相思不相见，独自理瑶琴。瑶琴复何许，忆得横塘语。郎从莲叶翻，侬比莲心苦。千里下关山，不将书报还。梦中金错剪，击碎双鸳环。殷勤再三道，西风寒料峭。只恨柳丝轻，莫遗桃花笑。昨夜亻宁回车，葱闻井鸦。那知风雨隔，望断长风沙。（全学《西洲曲》，神行于缠联萦锁之间。）  

○谒方景二公祠墓  

苍松吼灵雨，白日摇孤光。宗臣俨像设，肃拜趋祠堂。成王周公辨，大义声雷良。精诚动星象，袍笏飞秋霜。当时弃朽骨，匿迹埋山冈。后来公是非，何曾恕文皇。年号削建文，瓜蔓屠忠良。一死明大义，万古扶纲常。钟山石马蹲，孝陵寝殿荒。云︾肃奔扈，千载遥相望。（成王周公一联，指方公，精诚星象一联，指景公，下合言之。是非长存，不恕文皇，人心所以不死也。此种诗乃不徒作。）  

***☆张劭***  

字博山，浙江嘉兴人。  

○华山  

青柯坪上即莲华，千尺珠帘云半遮。南跨长空桥一线，西探毛女洞三花。仙人树里鞭银鹿，方士岩中炼赤砂。陡觉天风吹两腋，扶摇如御碧云车。  

***☆顾绍敏***  

字嗣宗，江南长洲人。廪生。著有《陶斋诗钞》。  

○嗣宗屡试南北闱，终于不遇，晚而著书自娱，亦足悲其志矣。诗自中唐以下，两宋、金源、元、明无不含咀采撷，汇而成家。平昔论诗，以情韵为上，风骨次之。故稿中诗品，亦恰如其议论。  

○修禊六章  

〔丙戍上巳，集王氏归田园，因仿《兰亭》四言，集右军叙字。同集者。秀水朱检讨竹先生、商丘宋公子微峰、昆山徐参议自强、主人兰圃父子。〕  

幽兰在室，修竹在林。俯视流水，于山之阴。静观万化，情与会临。永怀昔者，有感斯今。  

言畅兰抱，时和群集。岂无丝竹，乐此永日。林映幽湍，春生虚室。娱情山水，兴怀作述。  

欣此和宇，感怀昔贤。至人无妄，其乐也天。风咏临觞，相与晤言。斯文有作，可以永年。  

有水既清，有山既崇。修林映日，兰带随风。娱此暮春，天宇和同。大人观物，万化无终。  

有怀长水，其流激清。天诞大老，惠此后生。畅咏弦丝，列坐林亭。观文察幽，静言永听。  

左带长林，右临清曲。有亭有舍，有兰有竹。有文有弦，可以娱目。崇情朗抱，畅然自足。（观物观我，感时乐天，即准诸永和诸公，并推高唱。兹偏于集宇中得之，神来之候，非关人力，作者亦不知其然而然也。）  

○牧牛词  

秧针短短湖水白，场头打麦声拍拍。丝杨影里系乌犍，双角弯环卧溪碧。晚来驱向东阡行，蹋角上牛鞭两声。短童腰笛唱歌去，草深扑扑飞牛虻。但愿我牛养黄犊，更筑牛宫伴牛宿。年丰不用多苦辛，陇上一犁春雨足。  

○澹泊居花下招同惠仲儒郑季雅沈归愚徐龙友王斗文小饮作歌即送季雅入都  

清明雨过春蒙蒙，情怀索莫如寒蛩。西河有泪久呜咽，夜半梦魇惊惺忪。古香荒土斫新冢，一杯清醑浇蒿蓬。书斋鱼尾锁寂寞，蛛丝席垂帘栊。谁知造物每多事，也复乱发花丛丛。鼠姑两本色欲绝，开轩一笑惊春红。家人怪我少欢绪，依然罗幕张轻风。竹萌如玉脍如雪，好友招集开醅浓。索郎快睹碧碗冻，花光酒色相。《清平》三调久称绝，元舆一赋谁争雄。诸化才思并清俊，妍雅合度吹笙镛。所疑云龙本一气，愈何轩达郊何穷？饮停郑子语刺促，忽尔言别辞江东。榆钱散打绿阴暗，黄沙扑面飞蓬松。去年作客太无赖，秋南春北随飞鸿。何如束腹卧穷巷，卷书细读听长松。郑子掉头意不尔，令我愁别悲忡忡。（一路平平叙去，注意在送郑入都，见出不如处，果能薄身厚志，穷居亦足自乐也。赠人以言，犹见古道交意，得此一段，遂觉通体皆活。  

○时主人丧子，起手从此叙入。）  

○桐庐道中  

三日钱塘路，春游逐钓仑。水生严子濑，花发谢公村。沙鸟随潮集，烟螺带雨昏。不闻越女唱，谁遗客中尊。（三四何等见成。）  

○汨罗怨  

天意难重问，王孙不可留。未能捐楚，只自托湘流。有美伤谣诼，无情怨蹇修。夫君终不悟，芳草寄离忧。  

○菖蒲潭访山上人不遇  

莓苔铜井绿，西不菖蒲潭。芳草迷行屐，梅花覆小庵。白云疑度涧，香气欲浮岚。不遇文殊老，牵门上竹蓝。  

○秋夜闻笛有怀  

雨过秋堂梦不成，旅人独坐夜凄清。竹梢露下鹤初警，墙角月明蛩有声。旧恨每从灯底得，闲情只向笛边生。谁怜一掬穷途泪，独有陈留阮步兵。（“山雨乍来茅溜湿，溪云欲堕竹梢低”，石田句，写微雨入神，此写秋夜入神，觉韦庄、罗隐风趣犹存也。闻笛有怀，只于来路一点。）  

○秋日感怀  

霜染林皋木叶催，蒹葭秋水隔重隈。美人有怨收团扇，狂士歌呼托酒杯。映日芙蓉依浅沼，撩寒杨柳下荒台。子山词赋伤摇落，秋老江南亦可哀。  

梦醒孤窗细雨斜，剩将薄病对黄花。心情略似窥笼鸟，岁月浑如赴壑蛇。楚国有人怜息妫，蜀笺无信报秦嘉。天涯知己谁相问，好负羊裘上钓槎。（息妫，妫音平仄两收。）  

秋来无事不伤神，风物从教又一新。沙雁隔云将别浦，寒蛩覆业渐依人。中郎应自怜焦尾，巧匠何堪笑斫轮。只有闲情忘未得，柴门还对旧松筠。（三咏写景中，便带比兴，当合言中言外求之。  

○寒蛩一语，状寒士依人，见王粲、马周未遇时，俱不能免，为之慨然。）  

○赠山阳程爽林  

无端意气漫峥嵘，知己天涯涕欲倾。骏骨可能招乐毅，狗屠从此识荆卿。论交不忘期终始，有道真堪托死生。与尔苍茫同吊古，黄金台畔暮云平。（爽林慷慨好义，能赴友朋之难，“有道真堪托死生”一语，足以见其略。）  

○渡江  

驿路长亭复短亭，柳花漠漠昼冥冥。人归冀北衣原素，山到江南眼更青。雨过夕阳看度鸟，风来远浦数扬ぎ。开尊且酌高邮酒，不共灵均叹独醒。（此陶村北闱不遇，渡江而归也。三语反用“素衣化为缁”句，妙于点化。四语倍形南还之乐，亲尝此境者，始知其工。）  

○秋柳和亮直韵  

江南何处迥添愁，眉叶腰枝逼杪秋。一带残黄鸦数点，断肠正在水西头。西风一夜报新霜，衰柳寒烟澹夕阳。愁煞青衫白司马，永丰西角泣秋光。全以韵胜。  

***☆徐夔***  

字龙友，江南长洲人。廪生。著有《西堂集》。  

○龙友负才高俊，读书一二遍，终身不忘也。与予结诗课时，专学昌黎，芒角四露。之广南学幕后，醉心义山，谓以男女会合喻君臣事使，得《风》《骚》宗旨，格律又一变矣。年五十，殁于广南，榇归。广南诗散失，兹所收者，皆向年朋旧论文时作。读其诗，犹见其尊酒浇胸气概也。  

○注义山诗，与朱长孺注互有异同，与惠定宇栋注王渔洋《精华录》，已经行世。  

○称居赠永夫  

吾友永夫古狷者，不义予之弗受也。十年卧病时掩关，户外纷纷看野马。当年侧身五坞山，予亦结庐山之下。己畦先生盛生徒，摈斥伪体亲《风》《雅》。时予年才十六七，不克升堂听《П夏》。韩门磊落多奇才，Α铁银镂尽炉冶。永夫之诗比昌谷，永夫之穷过东野。先生曰吁子来前，有粟可分馆可假。朱门时亦馈梁肉，掉头不应如聋哑。龙蛇道厄先生殂，侯芭有泪时倾泻。几年漂泊东西游，到处逢人皆窃骂。尔我重订云龙交，岁惟作噩月当且。新知落落无几人，略如陶谢结白社。孚溪沈子笔最奇，手掣神光仡<谷甘>。葑田吴郎多态度，婀娜欲弄河间姹。永夫出语必惊人，镂胁穿心慎挥洒。自郐以下皆无讥，儿子纷纷鄙纨。一日对我频绉眉，邻家老妇颜如赭。惟鹊有巢鸠居之，依旧淹留无片瓦。入门家徒四壁立，短衣往往不掩踝。孺子黑弟冻皴，新诗盈帙欣可把。近来又复学古澹，刻玉作钩改作钅夸。嘱我试作《移居诗》，万壑冰壶杂土苴。永夫，永夫！叙君生平有如此，呜呼吾意其谁写！（生平诵法昌黎，而此章尤神似《寄玉川先生》作，盖永夫之怪奇寒饿，原与玉川类也。此种笔墨，吾党中恐无第二手。）  

○苦热  

众星夜出如张罗，更深月黑天无河。梧桐无声竹森立，毒雾著体心烦苛。吾吴自昔称泽国，襟带江海中盘涡。时当朱明司夏政，绿杨匝地清风过。晚凉理榜入浦溆，凫雁飞起穿菱荷。来炎官执柄令，赫赫火伞高嵯峨。蝮蛇雄虺醢人骨，磨牙螫尾馀么{麻骨}。虾蟆蛙黾固同类，洒灰不禁其如何。日轮当午照下土，操鞭弭节非羲和。雷师无权阿香死，造化谁为司天戈。旧时灵雨不复作，坐见举国来奔波。吾闻尧时十日出，草木焦卷同蓬科。弯弓射乌堕羽翼，此事荒远疑传讹。天心仁爱古所著，茅茨土簋知无佗。方今泰阶四时序，阳侯何事收滂沱。中田无云日杲杲，春可无麦秋无禾。珠帘冰簟正愁绝，何况贱子婴沉疴。安得白雨洒秋令，《击壤》一和陶唐歌。（炎官执柄以下，恣肆言之，轩然起大波，不使人一览易尽。）  

○蔡将军歌（有序）  

〔将军讳人龙，吴县人，明天启壬戍进士，授浔洲守备。平瑶力战死，子至中，率死士入贼巢，获父尸，执剧贼归，瑶人散走，浔州平。诏赠游击将军。〕  

浔江万重山，门户争一峡。贼兵巢其中，出没猿猱捷。将军慷慨真人雄，南入百粤西擒戎。有子骁勇如奉叔，前身应是周盘龙。均房山断无钩梯，三军前行路欲迷。大星昨夜陨如火，黄云暗暗天为低。豺狼转多路转恶，将军勇气十倍作。左右盘空宝刀，头颅满地驰风飚。深林密箐伐鼓急，战马悲鸣军吏泣。仰天拔剑振臂呼，血溅苍穹据鞍立。长君年少忠勇俱，义激诸军驰百夫。背风髑髅血模糊，深入贼巢执其俘。咸阳一炬狐兔尽，大藤险恶今坦途。男儿要自获死所，惨澹阴风足千古。卞握爪谁其俦，温序衔须此可数。军前将士手口，陇上歌成血泪枯。矢穷兵尽无时无，如公父子真丈夫，呜呼！如公父子真丈夫！（平浔州者，将军子至中，入手先伏“有子骁勇如奉叔”二语，下深入贼巢不嫌突如，此文章家倒插法。中写将军义勇，如“子璋髑髅血横糊”，可以愈疟。）  

○观秦丞相李斯邹峄山碑  

〔碑在邹县治之右，宋元祐间，县令张重摹上石，无识其字者。予为书一通付胥吏。〕  

鱼膏灯灭银雁飞，荒陵火入化宝衣。せ京骨臭已千载，何况金石埋烟霏。峄山之碑野火燎，枣木传刻形摹肥。谁为伐石矗立此，大书深刻高巍巍。细观似同骑省本，相斯刀笔存依稀。我来下马坐其侧，以指画肚穷是非。蛟鼍斫断口难读，无异石鼓驱。论庭清寂了无事，二三老吏闲倚扉。见我口诵窃相语，授以纸笔立周围。为书一通导之读，得所未见惊且欷。当年祖龙踞周鼎，剪除六国如驱。井田封建荡灭尽，铲削仁义为不礻几。相斯佐之更新法，深督责唯刑威。东行郡县上邹峄，镌刂崖石昭日晖。丞相臣斯臣去疾，咸昧死请无从违。其辞直欲迈三五，谗谄面谀紫乱绯。呜呼！夏殷周礼至此极，千古覆辙堪悲讠意。方今庙堂慎旌别，登崇俊良绝脂韦。淫朋比德岂宜有，盍不去此玷翠微。请刻《豳风》之《七月》，使彼长吏朝夕知民依。（暴君虐政，奸相手书，本不足贵，况又宋代翻刻耶？欲铲除之，而更立《幽风·七月》之诗，光明正大，昭如日星。）  

○登北极阁  

杰阁高空近玉京，凭栏一望起秋声。龙蟠虎踞兴王地，白石清江过客情。岂有占星周内史，更无绵鲁诸生。由来陵谷随时异，满目寒云下古城。（阁系前朝观星处，下为国子监彝伦堂，故五六语及之。）  

○闻笛有忆  

江月光盈江水深，江干忽听老龙吟。谁将清夜桓伊笛，吹入山阳向秀心。回乐峰头胡地管，洞庭波上楚人砧。天涯一种秋声急，雪满江南孤客簪。（格高音亮，颈联乃推开旁衬，结意一并收拾，粘滞者不解此法。）  

○大云庵访子美旧址  

白石岩扉挂薜萝，法云深处郁嵯峨。春风乔木鸟初下，夜月空庭人自过。宾客纵能齐摈斥，文章终不废江河。鹭鸳飞上石枰去，犹听沧浪水上歌。（言王拱辰辈能借饮酒细事一网打尽正人，而子美文章不能使之不传也。若闲闲写景，便是寻常笔墨。）  

○江东  

青盖曾传入洛阳，石文天册更荒唐。金椎有日沉江底，木柿何年下建康。已见楼船来蜀国，岂容帝座设南方。江东世业飘零尽，愁杀平原著《辨亡》。通首咏孙皓事。  

○秦淮杂诗  

半山堂屋草萋迷，介甫声华认旧蹊。欲纪元丰天子圣，天津桥上杜鹃啼。（哲宗元（丰）祐纪年，系宣仁太后秉政，其时君子满朝。自宣仁崩，改元绍圣，群小以绍述为辞，而贼虐正士，挑畔金人，至于南渡矣。所绍述者，王安石之新政也。诗中意在显微之间，此种用笔，最近唐人。）  

○郑钅式  

字季雅，江南长洲人。  

○季雅少年诗，以“日籴桃花米五升，秋声只在豆花棚”得名，犹徐昌“文章江左家家玉，烟月扬州树树花”也。后一变奇古，升大雅之堂，朱竹先生极推赏之，有“吴人狂，郑生独狷；吴人诗靡，郑生独刚”之语。蒋文肃亦奇其才，然不欲因此求进，其品亦有可观。  

○月夜宿院中小阁  

暝色起平坡，钟声满山户。一禽忽惊聒，凉月已复吐。窗棂色如水，松叶纷可数。松下坐白猿，须髯极清古。（“松月夜窗虚”，浑然月夜景也。徘徊谛视，则松叶纷可数矣。古今人各有其妙。）  

○送族弟瀛洲之官安县七十韵  

朝廷设令长，盖为司牧计。远所岂异伦，小大无二例。要令瘠土民，俱受抚字惠，盘错如朝歌，虞羽乃径诣。王（遵）〔尊〕经九折，叱驭不留滞。奈何仕宦者，择地须佳丽。未论县紧赤，首欲系租税。其次问关征，再喜有邮递。意在攫羡馀，那肯顾一切。必得邻近邦，方免怨迢递，苟遇瓯脱乡，辄自长拂戾。岂知远方人，同是版籍隶。既已身许国，安可避劳。二者在今时，锢习亦陋弊。畴能力矫之，因以风当世。子本媚学徒，经术固根柢。探囊取甲科，志气莽精锐。区区百里秩，不足当睥睨。要登千仞峰，聊从一丘齐。今年始牵丝，僻在秦陇际。濒去忽量移，重得巴江ㄛ。计程杳五千，封疆挟畛。旁观见尔尔，动色为忄宅忄祭，子独貌怡然，西望便振袂。曰惟古蜀都，陆海富刀币。汶州在北面，剑阁门户闭。浮山嶂や，黑水波溶氵裔。阴壑集猿猱，广泽潜鲮鳜。虎落带棕桐，人家映{甘}{圭}。芋田收每倍，ㄅ布美莫媲。自从崇祯末，豺ァ肆狂噬。遂令周馀民，斩刈犹草。今虽渐生聚，弥望尚凋敝。所赖贤长官，煦妪流恺悌。颇闻近年来，为政复猛厉。旷土乍耕获，赋有日增势。譬之笃疾后，大虚损荣卫。参术未暇投，反进野葛剂。子去慎针石，苍生命所系。今人席未暖，往往即思替。入贷乞铨除，章绂郎曹缀。不思尔拜爵，恸哭几家毙。劝子勿欲速，精神壮年岁。况此号边方，铨司有新制。循资易腾，谁敢逾次第。笑彼事台宪，趋承竭智慧。璀璨黄金盘，磊落堆火齐。伛偻纳阶前，惟恐目不睇。子宁负生平，冰操应砥砺。当今四门辟，贤否难障蔽。果能饮水清，自尔动天帝。我与子同宗，吴越分支系。昔侍寒村翁，授经托深契。群从惟子贤，与我交早缔。论心十载前，游迹满燕蓟。今春又对床，直至鸣蝉ィ。非但外形骸，居然老兄弟。是以倾肺肝，知能恕狂呓。衣襟凉露湿，征路浮云翳。褒斜悬栈险，桔柏共流逝。前旌烟外飘，后骑林梢继。声声杜宇啼，物色凄沙。吊古女郎祠，握笔多清制。此邦称漏天，从来少晴霁。地湿岚气重，加饭宜子细。我方厌风尘，拟泛太湖。将从绿毛仙，金庭守杉桂。未敢散萍蓬，何时聚鄂棣。僧庐近青门，临别还小憩。杯行莫辞醉，酒尽当再贳。（问钱谷、计关征、算邮递、校羡馀，此初得官时也。媚大吏，备贡献，已而毙民命，富家室，乞迁除，此既之官后也。篇中穷形尽相言之，君从何处看得此无人态耶？中望瀛洲励清节、流恺悌，救此远方民，得古人勖勉之意。  

○寒村翁，金进士似，名居敬，纷纶古学，诗见重于渔洋王公，惜身后散佚无存者。）  

○扰龙松歌  

昔闻散花坞中片石峰，破石孕出千丈之奇松。今观非松又非石，但见虬枝夭矫向空立。得非窦子明，汶阳放钓来相迎。又疑轩辕帝，扳髯飞腾在云际。上有铁干五鬣长，绝似爪角森森张。下有溜雨霜皮在，鳞甲斑斑色五彩。我欲系之双赤纟舀，云雾晦冥恐遁逃。凛冽千年遗积雪，惨淡六月闻寒涛。吁嗟乎！秦封大夫宁胜此，何为偃蹇深山里？一朝绝壑雷雨起，看尔东行入海水。（松在黄山之始信峰，即所云帝松也。今为邻郡人盗伐，东行入海，其信然耶？）  

○夜光木歌  

我闻拘弥之国有变昼之草，岂知兴州直北滦河东，更见夜光之木生蓬葆。野人得盘曲形，皮膜剥尽肌珑玲。黄昏扃户置床侧，煜龠幽焰腾寒厅。初疑唐居士，剪纸贴壁弄奇诡。又疑佛图澄，败絮塞孔照耀同明灯。仿佛甓社湖中见，神蚌吐珠映水面。得非放萤苑里游，冷气射骨凉飕飕。短檠墙角真可弃，摊卷还能辨细字。童刀削玉琐碎，磷火荧荧忽满地。吁嗟尔木上禀太阴精，烛龙之所不栖，羲和之所不及，乃是万古积雪千年老冰凝结成。是以白日韬晦，宵暗晶明。若非周王八骏张骞槎，谁复遇之震且惊。尔胡不学天禄杖，刘向阁中伴书幌。尔胡不学牛渚犀，驱逐鬼怪清鲸鲵。徒然潜伏穷荒外，丛棘柔藤森翳荟。呜呼！世间万物得地方荣滋，岂独尔木叹息不逢时。（腾掷奇恣，凡夜中有光者，无弗胪列，不嫌复，不嫌尽也。结意几令抱材不遇者同然慨息。）  

○题殉节录（钱楞，嘉善人，国初任将乐令，山贼攻城，战死。）  

洛阳相君忠孝家，公生浙西乃再见。国初闽峤烽未息，仗剑从军气掣电。飞书磨盾动大帅，怀印骑驴治山县。谁知贼众卷波来，独据孤城请挑战。呜呼！死绥古来有，定鼎之际多观变。公乎挺戈誓杀贼，不顾妻儿况亲串。阵前从死十数人，碧血淋漓湿刀箭。至今庙食延平津，南八将军同奠。死者已死侯者侯，公独何人奏金殿。安得史笔昌黎翁，逸事为补《睢阳传》。  

○寒蝉  

衰柳古池阴，寒蝉咽复吟。近兼风里叶，远带月中砧。但觉露堪饮，忽惊秋已深。白头潘骑省，为尔不胜簪。（句句有寒意，不同泛然咏蝉。）  

○题陈南麓都谏匡山读书图  

昔领豫章节，曾看五老峰。今宵直鸾掖，犹梦青芙蓉。丘壑诗中见，云烟画里逢。浔阳数千里，展卷胜携筇。  

青莲读书谷，康乐翻经台。松下轩窗坐，岩间卷帙开。玄猿汲涧去，白鹿衔花来。如听银河落，砰訇万壑雷。  

***☆刘震***  

字东郊，江南长洲人。  

○东郊一布衣，倾动公侯，匪独才分之高，由胸襟洁白，不为名利动也。诗英气逼人，如芙蓉出匣，晚岁惑于欺人者之说，谓诗必不循绳尺，众人共骇乃佳，自后ㄨ然放笔，迥如二手矣。予所录者俱中年作，一存吾友之真。  

○送罗万峰  

佳会不可常，客子心郁陶。他时纵复遇，何以永今朝。严风西北来，辕马鸣萧萧。积雪满天涯，倦鸟思故巢。黯然离别情，泣涕上河桥。  

河桥无停波，岁月忽已暮。冰霜自峥嵘，征车莫能驻。人生感意气，念子美无度。长安冠盖场，心独切孺慕。挥手尘埃中，面目喜如故。  

皎皎霜前月，寒菊满径芳。光华相照耀，芳馨袭衣裳。奈何一为别，山川阻且长。蓬根在我足，车轮在我肠。衷情苟不渝，千载永相望。  

○易水歌  

田光一死今古难，荆轲入秦发冲冠。仓黄当日绕柱走，踞坐笑语神犹完。残忍惨刻贾人子，以信服物非齐桓。奈何轻欲学曹沫，可怜易水千秋寒。高渐离，霍其目。人击剑，我击筑。报仇更比漆身苦，两人后先得死所。血随易水流不止，荆高至今犹未死。君不见鲍鱼之臭不可闻，戍卒一叫骊山焚。（生劫之误，剑术之疏，荆轲固不能辞，而能夺祖龙之魄，与高渐离俱凛凛有生气也。读至末幅，真觉一字一快。）  

○画鹰  

李君知我善苦吟，图画示我开胸襟。芳春烂漫忽如扫，悄然动我三秋心。阴森一树龙夭矫，尺寸行间千尺杳。千尺高柯立鸷鸟，笔洗秋空天色老。霜翎如剑自无敌，集者欲飞飞者击。庭中花木雀倒窥，过眼一飞如箭激。男儿意气敌万人，安能刺促老此身。（一起无力，以下霜风满纸，所谓“写此神骏姿，充君眼中物”也。）  

○峄山湖余紫岩太守同作  

扁舟北来太行左，拄颊微吟效《梁父》。岱宗千里蔽浮云，湖波仿佛商羊舞。冥鸿亦似畏惊涛，天半群呼声正苦。春前堤岸今湖心，尚有禾苗碍柔橹。主人诗情最高远，指点苍茫作怀古。秦皇李斯安在哉！峄山碑断苍烟埋。君看湖水乘秋涨，犹带咸阳暴气来。（前半极形湖涨，后吊古处，直欲诛凶暴于既死。）  

○固关道中  

崎岖天路仄，径绝险摩空。直此盘回上，何难霄汉通。阴晴山向背，苦乐辙西东。百二秦关接，重重控禹功。（起四语如生铁铸成，大历后罕遇此等笔力。）  

○甘宁庙  

百骑功成后，将军庙貌存。春秋还血食，风雨正黄昏。墓木神鸦拱，江声战马奔。东吴多俊杰，何地有招魂？  

○祖龙  

六国丘墟九宇恢，更张周典见雄才。驾临东土崇台构，宫压南山复道开。只见壁随山鬼至，那闻药自海船来。阿房转瞬繁华歇，却与《诗》《书》共劫灰。（《诗》、《书》虽焚，终不磨灭，阿房一炬，荡为冷灰矣。作者并论，犹为恕辞。）  

○望岱  

玉检金泥历代传，振衣千仞是何年。风吹一片青冥色，万朵芙蓉落马前。  

○岘山  

当涂典午事纷纭，西蜀山川付暮云。我到岘山无泪洒，秋风曾拜卧龙坟。（无人敢开此口，作者公正，可以想见。）  

***☆余京***  

字文圻，江南丹徒人。布衣。著有《江干诗钞》。  

○予游焦山，见山间有文圻石刻诗，颇有警句，询之寺僧。僧曰：“此市人也。”有轻之之意，予访之江干老屋，遂与定交。时柏乡魏念庭 观察爱其诗，欲令往见。文圻曰：“往役，义也，以诗为羔雁，非礼也。”卒不往。魏公益重之。诗格意俱高，尤长近体。既老，从游日众，然得其一体，无能为替人者。  

○毕孝子宁古塔负祖父骨归里  

混同江畔沙草黄，阴云昼翳天无光。羁囚廿载老为鬼，往往夜哭思家乡。虬山孝子痛父戍，赍志穷荒愿身赴。蕙兰憔悴悲春晖，早向秋风委霜露。铁岭辽河五十秋，旅魂漠漠伤淹留。鸡竿明诏下鳌禁，忽许枯骼还山丘。孝子遗孤年已壮，帝阙奔号请归葬。西曹求檄颁故迟，踯躅京华家破丧。万里穷多事远征，饕风密雪逾长城。呵冰须发晓每冻，闻角区脱宵常惊。幽泉负骨旋乡里，马鬣齐封堂斧似。两世精诚事竟成，不愧一门双孝子。（其人可传，诗亦足以传之。）  

○七夕妙高台坐月  

今夕天风爽，吹余到十洲。瑶台孤岛夜，银汉半轮秋。潮响龙移窟，江明鹊起楼。凭栏星斗近，指点说牵牛。  

○白沙王翁百岁  

住世凭何术，遥遥到百年。数君强仕日。还在乱离前。地老千头橘，囊存万历钱。儿孙满阡陌，都种白沙田。（此种诗品可入《中兴间气集》中。）  

○中秋月蚀  

秋半蟾光彻底清，妖蟆残夜蓦然生。匣开尘土蒙金镜，盘弄泥丸污水晶。自满定知多外侮，处高原忌太分明。广寒宫阙愁昏黑，斟酌娥秉烛行。（五语有“满招损，谦受益”意。六语有“冤旒蔽明，︻纩塞聪”意，收昌黎、玉川奇肆之作于八句中，是何等本事。）  

○秋杪薄暮登北固木末楼即事  

雁背遥翻落照来，楼登木末客徘徊。江山旷劫争棋局，灯火光阴促酒杯。万井人烟秋惨淡，百年戎马地蒿莱。西风归路吹残醉，云掩高城画角哀。（起句得势，以下便如刳竹。）  

○八月十三（夜焦山坐月同学庵释巨涛）  

月出双峰敛暮岚，临流久坐借僧庵。澄清银汉露涓滴，浩荡碧波帆两三。龙戏夜珠藏海底，雁随秋气落江南。惠休有句通禅味，金粟香中好共参。  

○十四夜焦山水晶庵看月  

薄暝疏钟隔树闻，海风收尽岭头云。住山梦好经三宿，看月光圆到九分。天浃银河涵水气，江平冰织波纹。僧窗不用呼灯火，老眼能书白练裙。  

○暮春同吴门沈归愚登蒜山憩清宁道院  

老去攀跻兴尚存，蹒跚陪客蹑云根。天晴烟树分瓜步，春涨波涛拓海门。野马缦频过眼，沙虫变灭几招魂。乱藤荒草山前路，铁骑曾经十万屯。（卢循率十万众争蒜山，刘裕以长刀斫敌破之，末句用其事。）  

藉草峰巅片刻留，旷观身世叹蜉蝣。残年岁月双筇杖，吾党乾坤一钓舟。夜雨苔痕山径滑，夕阳松影石坛幽。劳生多病惟谋药，丹鼎犹存五料不？  

云房杯酒坐闲身，白首相知感慨新。庑下梁鸿谁共语，楼头王粲尚依人。青山有梦常为客，黄鸟无言自送春。归舫吴门樱笋熟，柳花风起石湖滨。（庑下梁鸿，文圻自谓，楼头王粲，谓予也。时予授经魏观察署中，故有是语。）  

○焦山山门外坐月  

临江席地坐黄昏，入夜微吟冷客魂。皓月出云旋堕水，青山隔岸正当门。金蛇搅浪光难定，巨象乘潮势欲奔。万里碧天沧海阔，何人骑鹤上昆仓？（自注：对岸为象山。  

○焦山坐月诸作，精华流露，首首可传。）  

○秋杪登清宁道院与漪亭学庵同赋  

扶杖登高怆客魂，西风黄叶满前村。林间佳菊能留客，江上名山总到门。饭罢楸枰消白昼，酒阑钟鼓报黄昏。暂离城郭无多路，便觉渔樵地位尊。（“江上名山总到门”，金焦、北固、五洲皆在槛前也。结为布衣增价，翁山诗往往有之。  

○《五日泛舟丁卯桥》颔联云：“小桥疏柳唐人宅，落日寒潮楚客魂。”真名句也。因通体未称，故附录于此。）  

***☆秦应阳***  

字含真，江南长洲人。官六安州教谕。  

○飞蛾  

飞蛾性趋炎，见火不见我。愤然自投掷，以我畀炎火。动静自有常，躁急适贾祸。明发天宇空，飞跃无不可。（惟趋炎，故躁急，茫茫六宇，见我者有几人哉！一结天空海阔，无适不可。）  

***☆徐翔***  

字云客，云南昆明人。  

○普安道中  

暮色萧条岁欲阑，长途犹自赴征鞍。横穿峻岭几千丈，直下危峰数十盘。古树夕阳鸦影瘦，乱山残雪马蹄寒。风尘满眼愁无奈，始叹当年蜀道难。  

***☆叶肇梓***  

字季良，江南和州人。  

○横江词  

人道横江恶，侬道横江好。不是浪如山，郎船去已早。（翻太白意，词转似太白。）  

○牧牛词  

黑牯力衰行每迟，白犊奔突饮清池。东冈西陇随力去，牛饥只向草多处。深山牧牛岁月长，系牛小树今枯桑。牛食牛眠适牛意，闲来敲石作儿戏。太平牧牛有馀乐，不用将书挂牛角。（《汉书》挂角，借以干杨素，非真读书也。翻去自好。）  

○集归去来辞字为诗追次坡公韵  

涉世知无策，还乡路可寻。孤行聊自善，万感复何心。云岫遥扶杖，风泉远入琴。东皋清绝径，容易得登临。  

富贵求焉得，耘耔乐有期。归与无不可，行矣欲何之？独酌向庭菊，孤怀寄赋诗。息交聊自远，畴复是心知。  

不悟今时是，安知昨日非。泉飞还入壑，云化复成衣。引酒寄情远，抚琴得趣微。晨窗观去鸟，日尽自归飞。（无集字迹，与坡公相近。）  

***☆汪绍昌***  

字炽南，浙江秀水人。岁贡生。  

○项王  

骓马虞兮可奈何，汉军四面楚人歌。乌江耻学鸿门遁，亭长无劳劝渡河。（鸿门之遁，为避祸也。推孝惠、鲁元堕地，乞分太公一杯羹，无复人理矣。此诗抑倒沛公，能为项王吐气。）  

○刘伯伦  

生死穷通付，妇言虽好不须听。利名役役真成醉，只有先生是独醒。（当涂、典午间，谁非中酒者，以独醒许伯伦，唤醒醉梦人不少。）  

***☆邵锡荣***  

字景桓，浙江钱塘人。  

○舞剑篇与陆方义  

我尝高咏古人《古剑篇》，我欲起舞追飞仙。古来剑解七十二，惜哉后世无人传。陆生陆生尔且前，我今试舞双龙泉。长兵短接须精练，雌雄闪烁落银霰。万人力敌莫可当，顷刻风云看百变。忽徐忽疾疑旋蛟，忽连忽断惊飞雁。耸跃星流身不见。雨打梨花团雪片。陆生此时睹之惊绝神，且愿执鞭追后尘。慎勿轻携此剑渡江海，只恐双飞出匣归延津。  

***☆钱锦城***  

字镜先，江南常熟人。牧斋宗伯孙。  

○席上咏物分得橘  

丹实离离间碧林，千头声价重南金。逾淮若改平生质，孤负当年作颂心。（言坚贞之质，不可变易也。乃祖能守此两言，便为东林完人矣。）  

***☆安期***  

字亦生，江南无锡人。  

○流萤词  

熠熠流光漾水烟，池亭雨歇晚凉天。西风吹堕红蕖里，照见鸳鸯自在眠。（池塘中每有此景，却无人写到。）  

***☆许心***  

字丹臣，江南长洲人。竹隐太守子。  

○松陵道中  

寒雨洒孤城，秋声满丛薄。乌啼枫树间，江空闻叶落。  

***☆戴鉴***  

字冰揆，江南嘉定人。  

○孙若望谢珙县归过访话旧有感  

剑阁连云入梦劳，十年重见意萧骚。破巢似我空三匝，愁鬓看君有二毛。不负家风存旧笏，（存笏斋，松坪读书处。）得归宦海息惊涛。通门老友无多在，往事闲追首漫搔。  

○岁晚入都途中杂咏  

迢迢古道客栖栖，风卷黄沙落日低。岂是此身同代马，年年只向北风嘶。（极见成语，道来自佳。）  

***☆王肇***  

字建初，江南太仓人。著有《鹪鹩集》。  

○建初隐于市，卖饼易食，暇则以诗自娱，无求于人。王冰庵太守折节定交，诗成每商之建初，建初时有可否，艺林两贤之。  

○丹阳月夜  

辞家未云迈，愁思如春长。谁能见明月，而不念故乡？舟子掩篷卧，露下凝清霜。出我瓮中酒，斟酌此清光。忽闻高楼笛，一曲何悠扬！飞音过水来，缭绕清川旁。仿佛《折柳曲》，使我中情伤。明发又移棹，回首天苍茫。（“谁能见明月，而不念故乡”，千古有情人语，通体自然，不烦些子著力。）  

***☆王琛***  

字来珍，江南太仓人。  

○来珍隐于医，志趣与建初同。遇歉岁，三旬九食，无饥馁容也。冰庵太守重其品，亦与课诗，时偕建初称娄东二王。  

○闲居  

佳兴在春日，暄风吹敝庐。山妻具粗饭，稚子撷野蔬。欢然适口腹，俭岁如积储。淡泊气乃充，无求养我愚。小庭何所有，花竹交扶疏。闲中送余目，归云与鸟俱。此生苟自适，焉知岁月徂。（“淡泊气乃充”，非虚假之气也，隆中人足以当之。作者亦能言之。）  

***☆萧赵琰***  

字揆三，江南宜兴人。诸生。  

○揆三抱才不遇，年复不永，远近惋惜，所存诗无几，皆近“食荠肠亦苦，强歌声无欢”者，言为心声，信然。  

○桂之树  

桂之树，托根君之墀。大火当昏，郁郁离离。桂之树，结叶叶，交枝枝，中有丹心君不知。君不知，含情直待秋风吹。秋风吹，君知之。（即张曲江《丹橘》一章意，音节古，使人不觉。）  

○溪桥候月  

候月荆溪口，初凉桥上生。星辰秋在水，河汉夜无声。农火归残巷，渔家话浅更。兴来忘所待，人影欲同行。（星辰十字，在贾长江集中亦为杰句。）  

○过净梵寺吊周瑜城  

松涛听不尽，铁马去何之？只有僧归寺，更无人守陴。乱莺公瑾曲，远岫小乔眉。多少徘徊意，春风解缆时。（五六语偶然关合，不觉其纤。）  

***☆汪天与***  

字苍孚，江南歙县人。官刑部郎中。有《沐青楼诗》。  

○西海门  

鸟道直穿云，不暇盘旋上。有时膝代足，手扪那容杖。目眩怯回头，坐稳时一放。精神犹惚恍，心胸为涤荡。力竭到峰巅，平衍神忽王。亟趋西海门，路转光明藏。千峰划然开，紫翠呈万状。夕阳在东麓，倒射芙蓉幛。谁为问巨灵，仙窟何年创？石床置碧霄，玉屏列丹嶂。云峦一万重，三神山在望。何须蹑仙踪，且快兹游壮。（予登莲花峰有句云：“四体失所司，目眩心忡忡”，即篇中“有时膝代足，手扪那容杖”二句意也。未经历者，不知此语之真。）  

○穿鳌鱼洞度莲花沟上文殊顶  

巨鳌潜海中，何年此迁播。古洞恒阴森，屏息不敢唾。伛偻穿胁出，延缘扪脊过。眼明一松横，根穿石壁破。风云看飞腾，江海几掀簸。径度莲花沟，心胆寒无那。悬崖如泛虚，股栗神已懦。每涉惧不测，伫足欲相贺。降若探龙渊，陟如转蚁磨。九地升九霄，始达狮子座。莲花入云开，莲蕊日以大。迎送松依然，涧底龙犹卧。至此筋力疲，藉草一少坐。历历忆生平，久惯经坎坷。此间觉平夷，无须咎摧挫。（度莲花沟由百步云梯而上，侧足股栗，壮夫亦慑，即所云“九地升九霄，始达狮子座”也。结意翻开，有无穷身世之感。）  

○题雪庄和尚小照  

雪庄开士居云舫，三十馀年不下山。何事尘缘消未尽，尚留面目在人间。（雪庄入都，见重朝贵，几为尘缘所缚，故作诗以风之。）  

***☆吴瞻泰***  

字东岩，江南歙县人。诸生。  

○东岩为大司成鳞潭先生长子，少留心经术，思为世用，入省闱十五，终不遇，乃邀游齐、鲁、燕、冀及江、汉、吴楚、闽、越、交，诗品日高，然以诗人名，非其志也。所著有《汇注陶诗》《杜诗提要删补选注》等书。  

○过虎村上芙蓉岭  

山深异气候，四月正流澌。冰有夏虫识，花无春鸟知。村寒烟不起，径险杖难支。一线开天窦，芙蓉更擅奇。（犹是“即今河畔冰开日，正是长安花落时”意，一经锤炼，更觉遒警。）  

○宿松谷庵听瀑  

向晚投松谷，青苍夹洞门。沙流侵客屐，笋迸出云根。冻雀千林静，飞涛万壑奔。一宵疑聚雨，起坐见朝暾。  

○自题莲花峰顶试泉图  

万仞青莲上，梯云为试泉。谁将一勺水，引上九层天。气带流霞色，香无下界烟。《茶经》曾品未，兴发自吾先。（起步与王右丞“万壑树参天”一章同一起法。）  

○送洪去芜入黄山度岁  

怪尔冲寒入杳冥，一筇万里破空青。雷奔石底晴看雨，人在空中夜摘星。喜就湿泉除宿垢，懒将仙荚问山灵。鼎湖龙去留丹灶，元日朝参紫玉屏。（空中摘星，登黄山时真有此景，度岁只末一点自高。）  

***☆汪衡***  

字禹吹，江南吴县人。诸生。  

○此钝翁先生之长子，负才早勿，二弟但夸门阀，难免柳子《铁炉步》之诮矣。读禹吹诗，不胜清门零落之感。  

○七夕  

明河漾金波，令节双星渡。那堪一岁愁，尽向经宵诉。东方色荧荧，离情复如故。犹胜远游人，空闺泣朝暮。  

○渔灯  

月落空江露气浮，芦花深处宿渔舟。寒灯映水繁星乱，夜半潮回带影流。  

***☆计元坊***  

字维严，江南吴江人。  

○维严为甫草先生之孙，希深同学之子，自好，诗有源流。雍正甲辰，访予于葑溪老屋，不值而返。寄诗三章，已臻古淡，今虽散佚，每一追忆，如尘如梦，不胜惘惘也。  

○励志诗  

青青园中林，并望成嘉树。或者干云霄，或者苦颠仆。岂真托根殊，亦异灌溉故。人力不滋培，栋梁安得具，而何蚩蚩氓，荣落委天数！（见大有为者，贵以经术培其本根也。通首比体。）  

士人乏奇才，动辄咎贫贱。岂处贫贱中，抱负遂难见？曲逆方宰肉，一乡已称善。诸葛当躬耕，三分定佐汉。内反无足凭，气馁徒炫乱。不见玉韫山，与石自有辨。（贫贱中正，可树立根基，激有志气人不浅。）  

鸩毒惟晏安，古人戒自适。所以陶士行，运甓日累百。破贼石头下，精勤由素积。奈何卑栖士，嗜懒如有癖。志为气之帅，志锐气自役。原师闻鸡入，无蹈嵇阮迹。（南朝八达流弊，足坏士品，足坏国家，标出陶侃、刘琨，最有定识。）  

○述兴  

人方危苦时，薄施辄感德。自昔奸雄辈，持此罗上客。蔡邕依董卓，有才而无识。受恩旋杀身，士贵能挺特。所以孟夫子，戒乐克。（见因不失亲，不可轻受人惠。）  

***☆徐志岩***  

字象求，浙江德清人。历任开封北河郡丞。著有《抑斋诗稿》。  

○诸子会课  

刘勰论《文心》，陆机作《文赋》。何如对圣贤，孔乐颜可铸。谁云制义作，苟且敷章句。精理抉天人，宋儒可沿溯。春风吹衡门，草堂开艺圃。橐笔集生徒，齐侍先生屦。授简复拈题，一一申毫素。周情与孔思，静中许良悟。或疾如涌泉，或迟若窘步。中正期徐臻，狙诈愿屏除。（去。）述古有馀欢，亻面规良足惧。亻宁闻正始音，云山有韶<音>。（和平之音，不流于腐。近日割裂盛行，中正少而狙诈多矣。作者独能防弊于未然。）  

○蒙氵里  

滩卷千堆雪，山藏一线天。当秋茅瘴合，亭午旭光偏。怪鸟啼深树，孤猿啸冷烟。平生仗忠信，不怯下泷船。  

○谒张文献祠  

曲江风度远流徽，姚宋同心日并晖。《金鉴》果能陈黼座，玉环何事系罗衣。贬官荆楚缘持正，遣祭丘坟为见机。（自注：早识安禄山有反相，请诛之，上不听。）  

古庙肃瞻松柏下，蔼然遗象见依亻希。（《唐五行志》：术士徐遐周诗曰：“若逢山下鬼，环上系罗衣。”即马嵬之谶也。三四见信用曲江，必无六军不发之祸。）  

○闻鹧鸪  

游子天涯生计非，遥山如黛日相依。忽听格磔钩语，触拨归心泪满衣。  

***☆汪***  

字丽天，浙江归安人。候补员外郎。  

○秦淮秋柳  

内桥南去水平芜，处处秋烟似画图。惆怅千丝残照里，不堪重问旧栖乌。拂地西风起白门，几枝寒碧衬烟痕。不知何处吹横笛，漠漠江抽乌夜村。（纯以韵胜。）  

***☆许玑***  

字罕宜，江南吴县人。  

○静夜吟  

霜林月逾白，满径横藻荇。万籁总无声，大地此时静。心迹两寂寞，尘杂不须屏。檐前星已稀，池畔鹤初警。独往亦独回，自顾形神影。（清绝。）  

○答友问  

友人问我山居乐，第一读书松竹林。世上万缘都不到，时时证入圣贤心。（能得此乐，三公不易。）  

***☆钱嵩期***  

字人岳，江南阳湖人。贡生。著有《一房山诗钞》。  

○赠友园居 时主人六十  

风物然在竹林，颠毛未许晓霜侵。已忘胜负还看弈，为薄才华欲废吟。说剑碎琴年少气，种松爱菊岁寒心。公孙荐达非吾事，（自注：公孙弘六十召对贤良方正策。）肯使红尘点素襟。  

徙宅还同鸟易柯，闲园望里足烟萝。青藤白袷时还往，张丈殷兄共啸歌。野窥人来渐熟，山云湿径扫偏多。期君采药铜官路，曳杖携筐入间阿。（写主人之近道，而作者性情，亦与之俱见。）  

## ●卷二十七  

***☆金志章***  

字绘卣，浙江钱塘人。雍正癸卯举人。官口北道。著有《江声草堂诗集》。  

○乾隆壬申，不戒于火，诗俱灰烬，友朋搜罗散佚荟萃贻之，只十之二三也。然豪情盛气，勃勃纸墨，可以想其生平。  

○因树亭观唐明皇磨崖碑  

明皇昔日侈东封，千乘万骑纷云从。超然意象小秦汉，七十二代思兼容。金泥玉检著符瑞，江茅高阝黍昭虔供。礼成大祀颂声作，鸿文典诰铿钟镛。天章神笔纵挥洒，鸾飘凤泊翔游龙。磨崖深刻纪岁月，万古照耀天门东。是时国家正全盛，地大物阜民和丰。庙堂宴安渐鸠毒，玉鱼绣褓酣深宫。侈心一开蠹随入，九庙俄顷飞灰红。淋铃蜀道驰万里，百神不救尘埃蒙。徒存兹碑峙{山截}で，雨蚀藓剥云烟中。牧儿野火烧不得，至今椎扌传遗踪。吴郎嗜古得此本，世守什袭装池工。高斋招我共销夏，披襟展玩清宵同。规连珠树矩折玉，墨彩腾上光熊熊。手摹口诵极赞赏，忽忆往事心神忡。《中兴》反正颂神武，亦有巨刻磨あだ。盛衰治乱互倚伏，鉴戒实可垂无穷。殷忧启运满致覆，此理自古关昭聋。开天已远代几易，犹留宝刻珍书丛。摩挲掩卷三叹息，人君莫漫夸丰功。（为汰侈满盈鉴戒，后以《浯溪中兴颂碑》作衬，即孟子“生于忧患，死于安乐”意也。末一语，是画龙点晴手。）  

○钤山行  

钤山四绕青<谷含><谷牙>，袁江一线盘修蛇。东西峡口两洪束，（东为昌山洪，西为钟山洪。）县城中裹如莲花。此邦何人昔最著，豪贵屈指推严家。早年登第竞名誉，追逐何李矜浮华。归来筑室此山顶，图史枕胙旁人夸。青词晚岁博金铉，万事横决如抟沙。文章不掩孔雀毒，膝下豺虎兼娄。读书不识忠孝字，廿年辛苦何为耶？立身一败愧乡里，至今齿冷千秋哗。清江六月烧晚霞，长桥终古缘城斜。熏天之势竟安在？徒令吊古兴咨嗟。（“文章不掩孔雀毒”，奸佞之人，虽有才华，莫能盖也。“读书不识忠孝字，令阅者悚然。）  

○岔道射虎行为李守戎作  

北风卷地尘沙黄，杲杲塞日无晶光。山城荦确少行迹，猛虎昼出蹲南冈。双晴ㄦㄦ射惊电，耸尻竖尾如竿枪。咆哮踞地地欲裂，百兽走匿山魈藏。血人于口爪牙利，家家闭户群苍黄。陇西飞将勇莫当，家世猿臂能挽强。须髯猬磔气勃发。直视斑子如跛羊。长弓大箭走相博。目叱咤声雷踉。洞胸贯胁猛竟殪，气焰安在亻累然僵。樵苏从此少患害，行李来往仍穰穰。我时驱车出北口，逢君迎谒趋道傍。为余津津淡且喜，英风爽飒神飞扬。须叟健儿舁虎至，馀威尚觉生风霜。羡君除暴真健者，当路岂复忧豺狼。呜呼！当路岂复忧豺狼。（死虎馀威尚生风霜，则生时之凶恶可知矣。十四字猛气逼人。末并望除去当道豺狼，咏叹出之，所见尤大。）  

○白沟河吊三忠祠（张公叔夜、文公天祥）  

白沟河上夕阳时，下马荒原吊古祠。北渡中宵悲扼吭，南冠孤愤漫题诗。鬼谋曹社家同破，龙去崖山事不支。太息残碑焚野火，六陵荒草共凄其。（分咏二忠，语皆典切。）  

○黑峪  

盘盘鸟道上青云，峻坂危坡路不平。入险横穿豺虎窟，凌虚俯瞰鹗雕群。三关形胜凭高尽，二水波涛出塞闻。极目长城回望处，河边饮马汉家军。  

○二十四矶  

惊涛如雪溅长空，峭石がテ讶鬼工。二十四矶帆侧过，不知身坐浪花中。  

○鹧鸪塘  

客情乡思总凄迷，睡起篷窗日欲西。忽听一声行不得，鹧鸪塘外鹧鸪啼。天籁。  

***☆姚湘***  

字行表，江南桐城人。雍正癸卯举人。官常熟教谕。  

○郭林宗墓  

知人荐士缅遗踪，此日经过马鬣封。一木势难支大厦，六《屯》祸不及潜龙。登仙只合同元礼，表墓宁须藉蔡邕。更有申屠共标格，高风树屋独名佣。（桓、灵两朝朝局，党人之标榜丧身，林宗之不为危言论，得以免祸，三四语尽之。末引申屠蟠，见因树为屋，同于佣人者为更高也。诗须如此作，方不浮泛。）  

○梅  

任尔冰条湿粉痕，何须纸帐护春温。红亭远隔人千里，翠羽初飞月一村。留得寒香清到骨，莫听羌笛暗销魂。几年孤负西园约，冻合孤山独掩门。（与“愁在三更挂月村”同妙。）  

○荆州道中  

女Ч砧响杳冥冥，楚些吟成不忍听。行过渚宫神黯淡，猿啼夜半在空ぎ。  

***☆沈青崖***  

字艮思，浙江秀水人。雍正癸卯举人，官至开归道。  

○家艮思以监司任军储，  

有掎摭之者，系狱几数年，上知其冤，释之，仍官监司，以议论正直为大吏弹劾，复去官，始终以不善谄曲被祸者也。在狱时，著有《五经明辨录》、《纲目尚论编》，多前人未发及正前人缺略者。  

○钱博士登俊赠西域地图  

客从军中来，遗我盈丈纸。展卷列丹青，大荒靡涯。嵯峨于阗山，蜿伊丽水。轮台及阳关，如在掌上指。汉唐殊名称，回夷互迁徙。服畔靡有常，古来多战垒。白骨沉沙窝，金刀折涧底。寒暄异中华，幅员空万里。有壤不可耕，得民不可使。唐虞声教讫，西被流沙止。聚米虽良谋，形势何足恃。素壁张斯图，聊识大亥趾。（老成经国之言。）  

***☆邵锦潮***  

字赐笏，直隶宛平籍，吴县人。雍正癸卯举人。  

○蒹葭  

秋色浮江上，烟波共渺然。苍茫迷远渚，寥落向遥天。折叶惊寒雁，飞花点钓船。伊人不可即，怅望水云边。  

○喜晚香辞幕府归出示新诗留饮  

千尺流泉百尺松，白云丹嶂自从容。偶同麋鹿游城市，终觉ジス厌鼓钟。句就烟霞频出手，醉馀鬼垒肆填胸。明朝便蜡寻山屐，到处随君蹑旧踪。（一笔挥洒，绝去雕饰，此境正未易到。）  

○闺人赠远  

日夕上高楼，云山一望秋。悠悠渡头水，空送往来舟。  

***☆曹庭枢***  

字古谦，浙江嘉善人。雍正癸卯副榜。  

○古谦应博学鸿辞，诏入都，日课一赋一诗，同人敛手推让，试后放归，复入都，病勿。此就向所录者存之。  

张鸿勋惠读看云吟稿作长歌奉柬即送其南还  

病夫高枕掩关卧，晨罢栉沐惟枯坐。有客投我诗一编，急起把读积懑破。砰訇振作钟镛声，错落咳成珠玉唾。十年人海奔堀果，诗笔不留点尘污。吁嗟乎！山鬼笑人文不灵，素衣化缁衫犹青。小住为佳归亦得，扬ぎ南指垂虹亭。送君行，饮君酒，顾此身后名，期在勿速朽。台阁诸公自衮衮，富贵岂同金石寿。但令作述高等身，何必黄金印悬肘。君归林屋勤著书，肯学丈人山隐居。（“龙威丈人山隐居，西入包山窃禹书”，言其不自著述也。于随手生波中，讽以立言自命，工于措词。）  

○春雨和钱屿沙编修韵  

两两溪边水鸟呼，渐看檐际湿模糊。凭栏花重红疑滴，隔座山横翠欲无。吟苦纵愁春冷淡，病多偏稳睡工夫。卷帘自爱虚无景，未要潇湘入画图。  

***☆陈祖范***  

字亦韩，江南常熟人。雍正癸卯会试中式，韩隆壬申举经学，官国子司业。著有《见复诗草》。  

○见复捷春官，未殿试归，著书友教，垂三十年。大臣以经学荐，授少司成。居家受官，生平以天爵自重者也。诗无意求工，自馀道气，不得以词人之诗目之。  

○恒雨  

春末夏之首，恒雨连数旬。吾土异高低，高者下种匀。沟车挂梁壁，妇子纺以纫。但俟水势减，耘耔及良辰。低者沦江湖，波涛浩无垠。鸡犬悉上屋，举家寄河唇。相去数十里，彼此殊越秦。苦乐宜均被，譬如人一身。半体虽独活，偏枯为不仁。所以君子心，溥遍无涯邻。忧喜不以己，四海熙阳春。（物我同体，已见此诗。）  

○感秋  

人生弦上栝，流光迅于矢。春鸟畅欢情，秋虫感衰耳。万籁乘时鸣，一心异悲喜。中宵不成寐，转辗揽衣起。今人未尝生，古人未尝死。欲求不死方，从师悔晚矣。（读末四语，令人内惭面赤，觉可愈头风，可愈疟疾，只是语句奇险耳。）  

○梦述  

自从别家来，十夕九梦亲。父念子役役，不因存殁分。存为倚门望，隔形不隔神。殁为空中魂，魂依游子身。危高山之巅，深水之氵唇。悲哉同行子，生独为鲜民。白云处处多，天涯见无因。（可补《陟岵》、《蓼莪》之缺。）  

○与星旋释  

尔我各异趣，青山为之媒。尔心与山静，我心对山开。山意不将迎，能通彼我怀。书声杂梵呗，瓶铨偕尊。大道固无碍，何从起嫌猜。推窗月皎皎，梅花点苍苔。（结得淡然。）  

○答任翼圣计偕留别  

往还多面朋，孰是心所同。乡荐忝伯仲，时论推云龙。一友教四方，一匿影蒿蓬。相见苦不易，终岁欣相从。得窥所学富，饱闻议论雄。冥搜力沉著，集益心虚冲。乌能石攻玉，愧用莛撞钟。圣籍久黯<黑>，迟子发群蒙。斯行匪干禄，要展经术功。析理戒穿凿，守道无穷通。钓鳌不钓鱼，君家有任公。（析理十字，作者一生得力。）  

○咏史  

吾慕江州陈，宗族七百人。每食没广席，长幼列坐俱恂恂。和气感畜犬，百犬共牢食必均。为问此何时？豺虎磨牙噬生民。君如弈棋国传舍，天下不复知尊亲。世上自乱家自理，闭门别有无边春。  

○送西京训导宣城  

老为千里别，何以遣离情。道有官无小，风清宦易成。议参秦博士，诗继谢宣城。遥识青衿子，趋风江畔迎。  

○寄沈归愚  

把酒论文记往年，隐侯格律敢随肩。宫中久识元才子，明主终收孟浩然。鹤怨猿惊怀故地，马迟枚疾斗新篇。嗤予守兔清江曲，燕树参差怅各天。（简寄诗篇，亦寓规讽，良友赠言，何时敢忘。）  

***☆缪曰芑***  

字武子，江南吴县人。雍正癸卯进士，官翰林院编修。  

○书杜少陵诗后  

稷契成虚愿，诗篇轶众群。吐辞皆信史，每饭不忘君。汗马怀诸将，龙池望五云。千秋惟白也，可与共论文。（平稳写去，已尽老杜生平。）  

○秋柳  

摇落西风里，垂条浪不生。本非攀折候，犹有别离情。凉露成清滴，寒鸦噪晚声。吾生饶短发，愁对淡烟横。（前半正写，后半虚写，处处有远神。）  

***☆潘果***  

字师仲，江南无锡人。雍正癸卯进士，官辰州同知。  

○观星台  

太虚茫茫星吐精，仰观何托观群星。三垣高居列宿拱，七曜以次升天庭。观星之台自此筑，古器森立交峥嵘。吐吞日月孕精气，异采焕发坚光凝。夏官历历亲示我，法象粗得知其名。浑天最古位居右，西洋测景开皇清。（自注：铜象凡十三座，皆古物，惟此象为我朝新铸，居中。）日躔月次分杪忽，相风高尺晴空横。忆从虞后在玉衡，子来继咏灵台成。狂秦乱纪失遗法，汉更七帝铜仪兴。（自注：制自宣帝时）。递相精核迄元代，人巧上与天工并。真收万象入指掌，岂比露盘承六茎。缘何末造不能守，往来再徙归燕京。昔闻王孙论九鼎，虽小亦重大或轻。铸金象物尊尚尔，况为於穆图真形。何以守之德是凭，惟皇得一符清宁。（用意全在末段，必如此，诗不徒作。）  

○枭矶孙夫人庙  

江神踏浪朝灵宫，灵宫夫人下幽穹。女官掼甲拥前后，宝刀烂若银芙蓉。阿兄虎视霸南国，玉颜小妹饶家风。天教帝子作之偶，明珠斗帐藏真龙。赤壁战后老瞒惧，不敢南下驰艨艟。如何婚姻失前好，忍教与国连兵戎。臣服魏廷亦豚犬，仲谋那足称英雄。蜀帝复仇犭虎亭败，永安遗诏苍黄中。夫人有家归不得，九嶷梦断寻无踪。枭矶自沉灵魄在，于今遗庙留江东。庙中传芭女巫舞，报赛神鼓声冬冬。江流有尽恨无尽，疑有泪竹斑斑红。（仲谋降曹真不可解，两国连兵，不独蜀之遗恨失吞吴也。借题发出，见权有愧于其妹，一起如见夫人英武，一结想见夫人抱恨，玩其音节，得乐府《迎神曲》之遗。）  

○项王庙  

威望居然压沛公，指挥一误霸图空。纵留子弟八千在，早失关河百二雄。遗庙可堪邻泗上，英灵只合返江东。所嗟锐气真无敌，不出淮阴数语中。（项王失策，在王汉王于巴蜀、汉中，使得还定三秦，则大势全在汉矣。诗中指出，具有卓见。）  

○桓宣武墓  

笑尔何心蓄不臣，馁魂终此伴青磷，生初枉自呼英物，身后教谁叹可人。（自注：温过王敦墓，辄叹曰：“可人！可人！”）江北柳围空长大，洛阳钟ね竟沉沦。纵然未死膺殊锡，地下如何见太真？  

***☆尹会一***  

字元孚，直隶博陵人。雍正癸卯进士，官至吏部侍郎。著有《健馀诗草》。  

○居庸关  

莽莽关山起暮愁，乱云层叠隐危楼。雕弧控满清宵月，画角吹残紫塞秋。旅梦无端空索莫，归心何事更夷犹。燕南碧草还飞蝶，已见桑乾带雪流。（月与雕弧相关，秋与角声相关，此诗律细处。）  

***☆陶正中***  

字田见，江南无锡人。雍正癸卯进士，官翰林院编修，外转至山西布政使。  

○读史  

商君修耕战，立约于徙木。赏信罚随彰，卒以震巴蜀。枭雄负异能，断制贵专独。民可与乐成，创始每弗欲。君子重违众，持衡妙善俗。握机良所同，用意乃各属。不见褚衣冠，终焉致巷哭。（子产、商君同是变革旧政，而用心各别，一是斫丧国脉，一是整齐风俗也。同中见异，于公私义利判之。）  

***☆徐以升***  

字阶五，浙江德清人。雍正癸卯进士，官翰林院编修，转御史，外转至广东按察使。著有《南陔堂集》。  

○炙砚  

文思忽飞扬，冰凝砚一方。炙馀资石炭，化处受玄霜。调燮交离坎，中和适燠凉。不须呵彩笔，抒藻有辉光。（调燮中和，由于家人之反身。小中见大，咏物诗须如此作。）  

○关山月  

大旗霞卷夕阳残，旋见边城涌玉盘。鼓角无声霜气肃，山河流影镜光寒。白头汉将占星立，红泪胡姬倚马看。净扫烟尘天阙迥，清辉多处识长安。（神似李北地，以长安月作结，颂扬天朝，前人未到。）  

***☆金凤纶***  

字□□，江南嘉定人。雍正甲辰举人。  

○冰花（自注：元人有题无诗，作此补之。）  

犁星没后水藏漪，泽畔鳞鳞见异姿。凝艳不教青帝王，斗华休遣夏虫知。凌波神女搴还薄，作雪天工剪并奇。莫讶清英易消歇，杨家山已付流澌。（律之细也，字之稳也，人巧尽，天工出，应从偶然得之。）  

***☆王峻***  

字次山，江南常熟人。雍正甲辰进士，官翰林院编修，转御史。著有《艮斋诗集》。  

○艮斋素行侃侃，弹都御史某，视赵用贤之弹张江陵夺情，则又过之。诗亦英爽如其为人。惟于王新城诗，时加诋讠其，赵秋谷诸公闻之，应云将伯助予也。然即此亦是不随众好处。  

○禹州道中  

茫茫四野寒萧骚，朔风动地声怒号。车帷卷破马踯躅，夕阳惨淡横平皋。行人瑟缩帽檐侧，手脚冻冷面如墨。晚来投店满衣尘，童仆相看不相识。  

○题戴巨川庶子画马（自题曰《称德图》）  

先生画马如画牛，不著鞍鞯不络头。超遥肯与驽骀伍，放旷还同麋鹿游。先生相马如相士，德合刚柔比君子。神闲气静在平时，电激飚驰日千里。拈毫十日又五日，惨淡经营能事毕。恍疑貌出古纤骊，直压开元万匹。君不见黄金之勒锦障泥，多少款段当风嘶。安得壮士驰骏足，层冰蹴裂交河西。（少陵题画马云：“当时四十万匹马，张公叹其材尽下。”最称杰句。此云“恍疑貌出古纤骊，直压开元万匹”，英气直欲追逐少陵。）  

○谒岳忠武庙  

强弓手挽雅歌娴，未许韩刘伯仲间。谁使朱仙回玉帐，转愁雪窖有刀环。长城自坏天难问，半壁偏安主厚颜。遗庙近邻嵇绍墓，灵旗风静古碑闲。（此汤阴岳庙也。当时三字狱成，固由秦桧之奸，而小朝廷之不欲复仇，其罪更大。“转愁雪窖有刀环”七字，直诛高宗之心。）  

***☆李重华***  

字实君，江南吴江人。雍正甲辰进士，官翰林院编修。著有《玉洲诗集》。  

○玉洲天赋俊才，复得匠门指授，生平游历，入巴、蜀，客山左，留秦关，经三楚，登临凭吊，发而为诗，崎历落，俱得江山之助，宜足继匠门而兴起也。《诗话》二卷，或引而不发，或金针度人，可希风昌《谈艺录》。  

○拟魏武帝纪行  

元戎肃徒旅，行行越潼关。秦原莽牢落，空舍无炊烟。杀气一以盛，骸骨为丘山。遗黎各疮痍，窜伏何险艰。念我皇汉京，宫殿皆颓垣。大盗觑神器，流毒徒构患。迫主以播迁，剽掠于市。群谋踵而起，梗塞弥宇间。吟我《破斧》诗，悲伤难具言。（曹氏一门多才，而苍坚尤在孟德，篇中风骨似之。）  

○道古  

子长愤著书，论或凭胸臆。殷勤表素王，已足称神识。时方贵黄老，经术尚薄蚀。卓然仰高山，先路导其惑。骈罗七十子，附圣为羽翼。遂使弦诵堂，崇祀盛轨则。我嗟卫道人，曾未预配食。盲左既酬功，腐迁何愧色。（汉代表章圣道，广川以后，有太史迁《世家》、《列传》，羽翼之功，不可没也。配食庙廷，前人未开此口。）  

○剑阁  

我行阅雄关，天剑殆无敌。迢遥来一发，突兀遏重壁。望望嵯岈间，豁罅不盈尺。到关穿雪窦，窥户睇月隙。峨峨二山中，万丈一磐石。都无客土附，而总精铁积。其间郁丛箐，其底乱[A14L]射。乌兔失飞走，蛟螭避堂宅。入门循地隧，双峡亘而窄。左作长鲸掀，右类巨鳌掷。雷轰泯斧凿，云蔚随缕脉。回风骤长驱，雪气砭领脊。洪荒想胚胎，元气更并迫。倘非仙掌排，亦属应龙划。五丁力不逮，渠能万灵役。残山通仄狭，留险藉控扌益。谁知徒长奸，据窃逞荷戟。炎汉固殊类，偏安我惋惜。子阳先覆辙，王孟后接迹。称帝旋洞胸，降王递衔璧。何况献贼流，蝮蝎恣毒螫。张牙纵狂啮，擢发终寸磔。伊昔凋敝初，人烟莽萧瑟。生息今百年，垦辟连万陌。文翁兼诘戎，武乡兼教泽。辽绝若番藏，倏瞬达重译。而此枕席安，号涣谁拥隔。地利分险夷，皇图观顺逆。磨崖奋如椽，申命诫梁益。（前极形剑门之险，后屡述窃据之败，见有德则可守，恃力则速亡也。末归美本朝，见文教武功远及番、藏，而梁、益内地，安如磐石矣。“地利分险夷”五字，收上半篇，“皇图观顺逆”五字，收下半篇。）  

○望太白  

太白群山外，淡莫分。遥知千岁雪，正杂万峰云。鸟道踪应绝，龙湫吼若闻。帝台三百里，香气接氤氲。  

○鸡头关  

鸡头千仞峻，白道细如丝。怒水盘根迅，雄关立壁危。北来天去握，南望汉为池。咫尺褒城驿，连钱蹀躞驰。（“汉为池”对“天去握”则为活对。）  

○五丁峡  

绝壑灵奇尽鬼工，停眸便识五丁通。双崖翠影侵天合，万窃云根入地空。杜宇魂生迷鸟道，蜀山蛇拔剩龙宫。金牛纵被秦入误，开辟何曾让禹功。（“万窍云根入地空”，他人费作赋才，虽千百言亦写不到。）  

○剑阁  

宋玉狂言亦快哉，果然长剑削天开。泉声独引雷车落，峰影双扶日驭回。壮士枉穷排嶂力，大文终重勒铭才。中原龙虎无消歇，日见关门驷马来。  

○过居庸  

太行东骛正回环，界截烟云是此间。九土横分雄地轴，三边总会扼天关。羽书报捷风雷迅，戍卒承平虎豹闲。此去汉南皆枕席，马蹄思踏贺兰山。  

○登蓬莱阁  

槛底沧溟浸太空，凌乘如到蕊珠宫。波间万怪时嘘气，天外三山日御风。术士妄寻焉得遇，诗翁偶祷竟能通。良宵会约群仙醉，待看重轮彻地红。（三语写海市可见，四语写神山难到也。下联分承海市、神山，却用颠倒承之，化板为活。术士指文成、五利，诗翁指东坡。）  

○书周遇吉传  

为扰潼关突蓟丘，大同搏战鬼神愁。辞家战士无旋踵，报国将军有断头。致死已摧狂孽势，迎降真恨贼臣谋。十三陵末馀А土，千古忠魂哭未休。（宁武破时，贼兵伤几过半，李自成谓：“自此至京，尚有险要四关，倘尽如宁武。我辈休矣。”方欲退兵休息，而大同姜襄、宣府王承荫降表相次至，贼遂直破京师。诗中三四表周将军，五六恨二贼臣也。如许发挥，不啻披阅史传。）  

○与张支百研江话诗随笔  

李杜横驰翰墨场，如椽韩笔颇相当。数篇《琴操》尤高躅，束何因便《补亡》。（束《补亡》，前人议其去雅音甚远。此借以衬昌黎《琴操》之高，如《拘幽》一操，真能道止敬心事，《补亡》六章中殊未有也。此种论诗，具有确见。）  

***☆俞荔***  

字硕卿，福建莆田人。雍正甲辰进士，官长宁知县。  

○硕卿居官清正，以失上官意落职，到家后，杜门自守，筑堂曰迂溪，犹柳子自愚，而并愚其溪也。  

○迂溪草堂初成  

何妨环堵即为宫，适趣依稀栗里同。不速到门惟夜月，无私惠我有春风。是非难染溪边石，得失奚关塞上翁。闭户领来清净福，却忘身在万山中。（三四有风浴咏归之趣。）  

***☆吕守曾***  

字松坪，河南新城人，雍正甲辰进士，官山西布政使。  

○乌江怀古  

荒垒萧萧触目惊，乌江东注恨难平。千金急购英雄首，八载空劳子弟兵。古渡苍茫通利口，乱山合沓隔彭城。鸟啼似识兴亡意，犹自凄凉学楚声。  

○望嵩山  

三十六峰如髻鬟，行人来往舒心颜。白云蓬蓬忽然合，都在虚无缥缈间。（高格。倘渔洋见之，必许其把臂入林。）  

***☆张鹏***  

字天扉，江南嘉定人。雍正丁未进士，官至詹事府詹事。著有《南华诗集》。  

○南华天才敏捷，赋《雁字诗》，日未午，成七言律三十章。赓和御制，顷刻数篇，上褒美赏赉之。有经进诗，上时转次其韵，比太白之君为词羹，东坡之金莲烛送归院，遇尤荣也。后更唱韵成诗，捷于击钵，然风格亦少减矣。工画，捷同于诗。生平事洒落，人目为漆园散仙，窃自喜。中道殂谢，九重惋惜，叹才人之不易得也。卷帙甚富，兹录进呈法戒诗十馀篇，近体略及。  

○经史法戒诗  

夏造衰兮殷道兴，得贤臣分作股肱。股肱辛勤亲五就，故主荒淫终莫救。岁苦旱兮殚忧心，躬为牺兮祀桑林。苞苴女谒备自责，祷辞未毕倾甘霖。至诚感神信如此，天道只如人道迩。一夫失所真宰愁，莫令君门悬万里。（此法保民自责，至诚格天也。）  

成康既远王道微，昭既南征兮穆又西驰。骋八骏于万里，觞王母之瑶池。事虽荒而难信兮，征《祈招》之风诗。神仙不可期，远略难为续。至尊居九重，王度式金玉。（此戒肆心荒远也。）  

《春秋》见至隐，《履霜》防忽微。人主不早虑，因之致颠危。前有谗不见，后有贼不知。晋献惑嬖妾，优施教骊姬，分明置堇毒，乃谓爱我为。卒至两败伤，智谋亦何施。覆辙示深鉴，足为后事师。（此戒信谗人，重内宠也。）  

天王柄下移，征伐强侯出。霸业亦浸衰，陪臣势无匹。强私家，弱公室，三桓六卿互分析。岂无衣，六与七，不如子衣安且吉。坏法乱纪自王朝，史书特继《春秋》笔。（此戒政柄下移也。周厘王封武公为晋君，威烈王封魏斯、赵籍、韩虔为诸侯，此王朝坏法乱纪之甚者，故表而章之。）  

国有谋臣邻寝衅，贪人败类乘侥幸。秦穆悔过著圣经，皤皤黄发实邦荣。入朝见嫉入宫妒，殃及黎民终弗寤。善善不用笑郭公，仁贤虽在国虚空。（此法秦穆之悔过任贤，戒郭公之善善不用也。兼法与戒言之。）  

汉高大度膺神器，弘远规模传世世。恭俭尤称文帝贤，身衣浣濯为民先。年年祷祀祈民福，郑重农功珍五谷。但令闾阎常富足，国家何用储金玉。（此法恭俭重民食也。）  

神仙有无何恍惚，黄帝广成但传说。秦皇汉武慕长生，方士怪迂始百出。安期卢敖去不来，文成五利徒喧う，神君未下鬼先集。世上乌有神仙哉！蓬莱可望不可即。但愿人人足衣食，升平乐过华胥国。（此戒求仙也。）  

《六经》烬后罗残缺，博士儒生集群说。欲施仁义法唐虞，及事神仙亟征伐。天马徕时海内虚，穷兵黩武竟何如？当年幸下轮台诏，后世犹传《封禅书》。（此戒黩武也。）  

近小人，远君子，桓灵之衰只由此。跋扈才诛任宦官，一时钩党尽摧残。俊厨顾及空标榜，白马清流醉祸端。士气衰，国运否，人才与国相终始，千古兴亡鉴青史。（此戒亲佞远贤，锄正人，殄邦国也。）  

治安共说梁天监，南北通和救涂炭。金瓯无缺侈心生，白马青丝轻纳叛。薄心肠，激成变，果致纷纭滋反间。舍身同泰会无遮，血食牲改为面。贪嗔至竟未能除，荷荷空悲净居殿。（此戒佞佛无益，只速祸也。）  

阅武堂前种杨柳，至尊屠肉潘妃酒。只爱莲花步步生，曾知国步艰难否？百年南北擅风流，谁信无愁果有愁。才见荒宫馀辱井，又看芳苑起迷楼。阿{麻女}讵惜好头颈，琼花只恋须臾景。解道真仙也自迷，不知狂魄何年醒。（此戒色荒也。齐、陈、隋一辙，故合言之。）  

临淄英武摧群凶，美政开元继太宗。台阁名臣刺州郡，人情和洽多年丰。历年既多心渐侈，国事无端寄杨李。长安一骑荔支红，万姓那知作疮。渔阳鼙鼓太无情，入蜀青骡辛苦行。谁将《夜雨淋铃曲》，更作朝元奏乐声。（此戒耄荒以后，任奸邪，宠女谒也。）  

宋家累叶垂遗泽，求治贤君方侧席。天津桥上听啼鹃，祸乱将兴任安石。相公新法执持贤，祖制讵难胥变易。忠良屏黜奸邪升，朝局如棋互废兴。千古知人诚不易，那论福建误金陵。（此戒变祖法，用言利臣也。  

○仿《西涯乐府》而略变音节，自成一格，共五十三章，兹存其尤者。）  

○有所思行  

落花纷纷如雪积，明月皎皎如霜铺。揽衣步月蹑花影，悄然孤馆空庭隅。沉思欲寐不能寐，明月烛床花满被。客游花月故园心，庐山高高湘水深，远书欲寄空沉吟。（虚写所思，意言不尽。）  

○长沙  

碧湘门外渺寒波，欲采芙蓉奈晚何。今夜黄陵庙前月，茜裙谁唱《竹枝歌》？（神以何信阳。）  

***☆曹銮***  

字玉如，广西全州人，雍正丁未进士。  

○苦水铺今名甜水铺  

苦水铺，神仙过，留筒布。（古谣。）断头掉尾今无人，五尺之童稳行路。载重货，轻身过。苦水铺为甜水铺。（“断头掉尾”四字，写尽从前狞恶，竟可作古谣谚读。）  

***☆刘青芝***  

字华岳，河南襄城人。雍正丁未进士，官翰林院检讨。  

○寄李侍御  

骢马乘来四载馀，京华处处避幡。饱闻圣主求言诏，未见诸臣《谏猎书》。岂是阳城方简默，不劳永叔代踌躇。老生局外多私计，勿使吾曹望或虚。（古道照人，昌黎、庐陵复见矣。李侍御能如亢宗、希文与否？）  

***☆吴履泰***  

字茹原，福建晋江人。雍正庚戌进士，官翰林院侍读学士。  

○我师立言致行，一归诚实，初谒见时，问以持己立朝之道，曰：“端本原，无私心而已。”即此训言，终身行之不尽者也。读韵语二章，可以想见想为人。  

○读书一章示诸童子  

读书无源委，有如断港流。濡润涔蹄间，不能溉田畴。骄阳涸原泽，有点滴不？苟能探其要，河汉当清秋。倒注屈千里，中有万斛舟。六籍开其源，群史决其沟。精华吸百氏，下逮骚人俦。元元复本本，千载穷冥搜。以此负文雄，气盛言毕浮。奈何未学徒，颠倒不自尤。童发未燥，猥以词赋投。讹音复舛韵，っ壳声啾啾。小年资弄舌，学语成咿。问以经史事，茫然张两眸。俗学吁可嗟，举世多谬悠。古人通亡书，三箧探诸喉。吾歌为此诗，非敢相嘲咻。持告尔小子，庶以鉴前修。（词赋惟猎浮华，元元本本，总归经史也。近人只守于禄时文，并置词赋不问，恐叩以《骚》、《选》，亦茫然只张两眸矣。前辈为后生言，语语朴实，可以揭之座右。）  

○蚕  

八茧称佳种，三眠贵早成。岂因能补衮，不自爱馀生。萦裹真何益，缠绵适见烹。缲丝悲老妇，索索纺车鸣。（事君致身，于纤小题传出，得杜陵之遗矣。）  

***☆曹一士***  

字谔廷，江南上海人。雍正庚戌进士，官兵科给事中。  

○谔廷诸生时，名满大江南北，既为黄门，所条封事，皆去积弊培元气，有利国家者，艺林吐气，赖有斯人，奏疏可覆按也。诗亦不肯随俗，时露奇警。  

○拟古  

旷野张异乐，如在洞庭旁。元气裹六极，太音弥八荒。不顾世上耳，安能主故常。听者惑且骇，充耳神茫茫。焉得万里风，吹送来帝乡。一奏四时理，再奏百族康。（未遇时，自命何等，宜立朝风节，岳岳不凡。）  

○咏古  

桃李艳春日，松析黯无光。贞心结千古，誓不随众芳。风云一朝变，天地为苍苍。有明盛坛坫，七子互腾骧。牛耳执王李，才高气愈扬。仰视高秦汉，府窥藐宋唐。指挥籍辈，匍匐邾莒行。震川老举子，茅屋荒江旁。言招故生徒，讲学称先王。势焰固不敌，名声讵相当。云何百世下，中天吐寒芒。古今几作者，身晦道乃昌。祧有定论，翕赫安可常。（见名位不可恃，而实学识行久而弥光也。道存身晦者，可以自坚。）  

○鹦鹉  

飘零绿羽向秋阴，风雨时能惠好音。老去诗篇多错落，闲来佛语费沉吟。十年庑下高人迹，万里秦山故国心。惆怅云霄空有志，病躯拟共息长林。颈联传出高人踪迹，高人心事，从来咏鹦鹉者，来见及此。  

○听弹塞上鸿  

龙沙漠漠草荒荒，嘹唳冰弦落雁王。作阵阴山呼伴侣，离群葱岭入微茫。欲弹闺阁刀泪，可寄关山锦字行。听到一声边月白，受降城上有新霜。  

***☆王绳曾***  

字武沂，江南金匮人。雍正庚戌进士，官江宁教授。  

○深秋塞外怀于根楚中却寄  

征雁嘹唳高秋，楚天极望云悠悠。君非落帆鹦鹉洲，定应载酒黄鹤楼。楼前江水荡胸臆，天外横岳明双眸。忆昨蓟门雪，数里阻道周。闻子忽南行，惝恍心神愁。短歌遗我告我别，读之涕泗交横流。何事燃灵犀，深渊照潜虬。何用铸古鼎，魍魉穷雕搜。凤凰翔兮足千仞，好凭百鸟鸣喧啾。直道而行总乖隔，惟有江山风月囊中收。策杖重寻苏李迹，高吟怀古遥相酬。以我鹪栖林，又如鱼中钩。霜寒白草折古塞，沙昏牧马嘶荒丘。洞庭始波木叶脱，子境有此凄凉不？如何同心侣，睽阻生离忧。仲宣苦依人，长卿亦倦游。冀骏途穷长坂蹶，湘瑟声杳空江浮。平生志气向谁尽，黄金掷牝将何求？终发与子返归辙，五湖眺览携筇高上龙峰头。仰天相视一啸，万壑欲动见飕飕。（楚中、塞外，忽分忽合，凌空灭没，后半如捕蛟蛇。）  

***☆马朴臣***  

字相如，江南桐城人。雍正壬子举人，官中书舍人。  

○相如以友朋为性命，有过从者，必酌以酒，明日断炊，弗顾也。殁于京师，几无以为殓，闻鬻马于市，始得盖棺。友人作《鬻马行》以吊之。  

○渔  

自把长竿后，生涯逐水涯。尺鳞堪易酒，一叶便为家。晒网炊烟起，停舟月影斜。不争鱼得失，只爱傍桃花。（世上有此渔人耶？我欲随之问津。）  

○七夕  

何关人事说年年，此夕银河分外妍。闲对半湾无主月，痴看一片有情天。别离隔岁仙难免，飘泊经秋客可怜。忙煞邻家小儿女，喁喁乞巧不成眠。（句句是客中七夕，别离之感，隐然言外。）  

○秦淮水阁醉题  

一杯清酌独婆娑，笑倚朱栏对碧波。月影分明三李白，水光荡漾百东坡。愁来天外雁飞远，秋到人间客占多。我自胸中有忧乐，阿谁吹笛夜深歌。（三李白，百东坡，此种对偶，何减元遗山“秋风客”、“春梦婆”句。）  

***☆张映斗***  

字雪子，浙江乌程人。雍正奏丑进士，官翰林院编修。  

○咸阳  

河山百二西南抱，终南山色开堂奥。西周丰镐陷戎尘，秦得咸阳廓新造。当时一剑扫六雄，焚弃图书绝搜讨。鞭笞四海震匈奴，皇功帝德弥穹昊。传世从兹亿万年，国祚何烦子孙保。沙丘一夕鲍鱼腥，东海神仙竟杳渺。中原逐鹿莽狐蛇，孺子堪怜出轵道。咸阳宫殿久榛芜，岂待今时迹如扫。千秋龟鉴示兴亡，仁义从来为国宝。（准之常理，有暴虐天下而帝王万世者乎？“国祚何烦子孙保”，盖深揶揄之也。末二语本贾生意而正言之。）  

***☆沈荣简***  

字振之，浙江归安人。雍正乙卯举人。  

○五日集孙阮亭孝廉深竹映书堂分韵  

楚些哀歌送远声，虚堂列坐午筵清。竹深那许红尘到，暑薄才宜白裕轻。画旌旗悲正则，长堤花木忆端明。西泠两度逢重五，对酒依依隔岁情。（自注：己巳五日，亦集饮孙斋。  

○书堂在西湖，故有“长堤花木忆端明”句。）  

***☆张一鸣***  

字凤举，江南长洲人。雍正乙卯举人。著有《乐圃诗钞》。  

○凤举受知张清恪公，清恪被诬，几蹈不测，凤举蹑险尾行，士林重之。生平好义多类此。所著《条上张抚饬吏议十则》、《笺注杜樊川集》若干卷，诗其馀事云。  

○过诗人家永夫墓  

天意笃之子，使之长贱贫。贱贫满世间，若个称诗人。诗人葬空山，А土亦有神。山鬼穿幽篁，入夜常相亲。千秋此岩阿，永永栖吟魂。采菊为君荐，聊此同清芬。（惟长贱贫故得成诗人，是天之厄之，正所以笃之也。然贱贫满世间，而一人独称诗人，此又永夫之不负天，别于满世间之贱贫都也。立意既高，笔复窈折，不使人一览易尽。）  

○长安秋日  

薄云天际浮，旅况不胜愁。空累猪肝饷，谁将马骨收。归家惟付梦，作客最憎秋。十载长安道，栖栖感旧游。  

○登金山  

万顷惊涛孤岫悬，登临身世两茫然。飞楼倒瞰真无地，危磴高盘别有天。白下朱方频战伐，吴头楚尾总云烟。晚来拟放江心棹，欲试中泠第一泉。（自注：泉在江心石侧，月夜起沫，始可沉铜瓶汲之。  

○是登金山诗，移不得大孤、小孤等处。）  

○归鸦  

稻粱计拙海田荒，薄暮哀鸣去路长。欲觅一枝何处所，满天风雪漫回翔。（作者留滞长安，欲归无计，比拟归鸦，直觉百端交集。）  

***☆高不骞***  

字槎客，江南华亭人。官翰林院待诏。  

○雨馀渡澄照塔院  

湖雨过前汀，行舟出杳冥。山含九朵白，塔耸一痕青。风幔苍茫卷，晴钟次第听。城阳归路远，不上水心亭。  

***☆王时翔***  

字皋谟，江南太仓人。以诸生荐举，官至成都太守。著有《小山诗钞》。  

○小山初为晋江令，前令尚击断，人皆股栗。小山曰：此吾赤子，敢以盗贼视乎？自是历任守此心，外严内宽，一归仁厚，所谓经术饬吏治者也。诗能从情性中出，往往清绝。  

○于忠肃公墓  

北狩仓皇日，孙申为郑谋。变疑鸲鹆谶，冤起鹭鸶讴。社稷功千载，湖山土一А。嗟哉徐石辈，青史只遗羞。（鸲鹆谶，以昭、定兄弟之变，比英宗、成阝王也。于公被祸后，时民谣云：“鹭鸶冰上走，何处觅鱼兼。”鱼兼音同于谦，盖鸣其冤也。以此属对，工而能切。）  

○赠金东塘  

五字随州擅，君家许问津。自逢弹古调，不敢薄令人。枫影寒孤榻，钟声净六尘。陷居兼德耀，酬唱共忘贫。（东塘诗长于五言，以清胜人，篇中正赏其清也。配亦能诗，故有末二语。）  

○过戴高士南枝旧寓  

短簿祠前路，遗民寄旅魂。谁怜发叟，未葬白云村。（南枝尝佣书葬徐俟斋先生，而己之遗棺未葬，宜小山感慨系之。）  

○寄范声佩进士都门  

我占湖滨一钓竿，相思有梦到长安。美人何处碧云合，欲赠芙蓉江水寒。（远韵远神。）  

***☆赛音布***  

字九如，辽阳人。  

○赠吴四师牧  

少小负奇气，长为边塞游。合围秋射虎，聚宴夜椎牛。几夺匈奴帜，曾分天汉忧。即今年七十，不肯解吴钩。  

○杜晓峰出塞  

龙庭余旧到，送子泪沾衣。风定树犹怒，日高霜正飞。啸阴山鬼过，叫月野驼归。常使心魂感，还家梦亦稀。（边庭诗每多拟作，九如身历其境，故于赠送人出塞，尤能传出沙漠之苦、军中之豪，几欲与崔司勋、岑嘉州比埒。）  

***☆刘廷玑***  

字玉衡，辽阳人。官至江南淮徐道。著有《葛庄诗钞》。  

○折杨柳歌辞  

含泪送君行，送君到南浦。杨柳最无情，不知离别苦。折取烟中枝，千丝与万丝。人从此时去，却向何时归。有言未尽中心曲，长条难系斑骓足。望中不见远行人，河桥摇曳伤心绿。（诗亦以摇曳取神。）  

○晚投村庄  

白草荒烟淡，苍山古道斜。雁将天作路，雀以树为家。日暮樵歌返，秋成社鼓挝。村民性淳朴，留客话桑麻。（颇能造句。）  

○班竹岭早发  

鸡鸣催客起，带梦走江乡。竹似嫌人俗，山应笑我忙。两溪分燕尾，一径转羊肠。不是勤民事，何缘破晓霜？  

○题韩王故里  

钓鱼城下饿王孙，一旦登坛九命尊。进饭不忘犹报德，解衣常念肯孤恩？仰天若挈陈臂，相背应听蒯彻言。隆准也同乌喙忌，功臣千古共衔冤。（明淮阴之不反，即于本传中辨之。比州、牧斋二作较胜。）  

***☆蒋锡震***  

字契潜，江南宜兴人。著有《清溪偶存》。  

○契潜少参洞中呼崖和尚，后归儒，师储同人先生学古文，制举业非所好也。喜探奇，尝独经董山下，闻上有孙皓囤碑，日已没，步山椒观之，夜半抵家，其好奇可知矣。诗亦有奇气，惜不多见。  

○梅花  

竹屋围深雪，林间无路通。暗香留不住，多事是春风。  

○冬夜宿野人家，床无帏幕，屋破而多风，取积草障之，乃戏曰此汝家草屏风也，索句遂题不藉自作扃，避风应笑肉为屏。似渠雅制谁宜称，合号乾坤一草亭。（使俗事能雅，便是能手。）  

***☆毛锡繁***  

字繁弱，江南吴江人。国学生。  

○沈石田秋林读书图  

读书秋树根，我爱杜陵句。风流白石翁，洒翰有同趣。高斋傍疏林，落叶纷无数。天空景物澄，幽人独寐寤。临窗手一编，游目屏繁虑。由浅渐入深，得新讵忘故。所乐难强名，终身无餍饫。据梧吟高风，时与黄炎晤。（“由浅渐入深”二句，示人读书自得之妙。结二语，回顾秋林。）  

***☆施每***  

字每馀，江南宣城人。  

○此愚山先生弟也。诗不宗愚山，恐于雷同，此即其志趣不凡处。  

○留别聂象铉时象铉亦将行  

风雨篝灯一载情，送君翻笑别君行。漫将老泪沾双袖，已被狂名误半生。杜甫秋吟多感慨，坡公春梦太分明。前途亦有谋生策，负郭闲田莫废耕。  

***☆顾易***  

字中孚，江南昆山人。贡生。  

○中孚遇穷名达，身薄志厚，性情慕陶，故《律陶》诸咏，风格天然，自在流出，忘其为陶也。外有《谱陶》一卷，补本传之缺略，《读陶》一卷，表生平之笃好，并行于时。  

○律陶  

伊余何为者，误落尘网中。饮酒不得足，赋诗颇能工。百年会有役，一世皆尚同。多谢绮与角，愿言蹑轻风。  

养真衡茅下，甘以辞华轩。但道桑麻长，而无车马喧。厌闻世上语，宁效俗中言。高举寻吾契，青松在东园。（三四语与戴无忝《集陶》相同，神到之候，自然遇之。予向亦集此二语揭之蓬门，未尝见二君诗也。）  

步止荜门里，遥遥望白云。几人得其趣，即事多所欣。虚室绝尘想，闲居离世纷。苗生满阡陌，转欲志长勤。  

冷风送馀善，闲雨纷微微。万物各有托，一觞聊可挥。安知物为贵，但使愿无违。舆濯息檐下，固穷夙所归。  

露凄暄风息，白日掩荆扉。众鸟欣有托，孤云独无依。四时自成岁，百卉具已腓。冻馁固缠己，泫然沾我衣。  

清凉素秋节，丛雁鸣云霄。量力守故辙，高酣发新谣。敝庐何必广，浊酒且自陶。诚愿游昆华，远招王子乔。  

***☆钱中枢***  

字秋水，江南常熟人。  

○嘉定州  

地势九峰合，人烟四望稠。江流清见底，木叶翠无秋。渔户獭为网，山家竹作楼。亦知汉嘉守，真个胜封侯。（翠无秋，言地气暖不凋伤也。用东坡诗意。）  

○登白云寺途中即景  

日日泥途困客程，穿岩还仗篾兜轻。人间险阻穷今日，眼底山川冠此生。黄蝶趁花纷梦影，飞泉落石走雷声。白云已别吾心在，松柏森森逗晚晴。  

***☆吴承泰***  

字让在，浙江乌程人。  

○山行柬周炼师  

苍峰落日寒，万壑秋声起。白日逐云归，行人犹未已。（只二十字，可抵一篇山中晚行游记。）  

***☆钱之青***  

字凤文，浙江乌程人。太学生。  

○风阻岳州  

帆指潇湘去，其如风雨何？秋声岳阳树，寒色洞庭波。Ы乃渔歌起，微茫雁影过。昔贤临望外，触绪感怀多。（极自在，苦索恐转不能得。）  

○张安弦  

字琴父，浙江乌程人。  

○送燕  

节届秋分社事忙，送君前路入苍茫。年年不作无家别，半在他乡半故乡。（言外感己之无家。）  

***☆徐洪钧***  

字双南，江南宜兴人，诸生。  

○双南喜钞书，经史子籍诗赋骈语会于心者，必手录出，游必载箱簏以行，年六十。右体患拘挛疾，仍用左手书，弗辍也。诗意以沉著为主，品炙本朝人诗共五十馀章，多平允者。  

○和昌黎秋怀诗  

万灵均有知，露零鹤自警。修士多感秋，日短志弥永。学道已苦迟，精进讵嫌猛。寻源有深浅，修短视我绠。耳目净浮华，宁谧差可幸。会心正非遥，顿使烦虑屏。（下一分功力，得一分道趣，百倍千倍，所得因之，所谓“修短视我绠”也。）  

○书怀  

读书贵神解，无事守章句。混茫万古心，每于故纸寓。忆昔就傅时，端受卤莽误。年来发深省，颇领此中趣。中夜每独坐，ㄦㄦ灯火聚。到眼初茫然，思力未能赴。朗吟一再过，旨趣或流露。回环三夏馀，延缘得津路。此时万籁寂，炯炯一心注。若距且若迎，倏尔忽来悟。顿令千载人，精魄宛相遇。掩书起推窗，皎月挂高树。（秦会之谓书快读则无味，奸人能道著读书趣也。篇中写巽入工夫，语语心得，一结超然，妙在结出题外。）  

○过梁溪  

东风作意送归双，舟子吴歌尽短腔。一枕梦回天已曙，九龙峰影落篷窗。  

***☆缪谟***  

字虞皋，江南华亭人。岁贡生。  

○出门  

四日犹新婚，出门何草草。离别有千名，此别古来少。萧声绝不欢，麝气偏可恼。本是吉时辰，翻为恶怀抱。羞涩红烛枝，仿佛颜色好。焉能识心性，尚未辨手爪。墙下花娟娟，篱边竹袅袅。春光岂别时，况走燕京道。念子嫁已迟，恐我归复老。（杜诗“暮婚晨告别”，为出师也，太平无事，四日出门，毋乃太匆忙乎？“妾身未分明，何以拜姑嫜”，是新妇不识堂上，“焉能识心性，尚未辨手爪”，是游子不识新妇，各极其妙。）  

○舟次  

丝雨幂残春，春江一问津。潮生柔橹逸，风转片帆伸。芳草疑无路，垂杨若有人。暂依烟渚宿，未必白鸥驯。  

***☆蒋溥***  

字苍存，江南吴县人。  

○苍存不事生产，穷居山郭，于吴门族属，犹北阮南阮之分也。然能守於陵之节，读书自好，至今过其故居，疑有清风拂人。  

○桐花歌  

山窗三见桐著花，先生三载兹为家。老树不知寿几许，穷村偃蹇无精华。刳心竟作蚁乡里，抱花频有蜂干死。先生得毋类二虫，眼前生趣还馀几？桐阴瑟瑟摇微风，桐花垂垂香满空。压檐一枝早开谢，花朵历落庭阶中。疏帘一幅潇湘雨，老莺作歌雏燕舞。朝晖散影何娟娟，山窗寂然人正眠。（纯乎天趣，自称先生，宋人每有之。）  

***☆朱奕恂***  

字恭季，江南长洲人。廪生。  

○恭季二十馀岁，《咏怀》诗落句云：“男儿意气原无改，哭向穷途笑向天。”抑塞磊落乃尔。后学日进，行日醇，远近称长者。四十后不复吟诗，谓于道未尊者也。兹所录四章，皆壮岁时作。  

○拟古出塞  

束装赴青海，醉里别乡关。少妇识雄心，不复问刀环。笑彼马伏波，犹恋裹尸还。埋身青冢侧，阴云黯天山。（极形义勇，翻尽臼窠。）  

○荷珠  

小雨林塘净碧罗，田田分得夜光多。江姝唾逐天风落，仙掌晴分曙月过。幸未赠来愁结佩，若为采去误凌波。荡舟耶女休相妒，乐府虚裁《一斛歌》。（刻画已极，却似未尝刻画者然，此诗品也。往时诗社中作，众人传写，今稿中散失矣。予以旧所记忆存之。）  

○秋日杂感  

短蒯长歌二十年，不羁天地总然。监河赊许供江水，营室虚偿贷聘钱。妇索短ㄌ枯井畔，儿煨半芋败炉边。日高颜巷西风急，傲骨嶙峋万仞巅。  

○五人墓  

花市东头侠骨香，断碑和雨立寒塘。屠沽能碧千年血，松桧犹飞六月霜。翠石夜通金虎气，荒丘晴贯斗牛芒。片帆落处搴清藻，几伴归鸦吊夕阳。（不须征实，自无浮响。）  

***☆王景琦***  

字韩起，江南江阴人。贡生。  

○韩起名节自负，康熙中，学使者魏以太夫人寿，建水陆道场于古寺，寺僧悬《孔子拜释迦像》，韩起见之，勃然卷画像归，胥役诉之学使，学使怒，拘韩起至，韩起曰：“生恐累公得罪名教，故奉圣像归，此举正为公也，且不独为公，为天下万世道统计，天下有圣人拜异教者乎？”学使诎于义，婉言谢韩起，裂去佛像，拜而焚之。即此一事，知其正直矣。录韩起诗，附记于此。  

○咏淳化里  

浇薄已成俗，淳风世所难。儿童知礼让，父老重衣冠。耕稼惟同井，催科不用官。乡邦能化此，便作上皇看。（老朴，得力于杜。）  

○同钱青在夜饮赋此赠别  

青灯酒数巡，寒夜独相亲。以我无家客，逢君失路人。吟魂清远道，坚骨炼长贫。又逐征鸿去，轻车少住轮。（唐人风度。）  

***☆侯铨***  

字秉衡，江南嘉定人。廪生。  

○秉衡，太常讳震曾孙，国学讳岐曾之孙，修髯长身，谈及忠义，觥觥岳云，从嘉定寓居虞山，与陈见复、汪西京诸君结诗社，予亦与定交，友朋有阙失，必直言箴规，不失先世风。秉衡没，同学中直谅者少矣。录其诗，因追忆其风概如此。  

○南屏晚钟  

声暄百八起西泠，敲彻斜阳近翠屏。闲逐野云停半壑，远随孤棹落前汀。六桥金粉人初散，十里莺花梦乍醒。断续听来何处好，碧烟明月冷泉亭。（妙在语语是晚钟，粗心人不解办此。）  

○清明日作（自注：时乡试报罢。）  

连日阴寒乍放晴，愁边不觉是清明。漫从榆柳分新火，枉向莺花忆上京。得失已空蕉鹿梦，浮沈聊结鹭鸥盟。宵来盼断松楸路，有泪无言对短檠。蹉跎身世苦无，开遍来禽兴转慵。璞玉无言宁自炫，蛾眉已老为谁容。馀光犹凿邻家壁，浪迹休嫌庑下舂。安得故园营十亩，一犁烟雨傍吴淞。（隔断故园，又伤落，怀乡感旧，情见乎词。）  

○送西京再至京师次西涧翁韵  

才得言归又欲行，黄梅雨过片帆轻。家庭两月团话，客路三千去往情。梁稳香泥怜燕子，花飞柳陌怨莺声。匆匆便作临河别，离绪无端触处生。（作客苦况，颔联道尽。）  

○不寐  

露滴寒蛩咽，风高枕簟凉。归心凭短梦，一夜几还乡。  

○题桃花扇传奇  

青盖黄旗事可羞，钟山王气水东流。沧桑眼底伤心泪，付与词场麴部头，（赋此题者甚多，未免过于琐屑，著笔沧桑，不粘儿女，故为雅音。）  

胭脂井畔事如何，扇底桃花溅血多。长板桥头寻旧迹，零香断粉满青莎。  

***☆叶舒璐***  

字景鸿，江南吴江人。岁贡生。著有《分干诗钞》。  

○己畦先生群从皆能诗，学山、景鸿尤表表者，今景集已采，而学山诗无从访求，甚惋惜之。  

○孟夏同沈公倚昆季暨家弟侄辈泛舟登斗姥阁宴集剧谈寓都门事带月而还集杜三十六韵  

我衰易伤感，（《甘林》）  

忆昔少壮日。（《垂老别》）  

脱略小时辈，（《壮游》）  

人寰可超越。（《画鹘行》）  

惆怅年半百，（《立秋》）  

平生心已折。（《地隅》）  

愁寂意不惬，（《李公光弼》）  

赖有怀中物。（《巴西驿亭》）  

但遇新少年，（《上水》）  

老矣逢迎拙。（《赠卢大琚》）  

。通家惟沈氏，（《沈八丈》）  

。早通交契密。（《寄张彪》）  

同姓古所敦，（《示从孙济》）  

嗣宗诸子侄。（《示侄佐》）  

痛饮情相亲，（《寄薛郎中》）  

入门高兴发。（《与李白寻范十》）  

招邀屡有期，（《陪李司马》）  

交会未断绝。（《喜雨》）  

今夏草木长，（《述怀》）  

甘酸齐结实。（《北征》）  

四月熟黄梅，（《梅雨》）  

熏风行应律。（《暮春江陵》）  

云溪花淡淡，（《次盐亭驿》）  

霁潭发发。（《题张隐居》）  

景从陪群公，（《往在》）  

差池上舟楫。（《白沙渡》）  

滩浅正相依，（《陪王汉州》）  

一邱藏曲折。（《早起》）  

随喜给孤园，（《望兜律寺》）  

野寺江天豁。（《游西寺》）  

楼角凌风迥，（《东楼》）  

仰穿龙蛇窟。（《登慈恩寺塔》）  

筑居仙缥缈，（《赠陈谏议》）  

得非元圃裂。（《奉行刘少府》）  

泽国绕回旋，（《秋日夔府》）  

原野转萧瑟。（《留花门》）  

恣意同远步，（《西枝村》）  

力稀经树歇。（《九月一日》）  

进舟泛回溪，（《泛溪》）  

水深波浪阔。（《梦李白》）  

展席俯长流，（《李公见访》）  

斑白居上列。（《后出塞二》）  

敕厨倍常羞，（《郑典设》）  

嘉蔬既不一。（《暇日》）  

香芹碧涧羹，（《陪郑广文》）  

经齿冷于雪。（《槐叶冷淘》）  

嗜酒益疏放，（《故郑公虔》）  

剧谈怜野逸。（《寄李白》）  

斜晖转树腰，（《绝句》）  

凉风起天末。（《怀李白》）  

馀酣漱晚汀，（《军中饮酒》）  

飘萧觉素发。（《义鹘行》）  

时复问京华，（《溪上》）  

轩冕罗天阙。（《赠奉常张卿》）  

南宫吾故人，（《别唐诫》）  

时来知宦达。（《寄高詹事》）  

文章实致身，（《赠鲜于京兆》）  

声华当健笔。（《故李公邕》）  

嗟余竟轲，（《咏怀》）  

江湖漂短褐。（《寄韦丈》）  

泥相望悬，（《送韦书记》）  

不才甘朽质。（《宴王定》）  

歌长击樽破，（《屏迹》）  

回首肝肺热。（《铁堂峡》）  

慷慨有馀悲，（《水槛》）  

欢乐曾倏忽。（《七月》）  

此会共能几，（《送严侍御》）  

旧游易磨灭。（《赠汝阳王》）  

同人惜解携，（《水宿》）  

临歧意颇切。（《送李校书》）  

迟迟归路赊，（《入乔口》）  

江城带素月。（《听杨氏歌》。  

○集杜成古诗，前人未开此体，随题段落屈折迤逦，几如无缝天衣。）  

○读杜白二集  

子美千间厦，香山万里裘。迥殊魏晋士，熟醉但身谋。（拈出二公大节，如人论世，不当如是耶？）  

○索得学山兄遗稿  

忘年群从绝追攀，入梦遗容想象间。秃笔累累犹作冢，可堪埋骨欠青山。南北驰驱客路长，依人空办嫁衣忙。阿连自为文章哭，岂特伤心旧雁行。（首篇悲其未葬，次篇表其文章，而昆弟之谊自在言下。）  

○司马相如  

挑得琴心正倦 游，垆边尚典裘。《长门》解为他人赋，却惹闺中怨《白头》。  

○索人题照  

针孔流光露电身，灵台本合净根尘。君能索我形骸外，翻觉庐山面目真。（此不取形而取神也。七言断句都能翻空，回视死煞句内者，有床上下之分。）  

○宋乐  

字玉才，江南常熟人。廪生。  

○玉才少年多才，以呕血卒。陈亦韩司成嘱予定其遗诗，七言绝尤工，向未镌板，已散佚矣。只存其能记忆者四章。  

○送别  

别路风光早，江南芳草天。人心似春色，千里逐君船。  

○潇湘曲  

枫落早鸿过，洞庭无限波。相望终不见，只是白云多。（意不必深，风神绝世。）  

○答扬州乔子  

病馀缠缚似春蚕，诗酒风情亦尚堪。日落离心满扬子，知君江北望江南。（近刘宾客。）  

○苏台柳枝词  

十里珠帘映碧流，丝丝金线拂船头。阊门过去盘门路，一树垂杨一画楼。（又有句云：“不如飞絮随流水，化作浮萍个个圆。”上言思妇之感别离也。失记全文，附录于此。）  

***☆郑玉珩***  

字荆璞，江南江都人。著有《止心楼诗》。荆璞大父为名侍御晦中先生，文章谏草，著声于时。荆璞述祖励行，诗特馀事也。采取二章，矫矫拔俗，知留心此艺者久。  

○铜雀台  

露下金凫冷，风来玉座清。美人掩瑶瑟，独对月华明。横槊虚豪气，分香感故情。西陵松柏响，犹似管弦声。（微讽高于痛斥，是为诗品。）  

○渡江  

铁瓮城高落日沉，秋涛滚滚起层阴。天教设险分南北，水识朝宗自古今，风急江豚吹中浪，月明乌鹊绕空林。千年销尽英雄气，留与吾侪击楫吟。  
