---
title: 第12部分
index: true
icon: editor
order: 12
category:
  - 诗藏
  - 诗集
  - 宋诗钞
tag:
  - 吴之振
  - 清
---

### 石湖集补钞  

范成大  
琉璃河  

烟林葱茜带回塘，桥眼惊人失睡乡。健起褰帷揩病眼，琉璃河上看鸳鸯。（此河大中祥符间路振《乘轺录》亦谓琉璃河，惟嘉祐中宋敏求《番录》乃谓之六里河。大抵胡语，难得其真。）  

挽王提刑彦光  

论蜀三年戍，还吴万里船。云归双节后，雪白短檠前。百世春秋传，一丘阳羡田。浮生如此了，何必更凌烟。  

日者悲离索，公乎又杳冥。门人辨韩集，子舍得韦经。此去念筑室，空来闻过庭。路遥人不见，千古泣松铭。  

致爽轩  

夕阳尘外涨郊墟，六六峰头梦觉馀。竹色唤人来下马，乱蝉深处有图书。  

蜀州西湖（荷花正盛开。水月，登舟亭也。湖阴亭外，别有白莲尤奇。蜀中无菱，至此始见之）  

闲随渠水来，偶到湖光里。仍呼水月舟，径度云锦地。谁云不解饮，我已荷香醉。湖阴玉婵娟，复立红楼外。何须东阁梅，悠然自诗思。惊风入午暑，水竹含秋意。采菱不盈掬，兴与莼鲈会。遥知新津宿，魂梦亦清丽。  

晓出古城山  

落月堕眇莽，残星澹微茫。竹舆乱清溪，飞盖入岚光。松桧雾霭湿，桑麻风露香。空翠滴尘缨，何必濯沧浪。山家亦早作，迨此朝气凉。林深无人声，木末炊烟苍。离离瓜芋区，肃肃枣栗场。田园古云乐，令我思故乡。墟市稍来集，筠笼转山忙。吏事亦挽我，归路盘朝阳。  

隐静山（杯渡师道场）  

五峰抱岩扉，千柱奠云壑。荒原蕞尔县，有此宝楼阁。维昔经营初，衣锡化双鹤。杖头具双眼，矫矫云中落。尊者一笑许，璇题照林薄。庭柏有祖意，石泉韵天乐。清簧转碧鸡，飞梭掷苍鹊。号风饥虎怒，失木啼猿愕。英游偶然同，吏檄乃不恶。题名记吾曾，醉墨疥丹垩。  

寄题向抚州采菊亭  

一叶起秋色，众绿凋岁华。耿耿霜露侧，馀此黄金葩。西风满天地，孤芳照尘沙。殷勤开小筑，花气日夕嘉。落英楚累手，东篱陶令家。两穷偶寓意，岂必真爱花。不如亭中人，一笑了天涯。采采勿虚度，门前欲高牙。  

古风上汤丞相  

抱瑟游孔门，岂识宫与商。古曲一再行，乃杂巴人倡。知音顾之笑，解弦为更张。归来掩关卧，冰炭交愁肠。平生桑濮手，未省歌虞唐。明发理朱丝，复登君子堂。遣音入三叹，山高水汤汤。  

中岩（去眉州一程，诺讵罗尊者道场。相传：昔有天台僧遇病僧，与之木钥匙云：“异时至眉州中岩，扣石笋，当再相见。”后果然。今三石屹立如楼观，前两楼纯紫石，中一楼萝蔓被之，傍有宝瓶峰，甚端正。山半有唤鱼潭，慈姥龙所居。世传雁荡大小龙湫，亦诺讵罗道场，岂化人往来无常处耶！）  

赤岩倚竛竮，翠逻森戌削。岑蔚岚气重，稀间暑光薄。聊寻大士处，往扣洞门钥。双撑紫玉阙，中矗翠云幄。应供华藏海，归坐宝楼阁。无法可示人，但见雨花落。不知龙湫胜，何似鱼潭乐。夜深山四来，人静天一握。惊看松桂白，月影到林壑。门前六月江，世界尘漠漠。宝瓶有甘露，一滴洗烦浊。扪天援斗杓，请为诸君酌。  

秋日杂兴  

夕阳下桑柘，馀晖挂西山。西山在何许，冉冉紫翠间。彩云无朝昏，绿萝竟暄寒。昔与霞上人，同跨双飞翰。上凌紫霄峰，下弄白石湍。风吹堕渺莽，及此行路难。佳人应望余，我岂真忘还。  

宿义林院  

暝气昏如雨，禅房冷似冰。竹问东岭月，松杪上方灯。惊鹘盘金刹，流萤拂玉绳。明朝穷脚力，连夜斩崖藤。  

十月朔客建业不得与兄弟上冢之列悲感成诗  

岁已看成暮，身今未得归。风尘孤泪尽，霜露寸心违。南磵新流水，西山旧落晖。烟松应好在，宿草定成非。逝水方东去，浮云浪北飞。危魂先自断，不待更沾衣。  

拟古  

弯环楼前月，掩抑楼上人。人月不得语，相看两凝颦。西窗回纹机，织遍锦字春。聊可自持阮，何由将寄君。  

春思  

沙际绿苹满，楼头芳树多。风光入网户，罗幕生绣波。前年花开忆湘水，今年花开泪如洗。园树伤心三见花，依旧银屏梦千里。  

夜发昆山  

岁寒人墐户，霜重独登舟。弱橹摇孤梦，疏篷盖百忧。但吟今不乐，宁计几宜休。惭愧沙湖月，年年照薄游。  

次韵温伯城上  

闭户成痴坐，扶藜得意行。楼台浮霁色，市井碎春声。雪尽小桥出，烟消千嶂生。病多无脚力，遥羡落鸿轻。  

湘潭道中咏芳草  

积雨倏然晴，秀野若新沐。芳草径寸姿，中有不胜绿。萋萋路傍情，颇亦念幽独。驱马去不顾，断肠招隐曲。  

耳鸣戏题  

历历从何起，泠泠与耳谋。人言衰相现，我以妄心求。远磬山房夜，寒蜩陇树秋。圆通无别法，但自此根修。  

火墨坡下岭  

清晨入岑蔚，岚重寒飕飗。忽闻黄鹂语，方悟麦始秋。旅食法当瘦，远行人所愁。况复深山中，不与和气游。苦辛那敢惮，病悴良可忧。徒忧亦无益，聊作商声讴。  

秭归县（周封楚子熊绎於此。县宇，宋玉宅。东山清烈祠，屈原宅也）  

永日贪程客，长年吊古诗。悲秋荒故宅，负石惨空祠。峻壁鸦翻倦，高畲麦秀迟。穷山熊绎国，倡仄建邦时。  

蟠龙岭（自峡归夔万，至於梁山，五郡间不知其几岭。梁山之蟠龙、峰门尤为高峻，然下岭即有平陆，吏卒皆相贺云）  

夷陵至朐<月忍>，复岭苦丝乱。初程尚勇往，少日还委顿。安得长剑挥，尽铲叠嶂断。虽云北山愚，聊快南溟运。此意竟萧索，劳歌谩凄曼。日日望平陆，念念到彼岸。  

人言束马险，但欠蟠龙峻。摧颓强弩末，黾勉焚舟战。譬如已偿逋，犹有未折券。山根治晓装，峰顶寄朝饭。稍脱蚓瘴染，还迟探虎窠玩。性命乃可忧，筋力何足算。（自注：岭半途有馒头山，以形得名。其上多鸷兽，土人谓之虎窠。）  

新津道中  

雨后郊原净，村村各好音。宿云浮竹色，清溜走桤阴。曲沼擎青盖，新田艺绿针。江天空阔处，不受暑光侵。  

长风沙  

夕阳明远帆，高浪兀孤屿。绵绵淮山来，闪闪沙鸟去。落木两三家，炊烟南北渡。眉伸击汰行，梦愕阻风处。  

上方寺（在消夏湾上）  

舣棹古销夏，挤筇新上方。珠湾锁圆折，冰镜沉空光。枫缬醉晴日，橘黄明早霜。闲门松竹径，随处有清凉。  

道中  

月冷吟蛩草，湖平宿鹭沙。客愁无锦字，乡信有灯花。踪迹随风叶，程途犯斗槎。君看枝上鹊，薄暮亦还家。  

晚春  

静极闻檐珮，慵来爱枕帏。隙虹飞永昼，帘影碎斜晖。燕踏花枝语，蜂萦柳絮归。轻飔宜白伫，时节近清微。  

好事怜春老，无愁耐日长。炉烟惊扇影，酒面舞花光。照水云容懒，移床竹意凉。更烦红槿帽，促拍打山香。  

天都峰（黄山）  

维帝有天都，作镇此南国。孤撑紫玉楼，横绝太霄碧。晶荧砂窦红，夭矫泉绅白。晴云无尽藏，竟日袅幽石。诸峰三十五，离立侍傍侧。会稽眇小哉，请议职方籍。  

次韵唐子光席上赏梅  

玉枝横斜照清空，纤手撚香俱瑙公。水部无人广平去，后来我辈犹情钟。谁喷昭华送愁绝，叫云三弄怨斜月。径须踏雪问前村，莫待马蹄如踣铁。春风压尽百花桥，尊前仍有董娇娆。惜无楚客歌成雪，空有萧郎眼似刀。  

次韵陈季陵寺丞求歙石眉子砚  

金星荧荧眉子绿，婺源琢石如琢玉。宝玩何曾救枵腹，但爱文君远山蹙。丈人笔阵森五兵，书品入妙仍诗名。我有陂陀天海样，与公文字俱金声。枭卢一掷不须呼，况敢定价论车渠。只烦将到妆台下，试比何如京兆画。  

次韵季陵贡院新晴  

锁闱令严深复深，五星帘幕晴若阴。澹云微月谩清夜，短檠政自阔人心。看灯作晕生睡色，江南行处梦不隔。觉来快读《新晴》篇，恍然寘我莺花前。径欲觞公后堂酒，倘烦春衫小垂手。  

重游南嶽焚香镇南殿，过铨德观，醮注生祠庭，观道君玉符《五匕原作》王七及八角玉印，经方四寸许，文曰：注生真君玉印。雨中登山，游南台、福严，至瑞应、掷钵、天柱诸峰之上，寒甚，病衰，不至上封而返  

舍舟得马如驭气，步入青松三十里。我从蛮岭瘴烟来，不怕雨云埋嶽趾。忆昔南征款庙庭，往来无恙神所祉。当时已有归田愿，帝临此心如白水。煌煌南正馆於东，手握八觚温玉玺。骏奔氵霝霍左右辅，好生不杀扶炎纪。崇禋竣事晓坛空，跻攀小试青鞋底。不知云磴几千丈，但见漫山白龙尾。石头招我上南台，瑞应阑干天半倚。福严钟声过桥来，仿佛三生如梦里。堂中尊者已先去，苔锁岩扉何日启。竹嫌硗确老逾瘦，松畏高寒蟠不起。癯儒尚病怕深登，幽讨未穷行且止。我评七十二高峰，郁律穹窿少观美。俨然可瞻不可玩，往往雄尊原作争，据明本、黄本改如负扆。乃知嶽镇盖深厚，不与他山争秀伟。区区献状眩儿童，乳洞淡岩真戏耳。  

离堆行（沿江有两崖中断，相传秦李太守凿此以分江水。又传李锁孽龙於潭中，今有伏龙观在潭上。蜀旱，支江水涸，即遣官致祭，壅都江水以自足，谓之摄水，无不应。民祭赛者率以羊，岁杀四五万计）  

残山狠石双虎卧，斧迹鳞皴中凿破。潭渊油油不敢唾，下有猛龙跧跧铁锁。自从分流注石门，西州秔稻如黄云。刲羊五万大作社，春秋伐鼓苍烟根。我昔官称劝农使，年年来激西江水。成都火米不论钱，丝管相随看蚕市。款门得得酬清尊，椒浆桂酒删膻荤。妄欲一语神岂闻，更愿爱羊如爱人。  

毛公坛福地（西山最深处。毛公，刘根也，身生绿毛，故云。有刘道人作小庵，在隐泉之上）  

松萝滴翠白昼阴，七十二峰中最深。绿毛仙翁已仙去，惟有石坛留竹坞。竹阴扫坛石槎牙，汉时风雨生藓花。山中笙鹤尚遗响，湖外人烟惊岁华。道人眸子照秋色，邀我分山筑丹室。驱丁役甲莫儿嬉，渴饮隐泉饥饵术。  

南徐道中  

半生行路与心违，又逐孤帆擘浪飞。吴岫涌云穿望眼，楚江浮月冷征衣。长歌悲似垂垂泪，短梦纷如草草归。若有一廛供闭户，肯将青雀易柴扉。  

夜宴曲  

金麟喷香烟龙蟠，玉灯九枝青阑干。明琼押带湘帘斑，风帏绣浪千飞鸾。舞娥紫袖如弓弯，云中一笑天解颜。衔杯快卷玻璃乾，花楼促箭春宵寒，二十五声宫点阑。  

倦绣  

猧儿弄暖缘阶走，花气薰人浓似酒。困来如醉复如愁，不管低鬟钗燕溜。无端心绪向天涯，想见樯竿幡脚斜。槐阴忽到帘旌上，迟却寻常一线花。  

病中夜坐呈致远  

似雾如烟夜气浮，鹤鸣惊睡起搔头。含风竹影淡留月，著雨蛩声深怨秋。万事心空痴已惯，百骸岁晚病相投。便当采药西山去，病足蹒跚怕远游。  

岭上红梅  

雾雨胭脂照松竹，江南春风一枝足。满城桃李各嫣然，寂莫倾城在空谷。城中谁解惜娉婷，游子路傍空复情。花不能言客无语，日暮清愁相对生。  

天平先陇道中时将赴新安掾  

霜桥冰涧净无尘，竹坞梅溪未放春。百叠海山乡梦熟，三年江路旅愁新。松楸永寄孤穷泪，泉石终收漫浪身。好住邻翁各安健，归来相访说情真。  

积雨蒸润体中不佳颇思故居之乐戏书呈子文  

门外泥深蘸马鞍，墨云未放四维宽。前山忽接后山暗，暑雨全如秋雨寒。梦里江湖三叹息，醉中天地一凭阑。斗升留滞休惆怅，枳棘从来著凤鸾。  

赵圣积夸说少年俊游用前韵记其语戏之  

京尘红软扑雕鞍，年少王孙酒量宽。倚袖竹风怜翠薄，捧杯花露怯金寒。黄云城上《栖乌曲》，绿水池边斗鸭栏。别后相思惟故物，壁煤侵损扇中鸾。  

送陈朋元赴溧阳  

九畹滋兰静自芳，啁啾谁复认孤凰。风流岁晚嫌杯酒，文字功深得鬓霜。敛板君犹能俯仰，倚楼吾敢计行藏。船开便作江南客，天色无情更雁行。  

玉堂寓直  

摛文窗户九霄中，岸帻烧香愧老农。上直马归催下钥，传更人唱促鸣钟。金城<山截>嵲云千雉，碧瓦参差月万重。骨冷魂清都不梦，玉阶萧瑟听秋蛩。  

甲午岁朝寓桂林记去年是日泊桐江谒严子陵祠迤逦度岭感怀赋诗  

去年晓缆解江皋，也把屠苏泛浊醪。一席饱风渔浦阔，千山封雪钓台高。将军老矣鸣孤剑，客子归哉咏大刀。早晚扁舟寻旧路，柁楼吹笛破云涛。  

将至公安  

前村后村啼杜宇，伴人忧煎与人语。云寒日薄春一梦，地阔天低泪如雨。我马虺隤我仆痛，岂不怀归畏简书。公安县前酒可沽，不如且听提葫芦。  

峡石铺（由万州至此，山顶皆有长石如城壁，亘数峰不断，峡山至是亦稍开广，间有稻田）  

峰头壁立伟天造，万雉石城如带绕。山骨鳞皴火种难，山下流泉却宜稻。新秧一棱绿茸茸，茅花先秋雪摇风。后皇嘉种不易熟，野草何为搀岁功。  

东林寺（慧远师白莲社也，傍有乐天草堂。对山绝顶即天池，文殊现灯处。李成焚劫南北山，独不毁二林）  

谈《易》翻经宰木春，三生犹自袅烟熏。客尘长隔虎溪水，劫火不侵香谷云。老矣懒供莲社课，归哉饮读草堂文。山头一任天灯现，个事何曾落见闻。  

再渡胥口  

古来此地快蓬心，天绕明湖日照临。一雁云平时隐现，两山波动对浮沉。衰髯都共荻花老，醉面不如枫叶深。罾户钓徒来问讯，去年盟在肯重寻。  

次韵虞子建见咍赎带作醮  

儿女传观省见稀，病身聊复借光辉。莫嫌憔悴沈腰瘦，且喜间关秦璧归。不是典来还酒债，亦非将去换蓑衣。尘鱼甑釜时相阨，微汝谁能为解围。  

重送文处厚因寄蜀父老  

下峡东归十五年，因君话旧意茫然。烦将远道悠悠梦，直到天西暑雪边。  

晓起  

帘额绣波荡漾，烛盘红泪阑干。梦里五更风急，愁边一半春残。  

题如梦堂壁  

勃姑午啼唤雨，鹎鵊晓啭留春。片云不载归梦，两鬓全供客尘。  

灰洞  

塞北风沙涨帽檐，路经灰洞十分添。据鞍莫问尘多少，马耳冥濛不见尖。  

会同馆（燕山客馆也。授馆之明日，守吏微言有议留使人者）  

万里孤臣致命秋，此身何止一浮沤。提携汉节同生死，休问羝羊解乳不。（辽人馆本朝使，已谓之会同馆。）  

题山水横看二首  

烟山漠漠水漫漫，老柳知秋渡口寒。尽是西溪肠断处，凭君将与故人看。  

霜入丹枫白苇林，横烟平远暮江深。君看雁落帆飞处，知系秋风故国心。  

春晚即事  

屋头清樾暗荆扉，紫葚斓斑翠荚肥。春晚轩窗人独困，日长篱落燕双飞。  

春晚三首  

阴阴垂柳闭朱门，一曲阑干一断魂。手把青梅春已去，满城风雨怕黄昏。  

客去钩窗咏小诗，游丝撩乱柳花稀。微风尽日吹芳草，蝴蝶双双贴地飞。  

夕阳槐影上帘钩，一枕清风梦昔游。梦见钱塘春尽处，碧桃花谢水西流。  

题城山挂月堂壁  

百叠烟鬟得眼明，坐来心迹喜双清。秋阳满地西风起，犹有啼莺四五声。  

晚步  

排门帘幕夜香飘，灯火人声小市桥。满县月明春意好，旗亭吹笛近元宵。  

夜归  

竹舆伊轧走长街，掠面风清醉梦回。曲巷无声门户闭，一灯犹照酒炉开。  

斑骓  

斑骓别后月纤纤，门外疏桐影画帘。留下可怜将不去，西风吹上两眉尖。  

高景山夜归  

伊轧篮舆草露间，夜深林月覆孱颜。忽逢陂水明如镜，照见沉沉倒影山。  

衮山道中  

虎啸狐鸣苦竹丛，魂惊终日走蒙茸。松林断处前山缺，又见南湖数十峰。  

游宁国奉圣寺  

松梢台殿郁高标，山转溪回一水朝。不惜褰裳呼小渡，夜来春涨失浮桥。  

道见蓼花  

秋风袅袅露华鲜，去岁如今刺钓船。歙县门西见红蓼，此身曾在白鸥前。  

桐庐  

湿云垂野淡疏林，十日山行九日阴。梅子弄黄应要雨，宁知客路已泥泞。  

社日独坐  

海棠雨后沁胭脂，杨柳风前捻绿丝。香篆结云深院静，去年今日燕来时。  

虞姬墓（在虹县下马铺北三十七里）  

刘项家人总可怜，英雄无策庇婵娟。戚姬葬处君知否，不及虞兮有墓田。  

秦楼（在相州寺中，上有贵人，幕而观使客，云是郡主，太守之妻也。大抵相台倾城出观，异於他州）  

栏街看幕似春游，斑犊雕车碧画油。奚女家人称贵主，缕金长袖倚秦楼。  

丛台（在邯郸北门外）  

凭高阅士剑如林，故国风流变古今。袨服云仍犹左衽，丛台休恨绿芜深。  

卢沟（去燕山三十五里，虏以活雁饷客，积数十只，至此放之河中，虏法五百里内禁采捕故也）  

草草鱼梁枕水低，匆匆小驻濯涟漪。河边服匿多生口，长记轺车放雁时。（此河宋敏求谓之芦菰，即桑乾河也，今呼卢沟。）  

与郑少融赵养民二使者访古訾家洲归憩松间二君欲助力兴废戏书此付长老善良以当疏头  

飘飘竹雨润轻裘，袅袅松风系小舟。安得从容兴废手，越人重上訾家洲。  

罗江  

岭北初程分外贪，惊心犹自怯晴岚。如何花木湘江上，也有黄茅似岭南。  

清湘驿送王柳州南归一绝  

南归北去路茫茫，不是行人也断肠。可惜湘江春夜月，落花时节照离觞。  

九盘坡布水  

莫惜萦回上九盘，洗心双瀑雪花寒。野翁酌水煎茶献，自古人来到此难。  

宋玉宅（相传秭归县治即其旧址，县左旗亭，好事者题作宋玉东家）  

悲秋人去语难工，摇落空山草木风。犹有市人传旧事，酒墟还在宋家东。  

销夏湾（吴王避暑处，平湖循山，一湾云水胜绝）  

蓼矶枫渚故离宫，一曲清涟九里宫。纵有暑光无着处，青山环水水浮空。  

与现寿二长老游寿泉因话去年林屋之游题赠  

何年锡杖剧清甘，天遣深源寿此庵。金靥万枝浮倒影，为君题作菊花潭。  

松风放浪入云关，二衲相从一士闲。人与瘦筇俱老健，去年今日在包山。  

元夜大风雨一绝  

东风无赖妒华年，一夜凄寒到酒边。放尽珠帘遮宝炬，莫教檐雨湿青烟。  

三江亭观雪  

阴山阳朔雪中回，行到天西玉作堆。乘兴却游东海上，白银宫阙认蓬莱。  

鳗井  

决甃神通未易论，雨声留客夜翻盆。不辞客路春泥滑，且足秧田旧水痕。  

元日马上一绝  

泥絮心情雪样髯，诗囊羞涩酒杯嫌。年来万事都消减，惟有床头历日添。  

元夕  

粉痕红点万花攒，玉气珠光宝月团。帘箔通明香似雾，东风无处着春寒。（谓吴中剪罗琉璃二灯。）  

石湖芍药盛开向北使归过维扬时买根栽此因记旧事  

竹西歌吹荻花秋，遗老垂洟送远游。羌笛夜阑吹出塞，当年如此梦扬州。  

题秋鹭图  

昨夜新霜冷钓矶，绿荷消瘦碧芦肥。一江秋色无人问，尽属风标两雪衣。  

晚思  

藓墙莎砌响幽虫，睡起翻书觉梦中。残暑一窗风不动，秋阳入竹碎青红。  

## 石门诗钞  

释德洪  
谒狄梁公庙  

九江浪粘天，气势必东下。万山勒回之，到此竞倾泻。如公廷诤时，一快那顾藉。君看洗日光，正色甚闲暇。使唐不敢周，谁复如公者。古祠苍烟根，碧草上屋瓦。我来春雨馀，瞻叹香火罢。一读老范碑，顿尘看奔马。斯文如贯珠，字字光照夜。整帆更迟留，风正不忍挂。  

谒蔡州颜鲁公祠堂  

开元天宝政多暇，孽臣奸骄浊清化。尺八横吹入醉乡，国柄倒持与人把。渔阳番将易汉官，在廷之臣无谏者。吴绫蜀锦光照眼，更觉霓裳韵和雅。叛书夜到华清宫，狩吕骨惊天子讶。二十四城陷同日，长嗟乃尔忠臣寡。闹传平原城壁坚，穴鼻可以牿牛马。譬如滟预屹中流，江势远来波倒射。吾知守职事主耳，行藏初不较用舍。公时风姿入睿想，贯日精诚震天下。我行上蔡黄犬门，惊风急雪吹平野。娇鸦暮集村不嚣，古祠窈窕连桑柘。圣朝亦旌异代忠，轩然眉须入图画。和如戏泚卢杞题，俨若梦令希烈怕。至今握拳透爪地，想见怒词犹慢骂。声光自与日月争，事之成败其天也。此诗我欲扫东壁，入字端宜擘窠写。便觉云收六合阴，春随喜色生晴野。  

题李愬画像  

淮阴北面师广武，其气岂止吞项羽。君得李祐不肯诛，便知元济在掌股。羊公德化行悍夫，卧鼓不战良骄吴。公方沉鸷诸将底，又笑元济无头颅。雪中行师等儿戏，夜取蔡州藏袖里。远人信宿犹未知，大类西平击朱泚。锦袍玉带仍父风，拄颐长剑大梁公。君看鞬櫜见丞相，此意与天相始终。  

同景庄游浯溪读中兴碑  

上皇御天功最盛，生民温饱卧安枕。醉凭艳姬一笑適，薄夫议之无乃甚。长安遮天胡骑尘，潼关战血深没人。哥舒臣贼不足惜，要脔国忠如脍鳞。苍黄去国食不暇，马嵬赐死谢天下。反身罪己成汤心，奈何犹有讥之者。取非其子又遽匆，灵武君臣无怍容。何须呜咽让衮服，自控归鞍八尺龙。谁磨石壁湘江上，揩拭云烟溅惊浪。龙蛇飞动忠义词，颜元色庄俨相向。与君来游秋满眼，闲行古寺西风晚。道人兴废了不知，但见游人来读碑。  

同超然无尘饭柏林寺分题得柏字  

沙村宿雨馀，炊烟淡寒色。山墟蚕市休，野饭渔舟隔。忽逢柳际门，知有道人宅。扣扉山答响，童子出迎客。空庭竟何有，冻死千岁柏。钟鸣食时至，老僧揖就席。香粳定宿舂，露葵应晓摘。充饥一饭美，何啻万钱直。风轩纳山翠，引手扪石壁。爱此玉崔嵬，岁久自崩拆。下有洄涡泉，甘凉冰齿颊。勿轻一脉微，去涨万顷泽。吾行无疾徐，住佳去亦得。欲收有声画，绝景为摹刻。兴来勿复缓，转顾成陈迹。  

大雪戏招耶溪先生邹元佐  

昨夜颠风吹裂石，晓来雪片大如席。耶溪先生醉不知，拥絮雷霆喧鼻息。痴奴搥门呼不譍，但闻含糊语呵叱。先生行世如行川，虚舟触人无怨言。逢人觅钱即沽酒，得钱不谢犹傲然。我欲看君堕帻醉，便觉两颊微涡旋。款段自能驮醉起，归路逆风吹冻耳。入门儿女啼饥寒，瞪目瞠然作直视。  

赠蔡儒效  

我家与君邻屋居，君昔未生先长我。君发齐眉我总角，竹居读书供日课，君诵《盘庚》如注瓶，我读《孝经》如转磨。长老奇君王佐才，拭目颙颙观长大。十三环坐同赋诗，出语已能惊怯懦。风雷绕纸成千篇，弃遗不惜如零唾。神思义表文融明，清绝如珠不受涴。江左相传纸价增，东坡一读不复和。怀高识远不可屈，功成回首破甑堕。家贫口众难自安，出图斗粟充饥饿。闹闻笔阵扫万人，上国英雄胆先破。殿前作赋声摩空，盛名四海争掀播。华裾如葱马如龙，九衢突若流星过。我经忧患早衰微，生怕虚名招实祸。方衣童首住江村，饱饭爱寻闲处卧。睡馀信手摸书看，会意起来行复坐。林泉成趣亦题诗，年来藁帙成堆垛。仙郎开卷面发光，夸我雄词惊李贺。相期他日同此游，先买邻庵山数朵。青松白石闻此言，共作庐山二十个。  

豆粥  

出碓新粳明玉粒，落丛小豆枫叶赤。井花洗粳勿去其，沙瓶煮豆须弥日。五更锅面沤起灭，秋沼隆隆疏雨集。急除烈焰看徐搅，豆才亦趁洄涡入。须臾大杓传净瓮，浪寒不兴色如栗。食馀偏称地炉眠，白灰红火光蒙密。金谷宾朋怪咄嗟，蒌亭君臣相记忆。我今万事不知佗，但觉铜瓶蚯蚓泣。  

汪履道家观所蓄烟雨芦鸿图  

西湖漠漠生烟雨，浦浦圆沙凫雁聚。今日高堂素壁间，忽见西湖最西浦。翩翻两雁方欲下，数只飘然掠波去。独馀一只方稳眠，有梦不成亦惊顾。萧梢碧芦秋叶赤，青沙白石纷无数。我本江湖不系舟，尔辈况亦江湖侣。令人便欲寻睿郎，呼船深入龙山坞。  

苏子平汪履道试李潘墨  

南阳国师古禅伯，玉殿以棋聊戏客。客虽四海棋绝伦，我解两奁俱用黑。侍臣大惊帝微笑，客亦袖手吁莫测。黑中优劣自能分，正似苏汪今试墨。老潘气韵凌阿宽，二李不平有矜色。坐令好事旁舍郎，瞠视无言受巾帼。我非南阳不能辨，以手扪头空叹息。径当相携诣瞽叟，夜半一辨须明白。  

送雷从龙见宣守并序  

韩子苍少时，从雷从龙先生游。子苍已入馆，而从龙尚高卧庐山之下，六丧未葬，特诣宣城，谒知府舍人刘公、衮公、衮佥判在府中，作此诗送之。  

子苍布衣昨日脱，今日便校秘阁书。勿惊韩雷相隐显，今来古孙名姓俱。君看守道已华国，先生徂徕犹把锄。嗟君六丧寄空馆，富人满前那可拣。坏衣悬鹑无一钱，想像郭公四十万。青云故人气如春，解令寒谷生和珍。江浦买舟春水生，片帆何日到宣城。府中若见空青老，从渠为觅诗遗藁。  

予在龙安木蛇庵除夕微雪及辰未消作诗记之二首  

终夕不自寐，老逐客愁长。寒威正折绵，归梦不成往。萧惊闻打窗，气势颇舂撞。地炉对残缸，瓦沟集清响。起看雪覆砌，秀色动屏帐。归来檐溜滴，生席初未暖。乃知春草微，已出严凝上。但馀檐卜林，落花和月赏。  

元朝喜见雪，一室哗少长。新年方下车，故岁已长往。和诗如弈棋，时时作头撞。知谁径寻我，东墙屐齿响。正当稳靠蒲，移几就纸帐。宿砚已生冰，呵笔藉和暖。一片忽飞来，堕我诗卷上。为置石鼎烹，茗饮聊同赏。  

龙安送宗上人游东吴  

淮水送君春雨馀，刺舟断岸归匡庐。江面别我秋天远，轻囊瘦策游西湖。君去复来如社燕，我独留滞如贾胡。牵衣觅诗亦不恶，怪君儿戏忘髭须。平生千偈风雨快，约束万象如驱奴。饥来一字不堪煮，乃知弄笔输耕锄。不如寻我旧游处，武林清境天下无。耐清不得却来此，作诗送君游上都。  

送充上人谒南山源禅师  

老源缚屋矶山侧，庐山对门江水隔。单丁住山二十年，一等栽田博饭吃。诸方说禅如纺车，我口钝迟无气力。屋头枯木自安禅，生铁脊梁钉椿直。我昔东游曾见之，两颊温然笑涡出。到今持梦渡扬澜，浪花漫天浩无极。纷纷衲子饱眠卧，面如栀子衣领白。年年江北与江南，谁肯端来寻此客。爱君今人肺肠古，毛骨含秋眼睛碧。能知此老端往寻，处处好山留不得。作诗赠君终自愧，君去我留空叹惜。  

至丰家市读商老诗次韵  

扬柳护桥眷欲暗，山茶出屋人未知。冒田决决走流水，小夫铲塍翁夹篱。雪晴春巷生青草，烟湿人家营晚炊。心疑辋川摩诘画，目诵匡山商老诗。夜投村店想清境，蛙满四邻檐月移。卧看孤灯心耿耿，呼童觅纸聊记之。  

送觉海大师还庐陵省亲  

老踪沧海珠，道价压千古。莫年还东吴，岂不以亲故。世衰道陵夷，学者例顽鲁。处处如尘沙，纷然不容数。但夸谢公子，乃翁堕江渚。坐令乳臭儿，高论不少惧。安知覆渔舟，甚愧编蒲履。大师京国来，秀色见眉宇。笑谈出流辈，亦自有佳处。怀亲不能休，饮食忘匙箸。醉翁乡里贤，安角诵翁语。人老尚康健，春寒与秋暑。念之凭高楼，白云入瞻顾。浩然有归兴，掣肘径驰去。遥知到螺江，杜林闻布谷。迎门一调笑，讙极但摩拊。童头想怀橘，衣椹应戏舞。聊用慰其心，高追古人步。此诗语散缓，细读有奇趣。譬如食橄榄，入口便酸苦。勿示痴道人，被骂吾累汝。  

仇彦和佐邑崇仁有白莲双葩并干芝草丛生於县斋之旁作堂名曰瑞应且求诗敬为赋之  

宰肉社树阴，岂无天下志。用材朴楔间，已有经纶意。欲观临大事，必自小者耳。彭侯伟杰姿，要是千乘器。小邑试牛刀，不满一笑喟。仇亦何所为，睡足时隐几。原多深夜耕，门有昼眠吏。三年爱等母，百里平如水。政化不自知，草木发奇瑞。论人或多舛，唯天不容伪。耿泉岂知忠，元乳岂知义。应之捷影响，物有固然理。此堂湿青红，宾从时毕至。应为文字饮，砚席生佳气。□□□□□，□□□□□。□□□□□，□□华裾翠。吏民起献觞，愿酬太平醉。  

夏日西园  

晚庭一霎过暑雨，高林相应山蝉鸣。南窗梦断意索寞，床头书卷空纵横。蔬畦日涉已成趣，起来扶杖园中行。葵英豆荚小堪摘，矮榆高柳阴初成。野禽啄果时落地，池塘盖水新荷平。归来西屋斜阳在，原舍尚闻舂簸声。  

夏日陪杨邦基彭思禹访德庄烹茶分韵得嘉字  

炎炎三伏过中伏，秋光先到幽人家。闭门积雨藓封径，寒塘白藕晴开花。吾侪酷爱真乐妙，笑谈相对兴无涯。山童解烹蟹眼汤，先生自试鹰爪芽。清香玉乳沃诗脾，抨纸落笔惊龙蛇。源长浩与春涨激，力健清将秋气嘉。须臾沓幅乱书几，环观朗诵交惊夸。一声渔笛意不尽，夕阳归去还西斜。  

庆长出仲宣诗语意有及者作此寄之  

我有忘年生，气韵亦秀拔。岂惟有诗癖，亦醉凌波袜。平生慎许可，期期不忍发。但馀说仲宣，十常在七八。袖中出清诗，韵字清到骨。遥知亦说我，喜气见须发。相思一水间，楚岫出毫末。昨夜西风高，凭栏暮天阔。识君定何时，目送孤鸿没。  

送庆长兼简仲宣  

君诗秀气终不没，长吉精神义山骨。诸公贵人亦识面，想见宗之双鬓绿。嗟予弃置卧空山，索寞何人着眼看。高轩一日肯过我，夸声万口锋刃攒。当时见君喜不彻，喜中便知有此别。秋风云帆十幅开，石城浩荡天水接。淮南不独江山胜，国士英才从古盛。期与高人冯仲宣，小字同联寄我篇。  

李德修以乌兰河石见示  

予友李德修，少豪逸，有美才，工文章。一时辈流推之，声称著场屋。绍圣初，选於广文，至礼部，好恶不合有司，弃去游边。往来兰会甚久，晚屏迹田园。然视其气貌精特，功名一念未置也。政和七年上元前四日过予。袖中出美石一掬，大小二十八枚，有红青碧绿色。细视之，有旋螺纹，如人指纹，以夸予曰：“吾尝与诸将至古乌兰大河，河中有洲，邻夏国。此石得於大河洲中，其为我赋之。”予为大笑曰：“君同时辈流，皆践清华为显仕，跃马食肉久矣。独从予山中食脱粟，玩朽石，不亦大迂阔哉。”然德修以予言为非，作诗以还其石。  

乌兰洲塞夏国口，大河天来箭激溜。排空但闻地喘吼，势撞石壁欲穿透。石坚捍之不肯受，攧雷溅雪喧夜昼。千年石骨亦不朽，碎为青红杂怪丑。疆场久空烂甲胄，举觞天子千万寿。李侯横槊千骑后，望云赋诗剑碍肘。徐涉河流马俯嗅，下马得之等琼玖。万里来归亦何有，出以示我为拊手。笑君儿嬉忘白首，李侯气如春在柳。大河西虏置怀袖，君徒自珍世不售。敲门那能易升斗，功名偶然梦岂久。道人乃尔自薄厚，此石笑汝汝惭否。  

南昌重会汪彦章  

彦章退然才中人，讥诃唾笑皆奇伟。看君落笔挟风雷，涣然成文风行水。坐令前辈作九原，子固精神老坡气。儒生寒酸不上眼，此郎要是天下士。嗟予生计等飞鸟，翩翩吴头复楚尾。去年兴发看京华，笑傲清狂人背指。君独折简坐致我，迎门欢笑自挈履。旧闻牛鸣马不仰，女逐臭夫那有理。今年黄花南浦岸，忽然见君失声喜。僧房借榻营夜语，灯火照人如梦寐。怀中卿相且袖手，翰墨风流聊戏耳。行看上书苫块中，凛凛范公只君是。  

秀江逢石门徽上人将北行乞食而予方南游衡岳作此送之  

筠袁唇齿邦，一水连清碧。朝行筠溪边，暮见秀江色。忽闻儿童音，乃知身是客。独归江上寺，杖笠倚空壁。犀颅会四海，香火自朝夕。相逢作熟视，面数心莫识。但记石门时，笑颊清光溢。惊定喜失声，卒语成小立。是时夜气清，隙月金蛇掷。念君当北行，钵饭从谁乞。我虽能少留，秋燕社已逼。一叹偶然耳，分首成陈迹。他年何处逢，话此空叹惜。  

福岩寺梦访廓然於龙山路中见之  

山高夜气摧烦暑，竹风为作南轩雨。梦随柔橹到西兴，舣舟步入龙山坞。萧萧松下逢睿郎，问信远来亦良苦。觉来但记谈笑欢，不省欢时竟何语。卧看篝灯一点明，岭海茫茫隔吴楚。安得却如清梦中，杖履追随长尔汝。  

乾上人会余长沙  

兀坐思归不举头，窗风为我翻书叶。众中闻语认乡里，便觉石门寒叠叠。云安已作白塔新，当眼风枝心欲折。道人丛林十年旧，古寺青灯夜相接。失声方欲问江南，忽忆去年淮上别。逃空跫然闻足音，见子令人解愁结。地炉火冷霜月苦，一室喧哗终暖热。湘山破晓立俜停，秀抹铅华馀积雪。故应山亦为余喜，隔岸遥看圆笑靥。千岩佳处可同游，明日波晴当理楫。  

鲁直弟稚川作屋峰顶名云巢  

只今海上青石牛，曾卧天子黄金屋。下看朱紫如堵墙，上前诸公遭牴触。眼高四海镜面空，潜山归来巾一幅。惭愧君家小冯君，自是河东真鸾鷟。文章五色体自然，秋水精神出眉目。人间不识但闻名，水非醴泉石非玉。江南一峰独高寒，时时笑语云间宿。弟兄出处两相高，故作云巢对山谷。  

遇如无象於石霜如与睿廓然相好故赠之  

西湖睿郎最高道，思之不已令人老。道人相逢吴楚间，闻说绝与睿郎好。年来学富身转贫，岂特诗胆大於身。法朋半是奇逸者，我亦放浪无羁人。霜威折绵寒入颊，长廊无人风卷叶。寒窗诵读夏日吟，和气坐令寒妥贴。笔端解语敏於口，网笺时作龙蛇走。烦君清哦当少休，万象乞怜争叩头。  

石霜见东吴诚上人  

我寻流水行，忽入霜华谷。山阴见幽人，目带湖山绿。语温如春风，韵秀自拔俗。暗惊枯木堂，栖此一枝玉。遥知夜窗深，雪响乱修竹。宝书掩残缸，佳眠正清熟。逸想在西兴，清梦不容逐。觉来念行处，小诗欲收录。诗成写乌丝，银钩夺人目。棐几著牙签，兴来还自读。  

洽阳何退翁谪长沙会宿龙兴思归戏之  

何郎西州来，逸气扫秋晚。平生贮书腹，中有文武胆。材如骆宾王，其直亦不减。上书谕国事，忌讳失料拣。居然为逐客，安免投手板。世方例皮相，我亦作白眼。闭门古寺中，一榻聊医懒。迩来偶病渴，意绪觉萧散。颇怀当垆人，楚岫屡欲铲。我从山中来，携被夜假馆。地炉拥红金，妙语容细款。凛然忠义气，不肯受盘绾。正恐复一吐，与民作温暖。坐觉舟壑走，岁月不可挽。人生一梦耳，勿作镜中叹。何当结后期，相携游汗漫。  

次韵道林会规方外  

湘山半夜雨，断我西湖梦。卧看读书灯，花作扶头重。晓窗晴泼眼，倒挂闻么凤。起寻殿寒梅，小立幽香喷。柳丝不胜绾，笋庭春脉动。春色已如许，乐事非一种。平生所怀人，忽此笑语共。云轩为谁停？危坐山衲拥。眼高空丛林，志大骨森耸。开怀见赤心，亹亹饱谈诵。坐客鹤脑侧，我亦快心孔。袖中出新诗，笔力发豪纵。风日丽醇酽，黄泥初揭瓮。舌根有沧海，潮辩自掀涌。何当横枯藤，啮镞追两本。吾宗欲颠覆，支者例阘茸。君能为我起，逸足王良控。我诗如石田，疏理终无用。朝来强锄垦，秃笔时呵冻。摩挲铜鍱腹，博君一笑捧。  

临川康乐亭碾茶观女优拨琵琶坐客索诗  

小槽横捧梳妆薄，绿罗绾带仍斜搭。十指纤纤葱乍剥，紫燕飞翻初弄拨。梨园曲调皆品匝，敛容却复停时霎。日烘花底光似泼，娇莺得暖歌唇滑。圆吭相应啼恰恰，须臾急变花十八，玉盘蔌蔌珠玑撒。坐客渐欲身离榻，裂帛一声催合杀。玉容娇困拨仍插，雪梅一枝初破腊。  

洪玉父赴官颖川会金陵  

迂疏世不要，冷落眠山寺。空山断往还，落花自流水。平生所怀人，那料千里至。欢极看屋梁，通夕不成寐。晓从城郭来，山亦为余喜。登门见眉须，已觉增爽气。洪徐皆人龙，论议例英伟。君於二老间，妙语发温粹。胡为下僚中，混此万乘器。摄衣愿从君，举步惧椎鄙。安知出爱忘，剧谈略势位。便欲携与东，载我以船尾。予生分奇蹇，事事得败意。独於天下豪，未识已神契。天公亦见怜，以此厚我耳。西湖今古胜，前辈风流地。风月久乾没，画舫谁料理。行当入君手，想见饱风味。不得陪清游，起坐终夜喟。定有湖上诗，无辞远相寄。  

珪粹中与超然游旧超然数言其俊雅除夕见於西兴喜而赠之  

蜀客快剧谈，风味出讥诮。众中闻巴音，必往就一笑。道人西州来，风度又高妙。吾家长头郎，高蹈万物表。平生少推可，说子不知了。吾初意魁梧，一见殊短小。篝灯款夜语，每每犯吾料。貌和华林风，气爽霜天晓。坐令岑寂中，绝尘追騕褭。君看显与讷，出蜀亦同调。竟如众星月，声光泼云峤。子亦当加鞭，岁月一过鸟。  

御手委廉访守贰监勘钊庆裕二十三日复收入禁将入狱忧无人供饭有银一两钱六百以付来胜甫胜甫曰此止可办半月过此如何余默计曰有官饭耳  

出狱未两月，单身寄孤馆。别甑容搭馏，酬以涤碗盏。那知复入狱，亲旧无半眼。但馀半月粮，何以供岁晏。摩挲没柄杓，准拟吃官饭。来生空敛眉，其室亦喟叹。丛林明白老，寰宇洪觉范。所至神物护，尔辈见不惯。我说此偈已，万象俱称赞。  

与黄六雷三  

我觅应佣者，忽得黄与雷。结束颇精悍，拱喏骇吾侪。从余今几日，临事见肺怀。立身守忠直，勿自无疑猜。为奴不欺主，乃是廊庙材。何必弄笔语，然后为贤哉。纷纷贵与贱，百年同一坏。强担坐亦汝，万事付浮埃。  

大圆庵主以九祖画像遗作此谢之  

大圆庵中亦何有，但有草座枯藤枝。朝来壁间亦图画，何从貌此宁馨儿。发光抹漆肤琢玉，坐睡俛然方拄颐。当时两脚不肯举，今虽有口如当时。知谁逸想寓此意，必也高人非画师。我遭俗瞋坐多语，坐客厌处终不疑。兴来曳杖出门去，路穷回反无涧溪。见之心怍有愧色，君以赠我聊针之。亦知褊心当服韦，命车何必先锋为从。今靖然痛坚捍，正恐习气时决堤。细看忽忆孔北海，曾读曹瞒禁酒词。  

怀忠子  

昏花委篝灯，夜雨集梧井。空房啮饥鼠，坏壁咽寒蚓。有生独多艰，念极泪殷枕。亲朋势宜绝，丑恶讳闻听。弃遗等苦李，零落如断梗。忠也新数面，义已到刎颈。愿留广推挤，守护轻躯命。逐臭宁有理，嗜痂亦天性。人情骨肉离，道义燕秦并。相逢百忧中，如热啜甘冷。气清秋泼山，韵胜月夕镜。何时一丘壑，携子脱尘境。风林作清啸，追步千峰顶。  

瑜上人自灵石来求鸣玉轩诗会予断作语复决堤作一首  

道人去我久，书问且不数。闻余窜南荒，惊悸日枯削。安知跨大海，往反如入郭。譬如人弄潮，覆却甚自若。旁多聚观者，缩头胆为落。僻居少过从，闲庭堕斗雀。手倦失轻纨，扣门谁剥啄。开关忽见之，但觉瘦矍铄。立谈慰良苦，兀坐叙契阔。谁持稻田衣，包此剪翎鹤。远来殊可念，此意重山岳。悃愊见无华，语论出棱角。为余三日留，颇觉解寂寞。忽然欲归去，破裓不容捉。想见历千峰，细路如遗索。相寻固自佳，乞诗亦不恶。而余病多语，方以默为药。寄声灵石山，诗当替余作。便觉鸣玉轩，跳波惊夜壑。  

追和帛道猷一首并序  

山阴帛道猷诗寄道一，有相招之意。曰：“连峰数千里，脩竹带平津。云过远山翳，风来梗荒榛。茅茨隐不见，鸡鸣知有人。闲步践其径，处处见遗薪。始知百世下，亦有上皇民。”政和六年正月十日，余已定居九峰，而超然辈皆在，已无所羡。特味猷诗，追继其韵，使诸子和之。  

永怀山阴老，漱流味馀津。幽寻见兰丛，苍然出荆榛。便欲即之语，忘其千岁人。归休正吾志，理顺如析薪。夜舂博饭吃，犹胜海南民。  

次韵公弱寄胡强仲  

念昔谪海南，路尘吹瘴风。未即弃沟壑，尚在拴索中。亲朋半天下，万里不一逢。髯胡岂有罪，乃肯与我同。情亲等昆弟，使令惟西东。时为解我语，道大自不容。邵阳雨中别，涕泪落无从。我伴有形影，渠归无仆僮。三年锻百巧，遂成喑与聋。今日复何日，岳寺闻楼钟。聚观迎万指，登睫排千峰。黄泉天复见，白骨肉已重。髯虽未对面，音问已喜通。夫子佐岣嵝，有道如葛洪。笔力扛九鼎，奇语出遽匆。长篇春争丽，送我归新丰。且约老南岳，幅巾追瘦筇。拊手辄大笑，此计随虚空。山林当付我，君事侯与公。麒麟未易系，健鹘那可笼。  

次韵天锡提举  

携僧登芙蓉，想见绿云径。天风吹笑语，响落千岩静。戏为有声画，画此笑时兴。夙习嗟未除，为君起深定。蜜渍白芽姜，辣在那改性。南归亦何有，自负芦圌柄。旧居悬水旁，石室如仄磬。行当洗过恶，佛祖重皈命。念君别时语，皎月破昏瞑。蝇头录君诗，有怀时一咏。  

送文中北还  

瘴海夜成焰，鬼关昼常阴。栅庐馀百家，间见椰子林。居人例椎髻，豹狼而衣襟。语言不可读，冥目以意寻。居然不可解，欲问返如喑。君持使者节，风彩动云岑。轩渠笑时语，万籁转笙琴。余方卧圜土，跫然欣足音。相逢春脱手，归意不可擒。便觉暮雨山，扫空烟翠深。袍袴洗羊负，项背逃芒针。乃尔径去亟，翩翩出笼禽。津渡已挝鼓，高帆摩天心。行矣勿作恶，万事付醉吟。当会西林下，相对说如今。  

次韵彭子长佥判二首  

我穷亲旧绝，君来殆天遣。度关一句妙，不拨机自转。令人意颓然，盎如醉黎衍。【黎人谓饮酒为衍也。】新诗丽吴姬，雾鬓风前卷。细看发豪放，川奔惊地喘。才高那可妒，默念耳自反。不禁数馀年，三眠蚕欲茧。思君谁与同，月度微云浅。  

愁如羊公鹤，氋氃费推遣。心如旋磨驴，日夜团圞转。夫子为讥诃，譬说颇蔓衍。愁心得少休，忽作象鼻卷。出门无所诣，地坐息疲喘。路穷辄一笑，兴尽复回反。风光闻布穀，人家初煮茧。倚藤望九峰，层叠分浓浅。  

食菜羹示何道士  

穷冬海道绝，瘴雨晴墟里。何以知岁丰，未卯炊烟起。先生清梦回，科髻方隐几。獠奴拾堕薪，发爨羹藷米。饱霜阔叶菘，近水繁花荠。都卢深注汤，米烂菜自美。椎门醉道士，一笑欲染指。诫勿加酸咸，云恐坏至味。分尝果超绝，玉糁那可比。鲜肥增恶欲，腥膻耗道气。毕生啜此羹，自可老儋耳。录以寄徐闻，阿同应笑喜。  

馈岁次东坡韵寄思禹兄  

我来客湘江，独泛无人佐。封疆接南越，都会列百货。方嗟岁除矣，仍喜此月大。思归姑置之，且枕曲肱卧。馈问亦未能，起看灯照座。念贫米无舂，笑富粉转磨。二者分劣优，等是一年过。唯有东坡翁，作诗今续和。  

仙庐同巽中阿祐忠禅山行  

好山不知源，胜处藏叠嶂。兴来理清游，意适争勇往。事异倾同识，顾语山答响。野泉行浅沙，脱屦屡植杖。相羊木阴下，喘坐清相向。阿祐华林风，媚秀得妍状。忠禅等鹄清，精神照冰段。住山异比丘，韵出羲皇上。风度太清癯，吐语极豪放。拨置形骸外，卸裓藉草莽。独余衰退姿，面色馀烟瘴。胜践偶获陪，兹乐非夙望。一笑粲妍鄙，散坐推少长。愧无斜川诗，苦语出牵强。读之辄自差，幸君一拊掌。  

戏廓然  

久不对睿语，便觉牙颊强。独行溪山间，清鹄失群伴。温软闻吴音，攀翻忽东向。试问识睿否？客曰甚无恙。但遭吕吴兴，拽手不少放。欲使开笑齿，说法人天上。掉头掣肘去，不顾西兴浪。登舟翻然行，万众皆目断。平生勇於道，气韵真迈往。安肯逐儿辈，低首投世网。但恐吕望之，追法薛廷望。茶盐以加之，趁出白云嶂。要看呵佛祖，瘦拳捉藜杖。  

春去歌  

杏子生仁桃叶长，西园日脚逾女墙。墙阴娇语谁家娘，凉凉作队来采桑。玉纤拾砾抵翠羽，莺燕笑语殊不忙。吴蚕睡起未成茧，肺肠已作金丝光。归来远山堆莫碧，无端野李娇春色。辛夷花零愁更多，熏骨真香无处觅。  

七月十三示阿慈  

寺已馀十僧，田不登百数。何以常乏食，强半了租赋。今年失布种，正坐无牛具。六月始分秧，江流冒塍路。水退秧陷泥，经月已无雨。枯根折龟兆，瘦叶压勃土。邻家饭早占，我方质袍袴。此生为口腹，梦幻相煎煮。阿慈佐井臼，事众耐辛苦。今朝质且尽，父子屹相觑。颓然辄坐睡，欠申久不语。只个甘露灭，可质请持去。  

西湖寺逢子伟  

我行厌风埃，日莫休逆旅。疲坐扪蚤虱，呼童洗袍袴。起寻古招提，思与幽人晤。忽觉华气生，乃与周郎遇。笑谈倾坐人，我亦为停尘。袖中出新诗，贯珠穿妙语。丽如花林风，清甚空阶雨。坐令羁旅情，掣肘弃余去。太平疆埸空，英雄功业悮。如君文武姿，其可着闲处。霸陵旧将军，月黑射猛虎。夜归逢醉尉，颇复较胜负。丈夫有用同，世态度今古。何时紫泥书，夜半捶门户。边风吹塞尘，千骑红妆女。横槊赋新诗，唾手取黠虏。麒麟入图书，佩剑捻白羽。  

和曾逢原试茶连韵  

霜须瘴面豁齿牙，门前小舟尝自拿。茅茨丛竹依垅畲，君来游时方采茶。传呼部曲江路赊，迎门颠倒披袈裟，仙风照人虔敬加。秀如春露湿兰芽，和如东风吹奇葩。马蹄归路冲飞花，青松转壑登龙蛇，路人聚观不敢哗。诗筒复肯来山家，想见戟门兵卫遮。湘江玉展无纤瑕，但闻江空响钓车。嗟予生计唯摝虾，安识醉墨翻侧麻。喜如小儿抱秋瓜，宣和官焙囊绛纱。见之美如痒初爬，爱客自试欢无涯，身世都忘是长沙。院落日长蜂趁衙，园林雨足鸣池蛙。诗成句法规正邪，细窥不容铢两差，逸群翰墨争传夸。坡谷非子前身耶，沅湘万古一长嗟。明年夜直趋东华，应有佳句怀烟霞。  

寄彭景醇奉议  

我庵湘山麓，君家湘江尾。共看湘山云，同饮湘江水。君有负郭田，饱食骄稚世。小儿探井臼，大儿了租税。我独生事拙，饘粥每不继。君如李大夫，时时容乞米。永怀湖山堂，风物自闲美。《愣严》初读罢，篆冷空窗几。微风拾残红，幽鸟妨春睡。苍苔满门巷，榆柳阴覆砌。杖策亦窥园，悠然望层翠。岁时无营为，祭奠修家礼。自觉去幼安，正复不远耳。遥知读此诗，忻然开笑齿。  

次韵周达道运句二首  

问人欲买山，便应知宦情。诗眼艳秋水，袖手望空青。家蓄不贪宝，寸田常自耕。永怀柴桑归，悠然见真诚。不甘口腹累，折腰求乳腥。偶题五字句，醉墨半欹倾。麒麟入图画，鼎彝书姓名。何如癭瓢中，独酌郎官清。鸟啼春寂寂，院静花冥冥。悬知睡足处，衾暖纸窗明。  

朱门连大藩，知是故人宅。登门一笑欢，忘其身是客。丛林断岸西，聚落一水隔。欲知往来数，鸡犬亦相识。人情改朝夕，世议苦迫窄。公辈月轮高，不涴浊流色。拨书卧清晓，井汲闻馀滴。职严宾谒少，境静意自適。嗟余眷闾里，边风马嘶北。公贤义当亲，此外吾何择。瘴痾苏昼簟，小寝喧鼻息。梦惊哦公诗，清欢洗岑寂。  

游白鹿赠大希先  

昔人隐临湘，解跨白鹿游。公来吊陈迹，但有林壑幽。春风扫夕阴，雌霓饮涧湫。披晴望形胜，衣裾空翠浮。道人高尻揖，自陈语和柔。乌犹为人好，草亦能忘忧。矧汝家临川，共饮西津流。欣然为题诗，清绝如霜秋。诗成又自录，小字如蝇头。意重恐难荷，乡义良已周。遥乘知兴耳，兴罢夫何求。我和无好语，效颦增叹羞。  

会福严慈觉大师  

慈觉初见我，背呼仰而应。遂同宿湘上，夜语如建瓴。犀颅气不詟，虎颔日有棱。精彩类澄观，突兀掩万僧。乔岳占南极，寒翠知几层。此老家此山，亲分漳水灯。宝坊天雨华，午梵盘清冥。欲知法席盛，但看道价增。破夏出山来，乃尔忘规绳。盖皮为之灾，公卿慕声称。我幸无子累，痴钝人所憎。平生寝饭外，摩挲一枝藤。少年入三吴，题诗遍西兴。归来舟彭蠡，浪山雪崩腾。匡庐落笑中，万叠横空青。又尝游并汾，趼足渡河冰。冲虎上太行，鸡鸣见日升。此乐堕渺莽，坐睡头髯，鬙。朅来湘西坞，倦鹤整羽翎。只待秋风健，祝融期再登。  

你能禅三乡俊宿山  

湘西春色无人要，万顷镜空飞白鸟。小阁披衣眼力衰，一声《钦乃》酬清晓。芒鞋闲穿聚落来，此岸绿阴行不了。南台老未忘乡井，抵掌清谈辄高笑。烹茶煮笋未当勤，放意赋诗语奇峭。此生何处不戏剧，万事随缘真道妙。何当借子西斋宿，共看湘月千峰表。  

送瑫上人往临平兼戏廓然  

鹘瑫脑骨紧，脚力健生云。叠数一万里，捷於臂屈伸。肉佛不讥诃，称之返云云。坐诵觉范诗，抄录亦甚勤。群儿争欺之，伪杂以佗文。瑫独颔不语，饭沙俱一吞。湘西雪达旦，万树吐奇芬。冻行如鹭鸶，雪泥溅衣裙。解包呵直指，又作饥猨蹲。放意说临平，想见禅诵群。坐令冷斋中，忽然变春温。明朝别我去，掣肘径出门。便觉西湖月，夜坐生梦魂。  

送元老住清修  

湘水有庐山，蜀僧有吴韵。无尘而俱清，雪月夜相映。书痴喜借人，香癖出天性。垂涕拨黄独，粪火曾发哂。三年我东邻，家颠开小径。一饭必招呼，嘲之终不愠。明朝趣去我，岁逼青阳近。子已饱丛林，件件无遗恨。赠子湘源春，山穷春不尽。  

郑南寿携诗见过次韵谢之  

赋砆世既以为玉，芝兰那知不为莸。人间万事醉不理，携被来为林壑游。雪花成山过惊浪，五展暮天开橘洲。篙师绝叫风掠耳，萧萧两鬓空飕飗。松声盘空上烟翠，顾陟佳处每迟留。袖中出诗愕坐客，涔蹄乃尔容吞舟。东坡句法补造化，山谷笔力江倒流。两翁连联竟仙去，暮年见子忘百忧。念当明日江南路，幕阜倚天佳气浮。故人问我今何似，为道摧颓如慧球。  

次韵经道夫书堂  

书堂山崦西，微路经桑柘。婉婉绿阴中，伛偻牵羸马。须臾将平川，时过幽溪泻。源深人家稀，落日耕钓罢。过墙傍修竹，深处开茅舍。池塘远轩窗，秀露风清夜。杯盘灯火里，笑语茅檐下。白酒泻新糟，醇酽如压蔗。酒酣面发赤，箕坐谈王霸。排斥出忌讳，怪语令人怕。野僧旧不欢，痴坐相嘲骂。但作鹤脑侧，思欢殆无暇。夜阑乞新诗，自愧非作者。张灯扫西壁，把笔强驱驾。万景每骚纵，此夕偶相借。遂令诸子欢，一一如图画。  

初到鹿门上庄见灯禅师遂同宿爱其体物欲讬迹以避世戏作此诗  

上庄俯汉江，古木杂桑柘。槐衙阴广陌，麦浪涨平野。连云对囷廪，用谷量牛马。我来二月破，解鞍绿阴下。纵望烟霏中，领略见楯瓦。耆年骨柴崖，迎客意倾写。干戈争夺馀，身在相惊诧。山空啼杜鹃，龛灯自清夜。敛眉问儋州，亟口谈江夏。以余游二公，老大知识寡。暮归逢醉人，往往遭捶骂。鹿门有馀地，贤矧如君者。为连修竹林，规以构茅舍。伏舂旧所能，犁锄当学把。相见水过膝，蓑笠清入画。  

山寺早秋  

千本苍杉俱合抱，夕阴相映寒蝉噪。残僧独归清入画，秋色满庭浓可扫。霜钟初歇月未生，但觉篝灯一点明。阶除环佩走流水，楼阁诵经童子声。  

信上人自东林来请海印禅师过余湘上以赠之  

五湖东归风转舵，柔橹声中飞鸟过。开蓬不信是庐山，忽惊落瀑从空堕。道人个中三十秋，那知今始载归舟。白藕池边月初吐，应对邻房说旧游。  

十月桃  

雪中桃花夜来折，儿稚犯寒争欲摘。老仙呵手捻吟笔，指以谓余还叹息。已作匆匆十月开，人间安得千年枝。  

雨中闻端叔端素饮作此寄之  

但见杯中春泼面，不知门外雨翻盆，人间万事一虻蚊。正恐卷毡为鳖饮，何妨跨项作猿蹲，此生随处有乾坤。短李貌和髯似棘，王郎耳热气如霓，不知今日是何时。醉乡城郭无关钥，世路风波太崄巇，且看相枕烂如泥。  

秋夕示超然  

夜色已可掬，林光翻欲流。一钩窥隙月，数叶搅眠秋。清境扶归梦，残缸替客愁。搜诗时画席，忽觉此生浮。  

早春  

山中春尚浅，风物丽烟光。涧草殷勤绿，岩花造次香。浮根争附络，细叶正商量。好在幽兰径，无人亦自芳。  

除夕和津汝楫  

今夕亦常夕，人偏故国思。不堪搓冻耳，听诵未归诗。家室喧哗后，深檐雨雪时。炉香待清旦，此意有谁知。  

启明轩次朗上人韵  

澄滓动精色，开轩万象分。光无回避处，眼自覆藏君。霞缕萦经轴，烟丝减篆文。个中无剩语，题目是先闻。  

清明前一日闻杜宇示清道芬  

篱外花如海，闲轩小寝惊。最先闻杜宇，更觉近清明。云怒必为雨，风和拗得晴。阿芬甘劣我，笑里恰诗成。  

读瑜伽论  

此生已无累，一席可穷年。细嚼宝公饭，饱参弥勒禅。懒修精进定，爱作吉祥眠。夜久山空寂，唯闻绕砌泉。  

春日溪行  

侧布宝坊地，白沙杨柳湾。忆曾婴死祸，不自意生还。已觉无乡梦，今真是故山。溪花眠雾雨，春在有无间。  

宿本觉寺  

一宿路旁寺，霜清梦亦寒。忆曾游览处，来觅旧题看。病衲成新塔，层楼隐败垣。青山犹不老，千叠似翔鸾。  

次忠子韵二首  

湘云刺世眼，独可著闲踪。鸥迥千寻雨，江寒一再风。旋钻新火后，初脱夹衣重。坐客经年别，兰芽茁旧丛。  

新秧翻翠浪，青子退红英。获麦风光近，络丝欢笑声。瞢腾幽梦破，酝造小诗成。好在归来燕，营巢占画楹。  

早登澄迈西四十里宿临皋亭补东坡遗  

天下至穷处，风烟触地愁。村嚣闻捉拗，岸汁忽西流。鸟道通儋耳，鲸波隔万州。趁鸡行落月，凄断在蛮讴。  

过凌水县  

野径如遗索，萦纡到县门。犁人趁牛日，蛋户聚鱼村。篱落春潮退，桑麻晓瘴昏。题诗惊万里，折意一消魂。  

杨文中将北渡何武翼出妓作会文中清狂不喜武人径饮三杯不揖坐客上马驰去索诗送行作此  

兰丛聚贵客，花轮环侍儿。三杯吾径醉，四座汝为谁。但觉眩红碧，了不闻歌吹。翩然上马去，海月解相随。  

渡海  

万里来偿债，三年堕瘴乡。逃禅解羊负，破律醉槟榔。瘦尽声音在，病残须鬓荒。馀生实天幸，今日上归艎。  

夜坐分题得廊字  

一雨饯残暑，瘴痾苏簟凉。卧闻田果落，起觉斛兰香。幌内水萤入，阶除露叶光。知谁爱清境，步屟响修廊。  

次韵衡山道中  

岳色堕马首，岚光忽满襟。眼寒知意适，句苦觉愁侵。沃野献新绿，残晴酿晚阴。天涯惊去雁，料理欲归心。  

甲辰十一月十二日往湘阴马上和季长见寄小春二首  

雨暗书云节，梅偷破腊春。里闾相馈饷，风物近袁筠。吴语知无伴，楚衣聊试新。忽惊身是客，流落老湘滨。  

风埃九十里，雾雨湿驼裘。雁过回诗眼，江寒聚晚愁。魂清方怯雪，句冷更含秋。残岸连孤屿，依稀似橘洲。  

晚步归西崦  

屋除有路入深壑，曳履翛然独往还。播谷风光寒日近，摘茶时节乱山间。花枝重少人甘老，燕子空忙春自闲。归晚断桥逢野水，更能揎手弄潺湲。  

资国寺春晚  

龙乡戒晓月空斜，唤起清圆响络车。烧笋饷田村窈窕，拾薪煮茧语喧哗。美忻崖蜜尝新果，香识山樊称意花。归去路迷光已夕，浸门春水一池蛙。  

秋晚同超然山行  

诸方游遍浑如梦，古寺归来独掩扃。无复诗篇云锦段，但馀心境木蛇形。高秋霜叶鱼腮赤，落日远山螺髻青。步尽松阴忽回首，绿萝疏处见溪亭。  

送莹上人游衡岳  

紫盖峰头楼阁生，朱灵洞口水云晴。盘空路作惊蛇去，落日人如冻蚁行。重郭老师今健否，藏年珍木但闻名。定应自扫岩边石，时发披云啸月声。  

访友人  

日暮荒城倚瘦藤，江南春思倍添增。那知淮水黄尘路，忽见庐山绿发僧。乞食久辞烟际寺，连床今对夜深灯。明年我亦寻君去，同陟天池最上层。  

石台夜坐二首  

故乡乃有此丛林，下板何妨着寂音。永与世遗他日志，尚嫌山浅暮年心。冻云未放僧窗晓，折竹方知夜雪深。琢句自应清似玉，更宜坡字硬黄临。  

岁晚山深过客稀，一灯清坐夜同谁。滴阶寒响雪消后，通火活红灰陷时。敛目旧游真可数，盖棺前事尚难知。古今不隔诸缘净，画出岩中道者诗。  

诚上人求诗  

我昔车轮翠里行，只今怀想似前生。那知古寺僧窗下，偶见高人眼倍明。秋月半钩留客意，冻云千顷欲归情。杖藜笑出千峰去，添得苍崖响答声。  

雪夜读涪翁所作爱之因怀其人和韵奉寄超然  

溪雨初收岸草微，柳丝堪入绿罗机。望中情远恨烟树，何处暖多嫌衲衣。却信真人遗有梦，岂关禅子未忘机。春风痛与传消息，教忆旧山新翠归。  

送轸上人之匡山  

何处高人云路迷，相逢忽荐目前机。偶逢菜叶随流水，知有茅茨在翠微。琐碎夜谈皆可听，烟霏秋岭欲同归翛然又向诸方去，无数山供玉尘挥。  

过孜莫翁  

禹穴朝来散晚参，一程随便达云岩。南山任把浮云蔽，西岭犹将落日衔。幽径野花开旧菊，石床楸子下高杉。投宵夜永寒无寐，良忆真僧衣不蚕。  

璲首座出示巽中诗  

左手不仁右手明，怀情亦复弃藜床。不知门外山花发，但觉君来笑语香。颀绍神情扫秋晚，瘦权诗句挟风霜。两翁杖屦相追逐，此夕因依夜话长。  

次韵超然竹阴秋夕  

月胁云行夜未深，满庭风露叶辞林。知谁墙外千竿竹，分我窗西一亩阴。山好已无归国梦，老闲犹有读书心。剩题诗句酬幽隐，岁月翩翩接翅禽。  

送宗上人归南泉  

灯外佳眠试冷斋，欲成归梦暗惊回。一轩秋色侵衣重，半夜波声拍枕来。江国潮平人独冷，海山家在意徘徊。倚藤明日秦淮上，看子风帆十幅开。  

送僧游南岳  

古寺闲关聊作招，夏秋归思谩迢迢。枕中柔橹惊乡梦，门外秦淮涨夜潮。想见旧房生薜荔，不堪疏雨在芭蕉。何时却理缘云策，峰顶同谁看石桥。  

送隆上人  

人生聚散等儿戏，梦境纷然此一时。老去渐知为客味，秋来长作送人诗。感君义色分心曲，慰我年华两鬓丝。想见故乡霜菊后，屋头千树橘累垂。  

上元宿百丈  

上元独宿寒岩寺，卧看篝灯映薄纱。夜久雪猿啼岳顶，梦回清月在梅花。十分春瘦缘何事，一掬归心未到家。却忆少年行乐处，软红香雾喷京华。  

夜雨歇怀渊才邦基  

剧笑无因见秀眉，劳生会合恨难期。永怀京国旧游处，伏枕梦魂初破时。战叶萧萧山雨后，绕床唧唧草虫悲。明年定复西归去，船尾何妨载我随。  

大风夕怀道夫敦素  

病觉春寒花信重，起来散策夕阳中。方收一霎挂龙雨，忽作千林攧鹞风。淮水粘天云翻浪，吴山吐月镜缘空。二豪诗眼应惊叹，觅句遥知与我同。  

湘山独宿闻雨  

殷床钟静自垂帘，庭树无声欲雪天。山寺凄凉容我宿，地垆深暖枕肱眠。铜瓶秋蚓为谁泣，蜡烛春花亦自妍。夜半梦回闻骤雨，十年纵迹一茫然。  

将登南岳绝顶而志上人以小团斗夸见遗作诗谢之  

壑源独步宝带夸，官焙无双小月团。未作浓甘生齿颊，先飞微白上眉端。汤声蜂稚秋窗晚，乳面鹅儿春瓮寒。饮罢为君登绝顶，俯临落日看跳丸。  

送晓上人归西湖白阁所居  

我忆钱塘雪鬓新，三年东望肺生尘。那知南浦清湘岸，忽见西湖白阁人。熟视音姿疑梦寐，便惊风物有精神。倏然又入千峰去，惆怅孤云野鹤身。  

宿临川禅居寺书方丈壁  

雨过沙村系客船，行间楼殿带晴烟。夜深霜月凉於水，门外云涛远际天。禾稻丰登如弃土，菱莲甘美不论钱。好峰不住犹行役，忽忆锺山掬涧泉。  

送琳上人并序  

孔子之门弟子三千人，咸曰：孔子自生民以来未有。独宋司马桓魋害之，欲杀者数矣，未济其欲，犹至於伐树削迹。自是观之，则能贤者固难，而知贤者亦未易得者。琳能口山谷，又畜其像，别余访了翁，岂可多得哉，作此送之。然琳曰：明年当过谷山，游南 诸刹也。”  

髯琳身小胆崔嵬，严冷中藏热肺怀。京洛归来尝自说，湘山游遍与谁偕。解将骨董藏涪叟，又负栌篅访了斋。更说开春南岳去，要寻浯水看磨崖。  

寄超然弟  

深掩圜扉夜向阑，梦惊清境慰辛酸。卧闻瓦垅集微霰，起觉衾裯压薄寒。忧患饱经心老大，云泉归晚鬓凋残。书空偶尔成诗句，寄与西林阿永看。  

蔡州道中  

北来行尽关山道，梁宋郊墟眼力微。饮食甘酸杂淮甸，语音清软近京畿。黄尘又向九天去，槁项新从万里归。投老不堪行役苦，手遮西日想岩扉。  

海上初还至南岳寄方广首座  

天风吹笑落人间，白发新从死地还。往事暗惊如昨梦，此生重复见名山。倦禅想见堆危坐，知法应抛放纵闲。初嚼芳鲜动诗意，一篇先寄倩君删。  

至筠二首  

乞浆问路到筠溪，天气清和得所宜。父老相逢班草坐，风光初过采茶时。摩挲禅榻营春睡，想像斋厨办晚炊。白首不知舟壑走，壁间来读旧题诗。  

偶唤归舟隔乱溪，春山偏与晚相宜。自寻熟路悬崖去，正是新秧刺水时。身健已如秋社燕，梦回犹看客亭炊。雨窗灯火清相对，画出渊明五字诗。  

九日  

去岁重阳瘴海滨，病拈霜蕊嗅清晨。身闲已断思归梦，山好仍逢称意人。卯饭露葵欣旋摘，夜窗风栗共尝新。妙年衲子应相笑，痴钝耽源老应真。  

二十日偶书二首  

春林院落曲栏东，小立初迎到面风。冰齿寒生花坼信，湿梅烟重雨毛空。病衰老去登临倦，节物年时气味同。却掩垆烟闭深阁，忽惊西日借窗红。  

此生早衰坐世故，末路易归惊崄艰。临事无疑知道力，读书有味觉身闲。解医忧患臂三折，难隐文章豹一斑。永愧皖山赤头璨，不令姓氏落人间。  

陈莹中左司自丹丘欲家豫章至湓浦而止余自九峰往见之二首  

雁荡天台看得足，却搬儿女寄蓬窗。径来漳水谋三顷，偶爱庐山家九江。名节逼真如醉白，生涯领略类湘庞。向来万事都休理，且听楼钟噎夜撞。  

与公灵鹫曾听法，游戏人间知几生。夏口瓮中藏画像，孤山月下认歌声。翳消已觉华无蒂，矿尽今知珠自明。远壑夕阳残雨后，一翻飞絮满江城。  

次韵李端叔见寄  

一官游戏且同尘，梦寐江湖亦可人。轩冕久知身是寄，鱼虾才说口生津。解嘲镜里萧疏发，时吐毫端浩荡春。自古浯溪好风月，买山终欲与君邻。  

秋千  

画架双裁翠络偏，佳人春戏小楼前。飘扬血色裙拖地，断送玉容人上天。花板润沾红杏雨，彩绳斜挂绿杨烟。下来闲处从容立，疑是蟾宫谪降仙。  

谒灵源塔  

高颿驾浪过南溟，那料归来扫此亭。桃李成阴春老大，溪山好在鬓凋零。瓦灯已照宫商石，卵塔分藏服匿瓶。春雪尚能知客意，荡除毛孔瘴烟腥。  

春日会思禹兄於溪堂  

门前溪水蒲萄绿，风掠松窗料峭寒。忽忆十年同祸福，那知今日共盘餮。尽签书策齐幽架，已买渔舟泊小滩。君会不嫌村落僻，乘闲来此弄渔竿。  

怀李道夫  

半篙晚涨绿杨湾，接翅鸥归雾雨残。数叠吴山圆楚梦，一番花信酿春寒。别时小语依然在，隔岁来书展复看。补衮胸中五色线，只今应作怒蜺蟠。  

徐师川罪余作诗多恐招祸因焚去笔砚入居九峰投老庵读高僧昙谛传忽作数语是足成之以于师川师川读之想亦见赦  

归来卧起有馀適，老去消磨无杂缘。门外不知何岁月，梦中亦觉在云泉。千年高道谁酬价，一世清闲我卖钱。安得道人江北去，此诗先录寄师川。  

明年湘西大雪次韵送僧吴  

夜残陡觉寒生骨，梦断空惊月转檐。瓶响卧闻秋蚓泣，火红起拨白灰添。欲酬清景寻侬去，更棹扁舟与子兼。要倩新诗写愁绝，笑呵冻砚蘸毫尖。  

效李白湘中体  

夕光江摇鱼尾红，何处扁舟开晚蓬。雁字初成春有信，烟鬟空好雨无踪。荒寒数苇橘洲岸，领略半窗湘寺钟。浦口行人已争渡，林下归僧欣一逢。  

次韵宿黄沙  

无计遮拦岁月飞，岁除江寺老垂垂。自围红火堆危坐，熟读黄沙感叹诗。已笑因山论肥瘠，更惊逢水说分离。重湖去国三千里，想见残缸梦断时。  

次韵宿清修寺  

湘山也学庐山好，落瀑声飞绣谷风。正欲来归向儿说，戏将收拾入诗中。浪惊醉枕寒松响，春满茶铛活火红。清景骨飞嗟未到，故应唯许梦魂通。  

次韵拉空印游芙蓉  

翰墨平生气吐霓，诗成先喜示筠溪。山中见客应偏好，笔力知公不肯低。夜寂据梧饥鼠出，岩空同听怪禽啼。上方闻说非人世，更陟缘云第几梯。  

次韵渡江有作  

弃舟植杖首重回，隔岸遥闻津鼓催。淮上梅传春信至，江南山逐笑声来。行瞻瑞雾笼双阙，更看神光发五台。王事幸陪方外乐，为君点笔走风雷。  

次韵游南岳  

天迥游丝百尺轻，水寒时觉縠纹生。琢磨佳句输吾弟，文点春眠付老兄。山寺独来无一事，竹轩相对有馀清。永怀东院成千古，寂子难忘叔侄情。  

二月大雨江涨晚晴作三首  

春寒作意搅吟魂，欲出云涛已溅门。入画潇湘连雉堞，落梅烟雨暗江村。依蒲觅句壮心在，附火抄书老眼昏。一掬幽怀收拾得，谩题窗纸与谁论。  

我在湘西画牒中，时高时作送飞鸿。事治山翠经旬雨，印可春晴尽日风。引步幽探聊自適，满怀疏快与谁同。东君倾写无馀蕴，都放山茶称意红。  

投老归来楚水滨，水清聊可濯衣尘。扌弃心乐事都还汝，入手清闲不与人。尚有笑谈消白昼，更无情绪管青春。暗惊少日王城外，走马争先看宝津。  

题天王圆证大师房壁  

闭户不妨依聚落，开轩随分有山林。残经半掩世情断，好鸟一声村意深。篱外霜筠森束玉，屋头露橘欲垂金。能营野饭羹红酱，渡水何辞数访寻。  

上元后候季长不至作此寄之  

和风冻雨上元后，断岸橘洲春水生。村寺独归江路熟，竹篱谁系小舟横。偶成诗句长哦罢，谩折梅花一嗅清。想见连床成夜语，此篇先慰远来情。  

夏日偶书  

草树扶疏夏簟清，梦惊斗雀堕空庭。过墙雌竹已数子，出屋耄蕉终百龄。雷后怒云鱼尾赤，林梢剩水鸭头青。都无伎俩酬闲寂，谩搭伽梨自诵经。  

与忠子晚步登台有作  

僧残寺僻游人少，草满池塘笋过篱。卢橘带酸春去后，榴花出叶雨晴时。一年事办秧齐遍，连日江寒水退迟。偶上高台成远眺，兹游更得子追随。  

题翠霭堂  

虚檐碧瓦临无地，吐月吞风六月寒。帘卷烟光摇户牖，雨馀岳色堕阑干。侍儿自炷真龙脑，座客同分小凤团。谁谓太平本无象，规模堪入画图看。  

胥启道次韵见寄复和之  

少年翰墨擅时名，老爱江乡翠巘横。闻道异书常自校，近来佳句与谁评。幽寻湘水映衣碧，小寝晴窗泼眼明。寄我三诗争妙丽，疑公曾梦笔花生。  

寄黄龙来道者  

问讯黄龙来道者，住山况味定何如。齿牢未怯和沙饭，眼倦应嫌夹注书。但见衣胜寒薜荔，不妨心赛白芙渠。都疑生近楂田市，时觉淮南语未除。  

禅首座自海公化去见故旧未尝忘追想悼叹之情季真游北游大梁闻其病忧得书辄喜为人重乡义久要不忘湘西时访史资深亦或见寻此外闭门高卧耳宣和二年三月日风雨有怀其人戏书寄之  

前时无际曾入梦，近日真游又得书。一味岁寒甘淡薄，十分欢喜说乡闾。闲寻老俨台南寺，更过史髯湖上居。想见朝来闭深閤，卧听檐雨滴阶除。  

次韵宁乡道中  

夹道传呼部曲奔，遥知秋色动吟魂。黄柑绿橘平芜路，剩水残山夕照村。似镜此心清自迥，如云往事去无痕。钟声有寺藏烟翠，忽见林间窈窕门。  

次韵资钦元府判见寄  

茗碗闲窗不厌过，暮年归计定如何。我思杖履游嵩少，公辈家山近洛河。具茨功名关意少，颖皋丘壑赋情多。二诗俱可镌崖石，乞与云烟相荡摩。  

次韵嘉言机宜  

幽寻野外兴何如，蚕市村嚣忆故墟。煮茧生涯春老大，饷田时节意苏舒。吹开麦浪南风至，落尽花房小雨馀。暂借僧窗聊假寐，梦惊身世两蘧蘧。  

岁穷僧众米竭自往湘阴乞之舟载夜归宿桥口寒甚未寝时侍者智观坐而假寐作此诗有怀资钦提举  

老去生涯无窖子，隔城荒寺到人稀。岁穷百里扣门乞，夜棹孤舟载米归。隅坐小僧寒附火，联拳羸仆睡和衣。故人醉里闻芗泽，应背银缸照翠帏。  

正月一日送璿维那之新昌乞  

春水初生湘岸边，阴晴城郭上元前。暖消积雪成檐滴，火烈残香发篆烟。念旧十年乡井梦，试新一首送行篇。翛然路入江南去，想见归时及杜鹃。  

周庭秀爱湘中山水之胜定居十馀年宣和五年夏五月忽思吴中别余於湘上作此送之  

词刃平生工斫伐，探怀每欲取公侯。朅来世事懒经意，醉看湘山不转头。忽忆归吴泛千里，偶然尽室载孤舟。却将挥翰风雷手，且钓华亭万顷秋。  

过陵水县补东坡遗  

白沙翠竹并江流，小县炊烟晚雨收。苍藓色侵盘马地，稻花香入放衙楼。过厅客聚观灯网，趁市人归旋唤舟。意適忽忘身是客，语音无伴始生愁。  

夜归示卓道人  

身知家本住仇池，傲倪人间老变衰。两鬓京尘初邂逅，一尊川语问归期。劝沽何处禽知我，含笑谁家花隔篱。天水摹胡飓风作，夜归江路月相随。  

雪诗  

千岩雨雪黄昏后，一室香灯一寝馀。此夕乡关入归梦，明朝云物记曾书。地垆不独闻瓶泣，山果时惊落屋除。清境鼎来劳应接，暮年生计未全疏。  

送海印奭老住东林  

湘容岳色中秋后，古寺闲房小寝馀。扫径帚粘新落叶，开窗风掩读残书。吹云又作他山去，种漆何时伴我居？洞上闲名犹在世，未应容易与人除。  

雪中  

势密连空若推下，随风起舞不容追。门闲走犬无深巷，树暗栖鸦有剩枝。旋拨地垆通宿火，却呵冻手写新诗。轩窗秀发惊清昼，万壑春归说向谁。  

唐生能视手文乞诗戏赠之  

草芜门径过从少，那料秋来夜话同。屋漏移床时发笑，粥稠当饭巧於穷。我留痴绝传身后，君见平生似掌中。明日渡江应转首，数峰无语晚连空。  

超然自见轩  

丛林争致致不得，茧足径来寻俨师。幽境自能情外见，高怀独出世间痴。清晨倚槛临黄卷，五月乱山闻子规。夙习尚嗟消未尽，壁间时录和陶诗。  

与客啜茶戏成  

道人要我煮温山，似识相如病里颜。金鼎浪翻螃蟹眼，玉瓯绞刷鹧鸪斑。津津白乳冲眉上，拂拂清风产腋间。唤起晴窗春昼梦，绝怜佳味少人攀。  

怀友人  

寻常轻别尚消魂，何况交情过弟昆。孰谓此身闲日月，自惭疏迹信乾坤。泠泠小雨江边路，薄薄浮烟竹外村。回首旧游方契阔，孤舟何处宿黄昏。  

次韵曾侯赠庵僧  

野僧自是闲，不复知闲味。譬如庵中人，不见庵外事。  

次韵履道雨霁见月二首  

昨夜中庭树，阴寒叶上稠。今宵扫疏影，写出十分秋。  

雨洗诗魂健，梅梢月色新。遥知愁绝处，对影只三人。  

海棠  

酒入香腮笑未知，小妆初罢醉儿痴。一枝柳外墙头见，胜却千丛着雨时。  

秋晚  

紫梨红枣八九树，竹屋柴门三四家。机杼声迟秋日晚，绕篱寒菊自开花。  

过小院僧窗有假山绝妙作庐山势书此  

庐阜归心久未降，梦魂时复渡湓江。忽惊古寺秋庭上，翠蹙烟峦对矮窗。  

过湘江题慈云寺壁  

慈云寺在古城隈，月阁风轩照水开。独倚栏干秋雨后，青山相逐渡江来。  

再游读旧题  

渡头路入白云隈，断岸柴门窈窕开。忽忆去年曾过此，拂尘闲看旧题来。  

初至崖州吃荔枝  

口腹平生厌事治，上林珍果亦尝之。天公见我流涎甚，遣向崖州吃荔枝。  

赠胡子显  

弄晴雨过秧针出，花信风来麦浪寒。想见丰登民讼少，长官行摺道书看。  

舟行书所见  

剩水残山惨淡间，白鸥无事小舟闲。个中着我添图画，便似华亭落照湾。  

东坡羹  

分外浓甘黄竹笋，自然微苦紫藤心。东坡铛内相容摄，乞与馋禅掉舌寻。  

宿芙蓉峰书方丈壁二首  

二十六窝猿臂上，夜晴引手酌星河。忽惊此地羊肠险，世路羊肠崄更多。  

赤髭病客烟瘴面，漆瞳道人冰雪容。俯槛夜残看落月，不知脚下有千峰。  

赠觉成上人  

云泉措置万事外，须发凋零伸欠中。想见龙城山下路，一川秋色稻花风。  

古诗云芦花白间蓼花红一日秋江惨憺中两个鹭鹚相对立几人唤作水屏风然其理可取而其词鄙野余为改之曰换骨法  

芦花蓼花能白红，数曲秋江惨憺中。好是飞来双白鹭，为谁妆点水屏风。  

心上座余故人慧廓然之嗣而规方外之犹子也过予於湘上夜语有怀廓然方外作两绝  

风骨东瓯语带吴，见君满眼是西湖。径山和尚今佳否，想见年来鬓亦枯。  

十年不得吴中耗，凋尽耆年付等闲。闻道瘦规颜愈少，独馀此老殿湖山。  

庐山杂兴四首  

幽花疏竹冷梢云，江北江南正小春。但得青山常在眼，不妨白发暗随人。  

别开山径八松关，半在云间半雨间。红叶满庭人倚槛，一池寒水动秋山。  

白水连空不见村，冥冥细雨湿黄昏。秋山咫尺无由到，须信关人不用门。  

秋山木落见遥村，取次人家只隔云。一阵西风雨中过，数声笑语岭头闻。  

### 石门文字禅集补钞  

惠洪  
余自并州还故里馆延福寺寺前有小溪风物类斜川儿童时戏剧之地也春深独行溪上因作小诗  

小溪倚春涨，攘我钓月湾。新晴为不平，约束晚来还。银梭时拨刺，破碎波中山。整钩背落日，一叶嫩红间。  

崇胜寺后有竹千馀竿独一根秀出人呼为竹尊者因赋诗  

高节长身老不枯，平生风骨自清癯。爱君修竹为尊者，却笑寒松作大夫。未见同参参木上座，空馀听法石於菟。戏将秋色分斋钵，扶月批风得饱无。  

西斋昼卧  

馀生已无累，古寺寄闲房。睡足无来客，窗空又夕阳。丛蕉高出屋，病叶偶飘廊。起探风檐立，飞蚊闹晚凉。  

赠尼昧上人  

不著包头绢，能披坏墨衣。愧无灌溪辩，敢对末山机。未肯题红叶，终期老翠微。余今倦行役，投杖梦烟扉。  

送僧  

古寺闲门聊作夏，秋来归思漫迢迢。枕中柔橹惊乡梦，门外秦淮涨夜潮。想见旧房生薜荔，不堪疏雨滴芭蕉。何时郤理缘云策，同上峰头看石桥。  

夏日  

山县萧条早放衙，塘莲无主自开花。三叉路口炊烟起，白瓦青旗一两家。  

云霁谒景醇时方筑堤捍水修湖山堂复和前韵  

筑堤盖南堂，雪霰响新瓦。我踏雪泥至，自携双不借。爱公有俊气，句法洗凡马。清婉继彭泽，寒陋笑东野。愿为西崦邻，投名入诗社。余年吾事济，过从有公者。何时间折竹，灯火共清夜。  

陪张廓然教授游山分题得山字  

先生如梁鸿，德耀亦爱山。湘西十日留，笑语烟云间。弄泉石梅坞，唤舟青苹湾。藉草饮松下，松风当吹弹。二妙生清妍，山花插云鬟。粲然起为寿，舞袖相翩翻。先生堕帻醉，颇觉天地宽。醉语忽成诗，为题苍壁颜。城郭遥相望，但见千峰寒。  

又得先字  

青山随处有，□之辄欣然。独於湘上山，欲买归休田。此邦多君子，故欲吾终焉。先生人品高，白鸥春水前。弟子殊秀发，玉树相明鲜。颇怪翰墨场，亦著白发禅。分题得难韵，下笔风雷旋。诗成愕众口，不复较后先。闲中有此乐，安用食万钱。紫芝爱陆浑，遂为好事传。悠然见眉宇，宁复羡遗编。  

寄题双泉  

阎公立朝时，凛然古遗直。孤忠捍世波，砥柱屹挺特。一旦成千古，埋玉秀山侧。至今山中泉，实以配公德。欲知其源深，下涨千顷泽。沙渠走清快，丹井湛绀碧。譬如渑与淄，相去无寻尺。日光每下彻，山影必倒植。倚栏应忻然，游鳞见尾脊。知谁念纯孝，满掬种白石。粲然生玉英，冥感吁莫测。泉旁有精舍，闻多登览适。何时同二老，追逐扶瘦策。诗成坐假寐，梦历秋山赤。想见环佩清，绕除馀响滴。  

次韵夏夜  

隐几群动寂，池塘浮夕光。瓦沟急雨过，熏风满南堂。飞萤忽点衣，小立闻荷香。东南喜见月，微云复遮藏。长哦颍皋诗，清语沁肺肠。劲气终不屈，镆铘淬光芒。高怀寰宇间，蠢蠢奔炎凉。斯人古遗直，天质自温良。兹夜发遐想，易亲复难忘。归田无别意，难以枘入方。  

次韵过醴陵驿  

解鞍成小寝，部曲营夜炊。此生一寄耳，梦幻相拘縻。风飧杂舍□，水宿依江湄。何时步八塼，压犀帘幕垂。三湘在图画，开屏供卧披。公宜宿玉堂，明甚无可疑。今复聊尔耳，闲作虎头痴。  

赠别若虚  

残暑霁严威，新凉酿归思。梦惊闻松声，两鬓到万事。中情怯离别，此别仍对子。追惟初识面，宁复计有此。明朝舟洞庭，惊浪银山起。醉眼失湘楚，妙语凌淮泗。我如浮水叶，遇坎当自止。行将看荆山，归老鹿门寺。  

和游福严  

云开见楼阁，峰顶知有寺。众峰让高寒，盖是出其类。曹溪正脉深，不断盖如带。流而至衡霍，百川蓄汇浍。乃知般若台，自昔分灯地。清游亦不恶，俯仰忆前事。宝构出灰烬，人逝时亦异。永怀韩潮州，夜与千峰对。仙去三百年，音容<火光>如在。妙语落人间，断碑卧榛桧。  

和杜司录嶽麓祈雪分韵得岳字  

岁晚湘水滨，黄尘似河朔。江流涸欲尽，瓶罂汲馀浊。忽闻双旌出，千骑烁山岳。雪云卷山去，天宇献辽邈。昏鸦集风枝，冻鹤时俯啄。山虽非故人，识面亦已数。丰年属胜游与我同三乐。  

次韵经葵道夫书堂  

书堂山崦西，微路经桑柘。婉婉绿阴中，伛偻牵羸马。须臾将平川，时过幽溪泻。源深人家稀，落日耕钧罢。过墙傍修竹，深处开茅舍。池塘远轩窗，秀露风清夜。杯盘灯火里，笑语茅檐下。夜阑乞新诗，自愧非作者。张灯扫西壁，把笔强驱驾。万景每骚纵，此夕偶相借。遂令诸子欢，一一如图画。  

题岳麓深固轩  

湘西峰顶寺，楼阁藏烟翠。危台占冢颠，小轩寄幽致。游人常不到，石壁照溪邃。於世复何求，此生眠食耳。修然亦何有，蒲团空曲几。凭高俯城郭，车马环磨螘。城郭望诸峰，时见孤云起。  

中秋夕以月色静中见泉声幽处闻为韵分韵得见字  

夜清成水宿，月出波滟滟。那知是中秋，老眼欲凄眩。此生天地间，飘泊如蓬转。朅来泊湘濒，此月凡七见。冰轮上天衢，万里不知远。夜深度明河，轮侧明河浅。西楼欲吹笛，馀声落哀怨。  

次韵朝阴  

辘轳晓汲罢，幽响闻馀滴。不知雨□空，但觉炊烟湿。闲居少过从，屋角寒藤入。夫子独念我，问讯常络绎。时来款柴扃，饥饱共休戚。此诗丽如春，妍暖破岑寂。如追蓟子训，可望不可及。  

送彦周  

彦周美少年，风味映前古。令人每见之，不敢发鄙语。推坠吾法中，偃蹇揖佛祖。死生人所怖，玩之于掌股。此生几离别，此别觉酸楚。夜寒众峰高，独看霜月吐。  

次韵游方广  

万峰缠烟霏，一线盘空路。丹楹出翔舞，半在生云处。海人猿臂上，哀湍不堪氵斥。夫子英特人，自是干国具。醉耳厌丝竹，来此良有故。临高赋新诗，妙语发奇趣。便欲抱琴书，亦作东家住。山灵应拊掌，笑公方窘步。富贵本缚公，云泉宁可付。置卷发遐想，湘月微云度。  

赠珠维那  

湘云遮世路，闲客此闲行。弥日不忍去，眷此山水清。暖窗欲春色，茗碗雪花轻。道人旧不识，一见意已倾。人生无根蒂，聚散如流萍。聊炷返魂香，将以熏道情。此诗亦偶尔，夫用四座惊。  

同彭渊才谒陶渊明祠读崔鉴碑  

晋室东渡后，主弱祗如寄。桓温弄兵权，刘裕窃神器。先生於此时，洁身良有以。袖手归去来，诗眼饱山翠。追还圣之清，太虚绝尘滓。长恨千载心，断弦掩流水。  

陈氏贯时轩  

春风著万物，粉饰相明鲜。雪霜摧压之，不情如世□。问谁不可犯，揖此苍玉椽。斫头未易屈，抢地犹傲然。相逢凋零中，秀色披晴烟。陈侯我辈人，逸气倾群贤。开轩冷相向，酬酢忘岁年。我来作风听，夜雨杂山泉。携被愿假宿，与子对床眠。  

怀慧廓然  

萧萧暑雨过，空山成夜晴。月出东南峰，娟娟风露清。飞萤自开合，寒蝉亦悲鸣。兴来忽独往，听此落涧声。永怀西湖上，绝景玉壶明。松际翛然姿，振策自经行。即欲呼就语，忽隔千里程。何时径寻子，夜航过临平。  

十二月十六日发双林登塔头晓至宝峰寺见重重绘出庵主读善财遍参五十三颂作此兼简堂头  

十年怀石门，今日石门去。双林动曦光，跋河开宿雾。力微藉古藤，泥软脱芒履。风泉白云壑，夜雨青松路。我生百事废，齿发行衰暮。但余爱山心，不逐年华故。此山甲天下，自昔家吾祖。峰如青莲花，千叶晓方吐。烟云浮香色，清凉洗肝腑。异哉万木间，白塔岿然古。此老无恙时，超放谁与伍。万象供谈笑，大千为戏具。我曾从之游，绝尘追逸步。谁云今已亡，塔开全体露。永怀凭妙观，此意竟凄楚。  

仁老以墨梅远景见寄作此谢之  

荒寒扫横斜，稀疏开未遍。烟昏雨毛空，标格终微见。吴姬风鬓乱，睡色馀妒面。谁令种性香，风味极不浅。道人三昧力，幻出随意现。塞管玉纤寒，无劳写哀怨。  

上巳日有怀昔从云庵老人此日山行  

今年上巳日，久客望江南。双林接修水，石路入烟岚。千峰出云雨，空谷吞寒潭。苍杉郁重重，秀色凌云庵。不见庵中人，青灯耿尘龛。空馀行乐处，攀翻闻笑谈。风光与节物，触愁味参参。临高望烟霭，衰涕落青衫。  

送正上人归黄龙  

道人泉南来，音姿颇纯美。观其略笑语，亦自饱风味。相看坐终日，孤月堕止水。但见篆畦间，青烟行未已。朝来忽去我，秋风动衣袂。试问安所之，笑指千峰里。秋晚当相寻，结伴入层翠。  

次韵李商老匡山道中望天池  

幽人修水上，春涨冒陂田。时时想见之，笑颊微涡旋。往来柴桑间，妙语生云烟。庐山自高寒，青碧开晴天。倚藤望绝顶，风味如斜川。我思从之游，子亦当勉旃。诗成聊假寐，归梦历层颠。  

居上人自云居来访白莲社话明日告归作此送之  

浮云山尽际，花木迎春晖。佳人殊方来，见之消渴饥。藉草坐松影，粉香时落衣。气貌秀可掬。出语超幽微。岩壁钟声寂，山阴花发稀。去袂挽莫留，又作瓯峰归。  

送通上人游庐山  

少年四方志，一杖馀氎巾。朝来过微雨，扁舟买南津。庐山冠天下，况复当青春。遥知泊星渚，云开苍翠新。相看发一笑，瀑布垂天绅。虚汉清月上，山空无四邻。应怀千载姿，坐榻空埋尘。兴来得好句，录寄北山人。  

同庆长游草堂  

万株苍烟间，杳然出微径。相逢知有得，一笑洗孤愤。萧萧半窗雨，终日满风听。绿云到巉绝，小立锐清兴。约公我辈人，发此一区胜。春工自无私，风力亦强敏。柳垂拂掠黄，溪作揩磨净。篱间殿寒梅，吴姬发微哂。已欣鸟声乐，更爱游丝迥。余郎妙天下，气与山岳峻。春光缠肺肠，霁月<火光>风韵。诗如画好马，落笔得神骏。日斜兴未阑，路穷春不尽。更为明日游，踏遍钟山顶。旋汲一人泉，峰头煮春茗。  

寄巽中  

熏风度南枝，馀芳委红绿。微雪生晚阴，梅雨净林麓。穿花莺语迟，翻泥燕飞速。遐想幽人居，梦过倓溪曲。清声久绝耳，斯怀抱烦燠。仰道思弥高，哦诗出凡俗。脱屦满户外，轮蹄日相逐。吾徒不得人，大法世陵叔。智刃剪蒿蓬，利锋挥朴樕。念往追前席，初筮不我卜。别来空相思，徙倚苍山木。  

送济上人归漳南  

密林影群阴，露叶光翻夕。幽人独经行，满院许秋色。几年涉岭海，颇亦历佳席。迩来寄江寺，痴坐室生白。吾家在漳南，万顷苍玉璧。何当附舶归，重拂林下石。此生一梦耳，梦觉试寻绎。倚筇作长啸，万事付鸟迹。若有闲中吟，无惜寄飞翼。  

夏日雨晴过宗上人房  

仲夏林木深，古寺雨初足。殿阁风瓯鸣，闲庭草空绿。小轩试凭几，解箨爱新竹。点笔记题诗，粉色不受触。道人有佳处，面数良以熟，翛然亦无营，来往相追逐。此时偶相值，一笑天宇局。何当烹壑源，涴此肠胃俗  

泊舟星江闻伯固与僧自五老亭步入开先作此寄之  

烟霏含空青，向晚望逾好。欲行双瀑边，俊骨屡侧脑。偶携白发禅，步尽青松道。孤鸿聊送目，瘦策自扶老。甚欲东涧阴，缚屋安井灶。我亦个中人，归计嗟不早。永怀岩上僧，松鬛和云扫。  

冬日显宁偶书  

山舟不肯留，白发日夜益。晓窥青铜光，乃觉朱颜失。故人半凋零，行吟百忧集。旧山天尽头，岁晏衰眼力。高枕此山泉，比兴复何日？百年暗相惊，奔忙如瞬息。乔松亦已尘，仙术无烦乞。  

又次前韵  

礼法日荒芜，坦率日增益。唯馀枯藤枝，起坐不相失。山枕孤云归，林寒倦鸟集。爱此亦题诗，钝涩见才力。乃知衰老来，全殊少年日。劳生知几何？万事归叹息。鈯斧好濯磨，当就阿谁乞。  

奉陪王少监朝请游南涧宿山寺步月  

单衣喜和风，诗眼爱空翠。野亭亦翛然，散坐聊倦倚。坐久忽闻樵，见视一笑喜。那知深林外，曲折见流水。幽光弄绀碧，春色泼秀气。去为千顷泽，隄柳相妩媚。月光方下彻，浮空见赪尾。投乐戏惊之，扑摝沙禽起。归途望林壑，烟霭隔山寺。便如斜川游，岁月亦相似。  

观山茶过回龙寺示邦基  

北窗赏新晴，睡美正清熟。竹鸡断幽梦，朦胧不能续。卧闻故人家，山茶已出屋。欣然一命驾，妍暖快僮仆。千朵鹤顶红，染此丛间绿。坐客例能诗，秀句抵金玉。携过回龙寺，扫壁为君录。逸笔作波险，欹斜不可读。坐惊殷床东，暮色眩双目。入关更清兴，市井乱灯烛。人生分万途，称心良易足。时平且行乐，余宾非所欲。  

同敦素沈宗师登钟山酌一人泉  

钟山对吾户，春晓开烟鬟。白云峰顶泉，绀碧生微澜。经年未一酌，对客愧在颜。两翁亦超放，瘦策容跻攀。大千寄一瞬，境静情亦闲。是时天惨儋，佳处多遗删。立谈共嘲谑，豪气破天慳。临川冰玉清，风流继东山。孤坐巉绝处，掉头不肯还。天风吹笑语，响落千岩间。归来数清境，但觉毛骨寒。从君乞秀句，端为刻斓斑。  

宿妙宣寺  

冲虎困顿归，投枕眠烂熳。夜晴霜月苦，睡美不知旦。日高披晓绿，万事付衰懒。百年炊黍久，强半得忧患。起临清浅流，白发不可拣。此生终一壑，形胜已入眼。明年定来归，茅屋并崖瞰。掩门无营为，一味工寝饭。  

石门中秋同超然鉴忠清三子玩月  

三年窜南荒，两过中秋夕。月不弃羁囚，高义照罅隙。凛如寝雪霜，但觉炎瘴失。梦清不敢归，鲸浪溅天白。中原一转首，心折数弟嫉。遥知亦念我，看至玉轮侧。有生穷至此，甘作死生隔。筠溪绕茅庐，波影登几席。危磴通石门，高眺屡顾陟。华纷落无馀，但见霜露实。地坐阒无人，但闻虫唧唧。  

十六夜示超然  

山深久不晴，领略三伏暑。夜凉闻风泉，疑作空阶雨。但觉纸窗明，不知山月吐。阶除偶独立，满庭浩风露。室闲门未掩，时有飞萤度。馀生愿俱子，万壑千岩处。艰难百忧中，长恐此心负。今宵复对榻，乐事遽如许。地偏心亦远，喜俗忧自去。何如庐山阴，一水断世路。  

三月二十八日枣柏大士生辰  

思虑不及处，但曰刹那际。不谓一之中，而又有三世。于此刹那顷，尚不容拟议。安得容死生，一切诸怖畏。苦乐欣厌情，纷然心境异，是名颠倒想，不名随顺智。如人游梦中，所历经千岁。及其梦觉已，不过夕顷耳。稽首愿悲幢，发此不传祕。愿分无尽灯，仰醉四弘誓。  

神驹行  

沙丘牝黄马已死，俗马千年不能嗣。忽生此马世上行，神骏直是沙丘子。紫焰争光夹镜眸，转顾略前批竹耳。雪蹄卓立尾萧梢，天骨权奇生已似。绿丝络头沫流嘴，绣帕搭鞍初结尾。决骤意态欲腾骧，奔逸长鸣抹千里。  

赠许邦基  

邦基今年方十九，美如濯濯春月柳。龙章凤姿绝世无，金马玉堂如故有。酒阑爱捉玉尘尾，玉色正同批诰手。高烧银烛拥新妆，看君落笔龙蛇走。欲驱清景入秀句，万象奔趋不敢后。人疑锦绣缠肺肠，不然笔端应有口。谪仙风流今复见，况亦彷佛外尘垢。但恐功名缠缚人，未放青山挂窗牖。  

高安会谅师出诸公所惠诗求予为赋  

黄尘踏遍江南岸，矫首无言对河汉。故山有屋埋深云，一夜归心掣不断。绿锦江头识谅禅，倾坐高谈象帝先。疑君即是僧太白，不然无乃真弥天。仙风袭人欲轻举，芙蓉道气出眉宇。拥坐衣裳坠不收，山水怀云轻百补。我今老倦亦慵参，去死正如三眠蚕。相看一笑有佳约，他日同归五老庵。  

谢安道花坛  

三月江南春不浅，谢家池上开花苑。层坛进破碧琉璃，嫩蕊簇成红婉娈。一枝两枝和雾白、素娥月下逢姑射。十朵五朵照水红，仙姝并立瑶池东。人生遇景须行乐，莫使馀香散帘幕。白雪难逃鬓上斑，金樽且对花前酌。时人莫以花为浼，大都自是人情改。若使人情长似花，相看颜色年年在。  

蒲元亨画四时扇图  

画工妙物无不可，谁能笔端自忘我。醉蒲睡著呼不闻，但见解衣盘礴裸。起来漱墨滋破研，霜绡只尺开纨扇。点缀四时无不有，但觉眼前红绿眩。云破连峰青碧开，林梢时复见楼台。断桥落日空流水，为问秦人安在哉。春山杳霭知何处，夏木森森蔽云雨。秋阴未破雪满山，笑指千峰欲归去。  

自豫章至南山月下望庐山  

扁舟秋晚离南浦，片席摇风望星渚。扬澜大浪晴拍天，南山窈窕开莲宇。倒樯散策一登临，便拟掩关深处住。吾生饱食随东南，去亦无求住无取。江山得意且题诗，从游况复皆真侣。青灯灼灼夜窗深，对床卧听风瓯语。隔岸庐山金碧开，月明尚记曾游处。  

次韵余庆长春梦  

阿环梦回如堕云，研中玉纤如醉文。香囊翠被不复见，华清草木犹醺醺。仙郎春光洗怀抱，柔情不断如芳草。软风细涨玉横斜，一尾追风北山道。词锋落纸磨秋霜，千首今馀万丈光。从来支遁识神骏，岁月不知君意长。  

次韵君武中秋月下  

秋光一半去无迹，万里阴晴占此夕。书生醉语哦月诗，想见看朱眩成碧。白公初携佳句归，便觉草露寒霑衣。夜晴兰室亦怀古，领略太白怀玄晖。君家客皆天下士，放意高谈饮文字。江左风流扫地空，今日追游可无愧。  

余方登列岫爱西山思欲一游时皋上人来觅诗作此  

西山层翠长倚天，我来正及社燕前。城中高阁时纵倚，妙语已复凌芳鲜。方将结伴未有侣，而子乃敢犯众先。会当披云乱峰顶，却下濯足寒涧边。遥知笑语山答响，诗句时作何必编。就岩折桂亦细事，海棠烂熳烧晴川。归来仰屋念清境，夜未央兮犹不眠。  

赠王敦素兼简正平  

空山无人舟壑移，坐看香烧行篆畦。兄弟华轩肯过我，堕甑与帚生光辉。著屐登山亦不恶，携被假宿良幽期。灯前绿发映玉颊，风流未数崔宗之。夜谈词辩出神骏，顿尘赤兔真权奇。我欲置君帅河朔，军前千骑红妆随。望云题诗付横槊，玉带锦袍英特姿。又欲置君玉堂卧，雾窗棐几春昼迟。醉中草制敏风雨，诸公堵立相嗟咨。微吟拥鼻笑不语，恐未免尔无多辞。为君张灯扫东壁，他日重来读此诗。  

复用前韵送不群归黄蘖见因禅师  

幽寻忽觉暗香吐，竹西知有梅花坞。一枝试摘与君看，念君明日当离楚。戛然飞去若惊鸿，弃掷自嗟如卧鼓。遥知旅枕生清梦，梦到江南春好处。苍杉拂云烟翠深，为吊大雄山下虎。便欲间提折脚铛，柏子庵边结茅住。行看谈笑起云门，海上横行如乃祖。  

骤雨  

雷捶雨骨天为低，行云趋走不敢迟。桐英满地谁拾去，花态正颦魂欲飞。紫金蛇光谁掣断，堕空万点跳珠乱。须臾井滑绀无泥，琉璃骨软争道驰。乱红残萼惊千片，可怜憔悴吴姬面。林光草色自连天，残香依约知谁怨。  

福唐秀上人相见圆通  

庐山万木春已透，满日春光迎马首。北山攫饭借榻眠，一任春山穿户牖。道人闻是福唐来，石门曾结游山友。相逢未说一笑惧，且欣春色浓如酒。何当瘦藤上孤绝，深谷忽惊如锦绣。人生超放当趁健，东风已暗藏鸦柳。  

浙竹  

龙孙初长浙江曲，疏影萧萧□家玉。平生知爱足风流，只有山阴王子猷。而今流落苍崖顶，暗换年光乡路永。冰敲雪压未应衰，鸾凤不栖空故枝。坚干犹堪制长笛，最合宫商胜金石。为君吹动镜湖秋，惊起双龙翼小舟。  

郭祐之太尉试新龙团索诗  

政和官焙雨前贡，苍璧密云盘小凤。京华谁致建溪春，睿思分赐君恩重。绿杨院落春昼永，碧砌飞花深一寸。门下宾朋还毕集，碾声惊破南窗梦。高情爱客手自试，春雾脚萦雪花涌。我有僧中富贵缘，此会风流真法供。  

重阳后同邹天锡登滕王阁  

闲中过却重阳节，江城风雨吹黄叶。与君来游亦偶然，聚立西偏读丰碣。凭栏眼界得天多，雨脚明边飞鸟灭。西山向人亦倾倒，犯云争来献层叠。未归负负无可言，相视心知惭在颊。会当却立云生处，纵望晴江生雉堞。  

送稀上人还石门  

海昏石门在深谷，排闼千峰如触鹿。崛然独秀一峰高，自与千山作眉目。曾学关西一味禅，众中杂遝多豪贤。如今此老成新塔，但有楼阁如当年。道人今作石门客，须眉尚带芳鲜色。冷斋说我旧游处，梦魂夜渡修江碧。朝来秋声发舟树，羡君先我山中去。  

寄题彭思宇水明楼  

议郎诗眼发天藏，咄嗟办楼临汝水。遥□，残夜笙歌散，月出东南人独倚。微波不兴，天著底。忽惊白昼在轩窗，试数游鱼见鳞尾。平生肮脏笑伊优，官冷对人言少味。但馀清境得厌饫，天应用此相偿耳。  

次韵思禹思晦见寄  

多生垢习消磨尽，一念定光空五蕴。尚能弄笔戏题诗，如钟殷床有馀韵。南台烟霭隔重滩，城廓遥应认刹竿。湘西六月失三伏，一枕窗风午簟寒。年来懒复嫌山浅，更欲移庵藏僻远。又思喧寂不相妨，卧听当年三语阮。镜里朱颜岂长对，岁月去人宁少待。是身已作梦幻观，肯复经营此身外。  

季长出示子苍诗次其韵盖子苍见衡嶽图而作也  

晓烟幻出千万峰，个中我曾如懒融。天公亦妒饱清境，戏推堕我尘网中。人生万事无不有，道士宁知为老枫。去年雪夜宿绝顶，笑声响落千岩风。今年千岩在掌握，烟雨又复分西东。磨钱作镜照千里，必也高人非画工。季长胸中自丘壑，吐辞便觉春无功。韩侯玩世难共语，精神满腹仍疏通。酒阑耳热眩红碧，醉语撼子崔嵬胸。遥知堕帻笑不答，但见玉颊回涡红。  

送季长之上都  

十年不踏黄尘路，老尽归心馀一缕。因同夜语想京华，归心百尺游丝举。前年别我楚山边，解鞍班草弄云泉。今年送公古城北，花发水流闻杜鹃。眉间秀色照春晚，青云故人纷满眼。门前车马气如云，知谁倒屣迎王粲。行看腕脱供十吏，玉堂风景非人世。万乘扣扉宫月斜，梦惊呼烛度窗纱。  

复和答之  

君不见功名欲致砚磨铁，桑公人间驹汗血。五季干戈争夺中，低摧几不保臣节。又不见相如赋工合骚雅，九重偶有赏音者。及见但为上林令，断国反在淄川下。长笑两事俱外物，自怜不是封侯骨。独爱华亭百衲师，小艇横蓑一竿竹。久住湘江谙水脉，揭蓬惯看湘西月。闻道公眠画戟丛，相寻长恨城闉隔。去年卜居城北地，客心每有悲笳碎。惭愧诗筒走老兵，病眼那容见新制。老来情绪那忍说，夙瘴乘之觉疲苶。此生梦幻姑置之，半掩残经香篆灭。湘中清境享已饫，湘山多情慰心素。年来更欲学睦州，古寺闭门工织屦。  

次韵汪履道  

老来渐觉朋侪少，夜室孤禅还自照。吟诗垢习未全除，赖有汪郎恰同调。尝闻从来以类从，谷风忽作虎应啸。交道今嗟张纸薄，老人常乖少年约。与君一笑似三秋，此道长令洞开廓。  

送子美友  

晓痕翠浪行将遍，掠面柔风初剪剪。梅颊欺寒底死香，柳眼窥烟皱未展。相看感此故意长，欲别忍看春尚浅。离情恼人深造次，撩我小诗弄清婉。肠断江头无语中，谢郎匹马嘶风远。  

慈觉见访余适渡江归以寄之  

黄沙横吹意傥恍，江色模胡迷背向。刺舟开岸风掠耳，日暮归来说惊浪。旋添榾柮火蒙密，堵立咨嗟罗少长。碗楪铿然野炊熟，井税未输夜舂响。少年信脚蹈尤患，几同蜑叟埋烟瘴。归来闲散赎辛勤，老住江村无杂想。  

送友人  

幽人独负三尺琴，自谓羲皇得意深。经年不肯鼓一曲，欲造千里求知音。夕阳渡口西风起，黄叶纷纷坠秋水。送君脉脉上孤舟，片帆忽举风波里。此去吴中风物好，重复江湖我曾到。桂子落时双涧秋，白猿啼处孤松老。却入苕谿凡几里，连天震泽无穷已。红蕖苞折流水香，紫莼丝软鲈鱼美。何时兴尽见归舟，古今客路多飘流。孤云别鹤无踪迹，空听蝉声野渡头。  

寄题紫府普照寺满上人桃花轩  

武陵源深并溪入，无数桃花闹春色。水面红云欲崩坏，波间烂锦光相射。昔人误行偶见之，归来醉眼眩红碧。秦时鸡犬不闻声，但觉晓窗烟雾白。那知紫府亦仙源，此华万树烧晴原。少年苾刍谁教汝，照花作意开幽轩。灵云说悟被花笑，南泉欺客花不言。何如睡足无一事，倚栏红雨春风颠。愁来想见故山路，未归先作山中篇。  

与海兄  

春寒真料峭，久客厌江城。云重欲为雨，风和尚未晴。意随飞鸟去，绪逐乱埃轻。毕竟闲居好，烦君念此情。  

灯花偶书  

岑寂一闲僧，春宵清兴增。竹窗催梦雨，兰室对祥灯。世事知虚幻，人情剪爱憎。短长都分定，不恨百无能。  

怀友人  

不见邻峰友，还同楚越遥。每劳孤枕梦，时过小溪桥。凭槛疏帘卷，临风细雨飘。何当奉一笑，令我此情消。  

早行  

失枕惊先起，人家半梦中。闻鸡凭早晏，占斗辨西东。辔湿知行路，衣单怯晓风。秋阳弄光影，忽吐半林红。  

游灵泉赠正悟大师  

支径入山寺，云林如见招。小轩临绝壑，危阁碍层霄。瓶泣地炉暖，屋晴岩雪消。大师京国旧，放意话州桥。  

白日有闲吏青原无惰民为韵寄李成德  

客来清对榻，客去闭深关。聊为文字饮，酬唱相往还。朝来公事少，白日吏长闲。  

花光浮县郭，麦浪涨郊原。吏散僧投谒，诗成月上轩。何妨横尘尾，相对两忘言。  

湘阴马上和季长见寄小春  

风埃九十里，雾雨湿驼裘。雁过回诗眼，江寒聚晚愁。魂清方怯雪，句冷更含秋。残岸连孤屿，依稀似橘洲。  

三月喜超然至次前韵  

杨柳风萧萧，芙蕖晴熳熳。水阁试新凉，披衣快清旦，幽居非养高，一榻聊医懒。默观四大空，吾复有何患。  

览秀亭  

尚记登临时，风日初盎盎。忽惊无边春，登我眉睫上。情欢鸟声乐，意适游丝放。我非连眉郎，搜诗聊植杖。  

寒亭  

欲问春消息，苍茫嫩日斜。茅檐聚喧雀，栗林栖暮鸦。絮袍裹足坐，得句往往佳。忽起步微月，呵手拗梅花。  

和杜抚勾古意  

岁月走舟壑，不能老乔松。何如取尘劫，安置弹指中。我老世不要，闭关师道踪。甫欣方得计，人笑伎之穷。  

长松援丈萝，无事登青冥。因缘偶然尔，初非出经营。我受气类似，抡材置勿听。翟公亦痴绝，书门议交情。  

午梦清断续，殷鬓飞蚊鸣。微风亦见戏，故掩读残经。相见洞天晓，雾重花冥冥。秀句吐奇丽，乃尔未忘情。  

暮年一杯酒，愁边边赖拓。醉乡归路稳，城郭见隐约。万事付颓然，破帻风堕落。胸次竟何有，八窗洞空廓。  

游庐山简寂观二首  

庐山觉未老，俨然旧风姿。树石亦仙骨，逢春更华滋。瓜分烟翠层，千丈垂白霓。贪看让争席，舍者尔为谁。  

苍石大如屋，古木出虬枝。四注阴其下，地坐黄冠师。山行倦日永，聚话遂忘疲。行看洞中境，都是寂音诗。  

湘上闲居  

夜清暑雨过，四壁草虫鸣。一枕幽人梦，半窗闲月明。摧颓弘法志，老大住山情。忽忆陈尊宿，编蒲度此生。  

次韵真觉大师瑞香花  

浅色映华堂，清寒熏夜香。应持燕尾剪，破此麝脐囊。有恨成春睡，无人见洗妆。故山烟雨里，寂寞为谁芳。  

次韵云庵老人题妙用轩  

开轩闲隐几，万象竞趋陪。风揭松声去，云推山色来。观身真作梦，视世一浮埃。日暮庭阴转，幽禽接翅回。  

送僧归故庐  

投名身入社，卧病偶思归。渡涧脱芒屦，扶藤下翠微。寒松犹带雨，瘦骨不胜衣。若见空钻纸，当施百丈机。  

焦山赠僧  

对床听夜雨，佳约是当年。放旷随缘去，闲心不习禅。倚蒲趺足坐，拥衲盖头眠。今识君归处，斋馀有涧泉。  

重会云叟禅师  

气味似前辈，见之长眼明。闲须研法味，老不减诗情。草圣因蛇斗，禅□解虎争。一堂聊寄傲，疏快饯馀生。  

次韵邓公阁睡起  

归计宽为约，山行短作程。旅亭惊午梦，布谷正催耕。翰墨堪华国，云泉负此生。一篇叙闲适，细味有馀情。  

次韵李方叔游衡山僧舍  

道乡见城郭，世路谩升沉。寺胜增佳气，壁间馀醉吟。僧残过客少，山好为谁深？宁识通泉尉，独怀经济心。  

题梦清轩  

小轩人不到，修竹过墙生。眼倦经长掩，身闲梦亦清。微风吹篆缕，活火发茶铛。遥想佳眠夕，萧萧雨叶声。  

留题三峰壁间  

三峰棱层如削玉，一派悬泉泻寒绿。平生山水性贪婪，聊与白云相伴宿。松风竹露有馀清，夜伴孤月依檐楹。神凝气爽睡无梦，不闻楼上霜钟鸣。  

卧病次彦周韵  

卧便午簟祛残暑，谁令殿阁风瓯语。君来谈笑破岑寂，慰此经旬携手阻。湘山解事不须招，数峰入座争翔舞。心知清境世不要，胜践从来数支许。  

王仲诚舒啸堂  

隔岸暮山秋翠重，少焉月作冰轮涌。闲披白帢登此堂，绛阙神清气深稳。此中不着丝竹耳，但觉清圆林叶动。恐君夜残亦仙去，弃米叫云空目送。  

和忠子  

牛车注经宗两角，那问虚舟移夜壑。竹间扫除闻击声，戏作伽陀歌独脚。心波不兴类古井，情缘脱尽如遗箨。高笑痴儿倚富贵，危如乳燕方巢幕。  

远浦归帆  

东风忽作羊角转，坐看波面纤罗卷。日脚明边白岛横，江势吞空客帆远。倚栏心绪风丝乱，苍茫初见疑凫雁。渐觉危樯隐映来，此时增损凭诗眼。  

山市晴岚  

宿雨初收山气重，炊烟日影林光动。蚕市渐休人已稀，市桥官柳金丝弄。隔谿谁家花满畦，滑唇黄鸟春风啼。酒旗漠漠望可见，知在柘闲村西路。  

江天暮雪  

泼墨云浓归鸟灭，魂清忽作江天雪。一川秀发浩零乱，万树无声寒妥帖。孤舟卧听打窗扉，起看宵晴月正晖。忽惊尽卷青山去，更觉重携春色归。  

洞庭秋月  

橘香□浦青黄出，维舟日暮柴荆侧。涌波好月如佳人，矜夸似弄婵娟色。夜深河汉正无云，风高掠水白纷纷。五更何处吹画角，披衣起看低金盆。  

潇湘夜雨  

岳麓轩窗方在目，云生忽收图画轴。软风为作白头波，倒帆断岸渔村宿。灯火荻丛营夜炊，波心应作捕鱼儿。绝怜清境平生事，蓬漏孤吟晓不知。  

烟寺晚钟  

十年车马黄尘路，岁晚客心纷万绪。猛省一声何处钟，寺在烟村最深处。隔溪修竹露人家，扁舟欲唤无人渡。紫藤瘦倚背西风，归僧自入烟萝去。  

渔村落照  

碧苇萧萧风淅沥，村巷沙光泼残日。隔篱炊黍香浮浮，对门登网银戢戢。刺舟渐近桃花店，破鼻香来觉醇酽。举篮就侬博一醉，卧看江山红绿眩。  

颍皋楚山堂秋景两圆绝妙  

溪边两鸭自夫妇，自而能言似相语。妇先浮波喜转顾，夫欲随之竟先去。水际青苹各占丛，风撼荷花已退红。不见清香云锦段，空馀霜叶伴枯蓬。  

余还自海外至崇仁见思禹以四诗先焉既别又有太原之行已而幸归石门复次前韵寄之以致山中之信云  

脱梏宁知缚禅律，但欲闭门长不出。死祸平生九蹈之，痛恨防身苦无术。此言了如意在弦，此心炯如月临泉。山中乐可骄稚世，一榻暑风清昼眠。  

十五日立春  

千年象教唐朝寺，雪后新年晴复阴。残僧无事春又至，游客不来山自深。长廊扫叶望空翠，小阁卷经横水沉。三生白业有言说，一念净心无古今。  

访鉴师不遇书其壁  

独自来游微雨后，道人乞食及清晨。应门童子能迎客，满地榆钱欲买春。花醉发狂风日酽，柳眠唤起语音真。政当借榻酬无事，熟鼾从教聒四邻。  

晚秋溪行  

熟路沿溪过石桥，扫除秋晚净迢迢。幽寻忽见兰芽茁，小立仍逢柿叶飘。扑摝水飞双去鸟，玲珑山响一声樵。归来半掩残经在，燕寝香凝碧未消。  

夏日偶书  

碧缕横斜试水沉，红腮甘冷嚼来禽。含风广殿闻棋响，转日回廊暗柳阴。强撚冰纨馀睡色，倦凭棐几适闲心。攀翻涴衲□，过眼云踪不可寻。  

竹炉  

博山沉水觉尘埃，旋斫凌云绿玉材。自拭锦衤朋含泪粉，要焚银叶返魂梅。意消未掩《黄庭》卷，火冷空馀白雪灰。应把熏衣闭深阁，流苏想见画屏开。  

寄草堂上人  

首夏年芳尚可寻，兴来芒屦恣登临。回头故国烟波阔，分袂幽人岁月深。落日杜鹃山馆静，熏风芳草柳塘阴。知君宴坐忘机地，谩寄新诗话此心。  

题水镜轩  

小镜明快照岩阿，得道幽人喜气多。但视世间如水镜，方知梦境有山河。佳眠不碍林光入，清坐何妨夜月过。我亦思归老丘壑，结邻西崦肯容麽。  

九峰夜坐  

千峰万峰自云雨，一宿两宿心颓然。不知人间岁云暮，但觉涧风吹夜泉。地炉火焰水正泣，篝灯委昏僧未眠。古人去我不甚远，何必想像临遗编。  

寄李大卿  

瓶盂又复寄西州，弥勒同龛古寺幽。睡起忽残三月夏，朝来胜得一帘秋。浮云世事慵料理，断梗闲踪任去留。投老山林多胜概，杖藜何日复同游。  

秋日还庐山故人书因以为寄  

风叶鸣廊夜色晴，隔云微月稍分明。下帘徒怯衣裳薄，拂榻空惊枕簟清。病眼得秋还少睡，壮心於世尚多情。何时却作庐山去，渡水穿云取次行。  

与晦叔至奉新  

欲去未成还执手，西风疏雨晚丝丝。暗惊岁月行飘忽，那更人生苦别离。君已到心工笔语，我今归计老茅茨。冷斋后夜谁同宿，莫向灯前读此诗。  

送敏上人  

密林病叶送翻红，已觉清秋夜气浓。懒复小窗邀独秀，却应归梦挂双峰。水分淮甸当悬席，路绕匡山可振筇。若见虎溪溪上月，为言相忆作衰容。  

赠王司法  

轻帆已有渡江期，高会清游惜此时。水阁飏烟晴试茗，雪窗剪烛夜论诗。冲寒远雁来横浦，弄色新梅半糁枝。林下自知无一事，亦应风月动关思。  

次韵超然  

翠寒空觉此生浮，岁月催人鬓易秋。忽忆倚天庐嶽去，更寻清境武林游。情亲愧与高人别，兴发徒烦夜月留。他日西湖远相忆，为君一笑散沙鸥。  

庐山寄部下邦基德祖诸故人  

势占江南三百里，烟霏相映出层楼。芒鞋竹杖山兼水，坐看行吟春复秋。浮世万途成底事，吾生一饱更何求。故人京洛风埃地，能信山中此乐不。  

晚坐藏胜桥望石门  

好山千叶青莲晓，斫额令人意已消。微出楼台知有寺，倦行云树忽逢桥。此生未觉丛林负，□处真教日劫超。闲拾堕薪成浅立，细泉幽涧响寒蜩。  

宿灵上山示月上人  

地灵形胜自天成，山色溪光泼眼明。北岫飞来么凤落，东邻相去一牛鸣。霜筠绕寺秋无数，璧月临轩夜更清。已约高人结莲社，他年香火寄馀生。  

宿鹿苑书松上人房二首  

数峰烟翠叠黄昏，忽见松间窈窕门。好境未将佳句写，幽怀先与故人论。隔林每恨音容阻，此夕相逢笑语温。雪意不成应有月，夜深同看涌金盆。  

冷斋讠乇宿自携琴，卧听松风度栗林。黄卷青灯纸窗下，白灰红火地炉深。梦回清响舂岩溜，夜久幽香喷水沉。惯作横刀眠下板，为君令有住庵心。  

次韵王节推安道见过云盖二首  

湘山名与故山齐，寺在沙村断岸西。系马槐根秋雨歇，倚栏云际暮猿啼。公宜谈笑光台阁，我合摧颓老涧溪。袖有新诗如泻出，逼人神骏不容羁。  

睡起春衫取次披，髻云随从倚栏时。生憎柳底莺声巧，不分花前日影移。伊昔笑来尤易老，而今思去恨难追。林梢悬挂团团日，无语东风玉箸垂。  

题草衣岩  

鉏头当枕草为毡，曾与高人说任缘。岂料大嫌沽世价，未应虚费买山钱。闲编木叶轻於纸，细葺芦花软胜绵。石室至今增壮观，可知千载得人传。  

送僧归筠  

西津渡口唐朝寺，到眼潇湘厌饱看。谁遣松声环坐榻，更令岳色堕栏干。君如鸟倦今知返，我与鸥盟久已寒。想见若耶溪上路，正尝卢橘带甘酸。  

次韵信民教授谢无逸游南湖  

春游每觉客愁消，最爱晴湖涨柳桥。鸭绿皱寒初拍岸，鹅黄照影自垂条。恼人风物今如许，着衣春光已不撩。但得与君同一醉，何辞日日作诗招。  

崇仁县与思禹闲游小寺啜茶闻棋  

平生阅世等虚舟，临汝重来又少留。携弟来逃三伏暑，入门拾得一轩秋。隔墙昼永闻棋响，阴屋凉生见树幽。又值能诗王主簿，饭馀生露啜深瓯。  

示超然  

秋光满鬓万事死，惭愧眼明牙齿牢。野寺闲眠听风雨，海山犹梦渡云涛。事非白傅方惊鼎，迹隐庖丁已善刀。一径莓苔三十载，未容此老独奇豪。  

怀李道夫  

半篙晚涨绿杨湾，接翅鸥归雾雨残。数叠吴山圆楚梦，一番花信酿春寒。别时小语依然在，隔岁来书展复看。补衮胸中五色线，只今应作怒蜺蟠。  

立春前一日雪  

明日立春今日雪，雪中残响滴虚檐。方增谩说寒威在，不绝潜知暖气添。客去旋开书对语，闲多偏与懒相兼。湘山自古愁眉浅，纵御铅华不到尖。  

次韵寄傲轩  

道逢飞鸟倦知还，一钵安巢又故山。无累自然增逸兴，有名终恐废长闲。背时生计风烟上，随意园林指顾间。应笑市朝争夺者，暗惊清镜失朱颜。  

次韵宿东安  

淡云缺月两微茫，独酌沽来竹叶香。已把功名比鸡肋，更惊世路似羊肠。心情老去俱消尽，诗律年来觉倍强。解诵东坡北归曲，此身安处是吾乡。  

次韵彦周见寄二首  

诗先春色附湘船，来与幽人结净缘。句好空惊碧云合，韵高疑在白鸥前。君应归诵陶彭泽，我亦南寻率子廉。想见江头同握手，采茶时节雨馀天。  

归思啼禽日夜催，宝书临罢意徘徊。榆钱满地买春去，嶽色渡江排闼来。行乐风光清梦晓，卧披烟雨曲屏开。兴来敏速诗千首，落笔人惊挟怒雷。  

题云岩筠轩  

雨叶风枝小径通，拂砧清坐有谁同。粉衣香滑秋丛瘦，泉珮丁东夜壑空。半世已归弹指内，前途都付枕肱中。隄防老境犹多事，折脚铛炊腐颗红。  

大雪  

今年未雪今日雪，地迥眼新人不嚣。永巷扫除闻屐响，暮林翔集看鸦娇。韵高额下应难画，兴发山阴未觉遥。想见茅斋已摧压，曲肱清梦到山椒。  

宿资钦楚山堂  

故人持节在三湘，白首相逢话更长。挂锡曾怜道林寺，携衾来宿楚山堂。意消忽觉风敲竹，梦断空惊月转廊。常恨出门无所诣，敢辞时此夜连床。  

题胥大夫欣欣堂  

议郎粹和色无求，绕屋江山秀气浮。弱柳娇眠禽唤起，异花含笑草忘尤。闭门不放青春返，解榻长令佳客留。摹写高情无好句，谩横诗眼付冥搜。  

余在制勘院昼卧念故山经行处用空山无人水流花开为韵寄山中道友今选得三绝  

扫径偶停帚，幽怀凝伫间。暮樵迷向背，馀响答空山。  

新晴收雨脚，宿雾隔花身。睡美不知晓，啼禽解唤人。  

舍南一曲溪，春涨半篙水。去作落崖声，雪花溅山翠。  

粹中自郴江莹中与南归时余在龙山容泯斋为诵唐诗入郭随缘住思山破夏归之句为韵  

哀蝉满风听，草树初茂密。空斋有奇事，屋角寒藤人。  

又  

松下朅来见，依然冰雪颜。未须惊世故，且复卧看山。  

余所居竹寺门外有溪流石桥汪履道过余必终日既去送至桥西履道诵笑别庐山远何烦过虎溪之句作诗以见寄因和之  

吾庐亦何有，草屋八九间。床头挂湿水，枕上见他山。  

履道书斋植竹甚茂用韵寄之  

晓庭蒲叶翻，天涯归梦远。尚记泊舟时，隔水桑婉婉。  

送实上人还东林时余亦买舟东下  

世事但堪眼见，此生何殊梦游。未倩青山掩骨，且牵黄衲蒙头。  

说尽庐山胜处，寂然相对无言。东崦峰头月出，依约如闻白猿。  

诵高僧诗云沙泉带草堂纸帐卷空床静是真消息吟非俗肺肠园林坐清影梅杏嚼红香谁住原西寺钟声送夕阳作  

林外鸣鸦零乱，山头落日微红。楼台迥然暝色，谷幽已答疏钟。  

临清阁  

邑势自然藏胜，江空表里含秋。夜棹近人明月，襄阳应在渔舟。  

赠诚上人  

对书只图遮眼，题诗何必须编。且看无情说法，群山雪尽苍然。  

读古德传  

车轮峰作碧螺旋，不用招邀自满轩。等是世间无用物，故宜相对两忘言。  

合妙斋  

未饶拄杖挑山衲，差胜袈裟裹草鞋。吹面谷风冲虎过，归来松雨撼空斋。  

注十明论  

了知无性灭无明，空慧须从戒定生。频呼小玉元无意，只要檀郎认得声。  

袁州闻东坡殁於毗陵书精进寺壁  

浊世肯留竟何意，玉芙蓉出淤泥中。谁谓秋来亦零落？病收衰泪泣西风。  

无尽见和复次其韵  

一丘一壑思迢迢，莫把山林较市朝。江上相逢两无语，夕阳衰草暮萧萧。  

莹中南归至衡阳作  

回雁峰前醉眼醒，卧看波影蘸空青。起来一笛春风晚，万里无云月满汀。  

寄石头志庵主  

世途崄巇鼻先酸，折脚铛寻稳处安。谁见睡馀闲振策，松风吹耳夜涛寒。  

余将经行他山德庄自邑中驰书作诗见留是夕胡彦通亦会二君于谈达旦不寐  

明日霜重共读蔡德符兄弟所寄诗有怀其人  

风径霜清拾堕薪，野炊童子解经营。翛然放著秋窗晚，篱落凄清屋角晴。  

僧从事文字禅  

三多授子文章法，坏衲酬吾老大心。帘卷暮凉烟翠重，一声云斧觉山深。  

超然在东华作此招之  

芒鞋踏破成何事，坐榻尘埋只汗颜。斋钵生涯唯涧饮，结茅终待老钟山。  

至邵州示胡强仲  

平生厌饮水云间，老景优游剩得闲。远谪瘴乡君勿叹，天教更看海南山。  

烟寺晚钟  

轻烟罩暮上黄昏，殷殷疏钟度远村。略彴横溪人迹静，幡竿缥渺插山根。  

平沙落雁  

寂寞蒹葭乱晚风，江波敛滟浸秋空。横斜倦翼归何处，一点渔灯杳霭中。  

春词  

映门杨柳未全遮，乍放柔条自在斜。不信春寒犹有雪，误惊飘舞作飞花。  

晓霁晴湖已拍桥，桥边春色解相撩。分疏积雨饶莺舌，拘束东风倩柳条。  

郊原雨歇看春耕，茧栗能驰稚子行。山杏欲尝犹苦味，海棠开遍恰新晴。  

残梅  

残香和雪隔帘栊，只待江头一笛风。今夜回廊无限意，小庭疏影月朦胧。  

次韵通明叟晚春  

琴筑春流涨浅滩，圆吭幽鸟语林端。纤蒲水荇空凄寂，背立东风整钓竿。  

山桃喷火柳垂丝，野店溪桥处处宜。我作春游亦清散，榆钱聊挂瘦藤枝。  

杨花满院掩深关，半摺文书偃卧看。幽鸟等闲回睡眼，暖风时复破春寒。  

春寒瘦骨病难禁，多谢新晴霁晚霖。自补衲衣矮窗下，黄鹂声好屡停针。  

游西湖北山二首  

幽草青青绕竹扉，雨馀人在杏园西。无端黄鸟惊春梦，正向绿萝深处啼。  

春园南北笋过墙，墙下离离草更香。啼鸟野花无问处，苍山牢落下残阳。  

次韵超然春日湘上  

暮年身世极南边，病眼愁看北客船。忆着金明池上路，宝津晴瓦隔霏烟。  

春晚  

方见柳条堪结纽，忽惊梅叶解藏禽。春归掣肘径不住，院落残红一寸深。  

初夏  

院落寥寥日正长，小梅初熟亚枝黄。午窗书引昏昏思，角簟宜开旧竹床。  

新竹  

琅玕数本倚墙阴，新笋均条忽作林。昨日小轩添得境，却烦佳月碎筛金。  

次韵  

怀中但自除衣垢，面上从教有唾痕。负日风檐成坐睡，梦随鸥鹭落江村。  

莓苔遍地榆钱满，院落无人柳絮飞。信手翻书香篆冷，夕光山翠上窗扉。  

措置已落古人后，猛省令人愧衲裙。庐山好处轩窗在，留眼归看五老云。  

次韵巽中见寄  

停蓄幽怀万顷陂，一倾要及少年时。正当清啸寻君去，已办登山绿玉枝。  

谢人惠芦雁图  

道人烟雨久不到，忽见橘洲庐雁行。笑里笔端三昧力，坐中移我过潇湘。  

湓江宿舟中  

琵琶亭下孤舟宿，夜静风清水四围。蝴蝶梦中江月白，芦花鸣笛钓船归。  

东流阻风  

秋叶丛边风索索，迎宾亭下水瀰瀰。蓼花深处老渔父，更把床头羌笛吹。  

次韵亭上人长沙雪中怀古二首  

楚国楼台凌九霄，软风行复弄柔条。当年弦管今何处，飞雪满空如舞腰。  

数峰江上晓不见，指点先烦榔标条。却望苍崖寻折干，偃松梢重压龙腰。  

过长马市  

长马人家古道旁，秋来禾黍已登场。池塘水落菱蒲冷，篱落霜晴橘柚香。  

题通判学士适轩  

小轩只著竹匡床，散发陶然夏簟凉。手倦抛书成午睡，梦回双颊带茶香。  

书湛然亭  

家在匡庐叠翠层，云开彷佛见微棱。褰衣欲上千岩去，隔岸扁舟唤不应。  

送觉先归大梁一首  

残秋千里游梁去，破浪扁舟别我来。对坐无言看山月，一庭松雨在莓苔。  

永固登小阁  

老僧乞食城郭去，小阁无人独自登。急雨忽来添暝色，诸峰领略露寒层。  

次韵春风  

吹鬓风俱小雨来，残红扫尽露苍苔。稻畦绿锦无边幅，更欲烦君为剪裁。  

次韵西楼  

万古湘江绕故城，水光斜照动檐楹。行人仰看春风软，吹落凭栏笑语声。  

又登邓氏平远楼纵望见小庐山作  

倚栏天际数归帆，春在沧洲数笔间。我与小楼俱是画，雨中犹复见庐山。  

次韵惠梅禅师见寄秋日  

饱霜毛颖泛松煤，窗底鱼笺自在开。琢得小诗清似玉，步筇时绕紫莓苔。  

与超然至谷山寻崇禅师遗踪  

行尽湘西十里松，到门却立数诸峰。崇公事迹无寻处，庭下春泥见虎踪。  

送道林  

楞伽本在海中央，钵具悬知挂旧房。不泛木杯惊俗眼，一蓑烟雨渡潇湘。  

题清芬轩  

隔屋江梅欲堕飘，幽香细细故相撩。披衣春晓无人见，小立微闻意已消。  

次韵曾机宜游山湘江晚望  

贪看江草间江花，不觉移舟著浅沙。数笔潇湘春自晓，橘丛离落露人家。  

道中  

蒲柳冥冥花已残，水田南北是青山。晚村归路闻啼鸟，家住寒云缥缈间。  

## 竹斋集钞  

裘万顷  
出门  

出门复入门，吾行竟安之。携书北窗下，翻阅聊自怡。有怀千载人，掩卷还软欷。采采首阳薇，恋恋商山芝。一裘或终身，欣然钓江湄。斯人不可作，斯道日湮微。目前稻梁谋，凫雁方齐飞。青田寂无音，岁晚将畴依。慎勿出门去，尘埃染人衣。  

菖蒲  

康庐入吾怀，十载驰梦魂。踵门者何人，遗余以芳荪。欢然得其趣，如对五老言。幽姿出岩谷，常带冰雪痕。尘容为一洗，两目不复昏。忽思三峡流，褰衣涉潺湲。因仍一寸石，浸润九节根。人言可扶老，岁月须其蕃。兹理谅不诬，吾将从绮圆。  

从人觅墨梅  

熏炉束诗魂，茗碗驱睡思。掩关寂无营，翰墨自娱戏。山寒溪正清，月淡雪初霁。横斜两三枝，见说可人意。天机如胸中，出手特馀事。何时翦冰丝，来对病居士。  

题余仲祥松斋  

芳妍桃李场，纷趋欻成蹊。长松坐偃蹇，遂尔不见知。平生异时人，不舆俗转移。萧然尘埃中，擅此丘壑奇。窗虚境逾清，四壁风来吹。抱琴揖苍髯，喜气掀两眉。臭味既与同，相亲不相违。直期阅岁寒，□可但忘饥。  

行役  

宿雾锁山椒，落月挂林侧。崎岖历冈峦，彷佛辨阡陌。秋高风露寒，道远时序迫。安得归故园，篝灯理书册。  

罗溪桥  

我来从西昌，日日困尘上。谁知罗溪桥，净若初过雨。长松列左右，清风奏宫羽。薄暮舍篮舆，扁舟渡溪去。  

次伯仁善利阁小室韵  

山林吾所庐，夜月恒对影。焉知江上人，一日过万境。褰裳步崇台，有室妍且静。徘徊不能去，坐见四山暝。  

见雪  

兀冥当语谁，饷我一檐雪。吾庐本来静，得此更清绝。遥怜北海上，往往已盈尺。啮毡人在否？毋凌汉臣节。  

雨后  

秋事雨已毕，秋容晴为妍。新书浮桠摆，馀润溢潺湲。机杼蛩声里，犁锄鹭影边。吾生一何幸，田里又丰年。  

用郑浮梁韵简园师  

杖屦山蹊窄，钟鱼佛界深。寒梅残屋角，春荠老墙阴。一水元无恙，扁舟尚可寻。烦师掬清溜，为我洗尘心。  

次胡伯仁韵  

山长飞鸟急，江阔去帆微。唱晚几渔笛，凭高一钓矶。从君濯冰雪，满袖得珠玑。三叹不能已，归来吟夕晖。  

送胡仲立入京  

昔对延英日，诸公叹弗如。敢言天下事，不负案头书。此去朝双阙，悬知有异除。荣途方驷牡，未用曳长裾。  

次施真人韵  

素鞸方多难，丹砂倘一逢。勿疑蕉覆鹿，会见竹成龙。涧水远仍洁，岩花幽更浓。行行望仙宇，知在最高峰。  

厌原山中晓行  

碧鸡夜半声啁哳，唤起幽人步林樾。秋高风露着林木，无数寒花泣明月。松篁一径宛如画，石溜涓涓更清绝。山巅便好结茅庐，莫待他年鬓成雪。  

夜坐  

炉火篝灯孰与同，此心吾欲付冥鸿。茅檐已作涉旬雨，蕙帐不禁连夜风。一段清愁诗句里，十分寒事酒杯中。溪云未用安排雪，且听梅花试小红。  

玉山道中时赴掌故之命  

麦苗堆绿菜花黄，一簇人家古道傍。酒熟不妨邀里党，年丰赢得事农桑。世情只说宦游好，客裹那知归兴长。我有平生蓑笠在，钓丝何日理斜阳。  

睡起书怀时诸公相勉再出  

北窗终日废书眠，一枕清风直万钱。云度茅檐轻冉冉，泉生石砌净涓涓。不嫌雨脚花间注，要听秋声屋外传。三径初成吾欲老，幕中何用泛红莲。  

有感时与李宏斋有约  

去年今日西归客，曝背茅檐又一冬。岁月催人虽迅速，简编於我却从容。知名焉用诗千首，养病聊须酒一锺。早晚杖藜修水去，故人有约许相从。  

怀范光伯再用韵  

梅边流水碧洄洄，都把相思付折梅。十载不禁双泪落，一尊期慰九肠回。惊残蝶梦鹊空喜，望断马蹄人不来。咫尺云山尚如此，天涯谁信得追陪。  

用黄子益韵二首  

青衫日日困尘沙，安用浮名与世夸。已过半生真似梦，未荒三径且还家。恨无沈水纡香穗，喜有寒泉沦茗花。袖却西归遮日手，园林幽处看桑麻。  

睡起欢然思虑少，病馀犹觉应酬艰。招摇风月聊须竹，收拾烟云幸有山。但要世缘随水断，莫休诗债几时还。追奔富贵非吾事，且占林泉一味闲。  

题怀秀堂  

莫教满地长莓苔，杖屦从今日日来。曲径要随松巷转，柴门须对石梁开。墙头花木因时种，案上图书任意堆。幸有林泉堪寄老，忍将双脚踏尘埃。  

大雪次前韵  

谁知天巧出玄机，但怪飞琼过眼奇。暝立风枝寒雀倦，愁吟冰谷晓猿饥。芦花洲渚月明夜，柳絮池塘春暮时。此景人间不长有，写真传影正须诗。  

兀坐有感  

意行曾到楚江腰，占得双泉第一寮。窗户邃深钟磬远，客尘都向静中消。  

癸亥夜梦  

丙夜清眠正熟时，梦魂飞去拜丹墀。小臣乍得披肝胆，感慨分明涕泪垂。  

次余仲庸松风阁韵六首  

飞花数点雨初歇，啼鸟一声春正长。让罢《黄庭》了无事，旋安银叶试炉香。  

已著遗经洗此心，更寻流水濯吾襟。经旬不涉溪边路，荇带苔钱如许深。  

雾阁云窗先自幽，水声那更绕床流。春深红雨落桃径，昼永清风生茗瓯。  

檐间新燕几时来，檐外闲花往岁栽。丹杏碧桃浑落尽，绿阴低处结青梅。  

淡月笼花花映窗，好风吹竹竹浮香。梦回何处一声笛，人静山幽天正凉。  

为怜风雨趣春回，故著秋花到处栽。兰菊从来盛风味，不妨环绕读书斋。  

宿翠岩寺呈李弘斋佥判  

匡庐胜处君曾到，谁是渊明与远公。幸有《和陶》诗卷在，好依莲社此山中。  

寄宋居士修叔求庵记  

翠琰新刊照眼明，流传何日到柴荆。从今不恨论交晚，我亦碑中有姓名。  

日出  

日出柴门尚嫩开，绿阴多处且徘徊。槐花满地无人扫，半在墙阴覆紫苔。  

早作二首  

井梧飞叶送秋声，篱菊缄香待晚晴。斗柄横斜河欲没，数山青处乱鸦呜。  

北窗清冷不成眠，风递蛩声到枕边。试唤儿童卷疏箔，一帘花影月娟娟。  

秋  

数声牧笛日将晚，一曲樵歌山更幽。解带盘桓小溪上，坐看红叶泛清流。  

上元忆大梵明灯  

经年不到豫章城，灯火遥闻鼓吹声。却忆秋屏台上寺，绛纱青玉几长明。  

九日  

篱落黄花尚自无，白衣犹未到吾庐。莫令此日负佳筛，为展渊明采菊图。  

次仲庸初冬即事  

常岁霜天分外晴，一溪如练浸冰轮。今年风雨宁无夜，谁与溪梅作小春。  

君家秋实洞庭种，小子持来独未黄。莫作苏州书后梦，只今惟欠满林霜。  

寄元龄弟  

季也东归何太迟，伯兮西望屡吟诗。茅檐昨夜雪深尺，人在篷窗知不知。  

雪中再示元德元龄二弟  

平生蓑笠惯冲寒，长忆江湖把钓竿。昨夜北窗闻雪作，梦魂飞到子陵滩。  

青青窗外几修篁，也学宫梅巧样妆。说与惠连须着句，雪边春色到池塘。  

再用韵寄弟  

无人低唱两三卮，一任琼瑶满眼飞。罗袜暗尘应洗尽，月明吾欲看江妃。  

忆昔骑驴犯晓寒，酒旗随处认长竿。灞陵物物皆诗句，不用牵船八节滩。  

眼前修洁独修篁，屡倩东风洗晓妆。学舞腰肢困珠玉，可怜官柳在寒塘。  

再用韵  

雪里鸥盟故未寒，小舟南浦着渔竿。眼明似共月十里，衣冷欲迷云一滩。  

余从元德弟借到西廊书斋朝夕其间今二年矣戏题作病僧寮云  

华发苍颜一病僧，向来文史颇关情。只缘世网无由脱，遂学枯禅度此生。  

病僧行脚归来后，百事无心每闭寮。日射竹窗风叶乱，烟凝香鼎篆纹消。  

寄元龄弟  

莫怪穷年不入州，载书前已会盟鸥。市朝华竟多尘事，且傍溪山静处留。  

少年妄作功名想，说着长安喜欲狂。多病年来怕奔走，却思云壑置藤床。  

元龄弟寄悲秋四诗因次  

支离病骨怯初寒，眼底清愁更万端。勉和新诗寄鸿雁，江城夜月觅君看。  

余既得乌石冈西望葛坛在云霄中相去虽远山势不断林木历历可数异时乞灵仙翁不难矣喜而成诗寄葛坛主人  

东西知隔几牛鸣，山势绵绵若引绳。待向冈边结茅屋，幅巾遥礼夜坛灯。  

寄张仲符时得乌石冈地  

今人那似古人贤，一锸随身日醉眠。此老有灵应笑我，区区常费买山钱。  

寸心天地有长久，此诀刘郎却未传。他日驭风蓬岛去，谩留陈迹在山巅。  

酬余求之  

枕中久已黄粱熟，镜裹从教白发垂。但得渔樵分半席，此生何必与人知。  

雨后轻窗无一尘，窗前松竹更清新。不妨踏遍莓苔地，遣我青鞋有故人。  

别曹教授  

从渠柳色自青青，莫为行人赋《渭城》。只恐南墙旧时竹，误随风雨作离声。  

江花岸柳太多情，长逐春风管送迎。我亦思归归未得，夜窗愁听杜鹃声。  

有感  

三四知音总道山，荷锄吾独在田间。入言病骥犹堪秣，伏历何心十二闲。  

题老悟画卷  

吏隐三年楚水头，每随凫雁代扁舟。归来喜色惊邻里，分得潇湘一片秋。  

## 竹洲诗钞  

吴儆  
吴子既结茅竹洲以娱亲复於居之前沼为亭以朝爽名之盖亭西面於晨兴看山为宜  

抱瓮自灌园，胜游贵人门。有口自酌酒，胜与俗人言。园中多蔓草，晨夕费锄芟。遇夜或风雨，安得久盘旋。村酒不常有，有亦多苦酸。而况醉中语，缪误人所嫌。不如饱吃饭，清风北窗眠。眠多则无觉，梦境仍多端。惟有古断简，言行皆圣贤。读之未竟篇，眵昏如梦间。读竟亦何为，聚讼徒喧烦。厌烦以静胜，又类枯木禅。揠苗不耘苗，亡羊两茫然。何如池上亭，虚旷可看山。山色日夕佳，晨兴夜气还。宴坐日过午，清阴犹未迁。西山倦拄颊，南山兴悠然。晚山虽好不遮日，谁能触热望长安。  

和孙先生彦及棣华堂诗韵  

【伏蒙颁示《棣华堂诗》，引援古今，发明大义，使学者知不徒事汗墨而已。读之凛然，增手足之爱。佩仰厚赐，亡以为喻，辄依元韵，乱道拜呈。】  

大雅久不作，声色淫郑紫。古来非一秦，焚厄故如此。西都盛经学，聚讼自兹始。建安委道真，典午事玄理。锦縠蔚云雾，组紃亦信美。后生不着眼，千古空信耳。诵习号纯儒，旷达称高士。有如富赝贾，多藏不能使。又如病酒狂，沉酣糟粕旨。源流日以远，循袭不为耻。先生秉大雅，江东今夫子。持身不夷惠，漫仕无愠喜。学术心自得，筌蹄视经史。兰舟翼桂楫，巨川端可涘。我家世从公，公欲出泥滓。愚不堪世用，非人不我以。破屋荫蓬根，春荠老墙址。寂寞谁肯顾，公独不我鄙。遗之珠玉篇，谆谆说友弟。直欲障颓波，肯与为茅靡。观公用意处，可与召穆比。弟兄吾手足，父母吾怙恃。尽此菽水欢，还胜有酒醑。古来愿为兄，日月不可弭。圣贤师百世，河海阔千里。公如大医王，一世膏肓起。  

寄题郑集之醉梦斋  

利欲醺人心，浓如饮醇酎。沉湎死不休，宁论千日久。岂知糟丘中，醒狂亦时有。天地育万汇，亦各赋匹偶。人情岂相远，好恶随妍丑。集之年方壮，濯濯春月柳。性独与人殊，无妇奉箕帚。丈室夸醉梦，作诗诏朋友。古来醉梦人，亡羊孰先后。寒儒醉糟粕，酸涩宁可口。庄生梦蝴蝶，幻境徒纷纠。富贵得志士，列屋罗螓首。象床粲锦幄，疏绮深朱牖。酣寝唤不醒，鼻息春雷吼。梅花霜雪姿，纸帐蔬笋臭。问君有何好，甘作老鳏叟。穷状徒累累，鸯债长负负。犹如荷旃人，难论纯绵厚。但问雪煎茶，何如羊羔酒？  

汪叔耕见访不数日别去恶语为赠兼简子用子美二友  

负衅得老穷，扫轨事幽屏。跫然罗雀门，有客颀而整。悲欢十年别，樽酒清夜永。妙句时惊人，盈轴肯倾廪。三日语未休，霜寒梦归省。临流分别袂，波光照孤影。重念吾故人，雪屋清灯冷。刘子抱遗经，深井汲修绠。曹子中庸学，天理穷性命。老骥鼓不作，搴旗望公等。天晴风日佳，何时过鼪径。石鼎燃豆萁，冰菹煮汤饼。  

题陈仲礼四知轩且当折柳之意  

陈侯一世豪，笔力万人敌。卧之百尺楼，平视刘玄德。收敛湖海气，一室仅容膝。平生不欺心，自护如拱璧。客来问字细论文，旋粜官粱买酒樽。夜深四壁冷彻骨，酒酣一笑温如春。三年官满何所畜，满船稚乳书几束。长安侯门高於天，束薪炊米桂炊玉。问君持此将安归，君言岁收可百斛。吾侪本无膏粱念，况今老矣其何欲。宰相时来则为之，切莫倒行夸食肉。  

寄题淳安陈令君读书林  

能吏事深刻，商利谨毫厘。俗吏趋期会，簿书自羁縻。寥寥弦歌声，千古空馀思。还淳山水邑，令君丘壑姿。邑民本无事，君亦何所为？治己物自治，化行风荐移。君复何所欲，读书常不足。拄腹五千卷，插架三万轴。曾未出毫芒，万室已蒙福。堂东松竹林，昔时閟荒榛。堂中灯烛光，昔时照红裙。今何声吾伊，萧萧风雨晨。问君有社稷，亦复有人民。奈何独自苦，学道则爱人。  

阳村道中邂逅赵仁甫  

修途转清溪，孤村带寒月。潇洒竹间亭，意行成小立。宾主莫谁何，悠然良自适。俄有贵公子，胡骢摇宝勒。下马相劳苦，呼酒道畴昔。遂令麋鹿姿，颇为人物色。佳实进霜坚，异酿引寒碧。兴尽还独归，沙头寒月白。  

题祝圣寺浮梁道中  

金碧照征涂，松竹开幽径。山僧寿八十，腴貌精视听。囊钵罄锱铢，栋宇事严整。如公方外人，视世一泡影。辛勤毕此生，更欲传不泯。当家茀父菑，居位蠹国政。视公岂容诛，三叹发深省。  

题古岩旧尝侍孙先生题名岩中二首  

白日潇潇松径静，红渠冉冉洞门深。风涵广宇生虚籁，梦破西窗上夕阴。景物眼前浑似旧，尘埃题处忍重寻。羸骖落日孤村路，尘土依然满病襟。  

覆篑一拳进，嵌空百肘宽。僧房因石室，蚁穴梦槐安。尘路十年别，松风六月寒。凄凉旧题处，不忍更重看。  

过丛桂堂故叔祖教授读书之所  

古瓦颓垣迹已陈，孤猿别鹤自哀吟。可怜丛桂烟芜没，惟有一池春水深。秀木千章新过雨，寒山一带暮伤心。清风明月时来此，梦断云飞何处寻。  

送洪使君赴阙移节会府  

使君文彩汉相如，暂向明时绾左符。为郡似家身似客，视民如子吏如奴。鲁公金石光千古，吏部文章妙两都。戴白垂髫相与语，如公治行向来无！  

拾梧子  

鸡犬三家市，蓬蒿一亩宫。春盘厌笋蕨，秋子积梧桐。客梦五年过，文盟千里同。时清台省贵，衮衮看诸公。  

送钱虞仲兄弟  

灯火相从总角初，只今已是十年馀。穷愁懒漫吾犹故，文采雍容子甚都。【借用。】连璧肯来同寂寞，归鞍宁不少踌躇。风流一别应如雨，傥有来鸿细作书。  

和吕守环秀堂三首  

久合鸣珂上九关，一麾犹许饱看山。丰年诸县公事少，燕寝清香兵卫闲。鸟度屏风明水镜，云生画栋拥螺鬟。向来蛛网蜗涎污，胜处岂非天地慳。  

一州如斗带溪山，空翠家家绕画栏。丘壑自非胸次有，云烟谁暇静中看。衣冠共识家风在，闾里方知汉法宽。戴白垂髫相与语，今年有饭饱加餐。  

田家但识丰年乐，见说花城日更长。如获从公时拄笏，尚能援笔侑飞觞。鸡豚社瓮年年酒，柿栗园林树树霜。更倩渔郎问樵径，深山深处是吾乡。  

休日饮直之运属家  

天与吾人臭味同，一官落魄郡城东。偶逢休暇追凫鹜，闲拂尘埃勘鼎钟。适意不知华衮贵，醉馀聊看舞裙红。只愁寒漏催群动，又踏朝靴逐晓风。  

次徐令韵  

少日曾披九虎关，谁怜投老却乘边。贰车谩说半刺史，多稼惟欣大有年。榆柳关河无犬吠，牛羊阡陌断烽烟。玉关人老知无用，庙算如今出万全！  

清明阴雨呈同舍  

薄薄轻寒作许阴，村村花柳为谁新？良辰欣见百五日，冠者仍馀五六人。冷雨凄风连午夜，飞花流水一年春。窥园未阻江东兴，陌上应多翠黛颦！  

弋阳道中  

积雨今朝霁，东皋晚日红。人家深蔽树，野水阔浮空。久客仍行役，青春已过中。岭头人望处，肠断白云东。  

偶成  

晚来一雨破炎蒸，蕉叶葵花照眼明。稍与灯花寻旧约，却嫌庭树作秋声。  

寓壶源僧舍三绝  

风檐淅淅褪新青，书展残灯翳复明。读罢《离骚》还独坐，此时此夜若为情。  

闷来掩卷已三更，风露涓涓月满庭。闲扑流萤冲暗树，危梢点点堕寒星。  

归来闭户还高枕，窗隙微通月影斜。风急忽惊乌鹊起，空阶簌簌堕松花。  

### 竹洲集补钞  

吴儆  
寓郡城客舍热不可寐与程彦举坐语达旦  

淡月微云对倚楼，无声河汉自西流。高城忽起梅花弄，散作晴空万里秋。  

## 简斋诗钞  

陈与义  
次韵谢文骥主簿见寄兼示刘宣叔  

断蓬随天风，飘荡去何许？寒草不自振，生死依墙堵。两途俱寂寞，众手剧云雨。坐令习主簿，下与鸡鹜伍。遥知竹林交，未肯一时数。翩翩三语掾，智与慢相补。髯刘吾所畏，道屈空去鲁。子才亦落落，倾盖极许予。四夔照河滨，一笑宽逆旅。堂堂吾景方，【张仪掾字。】去作泉下土。未知我露电，能复几寒暑。思莼久未决，食荠转觉苦。我不逮诸子，要先诸子去。不种杨惲田，但灌吕安圃。未知谁善酿，可作孔文举。十年亦晚矣，请便事斯语。【来诗有十年之约。】  

次韵周教授秋怀  

一官不办作生涯，几见秋风卷岸沙。宋玉有文悲落木，陶潜无酒对黄花。天机衮衮山新瘦，世事悠悠日自斜。误矣载书三十乘，东门何地不宜瓜！  

次韵张矩臣迪功见示建除体  

建德我故国，归哉遄我驱。除道得欢伯，荆棘无复馀。满怀秋月色，未觉饥肠虚。平林过西风，为我起笙竽。定知张公子，能共寂寞娱。执此以赠君，意重貂襜褕。破帽与青鞋，耐久心亦舒。危处要进步，安处勿停车。成亏在道德，不在功利区。收视以为期，问君此何如？开尊且复饮，辞费道已迂。闭口味更长，香断窗棂疏。  

题牧牛图  

千里烟草绿，连山雨新【四库本作新雨】足。老牛抱朝饥，向山影觳觫。犊儿狂走先过浦，却立长鸣待其母。母子为人实仓廪，汝饱不惭人愧汝。牧童生来日日娱，只忧身大当把锄。日斜睡足牛背上，不信人间有广舆。  

江南春  

雨后江上绿，客愁随眼新。桃花十里影，摇荡一江春。朝风逆船波浪恶，暮风送船无处泊。江南虽好不如归，老荠绕墙人得肥。  

蜡梅  

智琼额黄且勿夸，回眼视此风前葩。家家融蜡作杏蒂，岁岁逢梅是蜡花。世间真伪非两法，映日细看真是蜡。我今嚼蜡已甘腴，况此有韵蜡不如。只愁繁香欺定力，薰我欲醉须人扶。不辞花前醉倒卧经月，是酒是香君试别。  

次韵张元方春雪  

云黄天为低，窗白雪初作。幽人睡方觉，帘外舞万鹤。斜斜既可人，整整亦不恶。不知来何暮，遂失梅花约。东风桃杏暖，不受珠玑络。聊回万斛润，点点付藜藿。幽人无酒饮，一笑供酬酢。岁晚会复来，相期在丘壑。  

杂书示陈国佐胡元茂四首  

一官专为口，俯仰污我颜。顾将千日饥，换此三岁闲。冥冥云表雁，时节自往还。不忧稻粱绝，忧在罗网间。绝胜杜拾遗，一饱常间关。晚知儒冠误，犹恋终南山。  

杜门十日疾，因得观妄身。勿云千金躯，今视如埃尘。平生老赤脚，每见生怒嗔。挥汗煮我药，见此愧其勤。  

巨源邦之栋，急士如拾珍。定知柳下锻，远胜崔史陈。绝交虽已隘，益见叔夜真。士要虽衣食，求仁今得仁。释之与王生，盛美俱绝伦。吾评竹林咏，未可少若人。  

昔吾同年友，壮志各南溟。十年风雨过，见此落落星。秀者吾元茂，众器见鼎鉶。许身稷契间，不但醉六经。时逢下车揖，慰我两眼青。勿忧事不理，伯始在朝廷。  

书怀示友十首  

俗子令我病，纷然来座隅。贤士费怀思，不受折简呼。城东陈孟公，久阔今何如？明月照天下，此夕与君俱。不难十里勤，畏借东家驴。似闻有老眼，能作荐鹗书。功名勿念我，此心已扫除。【陈孟公谓国佐。】  

张子霜后鹰，眉骨非凡曹。不肯兄事钱，但欲仆命骚。胡为随我辈，碌碌着青袍。相逢车马边，技痒不得搔。  

平生诗作祟，肠肚困藿食。使我忘隐【四库本作殷】忧，亦自得诗力。绝知是馀蔽，且复永今日。不如付杯酒，一笑万事毕。毛颖仅升堂，曲生真入室。  

我梦钟鼎食，或作山林游。当其适意时，略与人间侔。觉来迹便扫，我已不悲忧。人间安可比？梦中无悔尤。  

我策三十六，第一当归田。柴门种杂树，婆娑乐馀年。是中三益友，不减二仲贤。柏树解说法，桑叶能通禅。  

有钱可使鬼，无钱鬼揶揄。百年堂前燕，万事屋上乌。微官不救饥，出处违壮图。相牛岂无经，种树亦有书。如何求二顷，归卧渊明庐。曝背对青山，鸟鸣人意舒。试数门前客，终岁几覆车。  

仲舒老一经，策世非所长。瓦鼎荐蔬食，但取充饥肠。伟哉贾生书，开阖有耿光。既珍亦可饱，举俗不见尝。  

扬雄平生学，肝肾困雕镌。晚於玄有得，始悔赋《甘泉》。使雄早大悟，亦何事於玄？赖有一言善，酒箴真可传。  

萧萧十月菊，耿耿照白草。开窗逢一笑，未觉徐娘老。风霜要饱更，独立晚更好。韩公真躁人，顾用忧怀抱。  

青青堂西竹，岁寒不缁磷。蓬蒿众小中，拭眼见长身。澹然冬日影，此处极可人。子猷幸见过，一洗声色尘。  

北风  

北风掠野悲岁暮，黄尘涨街人不度。孤鸿抱饥客千里，性命么微不当怒。梅花欲动天作难，蓬飞上天得盘桓。千里卧木枝叶尽，独自人间不受寒。  

送张仲宗押戟归闽中  

翩然鸿鹄本不群，亦复为口长纷纷。去年弄影河北月，今年迎面江南云。还家不比陶令冷，持节正效相如勤。青天白日映徒御，玄发绛旆明江濆。舟前落花慰野老，浦口杜若愁湘君。遥知诗成值驿使，万里春色当见分。赠人以言予岂敢，不忍负子聊云云。旧山虽好慎勿过，恐有德璋能勒文。  

襄邑道中  

飞花两岸照船红，百里榆堤半日风。卧看满天云不动，不知云与我俱东。  

寄新息家叔  

风雨淮西梦，危魂费九升。一官遮日手，两地读书灯。见客深藏舌，吟诗不负丞。竹林虽有约，门户要人兴。  

年华  

去国频更岁，为官不救饥。春生残雪外，酒尽落梅时。白日山川映，青天草木宜。年华不负客，一一入吾诗。  

茅屋  

茅屋年年破，春风岁岁来。寒从草根退，花值客愁开。时序添诗卷，乾坤进酒杯。片云无思极，日暮却空回。  

酴醿  

雨过无桃李，唯馀雪覆墙。青天映妙质，白日照繁香。影动春微透，花寒韵更长。风流到尊酒，犹足助诗狂。  

秋雨  

萧萧十日雨，稳送祝融归。燕子经年梦，梧桐昨暮非。一凉恩到骨，四壁事多违。衮衮繁华地，西风吹客衣。  

西风  

木末西风起，中含万里凉。浮云不愁思，尽日只飞扬。梦断头将白，诗成叶自黄。不关明主弃，本出涸阴乡。  

题许道宁画  

满眼长江水，苍然何郡山？向来万里意，今在一窗间。众木俱含晚，孤云遂不还。此中有佳句，吟断不相关。  

和张规臣水墨梅五绝  

巧画无盐丑不除，此花风韵更清姝。从教变白能为黑，桃李依然是仆奴。  

病见昏花已数年，只应梅蕊固依然。谁教也作陈玄面，眼乱初逢未敢怜。  

粲粲江南万玉妃，别来几度见春归。相逢京洛浑依旧，唯恨缁尘染素衣。  

含章檐下春风面，造化功成秋兔毫。意足不求颜色似，前身相马九方皋。  

自读西湖处士诗，年年临水看幽姿。晴窗画出横斜影，绝胜前村夜雪时。  

夜雨  

经岁柴门百事乖，此身只合卧苍苔。蝉声未足秋风起，木叶俱鸣夜雨来。棋局可观浮世理，灯花应为好诗开。独无宋玉悲歌念，但喜新凉入酒杯。  

以事走郊外示友  

二十九年知已非，今年依旧壮心违。黄尘满面人犹去，红叶无言秋又归。万里天寒鸿雁瘦，千村岁暮鸟乌微。往来屑屑君应笑，要就南池照客衣。  

十月  

十月北风催岁阑，九衢黄土污儒冠。归鸦落日天机熟，老雁长云行路难。欲诣热官忧冷语，且求浊酒寄清欢。孤吟坐到三更月，枯木无枝不受寒。  

题小室  

暂脱朝衣不当闲，澶州梦断已多年。诸公自致青云上，病客长斋绣佛前。随意时为狮子卧，安心懒作野狐禅。炉烟忽散无踪迹，屋上寒云自黯然。  

次韵张迪功春日  

年年春日寒欺客，今日春无一半寒。不觉转头逢岁换，便须揩目眼待花看。争新游女幡垂鬓，依旧先生日照盘。从此不忧风雪厄，杖藜时可过苏端。  

又和岁除感怀用前韵  

宦情吾与岁俱阑，只有诗盟偶未寒。鬓色定从今夜改，梅花已判隔年看。高门召客车稠叠，下里烧香篆屈盘。我亦三杯聊复尔，梦回鹓鹭出朝端。  

即席重赋且约再游  

诗情不与岁情阑，春气犹兼水气寒。怪我问花终不语，须公走马更来看。共知浮世悲驹隙，即见平波散芡盘。得一老兵虽可饮，从今取友要须端。  

次韵家叔  

衮衮诸公车马尘，先生孤唱发阳春。黄花不负秋风意，白发空随世事新。闭户读书真得计，载肴从学岂无人？只应又被支郎笑，从者依然困在陈。  

次韵答张迪功坐上见贻张将赴南都任二首  

足钱便可不须侯，免对妻儿赋百忧。一笑相逢亦奇事，平生所得是清流。谈天安用如邹子，扫地还应学赵州。南北东西底非梦，心闲随处有真游。  

千首能轻万户侯，诵君佳句解人忧。梦阑尘里功名晚，笑罢尊前岁月流。世事无穷悲客子，梅花欲动忆吾州。明朝又作河梁别，莫负平生马少游。  

题画兔  

碎身鹰犬惭何忍，埋骨诗书事亦微。霜露深林可终岁，雄雌暖日莫忘机。  

寄若拙弟兼呈二十家叔  

退之送穷穷不去，乐天待富富不来。政须青山映白发，顾着皂盖争黄埃。何如父子共一壑，庞家活计良不恶。阿奴况自不碌碌，白鸥之盟可同诺。三间瓦屋亦易求，着子东头我西头。中间共作老莱戏，世上乐复有此不。问梦膏肓应已瘳，归来归来无久留。竹林步兵非俗流，为道此意思同游。  

次韵谢表兄张元东见寄  

平生张翰极风流，好事工文妙九州。灯里偶然同一笑，书来已似隔三秋。【自注：元夕获从游。】林泉入梦吾当隐，花鸟催诗岁不留。安得清谈一陶写，令人绝忆许文休。  

若拙弟说汝州可居已约卜一丘用韵寄元东  

四岁冷官桑濮地，三年羸马帝王州。陶潜迷路已良远，张翰思归那待秋？病鹤欲飞还踯躅，孤云将去更迟留。盍簪共结鸡豚社，一笑相从万事休。  

次韵家弟碧线泉  

七孔穿针可得过，冰蚕映日吐寒波。练飞空咏徐凝水，带断疑分汉帝河。川后不愁微步袜，鲛人暗动卷绡梭。才高下视玄虚赋，对此区区转患多。  

同家弟赋蜡梅诗得四绝句  

朱朱与白白，著意待春开。那知洞房里，已傍额黄来！  

韵胜谁能舍，色庄那得亲？朝阳一映树，到骨不留尘。  

黄罗作广袂，绛帐作中单。人间谁敢著，留得护春寒。  

一花香十里，更值满枝开。承恩不在貌，谁敢斗香来！  

连雨书事四首  

九月逢连雨，萧萧稳送秋。龙公无乃倦，客子不胜愁。云气昏城壁，钟声咽寺楼。年年授衣节，牢落向他州。  

风伯方安卧，云师亦少饕。气连河汉润，声到竹松高。老雁尤贪去，寒蝉遂不号。相悲更相识，满眼楚人骚。  

寒入薪刍价，连天两眼愁。生涯赤藤杖，契分黑貂裘。乌鹊无言暮，蓬蒿满意秋。同时不同味，世事剧悠悠。  

白菊生新紫，黄芜失旧青。俱含岁晚恨，并入夜深听。梦寐连萧索更筹乱晦冥。云移过吴越，应为洗馀腥。  

赵虚中有石名小华山以诗借之  

君家苍石三峰样，磅礴乾坤气象横。贱子与山曾半面，小窗如梦慰平生。炉烟巧作公超雾，书册尚避秦皇城。病眼朝来欲开懒，借君岩岫障新晴。  

次韵乐文卿北园  

故园归计堕虚空，啼鸟惊心处处同。四壁一身长客梦，百忧双鬓更春风。梅花不是人间白，日色争如酒面红。且复高吟置馀事，此生能费几诗筒！  

汝州吴学士观我斋分韵得真字  

狂夫缚轩冕，自许稷契身。静者乐山林，谓是羲皇人。不如两忘快，内保一色醇。伟哉道山杰，滞此汝水滨。大来会阔步，小憩得幽欣。一斋有琴酒，万事无缁磷。不作子公书，肯受元规尘。人言君侯痴，我知丈人真。月明泉声细，雨过竹色新。是间有真我，宴坐方申申。  

古别离  

东门柳，年年岁岁征人手。千人万人於此别，柳亦能堪几人折？愿君遄归与君期，要及此柳未衰时。  

蜡梅四绝句  

花房小如许，铜切黄金涂。中有万斛香，与君细细输。  

来从底处所，黄露满衣湿。缘憨翻得怜，亭亭倚风立。  

奕奕金仙面，排行立晓晴。殷勤夜来雪，少住作珠璎。  

亭亭金步摇，朝日明汉宫。当时好光景，一似此园中。  

钱东之教授惠泽州吕道人砚为赋长句  

君不见铜雀台边多事土，走上觚棱荫歌舞。馀香分尽垢不除，却寄书林污缣楮。岂如此瓦凝青膏，冷面不识奸雄曹。吕翁已去泫馀泣，通谱未许弘农陶。暮年得君真耐久，摩挲玉质云生手。未知南越石虚中，亦有文章似君否？西家扑满本弟昆，趣尚清浊何年分？一朝堕地真瓦砾，莫望韩公无瘗文。  

述怀呈十七家叔  

儿时学道逃悲欢，只今未免忧饥寒。浮生万事蚁旋磨，冷官十年鱼上竿。竹林步兵亦忍辱，长安闭门出无仆。门前故人拥庐儿，政坐向来甘碌碌。公君不见古人有待良不多，利名溺人甚风波。垂露成帏仲长统，明月为烛张志和。尘中别多会日少，世事欲谈何可了？胸中万卷已无用，劝公留眼送飞鸟。两翁观光今几时？赋归有约时已稽。未暇藏身北山北，且须觅地西枝西。愿从我翁归洗耳，不用妓女污山水。肩舆亦莫要仆夫，自有门生与儿子。  

观我斋再分韵得下字  

一慵缚两脚，闭户了晨夜。梦攀城西树，起造君子舍。紫髯出堂堂，见客披衣谢。平生功名手，嗜静如食蔗。小斋剧冰壶，中明外无罅。要知日用事，趺坐看鸟下。主人心了了，竹石亦闲暇。儿童惯看客，我车当日驾。平分斋中闲，风月不待借。要须酒屡费，不用牛心炙。  

归洛道中  

洛阳城边风起沙，征衫岁岁负年华。归途忽践杨柳影，春事已到芜菁花。道路无穷几倾毂，牛羊既饱各知家。人生扰扰成底事，马上哦诗日又斜。  

道中寒食  

斗粟淹吾驾，浮云笑此生。有诗酬岁月，无梦到功名。客里逢归雁，愁边有乱莺。杨花不解事，更作倚风轻。  

龙门  

不到龙门十载强，断崖依旧挂斜阳。金银佛寺浮佳气，花木禅房接上方。羸马乍来还径去，流莺多处最难忘。老僧不作留人意，看水看山白发长。  

秋夜  

中庭淡月照三更，白露洗空河汉明。莫遣西风吹叶尽，却愁无处着秋声。  

中牟道中二首  

雨意欲成还未成，归云却作伴人行。依然坏郭中牟县，千尺浮屠管送迎。  

杨柳招人不待媒，蜻蜒近马忽相猜。如何得与凉风约，不共尘沙一并来？  

秋雨  

尘起一月忧无禾，瓦鸣三日忧雨多。书生重口轻肝肾，不如墙角蚯蚓方长哦。少昊行秋龙洒道，风作万木皆商歌。病夫强起开户立，万个银竹惊森罗。人间伟观如此少，倚杖不觉泥及靴。菊丛欹倒未足道，老境知奈梧桐何！是事且置当务本，菜圃已添三万科。  

游葆真池上  

墙厚不盈咫，人间隔蓬莱。高柳唤客游，我辈御风来。坐久落日尽，澹澹池光开。白云行水中，一笑三徘徊。鸭儿轻岁月，不受急景催。试作弄篙惊，徐去首不回。无心与境接，偶遇信悠哉。再来知何似，有句端难裁。  

次韵王尧明郊祀显相之作  

奏书初不待衡谭，奠璧都南万玉参。黄屋倚霄明半夜，紫坛承月眩诸龛。声喧大吕初终六，影动元圭陟降三。可是天公须羯鼓，已回寒驭作春酣。  

路归马上再赋  

偶然思玉仙，便到玉仙游。兴尽未及郭，玉仙失回头。成毁俱一念，今昔浪百忧。未知横笛子，亦解此意不？春风所经过，水色如泼油。垂鞭看落日，世事剧悠悠。  

来禽花  

来禽花高不受折，满意清明好时节。人间风日不贷春，昨夜烟脂今日雪。舍东芜菁满眼黄，胡蝶飞去专斜阳。妍嗤都无十日事，付与梧桐一夏凉。  

清明二首  

街头女儿双髻鸦，随蜂趁蝶学妖邪。东风也作清明节，开遍来禽一树花。  

卷地风抛市井声，病夫危坐了清明。一帘晚日看收尽，杨柳微风百媚生。  

春日二首  

朝来庭树有鸣禽，红绿扶春上远林。忽有好诗生眼底，安排句法已难寻。  

忆看梅雪缟中庭，转眼桃梢无数青。万事一身双鬓发，竹床欹卧数窗棂。  

夏日集葆真池上以绿阴生昼静赋诗得静字  

清池不受暑，幽讨起予病。长安车辙边，有此荷万柄。是身唯可懒，共寄无尽兴。鱼游水底凉，鸟宿林间静。谈馀日亭午，树影一时正。清风不负客，意重百金赠。聊将两鬓蓬，起照千丈镜。微波喜摇人，小立待其定。梁王今何许，柳色几衰盛！人生行乐耳，诗律己其剩。邂逅一樽酒，他年五君咏。重期踏月来，夜半啸烟艇。  

道山宿直  

离离树子鹊惊飞，独倚枯筇无限时。千丈虚廊贮明月，十分奇事更新诗。人间路绝窗扉语，天上云空阁影移。遥想王戎烛下算，百年辛苦一生痴。  

雨晴  

天缺西南江面晴，纤云不动小滩横。墙头语鹊衣犹湿，楼外残雷气未平。尽取微凉供稳睡，急搜奇句报新晴。今宵绝胜无人共，卧看星河尽意明。  

十月  

十月天公作许悲，负霜鸿雁不停飞。莽连万里云山去，红尽千林秋径归。病夫搜句了节序，小斋焚香无是非。睡过三冬莫开户，北风不贷芰荷衣。  

漫郎  

漫郎功业太悠然，拄笏看山了十年。黑白半头明镜里，丹青千树恶风前。星霜屡费惊人句，天地元须使鬼钱。踏破九州无一事，只今分付结跏禅。  

柳絮  

柳送腰肢日几回，更教飞絮舞楼台。颠狂忽作高千丈，风力微时稳下来。  

登大清寺塔  

为眼不计脚，攀梯受微辛，半天拍阑干，惊倒地上人。风从万里来，老夫方岸巾。荒荒春浮木，浩浩空纳尘。夕阳差万瓦，赤鲤欲动鳞。须臾暮烟合，青鲂隐奫沦。万化本日驰，高处觉眼新。借问龛中仙，坐稳今几晨？俗子书满壁，澹然不生嗔。唯有太行山，修供独殷勤。  

浴室观雨以催诗走群龙为韵得走字  

微云生屋脊，欹枕看培塿。崔嵬乱一瞬，泰华入搔首。须臾万银竹，壮观惊户牖。摧击竟自碎，映空白烟走。馀飚送未了，日色在井口。去冬三寸雪，寒日澹相守。商量细细融，未觉经旬久。谁能料天工，办此脱颖手？一凉满天地，平分到庭柳。叶端啸馀风，送我一杯酒。画屏题细字，尽记同来友。俗眼之所遗，此事当不朽。  

夏至日与太学同舍会葆真二首  

微官有阀阅，三赋池上诗。林密知夏深，仰看天离离。官忙负远兴，觞至及良时。荷气夜来雨，百鸟清昼迟。微风不动蘋，坐看水色移。门前争夺场，取欢不偿悲。欲归未得去，日暮多黄鹂。  

明波影千柳，绀屋朝万荷。物新感节移，意定觉景多。游鱼聚亭影，镜面散微涡。江湖岂在远，所欠雨一蓑。忽看带箭禽，三叹无奈何。  

秋试院将出书所寓窗  

门前柿叶已堪书，弄镜烧香聊自娱。百世窗明窗暗里，题诗不用著工夫。  

夏日  

赤日可中庭，树影敛不开。烛龙未肯忙，一步九徘徊。梦中惊耳鸣，忽觉闻远雷。屋山奇峰起，欹枕看云来。变化信难料，转头失崔嵬。虽然不成雨，风起亦快哉。槐叶万背白，少振十日埃。白团岂办此，掷去羞薄才。蜻蜓泊墙阴，近人故多猜。墙西岂更热，已去却复飞回。  

送王周士赴发运司属官  

宁食三斗尘，有手不揖无诗人。宁饮三斗醋，有耳不听无味句。墙东草深兰发薰，君先梦我我梦君，小窗诵诗灯花喜，窗外北风怒未已。书生得句胜得官，风其少止尽人欢。五更月晕一千丈，明日君当泛淮浪。去去三十六策中，第一买酒鏖北风。  

试院书怀  

细读平安字，愁边失岁华。疏疏一帘雨，淡淡满枝花。投老诗成癖，经春梦到家。茫然十年事，倚杖数栖鸦。  

寄题兖州孙大夫绝尘亭  

境空纳浩荡，日暮生泬寥。竹声池边起，欲断还萧萧。丈人方微吟，万象各动摇。林间光景异，月出东山椒。门前谁剥啄，已逝不须邀。  

休日早起  

胧胧窗影来，稍稍禽声集。开门知有雨，老树半身湿。剧读了无味，远游非所急。蒲团著身宽，安取万户邑。开镜白云渡，卷帘秋光入。饱受今日闲，明朝复羁絷。  

棋  

长日无公事，闲围李远棋。傍观真一笑，互胜不移时。幸未逢重霸，何妨著献之。晴天散飞雹，惊动隔墙儿。  

冬至二首  

少年多意气，老去一分无。闭户了冬至，日长添数珠。北风不贷节，鸿雁天南驱。乌帽独何幸，七日守屋庐。石炉深炷火，撩乱一榻书。只可自怡悦，不堪寄张扶。  

人生本是客，杜叟顾未知。今年我闻道，悲乐两脱遗。日色如昨日，未觉墉阴迟。不须行年记，异代寻吾诗。东家窈窕娘，融蜡幻梅枝。但恐负时节，那知有愁时。  

西省酴醿架上残雪可爱戏同王元忠席大光赋诗  

酴醿花底当年事，夜雪模糊照酒阑。北省今朝枝上雪，还揩病眼作花看。  

对酒  

新诗满眼不能裁，鸟度云移落酒杯。官里簿书无日了，楼头风雨见秋来。是非衮衮书生老，岁月匆匆燕子回。笑抚江南竹根枕，一尊呼起鼻中雷。  

后三日再赋  

天生癭木不须裁，说与儿童是酒杯。落日留霞知我醉，长风吹月送诗来。一官扰扰身增病，万事悠悠首独回。不奈长安小车得，睡乡深处作奔雷。  

赴陈留二首  

草草一梦阑，行止本难期。岁晚陈留路，老马三振髻。自看鞭袖影，旷野日落迟。柳林行不尽，想见春风时。点点羊散村，阵阵鸿投陂。城中那有此，触处皆新诗。举手谢路人，醉语勿瑕疵。我行有官事，去作三年痴。遥闻辟谷仙，阅世河水湄。时从玩木影，政尔不忧饥。  

马上摩挲眼，出门光景新。鸦鸣半陂雪，路转一林春。旧岁有三日，全家无十人。平生鹦鹉盏，今夕最关身。  

至陈留  

烟际亭亭塔，招人可得回？等闲为梦了，闻健出关来。日落河冰壮，天长鸿雁哀。平生远游意，随处一徘徊。  

客里  

客里东风起，逢人只四愁。悠悠杂唯唯，莫莫更休休。窗影鸟双度，水声船逆流。一官成一集，尽付古河头。  

对酒  

陈留春色撩诗思，一日搜肠一百回。燕子初归风不定，桃花欲动雨频来。人间多待须微禄，梦里相逢记此杯。白竹扉前容醉舞，烟村渺渺欠高台。  

寒食  

草草随时事，萧萧傍水门。浓阴花照野，寒食柳围村。客袂空佳节，莺声忽故园。不知何处笛，吹恨满清尊。  

感怀  

少日争名翰墨场，只今扶杖送斜阳。青青草木浮元气，渺渺山河接故乡。作吏不妨三折臂，搜诗空费九回肠。子房与我同羁旅，世事千般酒一觞。  

窦园醉中前后五绝句  

东风吹雨小寒生，杨柳飞花乱晚晴。客子从今无可恨，窦家园里有莺声。  

海棠脉脉要诗催，日暮紫绵无数开。欲识此花奇绝处，明朝有雨试重来。  

不见海棠相似人，空题诗句满花身。酒阑却度荒陂去，驱使风光又一春。  

三月碧桃惊动人，满园光景一时新。剩倾老子尊中玉，折尽繁枝不要春。  

一尊相属莫辞空。报答今朝吹面风。自唱新诗与明月，碧桃开尽曲声中。  

雨  

沙岸残春雨，茅檐古镇官。一时花带泪，万里客凭栏。日晚蔷薇重，楼高燕子寒。惜无陶谢手，尽力破忧端。  

题酒务壁  

野马本不羁，无奈卯与申。当时彭泽令，定是英雄人。客来两绳床，客去一欠伸。市声自杂沓，炉烟自轮囷。莺声时节改，杏叶雨气新。佳句忽堕前，追摹已难真。自题西轩壁，不杂徐庾尘。  

秋夜咏月  

庭树日日疏，稍觉夜月添。推愁了此段，卷我三间帘。黄花墙阴远，白发露气严。平生六尺影，随我送凉炎。踏破千忧地，投老乃自嫌。尚想采石江，宫锦映霜蟾。夜半赋诗成，起舞鱼龙兼。办此讵难事，取快端宜廉。  

入城  

竹舆声伊鸦，路转登古原。孟冬郊泽旷，细水鸣芦根。雾收浮屠立，天阔鸿雁奔。平生厌喧闹，快意三家村。思生长林内，故园归不存。欲为唐衢哭，声出且复吞。  

夜步堤上三首  

世故生白发，意行无与期。平生木上座，临老始相知。月中沙岸永，岁暮河流迟。留侯庙前柳，叶尽空离离。百年信难料，剩赋奇绝诗。  

人间睡声起，幽子方独步。倚杖看白云，亭亭水中度。十月雁背高，三更河流去。物生各扰扰，念此煎百虑。聊将忧世心，数遍桥西树。  

旋买青芒鞋，去踏沙头月。争教冠盖地，着此影突兀？树寒栖鸟动，风转孤管发。月色夜夜佳，人生事如发。梦中续清游，浓露湿银阙。  

晚步  

手把古人书，闲读下广庭。荒村无车马，日落双桧青。旷然神虑静，浊俗非所宁。逍遥出荆扉，伫立瞻郊垌。须臾暮色至，野水皆晶荧。却步面空林，远意更杳冥。停云甚可爱，重叠如沙汀。  

同杨运干黄秀才村西买山药  

潦缩田路宽，委蛇散腰脚。胜日三枝杖，村西买山药。岗峦相吞吐远木互前却。天阴野水明，岁暮竹离薄。田翁领客意，发筐堆磊落。玉质缃色裘，用世乃见缚。屠门几许快，夜语寻幽约。石鼎看云翻，门前北风恶。  

招张仲宗  

北风日日吹茅屋，幽子朝朝只地炉。客里赖诗增意气，老来唯懒是工夫。空庭乔木无时事，残雪疏篱当画图。亦有张侯能共此，焚香相待莫徐驱。  

寓居刘仓廨中晚步过郑仓台上  

纱巾竹杖过荒陂，满面东风二月时。世事纷纷人易老，春阴漠漠絮飞迟。士衡去国三间屋，子美登台七字诗。草绕天西青不尽，故园归计入支颐。  

八闽僧房遇雨  

脱履坐明窗，偶至情更适。池上风忽来，斜雨满高壁。深松含岁暮，幽鸟立昼寂。世故方未阑，焚香破今夕。  

赠黄家阿莘  

君家阿莘如白玉，呼出灯前语陆续。可怜郎罢穷一生，只今有汝照茅屋。猪生十子豚复豚，阿莘明年可当门。阶庭一笑不外索，万事纷纷何足论。  

发商水道中  

商水西门语，东风动柳枝。年华入危涕，世事本前期。草草檀公策，茫茫杜老诗。山川马前阔，不敢计归时。  

西轩寓居  

牢落西轩客，巡檐费独吟。桃花明薄暮，燕子闹微阴。辛苦元吾事，淹留更此心。小窗随意写，蛇蚓起相寻。  

邓州西轩书事十首  

小儒避贼南征日，皇帝行天第一春。走到邓州无脚力，桃花初动雨留人。  

千里空携一影来，白头更着乱蝉催。书生身世今如此，倚遍周家十二槐。  

瓦屋三间宽有馀，可怜小陆不同居。易求苏子六国印，难得河桥一字书。  

莫嫌啖蔗佳境远，橄榄甜苦亦相并。都将壮节供辛苦，准拟残年看太平。  

皇家卜年过周历，变故未必非天仁。东南鬼火成何事，终待胡锋作争臣。  

杨刘相倾建中乱，不待白首今同归。只今将相须廉蔺，五月并门未解围。  

不须夜夜看太白，天地景气今如斯。始行夷狄相攻策，可惜中原见事迟。  

诏书忧民十六事，父老祝君一万年。白发书生喜无寐，从今不仕可归田。  

范公深忧天下日，仁祖爱民全盛年。遗庙只今香火冷，时时风叶一骚然。  

诸葛经行有夕风，千秋天地几英雄。吊古不须多感慨，人生半梦半醒中。  

晚步顺阳门外  

六尺枯藜了此生，顺阳门外看新晴。树连翠筱围春昼，水泛青天入古城。梦里偶来那计日，人间多事更闻兵。只应千【四库本作十】载溪桥路，欠我媻姗勃窣行。  

纵步至董氏园亭二首  

槐叶层层新绿生，客怀依旧不能平。自移一榻西窗下，要近丛篁听雨声。  

客子今年驼褐宽，邓州三月始春寒。帘钩挂尽蒲团稳，十丈虚庭借雨看。  

题简斋  

我窗三尺馀，可以阅晦明。北省虽巨丽，无此风竹声。不著散花女，而况使鬼兄。世间多歧路，居士绳床平。未知阮遥集，几屐了平生？领军一屋鞋，千载笑绝缨。槐阴自入户，知我喜新晴。觅句方未了，简斋真虚名。  

春雨  

花尽春犹冷，羁心只自惊。孤莺啼永昼，细雨湿高城。扰扰成何事？悠悠送此生。蛛丝闪夕霁，随处有诗情。  

登城楼  

去年梦陈留，今年梦邓州。几梦即了我，一笑城西楼。新晴草木丽，落日淡欲收。远川如动摇，景气明田畴。百年几凭栏，亦有似我不？城阴坐来失，白水光不流。丈夫贵快意，少住宽千忧。归嫌简斋陋，局促生白头。  

雨  

忽忽忘年老，悠悠负日长。小诗妨学道，微雨好烧香。檐鹊移时立，庭梧满意凉。此身南复北，彷佛是他乡。  

夏夜  

闲弄玉如意，天河白练横。时无李供奉，谁识谢宣城？两鹤翻明月，孤松立快晴。南阳半年客，复此满怀清。  

邓州城楼  

邓州城楼高百尺，楚岫秦云不相隔。傍城积水晚更明，照见纶巾倚楼客。李白上天不可呼，阴晴变化还须臾。独抚危栏咏奇句，满楼风月不枝梧。  

秋日客思  

南北东西俱我乡，聊从地主借胡床。诸公共得何侯力，远客新抄陆氏方。老去事多藜杖在，夜来秋到叶声长。蓬莱可托无因至，试觅人间千仞冈。  

道中书事  

临老伤行役，篮舆岁月奔。客愁无处避，世事不堪论。白道含秋色，青山带雨痕。坏梁斜斗水，乔木密藏村。易破还家梦，难招去国魂。一身从白首，随意答乾坤。  

美哉亭  

西出城皋关，土谷仅容驼。天挂一疋练，双崖斗嵯峨。忽然五丈阙，亭构如危窠。青山丽中原，白日照大河。下视万里川，草木何其多！临高一吐气，却奈雄风何！辛苦生一快，造物巧揣摩。险易终不偿，翻身下残坡。  

与季申信道自光化复入邓书事四首  

孙子白木杖，富子黑油笠。我独白竹篮，差池复相及。夕阳桥边画，岸帻归云急。勿语城中人，从渠慎出入。  

卖舟作归计，竹篮稳如舟。雾收青皋湿，行路当春游。老马不自知，意欲踏九州。依然还故枥，寂寞壮心休。  

再来生白发，重见邓州春。依旧城西路，桃花不记人。卜居得穷巷，日色满窗新。微吟惊市卒，独鹤语城闉。  

城西望城南，十日九相隔。何如三枝杖，共踏江上石。门前流水过，春意满渠碧。遥知千顷江，如今好颜色。  

寄季申  

雨歇城南泥未干，遥知独立整衣冠。旧时邺下刘公干，今日辽东管幼安。绿阴展尽身犹远，黄鸟飞来节已阑。安得一尊生耳热，暂时相对说悲欢。  

重阳  

去岁重阳已百忧，今年依旧叹羁游。篱底菊花唯解笑，镜中头发不禁秋。凉风又落宫南木，老雁孤鸣汉北州。如许行年那可记，谩排诗句写新愁。  

有感再赋  

忆得甲辰重九日，天恩曾与宴城东。龙沙此日西风冷，谁折黄花寿两宫？  

感事  

丧乱那堪说，干戈竟未休！公卿危左衽，江汉故东流。风断黄龙府，云移白鹭洲。云何舒国步，持底副君忧。世事非难料，吾生本自浮。菊花纷四野，作意为谁秋？  

送客出城西  

邓州谁亦解丹青，画我羸骖晚出城。残年政尔供愁了，末路那堪送客行。寒日满川分众色，暮林无叶寄秋声。垂鞭归去重回首，意落西南计未成。  

得席大光书因以诗迓之  

十月风高客子悲，故人书到暂开眉。也知廊庙当推毂，无奈江山好赋诗。万事莫论兵动后，一杯当及菊残时。喜心翻倒相迎地，不怕荒林十里陂。  

无题  

六经在天如日月，万事随时更故新。江南丞相浮云坏，洛下先生宰木春。孟喜何妨改师法，京房底处有门人？旧喜读书今懒读，焚香阅世了闲身。  

正月十二日自房州城遇金兵至奔入南山十五日抵回谷张家  

久谓事当尔，岂意身及之！避兵连三年，行半天四维。我非洛豪士，不畏穷谷饥。但恨平生意，轻了少陵诗。今年奔房州，铁马背后驰。造物亦恶剧，脱命真毫厘。南山四程云，布袜傲险巇。篱间老炙背，无意管安危。知我是朝士，亦复颦其眉。呼酒软客脚，菜本濯玉肌。穷途士易德，欢喜不复辞。向来贪读书，闭户生白髭。岂知九州内，有山如此奇！自宽实不情，老人亦解颐。投宿恍世外，青灯耿茅茨。夜半不能眼，涧水鸣声悲。  

十七夜咏月  

月轮隐东峰，奇彩在南岭。北崖草木多，苍茫映光景。玉盘忽微露，银浪泻千顷。岩谷散陆离，万象杂形影。不辞三更露，冒此白发顶。老筇无前游，危处有新警。涧光如翻鹤，变态发遥境。回首房州城，山中夜何永！  

与信道游涧边  

斜阳照乱石，颠崖下双筇。试从绝壑底，仰视最奇峰。回埼发涧怒，高霭生树容。半岩菖蒲根，翠葆森伏龙。岂无避世士，於此傥相逢。客心忽悄怆，归路迷行踪。  

游南嶂同孙信道  

遥瞻南嶂深复深，双崖舆与藏太阴。青鞋济胜不能懒，踏破积雪穷崎嵚。空中朽树抱孤筿，无窍苍壁生横林。孤禽三叫危石裂，欲返未返神萧森。磴回忽然何处所，当面烟如翠蛟舞。石门泄风无昼夜，古木截道藏雷雨。丹丘赤城去几许，下视人间足尘土。放身天地不自知，导以龙蛇翼熊虎。山中异事记今晨，杖藜得道孙与陈。  

同信道晚登古原  

幽怀忽牢落，起望登古原。微吹度修竹，半林白翻翻。日暮纷物态，山空销客魂。惜无一尊洒，与子醉中言。  

岸帻  

岸帻立清晓，山头生薄阴。乱云交翠壁，细雨湿青林。时改客心动，鸟鸣春意深。穷乡百不理，时得一闲吟。  

雨  

云起谷全暗，雨晴山复明。青春望中色，白涧晚来声。远树鸟群集，高原人独耕。老夫逃世久，坚坐听阴晴。  

出山二首  

阴岩不知晴，路转见朝日。独行修竹尽，石崖千丈碧。  

山空樵斧响，隔岭有人家。日落潭照树，川明风动花。  

入山二首  

出山复入山，路随溪水转。东风不惜花，一暮都开遍。  

都迷去时景路，策杖烟漫漫。微雨洗春色，诸峰生晚寒。  

寒食  

竹篱寒食节，微雨澹春意。喧哗少所便，寂寞今有味。空山花动摇，乱石水经纬。倚杖忽已晚，人生本何冀？  

清明  

雨晴闲步涧边沙，行入荒林闻乱鸦。寒食清明惊客意，暖风迟日醉梨花。书生投老王官谷，壮士偷生漂母家。不用秋千与蹴踘，只将诗句答年华。  

出山道中  

雨歇澹春晓，云气山腰流。高崖落绛叶，恍如人世秋。避地时忽忽，出山意悠悠。溪急竹影动，谷虚禽响幽。同行得快士，胜处频淹留。乘除了身世，未恨落房州。  

咏青溪石壁  

青溪宜晓日，曲处千丈晦。天开苍石屏，影落西村外。虚无元气立，明灭河汉对。人行峥嵘下，鸟急浩荡内。向来千万峰，琐细等蓬块。老夫倚杖久，三叹造化大。惜哉太史公，意短遗此快。更欲访野人，穷探视其背。  

和王东卿绝句四首  

少时走马洛阳城，今作江边瓶锡僧。说与虎头须画我，三更月里影峻嶒。  

来日安榴花尚稀，压墙丹实已垂垂。何时着我扁舟尾，满袖西风信所之。  

只今当代功名手，不数平生粥饭僧。独立江风吹短发，暮云千里倚峻嶒。  

平生不得吟诗力，空使秋霜入鬓垂。太嶽峰前满樽月，为君聊复一中之。  

观江涨  

涨江临眺足消忧，倚杖江边地欲浮。叠浪并翻孤日去，两津横卷半天流。鼋鼍杂怒争新穴，鸥鹭惊飞失故洲。可为一官妨快意，眼中唯觉欠扁舟。  

同左通老用陶潜还旧居韵  

故园非无路，今已不念归。秋入汉水白，叶脱行人悲。东西与南北，欲往还觉非。勿云去年事，兵火偶脱遗。可怜竛竮影，残岁聊相依。天涯一尊酒，细酌君勿催。持觞望江山，路永悲身衰。百感醉中起，清泪对君挥。  

同通老用渊明独酌韵  

纷纷吏民散，遗我以兀然。悄悄今夕意，鸟影驰隙间。向来房州谷，采药危得仙。忽驾太守车，出处宁非天！何妨暂阅世，谋行要当先。西斋一壶酒，微雨新秋还。蛛网闪明晦，叶声饯岁年。呼儿具纸笔，录我醉中言。  

欲离均阳而雨不止书八句寄何子应  

江城八月枫叶彫，城头哦诗江动摇。秋雨留人意恋恋，水风泛树风萧萧。纶巾老子无远策，长作东西南北客。不如何逊在扬州，坐待梅花映妆额。  

均阳舟中夜赋  

游子不能寐，船头语轻波。开窗望两津，烟树何其多！晴江涵万象，夜半光荡摩。客愁弥世路，秋气入天河。汝洛尘未销，几人不负戈！长吟宇宙内，激烈悲蹉跎。  

舟次高舍书事  

涨水东流满眼黄，泊舟高舍更情伤。一川木叶明秋序，两岸人家共夕阳。乱后江山元历历，世间歧路极茫茫。遥指长沙非谪去，古今出处两凄凉。  

登岳阳楼二首  

洞庭之东江水西，帘旌不动夕阳迟。登临吴蜀横分地，徙倚湖山欲暮时。万里来游还望远，三年多难更凭危。白头吊古风霜里，老木沧波无限悲。  

天入平湖晴不风，夕帆和雁正浮空。楼头客子杪秋后，日落君山元气中，北望可堪回白首，南游聊得看丹枫。翰林物色分留少，诗到巴陵还未工。  

巴丘书事  

三分书里识巴丘，临老避兵初一游。晚木声酣洞庭野，晴天影抱嶽阳楼。四年风露侵游子，十月江湖吐乱洲。未必上流须鲁肃，腐儒空白九分头。  

晚步湖边  

客间无胜日，世故可暂逃。杖藜迎落照，寒彩遍平皋。夕湖光景丽，晴鹳声音豪。天长蒹葭响，水落城堞高。万象各摇动，慰此老不遭。楚累经行地，处处馀离骚。幸无大夫责，得伴诸子遨。终然动怀抱，白发风中搔。  

再登岳阳楼感慨赋诗  

岳阳壮观天下传，楼阴背日堤绵绵。草木相连南服内，江湖异态阑干前。乾坤万事集双鬓，臣子一谪今五年。欲题文字吊古昔，风壮浪涌心茫然。  

居夷行  

遭乱始知承平乐，居夷更觉中原好。巴陵十月江不平，万里北风吹客倒。洞庭叶稀秋声歇，黄帝乐罢川杲杲。君山偃蹇横岁暮，天映湖南白如扫。人世多违壮士悲，干戈未定书生老。扬州云气郁不动，白首频回费私祷。后胜误齐已莫追，范蠡图越当若为！皇天岂无悔祸意？君子慎惜经纶时。愿闻群公张王室，臣也安眠送馀日。  

除夜  

城中爆竹已残更，朔吹翻江意未平。多事鬓毛随节换，尽情灯火向人明。比量旧岁聊堪喜，流转殊方又可惊。明日岳阳楼上去，岛烟湖雾看春生。  

晓登燕公楼  

栏干纳清晓，拄杖追黄鹄。燕公不相待，使我立於独。雾收天落川，日动春浮木。举手谢时人，微风吹野服。  

咏水仙花五韵  

仙人缃色裘，缟衣以裼之。青<巾光>纷委地，独立东风时。吹香洞庭暖，弄影清昼迟。寂寂篱落阴，亭亭与予期。谁知园中客，能赋会真诗。  

望燕公楼下李花  

燕公楼下繁华树，一日遥看一百回。羽盖梦馀当昼立，缟衣风急过墙来。洛阳路不容春到，南国花应为客开。今日岂堪簪短发，感时伤旧意难裁。  

陪粹翁举酒於君子亭下海棠方开  

世故驱人殊未央，聊从地主借绳床。春风浩浩吹游子，暮雨霏霏湿海棠。去国衣冠无态度，隔帘花叶有辉光。使君礼数能宽否？酒味撩人我欲狂。  

春夜感怀寄席大光  

管宁白帽且蹁跹，孤鹤归期难计年。倚杖东南观北百变，伤心云雾隔三川。江湖气动春还冷，鸿雁声回人不眠。苦忆西州老太守，何时相伴一灯前？  

夜赋寄友  

卖药韩康伯，谈经管幼安。向来甘寂寞，不是为艰难。明月扶疏树，空园浩荡寒。细题今夕景，持与故人看。  

阴风  

阴风三日吹南极，二月巴陵寒裂石。长林巨木受轩轾，洞庭倒流潇湘黑。君不见古庐竹扉声策策，中有竛竮落南客。曾经破胆向炎官，敢不修容待风伯！  

雨  

霏霏三日雨，蔼蔼一园青。雾泽含元气，风花过洞庭。地偏寒浩荡，春半客竛竮。多少人间事，天涯醉又醒。  

春寒  

二月巴陵日日风，春寒未了怯园公。海棠不惜胭脂色，独立濛濛细雨中。  

次韵傅子文绝句  

风雨门前十日泥，荒阶相伴只筇枝。从今老子都无事，落尽园花不赋诗。  

城上晚思  

独凭危堞望苍梧，落日君山如画图。无数柳花飞满岸，晚风吹过洞庭湖。  

雨中对酒庭下海棠经雨不谢  

巴陵二月客添衣，草草杯觞恨醉迟。燕子不禁连夜雨，海棠犹待老夫诗。天翻地覆伤春色，齿豁头童祝圣时。白竹篱前湖海阔，茫茫身世两堪悲。  

寻诗两绝句  

楚酒困人三日醉，园花经雨百般红。无人画出陈居士，亭角寻诗满袖风。  

爱把山瓢莫笑侬，愁时引睡有奇功。醒来推户寻诗去，乔木峥嵘明月中。  

寒食日游百花亭  

晴气已复浊，虚馆可淹留。微花耿寒食，始觉在他州。自闻鼙鼓聒，不恨岁月流。乱代有今夕，兹园况堪游。云移树阴失，风定川华收。曳杖新城下，日暮禽语幽。群行意易分，独赏兴难周。永啸以自畅，片月生城头。  

周尹潜以仆有郢州之命作诗见赠有横槊之句次韵谢之  

一岁忧兵四阅时，偷生不恨隙驹驰。如何南纪持竿手，却把西州破贼旗。傥有青油盛快士，何妨画戟入新诗。因君调我还增气，男子平生政要奇。  

次韵尹潜感怀  

干戈又看绕淮春，叹息犹为国有人。可使翠华周县，谁持白羽静风尘？五年天地无穷事，万里江湖见在身。共说金陵龙虎气，放臣迷路感烟津。  

泊宋田遇厉风作  

逐队避狂寇，湖中可盘嬉。泊舟宋田港，俯仰看云移。造物犹不借，颠风忽横吹。洞庭何其大，浪挟雷车驰。可怜岸上竹，翻倒不自持。老夫元耐事，淹速本无期。会有天风定，见汝亭亭时。五月念貂裘，竟生薄暮悲。萧萧不自畅，耿耿独题诗。  

赠傅子文  

渔子牧儿谈笑新，先生胜日步湖漘。沙边忽见长身士，头上仍欹折角巾。豺虎不能宽远俗，山川终要识诗人。芦丛如画斜阳里，拄杖相寻无杂宾。  

晚晴野望  

洞庭微雨后，凉气入纶巾。水底归云乱，芦丛返照新。遥汀横薄暮，独鸟度长津。兵甲无归日，江湖送老身。悠悠只倚杖，悄悄自伤神。天意苍茫里，村醪亦醉人。  

舟抵华容县  

篙舟入华容，白水绕城堞。夹津列茂树，倒影青相接。远色分村坞，微凉动芦叶。天地困腐儒，江湖托孤楫。  

夜赋  

泊舟华容县，湖水终夜明。凄然不能寐，左右菰蒲声。穷途事多违，胜处亦心惊。三更萤火闹，万里天河横。阿瞒狼狈地，山泽空峥嵘。强弱与兴衰，今古莽难评。腐儒忧平世，况复值甲兵！终然无寸策，白发满头生。  

晚晴  

幽卧不知晴，樯梢见斜日。披衣起四望，天际山争出。光辉渚蒲净，意气沙鸥逸。避盗半九围，两脚不遗力。川陵各异态，艰险常一律。胡为作弧矢，前圣意莫诘。岂知百代后，反使奸宄密。腐儒徒叹嗟，救弊知无术。人生如归云，空行杂徐疾。薄暮俱到山，各不见踪迹。念此百年内，可复受忧戚？林木方翳然，放怀陶兹夕。  

九月八日登高作重九奇父赋三十韵与义拾馀意亦赋十二韵  

九日风景好，节意满天涯。书生尊所闻，登高乱城鸦。虽无后乘丽，前驱载黄花。两楼压波壮，众泽分天斜。居夷惊有苗，访古悲章华。萧条湖海事，胜日一笑哗。兴移三里亭，木影杂蛟蛇。二士醉藜杖，两禅风袈裟。奇哉古无有，未觉欠孟嘉。天公亦喜我，催诗出微霞。赋罢迹已陈，忧乐如转车。却后五百岁，远俗增雄夸。  

粹翁用奇父韵赋九日与义同赋兼呈奇父  

安稳轻节序，艰难惜欢娱。先生守苜蓿，朝士夸茱萸。前年邓州城，风雨倾客居。何尝疏曲生，曲生自我疏。岂无登高地，送目与云俱。门生及儿子，劝我升篮舆。出门复入门，戈旆填街衢。去年郢州岸，孤楫对坏郛。莫招大夫魂，谁揽使君须？独题怀古句，枯砚生明珠。亦复跻荒戌，日暮野踟蹰。白衣终不至，眇眇空愁予。今年洞庭上，九折馀崎岖。时凭岳阳楼，山川看萦纡。孙兄语蝉连，王丈色敷腴。不用踏筵舞，秋风摇菊株。乐哉未曾有，是梦其非欤。丈夫各堂堂，坐受世故驱。会须明年节，醉倒还相扶。此花期复对，勿令堕空虚。明日风景佳，南翔先一凫。何言知机早，政尔因鲈鱼。分襟肺肝热，抚事岁月迂。归家问瓶锡，生理何必馀？相期衡山南，追步凌忽区。回首望尧云，中原莽榛芜。臣岂专爱死，有怀竟不舒。老谋与壮事，二者惭俱无。  

送王因叔赴试  

枫落南纪明，秋高洞庭白。自是天涯人，更送湖上客，人生险易乘除里，富贵功名从此起。不须惜别作酸然，满路新诗付吾子。  

别岳州  

朝食三斗葱，暮饮三斗醋。宁受此酸辛，莫行岁晚路。丈夫少壮日，忍穷不自恕。乘除冀晚泰，乃复逢变故。经年岳阳楼，不见南宫树。辞巢已万里，两脚未遑住。水落君山高，洞庭秋已素。浮云易归岫，远客难回顾。飘然一瓶锡，未知所挂处。寂寞《短歌行》，萧条《远游赋》。学道始恨晚，为儒孰非腐？乾坤杳茫茫，三叹出门去。  

初识茶花  

伊轧篮舆不受催，湖南秋色更佳哉。青裙玉面初相识，九月茶花满路开。  

别伯共  

尊酒相逢地，江枫欲尽时，犹能十日客，共出数年诗。供世无筋力，惊心有别离。好为南极柱，深慰旅人悲。  

再别  

多难还分手，江边白发新。公为九州督，我是半途人。政尔倾全节，终然却要身。平生第温峤，未必下张巡。  

别孙信道  

万里鸥仍去，千年鹤未归。极知身有几，不奈世相违。岁暮蒹葭响，天长鸿雁微。如君那可别，老泪欲沾衣！  

江行野宿寄大光  

樯乌送我入蛮乡，天地无情白发长。万里回头看北斗，三更不睡听鸣榔。平生正出元子下，此去还经思旷傍。投老相逢难衮衮，共恢诗律撼潇湘。  

寄信道  

衡山未见意如飞，浩荡风帆不可期。却忆府中三语掾，空吟江上四愁诗。高滩落日光零乱，远岸丛梅雪陆离。剩欲平分持寄子，白头才尽只成悲。  

衡嶽道中四首  

野客元耕嵩嶽田，得游衡嶽是前缘。避兵径度吾岂忍，欲雨还休神所怜。世乱不妨松偃蹇，村空更觉水潺湲。非无拄杖终伤老，负此名山四十年。  

客子山行不觉风，龙吟虎啸满山松。纶巾一幅无人识，胜业门前听午钟。  

城中望衡山，浮云作飞盖。朅来岩谷游，却在浮云外。  

危亭见上方，林壑带残阳。今日岂无恨，重游却味长。  

除夜次大光韵大光是夕婚  

一杯节酒莫留残，坐看新年上鬓端。只恐梅花明日老，夜瓶相对不知寒。  

除夜不寐饮酒一杯明日示大光  

万里乡山路不通，年年佳节百忧中。催成客睡须春酒，老却梅花是晓风。  

元日  

五年元日只流离，楚俗今年事事非。后饮屠苏惊已老，长乘舴艋竟安归？携家作客真无策，学道刳心却自违。汀草岸花知节序，一身千恨独沾衣。  

别大光  

堂堂一年长，渺渺三秋阔。恍然衡山前，相遇各白发。岁穷窗欲霰，人老情难竭。君有杯中物，我有肝肺热。饮尽不能起，交深忘事拙。乾坤日多虞，游子屡惊骨。衡阳非不遥，雁意犹超忽。一生能几回，百计易相夺。滔滔江受风，耿耿客孤发。他夕怀君子，岩间望明月。  

道中  

雨子收还急，溪流直又斜。迢迢傍山路，漠漠满林花。破水双鸥影，掀泥百草芽。川原有高下，随处著人家。  

将至杉木铺望野人居  

春风漠漠野人居，若使能诗我不如。数株苍桧遮官道，一树桃花映草庐。  

晓发杉木  

古泽春光淡，高林露气清。纷纷世上事，寂寂水边行。客子凋双鬓，田家自一生。有诗还忘记，无酒却思倾。  

先寄邢子友  

作客经年乐有馀，邵阳歧路不崎岖。山川好处欹纱帽，桃李香中度笋舆。欲见旧交惊岁月，剩排幽话说艰虞。人间书疏非吾事，一首新诗未可无。  

立春日雨  

衡阳县下春日雨，远映青山丝样斜。容易江边欺客袂，分明沙际湿年华。竹林路隔生新水，古渡船空集乱鸦。未暇独忧巾一角，西溪当有续开花。  

初至邵阳逢入桂林使作书问其地之安危  

湖北弥年所，长沙费月馀。初为邵阳梦，又作桂林书。老矣身安用，飘然计本疏。管宁辽海上，何得便端居？  

过孔雀滩赠周静之  

海内无坚垒，天涯有近亲。不辞供笑语，未惯得殷勤。舟楫深宜客，溪山各放春。高眠过滩浪，已寄百年身。  

江行晚兴  

曾听石楼水，今过邵州滩。一笑供舟子，五年行路难。云间落日淡，山下东风寒。烟岭丛花照，夕湾群鹭盘。生身后圣哲，随俗了悲欢。淹旅非吾病，悠悠良足叹。  

夜抵贞牟  

野暝犹闻远，川明不恨迟。焚山隔岸火，及我系船时。夜半青灯屋，篱前白水陂。殷勤谢地主，小筑欲深期。  

雨  

云物澹清晓，无风溪自闲。柴门对急雨，壮观满空山。春发苍茫内，鸟鸣篁竹间。儿童笑老子，衣湿不知还。  

今夕  

今夕定何夕，对此山苍然。偷生经五载，幽意独已坚。微阴拱众木，静夜闻孤泉。唯应寂寞事，可以送馀年。  

暝色  

残辉度平野，列岫围青春。柴门一枝筇，日暮栖心神。暝色著川岭，高低郁轮囷。水光忽到树，山势欲傍人。万化元相寻，幽子意自新。肃肃夜将久，空明动边垠。田鹤吟相应，我独无荒邻。短篇不可就，所寄聊一伸。  

贞牟书事  

留侯辟谷年，汉鼎无馀功。子真策不售，脱迹市门中。神仙非异人，由来本英雄。抚世独馀事，用舍何必同？眷兹贞牟野，息驾吾其终。苍山雨中高，绿草溪上丰。仲春水木丽，禽鸣清昼风。祸福两合绳，既解一身空。荣华信非贵，寂寞亦非穷。  

山中  

当复入州宽作期，人间踏地有安危。风流丘壑真吾事，筹策庙堂非所知。白水春陂天澹澹，苍峰晴雪锦离离。恰逢居士身轻日，正是山中多景时。  

谢主人  

春禽劝我归，主人留我住。一笑谢主人，我自无归处。拟借溪边三亩春，结茅依树不依邻。伐薪正可烦名士，分米何须待故人？  

罗江二绝  

荒村终日水车鸣，陂北陂南共一声。洒面风吹作飞雨，老夫诗到此间成。  

山翁见客亦欣然，好语重重意不传。行过竹篱逢细雨，眼明双鹭立青田。  

三月二十日闻德音寄李德升度大光新有召命皆寓永州  

尘隔斗牛三月馀，德音再与万方初。又蒙天地宽今岁，且扫轩窗读我书。自古安危关政事。随时忧喜到樵渔。零陵并起扶颠手，九庙无归计莫疏。  

题东家壁  

斜阳步屟过东家，便置清尊不煮茶。高柳光阴初罢絮，嫩凫毛羽欲成花。群公天上分时栋，闲客江边管物华。醉里吟诗空跌宕，借君素壁落栖鸦。  

曳杖  

柳条一何长，我发一何短！馀日会有几，经春卧荒疃。曳杖陂西去，悠然寄萧散。田垅粲高低，白水一时满。农夫暮犹作，愧我读书懒。且复弃今兹，前峰青蹇嵼。  

开壁置窗命曰远轩  

钟妖鸣吾旁，杨獠舞吾侧。东西俱有碍，群盗何时息？丈夫堂堂躯，坐受世褊追。仙人千仞岗，下视笑予厄。谁能久郁郁，持斧破南壁。窗开三尺明，空纳万里碧。岩霏杂川霭，奇变供几席。谁见老书生，轩中岸玄帻。荡漾浮世里，超遥送兹夕。倚楹发孤啸，呼月出荒泽。天公亦粲然，林壑受珠璧。会有鹤驾宾，经过来见客。  

再赋  

清晓坐南轩，望山头屡侧。居士亦岂痴，飞云方未息。乐哉此远俗，乱世免怵迫。那知百战祸，岂识三空厄？闭门美享熟睡，开门瞻翠壁？远客谢主人，分此一窗碧。新晴鸟鸣檐，微暑风入席。萧然此白首，岂更冒朝帻。誓将老兹地，不复数晨夕。但恨食无肉，臞仙出山泽。蛰雷转空肠，吐句作圭璧。一笑示邻家，向来无此客。  

又赋  

我昨在衡山，伤心衢路侧。岂知得此地，一坐数千息。易安生痛定，过美出饥迫。誓言如齐侯，常戒在莒厄。要将万里身，独面九年壁。如何不已奈，开窗玩霏碧。招呼面前山，浮翠落衾席。一笑等儿戏，都忘雪侵帻。人生何不娱，今夕定何夕！向来万顷胸，馀地吞七泽。念此亦细事，未遽瑕生璧。聊使山中人，永记山下客。  

伤春  

庙堂无策可平戎，坐使甘泉照夕烽。初怪上都闻战马，岂知穷海看飞龙！孤臣霜发三千丈，每岁烟花一万重。稍喜长沙向延阁，疲兵敢犯犬羊锋。  

题水西周三十三壁二首  

不管先生巾欲摧，雨中艇子便撑开。青山隔岸迎人去，白鹭冲烟送酒来。  

周子篘中早得春，唤人同度一溪云。贪看雨歇前峰变，不觉斟时已十分。  

山斋  

虽愧荷锄叟，朝来亦不闲。自剪墙角树，尽纳溪西山。经行天下半，送老此窗间。日暮烟生岭，离离飞鸟还。  

散发  

百年如寄亦何为，散发清狂未足非。南涧题诗风满面，东桥行药露沾衣。松花照夏山无暑，桂树留人吾岂归！藜杖不当轩盖用，稳扶居士莫相违。  

观雨  

山客龙钟不解耕，开轩危坐看阴晴。前江后岭通云气，万壑千林送雨声。海压竹枝低复举，风吹山角晦还明。不嫌屋漏无乾处，正要群龙洗甲兵。  

寄大光二绝句  

心折零陵霜入鬓，更修短札问何如？江湖不是无来雁，只惯平生作报书。  

芭蕉急雨三更闹，客子殊方五月寒。近得会稽消息否，稍传荆渚路歧宽。  

村景  

黄昏吹角闻呼鬼，清晓持竿看牧鹅。蚕上楼时桑叶少，水鸣车处稻苗多。  

寄德升大光  

君王优诏起群公，也寘樵夫尺一中。易著青衫随世事，难将白发犯秋风。共谈太极非无意，能击苍生本不同。却倚紫阳千丈岭，遥瞻黄鹄九霄东。  

次韵邢九思  

百年鼎鼎杂悲叹，老去初依六祖坛。玄晏不堪长抱病，子真那复更为官！山林未必容身得，颜面何宜与世看？白帝高寻最奇事，共君盟了不应寒。  

遥碧轩作呈使君少隐时欲赴召  

我本山中人，尺一唤起趋埃尘。君为边城守，作意邀山入窗牖。朝来爽气如有期，送我凭轩一杯酒。丈夫已忍猿鹤羞，欲去且复斯须留。西峰木脱乱鬟拥，东岭烟破修眉浮。主人爱客山更好，醉里一笑惊蛮州。丁宁云雨莫作厄，明日青山当送客。  

石限病起  

幽人病起山深处，小院鸦鸣日午时。六尺屏风遮宴坐，一帘细雨独题诗。  

愚溪  

小阁当乔木，清溪抱竹林。寒声日暮起，客思雨中深。行李妨幽事，栏干试独临。终然游子意，非复昔人心。  

己酉中秋之夕与任才仲醉於岳阳楼上明年十一月二十日南游过道谒姜光彦出才仲画轴则写是夕事也剪烛观之恍然一笑书八句以当画记  

去年中秋洞庭野，寒瑶万顷兼天泻。岳阳楼上两幅巾，月入栏干影潇洒。世间此影谁能孤，狂如我友人所无。一梦经年无续处，道州还见倚楼图。  

度岭  

年律将穷天地温，两州风气此横分。已吟子美湖南句，更拟东坡岭外文。隔水丛梅疑是雪，近人孤嶂欲生云。不愁去路三千里，少住林间看夕曛。  

次韵谢吕居仁居仁时寓贺州  

别君不觉岁时荒，岂意相逢魑魅乡。箧里诗书总寥落，天涯形貌各昂藏。江南今岁无征战，岭表穷冬有雪霜。傥可卜邻吾欲住，草茅为盖竹为梁。  

舟行遣兴  

会稽尚隔三千里，临贺初盘一百滩。殊俗问津言语异，长年为客路歧难。背人山岭重重去，照鹢梅花树树残。酌酒柁楼今日意，题诗船壁后来看。  

康州小舫与耿伯顺李德升席大光郑德象夜语以更长爱烛红为韵得更字  

万里衣冠京国旧，一船风雨晋康城。灯前颜面重相识，海内艰难各饱更。天阔路长吾欲老，夜阑酒尽意难倾。明朝古峡苍烟道，都送新愁入橹声。  

与大光同登封州小阁  

去程欲数莽难知，三日封州更作迟。青嶂足稽天下士，锦囊今有峤南诗。共登小阁春风里，回望中原夕霭时。万本梅花为我寿，一杯相属未全痴。  

登海山楼  

万航如凫鹥，一水如虚空。此地接元气，压以楼观雄。我来自中州，登临眩冲融。白波动南极，苍鬓承东风。人间路浩浩，海上春濛濛。远游为两眸，岂惜劳我躬？仙人欲吾语，薄暮山葱珑。海清无蜃气，彼固蓬莱宫。  

雨中再赋海山楼诗  

百尺阑干横海立，一生襟抱与山开。岸边天影随潮入，楼上春容带雨来。慷慨赋诗还自恨，徘徊舒啸却生哀。灭胡猛士今安有？非复当年单父台。  

题长乐亭  

远山云迷颠，近山净如沐。客子曳竹舆，伊哑过山麓。我行一何迟，时序一何速！东风所经过，林水一时绿。疏雨忽飞坠，声在道边木。淑气自远归，光景变川陆。遥知存存子，明亦戒征轴。霁色虽宜诗，不见此清穆。  

题长冈亭呈德升大光  

久客不忘归，如头垢思沐。身行江海滨，梦绕嵩少麓。马何预得失，鹏何了淹速？匣中三尺水，瘴雨生新绿。胡为古驿中，坐听风吟木。既非还吴张，亦异赴洛陆。两公茂名实，自是宜鼎轴。发发不可迟，帝言频郁穆。  

赠漳州守綦叔厚  

过尽蛮荒兴复新，漳州画戟拥诗人。十年去国九行旅，万里逢公一欠伸。王粲登楼还感慨，纪瞻赴召欲逡巡。绳床相对有今日，剩醉斋中软脚春。  

宿资圣院阁  

暮投山崦寺，高处绝人群。远岫林间见，微泉舍后闻。阁虚云乱入，江阔野横分。欲与僧为记，今年懒作文。  

自黄岩县舟行入台州  

宴坐峰前冲雨急，黄岩县里借舟迟。百年痴黠不相补，万事悲欢岂可期！莽莽苍波兼宿雾，纷纷白鹭落山陂。只应江海凄凉地，欠我临风一赋诗。  

过下杯渡  

夜宿下杯馆，朝鸣一棹东。湖平天尽落，峡断海横通。冉冉云随舸，茫茫鸟溯风。仙人蓬岛上，遥见我乘空。  

泛舟入前仓  

曾鼓盐田棹，前仓不足言。尽行江左路，初过浙东村。春去花无迹，潮归岸有痕。百年都几日，聊复信乾坤。  

送熊博士赴瑞安令  

衣冠衮衮相逢处，草木萧萧未变时。聚散同惊一枕梦，悲欢各诵十年诗。山林有约吾当去，天地无情子亦饥。笑领铜章非失计，岁寒心事欲深期。  

病中夜赋  

抱病喜清夜，形羸心独开。不知药鼎沸，错认雨声来。岁晚灯烛丽，天长鸿雁哀。书生惜日月，欹枕意茫哉。  

喜雨  

秦望山头云，昨日鸾凤举。冥冥万里风，淅淅三更雨。小臣知君忧，起坐听檐语。风力有去来，龙工杂文武。灯花识我意，一笑相媚妩。泥翻早朝路，瀰瀰光欲吐。郁然苍龙阙，佳气接南亩。千官次第来，豫色各眉宇。记事以短篇，不工还自许。  

醉中  

醉中今古兴衰事，诗里江湖摇落时。两手尚堪杯酒用，寸心唯是鬓毛知。稽山拥郭东西去，禹穴生云朝暮奇。万里南征无赋笔，茫茫远望不胜悲。  

不见梅花六言  

荆楚岁时经尽，今年不见梅花。想得苍烟玉立，都藏江上人家。  

梅花  

铁面苍髯洛阳客，玉颜红领会稽仙。街头相见如相识，恨满东风意不传。  

雨  

听雨披夜襟，冲雨踏晨鼓。万珠络笋舆，诗中有新语。老龙经秋卧，岁暮始一举。成功亦何迟，光彩变蔬圃。道边闻井溢，可笑遽如许！旧山百尺泉，不知旱与雨。  

除夜  

畴昔追欢事，如今病不能。等闲生白发，耐久是青灯。海内春还满，江南砚不冰。题诗饯残岁，钟鼓报晨兴。  

雨中  

北客霜侵鬓，南州雨送年。未闻兵革定，从使岁时迁。古泽生春霭，高空落暮鸢。山川含万古，郁郁在尊前。  

渡江  

江南非不好，楚客自生哀。摇楫天平渡，迎人树欲来。雨馀吴岫立，日照海门开。虽异中原险，方隅亦壮哉！  

夙兴  

美哉木枕与菅席，无耐当兴戴朝帻。巷南巷北闻锻声，舍后舍前唯月色。事国无功端未去，竹舆伊轧犹昨日。不见武林城里事，繁华梦觉生荆棘。成败由来几古今，乾坤但可著山泽。西湖已无金碧丽，雨抹晴妆尚娱客。会当休日一访之，摩挲苍藓慰崖石。只恐冷泉亭下水，发明白发增叹息。  

幽窗  

贫士工用短，壮夫溺於诗。破壁为幽窗，我笔还得持。高鸟度遗影，风扉语移时。迨我休暇日，与物聊同嬉。古来贤哲人，畎亩策安危。一行或大谬，半隐良亦痴。寄言山中友，即岁以为期。  

休日马上  

休日不自休，骑马踏荒径。却扇受景风，今朝我无病。春云閟晨耀，群绿澹相映。山川与朝市，一动自一静。九衢行万人，谁抱此怀胜？不得与之语，萧萧寄孤咏。  

题画  

分明楼阁是龙门，亦有溪流曲抱村。万里家山无路入，十年心事与谁论。  

题崇兰图二首  

两公得我色敷腴，藜杖相将入画图。我已梦中都识路，秋风举袂不踟蹰。  

奕奕天风吹角巾，松声水色一时新。山林从此不牢落，照影溪头共六人。  

秋夜独酌  

凉秋佳夕天氛廓，河汉之涯秋漠漠。月出未出林彩变，幽人露坐方独酌。自歌新词酒如空，天星下饮觥船中。忽思李白不可见，夜半乔木摇西风。百年佳月几今夕，忧乐相寻老来疾。琼瑶满地我影横，添酒赋诗何可失！  

九日示大圆洪智  

自得休心法，悠然不赋诗。忽逢重九日，无奈菊花枝。  

刘大资挽词二首  

天柱欹倾日，堂堂堕虏围。遂闻王蠋死，不见华元归。一代名超古，千年泪染衣。当时如有继，犹足变危机。  

一死公馀事，由来虏亦人。使知临难日，犹有不欺臣。河洛倾遗愤，英雄叹后尘。煌煌中兴业，公合冠麒麟。  

观雪  

无住庵前境界新，琼楼玉宇总无尘。开门倚杖移时立，我是人间富贵人。  

小阁晨起  

纸帐不知晓，鸦鸣吾当兴。开窗面老松，相对寒峻嶒。幸无公家责，欲懒还不能。汲井颒我面，铜盆旋敲冰。梳头风入槛，散发霜满膺。四瞻郊泽间，苍烟惨朝凝。却望塔颠日，光景舒层层。乾坤有奇事，变化忽相乘。客来无可语，语此不见应。今晨胡床冷，愧我无毾。  

小阁晚望  

泽国候易变，孟冬乃微和。解襟凭小阁，日暮归云多。苍苍散草木，莽莽杂山河。荒野虫乱鸣，长空鸟时过。万象各无待，唯人顾纷罗。备物以养己，更用干与戈。天风吹我来，衣袂生微波。幽怀眇无寄，萧瑟起悲歌。  

得张正字书  

送老茅屋底，天寒人迹稀。一觞尤有味，万事已无机。岁暮塔孤立，风生鸦乱飞。此时张正字，书札到郊扉。  

小阁  

栏干横岁暮，徙倚度阴晴。木落太湖近，梅开南纪明。病馀仍爱酒，身后更须名。鹳鹤忽双起，吾诗还欲成。  

怀天经智老因访之  

今年二月冻初融，睡起苕溪绿向东。客子光阴诗卷里，杏花消息雨声中。西庵禅伯还多病，北栅儒先只固穷。忽忆轻舟寻二子，纶巾鹤氅试春风。  

牡丹  

一自胡尘入汉关，十年伊洛路漫漫。青墩溪畔龙钟客，独立东风看牡丹。  

盆池  

三尺清池窗外开，茨菰叶底戏鱼回。雨声转入浙江去，云影还从震泽来。  

西轩  

平生江海志，岁暮僧庐中。虚斋时独步，溯此西窗风。初夏气未变，幽居念方冲。三日无客来，门外生蒿蓬。轻阴映夕幌，窈窕瓶花红。未知古今士，谁与此心同？  

晨起  

寂寂东轩晨起迟，朦胧草木暗疏篱。风来众绿一时动，正是先生睡足时。  

登阁  

今日天气佳，登临散腰脚。南方宜草木，九月未黄落。秋郊乃明丽，夕云更萧索。远游吾未能，岁暮依楼阁。  

岁华  

岁华门已彫，飞叶鸣古瓦。白头倚危槛，高旻覆平野。遥瞻疏柳林，下有清溪泻。三春既繁丽，九秋亦潇洒。平生万事过，所欠茅一把。山川郁日夕，有抱无与写。赋诗老不工，开篇咏风雅。  

得长春两株植之窗前  

乡邑已无路，僧庐今是家。聊乘数点雨，自种两丛花。篱落失秋序，风烟添岁华。衰翁病不饮，独立到栖鸦。  

九月八日戏作两绝句示妻子  

今夕知何夕，都如未病时。重阳莫草草，剩作几篇诗。  

小瓮今朝熟，无劳问酒家。重阳明日是，何处有黄花？  

拒霜  

拒霜花已吐，吾宇不凄凉。天地虽肃杀，草木有芬芳。道人宴坐处，侍女古时妆。浓露湿丹脸，西风吹绿裳。  

微雨中赏月桂独酌  

人间跌宕简斋老，天下风流月桂花。一壶不觉丛边尽，暮雨霏霏欲湿鸦。  

心老久许为作画未果以诗督之  

布衲王摩诘，禅馀寄笔端。试将能事迫，肯作画工难！秋入无声句，山连欲雨寒。平生梦想处，奉乞小巑岏。  

再用迹字韵成一首呈判府  

风雨一叶过，黄花已陈迹。人贫交旧疏，岁暮日月疾。贪人积胡椒，智不到鬼录。那知庾郎菜，地瘦饱金玉。不如学服气，清座了晨夕。尚馀烟月债，驱使入吟笔。晚逢葛先生，怜我出无仆。借车得时诣，谬窥文字箓。谈诗不知疲，或作夜半客。挥毫写珠玉，治郡盖馀力。不羡江千万，不慕李八百。愿传公句法，容我附风翼。城东刘子政，著书方满屋。昨示一篇诗，三日叹未足。仍闻供笔砚，家有樊通德。但恐裴公门，从此近舍湜。【元忠有侍妾，尝谓某曰：“若人有可爱处。吾尝记书中事不审，使之寻，辄能知其处。诗成，或使之写，亦往往如人意。”陈学士原闻斯语。】  

蒙示涉汝诗次韵  

城南天倒影，绿浪摇十里。使君云梦胸，犹复录此水。舟行及雨霁，秋色在葭苇。烟涵翠谷润，月照金波委。知公已忘机，鸥鹭宛停峙。向来趋热士，说似颡应泚。俗子与清游，自古剧函矢。如何有双脚，受垢不受洗！异哉公殊嗜，记此两苦李。诗成堕衡门，名字污纸尾。【公诗赐某及家弟也。】明当蹑公迹，佳处不待指。会逢白沙渚，我舍真可徙。鸣驺傥重来，傍舫倾我耳。  

游岘山次韵  

夜度一程云，平明踏山址。山神岂妒我，飞雨乱眸子。重岳衮衮去，前杰后俊伟。晦明更百态，始望那及此！路穷得精庐，税驾谘祖始。老僧千金意，佳处相指似。先生一笑领，得句易翻水。安石未归山，却要山料理。奇哉此一段，惊世无前轨！酬山以快饮，春蕨正滋旨。一丘傥许予，高卧饱松髓。城中谩拄笏，那知有兹事！  

高人买山隐，百万犹恨少。客见最省事，有屐一生了。东庄良不遥，十里望缥缈。萦纡并麦垅，翠浪四山绕。先生滞鹿车，去程通凤沼。暂来山泉上，思与飞云杳。云北接云南，一迳绝纷扰。竹林怀风雨，目断极窈窈。从来无世尘，相对真不挠。龙儿争地出，头角已表表。先生嘱支郎，勿使斤斧天。终当乞一杖，险路扶吾老。  

和孙升之  

姬国馀芳代有人，于今公子秀溪濆。处心如水尚书市，能赋临流静节君。花岛红云春句丽，月梅疏影夜香闻。囊开古锦湖山出，何意一星窥妙文！【此和升之咏周坚仲，十二年前到周子壁间，有诗曾见之，故有“一星窥妙文”之句。】  

寺居  

招提远占一牛鸣，阻绝干戈得暂经。梦境了知非有实，醉乡不入自常醒。楼台近水涵明监，草树连空写素屏。物象自堪供客眼，未须觅句户长扃。  

又用韵春雪  

急雪催诗兴未阑，东风肯奈鸟乌寒！最怜度牖勤勤意，更接飞花细细看。连夜抛回三白瑞，及时惊动五辛盘。袁安久绝千人望，春破还思绮一端。  

次韵邢子友  

壮士如今烂莫收，尚思抽矢射旄头。不堪苦雾侵衰鬓，稍喜和烟人戍楼。万里中原空费梦，三春胜日偶成游。青松远岭偏惊眼，薄晚阑干更少留。  

梅  

爱欹纤影上窗纱，无限轻香夜绕家。一阵东风湿残雪，强将娇泪学梨花。  

蒙知府宠示秋日郡圃佳制遂侍杖屦逍遥林水间辄次韵四篇上渎台览  

岁月移文外，乾坤杖屦中。铿然五字律，【一作句】健在百夫雄。秋入池深碧，寒欺叶递红。此间兼吏隐，端不减游嵩。【客有游嵩山者，归以语公，公以不得游为恨。】  

鸟语知公乐，晴山及我游。尽排物外事，扌弃作酒中浮。菊蕊离双鬓，林声隐四愁。骚人例喜赋，政自不关秋。  

竹际笙簧起，回听众籁微。时陪物外赏，肯念日斜归！草色违秋意，池光净客衣。吟公清绝句，政尔不能肥。  

一笑聊开口，千忧不上眉。林深受风得，柏老到霜知。小憩逢筠洞，幽寻及枳篱。愿公勤秉烛，裁咏枣离离。  

送人归京师  

门外子规啼未休，山村日落梦悠悠。故园便是无兵马，犹有归时一段愁。  

赋康平老铜雀砚  

邺城台殿已荒凉，依旧山河满夕阳。瓦砾却镵今日砚，似教人世写兴亡。  

和颜持约  

半篙寒碧秋垂钓，一笛西风夜倚楼。多少巫山旧家事，老来分付水东流。  

早行  

露侵驼褐晓寒轻，星斗阑干分外明。寂寞小桥和梦过，稻田深处草虫鸣。  

次韵景纯道中寄大成  

闻道歌行伏李绅，古来贤守是诗人。久钦乐广怀披雾，一见周瑜胜饮醇。海内期公黄阁老，尊前容我白纶巾。佳篇咀嚼真堪饱，此日何忧甑有尘。  

同家弟用前韵谢判府惠酒  

衔杯乐圣便称贤，无酒犹堪卧瓮间。使者在门催仆仆，曲车入梦正班班。下烦白水真人力，来自青城道士山。千载王弘仝并美，未应杞菊赋寒慳。  

日饮知非贫士宜，要逃语穽税心鞿。【《楚辞》：“心鞿而不乱”】所须唯酒非虚语，以醉为乡可径归。鹦鹉鸬鹚俱得道，螟蛉蜾臝共忘机。狂言戏作麻姑送，无奈阍人与我违。  

### 简斋集补钞  

陈与义  
题唐希雅画寒江图  

江头云黄天酝雪，树枝惨惨冻欲折。耐寒野鸭不知归，犹向沙边弄羽衣。黄茅终日不自力，影乱弱藻相因依。惟有苍石如卧虎，不受阴晴与寒暑。舟中过客莫敢侮，闲伴长江了今古。  

为陈介然题持约画  

层层水落白滩生，万里征鸿小作程。日暮微风过荷叶，陂南陂北听秋声。  

山居  

耿耿虚堂一榻秋，人间高枕几王侯。乱云未放晓山出，片月不随寒水流。检校一身浑是懒，平章千古得无愁。湘波见说清人骨，恨不移家阿那州。  

雨过  

水堂长日静鸥沙，便觉京尘隔鬓华。梦里不知凉是雨，卷帘微湿在荷花。  

长干行  

妾家长千里，春慵晏未起。花香袭梦回，略略事梳洗。妆台罢窥镜，盛色照江水。郎帆十幅轻，浑不闻橹声。曲岸转掀篷，一见兮目成。羞闻媒致辞，心许郎深情。一床两年少，相看悔不早。酒惧娱藏阄，园嬉索斗草。含笑盟春风，同心以偕老。郎行有程期，郎知妾未知。鹢首生羽翼，蛾眉无光辉。寄来纸上字，不尽心中事。问遍相逢人，不如自见真。心苦泪更苦，洞烂闺中土。寄语里中儿，莫作商人妇。  

九日家中  

风雨吴江冷，云天故国赊。扶头呼白酒，揩眼认黄花。客梦蛩声歇，边心雁字斜。明年又何处，高树莫啼鸦。  

试院春晴  

今日天气佳，忽思赋新诗。春光挟晴色，亻并上桃花枝。白云浩浩去，天色青陆离。馀霏遇晚日，彩翠纷新奇。天公出变化，惊倒痴绝儿。逶迤或耐久，美好固暂时。平生一枝筇，稳处念力衰。澹然意已足，却赴青灯期。  

晚步  

畎亩意不适，出门聊散。雨馀山欲近，春半水争流。众籁夕还作，孤怀行转幽。溪西篁竹乱，微径杂归牛。  

雨思  

小阁当乔木，清溪抱竹林。寒声日暮起，客思雨中深。行李妨幽事，栏干试独临。终然游子意，非复昔人心。  

将次叶城道中  

荒野少人去，竹舆伊轧声。晴云秋更白，野水暮还明。寂寞信吾道，淹留谙物情。王乔有馀舄，借我一东征。  

道中寒食  

飞絮春犹冷，离家食更寒。能供几岁月，不办了悲欢。刺史葡萄酒，先生苜蓿盘。一官违壮节，百虑集征鞍。  

斗粟淹吾驾，浮云笑此生。有酒酬岁月，无梦到功名。客里逢归雁，愁边有乱莺。杨花不解事，更作倚风轻。  

金潭道中  

晴路篮舆稳，举头闲望赊。前冈春泱漭，后岭雪槎牙。海内兵犹壮，村边岁自华。客行惊节序，回眼送桃花。  

别伯共  

樽酒相逢地，江枫欲尽时。犹能十日客，共出数年诗。供世无筋力，惊心有别离。好为南极柱，深慰旅人悲。  

闻王道济陷虏  

海内堂堂友，如今在贼围。虚传袁盎脱，不见华元归。浮世身难料，危途计易非。云孤马息岭，老泪不胜挥。  

次韵富季申主簿梅花  

东风知君将出游，玉人迥立林之幽。欹墙数苞乃尔瘦，中有万斛江南愁。君哦新诗我听莹，句里无尘春色静。人人索笑那得禁，独为君诗起君病。欲语未语令人嗟，桃李回看眼底沙。同心不见昭仪种，五出时惊公主花。典衣重作明朝约，聊复宽君念归洛。笛催疏影日更疏，快饮莫教春寂寞。  

送王周士赴发运司属官  

宁食三斗尘，有手不揖无诗人。宁饮三斗醋，有耳不听无味句。墙东草深兰发薰，君先梦我我梦君。小窗诵诗灯花喜，窗外北风怒未已。书生得句胜得官，风其少止尽人欢。五更月晕一千丈，明日君当泛淮浪。去去三十六策中，第一买酒鏖北风。  

眼疾  

天公嗔我眼常白，故着昏花阿堵中。不怪参军谈瞎马，但妨中散送飞鸿。著篱令恶谁能对？损读方奇定有功。九恼从来为佛种，会如那律证圆通。  

## 缙云集钞  

冯时行  
重阳登翠围亭亭废十年竹柏蓊然殊蔽远眼命寺僧芟除剪伐屏翳豁开林峦杳霭殆丹山之绝胜处也与同游分韵赋诗以老杜开林出远山为韵得远字  

林樾失洗沐，丛灌老偃蹇。坐令轩豁地，雍穆成奥阃。千年李峨眉，孤调绝攀挽。径欲划君山，笑看湘水远。我来此亭上，造化阅舒卷。何堪浩荡意，郁郁仰若俯。兰蕙生当门，尚尔付锸畚。大材廊庙具，顾此何衮衮。石角砺霜斧，一斩三百本。图事欲大快，不复计小损。天地英气归，川原胜魂返。镜开水滟滟，龙转山蜿蜿。卧虹踏归市，融雪护春垦。晴光荡芳酌，中筵舞蹲蹲。黄花压客帽，胡床秋风稳。万象竞参揖，相见一何晚。通塞有时会，明晦理相反。干戈天地闭，抚事切深悃。痛浇磈磊胸，不复效老阮。  

和嘉州通判贾元升见赠  

山城鸟鹊喜，佳句来春风。浣手三过读，散我磈磊胸。当年《过秦论》，千载犹为雄。今观妙好辞，蹀<虫变>追前踪。文章信有种，字字含征宫。少城初识面，软语开春融。秋月耿高怀，春冰莹清衷。俱堕人事海，烦促难舂容。况乃燕雀卑，未易参鸾鸿。别来邛筰外，一笑畴与同。羡君对贤牧，快饮如渴虹。何当款斋阁，馀沥借衰红。所幸九河润，密迩千乘封。臭味譬草木，我辈情所钟。梦随沫若水，下与九项通。更愿洗老眼，见君攀翔龙。  

中秋饮张仁甫家探韵得玉字  

数日及中秋，迎月试新醁。清晖困屏翳，顽阴费驱逐。广座迷樽俎，高堂灿灯烛。未用恤一眚，何妨纵百沃。见人如见月，张家呼小玉。  

至日  

至日家无赖，今朝愁奈何。两宫黄屋远，二老白头多。圣主今尝胆，皇天忍荐瘥。乾坤为回首，慷慨一悲歌。  

自行在解维宿长安闸下回望天竺诸山依依在目微臣去园抚事感伤因成此诗  

归家岂不好，去国意如何。主圣忧思切，时危习俗讹。山高更回首，天阔阻悲歌。一寸丹诚地，馀生感愤多。  

和子应游万州岑公洞  

泉细或疑雨，岩深微见天。暂来如可老，长往不难仙。石髓层层落，松声树树传。欲归重回首，明月傍船舷。  

## 艾轩诗钞  

林光朝  
送别湖北漕李秘监仁甫  

文字眇烟云，过眼徒浩浩。所有未见书，惜哉吾已老。子云客长安，陈迹如一扫。同叔向来人，我生苦不早。亦闻青城山，斯翁为有道。瞿塘不可上，秋梦长颠倒。白日来西昆，一见自应好。纵谈百代前，至竟非枯槁。多为开口笑，明月生怀抱。黄鹤有高楼，恍如事幽讨。揽辔逢道州，听书下下考。周南勿留滞，掇拾供史藁。分手重酸辛，璠玙众所宝。十日不得面，何为太草草。  

送别姚国博知处州分韵得绿字  

铜盘白露下，松桂净如沐。娈彼菊花团，西风吹醽醁。长安多别离，此别苦不足。人物如使君，容易等潘陆。一自海东头，清飚起谣俗。馆下欲何言，联翩如破竹。功名不徒尔，无乃相迫逐。双日访延英，行矣公勿卜。括苍烟雨前，寒光贯岩腹。大叫出银罂，邂逅聚百族。要携三月粮，所厌惟一掬。幸心忽开张，何曾畏笑僇。单父勿长吁，来者犹可续。道旁有抵壁，天下轻结绿。一夕洲渚言，令我沉心曲。  

代陈季若上仓使  

大块始开凿，娲皇为补天。天平雷雨正，后稷诲之田。大浸十二岁，流金复七年。幸哉尧汤民，以手摩抚然。徂丘虐焰起，秦俗相焚煎。官租夺以半，饱食何夤缘。自从汉道昌，敦朴乃其先。初开常平议，聚粟如源泉。年登穀价贱，散以大农钱。旱潦或艰食，用之如转圜。悠悠百王心，皎皎三代前。井田日以坏，此法当磨镌。公侯希世珍，秀色媚长川。官学有根株，诵诗《三百篇》。风土无隐情，是为大夫贤。抟饭哺赤子，当食长尔怜。江东百万户，凋俗生春妍。持节闽岭初，有如病者痊。刘晏取予术，夷吾轻重权。义仓有粟腐，物价敢喧阗。斯助阜民政，南风吹五弦。昼日公侯门，客车动百千。下吏走尘土，从容愧执鞭。岂不随吹嘘，譬彼乘风船。长技非卓鲁，主德奚由宣。松竹伴孤吟，敢怀岁月迁。终酬国士知，未甘长弃捐。  

石渠行送别福建参议李著作器之  

我来石渠五十六，双鬓如蓬腰未曲。岂为健笔有徐庾，自数来时六十五。谁解辛苦续子虚，长安有客四十馀。已成老翁不肯去，青藜当户夜读书。东观丈人起遐想，无为岁月空踟蹰。去作诸侯老宾客，可无绿水兼红蕖。我家东下才百里，钓螺一曲清无滓。草堂为筑荔枝斜，濯锦江头有如是。子思子方道为尊，南国佳人如秋云。不知公侯有朱箔，要问常州李著作。  

资中行奉寄临邛守宇文郎中  

铜驼陌上生秋草，前者刻石今如扫。儋边半纸半模糊，下床三日成悲恼！苍史萌芽何可见，要从笔意生秦汉。欲将奇字问何人，所守一家如小篆。是中变幻随形模，钟镈鼎鬲匜盘盂。如何两京到魏晋，搜尽苍崖惟此书。即今原隶见颠末，仍於画上分锱铢。燕然有年固可纪，笔势岂得先黄初。中郎袖手欲无作，正始不逮况其馀。幸哉一见俱抵掌，翩翩如反古石渠。且说金陵佛屋何年灯，晋分隋张犹青荧。忽听荒鸡还自起，资中之刻不徒尔。  

鞭春行  

辘轳罥寒田雀饥，江梅落蛀兔脚肥。枯肠一夜转双毂，眼光吹上虾蟆衣。岩腹新晴山鬼哭，女娲坟外春风归。茧村纸帘大如席，拆拆藜杖金雀飞。  

痴顽不识字歌许叔节来诗有此句因以名篇  

平生读书，如风过耳。岁月共流转，如磨复如蚁。一如人嚼蜡，而不见其味。又如弄孤杵，连夜不成米。又如过羊肠，十步复一止。年头月尾无一是，咄咄痴顽不识字。见君诗，舌如黐，愧我为人师。怪怪奇奇，如悬崖万仞龙盘古树枝。又如生马不施鞚而驰，又如锦苔封漫岘山千年堕泪碑。又如玉关客血上老犀衣。卢仝孟郊骨已朽，眼睛头颅何人相传授。与君往还岁月久，比来春风入我牖，便觉岩前草木，件件有生意。跨蹇驴，出古寺，欲访子云问难字。  

乞竹鸡  

疏篱短短花枝阑，鸠妇不鸣天雨寒。鸠妇离家二百日，亦有姊妹依故山。黄粮不肯啄，欲去羽衣残。主人一见一怜汝，抱取东家竹鸡来戏聚。孤村落日不相识，各各哀鸣求其主。两鸟勿惊遽，低头听我语。鸠妇入我家，必杀入我口。床头瓶罂无馀粒，养汝一到十日后。东堂数竹夹新蹊，儿童牢落惟爱一竹鸡。堂心有眢井，饥则哺其泥。主人缘窗安净几，丹碧相依安用此。竹鸡慎勿傍人飞，我屋三间沉白蚁。  

冬至  

横枝冻雀昨夜死，水底黏鱼吹不起。小伶叨玉孤凤愁，九寸之管传生意。舞雩山下逢丈人，植杖无语空逡巡。再拜丈人欲识桑麻生长力，鬼蝶翻覆梅花春。我於万物亦一物，何时春风到肌骨。空山铁镝年月深，一语不破天地心。  

吏部尚书林公梅卿挽词  

百纸梅花赋，声名出渚东。向来惟李贺，胜处是扬雄。绕屋看书带，逢人说刺桐。尚书旧时履，只合步春风。  

次韵奉酬赵校书子直  

雁塔新题墨未乾，去年灯火向秋阑。趣看天禄青藜杖，怕着王孙紫绮冠。好在三山寻浩渺，何如一纸问平安。觚棱放月无人到，玉糁初成许共餐。  

次韵呈胡侍郎邦衡并引  

某窃观侍讲侍郎先生大书著作之庭，其形摹滥觞发於小篆，岂八分未出已有此书。又蒙传示银杏兼简之什，谨次韵奉和。  

声教从今已远覃，翩翩作者问谁堪。石经犹有中郎蔡，金匮曾夸太史谈。至竟银钩并铁画，相传海北到天南。诸生考古头浑白，禹穴何时更许探。  

九日同出真珠园再用前韵  

来自清源葛已覃，君王问猎我犹堪。百年耆旧如重见，九日登临得纵谈。才子不知汾水上，仙人长在大江南。明珠照夜应无数，要是层波更好探。  

送别傅郎中安道持节闽中  

忽然乡思若为收，莫到三茅最上头。二月东瓯看负弩，一天南荡想行舟。过家上冢从今数，落絮飞花合昼游。料得甘泉来奏计，定应前席莫迟留。  

八月十五日道出南昌寄龚帅实之兼呈程泰之刘文潜二漕  

未应双井即尘埃，似此衣冠得几回。国子先生还并驾，洪都新府却重开。再三为问滕王阁，第一须登孺子台。定向此中修玩事，江边不道故人来。  

闰月九日登越王台次韵经略敷文所寄诗  

闲陪小队出山椒，为有吴歌杂楚谣。纵道菊花如昨日，要看汤饼作三朝。千重岭海供横槊，一带风烟听采樵。凭仗折冲如此好，不应东去更乘轺。  

再次前韵  

却趁秋旻别九韶，扶胥直下听风谣。澜翻对酒还终夕，火急催诗在诘朝。南国更逢陶令菊，西江莫扞楚人樵。自应幕下文书少，节制如今属汉轺。  

前岁过真阳初识子钦今道出曲江不忍遽分手偶成长句以志两处山川人物之胜亦少慰别来耿耿耳  

秋崖一夕卷炎蒸，那更挥斤为斫冰。碧落旧寻烧药灶，白芒长对读书灯。相期大庾何多日，似出浮屠向上层。纵有分张吾未老，定从台阁看飞腾。  

送别奉常林使君黄中易守延平  

去时胡不到瓜时，上日多应柳絮飞。卧辙只缘滕壤少，怀章须要越人肥。三千仪礼非绵蕝，五十行春尚彩衣。莫爱传经似齐鲁，石渠长是待公归。  

枕疾逾旬蒙丞相访问仍辱宠示名篇辄搜枯肠次严韵以塞来使  

丞相严装似燕居，为怜消渴到相如。病多得艾三年远，歌杂成琴十日馀。绿野忽传春草句，白头还对朵云书。若为追逐园林胜，百转愁肠亦少舒。  

芹斋诗并引  

往时从林删定时隐为招提之集，语某以“吾於九仙作见一菴，邱壑之念未尝一日去心”。比挂冠得请，又欣然相语曰：“吾将作屋数间，老於芹下。吾老矣，从此皆空闲日子，所未能忘书卷一事耳。”吴兴别乘代者以期告，而公有是举，壮矣哉！夹漈唱酬之什，皆一时显者，於其最后也，作《芹斋》诗。  

春风芹下足迟留，白鸟平田忆旧游。说尽轩裳还过眼，读残书卷复从头。偶逢隐几何须问，不到投簪便拟休。平世声名如皦日，欲将何地置巢由。  

奉题游洋张明府流香亭时以荐章数下涉秋月马首且欲西矣因以寄意云  

封题青李数绯桃，处分园林意自豪。旋出篇章陪乐府，更凭花木续《离骚》。酴醿架下提春榼，薝卜林中滴夜槽。却是秋风生马耳，未应老大笑牛刀。  

送别陈侍郎应求知泉州并引  

【某窃观蔡公侍郎尝大书於洛阳桥之上，侍郎过洛阳，当摩挲此石，彷佛为同日事也。某送别到惠安道中，因以赋诗云。】  

百片牙旗水面长，蔡邕题在刺桐乡。十年杯酒开云榭，一样官衔过洛阳。我亦携家缘送客，谁能扫地自焚香。野桥冲腊寒梅白，莫要登临忆侍郎。  

傅使君安道再有治莆之命取道城外还泉南得来书云已出十里  

何事风流旧使君，江边听说下朱幡。逢迎要问平津邸，准拟来呼垤泽门。竹马已喧明月浦，篮舆却出杏花村。不知锦瑟流传遍，欲愈头风好细论。  

挽李制干子诚  

千金治产似孙吴，珠箔银觥只自如。问我长风当夕起，数他极浦落帆初。自知汗简今千轴，更说生犀有几株。赤壁当年遇黄盖，周郎何惜借吹嘘。  

文字纷纷更问兵，秋灯束发尚青荧。便令三子成门户，却许诸孙说典刑。隔水忽传朝露曲，行人长数夕阳亭。河东健笔惟诸薛，梅子岗边为勒铭。  

别方次云  

姑苏台上姑苏馆，共说南山竹火炉。湖上相逢又相别，不知何处说姑苏。  

代陈季若上张帅  

柳堤九曲暗青丝，画戟丛中昼影迟。传说姑苏新乐府，只缘太守例能诗。  

直甫见示次云乞豫章集数诗偶成小绝因以自喻  

修水佳人白玉栏，花前何似妾容颜。从来未省伤春意，犹自楼头画远山。  

莫怪骚人太颉颃，曾闻阿母语刘郎。神仙本自无言说，尸解由来最下方。  

吴容州仲一挽词  

竹屋绳桥自有村，牛山箫笛不堪闻。碑前更问何年月，为借容州旧使君。  

哭徐删定德襄  

修文巷里莫春前，欲上旗亭问客船。忽有短笺无寄处，渔梁却在泪痕边。  

忽然白昼自生哀，立马桥东唤不回。惊起何波理残梦，十年灯火上心来。  

哭伯兄鹊山处士蒿里曲  

窃观之，近古葬显者则歌《薤露》，又有《蒿里》之曲，施诸闾巷，乃取鹊山号哭之声作是曲。  

残云衰草趁人愁，生即团栾死便休。悲泣声中裁此曲，鸡啾山外鹊山头。  

长记藜床发问初，翩翩出语自无馀。斯翁胸腹平如水，不在尘埃数卷书。  

桐棺三寸更何疑，却取江枫短作碑。惟有一般《蒿里曲》，长箫欲断更教吹。  

## 节孝诗钞  

徐积  
和杨掾月蚀篇并序  

杨子常掾为《月蚀篇》示予，辞义甚伟，某不敢虚辱其贶，乃吟哦而和之。《诗》曰：“彼月而蚀则维其常。”《春秋》月蚀不书，其非大变也可知矣。形而为诗歌，若无不可者，遂卒赋之云尔！  

元丰之元岁戊午，斗柄斜指西南维。月行赤道日南陆，营丘分野星虚危。昨夕既望复今夕，盛若不损盈不亏。安知变起在顷刻，突如有物侵其肌。其始色变甚苍黄，须臾赤黑相合离。良久烟焰极薰燎，一团白玉烧为灰。黄琮苍璧不可辨，枯株死兔将安归！孰乌其吻吞巨皿，孰丹其汗流墨池。如食非食始为薄，有物无物不可知。虾蟆何物敢张口，麒麟何故敢争斗。是何星曜敢侵犯，自是其形不可久。君不见，对月数眉毛，须臾引臂不见手。嗟嘘天上之神物，乃有如此事，所蔽至甚不可解，凶而家室亡而身。不然借使幸而免，后世讥笑遭恶名。君不见，汉朝贾生文有馀，其心大勇其才疏。当时如必用其术，纷纷不免危其躯。晁错堂堂蔽於刻，公孙规规蔽於谀。谷永之才蔽权势，有若鹰犬供指呼。霍光虽贤亦有蔽，何不早去显与冯子都。刘歆致位为国师，且若扬雄久以为大夫。蔽於太高李膺辈，蔽於已甚陈蕃徒。窦武不断蔽可痛，柬之不忍蔽可吁。王允所蔽在无权，荀彧所蔽不早图。萧禹之蔽入於佞，王衍之蔽失之虚。牛李虽奇蔽朋党，机云虽俊蔽附趋。王导蔽怨杀周顗，遂良蔽诬杀刘洎。崔浩蔽强杀其身，所蔽若此甚可畏。我爱安世真朴忠，匿名远世归至公。有私见求坚不许，以私求谢绝不通。诸葛武侯为将相，心迹皎然无所枉。有罪至亲而必诛，有功虽仇而必赏。谢安知婿王国宝，不以身蔽能辨早。人心自是悦而服，不顾四肢与肝脑。苻坚之师号百万，一战而北若摧槁。我吟此篇不足录，却忆唐衢忠义哭。古人今人何择焉，大抵人心蔽多欲。月之所蔽惟须臾，须臾蔽去明如初。人之所蔽何太甚，至於终身不悟不可除。月乎，月乎！明哉，明哉！善去其蔽，何速之如。君子法之所以改过。贤者法之所以知非。勇决之徒，所以奋发。感慨之徒，所以嘘欷。我虽老且病，龊龊无所为，犹能对月吟歌诗，安得慷慨之士如桓伊，把笛为予吹。  

大河上天章公顾子敦  

万物皆有性，顺其性为大。顺之则无变，反之则有害。禹之治河也，浚川而掘地。水行乎地中，其性安而遂。因地为之防，犹恐不足制。故附之山足，使循山而行。山不可必得，或原阜丘陵。水行乎两间，既固而既宁。及将近下流，山远而地平。渠裂为二道，河分为九形。虽暴不得怒，虽盛不得盈。所以顺而制，归之於沧溟。后代蒙其业，历世六七十。凡千有馀年，而无所决溢。国君与世主。岂皆尽有德。盖繇河未徙，一皆循禹迹。河道既一徙，下涉乎战国。水行平地上，乃堤防湮塞。其时两堤间，实容五十里。水既有游息，堤亦无所毁。后世迫而坏，河设始烦促。伐尽魏国薪，下尽淇园竹。群官皆负薪，天子自临笃。其牲用白马，其璧用白玉。歌辞剧辛酸，姑不至号哭。瓠子口虽塞。宣房宫虽筑。其后复北决，分为屯氏河。遂不复堤塞，塞亦无如何？两河既分流，害少而利多。久之屯氏绝，遂独任一渠。凡再决再塞，用延世之徒。有天时人事，可图不可图。有幸与不幸，数说不可诬。其后复大决，大坏其田庐。灌三十一县，言事者纷如。将欲塞之耶，凡役百万夫。费累百巨万，亦未知何如？如此是重困，是重民叹吁。言事者不已，亦不复塞诸。李寻解光辈，其言不至迂。遂任水所之，渠道自割除。当时募水工，无一人应书。学虽有专攻，术亦有穷欤！诸所说河者，桓谭实主之。但聚而为书，实无以处之。班孟坚作志，亦无所出取。事有甚难者，虽知无所补。今之为河堤，与汉无甚殊。远者无数里，近无百步馀。两堤束其势，如缚吞舟鱼。适足激其怒，使之逃囚拘。又水性隐伏，有容而必居。浸淫而灌注，日往而月徂。扫材有腐败，土壤有浮虚。水进而不止，正如人病躯。病已在骨髓，医方治皮肤。下不漏足胫，上突为背疽。或水如雷声，或扫如人喘。或决如山倾，或去如席卷。如蛟笼引阵，如虎豹逃圈。如地户开辟，如谁何生变。如神物主之，不可得而辨。嗟乎有如此，堤防岂能禁！盖缘平地上，失水之本性。而又无二渠，分九河所任。以九合为一，所以如此甚。今之为邑居，多在古堤内。以诸扫准之，高於屋数倍。以水面准之，亦高数尺外。诸扫正如城，而土有轻脆。民正如鱼鳖，处破湟畎浍。被溺者常事，不溺者幸大。又河水重浊，淀淤日以积。又夏秋霖雨，诸水氵奏以入。故有必决势，不决者盖鲜。或决彼决此，或决近决远。或决不可塞，或塞而复决。或决於旦暮，或决於岁月。或新扫苟完，或旧扫溃裂。譬如千万钧，用一绳持挈。必有时而败，必有处而绝。而自决大吴，凡害几郡县。河既北浸边，诸塘皆受患。亡胡与逸马，孰为之隔限。今虽甚盛时，亦防不虞变。所以议论者，复故道为便。故道虽已高，可复亦可为。但恐既复后，其变不可知。我兵学虽陋，公兵学虽奇。我说兵之难，公亦莫我违。河事异於兵，其难堪嘘欷！智有不可及，力有不可施。汲黯非不伟，所塞辄复隳。王遵无奈何，誓死而执圭。若与唐衢说，号哭垂涕洟。未说穿故道，未说治故堤。且说塞河口，所费不可推。诸所调发者，委积与山齐。卷扫者如云，进扫者如飞。下扫名入川，其势忧流移。上扫名争高，少动即势危。万人梯急赴，两大鼓急椎。作号声号令，用转光指麾。其救护危急，争须臾毫厘。又闻被灾郡，数路方荐饥。官私无畜聚，民力俱困疲。朝廷谋已劳，两宫食不怡。生民仰首望，使者忘寝饥。为之奈何乎，勿计速与迟。事虽有坚定，议论在所持。如一身所疾，必以先后医。假如移所费，用以业贫民。偿其所亡失，救其所苦辛。或贷其田租，或享其终身。独孤有常饩，使同室相亲。露尸与暴骸，收敛归诸坟。精选强明吏，处之使平均。乡官与胥徒，欺者以重论。如此庶几乎，可无愁怨人。下酬更生望，上慰再造仁。然而论议者，至今犹纷纷。或复其古道，或因其自然。公如决於一，勿使众议牵。在己者有义，在命者以天。而况行职分，而况本诚忱。圣朝无不察，知子之赤心。嗟余何为者，草莽且贱微。与公本无素，一见即弗遗。以伯兄处我，以古人相期。小设犹致说，大事宁无辞。年且六十一，未作沟中尸。常恐公礼义，如投诸污泥。岂欲为迂阔，不得已为诗。沥吾之肝胆，但恐同儿嬉。又恐误公事，公千万慎思。如将从近功，即深图便宜。如必谋久利，唯古人是希。是询而是度，是访而是咨。或博物君子，或宿儒老师。或滨河野叟，或市井年耆。或愚直夫妇，所言无蔽欺。或老胥退兵，耳闻而目窥。或世为水学，可与讲是非。或博募水工，按地形高卑。从便道穿渠，稍引河势披。海既为大壑，汴既分一支。如关窍疏通，脏腑病可治。此说如何哉，但恐出於狂！如何完障塞，如何复诸塘？观变而待时，亦恐谋不臧。为复有说者，且须严边防。如魏尚守边，见称於冯唐。如祭同久任，使匈奴伏藏。以车制冲突，如卫青武刚。多置强弩手，如李广大黄。选募如马隆，练卒如高王。如汉置奔命，使我军势张。短兵斫马胫，冲车乱其行。赏不以首级，所以严部分。大陷刀如墙，可以坚吾阵。羊叔子以德，郭子仪以信。光弼战河阳，挥旗令直进。其时诸军势，如决水千仞。杨素不用车，可汗下马拜。仅以其身免，号哭而大败！将帅在方略，胜却百万兵。安边在良将，胜却筑长城。愿子治水功，有以酬明时。便领铁林兵，尽衣犀牛皮。连营环绣帽，大纛随牙旗。分金赐勇敢，藏书付偏裨。先声义信远，下令霜风驰。出塞有丰草，近关无马蹄。穹庐大汉外，别部黑山西。代谋为上策，何用长缨羁。本朝正明盛，以德服外夷。使来不受献，南越回山梯。西闭玉门关，东却高句丽。四夷无一事，各安巢穴栖。名将更无功，优诏勒鼎彝。师旋作鼓吹，军容除虎貔。银珰致郊劳，翰林严钅巢扉。除书纸用麻，省吏身着绯。公方有所念，山足江之湄。无心入黄阁，有表辞赤墀。乞得老来身，浩歌还会稽。白云与绿波，无所不可之。春风桃花坞，秋色黄菊篱。茶篮与酒榼，壶矢兼琴棋。烹鸡炊黍饭，可倩庞公妻。岂无会稽老，雪夜同泛溪。亦有二三子，棹歌相追随。散尽橐中金，留得身上衣。有宅是官借，无田可扶犁。闲吟题寺观，长啸入云霓。公得我诗后，一梦须先归。  

李太白杂言  

噫嘻欷奇哉！自开辟以来，不知几千万馀年。至於开元间，忽生李诗仙。是时五星中，一星不在天。不知何物为形容，何物为心胸？何物为五脏，何物为喉咙？开口动舌生云风。当时大醉骑游龙，开口向天吞玉虹。玉虹不死蟠胸中，然后吐出光焰万丈凌虚空。盖自有诗人以来，我未尝见。大泽深山，雪霜冰霰，晨霞夕霏，万化千变，雷轰电掣，花葩玉洁，青天白云，秋江晓月，有如此之人，有如此之诗。屈生何悴，宋玉何悲！贾生何戚，相如何疲！人生胡用自缧絏，当须荦荦不可羁。乃知公是真英物，万叠秋山耸清骨。当时杜甫亦能诗，恰如老骥追霜鹘。戴乌纱，着宫锦，不是高歌即酣饮。饮时独对月明中，醉来还抱清风寝。嗟君逸气何飘飘，枉教谪下青云霄。大抵人生有用有不用，岂可戚戚反效儿女曹。采蟠桃於海上，寻紫芝於山腰。吞汉武之金茎沆瀣，吹弄玉之秦楼凤箫。  

答李端叔  

有人颇似长沙傅，得官亦望长沙去。去时好赋楚江谣，还使风骚满江路。便须酌酒吊三闾，正是忠魂冤愤处。县令如今未去时，兰亭故事犹可为。莫惜千筒万筒往，诸君方壮我已疲。登科学究文章豪，数奇老将诗能高。长沙县令号才吏，方将睥睨谢与曹。凉风即是八九月，红萸黄菊花将发。正是诗家得意时，莫学古人悲暮节。东南美者有吴姬，红襦绣袂无所施。把酒一卮轻皓腕，得诗一句胜娥眉。山夫野叟只如此，诸君达者应相嗤。有酒且慢饮，有歌且慢讴。共君说怀抱，未语先搔头。良久欲说说不得，胸中有物如山丘。君不闻，东家女子花见羞，十六未嫁便悲忧。墙头楼上到日晚，马骤车奔如水流。西家亦有闺中女，月璧龙珠求未许。有心自比蟠桃花，无言窃笑阳台雨。谢鲲便是妾家邻，败唇折齿犹相语。何况五陵轻侠儿，抛金掷玉教人非。一夫奔处千夫驰，不论荣辱与刺讥。膻中之蚁醯中鸡，攫金逐兽两眼迷。主人下马客已齐，拜起俯仰容正俾有如六月卖蒲葵，唯恐不售霜风凄。言至於此良可悲，所以慷慨见於诗。谁能起舞谁能歌，瓮中有物如秋波。古来多少无奈何，要须一醉都销磨！茫茫人间歧路多，不如海水通天河。  

俊老行送林次中赴都司并序  

客有张文潜，与之夜坐论事良久，及林公之义，於是两人者名公为“俊老”。因公之去，作《俊老行》送诸御者，为公一笑也。  

熙宁察院一开口，谁人胆落御史手？其时面坚黑髭须，力欲回天气冲斗。一从蹭蹬作外官，所居不苟心迹安。刚不可回坚不变，头如霜雪心如丹。所以论者悦而服，所养有义其质端。东西南北二十载，一朝有敕却召还。皂囊封上晓班肃，绣衣步入秋霜寒。义有所狥乞得身，白日降下天上人。黄金龙节青囊印，赤帷熊乘朱斑轮。以其馀才修职分，以其馀力娱精神。望淮楼上对秋色，玉女花前泣晚春。时时共帐过南郭，来就陶潜漉酒巾。与人论事不必合，直无所苟气色真。持此以往无不可，古人所以为正臣。淮南一路事如草，嘉苗恶莠俱分了。中心皎皎如斯乎，外计区区何足道！两宫日月方齐明，群公戮力营太平。公议急须招俊老，清风先已过南京。  

莫饮吴江水寄陈莹中  

莫饮吴江水，胸中恐有波涛起。莫食湘江鱼，令人冤愤成悲呼！湘江之竹可为箭，吴江之水好淬剑。箭射谗夫心，剑斫谗夫面。谗夫心虽破，胸中胆犹大。谗夫面虽破，口中舌犹在。生能人为患，死能为鬼害。患兮害兮将奈何，两卮薄酒一长歌。洒向风烟付水波，遣吊胥山共汨罗！  

琼花歌  

春皇自厌花多红，欲得花颜如玉容。春皇青女深相得，先教敛与秋霜色。乃有雪月供光星，榆献白斗量，银汉琉璃湿。人间美玉捣作灰，荆山昆山鬼神泣。天上有人名玉女，投壶之外能为素姑射。神人解种花，先须此物为根芽。天罅地窍掬精粹，蟾身骊颔偷光华。其时正是天地交，二气上下阴阳调。此花孕育得其正，其间邪气无纤毫。所以其色为正色，出乎其类拔乎萃。一如君子有诸内，粹然其色见於外。三月将尽四月前，百花开尽春萧然。扬州日暖花开未，春香不动花房闭。仙掌秋高玉露浓，蛟人泣下珠玑碎。黄鹂本是花中客，啼尽好声求不得。春皇费尽养花心，春风使尽开花力。春归莺去花始开，谁人放出深闺来。唐家天子太平时，太真浴罢华清池。红裳绣袂厌君眼，更作地仙披羽衣。麻姑睡起蓬莱岛，风吹玉面秋天晓。洛川女子能长生，冰生肌骨成瑶琼。褒姒不见诸侯兵，尽日不笑如无情。宋玉移家安在哉，东邻不画燕脂腮。卓文君去成都速，锦衣金翠慵装束。吹箫容貌果何如，见说其人名弄玉。若比此花俱不足，淫妖怪艳文之累。一如妇人有贤德，不为邪色辞正色。孀居之女能自持，终身唯着大练衣。又如正色立朝者，不以柔媚为奸欺。以此论之乃可量，人之不正将胡为？论德乃是花之杰，论色乃是花之绝。洛阳花名古云好，看花须向扬州道。君不见，去年花下吹黑风，霹雳闪电搜玉龙。此时半夜花光中，不觉屈曲蟠长虹。又不闻，天上琳琅树，种在烟霞最深处。白云枝叶白玉英，此花莫是琳琅精。此花爱圆不爱缺，一树花开似明月。襄王半夜指为云，谢女黄昏吟作雪。杏花俗艳梨花粗，柳花细碎梅花疏。桃花不正其容冶，牡丹不谨其体舒。如此之类无足奇，此花之外更有谁。世非红紫不入眼，此花何用求人知。诗人自与花相期，长告年年乞一枝。  

姚黄并序  

紫霄漫翁李道源见约，分吟姚黄。余畏其才，不敢措笔，不得已而后塞命，因为之序曰：天下牡丹九十馀种，而姚黄居第一。其名虽千叶，而实不可数，或累计万有馀英，不然，不足高一尺也。花肉既重，其梢下屈，如一器欹侧之状，此亦花之巨美而精杰者乎！是宜见於诗，而不可泯然使寂寂也。  

黄河南畔伊川北，姚家宅是真花窟。古来多少豪奢儿，埋却千莺万莺骨。中央精粹得之多，西方秀气来相和。天与明光常借日，水宫暗脉正通河。春风如酒半酣时，谁教谷雨报花期。司马坂前娇半启，洛阳城内人俱知。姚家门巷车马填，墙头墙下人差肩。花上红绡都蔽日，花傍翠幕恰如烟。玉面儿来争供帐，锦袍郎去斗抛钱。无人不说姚花好，费却春功亦不少。日长风暖绿梢低，坐上金仙困将倒。鞠尘饼剂和香檀，何以贮之承露槃。烂锦脱来嫌太艳，鲜衣染就欲骖鸾。君看此花肌肉丰，一尺馀高千万重。妆面深藏青步障，宝冠斜堕碧霞丛。步摇好称钗凤凰，玉环犀佩珠鸣珰。帝女何缘心好道，阿娇安用金为房。绀窠累栖舒雁雏，沉烟喷出狻猊炉。一种养成馀意态，千花瘦尽春肌肤。峨峨一器欹且倾，覆杯难辨锺与觥。染以蛟绡求正色，叩之玉挺希宫声。魏家红共牛家碧，迭霸花中耸高格。如今俯首甘下风，九十种中为第一。此花莫似武昭仪，出得宫来不画眉。情貌欲为狐媚态，衣裳却是比丘尼。杨妃本是倾国身，脱却红襦号太真。河水欲濡头上髻，马嵬犹着旧时裙。物色一定犹可疑，人心作变宜难知。容易莫评真与欺，貌或如是心或非。君不见，老庄有深意，万物之中最防伪。  

管春风  

我是蓬莱山上客，为管春风归不得。今年更是春来迟，江南未寄梅花枝。探春童子青霞衣，时时去上青云梯。春风消息苦不远，瑶台瑶水冰霜浅。蟠桃花在海东边，此花不烦春一点。东风日夜来人间，到时先催草根软。大都红紫心先动，小桃先觉枝头重。更有纤纤杨柳枝，路傍先得行人弄。诗翁自爱蟠桃花，鸾鹤不在无云车。城南夜半无酒家，和冰和雪吞月华。有客笑中携剑去，偷得银瓶与肥羜。诗公两眼看浮云，为管春风不回顾。  

花下饮  

我向桃花下，立饮一杯酒。杯酒先濡须，花香随入口。花为酒家媪，春作诗翁友。此时酒量开，酒量添一斗。君看陌上春，令人笑拍手。半青篱畔草，半绿畦中韭。闲乌下牛背，奔豚穿狗窦。潜身猫相雀，引喙禽呼偶。包麻邻乞火，穿桑儿饷糗。物类虽各殊，所乐亦同有。谁知花下情，犹能忆杨柳。中心卒无累，外物任相揉。余方寓之乐，自号闲人叟。  

谢周裕之  

乐不须丝竹，花不须桃李。舞不须轻躯，歌不须皓齿。人生各有乐，顾我如何尔！我是两柳翁，家在南郭里。诗酒以为乐，宾客至即喜。酒味酸或淡，瓷碗粗而伟。或无一饤菜，但费几张纸。【客所言用纸笔】。人情慕富贵，公何眎贱鄙。寒冷载肴酒，暮夜烦屐履。孚诚非猝然，饤饾亦劳止。不用卞郎瓠，但坐杜侯椅。两卓合八尺，一炉暖双趾。不以药随时，而用缯掩耳。或啖鱼菹尽，或爱藏蔬美。或取鱐与腊，或约酒以指。人皆悦真厚，谁敢停箸匕！一客癯而清，偶坐为六子。吟声尚鼓吹，欢情胜罗绮。俗物无所用，高会有如此！  

富贵篇答李令  

我有一筒诗，写出千年意。将令后世观，不是前言戏。感君再唱洞庭谣，我亦重歌酬子惠。古人达者尝有异，姓王一门五侯三将军，弟兄同入中书堂。对开大第连几坊。私门列戟森锋铓。十二帘卷珠荧煌，双姬扶起坐牙床。绿鬟红袖花成行，左盼右顾生春阳。高车食客剑佩锵，堂上已满坐两廊。巨镬大鼎烹牛羊，玉壶挹酒金船长，美人拜客求尽觞。歌姬一误已绝肮，缠头彩币堆如冈。酬歌买笑金鸳鸯，奴袍火浣直两箱。三千厩马红锦障，厕帏文绣炉薰香。更衣侍妾如闺房，主人意气秋鹰扬。其心端如彩凤凰，一言合意青云翔。须臾睚眦磨刀枪，门前臈月可烘裳。一日失势成冰隍，小者腰领尸道旁，大者连颈宗族亡，犬鸡散尽空遗墙。野鸟入室山魈藏，呜呼哀哉可叹伤，至死不悟犹陆梁。古来如此有多少，岂似洞庭湖上老。无租无税一生闲，有饭有鱼一杯饱。日落波间烟正昏，云开湖口山光晓。棹翁适自巴陵回，挂帆直指潇湘道。有言不问俗穷通，何忧可入翁怀抱。修竿短棹已自足，更有前村一茅屋。卖鱼沽酒任醉醒，绣户朱门自歌哭。嗟余未往心先慕，更谢棹翁询去住。风前月下有谁知，醉魄吟魂自来去。堂前画作荆南图，梦中记得巴陵路。  

寄范掾  

昨日沽酒典布袄，今朝所典未可保。最好绵衾剩典钱，又恐夜寒妻懊恼。两务酒官俱见怜，沽我好酒如甘泉。为报孟光莫恶发，待将黄卷换青钱。  

赠张敏叔  

张子生平最多难，未老头毛白一半。头虽更白诗更清，正作诗时人莫唤。头不肯转身不移，口中声调霜风凄。太清宫殿月明时，第一莫吹松竹诗。  

寄张文潜  

不知今之人，谁识张县尉？勿问胸中事，但看面上气。所谓人英者，正是斯人辈。前年南郭中，文酒日夜会。一从舍我去，忽忽再逾岁。今兹岁且尽，为子吟不睡。起坐却就枕，伸头出纸被。约是三四更，老老抱双脚。此时吟正酣，声调不可却。春风起淮东，须臾到嵩洛。往往入子家，但子眠不觉。子觉将奈何，声尽情思多。上东门外路，洛水生春波。还我大松来，不用寄诗歌。  

送端叔二首并序  

夜漏将尽，枕上再送端叔也。洛水之阳，马上为我诵此诗，即此诗用木叶书，投之水中，便为将来故事也。延安塞上见群雁，能为我诵此诗，东南望否？夜中枕上闻孤雁声，尤数数诵此诗也，纸穷意未尽！】  

端叔上马去，巷口马头转。我唤端叔时，端叔急回面。记取此时意，莫使落风埃。上东门外水，正望楚州来。此水一来不复见，不及黄沙塞头雁。  

是物可寄情，是物可寄声。不须使黄犬，延州岐路远。莫怪不登淮上楼，只为淮水不西流。直待衔芦雁却回，其时随到天尽头。  

送张宜父赴南从幕府正彦  

江南秋色芙蓉香，满江秋水倾银潢。泛水依花人姓张，涛翻浪涌挥文章。突然出者何苍苍，巨鳌爆背来中央。鼋鼍仰首仗四旁，登临谈笑得庾郎。安得霜鹘腰胯长，骑上秋空追鹔鹴。北望海门形势强，美哉壮观吴封疆！若将前代论兴亡，直谈孙氏到陈梁。凡为佐命可哀伤，其诸奸孽如豺狼。倾谗正直诬忠良，以国贩卖为贾商。歌姬舞女金满堂，不须为盗持刀枪。身虽幸免遗其殃，子孙戮辱甚犬羊。所以不欲读史书，鼻洟目汁沾髭须。润州支使相如无，山阳老子如唐衢！  

赠陈留逸人  

有人持一管，不用芦叶卷。能作陇头声，其女操六板。吹者寓其声，拍者会其情。情声与气貌，内外俱和平。时时入酒家，便插几枝花。归来无一事，醉卧日西斜。人或问所得，答云无忧嗟。或问其所欲，何物可相累。我爱斯人者，富贵所不如。有如此娱乐，作如何称呼？呼为无忧人，画作无忧图。更画几枝花，酒瓢与酒壶。  

送吕清叔  

惨惨黄昏天欲雪，萧萧淮浦人声绝。风击寒云雁正呜，客眠孤棹灯将灭。  

和张文潜晚春四首  

昨日枝头红，鲜鲜染人指。今朝寻不见，已在污泥底。  

麦颖未黄乾，桑实半红湿。恰得一犁雨，田事正火急。  

人事无如何，多於道傍草。但问酒有无，莫管老不老！  

风暖燕窠牢，云晴鸟翅健。物生自有乐，亦各适其愿。  

示诸生  

子莫为文学纤丽，须是浑浑有古气。本源要在养诸中，不然恐汝为时辈！  

答何楚才  

有客能操耒，而舍其良田。有客善攻玉，而探珠於渊。二者之是非，子以谓何如？子乃舍所急，若是其渠渠。然余有二说，可为不可为？所为不可者，子家无寒饥。所谓可为者，奉养之所资。余此二说者，子当慎择之。余尝奇子貌，亦尝怜子文。不能为子谋，嗟哉空云云！  

还崔秀才唱和诗  

元白有馀势，孟韩无困辞。子美骨格老，太白文采奇。当时大道久破碎，人人文字萎苶而支离。天生数子将卓卓，鸱鸮正成群，一鹗磨天飞。嗟君不与数子共，使君逸气填塞无所施。我来虽无知，黄金白玉看如泥。自从诗卷一入手，掣然直上青云梯。十宵不睡亦不困，厌宾日日关柴扉。秋风猎猎吹横河，苍天万里生银波。起来半夜吸一口，睡魂酒病都消磨。  

赠慎叔良  

昨日故人来，慰此白颔叟。两叟忽相见，面色如饮酒。将此酒色面，抵却春风寒。饮酒岂易比，欢好良所难。我已五十八，君已五十七。人生勿草草，两公须努力！  

和李自明  

自明多奇辞，更为奇怪歌。好共卢仝骑绿耳，吟哦直上昆仑坡。更令张旭辈，醉中挥笔书嵯峨。安用呼老子，两脚跨橐驼。有命得坚疾，无术除沉痾。一从水木迭用事，肺为废物囚网罗。而况小暑之后有初伏与大暑，更添熟厉兼昏魔。骨间赫赤炭丸走，皮上烘炙铁手摩。有时一屋之内但觉汤火近，不辨镬与锅。手持匕箸腹先胀，酒到喉咙颜已酡。青黏漆叶无所用，鸟伸熊顾其奈何！五脏孰云可湔洗，百骸终恐生虫窠。脱身难上赤霄路，梦魂忽泛沧溟波。沧溟尽处是星汉，有人常弄机与梭。枯槎去后更无客，历历赤桂来经过。取得良书挂牛角，持将斗柄吞明河。但把明河吞满腹，不去龙田拾瑶玉。便控鳌头出海来，霞点震痕在眉目。起穿两柳行青莎，怪歌使我须吟哦。吟哦作文非小事，要为法度后世无讥诃。大抵文章本诸内，归之无憾斯平和。拟之於经辅之友，精讲明辨相切磋。君虽病肝，其心可用，教我虽病肺，心亦不自阿。日夜思索，已矣老矣，所学亡失多！  

和倪敦复  

一别北轩君，参商与胡越。先声从西来，尘榻为君拂。吟行时引头，吟坐即摇笔。未见问行人，既见惜短日。缓颊相问劳，剧谈尽忠切。耳窍虽塞豆，口角自流沫。崔子祥而论，祝令闵且说。篱间菊参差，樽中酒澄澈。把酒自相劝，投菊两不绝。客主莫分辨，僮仆亦娱悦。若比庞公家，妻子不罗列。悔令唱骊歌，惜不醉寒月。念子为令尹，行义高突兀。当官志不回，敛版腰可折。与俗皆背驰，而慕古遗烈。竹节生便坚，剑气久已发。其时东野外，频烦大夫谒。篇章日相寻，气势谁可遏。仍携大轴来，使我两目阅。人事有合离，岁月成恍惚。逸翮腾方高，骏马足不蹶。子实不我忘，我亦不子忽。与之气类同，见之心欲豁。金城不可破，铁壁不可夺。择交盖已定，言志亦已合。布阵诗甚详，挥洒手不歇。更约临行时，斯言可赠别。  

答范君锡  

报漫翁，无钱可沽酒。青衫典不得，黄卷卖不售。借问公田中，秫米种几斗。休管将来旱与水，莫为妻儿种粳米，兄来留下二万钱，送与酒家主人未。不然何计见春风，空将花插白头翁。簿书营营几时了，何如载酒访扬雄！  

谁何哭  

谁何哭？哀且危！白头母，朱颜儿。儿忽舍母去，母何用生为？架上有儿书，箧中有儿衣。儿声不复闻，儿貌不复窥。谁何哭，哀复哀！肠未绝，心先摧。母恃儿为命，儿去不复来。朝看他人儿，暮看他人子。一日一夜间，十生九复死。君不见昨夜人静黄昏时，含心抱痛无人知。其时忽不记儿死，倚门引颈望儿归！  

雁从何处来  

雁从何处来，正望东南飞。毛间认白露，肚下看残晖。浮云共烟水，日夜为所依。衡阳是故山，但恐故人稀。  

哭狗狗  

东门园上春风微，醇醇冢上花成围。醇醇一去不复返，食一盂兮酒一卮。悲莫悲乎今日，伤莫伤乎旧衣！思其言而想其貌，吁嗟乎！天丧吾儿。  

哀哀词  

哀哀复哀哀，哀哀至此极。孤儿与慈母，中路忽相失。恍惚须臾间，终日不复得。谁复坐我堂，谁复入我室？谁复饮儿酒，谁复哺儿食？儿饥复谁念，儿寒复谁恤？耳不闻慈语，目不见慈色。譬如行路人，日远如一日。行人犹可期，远道犹可追。天穷地尽处，一日犹可归。哀哀复哀哀，此去无尽时。谁言生离别，不知死别离。君不见，人已闭门鸟已栖，黄昏冢畔孤儿啼！  

送倪敦复  

手持报简人归后，足步回廊角住声。但恐舟行随早晚，此时秋色半阴晴。明朝路向云边望，今夜诗须枕上成。四壁无灯窗有月，直无老梦到三更。  

寄张景修  

东南未回客，行乐又经年。吴市花朝酒，松江月夜船。穷阎无屋住，广殿有诗传。若论平生事，无如任自然。  

和孙元规资政游园  

红作帘帷翠作裀，随轩歌舞一时新。未知醒者何如醉，且向樽前莫负春；烟重柳梢寒蘸水，日高花径暖生尘。自从三月芳菲后，误入桃源又几人？  

谢蔡子骧  

好客重来直上厅，庞家妻女合炊粳。名言一坐令谁听，老病双瞳为子明。有道长官方就禄，无能司户欲归耕。如斯出处俱平易，义理难时郎共评。  

夜赏春寄敦复  

莫道山阳官苦辛，大夫未是不闲人。昼来琴上披寻曲，夜入花间点检春。拖袂带归香满袖，回灯引去蝶随身。高才自有风流格，吟作吴谣事最新。  

示汝弼  

十载交情义有馀，离群还叹索然居。一番思我须成梦，每度人来定寄书。此日相从尤叹密，他时何处觅迂疏？回来径哭青墩墓，莫向南城问旧居！  

送至机  

闭门有幸藏衰病，策杖无因奉俊游。绳缠筋骸方就枕，火烧皮骨正思秋。览君健句如逢药，慰我孤怀胜凭楼。见说束装行未得，梦魂先到楚江头！  

寄路悴洪泽阻水  

莫教容易过龟山，多少人心愿复还。更有南城黄绶客，但吟西户绿杨间。才经浊汴无沉浪，且趁清淮洗醉颜。安得就公歌一曲，缓吟迟步夕阳湾。  

和路朝奉新居十五首  

世俗纷纷事总虚，诗翁今作逸人居。勤窗冻地缘栽笔，喜占明窗为著书。近市好赊春肆酒，就淮仍买晚罾鱼。忽撑小艇来西郭，不问皆知访仲车。  

诗翁爱酒典衣沽，六子将孙侍燕居。正要白家醇酿法，不须刘德伪金书。厨经雪后炊无黍，门近淮濒食有鱼。何以献公寻故物，庾郎三韭载盈车。  

昔也闻名诵《子虚》，今来白领隔城居。新诗解道论头句，旧客仍移把臂书。北郭风高真隐豹，南州循政喻烹鱼。归时见说临川路，父老争留太守车。  

陈傅门前客姓徐，有何智术佐勘闲居？接檐俯仰令遮雨，缚竹纵横为架书。趁露劚田移草木，和湾汲水贮龟鱼。上元已过清明近，更约寻花不用车。  

谁家住处近田庐，朝奉抽簪就退居。竹叶已成新岁酒，梅花未领故人书。呼童解袂扪饥蚕，趁日开箱曝蠹鱼。一似散仙闲到夜，卧屏仍看五云车。  

坐想堂前弄白须，蒲茵筍席正高居。彩衣六子傍供饍，锦髻诸孙自教书。爱士主人新置榻，清身太守旧悬鱼。更吟整斗论头句，胜却西庵诗一车。  

不辨时人直与迂，濯缨且喜近淮居。朝衣脱后常耽睡，野史修时或借书。恨乏青山供采药，爱看白鸟伺吞鱼。东园卖酒花开近，待看诗翁倒载车。  

簿领脱来如一梦，身名全后喜宁居。生来自信无非义，世上何缘作谤书。所义有源如大水，其贤可乐比嘉鱼。愿公八十为更老，玉敝三徵乃就车。  

自是平时大隐徒，何须水宿与山居。都无长物垂空橐，却有闲房聚逸书。近见雪消思野蕨，遥呼船问忆江鱼，卸帆便去寻村酒，醉使儿孙推鹿车。  

身着练袍履用蒲，鹖冠鸠杖称郊居。家中但乏青囊印。坐处便看黄卷书。赁屋为无扬子宅，休官非为武昌鱼。长年不出何妨事，况是门悬致仕车。  

夷白先生好对庐，醉吟处士作邻居。幅巾自去呼樵父，蜡屐何时访竹书。坐想高谈摇尘尾，情知相谇跨鲸鱼。更怜同姓陪樽酒，胜却荀生得御车。  

路家巷口是何渠，半似城中半野居。已退白仙常按曲，未归陆俊谩传书。雪消墙外逢挑菜，日暖门前见捕鱼。更有花间行处乐，旧时歌舞愿随车。  

好养玄猿共鹤雏，茅茨盖屋竹间居。家无越使千金橐，腹有齐臣四部书。一自临川登画鹢，便烦别驾掌铜鱼。吟哦还作诗仙退，恰似骖鸾凤驾车。  

世间诗淡郑云叟，寿且安宁陶隐居。爱酒自开浮蚁瓮，耽诗如好换鹅书。箨冠戴后搘筇竹，鹤憋披来控鲤鱼。学作蓬莱吟醉客，何须驷马驾安车！  

西庵翁上北城隅，为望临川旧守居。所恨足无双翅舄，但将诗代一函书。甥教洗榼多沽酒，妻使磨刀细切鱼。洒扫待公来献寿，亲扶杖履醉升车。  

和石宣德五柳亭安正  

五柳神君气貌端，所希所向静而安。每思往行投闲地。肯逐时情慕热官。秫酒易醒风户猛，葛巾难卧月窗寒。也应种得东篱菊，好置篮舆自在观。  

戏呈魏评事  

我向灯前置酒杯，南轩北户一时开。如今正是花时节，且放春风数路来。  

寄蔡子骧  

为报庐陵客，逢人且寄声。不知无恙否，何日到南城！  

和张文潜晚春  

易贮千寻水，难藏一点春。也须几杯酒，还似送行人。  

渡水衣须扱，穿林手自披。经春脚力软，但恐上山迟！  

二老寄朱广微二首  

二老相思又隔年，僧窗闲坐复何缘？吟翁最好盐城住，时把歌诗付酒船。  

寄声切问朱监利，对面勤询刘贵池。或见广东程使者，为言收得寄来诗。  

呈舒信道  

淮干风起木枝摇，颔下瓷瓯一尺高。我是折薪扶耒手，中丞且莫笑粗豪。  

上林殿院次公  

衰翁太半白髭须，活到明年六十馀。未死须为治河说，此生难就赈饥书。西庵共坐诸僧榻，南郭亲逢大使车。记得偶同诗韵否？淮东使者亦嗟歔！  

林氏家藏万帙书，五船便可当五车。别顾客舟施坐榻，更谋官舫作行厨。写时教子烘青竹，让处呼童捉蠹鱼。悔不早知都借取，终身挟策灌园蔬。  

赠黄鲁直  

不见故人弥有情，一见故人心眼明。忘却问君船住处，夜来清梦绕西城。  

华阳山和查教授  

玉井温温浸月华，幢幢松桧耸高牙。半峰已断人间路，绝顶自开天上花。可恨白云吟处起，何堪行路望中赊。怪来得似希夷子，借问如今有几家？  

宿山馆  

烟萝断处初逢舍，云竹疏时忽见灯。睑磴未归樵坞叟，破庵已去诵经僧。暗龙吟罢庭无月，寒狖啼来谷有冰。君看床头铁鳞甲，雨痕苔晕几千层。  

倦客待沽山下酒，饥童先上灶头灯。行经怪穴思防虎，坐听疏钟欲访僧。手弄一张琴似铁，匣藏三尺剑如冰。调高器古无人伴，身上烟霞空几层。  

厨头火灭童偷饭，梁上巢空鸟避灯。入夜更无同舍客，今朝唯有放猿僧。樵庵已贮霜前果，竹院犹存臈后冰。谁道烟霄花上处，一梯云级万馀层。  

送李守  

莫说真州南畔路，楚望亭南路已遥。只可寄声来见问，更难折简去相招。船头何处逢秋水，山下谁家把酒瓢？且趁潮行急摇橹，到江州后更无潮。【癸亥六月十三日，与朱至机坐间得此“江州后更无潮”一句，其夕枕上成篇也。】  

哭张六（并序）  

【张六子庄死矣。十一月十三日夜四更时，积用素服，望其所居哭之，哭且为诗，明且涕泣以书，使孤甥老老致於柩前。呜呼哀哉！】  

欲视目已瞑，欲语口已噤，欲动肉已寒，欲书手已硬。惟有心上热，惟存心中悲。此热须臾间，此悲无休时。所悲孤儿寒，所悲孤儿饥。苦苦复苦苦，此悲遂入土。  

### 节孝集补钞  

徐积  
淮之水示门人马存  

淮之水，淮之水。春风吹，春风洗。青於蓝，绿染指。鱼不来，鸥不起。潋潋艳艳天尽头，只见孤帆不见舟。斜阳欲落未落处，尽是人间今古愁。今古愁可奈何，莫使骚人闻棹歌。吾曹自是浩歌客，笑声酒面春风和。  

爱爱歌  

吴越佳人古云好，破家亡国可胜道。昨夜闲观《爱爱歌》，坐中叹息无如何。爱爱本是娼家女，金魂玉魄沉尘土。歌舞吴中第一人，绿发双鬟才十五。耳闻眼见是何事，不谓其人乃如许。操心危兮励志深，半夜窗前泪如雨。假饶一笑得千金，何如嫁作良人妇。桃李不为当路花，芙蓉开向秋风渚。忽然一日逢张氏，便约终身不相弃。山可磨兮海可枯，生唯一兮死难二。有如樗栎丛中木，忽然化作潇湘竹。又如黄鸟春风时，迁乔木兮出幽谷。文君走马来成都，弄玉吹箫才几曲。不闻马上琵琶声，忽作山头望夫哭。去年春风还满房，昨夜月明还满床。行人一去不复返，不念关山歧路长。前年犹惜金缕衣，今年不画深胭脂。今年今日万事已，鲛绡翡翠春如泥。一女二夫兮妾之所羞，不求所事兮志将何求。蛾眉皓齿兮乃妾之所忧，不如无生兮庶几无尤。喓喓草虫，趋趋阜螽，靡不有初，鲜克有终。鸳鸯于飞兮毕之罗之，人闲所恨兮何何时。深山人迹不到处，病鸾敛翅巢空枝。  

贫女扇  

妾有一尺绢，以为身上衣。自织清溪蒲，团团手中持。朝寻麦陇去，暮汲水泉归。无人不看妾，不使见蛾眉。  

钓者  

有人口诵浮云曲，手把潇湘一竿竹。荻花洲上作茅庵，坐看江头浪如屋。  

垓下歌  

垓下将军夜枕戈，半夜忽然闻楚歌。词酸调苦不可听，拔山力尽无如何。将军夜起帐中舞，八百儿郎泪如雨。此时上马复何言，虞兮虞兮奈汝何。  

江南春  

今年是处春风早，江南地暖春逾好。春风次第江山，先入梅花既芳草。芳草春深更有情，直共江山到洞庭。落花流水武陵道，湖中有山春更青。斜阳西落一点月，少年莫上岳阳城。  

寄李道源  

春风本是诗家友，典却琴书也沽酒。呼童去问紫霄翁，近来枕上吟诗否？不醉不吟将奈何，过却今年春已多。胸中壮气吐不出，看看又作送春歌。  

酬李道源弹琴之句  

数尺焦桐常在手，知子爱歌兼爱酒。今朝已是二月三，梅花驿使曾来否？古今多少无奈何，古人慷慨良已多。为报陶潜且饮酒，无弦琴上不须歌。  

赠查宣教  

晚来闲共秋风约，惟有黄花莫吹却。有人怀抱似陶潜，待向东篱共花酌。  

和鲁山感春  

君看纷纷能几时，一番情态随光驰。欢日常少戚日多，共君且趁春风歌。莫学时人种花草，不似山中松桂好。  

述怀寄吕师  

试眺关西山壁立，春云突尽春空窄。浓岚滴去渭川寒，孤峰深入秦天碧。白云流水岂无情，立马吟诗定相忆。且倩东风先寄声，我整西装期已迫。吟到秋风放客归，归来待作潇湘客。  

送王潜圣  

公车待报凡几年，萧生罢去心浩然。盐渎野中寻旧隐，扬子江头呼渡船。太湖波浪湿秋天，洞庭橘柚生红烟。马踏新霜吴岭外，猿啼小雪建溪边。关西夫子虽迟暮，行笑行吟正安步。茵川海上牧羊儿，亦说公孙放豚去。  

送李昂长官  

征南兵势欲平蛮，军声杀气秋风寒。南国此时霜霰早，八月草莫枫叶丹。江有渚兮山有麓，君向洞庭何处宿？四垂天幕乱波平，九嶷山送愁岚绿。日斜叶落黄陵祠，月明风起潇湘竹。愁娥远放峡云来，冤臣莫借江声哭。雁号孤喙度苍梧，猿叫哀肠抱霜木。此行正合风骚情，县衙仍在衡山足。  

寄蒋大漕  

大使莫忧淮上老，无山可望梅花少。梅花可种山奈何，日中枕上山更多。岂无闲僧坐林下，亦有樵子持斧柯。起来恍惚从万里，便买玄猿栽薜萝。人间流水寓之意，天外白云来者歌。  

送陈长官赴衡阳  

楚天摇落霜风早，山色依依江渺渺。洞庭水寒帆影孤，雁声正在衡阳道。君不见屈原憔悴贾生天，遗恨至今犹未了。日晚江头船住时，行人莫望江边草。  

答范君锡  

醉中吟问风流掾，酒价太高何日贱。如何使我典衣沽，诗人未有春衫绢。山阳才吏倪大夫，烦君为我特致书。正月腊寒犹未去，诸君吟坐待围炉。  

杨柳枝  

杨柳枝，试向枝头折杨柳，舞罢青衫困垂手。相如病思最多情，沈约才情更酣酒。君看好鸟呜枝间，日与春风问安否。清明前后峭寒时，好把香绵闲抖擞。  

渔者  

缚竹编茅杂乱蓬，四篱俱是野花丛。莫道江湖山色好，篱落不禁秋后风。秋后风从西北起，身上蓑衣冷如水。夫妻却在钓船中，儿孙走入芦花裹。夫妻不会作活计，辛苦卖鱼沽酒费。儿孙身上更贫穷，白日无衣夜无被。昨日前村沽酒处，今朝忽见无人住。闻道江南地更暖，移舟急望江南去。  

寄苏子由  

午日移阴后，行人罢燕时。路从西郭去，船值北风吹。梦裹犹回首，心中欲附诗。从来义如此，两意自相知。  

和孙元规资政游园  

禁烟娱乐且须频，二月风光特地新。料得壶中无俗客，更闻歌者尽阳春。酒来花下斟琼液，茶向松闲碾玉尘。应笑谢安空寂寞，东山终日为何人。  

召汝弼  

外府新雠校，问君来不来。春随流水远，日被落花催。烦子神仙御，尽余贤圣杯。何时松径下，闲坐踏苍苔。  

寄颖叔  

南郭茶杯菊未香，西檐老柳觉疏黄。家无县令双凫舄，梦有仙人五色羊。梅信易传来岭北，雁书难附过衡阳。定知远俗怀公义，若说威名背负芒。  

和路朝奉新居  

世俗纷纷事总虚，诗翁今作逸人居。勤穿东地缘栽竹，喜占明窗为著书。近市好赊春肆酒，就淮仍买晚罾鱼。忽撑小艇来西郭，不问皆知访仲车。  

君向潇湘我向秦  

我望秦关方整驾，子游湘水欲登舟。马嘶山坞谁家宿，缆系江枫何处留。珑上耕随残月去，日边帆带落霞收。灞陵古恨骚人意，歌向樽前不易酬。  

柳絮  

君看青丝蕊，开花便弃捐。临风竞离别，就地忽团圆。孤客正心乱，浮云来马前。灞桥逢杜甫，老泪更潸然。  

长条徒自重，狂絮去何之。禁筑穿花树，春江扑酒旗。因风无定意，著物有闲时。谢妪何为者，深情在雪诗。  

败荷  

有客方笑歌，谁人吟败荷。但言为秋惜，不道碍船过。折柄刺芒在，乱丝根本多。江头浪如屋，今夜奈风何。  

宿山馆  

下马开门日已沈，旋寻村路乞樵灯。隔云吠去谁家犬，踏月归来何处僧。潭上风生千嶂吼，枕前泉落一床冰。呼儿笑问今宵事，身在危峰第几层。  

文仙  

紫微诏诰都经手，东壁图书尽在家。何日再游群玉府，吟窗依旧锁烟霞。  

富仙  

碧霞楼上常先晓，白玉宫中爱早寒。乱玉甃成池浴凤，浑金削就栋栖鸾。  

吟仙  

金编诵处无人见，玉洞题时有凤知。昨夜忽然何处去，月中吟就白云诗。  

醉起仙  

佩环声动出金华，凤引鸾随入绛霞。行到瑶台云路狭，侧身趋避玉妃车。  

地仙  

瑶台紫府都归梦，碧洞红尘总是家。蓬岛有时来问信，桃源无处不开花。  

太平仙  

谁知我是太平仙，歌罢浮云笑暮烟。更倚玉楼吟乐府，断虹消尽月明天。  

水仙  

龙驭曾游绛水霞，回来却坐赤鲸车。夜深正解双珠珮，莫点犀灯照我家。  

题东轩  

我有东轩景，喜君为此行。一如旷野外，四面好风生。但见云连树，不知山是城。重来如有约，秋水夕—阳明。  

春雪  

天上星榆一夜彫，晨风吹落下层霄。溪头岸狭流应涨，帘外春寒到不消。数骑急投村墅宿，几人闲问酒家谣。登高望遍东城路，又领诗兵战寂寥。  

秋云  

淡似秋河水，浓於春坞烟。陇头寒塞雁，峡外晚江天。忽断月华坠，乍明虹影连。西风休强住，飞势自翩翩。  

村家  

阶前生蔓草，门外是多歧。老叟行无伴，儿童饱自嬉。鸱群巢众树，狐迹过疏篱。不肯勤耕耨，丰凶为有时。  

渔者  

家住前村芦苇中，一生无事是渔翁。眼看波浪如平地，身向江湖若断蓬。小艇醉眠寒夜雨，短帆闲挂夕阳风。营营市井应相笑，不道锥刀尽是空。  

雪  

君看飞雪竞翩翩，云将争驱正著鞭。人望已酬残腊后，物华兼值早梅天。招沽北掾输平日，走马西州忆少年。漏屋旋消濡弊褐，破窗穿过湿馀践。蹄涔易见真洼满，粪上难辞伪色鲜。席户冷灰人削迹，朱门熟炙客摩肩。纷纷万事还如此，寂寂幽怀尽舍旃。流水明边争趁月，断鸿深处独藏仙。谁家渔棹空闻笛，何处樵村只见烟？最好耕农相贺了，牛衣醉卧夕阳田。  

苏子瞻挽词  

起起公终矣，斯文将奈何。新书传异域，旧隐寄东坡。直道谋身少，孤忠为国多。死生公论在，高义出岷峨。  

## 芦川归来集钞  

张元幹  
次韵唐彦猷所题顾野王祠与霍子孟庙对  

兰若黄门像，相望博陆居。衣冠尘亦暗，箫鼓祭全疏。草色侵荒迳，潮声过夕墟。遗风犹可想，吊古一觞馀。  

过宿赵次张郊居二首  

北客多流落，东村更寂寥。肯同清夜梦，不待故人招。月挂荒园竹，霜飞独木桥。听鸡休起舞，且共论天骄。  

莫叹交游晚，相期岁月深。秋来初识面，老去要知心。灯火须更仆，杯盘取自斟。平生王霸术，袖手有微吟。  

次韵奉和平叔亭林至日之什  

云物果何好，客愁今更新。坐来江月白，兴在雪篱春。我辈且同酌，公诗殊出尘。莫思淮海上，黑帜杂黄巾。  

花飞  

雨暗连兵气，花飞点客愁。寓居皆野寺，相过只扁舟。不作新塘去，还为后柳游。盘餐虽杞菊，得饱胜椎牛。  

送江子我归严陵  

久客惊秋晚，怀归更送君。乱来俱避地，老去惜离群。山阁杯浮菊，江城雁度云。行行经钓濑，时事不须闻！  

乱后  

乱后今谁在，年来事可伤。云深怀故里，春老尚它乡。宁复论秦过，终当作楚狂。维舟短篱下，聊学捕鱼郎。  

返正  

诸将争传檄，群凶尚阻兵。天旋黄屋正，日转赤墀明。丧乱多妖孽，经纶贵老成。鲸鲵终必戮，草木已知生。  

冬夜有怀柯田山人四首  

闻说新居好，山樊卜筑深。药囊能济物，龟筴少知音。四海忧黔首，中原尽绿林。直须期雪屋，夜棹去相寻。  

坐阅干戈扰，输公已定居。生涯今易足，世态莫嗔渠。晷短全疏客，窗晴好对书。故山常入梦，何日到吾庐！  

客里了无况，乱来何止贫。淹留频换岁，老大更思亲。泥饮思田父，供粮乏故人。自怜归未得，不是白头新。  

雅欲赋招隐，何堪吊战场。独看星错落，久立夜苍茫。羽檄来东越，风烟隔下塘。安闲随处有，冠盖莫相望。  

登垂虹亭二首  

一别三吴地，重来二十年。疮痍兵火后，花石稻粱先。山暗松江雨，波吞震泽天。扁舟莫浪发，蛟鳄正垂涎。  

熠熠流萤火，垂垂饮倒虹。行云吞皎月，飞电扫长空。壮观江边雨，醒人水上风。须臾风雨过，万事笑谈中。  

漫兴  

老答书题懒，贫营口腹忙。未能忘壮志，遽肯变刚肠。晷短催寒急，灯明伴漏长。床头褚衾在，不怕满檐霜。  

奉送富修仲赴南昌尉  

吏道虽馀事，人情要饱谙。家风端自守，句法有同参。南浦翻云浪，西山滴翠岚。折腰与趋走，政恐未能堪。  

夜宿宗公丈室求诗甚勤为赋五字  

林表登层阁，秋声隐暮钟。鸦归苦竹寺，雨暗乱云峰。屡乞留新句，重来访旧踪。松门罕车马，似喜老夫逢。  

次韵晁伯南饮董彦达官舍心远堂  

今夕知何夕，真成累十觞。炉薰飘月影，蜜炬剪花香。政懒还诗债，无从发酒狂。故人怜久客，舞袖要须长。  

叔易自三归吴同赴竹庵荔子之集二首  

惜别梅花雨，来归荔子秋。江帆成昨梦，云峤忽重游。共喜身长健，宁论久客愁。殷勤老居士，更为宝峰留。  

客去云俱散，山空月正圆。不参藤树句，自透竹菴禅。骨法凌烟像，家声鼓瑟篇。直须陪叔季，急佐中兴年。  

寄钱申伯二首  

子去客昭武，今侬怀旧游。青山浑在眼，白发暗添头。旅食今安好，归程傥滞留。溪边因野步，试觅水明楼。  

一点照今古，胸中殊了然。不妨为漫吏，可但号臞仙。丹荔盟犹在，凝香句未传。秋风稍凉冷，速办下滩船。  

申伯有行色会宿东禅次元韵  

真成风雨夜，精舍对床眠。去住非无数，行藏莫问天。十年濒瘴海，一棹破春烟。君自足归兴，不妨啼杜鹃。  

次折枢留题雪峰韵  

轩冕本无意，烟霞如有期。故人容野老，胜践见新诗。谁办兼忘世，公当急济时。春归仍送别，好在出山迟。  

次韵范才元中秋不见月韵  

不见中秋月，长吟五字城。浮云有底急，清影可怜生。残夜四更句，故人千里情。与君徒怅望，天上自分明。  

次吕居仁见寄韵  

老去犹为客，谁人念退居。相望千里路，赖有数行书。白犹堪寄，乌牛政忆渠。何时闻枉驾？竹里唤行厨。  

次韵刘希颜感怀  

避谤疏毛颖，推愁赖索郎。坐来春漏促，梦去畏途长。故国书题冷，新诗齿颊香。湖山虽好在，岁月已相忘！  

郭从范示及张安国诸公酬唱辄次严韵  

登楼乘暇日，唤客共浇愁。春去花犹发，阴浓雨未休。和诗真冷澹，得句总风流。能遣西邻老，殊无陋巷忧。  

戊辰春二月晦日同栖鸾子送所亲过宝积题壁间  

春江因送客，云峤更登临。精舍经行地，征人去住心。猿啼清梦断，花落晓窗阴。胜践成三宿，俱来此意深。  

次韵送友人过山阴郡时夜别於舟中  

草草杯盘灿烛光，故人相对水云乡。涛江君去访秦望，丘壑我归为楚狂。活国未逢三折臂，忧时空转九回肠。绝怜明发成南北，梦寐全无夜太长！  

喜王性之见过千金村  

春来书劄已西东，喜复相逢乱世中。万事变更唯舌在，三年流落转途穷。云收野寺侵廊水，月挂孤帆送客风。剩欲留君明日住，夜阑难得一樽同。  

次江子我迁居韵  

平生自省宜三黜，老去何心望九迁。避地湖山聊复尔，脱身兵火想当然。浮家泛宅非无计，坎止流行本信缘。犹恐惊涛翻四海，直须化鹤作飞仙！  

次赵次张见遗之什韵  

海边游子日思归，新句劳君更置规。莫问人间多贝锦，正如天上有参旗。寄书只欲凭黄耳，去路谁能畏赤眉？定与故巢猿鹤老，此生无愧北山移。  

过云间黄用和新圃  

缭池剩欲开花径，傍舍先须作草堂。雨后不妨频检校，客来留得共徜徉。故园怪我归何晚，避地输君乐未央。待得功成方卜筑，岂如强健享风光。  

兰溪舟中寄苏粹中  

气吞万里境中事，心老经年江上行。三径已荒无蚁梦，一钱不直有鸥盟。云收远嶂晚风熟，浪打寒滩春水生。鸿雁北飞知我意，为传诗句濮阳城。  

别绶老  

无端流落迫残年，三十南山访老禅。未契安心了难觅，不如同世且随缘。频移竹几负寒日，旋拾松梢炊晚烟。珍重孤云出山去，东西南北一青天。  

次江子我闻角韵  

夫差故国萦寒水，铁马南来忽振缨。城上昏鸦争接翅，舟中逐客谨逃名。胡笳怨处风微起，浊酒醒时梦易惊。飘泊似闻山寺近，真成夜半听钟声。  

次友人寒食书怀韵二首  

往昔升平客大梁，新烟然烛九衢香。车声驰道内家出，春色禁沟宫柳黄。陵邑只今称虏地，衣冠谁复问唐装。伤心寒食当时事，梦想流莺下苑墙。  

孤生投老急菟裘，万里云山已倦游。共喜石交逢异县，更陪彩笔赋春愁。无心俯仰犹多事，与世浮沉己拙谋。冷雨吹花作寒食，三杯软饱且眠休。  

访亲於连江因过筠溪叩门循行叹其荒翳不治有怀普现居士口占此章  

筠庄主人何未归，溪畔长林穿翠微。此去功名时欲至，个中车马迹全稀。茅茨漏久蜗涎篆，篱落欹多蛛网围。公肯借庵容我老，为公朝夕扫柴扉。  

宫使枢密富丈和篇高妙所谓压倒元白末句许予尤非所敢承谨用前韵叙谢  

修门一出十经春，相业时来自奋身。袖手深谋终活国，挥毫佳句且惊人。话言每许闻前辈，宾客何堪接后尘。待扫欃枪洗兵马，两翁玄语记天津。  

次韵文老使君宗兄见赠近体佳什两篇仆与公别四十馀年一旦邂逅情著於词  

使君元自锦官来，百丈重寻滟滪回。化阅行年如伯玉，心成全德过王骀。把麾政尔人生贵，持橐终期间世才。莫问桃花今老矣，刘郎去后任渠栽。  

旧游兰若尽英才，坐上高谈亦壮哉！老去语音虽记忆，众中容貌各惊猜。津亭夜雨故人少，樽酒灯花乡信来。茂苑相逢话京洛，拖楼犹喜待春回。  

冬夜书怀呈富枢  

耳聋无用问新闻，矫首何妨目作昏。痴绝已甘投老境，背驰宁受乞怜恩。难陪年少从渠薄，赖得春回为我温。京洛交游频检校，渡江今有几人存。  

次韵赵元功赠李季言之什  

赤县飘零未易逢，那知今夕一樽同。好招明月共清影，托与白云行太空。戃恍旧游如隔世，蹉跎壮志莫论功。两公秉烛还相对，情话从渠半醉中。  

次韵元功才友道中见贶因以解嘲  

当时勇决径归休，更有人愚似我不？何许置锥宁免累，直须毕娶始无忧。频遭白眼伤流俗，谁向青门念故侯！客里题诗相慰藉，羡君椽笔盍螭头。  

奉送晁伯南归金溪  

君家诸父多人杰，半是平生亲旧间。莫话故园空矫首，相从逆旅足开颜。文元勋业金瓯字，昭德风流玉筍班。此去腾骧吐虹气，何由来伴老夫闲。  

游东山二咏次李丞相韵  

寒木高萝几曲溪，断碑零落卧荒祠。澄潭想像云头涌，悬瀑依稀雨脚垂。地轴漫烦龙虎战，天符那得鬼神私。茫茫造物殊难晓，要是为霖自有时。  

留寄黄檗山妙湛禅师  

晨发芗城越数峰，我来师出失从容。白云遮日蔽秋寺，青嶂闻猿惊暮钟。世乱可无闲地隐，山深偏觉老僧慵。他年芋火谈空夜，雪屋松窗约过冬。  

用折枢韵呈李丞相二首  

参陪仍许瘦筇支，长者登临敢后期。钟断白云飞雨过，月生青嶂夜凉时。心知胜地都忘睡，喜听连床共和诗。莲社风流增荔子，馀生长健更何为。  

莫问蒲萄出月支，不缘瓜枣访安期。轻红满地人慵扫，空翠沾衣雨足时。松荫晴泉听落涧，蝉嘶晚吹助裁诗。公乎此去归廊庙，无用山中怨鹤为。  

次钱申伯游东山韵  

扫榻开轩走寺宫，吾曹终日得从容。夕阳初落鱓溪路，云气半遮狮子峰。试问丹砂回白发，何如瀑布煮枯松。暮年纵有壮心在，归意已胜山色浓。  

### 芦州归来集补钞  

张元幹  
潇湘图  

落日孤烟过洞庭，黄陵祠畔白苹汀。欲知万里苍梧眼，泪尽君山一点青。  

## 花蕊诗钞  

费氏  
口占答宋太祖  

君王城上竖降旗，妾在深宫那得知。十四万人齐解甲，更无一个是男儿。  

宫词  

五云楼阁凤城间，花木长新日月闲。三十六宫连内苑，太平天子住昆山。  

会真广殿绕宫墙，楼阁相扶倚太阳。净甃玉阶横水岸，御炉香气扑龙床。  

龙池九曲远相通，杨柳丝牵两岸风。长似江南好风景，画船来去碧波中。  

殿名新立号重光，岛上亭台尽改张。但是一人行幸处，黄金阁子锁牙床。  

夹城门与内门通，朝罢巡游到苑中。每日日高祗候处，满堤红艳立春风。  

厨盘进食簇时新，侍宴无非列近臣。日午殿头宣索脍，隔花催唤打鱼人。【“厨盘”，一作“御厨”。】  

立春日进内园花，红蕊轻轻嫩浅霞。跪到玉阶犹带露，一时宣赐与宫娃。  

三面宫城尽夹墙，苑中池水白茫茫。亦从狮子门前入，旋见亭台绕岸傍。  

离宫别院绕宫城，金板轻敲合凤笙。夜夜月明花树底，傍池长有按歌声。  

旋移红树斫新苔，宣使龙池更凿开。转得绿波宽似海，水心楼殿胜蓬莱。  

太虚高阁凌云殿，背倚城墙面枕池。诸院各分娘子位，羊车到处不教知。  

御制新翻曲子成，六宫才唱未知名。尽将觱篥来抄谱，先按君王玉笛声。  

才人出入海参随，笔砚行将绕曲池。能向彩笺书大字，忽防御制写新诗。  

六宫官职总新除，宫女安排入画图。二十四司分六局，御前频见错相呼。  

春风一面晓妆成，偷折花枝傍水行。却被内监遥觑见，故将红豆打黄莺。  

殿前排宴赏花开，宫女侵晨探几回。斜望苑门遥举袖，传宣声唤近臣来。【“苑门”一作“花间”。】  

小球场近曲池头，宣唤勋臣试打球。先向画楼排御幄，管弦声动立浮游。【“游”一作“油”。】  

供奉头筹不敢争，上棚等唤近臣名。内人酌酒才宣赐，马上齐呼万岁声。  

殿前宫女总纤腰，初学乘骑怯又骄。上得马来才欲走，几回抛空抱鞍桥。【“控”一作“鞚”。“桥”一作“娇”。】  

自教宫娥学打球，玉鞍初跨柳腰柔。上棚知得官家认，遍遍常赢第一筹。【“常”一作“长”。】  

翔莺阁外夕阳天，树影花光远接连。望见内家来往处，水门斜过画楼船。  

月头支给买花钱，满殿宫人近数千。遇着唱名多不语，含羞走过御床前。  

内人追逐采莲时，惊起沙鸥两岸飞。兰棹把来齐拍水，并船相斗湿罗衣。  

修仪承宠住龙池，扫地焚香日午时。等候大家来院里，看教鹦鹉念新诗。  

东内斜将此禁通，龙池凤苑夹城中。晓钟声断严妆罢，院院纱窗海日红。  

安排诸院接行廊，外监周回十里强。青锦地衣红绣球，尽铺龙脑郁金香。【“监”一作“槛”】  

新秋女伴各相逢，罨画船飞别渚中。旋折荷花半歌舞，夕阳斜照满衣红。【“者”一作“浦”。】  

早春杨柳引长条，倚岸沿堤一面高。称与画船牵锦缆，暖风搓出彩丝绦。【“称”一作“弥”。】  

内家宣赐生辰宴，隔夜诸宫进御花。后殿未闻公主入，东门先报下金车。  

选进仙韶第一人，才胜罗绮不胜春。重教按舞桃花下，只踏残红作地裀。【“进”一作“出”。】  

侍女争挥玉弹弓，金丸飞入乱花中。一时惊起流莺散，踏落残花满地红。  

七宝阑干白玉除，新开凉殿幸金舆。一沟泛碧流春水，四面琼钩搭绮疏。  

东宫花烛彩楼新，天上仙桥不锁春。遍出六宫歌舞奏，姮娥初到月虚轮。  

纱幔薄垂金麦穗，帘钩纤挂玉葱条。楼西别起长春殿，香譬红泥透蜀绡。【“绡”一作“椒”。】  

翠钿贴靥轻如笑，玉凤雕钗袅欲飞。拂晓贺春皇帝阁，彩衣金胜近龙衣。  

锁声金掣閤门环，帘卷真珠十二阑。别殿春风呼万岁，中丞新押散朝班。【“阑”一作“间”。】  

鸡人报晓才三唱，玉井金床转辘轳。烟引御炉香绕殿，漏签初刻上铜壶。  

宫女薰香进御衣，殿前开锁请金匙。朝阳初上黄金屋，禁掖春深昼漏迟。  

三月金明柳絮飞，岸花堤草弄春时。楼船百戏催宣赐，御辇今年不上池。  

内人稀见水秋千，争擘珠帘帐殿前。第一锦标谁夺得，右军输却小龙船。  

禁里春浓蝶自飞，御蚕眠处弄新丝。碧窗尽日教鹦鹉，念得君王数首诗。  

斗草深宫玉槛前，青蒲如箭荇如钱。不知红药阑干曲，日暮何人落翠钿。  

春心滴破花边漏，晓梦敲回禁里钟。十二楚山何处是？御楼曾见两三峰。  

博山夜宿沈香火，帐外时闻暖凤笙。理遍从头心上曲，殿前龙直未交更。【“暖”一作“弄”。】  

春殿千官宴喜归，上林莺舌报花时。宣徽旋进新裁曲，学士争吟应诏诗。  

钓线沉波漾彩舟，鱼争芳饵上龙钩。内人急捧金盘接，拨剌红鳞跃未休。  

白藤花限白银花，阁子门当寝殿斜。近被宫中知了事，每来随驾使煎茶。【“限”一作“间”。】  

西球场里打球回，御宴先於苍内开，宣索教坊诸伎乐，傍池催唤入船来。  

昭仪侍宴足精神，玉烛抽看记饮巡。倚赖识书为录事，灯前时复错瞒人。  

小雨霜微润绿苔，后阑红杏傍池开。一枝插向金瓶里，捧进君王殿上来。  

婕妤生长帝王家，常近龙颜逐翠华。杨柳岸长春日暮，傍池行困倚桃花。  

繁杏夭桃烂殿傍，銮舆频幸斗鸡场。归与倘玩宫中月，好把龙涎爇满床。  

平头船子小龙床，多少神仙立御傍。旋刺高竿令过岸，满池春水蘸红妆。  

后宫阿监里罗巾，出入经过苑囿频。承奉圣颜忧误失，就中常怕内夫人。  

罗衫玉带最风流，斜插银篦幔里头。闻得殿前调御马，掉鞭横过小红楼。  

六官一例罗冠子，新样交镌白玉花。欲试淡妆兼道服，面前宣与唾盂家。  

三月樱桃乍熟时，内人相引看红枝。回头索取黄金弹，绕树藏身打雀儿。  

春天睡起晓妆成，随侍君王触处行。画得自家梳洗样，相凭女伴把来呈。  

小小宫娥到内园，未梳云鬟脸如莲。自从配与夫人后，不使寻花乱入船。  

芳菲桃李似亲妆，两两黄鹂叫树傍。倚遍碧阑忘去住，俄惊宫月照华堂。  

舞头皆着画罗衣，唱得新翻御制词。每日内庭闻教队，乐声飞上到龙池。  

春早寻花入内园，竟传宣旨欲黄昏。明朝驾幸游蚕市，暗使毡车笼苑门。  

春日龙池小宴开，岸边亭子号流杯。沉檀刻作神仙女，对捧金尊水上来。  

后宫宫女无多少，起得园中笔一团。舞蝶落花相看着，春风共语亦应难。  

雨洒瑶阶花尽开，君王应是看花来。静凭雕槛浑忘倦，忽厅笙簧殿外回。  

流鹦枝上哢声和，惹得愁人愁转多。数月宫阶无辇迹，但闻别院闹笙歌。  

酒库新修近水傍，泼醅初熟五云浆。殿前供御频宣索，进入花间一阵香。  

半夜摇船载内家，水门红蜡一行斜。圣人正在宫中饮，宣使池头旋折花。  

东宫降诞近佳辰，少海星边拥瑞云。中尉传开三日宴，翰林当撰洗儿文。【“近”一作“值”“中”一作“太”。】  

薄罗衫子透肌肤，夏日初长板閤虚。独自凭阑无一事，水风凉处读文书。  

沉香亭子傍池斜，夏日巡游歇翠华。帘畔越盆盛净水，内人手里剖银瓜。  

苑东天子爱巡游，御岸花堤枕碧流。新教内人供射鸭，长将弓箭绕池头。  

水车踏水上宫城，寝殿檐头滴滴鸣。助得圣人高枕兴，夜凉长作远滩声。  

三清台近苑墙东，楼槛重重映水红。尽日绮罗人度曲，管弦声在半天中。  

画船花舫总新妆，进入池心近岛傍。松柏楼作楠木板，暖风吹过一团香。  

御座垂帘绣额单，冰山重叠贮金盘。玉清迢递无尘到，殿角东西五月寒。  

太液波清水殿凉，画船惊起宿鸳鸯。翠眉不及池边柳，取次飞花入建章。  

金作盘龙绣作麟，壶冰楼阁禁中春。君王避暑来游幸，风月横秋气象新。  

端午生辰进御床，赭黄罗帕覆金箱，美人捧入南熏殿，玉腕斜封彩缕长。  

少年相逐采莲回，罗帽罗衣巧制裁。每到岸头常拍水，竟提纤手出船来。  

山楼彩凤栖寒月，宴殿金麟吐御香。蜀锦地衣呈队舞，教头先出拜君王。  

天外明河翻玉浪，栖西凉月涌金盆。香销甲乙床前帐，宫锁玲珑闭殿门。  

西风吹叶撼宫梧，早怯秋寒着绣繻。玉宇无人双燕去，一弯新月上金枢。【“吹”一作“欹”。】  

夜寒金屋篆烟飞，灯烛分明在紫薇。漏永禁宫三十六，燕回争踏月轮归。  

晓吹翩翩动翠旗，炉烟千叠瑞云飞。何人奏对偏移刻，御史天香隔绣衣。  

金井秋啼络纬声，出花宫漏报严更。不知谁是金銮直？玉宇沉沉夜气清。  

内庭秋燕玉池东，香散荷花水殿风。阿监采菱牵锦缆，月明犹在画船中。  

翠华香重御炉添，双凤楼头晓日连。扇掩红銮金殿悄，一声清跸卷珠帘。【“连”一作“暹”。】  

清晓自倾花上露，冷侵宫殿玉蟾蜍。擘开五色绡金纸，碧锁窗前学草书。  

御案横金殿幄红，扇开云表露天容。太常奏备三千曲，乐府新调十二钟。【“调”一作“词”。】  

天门宴闭九重关，楼倚银河气象间。一点星球垂绛阙，五云仙仗下蓬山。  

安排竹栅与巴篱，养得新生鹁鸽儿。宣受内家专喂饲，花毛闲看总皆知。  

初年十五最风流，新赐云鬟使上头。按罢《霓裳》归院里，画楼云閤总重修。  

金画香台出露盘，黄龙雕刻绕朱阑。焚修每遇三元节，天子亲簪白玉冠。  

锦城上起凝烟阁，拥殿遮楼一面高。认得圣颜遥望见，碧阑干映赭黄袍。  

蕙炷香销烛影残，御衣熏尽彻更阑。归来困顿眠红帐，一枕西风梦里寒。  

银烛秋光冷画屏，轻罗小扇扑流萤。玉阶夜色凉如水，卧看牵牛织女星。  
