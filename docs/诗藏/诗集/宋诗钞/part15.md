---
title: 第15部分
index: true
icon: editor
order: 15
category:
  - 诗藏
  - 诗集
  - 宋诗钞
tag:
  - 吴之振
  - 清
---

## 香溪集钞  

范浚  
杂兴五首  

雉骄有擅泽，鸡雄亦专栖。乘人肆桀傲，未异雉与鸡。虚张尽客气，不知堕危机。雉骄或登俎，鸡雄亦为牺。嗟尔桀傲子，不戒将安之？  

荆枭昔见恶，去楚将巢吴。妖音不知革，吴岂荆人殊。枭能戒颊舌，勿复轻鸣呼。虽荆亦容尔，何必他邦居？  

高蝉荫嘉木，未省螳斧危。勇虫亦何愚，不顾黄雀饥。痴痴挟弹子，已复露沾衣。世事无不然，古今同一悲。  

鹊噪得欢喜，乌鸣得僧嗔。乌鹊自有口，噪鸣何预人？乌飞声哑哑，鹊飞声啧啧。凡鸟从纷纷，未用置肝鬲。  

彭亨著冠猪，踉跄上车鹤。皇家一清明，此辈束高阁。龙夔杂鹓鹭，庶位已参错。少安真可待，四海得耕凿。我亦幸丰年，从容一丘壑。  

题八马图  

何年画工搦毛锥，貌此八马姿权奇？青丝络头十二蹄，调柔意态行愉怡。五马放浪无维羁，或龁或望仍回嘶。一牧牵鞚一牧骑，制度仿佛唐巾衣。不知此马生何时，昔周穆王远游嬉。驾跨八骏驱东西，高升昆仑蹑瑶池。骝騄骥义劳飞驰，日走万里无停騑。兴元唐家危累棋，百弮仅脱朱泚围。黄屋进狩怀光追，八马入谷七马疲。筋挛肉绽行人悲，两者资世皆颠羸。虚名何有千载垂，空得传记流歌诗。未如此马闲犹夷，牧坰不受鞭筴威。不踣险远安无危，泉甘草荐足自肥。安用号骏称云骓？嗟哉画意谁能知！  

送春曲  

春光，春光，劝汝一杯酒。我能为春作高歌，未解春能听歌否？春归有底急，落尽桃花红。园溪漠漠野阴静，兔葵燕麦空摇风。风光几何时，背我忽如客。残丝欲断感春心，语燕劳劳上帘额。我有惜芳意，一春怜物华。春来雪里索梅笑，春去怅望飞杨花。春归知复来，奈此经年别。摇三月暮天愁，鶗鴂一声芳草歇。歌竟我亦醉，一掉觥船空。明年待春花树下，放歌擎酒相迎逢。  

同伯通端杲侄效卢仝体  

一春痴癖门长扃，两耳不闻鶗鴂声。不知东南风，扫尽红紫英。行行点检桃李径，但见树子青冥冥。门前水流渠，照灼须眉清。科斗游其间，脚股各已生。渠旁草郁郁，草底蚯蚓鸣。韵如抽茧丝，幽咽得我听。念此琐细物，随时变音形。黄河赤鲤或点额，老骥塞默长羁缨，嗟嗟世路真难行！  

六笑  

我笑支道林，远移买山书。巢由古达士，不闻买山居。我笑贺知章，欲乞鉴湖水。严陵钓清江，何曾问天子？我笑陶靖节，白祭真忘情。胡为托青鸟，乃欲长年龄？我笑王无功，琴外无所欲。当其恋五斗，乃独不知足！我笑杜子美，夙昔具扁舟。老大意转拙，欲伴习池游。我笑韩退之，不取万乘相。三黜竟不去，触事得谗谤。客言莫谩笑古人。笑人未必不受嗔。螳螂袭蝉雀在后，只恐有人还笑君。回头生愧不能语，嘲评【去声。】从今吞不吐。誉尧非杰亦何为，讪周讥禹终无取。  

读杨子云传  

老不晓事杨子云，缀文讥诃坚逐贫。班生曲笔甚假借，谓不戚戚元非真。草玄欲作后人计，投阁自迷身不利。王涯筮中好其书，宁复逆知甘露事？声紫色欺昏童，义士远引如冥鸿。胡为颠眩尚执戟，美新屈首称臣雄？岷山沃野蹲鸱大，拓落不归良已过。近危竟似井眉瓶，虚作反骚嗤楚些。诡情怀禄遭嘲评，但用笔墨垂声名。文章要亦千古事，久矣法言今正行。  

读王建射虎行  

我读《射虎行》，感概兴长叹。官射虎得虎难，山下远立常空还。惜留猛虎著山里，射杀顾恐终身闲。有如边将图偷安，遵养时晦容其奸。翻愁努力尽高鸟，良弓挂壁无由弯。君不见刘巨容，高千里，留贼自资媒富贵，恐贼尽诛身不利。坐令屈律裹头人，横暴九州狂螫噬。嗟嗟忠臣心不移，受刀摩颈甘如饴。纷纷血刃勇不顾，一死未谢君王知。官军壮志吞蛮夷，匈奴不灭宁家为？相公誓欲平淮西，慨言贼在归无期。霍公裴公今已矣，我吟《射虎》徒歔欷！  

理喻  

邮亭羁客寒无毡，夜怀家山情惘然。灯前坐感雨萧瑟，浩叹达晓愁无眠。邻翁不出蓬茨里，听雨听风心似水。黄昏鼻息已雷鸣，往往檐喧不经耳。愁霖一种声纷纷，邻翁不闻羁客闻。是中转物有妙理，起予暗契漆园旨。  

我眠鼻息邻家惊，耳不自闻齁<鼻合>声。我耳忽鸣韵清磬，旁人对面那能听？耳鸣如心念，鼻息如己过。心念潜萌众莫知，己过自迷人看破。历历眼前皆要理，举世何人无鼻耳？  

凌霄花  

栽松待成阴，种漆拟作器。人皆笑艰拙，往往后得利。君看植凌霄，百尺蔓柔翠。新花郁煌煌，照日吐妍媚。风霜忽摇落，大木亦彫瘁。视尔托根生，枯茎无残蒂。先荣疾萧瑟，物理固艰恃。凌霄亟芳华，衰歇亦容易。  

寄题郑亨仲可友亭  

郑君坐交穷，结柳穷不去。无朋长独立，老大荒村住。荒村扫人迹，取友惟西山。当应爱山标，可望不可攀。牵萝架风亭，<山截>嶭揖高调。修檐入危碧，阮眼坐相照。嗟今轻薄子，对面生九疑。宁如友真山，贞质终无移。怜君意超超，愧我劳忽忽。未共结交心，漫负心脾骨。  

暮春病起绝句  

老去长闲百不营，推书习静更真清。西窗日脚篱筛动，时有飞虫扑纸声。  

浦江华藏寺如胜上人欲募施者开田佐僧供以长老皎公书来求予诗作二十韵奉勉  

浮图谢朋亲，屏迹藏岩幽。多规脱徭赋，岂必皆禅流。自言佛遗经，垦土为愆尤。不耕徒谷腹，何异鼠雀偷。告之勿浮食，当须力锄耰。前修举锹事，千载垂风猷。奈何哑羊僧，百语不颔头！皎公老禅伯，雅慕吾孔周。其徒有如胜，用意非常俦。欲开千畦田，更办两具牛。率彼枯木众，躬耕食其秋。释门有添丁，乃翁坐无忧。与国助耘耔，疲甿庶其瘳！此志良足嘉，感之叹绸缪。昔闻白黑众，十万俱清修。鸠金置千亩，给供无时休。于今岂无人，胜也当寻求。长途触隆冬，一衲寒飕飗。朱门立雪久，欢喜无生愁。作诗劝勇往，以俟岁晚收。  

三月廿六日夜同侄端臣端杲侄观异书效李长吉体  

杨花乱落青春暮，燕拂帘旌傍人语。缥壶买酒洗春愁，回风落日檐花舞。赫蹄烂千载书，青灯照字惊蟫鱼。冬烘老生时自哂，安用盘盂学田蚡！  

狂泉  

昔有大荒国，水以狂泉名。国人皆饮泉，狂颠率无宁。一者自穿汲，乃独能常醒。国人既皆狂，反见不狂惊。顾谓不狂人，无乃鬼物凭。不然是狂疾，救疗当痊轻。施针灼炷艾，肤肉无全平。而彼不狂者，被虐楚不胜。贲然走泉所，酌饮不敢停。既饮即亦狂，万虑皆迷冥。其狂与众一，众始欢相倾。世事今亦然，嗟哉感诗鸣。安得跨鹏背，独往游天溟。寄谢彼狂子，酌泉吾不能。  

次韵茂永兄首夏新睛  

燕落雨知节，鸠鸣天欲睛。行云飞断碧，斜日漏微明。筍上竹三径，苗肥田一成。野人知得饱，索酒坐班荆。  

颂茂安兄秀野亭  

山作屏风云作篱，岧峣亭子俯涟漪。绝知此地风光好，直为主人心迹奇。侧塞乱花红被径，檀栾高竹翠缘陂。惠连自喜陪幽赏，判却归时倒接。  

岁暮喜晴  

晴山喜见晓巑岏，笑出蓬门不暇冠。风扫断云齐万弩，日融残雪上三竿。早黄杨柳漏春信，晚翠枇杷凌岁寒。从此林芳入幽赏，冻醪新压味甘酸。  

课畦丁灌园  

连筒隔竹度流泉，约束畦丁灌小园。拔薤自须还种白，刈葵辄莫苦伤根。瓜畴准拟狸头大，草径堤防马齿繁。努力荷锄当给酒，无令菜把乏朝昏。  

春雪晚晴出西村  

步屐寻春犯雪泥，村南村北鹁鸠啼。堕梅残白犹明树，着柳暗黄初映堤。风景快晴云擘絮，江天未暮日悬规。最怜碧涨侵沙尾，更傍横桥一杖藜。  

送周西美主簿之任祁门  

君向祁山去，修程几日期？江天梅子雨，驿路橘花时。知迫循陔养，宁辞纠邑卑？美才无不适，鸾翮岂栖迟。  

次韵侄端臣侄七夕  

万古东西隔女牛，停梭期会岂悠悠！虾蟆轮破青天暮，乌鹊桥横碧汉秋。莫放痴儿欢彻曙，且容老子强登楼。举瓢更取天浆酌，一洗胸中万斛愁。  

张生夜载酒相过  

夜卷一钩帘，衣寒觉露沾。未惊风割面，且看月磨镰。玉碗鹅儿酒，花瓷虎子盐。张公鸡黍旧，欢笑了无嫌。  

### 香溪集补钞  

范浚  
读长门赋  

阿娇负恃颜姝好，那知汉帝恩难保。一朝秋水落芙蕖，几岁长门闭春草。自怜身世等前鱼，旧宠全移卫子夫。独夜不眠香草枕，东厢斜月上金铺。晓惊永巷车音近，失喜疑君枉瑶轸。临风望幸立多时，却是轻雷声隐隐。年年织女会牵牛，百子池边侍宴游。自从一入离宫后，无复穿针更上楼。长记髫年聘时节，爱深金屋宁衰歇。而今遽觉冷如冰，不解向人佯暖热。愁看空树集珍禽，孔翠追飞鸾凤吟。顾步深嚬生怅望，伊谁一为回天心。人言消渴临邛客，天下工文专大册。黄金取酒奉文君，愿悟君王赐颜色。赋成果得大家怜，凤觜煎胶续断弦。不似昭君离汉土，一生埋没犬羊天。  

遣兴  

商山园绮徒，雪发映松露。山间谓终老，不踏市朝路。一朝前星匿，羽翼起调护。婆娑古衣冠，笑定国储副。留侯计偶尔，曷遽动真素。因知今惜士，出处自冥数。功名苟不免，四老犹一助。宁容巧驰驱，失尔邯郸步。  

登富阳观山亭  

弭棹依寒渚，临亭俯碧川。嘶云征海雁，椎鼓过风船。水阔天低树，山空日暝烟。拟题江似练，终愧谢公贤。  

避盗泊舟武康远光亭下与同行分和杜工部诗伤秋及宿江边阁  

带郭人烟少，通村径路微。水光浮栋宇，野色动窗扉。小树无重数，前山不合围。艰危邻虎窟，奔迫诡牛衣。白舫竟何适，丹枫看即稀。西园小茅屋，知复几时归。  

次韵端臣侄喜雨  

初弦落微月，草宇夜岑寂。追凉拂桃笙，曲肱聊偃息。檐荣忽飞雨，散乱银竹白。避漏起移床，青灯晕空壁。晓看蛙入户，时有燕为石。是节正骄阳，敲烦火云赤。烦蒸等坐甑，百体劳按抑。良苗忧槁暴，空有庭树碧。借免抱龟肠，犹应困蔬色。炎埃今一洗，万井沐甘泽。望岁即交欢，宁容须暇隙。相逢如得酒，酌饮莫馀沥。  

偶作  

晏食聊当肉，缓步聊当车。身闲贵莫比，心足富有馀。时饮一杯酒，历观千载书。正尔良独难，亦复将何须。  

次韵茂永首夏新晴  

燕落雨知节，鸠鸣天欲晴。行云飞断碧，斜日漏微明。筍出竹三径，苗肥田一成。野人知得饱，索酒坐班荆。  

初冬郊行  

空阔野云疏，行行思郁纡。露花啼晚菊，风叶舞高梧。日落牛羊下，天寒雁鹜呼。却回南岸路，暝色遍蓬庐。  

雨后出郊二首  

晴景收林霭，春郊胜物华。麹尘官道柳，粉艳野墙花。竹里草亭古，沙边苔径邪。遣心知有处，发兴渺无涯。  

扶舆穿密竹，度彴过前溪。霁色烟横野，春声水绕畦。映山行白鹭，迁木韵黄鹏。客里贪幽事，归时日已西。  

游南山晚归二首  

乐事惬幽讨，闲情便旧游。梳风修竹晚，挂日老枫秋。一饱桑门饭，百忘尘世忧。萧条茅屋下，可以纵冥搜。  

荒荒日已暮，回首兴何长。<禾罢>稏纷乾穟，森疏啸折篁。水枯山石露，风晚野花香。归卧前檐下，诗成小雨凉。  

春饮分章字韵  

传杯行美酿，击钵课名章。月借全窗白，花分小树香。人情欢不尽，道术醉相忘。鸡黍襟期厚，渠论汉范张。  

送徐彦思倅建安  

君不闻，诗人一席眠窿穷，夜泊建溪微月中。犹能即事慰岑寂，隔帘朗咏看朣胧。今君笑拥箳篁去，早有繁花明驿路。修程百越渺风烟，发兴自应多丽句。知君踔越是名流，朱绂聊烦佐上州。贰政少安山水国，寻登要路赞皇猷。西风略略摇征旆，过往题诗援离袂。武夷鹤膝杖扶羸，寄我他时访松桂。  

对酒分和杜诗  

桃花朱朱李花白，高柳花边出多碧。雨中物色更芳鲜，未碍刘郎中一石。醺酣裁诗角险丽，坐客豪逸俱勍敌。但令得醉复长吟，山云从尔生虚壁。  

四月十六日同弟侄效李长吉体分韵得首字  

黄梅雨歇春归后，抟黍哺雏鸠唤妇。红残小颊蹊上花，翠刷浓眉陌头柳。箨痕半脱烟篁瘦，露裛幽香逗书牖。云容漠漠晓阴愁，麦信风前一搔首。  

题茂安兄藏春园  

春入名园何处寻，东风引步上岖嵚。平凝四面云岚合，曲折一丘花木深。碧草华滋迷绝径，绿萝阴影护芳林。韶光向此知归处，长与先生供醉吟。  

西园  

路入西园绕绿苔，我来倚杖一徘徊。霜林有树叶皆落，风榭无人花自开。奴橘甘酸千百颗，侯梅萧薄两三栽。幽人自是便幽胜，终日孤吟只费才。  

四睡次茂载兄韵  

门外啼鸦暗柳浓，华堂翠幕度香风。流莺不识梦魂远，自向窗前诉落红。  

水亭珍簟卧琉璃，日暮凉生小雨催。谁刺莲船过前渚？榜歌声落枕边来。  

小窗卧冷听吟蛩，半拥轻衾乍怯风。清梦不成空有恨，萧骚疏雨打梧桐。  

满面风霜道上儿，箝衔口角甲生肌。幽人只有高眠兴，雪拥柴门了不知。  

暮春病起  

病起春深白昼间，瓦松花老掩柴关。坐调心息无浮念，沉水烟销古博山。  

## 骑省集钞  

徐铉  
寒食宿陈公塘上  

垂杨界官道，茅屋倚高坡。月下春塘水，风中牧坚歌。折花闲立久，对酒远情多。今夜孤亭梦，悠扬奈尔何！  

登甘露寺北望  

京口潮来曲岸平，海门风起浪花生。人行沙上见日影，舟过江中闻橹声。芳草远迷扬子渡，宿烟深映广陵城。游人乡思应如橘，相望须含两地情。  

京口江际弄水  

退公求静独临川，扬子江南二月天。百尺翠屏甘露阁，数帆晴日海门船。波澄濑石寒如玉，草接汀蘋绿似烟。安得乘槎更东去，十洲风外弄潺湲。  

重游木兰亭  

缭绕长堤带碧浔，昔年游此尚青衿。兰桡破浪城阴直，玉勒穿花苑树深。宦路尘埃成久别，仙家风景有谁寻。那知年长多情后，重凭栏干一独吟。  

送魏舍人仲甫为蕲州判官  

从事蕲春兴自长，蕲人应识紫薇郎。山资足后抛名路，莼菜秋来忆故乡。以道卷舒犹自适，临戈谈笑固无妨。如闻郡阁吹横笛，时望青溪忆野王。  

宿蒋帝庙明日游山南诸寺  

便返城闺尚未甘，更从山北到山南。花枝似雪春虽半，桂魄如眉日始三。松盖遮门寒黯黯，柳丝妨路翠毵毵。登临莫怪偏留恋，游宦多年事事谙。  

爱敬寺有老僧尝游长安言秦雍间事历历可听因赠此诗兼示同行客  

白首栖禅者，尝谈灞氵产游。能令过江客，偏起失乡愁。室倚桃花崦，门临杜若洲。城中无此景，将子剩淹留。  

和殷舍人萧员外春雪  

万里春阴乍履端，广庭风起玉尘乾。梅花岭上连天白，蕙草阶前特地寒。晴去便为经岁别，兴来何惜彻宵看。此时鸳侣皆闲暇，赠答诗成禁漏残。  

从兄龙武将军殁於边戎过旧营宅作  

前年都尉没边城，帐下何人领旧兵？徼外瘴烟沉鼓角，山前秋日照铭旌。笙歌却返乌衣巷，部曲皆还细柳营。今日园林过寒食，马蹄犹拟入门行。  

景阳台怀古六言  

后主亡家不悔，江南异代长春。今日景阳台上，闲人何用伤神！  

寄驾部郎中瞻。  

贱子乖慵性，频为省直牵。交亲每相见，多在相门前。君独疏名路，为郎过十年。炎风久成别，南望思悠然。  

秋日雨中与萧赞善访殷舍人於翰林座中作  

野出西垣步步迟，秋光如水雨如丝。铜龙楼下逢闲客，红药阶前访旧知。乱点乍滋承露处，碎声因想滴蓬时。银台锁入须归去，不惜余欢尽酒卮。  

和明道人宿山寺  

闻道经行处，山前与水阳。磬声深小院，灯影迥高房。落宿依楼角，归云拥殿廊。羡师闲未得，早起逐班行。  

晚归  

暑服道情出，烟街薄暮还。风清飘短袂，马健弄连环。水静闻归橹，霞明见远山。过从本无事，从此涉旬间。  

除夜  

寒灯耿耿漏迟迟，送故迎新了不欺。往事并随残历日，春风宁识旧容仪？预惭岁酒难先饮，更对乡傩羡小儿。吟罢明朝赠知己，便须题作去年诗。  

正初答锺郎中见招  

高斋迟景雪初晴，风拂乔枝待早莺。南省郎官名籍籍，东邻妓女字英英。流年倏忽成陈事，春物依稀有旧情。新岁相思自过访，不须虚左远相迎。  

江舍人宅筵上有妓唱和州韩舍人歌辞因以寄  

良宵丝竹偶成欢，中有佳人俯翠鬟。白雪飘飖传乐府，阮郎憔悴在人间，清风朗月长相忆，佩蕙纫兰早晚还。深夜酒空筵欲散，向隅惆怅鬓堪斑。  

寒食日作  

厨冷烟初禁，门闲日更斜。东风不好事，吹落满庭花。过社纷纷燕，新晴淡淡霞。京都盛游观，谁访子云家。  

贺殷游二舍人入翰林江给事拜中丞  

清晨待漏独徘徊，霄汉悬心不易裁。阁老深严归翰苑，夕郎威望拜霜台。青绫对覆蓬壶晚，赤棒前驱道路开。犹有西垣厅记在，莫忘同草紫泥来。  

送欧阳大监游庐山  

家家门外庐山路，唯有夫君乞假游。案牍乍抛公署晚，林泉已近洞天秋。海潮尽处逢陶石，江月圆时上庾楼。此去萧然好长往，人间何事不悠悠！  

秋日卢龙村舍  

置却人间事，闲从野老游。树声村店晚，草色古城秋。独鸟飞天外，闲云度陇头。姓名君莫问，山木与虚舟。  

和萧郎中小雪日作  

征西府裏日西斜，独试新炉自煮茶。篱菊尽来低覆水，塞鸿飞去远连霞。寂寥小雪闲中过，斑驳轻霜鬓上加。算得流年无奈处，莫将诗句祝苍华。  

中书相公溪亭闲宴依韵李建勋。  

雨霁秋光晚，亭虚野兴迥。沙鸥掠岸去，溪水上阶来。客傲风欹帻，筵香菊在杯。东山长许醉，何事忆天台？  

寄饶州王郎中效李白体  

珍重王光嗣，交情尚在不？芜城连宅住，楚塞并车游。别后官三改，年来岁六周。银钩无一字，何以缓离愁。  

寄歙州吕判官  

任公郡占好山川，溪水萦回路屈盘。南国自来推胜境，故人此地作郎官。风光适意须留恋，禄秩资贫且喜欢。莫忆班行重迥首，是非多处是长安。  

宣威苗将军贬官后重经故宅  

蒋山南望近西坊，亭馆依然锁院墙。天子未尝过细柳，将军寻已戍敦煌。【自注：史万岁尝谪戍敦煌。】欹倾怪石山无色，零落圆荷水不香。为将为儒皆寂寞，门前愁杀马中郎。  

附池州薛郎中书因寄歙州张员外  

新安从事旧台郎，直气多才不可忘。一旦江山驰别梦，几年簪绂共周行。歧分出处何方是？情共穷通此义长。因附邻州寄消息，接舆今日信为狂。  

寄江都路员外  

吾兄失意在东都，闻说襟怀任所如。已纵乖慵为傲吏，有何关键制豪胥。县斋晓闭多移病，南亩秋荒忆遂初。知道故人相忆否，嵇康不得懒修书。  

送应之道人归江西  

曾骑竹马傍洪崖，二十余年变物华。客梦等閒过驿阁，归帆遥羡指龙沙。名题小篆矜垂露，诗作吴吟对绮霞。岁暮定知回未得，信来凭为寄梅花。  

临石步港  

埼岸隳萦带，微风起细涟。绿阴三月后，倒影乱峰前。吹浪游鳞小，黏苔碎石圆。会将腰下组，换取钓鱼船。  

病题二首  

性灵慵懒百无能，唯被朝参遣夙兴。圣主优容恩未答，丹经疏阔病相陵。脾伤对客偏愁酒，眼暗看书每愧灯。进与时乖不知退，可怜身计谩腾腾。  

人间多事本难论，况是人间懒慢人。不解善生何怪病，已能知命敢辞贫！向空咄咄烦书字，举世滔滔莫问津。金马门前君识否？东方曼倩是前身。  

寄江州萧给事  

夕郎忧国不忧身，今向天涯作逐臣。魂梦暗驰龙阙曙，啸吟闲绕虎溪春。朝车载酒过山寺，谏纸题诗寄野人。惆怅懦夫何足道！自离群后已同尘。  

和江州江中丞见寄  

贾傅南迁久，江关道路遥。北来空昆雁，西去不如潮。鼠穴依城社，鸿飞在泬寥。高低各有处，不拟更相招。  

和锺郎中送朱先辈还京垂寄  

分司洗马无人问，词客殷勤辍棹过。苍藓满庭行径小，高梧临槛雨声多。春愁尽付千杯酒，乡思遥闻一曲歌。且共胜游消永日，西冈风物近如何？  

送郝郎中为浙西判官  

大藩从事本优贤，幕府仍当北固前。花绕楼台山倚郭，寺临江海水连天。恐君到即忘归日，忆我游曾历二年。若许他时作闲伴，殷勤为买钓鱼船。  

陪王庶子游后湖涵虚阁东宫园  

悬圃清虚乍过秋，看山寻水上兹楼。轻鸥的的飞难没，红叶纷纷晚更稠。风卷微云分远岫，浪摇晴日照中州。跻攀况有承华客，如在南皮奉胜游。  

柳枝辞十二首  

把酒凭君唱《柳枝》，也从丝管递相随。逢春只合朝朝醉，记取秋风落叶时。  

南园日暮起春风，吹散杨花雪满空。不惜杨花飞也得，愁君老尽脸边红。  

陌上朱门柳映花，帘钩半卷绿阴斜。凭郎暂驻青聪马，此是钱塘小小家。  

夹岸朱栏柳映楼，绿波平幔带花流。歌声不出长条密，忽地风回见彩舟。  

老大逢春总恨春，绿杨阴里最愁人。旧游一别无因见，嫩叶如眉处处新。  

濛濛堤岸柳含烟，疑是阳和二月天。醉里不知时节改，漫随儿女打秋千。  

水阁春来乍减寒，晓妆初罢倚栏干。长条乱拂春波动，不许佳人照影看。  

柳岸烟昏醉裏归，不知深处有芳菲。重来已见花飘尽，唯有黄莺啭树飞。  

此去仙源不是遥，垂杨深处有朱桥。共君同过朱桥去，密映垂杨听洞箫。  

暂别扬州十度春，不知光景属何人。一帆归客千条柳，肠断东风扬子津。  

仙乐春来按舞腰，清声偏似傍娇娆。应缘莺舌多情赖，长向双成说翠条。  

凤笙临槛不能吹，舞袖当筵亦自疑。唯有美人多意绪，解衣芳态画双眉。  

贬官泰州出城作  

浮名浮利信悠悠，四海干戈痛主忧。三谏不从为逐客，一身无累似虚舟。满朝权贵皆曾忤，绕郭林泉已遍游。唯有恋恩终不改，半程犹自望城楼。  

过江  

别路知何极，离肠有所思。登舻望城远，摇橹过江迟。断岸烟中失，长天水际垂。此心非橘柚，不为两乡移。  

赠维扬故人  

东京少长认维桑，书剑谁教入帝乡。一事无成空放逐，故人相见重凄凉。楼台寂寞官河晚，人物稀疏驿路长。莫怪临风惆怅久，十年春色忆维扬。  

泰州道中却寄东京故人  

风紧雨凄凄，川迥岸渐低。吴州林外近，隋苑雾中迷。聚散纷如此，悲欢岂易齐！料君残酒醒，还听子规啼。  

得浙西郝判官书未及报闻燕王移镇京口因寄此诗问方判官田书记消息  

秋风海上久离居，曾得刘公一纸书。淡水心情长若此，银钩蹝迹更无如。尝忧座侧飞鸮鸟，未暇江中觅鲤鱼。今日京吴建朱邸，问君谁共曳长裾？  

王三十七自京垂访作此送之  

失乡迁客在天涯，门掩苔垣向水斜。只就鳞鸿求远信，敢言车马访贫家。烟生柳岸将垂缕，雪压梅园半是花。惆怅明朝樽酒散，梦魂相送到京华。  

寒食成判官垂访因赠  

常年寒食在京华，今岁清明在海涯。远巷蹋歌深夜月，隔墙吹管数枝花。鸳鸾得路音尘阔，鸿雁分飞道里赊。不是多情成二十，断无人解访贫家。  

送客至城西望图山因寄浙西府中  

牧叟邹生笑语同，莫嗟江上听秋风。君看逐客思乡处，犹在图山更向东。  

九日雨中  

茱萸房重雨霏微，去国逢秋此恨稀。目极暂登台上望，心遥长向梦中归。荃蘼路远愁霜早，兄弟乡遥羡雁飞。唯有多情一枝菊，满杯颜色自依依。  

寄外甥苗武仲  

放逐今来瘴海边，亲情多在凤台前。且将聚散为闲事，须信华枯是偶然。蝉噪疏林村倚郭，鸟飞残照水连天。此中惟欠韩康伯，共对秋风咏数篇。  

寄从兄宪兼示二弟  

别路吴将楚，离忧弟与兄。断云惊晚吹，秋色满孤城。信远鸿初下，乡遥月共明。一枝栖未稳，回首望三京。  

附书与锺郎中因寄京妓越宾  

暮春桥【自注：海陵桥名。】下手封书，寄向江南问越姑。不道诸郎少欢笑，经年相别忆侬无？  

亚元舍人不替深知猥贻佳作三篇清绝不敢轻酬因为长歌聊以为报未竟复得子乔校书示问故兼寄陈君庶资一笑耳  

海陵城裏春正月，海畔朝阳照残雪。城中有客独登楼，遥望天边白银阙。【自注：天帝以黄金、白银为宫阙。】白云阙下何英英，雕鞍绣毂趋承明。阊门晓辟旌旗影，玉墀风细佩环声。此处追飞皆俊彦，当年何事容疵贱？怀铅昼坐紫薇宫，焚香夜直明光殿。王言简静官司闲，朋好殷勤多往还。新亭风景如东洛，邙岭林泉似北山。光阴暗度杯盂裏，职业未妨谈笑间。有时邀宾复携妓，造门不问都非是。酣歌叫笑惊四邻，赋笔纵横动千字。任他银箭转更筹，不怕金吾司夜吏。可怜诸贵贤且才，时情物望两无猜。伊余独禀狂狷性，褊量多言仍薄命。吞舟可漏岂无恩，负乘自贻非不幸。一朝削迹为迁客，旦暮青云千里隔。离鸿别雁各分飞，折柳攀花两无色。卢龙渡口问迷津，瓜步山前送暮春。【自注：去年三月三十日瓜步阻风。】白沙江上曾行路，青林花落何纷纷！汉皇昔幸回中道，【自注：升元中扈驾东游之路。】极目牛羊卧芳草。旧宅重游尽隙荒，故人相见多衰老。禅智寺，山光桥，风瑟瑟兮雨萧萧。行杯已醒残梦断，征途未极离魂消。海陵郡中陶太守，相逢本是随行旧。乍申拜起已开眉，却问辛勤还执手。精庐水榭最清幽，一税征车聊驻留。闭门思过谢来客，知恩省分宽离忧。郡斋胜境有后池，山亭菌阁互参差。有时虚左来相召，举白飞觞任所为。多才太守能挝鼓，醉送金船问歌舞。酒酣耳热眼生花，暂似京华欢会处。归来旅馆还端居，清风明月夜窗虚。骎骎流景岁云暮，天涯望断故人书。春来凭槛方叹息，仰头忽见南来翼。足系红栈堕我前，引颈长鸣如有言。开缄试读相思字，乃是多情乔亚元。短韵三篇皆丽绝，小梅寄意情偏切。【自注：亚元诗云：“借问小梅应得信，春风新自海边来。”此篇尤嘉。】金兰投分一何坚，银钩置袖终难灭。醉后狂言何足奇，感君知己不相遗。长卿曾作美人赋，玄成今有责躬诗。【自注：铉去春醉中赠醉妓长歌，酷为乔君所赏。来篇所引，故以谢之。】报章欲托还京信，笔拙纸穷情未尽。珍重芸香陈子乔，亦解贻书远相问。宁须买药疗羁愁，只恨无书消鄙吝。【自注：子乔问药物所要，又问置书，故有此句。】游处当时靡不同，欢娱今日两成空。天子尚应怜贾谊，时人未要嘲扬雄。曲终笔阁缄封已，翩翩驿骑行尘起。寄向中朝谢故人，为说相思意如此。  

送蒯司录归京  

早年闻有蒯先生，二十余年道不行。抵掌曾论天下事，折腰犹悟俗人情。老还上国欢娱少，贫聚归资结束轻。迁客临流倍惆怅，冷风黄叶满山城。  

还过东都留守周公筵上赠座客  

贾生三载在长沙，故友相思道路赊。已分中年甘寂寞，岂知今日返京华。麟符上相恩偏厚，隋苑留欢日欲斜。明旦江头倍惆怅，远山芳草映残霞。  

送杨郎中唐员外奉使湖南  

江边微雨柳条新，握节含香二使臣。两绶对悬云梦日，方舟齐泛洞庭春。今朝草木逢新历，昨日山川满战尘。同是多情怀古客，不妨为赋吊灵均。  

和表弟包颍见寄  

平生中表最情亲，浮世那堪聚散频。谢朓却令归省阁，刘桢犹自卧漳滨。旧游半似前生事，要路多逢后进人。且喜新吟报强健，明年相望杏园春。  

使浙西先寄燕王侍中  

京江风静喜乘流，极目遥瞻万岁楼。喜气茏葱甘露晚，水烟波淡海门秋。五年不见鸾台长，明日将陪兔苑游。欲问平津台门下吏，相君还许吐茵不？  

驿中七夕  

七夕雨初霁，行人正忆家。江天望河汉，水馆折莲花。独坐凉何甚，微吟月易斜。今年不乞巧，钝拙转堪嗟。  

赠浙西顾推官  

盛府宾寮八十馀，闭门高卧兴无如。梁王苑裏相逢早，润浦城中得信疏。狼藉杯盘重会面，风流才调一如初。愿君百岁犹强健，他日相寻隐士庐。  

邵伯埭下寄高邮陈郎中  

故人相别动经年，候馆相逢倍惨然。顾我饮冰难辍棹，感君扶病为开筵。河湾水浅翘秋鹭，柳岸风微噪暮蝉。欲识酒醒魂断处，谢公祠畔客亭前。  

谪居舒州累得韩高二舍人书作此寄之  

三峰烟霭碧临溪，中有骚人理钓丝。会友少於分袂日，谪居多却在朝时。丹心历历吾终信，俗虑悠悠尔不知。珍重韩君与高子，殷勤书札寄相思。【自注：舒人以灊、晓、天柱为三峰。  

和张先辈见寄二首  

去国离群掷岁华，病容憔悴愧丹沙。溪连舍下衣长润，山带城边日易斜。几处垂钩依野岸，有时披褐到邻家。故人书札频相慰，谁道西京道路赊。  

清时沦放在山州，邛杖纱巾处处游。野日苍茫悲鵩舍，水风阴湿弊貂裘。鸡鸣候旦宁辞晦，松节凌霜几换秋。两首新诗千里道，感君情分独知丘。  

印秀才至舒州见寻别后寄诗依韵和  

羁游白社身虽屈，高步词场道不卑。投分共为知我者，相寻多愧谪居时。离怀耿耿年来梦，厚意勤勤别后诗。今日溪边正相忆，雪晴山秀柳丝垂。  

送彭秀才  

贾生去国已三年，短褐闲行皖水边。尽日野云生舍下，有时京信到门前。无人与和投湘赋，愧子来浮访戴船。满袖新诗好回去，莫随骚客醉林泉！  

移饶州别周使君  

正怜东道感贤侯，何幸高冠脱楚囚。皖伯台前收别宴，乔公亭下舣行舟。四年去国身将老，百郡徵兵主尚忧。更向鄱阳湖上去，青衫憔悴泪交流。  

避难东归依韵和黄秀才见寄  

戚戚逢人问所之，东流相送向京畿。自甘逐客纫兰佩，不料平民著战衣。树带荒村春冷落，江澄霁色雾霏微。时危道丧无才术，空首徘徊不忍归。  

酬郭先辈  

太原郭夫子，行高文炳蔚。弱龄负世誉，一举游月窟。仙籍第三人，时人故称屈。昔余吏西省，倾盖名籍籍。及我窜群舒，向风心郁郁。归来暮江上，云雾一披拂。雷雨不下施，犹作池中物。念君介然气，感时思奋发。示我数篇文，与我争驰突。彩褥粲英华，理深刮肌骨。古诗尤精奥，史论皆宏拔。举此措诸民，何忧民不活。吁嗟吾道薄，与世长迂阔。顾我徒有心，数奇身正绌。论兵属少年，经国须儒术。夫子无自轻，苍生正愁疾。  

和集贤锺郎中  

石渠册府神仙署，当用明朝第一人。腰下别悬新印绶，座中皆是故交亲。龙池树色供清景，浴殿香风接近邻。从此翻飞应更远，遍寻三十六天春。  

送黄梅江明府江前为江夏令，有善政。今更宰小邑，赋诗留别，作此和之。  

封疆多难正经纶，台阁如何不用君？江上又劳为小邑，箧中徒自有雄文。书生胆气人谁信，远俗歌谣主不闻。一首新诗无限意，再三吟咏向秋旻。  

和萧郎中午日见寄  

细雨轻风采药时，褰帘隐几更何为。岂知泽畔纫兰客，来赴城中角黍期。多罪静思如剉蘖，赦书才听似含饴。谢公制胜常闲暇，愿接西州敌手棋。  

送黄秀才姑熟辟命  

世乱离情苦，家贫色养难。水云孤棹去，风雨暮春寒。幕府才方急，骚人泪未乾。何时王道泰，万里看鹏抟。  

送王四十五归东都  

海内兵方起，离筵泪易垂。怜君负米去，惜此落花时。想忆看来信，相宽指后期。殷勤手中柳，此是向南枝。  

梦游三首  

魂梦悠扬不奈何，夜来还在故人家。香濛蜡烛时时暗，户映屏风故故斜。檀的慢调银字管，云鬟低缀折枝花。天明又作人间别，洞口春深道路赊。  

绣幌银屏杳霭间，若非魂梦到应难。窗前人静偏宜夜，户内春浓不识寒。蘸甲递觞织似玉，含词忍笑腻于檀。锦书若要知名字，满县花开不姓潘。  

南国佳人字玉儿，芙蓉双脸远山眉。仙郎有约长相忆，阿母无猜不得知。梦里行云还倏忽，暗中携手乍疑迟。因思别后闲窗下，织得回文几首诗？  

和翰长闻西枢副翰邻居夜晏  

开筵别有邻居兴，卜夜应怜禁漏长。旧友不期争命驾，新姬凭宠剩传觞。香烟结雾笼金鸭，烛焰成花照杏梁。京邑衣冠多胜赏，鲈鱼争敢道思乡！  

和清源太保寄湖州潘郎中  

老大离群一倍愁，溪山风物且淹留。酝成春酒谁斟酌，抄得新书自校雠。莫似牧之矜旷达，须教子重让风流。恩门旧忿知难忘，题取新诗上郡楼。  

送蒯员外东游旧治  

百岁犹强健，知君即地仙。孤飞下华表，太息问桑田。故吏今谁在，高名昔共传。伊余亦遗老，相送一潸然。  

送王监丞之历阳  

叹息曾游处，江边故郡城。青襟空皓首，往事似前生。绿绶君重绾，华簪我尚荣。年衰俱近道，莫话别离情。  

奉和武功学士舍人寄赠文懿大师  

旧国荒凉成黍稷，故交危脆似琉璃。高人独喜汤师在，手把新文数道碑。  

文似春花铺晓陌，思如泉涌注长江。诗情道性知无梦，频见残灯照曙窗。  

已洁心源起世表，却缘诗句有时名。初闻行业如耆宿，及见容颜是后生。  

和钱秘监与边谏议南宫同直赠答  

筵上诗题共笔床，樽前酒兴话高阳。心清自觉官曹简，院静先知节候凉。南国少年推贵重，东堂前辈让贤良。好看双凤追飞处，胡粉新涂紫界墙。  

送周郎中还司  

忆在庐山始识君，当时唯拟共眠云。那知身计关前定，却向人间逐世纷。紫阁峰前欣欲往，银台门裏叹离群。青囊旧有登真诀，莫遣闲人取次闻。  

送高先辈南归  

乡国悲前事，风光属后生。名从天上得，身入故都行。草色初裁绶，鹏飞不算程。自怜枯朽思，相送剩含情。  

送曾秀才  

涂水神仙宅，仙山夹县楼。吾孙好诗句，归咏故乡秋。紫竹遮书幌，红蕉拂钓舟。东堂有平路，莫谒外诸侯。  

寄玉笥山沈道士  

珍重江南沈链师，未曾相识久相思。已全真气能从俗，不坠家风善赋诗。玉笥共游知早晚，金貂回顾觉喧卑。多惭书札遥相问，更望刀圭换白髭。  

和萧少卿见庆新居  

湘浦怀沙已不疑，京城赐第岂前期。鼓声到晚知坊远，山色来多与静宜。簪尚应怜故物，稻粱空自愧华池。新诗问我偏饶思，还念鹪鹩得一枝。  

又和  

惊蓬偶驻知多幸，断雁重联惬素期。当户小山如旧识，上墙幽藓最相宜。清风不去因栽竹，隙地无多也凿池。更喜良邻有佳树，绿阴分得近南枝。  

送彭秀才南游  

问君孤棹去何之，玉笥春风楚水西。山上断云分翠霭，林间晴雪入澄溪。琴心酒趣神相会，道士仙童手共携。他日时清更随计，莫如刘阮洞中迷。  

和明上人除夜见寄  

酌酒围炉久，愁襟默自增。长年逢岁暮，多病见兵兴。夜色开庭燎，寒威入砚冰。汤师无别念，吟坐一灯凝。  

送从兄赴临川幕  

梁王籍宠就东藩，还召邹枚坐兔园。今日好论天下事。昔年曾受主人恩。石头城下春潮满，金柅亭边绿树繁。唯有音书慰离别，一杯相送别无言。  

送陈先生之洪并寄萧少卿  

闻君仙袂指洪崖，我忆情人别路赊。知有欢娱游楚泽，更无书札到京华。云开驿阁连江静，春满西山倚汉斜。此处相逢应见问，为言搔首望龙沙。  

送龚明府九江归宁  

茂宰隳官去，扁舟著彩衣。湓城春酒熟，庐阜野花稀。解缆垂杨绿，开帆宿鹭飞。一朝吾道泰，还逐落潮归。  

和江西萧少卿见寄二首  

亡羊岐路愧司南，二纪穷通聚散三。老去何妨从笑傲，病来看欲懒朝参。离肠似线常忧断，世态如汤不可探。珍重加餐省思虑，时时斟酒压山岚。  

身遥上国三千里，名在朝中二十春。金印不须辞入幕，麻衣曾此叹迷津。卷舒由我真齐物，忧喜忘心即养神。世路风波自翻覆，虚舟无计得沉沦。  

晚憩白鹤庙寄句容张少府  

日入林初静，山空暑更寒。泉呜细岩窦，鹤唳眇云端。拂榻安棋局，焚香戴道冠。望君殊不见，终夕凭栏干。  

题紫阳觐  

南朝名士富仙才，追步东乡遂不回。丹井自深桐暗老，祠宫长在鹤频来。岩边桂树攀仍倚，洞口桃花落复开。惆怅霓裳太平事，一函真迹锁昭台。  

赠奚道士名含象。  

先生曾有洞天期，犹傍天坛摘紫芝。处世自能心混沌，全真谁见德支离？玉霄尘闭人长在，金鼎功成俗未知。他日飚轮谒茅许，愿同鸡犬去相随。  

题白鹤庙  

平生心事向玄关，一入仙乡似旧山。白鹤唳空晴眇眇，丹砂流涧暮潺潺。尝嗟多病嫌中药，拟问真经乞小还。满洞烟霞互陵乱，何峰台榭是萧闲。  

奉和七夕应令  

今宵星汉共晶光，应笑罗敷嫁侍郎。斗柄易倾离恨促，河流不尽后期长。静闻天籁疑鸣佩，醉折荷花想艳妆。谁见宣猷堂上宴，一篇清韵振金铛。  

又和八日  

微云疏雨淡新秋，晓梦依稀十二楼。故作别离应有以，拟延更漏共无由。那教人世长多恨，未必天仙不解愁。博望苑中残酒醒，香风佳气独迟留。  

和印先辈及第后献座主朱舍人郊居之作  

成名郊外掩柴扉，树影蝉声共息机。积雨暗封青藓径，好风轻透白疏衣。《嘉鱼》始赋人争诵，荆玉频收国自肥。独坐公厅正烦暑，喜吟新咏见玄微。【自注：印以《南有嘉鱼赋》及第。】  

和致仕张尚书新创道院  

梓泽成新致，金丹有旧情。挂冠朝睡足，隐几暮江清。药圃分轻绿，松窗起细声。养高宁厌病，默坐对诸生。【自注：尚书时有瘖疾。】  

和尉迟赞善秋暮僻居  

登高节物最堪怜，小岭疏林对槛前。轻吹断时云缥缈，夕阳明处水澄鲜。江城秋早催寒事，望苑朝稀足晏眠。庭有菊花樽有酒，若方陶令愧犹贤。  

陪郑王相公赋檐前垂冰应教依韵  

窗外虚明雪乍晴，檐前垂霤尽成冰。长廊瓦叠行行密，晚院风高寸寸增。玉指乍拈簪尚愧，金阶时坠磬难胜。晨餐堪醒曹参酒，自恨空肠病不能。  

和尉迟赞善病中见寄  

仙郎移病暑天过，却似冥鸿避尉罗。昼梦乍惊风动竹，夜吟时觉露沾莎。情亲稍喜贫居近，性懒犹嫌上直多。望苑恩深期勿药，青云岐路未蹉跎。  

池州陈使君见示游齐山诗因寄  

往岁曾游弄水亭，齐峰浓翠暮轩横。哀猿出槛心虽喜，伤鸟闻弦势易惊。病后簪缨殊寡兴，老来泉石倍关情。今朝池口风波静，遥贺山前有颂声。  

再领制诰和王明府见贺  

蹇步还依列宿边，拱辰重认旧云天。自嗟多难飘零困，不似当年胆气全。鸡树晚花疏向日，龙池轻浪细含烟。从来不解为身计，一叶悠悠任大川。  

和方泰州见寄  

逐客凄凄重入京，旧愁新恨两难胜。云收楚塞千山雪，风结秦淮一尺冰。置醴筵空情岂尽？投湘文就思如凝。更残月落如孤坐，遥望船窗一点星。  

奉使九华山中途遇青阳薛郎中  

故人相别动相思，此地相逢岂素期。九子峰前闲未得，五溪桥上坐多时。甘泉从幸余知忝，宣室徵还子未迟。且饮一杯消别恨，野花风起便离披。  

南都遇前嘉鱼刘令言游闽岭作此与之  

我持使节经韶石，君作闲游过武夷。两地山光成独赏，隔年乡思暗相知。洪涯坛上长岑寂，孺子亭前自别离。珍重分岐一杯酒，强加餐饭数吟诗。  

庐陵别朱观先辈  

桂籍知名有几人，翻飞相续上青云。解怜才子宁唯我，远作卑官尚见君。岭外独持严助节，宫中谁荐长卿文。新诗试为重高咏，朝汉台前不可闻。  

文或少卿文山郎中交好深至二纪已余暌睽别数年二子长逝奉使岭南途次南康吊孙氏之孤於其家睹文或手书於僧舍慷慨悲歌留题此诗  

孙家虚座吊诸孤，张叟僧房见手书。二纪欢游今若此，满衣零泪欲何如？腰间金印从如斗，镜裏霜华已满梳。珍重远公应笑我，尘心唯此未能除。  

奉和右省仆射西亭高卧作  

院静苍苔积，庭幽怪石欹。蝉声当槛急，虹影向檐垂。昼漏犹怜永，丛兰未觉衰。疏篁巢翡翠，折苇覆鸬鹚。对酒襟怀旷，围棋旨趣迟。景皆随所尚，物各遂其宜。道与时相会，才非世所羁。赋诗贻坐客，秋事尔何悲？  

柳枝词十首座中应制。  

金马辞臣赋小诗，梨园弟子唱新词。君恩还似东风意，先入灵和蜀柳枝。  

百草千花共待春，绿杨颜色最惊人。天边雨露年年在，上苑芳华岁岁新。  

长爱龙池二月时，毵毵金线弄春姿。假饶叶落枝空后，更有梨园笛裏吹。  

绿水成文柳带摇，东风初到不鸣条。龙舟欲过偏留恋，万缕轻丝拂御桥。  

百尺长条涴面尘，诗题不尽画难真。凭君折向人间种，还似君恩处处春。  

风暖云开晚照明，翠条深映凤皇城。人间欲识灵和态，听取新词玉管声。  

醉折垂杨唱柳枝，金城三月走金羁。年年为爱新条好，不觉苍华也似丝。  

新春花柳竞芳姿，偏爱垂杨拂地枝。天子遍教词客赋，宫中要唱洞箫词。  

凝碧池头蘸翠涟，凤皇楼畔簇晴烟。新词欲咏知难咏，说与双成入管弦。  

侍从甘泉与未央，移舟偏要近垂杨。樱桃未绽梅花老，折得柔条百尺长。  

九日落星山登高  

秋暮天高稻穗成，落星山上会诸宾。黄花泛酒依流俗，白发满头思故人。岩影晚看云出岫，湖光遥见客垂纶。风烟不改年长度，终待林泉老此身。  

十日和张少监  

重阳高会古平台，吟遍秋光始下来。黄菊后期香未减，新诗捧得眼还开。每因佳节知身老，却忆前欢似梦回。且喜清时屡行乐，是非名利尽悠哉。  

陈侍郎宅观花烛  

今夜银河万里秋，人言织女嫁牵牛。珮声寥亮和金奏，烛影荧煌映玉钩。座客亦从天子赐，更筹须为主人留。世间盛事君知否，朝下鸾台夕凤楼。  

送萧尚书致仕归庐陵  

江海分飞二十春，重论前事不堪闻。主忧臣辱谁非我，曲突徙薪唯有君。金紫满身皆外物，雪霜垂领更离群。鹤归华表望不尽，玉笥山头多白云。  

和锺大监泛舟同游见示  

潮沟横趣北山阿，一月三游未是多。老去交亲难暂舍，闲中滋味更无过。溪桥树映行人渡，村径风飘牧竖歌。孤棹乱流偏有兴，满川晴日弄微波。  

又和游光睦院  

寺门山水际，清浅照孱颜。客棹晚维岸，僧房犹掩关。日华穿竹静，云影过阶闲。箕踞一长啸，忘怀物我间。  

送陈秘监归泉州  

风满潮沟木叶飞，水边行客驻骖騑。三朝恩泽冯唐老，万里乡关贺监归。世路穷通前事远，半生谈笑此心违。离歌不识高堂庆，特地令人泪满衣。  

又听霓裳羽衣曲送陈君  

清商一曲远人行，桃叶津头月正明。此是开元太平曲，莫教偏作别离声！  

### 骑省集补钞  

徐铉  
吴王挽词  

倏忽千龄尽，冥茫万事空。青松洛阳陌，白草建康宫。道德遣遗在，兴衰自古同。受恩无补报，反袂泣途穷。  

土德承余烈，江南广旧恩。一朝人事变，千古信书存。哀挽周原道，铭旌郑国门。此生虽未死，寂寞已销魂。  

和元帅书记萧郎中观习水师  

元帅楼船出治兵，落星山外火旗明。千帆日助江陵势，万里风驰下濑声。杀气晓严波上鹊，凯歌遥骇海边鲸。仲宣一作《从军咏》，回顾儒衣自不平。  

## 鲁斋集钞  

王柏  
催雨  

人世如居甑，骄阳不可锄。未闻刍作狗，安得梦维鱼。赋敛民生槁，干戈国计虚。安危关一饱，雨意莫踌躇。  

题定武兰亭副本  

玉华末命昭陵土，兰亭神迹埋千古。率更搨本入坚珉，□帝归装投定武。薛家翻刻愚贵游，旧石宣和龛御府。胡尘横空飞渡河，中原荆棘穴豺虎。维扬苍□驾南辕，百年文物不堪补。纷纷好事竞新模，倾欹丑俗亡遗矩。如今薛本亦罕见，仿佛典刑犹媚妩。清欢盛会何足传，右军它帖以千数。托言此笔不可再，慨然陈迹兴怀语。今昔相视无已时，手掩尘编对秋雨。  

八咏楼  

楼压重城万井低，星从天阙下分辉。伤心风月诗应瘦，满眼桑麻春又肥。山到东南皆屹立，水流西北竞同归。倚阑莫问齐梁事，断石凄凉卧落晖。  

赤松即景  

平生百虑懒，尚有丘壑心。佳哉二三友，歃盟同幽寻。壮怀豁虚旷，玄宫穷邃深。时方酿薄暑，万绿涨云岑。新篁凝粉翠，日影筛碎金。瘦筇扶野步，羽扇摇清吟。漱齿掬清泚，雪瀑开风襟。脱巾挂琪树，露顶涵重阴。山禽自在语，浊醪随意斟。物外转栖碧，石险苍苔侵。何时侣麋鹿，结茅入深林。  

和叶圣予小桃源韵  

二仙何如人？夫岂古隐士。道成溯泬寥，羊卧不再起。鸾鹤舞松声，萧骚快心耳。金灶清尘生，馀丹不轻委。我来桃源游，直穷路所止。飞萝摇春烟，素雪喷清泚。了无一根桃，何时架草堂，深入此山里。修然逃世虑，链魄继遐轨。  

送立斋入闽哭久轩  

双溪秋气深，送子临古道。古道如掌平，四顾行人少。行行复行行，何日度南峤。故人今已矣，转忆平生好。世事浩无涯，愁云黯江表。  

送希夷之江西  

小雨敛轻尘，秋声满亭驿。驱车过南浦，别怀徒襞积。世道斯凌夷，为善不自力。一朝鲁两生，为人作行色。谁知离索悲，有甚万钟失。  

和宽居见怀韵  

北望戏马台，荆榛满中路。英气一何多，怀古渺难诉。山河腥日月，虎豹沐雨露。累累楚猴冠，异哉天所赋。岂无济川才，淹留秋又暮。清风从何来，洒洒定吾故。赠我金琅玕，凿落双鱼素。  

秋热  

西风不力征，老火未甘退。蝉声乱耳繁，痴蚊健姑最。一雨从天来，不复有故态。天序自分明，人心其少耐。  

舟中和叶圣予  

桐江波渐滑，霁色午方开。香火严兰若，烟霞老钓台。崖高微径险，水转万山回。欲访先生裔，相从买一杯。  

江阔风帆急，潮回沙露痕。寒林无剩叶，茅舍各成村。雁落烟波渺，鸦归野色昏。未知孤客棹，今夜泊谁门。  

野兴  

文字饥难煮，为农策最良。兴来锄晓月，倦后卧斜阳。秋稼连千顷，春花醉几场。任他名利客，车马逐康庄。  

和赵师日韵  

我生无燕颔，四壁笑相如。门巷堪罗雀，灯窗且读书。老来心事懒，贫后故人疏。尚有多情月，时时到敝庐。  

兰  

早受樵人贡，春兰访旧盟。谢庭夸瑞物，楚泽撷芳名。苍玉裁圭影，紫檀含露英。奚奴培护巧，苔藓绿菁菁。  

适庄兄游山  

谁阁重阴一日晴，清游应是惬高情。遥知雨后山光好，但想云边屐齿清。素壁虽曾题旧字，沈疴不许插新盟。因知关吏留鱼钥，谩遣奚奴候晚程。  

题山桥  

北山之北两山齐，一迳蜿蜒石作梯。脚力倦时山始好，芙蓉东畔赤松西。  

石磴斜蹊下水隈，玉虹喷雪挂崔嵬。虽然只是泉三叠，滂湃声摇万壑雷。  

## 鸡肋集钞  

晁补之  
视田五首赠八弟无斁  

河流之所濡，一斛泥数斗。我庄当水穷，乃比石田瘦。尚无东陵瓜，况有南山豆。天雨不可期，且复鞭牛后。  

苏秦不愿印，乃在二顷田。东皋五十亩，力薄荆杞填。择高种苜蓿，不湿牛口涎。拙计安足为，朝往而暮旋。  

薄游废家务，待子营糗粮。庄奴不入租，报我田久荒。凌矜马到门，硉兀牛卧场。立苗苍耳根，此策殊未长。  

家世不为农，长安有大第。官粮弗充口，万里聊自庇。一从学聱牙，世事百色废。卖牛姑补屋，岁晚霜雪至。  

居贫废文字，铫鎒学苦耕。怪子独伶俜，久与地方争。苦耕又不时，狐虺日纵横。高原一释耒，叹息心怦怦。  

即事一首次韵祝朝奉十一丈  

平生交游情，独处不可乍。那为一马饮，浊水喷百马。弦歌高楼上，但恨知者寡。丈人遗世心，口语傥能借。不然抱幽璞，终岁裹幞帊。坐令青蝇繁，暂出刑两踝。儒冠成自误，归去无屋瓦。赖逢里中贤，筑室各潇洒。及时秫麦贱，樽酒得同把。安能效乾没，肩与市人亚。居然邑里号，曾墨为还驾。况在灶奥间，欲耻王孙贾。东方钱二百，得米稚啼嗄。嘲笑坐穷辰，无肉饱伏假。尚闻剥啄声，聊复屣屐迓。子常妙工诗，苏李掩曹谢。有时醉酕醄，大小翻盏斝。倒床鼻息恶，唤起对残灺。复古志尚奇，众竞方独暇。扪虱与人言，岂不逢谴讶！崇朝洁腹坐，往往食旁舍。子固业少成，议论媲风雅。尝闻庄生说，乃慕巨鱼化。平居似晏子，志念能自下。而我独迂疏，通人所讥骂。正赖觞咏中，得意自陶写。留连接清晤，欲起不能罢。是时春雨馀，桑密鸠鸣野。城隅园圃近，款段亦时跨。便恐百卉阑，晼晚侵朱夏。人生形骸累，未免俗情诈。此理岂外求，犹烦詹尹卦。清风穆然在，如渴啗甘蔗。况我自散材，谷口躬耕者。去年秋不在，匏瓠缘庭架。低回迫荣利，妻子怜王霸。横经亦强颜，己取或人舍。但虑宰我愚，松柏谈三社。倏然一室内，黄卷开佳话。尺璧竞寸阴，宁复当论价！吟哦愁肝肾，蟠蟀吊长夜。鄙俚颇近情，持用自悲诧。功名与道义，熊掌偕鱼炙。二事良难兼，夫子贤点也。  

谒岱祠即事  

泽南三百里，极望横天云。云端色凝黛，谛视初可分。峥嵘介丘像，俯洞元气屯。顷刻有变化，惨澹殊明昏。天行帝出震，其位生物元。不周偾西北，川乃东南奔。宁知六鳌死，竟使二山沦。不有是难倾，孰维大块根？尝闻周官说，实惟天帝孙。神灵所镇守，民物斯芘存。幽明吻一理，有道惟常尊。不觉下马拜，僮奴亦蹲循。乃知正直理，足使冥顽敦。三王有损益，商人所尊神。明法或不惧，夜行安得逡？以此辅世教，庶几驱骜【光本作我】民。暮宿太平驿，不眠虑丝棼。明朝好天色，万象开胚浑。势横恒碣尽，支压齐鲁蹲。五色冒日观，一握通帝阍。恢拓下嶊嶉，青苍上氤氲。泉石竞沮洳，烟岚互纷纶。高举躐风海，深蹯跆火轮。涛波卷堆阜，一一溟渤吞。棋枰视井邑，匕箸藏松椿。碧瓦峙双阙，红墙缭长闉。愿瞻岩閟客，内涤邪垢魂。赐臣登绝顶，一览神秀原。万壑射窈窕。三坛矗嶙峋。莽不睹项领，何能穷<月坒>跟。稍稍指凫绎，依依数亭云。松列大夫爵，赢识将军坟。琐屑涧花丽，霏微崖药薰。广大良有以，奇险安足论。瑰诡有形上，颓然德弥惇。得无希夷子，放世逃深蓁。亦有黄冠士，相对如麖麏。此曹啮草木，语道良未闻。解榻坐中观，洗心驰大钧。形气要得一，不然随物泯。是事亦姑置，幽寻聊可勤。初疑无字碑，莹洁谁敢文？又怪玉女井，高绝何由斋。俯穿斗仙岩，鸟下天壁垠。侧度五贤堂，熊经背逡巡。剑石危数履，女萝柔屡扪。挥斥八极远，风来袂轩轩。寥廓自无梯，犹疑天可宾。阴谷不敢视，恐落魑魅群。安得遂独往，身如黄鹄翻。周流遍五嶽，采掇芝英繁。即欲憩圆峤，或当止昆仑。众真迎我语，一笑颜玉温。是中差可乐，子胡恋尘樊。答此太遗物，身闲犹事君。重华迹已远，秦汉事方烦。成功属吾宋，五礼垂后昆。皇帝二载春，臣备太史员。绎自帝典，颇识康哉言。泥金白玉字，愿颂无前勋。有志类韩愈，无书愧文园。臣发将雪素，臣心犹日暾。今此在林薮，跳身同获猿。徒观众山小，愁绝下天门。  

游信州南岩  

南岩夫何为，山作天倚盖。山南豁山腹，飞顶覆其外。初如鹏将翔，膺击群麓背。乍似海大鱼，呀口噞而嘬。当空横广頟，架屋喉舌内。仰窥骇凭凌，俯进愁压坠。尝聆释氏说，仰覆各世界。千间未可著，五亩良不隘。清冷气射人，热恼从此溃。崖奔木疏瘦，谷远鸟幽怪。问僧何年居，投老四五辈。问客何人来，官满或一再。而予与二子，高兴偶相戒。松舟下清江，毛发数虾蟹。篮舆上峻岭。幢节望杉桧。李侯勋门胄，文彩山作绘。赵君儒林孙，嫮美兰结珮。不为城郭游，继月此于迈。宁知老逾拙，意在精赏退。得居溪南山，食饮与山对。夔魈入奥穾，云雨出巾襘。古人戒贱目，惯睹谁复贵。顾此诚未逢，欣然与心会。彭湖两崖蹙，泉作一线霈。禅月古台空，灵山自明晦。搜奇获三胜，趣懒同一慨。但忧久聱牙，尚喜无带芥。平生所驱使，诗酒俱好在。天涯得吾侣，物外从所快。便欲登赤城，一观天宇大。  

再次韵文潜病起  

淮浦见之子，春风初策名。颇讶谪仙人，有籍白玉京。晚遇广文直，老交心愈倾。同升芸香府，偶坐华发生。斯人自龙性，意变难章程。耆酒不疵吝，身如秋叶轻。自言士处世，何必冰雪清。交游满台省，毁誉半王城。不肯效俯仰，畏高侮鳏惸。常思老伊颍，紫蟹羞吴粳。我辄抵掌和，音同磬随笙。小人奉慈亲，皆尝小人羹。寒衣妇补绽，学绩女娉婷。日欲江海去，心期杨柳青。众木构大厦，豫章倚孤撑。如子足医国，可容移疾行。丹书紫皇告，玉篆五岳形。何必陶隐居，吞霞养纯精！访道自素约，谐心期暮龄。但恐牵俗缘，志大功不成。息交屏妻子，此语不须惊。  

送学生李公裕兄弟赴省集  

闭门围火谈，开户雪一尺。黄昏具杯酒，知君远行役。君家三兄弟，颇谓各无敌。容父学知方，大道通四驿。吉父尤颉颃，天池观水击。仁父少而奇，乃是夜光璧。李侯有此子，便可卧安席。家居乐与饵，聊以止过客。岂无一束刍，空穀不可食。宵人操宠利，徒手捕蜴蜥。公等宁复然，乌黑鹄自白。屠龙业有用，未厌所从僻。富贵念昔时，城东雪中迹。  

题四弟以道横轴画  

黄叶满青山，枯蒲静寒水。凫雁下坡塍，牛羊散墟里。担获暮来归，儿迎妇窥篱。虎头无骨相，田野有馀思。  

同毕公叔饮城东  

西城昔相值，桃初两三红。翩翩骛长陌，春风摇马鬃。后君归几日，游絮已濛濛。解鞍不待憩，相命古原东。芍药虽俗花，狂姿幸时供。平生於知己，千过不一逢。感君欲开口，清洟出霑胸。君如陶渊明，不为五斗恭。胡为青纶上，朱墨纷外蒙。弃官能从我，短后追田翁。铜斗酿秫麦，竹枝弋凫鸿。何必悲无衣，缊黂聊御冬。《九辩太》高洁，《五噫》苦羁穷。置此无滑和，无情反其中。市药非市名，名闻药何庸！十浆馈五浆，犹畏闻者从。如何酆城畔，夜夜生长虹。  

次韵四弟以道十二弟叔与法王唱和兼示无斁弟二首  

少时勇游山，说山喜动色。中年谪南方，庐阜得深历。当时不类谪，忘腰带之适。怪人肝鬲异，破贼喜折屐。只今窜林下，织衣而耕食。缅怀兹两士，吾宗气相得。吾春种桃时，子晓寻嵩日。似闻黄面子，为采乌头出。去年陟岱宗，一士世莫识。天门邀之下，倾倒意已极。斯人与人异，龙虎两超忽。重寻亦无路，颠雨石崖坼。  

吾人伯仲间，一语可物色。气自寡所谐，穷乃足所历。家风藐五世，不肯适人适。意行无险易，又跣不著屐。文词如苦李，惨腹人莫食。犹矜不传妙，坐恐儿曹得。学怜新又新，老奈日复日。伯以最恬愉，何由采之出。无斁能寡言，犹堪谢前识。叔与气尚豪，搘颐视屋极。斯文恶表襮，枯鱼戒所忽。应如鲁宫籀，藏壁俟其坼。  

北京学直舍对客  

鸟声落檐间，竹色在户外。解屦置几前，放杖当椅背。默然仰栋时，往与古初会。有时遗坐客，十问不一对。尚因呼乃觉，笑自谢顽昧。知非慕蘧子，事去等蜩蜕。一生所未免，饮食与眠睡。所以更颓然，可乐本非内。有心欲何用，桥起则形累。赖客同门生，旷荡乃不愧。  

送君  

送君上马时，不道朝垆燠。春风入木心，皮肌发红绿。春风良易暮，那得勤行路。且莫望南窗，胡蝶飞无数。  

上马  

上马笑属君，归期在十日。来时草白芽，归时青郁郁。来嗔马蹄急，归嗔马蹄缓。人心自如此，马蹄终不变。  

赠文潜甥杨克一学文与可画竹求诗  

与可画竹时，胸中有成竹。经营似春雨，滋长地中绿。兴来雷出土，万箨起崖谷。君今似与可，神会久已熟。吾观古管葛，王霸在心曲。遭时见毫发，便可惊世俗。文章亦技尔，讵可枝叶续。穿杨有先中，未发猿拥木。词林君张舅，此理妙观烛。君从问轮扁，何用知圣读。  

补乐府三首  

豆叶黄  

蒹葭苍，豆叶黄。南村不见冈，北村十顷强。东家车满箱，西家未上场。豆叶黄，野离离。鼠窟之，兔入畦。豕母从豚儿，豕啼豚咿咿，衔角复衔萁。豆叶黄，谷又熟。翁媪衰，餔糜粥。豆叶黄，叶黄不独豆。白黍堪作酒，瓠大枣红皱。豆叶黄，穰穰何朊朊！腰镰独健妇，大男往何许？官家教弓刀，要汝杀贼去。  

渔家傲  

渔家人言傲，城市未曾到。生理自江湖，那知城市道！晴日七八船，熙然在清川。但见笑相属，不省歌何曲。忽然四散归，远处沧洲微。或云后车载，藏去无复在。至老不曲躬，羊裘行泽中。  

御街行  

双阙齐紫清，驰道直如线。煌煌尘内客，相逢不相见。上有高槐枝，下有清涟漪。朱栏夹两边，贵者中道驰。借问煌煌子，中道谁行此？且复就下论，骢马知杂事。官卑有常度，那得行同路！相效良独难，且复东西去。  

和关彦远秋风吹我衣  

海中群鱼化黄雀，林乌移巢避岁恶。邺王城上秋风惊，昔时城中邺王第，只今蔓草无人行。但见黄河咆哮奔碣石，秋风吹滩起沙砾。翩翩动衣裳，游子悲故乡。忽忆若耶溪头采薪郑巨君，南风溪头晓，北风溪头昏。一行作吏，此事便废。梦中叶落，觉有归意。归欤！归欤！吾党成斐然。君今生二毛，我亦非少年。胡为车如鸡栖邺城里，朝风吹马鬃，暮风吹马尾。与人三岁居，如何连屋似千里？我则不狂，曾谓吾狂；不吾知，亦何伤？安能户三尺喙家一吭！人亦有言，人各有志。吞若云梦者八九，长剑耿介倚天外。有如陈仲举，庭宇亦不治。吾乃今知。贵不若贱无忧，富不若贫无求。负日之燠吾重裘，芹子之饫吾食牛。心战故臞，得道故肥。吾封侯，匹夫怀璧将谁尤！归欤！归欤！岂无扬雄宅一区？舍前青山木扶疏，舍后流水有菰蒲。今我不乐日月除，尺则不足寸有馀。七十二钻莫能免豫且，无所可用乃有百岁樗，龚生竟夭天年非吾徒。  

开梅山  

开梅山，梅山开自熙宁之五年。其初连峰上参天，峦崖盘崄阂群蛮。南北之帝凿混元，此山不圮藏云烟。跻攀鸟道出薈蔚，下视蛇脊相夤缘。相夤缘，穷南山。南山石室大如屋，黄闵之记盘瓠行迹今依然。高辛氏时，北有犬戎寇，国中下令购头首。妻以少女金盈斗，遍国无人有畜狗。厥初得之病耳妇，以盘覆瓠化而走。堪嗟吴将军，屈死犭斤犭斤口。帝皇下令万国同，事成违信道不容。竟以女妻之，狗乃负走逃山中，山崖幽绝不复人迹通。帝虽悲思深，往求辄遇雨与风。更为独力之衣短后裾，六男六女相婚姻。木皮草实五色文，武溪赤髀皆子孙。侏离其声异言语，情黠貌痴喜安土，自以吾父有功母帝女。凌夷夏商间，稍稍病侵侮。周宣昔中兴，方叔几振旅。春秋绝笔逮战国，一负一胜安可数！迩来梅山恃险阻，黄茅竹箭霪雾雨。南人颠踣毙溪弩，据关守隘类穴鼠。一夫当其阨，万众莫能武。欲知梅山开，谁施神禹斧。大使身服儒，宾客盈幕府。檄传傜初疑，叩马卒欢舞。坦然无障塞，土石填溪渚。伊川被发祭，一变卒为虏。今虽关梁通，失制后谁御。开梅山，开山易，防獠难，不如昔人闭玉关。  

富春行赠范振  

钱塘江北百里馀，涨沙不复生菰蒲。沙田老桑出叶粗，江潮打根根半枯。八月九月秋风恶，风高驾潮晚不落。鼓声冬冬橹咿喔，争溱富春城下泊。君家茅屋并城楼，不出山行不记秋。越舶吴帆亦何故，今年明年来复去。  

胡戢秀才效欧阳公集古作琬琰堂  

君不见，庐陵公，往为学士修书日。诏畀千金访遗逸，遗文逸字往往出。故都易姓几兵火，量臀鼎腹细诘诎。道人岣嵝空有闻，丘陵仙鬼事恍惚。共和十鼓记亡一，峄山肉在无复骨。云阳八体又瓜剖，至使汉童讹尉律。世儒诡正何足臧，公家安取千轴藏。仲尼犹及史之阙，有马借人吾敢忘。题签甲乙颍水阳，后来胡君癖膏肓。倾家自构琬琰堂，搜罗近出补厥亡。荒林圮冢见未尝，南观禹穴计渺茫，闭门睥睨在—床。常恨平生好古家无力，骑马蹊田观断刻。中郎二字烦走驿，率更三日劳野食。长年囊褚况易掷，儿作摹朱妇遮壁。愿从胡君丐无有，十百数中聊取仂。胡君今逸民，盱眙不见十五春。坐令铅椠老壮士，朝廷岂无忧国人。曩时豪气今谁在，会面只谋千日醉。听君汗漫驰古先，世事无何付蝉蜕。  

黄河  

黄河啮小吴，天汉失龟鳖。灵原潭下藕烂死，只有菖蒲不生节。白马桥边迎送胡，冀州断道无来车。新隄筑得高嵽嵲，旧隄杵声未可绝。  

酬李唐臣赠山水短轴李为刑曹杜君章知赏  

大山宫，小山霍，欲识山高观石脚。大波为澜，小波为沦，欲知水深观水津。营丘於此意独亲，杜侯所与复有人。不见李侯今五载，苦向营丘有馀态。齐纨如雪吴刀裁，小毫束笋缣囊开。经营初似云烟合，挥洒忽如风雨来。苍梧泱漭天无日，深岩老树洪涛入。榛林闇漠猿狖寒，苔藓侵淫螺蚌湿。纷纷禽散江干沙，有风北来吹蒹葭。前洲后渚相随没，行子渔人归径失。李侯此笔良已奇，我闻李侯家朔垂。跨河而北宁有之，曷不南游观禹穴。梅梁锁涩萍满皮，神物变化当若斯。元君画史虽天与，我论绝艺无今古。张颠草书要剑舞，得意可无山水助！他日李侯人益慕。  

跋遮曲  

君不见，鲁中群儿歌跋遮，跋遮跋遮何语耶？吴歈越吟初不省，恐自塞北传胡笳，跋遮胡为乐中华。试歌河涨水渐【尖。】车，河中耕泥春种麻。麻生三岁不开花，腰菱两角黑如鸦。渔父笑且语，谁能跋遮舞？君不见前年大旱河草黄，草中鱼子化飞蝗。又不见往年大雨雨决渠，渠中朽瓜生老鱼。蝗飞食场穀，击鼓烦趁扑。我家家具如笋束，今年梁山挠浊淤，儿无锄，麻姑来，渔荷锄，往卖锄，买网空市无。丁丁斫船斫屋栌，艇子如星唤施罛。夜唱《跋遮曲》，群鸣起白凫。  

赠戴嗣良歌时罢洪府监兵过广陵为东坡公出所获西夏刀剑东坡公命作  

三郎少日如乳虎，代父搏贼惊山东。硬弓长箭取官职，自说九战皆先锋。将军拳勇馈不继，痛惜灵武奇谋空。城头揶揄下俯走，壮士志屈羞填胸。平生山西踏霜雪，洪府下湿号儿童。闻名未识二十载，初见长揖东坡公。锐头短后凛八尺，气似饮井垂檐虹。只令不语当阵立，望见已是千夫雄。往年身夺五刀剑，名玉所擐犀札同。晨朝携来一府看，窃指私语惊庭中。红妆拥坐花照酒，青萍拔鞘堂生风。螺旋铓锷波起脊，白蛟双挟三苍龙。试人一缕立褫魄，戏客三招森动容。东坡喜为出好砺，洮鸭绿石如坚铜。收藏入匣人意定，蛾眉稍进琉璃锺。太平君子尚小毖，戒惧邾小母荓蜂。舞干两阶庶可睹，跳空七剑今何庸。我为苏公起扬觯，雅歌缓带聊堪同。从公请砺归作砚，闻公尝谏求边功。  

苕霅行和於潜令毛国华  

苕溪清，霅溪绿，溪水湾环绕天目。山间古邑三百家，日出隔溪闻打衙，长官长髯帽乌纱。不曾执板谒大尹，醉卧紫兰花影斜。紫兰花开为谁好？年年岁岁溪南道。不见西陵白发人，荆江夜雪唱阳春。阳春绝唱和者寡，客醉闻之双泪洒。夜来魂梦海中山，缥缈云涛烟浪间。云涛烟浪不可渡，睡觉秋风落桐树。秦吉了，秦吉了，言语无人会。无人会得奈君何，且向紫兰花下醉。  

芳仪怨事见《虏廷杂记》  

金陵宫殿春霏微，江南花发鹧鸪飞。风流国主家千口，十五吹箫粉黛稀。满堂侍酒皆词客，拭汗争看平叔白。后庭一曲时事新，挥泪临江悲去国。令公献籍朝未央，敕书筑第优降王。魏俘曾不输织室，供奉一官奔武强。秦淮潮水锺山树，塞北江南易怀土。双燕清秋梦柏梁，吹落天涯犹并羽。相随未是断肠悲，黄河应有却还时。宁知翻手明朝事，咫尺人生不可期。苍黄三鼓滹沱岸，良人白马今谁见？国亡家破一身存，薄命如云信流转。芳仪加我名字新，教歌遣舞不由人。采珠拾翠衣裳好，深红退尽惊胡尘。阴山射虎边风急，嘈杂琵琶酒阑泣。无言遍数天河星，只有南箕近乡邑。当时千指渡江来，同苦不知身独哀。中原骨肉又零落，寄诗黄鹄何当回。生男自有四方志，女子那知出门事，君不见？李君椎髻泣穷年，丈夫飘泊犹堪怜！  

五丈渠  

五丈渠，河水啮堤三里馀。悬流下喷水渤潏，讹言相惊有怪物。泺东渔子浮两舠，清晨径流双鬛摇。惊人跳起横触岛，大鲟十尺长夭矫。杀之信宿不敢言，并村稍稍闻者諠。伐鳞封肉担揭去，两日一村猫犬饫。夜来水泛州西原，青青百顷白波翻。里巫推变咎渔子，豫且贼神实为此。此邦一年不穀食，卖鱼取钱当常职。闻道相家口，津人无敢凭。大鱼死，小鱼灵。  

阎子常携琴入村  

阎夫子，通古今，家徒四壁犹一琴。今年二月雨霖霪，喜君垅麦如人深。屋间幽默咸池音，高山流水我非听。听我说君辛苦吟。薛老村西十里地，旱日燎原无柳林。芒鞋曳杖逐镰笼，当午未食饥烧心。芸芸麦田翻黄波，蝻虫盘穗如蜗螺。麦未收打催种豆，屋下迹少田间多。阎夫子，时我过，我与夫子良同科。四体虽勤口餔众，煮豆然萁穷奈何！人谓君琴语辛苦，此曲无乃伤天和。君不见，夫子宋围不糁犹弦歌。  

收麦呈王松龄秀才  

晁庄寂莫依东山，王庄负郭容往还。东山刺蓟深一尺，负郭家近饶盘餐。穿鞋戴笠随麦陇，旱日炎炎烟燎颜。贱贫辛苦事当尔，君屋鳞鳞三百间。  

饮城西赠金乡宰韩宗恕  

大夫盘中定州盏，三举檐花舞凌乱。请君行盏且莫稽，为君起赋饮城西。城西古道如涧深，东风吹沙不见林。虚堂更觉野原阔，榆柳浩浩波涛吟。杂花一园来远道，两株江南梅更好。樱桃已晚犹烂漫，百株如雪聊可绕。常时东风无此寒，常时诸君无此闲。且看瓶口似鱼贯，莫惜面文如缬斑。大夫工为宋玉赋，思不能涯字无数。秀才酷类东野贫，白屋青山愁曲身。籍成不肯羞北阮，主簿高材即仇览。成诗午景已妍和，罢酒花开应更多。山翁归不醉，当奈岘山何！  

和王仲甫病暑  

吴邦惮暑如蜂趸，河曲还遭长日晒。蔗浆金碗赖蠲烦，内托潜阴数为败。黄昏乍快风吹发，驱拊蚊虻坐明发。青衫主簿气如云，茂陵无事悲消渴。望洋河伯何为者，两涘无因辨牛马。何生狂梦涸归墟，喉舌汤汤未劳泻。能来一嗽华池津，七碗清风立有神。更寻齿下微妙诀，遣君体适仍魂平。案头白纸如堆雪，人事纷纷日将月。与君未遇尤四时，利害相磨生内热。  

赠送张愈秀才  

秋水幽幽济河道，君挂蒲帆若飞鸟。西风黄叶滞公车，鸡黍从君怀故庐。男儿自有四方志，世上相期独荣利。昔时马周徒步动天子，君今有用当如此。  

李成季得阎子常古琴作  

昔人流水高山手，此意宁从弦上有！阎侯卷舌卧闾里，意向是中留不朽。似闻绿绮置床头，暑雨东城无麦秋。赵传和氏斋五日，吴得湛卢当两州。李侯得意夸题柱，成诗欲使邀诸路。自有桓山石室弹，深屋时闻茧抽绪。无琴尚可何独弦，要识精微非度数。人生有累无非失，我欲心灰木为质。懒从徽的自凝尘，老向诗书逾爱日。自言结习久难除，犹理断编寻止息。焦城卜筑近连轸，归约阎侯亦萧瑟。旧闻君祖课木奴，试买瑕丘百株栗。  

同鲁直文潜饮刑部杜君章家次封丘杜观仲韵  

廷尉风流才绝尘，最怜高髻歌阳春。两鬟亦解倚瑟语，催送花前红袖舞。黄张翰墨海内名，席上生风清夏宇。封丘自倚笔势豪，不怕当筵赋鹦鹉。对酒含情古所怜，乐事几时如过雨。阮公炉边不拟归，陆郎班骓无用嘶。长灯照出帘幕外，缺月堕落藩墙西。斗酒双鱼何足贵，李侯气许山东吏。正须新面杂青槐，千里紫莼江上来。长船刻玉流霞动，快引不须帆橹送。自作新诗碧牡丹，箸击杯翻钗坠凤。芍药佳名闻昔人，满插不辞归帽重。倒床任作鼻鸣雷，屋上啼乌还唤梦。  

赠麻田山人吴子野余见待制李公诚之於汶上，苏密州在焉，始闻子野名  

汶阳我昔见苏李，人言吴子归未几。长啸春风大泽西，却望麻田山万里。不逢郑老溪上箭，欲致朱公路傍米。今年穷巷丝生发，马尾吹风化衣袷。定知赤鲤蓦波涛，何意黄冠惊仆妾。琅函万过阴魄悲，心无丹白钅卢生儿。山中种芝岂无侣，成都醉眠未当去。愿从王烈或见呼，试访孙登竟无语。弃家内愧非此流，此身天地一虚舟。未应齿豁尘埃里，乞与青精救白头。  

送北京学生曹慈明秀才之京师  

魏武子孙今寂寞，唐来只有画将军。邺城初见黄须面，尚喜登堂词若云。乃公白首图籍里，小心恐惧教其子。文章锦心仍绣腑，屠龙殚家安用许。半年系船康海门，官忙不共持一樽。冈头梨花吹欲尽，淮口汴流来正浑。鄙夫日欲向吴越，官满一封飞魏阙。著书虎观未敢言，蔽身蝉叶真痴绝。  

次韵和赵令佥防御春日感怀  

春塍雪消龟兆坼，冻柳冰蒲俱好色。走马城东眼乍惊，可怜前日非今日。结交从古天地间，百年谁见一人闲。王城尘土化衣袷，五鼓驱车休夜阑。况我崎岖二三子，圣恩释累从瓯蛮。雄豪久铩酒量窄，耎懦新长诗辞慳。王孙物外有高兴，数携王赵两红颜。上书自去千牛卫，挂席欲过三神山。灰馀方烈灶下响，雾廓初见岩中斑。醉吟谁共可怜春，江南太守旧诗人。赓酬不减笙磬答，秀发更为烟霞新。万卷藏书韦杜曲，忆子陈诗一言足。得意鲈鱼故未餍，多情桃叶应相逐。努力闲平盛世名，归及春风双鬓绿。  

漫成呈文潜  

无心看春只欲坐，偶骑马傍春街行。可怜愁以草得暖，一寸心从何处生？  

十年闭户不作舞，为客一整红罗裙。莫倚琵琶解写怨，朱帘垂下阿谁闻？  

平时无欢苦易醉，自怪饮乐颜先酡。乃知醉人不是酒，真是情多非酒多。  

吴松道中二首  

停舟傍河浒，四顾尽荒原。日落狐鸣冢，天寒犬吠村。系帆凌震泽，抢雨入盘门。怅望夫差事，吴山閟楚魂。  

晓路雨萧萧，江乡叶正飘。天寒雁声急，岁晚客程遥。鸟避征帆却，鱼惊荡桨跳。孤舟宿何许，霜月系枫桥。  

济州道中寄叶勋秀才  

晓路入西郊，新霜著鬓毛。贫交借羸马，慈母授征袍。野静狐狸出，天寒雁鹄高。艰难忆亲旧，清泪渍平皋。  

原上  

闭门遗日月，原上感年华。久旱无场藿，重阳有野花。萧萧几家静，脉脉一歧赊。向晚悠然去，秋风马尾斜。  

同鲁直和普安院壁上苏公诗  

畏暑聊寻寺，追凉故绕池。雨园鸠唤妇，风径燕将儿。散篆萦帘额，留云暗井眉。龙蛇动屋壁，知有长公诗。  

次韵邓正字慎思秋日同文馆  

平生邓夫子，文墨晚相依。台阁佳声在，湖湘爽气归。【慎思，潭人，再入馆。】诗夸束发密，笋叹耨苗稀。勤苦千秋事，川明水孕玑。  

雄深张子句，山水发天光。黄鹄愁严道，玄龟困吕梁。爱君豪颖脱，嗟我病伧囊。骥尾何当附，西风万里长。【属文潜。】  

蔡侯南国秀，经纬耿昭回。文史蛙生甑，风云蛰起隈。吾君求助意，之子为时来。万缕防秋费，何如一士才。【属天启。】  

气入中秋劲，更传午夜长。青灯蛾舞急，白月雁啼凉。羁旅生来惯，淹留久却忘。吟诗酬邓子，毕昴出东方。  

千秋岭上  

永日倦高跻，盘回四望迷。松根危抱石，岭路曲随溪。马腹飞云薄，山腰过雨低。阴崖不可度，谁此构长梯。  

送会稽关彦远罢官河北  

君年长我二十五，偶以气同均弟晜。三岁吹沙禹河曲，一身飞艇越云门。未缘狗监知才思，端向牛衣无涕痕。秋月圆时应待我，慧林孤磬澹朝曛。  

己酉六月赴上饶之谪醇臣以诗送行次韵留别  

小雅思深志不悲，反骚未与昔人违。五车谩苦君何益，三径都荒我未归。要过香垆双履步，却从彭蠡一帆飞。它年笑向张公子，应带烟霞满客衣。  

鱼沟怀家  

生涯身事任东西，药笥书囊偶自赍。柳嫩桑柔鸦欲乳，雪消冰动麦初齐。沙头晚日樯竿直，淮上春风雁鹜低。归去未应芳物老，桃花如锦遍松溪。  

送曹子方福建转运判官  

谈经草檄鬓华生，初拥闽山传节行。江入桐庐青欲断，溪从剑浦碧来迎。茶虽户种租宜薄，盐不家煎价欲平。要使祈招歌德意，君恩不为远人轻。  

泗州王谏议明叟留饮  

云水东游早岁怀，半生尘土却教回。两行堤柳关心在，一点淮山入眼来。北省主人夸酒好，南风稚子喜帆开。扬州底事牵行色，端为琼花芍药催。  

渑池道中寄福昌令张景良通直  

十年一梦间湖湘，欲往从之道阻长。可但知君爱彭泽，不应言我薄淮阳。马穿崤底流泉白，鸟下关头落照黄。愁作驿亭寒不寐，怀人思古九回肠。  

次韵邠倅王正夫  

函谷鸡鸣满面尘，夫君泛爱尚为亲。清时有味俱吾党，黄发相看更几人。物理未惊翁丧马，世情应笑子知津。似闻绝塞风沙苦，只约觥船莫负春。  

蠖轩孤坐寄曹南教授八弟  

畏暑经旬不涉街，蠖轩孤坐壁生苔。出檐碧筍犹争长，映户丹榴故后开。双蝶风前愁夜去，一蝉雨外送秋来。曹南瘦弟应相忆，白首迁兄未放回。  

次韵邠倅王正夫  

函谷鸡鸣满面尘，夫君泛爱尚为亲。清时有味俱吾党，黄发相看更几人。物理未惊翁丧马，世情应笑子知津。似闻绝塞风沙苦，只约觥船莫负春。  

蠖轩孤坐寄曹南教授八弟  

畏暑经旬不涉街，蠖轩孤坐壁生苔。出檐碧筍犹争长，映户丹榴故后开。双蝶风前愁夜去，一蝉雨外送秋来。曹南瘦弟应相忆，白首迁兄未放回。  

游华岳归道中望仙掌  

深岩踏遍寻归路，仙掌依然在碧虚。无限游人重驻马，岂惟狂客倒骑驴！挂图天汉朝霞上，落影秦关夕照馀。千古全生才一士，可怜登览尽丘墟。【希夷祠堂在观中。】  

罢蒲乾濠道中寄府教授之道弟  

冲寒到郡待花开，花未开时却遣回。敢意三年容我隐，只如千里访君来。二崤毂击何为者，五老云霾安在哉！更约劖诗猿虎谷，它年重过扫莓苔。  

元符戊寅与无斁弟卜居緍城东述情  

四海一居何处卜，北窗祇取见家山。要无名利来心曲，便有园林出世间。拙宦莫兴三黜叹，老归末厌百年闲。先君馀庆期之子，吾驾如今不可还。  

次韵李秬祥符轩  

云端红粉拊雕栏，谢守纶巾语笑间。游客乍惊人外境，居僧初识面前山。暂来犹足留公赏，借与真堪著我顽。铃閤多馀宾从少，谁教瓶盎不曾闲。【补之自谓。】  

国子监暮归  

杖屦清晨往，缣囊薄暮归。闲官厅事冷，蝴蝶上阶飞。  

答李令  

知音惭李令，问我复何为。道义惟添睡，功名只有诗。  

谯国嘲提壶  

何处提壶鸟，荒园自叫春。夕阳深樾里，持此劝何人？  

陌上花事见苏先生诗  

荆王梦罢已春归，陌上花随暮雨飞。却唤江船人不识，杜秋红泪满罗衣。  

临安城郭半池台，曾是香尘扑面来。不见当时翠軿女，今年陌上又花开。  

云母蛮笺作信来，佳人陌上看花回。妾行不似东风急，为报花须缓缓开。  

外舅杜寺丞永城守水作诗寄呈  

雪消冰动看通津，草长江南岸岸春。莫唱龙舟五更曲，扬州杨柳解愁人。  

约李令  

茅檐明月夜萧萧，残雪晶荧在柳条。独约城隅闲李令，一杯山芋校《离骚》。  

和胡戢  

相逢樽酒未辞深，握手盱眙十载心。车马凄凉人夜别，出门落月与横参。  

闻说归心已浩然，苏门况有子云廛。广文不去惭官长，系马堂阶要酒钱。  

题工部文侍郎周翰郭熙平远二首  

渔村半落楚江边，林外秋原雨外天。谁倚竹楼邀大艑，天涯暮色已苍然。  

洞庭木落万波秋，说与南人亦自愁。欲指吴松何处是？一行征雁海山头。  

赴广陵道中三首  

醉卧符离太守亭，别都弦筦记曾称。淮山杨柳春千里，尚有多情忆小胜。【南都留守使双鬟劝酒，小胜其字也。】  

急鼓冬冬下泗州，却瞻金塔在中流。帆开朝日初生处，船转春山欲尽头。  

杨柳青青欲哺乌，一春风雨暗隋渠。落帆未觉扬州远，已喜淮阴见白鱼。  

扬州杂咏  

皂荚村南三里许，春江不隔一程遥。双堤斗起如牛角，知是隋家万里桥。  

龙兴寺里青云干，后土祠中白雪葩。五百年间城郭改，空留鸭脚伴琼花。  

宿采石追怀沈丘叔父同应诏渡此今二十七年矣而叔父谢世补之方远适泣涕成篇  

二十七年前应诏，黄昏同上木兰舟。江山依旧人琴寂，白首南迁泪迸流。  

题庐山  

南康南麓江州北，五百僧房缀蜜脾。尽是庐山佳绝处，不知何处合题诗。  

遇赦北归  

山犹故险水犹奔，无复前年溅泪痕。自是人心随境别，橹声帆色尽君恩。  

皖口寄怀前太平守陈公度龙舒人  

常爱东陵早拂衣，我行曾不叩荆扉。凭君天柱峰头望，看我扁舟几日归。  

初望庐山  

休说江南青未了，一庵一径可容身。宦程正迫西风急，未是庐山伫足人。  

贵溪在信州城南其水西流七百里入江  

玉山东去不通州，万壑千岩隘上游。应会逐臣西望意，故教溪水只西流。  

泊思禅寺呈廖明略其地盖干越寺在琵琶洲上  

迟君干越思禅寺，弥月忘归住翠岚。忽见琵琶洲上月，始惊全室在天南。  

将行陪贰车观灯  

行歌红粉满城欢，犹作常时五马看。忽忆使君身是客，一时挥泪逐金鞍。  

栗区村与无斁别  

十年投分皆卿相，四海论心只弟昆。老忆躬耕困随牒，春风挥泪栗区村。  

题谷熟驿舍二首  

驿后新篱接短墙，枯荷衰柳小池塘。倦游对此忘行路，徙倚轩窗看夕阳。  

一官南北鬓将华，数亩荒池净水花。扫地开窗置书几，此生随处便为家。  

### 鸡肋集补钞  

晁补之  
行路难和鲜于大夫子骏  

赠君珊瑚夜光之角枕，玳瑁明月之雕床，一茧秋蝉之丽壳，百和更生之宝香。秾华纷纷白日暮，红颜寂莫无留芳。人生失意十八九，君心美恶那能量。愿君虚怀广末照，听我一曲关山长。不见班姬与陈后，宁闻衰落尚专房。  

自题画留春堂山水大屏  

胸中正可吞云梦，盏里何妨对圣贤。有意清秋入衡霍，为君无尽写江天。  

塔山对雨  

山外圆天一镜开，山头云起似浮埃。松吟竹舞水纹乱，坐见溪南风雨来。  

谢王立之送蜡梅  

去年不见蜡梅开，准拟新年恰恰来。芳菲意浅姿容淡，忆得素儿如此梅。立之家小环。  

八音歌答黄鲁直  

金兰况同心，莫乐新相知。石田罹清霜，念此百草腓。丝看煮茧吐，壬听愤悱语。竹马非妙龄，美人恐迟暮。匏系鲁东家，今君尚天涯。土膏待阳瘅，气至如咄嗟。革薄难为廓，士迫下流恶。木无松柏心，穴处蝼蚁托。  

次韵李秬梅花  

寒岩幽雾不曾开，残雪犹封宿草荄。一萼故应先腊破，百花浑未觉春来。惭非上苑青房比，误作唐昌碎月猜。常恨清溪照疏影，横斜还许落金杯。  

次韵李秬双头牡丹  

寒食春光欲尽头，谁抛两两路傍球。二乔新获铜台怯，双隗初临晋帐羞。月底故应相伴语，风前各是一般愁。使君腹有诗千首，为尔情如篆印缪。  

次韵李秬约赏牡丹  

夭红浓绿总教回，更待清明谷雨催。一朵故应偏晚出，百花浑似不曾开。常夸西洛青屏簇，久说南徐紫线堆。任是无情还有意，不知千里为谁来。  

## 鸿庆集钞  

孙觌  
湖州天宁寺饮王生二首  

莫斗蜗两角，且共貉一丘。夷踞坐我旁，汝岂河南驺。割肉一噉之，徐以大白浮。哙伍君勿谯，笑谈起封侯。  

诸家迹便扫，得此一老兵。江东醉司马，酒中尚求名。哀战南山箕，不平自号鸣。慎勿歌乌乌，作此老婢声。  

富阳道中二首  

渺渺行云幔，溶溶曳水衣。雷翻巢堕乳，风落网黏飞。独拄青藜杖，来推白板扉。平生丘壑道，漂泊寸心违。  

白帽炎州客，青裙酒姥家。微风摇扇浪，细雨落檐花。客舍休占鹏，蛮村欲馔蛇。会令醒复醉，高枕送生涯。  

兰溪津亭病起  

风波涌地千沤发，创痏钻皮百箭攻。药裹关心防二坚，谤书盈箧忤三虫。剖瓜女隶方祈巧，结柳奴星也送穷。笑我平生持螯手，未应咄咄左书空。  

三衢闻都督兵溃常润间怀舍弟而下  

紫荆有信欲开花，黄犬无情不到家。偶坐厌闻乌嚄嚄，杯行喜听鹊查查。同看明月人千里，相望孤云海一涯。骥子熊儿无恙否？风云惨澹斗龙蛇。  

疏山寺次白文林韵二首  

藜杖匆匆集晚林，长廊破壁撼钟音。天涯流落相逢地，杯酒殷勤莫厌深。万里功名飞燕颔，千金博饮炙牛心。更闻好句惊人倒，一洗蛮烟瘴露侵。  

黄花翠竹小丛林，卧听南山白石音。螘斗已空遣垤在，蜗跧终恋故庐深。掀髯一笑追前谬，礼足同参看此心。且向疏山结香火，人生莫受二毛侵。  

明水寺五代末危全讽据临川时所建画像至今存焉寺旁最高峰有祠屋一区道士居之  

台殿何年有，千岩紫翠间。金仙佛世界，羽客道家山。骨朽馀三窟，皮存尚一班。伤心千古泪，相伴雨潺潺。  

崇仁县  

万山攒拥天一笠，北风吹雨两鬓湿。饥乌绝叫护巢飞，老蛟怒起挐云立。孤城短日砧杵急，骑驴渺渺冲泥入。桑枝倒折机杼空，道傍废井无人汲。遗民到今传旧邑，击水华鲸浪三级。故物漂流首战馀，客子起坐万感集。小驿香醪如雪汁，一杯快作长虹吸。酒醒寂历照短檠，幽咽数声邻妇泣。【县人喜竞渡，乱后如故。】  

遣兴  

乱后煎百虑，老去无一欣。故人尺书至，好语中夜闻。坐久百虫绝，开帘月纷纷。长歌侑一醉，酒醒击空尊。  

山行憩田舍老父出迎以黄柑白酒为饷  

藜杖扶来雪满簪，谆谆好语意深深。酒倾白堕杯行玉，橘破黄苞坐饤金。醉起莫辞田父肘，甘馀须识野人心。匆匆不尽扳留意，挽袖丁宁更一临。  

两日复往次前韵  

寒蔬离离银线乱，【临川出蔬号银绦。】冻醴滟滟玉井深。坐荫庭松翘翠盖，行穿野菊布黄金。犬迎客入喜见尾，鹊随人语欣会心。俗里淹留怕轑釜，驱儿招唤得重临。  

明水逵老以黄甘荔子土芋为饷小诗答谢  

客居莽牢落，幽绝无四邻。岁穷有衣结，日晏犹甑尘。偪仄戎马间，敢厌薪水勤。故人情义重，采采青泥芹。小摘持寄远，分馀为情亲。丹荔擘轻圆，黄甘破芳辛。蹲鸱劝加餐，风味亦可人。渺渺山涧曲，浩浩水云晨。踞垆有前诺，两翁对然薪。眼缬眩红绿，共此无边春。  

次韵王子钦立春  

岁晚惊呼身已老，天涯流落首空回。便将酒力推愁去，且放春光入眼来。人语嘻嘻争斗草，宫花闪闪艳妆梅。雪消水暖春江动，绿涨葡萄万斛醅。  

游东塔雨中夜归  

山色凌寒春尚瘦，潭影涵空清可漱。漠漠云行紫翠间，斑斑雨湿黄昏后。火炬穿林鸟出巢，人语阗门狗窥窦。杖藜有兴会重来，更待黄鹂哢晴昼。  

清明日与范季实诸人过胥泽民别墅小集  

水满双飞白鹭，花深百啭黄鹂。寒食清明过了，一川烟草离离。  

兀兀三杯卯困，昏昏一枕春融。酒醒落花风里，梦回啼鸟声中。  

曹山绝句  

毁瓦区区为食谋，半生炊黍在刀头。一廛会入扶犁手，不上陈登百尺楼。  

题妙觉寺壁  

叶底红稀不见花，枝头绿暗可藏雅。春归古殿苍苔满，一点笼灯隐绛纱。  

再至  

老眼逢春病有花，淋浪醉墨字如鸦。悬知不是唐王播，惭愧高僧护碧纱。  

宿妙觉竹庵赠静老  

青山映落日，澹澹烟中明。出门无所投，曳杖随意行。破裓僧两三，喜笑争邀迎。曾巢俯修竹，飞星动高甍。老人如宿昔，真契同三生。遇人无戚疏，出语恶不情。寥寥风马牛，肝胆欲尽倾。怪我胸中山，硉兀尚不平。邯郸乐无度，短梦一饷荣。蛮触怒不休，暴骨千里横！微言起我病，内愧面汗骍。早知天宇大，岂有世网婴。举扇障西风，浣此沧浪缨。  

别如老  

同舟无胡越，四海皆弟兄。吾人虽晚接，一笑盖已倾。世乱识真态，途穷见真情。曳杖扣禅扃，撞钟听靴鸣。小窗风雨夜，对此二榻横。吾身如木偶，春至不复荣。岂无三宿恋，天雨方流行。去去得首丘，归田践更。  

徙寓妙觉佛舍胥又民补被相过赋夜坐  

客居厌穷独，蓬艾翳环堵。庄舄尚越吟，钟仪犹楚语。吾人有奇操，空洞见城府。相逢逆旅中，雾豹初一睹。拘囹赋囚山，避谤憎市虎。褰裳肯过我，崖峤走风雨。微吟对清夜，破此五月暑。坠露浥金茎，空花堕犀麈。孤灯映笼纱，冷艳翳复吐。耿耿遂不眠，逢逢听晨鼓。  

次韵王子钦  

二年客尘土，独夜忧悄悄。遇酒一破颜，歌呼醉连晓。寸心为谁明，伴此孤月皎。枯楠郁峥嵘，老幹空自表。蚁穿万孔萃，蛛挂千丝扰。白鹄逝不来，岂敢更择鸟。  

熊夫人遗介欲婿泽民小诗戏之  

墙头邻女三年望，户外文君一笑窥。欲得贤夫嫁张耳，此真佳婿是羲之。定知不折飞梭齿，似说先齐举案眉。不信侯门深似海，水流红叶谩题诗。  

静老通幽轩  

诸峰倚崔嵬，众壑隐奔峭。寓目欣有击，会心领其要。开庐结茅竹，代翳斩蓬藋。此君亦可人，玉立尽娟妙。风酣翠相倚，月吐青自照。窈眇非世音，鸶鹄中夜啸。烟尘暗北关，烽火被南徼。便欲老三闾，终焉隐屠钓。  

秋夜二首  

山寒蔼暝姿，枫老带涨痕。兰摧桂亦折，往往归其根。万籁各收声，一气中自存。鼻斤无可斫，尻驾不复奔。孤光照独夜，月落低金盆。  

寥寥犬吠村，微月耿黄昏。鸡豚市井空，虎豹窟宅尊。元龙百尺楼，独帅谁与论。酒圣且复中，愁魔自惊奔。弹铗归去来，稚子候柴门。  

自崇仁趋新淦，凡四夕乃至，一寓道观，三止僧舍皆留一夕而去，赋小诗记之。  

奴原寺  

稚子应门立，老僧迎客入。湛湛玉甃寒，唧唧铜瓶泣。小轩风雨过，窗户青红湿。晚花发秋妍，黄蜂正衙集。  

化度寺  

失路迷千嶂，投林借一枝。扣门竹西寺，立马日斜时。矍铄僧窥户，睢盱犬透篱。定知嫌不速，明日与君辞。  

栖霞观观在麻岭之下  

云表朝飞屐，松残晚驻鞍。破扉联白板，槁项系黄冠。径雨喧风箨，汀沙立露翰。小窗床坐好，对此百忧宽。  

三山寺二首  

斜日半窗明，无人独掩扃。风铃时自语，雪柏老终青。立鹊参差见，微泉断续听。老僧浑不语，危坐卷残经。  

异县久为客，穷途饱所更。对床云伴宿，曳杖月同行。到处身如寄，看山眼暂明。平生饮中趣，酒贱且频倾。  

再和何袭明  

沙平雪漫水涵空，路入千岩紫翠中。村远微明渔舍火，楼高斜矗酒旗风。可怜方外狂司马，来伴田中一秃翁。南北相望三十载，心期不改断金同！  

何嘉会寺丞嫁遣侍儿袭明有诗次韵  

鲁阳之戈倚半空，谁能一郤日再中？惊回十二巫山雨，永隔三千弱水风。瘦语尚传黄绢妇，【嘉会侍儿以妙为名。】多情好在紫髯翁。谪仙尚有杯中月，独舞婆娑醉影同。  

迎薰堂小集袭明用前韵再和  

饮痛琼艘百柁空，参横斗挂月当中。不愁马上衣沾露，且看樽前帻堕风。未办清歌娱醉客，莫将强韵压衰翁。悲饮冷淡君应笑，注瓦倾银一体同。  

长乐寺（嘉会常置酒，饯哥歌姬於此。）  

万瓦冠松壁，千嶂锁云庄。故人置酒地，清夜灯烛张。破壁挂月阙，遗笙啸风廊。妖歌倾四座，醉卧锦瑟傍。寂寂花絮乱，匆匆莺燕忙。雍门已陈迹，馀音空绕梁。我来久徘徊，惊呼首一昂。老僧独依然，坐对柏子香。  

志新遣两介致书馈以巴源纸黄甘珠榄大栗鹅鲊胎虾为饷戏作长句  

巴江新捣万谷皮，褚生粉面肤凝脂。故人千里特寄我，落笔宛宛天投霓。绨囊丹果十袭包，爆栗飞烬石火敲，红盐著树落青子，香雾噀手披黄苞。苍鹅无罪见菹醢，苦酒濯之光五采。虾跧久已成枯腊，咫尺波涛渺江海。客舍争席纷满前，馈羹不复五浆先。殷勤重饷有吾子，两夫荷担赪其肩。  

蜀妇新寡从何纯中读左氏戏呈纯中  

麟经束高阁，掩卷有三叹。朱弦久零落，鸾胶续其断。英英左阿君，独唱音节缓。故是我辈人，吹箫得幽伴。先生拥绛纱，弟子褰素幔。一挥斫鼻斤，便举齐眉案。  

宜黄尉李集义遗书问安否小诗为谢  

三年著南冠，两见芳岁新。朝为虫蛇侣，暮与魑魅邻。行随木上坐，卧对竹夫人。独有金石交，不废风雨晨。书来一吊屈，我已屡厄陈。啧啧爨下桐，嗷嗷辙中鳞。縆以朱丝绳，放之碧海津。穷途得重惠，肝胆大轮囷。  

题硖江萧氏庵二首  

雪屋清如洗，云崖翠作堆。破扉风自掩，败壁雨先颓。野色初还柳，林香尚有梅。沧江千万顷，一鸟镜中回！  

云逐归心乱，山随望眼赊。疏林欹晚照，浅溜咽春沙。客路三年过，僧窗一笑哗。此生安税驾，有地即为家。  

宿善法寺再赋二首  

水绕禅窗净，香凝古殿深。读书不求解，酹古聊自斟。塔铃已无语，匣琴犹有心。独谣西阁夜，风满快哉襟。  

爱竹门可款，命车壑初寻。鸟啼春院静，人语夜堂深。鼠迹留僧钵，蜗涎涴佛金。邻翁笑相命，春酌夜沉沉。【田云朔从政置酒。】  

再过天长寺  

山立起平案，松偃卧枕冈。尚怜桃靥小，已见麦头昂。检事关兵气，逃禅入醉乡。平生湖海兴，一棹付慈航！  

分宜道中  

老牯挽犁泥没膝，剡剡青秧针水出。大麦登场小麦黄，桑柘叶大蚕满筐。猿鸟初呼聚俦侣，缫丝百箔闻好语。此时物色不可孤，劝君沽酒提壶卢。  

礲岩寺  

千松夹道直，一水抱村流。清绝小丛林，绕舍竹修修。老僧惯见客，坏衲雪满头。野果拆奇苞，畦蔬翦新柔。漂零五管去，邂逅一笑留。诗成写君壁，记此梦中游。  

灵泉寺  

窗户遥开紫翠间，小桥独立听潺潺。意谐独有清风共，兴尽聊随落照还。但见虚童蒙白帢，且无泷吏发骍颜。风花雨叶元无定，何必区区恋故山！【岭外虚市，市人大半以白帢蒙首。】  

七星岩  

十载汙修门，簪橐侍帝垣。五云深莫窥，众星拱以繁。一坐牍背书，身落海上村。山川发馀想，钟鼓眩昔闻。星图焕斗极，两两错地文。今日复何日？乘槎造天阍。日月起可挟，参井立能扪。谁当揭其柄，为我酌瀛尊。  

龙隐岩  

跳波触石喧，古木抱崖拥。老蛟厌泥蟠，一笑作潭洞。孤峰起崷崒，哀壑浩呼汹。腥风噤蛙淫，冻雨落毛氄。凛凛白昼寒，瘴发立尽耸。旱气曛日黄，缩爪但阴拱。悠然四大海，敛此一毛孔。安得化为霖，蕙叶有光宠。【时祷雨未应。】  

西山超然亭  

庞区翳榛莽，地瘴藏百怪。西山何轩轩，拔脚风尘外。中萦一绕蟠，侧立两壁对。旁连九疑高，远控三湘大。孤亭坐林杪，俯见飞鸟背。号方泣二女，御魅窜四罪。谁云窘囚拘？故自脱天械。飘飘思凌云，万里风雨会。  

饮修仁茶  

烟云吐长崖，风雨暗古县。竹舆赪两肩，弛担息微倦。茗饮初一尝，老父有芹献。幽姿绝媚妩，著齿得瞑眩。昏昏嗜睡翁，唤起风洒面。亦有不平心，尽从毛孔散！  

九日次献花铺李卫公贬海外，道过象江，蛮女献花於此  

古路三叉口，青裙两髻丫。更无陶令菊，空想卫公花。破屋堆黄叶，清江缭白沙。殷勤邀一醉，蜑酒压梨楂。  

到象州寓行衙太守陈容德携酒见过  

饤坐黄甘噀手香，堆盘丹荔照人光。莫辞蜑酒一尊赤，会压瘴茅千里黄。未省谗言遭薏苡，直将空腹傲槟榔。酒醒梦觉知何处，树影参差月满廊。  

南山寺  

千丈云根荫此邦，沉沉寒影卧秋江。潭空映日苍虬动，烟暖翘沙白鹭双。梦觉滩声喧客枕，吟馀竹色满僧窗。诗成绝叫曾楼上，听我洪钟万石撞。  

安心是药本非禅，遇胜欣随意所便。嚼蕊拈花身老矣，穿云涉水思茫然。行逢酒伴操觚去，倦憩僧窗借榻眠。寄语桃源问津者，人中今是地行仙。  

别象州陈守容德  

三年客殊方，荣悴不堪说。迢迢家万里，奄奄命一发。使君古丈夫，兴哀在缧絏。平生风马牛，旧识比鹣蟩。欣然一笑粲，破此百忧结。皇恩下天扉，泪泣孤臣血。行厨洗玉盘，载酒助欢悦。庖珍问五鲭，饼字炊十裂。徙突今未黔，班草尺一诀。何须更秉烛，端是梦中别。  

雉山寺青萝阁  

蛮村避谤三年过，野寺寻僧半日闲。小槛吹香花漠漠，断崖漱碧水潺潺。桄榔叶底秋声满，柏子烟中午梦还。便拟买舟随钓叟，一蓑烟雨系沧湾。  

蒙亭二首  

小筑三间足，雄包万象并。遥波通极浦，落日抱孤城。小语千岩应，长歌百蛰惊。坐看衣屦上，漠漠晚云生。  

落拓诗酒伴，疏慵粥饭僧。荡胸开远抱，拄颊见高棱。鸟倦犹闻语，蛟寒正可罾。一区如可卜，吾不愧陈登。  

发桂林刘帅立道同诸司出饯於甘棠渡口二首  

行尽海北天，笑指湘南路。使君载酒醪，拥节东城驻。前驱千纛直，纵猎万人呼。尘流翳白日，十里映黄雾。何人楫迎我？一苇横江渡。渺渺倦鸦翻，相随归薄暮。  

汹汹号万窍，飓风吹海浑。冥冥蔽一天，瘴云埋日昏。南荒底处所，黄苇三家村。谁云花解笑，但有鸟能言。缪恩解南冠，归路首北辕。酒行可以起，稚子候柴门。  

北归过永永守赵君宰置酒万石亭  

三湘陌上逐臣归，万石亭中送客时。拄杖披榛行莽苍，汲泉磨藓看魁奇。天倾五色遗娲补，谷变千年出岘碑。何似蹊边小桃李，向人膏面出风姿。  

宜春台呈太守陈次明  

闻说宜春好，曾台试一登。陇泉悲瑟瑟，松雪见层层。孤绝烟中寺，微茫树下僧。诗工传写妙，不数画师能。  

再过曹山示如老  

不羡鹏南运，聊随雁北还。扪天上何岭，犯雪过曹山。偶别万里去，重来一梦间。观河见如旧，双鬓自斓斑！【曹山在何岭之下。】  

送智海上人二首  

大师兴趣在江湖，拄杖扶行稳当车。苦要诗翁淡生活，穿云涉水到西徐。  

折鼎支砖日半欹，拾薪乞米为朝饥。昏昏一点炊烟里，见我邯郸梦觉时！  

马迹上冢遇大风雨书僧壁二首  

松竹骚骚绕舍鸣，沙头一夜雨连明。冲泥裹饭浇新冢，野哭干霄共一声。  

白帢排肩上冢归，饥鸟攫肉纸钱飞。东家已改清明火，一点炊烟上翠微。  

读沈德润诗卷时沈寓金沙寺  

系马门前柳，投鞭息吾驾。青林合扶疏，木杪抗风榭。沈郎天骨清，众垤立嵩华。闭閤卧读书，一榻过僧夏。尤工五字律，句法窥鲍谢。无穷真炙裸，有味乃食蔗。我老复何为，齿发日夜化。寅缘苇间见，拊髀起一咤。悬知掷地响，自欲补天罅。坐令长安纸，顿起千金价。  

望道场山塔  

碧玉旋螺插暮烟，遥看桂子落僧前。试寻白水田头路，一苇横江浪接天。  

萧寺知名四十年，身投笼槛到无缘。行人指点松间路，正在孤云落照边。  

横山堂  

波间指点见青红，雪脊嶒棱倚半空。幻出生绡三万幅，游人浑在画图中。  

苍云十亩荫平宽，露叶风枝绕舍寒。莫遣先生赋归去，且令小吏报平安。  

溜雨苍皮四十围，年来又见子孙枝。龙锺白首门前客，待看成阴合抱时。  

题谷隐  

碧瘦峨千叠，清深涨一篙。红轻花似肉，绿细柳如缲。句好无强对，神超有独遨。苇间青蒻笠，彷佛见秦逃。  

送径山僧  

桑枣翳一丘，风雨鸣四壁。晨门响丁丁，一笑喜折屐。臞仙诗作瘦，句有径山色。哀弹发朱弦，妙寄追白石。虚名子过听，愧卧不能夕。归袖挽莫留，凌空看飞锡。  

华亭朱师实中大燕超堂  

海禺纳万艘，市区沸百贾。黄尘翳白日，千骑腾一鼓。蛟巢十字路，四顾尽旷土。蜗角两大国，一怒有标杵。角名眩多卢，聚讼攻众楚。昏气自成雾，濯濯汗浃雨。朱公误涉世，吏隐寄圭组。俗缘堕人境，心大接天宇。搴芳采莲舟，撷秀艺药圃。山寒石棱紫，树老松鬛古。风牵碧罗卷，雨压翠纛舞。宁须鸟催酤，自有花解语。观鱼乐洋洋，梦蝶飞栩栩。坐令游侠窟，化作仙佛土。高卧水国秋，静憩月庭午。不假壶公龙，天上有官府。  

洞庭善庆堂置酒小诗寄之  

幽绝小蓬壶，参差见画图。乱青山四出，一碧水平铺。洲蕊红相照，沙茸细欲无。莲房骈百子，橘圃聚千奴。布谷休催种，提壶且劝酤。楚腰飞燕燕，秦缶和乌乌。便旋惊回雪，连娟引贯珠。西风催画鹢，落日咏骊驹。浩荡川原隔，惊呼岁月徂。寥寥清夜梦，直提控抟扶。  

兴化朱公大卿没於庚申岁既除丧矣其子彦实过余於晋陵留十日而别赋小诗以饯之  

柴扉忽枉故人车，蹈履欢迎一笑初。梦里覆蕉疑有鹿，食前弹铗叹无鱼。匆匆注瓦浇村酿，草草供盘折野蔬。他日死生君一访，上林鸿雁有书无。  

多宝院  

穿云访幽伴，倚杖苍崖根。冥冥篁竹中，古寺松为门。野僧营一饱，乞食山下村。拥鼻且独谣，未觉钓石温。世事风雨过，岁阴波浪奔。飘然得远游，寄此五石尊。  

甘陂庄院  

张公卧江海，戢羽如鹏蹲。平生廊庙具，投老三家村。一壑身所寄，万里心自存。买花红间坐，种竹青满门。似闻橘生奴，渐见桐有孙。提壶时见招，一笑空罍尊。  

寄题莫谦仲山居  

鱼盐市井富，冠盖车马路。生息自相吹，晨门黕如雾。超然尘外躅，峍兀见砥柱。汤汤海横流，自有安立处。幻泡水上沤，空华草头露。一峰独苍然，岁寒但如故。醉搴庭下花，吟绕池边树。便有山中臞，来随白云屦。  

过慧山方丈皞老酌泉试茶赋两诗遗之  

萧萧呵兰若，桑苎有故家。佛屋倚高寒，僧蹊抱欹斜。殷勤泉上客，流落瘴海涯。蜑酒压梨楂，蛮烹啗蛙蛇。光洁镜一奁，照影空自嗟。老僧荐茗粥，芳鲜凝露华。驱除鼻中雷，扫尽眼界花。飘飘思凌云，摄身上苍霞。  

过枫桥寺示迁老三首  

白首重来一梦中，青山不改旧时容。乌啼月落桥边寺，欹枕犹闻半夜钟。  

三年瘴海卧炎霄，梦隔清枫一水遥。万里归来悲故物，铜驼埋没草齐腰！  

翠木苍藤一两家，门依古柳抱谿斜。古城流水参差是，不见玄都旧日花。  

吴门道中  

数间茅屋水边村，杨柳依依绿映门。渡口唤船人独立，一蓑烟雨湿黄昏。  

一点炊烟竹里村，人家深闭雨中门。数声好鸟不如处，千丈藤萝古木昏。  

罨画溪行四首  

老牯浮鼻水中归，彩雉应媒桑下飞。萝茑冥冥山四起，数家鸡犬烟树里。一支新绿涨晴沟，杨柳中间系小舟。罨画溪头乌鸟乐，呼风唤雨不能休。  

蝶趁花飞争入坐，倚空百尺游丝堕。乱山衔日半船明，断云载雨前村过。蕨芽戴土小儿拳，渔市人归柳贯鲜。罨画溪头人语好，烹鱼煮蕨饷春田。  

沙头绿暗已藏鸦，竹里犹残一两花。蜗庐抱柳开新国，燕语窥帘忆旧家。春风有信自年年，罨画溪边柳系船。陶情满满酒如泉，醉与长瓶藉草眠。  

翠木苍藤缭白沙，槿篱茅店野人家。了无狡兔营三窟，只有黄蜂趁两衙。树头猎猎酒旗风，罨画溪边卖酒翁。银瓶快泻清若空，令君一笑面生红。  

龟潭二首  

稚竹缘崖瘦，苍藤翳树昏。野花浑少态，谷鸟自忘言。独曳烟中策，来倾月下尊。乐哉无与共，幽兴在桑门。  

蜗舍三间小，龟泉一勺甘。《楞严》浑不看，弥勒久同龛。潭影千峰倒，云梢万木参。岩花自无主，红雨落毵毵。  

题董令升待制朋溪  

先生溪上宅，华榜有殊称。已为山作主，更与溪为朋。高甍俯流水，坐见南山棱。濯发云破碎，湔衣雪崩腾。老蟾驾月来，潋滟一镜升。举棹击空明，玉壶响春冰。夜久群动息，一啸清风兴。手持修月斧，自控赤鲤乘。  

李茂嘉寄茶  

蛮珍分到谪仙家，断璧残璋裹绛纱。拟把金钗候汤眼，不将白玉伴脂麻。  

春事  

茅栋依林出，松扉傍水斜。浮苍围百叠，乱绿翳三叉。屋破蜗书壁，庭芜鹤印沙。小桃供一笑，已著两三花。  

黄鹂遗好音，碧草萦别恨。雨擢翠千寻，风敛红一寸。持醪散百忧，琢句破孤闷。呼童数击鲜，无久诸郎溷。  

游金沙寺寺有陆希声侍郎读书堂在颐山上  

一龛明灭佛前灯，破裓犹残一两僧。说似鸿盘读书处，试寻幽伴拄乌藤。  

绿筍遣苞半出篱，青溪一曲翠相迷。古苔称意坏墙满，好鸟尽情深树啼。  

岁暮郊行  

残雪溶溶水波冻，山空翠湿衣巾重。东家西家酒初熟，南枝北枝春欲动。班坐偶随鸥鹭集，意行适与牛羊共。直将万事付狙公，莫浪欢喜蹋破瓮。  

臞菴浮天阁  

黄芦吹雪满汀洲，万里烟波接素秋。数点征帆天上落，一轮斜日水中流。长桥蹋月随幽伴，小阁浮天赋远游。便买一舟为泛宅，此生何必老菟裘。  

向伯恭侍郎致政芗林筑一堂名之曰企疏晋陵孙某闻而赋诗  

铜臭应作么，梦尸当得官。喁喁鱼聚沫，戢戢蚋集酸。高人有远抱，一笑视鼠肝。水将洗耳用，山作拄颊看。种芳茹秋菊，搴秀纫春兰。披披芰荷衣，采采苜蓿盘。三径偭真境，一瓢非世欢。富贵挽不来，为我歌考槃。  

且学方回痴，莫羡董公健。谁令躯七尺，浪作青紫楦。更摇乞怜尾，仍出吊丧面。芗林有老仙，早具佛眼见。国恩傥粗酬，己债遂焚券。驱除竹马弃，狼藉刍狗践。寥寥汉二傅，千载一关楗。竟日饮无何？更补《离骚》传。  

湖洑上冢系舟丁山田舍小憩  

清溪三百曲，一片春风绿。茅屋有人家，窈窕閟深竹。老去耽田里，寓目快新瞩。风漪卷翠绡，云巘镂苍玉。寻盟唤白鸥，解佩赎黄犊。独啸无一人，传声满空谷。  

妙光庵  

孤烟抱水村，落日满云树。乱山如连环，杨柳是门处。青缭竹溪湾，翠点苔石路。钟鱼寂无声，白日掩僧户。茗碗酌云腴，香篆擢烟缕。坐稳不知夕，炯炯山月吐。  

吴汉逸家荆溪蓄古书奇器甚富余欲造观而未果赋小诗先之  

高人卧江海，烟雨三家村。白眼憎俗徒，青山自当门。披图望千载，耿耿尚自存。金铸騕褭蹄，漆书科斗文。虬螭盘六印，牺象刻四尊。剑包虎皮斑，琴漫蛇腹纹。犹吐星芒寒，尚带雷斧痕。我亦望古者，昂昂真戴盆。傥未倚门挥，应许置榻论。从公问奇字，载酒过子云。  

寄题四明吴勰拙轩  

分寸跻攀曳九牛，一锥无地拙於鸠。穿缄结缕非吾事，不上天孙乞巧楼。  

老罢谁当问喘牛，羁栖且作寄巢鸠。盖茅一把藏吾拙，便是元龙百尺楼！  

雨  

山空发清响，楼迥落馀飞。掩冉花头重，浑酣水面肥。喧豗沉地镜，飘洒净垣衣。数点苍茫里，饥乌接翅归。  

小园春事  

屋头唤雨泥滑滑，万瓦纷披土囊发。西园春事一时休，繁红浸漫乱烟脂雪。绿萝高张翠羽盖，苍巘中断青玉玦。不见枝上一点红，千顷桑麻光似泼。  

小园花柳春争发，风雨颠狂二三月。断梗梢空转若蓬，细红糁迳繁如缬。叵堪绕屋溜潺潺，可厌触途泥活活。不妨暂柅故人车，大似陈公井中辖。  

吴门道中  

小桥分路各西东，寂寂松窗半掩篷。客梦悠扬残酒里，一池荷叶雨声中。  

连雪苦寒  

霜气森森背有芒，风棱摵摵面疑鎗。破衾且作龟头缩，短裾愁牵鹤胫长。  

焦山吸江亭  

昔年携客寄僧龛，败屋疏篱一草庵。白首重来看修竹，连山楼观亦耽耽。【东坡诗云：金山楼观何耽耽，撞钟击鼓闻淮南。焦山何有有修竹，采薪汲水僧两三。】  

万顷苍茫一岛孤，潭潭云海现毗卢。问君汲尽西江水，中有曹溪一滴无。  

雨中泊蜀山见渔人自山半负樵入舟鼓棹而去  

一嶂横青霭，千沤起碧浔。行穿山半腹，坐占水中心。蹋雨松蹊滑，冲烟蓼屿深。时来有登涉，应不系升沉。  

读类说二首  

亡是谈乌有，彭郎得小姑。谁言鸠作妇，谩道雁为奴。络纬那能织，提壶岂解酤。龟兹堪一笑，非马亦非驴。  

额痒会出耳，足闲仍有氂。石顽飞作燕，楮老孕生鸡。枫癭那因怒，松枋岂是肥。君看转丸手，亦复化神奇。  

能仁寺悟上人来枫桥访余索诗赋两绝句  

撚断吟须皱两眉，镂冰琢雪等儿嬉。解啼孤月如鸡口，堪笑穷郊作许悲。【韩吏部诗云：有穷者孟郊。郊《闻鸡》诗云：似闻孤月口，能说落星心。  

老去都将笔砚焚，相逢相问只寒温。更无一语堪酬对，已入维摩不二门。  

龟潭  

摆落攀缘断，驱除磊块平。庭松敌老健，潭水伴孤清。待月出时看，寻云起处行。相随木上坐，徙倚到参横。  

舟过湖洑泊丁山  

鸡犬三家市，蓬蒿一亩宫。萝牵篱幕翠，箨陨砌堆红。宿鸟来还去，微泉咽复通。幽寻殊未已，落日满疏桐。  

日下残红敛，烟升积翠重。鸥轻没浩荡，鱼乐自从容。野馌迎秋获，邻讴相夜舂。田翁有真意，一笑酒中逢。  

协趣亭  

一丘破天巧，万壑回春姿。使君载酒地，不著鼓吹随。翛然一幅巾，自与幽人期。水浅欲平杯，风细不满旗。疏疏残雨里，独理钓鱼丝。  

江上怀思永  

沙老犹生觜，江寒已伏槽。长烟分聚落，短日下亭皋。木脱曾巢见，潮生小艇高。幽怀谁与悟，不见酒中豪。  

梅二首  

北风翦水玉花飞，翠袖凌寒不自持。脉脉含情无一语，水边篱落立多时。  

纤纤萝蔓牵茅屋，细细苔花点石矼。梦断酒醒山月吐，一枝疏影卧东窗。  

龟潭道中  

沙净溪行好，烟消野望新。数峰山戴雪，一曲坞藏春。鱼逐波间伴，禽藏叶底身。柳边春信动，眉目已津津。  

牛山道中  

松云翠离披，竹日光破碎。青荧麦风过，红湿花露坠。萍开龟曳尾，树啄鸟擘喙。物物如贶予，欣然与心会。  

罨画连雨溪涨丈馀雨霁水落喜而赋诗二首  

编栰沿村径，囊沙壅市门。苍鳞封老干，黄耳上陈根。屋破容身窄，天低望眼昏。溪边高树杪，犹有系舟痕。  

月挂楼钟晓，风生岛树秋。林疏山献状，池漫水分流。鹊喜时窥牖，鸥驯亦并舟。一声何处笛，莫遣碧云留。  

沈公序馀闲亭二首  

貌古须眉见，情高耳目遗。应谐聊玩世，避谤莫吟诗。事不关心处，身非抱病时。翛然无一事，痛饮是吾师。  

隐几欲忘吾，趋营老更疏。判闲聊命酒，引睡谩翻书。只有贫堪逐，都无愤可摅。乐哉聊卒岁，应信我知鱼。  

虎邱沼老豫章诗僧也与余相遇於枫桥方丈诵所作徐献之侍郎生日诗有东湖孺子南极老人之句余爱其工赋小诗寄赠  

落景下曾城，遥烟起孤戍。系舟著【斫。】鱼矶，曳杖扣僧户。忽逢丹霞侣，自诵碧云句。噌吰应黄钟，清绝追白纻。不落江西派，肯学邯郸步。冥搜自天得，妙中有神助，寅缘半日留，邂逅一笑遇。讵复管中窥，看沐南山雾。  

绍兴壬子某南迁过疏山上一览亭见拟东坡煨芋诗刻龛之壁间诗律句法良是殆不能辨乃宣卿侍郎守临川时所拟作也后数日道次安仁县一士人吴君出宣卿诗数十解示余奇丽清婉咀嚼有味如瞰蔗然读之惟恐尽於是拊卷三叹而后知公置力於斯文久矣又二十年宣卿筑室荆溪山中别营一堂以平生所畜东坡诗文杂言长短句  

残章断槀尺牍游戏之作尽椟藏其中号景坡自书榜仍为记刻之【某】欲具小舟造观而宣卿召用今以集撰守吴门乃赋诗为之先  

王公制练衣，谢傅捉葵扇。欻若置邮然，一昔遍海县。东坡百世师，乘云亡骑箕。文争日月光，气敌嵩华齐。诸儒望先觉，坐待成风斫。一斤应手挥，郢鼻无留垩。公生不并时，关楗同一机。识真属具眼，造的今中眉。诗亡束晳补，书受伏生所。神交接混茫，参差梦中睹。授我笔如椽，五色光属联。醉上金銮殿，挥泉洒谪倦。  

景思提举少卿出示药寮佳篇某继元韵上呈  

连筒自灌黄精圃，结辙休推薏苡车。万壑飞泉舂午枕，一蓑带雨荷春鉏。逃名尚有身为累，择利焉知货可居。笑指吴吾公门上莠，一时零落已丘墟。  

### 鸿庆集补钞  

孙觌  
栖霞洞  

飞仙巢三山，弱水环四溟。谁知黄茅岭，自有白玉京。独曳一枝筇，梯空上青冥。蟾飞堕八桂，石陨化七星。幽幽炬火然，异状不可名。垂天紫云盖，插地翠羽屏。已无俗士驾，尚有迁客经。敢言居夷陋，妙绝冠平生。  

题洞庭山观音院德云堂  

千尺银山屹嵩华，浪涌云屯天一罅。榜舟夜并鼋鼍窟，杖藜晓入鸡豚社。处处人家橘柚垂，竹篱茅屋青黄亚。牛羊出没怪石走，蛟蛇起伏苍藤挂。栖殿青红隐半山，两腋清风策高驾。饥鼠窥灯佛帐寒，华鲸吼粥僧趺下。世味饱谙真噉蜡，老境得闲如嚼蔗。山灵知我欲归耕，一夜筑垣应绕舍。  

## 鹤山集钞  

魏了翁  
题谢耕道一犁春雨图  

床头夜雨滴到明，村南村北春水生。老妇携儿出门去，老翁赤脚呵牛耕。一双不借挂木杪，半破□□冲晓行。耕罢洗泥枕犊鼻，卧看人间蛮触争。  

题上亭驿  

红锦绷盛河北贼，紫金盏酌寿王妃。弄成晚岁郎当曲，正是三郎快活时。（原注：俗所谓快活三郎者，即明皇也。）  

十二月九日雪融夜起达旦  

远钟入枕报新晴，衾铁衣□梦不成。起傍梅花读《周易》，一窗明月四檐声。  

紫宸殿御筵即事  

蛾眉班□戴花回，遥望君王玉色开。画□诸班谢茶酒，尻高首下一声雷。  

## 龙云集钞  

刘弇  
赠贾仲武  

贾侯器宇何轩昂，下视龊龊真秕糠。眉分八字髭根黄，自许忠胆铁石刚。雕弓一挽—石强，锦臂错出虬青苍。匣剑排射星斗光，壮心飞过祁连傍。架鹰钥按血染裳，铁聪骑出辔闹装。健儿前呵檛列行，捷矢齐指云中鸧。岂惟武力称擅场，亦有文价腾焜煌。新诗字字古锦囊，清论洒落飞天潢。险韵千百敢独当，管锋落纸铿琳琅。古文探讨屋壁藏，史传山岳遗毫芒。酒酣往往歌慨慷，连卷大白鲸吞航。自云畴昔富文章，家在冀北边一方。天书屡膺贡州乡，云冲卜日横骞翔。中间落泊志不偿，武科拉取如截肪。况有豪气十丈长，蟠蛰仅类绊骕骦。苦恨天骄久颉颃，抚臂便觉大袂攘。坐靡岁月耗囷仓，口厌醇酿饱肉粱。吾非斯人可相望，要且报国真不忘。我来自东甫春阳，邂逅绀宇同一觞。幅巾轻踪追倘徉，促膝调笑初无妨。自知投分出泛常，豁如馁腹得糗粻。短长不复置形相，落去噼睨决壅防。嵇生转觉嗜锻忙，高阳还因酒发狂。漫叟戏规只搅肠，<口聊>嘈不减笛弄羌。截竹岳顶掀沧浪，拨云春茗夸头汤。夹齿旋复行蔗浆，黄金大颗披橘瓤。插首往往罗幽芳，顷兹行乐殊未央。更辱邀我临山冈，大壶载酒冽鼻香。果饤梨栗庖麏獐，韩刘黄胡狄与张。一一潇洒杂佩珩，高谭终日佛老庄。妙理密契矢插房，绝倒顿足争跄踉。罢去追惜成悢悢，谁谓夫君气特扬。投以大句尤加详，启函惬兴剧爬疡。忽疑写睇临望洋，高跻欲斧李杜吭。麟凤自是品物祥，邀予属和驰缣缃。直取夷险分驽良，九牛犒师始落铓。正喜先获大脔尝，洪河下涌淼沛滂。囚电众鬼纳大荒，脱走束缚投桁杨，泞郎瞰临获与臧。满注羿矢连九阳，沉魂夜泣青女霜。此来继辱厚意将，殆欲引辙观怒螗。狗尾续貂弥足伤，雕胡未易加糠<麦黄>。搏空方见一鹗飏，短翮便可枪榆枋。咄嗟岂得不知量，区区琐碎久嗜菖。食鱼谁敢期大鲂，尚欲勉强牵牛箱。无盐弄姿映毛嫱，难工只益羞姬姜。聊将瓦砾酬琮璜，终愧后乘非腾骧。  

仪征吕明父席中观新曲  

有客扬楚舲，归与汩吾事。波神慳冬涨，吞遏限修螮。转头凋岁阴，蓬行变匏系。一逢金銮人，穆我若清吹。挽置十尺床，渊襟扫苛细。壶封拆初黄，露液攒沸蚁。老实侑朘紫，枯螯嚼霜渍。坐有豪爽宾，哗哗睨云骥。屯云刮痴白，有如拥天篲。疏棂炯萧森，北固决遥眦。半酣大轴出，鲸窟咀甘饴。当中倾玄圃，琚瑀纷百缀。物愁殚眇情，神妒夺孤閟。快魂疏泠泠，大叱回熟寐。况复仪真曲，不减铜堤思。凄清激吴音，皓齿曾未愧。辛咸皆可口，卷舌得真意。初如严冬逼，肃物有馀惴。末似阳春回，恍入众骨醉。将坛凛先登，乐府仍一洗。吕侯斯人望，胸中吊古气。二十佩青纶，三十清间侍。高缠见腾踏，茂渥擅褒贲。顷来笑画脂，无补当身寄。卜筑傲园绮，秋蜩一官蜕。大笔横利槊，兴来即摩垒。非如骚些徒，冗语酿愁悱。珍重白玉船，虹吞楚狂子。  

癸酉岁暮寿春道中五首  

有城有城半芜没，倔强当年开狡窟。青缰白马成底事，魏得其狗空凌突。清淮不洗饕利魄，石马崔嵬化英物。据鞍浩叹为踟蹰，但有悲风起蓬勃。  

有鸟有鸟高飞鸿，哀鸣嗷嗷只影东。枯声策策霜后叶，狂态骚骚空际蓬。秋毫不碍挂天斗，一气正在胚腪中。客邪中饥乱心曲，短裘垢袜催衰癃。  

有渡有渡背北城，浚排驾淮吹暮声。邮程未央岂病涉，寄汝一楫推生平。古来豪士重感概，车下未乏宵衣征。出处任天幸无苦，有如此水吾其行。  

有叟有叟皤两颠，杖藜道周傲天年。怀颜发笑挽行子，胡乃惫为忘舍旃。吾侪小人敢不勉，孔孟卷辙如趋口。男儿秃胫乃始已，非尔所知徒怃然。  

有客有客垢发须，羹魁挂鞍无宿储。翘心北阙比寒藿，它日南山抛旧庐。逆旅丈人真脆意，揖我下床邀踞鲈。悠悠高门击鲜子，萍匏殊根勿诮渠。  

石廊洞在永新之莲花村  

君不见仙家三十六洞天，西南大半盘苍巅。此外元阳擅崭绝，况有石廊人喜传。碧莲参差隅地涌，徙倚危梯飞螮蝀。阴阴洞户半空开，一缕联凹愁寄种。万钧崔嵬挂礌石，吁可怪兮若飞动。天然湫面寻丈间，寒掬初慳媪神捧。紫崖蒙茸瑶草秀，悬泉涓涓挹天酒。淑灵岂即乾坤私，窟宅宛是神仙旧。飞鸟点影阳光回，游子履深惊殷雷。九夏三冬自回斡，雨阳寒燠争喧豗。神物奄有似无谓，突兀古庙当岩隈。鼪鼯笑舞助怪变，落日愁绝松风哀。瞰临一方殆天意，累露之疑此其是。仙乎仙乎胡不归，忍使秋磷泣阴鬼。  

李宰新成假山  

夫子绝俗姿，趣尚豁云海。花移落下品，池割天潢派。中间垒嵯峨，石手纷磊磊。功侔一篑始，正尔临爽垲。罗浮穷南势，迎日出巧怪。洗昏新罅发，秘匿若有待。骞腾天吴揖，耸削虬尾摆。当头七八峰，缥缈散青霭。直下三四溪，何年取东汇。洞指白鹿迷，路认桃源改。时时攻冥烦，潇洒递天籁。得非缘夜半，提挈有真宰。俗物卑培楼，高标想衡岱。我家香炉傍，登蹑素心在。一从羁官缀，未省识{山畾}嵬。俯窥搀云骨，逸兴几十倍。无为议真假，自可蠲尘浼。何日升君堂，把酒取一快。  

叙旧赠董承君并引  

弇十年前与董承君承议，掺执淮上，今又相值于故乡，契与比旧，则有加矣。聊欲见之于诗，遂赋古风云。  

摇摇不根舟，弥漫随所适。朝辞吕梁险，暮骇瞿塘迫。长波送日月，漭与云海隔。晚从天末归，良愧故人识。夫子吾土杰，久任词翰责。刺手翻天浆，洒作吊古墨。班班出素蕴，想见豹姿泽。忆昨长淮壖，半面欣相得。君时天涯官，我亦西风客。薰弦破愁颜，爽抱洗连璧。吴岑刻玉瘦，吟对挹佳色。颓年瞥眼过，十见溪草碧。锺陵旅学子，官况秋蝉翼。彯撇愧西崦，吊影心恻恻。夔魖竞揶揄，甚者得鸱吓。由来次公狂，仅免陈遵谪。敢意今者见，依然得江国。乡情比重裘，暖气回肘腋。南闾与东阡，闲蹑车马迹。古人重交契，远有千里忆。连墙彼何人，老死不相观。张陈汩势利，光初竟何益。青原秀撞天，螺水蓝膏擘。襟期方未央，更约浮我白。  

丫头岩  

弋阳之东当古道，有石突兀号丫头。苔侵藓剥风雨蚀，骨干耸削如才锼。不知何冤上诉帝，叫阍之势难稽留。草木焦秃仅比发，独瞰平皋疑秀发。浅深丹颊耀晴霞，彷佛琼梳掠初月。行人踌躇眸子眩，痴女垂羊亦何别。惜哉伪态苦冒真，土俗传认疑有神。阴崖黝黑崩胁腹，石眼六七流嵌根。君不见望夫崭崭亦顽石，似不徒然肖真魄。颟顸庙食尔何补，登进鸡豚始乘隙。安得掷置八荒外，化作膏腴丰稼穑。  

宿法藏禅院  

斜河左界悬朱提，冷烬掠天萤糁飞。高梧泣液凉参差，前村后村乌夜啼。雕甍绣栱绝坤维，知自在世张禅扉。有睆释子庞两眉，清梵一声捎翠微。乱我心曲天之涯，寂历故感迎新悲。归与谁是真忘机？独鹿水深愁浊泥。  

清思  

义和日车说其辐，白雨洗天泊烦促。绿蒲紫荇媚回塘，摇摇瘦青环橚矗。景长台榭翳复明，百尺虹腰粘净渌。神观修然物外归，一簪斑箨动凉飔。天上广寒之宫不足羡，人间缥清百斛真吾师。  

忆黄天倪  

游思罥空生别愁，我车欲驾羌无辀。惊风吹花溅红雨，白日西注僚丸投。青春九十行过半，天脚空随江水流。思君度日倚高阁，时把长怀寄寥廓。古人不愿身后名，但愿即时一杯乐。安得此身生羽翰，高骞便似追飞鹤。  

村南  

村南行吟踏新场，马乘款段壶悬浆。稼如浓云穟含黄，秔叶亚枝收趁霜。腊团鸡髀盘肴香，箫鼓下神巫正狂。呼儿往问当垆娘，清美何如顾建康。  

赠法云寺光上人  

日边开神皋，古刹面青嶂。寂寥千年后，凛凛发孤壮。上人薝葡英，绝轫超性相。独鹤嶷瘦姿，层冰烂清尚。云游始丁年，自副乃盂杖。鞭羊去智害，画垩契郢匠。喉呀般若音，浩汗卷溟涨。冲尊洒法味，如取赤子饷。九夏天无云，暑风浊于酿。汩吾眇西征，挥汗迷背项。耽耽清凉境，一榻岌相向。屦满宁嫌猜，目击自张王。禅场推选锋，宛是喑呜将。洗我苦空语，尽决濛幂盎。兜罗辞銛棘，何有挂诸妄。露地非端倪，洒洒白牛放。惜哉功名误，未尔寄物当。它日虎溪傍，还期杖藜访。  

秋日仪征即事  

秋风来从越天末，痛洗玻璃出明月。云陴隐起玉龙眠，下有舂容万涛雪。独茧之纶欹一叶，半酣老渔棹歌发。客心寸许了无多，底事临风吹欲折。  

丁字河头文锦翼，似是东园故鸂鶒。天风萧萧吹汝急，遣汝周章无好色。江蓠幂过行人，一顾为之三叹息。我愿舴艋从溪翁，双舂鉏边作幽客。  

秋入前山瘦如刻，楚弄吴吹沸江国。鱼龙燕爵安在哉，粉白黛绿埋真色。迎銮谁是当时人，胚胎黄金仍扫迹。飞来蜀冈尔何事，似欲撞空争岞峈。  

无限涛头万瑶垤，曾是随风起生灭。不应散裂汜人绡，大似半吞广寒月。纷纷何用辨马牛，皖皖相矜笑蛙鳖。会得秋时买野航，别看吴儿舞狂雪。  

持钓  

艇子悠扬打雨来，袅丝越箭青玫瑰。昨闻古湫新雨足，涨波泛人西溪来。西溪两岸行人少，白鹭对翘佳客陪。低云弄娇不成去，半与枉渚相萦回。藻闲赪尾厕银鲫，正尔作群争曝腮。故应沈饵得所置，行醉瓮间新熟醅。  

宿长山寺  

苍山两蟠虬，杰势分夭矫。不缘事幽寻，兹地窅难到。破暝紫烟生，写谷清樾好。村长下牛羊，云绽入归鸟。松风卷孤磬，夜半秋声小。客怀方未央，千里漫白道。庭树一鸟惊，愁看楚天晓。  

夜泊玉湖口  

流溪一泻惊磨垢，夜系蒙冲玉湖口。青灯明外稍知村，白鸟飞边初辨斗。风死波闲坐来久，短发欲搔慵著手。一泓清泪堕吴云，横管叫秋龙子瘦。  

何塘精舍  

松闲竹淡清午阴，金地少尘门更深。忽从褷褵出重阁，飞梯十尺下瞰临。有客触热来自东，汗絺裛暑慳天风。赪龙扬鬐日辔缓，碧碗先愁井丝短。  

大孤山  

章贡西南来，银涛白浮天。扬澜开泛滥，如剖大腹然。兹山遥相望，盘薄知何年。海风一何高，吹落蓬莱巅。浮根袭气母，弄影白日边。赴渴夸父奔，阔蓦踵不旋。轩轩执法臣，立当天子前。穹螺出佛髻，青跗带秋莲。琉璃千丈簪，忽与冰箔连。鸣榔岩腹雨，挂席浦外烟。鹤驾控不返，空遗紫芝田。香炉初争豪，落星才一拳。擢秀苍梧云，发彩翼轸躔。上窥杳冥无极之层霄，下控瀰茫不测之重渊。松萝参天岁月老，清澜泛沫鱼龙闲。中有神朅临，噼睨舟往还。流俗谓女子，彯缨来此山。香脂间绡绘，鹅猪捧羞盘。至以孤为姑，考究初无端。可怜俗好怪，此语良大漫。神固不可诬，何得正以女子观。吾言庶几不悠谬，不然兹山徒与望夫女石争巑岏。  

送哲公上人二首（有序）  

哲公惮老，住奉新之人王院。于其别也，送以二诗。  

有鹤青田来，骨傲九秋老。羽毛鸡骛间，不复故时好。吴霜割青梦，一夕落幽岛。哲公开士秀，佛路着鞭蚤。世累糊空云，一以凉飙扫。往闻琅琊觉，禅海卷狂潦。纷纷方袍子，未易艖<舟步>到。师如健啖儿，把握攫梨枣。尔来三十年，方寸不赀宝。鲸钟人谁识，聊徇众击考。又作云山行，方将同木槁。勿学断缘人，时寄新诗藁。  

我闻豫章境，势胜所至生。山皆撞空活，水有照骨清。其间佛老宫，往往联飞甍。人王邑一隅，古屋才数楹。尘点自不到，日饱松风声。十丈挂溪影，虹桥插峥嵘。揶揄下夔魖，踉跄枪笑麏麖。师方得所欲，振锡了不撄。非如入流子，横计多馀赢。秋畦蹲鸱老，昼饭宜香粳。由来介石身，忽作归云轻。  

赠雪峰长老守超  

仰窥玉奁天面窄，顽碧颠青自天掷。祖祎不管地只慳，十五百徒此其宅。流水声中换今昔，粉抹赪糊老椽壁。枯木庵回旧日春，难提塔示重来坼。【自注：存公自云：难提塔坼当示现，而师住持，适当塔坼云。】超公最后法席张，全机扑落辊球场。曾令天花倏飘坠，况有庭橘符青黄。【自注：师与爱弟彦伯中散公双生。生时庭橘止有青黄二色，人以为瑞。】乌藤横膝傲佛祖，熟识眉宇瞬且扬。天吴吹澜洗霾垢，方诸挹月来清凉。东瓯万刹尽金布，咋舌谁堪参妙悟。赚杀参儿走衲云，高枕无乃林泉负。庐峰南远真西材，叩寂丈室惭宗雷。秀巅庞眉逼人爽，反疑不自尘中来。由来山兴复不薄，畏途何计挥尘幕。诘朝匹马汗羞颜，又作杨花无漂泊。  

和仲武苦雨见寄  

君来通川居，朱门荫重屼。近闻值零雨，匝舍野水淙。平地忽浩瀚，顿足疑涉江。猛风利如刀，触纸无完窗。朝釜鱼头生，飘注旋瓮缸。仰收堕案书，俯拾短焰釭。痴儿临缺湫，往往骇影双。我亦有此患，漏榻绕屋扛。块如失群鹄，感愤愁眉庞。孤膺纷填噎，更甚两肘撞。辱君大句投，华旗揭修杠。直欲却以心，不容苟且降。森披汉殿戟，缥缈梵天幢。仓惶短兵接，岂暇辄淬鏦。区区苦吏役，展骥曾非厖。强亦歌巴歈，跛鳖惭骊駹。  

晚晴  

翔飙拂层阴，孤镜挂天脚。幽姿媚澄塘，俊活扶秋岳。饥乌下木末，啅雀喧檐角。落日衔半规，逗翳如新沃。海涛晚声收，万里卷冰箔。微飔袭疏棂，轻霭躐丛薄。蛛丝袅如狂，虚隙野马跃。病躯得惬适，更甚解挛缚。潇洒万籁并，冲融百飞却。熊经与鸟申，仿佛犹能学。萧萧寒砧弄，天半哀音落。客愁转如蓬，万绪入冥寞。不无临风想，晒日归领略。茹蔬味新腴，把酒蘸沉粕。明朝踏新泥，已有跻攀约。  

送新淦余宰虞卿  

时平循良用，墨绶纷委蛇。夫子西南英，三十朝绅拕。爰来慈众儿，一掬芝眉和。里闾无愁叹，卒岁知婆娑。牛解等是刃，恩染谁非波。神闲略朱墨，日永馀弦歌。及瓜赋归欤，去去可奈何。舂容云涛里，一叶翩经过。羹鱼饭香籼，凉衣送长哦。三年种桃李，留得春阴多。邓挽徒虚语，祢翮方云摩。行哉尚良食，吾君正卷阿。  

留题王公谟冲阁  

檐牙排青冥，眺听脱蒙昧。居然人境宽，鱼贯出万态。坐疑天机缄，发露穷琐碎。圆清入鸟哢，萧洒送客慨。脱巾晚吾来，静称一榻对。睨云发高兴，勇欲决蘙薈。胡为淫书史，欿若嗜炙脍。长年马如狗，埃壒颠毛改。兹趣恐长负，踽踽依侪辈。何当拾颓龄，相与寄耨耒。挽君醉乡衣，枯肺时一溉。  

和权之岩韵  

庭椿摘初黄，畦韭剪柔绿。春盘巧饤饾，一箸生理足。今者鸣啾肠，饥花到双目。终惭短豆恋，谁转紫芝瞩。青烟扑九冲，碧瓦酣万屋。朝来好龙客，义动重裘燠。殷勤斗酒约，豪健赛杨仆。吹回曲车梦，鸨羽正肃肃。九天真龙飞，万物弹冠沐。萧然草木姿，窭贱衾裯宿。可仗诗筒趣叨逾太官粟，惟应杯中物，敢计功利速。  

送贯之县丞解官还寿春  

西江客袂春风老，吹得归心乱如草。鲵浪三篙下晚腥，去程不学寒蓬扫。淮山苍苍淮水长，千里一官归故乡。举世由来青眼少，孟鲰破黛嫫母狂。缇巾什袭宝燕石，埋蚀太半双明珰。干霄自是男儿气，遭与不遭真偶尔。人非田文莫弹铗，世有伯喈须倒屣。君其行矣重问津，蹀月驹駼宁绊死。  

次韵和彭道原元夕  

搀云幄幕张流苏，华辀夹道青氍毹。黄昏天公下种榆，百万星点成须臾。赤帝鞭车堕云冲，烛龙骈头浦还珠。竞随丹豹膏凤雏，麟须拂蛾间数疏。弦嘈管唳声郁纡，栉比百戏罗侏儒。轻纨绣履踏艳姝，灼灼巧笑联芙蕖。有客年来倦著书，囊钱囷粟索无馀。短钗列按拥弊襦，未堪行乐夸睢盱。大奴听响仆屋际，小女行卜迎紫姑。子云门巷正萧疏，谁者载酒论区区。  

题远上人休老庵  

上人丛林秀，襟期支许越。往从湖山游，发轫无留辙。转身浮云空，归兴飞鸟豁。故乡得青海，下瞰鲸灿窟。结庐才蜗牛，胜践喧卑脱。丛残翦荆棘，恍敝栖眉埒。兰苕纷被迳，关锁昼不掣。由来大慷生，卓锡果清绝。菅茅席三径，虚榻扫凉月。不持一钱居，未省香火歇。鹤骨老亦轻，田衣故仍洁。高舂一饭过，野荈供嚼啮。笑作疮剜肉，荐语畏饶舌。阳冈藷蔗稠，乳窦春泉冽。行当揽俗驾，滞念论一吷。  

我行  

我行适东陂，野色若可搴。问津初无从，强驱良苦鞭。三氵灵贮客潦，冉冉吞吴天。故垒何峥嵘，荒凉非昔年。虹腰截海堰，蜃气嘘窑烟。霜封百草乾，回风时飙然。狐兔死欲尽，饥鹰空老拳。村深行人稀，落日下乌鸢。败荷古毳衲，野菊金连钱。羁怀自骚屑，节物惊徂迁。投暮僧舍中，谁者同留连。  

留题疏山白云禅院因呈长老秀公  

白云去不还，空留白云额。至今飞山颜，片片尽秋色。萧萧事盘纡，刳石转欹仄。觚棱骞古殿，粉墨昏绝壁。有客倦归艎，潇洒寄一适。松萝青鸟哢，江影卷馀白。始时开山人，真意非无得。百年惊一吷，节物变今昔。谁是云无心，翛然彼禅伯。  

鄱阳湖四十韵  

巨浸连吴越，高躔直斗牛。玄冥开别府，江伯汇支流。象纬元精逼，神奸秘怪裒。番君疏带砺，彭蠡壮襟喉。赴隙如无地，凭堧忽有州。津涯逾写润，窟宅定刳幽。岛认瀛鳌戴，涛疑阵马搜。珠跳怜雨驶，镜滑识风收。树带乔枝隐，山馀短碧浮。窥觇波罔象，睥睨忲阳侯。漾月都迷皓，蒸云间作油。涵濡均藻荇，兄长到虾鳅。蜃幻晴嘘阁，龙腥夜拔湫。万寻悬圃玉，一带洞庭秋。盈缩知谁纪，吞并似力揪。鲤矜封赤鯶，龟笑斥朱眸。嵌窦扶桑啮，珍文匠石锼。鸥群驯野客，蚖肆傲潜虬。罟数筐零霰，樯轻弩激鍭。孰分浮瓠澨，或讶绕蛇邱。弦索延商妇，舽艭送莫愁。陶朱诚得策，神禹想遗忧。端称潺湲弄，非无隐伏搜。豆分高下渚，苇视去来舟。血脉乾坤活，疮痍稼穑瘳。披猖包息壤，琐碎落浮沤。莲女婵娟棹，渔郎芼燥瓯。有人搴绣被，无客傲鹴裘。货贝穷乾没，醪羞肃丐求。束枯论沃釜，戒覆比倾辀。众水杯盂外，它年吐纳尤。鹊填功未议，鲸吸志应酬。何事轻思济，吾防果未周。阽危心骨醉，飘泊面颜<口羞>。敢计乘桴去，何知戴笠游。片帆真扰扰，只影转悠悠。卑湿嗟梁传，星霜挂魏牟。劳歌惭孺子，破簏付平头。乌豉缘莼置，黄粻为鲙谋。清螺取归日，稳棹听夷犹。  

蒋沙庄居十首  

它日蓬蒿地，吾庐瓦数沟。井泉甘胜乳，庭竹冷先秋。村落时情淡，田畴岁计优。荆扉论日掩，最喜近松楸。  

翳翳柔桑活，辉辉野水宽。艺蔬苍芥甲，延客白蒲团。点缀花粘蔓，稀疏粉束竿。家风才茗饮，一室听冰寒。  

软滑香籼颗，肥长紫蕨苗。盘餐殊不恶，邻叟亦时邀。潘岳萧条鬓，陶潜颉颃腰。巢枝得安稳，万物一鹪鹩。  

晴屋鸣鸠妇，春陂翳雉媒。箸头甘野蔌，锄力到陈荄。掠水千艘健，横风一笛哀。最怜双白鸟，解事等闲来。  

十里蛇原近，宜粳一亩金。乱酲眠暗术，娇碧拥云林。早晚归与计，因循愧此心。江南吾土乐，应得慰消沉。  

羊栈鸡埘接，蔬畦麦珑傍。蜗涎书老壁，苔阵涩高厢。家有青缃学，儿传《急就》章。未甘骑瘦马，跳蚤事乾忙。  

名愧周繁弱，材非鲁孟劳。蛙仍当鼓吹，径任没蓬蒿。紫芋新厨味，黄橙馥脍刀。业诗何水部，耽酒阮兵曹。  

刘宗坟墓国，金水眇萦回。飐飐鸦巢覆，疏疏权户开。春风持赠柳，腊雪试妆梅。欲识尘埃少，元无俗物来。  

莆田杂诗十首  

梅雨催农镈，痴风泣海樯。鱼龙波浪阔，燕雀户庭凉。鳐柱春刳玉，蚝山夜凿霜。家园两痕泪，早晚促吾装。  

南北分双刹，公私限五塘。蚶祠开锁碎，蟹井幕荒凉。酒熟传红泛，枪珍异墨黄。飘零晋耆旧，冠剑几星霜。  

梅井经疏凿，如闻自昔人。玉奁深贮月，云乳暖藏春。桐叶谁新汲，葵芽好问津。端堪事杯酌，泠汰客襟尘。  

鶗鴂青春晏，鼱鼩白社骄。掠风雏燕翼，界雨晚虹腰。醥醁银床沥，芊茸紫涧苗。到家幸无苦，浦溆有回潮。  

饱闻何氏子，遗迹在仙山。节拥三清绛，龙骑九色斑。曲屏明蘙薈，哀玉走潺湲。好刷摩天翮，徂镳试一攀。  

鹤唳归云急，龙移过雨腥。桂清飘月岫，槎老卧烟汀。洞失壶公旧，雩传妙应灵。不缘幽事隔，小复理篁箳。  

共乐超然构，跻攀一气边。苍茫云水国，清润李梅天。碎白淙崖瀑，孤青煮海烟。三神山自邈，何至苦求旃。  

蟰蛸当户缀，络纬拥莎吟。诗魄干霄上，棋魔搅海深。忘机一飞鸟，藏拙万黄金。昨有逃虚慰，支郎下北岑。  

当日山南寺，层楼插蔽亏。龙蛇缄柳笔，风雨舛唐碑。甃浅云吞液，山稀海衬眉。杖藜搘瘦鹤，白发茂林缁。  

荔子绡囊搐，蕉花玉糁骈。紫髯牵腰袅，绀纟宪走婵娟。萧寺千家幕，兰盆七月天。壶公仙日月，乞汝送流年。  

早发赴蒙县  

草露垂垂白，溪泥脚脚深。权篱藏吠犬，桑蘙漏栖禽。食匕惊浮世，鞭梢度寸阴。利名幺麽得，会是死灰心。  

赠谢民师  

三语君为据，百罹吾厌生。江山共乡思，兰桂敌交情。黄卷真无负，龙渊恐不平。何当改初服，别约纽荃蘅。  

临江  

居然两福地，首尾限清江。{穴叫}筱芦州抱，晶荧石涧淙。泼云和<禾罢>稏，割雨晓舽艭。愁绝村南舍，驯鸡对小窗。  

春日舟中即事  

墨绶蛮乡去，青春瘴海行。漏篷愁暴雨，小艇畏长鲸。滩恶舟难渡，风狂浪易生。不堪江上笛，时送两三声。  

试院次韵奉和赵达夫记室惜别之什  

风酣雨软袅檐丝，端负吾人痛饮师。使者岭梅传信远，王孙芳草怨归迟。酿成紫府无端梦，开到朱栏第几枝。欲问东君挽流转，颠狂好在曲江诗。  

酷爱春如蜂蝶迷，还忧青帝学班师。愁城恨垒挨排到，酒约花期赌当迟。端负江湖归去棹，最关桃李别来枝。松丸暖动蟾蜍滴，消杀风光盍付诗。  

张寿翁朝散有诗纪同舍名衔录次其韵  

柳茸无力杏烧红，春入愁肠不散穷。千佛经惭名姓入，一尊酒惬笑言同。写成悬圃新联璧，分与秋风旧转蓬。好样醉乡抛掷却，百钱输与杖头翁。  

次韵和汪道济都讲惜惜吟锡制温体器也，汪强名为惜惜  

温柔乡定虚言耳，炉火功真长物哉。疑别有天春不老，知谁为雨夜曾来。满移妃子三汤梦，暗夺仙家一息胎。燕玉浪传思暖老，个中消歇几沉煤。  

送林锡远帐勾罢官  

五月角黍江南天，骊驹送客黄金船。悠悠别思不足道，去去宦情如欲仙。青萍由来异死铁，绿绮未易论胶弦。强怀为君歌短什，壮图辄勿轻流年。  

招季山还家  

萧条门巷未足愧，晼晚岁时胡不归。绿葵白芋故园老，黄颔赪尾前溪肥。浮名莫羡风过耳，久客可憎尘满衣。约君对拥当户榻，聊割一亩秋蟾辉。  

早发襄邑  

迢迢汴水吞窈冥，白榆多於天上星。林梢碎漏月痕白，草头冷泣萤腰青。云霄九重近在目，鹓鹭百翮谁趋庭。鸡声马蹄正立敌，断送垢褐疲吾形。  

夜泊建溪丰乐驿前  

溪灵觅罅吹滩声，削木刺波舟逆行。问津候馆得丰乐，回首洞天无玉清。愁看迮缆叠石子，快是隔篷眠水晶。儿曹等间动喜色，甑有滑白长腰粳。  

清真观清轩  

向背仙宫总辟琳，兹轩仍出古城阴。千年曾史长存魄，一片巢由不染心。秋阔雨高天洗翳，夜凉风软月吹金。冰壶早讶贮人世，况复隔溪葱茜深。  

清真观斋轩  

物理相悬能几何，是非得丧了无多。仙家日月闲庭户，人世浮沉寄唯阿。矗橚晓声来杂佩，涟漪春脉涨青罗。个中故有天倪在，持语流光任掷梭。  

送廷允决曹解官舟行赴阙  

春江活碧染衣浓，闹橹初挨鹢首东。岸柳跃丝金稍重，渚梅收糁玉全空。腐儒糟粕迂疏后，上客风云感慨中。好访瀛洲缀仙客，家山无苦梦壶公。  

次韵酬友  

束书归伴鹤头鉏，赢得髭根未雪如。春野有田皆杜鄠，晓窗无岫不衡庐。糟床最与天真近，鱼沫何妨世态疏。鞟足龟腰负芝术，因君特地愧三馀。  

次韵表民偶作  

纷纷仪覆与秦倾，何者竞为吾道行。物外金朱犹土芥，兴来诗酒亦功名。梦同秋栈萦纡入，分比春兰馥郁生。他日未宜轻感慨，劝人归是子规声。  

赠致政曾宣德  

自得逍遥物外情，间将冠冕谩劳形。门前始种先生柳，斗下重添处士星。文豹雾中谁逐逐，飞鸿天外自冥冥。最怜孤竹人高卧，却讶三闾客独醒。放旷七贤林下洞，栖迟六逸水边亭。和烟买得花栽润，带雨移来药颗馨。凫舄印残苍藓绿，蜗庐筑破远山青。消磨日月棋千局，笑傲云霞酒一瓶。隐几旋成招隐句，披衣新看养生经。小轩静把琴开匣，幽苑深将鹤剪翎。明月有时来竹坞，红尘无路到松扃。几多九老图中景，都为丹青入障屏。  

上金陵黄尚书安中二首  

南来踽踽拜前尘，雅眷仍从辙鲋新。四照色温初似玉，一时恩到总成春。非如学者论糟粕，须信人间得凤麟。况有珠玑长满把，冥搜终恐物华贫。  

千毫回斡自无旁，逸劲仍闻饮石梁。黄卷素心因事见，空门真味与闲长。扁舟尚录袁临汝，清酒无论顾建康。五载转头归一瞬，门阑依旧笑羝羊。  

和安中东楼会饮  

岧峣飞观决层云，主意全倾合坐宾。谈笑龙冈下白日，衣冠麟阁识功臣。欲穷人目逢山好，未老秋容到酒醇。忍对南鸿问寥廓，沉冥谁是蜀庄珍。  

王公济四美楼  

寸心不与一物隔，远目自为千里期。便共溪山有情分，更缘阡陌识参差。层云异日谁轻举，独鸟长年可俯窥。缇骑到家春满眼，庾公清兴不应衰。  

李倅惠诗次元韵酬谢  

寸毫挥洒敌连城，想见仙标白玉京。周鼓直须论妙刻，陶琴初不费烦声。他年浪许曾窥豹，此日谁堪与濯缨。寂寞蓬茨今有助，病躯那复愧登瀛。  

九曲池  

昔帝樯乌下日边，曾留清跸此蹁跹。鱼龙窟暗浮春涨，凫雁行低破暝烟。星阁摧颓空岁月，□芜埋没旧山川。后庭一曲陈家破，更看当年水调传。  

搘筇  

蹭蹬年来谁寄声，静支筇竹了无营。照衣檐竹露逼冷，过耳海潮风送清。岂有稻粱骄雀鼠，终惭醅酒费瓶罂。请缨自是男儿事，咄咄胡为过半生。  

次韵酬锡远孤坐有怀  

白简差差长蠹鱼，强颜那复计三馀。长波不洗客愁去，脱叶似将官况疏。行乐醉乡金欲尽，投身老境岁还除。因持旧史论窗烛，大半功名不是书。  

寄兜率悦禅师二首  

三峡当年一锡飞，祖灯曾是密传西。示徒端的只消指，灌顶分明别有醍。秋衲拥云惊晓榻，病髭镊雪照寒溪。知谁解吸西江水，赖有孤禅觉众迷。  

箯舆曾约下山颜，白足尘缘等是慳。贪为水云留物外，劣容纸墨到人间。银潢一掬愁枯肺，金钥千重想上关。病客此身似笼鸟，何时毳衲对斓斑。  

王适中渝饮约以诗招之  

别君倒指倏旬日，顾我摇心如旆旌。满引未应勤上客，高谈聊欲破劳生。望梅终恐难酬渴，挹露悬知别得清。咫尺履綦犹惜到，可能无复故人情。  

送致政吴通直  

黑头贪作隐中仙，高谢清时五两纶。物外收将闲日月，人间归去好溪山。二疏等作挥金计，【自注：通直伯氏，前此亦以朝请谢事。】五柳犹迟倦鸟还。多少有车悬不得，规规钟漏亦何颜。  

赠吴伯玉  

瞥去门阑两换春，标规仍惬此来亲。能将官况为馀事，别有阳和到后尘。衮衮何妨流水淡，纷纷谁数白头新。拟论一报酬恩地，愧我犹为乐棘人。  

罗汉系南长老  

诸方喉舌卷舂容，直指慈幢信长雄。翳尽全开扪海月，清多平挹洗天风。相望震旦传衣后，别寄西儿妙斫中。好把沃洲论五老，冁然重此得支公。  

送螺川张太守二首（时请宫观，因居琅琊）  

西南五马照青螺，众惜班春未几何。绿发桑榆收太早，青云岐路胜来多。仙家职事清闲好，逋客林泉取次过。正恐此身休不得，再看邹律起阳和。  

凉飔一水漾清虚，画鹢翩翩北去初。暂把壮图收绂冕，只留元气到<辶居>庐。海边有路通琳阙，物外无心挂隼旗。寄语琅琊好泉石，使君不是赋归与。  

江馆三首  

山川定出画意外，鱼鸟自闲眠对时。艇子黏天归一叶，涛头吹雨落千麾。截波尚欲论孤剑，应客初惭乏大儿。听得渔郎隔溪语，夜来秋色暗江篱。  

无尘一境好仙去，有梦九秋应鹤知。弱筱婵娟藏别坞，野荭高下补疏篱。秫田百亩堪供酒，脍手千刀间忆鲻。未愧镜湖夸贺监，聊将星管觅桓伊。  

连云草树纵横幕，点水凫鸥黑白棋。日晏厨烟青一穗，暑馀窗雨暗千丝。饱闻杨惲生行乐，懒赋张衡我所思。软碧会须连月占，恣看飞楫界琉璃。  

自竹岩至杉溪  

晓寻葱茜踏顽云，越俗闽风杂楚民。天窄定藏巫峡雨，溪深疑有武陵春。驱寒万籁争奔壑，竞秀千峰自逼人。断送残年归马首，却羞头着故纶巾。  

送狄太守清明日燕莆田共乐亭二首  

青幢翠葆抱参差，浮客黄金凿落晖。一日山川如得主，两眸天地不藏机。华胥有国真稀阔，《齐物》名篇孰是非。涩道直西暄绛蜡，卷空箫鼓使君归。  

他年胜践归林记，旧亭有林子中记大半豪夸落蔡篇。亭有蔡居谟诗。快甚跃壶窥日月，恍疑枯海变桑田。觥船照客吹红液，轩槛娇春扑紫烟。到得无云剩寥廓，此身仍在鸟飞边。  

出试院次韵和酬郑通直  

吏役区区病足酸，愁闻三十六盘山。偶从物外抽身去，又作人间行路难。主意十分浓似酒，客心一缕急於滩。夜光莫道无因至，乞与扁舟洗眼看。  

白鹭亭逢胡仙尉晋侯  

涨天丝雨欲肥梅，江上相逢秀色开。白发十年归梦寐，青衫一笑洗尘埃。云边活碧山围健，汀末疏明鸟阵回。独向稠人见高义，此情须敌万琼瑰。  

过合肥会黄天倪  

白狼峰顶共留连，一纪于兹剩四年。事过已如炊黍梦，鬓催难着买春钱。飘零惭说相思驾，洒落仍传到手篇。梨栗果盘鱼蟹饤，恍疑身世上通川。  

赠致政曾宣德  

何得清时便挂冠，归来高卧水云间。一轮白日易催老，百斛明珠难买闲。行止尽将随野鹤，生涯都付与青山。庭前乌影高三丈，见说朱扉尚闭关。  

冬日呈郭明远  

骚《雅》亡来几百年，不图今日见君篇。遒豪压倒元才子，清丽追回李谪仙。风月吟穷三寸舌，江山归欠一囊钱。此时长啸出门去，但觉绕梁遗韵传。  

春日送签判阳承议  

春山野思万千重，那更江头来送公。别泪滴流红杏雨，离情摇曳绿杨风。一枝易绕南飞鹊，只字难凭北塞鸿。惟有感恩情不断，夜深长入梦魂中。  

春日送林推官  

送君南浦忍分襟，注目春江烟水深。思乱似云无所著，情浓如酒不堪斟。杏花烧断离人恨，杜宇啼穿去客心。别后愿为深夜蝶，翩翩飞梦去相寻。  

春日舟中即事  

不因门有北堂亲，肯泛孤舟瘴海滨。万里江湖愁去客，一春风雨厌行人。花朝水国留题懒，月夜乡园入梦频。每被烟波惊破胆，却思云石自由身。  

春日舟中喜晴  

雾敛云回雨却残，衣单犹尚怯朝寒。烟尘暗处江山窄，日月光来宇宙宽。渔棹不忧滩浪险，客轮惟喜路程乾。关关珍重梢头鸟，每到晴中语亦欢。  

海山楼晚望  

登高怀远思依依，目断沧洲旧钓矶。城上两三声画角，天涯千万里斜晖。烟抽绿草随洲转，风递轻烟贴水飞。到此自然堪下泪，不须啼鸟劝如归。  

春日即事  

岁月催人误壮图，风清官况强支吾。春来酒病寻常有，老去花迷大致无。慵里盛添诗债负，闲中赢得睡工夫。谁知到此扁舟内，白面书生瘦矣乎。  

舟中惊夏  

牡丹才过石榴开，岁月惊人老易催。一面红颜春递去，满簪华发夏催来。蝇头利禄徒劳耳，麟阁功名大晚哉。不必更增川上叹，及时行乐且衔杯。  

观刘禹锡湟川记  

谁道连州海瘴边，只消禹锡一雄篇。江山草木皆增价，风月烟霞总直钱。十二亭台尘外境，一千疆界洞中天。自经大笔留题后，从此湟川胜洛川。  

题清漪亭  

平昔江流清得名，只今池面胜江清。人间有镜磨秋骨，天上无宫敌水晶。月借婵娟相表里，路分潇洒入逢迎。会须饱占银潢魄，莫似沧浪濯垢缨。  

次韵谭令尹茅庵  

到佛元非定，如仙等是家。了忘名利战，秦晋谩彭衙。  

罅月明窗纸，凉竿扫径尘。却应环堵在，潇洒属吾人。  

辇下春怀七绝呈赵达夫（试院中作）  

绛阙岧峣五色中，六街风稳柳贪慵。金明解染波千顷，不似君王惠泽礼。  

蝶正冶容蜂正狂，莺如羞涩燕如忙。低枝莫搭秋千索，留送婵娟出短墙。  

杏红似为桃红妒，柳绿浑将水绿争。去日背人来日逼，新愁特地旧愁并。  

活琉璃涨金明色，闹绮罗成上苑围。须信皂州春自满，莫愁青帝等闲归。  

魂先絮怯青楼女，命为花轻白袷郎。春色不应疏病客，正缘生计纸千张。  

岸柳禁持人学舞，墙花勾引客窥邻。速将事当悠悠梦，賸买欢归衮衮身。  

直取浩歌论纂纂，肯容三爵径油油。送花明月怜人杀，贴体红波凝不流。  

富沙门楼  

扑闬行人衮底流，闉闉缥缈到三休。霜魂月魄交光夜，十二冰帘不上钩。  

曾闻仙子好楼居，楼外仙山入指呼。聊作上游新粉泽，使君不为贮罗敷。  

安济桥（编舟为之，去玉清洞天五十步许）  

谁把灵楂接饮牛，主人潇洒古东瓯。玉清夜半开冰箔，暗认方平别驾虬。  

拥翠拖青得要津，截波仙屐略无尘。借令乌鹊填桥巧，何补褰裳问渡人。  

送李德素解官归舒城  

朔风吹眼水溶溶，白社凝香杏霭中。千里沧洲帆一抹，遥知此日背冥鸿。  

水落淮天蟹子肥，三年游子片帆归。东坡<禾罢>稏黄云满，试傍林椒振客衣。  

陪彭安行双莲亭小酌  

无尘净渌枕青鸳，个样清虚不似鄽。更喜晚来翘白鹭，伴君和我作三仙。  

留题神仙院  

白鹭飞边尽古今，萧条鬼冢与神林。故时门巷犹能忆，十载重来白一簪。  

白帝怜秋自不胜，等闲时放一番清。诗情大似归飞鹤，聊作当年警露声。  

陪林明复功德院小轩对假山有成  

候禽幽啭似争春，我亦贪搔不屋巾。<山截>嶭烟姿在眉睫，个中还有傲秦人。  

莲华峰法云即事  

奈我此身无定居，正如飞絮扑江榆。两毛更甚卢蒲短，好在朱陵见忆无。  

十十五五跳波鱼，三三两两踏歌姝。前山后山碧一色，似不多愧潇洒图。  

送徐择之秘校还雎阳  

汴水东头古堞开，青鸳舞影几楼台。莫将归雁比行色，身未到家春已来。  

题增城驻舟亭  

一亭潇洒枕江流，水色山光四面浮。多少客帆檐外过，不知谁是济川舟。  

题吉水南华寺  

紫翠浮浮夺晓昏，生涯谷汲与松焚。客尘一点自应少，终日到门惟白云。  

野兴由来惬杖藜，层峦影里见翚飞。虚空一炷起凝碧，化作九天云染衣。  

## 龟谿集钞  

沈与求  
次韵曾守怀玲珑山  

泉石有膏肓，料理费和缓。风埃客子游，梦想略相半。端如餍羊酪，投匕念乡馔。怀哉小玲珑，旧赏记酣宴。玉女下云窗，轻我年未冠。诛茅老三间，此意已悬断。少须草堂资，两足那可绊？谢公爱东山，自结寻幽伴。诗筒忽相先，纸价岂容贱？流传从使君，感此归思乱。撷兰蹑危根，漱石俯长涧。野性等麋鹿，百嗜宁食荐！揽衣中夜兴，测漏疾流眄。扃步愧驽筋，卑飞伤短翰。正使屐齿折，未救斧柯烂。时节脱复徂，迟暮空浩叹。何当脂下泽，去路郁交贯。  

钱塘赋水母  

疾风吹雨回江城，橹牙呕哑潮欲平。客居喜无人事撄，相与环坐临前楹。眼中水怪状莫名，出没沙觜如浮罂。复如缁笠绝两缨，浑沌七窍俱未形。块然背负群虾行，嗟其巧以怪自呈。凝目忄双慢视相将迎，老渔旁睨笑发声。曰此水母官何惊，江流如奔绝沧瀛。潮汐往来月为程，藏纳众污无满盈。浮埃沉滓溷九清，结成此物宜昏盲。使虾导迷作双睛，乃能接迹蚌与蛏。亦犹巨蛩二体并，离则无目为光精。江天八月霜叶鸣，罟师得虾供水征。水母弃掷罗纵横，试令收拾输庖丁。绛矾收涎体纡萦，飞刀镂切武火烹。花瓷钉饾粲白英，不殊冰盘堆水晶。稻醯齑寒芼香橙，入齿已复能解酲。遣渔止矣勿复评，嗟哉此性愚不更！定矜故态招三彭，且摩枵腹甘藜羹。  

泛舟村落阻风不能少进而菱梢芡觜缭舷上下篙人病之  

艇子掠岸行，水瘦不濡尾。狂飚振疏蓬，猎猎鸣两耳。十篙八九褪，逆势何乃尔！野芡伺吾间，回梢哆利觜。亦有芰浮角，一一肆轻鄙。初欲事幽寻，解缆出疏苇。乘流觅清浅，濯缨助深喜。事有大不然，移顷末离咫。安得望蓬莱，巨舰破潮起。征帆驾长风，一日三万里。  

夜坐感事  

沉沉夜气归，虚堂闭深寂。孤灯灺馀花，寒霤韵残滴。酝酿万斛愁，感慨一人敌。何当弃短檠，阴山叱鸣镝！  

戊申初寒偶作  

去年十月冬犹温，单衣晓出钱塘门。携孥仅脱饿虎口，更吟楚些招惊魂。儿女争从乱离苦，咿哑绕膝多语言。舟行畏涂侵夜泊，孤灯明灭何处村！萧萧细雨疏苇乡，风力渐摇枯柳根。失声号寒泣龙具，促棹傍险争前奔。还家依然四壁立，故衾败絮那忍论！无衣岂暇具裘褐，海图坼裂波涛翻。天公戏人亦太虐，雪花径尺连上元。今年十月事羁官，两脚如旧身大存。纸窗寂厉风竹啸，古木中夜号空园。旅人不眠毛骨冷，抚事念往多烦冤。吾侪小人不论数，豺狼满目哀王孙。似闻易水寒堕指，北望大漠烟云昏。安得壮士驭八骏，沙虫猿鹤俱腾骞。归欤莫如中土乐，天子孝友朝廷尊。坐令铁衣扫虮虱，四海挟续怀君恩。  

夜宿千秋岭下田家  

阴壑来悲风，薄暮吹急雨。冥冥揽寒色，咫尺暗山路。茅檐两三家，曲涧萦行坞。停车遣问讯，欲止此何许？老翁行步弱，扶杖倚门户。问我官何忙？野宿今无所。向夜号狐狸，深林啸豺虎；甘心在择肉，闯首辄凭怒。驾言往何之；一榻翁敢拒！延我傍中堂，殷勤慰良苦。解衣土锉旁，支枕憩行旅。昏然刨安眼，境寂绝猜怖。鸡声报明发，征车犯寒去。呼灯别老翁，鼻息方栩栩。  

维心方刊正三国史某以精笔遗之蒙饷大篇为谢气格浑然三复感叹谩依元韵奉和芜陋增愧  

诸豪雄夸剑芒銛，毛锥敛避收馀尖。椟间黯黮渴铜雀，案上爬沙枯玉蟾。学堂山人有遗裔，笔力大可千人兼。掉头不肯书柿叶，酒酣起舞怒奋髯。十年归坐溪口屋，傲视冠冕犹髡箝。草玄草圣聊戏耳，如医识药信手拈。迩来直笔到三国，去取法度何森严！眼中青白世矜异，皮里阳秋谁顾瞻！更怜中书今且老，鸡毛苇管争出奁。悬知入手便狞劣，那复助子穷幽潜！我持妙颖急送似，标题珍重存华签。势如执法贵心正，俗病要以此语砭。挥扫定见龙蛇走，绌绎何惮岁月淹！须知笔意似人意，柔顺未必非凶俭。  

清明日晚晴  

正好园林藉落英，细风吹雨湿清明。墙阴旱渴休无赖，自有鸣鸠解唤晴。  

舟过荻塘  

野航春入荻芽塘，远意相传接渺茫。落日一篙桃叶浪，薰风十里藕花香。河回遽失青山曲，菱老难容碧草芳。村北村南歌自答，悬知岁事到金穰。  

从刘殿院借书  

骨寒宜伴列仙臞，欲喜依刘计未疏。自昔暗中人易记，到今名下士非虚。欲从给事论奇字，拟向中郎得异书。愿借牙签三万轴，为公一一辨蟫鱼。  

过徐氏庄居  

只着南冠不着缨，掉头防我问功名。数椽茅屋有时漏，一坟野田无具耕。酒地定能容胜践，墨畦终拟过平生。扣舷归去蒹葭闹，后夜相思看月明。  

过徐氏郊居  

林梢眇眇堕斜晖，剥啄还来扣隐扉。门巷劣容居土屩，尘埃不到野人衣。恰当夜甑黄粱熟，盛供春山紫蕨肥。侍坐无人只山月，两翁相对自忘机。  

次韵卢宪春意  

少陵花恼便颠狂，天与多情付此郎。宿露园林莺舌乱，暖风庭院蜜脾香。闲愁几欲萦春事，幽怨还能入醉乡。应断玉楼双望眼，便须催促理归樯。  

次韵宏父喜雨  

黄垄初看卷麦禾，老农还复厌晴多。四郊戽尾开新渎，一雨苗根长旧科。已发政声归召社，更惊诗律斗阴何。王孙欲识田家乐，水乱沟塍涉可过。  

行简以曾守韵见贻复和一篇  

续经无复补嘉禾，老去忘怀及见多。摘尾簿书宁问署，点头章句仅成科。求田下泽吾行且，招隐空山子谓何？【行简有“早晚故山归种秫”之句】。千万买邻真左计，一丘端约老相过。  

曾宏父将往霅川见内相叶公以诗为别次其韵以自见  

客惠思家且罢休，无聊怀抱不禁愁。时鱼苦筍过百六，又到一年春尽头。  

墙根啁啾百鸟闹，最爱乳鸠来唤晴，日永春闲深院落，渠能便当管弦声。  

扬舲送子下苕霅，击缆沙头多柳株。十载风埃老行客，不知鸥鸟记人无。  

前溪溪头玉色鱼，羊酪岂可比鲜腴！江黄会中有胜处，健步走置烦长须。  

野店山茶亦可口，试敲松火煮石泉。相逢故人如问讯，但道老去多烦煎。  

还憩湖光亭复次江元寿韵  

羊酪莼羹本异区，江湖随俗语娵隅。紫鳞拨剌冲文荇，翠羽翩翾过绿蒲。舴艋兴饶青络马，笭箵自当紫微壶。丛书校罢频搔首，天末孤帆去欲无。  

仆大自燕山来云有次律兄书被盗失去  

投晓平安使，仓皇扣倚庐。修涂幸及此，细语问何如。云自三关道，曾持一纸书。崎岖经寇难，只影到乡闾。  

杜季习游恒山谒府帅刘公辄次刘彦常韵作诗送之  

勇往都忘去路难，胸吞螭虎气桓桓。吴头楚尾三年梦，塞北江南五月寒。瘦马系门留我别，明珠携袖许谁看。书生自有西江量，何止能濡舌本乾！  

董罙大有诗纪吴江豁然阁旧游索仆继和  

湖阴旧雨记重来，小阁深明傍水开。螮蝀横空桥倒影，琉璃拍岸浪成堆。胜游君复羹鱼婢，幽屏予方饭芋魁。遥想经行断堤曲，野花漂尽雪玫瑰。  

石壁寺山房即事  

望断南冈远水通，客樯来往酒旗风。画桥依约垂杨外，映带残霞一抹红。  

石壁寺  

山萦细路走修蛇，峭壁连云只藓花。木末忽看幡影乱，马头初见殿阴斜。回廊迤迤穿危峤，侧涧涓涓露浅沙。秀色可餐吾事办，粥鱼茶板莫相夸。  

秋日闲居  

茅居秋风斗破除，萧骚浑似浣溪居。青山侍坐从吾好，黄帽笼头与俗疏。赖有园官能送菜，可无溪友解留鱼？从今辄莫惭枵腹，一饱须烦插架书。  

野外罕人事  

野外罕人事，虽贫心自宽。霜蔬供绿节，社酒泛黄团。日落归牛近，风微宿鸟安。展书遮老眼，灯火砌儒酸。  

次子虚韵  

谁能延月倚危楼，细履相将偶当游。倦听山歌怀旧俗，闲看水戏溅寒流。【土人以水戏然灯】。灯光竞作千门晓，酒力微宽一掬愁。明日八分疲阿买，诗馋元只在清眸。  

次夕雨作用子虚韵奉怀次颜知鱼轩小集  

夹道缯山耸蜃楼，小轩终忆数条游。月将人意十分满，雨入溪光一派流。静听屐声喧夜市，旋桃灯灺酝春愁。闭关不问阴晴事，时怪玄花掠病眸。  

即事  

造物劳人亦懵哉，又驱疲马上崔嵬。经从野店初尝笋，行尽江村始见梅。千里短书先梦寐，半生多难足风埃。桔槔俯种成何事，已念渔蓑归去来。  

次吴江  

小邑萧条兵火馀，狐狸入市自相呼。茅墙竹户斜阳里，十室生涯久已无。  

允迪招行简卜居鸬鹚谷仆意羡之作诗送行兼以自见  

严陵滩下颅鹚谷，闻道元英旧隐庐。鼻祖名高诗格在，耳孙才杰宦情疏。漫山松桂雁行立，入邬茅茨星散居。知为刘郎赋招隐，莫教花落到通渠。  

子虚航重湖之险远过山中辄次维心韵以谢  

小窗眠蝎虎，败壁上蜗牛。老树阴垂合，前山翠欲流。狂言违世用，强饭了身谋。不谓轻千里，能迂访戴舟！  

次韵学士兄见一亭  

尘土败名如败敌，云山招隐似招降。谩倾鲁酒醒犹独，聊发吴讴调本双。谁念佳人在空谷，自同渔父老清江。它年对榻分馀地，风雨萧萧夜打窗。  

次律兄饷鱼鱼不至而诗至颇类南海使君送酒辄成绝句  

凭虚公子骑鲸后，乌有先生控鲤初。可是凡鱼亦仙去，空馀一纸腹中书。  

刘希颜提举见过出示卞山居二诗次其韵  

偪仄风尘际，分携岁月赊。向来闻避地，胜处偶为家。对客谈锋锐，忧时酒量加。中觞莫辞醉，回首又天涯。  

次韵呈维心拙涩不工当为抵掌  

粲粲疏梅短短墙，骚人长恨失遗芳。低徊草棘精神透，仿佛关山魂梦香。月淡乍看清影乱，春深终恐绿阴藏。岁寒为尔添愁绝，倚树微吟亦自伤。  

戏酬尝草茶  

惯看留客费瓜茶，政羡多藏不示夸。要使睡魔能偃草，肯惭欢伯解迷花。一旗但觉烹殊品，双凤何须觅瑞芽。待摘家山供茗饮，与君盟约去骄奢。  

### 龟谿集补钞  

沈与求  
夜书山驿  

天寒夜向阑，月出山更静。风露摇青空，万象光耿耿。啼螀泣幽草，宾鸿度前岭。归来坐孤窗，松竹舞清影。  

臞庵  

地控三州界，池开十丈莲。桑麻无杜曲，松菊有斜川。别浦归帆远，他山晚照妍。江湖春水阔，容与白鸥前。  

游玲珑山因访朱氏草堂  

平生邱壑心，馀事不挂目。藜杖南山来，要使富幽瞩。异哉小玲珑，蟠峙苍弁腹。修藤结悬崖，飞溜响空曲。伏石卧状虎，腾孥杂奔鹿。呀然牙吞吐，侧路劣容足。拂拭古藓纹，字刻翳新绿。标榜玲珑名，奇怪殆天属。扪萝上绝顶，坦坦类平陆。俯首瞰来踪，穹然在幽谷。传闻昔逋客，诛茅此营屋。清魂不可招，千载想遗躅。我思造物巧，妙供幽人禄。挥斤役山只，斫此一拳玉。云窗与雾阁，一一相亘属。岂无部曲众，猿鹤即更仆。岂无节旄贵，松桧自张纛。此事久弃置，蛛丝网岩麓。翩翩佳公子，心古韵不俗。驾言脱华簪，兹焉卜幽筑。终日面巑岏，世俗岂容触。指点空洞姿，喜气政堪掬。挟杖校昔游，健步念须续。亦有招隐诗，薄暮不可读。  

腊月二十六夜大雪投晓霁色恍然鸟语啁啾便有春意感而赋之  

黄昏雪打窗，夜雨破幽梦。晨光逗檐花，霁色晃池冻。老木惊向荣，好鸟发微哢。草根露纤芒，虫声试群哄。空畦土匀酥，侧涧泉流湩。腊尽杀气衰，春归生理共。人情自多端，天意皆曲中。悬知造物公，未厌萌区众。艰难重时节，俯仰疲迎送。心间数造化，骨寒遭鬼弄。那惊梅柳新，但刨藜藿供。行须过田家，泥饮空社瓮。  

读成士瑴诗卷和其书事一章  

长年赋《子虚》，狗监绝同里。杯水聊自酬，博此一笑喜。副墨粲我前，顿使百废起。朱弦渺遗音，慎勿娱欲俗耳。论交傥自今，相从期暮齿。  

郑维心用张仲宗韵见赠复次其韵奉酬  

胸中鲍世故，了了分白黑。十年客异县，中夜梦乡国。买邻枕寒溪，此计吾犹及。大恐岁星恶，翻令销福德。不如早移文，径效山庭勒。  

夹竹桃花  

摇摇儿女花，挺挺君子操。一见适相逢，绸缪结深好。妾容似桃萼，郎心如竹枝。桃花有时谢，竹枝无时衰。春园灼灼自颜色，愿言岁晚长相随。  

蚕  

吴桑成绿阴，吴蚕盈翠箔。阖门障风雨，荒祠动村落。千丝为衣被，一茧自缠缚。杀身以成仁，此计殊不恶。  

夏日书事  

洗竹明新牖，疏泉理废池。破砻炊玉粒，钓鲫鲙银丝。假寐抛书帙，蠲烦泥酒卮。空馀八角扇，嫩惰不能持。  

到吴  

三载故乡别，归帆恰到吴。食寒新火换，天阔断云孤。酒市仍依岸，渔村远带湖。碧山千万叠，翻忆梦崎岖。  

旦日趋府  

紫箫吹梦断，起视斗阑干。瘦马踏残月，单衣中薄寒。锦囊那复佩，革带顿成宽。浪逐官曹底，趋抠敢自安。  

次韵律兄持节燕山且调两河兵赋喜而作诗  

伯也吾宗秀，心期万里侯。燕民方筑郡，汉使果鸣驺。更借牙筹计，聊宽玉座忧。平生挥翰手，此意莫淹留。  

中年情绪恶，远别信音疏。闻道阴山路，贪迎使者车。骑羊厌鸣镝，佩犊欲扶锄。愿上螭头奏，烦苛一切除。  

倦夜  

独坐苦无赖，开轩怀抱空。徘徊帘上月，淅沥竹间风。清影迷篝火，哀音咽砌虫。怪来寒次骨，霜气己冥濛。  

送别  

老觉交情重，贫知世路高。相看心已折，此别梦应劳。未用脂长毂，须听咏大刀。平生故人意，能费几绨袍。  

秉元以按田至村落有诗次其韵  

竹户连村闭，官何此榜舟。蒿莱半残垄，风露溢清愁。试为歌田畯，那知饯蓐收。老盆如见领，应作小迟留。  

舟行即事  

逗帆风借力，入坐水浮光。村落知多少，邮亭自短长。跳鱼吹暗浪，浴鹭耿残阳。又是吾庐远，相看思渺茫。  

舟过北塘  

袅袅轻飔动，娟娟佳月升。岸回双树暗，村远一灯明。过雁参差影，跳鱼拨刺声。停桡且勿去，吾意不胜清。  

舟次吴松江  

棹发鲈乡晚，频经桂子秋。懒投青玉案，政敝黑貂裘。水落喧渔市，云微办橘洲。五湖烟浪静，谁复泛扁舟。  

秋怀  

庭柯脱翳叶，归翼断经过。水槛清渔罟，风棂响药罗。傲霜荷柄少，团露橘丛多。秋色遂如此，愁城今几何。  

别群从  

十年劳远梦，今日又征鞍。雨入花梢困，风生麦浪寒。飘零逢酒怯，老大别家难。去矣功名事，终须把镜看。  

得家书  

国步犹艰棘，不堪频问家。霜毛失翠葆。蒿目乱玄花。孤客知时节，殊方度岁华。干戈就休息，归理邵平瓜。  

於潜道中  

首路潜溪驿，鸡声欲曙天。篮舆冲宿雾，栈阁寄层巅。高下林端屋，横斜石罅田。野泉随处有，草木尽苍然。  

新城道中  

马蹄随意到，回首隔南冈。日落鸟犹语，春归花自香。残红媚幽谷，新绿涨回塘。假榻知何地，昏锺出上方。  

次韵避寇  

穷途厌迁次，岁晚惜分携。茅舍荒村北，柴门曲港西。鸡豚暂同社，桃李旧成蹊。那得干戈定，浮家著两溪。  

宦游成屡却，戎垒怅频遭。闻诏趋吴会，经途事董逃。心期纾国难，力欲挽人豪。漂泊多危涕，真成失木猱。  

维心过邵子非溪亭夜话有伤时感旧之作索余次韵  

官仪全复汉，盟会竞尊周。郊野多戎垒，衣冠半客游。地偏朋旧鲜，人老岁时遒。莫厌经过数，相看又麦秋。  

朝廷策数马，寇盗谷量牛。世乱思奇画，身闲喜胜流。鹓鸾霄汉侣，凫雁稻粱谋。得趣皆为达，谁为不系舟。  

刘希颜持节按县招维心舟中小酌次维心韵  

大艑浮溪曲，华旌映道周。劳农才彻警，问俗偶成游。王事今云棘，官称古号遒。正须哀疾苦，辄莫诧防秋。  

故国真如寄，馀生宛若浮。巢鸠不护鹊，池凤肯容鹙。老木低春水，孤花带晚洲。杯行应酹我，知复念幽忧。  

晓过邻村  

推枕梦初断，篮舆踏露行。岁登人意乐，风急雁行惊。曲涧哀湍泻，危桥独木横。清霜莫欺客，云日自晶明。  

即事  

竹树参差合，溪流半隐扉。雨昏鸠妇闹，风急雁奴闹归。策杖循沙步，褰裳到石矶。游鱼吾共乐，身世自依违。  

观网鱼  

暗雨垂垂梅欲黄，春山吐源春涨狂。雪鳞颇尾氵斥流上，吹涛喷浪能奔忙。鱼师布网名白大，万目井井连重纲。联艘绝流势甚武，遮罗初若无留藏。大鱼已得小鱼弃，要使遗育充陂塘。鳏鲕安用误回避，虾蟹亦复虚跳梁。宁知不比纶索手，欲以巧饵空沧浪。  

何子楚为范明伦赋九疑石石吾不及见也读诗可以知其巑岏秀峙之状吾累卞峰石为小寒林兴寄不浅用其韵并及之  

峨弁千峰倚天碧，上有修竹材可笛。月明三弄面巉岩，惊起哀猿啼峭壁。儿童斫石攒青瑶，寒林萧萧吹堕樵。坐令结习入幽梦，芒鞋竹杖归路遥。觉来双影徒相守，哦子清诗笔如口。眼中何必小玲珑，仿像九疑当户牖。神丹已失大江漘，谁与安期追后尘。分天隔日不可到，使我目断苍梧云。  

刘行简见借诗稿以长句归之  

文章偏忌声名早，富贵政须门第好。了知二物不相关，风月膏粱兼者少。刘郎天韵真不凡，飞腾宜在蓬莱岛。年来穷愁已到骨，只有珠玑落残稿。纷纷馀子何能追，定向诗坛分六纛。造物小儿亦薄相，浪付繁华给挥扫。却令径坐诗人穷，只与清冷消热恼。向来狗监非同邑，渴尽文园尚佣保。九原千古忽可作，如君自是不枯槁。茅斋夜诵谁得闻，咄咄空能诉穹吴。请君更作升天行，勿使贫胡强知宝。  

次韵何子楚食樱桃  

轻衫骏马飞弹丸，上林花开纷绣团。御厨赐笋未解箨，山樱亦复登金盘。。宗庙荐新勤玉路，凡果纷纷不论数。风清日美雨丝收，朱实烘春燃绿树。筠笼采撷价万钱，北人羊酪雅所便。自从燕罢曲江曲，。五湖十载身回旋。已作孤蓬共流转，万颗徒劳野人献。故无清梦大明宫，醉倚酡颜浮玉碗。  

次韵黄子虚同饮葛次颜家酿玉友  

先生早年忘扫白，懒饭青菁借颜色。独馀驭伯为友朋，熟不暇篘巾自沥。何须引泉连百井，饮若长虹太豪猛。细斟玉筋滑无声，酌我应怜官独冷。奇篇更写陟厘黄，逼人心地生清凉。了知二事尽家法，眼馋径索银瓶尝。我老华池少滋液，年来爱酒如偷蜜。陶然一醉乐未央，此外要知俱长物。相期径造君勿违，坐得名胜从忘归。公侯似闻倦设礼，穆生正恐同分携。  

宁国道中  

山石荦确行路难，山风萧萧吹早寒。十步九歇仆马瘁，兔蹊鸟道穷跻攀。崖谷空笼瀑泉走，碎玉零乱飞前滩。石堤捍水几百级，落处疑有蛟龙盘。两山之间开畎亩，石罅著锄那得宽。前村后村烟火冷，土墙茅盖常掩关。我行不知记近远，官游岁晚良自叹。岂如家家一饱外，鸡豚社酒相追欢。那知亦有简书畏，里胥剥啄惊胸颜。  

溪上见梅  

晴溪涨渌如阴苔，晴山插影相低回。画船叠鼓顺流下，波光浩荡征帆开。滩萦岸缭柂牙转，水石相激如奔雷。须臾已复过绝壁，归路渐近严陵台。山重溪复境弥迥，暗香忽自空中来。日斜正见丛棘外，炯炯疏片飘寒梅。槎牙一种独愁绝，含情不语明岩隈。凌波疑是水仙出，缟衣素质行徘徊。下窥深浅一笑粲，坐使凡卉俱尘埃。山谷之儒已臞甚，龟肠鹤骨世所咍。相逢顿觉百忧释，不嫁春风谁与媒。舟行易远空回首，角声吹梦心悠哉。  

次韵葛鲁卿送示近作  

八驺尽屏如萦策，微步招寻老宾客。离离草色乱沟胜，脚底春风随蜡屐。蛰龙昨夜起洄潭，忽雷闪电飞千岩。朝来遗珠落怀袖，复见国风歌二南。公洗膏盲砭传癖，词伯儒宗蚤扬历。诗成聊复贮锦囊，副在久应藏石室。只今漂泊客烟村，高吟七字哀王孙。有如此言公不食，东山那得留安石。  

君侯胸次多筹策，岁晚翻为江海客。小隐方营一把茅，幽寻定费几两屐。公心落月印寒潭，出济巨川归筑岩。追还正始游戏事，聊为风骚作指南。我有幽忧如酒癖，起诵君诗春寂历。天公下取气凌云，神物护持光满室。老矣怀归葑上村，倚公佳句谱桐孙。须公拯危纡旰食，快写车攻刊药石。  

摄尉归安呈江嘉  

无地诛锄一束茅，清吟端作《反离骚》。奔波且复同香尉，萧散还须似马曹。名下吹嘘初定价，暗中摹索便矜豪。文章论世宁论晚，肯慕群飞辄仰高。  

清明  

杏火烧空泼眼明，游人荡桨渌芜城。山歌惯习吴歈调，水戏终含楚些声。草满池塘春涨浅，燕归帘幕午风轻。踏青旧约谁能问，已喜年来粥有饧。  

报中有盛年休官者感而赋诗  

中都如海士如鳞，乘雁双凫亦见驯。林下已无长往客，江头谁伴独醒人。因循傥使能成事，强健何须便乞身。但喜高风激颓俗，要令锺漏一番新。  

喜次律兄见过  

大艑轲轙许暂留，一樽相属话牢愁。封胡羯末名终在，许史金张迹浪投。遵陆渐看鸿雁集，在原当记鹡鸰求。它年会有相从乐，泛宅浮家万事休。  

用子虚韵和呈骏发次颜  

十里笙箫沸市楼，已占风物两优游。人从月窟开青嶂，灯挟星河映碧流。曲席深杯成径醉，长廊古寺溢清愁。暗中我亦知公在，强对兰膏为举眸。  

邵子非谓余有天台之行见贻以诗次其韵  

巉巉老气郁青霞，过我依然醉帽斜。为说惊魂招楚些，忍闻悲曲动胡笳。扁舟犯雪来何许，健笔凌云语益嘉。莫笑海山风引去，要寻源上问桃花。  

小雨  

小雨廉纤未肯晴，勒回花信待清明。冷官何预芳菲事，空听春禽作意鸣。  

题林屋洞口  

仙去遗踪亦谩留，羽旗那复肯来游。欲知洞府烟霞邃，漠漠苍崖面橘洲。  

新春书事  

早岁惊逢上苑春，蹇驴朝踏落花尘。只今懒问芳菲事，柳眼相看也笑人。  

有怀山中  

可奈风埃老客游，故山归思日悠悠。轩裳结里非吾事，野性从来在一丘。  

冠卷尘埃亦谩弹，勒移终复愧家山。它年猿鹤应相笑，倦羽卑飞久未还。  

申应时以图寻山图所载湖之西溪也为作绝句  

王维买宅先成画，申子寻山亦载图。它日真能营小筑，此山佳处着侬无。  

夜坐  

娟娟微月小窗东，竹里寒声啸夕风。孤客坐来惊岁晚，推愁不去酒杯空。  

虚堂夜寂自神清，更仆无端倦触屏。多谢短檠随我老，更温檀火校《黄庭》。  

月波楼  

突兀晴楼压郡城，楼前波面谷纹生。何人合作佳从事，来伴胡床看月明。  

会景亭  

柳株高下隔桃蹊，万顷烟波似氵美陂。画手无人貌平远，小亭风冷立移时。  

次曾宏父韵  

小雨经旬户不开，隔墙青子满江梅。幽禽叶底如相识，睥睨空庭欲下来。  

未用欣然念可人，世间那有白头新。出门更复推葱麦，笑笑扶风井大春。  

曾宏父将往霅川见内相叶公以诗为别次其韵以自见  

肠断故园春到时，浇花日日绕芳蹊。而今梦逐东风去，小榼深杯乎自携。  

两溪以南无数山，兴来径造无时阑。空馀日蜡几两屐，日暮云深天小寒。  

隔溪花柳自无赖，烟淡风微恼杀人。走向西家觅酒伴，芒鞋竹杖去寻春。  

吴江阻雨过豁然阁次周廉彦韵  

花鸭呼群自拍浮，何人蓑笠在孤舟。半生已负江湖约，不为经行肯暂留。  

濛濛小雨麦秋天，江上人家欲暮烟。行客未能忘胜处，系船相伴白鸥眠。  

次韵钱德初九日旅怀  

西风江面荻花秋，鲙玉频年念昔游。客帽只今无地落，黄花满眼谩供愁。  

登高虚欲夸能赋，乐事何曾副赏心。斜日孤云两愁绝，一觞聊为盍朋簪。  

浊醪自称和山药，。小令新能坼水花。况有阿戎供细雨，岂知秋思满天涯。  

过嘉禾野塘  

木末孤烟起夕炊，茅檐直下钓渔矶。苍茫远水连天碧，一叶短篷何处归。  

次韵院中  

芳尊相属语黄昏，密雪飘零正满门。记得江桥回马处，冷香应断玉梅魂。  

要知春色到池塘，深院无人午梦长。已觉此身便静乐，自温檀火炷炉香。  

石壁寺山房即事  

云根断翠接山椒，小筑初营一束茅。未放野泉萦曲磵，旋移寒绿引春梢。  

过卞山次韵朱仰止涧亭  

曲涧潺潺隐石堤，玉虬双引戏晴漪。相思后夜添清绝，木落山空月半规。  

环佩琮琤落断崖，水清石瘦没平沙。幽人散策经过地，草阁柴扉趁水斜。  

即事  

卯酒剩浇胸磊磈，晨梳聊理发鬅鬙。方床自岸乌巾坐，欲校《黄庭》懒未能。  

过竹西  

百折清湾抱野田，竹西风物故依然。归牛更背斜阳去，牧笛一声吹暮天。  

瓜步  

呼声渐逐潮头远，帆影低随日脚斜。已喜扁舟近瓜步，江鸥无数立寒沙。  

观琼花  

千里随河走浊流，樯乌东下指迷楼。春风帘幕今何在，只有琼花伴客愁。  

即事和卓彦翼  

瞳昽晓日上帘旌，帘外幽禽作意鸣。呼断故乡千里梦，起来搔首问归程。  

次桐庐  

决决溪流不满滩，独怜舟子上风湾。日斜指点西村渡，竹户茅墙趁碧山。  

吏鞅萦人未许闲，当游聊复到春山。倡条冶叶无风味，赖有寒梅醒病颜。  

千秋岭  

山河四塞限中原，篱落而今不复存。豺虎昼行何日息，但馀征戍满荒村。  

月下独步  

娟娟微月小庭西，月下幽人影自随。赖有寒梅伴愁绝，一枝清艳耿疏篱。  

溪亭夜坐  

波面摇风暑气微，秃巾来坐钓渔矶。相看月堕行人尽，只有流萤上下飞。  
