---
title: 第13部分
index: true
icon: editor
order: 13
category:
  - 诗藏
  - 诗集
  - 宋诗钞
tag:
  - 吴之振
  - 清
---

## 芳蘭轩诗钞  

徐照  
自君之出矣三首  

自君之出矣，心意远相随。拆破唐人绢，经经是双丝。  

自君之出矣，玉琴生尘垢。莲子种成荷，曷时可成藕。  

自君之出矣，懒妆眉黛浓。愁心如屋漏，点点不移踪。  

春日曲  

中妇扫蚕蚁，挈篮桑叶间。小姑摘新茶，日斜下前山。  

莫愁曲  

莫愁石城住，今来无莫愁。只重石城水，曾泛莫愁舟。  

三峡吟  

山水七百里，上有青枫林。啼猿不自愁，愁落行人心。  

蝗飞高  

战士尸上虫，虫老生翅翼。目怒体甲硬，岂非怨气激。栉栉北方来，横遮遍天黑。戍妇闻我言，色变气咽逆。良人进战死，尸骸委砂砾。昨夜魂梦归，白骑晓无迹。因知天中蝗，乃是尸上物。仰面久迎视，低头泪双滴。呼儿勿杀害，解系从所適。蝗乎若有知，飞入妾心臆。  

妾薄命  

初与君相知，便欲肠肺倾。只拟君肺肠，与妾相似生。徘徊几言笑，始悟非真情。妾情不可收，悔思泪盈盈。  

废居行  

北风萧萧胡马鸣，边人走尽空户庭。黄金埋藏禾米弃，路上逐日长饥行。子西父南弗相守，仰面看日啼无声。生身不合属中土，自昔无时无战争。家桑椹熟生野蛾，蛙跳席箕田成坡。一路几州尽荒废，处处战骨平草多。传报将军杀胡虏，取得山河归汉主。残生只愿还本乡，且免后裔有兵祸。  

促促词  

促促复促促，东家欢欲歌，西家悲欲哭。丈夫力耕长忍饥，老妇勤织长无衣。东家铺君不出户，父为节级儿抄簿。一年两度请官衣，每月请米一石五。小儿作军送文字，一旬一轮怨辛苦。  

征妇思  

年半为郎妇，郎去戍采石。又云戍濠梁，不得真消息。半年无信归，独自守罗帏。西风吹妾寒，倩谁寄郎衣。姑老子在腹，忆郎损心目。愿郎征战早有功，生子有荫姑有封。  

青鸠词  

劳劳复劳劳，生人半行客。今人行古道，古道有行役。相逢莫等闲，相离易疏隔。殷勤红杏花，彻宵对芳席。明年花开人东西，青鸠食花旧处啼。  

何所归  

笭箵下后湾，约各前浦，游鳞栖身更何所？  

柳叶词  

嫩叶吹风不自持，浅黄微绿映清池。玉人未识分离恨，折向堂前学画眉。  

越鱼吟  

越鱼生水中，专食水上禽。禽又安知鱼，鱼自生机心。越鱼早来人钓得，人却放之反不食。  

分题得渔村晚照  

渔师得鱼绕溪卖，小船横系柴门外。出门老妪唤鸡犬，收敛蓑衣屋头晒。卖鱼得酒又得钱，归来醉倒地上眠。小儿啾啾问煮米，白鸥飞去芦花烟。  

宿翁灵舒幽居期赵紫芝不至  

江城过一宿，秋气入宵浓。蛩响移砧石，萤光出瓦松。月迟将近晓，角尽即闻钟。人起行庭际，思君恨几重。  

赠江心寺钦上人  

客至启幽户，笋鞋行曲廊。潮侵坐禅石，雨润读经香。古砚传人远，新篁过塔长。城中如火热，此地独清凉。  

白下  

白下严州近，崎岖昔未经。年丰山米贱，溪涸石苔腥。一月无新句，千岑役瘦形。人家今畏虎，未晚户先扃。  

赠刘明远  

一生嫌世俗，不向市中居。既是未攀桂，却堪同钓鱼。疾除禅老药，诗答野人书。又说成丹鼎，吾生愧不如。  

送尘老入广化米开田  

行李冲冰雪，途程半是船。去从人乞米，归要海成田。遇景因开画，思茶亦掬泉。好风名舶<舟卓>，相候立江边。  

送朱严伯  

好别无愁思，风霜一岁残。去因贫事迫，归有暮年安。远水维舟晚，青山绕舍寒。又谁怜静者，得句不同看。  

途中  

只影微阳外，青山自郁盘。未经千里远，欲寄一书难。堠碣苔侵字，鱼塘水过栏。西风吹树叶，不问客衣单。  

还旧山作  

云駮天初霁，携儿下短篷。数茎归发白，一袖俗尘空。日子差潮候，秋容在蓼丛。江神应念我，平稳不生风。  

宿寺  

古殿清灯冷，虚廊叶扫风。掩关人迹外，得句佛香中。鹤睡应无梦，僧谈必悟空。坐惊窗欲晓，片月在林东。  

题江心寺  

两寺今为一，僧多外国人。流来天际水，截断世间尘。鸦宿腥林径，龙归损塔轮。却疑成片石，坐对谢公身。  

题罗隐故居  

片水静无尘，青山是四邻。上天如有意，此地着诗人。吟得物俱尽，罚令生世贫。因来寻古迹，只见石为麟。  

题桃花夫人庙  

一树桃花发，桃花即是君。空祠临野水，何处觅行云。事迹樵人说，炉香过客焚。雨添碑上藓，难读古时文。  

送李伟归黄山  

心知无白发，长带一琴行。几路到君屋，数峰当郡城。妻儿贫自乐，丹药岁烧成。未必圣明代，终令隐姓名。  

怀如顺上人  

西湖湖上寺，一别二三年。旧住房长闭，新栽树已圆。空多相忆梦，不得寄来篇。喜见邻僧说，归期是腊前。  

访观公不遇  

卧犬闻人出，门当青栎林。固知多不在，自原欲相寻。宵短馀香印，邻疏出磬音。昨来曾寄茗，应念苦吟心。  

哭居尘禅师  

今朝闻实信，一只海船遥。此世永相隔，何僧可与交。茶从秋后尽，门绝月中敲。昨夜山家梦，亲曾到石桥。  

衰柳  

风吹无一叶，不复翠成窠。枝脆经霜气，根空入水波。寒栖江鹭早，暗出野萤多。废苑荒堤外，人嗟旧迹过。  

鹭鸶  

一点白如雪，顶黏丝数茎。沙边行有迹，空外过无声。高柳巢方稳，危滩立不惊。每看闲意思，渔父是前生。  

登歙山寺  

石径半欹倾，山头路始平。步因花树息，吟忘寺僧迎。一面门无水，东隅路入京。青峰三十六，霜晓见分明。  

山中即事  

着履上崔嵬，呼儿注瓦杯。千岑经雨后，一雁带秋来。野艇乘潮发，山园逐主开。馀生落樵牧，门巷少尘埃。  

题道上人房老梅  

香有竹风知，无尘杂野姿。为怜新白发，重记旧题诗。藓带龙鳞剥，蜂沾蠹屑垂。不来三十载，半树是孙枝。  

石门瀑布  

一派从天下，曾经李白看。千年流不尽，六月地长寒。洒木跳微沫，冲崖作怒湍。人言深碧处，常有老龙盘。  

宿永康  

路有三千里，春容若未浓。浅塘饥鹭下，晴霭市烟冲。孤望生遥思，频过记昔踪。宿程知近县，闻打发灯钟。  

题衢州石壁寺  

岸石横生脉，平林一里溪。众船寒渡集，高寺远山齐。残磬吹风断，眠禽压竹低。自嫌昏黑至，难认壁间题。  

题信州赵昌甫林居  

谱接江西派，声名过浙间。弃官从早岁，买屋向深山。文集通僧借，渔舟载鹤还。待予归旧里，又得到柴关。  

路逢杨嘉猷赴官严州  

诗合诚斋意，难将片石镌。相逢因在道，惜别未移船。野步僧同话坐，宵吟吏废眠。思君还有梦，前到钓台边。  

过郡阳湖  

港中分十字，蜀广亦通连。四望疑无地，孤舟若在天。龙尊收巨浪，鸥少没苍烟。未渡皆惊畏，吾今已帖然。  

题芗林  

只为登山远，当门叠石为。人来嗟故迹，景胜入名诗。立鹤高过槛，欹花半在池。百年庭际木，新长挂冠枝。  

宿吉州永庆寺  

古邑溪边寺，吟人爱寂寥。少僧斋室废，乞食钓乡遥。钟韵含霜气，楼檐近斗杓。汉时铜铸佛，瞻礼到今朝。  

题浯溪  

知是漫郎宅，舟中闻寺钟。小溪通正港，高石压群峰。绿木成春荫，荒台见古踪。唐碑三十本，独免野苔封。  

永州书怀  

嗜茶疑是病，羸瘦见诗形。天断征鸿过，汀多香草青。兴高贫不觉，身远事皆经。归路当游岳，僧言极可听。  

湖中别邓该  

隔水鹧鸪鸣，一汀香草生。自怜为客久，谁忍送君行。后会期何日，归途喜乍晴。它春科甲上，必欲见题名。  

筠州送赵院判归九江  

相逢今半月，夜雨厌同闻。远地长为客，还家极羡君。诗低劳尽写，茶美许重分。一马冲寒去，庐峰正雪云。  

移家雁池  

不向山中住，城中住此身。家贫儿废学，寺近佛为邻。雪长官河水，鸿惊钓渚春。夜来游岳梦，重见日东人。  

怀赵紫芝  

一别一百日，无书直至今。几回成夜梦，独自废秋吟。小雪衣犹绤，荒年米似金。知音人亦有，谁若尔知心。  

送奭上人化缘  

专志事皆成，期师此一行。阁盛灵佛像，碑载施人名。汪阔风催渡，村深雪废程。暂劳曾共说，终可送闲情。  

白石岩  

一石入遥天，千峰叠在前。人行不到处，仙去未多年。宝暗云生像，檐斜日照泉。皇朝宣赐物，弟子尚能传。  

题薛景石瓜庐  

何地有瓜庐，平湖四亩馀。自锄畦上草，不放手中书。人远来求字，童闲去钓鱼。山民山上住，却羡水边居。  

寿昌道中  

碣字芙蓉驿，喜行行不难。路侵沧海过，人得异山看。圆石蚝黏满，平途鹭立寒。一游期一月，回日必冬残。  

龙湫瀑布  

飞下数千尺，全然无定形。电横天日射，龙出石云腥。壮势春曾看，寒声佛共听。昔人云此水，洗目最能灵。  

灵峰  

我来无一语，闲认昔游踪。谁种路傍树，却遮山上峰。潭乾沉石露，人立去禽冲。樵说仙桥险，因思在上封。  

石门庵  

庵是何年作，其中住一僧。苍崖从古险，白日少人登。众物清相映，吾生隐未能。夜来新过虎，抓折树根藤。  

题夏景清湘中阁  

湘中山与水，自古有人云。此是曾游地，今来尽属君。残风吹岸草，空庙入江云。却忆还乡梦，清猿半夜闻。  

题翁卷山居二首  

十年前有约，今却在城居。羡尔能携子，深山自结庐。引泉移岸石，栽药就园蔬。见说高林外，樵人听读书。  

空山无一人，君此寄闲身。水上花来远，风中树动频。虫行黏壁字，茶煮落巢薪。若有高人至，何妨不裹巾。  

病中作  

一行三步歇，屋漏坐频移。妻欲藏茶鼎，僧能施药资。邻园梅发尽，河岸草生迟。天解怜贫病，难令不作诗。  

未回车  

山川匪遥远，行人未回车。欲语昨宵梦，忽接今朝书。啼鸟在屋上，绿草生庭除。仰看日月光，照知子衿据。  

谢徐玑惠茶  

建山惟上贡，采撷极艰辛。不拟分奇品，遥将寄野人。角开秋月满，香入井泉新。静室无来客，碑黏陆羽真。  

中夕  

中夕独依依，闲行未掩扉。水边山出月，松上雨沾衣。棹响初如近，萤光渐欲稀。不甘尘内事，长与此心违。  

题丁少瞻林园  

州分低岭外，来向此园行。路改初栽树，堂成未有名。药苗如草长，岩溜入池清。欲识怀君意，时闻鹤一鸣。  

访僧居  

客至无他事，房门不厌敲。好山元带郭，损屋旋铺茅。静砌生灵药，高林出远郊。水禽多不见，春暖渐营巢。  

永州寄翁灵舒  

古郡百蛮边，苍梧九点烟。去家疑万里，归计在明年。风顺眠听角，楼高望见船。筠州当半道，长得秀诗篇。  

能仁寺  

寺置有碑传，观音岩石前。殿高灯焰短，山合磬声圆。窗静吹寒雪，舂鸣落夜泉。清游人岂识，谓不似秋天。  

题李商叟半村壁  

一径苍苔合，连年不出门。风高松有韵，溪满石无痕。不自知名重，令人觉道尊。更忧徵诏至，移室向深村。  

酬翁常之  

半掩柴门一径深，山中免见俗尘侵。愁因有酒春生面，老不饶贫雪满簪。旧井远通幽谷水，翠藤新长小窗阴。扁舟莫负林间约，好把清诗慰此心。  

赠从善上人  

骨气清泠无片尘，即应僧可是前身。诗因圆解堪呈佛，棋与禅通可悟人。扫地就凉松日少，煮茶消困石泉新。不能来往城中寺，去买青山约我邻。  

山中寄翁卷  

忽看春至复春还，门外烟云没野山。吟有好怀忘瘦苦，贫多难事坏清闲。柳花未散色全绿，杜宇乍啼声更蛮。闻道扫松溪雨后，梦随溪雨到岩关。  

送尘老归旧房  

数间茅屋残山外，片石崚赠树影交。给假两旬秋易尽，相寻一舍路非遥。盆栽怪木缘能画，池畜珍鱼不入庖。闻道水松三百步，梦随流水到溪桥。  

会饮鲍使君池亭  

案上一琴书数卷，不须此处有笙歌。厌居市井观天小，喜到君家见月多。叶满地飞随步履，鹤於人熟听吟哦。明朝也向山中去，手把松枝养太和。  

宿翁卷书斋  

一山秋色同谁看？又复相寻出郭来。邻竹种成高碍月，井泉汲少近生苔。忽惊寒事砧初动，不辨晴光户尽开。君爱苦吟吾喜听，世人谁肯重清才。  

同刘孝若野步  

杖屦相从步野田，坐临阶戺和诗篇。要看隔水人家菊，试借系门渔父船。且缓归舟知有月，不生酒兴为无钱。寒来莫问家中事，才得身闲即是仙。  

酬赠徐玑  

每到斋门敲始应，池禽双戏动清波。爱闲却道无官好，住僻如嫌有客多。字学晋碑终日写，诗成唐体要人磨。山民百事今全懒，只合烟江著短莎。  

高山寺晚望  

石路近门方不险，刺桐疏处见僧归。小坡重叠无平屋，四月阴寒尚夹衣。山到道州高莫比，水分湘口绿相围。暮云不隔东南望，一片遥兼白鸟飞。  

舟上  

小船停桨逐潮还，四五人家住一湾。贪看晓光侵月色，不知云气失前山。  

闻水  

灯光难照客怀开，忽听寒声响似雷。天气无风树无叶，道州半夜水流来。  

杜甫坟  

耒阳知县非知己，救厄无踪岂忍闻。若更声名可埋没，行人定不吊空坟。  

题赵明叔新居  

社坛侧近地图宽，所作园池在此间。十万人家城里住，少闻人有对门山。  

题张提举西墅  

渡头风景如前日，谁种桃花在两边？未晚人家门户闭，鹭鸶闲立钓鱼船。  

怀赵紫芝翁灵舒  

紫芝别我天台去，翁十深山自结茅。但见春愁随日长，不知庭叶蔽禽巢。  

李溪曲别郑遇  

七十二滩声共闻，一朝路向李溪分。梅花无情动春梦，未好忆家先忆君。  

寄家书作  

屋头桑叶大如钱，知是吴蚕第一眠。远水忽来潇岸没，家书却寄道州船。  

### 芳蘭轩集补钞  

徐照  
赠徐玑  

一舸寒江上，梅花共别离。不来相送处，愁有独归时。去梦千峰远，为官三岁期。思君何可见，新集见君诗。  

送翁诚之  

去作巴陵县，南州雅有声。未凭湘水绿，能似长官清。笛冷君山月，帆轻夏浦晴。五言多好句，颜杜减诗名。  

送翁灵舒游边  

孤剑色磨青，深谋秘鬼灵。离山春值雪，忧国夜观星，奏凯边人悦，翻营战地腥。所期归幕下，何石可书铭。  

猿皮  

路逢巴客买猿皮，一片蒙茸似雪丝。常向小窗铺坐处，却思空谷听啼时。弩伤忽见痕犹在，笛响雄夸骨可吹。古树团团行路曲，无人来作野宾诗。  

观所养鸂鶒  

一身文采异常流，却使闲身小自由。永日翠笼相并睡，岂无魂梦到沧洲。  

## 苇碧轩诗钞  

翁卷  
思远客  

涉夏思巳深，感秋念愈迫。思念皆为谁，为彼远行客。客行曷辰休，怅望朝复夕。出门虚有待，命驾焉所適。邈邈阻前欢，悠悠抱今戚。中庭一株橘，嘉实转金碧。爰意花开时，花边语离析。惜此不忍餐，留之候君摘。拟君君未来，回肠更如拆。何当乘梦时，傥遂徽容觌。  

送刘几道  

束发同执经，交分人莫如。我愚百无成，蹭蹬空林居。君文最奇崛，二十魁荐书。青衫何太晚，警捕殊区区。是月蝉始鸣，秀色连郊墟。俶装趋海邑，指期当憩车。老大恋亲友，暂别犹欷歔。况此一分手，归期三载馀。积雨山川晦，新晴氛雾除。殷勤送客吟，掺执行子裾。愿言乘高风，矫翮凌太虚。  

山中采药  

岩崖产灵药，等闲人顾稀，采掇获所愿，跻登倦忘归。沃叶带露滋，深根涵土肌。妍光媚幽笈，芳气盈我衣。濯以清涧泉，曝之太阳晖。制治拟如法，服食从所宜。除疴养天和，仙方岂吾欺。协彼古修意，庶用延将衰。将衰傥得延，万事焉足为！  

酬友人  

常忧别时数，每苦欢事疏。矧兹同心人，契阔三月馀。昨日携瘦藤，往访林间庐。差池不一见，出门恨何如！今晨苍童来，赠言委璠玙。吟玩弗忍释，绚彩摇衿裾。子有供世才，胡为未展舒。我无资身策，合守贫贱居。积疴困疲苶，焉得愁闷除。殷勤荷久要，尚肯念到予。南枝早梅白，古涧寒流虚。明当复相寻，行游带琴书。嚼花饮芳泉，哦诗更踌躇。  

白纻词  

翩翩长袖光闪银，绣罗帐密流香尘。歌分四时舞一色，渌觞传处驰金轮。急竹繁丝互催逼，吴娘娇浓玉无力。阿星唤月留夜长，十二围屏暖山色。  

送陈郎中知严州  

频年经虎害，人望使君来。地重分旄节，州清管钓台。凉天星象动，吉日印符开。帝擢平津策，曾知有用才。  

寄赵灵秀  

千山落叶深，高树不藏禽。游子在何处，故人劳此心。闲灯妨远梦，寒雨乱愁吟。僧奭曾相约，花时共一寻。  

送人赴沅州任  

旧贡包茅地，中存古意长。去程逢岳雪，上事带春阳。雾结朱砂气，波流白芷香。大夫祠寂寞，烦与奠椒浆。  

悼雪庵禅师  

悟了无生妙，归空若故乡。竹房三尺像，石榻一炉香。坏衲犹悬树，新松忽过墙。僧中留不得，几日为凄凉。  

寄沈洞主  

想当清夜醮，带月叩仙钟。指上雷霆诀，庵前虎豹踪。药收阳地草，薪采故枝松。拟即寻师去，茅峰叠几重。  

晚秋送徐玑赴龙溪丞因过泉南旧里  

卷中风雅句，名匠亦难如。远邑亲微禄，他乡过旧庐。程途多见菊，行李半担书。未信文明代，无人荐子虚。  

即事言怀  

赋得拙疏性，合令踪迹赊。相亲惟野客，所论是诗家。听雨眠僧屋，看云立钓槎。秋来有新句，多半为黄花。  

寄远人  

秋气日凄清，秋衣纫未成。在家犹不乐，行路若为情。几处好山色，暮天群雁声。分明相忆梦，夜夜出江城。  

太平山读书奉寄城间诸友  

寥寥钟磬音，永日在空林。多见僧家事，深便静者心。虚亭云片泊，侧径石根侵。此去城间远，君应懒出寻。  

冬日过道上人旧房  

已知超众相，假质任成灰。房是他僧住，门无旧客来。冰干半池水，花落一根梅。犹自疑行脚，何年见却回！  

送赵紫芝为江东从事  

非惟篇翰奇，吏道更深知。山水六朝地，登临三考时。泥沙多旧物，风日少全碑。正属黄花发，愁闻有别离。  

春日和刘明远  

不奈滴檐声，风回昨夜晴。一阶春草碧，几片落花轻。知分贫堪乐，无营梦亦清。看君话幽隐，如我愿逃名。  

送薛子舒赴华亭船官  

君到云间日，应分二陆名。县图山色少，井味海潮并。剡局三年印，春风半月程。野人因买鹤，曾向此中行。  

送包释可抚机  

州带福星明，君今指去程。乱山秋雨后，一路野蝉鸣。时静军书少，人间官况清。归来话风土，尽识荔枝名。  

送赵嗣勋  

休思孤屿峰，且往看吴中。一片太湖色，远涵秋气空。藕塘南北棹，芦港去来鸿。入幕多僚属，惟君事不同。  

过太湖  

水跨三州地，苏州水最多。昔年僧为说，今日自经过。亡国岂无恨，渔人休更歌。洞庭山一抹，翠霭白云和。  

信州草衣寺  

檐多山鸟啼，山外玉为溪。林树若又长，塔峰应更低。数僧归似客，一佛坏成泥。宴坐当时事，廊碑具刻题。  

宿邬子寨下  

已谒龙君庙，明朝早过湖。傍沙船尽泊，经火地多枯。秋至昏星易，空长楚月孤。萧条村戍内，更点有如无！  

同赵灵芝杜子野游豫章总持寺  

蒲寺是秋风，吹开黄菊丛。重林无日到，此地若山中。罢磬孤僧出，看碑两客同。相传化龙事，神怪理难通。  

酬杜子野  

千葩开欲休，独客思悠悠。江水能相隔，春风不共游。数篇诗未答，一幅信重收。多少怀君意，莺声高树头。  

赠张亦  

兴兵又罢兵，策士耻无名。闲见秋风起，犹生万里情。借窗临水歇，沽酒对花倾。示我新诗卷，如编众玉成。  

寄葛天民  

常日已清癯，那兼疾未除。传来五字好，吟了半年馀。铁柱仙人观，梅花处士庐。江湖正相隔，岁晚更愁予！  

晓对  

独对晓来晴，天寒景物清。梅花分地落，井气隔帘生。曾是吟招隐，何时遂耦耕。萧疏头上发，已白二三茎。  

暮春病归  

朝朝风景添，吾病亦开帘。洗药花前晒，传方壁上黏。力微还省语，身老更看髯。昨日林僧至，茶杯始一拈，  

送徐灵囦永州司理  

君向零陵日，分携又雪天。地遥行几郡，官小度三年。兰芷芳条洁，潇湘翠色连。从来苦吟思，归赋若多篇。  

中秋步月  

幽兴苦相引，水边行复行。不知今夜月，曾动几人情。光逼流萤断，寒侵宿鸟惊。欲归犹未忍，清露滴三更。  

寄永州徐三掾曹  

闻说居官处，千峰近九疑。合流皆楚水，高石半唐碑。香草寒犹绿，清猿夜更悲。其中多隐者，君去得逢谁。  

书隐者所居  

百事已无机，空林不掩扉。蜂沾朝露出，鹤带晚云归。石老苔为貌，松寒薜作衣。山翁与渔父，相过转依依。  

送奭公抄化  

一锡出林去，风霜前路寒。自言缘事了，方得此身安。飘叶随禅步，饥禽傍野餐。旧房惟有佛，开着任人看。  

能仁寺  

芙蓉峰入天，寺与此峰连。得见是冬月，要来从昔年。寒潭盛塔影，古木带厨烟。偶值高僧出，禅床坐默然。  

赠东庵约公  

问今年八十，退院久清闲。白雪髭慵剃，青松户早关。取泉来煮茗，与客话游山。弟子何僧是？缁衣多往还。  

石门庵  

山到极深处，石门为地名。岚蒸空寺坏，雪压小庵清。果落群猿拾，林昏独虎行。一僧何所得，高坐若无情。  

宝冠寺  

山多猿鸟群，永日绝嚣氛。—涧水流出，几房僧共闻。拄筇黏落叶，拂石动寒云。谁昔来营此，寻碑看记文。  

寄山友徐灵晖  

若非殊俗好，那肯爱幽居。深径无来客，空山自读书。树蝉经雨少，门柳望秋疏。相忆何时去，闲园共尔锄。  

陈西老母氏挽词  

八十馀年寿，孀居备苦辛。成家无别物，有子作诗人。远客移书吊，新坟得佛邻。秋堂挂遗像，癯若在时身。  

哭徐山民  

已是穷侵骨，何期早丧身。分明上天意，磨折苦吟人。花色连晴昼，莺声在近邻。谁怜三尺像，犹带瘦精神。  

秋日闲居呈赵端行  

闲居观物化，几叶又飞东。清气全归月，寒声半是风。病多怜骨瘦，吟苦笑身穷。折得邻家菊，还思靖节翁。  

送姚主簿归龙溪  

三考今批足，应无愧此心。只将零月俸，买得一张琴。归处路游远，到时冬必深。邑丞诗极好，闲暇可相寻。  

送蒋德瞻节推  

八百里重湖，长涵太古波。君山云出少，梦泽雨来多。才子今方去，名楼必屡过。《楚辞》休要学，易得怨伤和。  

赠滕处士  

识君戎马际，今又十年馀。环海才安息，先生便隐居。清风三亩宅，白日一床书。长是闲门掩，邻僧亦不如。  

送赵明叔明府  

随行惟一琴，前路足幽寻。今夜维舟处，何村隔树林。鸿声秋浦冷，雨气海山深。若问三年政，知君尽此心。  

初晴道中  

初晴残湿在，众树碧光鲜。幽鹭窥泉立，闲童跨犊眠。依山知有寺，过水恨无船。石路是谁作，姓名岩上镌。  

福州黄蘗寺  

天下两黄蘗，此中山是真。碑看前代刻，僧值故乡人。一宿禅房雨，经时客路尘。将行更瞻礼，十二祖师身。  

处州苍岭  

步步蹑飞云，初疑梦里身。村鸡数声远，山舍几家邻。不雨溪长急，非春树亦新。自从开此岭，便有客行人。  

题武义赵提干林亭  

武陵诸胜状，如列在檐前。一郭楼台日，数村桑柘烟。鸟啼春满谷，秧绿水平田。中有渔樵影，吾诗咏不全。  

即事  

省饮不成醉，牢愁将奈何。晚烟云半杂，春雪雨相和。巷湿人行少，空寒雁叫多。凭栏思无极，怀古谩悲歌。  

赠鲍居士  

日日湖波畔，群鸥相共闲。全家皆好佛，独坐或看山。晒药嫌云在，留僧带月还。有时乘小艇，忽入到城间。  

哭徐玑  

前时官上归，感怆失灵晖。不料三年后，俱随万化非。塔峰长入座，池色自临扉。无复乘闲屐，观棋访衲衣。  

赠孙季蕃  

立谈飞絮中，相遇在吴宫。以我为生拙，怜君失计同。醉酣花落月，吟苦竹摇风。自作《庐山记》，幽奇欲遍穷。  

周南仲挽词  

志以古人期，今人焉得知。学非无用处，命自不逢时。华省官如梦，闲居谤亦随。丧君于此日，师友最相悲！  

寄张直翁  

若向筠州去，惟消一日宽。又无他事阻，自欲访君难。露下秋山洁，鸿飞楚水寒。近诗凡几首，专待写来看。  

赠刘高士  

灵境康庐上，师曾此处家。今游在京国，谁为管烟霞。觅句行逢鹤，持经坐对花。笑予非酒户，相劝满瓯茶。  

送刘成道  

客中仍送客，羸病若为心。沿路万千景，费君多少吟。出门梅雨滑，浮棹浙河深。莫放旅愁起，闻蝉思旧林。  

舟行寄赵端行  

离亭一分手，便送钓船行。虽是暂相别，那能忘此情。花飞春已老，云散晚方晴。诗句空吟得，无人可共评。  

送人游天台  

暂游行李少，几日到天台。船带落潮发，月从前浦来。花源香不断，药地绿成堆。莫学他刘阮，经年忘却回。  

送徐评事赴省试  

早年通去后，已是立朝身。更道明经好，须为擢第人。马寒村驿暮，灯暖帝城春。花气多时节，高门有贺宾。  

友人林居  

花石与林庐，皆非俗者居。铺沙为径软，因竹夹篱疏。留客同家食，教儿诵古书。常言治生意，只欲似樵渔。  

京口即事  

长流当下流，铁瓮此为州。前代多名迹，闲人欲通游。夕阳波上寺，明月戍边楼。一曲渔家笛，生予无限愁。  

赠熊炼师  

松边自掩扉，卖药罢方归。教客认仙草，笑人求紫衣。惜琴眠处放，玩易语时稀。见说沅砂贱，闲身去欲飞。  

宿寺  

一宿此禅宫，身同落发翁。深窗难得月，老屋易生风。灯冷纱光淡，香残印篆空。独怜吟思苦，妨却梦西东。  

留别吴中诸士友  

羁游虽不闲，幽思亦相关。今日经行处，他宵梦寐间。松江云在水，茂苑树成山。况复多吟客，令人懒欲还。  

南涧寻韩仲止不遇  

树树有佳色，山蝉不住吟。掬来南涧水，清若主人心。屋上云飞冷，篱根藓积深。留诗在岩壁，明日更相寻。  

秋居寄西里君  

每日看山山上立，满山风日又秋来。贫家岁计惟收菊，幽径时常不扫苔。新得酒方思欲试，旧存吟轴见还开。凉天在处清如水，能赋惭无宋玉才。  

鲍使君闲居  

吟楼影在湖波上，吟景长从望处生。叠石拟成幽嶂色，种松移得远滩声。多谙药品曾因病，却著荷衣欲避名。闻说近来心更静，案头惟有一琴横。  

山中  

山中凡事幸相宜，第一红尘免上衣。寻药每同丹客去，拾薪多趁牧儿归。鸣泉漱石寒蒲洁，宿雾蒸泥早蕨肥。不奈邻峰学禅伴，时时来此叩岩扉。  

行药作  

病倦令人懒欲吟，偶因行药过墙阴。烟生园柳暮鸦集，水涸池塘秋草侵。有口不须谈世事，无机惟合卧山林。西风飒飒吹毛骨，且看满园花似金。  

寓南昌僧舍  

突兀禅宫何代馀，闲同衲客听钟鱼。身如野鹤栖无定，愁似顽藤挽不除。旧隐定多新长竹，远交全乏近来书。炉香碗茗晴窗下，数轴《楞伽》屡展舒。  

留别南昌诸友  

衰颜怕被青铜见，病骨堪同瘦鹤群。出久并荒幽径菊，未归长忆满山云。春风岂识吟人恨，夜雨频于客舍闻。万柳百花好时节，别君愁绪乱纷纷！  

送陈嘉父为彭泽主簿  

昔时陶令弹琴县，今日君为主簿官。地胜不嫌清俸薄，政公还得众人欢。江分九派潮常到，岳沓千峰夏亦寒。闲客欲游游未得，画成图轴乞予看。  

次韵葛天民  

接得诗来胜接书，忆君情思豁然舒。却看城里谁家竹，又锁湖边旧住庐。曾有退之怜贾岛，岂无得意荐相如。欲知别后予踪迹，只向此间闲钓鱼。  

赠陈管辖  

一拂清风一袖云，紫阳容貌鹤精神。诗因道进言辞别，丹得师传火候真。庐岳峰前吟瀑布，浑仪图上礼星辰。我来暂作闲人歇，多谢仙翁相访频。  

寄筠州张录事  

每到友朋相会地，未尝一日不思君。小诗曾托乡僧寄，善政因逢故客闻。山上仙踪丹鼎在，郭边溪色布桥分。公馀若起吟游兴，游处多应见白云。  

次徐灵渊韵赠赵灵秀  

一轴《黄庭》看不厌，诗囊茶器每随身。三年在任同仙隐，一日还家只旧贫。种得溪蒲生似发，教成野鹤舞如人。出门便是登山路，更要遥山翠色匀。  

西风  

一处西风一处愁，又逢鸣雁在沧洲。芙蓉不分秋萧索，斗折繁红满树头。  

雁池作  

包家门外柳垂垂，摇荡春风满雁池。为是城中最佳处，每经过此立多时。  

冯公岭  

乱峰千叠拂云霓，辐合坑崖立似梯。曾向栝州州里望，众山却是此山低。  

东阳路傍蚕妇  

两鬓樵风一面尘，采桑桑上露沾身。相逢却道空辛苦，抽得丝来还别人。  

山雨  

一夜满林星月白，亦无云气亦无雷。平明忽见溪流急，知足他山落雨来。  

寄山人徐灵晖  

只隔烟霞数里间，本期还往共幽闲。宁知逸羽飞相背，我入山来君出山。  

还家夜同赵端行分韵赋  

莫怪繁霜满鬓侵，半年长路几关心。还家点检家中物，依旧清风在竹林。  

观落花  

才看艳蕾破春晴，又见飞花点点轻。纵是闲花自开落，东风毕竟亦无情。  

寄张季思  

荆吴中隔万山遥，那得相逢话寂寥。长忆梅花好时节，访君船泊古枫桥。  

题东池  

一池寒水绿粼粼，池上初梅白未匀。谁念酒旗飞飐处，唐朝曾住作诗人。  

秋怀  

不管秋天阴复晴，秋怀何处不凄清。江城几夜无佳月，亦有新诗对雨成。  

野望  

一天秋色冷晴湾，无数峰峦远近间。闲上山来看野水，忽於水底见青山。  

南塘即事  

半川寒日满村烟，红树青林古岸边。渔子不知何处去，渚禽飞落拗罾船。  

乡村四月  

绿遍山原白满川，子枧声里雨如烟。乡村四月闲人少，才了蚕桑又插田。  

悼旧呈赵紫芝  

忆向城南共说诗，山民与我定相随。如今独来还独往，此恨除君人不知。  

### 苇碧轩集补钞  

翁卷  
冬日登富览亭  

永委海潮水，往来何不闲。轻烟分近郭，积雪盖遥山。渔舸汀鸿外，僧廊岛树间。晚寒难独立，吟竟小诗还。  

梦回  

一枕庄生梦，回来日未衙。自煎沙井水，更煮岳僧茶。宿雨消花气，惊雷长荻芽。故山沧海角，遥念在春华。  

登飞霞山作  

局居厌纷丛，荡志寻岖嵚。拂衣出城隅，杖策循湖阴。何年彼真仙，遗宫寄幽岑。连树窈蒙密，灵洞疑虚沈。攀条承仙葩，立石弄澄深。眺睐增殊欢，超忽消烦襟。美人逝云远，青草畴与吟。感昔兴重嗟，会意良在今。山公悦崇资，嵇氏陶清音。保真道无违，逐欲情易淫。顾乏安期资，华鬓能不侵。  

和陈待制秋日湖楼宴集篇  

一夕鸣雨来，秋容变俄顷。湖山属初霁，风烟带微冷。侍臣设芳筵，开楼玩澄景。怀我林下人，招携共观省。碧草铺近洲，白云冒遥岭。依稀兰杠香，仿佛潇湘净。抚化篇忽成，达生累全屏。即是造物游，何必神仙境。  

送卢主簿归吴  

湖波长浩荡，苑绿遍幽奇，皆是全吴地，今非昔代时。鸱夷无旧舸，泰伯有新祠。吟苦曾游客，因君动远思。  

题竹  

偶种得成阴，翛翛过别林。月寒双鸽睡，风静一蝉吟。映地添苔碧，临池觉水深。贫居来客少，赖尔慰人心。  

送吉水包长官  

不耻身为令，惟存济物心。离家春雨足，入境夏苗深。吉水字初识，洞岩仙可寻。知君修净化，白日只弹琴。  

## 荆溪集钞  

丁酉四月一日之官毗陵舟行阻风宿椆陂江口  

虫声两岸不堪闻，把烛销愁且一尊。谁宿此船愁似我，船篷犹带烛烟痕。  

千里江山一日程，出山似被北风嗔。东窗水影西窗月，并照船中不睡人。  

馀干溯流至安仁  

半篙新涨满帆风，两岸千山一抹中。惭愧棹郎能袖手，若非袖手更无功。  

宿小沙溪  

树补山烟补缺云，风揉花雨作香尘。绿杨尽道无情着，何苦垂条拂路人。  

诸峰知我厌泥行，卷尽痴云放嫩晴。不分竹梢含宿雨，时将残点滴寒声。  

玉山道中  

村北村南水响齐，巷头巷尾树阴低。青山自负无尘色，尽日殷勤照碧溪。  

过招贤渡  

余昔岁归舟经此，水涸舟胶，旅情甚恶。  

归舟曾被此滩留，说着招贤梦亦愁。五月雪飞人不信，一来滩下看涛头。  

一江故作两江分，立杀呼船隔岸人。柳上青虫宁许劣，垂丝到地却回身。  

倦游客子自无聊，不是江山景不饶。危岸崩沙新改路，断渠横石自成桥。  

岸上行人莫叹劳，长年三老正呼号。也知滩恶船难上，仰踏桅竿卧看篙。  

舟过德清  

人家两岸柳阴边，出得门来便入船。不是全无最佳处，何窗何户不清妍。  

舟泊吴江  

江湖便是老生涯，佳处何妨且泊家。自汲松江桥下水，垂虹亭上试新茶。  

东是吴江西太湖，长桥横截万寻馀。江妃舞倦凌波袜，玉带围腰揽镜初。  

暮立荷桥  

欲问红蕖几菡开，忽惊浴罢夕阳催。也知今夕来差晚，犹胜穷忙不到来。  

秋热追凉池上  

圃迥人全寂，池清虑自消。萍根微着水，荷叶欲穿桥。今岁知何故，秋阳尔许骄。追凉犹有处，此老未无聊。  

蜡梅  

天向梅梢别出奇，国香未许世人知。殷勤滴蜡缄封却，偷被霜风拆一枝。  

登净远亭  

池冰爱日未全开，旋旋波痕百皱来。野鸭被人惊得惯，作群飞去却飞回。  

戊戌正月二日雪作  

雪与新春作伴回，捣霜为片雹为埃。只愁雪虐梅无奈，不道梅花领雪来。  

梦回纸帐怪生寒，童子传呼雪作团。已被晓风融作水，头巾不裹起来看。  

戏赠子仁侄  

小阮新来觅句忙，自携破砚汲寒江。天公念子抄诗苦，借与朝阳小半窗。  

雪后寻梅  

去年看梅南溪北，月作主人梅作客。今年看梅荆溪西，玉为风骨雪为衣。腊前欲雪竟未雪，梅花不惯人间热。横枝憔悴涴晴埃，端令羞面不肯开。缟裙夜诉玉皇殿，乞得天花来作伴。三更滕六驾海神，先遣东风吹玉尘。梅仙晓沐银浦水，冰肤别放瑶林春。诗人莫作雪前看，雪后精神添一半。  

雪霁出城  

梅於雪后较多花，草亦晴初忽几芽。河冻落痕馀一寸，残冰阁在柳根沙。  

正月十九日五更诣天庆观谢雪闻都下尺雪旬日而毗陵三四微雪而巳  

元宵风物又阑残，闭阁何曾出一看。尚觉烛光欺病眼，旋添衣着试春寒。中都尺雪逾旬许，此地飞花逐片乾。不待珠宫香火了，海风吹上紫金盘。  

寒夜不寐  

雪入迎春鬓，茶醒学古胸。梦回霜满屋，吟到月斜钟。  

小饮俎豆颇备江西淮浙之品戏题  

满盘山海眩芳珍，未借前筹已咽津。鲎酱子鱼总佳客，玉狸黄雀是乡人。  

味含霜气洞庭柑，鲊带桃花楚水<虫咸>。春暖着人君会否，不教淮白过江南。  

雨霁  

雨为梅花遣尽尘，柳勾日影自传神。不须苦问春多少，暖幕晴帘总是春。  

春暖郡圃散策  

已觉朝来退裌衣，日光风力软如痴。倩谁留许春寒着，更放梅花住少时。  

萱草行间过履絇，杏花影里散文书。秋风遣我疏团扇，又被春风遣唤渠。  

春禽处处讲新声，细草欣欣贺嫩晴。曲折遍穿花底路，莫令一步作虚行。  

烧香七言  

琢瓷作鼎碧於水，削银为叶轻如纸。不文不武火力匀，闭阁下帘风不起。诗人自炷古龙涎，但令有香不见烟。素馨忽开抹利拆，低处龙麝和沉檀。平生饱识山林味，不奈此香殊妩媚。呼儿急取烹木犀，却作书生真富贵。  

书斋夜坐  

棐几吹灯丈室虚，隔窗雨点响阶墀。胡床枕手昏昏着，卧听儿童读《汉书》。  

酒力欺人正作眠，梦中得句正醒然。寒生更点当当里，雨在梅花蔌蔌边。  

二月十四日梅花  

雨打知无那，春喧绝不禁。小风千点雪，落日一须金。  

树劲春犹瘦，花寒暮更明。平生岂无句，此外不须清。  

水仙花  

额间拂杀御袍黄，衣上偷将月姊香。待倩春风作媒却，西湖嫁与水仙王。  

开处谁为伴，萧然不可亲。雪宫孤弄影，水殿四无人。  

夜坐  

背壁青灯观读书，窥窗素月唤看渠。向来诸老端何似，未必千年便不如。春后春前双雪鬓，江南江北一茅庐。只愁夜饮无供给，小雨新肥半圃蔬。  

新柳  

柳条百尺拂银塘，且莫深青只浅黄。未必柳条能蘸水，水中柳影引他长。  

祷雨报恩因到翟园  

雾气初迎日脚开，春光偏傍柳边回。寒暄消息何人会，十指今朝出袖来。  

垂丝海棠  

无波可照底须窥，与柳争娇也学垂。破晓骤晴天有意，生红新晒一絇丝。  

送罗永年西归  

梅菡香边踏雪来，杏花雨里带春回。明朝解缆还千里，今日看花更一杯。谁遣文章太惊俗，何缘场屋不遗才。南溪鸥鹭如相问，为报春吟费麝煤。  

读唐人及半山诗  

不分唐人与半山，无端横乱对诗坛。半山便遣能参透，犹有唐人是一关。  

春兴  

着尽工夫是化工，不关春雨更春风。已拚腻粉涂双蝶，更费雌黄滴一蜂。  

春晓  

风光明淑奈渠何，非暖非寒直是和。春到千花俱有分，海棠独自得春多。  

米囊花  

鸟语蜂喧蝶亦忙，争传天诏诏花王。东皇羽卫无供给，探借春风十日粮。  

晓寒  

黯黯轻寒淡淡阴，游人便觉减行春。春风也解嫌萧索，自送秋千不要人。  

春光唤入百花丛，寒力平欺两鬓蓬。吹乱众红还复整，海棠却不怕东风。  

上巳  

上巳春阴政未开，寒窗愁坐冷如灰。冻蝇触纸飞还落，仰面翻身起不来。  

雨冷风酸数日强，老怀不可更禁当。春寒幸自将归去，唤取重来是海棠。  

正是春光最盛时，桃花枝映李花枝。秋千日暮人归尽，只有春风弄彩旗。  

寒食雨作  

双燕冲帘报禁烟，唤惊昼梦耸诗肩。晚寒政与花为地，晓雨能令水作天。桃李海棠聊病眼，清明寒食又来年。老来不办雕新句，报答风光且一篇。  

寒食相将诸子游翟园  

鹿葱旧种菊新栽，幽径深行忘却回。忽有野香寻不得，兰於石背一花开。  

柳条老去尚青鲜，下有清渠绕野田。波面落花相趁走，避风争泊岸傍边。  

儿曹健走尽从渠，老脚微酸半要扶。未委前头花好否，且令蜂蝶作前驱。  

三月风光一岁无，杏花欲过李花初。柳丝自为春风舞，竹尾如何也学渠。  

荆溪老守底风流，哦就千诗一笑休。天欲做春无去处，只堆浓绿柳梢头。  

三月十日  

才看桃李锦成围，忽便园林绿作堆。远草将人双眼去，飞花引蝶过墙来。簿书节里无多着，怀抱朝来得好开。已是七分春去了，何须鸟语苦相催。  

清明雨寒  

整冠忽见镜中霜，挽树浑无蒂上香。已贮春愁过万斛，更令细细着升量。  

桃李一空春已归，不须更待絮飞时。闭门独琢春寒句，只有轻风细雨知。  

莫嫌细雨苦飘萧，政要寒声伴寂寥。杏叶犹疏不成响，且将纸瓦当芭蕉。  

风欹众柳自成妍，雨泣残花不忍看。急唤麹生当杏子，及渠小苦未生酸。  

题山庄草虫扇  

风生蚱蜢怒须头，纨扇围圆璧月流。三蝶商量探花去，不知若个是庄周。  

清明果饮二首  

南溪清酒碧於江，北地鹅梨白似霜。颓却老人山作玉，更加食邑醉为乡。春光如许天何负，雨点殊疏燕不妨。绝爱杞萌如紫蕨，为烹茗碗洗诗肠。  

深着炉香浅着杯，杯行尽缓莫教催。可怜花树浑无赖，下却帘钩也入来。雪藕新将削冰水，蔗霜只好点青梅。明年寒食还家去，却忆荆溪花正开。  

次李倅子寿郡集诗韵  

苍璧新煎第二泉，博山深炷古龙涎。草玄顾我非扬子，能赋如公是仲宣。诗社自甘编下户，醉乡何苦不开边。穷州地主惭司业，不解时时与酒钱。  

樱桃  

樱桃一雨半凋零，更与黄鹂翠羽争。计会小风留紫脆，殷勤落日弄红明。摘来珠颗光如湿，走下金盘不待倾。天上荐新旧分赐，儿童犹解忆寅清。【予旧在奉常，孟夏太庙荐樱桃，礼官各分赐四篮。奉常有寅清堂。】  

多稼亭前两槛芍药红白对开二百朵  

红红白白定谁先，袅袅娉娉各自妍。最是倚栏娇分外，却缘经雨意醒然。晚春早夏浑无伴，暖艳晴香正可怜。好为花王作花相，不应只遣侍甘泉。【论花者以牡丹王，芍药近侍。】  

六月六日小集  

新蝉声涩亦无多，强与娇莺和好歌。尽日舞风浑不倦，无人奈得柳条何。  

登多稼亭晓望  

风不能销晓雾痕，天犹未放宿云根。城腰折处才三径，山嘴前头别一村。  

午热登多稼亭  

矮屋炎天不可居，高亭爽气亦元无。小风不被蝉餐却，合有些凉到老夫。  

御风不必问雌雄，只有炎风最不中。却是竹君殊解事，炎风筛过作清风。  

卧治斋晚坐  

闭户坐不得，开窗伫微凉。树林荫白日，几研生笔光。信手取诗卷，细哦三数章。初披颇欣惬，再览忽感伤。废卷不能读，起行绕胡床。古人恨如山，吾心澄於江。本不与彼谋，云何断我肠。感罢翻自笑，一蝉催夕阳。  

憩怀古堂  

新葺怀古堂，旧临郭璞池。去岁夏徂秋，无日不此嬉。茨菇无暑性，芙蕖有凉姿。今年池水乾，老子来遂稀。岂惟来不留，亦复去靡思。朝来偶一到，又觉景物奇。水含霁后光，荷於风处欹。便有白鸥下，惊起翠羽飞。方池滟窗东，长池横檐西。红绿向背看，觞咏朝夕宜。此堂初无情，此池谅何知。如何涉斯世，乖逢亦有时。  

望雨  

云兴画山顶，雨放太湖脚。初愁望中远，忽在头上落。白羽障乌巾，衣袖已沾渥。归来看檐溜，如泻万仞壑。霆裂大瑶瓮，电萦湿银索。须臾水平阶，花坞湿半角。定知秧畴满，想见田父乐。向来春夏交，旱气亦太虐。山川已遍走。云物竟索寞。双鬓愁得白，两膝拜将剥。早知今有雨，老怀枉作恶。  

闻一二故人相继而逝感叹书怀  

故人昔同朝，与游每甚欢。岂缘势利合，相得文字间。有顷各补外，不见今六年。我来荆溪上，敲榜索租钱。故人复双入，飞上青云端。我虽世味澹，羡心能恝然。忽传故人去，得书墨未乾。又传故人亡，惊悼摧肺肝。鼎贵良独佳，安贫未遽贤。向以我易彼，安知不作难。今以彼易我，试问谁当慳。如何捐此躯，必要博好官。顾谓妻与子，官满当归田。我贱汝勿羞，我贫汝勿叹。从汝丐我身，百年庶团栾。妻子笑答我，修短未易言。富贵必速殒，郭令当夭残。贫贱果永算，颜子寿必延。我复答渠道，薄命我自怜。我福肯如郭，我德敢望颜。造物本啬与，我乃多取旃。借令彼不怒，退者我独安。汝言自有理，我意不可还。  

晚步追凉  

老眼偏明远岫孤，夕阳故遣树阴疏。蝉鸣叶底无寻处，随意闲行偶见渠。  

风不须多只是凉，穿花度柳到人傍。细吹病耳飕飕响，徐弄轻衫拂拂长。  

晓坐荷桥  

四叶青蘋照缘池，千重翠盖护红衣。蜻蜓空里元无见，只见波间仰面飞。  

碧玉山边白鸟鸣，绿杨风里翠荷声。草花踏碎教人惜，为勒芒鞋款款行。  

帘影窥池到藕根，水光为我弄朝暾。鱼儿解作晴天雨，波面吹成落点痕。  

池亭  

小沼才阶下，孤亭恰水边。揩磨一玉镜，上下两青天。可惜无多水，难堪着钓船。今年非不暑，每到每醒然。  

凝露堂前紫薇花两株每自五月盛开九月乃衰  

似痴如醉弱还佳，露压风欺分外斜。谁道花无红百日，紫薇长放半年花。  

暮雨既霁将儿辈登多稼亭  

一霎滂沱一霎晴，檐间点滴尚残声。水将树影乱揉碎，月与日光相对明。试数六宵还五雨，坐令夏热作秋清。儿曹小住休归去，更听风蝉子细鸣。  

苦热登多稼亭  

日脚斜红欲暮天，倚栏垂手弄云烟。两行相对树如许，一叶不摇风寂然。剩欲啜茶还罢去，却愁通夕不成眠。黑丝半把垂天外，白雨初生远岭边。  

吏散庭空便倘然，不须休日始偷闲。鸥边野水水边屋，城外平林林外山。偶见行人回首却，亦看老子立亭间。暮蝉何苦催归急，只待凉生月半环。  

暮热游荷池上  

细草摇头忽报侬，披襟拦得一西风。荷花入暮犹愁热，低面深藏碧伞中。  

月下果饮  

恰则天方暮，如何月正中。一年无此热，今夕绝无风。早藕凝松雪，新菱剥酽红。醉乡堪避暑，只合著衰翁。  

梳头有感  

身在荷香水影中，晓凉不与夜来同。且抛书册梳蓬鬓，移转胡床受小风。  

同郡同年总八人，七人零落一人存。如何独立薰风里，犹恐霜华点鬓根。  

晚凉散策  

饭馀浴罢趁凉行，偶憩池头最小亭。醉倚胡床便成睡，梦闻荷气忽然醒。  

闰六月立秋后暮热追凉郡圃  

夏欲尽头秋欲初，小凉未苦爽肌肤。夕阳幸自西山外，一抹斜红不肯无。  

静坐池亭  

胡床倦坐起凭栏，人正忙时我正闲。却是闲中有忙处，看书才了又看山。  

秋暑  

半柳斜阳半柳阴，一蝉飞去一蝉吟。岸巾亭子钩栏角，送眼江村松树林。  

读白元长庆二集诗  

读过元诗与白诗，一生少傅重微之。再三不晓渠何意，半是交情半是私。  

瓶中红白二莲  

红白莲花共玉瓶，红莲韵绝白莲清。空斋不是无秋暑，暑被花销断不生。  

拣得新开便折将，忽然到晚敛花房。只愁花敛香还减，来早重开别是香。  

白莲半菡未开时，看作红蓬更不疑。到得欲开浑别了，玉肤洗退淡胭脂。  

早起  

不分老铃下，苦来惊我眠。要知甘寝处，最是欲明天。未了公家事，难销月俸钱。坐曹临讼罢，残烛正荧然。  

感秋  

今岁五十二，岂为年少人。荷凉欣暑退，蝉苦怨秋新。澹虑翻成感，雕诗不着尘。小儿知得句，欲掉小乌巾。  

南国初凉日，东吴欲尽头。露荷幽馥晓，云日淡光秋。也爱西风爽，其如半老休。蝉声与蛩响，计会两催愁。  

雨后清晓梳头读书怀古堂  

宿雨犹凉在，晨阴欲霁初。移床近秋水，正面对芙蕖。团扇凄无彩，生衣凛觉疏。欲归仍小住，更读数行书。  

桧径晓步  

雨歇林间凉自生，风穿径里晓逾清。意行偶到无人处，惊起山禽我亦惊。  

谢尤延之提举郎中自山间惠访长句  

淮南使者郎官星，瑞光夜烛荆溪清。平生庞公不入城，令我折却屐齿迎。交游云散别如雨，同舍诸郎半为土。二老还将两鬓霜，三更重对孤灯语。向来南宫绫锦堆，南窗北窗桃李开。先生诵诗舌起雷，一字不似人间来。剡藤染出梅花赋，句似梅花花似句。几年金钥秘银钩，玉{氏}不施恐飞去。秋风呼酒荷边亭，主人自醉客自醒。侬能痛饮渠不饮，饮与不饮俱忘形。鬓今如霜心如水，功名一念扶不起。侬归螺山渠惠山，来岁相思二千里。  

秋怀  

随分哦诗足散愁，老怀何用更冥搜。聿来胥宇蚁移穴，无以为家燕入秋。盖世功名吹剑首，平生忧患淅矛头。从今归去便归去，未到无颜见白鸥。  

新凉感兴  

初退生衣进熟衣，新凉只与睡相宜。草争人迹微疏处，荷怯秋风欲动时。又是一年将过眼，如何两鬓不成丝。中元节后新来懒，草册才抄第二诗。  

中秋前一夕携酒与子仁侄登多稼亭  

月忽飞来堕我傍，我还飞入月中央。如何桂树许多影，不隔冰轮些子光。自古中秋多苦事，非风即雨断人肠。醉来不信寒欺酒，露湿杯盘冻作霜。  

重九前五日再游翟园  

翟园不到才几日，寒梢冷叶秋萧瑟。只有黄花数点明，上照青松下苍石。记得春头来此嬉，梅花太瘦杏花肥。巷南巷北皆春色，恰似吾人年少时。忽怪翟园许多老，园应笑我衰容早。来岁春光更一来，我衰依旧园还少。  

速子仁侄南归  

酒为吾人绿，花知九日黄。风灯秋焰冷，霜雁夜声忙。爱子文无对，嗟予老更狂。相分即相见，不待半年强。  

再岁来相款，三杯忽语离。忍将衰老泪，滴作送行诗。子去侬犹住，身留梦亦随。南溪旧风月，千万寄相思。  

食老菱有感  

幸自江湖可避人，怀珠韫玉冷无尘。何须抵死露头角，荇叶荷花老此身。  

醉吟  

古人亡，古人在，古人不在天应改。不留三句五句诗，安得千人万人爱。今人只笑古人痴，古人笑君君不知。朝来暮去能几许，叶落花开无尽时。人生须要印如斗，不道金槌椌渠口。身前只解皱两眉，身后还能更杯酒。李太白，阮嗣宗，当年谁不笑两翁。万古贤愚俱白骨，两翁天地一清风。  

怀山庄子仁侄  

危亭独上忽彷徨，欠个山庄堕我傍。却是向来相聚日，老怀未解忆山庄。  

吾家小阮未西归，日日相从郡圃嬉。黄菊拒霜今笑我，先生也有独来时。  

晚登净远亭  

簿书才了晚衙催，且上高亭眼暂开。野鸭成群忽惊起，定知城背有船来。  

黄菊  

莺样衣裳钱样裁，冷霜凉露溅秋埃。比他红紫开差晚，时节来时毕竟开。  

晚登子城  

鞋响新霜后，襟暄野日初。寒溪半湾落，远树一行疏。老矣端何苦，归哉不愿馀。终更犹半岁，作麽度居诸。  

迓使客夜归  

去时岸树日犹明，归到州桥月已升。水与天争一轮玉，市声人语两街灯。迎来送往须成雪，索笔题诗研欲冰。净洗红尘烦碧酒，倦来不觉揰腾腾。  

病后霜威不见饶，吟边月色苦相撩。重帘垂地寒犹入，画烛无风影自摇。谁遣尘埃空老去，何曾鸥鹭不吾招。坐来已是愁无奈，草露虫声政寂寥。  

起视青天分外青，满天一点更无星。忽惊平地化成水，乃是月华光满庭。笔下何知有前辈，醉来末肯赦空瓶。儿曹夜诵何书册，也遣先生细细听。  

病身已怯九秋凉，也复移樽下砌傍。只爱杯中都是月，不知身上几多霜。清愁旧觉天来远，寒夜新添岁样长。不是傍人俱欲睡，老人无睡亦何妨。  

城头秋望  

秋光好处顿胡床，旋唤茶瓯浅着汤。隔树漏天青破碎，惊风度竹碧匆忙。  

未得霜晴未是晴，霜晴无复点云生。鹭鸶不遣鱼惊散，移脚惟愁水作声。  

生酒歌  

生酒清如雪，煮酒赤如血，煮酒不如生酒烈。煮酒只带烟花气，生酒不离泉石味。石根泉眼新汲将，面米酿出春风香。坐上猪红间熊白，瓮头鸭绿变鹅黄。先生一醉万事已，那知身在尘埃里。  

夜雨  

幽人睡正熟，不知江雨来。惊风飒然起，声若山岳摧。起坐不成寐，万感集老怀。忆年十四五，读书松下斋。寒夜耿难晓，孤吟悄无侪。虫语一灯寂，鬼啼万山哀。雨声正如此，壮心滴不灰。即今逾知命，已先十年衰。不知后此者，壮心肯更回。旧学日荒芜，书册久尘埃。圣处与天似，而我老相催。坐念慨未已，东窗晨光开。  

芭蕉雨  

芭蕉得雨便欣然，终夜作声清更妍。细声巧学蝇触纸，大声锵若山落泉。三点五点俱可听，万籁不生秋夕静。芭蕉自喜人自愁，不如西风收却雨即休。  

苦吟  

蚁无秋衣雁有裘，霜天谋食各自愁。雁声寒死叫不歇，蚁膝冻僵行复休。先生苦吟日色晚，老铃来催吃朝饭。小儿诵书呼不来，案头冷却黄齑面。  

毗陵郡斋追忆乡味  

坐无黄雀牛尾狸，荆溪日日思江西。若无鹅梨与海错，江西却恐思荆溪。旧居江西不自惜，到得荆溪却追忆。明年官满归江西，却忆荆溪难再得。江珍海错各自奇，冬裘何曾羡夏絺。鹅梨黄雀无不可，荆溪江西不关我。  

和张汉直  

宛水吹波解舫斋，南徐吊古上高台。岸巾过我灯前语，赠句清於月底梅。对着酒船手持蟹，管渠秋井骨生苔。壁间挂古难能许，一斗百篇真快哉。  

斋房戏题  

长瓶举我充自代，短檠留人为莫逆。醉乡无日不瓜时，书圃何朝无菜色。欲从举者便弹冠，回顾石交难对席。子墨客卿善运筹，更问渠侬决去留。墨卿转问子虚子，欲说还忘一笑休。  

太平寺水郡人徐友画清济黄河  

太平古寺劫灰馀，夕阳雅照一塔孤。得得来看还不乐，竹茎荒处破殿虚。偶逢老僧听僧话，道是壁间留古画。徐生绝笔今百年，祖师相传妙天下。壁如雪色一丈许，徐生画水才盈堵。横看侧看只麽是，分明是画不是水。中有清济一线波，横贯万里浊浪之黄河。雷奔电卷尽渠猛，独清元自不随他。波痕尽处忽掀怒，搅动一河秋色暮。分明是水才是画，老眼向来元自误。佛庐化作金舵楼，银山雪堆风打头。是身飘然在中流，夺得太一莲叶舟。僧言此画难再觅，官归江西却相忆。并州剪刀剪不得，鹅溪疋绢官莫惜，貌取秋涛悬坐侧。  

晚风寒林  

已是霜林叶烂红，那禁动地晚来风。寒鸦可是矜渠黠，踏折枯梢不堕风。  

树无一叶万梢枯，活底秋江水墨图。幸自寒林俱淡笔，却将浓墨点栖乌。  

不寐听雨  

雨到中宵寂不鸣，只闻风拂树梢轻。瓦沟收拾残零水，并作檐间一滴声。  

夜雨独觉  

枕上还乡枕上回，更更点点把人催。雨将苔砌滴到晓，风拣荻帘疏处来。每到凋年每多感，不教睡眼不曾开。来宵我识华胥路，莫近茶瓯近酒杯。  

夜闻风声  

作寒作暑无处避，花落花开尽他意。只有夜声殊可憎，偏搅愁人五更睡。幸自无形那有声，无端树子替渠鸣。斫尽老槐与枯柳，更看渠侬作麽生。  

鲎酱  

忽有瓶罂至，卷将江海来。玄霜冻龟壳，红雾染珠胎。鱼鲊兼虾鲊，奴才更婢才。平章堪一饭，断送更三杯。  

节日新晴归自天庆  

初日明雁腹，酸风迎马头。如何一雨过，添却满城秋。楼观色俱喜，槐榆影独愁！节中公事少，吏散得吾休。  

城上野步用辘轳体  

初劲无遗暖，晴行失老怀。叶飞枫骨立，萍尽沼奁开。路好仍回首，泥残敢放鞋。登临不须尽，留眼要重来。  

晚兴  

老来怀抱向谁开，岁晚无花荐一杯。处分新霜且留菊，辟差寒日早开梅。只教诗句清如雪，看得荣名细似埃。管葛诸人端解事，也曾遭我笑渠来。  

池亭双树梅花  

开尽梅花半欲残，两株晴雪作双寒。团栾绕树元无见，只合池亭隔水看。  

多稼亭前小步  

樱桃开过隔墙菡，芍药丛抽刺土芽。最是蜜蜂无意思，忍将尘脚涴梅花。  

以糟蟹洞庭柑送丁端叔端叔有诗因和其韵  

斗州只解寄鹅毛，鼎肉何曾馈百牢。驱使木奴供露颗，催科郭索献霜螯。乡封万户只名醉，天作一丘都是糟。却被新诗太清绝，唤将雪虐更风饕。  

冻蝇  

隔窗偶见负暄蝇，双脚挼挲弄晓晴。日影欲移先会得，忽然飞落别窗声。  

壕上书事  

十里长壕展碧漪，波痕只去不曾归。鹭鸶已饱浑无幹，独立朝阳理雪衣。  

冬至前三日  

故山千里几时回，又见初阳动琯灰。酒不逢人还易醉，诗如得句偶然来。  

朝饭罢登净远亭  

近水孤亭迥，萦城一径斜。霜林乌鹊国，冰岸鹭莺家。殊觉冬曦暖，还拈小扇遮。传呼惠山水，来瀹建溪茶。  

近节  

节里非无事，忙中自有闲。因风烦白鸟，折简唤青山。诗卷一两册，斋房三四间。兴来长得句，却道在尘寰。  

蜡梅  

栗玉圆雕蕾，金钟细著行。来从真蜡国，自号小黄香。夕吹撩寒馥，晨曦透暖光。南枝本同姓，唤我作他杨。  

江梅珍重雪衣裳，薄相红梅学杏装。渠独小参黄面老，额间艳艳发金光。  

霜寒辘鲈体  

滴地酒成冻，喧天鸦诉寒。窗风经怒响，帘日漏温痕。偶尔寻梅去，其如驻屐难。沙鸥脚不袜，故故踏冰翻。  

晚晴独酌  

霜熟寒轻际晚时，帘间过影一鸦归。夕阳端与谁为地，只照游尘絮样飞。  

城头晚步  

古城秋后不胜荒，人迹新行一径长。竹影已摇将午日，草根犹有夜来霜。  

怀古堂前小梅渐开  

梅边春意未全回，淡日微风暗里催。近水数枝殊小在，一梢双朵忽齐开。生愁落去轻轻折，不怕春寒得得来。肠断故园千树雪，大江西处乱云堆！  

随意行穿翠筿林，暗香撩我独关心。遥看小朵不胜好，走近寒梢无处寻。未吐谁知肤底雪，半开犹护蕊头金。老来懒去浑无绪，奈此南枝索苦吟。  

绝艳元非着粉团，真香亦不在须端。何曾天上冰玉质，却怕人间霜雪寒。枝似去年仍转瘦，花於来岁定谁看？老夫官满梅应熟，齿软犹禁半点酸。  

拣得疏花折得回，银瓶冰水养教开。忽然灯下数枝影，唤作窗间一树梅。岁律又残还见在，我头自白不须催。相看姑置人间事，嚼玉餐香咽一杯。  

观雪  

坐有深来尺许强，偏於薄暮发寒光。半空舞倦居然懒，一点风来特地忙。落尽琼花天不惜，封它梅蕊玉无香。倩谁细捻成汤饼，换却人间烟火肠。  

雪晴  

银色三千界，瑶林一万重。新晴天嫩绿，落照雪轻红。儿劣敲冰柱，身清堕蕊宫。何须师鲍谢，诗在玉虚中。  

晴后雪冻  

负暄尚觉日无功，炙手仍愁火失红。本是雪前风作雪，却缘雪后雪生风。四郊冻合如相约，七日晴来不肯融。旧说醉乡堪避暑，避寒也合此乡中。  

雪冻未解散策郡圃  

积雪偏工霁后凝，不妨冷极不妨清。静闻檐滴元无雨，倒挂冰牙未怕晴。独往独来银粟地，一行一步玉沙声。圃中散策饶君强，敢犯霜风上古城。  

雪后十日日暖雪犹未融  

地冻雪起立，檐生冰倒垂。日穿银笋透，风作玉山欹。今晓还差暖，清寒退尚迟。生愁便消去，将底伴银髭。  

寒雀  

百千寒雀下空庭，小集梅梢语晚晴。特地作团喧杀我，忽然惊散寂无声。  

雪夜候迎使客  

六花不放一尘生，晴后犹馀十日凝。新月未光输与雪，夜风尽冷只留冰。候迎银汉槎头客，挑尽玉虫窗下灯。纸帐蒲团地炉煖，自怜不及草庵僧。  

寄题石湖先生范至能参政石湖精舍  

万顷平湖石琢成，尚存越垒对吴城。如何豪杰干戈地，却入先生杖屦声。古往今来真一梦，湖光月色自双清。东风不解谈兴废，只有年年春草生。  

郡圃残雪  

南风融雪北风凝，晚日城头已可登。莫道雪融便无迹，雪融成水水成冰。  

城外城中雪半开，远峰依旧玉崔嵬。池冰绽处才如线，便有鸳鸯浮过来。  

梅露堂燕客夜归  

药王船中酒似空，水沉烟上雪都融。梅堂客散人初静，椽烛烧残一尺红。  

十二月二十一日迎春  

星淡孤萤月一梳，迎春早起正愁予。土牛只解催人老，春气自来何事渠。官柳野梅残雪后，金幡玉胜晓光初。却思归跨春山犊，茧栗仍将挂《汉书》。  

正月三日骤暖多稼亭前梅花盛开  

春被梅花抵死催，今年春向去年回。春回十日梅初觉，一夜商量一并开。  

却缘腊雪勒孤苦，等待晴光洒麝囊。小立树西人不会，东风供我打头香。  

岁之二日欲游翟园因寒风而止  

岁前问寻翟园梅，不知作麽不肯开。岁后遣人访消息，春风一夜花初拆。老夫闻此喜欲颠，小儿终夕不曾眠。南烹北果手自饤，漆櫑银瓶色相映。千骑朝来填戟门，双旌已复指梅园。东风无端动地起，横作清寒止游子。老夫孤闷搔白头，小儿劝翁翁勿愁。人言好事莫作意，雨妒风憎鬼神忌。欲游不必言，阻游不必计。从今只拣天色佳，走就梅花求一醉。  

戏题所见  

田家不遣儿牧猪，老乌替作牧猪奴。不羞卑冗颇得志，草根更与猪为戏。一乌驱猪作觳觫，一乌骑猪作骐骥。骑之不稳驱不前，坐看顽钝手无鞭。人与马牛虽各样，一生同住乌衣巷。叱声哑哑喙欲乾，猪竟不晓乌之言。骑者不从驱者斗，争牛讼马傍无救。猪亦自食仍自行，一任两乌双斗争。不缘一童逐乌起，两乌顷刻斗至死。  

梅花下遇小雨  

偶来花下聊散策，落英满地珠为席。绕花百匝不忍归，生怕幽芳怨孤寂。仰头欲折一枝斜，自插白鬓明乌纱。傍人劝我不用许，道我满头都是花。初来也觉香破鼻，顷之无香亦无味。虚疑黄昏花欲睡，不知被花薰得醉。忽然细雨湿我头，雨落未落花先愁。三点两点也不恶，未要打空花片休。  

落梅有叹  

才看腊后得春饶，愁见风前作雪飘。脱蕊收将熬粥吃，落英仍好当香烧。  

郡泊燕堂庭中梅花  

林中梅花如隐士，只多野气无尘气。庭中梅花如贵人，也无野气也无尘。不疏不密随宜了，旋落旋开无不好。珠帘遣风细为吹，画檐护霜寒更微。诗翁绕阶未得句，先送诗材与翁语。有酒如渑谁伴翁，玉雪对饮惟渠侬。翁欲还家即明发，更为梅兄留一月。  

雨后晓起问讯梅花  

前日看梅风吹倒，昨日看梅雨霑帽。近梅一日或再来，远梅隔年才一到。夜来为梅愁雨声，挑灯起坐至天明。不知消息平安否？早来问讯还疾走。横枝雨后转清妍，玉容洗妆晨更鲜。绝似孤山半峰雪，不羡玉井十丈莲。十事八九不如意，人生巧堕天公计。簿书海底白人头，孤负江南风月秋。忆昔少年命同社，月里传觞梅影下。一片花飞落酒中，十分便罚琉璃钟。如今老病不饮酒，梅花也合怜衰翁。  

壕上感春  

长壕无事不耐静，若非织绡便磨镜。竹君不作五斗谋，风前折腰也如磬。先生节里城上嬉，朝游暮游不肯归。晴空大声斗作恶，万鸦退飞一鸦落。乃是黑风江北来，更将黑云头上堆。翻手为晴覆手雨，自晴自雨何须怒。先生不妨且觅句，挽之不来推不去。坐看梅花一万枝，化成粉蝶作团飞。纷纷掠面收不得，稍稍积砌吹还稀。落尽梅花天不管，晚来许寒朝许暖。一年待春春不回，一年探梅梅不开。春回今才几许日，梅间如何顿萧瑟。少壮几时奈老何，落花未抵春愁多。  

观小儿戏打春牛  

小儿着鞭鞭土牛，学翁打春先打头。黄牛黄蹄白双角，牧童丝蓑笠青箬。今年土脉应雨膏，去年不似今年乐。儿闻年登喜不饥，牛闻年登愁不肥。麦穗即看云作帚，稻米亦复珠盈斗。大田耕尽却耕山，黄牛从此何时闲。  

谢亲戚寄黄雀  

万金家书寄中庭，牍背仍题双掩并。不知千里寄底物，白泥红印三十瓶。瓷瓶浅染茱萸紫，心知亲宾寄乡味。印泥未开出馋水，印泥一开香扑鼻。江西山间黄羽衣，纯绵被体白如脂。偶然一念堕世网，身插两翼那能飞。误蒙诸公相俎豆，月里花边一杯酒。先生与渠元不疏，两年眼底不见渠。端能访我荆溪曲，愿借前筹酌酃渌。  

得小儿寿俊家书  

父子初别双泪垂，别我既久忘却思。忽得一书喜且悲，恰似向来初别时。汝翁在官缘索米，吾儿在家勉经史。举头三千四百里，亘山啼鸟偏入耳。诗成自哦只自知，便风不敢寄吾儿。汝望白云穿却眼，若得此诗恐肠断。径须父子早归田，粗茶淡饭终残年。  

书莫读  

书莫读，诗莫吟。读书两眼枯见骨，吟诗个字呕出心。人言读书乐，人言吟诗好。口吻长作秋虫声，只令君瘦令君老。君瘦君老且勿论，傍人听之亦烦恼。何如闭目坐斋房，下帘扫地自焚香。听风听雨都有味，健来即行倦来睡。  

春草  

天欲游人不踏尘，一年一换翠茸茵。东风犹自嫌萧索，更遣飞花绣好春。  

年年春色属垂杨，金捻千丝翠万行。今岁草芽先得计，搀它浓翠夺它黄。  

小瓶梅花  

梅萼才开已乱飞，不堪雨打更风吹。萧萧只隔窗间纸，瓶里梅花总不知。  

夜坐  

绣帘无力护东风，烛影何曾正当红。兽炭貂裘犹道冷，梅花不易立霜中。  

寒宵老眼只长醒，蝴蝶频催梦不成。不是三更三四点，如何一睡到天明？  

鸠衔枝营巢树间经月不成而去  

鸠妇那知自不材，树阴疏处起楼台。可怜积木如山样，一桷何曾架得来。  

鹊营巢既成为鸠所据  

乾鹊平生浪苦心，一年卜筑一番新。如何月下空三匝，宅子还将住别人。  

上元前大雪即晴  

腊前三白已奇绝，年后六花仍作团。才定忽斜偏有思，欲消还冻不胜寒。且留大地万银屋，要伴青天孤玉盘。今岁上元君记取，红灯白月雪中看。  

郡中上元减旧例三之二而又迎送使客  

红锦芙蓉碧牡丹，今番灯火减前番。雪泥没膝霜风紧，也有游人看上元。  

北使才归南使来，前船未送后船催。元宵行乐年年事，儿女嗔人夜不回。  

忆昔三衢看上元，玉虹横贯水精帘。穷州今日酸寒杀，老眼看来自不欢。  

儿时行乐几时愁，老去情怀懒出游。市上人家重时节，典钗卖钏买灯球。  

不是东风巧剪裁，如何春夜碧莲开。江城寂寞无歌舞，唤得梅花劝一杯。  

雪后楼台欲暮时，游人只道上灯迟。月轮贴在梅花背，错认梅枝作桂枝。  

村里风回市里声，月中人看雪中灯。满城只道欢犹少，不道谯门冷似冰。  

郡圃杏花二首  

小树嫣然一两枝，晴醺雨醉总相宜。才怜欲白仍红处，政是微开半吐时。得幸东风无忌对，主张春色更还谁。海棠秾丽梅花淡，匹似渠侬别样奇。  

迥出千花合受降，不然受拜亦何妨。行穿小树寻晴朵，自挽芳条嗅暖香。却恨来时差已晚，不如清晓看新妆。朗吟清露温风句，恼杀诗翁只断肠。  

华堂秀才著六经解以长句书其后  

《河图》三画已剩着，《尧典》万言犹欠却。向来潜圣天何言，六经非渠一手作。杏花坛下拨不开，天公更遣麒麟催。乾坤造化登青竹，洙泗光芒付绿苔。堂上书生真苦相，蠢简嚼穿浑不放。屋上架屋更屋上，后千万年作何样。华元夜登子反床，华堂晨趋孔子堂。当时浪说析骸骨，今日覃思雕肺肠。华君将身博冻馁，毛颖可怜彼何罪。君不见老农驱牛耕垅头，稻云割尽牛亦休。毛颖为君秃尽发，问君何时放渠歇。短檠青灯明复灭。  

春夜孤坐  

梅花雪杏花风，老面逢春只强红。诗句行来行去里，情怀不醉不醒中。  

休日城上  

望中远树各依行，春后新晴未断霜。池面得风呈绉碧，梅须经雨褪危黄。  

东窗梅影上有寒雀往来  

梅花寒雀不须摹，月影描窗作画图。寒雀解飞花解舞，君看此画古今无。  

烧香  

小阁疏櫺春昼长，沉烟半穗弄轻黄。老铃略不知人意，故故搴帘放出香。  

探春  

五日才能一日来，眼生方觉有春回。向来日日频来探，只道园花不肯开。  

晚晴  

风吹点滴晓檐声，云散朦胧晚日明。杨柳染丝才喜雨，梅花泣玉却祈晴。  

先生老态似枯禅，解后东风也欲颠。才雨更晴寒便暖，四时佳处是春天。  

理发  

发脱心知不再生，新年底急顿星星。城边老柳也欺我，春里满头依旧青。  

晚照  

闲对斜阳数隙尘，何曾万事一关身。汤瓶得火自相语，酒盏为人先作春。  

新除广东常平之节感恩书怀  

已愧双旌古晋陵，更堪一节古羊城。偶逢旧治年频熟，忽署新衔手尚生。山与君恩谁是重，身如秋叶不胜轻。向来百链今绕指，一寸丹心白日明。  

芥齑  

茈姜馨辣最佳蔬，荪芥芳辛不让渠。蟹眼嫩汤微熟了，鹅儿新酒未醒初。枨香醋酽作三友，露叶霜芽知几锄。自笑枯肠成破瓮，一生只解贮寒菹。  

辞满代者未至  

一麾来此恰三年，到得终更分外难。老眼看灯浑作晕，愁心得酒不成欢！  

行圃  

摘杞搜枯梗，攀花脱脆包。蝶成新样粉，柳送隔城梢。  

淡天薄日倦春游，苍桧丛篁引径幽。忽有小风人未觉，荠花无数总摇头。  

春半问归雁  

春光深浅没人知，我正南归雁北归。头上一声如话别，一生长是背人飞。  

毗陵辞满出舍添倅厅  

小住丞厅更一旬，客魂先入故乡春。未离鼓角声中梦，已是谯门外面人。  

寓倅厅寒夜不寐  

不堪斜雨打虚窗，只愿晴阳送晓光。自是老人眠不着，近来春夜几曾长。楼头吹动梅花曲，梦里犹疑燕寝香。道是官居如客舍，等闲一宿两年强。  

游翟园  

花枝劣相絓人衣，蜂子颠狂触面皮。一巷海棠千架锦，两堤杨柳万窝丝。  

## 蛟峰集钞  

方逢辰  
被徵不赴  

万里皇华遣使轿，姓名曾覆御前瓯。燕台礼重金为屋，严濑风高玉作钩。丹凤喜从天上落，白驹须向谷中求。敲门不醒希夷睡，休怪山云著意留。  

赠樵隐  

樵仙深入琴棋境，一笑出门天地宽。人世已非存朽斧，土音不改只南冠。弦中自有铁心在，局外何妨道眼观。霁月光风元属我，饭牛何谓夜漫漫。  

送潘翠谷  

翠谷老人，有道而隐者也。当宋社已墟，孤忠耿耿，遯迹湖山间，以雅吟骚咏晦其名。或寄僧舍，人莫知之也。为赋此篇。  

无屋住僧庐，无菜挑野草。野草风味清，僧庐人迹少。剥剥谁扣扃，待予事幽讨。钱唐有骚翁，自号翠谷老。疋马游南墙，要伴松竹好。遐思到山人，迂寻出诗稿。诗无愁苦吟，扫退郊与岛。胸次鲍明远，笔下王逸少。我观阴与阳，禅代何时了。不能为鲁连，当作商山皓。长歌《黍离》篇，酹酒问旻昊。  

## 襄阳诗钞  

米黻  
垂虹亭  

断云一叶洞庭帆，玉破鲈鱼金破柑。好作新诗继桑宁，垂虹秋色满东南。  

题多景楼  

欲雨气不透，庭梧有栖烟。回首望北固，云藏净名天。呼童速具舆，凭高览山川。隐见岂不好，开霁景固全。须臾刚风流，湛湛清露圆。归途知有伴，华月上丹渊。  

观音岩  

秦驱禹凿已寥寥，却为高人得姓焦。鲍饵有时邀楚钓，海云常觉护山樵。岩多阴雾龙藏角，虹絓苍林玉露ヰ。浊气不侵灵贶下，方坛曾驻紫清飙。  

题泗滨南山石壁日第一山  

京洛风沙千里还，船头出汴翠屏间。莫论衡霍撞星斗，且是东南第一山。  

山光寺  

竹围山径晚风清，又入山光寺里行。一一过僧谈旧事，迟迟绕壁认题名。仙来石畔怀灰劫，鹤语池边劝后生。三十年间成底事，坐叨閒禄是浮荣。  

望海楼  

云间铁瓮近青天，缥缈飞楼百尺连。三峡江声流笔底，六朝帆影落尊前。几番画角催红日，无事沧洲起白烟。忽忆赏心何处是，春风秋月两茫然。  

题子敬范新妇唐模帖  

贞观款书丈二纸，不许儿奇专妇美。何为寥寥宝是似，遭乱真归火兼水。千年谁人能继趾，不自名家殊未智！嗟尔方来眼须洗，玉躞金题半归米。  

云物龙蛇森动纸，父子王家真济美。张翼小儿宁近似，沧溟浩对蹄涔水。腾蛇无足蜈多趾，以假易真信用智！龟澼虽多手屡洗，卷不生毛谁似米？  

直裂纹匀真古纸，跋印多时俗眼美。诚悬尚复误疑似，有渭方能辨泾水。真伪头面拳趺趾，久假中分辨愚智。宝轴开时心一洗，百氏何人传至米？  

濮王宗汉作芦雁有佳思赠以诗  

偃蹇汀眠雁，萧梢风触芦。京尘方满眼，速为唤花奴。  

野趣分苕水，凤光剪霅湖。尘中不作恶，为有邺公图。  

答薛绍彭  

世言米薛或薛米，犹言弟兄与兄弟。四海论年我不卑，品定多知定如是。  

酬刘泾  

唐满书奁晋不收，却缘自不信双眸。发狂为报豢龙子，不怕人称米薛刘。  

拟古  

青松劲挺姿，凌霄耻屈盘。种种出枝叶，牵连上松端。秋花起绛烟，旖旎云锦殷。不羞不自立，舒光射丸丸。柏见吐子效，鹤疑缩颈还。青松本无华，安得保岁寒！  

龟鹤年寿齐，羽介所托殊。种种是灵物，相得忘形躯。鹤有冲霄心，龟厌曳尾居。以竹两附口，相将上云衢。报汝慎勿语，一语堕泥途。  

秋登岘山之作  

皎皎中天月，团团径千里。震泽乃一水，所占已过二。娑罗即岘山，谬云形大地。地惟东吴偏，山水古佳丽。中有皎皎人，琼衣玉为饵。位惟列仙长，学与千年对。幽操人独处，迢迢愿招类。金飔带秋威，欻逐云樯至。朝隮舆驭飙，暮返光浮袂。云盲有风驱，蟾餮有刀利。亭亭太阴宫，无乃瞻星气！兴深夷险一，理洞轩裳伪。纷纷夸俗劳，坦坦忘怀易。浩浩将我行，蠢蠢须公起。  

西山书院丹徒私居也上皇樵人以异石来告余凡八十一穴状类泗淮山一品石加秀润焉余因题为洞天一品石以丽其八十一数令百夫辇致宝晋斋又七日甘露下其石悟桐柳竹椿杉蕉菊无不霑也自五月望至廿六日犹未已因思之作此诗  

我思嶽麓抱黄阁，飞泉元在半天落。石鲸吐出流一里，赤日雾起阴纷薄。我曾坐石浸足眠，肘项抵水洗背肩。客时救我病欲死，一夜转筋着艾燃。如今病渴拥炉坐，安得缩却三十年？呜呼，安得缩却三十年，重往石上浸足眠？  

甘露寺  

六代萧萧木叶稀，楼高北固落残晖。两州城郭青烟起，千里江山白鹭飞。海近云涛惊夜梦，天低月露湿秋衣。使君肯负时平乐，长倒金锺尽醉归。  

答刘巨济  

刘郎收画早甚卑，折枝花草首徐熙。十年之后始闻道，取吾韩戴为神奇。迩来白首进道奥，学者信有髓与皮。始知什袭但遮壁，牛马便可裹敝帷。峨峨太平老寺主，白纱冒首无冠蕤。武士后列肃大剑，宫女旁侍颦修眉。神清眸子知寡欲，齿露唇反法定饥。世人睹服似摩诘，不知六朝居士衣。后人勿把乱唐突，梁时笔法了可知。道子见之必再拜，曹刘何物望藩篱？本当第一品天下，却缘顾笔在涟漪。  

润州甘露寺  

色改重重构，春归户户岚。槎浮龙委骨，画失兽遗耽。神护卫公塔，天留米老庵。柏梁终厌胜，会副越人谈。  

杂诗  

扬清歌，发皓齿，北方佳人东邻子。且吟白纻停绿水，长袖拂面为君起。寒云夜卷霜海空，胡风吹天飘塞鸿。玉颜满堂乐未终，馆娃日落歌吹浓。弦歌兴罢拂衣还，弃米何尝有俸钱。恩自大钧能逐物，只应访药是优贤。  

寄薛郎中绍彭  

老来书兴独未忘，颇得薛老同徜徉。天下有识谁鉴定，龙宫无术疗膏肓。淮风吹稀讼牒，与客闭阁闲壶浆。吟树对山风景聚，墨池濯砚龟鱼藏。珠台宝气每贯月，月观桂实时飘香。银淮烛天限织女，烟海括地生灵光。携儿乃是翰墨侣，挟竹不使舆卫将。象管钿轴映瑞锦，玉鳞棐几铺云肪。依依烟苹动勃郁，矫矫龙蛇起混茫。持此以为风月伴，四时之乐渠未央。部刺不纠翰墨病，圣恩养在林泉乡。风沙涨天乌帽客，胡不东来从北荒？  

欧怪褚妍不自持，犹能半蹈古人规。公权丑怪恶札祖，从兹古法荡无遗。张颠与柳颇同罪，鼓吹俗子起乱离。怀素猲獠小解事，仅趋平淡如盲医。可怜智永研空臼，去本一步呈千嗤。已矣此生为此困，有口能谈手不随。谁云心存乃笔到，天工自是秘精微。二王之前有高古，有志欲购无高赀。殷勤分治薛绍彭，散金购取重跋题。  

寄绍彭  

萧李騃子弟，不收慰问帖。妙迹固通神，水火土更劫。所存慰问者，班班在箱笈。使恶乃神护，不然无寸札。自此辄画相，后人眼徒摄。  

扬州  

春风何索寞，带雪入扬州。尚想遗钗雀，重观上玉钩。真同一梦觉，空忆十年游。邂逅逢孙楚，酣歌慰滞留。  

竹西寺  

竹西桑柘暮鸦盘，特地霜风满倦颜。不用使君相料理，都缘尘土蔽青山。  

贞娘墓歌  

何不学仙冢累累，白杨西郭阴风悲。虎丘一叩贞娘墓，薜荔援墙委兰露。千岁蒙茸几树花，夜飘鬼火晓啼鸦。向怜挟瑟弹清月，犹忆吹箫乘彩霞。吴阊少年往来道，黛娥钗燕谁能好？酒滴春云梦不消，泉声幽咽钟声老。陌上行游缓缓归，昨日红颜今日非。东望阖闾穿葬处，玉凫欲化湛卢飞。  

余尝硾越竹光滑如金版在油拳上短截作作轴入笈番覆一日数十张学书作诗寄刘薛  

越筠万杵如金版，安用杭油与池茧？高压巴郡乌丝栏，平欺泽国清华练。老无他物适心目，天使残年同笔砚。图书满室翰墨香。刘薛何时眼中见？  

将之苕溪戏作呈诸友  

松竹留因夏，溪山去为秋。久赓白雪咏，更度采菱讴。缕玉鲈推案，团金橘满洲。水宫无限景，载与谢公游。  

半载依修竹，三时看好花。懒倾惠泉酒，点尽壑源茶。主席多同好，群峰伴不哗。朝来还蠹简，便起故巢嗟。  

好懒难辞友，知穷岂念通。贫非理生拙，病觉养心功。小圃能留客，青冥不厌鸿。秋帆寻贺老，载酒过江东。  

仕倦成流落，游频惯转蓬。热来随意住，凉至逐缘东。入境亲疏集，他乡彼此同。暖衣兼食饱，但觉愧梁鸿。  

旅食缘交驻，浮家为兴来。句留荆水话，襟向卞峰开。过剡如寻戴，游梁定赋枚。渔歌堪画处，又有鲁公陪。  

密友从春拆，红薇过夏荣。团枝殊自得，顾我若含情。漫有兰随色，宁无石对声！却怜皎皎月，依旧满船行。  

与薛老  

何必识难字，辛苦笑扬雄。自古写字人，用字或不通。要知皆一戏，不当问拙工。意足我自足，放笔一戏空。  

萧閒堂诗并叙  

四明从事晋陵钱君世系，字延叟，过襄阳米芾曰：“昨送季济民渡江，与汪行之复会萧閒堂，已彻幕，壁间有君像，题曰‘权杭州观察推官米元章像’。杨之仪笔杨之杰赞曰：‘君子之友，小人之雠。以今方人，叔度宜俦。’余以袖掩字而问行之曰：‘谁欤？’行之曰君也。仆为检同气德友识面三编，无二君名姓。呜呼，古人论世取友，况同世哉！世复有三君子者：观文殿学士王公韶字子纯、枢密直学士刘公庠字希道，则仆竟不识其面。选人蔡君肇字天启，於相知间语仆如素心腹者，云得仆於王荆公。盖仆於元丰六年赴希道金陵从事之辟，会公谪居，始识荆公於钟山。闻公门有数十后进，喜争名而相非；又记以长者之言也，如天启乐道人善者，一人而已。仆老矣，不知一蔡，二杨，行能识面乎？”因延叟之语，发悲叹，并记其事於家集中，以贻子孙。呜呼，仕开求进之路，则世人之邪说大行，纷纷不求己而求人，岂其本心？实利诱然，今乐善君子一何多耶！彼口不道忠信、捷捷而恶人、翩翩而自喜、默默怀奸藏慝、窃窃掩人之善、呫呫自标置者，得不少悛乎！既序其事，因系以诗。  

谁起萧閒堂，图赞凡丑质。昧昧岂我思，有怀斯士吉。吾生终不遇，二陵已相失。苟养走四方，公卿更绝迹。向我交渐稀，背憎十六七。丰吾九畹兰，任汝满地棘。我岂萧閒人，偶然得空壁。美哉何方彦，精绝入妙笔！君不愧顾长康，取媚桓温图九锡。我不愧孟浩然，缓策京山遇摩诘。前此交道久不康，纷纷白头多不卒。呜呼！纷纷白头多不卒，回首此君应辟易。  

### 襄阳集补钞  

米芾  
除书学博士初朝谒呈时宰  

半生湖海看青山，惯佩笭箵揽辔艰。晓起初驰朱雀路，霜华惭缀紫宸班。百寮卑处瞻丹陛，五色光中望玉颜。浪说书名落人世，非公那解彻天关。  

怀南唐砚山  

砚山不复见，哦诗徒叹息。唯有玉蟾蜍，向余频泪滴。  

琴诗  

澹乎无味中，指下清音发。□□□□□，空山堕凉月。  

开先寺观瀑布  

度挟扪青玉，临深坐绿苔。水从双剑下，山挟两龙来。春暖花惊雪，林空石迸雷。尘缨聊此濯，欲去首重回。  

中秋登海岱楼  

目穷淮海两如银，万道虹光育蚌珍。天上若无修月户，桂枝撑损向西轮。  

拜中岳命作  

云水心常结，风尘面久虚。重寻钓鳌客，初入选仙图。鼠雀真官耗，龙蛇与众俱。却怀闲禄厚，不敢著潜夫。  

瑞岩庵清晓  

西山月落楚天低，不放红尘点翠微。鹤唳一声松露滴，水晶寒湿道人衣。  

送王涣之彦舟  

集英春殿鸣捎歇，神武天临光下彻。鸿胪初唱第一声，白面王郎年十八。神武乐育天下造，不使敲抨使传道。衣锦东南第一州，棘璧湖山两清照。襄阳野老渔竿客，不爱纷华爱泉石。相逢不约约无逆，舆握古书同岸帻。淫朋嬖党初相慕，濯发洗心求易虑。翩翩辽鹤云中侣，土苴尫鸱那一顾。迩来器业何深至，湛湛具区无底止。可怜一点终不易，枉驾殷勤寻漫士。漫士平生四方走，多与群才并肩肘。少有俳辞能骂鬼，老学鸱夷但存口。一官聊具三径资，取舍殊途莫回首。  

阊门舟中戏作呈伯原  

蘋风忽起吹舟悍，雨打图书藏里乱。阊门咫尺不安流，星宿浮槎寄江汉。吴王故苑古长洲，潮汐池边一伫留。秀蕙芳兰无处所，荒莞丛苇满清流。  

题苏之孟家薛稷二鹤  

辽海未须顾蝼蚁，仰霄孤唳留清耳。从容雅步在庭除，浩荡闲心存万里。乘轩未失入佳谈，写真不妄传诗史。好艺心灵自不凡，臭秽功名皆一戏。武功中令应天人，束发辽阳侍帝宸。连城照乘讵称宝，黄图礼诰谁珍真。百龄生我欲公起，九原萧萧松薿薿。得公遗物非不多，赏物怀贤心未已。  

重九会郡楼  

山清气爽九秋天，黄叶红茱满泛船。千里结言宁有后，群贤毕至漫居前。杜郎闲客今焉是，谢守风流古所传。独把秋英缘底事，老来情味向诗编。  

咏潮  

怒气号声迸海门，州人传是子胥魂。天排云阵千家吼，地拥银山万马奔。高与月轮参朔望，信如壶漏报朝昏。吴亡越霸成何事，一唱渔歌过远村。  

五代杨氏据江封金山龙王为下元水府在其下虽大水不能没余登山赋系以诗  

插云楼殿压沧冥，笑语风狂伴暑清。谁为决云开皓月，练飞雪卷看潮生。  

壮观亭  

邀宾壮观不辞寒，玉立风神气上干。欲识谢公清兴处，千重岩岭雪漫漫。  

## 西塘诗钞  

郑侠  
谢太守答诗莱州  

闲斋掩昼扉，疏竹间风韵。兀坐无所为，仰高方苦峻。关关两喜鹊，如以捷来献。疑其喜过常，精爽抑何顿。谓当有嘉宾，结驷问原宪。不然亲交书，万里来问讯。何意二千石，新书烂盈卷。使者入衡门，红光十馀仞。衣冠出蓬室，再拜望城阃。开缄列宿动，芒角相辉焕。捧读未终篇，钦降已三叹！譬如涉春波，渺不知涯岸。又若惊雷霆，但觉日眩转。谁言匹夫穷，陋巷一箪饭。箧有无价珍，贵於青玉案。昨者鄙俚辞，惟求指瑕璺。敢期明月珠，倾写殊不吝。重重借褒誉，许与良过分。酷爱愚且直，还怜贫且困。惟人最难知，圣哲其犹恨。自非明如日，安得物无遁。程孔昔中途，邂逅适所愿。倾盖毕所怀，日西不知倦。圣贤欣道合，万古直一瞬。凄凉千载馀，此道谁复振。未闻似今日，曾不拜公面。顾遇过所亲，思知久弥浚。重念樗散材，平生慕忠顺。青衫百僚末，言责固所逭。若其爱君心，岂以爵禄辨。谓宜为民上，必与同喜愠。谓宜食君禄，宁当复私狥。刀斧且满前，斯诚岂磨磷。千载幸一时，岩廊拱尧舜！夔皋岂无人，共鲧偶未窜。眷委一失真，聪明不无乱。出令以便民，动皆为深患。疲羸死饥冻，重负遭囚绊。奔逃苟自活，父子潜分散。以天征不义，如以雨苏旱。箪食迎王师，东征西夷怨。未闻百万帅，戈鋋日持玩。南取十数洞，西开五六郡。府库为一空，白骨成龙断。大臣弄权柄，生杀在顾盼。威福不有归，佞邪尚何惮。公忠获罪咎，正直招诃谴。幽恚郁不伸，变异以频见。阴阳为之沴，淫潦仍乾暵。方且颂太平，长歌事赓赞。天子九重门，深居拱闲燕。人人怀欺匿，比周相引荐。以侠观此时，纲维一何紊。滔滔恐皆溺，心窃拟手援。是以屡上章，指陈几欲遍。初虽蒙嘉纳，终不离谗间。弃逐来穷陬，星霜两经闰。簪绅满朝著，大半嗟排摈。谁为悯穷褐，粟帛推馀羡。谁为念孤独，齿牙借馀论。重伤弃逐久，不敢略自辩。高堂有单亲，日久庭闱恋。同时得罪人，一赦皆从便。惟兹尚远斥，不许归宁觐。拟扣阊阖门，明飏紫宸殿。恨无可言路，勇决固所断。嗟嗟道云亡，丈夫儿女懦。势利同险巇，风云借馀便。谁非顾金钱，谁非思达宦。孳孳顾理义，恻恻念寒畯。如公今几人，百世绍休闻。  

观孔义甫与谢致仕诗有感  

人生足清闲，天下第一福。惜哉声与利，举世方逐逐。君子耀轩裳，小人腴口腹。霜雪满颐颔，驰竞心更速。谁如东山后，清风千载续。仁孝实天成，聪明乃几烛。弱冠揖高科，声华光煜煜。骐骥驾夷途，千里在举足。岁未再周天，官先上应宿。皇华屡更指，间请分符竹。端介奉高明，慈仁抚茕独。施设妙通神，欢讴道相属。一旦遽上章，幡然谢羁束。古人涖官政，五十曰艾服。公年未五十，恳请竟从欲。缅彼伋与轲，进退遗佳躅。三揖就恩荣，一辞讬岩谷。由公仕以观，其庶无愧恧。东皋我田园，负郭予室屋。儿侄几百人，图史逾千轴。亲旧既周旋，闺门更雍穆。宾来酒一樽，兴来棋一局。吟啸动烟云，诗书到僮仆。宁知地有仙，但见人如玉。乃觉世间人，为生何局促。譬如方污垢，对之独熏沐。孔公当代贤，宜其钦爱酷。慷慨出长篇，情殷语重复。日日动归思，浩浩见林麓。何意蒙鄙人，幸兹一观瞩。当筵顿忘味，如听箫韶曲。平生粗意气，自初得书读。每见古圣贤，心常自程督。知身是罪根，每每自锄劚。如彼善稼穑，去草茂嘉谷。深嘉远世网，有若囚脱梏。惟兹素艰贫，事与心反覆。历官二纪周，一纪投南隩。归时异去时，圣主恩霂霂。方欣到家乡，足觉愁虑簇。高堂皓垂白，甘旨不饶沃。四弟两背亡，未言他骨肉。继又丧一弟，三房等穷蹙。不数姆与婢，孤孀十有六。薄业支半年，一饭犹五菽。萧然夏秋际，甚者日食粥。人惟有父子，恩亲家室睦。惟知有君臣，礼义朝廷肃。二者苟有违，三灵共诛戮。况兹生圣辰，熙隆遇尧喾。艰虞免兵革，少小游庠塾。青春被恩擢，名姓粗扬暴。孰非累圣德，师诲而君牧。中间更狂妄，天听常轻渎。云云不少已，竟致御史鞫。所负鼎镬轻，敢意尚收录。日月忽中天，湛恩俄濯浴。父子实再逢，君臣亦敦复。新恩胡为报，旧过云何赎？父母教子勤，羽括而砺镞。朝夕望乃成，荣显被亲属。慈鸟於反哺，知以报生鞠。学术不寸施，犹之玉韫椟。千载遘明良，不能少负辐。是生天地间，曾不如草木。以此望明公，云中一鸿鹄。  

腊月十八日呈子京  

岁去如奔马，残日十有三。侄为当嫁女，甥是未婚男。丛然猥俗并，殊非力所堪。嗟予本支离，尘事素不参。东床书一架，西榻经一函。如是岁月深，吻舌如縢缄。惟有陶渊明，常欲共清谈。床头酒盈壶，亦欲同醺酣。二十一二间，烦事如扫芟。期使堂下空，宴笑同所耽。清樽酌宜深，古语交崭岩。夜久灯荧荧，金波忽东南。岁宴独优游，庶几为不凡。  

示潮州吴宅三甥  

大郎性纯淑，至宝受磨琢。二郎姿秀美，白璧光闪烁。三郎神照藏，宛若雏在壳。五彩翔凤翰，参差见斑駮。三人吾令甥，亦尝从吾学。昊穹有显通，报应无舛错。未有祖庆厚，而招子孙薄。二亲又善教，曾不闲饮啄。甥虽多似舅，三子自超卓。为文要根理，览古务详博。不惟子三人，万世同矩彟。慎勿学舅痴，直指世奸恶。心虽在规益，世谁受忠谔。立身既不危，青云在拏攫。  

示女子  

吾生鲜儿女，汝次今居首。柔惠少语言，天性非矫揉。女生必有适，二亲非终守。既嫁又他州，安能长相就。幸然汝夫贤，纯淑真汝偶。出门天其夫，礼律其来久。汝姑吾之妹，姑夫为汝舅。事舅如事父，事姑如事母。三者无所阙，汝则无大咎。门内有尊亲，门外有亲友。岁时或馈助，祭祀合奔走。一一无间言，乃可逃父丑。治家在勤俭，临财戒多取。诵经味其理，圣心良可究。即事念慈和，无但劳吻咮。善看育与蟾，二子吾珠锫。汝嫁既违乡，吾迁又远趣。东去十八程，西来二十九。三四千里间，吾视堂犹牖。人生否与泰，正若夜随昼。但当道无亏，不愧载与覆。忆昨汝初生，时吾心有负。以为臣事君，即是子事父。闺门有危难，谁不在惸疚。推其爱父心，谁不得前剖？幸为男儿身，许国自结绶。安能冷眼看，终不一开口。封章重十上，夫岂避鼎斧。南州虽谴逐，万死蒙恩宥。行行出国门，母马吾徒步。汝生未三月，正当时褓乳。雪片落鹅毛，霜檐悬冻溜。汝母敛汝身，寒风裂双肘。驱驰仅逾时，粗粝不敢吐。残春到贬所，岁卯俄及丑。汝时年十二，稍稍近针缕。是岁真龙跃，重明登九五。湛恩被遐荒，渐渍到枯朽。拜命走亲庭，便道从海浦。既见汝姑贤，汝乃吴氏妇。我乃缘他人，谴斥循其旧。人皆念再逐，道路或攒皱。我以臣子心，等视如荣授。人生无患难，愤励亦何有？况兹寻前道，复见迎贤堠。旬月得相聚，天与幸诚厚。君命不可缓，病已斯驰骤。南北出靡常，惟祈各宁寿。举足念其身，等幽如白昼。又当夙夜间，警戒其君子。神灵依正直，惟仁孝是祐。书信或往来，知汝无病苦。为妇洎为母，皆不处人后。定当举家欢，相庆酌大斗。胜彼泪滂沱，临期一杯缶。  

六镮助潮士锺平仲纳官辄辞赠以诗  

揭阳繁富州，锺子处城闬。怡然保清操，不与世俗换。豪家富廪庾，鼠雀嫌陈烂。锺子无田园，豆籴供晡旦。甲第辟公门，奴僮立如雁。锺子无使令，其子供靧盥。无妻备组紃，无婢奉炊爨。市屋十数椽，廛商是邻畔。暝阴滋蠹蚀，飞屑落几案。炎蒸郁不通，挥扇尚流汗。弦诵不辍音，学海穷弥漫。文章有星斗，胸臆藏璀璨。何殊盛衣冠，而坐於涂炭。下药百十包，虫腐皆逾半。经年无人顾，蛛网潜滋蔓。苦李十数株，采摘亦素干。此外乃一无，儿女不蔽骭。固非人所堪，随分亦侃侃。何意官物租，添输告逾贯。太守为学校，芹茅思乐泮。买田垂万年，供给期无岸。谁人不乐输，我独无计办。此时私愁忧，几至方寸乱。我身困长途，脱身自投窜。闻此心恻然，不觉潜浩叹。六镮聊助君，鹭股难广献。聊欲分子忧，使免频勾唤。知子谓子贫，不知谓矜慢。斯则朋游愆，此时那可断。子犹重辞让，揖拜如战汗。急取慎勿辞，六镮如六万。  

再到吴子野岁寒堂  

再到岁寒堂，仍登岁寒阁。阁上与堂前，物物皆如昨。铁干偃虬龙，云峰自岩壑。文章有神力，璧笥光彩错。主人岁寒翁，古意何淡薄？山肴具樽酒，忻喜为我酌。高论写胞怀，千弩射鲸鳄。速悟有宝龟，灵通非火灼。辩议恣酬答，亦以资笑谑。想翁宾去后，前扃徐徐钥。万卷罗目前，舒卷良自若。盛暑一榻风，祁寒一炉药翛然去与来，一个无住着。我亦淡泊人，世味聊咀嚼。无种不取尝，毕竟何美恶？但闻岁寒风，便觉世龌龊。今兹翁如龙，看彼皆尺蠖。今兹翁如鸿，视彼皆笼缚。故愿岁寒翁，高收岁寒脚。踞坐百千年，看春华秋落。无令木石心，长笑人脆弱。  

古交行  

大海有时竭，此心沥不乾。厚地有时坼，此心无裂文。持此以相照，百链青铜昏。用此以相惠，贝璧黄金盘。觌面有馀欢，背面无间言。德义以相高，庆誉以相先。千古似一日，万里如同筵。此为金石交，谁与知者论。  

教子孙读书  

水在盘盂中，可以鉴毛发。盘盂若动摇，星日亦不察。镜在台架上，可以照颜面。台架若动摇，眉目不可辨。精神在人身，水镜为拟伦。身定则神凝，明於乌兔轮。是以学道者，要先安其身。坐欲安如山，行若畏动尘。目不妄动视，口不妄谈论。俨然望而畏，暴慢不得亲。淡然虚而一，志虑则不分。眼见口即诵，耳识潜自闻。神焉默省记，如口味甘珍。一遍胜十遍，不令人艰辛。  

赋公悦席上事送周如京  

逢世路分（疑误。）归洛阳，有客邂逅樵溪曲。高谈倾盖万珠玑，相对崇朝惟不足。武阳太守山简徒，喜贤乐事天下无。为客留公驻斯须，精庖馔玉歌贯珠。坐中宾客皆豪杰，凛凛清风生颊舌。性情浩浩谈云云，不待酒味既凛冽。逡巡行幕如风翻，二姝新出屏帏间。一人捧心馀故态，对客悄悄眉峰攒。一人襜担半云雾，仙袂应曲飘飘举。解作阳关意外声，旧人只把花卿数。此宵嘉会世所稀，席上更览周侯诗。雕金有格但闻说，不览新集那得知。侠於周侯非甚旧，朋友十辈识公九。此公惜别事如何，反覆清篇还执手。龙韬虎略何处藏，却向吟笔呈锋铓。堪作太平祥瑞录，将军白首弄篇章。  

谢太守惠酒  

重阴未肯避阳明，飘风骤雨加震凌。正月已缺二月近，滴水成冻威棱棱。帝虽乘震利发生，令犹行冬重严凝。莺皆迁乔忽入谷，鱼已弄暖翻藏冰。此时草木亦成愁，只恐不得违其萌。吁嗟羁穷影吊形，安得恝然如无情。明良会合千载遇，乃以罪弃投荒荆。单亲万里头应雪，不得朝晚奉甘馨。闽岭之南方弄兵，杀气殊与生成争。既不能，辅助圣时使咸若。又不得，慷慨帝前效昔人之请缨。诗书满腹浪自饱，一句不得推而行。身虽兀坐心惕惊，愁绪忽起填胸膺。但听旷野深林调调刁刁如有神号鬼泣声。真江太守真慈明，惠施每每先单茕。眼前突兀双玉瓶，满贮玉液清冷冷，拜公之赐未敢倾。不觉失笑三闾生，不学憔悴思独醒。哺糟啜醨随其朋，往往一饮一石五斗解酲，被人呼作生刘伶。虽然遇酒而酩酊，心不汝醉神亦宁。开樽又饮太守德，和气坐觉生檐楹。不知凝冽自何去，至於愁思皆白澄。乃知春功亦不远，缄封祗在瓶与罂。安得遽尔披重云，划见白日临青冥。和气习习扇九壤，枯枝朽质争敷荣。风雨时，泰阶平。圣，君万寿寰海清。细草轻烟日边路，凤管龙丝细可听。有耳不闻鼙与钲，有目不识旗与旌，圣功浩荡不可名。  

醉翁行赠黎师醇  

金峰醉翁七十九，行步龙锺面黧垢。惟有满腹奇文章，日月争新无老丑。颊舌锵洋言不苟，咳唾成珠须信有。两眼如星照耀人，见客偏明俨如旧。问翁壮年爱棋酒，迩日还如昔时否？曰予不战犹好看，日饮常能倾一斗。因持棋酒前就翁，明日壶浆复予就。朱君贫苦亦好奇，接续携持穷清昼。城中遑遑竞趋走，觌面草草忘亲友。几人尊俎暂从容，笑傲松篁弄花柳。宁知北郭予三人，继日相从辰到酉。庞眉皓发常温然，相见妙龄眉目秀。惜哉才高命蹇成遗滞，四十馀年州县吏。弃之林野混渔樵，徒使知音动嗟喟。愚闻天道高远不容人测度，无奈人能乐其乐。故有鼓琴重围，行歌遗穟，浩然充塞，不以世俗琐屑累寥廓。愚观翁之子孙，诜诜绳绳，此其后庆为不薄。世俗毋以翁老生轻心，须知此翁头白面黮而英心义气，天地不得而销铄。  

连州斛岭寨井  

斛岭寨，行云际，下视长江入地底。汲江登岭行三里，跻攀峻险为艰尔！将率居民几半千，度岁终年苦无水。爰自庆历达元符，循旧安常谁拟议。元符太守何公贤，爱民虑事诚而至。以为山顶流泉鲜其事，吾观古人行师动万亿，所至岂必皆平地。军必有井井未达，将渴不敢闻众耳。阴阳者流，以水照星。星之所聚，泉所委行。行浚凿三日，遇泉井成矣。乃今三井如鼎趾，岂特当年负瓶操绠仆仆往还之人为慰喜。吾欲后之人，知井所以起，敬守前功无委圯。必使甃砌长如今日之清泚，万万斯年施何已。故作此歌，勒诸斛岭之市。  

苞苴行  

苞苴来，苞苴去，封书裹信不得住。君不见，箕山之下有仁人，室无杯器，以手捧水，不愿风飘挂高树。  

瑞像阁同杨骥雪夜饮酒  

浓雪暴寒斋，寒斋岂怕哉！书随更漏尽，春逐酒瓶开。一酌留孔孟，再酌招赐回。酌酌入诗句，同上玉楼台。  

和荆公何处难忘酒诗  

何处难缄口，熙宁政失中。四方三面战，十室九家空。见佞眸如水，闻忠耳似聋。君门深万里，安得此言通。  

次张子京游天王湖作  

湖上迟迟不忍还，谈玄清彻几重关。旋岚野马皆归静，逝鸟潜鱼各自闲。坠果露巢秋后树，淡烟斜日晚来山。吟情到此何终极，注目红云紫雾间。  

同子忠上西楼  

偶因送客上西楼，共爱佳城枕海陬。雁翅人家千巷陌，犬牙商泊数汀洲。风吹细雨兼秋净，云漏疏星带水流。独有单亲头早白，迢迢东望不胜愁。  

次孟坚初冬晴和见梨桃二花作  

十月南天尚暑襟，幽花何怪动清吟。半扉素蕊呈修径，几朵夭红出茂林。地借小春回暖气，日匀疏影转轻阴。惟应幕府多才俊，不负行台醉赏心。  

幽居  

萧条深巷寄门墙，城郭村居事异常。石展地衣三药径，锦围天柱十花樯。幽禽隔树钩胶语，异草摇风合和香。不觉冬归与春到，但知无事日偏长。  

烟雨楼  

仙人居处即鳌宫，更作层楼峭倚空。群岫西来烟漠漠，大江南去雨蒙蒙。花镳柳策熙怡里，耘笠渔蓑笑语中。别有夜楹千里月，凭栏清兴与谁同。  

示潮州妹子  

八人兄弟三人在，独立他州信汝贤。直使无情如槁木，忍看垂泪念南迁。从今依旧歌泉水，何物偏宜寄谪仙。美酒年年须百瓮，好从南海便乘船。  

和子京霜字见寄  

秋深园圃虽无雨，晚岁头须自有霜。身事无功且人事，酒囊馀地乃书囊。寒雅啸侣鸣乔木，粉蝶成围过矮墙。对此每思良友伴，幸时来访浣愁肠。  

次韵知郡登高言怀  

莫向天涯说故乡，人身不似雁随阳。黄花满手空佳节，千里有怀如寸肠。为许功名酬圣代，不须愁绪付瑶觞。男儿不是闺中物，生则桑弧射四方。  

次韵张老见赠  

乌鸦蝼蚁有君臣，此义如何易世尘。欲为无穷宗社计，肯忧如幻死生身。八千江上奔驰路，十二天南黯淡春。归到亲闱捧杯酒，始知终是福唐人。  

观棋  

三百六十路，通精此有门。数奇藏日月，机发动乾坤。对面知为敌，浑输却有翻。诈贪常易丧，仁守乃长存。只子如轻用，全功更莫论。就令投险胜，宁抵被围奔。纵得四方尽，宁同一腹尊。傍观饶好着，当局奈嗔言。惭愧中孚信，几危大壮藩。坐观成败者，安得不惊魂。  

出御史台  

万险干艰六出身，如今也得避嚣尘。须知从此寒原上，有个行歌拾穗人。  

道中见以索牵五六十人监理钱者  

可怜平地不生钱，稚老累累被索连。困苦新图谁画此，祗愁中禁又无眠。  

### 西塘集补钞  

郑侠  
次韵种道行衙赏莲花  

城中势利如聚蛙，聒聒鼓闹穷两衙。忽闻携樽命真赏，如见地涌金莲花。况兹危亭跨高爽，极目四顾穷天涯。红蕖缭绕已数亩，盛妆翠盖相撑拿。舆肩不换足已到，咫尺异彼穷幽遐。居之自可换凡骨，不必饮露餐朝霞。行木不对弈较胜负，往往笑语成讠又哗。归来清风恐飘帽，月影已向西楼斜。长舒两脚就枕簟，一觉一听清晨笳。  

赠云门居士  

云门山口云徘徊，居士道与山崔嵬。清时肥遁古亦有，惊猿怨鹤今谁偕。居士高卧白云堆，山门时为猿鹤开。溪花野草自春色，云芝石笋宁须栽。软蒸抱石倾新醅，糜鹿惯我还无猜。宁知玉署思贤切，御手调羹待客来。  

江亭与程瞿二君邂逅小饮太守送酒因成  

苍翠擎天江上山，淙琤泻玉亭前水。邂逅相逢坐上人，倾盖论心何俊伟。凉风飒飒来几筵，似与清谈相表里。程瞿轩轩古遗义，悯我羁穷见辞气。以为此时无一杯，直恐江山解相鄙。旋呼奴僮涤铛勺，雅兴悠悠殊未已。逡巡长呵下云际，传以报谒迂千骑。薄闻江浒清饮欢，归去琼浆遽来赐。大哉何公古循吏，易俗移风有深致。人之所背公所趋，敦薄醇醨为己事。连英二城接疆理，旧绩新庸满人耳。道涂赓载尽欢谣，冠佩清言有馀美。  

纪连守植道傍木  

道傍木，夹道参参如合屋。种之毫末成合抱，太守慈仁辅生育。古来善政盖有数，道路开通亦其目。何为左右夹万柯，化此长龙被崖谷。由吾太守爱民深，忧兹岭外炎暑酷。黄茅郁蒸之烈气，重岚固结之浓毒。不得清阴萦且纡，何处憩息而踯躅。令如源泉下斯行，长原太山秀可掬。后人爱惜勿翦拜，膏雨每过添新绿。  

示庐山寺老胜师  

离乡十九年，日有如年久。归来山水亦依然，人物存亡半非旧。庐山阜前我舅宅，此寺如我东西家。每来舅家必到此，粤自齿稚今疏牙。庾岭闽山四千里，青衫谪逐自我始。筑台东望几凄凉，亲故满前争不喜。林下相逢真实人，执手忘言行处亲。还家一百二十日，五回松下问禅因。师住无我非动。来不须迎去不送。大千沙界等闲看，寻常只把毫端弄。  

和孟坚二月晦同出城  

城中未免闷，出郭喜还生。浓淡山原气，高低溪涧声。鸣棋振幽谷，把酒听流莺。疏旷还随分，何须学步兵。  

和叔粲沧浪亭  

高亭殖殖水冷冷，笑指鸥凫坐晚汀。远不闻声千橹去，矫如争秀数峰青。烟云窗牖纷纷雨，露月蒹葭点点星。最好归舆拥双璧，笙歌灯火照仙屏。  

题仁王寺横山阁  

案俯横山跨海来，拂云高阁为谁开。荒溪古木闲猿洞，明月白沙空钓台。晓日东风龙夭矫，秋风西峡凤徘徊。居然静卧江南岸，天堑波涛亦壮哉！  

次张汉公言怀  

人间滚滚竟何营，只为蝇头利与名。千里瘴乡吾逐客，一箪穷巷子书生。文章相误终须别，宠辱无关自不惊。赢得白头闲处坐，一竿风月有谁争。  

次韵清溪樊主簿  

欲致皇恩浃羽鳞，天涯地角尽如春。当年款款曾忘死，今日区区肯患贫。正以庭闱安梓里，谁知魂梦达枫宸。海邦一见如畴昔，心旅相知亦宿因。  

次韵余纯臣通判球琅轩  

耸翠凌空不少盘，回环使宅对千峦。高华谁为球琅辟，劲节相怜霜雪寒。引得凤来缘有实，化为龙去始堪看。桐庐寂寞烟云暝，惆怅无人近钓竿。  
西归集  

初离常州夜宿小井清晓放船  

拦街父老不教行，出得东门已一更。一事新来偏可意，梦中闻打放船钲。  

晨炊只煮野蔬汤，更拣鲜鱼买一双。病眼未能禁晓日，西窗莫闭闭东窗。  

春旱愁人是去年，如今说着尚心酸。篙师莫遣船迟着，见说苏州好牡丹。  

雨中远望惠山  

准拟归时到未迟，归时不到悔来时。惠山不识空归去，枉与常州作住持。  

舟中雨望  

船窗深闭懒看书，独倚船门捻白须。雨共长河织青锦，金钱晕上滴真珠。  

晓经潘葑  

油窗着雨光不湿，东风忽转西风急。篷声萧萧河水涩，牵船不行人却立。雨中篙师风堕笠，潘葑未到眼先入。岸柳垂头向人揖，一时唤入《诚斋集》。  

惠山云开复合  

二年常州不识山，惠山一见开心颜。只嫌雨里不仔细，仿佛隔帘青玉鬟。天风忽吹白云坼，翡翠屏开倚南极。政缘一雨染山色，未必雨前如此碧。看山未了云复还，云与诗人偏作难。我船自向苏州去，白云稳向山头住。  

泊舟无锡雨止遂游惠山  

天教老子不空回，船泊山根雨顿开。归去江西人问我，也曾一到惠山来。  

出惠山遥望横山  

三日横山反覆看，殷勤送我惠山前。常州更在横山外，只望横山已杳然。  

舟过望亭  

常州尽处是望亭，已离常州第四程。柳线绊船知不住，却教飞絮送侬行。  

此去苏州半日期，归心长是觉船迟。一村树暗知何处，两岸草青无了时。  

将近许墅望见虎丘  

许墅人家远树前，虎丘山色夕阳边。石桥分水入别港，茅屋垂杨仍钓船。  

泊船百花洲登姑苏台  

二月尽头三月初，系船杨柳拂菰蒲。姑苏台上斜阳里，眼度灵岩到太湖。  

舟中小雨  

漠漠轻寒粟脱肤，酴醿半落牡丹初。颠风无赖难拘管，小雨多情为破除。半世光阴行路里，一年春事客愁馀。浙西尚远江西在，何日漳滨买白鱼。  

从范至能参政游石湖精舍坐间走笔  

孤塔鸥边迥，千岩镜里看。折花倩人插，摘果护窗寒。不是无相识，相从却是难。归舟望精舍，已在白云端。  

震泽分波入，垂虹隔水看。何须小风起，生怕牡丹寒。政坐诸峰好，端令落笔难。催人理归棹，落日许无端。  

再登垂虹亭  

长年三老不须催，且据胡床未拟回。白昼惊人星满地，日光碎处万波来。  

夜泊平望终夕不寐  

船中新热睡难成，听尽渔舟掠水声。不分两窗窗外月，如何不为别人明。  

樱桃湖里月如霜，偏照征人寸断肠。醉里不知家尚远，梦回忽觉路初长。  

一生行路便多愁，落得星星两鬓秋。数尽归程到家了，此身犹未出苏州。  

小泊梅堰登明孝寺  

泊船梅堰日微升，一径深深唤我登。随分垂杨兼老桧，备员野寺更残僧。  

宿湖甫山  

夜泊湖甫山，缘杨护危堤。迅雷将残雨，似猛竟复微。晓月解风缆，熟睡初不知。起来问宿处，千山翠相围。霁峰有剩霭，旭溪无倚辉。远树芦外出，若与船争驰。多情更林塔，寸步不相离。后送欣已远，前迎复在兹。不知塔意厚，为复船行迟。谁能仆此塔，庶不淹吾归。独感夜来雨，政作朝凉资。  

遇霅川大溪  

菰蒲际天青无边，只堪莲荡不堪田。中有一溪元不远，摺作三百六十湾。政如绿锦地衣上，玉龙盘屈於其间。前船未转后船隔，前湾望得到不得。及至前湾到得时，只与后湾才咫尺。朝来已度数百萦，问知德清犹半程。老夫乍喜棹夫闷，营有到时君莫问。  

霅溪  

道场山背是吴兴，只不教人到德清。霅水相留别无计，却将溪曲暗添程。  

晨炊白升山俗传葛仙翁於此白日升天，故名  

千峰为我旋生妍，我为千峰一洒然。云掠石崖啼鸟树，雨添山涧落花泉。心知僮仆多饥色，目断茅檐半穗烟。只道晨炊食无肉，竹根斤笋两三钱。  

小舟晚兴四首  

蒻篷旧屋雨声乾，芦{艹废}新檐暖日眠。枕底席边俱绿水，脚根头上两青天。  

人在非晴非雨天，船行不浪不风间。坐来堪喜还堪恨，看得南山失北山。  

潮痕初落水犹肥，雨点才来已复微。半湿岸沙危欲落，牵船稚子去如飞。  

一船在后忽搀前，前后篙师各粲然。山入春来肥更秀，向人依旧耸寒肩。  

过横山塔下  

六年三度过兰溪，总是残春首夏时。最感横山山上塔，迎人东去送人西。  

宿潭石步  

三更无月天正黑，电光一掣随霹雳。雨穿天心落篷脊，急风横吹斜更直。疏篷穿漏湿床席，波声打枕一纸隔。梦中惊起眠不得，揽衣危坐三叹息。行路艰难非不历，平生不曾似今夕。天公吓客恶作剧，不相关白出不测。收风拾雨猝无策，如何乞得东方白。垂头缩脚正逼仄，忽然头上复一滴。  

过安仁市得风挂帆  

西望柯山正蔚蓝，衢州只在此山南。却愁路尽风犹剩，回纳清风与破帆。  

舟中戏题  

花处青山柳处溪，新来宿处旧曾炊。到家失却行程历，只检《西归》小集诗。  

上章戴滩  

脱巾枕手仰哦诗，醉上诸滩总不知。回看他船上滩苦，方知他看我船时。  

三月二十七日送春绝句  

只馀三日便清和，尽放春归莫恨他。落尽千花飞尽絮，留春肯住欲如何！  

春尽感兴  

春事匆匆掠眼过，落花寂寂奈愁何。故人南北音书少，野渡东西芳草多。笋借一风争作竹，燕分数子别成窠。青灯白酒长亭夜，不胜孤舟兀绿波。  

明发三衢  

拔尽新秧插尽田，出城一眼翠无边。不关雨水愁行客，政是年年雨水天。  

冲风破雨正愁人，愁得心情没半分。何处吹来好消息，诸峰放散夜来云。  

云欲开时又不开，问天觅阵好风催。雨无多落泥偏滑，溪不胜深岸故颓。  

插秧歌  

田夫抛秧田妇接，小儿拔秧大儿插。笠是兜鍪蓑是甲，雨从头上湿到胛。唤渠朝餐歇半霎，低头折腰只不答。秧根未牢莳未匝，照管鹅儿与雏鸭。  

明发平坦市  

花飞滋晓寒，乘哢新夜听。万象宿雨馀，洁斋无欠净。霁曦辄欲吐，远峰忽复暝。林庐居者谁，户与碧山映。蔷薇上木末，不架得初性。彼卧晏未兴，我征漂靡定。悁然怀吾庐，花竹幽更盛。兹焉独足羡，自视不差胜。顾瞻江之西，心速路逾敻。似闻前溪水，尽还旧沙径。  

江山道中蚕麦大熟  

黄云割路几肩归，紫玉炊香一饭肥。却破麦田秧晚稻，未教水牯卧斜晖。  

新晴户户有欢颜，晒茧摊丝立地乾。却遣缲车声独怨，今年不及去年闲。  

午憩  

嫩绿桐阴夹道遮，烂红野果压枝斜。日烘细草香无价，况有三枝两朵花。  

过髦塘渡  

雪浪无坚岸，金沙有退痕。断桥犹半板，漱树欲枯根。为问新来涨，今年第几番。昨来愁此渡，已济不堪论。  

度小桥  

危桥度中半，深溪动人心。欲返业至此，将进眩下临。已涉尚回顾，溪水知几深。谁能大此桥，以安往来人。  

小憩二龙争珠盖两长岭夹一圆峰故名自此出官路入山路云  

田路直复萦，肩舆斜还正。如何晴三日，犹自滑一径。缺岸有危栈，方轸无稳兴。不跌先独惊，稍坦深自庆。肯信坐者安，不及行者病。昨来九轨涂，可思不可更。忽逢两苍虬，争此一照乘。颇欲问故老，双争谁孤胜。水声乱人语，一辞无真听。轻风从秧畴，众绿久未定。崎岖从此始，辛苦何时竟？  

早炊杨家塘  

枯树藤为叶，遥峰石作鬟。如何每行客？不劝自加餐。浙界残零处，江东咫尺间。炊烟恋茅店，飞出却飞还。  

四月四日午初出浙东界入信州永丰界  

外面千峰合，中间一径通。日光自摇水，天静本无风。村酒渟春绿，林花倦午红。莫欺山堠子，知我入江东。  

松阴小憩  

不但先生倦不苏，仆夫也自要人扶。青松数了还重数，只是从前八九株。  

宿灵鹫禅寺  

暑中带汗入山中，霜满风篁雪满松。只是山寒清到骨，也无霜雪也无风。  

初疑夜雨忽朝晴，乃是山泉终夜鸣。流到前溪无半语，在山做得许多声。  

道傍小憩观物化  

蝴蝶新生未解飞，须拳粉湿睡花枝。后来借得风光力，不记如痴似醉时。  

晨炊玉田闻莺观鹭  

晓寒顾影惜金衣，着意听时不肯啼。飞入柳阴多去处，数声只许落花知。  

清溪欲下影先翻，只鹭还将双鹭看。绿玉胆长聊试浅，素琼裳冷不禁寒。  

永丰驿逢故人赵伯庭过叔  

同官赣水总青春，消息中间两不闻。道我未衰君莫戏，不须看我只看君。  

出永丰县西石桥上闻子规  

花愁月恨只长啼，雨夕风晨不住飞。自出锦江归未得，至今犹劝别人归。  

怨笛哀筝总不如，一声声彻九天虚。若逢雨后如何听，幸得花时莫管渠。  

诗情  

只要雕诗不要名，老来也复减诗情。虚名满世真何用，更把虚名赚后生。  

四月十三日度鄱阳湖湖心一山曰康郎山，其状如蛭浮水上  

泊舟番君湖，风雨至夜半。求济敢自必，苟安固所愿。孤愁知无益，暂忍复永叹！夜久忽自睡，倦极不知旦。舟人呼我起，顺风不容缓。半篙已湖心，一叶恰镜面。仰见云衣开，侧视帆腹满。天如琉璃钟，下覆水晶碗。波光金汁泻，日影银柱贯。康山杯中蛭，庐阜帆前幔。豁然地无蒂，渺若海不岸。是身若虚空，御风游汗漫。初忧触危涛，不意拾奇观。近岁六暄凉，此水三往返。未涉每不宁，既济辄复玩。游倦当自归，非为猿鹤怨。  

已至湖尾望见西山  

好风稳送五湖船，万顷银涛半霎间。已入江西犹未觉，忽然对面是西山。  

芦荻中间一港深，蒌蒿如柱不成簪。正愁半日无村落，远有人家在树林。  

千里都无半点山，如何敢望有人烟。不教远树遮拦却，芦荻生来直到天。  

送乡人余文明劝之以归  

一别高人又十年，霜筋雪骨健依然。席门未害车多辙，斗酒尚能诗百篇。苍狗白衣俱昨梦，长庚孤月自青天。故山松菊平安在，何日归欤解钓船。  

送王季山主簿省亲枢府  

六馆名流王季山，十年风雨短檠寒。不曾文字饶群子，勉为庭闱就一官。伯也腾身紫极上，叔兮着眼白云端。会当再奏河东赋，姓字从头揭榜看。  

秋虫  

蝉哀落日恰才收，蛩怨黄昏正未休。催得世人头总白，不知替得二虫愁。  

病中感秋时初丧寿佺子  

临晓睡偏重，不知窗已明。高梧下清露，宿鸟有寒声。愁岂关须事，秋来添雪茎。病身仍哭子，并作老来情。  

秋热  

多难幽怀惨不舒，秋风残暑扫难除。一生最怕西窗日，长是酴醿架子疏。  

年年极暑与秋期，日日秋阳在暮时。我自愁吟无意思，蝉声移近入檐枝。  

夜坐  

夜永留清坐，诗臞称病容。溪鸣风处竹，月湿露中松。喜事何曾梦，灯花诳杀侬。欲归归已得，归得却无悰。  

中秋病中不饮二首后一首用辘轳体  

去年两浙浙西州，今夕南溪溪上头。满着玻璃一盆水，洗开玉镜十分秋。病来不饮非无酒，老去追欢总是愁。自笑独醒仍苦咏，枯肠雷转不禁搜。  

无风无雨并无云，今岁中秋尽十分。毕竟冰轮谁为转，碾穿玉宇不生痕。坐看儿辈纷然饮，也遣先生半欲醺。自是清樽负明月，不关明月负清樽。  

中秋月长句  

西山走下丹砂丸，东山飞上黄金盘。径从碧海升青天，半湿尚带波涛痕。初辉淡淡寒不动，月华犹轻桂华重。黄罗团扇暗花纹，蹙金突起双龙凤。须臾正面天中央，银钲退尽向来黄。乾坤镕入冰壶里，万象都无只有光。平生爱月爱今夕，古人与我同此癖。去年中秋天漆黑，今年中秋月雪白。先生旧不论升斗，近来畏病不饮酒。月中醒眼搔白首，明年月似今宵否。  

秋雨初霁  

松竹阴寒分外苍，芭蕉花湿梦中香。抽身朱墨尘埃里，入眼山林气味长。今日更无秋热去，晓晴犹带雨馀凉。却将白发三千丈，缲作霜丝补锦囊。  

病后觉衰  

病着初无恼，安来始觉衰。人谁长健底，老有顿来时。山意凄寒日，秋光染瘦诗。小松能许劣，学我弄吟髭。  

昨日访子上不遇裴回庭砌观木犀而归再以七言乞数枝  

昨携儿辈扣云关，绕遍岩花恣意看。苔砌落深金布地，水沉蒸透粟堆盘。寄诗北院赊秋色，供我西窗当晚餐。小朵出丛须折却，莫教折破碧团栾。  

拒霜花  

木蕖何似水芙渠，同个声名各自都。风露商量借膏沐，胭脂深浅入肌肤。唤回春色秋光里，饶得红妆翠盖无。字曰拒霜浑不恶，却愁霜重要人扶。  

不寐  

老来只愿酒难醒，酒力才醒梦便惊。露滴新寒欺病骨，宦游如梦记平生。深山五鼓鸡吹角，落月一窗鹅打更。等待晓光雕好句，晓光未白句先成。  

非关枕上爱哦诗，聊复销愁片子时。老眼强眠终不梦，空肠暗响诉长饥。翻来覆去体都痛，乍暗忽明灯为谁。只道昼长无那着，夜长难禁不曾知。  

暗虫夜啼不肯停，直从黄昏啼到明。不知讨论底事着，为复怨嗟谁子生。至竟通宵千万语，真实只是两三声。唧唧唧唧复唧唧，此外何言君试听。  

初闻一天雨大声，次第远近鸡都鸣。今日明朝何日了，南村北巷几人行。忽思春雨宿茅店，最苦仆夫催去程。是时懒起惜残睡，如今不眠愁独醒。  

戏题常州草虫枕屏  

黄蜂作歌紫蝶舞，蜻蜓蚱蜢如风雨。先生昼眠纸帐温，无那此辈喧梦魂。眼中了了华胥国，蜂催蝶唤到不得。觉来忽见四摺屏，野花红白野草青。勾引飞虫作许声，何缘先生睡不惊。  

和李与贤投赠之韵  

山似剡溪溪似油，人如诗句句如秋。无边春里花饶笑，有底忙时草唤愁。  

寄题李与贤似剡庵  

四明狂客一茅屋，敕赐剡川才一曲。安福诗人李与贤，大书似剡山扉前。我曾着脚勾践国，奉诏昭陵省松柏。是时八月欲半头，镜湖不是人间秋。稽山影落水精阙，荷花露滴波中月。季真茅屋荒苍苔，古木哀猿啼禹穴。今君结屋阿那边，疋似剡川若个言。我到剡川君未到，似和不似然不然。君不见兴公旧草《天台赋》，元不曾识天台路。一俯仰间已再升，何用瘦藤与芒屦。  

蕙花初开五言  

幽人非爱山，出山将何之。山居种兰蕙，岁寒久当知。初艺止百亩，馀地惜奚为。先生无广居，千岩一茅茨。四面只艺蕙，中间才置锥。锐绿纷宿丛，修紫擢幼枝。孤干八九花，一花破初蕤。西风淡无味，微度成香吹。灯梦得幽馥，月写传静姿。我欲掇芳英，和露充晨炊。春然恻不忍，环玩息忘饥。岂无众花草，不愿秋不迟。种时乱不择，岁晚悔可追。  

木犀落尽有感  

一岁秋香又一空，落英憔悴怨西风。开时占断西风晓，岂念荷花脱病红。  

戏笔  

野菊荒苔各铸钱，金黄铜绿两争妍。天公支与穷诗客，只买清愁不买田。  

我诗只道更无题，物物秋来总是诗。着意染须玄尚白，梳头得虱素成缁。  

饭罢散策遇细雨  

秋暄团扇尚堪携，病脚朝来健似飞。偶到溪头晴唤出，未穷山顶雨催归。  

重九日雨仍菊花未开用辘轳体  

良晨巧与赏心违，四者能并自古稀。恰则今年重九日，也无黄菊两三枝。闭门幸免吹乌帽，有酒何须望白衣。政坐满城风雨句，平生不喜老潘诗。  

西斋睡起  

小睡西斋听雨凉，竹鸡声里梦难长。开门山色都争入，只放青苍一册方。  

读陈蕃传  

仲举高谈亦壮哉，白头狼狈只堪哀。枉教一室尘如积，天下何曾扫得来。  

夜寒独觉  

儿啼惊觉梦中身，恰则华胥政问津。脚到五更偏作冷，老来万事不如人。若无窗月谁相伴，听尽鸡声不肯晨。尚有布衾寒似铁，无衾似铁始言贫。  

雨晴得毗陵故旧书  

雀声只喜晚晴新，不管畦蔬雨未匀。日与山光弄秋色，风将竹影扫窗尘。多时浙右无消息，忽有书来问老人。知我近来头白尽，寒喧语外更情亲。  

忧患感叹  

老去情怀已不胜，愁边灾患更相仍。胸中莫着伤心事，东处销时西处生。  

霜晓  

荒荒瘦日作秋晖，稍稍微暄破晓霏。只有江枫偏得意，夜挼霜水染红衣。  

庆长叔招饮一杯未釂雪声璀然即席走笔赋十诗  

晚饮西邻大阮家，天风吹雪入檐牙。呼童净扫青苔地，莫遣纤尘涴玉花。  

长廊尽处绕梅行，过尽风声得雪声。醉里不愁飘湿面，自舒翠袖点琼英。  

老手那知鬓脚凋，忍寒拚命看珠跳。却嫌地暖无冰冻，恰则飞来恰则销。  

梅花得雪更清妍，折入灯前细捻看。下却珠帘教到地，横枝太瘦不禁寒。  

雪政飞时梅政开，倩人和雪折庭梅。莫教颤脱梢头雪，千万轻轻折取来。  

急雪穿帘绕蜡灯，梅花微笑古铜瓶。朔风恶剧惊人杀，吹倒琉璃六曲屏。  

南烹北果聚君家，象箸冰盘物物佳。只有蔗霜分不得，老夫自要嚼梅花。  

不是今朝雪不清，只愁清杀老书生。不知落得几多雪，做尽北风无限声。  

酒香端的似梅无，小摘梅花浸酒壶。莫遣南枝独醒着，一杯聊劝雪肌肤。  

燕宁轩里集群仙，薄宦归来又两年。梅影舞风风舞雪，劝人何苦怯金船。  

克信弟坐上赋梅花二首  

对酒初惊发半华，折梅还觉兴殊佳。如何屋角西南月，只照梢头一两花。自是向来香寂寞，不须更道影横斜。北枝别有春无价，和靖何曾觅得些。  

月波成露露成霜，借与南枝作淡妆。寒入玉衣灯下薄，春撩雪骨酒边香。却於老树半枯处，忽走一梢如许长。道是疏花不解语，伴人醒醉替人狂。  

送谈命曾南翔  

今年见说也无锥，政坐谈天泄密机。举世近来憎直语，贵人剩许未为痴。  

寄题万安县刘元袭横秀阁  

玉簪成阵雪成堆，秀气横空拨不开。楚岫苍寒五云外，赣江白写九天来。烟销日出皆诗句，月色波声唤梦回。早晚携家过高阁，寄诗聊当一枝梅。  

十二月二十七日大雪中过言水小盘渡西归  

风卷寒江浪湿天，斜吹乱雪忽平船。碧琉璃上琼花里，独载诗人孟浩然。  

山居雪后  

春近能馀几许寒，雪花才落便消残。青松根上兰根下，犹得三朝两日看。  

一点红尘未敢生，松间雪后政堪行。日光半破风微度，时作高林落果声。  

## 西溪集钞  

沈遘  
七言送诗僧思齐归吴  

西风送霜河水落，东都归客不可留。囊衣卷诗载轻舸，飘然独下东南州。吴山木落众峰出，越湖潦散孤屿浮。橘丹莼紫新荐俎，若下醪美不计售。十年尘埃一日去，猿初脱槛鹰下鞲。幽潜远飏肯回首，送之却顾令人愁。鲈鱼正肥张翰老，田园将芜陶潜忧。子归应有问予者，为解区区兹有由。  

五言天台山送僧象微归山  

吾闻天台久，尝读兴公赋。兹为东南镇，神灵之所据。奇挺究万状，嵩岱不足语。颇疑说过夸，特为辞之婶。象微乃州民，能识山之故。从容试为问，聊得一二疏。赤城建霞标，上与牛斗附。万有八千丈，矗若天一柱。瀑布发高源，飞流翻四注。雪霜浮虚空，晦明乱朝暮。岩足多丹石，光华灿宝璐。樽溪百馀仞，欲济毛骨怖。九折凌峻梁，五界穷幽路。芝兰散奇草，松桂罗嘉树。祥风吹白云，飘然若可御。幽閟足环怪，纤悉难毕具。凡迹古不到，神物阴自护。传闻昔人说，中有洞天处。是名不死墟，众真所游聚。玉堂敞金庭，碧林列瑶圃。有能从而求，得之乃仙去。斯言宁可信？良非吾所慕。吾志本丘壑，久已失厥趣。谁言石渠客，乃甚辙中鲋。秋风日已高，归心浩欲骛。兹山宿所爱，送尔缅东顾。吾庐因尔卜，怦来审绘素。  

七言景德寺考试院壁和王介甫所题诗  

石蓝开尽红着地，瓜蔓半枯黄倒垂。坐看一夜芳意歇，风霜即是早寒时。  

五言蓬莱山送徐仲微赴蓬莱令  

渤海三神山，蓬莱隐嵯峨。仙人桂叶舟，浮矣明月波。惊尘不可到，飞鸟不能过。世人但传闻，欲往为奈何！胡然古荒王，甘心事欺讹。於今祷祠迹，往往存山阿。当时燕齐间，方士肩相摩。遗俗颇沦胥，官不严禁诃。子去为邑尹，施舍各有科。兹实系教化，无宜反媕婀。平生学诗书，仁术尝切瑳。毋曰百里小，民人岂不多。谁当之武城，敢复闻弦歌。  

七言和君倚景灵行  

东城大道何逶迤，中直清庙表六扉。右临景灵秘馆之翼翼，衣带相国浮图之巍巍。道旁他舍多绝赫，车无停轮马交策。风尘勃郁千丈高，素衣化缁双眦塞。南阡穷巷我所居，上下省户两岁馀。病躯羸乘实厌畏，每趋径路宫城隅。宫墙倚空背环极，隐嶙楼台露金碧。朝霞夕照天半明，墙下行人徒眩惑。我尝入谒得纵观，威容物采严且完。鸾车岁岁躬献享，孝思肸蚃通神欢。重门设卫日常阖，灵境那令世人杂！但见长松怪石列若屏，突兀阴森两遮匝。我家东南沧海涯，乘时偶来观德辉。归飞故隐自有期，何必於此空叹欷！  

七言和吴仲庶延艺阁后牡丹花时后殿考进士  

承明待诏尽名儒，一愿当君奏六符。独笑开元供奉客，惟将歌句奉欢娱。  

南漪堂  

山绕湖堂寺绕山，平生愿向此中闲。青云白水相浮荡，野客高僧独往还。年少无嫌轩冕累，因循将恐鬓须斑！南漪最是逍遥地，且挹清波濯愧颜。  

次韵和少述秋兴  

浩荡西风动客裾，飘然归思满田庐。少时岂省为名误，老去真知与世疏。胜事祇随诗句尽，壮怀犹向酒杯舒！南山已有来年约，三径何年得自除？  

次韵和李审言上元寄王岩夫  

此都豪丽岁仍丰，此夕都人凯乐中。车马笙箫千里至，楼台灯火九衢通。香舆轧轧凌风驶，粉袂翩翩照地红。病守行春真勉强，更堪攀倚少年丛！  

次韵和王岩夫见寄  

前日移舟就近村，送君西望大梁门。九重宫阙天光远，千里江湖水气昏。壮士遨游应自适，少年离别枉伤魂。北州为政须当厉，即上青云款帝阍。  

次韵和孙少述润州望海楼  

北固峨峨铁瓮完，京口浩浩海门连。鹏抟羊角来天外，鳖戴方壶献几前。西府旌旗犹壮睹，南朝宫殿尽苍烟。登临不用成悲感，自得开怀一旷然。  

和少述春日  

风流自古吴王国，一一湖山尽胜游。上巳清明最佳节，万家临楔锦维舟。  

初晴池阁暖无尘，花落丝飞不避人。祇爱年年好光景，须知华发一番新。  

卧病江东又见春，高斋长日坐生尘。看花饮酒应难强，犹有诗情谢故人。  

将至京口先寄孙少述并呈晏子俞  

为郡无闻困米盐，先生有道独幽潜。豫章因甚尊徐孺，益部何能诎蜀严。已脱簿书身自放，肆寻山水意宁厌。京江最欲方洋处，愿从屏星卷画幨。  

奉酬润州余少卿见寄  

两镇旌旗对抚邦，老成循政独难双。赐环已许归西省，拥楫方来绝大江。后乘愿陪幽赏尽，诗新顿使勇心降。主人意厚春潮小，且卷孤帆偃画杠。  

戏卢中甫钱才翁  

晴日春风花气浮，少年嬉逐满扬州。谁怜居士身常病，【一作“终岁愔愔病”】独坐空船理白头！  

和中甫新开湖  

渺渺清波百里浮。昔游曾是一扁舟。十年人事都如梦，犹识湖边旧客邮。  

过冀州闻介甫送虏使当相遇继得移文以故事请避诸路又以诗见寄次韵和答  

风沙敝尽旧狐裘，走马归来过冀州。闻报故人当邂逅，便临近馆为迟留。不容倾盖论时事，空寄新诗写客愁。却望后车尘已合，箫声清断去如流。  

还家自戏  

忆昨边城初见春，纤纤垂柳正矜新。不知远客贪归意，欲把狂丝系画轮。  

依韵和李审言见赠叙旧  

日舆公家三世旧，坐看高闬压亨衢。梗柟屡构明堂厦，麟凤更参圣代符。结友固应皆以义，论诗何独取於愚？归舟早晚乘潮度，犹得西湖一笑无。  

依韵和施正臣游圣果寺  

盘崖绝巘与天通，汗漫烟霞谢世笼。耸起浮图山突兀，自然衙石玉青葱。古人兴废千年上，游客登临一啸中。谁为燕然愧班窦，弧城羁据亦铭功。【排衙石有钱镠刻诗】。  

赠剡县桃源宫王道士  

我昔剡溪游，道人亦相遇。重来十岁馀，颜色宛如故。顾我病衰早，鬓毛已苍然。乃知世上荣，讵若山中闲！道人家东都，问胡不归北。北方多风尘，素衣化为黑。斯言吾所信，吾志亦江湖。潇洒会稽守，平生欣莫如。君恩容苟安，顾奉三年计。幸尔数到城，间谈北方事。  

次韵和不疑借书邻几遇其寝  

嗟我江湖人，野性实疏简。况从衰病侵，事事益以懒。岂不思自强，所思乃有限。但爱江夫子，平生事高散。维於读书动，昼夜不去眼。每劳从事贤，独使簿书绾。挥署曾不劳，兼人信无赧。有时倦欲休，就席初不暖。邻友更借书，丁丁叩门版。尤厌吏舍喧，牛羊閧棚栈。不如归吾庐，静对日晼晼。诗成还示我，足以惊幽孱。  

### 西溪集补钞  

沈遘  
题山光寺  

马蹄轻蹙柳花浮，醉人淮南第一州。不是青楼羞薄幸，自缘无锦不缠头。  

高台已倾池已平，随家宫殿春草生。千年往事何足叹，广陵非复旧时城。  

送施密学守钱唐  

塞外风烟河上尘，归来始觉二毛新。承明自厌频趋直，沧海还思一濯巾。幕府旌旗初压境，画船歌吹便行春。湖山满目旧游在，何日从公醉紫蓴。  

和王微之渔阳图  

燕山自是汉家地，北望分明掌股间。休作画图张屋壁，空令壮士老朱颜。  

天绿研匝歌  

张君赠我古砚滴，四脚爬沙角如戟。肉翼络髀老兽姿，世不能名眼未识。我知此为天禄儿，口街一寸黄金匜。蟾蜍嚼月两吻坼，天鲸胸穴双泉飞。玉声琮琤珠迸落，影射岩石光浼灂。未央书殿立髬髵，曾见扬雄老投阁。子孙晚出中平间，渴乌翻车洒平洛。宗资墓口卧露霜，头角顿挫仍腾攫。尔来拂拭傍几案，眉目睢盱苔藓剥。形模不入世俗用，疑付大手传糟粕。未能点缀《清庙》颂，开辟大易《摛》《春秋》。就令□□□□□，末势犹足为迁彪。物无贵贱系所用，干金乞我直暗投。图书散落愈□下，晚岁惟有齑监谋。学注虫鱼问老圃，无乃塌飒为匜羞。  

### 诚斋集补钞  

杨万里  
游丰湖  

三处西湖一色秋，钱塘颍水更罗浮。东坡元是西湖长，不到罗浮便得休。  

寄陆放翁  

君居东浙我江西，镜里新添几缕丝。花落六回疏信息，月明千里两相思。不应李杜翻鲸海，更羡夔龙集凤池。道是樊川轻薄杀，犹将万户比千诗。  

雪  

夜映非真晓，山期不觉遥。尽寒无奈爽，且落未须销。梦怯心仍爱，颜衰酒易消。毛锥自堪战，底事乞人饶。  

又  

细听无仍有，贪看立又行。落时晨却暗，积处夜还明。幸自漫山好，何如到夏清。似知吾党意，未遣日华晴。  

中秋前一夕玩月  

月拟来宁好，吾先此夕遭。才升半壁许，已复一轮高。迁坐还相就，群飞影莫逃。望秋惟有此，彻夜听辞劳。  

过杨子江  

只有清霜冻太空，更无半点荻花风。天开云雾东南碧，日射波涛上下红。千载英雄鸿去外，六朝形胜雪晴中。携瓶自汲江心水，要试煎茶第一功。  

克信弟坐上赋梅花  

月波成露露成霜，借与南枝作淡妆。寒入玉衣灯下薄，春撩雪骨酒边香。却於老树半枯处，忽走一梢如许长。道是疏花不解语，伴人醒醉替人狂。  

送丘宗卿帅蜀  

人似隆中汉卧龙，韵如江左晋诸公。四川全国牙旗底，万里长江羽扇中。玉垒顿清开宿雾，雪山增重起秋风。近来廊庙多西帅，出相谁言只在东。  

又送张桂州  

抛官九载卧柴荆，有底生涯底此生。白鹭鸬鹚双属玉，青鞋布袜一苓箵。赣江府主怜逋客，尊酒绨袍笃旧情。天上故人今只去，碧云西望暮天横。  

深闺  

深闺寂寞几经春，自学琵琶曲调新。雪满胡天悲入塞，声传汉月远随人。芳心有怨声声促，纤指关情字字真。莫向浔阳江上听，空教司马泪沾巾。  

闺思  

零落回文织锦梭，绮窗残烛暗银河。阴迷小院秋云重，乡碎空阶夜雨多。芳梦已离雕玉被，馀香犹在纤金罗。白头吟罢增惆怅，几度相思鬓欲皤。  

题钓台  

蝉冠未必似羊裘，出处当时已熟筹。但得诸公依日月，不妨老子卧林丘。贤豪陈迹千年在，香火空山万木秋。自笑黄尘吹鬓客，竞来祠下系孤舟。  

上龟山寺  

菜花开处认遗基，荒屋残僧末忍离。寺付丙丁应有数，岸分南北最堪悲。金铃塔上如相语，铁佛风前亦敛眉。野匠不知行客意，竞磨浓墨打顽碑。  

夜坐  

所至留连不计程，两年坚卧厌南征。荒城日短溪山静，野寺人稀鸡雀鸣。药裹向人闲自好，文书到眼病犹明。较量定力差精进，夜夜蒲团坐五更。  

赠胡衡重  

风骚堂上径雄趋，不作俳辞笔矣乎！纸落烟云春醉旭，气含蔬筍薄僧殊。夜来霜月千家满，雨后风埃半点无。安得与君幽讨去，一觞清咏恼西湖。  

松声  

松本无声风亦无，适然相值两相呼。非金非石非丝竹，万顷银涛启五湖。  

雨  

一番暑雨一番凉，真个令人爱日长。隔水风来知有意，刚吹十里藕花香。  

## 退休集钞  

三三径  

东园新开九径，江梅、海棠、桃、李、橘、杏、红梅、碧桃、芙蓉，九种花木、各植一径，命曰三三径云。  

三径初开自蒋卿，再开三径是渊明。诚斋奄有三三径，一径花开一径行。  

雪后东园午望  

天色轻阴小霁中，昼眠初醒未惺松。梅横破屋无多雪，云放东山第一峰。不道风光亏此老，将何功业答残冬。土羔菜甲鹅儿酒，醉入梅林化作蜂。  

答赋永丰宰黄岩老投赠  

吾友萧东夫，今日陈后山。道腴诗弥瘦，世忙渠自闲。不见逾星终，每思即凄然。都邑黄永丰，与渠中表间。黄语似萧语，已透最上关。莫道不是萧，萧乃堕我前。佳句鬼所泣，盛名天所慳。诗人只言黠，犯之取饥寒。端能不惧者，放君据诗坛。  

初夏  

旋作东坡已水声，才经急雨恰新晴。提壶醒眼看人醉，布谷催农不自耕。一似老夫堪笑死，万方口业拙谋生。嘲红侮绿成何事，自古诗人没一成。  

枕上闻子规  

半世经行怕子规，一闻一叹一霑衣。如今听着浑如梦，我自高眠汝自啼。  

有叹  

饱喜饥嗔笑杀侬，凤皇未可笑狙公。尽逃暮四朝三外，犹在桐花竹实中。  

六月将晦夜出凝归门  

暑里街头可久停，今宵无月也宵征。一天星点明归路，十里荷香送出城。山轿声声柔舻紧，葛衣眼眼野风清。五更月出还家下，不早相期作伴行。  

十六日夜再同子文巨济叔粲南溪步月  

际晚溪游暮欲归，追凉逐胜却成迟。月如醉眼生红晕，山作愁眉带淡姿。天下无人闲似我，秋边有句说谁知。弟兄一再更相送，行到更深笑不知。  

重九前四日昼睡独觉  

睡思初酣过午强，起来四顾已斜阳。添糊窗隔无风气，旋晒衣裘有日香。旧雨不来从草绿，新丰独酌又花黄。去年重九穷忙过，可遣今年更作忙。  

立春检牡丹  

牡丹又欲试春妆，恼得闲人也作忙。新旧年头将替换，去留花眼费商量。东风从我袖中出，小蕾已含天上香。只道开时恐肠断，未开先自断人肠！  

晓起探梅  

一生劫劫只长涂，投老山林始定居。梦破灯青窗欲白，犹疑雪店听鸡初。  

送简寿王主簿之官临桂  

柴门草径尽莓苔，不放黄尘俗子来。诗客清晨冲雨入，梅花一夜为君开。飘萧落叶残灯火，陆续清谈浊酒杯。二十一年才四见，骊驹抵死又相催！  

与侯子云溪上晚步  

人入溪园自掩门，溪流新落两三痕。杖藜紫菊霜风径，送眼丹枫夕照村。行住忽然忘近远，阴晴未肯定寒暄。多时不出今聊出，牧子樵儿一笑喧。  

新晴  

瑶霜珠露两相鲜，玉宇金钲万里宽。欲作一晴多少日，早知只费数朝寒。暴禾场里鸡豚乐，试笔窗前纸墨乾。儿女莫餐新淅饭，打头荷甔且输官。  

留萧伯和仲和小饮  

谁曾白日上青天，谁羡千钟况万钱。要入诗家须有骨，若除酒外更无仙。三杯未必通大道，一醉真能出百篇。李杜饥寒才几日，却教富贵不论年。  

新晴东园晚步  

一日秋阴一日晴，山禽相贺太叮咛。不愁白发千茎雪，随喜《黄庭》一卷经。晚雾薄情憎远岭，夕阳死命恋危亭。孤吟道是无人觉，松竹喧传菊细听。  

忙里清流也带尘，闹中底物不长新。水将树影挥空带，枫换秋容作好春。自是不归归便得，老来下笔笔如神。莺花剪烛无虚日，贱相诚斋一老人。  

岁暮归自城中一病垂死病起遣闷  

素居犹寡欢，巾车入城闉。亲旧久不见，一见交相欣。挽衣招我饮，惟恐我出门。不招我亦往，不留我亦存。殷勤复如许，不住我岂真。是时梅始花，吹香落金尊。酒冽肴果富，咀啜俱芳珍。丞相我知己，太守吾故人。言非汰尘杂，尘杂不入言。初谈圣贤髓，终谈天地林。向晚衔杯酒，不乐复何云？出郭云尚明，及郊日忽暮。不思日晷短，却信云已误。骏奔六七里，逢店破亦住。浇愁幸残尊，照睡欺短炬。荒鸡唤野梦，晨起念速步。升高乃复下，故病动中腑。昏肚懔欲绝，低回不能去。僮仆强我归，偶不陨中路。老主犹倚强，疾在自不悟。及兹一委顿，去死仅尺许。人生信浮脆，可笑何足惧。所惧弃官晚，行乐今已遽。  

晓登万花川谷看海棠  

准拟今春乐事醲，依前枉却一东风。年年不带看花福，不是愁中即病中。  

走笔送赵正则司户来访归觐亲庭  

捧檄亲庭归帽斜，肯临破屋玉川家。小留诗客三杯酒，试看山园几处花。人到东湖与南浦，时当芍药替金沙。却来书满参乡好，径泛银河犯斗槎。  

寄题儋耳东坡故居尊贤堂太守谭景先所作  

先生初落海南垂，茅屋三间不到伊。更有高堂悬画像，幸无过客首新诗。古来贤圣皆如此，身后功名属阿谁。底事百年谭太守，却教宾主不同时。  

八月十三日望月  

才近中秋月已清，鸦青幕挂一团冰。忽然觉得今宵月，元不黏天独自行。  

蛩声  

诚斋老子一归休，最感蛩声五报秋。细听蛩声元自乐，人愁却道是它愁。  

南斋梅花  

朝来早起挂南窗，要看梅花试晓妆。两树相挨前后发，老夫一月不烧香。  

早春  

还家五度见春容，长被春容恼病翁。高柳下来垂处绿，小桃上去末梢红。卷帘亭馆酣酣日，放杖溪山款款风。更入新年足新雨，去年未当好时丰。  

雪后寄谢济翁村翁联骑来访进退格  

封胡连璧雨中来，自送归鞍怅独回。隐几读书寒入骨，开门落雪皓平阶。急寻火种温双手，自唤儿郎共一杯。念汝野梅官柳路，地炉松叶买茅柴。  

春半雨寒牡丹殊无消息  

今岁芳菲尽未忙，去年二月牡丹香。寒暄不定春光晚，荣落俱迟花命长。绕一两朝晴炫野，又三四阵雨鸣廊。对红魏紫拳如蕨，而况姚家进御黄。  

初秋戏作山居杂兴徘体  

早起翻成坐睡昏，鹊声唤我步前轩。竹扉日影针来大，射壁千丸弹子痕。  

暑后花枝输子春，杂英小巧亦欣人。素馨解点粉描笔，卷凤爱垂鸡下唇。  

风骚开国昨寒岩，劳绩批书课萃岚。梨子要肥千取百，菊苗每摘一生三。  

昨夜天垂破玉盆，今宵辛苦补盆唇。看他补到十七八，满得十分亏二分。  

甑头云子喜尝新，红嚼桃花白嚼银。笑杀官人浪欢喜，村人残底到官人。  

七月初头六月阑，老夫日醉早禾酸。莫将煮吃只生吃，更泄天机向达官。【自注：俗谓早禾酒为早禾酸。】  

自曝群书旧间新，净揩白醭拂黄尘。莫羞空腹无丁字，且免秋阳晒杀人。  

独对秋筠倒晚壶，喜无吏舍四歌呼。柳梢一壳兹缁滓，屋角双斑谷古孤。  

卓午从他大伞张，先生别有睡为乡。竹床移遍两头冷，瓦枕翻来四面香。  

谢<弓平>师余处恭遣骑惠书送酒  

鹊噪灯花两太谩，三朝五夜强相欢。打门将军还惊枕，破屋闲人起着冠。知己书从天上落，焚香手把月中看。少陵泛爱风名句，羡杀寒儒眼不寒。  

同王见可刘子年循南溪度西桥登天柱冈望东山  

偶因闲步散顽麻，倦唤胡麻小住些。飞上山头人似鹤，回看溪畔路如蛇。云烟极目知可爱，松竹为门是我家。下得山来饥更渴，也无麦饭也无茶。  

和曾无疑赠诗语及欧阳公事  

乌帽红尘愧子陵，绿蓑青笠晚寻盟。三千里外还家后，七十二回看月生。与子两人长对酌，笑渠万古浪垂名。醉翁若是真个醉，皂白何须镜样明。  

题道卿贫乐斋  

雪茹冰餐入骨香，慢欺驴瘦尽诗狂。人传幼妇皆称绝，鬼笑人家不姓方。细雨寒灯初梦短，断猿枯木一声长。上天已办河东赋，岂有长贫执戟郎。  

乙未春日山居杂兴  

半月春晴探物华，山园走得脚酸麻。从教三日风和雨，闭户烧香不看花。  

海棠重叶更妖斜，青帝翻腾别一家。格外出奇人不识，大红抹倒小莲花。  

金作林檎花绝浓，十年花少怨东风。即今遍地栾枝锦，不则梢头几点红。  

日影云光学镀金，好风不肯碎花阴。人言春色浓於酒，不醉衰容只醉心。  

半晴半雨半暄凉，拖带春容未要忙。为报州家更县里，吾乡改作万花乡。  

一春两脚带东园，柳绊花牵不暂闲。今日酾晴天气好，杖藜看水更看山。  

暮春  

花时追赏夜将朝，花过迟眠日尽高。又与山禽争口腹，执竿挟弹守樱桃。  

送萧瑞卿  

异县二百里，分襟五十年。肯来寻病老，相对各苍然。举似儿时话，茫如梦里烟。残花犹可醉，细酌斗酒眠。  

送分宁主簿罗宠材秩满入京  

要知诗客参江西，正似禅客参曹溪。不到南华与修水，於何传法更传衣。吾家亲党子罗子，只今四海习凿齿。花红玉白几百篇，塞破锦囊脱无底。三年簿领修水涯，夜半亲传双井芽。定知诵向百僚上，不道长江与落霞。  

书黄庐陵伯庸诗卷  

句法何曾问外人，单传山谷当家春。截来云锦花无样，倒写珠胎海亦贫。汗竹香中翻墨汁，扶渠梢上挂头巾。诗名官职看双好，向道儒冠不误身。  

木犀芙蓉盛开  

先生深住万山村，雾裹云包不见痕。也被闲人知去处，芙蓉巷里木樨门。  

谢张功父送近诗集  

十年不梦软红尘，恼乱闲心得我嗔。两夜连繙《约斋集》，双明再见帝城春。莺花世界输公等，泉石膏肓探病身。近代风骚四诗将，非君摩垒更何人。【自注：范石湖、尤梁溪、萧千严、陆放翁。】  

寄谢蜀帅袁起岩尚书阁学寄赠药物  

抛官归隐七经年，睡杀山云笑杀天。剩雨残云黄帽底，颠诗中酒白鸥前。少年行路今已矣，厚禄故人书寂然。只有锦城袁阁学，寄诗赠药意悁悁。  

寄题安福刘道协涌翠楼  

读书台南山绕屋，恰是万簪削青玉。读书台北山更多，又似碧海跃万波。台边高人子刘子，架楼南北山围里。醉中领客上上头，忽惊平地翠浪浮。一浪抛云入天半，众浪翻空湿银汉。碎轰打倒阑干前，天跳地踔乾坤颠。宾主拍手呼钓船，定眼看来还不然，只是南北几点山。  

走笔谢吉守赵判院分饷三山荔枝  

吾州五马住闽山，分我三山荔子丹。甘露落来鸡子大，晓风冻作水晶团。西川红锦无此色，南海绿罗犹带酸。不是今年天不暑，玉肤照得野人寒。  

足痛无聊块坐读江西诗  

两脚遍云水，群书久网丝。却因三日痛，理得数编诗。不借双高挂，毋追一任欹。老夫非爱病，不病亦何为！  

夏夜露坐  

火老殊未热，雨多还自晴。暮天无定色，过鸟有遗声。坐久人将睡，更深月始明。素娥欺我老，偏照雪千茎。  

山翠都成黑，天黄忽复青。月肥过半璧，云瘦不遮星。瓦鼓三四只，村酤一两瓶。人皆笑我醉，我独笑渠醒。  

同刘季游登天柱冈  

雨只胡床小憩些，一枝筇杖拄倾斜。烟云惨淡天将雪，风日荒寒梅未花。人去客来沽酒市，鸡鸣犬吠野人家。清游不用忙归去，强管行程是暮鸦。  

不睡  

夜永无眠非为茶，无风灯影自横斜。拥裯仰面书帷薄，数尽承尘一簟花。  

清愁无数暗相随，酒是渠雠也是媒。醉里不知何处亸，等人醒后一时来。  

醉吟  

三春草草眼中过，未抵三冬乐事多。烛焰双丫红再合，酒花半蕾碧千波。孤寒霜月侬相似，跌宕雪云谁奈何！道是闲人没勋绩，一枝樵斧一渔蓑。  

送士文伯上舍归丰城兼简彭侍郎  

碧落先生少可人，银钩茧纸苦称君。谈间口吸西江水，句里家传南浦云。千里端能来命驾，一尊得与细论文。还家剩草三千牍，看策平津第一勋。  

读张文潜诗  

山谷前头敢说诗，绝称漱酒扫花词。后来全集教渠见，别有天珍渠得知。  

予与客尝荼蘼泻酒客求其法因戏答之  

月中露下摘荼蘼，泻酒银瓶花倒垂。若要花香熏酒骨，莫教玉体湿琼肌。一杯堕我无何有，百罚知君亦不辞。敕赐深之能几许，野人时复一中之。  

初夏即事  

百日田乾田父愁，只消一雨百无忧。更无人惜田中水，放下清溪恣意流。  

更无一个子规啼，寂寂空山花自飞。啼得春归他便去，元来不是劝人归。  

诗酒怀赵德庄自注：德庄对客不瀹茗，传觞半杯曰：“某名赵半杯，君知否？”余老病，亦只饮半杯。  

旧日张三影，今时赵半杯。谁将牌印子，牒过草庐来。一代风流尽，馀年鬓发催。愁边对诗酒，怀抱向谁开？  

端午独酌  

招得榴花共一觞，艾人笑杀老夫狂。子兰赤口禳何益，正则红船看不妨。团粽明朝便无味，菖蒲今日麽生香。一生幸免春端帖，可遣渔歌谱大章。  

至后入城道中杂兴  

大熟仍教得大晴，今年又是一升平。升平不在箫韶里，只在诸村打稻声。  

问渠田父定无饥，却道官人那得知。未送太仓新玉粒，敢先云子滑流匙。  

畦蔬甘似卧沙羊，正为新经几夜霜。芦菔过拳菘过膝，北风一路菜羹香。  

长亭阿姥短亭翁，探借桃花作面红。酒熟自尝仍自卖，一生割据醉乡中。  

丰年物物总欣欢，不但人和畜亦蕃。鼓处金肤肥彘母，春馀珠屑饱鸡孙。  

再入城宿张氏庄早起进退格  

梦觉月如昼，误惊天欲明。起吹松叶烬，自点柏花灯。山轿已十里，谯门才四更。脚跟岂无火，须上也成冰。  

暮行田间  

布谷声中日脚收，瘦藤叫我看西畴。露珠走上青秧叶，不到梢头肯便休。  

水满平田无处无，一张雷纸雨中铺。新秧乱插如井字，却道山农不解书。  

进退格寄张功父姜尧章  

尤萧范陆四诗翁，此后谁当第一功。新拜南湖为上将，更牵白石作先锋。可怜公等俱痴绝，不见词人到老穷。谢遣管城侬已晓，酒泉端欲乞移封。  

雨中入城送赵吉州器之  

拂溪杨柳缕生金，栏路山矾香杀人。不是冲关送行客，外头放过若干春。  

村店农忙半不开，入城客子去还来。阿耶乌伞儿青笠，卖却松柴买菜回。  

次公秩满来归偶上巳寒食同日父子小酌  

又是一年修禊时，何须曲水泛金卮。遍尝众酒少亦醉，坐到三更眠未迟。上巳巧当寒食日，春风慳放牡丹枝。白头父子灯前语，忘却江湖久别离。  

十二月二十七日立春夜不寐  

冬夜嫌长只望春，春宵又永更何言。睫梢强合终无睡，脚底相摩也不温。竟夕松风听到晓，半明灯火看来昏。拥裯却起蒙头坐，顾影真成一病猿。  

长孺共读杜诗  

病身兀兀脑岑岑，偶得儿曹文字林。一卷杜诗揉欲烂，两人齐读味初深。斫肝枉却期千载，漏眼谁曾更再寻。笔底奸雄死犹毒，莫将饶舌泄渠心。  

族人同诸友问疾  

摩诘沉痾未易排，文殊一问失妖灾。老夫何幸群贤集，倒履出迎双眼开。语造极时全愈了，病知客去即重来。呼儿细拣新书策，体不佳时看一回。  

病中复脚痛终日倦坐遣闷  

满眼生花雪满颠，依稀又过四双年。谁知病脚妨行步，只见端居例坐禅。堕扇几旁犹懒拾，检书窗下更能前。世人总羡飞仙侣，我羡行人便是仙。  

病中七夕  

良辰美景底须来，苦恼如山正满怀。蝉度清歌侑溪柳，花吹黄雪洒官槐。新秋风物俱堪赏，久病心情自不佳。说与儿童休乞巧，老夫守拙尚多乖。  

己丑改元开禧元日  

开禧元祀更元正，宿雨新收放晓晴。夜半梅花添一岁，梦中爆竹报残更。方知人喜天亦喜，作麽钟鸣鸡未鸣。老子年龄君莫问，屠苏饮了更无兄。  

病中春雨闻东园花盛  

万类欣欣一老悲，物华岂是不佳时。病夫自与春无分，好景非干我独遗。花底报来开已闹，雨中过了更曾知。风光九十今强半，又约芳菲隔岁期。  

雨霁看东园桃李行溪上进退格  

药裹关心正腹烦，强排孤闷到东园。行穿六六三三径，来往红红白白间。绕树仰看浑弗见，隔溪回望不胜繁。村村桃李家家有，脚力酸时坐看山。  

病中感秋  

病中一别抵三秋，况见西风在树头。老去能禁几回病，秋来不为别人愁。书帷梦觉疑僧榻，竹户凉侵似客舟。寿外康宁方是福，不然徒寿不须休。  

送药者陈国器  

窦宪一举空朔野，曹霸一笔空凡马。吾乡药者有陈生，一丸洗雪万药者。庸医皆笑道旁沙，陈生拈出便是玉山禾。庸医皆笑润下水，陈生酌来便是上池底。也只不离《神农书》，书外别得一亡珠。也只不出歧伯论，论外别得舌一寸。旧遭痔疾恼杀侬，新遭淋疾与合纵。恰如住在圃田国，晋楚腹背来夹攻。陈生赠我玉菌子，乃是华阳洞中垂龙耳。陈生赠我绀叶纱，乃是金鸦脚底扶桑花。汲泉亲手煮蟹眼，一涴枯肠如涴沙。平生旧疾蝉壳退，秋风吹落青天外。更传枕中鸿宝方，戒勿浪传泄天藏。君不见回岩仙客逢贫子，指石成金吾济尔。贫子再拜不要金，只觅指头吾自指。  

除夕送次公子入京受县  

过眼光阴又岁穷，相看父子一尊同。春回雨点溪声里，人醉梅花竹影中。汝趁暄和朝北阙，我扶衰病见东风。弟兄努力思报国，放我沧浪作钓翁。  

十月四日同子文克信子潜子直材翁子立诸弟访三十二叔祖於小蓬莱酌酒摘金橘小集戏成长句  

诚斋老子不奈静，偶拄乌藤出苔径。独游无伴却成愁，群从同行还起兴。每过一家添一人，须臾保社如烟云。褰裳涉溪溪水浅，着履渡桥桥柱新。蓬莱一点出尘外，南溪裹在千花里。芙蓉照波上下红，琅玕绕屋东西翠。槿篱竹户重复重，鸡鸣犬吠青霞中。蓬莱老仙出迎客，朱颜绿发仍方瞳。餐菊为粮露为醑，染雾作巾云作屦。欣然领客到仙家，行尽蓬莱日未斜。更倾仙瓢酌山酒，酒外瓢边亦何有。偶看小树双团乐，碧琉璃叶黄金丸。主人忍吃不忍摘，笑道未霜犹带酸。小童随我勇过我，不管仙翁惜仙果。争挠风枝拣霜颗，争献满盘来饤坐。隔水蓬莱看绝奇，蓬莱看水海如池。主人劝客对绝境，不饮令侬怒生癭。何如寄下未尽瓢，留待早梅赏疏影。  

尝桃  

金桃两饤照银杯，一是栽花一买来。香味比尝无两样，人情毕竟爱亲栽。  

止酒  

止酒先立约，庶几守得坚。自约复自守，事亦未必然。约语未出口，意已惨不欢。平生死爱酒，爱酒仍弃官。忆昔少年日，与酒为忘年。醉则卧香草，落花为绣毡。觉来月已上，复饮落花前。衷肠不禁酒，此事今莫论。因酒屡作病，自索非关天。朝来复苦痛，饮药痛不痊。锐欲绝伯雅，已书绝交篇。如何酒未绝，告至愁已先。我与意为仇，意惨我不欢。何如且快意，伯雅再遣前。来日若再病，旋旋商量看。  

秋凉晚酌  

寄老山林度懒残，新秋又是一年年。青编翠竹风窗月，白酒红蕖水槛天。暑欲谢时偏更毒，侬当醉后恕渠颠。古稀尚隔来年在，且釂今宵药王船。  

乙卯春日三径行散有感  

东园一日走千寻，又见龙飞第一春。桃李成阴侬已老，江山依旧岁还新。穿花踏影浑无日，隔径闻声不见人。学省同寮各星散，白云山里伴闲身。  

十一月朔早起  

抛笏投簪四见秋，官情世味两俱休。尘随日影穿窗戏，叶卷风声刮地愁。文武自匀香底火，圣贤教带老时愁。夜来富贵非人世，梦钓沧浪雪满舟。  

新霜  

得得今年未有寒，天公小靳不全判。欲呈瑞雪飞花样，先遣浓霜起草看。瓦脊生春总琼玉，梅梢着粉忽琅玕。老夫到老嫌冬热，十指朝来出袖难。  

中涂小歇  

山僮问游何许村，莫问何许但出门。脚根倦时且小歇，山色佳处须细看。道逢田父遮侬住，说与前头看山去。寄下君家老瓦盆，他日重游却来取。  

积雨小霁  

雨足山云半欲开，新秧犹待小暄催。一双百舌花梢语，四顾无人忽下来。  

和虞使君易简字知能所寄唐律二首  

四海九州虞雍公，擎天一柱雪山峰。厥孙俊逸诗无敌，下笔纵横剑有锋。旧日门生今白发，故人书札照苍松。掉头读得纱巾落，如对青云阮仲容。  

柴桑卧病一茅庐，或掉孤舟或命车。道丧今朝逢祖谢，诗工独步过应徐。万山不隔相思字，数月之间两得书。廊庙方将访乔木，碧梧翠竹看新除。  

晒衣  

亭午晒衣晡褶衣，柳箱布朴自携归。妻孥相笑还相问，赤脚苍头更阿谁。  

九日菊未花  

旧说黄杨厄闰年，今年并厄菊花天。但挼青蕊浮新酒，何必黄金铸小钱。半醉嚼香霜月底，一枝却老鬓丝边。阿谁会得开迟意，暗展重阳十月前。  

晓看芙蓉  

两岁芙蓉无一枝，今年万朵压枝低。半红半白花都间，非短非长树斩齐。临水酾妆新雨后，出墙背面晓风西。春英笑杀秋英淡，只恐秾於桃李蹊。  

久雨妨於农收因访子上有叹  

君能过我意如倾，我每看君脚便轻。若为泥涂间还往，端令老病底心情。未霜杨柳秋犹碧，既水芙蓉晚更明。早岁嫌晴不嫌熟，今年教熟不教晴。  

诚斋题三老图  

刘讷敏叔秀才，写乘成先生、平园相国及予为《三老图》，因署其后。  

刘君写照妙通神，《三老图》成又一新。只道老韩同传好，被人指点也愁人。  

甲子春初即事  

只有观书乐，其如病眼何？但令吾意适，不必卷头多。  

人怨花迟发，天教暖早催。不知要催落，却道是催开。  

晚得看花诀，叮咛趁绝晨。乘他醉眠起，别是一精神。  

晚酌  

暑天寒果饤来馊，水果清於木果休。莲入新秋何更瘦，菱沉到底竟能浮。山泉酿酒香仍冽，野蔌堆盘爽更幽。方丈食前非不爱，风蝉一腹饱诗愁。  

七夕后一夜月中露坐  

火云散作郁金云，檐际移床偃病身。古井石崖新汲水，花洲苔砌荡晴尘。风才小动即停吹，竹自不凉那及人。独感今宵上弦月，桂梢分露滴纱巾。  

## 道乡诗钞  

邹浩  
秋蝇  

秋风快如刀，着木木欲折。蕃鲜转凄凄，入眼无一悦。青蝇独何为，飞鸣犹未灭。造化本无私，尔生亦偶窃。念方三伏中，日车午停辙。下照人世间，何异红炉热。劲鸟倦戢翼，狞兽喘吐舌。惟人於此时，体懈剧疲苶。虚堂幸可逃，枕簟随意设。好睡边韶同，素懒嵇康埒。更此值清凉，酣寝谓须决。双睫才欲交，汗肤遭尔啮。营营不绝声，宛类谗口呐。使我寝不安，欲息还复挈。况如一箪贫，未能万钱歠。园蔬荐脱粟，杯盘殊灭裂。双箸才欲拈，咀嚼遭尔餮。适从何处来，食饮污修洁。使我味不甘，欲咽还复噎。殴除付疲兵，祇足增跛蹩。宜哉孙权弹，为尔情激切。期望秋风回，一扫无馀孽。偶此延朝昏，勿谓风不烈。气候侵凝凛，龙蛇且藏穴。尔形大豆然，岂能坚如铁。  

再酬仲孺  

龙团方启封，数子已惊视。端如肖壁人，骑羊入城肆。又如金谷姿，不合楼前坠。囊衣本酸寒，茶具无一是。纷纷诘邻家，浪欲学拥鼻。秋空辄云雷，秘惜乃天意。未敢还巾车，且集诸生试。岂非今年芽，岁月与君异。直须如印刓，诗驿趼来使。念君才患多，落笔有馀思。盈编故可期，河流几时泚。君应嘲马肝，不食亦知味。  

次韵韩君表雪中感怀  

龙衣不解颜，忧民向来急。天高委真符，年丰兆原隰。连山水气昏，过云雁声涩。先春凌马奔，投隙作尘入。濒竹乍萧萧，惊风还汲汲。颇轻花斗狂，肯共雨争湿。夜半回晓光，木杪森鹄立。开编适吾心，鼓枻辍清集。一饱傥可偿，万事非所及。想见秋稼前，腰镰荷青笠。  

仲益约游延庆不至作此戏之  

出门无他岐，一径指山麓。馀寒弄晴阴，淅沥散轻玉。我仆亦赏心，我马亦飞肉。回首幕中英，文书正拘束。  

戏督潜亨作春羹  

先生家中馀玉粒，粉以为饼陪春羹。春羹品物谢时味，江流暖泛园中英。晴窗对案忽举首，径走长须呼友生。襄阳大夫腹如鼎，一著九牛犹未盈。欢然放箸即过我，自叹珍庖逾大烹。且言初意亦在我，属我府事留西城。先生饭不饭俗客，若苦转眄相倒倾。东风雕刻物物好，槎头缩颈尾不赪。药苗蔬甲破土出，似与米齐争功名。应怜十载瘦藜苋，为我一除饥肠鸣。  

潜亨既见和再作此赠之  

不作苟见如君平，不以礼屈如樊英。扊扅坚卧三十载，凛凛风声人自倾。墙东墙西过高马，往往愧汗面发赪。岂知嗜欲极豺虎，白昼择肉无厌盈。有时一饭稔奇祸，他年五鼎还遭烹。狡兔未灭黄犬在，突兀上蔡空前城。先生谢去既饱德，鼓腹之趣终难名。更要我辈集匙箸，风雨不变如鸡鸣。自怜头额乏奇表，几与齑盐同此生。不愁捩手遂倾覆，只愁未至闻戛羹。  

嘲仲益春时殖兰甚勤，比新东轩，遂悉鉏去。或者讥笑，则曰：“予将易竹於此。”作此戏之  

低檐荫茅竹，陋如野人居。夫子莞尔笑，曰此真吾庐。庭前郁乔木，庭后犹榛芜。芟削随手净，春兰殖扶疏。光影动窗几，馨香袭文书。皎然纫佩心，邂逅同三闾。尔来基构新，百事凌往初。突兀焕华屋，茅竹扫莫馀。双楠庭之珍，斩伐殊荣枯。要知碧油幢，特立当阶除。念念入勋业，不与蓬荜俱。兰虽不生门，安能逭诛锄。剖琴如剖薪，烹鹤如烹鱼。珠玉抵飞鸟，镈钟委洪炉。逝矣覆辙存，来车犹此涂。尚欲取修竹，永以娱朝晡。问竹竹无言，冷风一虚徐。  

别零陵  

零陵距中邦，道阻五千里。我以放逐来，本非心乐只。身止高山巅，忽忽弥半祀。人情久自亲，况复多可喜。坐使故乡念，如火沃之水。罪大不得留，今兹动行李。昭州虽岭南，流寓盖均耳。倘未还庭闱，在彼犹在此。胡然当作离，耿耿殊不已。物我要兼忘，咄哉从此始。  

咏路  

赤路如龙蛇，不知几千丈。出没山水间，一下复一上。伊予独何为，与之同俯仰。  

闻彦和过桂州  

人臣难有己，况复顾其家。忘家以狥国，致主为勋华。割爱非不仁，成功讵能加。御史殿中杰，指摘【一作一旦】生疵瑕。昔如鹄矫云，今如兔罹罝。省符到房陵，驱逐殊喧哗。即日出门去，形影自天涯。羁凰携众雏，惊散随风沙。渺漭失处所，何由书报嘉。君心固已定，闻者定伤嗟。  

大雨中接宪使因成小诗呈阳先生  

霜风折木雨如倾，敛板泥中厮役并。遥想先生鼓琴罢，观书正傍短灯檠！  

二月十五日朝拜建隆桥上偶作  

单衣迎犯晓风清，斗柄回南月尚明。柳密行人看不见，轮蹄相属但闻声。  

湖上杂咏  

荷叶如钱三月时，幅巾藜杖一追随。尔来胜事知多少，惟有风标公子知。【杜牧之以白鹭归风标公子】  

何处清风作晚凉，解衣相与面沧浪。青萍紫荇令人恨，遮却琉璃万顷光。  

华亭标格本青云，邂逅西湖秋复春。作意一声君会否，鹓鸾集处是真人。  

疾病经旬厌药杯，喜君折简傍湖来。浓云几败乃翁事，赖有南风为约开。  

穰东驿壁间有诗因次其韵  

箠辔驱驰长眼花，更堪风雨作泥沙。邮亭准拟一醉倒，白酒黄鸡无处赊。  

早行  

朝来由气锐，前程入马蹄。天形随月见，斗柄傍人低。路转才萦白，沙平岂辨泥。露零欺鬓发，犬吠隔蒿藜。恍惚南柯梦，参差逢氏迷。比经十里堠，始报一声鸡。似脱关中日，如趋圯下蹊。修真空有术，习懒信无梯。行李几时北，武当犹在西。谁知贵公子，角枕正清闺。  

顺阳东山下小池用西伏牛亭谢公定韵  

行尽江山知几重，山前池沼尚残红。尘埃满眼欣相见，驻马垂杨夹岸风。  

将到均州  

武当孤垒插天西，一见都忘渴与饥。倦客惟贪早休歇，不知匏系未成归！  

入试院呈同事章显父推官及监试柴承之朝奉  

汉江汹汹不知休，江上谯门鼓角秋。匹马崎岖随国事，同心邂逅得儒流。何妨蟋蟀床头急，况是芭蕉雨脚收。别乘端容共萧散，从今相与傲浮丘。  

邻家集射  

墙东金鼓不停声，知是将军奕世孙。莫浪鸣弓向飞雁，一年一度到中原。  

雨中  

五月沉阴久不开，冷风吹雨满天街。老农且莫愁蚕麦，丞相祈晴已宿斋。  

谢潜亨惠芸香紫桃  

暑窗已觉书生蠹，饥腹还惊雨后雷。珍重先生解人意，芸香桃实一时来。  

闻存之游京师且邸报达官有荐之者  

昨来不肯听朝鸡，乞得真宫即日归。老衲蒲团闲共倚，少师玉麈醉同挥。谁知捷径嵩山在，未觉心驰魏阙非。绿鸭陂中钓竿手，只应从此叩黄扉。【存之曾有，诗云“从来钓竿手，不解叩黄扉。”】  

仁老寄墨梅  

前年谪向新州去，岭上寒梅正作花。今日霜缣玩标格，宛然风外数枝斜。  

怀何伯震  

我别家时君在床，后来南北两相忘。直饶伏枕到新岁，也胜投身居瘴乡。孤节未尝交世俗，清贫何以度星霜。皇天默相谁窥得，看取他年吾道光。  

怀张晋卿  

年少东邻新亲家，奋然鳞鬛脱泥沙。传闻昨者数时弊，想见迩来双鬓华。局上光阴聊斗马，杯中意气莫生蛇！江鲈已过河魨出，准拟从君烹荻芽。  

又得敷文书  

一封黄敕下天关，岭表湖南释旧跧。吏部回头真可笑，拾遗作伴竟同还。张公洞里花流水，扬子江边雪满山。更约家居多暇日，相从莫遣鬓毛斑！  

送王裘仲侍亲赴阙  

置榻初相得，膏车忽启行。秋风无限事，麦酒不胜情。原宪何曾病，丘明竟有声。从容湖上语，它日看功成！  

### 道乡集补钞  

邹浩  
送俞秀老归维扬  

踏雪驱驱原宪履，御风猎猎老莱衣。情投岂比钟山出，兴尽远同剡水归。炀帝池边松荫远，维摩室内烛光微。携筇促席相羊处，应记当年接下机。  

过永州澹山岩作  

我入幽岩亦偶然，初无消息与人传。训狐戏学仙伽客，一夜飞鸣报老禅。  

寄楼谦中  

三年客扬州，鄙吝谁与晤。美人海上来，青眼独余顾。荒凉吊遗踪，每每参杖屦。败意无俗物，欣快平生遇。陶令今杜门，习懒殆成痼。尘尾挂壁间，琴书自朝暮。匡山正倚天，枕敕实幽趣。清壮增笔力，重规谪仙句。相望越千里，款段不获驱。何当继畴昔，把手论情素。惟有月下桐，秋声已如故。  

效十二属体  

区区鼯鼠技不优，鼓刀要使无全牛。力探虎穴必有获，纵如兔窟焉能谋。好龙既久乃龙至，画蛇添足岂蛇侔。聪马御史风烈在，瘦羊博士声名流。棘端犹作刻猴用，宝鼎忽患烹鸡求。相狗他年会见赏，牧豕海上非吾忧。  

陶丘（得旁字）  

山河融结皆奇状，此丘之形谁与创。一成为敦再为陶，二帝昌时已询访。至今《禹贡》名字存，气势仍容菏泽傍。普天率土此其中，杂遝舟车来四向。分茅开国南面尊，屡致千金谢齐相。尔来日月几春冬，兴废相寻人物上。纷纷万事已尘埃，此丘迤逦初无恙。平生苦死嗜登临，准拟携筇事疏放。冷云寒日满荆榛，蕞尔令人重凄怆。会须东走泰山颠，纵目乾坤更何障。  

次韵罗正之提刑见寄  

天边故人赠明月，恍惚如临沧海阔。几年尘尾阻清谈，一日中肠宽百结。钟君骨朽谁能琴，流水高山犹到今。平生宫征愧伯牙，邂逅夫子还知心。相期端欲追前古，诸事斯言逃责数。青云穷达岂须论，廊庙由来齐子午。  

王景亮携晁无咎清美堂记来求诗为赋此一篇  

先生不出二十年，幅巾种树老卢泉。卢泉水木清且妍，筑堂流水茂树间。晁侯作记笔如椽，画栏素壁青瑶镌。明珠白壁光射天，先生矜诧喜欲颠。春归野岸绿漪涟，青山东缺如断环。雪消风软山苍然，杏梢红破胭脂寒。先生醉狂梦思山，自驾革车束尘编。上堂读书门昼关，金徽朱丝弄猗兰。相思古人太古前，若非豪士鲁仲连，即是幽人梁伯鸾。先生好学老益坚，少时不信功名艰。青衫屡补靴决穿，晚知有命绝可怜。归来自买汶上田，<禾罢>稏香露凝秋殷。只知留客有酒钱，肯问釜粥寒齑酸。拖金曳绣卷晓班，何似布褐暖且宽。先生所愿一何廉，贵人孰与先生贤。朱门铜臭厨肉膻，夜阑白月照管弦。美人一笑夭桃燃，安知贤达死丘园。正恐后世终无传，此意已输先生先。我今欲归无由缘，蕙帐依约闻清猿。何时相从一醉眠，梨花杨柳傍禁烟。曾点浴沂春衣单，德公渡沔应已还，山中桂枝聊攀援。  

三朘亭  

结构安在哉，荒凉但郊薮。无言对斜阳，青天漫搔首。唯馀旧时春，年年暗榆柳。弃置勿复论，兴衰古来有。  

成阳  

茅茨土阶不图好，想见游宫滋草草。有时警跸从天来，谇语应无路傍老。可封之民纷万邦，岂独兹城知所保。谷林南畔今何如，烟草茫茫车马道。  

韩园  

春风挽我出，邂逅陪友生。滨湖足胜事，系马聊班荆。疏柳傲清浅，孤芳媚晴明。禽哢杂鱼跃，日转无人行。此间已深趣，继踵仍高情。犀局自胜负，玉轸谁亏成。盈樽不在饮，会意时一倾。岂减七贤游，亦云四者并。如何渺茫外，忽起丝竹声。未暇从尔为，目断陉山横。  

次韵仲弓见怀  

与子风雨散，掩关非世喧。琴书到古人，危坐屡忘言。何当同此趣，脱略文物繁。岁晏犹清居，厉节真王尊。  

次韵崔光先见简作诗催春色  

春游有客忘朝暮，酷似经星好风雨。岂知仲蔚长蓬蒿，寂寂儒宫裁一亩。新诗故委黄耳来，舌在惊疑为频吐。鸿钧密运扫辙踪，万物终然归鼓舞。去年枯槁欲樵苏，今已蕃鲜媚农圃。我家吹律信参天，苗裔非才阒无睹。族寒官冷自离奇，安能仰赞娲皇补。庙堂燮理皆少年，伫见囊金罄花坞。  

次韵德符过曾园  

东方澹残星，车马各有之。心落声利间，摇摇无静时。幽人独朝彻，蟾光濯涟漪。赋诗鸥鹭边，妙绝中郎词。青眸正相向，白驹忽已驰。归来过我谈，闻风徒振衣。  

戏世美  

杨家绝艺十六弦，公卿往往趋宾筵。妙龄才子更豪酌，月中醉倒西湖船。楚宫残梦几春晓，五陵好事犹喧传。只今展江尝托足，香风带恨留苔钱。谁令故人不他寓，朅来亭上仍秋天。幽花脉脉鉴清潩，似与当日争蚩妍。此心如水亦滉漾，那堪銲拨还锵然。骅骝夜半解归镫，青灯炯炯空韦编。砧声渔唱起何许，坐久波面生寒烟。故应鸥鹭有深意，忽焉鼓趐鸣窗前。  

次韵德符访世美  

秋晨饭香积，举袂清风生。朅来展江道，老木森亭亭。织埃不随步，昨宵寒露零。人境两相值，简编焕新晴。迁固久黄壤，椽笔窥群英。崔子独异趣，一笑铅椠轻。诗成似金錀，为我开尘扃。  

次韵和韩大资湖光亭对雪之什  

岩廊未旋归，故国聊自晦。尘表澹崧高，胸中妙天对。丰年随政还，嘉雪遍境内。从容陟九层，指顾纷百态。经纶动初心，枯槁入长慨。虽陈北海樽，终念东皋耒。只应沙路乾，依前符帝赍。  

次韵世美见寄  

鼻端漫故蝇。心与天地远。判合亦何常，从古车轮转。君不见儒衣攘攘趋白头，几人管鲍情相投。我岂季子难之邹，行矣同听黄栗留。  

再宿南堂分韵得星字  

夕云不成雨，冉冉东南征。凉月挂河汉，鲜风起阶庭。蛩韵响新织，萤光驶流星。谁知亦有念，夙驾在青冥。  

咏路  

赤路如龙蛇，不知几千丈。出没山水间，一下复一上。伊余独何为，与之同俯仰。  

榴花  

阁东阁西安石榴，两株相映花枝稠。山高江阔万木叶，独此烂熳开不休。有如牙门集缨绂，碧油幢外红光浮。又如青天驻羲御，火龙鳞鬛惊人眸。朝朝莫莫看愈好，直若有意宽离忧。无穷归念姑且置，栏边取醉商声讴。  

仙宫岭  

晓云生岭端，遮日成清阴。炎氛<辶居>辟易，兴逸安能禁。仙宫风尘表，高高百千寻。石路上曲折，健足犹难任。绰约两仙子，双鬟坐沉吟。巫觋意何许，门窗藤蔓深。樵叟向我言，自古传至今。去州五十里，有峒郁森森。陶家李家女，年各胜巾衿。恍惚若逢遇，相与登崎崟。一朝作蝉蜕，英魂不坠沉。乡人共祠之，仿佛来顾歆。水旱祷辄应，民吏同所钦。言已叟仙去，四望祛烦襟。回环万峰峦，插云皆玉簪。滔滔两川流，会合通梧浔。虚徐韵长松，飞鸣集珍禽。我罪贷五鼎，我躯重千金。虽居瘴疠乡，肯使瘴疠侵。囊衣完旧裾，匣剑存初镡。中和王度新，祈招咏愔愔。赐环谅匪朝，聊以写我心。  

有感  

云回雨歇天欲晴，鹁鸠唤妇皆和声。山南山北树阴里，欢然相趁争飞鸣。伊余流窜止平乐，妻孥尚寄潇湘城。五岭横空唤不闻，不如鹁鸠犹有情。  

九日对菊  

不雨江亦干，草木翳尘土。重阳到眼前，菊蕊犹未吐。邻家一株来，高才尺四五。种之小庭中，亦自足风矩。摘叶以当花，茱萸可为伍。泛我流霞杯，喜色动眉宇。颓然逍遥游，妙处有谁睹。渊明何人斯，东篱傲今古。  

少隐惠所画潇湘雪景  

永州城北十五里，二水初同为一水。天花开玉满前飞，人在故人亭子里。  

其二  

将谓雪消无觅处，元来只在毫端住。为余展出冻云天，一片潇湘宛如故。  

次韵钱岊雪中  

六出飞琼玖，云愁正腊天。寒声生密竹，爽气彻纯绵。故苑风初静，重楼月向圆。何当酬此景，蘸甲引金船。  

次韵王贤良赠阳先生  

修涂几阅岁终穷，鹤唳猿啼蕙帐空。杖屦何当归旧隐，静看五柳飏春风。  

戏孙扬休  

耿耿僧坊寄日边，晚移穷巷避喧阗。羹藜不饱同攻苦，秣马言归独处先。木叶已随风力远，霜轮行作璧形圆。衣冠返敝文昌路，何似高堂坦腹眠。  

石适中  

南明山下读书堂，曾许寒生借烛光。高谊岂殊亲骨肉，令人无复念家乡。那知十载天涯别，忽起三泉薤露伤。追恨故时携手处，焉能执绋助棺傍。  

祭山口堤上  

烟笼官柳柳笼堤，风引澄波细细移。骏马不知鞍上意，回头已是获麟陂。  

戏王宽之  

晚来闻说醉黄封，弦管欣欣急雨中。应笑西邻少风味，一炉沉水对梧桐。  

听泉  

天中悬日月，激激正鸣泉。洗耳岂吾事，披襟聊石边。焦桐无杂弄，佩玉有群仙。欲识偃溪语，于今蹄与筌。  

顺阳东山下小池  

行尽江山知几重，山前池沼尚残红。尘埃满眼欣相见，驻马垂杨夹岸风。  

送薛唐卿赴省试  

河东文物久尘埃，之子亭亭郁有材。已见中天鸣鸑鷟，不应环堵更蒿莱。绿衣春色知谁共，青简风流自此开。倾耳西州人快意，玉阶曾上直言来。  

次韵酬德符湖上春色  

乘风曾到水晶宫，春色推轮目力中。几处梅花傲残雪，不随桃李事轻红。  

与仲孺述之世美东禅纳凉校韩文世美以韩公召先去  

清风多处是精庐，饭罢俱来校异书。车马焉能落吾事，未斜桐影且安居。  

洗竹  

欣欣花草不关心，绝倒宫庭一亩阴。夏箨陨风裁几日，秋筠要月拟千寻。携持斤斧从他怪，缭绕栏干着意深。全是吴中旧潇洒，过门应喜伴龙吟。  

南堂  

倦来搘策立阶除，深喜官中似隐居。寒日西流报衙鼓，纷纷清影上图书。  

湖上访世美不遇  

夜雨朝晴似蜀天，湖光山色故人边。琵琶不许陪犀尘，听水亭东一黯然。  

次韵陈君益见寄  

冉冉岁云暮，冷然流水心。他邦勤短策，今日慰孤斟。竹韵凌风远，花光受月侵。毫端落珠琲，三复故情深。  

次韵罗正之朝散到临颍见寄  

何事委天数，平生嗤李寻。同时得君子，如古惜分阴。白发日非故，黄花秋似深。谁知千里驾？中有岁寒心。  

代书招德符  

北风鸣四野，饥鸟下黄昏。寒烛照无寐，孤怀谁与论。伊余赋招隐，抚事倍销魂。莫使衡门下，朝来独负暄。  

曾氏北园  

苏郎北阙未寻盟，崔子西山尚掩扃。矫首空庭问怀抱，天高无路雁边青。  

次韵君表送仲弓回有作  

北野阴成幄，崇朝得暂休。班荆无浊酒，交辔有清流。风絮闲相逐，晴丝懒自游。吾行亦朝夕，未拟问功裘。  

春阴  

极目三封日易斜，无因重守故庭花。春阴又是怜芳草，燕子飞来知几家。  

初夏过西苑呈商居平程良弼二年兄  

红香吹尽绿阴垂，恰似当年锡宴时。今日玉津楼下过，午声依旧啭黄鹂。  

池上  

荷花荷叶满池塘，柄柄摇风作晚凉。忽忆新开湖里过，绕船终日送清香。  

## 陵阳诗钞  

韩驹  
利济桥亭诗  

【朝奉郎张公，得其先父遗碑。以附家集。从诸公索诗，予为作此。】  

大夫官业世所惊，老觉轩冕非真荣。斯文自属吾党事，正恐无路逃虚名。生犹不见皇甫谧，死岂肯投刘禹锡。茂陵一幅入汉宫，世间共怪无遗帙。哀哉若人用意深，自言身作鹤鸣阴。著书遗子三万轴，人初笑我籝无金。万仞磨崖利好语，那知百年苍藓污。尔来夜夜虹贯天，山下居民未知处。周诗不列石鼓歌，后世恐叹遗义娥。于今购市完家集，野老何知亦摩挲。川流可平石可腐，只此杀青垂万古。五百骊珠固已奇，插架不知犹几许。公今未暇归田庐，且当驱童晒蠹鱼。不辞借取车连轸，要读人间未见书。  

善相陈君持介甫子瞻手字示予戏赠短歌  

古来相马失之瘦，仲尼亦作丧家狗。唇红齿白痴小儿，不羞障面欺群丑。鹤冲居士术如神，东走梁宋西峨岷。诸公蹭蹬未遇日，座中知是非常人。只今白发无馀产，短褐逡巡列侯馆。世人胸中无黑白，不如居士明双眼。嗟予尘貌天所付，不须强觅封侯处。书生只倚一片心，他日相逢记【一作说】裴度。  

送葛亚卿欲行不一过仆  

吾庐偪仄门三尺，惭愧春风巧相觅。叩关惟许葛王孙，有时藉草倾馀沥。汝不如，南池主人车载客，红旗皂盖行远陌。又不如东郭公子柳藏门，青娥绿发坐开樽。是身牢落终何为，人不汝嫌汝自嗤。伸眉一笑能几时，忽闻春尽王孙归。春风欲尽犹有情，飘英堕絮俱伤神。王孙未归迹已扫，秣马膏车何太早。明日一杯愁送春，后日一杯愁送君。君应万里随春去，若到桃源记归路。  

阳羡葛亚卿为海陵尉作葺春轩余为赋之  

昔闻先生隐吴侬，当窗十里横烟峰。今见先生为楚吏，绕墙四面萦烟水。从来楚俗带吴风，曲折径路深房栊。舍前系船柳千丈，舍后参天竹万丛。千签插架似蓬馆，白拂挂壁如僧宫。扫地焚香欣客至，羹鱼饭稻愁樽空。不溷不清惟寂寞，大笑先生致身错。青衫犹作布衣心，朱门却有田居乐。笔回造化天工怒，胸包今古时人愕。甘穷自许元次山，蹈海还寻鲁仲连。吾曹一欢岂易得，世间百岁俱可怜。何用北窗翻巧策，且向东亭弄春色。我当酌酒寿主人，滩前飞下双鸂鶒。  

谢钱珣仲惠高丽墨  

王卿赠我三韩纸，白若截肪光照几。钱侯继赠朝鲜墨，黑如点漆光浮水。旧传绩溪多老松，奚超既死松亦空。易水良工近名世，珍才始不归潘翁。萧然南堂一居士，赤管隃麋无月赐。借问玄圭何自来，去年海中持节使。明窗晏坐不匆匆，引纸磨墨寒生风。自笑平生绾蛇蚓，更惭《尔雅》注鱼虫。殷勤二物从来远，裨海环瀛眼中见。若欲挥写藏名山，不如却作谈天衍。  

送松陵老农  

呼舟越洪涛，笑识江南山。此行为子来，政拟一笑欢。相逢不忍别，丘壑同跻攀。如何舍我去，使我心悁悁。子实名家后，翰墨素所便。老农虽自谓，念子安知田。世故亦已足，扰扰徒自怜。天寒岁且尽，趣驾扁舟还。  

淮上书事  

平楚尽积水，长淮多奇峰。萧条月曜夜，浩荡风鸣冬。客行未可归，弊裘那得重。寒气搜病骨，清潭貌衰容。远游有滞念，将老无欢悰。故国渺万里，去此嗟谁从！  

至国门闻苏文饶将出部戏赠长句兼简其兄世美  

去年夷门十月雪，九衢日昃行人绝。骑驴兀兀无所之，破袖迎风手龟裂。度桥并堑得君家，入门脱帽犹凛冽。急燃湿束暖我寒，徐出清酤宁我渴。君家自无儋石储，蟹黄熊白能俱设。平生见酒唇不濡，是夕连觥耳方热。群奴夜僵唤不闻，我亦鼾鼻眠东阁。明朝起过城南翁，尚记新声一笑发。东归每叹怀抱真，西来又喜颜色接。方将慷慨豁心胸，未用峥嵘惊岁月。城南诗翁况远来，门前雪泥又活活。岂知万事不可期，却树吴樯背城阙。人生动若参与商，咫尺无论限秦粤。君闻吾语虽少留，但恐一欢成电掣。念昔相见无它娱，诵诗徵事相夸捷。气凌俗子旁若无，偶坐时间窃嚅嗫。于今落落谁汝怜，老屋陈编自怡悦。寄言诗翁倘留滞，岁晚勤迂故人辙。  

题中寂堂  

虎卧文公庐，鸟窠道林室。本自无俗喧，何由辨真寂。逃溺必登山，避燔必趋泽。君看好静人，万虑固未息。是心倘已刳，对境起亦得。上人早闻道，晚顺世间迹。振衣下灵岩，飞锡来上国。高堂亦何有，万卷绕四壁。客来倚风廊，晤语终日夕。莫言门如市，中有忘机客。吾曹诗酒污，此道谁目击。唯应寂时趣，独有青士识。  

送子飞弟归荆南  

往在东堂时，唯汝年尚少。木枪斗群儿，竹弓射飞鸟。今来跨鞍马，昂然丈夫表。入门恍莫识，与语意方了。脱汝来时装，夜阑酌清醥。当歌喜未定，感旧色已愀。念我三年官，自裹衣中麨。东去尽勾吴，北行薄全赵。汝亦上岷峨，大江穷浩渺。一年两附书，皮筒到家少。那知此相遇，乾鹊果前兆。我性本齐缓，汝资诚楚慓。相逢各相规，一月语连晓。忆汝初结发，读书先尉缭。谓须壮执殳，单于垒时挑。岂期尚羁旅，但存双目了。我恨缘诗穷，赁屋隘而湫。尚盈三尺床，使汝眠奥突。二升籴禄粟，丑婢羹茶蓼。时时得鹑兔，傍灶亲燔燎。才为十日欢，邻里厌烦扰。朝来着戎服，数匝丝郿绦绕。辞我出门去，归袖风矫矫。还家对寒食，渚宫闻雉鷕。想见阿颂君，把卷倚丛筿。弟妹乘羊车，堂前走相嬲。何当总见之，缓我归思杳。汝归与俱来，繁台及秋杪。  

赠赵伯鱼  

昔君叩门如啄木，深衣青纯帽方屋。谓是诸生延入门，坐定徐言出公族。尔曹气味那有此，要是胸中期不俗。荆州早识高与黄，诵二子句声琅琅。后生好学果可畏，仆常倦谈殊未详。学诗当如初学禅，未悟且遍参诸方。一朝悟罢正法眼，信手拈出皆成章。  

答蔡伯世食笋  

莼丝化盐豉，槐叶资新面。岂知苦竹萌，风味常独擅。昔我居锦城，屡吃田家饭。扶杖自入箐，煨此犊角茧。后参鹤林禅，馈我桑门馔。烝烝沸鼎中，乱下白玉片。惟无他物乘，始觉真味现。三年客东都，锦箨宁复见。千金洛阳来，惟充大官膳。前时过君食，欣逢故人面。那知列仙臞，已杂蒯通隽。吾宁饱甘肥，愤吒那忍咽。请归谓主孟，厨人后当谏。苦苣杂嘉蔬，沉香和甲煎。柯亭既误椽，画障或遭练。古来可叹事，千载寄明辨。作诗吊箨龙，助子当食叹。  

食煮菜简吕居仁  

晓谒吕公子，解带浮屠宫。留我具朝餐，唤奴求晚菘。洗箸点盐豉，鸣刀芼姜葱。俄顷香馥坐，雨声传鼎中。方观翠浪涌，忽变黄云浓。争贪歙钵暖，不觉定碗空。忆登金山顶，僧饭与此同。还家不能学，永空费烹调功。硬恐动牙颊，冷愁伤肺胸。君独得其妙，堪持饷衰翁。异时闻豪气，爱客行庖丰。殷勤故煮菜，知我林下风。人生各有道，旨蓄用御冬。今我无所营，枵腹何由充。岂惟台无馈，菜把尚不蒙。念当勤致此，亦足慰途穷。  

送倪巨济将仕  

汴流六月翻黄沙，小舟兀浪如乘槎。赤日下照烘朝霞，腹鸣肩举气喘呀。夜眠仆夫股相加，柁楼晨饭羹黄茄。时时矫首望土岸，木末殷转江洲车。渴逢石泉不得汲，椎鼓催发无停挝。问君何为趣还家，答云五载居京华。夜窗读书眼生花，每食不饱潜咨嗟。母发半白弟髻丫，有妹久阙躬丝麻。寄书细字如昏鸦，问胡眷恋归期赊。来时书笈手自拿，今归上堂两脚靴。寿觞要及开霜瓜，子志如此良可嘉。劝子博学如横罝，糜麟兔鹿尽所遮。或典而法浮而葩，要归于正谨去邪。行如种植慎萌芽，念当务实勿求夸。我行买犊耕三巴，伫子佳誉来天涯。  

出宰分宁别旧同舍五首  

公车八千言，自献十二旒。落笔中书罢，石渠并英游。方欣洛阳遇，已慨周南留。明堂富楩楠，讵须汝薪槱。三年望龙断，艰难身百忧。鬓发五分白，更落天南陬。  

念我行老矣，才拙世所捐。青绫未频直，黄且安眠。饱闻县西寺，修椽压山颠。中容五百众，上堂鼓阗阗。工程倘馀暇，兹焉著幽禅。自撷双井茶，与僧酌云泉。  

昔惭芸阁姿，斥守蒲城市。五占天鸡星，未收逐臣泪。归闻长乐钟，疲马思一试。挈挈今又东，敝邑临无地。人生缚微官，大似侏儒戏。升沉各几时，怨欣两当置。  

益昌划移文，道州拙催科。我愚象二子，将奈分宁何！吾君放勋姿，于今万邦和。县令但拱手，排衙鼓鸣鼍。故人怒挽船，劝勿凌江波。君其谢故人，我亦聊弦歌。  

阳山昔御史，夷陵前校书。坐法窜未久，遇赦罪已除。故时同舍郎，半直承明庐。独奔江西县，道里三千馀。皇明透羽掘，倘复哀臣愚。念当脱江瘴，与子联朝裾。  

入鸣水洞循源至山上  

崇山蓄灵泉，万古去不息。潴为百斛深，散入千渠溢。其东汇民田，又北寻山腋。断崖如破瓜，飞瀑中荡激。大声或雷霆，细者亦竽瑟。末流垂半山，十里见沸白。得非拖天绅，常恐浮地脉。吕梁丈人老，尚与汩偕出。我欲蹋惊湍，下穷龈齶石。惜哉意徒然，属此岁凛慄。安得汝南周，断取白蛟脊。归之龙泉峰，山门夜喧席。  

分宁大竹取为酒樽短颈宽大腹可容二升而漆其外戏为短歌  

此君少日青而癯，尔来黑肥如瓠壶。缩肩短帽压两耳，无乃戏学驺侏儒。人言腹大中何有，不独容君更容酒。未须常要讬后车，滑稽且作先生友。少陵匏樽安在哉，次山石臼空飞埃。茆檐对客夜惊笑，麹生叩门何自来？老向人间不称意，但觉渊明酒多味。乞取田家老瓦盆，伴我年年竹根醉。  

湖南有大竹世号猫头取以作枕仍为赋诗  

湖南人家养狸奴，夜出相乳肥其肤。买鱼穿柳不蒙聘，深蹲地底老欲枯。谁将作枕置榻上，拥肿似惯眠氍毹。慵便玉枕分已无，孙生洗耳非良图。茅斋纸帐施团蒲，与我同归夜相娱。更长月黑试拊卧，鼠目尚尔惊睢盱。坐令先生春睡美，梦魂直绕赤沙湖。更烦黄你好看取，走入旁舍无人呼。  

题湖南清绝图  

故人来从天柱峰，手提石廪与祝融。两山坡陀几百里，安得置之行李中。下有潇湘水清泻，平沙侧岸摇丹枫。渔舟已入浦溆宿，客帆日暮犹争风。我方骑马大梁下，怪此物象不与常时同。故人谓我乃绢素，粉精墨妙烦良工。都将湖南万古愁，与我顷刻开心胸。诗成画往默惆怅，老眼复厌京尘红。  

送赵承之秘监出守南阳  

繁台十月寒飕飗，置酒共祖南阳侯。九士一客相献酬，皆言南阳山水幽。菊泉酿酒不论石，上酥醍醐出肥牛。使君楼前橘柚古，承相堂下蒲莲稠。夜燃蜡炬宾醉舞，春风欹眠百花洲。各持一觞劝公饮，此行乐矣公何求！我独倚杖商声讴，此公人间第一流。方今群贤从法驾，金绒塞路嘶骅骝。独令此公守一州，临分慷慨泪莫收。南阳南阳乐复乐，归来归来无久留！  

次韵馆中诸公游慈云寺  

嘉蔬随客庖，香饭出僧甑。聊为一饱谋，未暇谈禅病。二公当代豪，词林气方盛。五言谨诗律，百罚严酒令。乐与同舍郎，共此给园净。想像斜川游，何如舞雩咏。甘瓜自雍丘，肥芡来新郑。肴果各有携，笑我室悬磬。陋质谢不往，实愧琼瑶映。人生—车足，那须富千乘。有兴驱短辕、宁辞沮洳径。及时速行乐，莫待苦脚胫。炎暑忽已阑，当念时难更。  

饮酒次人韵  

浅濑见鱼游，澄潭知鹤没。疑乘青霞珮，径堕白银阙。平生探学海，中年悟禅悦。应须临渺瀰，庶以称超越。回塘大圆镜，新蒲细於发。绿扇互低昂，玉颜争秀发。良辰宴觞豆，炎曦脱巾袜。荷声过急雨，竹影敷凉月。缓行蹑芳草，移坐荫深樾。何当酒拍浮，恣听舟摇兀。而我方抱铅，上马自腰笏。叩门不闻呼，造席无乃咄。讵敢陵崆屼，幸许窥剞劂。愿公开迷云，令我入理窟。雄篇出月胁，妙思露天骨。蹇步那由追，眢井愧先竭。  

题采菊图  

【往在京口，为曾公卷题采菊图：“九日东篱采落英，白衣遥见眼能明。向令自有杯中物，一段风流可得成。”蔡天启屡哦此诗，以为善。然余尝谓：古人寄怀於物而无所好，然后为达。况渊明之真，其於黄花直寓意耳。至言饮酒适意，亦非渊明极致。向使无酒，但悠然见南山，其乐多矣。遇酒辄醉，醉醒之后，岂知有江州太守哉！当以此论渊明。复作二首。】  

黄菊有何好，且寄平生怀。遇酒兴不浅，无酒意亦佳。此理谁复明，自昔寡所谐。空馀《采菊图》，寂寞悬高斋。  

今日菊始华，丛雁鸣相和。若无一觞酒，如此重九何！悠然数酌尽，会心岂在多。醒来不复记，散发东山阿。  

去冬除守历阳未上召还西掖今夏自应天尹移知齐安道由历阳珪老相访奉柬一首  

尝闻历阳郡，寺有褒禅山。及我分竹符，欲往穷跻攀。驱车发半道，尺一唤我还。叹息岩下水，何时照衰颜。复持齐安节，税驾临通闤。属有行役累，无由叩僧关。珪公岷峨秀，逸韵超人寰。携诗远过我，殷勤请加删。少年意气盛，笑我毛发斑。夜语不知寝，起看江月湾。浮生浪扰扰，万法本自闲。为吏何足论，逝将老榛菅。买田未及议，我实贫非慳。奉乞一庵地，往来泉石间。  

武宁道中  

小滩嘈嗜大滩恶，朝行羊肠暮鹿角。尽日拖舟不得前，忽然箄断千寻落。上梁左侧石子多，两船与石鸣相摩。卧听溪师倚篙哭，将如四十二滩何！【羊肠、鹿角、上梁皆滩名。】  

次韵曾通判登拟岘台  

朝携筇杖来，瞑倚胡床坐。循墙读遗碑，岁久苔藓涴。烈风无时休，於兹验真个。曾郎吐佳句，势突黄初过。交游得诗流，吾侪可相贺。念昔逢大梁，一别九钻火。再见疑前身，居然客愁破。世久无若人，子岂伯休那。【曾时丁忧。】千山厌露宿，一壑期云卧。子少方鹏鶱，吾衰作鸢堕。篇成不敢出，畏子诗眼大。唯当事深禅，诸方参作麽。文章真绮语，季绪徒琐琐。安得京口归，秋江细扶柁。  

题蕃骑图  

寒上【一作沙场】漠漠黄云秋，黄须胡儿骑紫骝。一【一作白】马搀前弄风走，胡儿掣辔空骧首。回鞭慎莫向南驰，汉家将军方打围。夺弓射汝犹可脱，夺汝善马何由归！  

题韩晃画瀛洲学士图  

咸阳中天开帝居，群公下直承明庐。长秋短辔褒衣裾，苍头庐儿争走趋。韩侯画此时无虞，瀛洲仙人乐有馀。我生不及正观初，忽思十年身校书。吟诗天街骑蹇驴，尔来戎马方驰驱。眼厌绣掘蒙诸子，把卷未展先欷歔！  

顺老寄菜花乾戏作长句  

道人禅馀自锄菜，小摘黄花日中晒。峨嵋楔脯久不来，麹糁姜丝典刑在。封题寄我纸作囊，中有巴蜀斋厨香。起炊晓甑八月白，配此春盘一掬黄。【<木耎>，软木耳。八月白，稻名也。】  

李氏娱书斋  

欲乐诳凡夫，须臾皆变坏。唯书有真乐，意味久犹在。李君名家流，事业窥前辈。澹然无他娱，开卷与心会。忆吾童稚时，书亦甚所爱。传抄春复秋，讽诵昼连晦。饮食忘辛咸，污垢失盥颒。尔来欢喜处，乃在文字外。卷藏二万签，棐几静相对。此乐君未知，狂言勿吾怪。  

送王秘阁二首  

乌衣诸王吾早闻，晚涂独识和州孙。风流沓拖欲垂尽，文采陆离今尚存。奉祠乃是衰翁事，如君胡为亦为此。仆夫在门君疾驱，往献天子平边书。  

右军池头鸧鸪呼，康乐台下栘柽疏。碧山学士此筑室，白发散人来卜居。身随沙鸥卧烟雨，十年无书上公府。枉作西班老从臣，看君才华不能举。  

送里人陈会往见江西漕使  

勘君少留持一觞，与君乡里皆陵阳。儿童共戏苦盐岸，老大相逢乌石冈。拾遗平生丈人行，拊我谓我能文章。岂知今无一丝长，但馀颠华面颜苍。君行往见玉节郎，感时忧国歌慨慷。饷师十万西平羌，笑我挟复山中藏。  

夜与疏山清公对语因设果供戏成长句  

落叶屑窣鸣风廊，四无人声夜未央。道人过我谈真常，客舍有底相迎将。竹垆篝火曲木床，乌桕为烛枫脂香。青梨汇累饤坐光，黄甘十子近著霜。醯梅蜜杏经年藏，红糁缀枝加柘浆。莼藕藷芋蘘荷姜，堆盘满案次第尝。忆初见翁修水旁，转头八十须眉苍。尔时尊宿略丧亡，屹如枞桧老不僵。而我昔漫参朝行，十年投闲坐老狂。人生一梦炊黄粱，诸法本闲人自忙。况今世故其扰攘，与翁幸憩菩提坊。夜阑一酌馀甘汤，它年此乐不可忘。  

上泰州使君陈莹中  

当年贤路杂薰莸，叹息诸公善自谋。今日在前皆鼎镬，后来知我独春秋。海边已击师襄磬，湖上新逢范蠡舟。惟有书生最无事，不妨挟册更西游。  

闻富郑公少时随侍至此读书景德寺后人为作祠堂因跋余旧诗后以自嘲  

藤床瓦枕快清风，破闷文书亦漫供。乡信未传霜后雁，羁怀生怯晚来钟。淹留已办三年计，流落应无万户封。犹有壁间诗句在，他时谁肯写尘容。  

海气昏昏又啸风，一杯扶病要时供。三年闭户儿童怪，千古闲情我辈钟。若得黄甘应手种，更求青李莫函封。疏顽自笑将安适，寄谢江山好见容。  

次韵留别南公  

天遣吾曹与世疏，那将穷技学黔驴。只今年少身多病，是处愁深泪溅裾。此去不须论塞马，向来犹有葬江鱼！虚名只用惊儿辈，要作生涯莫著书。  

九绝为亚卿作  

离歌三叠最关情，不省从来此地闻。早是春残心事恶，落花阴里更辞君。  

君去东山踏乱云，后车何不载红裙。罗衣浥尽伤春泪，只有无言持送君。  

更欲樽前抵死留，为君徐唱木兰舟。临行翻恨君恩杂，十二金钗泪总流。  

世上无情似有情，俱将苦泪点离樽。人心真处君须会，认取侬家暗断魂。  

君住江滨起画楼，妾居海角送潮头。潮中有妾相思泪，流到楼前更不流。  

忆泛郎舟共采莲，今来挥泪送郎船。回书倘寄新翻曲，湖上何人为扣舷！  

一梦巫阳乐已穷，三年犹复怨匆匆。倏云骤雨成何事？未必三年抵梦中。  

妾愿为云逐画樯，君言十日看归航。恐君回首高城隔，直倚江楼过夕阳。  

初合双鬟说后期，相盟不在已相知。来时休落春风后，却漫嘲侬子满枝。  

送俞仲宽赴宿倅  

年少场中晚节寒，去年挥手下天关。何人肯蹋风波路，自古难言骨肉间。十里即应归漠阙，一帆从此别淮山。仪舟如得僧伽印，未用将身付等闲。  

五月八日游北禅师川登塔尽七级仆能三级而已晚过公晦偶作二首  

徐郎胸次已冰清，北寺清游更绝尘。不欲茹荤缘道友，肯来出郭是诗人。怜君远客情能尔，看我题名墨尚新。谁有好方扶脚力，故乡归去蹋峨岷。  

铁锁铜环一一开，肩舆不问主人来。已登白塔吾休矣，更上红亭子壮哉。世外清欢须邂逅，城头落日共徘徊。云楼五月沧洲趣，羞杀初无八斗才。  

曾大父有诗云三春拂榻花黏袖午夜淘丹月在池舍弟子飞归蜀与语及此因取为韵  

去蜀初游楚，吾方十二三。无成今长大，送汝不胜惭。  

还家倘无事，莫负故园春。衣锦儿嬉尔，从来笑买臣。  

舣舟不能前，已复日西没。赠子以幽兰，秋风正披拂。  

野宿月团乐，风餐气萧飒。从来对床地，只今悬一榻。  

入蜀寻幽迹，应先到浣花。诚知锦城乐，亦记早还家。  

鱼游因饵得，鸟困坐黐黏。顾我今如此，空怀石井盐。  

逢年要力耕，善舞须长袖。北山休移文，南山归种豆。  

一棹送君归，酒醒秋江午。正是莼鲈时，思君在何许！  

明月落帆时，荒山孤夜夜。回首白云飞，吾亲在其下。  

客行宜努力，时亦近醇醪。一盏熏人醉，云安米正陶。  

尔去逢诸父，髯霜貌渥丹。贫穷宜此报，富贵却难安。  

扬州十里春，峨嵋半轮月。兹游真不凡，诗成想清绝。  

吾祖屯田公，遣书悉安在？为我谢诸兄，蠹鱼时一晒。  

故山不可到，归梦到天池。想见山中叟，磨崖待我诗。  

次韵参寥  

此身不拟堕尘缘，长恐惊鸿落响弦。蹋尽世间千涧壑，归来胸次一山川。深宫木末犹秋色，故国天涯只暮烟。凭仗道人分石甃，要看庭下玉龙旋。  

且向家山一笑欢，从来烈士直如弦。君今振锡归千顷，我亦收身入两川。短世惊人如掣电，浮云过眼亦飞烟。何当与子超尘域，下视纷纷蚁磨旋。  

泰兴道中  

县郭连青竹，人家蔽绿萝。地偏春事少，山迥夕阳多。暗水披崖出，轻船掠岸过。传呼细扶柁，吾老怯风波。  

智勇师归营永嘉自言所居在万竹间乞诗送行  

上人归去家何许，万竹深围一把茅。蹋尽丛林参白足，却来江槛俯青郊。夜阶蔌蔌风翻箨，春路冥冥雨放梢。肯扌弃清阴分百十，暮年思与子论交。  

送黄若虚下第归湖南  

时人会傍高门走，独肯来游翰墨场。已有哲兄如叔度，定知吾子胜文强。长淮白浪摇春枕，故国青山接夜航。乞得功名归遗母，未应深羡绿衣郎。  

馆中直宿书事  

十载名山惯杖藜，清都直宿梦魂疑。卧闻长乐钟声近，尚忆寒山半夜时。  

北风吹马袭貂裘，薄雪连云冻未不收。银阙昼开禽鸟白，信知三馆是瀛洲。  

行至华阴呈旧同舍  

落日同骑款段游，倦依松石弄清流。蓬莱汉殿春分手，一笑相逢太华秋。  

次韵思聪  

欲问琴聪水镜篇，朅来端为著幽禅。五更下马呼残梦，数面成亲似宿缘。伏脑怜君有犀骨，腾身笑我不鸢肩。白头奔走襄阳道，空诵新诗忆浩然。  

和李上舍冬日书事  

北风吹日昼多阴，日暮拥阶黄叶深。倦鹊绕枝翻冻影，飞鸿摩月堕孤音。推愁不去如相觅，与老无期稍见侵。顾藉微官少年事，病来那复一分心。  

偶书二绝呈馆中旧同舍  

去年看曝石渠书，内酒均颁白玉腴。今日醉登延阁望，几人回首忆穷途。  

御本曾看锦帕舒，醉惊飞阁上凌虚。而今卧病衡门底，自晒茅檐几卷书。  

送苏世美东归  

东游两见鹤林春，晚愧先生作并邻。樽俎每留仓猝客，典刑犹识老成人。系舟一笑都门外，卖剑归耕颍水滨。意气年来类儿女，别离不觉泪横巾。  

京口寻山每见携，鹤林问法更追随。本无物累那成癖，肯借人书未必痴。食粥往年容乞米，一樽今日细论诗。邗沟好去春风暖，莫忘椎冰共载时。  

梅花八首  

江南岁晚雪漫漫，磵谷梅花巧耐寒。幸有幽香当供给，不辞三载滞西安。  

云根细路绕溪斜，日出烟销水见沙。只度关山魂已断，何须疏雨湿梅花。  

篮舆晓入关山路，玉节珠幡次第开。白发微官何用许，似怜身出道山来。  

夜泊宁陵  

汴水日驰三百里，扁舟东下便开帆。旦辞杞国风微北，夜泊宁陵月政南。老树挟霜呜窣窣，寒花垂露落毵毵。茫然不悟身何处，水色天光共蔚蓝。  

庚子年还朝饮酒绝句  

三年逐客卧江皋，自舆田翁酌小槽。饮惯茅柴谙苦硬，不知如蜜有香醪。  

往时看曝石渠书，内酒均颁白玉腴。落魄十年无复醉，因公今日识官壶。  

送海常化士  

好去凌空锡杖飞，凤林关外道场稀。莫言衲子篮无底，盛取江南骨董归。  

次韵何文缜种竹  

杜陵穷老觅桤栽，不似何郎种笛材。三径莫忧荒草合，一樽如与故人开。未堪急雨枝枝打，便有幽禽日日来。坐诵东坡食无肉，诗肠日午转饥雷。  

次韵王给事观殿试唱名  

集英春殿唱诸生，日转觚棱晓色清。近侍皆分金带赤，内人争看雪衣明。【内人多自昇平楼上下观。】罢朝诏赐群公坐，合殿欢传万岁声。我老倦随宫漏水，江南归去听鼍更。  

次韵翁监再来馆中  

归老江湖久自盟，睡馀且复对空林。重来内阁人谁健，惯蹋天街马不惊。已喜刘歆分《七略》，尚传韩愈诲诸生。太平润色须公等，应许吾兼吏隐名。  

次韵馆中上元游葆真宫观灯  

百千灯射水晶帘，尚觉游人意未厌。多病只思田舍乐，夜归烟火望茅檐。  

玉作芙蓉院院明，博山香度小峥嵘。直言水北人稀到，也有槃姗勃窣行。  

鸭绿未全生曲沼，鹅黄先已上柔柯。故应春物撩诗思，白发明朝一倍多！  

开卷爱公如李益，解言明月逐人来。多情如共春流转，刻烛题诗又一回。  

澹澹新妆带浅啼，催车只待日平西。骅骝也自知人意，散入千花了不嘶。  

申应时卜居京口名之曰云栖又曰小筑乞诗送行  

客舍秋来忆旧居，一帆归去落东吴。他年寄我新诗句，即是云栖小筑图。  

次韵何文缜舍人后省致斋  

夜直沉沉浴殿南，春风想对百花潭。藤床转枕寻馀梦，粉壁题诗倚半酣。追记旧游时一笑，劝参真理莫多谈。白头初试丝纶手，归去扶犁意亦甘。  

次韵侯思孺将至黄州见简  

未用船头报水程，为君持酒打愁城。青山久负当年约，白发多从客路生。点检转工新句法，揩磨难减旧风情。小留莫道无供给，一味东篱有落英。  

故资政忠惠韩公挽词  

藉甚中山守，风流世有人。猎围边月晓，筵踏塞花春。金絮盟犹在，灰钉事已新。使公长卧护，何地起胡尘？  

以正赐库蒲萄醅送何斯举复次其韵  

叹息苏公无恙日，坡头自筑小山房。五年不识官壶味，只以春江当酒觞。  

老臣政术不堪论，尚得君王赐酒樽。异日黄州成故事，蒲萄醅熟记初元。  

登赤壁矶  

缓寻翠竹白沙游，更挽藤梢上上头。岂有危巢与栖鹘，亦无陈迹但飞鸥。经营二顷将归老，眷恋群山为少留。百日使君何足道，空馀诗句在江楼。  

某已被旨移蔡贼起旁郡未果进发今日上城部分民兵阅视战舰口号三首  

病守虽闲鬓未苍，尚能谈笑坐胡床。指挥一扫妖氛尽，便自关山向汝阳。  

昨夜黄昏得蜡书，老臣恨已解兵符。莫将箭污偷儿血，留与官家北射胡。【十二日得京城蜡弹，有旨，令臣部兵应援。】  

百忧前日总薰心，一笑朝来得好音。绝域不须遮虏障，今年自有杀胡林。  

次韵耿龙图秣陵书事  

十月舟藏【一作横】芦荻林，客衣顿觉夜寒侵。乱离只有穷途泪，动业都无过去心。敢恨青鞋踏江浦，近传黄屋渡淮阴。中兴气象须公等，是日频闻正始音。  

次韵金陵道德夫使君上元三绝  

小风吹水涨平湖，屋角残冰亦已无。投老只图春睡足，可须山鸟强招呼。  

卧听秦淮呜咽声，起看江月暮潮平。旧时忆在延真观，玉作芙蕖院院明。  

忆昨宣和从武皇，春风省识御袍香。自从翠盖寻沙漠，无复徵歌出洞房。  

次韵南溪观鱼  

城西鼓楫又城东，不待溪分上下风。碧树垂柑间黄绿，冰盘行脍簇青红。横塘日暮林峦合，断岸秋来浦溆通。安得此身无世累，便随渔艇入空濛。  

再次韵兼简李道夫  

麦秋宜晚起，况复雨频频。桃竹犹能杖，柴车未可巾。闲分酒贤圣，静记药君臣。会有骑鲸李，来陪贺季真。  

李侯梨钉坐，风味胜仁频。投老须鸣玉，相看尚秃巾。便应寻木客，何必问波臣。不复来城市，从人笑我真。  

犹记一麾出，敢论三顾频。馀生过飞鸟，幻事捏空巾。学道无疑怖，忧时有主臣。买舟苕霅去，我亦号玄真。  

次韵钱逊叔侍郎见简  

白头逢世难，无地可推愁。晓日瞻天阙，春风忆御沟。他年余老蜀，万户子封留。尚记临川郡，溪山烂漫游。  

往岁自京口与曾公永宏父同行至下蜀因次前韵简之  

下蜀追随日，欢言一散愁。篮舆转陂路，小楫渡潮沟。万里家何在，三年淹此留。犹欣迟暮眼，见子并英游。  

抚州邂逅彦正提刑道旧感叹辄书长句奉呈  

忆在昭文并直庐，与君三岁侍皇居。花开辇路春迎驾，日转蓬山晓曝书。学士南来尚岩穴，神州北望已丘墟。愁逢漠节沧江上，握手秋风泪满裾。  

送曾宏父  

见子京江尚少年，大梁重见已翩翩。顷来更觉文章进，他日宁容老病先。梅谷旧题幽谷引，橘陂新和渼陂篇。常惭散吏空称赏，不敢吹嘘上九天。  

乃翁名见豫章诗，学术传家有大儿。四海共推文赋早，三年应讶省郎迟。生逢侧席求贤日，即是摩霄耸壑时。若到朝廷问衰朽，为言常宿畏人知。  

次韵钱逊叔侍郎见简  

扫地焚香元自喜，傍门骑马向来慵。田园此去须安枕，海岱今年不举烽。已分瘦藤扶病骨，生憎明镜写衰容。两公故是经纶手，只问腰金早晚重。  

信州连使君惠酒戏书绝句谢之  

忆倾南库官供酒，共赏西京敕赐花。白发逢春醒复醉，岂知流落在天涯。【故事：每岁洛阳贡花，赐馆职百朵。并赐南库法酒。】  

次韵钱逊叔谢曾使君送酒  

谁怜定武故将军，【侍郎常除定帅。】醉舞狂歌老更真。好事时分小槽酒，残樽也到白头人。  

次韵曾寺丞观早朝上徐谏议  

忆昨飘然下叶【沈本作禁】闉，十年江海望严宸。遥知驻跸艰危地，尚有忧时老大臣。已起阳城无谏诤，又传陆贽掌丝纶。为公细数能文士，几个麒麟阁上人。  

次韵徐翰林  

远闻仙伯上神山，始觉升平气象还。一梦休论玉堂事，两行曾缀紫宸班。想烧传烛书天诏，看剪花騣出帝关。尚忆平生故人否，夜驱黄犊在田间。  

某顷知黄州墨卿为州司录今八年矣邂逅临川送别二首  

自罢黄州守，殊方任转流。宁论九年谪，已判一生休。此士真材杰，诸公定挽留。倘归存老病，车骑拥西畴。  

盗贼犹如此，苍生困未苏。今年起安石，不用哭包胥。子去朝行在，人应问老夫。髭须衰白尽，瘦地日携鉏。  

送云门妙喜游雪峰  

老子幽栖地，劳君久见存。夜毡从栗爆，午碗看茶翻。旧事时追忆，深禅得细论。还应雪峰老，领众待云门。  

送东林珪老游闽二绝  

直自三湘到七闽，无人不道竹庵名。诗如雪窦加奇峭，禅似云居更妙明。  

竹庵端为故人留，尚许衰翁预胜流。寄语丛林好清客，未宜轻辊雪峰球。  

即席送吕居仁  

一樽相属两华颠，落日临分更泫然！蹀躞鸣珂君得路，伶俜散策我归田。近闻南国生涯尽，厌见西江杀气缠。欲买扁舟吴越去，看山看水乐馀年。  

余往岁与逊叔侍郎同寓广陵靖康元年逊叔守符离余被召过焉未几余守南部逊叔移真定过留数日绍兴二年复同寓临川感念畴昔奉送一首  

广陵三岁共祠宫，二月帆开二水风。北渚荡舟公醉我，南湖张乐我留公。岂知去国千山外，又得连墙一笑同。丧乱难堪重离别，可无书札问衰翁。  

余为著作郎如莹为司令官舍皆在左掖门外高头坊绍兴四年如莹持节江西道抚相访辄成长句  

邂逅都城接下风，官居总在日华东。门瞻曲角趋朝近，路转高头出局同。今日绣衣新使者，晚涂霜鬓旧邻翁。一杯无复当时乐，赤县黄圃泪眼中。  

次韵曾吉父见简  

往岁沧波转地流，是身如沫信沉浮。初间盗贼奔他境，渐见衣冠集此州。病欲深耕归谷口，禅须末句问岩头。膺门也自知人喜，有客清真似子不！  

六月二十一日子文待制见访热甚追记馆中纳凉故事漫成一首  

汉阁西头千步廊，与君长夏对胡床。阴阴桧色连宫草，寂寂棋声度苑墙。细乳分茶纹簟冷，明珠擘芡小荷香。身今老病投炎瘴，最忆冰盘贮蔗浆。  

送子文待制归蜀  

家近锦江归未得，见人之蜀便凄然。闻君细说开州好，劝我来依刺史贤。当路尚多豺虎斗，远湖曾带犬羊羶。何时万里云沙静，稳上沙头上水船。  

送范叔器次路公弼韵  

晚涂淹泊向谁论，白发名卿肯见存。雒邑风流馀此老，故家文献有诸孙。寺连狭径曾倾盖，船拥清溪尚一樽。小驻鄱阳未宜远，欲凭书尺问寒温。  

谢人送凤团及建茶  

白发前朝旧史官，风炉煮茗暮江寒。苍龙不复从天下，拭泪看君小凤团。  

山瓶惯识露芽香，细蒻匀排讶许方。犹喜晚涂官样在，密罗深碾看飞霜。  

顷年侍立集英殿见周表卿唱名第二客居临川表卿为宜黄丞岁满访别以诗送之  

往时束带侍明光，曾看挥毫点御床。只道驿骆已腾踏，不知雕鹗尚摧藏。官居四合峰峦雨，驿路千林橘柚霜。莫为艰难归故里，汉庭今重甲科郎。  

似矩尚书帅桂道由临川赋诗三首贻彦章内翰谨次元韵送行  

丧乱乖离数，衰慵问讯疏。新霜上须鬓，老泪湿襟裾。忽报迎车骑，遥知奉玺书。岂惟谋郤縠，文亦似相如。  

有人谈五岭，<山酉>崒象衡庐。地长十寻竹，波跳三尺鱼。看公罗鈇钺，笑我老耕鉏。敢望频书札，相望万里馀。  

郡戟苍山上，平分二水流。四时无疠气，五管有贤侯。静契罗公远，禅参帛道猷。人生一麾乐，不必向中州。  

曹山老送笋蕨与诸禅客同食戏成  

野寺瓶罂至，吾庐水竹幽。开缄喜风韵，唤客少淹留。蕨带寒山酱，笋兼头子油。谁能知许味，一饱并无忧。  

送宜黄宰任满赴调  

故老凋零尽，君犹识了翁。深知名节似，不但里闾同。【君与了翁同县，自言慕其为人。】政府方交辟，高贤岂久穷。他年汝溪上，伴我钓秋风。  

送张右司赴召  

老夫宴坐临川寺，五见君为万里行。病马不辞遭掣顿，云鹏那复计期程。遥知此去常乖隔，莫惜书来访死生。早与朝廷定巴蜀，故山迟暮欲归耕。  

### 陵阳集补钞  

韩驹  
恭赋御画双鹊图  

君王妙画出神机，弱羽争巢并占时。想见春风鳷鹊观，一双飞上万年枝。  

舍人簪笔上蓬山，辇路春风从驾还。天上飞来两乌鹊，为传喜色到人间。  

戏作冷语  

石崖蔽天雪塞空，万仞阴壑号悲风。纤絺不御当元冬，霜寒堕落冰溪中。断冰直侵河伯宫，未若冷语清心胸。  

刘童子七岁能诵书部使者闻诸朝既至京师会更制不果试其归也以二小诗送之  

七岁澜翻数万言，饥鹰引子望腾骞。时平不用甘罗辈，寂寞提书归故园。  

不作西京童子郎，时人已自识黄香。还家更诵五千卷，十八重来诣太常。  

题修师阳关图  

风烟错漠路崎崯，倦客羁臣泪满襟。何事道人常把玩，只应无复去来心。  

题杨妃马上图  

翠华欲幸长生殿，立马楼前待贵妃。尚觅君王一回顾，金鞍欲上故迟迟。  

谢泉州连使君寄子鱼  

驿骑持书自海旁，开篮剩喜子鱼香。红螺紫蛤俱羞避，独许渠侬近酒觞。  

题李伯时画背面仕女  

睡起昭阳暗淡妆，不知缘底背斜阳。若教转盼一回首，三十六宫无粉光。  

题李伯时画太乙真人图  

太乙真人莲叶舟，脱巾露发寒飕飕。轻风为帆浪为楫，卧看玉宇浮中流。中流荡漾翠绡舞，稳如龙骧万斛举。不是峰头十丈花，世间那得叶如许。龙眠画手老入神，尺素幻出真天人。恍然坐我水仙府，苍烟万顷波粼粼。玉堂学士今刘向，禁直岧峣九天上。不须对此融心神，会植青藜夜相访。  

代妓送葛亚卿  

刘郎底事去匆匆，花有深情只暂红。弱质未应贪结子，细思须恨五更风。  

绝句  

忆将南库官供酒，共赏西垣敕赐花。白发思春醒复醉，岂知流落在天涯。  

赠向巨原  

老子真祠地，君来觅纸题。文如士衡俊，年与正平齐。闻说钟陵郡，官居章水西。涪翁诗律在，佳处可提携。  

## 隆吉诗钞  

梁栋  
大茅峰  

杖藜绝顶穷追寻，青山世路争岖嵚。碧云遮断天外眼，春风吹老人间心。大龙上天宝剑化，小龙入海明珠沉。无人更守玄帝鼎，有客欲问秦皇金。颠崖谁念受辛苦，古洞未易潜幽深。神光不破黑暗脑，山鬼空学《离骚》吟。我来俯仰一慨慷，山川良昔人民今。安得长扛撑日月，华阳世界收层阴。一声长啸下山去，草木为我留清音。  

四禽言  

不如归去，锦官宫殿迷烟树。天津桥上一两声，叫破中原无住处。不如归去。  

脱却布袴，贫家能有几尺布。织尽寒机无得裁，可人不来廉叔度。脱却布袴。  

行不得也哥哥，湖南湖北春水多。九嶷山前叫虞舜，奈此乾坤无路何。行不得也哥哥。  

提葫芦，年来酒贱频频沽。众人皆醉我亦醉，哀哉谁问醒三闾。提葫芦。  

金陵废宫  

六代俄然又一唐，青山坐阅几兴亡。心知江左非王业，口说中原是帝乡。落日有时登北固，春风吹梦过钱塘。荆坟桧宅依然在，留与乌衣话短长。  

凤凰台  

白发久孤鹦鹉杯，碧梧自老凤凰台。管夷吾亦仅如许，李谪仙今安在哉。城郭是非秋雨外，江山形胜暮潮来。小留只等中秋月，且放青冥万里开。  

白鹭亭  

荻花芦叶老风烟，独上秋城思渺然。白鹭不知如许事，赤乌又隔几何年。六朝往事秦淮水，一笛晚风江浦船。我辈人今竞谁许，只堪渔艇夕阳边。  

雨花台  

孤云落日倚西风，历历兴亡望眼中。山入六朝青未了，江浮五马恨无穷。客愁已付蒲萄绿，径雨空馀玛瑙红。我亦欲谈当世事，无人唤醒紫髯翁。  

题寅叔小园  

深巷浑无市井喧，主人有客便开樽。数竿修竹三间屋，几树闲花一亩园。楚岫和云移怪石，秦淮流月下高源。此身且比渊明乐，母在高堂子候门。  

久雨有感二首  

冥云生八荒，骤雨忽然至。中宵揭屋破，漏湿无处避。床床不得乾，僵立见憔悴。娇儿莫啼哭，少须待晴霁。  

少年不学稼，老大生理拙。入山采黄精，穷冬一尺雪。虎狼正纵横，原野有白骨。伤心重伤心，吾饥何足恤。  

赠嘉兴徐同年  

忆昔青龙在戊辰，马蹄同踏杏园春。归田令尹空书晋，执戟郎君尽美新。万事不醒中酒圣，一贫无奈讼钱神。相逢莫效穷途泣，自古求仁要得仁。  

野水孤舟  

前村雨过溪流乱，行路迷漫都间断。孤洲尽日少人来，小舟系在垂杨岸。主人空有济川心，坐见门前水日深。袖手归来茅屋下，任他鸥鸟自浮沉。  

黄葵  

乾坤有正气，间色皆为臣。名葩据中央，红紫谁敢邻。倾日不忘君，卫足恐伤身。冥然无知识，忠孝出本真。林林天地间，戴履而为人。明灵秀万物，孰不尊君亲。嗟嗟叔季后，利欲泯天伦。邈哉望帝国，产此瑞世珍。九夏不趋炎，三月不争春。高秋风露冷，孤标出清尘。背时还独立，揽芳泪沾巾。  

金陵三迁有感  

憔悴城南短李绅，多情乌帽染黄尘。读书不了平生事，阅世空存后死身。落日江山宜唤酒，西风天地正愁人。任他蜂蝶黄花老，明月园林是小春。  

渊明携酒图  

渊明无心云，才出便归岫。东阜半顷秫，所种不常有。苦恨无酒钱，闲却持杯手。今朝有一壶，携之访亲友。惜无好事人，能消几壶酒。区区谋一醉，岂望名不朽。闲吟篱下菊，自传门前柳。试问刘寄奴，还识此人不。  

春日郊游和友人韵  

忆昔东风御柳斜，枯肠一日万周车。壮心难起泥中絮，老眼羞看雾里花。巷陌几家无主燕，池塘一种为官蛙。江南寒食无烟火，白昼沉沉似月华。  

送李北山归建康  

人生无百年，胡为在远道。游子归故乡，王孙怨芳草。有田归去来，无田归亦好。  

贫贱有饿死，富贵履危机。东海不可渔，西山采无薇。四方已一气，我今将安归。  

### 隆吉集补钞  

梁栋  
哀毗陵  

荆溪水腥泊船早，落日无人行古道。髑髅有眼不识春，东风吹出青青草。荒基犹认是人家，败栅曾将当城堡。当时压境兵百万，不脱靴尖堪蹴倒。短兵相接逾四旬，毒手尊拳日攻讨。内储外援两消沈，一缕人心坚自保。孤臣守土轻性命，赤子效死涂肝脑。朝廷有爵愧降附，幽壤无恩泽枯槁。愿笺司命录英雄，收拾忠魂畀穹昊。  

送存书记  

一声两声松子落，一片两片枫叶飞。夕阳在山新月上，道人相伴一僧归。  

## 雪岩集钞  

宋伯仁  
戏作  

青梅黄尽雨无多，柳影重重午日过。忽听隔篱人语笑，采莲艇子上新河。  

寓西马塍  

十亩荒林屋数间，门通小艇水弯环。人行远路多嫌僻，我得安居却称闲。樽酒相忘霜后菊，一诗难尽雨中山。作年脱下浮名事，只与田翁胜往还。  

羊角梗晚行  

葛裙蒲履帽乌纱，迤逦乘凉到水涯。数寺晚钟声未歇，满身凉月看荷花。  

## 芦川归来集钞  

张元幹  
次韵唐彦猷所题顾野王祠与霍子孟庙对  

兰若黄门像，相望博陆居。衣冠尘亦暗，箫鼓祭全疏。草色侵荒迳，潮声过夕墟。遗风犹可想，吊古一觞馀。  

过宿赵次张郊居二首  

北客多流落，东村更寂寥。肯同清夜梦，不待故人招。月挂荒园竹，霜飞独木桥。听鸡休起舞，且共论天骄。  

莫叹交游晚，相期岁月深。秋来初识面，老去要知心。灯火须更仆，杯盘取自斟。平生王霸术，袖手有微吟。  

次韵奉和平叔亭林至日之什  

云物果何好，客愁今更新。坐来江月白，兴在雪篱春。我辈且同酌，公诗殊出尘。莫思淮海上，黑帜杂黄巾。  

花飞  

雨暗连兵气，花飞点客愁。寓居皆野寺，相过只扁舟。不作新塘去，还为后柳游。盘餐虽杞菊，得饱胜椎牛。  

送江子我归严陵  

久客惊秋晚，怀归更送君。乱来俱避地，老去惜离群。山阁杯浮菊，江城雁度云。行行经钓濑，时事不须闻！  

乱后  

乱后今谁在，年来事可伤。云深怀故里，春老尚它乡。宁复论秦过，终当作楚狂。维舟短篱下，聊学捕鱼郎。  

返正  

诸将争传檄，群凶尚阻兵。天旋黄屋正，日转赤墀明。丧乱多妖孽，经纶贵老成。鲸鲵终必戮，草木已知生。  

冬夜有怀柯田山人四首  

闻说新居好，山樊卜筑深。药囊能济物，龟筴少知音。四海忧黔首，中原尽绿林。直须期雪屋，夜棹去相寻。  

坐阅干戈扰，输公已定居。生涯今易足，世态莫嗔渠。晷短全疏客，窗晴好对书。故山常入梦，何日到吾庐！  

客里了无况，乱来何止贫。淹留频换岁，老大更思亲。泥饮思田父，供粮乏故人。自怜归未得，不是白头新。  

雅欲赋招隐，何堪吊战场。独看星错落，久立夜苍茫。羽檄来东越，风烟隔下塘。安闲随处有，冠盖莫相望。  

登垂虹亭二首  

一别三吴地，重来二十年。疮痍兵火后，花石稻粱先。山暗松江雨，波吞震泽天。扁舟莫浪发，蛟鳄正垂涎。  

熠熠流萤火，垂垂饮倒虹。行云吞皎月，飞电扫长空。壮观江边雨，醒人水上风。须臾风雨过，万事笑谈中。  

漫兴  

老答书题懒，贫营口腹忙。未能忘壮志，遽肯变刚肠。晷短催寒急，灯明伴漏长。床头褚衾在，不怕满檐霜。  

奉送富修仲赴南昌尉  

吏道虽馀事，人情要饱谙。家风端自守，句法有同参。南浦翻云浪，西山滴翠岚。折腰与趋走，政恐未能堪。  

夜宿宗公丈室求诗甚勤为赋五字  

林表登层阁，秋声隐暮钟。鸦归苦竹寺，雨暗乱云峰。屡乞留新句，重来访旧踪。松门罕车马，似喜老夫逢。  

次韵晁伯南饮董彦达官舍心远堂  

今夕知何夕，真成累十觞。炉薰飘月影，蜜炬剪花香。政懒还诗债，无从发酒狂。故人怜久客，舞袖要须长。  

叔易自三归吴同赴竹庵荔子之集二首  

惜别梅花雨，来归荔子秋。江帆成昨梦，云峤忽重游。共喜身长健，宁论久客愁。殷勤老居士，更为宝峰留。  

客去云俱散，山空月正圆。不参藤树句，自透竹菴禅。骨法凌烟像，家声鼓瑟篇。直须陪叔季，急佐中兴年。  

寄钱申伯二首  

子去客昭武，今侬怀旧游。青山浑在眼，白发暗添头。旅食今安好，归程傥滞留。溪边因野步，试觅水明楼。  

一点照今古，胸中殊了然。不妨为漫吏，可但号臞仙。丹荔盟犹在，凝香句未传。秋风稍凉冷，速办下滩船。  

申伯有行色会宿东禅次元韵  

真成风雨夜，精舍对床眠。去住非无数，行藏莫问天。十年濒瘴海，一棹破春烟。君自足归兴，不妨啼杜鹃。  

次折枢留题雪峰韵  

轩冕本无意，烟霞如有期。故人容野老，胜践见新诗。谁办兼忘世，公当急济时。春归仍送别，好在出山迟。  

次韵范才元中秋不见月韵  

不见中秋月，长吟五字城。浮云有底急，清影可怜生。残夜四更句，故人千里情。与君徒怅望，天上自分明。  

次吕居仁见寄韵  

老去犹为客，谁人念退居。相望千里路，赖有数行书。白犹堪寄，乌牛政忆渠。何时闻枉驾？竹里唤行厨。  

次韵刘希颜感怀  

避谤疏毛颖，推愁赖索郎。坐来春漏促，梦去畏途长。故国书题冷，新诗齿颊香。湖山虽好在，岁月已相忘！  

郭从范示及张安国诸公酬唱辄次严韵  

登楼乘暇日，唤客共浇愁。春去花犹发，阴浓雨未休。和诗真冷澹，得句总风流。能遣西邻老，殊无陋巷忧。  

戊辰春二月晦日同栖鸾子送所亲过宝积题壁间  

春江因送客，云峤更登临。精舍经行地，征人去住心。猿啼清梦断，花落晓窗阴。胜践成三宿，俱来此意深。  

次韵送友人过山阴郡时夜别於舟中  

草草杯盘灿烛光，故人相对水云乡。涛江君去访秦望，丘壑我归为楚狂。活国未逢三折臂，忧时空转九回肠。绝怜明发成南北，梦寐全无夜太长！  

喜王性之见过千金村  

春来书劄已西东，喜复相逢乱世中。万事变更唯舌在，三年流落转途穷。云收野寺侵廊水，月挂孤帆送客风。剩欲留君明日住，夜阑难得一樽同。  

次江子我迁居韵  

平生自省宜三黜，老去何心望九迁。避地湖山聊复尔，脱身兵火想当然。浮家泛宅非无计，坎止流行本信缘。犹恐惊涛翻四海，直须化鹤作飞仙！  

次赵次张见遗之什韵  

海边游子日思归，新句劳君更置规。莫问人间多贝锦，正如天上有参旗。寄书只欲凭黄耳，去路谁能畏赤眉？定与故巢猿鹤老，此生无愧北山移。  

过云间黄用和新圃  

缭池剩欲开花径，傍舍先须作草堂。雨后不妨频检校，客来留得共徜徉。故园怪我归何晚，避地输君乐未央。待得功成方卜筑，岂如强健享风光。  

兰溪舟中寄苏粹中  

气吞万里境中事，心老经年江上行。三径已荒无蚁梦，一钱不直有鸥盟。云收远嶂晚风熟，浪打寒滩春水生。鸿雁北飞知我意，为传诗句濮阳城。  

别绶老  

无端流落迫残年，三十南山访老禅。未契安心了难觅，不如同世且随缘。频移竹几负寒日，旋拾松梢炊晚烟。珍重孤云出山去，东西南北一青天。  

次江子我闻角韵  

夫差故国萦寒水，铁马南来忽振缨。城上昏鸦争接翅，舟中逐客谨逃名。胡笳怨处风微起，浊酒醒时梦易惊。飘泊似闻山寺近，真成夜半听钟声。  

次友人寒食书怀韵二首  

往昔升平客大梁，新烟然烛九衢香。车声驰道内家出，春色禁沟宫柳黄。陵邑只今称虏地，衣冠谁复问唐装。伤心寒食当时事，梦想流莺下苑墙。  

孤生投老急菟裘，万里云山已倦游。共喜石交逢异县，更陪彩笔赋春愁。无心俯仰犹多事，与世浮沉己拙谋。冷雨吹花作寒食，三杯软饱且眠休。  

访亲於连江因过筠溪叩门循行叹其荒翳不治有怀普现居士口占此章  

筠庄主人何未归，溪畔长林穿翠微。此去功名时欲至，个中车马迹全稀。茅茨漏久蜗涎篆，篱落欹多蛛网围。公肯借庵容我老，为公朝夕扫柴扉。  

宫使枢密富丈和篇高妙所谓压倒元白末句许予尤非所敢承谨用前韵叙谢  

修门一出十经春，相业时来自奋身。袖手深谋终活国，挥毫佳句且惊人。话言每许闻前辈，宾客何堪接后尘。待扫欃枪洗兵马，两翁玄语记天津。  

次韵文老使君宗兄见赠近体佳什两篇仆与公别四十馀年一旦邂逅情著於词  

使君元自锦官来，百丈重寻滟滪回。化阅行年如伯玉，心成全德过王骀。把麾政尔人生贵，持橐终期间世才。莫问桃花今老矣，刘郎去后任渠栽。  

旧游兰若尽英才，坐上高谈亦壮哉！老去语音虽记忆，众中容貌各惊猜。津亭夜雨故人少，樽酒灯花乡信来。茂苑相逢话京洛，拖楼犹喜待春回。  

冬夜书怀呈富枢  

耳聋无用问新闻，矫首何妨目作昏。痴绝已甘投老境，背驰宁受乞怜恩。难陪年少从渠薄，赖得春回为我温。京洛交游频检校，渡江今有几人存。  

次韵赵元功赠李季言之什  

赤县飘零未易逢，那知今夕一樽同。好招明月共清影，托与白云行太空。戃恍旧游如隔世，蹉跎壮志莫论功。两公秉烛还相对，情话从渠半醉中。  

次韵元功才友道中见贶因以解嘲  

当时勇决径归休，更有人愚似我不？何许置锥宁免累，直须毕娶始无忧。频遭白眼伤流俗，谁向青门念故侯！客里题诗相慰藉，羡君椽笔盍螭头。  

奉送晁伯南归金溪  

君家诸父多人杰，半是平生亲旧间。莫话故园空矫首，相从逆旅足开颜。文元勋业金瓯字，昭德风流玉筍班。此去腾骧吐虹气，何由来伴老夫闲。  

游东山二咏次李丞相韵  

寒木高萝几曲溪，断碑零落卧荒祠。澄潭想像云头涌，悬瀑依稀雨脚垂。地轴漫烦龙虎战，天符那得鬼神私。茫茫造物殊难晓，要是为霖自有时。  

留寄黄檗山妙湛禅师  

晨发芗城越数峰，我来师出失从容。白云遮日蔽秋寺，青嶂闻猿惊暮钟。世乱可无闲地隐，山深偏觉老僧慵。他年芋火谈空夜，雪屋松窗约过冬。  

用折枢韵呈李丞相二首  

参陪仍许瘦筇支，长者登临敢后期。钟断白云飞雨过，月生青嶂夜凉时。心知胜地都忘睡，喜听连床共和诗。莲社风流增荔子，馀生长健更何为。  

莫问蒲萄出月支，不缘瓜枣访安期。轻红满地人慵扫，空翠沾衣雨足时。松荫晴泉听落涧，蝉嘶晚吹助裁诗。公乎此去归廊庙，无用山中怨鹤为。  

次钱申伯游东山韵  

扫榻开轩走寺宫，吾曹终日得从容。夕阳初落鱓溪路，云气半遮狮子峰。试问丹砂回白发，何如瀑布煮枯松。暮年纵有壮心在，归意已胜山色浓。  

### 芦州归来集补钞  

张元幹  
潇湘图  

落日孤烟过洞庭，黄陵祠畔白苹汀。欲知万里苍梧眼，泪尽君山一点青。  

## 花蕊诗钞  

费氏  
口占答宋太祖  

君王城上竖降旗，妾在深宫那得知。十四万人齐解甲，更无一个是男儿。  

宫词  

五云楼阁凤城间，花木长新日月闲。三十六宫连内苑，太平天子住昆山。  

会真广殿绕宫墙，楼阁相扶倚太阳。净甃玉阶横水岸，御炉香气扑龙床。  

龙池九曲远相通，杨柳丝牵两岸风。长似江南好风景，画船来去碧波中。  

殿名新立号重光，岛上亭台尽改张。但是一人行幸处，黄金阁子锁牙床。  

夹城门与内门通，朝罢巡游到苑中。每日日高祗候处，满堤红艳立春风。  

厨盘进食簇时新，侍宴无非列近臣。日午殿头宣索脍，隔花催唤打鱼人。【“厨盘”，一作“御厨”。】  

立春日进内园花，红蕊轻轻嫩浅霞。跪到玉阶犹带露，一时宣赐与宫娃。  

三面宫城尽夹墙，苑中池水白茫茫。亦从狮子门前入，旋见亭台绕岸傍。  

离宫别院绕宫城，金板轻敲合凤笙。夜夜月明花树底，傍池长有按歌声。  

旋移红树斫新苔，宣使龙池更凿开。转得绿波宽似海，水心楼殿胜蓬莱。  

太虚高阁凌云殿，背倚城墙面枕池。诸院各分娘子位，羊车到处不教知。  

御制新翻曲子成，六宫才唱未知名。尽将觱篥来抄谱，先按君王玉笛声。  

才人出入海参随，笔砚行将绕曲池。能向彩笺书大字，忽防御制写新诗。  

六宫官职总新除，宫女安排入画图。二十四司分六局，御前频见错相呼。  

春风一面晓妆成，偷折花枝傍水行。却被内监遥觑见，故将红豆打黄莺。  

殿前排宴赏花开，宫女侵晨探几回。斜望苑门遥举袖，传宣声唤近臣来。【“苑门”一作“花间”。】  

小球场近曲池头，宣唤勋臣试打球。先向画楼排御幄，管弦声动立浮游。【“游”一作“油”。】  

供奉头筹不敢争，上棚等唤近臣名。内人酌酒才宣赐，马上齐呼万岁声。  

殿前宫女总纤腰，初学乘骑怯又骄。上得马来才欲走，几回抛空抱鞍桥。【“控”一作“鞚”。“桥”一作“娇”。】  

自教宫娥学打球，玉鞍初跨柳腰柔。上棚知得官家认，遍遍常赢第一筹。【“常”一作“长”。】  

翔莺阁外夕阳天，树影花光远接连。望见内家来往处，水门斜过画楼船。  

月头支给买花钱，满殿宫人近数千。遇着唱名多不语，含羞走过御床前。  

内人追逐采莲时，惊起沙鸥两岸飞。兰棹把来齐拍水，并船相斗湿罗衣。  

修仪承宠住龙池，扫地焚香日午时。等候大家来院里，看教鹦鹉念新诗。  

东内斜将此禁通，龙池凤苑夹城中。晓钟声断严妆罢，院院纱窗海日红。  

安排诸院接行廊，外监周回十里强。青锦地衣红绣球，尽铺龙脑郁金香。【“监”一作“槛”】  

新秋女伴各相逢，罨画船飞别渚中。旋折荷花半歌舞，夕阳斜照满衣红。【“者”一作“浦”。】  

早春杨柳引长条，倚岸沿堤一面高。称与画船牵锦缆，暖风搓出彩丝绦。【“称”一作“弥”。】  

内家宣赐生辰宴，隔夜诸宫进御花。后殿未闻公主入，东门先报下金车。  

选进仙韶第一人，才胜罗绮不胜春。重教按舞桃花下，只踏残红作地裀。【“进”一作“出”。】  

侍女争挥玉弹弓，金丸飞入乱花中。一时惊起流莺散，踏落残花满地红。  

七宝阑干白玉除，新开凉殿幸金舆。一沟泛碧流春水，四面琼钩搭绮疏。  

东宫花烛彩楼新，天上仙桥不锁春。遍出六宫歌舞奏，姮娥初到月虚轮。  

纱幔薄垂金麦穗，帘钩纤挂玉葱条。楼西别起长春殿，香譬红泥透蜀绡。【“绡”一作“椒”。】  

翠钿贴靥轻如笑，玉凤雕钗袅欲飞。拂晓贺春皇帝阁，彩衣金胜近龙衣。  

锁声金掣閤门环，帘卷真珠十二阑。别殿春风呼万岁，中丞新押散朝班。【“阑”一作“间”。】  

鸡人报晓才三唱，玉井金床转辘轳。烟引御炉香绕殿，漏签初刻上铜壶。  

宫女薰香进御衣，殿前开锁请金匙。朝阳初上黄金屋，禁掖春深昼漏迟。  

三月金明柳絮飞，岸花堤草弄春时。楼船百戏催宣赐，御辇今年不上池。  

内人稀见水秋千，争擘珠帘帐殿前。第一锦标谁夺得，右军输却小龙船。  

禁里春浓蝶自飞，御蚕眠处弄新丝。碧窗尽日教鹦鹉，念得君王数首诗。  

斗草深宫玉槛前，青蒲如箭荇如钱。不知红药阑干曲，日暮何人落翠钿。  

春心滴破花边漏，晓梦敲回禁里钟。十二楚山何处是？御楼曾见两三峰。  

博山夜宿沈香火，帐外时闻暖凤笙。理遍从头心上曲，殿前龙直未交更。【“暖”一作“弄”。】  

春殿千官宴喜归，上林莺舌报花时。宣徽旋进新裁曲，学士争吟应诏诗。  

钓线沉波漾彩舟，鱼争芳饵上龙钩。内人急捧金盘接，拨剌红鳞跃未休。  

白藤花限白银花，阁子门当寝殿斜。近被宫中知了事，每来随驾使煎茶。【“限”一作“间”。】  

西球场里打球回，御宴先於苍内开，宣索教坊诸伎乐，傍池催唤入船来。  

昭仪侍宴足精神，玉烛抽看记饮巡。倚赖识书为录事，灯前时复错瞒人。  

小雨霜微润绿苔，后阑红杏傍池开。一枝插向金瓶里，捧进君王殿上来。  

婕妤生长帝王家，常近龙颜逐翠华。杨柳岸长春日暮，傍池行困倚桃花。  

繁杏夭桃烂殿傍，銮舆频幸斗鸡场。归与倘玩宫中月，好把龙涎爇满床。  

平头船子小龙床，多少神仙立御傍。旋刺高竿令过岸，满池春水蘸红妆。  

后宫阿监里罗巾，出入经过苑囿频。承奉圣颜忧误失，就中常怕内夫人。  

罗衫玉带最风流，斜插银篦幔里头。闻得殿前调御马，掉鞭横过小红楼。  

六官一例罗冠子，新样交镌白玉花。欲试淡妆兼道服，面前宣与唾盂家。  

三月樱桃乍熟时，内人相引看红枝。回头索取黄金弹，绕树藏身打雀儿。  

春天睡起晓妆成，随侍君王触处行。画得自家梳洗样，相凭女伴把来呈。  

小小宫娥到内园，未梳云鬟脸如莲。自从配与夫人后，不使寻花乱入船。  

芳菲桃李似亲妆，两两黄鹂叫树傍。倚遍碧阑忘去住，俄惊宫月照华堂。  

舞头皆着画罗衣，唱得新翻御制词。每日内庭闻教队，乐声飞上到龙池。  

春早寻花入内园，竟传宣旨欲黄昏。明朝驾幸游蚕市，暗使毡车笼苑门。  

春日龙池小宴开，岸边亭子号流杯。沉檀刻作神仙女，对捧金尊水上来。  

后宫宫女无多少，起得园中笔一团。舞蝶落花相看着，春风共语亦应难。  

雨洒瑶阶花尽开，君王应是看花来。静凭雕槛浑忘倦，忽厅笙簧殿外回。  

流鹦枝上哢声和，惹得愁人愁转多。数月宫阶无辇迹，但闻别院闹笙歌。  

酒库新修近水傍，泼醅初熟五云浆。殿前供御频宣索，进入花间一阵香。  

半夜摇船载内家，水门红蜡一行斜。圣人正在宫中饮，宣使池头旋折花。  

东宫降诞近佳辰，少海星边拥瑞云。中尉传开三日宴，翰林当撰洗儿文。【“近”一作“值”“中”一作“太”。】  

薄罗衫子透肌肤，夏日初长板閤虚。独自凭阑无一事，水风凉处读文书。  

沉香亭子傍池斜，夏日巡游歇翠华。帘畔越盆盛净水，内人手里剖银瓜。  

苑东天子爱巡游，御岸花堤枕碧流。新教内人供射鸭，长将弓箭绕池头。  

水车踏水上宫城，寝殿檐头滴滴鸣。助得圣人高枕兴，夜凉长作远滩声。  

三清台近苑墙东，楼槛重重映水红。尽日绮罗人度曲，管弦声在半天中。  

画船花舫总新妆，进入池心近岛傍。松柏楼作楠木板，暖风吹过一团香。  

御座垂帘绣额单，冰山重叠贮金盘。玉清迢递无尘到，殿角东西五月寒。  

太液波清水殿凉，画船惊起宿鸳鸯。翠眉不及池边柳，取次飞花入建章。  

金作盘龙绣作麟，壶冰楼阁禁中春。君王避暑来游幸，风月横秋气象新。  

端午生辰进御床，赭黄罗帕覆金箱，美人捧入南熏殿，玉腕斜封彩缕长。  

少年相逐采莲回，罗帽罗衣巧制裁。每到岸头常拍水，竟提纤手出船来。  

山楼彩凤栖寒月，宴殿金麟吐御香。蜀锦地衣呈队舞，教头先出拜君王。  

天外明河翻玉浪，栖西凉月涌金盆。香销甲乙床前帐，宫锁玲珑闭殿门。  

西风吹叶撼宫梧，早怯秋寒着绣繻。玉宇无人双燕去，一弯新月上金枢。【“吹”一作“欹”。】  

夜寒金屋篆烟飞，灯烛分明在紫薇。漏永禁宫三十六，燕回争踏月轮归。  

晓吹翩翩动翠旗，炉烟千叠瑞云飞。何人奏对偏移刻，御史天香隔绣衣。  

金井秋啼络纬声，出花宫漏报严更。不知谁是金銮直？玉宇沉沉夜气清。  

内庭秋燕玉池东，香散荷花水殿风。阿监采菱牵锦缆，月明犹在画船中。  

翠华香重御炉添，双凤楼头晓日连。扇掩红銮金殿悄，一声清跸卷珠帘。【“连”一作“暹”。】  

清晓自倾花上露，冷侵宫殿玉蟾蜍。擘开五色绡金纸，碧锁窗前学草书。  

御案横金殿幄红，扇开云表露天容。太常奏备三千曲，乐府新调十二钟。【“调”一作“词”。】  

天门宴闭九重关，楼倚银河气象间。一点星球垂绛阙，五云仙仗下蓬山。  

安排竹栅与巴篱，养得新生鹁鸽儿。宣受内家专喂饲，花毛闲看总皆知。  

初年十五最风流，新赐云鬟使上头。按罢《霓裳》归院里，画楼云閤总重修。  

金画香台出露盘，黄龙雕刻绕朱阑。焚修每遇三元节，天子亲簪白玉冠。  

锦城上起凝烟阁，拥殿遮楼一面高。认得圣颜遥望见，碧阑干映赭黄袍。  

蕙炷香销烛影残，御衣熏尽彻更阑。归来困顿眠红帐，一枕西风梦里寒。  

银烛秋光冷画屏，轻罗小扇扑流萤。玉阶夜色凉如水，卧看牵牛织女星。  

## 芳蘭轩诗钞  

徐照  
自君之出矣三首  

自君之出矣，心意远相随。拆破唐人绢，经经是双丝。  

自君之出矣，玉琴生尘垢。莲子种成荷，曷时可成藕。  

自君之出矣，懒妆眉黛浓。愁心如屋漏，点点不移踪。  

春日曲  

中妇扫蚕蚁，挈篮桑叶间。小姑摘新茶，日斜下前山。  

莫愁曲  

莫愁石城住，今来无莫愁。只重石城水，曾泛莫愁舟。  

三峡吟  

山水七百里，上有青枫林。啼猿不自愁，愁落行人心。  

蝗飞高  

战士尸上虫，虫老生翅翼。目怒体甲硬，岂非怨气激。栉栉北方来，横遮遍天黑。戍妇闻我言，色变气咽逆。良人进战死，尸骸委砂砾。昨夜魂梦归，白骑晓无迹。因知天中蝗，乃是尸上物。仰面久迎视，低头泪双滴。呼儿勿杀害，解系从所適。蝗乎若有知，飞入妾心臆。  

妾薄命  

初与君相知，便欲肠肺倾。只拟君肺肠，与妾相似生。徘徊几言笑，始悟非真情。妾情不可收，悔思泪盈盈。  

废居行  

北风萧萧胡马鸣，边人走尽空户庭。黄金埋藏禾米弃，路上逐日长饥行。子西父南弗相守，仰面看日啼无声。生身不合属中土，自昔无时无战争。家桑椹熟生野蛾，蛙跳席箕田成坡。一路几州尽荒废，处处战骨平草多。传报将军杀胡虏，取得山河归汉主。残生只愿还本乡，且免后裔有兵祸。  

促促词  

促促复促促，东家欢欲歌，西家悲欲哭。丈夫力耕长忍饥，老妇勤织长无衣。东家铺君不出户，父为节级儿抄簿。一年两度请官衣，每月请米一石五。小儿作军送文字，一旬一轮怨辛苦。  

征妇思  

年半为郎妇，郎去戍采石。又云戍濠梁，不得真消息。半年无信归，独自守罗帏。西风吹妾寒，倩谁寄郎衣。姑老子在腹，忆郎损心目。愿郎征战早有功，生子有荫姑有封。  

青鸠词  

劳劳复劳劳，生人半行客。今人行古道，古道有行役。相逢莫等闲，相离易疏隔。殷勤红杏花，彻宵对芳席。明年花开人东西，青鸠食花旧处啼。  

何所归  

笭箵下后湾，约各前浦，游鳞栖身更何所？  

柳叶词  

嫩叶吹风不自持，浅黄微绿映清池。玉人未识分离恨，折向堂前学画眉。  

越鱼吟  

越鱼生水中，专食水上禽。禽又安知鱼，鱼自生机心。越鱼早来人钓得，人却放之反不食。  

分题得渔村晚照  

渔师得鱼绕溪卖，小船横系柴门外。出门老妪唤鸡犬，收敛蓑衣屋头晒。卖鱼得酒又得钱，归来醉倒地上眠。小儿啾啾问煮米，白鸥飞去芦花烟。  

宿翁灵舒幽居期赵紫芝不至  

江城过一宿，秋气入宵浓。蛩响移砧石，萤光出瓦松。月迟将近晓，角尽即闻钟。人起行庭际，思君恨几重。  

赠江心寺钦上人  

客至启幽户，笋鞋行曲廊。潮侵坐禅石，雨润读经香。古砚传人远，新篁过塔长。城中如火热，此地独清凉。  

白下  

白下严州近，崎岖昔未经。年丰山米贱，溪涸石苔腥。一月无新句，千岑役瘦形。人家今畏虎，未晚户先扃。  

赠刘明远  

一生嫌世俗，不向市中居。既是未攀桂，却堪同钓鱼。疾除禅老药，诗答野人书。又说成丹鼎，吾生愧不如。  

送尘老入广化米开田  

行李冲冰雪，途程半是船。去从人乞米，归要海成田。遇景因开画，思茶亦掬泉。好风名舶<舟卓>，相候立江边。  

送朱严伯  

好别无愁思，风霜一岁残。去因贫事迫，归有暮年安。远水维舟晚，青山绕舍寒。又谁怜静者，得句不同看。  

途中  

只影微阳外，青山自郁盘。未经千里远，欲寄一书难。堠碣苔侵字，鱼塘水过栏。西风吹树叶，不问客衣单。  

还旧山作  

云駮天初霁，携儿下短篷。数茎归发白，一袖俗尘空。日子差潮候，秋容在蓼丛。江神应念我，平稳不生风。  

宿寺  

古殿清灯冷，虚廊叶扫风。掩关人迹外，得句佛香中。鹤睡应无梦，僧谈必悟空。坐惊窗欲晓，片月在林东。  

题江心寺  

两寺今为一，僧多外国人。流来天际水，截断世间尘。鸦宿腥林径，龙归损塔轮。却疑成片石，坐对谢公身。  

题罗隐故居  

片水静无尘，青山是四邻。上天如有意，此地着诗人。吟得物俱尽，罚令生世贫。因来寻古迹，只见石为麟。  

题桃花夫人庙  

一树桃花发，桃花即是君。空祠临野水，何处觅行云。事迹樵人说，炉香过客焚。雨添碑上藓，难读古时文。  

送李伟归黄山  

心知无白发，长带一琴行。几路到君屋，数峰当郡城。妻儿贫自乐，丹药岁烧成。未必圣明代，终令隐姓名。  

怀如顺上人  

西湖湖上寺，一别二三年。旧住房长闭，新栽树已圆。空多相忆梦，不得寄来篇。喜见邻僧说，归期是腊前。  

访观公不遇  

卧犬闻人出，门当青栎林。固知多不在，自原欲相寻。宵短馀香印，邻疏出磬音。昨来曾寄茗，应念苦吟心。  

哭居尘禅师  

今朝闻实信，一只海船遥。此世永相隔，何僧可与交。茶从秋后尽，门绝月中敲。昨夜山家梦，亲曾到石桥。  

衰柳  

风吹无一叶，不复翠成窠。枝脆经霜气，根空入水波。寒栖江鹭早，暗出野萤多。废苑荒堤外，人嗟旧迹过。  

鹭鸶  

一点白如雪，顶黏丝数茎。沙边行有迹，空外过无声。高柳巢方稳，危滩立不惊。每看闲意思，渔父是前生。  

登歙山寺  

石径半欹倾，山头路始平。步因花树息，吟忘寺僧迎。一面门无水，东隅路入京。青峰三十六，霜晓见分明。  

山中即事  

着履上崔嵬，呼儿注瓦杯。千岑经雨后，一雁带秋来。野艇乘潮发，山园逐主开。馀生落樵牧，门巷少尘埃。  

题道上人房老梅  

香有竹风知，无尘杂野姿。为怜新白发，重记旧题诗。藓带龙鳞剥，蜂沾蠹屑垂。不来三十载，半树是孙枝。  

石门瀑布  

一派从天下，曾经李白看。千年流不尽，六月地长寒。洒木跳微沫，冲崖作怒湍。人言深碧处，常有老龙盘。  

宿永康  

路有三千里，春容若未浓。浅塘饥鹭下，晴霭市烟冲。孤望生遥思，频过记昔踪。宿程知近县，闻打发灯钟。  

题衢州石壁寺  

岸石横生脉，平林一里溪。众船寒渡集，高寺远山齐。残磬吹风断，眠禽压竹低。自嫌昏黑至，难认壁间题。  

题信州赵昌甫林居  

谱接江西派，声名过浙间。弃官从早岁，买屋向深山。文集通僧借，渔舟载鹤还。待予归旧里，又得到柴关。  

路逢杨嘉猷赴官严州  

诗合诚斋意，难将片石镌。相逢因在道，惜别未移船。野步僧同话坐，宵吟吏废眠。思君还有梦，前到钓台边。  

过郡阳湖  

港中分十字，蜀广亦通连。四望疑无地，孤舟若在天。龙尊收巨浪，鸥少没苍烟。未渡皆惊畏，吾今已帖然。  

题芗林  

只为登山远，当门叠石为。人来嗟故迹，景胜入名诗。立鹤高过槛，欹花半在池。百年庭际木，新长挂冠枝。  

宿吉州永庆寺  

古邑溪边寺，吟人爱寂寥。少僧斋室废，乞食钓乡遥。钟韵含霜气，楼檐近斗杓。汉时铜铸佛，瞻礼到今朝。  

题浯溪  

知是漫郎宅，舟中闻寺钟。小溪通正港，高石压群峰。绿木成春荫，荒台见古踪。唐碑三十本，独免野苔封。  

永州书怀  

嗜茶疑是病，羸瘦见诗形。天断征鸿过，汀多香草青。兴高贫不觉，身远事皆经。归路当游岳，僧言极可听。  

湖中别邓该  

隔水鹧鸪鸣，一汀香草生。自怜为客久，谁忍送君行。后会期何日，归途喜乍晴。它春科甲上，必欲见题名。  

筠州送赵院判归九江  

相逢今半月，夜雨厌同闻。远地长为客，还家极羡君。诗低劳尽写，茶美许重分。一马冲寒去，庐峰正雪云。  

移家雁池  

不向山中住，城中住此身。家贫儿废学，寺近佛为邻。雪长官河水，鸿惊钓渚春。夜来游岳梦，重见日东人。  

怀赵紫芝  

一别一百日，无书直至今。几回成夜梦，独自废秋吟。小雪衣犹绤，荒年米似金。知音人亦有，谁若尔知心。  

送奭上人化缘  

专志事皆成，期师此一行。阁盛灵佛像，碑载施人名。汪阔风催渡，村深雪废程。暂劳曾共说，终可送闲情。  

白石岩  

一石入遥天，千峰叠在前。人行不到处，仙去未多年。宝暗云生像，檐斜日照泉。皇朝宣赐物，弟子尚能传。  

题薛景石瓜庐  

何地有瓜庐，平湖四亩馀。自锄畦上草，不放手中书。人远来求字，童闲去钓鱼。山民山上住，却羡水边居。  

寿昌道中  

碣字芙蓉驿，喜行行不难。路侵沧海过，人得异山看。圆石蚝黏满，平途鹭立寒。一游期一月，回日必冬残。  

龙湫瀑布  

飞下数千尺，全然无定形。电横天日射，龙出石云腥。壮势春曾看，寒声佛共听。昔人云此水，洗目最能灵。  

灵峰  

我来无一语，闲认昔游踪。谁种路傍树，却遮山上峰。潭乾沉石露，人立去禽冲。樵说仙桥险，因思在上封。  

石门庵  

庵是何年作，其中住一僧。苍崖从古险，白日少人登。众物清相映，吾生隐未能。夜来新过虎，抓折树根藤。  

题夏景清湘中阁  

湘中山与水，自古有人云。此是曾游地，今来尽属君。残风吹岸草，空庙入江云。却忆还乡梦，清猿半夜闻。  

题翁卷山居二首  

十年前有约，今却在城居。羡尔能携子，深山自结庐。引泉移岸石，栽药就园蔬。见说高林外，樵人听读书。  

空山无一人，君此寄闲身。水上花来远，风中树动频。虫行黏壁字，茶煮落巢薪。若有高人至，何妨不裹巾。  

病中作  

一行三步歇，屋漏坐频移。妻欲藏茶鼎，僧能施药资。邻园梅发尽，河岸草生迟。天解怜贫病，难令不作诗。  

未回车  

山川匪遥远，行人未回车。欲语昨宵梦，忽接今朝书。啼鸟在屋上，绿草生庭除。仰看日月光，照知子衿据。  

谢徐玑惠茶  

建山惟上贡，采撷极艰辛。不拟分奇品，遥将寄野人。角开秋月满，香入井泉新。静室无来客，碑黏陆羽真。  

中夕  

中夕独依依，闲行未掩扉。水边山出月，松上雨沾衣。棹响初如近，萤光渐欲稀。不甘尘内事，长与此心违。  

题丁少瞻林园  

州分低岭外，来向此园行。路改初栽树，堂成未有名。药苗如草长，岩溜入池清。欲识怀君意，时闻鹤一鸣。  

访僧居  

客至无他事，房门不厌敲。好山元带郭，损屋旋铺茅。静砌生灵药，高林出远郊。水禽多不见，春暖渐营巢。  

永州寄翁灵舒  

古郡百蛮边，苍梧九点烟。去家疑万里，归计在明年。风顺眠听角，楼高望见船。筠州当半道，长得秀诗篇。  

能仁寺  

寺置有碑传，观音岩石前。殿高灯焰短，山合磬声圆。窗静吹寒雪，舂鸣落夜泉。清游人岂识，谓不似秋天。  

题李商叟半村壁  

一径苍苔合，连年不出门。风高松有韵，溪满石无痕。不自知名重，令人觉道尊。更忧徵诏至，移室向深村。  

酬翁常之  

半掩柴门一径深，山中免见俗尘侵。愁因有酒春生面，老不饶贫雪满簪。旧井远通幽谷水，翠藤新长小窗阴。扁舟莫负林间约，好把清诗慰此心。  

赠从善上人  

骨气清泠无片尘，即应僧可是前身。诗因圆解堪呈佛，棋与禅通可悟人。扫地就凉松日少，煮茶消困石泉新。不能来往城中寺，去买青山约我邻。  

山中寄翁卷  

忽看春至复春还，门外烟云没野山。吟有好怀忘瘦苦，贫多难事坏清闲。柳花未散色全绿，杜宇乍啼声更蛮。闻道扫松溪雨后，梦随溪雨到岩关。  

送尘老归旧房  

数间茅屋残山外，片石崚赠树影交。给假两旬秋易尽，相寻一舍路非遥。盆栽怪木缘能画，池畜珍鱼不入庖。闻道水松三百步，梦随流水到溪桥。  

会饮鲍使君池亭  

案上一琴书数卷，不须此处有笙歌。厌居市井观天小，喜到君家见月多。叶满地飞随步履，鹤於人熟听吟哦。明朝也向山中去，手把松枝养太和。  

宿翁卷书斋  

一山秋色同谁看？又复相寻出郭来。邻竹种成高碍月，井泉汲少近生苔。忽惊寒事砧初动，不辨晴光户尽开。君爱苦吟吾喜听，世人谁肯重清才。  

同刘孝若野步  

杖屦相从步野田，坐临阶戺和诗篇。要看隔水人家菊，试借系门渔父船。且缓归舟知有月，不生酒兴为无钱。寒来莫问家中事，才得身闲即是仙。  

酬赠徐玑  

每到斋门敲始应，池禽双戏动清波。爱闲却道无官好，住僻如嫌有客多。字学晋碑终日写，诗成唐体要人磨。山民百事今全懒，只合烟江著短莎。  

高山寺晚望  

石路近门方不险，刺桐疏处见僧归。小坡重叠无平屋，四月阴寒尚夹衣。山到道州高莫比，水分湘口绿相围。暮云不隔东南望，一片遥兼白鸟飞。  

舟上  

小船停桨逐潮还，四五人家住一湾。贪看晓光侵月色，不知云气失前山。  

闻水  

灯光难照客怀开，忽听寒声响似雷。天气无风树无叶，道州半夜水流来。  

杜甫坟  

耒阳知县非知己，救厄无踪岂忍闻。若更声名可埋没，行人定不吊空坟。  

题赵明叔新居  

社坛侧近地图宽，所作园池在此间。十万人家城里住，少闻人有对门山。  

题张提举西墅  

渡头风景如前日，谁种桃花在两边？未晚人家门户闭，鹭鸶闲立钓鱼船。  

怀赵紫芝翁灵舒  

紫芝别我天台去，翁十深山自结茅。但见春愁随日长，不知庭叶蔽禽巢。  

李溪曲别郑遇  

七十二滩声共闻，一朝路向李溪分。梅花无情动春梦，未好忆家先忆君。  

寄家书作  

屋头桑叶大如钱，知是吴蚕第一眠。远水忽来潇岸没，家书却寄道州船。  

### 芳蘭轩集补钞  

徐照  
赠徐玑  

一舸寒江上，梅花共别离。不来相送处，愁有独归时。去梦千峰远，为官三岁期。思君何可见，新集见君诗。  

送翁诚之  

去作巴陵县，南州雅有声。未凭湘水绿，能似长官清。笛冷君山月，帆轻夏浦晴。五言多好句，颜杜减诗名。  

送翁灵舒游边  

孤剑色磨青，深谋秘鬼灵。离山春值雪，忧国夜观星，奏凯边人悦，翻营战地腥。所期归幕下，何石可书铭。  

猿皮  

路逢巴客买猿皮，一片蒙茸似雪丝。常向小窗铺坐处，却思空谷听啼时。弩伤忽见痕犹在，笛响雄夸骨可吹。古树团团行路曲，无人来作野宾诗。  

观所养鸂鶒  

一身文采异常流，却使闲身小自由。永日翠笼相并睡，岂无魂梦到沧洲。  
