---
title: 第5部分
index: true
icon: editor
order: 5
category:
  - 诗藏
  - 诗集
  - 宋诗钞
tag:
  - 吴之振
  - 清
---

## 屏山集钞  

刘子翚  
凉月  

凉月未出山，浮云半空白。徘徊步轩窗，宛若待佳客。经林漏飞辉，映溆生华泽。及兹秋景清，吾庐更幽寂。殊观发秘藏，妙听生寥阒。营营息初机，炯炯怀新得。岂无平生心，所乐已非昔。天旋河汉动，夜久邻机息。凄凄感庭兰，岁莫霜霰集。呼儿温浊醪，独酌醉永夕。  

渡淮  

鸣鼙渡长淮，霏烟散清晨。皎皎初日光，照耀草木新。横林渡馀碧，叠嶂开嶙峋。移桡失向背，烟波浩无垠。儿童相棹歌，余心亦欣欣。轻帆互相逾，画鹢映流津。徘徊望洲渚，悠然独怀人。樵渔有栖遯，寂寞谁问邻。暮风翻洪涛，鱼虾亦有神。四顾天地黑，孤舟恐漂沦。  

阻风  

晚岁多悲风，江湖浪峥嵘。扁舟渺无依，日暮犹孤征。重冈拥滞雾，迥隰飘浮霙。系舟古岸边，缆断舟复横。天寒鸿雁稀，滞留知旅情。颓崖震林谷，客子心夜惊。披衣待清晓，缺月西南明。远游多所怀，益遣归思盈。  

建康六感  

△吴  

龙翔大耳儿，虎视捉刀人。风云竞追逐，逸轨谁能遵。大皇负英材，沉潜钦求伸。一呼定南国，再战威强邻。坑魏既摇嶽，攘刘亦披鳞。组练绕平隰，艨艟蔽通津。伟哉人物盛，成功岂无因！代祀已飘忽，风流久弥新。亭挠眺迥陆，裂蔓登层闉。卧龙昔来游，万古怀清尘！  

晋  

日昃无全照，南迁事仓忙。龙谣方协瑞，星祸已告亡。凌迟百年运，凛凛危莫将。向来问鼎人，项背常相望。环宫白羽列，面阙鸣弦张。膺图末跻泰，卜世岂在长。独怜短辕公，推刃杀忠良。百身嗟莫赎，一恸鬓成苍。时移事亦更，为宋复为梁。惟有采石潮，年年到前冈！  

宋  

寄奴真伟人，落拓龙潜地。据筵呼五木，已有吞世气。世期值阳九，天纲日沦替。偏邦或跨州，卑号犹称帝。匪乘艰棘运，英姿畴能济。南戡奠番禺，西狩澄泾渭。功虽与世隆，道亦因人废。缅怀揖让风，黄屋身如寄。颓波日奔迫，夜壑迁神器。巢由独贤哉，高纵邈难继！  

齐  

尧宫不翦茨，禹室无崇壤。巍巍天步隆，万代犹可仰。荒哉二三君，经营务华敞。落柹满清江，飞斤殷遥响。疏渊引澜澳，筑圃迁林莽。筋力毙民躯，赀财倾国帑。雄心独未倦，矫首生遐想。时徂陵谷变，无事犹悲曩。殷易兴怀，逸乐难终享。过客问青栖，荒畦棘【一作杂】花长。  

梁  

开图属英睿，失国由昏忄耎。斯人异前修，拨乱旋致乱。轻刑下益肆，厚爵臣弥叛。聪明驰万机，精苦徒宵旰。凤冕敬方袍，鸾旗游彼岸。悠然弃从怀，临机复难断。那知千佛力，不纾一寇难。酒色覆商周，神仙荡秦汉。趋亡固多轨，荒迷卒同贯。微圣常鲜终，抚册三慨叹！  

陈  

悲风啸荒垣，歌断《庭花》曲。碧月夜沉辉，琼树春销馥。郊圻游从盛，想像犹经目。丽景明新妆，清波映鲜服。承恩属令姿，被选皆华族。朝从结绮游，暮向临春宿。意高时忽谢，步远途方促。荣华事不长，哀乐情难足。悠悠六朝事，转盼风惊烛。永怀兴亡端，斯文惭丽缛。  

夜饮  

良宵乐未央，促席团乐坐。佳人意殷勤，唱歌属余和。幽期贵阔略，醉语多丛脞。沉沉玉卮酒，量浅难负荷。岂不怀极惧，恐重宾友过。褰帷望明河，山月衔半破。回轩互追奔，伞拂檐瓦堕。  

游朱勔家园  

晨晖丽丹楹，翼翼侔帝居。向来堂上人，零落烟海隅。联翩际时会，振迹皆刑馀。闺帷尚帝主，皂隶乘轩车。流威被东南，生杀在指呼。楼船载花石，里巷无袴襦。至今江左地，风云亦嗟吁！叨荣已过量，受祸如偿逋。荒凉当门路，尚想冠盖趋。客舸维岸柳，邻人罾池鱼。徘徊极幽观，曲折迷归途。夜月扃绮户，春风散罗裾。繁华能几时，丧乱实感予！曹郐予何讥，此曹真人奴。  

早行  

村鸡已报晨，晓月渐无色。行人马上去，残灯照空驿。  

老农  

山前有老农，给我薪水役。得钱径沽酒，醉卧山日夕。忘形与之语，妙理时见益。志士多隐沦，欲学惭未识。  

种菜  

傍舍植柔蔬，携锄理荒秽。桔槔勤俯仰，一雨功百倍。朝来绿映土，新叶摇肺肺。牛羊勿践畦，肉食屠尔辈。  

晨兴  

晨兴访萧寺，爽气清如沐。坐看雨离山，飞阴断平陆。归途阻夕涨，伫立惊幽独。曳杖听残钟，却寄僧坊宿。  

下滩作  

青山锁连环，白走鸣濑。迷津毫发间，舟与危石会。回渊聚浮沫，断壁馀澎湃。玩奇心若惊，览镜自不逮。悠然一回首，孤驿已茫昧。停桡念经历，履地犹旋愦。悲风啸枯林，暮野云相盖。隔船闻和歌，沽酒慰疲怠。  

弃竹夫人  

爱憎情易迁，感物思郁纡。念昔未弃捐，尝侍君子居。烦襟一披豁，雅抱何清虚。蹉跎怨时暮，凉德竟见疏。飞霜皓中庭，枵然委墙隅。的皪珠帏深，荧煌锦茵铺。岂不怀旧恩，君心已非初。当年纨扇谣，抱恨同区区。  

秋怀  

哲人叹逝川，志士悲廪秋。流光不暂停，忽忽岁欲周。凉飚袭迥野，飞霜皓盈畴。华林失鲜辉，奔溪杀湍流。万化傥日徂，吾生难独留。而我苦不乐，彷徨复何求。世途多轨辙，今行非昔谋。徒遵耿耿意，龃龉固莫役。时乎不再来，岂余敢怀尤。王道炳日星，历聘疲轲丘。归欤既改旆，浩然亦回辀。寂寞宁子歌，栖迟长卿游。客嘲徒自解，天问终不酬。长揖未免烹，说难竟遭囚。行藏或大谬，圣贤共悠悠。含思疚恒积，念往川途修。煌煌青春姿，蹉跎恐兹由。谅非宏达观，那能齐百。  

四不忍  

草边飞骑如烟灭，拉兽摧斑食其血。此时疾首念銮舆，玉体能胜饥渴无？危城屑麹惊云扰，簠簋无光天座杳。奋戈傥未雪深仇，我食虽甘何忍饱！  

黄河凿凿冰成路，人语寒空气成雾。此时泣血念銮舆，玉体能胜凛冽无？苍皇天步蒙尘去，画衮飘零伤岁暮。飞书傥未伐奸谋，我服虽华何忍御！  

平沙月转旌旗影，擐甲为衾戈作枕。此时饮恨念銮舆，玉体能胜暴露无？问安使者空相继，清跸不回宫殿闭。请缨傥未缚酋渠，我榻虽安何忍寐！  

渔阳叠鼓风沙战，泼水淋漓舞胡旋。此时太息念銮舆，玉体能胜寂寞无？六宫遭乱多奔迸，不复梨园歌舞盛。著鞭傥未蹂龙庭，我瑟虽调何忍听！  

望京谣  

双銮北狩淹归毂，寂寞梁园春草绿。犹传故老守孤城，官军不到黄河曲。连云楼橹已灰烬，更倚窗扉防箭镞。招兵太半出群盗，绣衤屈蒙衣屡翻覆。前宗后社力诛鉏，白刃如霜挂人肉。州桥灯火夜无光，夹道狐狸昼相逐。往时汴泗绝行舟，市粜十千尘满斛。衣冠避胡多在南，胡马却食江南粟。谋臣武士力俱困，【原作因，据四库本、李本改】海角飘摇转黄屋。盘庚五迁方择利，昆阳一战何当卜。宁闻犬豕乱中华，汉祚承天终必复。夕烽明处望千门，孤臣只欲吞声哭。  

临池歌  

【刘致思倦游，复卧故庐，有意学书，来求石刻。因慨然念昔经行秦洛赵魏间，未尝不回骖驻轸，搜访古迹，故宫遗址，丰碑断碣，历历相望也。吹埃剔藓，考年代之所志；订古验今，识兴衰之所自。至乃坏垅荒榛，微阳雾雨，虽暴露沾沐，僮仆色难，而余踌躇不忍去也。奇踪伟笔，多致墨本，甚者缺裂模糊不可辨了，亦皆摸脱以归。登登之声，殷乎山谷。积□归所获，车载牛负，不可胜计，丧乱以来，汛扫焚□何止七厄哉。今披箧视之，十得一二，有副本者□以与致思。致思明爽，尝留心字学，运笔流快，风行草偃。固足以轩轾流辈，然未能窥古人藩域者，功亏一篑耳。夫洞石什木，非蹶张挽强者所能。用志不分，乃凝於神，梓庆削鐻，佝瘘承蜩，皆此道也。致思充是而学焉，余不知其所至矣。因作《临池歌》以坚其志，切切偲偲，亦朋友之义也。】  

君不见，钟繇学书夜不眠，以指画字衣皆穿。当时尺牍来邺下，锦标玉轴争流传。又不见，鲁公得法屋漏雨，意象咄咄凌千古。断碑零落翠苔封，直气英风犹可睹。元常独步黄初际，清臣后出今无继。风神迥处【一作出】本天资，巧力亦自精勤至。羡君好尚何高奇，寒窗弄笔手生胝。向来失计堕尘网，锐气直欲摩云飞。男儿舌在心何怍，却拟临池寻旧学。要须笔外见锺颜，会自蛟龙生掌握。银钩石刻余何爱，劝以短歌君勿怠。他时八体妙有馀，此歌傥可君绅书。  

和李巽伯春怀  

山寒古寺清，断续春朝雨。遥怜远客情，寂寞谁晤语？平生气轩昂，失意今易与。有酒即佳晨，无兵皆乐土。微吟对节物，林静幽花吐。悠悠念乡邑，耿耿悲豺虎。知有济时才，从横在谈尘。功名恐未迟，老翮期更举。  

明皇九马图  

书生兀兀园不窥，见马岂辨骝与骓。开图九骏立突兀，摸索知是真龙儿。奔雷蹴踏原野动，曳练惨错风沙随。华缨金络岂不好，矫首奋迅那容羁。吾闻取骥如择士，竞爱妥帖惊权奇。士怀倜傥众论斥，马有憔顇群驽欺。六闲豢养固恩厚，横气摧折常鸣悲。丹青傥不逢妙手，万世岂识真龙姿。因思中原政格斗，铁骑倏忽银山移。著鞭安得致此物，掩画四顾徒歔欷。  

怨女曲  

空原悲风吹苜蓿，胡儿饮马桑乾曲。谁家女子在毡城，呜呜夜看星河哭。黄金为闺玉为宇，平生不出人稀睹。父怜母惜呼小名，择对华门未轻许。干戈漂荡身如寄，绿鬓朱颜反为累。朝从猎骑草边游，暮逐戎王沙上醉。西邻小姑亦被虏，贫贱思家心更苦。随身只有嫁时衣，生死同为泉下土。出门有路归无期，不归长愁归亦悲。女身软弱难自主，壮士从姑不如女。  

巡寨偶书  

穷寇转趋海，吾邦备宜先。连年戍役频，徵兵及渔佃。扶戈或稚齿，婴胄仍华颠。未知戎伍肃，朱旗乱长阡。林端晚燧发，石际飞梯悬。崎岖樵牧地，万灶生浮烟。我行视营栅，儿戏端可怜。倚兹形势险，寇至常迁延。群凶昔吾军，赤指抨鸣弦。防胡屡瓦解，合寇俄星连。犹多燕赵儿，意气非当年。骈车载珍宝，结骑驰婵娟。时危天稔乱，事岂汝能专。怒风飞惊涛，河梁失归船。四顾天地黑，揽衣思茫然！  

负暄  

宵寒卧增裯，昼寒起增衣。何如负暄乐，高堂日晖晖。引光扉尽辟，追影榻屡移。妙趣久乃酣，瞑目潜自知。初如拥红炉，冻粟消顽肌。渐如饮醇醪，暖力中融怡。欠伸百骸舒，爬搔随意为。稍回骄佚气，顿改酸寒姿。薰然沐慈仁，天恩岂余私。愿披横空云，四海同熙熙。矫首望扶桑，倾心效园葵。  

木犀古风  

化工吝幽香，斑斑被花木。氤氲寒岩桂，高韵盖群馥。无人尽日芳，守志何幽独。士介耻求知，女贞惭自鬻。凄凉楚山秋，樛枝吐金粟。浅水映轻明，微飚发含蓄。楼端静忽闻，马上遥相逐。踟蹰为延伫，但见林峦绿。瓶罂谁折赠，清芬閟庐屋。久处不自知，乍至弥郁郁。客悲芳岁暮，梦绕寒溪曲。长吟小山词，古意恐难复！  

食蛎房  

蛎房生海壖，坚顽宛如石。其中储可欲，虽固必生隙。嵌岩各包藏，碨<石亚>相附积。中逢霹雳手，妙若启扃鐍。钻灼谅难堪，曷不吐馀沥。南庖富腥盘，岂惟此称特。吞航大绝伦，梯脔万夫食。针鳞九牛毛，小嚼逾千百。光螺晕紫斑，蠞膏湛金色。水母脆鸣牙，章举悬疣密。乌黏力排奡，贴石不可索。妾鱼戏浮波，媚鲘雌雄匹。蟹<弓喿>辄横骛，鳌缩常畏出。车螯不服箱，马鲛非骏迹。江瑶贵一柱，嗟岂栋梁质。骨柔竞爱<鱼戋>，多鲠鯯乃斥。蚶虹鲑赤文，肉黑鱼之贼。鲦鲿鰋鲤鳗，鳣鲔鳅鲂鲫。鳙庸而魝小，琐冗难尽述。包涵知海量，长养荷天德。贪生族类繁，失地波涛窄。网罼人创祸，甘鲜已为厄。纷然均可口，流品当剔白。微物倘见知，捐躯不足惜！  

谕俗十二首  

故园丧乱馀，归来复何有！邻人虽喜在，悴成老叟。为言寇来时，白刃穿田亩。惊忙不知路，夜踏人尸走。屋庐成飞烟，囊橐无暇取。匹夫快恩仇，王法谁为守！艰难历冬夏，迁徙遍林薮。深虞逻寇知，儿啼扼其口。树皮为衣裳，树根作粮糗。还家生理尽，黑瘦面如狗。语翁翁勿悲，祸福较长久。东家红巾郎，长大好身手。荒荒死战场，头白骨先朽。  

西村人渐归，撑柱烧残屋。东村但蒿莱，死者无人哭。昔兹号富穰，被祸尤残酷。二三里中豪，丧乱身为僇。遗骸怅莫掩，饥鸢啄其腹。岂无平生时，意气凌乡曲。锥刀剥微利，舞智欺惸独。锦囊收地券，奕叶相传续。只今邻叟耕，岁岁输官谷。尔曹何颛愚，人生固多欲。  

何州无战争，闽粤祸未销。或言杀子因，厉气由此招。蛮陬地瘠狭，世业患不饶。生女奁分赀，生男野分苗。往往衣冠门，继嗣无双髫。前知饮啄定，妄以人力侥。三纲既自绝，馀泽岂更遥。王化久淘漉，刑章亦昭昭。那无舐犊慈，恩勤愧鸱鸮。冤报且勿论，兹义古所标。  

愚氓扰潢池，艰难亦常态。簪绅有包藏，事异吁可怪。豺声久伺乱，鲸戮终何悔。游言张凶焰，巧谍移机会。初如卵壳微，跐践悉糜碎。养成羽翮雄，飞掣韝绳外。翦鉏淹岁月，螫毒弥疆界。向来诘端由，罪白不容盖。南冠囚载路，东市诛其最。隆宽俗与新，侥幸汝勿再。  

野人厌羹藜，家有庖丁刀。徒夸批导手，肯念耕稼劳。隐然肉山雄，畏彼尺箠操。春泥卧寒野，夜月犁东皋。辛勤力已尽，觳觫祸岂逃。谁无恻隐心，鲜能胜贪饕。盖帷犹示恩，况异犬马曹。  

扇马严内仗，貂珰侍宸阍。哀哉里闾间。刀阉逮鸡豚。放麑识忠荩，毋卵著格言。矧利肥甘躯，绝其孳息源。难销爱欲心，物物天性存。逆情气必戾，顺化生乃蕃。谁开口腹谋，无乃伤仁恩。  

粤人多悍骄，风声亦惟旧。儿童仅胜衣，挟箠相格斗。艺精气益横，质化心忘陋。家饶喜称侠，世乱甘为寇。岂伊天性然，习俗所成就。吾闻互乡童，翱翔圣贤囿。隐豹弄斓斑，攻驹发驰骤。佩觿尔何知，义方得无谬。  

村南井欲乾，晓汲盈瓢浊。饮浊不足言，奈此田亩涸。咿哑龙骨响，焕烂阳乌虐。良农无他营，辛苦事东作。春苗何葱芊，秋刈何稀薄。我虽食有馀，念彼心不乐。乞灵走群祀，晚电明霍霍。屯膏竟未施，天意自难度。  

震雷霹枯松，顽龙失其据。浮云三日雨，盈亩复地注。商羊舞未休，旱魃消何遽。稍宽人心切，仰荷天恩布。稻畦褭连颠，挼穗给朝饫。菜畦擢新萌，荡涤死群蠹。岁俭民怨咨，时丰家悦豫。青青寒莠色，亦复贪雨露。  

兹乡山水佳，昔乃为盗窟。吾卢已煨烬，荒草墙兀兀。墙东大梨树，惟此为旧物。火烧枝叶尽，老本更奇崛。众鸟罢高栖，空庭失清樾。邻儿利薪爨，往往肆戕伐。岂知昂霄势，长养自毫末。寒堤孤碓在，废圃鸣泉出。衡茅且经营，霜霰莫仓猝。  

未须葺吾庐，且复修吾仓。求安当卜居，求饱当聚粮。营生力有限，先此计颇长。去年稻盈畦，避寇不得将。新芽雨后白，卧穗霜中黄。鳏惸有饥色，寇衅馀稻粮。解衣易升斗，糠秕随风扬。休嗟昔艰难，喜兹岁丰穰。邻翁为人耕，贮粟不盈箱。溪头廪与囷，累累已相望。  

悬墙挂德音，尽弛今年租。旄倪发惧谣，助达和气舒。皇恩施甚厚，疲瘵望少苏。吁嗟吏舞文，诏纸墨未渝。借贷尽白著，勾稽穷宿逋。掊克傥归公，民贫犹乐输。量权征倍耗，夤缘窃其馀。宁逢盗剽攘，厌闻吏追呼。盗奸久必戢，吏奸无由鉏。雷霆不言威，肉食忍自诬。故态勿狃习，穷阎勿侵渔。勿谓天听高，勿谓黔首愚。  

清江行  

渔翁一棹老清波，稚子学语能渔歌。日暮沙头寒爇竹，雨馀船角乱堆蓑。鬻残小鲜仍自鲙，湖海茫茫醉乡内。夜阑酒渴漱寒流，月照芦花上篷背。  

听詹温之弹琴歌  

鸣琴艺精非小道，可惜温之今已老。玲琅一鼓万象春，铁面霜髯不枯槁。自言寡知音，求我为作歌。号宫韵角可听不可状，锦肠绣舌空吟哦。吾意其一气之浊清，两曜之晦明，山河之结融，雷霆风雨之震惊。包罗具七弦，开阖造化由人心。又疑夫尧禹之躬行，丘轲之立言，瞿聃之同归，百家诸子之纷然，更历千万古，此意不灭丝桐间。涤除浮虑清，荡摩愁襟开。琴之气象广莫有如此，欲媚俗耳知难哉！寒缸烧涸夜向阑，罢琴归矣我欲眠。梦跨冰轮出瑶海，一笑碌碌瀛洲仙。  

云际会刘到致中  

红绡千树桃，雪谷万株李，拓叶青青如鼠耳。横山渡口浪成堆，认得刘郎船子来。物情时事不须说，且喜新岁同衔杯。少年鼻哂轻流俗，敛锐收豪今碌碌。敝裘常带客尘缁，双鬓不如春草绿。东风吹愁入我心，使成啸叹成悲吟。问君底事久留此，曷不联镳归故林？  

怀旧歌  

黄茅生烟暗村落，浩歌无复当时乐。邻家酒熟逆鼻香，一醉乾坤堕冥漠。寻芳屡过垂玉轩，叉鱼夜上浮清阁。斗牌击鼓多伎俩，我独旁观惟大噱。惊烽入座欢难保，幸得身存他勿道。吾宗潜武卧空棺，衮臣兄弟埋荒草。当时醉舞向花下，绿鬓朱颜各鲜好。隙驹风烛尚须臾，数子凋零不待老。死生细事从渠天，莫学儿女相哀怜。一窗容膝可终隐，寇盗扰扰今连年。王师诛鉏有漏网，死灰焰焰犹思然。煎过计祇自恼，且但努力耕吾田。  

夜过王勉仲家宿酒数行为作此歌  

遥林带雪迷村疃，伶俜一马行无伴。故人家住丁坂头，停骖邂逅成清款。犯寒知我犹空腹，地炉然薪架红玉。花瓷汤酒欲生香，竹外庖厨闻剁肉。夫君不有中馈贤，咄咄办此何神速。酒酣意气悲荆棘，尚忆朱甍旧时宅。豺狼得志竟何成，至今人骨如霜白！乱离少有阖门在，漂荡俄惊五年隔，数亩荒田已失耕，一间茅屋仍留客。客情主意欢难尽，短腊穷冬春欲近。明朝分手更愁人，且覆清觞莫留賸。  

夏日吟  

君不见长安公侯家，六月不知暑。扇车起长风，水槛沥寒雨。重櫩邃屋昼生阴，反易天时在谈吐。又不见，五陵富豪儿，炎天多快意。雪谷曳轻明，珍槃嚼甘脆。蛾眉皓齿发清歌，洒酒筠枝集蝇蚋。何如野客歌沧浪，万事不理心清凉。流金铄石未为苦，势利如火焚中肠。  

海棠洲  

煌煌海棠洲，锦树临清湾。常恨湾头风，吹花走潺湲。潺湲去不息，花亦无由还。  

怀新亭  

茅檐入竹低，旷野时寓目。寂寂农家春，新秧满田绿。何时稻登场，秋山响蓬朴。  

宴坐岩  

青青榹树林，下荫苍藓石。幽人宴坐时，怀抱忘其适。不见暮樵归，寒山雨中碧。  

南溪  

聊为溪上游，一步一回顾。悠悠出山水，浩浩无停注。惟有旧溪声，万古流不去。  

兼道携古墨来墨面龙纹墨背识云保太九年奉敕造长春殿供御龙印香煤旁又识云墨务官臣庭圭阝监官臣夷中臣子和臣卞等进盖江南李氏物也感之为作此诗  

长春殿古生荆薈，犹有前朝遗物在。锦囊珍重出玄圭，双虬刻作蜿蜒态。枯皮剥制弄几刓，断玦精坚磨不杀。吾闻李氏据江左，文采风流高一代。当时好玩不独此，器用往往穷奢汰。征工选技填御府，不惜千金为赏赍。治兵唐推英卫精，治民汉许龚黄最。惜哉取士不知术，妙手独得庭圭阝辈。真主驱驰八极中，荒王逸乐孤城内。汗青得失更谁论，尤物竞为人宝爱。嗟余视此真粪土，事有至微犹足戒。投文欲往吊江流，幽魂未泯应惭悔。  

刘兼道猎  

刘侯好猎亲驰逐，指呼双犬如奴仆。朝冲唐石乱云来，暮听潭溪流水宿。何如著鞭走大梁，我亦与子同翱翔。今年猎叛醢彭越，明年猎胡羓德光。  

观二刘题壁  

温其题诗新历寺，落笔风雨惊长林。眼高一世常欲骂，想见掀髯坐岩阴。致中题诗新兴寺，坏壁岁久莓苔侵。山僧好事亦可喜，解诵鸟啼春意深。我来经览浑如昨，玉友金昆念离索。投林倦翼不同栖，况复分飞在寥廓。故山终胜他山好，新交不如旧交乐。何况把酒问鸥盟，卧听松风同一壑。  

携筇  

晨起偶无事，携筇出潭川。翩翩双枭飞，宛若导我前。林静滴残雨，村深澹寒烟。当春足膏泽，俯夏馀清妍。野溜绿交贯，山花红接连。雄观发新奇，胜地穷攀缘。据石弄惊急，班荆荫连卷。幽怀脱尘拘，如超混芒先。向令作兴来，未必胜偶然。荣观事多乖，内取乐乃全。他时谁继游，此意遥相传。  

横秋阁  

秋山万尺青，影落杯酒中。登临岂不佳，寒色见远空。未忘天下，胡尘起西风。  

百花台  

森沈径易迷，搘筇为徘徊。何处春光多，时登百花台。主人澹无情，林花为谁开？  

清湖骤雨  

快雨不相期，平湖忽萧飒。坐久日明檐，繁声静中灭。  

寄彭子静  

冻岫立高白，晓寒生太虚。闭门翻巾幐，偶见良友书。书中有长句，别怀陈郁纡。吐凤词既绝，续貂理难如。起望新乡云，一读三卷舒。繁思搅中扃，赖此豁欲无。鹄鸡有潜化，蓬麻岂资扶。吾人交义深，不恨相见疏。但恐德不修，心期愧非初。  

夜行潭溪上念仲原致中乔年茂元伯达皆有入山期以诗趣之  

长夏不见雨，袢暑故相病。及兹颢气回，一夕飞洒并。揽衣步新凉，宇宙涵清润。月离南山高，水循双涧静。流观外既洽，至乐中潜应。缅怀平生友，契阔时光运。石峰许寻盟，有约殊未定。事纷莽如尘，欲扫那得尽。年衰觉世浮，虑澹知心胜。良游莫蹉跎，小暇即乘兴。  

读曾吉甫横碧斋诗  

携鉏引荒泉，偶步松冈北。冷然毛骨清，楚尾见秋色。稻气馥初凉，柽阴淡微日。缅怀小斋居，棂槛增岑寂。旷度灭知闻，微吟数峰碧。若人端好修，珍驾动无迹。深穷伊水源，峻陟衡山极。终焉憩孔林，所乐惟自得。延和数酌醪，侑静一编易。向来辱倾输，洞见胸中白。思亲道匪侔，既远情不怿。矧余质冥顽，固未易刻画。尊生有遐心，克己无全力。以兹畏所知，负负常夕惕。馀波傥时渐，玉汝天其或。  

同汪正夫行夫望鄱江  

夜梦鄱江清，晓踏鄱阳县。云涛著眼新，还疑梦中见。寒声彭蠡合，冻色庐峰现。时方冬气深，水缩川原变。连沙突堆阜，派港分组练。萧萧蓬鬓风，瑟瑟葭丛霰。奇观信幽绝，领略殊未遍。何当烟艇高，载我行镜面。二难今胜流，宾客移清燕。饮酣生泰和，语妙融交战。衰迟百不堪，一快天与便。回筇晚霁中，路压沧浪转。波光似流人，随裾荡华绚。  

吕居仁惠建昌纸被  

寒声晚移林，残腊无几日。高人拥楮眠，挛卷意自适。素风含混沌，春煦回呼吸。馀温偶见分，来自芝兰室。乍舒魄流辉，忽卷潮无迹。未能澡余心，愧此一衾白。尝闻旴江藤，苍崖走虬屈。斩之霜露秋，沤以沧浪色。粉身从澼絖，蜕骨齐丽密。乃知莹然姿，故自渐陶出。洽物犹贵精，治心岂宜逸。平生感交游，耳剽非无得。精神随事分，内省殊未力。寸阴捐已多，老矣将何及。自从得此衾，梦觉常惕惕。清如夷齐邻，粹若渊骞觌。独警发铿鍧，邪思戢毫忽。勿谓绝知闻，虚闱百灵集。鼎鬴或存戒，韦弦亦规失。则知君子惠，所以励蒙塞。  

云岩竹源二禅俱与招客三月二十一日遂饭于竹源庵谋诸野则获也刘奇仲有约不至吴周宝游德华刘致中暨公望刘才仲陈圣叔某会焉从容辩论怀抱甚适因赋诗以纪之  

云岩市声中，竹源山色处。平生几两屐，惟乐取意去。晨光霁老春，飞盖双溪路。沙平水漫流，云散天全露。逶迤经浅坂，窈窕穿崇树。绿登方怒舒，红竟忽繁雨。斯焉得小休，境熟来已屡。徵君常主盟，呼吸名胜聚。子休心铁石，太叔语韶濩。鼎鼎吴刘阵，俱有不凡度。余衰气不华，清遨惭辄与。未渠推远之，政以枵然故。九宾既云集，一士乃鸿翥。毋多溷幽人，蔬茗烦草具。丛谈杂庄谑，泛阅披黄素。丰镌辨活笔，始画穷真数。解衣半日许，万古怀胸膆。西窗引虚明，汛洒延晚步。懒身厌依随，静若超羁驭。博山真起予，浮烟一枝骛。  

同范智闻五月十四日夜赏月  

微风净郊原，暮色含清夏。层巅月欲上，炯炯木叶罅。丰姿一发亏，爽气千毫射。流光不著地，黄抹溪西舍。翩然释峤飞，云浪鳞鳞化。常恐螺髻青，失此骊珠挂。【借用。】奇观天所吝，老眼得屡借。不嫌神太清，跣立高梧下。故人肯留连，一笑偶良夜。浊醪勿虚杯，庭缟醉可藉。  

宿省轩  

夜空合一寂，扰扰息万劳。幽怀耿不寐，孤灯侧残膏。稍知山雨来，声在横林高。凄然却成梦，梦泛秋江涛。  

过报德庵  

循溪踏危矼，路入筼筜坞。森林翠棂间，一幹横清雨。茶烟日月静，石壁轩扉古。尽兹北山旁，小胜无遗取。  

次韵茂元独速歌  

大儿行文学苏黄，暗潮无声走茫茫。小儿分题拟甫白，手抉蟆颐取冰魄。自成机杼谁如君，悲歌乃有可怜色。晓来春归荠叶新，青女摧之良不仁。那知妙龄气如许，一睨辟易惊千人。我亦归为村衰翁，接花成条欹屋红。跣行肯追蹀躞步，抔饮不羡琉璃锺。相逢他事不发语，醉面彻日承溪风。君不见丰碑模糊立岘首。又不见总繐帷虚斟百眉侑。何如吾侪见在身，有口犹堪著醇酎。陶陶兀兀未全非，赫赫炎炎岂长有。砚峰绝顶抚孤松，伊谁及此苍髯寿？  

韩干画马阙四足龙眠搨而全之  

吾闻两臂天下重，马失四蹄将底用。平生想似万里逝，对此惟心恻然动。得非曾落驽骀群，踠脱泥涂良已勤。又疑逸气厌拘系，绝蹯径欲超浮云。谛观事乃不尔剧，破练丹青老无色。轩昂自有尊足存，顾盼一株阴山碧。韩生笔法妙此图，龙眠搨出了不殊。断鳌自昔徒闻说，续袅虽工计已疏。何如染作沧江远明灭，要看追风蹴微雪。  

寄魏元履  

世情事虚文，十幅了一书。片言到肺腑，子独不佞予。班班眼中秀，学胆谁似渠。平生几两屩，踏破牛斗墟。小言谒侯门，大言叫天都。归来辟存室，默坐追亡逋。床头著韦编，盘礴万古初。时拈纸上语，破的妙有馀。已甘酬对难，舌本噤不舒。矧予在半流，所见方模糊。蜗涎不自润，讵敢相沾濡。人生强多知，於己固已疏。睫边遗太极，意上町六虚。狞猿絷尚跳，况乃拊槛呼。是神非吾神，滓秽政可奴。尝闻不远复，佩作三字符。煌煌杏坛春，一枝明清湖。蜂蝶未全知，佳处自不孤。惟子先著眼，时来采芳腴。何当共叩微，归性有顺途。  

新凉  

新凉为招客，胜集非预图。前峰雨未散，冷风绕吾庐。披襟沐清驶，合席随沾濡。定知喧譊中，欲此一快无。兴来扩以酒，草具来须臾。田翁偶过我，添杯坐其隅。为言秋暑剧，稻畦日凋疏。宁辞抱瓮劳，仅给园中蔬。喜兹甘澍足，普润无遗墟。遥山莽难分，绿浪摇虚徐。我病不任耕，岁收仰微租。蒙成每自愧，一饱便有馀。连觞使之釂，醉语杂叫呼。野人无他肠，我辈恐不如！  

吴传朋游丝帖歌  

园清无瑕二三月，时见游丝转空阔。谁人写此一段奇，著纸春风吹不脱。纷纭纠结疑非书，安得龙蛇如许癯。神踪政喜萦不断，老眼只愁看若无。定知苗裔【原作商，据四库本改】出飞白，古人妙处君潜得。勿轻漠漠一缕浮，力遒可罣千钧石。睠予弟兄情不忘，轴之远寄悠然堂。谢公遗髯凛若活，卫后落鬒摇人光。翻思长安夜飞盖，醉哦声落南山外。乱离契阔三十秋，笔意与人俱老大。政成著脚明河津，外家风流今绝伦。文章固自有机杼，戏事岂足劳心神！【傅朋，王逢源外甥也。】  

病中赏梅赠元晦老友  

梅边无与谈，赖有之子至。荒寒一点香，足以酬天地。天地亦无心，受之自人意。韬白任新和，风味要如此。  

过邺中  

逐鹿营营一梦惊，事随流水去无声。黄沙日傍荒台落，绿树人穿废苑行。遗恨分香怜晚节，胜游飞盖尚高情。我来不暇论兴废，一点西山入眼明。  

望楚  

客浦舟凝滞，凭高识楚乡。有愁关眺览，何地不凄凉？草木词人怨，江山霸主亡。悠然独搔首，暮霭一星光。  

井泉  

石井水溅溅，寒莎映碧藓。雨声添溜急，天影入波圆。晓汲连山寺，春耕润野田。杖藜三咽罢，毛发更萧然。  

岩桂  

凉飔振远村，寂寞度清芬。山路不知处，月窗时夜闻。孤根寒抱石，落子半飘云。袖手空延伫，无才可赋君。  

新湾  

苒苒寒生水面烟，吴歌唱罢月微偏。停桡又向湾前宿，一夜西风浪打船。  

汴堤  

参差歌吹动离舟，宫女张帆信浪流。转尽柳堤三百曲，夜桥灯火看扬州。  

天迥  

天迥孤帆隐约归，茫茫残照欲沉西。寒鸦散乱知多少，飞向江头一树栖。  

铜爵  

金碧销磨瓦面星，乱山依旧绕宫城。路人休唱台曲，台上而今春草生。  

中渡  

渡南渡北是长亭，沙上行人立马情。回首若无烟树隔，只应犹望见高城。  

江上  

江上潮来浪薄天，隔江寒树晚生烟。北风三日无人渡，寂寞沙头一簇船。  

双庙  

无复连云战鼓悲，英风凛凛在双祠。气吞骄虏方张日，恨满孤城欲破时。幽鸟自啼檐际树，夕阳空照路傍碑。平生不作脂韦意，倚棹哀吟两鬓丝！  

安仁道中  

汩汩复汩汩，著鞭鸡一号。老身缘底急，长路只徒劳。石乱春溪恶，山深晓月高。村沽得微醉，犹足张馀豪。  

酴醿  

颠风急雨退花晨，翠叶银苞照眼新。高架攀缘虽得地，长条盘屈总由人。横钗数朵开犹小，扑酒馀香韵绝伦。唯有金沙颜色好，年年相伴殿残春。  

海棠花  

幽姿淑态弄春晴，梅借风流柳借轻。剩种直教围野水，半开长是近清明。几经夜雨香犹在，染尽烟脂画不成。诗老无心为题拂，至今惆怅似含情。  

策杖  

策杖农家去，萧条绝四邻。空田依垅峻，断藁布窠匀。地薄惟供税，年丰尚苦贫。平生饱官粟，愧尔力耕人！  

叠嶂  

益遣归心快，愁霖喜乍晴。树阴迎马合，波影照人清。不见云山路，时闻樵斧声。暮云偏自急，相伴隔溪行。  

野步  

野步忘归远，春心不自休。管弦非老伴，风雨定花仇。柳暗深深路，溪寒小小楼。谢娘歌白纻，此意可忘忧。  

送原仲之荆南  

风急尘埃满汉关，送君行处路漫漫。不知争战几时定，常恐别离相见难。三径旧游松竹老，五湖新隐水云宽。交朋日觉知音少，绿绮从今莫浪弹。  

景阳钟二首  

景阳钟动晓寒清，度柳穿花隐隐声。三十六宫梳洗罢，却吹残烛待天明。  

一刀残月淡觚棱，遥望林梢晓色升。寂寞小帘风露冷，玉盆脂水已生冰。  

泊舟  

莽莽荒茨岸，回回乱石滩。雨寒收市早，风急泊舟难。宇县兵犹斗，乾坤网正宽。殷勤嘱龙剑，莫久卧波澜。  

次韵张守壶山诗  

松根系马望巑岏，乘兴攀跻不作难。日出渐看林雾散，潮来先觉海风寒。遥连钓石多红树，半出僧垣尽绿竿。不见双旌来视稼，忆君对酒岂能欢。  

莫田  

打麦蓬蓬响莫田，儿童拾穟笑争先。市头米价新来减，一醉瓷瓯五六钱。  

途中  

小市犹依海，横桥欲跨汀。雨馀榕径冷，春晚芋田青。薄宦低豪气，浮生惜壮龄。急流归亦好，忧患饱曾经。  

次张守韵二首  

促席山堂夜，寒灯吐碎金。酒分邻瓮美，栗爆地炉深。疏懒难堪事，纷华易坏心。自怜贪寸禄，双鬓老侵寻。  

瓦白霜封缟，波清月漾金。柝沉秋垒静，人语夜堂深。故国归何日，寒衾事满心。庭松怜手植，擢幹已弥寻。  

悼李奉  

选拔由亲卫，时危远出征。气骁尝忽敌，身殁始知名。故妾辞空帐，残兵隶别营。伤心豺虎窟，冒险尔何轻！  

次韵陈成季郡会  

疾雨狂风恨若何，芳晨坐觉等闲过。惜花意欲春常在，对酒年来饮不多。雅会欣闻珠履集，新词好付雪儿歌。风流阁老推前辈，喜客温颜似醉酡。  

出郊  

路转囊山北，扶舆忆旧过。乾坤征战久，游宦别离多。瘴树馀红叶，春江又绿波。平生豪横气，未老半消磨。  

偶书  

风急胡尘暗九州，岸巾长啸一登楼。故园却忆桐孙在，薄宦端为荔子留。湖海以南兵尚斗，犬戎不死祸难休。似闻推毂皆飞将，盍有清谈谢傅流！  

与原仲至交溪桥  

倦憩春桥午，回环翠碧重。乱溪流背海，新柳色欺松。厌市常思野，为官不及农。喜逢湖上客，谈话得从容。  

春望  

杳杳尽寒色，乘高望更迷。晓晴山气上，春涨野桥低。幽鸟啼无伴，闲花发欲齐。几多沉寂景，醉笔为提撕。  

北风  

雁起平沙晚角哀，北风回首恨难裁。淮山已隔胡尘断，汴水犹穿故苑来。紫色蝇声真倔强，翠华龙衮暂徘徊。庙堂此日无遗策，可是忧时独草莱！  

原仲温其彦藻彦符致明集敝庐  

清樽劝客且留连，乱后相从亦偶然。三径生涯乡社里，一秋心事菊花前。向来忧喜皆陈迹，老去光阴逐断弦。怀抱故人今有几，只因情话可忘年。  

宿云际偶题  

谷雨都无十日间，落红栖草已斑斑。晓烟未放屋头树，春涨欲浮天际山。翠盖萦风沉远坂，渔舟惊浪落前湾。锺声认得林边寺，岁岁篮舆独往还。  

客路  

客路经春雨，淹留未得归。径泥黄染屦，林雾白侵衣。直气何由吐，愁心只欲飞。东风如解事，吹梦落渔矶。  

哭吕倅原缺，据李本补，四库本作居仁  

瞑目荒山里，携家万里来。旅茔犹借地，儿哭不胜哀。裂甑妖难测，藏舟事可猜。大贤应有后，天道信悠哉！  

秋意  

又见庭梧一叶飞，物华心事两差池。百年未半老相逼，四序平分秋独悲。过岸山川云漠漠，残灯院落雨丝丝。客怀料理须杯酒，哭向穷途定自痴！  

屏迹  

屏迹山樊避世喧，晚风落日静柴门。寒泉绕竹通幽圃，小径穿田入别村。散策微吟霜叶脱，钩廉宴坐碧云翻。闲中兴味知何晚，绝口名途不更言。  

绝句二首  

目送孤鸿独倚楼，晚风吹泪更横流。蕉花落处蛮烟碧。六十三程是白州。  

竹绕茅檐水绕阶，东风渐欲放春回。丁宁红紫休争发，待取山南刺史来。  

寄蜀  

有客传归信，愁怀得暂宽。儿童占鹊喜，邻里借书看。离蜀秋方半，浮湘岁欲阑。柴门频洒扫，梦想见征鞍。  

野墅  

野墅惊秋晚，残年忽忽过。海潮通井浅，林日到窗多。酒尽邻翁饷，诗成稚子哦。人生行乐耳，轩冕奈余何！  

汴京纪事二十首  

帝城王气杂妖氛，胡虏何知屡易君。犹有太平遗老在，时时洒泪向南云。  

玉玺相传舜绍尧，壶春堂上独逍遥。唐虞盛事今寥落，尽卷清风入圣朝。  

圣君尝胆愤艰难，双跸无因日问安。汉节凋零胡地阔，北州何处是通汗。  

朝廷植党互相延，政事纷更属纪年。曾读上皇哀痛诏，责躬犹是禹汤贤。  

联翩漕舸入神州，梁主经营授宋休。一自胡儿来饮马，春波惟见断冰流。  

内苑珍林蔚绛霄，围城不复禁刍荛。舳胪岁岁衔清汴，才足都人几炬烧。  

空嗟覆鼎误前朝，骨朽人间骂未销。夜月池台王傅宅，春风杨柳太师桥。  

御路丹花映绿槐，曈曈日照五门开。吾皇欲与民同乐，不惜千金筑露台。  

神霄宫殿五云间，羽服黄冠缀晓班。诏许群臣亲受箓，《步虚》声里认龙颜。  

宫娃控马紫茸袍，笑撚金丸弹翠毛。凤辇北游今未返，蓬蓬艮嶽内中高。  

笃耨清香步障遮，并桃冠子玉簪斜。一时风物堪魂断，机女犹挑韵字纱。  

万炬银花锦绣围，景龙门外软红飞。凄凉但有云头月，曾照当时步辇归。  

云芝九幹麦双岐，盍有嘉生瑞圣时。玉殿称觞闻好语，时教张补撰宫词。  

桥上游人度镜光，五花殿裹奏笙簧。日曛未放龙舟泊，中使传宣趣郓王。  

天厩龙媒十万蹄，春池蹴踏浪花飞。路人争看萧衙内，月下亲调御马归。  

盘石曾闻受国封，承恩不与幸臣同。时危运作高城炮，犹解捐躯立战功。  

梁园歌舞足风流，美酒如刀解断【短。】愁，忆得少年多乐事，夜深灯火上樊楼。  

仓黄禁陌夜飞戈，南去人稀北去多。自古胡沙埋皓齿，不堪重唱蓬【上声。】蓬歌。  

河汉如云扫泬寥，登东寒铁响清宵。竹窝惊破高人梦，门外骎骎万马朝。  

辇毂繁华事可伤，师师垂老过湖湘。缕衣檀板无颜色，一曲当时动帝王。  

题将军岩  

昔年栖险人何在，彷佛楼台杳霭间。事去长空飞鸟没，时清宴坐一僧闲。霜秋石壁黄金树，月夜云涛碧玉湾。杖策时来访奇绝，渔樵幽兴自相关。  

访原仲山居  

寂寂临湖屋，湖风为掩门。鸟声幽谷树，山影夕阳村。好事长留客，虽贫亦置樽。平生枯淡意，去此欲谁论。  

有怀十首  

满空寒雨杂飞烟，湖上先生拥褐眠。借问茅斋容客否，夜灯相伴读韦编。【胡原仲。】  

结茅同隐水云间，何日柴车不往还！忆得松林长啸罢，归时明月遍秋山。【刘温其。】  

山空坠石咽寒溪，雨湿浮云晚更低。不见萧屯刘处士，年年清梦绕瓜畦。【刘致中。】  

当年册府仰才华，一跌青云万里赊。白首却来莲社里，幅巾缁褐诵《楞伽》。【郑向明。】  

风惊枯苇白花浮，欲下横桥晚更留。惆怅不逢吴季子，一溪寒水带烟流。【吴公路。】  

青钱学士妙文章，便合含毫侍帝傍。寂寂闽山馀旧隐，忆君时到读书堂。【张巨山。】  

松底柴门尽日关，主人西去几时还？长馋委地黄精老，时有寒猿啸砚山。【傅茂元。】  

马蹴浮埃去路长，相逢端欲问行藏。未饶赤壁风流在，且向何家醉碧香。【周元仲。】  

翁侯满腹是精神。三谒金门计未成。却跨蹇驴游霅上，秋风雄剑匣中鸣。【翁德功。】  

曾访高人上翠峰，至今清兴逐松风。篮舆梦想行山处，白葛花开细雨中。【密庵。】  

送六四叔之茶陵  

底用怱怱便据鞍，离觞纵满不能欢。潇湘万里客愁远，鶗鴂一声春事阑。此去宦游当益显，时来功业自非难。似闻幕府资奇画，好借雄风弄羽翰。  

同詹明诚傅茂元游晞真馆有诗因次其韵  

橘柚垂红古观秋，归途邂逅得寻幽。晴沙散策随山远，夜月回船信水流。胜处无诗端可恨，它时有酒更来游。相陪二妙平生友，老矣襟期共一丘。  

邃老寄龙涎香二首  

瘴海骊龙供素沫，蛮村花露挹清滋。微参鼻观犹疑似，全在炉烟未发时。  

知有名香出海隅，幽人得得寄吾庐。明窗小爇跏趺坐，更觉胸怀一事无。  

次韵温其元日诗  

晓来飞雨挟风颠，洗出韶容换故年。花动一红明屋角，山寒乱碧到樽前。病如夜鹤孤还警，老似春蚕饱即眠。赖有故人开寂寞，锦囊诗句许时传。  

次韵熊叔雅七言  

只今漂荡贾长沙，来往三山蹑绛霞。马上新诗犹忆友，枕边幽梦不离家。风惊枯苇连汀雨，霜着寒枫满树花。却记梁园都识面，干戈岂料落天涯。  

谢刘致中瓜  

万言不直一杯水，才似谪仙良可嗟。顾我小诗偏发市，年年博得萧屯瓜。  

分茶公美子应预为白晒之约  

梦里壶山寻二妙，不因荔子鬓丝华。聊分茗碗应年例，故有筠笼来海涯。鲜苞尚想妃子笑，槁面何取西施羓。老馋惟作耐久计，一瞬红紫真空花。  

致中招原仲游武夷  

病暑冠裳与体忘，一廛幽僻得深藏。微风时度涧光活，残日忽无山气凉。但想子綦方隐几，终惭南郭谩连墙。何时九曲寻幽事，船尾应须著漫郎。  

同才仲入山有怀奇仲  

客至那容懒，牵筇入翠萝。山光知雨过，野色见秋多。妙语时相夺，微吟只自哦。吹埙来独晚，此日恨如何！  

次六四叔青字韵  

写出吴中胜，平生历历经。路窥烟渚静，山入柁楼青。老气何由逸，奔晖不肯停。北潭摇梦否，绿面照轩棂。  

时中良弼茂元慎仪集水阁  

水色兼山影，漂摇小阁西。风来幽啭活，雨过万红低。炯炯杯中趣，喧喧枕里迷。新年一声笑，四友在潭溪。  

寄张子平  

老矣张平子，飘零客此州。清樽如有伴，白发不知愁。雨燕捎帘入，风花拥槛浮。梦中家在否？归兴莫悠悠。  

晚饮  

招提聊驻屐，却去白云堆。老眼看山倦，馀怀向酒开。晚凉微雨送，秋意一蝉催。醉里挥犀妙，方知有逸才。  

次韵长汀壁间韵  

窜鼠惊残梦，萧萧老屋虚。风声传远濑，寒意入秋蔬。客路漂摇入，归身憔悴馀。西窗满残照，仿佛似吾庐。  

### 屏山集补钞  

刘子翚  
开善寺  

寒声萧萧霜叶秋，石路硗确穿林幽。云横远岫若平断，风约小溪如倒流。偶经名蓝亦终日，喜有胜士同兹游。移床果茗咄嗟办，杖履欲归仍更留。  

悠然堂  

吾庐犹未完，作意创此堂。悠然见南山，高风邈相望。宾至聊共娱，无宾自徜徉。  

游龙潭  

四客同笑言，一僧陪杖屦。倘徉山水窟，适意忘晨暮。疏钟岩北寺，细竹溪南路。中流石参错，不碍潺湲注。泓澄小龙潭，润气金碧聚。时惊木叶坠，俯见鱼鳞度。斯游非预期，偶尔造佳处。幼舆丘壑情，陶令琴觞趣。淹留慰所愿，惟以宾友故。夕阳淡寒山，迟回不能去。  

春寒偶书  

浮云匿晨晖，雨雹惊春昼。天公号令乖，阴晴变何骤。小径践芳泥，通渠走寒溜。风颠万木偃，气凛孤闱透。鹓鸾护巢翔，奈此群雏幼。拥炉乌薪然，双手慵出袖。褰帏望空明，屋角见遥岫。良朋不可招，块处惭孤陋。青青桃叶长，奕奕兰花香。长吟曷咨嗟，佳辰去难又。  

入白水访刘致中昆仲  

夜雨歇清晓，山椒云气昏。驾言聊出游，窈窕穷川原。侧帽避横筱，扬祛障晴暾。春泉散石壁，细草罗丘园。陟峻已逾岭，窥深更缘源。乔松傍涧折，垂柯激潺湲。过籁寒惨惨，惊林白翻翻。造幽景寥阒，胜绝难具论。仆夫知余乐，踟蹰为停轩。惜无徙倚地，时来此开樽。暮投鹅峰宿，青灯耿柴门。相从二三子，交情久弥敦。谈玄测彖象，揽佩纫兰荪。愿言固所怀，丘壑吾道尊。  

怀致中  

梦觉残夜永，山寒气逾清。林幽万籁息，月出虚堂明。披衣坐复起，怀人思空盈。经时不对面，素榻浮埃生。遥知念盍簪，临风亦关情。褰帏望歧路，慨然欲宵征。无人导我先，何因识门庭。仰凭鸿雁飞，书词写深诚。词多意莫宣，益遣幽恨并。  

双树  

猗猗映门树，团团若双盖。微风薄层霄，彷佛递清籁。逍遥步其下，秀色吾所爱。秋来霜叶红，飘落不相待。  

次韵张守秋怀  

杖藜乘兴出，佳处每关情。白石溪流浅，黄花篱落清。林烟经雨薄，野日傍山明。赖有杯中物，愁怀得暂平。  

道中  

微风收宿霭，细路绕平皋。石乱春溪急，山寒晓月高。鸟声时出树，花气欲侵袍。行役兼清赏，驱驰未觉劳。  

致明携酒来云际  

有客携家酿，敲门访病翁。一春寒食过，幽寺晚晴中。嫩竹扶檐绿，残花盖地红。牢愁赖君破，归意莫匆匆。  

过致思新斋  

酷爱鹅溪水，潺潺傍马流。落梅寒崦静，啼鸟暮村幽。我病今朝已，君家有酒不。新斋最奇绝，差得少淹留。  

次韵蔡学士梅诗  

梅梢破白香清切，清雨含春不成雪。瑶池彷佛万妃游，缟裙练帨何鲜洁。凌晨灿烂忽惊眼，客中又过嘉平月。年年见梅非昔地，海角寻芳更愁绝。多情欲伴晓云飞，有恨只教啼鸟说。兵厨况是酒如渑，东阁喜听谈吐屑。飘零使我欢意尽，山诚暮角声呜咽。庭边一树春最晚，照影遥怜水方折。暂忙不到今几时，南北枝头开又歇。新辞婉媚发春妍，未害广平心似铁。  

荔子歌  

炎精孕秀多灵植。荔子佳名闻自昔。绛囊剖雪出雕盘，寻常百果无颜色。闽天六月雨初晴，星火荧煌曜川泽。欻如彩凤戏翱翔，烂若彤云堆翕爀。我闻二和全盛时，贡输不减开元日。绣衣中使动輶车，黄纸封林遍阡陌。浮航走辙空四郡，妙品人间无复得。似闻供御只纤毫，往往尽入公侯宅。骊山废苑孤兔静，艮嶽新宫鼙鼓急。繁华今古共凄凉，绕树行吟悲野客。  

法石见李汉老参政  

我识今朝李翰林，十年隔绝飞寸心。素书每逢双鲤得，云路欲倚长梯寻。翰林昔参建炎政，想见中兴人物盛。方圆龃龉不足论，角巾雅有江湖兴。玉堂草诏褫凶魄，丹陛陈谟发天听。介圭便合趣公还，只今密勿才稀并。自怜随牒东南奔，假道因得登龙门。怪余髯面益老矣，一笑问劳情弥敦。僧坊萧萧远闤阓，岂料飘零获清对。牛行尚忆王相宅，曩日交游几人在。浊酒青灯梦寐间，九州四海烟尘内。区区王事今有程，暂见复别难为情。长亭唤马一凄断，璧月晓堕桐花城。  

梦仙谣并引  

刘致明梦与七客游仙，胡原仲与焉，其事甚异。致明清修纯实，非夸诞人也，因为作谣以记之。他时二人凌太虚。诵此谣，当怀所谓病翁者耶。  

鹅子峰前波色清，刘郎看山无俗情。癯儒自昔有仙骨，夜梦体飞如叶轻。云中不识朝天路，双童导我凌空去。侧身度岩隈，盘盘复回回。翛然意往形不碍，石窟藓窦俄天开。乘槎夜泛牛女渡，鞭鸾晓入金银台。花深不逢人，时闻佩环声。仙翁睡起方结袜，见客坦易无崖垠。击蒙冀垂矜，叩妙获一言。驻红却白非难事，贪生虑死真愚计。当时同游七姓俱，但记古月成胡字。尘缘未断不得留，海风吹过蓬瀛洲。觉来窗户冥曚晓，玉镜晶晶堕松杪。  

夜过王勉仲家宿酒数行为作此歌  

遥林带雪迷村畔，伶俜一马行无伴。故人家住丁坂头，停骖邂逅成清款。犯寒知我犹空腹，地炉然薪架红玉。花瓷汤酒欲生香，竹外庖厨闻剁肉。夫君不有中馈贤，咄嗟办此何神速。酒酣意气悲荆棘，尚忆朱甍旧时宅。豺狼得志竟何成，至今人骨如霜白。乱离少有阖门在，漂荡俄惊五年隔。数亩荒田已失耕，一间茅屋仍留客。客情主意欢难尽，短腊穷冬春欲近。明朝分手更愁人，且覆清觞莫留胜。  

次韵原仲幽居  

贵贱营营各有求，柴门昼掩静幽幽。读书无效空千卷，学稼虽勤少一丘。感慨旧馀王粲赋，栖迟今倦长卿游。幔亭莫失春风约，我亦身如不系舟。  

山寺见牡丹  

倦游曾向洛阳城，几见芳菲照眼新。载酒屡穿卿相圃，傍花时值绮罗人。十年客路惊华发，回首中原隔战尘。今日寻芳意萧索，山房数朵弄残春。  

会蔡子思张叔献二教授  

胶庠夙昔记追随，物变时移万事非。晓阙风烟胡骑满，夜窗灯火故人稀。中郎秉德无瑕颣，平子谈经有旨归。独我衰迟愧朋友，蹉跎已觉壮心违。  

翁仁山受恩归以诗相访因次其韵  

寒阶响叶终日静，剥啄欣闻人叩关。一听清言风洒座，几回幽梦月沉山。遗珠未许留沧海，老骥终闻在六闲。献策明光岂无用，人心久矣厌多艰。  

防江行  

朝来杀气秋，千里无立草。翩翩黑帜飞，结垒天长道。猎罢楚天寒，黄云淡如扫。  

汉家飞将雄，夜战芜城北。双刀斫尽刓，月暗穿围出。低头拔胡箭，却向胡军射。  

寒烽隔水明，虏意犹叵测。君王自临戎，万骑随清跸。士气薄层霄，欃枪夜无色。  

凉阴轩  

北窗何所见？疏竹杂遥岑。凉飙思有无，虚檐动萧森。此兴何由尽，移床入翠阴。  

次韵六叔村居即事  

饭了呼童叠石门，雨馀幽事不胜繁。花残不用深惆怅，梧竹新阴又满园。  

田家  

长空淡淡如云扫，暮过田家风物好。耕黎倚户寂无人，饥牛卧啮墙根草。  

赠宗周宾  

我车南，君车北，相逢总是天涯客。拥炉谈笑一灯残，出门风雨千山隔。  

寒涧  

林间幽鸟啄枯槎，落尽寒潮一涧沙。独木桥西游子宿，酒旗斜日两三家。  

秋望  

辉辉江日已沉西，隐约馀红泛渺瀰。却上松冈望秋色，偶逢僧话立多时。  

得冲佑命  

几年归梦水云间，猿鹤重寻已厚颜。惭愧君恩犹窃禄，官衔新带武夷山。  

燕子  

燕子营巢得所依，衔泥辛苦傍人飞。秋风一夜惊桐叶，不恋雕梁万里归。  

得天台命  

暖风环佩满芳洲，贝阙珠宫忆旧游。此日刘郎心似水，桃花空绕暮溪流。  

游密庵  

病身偏与静相宜，著意悠悠定自痴。兀坐南窗了无语，篆花萦处一星移。  

绝句送巨山  

二年寄迹闽山寺，一笑翻然向浙江。明月不知君已去，夜深还照读书窗。  

约致明入开善不至  

偶临沙岸立多时，淡淡烟村日向低。幽事挽人归不得，一枝梅影浸澄溪。  

夜凉  

茅舍萧萧暑雨馀，夜凉清若在冰壶。一窗月上杉篁影，便是人间水墨图。  

次韵朱乔年送山老住三峰  

平生耳里三峰寺，况识峰头旧主人。借我一筇扶病去，月林松吹度纶巾。  

寄题黄应亨东明斋  

青藜不复来人世，好学如君自少双。赖有义和鞭日毂，晓红常照读书窗。  

## 山民诗钞  

真山民  
幽居杂兴  

松桂小菟裘，山扉幽更幽。蜂王衙早晚，燕子社春秋。鬓秃难遮老，心宽不贮愁。年来把锄手，无复揖公侯。  

新春  

馀冻雪初乾，初晴日骤暄。人心新岁月，春意旧乾坤。烟碧柳出色，烧青草返魂。东风无厚薄，随例到衡门。  

光霁阁晚望  

一阁纳万象，危阑俯渺茫。白沙难认月，黄叶易为霜。宿鸟投烟屿，归樵趁野航。孤吟谁是伴，渔笛起沧浪。  

兴福寺  

为厌市喧杂，携诗来此吟。鸟声山路静，花影寺门深。楼阁庄严界，池塘清净心。松风亦好事，送客出前林。  

夏晚江行  

行尽山头路，江空带夕晖。风蝉声不定，水鸟影同飞。萧散乌藤杖，轻鬖白苎衣。试呼垂钓者，分我半苔矶。  

修真院访崔道士  

竹扉苍藓墙，林下小丹房。风定香烟直，月斜帘影长。瀹茶泉味别，点易露痕香。安得栖尘外，求师却老方。  

春游和胡叔芳韵  

春光泼眼明，占胜得新亭。棠醉风扶起，柳眠莺唤醒。非无杯泛绿，安得鬓皆青。且事日为乐，歌声莫暂停。  

山亭避暑  

怕碍清风入，叮咛莫下帘。地皆宜避暑，人自要趋炎。竹色水千顷，松声风四檐。此中有幽致，多取未伤廉。  

三山旅夜  

独坐本无况，凄凉更旅中。槛低檐碍月，窗破纸吟风。邻馆笛三弄，谯楼鼓二通。半觞聊自適，新荔擘轻红。  

枕上偶成  

长夜更难晓，天寒吟思清。梦魂山馆枕，灯影雪窗檠。守拙疏生理，安贫识世情。凄风响檐竹，岂是不平声。  

泊白沙渡  

日暮片帆落，渡头生暝烟。与鸥分渚泊，邀月共船眠。灯影渔舟外，湍声客枕边。离怀正无奈，况复听啼鹃。  

夜话无上人房  

蒲团一榻上，坐到夜将分。窗月灯昏见，岩前雨歇闻。茶瓯胜饮酒，禅语当论文。只恐红尘迹，涴师松下云。  

独坐  

寒斋淡无味，孤坐思悠悠。时事三缄口，年光一转头。有书遮老眼，无药疗闲愁。假使丹心在，衰迟也合休。  

春日  

韶光今几许，我欲问流莺。花影扫不去，草根锄又生。心安诸妄息，身老万缘轻。正是春风好，幽兰不肯争。  

晓行山间  

出门谁是伴，只约瘦藤行。一二里山径，两三声晓莺。乱峰相出没，初日乍阴晴。僧舍在何许，隔林钟磬清。  

山间次季芳宿韵  

好山多在眼，尘事少关心。风竹有声画，石泉无操琴。许猿分野果，留鹤守云林。不是闲边客，谁来此地吟。  

春感  

春光元自好，我却为春愁。但见柳青眼，不知人白头。一身浮似寄，百岁去如流。赖有芳樽在，花前日醉游。  

春晓园中  

绿阴留我立，清晓小阑东。林外一鸠雨，柳边双燕风。吟怀愁渺渺，春事去匆匆。莫恨芳菲尽，葵榴花又红。  

溪行  

春暖溪西路，行吟又几回。水清明白鹭，花落失青苔。云过日吞吐，树摇风往来。渔歌听未了，欲去又徘徊。  

渡江之越宿萧山县  

昨夜大江舟，今宵小驿楼。只身千里客，孤枕一灯秋。市酒难成醉，乡书莫寄愁。胸中无《史记》，浪作会稽游。  

宿宝胜寺  

苦吟吟未了，只向两廊行。月去塔无影，风来铎有声。禅心随水净，佛眼共灯明。安得云边住，与僧分此情。  

闲居  

虚明两竹窗，济楚一书房。风动鸟移树，花香蝶过墙。身安知病少，昼静觉春长。未必全无事，终焉也胜忙。  

兵后寓舍送春  

触景多怀旧，凭栏易怆神。飞花游荡子，古木老成人。世换山如醉，田荒草自新。乡关渺何处，回首暗风尘。  

兵后刘秀宽见过  

冉冉岁万暮，闲居安所之。途穷身是累，痛定语犹悲。衰鬓数茎雪，空囊一卷书。儒衣例如此，惜也不逢时。  

清明  

清明今日是，原上一经过。新葬冢无数，未来人更多。此生曾悟否，不乐复如何。莫待浇坟土，樽前且醉歌。  

临江晓行  

茅舍乱鸡声，疏林淡见星。霜轻留草绿，雾暗失山青。踪迹去来燕，交游聚散萍。浮生原是客，不必恨飘零。  

舟中峡口  

乱山如碧玉，处处见鹃花。水涨傍分港，舟行倒走沙。宿依沽酒市，饭过钓鱼家。喜脱风波险，推篷数暝鸦。  

次韵章剑溪山居  

想无书赴陇，林鹤莫惊猜。曳杖云同出，开帘山自来。池堪供洗砚，篱不碍观梅。静倚长松立，藤花点翠苔。  

夏日  

虚窗暑亦凉，境静昼偏长。树色烟明灭，蝉声风抑扬。家贫书是业，身老睡为乡。赤日黄埃客，纷纷为底忙。  

宋道士同游白云关  

扶携方外友，来入白云关。八九峰如画，两三人倚栏。棋声敲竹外，帘影落花间。一曲瑶琴罢，翠阴生昼寒。  

妙因寺次施敬所韵  

松萝一径阴，踏破白云深。约客分茶供，逢僧倚竹吟。鼠留香篆迹，禽和阁铃音。话久不知晚，新萤照出林。  

晚春  

有恨青春老，无营白昼长。叶新林换绿，花落地生香。雨意一番足，人家百事忙。为儒竟成误，悔不早农桑。  

冬雪  

雪冻飞禽少，林深落叶多。寒塘倒山影，空谷答樵歌。不有梅花在，其如诗思何。霜风吹落帽，应叹鬓丝皤。  

新凉  

烟火林幽处，田园秋暮时。深村人到少，闰月稻黄迟。旋决渠分水，新编竹补篱。地炉煨芋栗，莫遣贵人知。  

江楼秋夕  

楼高古城绕，无奈漏声催。幽梦风吹断，新吟月送来。江长渔唱远，云冷雁声哀。明日重阳酒，黄花菊未开。  

初夏访刘道士  

白云随杖屡，伴我到山房。暑薄疑天别，林深见路长。术芝皆道味，花竹亦诗香。更待荷花后，来分半榻凉。  

春行  

东风物物新，花外步清晨。蕉叶卷舒雨，鸠声问答春。园林三月景，诗酒百年身。试数交游侣，如今有几人  

孤标上人留宿  

山僧留我宿，我亦似山僧。香茗半瓯雪，寒齑一箸冰。廊风响黄叶，壁雨暗青灯。参透诗三昧，何须契一乘。  

李修伯山居  

寒灯几拨尽，借问夜何其。旧梦青灯在，新愁白发知。昔为三绕鹊，今作五藏龟。多谢梅梢月，留人得睡迟。  

道逢过军投宿山寺  

穷途欲焉往，薄暮此相投。蟋蟀数声雨，芭蕉一寺秋。乡关来枕畔，时事上眉头。长叹为僧好，今逢更说愁。  

兰溪舟中  

一舸下中流，西风两岸秋。橹声摇客梦，帆影挂离愁。落日鱼虾市，长烟芦荻洲。篙人夜相语，明发又严州。  

春晓雨  

破晓檐花未放乾，披衣和梦倚阑干。酿成苔晕地犹湿，老尽莺声风正寒。无客醉敲金镫响，有人睡怯翠衾单。牡丹一夜成消瘦，下却珠帘不忍看。  

西湖图  

两袖春风一杖藜，等闲踏破柳桥西。云开阔远嶂碧千叠，雨过落花红半溪。青旆有情邀我醉，黄莺无恨为谁啼。东城正在桃林外，多少游人逐马蹄。  

游凤栖寺  

十载重游古凤栖，连宫新绕绿杨堤。欲谈世事佛无语，不管客愁禽自啼。苔滑空廊妨散步，尘昏老壁失留题。僧家田地邻家种，菜甲春风绿满畦。  

渔浦晚秋旅怀  

西风吹梦越中游，剪剪轻寒入短裘。雁字不将乡信写，蛩声空和旅吟愁。邮亭冷雨孤灯夜，渔市斜旸一笛秋。是处山川即吾土，仲宣何用怯登楼。  

泊舟严滩  

天色微茫入瞑钟，严陵滩上系孤篷。水禽与我共明月，庐叶同谁吟晚风。隔浦人家渔火外，满江愁思笛声中。云开休望飞鸿影，身即天涯一断鸿。  

连城春夜留别张建溪  

飞絮游丝客子心，连城那忍遽分襟。青灯应见诗情苦，浊酒不如交味深。一榻暖风栖竹屋，半阑淡月立花阴。离怀今夜先收拾，尽付明朝马上吟。  

夜坐  

匹马平生汗漫游，如今寂寞老林恤。小窗半夜青灯雨，幽树一庭黄叶秋。懒看世情宁睡去，怕伤时事莫吟休。寒蛩可是知人意，未到莎根只说愁。  

初冬  

林叶新经数夜霜，地炉独拥一山房。尘书邀我共高阁，浊酒劝人归醉乡。费省家贫还似富，身闲日短亦如长。梅花苦欲催吟兴，又破梢头半点香。  

东粤庙  

颓阑斜照网蛛丝，陈迹凄凉万古悲。柘水尚鸣亡国怨，山松曾见受封时。碑因苔蚀无完字，城为田侵失旧基。当日东瓯知几战，如今赢得一荒祠。  

岁暮  

颜不常朱鬓易斑，流光难驻两跳丸。一年又是等闲过，百岁只消如此看。把酒何曾长在手，种桃能得几凭栏。痴人醉梦不知醒，日夜双眉抵死攒。  

三峰寺  

寂寞烟林噪乱鸦，青鞋步入野僧家。云深不碍钟声出，日转还移塔影斜。廊下蜗黏沿砌藓，佛前蜂恋插瓶花。竹床纸帐清如水，一枕松风听煮茶。  

江头春日  

风暖旗亭煮酒香，醉醒始悟是他乡。驾言行迈路千里，岂不怀归天一方。春事渐消莺语老，离愁偏胜柳丝长。无聊莫向城南宿，淡月梨花正断肠。  

次韵潘恕堂见寄  

抱瓮区区老汉阴，空斋拥鼻日长吟。青山隔截市朝面，白发消磨豪杰心。书既无成休学剑，贵无可买耻言金。情知不入鸳鸾侣，赖有鸥盟尚可寻。  

初夏  

一叶薰风带暑回，雨添浓翠与庭槐。不随春去莺犹在，好竞时妆榴又开。剪尺旋裁新白苎，杯盘聊荐旧青梅。箧中敝扇投间久，依旧团团入手来。  

夜饮赵园次徐君实韵  

银台绛蜡泪成堆，四面轩窗尽放开。花影忽生知月到，竹梢微响觉风来。豪挥彩笔诗千首，醉倚红妆酒百杯。游玩未阑归未得，高城漏箭几相催。  

幽栖  

鹤护松扉久不开，蒲团端坐思悠哉。故交只向梦中见，闲事不经心上来。双屐蹑云春采药，一筇挂月夜观梅。东风似见山童懒，自与幽人扫径苔。  

圣果院访忠上人不值  

管领东风入杖藜，落梅香里已招提。苔痕一径白云湿，花影半窗红日低。欲见高僧聊尔耳，便乘馀兴去来兮。葛藤有话无人共，付与隔林幽鸟啼。  

山行  

林梢初日弄阴晴，露浥溪花笑欲迎。涧暗只闻泉滴沥，山青剩见鹭分明。远峰忽转还如绕，险径徐行亦似平。莫谓诗成无与和，风篁也解作吟声。  

秋夜次叶一山韵  

自笑秋来似转蓬，偶然飞落过山中。一灯幽馆菊花雨，孤枕小楼梧叶风。涉世悠悠旋磨蚁，怀人杳杳寄书鸿。浮生何预光阴事，抵死相催作老翁。  

杜鹃花得红字  

愁锁巴云往事空，只将遗恨寄芳丛。归心千古终难白，啼血万山都是红。枝带翠烟深夜月，魂飞锦水旧东风。至今染出怀乡恨，长挂行人望眼中。  

永嘉秋夕  

风战枯桐敲纸窗，拥裘无寐夜偏长。樵楼三鼓夜将午，云雁数声天正霜。寓世此身惊逆旅，宽怀何处不吾乡。江头风景日堪醉，酒美蟹肥橙橘香。  

客中遇乡友季芳远归省亲  

河梁邂逅话襟期，猎猎西风透夹衣。酒脸未随红叶醉，乡心先逐白云飞。客中送客难为别，山上安山胡不归。借使家书君可寄，此间无复问庭帏。  

山人家  

片云隔断嶂西峰，三两山花屋角红。几亩桑麻春社后，数家鸡犬夕阳中。拾薪涧底青裙妇，倚杖檐间白发翁。我亦愿来同隐者，种桃早晚趁东风。  

朱溪涧  

路转峰回又一村，天寒大半掩柴门。云融山脊岚生翠，水嚼沙洲树出根。任拥重裘风亦冷，未投荒店月先昏。今宵只傍梅花宿，赢得清氛入梦魂。  

闲中  

敢咎章缝解误人，甘于闲处着闲身。腹中书在温仍熟，梦里诗成记不真。引鹤徐行三径晓，约梅同醉一壶春。今朝有喜谁知得，新换衔头号散民。  

冬暮小斋  

布袜青鞋敝絮袍，松扉柴几小衡茅。云酣才酿腊三月，梅吐又横春一梢。炭为骤寒偏索价，酒因不饮懒论交。穷年兀兀从人笑，未用多方作解嘲。  

宿南峰寺  

惮房花木锁深幽，借与诗人信宿留。幡影分来半廊月，磬声敲破一林秋。僧偏好事能青眼，佛本无心亦白头。试问青松峰外鹤，闲边曾见几人游。  

春晓山行  

风扫连阴出快晴，瘦筇伴我出山扃。路从初日红边过，人在野花香里行。古水殊无趋世态，幽禽懒作弄春声。棕鞋踏遍山南北，只与白云相送迎。  

幽兴  

不赋千钟赋一箪，天公有意养痴顽。书犹能看未曾老，诗亦莫吟方是闲。宽着庭除贪贮月，少栽竹树要观山。空阶两日无行迹，又上苔花几点斑。  

梅仙山梅福炼丹地  

西都不知寿，安用独长年。纵有丹炉在，难吹汉火燃。  

吉水夜泊  

入夜始维舟，黄芦古渡头。眠鸥知让客，飞过蓼花洲。  

草  

草枯根不死，春到又敷荣。独有愁根在，非春亦自生。  

杨妃  

三郎掩面马嵬坡，生死恩深可奈何。瘗土驿傍何足恨，潼关战处骨埋多。  

年少游春  

锦袍朱带玉花骢，着意追欢紫陌东。只道春风属杨柳，不知杨柳有秋风。  

三月晦日  

九十风光能有几，东风遽作远行人。樽前莫惜今朝醉，明日莺声不是春。  

晚步  

未暝先啼草际蛩，石桥暗度晚花风。归鸦不带残阳老，留得林梢一抹红。  

春闺词  

愁锁眉尖未肯消，何心更待两蛾娇。一春螺黛浑无用，付与东风染柳条。  

山间秋夜  

夜色秋光共一阑，饱收风露入脾肝。虚檐立尽梧桐影，络纬数声山月寒。  

新年  

妆点春光到眼边，冻消残雪暖生烟。杏桃催换新颜色，惟有寒梅老一年。  

九日  

懒把黄花插满头，正缘老大见花羞。年来颇恨儒冠误，好倩西风吹去休。  

醉馀再赋  

堪叹诗翁酒兴豪，醉馀犹复一登高。西风抵死相摇撼，争奈儒冠裹得牢。  

## 山谷诗钞  

黄庭坚  
柳闳展如苏子瞻甥也其才德甚美有意于学故以桃李不言下自成蹊八字作诗赠之  

柳君文甚武，（一作“武甚”。）睥视万人豪。（“睥视”，一作“睨睨”。）老气鼓不作，卷旗解弓刀。上为朝阳桐，下为涧溪毛。囊中有美实，期子种蟠桃。  

浮阳愧嘉鱼，道傍多苦李。古来贤达人，不争咸阳市。吾子富春秋，日月东趋（一作“逝”。）水。潜圣有玉音，闻道而已矣。  

霜威能折绵，风力犹冰酒。勤子来访道，枵然我何有？寝兴与时俱，由我屈伸肘。饭羹自知味，如此是道不。  

任世万钧重，载言以为轩。空文误来世，圣达欲无言。咸池浴日月，深宅养灵根。胸中浩然气，一家同化元。  

陆沈百世师，寄食鲁柳下。我今见诸孙，风味窥大雅。大雅久不作，图王勿成霸。伟哉居移气，兰鲍在所化。  

圣学鲁东家，恭惟同出自。乘流去本远，遂有作书肆。日中驾肩来，薄晚常掉臂。徒嚣终无赢，归矣求己事。  

清润玉泉冰，高明秋景晴。妙年勤翰墨，银钩烂纵横。蓝田生美璞，未琢价连城。思为万乘器，柱下贵晚成。  

八方去求道，渺渺困多蹊。归来坐虚室，夕阳在吾西。君今秣高马，夙驾先鸣鸡。慎勿取我语，亲行乃不迷。  

奉和文潜赠无咎篇末多见及以既见君子云胡不喜为韵  

龟以灵故焦，雉以文故翳。本心如日月，利欲食之既。后生玩华藻，照影终没世。安得八弦罝，以道猎众智。  

谈经用燕说，束弃诸儒传。滥觞虽有罪，末派弥九县。张侯真理窟，坚壁勿与战。难以口舌争，水清石自见。  

野性友麋鹿，君非我同群。文明近日月，我亦不如君。十载长相望，逝川水沄沄。何当谈绝倒，茗碗对炉薰。  

北寺锁斋房，陈钥时一启。晁张跫然来，连璧照书几。庭柏郁葱葱，红榴罅多子。时蒙吐佳句，幽处万籁起。  

先皇元丰未，极厌士浅闻。只今举秀孝，天未丧斯文。晁张班马首，崔蔡不足云。当令横笔阵，一战静楚氛。  

张侯窘炊玉，僦屋得空墟。但见索酒郎，不见酒家胡。虽肥如瓠壶，胸中殊不粗。何用知如此，文采似于菟。  

荆公六艺学，妙处端不朽。诸生用其短，颇复凿户牖。譬如学捧心，初不悟己丑。玉石恐俱焚，公为区别不。  

吾友陈师道，抱独门扫轨。晁张作荐书，射雉用一矢。吾闻举逸民，故得天下喜。两公阵堂堂，此士可摩垒。  

子瞻诗句妙一世乃云效庭坚体盖退之戏效孟郊樊宗师之比以文滑稽耳恐后生不解故次韵道之  

我诗如曹郐，浅陋不成邦。公如大国楚，吞五湖三江。赤壁风月笛，玉堂云雾窗。句法提一律，坚城受我降。枯松倒涧壑，波涛所舂撞。万牛挽不前，公乃独力扛。诸人方嗤点，渠非晁张双。但怀相识察，床下拜老庞。小儿未可知，客或许敦庞。诚堪婿阿巽，买红缠酒缸。  

留王郎（纯亮世弼。）  

河外吹沙尘，江南水无津。骨肉常万里，寄声何由频。我随简书来，顾影将一身。留我左右手，奉承白头（“白头”，一作“白发”）亲。小邦王事略，虫鸟声无人。王甥解鞍马，语语鸡唤晨。母慈家人肥，女惠男垂绅。有田为酒事，豚韭及秋春。生涯得如此，旧学更光新。索去何草草，少留慰艰勤。百年才一炊，六籍经几秦。要知胸中有，不与迹同陈。郢人怀妙质，聊欲运吾斤。  

赣上食莲有感  

莲实大如指，分甘念母慈。共房头<角戢>々，更深兄弟思。实中有幺荷，拳如小儿手。令我忆众雏，迎门索梨枣。莲心政自苦，食苦何能甘。甘餐恐腊毒，素食则怀惭。莲生淤泥中，不与泥同调。食莲谁不甘，知味良独少。吾家双井塘，十里秋风香。安得同裘子，归制芙蓉裳。  

次韵张仲谋过酺池寺斋询。  

十年醉锦幄，酴醿照金沙。欹眠春风底，不去留君家。是时应门儿，紫兰茁其牙。只今将弟妹，嬉戏牵羊车。忽书满窗纸，整整复斜斜。平生悲欢事，头绪如乱麻。苟禄无补报，几成来食嗟。喜君崇名节，青云似可涯。我梦江湖去，钓船刺芦花。江滨开园宅，畦蔗莳梨柤。梦惊如昨日，炊玉困京华。公来或藜羹，爱我不疵瑕。深念烦乡里，忍穷禁贷赊。夜谈帘幕冷，霜月动金蛇。即是桃李月，春虫语交加。我亦无酒饮，一室可盘娲。要公共文字，朱墨勘舛差。非复少年日，声名取嫮姱。诸阮有二妙，能诗定自嘉。何时来煮饼，蟹眼试官茶。  

次韵子瞻送顾子敦河北  

儒者给事中，顾公甚魁伟。经明往行河，商略颇应史。劳人又费乏，国计安能已。成功渠有命，得人斯可喜。似闻阻饥馀，恶少惊邑里。启钥探珠金，夺怀取姝美。部中十盗发，一二书奏纸。西连魏两河，东尽齐四履。此岂小事哉，何但行治水，使民皆农桑，乃见真儒耳。  

今代顾虎头，骨相自雄伟。不令长天官，亦合丞御史。能贫安四壁，无愠可三已。昨来立清班，国士相顾喜。何因将使节，风日按千里。汲黯不居中，似非朝廷美。大任录万事，御坐留谏纸。发政恐伤民，天步薄冰履。苍生忧其鱼，南亩多被水。公行图安集，信目勿信耳。  

跋子瞻和陶诗  

子瞻谪岭南，时宰欲杀之。饱吃惠州饭，细和渊明诗。彭泽千载人，东坡百世士。出处虽不同，风味乃相似。  

送李德素归舒城  

僧夏莫问途，麦秋宜煮饼。北寺旬休归，长廊六月冷。簟翻寒江浪，茶破苍壁影。李侯为我来，遽以归期请。青衿废诗书，白发违定省。荒畦当鉏灌，蠹简要签整。挽衣不可留，决去事幽屏。天恢猎德网，日饎养贤鼎。此士落江湖，熟思令人癭。胸中吉祥宅，膜外荣辱境。婆娑万物表，藏刃避肯綮。人生要当学，安燕不彻警。古来惟深地，相待汲修绠。  

次韵冕仲考进士试卷  

少来迷翰墨，无异虫蠹木。诸生程艺文，承诏当品目。床敷设箱篚，赋纳忽数束。变名混甲乙，謄写失句读。昼窗过白驹，夜几跋红烛。钓深思嘉鱼，攻璞愿良玉。谈天用一律，伸诈压重复。丝布涩难缝，快意忽破竹。圣言裨曲学，割衮缀邪幅。注金无全巧，窃发或中鹄。翟公辟廱老，薪槱茂棫朴。御史威降霜，行私不容粟。吏部提英鉴，片善蒙采录。博士刈其楚，铨量颇三复。因人享成事，贱子真碌碌。  

次韵答秦少章乞酒（覯。）  

朝事鞍马早，吏曹文墨拘。初无尺寸补，但于朋友疏。岂如箪瓢子，卧起一床书。炙背道尧舜，雪屋相与娱。步出城东门，野鸟吟废墟。颇知富贵事，势穷心亦舒。诗来献穷状，水饼嚼冰蔬。斗酒得醉否，枵腹如瓠壶。亦可召西舍，侯嬴非博徒。  

赠秦少仪（觌。）  

汝南许文休，马磨自衣食。但闻郡功曹，满世名籍籍。渠命有显晦，非人作通塞。秦氏多英俊，少游眉最白。颇闻鸿雁行，笔皆万人敌。吾早知有覯，而不知有觌。少仪袖诗来，剖蚌珠的皪。乃能持一镞，与我箭锋直。自吾得此诗，（“此诗”，一作“此士”）三日卧向壁。挽士（“挽士”一作“挽来”。）不能寸，推去辄数尺。才难不其然，有亦未易识。  

次韵子实题少章寄寂斋  

虚名误壮夫，今古可笑闵。尸裹万里归，书载五车捃。安知衡门下，身与天地准。秦晁两美士，内行颇修谨。余欲造之深，抽琴去其轸。寄寂喧哄间，此道（一作“钩深”。）有汲引。狱户闻笞榜，市声杂嘲辴。二生对曲肱，圭玉发石蕴。大小穷鹏鷃，短长见椿槿。（一作“付椿槿”）欲闻寂时声，黄钟在龙筍。  

次韵谢斌老送墨竹十二韵  

古今作生竹，能者未十辈。吴生勒枝叶，筌采远不逮。江南铁钩锁，最许诚悬会。燕公洒墨成，落落与时背。譬如刳心松，中有岁寒在。湖州三百年，笔与前哲配。规摹转银钩，幽赏非俗爱。披图风雨入，咫尺莽苍外。吾子学湖州，师逸功已倍。有来竹四幅，冬夏生变态。预知更入神，后出遂无对。吾诗被压倒，物固不两大。【世传江南李主作竹，自根至梢，极小者一一钩勒成，谓之铁钩锁。自云，惟柳公权有此笔法。】  

次韵答斌老病起独游东园  

主人心安乐，花竹有和气。时从物外赏，自益酒中味。劚枯蚁改穴，扫箨筍进地。万籁寂中生，乃见风雨至。  

颜徒贫乐二首  

衡门低首过，环堵容膝坐。四傍无给侍，百衲自缠裹。论事直如弦，观书曲肱卧。饥来或乞食，有道无不可。  

小山作友朋，义重子舆桑。香草当姬妾，不须珠翠妆。鸟乌窥冻砚，星月入幽房。儿报无炊米，浩歌绕屋梁。  

以椰子茶瓶寄德孺  

炎丘椰木实，入用随茗碗。譬如楛石砮，但贵从来远。往时万里物，今在篱落间。知君一拂拭，想我瘴雾颜。  

次韵子瞻题郭熙画秋山  

黄州逐客未赐环，江南江北饱看山。玉堂卧对郭熙画，发兴已在青林间。郭熙官画但荒远，短纸曲折开秋晚。江村烟外雨脚明，归雁行边馀叠巘。坐思黄甘洞庭霜，恨身不如雁随阳。熙今头白有眼力，尚能弄笔映窗光。画取江南好风日，慰此将老镜中发。但熙肯画宽作程，五日十日一水石。  

咏李伯时摹韩干三马次苏子由韵简伯时兼寄李德素（公麟楶）  

太史琐窗云雨垂，试开三马拂蛛丝。李侯写影韩干墨，自有笔如沙画锥。绝尘超日精爽紧，若失其一望路驰。马官不语臂指挥，乃知仗下非新羁。吾尝览观在坰马，驽骀成列无权奇。缅怀胡沙英妙质，一雄可将千万雌。决非厮养所成就，天骥生驹人得之。千金市骨今何有，士或不价五羖皮。李侯画隐百僚底，初不自期人误知。戏弄丹青聊卒岁，身如阅世老禅师。  

次韵子瞻和子由观韩干马因论伯时画天马  

于阗花骢龙八尺，看云不受络头丝。西河骢作蒲萄锦，双瞳夹镜耳卓锥。长楸落日试天步，知有四极无由驰。电行山立气深稳，可耐珠鞯白玉羁。李侯一顾叹绝足，领略古法生新奇。一日真龙入图画，在坰群雄望风雌。曹霸弟子沙苑丞，喜作肥马人笑之。李侯论干独不尔，妙画骨相遗毛皮。翰林评书乃如此，贱肥贵瘦渠未知。况我平生赏神俊，（“俊”，一作“骏”）僧中云是道林师。  

戏和文潜谢穆父松扇  

猩毛束笔鱼网纸，松柎织扇清相似。动摇怀袖风雨来，想见僧前落松子。张侯哦诗松韵寒，六月火云蒸肉山。持赠小君聊一笑，不须射雉彀黄间。  

次韵王炳之惠玉版纸伯虎。  

王侯须若缘坡竹，哦诗清风起空谷。古田小笺惠我百，信知溪翁能解玉。鸣碪千杵动秋山，裹粮万里来辇毂。儒林丈人有苏公，相如子云再生蜀。往时翰墨颇横流，此公归来有边幅。小楷多传乐毅论，高词欲奏云门曲。不持扫苏公门，乃令小人今拜辱。去骚甚远文气卑，画虎不成书势俗。董狐南史一笔无，误掌杀青司记录。虽然此中有公议，或辱五鼎荣半菽。愿公进德使见书，不敢求君米千斛。  

双井茶送子瞻  

人间风月不到处，天上玉堂森宝书。想见东坡旧居士，挥毫百斛泻明珠。我家江南摘云腴，落硙霏霏雪不如。为公唤起黄州梦，独载扁舟向五湖。  

常父答诗有煎点径须烦绿珠之句复次韵戏答  

小鬟虽丑巧妆梳，扫地如镜能检书。欲买娉婷供煮茗，我无一斛明月珠。知公家亦阙扫除，但有文君对相如。政当为公乞如愿，作笺远寄宫亭湖。  

戏呈孔毅父平仲。  

管城子无食肉相，孔方兄有绝交书。文章功用不经世，何异丝窠缀露珠。校书著作频诏除，犹能上车问何如？忽忆僧床同野饭，梦随秋雁到东湖。  

以团茶洮州绿石研赠无咎文潜  

晁子智囊可以括四海，张子笔端可以回万牛。自我得二士，意气倾九州。道山延阁委竹帛，清都太微望冕旒。贝宫胎寒弄明月，天网下罩一日收。此地要须无不有，紫皇访问富春秋。晁无咎赠君越侯，所贡苍玉璧，可烹玉尘试春色。浇君胸中过秦论，斟酌古今来活国。张文潜赠君洮州绿石含风漪，能淬笔锋利如锥。请书元祐开皇极，第入思齐访落诗。  

谢送碾赐壑源拣芽  

矞云从龙小苍璧，元丰至今人未识。壑源包贡第一春，缃奁碾香供玉食。睿思殿东金井栏，甘露荐碗天开颜。桥山事严庀百局，补衮（“补衮”，作“袁司”。）诸公省中宿。中人传赐夜未央，雨露恩光照宫烛。右丞似是李元礼，好事风流有泾渭。肯怜天禄校书郎，亲敕家庭遣分似。春风饱识大官羊，不惯腐儒汤饼肠。搜搅十年灯火读，令我胸中书传香。已戒应门老马走，客来问字莫载酒。  

以小团龙及半挺赠无咎并诗用前韵为戏  

我持玄圭与苍璧，以暗投人渠不识。城南穷巷有佳人，不索宾郎常晏食。赤铜茗碗雨斑斑，银粟翻光解破颜。上有龙文下棋局，檐囊（“担囊”，一作“探囊”）赠君诺已宿。此物已是元丰春，光皇圣功调玉烛，晁子胸中开典礼，平生自期莘与渭。故用浇君磊隗胸，莫令鬓毛霜相似。曲几团蒲听煮汤，煎成车声绕羊肠。鸡苏胡麻留渴羌，不应乱我官焙香。肥如瓠壶鼻雷吼，幸君饮此勿饮酒。  

观伯时画马  

仪鸾供帐饕虱行，翰林湿薪爆竹声，风帘官烛泪纵横，木穿石槃未渠透，坐窗不遨令人瘦，贫马百藖逢一豆。眼明见此玉花骢，径思著鞭随诗翁，城西野桃寻小红。  

次韵子瞻送李豸  

骥子堕地追风日，未试千里谁能识。习之实录葬皇祖，斯文如女有正色。今年持橐佐春官，遂失此人难塞责。虽然一哄有奇耦，博悬于投不在德。君看巨浸朝百川，此岂有意潢潦前。愿为雾豹怀文隐，莫爱风蝉蜕骨仙。  

次韵子瞻寄眉山王宣义  

参军但有四立壁，初无临江千木奴。白头不是折腰具，桐帽棕鞋称老夫。沧江鸥鹭野心性，阴壑虎豹雄牙须。鹔鹴作裘初服在，猩血染带邻翁无。昨来杜鹃劝归去，更得把酒听提壶。当今人材不乏使，天上二老须人扶。儿无饱饭尚勤书，妇无复裈且著襦。社瓮可漉溪可渔，更问黄鸡肥与癯。林间醉著人伐木，犹梦官下闻追呼。万钉围腰莫爱渠，富贵安能润黄垆。  

听宋宗儒摘阮歌  

翰林尚书宋公子，文采风流今尚尔。自疑耆域是前身，囊中探丸起人（一作“九”）死。貌如千岁枯松枝，落魄酒中无定止。得钱百万送酒家，一笑不问今馀几。手挥琵琶（“琵琶”，一作“阮咸”。）送飞鸿，促弦聒醉惊客起。寒虫催织月笼秋，独雁叫群天拍水。楚国羁臣放十年，汉宫佳人嫁千里。深闺洞房语恩怨，紫燕黄鹂韵桃李。楚狂行歌惊市人，渔父拿舟在葭苇。问君枯木著朱绳，何能道人意中事。君言此物传数姓，玄璧庚庚有横理。闭门三月传国工，身今亲见阮仲容。我有江南一丘壑，安得与君醉其中，曲肱听君写松风。  

答黄冕仲索煎双井并简扬休裳。  

江夏无双乃吾宗，同舍颇似王安丰。能浇茗碗湔祓我，风袂欲挹浮丘翁。吾宗落笔赏幽事，秋月下照澄江空。家山鹰爪是小草，敢与好赐云龙同。不嫌水厄幸来辱，寒泉汤鼎听松风，夜堂朱墨小灯笼。惜无纤纤来捧碗，唯倚新诗可传本。  

再答冕仲  

丘壑诗书谁数穷，田园芋栗颇时丰。小桃源口雨繁红，春溪蒲稗没凫翁。投身世网梦归去，摘山鼓声雷隐空。秋堂一笑共灯火，与公草木臭味同。安用茗浇磊隗胸，他日过饭随家风。买鱼贯柳鸡著笼。更当力贫开酒碗，走谒邻翁称子本。  

戏答陈元舆（轩。）  

平生所闻陈汀州，蝗不入境年屡丰。东门拜书始识面，鬓发幸未成老翁。官饔同盘厌腥腻，茶瓯破睡秋堂空。自言不复蛾眉梦，枯淡颇与小人同。但忧迎笑花枝红，夜窗冷雨打斜风。秋衣沉水换薰笼。银屏宛转复宛转，意根难拔如薤本。  

考试局与孙元忠博士竹间对窗夜闻元忠诵书声调悲壮戏作竹枝歌三章和之林。  

南窗读书声吾伊，北窗见月歌《竹枝》。我家白发问乌鹊，他家红妆占蛛丝。  

屋山啼鸟儿当归，玉钗罥蛛郎马嘶。去时灯火正月半，阶前雪消萱草齐。  

勃姑夫妇喜相唤，街头雪泥即渐乾。已放游丝高百尺，不应桃李尚春寒。  

王稚川既待一作“得”。官都下有所盻未归予戏作林夫人款乃歌二章与之竹枝歌本出三巴其流在湖湘耳款乃乃湖南歌也款音袄，乃音蔼。  

花上盈盈人不归，枣下纂纂实已垂。腊雪在时听马嘶，长安城中花片飞。  

从师学道鱼千里，盖世成功黍一炊。日日倚门人不见，看尽林乌反哺儿。  

演雅  

桑蚕作茧自缠裹，珠蝥结网工遮逻。燕无居舍经始忙，蝶为风光勾引破。老鸧御石宿水饮，稚蜂趋衙供蜜课。鹊传吉语安得閒，鸡催晨兴不敢卧。气陵千里蝇附骥，枉过一生蚁旋磨。虱闻汤沸尚血食，雀喜宫成自相贺。晴天振羽乐蜉蝣，空穴祝儿成蜾臝。蛣蜣转丸贱苏合，飞蛾赴烛甘死祸。井边蠹李螬苦肥，枝头饮露蝉常饿。天蝼伏隙录人语，射工含沙须影过。训狐啄屋真行怪，蟏蛸报喜太多可。鸬鹚密伺鱼虾便，白鹭不禁尘土涴。络纬何尝省机织，布谷未应勤种播。五技鼯鼠笑鸠拙，百足马蚿怜鳖跛。老蚌胎中珠是贼，醯鸡瓮里天几大。螳螂当辙恃长臂，熠燿宵行惊照火。提壶犹能劝沽酒，黄口只知贪饭颗。伯劳饶舌世不问，鹦鹉才言便关锁。春蛙夏蜩更嘈杂，土蚓壁蝉何碎琐。江南野水碧于天，中有狎（“狎”一作“白”）鸥闲似我。  

戏答赵伯充劝莫学书及为席子泽解嘲叔盎延堂。  

平生饮酒不尽味，五鼎馈肉如嚼蜡。我醉欲眠便遣客，三年窥墙亦面壁。空馀小来翰墨场，松烟兔颖傍明窗。偶随儿戏洒墨汁，众人许在崔杜行。晚学长沙小三昧，幻出万物真成狂。龙蛇起陆雷破柱，自喜奇观绕绳床。家人骂笑宁有道，污染黄素败粉墙。诚不如南邻席明府，蛛网锁砚蜗书梁。怀中探丸起九死，才术颇似汉太仓。感君诗句唤梦觉，邯郸初未熟黄粱。身如朝露无牢强，玩此白驹过隙光。从此永明书百卷，自公退食一炉香。  

出城送客过故人东平侯赵景珍墓令瑸。  

朱颜苦【一作“欲”。】留不肯住，白发政尔欺得人。婵娟去作谁家妾，意气都成一聚尘。今日牛羊上丘垄，当时近前左右嗔。花开鸟啼荆棘里，谁与平章作好春！  

题小猿叫驿知命。  

大猿叫罢小猿啼，箐里行人白昼迷。恶藤牵头石齧足，妪牵儿随泪录续。我亦下行莫啼哭。  

王充道送水仙花五十枝欣然会心为之作咏  

凌波仙子生尘袜，水上轻盈步微月。是谁招此断肠魂，种作寒花寄愁绝。含香体素欲倾城，山矾是弟梅是兄。坐对真成被花恼，出门一笑大江横。  

武昌松风阁  

依山筑阁见平川，夜阑箕斗插屋椽。我来名之意适然，老松魁梧数百年，斧斤所赦今参天。风鸣娲皇五十弦，洗耳不须菩萨泉，嘉二三子甚好贤。力贫买酒醉此筵，夜雨鸣廊到晓悬。相看不归卧僧毡，泉枯石燥复潺湲。山川光辉为我妍。野僧早饥不能饘。晓见寒溪有炊烟，东坡道人已沈泉。张侯何时到眼前，钓台惊涛可昼眠。怡亭看篆蛟龙缠，安得此身脱拘挛，舟载诸友长周旋。  

次韵文潜  

武昌赤壁吊周郎，寒溪西山寻漫浪。忽闻天上故人来，呼船凌江不待饷。我瞻高明少吐气，君亦欢喜失微恙。年来鬼祟覆三豪，词林根柢颇摇荡。天生大材竟何用，只与千古拜阁像。（“阁像”，一作“遗像”）张侯文章殊不病，历险心胆元自壮。汀洲鸿雁未安集，风雪牖户当塞向。有人出手办兹事，政可隐几穷诸妄。经行东坡眠食地，拂拭宝墨生楚怆。水清石见君所知，此是吾家秘密藏。  

书磨崖碑后  

春风吹船著浯溪，扶藜上读中兴碑。平生半世看墨本，摩挲石刻鬓成丝。明皇不作包桑计，颠倒四海由禄儿。九庙不守乘舆西，万官已作乌择栖。抚军监国太子事，何乃趣取大物为。事有至难天幸尔，上皇跼蹐还京师。内间张后色可否，外间李父颐指挥。南内凄凉几苟活，高将军去事尤危。臣结舂陵二三策，臣甫杜鹃再拜诗。安知忠臣痛至骨，世上但赏琼琚词。同来野僧六七辈，亦有文士相追随。断崖苍藓对立久，涷雨为洗前朝悲！  

再答元舆  

君不能入身帝城结子公，又不能击强有如诸葛丰。法当鹪憔悴百僚底，五十天涯一秃翁。问君何自今为郎，便殿作赋声摩空。偶然樽酒相劳苦，牛铎调与黄钟同。安得朱轓各凭熊，江南楼阁白苹风，劝归啼鸟晓窗笼。男儿邂逅功补衮。鸟倦归巢叶归本。  

送王郎  

酌君以蒲城桑落之酒，泛君以湘累秋菊之英。赠君以黟川点漆之墨，送君以阳关堕泪之声。酒浇胸中之垒隗，菊制短世之颓龄。墨以传千古文章之印，歌以写一家兄弟之情。江山万里头俱白，骨肉十年眼终青。连床夜语鸡戒晓，书囊无底谈未了。有功翰墨乃如此，何恨远别音书少！炊沙作糜终不饱，镂冰文章费工巧。须要心地收汗马，孔孟行世日杲杲。有弟有弟力持家，妇能养姑供珍鲑。儿大诗书女丝（一作“桑”。）麻，公但读书煮春茶。  

送舅氏野夫之宣城二首李莘。  

籍甚宣城郡，风流数贡毛。霜林收鸭脚，春网荐琴高。共理须良守，今年辍省曹。平生割鸡手，聊试发硎刀。  

试说宣城郡，停杯且细听。晚楼明宛水，春骑簇昭亭。<禾罢>稏丰圩户，桁杨卧讼庭。谢公歌舞处，时对换鹅经。  

次韵崔伯易席上所赋因以赠行二  

迎新与送故，渠已不胜勤。民卖腰间剑，公宽柱后文。诸郎投赐沐，高会惜临分。去国虽千里，分忧即近君。  

次韵秦少章晁适道赠答诗  

二子论文地，阴风雪塞庐。宁穿东郭履，不奉子公书。士固难推挽，时闻有诏除。负暄真得计，献御恐成疏。  

次韵答高子勉  

君不居郎省，还应上谏坡。才高殊未识，岁晚喜无它。枥马羸难出，邻鸡冻不歌。寒炉馀几火，灰里拨阴何。  

志士难推毂，将如高子何。心期诚不浅，馀论或相多。欲向沧洲去，还能小艇麽。鸬鹚西照处，相并晒渔蓑。  

次韵柳通叟寄王文通  

故人昔有凌云赋，何意陆沈黄绶间。头白眼花行作吏，儿婚女嫁望还山。心犹未死杯中物，春不能朱镜里颜。寄语诸公肯湔祓，割鸡今得近乡关。  

次韵王定国扬州见寄  

清洛思君昼夜流，北归何日片帆收？未生白发犹堪酒，垂上青云却佐州。飞雪堆盘鲙鱼腹，明珠论斗煮鸡头。平生行乐自不恶，岂有竹西歌吹愁。  

寄黄几复  

我居北海君南海，寄雁传书谢不能。桃李春风一杯酒，江湖夜雨十年灯。持家但有四立壁，治病不蕲三折肱。想得读书头已白，隔溪猿哭瘴溪藤！  

次韵几复和答所寄  

海南海北梦不到，会合乃非人力能。地褊未堪长袖舞，夜寒空对短檠灯。相看鬓发时窥镜，曾共诗书更曲肱。作个生涯终未是，故山松长到天藤。  

寄上叔父夷仲二首  

少年有功翰墨林，中岁作吏几陆沉。庖丁解牛妙世故，监市履犭希知民心。万里书来儿女瘦，十月山行冰雪深。梦魂和月绕秦陇，汉节落毛何处寻！  

关寒塞雪欲嗣音，燕雁拂天河鲤沉。百书不如一见面，几日归来两慰心。弓刀陌上望行色，儿女灯前语夜深。更怀父子东归得，手种江头柳十寻。  

次韵宋楙宗僦居甘泉坊雪后书怀  

汉家太史宋公孙，漫逐班行谒帝阍。燕颔封侯空有相，蛾眉倾国自难昏。家移四壁书侵坐，马瘦（“马瘦”，一作“马耸”。）三山叶拥门。安得风帆随雪水，江南石上对洼樽。  

次韵宋楙宗三月十四日到西池都人盛观翰林公出游  

金狨系马晓莺边，不比春江上水船。人语车声喧法曲，花光楼影倒晴天。人间化鹤三千岁，海上看羊十九年。还作遨头惊俗眼，风流文物属苏仙。  

次韵杨君全送酒长句  

扶衰却老世无方，唯有君家酒未尝。秋入园林花老眼，茗搜文字响枯肠。醡头夜雨排檐滴，杯面春风绕鼻香。不待澄清遣分送，定知佳客对空觞。  

赠李辅圣  

交盖相逢水急流，八年今复会荆州。已回青眼追鸿翼，肯使黄尘没马头。旧管新收几妆镜，流行坎止一虚舟。相看绝叹女博士，笔砚管弦成古丘。  

和高仲本喜相见  

雨昏南浦曾相对，雪满荆州喜再逢。有子才如不羁马，知公心是后彫松。閒寻书册应多味，老傍人门似更慵。何日晴轩观笔砚，一尊相属要从容。  

新喻道中寄元明用觞字韵  

中年畏病不举酒，孤负东来数百觞。唤客煎茶山店远，看人秧稻午风凉。但知家里俱无恙，不用书来细作行。一百八盘携手上，至今犹梦绕羊肠。  

湖口人李正臣畜异石九峰东坡先生名曰壶中九华并为作诗后八年自海外归过湖口石已为好事者所取乃和前篇以为笑实建中靖国元年四月十六日明年当崇宁之元五月二十日庭坚系舟湖口李正臣持此诗来石既不可复见东坡亦下世矣感叹不足因次前韵  

有人夜半持山去，顿觉浮岚<日耎>翠空。试问安排华屋处，何如零落乱云中。能回赵璧人安在，已入南柯梦不通。赖有霜钟难席卷，袖椎来听响玲珑。  

追和东坡题李亮功归来图  

今人常恨古人少，今得见之谁谓无？欲学渊明归作赋，先烦摩诘画成图。小池已筑鱼千里，隙地仍栽芋百区。朝市山林俱有累，不居京洛不江湖。  

王才元惠梅花三种皆妙绝戏答三首棫  

城南名士遣春来，三月乃见腊前梅。定知锁著江南客，故放绿梢（“梢”，一作“阴”）春晚回。  

舍人梅坞无关锁，携酒俗人来未曾。旧时爱菊陶彭泽，今作梅花树下僧。  

病夫中岁屏杯杓，百叶缃梅触拨人。拂杀（“杀”，一作“掠”。）官黄春有思，满城桃李不能春。  

题伯时画顿尘马  

竹头抢地风不举，文书堆案睡自语。忽看高马顿风尘，亦思归家洗袍袴。  

竹枝词二首  

古乐府有“巴东三峡巫峡长，猿鸣三声泪霑裳”，但以抑怨之音和为数叠，惜其声今不传。予自荆州上峡入黔中，备尝山川险阻，因作二叠，传与巴娘，令以《竹枝》歌之。前一叠可和云“鬼门关外莫言远，五十三驿是皇州”。后一叠可和云“鬼门关外莫言远，四海一家皆弟兄”。或各用四句入《阳关》《小秦王》，亦可歌也。  

撑崖拄谷蝮蛇愁，入箐攀天猿掉头。鬼门关外莫言远，五十三驿是皇州。  

浮云一百八盘荣，落日四十九渡明。鬼门关外莫言远，四海一家皆弟兄。  

予既作竹枝词夜宿歌罗驿梦李白相见於山间曰予往谪夜郎於此闻杜鹃作竹枝词三叠世传之不予细忆集中无有请三诵乃得之  

一声望帝花片飞，万里明妃雪打围。马上胡儿那解听，琵琶应道不如归。  

竹竿坡面蛇倒退，摩围山腰胡孙愁。杜鹃无血可续泪，何日金鸡赦九州。  

命轻人鲊瓮头船，日瘦鬼门关外天。北人堕泪南人笑，青壁无梯闻杜鹃。  

题驴瘦岭马铺知命。  

老马饥嘶驴瘦岭，病人生入鬼门关。病人甘作五溪卧，老马犹思十二閒。  

上南陵坡知命。  

风餐水宿六千里，蛇退猿愁百八盘。上得坡来总欢喜，摩围依约见峰峦。  

病起荆江亭即事十首  

翰墨场中老伏波，菩提坊里病维摩。近人积水无鸥鹭，时有归牛浮鼻过。  

维摩老子五十七，天子大圣初元年。传闻有意用幽侧，病著不能朝日边。  

禁中夜半定天下，仁风义气彻修门。十分整顿乾坤了，复辟归来道更尊。  

成王小心似文武，周召何妨略不同。不须要出我门下，实用人材即至公。  

司马丞相昔（“昔”，一作“骤”。）登庸，诏用元老超群公。杨绾当朝天下喜，断碑零落卧秋风。  

死者已死黄雾中，三事不数两苏公。岂谓（“谓”，一作“为”。）高才难驾御，空归万里白头翁。  

文章韩杜无遗恨，草诏陆赘倾诸公。玉堂端要真学士，须得儋州秃鬓翁。  

闭门觅句陈无己，对客挥毫秦少游。正字不知温饱未，西风吹（“吹”，  

一作“挥”）泪古藤州。  

张子耽酒语蹇吃，闻道颍州又陈州。形模弥勒一布袋，文字江河万古流。  

鲁中狂士邢尚书，本意扶日上天衢。惇夫若在鑴此老，不令平地生（“生”，一作“成”。）崎岖。  

谢答闻善二兄  

身入醉乡无畔岸，心与欢伯为友朋。更阑骂坐客星散，午过未苏发鬅鬙。  

群猪过饮尚可醉，疥手轑瓮庸何伤。柳家兄弟大迫窄，狂药不容人发狂。  

公择醉面桃花红，人百忤之无愠容。莘老夜阑倾数斗，焚香默坐日生东。  

（李公择尚书、孙莘老中丞。）  

推床破面枨触人，作无义语怒四邻。尊中欢伯笑尔辈，我本和气如三春。  

陶令舍中有名酒，无夕不为父老倾。四座欢欣观酒德，一灯明暗又诗成。  

次韵向何乡行松滋县与邹天锡夜语南极亭  

冲风冲雨走七县，唯有白鸥盟未寒。坐中更得江南客，开尽南窗借月看。  

戏简朱公武刘邦直田子平  

朱公趋朝瘦至骨，归来豪健踞胡床。日看省曹阍者面，何如田家侍儿妆！  

戏赠米元章二首  

万里风帆水着天，麝煤鼠尾过年年。沧江静夜虹贯月，定是米家书画船。  

我有元晖古印章，印刓不忍与诸郎。虎儿笔力能扛鼎，教字玄晖继阿章。  

往岁过广陵值早春尝作诗云春风十里珠帘卷仿佛三生杜牧之红药梢头初茧栗扬州风动鬓成丝今春有自淮南来者道扬州事戏以前韵寄王定国二首  

淮南二十四桥月，马上时时梦见之。想得扬州醉年少，正围红袖写乌丝。  

日边置论诚深矣，圣处时中乃得之。莫作秋虫促机杼，贫家能有几絇丝。  

从张仲谋乞蜡梅  

闻君寺后野梅发，香蜜染成官样黄。不拟折来遮老眼，欲知春色到池塘。  

寄杜家父二首  

红紫争春触处开，九衢终日犊车雷。閒情欲被春将去，鸟唤花惊只麽回。  

风尘点汙青春面，自汲寒泉洗醉红。径欲题诗嫌浪许，杜郎觅句有新功。  

寺斋睡起  

桃李无言一再风，黄鹂唯见绿葱葱。人言九事八为律，倘有江船吾欲东。  

次韵王稚川客舍  

身如病鹤翅翎短，心似乱丝头绪多。此曲朱门歌不得，湖南湖北竹枝歌。  

六月十七日昼寝  

红尘席帽乌韡里，想见沧洲白鸟双。马龁枯箕喧午枕，梦成风雨浪翻江。  

王杨康国  

君家秋实罗浮种，已作累累半拂墙。莫遣儿童酸打尽，要看霜后十分黄。  

雨中登岳阳楼望君山二首  

投荒万死鬓毛斑，生入瞿塘滟滪关。未到江南先一笑，岳阳楼上对君山。  

满川风雨独凭栏，绾结湘娥十二鬟。可惜不当湖水面，银山堆里看青山。  

寄贺方回  

少游醉卧古藤下，谁与愁眉唱一杯。解作江南断肠句，只今唯有贺方回。  

戏答王子予送凌风菊二首  

病来孤负鸬鹚杓，禅板蒲团入眼中。浪说閒居爱重九，黄花应笑白头翁。  

王郎颇病金瓢酒，不耐寒花晚更芳。瘦尽腰围怯风景，故来归我一枝香。  

次韵文潜立春日绝句  

眇然今日望欧梅，已发皇州首更回。试问淮南风月主，新年桃李为谁开。  

求范子默染鸦青纸  

学似贫家老（“老”，一作“免”。）破除，古今迷忘失三馀。极知鹄白非新得，谩染鸦青袭旧书。  

伯时彭蠡春牧图  

岳阳楼上春已归，湖中鸿雁拍波飞。布帆天阔随鸟道，石林风晚吹人衣。春水初生及马腹，浮滩欲上西山麓。遥看绝岭秀云松，上有垂萝暗谿谷。沙眠草啮性不骄，侧身注目鸣相招。林间瞥过星烁烁，原上独立风萧萧。君不见中原真种胡尘没，南行市骨何仓卒。只收力健载征夫，肯向时危辨奇骨。即令贡马西北来，东西坊监屯云开。纷然驽骥同一秣，尔可不忧四蹄脱。  

临河道中  

村南村北禾黍黄，穿林入坞歧路长。据鞍梦归在亲侧，弟妹妇女笑两厢。甥妷跳梁暮堂下，唯我小女始扶床。屋头扑枣烂盈斗，嬉戏喧争挽衣裳。觉来去家三百里，一园兔丝花气香。可怜此物无根本，依草着木浪自芳。风烟雨露非无力，年年结子飘路傍。不如归种秋柏实，他日随我到冰霜。（临河属开德路由河隄，今集中有《曹村道中》一首：“瓜田馀蔓有荒垅，梨子厌枝铺短墙。明月风烟如梦寐，平生亲旧隔湖湘。”是也。盖经行先曹村，后临河。故前诗有“觉来去家三百里”之句，指大名也。）  

观刘永年团练画角鹰  

刘侯才勇世无敌，爱画工夫亦成癖。弄笔扫成苍角鹰，杀气棱棱动秋色。爪拳金钩觜屈铁，万里风云藏劲翮。兀立槎枒不畏人，眼看青冥有馀力。霜飞晴空塞草白，云垂四野阴山黑。此时轩然盍飞去，何乃瓒屼立西壁。祗应真骨下人世，不谓雄姿留粉墨。造次更无高鸟喧，等閒亦恐狐狸吓。旁观未必穷神妙，乃是天机贯胸臆。瞻相突兀摩空材，想见其人英武格。传闻挥毫颇容易，持以与人无甚惜。物逢真赏世所珍，此画他年恐难得。  

同朱景瞻分题汴上行  

东风何时来，隄柳芳且柔。河冰日已销，漫漫春水流。寒梅未破萼，芳草绿犹稠。岁月不我还，念此人生浮。高车无完轮，积水有覆舟。鹿门不返者，谁得从之游。  

奉答固道  

平生湖海鱼竿手，强学来操制锦刀。末俗相看终眼白，古人不见想山高。未乘春水归行李，倘得闲官去坐曹。自是无能欲乐尔，烦君错为叹贤劳。  

次韵公秉子由十六夜忆清虚  

九陌无尘夜际天，两都风物各依然。车驰马逐灯方闹，地静人閒月自妍。佛绾醉谈怀旧岁，斋宫诗思锁今年。但闻公子微行去，门外骅骝立绣鞯。  

谢王烟之惠茶  

平生心赏建溪春，一丘风味极可人。香包解尽宝带胯，黑面碾出明窗尘。家园鹰爪改呕泠，官焙龙文常食陈。于公岁取壑源足，勿遣沙溪来乱真。  

还家呈伯氏叶县作。  

去日樱桃初破花，归来着子如红豆。四时驱迫少须臾，两鬓飘零成老丑。永怀往在江南日，原上急难风雨后。私田苦薄王税多，诸弟号寒诸妹瘦。扶将白发渡江来，吾二人如左右手。苟从禄仕我邅回，且慰家贫兄孝友。强趋手板汝阳城，更责愆期被诃诟。法官毒螫草自摇，丞相霜威人避走。贱贫孤远盖如此，此事端于我何有？一囊粟麦七十钱，五人兄弟二十口。官如元亮且折腰，心似次山羞曲肘。北窗书册久不开，筐箧黄尘生锁钮。何当略得共讨论，况乃雍容把杯酒。意气敷腴贵壮年，不早计之且衰朽。安得短船万里随，江风养鱼去作陶朱公。斑衣奉亲伯与侬，四方上下相依从。用舍由人不由己，乃是伏辕驹犊耳。  

次韵时进叔二十六韵  

时子河上园，竹问开栋宇。大儿胜衣冠，小儿丰颊辅。嫁女与朱公，伏腊可称举。发疏虽苍浪，齿嚼未龃龉。鸡栖牛羊下，各自有室处。四墙规模小，易守若滕莒。舍前花木深，春物丽观睹。舍后曲池哇，齐堂风月苦。此岂不足欤，叹岁不我与！客宦孤云耳，未知秦吴楚。向来千驷公，果愧一丘土。宁当损轩昂，聊欲效俯伛。时子欣然笑，吾已寤仓鼠。少犹守章句，晚实爱农圃。鹊巢最知风，蚁穴识阴雨。世网事谙委，醉乡俗淳古。坐忘两家说，肉坚与肠腐。酒至即使倾，客来敢辞窭。时邀五柳陶，共过三径讠羽。往在少年场，豪气压颍汝。借令今尚尔，真复难共语。稍知怜麹蘖，渐解等氵邕濋。朋友半山阿，光阴共行旅。人故义当亲，衣故义当补。飞凫王令尹，期我向君所。君为拂眠床，淹留莫成阻。  

招子高二十二韵兼简常甫世弼  

我行向厌次，夏扇日在摇。甘瓜未除垄，高柳尚鸣蜩。驾言聊摄归，飞霜晓封条。负薪泣裘褐，公子御狐貂。岁月坐晼晚，鬓颜飒然凋。道德千古事，斯文非一朝。往者我不及，后生多见超。吾党二三子，士林耸孤标。小谢抱《周易》，忘言独参寥。崔郎楚左史，二典考舜尧。王生风雅学，谈辩秋江潮。洒笔惊有司，小敌谓可骄。安知樗蒲局，临关败三枭。三生数步隔，屡赴茗碗邀。小谢殊未来，我觉百里遥。问之忧菽水，心虑极无聊。父怜母不诃，日以浊酒浇。此道如鼎实，念子羹未调。古来有亲养，回也乐一瓢。不田鹑生{宀夭}，在物乃为妖。吾言有师承，可信如斗杓。诗以解子忧，亦用当子招。  

林为之送笔戏赠  

阎生作三副，规摹宣城葛。外貌虽铣泽，毫心或粗粝。巧将希栗尾，拙乃成枣核。李庆縳散卓，含墨能不泄。病在惜白毫，往往半巧拙。小字亦周旋，大字难曲折。时时一毛乱，乃似逆梳发。张鼎徒有表，徐偃元无骨。模画记姓名，亦可应仓卒。为之街南居，时通铃下谒。晴轩坐风凉，怪我把枯笔。开囊扑蠹鱼，遣奴送一束。洗砚磨松煤，挥洒至日没。早年学屠龙，适用固疏阔。广文困齑盐，烹茶对秋月。略无人问字，况有客投辖。文章寄呻吟，讲授费颊舌。閒无用心处，雌黄到笔墨。时不与人游，孔子尚爱日。作诗当鸣鼓，聊自攻短阙。  

再和答为之  

君勿嘲广文，冱寒被絺葛。君勿嘲广文，穷年饭粢粝。常恐俎豆予，与世充肴核。凡木不愿材，大折小枝泄。栎依曲辕社，聊用神其拙。吾家本江南，一丘藏曲折。濒溪荫苍莨，萧洒可散发。既无使鬼钱，又无封侯骨。薄禄庇閒曹，且免受逼卒。为此懒出门，徒弊怀中谒。直斋宾客退，风物供落笔。诗成著床头，不知今几束。君何向予勤，见诗叹埋没。嗣宗须酒浇，未信胸怀阔。自状一片心，碧潭浸寒月。令德感来教，为君赋车辖。君思扬雄吃，何似张仪舌。此意恐大狂，愿为引绳墨。政使此道非，改过从今日。报章望琼琚，勿使音尘阙。  

再和答为之  

林君维闽英，数面成瓜葛。邻居接杖藜，过饭厌疏粝。读书饱工夫，论事极精核。奋身君子场，勇若怒未泄。穷年栖旅巢，由命非由拙。王良驱八骏，方驾度九折。学堂疏雨馀，石砌长苔发。弟子肥如瓠，先生瘦唯骨。（林君在朱氏讲授，朱氏儿皆面白丰肥，而林君如刻削。）北门一都会，尘埃人卒卒。高盖如秋荷，势利相奔谒。唯君尚寂寞，来观草玄笔。斯文未易陈，政当高阁束。金马事陆沈，市门逐乾没。未须相贤愚，聊自嘲迂阔。忆昨戏赠诗，乃辱报明月。极知推挽意，我车君欲辖。屠龙真狂言，奔马不及舌。赐书盈五车，直舍方二墨。意会便欣然，馀事过窗日。尚恐素餐钱，诸生在城阙。  

次韵感春  

张侯脱朝衣，儿褐多纯绿。闻道无米舂，煮木学辟谷。官吏但索钱，诏书哀惸独。东方长九尺，不得侏儒禄。屋中声鹅雁，日暮搅心曲。穷巷无桃李，缊袍非春服。我吟白驹诗，知君在空谷。  

茶如鹰爪拳，汤作蟹眼煎。时邀草玄客，晴明坐南轩。笑谈非世故，独立万物先。春风引车马，隐隐何阗阗。高盖相摩戛，骑奴争道喧。吾人抚荣观，宴处自超然。城中百年木，有鹊巢其颠。鸣鸠来相宅，日暮更谋迁。  

谢张泰伯惠黄雀鲊  

去家十二年，黄雀慳下箸。笑开张侯盘，汤饼始有助。蜀王煎藙法，醯以羊彘兔。（俗谓亥卯未馄饨）麦饼薄于纸，含浆和咸酢。秋霜落场谷，一一挟茧絮。残飞蒿艾间，入网辄万数。烹煎宜老稚，罂缶烦爱护。南包解京师，至尊所珍御。玉盘登百十，睥睨轻桂蠢。五侯哕豢豹，见谓美无度。濒河饭食浆，瓜菹已佳茹。谁言风沙中，乡味入供具。坐令亲馔甘，更使客得与。蒲阴虽穷僻，勉作三年住。愿公且安乐，分寄尚能屡。  

次韵无咎阎子常携琴入材  

士寒饿，古犹今。向来亦有子桑琴。倚楹啸歌非寓淫。伯牙山高水深深，万世丘垄一知音。阎君七弦抱幽独，晁子为之《梁父吟》。天寒络纬悲向壁，秋高风露声入林。冷丝枯木拂珠网，十指乃能写人心。村村击鼓如鸣鼍，豆田见角谷成螺。岁丰寒士亦把酒，满眼饤饾梨枣多。晁家公子屡经过，笑谈与世殊臼科。文章落落映晁董，诗句往往妙阴何。阎夫子，勿谓知人难，使琴抑怨久不和。明光昼开九门肃，不令高才牛下歌。  

同尧民游灵源庙廖献臣置酒用马陵二字赋诗  

灵源庙前木，我昔见拱把。七年身屡到，郁郁荫檐瓦。春风响马御，并辔客萧洒。更愿少尹贤，置酒意倾写。斋堂有佳处，花柳轻娅姹。莲塘想旧叶，稻畦识枯苴。开关抚洪河，黄流极天泻。忆昔武皇来，系璧沈白马。从官亲土石，襁负至鳏寡。空馀瓠子诗，哀怨逼骚雅。白圭自圣禹，今谁定真假。晁子发谠言，圣功谅难亚。排河著地中，势必千里下。移民就宽閒，何地不耕稼？此论似太高，吾亦茫取舍。有器可深川，吾未之学也。（写字。）  

洪河壮观游，太府佳友朋。春色挽我出，东风如引绳。昏昏版筑气，王事始繁兴。大堤如连山，小堤如冈陵。增卑更培薄，万杵何登登。忆昨河失道，平原鱼可罾。田莱人未复，疮大国方惩。忽念来耜閒，为民保丘塍。百县伐鼛出，夜半废曲肱。吾侪愧禄廪，游衍事鞍乘。晁子汉公孙，新法司马丞。出干大农部，才术见嗟称。我坐广文舍，七年读书灯。结发入场屋。肯谓河难凭。尔来触事短，痴甚霜前蝇。世味极淡薄，不了人爱憎。唯得一邑酒，尚能别淄渑。所以对樽俎，未曾问斗升。酌我良已多，狂言恐侵陵。暮云吞落日，归鸟求其朋。【复用前韵。】冷官仆马瘦，及门鼓腾腾。（陵字。）  

奉和王世弼寄上七兄先生用其韵  

宫槐弄黄黄，莲叶绿婉婉。时同二三友，竹轩凉夏晚。驾言都城南，以望征车返。何知苦淹回，及此秋景短。愁思令人瘦，举目道路远。西风脱一叶，荐士闻乡选。简书催渡河，宾客不得展。亲忧对萱丛，妇病废巾盥。言趋厌次城，鞭马倦长阪。枣林蔽天日，交阴不容伞。仰看实离离，忆见花纂纂。异乡怀节物，不共斟酒盏。举场下马入，深锁严籥管。诸生所程书，捃束若楷秆。蜜灯坐回环，丹砚精料柬。披榛拔芝兰，断石收琰琬。纷争一日事，声实溷端窾。天球或弃遗，斗筲尚何算。西归到官舍，尘土昏案版。寒窗穿碧疏，润础闹苍藓。诗书鹊巢翻，帷幔蛛丝罥。果知兄未来，光阴坐晼晚。昨蒙叔父报，亦叹音书简。薄言使事重，激切被天遣。逋流一方病，责任媲和扁。咨询怀靡及，不皇暇息偃。嚼冰进糜餐，冲雪踏层巘。严霜八月飞，貂狐无馀暖。念嗟叔母刘，穷年寄甥馆。尚怜公初黠，诱掖到昭宛。庭坚薄才资，行又出町町。浮云与世疏，短绠及道浅。匠伯首暂回，大樗终偃蹇。学宫尸廪入，奉养阙丰腆。学徒日新闻，孤陋犹旧典。小材渠困我，持斫问轮扁。（复用此一韵，事异，似不害）大材我屈渠，越鸡当鹄卵。未能引分去，恋禄幸苟免。平生报一饱，从事极黾勉。岂如不见收，放身就閒散。思伯卧江南，无心趣轩冕。庞翁迹颇亲，黄蘖门屡款。斋馀佛饭香，茶沸甘露满。逢人问进退，馀事寄一莞。仲父挟高才，甘为沟中断。青黄可牺樽，荐庙配瑚琏。季父有逸兴，未尝入都辇。临流呼钓船，拂石弄琴阮。雍容从朋交，林下追游衍。田园虽足乐，及时思还返。阴寒不鸣条，望损倚门眼。南枝喜鹊鸣，尺素托黄犬。又以窀穸留，归期指姑洗。寄声问僧护，儿发可以绾。妙言对宾客，称渠万金产。尔来弄笔砚，墨水恶翻建。大字如栖鸦，已不作肥软。《鲁论》末彻章，政苦诸叔懒。新诗开累纸，欲罢不能卷。远怀托孤高，别思盈缱绻。秋月明夜潮，柘浆冻金碗。疏杵韵寒砧，幽泉流翠笕。吟哦口垂涎，嚼味有馀隽。传示同好人，我家东床坦。风烟意气生，挥毫写藤茧。猎山穷鹑驾，罩海极虾蚬。银钩乱眼膜，佳句濯肺脘。且言伯在野，朋友必推挽。五泰列清庙，圣绪今皇缵。真儒运斗枢，道化迪天显。朝论惜才难，逸民大搜狝。岂闻任方物，包贡遗羽簳。招车必翘翘，前席思謇謇。王甥欲好怀，高意恐难转。长篇题远筒，封寄泪空潸。遥知云际开，灰飞黄钟管。  

赠张仲谋  

车如鸡栖马如狗，闭门常多出门少。去天尺五张公子，官居城南池馆好。健儿快马紫游<革畺>，迎我不知沙路长。江榆老柳媚寒日，枯荷小鸭冻野航。津人刺船起应客，遥知故人一水隔。下马索酒呼三迟，骑奴笑言客竟痴。向来情义比瓜葛，万事略不置町畦。追数存亡异忧乐，烛如白虹贯酒卮。开轩临水弄长笛，吹落残月风凄凄。城头漏下四十刻，破魔惊睡听新诗。君诗清壮悲节物，政与秋虫同一律。尔来更觉苦语工，思妇霜碪捣寒月。朱颜绿发深误人，不似草木长青春。洁身好贤君自有，今日相看进于旧。以兹敢倾一杯酒，为太夫人千万寿。  

送薛乐道知郧乡  

黄山叶县连墙居，谢公席上对樗蒲。双鬟女弟如桃李，早许归我舍中雏。平生同忧共安乐，岁晚相望青云衢。去年樽酒辇毂下，各喜身为反哺乌。城头归乌尾毕逋，春寒啄雪送行车。解佩我无明月珠，折柳不对千里驹。念君胸中极了了，作吏办事犹诗书。浊酒挽人作年少，关防心地亦时须。郧乡县古民少讼，但问自己不关渠。登临一笑双白发，宜城冻笋供行厨。人生此乐他事无，行李道出汉南都。寄声诸谢今何如，谢公书堂迷竹坞。手种竹今青青否？我思谢公泪成雨，属公去洒穰下土。  

送张沙河游齐鲁诸邦  

张侯去沙河，三食邺下麦。笔力望晁董，颇遭俗眼白。平生学经纶，胸中负奇画。未谕功活人，饱饭不常得。妻寒尚宾敬，儿饿犹笔墨。侧闻共伯城，鱼稻颇宜客。又待尘生甑，欲往立四壁。平生贷米家，十辈来簿责。囊无孔方兄，面有在陈色。守株伺投兔，岁晚将何获。广道无人行，春风转沙石。栖栖马如狗，去谒东侯伯。布衣未可量，苍髯身八尺。鱼乾要斗水，土困易为德。譬之举大木，人借一臂力。诸公感意气，岂待故相识。吾穷乏祖饯，折柳当马策。  

送吴彦归番阳  

学省困齑盐，人材任尊奖。倥侗祝螟蛉，小大器罂旆。诸生厌晚成，躐学要侩驵。摹书说偏旁，破义析名象。九鼎奏箫韶，爰居端不飨。青衿少到门，庭除昼閒敞。竹风交槐阴，三见秋气爽。时赖解事人，载酒直心赏。吴郎楚国材，幽兰秀榛莽。彦国吐嘉言，子将喜标榜。平生钦豪俊，久客慕乡党。虚斋延洒扫，薄饭荐腒鯗。诗句唾成珠，笑嘲惬爬痒。春夏频谢除，曾未厌来往。归雁多喜声，寒蝉停哀响。黄花满篱落，白蚁闹瓮盎。留君待佳节，忽忽戒徂两。亲戚伤离居，交游念畴曩。棋局无对曹，樗蒲失朋长。问君去为何？云物愁莽苍。寿亲发斑斑，千里劳梦想。家鸡藁头肥，寒鱼受罾网。甘旨<山敕>中厨，伊哑弄文襁。此行乐未央，安知川涂广。深秋上沧江，远水平如掌。人生要得意，壮士多旷荡。野鹤被笼樊，江鸥恋菰蒋。本来丘壑姿，不著刍豢养。寄声谢乡邻，为我具两桨。有路即归田，君其信非诳。  

薛乐道自南阳来入都留宿会饮作诗饯行  

薛侯本贵胄，射策一矢中。金兰托平生，瓜葛比诸从。数面尚成亲，况乃居连栋。交游及父子，讲学连伯仲。奴人通使令，孩稚接戏弄。相怜负米勤，同力采兰供。每持君家书，平安觑款缝。秦人与吾炙，忧乐一体共。释之廷尉曹，微过成系讼。从此张长公，不肯为时用。丘阿无梧桐，曲直不在凤。生涯谷口耕，世事邯郸梦。自君抱忧端，酒碗未忍嗅。高秋自南归，意气稍宽纵。黄花尚满篱，白蚁方浮瓮。私言助燕喜，且莫戒辎重。霜风猎帷幕，银烛吐螮蝀。密坐幸颇欢，剧饮宁辞痛。疏钟鸣晓撞，小雨作寒霿。厩马萧萧鸣，征人稍稍动。九衢槐柳中，纵缓青丝鞚。朱楼豪士集，红袖清歌送。河鲤献鲙材，江橙解包贡。蟹擘鹅子黄，酒倾琥珀冻。举觞遥酌我，发嚏知见颂。行行鞭箠倦，短句烦屡讽。  

次韵奉送公定  

去年君渡河，枣下实离离。今年君渡河，剥枣咏豳诗。直缘恩义重，不惮鞍马疲。诗书半行李，道路费岁时。亲交叹存没，学问访阙遗。我多后时悔，君亦见事迟。即此有真意，定非儿女知。虚名无用处，北斗与南箕。燕赵游侠子，长安轻薄儿。狂掉三寸舌，躐登九级墀。覆手云雨翻，立谈光阴移。歃血盟父子，指天出肝脾。从来国器重，见谓骨相奇。筑岩发梦寐，猎渭非熊螭。百工改绳墨，一世擅文词。全人脰肩肩，瓮盎妩且宜。大槐阴黄庭，女萝绵络之。韶阳两兄弟，还自妒蛾眉。工颦又宜笑，百辈来茹咨。班姬轻鸿毛，更合众口吹。引绳痛排根，蒙蔽枉成帷。唯恐出己上，杀之如弈棋。尘埃百年琴，绝弦为钟期。落落虎豹文，义难管中窥。至今扬子云，不与俗谐嬉。岁晚草玄经，覃思写天维。脱身天禄阁，危于剑头炊。卧闻策董贤，闭门甘忍饥。五侯盛宾客，驺辔交横驰。时通问字人，得酒未曾辞。近者君家翁，天与脱馽鞿。已为冥冥鸿，矰缴尚安施。养兰寻僧圃，爱竹到水湄。北阙免朝请，西都分保厘。文章九鼎重，富贵一黍累。赵良请灌园，但为商君嗤。弃甲尚文过，兕多牛有皮。出仕书掣肘，归来菊荒篱。不为五斗折，自无三径资。胜箭洗蹀血，归鞍悬月支。斯人万户侯，造物付炉锤。我观史臣篇，疏略记糟醨。譬如官池蛙，谁能问公私。君怀明月珠，簸弄沧海涯。深房佩芳兰，固是王所姬。南贡尚包橘，汉滨莫大随。每来促谈尘，风生尘竹枝。肮脏得家法，伊优不能为。但听呼樗蒲，便足解人颐。功成在漏刻，颖利处囊锥。失势落坑阱，寒窀如愁鸱。得马折足祸，亡羊多歧悲。屡敌因心计，伏兵几面欺。长戈仰关来，吐款受羁縻。万事只如此，毕竟谁戍亏。爱君方寸间，醇朴乃器师。安得摆俗缠，东冈并鉏犁。由来在阴鹤，不必振羽仪。送行倾车盖，载酒潇鸱夷。天高木叶落，潦退河流卑。屯云搴六幕，新月吐半规。人生会面难，取醉听狂痴。语穽发欺笑，（一作“期笑”。）诗锋犯嘲讥。悬知履霜来，少别为不怡。天津媚河汉，阙角挂秋霓。中有鬼与神，赤舌弄阴机。夜光但十袭，出怀即瑕疵。去去善逆旅，冻醪约重持。山药倒藤架，红梨带寒曦。坐须骑奴还，淹留岁恐期。无为出门念，牵衣婴孺啼。短韵愿成颂，时时寄相思。  

对酒歌答谢公静  

我为北海饮，君作《东武吟》。看君平生用意处，萧洒定自知人心。南阳城边雪三日，愁阴不能分皂白。摧轮踠蹄泥数尺，城门昼闭眠贾客。移人僵尸在旦夕，谁能忍长待食麦。身忧天下自有人，寒士何者愁填臆。民生正自不愿材，可乘以车可鞭策。君不见，海南水沈紫旃檀，碎身百炼金博山。岂如不蒙斧斤赏，老大绝崖霜雪间。投身有用祸所集，何况四达之衢井先汲。昨日青童天上回，手捧玉帝除书来。一番通籍清都阙，百身书名赤城台。飞升度世无虚日，怪我短褐趋尘埃。顾谓彼童子，此何预人事。但对清樽即眼开，一杯引人著胜地。传闻官酒亦自清，径须沽取续吾瓶。南山朝来似有意，今夜倘放春月明。  

戏赠彦深李原，字彦深。厚之弟，居南阳。  

李髯家徒立四壁，未尝一饭能留客。春寒茅屋交相风，倚墙扪虱读书策。老妻甘贫能养姑，宁剪发鬟不典书。大儿得餐不索鱼，小儿得袴不索襦。庾郎鲑菜二十七，大常斋日三百馀。上丁分膰一饱饭，藏神梦诉羊蹴蔬。世传寒士有食籍，一生当饭百瓮菹。冥冥主张审如此，附郭小圃宜勤锄。葱秧青青葵甲绿，早韭晚菘羹糁熟。充虚解战赖汤饼，芼以{艹汧}齑与甘菊。几日怜槐已著花，一心咒笋莫成竹。群儿笑髯穷百巧，我谓胜人饭重肉。群儿笑髯不若人，我独爱髯无事贫。君不见猛虎即人厌麋鹿，人还寝皮食其肉。濡需终与豕俱焦，饫肥择甘果非福。虫蚁无知不足惊，横目之民万物灵。请食熊蹯楚千乘，立死山壁汉公卿。李髯作人有佳处，李髯作诗有佳句。虽无厚禄故人书，门外犹多长者车。我读扬雄《逐贫赋》，斯人用意未全疏。  

寄南阳谢外舅  

谢公遂偃蹇，南阳无旧庐。天与解缨绂，元非傲当涂。庖丁释牛刀，众手斫大觚。白云曲肱卧，青山满床书。妙质落川泽，果然天网疏。故然知（一作“故知”。）今人巧，未觉古人迂。筑场岁功休，夜泉鸣竹渠。胸怀郁垒块，此物谅时须。儿能了翁事，安用府中趋。孙能诵翁诗，乃是千里驹。人生行乐耳，用舍要自如。我方神其拙，社栎官道樗。公犹忧斧斤，睥睨斫樽壶。万古身后前，芭蕉秋雨馀。少年喜狡狯，叱化粒成珠。谟功可歌舞，学古则媛姝。所好果不同，未可一理驱。眇忠忘言对，安得南飞凫。鄙心生蔓草，萌芽望耘鉏。离筵如昨日，春柳见霜枯。未辱锦绣段，时蒙双鲤鱼。忆在参几杖，雍容觑规模。引接开藻鉴，高明通事枢。门生五七辈，寂寞半白须。谈经落尘尾，行乐从篮舆。看竹辟强宅，阅士黄公垆。雪屋煮茶药，晴檐张画图。幽寺促灯火，青毡置樗蒲。绕床叫一掷，十白九雉卢。蔡泽来分功，袁耽必上都。开旗纵七走，破竹殄群胡。成枭烛为明，挟长朋佐呼。终饮见温克，所争匪锱铢。谁令运甓翁，见谓牧猪奴。事托丈人重，乃爱屋上乌。旧言如对面，形迹滞舟车。风帘想隐几，天籁鸣寒梧。尚喜读书否，还能把酒无。邺城渺尘沙，冠盖若秋渠。相过问寒温，意气驰九衢。楚客虽工瑟，齐人本好竽。永怀溟海量，北斗不可斟。胜夜亲笔墨，因来明月珠。  

和谢公定征南谣  

传闻交州初陆梁，东连五溪西氐羌。军行不断蛮标盾，谋主皆收汉畔亡。合浦谯门腥血沸，晋兴城下白骨荒。谋臣异时坐致寇，守臣今日愧包桑。已遣戈船下漓水，更分楼船浮豫章。颇闻师出三鸦路，尽是中屯六郡良。汉南食麦如食玉，湖南驱人如驱羊。营平请穀三百万，祁连引兵九千里。少府私钱不可知，大农计岁今馀几。土兵番马貔虎同，蝮蛇毒草篁竹中。未论刍粟捐金费，直愁瘴疠连营空。我思荆州李太守，欲募蛮夷令自攻。至今民歌尹杀我，州郡择人诚见功。张乔祝良不难得，谁借前箸开天聪。诏书哀痛言语切，为民一洗横尸血。摧锋陷坚赏万户，堑山堙谷穷三穴。南平旧时颇臣顺，欲献封疆请旄节。庙谋犹计病中原，岂知一朝更屠灭。天道从来不争胜，功臣好为可喜说。交州鸡肋安足贪，汉开九郡劳臣监。吕嘉不肯佩银印，徵侧持戈敌百男。君不见，往年濒海未郡县，赵地闭关罢朝献。老翁窃帝聊自娱，白头抱孙思事汉。孝文亲遣劳苦书，稽首请去黄屋车。得一亡十终不忍，太宗之仁千古无。  

寄题钦之草堂  

河南有伏流，经营太行根。盛德不终晦，发为清济源。公家济源上，太行正当门。修竹带藩篱，百禽鸣朝暾。仰视浮云作，俯窥流水奔。相望有盘谷，李愿故居存。主人国之老，实惟商岩孙。班行昔供奉，屡进逆耳言。天子色为动，群公声亦吞。肃肃冰霜际，不改白玉温。出处士所重，其微难共论。公勿怀草堂，朝廷待公尊。  

和答梅子明王扬休点密云龙  

小壁云龙不入香，元丰龙焙承诏作。二月常新官字盏，游丝不到延春阁。去年曾□减光辉，人间十九人未知。外家春官小宗伯，分送蓬山裁半壁。建安瓮碗鹧鸪斑，谷帘水与月共色。五除试汤饮墨客，泛瓯银粟无水脉。辟宫邂逅王广文，初观团团破龙纹。诸公自别淄渑了，兔月葵花不足论。石硙春芽风雪落，煮烧肺渴初不恶。河伯来观东海若，鹿逢朱云真折角。子真云孙吐成珠，庙堂只今用诸儒。炼成五石补天手，上书致身可亨衢。顾我赐茶无骨相，他年幸公肯相饷。  

次韵子瞻春菜  

北方春蔬嚼冰雪，妍暖思采南山蕨。韭苗水饼姑置之，苦菜黄鸡羹糁滑。尊丝色紫菰首白，萋蒿芽甜蔊头辣。生菹入汤翻手成，芼以姜橙夸缕抹。惊雷菌子出万钉，白鹅截掌鳖解甲。琅玕林深未飘箨，软炊香秔煨短茁。万钱自是宰相事，一饭且从吾党说。公如端为苦筍归，明日青衫诚可脱。  

次韵答尧民  

君开苏公诗，疾读思过半。譬如闻韶耳。三月忘味叹。我诗岂其朋，组丽等俳玩。不闻南风弦，同调广陵散。鹤鸣九天上，肯作家鸡伴。晁子但爱我，品藻私月旦。官閒乐相从，梨栗供杯案。门静鸟雀嬉，花深蜂蝶乱。忽蒙加礼貌，斋戒事搢盥。问大心更小，意督辞反缓。君材于用多，舞选弓矢贯。聪明回自照，胜己果非懦。我如相绘事，素质施朽炭。古来得道人，非独大庭馆。晁子已不疑，冬寒春自暖。系表知药言，择友得苟粲。  

再和寄子瞻闻得湖州  

天下无相知，得一已当半。桃僵李为仆，芝焚蕙增叹。佳人在江湖，照影自娱玩。一朝入汉宫，扫除备冗散。何如终流落，长作朝云伴。相思欲面论，坐起鸡五旦。身惭尸廪禄，有罪未见案。公又雄万夫，皦皦不自乱。臧穀皆亡羊，要以道湔盥。传声向东南，王事不可缓。春波下数州，快若匕札贯。椎鼓张风帆，相见激衰懦。空文不传心，千古付煨炭。安得垂天云，飞就吴兴馆。鱼餍柳絮肥，笋煮溪沙暖。解歌使君词，樽前有三粲。  

答王道济寺丞观许道宁山水图  

往逢醉许在长安，蛮溪大砚磨松烟。忽呼绢素翻砚水，久不下笔或经年。异时踏门闯白首，巾冠欹斜更索酒。举杯意气欲翻盆，倒卧虚樽将八九。醉拈枯笔墨淋浪，势若山崩不停手。数尺江山万里遥，满堂风物冷萧萧。山僧归寺童子后，渔伯欲渡行人招。先君笑指溪上宅，鸬鹚白鹭如相识。许生再拜谢不能，元是天机非笔力。自言年少眼明时，手挥八幅锦江丝。赠行卷送张京兆，心知李成是我师。张公身逐铭旌去，流落不知今主谁。大梁画肆阅水墨，我君盘礴忘揖客。蛛丝煤尾意昏昏，几年风动人家壁。雨雪涔涔满寺庭，四围冷落让丹青。笑酬肆翁十万钱，卷付骑奴市尽倾。王丞来观皆失席，指点如见初画日。四时风物入句图，信知君家有摩诘。我持此图二十年，眼见绿发皆华颠。许生缩手入黄泉，众史弄笔摩青天。君家枯松出老翟，风烟枯枝倚崩石。蠹穿风物君爱惜，不诬方将有人识。  

过家  

络纬声转急，田车寒不运。儿时手种柳，上与云雨近。舍傍旧佣保，少换老欲尽。宰木郁苍苍，田园变畦畛。招延屈父党，劳问走婚亲。归来翻作客，顾影良自哂。一生萍托水，万事雪侵鬓。夜阑风陨霜，乾叶落成阵。灯花何故喜，大是报书信。亲年当喜惧，儿齿欲毁龀。系船三百里，去梦无一寸。  

食笋十韵  

洛下斑竹笋，花时压鲑菜。一束酬千金，掉头不肯卖。我来白下聚，此族富庖宰。茧栗戴地翻，觳觫触墙坏。<角戢>々入中厨，如偿食竹债。甘菹和菌耳，辛膳胹姜芥。烹鹅杂股掌，炰鳖乱裙介。小儿哇不美，鼠壤有馀嘬。可贵生于少，古来食共噫。尚想高将军，五溪无人采。  

萧巽葛敏修二学子和予食笋诗次韵答之  

北馔厌羊酪，南庖丰笋菜。自北初落南，几为儿所卖。习知价廉平，百态事烹宰。盐晞枯腊瘦，蜜渍真味坏。就根煨茁美，岂念炮烙债。咀吞千亩馀，胸次不虿芥。二妙各能诗，才名动江介。诗论多佳句，脍炙甘我嘬。因君思养竹，万籁听秋噫。从此缮藩篱，下令禁渔采。（一作“下书未渔采。”）  

韭黄照春盘，菰白媚秋菜。惟此苍竹苗，市上三时卖。江南家家竹，剪伐谁主宰。半以苦见疏，不言甘易坏。葛陂雕龙睡，未索儿孙债。獭胆能分杯，虎魄妙拾芥。此物于食殽，如客得傧介。思入帝鼎烹，忍遭饥涎嘬。懒林供翰墨，碪杵风号噫。每下叹枯株，焚如落樵采。  

答永新宗令寄石耳  

饥欲食，首山薇。渴欲饮，颍川水。嘉禾令尹清如冰，寄我南山石上耳。筠笼动浮烟雨姿，瀹汤磨沙光陆离。竹萌粉饵相发挥，芥姜作辛和味宜。公庭退食饱下箸，杞菊避席遗萍齑。雁门天花不复忆，况乃桑鹅与楮鸡。小人藜羹亦易足，嘉蔬遣饷荷眷私。吾闻石耳之生，常在苍崖之绝壁，苔衣石腴风日炙。扪萝挽葛采万仞，歹足委骨豺虎宅。佩刀买犊剑买牛，作民父母今得职。闵仲叔不以口腹累安邑，我其敢用鲑菜烦嘉禾？愿公不复甘此鼎，免使射利登嵯峨。  

雕陂  

雕陂之水清且泚，屈为印文三百里。呼船载过七十馀，褰裳乱流初不记。竹舆呕哑山径凉，仆姑呼妇声相倚。篁中犹道泥滑滑，仆夫惨惨耕夫喜。穷山为吏如漫郎，安能为人作嚆矢。老僧迎谒喜我来，吾以王事笃行李。知民虚实应县官，我宁信目不信耳。僧言生长八十馀，县令未曾身到此。  

长句谢陈适用惠送吴南雄所赠纸  

庐陵政事无全牛，恐是汉时陈太丘。书记姓名不肯学，得纸无异夏得裘。琢诗包纸送赠我，自状明月非暗投。诗句纵横剪宫锦，惜无阿买书银钩。蛮溪切藤卷盈百，侧釐羞滑茧羞白。想当鸣杵砧面平，桄榔叶风溪水碧。千里鹅毛意不轻，瘴衣腥腻北归客。君侯谦虚不自供，胡不赠世文章伯。一涔之水容牛蹄，识字有数我自知。小时双钩学楷法，至今儿子憎家鸡。虽然嘉惠敢虚辱，煮泥续尾成大轴。写心与君心莫传，平生落魄不问天。樽前花底幸好戏，为君绝笔谢风烟。已无商颂猗那手，请续《南华》内外篇。  

上大蒙笼乙卯晨起。  

黄雾冥冥小石门，苔衣草路无人迹。苦竹参天大石门，虎迒兔蹊聊倚息。阴风傁林山鬼啸，千丈寒藤绕崩石。清风源里有人家，牛羊在山亦桑麻。向来陆梁慢官府，试呼使前问其故。衣冠汉仪民父子，吏曹扰之至如此。穷乡有米无食盐，今日有田无米食。但愿官清不爱钱，长养儿孙听驱使。  

劳坑入前城乙卯饭后。  

刀坑石如刀，劳坑人马劳。窈窕篁竹阴，是常主逋逃。白狐跳梁去，豪猪森怒嗥。云黄觉日瘦，木落知风饕。轻轩息源口，饭羹煮溪毛。山农惊长吏，出拜家骚骚。借问淡食民，祖孙甘餔糟。赖官得盐吃，政苦无钱刀。  

乙卯宿清泉寺  

税舆陟高冈，却立倚天壁。就舆乱清溪，转石飞霹雳。十步一沮洳，五步一枳棘。上方未言返，豁见平土宅。田家鸡犬归，佛庙檀乐碧。莲荡落红衣，泉泓数白石。人如安巢鸟，稍就—板息。钟鱼各知时，吾亦自得力。  

丙辰仍宿清泉寺  

山农居负山，呼集来苦迟。既来授政役，谣咏谓余欺。按省其家资，可忍鞭抶之。恩言谕公家，疑阻久乃随。滕口终自愧，吾敢乏王师。官宁惮淹留，职在拊惸婺。所将部曲多，溷汝父老为。西山失半壁，且复下囊辎。啼鸦散篇帙，休吏税巾衣。石泉鼓坎坎，竹风吹参差。书冷行熠耀，壁虫催杼机。昏釭夜未央，高枕梦登巘。  

己未过太湖僧寺得宗汝为书寄山蓣白酒长韵诗寄答  

从学晚闻道，谋官无见功。早衰观水鉴，内热愧邻邦。比邻有宗侯，治剧乃雍容。摩手抚鳏寡，藁碪磔强梁。桃李与荆棘，称物施露霜。政经甚缜密，私不蚍蜉通。吏舍无请赇，家有侯在堂。府符下盐策，县官劝和羹。作民敏风雨，令先诸邑行。我居万夫上，阘惰世无双。此邑宅岩岩，里中颇秦风。翁媪无恙时，出分如峰房。一钱气不直，白梃及父兄。簪笔怀三尺，揖我为我臧。向来豪杰吏，治之以牛羊。我不忍敌民，教养如儿甥。荆鸡伏鹄卵，久望羽翼成。讼端汹汹来，谕去稍听从。尚馀租庸调，岁岁稽法程。按图索家资，四壁达牖窗。揜目鞭朴之，桁杨相推枨。身欲免官去，驽马恋豆糠。所以积廪盐，未使户得烹。八月酾社酒，公私乐年登。遣徒与会稽，而悉走荻篁。吾惟不足遣，夙驾略我疆。邑西<车犬>戾地，是尝婴吾锋。龈龁其强宗，彼乃可使令。夙夜于远郊，草露沾帷裳。入磴履虎尾，扪萝触虿芒。借问夕何宿，烟边数峰横。松竹不见天，蟠空作秋声。谷鸟与溪濑，合弦琵琶筝。税驾乱石间，岩寺鸣疏钟。山农颇来服，见其父孙翁。苦辞王赋迟，户户无积藏。民病我亦病，呻吟达五更。韵为诵书语，一作“书空语”。行歌类楚狂。举鞭问嘉禾，秣马可及城。惜哉忧城旦，不得对榻床。洒笔付飞鸟，北风吹报章。书回银钩壮，句与麝煤香。浮蛆拨官醅，倾壶嫩鹅黄。山气常蓊，此物可屡觞。蓣药割紫藤，开笼喜手封。味温颇宜人，芼以石饴姜。举杯引药糜，咏诗对寒江。寄声甚劳苦，相思秋月明。我邑万户乡，其民资嚣凶。欲割以寿公，使之承化光。反以来寿我，中有吞舟鲸。铜墨俱王命，职思慰孤惸。何时赌一掷，烧烛咒明琼。  

庚申宿观音院  

谷底一墟落，地形如盎盆。榱题相照耀，其民颇家温。土风甚于秦，不可借釜甗。僧屋无陶瓦，剪茅苍竹樊。借问僧安在？乞饭走诸门。人閧鸟乌语，簟凉风水文。旁有蜂蜜庐，颇闻衙集喧。将雨蚁争丘，鏖兵复追奔。红英委凤翼，赤帻峨鸡冠。汲烹寒泉窟，伐烛古松根。相戒莫浪出，月黑虎夔藩。  

金刀坑迎将家待追浆坑十余户山农不至因题其壁  

穷乡阻地险，篁竹啸夔魖。恶少擅三窟，不承吏追呼。老翁燕无凶，偃蹇坐里闾。后生习闻见，官不禁权舆。怀书斥长吏，持杖鏖公徒。遂令五百里，化为豺豕墟。古来沈牛羊，檄水臣鳄鱼。猛虎剥文章，矧而民发肤。哀哉奉其身，曾不如鸟乌。破家县令手，南面天子除。要能伐强梁，然后活惸孤。属为民父母，未教忍先诛。山川甚秀拔，人物尔诗书。十室有忠信，此乡何独无？  

代书  

阿熊去我时，秋暑削甘瓜。离别日日除，莲房倒箭靫。得书报平安，肥字如栖鸦。汝才跃炉金，自必为镆铘。穷年抱新书，挽条咀春葩。弄笔不能休，屈宋欲作衙。屈指推日星，许身上云霞。安知九天关，虎豹守夜叉。祝田操豚蹄，持狭所欲奢。文章六经来，汗漫十牛车。譬如观沧海，细大极龙虾。古人以圣学，未肯废百家。旧山木十围，斋堂绿阴遮。红稻香盂饭，黄鸡厌食鲑。摩挲垂便腹，颇复读书耶？念汝齿壮矣，无妇助烹茶。父兄亦怜汝，须儿牧犬豭。且伐千章材，赠行当马挝。赢粮果后时，定随八月槎。觉民在中林，丁丁闻兔罝。奉身甚和友，干父办咄嗟。台源吟松濑，先生岸巾纱。留客醉风月，槃箸供柔嘉。仍工朱丝弦，洗心拂奇邪。孤臣发楚调，倾国怨胡笳。把笔学周鼓，字形锥画沙。诗书乃甫好，不为蓬生麻。元明祖师禅，妙手发琵琶。已无富贵心，鼓吹一池蛙。天民服农圃，颇复秋敛赊。下田督未耘，入岭按新畬。悉力输王赋，至今困生涯。知命叔山徒，炉香严佛花。唯思苾萏园，脱冠著袈裟。起家望两季，佩金蹋朝靴。嘉鱼在南国，宗庙荐鲿鲨。我为万夫长，朝论不齿牙。刺头簿领中，蚤虱废搔爬。世累已缠缚，官箴易疵瑕。何时烟雨里，驱羊入金华。遣奴迫王事，不暇学【“学”一作“草】”惊蛇。  

寄陈适用  

日月如惊鸿，归燕不及社。清明气妍暖，亹亹向朱夏。轻衣颇宜人，裘褐就椸架。已非红紫时，春事归桑柘。空馀车马迹，颠倒桃李下。新晴百鸟语，各自有匹亚。林中仆姑归，若遭拙妇骂，气候使之然，光阴促晨夜。解甲号清风，即有幽虫化。朱墨本非工，王事少闲暇。幸蒙馀波及，治郡得黄霸。邑邻陈太丘，威德可资借。决事不迟疑，敏手擘泰华。颇复集红衣，呼僚饮休假。歌梁韵金石，舞地委兰麝。寄我五字诗，句法窥鲍谢。亦叹簿领劳，行欲问田舍。相期黄公垆，不异秦人炙。我初无廊庙，身愿执耕稼。今将荷锄归，区芋畦甘蔗。观君气如虹，千辈可陵跨。自当出怀璧，往取连城价。赐地买歌童，珠翠罗广厦。富贵不相忘，寄声相慰藉。  

读方言  

八月梨枣红，绕墙风自落。江南风雨馀，未觉衣衾薄。壁虫忧寒来，催妇织衣（去声。）著。荒畦杞菊花，犹用充羹臛。连日无酒饮，令人风味恶。颇似扬子云，家贫官落魄。忽闻辅轩书，涩读劳辅腭。虚堂漏刻间，九土可领略。愿多载酒人，喜我识字博。设心更自笑，欲过屠门嚼。往时抱经纶，待价一丘壑。卜师非熊罴，梦相解靡索。所欲吾未奢，党使耕可获。今年美牟麦，厨馔丰饼拓。摩挲腹中书，安知非糟粕！  

送彦孚主簿  

斯文当两都，江夏世无双。叔度初不言，汉庭望风降。中间眇人物，潜伏老崆谾。本朝开典礼，棫朴作株椿。世父盛文藻，如陆海潘江。三战士皆北，韔弓锦韬衤工。白衣受传诏，短命终萤窗。梦升卧南阳，耆旧无两庞。空馋欧阳铭，松风悲陇泷。四海群从间，尔来颇琤淙。主簿吾宗秀，其能任为邦。躯干虽眇小，勇沉鼎可扛。择师别陈许，取友观羿逄。折腰佐髯令，邑讼销吠尨。时邀府中饮，下箔蜡烧釭。红裳笑千金，清夜酒百缸。同僚有恶少，嘲谑语乱哤。君但隐几笑，诸老叹敦厖。况乃工朱墨，气和信甚矼。持此应时须，十年拥麾幢。相逢常鞅掌，衙鼓趋{鼓夅}々。簿书败清谈，汗颜吏枞枞。临分何以赠，要我赋兰茳。黄华虽众笑，白雪不同腔。野人甘芹味，敢馈厌羊羫。顾余百短拙，饱腹戆胀肛。维思解官去，一丘事耕<耒>。君当取富贵，钟鼓罗击撞。伏藏鼪鼯径，犹想足音跫。  

和曹子方杂言  

正月尾，垂云如覆盂，雁作斜行书。三十六陂浸烟水，想对西江彭蠡湖。人言春色浓如酒，不见插秧吴女手。冷乡小坞颇藏春，张侯官居柳对门。当风横笛留三弄，烧烛围棋覆九军。尽是向来行乐事，每见琵琶忆朝云。只今不举蛾眉酒，红牙捍拨网蛛尘。曹侯束书丞太仆，试说相马犹可人。照夜白，真乘黄。万马同秣随低昂。一矢射落皂雕双，张侯犹思在戎行。横山虎北开汉疆。冷卿智多发苍浪。牛刀发硎思一邦，政成十缀舞红妆。两侯不如曹子方，朵颐论诗猬毛张。龟藏六用中有光。何时端能俱过我，扫除北寺读书堂。菊苗煮饼深注汤，更碾盘龙不入香。  

戏赠曹子方家凤儿  

东芽入汤狮子吼，荔子新剥女儿颊。凤郎但喜风土乐，不解生愁山叠叠。目如点漆射清扬，归时定自能文章。莫随闽岭（“国岭”，一作“阿国”。）三年语，转却中原万籁簧。  

送张材翁赴秦签  

金沙酴醿春纵横，提壶栗留催酒行。公家诸父酌我醉，横笛送晚延月明。此诗诸儿皆秀发，酒间乞书藤纸滑。北门相见后十年，醉语十不省七八。吏事衮衮谈赵张，乃是樽前绿发郎。风悲松丘忽三岁，更觉绿竹能风霜。去作将军幕下士，犹闻防秋屯虎兕。只今陛下思保民，所要边头不生事。短长不登四万日，愚智相去三十里。百分举酒更若为，千户封侯傥来尔。  

奉谢刘景文送团茶  

刘侯惠我大玄璧，上有雌雄双凤迹。鹅溪水练落春雪，粟面一杯增目力。刘侯惠我小玄璧，自裁半璧煮琼糜。收藏残月惜未碾，直待阿衡来说诗。绛囊团团馀几璧，因来送我公莫惜。个中渴羌饱汤饼，鸡苏胡麻煮同吃。  

谢景文惠浩然所作廷珪墨  

廷珪赝墨出苏家，麝煤漆泽纹鸟鞾。柳枝瘦龙印香字，十袭一日三摩莏。刘侯爱我如桃李，挥赠要我书万纸。不意神禹治水圭，忽然入我怀袖里。吾不能手抄五车书，亦不能写论付官奴。便当闭门学水墨，洒作江南骤雨图。  

题落星寺  

落星开士深结屋，龙阁老翁来赋诗。（寺僧择隆作宴，坐小轩为落星之胜处。）小雨藏山客坐久，长江接天帆到迟。燕寝清香与世隔，画图妙绝（一作“绝笔”）无人知。（僧隆画甚富，而寒山、拾得画最妙。）蜂房各自开户牖，处处煮茶藤一枝。  

过致政屯田刘公隐庐  

儿时拜公床，眼碧眉紫烟。舍前架茅茨，炉香坐僧禅。女奴煮罂栗，石盆泻机泉。今来扫门巷，竹间翁蜕蝉。堂堂列五老，胜气失江山。石盆烂黄土，茅斋薪坏椽。女奴为民妻，又瘗蒿里园。当年笑语地，华屋转朱栏。课儿种松子，伞盖上参（“上参”，一作“高参”。）天。投策数去日，木行天再环。先生古人风，铁胆石肺肝。眼前不可意，壮日挂其冠。解衣庐君峰，洗耳瀑布源。雾豹藏文章，惊世时一斑。众人初易之，久远乃见难。忆昔子政在，为翁数解颜。五兵森武库，河汉落舌端。王阳已富贵，尘冠不肯弹。呻吟刊十史，凡例墨新乾。宰木忽拱把，相望风隧寒。百楹书万卷，少子似翁贤。  

贵池池人祀昭明为郭西九郎。时新覆大舟，水死者十二人。以为神之威也。  

横云初抹漆，烂漫南纪黑。不见九华峰，如与亲友隔。忆当秋景明，九老对几席。何曾闭蓬窗，卧听寒雨滴。不食贵池鱼，喜寻昭明宅。笔砚鼠行尘，芝菌生铜鬲。思成佳句梦，贻我锦数尺。属者浪吞舟，风雹更附益。老翁哭妇儿，相将难再得。存亡如日月，薄蚀行道失。流俗暗本源，谓神吐其食。神理傥有私，丘祷久以默。  

庚寅乙未犹泊大雷口  

广原嗥终风，发怒土囊口。万艘萍无根，乃知积水厚。龙鳞火荧荧，鞭笞雷霆走。公私连樯休，森如束春韭。倚筇蒹葭湾，垂杨欲生肘。雄文酬江山，惜无韩与柳。五言呻吟内，惭愧陶谢手。送菜烦邻船，买鱼熟溪友。儿童报晦冥，正昼见箕斗。吾方废书眠，鼻鼾鞲囊吼。犹防盗窥家，严鼓申夜守。冶城谢公墩，牛渚荡子妇。何时快登临，篙师分牛酒。  

乙未移舟出口畏风涛复入，遂宿焉。同行有刘三班，善射，沙夹遇盗，刘手杀三人。  

江湖吞天胸，蛟龙垂涎口。养躯无千金，特为亲故厚。本心非华轩，而与马争走。聘妇缉落毛，教儿耨葱韭。衣食端须几，将老犹掣肘。安能诡随人，曲折作杞柳。桓公瓮盎癭，楚国不龟手。生涯但如此，那问托婚友。久阴快夜晴，天文若科斗。村南鬼火寒，村北风虎吼。野人驱鸡豚，缚落坚缠守。刘郎弓石入，猛气厌冯妇。一试金仆姑，归饮软臂酒。  

阻水泊舟竹山下  

竹山虫鸟朋友语，讨论阴晴怕风雨。丁宁相教防祸机，草动尘惊忽飞去。提壶归去意甚真，柳暗花浓亦半春。北风几日铜官县，欲过五松无主人。  

次韵伯氏长芦寺下  

风从落帆休，天与大江平。僧坊昼亦静，钟磬寒逾清。淹留属暇日，植杖数连甍。颇与幽子逢，煮茗当酒倾。携手霜木末，朱栏见潮生。樯移永正县，鸟度建康城。薪者得树鸡，羹盂味南烹。香粳炊白玉，饱饭愧閒行。丛祠思归乐，吟弄夕阳明。思归诚独乐，薇蕨渐春荣。  

赠别李端叔  

我观江南山，如目不受垢。忆食江南薇，子独于我厚。在北思江山，如怀冰雪颜。千峰上云雨，岑绝何由攀。当时喜文章，各有儿子气。尔来颔须白，有儿能拜起。读书浩湖海，解意开春冰。成山更崇崛，顾我丑丘陵。白玉著石中，与物太落落。泾渭相将流，世不名清浊。乞言既不易，赠言良独难。古来得道人，挂舌屋壁间。牧羊金华道，载酒太玄宅。支颐听晤语，愿君喙三尺。我行风雨夜，船窗闻远鸡。故人不可见，故人心可知。  

晓放汴舟  

秋声满山河，行李在梁宋。川涂事鸡鸣，身亦逐群动。霜清鱼下流，橘柚入包贡。又持三十口，去作江南梦。  

发舒州向皖口道中作寄李德叟  

黑云平屋檐，【一作“崔嵬云压空”。】晨夜隔星月。晓装商旅前，冰底泥活活。野人攘畔耕，（一作“侵畔耕”）蹇马不能滑。驼裘惜蒙茸，俱落水塘缺。孤村小蜗舍，乞火乾履袜。前登极峥嵘，【一作“高寒”。】他日飞鸟没。寒花委乱草，耐冻鸣风叶。【一作“耐冻风叶间，梅言零乱发”。】江形篆平沙，分派回劲笔。髯弟不俱来，得句漫剞劂。【一作“漫得句奇崛”。】却望同安城，唯有松郁郁。遥知浦口晴，诸峰见明雪。【一作“松雪”。】  

徐孺子祠堂  

乔木幽人三亩宅，生刍一束向谁论。藤萝得意干云日，箫鼓何心进酒樽。白屋可能无孺子，黄堂不是欠陈蕃。古人冷淡今人笑，湖水年年到旧痕。  

池口风雨留三日  

孤城三日风吹雨，小市人家只菜蔬。水远山长双属玉，身闲心苦一舂锄。翁从旁舍来收网，我适临渊不羡鱼。俯仰之间已陈迹，暮窗归了读残书。  

思亲汝州作  

岁晚寒侵游子衣，拘留幕府报官移。五更归梦三百里，一日思亲十二时。车上吐茵元不逐，市中有虎竟成疑。秋毫得失关何事，总为平安书到迟。  

冲雪宿新寨忽忽不乐  

县北县南何日了，又来新寨解征鞍。山衔斗柄三星没，雪共月明千里寒。小吏忽（一作“有”。）时须束带，故人颇问不休官。江南长尽捎云竹，归及春风斩钓竿。  

郭明父作西斋于颍尾请予赋诗  

食贫自以官为业，闻说西斋意凛然。万卷藏书宜子弟，十年种木长风烟。未尝终日不思颍，想见先生多好贤。安得雍容一樽酒，女郎台下水如天。  

戏咏江南土风  

十月江南未得霜，高林残水下寒塘。饭香猎户分熊白，酒熟渔家擘蟹黄。橘摘金苞随驿使，禾舂玉粒送官仓。踏歌夜结田神社，游女多随陌上郎。  

和答孙不愚见赠  

诗比淮南似小山，酒名麹米出云安。且凭诗酒勤春事，莫爱儿郎作好官。簿领侵寻台相笔，风埃蓬勃使星鞍。小臣才力堪为掾，敢学前人便挂冠。  

次韵裴仲谋同年  

交盖春风汝水边，客床相对卧僧毡。舞阳去叶才百里，贱子与公俱少年。白发齐生加有种，青山好去坐无钱。烟沙篁竹江南岸，输与鸬鹚取次眠。  

稚川约晚过进叔次前韵赠稚川并呈进叔  

人骑一马钝如蛙，行向城东小隐家。道上风埃迷皂白，堂前水竹湛清华。我归河曲定寒食，公到江南应削瓜。樽酒光阴俱可惜，端须连夜发园花。  

同世弼韵作寄伯氏在济南兼呈六舅祠部学士  

山光扫黛水挼蓝，闻说樽前惬笑谈。伯氏清修如舅氏，济南萧洒似江南。屡陪风月乾吟笔，不解笙簧醉舞衫。只恐使君乘传去，拾遗今日是前御。  

次韵盖郎中率郭郎中休官二首  

仕路风波双白发，閒曹笑傲两诗流。故人相见自青眼，新贵即今多黑头。桃叶柳花明晓市，荻芽蒲笋上春洲。定知闻健休官去，酒户家园得自由。（郭文时御道中，野服过亲党饭。颇为分台御史诇，故有此句。）世态已更千变尽，心源不受一尘侵。【一作“险阻艰难亲得力，是非忧乐饱经心”。】青春白日无公事，紫燕黄鹂俱好音。付与儿孙知伏腊，听教鱼鸟逐飞沈。黄公垆下曾知味，定是逃禅入少林。  

和张沙河招饮  

张侯耕稼不逢年，过午未炊儿女煎。腹里虽盈五车读，囊中能有几钱穿。况闻缊素尚黄葛，可怕雪花铺白毡。谁料丹徒布衣侣，今朝忽有酒如川。  

次韵答柳通叟求田问舍之诗  

少日心期转缪悠，蛾眉见妒且障羞。但令有妇如康子，安用生儿似仲谋。横笛牛羊归晚径，卷帘瓜芋熟西畴。功名可致犹回首，何况功名不可求！  

谢送宣城笔  

宣城变样蹲（一作“尊”。）鸡距，诸葛名家捋（一作“将”）鼠须。一束喜从公处得，千金求买市中无。漫投墨客摹科斗，胜与朱门饱蠹鱼。愧我初非草玄手，不将閒写吏文书。  

和陈君仪读太真外传三首  

扶风乔木夏阴合，斜谷铃声秋夜深。人到愁来无处会，不关情处总伤心。  

《梁州》一曲当时事，【一作“开元梦”。】记得曾拈玉笛吹。端正楼空春昼永，小桃犹学淡燕支。  

高丽条脱雕红玉，（一作“一双条脱玻瓈玉”。）逻逤琵琶撚绿丝。【一作“三尺琵琶绿茧丝”。】蛛网屋煤昏故物，【一作“脂泽歇”】此生唯有梦来时。  

杨朴墓  

三尺孤坟一布衣，人言无复似当时。千秋万岁还来此，月笛烟莎世不知。【杨朴喜吹笛，尝作莎诗，极工。】  

戏和舍弟船场探春  

雨馀禽语催天晓，月上梨花放夜阑。莫听游人待妍暖，十分倾酒对春寒。  

百舌解啼泥滑滑，忽成风雨落花天。城南一段春如锦，唤取诗人到酒边。  

次韵寅庵四首  

四时说尽庵前事，寄远如开水墨图。略有生涯如谷口，非无卜肆在成都。旁篱榛栗供宾客，满眼云山奉宴居。闲与老农歌帝力，年丰村落罢追胥。  

兄作新庵接旧居，一原风物萃庭隅。陆机招隐方传洛，张翰思归正在吴。五斗折腰惭仆妾，几年合眼梦乡闾。白云行处应垂泪，黄犬归时早寄书。  

大若塘边独网鱼，小桃源口带经锄。诗催孺子成鸡栅，茶约邻翁掘芋区。苦栋狂风寒彻骨，黄梅细雨润如酥。此时睡到日三丈，自起开关招酒徒。  

未怪穷山寂寞居，此情常与世情疏。谁家生计无闲地，太半归来已白须。不用看云眠永日，会思临水寄双鱼。公私逋负田园薄，未至妨人作乐无。  

呻吟斋睡起二首  

棐几坐清昼，博山凝妙香。兰芽依客土，柳色过邻墙。巷僻过从少，官闲气味长。江南一枕梦，高卧听鸣桹。  

墙下蓬蒿地，儿童课剪除。蔓莴随分种，杞菊未须鉏。河水传烽火，交州报捷书。无能落闲处，惭愧饱春蔬。  

和师厚郊居示里中诸君  

篱边黄菊关心事，窗外青山不世情。江橘千头供岁计，秋蛙一部洗朝酲。归鸿往燕竞时节，宿草新坟多友生。身后功名空自重！眼前樽酒未宜轻。  

次韵外舅谢师厚喜王正仲三丈奉诏相南兵回至襄阳舍驿马就舟见过三首  

汉上思见庞德公，别来悲叹事无穷。声名籍甚漫前日，须鬓索然成老翁。家酿已随刻漏下，园花更开三四红。相逢不饮未为得，听取百鸟啼匆匆。  

能来问疾好音传，蹇步昏花当日痊。烹鲤得书增目力，呼儿扶立候门前。游谈取重惭犀首，居物多嬴昧计然。唯有交亲等金石，白头忘义复忘年。  

语言少味无阿堵，冷（一作“冰”。）雪相看有此君。灯火诗书如梦寐，麒麟图画属浮云。平章息女能为妇，欢喜儿曹解缀文。忧乐同科惟石友，别离空复数朝曛。  

夜发分宁寄杜涧叟  

阳关一曲水东流，灯火旌阳一钓舟。我自只如常日醉，满川风月替人愁。  

次韵胡彦明同年羁旅京师寄李子飞三章一章道其困穷二章劝之归三章言我亦欲归耳胡李相甥也故有槟榔之句  

看除日月坐中铨，一岁应无官九迁。葱韭盈盘市门食，诗书满枕客床毡。留连节物孤朋酒，恼乱邻翁谒子钱。谁料丹徒布衣侣，困穷且忍试新年。  

丁未同升乡里贤，别离寒暑未推迁。萧条羁旅深穷巷，早晚声名上细毡。碧嶂清江元有宅，白鱼黄雀不论钱。槟榔一斛何须得，李氏弟兄佳少年。  

畏人重禄难堪忍，阅世浮云易变迁。徐步当车饥当肉，锄头为枕草为毡。元无马上封侯骨，安用人间使鬼钱。不是朱门争底事，清溪白石可忘年。  

上萧家峡  

玉笥峰前几百家，山明松雪水明沙。趁虚人集春蔬好，桑菌竹萌烟蕨芽。【原校：晚年本云：“趁虚人在烟中语，荷筱归来有蕨芽”。】  

出迎使客质明放船自瓦窑归  

鼓吹喧江雨不开，丹枫落叶放船回。风行水上如云过，地近岭南无雁来。楼阁人家卷帘幕，菰蒲鸥鸟乐湾洄。惜无陶谢挥斤手，诗句纵横付酒杯。  

登快阁  

痴儿了却公家事，快阁东西倚晚晴。落木千山天远大，澄江一道月分明。朱弦已为佳人绝，青眼聊因美酒横。万里归船弄长笛，此心吾与白鸥盟。  

题安福李令朝华亭  

丹楹刻桷上峥嵘，表里江山路眼平。晓日成霞张锦绮，青林多露缀珠缨。人如旋磨观群蚁，田似围棋据一枰。对案昏昏迷簿领，暂来登览见高明。  

寄舒申之户曹  

吉州司户官虽小，曾屈诗人杜审言。今日宣城读书客，还趋手板傍辕门。江山依旧岁时改，桃李欲开烟雨昏。公退但呼红袖饮，剩传歌曲教新翻。  

弈棋一首呈任公渐  

偶无公事客休时，席上谈兵校【原校：一作“角”。】两棋。心似蛛丝游碧落，身如蜩甲化枯枝。湘东一目诚甘死，天下中分尚可持。谁为吾徒犹爱日，参横月落不曾知。  

奉答李和甫代简二绝句  

山色江声相与清，卷帘待得月华生。可怜一曲并船笛，说尽故人离别情。  

梦中往事随心见，醉里繁华乱眼生。长为风流恼人病，不如天性总无情。  

次韵君庸寓慈云寺待韶惠钱不至  

主簿看梅落雪中，闺人应赋首飞蓬。问安儿女音书少，破笑壶觞梦寐同。马祖峰前青未了，郁孤台下水如空。江山信美思归去，听我劳歌亦欲东。  

奉同公择作拣芽咏  

赤囊岁上双龙璧，【自注：囊贡小团亦单叠，唯拣芽则双叠。】曾见前朝盛事来。想得天香随御所，延春阁道转轻雷。【自注：元丰末作延春阁。】  

元明题哥罗驿竹枝词  

尺五攀天天惨颜，盐烟溪瘴锁诸蛮。平生梦亦未尝处，闻有鸦飞不到山。风黑马跪驴瘦岭，日黄人度鬼门关。黔南去此无多远，想在夕阳猿啸间。  

长沙留别  

折脚铛中同淡粥，曲腰桑下把离杯。知君不是南迁客，魑魅无情须早回。  

元明留别  

桄榔笋白映玉箸，椰子酒清宜具觞。市井衣裘半夷夏，阴晴朝暮变炎凉。莫推月色共千里，不寄江南书一行。无赖笳声上云汉，晓来偏绕九回肠。  

宿山家效孟浩然  

秋阳沉山西，委照藩落下。雾连云气平，濛濛翳中野。空村晚无人，一二小蜗舍。老翁止客宿，乔木縻我马。松炉依稀烟，槁竹照清夜。幽泉抱除鸣，生涯渺潇洒。翁家炊黄粱，杀鸡延食罢。问余所从谁，庸讵学丘也。投身解世纷，耻问老农稼。予生久邅回，百累未一谢。斑斑吾亲发，弟妹逼婚嫁。无以供甘旨，何缘敢闲暇。安得释此悬，相从老桑柘。  

漫尉并序。庚戌为叶县尉时作。  

庭坚读漫叟文，爱其不从于役，而人性物理，奫然诣于根理。因戏作《漫尉》一篇。简舞阳尉裴仲谟，兼寄赠郝希孟、胡深夫二同年，为我相与和而张之，尚使来者知居厚为寡悔之府然，知我罪我，皆在此诗。  

豫章黄鲁直，既拙又狂痴。往在江湖南，渔樵乃其师。腰斧入白云，挥车棹清溪。虎豹不乱行，鸥鸟相与嬉。遇人不崖异，顺物无瑕疵。不知爱故厌，不悔为人欺。晨朝常漫出，暮夜亦漫归，漫尉叶公城，漫抚病馀黎。不纂非己事，不趋非吾时。人骂狂痴拙，鲁直更喜之。或请陈漫尉，寿尉蒲萄卮。酒行激懦气，攘袂起哨规。君子守一官，乌肯苟简为。奈何如秋葭，信狂风离披。漫行恐污德，漫止将败机。漫默买猜谤，漫言来诟讥。漫尉谢答客，愿客深长思。漫行无轨躅，漫止无馽鞿。漫默怨者寡，漫言知者希。吾生漫叟后，不券与之齐。于戏独如子，因使目为眉。强颜不计返，乾坤一醯鸡。昆仑视糟垤，既化不自知。悔吝虽万涂，直道甚坦夷。覆辙索孤竹，奔车求仲尼。以旌招虞人，贱者不肯尸。玉润安可涸，日光安可缁。斯言出系表，当以罔象窥。赋分有自然，那用时世移。吾漫诚难改，尽醉不敢辞。  

按田并序  

余与晁端国斯道，奉檄按马鞍山东港淃河稻田陂。官丁误引道左次。水泽山深，径危泥潦，坚冰长幹挟马，仅可以度。行五十里，遂不容马。步沮洳，虎迹新往来，乌鸟丛噪荆榛，尽日出入，乃至河上。集近山之农，告以献利者，皆以为濒水为舍居，旁治新田，果蓏有畦，桑枣成行。自山之东西，皆不可为陂。淃河原出四头山，支分为三，其一尽南出，少折而东入舞阳。其一稍西流，又折而北入石塘河。其一淃河也，出山而东流，卒与二水合而入汝河。汝河，今漕河也。吾二人既临河，具知献利者之状，而余独有感焉！顷岁肉食者以羌胡为忧，师老西鄙，而士大夫知与不知，争道孙吴覆军杀将，开虏之轻量中国心，而富贵者今日比肩。近者朝言多在民事，欲化西北之麦陇，皆为东南之稻田。良吏攘臂起，郡有召信臣，县有史起矣。夫土性者，自先王所不能齐，而一切不问薅夫。故苗灌为新田，茫茫水陂，丘垄平尽，其君子威以法刑，其小人毒以鞭朴。有举斯有功，有功斯有赏。作者之议曰，前日吏持印相授，以偷眼前，而厚利弃于苍烟野草之间，是岂不可笑！以余观之，恐是非特未定也。观朝廷之意，初不责必成，奉承者要必有功，遂失之耳！语曰：事传三人，辄失其真。诗曰：“周爰咨谋”，盖使指也。今也，咨谋者不惨怛，以告者未忠信欤！夫听言之道，必以事观之，夺民之故习，而强以所未尝，其利安在？兴利者受实赏，力田者受实弊；郡县行空文，朝廷收虚名。名为利民，其实害之。议者谓之有意于民乎？吾不知也。以为有功于民乎？今既若是矣。予既有是言，斯道屡叹而已。是日所至已远，不能归，遂宿水滨民家。北风黄草，破屋见星月。与晁五引酒相酌，忽然已醉，不知跋涉之劳也。缀以诗，强斯道和之。  

河水积峥嵘，山雪晴索寞。幽斋怯寒威，况复出城郭。马为猬毛缩，人叹狐裘薄。淤泥虎迹交，丛社乌声乐。桥经野烧断，崖值天风落。泄云迷鸿濛，戴石瘦荦嶨。攀缘若登天，扶服如入橐。穷幽至河麋，落日更槃礴。新民数十家，飘寓初栖托。壮产无惰农，荒榛尽开凿。临流遣官丁，悉使呼老弱。恩言谕官意，鄣水陂可作。春秧百顷粳，秋报千仓获。掉头笑应侬，吾麦自不恶。麦苗不为稻，诚恐非民瘼。不知肉食者，何必苦改作。我行疲鞍马，且用休羁络。艰难相顾叹，共道折腰错。势穷不得已，来自取束缚。月明夜萧萧，解衣宽带索。卧看云行天，北斗挂屋角。析薪爨酒鼎，兴至且相酌。  

将归叶先寄明复季常  

初日照屋山，好鸟哢檐角。卷帘吏却扫，斋舍寒萧索。呼儿篘春醪，期与夫子酌。简书驱我出，冲雪冻两脚。暮行星辉辉，晓起鸡喔喔。青烟过空村，商旅无远橐。岂不欲少留，王事苦敦薄。平生白眼人，今日折腰诺。可怜五斗米，夺我一溪乐。公等何逍遥，睥睨寄讲学。谈犀振清风，棋局落秋雹。云阴愁濛鸿，山路险荦确。慎无告归轩，使我数日恶。羸骖逆归心，旋泞蹶霜泺。悲嘶惜鄣泥，短棰冷难捉。南征喜气动，迎面蛛丝落。买网鲙金橙，归偿炊黍约。  

新寨饯南归  

初更月蚀缺半璧，三更北风雪平屋。夜寒置酒送归客，长歌燕雁灯前落。故园无书已十月，目极千里云水隔。客方有行乃未已，归且经予江上宅。比邻诸老应相问，为道于今不如昔。新知翻手覆手闲，故人江南与江北。有时日高天气清，炙背南轩把书策。可怜斯人巧言语，今已埋没黄土陌。乃知生前倾意气，不用身后书竹帛。往在江南最少年，万事过眼如鸟翼。夜行南山看射虎，失脚坠入崖底黑。却攀荆棘上平田，何曾悔念身可惜。辞家上马不反顾，谈笑据鞍似无敌。迩来多病足忧虞，平地进寸退数尺。意气索然成老翁，所有鬓发犹未白。闲居为妇执薪爨，宿处野人争卧席。昔壮今衰殆不如，吾恐未必不为福。寄声诸老善自爱，客行努力更强食。门前种柳今几长，戒儿勿令打鸂鶒。春晚归来踯躅间，为公置酒临江阁。  

晓起临汝  

缺月欲峥嵘，鸣鸡有期信。征人催夙驾，客梦未渠尽。野荒多断桥，河冻无裂。羸马踏冰翻，疑狐触林遁。清风荡初日，乔木啭幽韵。崧高忽在眼，岌峨临数郡。玄云默垂空，意有万里润。寒暗不成雨，卷怀就肤寸。观象思古人，动静配天运。物来斯一时，无得乃至顺。凉暄但循环，用舍谁喜愠。安得忘言者，与讲《齐物论》。  

戏赠陈季张  

气清语不凡，郭与陈季优。季子有美质，明月悬高秋。词谈贯百家，炙毂出膏油。放声寄大块，肆情无去留。方圆付自尔，规矩为疮疣。当其说荒唐，众口莫能咻。书案鼠篆尘，衔蔬床满头。居不省家舍，那问犬马牛。吾尝观圣人，与世为献酬。道通众人行，智欲万物周。微言观季子，颇亦有意不。季子捧腹笑，吾岂搢绅囚。我将乘扶摇，南与大鹏游。相羊九万里，厌则下沧洲。黄子失所答，如耕不能耰。井蛙延海鳖，乐事擅一邱。束牲盟伯夷，固自取揶揄。无心以触物，爱子如虚舟。维楫苟不存，倾覆当谁尤。尚思济来者，非但自为谋。  

即席  

落叶不胜扫，月明树阴疏。亲邻二三子，樽酒相与俱。霜栗剥寒橐，晚菘煮青蔬。解官方就门，敦薄无简书。纯益气萧萧，未羁天马驹。元礼喜作诗，豪气小未除。大薛知力学，日来反三隅。小薛受善言，如以柳贯鱼。天民尝逸驾，近稍就橛株。知命虽畸人，清谈颇有余。阿卢快犊子，规矩尚小殊。不材于用少，我则涧底樗。会合只偶然，等闲异秦吴。人生一世闲，何异乐出虚。过耳莫省领，披怀使恢疏。买网尚可鲙，倒壶更遣沽。不当爱一醉，倒倩路人扶。  

和舍弟中秋月  

高秋摇落四十五，清都早霜凋桂丛。纤尘不隔四维净，寒光独照万象中。少年气与节物竞，诗豪酒圣难争锋。桓伊老骥思千里，尚能三弄当清风。广文陋儒懒于事，浩歌不眠倚梧桐。百忧生火作内热，何时心与此月同。后生晚出不勉学，从汉至今无扬雄。天马权奇大宛种，吾家阿熊风骨耸。言诗已出灵运前，行身未闻孟轲勇。明窗文字不取读，蜘蛛结网尘堆壅。少壮几时夏已秋，待而成人吾木拱。怜汝起予秋月篇，我衰安得笔如椽。但使樽中常有酒，不辞坐上更无毡。把诗问字为汝说，便当侯家歌舞筵。  

秋怀二首  

秋阴细细压茅堂，吟虫啾啾昨夜凉。雨开芭蕉新闲旧，风撼筼筜宫应商。砧声已急不可缓，檐景既短难为长。狐裘断缝弃墙角，岂念晏岁多繁霜。  

茅堂索索秋风发，行绕空庭紫苔滑。蛙号池上晚来雨，鹊转南枝夜深月。翻手覆手不可期，一死一生交道绝。湖水无端浸白云，故人书断孤鸿没！  

四月末天气陡然如秋遂御裌衣游北沙亭观江涨  

沙岸人家报急流，船官解缆正夷犹。震雷将雨度绝壑，远水粘天吞钓舟。甚欲去挥白羽箑，可堪更着紫茸裘。平生得意无人会，浩荡舂鉏且自由。  

何造诚作浩然堂陈义甚高然颇喜度世飞昇之术筑屋饭方士愿乘六气游天间故作浩然词以赠之  

万物浮沈共我家，清明心水遍河沙。无钩狂象听人语，露地白牛看月斜。小雨呼儿蓺桃李，疏帘帏客转琵琶。尘尘三昧开门户，不用丹田养素霞。  

答余洪范  

悬磬斋厨数米炊，贫中气味更相思。可无昨日黄花酒，又是春风柳絮时。  

次韵任道食荔支有感  

一钱不直程卫尉，万事称好司马公。白发永无怀橘日，六年怊怅荔支红。  

韩信为黄几复作。  

韩生高才跨一世，刘项存亡翻手耳。终然不忍负沛公，颇似从容得天意。成皋日夜望救兵，取齐自重身已轻。蹑足封王能早寤，岂恨淮阴食千户。虽知天下有所归，独怜身与哙等齐。蒯通狂说不足撼，陈豨孺子胡能为？子尝贳酒淮阴市，韩信庙前木十围。千年事与浮云去，想见留侯决是非。丈夫出身佐明主，用舍行藏可自知。功名邂逅轩天地，万事当观失意时。  

以右军书数种赠邱十四  

邱郎气如春景晴，风暄百果草木生。眼如霜鹘齿玉冰，拥书环坐爱窗明。松花泛砚摹真行，字身藏颖秀劲清，问谁学之果兰亭。我昔颇复戏墨卿，银钩虿尾烂箱嬴，赠君铺案黏曲屏。小字莫作痴冻蝇，乐毅论胜遗教经。大字无过《瘗鹤铭》，官奴作草欺伯英。随人作计终后人，自成一家始逼真。卿家小女名阿潜，眉目似翁有精神。试留此书他日学，往往不减卫夫人。  

赠别几复  

风惊鹿散豫章城，邂逅相逢食楚苹。佳友在门忘燕寝，故人发药见平生。只今满坐且樽酒，后夜此堂还月明。契阔愁思已知处，西山影落暮江清。  

赵令许载酒见过  

玉马何时破紫苔，南溪水满绿徘徊。买鱼斫鲙须论网，扑杏供盘不数枚。广汉威名知讼少，平原樽俎费诗催。草玄寂寂下帘幕，稍得闲时公合来。  

和答赵令同前韵  

人生政自无閒暇，忙里偷閒得几回。紫燕黄鹂驱日月，朱樱红杏落条枚。诗成稍觉嘉宾集，饮少先愁急板催。亲遣小童锄草径，鸣驺早晚出城来。  

赵令答诗约携山妓见访  

晴波鸂鶒漾潭隈，能使游人判不回。风入园林寒漠漠，日移宫殿影枚枚。未尝绿蚁何妨拨，宿戒红妆莫待催。缺月西南光景少，仍须挽（一作“担”。）取烛笼来。  

春近四绝句  

闰后阳和腊里回，濛濛小雨暗楼台。柳条榆荚弄颜色，便恐入帘双燕来。  

亭台经雨压尘沙，春近登临意气佳。更喜轻寒勒成雪，未春先放一城花。  

小雪晴沙不作泥，疏帘红日弄朝晖。年华已伴梅梢晚，春色先从草际归。  

梅英欲尽香无赖，草色才苏绿未匀。苦竹空将岁寒节，又随官柳到青春。  

迎醇甫夫妇  

陈甥归约柳青初，【一作“饮屠苏”。】麦陇纤纤忽可鉏。望子从来非一日，因人略不寄双鱼。园中鸟语劝沽酒，窗下日长宜读书。策马得行休更秣，【一作“远嫁萧咸亲发白”。】己令童稚割生刍。【一作“平安行李莫徐徐”。】  

登南禅寺怀裴仲谋  

茅亭风入葛衣轻，坐见山河表里清。归燕略无三月事，残蝉犹占一枝鸣。天高秋树叶公邑，日暮碧云樊相城。别后寄诗能慰我，似逃空谷听人声。  

夏日梦伯兄寄江南  

故园相见略雍容，睡起南窗日射红。【一作“相携犹听隔溪春，睡起开书见手封”。】诗酒一年谈笑隔，江山千里梦魂通。河天月晕鱼分子，槲叶风微鹿养茸。几度白砂青影里，审听嘶马自搘筇。【一作“白发倚门愁绝处，可堪衣断去时缝”。】  

同孙不愚过昆阳  

田园恰恰值春忙，驱马悠悠昆水阳。古庙藤萝穿户牖，断碑风雨碎文章。真人寂寞神为社，坚垒委蛇女采桑。拂帽村帘夸酒好，为君聊解一瓢尝。【今昆阳有水，俗号灰河，图经乃以为坏河。予考之，皆不然。正在昆阳城南，恐是昆水。《地理志》言昆水出南，傥是乎？】  

题双凫观  

飘萧阅世等虚舟，（一作“人世若虚舟”。）叹息眼前无此流。满地悲风盘翠竹，半丛寒日破红榴。青山空在衣冠古，【一作“不逐市朝改”。】白鹤不归【一作“归来”】宫殿秋，王令平生樽酒地，千年万岁想来游。  

雪中连日行役戏书简同僚  

简书催出似驱鸡，闻道饥寒满屋啼。炙背宵眠榾柮火，嚼冰晨饭萨波齑。风如利剑穿狐腋，雪似流沙饮马蹄。官小责轻聊自慰，犹胜擐甲去征西。  

客自潭府来称明因寺僧作静照堂求予作  

客从潭府渡河梁，籍甚传夸静照堂。正苦穷年对尘土，坐令合眼梦湖湘。市门晓日鱼虾白，邻舍秋风橘柚黄。去马来舟争岁月，老僧元不下胡床。  

道中寄景珍兼简庾元镇  

传语濠州贤刺史，隔年诗债几时还！因循樽俎疏相见，弃掷光阴只等闲。心在青云故人处，身行红雨乱花间。遥知别后多狂醉，恼杀江南庾子山。  

喜念四念八至京  

朔雪萧萧映薄帏，梦回空觉泪痕稀。惊闻庭树鸟乌乐，知我江湖鸿雁归。拂榻喜开姜季被，上堂先着老莱衣。酒樽烟火长相近，酬劝从今更不违。  

讲武台南有感  

月明犹在搭衣竿，晓踏台南路屈盘。驺子雨中先马去，村童烟外倚墙看。鸦啼宰木秋风急，鹭立渔船野水乾。花似去年堪折赠，插花人去泪阑干。  

### 山谷集补钞  

黄庭坚  
记梦  

众真绝妙拥灵君，晓然梦之非纷纭。窗中远山是眉黛，席上榴花皆舞裙。借问琵琶得闻否，灵君色庄妓摇手。两客争棋烂斧柯，一儿坏局君不呵。杏梁归燕语空多，奈此云窗雾阁何。  

宗室公寿挽词  

昔在熙宁日，葭莩接贵游。题诗奉先寺，横笛宝津楼。天纲恢中夏，宾筵禁列侯。但闻刘子政，头白更清修。  

观伯时画马礼部试院作  

仪鸾供帐饕虱行，翰林湿薪爆竹声，风帘官烛泪纵横。木穿石盘未渠透，坐窗不遨令人瘦，贫马百萤逢一豆。眼明见此五花聪，径思著鞭随诗翁，城西野桃寻小红。  

题画屏六言  

胡蝶双飞得意，偶然毕命纲罗。群蚁争收坠翼，策勋归去南柯。  

水仙花  

淤泥解作白莲藕，粪壤能开黄玉花。可惜国香天不管，随缘流落小民家。  

青奴  

秾李四弦风拂席，昭华三弄月侵床。我无红袖堪娱夜，正要青奴一味凉。  

题花光为曾公衮作水边梅  

梅蕊触人意，冒寒开雪花。遥怜水风晚，片片点汀沙。  

题石牛洞石上  

郁郁窈窈天官宅，诸峰排霄帝不隔。六时谒天开关钥，我身金华牧羊客。羊眠草闲我世闲，高真众灵思我还。石盆之中有甘露，青牛驾我山谷路。  

牧童  

骑牛远远过前村，吹笛风斜隔陇闻。多少长安名利客，机关用尽不如君。  

绝句  

叠送香罗浅色衣，著来香气入书帏。到家慈母惊相问，为说王孙脱赠时。  

周昉美人琴阮图  

周昉富贵女，衣饰新旧兼。髻重发根急，妆薄无意添。琴阮相与娱，听丝不停手。敷腴竹马郎，跨马欲折柳。  

观秘阁苏子美题壁诗  

仁祖康四海，本朝盛文章。苏郎如虎豹，孤啸翰墨场。风流映海岱，俊锋不可当。学书窥法窟，当代见崔张。银钩刻琬琰，虿尾回缣缃。擢登群玉府，台阁自生光。春风吹晓雨，禁直梦沧浪。人声市朝远，帘影花竹凉。秋河湔笔砚，怨句挟风霜。不甘老天禄，试欲叫未央。小臣胆如斗，侏儒俸一囊。请提师十万，奉辞问犬羊。归鞍饮月支，伏背笞中行。人事多乖迕，南迁浮夜航。此时调玉烛，日行中道黄。柄臣似牛李，倾夺谋未臧。鲁酒围邯郸，老龟祸枯桑。兼官百郡邸，报赛用岁常。招延青云士，共醉椒糈觞。俗客避白眼，傲歌舞红裳。谤书动宸极，牢户系桁杨。一纲收冠盖，九冲人走藏。庖丁提刀立，满志无四旁。论罪等饕餮，囚衣御方良。姑苏麋鹿疃，风月在书堂。永无湔祓期，山鬼共幽篁。万户封侯骨，今成狐兔冈。迩来四十年，我亦校书郎。雄文终脍炙，妙墨见垣墙。高山仰豪气，峥嵘乃不亡。张侯开诗卷，词意尚轩昂。草书十纸馀，雨漏古屋廊。诚知千里马，不服万乘箱。遂令驾鼓车，此岂用其长。事往飞鸟过，九原色莽苍。敢告大钧手，才难幸扶将。  

答王道济寺丞观许道宁山水图  

往逢醉许在长安，蛮溪大砚磨松烟。忽呼绢素翻砚水，久不下笔或经年。一日踏门闯白首，巾冠欹斜更索酒。举杯意气欲翻盆，倒卧虚樽将八九。醉拈枯笔墨淋浪，势若山崩不停手。数尺江山万里遥，满堂风物冷萧萧。山僧归寺童子后，渔伯欲渡行人招。先君笑指溪上宅，鸬鹚白鹭如相识。许生再拜谢不能，元是天机非笔力。自陈精力初未衰，八幅生绢作四时。早师李成最得意，什袭自藏人已知。贵人取去弃墙角，流落几姓今知谁。大梁画肆阅水墨，四图宛然当物色。自言早过许史门，常卖一声偶然得。雨雪涔涔满寺庭，四图冷落让丹青。往来睥睨谁比数，十万酬之观者惊。客还次第阅冬夏，坐见岁序寒峥嵘。王丞来观叹啧啧，亦如我昔初见日。新诗雌黄初得实，信知君家有摩诘。我持此图二十年，眼见绿发皆华颠。许生缩手入黄泉，众史弄笔摩青天。君家枯松出老翟，颇似破屏有骨骼。时所弃愿爱惜，不诬方将有人识。  

绝句  

黄叶委庭观九州，小虫催女献工裘。金钱满地无人费，百斛明珠薏苡秋。  

宿钱塘尉廨  

平湖绕舍山无盗，官事长闲俸有金。安得终身为御寇，不辞儿女作吴音。  

题东丁水  

古人题作东丁水，自古东丁直到今。我为改名方响洞，要知山水有清音。  

赠宗室大年  

挥毫不作小池塘，芦荻江边落雁行。虽有珠帘笼翡翠，不忘烟雨罩鸳鸯。  

山矾  

北岭山矾取次开，清风正用此时来，平生习气虽料理，爱著幽香未拟回。  

句  

春将国艳熏花骨，日借黄金缕水纹。人得交游是风月，天开图画即江山。清鉴风流归贺八，飞扬跋扈付朱三。  

次韵曾子开舍人游籍田载荷花归肇  

维王调玉烛，时夏雨我田。壁挂苍龙骨，溜渠故溅溅。三推劝根本，百壳收皂坚。官司极斋明，崇丘见升烟。系马西门柳，忆听去夏蝉。剥芡珠走盘，钓鱼柳贯鲜。扫堂延枕簟，公子气翩翩。自尔欲继往，心阻如雍泉。紫微乐暇日，披襟咏风涟。红妆倚荷盖，水镜写明蠲。珠宫紫贝阙，足此水府仙。郁郁冠盖宅，追奔易雕年。能从物外赏，真是区中贤。仍闻载后乘，笼烛照婵娟。  

次韵答张文潜惠寄  

短褐不磷缁，文章近《楚辞》。未识想风采，别去令人思。斯文已战胜，凯歌偃旍旗。君行鱼上冰，忽复燕哺儿。学省得佳士，催来费符移。方观追金玉，如许遽言归。南山有君子，握兰怀令姿。但应洁斋俟，勿咏无生诗。  

次韵子瞻赠王定国  

远志作小草，蛙衣生陵屯。但为居移气，其实何足言。名下难为人丑好随手翻。百年炊未熟，一垤蚁追奔。夏日蓬山永，戎葵茂墙藩。王子吐佳句，如茧丝出盆。风姿极洒落，云气画罍樽。属有补衮章，日当宠频烦。鄙夫无他能，上车问寒温。惟思穷山去，抱犊长儿孙。  

送范德孺知庆州  

乃翁知国如知兵，塞垣草木识威名。敌人开户玩处女，掩耳不及惊雷霆。平生端有活国计，百不一试薶九京。阿兄两持庆州节，十年骐膦地上行。潭潭大度如卧虎，边人耕桑长儿女。折冲千里虽有馀，论道经邦政要渠。妙年出补父兄处，公自才力应时须。春风旍旗拥万夫，幕下诸将思草枯。智名勇功不入眼，可用折箠笞羌胡。  

题王黄州墨迹后  

掘地与断木，智不如机舂。圣人怀馀巧，故为万物宗。世有斫泥手，或不待郢工。往时王黄州，谋国极匪躬。朝闻不及夕，百壬避其锋。九鼎安盘石，一身转孤蓬。浮云当日月，白发照秋空。诸君发蒙耳，汲直与臣同。  

次韵刘景文登邺王台见思  

黄浊归大壑，涟漪绕重城。西风一横笛，金气与高明。归鸦度晚景，落雁带边声。平生知音处，别离空复情。  

其二  

旧时刘子政，憔悴邺王城。把笔已头白，见书犹眼明。平原秋树色，沙麓暮钟声。归雁南飞尽，无因寄此情。  

其三  

系匏两相忆，极目十馀城。积潦干斗极，山河皆夜明。白璧按剑起，朱弦流水声。乖逢四时尔，木石了无情。  

其四  

公诗如美色，未嫁已倾城。嫁作荡子妇，寒机泣到明。绿琴蛛网遍，弦绝不成声。想见鸱夷子，江湖万里情。  

奉同子瞻韵寄定国  

风云开古镜，淮海熨冰纨。王孙醉短舞，罗袜步微澜。老骥心虽在，白鸥盟已寒。斯人气金玉，视世一鼠肝。南归脱虫蛊，入对随孔鸾。忽以口语去，鼓船下惊湍。收身薄冰释，置枕泰山安。后土花药丽，海门天水宽。伐木思我友，知人良独难。遥怜须鬓绿，犹复耐悲欢。  

谢黄从善司业寄惠山泉  

锡谷寒泉撱石俱，并得新诗虿尾书。急呼烹鼎供茗事，晴江急雨看跳珠。是功与世涤膻腴，令我屡空常晏如。安得左轓清颍尾，风炉煮饼卧西湖。  

省中烹茶怀子瞻用前韵  

阁门井不落第二，竞陵谷帘定误书。思公煮茗共汤鼎，蚯蚓窍生鱼眼珠。置身九州之上腴，争名焰中沃焚如。但恐次山胸磊块，终便酒舫石鱼湖。  

常父答诗有煎点径须烦绿珠之句复次韵戏答  

小鬟虽丑巧妆梳，扫地如镜能检书。欲买娉婷供煮茗，我无一斛明月珠。知公家亦阙扫除，但有文君对相如。政当为公乞如愿，作贱远寄宫亭湖。  

谢公定和二范秋怀五首邀余同作  

西风一叶脱，迹亦不可扫。巷有白马生，朝回焚谏草。谁云事君难，是亦父子间。所要功补衮，不言能犯颜。  

其二  

四会有黄令，学古著勋多。白头对红叶，奈此摇落何。虽怀斫鼻巧，有斧且无柯。安得五十弦，奏此寒士歌。  

其三  

采莲涉江湖，采菊度林薮。插鬓不成妍，谁怜飞蓬首。平生耦耕地，风雨深稂莠。谢公遂如此，永袖绝弦手。  

次韵秦覯过陈无己书院观鄙句之作  

陈侯大雅姿，四壁不治第。碌碌盆盎中，见此古罍洗。薄饭不能羹，墙阴老春荠。惟有文字性，万古抱根柢。我学少师承，坎井可窥底。何因蒙赏味，相享当牲礼。试问求志君，文章自有礼。元钥锁灵台，渠当为君启。  

题松下渊明  

南渡诚草草，长沙慰艰难。终风埋八面，半夜失前山。远公香火社，遗民文字禅。虽非老翁事，幽尚亦可观。松风自度曲，我琴不须弹。客来欲开说，觞至不能言。  

题竹石牧牛  

野次小峥嵘，幽篁相依绿。阿童三尺箠，御此老觳觫。石吾甚爱之，勿遣牛砺角。牛砺角尚可，牛斗残我竹。  

戏书秦少游壁  

丁令威，化作辽东白鹤归，朱颜未改故人非。微服过宋风退飞，宋父拥篲待来归，谁馈百牢鸲鹆妃。秦氏乌生八九子，雅乌之兄毕逋尾。忆炊门牡烹伏雌，未肯增巢令汝栖。莫愁野雉疏家鸡，但愿主人印累累。  

戏和答禽语  

南村北村雨一犁，新妇饷姑翁哺儿。田中啼鸟自四时，催人脱袴著新衣。著新替旧亦不恶，去年租重无袴著。  

次韵答斌老病起独游东园  

万事同一机，多虑乃禅病。排闷有新诗，忘蹄出兔径。莲花生淤泥，可见嗔喜性。小立近幽香，心与晚色静。  

寄黄几复  

我居北海君南海，寄雁传书谢不能。桃李春风一杯酒，江湖夜雨十年灯。持家但有四立壁，治病不蕲三折肱。想得读书头已白，隔村猿哭瘴溪藤。  

次韵几复和答所寄  

海南海北梦不到，会合乃非人力能。地褊未堪长袖舞，夜寒空对短檠灯。相看鬓发时窥镜，曾共诗书更曲肱。作个生涯终未是，故山松长到天藤。  

谢公择舅分赐茶  

外家新赐苍龙璧，北焙风烟天上来。明日蓬山破寒月，先甘和梦听春雷。  

和答元明黔南赠别  

万里相看忘逆旅，三声清泪落离觞。朝云往日攀天梦，夜雨何时对榻凉。急雪脊令相并影，惊风鸿雁不成行。归舟天际常回首，从此频书慰断肠。  

赠黔南贾使君  

绿发将军领百蛮，横戈得句一开颜。少年圯下传书客，老去崆峒问道山。春入莺花空自笑，秋成梨枣为谁攀。何时定作风光主，待得征西鼓吹还。  

宋懋宗寄夔州五十诗  

五十清诗是碎金，试教掷地有馀音。方今台阁称多士，且傍江山好处吟。  

次韵黄斌老晚游池亭  

路入东园无俗驾，忽逢佳士喜同游。绿荷菡萏稍觉晚，黄菊拒霜殊未秋。客位正须悬榻下，主人自爱小塘幽。老夫多病蛮江上，颇识平生马少游。  

次韵文少激推官纪赠  

文章藻鉴随时去，人物权衡逐势低。扬子墨池春草遍，武侯祠庙晓莺啼。书帷寂寞知音少，幕府留连要路迷。顾我何人敢推輓，看君桃李合成蹊。  

次韵闻善  

扶醉三竿日，题诗一研埃。张罗门带雪，投辖井生苔。待得成丘垅，谁能把酒杯。常应黄菊畔，怅望白衣来。  

新喻道中寄元明用觞字韵  

中年畏病不举酒，孤负东来数百觞。唤客煎茶山店远，看人秧稻午风凉。但知家里俱无恙，不用书来细作行。一百八盘携手上，至今犹梦绕羊肠。  

题小景扇  

草色青青柳色黄，桃花零落杏花香。春风不解吹愁却，春日偏能惹恨长。  

题花光画山水  

花光寺下对云沙，欲把轻舟小钓车。更看道人烟雨笔，乱峰深处是吾家。  

题郑防画夹  

惠崇烟雨归雁，坐我潇湘洞庭。欲唤扁舟归去，故人言是丹青。  

梨花  

巧解逢人笑，还能乱蝶飞。清风时入户，几片落新衣。  

次韵清虚喜子瞻得常州  

喜色侵淫动缙绅，俞音下报谪仙人。惊回汝水间关梦，乞与江天自在春。罨画扔游冰欲泮，浣花何处月还新。凉州不是人间曲，伫见君王按玉宸。  

与黔倅张茂宗  

静居门巷似乌衣，文采风流众所归。别乘来同二千石，化民曾寄十三徽。寒香亭下方遗爱，吏隐堂中已息机。暂与计司参婉画，百城官吏借光辉。  

大暑水阁听晋卿家昭华吹笛  

蕲竹能吟水底龙，玉人应在月明中。何时为洗秋空热，散作霜天落叶风。  

题大年小景  

水色烟光上下寒，忘机鸥鸟恣飞还。年来频作江湖梦，对此身疑在故山。  

梅花  

障羞半面依篁竹，随意淡妆窥野塘。飘泊风尘少滋味，一枝犹傍故人香。  

书王氏梦锡扇  

压枝梅子大于钱，惭愧春光又一年。亭午无人初破睡，杜鹃啼在柳梢边。  

题王晋卿平远  

风流子晋罢吹笙，小笔溪山刮眼明。相倚鸳鸯得偎映，一川风雨断人行。  

题觉海寺  

缸烟郁郁水沈犀，水远禅床竹绕溪。一段秋蝉思高柳，夕阳元在竹阴西。  

元师自荣州来追送余于泸之江安绵水驿因复用旧所赋此君轩诗韵赠之并简元师法弟周彦公  

岁行辛巳建中年，诸公起废自林泉。王师侧闻陛下圣，抱琴欲奏南风弦。孤臣蒙恩已三命，望尧如日开金镜。但忧衰疾不敢前，眼前黑花耳闻磬。岂如道人山绕门，开轩友此岁寒君。能来作诗赏劲节，家有晓事扬子云。箨龙森森新间旧，父翁老苍孙子秀。但知战胜得道肥，莫问无肉令人瘦。是师胸中抱明月，醉翁不死起自说。竹影生凉到屋椽，此声可听不可传。  

## 平仲清江集钞  

孔平仲  
发仪真寄常父兄  

丱角同出处，中路稍差池。往事如一梦，新年生白髭。小官仍龃龉，异国更羁栖。长时恨隔阔，既见少开眉。朝共垆边饮，暮同窗下棋。一日复一日，眷眷不忍离。今兹解舟去，岂为赴同期。久住恐相溷，萧然生事微。欲将眼中泪，一洒别时衣。诸绪正牢落，勿令心重悲。融怡和笑语，惝怳迷东西。甘言戒婢子，循发祝阿宜。愦愦情怀恶，正同中酒时。晚泊芦荻岸，江天云四垂。高城已不见，春雨更如丝。  

二十二日大风发长芦  

张帆风尚小，出口势愈急。扁舟已中流，前后无所及。侧看岸旋转，白浪若山岌。磔砉时有声，百罅水争入。危樯听欲折，柁柄脱操执。我有常病妻，素羸多不粒。及兹益愦乱，卧喘气吸吸。婢姥半北人，兹险未尝习。苍皇面深墨，呕喊皆胆汁。可怜儿女辈，往往相聚泣。出门强指挥，飞沫溅衣湿。江豚踊吾前，猵獭作人立。意如骜吾嚱，出没相百十。呼神掷楮泉，祈佛启经袭。是时正月尾，於节甫惊蛰。云气作冥晦，气候变寒涩。日中仅得止，性命危若拾。纷然方寸乱，魂干久不集。官期幸未迫，安用苦汲汲。官兵勇贪程，一震当少戢。何如彼居民，生不出井邑。吾田虽旷瘠，飦粥粗可给。劳生默自慨，茅舍行且葺。  

读江淹集  

煌煌一疋锦，烂烂五色笔。始如何处得，怅此梦中失！淹也虽善文，葳蕤少筋骨。譬人气不深，往往多奄忽。晚年既富贵，外学仍老佛。岂非有所怠，寝使天才屈。奈何不自尤，秘怪疑鬼物。我有十文舟，夙期驾溟渤。褰霞□东皇，擘浪窥月窟。唯忧倦或止，视此颇自栗。  

铸钱行  

三更趋役抵昏休，寒呻暑吟神鬼愁。从来鼓铸知多少？铜沙叠就城南道。钱成水运入京师，朝输暮给苦不支。海内如今半为盗，农持斗粟却空归！  

呈范清老  

范子爱高卧，家政付儿孙。将身比瞑目，达理吾所尊。前日过所居，蔓草深闭门。范子欠伸起，性寡笑与言。相与寻幽寺，复将坐前轩。斜阳满庭下，不厌鸟雀喧。擘云青山秀，经雨野水浑。念此景清旷，非君谁与论。少年一倾盖，白首义弥敦。颓然各忘返，明月照黄昏。  

曹亭三绝句  

外看江水长，里见荷花发。庐阜收白云，南浦浸明月。  

漾舟荷花里，舣棹绿杨阴。却上曹亭望，山高江水深。  

登临常患远，游览不能继。此景对门墙，箯舆日三四。  

夜入监中  

欹枕汗如洗，出门更已深。长风万里至，河汉清人心。芙蕖有佳气，杨柳摇疏阴。秋声繁促织，月色动栖禽。落魄衣忘带，逍遥发懒簪。听从凉冷入，一快直千金。  

七月六日作  

隔江见雨来，尤苦风大疾。蓬蓬宇宙中，掀搅若无物。百川水倒流，瓦石亦飞越。浓云最轻浮，暂聚非永结。随吹东西扬，散漫颇仓猝。竟无点滴惠，初势不可遏。正昏露青天，方曀见白日。但增尘土高，益便水泉竭。农夫忧岁事，怅望眼流血！蛟龙不能神，卷尾藏窟穴。空馀鸟雀噪，庭户晚更热。深夜气稍苏，林端挂明月。  

暇日至家园  

仕宦吾已知，退休不如早。九江园地胜，万个竹色好。每到必徘徊，翛然寄怀抱。于此筑亭台，於彼植花草。傍岭更栽松，引池将溉稻。经营各有处，何日室遂考。薄田方待岁，一雨洗枯槁。指谷以易泉，橐囊助倾倒。茅茨若粗完，世路迹可扫。南山多白云，临望娱我老！  

城东作  

九江非吾土，久寓忘羁栖。丘坟之所宅，舍此亦安归。钱官最閒暇，因得治其私。松揪郁在望，时复至郊圻。驾言上东原，蔼蔼晨露晞。草木新过雨，秀色可疗饥。念此道旁民，散居在山蹊。新秋百物熟，入城各有携。芋迸紫卵壮，姜抽红笋肥。欓香忆烹鲤，稻白想流匙。养生无不有，美味仍及时。此土遂可老，行当结茅茨。云水有深约，尘埃无尽期。人生适意耳，富贵亦何为！  

月夜  

平生最好月，况此秋夜阑。长风迭荡漾，浩露洗团团。仰头视虚空，光采如可餐。星辰敛芒角，河汉收波澜。更无微云翳，挂此白玉盘。六合静皎皎，万木凉珊珊。为尔废昏卧，徘徊更漏残。更登高处望，历历见湖山。爽气集冰雪，清心生羽翰。便欲御泠然，因之游广寒。一临天池水，沐浴随飞仙。  

出城一首  

驱马出北门，秋色满平皋。泄云弄微阴，寒日照我袍。遵途升复降，控纵亦已劳。落松被径软，青蒿倚崖高。南顾临大江，厉风蔚波涛。蛟龙正崛强，舟楫未易操。亦有溯洄人，扬帆气方豪。覆舟谅由险，岂曰命所遭！  

九日独登曹亭  

重阳不见菊，节物愈凋零。性复不嗜饮，对酒只如酲。秋堂静便卧，既起思殊清。登高未免俗，亦不造林坰。屋西连郡郛，木末乃曹亭。杖藜只独往，坐对南山青。萧瑟西风高，泱漭滞雨晴。断云见天色，残潦知地形。遥峰落照敛，别浦暝烟生。归鸟向村急，孤舟当渡横。此时有佳兴，乃恶闻人声。况令预尊俎，而使听竽笙。嗟吾趣尚僻！取笑世上英。岂宜滥簪绂，但可老柴荆。  

堂前皂荚树  

堂前皂荚树，落叶已如积。篱上牵牛花，青青照秋色。四序都几何，推迁半陈迹。昼短夜益长，晴薄阴易得。浮云忽以兴，惨惨风自北。便有挟纩心，人谁顾絺绤。饥蚊尔何为，乃欲长肉食。翼翅不能举，自此且衰息。  

朱君以建昌霜橘见寄报以蛤蜊  

赠我以海昏清霜之橘，报君以淮南紫唇之蛤。橘肤软美中更甜，蛤体坚顽口长合。开花结子幸采摘，没水藏泥岂蕲得。二物同时有不同，赋形与性由天公。请君下筋聊一饱，莫索珠玑向此中。  

夜坐庵前  

人定鸟栖息，庵前聊倚栏。徘徊明月上，正在脩篁端。清影冰玉碎，疏音环佩寒。绦然耳目静，觉此宇宙宽。人生甘物役，汩没红尘间。宴坐得俄顷，境幽心已闲。谅能长无事，自可驻朱颜。所以学道人，类多隐深山。  

杜令无隐亭赏梅  

梅生要孤高，故在城颠上。腊过已多时，花寒犹未放。正前乃庐山，积雪十万丈。开樽□峥嵘，酒面已迟上。直须玉蕊十分开，洗尽烟岚春气回。请君扫地更招客，为君□花卷大白。  

晚兴  

春雪弄微阴，晚色连细雨。皂角芽已长，瑞香花欲吐。虽寒亦料峭，稍霁即和煦。园林拟杖策，芳物行可数。  

上元作  

春来雾雨久不收，上元三日月如秋。倾城娱乐竞沽酒，旧岁丰登仍足油。楼前灯山烧荻火，光影动摇桑落洲。太守凭高列歌吹，游人烘笑观俳优。铜盘贮煤插乌帽，从兵小史斥下楼。侍觞行食皆官妓，目眙不言语或偷。短长赤白皆莫校，但取一笑余何求。譬如饮酒且为乐，不问甘苦醉即休。归来紞如打五鼓，春寒惨惨吹驼裘。群儿嬉戏尚未寝，更看紫姑花满头。  

送张天觉  

车上不须舞，途穷不须泣。万事倏忽如疾风，莫以乘车轻戴笠。爱君清，如玉立。爱君直，朱弦急。胆肝磊落贮星斗，意气轩腾脱羁絷。圣明天子聚群材，下至椽杙犹收拾。况君屡薄青云飞，暂尔低田岂长蛰。我亦区区有心者，海水朗君更注挹。萧萧江路涩，烟蒙客帆湿。惜君又作千里行，欲别还留手重执。  

诗赠王从善  

广庭试群材，俊笔驰短晷。锁厅争第一，乃后二三子。骑龙失头角，十载困泥滓。泛舟自淮南，得邑穷楚尾。江上始相逢，清名久吾耳。油然睹颜色，悦泽已可喜。博学有渊源，高谈见根柢。有如万斛钟，久叩声益起。如君岂易得，蹭蹬乃在此。棫朴析为薪，奈何遗杞梓。我本世畸人，儳焉顽似鄙。一官傍松楸，自足胜朱紫。功名已灰心，藜藿思没齿。欲结方外游，倘徉访云水。闻君亦有意，不恋五斗米。笑指庐山高，论交从此始。  

春暄大旱率企援笔  

去岁有闰既苦寒，今年春早亦大喧。清明寒食在二月，禁火正如挥箑天。桃花零落壮丹发，漠漠江头吹柳绵。细虫打窗夜如雨，润气蒸础朝生泉。卷帘辟向迎风坐，彻缛去屏思簟眠。劝君用心慎仓卒，万事转易如车旋。安知明日不凛冽，莫以炎凉随目前。  

送谢仲规致仕  

公年五十馀，须鬓黑如漆。朝廷方进用，未是挂冠日。又非力不任，数以身自乞。人疑徇虚名，今也践其实。萧然巢许姿，臭腐视冕绂。东南富人材，卿相近间出。急流能勇退，千古未有一。贤哉谢夫子，趣尚真不屈。腾装岭外远，归棹江边疾。故乡何日到，清暑坐华室。荔包杂红紫，茶品分甲乙。岁时会亲宾，左右列图帙。回头烟瘴地，挥手风波窟。天将劳以生，乃独取闲佚。观公眉宇秀，凛凛有道骨。当为地上仙，不是笼中物。我亦素有心，贱贫嗟汩没。鸿鹄羽翼成，高飞脱罗尉。鹪鹩未有巢，侧目空自失。短章健公决，行且营蓬筚。  

曹亭独登  

问我当何之，曹亭苍木外。江湖水方涨，旷阔吾所爱。微风撼晚色，爽气回秋籁。杨柳隐官堤，芙蕖接公廨。白云依山起，点缀若图绘。何须招客游，清兴自无辈。落日更凭栏，下看飞鸟背。  

晨出郡南  

日未去，山更青。湖既阔，风自生。垂杨弄疏影，啼鸟曳残声。江城晓色怀抱爽，况在白龙堤上行。  

夏旱  

元丰四年夏六月，旱风扬尘日流血。高田已白低田乾，陂池行车井泉竭。多稼如云欲成就，天胡不仁忍断绝。雷声隆隆电摇帜，雨竟无成空混热。如闻大河决北方，目极千里波涛黄。我愿蛟龙卷此水，洒落东南救焦死。又闻戎泸方用兵，战车甲马穿云行。安得疏江拥三峡，馀波末流灌百城。分枝引派入南亩，尽使枯槁得复生。志大心劳竟何补，仰视云汉高溟溟。吾徒禄食固可饱，更愿眼前无饿莩。  

述鸥  

水滨老父忘机关，醉眠古石红蕖间。绿波荡漾意不动，白云往来心与闲。有鸥素熟翁如此，命侣呼俦就翁喜。相亲饮啄少畏避，自浮自沉不惊起。渔人窥之即谋取，手携罗罔来翁所。群鸥瞥见皆远逝，千里翩翩一回顾。鸥不薄，翁翁勿疑，避祸未萌真见机。渔人罗罔不在侧，敢辞旦夕从翁嬉。  

乞巧  

众人喜乞巧，我以巧为忧。言巧多欺佞，行巧为邪柔。学巧竞穿穴，文巧多雕锼。巧不令如此，宜吾之耻求。我欲守拙性，浩然镇轻浮。尽窒众巧门，化以孔与周。此志尚未遂，感激在初秋。南顾问牛女，女实能巧不？  

使纸甚费  

家贫何所费，使纸如使水。亲交或见遗，自买不知几。置之几案间，数轴俄空矣。作字本不工，学书非不喜。不知何故尽，疑若有神鬼。若云随置邮，性复懒笺启。间或强为之，皆出不得已。横斜若幡脚，龃龉如雁齿。数易仅能成，纷纷多废委。叙致失轻重，畏慎防触抵。往往已缄封，时时又删洗。遂令巾衍竭，大半或缘此。昔无楮先生，云自蔡伦始。假令行竹简，秃野未供使。人生有知慧，不若愚且鄙。古来取卿相，未必皆经史。谁教识点画，空耗五斗米。咄嗟为此诗，又是一张纸。  

送朱君贶德安宰罢任还  

浔阳五邑谁善政，历陵令尹朱为姓。孜孜常以民存心，四境安娱吏无横。吾爱其人颇真率，笑语诙谐喜讥评。山有猛虎藜藿长，人得朋友衣冠正。当时文学推第一，阔步青云乃蹊径。大贤百里固非地，赤子三年且无病。如君才智可自达，今归朝廷惟所应。君臣昔以譬埙篪，吉甫文武陛下圣。当陈半策绾万金，翩翩六翮凌风劲。江边钟官老铸钱，坐髀已消穷且暝。倘君富贵不通书，当念行藏素非佞。  

寄子由  

晨兴悲风鸣，霜霰集我屋。忽惊岁云晚，日月疾转毂。穴虫知天时，闭户各潜伏。而我亦劳止，扰扰尚驰逐。宵征戴星出，暮饭多见烛。灰尘雕须眉，铜臭蚀肌肉。念当投劾去，牵系五斗粟。岂无数亩田，亦有千个竹。平生羡为农，水旱忧不足。空效鸟雀饥，啾唧如聚哭。内顾复迟回，行藏类羝触。长卿著犊鼻，扬子投天禄。岷峨能生贤，独不主为福。如君乃栖栖，似我宜碌碌。连山积雪壮，霁色明群玉。对此想清标，凛然疑在目。安得两翅长，高举逐黄鹄。飞去堕君前，绸缪论心曲！  

元丰四年十二月大雪郡侯送酒  

平明大雪风怒嗥，屋上卷来亭下高。更深更密皆能到，所在纷纷如雨毛。堆床压案扫复聚，取笔欲书冰折毫。须眉沾白催我老，自颈以下类拥袍。此时只好闭门坐，右手把酒左持螯。奈何巑岏据听事，千兵跆藉泥如糟。强登曹亭要望远，纸伞掣手不可操。黑阴遮眼铺水墨，寒气刮耳投兵刀。饥肠及午尚未饭，更搜诗句无乃劳！幸有使君怜寂寞，亟使兵厨分冻醪。余虽不饮为一釂，两颊生春红胜桃。醉眼瞢腾视天地，蜾蠃螟蛉轻二毫。勿令小暖气便壮，自笑世间皆我曹。  

宵兴  

我眠何由安，击鼓中夜起。出门若秉烛，月色照千里。屋瓦微有光，纷纷雪正委。清寒薄驼裘，六合气如水。既归整灯火，危坐阅书史。羸僮拭眼睫，侍我色不喜。问之强应对，固以噤口齿。金壶涩冰澌，城上更屡死。戍兵鲍且昏，汗漫睡方美。援桴虽贱事，其实关众耳。奈何司晨夕，倒错一至此。惟有赤帻鸡，嘐嘐鸣不已。  

十二月二十五日大雪  

前时大雪风扰之，有无厚薄皆不齐。今朝大雪无风色，下隰高原总盈尺。由来此物本阴气，偏近黄昏落尤剧。斜萦碎委百千态，不是天上谁做得。铮铮鸣霰已三日，厌坐北窗闻滴沥。自非猛下意不醒，半夜一天星斗白。漫漫玉琢人世界，蹂践成泥真可惜！呼童梯屋器贮之，犹得煎茶待嘉客。  

咏道上松  

长松高落落，积雪白皑皑。鳞鬛冻且僵，郁结久不开。观其缠压意，直使同枯荄。雁带寒光去，鸟传春信来。微阳入直干，生意忽已回。豁若醉初醒，整顿出尘埃。秀色媚山腹，孤标摩斗魁。时至自当复，安得长摧颓！若非根本壮，何能异草莱。  

狂犬  

吾家有狂犬，其走如脱兔。撑突盘盂翻，搜爬堂庑污。逢人吠不止，鸡噪猫且怒。固难在家庭，只可守村墅。不见已半年，意谓少惩惧。昨日至城东，摇尾喜若赴。衔衣复抱膝，屡叱不肯去。一跃数尺高，其强乃如故。岂惟性则然，汝分亦天赋。未闻有骅骝，蹄啮弃中路。安敢携汝归，重令儿女怖。  

子明棋战两败输张遇墨并蒙见许夏间出箧中所藏以相示诗索所负且坚元约  

平生性好墨，以此为昼夜。陈玄尔何为，能使我心化。四方购殊品，十倍酬善价。江南号第一，易水乃其亚。古锦缀为囊，香罗裁作帕。精粗校白黑，情伪考真诈。欣然趣自得，其乐胜书画。英英清河公，风格继王谢。语旧则乡邦，论亲乃姻娅。前时偶休澣，亟之城南舍。所嗜与我同，奇蓄颇自诧。奕秋约筹局，张遇赌龙麝。贪多而务得，廉逊或不暇。铅刀试一割，驽足效十驾。决胜有如兵，必争还似射。黑云半离披，玉马全蹂藉。初鸣已惊人，再鼓遂定霸。物情矜俊捷，天幸蒙假借。功成不自高，垂首甘亵骂。（子明每棋败，语则亵。）但当偿所负，然诺重嵩华。弯弓既有获，岂不愿鸮炙。涤砚竢见临，倒屣出相迓。陵尊且犯贵，此罪在不赦。更许观箧中，前期指朱夏。  

寒食郊外  

涔涔雨沉城，浩浩泥没辙。四山气如蒸，万里天欲雪。我时出郊坰，山径屡曲折。虽怀颠沛忧，亦有观览悦。幽花媚林薄，粲粲生意发。红紫相后先，各自有时节。长松困冰雪，憔悴终不屈。及今翠夭娇，腾拔见筋骨。阴阳有代谢，物性安可夺。请视大块中，纷纷尽毫末。兴衰若鳞次，今古犹市阅。只此晦与晴，变态亦俄忽。归路日已炀，披襟涤初热。  

余比见管勾太平观刘朝奉见嫌太盛教以一食之法自用有效因以告子由且进先耆后欲之说蒙示长篇窃服高致谨再用元韵和寄  

庐山九江南，胜隐类王屋。中有刘先生，逃荣弃朱毂。我尝问持养，次第蒙摄伏。操心要常存，尤戒忌追逐。教人啖火枣，喻世指风烛。一从屏晚膳，已觉失颐肉。谅能早如此，盎自有馀粟。寝甘无复梦，行健不须竹萃地。涌清波，漱饮每充足。当使百灵朝，如闻九虫哭。欲尘亦遂扫，由味方有触。甘肥自煎熬，其毒甚回禄。愿公亦澹薄，同享秀眉福。丈夫贵决烈，安得犹碌碌。淘沙始见金，推石方逢玉。所以老氏言，为腹不为目。未能便仙去，轻举随白鹄。且保临老年，眼明腰不曲。  

常甫招客望海亭  

蓬莱酿酒酒已成，贺家池上新采菱。紫衣侍立乌帽走，吾兄招客望海亭。归来为我道客语，出没帆樯俱可数。醉中遥指北山下，云此白处乃海浦。八山迤逦数百山，客居乃在一山颠。虽非阳侯所窟宅，风涛澒洞已拍天。馀山亦有人杂居，山无桑麻只捕鱼。海中百怪所会聚，海马海人并海驴。或如七十之老翁，或如三尺之侏儒。手足口眼莫不见，鞭磔尽作人号呼。千艘竞造石首脯，雨声飒飒鱼来初。截波一网千万尾，棹歌喜噪翻蓬壶。垂钓忽挂绿鹦鹉，探石仍得真珊瑚。晚晴蜃结彩霞阁，夜黑龙呈明月珠。红涟紫液碧潋艳，顷刻变态世所无。我闻此景若在眼，便欲驾舶寻天吴。昔时管宁亦避地，吾祖叹息思乘桴。我今何为不可往，谁能俯首甘区区！平时此亭景最美，自谓清旷更无比。一闻客语心坐驰，却上望海污潢耳。嗟哉好恶随所迁，世间万事多如此。  

官松  

我行九江南，旷野围空山。道旁何所有，高松立巑岏。藏标隐云雾，秀气凌冈峦。横骞却与走，怪状千万端。中有清风发，能令朱夏寒。流金五六月，方苦行路难。骑者欲颠沛，负者面如丹。气息几断绝，至此方少宽。消渴饮甘露，涸辙投长澜。乃知古人意，为惠无穷年。亦有被剪伐，行列颇不完。岂非风雷变，或者盗贼繁。土人对我叹，云有县长官，为政猛于虎，下令如走丸。取此为宫室，将以资宴欢。良工操斧斤，睥睨长林间。择其最高大，馀者弃不观。千夫拥一柱，九年力回旋。至今空根悲，泣泪尚未乾。彼令诚何心！缓急迷后先。毫末至合抱，忍以顷刻残。万众所庇赖，易为一身安。居上恬莫问，在下畏不言。世事类若斯，呜呼一摧肝！  

越州飞来山  

物之体性重，惟有石最坚。回风卷黄沙，直下万丈渊。如何崔嵬山，乃解飞青天。琅琊趋会稽，道里固甚悬。想当初来时，诡异可得言。岂非巨灵擘，或谓秦帝鞭！雷公挟电母，欻霍相后先。夸蛾负崖脚，天丁撮其颠。北斗借神兵，虎豹下九关。海王驱鱼送，百里闻腥膻。悲号与惫喘，洒汗成流川。呼云以自蔽，日月不得宣。栖鸟失其巢，哀哀啼白猿。草木困摆撼，枝叶半不全。置之秦望阴，百怪散□烟。有龙走不辙，化为锦色鳗。攒身入窍穴，喷出清泠泉。都人骇相报，平地见巍然。既来亦能去，惟恐复腾骞。浮屠镇其上，副以屋蝉联。朝吟诸佛经，暮讲西方禅。以此相絷缚，羁孤几千年。我闻已有日，今朝始攀缘。高堂置美酒，远目凌孤鸢。老僧为我说，指画当我前。是否难致诘，且进黄金船。  

秋夜舟中  

昨夜强风万弩过，舟中侧听披衣坐。秋来已觉阴气繁，晨兴更见波涛大。衰梧弱柳不足数，修篁摧折几百个。飞廉郁然方用事，一威能令万物挫。人言风怒未渠央，我观暴忽势不长。会见平川净如镜，刀鱼鸣橹过钱塘。  

和常父望吴亭  

深湾谓无风，试向江头望。混混过新潮，峨峨起层浪。前骧复后踊，极力不相让。踣落皆有声，摆触颇用壮。游龙出鬐鬛，怒马轩颈项。纷纶白雪外，叠去不知向。势将银汉接，高与海门抗。吴城挂水墨，越估增怊怅。我欲绝横流，忠信固可仗。丈夫七尺躯，鱼腹岂易葬。缅怀冯河戒，舣棹未敢忘！夜梦大樽浮，东行视溟涨。入宫谒阳侯，举袂揖伍相。问其孰呼吸，乃使此倔强。谢云天所为，兹语吾恐妄。却欲诘苍苍，无梯不能上。  

游六和寺  

同寻六和寺，去旁苍崖行。峥嵘石林气，氵虢氵虢流水鸣。见此俗虑减，入门心更清。盘空到窈窕，小憩山前亭。天晴修竹外，飒有风雨声。僧云金鱼池，近日秋雨足。馀波落清壁，散作雪色瀑。徐兴视其流，登高穿屈曲。忽逢白练飞，碎点溅珠玉。清泠振毛发，潇洒荡心腹。金鱼在何处？演漾戏平湪。鳞鬛老愈黄，点漆作双目。忆为儿童时，尝剧此池旁。闻人说金鱼，已谓百岁强。今逾二十年，僧死草木荒。此鱼尚无恙，纤质不改常。谓鱼非灵物，安得擅久长。四海波浪高，三江网罗密。长鲸丧明珠，幽暗无白日。我疑龙变化，就此溪中逸。纷纶乾坤争，浩荡风霆出。何如守一泓，无得亦无失。  

戏张子厚  

子厚夸善棋，益我以五黑。其初示之羸，良久出半策。波冲与席卷，揉攘见败北。我师如玄云，汗漫满八极。子厚若残雪，点点无几白。是时秋风高，万里鹰隼击。鹞鹩伏深枝，顾视颇丧魄。勒铭亭碑阴，所以诧棋客。  

泛涟水  

涟漪二十里，清淡得我性。微风不复摇，天水相与净。秋容入崖柳，晚色依渔艇。彷佛会稽游，南湖似明镜。  

日出  

仲冬十一月，我行赴高密。路出东海上，晨起骇初日。腾腾若车轮，只向平地出。较于昔所见，得此十之七。蟾蜍尚弄影，皎皎横参毕。辉光一迸散，夜气扫若失。扶桑想可到？俗虑苦难讫。壮观曾禾厌，侧叹流景疾。  

早行此篇《文鉴》所载称经父诗，据孔氏遗稿，乃毅父所作，遗稿毅父亲笔，当以为是  

客兴谓已旦，出视见落月。瘦马入荒陂，霜花重如雪。海风吹万里，两耳冻几脱。岁晏已苦寒，近北尤凛洌。况当清晓行，逆此原野阔。笠飞带绕颈，指强不能结。农家烟火微，炙手粗可热。岂能迂我留，而就苟且活。仰头视四宇，夜气亦渐豁。苦心待正昼，白日想不阙。  

梦锡惠墨答以蜀茶  

墨者□自黑，黑者墨之宜。所以陈玄号，闻之于退之。近世工颇拙，所巧惟见欺。摹成古鼎篆，团作革靴皮。挥毫见惨淡，色比突中煤。谁最畜佳品，郑君真好奇。赠我以所贵，有不让金犀。坚如雷公石，端若大禹圭。研磨出深黝，落纸光陆离。较之囊中旧，相去乃云泥。辱君此赐固已厚，何以报之乏琼玖。不如投君以耆好，君性耆茶人罕有。建谿龙凤想厌多，越上枪旗不禁久。我收蜀茗亦可饮，得我峨眉高大守。人情或以少为珍，心若喜之当适口。更怜此物来处远，三峡惊波如电卷。江湖重覆千万里，淮海浩荡涟漪浅。舍舟登陆尚相随，今以答君非不腆。开缄碾泼试一尝，尤称君家铜叶盏。  

夜聚杨节之秘校廨厨  

云乱海天低，风吹马耳破。黄昏访主人，同向幽斋坐。谈资绿酒长，欢敌红裙座。倒载夜深归，雪花如掌大。  

止谒宣圣庙者  

高密古名城，其地近阙里。弦歌声相闻，往往重夫子。学宫虽荒凉，庙貌颇严伟。上元施灯烛，下俗奠醪醴。高焚百和香，竞爇黄金纸。所求乃福祥，此事最鄙俚。朝廷谨庠序，五路兹焉始。建宫以主之，不肖实当此。浇敝皆扫除，安可循旧轨。丁宁戒阍人，来者悉禁止。尝闻诸鲁论，丘之祷久矣。生也既无求，没岂享淫祀。夜亭甚清虚，古柏自风起。悦之以其道，吾祖当亦喜。  

读庄子  

损此以锱铢，益我以千金。岂足为轻重，徒能劳尔心。覆彼以狐狢，蒙此以絺绤。岂足为厚薄，徒能损卿德。南山有鸷鸟，睥睨天地秋。有意横八极，固非守一丘。老鸱哧腐鼠，安可施于此！鹓雏尚不屑，况非鹓雏比。  

梦锡杨节之孙昌龄见过小饮  

梦锡更时事，恢然君子儒。节之琼树枝，秀气发扶疏。昌龄出相家，谦谨乃绳枢。三人于交游，得一固有馀。日暮俱访我，止驾共踌躇。四天忽阴沉，风声若江湖。寒色尚可畏，促膝同附炉。高密酒虽贵，为君开一壶。拳栗自东越，殷榴从上都。羹烹历山蕈，脍斫注沟鱼。鲜蛤实海错，肥羊非市屠。后食淮南莼，此皆北所无。主人不敢爱，且以为宾娱。梦锡饮中豪，节之亦其徒。昌龄稍奸黠，我劝势颇粗。左手扼其肩，右手进觥盂。勉强为我尽，淋漓满衣裾。醉坐各忘去，蓬烛已见跗。幽谈入鬼怪，巧谑相<耶欠>歈。勿言轻此乐，此乐胜笙竽。明朝酒醒后，相对礼如初。  

收家书  

早承会稽信，晚接清江使。两地千里馀，尺书同日至。既知骨肉安，复得邻里事。丁宁问儿女，委琐及奴婢。开包视封题，亲故各有寄。牛狸与黄雀，路远不易致。东人罕曾识，专享无所遗。岂徒抵万金。鼓腹快异味！  

春天  

春天酣酣睡最美，日转花阴犹未起。须臾梦觉闻风声，波涛翻空千万里。出门四望气惨淡，寒色射人如泼水。旋见大雪落交加，向晚绥绥尚不止。游丝柳絮复何有？百鸟卷舌愁欲死。阴阳变化固有渐，乃何暴忽有如此。清江野客心伤悲，寂寞无言对桃李。  

观舞  

宴馆簇金丝，绣茵呈舞旋。云鬟应节低，莲步随歌转。势多体不犯，妙绝乃习贯。含笑有馀情，小揖更微盻。  

城南  

密州三月犹有寒，地平更在大海上。昨朝雨止气已晴，今日繁阴北风壮。城南蹙水傍城流，几处垂杨系小舟。传闻寂寂无车马，红杏夭桃各自稠。  

送梦锡往齐州  

望君之行车，既远目亦收。惟有随君心，千里不能休。我兄在历城，相别岁已周。音问月三四，东西交置邮。岂如一相见，君今涉其州。为我道亡恙，深言致绸缪。先驰魂梦往，迎子鹊山头。  

晚出  

空城鸟欲栖，渐夕收寒暑。槐叶绿生风，椿花落如雨。出门何所适，有口不敢语。披豁向青天，望销云一缕。  

常父寄半夏  

齐州多半夏，采自鹊山阳。累累圆且白，千里远寄将。新妇初解包，诸子喜若狂。皆云已法制，无滑可以尝。大儿强占据，端坐斥四旁。次女出其腋，一攫已半亡。小女作蟹行，乳媪代与攘。分头各咀嚼，方爱有所忘。须臾被辛螫，弃余不复藏。竞以手扪舌，啼噪满中堂。父至笑且惊，亟使啖以姜。中宵方稍定，久此灯烛光。大钧播万物，不择窳与良。熊掌出深谷，鸢头蔽高冈。春草善杀鱼，野葛挽人肠。各以类自蕃，敢问孰主张！水玉名虽佳，神农绿之方。其外则皎洁，其中慕坚刚。奈何蕴毒性，入口有所伤。老兄好服食，似此亦可防。急难我辈事，感惕成此章。  

惜别为从道作  

尝闻直谅冠三友，自古才难非特今。今世胁肩事谄笑，君独苦口工规箴。我常从之求过失，箕踞慢骂犹甘心。其言未必俱中理，披沙往往逢黄金。今将去矣谁复嗣，已觉别恨凌秋阴。胸中抖擞宜一尽，留作更允相思深。  

送从道  

去年风云搅天暗，君马区区之海涯。今年苦寒又访别，正是去年行役时。信阳虽远重来得，小桃常探春消息。如今官满去不返，又见花开谁记忆！乾坤浩荡归无乡，岁月峥嵘老相逼。一官奔走随所使，后期会合知南北。篇诗惜别人少和，须知此别真可惜！黄髯半醉舌若蜚，他日樽前无此客。  

出城  

驻马河之西，送车皆已返。郊原人渐少，风物秋将晚。身如独鸟轻，意与青山远。  

迷途  

吹灯治行装，戴月即前路。深村苦多歧，乃使行者悮。东西皆可往，曲折何所遇。泥中虎斗迹，草木新封墓。阴云忽以兴，四顾增恐惧。及今亦难咎，初失在跬步。林木杳峥嵘，丘原莽回互。虽闻叱牛声，欲问不知处。  

遇雨  

客行日暮饥且渴，况值漫山雨未绝。蜀黍林中气惨淡，黄牛冈头路曲折。狂风乱掣纸伞飞，瘦马屡拜油裳裂。记得默斋端坐时，唯爱滂沱洗烦热。  

呈梦锡  

妻孥能相期，每出必遽还。如其归稍晚，必谒郑推官。  

又  

与君来往半岁馀，三日不见已为疏。入门褫带不相揖，下马且复休仆夫。形骸礼数不足问，但论肝鬲之何如？昨朝万事俱拨置，与子斋中同负炉。去时苦寒冒风雪，归路清辉踏霜月。但取樽前笑语欢，岂知门外阴晴别。  

韩大夫城  

大夫今安在，唯有废城存。流水抱沙曲，依依扬柳村。居者五六家，荆榛深闭门。青青麦陇直，蔼蔼桑枝繁。牛羊任所适，僮稚更不喧。啼鸟静逾远，落花风自翻。昔称老农贱，吾意野人尊。谋身莽无定，太息视乾坤！  

青州作  

京东地平夷，自古四战国。九州此居三，山海在封域。北趋京洛近，南卷江淮直。富饶足鱼盐，饱暖遍牟麦。英雄欲飞腾，假此为羽翼。隆准蹙秦亡，金蟆伺唐隙。方今不忧此，所重只西北。兵防最寡少，主帅失铨择。蒿莱蔽城隍，绣涩满戈戟。慢为盗之资，忽者祸所植。吾视士大夫，赳赳半雄特。歌谣尚慷慨，阔达本多匿。腹心宜先安，豫备乃长策。众方颂太平，我乃虞盗贼。虽言亦谁听，痛哭损肝鬲！  

又寄梦锡  

自君卧漳滨，我意恍若疾。无人与笑言，兀兀守一室。当寝或不寝，当食或不食。有思气填膺，可骇几战栗。想君端在家，比我乃安逸。妻孥以嬉戏，簿领久阁笔。南城趋北城，道路无所隔。我岂无仆马，子不见宾客。哦亭足清风，林木助萧瑟。葵花无数开，莲叶亦已出。起来定何时，幸会能几日。已今篘白醪，待子欢促膝。  

寄王达夫高密令  

高城已吹角，月暗星河落。与子语不休，青灯同寂寞。平明车马去匆匆，一饭相邀不得同。交情世契两皆厚，东望白云千万重。  

晚集城楼  

高楼百尺修木尾，面对南山翠相倚。恁栏谈笑青云里，秋标摩空日色死。海风萧萧东万里，吹襟洗鬓清如水。下视黄埃氵蜀波起，车马纷纭只蝼蚁。  

阴山七骑  

青毡作帽黑药靴，进退飒飒生风沙。胡歌胡舞胡两跪拜，问胡何为乃至此？象胡之人假为之，朱颜的皪秀两眉。手操弓矢仰视天，如见飞雁驰平川。主称此乐直万钱，坐客竞饮黄金船。世人见识无百年，追欢取快贵目前。当时披发祭于野，自非辛有谁知者！  

君住  

君住水西我水东，东岸波生西岸风。哀哉中截锦绣段，上襦下裳各一半。小星隆隆怒且鸣，前驱贪狼后欃枪。何如尽遣收芒角，惟放当天皓月行。  

鸡冠  

我初种鸡冠，其小乃毫芒。曾未得几时，忽已过我长。根株既猥大，枝叶亦开张。吐花凌朝曦，生意殊未央。阴风自西来，惨淡驱清霜。一夜忽变故，叶萎花已黄。当此繁盛时，为尔赏壶觞。及今乃腐草，好玩安可常。呼童尽剪拔，昔恐践踏伤。庭除稍旷阔，耳目加清凉。竹枝久蒙蔽，迥立独苍苍。  

月三章  

夜如何其月在隅。问行何为乃踌躇。海波压轮不得驱。中庭有客心不乐，欲挽玉兔鞭蟾蜍。  

夜如何其月正美。起视万物如明水。山魈避人鬼火死。中庭有客立不移，何暇眼力看箕尾。  

夜如何其月落愁。光辉奄奄星益稠。白云拥汉波不流。中庭有客心不乐，放志万里谁能收！  

代小子广孙寄翁翁  

爹爹来密州，再岁得两子。牙儿秀且厚，郑郑已生齿。翁翁尚未见，既见想懽喜。广孙读书多，写字辄两纸。三三足精神，大安能步履。翁翁虽旧识，伎俩非昔比。何时得团聚，尽使罗拜跪。婆婆到辇下，翁翁在省里。大婆八十五，寝膳近何似！爹爹与你你，无日不思尔。每到时节佳，或对饮食美。一一俱上心，归期当屈指。昨日又开炉，连天北风起。饮阑却萧条，举目数千里。  

咏无核红柿  

林中有丹果，压枝一何稠。为柿已软美，嗟尔骨亦柔。风霜变颜色，雨露如膏油。大哉造化心，于尔何绸缪。荆筐载趋市，价贱良易求。剖心无所有，入口颇相投。为栗外屈强，老者所不收。为枣中亦刚，饲儿戟其喉。众言咀嚼快，惟尔无所忧。排罗置前列，圆熟当高秋。且以悦一时，长久岂暇谋。咄哉溃烂速，弃掷将谁尤。  

寄从道  

忆初抚掌笑，尝谓子猿猱。斑然武而文，讥骂舌若刀。髭黄喉骨结，内敏见秋毫。论官则甚微，意气一何高。今思乃麟凤，百十未易遭。子行白日静，回首常萧骚。闻子在定州，深山坐披毛。何如东海上，万叠观波涛。不见岁再晚，北风方怒嗥。围炉奏美酒，思子持蟹螯。  

食桃  

剪彼十围木，架此百尺梁。十围不加大，百尺不加长。胡为被锦绣，空尔饰文章。根断肤已剥，至朽不复昌。【一作“荣”。】食桃弃其核，下与粪坏藏。【一作“并”。】雨露之所濡，发生乃微芒。回首枝干大，冉冉出我墙。开花又结子，意态何煌煌。  

日月  

月行一何速，暂上青山还复落。众星厥弛不肯休，参横毕直争头角。日行比月更疾驰，一日一夜绕天围。光辉所烛万里同，墙边炙背快老翁。  

孤雁  

空城夜已寂，一雁度云端。汀洲亦可止，何不怯霜寒。岂非防暗祸，惊矫失自安。孤音诉明月，天高路漫漫。以鹑置怀袖，比汝乏羽翰。蒙恩傍温暖，岂念宵征难。  

食梨  

东方早寒雪霜挚，新梨十月已满市。削成黄蜡圆且长，味甘骨冷体有香。芳尊命友先众果，百十磊砢升君堂。赠君玉壶曾冰之，皎洁副以金茎皓露之清凉。奈何拨火取煨栗，梨虽至美或不尝。颦眉三咽手摩腹，谓此发病为第一。夺之儿口饧，止哭君不记。南方无此物，五更酒渴唤水时。思此千里莫致之。及今乃以多见贱，南方橘柚东方梨。  

十月二十一日夜  

紞紞有如打两鼓，星河漫漫参在户。百鸟已栖人不行，西南汹汹有异声。有若鬼神移山嶽，又如战败百万兵。出门望见乃火起，椽落瓦裂咫尺鸣。问之相去一里间，红光烁烁侵天明。长烟涌波月魄死，其间有物如撒星。是时久早水泉竭，高屋一燎如毛翎。小儿但知聚看笑，不知扰扰人纵横。皇皇奔走最可念，耿耿不寝心飞惊。明朝出视火起处，焦木颓垣不知数。白头老姥啼向天，叹息之声满行路！  

会食  

学宫不置酒，相聚惟一饭。公家事何多，客至日已晚。乘饥骋大嚼，美恶宁复拣。仆夫无所馀，顾我色不满。泼茶旋煎汤，就火自哄盏。从容共谈谑，孰视笑而睆。昌龄岂其愠，策马独先返。  

集于昌龄之舍  

初筵悄无语，良久欢意发。就炉自温杯，觉此饮量阔。既觐舞袖垂，又听歌声阕。醉心□纷纭，醉眼成恍惚。勿轻柏直狗，所负尚可悦。当年入绩事，今日逼华发。愈令坐客心，感叹惜时节。夜长更恐晓，起挽青天月。  

兄长舟次会稽以十月九日发书清江亲故以此日遣使仍以十一月十二日同到去岁会稽书清江人亦同日到尝有诗记其事  

清江在何处？限以龙王大孤磅浪之险阻，鄱阳彭蠡淮海之波涛。会稽在何处？钱塘江边风浪恶，金山寺下鼋鼍骄。大冬雪霜道路塞，饥年往往多盗贼。如何两处发书日月同，至此亦不差顷刻。开缄读讫更反复，两处久不通消息。丁宁劳问若相见，满堂欢喜动颜色。枝间鹊噪今几日，总报平安岂非吉。年年岁晏享异味，牛狸黄雀并金橘。从容进仆问乡闾，归心倏起成萧瑟。  

舟行却回  

清晨移舟出沙嘴，宿氛卷尽天如洗。日高五丈行十里，白云之中黑云起。回舟急趋旧泊处，四山沉沉日色死。逆风飒飒初尚微，浪头已高白参差。又闻西南崩崖陷谷有异声，大风横击波如陵。操舟之子虽习贯，掣柁才开又投岸。有如磁石引针去，时时飐扑愁中断。长篙劲橹不易胜，仅得入口如再生。回望后舟尚出没，使人泪落肝胆惊。昨日庙中奠旨酒，巫语甚吉许我行。奈何中路辄反覆，欺诞何者为神明！岂非风者天号令，必欲逆知非汝能。浪传消息得醉饱，万一犹足为威灵。  

观暴  

怒雷殷殷西南天，黑气一抹如长烟。鲸嘘鳌噫蛟吐涎，龙呼其俦相后先。散为飞云盖蜿蜒，以尾卷海洒百川。河伯乃在坎底眠，震惊掉动忧不全。白浪涌起高于船，冈驰隰舞山回旋。崩冲摆落蔚高骞，声势烈烈孰使然。须臾寂静又改前，馀氛倚汉犹青玄。小虾奋头如自贤，神龙归宫鱼出泉。  

太平  

长江卷波作沙色，中有数顷如泼墨。是为望夫之高山，沉沉影落江心黑。操篙下探不见底，侧行牵挽难为力。疾风为我西北来，打鼓张帆何快哉。百夫呼噪绝水府，心胆壮敌山崔嵬。须臾已入大信口，回听怒浪声如雷。姑孰堂前溪水清，扁舟夜泊已三更。微微雨过有秋意，漠漠云开对月明。  

观牛渡江  

荷蓑而骑彼牧童，驱牛乱流江水中。徐行不复用鞭箠，母当其前犊后从。浊波沄沄出头角，见者往往疑蛟龙。牛身千钧水不测，步步乃与丘陵同。天机自然有所解，物理如此谁能穷。君不见轧荦山腹垂至膝，一马不能载其躬。帝前每作胡旋舞，翩翩劲捷如旋风。  

太平  

溪行曲入四五里，乃见江城大如斗。人烟疏少白日静，风物澄明新雨后。古来豪俊多在此，怅望千秋一回首。谢家青山空自高，李白扁舟复何有！  

于将军  

长安遣兵百胜强，意气何有汉中王。七军之心俱猛鸷，虎兕插翼将翱翔。睥睨荆益可席卷，白帝城高如堵墙。秣马蓐食朝欲战，雷声殷殷山之阳。沉阴苦雨十馀日，汉水溢出高腾骧。苍黄不暇治步伍，攀缘蹙踏半死伤。计穷岂不欲奔走，四望如海皆茫茫。鼍鸣鱼跃尚恐惧，万一敌至谁敢当。遥观大船载旗鼓，闻说乃是关云长。蒙冲直绕长堤下，劲弩强弓无敌者。虽有铁骑何所施，排空白浪如奔马。将军拱手就絷缚，咋舌无声面深赭。捷书一日到锦城，只轮不返皆西行。将军畴昔负朋友，若此昌稀犹得生。循环报复虽天意，壮士所惜惟功名。曹瞒相知三十年，临危不及庞明贤。归来头白已憔悴，泣涕顿首尤可怜！高陵画像何诡谲，乃令惭痛入九泉。淯水之师勇冠世，英雄成败皆偶然。  

紫髯将军  

华容女子哭幽囚，吉利如虎入荆州，縳其孤雏敛貔貅。长驱水步八十万，欲猎干吴吴主忧。群臣劝迎同一说，拔刀斫案心胆裂。揆彼之量岂我容，开门纳狼计何拙。鲁家狂儿策最长，倡而和者有周郎。区区黄盖乃乞降，龙幡遮火烧赤壁，东南风急天绛色，江中战舸岸上营，烟焰飞腾半焚溺。雷鼓大进声满川，轻锐迫逐皆崩奔。紫髯将军更欢喜，曹公坐翅不得骞。子布元表何龊龊，成败之决在一言。君不见甘露宝鼎间，典午受禅吴犹存。青盖入洛虽可惜，犹胜俯首臣老贼。  

武宗  

武宗惟雄俊，有臣委用专。德裕才略大，感恩罄所宣。是时岩廊上，六合气可吞。论兵决胜负，万里在目前。一平回鹘凶，再洗上党昏。杨弁不知时，乃敢盗大原。岂信明光甲，遣人斩其元。廷谋昧知几，唯有君相然。成立三大功，慷慨在一言。风霆运不测，日月朗高悬。李唐势已去，至此岌复缠。外内已息兵，崇卑定乾坤。遂令河北师，弭耳如孤豚。事书史册上，读之快心魂。千载若信宿，凛凛风烈存。世人多说剑，不见斫伐痕。玩弄反自伤，何用饰玙璠。迂哉贾生饵，果尔房琯奔。施为贵实效，讵止衒空文。  

奉天行  

苍苍行露出苑门，孤城偪仄不可存。贼兵之来若风雨，顷刻城下皆云屯。纷纷矢石蔽空黑，天子垂泣对将军。将军提笔书满背，城中白丁久夺气。草车之焚虽已矣，云桥百尺虹霓起。下瞰城中笑饮酒，乾陵赭袍拥朱紫。朔方大将来赴急，彷徨中路不敢入。豺狼合从堪恸哭，翠华崎岖又巡蜀。圣神文武何至此，堂上有人面如鬼。  

天门山  

惟天莽苍苍，乃立此门阙。山本如城□，剖凿中断裂。两峰竞秀倚，千古势相忧。大江方□来，逼束不得泄。潴为无底深，散作万顷阔。想当割据时，闭固孰敢发。夕阳坐荒亭，诗思摹峭拔。清晨放舟出，回首见呀豁。西凉尚局促，壮观心颇阙。安得呼化工，努力更一堰。  

灵壁东  

明珠大贝玉玲珑，美人营营出深宫。清矑一盻失英雄，羽觞行酒乐未终。胡陵杀气回飞鸿，投杯掷箸自挽弓。麾兵大战灵壁东，血流争波入海红。何为羁孤铁马中，捣沙折木天北风。突围而出追失踪，四五年间蛇作龙。  

游子吟  

远游如飞蓬，漂泊天之涯。不及百尺楼，系在垂杨堤。琉璃为钟玉为斝，繁弦促管花阴下。青春此乐输几人，客身皇皇一羸马。  

汴堤行  

长堤杳杳如丝直，隐以金椎密无迹。当年何人种绿榆，千里分阴送行客。波间交语船上下，马头一别人南北。日轮西入鸟不飞，从古舟车无断时。  

书驿舍壁  

巍巍使馆开华堂，行人旧题诗满墙。去年读之多好语，今岁重寻在何处？驿吏却忘官长来，垩以赤白漫青灰。银钩错落应手没，当时嘲谑谁为才。呜呼万事只如此！古人豪强安在哉。寄语征途往还客，不如挥□落金石。金石虽坚有时灭，君不闻！海波成田淮水绝。  

蝴蝶行  

蝴蝶飞，渡河来。河北花已落，河南花正开。盈盈采花女，扑打还家去。推身飞入粉奁中，芳草绵绵旧时路。  

枯柳  

嵌枯路傍柳，种插从何年。枯条不可见，人立何岿然。轻脆岂耐久，心腹俱空穿。上无一鸟巢，下系万里船。想见方浓时，飞花舞青天。行人多攀折，惨淡驻征鞭。今也傲突兀，东西过谁怜。陋质非焦桐，难试朱丝弦。英华馀岁许，白蚁争回旋。雷公飞火试一照，深处恐有乖龙眠。  

车班班  

车班班，入函关。马萧萧，渡渭桥。关下游人不相识，桥边美酒留行客。海阔天高云满空，风吹日暮还南北。  

落花  

岭南冬深花照灼，比至春初花已落。乘闲携酒到西园，鸟散蜂归春寂寞。江南此际春如何，红杏海棠开正多。归期不及春风日，犹见池塘著绿荷。  

送客到江亭  

春江碧波渺天去，两岸红桃落如雨。主人到此送行人，落日留连会歌舞。渡头杨柳正依依，拂水摇风千万丝。看看亦整东归棹，谁折长条赠我归。  

寄邹蹇叔  

西园春深百草长，残花纷纷绿叶光。蜂归蝶散情已薄，独我绕树行如狂。亟今沽酒藉地饮，卧嗅落蕊倾金觞。醉来意气颇脱略，睥睨天地如毫芒。狂歌大笑谁对值，山猿谷鸟啼斜阳。却思高阳旧徒侣，安得飞至坐我旁。登城引望不可见，云峰古木徒苍苍。  

南卒  

坐食者南卒，骄与子弟俱。负甲则俯偻，荷戈不能趋。嘈然金鼓鸣，气骇失所图。固无一枝良，徒有七尺躯。吾闻孙子教，弱女成武夫。吾欲练汝辈，使之虓虎如。奈何天子诏，苦禁蓄兵书。军旅非素习，壮士心踟蹰。群蛮屡骚动，主将复左除。有急何以报，思之可惊吁。  

春日行  

莺啼花笑清明天，黄金买酒斗十千。良时恣意一酩酊，醉倒扶起南堂眠。须臾更深残酒醒，明月当窗风气冷。闲愁万绪从中来，几欲长号泪如绠。  

造王馆公第马上作  

濯濯春容在柳梢，野梅相压吐香苞。日边明晦云无定，雨后寒暄气欲交。抱蕊悬虫犹带茧，衔枝飞鸟已营巢。高怀不爱三公府，白水青山满近郊。  

呈馆公  

磻溪莘野亦初闲，去逐功名遂不还。岂有太平辞将相，却来高卧对湖山。冥心真出三千界，注想长虚第一班。踽踽朱门旧时客，冒寒冲雨到郊关。  

元子发龙图以程公咏三园诗见示亦成一篇  

名园有一已堪夸，胜事三园属一家。杖策可游缘近宅，得春最久为多花。人居玉府真仙格，地占钱塘最物华。见说江湖堂更好，烟波清兴浩与涯。  

和常父  

平生苦厌家为累，今日应如痛定人。群婢喧哗宁复有，孤灯潇洒自相亲。温寻简策评三豕，点缀文章学受辛。谁谓丹枫会愁客，深秋清思满江滨。  

题夏大初丈高居  

入门已可爱，庭户复清阴。更有池台邃，相连花木深。山川供隐几，风月伴抽簪。七十须浑黑，知公但养心。  

西轩  

新作朱门向水开，虽临行路少尘埃。久藏胜境因人发，尽放青山入坐来。树影转檐棋未散，荷香飘枕梦初回。晚年事事皆疏懒，赖得闲官养不才。  

夏昼  

落花宁是秽，啼鸟不为喧。野水从侵道，青山任塞门。吏身闲似隐，官舍静於村。开卷何尝读，风来只自翻。  

种花口号  

幽居装景要多般，带雨移花便得看。禁奈久长颜色好，绕阶更使种鸡冠。  

蜀葵萱草陈根在，金凤鸡冠著地栽。并作暑天庭户景，深丛时见一花开。  

次韵王通叟  

春生湘浦即当还，穷览云山得据鞍。洒落文章终不俗，从容谈笑尚能欢。千金骏马将辞主，一曲胡琴遂掩棺。世事相因古如此，谁知鲁国累邯郸！  

夏日甘寝  

回风动水叶，细雨湿蛛丝。心下无闲事，人间有此时。微凉纱半卷，幽梦角徐吹。此兴惟吾解，儿曹莫使知。  

晚兴  

骤雨行荷叶，嘈嘈如语言。高斋正薄暮，宴坐不知喧。极静开心地，新凉入鬓根。交游何用绝，自罕到吾门。  

寄康林  

北音融结本轻清，欲学含糊想未能。晚节弦歌应自笑，终朝簿领更相仍。九江土壤多卑湿，三伏云氛正郁蒸。宴坐知君无暑气，风标自敌玉壶冰。  

送吴全甫中舍倅无为  

海沂歌舞待王祥，喜得淮南一道堂。军号无为已闲暇，地连秋浦更清凉。进趋黾勉心应懒，退食优游策最长。我住庐山欲招隐，为君先去种松篁。  

霁夜  

寂历帘栊深夜明，睡回清梦戍墙铃。狂风送雨已何处，淡月笼云犹未醒。早有秋声随堕叶，独将凉意伴流萤。明朝准拟南轩望，洗出庐山万丈青。  

禾熟  

百里西风禾黍香，鸣泉落窦谷登场。老牛粗了耕耘债，啮草坡头卧夕阳。  

深夜  

阒寂方深夜，清凉别一天。临风但独立，爱月不成眠。戍漏传声小，庭柯转影圆。露寒侵背侧，移榻近堂前。  

和朱君况卜居  

吾身当老此园中，世路崎岖几万重。且饱稻粱随雁鹜，尽将云雨付蛟龙。求闲有志终须得，招隐何人肯见从。且为莆田朱处士，比邻先种七株松。  

睡起  

睡起西风掠鬓轻，萧然庭院晚寒生。浮云便作飞鸿意，细雨仍兼落叶声。物不求余随处足，事如能省即心清。山林朝市皆相似，何必区区崎岖隐钓耕。  

送郎祖仁奉礼  

碧落声华盖世高，哀乌才业亦时豪。灵渊自出驹千里，丹穴今看凤一毛。方略从容能处事，精神洒落见挥毫。东行想足资清兴，江上秋风卷怒涛。  

次韵孙享甫见寄  

进多龃龉退为安，未省乘轩胜抱关。半世青衫贫为禄，新秋明镜老催颜。纷纷江上风吹叶，漠漠淮南雨暗山。欲和佳篇寄相忆，韵严词峭不容攀。  

唐林夫累惠书字法绝精以诗补之  

每承劳问意何穷，尤喜真行学颇工。萧散正如君子性，颉顽兼得古人风。曾经廷诤毫端直，自有家藏砚色红。雅称玉堂词翰手，枉留山邑簿书中。  

至城南别祖仁未归约文之不至  

送客柳亭晚，倚栏秋雨酣。风烟满湖上，景物似江南。萧洒怜神俊，从容忆手谈。老来心易折，离绪已难堪。  

对菊有怀郎祖仁  

庭下金龄菊，花开已十分。多情能惠我，对景独思君。秀色三秋好，清香一室闻。扁舟今夜雨，何处宿江云？  

寓兴  

薄寒初著裌衣裳，日景中分不短长。池馆虚明开水石，园林摇落受风霜。黄花满槛金龄秀，白酒盈樽玉液香。未老不须云母粉，且教弦筦奏清商。  

知郡太博临宴公宇诗以为谢唐林夫在席  

眷深贤守已忘形，肯屈旌旗到小亭。坐有嘉宾仙骨秀，门无俗客暮山青。荐樽施遣供蔬甲，秉烛相随看菊龄。欲识主人书馆淡，短檠灯火漆函经。  

至城东作  

地形磅礴接匡庐，旷野人烟乍有无。栖亩稻粱方待获，识家鸡犬各随呼。农耕半岭如僧衲，牧跨羸牛似画图。官守投闲省坟柏，满林霜露涕沾濡。  

出郭二十里，依山八九家。茅冈风卷烧，土井雨推沙。冻蝶依残菊，幽禽立卧槎。路边桃李木，犹发小春花。  

西斋冬夕  

平生疏野得江湖，岁暮西斋拥一炉。雨滴空阶如自语，风吹长木更相呼。世间宠辱收棋局，楼上光阴入酒壶。近日睡时全少梦，攀缘狂想自知无。  

冬夕即席作  

烛滴绯桃泪，香蟠春蚓灰。酒花随暖聚，酥蕊带寒开。自有清歌送，惟愁画角催。隔帘疑晓色，雪压数枝梅。  

小庵初成奉酬元师  

伐竹诛茅挂织蒲，半规小榻一方炉。不随健鹘摩空去，且免穷猿失木呼。自有琴书增道气，别开世界在仙壶。幽人欲到知何意，若说真庵彼岂无。  

口占  

东皇旌节下蓬壶，一夕芳菲遍海隅。红破露花将引蝶，绿深烟柳已藏乌。异乡旅食频年久，故国风光此日殊。常是登高牵望眼，醉吟今喜在江湖。  

寄常父  

红莲绿水本优游，清绝东南七宝州。见说新书亦多事，每闻沿檄少归休。少年共计驹千里，末路堪嗟貉一丘。正是江边桃李月，鸡鸣度曲寄离忧。  

春晚遣兴  

纷纷柳絮入帘飞，正是酴醿花发时。断送日长惟有睡，留连春去可无诗。狂鞭迸笋偏当户，绿叶成阴巧覆墀。百舌声中立良久，翛然□鬓任风吹。  

上巳饮於湖上  

城南春已老，湖上雨初晴。草作忘忧绿，风为解愠清。杨花轻欲下，菱叶细方生。酒影低云木，歌声伴画莺。赏心残蕊在，幽曲小舟横。却笑兰亭会，吟诗半不成。  

寄题萧文照阁  

虚明敞高阁，清浅对方塘。轩冕忘怀久，江湖寓兴长。红蕖开细雨，白鸟下残阳。不挂人间事，逍遥自一乡。  

与张子明饮湖亭  

小艇冲湖过，幽亭枕水虚。风来荷气外，人在木阴馀。湿印□新酒，长茭族贯鱼。遥看鹤归处，便是谪仙居。  

初伏夜坐  

露坐已侵夜，炎威犹未收。何言百虫噪，无故一星流。苦渴须浆解，微凉以扇求。颁冰是今日，堆玉想神州。  

送马朝请使广西  

海水扬波今合清，秋风千里使华行。言皆有道非徒发，事若无心更不生。谈笑从容怀远俗，琴书潇洒寄高情。伫闻静胜诸蛮服，何必楼船十万兵。  

八月十六日玩月  

团团冰镜吐清辉，今夜何如昨夜时？只恐月光无好恶，自怜人意有盈亏。风摩露洗非常洁，地阔天高是处宜。百尺曹亭吾独有，更教玉笛倚栏吹。  

苏子由寄题小庵诗用元韵和  

宦身粗应三钱府，吏隐聊开一草庵。拥砌幽篁如月映，覆檐乔木与天参。畏人自比藏头雉，老世今同作蛹蚕。岂独忘言兼闭息，舌津晨潄不胜甘。  

冬昼作  

霜阴收欲尽，斑驳意初晴。渐喜山将出，只愁云更生。鸟窥晡后屋，鸡唱午间城。灰拆红炉火，微煎傍耳鸣。  

冬晓  

城上犹吹角，官厅已罢更。粗疏知我性，懒惰亦人情。入被严霜冷，横窗半月明。翻身更甘寝，鸡唱第三声。  

四日群集於景德寺  

冷铎残香僧舍开，斜风细雨坐中来。使君岂是憎歌舞，自出胡琴送酒杯。【是日督铁使者钱公在焉，著令禁乐。公家有妾，善胡琴，弹以娱宾。】  

马上口占  

涧底泉初动，山头雪尚深。冻条桑破眼，烧地草抽心。摇落殊非昔，芳菲想自今。浮云多意思，已解作春阴。  

和经父寄张绩  

解纵袅鸱啄凤皇，天心似此亦难详。但知斩马凭孤剑，岂为摧车避太行。得者折腰犹下列，失之垂翅合南翔。不如长揖尘埃去，同老逍遥物外乡。  

半通官职万人才，卷蓄经纶未得开。鸾凤托巢虽枳棘，神仙定籍已蓬莱。但存漆室葵心在，莫学荆山玉泪哀！倚伏万端宁有定，塞翁失马尚归来。  

和经父登黄鹤楼  

复霭重沙望不穷，坐收千里一樽中。天边江汉波涛阔，地下神仙窟宅通。窗影偷来湓浦白，檐光飞入沔城红。豁然已尽登临兴，云阁章亭谩在东。  

选官图口号  

环合官图展，观呼象子圆。飞腾随八赤，摧折在双玄。已贵翻投裔，将薨却上天。须臾文换武，俄顷后驰先。错杂贤愚品，偏颇造化权。望移情欲脱，患失胆俱悬。愠色观三已，豪心待九迁。宁知即罢局，荣辱两茫然。  

次韵和堂父发越州  

北堂相送出城西，忍见临分独自归。日暮荒村一回首，秋风吹涕各沾衣。水通鉴曲行将尽，山似稽阴认却非。薄宦牵挛不得已，此心何以报春晖？  

题清斯堂  

河流与淮接，於此一堂成。水色已可爱，主人心更清。鱼潜晚日静，柳落秋空明。本自无尘土，何须歌濯缨！  

送登州太守出城马上作  

匆匆送客出城闉，霜意方高日渐曛。青嶂倚空先有雪，黄沙匝地半和云。旌旗明灭随车远，鼓角悲凉隔水闻。正是无憀一回首，两行白马映红裙。  

适值刘从道供奉往信阳镇用前韵送之  

君马匆匆赴信阳，虽云同郡似它方。村沙卷尽黄昏日，海水吹成半夜霜。别恨不须青草色，归期当及小桃香。闲官冷局遥相望，两觉迢迢岁月长。【君约春中还城下。】  

梦锡同游贺园题诗云谁知清淡者冬月亦登临  

寒景峥嵘岁已深，谁知清淡亦登临。雨吹废馆苔添晕，霜落空城树减阴。向晓旋留题叶句，隔年先有探花心。相期红药浓开日，一醉东风费万金。  

新作书室梦锡示诗羡其清坐  

新辟西垣小室成，开编静得古人情。峥嵘老柏寒尤健，窈窕幽窗雪更明。我愧滥巾居此地，君能倾盖似平生。篇诗何必深相羡，渌水芙蓉岂不清。  

次韵和常父  

卧龙当日醉吟身，冷落天涯一旅人。早夕思亲增怅望，啸歌怀古更愁辛。角吹海上千山月，草入江南万里春。欲去尚留心未决，梦魂长在越溪滨。  

寄常父  

缭绕龙山半府阴，春来漂泊阻登临。蓬莱阁下花多少，清旷亭前水浅深。暮霭漫天迷望目，东风绝海送归心。新诗亦有思家意，应记当年共醉吟。  

登贺园高亭  

东武名园数贺家，更於高处望春华。深红浅白知多少，直到南山尽是花。  

昼眠呈梦锡  

百忙之际一闲身，更有高眠可诧君。春入四支浓似酒，风吹孤梦乱如云。诸生弦诵何妨静，满席图书不废勤。向晚欠伸徐出户，落花帘外自纷纷。  

兄长寄五诗依韵和寄诗各有所怀  

忆昔西寻山下园，芙蓉香里醉颓然。幽篁进笋无馀地，老木交阴不计年。彻幕旋迎秦望雨，泛杯旁引鉴湖泉。旧游寂寞今谁到，应有秋苔长绿钱。【怀西园】  

昔同访客到山阴，马上相随不废吟。平视溪流绿烟远，回看府宅白云深。纷纷落尘陪高宴，艳艳浮蛆劝满斟。宾主如今各分散，诗成长咏作吴音。【怀山阴馆，谓沈司封。】  

蓬莱彼此一闲身，把酒临风送晚春。城邑万家供气象，湖山千里助精神。深林鸟语留连客，野径花香著莫人。今日天涯共怊怅，归心夜夜转车轮。【怀蓬莱阁。】  

忆昔幽寻到井仪，繁花落尽绿阴时。云迷步武多相失，风入襟怀只自知。金斗倒垂交劝饮，玉蟾分面各题诗。淋浪醉墨留西壁，好事於今刻作碑。【怀井仪堂。】  

昔寻小隐到王家，早出归时逼晚衙。胜弈高亭弄纹局，撷芳深径采新茶。竹边云过阴相得，莲外风来气益嘉。夜坐西堂有馀兴，解酲更进一银瓜。【怀王家小隐庄，庄有胜弈亭、撷芳径。】  

六月五日  

洒汗通宵已废眠，起来犹觉眼生烟。黄埃滚滚人行地，赤气腾腾日出天。纨扇急挥风亦热，银瓶空挂井无泉。狂心於此思霜雪，安得师文扣羽弦！  

西行  

缭绕西行入乱山，白云深处据征鞍。荞花著雨相争秀，枣颊迎阳一半丹。鞅掌未能逃物役，乾坤何处托身安？莒台东响情无限，那更秋风作暮寒。  

荆林馆  

古木森然满驿庭，繁阴凌乱月分明。千枝万叶谁拘管，搅作秋风一片声。  

次韵和张道济长老立秋后作  

万里悄然若有霜，南山秋色两苍苍。巳经晚雨驱除热，更得西风断送凉。瀚海人空云弄白，吴江波阔叶吹黄。知君昨夜书帷梦，半在亲庭半在乡。【君苏人，亲仰秦。】  

饮梦锡官舍出文君西子小小画真  

西子苏小卓文君，画笔相传窈窕真。虽有金珠并粉黛，恨无笑语与精神。一樽美酒留连客，千载香魂著莫人。醉眼恍然迷不觉，自惭心地尚埃尘。  

走笔  

种竹禁当雪，栽花准拟春。诗书最闲局，寝食自由身。淛外音题数，齐州问讯频。邮筒烦郡县，此外不干人。  

触目方多事，栖身独此堂。窗迎先得日，檐送晓留霜。散漫皆书帙，逍遥或道装。墙东虽可隐，林下未能忘。  

折柳亭  

杨柳已藏鸦，高亭望物华。平时常送客，此日自离家。别酒杯何满，征途日欲斜。醉行三十里，春思满莺花。  

里伏驿  

去家一日已思家，浩渺归期未有涯。满眼春风最多恨，无言似笑小桃花。  

和常父见寄  

济南风物称闲官，兄弟偕游意益欢。幽圃水声从地涌，画桥山色逼人寒。别来梦想犹相接，它处尘埃不足观。寂寞东斋又经夏，落花新叶共谁看。  

银河咏  

江湖有客卧孤城，每见银河眼亦明。万里长风吹不断，一番微雨洗尤清。星辰白石参差乱，云气飞梁倏忽生。织女东西波浪隔，夜寒天阔不胜情。  

学舍  

簿领如棼处处忙，日华偏向此中长。吟馀林表孤云改，梦觉窗间小雨凉。珮玉上趋承斗极，棹歌深入钓沧浪。何如潇洒诗书局，不在山林不庙堂。  

风雨有秋色率然成小诗呈道济长官  

学馆人归静若山，久阴海湿上衣冠。酣酣雨意牵愁远，飒飒秋声吹梦寒。竹笋解包堆屋角，蓼花抽穗出墙端。此时最忆吴江上，千顷烟波一钓竿。  

游田氏池亭  

磅礴青山入望长，古城东下见回塘。云阴更杂梧桐影，野气仍连菡萏香。久处尘埃思浣濯，忽逢虚旷自清凉。主人华发能谈笑，犹抚归鞍恨夕阳。  

熙宁口号  

日坐明堂讲太平，时闻深诏下青冥。数重遣使询新法，四面兴师剪不庭。  

万户康宁五谷丰，江淮相接至山东。须知锡福由京邑，天子新成太一宫。  

只因雨落久纷纷，砥砺廉隅自圣君。能使普天无贿赂，此风旷古未尝闻。  

近闻寇盗理戈殳，库吏输金入太炉。百链刚刀斫西夏，万钧强弩射单于。  

百姓命悬三尺法，千秋谁恤两端情。近闻崇尚刑名学，陛下之心乃好生。  

新霜  

皎皎寒月白，清晨霜满林。萌芽至今日，肃杀尔何心！入水成冰晕，迷天作雪阴。自兹开火阁，却坐小窗深。  

十月旦怀梦锡  

去岁红炉郡中起，芙蓉幕下醉相邀。今年两事俱萧索，白日孤城转寂寥。缘饰新茶烹下凤，咨嗟名画展苍雕。长篇蒿出依然在，千里思君不可招。  

寄板桥卞进之主簿  

以才牵挽自由身，岁暮无家寄海滨。扰扰满前人一把，纷纷趋事抱千钧。风掀驼岛波声壮，云倚蓬山雪意新。回首高城已摇落，菊花羞逼小阳春。  

寄萧虚中  

平川掺袂屡星霜，楚尾畿东各一乡。安得便风传讯问，只应明月共辉光。茅斋夜出犹能记，古观秋吟最不忘！近日诗成无和者，思君才俊似青杨。  

有感时梦锡寻医而思求免官  

去岁城门坐彻晚，前年火阁饭连宵。当时已是嫌羁束，今日那堪转寂寥。绿水红莲非旧客，清风明月想同寮。不知比我离高密，谁向长亭拗柳条！  

陈宗圣县丞往登州问有所干以此托之  

北望登州马匹驰，驼袭孤扇任风吹。才闻使者方相委，事属公家不敢辞。聚落萧条宿山县，波涛浩荡瞰天池。烦君一上蓬莱阁，归说扶桑日出时。  

郡集  

旋彻银杯泛海螺，故人相遇乐如何！东西合作双双舞，工拙分为一一歌。吹角共惊冬晷短，添炉更觉晚寒多。不须苦链登州语，大抵东音唯与阿。  

寓目  

倏此年华晚，萧然学馆幽。常闲心却闷，极静景多愁。叶走堂阶响，云依殿吻浮。黄茅日西下，戏犬在城头。  

题老杜集  

《七月》《鸱鸮》乃至此，语言闳大复瑰奇。直侔造物并包体，不作诸家细碎诗。吏部徒能叹光焰，翰林何敢望藩篱。读罢还看有馀味，令人心服是吾师。  

集于昌龄之舍  

一醉昏昏万不知，黄昏促席夜深归。明朝唯见家人说，昨夜归时雪满衣。  

寄内  

试说途中景，方知别后心。行人日暮少，风雪乱山深。  

郭公  

枉渚潮初落，平冈日又西。芦丛深处泊，惟有郭公啼。  

芙蓉堂  

芙蓉堂下花如锦，记得当年此泊舟。今日重来皆蔓草，水红无数强排秋。  

弄水亭  

弄水垂吾手，圆波触石堤。夜深翻斗极，秋霁把虹蜺。鸟泛闲相得，烟生望稍迷。问源思杖策，人指白云西。  

赵屯寺  

崎岖自牛径，潇洒得僧房。坏壁题名满，幽轩背日凉。涧花时委地，邻竹稍过墙。归路风犹紧，垂杨作意狂。  

至盱眙作  

邮亭系马日西斜，却向盱眙望白沙。春色淡中惟有柳，晓风狂过已无花。古人出处真难一，语道穷通未可涯。白水黄粱不须具，呼奴挈榼取流霞。  

发青阳驿  

悠悠驱马汴河湾，几处邮亭略解鞍。春尽榆钱堆狭路，晓阴花雨作轻寒。山川相背图中画，日月双移板上丸。行役渐多身渐老，诗题聊寄旅程难。  

入亳州界  

赢粮袱被望都门，路出符离日未曛。清汴横飞天上浪，方塘稳锁镜中云。淮南风物多相似，江上音书久不闻。寄语此山姑待我，莫因西去勒移文。  

榆钱  

镂雪裁绡个个圆，日斜风定稳如穿。凭谁细与东君说，买住青春费几钱。  

废庙  

灵宇何年置？荒台渐欲平。丹青多泯灭，苔藓太分明。栋宇非难复，威灵想不行。长林相蔽翳，惟有暮鸦鸣。  

雍丘驿作  

京尘漠漠稍侵衣，秣马雍丘日未西。驿舍萧然无与语，远墙闲觅故人题。  

蹇叔以登亭有感示予因以答之  

何处登临可极观，危轩隐在碧云端。千年古树少春态，一片江天带暮寒。人似神仙君自好，心如铁石我难干。花红柳绿休多语，且把诗书仔细看。  

清夜  

夜久景逾清，行吟到小亭。梨花带明月，银汉淡疏星。渡水渔歌远，巡山鬼火青。此时尘虑息，豁若醉初醒。  

偶书  

经岁留南戍，频时思故邦。青山又薄暮，斜日满西窗。遣愤诗千首，迷愁酒百缸。何缘幸免去，归棹破长江。  

哦亭  

点阴花芽拨草根，深春终日在东园。烟筠冉冉阴相乱，燕雀啾啾语自繁。倚伏万端宁有定，是非一致亦何言。谁能伴我哦亭上，烂漫同斟浊酒樽。  

## 平园续集钞  

上巳方杨廷秀赏牡丹於御书扁榜之斋其东园仅一亩为街者九名曰三三径意象绝新  

杨监全胜贺监家，赐湖岂比赐书华。回环自斫三三径，顷刻常开七七花。门外有田聊伏腊，望中无处不烟霞。即惭下客非摩诘，无画无诗只谩夸。  

今年闰十月仆营小圃方两月而张坦夫履未腴庄图有起予之意遂率笔成鄙句  

百年种德十年裁，映带云岩与月台。无问四时留客醉，何曾一日不花开。人人争羡富登览，物物岂知工剪裁。我比樊须身更老，只今学圃亦悠哉。  

杨廷秀送牛尾狸侑以长句次韵  

江南十月方肃霜，小槽初滴鹅儿黄。颇思指动异味尝，门正张罗谁末将。披绵强来推下去，枯虾欲进上之户。羊膻豕腥犹可厌，肪截脂凝在何处？草玄子云黄门郎，遗我黑质而白章。形之硬语努力强，写以奇字侔史仓。愧无纤手色倾国，压糟磨刀走臧获。喜于左手持蟹黄，美胜八珍熟熊白。古来貍首歌侯门，名以牛后真屈君。从金玉汝洗俗谚，好与纨袖陪梁园。公诗如貂不频削，我续狗尾句空着。  

寄题高仲一夔殿撰识山堂长韵  

买山老山间，乃识山之容。爱山无古今，此论谁非同。仇仙来匡庐，一转语独工。不识山面目，只缘在山中。譬之尘漠漠，又如水溶溶。人鱼居其间，孰识碍与通。我昔少年日，自携七尺筇。盘旋山南北，憩息林西东。朝看山之横，暮看山之纵。贪多眼为乏，陟险足已慵。拱揖且不暇，赏识良自蒙。方悟白司马，草堂对穹隆。彼既若献状，此亦如发蒙。秀甲天下山，至言出心胸。今君欲继之，筑堂会奇峰。何尝远城市，而能日迎逢。山形不动体，山色含真空。风云有蓄泄，气象无终穷。雨馀四面翠，日丽千仞红。氤氲香炉烟，挺拔双剑锋。最爱五老人，崚嶒美所锺。可望不可即，有意容相从。罗列皆儿孙，几席次第供。山虽夸两邦，兹焉实长雄。不为空堂客，讵信山有宗。寄语游山者，毋徒走憧憧！  

送道士张惟深曾从杨廷秀学诗  

出世须抛世俗文，休论何逊与阴铿。但求仙伯三年艾，会向弥明顶上行。  

彭孝求惟孝以绿野行送芍药数种鄙句为谢  

占断春光及夏寝，琉璃剪叶朵珊瑚。休论花品同而异，牡丹号木芍药，盖本同而末异。出王元之文集。且咏诗人乐且訏。北第莫辞金凿落，韩魏公《北第赏芍药》诗：“满引莫辞金凿落。”南禅争看玉盘盂。彭宣微恙何妨醉，自有娇痴婢子扶。  

鱼儿牡丹得之湘中花红而蕊白状类双鱼累累相比枝不能胜压而下垂若俯首然鼻目良可辨叶与牡丹无异亦以二月开因是得名其干幹则芍药也予名花而赋是诗闻江东山谷间此品甚多  

天教姚魏主芳菲，合有宫嫔次列妃。玉颈圆瑳宜粉面，霞裙深染学翚衣。枝头窈窕鱼双贯，风里蹁跹凤对飞。【又似金凤花。】莫把根苗方芍药，留春不似送将归。  

太守赵山甫希仁示和篇次韵为谢  

阿娇金屋聚芳菲，当御连环聚妾妃。龙女坠天頩素颊，鲛人出水织纁衣。袖垂户外瞻双引，燕在宫中第一飞。不用虫鱼笺《尔雅》，使君行合左苻归。【谓鱼苻也。聊答公归之句。】  

李子权时中屡求所居江月亭浴沂斋诗老病未能作坐上示及和花妃诗甚工即席次韵一首所谓一彩两赛也  

姚皇【借黄字。】去后几菲菲，湘水依然从二妃。双泪一时红作鬛，连枝千载绿为衣。槛前斑竹应同伴，波面文鸳欲共飞。吟遍世间闲草木，何如江月咏沂归。  

杨廷秀秘监万花川谷中洛花甚多光荣俚叙谢  

万花川谷第芳菲，也许湘灵媵伏妃。翠叶迎风牵荇带，红绡浴日湿宫衣。共船不妒龙阳钓，警乘犹疑洛渚飞。【《洛神赋》云腾文鱼以警乘。李善注：文鱼有翅能飞。】谁把荒园一鱼目，换将五十六珠归。  

乙卯杨廷秀访平园即事  

乘兴不回安道舟，销同倚仲宣楼。莫嫌四面酸风射，犹胜三场渖汗流。  

右三月二十八日春华楼前芍药盛开特招欧葛二兄再为齐年之集次旧韵  

老去犹思饮吸川，静中还喜日为年。艾耆天俾如三寿，谈辨人惊似八仙。洞锁嵩峰偏入眼，丹成<山勾>嵝远齐肩。定知乐事年年共，更看新诗句句传。  

次杨子直使君韵  

雪茧冰丝结素华，天孙初织费缫车。花开金谷空千种，蕊叠瑶英自一家。下比山攀谁薄相，上攀琼木各雄夸。集仙翰苑须公等，归继唐贤植此花。  

次王伯奋淹通判韵王乃文正公家吏部尚书震之曾孙。  

三槐交荫盛京华，八座摛文富五车。玉树合教依故国，霜蕤何事到山家？幸经泥轼新题品，全胜云軿昔诞夸。绝唱强酬书字大，固应传笑眼昏花。  

赵正则彦法司户沿檄而归玉蕊已过追赋车字诗奉答  

春深游客竞繁华，宝马香轮带曲车。不为来看招隐树，有谁肯顾野人家。飞飞粉蝶须相映，皎皎银蟾色共夸。今得审言诗胜画，传神何必赵昌华。【唐诗人杜审言为吉州司户，正则尝刻其诗於廨舍。】  

丁巳二月甲子蜀锦堂海棠盛开适有惠以绣昼锦堂记者招伯威德源为齐年会次旧韵  

曾因客梦到西川，万户疏封只隔年。花重锦官思杜老，鹤飞沙苑看徐仙。衰颜尚许任诤齿，浅量深惭赐及肩。照眼蜀妆依绣幌，共惊十载谶先传！杨子直秘书未相识时，从辟成都，尝梦予使蜀。淳熙己酉春入为宗正簿，谒予相  

曾无疑三异以长韵送金橘时已暮春次韵  

荼蘼殿春枝满霜，卢橘熟夏今乃黄。弹丸煌煌照坐光，老叟惊诧见未尝。客言采果孟冬月，剖竹为符带苍雪。包之赫虒满贮中，缠以丝枲外合节。或藏绿豆饮醉翁，或杂寸槁仍缄封。三说未识将谁从？但觉色香新摘同。分甘安能与众乐，秘方何惜都传却。已夸指下石化金，仙指并求君勿噱。  

戊午仲春同甲小集旧次韵  

会老三人似颍川，生同绛县免疑年。【各年七十三。】尊常有酒何妨醉，事每无心即是仙。俭欲固应知足足，忘形谁问是肩肩？香山已写丹青像，【德源近绘《三寿图》。】洛诵仍凭副墨传！  

绍兴庚午某与安成刘逢辰秋闱同荐逢辰四子伯德礼淳熙甲午解魁登第今宰临川仲德仁拔癸卯解叔德恭负隽声季德性绍兴乙卯复冠乡举出示当时小录手泽在焉为题二小诗於后  

丁年韦布逐槐忙，结绶王畿四纪强。只把衣冠挂神虎，梦回犹未熟黄粱。  

鹿鸣旧籍晚重看，翰墨场中兴久阑。同榜诸郎皆举首，老夫安得不衰残。  

新光州守赵师奭字国佐才高一世任京口以谗废宰太和以归得郡待对没於逆旅家会稽又遭焚识者闵之今既葬矣其子寄行状求追挽嗟悼不足情见乎辞  

籍甚天支万事通，伤哉人爵一生穷。飞英北固谗何极，游刃西昌秩未终。千骑绝怜成画饼，八人那忍助融风。只因快阁长流水，遗恨滔滔向浙东！  

刘仙才仲子俊示其父醉庵诗集索鄙句  

蹇步媻珊到竹溪，病眸眩瞀乱金篦。清风满座无尘事，遗墨盈编有旧题。久羡山人居水北，今知诗社续江西。醉吟跌宕谁能写，仿佛琳琅识介珪。  

庆元戊午重九天气晴和王待七兄提举监丞早集清都台午饭读书台晚集神冈西台皆古迹也戏成小诗  

年丰和气借春来，雨足黄花越节开。要识重阳真富贵，弟兄一日历三台！【陆士龙《与兄书》云：一日上三台。曹公藏石墨十万斤。又蔡邕以侍御史转治书，侍御史迁尚书。三日之间同历三台。】  

己未立春留杨伯子长孺知县小酌夜闻窗竹有声伯子以为雪或曰风也已而果雪诘旦敲门送诗走笔戏和  

莫讶衰翁笑口开，故人风度继欧梅。堕簁雪陈鱼丽远，踏迹诗仙凤沼来。酒似茅柴居鬲上，句如桂子落天台。新年春日相追逐，谁谓天公厌两回。【谓坐中举东坡诗句。】  

己未二月十七日会同甲次旧韵  

里人初不问山川，身健从交换岁年。红紫丁宁容老圃，丹青点化属诗仙。情均雁序兼莺友，寿贯犀颅映鹤肩。【东坡《光道人贺》海口山颧，犀颅鹤肩。】莫算酒行徵罚令，一株花下一杯传。  

贺升卿年垂八十以书寄平园新咏二十二篇又录十年前简予四诗尚有访戴之兴谨次最后一章韵为谢  

文与年高岂乐天，字随心正亦公权。吟诗作赋晴窗里，问柳寻花野水边。【升卿居永新田东别墅，去县百二十里。】喜我新巢三径就，劳君旧句一时编。雪舟有兴休回棹，共载期追李郭仙。  

仲嘉致政敷学尚书注兄宠和鄙句且寄适轩记诗铭等皆纂白乐天语也敬以来意尽用乐天事次韵  

鄞川人物拟三川，公似香山更永年。杨柳樱桃俱是幻，蓬莱兜率孰非仙。平生名脱虞卿历，岁晚书齐梦得肩。近岸连樯多贾客，定携新句海中传。  

徐商老梦莘参议直阁进书登瀛创孺荣堂来索鄙句许示奏藁寄题  

三孔三刘岁月赊，后来儒术数君家。五枝旧折燕山桂，八月新乘海上槎。方履圆冠无愧怍，西昆东观有光华。牙签纵许窥青简，银海何堪眩黑花。  

三月三日适值清明会客江楼共观并蒂魏紫偶成二小诗约坐客同赋  

上巳清明共一时，魏花开处亦连枝。前身应是唐宫女，犹记昭容双袖垂。  

莫思乐事年年减，且喜春花日日开。兄弟相看俱八十，研朱赢得祝婴孩。【赵通判每云：朱书八十字于襁褓儿领上，欲其春如此。】  

正月三日胡季亨及伯信仲威叔贤昆仲欧阳宅之李达可同自永和来雨中小集叠岫阁用金鼎玉舟劝酒下视梅林戏华举说命五说戏祝六君蒙次前韵赋佳篇各征旧事各以一篇为谢  

未复中原近有淮，前朝该辅只时来。济川用砺我无是，作醴和羹何有哉！正喜春晴知岁暮，【初一、初二皆晴。】顿招两蕊坐筵开。和诗更作齐儿语，老手屠龙合拊孩。  

右答李季亨  

舟浮江海达于淮，不尽词源衮衮来。人是浴沂三益者，句成泛剡两佳哉。千锺但使尊中满，札帙从教案上开。却忆儿童聚嬉戏，争骑竹马弄泥孩。  

右答胡伯信  

元和颂圣雅平淮，韩柳文章付后来。联璧照人今烂者，断金定契古谁哉？白醪劝我频沾醉，青眼逢君肯懒开。会散东风吹面缬，冻梨欣喜色如孩。  

右答胡仲成  

朱颜青绶忆秦淮，白鹭洲疑鳌驾来。侧畔交游欣忭者，中间赓和负康哉。新春渐觉风光好，陈迹时将日记开。惟有诗情不如昔，旁观抚掌倒绷孩。【李白《金陵》诗云二水中分白鹭洲。城上有亭，绍兴戊寅分教时，每登览忘归。自此日有记事，已四十六年。今庐陵江中亦有白鹭洲，尝创小楼，会客其上，怀旧及之。】  

右答胡贤叔  

安流咫尺异逾淮，有兴何妨叠棹来。茗碗茅柴殊易耳，萍齑豆粥岂难哉。谈锋不怕通宵直，燕席宁辞逐日开。况是上元佳节近，华灯万点看莲孩。【谓孙孩莲。】  

右答欧阳宅之  

浊泾不必羡清淮，社燕宾鸿任去来。老子何曾凭日者，后生正合竞时哉。圆规枉把方心凿，尘世常令笑口开。八十老翁行未得，不如能说小儿孩。  

右答李达可  

周愚卿江西美刘棠仲各赋江珧诗牵强奉答周一字圆格癸亥  

东海沙田种蛤珧，南烹苦酒濯琼瑶。馔因暂弃常珍变，指为将尝异味摇。珠剖蚌胎那畏鹬，柱呈马甲更名珧。累人口腹吾何敢，惭愧三英喜且谣。【四月江珧自小种而为大，生致行都广间则腊之，近方稍用酒渍，乃能寄远。韩文公诗：“章举马甲柱，斗以怪自呈。”柱即珧也。《广韵》亦注，蜃属，甲可饰物。《临海志》：玉珧似蚌，壳中柱美。】  

元宵煮浮圆子前辈似未尝赋此坐间成四韵  

今夕知何夕，团圆事事同。汤官寻旧味，灶婢诧新功。星灿乌云里，珠浮浊水中。岁时编杂咏，附此说家风。  

再赋  

时节三吴重，【京师贵浙灯。东坡《上元》诗云：“三吴重时节。”】匀圆万里同。溲浮虽有法，烹煮岂无功。杜喜云抄白，徐妨酒复中。策勋俱是秫，适口不仝风。  

七月十四日江西美约周愚卿兄弟及许景阳相过共观鹤雏羽毛褐色因饮食双酘新酒擘开中新荔於白莲池上遂成胜赏明日西美有诗走笔奉和  

起来汗浃似翻浆，客带清风变早凉。鹤子曳衣犹浅褐，鹅儿对酒已深黄。白莲近揖三千女，丹荔遐招十八娘。但把槐忙付年少，不妨老伴燕林塘。【杜审言《宴公主山池》诗云：“鹿麛衔妓席，鹤子曳童衣。”】  

某绍兴甲子赴试此地小居今十年三历秋举每遇中秋必与亲旧歌舞之今岁大病使令辈散遣萧然偶伯信仲威携子侄相过喜成四韵  

上元甲子此攻坚，卜筑安居正十年。登堞遥观灯夺尽，归家却赏月流天。丹台旋葺新炉灶，绛帐都抛旧管弦。赖有故人将骥子，功名不断复青毡。  

江西美复送四景诗再次韵  

酉岁应知富酒浆，频年暂辍奏伊凉。沼莲不使红侵碧，池鹄聊容白护黄。照坐虽无骈火实，絮尊幸有络丝娘。西风早晚驱残暑，何日寻盟到野塘。  

三次韵答江西美  

菲饮箪壶食与浆，淡交非复世炎凉。佳名谁合戎州绿，妙语端由太史黄。无怨不须移孔议，有情未可老徐娘。荷香袭坐忘归兴，不觉昏鸦影渡塘。  

四次韵同前  

只因瑞露酌天浆，解后移尊赴晚凉。眼看碧幢擎盖绿，心惭白鹄立槐黄。饮随人量陈三雅，兴入诗情谈四娘。云黑月离今验矣，共欣甘雨溢陂塘。【东坡《摧考校》诗：门外白袍如立鹄，《庄子》：鹄不日浴而白，并音鹤。《汉书》注黄鹄下太液池，似误矣。黄鹤楼即黄鹄，鹤，鹄声相近，其色亦然。】  

五次韵同前  

客嘉合馈五先浆，竹好仍生一味凉。天与冰肌胜傅粉，星驰火齐捷飞黄。将雏华表疑丁令，唤度京江忆杜娘。屡枉新篇谁可拟，一川烟草贺横塘。  

四景诗似欠一篇五更枕上足成之录呈西美司书勿劳属和仆亦偃旗闭垒矣同前  

甘寒何必柘为浆，也解逡巡造醴凉。更喜鹤鸣添子和，休因荔进引蕉黄。花如宋玉窥邻女，诗似刘郎问泰娘。只欠西湖双画舫，便疑风景类钱塘。  

刘讷画庐陵三寿图求诗  

同辞宦路返乡闾，两骕骦中间以驽。前后顾瞻羞倚玉，支干引从偶连珠。三人不用邀明月，九老何妨续画图。从汉二疏唐尹后，相亲相近此应无。  

次韵杨廷秀待制瑞香花  

灞桥忍冻两相攒，汉殿含香别一般。粉面固宜垂紫袖，锦裳何必著中禅。禁庭侍史令同宿，宫帽花枝故自栾。咀嚼新诗怀旧直，刺贪宁不愧河檀  

杨子直以一诗送小儿归省又—绝及平园花本校文苑英华并次韵一笑  

老去何心悦盛华，观书无奈眼昏花。但思载酒扬云宅，细问三州二部家。【作象随卦云尔。】  

栽花种竹满平园，人道安闲似乐天。自笑铅黄消永日，何如蛮素乐华年。  

嘉兴癸亥元日口占寄呈永和乘成二兄  

归田初不隔江淮，底事心元未往来。赌酒弹棋真梦尔，【幼年与兄以此守岁，不觉天明。】胶牙蓝尾亦悠哉。修禊归来却踏青，临流谋野两关情。不如省事游春女，挑菜渚边看水生。  

王籍文学求读书堂诗  

倚相端能记典坟，子羔未可治人民。十年莫作攸之恨，万卷方知甫也神。堂下从渠糟粕议，城南容我简编亲。铁更三扌适韦三绝，将圣犹然况后人。  

次韵杨廷秀待制二首  

【某思规层宇，欲屈故人落之。乃未许枉驾，先贻二诗，曲尽登临之胜，遂成绝唱。谨次原韵，其前自叙，其后敬简。因致一来一往之意。】  

十年不侍殿东头，临水登山隐者流。一眼瞳方无异相，三层勾曲有巍楼。幸殊王粲非吾土，何事庞公不入州。至后腊前天欲雪，扁舟乘兴肯来不？  

官府新辞上界仙，碧瑶洞口晋桃源。默存常在清都境，归去休芜靖节园。为问隆楼并凤阁，何如佚老及平原。明年大作南溪社，会访拾遗花柳村。  

### 平园续集补钞  

访诚斋  

杨监全胜贺监家，赐湖岂比赐书华。四环自劚三三径，顷刻常开七七花。门外有田聊伏腊，望中无处不烟霞。却惭下客非摩诘，无画无诗只谩夸。  

陶渊明己酉重九诗一首某以此年此日舟次吉水距永和才一程耳辄用其韵先寄二兄十三弟并呈提举七兄  

王觐十五载，归来稀旧交。我鬓昔已华，今兹固宜凋。去国甫重五，还家倏登高。永和有兄弟，咫尺如烟霄。缅怀江东使，地远心更劳。遥知上翠微，江山胜金焦。岂无茱萸酒，望望心郁陶。相从会有日，永矣非一朝。  

次韵史院洪景卢检详馆中红梅  

红罗亭深宫漏迟，谁得知。蓬山移植自何世，国色含酒纷满枝。初疑太真欲起舞，霓裳拂饰天然姿。又如东家窥墙女，施朱映粉尤相宜。须臾胭脂着雨落，整装俯照含风漪。游蜂戏蝶日采掇，嗟尔何异氓之蚩。提壶火急就公饮，他日堕马空啼眉。  

渔父四时歌  

三湘七泽云连水，短棹意行无远迩。江花时傍绿蓑飞，水鸟忽从清唱起。醉从欢呼踏踏儿，鲔可鲙兮粳可炊。芳草从教天样远，都无闲恨寄恓迷。碧桃几片来何处，试访秦人武陵路。  

朝霞沉绮乌鹊惊，钓车徐理根一鸣。夕蟾散金鸥鹭浴，乘流荡桨清江曲。行人亭午汗如流，绿阴浓处杙扁舟。丝纶卷尽身无事，日长睡足风飕飕。觉来一觞仍起舞，未信人间有炎暑。  

世人只咏江如练，此景何曾眼中见。露零月白人已眠，万顷风光侬自占。尊鲈况复生计优，酒醒还醉馀何求。有时闲看飞鸿字，斜倚篙竿不掉头。晓来谁误招招渡，一笑夤缘苇间去。  

白浪粘天云覆地，津人断渡征人喟。欲矜好手傲风波，故把扁舟恣游戏。雪蓑不博狐白裘，尺寸之肤暖即休。卖鱼得钱沽美酒，翁媪儿孙交劝酬。田家禾熟疲输送，乐哉篷底华胥梦。  

二月十五日同兄弟甥侄游西山次子戴韵  

地饮成真率，天风恕涩慳。台临平野迥，人对老僧闲。已是寻春至，仍容载月还。郊坰有如此，能不数追攀。  

游云光寺李提举庚领客将至留诗奉呈  

来如负弩先，去为乘聪避。江祖一片石，留伴幽人醉。作者正七人，饮中空八仙。长斋讵容醉，晋也合逃禅。  

直徽猷阁邵及之挽词  

不殖千金产，惟求十亩园。湖山堆几席，花木报寒暄。曾是尊前客，常思醉后言。怀贤空有泪，无路洒新原。  

胡元之提刑迂涂相过宠示二诗次韵为诗兼简赵再可经略张君量运使  

外计初驰传，元戎久奏功。马牛非北海，鸡犬是新丰。梅萼三冬绿，榴花四季红。德星临越分，桂海即吴中。  

次沈作式署园咏  

宫槐分影直，官柳着行疏。画栋飞翚远，晴霞散绮馀。池邀山简马，水胜武昌鱼。只恐封泥召，骖鸾上帝居。  

送陆圣修府赴春闱  

送君南浦惨离情，握手依依数去程。日薄云浓风转劲，江寒水落浪还生。此时执别仙舟稳，后夜相思山月明。好把嘉谋献丹扆，中兴天子急昇平。  

舟行忆永和兄弟  

一挂吴帆不计程，几回系缆几回行。天寒有日云犹冻，江阔无风浪亦生。数点家山常在眼，一声鸿雁正关情。长年忽得南来鲤，恐有音书急遣烹。  

次韵丁维皋粮料帱牡丹未开  

拙速那能斗巧迟，从教绿暗与红稀。天香未染蜂犹懒，日幄先笼蝶已飞。羯鼓只应催上苑，鹤林谁复倩红衣。请君多酿淮南米，纵赏先拼倒载归。  

次韵广东芮漕时闻其部中寇退而湖湘之民方避地来此  

笑酌贪泉为赋诗，凛然清节照南夷。厩空不纳如羊马，才大常嗤捕鼠貍。盗已奔秦非地险，心迟去鲁只天知。爱君勤把归鞍促，莫待鸾旗访具茨。  

胡邦衡相过赏金凤花许诗未送邦衡复作木犀会二花殆是的对偶成四韵  

身闲端合醉秋光，两地名花况并芳。金作凤形如许巧，木成犀理若为香。髻头自笑辜钗色，沙面谁知识带黄。莫闭坛偃旗鼓，天生的对欠平章。  

杨文甫主簿顷惠佳篇今赴松溪次韵送别  

投林倦翼久知还，尚列君家伯仲间。入市每嫌妨杖屦，临岐那忍问河山。家声好在金陵簿，人物争看玉笋班。他日银黄夸里后，不妨徐伴野夫间。  

邦衡再送皇字韵来诗仍次韵  

宾鸿列阵竞随阳，却向丹山隐凤凰。银管题诗纷满帙，金钗度曲俨分行。汉宫早促三更席，梁苑行称万寿觞。顾我飘零无著处，非公湔祓尚谁望。  

戴子微运使出使湖北约以恶语送行而未遣也佳篇见督次韵奉寄  

早日逍遥侍从间，重来奉引近威颜。倦趋北阙晨霜冷，思上南楼夜月闲。直指不夸新衣绣，曲台犹记旧联班。岂知隔面心犹渴，空讶相如下笔慳。  

文潞公居洛有丙午同甲会诗今执政府凡三位枢密使王季海参政钱师魏与连墙而居适然齐年时号丙午坊次文公韵  

四公八十会伊川，盛事于今又百年。岂意苍颜华发叟，亦陪黄阁紫枢仙。府居末至容连栋，班路前瞻愧比肩。丁丙连干支合德，君臣庆会岂虚传。  

三月十六日中宫生辰二府例以前四日就孤山四圣观设醮泛舟至玉壶环碧园因记欧阳公治平三年丙午岁上巳和韩丞相诗辄借元韵赋简诸公  

东华正踏软红尘，却趁西湖祓禊辰。历似明天时令正，春逢闰岁物华新。流连花柳输豪侠，判断湖山愧隐沦。尚拟鸣銮一犹豫，还陪英衮奉严辰。  

送广西谭景先经幹兼简赵帅思朱漕晞颜  

旧历南流上海航，今经铧觜下漓江。元戎正值诗书帅，廉使曾临父母邦。不惮客从南去再，须陪驿召北来双。水衡自古同承拜，岂必红焦映碧幢。  

仆营小圃方两月而张坦夫示腴庄图有起予之意辄成鄙句  

百年种德十年栽，映带云岩与月台。无问四时留客醉，何曾一日不花开。人人争羡富登览，物物岂知工剪裁。我比樊须身更老，只今学圃亦悠哉！  

彭孝求惟孝以绿野行送芍药数种鄙句为谢  

占断春光及夏初，琉璃剪叶朵珊瑚。休论花品同而异，且咏诗人乐且訏。北第莫辞金凿落，南禅争看玉盘盂。彭宣微恙何妨醉，自有娇痴婢子扶。  

次韵廷秀待制玉蕊  

姑射山前雪照人，长安水畔态尤真。步摇翘玉中心整，璎珞涂金四面匀。常笑荼蘼藏浪蕊，独陪芍药殿馀春。自从唐代来天女，直到平园见后陈。  

平江颜侍郎度挽诗  

吴门自古俊英多，中外推公政事科。议礼不妨丰酒课，治繁犹暇讲禅那。榻前屡记宣除目，川上遥怜逐逝波。底用镌碑纪廉直，乡评正自不消磨。  

送韩希道亚卿移漕江东  

馈饷随萧不作难，秦淮今视汉秦关。天开虎踞龙盘处，地近鸡翘豹尾间。洗印先经三峡寺，观风遍踏九华山。尽收奇秀归诗稿，却趁赓歌供奉班。  

朱叔止轸通判屡示诗词绰有家法辄次年字韵一篇兼简汪仲嘉敷学楼大防显学二尚书  

笔势奔腾决大川，谈锋激烈敌丁年。花开共入长春苑，柯烂争看不老仙。西笑君先听汉履，上供我未拍洪肩。从今日日亲渔钓，恐有三贤尺素传。  

丙辰七兄有诗及人月分圆己未彼此服药未能夜坐今次旧韵为重九之约  

初非远道思绵绵，自是岑岑懒涉川。咫尺却成千里隔，蹉跎还负十分圆。坐看碧落飞金镜，遥想黄楼运笔椽。宽约重阳各强健，登高同赋去年篇。  

次韵章茂献射茶  

墨淡名高笔有花，胸中五色补皇家。谏书夜奏常焚稿，讲舌时乾每赐茶。秘祝重寻丹窦火，长生元笑紫河车。新诗有味知何似？双井春来试白芽。  

茶陵王琰求清暑堂诗次王民瞻敷文胡邦衡资政二公旧韵  

早遮西日觅王官，晚倚南窗审膝安。亹亹清风挥尘落，纷纷苍雪著笙寒。花前白酒倾云液，竹里行厨洗玉盘。江月上时凉意足，四弦三弄泻惊湍。  

李子西卿月乙卯秋试毕携家兄旧诗相过索次韵  

三日挥毫迥出群，贰师西伐有奇勋。便从蟾窟升金掌，休恋江东赋暮云。  

中秋古梅盛开次子中兄韵  

抱瓮畦夫破井苔，炎天日日灌陈荄。预支春夜无声雨，赢得冰花带叶开。  

吴斗南仁杰架阁求梦芳亭诗  

屈平流放楚江皋，萧艾丛中思郁陶。君是国香人服媚，诗情端合反《离骚》。  

枕中莫问熟黄粱，梦里何妨集众芳。芸省翻书慵辟蠹，兰闱起草会含香。  

## 广陵诗钞  

王令  
寒林石屏  

虢山之远数千里，虢石之重难将持。舟车虢来每苦重，釜盎尚弃不肯携。苟非世尚且奇怪，孰肯甚远载以来。何况虢人自珍秘，得一不换千琼瑰。流传中州盛称尚，主以诧客客见祈。世人贱真珍贵假，见者喜色留肤皮。强材美干立修荫，罗列满野谁复窥。我尝客坐例一见，实亦可爱小且奇。初疑秋波莹明净，鱼子变怪成蛟螭。鳞须爪角尚小碎，但见婉蜒相参差。又如开张一尺素，醉笔倒画胡髯髭。如何石上非自然，犹是软弱从风枝。高楼晓凭秋色老，烟容雨气相蒙垂。乔林隐约出天际，醉目远暝分茫微。不然谁家老图画，破碎偶此一片遗。借令人手弄点画，尚恐巧拙成瑕疵。如何石理自生长，安得当世无猜疑。高堆黄金募辨说，万口利锐如磨锥。或云南山产巨怪，意欲手把乾坤移。先偷日月送岩底，次取草木阴栽培。天公怒恐寝成就，六丁桃斧摩云挥。世人乘此得分裂，锻琢片段赓财赀。至今风雨虢山夜，树石号作鬼神悲。又云春气入山骨，欲自石裹生蒿藜。根株芽枿未及出，卒遇匠手相镵隳。多称老松已变石，此固剪截根须离。又云鬼手亦能画，多向石室成屏帷。固知物怪浩难尽，谁能向此明是非。城狐老能男女变，海蜃口或楼台吹。世间自是有此类，何必诘曲穷所归。细思此屏竟无用，石不中踬木莫（一作“不”）支。徒将文理有小异，招聚瞽说成笼欺。咄哉闭口不复论，为语爱者无我讥。  

赠慎东美伯筠  

世网挂士如蛛丝，大不及取小缀之。宜乎倜傥不低敛，醉脚倒踏青云归。前日才能始谁播，一口惊张万夸和。雷公诉帝喘似吹，（一作“乞涉淹”。）盛恐声名塞天破。文章喜以怪自娱，不肯裁缩要有馀。多为峭句不姿媚，天骨老硬无皮肤。人传书染莫对当，破卵惊出鸾凤翔。间或老笔不肯屈，铁索缚急蛟龙僵。少年倚气狂不羁，虎胁插翼赤日飞。欲将独立跨万世，笑谓李白为痴（一作“婴”。）儿。四天无壁才可家，醉胆愤痒遣酒孥。欲偷北斗酌竭海，力拔太华鏖鲸牙。世儒口软声如蝇，好於壮士为忌憎。我独久仰愿得见，浩歌不敢儿女声。  

寄题韩丞相定州阅古堂  

始闻定作阅古堂，又闻定有阅古诗。扬之远定五千里，思得两翅擘以飞。偶闻人来说堂事，初敞两壁无尘疵。间时公来命绘匠，亲以玉指交画挥。教令某载若某状，匠拜奉命唯不辞。左图守相父母吏，右状将帅熊罢姿。长冠峨峨伟笏佩，斗以玄白为裳衣。屹如叮咛立以议，逊若避让行而随。图成俨毅色可聋，过吏不敢窃目窥。仍令大笔署行事，写出黑胆朱肝脾。死者有灵如不泯，合有英气来附兹。故公之谋不知出，宜有神鬼【一作“物”。】阴助奇。茫茫九泉谓已朽，岂意一旦存形仪。请留中壁素莫绘，待千岁后公以归。当搜国匠第一手，状写公像存依稀。要知文完武纯备，遗与万世瞻思资。我知观者足堕泪，不复岘首羊公碑。又闻当世大手笔，磊砢诗句相撑支。手搏蛟龙拔獬角，爪擘虎豹全脱皮。郓州溪堂遂寂寞，韩诗尘蔽人不吹。想应从此传万世，粹玉贯串珠萦累。小戎何为尚缩伏，久滞公斧血不滋。何时功成事业就，两手一扫清三垂。【一作“陲”。】归来天子喜以颔，泰阶辉焕平无欹。次招当世草茅士，各使呈露心腹披。缔裾联缨上廊庙，留与后世图为师。然后回谢阅古堂，彼合异代今一时。  

龙兴双树  

春城花草穷朱殷，俗儿趁走脚欲穿。闲来无悰喜自适，时到双树为奇观。庄如天官植幢盖，毅若壮士苍衣冠。老枝叉牙忽并出，似欲并力擎青天。灵根深盘不可究，疑与地轴相拘挛。不知培栽竟谁手，而又始植为何年。行扪步绕不可问，但见茂色连云烟。东风牵人少游此，佛屋日日重门关。虽有大荫人不及，於此尤得志士怜。束蒿为楹樗为柱，居者略不忧其颠。乃令遗材抱美植，不得总载桷与椽。高堂倾欹未支拄，匠者日亦经其边。不思大干有强用，反以斧钝难其坚。吁哉谁是爱材者，定知惜此双树篇。  

原蝗  

蝗生於【一作“满”】野谁所为，秋一母死遗百儿。埋藏地下不腐烂<卯叚>疑有鬼党相收【一作“扶”】持。寒禽冬饥啄地食，拾掇谷种无馀遗。吻惟掠卵不加破，意似留与人为饥。去年冬温腊雪少，土脉不冻无冰凘。春气蒸炊出地面，戢戢密若在釜麋。老农顽愚不识事，小不扑灭大莫追。遂令相聚成气势，来若大水无垠涯。蓬蒿满眼幸无用，尔纵嚼尽谁尔讥。而何存留不咀嚼，反向禾黍加伤夷。鸱鸦啄衔各取饱，充实肠腹如撑支。儿童跳跃仰面笑，却爱甚密嫌疏稀。吾思万物造作始，一一尽可天理推。四其行蹄翼不假，上既载【一作“戴”】角齿乃亏。夫何此独出群类，既使跃跳仍令飞。麒麟千载或（一作“始”）一见，仁足不忍踏草萎。凤凰偶出即为瑞，亦曰竹食梧桐栖。彼何甚少此何众，况又口腹害不訾。遂令思虑不可及，万目仰面号天私。天公被诬莫自辨，惨惨白日阴无辉。而馀昏狂不自度，欲尽物理穷毫丝。要祛众惑运独见，中夜力为穷所思。始知在人不在天，譬之蚤虱生裳衣。扪搜拨捉要归尽，是岂人者尚好之。然而身常不绝种，岂此垢旧招致斯。鱼枯生虫肉腐蠹，理有常尔夫何疑。谁为忧国太息者，应喜我有《原蝗》诗。  

题满氏申申亭  

申申亭者名自谁，河东丈人身铭【一作“名”】之。方其作亭自休息，固欲申畅名其题。虽然自奉颇优乐。岂敢兼忽当世为。若曰所忧非所及，因以遯世无闷辞。丈人疏高喜自适，去【原作志，据明本改】不限约来无时。门无宾僚车马绝，室有几杖衣冠【一作“巾冠”】欹。夜径行招海月伴，昼榻坐与天云期。春林喧和鸟声好，胜听俗论相哑【一作“嗢”】吚。尘埃纵尔得风力，卒不到此徒自飞。亭前朱朱有冶态，亭下白白无俗姿。好木留存竟见实，恶草锄拔无容茨。尝闻景胜未易敌，须有大句相参差。故吾经年不敢往，日望诗老力可支。偶来为游适已晚，花梢尚有春馀遗。高哦绕树惜时节，拾嚼红片行逶迟。回看北林竹万个，寒气【一作“翠”】欲起凌人威。清风时来助气势，寒甲夜聚言语私。方将投闲日来此，脚踏树下成交蹊。无端尘土又为隔，明日跨马西北驰。心思梦好定频到，不必直俟归风吹。  

闻太学议  

白日流上天，牛虱无遁形。万目尽为用，而不骇日明。穴鼠夜值萤，嗾嗾相聚惊。鼠穴不日通，鼠足不日行。已矣不日识，乃此萤爝矜。鲕虾陷井坎，莫与江海争。篱禽不天飞，讵识云汉冥。咄哉浮薄儿，勉为高大营。  

赠别晏成绩懋父太祝  

懋甫相门儿，家世沓缨紞。早年缀官簿，青衫蔚於菼。本宜多骄矜，不谓锐义敢。意贪英雄交，一手欲四揽。偶来滥予会，臂搦首已颔。酒狞夸胸襟，顶踵都一胆。壮心羞摧藏，义肉喜菹歜。要言相死从，【一作“死相从”】顾岂苟难斩。听其自陈论，峭扳不平渐。要之当一切，固合不黤黯。忆余少年时，亦自喜黠氵闯。於今老而悔，壮意日凋减。惜夫相遇迟，君放我已检。骤闻强大语，若虎饿得啗。已无相高心，徒有志气感。春风吹天昏，醉目睨愁黪。念当相别去，两怀不无惨。何时重来过，慰我涸辙险。唯其别去后，犹一饱复歉。幸因西南风，时作寄我椠。  

梦蝗  

至和改元之一年，有蝗不知自何来？朝飞蔽天不见日，若以万布筛尘灰。暮行啮地赤千顷，积叠数尺交相埋。树皮竹颠尽剥秸，况又草穀之根荄。一蝗百儿月再孕，渐恐高厚塞九垓。嘉禾美草不敢惜，却恐压地陷入海。万生未死饥饿间，支骸遂转蛟龙醢。群农聚哭天，血滴地烂皮。苍苍冥冥远复远，天闻不闻不可知。我时为之悲，堕泪注两目。发为疾蝗诗，愤扫百笔秃。一吟青天白日昏，两诵九原万鬼哭。私心直冀天耳闻，半夜起立三千读。上天未闻间，忽作遇蝗梦。梦蝗千万来我前，口似嚅嗫色似冤。初时吻角犹唧嗾，终遂大论如人然。问我子何愚，乃有疾我诗。我尔各生不相预，子何诗我盍陈之。我时愤且惊，噪舌生条枝。谓此腐秽馀，敢来为人讥。尔虽族党多，我谋久已就。方将天公，借我巨灵手。尽拔东南竹柏松，屈铁缠缚都为帚。扫尔纳海压以山，使尔万噍同一朽。尚敢托人言，议我诗可否。群蝗顾我嗟，不谓相望多。我欲为子言，幸子未易呶。我虽身为蝗，心颇通尔人。尔人相召呼，饮啜为主宾。宾饮啜嚼百豆爵，主不加诟翻欢欣。此竟果有否，子盍来我陈。予应之曰然，此固人间礼。傧价迎召来，饮食固可喜。蝗曰子言然，予食何愧哉。我岂能自生，人自召我来。啜食借使我过甚，从而加诟尔亦乖。尝闻尔人中，贵贱等第殊。雍雍材能官，雅雅仁义儒。脱剥虎豹皮，假借尧舜趋。齿牙隐针锥，腹肠包虫蛆。开口有福威，颐指转赏诛。四海应呼吸，千里随卷舒。割剥赤子身，饮血肥皮肤。噬啖善人党，嚼口不肯吐。连床列竽笙，别屋闲嫔姝。一身万椽家，一口千仓储。儿童袭公卿，奴婢联簪裾。犬豢羡膏粱，马厩馀绣涂。其次尔人间，兵皂倡优徒。【一作“兵倡释老徒”】子不父而父，妻不夫而夫。臣不君尔事，民不家尔居。目不识牛桑，手不亲犁锄。平时不把兵，皮革包矛殳。开口坐待食，万廪倾所须。家世不藏机，绘绣绵【一作“绣绘锦”】衣襦。高堂倾美酒，脔肉脍百鱼。良材琢梓楠，重屋擎空虚。贫者无室庐，父子—席居。贱者饿无食，妻子相对吁。贵贱虽云异，其类同一初。此固人食人，尔责反舍且。我类蝗自名，所食况有馀。吴饥可食越，齐饿食鲁邾。吾害尚可逃，尔害死不除。而作疾我诗，子言得无迂。  

寄满执中子权  

吾爱子权诗，苦嚼味不尽。穷思欲名状，百比无一近。初如贪追兵，屡请忽许进。旗旄左交叉幢，戟剑后先刃。方争奋拏先，忽睹斩乱狥。徐驱得平郊，万甲合一阵。偏裨走起颇，中坚坐吴膑。喊呀斗志酣，仿佛穷敌讱。前车奔交兵，后马走断纼。须臾声金休，万噪快一隽。群降挑戈矛，叩拜乞用衅。苍黄请命间，窃视不敢瞬。玄云压空虚，半夜暴霆震。睡耳起欲掩，惊仆失肝肾。壮者固已然，况余乃龆齓。及其久详味，欲吐复自吝。有如罗百珍，次第嘬嚼顺。贪丰不辞多，爱美忘馀馂。故其留人口，虽久咽喉润。何时匹马来，【一作“东”】畏爱气两振。唯其未合间，如不获谢蔺。望风为此诗，颠倒犹合烬。  

再寄满子权二首  

秋近啼哀虫，君思云奈何！我愚得君思合少，君贤劳我心则多。非独辞源长，泻海为江河。平生未始有点缺，玉日拂拭金烧磨。寻常貙与狸，见一足已嗟。又况一地卧三虎，狗彘虽勇何敢过。扬州我何思，青山无一螺。午市不畜宝，米盐才如它。而吾三夫子，一身各丘轲。琼林自生寒，结雾成冰柯。文章日组纬，玉机飞金梭。谁有真珠绳，结何张麟罗。拔为当世祥，声为太庙歌。我愿参众民，手足摇婆娑。  

有钱莫买金，多买江东纸。江东纸白如春云，独君诗笔宜相亲。缀联卷大十牛腹，要尽寄我无寄人。我将携之东，【一作“携之东海去”】脚踏海水洗齿唇。转来清澈饮百斛，荡涤肠肺无纤尘。尝闻泰山高，高处天为邻。借如无梯不得上，亦欲大叫呼天神。铺陈君所诗，噪口雷鼓震。世多俗耳既莫告，当冀上帝依稀闻。正声定不感凡类，舞跃百凤千龙麟。安能学俗儿，一卷不复伸。天公闻否尚未快，【一作“决”】安得铁翼穿秋旻。  

答束徽之索诗  

世味久已谙，多恶竟少好。惟诗素所嗜，决切欲深造。人安已不休，众耻我独冒。有如獭行迹，欲改复自蹈。肝肠困搜寻，吻舌倦抟造。心灵无馀多，为此日有耗。已勤尚无成，既苦每自劳。自笑如秋蝉，饥极不止噪。努力排韩门，屈拜媚孟灶。惟此二公才，百牛饱怀抱。我如饿旁【一作“旁饥”】者，眄眄不得犒。不知去几多，穷行竟未到。无门隔藩篱，发罅窥堂奥。爱之不可入，抵触发狂噪。借使苟有成，不知竟何要。孤名非所求，弊俗讵足傲。况乃非所及，穷海未为浩。不知何时休，定讫死与耄。因疑今世人，恐有我同操。徽之才超高，竿幢出摽纛。为学尚淹蕴，富橐不肯暴。文章内朱豹，外袭一以皂。大论尤坚强，推舟出行奡。珉砆不施功，径欲制珪瑁。幸此不我陋，教诲日陈告。昨因语及诗，请我使自道。屡谢不得命，迫窄遂颠倒。被坚诱羸兵，伏锐待穿盗。取胜虽必然，窘穷亦堪悼。勉为瓦砾投，幸有金珠【一作“珠玉”】报。  

寄满居中衡父  

前会去莫追，后见来无期。别叹后见难，悔恨前会稀。惟吾衡父兄，【一作“友”】金纯玉光辉。裁磨杀圭角，不与瓦砾齐。大匠陶百窑，不间履下泥。一衡举千钧，何弃毫与厘。余独胡为人，乃不忍使遗。有如横道刍，万足踏不疑。子何嗜好殊，独俯掇【一作“拾”】以归。整束使不茨，欲令杂兰芝。兰芝有天香，刍贱杂则非。然其厕置间，适与薰染资。文章每借观，罅隙窥晴曦。议论使坐听，穴瞆闻英池。春园或承招，游骑亦许随。剧云爱风枝，热火围夜棋。纵谈心【一作“襟”】开张，倒笑冠欹披。匹马载以来，东首颈脰疲。夜梦不厌劳，百里夕一驰。想见目与眉，百障千藩篱。不虞自投置，遂若鸟遭黐。何时获因缘，连箠促马蹄。誓当尽晨昏，不复起退辞。  

谢李常伯  

人从东南来，忽得连纸诗。行义不赫晔，名声无萎蕤。虽常误见辱，旋则拜席归。别久谓已忘，不图犹记之。长封大书字，顾我已忸怩。开縢把之读，推与果失宜。剥虎蒙羊猪，借使小类奇。见豺先自奔，遇豢还群随。是故古之人，为己贱若斯。有闻未之行，季路恐不嬉。名浮过所实，轲也耻以非。今而承所赐，乃此亦可噫。贤者宁过哉，当是我有欺。忍愧读终篇，喜惊改肝脾。咛咛诲教言，举举仁义辞。初令探本根，喻以海与池。乾坤老六经，遗编烂孔姬。尚恐惑异说，教之无迁移。强闻终日乾，仁不三月违。卒以二者终，要我勉不疑。百诵百再拜，下泪如挂縻。交朋百愚谀，此语闻之谁。忆初从粹翁，睡耳忽得提。震惊破百昏，寐觉悼前迷。今而去之久，茅塞心丛茨。骤承夫子言，快斧加芟荑。旧秽忽划销，新涂坦平夷。念当不舍去，戴服同冠衣。犹恐免袒间，复作须臾离。且将镵之心，不止涅之皮。二者苟一能，终始庶不遗。平生苦嗜诗，此篇况骤驰。喁唔夜不休，齮嚼午忘饥。仰嗟天骨雄，俯叹人莫为。星明有常高，日圆无食亏。读久口益馋，舌软涎流垂。想当措意初，嚼云吐虹蜺。唇牙哆华鲜，肺肠涌光辉。故其纸上言，飘有霄汉姿。何可对酬谢，约海量珠玑。  

对月忆满子权  

长风掠海来，吹月散百链。（一作“白链”。）青天豁四碧，云霭不容线。窗轩飒先秋，露气入簟扇。宽【一作“空”】庭生夜凉，蚊口不得擅。人静暮客去，坐偃适自便。清牵睡思醒，明发醉胆健。披风睨白月，瞪视不为眩。未甘景独胜，思出大句衒。狂搜得无奇，猛吐复自吮。篇成若奴婢，气骨终凡贱。置弃不复收，叹感退自旋。起探君寄诗，兀坐讽百遍。骇哉剧雄劲，百札洞一箭。间逢骋新奇，春云弄晴霰。古意终重厚，九鼎挂一铉。吾尝笑夫人，语富则自愿。及婴爱君念，始自信惓惓。阅女当求婶，慕士在获彦。鄙哉寻常者，何用目识遍。得逢诚幸多，既别遂堪喭。乘离时况久，会合卜未先。思之不可见，飞魂不身恋。秋城崔嵬高，围我屹若圈。安得擘风翅，飞出不自殿。巧为相见谋，反覆竟未善。惟当远相要，共借月为面。相离苟同天，举目亦两见。又况相去间，才止百里县。不知竟可否，寄诗代请劝。  

八桧图  

客有要我八桧吟，手携《八桧图》来悬。挂张满壁扬可骇，眄顾左右同嗟叹。旁摹石刻署名状，各有凭附相夤缘。或高相扶互倚碍，或断欲蹶犹支颠。强枝拗回信有力，高干复俯蛟蚪拳。寻根及侏逮条蘖，例不拔直皆旁偏。雷疲风休云雨去，蛇龙斗死犹钩缠。安分爪角【一作“牙”】与尾鬛，徒见上下相蜿蜒。不知生时竟何谓，略不参类常木然。宜乎今古惑昧者，摇摆舌吻归之仙。一尤盘拳老高大，传云【一作“曰”】聃老由飞仙。当时驾鹿蹋以上，迹有町疃遗相连。多应蝎残鸟喙啄，不尔诞者强镵镌。聃能惑人已自幸，岂此上去能欺天。借如聃功可升跃，鹿亦何幸飞相联。於中一本特甚异，肤革逆理纽左旋。传云聃手所自树，我知此语定凿穿。苟令实为聃老植，推以天意犹可言。当年曷不纽以右，若曰世为左道牵。如何众辄不省究，反重神怪令聃专。乾坤中含万品汇，此独自异谁令旃。【一作“殊陶甄”】穷思竟虑莫可索，欲世不惑谁能搴。仙书虚荒喜诞妄，推说事理尤绵延。世人一读即化变，日望飞奋相迷癫。岂非此木久树此，浸渍亦为异说迁。故其形植与生死，时以异怪招惊怜。先时世不早斤斧，放其老大讹夸传。当年同生好材干，半以直伐成烧燃。凭妖附诞相树立，卒自死活终完全。叶枝凋疏不有荫，材直弗柱曲莫辕。不知留存护养者，竟以何理惜不捐。我有尺铁大刚利，久已铸斧磨山巅。卒无柯柄尚弃置，懒乞月桂求婵娟。  

秋夜  

秋夕不自晓，百虫齐一鸣。时节适使然，鼓胁亦有声。争喧鼠公盗，悉窣蛇阴行。独有东家鸡，苦心为昏明。  

答束孝先  

纯金出镕炉，烜赫掩炽火。锦成洗春江，众目眩莫柰。鱼盐物诚微，误用幸不涴。君家兄弟贤，我见始惊夥。文章露光芒，藏蕴包丛脞。关门当自足，何暇更待我。固知仁人心，姑欲恤穷饿。苟论才不才，自合弃如唾。忆昨西来初，戚惕待客坐。交持驾说口，张阖不可锁。间发辨经义，铁舌莫摩挫。高文忽下投，白日骇天堕。眩怖欲前掩，布帛不可裹。初观固宜惊，独获亦堪贺。又如遇贵人，绣锦饰婀娜。回眸忽自鉴，恶面复窭裸。屈降心已甘，叹愤志亦颇。雄高岂复争，爱恤亦加荷。大诗又【一作“忽”】来及，推与太浮过。自无贤可称，以是恶甚播。譬如享尫人，豆食止则可。苟强担石负，蹉跌适足祸。何以论报心，结草效鬼（一作“魏。”）颗。  

寄洪与权  

与权江南来，适自满门会。初无合我志，才以客面待。时时相钩探，稍稍互酬对。根源豁波张，扃鐍失分解。君然颔还嗟，我恐敬若戴。相逢时既多，相待两交快。予初请子交，子曰何可外。中又谢不德，卒曰吾而爱。既而第以年，子合我兄拜。扬虽士云多，往往事冠带。中间满夫子，崛出百万最。更以子从之，而吾米则粺。朋从偶许攀，会合日与在。春晨巧夸招，月夕因论话。书狂逸飞蛇，棋毒甚含虿。相谋务奇胜，聚口笑拙败。贪欢不知久，岁律忽移再。余饥奔先西，饿色面留菜。子待去亦恨，书以问我奈。别来君何如，思子我心痗。朋分无旧欢，世险有新态。高言足瑕疵，俗学牵细碎。贫知身责重，病觉学力怠。壮心已无多，况去日有退。预期后相见，顽陋徒老大。好勤寄余书，思子百忧萃。  

寄满子权  

子权今谓何，久不治简书。子素赐我多，岂以此遂疏。予亦如常时，病与贫相俱。冉冉草没阶，客脚不踏庐。贵者事名位，崖岸夸悬殊。贤者纵肯来，顾我欲取无。惟馀龊龊徒，吾亦羞与居。潭潭一室空，编帙环三隅。暴阳不忧偿，偷饱幸未诛。且可延朝昏，忧思老顽愚。独有思子怀，涕下时喑呜。  

冬阴寄满子权  

玄云载雨惜不下，北风吹急冰相黏。周遮覆盖不通透，锢结已厚难披燅。微阳未复老阴壮，记去暖律时犹淹。青天何可一日失，渐恐此去无由瞻。日驭自惧不得脱，略出急入地下潜。凭阴托寒恣凌烁，风伯得意【一作“志”】欣沾沾。但幸天公不省悟，谁顾下地人嗟谗。隔绝霜露旷不下，帝有润泽何由霑。非惟勾芽冻夭折，亦恐万类由兹歼。九龙衔火互相暖，称有日职借不甘。群儿锐奋不量度，欲仰吐气吁以炎。惟有壮士抱剑卧，思得美酒聊自酣。  

弱弱谁氏子  

弱弱谁氏子，鲜鲜一何姝。来奔富人家，妻与富人俱。【一作“居”】严【一作“华”】妆问夫子，我岂彼室如。夫子笑遣之，彼宁与汝都。升堂【一作“褰裳”】由阼阶，德色溢以舒。亲宾不敢笑，退语相嚱吁。高堂聚群婢，唯诺相咨睢。家事忽不图，顾指取自如。朝令折桂薪，暮遣藩篱除。风雨半夜来，百衅生不虞。屋压盗随至，夫死别嫁夫。东邻有淑子，性（一作“恬”。）不事铅朱。端居待人求，正色不愿谀。清镜见【一作“照”】白发，行媒不顾闾。不知爱妻人，取舍何异欤？  

答黄薮富道  

角角适时足，力走犹或迟。从而不逮人，不若坐视之。而予始用此，已无先人思。间自念斯世，固亦未易为。以其得而惭，曷若退自宜。老身可孔颜，饿死犹夷齐。予心最乐此，尤喜用自持。岂将六尺躯，贱易五羖皮。但无百亩田，得【一作“可”】抱刚气归。年来事穷蹙，露暴无自依。姊寡不能嫁，【一作“无为家，又一本作子得家”】儿孤牵我啼。平生事文字，无路活寒饥。勉从进士科，束若缚襁儿。时时忽自笑，【一作“笑自忽”】往往穷加悲。（一作“还穷悲”。）有如高飞鸟，中路饥自低。锐知从食来，不【一作“岂”】意身投黐。神龙拿白日，挟雨万里飞。使其口有衔，安得无驯随。虽然平生志，固未忍散遗。闲时自开纵哦吟助嘘嚱。才将舒己私，岂敢偷人知。黄君道德者，术业何颀颀。手提九黄钟，旁取折龠吹。悬知失气类，误以唱和期。不知里社歌，不可郊庙施。况余衰病馀，有气亦已卑。加之困俗学，羝角方牵羸。陈诗尽自道，幸子怜无疵。（一作“玼”。）  

春风  

春风东来暖如嘘，过拂我面撩我裾。不知我心老有异，亦欲调我儿女如。庭前花枝笑自爱，风里草力更相扶。旁林曲树足飞鸟，不闻燕雀鸱鸢乌。求雌要雄各有意。岂但斗竞争春呼。春巢成多夏卵众，明年计此更有馀。非唯喧呼乱人耳，渐恐巢穴妨人居。收残射中岂无道，我亦力可弯长弧。林深枝曲矢不入，况弓待借家所无。行吁坐眄不可奈，安得静默投身俱。  

哭诗六章  

死者徒已死，思之恨无涯。生者非素心，还作死者嗟。今古悲略同，斯道竟奈何！哀弦直易绝，哭词曲难歌。  

朝哭声吁吁，暮哭声转无。声无血随尽，安得目不枯。目枯不足叹，无目心自安。目存多所见，不若无目完。  

切切切切切，泪尽琴弦绝，愤气吐不出，内作心肝热。朝浆渴不胜，莫潦浊不清。何以慰我怀，安得沧海冰。  

哭莫傍沧海，泪落长海流。流深风涛多，驾荡覆我舟。不若洒春翠，荆榛芜蔓茎。怨气触草死，犹得香兰生。  

朝歌忧思多，暮歌无奈何。偶叹气亦绝，未恸血先沱。泪落入口少，不如出眼多。安得堂堂躯，不为瘠且瘥。  

目虽泪所出，由来心乃源。白日我面，意欲乾汎澜。而不照我心，我泪何由乾。况在重云遮，使我何自安！  

张巡  

禄儿射火烧九天，鬼手不扑神听旃。群庸仰口不肯唾，反出长喙嘘之燃。睢阳城穷缩死鳖，危系一发悬九渊。巡瞋睨远两眦拆，怒嚼齿碎须张肩。恨身不毛剑无翼，不能飞去残贼嚥。翁躯腥刀子磔俎，日嚼肉血犹经年。霁云东攘两臂去，西来才有九指还。胸中愤气吐不散，去随箭入浮屠塼。忠穷智索莫自劾，更脔爱妾尝饥涎。我疑没日贼不食，恐其肉酖死不痊。又疑身骨不化土，定作金铁埋重泉。何时山移陵谷变，发出鼓铸戈或鋋。吾如得之愿有用，不诛已然诛未然。  

赠李定资深  

涉川固有道，造舟不如梁。曾闻水覆舟，不闻死乘杠。奈何揭厉子，先先勇褰裳。岂尽水害人，固亦谋非臧。  

凤虽谓灵畜，无竹或【一作“终”】死饥。竹今无方无，凤来亦云（一作“何”。时。使之群【一作“随”】鸱鸢，饥饱为止飞。非惟失所灵，亦与弹射期。  

坦坦谁之田，施施缴且弋。乌来玩其机，鹊至喜其食。长鸿飞冥冥，志与万里极。岂无啄饮心，宁饥不人得。  

湍激日蹙蹙，风棱势漫漫。奈何舟上人，试死才一间。苟不以利涉，安坐思诚艰。客虽惧谋梁，而木嗟在山！  

古庙  

古庙隆隆敞庭扉，风雨剥壁颓柱榱。我来安知神所依，穹堂窸窣风幡旃。神君庞躯突须眉，视我睨睚坐倨箕。惕烁观者骇不怡，群鬼后先张福威。直东之厢步逶迤，目益所见怪可嚱。马牛羊犬杂豕鸡，或戴以首旁四支。间有人面身亦非，老祝趋前为众词。口吻嗫嚅言嗢吚，称别状类顾东西。唱号名字分何谁，空虚冥漠非所期。岂亦以此为人尸，视其肤革已彪狸。宁有中反恬肝脾，又有械器身挈持。传言疠疫此乃资，古之日行历虚危。犹恐盛阴鬼所随，磔滩於门驱使驰。今安取此庙以祠，不念延虐殆尫羸。农凶年多苦饿饥，苟幸得饱不择祈。来则拜叩尽敬只，幸天之泽偷自归。民德且恐报之时，餗肴丰鲜牲鱼肥。欲奠以献更濯卮，进谢千语拜百低。工鼓於庭巫舞衣，祝传神醉下福禧。农谢神去祝彻之，庭前剪割弃余遗。鹊乌下争趁不飞，回顾神面如故时。意者不为祭谢移，呜呼神固（一作“信”。）非吾知！  

杂诗  

方春不种兰，终岁无自佩。良田弗加芟，徒稚亦无岁。空令雨露恩，日夕被蒿艾。安坐饥怨天，此理果谁在？  

一日不为田，百草已有根。况复闲三时，其秽何待论。岂不有钱镈，徒羞慵借勤。岁晚忧不耕，何独议锄耘。  

毵毵晚春树，上下聚百虫。不有口似趸，则生尾如蜂。设不二者然，亦徒生无庸。清阴不可居，岁晚还秋风。  

答问诗十二篇寄呈满子权有序  

今既爱卢仝、《萧宅二三子》之诗，而犹恨其发之轻也。然忘其效而更重之，则得矣。逮子权之起予，予实慕之。辄为十二篇，其意亦不易，子权所谓东墅诸子答问者，予独广之尔。其《水车》之篇，独异於子权，然特其文则然，吾知子权与吾与它知诗者谓为异也。  

镈问耒  

金坚虽不磨，木曲亦已揉。幸蒙主人用，反要主随走。适从慵耕儿，虽功不见取。良田常无收，何塞不耕咎。  

耒答镈三首  

我用常在金，任金适由木。苟得金为用，何惜木微曲。幸得主人随，不恤汗行犊。必求随主人，我用诚不足。  

我用於主人，良田无虚种。主人不我以，我适为无用。不知主人饥，岁卒安自奉。由来我求人，孰与求我重。  

我必为人用，不必用於人。若也责不耕，君其问诸田。  

耒问镈  

一畦失之荒，尔力亦可耨。天下方漫芜，尔功亦何有？  

镈答耒  

天下方漫芜，顾我适有庸。使其已除修，我将何以功。我岂大无效，自是用我慵。  

耒问斧  

子斧谁尔为，黑白太分别。朝伐一樗死，暮伐千樗蘖。尔终不自谋，几日不缺折。  

斧答耒  

大樗吾犹伐，小樗何畏蘖。吾缺犹俟磨，尔折将奈何！  

水车问龙  

来何必召云，去何必飞天。我名不为龙，何能雨尔田。  

龙答水车  

神龙谢子车，子能未足多。上润虽已然，下竭将奈何！  

水车谢龙  

水车谢神龙，下竭固无奈。旱则我为用，尔龙尚何谓！  

龙谢水车  

神龙谢水车，吾语尔来前。尔虽用於人，我亦用於天。在物固不同，於用岂殊然。水下高田乾，尔能俯水取。假人不尔用，尔售田责否。吾虽身为龙，动亦天所主。天犹不有命，我安事为雨。  

中夜  

昼日苦卒卒，忽焉不加思。长夜漫不眠，起复日所为。所为浩多愧，不与初心期。虚云圣贤学，实从庸俗归。虽耻犹奈何，长歌涕垂颐。  

书怀寄黄任道满子权  

西风吹云空，晴日露高晒。驽马无速骋，归客思远届。长林剥霜红，远水漾寒派。露虫悲自（一作“且”。）咽，风菊老尤介。昔予来方春，焰焰树生态。今归亦未几，马踏落叶坏。时物固有然，盛衰信难概。吁嗟为生劳，黾勉计无奈！伊余有遐致，久此困俗械。尝思摆绝去，自放出世外。高怀乐天宽，远目斥人碍。有田足晨昏，有圃具菹菜。父母不待养，妻子固易赖。世孰得丘山，亦孰失蒂芥。人自能轻重，吾将守所爱。六经老诚明，万古熟成败。得时为醯盐，滋味和鼎鼐。失犹有万世，令名自沽卖。自视久已明，决不俟谋蔡。寄诗侑子觞，期子和而再。  

令既有高邮之行而束孝先兄弟索馀诗云  

扰扰利学者，久不可与谋。读书乃何为，老不知轲丘。弗恤义所在，务期高爵收。尝闻失则嗟，不闻得之羞。知谁洪其源，使世乘其流。於今已汗漫，更久将溯游。尝闻古人言，饕餮为共兜。谓恶岂必多，偷饱德弗修。不知自思者，舍此何所由。故予早知惧，誓将异人求。宁为寒饿嗟，不同富贵讴。此行况有获，师德高前修。因尝请子行，勉子无逗遛。於吾乃何有，同病不独瘳。虽爱谓子然，尚疑子终不。惜子有高材，竿幢揭华旒。苟能自摆去，不为世学囚。行将见远到，强弩射弱菆。何必请予诗，自合治子辀。  

酬束丈贶诗兼叙所怀  

白日立中路，犬去不形相。夜以盗自来，何敢怨犬伤。主人忽加念，谢恕犬无良。盗子愧伏前，有言愿加详。见赐固已多，恕犬诚未臧。  

卜居  

吾求一屋逮两月，贫不谋贵何以图。竭来自放就穷巷，幸得之喜何敢吁。颓檐断柱不相缔，瓦堕散地梁架虚。门无藩阑户不闭，时时犬彘入自居。主人怜我莫自致，为我补葺加塈涂。翻翻匠氏乃谁子，颉颃作气厉叫呼。群庸汹汹助声势，睥睨凌我要我酤。归来叹息无自得，两日才致酒一壶。徵多偿少意不惬，弃我忽去如逃逋。重来阒寂不可问，依旧四壁编空芦。嗟予虽贫日犹爨，可不善为盎釜谟。外户不闭古则尔，今也盗贼通街衢。乞钱买篱作藩固，更学关键防朝晡。邻翁问我乃何者，得无亦以自名儒。王朝潭潭聚冠盖，几人不载卿相车。子何布被不盖肉，浪自名士实则奴。假为无能守编户，犹可自择安阎闾。胡为惨戚卒困此，去矣何屋不可徂！此居卑洼不待说，四高中下流无渠。夏霖连延久积注，往往灶下秋生鱼。始来图此不自择，终见坐与蚯蚓俱。何况梁榱 日蛀腐，一仆非尔力可扶。苟求暂安急旦夕，反以身就殒压虞。乃知穷则失自爱，死得正命有几且。翁乎尔言诚得矣，我方困甚非真愚！  

送李公安赴举  

行子冠上尘，梁宋道傍土。尘逐冠敝损，人来还复去。马蹄日月长，踏尽西北路。近日何纷纷，姿状颇秀举。传言天子诏，士得四方赴。来如鹊翅翻，去若蝇头聚。市儿屈指计，过百日未暮。昔周方盛时，得士才十数。唐虞此为盛，中复容女妇。昔何称才难，今也宁异趣。但恐所取异，今古殊尺度。夫君乃高才，久有及物虑。今又奋绝去，挺拔欲自树。余穷非所知，久有山林素。但无百亩粟，乃就群才赋。仕道得亦嗟，困穷失为惧。二者各有命，予亦何所与。  

离高邮答谢朱元弼兼简崔伯易  

昔来何悠悠，今去亦泛泛。岂自果进退，姑且便饮啗。三代今去辽，士食久已滥。徒死不为义，可无苟石担。平生堕百为，且就投铅椠。束身入世程，开口就人歉。怒喜有失得，眉睫烦窥瞰。野鸟或在笼，山猿有终槛。能安此为命，虽失亦何【一作“何所”。】憾。予尝勇自明，磨古得前鉴。抱关贤所容，较猎圣或暂。庶未负初学，尚为神所监。予行人之嗟，我笑不为颔。子独辱所厚，以诗系归缆。命和始自书，狂言庶非儳。  

山阳思归书寄女兄  

淮风晴舒舒，楚水日夜流。风能驾吾帆，水可载我舟。余归知几时，子望悬百忧。念我兄弟寡，商参各殊州。十年不一逢，会合何所由。幸逢子来归，与我相慰投。甥儿入吾牵，甥女出我留。子吾笑其间，贫不知可愁。心如熙春阳，乐若醉九酬。忆我别子日，将行更逗遛。泣恐伤子心，泪出仰目收。别日才几时，别思日九秋。心随西北风，目望东南楼。主人仁且贤，怜我羁旅游。晨粳玉炊香，暮酒金注瓯。盘蔬罗春青，豆脯兼夕鱐。为食岂不美，义咽不下喉。要当归子同，半菽饱亦优。始予志所学，义当望轲丘。朅来与世评，众口忽起咻。尝观世金朱，此道久已偷。胡为不奋去，附世如赘疣。而子亦待人，特以贫不谋。参差两如此，偃蹇势略侔。要当共引去，逸出世纲罘。遐追避世徒，子与侍巾裘。吾将亦娶妇，力以石臼求。买田结归庐，种树屋四周。子居课桑蚕，我出鞭耕牛。教妻绩以筐，使儿饷来畴。坐笑忘岁时，聚首成白头。归乎当何时，诗以侑子讴。  

大舟  

大舟无风帆不举，小舟榜入青冥去。舟中渔子呼且歌，夜半斗鱼谁得多。  

望花有感  

春来几时余不知，但怪日日柳梢好。我嗟无地自种花，常恐东风只生草。谁家有园不可入，时时纵足信自到。寒梅最香落已阑，桃杏虽迟亦颠倒。高枝飞鸟夜踏空，低树狂儿日摧拗。惟馀零落满地红，主人更听奴频扫。归来四顾慷慨歌，要且倾酒浇颜酡。春归欲挽谁有力，河浊虽泣庸奈何！  

饿者行  

雨雪不止泥路迂，马倒伏地人下扶。居者不出行者止，（一作“返”。）午市不合入空衢。道中独行乃谁子，饿者负席缘门呼。高门食饮岂无弃，愿从犬马求其馀。耳闻门开身就拜，拜伏不起呵群奴。喉乾无声哭无泪，引杖去此他何如。路旁少年无所语，归视纸上还长吁。  

暨阳居二首  

出无王事牵，入不治居舍。蒿藜入墙屋，尘垢变几架。糟糠苟无忧，智力取自暇。逢诗即废日，得客辄忘夜。积懒遂成性，习勤反如诈。几不类怠傲，愧耻将何谢。  

身非爵与官，车马久不谋。家无田仓储，雀鼠非我仇。朝出从人居，诗书讲前修。暮从儿子嬉，欢笑何所忧！闲将筋力疲，懒使志虑收。斗糈尚烦送，谁谓能无求？  

谢客二首  

扰扰车马客，各以势利奔。自问闾巷人，何为亦纷纷？与客成往还，勉就俗所敦。礼不经圣人，颇厌后世烦。欲问无所得，归视纸上文。以非孔子心，尚拜阳货豚。乃知偪仄间，心迹久已安。去矣可奈何，更问来者门？  

跹跹出何为？奄奄归就卧。不知身所谋，徒与俗相和。本无声利求，（一作“营”。）久厌车马过。诗书虽满前，奔走不暇坐。收身衣食馀，抱病岁月破。得不胜所忘，进亦何可课。前躅杳（一作“莽”）难跻，下愚旋易堕。得势有然尔，命矣何可奈。（一作“非所那”！）  

春游  

春风谁相呼，鸟语到庭户。罢书起何游，（一作“往”。）系马城西树。宁须客众随，聊与春相遇。高林美风竹，疏影有清覆。可以便行坐，解脱快巾屦。日长天地宽，飘戾飞云度。风枝绿未柔，（一作“舒”。）日萼红先露。芳辰信可尚，嘉兴惜无寓。旧闻黄公炉，颇（一作“屡”。）枉壮士顾。予虽轻数子，自适偶同趣。起解身上衣，就贳青旗酤。独酌不待劝，兴至还自注。对物无所语，似若喧哗恶。虽无歌舞欢，幸可篇章赋。乾坤本闲暇，人物自纷遽。劳生曷不乐，岁月失已屡。酒阑起四望，落日不可驻。饥马自知家，何须问归路。  

送曹杜赴试礼部  

霜风琅琅鸣鼓鼙，鸟寒夜噪树折枝。居者不出行者归，厩马解衔车弃脂。长河夜冰船就维，百贾晏起朝闭扉。为问当今行者谁，出门千里到何时。母送拊背父叹嘻，儿惜欲去哭挽衣！上马反顾纷涕洟，非昕愿欲去何为。家虽有田丰岁稀，所得偿公不及私。况望毡腥事庭闱，结发从学今十期。始自有志狥孔姬，岂愿从世成依违。高堂华发纡素丝，暮年待子为光辉。望我日久莫报之，苟得一笑辱弗辞。况望（旧作“得”。）三釜家无饥，吾於二子久所知。怪其才高所就卑，今乃语此诚可思。近闻天子变典彝，欲拨旧冗收新奇。子行出仕适其期，骅骝得路无衔羁。罢酒行矣无自迟，去取天宠酬亲慈。  

野步  

久婴末俗喧，脱就绿野静。方求巾屦便，那暇宾客命。林红落春衰，草（旧本作“桑”。）绿争夏盛。时从老农语，久儜行子听。谓言劳苦后，各以闲暇庆。时逢瓶盎沽，亦有肴核称。喧嘲忽无次，歌唱仍相咏。酒阑纷起坐，白发忽两凭。儿乘旁树嬉，牛卧前篱瞑。予方困俗累，爱此近天性。何当从之归，买舍与相并。  

古风  

古风何寥疏，世方盛夸慕。利涂剧先趋，直轨迷曲驻。浑浑九河翻，仡仡百川注。分争或多岐，敛枕才一趣。睢盱承至欢，聋叠谢绝怒。财得升斗多，勉售形骸雇。不知万锺得，孰与一日裕。况承丘山羞，愿易顷刻遇。谁能脱近役，自放就遐骛。航湖足茭鱼，拔野厌笔茹。行招千古游，坐与来世语。延风敞虚襟，揖月坐嘉树。此意固有然，童儿未堪预。  

旅次寄宝觉讷师  

小雨破宿暑，晓风忽焉遒。山深树翳阴，蜩蛰应已秋。清坐想高绝，语言谁应酬。岂不念一往，抱病终自留。羁旅少往还，有来或非俦。命仆一谢之，纵我冠屦休。移床上高堂，解书散床头。於此有嘉兴，念世谁与谋。独思山林人，兹意可绸缪。何当买田庐，共遂丘壑游。  

寄吕惠卿吉甫兼简林伯通  

踆踆门外马，客至知谓（一作“为”）谁。昔面尚未逢，那论心相知。揖客拜上堂，（一作“拜客揖上堂”。）谢客辱弗遗。寒暑相问酬，唯诺坐无为。静默近尤怨，多言足瑕玼。勉从客所论，还顾所学非。念此废无益，对书坐长嘻。（一作“为此叹无益，废书坐长<口喜>。”）独思同怀子，念远莫见之。岂无寄我书，岁晚若苦迟。闻颇困王事，岂无闲暇时。况有同了贤，相期在诗书。人生天地间，常苦食所縻。去就两莫谋，会合宁有期。余病不自乐，旧学益以隳。近者非所同，远者劳萝思。江水日夕东，道途宛而夷。寄书当在勤，无谓往还稀。  

答逢原  

晨出趋长司，跪坐与之言。偶然脱龃龉，相送颜色温。归舍未休鞍，簿书随满门。相仍宾客过，欹午仅朝餐。平生性懒惰，应接非吾真。况乃重戕贼，良气能几存。就夜甫得息，阅我几上文。开卷末及读，睡思已昏昏。自知小人归，昭昭复何云？每於清夜梦，多见夫子魂。侧耳听高议，如饮黄金樽。觉来不得往，欲飞无羽翰。昨日得子诗，我心子先论。怪我书苦迟，友道宜所敦。岂不旦夕思，实苦案牍繁。岂无同官贤，未免走与奔。相见鞅掌间，有言无暇陈。嗟嗟兹世士，无食同所患。念我力难任，闻子谋更艰。久知为之天，安能怨窭贫。吾闻君子仕，行义而已焉。亦将达吾义。岂遂为利牵。东海有沧溟，西极有昆仑。古来到者谁，不过数子尊。子已具车航，吾亦为楫轮。欲一从子游，不知何时然。  

寄崔伯易  

扰扰闾巷士，过我何所为？屡来徒我烦，不来我弗思。少年乐知闻，喜与客子随。晚岁事恬默，与世益参差。骑马出寻人，中路辄自归。归来亦何乐，书史自相期。已与往者亲，可无兹世违。欲语无所得，起视北雁飞。念子远千里，昔别今已期。寄声虽云多，所得竟亦稀。近者忽报书，期我往就之。不知予苦穷，系此不可离。尚迫朝暮忧，宁有道路资。人生少所同，老去才几时。予势既若此，子复不肯来。但恐百年间，龃龉终莫齐。诗以寄子招，亦以写我悲。  

寄孙莘老  

默默不自得，劳劳非所任。不与君子逢，谁复明此心。偶客来自南，口有千里音。知无木索勤，颇复山水吟。对之为一笑，欣如获千金。宣城风物佳，古语昔已忱。太平又其右，道途邈幽深。溪流渺弯环，山势屹抱临。况复寂寞人，黄绶事陆沉。公田秫既收，客席酒屡斟。悔予昔南浮，不往一就寻。波涛忘日月，疾病废古今。归来就羁衔，外虑日已侵。适时愧非才，对客辄自瘖。譬如火灸肤，暂忍久莫禁。惟思百亩田，为可足釜。投身脱世箝，敛足蹈古箴。寄言所同怀，相期在中林。  

夏日平居奉寄崔伯易兼简朱元弼  

天风变春和，昼日差夏永。门阑闭无事，燕雀去益静。纷翻诗书帙，弃散懒收整。时来就枕卧，复可取窥省。心恬逐物闲，迹阔与世屏，鲜鲜南山煖，秀色上修岭。苟嫌安坐慵，还可远游骋。自缘智能薄，反得闲暇幸。交明久相远，疏懒欲谁警！  

怃怃庭下树，阴影日已敷。癯癯闭门人，箪席自卷舒。高枝就悬冠，曲枝挂裳裾。（一作“襦”。）还来从此息，卧视诗与书。桓桓门外客，从徒驾骊驹。不知来何闻，（一作“为”。）乃肯顾我闾。呼儿往应门，谓言出在涂。非我敢厌客，非客与我疏。以予拙语言，无以得客娱。一不当客意，恐与世患俱。不如两相忘，何能效纷如。  

送朱明之昌叔赴尉山阳  

朱使拜书天上回，去以身试百里障。青衫飘若风外荷，借马载出尘土上。准眉崭崭见天秀，如立系马万里望。身躯虽小胸腹宽，沛如绝海横秋涨。久宜脱绝事高致，岂愿卑冗劳俗状。高堂华发亲老矣，四海无家寄几杖。世外言高信独奇，人前腰折嗟已强。尉官虽小俸虽薄，犹有馀钱买甘养。想当家帷奉颜面，彩衣躬率妇子饷。说说儿女戏满前，累累诸兄坐相向。人间此乐不可幸，一笑自足百辱当。时清固应稀盗贼，俗弊宁不烦笞掠。好偷闲暇事简编，思我宁无文字况。  

学子  

琐琐来学子，从我问古风。谓（一作“吾”）言古之人，学不求世功。以其明智馀，施与天下同。能知学为身，自不恤穷通。童子顾我笑，是言得无蒙。斯道使可遵，曾不闻父翁。谓言童子归，盍自谋厥躬。吾不能尔言，（一作“吾能为尔言”。）亦不必尔从。  

寄满子权  

昔心何悠悠，今学益漫漫。恭如浮江河，浩不际涯岸。生虽乐文字，勤不偿几案。重编空堆尘，折简久枯汗。徒如陈市肆，表列环四畔。已无探讨勤，胡可贤否按。零丁晚观《玄》，泯灭旧习《彖》。得指来岁期，失忘去日算。尝闻勤惰间，已是愚知判。蒙羞欲何颜，避耻愧无翰。不能绳己怠，何力禁人叛。文章触世嫌，议语限客窜。时牵好恶卑，俗挠是非乱。早衰夺旧刚，多病袭新懦。心经衣食难，事废米盐半。何谋脱身去，割迹与俗断。耕荒食新收，凿窒复旧贯。念生如冬冰，至死仅春泮。其间能几时，何恃苦自缓。翩翩淮南英，显显士林观。方子未为游，辱子昔同闬。篇章觌新华，论说听横捍。包奇晚自走，去实王府玩。近书何相撩，颇以名见谩。不知老者拙，弃此久已断。子方勇自树，解辔纵新駻。行期拾春青，采绶绾归腕。乖离思旧欢，迁徙就新绊。无琴虽自歌，有酒欲谁伴。闲暇当寄诗，持此资贸换。  

暑旱苦热  

清风无力屠得热，落日着翅飞上山。人固已忄瞿江海竭，天岂不惜河汉乾。昆仑之高有积雪，蓬莱之远常遗寒。不能手提天下往，何忍身去游其间。  

寄王正叔  

微生不过人，气力两眇麽。力学失自谋，径古趋今左。病世相陷贼，树性期刚果。岂不中是时，然亦未尝过。奈何众好殊，未语咻已夥。伥伥独何之，去去锐亦挫。忠言不售耳，直面屡得唾。怒目瞋以环，谤口焰而火。出门先自羞，有衣恍疑裸。过市不成步，侣距侔鳖跛。周旋不出扉，迷若蚁循磨。人恶固为甚，自厌近亦颇。媚世定有术，欲学从谁可。必也泥自售，恐由此始祸。贤子远相问，幸有以教我。得报速是宜，翘企不容坐。  

杂诗效孙莘老  

鱼虾无所能，动辄困人得。蛟鲸能则乖，覆舟取人食。龟鳌虽谓殊，刳剥同一剧。龙不入网罗，亦不为人识。  

犬羊养於人，壮则人食之。猛虎嗜人肉，终昧猎者机。豺狼与狗同，为害岂必威。封狐能为人，还作行子妻。  

杂诗呈逢原  

鸿雁最知时，未逃罗与网。不能忘稻粱，千里安得往。呜蜩腹空虚，见啄因其响。丹凤穴九霄，虞人常梦想。  

呼鸡  

鸡呼鸡来前，犬嗾犬至止。夫岂必可召，役以食乃尔。今吾曷为悲，人而鸡犬为。自计无自存，西山谢夷齐。  

姚坚老见约偶成  

初正布新和，馀腊争近候。升腾阳力微，恇怯老阴斗。江云荡空碧，（一作“无据”。）疏（一作“朝”。）雨沐清昼。林梢释冬枯，土蘖壮春簇。萎蕤风日舒，刻画山野秀。关关先春鸟，格磔弄晴咮。无人与调和，终日自嘲诟。唯君卜近适，过我许来就。迁延日屡蹉，叹惜月复彀。人生诚多故，世事那可究。惟当自推置，障绝俗虑寇。休闲倘能偷，疏懒当自宥。徒行苟惮劳，借马欲谁厩。清酤如定携，佳客可先购。勉之无使迟，梅萼已堪嗅。  

初闻思归鸟忆昨寄崔伯易朱元弼  

去年春日花盛开，尝有鸟啼归去来。馀诗告尔东海志，子笑属我南山杯。将希遐躅蹈高轶，就拔去迹离俗埋。同时游者最谁上，朱子峭擢凌春材。门关午景卧正懒，过我呼号如春雷。邻惊偷窥妇女怪，婢骇奔（一作“弃”。）走儿童咍。门开纳坐听论列，笑口侈哆倾胸怀。寒菹半菽要同饭，齑酱叫乞喧邻隈。僧从南浮橐异角，尉解西去亭遣台。心争夸漫诘蜒蜿，目乐虚豁留崔嵬。柳梢黪黪坌晴絮，杏花烁烁翻遗埃。春湖平渟照空碧，淮帆晓上搀天桅。西归颇阨穷饿久，南泛未免丐乞哀。竭来随人事卑折，忽自顾影惭低摧。平时客坐不敢语，苟以唯诺偿嫌猜。胸中约结浩千万，到口不吐如横枚。比来颇自拨俗碍，日傍竹树良徘徊。昏昏万事置不省，知已疏懒心难裁。一闻春风动啼鸟，猛若重睡忽唤回。咨嗟岁月急若失，叹息无地安蒿莱。比于见人日加懒，行恐合俗老益乖。不知飘浮寄兹世，竟亦何计收形骸。春林沾沾风日好，飞止自便宜尔谐。何为犹道归不得，世间万事真悠哉！  

思京口戏周器之  

江南别日醉方醺，贪爱青天带水痕。忘却碧山归路直，误投浮世俗尘昏。终期散发江边钓，当有渔舟日系门。但恨故人犹喜仕，他时胸腹未堪论。  

寄束伯仁  

身逐南舟去不回，匡庐留滞得裴徊。峰头夜宿平看斗，岩下朝阴俯听雷。西顾波涛浮日月，东归天地入尘埃。何时得遂幽栖志，常把韦编静处开。  

对花  

忧愁卒卒人无乐，花草纷纷物又春。安得无忧与无虑，对花还作笑歌人。  

春游  

春城儿女纵春游，醉倚层台笑上楼。满眼落花多少意，若何无个解春愁。  

春晚雨后  

东风柔弱事春权，剧雨无端转怆然。不惜好花都委地，却令远草直平天。龙蛇久蛰应思奋，蛙蝈乘时已自先。绿柳由来却堪笑，叶眉愁剧遂长眠。  

纸鸢  

谁作轻鸢壮远观，似嫌飞鸟未多端。才乘一线凭风去，便有愚儿仰面看。未必碧霄因可到，偶能终日遂为安。扶摇不起沧溟远，笑杀抟鹏似尔难。  

古鉴  

一片灵光合有神，不知镕铸竟何人。春耕破冢衣冠尽，鬼手摩天日月新。鉴面只知西子姣，照心难见比干真。主人深有收藏意，当待清明不受尘。  

和束熙之雨后  

猎猎风吹雨气腥，谁翻碧海踏天倾。如何农亩三时望，只得官蛙一饷鸣。何处断虹残冷落，有时斜照暂分明。雷车收辙云藏迹，依旧晴空万里平。  

幽居感怀寄满子权  

卜得幽居四绝邻，寻常庭巷断蹄轮。门前犬豕卧横道，城上牛羊下视人。满眼夕阳闲草树，回头归路正埃尘。思君未有东来计，何日双眉对面伸！  

秋怀寄呈子权先示徽之兼简孝先熙之  

树哭寒蜩草哭虫，何堪羁客愤时穷。卒无可乐群书外，百不堪言一叹中。云黯暮天沉白日，土尘平地断清风。夫君若问秋来况，泪满遣编发乱蓬。  

九日寄满子权  

懒将衰病照清流，为有归心欲白头。幸自好花开便笑，不甘为客见成愁。长歌欲强秋风醉，高处先输俗子游。我在无聊元亮死，当年今日共悠悠！  

次韵子权京口夜宿见寄  

寒江漠漠客帆稀，独泊扁舟望翠微。已泻绿醽聊自适，更邀白鸟共忘机。水闲海月寒初上，树尽秋城碧自围。嗟我相思邈千里，不来同此两忘归。  

答孙莘老见寄  

高门鞍马日光荣，势力纷纷起共争。偶以不能聊自便，敢于兹世独求清。生无人愧宁非乐，死有天知岂待名。客食官居同是苟，何须称别异平生。  

登郡楼  

江城朝雨湿晴烟，楼上风帆送去船。苟得息肩闲岁月，时来开口笑山川。田园啼鸟三春日，江海扁舟万里天。何计脱身来此老，青山白发两忘年。  

感愤  

二十男儿面似冰，出门嘘气五蜺横。未甘身世成虚老，待见天心却太平。狂去诗浑夸俗句，醉馀歌有过人声。燕然未勒胡雏在，不信吾无万古名。  

登瓜州迎波亭  

海面清风万里宽，偶来如已脱尘关。自嗟客世无虚日，却被斜阳占尽山。海鸟不来青嶂静，渔师归去暮江闲。从来云水有期约，直待功成是厚颜。  

忆润州葛使君  

六朝游观委蒿蓬，想像当时事已空。（一作“清谈事竟空”。）半夜楼台横海日，万家箫鼓过江风。金山寺近尘埃绝，铁瓮城深（一作“高”。）气象雄。欲放船随明月去，应留闲暇待诗翁。  

何处难忘酒  

何处难忘酒，穷才世不知。出门无直道，开口碍当时。白发无端速，青山不忍归。此时无一盏，何以活馀黎。  

庭草  

平时已多病，春至更蹉跎。恶土种花少，东风生草多。客愁浑寄泪，野思不堪歌。独有诗心在，时时一自哦。  

秋日寄满子权  

楼前暮霭暗平林，楼上人愁意思深。未必薄云能作雨，从来秋日自多阴。三年客梦迷归路，一夜西风老壮心。欲作新声寄遗恨，直弦先断泪盈琴。  

江上  

幕幕荒城没远烟，暮云归族忽相连。春江流水出天外，晚渡归舟下日边。杏萼春深翻浅缬，柳花风远曳晴绵。无钱买得江头树，输与渔人系钓船。  

送聱隅黄先生  

黄风吹土截天横，瘦马着鞭驱不行。尚说苦心酬直道，谁知白发为苍生？平时蛮貊恬忠荩，常日公卿足仰成。虽有英雄无用处，却令老去买牛耕。  

寄介甫  

天门帘陛郁巍巍，势利宁无澹泊讥。难与跖徒争有道，好思吾党共言归。古人踽踽今何取，天下滔滔昔已非。终见乘槎去沧海，好留馀地许相依。  

寄满子权  

窗前午枕梦忘还，门外清风昼掩关。天下谁当千古后，床头自笑六经闲。能将道系穷通里，安用身干进退间。自愧公心犹有蔽，清时无日不思山。  

寄都下二三子失举  

大学齑盐共苦辛，寒窗笔砚日相亲。梁王台畔一分袂，扬子江头三换春。箧里黄金须买酒，鬓边白发解欺人。穷通得丧谁能定，况是男儿有此身。  

次韵满子权见寄  

当世雄图不可怀，退居蒿艾自沉埋。门无来足荆生道，病不能锄草上阶。自是直方违世易，况将疏懒合人乖。无由与子同樵种，回首平林浪可柴。  

病中  

十日身无一日宁，病源知向百忧生。寒侵骐骥应方瘦，蠹满梗楠岂易荣。小阁昼闲书帙乱，画堂风静药罗声。北山扶杖终归去，寄语岩猿莫晓惊。  

金山寺  

万顷清江浸碧澜，乾坤都向此中宽。楼台影落鱼龙骇，钟磬声来水石寒。日暮海门飞白鸟，潮回瓜步见黄滩。当时户外风波恶，只得高僧静处看。  

登甘露寺阁  

忽忽劳生岁月催，时偷高迹出浮埃。风沾草树红朝动，春入川源绿夜回。欲出壮怀临八极，可无樽酒到高台。江山不与人相语，似待忘言野客来。  

谢张和仲惠宝云茶  

故人有意真怜我，灵荈封题寄荜门。与疗文园消渴病，还招楚客独醒魂。烹来似带吴云脚，摘处应无穀雨痕。果肯同尝竹林下，寒泉犹有惠山存。  

太湖  

西南无尽望，吞恐罄吴郊。海近私凭蓄，天低不敢包。蛟龙宜自宅，螾蛭莫令巢。远浦才分点，归樯略认梢。水乘潮更阔，地过底宜坳。鸟截烟维断，风凌浪脊交。大桥横作画，别岸缺成爻。吟恐诗无气，园忧笔费钞。归输范蠡得，官许季鹰抛。去忆心应系，归夸口定譊。穷何须蹈海，来好卜编茅。著户生同隐，居民钓自庖。沧浪未容濯，鱼枻夜停敲。  

### 广陵集补钞  

王令  
韩幹马  

天宝天子盛天厩，吐番入马上天寿。紫衣牧吏偏坐前，骑入金门不容骤。西极苜蓿为谁肥，六闲飞黄卧嗟瘦。乾元殿下谁把笔，当年人无出幹右。传闻三马同日死，死魄到纸气方就。铁勒夹口重两衔，墨丝卓尾合双纽。天门未上人就观，老胡惊嗟失开口。生搜朔野空毛群，死断世工无后手。当时天子惜不传，送入御府置官守。胡尘勃郁燕蓟来，宫阙萧骚既闻后。谁拼千金出手收，足踏万里避奔走。几经蹂蹀道边尘，今日宁无纸上垢。尊前病客不识书，俱惊骨气世未有。冀北骏足无时无，生不逢幹死空朽。世工无手不肯休，往往气骨陋如狗。  

假山  

鲸牙鲲鬛相摩捽，巨灵戏撮天凹突。旧山风老狂云根，重湖冻脱秋波骨。我来谓怪非得真，醉揭碧海瞰蛟窟。不然禹鼎魑魅形，神颠鬼肋相撑揬。  

## 庐溪集钞  

王庭珪  
题宣和御画  

玉锁宫扉三十六，谁识连昌满宫竹。内苑寒梅欲放春，龙池水暖鸳鸯浴。宣和殿后新雨晴，两鹊飞来向东鸣。当时妙手貌不成，君王笔下春风生。长安老人眼曾见，万岁山头翠华转。恨臣不及宣政初，痛哭天涯观画图。  

舟次白沙  

朝发螺浦湄，暮宿白沙口。初为夜行计，有物应掣肘。山云四面起，风涛半江吼。落帆危石矶，就枕不敢久。林深鸣鹤鹊，村远闻鸡狗。梦觉知月明，破篷见牛斗。起视天色清，解缆欲放溜。浪头聒天响，掀簸入我牖。蒲帆未及张，篙师复回首。渡头有古祠，壁画杂怪丑。舟人相与言，劝我酬神酒。出处本细事，阴晴亦常有。我固不问天，岂问上木偶。  

张持操携徐献之侍郎书见访兼出示著述中兴论诸杂文为赋诗一篇以文轴还之他日亦录寄献之也  

君不能徒步上书献天子，又不能移书帝城结王公。欲将笔力扛九鼎，纸上有说能平戎。宣和治极久忘战，羯奴骑马嘶淮甸。是时犹屯百万师，无人北向放一箭。大臣搏手知何为，草间公卿儿女啼。至今谋国无上策，读君断藁令人悲。君家人物照青汗，曲江犹识胡雏乱。他年论事要回天，应向荆州寻好汉。  

赠别黄超然  

我生不识黄太史，犹及诸老谈遣事。蓝田生玉海生珠，谓君眉目无乃似。谁作江西宗派诗，如今传法不传衣。句中有眼出月胁，密付嫡孙人未知。宗风后必喧人口，云梦更须吞八九。他年拈此一瓣香，狮子窟中狮子吼。  

送吴叔举主簿往清江受纳秋苗  

田头作穀催入场，一半白著输官仓。庐江主簿喜怀檄，放船椎鼓开帆樯。萧滩老农公事毕，夹道欢呼罗酒浆。笑言归去唤妻子，今年租米两平量。  

刘晞阳贫甚爨烟不属书读而不辍作诗遗之以激其志因叙其贪之所以然冀当涂有闻之者  

荷锄初读书，中原已鼎沸。辍耕仰太息，衣食尚卒岁。喧呼传点丁，田庐忽湮替。产尽犹索租，从何出租税。乃知天宝后，信如石壕吏。君门九重深，旗戟森兵卫。朱轓背相望，莫肯察凋弊。赖子天资高，追琢自成器。时能从诸生，扣门来问字。长篇烂溢目，春葩吐奇丽。饥虽不堪煮，要自饱风味。乃翁昔好事，宾客常满位。小儿听客语，炊甑忘箸箪。岂虑饭成糜，尔来糜亦废。谁能馈升斗，与子黔突喙。  

寅陂行  

安成西有寅陂，溉田万二千亩，废久，官失其籍，大姓专之，陂旁之田，岁比不登。邑丞赵君搜访耆耋，尽得古迹。浚溪港，起堤阏，躬视阡陌，灌注先后，各有绳约，不可乱。是岁绍兴十三年，適大旱，而寅陂溉万二千亩，苗独不槁，民颂歌之。国家方下劝农之诏，法有农田水利，实丞职也。然缘是而伪自增饰，以蒙褒显者，世不为怪，由是水利为虚名。今寅陂功绩崇崛，丞不肯自言，部使者终不及省察。某出城别君东门外，逢寅陂之民塞路涕泣言此，为叙其事，作《寅陂行》。不复缘饰，皆老农语也，冀有采之者。绍兴癸亥十月望日书。  

安成城头乌夜宿，啼乌未起鸡登木。倾村入城来送君，马首摩肩袂相属。但有庞首不识名，何物老翁出山谷。老翁持酒前致词，家住西村大江曲。大江两岸皆腴田，古有寅陂置官属。自从陂废田亦荒，官中无人开旧渎。公沿故道堰横流，陂傍秔稻年年熟。今年虽旱翁不忧，田头已打新春穀。谁云此陂会当复，老父曾闻两黄鹄。嗟哉如君不负丞，躬行阡陌劝农耕。监司项背只相望，风谣满路胡不听。胡不听《寅陂行》，为扣天阍叫一声。  

送向宣卿往衡山兼寄胡康侯侍讲朱陵衡岳仙人所居。公是行，缘故文招隐。公有《雪冤录》，历诋诸监司  

海内甲马未尽休，豪英为时当出谋。天生奇才必有用，何乃相率居岩幽。胡公人品今第一，汗漫久作朱陵游。朱陵窟宅倚苍翠，此公招隐安可留。九庙今谁起颓压，四方正尔烦诛求。我闻昔时元刺史，舂陵地分天子忧。少陵作诗颂其事，至今人传元道州。公为道州绩尤伟，谁为再作舂陵讴。孤城疲卒捍狂贼，高论力诋庸儿羞。安得如公数十辈，参错天下为邦侯。京洛腥膻不难扫，潢池寇孽不难收。愿公早请尚方剑，先斩佞臣张禹头。  

赠齐轩仲素老并序  

齐轩仲素老，自安成京师游螺川凡十馀。偶过其居齐轩，面东山一峰，曰秀岭，烟云草木，翠色依然，真逸道人作诗招之，以代东山移文云。  

秀岭明东城，飞翠横空断。烟霞互灭没，爽气浮清旦。旁连仙人居，楼殿出天半。金龙蟠绣柱，银榜开琳馆。齐轩面青葱，下瞰绿筱岸。我尝醉其上，讴吟杂悲叹。一时贤士夫，车马共游款。当年二学士，【自注：伍醇父、刘伟明。】落笔泻银汉。曾赋齐轩诗，字字星斗烂。事逐云雨空，鬼录尚可按。重来兵火馀，触目自凄惋。唯有轩前山，秀色还旧观。晓猿惊未已，归袂何必挽。胡为走尘埃，废此奇一段。山灵亦可畏，移文定嘲玩。  

送陆景庄提幹  

驱车越荆吴，辙迹走欲半。是时亲戚多，垣赫践华贯。中有衣绣人，持斧下霄汉。利权炙可热，冷语冰未泮。徒乘朱班轮，呵殿吓闾闬。如傩带面具，应遭鬼笑玩。而况新失职，谁肯听呼唤。坐令公困穷，旅突几不爨。蔚然鸾凤姿，胡为杂鹅鹳。我实憎此曹，期君游汗漫。  

次韵曾育才翠樾堂雪诗  

哦君翠樾堂中雪，词如剑戟相磨切。又如牛铎应黄钟，水中跃出蕤宾铁。因诵东坡忆雪诗，城郭山川两奇绝。翠樾堂中雪复然，敢拟片词增窜窃。长安道上醉骑驴，忍冻不知蹄屡蹶。争似淮西破贼时，蔡州城外沙如月。将军一箭射搀枪，夜落城头晓方灭。捷书飞奏不动尘，露布驰来迷玉阙。醉翁句律号令严，冻口何由更开说。银杯任逐马蹄翻，断藁残编且扃鐍。  

同陈思忠访洪觉范  

寻春反向僧房卧，无乃行藏与时左。起来刮目览新诗，花压栏干梦初破。黄叶丹枫属兴深，吁然莫测疑楚些。惠休岛可没已久，二百年来无此作。世间何处著斯人，秀句天教出寒饿。我气未衰词颇弱，欲借鼓旗聊一佐。终朝岩下不逢人，苔色应嗔马蹄涴。  

酬聂达夫惠所业  

聂郎赠我长短句，大盘小盘推玉著。当年持此惊市人，破帽蹇驴谁借誉。厌闻百鸟呼春风，自作彩凤鸣孤桐。俗闻恶语败人意，胡不谒帝明光宫。  

次韵张子春赋瑶林春色余瑶林洞中，以酴醿作麹，因为酒名  

花间酌酒邀明月，月照金樽佳兴发。鲸吞雾卷百川空，醉挽酴醵落香雪。便将垒麹筑糟丘，酴醿压膏麦为蘖。酿成忽见张公子，公子家居近丹阙。为予乘兴夸洛阳，笑指沙头卧双榼。洛阳视此真草野，敢辱新诗借牙颊。瑶林名字出风尘，未遇知音那敢说。况能大读《离骚》句，痛饮虽多不为餮。未识王家碧玉香，仿佛东坡真一诀。诛茅本结方外人，岂用礼法相分别。预拂瑶林一片石，与君醉过清明节。穷亦不足悲，达亦不足说。酒阑插剑露肝胆，正恐不免论功业。  

和陈柄臣见赠  

北人愁听江南曲，细草新蒲几回绿。当年避胡初渡南，千官苍黄饭不足。中原乱后又逢春，边头只道无烟尘。迩来公卿不生事，此事必属非常人。我曹生长江南乐，岂料翻成风土恶。湖海元龙气尚豪，赠我新诗何璀错。拾遗后出最能文，修椽大屋今荒坟。远孙高材淹管库，犹能落笔生烟云。山城相遇初相喜，共论大梁人物美。莫学夷门抱关吏，谋窃兵符椎晋鄙。  

李仲孙佩轩  

我友李仲孙，饬身一何介。被服古衣冠，昂然伟而怪。开轩蓬户中，纫兰以为佩。布袍挹公卿，脱帻卧江海。方其得意时，天地不能碍。荷锄入深林，剪薙发幽薈。清芬动窗壁，蕙若连光彩。君看紫绶翁，腰垂黄金带。璜珩错琚瑀，印章如斗大。步趋踏龙尾，锵然中音会。岂如此香草，擢秀繁霜外。秋风落万木，臭味久逾在。我思轩中人，免食三斗艾。梦寐欲见之，一往清鼻界。  

送骆仲武  

渊明不喜折腰趋，宁作拄笏何易于。劝农使者鄙丈夫，少年新进安识渠。下马怒颊虬奋须，指挥星火飞文符。詈辞愧语靡不无，诸公止欲求荐书。椎斫肌骨寻膏腴，公为一笑怜其愚。熙朝成法字已孚，坚如金石莫可无。鞭且勿施安用蒲，三年竟亦无逃逋。吏民遮道相欢呼，生立丛祠傍佛区。想当逸气吞江湖，与人恢疏无怨吁。临邛小子傲乡闾，方乘朱轮呵道衢。公归西山结茅庐，丹崖绝壁巉空虚。谁能负弩当道隅，终日与尔为前驱。  

观徐明叔画湘西磨崖图崖在湘西白鹤峰，纪官军破贼  

衡山高出北斗边，九疑苍梧相属联。群峰环走如却立，山脚插入潇湘川。朱陵渺邈迷处所，白鹤喷薄飞流泉。坐看徐郎拂绢素，尽驱山岳置眼前。徐郎岂是真画手，酒酣游戏乃其天。巴陵洞庭连浦溆，鲸鲵蟠穴为贼渊。诏谓将军出旗鼓，楼船蹴踏惊浪喧。欃枪夜落照湖水，雕弓十万犹控弦。湘西古寺最奇绝，丹崖翠壁开何年。况公文章善叙事，大字怪伟宜镵镌。中书异时观落笔，因烦吮墨图凌烟。孟公韩公毛发动，腰靫大羽冠进贤。他年中兴事可考，公名亦与兹山传。  

题惠崇画秋江凫雁  

老崇学画如学禅，中年悟入理或然。长江未落凫雁下，舒卷忽若无丹铅。定自维摩三昧里，半幅生绢开万里。不用并州快剪刀，断取铁围山下水。【自注：往年见赵德之说：“惠崇尝自言，我画中年后有悟入处，岂非慧力中所得圆熟故耶！”今观此短轴，定非少年时笔也，故诗中云尔。】  

雅歌楼诗送永丰宰邓晋卿  

潢池赤子弄库兵，犬牙蟠接虔漳汀。十年烽火照县郭，白昼不敢问衙庭。忽见青楼临大路，楼上高歌挥白羽。楼前解角看投壶，终岁不闻挝战鼓。主人坐笑已风流，小妇鸣筝楼上头。曲罢仍能雅歌舞，送君此舞传中州。  

赠写真徐涛并引  

世言画工喜作鬼魅，谓荒诞易图也，故传神写照为难。闻徐涛画卢溪老子，作幅巾芒鞋萧散之状，见者以为甚似，作诗求之。  

徐生画人不画鬼，点目加毛必佳士。迩来下笔更逼真，勿论山僧及童子。会貌诗人孟浩然，便觉灞桥风雪起。如今傥欲画卢溪，一庵宜著深岩里。  

戴国和得潘衡墨法於言意之外今携之湖湘必有识之者作诗以送之  

老潘胶法秘不传，君独得之乃其天。此法彷佛如参禅，忽然有省夜不眠。又如神仙换骨法，应手不自知其然。湖东大帅天下贤，词源如海笔如椽。本是玉堂挥翰手，正要此物供磨研。醉题李白三百首，扫尽将军九万笺。老潘殁来知几年，声名始落潇湘川。君不见，吕洞宾，竹丝篮子乌纱巾。长安市上无人识，唤作湖西卖墨人。  

和酬黄子默  

牛渚西江夜，新声月下闻。定知终夕咏，不觉晓光分。傥有樽中酒，重论日暮云。山林正憔悴，抵掌忽逢君。  

辰州上元  

留滞远湘浦，飘如云水僧。来为万里客，又看一年灯。翠幰褰珠箔，高楼俯玉绳。鳌山今夜月，应上最高层。  

入辰州界道中用頔子韵  

路入荒溪恶，波穿乱石跳。骑驴行木杪，避水转山腰。倒挂猿当道，横过竹渡桥。吾生本如寄，岁晚尚飘飖。  

忆馨鸿二孙  

余窜夜郎日，二孙才三四岁。阿馨已诵得数部书，兼寄书纸来。阿鸿尚幼，余甚念之。作《忆馨鸿》诗，寄令诵之。  

忆汝何时见，愁眉此日舒。别来三换岁，诵得几多书。字稍堪拈出，翁今喜有馀。阿鸿才弄笔，相对想轩渠。  

江上  

倚杖江风起，呼船水面开。人从州嘴渡，帆破浪头来。月色共千里，天恩遍九垓。当年送客处，待看客车回。  

谪辰州  

得失真何事，文章妙入场。隐身三十载，汗简几千张。名落江湖外，气干牛斗傍。吾衰任飘泊，朝夕渡沅湘。  

春日山行  

缓鞚青丝马不嘶，春山草长静柴扉。并林新笋斑斑出，隔水幽禽款款飞。雨过泉声鸣岭背，日长花气扑人衣。云藏远岫茶烟起，知有僧居在翠微。  

避乱深山蒙兄宝君寄牡丹数枝鲜妍不减平日始觉茅檐顿有春色感叹之馀因成拙句  

乡井雕残屋瓦颓，东风依旧上池台。别来纵值时方乱，春到何曾花不开。骤觉茅檐堆锦绣，未消翠毂走尘埃。勿云去草草无恶，今日遮藏要草莱。  

再过东冈  

物色江寒枫叶凋，江边微雨暮萧萧。白沙翠竹旧行路，碧水朱栏新渡桥。尽室当时避征战，十年闲事付渔樵。如今杰屋明人眼，一笑端能覆酒瓢。  

和胡观光登酒楼  

李白夜登孙楚楼，楼中玩月苦淹留。定知公等非凡客，要是人间第一流。玉勒穿花回曲径，银槽泻酒注深瓯。遥观翠幕张灯处，小妇鸣筝在上头。  

移居东村作山中有西泉寺故基  

避地东村深几许，青山窟里起炊烟。敢嫌茅屋绝低小，净扫土床堪醉眠。鸟不住啼天更静，花多晚发地应偏。遥看翠竹娟娟好，犹隔西泉数<田爰>田。  

题郭秀才钓亭  

野阔江寒一雁飞，碧芦花老鳜鱼肥。绕栏绿水秋初净，满棹白苹人未归。醉任狂风揭茅屋，卧听残雪打蓑衣。他年欲访沙头路，会自携竿扣竹扉。  

送胡邦衡之新州贬所二首  

囊封初上九重关，是日清都虎豹闲。百辟动容观奏牍，几人回首愧朝班。名高北斗星辰上，身堕南州瘴海间。不待他年公议出，汉廷行召贾生还。  

大厦元非一木支，欲将独力拄倾危。痴儿不了公家事，男子要为天下奇。当日奸谀皆胆落，平生忠义只心知。端能饱吃新州饭，在处江山足护持。  

次韵周公予秋日书怀  

酒酣下笔不能休，写尽江南万斛愁。长史果为何物汉，中军不是置书邮。又闻战马将休息，且任浮鸥自去留。触目西风易增感，山川信美莫登楼。  

向文刚读书斋试双井茶有怀黄超然双井老人尝以青沙蜡纸裹细茶寄人，不过二两，今复见之  

黄蜡青沙未破封，已知双井社前烘。一丘风味极不浅，万顷烟波兴不穷。东晋书斋颓压后，西湖山色有无中。危栏杰阁明人眼，独觉登临欠此公。  

从叔君冕见访山间自云平生躬耕钓无求於人中有至乐令某作诗写其萧散之状为赋此篇  

青鞋布袜绿蓑衣，满日秋江白鸟飞。小楫扁舟乘兴出，斜风细雨钓鱼归。有间茅屋临苍巘，寻个樵夫上翠微。闲趁牧童吹短笛，倒骑牛背入柴扉。  

次韵刘升卿惠焦坑寺茶用东坡韵焦坑，因东坡始见重於时  

日出城门啼早鸦，杖藜投足野僧家。非关西寺钟前饭，要看南枝雪里花。玉局偶然留妙语，焦坑从此贵新茶。刘郎寄我兼长句，落笔更如锥画沙。  

送欧阳广明游仰山兼简慈书记阁中有小释迦金襕袈裟  

士穷不作儒生酸，岁晚聊为物外观。行脚僧从幽径出，集云峰倚半天寒。且携几緉登山屐，胜走高门坐马鞍。君见堂西旧书记，试求开阁看金襕。  

送任子严江西运幹  

正坐惩羹吹冷齑，送君那复有新诗。明朝便恐隔千里，抱病何由把一卮。西蜀文章自家法，江南烟雨上楼时。东湖滕阁多佳兴，落笔端能寄所思。  

次韵郭伟节段廷直见寄辰溪，古夜郎郡，太白尝谪焉。  

山灵未忍勒铭移，空有寒鸦噪竹枝。二妙相逢春雾里，老夫将窜夜郎时。传看尺素双鱼尾，突过黄初数子诗。不上沅江探奇绝，平生谁肯一来兹。  

春晚同石子文游欧阳参军园问其主人已物故独一老妇开门亭槛幽雅酴醿方盛开因叹二年卜居邻巷相去数十步而未尝一到作诗记之  

居邻曲巷有朱扉，未许墙东宋玉窥。春草满池惊昼梦，酴醿万朵压繁枝。湘西江上参军宅，黄四娘家子美诗。他日沅陵寻故事，为余收入楚人词。  

闰十二月自城东泛舟迁居城西安福寺舟中微雪  

朔风吹雪江上来，急桨迎风荡不开。渡口云藏伏波庙，山腰雾失楚妃台。移居自作泛舟乐，抱瓮还如载酒回。岁晚浮家寄何处，两溪春水绿如醅。  

刘时举主簿相别三十年忽相遇於沅湘之间古夜郎郡也郡索窘俸馈不继垂橐而归相聚月馀赋诗为别  

谪仙适窜夜郎道，主簿归从飞鸟边。但喜骑驴得佳句，忽忘挥尘是何年。且将肚束三条篾，敢望腰缠十万钱。剩斩湘南几竿竹，他时分我钓鱼船。  

送頔子还庐陵  

頔子远来夜郎省余，闻其妇方卧蓐，不欲久留，而恋恋不忍去。乃令上沅湘至昔人窥九疑处，得下武陵溪，入荆州，由巴陵、武昌、洞庭黄帝张乐之野，观开辟以来，造化擘出瑰雄怪谲之处，却由潇湘以归敝庐，作数语示之，明日乃行。  

东归未办武陵舟，送汝翻成一段愁。雪点弊裘骑瘦马，春寒几日到荆州。湖山天开洞庭野，吴楚月明黄鹤楼。莫苦回瞻白云岭，是行聊学子长游。  

次韵李宜仲见怀朱崖夜郎二逐客  

不因贵贱识交情，此段当令后辈倾。三友一龙吾作尾，同时四海孰为兄。殊方少客通南北，厚禄无书访死生。万里归期应可指，九衢先听卖钗声。  

辰州僻远乙亥十二月方闻秦太师病忽蒙恩自便始知其死作诗悲之  

辰州更在武陵西，每望长安信息稀。二十年兴缙绅祸，一朝终失相公威。外人初说哥奴病，远道俄闻逐客归。当日弄权谁敢指，如今忆得更依稀。  

次韵段季裕惠诗  

身堕西南海角边，是中乐事亦天全。渐闻长乐钟声近，正遇巫阳敕放年。客过茅蓬非率尔，诗如锦绣益飘然。一樽岂尽平生话，咫尺高楼起暮烟。  

初至行在  

望中楼阁入青冥，疑是长安旧帝城。千里荷花开世界，几年羁旅望神京。老随丹诏身犹健，梦入华胥眼尚生。行尽沙河塘上路，夜深灯火识升平。  

胡邦衡移衡州用坐客段廷直韵  

朱崖万里海为乡，百炼不屈刚为肠。复出光芒动星斗，定随雷雨起江湘。归期正待春回雁，贺客争持酒满觞。笑说开元丞相宅，凄凉偃月上标堂。  

送頔子归庐陵  

西风吹我梦魂惊，送子东归无限情。好往沅湘探奇绝，远看衡岳正峥嵘。黄昏渡口呼船急，后夜江头望月明。能把愁心寄明月，云开时到夜郎城。  

次韵周穆卿教授兼简黄元授司户  

尝记枫宸赐异恩，同时人物亦诜诜。从前百事不挂眼，初得微官便退身。教授才华欺蜀锦，参军诗句似唐人。中兴勋业归公等，顾我徒为避世民。  

次韵欧阳广明以诗送钵盂  

方丈盈前送八珍，山人不是此中人。试寻僧铢斋厨近，更喜园官菜把新。秋满城头看落叶，风吹酒面已生鳞。何时共过溪边寺，雪夜扁舟发兴频。  

赠胡绍立并引  

绍立顷年遍游西南诸州，闻余窜夜郎，冒重险至沅陵，由湘南以归。己卯秋，预清江高荐，复至安成访别道旧，赋诗，因以送行。  

忆昔乌蛮绝塞亭，巴娘歌罢月三更。重寻湘水江边路，又见萧滩榜上名。此去飞腾对天陛，不应憔悴困书生。将军三战成功后，未数焚舟老孟明。  

谢向提刑见访并引  

某自贬所东归，伏辱提刑直阁，千里命驾来访，死生感激高义，辄成长句，聊伸谢恳。  

夜郎逐客遇生还，秘阁老翁来扣关。坐听犀挥妙言语，惭非櫑具伟衣冠。高名业已照六合，贱子穷当隐半山。陆纳家风元冷淡，只将茶果荐杯盘。  

渡湘千里忆分携，因诵痴儿不了诗。送我出门还作恶，今朝会面岂前期。乐天独往青山日，裴相闲居绿野时。从此功名恐相逼，伊山安得久栖迟。【自注：李训，王涯，排陷乐天。训等死日，乐天正游洛下青龙寺，有诗云：“当君白首同归日，是我青山独往时。”或谓白公乐祸，东坡云：“乐天岂乐祸者，特悲之耳。”余今亦然。】  

和读书台入夜即事  

池底星光个个添，半钩斜月吐纤纤。数声寒笛西风下，人在朱楼卷暮帘。  

兵火之后家藏坟籍荡然寄居江村欲借书诸公先寄此诗  

卜筑江村翠岭坳，喜君书室近衡茅。牙签插架几千册，准拟从头借一抄。  

闻道藏书埒石渠，仍能一读五行俱。不妨借我遮愁眼，胜著闲窗饱蠹鱼。  

次韵卢元赞江亭即事绝句  

江水磨铜鉴面寒，钓鱼人在蓼花湾。云开贪看新月上，不觉小舟流下滩。  

次韵刘英臣早春见过绝句  

春至盘蔬有蕨芽，纸窗竹屋自成家。客来清坐不饮酒，旋破龙团泼乳花。  

雪中遇胡烈臣归自郴阳戏成一绝  

路傍有客骑牛过，乞与蓑衣作席眠。邂逅若能相顾问，和公画上钓鱼船。  

和康晋侯见赠  

儒生无力荷干戈，乱后篇章感慨多。但拏笔头吟白雪，莫挑马箠渡黄河。  

次韵陈君授暮春感怀  

雨馀山鸟百般啼，烟隔桃蹊一线微。南北东西春总好，杜鹃何苦劝人归。  

董仲仪来夜郎访死生  

雪霾鬼葬山头路，雾失鬼门关外村。不谓故人千万里，忽携书册夜敲门。  

次韵酬国子生赵秀才  

渊明五柳非无宅，子美西枝自有村。堪笑长安近时客，纷纷骑马傍谁门。  

窜居夜郎雪中杜门数日不出忽郡中送春来始知今日立春  

东风来从几万里，雪拥江梅未放花。忽见土牛惊换岁，始知春色到天涯。  

郭仲质南窗  

东风吹月下长汀，窗外鸡号天猝明。时有诸生来问字，隔江犹听讲书声。  

夜坐听沅江水声  

雨过风林生夜清，坐邀明月正关情。渔童酒醒莫吹笛，要听一江秋浪声。  

寄子老并引  

子老自江西来赴沅州报恩，谓必取道辰阳，翘俟久之，忽得书，乃趋径路去，已开堂矣。奉寄绝句，以当相见也。  

半程蹉过夜郎溪，不到昌溪问路歧。空使辰州亭下客，隔江招手立多时。  

赠别陈君授并引  

绍兴十九年，余坐诗语窜夜郎，偶太学生陈君授，前二年上书言事，忤秦太师意，亦贬居是州。二十五年冬，秦太师病死，遐方未及闻，圣上慨然施旷荡之恩，尽放流人，某与君授始获生还。感恩出涕，作二绝句赠别。  

十载投荒坐献书，忽逢飞诏下荆巫。归来好上升平颂，已死奸谀不足诛。  

雷雨沅湘振滞冤，皇恩普出九重天。乞儿犹恋权门火，应谓死灰能复燃。  

离辰州  

逐客休嗟行路难，归鸿心在杳冥间。初惊草尾千重浪，险渡湖头十八滩。  

行尽黄茅白苇丛，举头忽见两三峰。青青尽出湘天景，如觉身离蛮蜒中。  

次韵任子严并引  

余窜夜郎日，惠门僧祖麟，徒步万里访生死。东归过其寺，见壁问题诗，乃故人任子严见怀，嘉麟之义，而嘘拂之也。时士方以诗为讳，而睹此作，感激次其韵。  

解访江南处士庐，行藏正自与时迂。题诗更及夜郎客，此段如今绝世无。  

君是石渠东观人，小邦聊见宰官身。山僧似不孤题品，众角丛中有一麟。  

次韵周孟觉记皮老人事皮老九十馀岁，能谈熙丰以前事，但稍聋耳  

百年人物已无馀，况说铜人鼓铸初。欲著承平旧时事，政须此老助潜夫。  

何物庞眉一老翁，能谈庆历至熙丰。只应坐厌听鼙鼓，到处逢人说耳聋。  

人寿何曾有百年，再逢甲子换新元。眼明重见清平日，自可治聋听好言。  

赠日者张谷  

余窜夜郎八年，东归至长沙，遇日者张谷，考十年前所言皆不谬。余虽老，然寿则非君妙术所得而推，故末句云。  

夜坐吟诗窜夜郎，君将何术考休祥。近来偷得西华法，不敢烦君算短长。  

夜郎归日答葛令惠诗  

七载投荒万里馀，交游半作晓星疏。门前梅柳换新叶，忽得故人相问书。  

避乱鸽湖山赠寺僧  

岩下逢人说乱离，十年眼底厌旌旗。胡尘复暗江南路，堪羡山僧总不知。  

初寒方葺火阁而会溪城周子康惠竹帘火炉甯公端惠蒲团便足了一岁无事矣作二绝答之  

细柳将军来护塞，夜郎迁客正穷居。火炉恰恰帘垂地，足了三冬读我书。  

户外霜风入骨酸，谁褰纸阁问平安。正忧坐客寒无席，遗我新蒲入突栾。  
