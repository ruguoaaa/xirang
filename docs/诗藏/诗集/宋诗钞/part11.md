---
title: 第11部分
index: true
icon: editor
order: 11
category:
  - 诗藏
  - 诗集
  - 宋诗钞
tag:
  - 吴之振
  - 清
---

## 知稼翁集钞  

黄公度  
正月晦日寄宋永兄  

万事萦心空岁月，一分春色已尘埃。檐前雨脚何时断，陌上遨头几日来。寒束幽花如有待，风延啼鸟苦相催。明年此会各南北，趁取官闲共酒杯。  

春日怀王庆长  

夜雨才霑地，朝晖已照墙。润畦舒菜甲，暖树拆茶枪。胡虏潜沙碛，关河息战场。王孙缘底事，萍迹久他乡。  

悲秋  

万里西风入晚扉，高斋怅望独移时。迢迢别浦帆双去，漠漠平芜天四垂。雨意欲晴山鸟乐，寒声初到井梧知。丈夫感慨关时事，不学楚人儿女悲。  

送郑察推叔友罢官之潮阳二首  

官达身何补，才名陆未沉。不妨吾道在，休较吏文深。城郭春将暮，风云晚更阴。相看炎海阔，魂断欲分襟。  

春草故人去，落花离绪多。芙蓉少颜色，薏苡尽风波。尘土非长策，功名一醉歌。周南暂留滞，莫改岁寒柯。  

陈晋江以壬戌四月上汗宴同僚于二公亭  

百年遗址俯郊坰，十里苍波带古亭。隔岸楼台春去远，两湖烟雨酒微醒。苔碑缺落庭松老，野鸟去来汀草青。风物不殊天竺路，扁舟仿佛旧曾经。  

秋旱热甚尤苦登陟舆中戏成  

少皞不用事，八月犹苦热。南方本炎蒸，况乃甘泽阙。雨师弛厥职，旱魃逞馀孽。金石铄欲流，污池龟甲裂。稼穑亦已休，田家生理绝。敢意筑场圃，渐闻罂瓶竭。租敛数有恒，不为愆阳辍。州县急锱铢，鞭箠动流血。吁嗟号帝阍，此语何由彻。空村巫觋舞，灵祠香火谒。水旱制於天，祈禳恐虚设。尝闻桑林祷，爪牺亦清洁。万国几为鱼，尧德岂其劣。但令备先具，难必沴气灭。江淮十万兵，仰口资馈辙。太仓无宿储，有司忧百结。腐儒从薄宦，篮舆走嵽嵲。王事有严程，亭午不得歇。林鸟呀无声，仆夫屡告暍。焉得变玄冬，阴厓踏层雪。  

惜别行送林梅卿大鼐赴阙  

刺桐城边桐叶飞，刺桐城外行人稀。客来别我有所適，问客此去何当归？林卿妙龄才秀发，胸中万卷涵溟渤。家声合沓盖九州，里第嶙峋表双阙。朅来试吏天南方，骥絷焉能骋所长。梅仙脱身东市卒，杜老落笔中书堂。传道淮壖减豺虎，政须礼乐事明主。之子轩轩霄汉姿，好向春风刷毛羽。  

还家  

黎明呼羸僮，拄策渡野水。轻岚翳初日，古道步平砥。麦陇黄四出，松竹翠相倚。人间春告尽，岩色秀未已。眼入故乡明，语还亲旧喜。印非朱买臣，金无苏季子。窃笑免妻孥，相过动邻里。富贵岂吾谋，薄游聊尔耳。  

暮春宴东园方良翰喜有诗入夏追和  

要洗襟怀万斛埃，一尊相属莫迟回。颠狂柳絮将春去，排比荷花刺水开。懒矣宦情甘冗长，拙於句法强追陪。人生行乐须闲健，千古朱颜同一颓。  

道间即事  

花枝已尽莺将老，桑叶渐稀蚕欲眠。半湿半晴梅雨道，乍寒乍暖麦秋天。村垆沽酒谁能择，邮壁题诗尽偶然。方寸怡怡无一事，粗裘粝食地行仙。  

白沙夜闻滩声  

错认松风万壑传，又如急雨碎池莲。青灯孤馆元无寐，况复溪声到枕边。  

和泉上人  

芒鞋踏遍万山松，得得归来丈室中。破祴一身在悬罄，清谈对客似撞钟。名家要看惊人举，觅句何须效我穷。春雨地炉分半坐，便疑身住古禅丛。  

题白沙铺  

负郭可无三顷秫，盖头幸有两间茅。还乡且尽田家乐，举世谁非市道交。村酒一杯浇磊块，山程数驿更硗嶅。羸骖莫怪归鞭急，心在轻红荔子梢。  

送陈应求赴官  

莫辞酒，且听歌，休被骊驹白玉珂。主人劝客终今夕，明日长亭可奈何。金风萧萧鏖馀热，砌虫唧唧助凄切。此时景物不胜愁，况是离人心欲折。陈侯陈侯，貌岩岩而俊整，才浩浩而清绝。有如壶山之万仞巑岏，寿水之千寻莹澈。青芝赤箭药笼储，金钟大铸廊庙须。天生奇才为时出，容易弃掷天南隅。君不见马宾王，新丰一逆旅，又不见公孙弘，菑川一老儒。逢辰立谭取卿相，至今文采照天衢。广文官舍虽落莫，刀笔不与俗吏俱。公馀更勤五车读，未必不是北门西掖之权舆。刺桐古城花欲燃，旧游人物想依然。凭君到彼访二陆，向道故人饱饭度残年。  

送弟童士季赴永春  

赠君以宣城秋兔之颖，佩君以峄阳焦尾之琴。饯君以显父清壶之酒，送君以安仁金谷之吟。笔传洙泗之正印，琴弹单父之遣音。酒以陶百里醇醲之化，诗以写一时离别之心。门前车马气骎骎，黄叶飞翻秋正深。风雨对床连夜语，江山异地欲分襟。亿昔联名唱行殿，一日声华九垓遍。自知无用甘林泉，君亦何为尚州县。君今未用叹滞留，丈夫勋业要晚收。信臣千载循吏传，密令当年褒德侯。高才所莅无全牛，民自不冤吏早休。倘免诛求急星火，行看寇盗尽锄耰。  

西郊步武地春将老矣不能一往朝吉妷今日为遨头涩雨大作非惟人心难并止或尼之枕上得小诗资宋永兄一噱因呈昔游兄弟速寻旧盟勿为天公所玩  

无复西郊访绮罗，任教佳景去如梭。残杯冷炙何曾梦，乱絮飞花积渐多。举世尽从忙里过，几人能共醉时歌。不辞作意营春事，急雨狂风可奈何。  

唱和盈轴而燕集未期小诗请广文兄为遨头  

烦君管领东君手，收拾风光尊俎中。与作遨头共春燕，何须拥鼻学秋虫。谁怜老子兴不浅，自笑穷人诗转工。趁取身闲酒价贱，明年此日又西东。  

宋永兄一访青帝而黄婆作恶累日戏作小诗问安  

鸣钟伐鼓南山阿，倾城车马相戛摩。万釭高下照朱碧，百堵往来纷绮罗。身入醉乡颓红玉，月明归路湛金波。挽君一出卧三日，奈此陌上春光何。  

赠泉守赵表之令衿  

扁舟昔舣浙江边，曾醉王孙玳瑁筵。竹杖芒鞋晚城上，金荷银烛夜堂前。宦游我辈聊复尔，聚散人间亦偶然。谁料天涯今八载，青灯相对各华颠。  

春日宴共乐台  

画栋朱甍插紫清，连山带水自纡萦。闾阎高下鱼鳞比，田亩纵横棋局平。花发鸟啼春耐事，夜阑客散月多情。寸阴自古千金重，一笑人间万虑轻。  

题瘦牛岭  

自笑年来为食谋，扶携百指过南州。时平四野皆青草，此地何曾解瘦牛。  

谢傅参议彦济雱惠笋用山谷韵  

北方九月霜，宾盘无生菜。岭南信地暖，穷冬竹萌卖。君念庾郎贫，茧栗供庖宰。中有岁寒姿，真时久不坏。前身渭川侯，千亩偿宿债。珍可配天花，贱不数石芥。早薤与晚菘，奴仆望宾介。文园酒渴馀，想不厌姑嘬。预恐吹作竹，明日东风噫。急须驱儿童，倾筐携采采。  

题潮阳石塔寺  

投檄真成出瘴乡，篮舆渐喜到僧坊。长风解事吹江雨，乞与行人五月凉。  

题师吴堂  

夫子贤尧舜，老彭尝窃比。郯子及师襄，下问曾不耻。河汾一书生，自谓圣复起。西京投阁士，敢与盂轲齿。古人取名廉，后人取名侈。谁知今人中，复见古君子。方君帅南越，千载少伦拟。燕居榜师吴，一谦具四美。隐之经石门，得名一杯水。伯始万事优，可但清而已。官曹服公德，廉仁革贪鄙。民俗陶公化，淳厚胜奸宄。蛮獠畏公威，折箠制千里。老猾惮公明，束手敢干纪。三城有馀力，一堂仍旧址。裘带自清闲，宾僚多燕喜。惟昔开元相，勋业照青史。胸蟠活国计，试手曾向此。我公廊庙具，劳外亦久矣。尺一趣归装，高蹈广平<车丸>。  

西园招陈彦招同饮  

稻粱未饱且纷纷，鸿鹄低徊鸡鹜群。万里归心闽峤月，十年旅梦瘴溪云。邻谙好事频赊酒，家不全贫肯卖文。未用天涯叹离索，一尊满意说桑枌。  

秋城晚望  

断续悲笳起丽谯，冥冥晚色四山椒。隔江人散虚分米，十里津喧蜑趁潮。夕照含山心悄怆，西风动地鬓飘萧。低头自笑微官缚，东望沧溟归路遥。  

恩平灯夕忆上都旧游呈座客  

千尺鳌山面紫宸，豪华曾见夹城春。至今魂梦钧天奏，投老宦游穷海滨。随分尊罍奉佳客，记时灯火照严闉。年来大觉欢情减，聊与风光作主人。  

乙亥岁除渔梁村  

年来似觉道途熟，老去空更岁月频。爆竹一声乡梦破，残灯永夜客愁新。云容山意商量雪，柳眼桃腮领略春。想得在家小儿女，地炉相对说行人。  

### 知稼翁集补钞  

黄公度  
癸亥秋行县夜寓下生院倦甚慨然有归欤之兴戏用壁间韵以盟泉石  

何须轮拥朱，不愿佩悬玉。青山得去且归去，谋生待足何时足。林间招提金碧开，门外过客谁能来。桂华落尽无人问，古墙秋径生青苔。旧山泉石故应好，菟裘不营亦可老。此身已与三径期，未分渊明迹如扫。  

鸟影度寒塘  

秋色满潇湘，天寒玄鸟翔。数声离叠嶂，片影度横塘。风翮抟寥廓，烟踪入渺茫。乍随萍荇没，还共水云长。冷浸千寻碧，斜侵两岸霜。凝眸西塞远，几点带残阳。  

仙霞道中阻雨  

薄暮雨霏霏，归心恨不飞。客程三日阻，家舍半年违。涧涩水争道，山空云触衣。凭谁洗光手，取出太阳辉。  

过使华亭悼七友缘赴试漕台，覆舟於此  

恶石乱峥嵘，胡为君此行。功名成底事，舟楫误平生。天远宁容问，滩流本自鸣。林猿如会意，故作断肠声。  

奥村晚望  

山逐寒云断，天随暮霭低。稻畦迷上下，樵径自东西。故国存书剑，他乡尚鼓鼙。涓埃期补报，未敢卜幽栖。  

初秋夜坐  

纳凉北窗下，景象有馀清。林暝惟萤影，庭幽胜竹声。语阑惊坐久，露重觉衣轻。不寐饶诗思，徘徊参斗横。  

和徐子由题昼寂轩  

木落孤城迥，苔封古寺深。结庐依近地，隐几惬幽心。细草秋仍绿，修篁晚更阴。红尘门外路，六辔漫如琴。  

庚申元日  

茧足度残腊，回头又一年。文书疏病眼，事业付高眠。盥栉从朝懒，衾裯觉夜便。南邻竞春色，车马日喧阗。  

家僮归得王庆长宓消息知留浙中秋举  

倦仆去复返，怜君归未能。吟馀幽砌月。梦破短檠灯，地僻人稀到。书成雁莫凭。秋风霜翮健，天末看飞腾。  

久不得浙耗  

独酌浇愁酒，慵翻信手书。折腰行俗吏，投足且吾庐。岁月莺声老，江湖雁影疏。依栖五侯第，旅食近何如。  

苦热  

玉井晨不冷，茅檐午欲焚。月摇看画箑，榴吐认红裙。迥野都如火，奇峰空自云。衣巾负芒刺，曝背有人耘。  

返照  

返照隐西山，烟村一水间。路长人自急，林暮鸟知还。枫巷秋常扫，蓬门夜不关。风尘犹剧盗，岁月但催颜。  

倚薄  

茅檐供倚薄，藜杖任扶携。天入平芜阔，山含宿霭低。树声风曲折，野色晚凄迷。容易营生事，秋田稻欲齐。  

闲居  

一水远能白，群山阴更青。静怜风细细，闲任雨冥冥。春色供多病，时情畏独醒。平生忧国意，客至问朝廷。  

和郑叔友厚题真如  

南郡趋新幕，微官愧野人。客怀投寺晚，归梦到家频。岁月看蓬鬓，尘埃听葛巾。相随一杯酒，且慰百年身。  

三月三十日郊外即事  

雨积稻畦白，晴添麦垅黄。野桥排雁齿，山路转羊肠。鸟语有时好，田家随事忙。一年春尽日，身迹更他乡。  

壬戌中秋沿檄行县与龚实之同宿于琴泉轩  

摇落江城暮，招提访旧游。泉声终夜雨，竹影一弦秋。露湛衣裳冷，山空枕簟幽。故人怜寂寞，抱被肯相投。  

晚泊桃源驿奉怀幕府诸公  

下马泊孤亭，人烟接古城。半村留晚照，万壑送秋声。风月思玄度，文章愧长卿。桃源何处在？山驿至今名。  

题凉峰  

倚杖清秋远，弹琴白昼长。笙箫离馆废，云木晚峰凉。往事空流水，归心满夕阳。相逢惜分手，珍重故人觞。  

题定光寺  

为怜山色净，百里赴幽期。叠嶂生寒早，修林出日迟。年华空晼晚，时事竟艰危。咫尺故园在，题诗有所思。  

过白衣庄  

草树天边碧，溪流雨外浑。仆夫经燕岫，筋力尽龙门。斜日当幽径，轻风度晚村。筑场茅屋底，约略似东屯。  

除夜  

暮景流年速，寒灯照夜长。艰危仍薄宦，时序更他乡。雪暗吴宫下，春归越峤傍。明朝对佳节，无处觅椒觞。  

题王民瞻恺草堂  

结宇嚣尘外，寓形天地间。□怀付松菊，高卧对云山。门巷来人少，琴书竟日闲。可怜朝市客，名利老朱颜。  

冬日道间  

岁熟牛羊饱，村寒鸟雀呼。霜馀山骨露，水落涧毛枯。归艇收渔网，行人问酒垆。微躯任南北，未觉旅怀孤。  

喜雨  

皇天啬甘泽，为农生理休。哀哉桑麻瘁，得意蓬蒿稠。一夜檐溜雨，晓屋喧鸣鸠。惊涛注空壑，秀色溢平畴。田舍无宿储，及此宽百忧。陌上谁家郎，惟恐阻春游。  

和龚实之茂良闻虏人败盟  

请缨未系单于颈，置火须然董卓脐。列郡奔驰喧羽檄，圣朝哀痛下芝泥。盟寒关陇无来使，春晚江淮有战鼙。十载枕边忧国泪，不堪幽梦破晨鸡。  

和宋永兄咏荔支用东坡刑字韵  

修竹繁阴覆绿萍，压墙朱实斗星星。明珠落掌骊龙睡，丹壳归盘白马刑。曾指画图夸北客，仍看喜色动南溟。可怜伧父流涎久，何日乌山始一经。  

次韵陈宜中携诗见访  

朝来乾鹊啅檐牙，昨夜灯开送喜花。好事宁期贵公子，携诗肯访野人家。客愁到此逢寒食，薄宦羁人屡岁华。载酒他年问奇字，故园归去老桑麻。  

至日戏题天福寺  

去年至日老夫家，呼儿具酒对梅花。今年至日空奔走，岂止无花亦无酒。薄宦驱人无已时，客怀牢落强裁诗。君不见杜陵老诗伯，年年至日长为客。  

次韵宋永兄春日放言寄秉彝广文兄  

君不见边孝先，才得午枕一觉眠。便遭弟子嘲便便。又不见马季长，横经高堂坐绛帐，背后女乐盈妖妍。青春一去少者老，白发不分愚与贤。刻苦要称天下士，何如落魄地行仙。东风来习习，新月照娟娟。若逢花解语，须用酒为年。  

秋夜独酌  

溪山态足身无事，天地功深岁有秋。投老相从管城子，平生得意醉乡侯。卷帘清坐月排闼，横笛谁家风满楼。可是离人更遣物，自缘身世两无求。  

早春红梅盛开有感  

不与雪霜分素艳，却随桃杏竞芳辰。自知孤洁群心妒，故着微红伴早春。  

题须江驿诗后  

归来已负百花期，闲拂尘埃看旧诗。极目平芜二千里，乡心惟有杜鹃知。  

赠延福端老  

我来欲问小乘禅，惭愧尘埃未了缘。忽忆去年秋夜话，共听风雨不成眠。  

## 石屏诗钞  

戴复古  
求先人墨迹呈表兄黄季文  

我翁本诗仙，游戏沧海上。引手掣鲸鲵，失脚堕尘网。身穷道则腴，年高气弥壮。平生无长物，饮尽千斛酿。传家古锦囊，自作金玉想。篇章久零落，人间眇馀响。搜求二十年，痛泪湿黄壤。君家图书府，墨色照青嶂。我翁有遗迹，数纸古田样。仿佛锺王体，吟句更豪放。把玩竹林间，寒风凛凄怆。昂昂野鹤姿，愧无中散状。儿孤襁褓中，家风随扫荡。于兹见笔法，可想翁无恙。幽居寂寞乡，风月共来往。众丑成独妍，群瘖怪孤唱。一生既蹉跎，人琴遂俱丧。讬君名不朽，斯文岂天相。旧作忽新传，识者动慨赏。嗟予忝厥嗣，朝夕愧俯仰。敢坠显扬思，幽光发草莽。假此见诸公，丐铭松柏圹。君其启惠心，慰彼九泉望。  

梦中亦役役  

半夜群动息，五更百梦残。天鸡啼一声，万枕不遑安。一日一百刻，能得几刻闲。当其闲睡时，作梦更多端。穷者梦富贵，达者梦神仙。梦中亦役役，人生良鲜欢。  

饮马长城窟  

朔风凛高秋，黑雾翳白日。汉兵来伐胡，饮马长城窟。古来长城窟，中有战士骨。骨久化为泉，马来吃不得。闻说华山阳，水甘春草长。  

白苎歌原注：黄玉林云，赵懒庵为戴石屏选诗百馀篇，南塘称其识精到。其间《白苎歌》最古雅，语简意深，今世难得，所谓一不为少。  

雪为纬，玉为经。一织三涤手，织成一片冰。清如夷齐，【原校：一作齐夷】可以为衣。陟彼西山，于以采薇。  

题陈毅甫家壁了翁之后也  

朱门金叵罗，九酝葡萄春。酌贵不酌贱，酌富不酌贫。君家破茅屋，飘摇河水滨。中有一樽渌，醉尽天下人。  

答妇词旧尝和顾彦先《妇答夫》二首，故复赋此篇  

江山阻且长，矫首乡关隔。空闺泣幼妇，憔悴失颜色。隐闵鹳鸣篇，寄彼西飞翼。剥封览情素，既喜复凄恻。别时梅始花，伤今食梅实。览古帝王州，结交游侠窟。千金沽美酒，一饮连十日。春风吹酒醒，始知身是客。杜宇啼一声，行人泪横臆。衣破谁与纫，发垢孰与栉。勿谓游子心，而不念家室。新交握臂行，肝胆犹楚越。丑妇隔江山，千里情弗绝。殷勤挥报章，归计何时决。今夕知何夕，睹此纤纤月。此月再圆时，门前候归【原校：一作“车”辙】。  

都中书怀呈滕仁伯秘监  

北风朝暮寒，园林日萧条。自非松柏姿，何叶不飘摇。儒衣历多难，陋巷困箪瓢。无地可躬耕，无才仕王朝。一饥驱我来，骑驴吟灞桥。通名丞相府，数月不见招。欲登五侯门，非皓齿细腰。索米长安街，满口读《诗》《骚》。时入试静听，霜枝啭寒蜩。倘可悦人耳，安望如《箫韶》。  

所馆小楼见山可喜  

兹楼非我有，久居如主人。虽无往来客，青山当佳宾。君看楼下路，三尺软红尘。失脚踏此尘，汩没多终身。  

大热五首  

天地一大窑，阳炭烹六月。万物此陶镕，人何怨炎热。君看百穀秋，亦自暑中结。田水沸如汤，背汗湿如泼。农夫方夏耘，安坐吾敢食。  

左手遮赤日，右手招清风。挥汗不能已，扇笠竞要功。南山龙吐云，腾腾满虚空。一雨变清凉，万物随疏通。向人无德色，大哉造化工。  

大渴遇甘井，汲多井欲竭。入喉化为汗，不救胸中热。吾闻三危露，迥与众水别。其色莹琉璃，其冷胜冰雪。安得一杯来，为我解此渴。  

吾家老茅屋，破漏尚可住。门前五巨樟，枝叶龙蛇舞。半空隔天日，六月不知暑。西照坐东偏，南薰开北户。胡为舍是居，受此炮炙苦。  

天嗔吾面白，晒作铁色深。天能黑我面，岂能黑我心。我心有冰雪，不受暑气侵。推去北窗枕，思鼓南风琴。千古叫虞舜，遗我以【原校：一作“有”。】好音。  

久寓泉南待一故人消息桂隐诸葛如晦谓客舍不可住借一园亭安下即事凡有十首  

寄迹小园中，自笑客异乡。东家送槟榔，西家送槟榔。咀嚼唇齿赤，亦能醉我肠。南人敬爱客，以此当茶汤。殷勤谢其来，此意不可忘。  

寄迹小园中，岂不胜旅舍。俗事无交加，客身自闲暇。邻家有酒沽，杯盘亦可借。吟侣适相遇，新诗堪脍炙。足以慰我怀，留连日至夜。  

寄迹小园中，数椽亦潇洒。主人既相知，此地可久假。县官送月粮，邻翁供菜把。咫尺是屠门，亦有卖鲜者。里巷通来往，欲结鸡豚社。  

寄迹小园中，馀春接初夏。问木木成阴问花花已谢。黄鹂出幽谷，杜鹃叫长夜。把酒酌园婆，远客此税驾。有时吟声高，鬼神莫惊怕。  

寄迹小园中，一心安淡薄。每坐竹间亭，不知近城郭。昨日看花开，今日见花落。静中观物化，妙处在一觉。委身以顺命，无忧亦无乐。  

寄迹小园中，第一薪水便。逐一炊黄粱，兼得鱼虾贱。饱饭日无营，遮眼有书卷。时逢好客来，应接不知倦。最苦风雨时，有人招夜宴。【原校：“逐一”疑作“逐日”。】  

寄迹小园中，新晴风日丽。好鸟竹间鸣，野鹤空中唳。悠然动诗兴，行吟抚松桂。久客若忘归，此身笑匏系。五月倘未行，尚及食丹荔。  

寄迹小园中，颇欲閟形影。谁为饶舌者，太守忽相请。开心论时务，细语及诗境。坐中有蛮客，狂言事驰骋。明日酒醒来，熟思令人癭。【原校：“閟”一作“关”】  

寄迹小园中，忽有乌衣至。手中执圆封，州府特遣馈。罗列满吾前，礼数颇周致。四邻来聚观，若有流涎意。呼童急开樽，四邻同一醉。  

寄迹小园中，倒指五十日。既得故人书，南游吾事毕。再拜谢主翁，奉还此一室。云萍聚复散，欲住住不得。折柳当马鞭，明朝有行色。  

题郑宁夫玉轩诗卷  

良玉假雕琢，好诗费吟哦。诗句果如玉，沈谢不足多。玉声贵清越，玉色爱纯粹。作诗亦如之，要在工夫至。辨玉先辨石，论诗先论格。诗家体固多，文章有正脉。细观玉轩吟，一生良苦心。雕琢复雕琢，片玉万黄金。  

和高常簿暮春  

世变日以薄，无从见雍熙。闭门读古书，聊以道自怡。桃李春盎盎，风雨秋凄凄。於春何足喜，於秋何用悲。人生一世间，所忌立志卑。终身有不遇，千载皆明时。我生无所解，肥遁沧海沂。一朝遇名胜，朽腐生光辉。敛衽赞明德，非公谁与归。  

和郑润甫提举见寄  

出门欲求仁，取友必胜己。寥寥云海乡，所幸有君尔。胸蟠三万卷，智先三十里。相与定诗盟，谁能执牛耳。  

长身如病鹤，吟苦如蟋蟀。顾此憔悴姿，痴生年八秩。举世皆好竽，老夫方鼓瑟。梅花莫笑人，茅檐炙朝日。  

送吴伯成归建昌二首  

老夫脚病疮，闭门作僧夏。麦面不疗饥，冬衣犹未卸。喜读吴融诗，穷愁退三舍。无因暗投璧，有味倒餐蔗。冥搜琢肺肝，苦吟忘昼夜。工夫到深处，非王亦非霸。  

吾友严华谷，实为君里人。多年入诗社，锦囊贮清新。昨者袁蒙斋，招为入幕宾。千里有遇合，隔墙不见亲。君归访其家，说我老病身。别有千万意，付之六六鳞。  

谢东悴包宏父三首癸卯夏癸卯夏  

诗文虽两途，理义归乎一。风骚凡几变，晚唐诸子出。本朝师古学，六经为世用。诸公相羽翼，文章还正统。晦翁讲道馀，高吟复超绝。巽岩许其诗，凤凰飞处别。  

君家名父子，为晦翁嫡传。尝见黄勉斋，极口称其贤。师友相琢磨，南轩惜无年。翁之为汝翁，文字相周旋。溟渤深见底，泰华高及天。宏斋有凤髓，可续欲断弦。  

平生不识字，把笔学吟诗。旧说韦苏州，於余今见之。每遭饥寒厄，出吐辛酸辞。候虫鸣屋壁，风蝉啭枯枝。但有可怜声，入耳终无奇。宏斋误题品，恐贻识者讥。  

题姚雪蓬使君所藏苏野塘画  

高者为山，坳者为壑。为烟为云，渺渺漠漠。水鸟树林，人家聚落。骑者何之，舟者未泊。三尺纸上，万象交错。天机自然，神惊鬼愕。呜呼！此吾故人野塘苏元龙之墨迹，中有石屏老泪痕，又与野塘添一笔。  

乌盐角行  

凤箫鼍鼓龙须笛，夜宴华堂醉春色。艳歌妙舞荡人心，但有欢娱别无益。何如村落卷桐吹，能使时人知稼穑。村南村北声相续，青郊雨后耕黄犊。一声催得大麦黄，一声唤得新秧绿。人言此角只儿戏，孰识古人吹角意。田家作劳多怨咨，故假声音召和气。吹此角，起东作。吹此角，田家乐。此角上与邹予之律同宫商，合锺吕。形甚朴，声甚古，一吹寒谷生禾黍。  

灵壁石歌为方岩王郎中作  

灵壁一峰天下奇，体势雄伟身巍巍，巨灵怒拗天柱掷。平地苍龙骧首尾，两片黑云腰夹之。声如青铜色碧玉，秀润四时岚翠湿。乾坤所宝落世间，鬼神上诉天公泣。谓有非常人，致此非常物。可磨斫贼剑，可倚击奸笏。可祝不老年，可比至刚德。自从突兀在眼前，溪山日夜生颜色。君不见杭州风流白使君，雅爱天竺双云根。又不见奇章公家太湖碧，高下品题分甲乙。二公名与石不磨，今到方岩有灵壁。我来欲作《灵壁歌》，击石一唱三摩挲。秋风萧萧淮水波，中分南北横干戈。胡尘埋没汉山河，泗滨灵壁今如何。安得此石来岩阿，郁然盘礴中原气，对此令人感慨多。  

章泉二老歌  

在昔商山传四皓，又闻香山图九老。异乡异姓适同时，争如章泉一家兄弟登期颐。章泉之上两山下，有地可宫田可稼。伯也早休官，季也相约归林泉。名动京口耕谷口，山中有诗天下传。一生得闲兼得寿，皓首庞眉世稀有。竹隐先生八十三，定庵居士七十九。客从远方来，亦是六十叟。手把一枝梅，奉劝两翁酒。问公何以致遐龄，请翁细说吾细听。不烧丹，不学仙。五行有常数，天所禀赋焉。人生一气统四体，众人斫丧吾能全。要知养生无他术，日多吃饭夜独眠。承翁见教谢翁去，两翁殷勤留我住，是夜醉眠苔竹轩。梦见山灵向我言，翁之所说皆不然。两翁盛德合乎天，天与遐龄五百年。  

观陆士龙作顾彦先妇答夫二首有感韵  

北风吹岁暮，空闺独栖止。夙兴泪盈掬，夕息梦千里。妾生胡不仁，夫身从浪子。嚼蘗苦我心，餐冰噤我齿。离异何足愁，险涩可胜纪。寄书西飞雁，反覆话终始。  

鼠璞窃美名，冠玉假外观。良人夸意气，下妾愁岁晏。念君始行迈，雪岭梅初粲。春风桃已红，光阴等飞弹。相思果如何，金环宽玉腕。昔为连理枝，今作抟沙散。惜哉牛与女，脉脉阻河汉。特栖良独难，守坚只自赞。双剑几时合，寄声问华焕。勿听五羊歌，富贵忘贫贱。  

栗斋巩仲至以元结文集为韵  

寻常被酒时，归到急投枕。为爱次山文，今夜醉忘寝。伟哉《浯溪碑》，千载气凛凛。舂陵《贼退篇》，少陵犹敛衽。文章自一家，其意则古甚。大羹遗五味，纯素薄文锦。聱牙不同俗，斯人异所禀。君君望尧舜，人人欲仓廪。古道不可行，时对窊樽饮。  

杜甫祠  

呜呼杜少陵，醉卧春江涨。文章万丈光，不随枯骨葬。平生稷契心，致君尧舜上。时兮弗我与，屹然抱微尚。干戈奔走踪，道路饥寒状。草中辨君臣，笔端诛将相。高吟比兴体，力救《风》《雅》丧。如史数十篇，才气一何壮。到今五百年，知公尚无恙。麒麟守高阡，貂蝉入画像。一死不几时，声迹两尘莽。何如耒阳江头三尺荒草坟，名如日月光天壤。  

阿奇晬日  

穷居少生涯，养子如种穀。寸苗方在手，想像秋禾熟。吾儿天所惠，骨相颇丰硕。娟娟怀抱中，一岁至周日。愿汝无灾害，长大庶可必。十岁聪明开，二十早奋发。胸蟠三万卷，手握五色笔。策勋文字场，致君以儒术。不然学孙吴，纵横万人敌。为国取中原，辟地玄冥北。他年汝成就，料我头已白。光华照老眼，甘旨不可缺。为子必纯孝，为人必正直。以我期望心，一日必一祝。勿为痴小儿，茫然无所识。胎教尚有闻，斯言岂无益。  

琵琶行  

浔阳江头秋月明，黄芦叶底秋风声。银龙行酒送归客，丈夫不为儿女情。隔船琵琶自愁思，何预江州司马事。为渠感激作歌行，一写六百六十字。白乐天，白乐天，平生多为达者语，到此胡为不释然。弗堪谪宦便归去，庐山政接柴桑路。不寻黄菊伴渊明，忍泣青衫对商妇。  

毗陵太平寺画水呈王君保使君原注：画龙篇在后。  

何人笔端有许力，卷来一片潇湘碧。摩挲老眼看不真，怪见层波涌虚壁。天庆观中双黑龙，物色虽殊妙处同。能将此水畜彼龙，方知画手有神通。龙兮水兮终会遇，天下苍生待霖雨。  

南岳  

南云漂渺连苍穹，七十二峰朝祝融。凌空栋宇赤帝宅，修廊翼翼生寒风。朝家遣使严祀典，御香当殿开宸封。愿四海，扶九重，干戈永息年屡丰。五岳惟今见南岳，北望乾坤双泪落。  

送来宾宰  

君作来宾宰，听我说来宾。蛮俗无王化，当为行化人。有民无租赋，租赋出商旅。逐利遭重徵，商旅亦良苦。能放一分宽，可减十分怨。不爱资囊橐，但爱了支遣。民穷赖抚摩，官贫俸不多。但得百姓安，俸薄其奈何。勿谓朝廷远，官职易迁转。律己贵廉勤，御事要明断。自县辟为州，指日为太守。须知早归来，瘴乡不可久。  

出闽  

千山万山闽中路，六尺枯藤两芒屦。去岁梅花迎我来，今岁梅花送我去。梅花岂解管送迎，白发胡为又南征。天荒地老终无情，归去归兮老石屏。  

玉华洞  

忆昨游桂林，岩洞甲天下。奇奇怪怪生，妙不可模写。玉华东西岩，具体而微者。神功巧穿凿，石壁生孔罅。玲珑透风月，宜冬复宜夏。中有补陀仙，坐断此潇洒。空山茅苇区，无地可税驾。举目忽此逢，心骇见希诧。题诗愧不能，行人亦无暇。  

祝二严  

仆本山野人，渔樵共居处。小年学父诗，用心亦良苦。搜索空虚腹，缀缉艰辛语。糊口走四方，白头无伴侣。前年得严粲，今年得严羽。我自得二严，牛铎谐锺吕。粲也苦吟身，束之以簪组。遍参百家体，终乃师杜甫。羽也天姿高，不肯事科举。《风》《雅》与骚些，历历在肺腑。持论伤太高，与世或龃龉。长歌激古风，自立一门户。二严我所敬，二严亦我与。我老归故山，残年能几许。平生五百篇，无人为之主。零落天地间，未必是尘土。再拜祝二严，为我收拾取。  

市舶提举管仲登饮于万贡堂有诗  

七十老翁头雪白，落在江湖卖诗册。平生知己管夷吾，得为万贡堂前客。嘲吟有罪遭天厄，谋归未办资身策。鸡林暮有买诗人，明日烦公问蕃舶。  

懒不作书急口令寄朝士  

老病懒作书，行藏诗上见。一心不相忘，千里如对面。我已八十翁，此身宁久绊。诸君才杰出，玉石自有辩。随才供任使，小大备众选。明君用良弼，治道方一变。与之致太平，朝廷还旧观。老夫眼尚明，细把诸君看。试将草草书，用写区区愿。一愿善调燮，二愿强加饭。三愿致太平，官职日九转。  

凤鸣有吉凶  

鹊噪令人喜，鸦噪令人憎。人心自分别，吉凶属禽声。舜时有凤鸣，文王时亦鸣。汉时凤亦鸣六朝时亦鸣。凤鸣有吉凶，人不仔细听。  

婕妤词（丹霞张诚子作此词，出以示仆，仆疑其太文，因作此。）  

纨扇六月时，似妾君恩重。避暑南薰殿，清风随扇动。妾时侍君王，常得沾馀凉。秋风飒庭树，团团无用处。妾亦宠顾衰，栖栖度朝暮。扇为无情物，用舍不知恤。妾有深宫怨，无情不如扇。  

感寓四首  

采薇人固高，饮露蝉遂清。谋兹一粒粟，举世共营营。营营亦多涂，中有亏与盈。陋巷一箪食，朱门九鼎烹。穷达各有命，系谁主权衡。吾生未可必，秋风白发生。  

蛛网幂虚檐，一饱罗群飞。寒蚕啮枯桑，一身终茧丝。物物巧生理，我生拙奚为。貂裘日以弊，石田岁长饥。一贫已到骨，一气傥未衰。举目送飞鸿，悠悠知我谁。  

夜雨挟西风，摵摵撼庭树。浮生堪几秋，青鬓忽已素。铅刀刲九牛，策蹇望长路。所操莽无奇，自好徒自误。改弦调新声，履道易故步。收功在桑榆，其敢怨迟莫。  

红紫委路尘，绿树有嘉色。刳心晚闻道，玩物若有得。青春坐销歇，方兹见真实。人生到中年，胡不保明德。秋风堕庭梧，栖凤去无迹。矫首碧云端，一语三叹息。  

寄章泉先生赵昌父  

灵凤鸣朝阳，神龙不泥蟠。时兮不可为，昌父乃在山。思君二十年，见君良独难。时於邸报上，屡见得祠官。祠官禄不多，一贫其奈何。采芝亦可食，当作采芝歌。近者李侍郎，直言遭逐去。人皆笑其疏，君独有诗句。君为山中人，世事安得闻。入山恐未深，更人几重云。【自注：时悦斋李侍郎去国，章泉诗送其行。】  

频酌淮河水  

有客游濠梁，频酌淮河水。东南水多咸，不如此水美。春风吹绿波，郁郁中原气。莫向北岸汲，中有英雄泪。  

元宵雨  

穷人不谋欢，元夜如常时。晴雨均寂寞，早与一睡期。朱门粲灯火，歌舞临酒池。酒阑欢不足，九街恣游嬉。前呵惊市人，箫鼓逐后随。片云头上黑，翻得失意归。  

松江舟中四首荷叶浦时有不测末句故及之  

夜听枫桥钟，晓汲松江水。客行信匆匆，少住亦可喜。且食鳜鱼肥，莫问鲈鱼美。【“行”一作“有”】  

岳垂虹五百步，太湖三万顷。除却岳阳楼，天下无此景。范蠡挟西施，功名付烟艇。  

秋风吹客衣，归兴浩难写。寒林噪晚鸦，红日堕平野。篙师解人意，舣棹酒旗下。  

扁舟乃官差，舟子吾语汝。汝为我作劳，吾亦不汝负。好向上塘行，莫过荷叶浦。  

赵尊道郎中出示唐画四老饮图滕贤良有诗亦使野人着句  

采芝商山秦四皓，象戏橘中为四老。我疑此画即其人，有时以酒陶天真。丹青不知谁好手，作此饮态妙入神。摩挲半世江湖眼，古锦轴中舒复卷。细将物色辨人物，乃是晋时刘毕与陶阮。一琴无弦横膝上，一琴团圆明月样。一人持杓坐瓮边，一人手携文一编，是中必写酒德篇。诸君伤时强自遣，麹生风味况不浅。五胡妖气蔽神州，誓江不救中原乱。新亭举目愁山河，万事何如一樽满。一杯一杯醉复醉，天地陶陶尽和气。道术相忘礼法疏，形骸懒散无机事。此画流传知几载，生绡剥落精神在。何人为我更作杜陵《饮中八仙歌》，将与冰壶主人为此对。  

伏龙山民宋正甫湖山清隐乃唐诗人陈陶故圃曾景建作记俾仆赋诗  

故人昔住金华峰，面带双溪秋水容。故人今住伏龙山，陈陶故圃茅三间。千载清风徐孺子，门前共此一湖水。百花洲上万垂杨，白鸥群里歌沧浪。故人心事孺子高，故人诗句今陈陶。短衣饭牛不逢尧，何如绣鞍上着锦宫袍。瓦盆对客酌松醪，何如紫霞觞泛碧葡萄。豆萁然火度寒宵，何如玉堂夜照金莲膏。吟成秃笔写芭蕉，何如沉香亭北醉挥毫。再三问君君不对，目送飞鸿楚天外。细读山中招隐篇，超然意与烟霞会。照影湖边双鬓皓，此计知之悔不早。三椽可办愿卜邻，荷锸相随种瑶草。  

会稽山中  

晓风吹断花稍雨，青山白云无唾处。岚光滴翠湿人衣，踏碎琼瑶溪上步。人家远近屋参差，半成图画半成诗。若使山中无杜宇，登山临水定忘归。  

高九万见示落星长句赋此答之  

天星堕地化为石，老佛占作青莲宫。东来海若献秋水，琼以碧波千万重。云根直下数百丈，【一作“尺”】时吐光焰惊鱼龙。凤凰群飞拥其后，对面庐阜之诸峰。阴晴风雨多态度，日日举目看不同。高髯能诗复能画，自说此景难形容。且好收拾藏胸中，养成笔力可扛鼎，然后一发妙夺造化功。【一作“工”】高髯高髯须貌取，万物升沉元有数。吾闻此石三千年，复化为星上天去。  

题申季山所藏李伯时画村田乐图  

春秧夏苗秋遂获，官赋私逋都了却。鸡豚社酒赛丰年，醉唱村歌舞村乐。鼓笛有声无曲谱，布衫颠倒傞傞舞。欲识太平真气象，试看【一作“观”】此画有佳趣。管弦声按宫商发，细转柳腰花十八。罗帏绣幕拂香【一作“春”】风，九酝葡萄金盏滑。王孙公子巧欢娱，勿将富贵笑田夫。非渠耕稼饱君腹，问有黄金可乐无。  

嘉定甲戎孟秋二十有七日起居舍人兼直学士院真德秀上殿直前奏边事不顾忌讳一疏万言援引古今铺陈方略忠谊感激辞章浩瀚诚有补於国家天台戴复古获见此疏伏读再三窃有所感敬效白乐天体以纪其事录于野史  

禁城鸡唱金门开，起居舍人携疏来。榻前一奏一万字，历历写出忠义怀。顿首惶恐臣昧死，越录敢言天下事。百年河洛行胡朔，恨满东南天一角。夷甫诸人责未酬，志士愁眠剑锋落。天意末回事难举，乡来一试成千误。犬羊频岁自相屠，盛衰大抵由天数。昨臣衔命出疆时，自期有去必无归。屈膝穹庐当愤死，天相孤忠半道回。金山之下长江水，击檝中流书壮志。东风吹上妙高台，略望江淮见形势。形势从来只如此，几年待得天时至。朝廷为计保万全，往往忘却前朝耻。臣今未暇论规恢，胡虏已亡何虑哉。中原旷地无人管，政恐英雄生草莱。北方苦饥民骨立，万一东来窃吾粟。边头诸州无铁壁，借问谁能备仓卒。请朝廷，厉精兵，择良将。办多多，策上上。更选人材，老练通达。分守要冲，讲明方略。一贤可作万里城，一人可当百万兵。坐令国势九鼎重，所赖君，一点明。长笺奏彻龙颜悦，继言臣愚进此说。言虽甚鄙用甚切，宸断必行天下福，勿谓儒生论迂阔。臣之肝胆与人别，读书岂为文章设。王师若出定中原，玉堂敢草平羌策。  

卢申之正字得春郊牧养图二本有楼攻愧先生题诗且徵予作  

竹弓鸣，雁鸭惊。飞来别浦无人境，春风不摇杨柳影。长颈纷纷占作家，半游波面半眠沙。或行或立或如舞，或只或双或群聚。饮啄浮沉多态度，物情闲暇世忘机。分明一片太古【原校：一作“平”。】时，巧伪不作民熙熙。  

我之居，元在野，平生惯识牛羊者。今见蒲江出此图，半日不知渠是画。一犍当前转头立，一犍度浦毛犹湿。中有一苍骑以牧，羖羜相随数十足。殿后两枚黄觳觫，分明如活下前坡。路转山南春草多，耳根只欠牧儿歌。  

鄂州南楼  

鄂州州前山顶头，上有缥缈百尺楼。大开窗户纳宇宙，高插栏干侵斗牛。我疑脚踏苍龙背，下瞰八方【原校：一作“荒”】无内外。江渚鳞差十万家，淮楚荆湖一都会。西风吹尽庾公尘，秋影涵空动碧云。欲识古今兴废事，细看文简李公文。  

题曾无疑飞龙饮秣图  

云巢示我良马图，一骑饮水一骑刍。竹批双耳目摇电，毛色纯一骨相殊。何人貌此真权奇，笔端疑有渥洼池。驽骀当用骅骝老，赢得画图人看好。盆中饮，槽中秣，无用霜蹄空立铁。何如渴饮长城濠上波，饥则饱吃天山禾。振首长鸣载猛士，龙荒踏碎犬羊窠。  

儒衣陈其姓工於画牛马鱼一日持六簇为赠以换诗  

生绢六幅淡墨图，伊人笔端有造化。骅骝汗血捉电光，牯牸倦耕眠草下。陂塘漠漠烟雨后，出水群鱼戏潇洒。细看物物有生意，不比寻常能画者。请君就此三景中，挥毫添我作渔翁。岸头孤石持竿坐，白鹭同居蒲苇丛。有时寻诗出游衍，款段徐行山路远。奚奴逐后背锦囊，木杪斜阳鸦噪晚。有时蓑笠过田间，农妇农夫相往还。手放锄犁吹短笛，日暮青郊黄犊闲。王孙贵人不识此，此是吾侬佳绝处。挂君图画读吾诗，令人懒踏长安路。  

黄州栖霞楼即景呈谢深道国正  

朝来栏槛倚晴空，暮来烟雨迷飞鸿。白衣苍狗易改变，淡妆浓抹难形容。芦洲渺渺去无极，数点断山横远碧。樊山诸峰立一壁，非烟非雾笼秋色。须臾黑云如泼墨，欲雨不雨不可得。须臾云开见落日，忽展一机云锦出。一态未了一态生，愈变愈奇人莫测。使君把酒索我诗，索诗不得呼画师。要知作诗如作画，人力岂能穷造化。  

寄报恩长老恭率翁  

报恩千楹归一炬，佛也不能逃劫数。宝坊化作瓦砾场，堪笑月庭来又去。率翁修造凤楼手，第一能将无作有。神工作舍鬼筑墙，鞭笞木石能飞走。风斤月斧日纷然，行看华屋突兀在眼前。好留一室馆狂客，早晚来参文字禅。  

织妇欢  

春蚕成丝复成绢，养得夏蚕重剥茧。绢未脱轴拟输官，丝未落车图赎典。一春一夏为蚕忙，织妇布衣仍布裳。有布得着犹自可，今年无麻愁杀我。  

刈麦行  

腰鎌上垄刈黄云，东家西家麦满门。前村寡妇拾滞穗，饘粥有馀炊饼饵。我闻淮南麦最多，麦田今岁屯干戈。饱饭不知征战苦，生长此方真乐土。  

鄂渚张唐卿周嘉仲送别  

武昌江头人送别，杨柳秋来不堪折。汉阳门外望南楼，昨日不知今日愁。英雄握手新相识，人情正好成南北。酒阑人散最关情，一雁西飞楚天碧。  

诘燕  

去年汝来巢我屋，梁间污泥高一尺。啄腥抛秽不汝厌，生长群雏我护惜。家贫惠爱不及人，自谓於汝独有力。不望汝如灵蛇衔宝珠，雀献金环来报德。春风期汝一相顾，对语茅檐慰岑寂。如何今年来，於我绝踪迹。一贪帘幕画堂间，便视吾庐为弃物。  

寄赵鼎臣  

学如刘子政，不使校书天禄阁。文如李太白，不使待诏金銮殿。倚楼终日看庐山，赢得虚名闻九县。才忌太高，心忌太清。平平稳稳，为公为卿。骐骥可羁，乃归帝闲。麟凤莫驯，为瑞人间。人间为瑞徒能好，骐骥可羁终远到。岁寒心事几人知，手把梅花供一笑。  

毗陵天庆观画龙自题姑苏羽士李怀仁醉笔诗呈王君保寺丞使君  

姑苏道士天酒星，醉笔写出双龙形。墨迹从横夺造化，蜿蜒满壁令人惊。一龙翻身出云表，口吞八极沧溟小。手弄宝珠珠欲飞，握入掌中拳五爪。一龙排山山为开，头角与石争崔嵬。波涛怒起接云气，不向九霄行雨来。万物焦枯天作旱，两雄壁隐宁非懒。真龙不用只画图，猛拍阑干寄三叹。  

秋怀  

红叶无人扫，黄花独自妍。听谈天下事，愁到酒樽前。水阔终非海，楼高不到天。昔人已怀古，况复后千年。【原校：“到酒”一作“对酒”。】  

元日二首呈永丰刘叔冶知县  

焚香拜元日，受岁客他州。白发难遮老，新年讳说愁。无人能访戴，有地足依刘。桃李争春事，梅花笑未休。  

市近人声杂，窗明雨色开。异乡轻度节，同邸重传杯。不碍狂夫醉，知无贺客来。故园归未得，茅屋想苍苔。  

宿农家  

门巷规模古，田园气味长。小桃红破萼，大麦绿衔芒。稚犬迎来客，归牛带夕阳。儒衣愧飘泊，相就说农桑。  

水陆寺  

长沙沙上寺，突兀古楼台。四面水光合，一边山影来。静分僧榻坐，晚趁钓船回。明日重相约，前村访早梅。  

清明感伤  

一笠戴春雨，愁来不可遮。清明思上冢，昨夜梦还家。归兴随流水，伤心对落花。晋原松下泪，沾洒楚天涯。  

都中书怀二首  

醉卧长安市，思归东海涯。瓶馀残腊酒，梅老隔【原校：一作“两”】年花。日与愁为地，时凭梦到家。乡书三两纸，一读一咨嗟。  

雪化晴檐雨，炉烘冻壁春。穷犹恋诗酒，懒不正衣巾。寂寞安吾分，奔驰失我真。枯桐就煨烬，容有赏音人。  

岁暮呈真翰林  

岁事朝朝迫，家书字字愁。频沽深巷酒，独倚异乡楼。诗骨梅花瘦，归心江水流。狂谋渺无际，忍看大刀头。  

山中即目原校：一作“事”二首  

岩路穿黄落，人家隐翠微。笼鸡为鸭抱，网犬逐鹑飞。竹好堪延客，溪清欲浣衣。禅扉在何许，僧笠戴云归。  

茅屋七五聚，沙汀八九磐。梯山畦麦秀，囊石障溪湍。【原校：作“端”】父老鸡豚社，儿童梨枣盘。幽居有馀乐，奔走愧儒冠。  

题徐京伯通判北征诗卷  

一襟忠谊气，数首《北征》诗。不许公卿见，徒为箧笥奇。衔枚冲雪夜，击楫誓江时。此志无人共，愁吟两鬓丝。  

江上  

山束江流急，云兼雾气深。轻鸥闲态度，孤雁苦声音。客路行无极，风光古又今。梅花出篱落，幽事颇关心。  

贤女祠南康县外二十里，有女祠。昔有刘氏女，少而慧，父母初以许蔡，无故绝蔡，而以许吴。吴亡，又以许蔡。女曰：“女子身初许蔡，夺以许吴二年矣。今吴亡，复以许蔡。一女二许人，尚何颜面登人之门？”投身于潭而死。  

士有败风节，惭魂埋九京。幽闺持大谊，千载著嘉名。父不重然诺，女能轻死生。寒潭堕秋月，心迹两清明。  

次韵史景望雪夜  

雪中寒力壮，病骨瘦难胜。温酒拨炉火，题诗敲砚冰。惊心双白鬓，知我一青灯。欲悟浮生事，思参小大乘。  

春日怀家  

细数平生事，何堪挂齿牙。客游儿废学，身拙妇持家。开瓮尝春酒，租山摘早茶。关心此时节，归兴满天涯。  

寄沈庄可  

无山可种菊，强号菊山人。结得诸公好，吟成五字新。红尘时在路，白发未离贫。吾辈浑如此，天公似不仁。  

山行  

度岭休骑马，临渊看网鱼。木根高可坐，岩石细堪书。谷鸟鸣相答，山云卷复舒。儒衣人卖酒，疑是马相如。  

次韵谢敬之题南康县刘清老园  

刘子隐居地，真如李愿盘。万松春不老，多竹夏生寒。卜筑世情远，登临客虑宽。题诗疥君壁，聊以记游观。  

淮上春日  

边寒客衣薄，渐喜暖风回。社后未闻燕，春深方见梅。壮怀频抚剑，孤愤强衔杯。北望山河语【原校：一作“路”。】，天时不再来。  

麻城道中  

三杯成小醉，行处总堪诗。临水知鱼乐，观山爱马迟。林塘飞翡翠，篱落带酴醿。问讯【原校：一作“信”。】边头事，溪翁总不知。  

望花山张老家  

元从边上住，来此避兵兴。麦麨朝充食，松明夜当灯。蔽门麻菶々，护壁石层层。老妪逢人哭，吾儿在谢陵。【自注：一老妪逢人必大哭云：“我儿在谢陵不归也！”光州有谢陵桥，其子与虏战，死于此。】  

春日  

淫滞江湖久，蹉跎岁月新。客愁茅店雨，诗思柳桥春。秣马寻归路，骑鲸问故人。山林与朝市，何处着吾身。  

闻李将军原校：一作“全”至建康  

匹马径趋府，将军意气多。来依汉日月，思复晋山河。边将惭尸素，朝臣奏凯歌。分明御徂诈，得失竟如何。  

江涨见移居者  

夏潦连秋涨，人家水半门。都抛破茅屋，移住小山村。聒聒笼鸡犬，累累带子孙。安居华屋者，应觉此身尊。  

送湘漕赵蹈中寺丞移宪江东  

持节复持节，因循霜鬓侵。盛衰关大数，豪杰负初心。宇宙虚长算，江湖寄短吟。番阳秋水阔，湘浦未为深。  

立春后二首  

夕望春风至，还经闰月迟。梅花丈人行，柳色少年时。爱酒常无伴，吟诗近得师。《离骚》变《风雅》，当效楚臣为。  

东风吹竹屋，无数落梅花。冻雀栖檐角，饥鸟啄草芽。家乡劳夜梦，客路又春花。莫讶狂夫醉，西楼酒可赊。  

寄韩仲止  

何以涧泉号，取其清又清。天游一丘壑，孩视几公卿。杯举即时酒，诗留后世名。黄花秋意足，东望忆渊明。  

题张佥判园林  

园圃屋东西，从君一杖藜。雨寒花蕊瘦，春重柳丝低。亭馆常留客，轩窗总傍溪。摩挲雪色壁，安得好诗题。  

哭赵紫芝  

呜呼赵紫芝，其命止于斯。东晋时【原校：一作“朝”】人物，晚唐家数诗。瘦因吟思苦，穷为宦情痴。忆在藏春圃，花边细话时。【自注：尝在平江孟侍郎藏春园终日论诗。】  

江村何宏甫载酒过清江  

玉笥干峰雨，金风十日秋。谁能多载酒，来此共登楼。山立阅万变，溪深纳众流。故人归未得，我亦为诗留。  

临江军新岁呈王幼学监簿  

梦说去年事，诗从昨夜吟。三杯新岁酒，千里故乡心。人共梅花老，愁连江水深。家书忽在眼，一纸直千金。  

访杨伯子监丞自白沙问路而去  

欲访扬雄宅，扁舟过白沙。自从山以后，直到水之涯。风节古人物，文章老作家。相寻有忙事，第一问梅花。  

朝市风波地，乾坤渔猎场。生民日憔悴，吾道亦凄凉。龙不为霖出，凤於何处藏。群鸦争晚噪，一意送斜阳。  

刘兴伯黄希宋苏希亮慧力寺避暑  

何处避炎热，相期过宝坊。万松深处坐，六月午时凉。钟磬出深屋，江山界短墙。醉来归兴懒，留宿赞公房。  

秋夜旅中  

旅食思乡味，砧声起客愁。夜凉风动竹，人静月当楼。浮世百年梦，他乡几度秋。店翁新酒熟，一醉更何求。  

舟行往吊故人  

乔木风声壮，大江天影圆。悲秋时把酒，爱月夜行船。末及到河上，先愁过竹边。倚蓬思往事，闻笛为凄然。  

无策  

老觉登楼懒，心知涉世疏。梦蕉还得鹿，缘木可求鱼。晚岁未闻道，平生欠读书。行藏两无策，究竟果何如。  

题萍乡何叔万云山诗人姚仲同乃胡仲方诗友  

拄杖穿云去，一坡仍一坡。地高山不峻，花少竹还多。家近登临便，人贤气味和。能诗老姚合，朝夕共吟哦。  

常宁县访许介之途中即景  

竹径入茅屋，松坡连菜畦。深潴沤麻水，斜竖采桑梯。区别邻家鸭，群分各线鸡。行人来少憩，假道过东溪。【自注：阉鸡一绵作一群，各线则别作一群。】  

建昌道上原注：此篇误写在高九万集中。  

凛凛北风劲，行行西路赊。人情甘淡薄，世事苦参差。酒易逢知己，诗难遇作家。林间数点雪，错认是梅花。  

访严坦叔  

麻姑山下泊，城郭带烟霞。携刺投诗社，移船【原校：一作“赍钱”】傍酒家。沙禽时弄水，榉柳夏飞花。小酌未能了，西楼日又斜。  

杜仲高自鄂渚下仪真  

鄂渚三千里，南楼看月回。东园花政好，去岁客重来。兄弟皆名士，文章动上台。倾城倾国色，也用觅良媒。  

见赵知道运使  

饱食武昌鱼，不如归故庐。盟鸥还海道，问雁觅家书。又把乡人刺，来投使者车。东园桃与李，莫使着花疏。  

黄道士出爻  

林屋何潇洒，权为羽士家。客来多载酒，僧至自煎茶。试墨题新竹，携筇数落花。饮中忙过日，无暇问丹砂。  

陈伯可山亭  

梯险登霞外，乘流过竹西。寒溪随雨涨，高阁与云齐。双鹤有时舞，孤猿何处啼。清吟无尽兴，白石可留题。  

舟中病起登览  

舣棹病三日，登楼举一觥。江山从古在，花草逐时生。南浦佳人别，两风送客行。锦鳞能自跃，献我一杯羹。  

见湖南绣使陈益甫大著  

敢写散人号，来登君子堂。论文才力短，忧世话头长。老不堪行路，心思归故乡。数行诗后语，夜夜吐光芒。【自注：为作诗跋甚佳。】  

南台寺长老乃福州士人陈其姓语及光拙庵遭际寺乃石头和尚道场  

元龙湖海士，参得石头禅。卓笔翻千偈，住山今十年。安心一丘壑，过眼几云烟。莫笑拙庵拙，声名动九天。  

真西山帅长沙祷雨  

出郭问农事，家家笑语声。有田皆足水，既雨亦宜晴。山下溪流急，街头米价平。明朝闻【自注：一作“闲”。】领客，相见贺秋成。  

苏希亮约客游刘兴伯大自在亭  

偶尔来江上，从君到酒边。雨晴花弄日，风定柳凝烟。适意共一笑，浮生无百年。明朝大自在，谁办载花船。  

客中寄家书并简季道侄  

东隐三年别，西风一纸书。逢人相问讯，念我独勤劬。游子司吾土，先人有弊庐。欲归归未得，妻子定何如。  

舟中夜坐  

独坐观星斗，一襟秋思长。天河司米价，太乙照时康。月浦孤帆过，风荷一路香。持杯问舟子，今夜宿谁乡。【自注：俗谶以天河显晦，卜米价之贵贱。】  

淮东赵漕领一作“宴”客东园赵世卿剩谈近日诸公仆谓今日东园之会想像欧苏风流不可见  

今日东园会，能为野客期。乾坤一南北，花木几兴衰。亭馆经行地，欧苏无恙时。风流不可见，烟雨谩题诗。  

沈庄可号菊花山人即其所言  

老貌非前日，清吟似旧时。已无藏酒妇，幸有读书儿。连岁修茅屋，三秋绕菊篱。寒儒有奇遇，太守为刊诗。  

太湖县雪中简段子克知县  

腊雪随风下，蹇驴行路难。匆匆投邸舍，草草共【原校：一作“具”】杯盘。喜见丰年瑞，浑忘昨夜寒。儿童不解事，却作柳花看。  

许介之约过清溪道上有成  

行尽白云际，乘槎过水西。稻田秋后雀，茅舍午时鸡。野饭自不恶，村醪亦可携。闻钟欲投宿，何处是招提。  

送张子孟郴阳有鬼哭山，桂阳有神愁岭  

君为郴桂客，听说道途难。不过神愁岭，须经鬼哭山。心平无险路，酒贱有欢颜。早作还乡计，高堂鹤发斑。  

南丰县南台包敏道赵伯成同游  

笑傲南台上，束风吹鬓丝。眼明花在处，春好雨晴时。楼阁多临水，溪山可赋诗。留连无尽意，故遣酒行迟。  

长沙道上  

诗情满天地，客梦绕潇湘。何处桂花发，秋风昨夜香。登山犹矍铄，照水见昂藏。未了一生事，难禁两鬓霜。  

萍乡客舍  

草罢《惜春赋》，持杯亦鲜欢。檐楹双燕语，风雨百花残。小阁无聊坐，征衣不耐寒。地炉烧石炭，强把故书看。  

谭俊明雪中见访从而乞米  

今日病方起，君来喜可知。地炉烧榾柮，瓦釜煮犁祈。门外雪三尺，窗前梅数枝。野夫饥欲死，谁与办晨炊。  

访陈与机县尉於湘潭下摄市  

清淡守风节，当官若隐居。自称为漫尉，人道是迂儒。俸外无炊米，公馀但读书。王门多贵戚，道眼视如无。  

买得南坡景，创成西尉司。宅幽连【原校：一作“联”】寺观，地广带亭池。能事事易了，役民民不知。题诗记颠末，政不假人碑。  

观静江山水呈陈鲁叟漕使  

桂林佳绝处，人道胜匡庐。山好石骨露，洞多岩腹虚。峥嵘势相敌，温厚气无馀。可惜登临地，春风草木疏。  

昨者登梅岭，兹来入桂林。相从万里外，不负一生心。湖上千峰立，樽前十客吟。讥评到泉石，吾敢望知音。  

昭武刘圻甫以<山栗>篁隐居图求诗  

相对两山碧，春风摇绿篁。一巢云建造，三涧水宫商。谷口躬耕稼，盘中歌寿昌。桃花认行路，他日访刘郎。  

题赵庶可山台  

层台高几许，此即会稽图。一目空秦望，千峰压镜湖。云烟分境界，城郭限廉隅。他日传佳话，兰亭与此俱。  

天造此一景，趋然闤阓间。坐分台上石，看尽越中山。松月照今古，樵风送往还。只愁轩冕出，闲却白云关。  

赠张季冶  

秋扇交情薄，儒衣行路难。纵怀千里志，也要一枝安。梦绕梅花帐，愁生苜蓿盘。从来食肉相，千万强加餐。  

侄淑远游不得书  

客梦江湖远，穷居骨肉离。尺书无寄处，中夜不眠时。念尔衣裘薄，满怀风露悲。狂游断消息，深负竹林期。  

寄梅屋赵季防县尉  

畴昔交游密，暌违岁月多。石屏今老矣，梅屋病如何？世路生荆棘，家山足薜萝。共寻深处隐，此计莫蹉跎。  

归来二首儿子创小楼以安老者  

老去知无用，归来得自如。几年眠客舍，今日爱吾庐。处世无长策，闲时读故书。但能营一饱，浑莫问其馀。  

破屋不可住，如何着老身。喜於乔木下，见此小楼新。山好如佳客，吾归作主人。摩挲双脚底，无复踏红尘。  

归后遣书问讯李敷文华，字实夫  

忆作南州客，归来东海滨。尚怀忧世志，忍说在家贫。老作山林计，梦随车马尘。郁孤台上月，无复照诗人。【自注：“后夜郁孤台上月，更从何处照诗人。”敷文送行诗也。】  

醉眠梦中得夏闰得秋早雨多宜岁丰一联起来西风悲人且闻边事  

夏闰得秋早，雨多宜岁丰。今朝上东阁，昨夜已西风。田野一饱外，乾坤万感中。传闻招战士，人尚说和戎。  

一笑  

海曲荒凉地，吟边蹭蹬身。时危法当隐，年老惯居贫。俗客苦恋坐，小孙痴弄人。等闲成一笑，不觉把杯频。  

送侄孙汝白往东嘉问讯陈叔方诸丈  

子去寻名胜，何惭着布衣。出门知所乡，在旅亦如归。道谊无穷达，文章有是非。寄声陈与赵，相赏莫相连。  

寄南昌故人黄存之宋谦甫二首  

谦甫多才思，存之重谊襟。一书愁话别，千里梦相寻。南浦扁舟上，东湖万柳阴。旧时行乐处，何事不关心。  

久客归来后，家如旧日贫。青山何处隐，白发也愁人。畎亩一生事，乾坤百病身。时无嵇吕驾，相忆莫相亲。  

送赵安仁之官上虞二首  

表表魁梧相，面如田字方。早宜朝玉陛，犹自绾铜章。上挹叶丞相，近瞻商侍郎。风流接前辈，偃室有辉光。  

远庵家学在，持此去为官。冰雪吾身白，风霜吏胆寒。一心毋妄用，百姓自相安。贤者妙为政，谁言宰剧难。  

秋日  

秋风梧叶雨，衮衮送秋凉。一气四时转，几人双鬓苍。旧游如说梦，久客乍还乡。欲作安居计，生涯尚渺茫。  

君玉同访岂潜饮间君度曼卿不约而至鹤方换翎羽出舞于桂花之下不可无语  

秋来常日雨，雨霁忽秋深。鹤换一身雪，花开满树金。三杯动情性，一笑付园林。莫怪先归去，蓑翁薄【一作“被”】疾侵。  

戊戌冬  

造化人难测，寒时暖似春。蛟龙冬不蛰，雷电夜惊人。四海疮痍甚，三边战伐频。静中观气数，愁杀草茅臣。  

题侄孙岂潜家平远图  

好山横远碧，平野带林塘。四望耕桑地，几年云水乡。海天龙上下，秋日鹤翱翔。睹物忽有感，无心住草堂。  

夏日续题  

海近朝曦赫，山明宿雾消。紫云萦碧落，白鹭点青苗。避暑轩亭爽，凭虚眼界遥。时来一登眺，初不待招邀。  

因风再寄南昌故人兼简王帅子文  

寄声黄与宋，书去望书还。别后交情在，年来世路艰。吾思蹈东海，君合隐西山。诗卷勤收拾，留名天地间。  

江湖归亦好，朋友恨相疏。倏作三年别，才通一纸书。诗盟谁是主，世道正愁予。若见王都督，烦君问起居。  

舟中  

舣棹河梁畔，推篷得句新。云为山态度，水借月精神。密树藏飞翮，平波见跃鳞。饥年村落底，也有醉归人。  

送晓山夏肯甫入京  

岁月频看镜，功名一据鞍。勿言行路恶，有志恋家难。芳草客程远，落花春夜寒。江湖旧时梦，相逐到长安。  

辛丑岁暮三首  

日月易流转，一年仍一年。身从忧患老，事逐岁时迁。白首未闻道，清贫不愧天。寒林松柏瘦，花柳又春妍。  

腊尽无多日，吾生有几年。老于人事懒，贫觉世情偏。独枕江湖梦，闭门风雪天。三杯动诗兴，得句落梅边。  

意气久凋落，形模老可憎。能扶双病脚，赖有一枯藤。世味淡如水，吾心达似僧。明朝今日事，一任运腾腾。  

岁旦族党会拜  

衣冠拜元日，樽俎对芳辰。上下二百位，尊卑五世人。排门乔木古，照水早梅春。寒事将消歇，风光又一新。  

侄孙子渊新居落成  

一区扬子宅，中有读书堂。早觉儒风好，兼看野趣长。藩篱带花竹，里巷接农桑。安得茅三架，为邻住汝傍。  

子渊送牡丹  

有酒何孤我，因花赋恼公。可怜秋鬓白，羞见牡丹红。海上盟鸥客，人间失马翁。不知衰病后，禁得几春风。  

晚春  

春来涉【一作“能”】几日，又到落花时。老面羞看镜，愁怀强作诗。雨墙蜗篆古，风树鸟巢危。有客適相过，樽前一局棋。  

嘉熙己亥大旱荒庚子夏麦熟  

饿喙偏生事，空言不疗饥。谁知岁丰歉，实系国安危。世变到极处，人心无藉时。客来谈盗贼，相对各愁眉。  

濒海数十【一作“千”】里，饥民及【一作几】万家。雨多忧坏麦，春好忍看花。凿浅疏田水，占晴视晚霞。老农如鬼瘦，不住作生涯。  

庚子荐饥  

连岁遭饥馑，民间气索然。十家九不爨，【一作“饱”】。升米百馀钱。凛凛饥寒地，萧萧风雪天。人无告急处，闭户抱愁眠。  

饿走抛家舍，从横死路岐。有天不雨粟，无地可埋尸。劫数惨如此，吾曹忍见之。官司行赈恤，不过是文移。  

去岁未为歉，今年始是凶。穀高三倍价，人到十分穷。险淅矛头菜，【一作“米”】愁闻饭后锺。新来慰心处，陇麦早芃芃。  

花朝侄孙子固家小集见其后园一池甚广，因思唐戴简隐居长沙东池，柳子厚有记。吾子固虽富而不骄，有礼文足以饰身，乡里称其善，马少游之流也。余以东池隐居称之，不为过，况此乃吾家故事特欠柳柳州作记尔  

今朝当社日，明日是花朝。佳节唯宜饮，东池適见招。绿深杨柳重，红透海棠娇。自笑鬓边雪，多年不肯消。  

代书寄韩履善右司赵庶可寺簿  

懒不修书札，将诗问起居。升沉元自异，故旧忍相疏。学术有馀用，班行不次除。功名付公等，世道莫愁予。  

涉世几三折，行年近八旬。江湖倦游客，天地苦吟身。白发可怜老，青云多故人。东风虽有力，朽木不逢春。  

闭户生涯薄，忧时念虑长。老犹思汗漫，贫已在【一作“坐”】膏肓。弱柳饶春色，幽兰抱国香。穷通安我命，一笑且持觞。  

月夜怀董叔宏闻其入京未得报  

酒醒兴未已，诗成吟不休。一凉风满座，半夜月明楼。老骥思千里，飞鸿阅九州。故人何处在，谁作置书邮。  

雁山罗汉寺省王总干之墓待和甫主簿之来  

山鸟怪儒衣，游山我亦痴。叫云云不应，问水水相知。俗物刺人眼，春风发我诗。噪檐鸦鹊喜，主簿有来期。【一作“时”】  

雁山总题此山本朝方显  

此地古无闻，谁封万石君。山林才整整，来往早纷纷。两派龙湫水，千峰雁荡云。东西十八寺，纪载欠碑文。  

几山兼几水，更有几烟霞。不立仙人宅，都为释氏家。宾秋多少雁，报晓一双鸦。有此山林胜，如何在海涯。  

会心  

我本江湖客，来观雁荡奇。脚穿灵运履，【一作“屐”】口诵贯休诗。景物与心会，山灵莫我知。白云迷去路，临水坐多时。  

净明  

林峦相掩映，岩谷独玲珑。下置维摩室，上通龙伯宫。灵珠四时雨，秋水一帘风。甚欲观新月，山高脚力穷。【新月谷在上，高不可登。】  

谢项子宜帅干遣馈  

闻说沙溪上，分明似渭川。重山照【一作“盖”】华屋，万竹绕清泉。遣馈知相忆，登门未有缘。一楼先月景，想像在吟边。  

侄孙昺以东野农歌一编来细读足以起予七言有汲水灌花私雨露临池叠石幻溪山草欺兰瘦能香否杏笑梅残奈俗何似此两联皆自出新意自可传世然言语之工又未足多其体格纯正气象和平为可喜余非谀言自有识者因题其卷末以归之  

吾宗有东野，诗律颇留心。不学晚唐体，曾闻《大雅》音。霜空孤鹤唳，云洞老龙吟。群噪无才思，昏鸦自满林。  

风雨无憀中览镜有感作小诗未有断句適两侄孙携诗卷来  

览镜忽有感，谁能写我真。崚嶒忍饥面，蹭蹬苦吟身。风叶飘零夜，雨花狼藉春。相过慰牢落，吾族有诗人。  

侄孙槃、字子渊，服、字岂潜，各携诗卷来，相与在酒边细细读之，足以起予。“醉石眠花影，吟廊步藓纹”，“春水绿平野，夕阳红半山”，“一撙溪上别，孤棹雨中行”，此槃之作也。“一灯深夜雨，几处不眠人”，“一草亦关春造化，众星能表月精神”，此服之作也。如此等语，不可枚数，摘其二一以识之，当自有识者为其赏音。  

岁暮一作旦书怀寄林玉溪  

吾年几八十，暮景不胜斜。老鹤犹能语，枯梅强作花。一心为死计，无意问生涯。有酒时相过，东邻八九家。  

笑共梅花语，穷难与命争。人皆居燠馆，我独堕寒坑。假合非吾道，幽栖了此生。门墙元自静，群小莫从横。  

衮衮日不暇，看看岁又徂。一生赋茅屋，几度换桃符。天肯容吾老，人皆笑我迂。玉溪何所见，时复问诗癯。  

壬寅除夜  

今夕知何夕，满堂灯烛光。杜陵分岁了，贾岛祭诗忙。横笛梅花老，传杯柏叶香。明朝贺元日，政恐雨相妨。  

癸卯岁旦  

淳佑第三载，正朝把一杯。老夫真是病，贺客不须来。择日修茅屋，当春觅柳栽。新年莫多事，且放好怀开。  

新年多雨一日晴色可喜  

一晴良可喜，始觉好新年。绿涨春前水，青开雨后天。看花吾老矣，把酒兴悠然。病脚妨行乐，三杯归醉眠。  

送王仲彝制机宰浏阳  

一身供世用，六月赴官忙。当此炎天热，知君心地凉。吏能师卓鲁，县界接潇湘。试饮浏阳水，清清滋味长。  

浏阳谁谓小，桑柘万家春。远宦逢知己，推心在惠民。速宜还县债，闻早缀朝绅。说与诸公道，方岩后有人。  

送黎明府  

县债三年了，乡心万里飞。一身如许瘦，百姓不妨肥。买宅凭谁办，抱琴何处归。诸公竞推毂，稳去着朝衣。  

访西涧一作山王深道  

诸王居处僻，古屋满山坡。传到宋淳佑，来从晋永和。诗书历年久，名胜结交多。一涧流芳润，滔滔秋水波。  

诸老伤凋谢，凄凉属此时。相从一夜语，【一作“话”】忍读《四哀诗》。世事生愁绪，秋风吹鬓丝。黄花香晚节，说与秀岩知。【吴荆溪《四哀诗》“语”亦作“话”。】  

挽温岭丁竹坡  

潇洒复潇洒，是为丁竹坡。生涯浑草草，诗句自多多。恨不识是叟，悲哉作此歌。数编遗稿在，不共葬烟萝。  

广东漕李实夫四首  

乾坤虽广大，人物不能多。议论还诸老，文章自一科。从横负才略，缓急任干戈。不有济时杰其如世事何。  

志士规模远，非时展布难。莫言南地暖，须念北风寒。楮贱伤财力，兵骄稔祸端。盛衰关气数，天下几时安。  

千里长城手，如何在广州。共谈天下事，莫上斗南楼。瘦【一作“硬”】露封侯骨，忠怀报国秋。叮咛北来雁，边信怕沉浮。  

忘家甘旅食，忧国属愁颜。有客佩金印，何人守玉关。风霜晚秋后，天地夕阳间。痛洒伤时泪，别公归故山。  

求安  

愁来须强遣，老去只求安。酒熟思招客，诗成胜得官。梅花天下白，雪片夜深寒。衲被蒙头睡，翛然百虑宽。  

秋日早行  

雁叫秋容老，乌飞曙色分。晨炊何草草，宿酒尚醺醺。野旷连沧海，山长带白云。马行沙上路，惊起白鸥群。  

石洲遇陈季申话旧  

绿树挂乌帽，清波照白头。合随秋燕去，那作贾胡留。红吐槟榔唾，香薰茉莉球。樽前话畴昔，一笑不能休。  

书事  

喜作羊城客，忘为鹤发翁。问天求酒量，翻海洗诗穷。已过西南道，适遭东北风。扁舟载明月，枉作卖油公。【西南道乃广州一税场。　前李约作漕时请游药湖，出新宠佐尊，一意顾盼，无暇与宾客语。仆有诗云：“手拍锦囊空得句，眼看檀板遇知音。”漕大怒，谓舟中有麻油不投税，拘留其船。】  

故人陈秘书家有感  

晚春风雨后，花絮落无声。绿泛新荷出，青铺细草生。私蛙为谁噪，老犬伴人行。旧日狂宾客，樽前笑不成。  

林塘劫火后，更作两家分。笋折头抢地，松高气拂云。老夫来访旧，稚子解谈文。自是麒麟种，那随雁骛群。  

临江小泊  

舣舟杨柳下，一笑上茶楼。適与胡僧遇，非因越女留。云行山自在，沙合水分流。独酌临清泚，知心是白鸥。  

谢萧和伯见访  

定交虽日浅，老眼见君深。急谊真如渴，能诗不肯吟。江湖尊白发，土苴视黄金。野客无边幅，相看话此心。  

庐陵城外  

郭外人烟好，行行过北阡。迎船分社肉，汲井种春田。绿树前村路，黄梅细雨天。客游乡土别，景物只同然。【一作前】  

别董叔宏兄弟  

年老思家切，交深话别难。扁舟行且止，尊酒强相宽。客路归来晚，人情去后看。西风吹过雁，千万寄平安，  

访苍山曾子实  

故人子曾子，居处近金精。福地佳山水，诗家老弟兄。十年重会面，一笑最关情。万象亭前月，今宵为我明。  

事机  

天下事机别，朝廷局面新。台官迁不定，年号改何频。黜陟由明主，安危仗老臣。祖宗成宪在，即此是经纶。  

所闻二首中使入广，诏宣崔右相，贼起梗道  

屡遣和戎使，三边未解兵。武夫权渐重，宰相望何轻。天下思豪杰，君王用老成。时无渭滨叟，白首致功名。  

右席须贤久，丹书几度催。贼惊中使转，人望相公来。闻政曲江宅，调羹庾岭梅。莫因多病后，虚出应三台。  

张端义应诏上书谪曲江正月一日赣州相遇  

忧世心何切，谋身计甚疏。樽前话不尽，天下事何如。汉武求言诏，贾生流涕书。龙颜那可犯，谪向曲江居。  

正朝送迁客，好去看梅花。此岭几人过，念君双鬓华。直言知为国，远地莫思家。韶石叫虞舜，伤哉古道赊。  

闻杜仪甫出台与知宗赵山甫甚厚善  

台官关系重，用舍一何轻。诸老多惭德，斯人有直声。傥来视轩冕，归去即功名。莫拜宽堂墓，伤心隔死生。  

扬州道宫安下制干朱行甫抚干方巨山连骑相访  

道院群仙集，高轩二妙来。文章清气足，谈笑老怀开。落木三秋晚，黄花九日催。何当陪胜践，【一作“饯”】共把蟹螯杯。  

朱行甫和前韵送别烹鹿荐酒  

此别真成别，从今去不来。佳人难再得，恶抱向谁开。客路一归晚，家书几度催。殷勤见君意，烹鹿荐离杯。  

诸诗人会于吴门翁际可通判席上高菊磵有诗仆有客星聚吴会诗派落松江之句方子万使君喜之遂足成篇  

客星聚吴会，诗派落松江。老眼洞千古，旷怀开八窗。风流谈夺席，歌笑酒盈缸。杨陆不再作，何人可受降。  

别邵武诸故人  

白发乱纷纷，乡心逐海云。此行堪一哭，无复见诸君。老马寻归路，孤鸿恋旧群。酒阑何处笛，今夜不堪闻。  

一老儒为贵人烧丹丹垂成而走因此失所  

道途多险阻，此老欲何之。命薄丹砂走，天寒白发悲。从教达官骂，忍受小儿欺。月夜双乌鹊，飞鸣绕树枝。  

江上夜坐怀严仪卿李友山  

江清天影动，楼近角声雄。杨柳枝枝月，芭蕉叶叶风。佳人难再得，良夜与谁同？别后知何处，吟诗句句工。  

江上  

扁舟泊江渚，喜近酒家门。出网鱼虾活，投林鸟雀喧。无桥通竹处，有路到桃源。一见南塘字，凄然忆故园。【仆所居之地名。】  

舟中  

扁舟何处泊，沙渚夕阳边。远浦横鱼网，高山起烧烟。客行今老矣，秋思日凄然。且复开怀抱，囊中有酒钱。  

所闻  

北风如许急，亦使客心寒。近得襄阳报，仍闻蜀道难。三杯中夜酒，一枕几时安。江上两都督，何人上将坛？  

访徐益夫  

仲蔚蓬蒿宅，终朝只闭关。无心与时竞，未老得身闲。绿绕巡除水，青横隔岸山。客来新酒熟，相对一酡颜。  

渝江绿阴亭九日燕集  

九日江亭上，谁怜老孟嘉。要人看白发，不用整乌纱。寄兴题桐叶，长歌醉菊花。归心徒自苦，犹在楚天涯。  

夜吟呈赵东岩  

汲井漱残酒，行吟到夜分。一轩清似洗，万籁寂无闻。风送迎秋雨，天收翳月云。鸡鸣庭户白，人事又纷纷。  

有感  

皱眉观世事，把酒读《离骚》。天下无公论，胸中有古刀。徒然成耿耿，何以制滔滔。不逐群飞转，孤鸿毕竟高。  

舂陵山中作写寄孔海翁  

昨日分携后，回头望竹关。相亲唯白水，所见但青山。云近人家远，苔生石径斑。闻钟知有寺，又在渺茫间。  

饮萧和伯家醉登快阁和杨伯子题分明观韵  

醉归萧史宅，快阁倚西东。山敛过云雨，江无起浪风。月行银汉上，人在玉壶中。天眼照尘世，应怜鹤发翁。  

客中岁晚呈何宏甫  

岁事费料理，三杯意適然。与其愁度日，曷若醉忘年。桑落冬前酒，梅花雪后天。不知身是客，多谢主人贤。  

蕲春李丈解后游江上园劝游人不可折花木禁渔弋者不捕禽鱼酒边谈论可听乃中洲先生之后叶水心尝与往来  

坐断此江干，池亭百亩宽。禽鱼全性命，花竹报平安。有道行其志，非时做甚官。丰神更闲雅，野服竹皮冠。  

都下书怀  

半月不把镜，羞看两鬓尘。读书增意气，携刺减精神。道路谁推毂，江湖赋采苹。从来麋鹿性，那作帝乡人！  

舣舟登滕王阁  

散步登城郭，维舟古树傍。澄江浮野色，虚阁贮秋光。却酒淋衣湿，搓橙满袖香。西风吹白发，犹逐少年狂。  

湖口  

水落山增峻，江空石出奇。倚篷看不足，解缆放教迟。沙上雁初到，樽前蟹可持。中秋能几日，又是菊花时。  

夏日从子渊侄借茉莉一盆  

举眼惊如许，衰怀强自安。爱凉临水坐，遣病借花看。物物同天地，人人各肺肝。从来泾与渭，混作一流难。  

吴门访旧孟夫侍郎有藏春园  

去此十三秋，重来雪满头。镜颜加老丑，诗骨带穷愁。鸟语新晴树，人寻旧倚楼。藏春门下客，一半落山丘。  

哭涧泉韩仲止二首只选后篇，欲记其临终一节，故并录之  

雅志不同俗，休官二十年。隐居溪上宅，清酌涧中泉。慷慨伤时事，凄凉绝笔篇。三篇遣稿在，当并史书传。【自注：闻时事惊心，得疾而死。作“所以桃源人”、“所以商山人”、“所以鹿门人”三诗，此绝笔之诗也。】  

忍贫长傲世，风节似君稀。死后女方嫁，峡中儿未归。门人集诗稿，故卒服麻衣。涧上梅花发，吟魂何处飞。  

琅琊山中废寺  

欲访山中寺，沿堤石甃长。宝坊兵后废，御帖窖中藏。故址生秋草，寒窗带夕阳。孤僧出迎客，满口话凄凉。  

鄂州戎治静憩亭  

幽亭何处寻，岩树碧森森。独坐生云石，少安经世心。伴人双鹤立，多事一蝉吟。提剑翻然起，中原秋草深。  

江上  

江上维舟稳，人间行路难。数朝花雨细，一夜社风寒。燕语能留客，蛙鸣岂为官。苦吟成底事，赢得瘦团栾。  

海陵光孝长老骥无称山谷后也共谈时事且说黄岩柑橘之美  

俗子避形影，僧家共往还。高谈犯时忌，妙语发天慳。霜后思新橘，梦中归故山。何时免奔走，终老白云关。  

杜仲高高九万相会  

杜癖诗无敌，高髯画绝伦。笑谈能不朽，富贵或成尘。今古多奇事，乾坤几怪民。相逢不容易，一醉楚江滨。  

衡阳写怀简王景大赵俊卿  

梦觉他乡枕，寒生半夜衾。客程湖外远，秋意雨中深。老马寻归路，羁鸦忆故林。家书连数纸，难写此时心。  

怀赵德行学慈湖，从赵元道游  

所学源流远，淡交滋味长。看来浑易与，别去自难忘。独客梦千里，佳人天一方。细观《宾退录》，亦足慰凄凉。  

上封  

楼台逼霄汉，窗户纳云霓。回顾千岩路，如登万仞梯。泉从山顶出，雪压树头低。高绝无人境，非僧不可栖  

九日  

今日知何日，他乡忆故乡。黄花一杯酒，白发几重阳。日晚鸦争宿，天寒雁叫霜。客中无此醉，何以敌凄凉。  

舂陵道上  

云际寻行路，时逢一两家。山川闲世界，耕钓小生涯。病竹长新笋，寒芒摇落花。溪翁解延客，连煮数杯茶。  

化成岩  

城郭嚣尘外，江山胜概中。铿然一滩水，和以万松风。夹径森奇石，危亭纳太空。苍岩不能语，曾识赞皇公。  

喜闻平峒寇  

峒寇都平了，官军奏凯歌。千山通道路，一雨洗干戈。天地和风转，江湖春水多。蜀中无近报，西贼定如何。  

郭伯秀约联骑春游不去有诗  

心老寻春懒，年衰跨马难。便能相强去，未必有真欢。独酌三杯妙，高眠一枕安。好花如可折，觅取数枝看。  

泉南  

南地无冰雪，常疑暖作灾。昼昏山雾合，寒变海风来。垄麦衔芒早，梅花带叶开。客中归未得，岁事渐相催。  

代人送别  

南浦春波碧，东风送客船。别君杨柳外，挥泪杏花前。粉壁题诗句，金钗当酒钱。一声离岸橹，心碎楚江边。  

度淮  

一雨足秋意，孤吟写客怀。人情容易变，身事苦难谐。每日思归浙，今朝却度淮。此生烦造物，略略为安排。  

吴子似  

载酒樱桃熟，隈亭柳树阴。青山去人远，黄鸟话春深。薄俗非吾道，虚名愧此心。休言今不古，又恐不如今。  

世事  

世事真如梦，人生不肯闲。利名双转毂，今古一凭栏。春水渡旁渡，夕阳山外山。吟边思小范，共把此诗看。  

冬日移舟入峡避风  

棹入黄芦浦，惊飞白鹭群。霜华浓似雪，水气盛於云。市远炭增价，天寒酒策勋。同舟有佳士，拥被共论文。  

湖上  

久住人情熟，湖边酒可赊。来时飞柳絮，今日见梅花。十载身为客，几封书到家。斜阳照林屋，独立数栖鸦。  

读改元诏口号  

伏读改元诏，仍观拜相麻。竞传新政事，方见好官家。雪作丰年瑞，梅开近腊花。路逢江上客，立马问京华。  

喜见新除目，焚香洗眼看。老儒居翰苑，正士作台官。有道为时用，非才处位难。寄声崔与李，催【一作“惟”】促到长安。  

国以人为重，人惟德可招。九重方厉政，诸老尽归朝。盛事追三代，清风动百僚。切闻天上语，欢喜到渔樵。  

秋兴有感  

客游江海上，几度见秋风。远浦芦花白，疏林秋实红。人情朝暮变，景物古今同。老眼犹明在，从教两耳聋。  

谢王使君送旅费  

风撼梅花雨，雾笼杨柳烟。如何残腊月，已似半春天。岁里无多日，闽中过一年。黄堂解留客，时送卖诗钱。  

舟中小酌  

独立秋风里，怅然思故乡。街头沽美酒，船上作重阳。篱菊一枝瘦，溪鱼三寸长。客中聊尔耳，亦可慰凄凉。  

光泽溪上  

舣棹西岩下，舟人语夜阑。风林无鸟宿，石窟有龙蟠。月色连沙白，滩声入梦寒。晓来新得句，寄与故人看。  

约游曾参政西墅病不能去  

骨肉去家远，异乡童仆亲。老身浑赖汝，久病亦愁人。无暇游西墅，寻医访北辰。主翁翻作使，奔走莫劳神。  

赵敬贤送荔枝  

荔子固多种，色香俱不同。新来尝小绿，又胜擘轻红。大嚼思千树，分甘仅一笼。尝观蔡公谱，梦想到莆中。  

客自邵武来言王埜使君平寇  

闻说贼来日，君能判死生。扁舟载母去，倚剑到天明。百姓各逃命，四旁无援兵。王尊岂非勇，独自守孤城！  

太守自监军，片胆大如身。立马斩数贼，犒军捐万缗。威行千里外，手活一城民。孰谓书生怯，书生中有人。  

新年自唱自和  

圣朝开宝历，淳祐四年春。生自前丁亥，今逢两甲辰。黄粱一梦觉，青镜二毛新。七十八岁叟，乾坤有几人。  

死灰无复暖，槁木不逢春。近日愁多病，今年岁在辰。处喧如处寂，求旧不求新。笑问长河水，谁为不老人？  

江山一夜雨，花柳九州春。过节喜无事，谋欢要及辰。年年仍岁岁，故故复新新。把酒有馀恨，无从见古人。  

闻严垣叔入朝再用前韵  

凄凉风雨日，强把瓮头春。独守空虚室，那逢耗磨辰。【自注：见《荆楚岁时记》，正月十三日为耗磨辰。】诗书青眼旧，世路白头新。每诵梅花句，一心思故人。【自注：严公有诗云：“过却海棠浑未醒，梦中犹自呼梅花。”脍炙人口。】  

感寓  

自觉心无愧，何须座右铭。人将金作坞，吾以石为屏。年老医难疗，天寒酒易醒。菊花香到死，不肯就飘零。  

新岁书怀四首  

衰年百病身，淳佑五年春。尘世自多事，风光又一新。乡人方拜相，野客自垂纶。说与烟波侣，海滨非渭滨。  

七十九岁叟，时吟《感寓诗》。年高胡不死，身健欲何为？细柳绿垂地，小桃红满枝。春风不到处，枯蔓挂疏篱。  

老病从人笑，儿童识我谁。穷愁无地着，心事有天知。鹊噪缘何喜，蛙鸣岂为私。如何得怀抱，长似醉眠时。  

正月复二月，百年如一年。世间人易老，天下事难全。生计麦十斛，传家诗几篇。眼前虽不足，心地自超然。【一作“村翁不识字，白屋贮青钱”】  

小园  

小园春欲半，老子作儿嬉。政喜花开早，还愁客到迟。诗当得意处，酒到半酣时。蜂蝶来无数，无知却有知。  

萧飞卿将使赴湖北戎幕诗送其行兼简秋壑贾总侍  

鄂渚三千里，遥遥望使星。江湖今寂寞，桃李半凋零。世有一秋壑，时无两石屏。平生不相遇，老眼向谁青。  

晚望怀长沙故人  

却扇清风起，楼头坐晚凉。青山连远水，绿树带斜阳。客路伤离别，人情果在亡。定应今夜梦，随月到潇湘。  

寄虚斋赵侍郎  

老眼开还阖，愁怀醉不醒。乾坤多变故，人物晓天星。药石匡时切，蓍龟见事灵。得公十数辈，亦足壮朝廷。  

送王子总卿二首  

荏苒岁云暮，雪霜天正寒。取程毋太急，御下放教宽。朝夕去家远，关山行路难。边头办功业，恐不在儒冠。  

荆门在何许，鄂渚小踌躇。宿处好看剑，客中宜读书。交游天作合，江汉景何如。窗户半天上，南楼好寓居。  

得古梅两枝一作“霅川刘□家古梅”  

老干百年久，从教花事迟。【一作“有此老梅树，君从何处移”】似枯元不死，因病反成奇。玉破【一作“雪点”】稀疏蕊，苔封古怪枝。谁能知我意，相对岁寒时。【一作“连朝看不足，政要看花迟”。】  

贫作负恩人为何宏甫作  

九陌尘中事，三生石上身。狂为好诗客，贫作负恩人。十载江村别，扁舟涂水滨。音书久不至，得梦往来频。  

山中少憩  

地僻人稀到，山寒水欲冰。闻钟知有寺，见犬不逢僧。断垄森【一作生】乔木，颓檐挂古藤。斜阳照孤影，诗骨瘦崚嶒。  

豫章东湖避暑  

行坐自徜徉，吟声绕屋梁。晓烟湿柳色，晨露发荷香。以我一心静，参他六月凉。渊明知此意，高卧到羲皇。  

遍访诸亭馆，苍苔掩旧踪。十年如昨日，万象又秋容。阅世存乔木，沿堤倚瘦筇。何人杀风景，斫尽木芙蓉。  

濠州春日呈赵教授“体国”  

柳似眠初起，梅虽老可观。冰开春水活，风暖雪泥乾。得酒忘为客，谈诗不论官。无人知此意，一笑对黄冠。  

访古田刘无竞潜夫，宰建阳有声，人言自有建阳无此宰  

前说建阳宰，古田今似之。难兄与难弟，能政更能诗。文字定交久，江湖识面迟。人传《花萼集》，俱受水心知。  

淮上回九江  

江水接淮水，扁舟去复回。客程官路柳，心事故园梅。活计鱼千里，空言水一杯。石屏有茅屋，朝夕望归来。  

郑南夫云林隐居  

一来陪胜践，【一作“饯”】再到惜蹉跎。记得山中景，行寻竹外坡。天寒梅信早，海近雁声多。烟渚蒲洲外，时闻《欸乃》歌。  

见名园荒废有感  

乔木无留影，残花尚假妍。荒池蛙叫噪，破屋燕周旋。富贵偏多事，风流得几年。墙东有寒士，书种世相传。  

莆中遇方□□邀出城买蛎而饮一僧同行  

出郭断虹雨，倚楼新雁天。三杯古榕下，一笑菊花前。入子鱼贵，堆盘牡蛎鲜。山僧惯蔬食，清坐莫流涎。  

天竺访明上座  

顾影良堪笑，胡为八尺长。苍颜抗尘土，饿喙说兴亡。【一作文章】竹雨先秋爽，松风生夜凉。爱寻湖上寺，留宿赞公房。  

隆兴度夏借东湖驿安下  

面对一池荷，四旁杨柳坡。树阴遮日少，屋敞受风多。疑是清凉国，暂为安乐窝。人人争避暑，老子自婆娑。  

族侄孙子荣之子神童颜老不幸短命而死哭之不足诗以悼之  

昨应童科日，群儿立下风。丰姿倾众目，文采动诸公。两耳能兼听，六经皆暗通。相期到杨晏，有始奈无终。  

汝祖积阴德，汝翁多读书。汝生天报施，汝死又何如。修短有定数，贤愚莫问渠。冥官闻恸哭，还许再来无？  

神童讳颜老，生而秀骨奇姿，非凡子比。及晬，父渔村徇俗修试儿故事，罗书籍玩具果殽于席，顾盼无所取，独拏《礼记》一帙，披卷若读诵然。稍长，口授以书，两耳兼听，日记数千百言。七岁，能暗诵五经，举止应对，俨若成人。十岁，善属文，思如涌泉。王帅干懋卿试以数题，捉笔辄就，懋卿称赏不容口。嘉熙元年丁酉，参政范公嘉其俊异，举应神童科第一。后省中敕赐免解进士，朝廷以其能，行文永免。年十三卒。  

题董侍郎山园  

行尽芙蓉径，寻秋扣竹关。楼高纳万象，木落见群山。平野水云际，画桥烟雨间。红尘城下路，只隔一湖湾。  

舂陵山中  

地僻民风古，雨晴天气新。空山竖奇石，乔木堕枯薪。深入千崖路，多逢百岁人。繁华凋性命，寂寞可全真。  

曾云巢年八十聪明不衰小楷写六经家有小楼日登览不倦诸监司尝荐遗逸  

八十云巢老，诸公旧典刑。心情古井水，辈行晓天星。身健登高阁，眼明书六经。尝闻荐遗逸，何以报朝廷。  

同安子顺访茅庵道人凤凰麒麟不可见道人语也  

道者日高卧，清风隔世尘。凤麟不可见，猿鸟自相亲。山木轮囷古，茶花冷淡春。草荒门外路，常怕有来人。  

会李择之其父名丙字南仲著丁未录丙申录  

吟边逢李白，谈笑亦风流。相对各青眼，安知有白头。两家穷活计，四海老交游。不负云山约，同登百尺楼。  

山中夜归  

落尽一林月，山中夜半归。惊行群犬吠，破暗一萤飞。举我赤藤杖，敲君白板扉。兴来眠不得，吟到晓星稀。  

题春山李基道小园  

潇洒数椽屋，旋营花竹坡。心宽忘地窄，亭小得山多。共赏春晴好，其如客醉何。栖鸾将远举，宁久盼庭柯。  

东轩喜鹊飞花即景  

东轩亦潇洒，春晚雨晴时。喜鹊立门限，飞花落砚池。青山解留客，绿竹遍题诗。一点归心动，夜来闻子规。  

宿农家  

宿此屋头阁，瓦窗通月明。夜深鸲鹆噪，人静桔槔声。村落有古意，田园关客情。儒衣成底事，所得是虚名。  

江滨晓步  

津头晓步落潮痕，行尽蒲根到柳根。雁影参差半江月，鸡声咿喔数家村。求鱼看下连筒钓，乞火听敲邻舍门。料得锦城无此景，欲将图画寄王孙。  

鄂渚烟波亭  

倚遍南楼更鹤楼，小亭潇洒最宜秋。接天烟浪来三峡，隔岸楼台又一州。豪杰不生机事息，古今无尽大江流。凭栏日暮怀【一作“思”】乡国，崔颢诗中旧日愁。  

春日二首黄子迈大卿  

野人何得以诗鸣，落魄骑驴走帝京。白发半头惊岁月，虚名一日动公卿。颇思湖上春风约，不奈楼头夜雨声。柳外断云筛日影，试听幽鸟话新晴。  

帝里风光二月新，西湖几队【一作“对”】踏青人。杏花时节偏饶雨，杨柳门墙易得春。或是或非尘里事，无穷无达醉中身。五陵年少夸豪举，寂寞诗家戴叔伦。  

寄湖州杨伯子监丞  

宛如公干卧漳滨，枕上穷吟过一春。遣病每怀诗眷属，访医因问药君臣。钻龟小卜占灾数，览镜羸形类别人。寄语霅川贤太守，新诗莫厌话愁频。  

梅  

孤标粲粲压群葩，独占春风管岁华。几树参差江上路，数枝装点野人家。冰池照影何须月，雪岸闻香不见花。绝似林间隐君子，自从幽处作生涯。  

清凉寺有怀真翰林运使之来  

不特来观德庆碑，江山胜概六朝遗。兴亡了不关吾事，登览胡为作许悲。梅为有香奇似雪，洒能无闷妙于诗。萧萧绿竹无人爱，留取云稍待凤仪。  

觉慈寺  

踏破白云登上方，自嫌尘土涴禅床。千山月色令人醉，半夜梅花入梦香。深谷不妨春到早，老僧殊为客来忙。山童懒惯劳呼唤，自拗枯松煮术汤。  

寄复斋陈寺丞二首  

岂说【一作“直道”】从来用处难，出乘五马看庐山。凤凰览德下千仞，虎豹憎人上九关持论太高天动色，忧时未老鬓先斑。平生风节谁其似，汲黯朱云伯仲间。  

长忆西湾系小舟，野人曾伴使君游。夜浮星子邀明月，雨对庐君说好秋。坐拥红妆磨宝砚，醉歌赤壁写银钩。当时一段风流事，翻作相思一段愁。【饮中歌仆《赤壁词》，为作大字书之。今刻石于庐山罗汉寺。】  

黄州偶成  

雁叫淮南欲雪天，倚楼无味抱愁眠。算从沧海白云际，行到黄州赤壁边。万事忌于怀壮志，一生穷为耸吟肩。鬓间白者休教镊，要使天知老可怜。  

无为山中郑老家  

高谈可听用心幽，灼见此翁非俗流。鞍马破家还避世，田园得地肯封侯。开窗修竹无由俗，绕屋青山总是秋。门外短篱看亦好，黄金菊间碧牵牛。  

南康县用东坡留题韵  

镜中双鬓已非鸦，身在江湖心在家。道路飘零如柳絮，山川迤逦近梅花。客行有债频沽酒，老怕无眠戒饮茶。昨夜梦归沧海上，钓竿横插雁边沙。  

李季允侍郎舟中  

忆昨枫桥既语离，何期千里又相随。太湖不见鸱夷子，秋浦同寻杜牧之。灯火船窗深夜话，江山客路早冬诗。人间草木空无数，除却梅花莫我知。  

湖南见真帅  

致身虽自文章选，经世尤高政事科。以若所为即伊吕，使其不遇亦丘轲。长沙地窄儒衣阔，明月池乾春水多。天以一贤私一路，其如四海九州何。  

庐山十首取其四  

山灵未许到天池，又作西林一宿期。寺是晋时陶侃宅，记传隋代率更碑。山椒云气易为雨，客子情怀多费诗。暂借蒲团学禅寂，茶烟飞绕鬓边丝。  

道人问我看庐山，地上争如阁上看。呈露千峰秋落木，雕锼万象客凭栏。静中见得天机妙，闲里回观世路难。管领风光有微憾，桂花香里酒瓶乾。【自注：太平宫朱陵阁观山】  

拥鼻行吟上下廊，今宵又宿赞公房。松摇半夜风声壮，桂染中秋月色香。白石清泉闻笑语，名山大泽出文章。老夫甘作无名者，不逐纷纷举子忙。  

乘鸾不见李腾空，试与寻真访故宫。黄叶堆边觅行路，紫烟深处望仙踪。眼高天近千山上，身共云栖一壑中。九叠屏风三叠水，更无诗句可形容。  

豫章东湖感旧  

忆见堤边种柳初，重来高树满东湖。交游太半入鬼录，歌醉一时逢酒徒。夜雨总成流水去，春风能免落花无。经行孺子亭边路，犹有沙鸥识老夫。  

僮约  

汝在何乡何姓名，路途凡百爱惺惺。衣裳脱着勤收管，饮食烹炰贵洁馨。每遇歇时寻竹所，须教宿处近旗亭。吾家僮约无多事，办取小心供使令。【“在”一作“住”】  

同郑子野访王隐居  

联骑来寻失马翁，相期投宿此山中。一庭花影三更月，万壑松声半夜风。共把酒杯眠不得，剧谈世事恨无穷。明朝莫使儿童见，【原校：一作“觉”】倘有江船吾欲东。  

夜宿田家  

簦笠相随走路歧，一春不换旧征衣。雨行山崦黄泥坂，夜扣田家白板扉。身在乱蛙声里睡，心从化蝶梦中归。乡书十寄九不达，天北天南雁自飞。  

豫章巨浸呈陈幼度提干  

乞得新晴赋晚霞，出门无路欲乘槎。忧风忧雨动经月，足食足衣能几家。一饭共君烹瓠叶，三杯无处看荷花。自成鼓吹喧朝夕，输与东湖两部蛙。  

访赵东野名时习，休官隐居  

朅来问讯病维摩，花满溪堂竹满坡。发秃齿危俱老矣，人高诗苦奈穷何。四山便是清凉国，一室可为安乐窝。犹有忧时两行泪，临风挥洒湿藤萝。  

送滕审言归长沙别无聊  

折柳亭前送故人，平沙留得马蹄痕。云生渡北【原校：一作“口”】迷行路，烟起江南认别村。恨不与君同上道，归来无伴自开樽。西楼独倚黄昏月，欲倩飞鸿寄断魂。  

杜子野主簿约客赋一诗为赠与仆一联云生就来桥罗汉面吟成雪屋阆仙诗  

杜陵之后有孙子，自守诗家法度严。秀骨可仙官况薄，高情追古俗人嫌。起看星斗夜推枕，为爱江山寒卷帘。饱吃梅花吟更好，锦囊虽富不伤廉。  

题处士黄公山居  

行尽松坡与竹坡，沿溪窈窕上岩阿。山深每恨客来少，寺近莫教僧到多。但觉洞中人不老，不知云外事如何。边头又报真消息，靼使来朝乞讲和。  

题何季涌江亭  

胜概何妨近市廛，红尘疏处著三椽。数重青嶂横天末，一道澄江在眼前。海浪浴红朝出日，树林堆碧晚生烟。请君分付堤边石，莫使渔翁来系船。  

别钟子洪  

识得潮阳锺子洪，今人可想古人风。文章有气吞馀子，天地无情负此翁。问舍求田非细事，参禅学佛见新功。欲知别后真消息，莫惜频书寄海鸿。  

再赋惜别呈李实夫运使  

一生飘泊老江湖，今日别公归故庐。此去怕无相见日，因风或有寄来书。云烟过眼时时变，草树惊秋夜夜疏。人物似公能几辈，不知天下竟何如。  

萧学易何季皋和作别诗佳甚再用前韵  

少年行脚白头归，不负平生汗漫期。望断海山云漠漠，愁生江路草离离。一篇王粲《登楼赋》，几首巴陵送别诗。独倚篷窗无意绪，瓦盆倾酒忆金卮。  

南安王使君领客湛泉流觞曲水  

横浦堂前举一卮，古榕阴下坐多时。连朝好雨千山润，昨夜新【原校：一作“清”】秋一叶知。梅岭乡来逢行【原校：一作“驿”】者，兰亭今日又羲之。家声不坠【原校：一作传家尚有】。风流在，如见初寮说好诗。  

去年访曾幼卿通判携歌舞者同游凤山仆有歌舞不容人不醉樽前方见董娇娆之句今岁到凤山又辟西隅筑堤种柳新作数亭且欲建藏书阁后堂佳丽皆屏去之矣仆嘉其志又有数语并录之  

一丘一壑自逍遥，莫怪山人索价高。是处园林可行乐，同来宾客不须招。临风桃李花狼藉，照水楼台影动摇。歌舞不容人不醉，樽前方见董娇娆。  

别驾尝怀物外心，黄金屡费买山林。后堂不肯着歌舞，高阁唯思贮古今。几处亭台新结束，一春风雨阻登临。野夫昨日闲乘兴，着屐寻诗到柳阴。  

见淮东制帅赵南仲侍郎相待厚甚特送买山钱又欲刊石屏诗置于扬州郡斋话别叙谢  

如公当向古人求，识面何须万户侯。浪说钓鳌游瀚海，真成骑鹤上扬州。受恩多处难为别，宿酒醒时始觉愁。回首平山堂下路，不堪风雨送归舟。【“多”一作“深”】  

镇江别总领吴道夫侍郎愚子琦来迎侍朝夕催归甚切  

落魄江湖四十年，白头方办买山钱。老妻悬望占乌鹊，愚于催归若杜鹃。济世功名付豪杰，野人事业在林泉。难禁别后相思意，或有封书寄雁边。  

董侍郎山园燕楼宗丞  

旌旗千骑拥春华，倾动临川十万家。皂盖出郊因问柳，紫荷领客共看花。樽前人唱莺随唱，堂下吏衙蜂亦衙。寄语风流贤太守，好留醉墨伴烟霞。  

思归  

吟诗不换校书郎，但欲封侯管醉乡。疏懒无成嵇叔夜，清狂似达贺知章。安贫不怕黄金尽，既老从教白发长。百计不如归去好，子孙相对说农桑。  

老矣归欤东海村，长裾不复上王门。肉糜岂胜鱼羹饭，纨袴何如犊鼻裈。是处江山如送客，故园桐竹已生孙。分无功业书青史，或有诗名身后存。  

赵用甫提举梦中得片云不隔梅花月之句时被命入朝雪中送别用其一句补以成章  

一时议论动诸公，有诏西来玉节东。又见清朝更大化，好趋丹陛奏孤忠。片云不隔梅花月，一雪翻成柳絮风。把酒莫辞今夕醉，明朝车马去匆匆。  

长沙呈赵东岩运使并简幕中杨唯叔通判诸丈  

日暮远途行未休，白头又作长沙游。湘江一点不容俗，岳麓四时皆是秋。香草汀洲付骚客，红莲幕府聚名流。吟边万象写不得，上有风流赵倚楼。  

山中见梅寄曾无疑自号云巢，名三异，临江军人  

香动寒山寂寞滨，直从空谷见佳人。树头树底参差雪，枝北枝南次第春。有此瑰琦在岩壑，其他草树亦精神。移根上苑谁云晚，桃李依然在后陈。  

馀惠叔访旧  

扁舟访旧入横塘，新柳今如旧柳长。室迩人遥春寂寂，风流云散事茫茫。纵题红叶随流水，谁弄青梅出短墙。政是沈郎愁绝处，杜鹃不断叫斜阳。  

滕审言相遇话旧  

忆昨同君访月林，几年相别到于今。江山花草生诗梦，风雨忧愁长道心。久矣无波观古井，悠然得趣听鸣琴。一生奔走成何事，尘满征衫雪满簪。  

汪给事守鄂渚元宵代江夏宰吴熙仲献灯  

鄂州新得主人翁，今岁元宵便不同。灯火夜深回昼日，管弦声动起春风。辽天月借三秋白，陆地莲开十丈红。妙手信能移造化，速宜归去补苍穹。  

一晴收尽四山云，天与黄堂作好春。西楚东吴献风月，南楼北榭拥星辰。扶持入郭观灯叟，歌舞拦街醉酒人。此是太平真气象，今年第一个良辰。  

袁州化成岩李卫公谪居之地  

一岩端坐挹千峰，三两亭台胜概中。江水骤生连夜雨，松声吹下半天风。因思世故吾头白，独步林皋夕照红。欲吐草茅忧国志，谁能唤起赞皇公。  

京口别石龟翁际可  

把剑樽前砍地歌，有何留恋此蹉跎。心期难与俗子道，世事不如人意多。莲叶已空犹有藕，菊花虽老不成莎。扁舟四海五湖上，何处不堪披钓蓑。  

读放翁先生剑南诗草  

茶山衣钵放翁诗，南渡百年无此奇。入妙文章本平淡，等闲言语变瑰琦。三春花柳天裁剪，历代兴衰世转移。李杜陈黄题不尽，先生模写一无遗。  

诸葛仁叟县丞极贫能保风节有权贵招之不屑其行  

时人谁识老聋丞，满口常谈杜少陵。俗辈众多吾辈少，素交零落利交兴。权门炙手炎如火，诗社投身冷似冰。堪笑皇天无老眼，相知赖有竹林僧。  

万安江上  

不能成佛不能【一作“成”】仙，虚度人间六十年。镜里姿容虽老矣，酒边意气尚飘然。安排玉白花红句，趁办橙黄橘绿天。无柰秋风动归兴，明朝问讯下江船。  

饮中  

布衣不换锦宫袍，刺骨清寒气自豪。腹有别肠能贮酒，天生左手惯持螯。蝇随骥尾宜千里，鹤在鸡群亦九皋。贤似屈平因独醒，不禁僬倅赋《离骚》。  

陪徐渊子使君登白雪楼约各赋一诗必以宋玉石对莫愁村  

楼名白雪因词胜，千古江山春雨馀。宋玉遗踪两苍石，莫愁居处一荒墟。风横烟艇客呼渡，水落沙洲人网鱼。借问风流贤太守，孟亭添得野夫无。【唐时崔郢州馆孟浩然于楼上，遂有浩然亭。后人尊浩然，改为孟亭。徐使君诗，并录于此：“水落方成放牧坡，水生还作浴鸥波。春风自共桃花笑，秀色偏于麦垄多。村号莫愁劳想像，石名宋玉谩摩挲。试将有袴无襦曲，翻作阳春白雪歌。”】  

静斋张敏则舍人赠诗因用其韵为酬  

胸次诗书一派清，学如耕稼到秋成。十年闭户存吾道，万事无心逐世情。叶落花开关气数，山长水远是功名。摩挲老眼看新贵，九鼎鸿毛孰重轻。  

客游  

不能郁郁窟中藏，大笑出门游四方。与世周旋持酒盏，观人胜败坐棋傍。倒餐甘蔗入佳境，昼着锦衣归故乡。此志十年犹未遂，倚楼心事楚天长。  

部下书怀  

京华作梦十年馀，不道南山有弊庐。白发生来美人笑，黄金散尽故交疏。明知弄巧翻成拙，除却谋归总是虚。出处古人都说尽，功名未必胜鲈鱼。  

新安寒食  

不拟今年到歙州，要知行止岂人谋。一百五日客怀恶，三十六峰春雨愁。老矣此身犹道路，凄其归梦绕松楸。花瓢仙子无由见，千里江山负远游。  

乌聊山登览  

抖擞嚣尘上翠微，旁溪寺上坐题诗。忽闻啼鸟不知处，细看好山无厌时。风扫云烟开远景，人携香火谒丛祠。客来千里登临意，说与时人未必知。  

癖习  

平生癖习未全除，虚事经心实事疏。为惜落花慵扫地，每看修竹欲移居。逢人共作亡何饮，拨冗时观未见书。争奈一贫随我在，思量不若把犁锄。  

田园吟俗谚“桐树发花，茶户大家”。又云“树无梅，手无杯”  

自古田园活计长，醉敲牛角取宫商。催耕啼后新秧绿，锻磨鸣时大麦黄。桐树着花茶户富，梅林无实秫田荒。狂夫本是农家子，抛却一犁游四方。  

赵升卿有官不肯为里居有贤声访之于深巷中  

深居陋巷不妨幽，翠竹当门水满沟。每遇事来先觉懒，欲为官去又还休。田园自乐陶元亮，乡里多称马少游。除却读书无所好，有时闲作北岩游。【即化成岩也。】  

括苍石门瀑布  

少泊石门观瀑布，明知是水却疑非。乱抛雪玉从天下，散作云烟到地飞。夜听萧萧洗尘梦，风吹细细湿人衣。谢公蜡屐经行处，闻有留题在翠微。  

杜门自遣  

世事茫茫心事灰，众人争处我惊回。闭门不管花开落，避俗唯通燕往来。富贵在天求不得，光阴转地老相催。平生任达陶元亮，千载神交共一杯。  

登快阁黄明府强使和山谷先生留题之韵  

未登快阁心先快，红日半檐秋雨晴。宇宙无边万山立，【一作“今古如斯一水在”。】云烟不动八窗明。飞来一鹤天相近，【一作“旁罗万象山如立”】过尽千帆江自横。借问金华老仙伯，几人无忝入诗盟。  

滕王阁次韵刘允叔  

消遣客怀寻胜事，酒杯诗卷得同携。当年杰阁栖龙子，今日空梁落燕泥。斜照浴红秋水上，好山横碧画栏西。几人登览皆磨灭，唯有前峰压不低。  

竹洲诸侄孙小集永嘉蒋子高有诗次韵  

美景能兼乐事难，愁来唯仗酒遮拦。昂藏病骨兼诗瘦，料峭春风带腊寒。乔木尚疑前辈在，好花应笑老人看，忍抛明月先归去，输与诸郎彻夜欢。  

游云溪与郡宴用太守韵即事二首  

溪堂久矣无人到，千骑传呼五马来。流水奔腾砥柱立，好山呈露晚云开。指挥壮士驰骁骑，管领衰翁吊古梅。笑问风流叔羊子，几人登览不尘埃？  

官府太平无一事，凝香座上着衰翁。飘摇短棹游方沼，缥缈高楼倚《半空》。把酒夜深霜落后，吹箫人在月明中。使君笑指梅花说，【原校：一作立梅花下】去岁今年事不同。【自注：去岁腊月十一夜寇至。】  

怀雪蓬姚希声使君唐姚梁公作《冰壶赋》，雪蓬有碑  

寒入疏蓬夜雪深，是非难辩口如喑。一官不幸有奇祸，万事但求无愧心。想像骑牛开画卷，叮咛回雁寄来音。传家一首《冰壶赋》，未信横舟竟陆沉。  

有感中来不自禁，短长亭下短长吟。梅花差可强人意，竹叶安能醉我心。世事无凭多改变，仕途相识半升沉。摩挲老眼从头看，只有青山无古今。  

都中怀竹隐徐渊子直院  

手携漫刺访朝官，争似沧洲把钓竿。万事看从今日别，九原叫起古人难。菊花到死犹堪惜，秋叶虽红不耐观。多谢天公怜客意，霜风未忍放深寒。  

送刘镇叔安入京谪居三山二十余年，真西山奏令自便，赵用父使君为唱饯其行，坐客二十八人分韵赋诗，得君字  

二十馀年谪宦身，此行便可上青云。西山一手为推毂，南浦几人争送君。横水流传无垢集，海神惊见老坡文。回头莫有关情处，别酒须教满十分。  

次韵杜运使见赠  

飘零敢说是诗人，故旧多居要路津。穷贱交游谁复记，江湖踪迹早成陈。无心涉世当归隐，有口逢人肯说贫。家在翠屏山下住，茅庐虽小可容身。  

思归  

地上皇皇虮虱臣，着衣吃饭亦君恩。不能待诏金銮殿，尝欲献诗光范门。身在草茅忧社稷，恨无毫发补乾坤。才疏命薄成何事，白首归耕东海村。  

躬耕海上奈无田，乍可经营买钓船。未有人供令狐米，欲从鬼借尉迟钱。回头归路三千里，藉手还乡五百篇。幸遇太平时节好，白云深处了残年。  

赵克勤曾橐卿景寿同登黄南恩南楼  

欲从高处赏新秋，上尽层波更上楼。天地无穷吾辈老，江山有恨古人休。宁随狡兔营三窟，且跨飞鸿阅九州。忆着当年杜陵老，一生飘泊也风流。  

鄂州南楼不可到，到此南楼眼亦青。乾坤日月与高致，城郭江山无遁形。把酒纵谈心耿耿，倚栏遐眺鬓星星。世间万事关愁思，莫使秋风吹酒醒。  

山行遇秀痴翁  

新冬行乐赏新晴，几个江湖旧友朋。霜蟹得橙同臭味，【一作“是”】水可临山可登，竹所有松相映带梅花与菊作交承。樽前尽是论文客，林下那逢【一作“闻”】好事僧。机解到时言语别，李翱诗句入传灯。  

石亭野老家  

野老将余到石亭，先呼小豹出相迎。依凭林谷住家稳，奔走儿童见客惊。牛豕与人争径路，桑麻绕屋蔽柴荆。溪边不合栽桃李，犹恐春风惹世情。  

读王幼学上殿劄子  

才到朝廷被论归，孤忠幸有九重知。神医能识未苏病，国手难翻已败棋。四海争传《治安策》，诸公如在太平时。老夫怀抱缘何事，未到秋来早自悲。  

谢史石窗送酒并茶  

遣来二物应时须，客子行厨用有馀。午困政须茶料理，春愁全仗酒消除。不胜欢喜拜嘉惠，无限殷勤作谢书。君既有来何以报，一床蕲簟两淮鱼。  

衡阳度岁  

为怀贾谊到长沙，又过衡云湘水涯。诗酒放怀真是癖，江湖久客若无家。茫茫万事生春梦，草草三杯度岁华。把定东风笑相问，忍将桃李换梅花。  

遇张韩伯说边事  

每上高楼欲断魂，沿江市井几家存。飞鸿历历传边信，芳草青青补烧痕。北望苦无多世界，南来别是一乾坤。相逢莫说伤心事，且把霜螯荐酒樽。  

久客还乡  

短檐纱帽旧麻衣，铁杖扶衰步履迟。老去分为无用物，客游谁道有归时。丰年村落家家酒，秋日楼台处处诗。生长此方真乐土，江淮百姓政流离。  

闻时事  

昨报西师奏凯还，近闻北顾一时宽。淮西勋业归裴度，江右声名属谢安。夜雨忽晴看月好，春风渐老惜花残。事关气数君知否，麦到秋时天又寒。  

寄赵德行尝有浼诸公进诗之说  

平生幸甚识诸公，未免归为田舍翁。诗稿敢求经御览，客身自笑坐天穷。肯将钓手遮西日，独耸吟肩诉北风。枉使西山有遗恨，不能置我玉堂中。  

到鄂渚  

连宵歌舞醉东楼，不信樽前有别愁。半夜月明何处笛，长江风送故人舟。十年浪迹游淮甸，一枕高眠到鄂州。明日拟苏堤上看，当春杨柳政风流。  

舣棹江上  

舣棹江滨访旧游，十年重到戏渔洲。不知芳树在何许，但见落花从此流。我醉欲眠因假榻，客行未定且登楼。有钱剩买张家酒，准备明朝话别愁。  

万安县芙蓉峰  

凌空杰阁为谁开，隔岸芙蓉不用栽。今古相传彩云现，江山曾识大苏来。酒边歌舞共一笑，客里登临能几回。翠浪玉虹从此去，明朝人在郁孤台。  

汪见可约游青原  

来访青原古钓矶，溪流衮衮濯龙奇。一茶可款从僧话，数局争先对客棋。云雨那能败吾事，山林政喜得君诗。石头路滑篮舆小，换得扁舟在水湄。  

除夜  

扫除茅舍涤尘嚣，一炷清香拜九霄。万物迎春送残腊，一年结局在今宵。生盆火烈轰鸣竹，守岁筵开听颂椒。野客预知农事好，三冬瑞雪未全消。  

春日风雨中  

潇潇风雨闭柴门，年纪衰颓病着身。大似梁鸿居海曲，略如公干卧漳滨。三春晴暖无多日，一世安闲有几人。闻道明朝新酝熟，不妨祭灶请比邻。  

灵洲梅花  

穿林傍水几平章，合有春风到草堂。自入冬来多是暖，无寻花处却闻香。枝南枝北一轮月，山后山前两履霜。直看过年开未了，醉吟且放老夫狂。  

寄广西漕陈鲁叟诰院  

回首元龙百尺楼，一时诗酒寄同游。好山历历在人眼，流水滔滔任客舟。归雁欲从何处去，落花恨不为春留。锦囊佳句无人问，自别君来白尽头。  

湖广李漕革夫大卿饮客西湘一作“湖”  

管领风光此会稀，坐中宾客总能诗。神仙有洞寻难见，山水当轩看转奇。春不再生陶侃柏，人来多打李邕碑。因思屈贾伤今古，国有忠臣无用时。  

曾云巢同相勉李玉涧不赴召  

诏书催赴紫宸班，九奏君王乞挂冠。日暮倒行非我事，【一作“意”】急流勇退有何难。地灵不隐金砂胜，秋水长流玉涧寒。好把山林寄图画，试教天下上故人看。  

江山一作“江上”  

借得茅楼一倚栏，见成诗句满江天。归鸦啼处客投宿，野鸭飞边人上船。老眼尚嫌随物转，闲心可惜被贫牵。平生错做功名梦，金印何如二顷贤。【一作“须二顷田”】  

京口遇薛野鹤  

天下江山第一州，可能无地着诗流。黄金不爱买官职，白发犹堪上酒楼。懊恨牡丹遭雨厄，叮咛芍药为春留。狂吟有禁风骚歇，语燕啼莺代唱酬。  

题邵武熙春台呈王子文使君  

步到风烟上上头，恍如造物与同游。千山表里重围过，一水中间自在流。近郭楼台隔云见，邻峰钟磬出林幽。风流太守诗无敌，有暇登临共唱酬。  

秋日病馀  

桂子吹香风露深，老夫吟了听蝉吟。秋来剩有行山兴，病后全无涉世心。诗苦积成双白发，酒豪轻用万黄金。平生意气今如许，独抱传家一破琴。  

海上鱼西寺  

北风三日弭行舟，登陆因为岛寺游。自笑奔驰如野马，本无拘束似沙鸥。人谁与语自缄口，山有可观频举头。小雨疏烟晚来景，老僧相对倚钟楼。  

甘穷  

自甘寂寞坐诗穷，何取多牛积谷翁。痛饮不孤连夜月，浮生禁得几秋风。芙蓉媚日红相对，螃蟹着霜黄在中。白尽须毛无可老，此身未死抑愁侬。  

黄州竹楼呈谢国正  

每日黄堂事了时，一心惟恐上楼迟。发挥天地读《周易》，管领江山歌杜诗。切戒吏来呈簿历，常邀客至共琴棋。风流太守谁其似，半似元之半牧之。  

清明前梦得花字  

白头那办老生涯，幸有痴儿可主家。百岁光阴一场梦，三春消息几番花。扫松预造清明酒，入峡先租谷雨茶。随分支吾度时节，那求不死炼丹砂。  

访慧林寺僧因有诗  

故人有约访乡僧，少坐西林待晚晴。双燕护雏更出入，群鸦攫肉斗飞鸣。长溪积水流无尽，古木号风诉不平。一段见成公案在，请君判断要分明。  

喜梅雨既晴  

屋角鸣禽弄好音，楼头夏木绿阴阴。镊空白发愁根在，熟尽黄梅雨意深。苔榻有泥妨客坐，稻田足水慰农心。老夫已作丰年想，鼓腹思为击壤吟。  

李司直会客吴运干有诗次韵  

使君高会集群仙，也使狂夫坐细毡。白璧一双酬议论，青春十载棹觥船。客愁遇酒退三舍，梅信与春开一先。已办扁舟明日去，几时重得到花前。  

一相识无辜获罪  

一宿津亭睡不成，愁来物物是离情。月轮高挂山河影，江浪巧为风雨声。志士失途为鬼笑，佳人泣血送君行。塞翁得马非为福，公论如天久自明。  

送黄教授日岩之官章贡  

久矣闻名不相识，江湖还有见君时。出人意表发高论，入我眼中多好诗。欲对春风开笑口，不堪世事上愁眉。凭谁寄语【一作“与”】谢安石，莫为苍生起太迟。【吟召崔丞相不出。】  

家居复有江湖之兴  

寒儒家舍只寻常，破纸窗边折竹床。接物罕逢人可【一作“好”】语，寻春多被雨相妨。庭垂竹叶因思酒，室有兰花不炷香。到底闭门非我事，白鸥心性五湖傍。  

题亡室真像  

求名求利两茫茫，千里归来赋悼亡。梦井诗成增怅恨，鼓盆歌罢转凄凉。情锺我辈那容忍，乳臭诸儿最可伤。拂拭丹青呼不醒，世间谁有返魂香。  

杜仲高相遇约李尉  

胸中无地着尘埃，有手唯堪把酒杯。苦恨好山移不得，生憎俗客去还来。秋风吹老东篱园菊，春信搀开北岭梅。管领风光须我辈，急吹短笛棹船回。  

少算  

吾生落落果何为，世事纷纷无了期。少算人皆嘲我拙，多求我却笑人痴。庭花密密疏疏蕊，溪柳长长短短枝。万事欲齐齐不得，天机政在不齐时。  

处世  

风波境界立身难，处世规模要放宽。万事尽从忙里错，一心须向静中安。路当平处经行稳，人有常情耐久看。直到【一作“道”】始终无悔吝，旁生枝叶便多端。  

送别朱兼佥  

恰喜相逢又语离，愁於江上送君时。清谈未了风吹断，白发可怜天不知。樗木自肥伤竹瘦，海棠偷放笑梅迟。黄堂若问痴顽老，新有登楼十二诗。  

呈姚显叔南屿书院  

朝夕置身书卷间，纷华满眼几曾看。山林不受尘埃涴，屋宇无多气象宽。立脚怕随流俗转，留心学到古人难。漫山桃李争春色，输与寒梅一点酸。  

阅四家诗卷翁际可、薛沂叔、孙季蕃、高九万  

阅尽四家诗卷子，自然优劣在其中。石龟野鹤心相合，菊磵花翁道不同。鸣凤翱翔上霄汉，乱蝉萧瑟度秋风。一篇论尽诸家体，忆着当年巩睡翁。  

谢吴秘丞作石屏集后序  

说破当年旧石屏，自惭无德又无能。乡来江海疏狂客，今作山林老病僧。高卧一楼成宇宙，冷看独影当宾朋。恶诗有误公题品，不是夔州杜少陵。  

有感  

老子生来世法疏，白头思欲把犁锄。摩挲此腹空无物，侥幸虚名愧有馀。憔悴不堪渔父笑，寒温无益贵人书。诗家幸有严华谷，襟谊犹能眷眷予。  

湘中  

一棹无情度碧湘，行行不脱水云乡。旗亭少饮村醪薄，田舍新炊晚稻香。箫鼓远来朝岳去，包笼争出趁虚忙。涂人有愧黄居士，十载看经不下堂。  

朱行父留度岁  

衡山之下湘江上，风月留连去较迟。四海弟兄多不遇，一门父于两相知。梅边竹外三杯酒，岁尾年头几局棋。羁旅宦游俱是客，细论心事共题诗。  

蕲州上官节推同到浮光  

马蹄相逐到浮光，客里相宽对举觞。夜暖试铺新枕簟，晓寒仍索旧衣裳。樱桃着雨便成腐，柳絮随风如许狂。连岁经行淮上路，忧时赢得鬓毛苍。  

赣州呈雪蓬姚使君  

白旗走报山前事，昨日官军破绿林。千里人烟皆按堵，一春农事最关心。不知郊外雨多少，试探田间水浅深。翠玉楼中无限好，可无闲暇一登临。  

汪见可教授约诸丈凤山酌别  

凤凰洲上凤凰山，草草登临见一斑。不立樊墙天广大，剩栽花竹地宽闲。白云四面峰千叠，绿柳前头水一湾。行色催人诗未就，寄情庭院落花间。  

何处景碑跋其后唐人诗云：“欲向愁烟问故宫，又恐愁烟推白鸟。”  

都来五十有六字，写出山林无限奇。当日所题何处景，只今但见后湖诗。一言一语堪传世，某水某丘仍属谁。试问愁烟推白鸟，无情白鸟又何知。  

石屏久游湖海祖妣遂题二句於壁云机番白苎和愁织门掩黄花带恨吟后石屏归祖妣已亡矣续成一律  

伊昔天边望藁砧，天边鱼雁几浮沉。机番白苎和愁织，门掩黄花带恨吟。自古诗人皆浪迹，谁知贤妇有关心。归来却抱双雏哭，碑刻虽深恨更深。  

汀州道上  

宇内何牢落，客行双鬓华，千山万山底，老眼付梅花。  

寄兴代作  

长愿如人意，一生无别离。妾当年少日，花似半开时。  

黄金无足色，白璧有微瑕。求人不求备，妾愿老君家。  

江村晚眺二首  

数点归鸦过别村，隔滩渔笛远相闻。菰蒲断岸潮痕湿，日落空江生白云。  

江头落日照平沙，潮退渔舠阁岸斜。白鸟一双临水立，见人惊起入芦花。  

江阴浮远堂  

横冈下瞰大江流，浮远堂前万里愁。最苦无山遮望眼，淮南极目尽神州。  

淮村兵后  

小桃无主自开花，烟草茫茫带晓鸦。几处败垣围故井，乡来一一是人家。  

盱眙北望  

北望茫茫渺渺间，鸟飞不尽又飞还。难禁满目中原泪，莫上都梁第一山。  

访友人家即事  

烂茅遮屋竹为床，口诵时文鬓已霜。妻病无钱供药物，自寻野草试单方。  

晚春  

池塘渴雨蛙声少，庭院无人燕语长。午枕不成春草梦，落花风静煮茶香。  

扬州端午呈赵帅  

榴花角黍斗时新，今日谁家不酒樽。堪笑江湖阻风客，却随蒿艾上朱门。  

次韵郭子秀晓行  

脱叶园林带晓鸦，马蹄步步踏霜华。山边水际频凝顾，怕有寒梅昨夜花。  

山村  

山崦谁家绿树中，短墙半露石榴红。萧然门巷无人到，三两孙随白发翁。  

万竹稍头云气生，西风吹雨又吹晴。题诗未了下山去，一路吟声杂水声。  

题吴熙仲云萍录  

家在蓬莱海上居，出身履历一时无。姓名羞上《云萍录》，本是烟波一钓徒。  

湘中遇翁灵舒  

天台山与雁山邻，只隔中间一片云。一片云边不相识，三千里外却逢君。  

客中秋晚  

榴花才放客辞家，客里因循见菊花。独坐西楼对风雨，天寒犹自着轻纱。  

都中冬日  

脱却鹴裘付酒家，忍寒图得醉京华。一冬天气如春暖，昨日街头卖杏花。【原校：一作贫】  

钓台  

万事无心一钓竿，三公不换此江山。平山误识刘文叔，惹起虚名满世间。  

端午丰宅之提举送酒  

海榴花上雨萧萧，自切菖蒲泛浊醪。今日独醒无用处，为公痛饮读离骚。  

山中见梅  

踏破溪边一径苔，好山好竹少人来。有梅花处惜无酒，三嗅清香当一杯。  

书事  

打鼓行船未有期，恰如江上阻风时。诗中一段闲公事，幸不妨人吃荔枝。  

寄后村刘潜夫  

朝廷不召李功甫，翰苑不着刘潜夫。天下文章无用处，奎星夜夜照江湖。  

拥节持麾泽在民，仰看台阁笑无人。刘蕡一策传千古，何假君王赐出身。  

客游仙里见君时，拥絮庵中共说诗。别后故人知我否？年几八十病支离。  

中秋李漕冰壶燕集  

把酒冰壶接胜游，今年喜不负中秋。故人心似中秋月，肯为狂夫照白头。  

觅芍药代简岂潜  

照映亭池芍药春，红红白白斗精神。与其雨打风吹去，争似殷勤折赠人。  

赵苇江与东嘉诗社诸君游一日携吟卷见过一语谢其来  

白首无聊老病躯，一心唯觅死头颅。时人误作梅花看，今日枝头雪也无。  

巾子山翠微阁  

双峰直上与天参，僧共白云栖一庵。今古诗人吟不尽，好山无数在江南。  

清明感伤  

客中今日最伤心，忆着家山松树林。白石冈头闻杜宇，对他人墓亦沾巾。  

九日  

醉来风帽半欹斜，几度他乡对菊花。最苦酒徒星散后，见人儿女倍思家。  

雪中观梅郑子寿畏寒不到  

孤负溪桥雪与梅，怕寒不肯出门来。欲邀郑老同清赏，争得梅花六月开。  

郑子寿野趣烧烛醉梅花  

古瓶斜插数枝春，此即君家劝酒人。移取堂前双蜡烛，花边照出玉精神。  

东湖看花呈宋愿父  

团团堤路行无极，一株一步杨柳碧。佳人反覆看荷花，自恨鬓边簪不得。  

赣州上清道院呈赵雪蓬  

短墙不碍远山青，无事烧香读道经。时把一杯非好饮，客怀宜醉不宜醒。  

到南昌呈宋愿父伯仲黄子鲁诸丈  

一秋无便寄平安，新雁声声报早寒。昨夜捡衣开故箧，去年家信把来看。  

扁舟几度到南昌，东望家山道路长。醉里不知身是客，故人多处亦吾乡。  

入闽道中  

山中寂寞去程赊，莫惜频频到酒家。行李萧然还不倍，担头颠倒插梅花。  

李敷文酌别席上口占  

客子明朝早问程，樽前今夜苦为情。使君亦恐伤离别，不使佳人唱《渭城》。【“苦”一作“若”。】  

既别诸故旧独黄希声往曲江禀议未回不及语离  

别尽诸君不见君，客愁多似海南云。一声何处离群雁，那向江村静处闻。  

老年怀抱晚秋天，欲去思君重黯然。闻道归来有消息，江头错认几人船。  

林伯仁话别二绝  

别酒三杯醉不知，梅花岭外故人稀。片心暗逐白云去，日日向君行处飞。  

茉莉花边把酒卮，桄榔树下共谈诗。醉来一枕西窗下，酒醒方知有别离。  

题陈景明梅庐  

手栽梅核待成林，慈母当年属望深。梅未成林人已往，空酸孝子一生心。  

思亲如海渺无涯，睹物惊心感岁华。谁见诗人心苦处，年年挥泪看梅花。  

题蔡仲卿青在堂二首  

潇潇洒洒屋三间，日日开门见好山。但使青青长在眼，一毫尘俗莫相干。  

几人富贵不能闲，夜运牙筹日跨鞍。役役一生忙里过，不知屋上有青山。  

寄玉溪林逢吉  

心腹相知会面稀，一春未有盍簪期。西窗风雨愁眠夜，梦到君家赋小诗。  

陋巷深深屋数椽，以文为业砚为田。一觞一饭常留客，知是君家内子贤。  

题梅岭云封四绝  

东海边来南海边，长亭三百路三千。飘零到此成何事，结得梅花一笑缘。  

淮南得道岭南行，岭上回头作麽生。传得祖师心印了，钵盂何必与人争。  

凿破青山两壁开，石头路上踏成埃。梅花自与白云笑，几见夷齐出岭来。  

南迁过岭面无惭，前有东坡后澹庵。儿辈欲知当日事，青山解语水能谈。  

戏题诗藁  

冷澹篇章遇赏难，杜陵清瘦孟郊寒。黄金作纸珠排字，未必时人不喜看。  

昭武太守王子文日与李贾严羽共观前辈一两家诗及晚唐诗因有论诗十绝子文见之谓无甚高论亦可作诗家小学须知  

文章随世作低昂，变尽《风》《骚》到晚唐。举世吟哦推李杜，时人不识有陈黄。  

古今胸次浩江河，才比诸公十倍过。时把文章供戏谑，不知此体误人多。  

曾向吟边问古人，诗家气象贵雄浑。雕锼太过伤於巧，朴拙惟宜怕近村。  

意匠如神变化生，笔端有力任从横。须教自我胸中出，切忌随人脚后行。  

陶写性情为我事，留连光景等儿嬉。锦囊言语虽奇绝，不是人间有用诗。  

飘零忧国杜陵老，感寓伤时陈子昂。近日不闻秋鹤唳，乱蝉无数噪斜阳。  

欲参诗律似参禅，妙趣不由文字传。个里稍关心有误，发为言句自超然。  

诗本无形在窈冥，网罗天地运吟情。有时忽得惊人句，费尽心机做不成。  

作诗不与作文比，以韵成章怕韵虚。押得韵来如砥柱，动移不得见工夫。  

草就篇章只等闲，作诗容易改诗难。玉经雕琢方成器，句要丰腴字要安。  

### 石屏集补钞  

戴复古  
思家  

湖海三年客，妻孥四壁居。饥寒应不免，疾病又何如。日夜思归切，平生作计疏。愁来仍酒醒，不忍读家书。  

游九锁  

天柱峰头一振衣，云开岩路雨晴时。登临欲访神仙事，纪都无汉晋碑。拍手数声龙井跃，篝灯一览洞天奇。林间安得栖身处，欲炼金丹饵玉芝。  

句  

诗谈天下事，愁到酒樽前。（秋怀）莺啼花雨歇，燕立柳风微。（晚春）诗骨梅花瘦，归心江水流。（城西）。客愁茅店雨，诗思柳桥春。（春日）。黄花一杯酒，白发几重阳。（九日）。  

罗敷词  

妾本秦氏女，今春嫁王郎。夫家重蚕事，出采陌上桑。低枝采易残，高枝手难扳。踏踏竹梯登树杪，心思蚕多苦叶少。举头桑枝挂鬓唇，转身桑枝勾破裙。辛苦事蚕桑，实为良家人。使君何所为，见妾驻车轮。使君口有言，罗敷耳无闻。蚕饥蚕饥，采叶急归。  

刘折父为吴子才索赋云山燕居  

燕居适所息，非怀傲世心。白云自舒卷，青山无古今。中有动静机，杳眇谐素襟。以时为出处，怀人抚瑶琴。平生披短褐，时来或华簪。世论倘不合，矢口不如瘖。避影长松下，洗耳清溪浔。慎勿出云外，黄尘三尺深。  

侄孙亦龙作亭于小山之上余以野亭名之得诗二首  

平地变丘壑，安排若自然。为山移白石，凿沼贮清泉。栗里有松竹，兰亭无管弦。轩裳非我事，在野不妨贤。  

舍外有馀地，登临作此亭。心如乔木古，眼共远山清。社酒谁同醉，村歌自可听。有时来夜坐，收拾读书萤。  

桐庐舟中  

吴山青未了，桐江绿相迎。扁舟问何之，往访严子陵。高风凛千古，卧蹴万乘主。富贵直浮云，羊裘钓烟雨。  

江南新体  

郎船江下泊，妾家楼上住。朝朝暮暮间，上下两相顾。相顾不相亲，风波愁杀人。  

寄山台赵庶可  

顷上山台竭，临行辱赠诗。相思寸心在，莫讶尺书迟。好月登楼夜，清秋落木时。见君花萼集，梦到谢公池。  

峡山二首  

山近江如束，林深路欲迷。平沙印虎迹，绝壁听猿啼。绿水人谁钓，黄茅地可畦。幽居堪避世，何必武陵溪。  

欲访飞来殿，维舟上峡山。有溪流屋下，无路入云间。犀解捐金索，猿能记玉环。无从旌往事，有地足跻攀。  

重阳舟中  

扁舟何寂寞，绝不见人家。无处沽村酒，何从问菊花。溪山澹相对，节序谩云嘉。牢裹乌纱帽，西风日又斜。  

登祝融  

秋风吹拄杖，直到祝融颠。目击三千界，肩摩尺五天。扶桑阳谷畔，青草洞庭边。云气无遮障，分明在眼前。  

燕  

闻说乌衣国，低连海上村。春来避霜雪，秋去长儿孙。华屋语如诉，故巢多不存。双飞恼幽独，红袖有啼痕。  

题上虞县信芳堂  

河阳种桃彭泽柳，岁岁春风夸不朽。何如君种一池莲，开向五月六月天。红妆当暑清无汗，绿叶染风香不断。坐令百里尽清凉，天乃赠君云锦段。此花不可无此堂，主人姓字同芬芳。更看堂后参差竹，醉倚炎空舞寒绿。  

访旧  

欲寻西舍问东邻，两巷都非旧住人。唯有桑边石池在，依然春水碧粼粼。  

## 秋崖小藁钞  

方岳  
感风谢客  

閤閤官蛙鸣，齁齁老牛喘。政坐一朝暄，作此十日沴。天公信难料，气候随手转。吾贫了目前，遽脱春衣典。宁知昨夜雪，缩若蚕作茧。坐令鼻流沫，客邪闭关键。畏风甚防秋，畏酒甚把浅。呼童语之故，有客姑谢遣。使吾早自觉，安得讹谬舛。乃知天下事，以谨失者鲜。  

燕来巢  

吾贫自无家，客户寄村疃。槿篱月三间，荒寒天不管。燕亦何所闻，乃於我乎馆。岂以菊未莎，而有竹可款。不叩富儿门，宁为老夫伴。此意殊可人，然亦似吾懒。所须半丸泥，不费一秉秆。云胡及风薰，相宅无乃缓。勉哉尔翁姥，坐席宁暇暖。主人当贺成，落以晴云碗。  

秋热  

衰老不耐暑，喜甚秋咫尺。秋来几何时，炮暑乃尔剧。老夫大失望，亦自愧两屐。青山吾故人，可想不可觌。农家请言田，使我舌屡唶。六月潴为泥，七月槁为腊。十无一二存，政苦蝗狼藉。吾饥不能腊，子热不能夕。子热犹可凉，吾饥那可常。  

山庄书事  

晨兴抹两屦，为口见驱迫。课童督秋刈，野获夜彭魄。田翁适过予，繿缕黑而瘠。且言土力贫，年登苦艰阨。一饭不自期，未议了租责。昨者耆长来，名复挂欠籍。截绢入官输，官怒边幅窄。抛掷下堂阶，退字印文赤。卖牛重买丝，篝灯不停息。明当扣东邻，假牛下牟麦。久贫少人情，恐复不见借。既去重感伤，行行犹欠息。我归不能眠，草根鸣蟋蟀。  

读白诗效其体三首  

我贫良亦艰，未老生白须。策名奉常第，年已三十馀。半生苦无几，宁不欲疾驱。山麋野而僻，所至皆崎岖。一登督视府，两驾太守车。意见有不合，索去不待炊。所以二十载，同一优侏儒。岂如云水身，自适瓜芋区。夕吾酒一瓢，朝吾饭一盂。贫贱与富贵，本自有差羞殊。寄语刘伯龙，毋烦鬼揶揄。  

人生有穷达，不系才不才。造物所付与，圣贤不能回。君看孔孟氏，遇世何如哉！岂其有不如，王欢与桓魋。以兹自忖度，所遭已逾涯。前瞻固不反，后顾又可咍。同时第进士，或未离蒿莱。归来亦云幸，潇散月下杯。山池芰荷过，野岸芙蓉开。幅巾一筇竹，适可眠秋厓。  

左耳听比邻，哀哀哭其夫。家破肉未寒，欲与死者俱。右耳听嫠妇，呱呱哭其雏。夫亡仅一女，不自禁毒痛。揽衣夜向晨，铙鼓何喧呼。谁何过丧车，送骨荒山隅。中年自多感，人世何所娱。闻见又如此，坐叹岁月徂。明朝计安出，痛饮真良图。  

寄题朱塘晦翁亭  

吾州断云边，山水则大好。不知几何年，有一晦翁老。去为考亭人，草树日枯槁。儿时所钓游，岂不概怀抱。归来乎令威，杖屦费幽讨。寒绿翁家塘，昨梦几倾倒。田田君子花，籍籍书带草。谁其月三间，聊以寄吾浩。翁今为飞仙，落叶纷不扫。滕侯所书绅，岁月略可考。诸郎表章之，三峰倚晴昊。藐予抱遗书，生世恨不早。至今章句间，兀兀首空皓。缅怀草堂云，春风动芹藻。  

蛰室  

室中度以几，其修去寻一。广长半而赢，崇为咫者七。牖一以为明，瑾三以为密。不供并横肱，所贵劣容膝。蠖屈忘春霆，龟穹美朝日。元冥方用事，万木僵欲凓。穷阴易中人，戒子谨无出。於时则然耳，天者傥可必。相尔室外寒，砖炉坐扪虱。  

郑佥判取苏黄门图史园囿文章鼓吹之语为韵见贻辄复赓载  

挂冠与结绶，孰者为良图。忍贫殊亦难，乃有山水娱。一官落世网，耳目皆非吾。以此裁量之，回也终不愚。茅屋八九间，左右瓜芋区。旋篘薄薄酒，美如步兵厨。醉中天地宽，渺视驺侏儒。六合日清旷，吾道宁榛芜。何幸畎亩间，身亲见唐虞。不学张季鹰，秋风但莼鲈。  

肮脏自山林，伊优自朝市。是耶其非欤，一笑付图史。纷华勿与战，深沟闭坚垒。岁月曾几何，折北俱披靡。问君胡能然，待以不争耳。北山有微行，聊足屣吾履。未莎者维菊，未棘者维杞。撷之复湘之，寒绿冰人齿。秋声在树间，饷我一睡美。谁其惊周公，山鸟亦逝矣。  

澡身乎书圃，晞发于礼园。静中观我生，父乾而母坤。宁不自爱重，日夕声利昏。前修亦人耳，而我何沄沄。飘流众浊间，我者能几存。人言千丈清，不如一寸浑。我方洗吾耳，尔舌宁可扪。人情习华竞，何啻於乞墦。此固吾不能，归袖风翻翻。置矣勿复道，荷锄过前村。  

我观众草树，等是气所囿。蓬茅一何荒，桃李一何秀。荣悴固不齐，受命了无缪。所以山中人，翩然拂归袖。丁宁语泉石，此误不可又。开帘受微飔，排闼入孤岫。是身如虚空，一室宽宇宙。夫何不訾省，与世争决骤。天分有固然，吾力岂其究。  

往年郑子真，口语挂吏文。宁知世间事，变化纷如云。有司出纳吝，但守吾见闻。参互漏一钱，怒气欲嚼龈。鞭笞敢谁何，竟取众犬狺。大官饱溪壑，此特其毫分。奋髯一轩渠，要亦何足云。人言老先生，膏以明自焚。归来北窗底，寸田得锄耘。诸公直汲黯，羔雁当成群。乃肯巾柴车，林壑伴野麇。相从亦何乐，赖有中书君。  

我本耕田夫，老矣纡郡章。头童齿欲豁，顾视俱茫茫。胸中了无有，宁敢高颉颃。牧民如牧羊，惟恐隳官常。秋田失一饱，我食不下吭。宁知事大缪，以肉齿步光。每遭官长骂，刚肠怒生芒。归来几何时，有过墙下桑。西风一叶脱，野草忽已黄。君行不可挽，吾意不可忘。  

吾仕竟三黜，吾气竭再鼓。百年会有极，等作一抔土。宁当友鱼虾，勿谓怒豺虎。静中试遐观，一一皆自取。但恨齿发衰，无力供保伍。结茅得幽深，杉竹自成坞。食贫秋田少，酒不供小户。醒眼对佳山，日夕迭宾主。有谈及世故，使我舌屡吐。常恐天地间，愧仰而怍俯。所以猿鹤居，不嫌蓬藋拄。可惜秋风至，送君又南浦。  

它山有高梧，摵摵入凉吹。物情竞趋新，不觉失故翠。吾生夫何如，坐为有身累。青山久蹉跎，白发竟憔悴。平生老瓦盆，笑我识丁字。为言已衰迟，有口不如醉。醉中当自知，生世略如寄。何为争市朝，以死博一愧。一杯为引满，遂及二三四。颓然乎林间，客去吾欲寐。  

田制  

井田变阡陌，万世以罪秦。商君信苛刻，不过民自民。汉名反秦火，当与三代邻。今年田欲方，明年田欲均。宁知古井田，不为赋税湮。百亩官所予，无甚富与贫。所为经界者，要使风俗淳。岂为横江网，竭不遗一鳞。乃知三代时，官与民为春。秦民自生生，官不与笑颦。孰云汉田制，顾不如秦仁。秦姑置勿问，汉已掎摭狺。谁其起邹叟，重与毕战陈。  

别蒙侄  

鸣呼吾与汝，生世何不辰。每思十年事，雪涕时沾巾。方予第奉常，堂有未老亲。当时尔父母，绿鬓犹青春。乃各不待年，拱木号苍旻。祸予不自殒，降丧无太频。骨肉才百指，踵作松下尘。乃今所存者，欲言鼻酸辛。我父惟我耳，尔父惟尔身。绵延仅不绝，一丝引千钧。所以叔侄间，不翅父子真。岂不念尔孤，聚族守一贫。曰惟门户故，恋恋官仓陈。雅欲携尔俱，守舍无可人。向来恶少子，覆辙那可遵。应门故自佳，尔学忧荆榛。索居寡师友，则与不学均。老夫本无侣，嗜书如嗜醇。少时共灯火，往往夜响晨。但患业不精，宁往父母嗔。尔今既婚冠，不与儿童邻。一念及泉壤，於何敢因循。此身所系重，安事予谆谆。俚谚亦有之，一日计在寅。岂伊拾青紫，声利双朱轮。胸中无古今，几何不凡民。嗟予父祖曾，百屈不一伸。寸累望吾辈，诗礼俱彬彬。奈何泉始流，遽以捧土湮。契阔未可期，为吐肝轮囷。幅短气则长，此纸共书绅。  

上鹤山作图书所扁  

我本耕田夫，识字略可数。谁令半窗灯，夺此一犁雨。明经为青紫，无乃以书贾。晚知事大谬，於学竟何补。归来抱遗经，颇欲窥门户。忍饥堪丹铅，环坐书作堵。时或跻唐虞，身亲到邹鲁。吾方忘吾贫，三径蓬藋拄。独惭鹤山翁，健笔照衡宇。赤手盘蛟蛇，今已泉下土。连云甲第多，未必快此睹。乃知痴书人，差胜守钱虏。  

日食守局  

乙巳之秋七月朔，太阳无光天索寞。辟雍诸儒坐读书，谈古谈今自惊愕。玉皇不受紫宸朝，百官拜表群阴消。明朝丞相做礼数，宣押归堂只如故。  

赠背书人王生  

我无王书二千六百纸，空有六经四十三万字。荒山寒日雪夜灯，三十年来无本子。壁鱼不生糊法死，君欲如何染君指。石炉煮饼深注汤，自向胸中相料理。  

东西船  

昨日东船使风下，突过乘兴快于马。今日西船使风上，適从何来急于浪。东船下时西船怨，西船上时东船羡。篙师劳苦自相觉，明日那知风不转。推篷一笑奚尔为，怨迟羡速无休时。沙头漠漠杏花雨，依旧年时樯燕语。  

观渔  

林光漏日烟霏湿，鸬鹚族立春沙碧。湘竿击水雪花飞，鸬鹚没入春溪肥。银刀拨剌争三窟，乌兔追亡健于鹘。搜渊剔薮无噍类，馀勇未厌心突兀。十十五五斜阳边，听呼名字方趋前。吐鱼筠篮不下咽，手捽琐碎劳尔还。呜呼奇哉子渔子，塞上将军那得尔。  

扣角  

东家打麦声彭魄，西家缫丝雪能白。中间草屋眠者谁，不农不桑把书册。书中宇宙三千年，凡几变灭成飞烟。不知读此竟何用，蓬藋拄迳荒春田。东家麦饭香扑扑，西家卖丝籴新谷。先生带经驾黄犊，扣角前坡烟水绿。  

题刊字蔡生  

六经四十三万字，古未版行天所秘。鲁才得见《易》《春秋》，书到汉时犹默记。不知何年有尔曹，误我百世惟寸刀。日传万纸未渠已，宇宙迫窄声嘈嘈。一第竟为吾子慁，办笔如椽补龙衮。生毋谓我不读书，待捡麻沙见成本。  

春盘壬子  

莱服根松缕冰玉，蒌蒿苗肥点寒绿。霜鞭行茁软于酥，雪树生钉肥胜肉。与我同味蔊丝辣，知我长贫韭菹熟。更蒸犭屯压花层层，略糁凫成金粟粟。青红饾饤□梅柳，紫翠招邀醉松竹。擎将碧脆卷月明，嚼出宫商带诗馥。赐幡羞上老人头，家园不负将军腹。人生行乐未渠央，物意趋新自相续。五十三翁日落山，三百六旬车转毂。不妨细雨看梅花，且喜春风到茅屋。  

排门夫  

一家一夫排门起，五家一甲单出里。夫须袯襫潦雾愁，与官输木供边垒。沙场草青胡运衰，军书抵急飞尘埃。官须排杈二十万，岩邑配以三千枚。黠贪分头挼掌唾，田里宁容高枕卧。望青径指三尺坟，踏白邀为万金货。残尔冢尔勿嗟尔，行取金钱宁尔耶？小人所忧在一饭，政坐尔冢残吾家。待吾举火者百指，母已癃病儿垂髽。社朝浸种亦已芽，秧田未翻生荠花。吏呼劝农今几日，典衣已供塘堨册。九年回首奈若何，梦绕江南与江北。  

田园居之右辟小室曰耕雨醉题壁上  

南冈北冈鸣鹁鸠，高田低田俱怒流。一蓑烟雨驾觳觫，老手犹在吾何忧。灯火半生书作祟，几欲送穷穷不去。吁嗟先生谁使汝，苦要革革换双屦。如闻双屦得有辞，向来弃我君何之。百无一成唯忍饥，胡不烂煮秋崖诗。岁晚相期亦不恶，莫更将书累牛角。并烦说似下邳侯，尔辈方当东高阁。  

豆苗  

江南之筍天下奇，春风匆匆催上篱。秦邮之姜肥胜肉，还莫致之长负腹。先生一钵同僧居，别有方法供斋蔬。山房扫地布豆粒，不烦勤荷烟中锄。手分瀑泉洒作雨，覆以老瓦如穹庐。平明发视玉髯磔，一夜怒长堪水菹。自亲火候瀹鱼眼，带生芼入晴云碗。碧丝高压涎滑莼，脆响平欺辛螫蔊。晚菘早韭各一时，非时不到诗人脾。何如此隽咄嗟办，庾郎处贫未为惯。  

黄宰致江西诗双井茶  

黄侯授我以江西诗禅之宗派，瀹我以双井老仙之雪香。砖炉春着兔毫玉，石鼎月翻鱼眼汤。夜窗搜搅十年读，候虫鸣秋声殷墙。乃翁诗家第一祖，不用棒喝行诸方。掀翻杜陵自作古，夜半衣体谁升堂。单传横出二十六，未许歙梅洪雁行。雅闻滕阁藏墨本，欲往从之山阻长。牙笺大册忽在眼，荒苔茅屋森珩璜。东湖柳色入眉宇，君其几代之诸郎。不离文字话祖意，传灯肯与留山房。宁知三生受昏闇，纵有此灯无此光。宜州戍楼山月苦，茫茫参到无何乡。  

非琼花  

旧传琼花无与双，专奇擅美名此邦。江南清梦入诗府，安得一念令心降。去年骑鹤扬州住，斗酒屡眠云雾窗。月寒雪冷花未吐，正尔俗叶凡株椿。心期妙处在真实，不假羽节青霓幢。今春访花吾第一，自折繁枝盛翠缸。横看倒睨掉头语，前语后赋何其哤。真珠碎簇玉蝴蝶，直与八仙同一腔。闻名见面足笑莞，强为花辨几愚蠢。有如巨贤杂群小，望而可识为奇厖。陈余张耳信相似，一等入耳无纯尨。忠耶佞耶岂难别，祝鮀不类关龙逢。试持此论讯后土，谓予不信如长江。  

再用韵酬朱行甫  

梦中翠凤飞来双，驾言后土逊名邦。手持玉简判红紫，敛袂欲以诗城降。翠容喜动日月角，揖我入对玲珑窗。为言琼花返蓬阆，下界久矣无根桩。乃今存者赝本耳，补亡以绐青油幢。人间识真盖亦寡，载酒嘉宾宁论缸。黄冠诞谲谨勿信，传讹听舛其言哤。为花作辨谁氏子，谬妄谱入黄钟腔。耳庸目陋惑世俗，其罪不能三赦蠢。朱云之孙亦奇士，文有气骨丰而厖。谓琼赤玉匪为白，不比俗论纷茸厖。诗筒往来捷於响，夜发严鼓声逢逢。咨尔岳为谢此老，壮哉寸管飞涛江。  

月下大醉星侄作墨索书迅笔题为醉矣行  

吾醉矣，吾醉矣，醉语谁强难举似。何年开辟有乾坤，日月左旋如磨螘。尊卢赫胥一聚尘，《梼杌》《春秋》几张纸。道家者流李老君，儒家者流孔夫子，等一浮名世间耳。烟霏霏，冢累累，青山良是白骨非。欲呼古人呼不醒，待呼得醒将何如。世情冷暖翻覆手，人生短长屈伸肘，安用黄金印如斗。君不见，颜子白头才十九，要与彭铿骨同朽。天地荒老生古愁，所不负予如此酒。千古在前，万古在后，着我中间，渺然何有。亦知本是麋鹿群，那解作人牛马走。白鱼如玉紫蟹肥，秋风欲老芦花飞。酒酣月落喝便住，螭虬蟠攫霜毫挥。吾妇曰君醉耶？吾侄曰非醉也。谓吾醉者固不然，非醉亦非知我者。花影满身扶不起，此纸不知何等语。明朝早与醒者传，笑倒渠侬吾醉矣。  

斋宿学宫  

竹外一灯青，残书伴古厅。叶乾闻雨急，山近觉岚腥。多病身为累，无心梦亦灵。明朝有痴事，须到采芹亭。  

山居二首  

我爱山居好，林梢一片晴。野烟禽谇语，春水柳闲情。藓石随行枕，藤花醒酒羹。吾诗不堪煮，亦足了吾生。  

我爱山居好，红稠处处花。云粘居士履，藤覆野人家。入馔春烧笋，分灯夜作茶。无人共襟抱，烟雨话桑麻。  

不寐  

不寐何为者，幽居事更稠。怯风思鹤冷，闻雨为花愁。草合妨游屐，沙崩压钓舟。春蓑故无恙，欹枕数更筹。  

不寐何为者，闲人最号忙。酿方传得法，诗未足成章。药草霜多损，寒蔬雨半荒。幸无天下责，夔卨在岩廊。  

知郡陈告院挽诗  

旧隐真仙宅，论诗得老干。云沈海屋古，书拥雪灯残。一棹横秋色，九华生暮寒。空馀青眼在，肯作故人看。  

寄侄  

尔亦为贫驱，窗间砚欲枯。自从村墅别，曾到峡山无。寒圃应肥菜，秋霖怕损租。有书供夜读，时一唤吾雏。  

宿奉圣寺下  

幽寺随人撰，兹行亦屡逢。饭多依钓艇，宿喜近僧钟。野水连秋暝，溪烟急晚春。诚斋题石老，细读得从容。  

寄汤卿  

书册依官屋，何如自在身。且无山得看，犹有竹相邻。性野回书懒，诗痴易藁频。便归吾已俗，往往白鸥嗔。  

舟次严陵  

与雁分洲宿，连云做梦清。江风月事老，野雨客心惊。潮急仍吞濑，更寒不过城。子陵吾所韪，蓑外底须名。  

热甚有怀山间  

终是山间别，寒泉在脚边。戏鱼争美荫，啼鸟破佳眠。山寂夜如水，僧闲日抵年。欲来来未得，戽斗救枯田。  

听雨  

竹斋眠听雨，梦里长青苔。门寂山相对，身闲鸟不猜。客应嫌酒尽，花却为诗开。莫下帘尤好，恐妨云往来。  

送子用弟游学番易  

顿觉溪流滑，番湖草欲春。船轻携砚易，家近寄书频。山雨同离别，寒窗自宠珍。但於灯火夜，报子倚门亲。  

唐律十首  

云木上苍冥，行藏只草亭。雁随秋到早，山入市来青。投老馀渔具，能诗例鹤形。发根风露入，肺渴喜初醒。  

尽日此徘徊，青粘两屦苔。鸟声穿户去，暝色过溪来。象齿劙鞭茁，银刀罾绘材。空山人自老，醉眼向谁开。  

有客共攒眉，蚕丛事可悲。渡泸诸葛表，哀汴老韩诗。谁又青冥钺，吾方白接篱。神谟自坚定，豺虎莫恫疑。  

松露滴深幽，山寒草迳秋。蔓藤行伏兔，野竹上牵牛。日月双车毂，乾坤一传邮。功名成底事，何苦觅封侯。  

卷雨对遥岑，诗寒不自禁。猿猱三径小，虎豹九关深。道眼虚空界，闲身自在心。荷锄今亦倦，年与病相寻。  

老去脚犹轻，吟边不杖行。孤亭深野色，高木易秋声。岁事才中熟，山居亦太平。不辞遭泥饮，谨勿杀能鸣。  

经月魃为妖，连宵雨似潮。山田禾侧耳，野涨树平腰。古语天难做，民生日不聊。忍饥吾亦惯，古色一箪瓢。  

寂寞断过从，行山又一重。烟村秋色画，茅屋夕阳舂。得句多题竹，观书半倚松。心闲身已老，悔不早归农。  

谷口岂其卿，胡然朝市争。远山长晚色，幽鸟乍春声。老觉人情薄，闲於世累轻。早红香可饭，何必又鱼羹。  

吾亦爱吾贫，樵山采堕薪。百年双短鬓，九职一闲民。秋蔓茶僧老，春泓酒母淳。两生谁可致，此外不关身。  

泊歙浦  

此路难为别，丹枫似去年。人行秋色里，雁落客愁边。霜月欹寒渚，江声惊夜船。孤城吹角处，独立渺风烟。  

重阳  

古岸维舟夜，萧萧秋叶丹。野烟连竹暗，江雨洒灯寒。亦喜重阳健，谁知行路难。吾亲应念我，更把菊花看。  

九日  

逢人提菊卖，方省是重阳。山晓雨初霁，江秋树亦凉。年华犹故我，烽火更殊乡。有客那无酒，令人忆草堂。  

秋晓登山  

发兴在丘林，其如老见寻。身馀持蟹手，脚负看山心。秋色苍崖暝，晓篱黄叶深。唯应负苓者，来往古松阴。  

道中连雨  

老屋村舂急，归鸦半暝烟。断压留宿雨，野水没春田。昨梦山须记，幽情鸟不传。也知晴更好，草木已争妍。  

早晏逢人问，荒村店亦稀。竹舆穿雨过，沙鸟带云飞。野渡疑无树，春山尽有薇。不缘诗是伴，谁与倚荆扉。  

尘蚀貂裘敝，吾生奈尔何。雷声春蛰怒，山意暮寒多。穷不弹长铗，归应负短蓑。自知机事浅，或可共鸥波。  

次韵酬其又  

心事一鸥轻，邮签夜卜程。春寒眼对雨，别久语连明。砚有诗能秀，山於梦亦清。歙溪多老石，一一待题名。  

再用汪卿韵  

毕竟春晴好，杨花也送行。驿程寒冉冉，江树晓晶晶。水长船能驶，诗多檐转轻。江湖吾倦矣，茅屋几时成？  

次韵别元可  

帆带春风梦，鸥知远客心。暮愁随雨做，逸兴与江深。书不厌频读，诗须放淡吟。绝怜寒食酒，与子不同斟。  

次韵赵尉  

昨过骑驴尉，香深茗一杯。杏寒春且住，芹老燕初来。山自相知甚，仙今安在哉。晚洲分鹭宿，了不受嫌猜。  

送别薛丞  

题遍南墙玉，与春相伴归。花明晴岸阔，帆转暮江肥。鹃老催红药，云香近紫微。樯竿两燕子，也带笑声飞。  

山墅  

竹迳裹茅茨，荒烟晚未炊。氄禽争灌木，吠犬守巴篱。涉世终于拙，归田已自迟。老亲头白尽，眠雨话吾私。  

山冱雪云低，荒芜略有蹊。逢人多说虎，隔坞忽闻鸡。寒剖蜂房户，晴分麦町畦。迩来神亦健，薄饭厌羹藜。  

且莫嫌穷僻，山居尽自奇。候樵分玉蕈，熏穴得香狸。杯隽明冰片，崖寒孕雪芝。不遗吾一美，惭尔野人为。  

近况居然野，称呼只墅民。有诗供课最，无债恼比邻。性亦无嫌懒，人多不解贫。每过田父宿，吾自认吾真。  

牛背夕阳暖，沙头霜叶寒。酒生宁可薄，橘老尚多酸。友昔几相卖，山吾素所欢。墙阴有茅茨，留得菊花看。  

赵尉催筑秋崖  

只尔三间屋，吾贫未易云。与山先定谥，有客屡移文。竹喜今年活，梅从隔坞闻。犹嫌灌园力，多为读书分。  

送王尉归觐  

喜有吟诗癖，吾侪得往还。客惟依竹语，官只似僧闻。夜雨灯谁共，秋崖藁未删。柴门黄叶下，别后正须关。  

离括日子安汤卿子贯同宿天宁  

数月苍州住，山犹有故情。雨如知去日，诗亦了行程。官柳因寒损，僧茶带雪清。怕无书信便，一友语连明。  

次严陵  

二月寒如此，杨花不受春。路生寻店早，家近梦归频。白鸟无尘事，青山自故人。几时茅屋下，卜与尔为邻。  

寄曹云台  

尚记梅花否，相看只有君。肯辜清夜梦，去管华山云。帆到知何日，诗今瘦几分。惟应问安处，晓角月中闻。  

次韵王尉致香  

客有知吾癖，能分一雪凉。只将诗意思，自与梦商量。竹密雨声隽，窗深山意长。研朱对《周易》，老鼎亦英扬。  

次韵田园居  

带郭林塘尽可居，秫田虽少不如归。荒烟五亩竹中半，明月一间山四围。草卧夕阳牛犊健，菊留秋色蟹螯肥。园翁溪友过从惯，怕有人来莫掩扉。  

次韵闲中  

玲珑压辔系绒鞍，付与诗人洗眼看。老子只凭双脚健，梅花相对一溪寒。吾生焉往不三黜，此乐未央并四难。并与竹间孤鹤语，倦飞底用插修翰。  

竹下  

松阴竹影当行窝，日日扶筇一再过。与世无求干牍少，对人可语笑谈多。一夔一契付公等，某水某丘如我何。岁晚只愁年穀尽，杞其毋棘菊毋莎。  

山中  

久无筋力踞虬龙，西崦东塘漫倚筇。白练带随红练带，木芙容并水芙容。宁消几两生前屐，忽忆当年饭后钟。孤负草堂今夜月，径眠谁与吐奇胸。  

答赵玉汝  

人间无处不风波，潮打西兴雨一蓑。难与命争俱老矣，径寻诗去奈吾何。园成次第自花草，山是知闻空薜萝。赖有月明千里共，烟寒数笔落行窝。  

梅边约客  

昨日今日雪欲落，一梢两梢梅正开。携壶野亭醉复醉，折简故人来不来。山翁意重百金值，俗士面有三寸埃。临风叹息重叹息，玉飞片片相徘徊。  

次韵梅花  

岁晚何人肯卜邻，梅于我辈最情亲。两山尽是经行处，一雪不知多少春。先后花随人意思，横斜枝写月精神。寒香嚼得成诗句，落纸云烟行草真。  

次韵郑总干  

底须咄咄漫书空，未觉人间欠此翁。黄犊自随谙寂寞，青山亦讳话穷通。人方怒及水中蟹，我亦冥如天外鸿。醉眼不知人几品，久将樵牧等三公。  

过从一笑酒瓶空，不是樵翁即钓翁。偶种竹成俱崛强，旋移花活尚神通。前身已化归辽鹤，醉帖犹传戏海鸿。新贵少年吾自老，世间白发几曾公。  

书戴式之诗卷  

石屏游诸老间早，得诗名又早，诸老凋谢，独石屏岿然鲁灵光耳。予生后二十二年，才此一识，秋风别去，因书数语集中。  

七十行年戴石屏，同时诸老各凋零。扁舟归去自渔舍，冷骨秋来更鹤形。天地无情头尽白，江山有分眼终青。剡溪定有人乘兴，月下柴门不用扃。  

石孙受命  

圣泽如春雨露宽，弃遗犹不绝衣冠。万钉宝带翁无分，一幅花绫孙有官。得免白丁何啻足，亲曾黄甲不堪看。九经幸自澜翻熟，但守青灯雪屋寒。  

梦陈和仲如平生交有三言觉而记其一曰错后乱梦中了了以为事错之后此心撩乱不如早谋其始也  

睡残寒月海东头，不起斯人孰与游。天下事宁堪几错，梦中语亦戒前筹。江湖浩浩二三子，风雨寥寥十五秋。莫向断云多感慨，孔颜无命不伊周。  

次韵滕和叔投赠  

白发相遇各暮年，颜间老气自轩轩。沧浪供砚心犹在，博雅藏书手自翻。举世共知名父子，此身莫负晦翁门。重阳风雨何堪别？只和名章当赠言。  

次韵汪宰见寄  

半世青灯眼欲昏，谁知曾亦望中原。雨荒塞草秋如洗，雪拥春蓑夜自温。宠辱易生分别想，是非政可鹘仑吞。不论茅屋锄犁外，但守平生六二坤。  

感怀  

独擅松风一壑哀，竹门虽设为谁开。宦情已矣随流去，老色苍然上面来。已惯山居无历日，不知人世有公台。天生此手终何用，只解持杯亦快哉！  

三十年前气挂天，老来身世竟茫然。穷愁正坐识丁字，生事不聊称子钱。得见古人千载上，已忘今我一沤边。刘伶坟上宁须酒，并与声名不用传。  

异人曾授《相牛经》，奇字初传《瘗鹤铭》。敲月不知僧某甲，锄烟赖有老畦丁。山灵呵护《闲居赋》，象纬森罗处士星。俯仰中心无愧怍，芋区瓜陇亦朝廷。  

去国何年老一丘，於今已换几公侯。不知我者谓为拙，是有命焉那用求。舴艋舟应容钓蟹，麒麟阁不画骑牛。百年长短身馀几，付与西风汗漫游。  

野圹风高一欠伸，平生俯仰已成陈。老天无意独穷我，直道有时能误人。悔不可追身是胆，怒何堪触腹生鳞。忍饥罢乞祠官禄，只麽扶犁亦幸民。  

非干宠辱不能惊，一付之天莫我撄。举世忙时赢得懒，是人爱处放教轻。生为柱国身何在，死象祁连冢亦平。千古在前儿戏耳，且容高枕听秋声。  

从古幽闲在涧阿，不将齿发犯风波。共知韩愈亦人耳，子谓伯寮如命何。野处生成《盘谷序》，襟期写在《醉时歌》。尚嫌山浅人知处，更与移床入薛萝。  

拄入风烟更一层，瘦藤对倚玉峻嶒。左花右竹自昭穆，春鹤秋猿相友朋。五亩园为终老计，半间云住在家僧。蹲鸱生奶菰如臂，莫道山翁百不能。  

四壁空空长物无，松风之外复何须。竹夫人爽夜当直，木上座臞新给扶。老去云山空跌宕，秋来风月不支吾。何人能败吟诗兴，自在成章不欠租。  

曩昔行藏已熟筹，最为上策是无求。看人面孔有何好，如此头颅只麽休。草草园庐山北住，匆匆岁月水东流。莫因一片梧桐叶，瘦损能诗沈隐侯。  

山居  

春溪甘滑漱山瓢，归卧藤阴藓径遥。云气酿成巫峡雨，松声寒似浙江潮。书生与世例迂阔，山意向人殊寂寥。却喜庾郎贫到骨，韭畦时一摘烟苗。  

次韵行甫小集平山  

寄愁聊以酒防闲，非复春风桃李颜。北望未忘诸老在，中兴已是百年间。非无烟雨无奇语，自有乾坤有此山。杨柳岂知兴废事，夕阳依旧舞腰蛮。  

闻罢  

面骨岩棱不入流，放归何止四宜休。束书自可供儿读，斗酒聊须与妇谋。旧藁如山应有语，老夫於世本无求。一犁春雨平生事，莫与诸公作话头。  

旧传有客谒一士夫题其刺云琴棋诗酒客因与谈笑戏成此诗  

痴书到底成何事，只有穷愁上鬓丝。铸错空糜六州铁，补鞋不似两钱锥。谁欤莫逆溪山我，幸甚无能诗酒棋。依旧挂书牛角去，笑渠到底是书痴。  

十二月十日  

酒醒开门雪满山，径穿疏竹上危栏。溪山与我俱成画，草树惟梅大耐寒。留伴夜深银凿落，莫缘春近玉阑珊。老枝擎重供诗嚼，一洗相如渴肺肝。  

上巳溪汍  

舴艋舟轻暖欲酣，鸬鹚杓重老何堪。风霜两鬓五十五，杨柳几番三月三。禊帖又逢今癸丑，兰亭仍是旧东南。死生政亦寻常事，却笑诸贤苦未谙。  

雪后  

雪后山斋鹤睡残，登临等得藓泥乾。毋多酌酒亦成醉，尽足看梅不道寒。篱落十分春意思，人家一色玉栏干。小诗未就冰生砚，洗尽人间渴肺肝。  

简王尉  

买书终欲寄幽村，槿树篱遮水际门。满听秋声移竹母，径眠明月枕桐孙。诸公未逸市朝累，六籍坐为场屋昏。有客不来吾亦病，欲推此语与谁论。  

欧阳相士谒书诣梁权郡诗以代之  

江皋误洗荷锄手，滴尽沧浪书满家。第一讳穷人谬甚，再三称好子虚耶。霜眠茅屋可无酒，春到梅梢怕有花。烦见歙州梁别驾，为言诗骨雪搓牙。  

次韵郑佥判  

不论山北与山南，是处移将竹两三。亦爱村深工部屋，尚嫌门对相公潭。夕阳归鸟占花坞，山雨饭牛规草庵。口挂壁从生白醭，是中除酒百无堪。  

诗穷不易办亭材，只恁荒寒处处苔。种秫便当终老去，爱花能有几人来。生前尽足竹三径，身外无穷水一杯。未必诸贤知此意，柴门虽设不曾开。  

次韵陈料院  

涉世曾经几折肱，径须归卧北村灯。往来屑屑无家燕，去住匆匆且过僧。浦溆舟寒秋婉娩，江湖人老雪鬅鬙。草堂便在山深处，无复莼鲈累季鹰。  

九日集清凉佳处  

老笔盘空墨未乾，最佳处与着危栏。江山分与诸贤管，风雨专为九日寒。白发自惊秋节序，黄花曾识晋衣冠。未须计较明年健，别做茱萸一等看。  

春行  

藓石阑干一欠伸，垂杨无力不禁颦。清明此去几何日，燕子未来谁可人。病起不知双鬓雪，雨中老却一分春。西山云卧蕨拳紫，待约溪翁饱食新。  

宿耕舍  

题诗藓壁墨花新，俯仰之间迹已陈。检点不同今老大，受持只是旧清贫。蓬蔂笠渍班班雨，荷叶衫枯蔌蔽尘。枉废春锄成底事，重来惭见耦耕人。  

送史子贯归觐且迎妇也  

久住西湖梦亦佳，鹭朋鸥侣自烟沙。江行枫叶几何里，春到梅梢次第花。尽有好山容对榻，却因吾子转思家。青灯书册夜深雨，莫为乘鸾学画鸦。  

陪吴总诗集研山用赵端明送行韵  

烟波画出暮江天，着我芦花明月船。官满只称前进士，路贫休问小行年。一归已后陶元亮，众论宁无班孟坚。不负登临重九约，过江犹及菊花前。  

次韵王尉白事幕府  

一痴便了公家事，尽可与诗宽作程。书册不嫌官屋冷，香匜相对歙溪晴。熟知白鹭难为伴，烦见青山且寄声。此别不过旬日耳，又携孤啸上江城。  

立春  

初信东风入彩幡，自桃雪荠饤春盘。土牛又送一年老，野鹤不知三迳寒。筋力尚堪耕绿野，鬓毛并欲挂黄冠。无人共跨南山犊，便作寻花问柳看。  

立春前一日雪  

历眼看看剩浃旬，山河大地一齐新。不成过腊都无雪，只隔明朝便是春。夜半有谁过剡曲，年丰无处不尧民。草亭只在梅花外，知与人间隔几尘。  

闻雨  

夜闻一霎两霎雨，春着村南村北花。紫绵扑扑海棠藟，翠毯茸茸沙蒋芽。游芳要非老者事，幽意自属山人家。东风莫漫尽桃李，留与绕屋深桑麻。  

春雨庚戌  

茅斋坚坐日日雨，竹杖长闲处处苔。半面不曾梅别去，四愁无奈草生来。好山能费几两屐，胜日须倾三百杯。说与海棠毋造次，不论早晚待晴开。  

雨中有感  

山蛰惊尘已发声，移花移竹正忙生。相成老子一春事，只费天公几日晴。何以消忧惟酒可，无能为役以诗鸣。身其隐矣名安用，寄语诸贤月旦评。  

次韵徐宰集珠溪  

山家枭骛散平田，沙路云深屐屡穿。半醉半醒寒食酒，欲晴欲雨杏花天。春能酝藉如相识，柳自风流未肯眠。野老不知诗思好，但言啼鸟亦欣然。  

僧不须敲饭后钟，自携茶去借松风。斩新山色佛头绿，依旧桃花人面红。春瓮贮冰摇玉螘，夜堂烘蜡缀钗虫。山灵共欲留人住，新月隔溪烟雾蒙。  

过北固山下旧居  

池塘燕子旧人家，杨柳春寒一迳斜。夜读自生书带草，朝饥曾对米囊花。侯谁在矣山如昨，今我来思鬓已华。舍馆不知何日定，竹舆鸣雨又吚哑。  

约君用  

十日春寒挟雨俱，新晴物色总欢娱。花曾识面若含笑，鸟不知名时自呼。流水短桥宜画取，暖风迟日有诗无。傥来须蜡登山屐，村北村南路欲芜。  

上冢  

烟水初平稳放阊，解缨聊复濯沧浪。每年上冢天无准，是处下田春正忙。岁月可惊寒悄悄，贤愚同尽绿茫茫。早知识字能为祟，不废吾翁百本桑。  

一杯麦饭洒悲辛，不尽烟芜旧与新。地下岂无檐板汉，世间但有乞墦人。荼蘼芍药几何日，寒食清明又一春。自是老怀多感慨，非干芳草负蹄轮。  

春日杂兴  

残雪初消月正明，茅檐自雨竹窗晴。肩寒耸耸吟诗骨，肺渴泠泠醉酒羹。苟有梅方成野趣，不多松亦作江声。高人合着山岩里，纵有穷愁彻底清。  

吾生身世信天缘，一死何须较后先。未怕时逢真太岁，或言寿过古稀年。穷馀禄料齑百瓮，醉负生涯囊一钱。又见山林春意思，办随芳草落花眠。  

天与之愚竟不移，经年兀兀槿花篱。拙于生事可无粥，工乃穷人赖有诗。只恁麽休身是客，知何以故鬓成丝。寒欺雪屋青灯夜，六十犹痴始是痴。  

鹤骨崭崭疾未瘳，怯行山亦倦登楼。久知老去事当尔，自入春来雨不休。虚器甚惭居士屩，实封难觅醉乡侯。小迟须有佳晴日，待试山翁已健不。  

春来多病感颓龄，草药泥瓶不暂停。身似漏船难补贴，齿如败屐久凋零。炎黄岂解留年寿，庄老聊堪悦性灵。长剑拄颐儿戏耳，底须麟阁更图形。  

高下云藏野老家，纵横水漱竹篱斜。勒将春去许多雨，流出山来都是花。白首风烟三迳草，清时鼓吹一池蛙。身闲不耐闲双手，洗甑炊香夜作茶。  

南冈北岭对窗扉，看尽朝岚与夕霏。社后未曾闻燕语，雨中谁不惜花飞。山醅约莫几时熟，沙笋轮囷一尺围。莫怨风光损桃李，荼蘼芍药又芳菲。  

冲雨冲泥处处行，物情殊不可诗情。牡丹又是一年过，春事略无三日晴。先后笋争滕薛长，东西鸥背晋齐盟。山居寂寞谁堪共，杞蕻菊苗俱可耕。  

绿阴芳树鸟啼春，与客相携发兴新。半落杏花初过雨，微酸梅子已生仁。每寻诗去必迁坐，稳跨牛归不问津。筋力尚堪蓑笠在，莫欺老子发如银。  

山中  

山中从事亦贤劳，安得眠云独自高。两席地栽青紫芥，一株树接碧红桃。春风多可移花性，夜雨无声入土膏。那办工夫到诗句，溪灯穿屋未编茅。  

人间久矣倦迎逢，归路牛羊带夕舂。千点梅沈山店月，一溪烟咽寺楼钟。穷犹羞涩巉岩面，老自平夷磊魄胸。曾笑古人多晚谬，草庵虽小幸相容。  

约黄成之观琼花予不及从以诗代简  

杜宇声中鬓欲华，春风将绿又天涯。欠随江夏无双士，共看扬州第一花。想像烟云人跨鹤，淋漓诗句字栖鸦。蹇驴不管唐衫湿，醉兀归鞍暮雨斜。  

梦寻梅  

野径深藏隐者家，岸莎分路带溪斜。马蹄残雪六七里，山嘴有梅三四花。黄叶拥篱埋药草，青灯煨芋话桑麻。一生烟雨蓬茅底，不梦金貂侍玉华。  

赵龙学寄阳羡茶为汲蜀井对琼花烹之  

三印谁分阳羡茶，自煎蜀井瀹琼花。数间明月玉川屋，两腋清风银汉槎。团凤烹来奴仆等，老龙毕竟当行家。相思几梦山阴雪，搜搅平生书五车。  

茧窝  

百年三万六千场，拟挈乾坤入睡乡。世事何常云聚散，古人安在草荒凉。不禁杜宇催春老，莫怪吴蚕作茧忙。已擅一丘吾事足，人间蚁垤自侯王。  

夏日简王尉  

松萝为屋芰荷衣，只与凫鸥共钓矶。雌霓横溪遮雨断，雄风吹雨作尘飞。山林谁可闲来往，世俗难论真是非。颇喜雪舟王逸少，夜凉吾欲扣斋扉。  

黄倅饷鲎一徐尉饷蝤蛑十同时至  

谁饷螯如径尺盘，更分鲎似惠文冠。曲生醉嚼玉五壳，剑客生劙珠一箪。我与尔元同蠢动，冤哉烹亦到蹒跚。不知南食诗何似，待问昌黎老子看。  

熙春台用戴式之韵  

山城无处着鳌头，与客相携汗漫游。六月亦寒空翠合，一溪不尽夕阳流。有蔬笋气诗逾好，无绮罗人山更幽。白雪翻匙秋已近，洗吾老瓦起相酬。  

宿芙蓉驿  

凤皇山下芙蓉驿，零落残碑半蚀苔。黄鸟有时穿户过，青山无数摺溪回。麦秋天气半明暗，蚕月人家忌往来。俯仰十年如昔耳，旧题剥落已尘埃。  

寄至能  

江上归来即定巢，墙阴野竹破新梢。有人问字时相过，无事观书手自抄。世态十年多客梦，月明千里少朋交。茅斋亦有《秋崖藁》，留与青山作解嘲。  

山中  

此身只合着林泉，安得缠腰十万钱。百事懦无拖地胆，一生愚似信天缘。青山有约不知老，黄犊与人相对眠。问讯春蓑故无恙，乱云深处更超然。  

茅葺山堂竹打篱，尚馀老鹤共襟期。一生朝市几何日，五亩园林都是诗。身后谁浇胸磊磊，命中不带印累累。薄田有秫聊堪酿，尽足秋崖作受持。  

老去筋骸转觉衰，闲忙犹复费支持。傍山新接龟头屋，为菊重编麂眼篱。仕宦已忘如隔世，力田断不似逢时。北窗高卧美无价，山鸟竟知吾是谁。  

古木苍藤自一丘，草庐吾亦爱深幽。断无俗物敢排闼，尽有好山堪倚楼。已老始知书作祟，不才宁与命为仇。石床只在松阴底，拳手支头百不忧。  

过李季子丈季子晦庵们人也  

《易》在床头注未成，晦庵往矣与谁评。深衣静对山逾好，语录重抄眼尚明。春晚有诗供杖屦，日长无事乐锄耕。家风终与常人别，只听芭蕉滴雨声。  

独往  

黄冠野服随孤鹤，竹迳松冈共往还。不肯避人当道笋，相看如客对门山。穷居作计未为左，造物於吾本不慳。径扫石床供昼寝，自怜诗骨尚坚顽。  

赵尉送菜  

虚老空山学圃翁，荷锄头白雪髼松。芥台如臂何曾梦，菜脑生筋漫自供。不料官园苍玉束，绝胜禁脔紫驼峰。更烦诗手剪春雨，剩与一番风露胸。  

江尉见过  

梦笔诸郎住笔峰，断桥春水肯过从。千岩万壑真仙吏，两屦一蓑予老农。铁硬脊梁长偃蹇，糊涂面目易迎逢。半生误我难相误，只许秋崖独自蠢。  

山中  

莫怪山翁老更迂，竹庵终日一团蒲。万言万当不如默，百技百穷同是愚。往事自惊天大胆，近诗空捻雪成须。未忧卒岁无衣褐，紫凤天吴拆海图。  

半坞幽深近物情，一筇老健惬山行。月於水底见逾好，风打松边过便清。鹤睡不惊舂药臼，鸟啼时作读书声。山翁两手浑无用，只把犁锄做太平。  

剩劚荒寒地百弓，尽供弄月与吟风。太平世界丰登外，小有洞天闲适中。野服染成驼样褐，山花开到雁来红。夕阳篱落谁呼唤，盂酒蹄肩赛社翁。  

入局  

雁骛行馀纸尾箝，岸湖老屋压题签。印文生绿空藏椟，草色蟠青欲刺檐。茶话略无尘土杂，荷香剩有水风兼。官曹那得闲如此，亦奉一囊惭属厌。  

水月园送王侍郎  

送别孤山步绕湖，阑干尽处倚菰蒲。翁之乐者山林也，客亦知夫水月乎。万事不如归自好，百年聊与醉为徒。藕花初醒莼丝老，唤住罾船鲙腹腴。  

登瓜步山  

系船孤屿重跻攀，衰草荒烟亦厚颜。丁日不为春燕许，卯年犹放佛貍还。诸贤所恃江千尺，此虏奚为第一间。欲访前朝无故老，浪痕自溅藓花斑。  

古岩  

廿年前此借僧单，留得松声入梦寒。岁月可惊吾辈老，风烟仍作故人看。山泉与佛结茶供，石屋无人蚀藓瘢。亭角雨晴秋更碧，断云片片泊栏干。  

次韵程料院  

久矣寒窗美曲肱，绝交书到短檠灯。向来问舍渔樵侣，肯作归堂粥饭僧。耕罢夕阳牛觳觫，睡残明月鹤鬅鬙。年来老懒略相似，见免何能便放鹰。  

月夜  

人间执热难为睡，起听松风视月明。天净略无云一点，夜深已是鹤三更。自经秋后可曾雨，才入山来如许清。能得几多残暑在，草根何处不蛩声。  

月墅  

老我初营茅盖头，墅成林壑恰中秋。诗人例合三间月，馀子从教百尺楼。已劚荒畦秧早韭，旋呼老瓦压新篘。客来问字烦传语，扣角前冈政饭牛。  

送胡兄归岳  

风饱横江十幅蒲，秋声正有玉花鲈。淮堧一梦雨中别，岳麓诸峰天下无。场屋抵须新议论，书堂更做好规模。未知雪径青灯夜，谁记临分岸岸芦。  

旅思  

索米长安鬓易丝，向来书剑亦奚为。无诗传与鸡林去，有赋羞令狗监知。两戒山河饶虎落，五湖烟水欠鸱夷。喜无光范三书草，此段差强韩退之。  

寄友人  

面热青山亦故人，霜逢肯负月粼粼。如闻行李且家住，未必梅花知路贫。荠老自堪供野饭，罾寒谁与鲙溪鳞。商量只有归耕是，不料归耕也误身。  

山行  

岁晚谁同涧谷槃，一牛呼犊野烟寒。村如有雪荞花白，山未着霜桐叶丹。是处丰登茅店酒，老夫闲散竹皮冠。醉归更草郊居赋，传与诗人作画看。  

次韵山居  

孤亭危受众峰朝，岁晚移床借避嚣。梅次第花春漠漠，鹤相随睡夜寥寥。诸公安用怒生癭，老子岂为饥折腰。更入乱云深处去，极知与世不同条。  

诸老鸣靴日上朝，有人幽处厌喧嚣。江乡十月稻成熟，茅屋一灯山寂寥。天不与生犀插脑，人今能几宝围腰。从吾所好宁相误，洙泗坛荒有玉条。  

湖上  

老藤支我步湖漘，借与晴光一欠伸。杨柳得春青眼旧，山峦留雪白头新。铁琅珰语寻斋钵，银鱍剌肥收钓缗。有两黄冠共棋局，相携便作所欢人。  

海棠盛开而雨  

闭门十日雨淋漓，洗尽红香了未知。才一霎晴齐睡去，几何人见半开时。世无解语玉超脱，春欲负予金屈卮。自是晦明天不定，非干工部欠渠诗。  

简季桐庐  

愧面何堪见客星，移舟且莫近前汀。鸥沙草长连江暗，蟹舍潮回带雨腥。归去尚馀初茧栗，生来能费几苓箵。诗肠夜生芒角，试问故人双玉瓶。  

次韵叶宗丞约游括苍  

一诗不了苍州债，曾泊春沙问水程。山自强如吾郡好，酒今闻有括滩清。文章未得半分力，故旧难忘少日情。已劚莓苔新种竹，恐无辞与此君盟。  

秋厓  

凿空为此名，忽已落众口。聊结一间茅，承当作厓叟  

送胡献叔守邵阳  

宁骑踏雪驴，莫骤追风马。霜蹄失衔勒，多是快意者。  

此君室  

竹意吾为谁，山曰子非我。未知回孰贤，自赞午也可。  

祷晴福善  

夜落檐花未肯晴，灯寒等不到天明。自怜短发垂垂老，一滴秋霖白一茎。  

题致堂新州坐石辛亥  

苍寒瘴面新州石，直不话头传不休。秦负儒耶君误矣，二书今与大江流。  

棱层不隔梅花岭，万里相从识两翁。却怪牧牛亭下路，石麟咫尺卧秋风。  

次韵程弟  

草堂四壁一瓢空，举世无人与我同。黄犊山南又山北，犁春犹有古人风。  

柴门虽设不曾开，俗面向人三寸埃。却是前溪双白鹭，门关不住又飞来。  

此腹宁须文字香，漫淹齑瓮半青黄。午窗一枕齁齁睡，世上何人最得忙。  

雪后草亭  

梅花面目冷於冰，亦笑山翁草作亭。一夜雪寒重整过，碧琉璃瓦水晶钉。  

雪后梅边  

老来筋力倦登山，契阔梅花几日间。莫与梅花筋力倦，且推一雪阻跻攀。  

与君只隔竹笆篱，踏雪过从自一奇。开口便遭花问当，老夫愧面了无辞。  

半身苍藓雪槎枒，直到顶头才数花。看尽玉林山上下，还须渠是当行家。  

花中淡伫只梅花，未见梅中萼绿华。一色琼瑶裾织翠，尚嫌红蜡薏村些。  

玉蕤五出是天姿，六出时时更绝奇。夜半同参雪花去，春风元自不曾知。  

小小茅亭面面寒，玉花能薄雪花乾。今年不是开迟着，等得群花比并看。  

一枝密密一枝疏，一树亭亭一树枯。月是毛锥烟是纸，为予写作百梅图。  

野迳茅茨竹作墙，岁寒曾亦几平章。高人风味天然别，不在横斜不在香。  

寒雀群飞最上头，喙残香玉翠云裘。老坡诗里么麽凤，待与梅花渠是不。  

春风且莫一齐开，留与山翁逐日来。只恐难将冰雪面，伴渠桃李并尘埃。  

观梅  

苍烟乔木野人家，数掩山篱一径斜。此老不知何面目，只将空手对梅花。  

较似年时劣不如，花头小小两疏疏。但令半点微酸在，憔悴空山尽有馀。  

老树槎枒只一花，柔条亦不放横斜。无风无雨无烟月，独立人间莫怨嗟。  

立春  

彩燕双簪翡翠翘，巧裁银胜试春韶。东风已到阑干北，看见娇黄上柳条。  

池痕吹皱绿粼粼，才见池痕认得春。香沁彩鞭旗脚转，自题兰帖记春新。  

君用致红梅云不开数年矣  

山家已作枯槎看，带雪移来却自春。一夜揣摩花意思，宁将醉面向村人。  

湖上  

今岁春风特地寒，百花无赖已摧残。马塍晓雨如尘细，处处筠篮卖牡丹。  

连天芳草晚凄凄，蹀躞花边马不嘶。蜂蝶已归弦管静，犹闻人语画桥西。  

游人抵死惜春韶，风暖花香酒未消。须向先贤堂上去，画船无数泊长桥。  

社日  

燕子今年掯社来，翠瓶犹有去年梅。叮咛莫管杏花俗，付与春风一道开。  

清明日舟次吴门  

蓬窗恰受夕阳明，杨柳梨花半月程。老去不知寒食近，一篙烟水载春行。  

次韵牡丹  

娇红深倚翠云团，仿佛三生吴彩鸾。诗眼顿惊春富贵，雨侵衫袖不知寒。  

约鲁山兄  

莫说寻芳已后时，春蔬解甲茗搴旗。松风石铫晴云碗，不是吾曹未必奇。  

春晚  

青梅如豆带烟垂，紫蕨成拳着雨肥。只有小桥杨柳外，杏花未肯放春归。  

春思  

春风多可太忙生，长共花边柳外行。与燕作衔泥蜂酿蜜，才吹小雨又须晴。  

道中即事  

十日山寒雨不休，仆其痡矣得无愁。老夫自爱归程好，肯为春泥怨鹁鸠。  

衡雨衡风莫管渠，晨炊蓐食便巾车。能无几日到茅舍，睡到日高相折除。  

田翁不省雪模糊，紧闭柴门拥地炉。自许小厖分席坐，是间宁复着吾徒。  

农谣  

春雨初晴水拍堤，村南村北鹁鸪啼。含风宿麦青相接，刺水柔秧绿未齐。  

问舍求田计未成，一蓑锄月每含情。春山树暖莺相觅，晓陇雨晴人独耕。  

小麦青青大麦黄，护田沙迳绕羊肠。秧畦岸岸水初饱，尘甑家家饭已香。  

雨过一村桑柘烟，林梢日暮鸟声妍。青裙老姥遥相语，今岁春寒蚕未眠。  

漠漠馀香着草花，森森柔绿长桑麻。池塘水满蛙成市，门巷春深燕作家。  

题八士图  

飞絮游丝芳草路，炎烟疏雨落花天。偶然画出寻诗意，未必新诗待画传。  

次韵酬率翁  

戍楼梦不到中州，杜牧新愁亦倦游。留得荷锄双手在，山寒芋栗要人收。  

但得清溪裹草堂，溪头山笆有炎凉。秋崖一出四年矣，想见松花满石床。  

夜大风  

一夜东风太放颠，草塘打破钓鱼船。赖渠自任修船费，无数乱堆榆荚钱。  

素馨  

雪骨冰肌合耐寒，怕寒却不离家山。老夫怀土与渠等，一移来得许顽。  

暑中杂兴  

是非不到野溪边，只就梧桐听雨眠。睡熟不知溪水长，鹭鸶飞上钓鱼船。  

只锄蔬甲亦妨闲，久与溪云断往还。今月偶来僧却在，共煎茶吃话庐山。  

渔父词  

阴阴深树晚生烟，雨急归来失系船。白鹭不惊沙水浅，依然共在绿杨边。  

沽酒归来雪满船，一蓑撑傍断矶边。谁家庭院无梅看，不似江村欲暮天。  

送刘仲子就试  

小技文章道未尊，入时新样更难论。鹄袍才脱须重读，六籍久为场屋昏。  

梦放翁为予作贫乐斋扁诚斋许画斋壁予本无是斋亦不省诚斋之能画也  

晴窗欲晓鸟声春，唤起黎床入定身。老去不知三月暮，梦中亲见两诗人。  

元夕  

团蒲曲几雪鬅鬙，寒入青灯澹似僧。只有梅花一林月，酒杯诗笔已无能。  

去年人老已苍华，野蔌山醪办咄嗟。到得今年人又老，也无筋力看梅花。  

莫道山家不挂灯，修身宝月一团冰。清寒照见诸人胆，却问诸人见未曾。  

老去欢悰久已无，病来瘦骨不胜扶。山居幸自依青士，身事何曾问紫姑。  

买兰  

几人曾识离骚面，说与兰花枉自开。却是樵夫生鼻孔，担头带得入城来。  

茶蘼  

山径阴阴雨未乾，春风已暖却成寒。不缘天气浑无准，要护荼縻继牡丹。  

即事  

畦丁亸懒欲谁欺，趁我山行始一犁。只有山花山鸟笑，主人元自不曾知。  

龙骨翻翻水倒流，藕花借与稻花秋。鱼兼熊掌不可得，宁负风光救口休。  

记得秋风此削瓜，偶遗子亦自成花。生生造化无终极，但有根芽未可涯。  

次韵郑省仓  

买鱼聊复醉<酉光>船，万事从来付老天。欲办把茅无计可，不量吾力更筹边。  

题偶爱  

每评吾郡佳山水，当以水西为最奇。径向水西非具眼，不眠偶爱不渠知。  

溪云莫怪尘埃面，更与青山把一杯。未省此诗容写否，闻渠曾识谪仙来。  

行田  

屋头乌臼午阴密，牛与牧童相对眠。不是官中催税急，十年前已学耕田。  

九日道中凄然忆潘邠老之句  

满城风雨近重阳，城脚谁家菊自黄。又是江南离别处，烟寒吹雁不成行。  

田头  

田头科斗古文字，石上臼洼山鼎彝。勘破世间烦恼障，醉而已矣不吟诗。  

秧田多种八月白，草树初开九里香。但得有牛横短笛，一蓑春雨自农桑。  

题郭氏继一堂  

继一翁挂衣冠神武门而去，理宗赐处士号以宠嘉之，肤藻奎文，照映千古。名卿大夫自退傅越公而下，咸为歌诗，所以赞颂之者甚备。岳无所复容其喙，乃为《反离骚》以规之曰。  

径与三茅借一峰，自携《周易》听松风。隐居本为逃名计，结入头衔却不中。  

渔蓑钓艇越中居，底处烟波不属渠。一曲鉴湖须敕赐，却令鸥鸟费分疏。  

逢梅  

水仙婉弱山樊冗，我自视之儿女曹。鲁直径令相伯仲，至今未敢广《离骚》。  

人言草汲孤山冢，从此梅花不要诗。却是未嫌吾辈在，一枝开过竹巴篱。  

简徐宰  

雨外茅茨黄叶村，老农相语一灯昏。山深未识新官姓，但说无人夜打门。  

受诰口号诰词谓尔岳精习六艺长言咏歌有风人和平之意  

雪寒月瘦鬓成丝，缘底天家圣得知。从此江山尽驱使，小民奉敕遣吟诗。  

入闽  

雪龙怒吼出山去，二十里云行上天。老去极知诗力退，只将日历记山川。  

游九曲和晦翁<木翟>歌  

烧药炉存草亦灵，煮茶灶冷水犹清。老仙一去无消息，只有飞泉落佩声。  

竹绕寒栖藓径深，茎茎手种玉成林。翠屏向晚无人对，犹识先生一寸心。  

独立  

村夫子挟《兔园册》，教得黄鹂解读书。能记蒙求中一句，百般娇姹可怜渠。  

梅花  

自插斜枝垫角巾，诗狂又有老精神。黄昏酒醒欲归去，月出山来唤住人。  

### 秋崖集补钞  

方岳  
立春都堂受誓祭九宫坛  

辇路香融雪未乾，鸡人初唱五更寒。琼幡第一番花信，吹上东皇太乙坛。  

赵昭仪春浴  

红薇滴露护轻寒，微鬌香丝卸玉鸾。祇道春风庭院密，外间已作画图看。  

## 石湖诗钞  

范成大  
河豚叹  

鲰生藜苋肠，食事一饱足。腥腐色所难，况乃衷酖毒。膨亨强名鱼，杀气孕惨黩。既非养生具，宜谢砧几酷。吴侬真差事，网索不遗育。捐生决下箸，缩手汗童仆。朝来里中子，馋吻不待熟。浓睡唤不应，已落新鬼录。百年三寸咽，水陆富肴蔌。一物不登俎，未负将军腹。为口忘计身，饕死何足哭。作俑者谁欤？至今走末俗。或云先王意，除恶如艺菽。逆枭与毒獍，岁岁参币玉。芟夷入荐羞，盖欲歼种族。生死有定数，断命乌可续。适丁是时者，未易一理局。鼋鼎子公怒，羊羹华元衄。异味古所珍，无事苦畏缩。骈头讧此语，戒谕只取渎，聋盲死不悟，明知谅已烛。  

续长恨歌七首  

金杯潋滟晓妆寒，国色天香胜牡丹。白凤诏书来已暮，六宫铅粉半春阑。  

紫薇金屋闭春阳，石竹山花却自芳。莫道故情无觅处，领巾犹有隔生香。  

闻道蓬壶重见时，瘦来全不耐风吹。无端却作尘间念，已被仙官圣得知。  

别后相思梦亦难，东虚云路海漫漫。仙凡顿隔银屏影，不似当时取次看。  

人似飞花去不归，兰昌宫殿几斜晖。百年只有云容姊，留得当时旧舞衣。  

骊山六十二高楼，突兀华清最上头。玉羽川长湘浦暗，三郎无事更神游。  

帝乡云驭若为留，八景三清好在不？玉笛不随双鹤去，人间犹得听《梁州》。  

过平望  

寸碧闯高浪，孤墟明夕阳。水柳摇病绿，霜蒲蘸新黄。孤屿乍举网，苍烟忽鸣榔。波明荇叶颤，风熟蘋花香。鸡犬各村落，莼鲈近江乡。野寺对客起，楼阴濯沧浪。古来离别地，清诗断人肠。亭前旧时水，还照两鸳鸯。  

长安闸  

斗门贮净练，悬板淙惊雷。黄沙古岸转，白屋飞檐开。是间袤丈许，舳胪蔽川来。千车拥孤隧，万马盘一坏。篙尾乱若雨，樯竿束如堆。摧摧势排轧，汹汹声喧豗。偪仄复偪仄，谁肯少徘徊！传呼津吏至，弊盖凌高埃。嗫嚅议讥征，叫怒不可裁。吾观舟中子，一一皆可哀。大为声利驱，小者饥寒催。古今共来往，所得随飞灰。我乃畸於人，胡为乎来哉？  

两木  

【壬申五月，病卧北窗，惟庭柯相对。手植绿橘枇杷，皆森然出屋。枇杷已著子，橘独十年不花。各赋一诗。】  

枇杷昔所嗜，不问甘与酸。黄泥裹馀核，散掷篱落间。春风拆勾萌，朴檄如榛菅。一株独成长，苍然齐屋端。去年小试花，珑珑犯冰寒。化成黄金弹，同登桃李盘。大钧播群物，斡旋不作难。树老人何堪，揽镜觅朱颜。颔髭尔许长，大笑欹巾冠。  

绿橘生西山，得自髯翁家。云此接活根，是岁当著花。俯仰乃十霜，垂蠹纷相遮。芳意竟寂寞，枯枝谩槎牙。风土谅非宜，翁言岂予夸。会令返故山，高深谢污邪。石液滋旧根，山英擢新葩。黄团挂霜实，大如崆峒瓜。当有四老人，来驻七香车。  

落鸿  

落鸿声里怨关山，泪湿秋衣不肯乾。只道一番新雨过，谁知双袖倚楼寒。  

浙江小矶春日  

客里无人共一杯，故园桃李为谁开。春潮不管天涯恨，更卷西兴暮雨来。  

二月三日登楼有怀金陵宣城诸友  

百尺西楼十二栏，日迟花影对人闲。春风已入片时梦，寒食从今数日间。折柳故情多望断，落梅新曲与谁关。诗成欲访江南便，千里烟波万叠山。  

代圣集赠别  

一曲悲歌水倒流，尊前何计缓千忧。事如梦断无寻处，人似春归挽不留。草色粘天鶗鴂恨，雨声连晓鹧鸪愁。迢迢绿浦帆飞远，今夜新晴独倚楼。  

寒食郊行书事二首  

野店垂杨步，荒祠苦竹丛。鹭窥芦泊水，乌啄纸钱风。媪引浓妆女，儿扶烂醉翁。深村时节好，应为去年丰。  

陇麦欣欣绿，山桃寂寂红。帆边渔蕝浪，木末酒旗风。信步随芳草，迷途问小童。赏心添脚力，呼渡过溪东。  

初夏二首  

清晨出郭更登台，不见馀春只麽回。桑叶露枝蚕向老，菜花成荚蝶犹来。  

晴丝千尺挽韶光，百舌无声燕子忙。永日屋头槐影暗，微风扇里麦花香。  

晓行官塘驿  

篝灯驿吏唤人行，寥落星河向五更。马上谁惊千里梦，石头冈下小车声。  

秦淮  

不将行李试间关，谁信江湖道路难。肠断秦淮三百曲，船头终日见方山。  

白鹭亭  

倦游客舍不胜闲，日日清江见倚栏。少待西风吹雨过，更从二水看淮山。  

胭脂井三首  

昭光殿下起楼台，拚得山河付酒杯。春色已从金井去，月华空上石头来。  

午醉醒来一梦非，匆匆《玉树》逐春归。胭脂却作千年计，不似愁魂四散飞。  

腰支旅拒更神游，桃叶山前水自流。三十六书都莫恨，烦将歌舞过扬州。  

九月三日宿胥口始闻雁  

故人久不见，乍见杂悲喜。新雁如故人，一声惊我起。把酒不能觞，送目问行李。曾云行路难，空濛千万里。塞北多关山，江南渺云水。风高吹汝瘦，旅伴今馀几。斜行不少驻，灭没苍烟里。羁游吾亦倦，客程殊未已。扁舟费年华，短缆系沙尾。物性各有役，冥心听行止。江郊匝地熟，场圃平如砥。归期且忽念，共饱丰年米。  

姑恶（并序）  

【姑恶，水禽，以其声得名。世传姑虐其妇，妇死所化。东坡诗云“姑恶，姑恶，姑不恶，妾命薄。”此句可以泣鬼。余行苕霅，始闻其声，昼夜哀厉不绝。客有恶之，以为此必子妇之不孝者，予为作后《姑恶》诗。】  

姑恶妇所云，恐是妇偏辞。姑言妇恶定有之，妇言姑恶未可知。姑不恶，妇不死。与人作妇亦大难，已死人言尚如此。  

大暑舟行含山道中雨骤至霆奔龙挂可骇  

隤云暧前驱，连鼓讧后殿。骎骎失高丘，扰扰暗古县。白龙起幽蛰，黑雾佐神变。盆倾耳双聩，斗暗目四眩。帆重腹逾饱，橹润鸣更健。圆漪晕雨点，溅滴走波面。伶俜愁孤鸳，飐闪乱饥燕。麦老枕水卧，秧稚与风战。牛蹊岌城沈，蚁隧汹瓴建。水车竞施行，岁事敢休宴。咿哑啸簧鸣，辗辘连锁转。骈头立妇子，列舍望宗伴。东枯骇西溃，寸涸惊尺淀。嗟予岂能贤，与彼亦何辨。扁舟风露熟，半世江湖遍。不知忧稼穑，但解加餐饭。遥怜老农苦，敢厌游子倦。  

题画卷二首  

凿落秋江水石明，高枫老柳两滩横。君看叠巘云容变，又有中宵雨意生。  

欹倾栈路绕山明，隔陇人家犬吠声。无限白云堆去路，不知谁识许宣平。  

立春日郊行  

竹拥溪桥麦盖坡，土牛行处亦笙歌。麹尘欲暗垂垂柳，醅面初明浅浅波。日满县前春市合，潮平浦口暮帆多。春来不饮兼无句，奈此金幡彩胜何。  

晚潮  

东风吹雨晚潮生，叠鼓催船镜里行。底事今年春涨小，去年曾与画桥平。  

一篙  

一篙新绿浦东西，雪絮漫江雁不飞。宿雨才晴风又转，片帆那得及时归。  

碧瓦  

碧瓦楼头绣幕遮，赤栏桥外绿溪斜。无风杨柳漫天絮，不雨棠梨满地花。  

暮春上塘道中  

店舍无烟野水寒，竞船人醉鼓阑珊。石门柳绿清明市，洞口桃红上巳山。飞絮著人春共老，片云将梦晚俱还。明朝遮日长安道，惭愧江湖钓手间。  

馀杭道中  

落花流水浅深红，尽日帆飞绣浪中。桑眼迷离应欠雨，麦须骚杀已禁风。牛羊路杳千山合，鸡犬村深一径通。五柳能消多许地，客程何苦镇匆匆。  

陈侍御园坐上  

愁眼逢欢春水明，诗情得酒春云生。花梢蝴蝶作团去，竹里鹁鸠相对鸣。邂逅浮生此日好，缠绵俗累何时轻。擘笺沫墨乏奇句，扌厌笛当筵惭妙声。  

独游虎跑泉小庵  

苔径弯环入，茅斋取次成。蔓花缘壁起，闲草上阶生。宿雨松篁色，新晴燕雀声。筒泉烹御米，聊共老僧倾。  

乐神曲  

豚蹄满盘酒满杯，清风瑟瑟神欲来。愿神好来复好去，男儿拜迎女儿舞。老翁翻香笑且言，今年田家胜去年。去年解衣折租价，今年有衣著祭社。  

缲丝行  

小麦青青大麦黄，原头日出天色凉。姑妇相呼有忙事，舍后煮茧门前香。缲车嘈嘈似风雨，茧厚丝长无断缕。今年那暇织绢著，明日西门卖丝去。  

田家留客行  

行人莫笑田家小，门户虽低堪洒扫。大儿系驴桑树边，小儿拂席软胜毡。木臼新舂雪花白，急炊香饭来看客。好人入门百事宜，今年不忧蚕麦迟。  

催租行  

输租得钞官更催，踉跄里正敲门来。手持文书杂嗔喜，我亦来营醉归耳。床头慳囊大如拳，扑破正有三百钱。不堪与君成一醉，聊复偿君草鞋费。  

癸亥日泊舟吴会亭  

去年春盘浙江驿，湛湛清波动浮石。今年春盘吴会亭，冥冥细雨湿高城。天边作客风沙里，今年去年成老矣。客心古井冷无波，过眼人情亦如水。忆昔三生住翠微，偶来平地著征衣。山中故人应大笑，扁舟坐稳何当归。  

题开元天宝遗事四首  

御前羯鼓透春空，笑觉花奴手未工。一曲打开红杏蕊，须知天子是天公。  

谢蛮舞袖贵妃弦，秦国如花虢国妍。不赏缠头三百万，阿姨何处费金钱。  

朝天车马诏频催，厌得新汤未敢开。忽报猪龙掀宇宙，阿瞒空读相书来。  

剥啄延秋屋上乌，明朝箭道入东都。宫中亦有风流阵，不及渔阳突骑粗。  

半塘  

柳暗阊门逗晓开，半塘塘下越溪回。炊烟拥柂船船过，芳草缘堤步步来。  

枫桥  

朱门白壁枕弯流，积李无言满屋头。墙上浮图路傍堠，送人南北管离愁。  

横塘  

南浦春来绿一川，石桥朱塔两依然。年年送客横塘路，细雨垂杨系画船。  

天平寺  

旧游仿佛记三年，轰饮题诗月满山。山上白云应解笑，又将尘土涴朱颜。【三年前，至先兄与予同唐少梁登山绝顶，比归迷路，扪萝而下，夜已午。住持僧散遣群童秉烛求馀三人，久而莫得，以为已仙也。是夜宿寺中联句达晓。东坡曰：“自从有此山，白石封苍苔。何尝有此乐，将去复徘徊。”至今往来於余心。】  

贺乐丈先生南郊新居  

新堂燕雀喜，竹篱挂藤萝。崩奔风涛里，得此巢龟荷。西山效爽气，南浦供清波。会心不在远，容膝何须多。先生淮海俊，踏地尝兵戈。飘飘万里道，芒鞋厌关河。风吹落下邑，楚语成吴歌。岂不有故国，荒垣鞠秋莎。无庸说当归，到处皆南柯。卜迁不我遐，一水明青罗。闭户长独佳，奈客剥啄何。会令苍苔石，屐齿如蜂窠。  

田舍  

呼唤携锄至，安排斜圃忙。儿童眠落叶，鸟雀噪斜阳。烟火村声远，林菁野气香。乐哉今岁事，天末稻云黄！  

病中夜坐  

村巷秋舂远，禅房夕磬深。饥蚊常绕鬓，暗鼠忽鸣琴。薄薄寒相中，棱棱瘦不禁。时成洛下咏，却似越人吟。  

十一月十二日枕上晓作  

竹响风成阵，窗明雪已花。柴扉吟冻犬，纸瓦啄饥鸦。宿酒欺寒力，新诗管岁华。日高犹拥被，蓐食愧邻家。  

除夜书怀  

运斗寅杓转，周天日御回。夜从冬后短，人逐雨中来。鬓绿看看雪，心丹念念灰。有怀怜断雁，无思异疏梅。絮厚眼生缬，蔬寒肠转雷。烛花红琐碎，香雾碧徘徊。昨梦书三箧，平生酒一杯。床头新历日，衣上旧尘埃。摇落何堪柳，纷纭各梦槐。隙光能几许，世事剧悠哉。歧路东西以，义娥日夜催。头颅原自觉，怀抱故应开。踊跃金何喜，青黄木自灾。身谋同斥鷃，政尔原蒿莱。  

题张氏新亭  

水杨成幄翠相遮，犹有东风管岁华。叶底青梅无数子，梢头红杏不多花。烦将炼火炊香饭，更引长泉煮斗茶。约我诗成须疥壁，莫嗔欹侧似归鸦。  

病中绝句八首  

空里情知不著花，逢场将病当生涯。蒲团软暖无时节，夜听蚊雷晓听鸦。  

溽暑薰天地涌泉，弯跧避湿挂行缠。出门斟酌无忙事，睡过黄梅细雨天。  

石鼎飕飕夜煮汤，乱抛参术斗温凉。化儿幻我知何用，祗与人间试药方。  

病中心境两俱降，犹忆江湖白鸟双。一夜雨声鸣纸瓦，听成飞雪打船窗。  

檐头排溜密如帘，溪上层阴定解严。最是看山奇绝处，白云堆絮拥青尖。  

夜合梢头蘸紫茸，菉葱顶上拆黄封。去年团扇题诗处，依旧疏帘细雨中。  

盆倾瓴建夜翻渠，绕屋蛙声一倍粗。想见西堂浑不睡，明朝踏湿看菖蒲。【谓现老。】  

晴色先从喜鹊知，斜阳一抹照天西。竹鸡何物能无赖，如许泥深更苦啼。  

云间湖光亭  

微风不动敛涛湍，组练晶晶色界寒。斜照发挥犹未尽，月明残夜更来看。  

雪霁独登南楼  

雪晴风劲晚来冰，楼上奇寒病骨惊。雀啄空檐银笋堕，鸦翻高树玉尘倾。青帘闪闪千家静，黄帽亭亭一水横。坐久天容却温丽，一弯新月对长庚。  

上沙遇雨快凉  

刮地风来健葛衣，一凉便觉暑光低。云头龙挂如垂箸，雨在中峰白塔西。  

自天平岭过高景庵  

卓笔峰前树作团，天平岭上石成关。绿阴匝地无人过，落日秋蝉满四山。  

晓自银林至东灞登舟寄宣城亲戚  

晓山障望眼，脉脉紫翠横。澄江已不见，况乃江上城。结束治野装，木末浮三星。羸马陇头嘶，小车谷中鸣。亭亭东灞树，练练绿浦明。篙师笑迎我，新涨没蘋汀。径投一叶去，云水相与平。聊将尘土面，照此玻璃清。怀我二三友，高堂晨欲兴。风细桐叶堕，露浓荷盖倾。凝香绕燕几，安知路旁情！  

复自姑苏过宛陵至邓步出陆  

浆家馈食槿为藩，酒市停骖竹庑门。红树亭亭栖晚照，黄茅杳杳被高原。饮溪有迹於菟过，掠草如飞朴渥翻。车轨如沟平地少，饱帆天镜忆江村。  

南塘冬夜唱和  

燃萁烘暖夜窗幽，时有新诗趣唱酬。为问灞桥风雪里，何如田舍火炉头。寒釭欲暗吟方苦，冻笔难驱字更遒。绝笑儿痴生活淡，略无岁晚稻粱谋。  

花山村舍  

潦退滩滩露，沙虚岸岸颓。涧声穿竹去，云影过山来。柳菌黏枝住，桑花共叶开。庵庐少来往，门巷湿苍苔。  

清明日狸渡道中  

洒洒沾巾雨，披披侧帽风。花然山色里，柳卧水声中。石马立当道，纸鸢鸣半空。墦间人散后，乌鸟正西东。  

南塘寒食书事  

埂外新陂绿，冈头宿烧红。裹鱼蒸菜把，馈鸭锁筠笼。酒侣晨相命，歌场夜不空。土风并节物，不与故乡同。  

高淳道中  

路入高淳麦更深，草泥沾润马骎骎。雨归陇首云凝黛，日漏山腰石渗金。老柳不春花自蔓，古祠无壁树空阴。一箪定属前村店，衮衮炊烟起竹林。  

宿牧马山胜果寺  

佛灯已暗还吐，旅枕才安却惊。月色看成晓色，溪声听作松声。  

自宁国溪行至宣城舟人云凡百八十滩  

波惊石险夜喧雷，晓泊旗亭笑眼开。休问行人缘底瘦，适从百八十滩来。  

晚步西园  

料峭轻寒结晚阴，飞花院落怨春深。吹开红紫还吹落，一种东风两样心。  

早发竹下  

结束晨妆破小寒，跨鞍聊得散疲顽。行冲薄薄轻轻雾，看放重重叠叠山。碧穗炊烟当树直，绿纹溪水趁桥湾。清禽百啭似迎客，正在有情无思间。  

后催租行  

老父田荒秋雨里，旧时高岸今江水。佣耕犹自抱长饥，的知无力输租米。自从乡官新上来，黄纸放尽白纸催。卖衣得钱都纳卻，病骨虽寒聊免缚。去年衣尽到家口，大女临岐两分首。今年次女已行媒，亦复驱将换升斗。室中更有第三女，明年不怕催租苦。  

次韵子文卫雨迓使者道闻子规  

梦魂翾蝶翅，鼻息吼鼍鼓。唤起治晓妆，马嘶童仆语。汩泥溷凫骛，惭愧黄鹄举。猥吟陬隅池，浪废桔槔圃。啼鹃撩客心，钩引着何许。请歌苏仙词，归耕一犁雨。  

次温伯用林公正刘庆充倡和韵  

前山后山梅子雨，屯云日夜相吞吐。长林绝壑望不到，时有樵归说逢虎。奔溪朝来忽怒涨，夹岸柳梢馀尺许。屋头未放浓岚散，苦忆清风泛琼宇。客行落此乱山中，但欲寻人诉羁旅。比邻邂逅得清士，眉宇津津佳笑语。杯行起舞出新句，我气已衰聊复鼓。明年与君航太湖，扁舟踏浪不蹄土。沉沉玉柱閟仙扃，矫矫虹梁浮水府。目力无穷天不尽，却笑向来谁缚汝。  

次韵温伯谋归  

官路驱驰易折肱，官曹随处是愁城。随风片叶乡心动，过雨千峰病眼明。一脔何须尝世味，寸田久已废吾耕。羡君早作归欤计，屈指从今几合并。  

庆充自黄山归索其道中诗书一绝问之  

鸣驺如电马如雷，知是婆娑醉尉回。常日锦囊犹有句，况从三十六峰来。  

赏雪骑鲸轩子文夜归酒渴侍儿荐茗饮蜜浆明日以诧同游戏为书事邀宗伟同作  

溪山四时佳，今日更奇绝。天公妙庄严，施此一川雪。飞花浩如海，眩转塞空阔。水西万株树，玉塔照银阙。碧溪不受冻，长滩泻清咽。渔舟晚犹泛，樵担寒未歇。悬知画不到，未省诗能说。归来强搜句，冰砚冷於铁。不严夫子，迎门生暖热。梅香不可耐，但觉酒肠渴。密融花气动，茶泛乳膏发。宁辞春笋寒，为暖花瓷滑。瞢腾画屏暖，唤起眼馀缬。笑我独何事，作此淡生活。想像《高唐赋》，何如径排闼。  

雪后守之家梅未开呈宗伟  

瓦沟冻残雪，檐溜粘轻冰。破寒一竿日，春随人意生。端叶再三白，南枝尚含情。定知司花女，未肯嫁娉婷。官居苦无赖，一笑如河清。落木露荒山，寒溪绕孤城。朝暮何所见，云黄叫饥鹰。东风不早计，愁眼何当明。北邻小横斜，藓地可班荆。凭君趣花信，把酒撼琼英。  

次韵宗伟阅番乐  

十日闲愁昼掩关，起寻一笑共清欢。罢休诗社工夫淡，洗净书生气味酸。尽遣馀钱付桑落，莫随短梦到槐安。绣靴画鼓留花住，剩舞春风《小契丹》。  

五月闻莺二首  

桑阴净尽麦头齐，江上闻莺每岁迟。不及晓风鹎鵊子，迎春啼到送春时。  

一声初上最高枝，忙杀呕哑百舌儿。老尽西园千树绿，卻怜槐眼正迷离。  

送子文杂言  

阴谷云低梅雨多，黄山涤源溪涌波。南风匝地送归客，双桨下濑如投梭。严夫子，君举酒，我其为君歌！万山丛丛石凿凿，官居破屋巢烟萝。杜鹃晓啼猿暮叫，客行到此真蹉跎。穷愁无复理，一饮三叹息。城东黉舍有佳人，邂逅使我加餐食。同乡更同调，目击心已传。蛰虫欲作雷奋地，万籁方寂风行山。吹竽唤我醒，连鼓相追攀。飚车电毂不可辇，但觉两腋生飞翰。狂歌不必终曲，戏奕不必满局。有时不揖上马去，出门大笑惊僮仆。穷乡眼冷见未曾，道上嗫嚅相指目。云此陋隘何以有二士，直恐翩翩跨黄鹄。广文组解登王畿，诸公贵人争劝归。常日心期有定论，赠行不惜重费词。腰金佩玉众目好，汗简沉碑千载痴。一尊有意重山嶽，五鼎无心轻网丝。严夫子，应领略，别后频书相发药。我既为万顷之狎鸥，君勿作九皋之鸣鹤！  

新馆  

露稻黏明珰，风茅衮高浪。荒荒白杨道，行行乱虫响。日脚午未吐，云头晚犹涨。欣此半日凉，蓝舆走清旷。病客不堪暑，兹行天肯相！蚊虻扫无迹，秋意满千嶂。稍寻泉石盟，略褫簿书障。鸰原定相念，因风报无恙。  

临溪寺  

万山绕竮竛，二水奔澒洞。亭亭林中寺，金碧灿檐栋。解鞍得蒲团，卧受瓦炉供。少捐一炊顷，暂作百年梦。无人自惊觉，幽禽正清哢。倦客如残僧，无力供世用。此行端为山，紫翠迭迎送。漱井出门去，惊尘扑飞鞚。  

盘龙驿  

闻鸡一唱罢，占斗三星没。天高月徘徊，野旷山突兀。暗蛩泣草露，怨乱语还咽。凉萤不复举，点缀稻花末。惟馀络纬豪，悲壮殷林樾。小虫亦何情，孤客心断绝。魂惊板桥穿，足侧石子滑。行路如许难，谁能不华发。高城谩回首，叠嶂屹天阙。遥知秋衾梦，千里一飘忽。  

竹下  

松杉晨气清，桑柘暑阴薄。稻穗黄欲卧，槿花红未落。秋莺尚娇姹，晚蝶成飘泊。犬騃逐车马，鸡惊扑篱落。道逢行商问，平生几芒屩。赪肩走四方，为口不计脚。劣能濡箪瓢，何敢议囊橐。我亦糜斗升，三年去丘壑。二俱亡羊耳，未用苦商略。  

寒亭  

沟塍与涧合，陇亩抱山转。向来六月旱，此地免焦卷。早穗已垂垂，晚苗犹剪剪。一川丰年意，比屋闹鸡犬。老农霜须鬓，矍铄黄犊健。自云足踏地，常赋何能免。刈熟倩人输，不识长官面。康年无复事，但恐社酒浅。我亦有二顷，收拾尚可茧。怀哉笠泽路，归铲犁头藓。  

清逸江  

微生本渔樵，长日渺江海。扣舷濯沧浪，尚说天宇隘。朅来车马路，悒悒佳思败。黄尘扑眉须，驱逐似偿债。羸骖系偪仄，狂犬吠荒怪。乡心入旅梦，一叶舞澎湃。晨兴过墟市，喜有鱼虾卖。眼明见清江，积雨助横溃。褰裳唤扁舟，臲卼不胜载。不辞野渡险，弄水聊一快。  

新岭  

瘦马兀瞢腾，荒鸡号苍莽。丝窠罥朝露，篱落万珠网。宿云拂树过，飞泉擘山响。老桑跼潜，怪蔓挂腾蟒。山行何许深，空翠滴羁鞅。酿愁积雨寒，破闷朝日放。曈曈赤帜张，昱昱金钲上。浮动草花馥，清和野禽唱。仆夫有好语，沙平路如掌。惟忧三溪阻，桥断山水涨。  

送通守赵积中朝议请祠归天台  

城头千峰青绕屋，城下滩流三百曲。谁云偪仄复偪仄，尚有高轩肯来辱。红梅花下两芳春，春风惠和如主人。抢攘尘土簿书里，见此缫籍天球温。厚禄故人车结辙，掉头独泛清溪月。不从世外得超然，世间谁肯如公决。生平我亦一沙鸥，苇白芦黄今正秋。送公使我归思动，破烟冲雨忆扁舟。明年想见东山起，我亦煎茶石桥水。道逢蓑笠把渔竿，即是马曹狂掾史。  

送詹道子教授奉祠养亲  

新安学宫天下稀，先生孝友真吾师。斑衣误作长裾曳，二年思归今得归。贱词上诉人叵挽，玺书赐可群公叹。青山百匝不留人，空与诸生遮望眼。白云孤起越南天，向来恨身无羽翰。下马入门怀橘拜，身今却在白云边。鹤发鬖鬖堂上坐，儿孙称觞妇供果。世间此乐几人同，看我风前孤泪堕。一杯送舟下水西，我欲赠言无好词。径须唤起束广微，为君重补《南陔》诗。  

严州舟人云：自徽至严二百滩  

城府黄尘扑马鞍，一篙重探水云寒。耳边眼底无公事，睡过严州二百滩。  

钓台台上题诗甚多，其最脍炙者曰：“世祖功臣二十八，云台争似钓台高”  

山林城市两尘埃，邂逅人生有往来。各问此心安处住，钓台无意压云台。  

富阳  

不到江湖恰五年，歙山青绕屋头边。富春渡口明人眼，落日孤舟浪拍天。  

馀杭  

春晚山花各静芳，从教红紫送韶光。忍冬清馥蔷薇酽，薰满千村万落香。  

插秧  

种密移疏绿毯平，行间清浅縠纹生。谁知细细青青草，中有丰年击壤声。  

晒茧俗传叶贵即蚕熟，今岁正尔  

隔篱处处雪成窝，牢闭柴荆断客过。叶贵蚕饥危欲死，尚能包裹一丝窠。  

次韵甄云卿晚登浮丘亭  

宾筵旧压三千客，燕榭新高十二城。泼墨云头连树暗，垂丝雨脚过溪生。葛巾羽扇吾身健，雪碗冰瓯子句清。从此相从须痛饮，故应此事胜公荣。  

古风上知府秘书二首  

神仙绝世立，功行闻清都。玉符赐长生，{尔}云游紫虚。鸡犬尔何知，偶舐药鼎馀。身轻亦仙去，罡风与之俱。俯视旧篱落，眇莽如积苏。非无凤与麟，终然侣虫鱼。微物岂有命，政尔谢泥涂。时哉适丁是，邂逅真良图。  

大鹏上扶摇，南溟聒天沸。斥鷃有羽翼，意满蓬蒿里。不如附骥蝇，掣电抹荆蓟。谁云极么麽，俯仰且万里。向来庭户间，决起不逾咫。飘飖托方便，意气乃如此。物生未可料，旦暮倘逢世。君看功名场，得失一交臂。  

拄笏亭晚望  

林泉随处有清凉，山绕阑干客自忙。溪雨不飞虹尚饮，乱蝉高柳满斜阳。  

桑岭  

回肠山百盘，挥手天一握。俯惊危栈穿，仰诧飞石落。挽舆如挽舟，绝叫断双筰。怪蔓缠枯槎，瘠草被幽壑。此岂车马路，谁云强刊凿。人言远游好，呼来试着脚。  

次景琳录事赠别韵  

放船鸣橹便秦吴，送别空烦长者车。宿雾锁山常幂幂，断云将雨忽疏疏。高城五岭花深处，短棹三江木落初。赖得溪流通尺素，蒲根仍有一双鱼。  

客中呈幼度  

手板头衔意已慵，墨池书枕兴无穷。酿泥深巷五更雨，吹酒小楼三面风。草色有无春最好，客心去住水长东。今朝合有家书到，昨夜灯花缀玉虫。  

送汪圣锡侍郎帅福唐  

承明才入又南州，重见旌旗照柁楼。道义平生无捷径，风波随处有虚舟。如公未可违文石，稽古何妨欠碧油。我亦登门烦著录，此行无力为王留。  

长至日与同舍游北山  

岁晚山同色，湖平雾不收。寒云低阁雪，佳节静供愁。竹柏森严立，蒲荷索莫休。瘦筇知脚力，政尔耐清游。  

次韵胡邦衡秘监  

斯言向来立，千古敢疵瑕。有命孤蓬转，何心劲箭加。人穷名满世，天定客还家。回首冥恩怨，虚空不着花。  

送周子充左史奉祠归庐陵  

黄鹄飘然下九关，江船载月客俱还。名高岂是孤臣愿，身退聊开壮士颜。倾盖当年真旦暮，沾巾明日有河山。后期淹速都难料，相对犹怜鬓未斑。  

送陆务观编修监镇江郡归会稽待阙  

宝马天街路，烟篷海浦心。非关爱京口，自是忆山阴。高兴馀飞动，孤忠有照临。浮云付舒卷，知子道根深。  

见说云门好，全家住翠微。京尘成岁晚，江雨送人归。边锁风雷动，军书日夜飞。功名袖中手，世事巧相违。  

送李仲镇宰溧阳  

相逢已叹十年迟，冷淡贫交又语离。玉笋换班通籍后，黄梅吹雨送帆时。月岩家世犹为县，【仲镇，方叔孙也。】金濑溪山好赋诗。唤起酸寒孟东野，倒流三峡洗馀悲。  

次韵子永雪后见赠  

雪瓴待伴半阴晴，竟日檐冰溜雨声。九陌泥乾尘未动，南山石露塔犹明。稍闻吉语占农事，便觉归心胜宦情。想得秫田来岁好，瓦盆嘉酿灌愁城。  

与正夫朋元游陈侍御园  

沙际春风转物华，意行聊复到君家。年年我是重来客，处处梅皆旧识花。官减不妨诗事业，地寒犹辨醉生涯。城中马上那知此，尘满长据席帽斜。  

正月十四日雨中与正夫朋元小集夜归  

灯市凄清灯火稀，雨巾风帽笑归迟。月明想在云堆处，客醉都忘马滑时。老去樽前花隔雾，春来句里鬓成丝。浮生不了悲欢事，作剧儿童总未知。  

韩无咎检详出示所赋陈季陵户部巫山图诗仰窥高作叹息弥襟余尝考宋玉谈朝云事漫称先王时本无据依及襄王梦之命玉为赋但云頩颜怒以自持曾不可乎犯干后世弗察一切溷以媟语曹子建赋宓妃亦感此而作此嘲谁当解者辄用此意次韵和呈以资抚掌  

瑶姬家山高插天，碧丛奇秀古未传。向来题目经楚客，名字径度峨岷前。是邪非邪莽谁识，乔林古庙常秋色。暮去行雨朝行云，翠帷瑶席知何人。峡船一息且千里，五两竿头见幡尾。仰窥仙馆至今疑，行人问讯居人指。千年遗恨何当申，阳台愁绝如荒村。《高唐赋》里人如画，玉色頩颜元不嫁。后来饥客眼长寒，浪传乐府吹复弹。此事牵连到温洛，更怜尘袜有无间。君不见天孙住在银涛许，尘间犹作儿女语。公家春风锦瑟傍，莫为此图虚断肠。  

次韵王夷仲正字同游成氏园  

秀岩堂上玉东西，把酒登临望眼迷。天宇四垂黏地近，海山一抹带潮低。绝知客好无尘事，聊记吾曾有醉题。倚赖群仙联姓字，他年谁敢一杇泥。【是日，诸公令予题壁。】  

送吴智叔检详直中秘使闽  

抗章襆被岂公难，已说高风立懦顽。客路莫嫌河畔草，直庐须爱道家山。秋生莲浦船初泛，春满茶溪骑趣还。却访故人西府旧，定烦书札堕田间。  

次韵韩无咎右司上巳泛湖  

休沐辰良不待晴，径称闲客此闲行。春衫欺雨任教冷，病眼得山元自明。抹黛浓岚围坐晚，揉蓝新渌没篙清。栖鸦未到催归去，想被东风笑薄情。  

王园官舍睡起  

公退闭阁卧，官居如净坊。屋角断虹饮，日西杨柳黄。客来束我带，客去书满床。睡觉有忙事，煮茶翻断香。  

七月二日上沙夜泛  

困倚船窗看斗斜，起来风露满天涯。亭亭宿鹭明菰叶，闪闪凉萤入稻花。月下片云应夜雨，山根炬火忽人家。江湖处处无穷景，半世红尘老岁华。  

长沙王墓在阊门外孙伯符  

英雄转眼逐东流，百战工夫土一抔。荞麦茫茫花似雪，牧童吹笛上高丘。  

次韵耿时举王直之夜坐  

庭叶翻翻闹，灯花粟粟秾。关山千里雁，风雨满城钟。陇上新登谷，江头旧熄烽。今年吾计得，安稳读三冬。  

次韵马少伊郁寂峰寄示同游石湖诗卷三首  

镜面波光倒碧峰，半湖云锦万芙蓉。去年荡桨香风里，行傍石桥花正浓。  

红皱黄团熟暑风，甘瓜削玉藕玲珑。身谋已落园丁后，满帽京尘日正中。  

得得来题小隐诗，拂花萦柳画船移。湖边好景春犹未，须到秋清月满时。  

与长文正夫游北山  

柳岸松门胜处通，马蹄踏雾入空濛。春寒有力欺游子，天色无情没断鸿。雨脚远连山脚暗，杏梢斜倚竹梢红。驼裘拥鼻吾衰矣，年少犹嫌料峭风。  

寓直玉堂拜赐御酒  

归鸦陆续堕宫槐，帘幕参差晚不开。小雨遂将秋色至，长风时送市声来。近瞻北斗璿玑次，犹梦西山翠碧堆。惭愧君恩来甲夜，殿头宣劝紫金杯。  

李翚知县作亭西湖上余用东坡语名之曰饮绿遂为胜概  

芷葺莲巢唤客游，芦鞭席帽为君留。未论吹水堪添酒，且要移床学枕流。乍霁却阴梅酿雨，暂暄还冷麦催秋。石湖也似西湖好，烦向苍烟问白鸥。  

送汪仲嘉待制奉祠归四明分韵得论字  

丹霄碧海眇高鶱，厌直承明却自论。宝马十年听漏箭，扁舟一雨看潮痕。侍臣相忆松门远，归客还怜菊径存。清润要非山泽相，又烦一札下云根。  

初约邻人至石湖  

窈窕崎岖学种园，此生丘壑是前缘。隔篱日上浮天水，当户山横匝地烟。春入葑田芦绽笋，雨倾沙岸竹垂鞭。荒寒未办招君醉，且吸湖光当酒泉。  

刈麦行  

菊花开时我种麦，桃李花飞麦丛碧。多病经旬不出门，东陂已作黄云色。腰镰刈熟趁晴归，明朝雨来麦带泥。犁田待雨插晚稻，朝出移秧夜食麨。  

壬辰七月十六日侵晨真率会石湖路中书事  

白葛乌巾称老农，溪南溪北水车风。稻头的皪黏朝露，步入明珠翠网中。  

双燕  

底处飞双燕，衔泥上药栏。莫教惊得去，留取隔帘看。  

春日三首  

药栏花暖小猧眠，雪白晴云水碧天。煮酒青梅寒食过，夕阳庭院锁秋千。  

西窗一雨又斜晖，睡起薰笼换夹衣。莫放珠帘遮洞户，从教燕子作双飞。  

双鲤无书直万金，画桥新绿一篙深。青苹白芷皆愁思，不独江枫动客心。  

汴河汴自泗州以北皆涸，草木生之。土人云：本朝恢复，驾回，即河须复开  

指顾枯河五十年，龙舟早晚定疏川。还京却要东南运，酸枣棠梨莫蓊然。  

雷万春墓在南京城南，环以小墙，榜曰“忠勇雷公之墓”  

九陨元身不陨名，言言千载气如生。欲知忠信行蛮貊，过墓胡儿下马行。  

宜春苑在旧宋门外，俗名东御园  

狐冢獾蹊满路隅，行人犹作御园呼。连昌尚有花临砌，肠断宜春寸草无。  

州桥南望朱雀门，北望宣德楼，皆旧御路也  

州桥南北是天街，父老年年等驾回。忍泪失声询使者，几时真有六军来？  

宣德楼虏加崇葺，伪改曰承天门  

蛲阙丛霄旧玉京，御床忽有犬羊鸣。他年若作清官使，不挽天河洗不清。  

市街京师诸市皆荒索，仅有人居  

梳行讹杂马行残，药市萧骚土市寒。惆怅软红佳丽地，黄沙如雨扑征鞍。  

渐水黄河将决其地，则伏流先出，名曰渐水。河身日徙，而南过封丘至胙城界中，已有渐水，去汴京大约五十里耳  

黄流日夜向南风，道出封丘处处逢。紫盖黄旗在湖海，故应河伯欲朝宗。  

旧滑州在濬州侧积水中，为河所沦久矣。大伾即黎阳山，西望积水不远  

大伾山麓马徘徊，积水中间旧滑台。渔子不知兴废事，清晨吹笛棹船来。  

翠楼在秦楼之北，楼上下皆饮酒者  

连衽成帷迓汉官，翠楼沽酒满城欢。白头翁媪相扶拜，垂老从今几度看。  

临铭镇去洺州三十里。洺酒最佳，伴使以数壶及新兔见飨  

竟日霜寒暮解围，融融桑柘染斜晖。北人争劝临洺酒，云有棚头得兔归。  

真定舞虏乐悉变中华，惟真定有京师旧乐工，尚舞高平曲破  

紫袖当棚雪鬓凋，曾随《广乐》奏《云韶》。老来未忍耆婆舞，犹倚黄钟衮六幺。  

内丘梨园内丘鹅梨为天下第一，初熟收藏，十月出汗后方佳。园户云：梨至易种，一接便生，可支数十年。吾家园者，犹圣宋太平时所接  

汗后鹅梨爽似冰，花身耐久老犹荣。园翁指似还三叹，曾共翁身见太平。  

望都县人多癭，妇人尤甚。相传县东接唐县，病癭者甚众，此县盖染其风土。县西有小阜，曰由山  

荒寺疏钟解客鞍，由山东畔白烟寒。望都风土连唐县，翁媪排门带癭看。  

安肃军旧梁门三城，今惟一城有人烟，溏滦皆涸矣  

从古铜门控朔方，南城烟火北城荒。台家抵死争溏滦，满眼秋芜衬夕阳。  

燕宾馆燕山城外馆也。至是，适以重阳，虏重此节，以其日祭天，伴使把菊酌酒相劝。西望诸山皆缟，云初六日大雪  

九日朝天种落驩，也将佳节劝杯盘。苦寒不似东篱下，雪满西山把菊看。  

龙津桥在燕山宣阳门外，以玉石为之，引西山水灌其下  

燕石扶栏玉作堆，柳塘南北抱城回。西山剩放龙津水，留待官军饮马来。  

自石林回过小玲珑岩窦益奇昔为富人吴氏所有今一子尚幼山检校於官  

一丘乃中虚，洞穴四无碍。却【黄本作脱】略岩岫杳，黝纠石床怪。苍牛饮前池，碧罅滟微濑。雕锼具百巧，图画窘千态。哀湍写坏磴，冻雨湿空翠。疏梅照草棘，瘦竹拔蹊隧。当时闾阎子，目力在尘外。孤童藐难料，奇事疑有待。谁欤千金捐，来换把茅盖。不仙亦足豪，众垤皆累块。我评北山游，胜绝此无对。玲珑讵可小，孰能为之大。  

乾道己丑守括被召再过钓台自和十年前小诗刻之柱间后五年自西掖帅桂林癸巳元日雪晴复过之再用旧韵三绝  

浮生渺渺但飞埃，问讯星宫又独来。天上人间最高处，为君题作郁萧台。  

拙疏何计补涓埃，惭愧双旌去又来。三过溪门今老矣，病无脚力更登台。  

界天山雪净黄埃，江上扁舟夜泛来。匝地东风劝椒酒，山头今日是春台。  

豫章南浦亭泊舟二首  

绣槛临沧渚，牙樯插暮沙。浦云沉断雁，江雨入昏鸦。野旷天何近，春寒岁未华。来朝风一席，随处且浮家。  

闰岁花光晚，霜朝草色荒。趁墟犹市井，收潦再耕桑。客路东西懒，江流日夜忙。长歌情不尽，一酌酹沧浪。  

清江台在临江郡圃西冈上张安国题榜  

南来富寿冈，形胜此蟠结。岑并戴高台，栏槛了风月。萧滩曳长烟，贝阙炯残雪。江流当带横，练练浮木末。天风来无乡，万里吹醉缬。登临信奇事，忍冻亦痴绝。故人春梦觉，遣墨秋蛇掣。浮云真可咍，挥觯酹空阔。  

初入湖南醴陵界  

崖柳阴阴夹暝途，出山欢喜见平芜。一春客梦饱风雨，行尽江南闻鹧鸪。  

醴陵驿  

绿水桥边县，门前柳已黄。人稀山木寿，土瘦水泉香。乍脱泥中滑，还嗟堠子长，槠洲何日到，鼓枻上沧浪。  

初见山花  

三日晴泥尚没靴，几将风雨过年华。湘东二月春才到，恰有山樱一树花。  

湘江洲尾快风挂帆  

船头雪浪吼奔雷，十丈高帆满意开。我自只凭忠信力，风应不为世情来。儿童屡惜峰峦过，将士犹教鼓角催。明日祝融天柱去，更烦先卷乱云堆。  

泊湘江鱼口滩  

知时社燕语樯竿，游子奔波自鲜欢。趁客卖鱼双桨急，隔林沽酒小旗寒。潇湘浑似日南落，嶽麓已从天外看。薄暮滩前收百丈，卧闻三老报平安。  

马鞍驿饭罢纵步  

食饱倦舆马，散策步前冈。意行踏芳草，萧艾蓊生香。春事甚寂寥，山桃带松篁。游蜂入菜花，此岂堪蜜房。今年蚕出迟，柘叶分寸长。好晴才数日，岁事未渠央。  

黄罴岭  

薄宦每违己，兹行遂登危。峻阪荡胸立，恍若对镜窥。传呼半空响，濛濛上烟霏。木末见前驱，可望不可追。跻攀百千盘，有顷身及之。白云叵揽撷，但觉沾人衣。高木傲烧痕，葱笼茁新荑。春禽断不到，惟有蜀魄啼。谓非人所寰，居然见锄犁。山农如木客，上下翾以飞。宁知有康庄，生死安崄巇。室屋了无处，恐尚橧巢栖。安得拔汝出，王路方清夷。  

衡永之间山路艰涩薄晚吏卒哄云渐近祁阳路已平夷皆有津津之色  

朝登赤土岭，暮入黄泥谷。春江弄花月，归梦恍在目。觉来行路难，杜宇叫高木。凹中泥没踝，凸处石啮足。坐舆我尚病，想见肩舆仆。衡阳复祁阳，可暂不可宿。晚来出前冈，路坦亭堠促。将士走相贺，喜色如膏沐。人生本无闷，逆境要先熟。不从忧患来，安识平为福。夷途不常遇，历险始知足。  

书浯溪中兴碑后（并序）  

【乾道癸巳春三月，余自西掖出守桂林。九日渡湘江，游浯溪，摩挲中兴石刻，洎唐元和至今游客所题。窃谓四诗各有定体，颂者，美盛德之形容，以其成功告於神明者也，商、周、鲁之遣篇可以概见。今元子乃以鲁史笔法，婉辞含讥，盖之而章，后来词人复发露之。则夫磨崖之碑，乃一罪案，何颂之有？窃以五十六字，刻之石傍，与来者共商略之。此诗之出，必有相诟病者。谓不合题破次山，此亦习俗固陋，不能越拘挛之见耳。余义正词直，不暇恤也。】  

三颂遣音和者希，丰容宁有刺讥辞。绝怜元子《春秋》法，都寓唐家《清庙》诗。歌咏当谐琴搏拊，策书自管璧纯疵。纷纷健笔刚题破，从此磨崖不是碑。  

宿清湘城外田家  

驱马力犹强，奏床身始疲。浮浮云拂帐，谲浦水鸣篱。未熟灯前梦，闲寻道上诗。湘中多夜雨，客枕最先知。  

次韵郭季勇机宜雪观席上留别  

胜绝尊前万事休，纵非吾土且登楼。山迎雨脚俄经过，风约江声欲倒流。野水渐堪添酒面，夕阳依旧满帘钩。凭栏从此迟归鞅，能及中秋对月不？  

次韵许季韶通判雪观席上  

把酒临风瑞露倾，琼浆何用谒云英。卷帘雨脚银丝挂，倚杖江头绿涨生。岭海一凉苏暑病，山林千籁试秋声。兹游奇绝忘羁宦，惭愧烟中短棹横。  

送周直夫教授归永嘉  

青灯相对话儒酸，老去羁游自鲜欢。昨夜榕溪三寸雨，今朝桂岭十分寒。知心海内向来少，解手天涯良独难。一笑不须论聚散，少焉吾亦跨征鞍。  

赠赵廉州  

马群杂沓草蒙茸，刮目权奇一洗空。天末也烦行李到，岁寒聊得酒尊同。梅花夜夜湘南雨，榕叶年年海北风。少待佳晴看山去，玉篸高插翠云丛。  

食罢书事  

甲子霖涔雨，东南湿蛰风。荔枝梅子绿，豆蔻杏花红。扪腹蛮茶快，扶头老酒中。荒隅经岁客，土俗渐相同。【蛮茶出修仁，土治头风。老酒，数年酒，南人珍之。】  

次韵平江韩子师侍郎见寄三首  

自古四愁湘水深，谁将城郭启山林。有情碧嶂团栾绕，无数朱楼缥缈临。蚺鼓揭天惊客坐，象鍪航海厌蛮琛。三千客路长安远，故旧书来直万金。【南人以蚺蛇皮作腰鼓，响彻异常。交趾以象革为兜鍪，皆异事。】  

灵泉杖屦浙江头，经济长怀尚典州。堂上读书朝气爽，台前呼月海光浮。交情尺素勤双鲤，笔力枯松挽万牛。已把三章翻乐府，为君击节变蛮讴。【子师新作小筑於浙江，号灵泉，读书堂、呼月台，皆其处也。】  

前年冲雪过双溪，风帽泥鞯骑吹随。烂醉依前逢锦瑟，好音惟是欠黄鹂。功名未试玉璜玦，离别频倾金屈卮。畴昔北征烦吉梦，南征合有梦归时。【顷年北使时，朝野多妄传被留不归，子师家中人忽梦予归，翌日过界报到，故末句及之。莺莺，子师家善歌者，前年过婺，券满已去。】  

水乡酌别但能之主管能之将过石康  

南郭河桥市井喧，绿荷香处有江天。一帘梅雨炉烟外，三叠《阳关》烛泪前。马耳西风君并海，船头北渚我归田。后期只恐参商似，且醉金槽四十弦。  

燕堂书事  

岁稔斋铃阒，年深屋塈摧。狸争雷瓦过，螘化雨窗来。尽日风常籁，无时地不梅。耳边情话少，笑口若为开。  

酒边二绝  

团扇香中袅袅风，断肠声襄看羞红。不须过处催乾盏，听彻歌头盏自空。  

日长绣倦酒红潮，闲束罗巾理《六幺》。新样《筑球》《花十八》，丁宁小玉谩吹箫。  

甘雨应祈三绝  

晚稻成苞未肯肥，鹁鸠啼晓雨来时。黄绌被冷初眠觉，先向芭蕉叶上知。  

数日虽蒙霂霡沾，浥尘终恨太廉纤。今朝健起巡檐看，恰似庐山看水帘。  

高田一雨免飞埃，上水纲船亦可催。说与东江津吏道，打量今晚涨痕来。  

画工友直为余作冰天桂海二图冰天画使北虏渡黄河时桂海画游佛子岩道中也戏题  

许国无功浪着鞭，天教饱识汉山川。酒边蛮舞花低帽，梦里胡笳雪没鞯。收拾桑榆身老矣，追随萍梗意茫然。明朝重上归田奏，更放岷江万里船。  

甲午除夜犹在桂林念致一弟使虏今夕当宿燕山会同馆兄弟南北万里感怅成诗  

把酒新年一笑非，鹡鸰原上巧相违。墨浓云瘴我犹住，席大雪花君未归。万里关山灯自照，五更风雨梦如飞。别离南北人谁免，似此别离人亦稀。  

乙未元日用前韵书怀今年五十矣  

浮生四十九俱非，楼上行藏与愿违。纵有百年今过半，别无三策但当归。定中久已安心竟，饱外何须食肉飞。若使一丘并一壑，还乡曲调尽依稀。【尽乃俗字。】  

再用前韵时被命帅蜀  

休论今昨总皆非，世味诚甘与我违。蜀道虽如履平地，杜鹃终劝不如归。三冬自苦坐毛颖，一梦微官陪螱飞。夜久南枝翻倦鹊，茫茫月白众星稀。  

施元光在昆山病中远寄长句次韵答之  

四海飘蓬客舍边，几多云水与风烟。绝无膂力驱长辔，空有孤忠誓大川。参井忽随征马上，斗牛应挂故山前。亲交情话知何许，诗到天涯喜欲颠。  

铧觜在兴安县五里所，。迎海阳水，垒石为坛，前锐如铧，冲水分南北，下为湘、漓二江，功用奇伟。余交代李德远尝修之  

导江自海阳，至县乃瀰迤。狂澜即奔倾，中流遇铧觜。分为两道开，东漓北湘水。至今舟楫利，楚粤径万里。人谋敓天造，史禄所经始。无谓秦无人，虎鼠用否耳。紫藤缠老苍，白石溜清泚。是间可作社，牲酒百世祀。修废者谁欤，配以临川李。  

清湘县郊外杂花盛开有怀石湖  

午行清湘县，妍暖春事嘉。柴关闹桃李，冥冥一川花。故园岂少此，愈此百倍加。我宁不念归，顾作失水鸦。百年北窗凉，安用天一涯。君恩重乔嶽，敢计征路赊。乡心与官身，凿枘方聱牙。橘柚走珍贡，何如系匏瓜。明当复露奏，天日临幽遐。傥许清河使，曳尾还污邪。  

珠塘未至清湘二十里  

林茂鸟乌急，坡长驴驮鸣。坐舆犹足痹，负笈想肩赪。废庙藤遮合，危桥竹织成。路傍行役苦，随处有柴荆。  

题湘山大施堂山中祖师号无量寿，真身塔在焉  

重倚春林泪竹枝，南游风物鬓成丝。难寻桂海千峰梦，更了湘山一段奇。来去别无心外法，行藏休问塔中师。若论大施门前事，竿木逢场且赋诗。  

深溪铺中二绝追路寄呈元将仲显二使君  

贺州归去柳州还，分路千山与万山。把酒故人都别尽，今朝真个出阳关。  

祇有南风卷路尘，断无南客送车轮。故人合在潇湘见，却向潇湘别故人。  

湘口夜泊南去零陵十里矣营水来自营道过零陵下湘水自桂林之海阳至此与营会合为一江  

我从清湘发源来，直送湘流入营水。故入亭前合江处，暮夜樯竿矗沙尾。卻从湘口望湘南，城郭山川恍难纪。万壑千岩诗不遍，惟有苍苔痕屐齿。三年瘴雾亦奇绝，浮世登临如此几！湖南山色夹江来，无复瑶篸插天起。坡陀狠石蹲清涨，淡荡光风浮白芷。骚人魂散若为招，伤心极目春千里。我亦江南转蓬客，白鸟愁烟思故垒。远游虽好不如归，一声鶗鴂花如洗。  

题岳麓道乡台  

山外江水黄，江外满城绿。城外杳无际，天低到平陆。长烟贯楚尾，远势带吴蜀。故园东北望，游子栏干曲。  

连日风作洞庭不可渡出赤沙湖  

金沙堆前风未平，赤沙湖边波不惊。客行但逐安稳去，三十六湾涨痕生。沧洲寒食春亦到，荻芽深碧萋芽青。泪罗水饱动荆渚，嶽麓雨来昏洞庭。大荒无依飞鸟绝，天地惟有孤舟行。慷慨悲歌续楚些，仿佛幽瑟迎湘灵。黄昏惨淡舣极浦，虽有渔舍无人声。冬湖落氵霝此暂住，春潦怒长随佣耕。吾生一叶寄万木，况复摇落浮沧溟。渔蛮尚自有常处，羁官方汝尤飘零。  

泊衡州  

客里仍哦对雨吟，夜来星月晓还阴。空江十日无春事，船到衡阳柳色深。  

步入衡山  

应有人家住隔溪，绿阴亭午但闻鸡。松根当路龙筋瘦，竹笋满山凤尾齐。墨染深云犹似瘴，丝来小雨不成泥。更无骑吹喧相逐，散诞闲身信马蹄。  

四明人董峄久居岳市乞诗  

祝融峰下两逢春，雨宿风餐老病身。莫笑五湖萍梗客，海边亦有未归人。  

鼎湖  

漂泊离巢燕，弯跧负壳蜗。瘦嫌莞席硬，老觉画屏奢。报道帆当落，传呼鼓已挝。且投人处宿，未到已闻蟆。  

安乡县西晚泊  

水阔鸟乌倦，墟寒童仆饥。一湾村县过，百折暮江迟。晓梦孤灯见，春阴病骨知。简书宁不畏，膂力奈先疲。  

孙黄渡自此登陆，至公安渡江过沙头  

舍舟从陆更间关，径仄仍荒亦未乾。棘刺近人牢闭眼，泥涂兀马紧扶鞍。茶山盗薮路程恶，麦垅人家怀抱宽。担仆舆夫尽劬瘁，病翁那得更加餐。  

发荆州自此登舟至夷陵  

初上篷笼竹笮船，始知身是剑南官。沙头沽酒市楼暖，径步买薪江墅寒。自古秦吴称绝国，于今归峡有名滩。千山万水垂垂老，只欠天西蜀道难。  

虎牙滩又名金门十二培，属夷陵  

倾崖溜雨色，惨淡水墨画。辛夷碎花悬，廆木老藤挂。翠莽楚甸穷，黄流蜀江下。一滩今始尝，三峡此其亚。雨点鼓士掺，云腾挽夫跨。惊心度石林，破眼见村舍。牛眠草色里，犬吠竹林罅。步头可舣船，安稳睡残夜。  

初入峡山效孟东野自此登陆至秭归  

峡山偪而峻，峡泉湍以碕。峡草如毨毛，峡树多樛枝。峡禽惟杜鹃，血吻日夜啼。峡马类黄狗，不能长鸣嘶。峡晓虎迹多，峡暮人迹稀。峡路如登天，猿鹤不敢梯。仆夫负嵎哭，我亦呻吟悲。悲吟不成章，聊赓峡哀诗。  

蛇倒退  

山前壁如削，山后崖复断。向吾达陇首，如海到彼岸。那知下岭处，慄甚履冰战。牵前带相挽，缒后衣尽绽。健倒辄寻丈，徐行廑分寸。上疑绿竹竿，下剧滚金弹。岂惟蛇退舍，飞鸟望崖反。稍喜一径平，犹有千石乱。仍逢新烧畲，约略似耕畔。心知人境近，颦末百忧散。山民茅数把，鬼质犊子健。腰镵走迎客，再拜复三叹。谓匪人所蹊，官来定何幹。傥为饥火驱，平地岂无饭。意者官事迫，如马就羁绊。我乃不能答，付以一笑粲。  

大丫隘  

峡行五程无聚落，马头今日逢耕凿。麦苗疏瘦豆苗稀，椒叶尖新柘叶薄。家家妇女布缠头，背负小儿领垂瘤。山深生理却不乏，人有银钗一双插。  

麻线堆峡口驿前，大山崛起，旧路攀援而上，萦纡如线。十五年前，浮图德宝始沿涧伐木作新路，不复登山。余观峡路，皆未尝经修，感德宝之事，作《麻线堆》诗一首，以风夔路使者及归、峡二州长吏沈、叶、管、熊四君  

云木荡胸起，郁峨一峰危。上有路千折，连缕如萦丝。是为麻线堆，厥险天下稀。偪仄容半足，颠坠宁复稽。腾猱尚愁苦，游子将安之。浮屠德宝者，悲智绪等慈。随山刊古木，寻壑得长矶。舆梁捷飞度，布石绵阶梯。自从新路改，重趼无赍咨。县有孙少府，琬琰劖文词。勿云此事小，惟有行人知。况观峡山路，由来欠平治。官吏既弗迹，谁肯深长思。天险固自若，当令略成蹊。土工运畚锸，石工操凿椎。烈火败硗确，筑沙填隙巇。多用百夫力，远无五旬期。但冀米盐给，不烦金币支。非客敢窃议，道傍询旄倪。身虽雪山戍，亦愿助毫厘。工费嗟小哉，政须贤有司。东有管夷陵，西有叶秭归。上维沈隐侯，夔台今吏师。下维熊绎孙，长材佐州麾。岂吾金闺彦，不如林下缁。悬知议克合，了此一段奇。舟楫避潢潦，置邮疾飞驰。憧憧吴蜀客，来往当无时。仍磨钻天石，大书四贤诗。不佞愿秉笔，远继峡口碑。  

判命坡  

钻天岭上已飞魂，判命坡前更骇闻。侧足三分垂坏磴，举头一握到孤云。微生敢列千金子，后祸犹几万石君。早晚北窗寻噩梦，故应含笑老榆枌。  

千石岭  

晨光挂高岭，晴色媚远客。哀湍吼丛薄，宿雾袅绝壁。露重蓟花紫，风来蓬背白。迷山朴渥跳，饮涧於菟迹。层巅多折木，迮磴有飞石。不知山几重，杳杳入丛碧。  

四十八盘  

诘曲不前如宦拙，欹倾当面似交难。若将世路比山路，世路更多千万盘。  

入秭归界  

山根系马得浆家，深入穷乡事可嗟。蚯蚓祟人能作瘴，茱萸随俗强煎茶。幽禽不见但闻语，野草无名都著花。窈窕崎岖殊未艾，去程方始问三巴。  

归州竹枝歌二首  

东邻男儿得湘累，西舍女儿生汉妃。城郭如村莫相笑，人家伐阅似渠稀！  

东岸艬船抛石门，西山炊烟连白云。竹篱茅舍作晚市，青盖黄旗称使君。  

巴东峡口  

水宿频欹侧，徒行又险艰。舟危神女峡，马瘦鬼门关。照夜烧畲陇，缘云种笮山。催成头雪白，休说鬓丝斑。  

初入巫峡  

钻火巴东岸，枞金峡口船。束江崖欲合，漱石水多漩。卓午三竿日，中间一罅天。伟哉神禹迹，疏凿此山川。  

巫山高（并序）  

【余旧尝用韩无咎韵题陈季陵《巫山图》，考宋玉赋意，辨高唐之事甚详。今过阳台之下，复赋乐府一首。世传瑶姬为西王母女，尝佐禹治水，庙中石刻在焉。】  

湿云不收烟雨霏，峡船作滩梢庙矶。杜鹃无声猿叫断，惟有饥鸦迎客飞。西真功高佐禹迹，斧凿鳞皴倚天壁。上有瑶簪十二尖，下有黄湍三百尺。蔓花木风烟昏，藓珮翠帷香火寒。灵斿飘忽定何许，时有行人开庙门。楚客词章元是讽，纷纷馀子空嘲弄。玉色赪颜不可干，人间错说高唐梦。  

刺濆淖并序  

【濆淖，盘涡之大者。峡江水壮则有之，或大如一间屋。相传水行峡底，遇暗石则濆起，已而下旋为窝。然亦未尝有定处，或无故突然而作，叵测也。舟行遇之，小则欹倾，大则与赍俱入，险恶之名闻天下。】  

峡江饶暗石，水状日千变。不愁滩泷来，但畏濆淖见。人言盘涡耳，夷险顾有间。仍于非时作，未可一理贯。安行方熨縠，无事忽翻练。突如汤鼎沸，翕作茶磨旋。势迫中成洼，怒霁外始晕。已定稍安慰，儵作更惊眩。漂漂浮沫起，疑有潜鲸噀。勃勃骇浪腾，复恐垫鳌抃。篙师瞪褫魄，滩户呀雨污。逡巡怯大敌，勇往决鏖战。幸免与赍入，还忧似蓬转。惊呼招竿折，奔救竹笮断。九死船头争，万苦石上牵。旁观兢薄冰，撇过捷飞电。前余叱驭来，山险固尝遍。今者击楫誓，岂复惮波面。澎澎三峡长，飐飐一苇乱。既微掬指忙，又匪科头漫。天子赐之履，江神敢吾玩。但催叠鼓轰，往助双橹健。  

嘲峡石并序  

【峡山江滨，乱石万状，极其丑怪，不可形容，举非世间诸所有石之比。走笔戏题，且以纪异。】  

峡山狠无情，其下多丑石。顽质贾憎垂，傀状发笑哑。粗类坟壤黄，沉渍铁矢黑。或如沟泥涴，或似冻壁坼。堆疑聚廪粟，陊若坏城甓。槎牙镂朽木，狼籍委枯骼。礧砢包蠃蚌，淋漓锢铅锡。纵纹瓦沟垅，横叠衣摺襞。鳞皴斧凿馀，坎窞蹴踏力。云何清淑气，孕此诡谲迹。我本一丘壑，嗜石旧成癖。端溪紫琳腴，洮河绿沉色。阶册截肪腻，泗磬鸣球击。嵌空太湖底，偶立韶江侧。真阳劖千岩，营道铲寸碧。倦游所阅多，未易一二籍。朅来兹山下，刺眼昔未觌。或云峡多材，奇秀郁以积。绝代昭君村，惊世屈原宅。东家两儿女，气足豪万国。山石何重轻，奚暇更融液！我亦味其言，作诗晓行客。  

劳畲耕并序  

【畲田，峡中刀耕火种之地也。春初斫山，众木尽蹶，至当种时，伺有雨候。则前一夕火之，藉其灰以粪。明日雨作，乘热土下种，即苗盛倍收，无雨反是。山多硗确，地力薄，则一再斫烧始可艺。春种麦豆，作饼饵以度夏，秋则粟熟矣。官输甚微，巫山民以收粟三百斛为率，财用三四斛了二税。食三物以终年，虽平生不识秔稻，而未尝苦饥。余因记吴中号多嘉谷，而公私之输顾重，田家得粒食者无几，峡农之不若也。诗以劳之。】  

峡农生甚艰，斫畲大山巅。赤埴无土膏，三刀财一田。颇具穴居智，占雨先燎原。雨来亟下种，不尔生不蕃。麦穗黄剪剪，豆苗绿芊芊。饼饵了长夏，更迟秋粟繁。税亩不什一，遣秉得餍餐。何曾识秔稻，扪腹尝果然。我知吴农事，请为峡农言。吴田黑壤腴，吴米玉粒鲜。长腰瓠【原误作匏】犀瘦，齐头珠颗圆。红莲胜雕胡，香子馥秋兰。或收虞舜馀，或自占城传。早秈与晚<禾罢>，滥吹甑甗间。【自注：长腰米，狭长，亦名箭子；齐头白，圆净如珠；红莲，色微赤，香子亦名九里香，斗米入数合作饭，芳香满案；舜王稻，焦头无须，俗传瞽瞍烧种以与之；占城种来自海南；<禾罢>稏、<禾正>禾价最贱。以上皆吴中米品也。】不辞春养禾，但畏秋输官。奸吏大雀鼠，盗胥众螟蝝。掠剩增釜区，取赢折缗钱。两钟致一斛，未免催租瘢。重以私债迫，逃屋无炊烟。晶晶云子饭，生世不下咽。食者定游手，种者长流涎。不如峡农饱，豆麦终残年。  

巫山县自此复登陆，至夔门。县前掉石滩最险，登岸以过舟，谓之盘滩。城楼曰高唐门，此去瞿塘不百里。县人以郭西流石堆为水信，流石没，则滟滪如马矣  

借马巫山县，盘舟掉石滩。梅肥朝雨细，茶老暮烟寒。门对高唐起，江从滟滪难。流堆三尺在，旅梦一枝安。  

燕子坡  

大山如墙缺，小山如冢累。众山直下看，方知此峰危。木末见夔峡，一沟盎春泥。中有天下险，造化真儿嬉。峰顶不满笑，舟中鬓成丝。登高尚超览，况乃绝俗姿。  

夔州竹枝歌九首  

五月五日岚气开，南门竞船争看来。云安酒浓麹米贱，家家扶得醉人回。  

赤甲白盐碧丛丛，半山人家草木风。榴花满山红似火，荔子天凉未肯红。  

新城果园连瀼西，枇杷压枝杏子肥。半青半黄朝出卖，日午买盐沽酒归。  

癭妇趁墟城里来，十十五五市南街。行人莫笑女粗丑，儿郎自与买银钗。  

白头老媪篸红花，黑头女娘三髻丫。背上儿眠上山去，采桑已闲当采茶。  

百衲畲山青间红，粟茎成穗豆成丛。东屯平田杭米软，不到贫人饭甑中。  

白帝庙前无旧城，荒山野草古今情。只馀峡口一堆石，恰似人心未肯平。  

滟滪如朴瞿塘深，鱼复阵图江水心。大昌盐船出巫峡，十日溯流无信音。  

当筵女儿歌《竹枝》，一声三叠客忘归。万里桥边有船到，绣罗衣服生光辉。  

云安县  

春暮子规少，日斜红鹄飞。两山多布水，一岛几柴扉。蚓吐无穷壤，人行不断矶。巴阳昨夜雨，滩上水先肥。【杜子美诗云“涪万无杜鹃”，云安诗云“终日子规啼”，今万州界固不闻杜鹃，而云安已自少矣。红鹄飞时，满背纯赤，或云即黄鹤也。峡中蚯蚓之盛，无如云安，江滨濆壤戢戢无际。又多大石，岸有一石长里许者。杜子美诗云“禹功多断石”，其实甚长。两山间雨后，瀑泉数十百处，尤可观。】  

万州自此后登陆，州号南浦郡  

晨炊维下岩，晚酌舣南浦。波心照州榜，云脚响衙鼓。前山如屏墙，得得正当户。西江朝宗来，循屏复东去。【此万州形势也，惟亲历者当知此言之工。】官曹倚岩栖，市井唤船渡。瓦屋仄石磴，猿啼闹人语。剔核杏馀酸，连枝茶剩苦。穷乡固瘠薄，陋俗亦寒窭。【土人卖杏，皆先剔其核，取仁以为药也。土茶甚苦，不简枝叶，杂茱萸煎之。】营营谋食艰，寂寂怀砖诉。昔闻吏隐名，今识吏隐处。  

峰门岭遇雨泊梁山  

穷乡谁与话悲酸，驻马看云强自宽。酒力无端妨宿病，诗情不浅任尘官。虎狼地僻炊烟晚，风雨天低夏木寒。行尽峰门千万丈，梁山鼓角报平安。  

可阝邡驿大雨  

暮雨连朝雨，长亭又短亭。今朝骑马怯，平日系船听。竹叶垂头碧，秧苗满意青。农畴方可望，客路敢遑宁。  

垫江县属忠州  

青泥没髁仆频惊，黄涨平桥马不行。旧雨云招新雨至，高田水入下田鸣。百年心事终怀土，一日身谋且望晴。休入忠州争米市，暝鸦同宿垫江城。  

巾子山又雨  

百日篮舆困跼跧，三晨汎坂兀跻攀。晚晴幸自垫江县，今雨奈何巾子山。树色於人殊漠漠，云容怜我稍班班。如今只忆雪溪句，乘兴而来兴尽还。  

邻山县  

山顶嘘云黑似烟，修篁高柳共昏然。鸟啼一夜劝归去，谁道东川无杜鹃。  

没水铺晚晴月出晓复大雨上漏下湿不堪其忧  

晚色熹微暖似薰，儿童欢喜走相闻。无端星月照湿土，依旧山川生雨云。【吴谚曰：“星月照湿土，明朝依旧雨。”盖雨后微晴，星月灿然，必复雨，占之每验。】旅枕梦寒涔屋漏，征衫潮润冷炉熏。快晴信是行人愿，又恐田家暴背耘。  

金山岭  

阪峻身频偃，崖深首屡回。云浮平地出，路拂半天来。但阅关山过，都忘岁月催。湘南初上马，犹插早春梅。【金山岭险峻，多古梅。】  

明日至邻水又雨  

昨日方无雨，今朝又不晴。满山皆屐齿，随处有泉声。颇怪阴霖差，应催老病成。泥涂千骑士，与我共劳生。  

望乡台  

千山已尽一峰孤，立马行人莫疾驱。从此蜀川平似掌，更无高处望东吴。  

早晴发广安军晚宿萍池村庄  

夜雨洗烦蒸，晓风荐清穆。云头陨铁山，日脚迸金瀑。暑涂一日凉，远客万事足。羁人正奔波，观者何陆续。翠盖立严妆，青裙行跣足。俗陋介南徼，物华人东蜀。竹萌苦已青，荔子酸犹绿。修芦密成篱，直柏森似纛。泥乾马蹄松，路坦亭堠速。暮投何人庄，窗户暗修竹。  

巴蜀人好食生蒜臭不可近顷在峤南其人妤食槟榔合蛎灰扶留藤一名蒌萋藤食之辄昏然已而醒快三物合和唾如脓血可厌今来蜀道又为食蒜者所薰戏题  

旅食谙殊俗，堆盘骇异闻。南餐灰荐蛎，巴馔菜先荤。幸脱萋藤醉，还遭胡蒜熏。丝尊乡味好，归梦水连云。  

小溪县属遂宁  

刈麦千平垅，横槎一小溪。梓花红绽碎，粟穗绿垂低。村妇犹多跣，山猿遂少啼。东川虽已过，锦里尚云西。  

晓发飞鸟晨霞满天少顷大雨吴谚云朝霞不出门暮霞行千里验之信然戏纪其事  

朝霞不出门，暮霞行千里。今晨日未出，晓气散如绮。心疑雨再作，眼转云四起。我岂知天道，吴农谚云尔。古来占滂沱，说者类恢诡。飞云走群羊，停云浴三豨。月当天毕宿，风自少女起。烂石烧成香，汗础润如洗。逐妇鸠能拙，穴居狸有智。蜉蝣强知时，商羊与闻计。垤鸣东山鹳，堂审南柯蚁。或加阴石鞭，或议阳门闭。或云逢庚变，或自换甲始。刑鹅与象龙，聚讼非一理。不如老农谚，响应捷如鬼。哦诗敢夸博，聊用醒午睡。  

九月十九日衙散回留大将及幕属饮清心堂观晚菊分韵得噪暮字暮字作乐府  

甲光射曾云，雨脚不敢到。西山明古雪，秋日一竿照。先偏井络密，后拒参旗掉。分弓滴博平，鸣剑伊吾小。君看天山箭，狐兔何足了。开边吾岂敢，自治有馀巧。归来翠帷卷，聊共黄花笑。虽无落帽风，亦复接篱倒。馀闲校笔阵，刻烛龙蛇埽。毛锥乃更勇，我亦鼓旗噪。  

冬至日铜壶阁落成  

走遍人间行路难，异乡风物杂悲欢。三年北户梅边暖，万里西楼雪外寒。已办鬓霜供岁籥，仍拚髀肉了征鞍。故园云物知何似，试上东楼且北看。  

十二月十八日海云赏山茶  

追趁新晴管物华，马蹄松快帽檐斜。天南腊尽风晞雪，冰下春来水漱沙。已报主林催市柳，仍从掌故【沈注：掌故当作掌固。《旧唐书　职官志》：诸司亭掌固，检校省门户仓库厅事陈设之事。】问山茶。丰年自是欢声沸，更著牙前画鼓挝。  

雨后东郭排岸司申梅开方及三分戏书小绝令一面开宴  

雨入南枝玉蕊皴，合江云冷冻芳尘。司花好事相邀勒，不著笙歌不肯春。  

鞭春微雨  

幡胜丝丝雨，笙歌步步尘。一年新乐事，万里未归人。云薄竟慳雪，酒浓先受春。送寒东作近，惭愧耦耕身。  

丙申元日安福寺礼塔成都一岁故事始於此，士女大集拜塔下，然香挂幡，以禳兵火之灾  

岭梅蜀柳笑人忙，岁岁椒盘各异方。耳畔逢人无鲁语，【蜀人乡音极难解，其为京洛音，辄谓之虏语，或是僣伪时以中国自居，循习至今不改也。既又讳之，改作鲁语，尤可笑，姑就用其字。】鬓边随我是吴霜。新年后饮酴酥酒，故事先燃率堵香。石笋新街好行乐，与民同处且逢场。【馀新梵石笋街。】  

初四日东郊观麦苗  

去岁秋霖麦下迟，腊残一雪润无泥。相将饱吃滹沱饭，来听林间快活啼。  

樱桃花  

借暖冲寒不用媒，匀朱匀粉最先来。玉梅一见怜痴小，教向傍边自在开。  

再出东郊  

晚景增年惯，官身作客谙。大都缘偶熟，岂是性能堪。昔者开三径，他时老一龛。越溪亲种竹，芸绿想毵毵。  

上巳前一日学射山万岁池故事  

北郊征路记前回，三尺惊尘马踏开。新涨忽明多病眼，好风如把及时杯。青黄麦垅平平去，疏密桤林整整来。游骑不知都几许，长堤十里转轻雷。  

宝相花  

谁把桑条夹砌栽，压枝万朵一时开。为君也著诗收拾，题作西楼锦被堆。  

四月十日出郊  

约束南风彻晓忙，收云卷雨一川凉。涨江混混无声绿，熟麦骚骚有意黄。吏卒远时闲信马，田园佳处忽思乡。邻翁万里应相念，春晚不归同插秧。  

晓谐三井观  

路转市声远，宽闲古城东。适从红尘来，忽入苍烟丛。槿心倾浓露，芋叶翻微风。秋阳澹篱落，残暑不必攻。野老熟睡起，日高首如蓬。官身骑官马，君应笑龙钟。  

秋雨快晴静胜堂席上  

一笑憧憧雁骛行，簿书堆里赋秋阳。心如坠絮沾泥懒，身似飞泉激石忙。雨后蹲鸱先稻熟，霜前浮蚁斗粻香。天涯节物遮愁眼，且复随乡便入乡。  

新凉夜坐  

吏退焚香百虑空，静闻虫响度帘栊。江头一尺稻花雨，窗外三更蕉叶风。日日老添明镜里，家家凉入短檠中。简编灯火平生事，雪白眵昏奈此翁。  

秋老四境雨已沛然晚坐筹边楼方议祈晴楼下忽有东界农民数十人诉山田却要雨须长吏致祷感之作诗  

岁晚羁怀有所思，秋来病骨最先知。镜中公案已甘老，纸上课程休讳痴。西堰颇闻江涨急，东山犹说雨来迟。锦城乐事知多少，忧旱忧霖蹙尽眉。  

有怀石湖旧隐  

浩荡沙鸥久倦飞，摧颓枥马不胜鞿。宫中风月常虚度，梦里关山或暂归。橘社十年霜欲饱，鲈江一雨水应肥。冷云著地塘蒲晚，谁为披蓑暖钓矶。  

晚步宣华旧苑  

乔木如山废苑西，古沟疏水静鸣池。吏兵窸窣番更后，楼阁崔嵬欲暝时。有露冷萤犹照草，无风惊雀自迁枝。归来更了尘书债，目眚昏花独穗垂。  

西楼秋晚  

楼前处处长秋苔，侥仰璿杓又欲回。残暑已随梁燕去，小春应为海棠来。客愁天远诗无托，吏案山横睡有媒。晴日满窗凫鹜散，巴童来按鸭炉灰。  

明日分弓亭按阅再用西楼韵  

眼看白露点苍苔，岁月飞流首屡回。老去读书随忘却，醉中得句若飞来。闻鸡午夜犹能舞，射雉西郊不用媒。自笑支离聊复尔，丹心元未十分灰。  

丁酉重九药市呈坐客余於南北西三方，皆走万里，皆遇重九，每作《水调》一阕。“燕山”首句云：“万里汉家使。”“桂林”云：“万里汉都护。”“成都”云：“万里桥边客。”今岁倦游甚矣，不复更和前曲，乃作此诗以自戏  

莫向登临怨落晖，自缘羁宦阻归期。年来厌把三边酒，此去休哦万里诗。乌帽不辞欹短发，黄花终是欠东篱。若无合坐挥毫健，谁解西风楚客悲。  

十一月十日海云赏山茶  

门户欢呼十里村，腊前风物已知春。两年池上经行处，万里天边未去人。客鬓花身俱岁晚，妆光酒色且时新。海云桥下溪如镜，休把冠巾照路尘！  

二月二十七日病后始能扶头  

复幕重帘苦见遮，暮占栖雀晓占鸦。残灯煮药看成老，细雨鸣鸠过尽花。心为早衰元自化，发从无病已先华。更蒙厉鬼相提唱，此去山林属当家。  

病中闻西园新花已茂及竹迳皆成而海棠亦未过  

梅坞桃蹊斫竹初，三旬高卧信音疏。春虽与病无交涉，雨莫将花便破除。祇合蘧蘧随梦去，何须咄咄向空书！颇闻蜀锦犹相待，去岁今朝已雪如。  

枕上  

一枕经春似宿醒，三衾投晓尚凄清。残更未尽鸦先起，虚幌无声鼠自惊。久病厌闻铜鼎沸，不眠惟望纸窗明。摧颓岂是功名具，烧药炉边过此生。  

初履地  

扶头今日强冠篸，馀烬收从百战酣。长胫阁躯如瘦鹤，冲风夺气似枯柟。客来慵抆懒残涕，老去寒同弥勒龛。何处更能容结习，任教花雨落毵毵。  

病起初见宾僚时上疏丐祠未报  

浪将冠服衣猿狙，因病偷闲稍自如。时有好怀夸得句，略无情语怕回书。边城晏闭休传箭，村巷春游未荷锄。迨此良辰公事少，天恩傥许赋归欤。  

三月十九日极冷  

谁勒馀寒不放回，春深犹暖地炉灰。乡心忽向灯前动，夜雨先从竹里来。鶗鴂已如莺百啭，酴醿那复雪千堆。调糜煮药东风老，惭愧茶瓯与酒杯。  

入崇宁界  

桑间三宿尚回头，何况三年濯锦游。草草郫筒中酒处，不知身已在彭州。  

怀古亭在永康离堆之上。离堆分岷江水一派，溉彭、蜀，而支流道郫县以入於府江  

朝来写得故人书，双鲤难寻雁亦无。付与离堆江水去，解从郫县到成都。  

过青城题索桥以竹绳为之  

织簟勾铺面，排绳强架空。染人高晒帛，猎户远张罿。薄薄难承雨，翻翻不受风。何时将蜀客，东下看垂虹。  

上清宫自青城登山，所谓最高峰也  

历井扪参兴未阑，丹梯通处更跻攀。冥濛蜀道一云气，破碎岷山千髻鬟。但觉星辰垂地上，不知风雨满人间。蜗牛两角犹如梦，更说纷纷触与蛮。  

最高峰望雪山  

大面峰头六月寒，神灯收罢晓云班。浮空忽涌三银阙，云是西天雪岭山。  

青城县何子方使君同年园池  

桤塍芋垅意中行，浩荡薰风不计程。雨脚背人归玉垒，江声随马入青城。五桥今日新知路，千佛当年旧缀名。水竹光中同一笑，丐君荷露濯尘缨。  

次韵陆务观编修新津遇雨不得登修觉山径过眉州三绝新津馆舍，上漏下湿，送客皆不堪忧。修觉一望，人云可见剑门，杜子美所谓“西川供客眼”处。眉山城中，悉是汙池  

送客多情难语离，仆夫无情车载脂。平生飘泊知何限，少似新津风雨时。  

离合纷纷怕远游，远游仍怕赋《登楼》。何须一望三千里，望尽西州转更愁。  

雨后蟆颐山色开，玻瓈江清已可杯。绿荷红芰香四合，又入芙蓉城里来。  

次韵陆务观慈姆岩酌别二绝  

送我弥旬未忍回，可怜萧索把离杯。不辞更宿中岩下，投老馀年岂再来。  

明朝真是送人行，从此关山隔故情。道义不磨双鲤在，蜀江流水贯吴城。  

玻瓈江一首戏效陆务观作  

玻瓈江头春渌深，别时沄沄流到今。祇言日远易排遣，不道相思翻苦心。乌头可白我可去，菖花易青君易寻。人生若未免离别，不如碌碌无知音。  

余与陆务观自圣政所分袂每别辄五年离合又常以六月似有数者中岩送别至挥泪失声留此为赠  

宦途流转几沉浮，鸡黍何年共一丘。动辄五年迟远信，常于三伏话羁愁。月生后夜天应老，泪落中岩水不流。一语相开仍自解，除书闻已趣刀头。  

万景楼在汉嘉城中山上，登览胜绝，殆冠西川，山谷来游时，但有安乐园，未有此楼也  

左披九顶云，右送大峨月。残山剩水不知数，一一当楼供胜绝。玻瓈濯锦遥相通，指麾大渡来朝宗。川灵胥命各东去，我亦顺流呼短篷。诗无杰语惭风物，赖有丹青传小笔。仍添诗客倚栏看，令与山川相映发。龙弯归路绕乌尤，栋云帘雨邀人留。若为唤得涪翁起，题作西南第一楼。  

问月堂酌别  

半明灯火话悲酸，此会情知后会难。四海宦游多聚散，一生情事足悲欢。鬓丝今夜不多黑，酒量彻明无数宽。醉梦登舟都不记，但闻风雨满江寒。  

别后寄题汉嘉月榭陆务观所作。同年，谓王子苍。万景，嘉州酒名。湖亭，明月湖也，在州治前。方作旗亭月榭，正直大峨，取太白“峨眉山月”之语以名。旁有一岩，景趣尤佳，子苍欲作楼未果  

隐吏诗情卜筑幽，同年惜别劝淹留。试倾万景湖亭酒，来看半轮江月秋。川路虽长犹共此，夜船空载且归休。碧岩胜处频回首，好事谁能更小楼！  

峨眉县县出符文布，妇女人人绩麻，且行且观。田家束蒿燃於门口为香气，以迎客  

穷乡未省谶旌旄，鸡犬欢呼巷陌骚。村媪聚观行绩布，野翁迎拜跽然蒿。泉清上沃稻芒早，县古林深槐癭高。珍重里儒来献颂，盛言千载此丘遭。  

初入大峨  

烟霞沉痼不须医，此去真同汗漫期。曾款上清临大面，仍从太白问峨眉。山中缘法如今熟，世上功名自古痴。剩作画图归挂壁，它年犹欲卧游之。  

八十四盘  

冥鸿无伴鹤孤飞，回首尘笼一笑嬉。八十四盘新拄杖，万三千乘旧牙旗。石梯碧滑云生后，木叶红斑雪霁时。说与同行莫惆怅，人间捷径转嵚巇。  

婆罗平  

仙圣飞行此是家，路逢真境但惊呀。神农尝外尽灵药，天女散馀多异花。岚雨逼衣寒似铁，冰泉炊米硬于沙。峰头事事殊尘世，缺甃跳梁笑井蛙。  

思佛亭晓望  

栗烈刚风刮病眸，登临何啻缓千忧。界天暑雪青城外，涌地晴云瓦屋头。浩荡它年夸北客，苍茫何处认西州。千岩万壑须寻遍，身是江湖不系舟。  

犍为江楼  

河边堵立看归篷，三老开头暮欲东。涨水稠滩连峡内，浅山浮石似湘中。无人驿路榛榛草，有客江楼浩浩风。种落尘消少公事，剩裁新语寄诗筒。【县令能诗者。】  

题谭德称扇德称与杨商卿父子，送余远至泸之合江，以扇求诗，各为题一绝  

蛮风吹雨瘴江肥，短草荒山鸟不飞。尽是泸南肠断句，如今分与故人归。  

题杨商卿扇  

君归我去两销魂，愁满千山锁瘴云。后夜短檠风雨暗，谁能相伴细论文？  

发合江数里寄杨商卿诸公  

临分满意说离愁，草草无言只泪流。船尾竹林遮县市，故人犹自立沙头。  

过江津县睡熟不暇梢船  

西风扶橹似乘槎，水阔滩沉浪不花。梦里竹间喧急雪，觉来船底滚鸣沙。  

涪州江险不可泊入黔江舣舟  

黄沙翻浪攻排亭，濆淖百尺呀成坑。坳洼眩转久乃平，一涡熨帖千涡生。篙师绝叫欧川灵，鸣铙飞渡如奔霆。水从岷来如浊泾，夜榜黔江聊濯缨，玻瓈彻底镜面清。忽思短棹中流横，钓丝随风浮月明。  

妃子园涪陵荔子，天宝所贡，去州里所有此园。然峡中荔子，不及闽中远甚，陈紫又闽中之最也  

露叶风枝驿骑传，华清天上一嫣然。当时若识陈家紫，何处蛮村更有园？  

下岩  

畴昔中岩一梦残，下岩风景亦高寒。峡中无处堪停棹，雨后今朝始凭栏。不用苦求毫相现，只教长挂水帘看。山僧劝我题苍壁，坡谷前头未敢刊。  

夔门即事自东川入峡，路至恭州，便有癭俗，夹岸山悉痺小。入夔界，山皆杰然连三峡。夔水不可饮，取之卧龙十里之外。云安麹米春，自唐以来称之，今夔酒乃不佳  

峡行风物不堪论，伴暑骄阳杂瘴氛。人入恭南多附赘，山从夔子尽侵云。《竹枝》旧曲元无调，麹米新篘但有闻。试觅清泠一杯水，筒泉须自卧龙分。  

瞿唐行七月十九日至夔子，滟滪撒发不可犯，是夜水涨及山腹，诘旦，视滟滪，则已在水中。土人云：“此青草齐也，可以冒险而入。”遂鼓棹略其顶而过。郡中遣候兵立山上，每一舟平安，则摇帜以招后舟。白盐、赤甲皆峡口大山，黄嵌、黑石皆峡中至险处。入峡西岸有圣泉，舟人或向之疾呼曰：“人渴也！”  

泉即迸下杯许，复乾。余舟过甚急，末之试也】  

川灵知我归有程，一夜涨痕千丈生。中流击楫汹作气，夹岸簸旗呀失声。不知滟滪在船底，但觉瞿唐如镜平。凿峡疏川狠石破，号山索饮飞泉惊。白盐赤甲转头失，黑石黄嵌扌弃命轻。草齐增肥无泊处，《竹枝》凝叶空馀情。人间险路此奇绝，客里惊心吾饱更。剑阁翻成蜀道易，请歌范子《瞿唐行》。  

鄂州南楼  

谁将玉笛弄中秋，黄鹤飞来识旧游。汉树有情横北渚，蜀江无语抱南楼。烛天灯火三更市，摇月旌旗万里舟。卻笑鲈江垂钓手，武昌鱼好便淹留。  

梅根夹  

辛苦凌波棹，平安入夹船。日明渔浦网，风侧瓦窑烟。老圃容挑菜，村巫横索钱。且投人处宿，终夜得佳眠。  

将至吴中亲旧都来相迓感怀有作  

望见家山意欲飞，古来燕晋一沾衣。回思客路岂非梦，乍听乡音真是归。新事略从年少问，故人差觉坐中稀。不须更说桑榆暖，霜后鲈鱼也自肥。  

淳熙五年四月二日直宿玉堂怀旧二绝句  

桂海冰天老岁华，直庐重上玉皇家。当年曾识青青鬓，惟有东墙一架花。  

雪山刁斗不停挝，夜把军书敢顾家。珍重玉堂今夜梦，静闻宫漏隔宫花。  

初归石湖  

晓雾朝暾绀碧烘，横塘西岸越城东。行人半出稻花上，宿鹭孤明菱叶中。信脚自能知旧路，惊心时复认邻翁。当时手种斜桥柳，无限鸣蜩翠扫空。  

赠举书记归云丘  

一枕清风四十霜，孤生无处话凄凉。相看只有庞眉客，还在云丘旧草堂。  

四股涧松霞斧碎，十围岩桂烧痕枯。不知阶下跳珠处，旧竹春来有笋无？  

青山面目想依依，水石风林入梦思。白发苍颜心故在，只如当日看山时。  

题查山林氏庵  

庭户清深宅翠微，雪如佳壁唤题诗。烟稍矗矗青围屋，露叶鲜鲜绿满篱。宿雨一春才泛鸭，新芜几日已藏碑。山僧见客如枯木，疑是懒残南嶽师。  

木渎道中风雨震雷大作  

恶风奔云何壮哉，溪水欲立山欲摧。石岸迸裂缆边树，胡床动摇船底雷。灵岩塔后雨脚挂，胥口庙前浪花来。篷漏衣沾不足惜，酒瓶倾倒愁空罍。  

光福塘上  

指点炊烟隔莽苍，午餐应可寄前庄。鸡声人语小家乐，木叶草花深巷香。春去已空衣尚絮，雨来何晚稻初芒。祇今农事村村急，第一先陂贮水塘。  

秋前风雨顿凉  

秋期如约不须催，雨脚风声两快哉！但得暑光如寇退，不辞老景似潮来。酒杯触拨诗情动，书卷招邀病眼开。明日更凉吾已卜，暮云横作乱峰堆。  

晓起闻雨  

老来稍喜睡魔清，兀坐枯株听五更。萧索轮囷怜烛烬，飞扬跋扈厌蚊声。登高事了从教雨，刈熟人忙却要晴。莫道西成便无虑，大须浓日香秔。  

嘲蚊四十韵  

暑魃方肆行，羽孽亦厉习。肖翘极公麽，坱圠累辟翕。湿生同粪蝎，腐化类宵熠。初来闹郭郛，少进亘原隰。嘤如蝇声薨，聚若螽羽揖。俄为隐雷哄，遂作蜜霰集。口衔钢针锋，力洞衲衣袭。啾声先计议，著肉便成吸。立豹犹未定，卓锥已深入。血随姑嘬升，势甚辘鲈汲。沉酣尻益高，饱满腹渐急。晶晶紫蟹眼，滴滴红饭粒。拂掠倦体烦，爬搔瘁肌涩。东不虞西，擒一已窜十。新瘢蓓蕾涨，宿晕斑烂浥。竟夜眠展转，连床叹於悒。云何人戚欣，乃系汝张歙。驱以葵扇风，熏以艾烟湿。檠长镇藏遮，帐隙亟补葺。火攻惮秽臭，手拍嫌腥汁。伏翼佐扫除，网蛛助收拾。薄暮汹交攻，大明讧未戢。牛革厚逾毡，鲎介銛胜鈒。遭汝若欲困，嗟人何以给。夏虫虽众多，罪性相百什。蜂虿岂房栊，<虫几>虱但裈褶。羊膻螘登俎，骥逸虻附馽。蠓惟舞醯瓮，蠹止祟书袠。蚤为鸺所撮，蝇亦虎能执。彼愆可贳死，汝罪当献级。凉飙倏然至，丑类殆哉岌。一吹嘴吻破，再鼓翅翎挚。三千蹀颉利，百万走寻邑。快哉六合内，蔑有一尘立。虚空既清凉，家巷得宁辑。鸡窗夜可诵，蛩机晓犹织。雨帘绣浪卷，风烛泪珠泣。客来添羽觞，人静拂尘笈。恍还神明观，似启坏户蛰。消长谁使然，智力讵能及。  

晚步吴故城下  

意行殊不计榛菅，风袖飘然胜羽翰。拄杖前头双雉起，浮图绝顶一雕盘。醉红匝地斜曛暖，熨练涵空涨水寒。却向东皋望烟火，缺蟾先映槲林丹。  

北山堂开炉夜坐  

困眠醒坐一龛多，竹洞无关断客过。贪向炉中煨榾柮，懒从掌上看庵摩。闲无杂念惟诗在，老不甘心奈镜何。八万四千安乐法，元无秘密可伽陀。  

北城梅为雪所厄  

冻蕊粘枝瘦欲乾，新年犹未有春看。雪花袛欲欺红紫，不道梅花也怕寒。  

浙东舟中  

处处槿樊圃，家家桃庑门。鱼盐临水市，烟火隔江村。雨过张帆重，潮来汲井浑。弯跧短篷底，休说两朱幡。  

东门外观刈熟民间租米船相衔入城喜作二绝  

菊莎杞棘爨无烟，日日文书横索钱。今日甬东官况好，东津门外看租船。【文书，谓诸司督逋者。】  

潮到灵桥绿绕船，海边力穑屡丰年。淡青山色深黄稻，恰似胥门九月天。  

重阳九经堂作  

俗间佳节自匆匆，老去悲秋又客中。青嶂卷帘三面月，黄花吹鬓几丝风。十年故国新栽柳，万里他乡旧转蓬。谁与安排今夜梦，片帆飞列小篱东。  

大厅后堂南窗负暄  

万壑无声海不波，一窗油纸暮春和。醉眠陡觉氍毹赘，围坐翻嫌榾柮多。水暖玉池添嗽咽，花生银海费揩摩。端如拥褐茅檐下，只欠乌乌击缶歌。  

晚步北园  

刮地晴飙退海痕，出门无扇可障尘。麦枯瘠土何时雪，梅糁疏林昨夜春。天镜风烟疑梦事，鬓霜时节尚官身。裹章束带朝还暮，惭愧青鞋紫领巾。  

春前十日作  

腊浅犹赊十日春，官忙长愧百年身。雪催未动诗无力，愁遣还来酒不神。节物何曾欺老病，书生自惯说悲辛。终朝戚促成何事，今古纷纷一窖尘。  

怀归寄题小艇  

日出尘生万劫忙，可怜虚费隙驹光。若教闲里工夫到，始觉淡中滋味长。岁晚角巾思芋栗，年来手版愧耕桑。松风萝月须相信，春水深时上野航。  

元日  

老来百味絮沾泥，期会关身尚火驰。几夜乡心欹枕处，今年脚力上楼时。酒缸幸有乾坤大，丹鼎何忧日月迟。莫道神仙无可学，学仙犹胜簿书痴。  

体中不佳偶书  

生平人比似维摩，试比尫孱不啻过。旧摘衰髯今雪遍，频揩病眼转花多。从来世味聊复尔，此去官身如老何。收拾颓龄加药饵，尚堪风月对婆娑。  

坐啸斋书怀时方治赈济  

老来穷苦事相违，兀坐铃斋竟日痴。眼目昏缘多押字，胸襟俗为少吟诗。月侵灯影吏方去，春遍梅梢官未知。直待食新方绂带，明朝骑马陵陂。  

致一斋述事  

文书烟海困浮沉，不觉盘跚百病侵。偶问客年惊我老，忽闻莺语叹春深。今朝麦粒黄堪面，几日秧田绿似针。除却一犁春雨足，眼前无物可关心。  

晓起信笔  

午枕汗如洗，晓栉气稍苏。莎蛩试风露，满意鸣相呼。倦客感节物，流光不踌躇。秋声已如许，残暑何足驱。人言今岁热，迥与常岁殊。此理恐未然，岂不知头颅。年年有三伏，日日非故吾。婆娑今尚可，后当弥不如。病骨须一凉，未暇惜居诸。坐来有清思，西风摇井梧。  

重九赏心亭登高  

忆随书剑此徘徊，投老双旌重把杯。绿鬓风前无几在，黄花雨后不多开。丰年江陇青黄遍，落日淮山紫翠来。饮罢此身犹是客，乡心却附晚潮回。  

春晚  

荒园萧瑟懒追随，舞燕啼莺各自私。窗下日长多得睡，樽前花老不供诗。吾衰久矣双蓬鬓，归去来兮一钓丝。想见篱东春涨动，小舟无伴柳丝垂。  

重九独坐玉麟堂  

江上西风动所思，又将清赏负东篱。年年客路黄花酒，日日乡心白雁诗。笼月秦淮无旧曲，驰烟钟阜有新移。人生笑口真稀阔，况值官忙闵雨时。  

公退书怀  

昨者腾章奏发仓，今兹飞檄议驱蝗。四无告者仅一饱，七不堪中仍百忙。皦日自能临俯仰，浮云宁解制行藏。求田问舍亦何有，岁晚倦游思故乡。  

癸卯除夜聊复尔斋偶题  

五夜灯花重，东风角韵来。雪慳衣未纩，春早句多梅。寂历罗门亚，温黁药鼎煨。老嫌新岁换，病喜旧星回。郁垒先题板，屠苏后把杯。书扉无健笔，爆竹有寒灰。餳楪牙难胶，椒盘眼倦开。陈人仍惫卧，身世两悠哉。  

甲辰人日病中吟六言六首以自嘲  

攒眉辄作山字，啾耳惟闻水声。人应见怜久病，我亦自厌馀生。  

目慌慌蚁旋磨，头岑岑鳌负山。笔床已均伏，药鼎何时丐闲。  

政尔荣枯卫涩，刚云人厄天穷。归咎四冲临岁，乞怜九曜过宫。  

复古既愆七日，泰来惟俟三阳。历日今颁寅正，占星更候农祥。  

有日犹嫌开牖，无风不敢上帘。报国丹心何似，梦中抵掌掀髯。  

壮岁喜新节物，老来惜旧年华。病后都卢不问，家人时换瓶花。  

上元纪吴下节物俳谐体三十二韵  

斗野丰年屡，吴台乐事并。酒墟先叠鼓，【岁后即旗亭先击鼓不已，以迎节意。】灯市早投琼。【腊月即有灯市，珍奇者数人醵买之，相与呼卢，采胜者得灯。】价喜膏油贱，祥占雨雪晴。贯筜仙子洞，【坊巷灯以连枝竹缚成洞门，多处数十重。】菡萏化人城。【莲花灯最多。】樯炬疑龙见，【舟人接竹桅樯之表，置一灯，望之如星。】桥星讶鹊成。【桥灯。】小家厖独踞，【犬灯。】高闬鹿双撑。【鹿灯。】屏展辉云母，【琉璃屏风。】帘垂晃水精。【琉璃帘。】万窗花眼密，【万眼灯以碎罗红白相间砌成，工夫妙天下，多至万眼。】千隙玉虹明。【琉璃球灯每一隙映成一花，亦妙天下。】檐葡丹房桂，【栀子灯。】葡萄绿蔓萦。【葡萄灯。】方缣繙史册，【生绢糊大方灯，画史册故事图，村人喜看。】圆魄缀门衡。【月灯。】掷烛腾空稳，【小球灯时掷空中。】推球衮地轻。【大衮球灯。】映光鱼隐见，【琉璃壶瓶贮水养鱼，以灯映之。】转影骑纵横。【马骑灯。】轻薄行歌过，颠狂社舞呈。【民间鼓乐谓之社火，不可悉记，大抵以滑稽取笑。】村田蓑笠野，【村田乐。】街市管弦清。【街市细乐。】里巷分题句，【每里门作长灯，题好句其上。】官曹别扁门。【官府名额，多以绢或琉璃映照。】旱船遥似泛，【夹道陆行，为竞渡之乐，谓之划旱船。】水儡近如生。【水戏照以灯。】钳赭装牢户，【狱灯。】嘲嗤绘乐棚。【山棚多画一时可嘲诮之人。】堵观瑶席隘，喝道绮丛争。禁钥通三鼓，归鞭任五更。桑蚕春茧劝，【春茧自腊月即入食次，所以为蚕事之兆。】花蝶夜蛾迎。【大白蛾花，无贵贱悉戴之，亦以迎春物也。】凫子描丹笔，【红画鸭子相馈遗。】鹅毛剪雪英。【剪鹅毛为雪花，与夜蛾并戴。】宝糖珍柜籹，【饣追指，吴中谓之宝糖饣追，特为脆美。】乌腻美饴餳。【乌腻糖即白饧，俗言能去乌腻。】撚粉团乐意，【糰子。】熬稃腷膊声。【炒糯谷以卜，俗名孛娄，北人号糯米花。】筵篿巫志怪，香火婢输诚。【俗谓正月百草灵，故帚苇针箕之属皆卜焉，多婢子之辈为之。】帚卜拖裙验，【弊帚系裙以卜，名扫帚姑。】箕诗落笔惊。【即古紫姑，今谓之大仙，俗名筲箕姑。】微如针属尾，【以针姑卜，伺其尾相属为兆，名针姑。】贱及苇分茎。【苇茎分合为卜，名苇姑。】末俗难诃止，佳辰且放行。此时纷仆马，有客静柴荆。幸甚归长铗，居然照短檠。生涯惟病骨，节物尚乡情。掎摭成排体，咨询逮里甿。谁修吴地志，聊以助讥评。  

晓枕三首  

煮汤听成万籁，添被知是五更。陆续满城钟动，须臾后巷鸡鸣。  

卧闻赤脚鼾息，乐哉栩栩蘧蘧。病夫心口相语，何日佳眠似渠？  

舒惨常随天气，关心窗暗窗明。日晏扶头未起，唤人先问阴晴。  

喜雨  

昨遣长须借踏车，小池须水引鸣蛙。今朝一雨添新涨，便合翻泥种藕花。  

风止  

收尽狂飙卷尽云，一竿晴日晓光新。柳魂花魄都无恙，依旧商量作好春。  

重午  

熨斗薰笼分夏衣，翁身独比去年衰。已孤菖渌十分劝，却要艾黄千壮医。蜜粽冰团为谁好，丹符彩索聊自欺。小儿造物亦难料，药裹有时生网丝。  

积雨作寒五首  

压屋雨云昼暗，环城霖潦夏寒。西池半没荷柄，南荡平沉芡盘。  

已报舟浮登岸，更怜桥塌平池。养成蛙吹无谓，扫尽蚊雷却奇。  

熨帖重寻毳衲，补苴尽护纸窗。馀生雪鬓禅榻，昨梦云帆涨江。  

婢喜蚊僵雾帐，儿嗔蜗篆风棂。兀坐鼻端正白，忘怀眼底常青。  

山寒禅老不下，泥滑琴僧罕来。且唤园丁闲语，喜闻湖岸未颓。【禅老，范默堂。琴僧，净月师也。】  

题请息斋六言十首  

洞门昼挂铁锁，阁道秋生绿苔。蓍下略同龟伏，瓜中且免蝇来。  

多谢纷纷云雨，相忘渺渺江湖。坐隅但忌占鵩，屋上何烦誉乌。  

滟滪年年似马，太行日日摧车。笑中恐有义甫，泣里难防叔鱼。  

见影蜮犹铋铋，闻声厖尚狺狺。问谁毛生名纸，知我角出车轮。  

不惜人扶难拜，非关我醉欲眠。劳君敬枯木耳，恐汝见湿灰焉。  

税驾今吾将老，结庐此地不喧。恐妨蝴蝶同梦，笑倩颠当守门。  

口边一任醭去，鼻孔慵将涕收。闲门冷落车辙，空室团栾话头。  

冷暖旧雨今雨，是非一波万波。壁下禅枯达磨，室中病著维摩。  

亲戚自有情话，来往都无杂言。酒熟竟须相报，文成聊与细论。  

园丁以时白事，山客终日相陪。竹比平安报到，花依次第折来。  

富顺杨商卿使君曏与余相别于泸之合江渺然再会之期后九年乃访余吴门则喜可知也今复分袂更增惘然病中强书数语送之  

合江县下初语离，共说再会知何时。寿栎堂前哄一笑，人生聚散真难料。青灯话旧语未终，船头叠鼓帆争风。草草相逢复相送，直恐送迎皆梦中。昨闻亲上安边奏，玉阶从容移禁漏。天香怀袖左鱼符，归作双亲千岁寿。我今老病塘蒲衰，君归报政还复来。万里傥容明月共，更期后梦如今梦。  

初秋闲记园池草木五首  

{艹戎}葵烂紫终陋，檐葡蔫黄亦香。医俗剩延竹色，疗愁催拆萱房。  

牛牵碧蔓自绕，鸡耸朱冠欲争。菱葩可范伯雅，蓼节偏宜麹生。【菱葩为酒杯，样最佳，蓼入麹为胜。】  

旱地莲花娇小，水盆栀子幽芳。薇帐半年春艳，桂丛四季秋香。【紫薇一名半年红。岩桂一种，四季有花。】  

醉怜金盏齐侧，卧看玉簪对横。腥水留灌末莉，结香旋薰素馨。【茉莉用治鱼腥水浇，方多花。】  

玉菡化生稚子，碧枝视现声闻。马齿任藏汞冷，鸿头自胜硫温。【谓孩儿莲、罗汉木。马齿苋中有水银。鸿头，芡实也。芡性暖，号水硫黄。】  

岩桂三首  

风帘疏爽月徘徊，怅望家人把酒杯。病著幽窗知几日，瓶花两见木犀开。  

越城芳径手亲栽，红浅黄深次第开。不用小山招隐赋，身如强健日千回。  

一株萧索倚宣华，东苑香风属内家。丹碧屠苏银烛照，平生奇绝象山花。【少城圃中惟有一株，建康东御园有亦不多。四明丹桂特奇，州宅所种尤蔚茂，常与魏丞相夜饮其下。】  

藻侄比课五言诗已有意趣老怀甚喜因吟病中十二首示之可率昆季赓和胜终日饱闲也  

旧岁连新岁，凉床又暖床。山川屏里画，时刻篆中香。畏垒安吾土，支离饱太仓。若教身更健，鹤背入维扬。  

认鹿纷纭梦，亡羊散乱心。眵昏遮眼读，愁苦撚髭吟。幸觉行迷远，其如卧病深。通身都放下，何用觅砭针。  

日暖衣犹袭，宵长被有棱。朝哺三楪饭，昏晓一釭灯。伴坐跧如几，扶行瘦比藤。生缘堪入画，寂寞憩松僧。  

绳倚扶枵骨，蒲团阁瘁肤。事疑偿业债，形类窘囚拘。空劫真常体，浮生幻化躯。个中元不二，无语对文殊。  

软熟羞盘饣巽，芳辛实枕帏。候晴先晒席，占湿豫烘衣。易粟鸡皮皱，难培鹤骨肥。头颅虽若此，虚白自生辉。  

数息憎晨清，伸眉惬晚晴。隙尘浮日影，窗穴啸风声。扪虱天机动，驱蚊我相生。偶然成一笑，栩栩暂身轻。  

贵仕龟钻荚，闲居马脱鞿。冠尘昏旧制，带眼剩新围。堆案书邮少，登门刺字稀。掩关灰木坐，休示季咸机。  

目眚俘珠佩，声尘籁玉箫。秋怀潘鬓秃，午梦楚魂销。注水瓶花醒，吹薪药鼎潮。南柯何处是，斜日上廊腰。  

静里秋先到，闲中昼自长。门阑疑泄柳，尸祝漫庚桑。腹已枵经笥，身犹试药方。强名今日愈，勃窣负东墙。  

汗渍筇枝赤，苔封屐齿青。有医延上坐，无客抗分庭。霁月钻窗看，鸣禽侧枕听。莫嗔猿鹤怨，岫幌两年扃。  

视絮劳群从，祗承愧阖家。乳泉供水递，金液养丹芽。嘉酿厚如酪，旋舂香胜花。百端扶老惫，无物报投瓜。  

学业荒呻毕，欢悰隔笑盐。入秋先复幕，过夏亦疏帘。门客嗔愁思，家人献吉占。尤怜小儿女，时报鹊鸣檐。  

灼艾  

血忌详涓日，尻神谨避方。艾求真伏道，穴按古明堂。谢去群巫祝，胜如几药汤。起来成独笑，一病搅千忙。  

白髭行  

四十逾四髭始黄，手持汉节临大荒。舆疾归来皮骨在，两鬓尚作青丝光。俯仰行年四十九，万里南驰复西走。斑斑颔下点吴霜，犹可芟夷诳宾友。屈指如今又十年，两年惫卧秋风前。人生血气能几许，不待览镜知皤然。长安后辈轻前辈，百方染药千金卖。烦搁包裹夜不眠，无奈露头出光怪。病翁高卧门长扃，垂雪毵毵骨更清。儿童不作居士唤，唤作堂中老寿星。  

甲辰除夜吟  

一年三百六十日，日日三椽卧衰疾。傍人揶揄还叹咨，问我如何度四时。我言平生老行李，蓐食趁程中夜起。当时想像闭门闲，弱水迢迢三万里。如今因病得疏慵，脚底关山如梦中。重帘礻复幕白昼静，户外车马从西东。若问四时何以度，念定更无新与故。瓶花开落纪春冬，窗纸昏明认朝暮。行年六十是明朝，不暇自怜聊自嘲。婪尾三杯饧一楪，从今身健齿牙牢。  

元夕二首  

药炉汤鼎煮孤灯，禅版蒲团老病僧。儿女强修元夕供，玉蛾先避雪鬅鬙。  

落梅秾李趁时新，枯木崖边一任春。尚爱乡音醒病耳，隔墙时有卖饧人。【谓唱卖乌腻糖者。】  

请息斋书事三首  

覆雨翻云转手成，纷纷轻薄可怜生。天无寒暑无时令，人不炎凉不世情。栩栩算来俱蝶梦，喈喈能有几鸡鸣。冰山侧畔红尘涨，不隔瑶台月露清。  

刻木牵丝罢戏场，祭终雨后两相忘。门虽有雀尚廷尉，食已无鱼休孟尝。虱里趋时真是贼，虎中宣力任为伥。篱东舍北谁情话，鸡语鸥盟意却长。  

聚蚋醯边闹似雷，乞儿争背向寒灰。长平失势见何晚，栗里息交归去来。休问江湖鱼有沫，但蕲云水鹤无媒。岩扉岫幌牢扃钥，不是渔樵不与开。  

送文季高倅兴元  

素衣京洛怅成缁，青鬓江吴喜未丝。烛暗不眠谈旧事，酒阑作恶问行期。琴书情话须亲戚，风雨残春更别离。屈指归来重一笑，扫除门巷著旌麾。  

家人子辈往石湖检校暮归  

南浦回春棹，东城掩暮扉。儿修鸡栅了，女挈菜篮归。风力虽欺酒，花香尚染衣。衰翁牢守舍，肠断钓鱼矶。  

次韵龚养正中秋无月三首  

词客幕天清露下，老翁卧病破窗中。高吟大醉输公等，不见嫦娥与我同。  

去年怪雨无端甚，今岁痴云亦复然。减却新诗酸却酒，乘除添得一更眠。  

丙夜清光些子见，儿童惊喜强雄夸。阑珊高兴应无几，恰似春残看落花。  

殊不恶斋秋晚闲吟五绝  

西风入帘图画响，斜照穿隙网丝明。檐问双雀有时斗，壁下一蛩终日鸣。  

旁若无人鼠饮砚，麾之不去蝇登盘。天凉睡起枕痕暖，日晚慵来香字寒。  

就食迁居蚁坟壤，随风作舍蛛袅丝。百年何处用三窟，万事信缘安一枝。  

市声汹汹鼓催阵，日影骎骎潮涨痕。消磨意气默数息，把玩光阴牢闭门。  

中秋昨已等闲过，重九今还如梦来。霜鬓数茎羞堕帻，黄花三度笑空杯。  

丙午新正书怀十首  

不用桃符贴画鸡，身心安处是天倪。行年六十旧历日，汗脚尺三新杖藜。祝我剩周花甲子，谢人深劝玉东西。春风若借筋骸便，先渡南村学灌畦。【新圃在河南，名范村。】  

瘦骨难胜过节衣，日高催起趁晨炊。病怜榔栗随身惯，老觉屠苏到手迟。一饱但蕲庚癸诺，百年甘守甲辰雌。莫言此外都无事，柳眼梅梢正索诗。  

煮茗烧香了岁时，静中光景笑中嬉。身闲一日似两日，春浅南枝如北枝。朝镜略无功业到，午窗惟有睡魔知。年来并束床头《易》，一任平章济叔痴。  

穷巷闲门本阒然，强将爆竹聒阶前。人情旧雨非今雨，老境增年是减年。口不两匙休足谷，身能几屐莫言钱。扫除一室空诸有，庞老家人总解禅。【吴谚云一口不能著两匙。】  

厉风翻海雪漫天，百计逃寒息万缘。稳作被炉如卧炕，厚裁绵旋【胜披毡。尊前见在瞢腾醉，饭后无何烂熳眠。斟酌出门高兴尽，从教闲却剡溪船。【披炉、绵旋皆新得法，老人御冬之具，二物尤为切要。】  

俗情如絮已泥沾，因病偷闲意属厌。鹏鷃相安无可笑，熊鱼自古不容兼。灰埋榾柮多时暖，雪压蔓青满意甜。温饱闭门吾事办，异时书判指如签。  

炭熟香浓石鼎煨，人言小合是春台。蕉心翠展一冬在，梅藟粉融连夜开。肃肃九冰妨发育，温温三火护恢台。养生此外无遗说，梨枣元须趁暖栽。【水芭蕉长三寸，在暖阁中经冬不瘁。瓶梅亦烘然先拆。】  

经过扫轨但幽栖，巢稳林深寄一枝。栗里归来窗下卧，香山老去病中诗。东风马耳尘劳后，半夜鸡声睡熟时。俯仰平生尽陈迹，恰如腷膊几枰棋。  

窗明窗暗篆烟馡，珍重晨光与夕晖。东院斋钟披被坐，南城严鼓岸巾归。几人霜滑骑朝马，何处灯残织晓机。懒里若承三昧力，始知忙里事俱非。【叙早眠晏起。】  

殊方节物记吾曾，海北天西一瘦藤。乌榄鸡槟尝老酒，酥花芋叶试新灯。瘴云度岭浓如墨，边雪窥窗冷欲冰。闲展两乡图画看，卧游何必减深登。【此篇记桂林、成部元日旧事，槟榄皆椒盘中物，老酒十数年不坏者。滴酥为花，熬竿为柳叶，三夕张灯如上元。上下句分记广、蜀。】  

丙午新年六十一岁俗谓之元命作诗自贶  

岁复当生次，星临本命辰。四人同丙午，初度再庚寅。长狄名犹记，沙随会若新。童心仍竹马，暮境忽蒲轮。镜里全成老，尊前略似春。三年归汶上，千日卧漳滨。刚长交新泰，阴消脱旧屯。网蛛萦药裹，窦犬吠医人。窗下乌皮几，田间紫领巾。鲵渊方止水，鲲海任扬尘。波匿观河见，维摩示病身。颦端还一笑，默识幻中真。文潞公诗云：“四人二百四十岁，况是同生丙午年。”仆用此事也。】  

春来风雨无一日好晴因赋瓶花二绝  

满插瓶花罢出游，莫将攀折为花愁。不知烛照香薰看，何似风吹雨打休。  

酒冷花寒无好怀，柴荆终日为谁开？三分春色三分雨，疋似东风本不来。  

春晚即事留游子明王仲显  

绣地红千点，平桥绿一篙。栋花来石首，谷雨熟樱桃。笑我生尘甑，惭君有意袍。故人能少驻，门径久蓬蒿。  

梅雨五绝  

梅雨暂收斜照明，去年无此一日晴。忽思城东黄篾舫，卧听打鼓踏车声。  

乙酉甲申雷雨惊，乘除却贺芒种晴。插秧先插早秈稻，少忍数旬蒸米成。【吴农忌五月甲申、乙酉雨，雨则大水，谚云：“甲申犹自可，乙酉怕杀我。”】  

风声不多雨声多，汹汹晓衾闻浪波。恰似秋眠隐静寺，玉霄泉从床下过。【繁昌隐静寺方丈，山后玉霄泉自板阁下过，最为佳致。】  

千山云深甲子雨，十日地湿东南风。静里壶天人不到，火轮飞出默存中。【道家东向坐，想日出以炼气。】雨霁云开池面光，三年鱼苗如许长。小荷拳拳可包鲊，晚日照盘风露香。  

次韵李子永见访二首  

混俗休超俗，居家似出家。有为皆影事，无念即生涯。莫觅安心法，翻成捏目花。作糜须谷粟，千劫漫炊砂。  

有意能停棹，多情易忆家。清诗穿月肋，远梦绕天涯。雨蝶衣濡粉，秋蚊喙吐花。新凉宜小驻，谈笑有丹砂。  

自咏瘦悴  

皮下无多肉，秋来瘦不禁。骨棱春焙銙，筋蹙海山沈。<虫几>虱从何有，蚊蝇枉见侵。惟馀老筇杖，相伴两虚心。  

四时田园杂兴六十首并引  

【淳熙丙午，沉疴少纾，复至石湖旧隐。野外即事，辄书一绝，终岁得六十篇，号《四时田园杂兴》。】  

柳花深巷午鸡声，桑叶尖新绿未成。坐睡觉来无一事，满窗晴日看蚕生。  

土膏欲动雨频催，万草千花一饷开。舍后荒畦犹绿秀，邻家鞭笋过墙来。  

高田二麦接山青，傍水低田绿未耕。桃杏满村春似锦，踏歌椎鼓过清明。  

老盆新熟杜茅柴，携向田头祭社来。巫媪莫嫌滋味薄，旗亭官酒更多灰。  

社下烧钱鼓似雷，日斜扶得醉翁回。青枝满地花狼藉，知是儿孙斗草来。  

骑吹东来里巷喧，行春车马闹如烟。系牛莫碍门前路，移系门西碌碡边。  

寒食花枝插满头，蒨裙青袂几扁舟。一年一度游山寺，不上灵岩即虎丘。  

郭里人家拜扫回，新开醪酒荐青梅。日长路好城门近，借我茅亭暖一杯。  

步屟寻春有好怀，雨馀蹄道水如杯。随人黄犬搀前去，走到溪边忽自回。  

种园得果廑偿劳，不奈儿童鸟雀搔。已插棘针樊笋径，更铺渔网盖樱桃。  

吉日初开种稻包，南山雷动雨连宵。今年不欠秧田水，新涨看看拍小桥。  

桑下春蔬绿满畦，菘心青嫩芥薹肥。溪头洗择店头卖，日暮裹盐沽酒归。  

右春日田园杂兴十二绝  

紫青莼菜卷荷香，玉雪芹芽拔薤长。自撷溪毛充晚供，短篷风雨宿横塘。  

湖莲旧荡藕新翻，小小荷钱没涨痕。斟酌梅天风浪紧，更从外水种芦根。  

蝴蝶双双入菜花，日长无客到田家。鸡飞过篱犬吠窦，知有行商来买茶。  

湔裙水满绿蘋洲，上巳微寒懒出游。薄暮蛙声连晓闹，今年田稻十分秋。【吴下以上巳蛙鸣则知无水灾。】  

新绿园林晓气凉，晨炊早出看移秧。百花飘尽桑麻小，夹路风来阿魏香。  

三旬蚕忌闭门中，邻曲都无步往踪。犹是晓晴风露下，采桑时节暂相逢。  

污莱一棱水周围，岁岁蜗庐没半扉。不看茭青难护岸，小舟撑取葑田归。  

茅针香软渐包茸，蓬<木藟>甘酸半染红。采采归来儿女笑，杖头高挂小筠笼。  

谷雨如丝复似尘，煮瓶浮蜡正尝新。牡丹破萼樱桃熟，未许飞花减却春。  

雨后山家起较迟，天窗晓色半熹微。老翁欹枕听莺啭，童子开门放燕飞。  

海雨江风浪作堆，时新鱼菜逐春回。荻芽抽笋河魨上，楝子开花石首来。  

乌鸟投林过客稀，前山烟暝列柴扉。小童一棹舟如叶，独自编阑鸭阵归。  

右晚春田园杂兴十二绝  

梅子金黄杏子肥，麦花雪白菜花稀。日长篱落无人过，惟有蜻蜒蛱蝶飞。  

五月吴江麦秀寒，移秧披絮尚衣单。稻根科斗行如块，田水今年一尺宽。  

二麦俱收斗百钱，田家唤作小丰年。饼炉饭甑无饥色，接到西风熟稻天。  

百沸缲汤雪涌波，缲车嘈囋雨鸣蓑。桑姑盆手交相贺，绵茧无多丝茧多。  

小妇连宵上绢机，大耆催税急于飞。今年幸甚蚕桑熟，留得黄丝织夏衣。  

下田戽水出江流，高垅翻江逆上沟。地势不齐人力尽，丁男长在踏车头。  

昼出耘田夜绩麻，村庄儿女各当家。童孙未解供耕织，也傍桑阴学种瓜。  

槐叶初匀日气凉，葱葱鼠耳翠成双。三公只得三株看，闲客清阴满北窗。  

黄尘行客汗如浆，少住侬家嗽井香。借与门前磐石坐，柳阴亭午正风凉。  

千顷芙蕖放棹嬉，花深迷路晚忘归。家人暗识船行处，时有惊忙小鸭飞。  

采菱辛苦废犁鉏，血指流丹鬼质枯。无力买田聊种水，近来湖面亦收租。  

蜩螗千万沸斜阳，蛙黾无边聒夜长。不把痴聋相对治，梦魂争得到藜床。  

右夏日田园杂兴十二绝  

杞菊垂珠滴露红，两蛩相应语莎丛。虫丝胃尽黄葵叶，寂历高花侧晚风。  

朱门乞巧沸欢声，田舍黄昏静掩扃。男解牵牛女能织，不须徼福渡河星。  

橘蠹如蚕入化机，枝间垂茧似蓑衣。忽然蜕作多花蝶，翅粉才乾便学飞。  

静看檐蛛结网低，无端妨碍小虫飞。蜻蜒倒挂蜂儿窘，催唤山童为解围。  

垂成穑事苦艰难，忌雨嫌风更怯寒。笺诉天公休掠剩，半偿私债半输官。  

秋来只怕雨垂垂，甲子无云万事宜。获稻毕工随晒谷，直须晴到入仓时。  

中秋晴景属潜夫，棹入空明看太湖。身外水天银一色，城中有此月明无？  

新筑场泥镜面平，家家打稻趁霜晴。笑歌声里轻雷动，一夜连枷响到明。  

租船满载候开仓，粒粒如珠白似霜。不惜两钟输一斛，尚赢糠覈饱儿郎。  

菽粟瓶罂贮满家，天教将醉作生涯。不知新滴堪篘未，今岁重阳有菊花。  

细捣枨齑买鲙鱼，西风吹上四腮鲈。雪松酥腻千丝缕，除却松江到处无。  

新霜彻晓报秋深，染尽青林作缬林。惟有橘园风景异，碧丛丛里万黄金。  

右秋日田园杂兴十二绝  

斜日低山片月高，睡馀行药绕江郊。霜风扫尽千林叶，闲倚筇枝数鹳巢。  

炙背檐前日似烘，暖醺醺后困蒙蒙。过门走马何官职，侧帽笼鞭战北风。  

屋上添高一把茅，密泥房壁似僧寮。从教屋外阴风吼，卧听篱头响玉箫。  

松节然膏当烛笼，凝烟如墨暗房栊。晚来拭净南窗纸，便觉斜阳一倍红。  

乾高寅缺筑牛宫，卮酒豚蹄酹土公。牯牸无瘟犊儿长，明年添种越城东。  

放船开看雪山晴，风定奇寒晚更凝。坐听一篙珠玉碎，不知湖面已成冰。  

拨雪挑来踏地菘，味如蜜藕更肥醲。朱门肉食无风味，只作寻常菜把供。  

榾柮无烟雪夜长，地炉煨酒暖如汤。莫嗔老妇无盘钉，笑指灰中芋栗香。  

煮酒春前腊后蒸，一年长飨瓮头清。尘居何似山居乐，秫米新来禁入城。  

黄纸蠲租白纸催，皂衣旁午下乡来。长官头脑冬烘甚，乞汝青铜买酒回。  

探梅公子款柴门，枝北枝南总未春。忽见小桃红似锦，却疑侬似武陵人。  

村巷冬年见俗情，邻翁讲礼拜柴荆。长衫布缕如霜雪，云是家机自织成。  

右冬日田园杂兴十二绝  

△自晨至午起居饮食皆以墙外人物之声为节戏书四绝  

巷南敲板报残更，街北弹丝行诵经。已被两人惊梦断，谁家风鸽斗鸣铃。  

菜市喧时窗透明，饼师叫后药煎成。闲居日出都无事，惟有开门扫地声。  

北砦教回挝鼓远，东禅饭熟打钟频。小童三唤先生起，日满东窗暖似春。  

起傍东窗手把书，华颠种种不禁梳。朝餐欲到须巾裹，已有重来照市鱼。  

阊门初泛二十四韵淳熙丙午重九后十日，家人辈以余久病，适新修小舫，劝扶头一出，以禳祓屯滞。遂至北城检校桃花坞，出关傍漕河望枫桥、横塘，中路而还，故有即事咏景唐律之作  

好在驰烟路，平生载酒行。摧藏身久病，契阔岁频更。昨夜灯花晓，今朝稻把晴。出门新梦境，触目旧诗情。水远推篷眩，天宽倚柁惊。转湾添繂挽，罨岸并篙撑。舫后装儿女，胪前酌弟兄。醅香新麹嫩，茗味小春轻。红皱分霜果，黄蔫撚夕英。缬林疏露屋，朱阁静临城。桃坞论今昔，枫桥管送迎。山腰樵担动，木末酒旗明。竟日窑烟直，中流塔影横。数帆残照满，一笛暮江平。晒网枫边桁，牵罾柳际棚。岫云萦石住，田水穴堤鸣。过渡牛归速，穿篱犬吠狞。鱼寒犹作阵，雁远更闻声。急橹潮痕出，疏钟暝色生。邻翁欣问讯，逋客愧寒盟。一昨成归卧，于今负耦耕。生涯都塌飒，心曲漫峥嵘。猿鹤休多怨，菰莼尚可羹。药囊吾厌苦，扶惫且班荆。  

重阳后菊花二首  

寂寞东篱湿露华，依前金靥照泥沙。世情儿女无高韵，只看重阳一日花。  

过了登高菊尚新，酒徒诗客断知闻。恰如退士垂车后，势利交亲不到门。  

丁未春日瓶中梅殊未开二首  

暖阁无人到，寒枝为我横。情钟吹蕊破，静极觉香生。老去魂休断，春来眼且明。逃禅时索笑，百匝傍窗行。  

夜雪腊前冻，朝阳春后苏。人怜疏蕊瘦，花笑病翁臞。露白能多少？寻春似有无。诗催全不力，煮水换铜壶。  

题夫差庙  

纵敌稽山祸已胎，垂涎上国更荒哉！不知养虎自遗患，只道求鱼无后灾。梦见梧桐生后圃，眼看麋鹿上高台。千龄只有忠臣恨，化作涛江雪浪堆。  

翻袜庵夜坐闻雨  

闲门冷落静无哗，小阁帘帏密自遮。日晚课程丹灶火，夜深光景佛灯花。人生宁有病连岁，身世略如僧在家。步屟寻春非老伴，任教风雨唤雷车。  

睡起  

憨憨与世共儿嬉，兀兀从人笑我痴。闲里事忙晴药，静中机动夜争棋。心情诗卷无佳句，时节梅花有好枝。熟睡觉来何所欠，根香软饭流匙。  

赏海棠二绝  

芳春随分到贫家，儿女多情惜岁华。聊为海棠修故事，去年灯烛去年花。  

忆向宣华夜倚栏，花光妍暖月光寒。如今塌飒嫌风露，且只铜瓶满插看！  

午窗遣兴家人谋过石湖  

云日初收破柱雷，小窗坐稳兴悠哉。熏炉花气朝酲解，茶鼎松风午梦回。谢客门阑风动竹，惜春时节雨肥梅。画船破浪亦一快，闻道湖光如泼醅。  

将至石湖道中书事  

水绿鸥边涨，天青雁外晴。柳堤随草远，麦陇带桑平。白道吴新郭，苍烟越故城。稍闻鸡犬闹，僮仆想来迎。  

三月十六日石湖书事三首  

春事日以阑，暑阴正清美。拖筇入林下，秀绿照衣袂。卢橘梅子黄，樱桃桑椹紫。荷依浪花颤，笋破苔色起。风日收宿阴，物色有新意。邻曲知我归，争来问何似。病恼今有无，加饭日能几？掀髯谢父老，衰雪已如此！  

种木二十年，手开南野荒。苒苒新岁月，依依旧林塘。污莱擅下湿，岑蔚骄众芳。菱母尚能瘦，竹孙如许长！忆初学圃时，刀笠冒风霜。今兹百不堪，裹帽人扶将。龙钟数能来，犹胜两相忘。  

湖光明可鉴，山色净如沐。闲心惬旧观，愁眼快奇瞩。依然北窗下，凝尘满书簏。访我乌皮几，拂我青毡褥。荒哉赋远游，幸甚遂初服。老红饯馀春，众绿自幽馥。好风吹晚晴，斜照入疏竹。兀坐胎息匀，不觉清梦熟。  

送遂宁何道士自潭湘归蜀  

书剑飘然席未温，火云扑地暑烟昏。山黄水浊湖南路，竹月荷风忆范村。  

再游天平有怀旧事且得卓庵之处呈寿老  

访旧光阴二十年，残僧相对两依然。木兰已老无花发，石竹依前有麝眠。万户直须龟手药，一龛何用买山钱！从今半座须分我，共说昏昏一觉禅。  

晚登木渎小楼  

万象当楼黼绣张，栏干一士立苍茫。云堆不动山深碧，星出无多月淡黄。宿鸟尽时犹数点，归鸿惊处更斜行。松陵政有鲈鱼上，安得长竿坐钓航！  

题米元晖吴兴山水横卷  

道场山麓接何山，影落苕溪浸碧澜。只欠荷花三十里，橛头船上把渔竿。  

素羹  

毡芋凝酥敌少城，土藷割玉胜南京。合和二物归藜糁，新法侬家骨董羹。  

除夜地炉书事  

节物闲门里，人情老境中。雁声凌急雨，灯影战斜风。糟<酉黄>新醅白，紫锥软火红。家人焮夜话，我已困蒙茸。【吴人酌酒瓮浮醅，谓之撇<酉黄>，酒之精英也。】  

次韵虞子建见咍赎带作醮  

斋祠难著野衣冠，旋赎金章始见闲。台架尘侵球路暗，花书墨渍笏头斑。当年驲骑传呼赐，此日村童拂拭还。若比前厅荒驿舍，见存犹可一开颜。  

儿女传观省见稀，病身聊复借光辉。莫嫌憔悴沈腰瘦，且喜间关秦璧归。不是典来还酒债，亦非将去换蓑衣。尘鱼甑釜时相阨，微汝谁能为解围？  

颜桥道中  

村村篱落总新修，处处田畴尽有秋。一段农家好风景，稻堆高出屋山头。  

书事三绝  

爨婢请淘酒米，园丁催算花钱。如许日生公事，谁云穷巷萧然？  

日日处方候脉，时时推荚禳灾。门外虽无车辙，医生卜叟犹来。  

简子约同湖棹，周郎许过田庐。碧云日暮空合，多病故人遂疏。  

亲邻招集强往便归  

乐天渐老欲谋欢，大似蒸砂不作团。已觉笙歌无暖熟，仍嫌风月太清寒。气衰况复三而竭，心赏犹于四者难。却恐人嫌情太薄，聊将花作雾中看。  

雪意方浓复作雨  

拟看飞花阵，翻成建水声。雨吾宁不识，雪汝几时成？三白从今卜，千仓待此盈。黄云如有意，青女莫无情！  

春朝早起  

莫笑眠常早，还怜起不迟。秾香温夜气，小雨湿春姿。瘦比中年甚，寒惟病骨知。羡渠儿女健，绕屋探南枝。  

咏怀自嘲  

檐溜春犹冻，门扉晚未开。退闲惊客至，衰懒怕书来。日日教浇竹，朝朝遣探梅。园丁应窃笑，犹自说心灰。  

早衰  

早衰头脑已冬烘，信拙心情似苦空。僚旧姓名多健忘，家人长短总佯聋。一窗暖日棋声里，四壁寒灯药气中。晚景只消如此过，不堪拈出教儿童。  

习闲  

习闲成懒懒成痴，六用都藏缩似龟。雪已许多犹不饮，梅今如此尚无诗。闲看猫暖眠毡褥，静听猧寒叫竹篱。寂寞无人同此意，时时惟有睡魔知。  

阴寒终日兀坐  

东风微解缀檐冰，仍喜朝来井水清。腊浅得春全未暖，雪慳和雨最难晴。小窗日暖犹棋局，穷巷更深尚屐声。莫把摧颓嫌暮景，且将闲散替劳生。  

亲戚小集  

避湿违寒不出门，一冬未省正冠巾。月从雪后皆奇夜，天向梅边有别春。秉烛登临空语旧，拥炉情味莫怀新。荣华势利输人惯，赢得尊前现在身。  

睡觉  

寻思断梦半瞢腾，渐见天窗纸瓦明。宿鸟噪群穿竹去，县前犹自打残更。  

腊月村田乐府十首并引  

【余归石湖，往来田家，得岁暮十事，采其语各赋一诗，以识土风，号《村田乐府》。其一《冬舂行》，腊日舂米为一岁计，多聚杵臼，尽腊中毕事，藏之土瓦仓中，经年不坏，谓之冬舂米。其二《灯市行》，风俗尤竞上元，一月前已卖，谓之灯市。价贵者数人聚博，胜则得之，喧盛不减灯市。其三《祭灶词》，腊月二十四夜祀灶，其说谓灶神翌日朝天，白一岁事。故前期祷之。其四《口数粥行》，二十五日煮赤豆作糜，暮夜阖家同飨，云能辟瘟气，虽远出未归者，亦留贮口分，至襁褓小儿及僮仆皆预，故名口数粥。豆粥本正月望日祭门故事，流传为此。其五《爆竹行》，此它郡所同，而吴中特盛，恶鬼盖畏此声。古以岁朝，而吴以二十五夜。其六《烧火盆行》，爆竹之夕，人家各又于门首燃薪满盆，无贫富皆尔，谓之相暖热。其七《照田蚕词》，与烧火盆同日，村落则以秃帚若麻蓝{艹黠}竹枝辈燃火炬，缚长竿之杪以照田，烂然遍野，以祈丝谷。其八《分岁词》，除夜祭其先竣事，长幼聚饮，祝颂而散，谓之分岁。其九《卖痴呆词》，分岁罢，小儿绕街呼叫云：“卖汝痴卖汝獃！”。世传吴人多呆，故儿辈讳之，欲贾其馀，益可笑。其十《打灰堆词》：除夜将晓，鸡且鸣，婢获持杖击粪壤致词，以祈利市，谓之打灰堆。此本彭蠡清洪君庙中打如愿故事，惟吴下至今不废云。】  

冬舂行  

腊中储蓄百事利，第一先舂年计米。群呼步碓满门庭，运杵成风雷动地。筛匀箕健无粞糠，百斛只费三日忙。齐头圆洁箭子长，隔箩耀日雪生光。上仓瓦龛分盖藏，不蠹不腐常新香。去年薄收饭不足，今年顿顿炊白玉。春耕有种夏有粮，接到明年秋刈熟。邻叟来观还叹嗟，贫人一饱不可赊。官租私债纷如麻，有米冬舂能几家！  

灯市行  

吴台今古繁华地，偏爱元宵影灯戏。春前腊后天好晴，已向街头作灯市。叠玉千丝类鬼工，剪罗万眼人力穷。两晶争新最先出，不待三五迎东风。儿郎种麦荷锄倦，偷闲也向城中看。酒墟博塞杂歌呼，夜夜长如正月半。灾伤不及什之三，岁寒民气如春酣。侬家亦幸荒田少，始觉城中灯市好！  

祭灶词  

古传腊月二十四，灶君朝天欲言事。云车风马小留连，家有杯盘丰典祀。猪头烂熟双鱼鲜，豆砂甘松粉饼团。男儿酌献女儿避，酹酒烧钱灶君喜。婢子斗争君莫闻，猫狗触秽君莫嗔。送君醉饱归天门，杓长杓短勿复云，乞取利市归来分！  

口数粥行  

家家腊月二十五，浙米如珠和豆煮。大杓撩铛分口数，疫鬼闻香走无处。锼姜屑桂浇蔗糖，滑甘无比胜黄粱。全家团栾罢晚饭，在远行人亦留分。襁中孩子强教尝，馀波遍沾获与臧。新元叶气调玉烛，天行已过来万福。物无疵疠年谷熟，长向腊残分豆粥。  

爆竹行  

岁朝爆竹传自昔，吴侬政用前五日。食残豆粥扫罢尘，截筒五尺煨以薪。节间汗流火力透，健仆取将仍疾走。儿童却立避其锋，当阶击地雷霆吼。一声两声百鬼惊，三声四声鬼巢倾。十声百声神道宁，八方上下皆和平。却拾焦头叠床底，犹有馀威可驱疠。屏除药物添酒杯，尽日嬉游夜浓睡。  

烧火盆行  

春前五日初更后，排门然火如晴昼。大家薪乾胜豆{艹黠}，小家带叶烧生柴。青烟满城天半白，栖鸟惊飞啼格磔。儿孙围坐犬鸡忙，邻曲欢笑遥相望。黄宫气应才两月，岁阴犹骄风栗烈。将迎阳艳作好春，政要火盆生暖热。  

照田蚕行  

乡村腊月二十五，长竿然炬照南亩。近似云开森列星，远如风起飘流萤。今春雨雹茧丝少，秋日雷鸣稻堆小。侬家今夜火最明，的知新岁田蚕好。夜阑风焰西复东，此占最吉馀难同。不惟桑贱谷芃芃，仍更苎麻无节菜无虫！  

分岁词  

质明奉祠今古同，吴侬用昏盖土风。礼成废彻夜未艾，饮福之馀即分岁。地炉火软苍术香，钉盘果饵如蜂房。就中脆饧专节物，四座齿颊锵冰霜。小儿但喜新年至，头角长成添意气。老翁把杯心茫然，增年及尔减吾年。荆钗劝酒仍祝愿，愿翁尊前且强健。君看今岁旧交亲，大有人无此杯分！老翁饮罢笑撚须，明朝重来醉屠苏！  

卖痴呆词  

除夕更阑人不睡，厌禳滞钝迎新岁。小儿呼叫走长街，云有痴呆召人买。二物于人谁独无？就中吴侬乃有馀。巷南巷北卖不得，相逢大笑相揶揄。栎翁块坐重帘下，独要买添令问价。儿云翁买不须钱，奉赊痴呆千百年！  

打灰堆词  

除夜将阑晓星烂，粪扫堆头打如愿。杖敲灰起飞扑篱，不嫌灰涴新节衣。老媪当前再三祝，只要我家长富足。轻舟作商重船归，大牸引犊鸡哺儿。野茧可缫麦两岐，短衲换著长衫衣。当年婢子挽不住，有耳犹能闻我语。但如我愿不汝呼，一任汝归彭蠡湖。  

读白傅洛中老病后诗戏书  

乐天号达道，晚境犹作恶。陶写赖歌酒，意象颇沉著。谓言老将至，不饮何时乐？未能忘暖热，要是怕冷落。我老乃多戒，颇似僧律缚。闲心灰不然，壮气鼓难作。岂惟背声尘，亦自屏杯酌。日课数行书，生经一囊药。若使白公见，应讥太萧索。当否竟如何？我友试商略！  

净慈显老为众行化且示余所写真戏题五绝就作画赞  

孤云野鹤本无求，刚被差充粥饭头。担负一牙齿债，钟鸣鼓响几时休。  

冒雪敲冰乞米回，斋堂如海钵单开。众中若有知恩者，一粒何曾咬破来。  

千里驱驰出为人，颜容消瘦老于真。食轮转后无馀事，莫学诸方转法轮。  

何时平地起浮图，化得冬粮但付厨。推倒禅桩并拄杖，饥来吃饭看西湖。  

殿中泥佛已丹青，堂上禅师也画成。笑我形骸枯木样，无惮无佛太粗生。  

喜收知旧书复畏答书二绝  

故人寥落似晨星，珍重书来问死生。笔意不如当日健，鬓边应也雪千茎。  

强裁尺素答相思，两目眵昏腕力疲。牵率老夫令至此，门前犹说报书迟。  

重阳不见菊  

冷蕊萧疏蝶懒飞，商量何日是花时。重阳过后开无害，只恐先生不赋诗。  

谢江东漕杨廷秀秘监送江东集并索近诗二首  

远道悠悠日暮云，愁眉今日为君轩。残灯独照《江东集》，短梦相寻白下门。即事想多梅蕊句，有谁堪共桂花尊。斯文赖有斯人在，会合何时得细论？  

秃翁衰雪涕垂颐，仿佛三生懒散师。浃髓沦肤都是病，倾囷倒廪更无诗。笑看笔格网丝遍，闲数窗棂花影移。事业光阴今若此，故人休说旧襟期。  

范村雪后  

习气犹馀烬，钟情未湿灰。忍寒贪看雪，讳老强寻梅。熨贴愁眉展，勾般笑口开。直疑身健在，时有句飞来。  

廛居久不见山或劝作小楼以助登览又力不能办今年益衰此兴亦阑矣  

结庐占城市，初岂卜云吉？谒医并治庖，二事便衰疾。乘除徐自笑，翻觉此计失。经年不见山，无异处暗室。平生痼烟霞，岁晚成俗物。安得百尺楼，屋上高突兀。列岫拥青来，爽气助佔毕。尝试与匠谋，工费蝟毛出。俸馀强弩末，家事空囊涩。经营十年馀，高兴竟萧瑟。人生不如意，十事常六七。身今况迟暮，长算屈短日。纵成此段奇，发白何由漆。且学商山翁，弯跧蛰霜橘。  

新岁书怀  

门阒知闲好，窗晴与睡宜。岁华书户笔，年例探梅诗。看长棋三著，量添饭两匙。豁除身外事，未是苦衰迟。  

闰月四日石湖众芳烂熳  

北垞南冈总是家，儿童随逐任驩哗。开尝腊尾蒸来酒，点数春头接过花。尽把园林蒙锦绣，多添门户锁烟霞。杖藜想被春风笑，扶却衰翁管物华。  

检校石湖新田  

今朝南野试开荒，分手耘锄草棘场。下地若干全种秫，高原无几漫栽桑。芦芽碧处重增岸，梅子黄时早濬塘。田里只知温饱事，从今扌弃却半年忙。  

连夕大风凌寒梅已零落殆尽三绝  

枝南枝北玉初匀，夜半颠风卷作尘。春梦都无三日好，一冬忙杀探梅人！  

玉雪飘零贱似泥，惜花还记赏花时。赏花不许轻攀折，只许家人戴一枝。  

花开长恐赏花迟，花落何曾报我知？人自多情春不管，强颜犹作送春诗！  

梦觉作  

年增气血减，药密饮食稀。气象不堪说，头颅从可知！忽作少年梦，娇痴逐儿嬉。觉来一惘然，形骸乃尔衰！梦中观河见，只似三岁时。方悟梦良是，却疑觉为非。  
