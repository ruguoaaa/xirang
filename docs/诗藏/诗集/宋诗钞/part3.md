---
title: 第3部分
index: true
icon: editor
order: 3
category:
  - 诗藏
  - 诗集
  - 宋诗钞
tag:
  - 吴之振
  - 清
---

## 勉斋集钞  

黄幹  
答曾伯玉借长编  

白露下百草，迅商薄秋林。幽人起长叹，感此节物深。揽衣自徘徊，抚剑还悲吟。丈夫各有志，莫作儿女心。涉远当疾趋，畏影须就阴。愿言理轻车，去上南山岑。  

访高签判故居  

远树分高下，平洲半有无。短亭低密竹，小艇隐寒芦。转浪鱼深入，斜阳鸦乱呼。自惭贵公子，未老赋归欤。  

侍文公饮浮翠亭用刘叔通韵  

凉风振幽壑，阴云翳前山。高情厉清秋，适意林莽间。烟横万家井，水净双溪湾。徙倚暮忘归，人境相与闲。游子独何为，千里方言还。陪此杖履游，忘彼道路艰。心期更他日，依岩结柴关。  

过翠微  

古寺残僧少，孤村碧树围。明朝山下路，愁绝望烟归。  

九日早发桃枝岭  

登山岂不乐，况此风露清。排檐夜雨滴，诘旦天空明。欢然金石交，要我林泉盟。支筇趁汗漫，勇往不计程。一水何絷纡，千峰郁峥嵘。仰视流云驰，俯听幽壑鸣。班荆得所适，斗酒聊共倾。人生会有累，聚散如浮萍。今辰谐胜游，异日难忘情。意惬各赋诗，庶以纪此行。  

道间观瀑布  

行行益以远，惬此心期幽。一径险复夷，千林密相校。回首天际山，矗面悬飞流。银潢倚石壁，玉龙下山湫。光摇日璀璨，势激风飕飕。可望不可亲，神往形独留。眷言桃枝山，久怀卜筑谋。岂无一日间，努力穷冥搜。  

十二日复归桃枝岭  

大溪章溪溪水清，上寮下寮山路平。三山屹立相犄角，百里连亘如长城。仰干云霄不盈尺，俯视天高浮寸碧。闲云吞吐溢涧谷，飞泉喷洒下石壁。中有一山名芙蓉，端冕正色群山空。望之令人起敬悚朝，僧言直与衡岳同。坡陀突兀作云洞，虎豹蹲踞栖鸾凤。闻道前朝开辟日，曾住浮屠几千众。我来已作五日行，皇天一雨复一晴。穹林杳霭非人世，手接群仙朝玉京。晓来更向山前去，忽到山翁栖隐处。却忆桃源洞里人，日出烟销忘旧路。  

谗人  

监谤兆周蹙，偶语挤秦亡。古风下刺上，国步安且强。靖康发深痛，熙丰启馀殃。惜哉天子明，未免谗者伤。谗者亦何为，君子名愈彰。  

拜文公先生墓下  

暝投大林谷，晨登崒如亭。高坟郁嵯峨，百拜双泪零。白杨自萧萧，宿草何青青。悲风振林薄，猿鸟为悲鸣。音容久寂寞，欲语谁为听。空使千载后，儒生抱遗经。  

与胡伯履  

白露下百草，玄云翳祟冈。游子暮何之，倏若孤雁翔。朝发长沙渚，夕息湘山阳。飞鸣念俦侣，慷慨增悲伤。故人怀我深，远寄金玉章。开缄且疾读，慰此饥渴肠。是时焞中火，朔风扫枯黄。岁月能几何，皋兰结微霜。脂车策良马，日暮道正长。徒仆审驱驰，前途畏榛荒。劣质苦难任，白云怀故乡。南山一舍隔，矫首空西望。  

送章元德司理罢官归永嘉  

送君北门阪，遥望东瓯路。峨峨鹤岭，渺渺飞鸾渡。上有虎豹嗥，下有蛟龙怒。车马坚且良，维檝夙已具。褰裳涉其险，万怪不足惧。世路剧羊肠，皦皦诚易污。但能心无愧，穷达安所遇。毋为婉变者，暂蹶辄惊顾。生平麋鹿姿，处世叹多忤。胡为展良觌，握手便如故。高怀发针石，正论谐韶沪。情亲复告别，欲语谁与晤。乾坤一逆旅，日月双脱兔。寒儒守蓬荜，白首困章句。期君以远大，庶足慰迟暮。  

甲子语溪闵雨  

樯头五两摇空飞，船头百丈牵何迟。数篙塘水清可涉，故乡千里归何时？  

塘中龙骨高数层，龟坼田中纵复横。青裙箬笠倚车卧，但有空车无水声。  

牛女盈盈河汉傍，清风肃肃吹罗裳。朱门达旦听歌曲，莫遣浓阴蔽夜凉。  

谢潘谦之  

生平不作温饱计，岁晚宁愁衣褐无。一夜娇儿啼彻晓，始知寒色已侵肤。  

## 北山小集钞  

程俱  
杂兴十首  

一日复一日，百年如此耳。那将千百计，来日何穷已。逝者不可追，来者安可知？正恐闻道晚，勿言功用迟。  

误点成驳牛，妙技有馀赏。作意画蛇足，至今犹抚掌。君看人间事，类此或往往。浩叹可奈何，悠然起遐想。  

中夜忽自省，昔我今是非。音声故如昨，齿长须满颐。有人梦中言，子念无乃痴。今犹昔人耳，昔人安在兹！  

濯濯檐下溜，刁刁树间鸣。虫号百鸟闹，小大各有声。声多不留鸟，响振元无形。何殊百千炬，光影各自明。  

胡葵向晨照，日引一尺长。松栽四五年，擢干未出墙。溥溥露方晞，借此颜色芳。各留一寸心，试待九月霜。  

春鸠一何拙，社燕一何巧！天阴逐其妇，饮啄聊自了。衔泥亦绸缪，托此华厦好。物生固有分，巧拙均一饱。  

穇穇新槁秸，补此茅屋漏。问云力田人，岁事苦耘耨。终年手足胝，得此以自覆。香粳一过眼，糠核馀满窦。  

昔年过吴江，恋恋不能去。临江尘思尽，廓若扫翳雾。兹为三年留，已厌波涛怒。乃知常人情，趣新方舍故。  

轧轧田边车，卷卷不得休。出之一寸痕，益以几尺流。扶提暴中野，强作田家讴。车声真哭声，天远将谁尤！  

少小思振奇，颇恨身不长。身长益多累，信与忧俱生。回思二纪间，浪使儵忽争。谁能补黥劓，反我孩与婴？  

吴县游灵岩  

春物已如许，放舟出横塘。扶桡漾渌涨，迨此白日长。草木有佳色，欣欣弄浮阳。幽禽静相呼，乘和自翻翔。春风不著人，浩浩吹我裳。终年思烦促，於此兴未央。舍舟得平地，陟彼万仞冈。明霞堕山西，夜气郁已苍。岂无从我游，夹道须髯张。风来得好语，落落随低昂。幽堂扫禅榻，静对灯烛光。身轻浴新出，境寂虑欲忘。虚窗忽含晓，睡起日照梁。群山发春姿，秀碧澹以芳。晨光晞薄露，草树滋幽香。徜徉寻昔游，步屟循长廊。振衣一长啸，寸目了八荒。上嗟百世基，竟坐一笑亡。【见刘禹锡诗。】当时馆娃地，今作选佛场。乃知诸梦境，遁化岂有常。飘然咏归欤，此适顷未尝。重来会有兴，肯使堕渺茫。旁人挽予言，借问身闲忙。吾方有公事，子去无相妨。  

过方子通惟深  

白日苦易晚，我怀多隐忧。忧思剧春浸，浩漫不可收。出门欲有适，举步且复休。尘中等胶扰，念此将焉投。驾言城东北，阎闾即岩丘。是中有幽人，厉志凌霜秋。寸田荆棘尽，不假斤斧修。门无杂车马，一饭乃见留。虚堂芝术香，下有百尺虬。苍阴匝平地，老幹森下樛。堂中罗酒浆，耿耿灯烛幽。四天黮无光，万籁肃以揪。炯然坐相向，更仆语益遒。我身动乖忤，梦寐乔松游。常恐在泥滓，永为天所囚。会当从之子，濯足万里流。  

夜半闻横管  

秋风夜搅浮云起，幽梦归来度寒水。一声横玉静穿云，响振疏林叶空委。曲终时引断肠声，中有千秋万古情。金谷草生无限思，楼连斜月为谁明。  

读神仙传  

骑龙上天入太清，继世而往在我盈。握铃而呼大司命，主非使者走折胫。乃知神仙非智巧，积功累行如邠镐。专怀邪辟祈长年，谁言淮南鸡犬飞上天？  

鲤鱼腹中有隐符，白鱼腹中有素书。鞭灵走石才一戏，骑麟上天亦徒耳。谁能解衣涿水中，使人呼指赤鱓公？  

莫作龙眉山头客，三百年不得作直。故应未办作李公，投身百斛旨酒中。鼓琴先生有怒色，有爱终当为物役。江都王勿预人事，倮虫膏血使谁从汝索？  

胥门著蔡经，市门著梅福。我为松江吏，与汝相望亦相逐。高冠长剑卫士从，有口底事使蜡封。此身况不为陈尉，就公蜡封三尺喙，不能掷米作珠为狡狯。  

古钓台歌送阮阅休美成沿檄浙东  

饿夫一往西山空，攫金胠箧清昼同。东方作矣事何若，玉柙未解裙襦中。排肩炙手日卓午，暮夜掉臂目送西飞鸿。谓言冰壶不受污，正似马耳经东风。我思一人，去我千载，乃在浙水之东富春濑。山嵚岖兮矗云汉，溪流喧豗白石乱。濑声尽处万寻碧，蟠蜒蜿兮守斯人之故宅。旁人指山名钓台，下视九土氛黄埃。投竿百辖何足道，直拂三珠挂瑶草。彼一人兮皎独立，清风为神冰为骨，佩琼蕤兮结明月。纫蘅兰以荐枕兮，服龙渊之无缺。羊裘蒙茸溪水旁，大胜被衮升明堂。刘秀发兵诛不道，气压昆阳才一扫。登床抚腹坐太息，始信赤符非至宝。君房素痴定不痴，致位鼎足何其危！阿谀顺旨腰领绝，安知直言身见杀！我昔客新定，挂帆七里滩。整冠拜祠下，岩岩千仞层台巅。神游八海极，仿佛聆其语。但觉万古松风寒，滔滔举世无不可。正自丧我非母我，严滩水清山翠微。贪廉懦立归来兮，奎蹄絮缝不可以久栖。  

即事戏作四首  

老乌作巢一何拙，柳条垂丝今秃缺。街枝复堕苦饶舌，编条作巢枝错节。老乌柳好汝勿伤，藏乌待得春叶长。安巢令汝著哺母，密叶更能庇风雨。【斋前数柳树，为老乌取新条作巢几尽。】  

黄雀黄雀飞相逐，相呼门前啄遗粟。啄粟饱即休，有人挟帚扫泥待作粥。【数日门外输苗，遗粒狠戾，黄雀喧集。贫家小儿争扫去，谓之扫泥米。】  

鹤唳固有似，云何啄泥取蚯蚓。蚯蚓食泉曾不恶，<鱼且>蜿蜒尤不忍。何如忍饥向芝田，腥涎溷尔不得飞上天。【畜一鹤，颇食腥秽，可厌。】  

乌啼未必恶，麾去恨不早。鹊噪两耳聋，主人亦言好。安知一喙鸣，喜戚自颠倒。朝来群鹊噪不已，童稚无知助吾喜。群鹊自与乌争巢，慎勿喜欢真误尔。【斋前群鹊时噪。】  

谢人惠砚  

帝鸿墨海世不见，近爱端溪青紫砚。溪流见底寒且清，光凝浅绀渊之精。斧柯千古遗仙局，云暗半山含紫玉。割云才玉巧如神，龙尾铜台可奴仆。君来自南数千里，不载珠玑如薏苡。芊芊溪草裹石砚，文字之祥直送喜。明窗大几墨花春，炉山吐兰千穗云。虚中含默静相对，那复草玄惊世人！【刘禹锡有“端溪石砚人间重，赠我应知正草玄”之句。】  

穹窿葬事回邑有感  

生别万里馀，会面终有期。死别不转眸，一朝千古非。白日光在天，玄阴闷泉扉。盈盈闺中秀，土化成枯骴。冠笄共甘苦，谓见素发垂。那知死生变，不待桑荫移。室有病时茵，箧有嫁时衣。了了眼中事，闲妆静容仪。垂杨手曾折，为我当春稀。迅流无回波，落英无还枝。空房阆无迹，新坟草离离。伤心北门道，同来不同归。  

过刘姓园居  

负郭三顷稻，并田五亩园。人生如此足，安用华其轩。亲戚居南陌，交游在东村。有酒辄共醉，倾输见情言。三径杂桃李，九畦莳兰荪。黄甘百头奴，碧梧万支孙。山供景无尽，石映溪不浑。桑麻中馈任，布刈邻翁论。下以活妻孥，上以奉清温。时从赤松子，亦访吴市门。嗟我抱此志，十年若朝昏。家山眇天末，松菊岂复存。兹园临官道，坐笑车马奔。前山复场圃，疏筑随坳墩。我来适春秾，乱眼红青粉。怳然动乡思，梦寄东飞云。  

题海会寺  

万杉堆青没山骨，云埋七峰时出没。飞泉拂石泻哀湍，下有万古蛟龙窟。藏头睡熟呼不起，地坼三年蝗蝻出。千山脉理渍清甘，一罅涓涓流石液。同游况与惠询辈，【许主簿远首座。】纳屐振衣何勃窣。大门当前新筑道，跨水曲栏欹突兀。舂鸣轣辘趁朝炊，水甽悬流机械发。搘筇对此自三叹，抱瓮老人长搰搰。却坐幽堂忽浩歌，回首已失西山日。  

望九华  

【船发大云仓五十里许，顾江南众山中，有数峰，奇爽特异，一见即知其为九华。问篙人果然，因知褚季野於广坐中识孟万年，正应如此。作诗一首。】  

卷帘坐对江南山，掠眼送青来亹亹。云泉肺肠久厌饫，挂颊悠然聊复尔。奇峰远澹忽四五，爽秀骎骎逼窗几。平生九华盛名下，一见定知真是矣。非关目力睹天奥，正觉群山如聚米。好山如人有高韵，不独江州孟公子。直缘佳处无仕迳，落莫道边同苦李。大是忘年耐久交，藜杖青鞋结终始。  

山中对酒  

秋容澹青山，爽秀雨皆足。清溪照千仞，空翠疑可掬。何年顾兔窟，桂子堕山腹。老香散深林，屑玉缀黄粟。朝来客衣动，一叶下空谷。客心如棼丝，日月共烦促。胸中尚磊块，陶写赖新渌。要当酒千钟，浇我愁万斛。顾有独醒人，翛然倚枯木。  

二月二日富阳城东  

一春何许最佳处，柳色初匀思杀人。风揉雨练不可触，明绿映空颜色新。旧雨来时花未齐，今雨一过花团枝。明朝试踏城西路，已复可怜枝上稀。  

桐庐道中书事  

一星熠熠初尚微，俄顷满天如灼龟。溪流黯黮四山黑，怒芒当空唯太白。举头仰书天漫漫，飞星纵横绝河汉。新月未高不可见，终夜起坐发三叹。  

题张太丞明园亭  

京华真陆海，声利之所闤。向来山林士，往往去不还。濡足未肯已，没身何足欢。张侯翰林客，金龟著朝班。生平用一指，谈笑起废残。纷纷多卢子，名誉莫敢攀。五十未云老，幡然归故山。归来谢奔走，治此五亩园。养树如养生，斤斧不浪干。医花如医疾，察标见其源。【《花谱》有医花法。】上有十围木，蓊然午阴宽。下有百步荷，红鲜映清澜。爽气日多佳，西山挂檐端。安能九衢内，髀肉磨鞯鞍？我今坐奇穷，进退坎井间。违己恨纡辔，长饥思抱关。当时彭泽令，四壁唯瓢箪。折腰未为辱，径去曾无难。而我亦何者，栖栖犹强颜。  

送崔闲归庐山  

琅琊山中水，韵入三尺桐。琅然醉翁操，发自玉涧翁。流泉不成音，写寄十二宫。醉翁不可见，妙语聊形容。尝闻三峡泉，上与天汉通。请君记馀响，相彼玉珮风。此声傥可继，那复有此公。  

吾友胡少汲，结庐皖公城。潜山有小隐，背负紫翠屏。前临一溪水，可以濯我缨。欲分青山半，留我谷口耕。信美非吾乡，翩然遂宵征。闻君草堂处，亦复占地灵。虚檐倚苍崖，下有玉涧鸣。乐哉不可到，因君怀友生。  

有美一人  

有美一人在昭君，藕丝为衣兰作裙。君初顾言淑且真，直欲载队黄金轮。人心变化如浮云，明妆觉暗笑作颦。何当还之承华茵，令君宴寝凝清芬。  

有美一人在烟汀，朱颜朝涤玉壶冰，素手暮理朱丝绳。语言窈窕丹凤鸣，坐持纨扇睇秋萤。何当还之翡翠屏，为君把镜整衿缨。  

有美一人在南浦，月明采珠光照渚。瑶衣被体金索缕，独抱幽寒沫烟雨。何当置之白玉宇，为君歌阳春激楚。【“有美一人在南国”以下四首亡。时邹志完在昭州，曾子开在汀州，陈莹中在合浦。】  

赋长兴钱圃翁诗  

学书要不成，学圃苦不早。向来执戟郎，何似於陵老？我无拏云意，所念在一饱。闭门种芜菁，抱瓮泽枯槁。荒畦财一席，啮嚼到春草。颇闻长城翁，八十颜色好。城西有宽闲，终岁常却扫。安得五亩园，如翁一生了？  

游善权寺  

放舟荆溪上，溪水清且徐。云中离墨山，惨淡初有无。舍舟并松麓，下直浮屠居。朅来东轩上，爽气已有馀。飞来定何年，无乃与此俱。奔流漱庭下，比竹梁寒渠。山深绝凡境，物物清以臞。萧森倚岩秀，夭矫悬崖枯。幽禽发寒唳，响振高林疏。我行亦良苦，却步计已迂。解衣卧清昼，慰我千里劬。【予自衢来姑苏，省女兄竟，欲归，却行二百七十里，访江仲嘉於宜兴，故有却步之句。】  

善权洞  

尝闻包山境，中有林屋天。旁通号地脉，嶽渎潜钩连。兹山岂其类，澒洞皆中穿。二岩岌山足，琤淙激奔泉。牛羊走大石，吐受无穷年。金堂下石液，雪积如烹煎。从来米盐称，浪播俚俗传。一洞启山腹，穹窿亦联绵。谁题九斗字，大篆仍深镌。中藏丈五石，屹若龙腾渊。回头问主人，【谓仲嘉。】我辈定不凡。云何逐官牒，常得我所耽。向来共幽讨，九锁藏芝岩。而我自林屋，翩然游皖灊。洪崖傥可俯，不在南山南。  

白马洞  

披榛不知疲，诘屈岩下路。俄然见深窾，偊步入岩户。一泓窈而澄，百步清以骛。人言紫髯仙，白马从此度。磷磷尽赤石，丹灶遗滓污。收藏已儿啼，效速胜麻护。因知世盲聋，荒怪杂疑误。虚空如许大，长啸可平步。胡为万山底，踯躅向烟雾？  

神鱼泓是日与诸公流杯水中如西丘故事  

柳州固奇士，戏好亦幽绝。远怀西丘饮，千古清兴发。徜徉恨无所，盘俎对羁绁。聊为五里行，邂逅一壶挈。神鱼伏山根，淳湛初一穴。侵侵决寒溜，沙石助清越。披莎得盘石，离坐若天设。实觞竞乘流，眩转亦飘瞥。争持或三釂，遇坎时一蹶。欢来朱碧乱，笑罢巾帽脱。相望西丘游，讵易议优劣。  

张公洞  

昔年京江夜，飞梦投云山。仍追谪仙老，啸咏层崖巅。左盼俯无地，苍峦生紫烟。当时赋幽赏，妙境竞莫宣。今我来自东，扶桡漾荆川。饱闻张公洞，怪绝骇所传。聊从二三子，一结青山缘。北灵敞奇观，下瞩壶中天。怳然惊昨梦，了了堕我前。仄径缭危栈，重扃护灵渊。奇礓互圾倚，侧洞时钩穿。初疑天台聚，纳此一室间。夸娥运神化，不隘亦不颠。又疑清都客，翩然下云軿。幢旄俨行立，导从森蝉联。丹梯香雾湿，玉室珠璎悬。撑虚一柱屹，戴重三能骞。铅灶久已冷，青骡那可鞭！香坛望八景，东晨开五便。坡陀忽度险，宛转漫无边。或深如列厦，或迮才容肩。高跻乍扪顶，偊步欲垫泉。不知行远近，一步目九迁。噫嘻此天设，端在太古先。恨无少陵手，写之黄绢篇。聊书梦中梦，投笔一粲然。【自注：《公羊》：粲然皆笑。】  

借居毗陵东门四首  

客去不能寐，翛然清夜阑。楼居俯长川，仰视天宇宽。长川濯云汉，错落星宿寒。青灯故可亲，且还对尘编。其人骨已朽，千载与我言。掩卷三太息，虚檐清露漙。  

急景不可挽，吾生岂无涯。吴中十年旧，须鬓亦已华。嗟我壮且老，方知失林鸦。欲归巷无庐，欲驾途无车。而子亦羁滞，心事如蓬麻。人生无巧拙，命耳将如何！【“吴中十年旧”谓傅冲益。】  

猗猗隔河树，幂幂缘阶草。时当长养候，颜色岂不好。萌芒忽柯叶，茂大旋枯槁。滔滔不自知，但见壮而老。人生亦草木，万化迭侵扰。朱颜日夜变，素抱岂自保。  

借居临官道，堂阴俯长河。前车接来轸，后棹纷相摩。我独居其间，超然啸而歌。颇从故人语，安用高轩过？旁有五亩园，不知主谁何。时能曳屐往，岂异吾山阿。  

和柳子厚读书  

事贱反多暇，居卑适无虞。人间不争地，聊此谢畏途。岂无营营子，熟视付一吁。尘中亦何有，坐听日月逾。展卷阅千古，置书忘万殊。不妨权子母，亦复商有无。平生仅识字，乃与忧患俱。持此游学海，层台渐积苏。年来但遮眼，颇觉心恬愉。囊钱足自饱，肯怖驺朱儒！起卧一塌间，兀如橛株拘。凉风北窗下，不减愚溪愚。谁能三万卷，悬头苦劬劬。小极正当寐，睡魔不须驱。  

戏呈虞君明察院謩  

三仕三已心如空，一壑一丘吾固穷。门施雀罗正可乐，车如鸡栖良不恶。胸中九华初欲成，彩衣玉斧双鬟青。世间何乐复过此，不失清都左右卿。  

长安陆海如洪炉，五金出入无精觕。平生椎钝坚重质，一往融液随流珠。请观五石大瓠种，正以氵蒦落浮江湖。环中何者为荣辱，千钟何如三釜粟。坦途缓步东方明，大胜跨虎临深谷。  

秋夜写怀呈常所往来诸公兼寄吴兴江仲嘉八首  

秋声不关人，倦客偏入耳。萧萧舞黄叶，策策振疏苇。明知壮则老，摇落固其理。如何石心人，慨叹中夜起。  

蓬藋没三径，藤蘖上瓜庐。时闻步屦声，款关问何如。定坐无杂语，文章较精粗。马融辞东观，抗脏与世疏，顾此穷巷士，华颠空著书。【属王元规防。】  

外监嗟已远，吾犹识其孙。森然见孤韵，辩作悬河翻。低头向萤窗，有类鹤在樊。雠书五千卷，字字穷根源。颇携未见书，过我樵无烟。【属贺方回铸。】  

向来霜秋句，俯仰岁一终。人间有寒暑，方外无穷通。青青千丈松，不改冰雪容。坐阅蒲与柳，飘萧随雨风。寒松老益高，蒲柳老益衰。流萍况无蒂，复与飞蓬期。却扫计不早，出门欲何之。【属方子通惟深。余壬午岁常过子通，赋诗有云：“是中有幽人，厉志凌霜秋”；又云：“会当从之子，濯足万里流。”俯仰十二年矣，愧此高人。】  

剥啄惊午枕，轩昂见长身。苍髯如修竹，定非俯仰人。德公卧襄阳，不踏官府尘。此老颇似之，酒酣见天真。结庐甚幽独，已办老圃邻。披榛时一来，数面久益亲。【属杨彝父懿孺。】  

二士出吴下，诸生有杨王。相从寂寞滨，无乃计未良。纵横三千字，坐可致玉堂。词章乃糠秕，不直粟一囊。我愧非子云，文书昧偏旁。穷居似韩子，草树亦荒凉。时能出佳句，慰我秋夜长。【属王、杨二贡土。】  

物色一如此，凄风薄人衣。遥怜卞山客，增叹雉朝飞。固知难为怀，举餐念齐眉。勿使梨枣间，缠绵生茧丝。  

清霜扫蕃庑，岂为一草木。方春万物遂，苑御及冰谷。乾坤本平施，憎爱岂有属。不应怀偏慳，独遇吾党酷。奇穷坐迂疏，此事计已熟。如何半世间，生理常刺促！【二篇属江仲嘉。仲嘉有气节，多难，比有伉俪之戚，故云。】  

夜坐  

饥乌夜啼栖复起，仡栗飞光透窗纸。卷帘万瓦白生烟，桂影扶疏净如洗。回肠正随清漏转，叶下空庭乱如霰。青灯耿耿夜何其，云篆吐兰初一线。岁云暮矣万窍号，霜天旅雁求其曹。月行虚空几万里，群犬吠光声正豪。蒲团瞑目空危坐，逝者如斯白驹过。悠悠昨梦不可攀，此身此心何日闲！  

春日写怀  

春风遍芳华，一国尽狂醉。穷阎独不知，但见长蒿荠。秋飚起蘋末，一华初未坠。幽怀独先觉，意象已凄厉。故知春与秋，初不为我计。危弦自应悲，寒木终易脆。要之梦中梦，忧乐同一寐。翻然泳轩丘，心量浩无际。  

豁然阁  

云霞堕西山，飞帆拂天镜。谁开一窗明，纳此千顷静。寒蟾发澹白，一雨破孤迥。时邀竹林交，或尽剡溪兴。扁舟还北城，隐隐闻钟磬。  

读陶靖节诗  

吾观靖节诗，三叹有遗音。卧看起咏之，愔愔澹多心。欲学靖节诗，慎勿学其语。心源如古井，衡气光发宇。言无出言意，妙语自天与。譬如清泠渊，月湛不可取。嵚崎厄惊湍，乃若震雷鼓。斯言可深味，往往弃如土。  

到官两旬四走山野作诗以自劳云  

上山偃伸如望天，下山伛仆如深泉。胡为持此不赀宝，来试万丈悬崖巅？前人见踵后见顶，反足鸟道相攀牵。欻然置我章贡上，水激石罅奔雷填。荒塍曲涧无远近，渺渺不见墟中烟。土冈凿路狭如隧，苏壁藤薜蛟虵缠。寒风飕飗失白日，上有万木苍阴玄。航溪之深揭其浅，碎石齧足声号川。苕山发我一长喟，彼有吴市人中仙。飞琼练玉存故处，只有井灶无霜铅。我今正坐五斗米，悔不辟粒从期佺。向来吴松厌羁旅，三岁半逐鸱夷船。故教筦库着疏懒，坐守兀兀聊穷年。安知求逸得奔走，岂异避挺蒙戈鋋。咄嗟万事无必计，努力唯有归园田。【按《圆经》，茗山有梅福炼丹灶，故有飞琼之句。】  

九日雨中对菊忽忽块坐用雨中对花韵三首  

胸中有天游，一室未为迫。永怀东篱翁，那复有此客。重阴败佳辰，长【自注：去。】雨不为泽。堆豗对黄华，菜色被臧获。黄华亦萧条，伴我双鬓白。犹能相呴濡，嫩叶供小摘。  

去年蛾眉山，痛饮真得计。新蟾继秋阳，明洁谢点缀。今年坐蜗庐，檐溜落空砌。花开信多雨，会少苦分袂。茫茫大块间，游子况无蒂。百年能几何，行复惊改岁。  

危心如危弦，未断先凛凛。风庭忽知秋，中夜不安枕。力行无远途，积缕成重锦。男儿未盖棺，雅志安得寝。荣衰非所念，身世固已审。亦复羡久生，聊为老签饮。【魏文与钟书云：屈平悲冉冉之将老，思餐秋菊之落英。辅体延年，莫斯之贵。谨奉一束，以资彭祖之术。】  

元夕块坐因用叶翰林去年见寄元夕诗韵写怀  

儿童逐遨戏，先春祷春晴。心如飘风快，目若冰壶明。宁为惜日计，所愿佳节并。老来见纷丽，如乾闼婆城。流光不可挽，譬彼空中声。那知节物佳，翛然谢将迎。幽灯对简编，历历记所更。斯须闭关卧，鼻息惊雷鸣。寤念北山北，田家已催耕。胡为异乡久，空寒猿鹤盟。  

短日良易暗，凝阴有时晴。何人劝之照，烛僚皆争明。今年春苦寒，寒威剧幽并。连绵积三白，云埋阖庐城。深泥浃新雨，行路无人声。藜灯不来下，箕卜岂复迎。朝来日照梁，天气忽已更。稍闻桥市门，箫鼓远近鸣。吴人尚游乐，急如赴春耕。唯有穷巷士，守穷如守盟。  

西安谒陆蒙老大夫观著述之富戏用蒙老新体作  

丈人意何长，纵目文史足。琅然五行落，洞视不再读。作书兼远奘，众妙探玄竺。【公作《庄颂》《般若颂》数百篇。】时时歌四始，笑捧五经腹。高堂发新稿，重复罗签轴。观之类窥管，讽味得膏馥。【蒙老号为连韵，如云风捧讽馥。】  

白头书生黑头翁，长安时花幽涧松。远飞近啄虽异志，天命厚薄无雌雄。钩深采博燥喉吻，守此一亩蓬蒿宫。杜门不出交二仲，木阴涧曲遥相通。紫囊贝叶资艺苑，款关一见逾三冬。亭亭漫吏多所历，乾死书萤心似漆。王门宾阁不留行，赭颜趼足搜泉石。茅檐正欲结云根，竹叶榴花荐馀沥。当从元亮赋言归，木茹麻衣永投笔。【蒙老号为合离药名，如当归、木笔。】  

十月五日集季野家归作  

贤愚孰无营，急景信可惜。如何阖庐城，乃有此闲客？怀安岂初志，运甓有馀力。相从无何乡，邂逅一日适。虚窗得朝阳，寒凛作春色。琴书罗棐几，一一净如拭。画沙见奇踪，落屑非近识。似追永和还，未觉正始隔。峥嵘衡霍囿，莽苍云梦泽。时华互低昂，幽鸟共深寂。谁驱此变幻，戏纳方丈域。惭公倾春酿，浇我忧思积。岂无车公语，【谓方回。】顾匪伯仁匹。【自谓。】长檠蜡华摧，起视霜月白。酣歌美清夜，拥髻侍通德。参差吐幽妍，凿落艳芳碧。觥筹不留行，为问此何夕。言归谢主人，五斗安可极。  

戏示江协律汉  

酸寒北山尉，憔悴孔州守。枯鱼同处陆，濡沫赖诗酒。当时年尚壮，意气亦何有。祇今双鬓华，十载一回首。仕初君似遇，游倦吾已丑。邂逅记昔游，空嗟汉南柳。  

江再和戏答  

当年李将军，晚节河东守。谁令一人誉，挥去坐使酒。长卿起遐陬，落笔赋乌有。要之乃雕篆，意不在黔首。穷通付造物，世俗浪妍丑。何必送五穷，呼奴结车柳。  

空相僧舍书事  

午景入疏竹，堂阴筠粉香。疏帘扑空翠，无风自微凉。棋声破禅寂，日转幡影长。霏烟触垂瓜，泛乳搜枯肠。投局起寻胜，徘徊雨花堂。巢莲见灵龟，信有千岁祥。徐观乃跛皑，圉圉循菰蒋。笑罢能叹息，是非可兼忘。却坐对谈麈，冰松想千章。斯须二三子，矫若惊鸿翔。府中有料理，不作功曹狂。【杜甫属功曹，云“束带发狂欲大叫，簿书何急来相仍。”是日江、赵、潘以幕职事去。】  

戏赠江仲嘉司兵  

君不见谢公栖迟乐东土，起作司马征西府，暮年谈笑有穰孙，鹤唳风声走强虏。又不见子猷剡川高兴阑，肯随鹤书落人间，不知骑曹底官职，朝来拄颊看西山。平生清真翠岩老，泉石膏肓偶同调。岁寒落落见孤松，不忍低眉宁枯槁。年来无米继朝炊，闻说吴兴富鱼稻。不妨来作古司兵，士卒投醪止凫藻。美哉洋洋霅溪水，秋塘百里荷花绕。当年钓徒放浪处，醉目悠然送归鸟。斯人不死世不识，往往凌波弄瑶草。君方参同平龙虎，我欲治荒种梨枣。会当月夜见庞眉，一笑超然凌八表。【张志和自号为“江湖钓徒”。】  

送赵子昼奉议归睢阳用熊倅韵  

纷华眩人剧朱碧，子独好书如好色。王孙被服甚寒生，射策君门先破的。荣州书窟三万卷，锦囊付此庞眉客。南游句吴北大魏，亦复徒劳问刀笔。不唯唇齿腐经史，正自云山锁胸臆。老来息交思简事，为子忘劬废晨昔。春风满帆送归舸，回首清游如昨日。知君名骏定千里，不待朝廷访幽侧。有书时寄雁南飞，顾我渔樵正争席。  

同赵奉议离吴兴江仲嘉与其兄仲举送百馀里醉中戏作此句一首  

大江饮酒如浇灰，小江纵酒颠如雷。扁舟相送不道远，百二十里云帆开。云亭老人穷不死，故园茅屋荒苍苔。阖庐城中一亩地，已辨瓮牖锄蒿莱。吴兴上佐吾党士，十年纵赏西王台。眉间黄色袨彩服，柁楼长啸春风回。要须酩酊酬此别，不离万顷添金杯。明朝相望即湖海，纵有美酒何为哉！  

过毛达可友给事览壁间旧诗次韵二首  

堂前清飔发，树外赤日西。坐令天壤间，气候忽不齐。解带席嘉荫，长哦壁间题。故应有神护，尘土不得迷。前年款公门，鷤<圭鸟>亦已啼。今年复羁旅，庭莎欲鸣鸡。西游有底急，触热忘卑栖。似为饥所驱，不计辙与蹄。  

绨袍意弥厚，盘餐洗羹藜。磊块久不浇，醇醪代朝齑。襄阳乏新句，夜直难相携。  

黄华非不佳，寒澹每见少。萧萧亦无言，怀抱不自晓。深嫌小桃夭，欲伴霜松矫。窥丛慰寂寞，时有南飞鸟。主人真赏奇，灌植勤便了。徘徊傍东篱，高兴在尘表。坐有白头生，临风百忧绕。  

北固怀古  

阿瞒长躯压吴垒，饮马长江投马箠。英雄祇数大耳儿，仿佛芒砀赤龙子。幄中况有南阳客，布衣躬耕无甔石。当时鼎足计未成，聊此一奇空赤壁。人随流水去不还，卧羊顽石留空山。如今留石亦煨烬，山与长江相向闲。  

秋华无几尚有紫薇相对里巷间  

晚花如寒女，不识时世妆。幽然草间秀，红紫相低昂。荣木事已休，重阴閟深苍。尚有紫薇花，亭亭表秋芳。扶疏缀繁柔，无复粉艳光。空庭一飘委，已觉巾裾凉。手中蒲葵箑，虽复末可忘。仰视白日永，凄其感冰霜。  

秋雨三首  

细字忽难读，松窗失朝晖。开帘视天宇，屯云凝【自注：去。】如黳。霏微乍喷洒，翕忽看淋漓。斯须建百川，中庭即方池。秋雷亦动地，势汹万鼓鼙。虚檐忽无声，苍狗变白衣。飘摇露穹碧，凉飚洗蒸炊。雨师真解事，作止适所宜。  

十日俪辰次，如环了无端。人言秋甲子，畏湿不畏乾。向来谯门道，旁立三尺坛。故勤壁间缘，一起泥中蟠。青衣跃且躁，有如沐猴冠。先声忽洒道，直此辰与干。迩来未旬浃，三见急雨寒。黄流抹河草，连樯度平澜。良苗有佳色，未觉千亩宽。时阳亦须早，无使江湖翻。【顷年吴江大水，断长桥，吴人相传为太湖翻。】  

华首三不遇，求田亦良图。莫嗔湖海士，豪气故不除。扶犁本吾事，二顷终胜无。绕舍生蒿蓬，闭门种英芜。从渠百尺楼，笑此蜗牛庐。吴中久卜邻，会从古人居。荆溪一廛地，傥与求羊俱。屠门过大嚼，一雨喜有馀。正恐二三子，联翩蹑云衢。空令千里驾，怅望黄公墟。【林德祖、周宪之皆居苏，郭慎求田园在阳羡。】  

过红梅阁一首  

春风如醇酒，著物物不知。能使死瓦色，化为明艳姿。寒枯出繁秀，巧与节物期。江梅故幽独，绰约不自持。居然北枝后，迨此白日迟。春风日浩荡，醉色回冰肌。清妍有馀态，众芳谢凡卑。凭虚一回睇，俯仰岁月驰。所恨培雪根，向来岁寒枝。差池弄芳晚，坐令颜色移。颜色固妩媚，幽香无故时。  

题蒋永仲蜀道圃  

梓州别驾真雏凤，赏古探奇坐饥冻。要窥琼构蔚蓝天，直上潼江历秦宋。每逢佳处静盘礴，流出胸中九云梦。乾坤坱圠本无迹，我独毫端发神用。戏驱万变寄陶写，轩豁端倪巧搏控。苍筠擢秀饱冰雪，古幹撑空中梁栋。奇礓那得在山谷，回首何年委坚重。轮困偃盖屈金铁，夭矫惊虬起岩洞。春江莽苍迷东西，汉南老柳参差垂。烟中远近见木末，明星已没城乌啼。平生险怪三峡水，古木巃枞阴风吹。石间雷雹殷九地，出入喷薄无穷时。我身趼足半天下，偃蹇故是山林姿。南行灊霍北嵩洛，应接不暇空狂痴。作诗写意如捕景，况有三绝穷天机。清晨对此怳自失，眼中太白横峨嵋。请君十袭秘缇革，恐复仙去归无期。  

寄开化李令光  

我行阡陌问，苗麦已复青。茅茨间新稿，鸡犬有和声。不见吏索钱，田家得其生。鸡犬亦肥字，不遭无事烹。於斯可观政，岂在赫赫名。父老亦相语，驩然就春耕。官租及时了，卒岁乐无营。  

山间古梅林，有鸮集其端。不飞亦不鸣，弹射莫敢干。下窥群雀雏，啄颡刳其肝。欣然舐两爪，意得良自安。飞来多凡鸟，助此凶且残。安知万山曲，亦复鸣栖鸾。相咻固不可，见哧技亦殚。众鸟既有恃，相期在岁寒。  

园居荒芜春至草生日寻野蔬以供匕筋今日枯枿间得蒸菌四五亦取食之自笑穷甚戏作此诗  

平生嗫嚅口，出语无媚悦。定非肉食姿，赋分在藜蕨。侨居得空园，穷陋亦清绝。分阴岂不惜，饱睡送日月。芜菁不须种，众草今已茁。朝来一雨过，青细皆可掇。东篱有更生，杞狗仅堪埒。乃知天随生，岂羡五鼎列！堂萱不吾负，芽甲破春雪。縻身荐瓢箪，解我忧思结。荠花虽未繁，着地烂於缬。惊雷发蒸菌，自可当夏鳖。马兰亦芳脆，人苋固凡劣。晴朝当炙背，俯偻事挑抉。家人各盈襜，汲井手自挈。满炊太仓陈，侑以冬菹冽。盘中长阑干，置馈每虚撤。恨无箨龙苞，此味那得阙。长谣青青槐，馋液想庭樾。妻孥覆相诮，男子志勋烈。君非老浮图，菜本可长啮。况兹闲草木，岂为刀匕设。乃翁笑摩腹，万事付一吷。此中有真趣，勿为儿辈说。  

九月七日夜梦王元规诘旦其弟元矩适相访感而作诗一首  

故人入幽梦，彷佛平生怀。心知九泉隔，意象惨不开。哦诗不成章，惝怳谁能裁。曰此萧爽士，宁当没黄埃。【梦中作诗两句，似是此意，然不记本语。】清晨客在门，乃自乌衣来。典刑见难弟，共叹一息乖。幽明不可诘，此梦何为哉！回观南园道，微径已蒿莱。  

卜筑西坞和柳子厚《南涧中题》  

出处初漫浪，淹留失佳时。时英尽珠璞，宁复见谁差。一去四十年，伏坜久已疲。幸此岁将暮，穿云弄清漪。窈窕烟坞中，苍阴昼森垂。兹焉寄茅屋，横仄任所宜。谷口翳杉竹，柴门畏人知。谁言一丘壑，傥与汗漫期。  

寄茭湖江仲长袤和柳子厚《初秋夜雨赠吴武陵》  

急涧无止水，秋兰无故丛。别来今几年，坐阅毗岚风。交亲半鬼录，生者仍衰穷。及兹过君家，樽酒一笑同。知我厌鼙鼓，烦君韵丝桐。相携步林壑，暂觉万虑空。樗社寄庄叟，【自谓。】醉乡著无功。【谓仲长。】醒来百忧集，尚寐期无聪。  

晨起梳头发白且稀有感  

余发已种种，我怀亦依依。风林无安巢，寒日无馀辉。束发随官牒，前言服良规。岂唯会计当，自诡牛羊肥。妄献北阙书，野芹安足希。一挂邪士籍，徒嗟寸诚微。惓惓甽亩志，正作祸患机。羁危不如人，行行向知非。世变不可料，胡尘暗王畿。真人起白水，帝命式九围。误沐宣室召，白头待经帏。谁言萤爝光，敢近白日晖。谁言草木萌，敢试雷霆威。野马立仗下，轩昂妄鸣嘶。弃之老牛皂，无复瞻龙墀。天公了无私，与夺适宜。时方急功名，选忄耎安所施。士方贵才辩，安用钝讷为？常人与善士，何异於愚痴。譬之救焚溺，珮玉行逶迤。弃捐乃其理，刺天看群飞。幸非高明室，百鬼浪见窥。自从伏嵁岩，风淫得偏痱。有足不得行，有手不得持。每思林野娱，济胜忧无期。堆豗不得往，如骥絷且鞿。如盲不忘视，如寒不忘衣。如痿不忘起，如羁不忘归。但愿老穷健，长甘北山薇。岂复理须鬓，峨冠待晨曦。  

自仲嘉云亡未始见梦舟行夜入吴兴境有梦如平生感而赋诗四首  

江子隘斯世，翛然向方蓬。一朝成千古，寤寐不复通。夜入霅溪境，胡然见幽梦。高标何所似，俯仰风中松。谈笑如平生，炯炯双方瞳。去年经行地，陈迹亦已空。故应玄真老，相与游无穷。  

诸人久不死，而使武子先。斯言太痴绝，爱恶无乃偏。君看雅正情，播在《三百篇》。秦人哀三良，百身宁可捐。相鼠有深刺，嗟哉胡不遄。此岂惑者欤，加膝坠诸渊。乃知孙楚狂，未必非公言。  

世以势论士，君诚不如人。扬扬乘轩者，志满气甚振。外见七尺躯，中有万斛尘。凿枘固难入，鹗鸾岂相伦。炙手苟可热，行路为雷陈。高栖冷如铁，骨肉不得亲。谁能独无死，荣辱久乃真。  

皇天非无知，伯道固有后。百年能复几，仅比一昏昼。久知彭篯夭，不及殇子寿。向来箪瓢生，庙食至今侑。东陵虽饱死，千载有馀臭。枭蕃得刳肠，苕折漫遗鷇。试当问玄夫，此理或可究。  

初到书局以万七千钱得一老马盲右目戏作古句自嘲一首  

蹄间三寻汗流赭，九逵雷雹争飞洒。我穷那得骋追风，正拟虺尵行果下。平生畏途饱经历，夜半临深无驭者。故应造物巧相戏，却比盲人骑瞎马。李南知音当促步，广汉腾嘲不相假。执鞭良称塞翁儿，并辔聊从杜陵夏。庞然病显岂其类！老矣问途那可舍。径烦一夫事刷秣，似桂新刍不盈把。向来伯厚亦安在，结驷鸡栖同土苴。他年东去把撩风，纵尔逍遥汴东野。  

晁无斁将之录示近诗有和其兄以道说之诗次韵以致区区兼简以道  

谈诗如谈禅，练性如练墨。【以道深於名理，颇喜造墨。】壮心悟龟毛，少作岂蛇足。平生甚元龙，未信今伯玉。十年得投闲，高卧谢宠辱。定知贫胜富，固自平为福。著书著名山，会使山鬼哭。结庐近三休，为米时一出。犹嫌佛场选，肯问燕台筑。俗人难与言，镜髢遗盲秃。前年客长安，正觅三釜粟。尘中一倾盖，爽气岷峨绿。别来更崎嵚，寡陋嗟我独。尘埃箧中书，有手不暇触。  

次韵寄谢公表韩公朝请  

世人如鲗鱼，自蔽翻吐墨。猩熊亦何罪，不卫唇与足。要当时木雁，安问定石玉。向来休休翁，老去称耐辱。迹高名自污，卒享清净福。肯为接舆生，叩木妄歌哭。韩公早闻道，垢浊久已出。终成九层台，不弃一篑筑。长安列戟第，桐影将缺秃。宁辞治中舆，且食祠宫粟。胸中荆棘尽，华发当更绿。抗尘我何庸，勇退公所独。何如善刀藏，聊放虚舟触。  

和叶翰林送李从事  

赏音真两难，邂逅多契阔。一朝间容刀，三岁歌采葛。古人抱修能，初不露锥末。诚令处囊中，谈笑堪式遏。岂无识玉人，顾恐铄金夺。遂令缁衣好，敛迹裁自脱。画蛇杯已疏，志鹄弓遽拨。徒嗟湖海上，发白牙齿豁。怀公剧梅林，念至失焦渴。临风赋新谣，忧思不可掇。  

自宽吟戏效白乐天体  

武陵谪九年，下惠仕三已。或窘如拘囚，或了无愠喜。吾生忧患馀，年忽及耆指。偏痱未全安，抱病更五祀。进为心已灰，弃置甘如荠。坐狂合投闲，佚老宜知止。向令身安健，不过如是耳。每思古穷人，我幸亦多矣。照邻婴恶疾，羁卧空山里。缠绵竟不堪，抱恨赴颍水。文昌两目盲，无复见天地。简编既长辞，游览永无冀。吾今虽抱病，蹇曳非顿委。时时扶杖行，积步可数里。校之卧床席，欲坐不能起。虽扶不能行，悬绝安可比。时从亲故谈，亦不废书史。右臂故依然，运笔亦持匕。篮舆时出游，初不废牢体。况无他证候，色脉苦无异。详观动息间，傥有全安理。侍祠了无庸，窃禄愧索米。借居浮屠宫，非村亦非市。廷堂甚爽垲，高屋敞窗几。郊林接溪水，眼界颇清美。尝闻天地间，祸福更伏倚。藉令衰蹇身，终老只如此。何须苦嗟咨，未必非受祉。形如支离疏，饱食逸终世。目盲如宋人，全生免傜使。平生叹远游，今我在桑梓。田园接家山，区处及耘耔。平生困鞅掌，今我恬无事。寝兴纵所如，出处不违己。病来益尊生，对境空相似。永无贪欲过，稍习卫生旨。不为六贼牵，岂受三彭毁？人言病压身，往往延寿纪。大钧默乘除，万一理如是。安全固自佳，蹇废亦可尔。死生犹寤寐，况此一支体。细思安否间，相去亦无几。如何不释然，万事付疑始。  

赠别吴忱宣德并序  

余客都城，邂逅河南具诚伯，偕寓兴国僧舍。其为人乐善嗜学，练熟世故。徙居蕲春，适再世耳，而蕲春人至都下者，无贤不肖，必来问讯。其庐所倾下，往往知名士。故旧有以急告，随所厚薄赒之。诚伯自言，尉光山时，捕得强盗十许人，赏应第一等。狱具部送府，盗亲戚望哭道旁，或扶老携幼，号恋不忍闻。诚伯顾盗非素猾贼为人害者，一旦迫饥寒，适为盗，乃陷重辟耳，因以盗还送县，稍缓其狱。久之，皆得不死，赏固不论也。凡此，过世俗远甚。今兹同寓僧舍者至数十人，乃独见亲厚，此又何也？余调官东归，诚伯从余索诗为别，匆匆不暇，还家，作此寄之。】  

吴公河南守，荐士得贾生。伟兹天下士，何止千人英！吴公失名字，功业暧不明。要非万顷陂，莫著横海鲸。当时好贤意，岂愧勃与婴。蔽贤如面墙，自使两目盲。好贤如力穑，穰嘉嘉谷成。至今馀庆在，望著河南城。如君岂其裔，乐善莫与京。高门二千石，世德故可评。平生周旋士，往往凌青冥。作吏今十年，读书不求名。向来光山政，何异古所称。嗟哉士营己，宁使我负人。聊须借汝头，一用朱吾轮。今君乃能尔，所弃如毛尘。故知占贤世，尚见风俗淳。猗予一畸士，落落良可憎。折腰务求合，俗眼竟不青。憧憧九衙内，邂逅盖一倾。何从乃知我，顿有交旧情。相随若形影，出语见肺膺。长安速化地，顽钝终无营。中宵起归思，补被东南征。投林无择巢，促步无安行。宁嫌蕞尔邑，要是众不争。纷纷同舍客，聚散两不停。毛子去山邑，哦诗对峥嵘。想见簿领闲，炯如九秋鹰。【毛世高倜。】深州戢羽翮，题舆重庐陵。胸中若悬监，圭角不自呈。【上官闳中恢。】石老故游倦，飘萧数星星。崇山古恶地，无乃烦笞榜。【音彭。石兴宗振有子{矛心}，有时名，早死。】程翁颇专嘿，两版昼夜扃。时时系乌帽，匹马挟二黥。安知刹那间，一卧不复兴。【程兴之。】其馀复谁在，谁与交忘形。去驾虽结辙，来樯竞扬舲。怀君尚留寓，京尘染裾缨。其谁念久要，佐子飞且鸣。况君缁衣后，世故饱所更。会当力推挽，横绝非阶升。却顾五湖上，有人方耦耕。  

送林德祖致仕东归（并序）  

【壮而仕，老而归，理也。士溺于仕，故困而知返，病而能休，老而知止者，世则犹然贵之。若德祖，於斯三者无一焉，然去官如脱屣，是乃真可贵矣！德祖方未仕，以学行有盛名。四十起家，至为部刺史，所历皆儒官，入纠天府，於今为要地。年始登六十，茹蔬饮水，神干俨如也。一朝浩然有归志，退自府舍，不谋於朋友，不告於妻子，夜半状上府，晨朝可命下，斯亦奇矣。余行道南徐，过故人苏承祖，出许振叔书，道德祖挂冠勇决之状。余时冒初暑，向远途，忽忽烦愦，闻之洒然，如挹寒流而濯清风也。而或者疑焉，余曰：“子无异也。士溺于仕久矣！其视爵禄，犹饥者之羡膏粱，渴者之赴水泉，寒者之阳，而阳者之阴也。意眷攀垂绠而上千仞，不可须臾置也。今乃有人，负通博之才，居轩冕之会，非有宜去之年，不得已之事也，然且一朝去之。彼以夸竞之心计之，是岂不可骇而疑哉！且仕不仕，何常之有！德祖非为亢者也，非要利者也，徒曰适吾之适，以遂吾之性而已。虽然，自砥节砺行之诏屡下，所以愧责贪竞者之辞实深。圣主之所堲，士夫之耻也。今观德祖之去就重轻，亦足以振士风矣！夫仕者毕心力以奉所职，处者先廉退以风士类，是皆有益于时者也。德祖岂不贤远于人矣哉！既遇诸淮阴，舟翩然东，使人有冥鸿之叹，因为诗以附诸公之末云。】  

浩浩声利间，静躁同一区。排肩日中市，有类逐兽趋。中朝尺寸地，众睇咸睢盱。安知大云客，出与飞云俱。翛然弃之去，初不计卷舒。纷纷轩裳士，瞠目口为呿。茫然更叹息，不间贤与愚。乃知杨少尹，未足继两疏。时当老而传，不失仕且居。非同会稽史，苦誓困简书。不比狂季真，索身忧病馀。耆年了无事，方当骋亨衢。投簪逸湖海，沛若纵壑鱼。虽无挥金事，日者谁公如？清风激多士，故是明时须。恨无采诗氏，傥有东归图。  

馀杭法喜院荆文公书堂文公康定中读书於此  

钟山太傅起从龙，鼓动风雷指顾中。未见图形求傅野，岂知徒步客新丰。青鞋曾访餐芝老，【许远游登岩茹芝，乃馀杭山中也。】白首唯馀捣药童。【寺僧言文公多养疾此堂，当时给侍童子，今八十馀岁矣。】藏壁故应留断简，至今山鬼恸悲风。  

送蒋主簿入都赴试一首  

东南贡吏紫髯郎，一马骎骎客路长。袖里山林洗尘雾，腹中文字了缣箱。流年过我长如许，乐事知君讵未央。行恐饥来驱我去，也遮西日上河梁。【蒋有名画小轴，常置怀袖，名《壶中图》。】  

罢吏客郡城已数月滞留忽已岁暮浩然兴叹作一首  

一行作吏向吴城，五见娵隅上薄冰。魏觊三章堪自约，殷源百尺敢言登。揶揄祇送人为郡，噎媢初非我负丞。鞅掌栖迟俱害性，不知须鬓欲侵凌。  

寒夜遣怀一首  

强醉重云欲散盐，三更飞霰忽惊帘。大呼何与痴人事，此意多应俗士嫌。出户仰看天漫漫，持碗愁作夜厌厌。消除心事都无处，下尽中军三百签。  

许主簿见和过有推借再作奉呈  

身谋自昔须三窟，世味端能败一薰。醉里闲愁浓似酒，春来归思乱于云。松栽咫尺传卢老，枣实方将访许君。【见许远游《与王逸少书》。】却喜云孙共来往，扁舟时入白鸥群。  

用前韵作招许主簿  

风骚无复见黄初，尚想应刘载后车。病骨不知缘底瘦，愁眉时得为君舒。动人春色来随燕，入眼溪流静见鱼。祇有此中多好句，可来茅阁试凭虚。  

谢江仲举惠酒  

山城无物可忘忧，但有平原病督邮。知我囊中无白水，烦君若下出青州。芳甘未谢三年醖，傲兀能消万古愁。会待东郊春意动，鸣鞭乘兴草堂游。  

次韵张祠部敏叔游沧浪苏子美故园  

醉倒春风载酒人，苍髯犹想见长身。试寻遗址名空在，却叹张罗事已陈。稍置曲栏穿径竹，别开高阁俯汀蘋。拏舟更欲陪清赏，要看毫端藻绘春。  

哦诗夜坐瓶罍久空无以自劳寄吴兴赵司录江兵曹  

诗成不直一杯水，年大常怀千岁忧。何须中令能强记，正要将军为破愁。故人久负丘壑志，公子欲寻梁宋游。相逢傥有蒲萄渌，肯向西凉博一州。  

九日写怀  

节物惊心两鬓华，东篱空绕未开花。百年将半仕三已，五亩就荒天一涯。岂有白衣来剥啄，亦从乌帽自欹斜。真成独坐空搔首，门柳萧萧噪暮鸦。【高适《九日》诗：纵使登高祇断肠，不如独坐空搔首。】  

穷居苦雨  

慢肤便腹转疏慵，睡足茅檐目过鸿。墨客纵令三尺喙，木奴何似十年功。门前罗雀非吾病，灶底生蛙不世穷。旧雨未乾新雨涨，可怜愁绝力田翁。  

避寇村舍  

再脱兵戈里，全家走路尘。百年同是客，万事不如人。幻境终归尽，生涯正要贫。故人知在否，魂断楚江滨。【寇至之日，江子支、赵叔问适泊舟江口，未知今在亡】  

和答何蒙圣删定  

胸中林壑寄商颜，门外红尘了不关。年去人犹昔人耳，身游才与不才间。与君同觉梦中梦，顾我长嗟山复山。何日方舟归里社，韦编应许试窥斑。【蒙正深於《易》学。】  

和江仲嘉见寄  

荜门蓬舍不知春，车似鸡栖甑有尘。千里传情望双鲤，一杯和影祇三人。交亲离合同巢燕，身世羁危独茧纶。四体不勤心扰扰，拟将玄旨问吴筠。【江修练，故有此句。】  

酬颍昌叶内翰见招  

触热西游溯浊波，京华旅食谢经过。年侵镜里今如此，歌缺壶边可奈何。宾閤遥知悬玉尘，直庐应许到金坡。【唐孟浩然故事。】须公一节趋环召，犹及昆明百步荷。  

旅舍写怀  

半世江湖寄此身，冰墟何意及阳春。离骚痛饮非名士，款段还乡亦善人。病木作花真强活，长鱼沉陆恐摧鳞。清时英俊如麻苇，敢叹长年甑有尘！  

林德祖有诗寄光禄蒋卿梦锡瑎及送朱博士骏发终篇皆见及次韵寄怀  

闭门那复赋《三都》，传世何妨强著书。东海遗荣行路叹，南山归隐故人疏。尚平婚嫁无馀累，摩诘身心即净居。六十挂冠虽早计，绝胜衔索泣枯鱼。【自注：闻德祖儿近已娶妇，故有尚平之句。】  

金华玉府九天开，夜诵何人荐逸才。太学诸生终莫挽，长沙贤傅几时来！别离传恨空鱼素，岁月如飞逐管灰。亦欲相追老湖海，稽山肯放酒船回？【德祖既休致，不复作都城书。余独时致书问讯，故有空鱼素之句。】  

和江子我端友  

雨脚初收晓雾开，青鞋布袜好追陪。幽人无事长相见，佳句有时还自来。白业谁能超石壁，朱颜亦任发春醅。忧来忽忆燕南信，安得阌乡老万回。  

别后有怀子我追用巾字韵作寄  

漉酒空峨五柳巾，一觞相属念情亲。玉川奴婢今犹昔，锦里田园老更贫。冰洞清泉谁共酌，风篁幽径好寻春。开年晴暖须归去，还向江湖觅故人。【子我东去，云欲居无锡，或过钱塘，故有冰洞、风篁之句。】  

郑希尹大夫会吴中诸老唯方子通不至余作诗呈希尹  

黑头新贵拥朱轮，交会耆英久不闻。博识犹多汉郎吏，敦诗仍有晋将军。【一作“悃愊无华汉郎吏，诗书执礼晋将军”。】河流曲曲灵光异，芝盖茎茎瑞气芬。【是日九人。】坐想城东隐君子，无心闲似岭头云。【张敏叔祠部、章伯成户部，馀皆员郎，故有郎吏之句。张仲谟尝帅熙河，故有将军之句。】  

会稽旅舍言怀  

北山之北寄柴扉，茅屋参差倚翠微。老罢那知还作客，春来无奈苦思归。淹留恐复荒三径，潦倒宁堪扈六飞。乘雁双凫成底事，不应容易裂荷衣。  

次韵江子我见寄长句余时初忝秘书少监  

泥行正作龟藏穴，雾隐初微豹一斑。岂有高标如冠玉，况无谈舌解连环。一登文石趋宣室，三窃蟠桃向道山。早晚共寻鸡黍约，林泉犹得半生闲。  

山近  

山近云多态，身闲梦亦幽。纸窗先得晓，布被最知秋。海眼来阴冷，云根逗暗流。结茅容我卜，投老为君留。  

丁巳九日携酒要叔问登通道门楼而江彦文寄玉友适至因用己未岁吴下九日诗韵作  

凉秋风物正清华，极目高楼不见花。老境固知无乐事，醉乡聊欲寄生涯。银钩远寄清桐滑，玉液亲题赤印斜。笑引壶觞成一醉，歌筵逞想鬓堆鸦。【闻彦文是日有盛集。】  

戊午岁九日复与叔问登城楼再用前韵作  

兀坐空哦服九华，衰颜深觉负黄花。但令无事长相见，敢叹百年生有涯。雉堞晓登千嶂抱，縠波秋净一溪斜。归来更展新诗卷，醉墨淋漓似老鸦。【卢仝有“却来案上翻墨汁，涂抹诗书如老鸦”之句。】  

葺蜗庐吴下用叶翰林见寄诗韵作  

四海无庐置此翁，故营松竹尽囊空。明知计出柏马下，正拟身全木雁中。束不郭易成生草舍，南村先怯卷茅风。向来豪气今如此，敢与元龙较长雄。【张志和结庐东郭，茨以生草。余结庐皆竹橡松柱，故有松竹之句。】  

和白乐天二首写怀仍效其体  

莫把蓍龟更问天，向来心事已萧然。尘中惝怳常如失，梦里呻吟半不眠。三径松筠终问舍，五湖烟水不须钱。艾耆相去能多少，早凝悬车十五年。  

中台退食每逡巡，不向重华即净因。岂但语言都少味，亦知才术不如人。五云华阙通闺籍，万顷烟波掷钓纶。凫雁去来何足道，从容居士宰官身。  

和赵子雍游石园  

长啸西风一散襟，重阴疏影静相临。水通笠泽秋容净，竹种玄池野思深。石磴扫云留晚步，松溪随鹤尽幽寻。旧游回首成春梦，太息凭谁写寸心。  

太湖沿檄西原道即事三首  

司空山头朝出云，西源渡口十里阴。烟中鸡唱未及午，白雨作泥泥已深。  

上崖下谷鸟道中，前履后巾鱼贯从。西山路暗光已夕，东山山头馀日红。  

道旁瓮盎如汝阳，石间电雹如吕梁。不知身世在何许，举头四山郁苍苍。  

登富阳观山亭  

桥公宅中木参天，孙郎山前春烧烟。大桥不向五湖去，建康宫深空岁年。  

题蒋崇德彝所藏明皇夜游图  

燃膏飞控逐流光，露溢金盘乐未央。拟跨八龙穷辙迹，谁令一马向铜梁？  

七夕  

阿母云车下建章，茂陵秋草竟荒凉。汉庭卿相如麻苇，只数窥窗陛戟郎。  

胥门老蔡定凡仙，会有神人与作缘。自笑尘容滞穷骨，不如鸡犬上青天。  

江仲嘉行邑将归见寄绝句次韵  

肮脏江公故不群，八关三窟断知闻。喜谈狗马从无鬼，独抱冰霜似此君。  

常嫌小知漫间间，旷度萧然只爱闲。不借黄粱留客醉，严关三鼓款铜镮。  

劝农行稼亦看山，牛骥何妨共一闲。应笑云亭老颇僻，背崖无地结三间。  

漾漾扁舟拂水飞，飘飘蘋末细吹衣。传呼匝地来连璧，东郭人知典午归。【仲嘉行县归，司录赵叔问迓之南门，联镳还府，率以为常。】  

诗城端欲据天山，酒户犹能敌饮仙。幽事相关公事了，如屏千嶂翠连绵。  

三峰草堂  

庭前双梧一亩阴，禅房萧森花木深。清霜脱叶空山响，梦觉寒窗松月林。  

雨洗千山翠欲浮，稻畦松涧已争流。朝来风急凝云尽，历历钟声过五州。  

避寇仪真  

北固山头竖白旗，西津渡口仆姑飞。将军笑引三千骑，洗马鹅翎间道归。  

茅茨低小对青山，准拟馀年向此闲。南望青山是黄鹤，欲凭黄鹤寄书还。  

戏题画卷  

五载京尘白鬓须，丹青遐想寄衡巫。如今扫迹长林下，却对真山看画图。  

胸中云梦本无穷，合是人间老画工。常恨无因继三绝，倩人拈笔写胸中。  

答和江子我  

长江衮衮叶萧萧，心与虚空自寂寥。过眼文书风度穴，迎秋衾枕带忘腰。  

栉粟横担入乱山，怳如黄鹤倦飞还。不妨步屟时来往，山北城南一望间。  

驻跸扬州以提点刑狱公廨为尚书省礼部在西北隅卷书楼下甲戊年余尝寓止焉今寓直其下有感  

三入南宫更白头，夜寒持被卷书楼。那知趼足半天下，投老浮山省旧游！  

戏题郭慎求所寄书尾  

老罢归来寄一廛，交亲南北散如烟。诵君雪暗天涯句，离合升沉二十年。【慎求为海州幕官，行县，尝有诗云：“晓乌啼哑哑，游子初去家。去家向何许？雪暗天一涯”，云云。断句云：“举头语天公，殷勤推日车。”颇为吾党所推。】  

题叔问燕文贵雪景  

一壑回环十二峰，茅茨送老白云封。如今尘里看图画，却愧当年邴曼容。  

新作纸屏隆师为作山水笔墨略到而远意有馀戏题此句末句盖取所谓柴门乌雀噪游子千里至也时守秀州，屡乞宫观归山居，未遂  

急雨初收山吐云，清溪曲曲抱烟村。抛书午枕无人唤，归梦真疑鹊噪门。  

会稽喜得家书  

黄耳东来一破颜，直从松竹报平安。遥知云顶峰前住，霜鬛风篁六月寒。  

试端溪古砚假书二首  

白首重来只厚颜，有怀端欲向谁传？语言相对都无味，色在蜚鸿落照边。  

人生当复几两屐，我饮宁须三百杯。破砚犹堪磨老境，醉拈椽笔扫霜煤。  

即事  

云里琤淙十九泉，茅茨深寄白云边。何年断取仇池境，掷过荆吴万里天。  

偶作三首  

薰风习习动林光，紫翠阴中草木香。山鸟一声清昼永，白云深处北窗凉。  

老向甘泉补侍臣，归来还作卧云人。一重一掩藏烟坞，三沐三熏屏世尘。  

谁遣生驹玉作鞍，春来苜蓿遍春山。自知不入黄麾仗，振鬛长呜出帝关。  

书寿昌驿  

岁暮白日速，风高黄叶稀。归心与寒雁，一夜向南飞。  

和翁秘监彦深喜绝句四首  

朝来喜气溢层霄，侧听封人共祝尧。密雪正应歌九扈，疾雷先已破三苗。【时初殄睦寇。】  

即看新绿归千亩，还见陈红积九年。便觉雨阳如有意，不须花草苦争妍。  

九重诚意格天关，一夜风回万寿山。银阙琼台迷远近，直疑群玉接萧闲。  

风铃相语纸窗鸣，拭缩饥鸦冻下惊。却忆剡中高兴尽，雪消江草唤悲生。  

## 南海集钞  

庚子正月五日晓过大皋渡  

雾外江山看不真，只凭鸡犬认前村。渡船满板霜如雪，印我青鞋第一痕。  

危沙崩岸欲侵墙，直下清江百尺强。过了笋舆元未觉，忽然回首冷思量。  

之官五羊过太和县登快阁观山谷石刻  

庐陵山水说西昌，天遣金华印此邦。诗本道他将取去，如何遗下一澄江。  

万安道中书事  

玉峰云剥逗斜明，花径泥乾得晚行。细细一风寒里暖，时时数点雨中晴。  

携家满路踏春华，儿女欣欣不忆家。骑吏也忘行役苦，一人人插一枝花。  

过皂口  

赣石三百里，春流十八滩。路从青壁绝，船到半江寒。不是春光好，谁供客子看。犹须一尊渌，并遣百忧宽。  

晓过皂口岭  

夜渡惊滩有底忙，晓攀绝磴更禁当。周遭碧嶂无人迹，围入青天小册方。半世功名一鸡肋，平生道路九羊肠。何时上到梅花岭，北望螺峰半点苍。  

步过分水岭  

路险劳人役，侬须下轿行。石从何代落？蕨傍旧根生。古树无今态，幽泉有暗声。只言章贡近，犹自两三程。  

憩分水岭望乡  

岭头泉眼一涓流，南入虔州北吉州。只隔中间些子地，水声滴作两乡愁。  

岭北泉流分外忙，一声一滴断人肠。浪愁出却庐陵界，未入梅山总故乡。  

社日南康道中  

东风试暖却成寒，春恰平分又欲残。淡着烟云轻着雨，近遮草树远遮山。人行柳色花光里，天接江西岭北间。管领社公须竹叶，在家在外匹如闲。  

小溪至新曲  

人烟懡忄罗不成村，溪水微茫劣半分。流到前滩忙似箭，不容雨点稍成纹。  

只爱孤峰惹寸云，忽惊头上雨倾盆。北来南去缘何事，路上君看屐子痕。  

晚云解事忽离披，放出千峰特地奇。欲拣一峰谁子是，总如笔未退尖时。  

懊恼春光欲断肠，来时长缓去时忙。落红满路无人惜，踏作花泥透脚香。  

六月十九日度大庾岭题云封寺  

梅山未到未教休，到得梅山始欲愁。知道望乡看不见，也须一步一回头。  

题南雄驲外计堂  

携家度岭夜乘槎，小泊凌江水北涯。二月山城无菜把，一年春事又杨花。举头海国星辰近，回顾梅山草树遮。客子相逢闻好语，看山只欠到南华。  

二月二十三日南雄解舟  

昨夜新雷几地鸣，今朝春涨一篙清。顺流更借江风便，此去韶州只两程。  

水没蒲芽尚有梢，风吹屋角半无茅。急滩未到先闻浪，枯树遥看只见巢。  

舟过黄田谒龙母护应庙  

远山相别忽相寻，水到黄田渐欲深。见说前头山更好，且留好句未须吟。  

舟过谢潭  

夹江百里没人家，最苦江流曲更斜。岭草已青今岁叶，岸芦犹白去年花。  

碧酒时倾一两杯，船门才闭又还开。好山万皱无人见，都被斜阳拈出来。  

三月一日过摩舍那滩阻雨泊清溪镇  

一声霹雳霁光收，急泊荒茅野渡头。摩舍那滩冲石过，曼陁罗影漾江流。山才入眼云遮断，船去追程雨见留。夜宿清溪望清远，举头不见隔英州。  

过尽危滩百不堪，忽惊绝壁翠巉巉。倒垂不死千年树，下拂奔流万丈潭。隔岸数峰如笔格，倚天一色染青蓝。真阳此去无多子，到日应逢三月三。  

小泊英洲  

人人藤叶嚼槟榔，户户茅檐覆土床。只有春风不寒乞，隔溪吹度柚花香。  

数家草草劣无多，跕水飞鸢也不过。道是荒城斗来大，向来此地着东坡。  

过真阳峡  

莫道无人径亦穷，尚馀碧筱伴青枫。白云不是从天降，坐看生从翠崦中。  

仰见青天尺许青，无波江水不胜平。只惊白昼山竹裂，杜宇初闻第一声。  

榕树阴中一苇横，鹧鸪声里数峰青。南人到此亦肠断，不是南人作麽生。  

晨炊光口砦  

泊船光口荐晨炊，野饭匆匆不整齐。新摘柚花薰熟水，旋捞莴苣浥生齑。尽教坡老食无肉，未害山公醉似泥。过了真阳到清远，好山自足乐人饥。  

过沙头  

过了沙头渐有村，地平江阔气清温。暗潮已到无人会，只有篙师识水痕。  

船中蔬饭  

食蕨食臂莫食拳，食笋食梢莫食根。何曾万钱方下箸，先生把菜亦饱去。岭南风物似江南，笋如束薪蕨作篮。先生食藉几万卷，千岩万壑皆厨传。  

清明日欲宿石门未到而风雨大作泊灵星小海  

风雨从来海外天，灵星海里泊楼船。坐吟苦句斟愁酒，也是清明过一年。  

峡山前夕石间行，泊得船时破胆惊。惊到今宵已无胆，听风听浪到天明。  

一生行路竟如何，乐事还稀苦事多。知是风波欺客子，不知客子犯风波。  

西园晚步  

龙眼初如菉豆肥，荔枝已似佛螺儿。南荒北客难将息，最是残春首夏时。  

得寿仁寿俊二子中涂书二首  

二子别我归，兼旬无消息。客有馈荔枝，盈篮风露色。绛罗蹙宝髻，冰弹溅粘液。老夫非不馋，忍馋不忍吃。急呼两健步，为我致渠侧。默数川陆程，几日当返役。惟愁香味坏，色变那敢惜。十日两骑还，千里一纸墨。把书五行下，废书双泪滴。不如未到时，当喜翻不怿。  

子壮只觉幼，子学只觉迟。二子忽颀然，语离又作悲。今年来官下，二子暂我随。悬知住不久，且复相从嬉。鹤书自天降，槐花呼汝归。伯也恐我愁，愿留不忍辞。仲也惨不释，飞鸣思及时。岂有凤将雏，雏长禁其飞。决焉遣还家，一笑更不疑。傍人怪无泪，泪入肝与脾。  

我昔如汝长，壮志在四方。集贤给笔札，秉烛促夜装。平明出门户，振衣不徬徨。先君泫然泣，感我令我伤。先君顾我语，汝行勿断肠。它日汝养子，此悲会身当。老怀追陈迹，心折涕泗滂。  

宴客夜归六言  

月在荔枝梢上，人行茉莉花间。但觉胸吞碧海，不知身落南蛮。  

雨霁登连天观  

高台十日不曾登，雨后榰藤拄晚晴。城外诸峰迎落照，松根细草总斜明。眼穿岭北书不到，出入海南愁顿生。只有荷花旧相识，风前翠盖为人倾。  

得寿仁寿俊二子书皆以病不及就试且报来期  

二子何时到，三秋欲尽头。收渠半张纸，洗我一年愁。不得毛锥力，元非子墨羞。海山寒更碧，整驾可同游。  

送蔡定夫赴湖南提刑  

菊后霜前换绣衣，湘南岭北看梅枝。还将方策汗青路，拈出圜扉草绿时。四海几人怜我老，三年两作送君诗。借令贵杀衡阳纸，半幅无妨慰梦思。  

遣骑问讯范明州参政报章寄绝句和韵谢之  

南海人从东海归，新诗到日恰梅时。捻梅细比新诗看，未必梅花瘦似诗。  

至日薄寒  

旧传冬不到南中，今岁南中稍稍冬。曦幕暖吹红皱起，霜桥冷步缟声松。裁缝苦思诗千首，排遣清愁酒一钟。不是梅花开独早，似怜北客老相逢。  

病中夜坐  

月留银汉小徘徊，似恋空庭独树梅。玉漏听来更二点，烛花翦了晕重开。病身不饮看人醉，乾雪无端上鬓来。后日老衰知健否，只今六九已推隤。  

辛丑正月二十五日游蒲涧晚归  

桃李深酣日，池塘浅试春。霁晖摇远水，新暖软游人。生酒清无色，青梅脆有仁。烟钟能底急，催我入城闉。  

食车螯  

珠宫新沐净琼沙，石鼎初燃瀹井花。紫壳旋开微滴酒，玉肤莫熟要鸣牙。枨拖金线成双美，姜擘糟丘总一家。老子宿酲无解处，半杯羹后半瓯茶。  

谢福建茶使吴德华送东坡新集  

黄金白玉明月珠，清歌妙舞倾城姝。他家都有侬家无，却有四壁环相如。此外更有一床书，不堪自饱饱蠹鱼。故人远送《东坡集》，旧书避席皆让渠。儿时作剧百不懒，说着读书偏起晚。乃翁作恶嗔儿痴，强遣饥肠馋蠹简。老来万事落人后，浪取故书遮病眼。病眼逢书辄着花，笔下蝇头成老鸦。病眼将奈故书何，故书一开一长嗟。《东坡文集》侬亦有，未及终篇已停手。印墨模糊纸不佳，亦非鱼网非科斗。富沙枣木新雕文，传刻疏瘦不失真。纸如雪茧出玉盆，字如霜雁点秋云。老来两眼如隔雾，逢柳逢花曾不觑。只逢书册佳且新，把玩崇朝那肯去。东坡痴绝过於侬，不将一褐易三公。只将笔头挂月胁，万古凡马不足空。故人怜我老愈拙，不寄金丹扶病骨。却寄此书来恼我，挑落青灯搔白发。  

连天观望春忆毗陵翟园  

中和节候社前时，春到园林最晚枝。弄水不冰携扇手，登台犹粟向风肌。鸟乌声里山光湿，花柳阴中日脚迟。北望翟园春正闹，海棠锦绕雪荼蘼。  

二月十三日谒两庙早起  

起来洗面更焚香，粥罢东窗未肯光。古语旧传春夜短，漏声新觉五更长。近来事事都无味，老去波波有底忙。还忆山居桃李晚，酴醿为枕睡为乡。  

寄题萧国贤佚我堂  

软红尘里几时休，重碧杯中且拍浮。坐看痴儿夸绝足，可怜到老不回头。幅巾藜杖聊三径，明月清风自一丘。我亦年来厌奔走，梦骑野鹤访沙鸥。  

题桄榔树  

化工到得巧穷时，东补西移也大奇。君看桄榔一窠子，竹身杏叶海棠枝。  

春晴怀故园海棠  

故园今日海棠开，梦入江西锦绣堆。万物皆春人独老，一年过社燕方回。似青如白天浓淡，欲堕还飞絮往来。无奈春光餐不得，遣诗招入翠琼杯。  

竹边台榭水边亭，不要人随只独行。乍暖柳条无气力，淡晴花影不分明。一番过雨来幽径，无数新禽有喜声。只欠翠纱红映肉，两年寒食负先生。【自注：予去年正月离家之官，盖两年不见海棠矣。】  

初食笋蕨  

炰凤烹龙世浪传，猩唇熊掌我无缘。只逢笋蕨杯盘日，便是山林富贵天。稚子玉肤新脱锦，小儿紫臂未开拳。只嫌岭外无珍馔，一味春蔬不直钱。  

寒食对酒  

荔枝园园花，寒食日日雨。先生老多病，颇已疏绿醑。儿童喜时节，笑语治樽俎。南烹既前陈，北果亦草具。蝤蛑方才甘，笋蕨未作苦。先生欲独醒，儿女难多拒。初心且一杯。三杯亦漫许。醒时本强饮，醉后忽快举。一杯至三杯，一二三四五。偶然问儿辈，卒爵是何处。儿言翁但醉，已忘酒巡数。  

明发青塘芦包  

青塘无店亦无人，只有青蛙紫蚓声。芦荻叶深蒲叶浅，荔枝花暗楝花明。船行两岸山都动，水入诸村海旋成。回望越台烟雨外，万峰尽处五羊城。  

过胥口江水大涨舟楫不进  

北江西水两相逢，胥口波涛特地雄。万事向侬冰与炭，一生行役雨和风。急流欲上人声闹，近岸还移牵路穷。河伯喜欢侬苦恼，并将恩怨恼天公。  

入峡歌  

峡山未到日日愁，峡山已到愁却休。不是朝来愁便散，愁杀人来天不管。昨宵远望最高尖，今朝近看云隔帘。楼船冲雨过山下，两扇屏风生色画。江神不遣客心惊，云去云来遮岩扃。忽然褰云露山脚，仰见千丈翠玉削。篙师相贺涨痕落，今夕可到鸦矶泊。  

峡山寺竹枝词  

峡里撑船更不行，棹郎相语改行程。却从西岸抛东岸，依旧船头不可撑。  

一水双崖千万萦，有天无地只心惊。无人打杀杜鹃子，雨外飞来头上声。  

龟鱼到此总回头，不但龟鱼蟹亦愁。底事诗人轻老命，犯滩冲石去韶州。  

一滩过了一滩奔，一石横来一石蹲。若怨古来天设险，峡山不过也由君。  

天齐浪自说浯溪，峡与天齐真个齐。未必峡山高尔许，看来只恐似天低。  

夜泊英州  

旅病情先恶，愁眠梦更惊。犬须终夜吠，月到五更明。未解波头意，偏来枕底声。平生厌行路，投老正追程。  

阻风泊钟家村离英州已三日才行二十里  

南游端为看山来，过眼匆匆首屡回。不是阻风船不进，何缘看尽万崔嵬。  

旅船儿女厌江行，我爱江行怕入城。惭愧风师教款曲，为分一舍作三程。  

明发陈公径过摩舍那滩石峰下  

遥松烟未消，近竹露犹滴。石峰矜孤锐，喜以江自隔。清潭涵曦紫，碧岫过云白。回瞻宿处堤，路转不可觅。地迥人绝影，山僻虎留迹。下有无底潭，上有欲落石。是间一径横，夹以万松直。树从何时有，陈公所手植。陈公今焉在，迳松自寒碧！  

昨宵望石峰，相去无一尺。今日行终朝，只绕石峰侧。石峰何曾远，江路自不直。仰瞻碧孱岩，清峡如立壁。反覆得细看，何必更登陟。后顾江已远，前顾江山若塞。棹进岸自回，天水未有极。帘欣入绝巘，舟愕触潜石。东暾淡未熹，北吹寒更寂，岸草不知愁，向人弄晴碧。  

澄潭涌晴晕，不风自成花。回流如倦客，出门复还家。江晴已数日，新涨没旧沙。知是前溪雨，湿云尚横斜。山转江亦转，江行山亦行。风鬟照玉镜，素练萦青屏。我本山水客，澹无轩冕情。尘中悔一来，事外怀孤征。忽乘沧浪舟，仰高俯深清。餐翠腹可饱，饮渌身须轻。鹧鸪不相识，还作故园声。危峰莹无土，平地岌孤石。如何半岩间，亦有小树碧。走空根苦辛，倚险榦寒瘠。芳兰间丛生，紫蕤濯幽色。近香许世闻，远秀绝人摘。而我云外身，方兹喟行役！  

城中安得山，无山安得诗。我入五羊城，远与山水辞。有镜不敢览，尘面我自知。解组来归亭，山水奔相随。水光动我巾，山色染我衣。舟行将一月，恨速不恨迟。山云来未已，江月皎无滓。开怀放之入，出语颇似之。  

我从灵洲来，惟见芳草渡。蒹葭随水远，旷野无立树。挂席上真阳，好山忽无数。好山如隐士，避世不自露。不应官道傍，乃有见山处。借识卫叔玠，未睹乐彦辅。石峰再难得，舟过更回顾。  

南中山绝佳，所恨人烟稀。略无好事人，结茅临深溪。峰顶可月亭，岸石即钓矶。空令烟中猿，挂崖弄涟漪。山多人自少，人远山益奇。我舟行不留，过眼山如驰。过眼意已足，久留亦何为。  

明发白沙滩闻布谷有感  

提壶劝我饮，杜鹃劝我归。不如布谷子，劝我勤耘耔。我少贫且贱，不但无置锥。笔耒垦纸田，黑水导墨池。借令字堪煮，识字亦几希。啼饥如不闻，饥惯自不啼。骏奔三十年，辛勤竟何为。发从道涂白，面为风雪黧。夜来白沙滩，老命轻如丝。洪涛舞一叶，呼天叫神祗。生全乃偶然，人力初何施。晓闻布谷声，如在故山时。坐令万感集，初悟半世非。一险靡不悔，数悔容何追。有田不归耕，布谷真吾师。  

荔枝堂昼憩  

荔子阴中风绝凉，菖蒲节后日偏长。落残数柄荷花蕊，浸得一瓶泉水香。多病早衰非破砚，欲行复倦且胡床。曲江近北差迟着，不道江山胜五羊。  

风雨  

残风剩雨故欺人，垂箔关窗护病身。自拾荷花揩面汗，新将笋箨制头巾。梅天笔墨都生醭，棐几文书懒拂尘。帽子一峰青可掇，隔墙不敢略开门。  

送彭元忠县丞北归  

君从循州来，却回饶州去。拍天海浪拂日峰，琼尺裁成锦机句。学诗初学陈后山，霜皮脱尽山骨寒。近来别具一只眼，要踏唐人最上关。三春弱柳三秋月，半溪清水半峰雪。只今六月无此物，君能唤渠来入笔。恰恰新莺百啭声，忽有寒蛩终夜鸣。潇湘故人汝汉客，为君一夜头尽白。我欠天公诗债多，霜髭捻尽未偿他。君怀玉盘金叵罗，合骑天驷超天河。如何也铸一大错，自古诗人多命薄。黄茅起烟如黄沙，瘴母照水曼陀花。广东之游乐复乐，劝君不如早还家。  

题望韶亭  

新隆寺后看韶石，三三两两各依稀。金坑津头看韶石，十十五五不整齐。一来望韶亭上看，九韶八音堆一案。金钟大镛浮水涯，玉瑟瑶琴倚天半。尧时文物也粗疏，礼乐犹带鸿荒馀。茅茨殿上槌土鼓，苇籥声外无笙竽。黄能郎君走川岳，领取后夔搜礼乐。峄山桐树半夜鸣，泗水石头清昼跃。山祗川后争献珍，姚家制作初一新。帝思南岳来时巡，宫琛庙宝皆骏奔。曲江清澈碧琼软，海山孤尖翠屏展。天颜有喜后夔知，一奏云韶供亚饭。帝登九嶷忘却归，不知斑尽湘笛枝。后夔一胫跛莫随，坐委众乐江之湄。仪凤舞兽扫无迹，独留一狻守其侧。至今唤作狮子石，雨淋日炙烂不得。洞庭张乐已莓苔，犍为获磬亦尘埃。不如九韶故无恙，戛击尚可冬起雷。何时九秋霜月里，来听湘妃瑟声美。曲终道是不见人，江上数峰是谁子？  

三月一十雨寒  

姚黄魏紫向谁赊，郁李樱桃也没些。却是南中春色别，满城都是木绵花。  

谢木韫之舍人分送讲筵赐茶  

吴绫缝囊染菊水，蛮砂涂印题进字。淳熙锡贡新水芽，天珍误落黄茅地。故人鸾渚紫微郎，金华讲彻花草香。宣赐龙焙第一纲，殿上走趋明月珰。御前啜罢三危露，满袖香烟怀璧去。归来拈出两蜿蜒，雷鸣晦冥惊破柱。北苑龙芽内样新，铜围银范铸琼尘。九天宝月霏五云，玉龙双舞黄金鳞。老夫平生爱煮茗，十年烧穿折脚鼎。下山汲井得甘冷，上山摘芽得苦梗。何曾梦到龙游窠，何曾梦吃龙芽茶。故人分送玉川子，春风来自玉皇家。锻圭椎璧调冰水，烹龙炰凤搜肝髓。石花紫笋可衙官，赤印白泥牛走尔。故人气味茶样清，故人风骨茶样明。开缄不但似见面，叩之咳唾金石声。麹生劝人堕巾帻，睡魔劝我抛书册。老夫七碗病未能，一啜犹堪坐秋夕。  

荔枝堂夕眺  

病骨秋臞怯暮清，凉风偷带北风轻。迎寒窗隔重糊遍，只放书边数眼明。  

九日郡中送白菊  

未应白菊减於黄，金作钿心玉作裳。一夜西风开瘦蕾，两年南海伴重阳。若言佳节如常日，为底寒花分外香。挼蕊浮杯莫多着，一枝留插鬓边霜。  

至节宿翁源县与叶景伯小酌  

此县谁言是强名，古来千室亦琴鸣。只嫌六七茅竹舍，也有两三鸡犬声。村酒分冬胜虚度，霜风一夜办新晴。半生客路逢佳节，佳节何曾负半生。  

过乌沙望大唐石峰  

城中长恨不见山，出城见山如等闲。曹溪过了过岑岭，不惟山粗石仍犷。山如可师癞满顶，石如陈三癭联颈。一路令人眼不开，开眼令人闷不醒。乌沙未到一溪横，水清见底心已清。大唐六峰争出迎，水精笔架琉璃屏。两峰玉笋才出土。三峰冰盘饤角黍。一峰新琢金博山，雾作沉烟云作缕。忽然前冈平截断，万丈青尖馀寸许。山神解怜客子愁，平地跳出苍琳璆。更借天公修月斧，神工一夜忙雕锼。近看定何者，远看真可画。山神自贺应自诧，古来此地无车马。  

蕈子  

空山一雨山溜急，漂流桂子松花汁。土膏松暖都渗入，蒸出蕈花团戢戢。戴穿落叶忽起立，拨开落叶百数十。蜡面黄紫光欲湿，酥茎娇脆手轻拾。色如鹅掌味如蜜，滑如篿丝无点涩。伞不如笠钉胜笠，香留齿牙麝莫及。菘羔楮鸡避席揖，餐玉茹芝当却粒。作羹不可疏一日，作腊仍堪贮盈笈。  

过陂子迳五十馀里乔木蔽天遣闷七绝  

林中亭午始微明，枫倒山倾满路横。黄叶青苔深一尺，先生却爱此中行。  

草光叶润亦清佳，翠里生香不是花。一事说来人不信，蕨长如树蚓如蛇。  

芦深石路旋芟开，藤挂肩舆却倒回。兰蕙连山为谁好，芭蕉满谷不缘栽。  

为怜上轿啮人肩，下轿行来脚底穿。客子心心愁欲暮，碧云偏作半阴天。  

晚风寂寂树阴阴，松不悲鸣竹不吟。只有清泉逢白石，向人刺口说山林。  

涧泉劝我出山迟，曲曲遮留步步随。泉自多情侬自闷，今宵会有出山时。  

山穷喜见一平川，不似林中不识天。只此出山灾便散，何须更问小行年。  

过长峰迳遇雨遣闷  

南中谓深山长谷，寂无人烟，中通一路者谓之迳。自翁源至河源，其迳有三。猿、藤、陂子各五十里，惟长峰馀百。过者往往露宿，钻火以炊。予以半夜一昼疾行出迳，宿秀溪云。  

野炊未到也饥嗔，到得炊边却可人。伞作旅亭泥处土，水漂地灶雨中薪。  

河清人迹到来曾，点污松风涧水声。不是先生爱山水，是间却遣阿谁行。  

猿藤陂子枉惊吁，未抵长峰小半涂。今夕前头何计宿，不知出得迳来无。  

下到危坡斗处泥，旁临崩岸仄边溪。不须杜句能驱疟，只诵《长峰遣闷》诗。  

出得山来未见村，已知村近稍多田。坐看云脚都垂地，回望峰头已入天。  

明发曲坑  

云横平野近人低，似絮如纱只隔溪。行到溪东元不见，回头却复在溪西。  

明发龙川  

山有浓岚水有氛，非烟非雾亦非云。北人不识南中瘴，只到龙川指似君。  

发通衢驿见梅有感  

忙中掠眼雪枝斜，落片纷纷点玉沙。虚过一冬妨底事，不曾款曲是梅花。  

过五里迳  

野水奔来不小停，知渠何事大忙生。也无一个人催促，自爱争先落涧声。  

晨炊浦村  

水出何村尾，桥横乱筱丛。隔溪三四屋，对面一双峰。过午非常暖，疑他不是冬。疏梅照清浅，作意为谁容。  

入程乡县界  

长乐昏岚着地凝，程乡毒雾噀人腥。吾诗不是南征集，只合标题作瘴经。  

明发房溪  

山路婷婷小树梅，为谁零落为谁开。多情也恨无人赏，故遣低枝拂面来。  

青天白日十分晴，轿上萧萧忽雨声。却是松梢霜水落，雨声那得此声清。  

过单竹洋迳  

两山何许来，此焉忽相寻。摩肩不少让，争道各载骎。乔木与修竹，相招为茂林。无风生翠寒，未夕起素阴。天垂木末近，日到谷底深。空山时一响，已动客子心。行至幽绝处，更闻啼怪禽。  

自彭田铺至汤田道旁梅花十馀里  

一行谁栽十里梅，下临溪水恰齐开。此行便是无官事，只为梅花也合来。  

过瘦牛岭  

行尽天涯未遣休，梅州到了又潮州。平生岂愿乘肥马，临老须教过瘦牛。梦里长惊炊剑首，春前应许赋刀头。夜来尚有馀樽在，急唤渠侬破客愁。  

题瘦牛岭  

牛头定何向，牛尾定何指。我不炙汝心，我不穿汝鼻。如何不许见全牛，雾隐云藏若相避。行行上牛背，上下三十里。一雨生新泥，寸步不自致。胡不去作牵牛星，渴饮银河天上水。胡不去作帝藉牛，天田春风牵犁耜。却来蛮村天尽头，塞路长遣行人愁。夕阳芳草只依旧，瘦牛何苦年年瘦。  

道旁草木  

古树何年涧底生，只今已与岭般平。千梢万叶无重数，一一分明报雨声。  

过金沙洋望小海  

海雾初开明海日，近树远山青历历。忽然咫尺黑如漆，白昼如何成暝色。不知一风何许来，雾开还合合还开。晦明百变一弹指，特地遣人惊复喜。海神无处逞神通，放出一头夸客子。须臾满眼贾胡船，万顷一碧波粘天。恰似钱塘江上望，只无两点海门山。我行但作游山看，减却客愁九分半。  

题韩亭韩木  

笑为先生一问天，身前身后两般看。亭前树子关何事，也得天公赐姓韩。  

潮阳海岸望海  

动地惊风起海陬，为人吹散两眉愁。身行岛北新春后，眼到天南最尽头。众水更来何处着，千峰赴此却回休。客间供给能消底，万顷烟波一白鸥。  

除夜宿石塔寺  

醉后先眠客莫嗔，谁能守岁费精神。幸无爆竹惊寒梦，休羡椒花颂好春。今岁明年才隔夕，人情物态顿趋新。遥怜儿女团栾处，政欠屠酥第十人。  

壬寅岁朝发石塔  

晓钟梦里苦相呼，强理乌纱照白须。只有铜炉烧柏子，更无玉盏泻屠酥。佛桑解吐四时艳，铁树还如九节蒲。省得一朝疲造请，却教终日走长涂。【自注：寺法堂前有红佛桑，四时有花。又有小木名铁树，叶似蒻而紫，榦如密节菖蒲。】  

海岸沙行  

海滨半程沙上路，海风吹起成烟雾。行人合眼不敢觑，一行一步愁一步。步步沙痕没芒屦，不是不行行不去。若为行到无沙处，宁逢石头啮足拇。宁踏黄泥溅袍袴，海滨沙路莫再度。  

食蛤蜊米脯羹  

倾来百颗恰盈奁，剥作杯羹未属厌。莫遣下盐伤正味，不曾着蜜若为甜。雪揩玉质全身莹，金缘冰钿半缕纤。更淅香秔轻糁却，发挥风韵十分添。  

正月三日宿范氏庄  

山历愁寡天，沙征恨多地。两日行海滨，虽近弥不至。遐瞻道旁堠，我进渠只退。大风来无隔，午燠皎安避。今夕范氏庄，初觌三峰翠。愈远故绝瑕，不多始足贵。巉然半几出，蹙若一拳细。轻霏淡晚秀，隤照烨春媚。玩久有馀佳，绘苦未必似。今夕勿掩扉，月中对山睡。  

人日宿味田驿  

破驿荒源晚解鞍，急呼重碧敌轻寒。南中气候从头错，人日青梅已酽酸。  

正月十二日游东坡白鹤峰故居其北思无邪斋真迹犹存  

诗人自古例迁谪，苏李夜郎并惠州。人言造物困嘲弄，故遣各捉一处囚。不知天公爱佳句，曲与诗人为地头。诗人眼底高四海，万象不足供诗愁。帝将湖海赐汤沐，仅仅可以当冥搜。却令玉堂挥翰手，为提椽笔判罗浮。罗浮山色浓泼黛，丰湖水光先得秋。东坡日与群仙游，朝发昆阆夕不周。云冠霞佩照宇宙，金章玉句鸣天球。但登诗坛将骚雅，底用蚁穴封王侯。元符诸贤下石者，只与千载掩鼻羞。我来剥啄王粲宅，鹤峰无恙江空流。安知先生百岁后，不来弄月白蘋洲。无人挽住乞一句，犹道雪乳冰湍不。当年醉里题壁处，六丁已遣雷电收。独遗无邪四个字，鸾飘凤泊蟠银钩。如今亦无合江楼，嘉祐破寺风飕飕。  

放船  

岸岸人家住，门门水面开。老翁扶杖立，稚子看船来。一夜鸣春雨，诸滩涨绿醅。顺流行自快，更着北风催。  

南海东庙浴日亭  

南海端为四海魁，扶桑绝境信奇哉。日从若木梢头转，潮到占城国里回。最爱五更红浪沸，忽吹万里紫霞开。天公管领诗人眼，银汉星槎借一来。  

题南海东庙  

罗浮山如万石钟，一股南走如渴龙。雷奔电激遮不住，直抵海滨无去处。低头饮海吐绛霞，举头对着祝融家。珠宫玉室水晶殿，万水一日朝再衙。青山四围作城郭，海涛半浸青山脚。客来莫上浴日亭，亭上见海君始惊。青山缺处如玉玦，潮头飞来打双阙。晴天无云溅碎雪，天下都无此奇绝。大海更在小海东，西庙不如东庙雄。南来若不到东庙，西京未睹建章宫。海神喜我着绮语，为我改容收雾雨。乾坤轩豁未能许，小试日光穿漏句。  

船过灵洲  

却缘野阔觉天低，政值潮平苦桨迟。洲嘴两船归别港，岸头茅屋出疏篱。江山惨淡真如画，烟雨空濛自一奇。病酒春眠不知晓，开门拾得一篇诗。  

清远峡  

清远望峡山，山脚无半里。小舟行其间，五日翠未已。并驰两苍龙，中夹一玉水。送我到英州，渠当自回辔。  

谁开峡山寺，政要避世喧。深潭无来路，断崖有青天。撩饥摘山果，击磬烦岭猿。人迹今扰扰，只缘一渔船。  

光口夜雨  

峡江清空来雨急，寒声夜半萧萧发。玻璃盆面跳万珠，一颗一声清入骨。梦中搔首起来听，听来听去到天明。一生听雨今头白，不识春江夜雨声。  

出真阳峡  

春光浓里更江行，画舫分明是水亭。出了真阳恰惆怅，数峰如笋雨中青。【自注：出落峡即见碧落洞数石峰。】  

未必阳山天下穷，英州穷到骨中空。郡官见怨无供给，支与真阳数石峰。  

碧落洞前滩水  

石峰背后即英州，只不教人到岸头。罗带春风吹不直，故将数摺恼行舟。  

碧落峰前上一滩，篙师叫得口多干。开门将谓船行远，只在峰头芦荻湾。  

碧落洞  

梦中曾泊洞前船，落絮飞花是去年。今日来寻泊船处，一江风雨草连天。  

神堂铺前桃花  

北江二月正春寒，初见桃花喜未残。腊月潮州见桃李，元来不作好春看。  

题太和主簿赵昌父思隐堂  

西昌主簿如禅僧，日餐秋菊嚼春冰。西昌府舍如佛屋，一物也无唯有竹。俸钱三月不曾支，竹阴过午未晨炊。大儿叫怒小儿啼，乃翁对竹方哦诗。诗人与竹一样瘦，诗句与竹一样秀。故山苍玉捶绿云，月梢风叶最关身。劝渠未要思旧隐，且与西昌作好春。  

南华道中  

清晓新晴物物熙，小风淡日暖归旗。不堪回首南华路，去岁梅华细雨时。  

骑吏欢呼不要嗔，三千里外北归人。殷勤自掬曹溪水，净洗先生面上尘。  

晓雾  

不知香雾湿人须，日照须端细有珠。政是春山眉样翠，被渠淡粉作糊涂。  

送胡端明赴召  

紫泥夜下日星晖，赤舄朝看衮绣归。中国如今相司马，四夷见说问非衣。金鱼玉带明霜鬓，斗极台符拱太微。卫武年龄子仪考，一身双羡古来稀。  

晓出郡城往值夏谒胡端明泛舟夜归  

郡城至值夏，两日非宽程。奔走岂吾愿，诏书促南征。出郭星未已，归棹月已生。问人水深浅，舟子喧未应。水石代之对，淙然落滩声。危峰起夕苍，暗潭生夜清。江转风飒至，病肩难隐棱。添衣初懒寻，忍寒良不能。近城一二里，远岸三四灯。望关恐早闭，驱舟只迟行。多情半环月，久矣将西倾。欲落且小留，知我要入城。月细光未多，火星助之明。至舍心未稳，丽谯才一更。  

二月一日晓渡太和江  

绿杨接叶杏交花，嫩水新生尚露沙。过了春江偶回首，隔江一岸好人家。  

晓翠妨人看远山，小风偏入客衣单。桃花爱做春寒信，只恐桃花也自寒。  

二月初头春向中，花梢薄日柳梢风。折花客子浑无赖，狼藉须教满路红。  

晨炊黄宙铺饭后山行  

山行行得软如绵，急上篮舆睡霎间。梦里只闻人喝道，不知过尽数重山。  

万安出郭早行  

玉花小朵是山矾，香杀行人只欲颠。风掠水衣无处去，柳塘着在角头边。  

晨炊皂径  

问路无多子，驱车半日间。行穿崖石古，踏破藓花斑。绿语莺边柳，青眠水底山。人家岂无地，争住小溪湾。  

明发韶州过赤水渴尾滩石山七峰，皆尖秀，而一峰最高  

船下惊滩浪政喧，花汀水退走沙痕。一峰忽自云端出，只见孤尖不见根。  

出峡  

朝来入峡閟船迟，也有欣然出峡时。山色亦如人送客，送行倦了自应归。  

船行尽缓底须忙，诗卷聊堪度日长。瓶里柚花偷触鼻，忽然将谓是烧香。  

过沙头  

非烟非雨淡濛濛，深闭窗扉护晚风。船外山光帘里翠，岸头花影镜中红。  

三月晦日游越王台  

榕树梢头访古台，下看碧海一琼杯。越王歌舞春风处，今日春风独自来。  

越王台上落花春，一掬山光两袖尘。随分杯盘随处醉，自怜不及踏青人。  

四月八日尝新荔枝  

一点胭脂染蒂旁，忽然红遍绿衣裳。紫琼骨骼丁香瘦，白雪肌肤午暑凉。掌上冰丸那忍触，樽前风味独难忘。老饕要啖三百颗，却怕甘泉冻断肠。  

夏日书事  

一字看成两，霜须摘转多。既无书册分，奈此日长何。荔子红初皱，春醅碧欲波。醉来愁自去，不去亦从他。  

游蒲涧呈周帅蔡漕张舶  

胜日从公蒲涧游，万壑声满千崖秋。一迳如蛇三百曲，绕尽山腹到山头。穹岩千仞敲欲裂，仰看飞泉泻云窟。锵成环佩奏成琴，溅作珠玑霏作雪。步穿危磴攀苍藤，忽上穹岩顶上行。人在半天泉在井，不敢下瞰惟闻声。只怪前驱深不见，须臾却向前山转。海风吹袖万丈长，海水去人一弓远。老僧云卧晏未兴，先遣长松夹道迎。小参古殿黄面老，不见旧日安期生。景泰上方半堵壁，城中望之雪山白。却从景泰望城中，晓日楼台焕金碧。君不见中流千金博一壶，不如游山饥时粥一盂。金印系肘大如斗，不如游山倦时一杯酒。安期飞升今几年，祖龙不是不求仙。至今年年七月二十五，倾城游人来访古。  

二月一日雨寒  

南方气候北方殊，春里清寒腊里无。雨入竹林浑不见，只来叶尾作真珠。  

补尽空棂闭尽门，茶瓯火阁对炉熏。中庭浅水休教扫，政要留看雨点纹。  

梳头正美睡相催，理尽霜丝梦恰回。窗隙小风能几许，也吹蛛网去还来。  

只见春晴道是晴，不知半夜嫩寒生。疾风吹落林间雨，细雨还成大雨声。  

新晴西园散步  

久雨令人不出门，新晴唤我到西园。要知春事深和浅，试看青梅大几分。  

池水初生盖玉沙，雨馀碧草卧堤斜。日摇波影缠桥柱，绣出栾枝遍地花。  

红雨斑斑竹外蹊，黄金袅袅水边丝。举头拣遍低阴处，带叶青梅摘一枝。  

厌见山居要出来，出来厌了却思回。人生毕竟如何是，且看桃花晚菡开。  

上巳前一日欲雨复晴  

去年上巳正南来，明日初三忽又催。雨压云头浑欲落，风翻日脚急吹开。莫因岭外无花卉，便对春光废酒杯。只拣茂林修竹处，兰亭禊事足追回。  

岸沙  

水嫌岸窄要冲开，细荡沙痕似剪裁。荡去荡来元不觉，忽然一片岸沙摧。  

遣闷  

江树深春色，村鸡薄晚声。雨添青笠重，人减画船轻。遣闷惟须睡，哦诗只强成。独判连日雨，却惜半朝晴。  

回望黄巢矶之险心悸久之  

夜云到晓不教收，初日微明又却休。雨为岸花新洗面，水撩江草只摇头。千篙百棹力都竭，十里九矶船正愁。若到峡中应更险，却思峡外是安流。  

峡中得风挂帆  

楼船上水不寸步，两山惨惨愁将暮。一声霹雳天欲雨，隔江草树忽起舞。风从海南天外来，怒吹峡山山倒开。百夫绝叫椎大鼓，一夫飞上千尺桅。布帆挂了却袖手，坐看水上鹅毛走。  

夜泊鸦矶  

峡中尽日没人烟，船泊鸦矶也有村。已被子规酸骨死，今宵第一莫啼猿。  

真阳峡  

清远虽佳未足观，真阳佳绝冠南蛮。一泉岭背悬崖出，乱洒江边怪石间。夹岸对排双玉笋，此峰外面万青山。险艰去处多奇观，自古何人爱险艰。  

阻风钟家村观岸傍物化  

壳如蝉蜕湿仍新，那复浮嬉浪底春。却把今身飞照水，不知石上是前身。  

题钟家村石崖  

水与高崖有底冤，相逢不得镇相喧。若教渔父头无笠，只着蓑衣便是猿。  

檄风伯  

峭壁呀呀虎擘口，恶滩汹汹雷出吼。溯流更着打头风，如撑铁船上牛斗。风伯劝尔一杯酒，何须恶剧惊诗叟。端能为我霁威否，岸柳掉头荻摇手。  

岭云  

好山幸自绿崭崭，须把轻云护浅岚。天女似怜山骨瘦，为缝縠作春衫。  

憩楹塘驿  

夹路黄茅与树齐，人行茅里似山鸡。长松不与遮西日，却送清阴过隔溪。  

过建封寺下连鱼滩  

江收众水赴单槽，石壁当流斗雪涛。将取危舟飞过去，黄头郎只两三篙。  

梦里篙师忽叫滩，老夫惊杀起来看。前船过尽知无虑，末后孤舟胆自寒。  

罗仲宪送蔊菜谢以长句  

学琴自有谱，相鹤自有经。蔬经我繙尽，不见蔊菜名。金华诗里初相识，玉友尊前每相忆。坐令芥孙姜子芽，一见风流俱避席。取士取名多失真，向来许靖亦误人。君不见郑花不得半山句，却参鲁直称门生。  

曲江重阳  

烟描水写老秋容，岭外秋容也自浓。如见大宾新露菊，若歌商颂晚风松。插花醉照濂溪井，吹发慵登帽子峰。莫问明年衰与健，茱萸何处不相逢。  

晓炊黄竹庄  

染练江山宿雨馀，枝枝叶叶润如酥。丝窠璎珞消多少，破尽天公百斛珠。  

琯灰簌簌欲飞声，日到牵牛第几星。地底阳生人不觉，烧痕未冷已青青。  

城中殊未有梅看，莫是冬暄欠浅寒。行到深山最寒处，两株香雪照冰滩。  

晓晴过猿藤迳  

厌雨欣初霁，贪程敢晏眠。排天双壁起，受日一峰先。入迳惟逢树，无人况有烟。藤深猿不见，声到客愁边。  

野炊猿藤迳树下  

迳仄旁无地，林间忽有天。丹枫明远树，黄叶暗鸣泉。苔锦银枪灶，芦茸玉帐毡。从军古云乐，乞与个山川。  

明发泷头  

黑甜偏至五更浓，强起侵星敢小慵。轮与山云能样懒，日高犹宿夜来峰。  

题兴宁县东文岭瀑泉在夜明场驿之东  

笋舆路转崖欹倾，只闻满山泉水鸣。卷书急开已半失，眼不停注耳细听。石如铁色黑，壁立镜面平。水从镜面一飞下，蕲笛织簟风漪生。石知水力倦，半壁钟作玉一泓。水行到此欲小憩，后水忽至前水惊。分清裂白两派出，跳珠跃雪双龙争。不知落处深几许，但闻井底碎玉声。安得好事者，泉上作小亭。酿泉为酒不用麹，春风吹作蒲萄绿。醉写泉声入枯木，何处更寻响泉曲。  

夜宿房溪饮野人张珦家桂叶鹿蹄酒其法以桂叶为饼以鹿蹄煮酒酿以八月过是期味减云  

桂叶揉青作麹投，鹿蹄煮醁趁凉篘。落杯莹滑冰中水，过口森严菊底秋。玉友黄封犹退舍，齑汤蜜汁更输筹。野人未许传醅法，剩买只瓶过别州。  

揭阳道中  

地平如掌树成行，野有邮亭浦有梁。旧日潮州底处所，如今风物冠南方。  

宿南岭驿  

蕨手犹拳已箸长，菊苗初甲可羹尝。山村富贵无人享，一路春风野菜香。  

感兴  

行役忘衰暮，逢春感物华。一来梅岭外，三见木绵花。山鹿宁游市，江鸥本卧沙。红尘无了日，白发未还家。  

夜泊曲湾  

顺流一日快舟行，薄暮风涛特地生。不是江神惊客子，劝人早泊莫追程。  

荔枝歌  

粤犬吠雪非差事，粤人语冰夏虫似。北人冰雪作生涯，冰雪一窖活一家。帝城六月日亭午，市人如炊汗如雨。卖冰一声隔水来，行人未吃心眼开。甘霜甜雪如压蔗，年年窨子南山下。去年藏冰减工夫，山鬼失守嬉西湖。北风一夜动地恶，尽吹北冰作南雹。飞来岭外荔枝梢，绛衣朱裳红锦包。三危露珠冻寒泚，火伞烧林下成水。北人藏冰天夺之，却与南人销暑气。  

## 南阳集钞  

韩维  
讲武池和师厚  

沧池拟溟渤，莽漾豁厚地。日吾神祖为，气象固宜尔。六合昔未一，教战出精锐。至尊降黄屋，惨淡乘金气。凌波飞百艘，撇烈若鹘翅。扬旌万旅噪，伐鼓九渊沸。其行速天旋，其止甚阴闭。信乎王者师，足以服睽异。尔来承平久，地与兵革废。秋风长蒲苇，烂漫失洲沚。惟见金明上，结构销绣绮。春游驻天跸，万国奉燕喜。铿鍧鼓钟响，杂遝羽旄美。岂惟与民乐，施及鱼鸟细。宏哉艰难业，愉怢逮万世。  

答苏子美见寄  

暮春游京洛，适与夫子遘。衣焦未及展，挈酒且相就。佳林延凉飚，广厦荫清昼。浩然尘虑醒，坐看天骨秀。殷勤述平昔，感叹道艰疚。谈辞足端倪，怀抱去蒙覆。志愿始云获，睽携遽然又。君舟既南驰，我马亦东走。还谯寡俦侣，孤学日以陋。高风邈难亲，离抱曷其救。得君别后诗，满纸字腾骤。汪洋莫知极，精密不可耨。峻严山嶽停，奔放江海漏。伏读昼夜并，文义仅通透。有如享太牢，继以金石侑。惟君抱雄才，文字乃兼副。要当被金甲，独立诸将右。指挥神武师，为国缚狂寇。献俘天子庭，功以钟鼎镂。勉哉俊其时，此论讲已旧。  

送赵员外之官宪州  

仲扶岷峨秀，弱岁儒其冠。读书觑前古，饱见万事端。行已去畦町，为文鄙彫剜。应举二十载，不免瓢与箪。西游秦函国，崆峒上巉岏。却视关塞广，有如掌中丸。攻守势所利，浩然入窥观。是岁羌事作，贼兵犯鄜丹。君怀济时略，忠愤激肺肝。上书伏两观，音辞若琅玕。臣策倘见用，坐令虏气殚。天子壮其语，且使位以官。黄绶系腰下，行行不遑安。炎天风尘多，远道车马单。饯觞不亲酌，曷致朋友欢！今兹塞垣将，所在麾旄攒。孰能谋而毅，孰能正以宽。孰用赏不信，孰为刑不残。谅非专达任，易以奇画干。庶几成大功，展子凌霄翰。顾我顽钝者，托契岁屡寒。赠言非所工，当否聊一看。  

答王詹叔见寄  

詹叔好古者，卓立自既冠。有如骐骥儿，一纵不可绊。近闻治周易，颠倒爻象彖。此书号精微，义与天地贯。吾知子之道，不止今所叹！新诗溢巾幅，见寄警庸懦。啧薄百丈泉，峭绝万仞岸。感激气为振，把诵手屡盥。阴风吹寒城，岁暮云物换。丈夫及壮时，功烈当照烂。无为但默默，饱食大躯干。为报乏琼玖，君其取章断。  

立春观杖牛  

清霜凉初曙，高门肃无哗。行树迎初日，微风转高牙。兹辰亦何辰，见此气候嘉。有司谨春事，象牛告田家。微和被广陌，缨弁扬蕤葩。伐鼓众乐兴，剡剡彩杖加。盛仪适云已，观者何纷拏！因思古圣人，时儆在不差。礼实久已废，所重存其华。吾非鲁观宾，胡为亦咨嗟！  

鲁恭太师庙  

善政邈无迹，其流在民心。君看鲁太师，庙食犹至今。岂如文俗士，朱墨坐浮沉。趋营止目前，不顾患害深。去汉馀千载，此弊竟相寻。我行道祠下，感激为悲吟！不见田雉驯，啼鸦空满林。  

晚步  

爱此霁景佳，舍舟步高岸。夕阳照渡口，急急水纹乱。霜鸦田间鸣，沙鸟波上散。登临岂非美，当轸别后叹！  

舟中夜坐  

晴霜落波底，斗柄插堤外。扁舟灯火明，樽酒夜相对。临欢意暂遣，念离心已痗。篙师喜冰拆，理楫事晨迈。  

别后作  

朔风吹惊鸿，行列失后先。苍苍雪压船，齿齿冰着岸。离马声正悲，别脸泪犹泫。却望携手处，危樯映林见。  

送王氏兄弟  

抱疾伏田里，晨昏结烦忧。如彼衣上垢，岁久不可漱。忽闻车马音，来过吾庐幽。相见一长恸，悲风为迟留。张灯具餐饭，涕泗稍复收。南堂夜相对，油然破离愁。虽无盈樽酒，清论代献酬。高篇璨成诵，输写殊不休。娑娑双凤凰，舞光彩色浮。忽然变瑰怪，风霆拔金蚪。倾听魄已悸，何暇测其由。君家门阀大，先世勤令猷。晋公典册文，太尉廊庙谋。子孙今多才，信矣阴德流。还辕欲何语，赠子诗聿修。  

读杜子美诗  

寒灯熠熠宵漏长，颠倒图史形劳伤。取观杜诗尽累纸，坐觉神气来洋洋。高言大义经比重，往往变化安能常。壮哉起我不暇寐，满座叹息喧中堂。唐之诗人以百数，罗列众制何煌煌。太阳垂光烛万物，星宿安得舒其芒！读之踊跃精胆张，径欲追摄忘愚狂。徘徊揽笔不得下，元气混浩神无方。  

览梅圣俞诗编  

夙昔诵佳句，跂予慕高风。何意忧艰馀，邂逅此相逢。君初应府辟，捧檄来自东。引车穷檐下，眷然顾微躬。姿表穆以秀，纯德信内充。乃知文章作，中与性情通。煌煌新诗章，垂光照昏蒙。启椟挹荆璞，引筳撞景钟。高篇屡云阕，远思殊未终。譬如巧琴师，哀弹发丝桐。中有冲淡意，要以心志穷。顾惟昧者听，莫辨徵与宫。安得牙旷手，提耳发其聪！  

西墅  

城居不为惬，言适西陂冈。雀噪野堂静，鸡鸣春日长。书棚落幽蠹，佛幔掩馀香。释子庐岩至，清谈殊未央。  

对雨思苏子美  

五月阴盛暑不效，飞云日夕起嵩少。回风飒飒吹暮寒，翠竹黄蕉雨声闹。北轩孤坐默有念，人生会合那可料。昔与子美比里闾，是月秋近足霖潦。吾徒无事数相过，日策疲马度深淖。升君之堂伏君几，果饵罗列亦稍稍。开樽得酒味已酢，辅以谐谑聊可釂。长歌激烈或孤起，大论纷纭时一噪。飒然夜气变凄栗，连披短褐曳颠倒。且欣主人同气类，安问邻家厌呼笑！而今相望各千里，跼促有如鱼在罩。人生此乐不易得，世事荣辱何足校。行当结侣候春水，一访洞庭湖上棹。  

和三哥入山  

巢由没已久，风迹旷不嗣。长啸箕颍间，悲风肃然至。传闻龙山下，茅屋架三四。中有隐者栖，读书乐仁义。饱观人事变，深钩《易》象秘。耕田给衣食，乡里沾赈遗。呦呦山鹿群，摩抚驯不畏。乃知至仁心，足以通异类。声名自驰击，我心晏无累。寤寐想斯人，安得同所致！  

从道损舅乞移山药  

弱岁抱衰病，好读《神农经》。杂然众药品，粗识性与形。商余岩谷间，厥产芝木菁。山家乘冬采，气烈味亦并。常思负笼往，劚此地气灵。近闻山旁县，移本来公庭。石泉尚含润，溪风有馀清。想像春丛敷，烨烨扬华英。骈罗良可佳，疲苶宜见矜。安得畦畹馀，种食羽翼生。  

答崔象之见谢之作  

阴风吹沙走长衢，方驾往过君之庐。主人好事乐闲尚，揖我谓我非俗儒。欣然开馆扫尘榻，语论清简发不虚。投冠释带聊自放，安用俗礼空囚拘。分朋四座斗巧奕，聊以胜负为欢娱。呼儿稍稍出珍玩，癭器礧砢承枯株。持竿拂壁似有重，最后乃挂双海图。云昔武皇恃威壮，驱石塞海怪可吁。鞭笞鬼神各就事，簸弄旗帜翻以舒。鱼龙惊逃波浪恶，左右出没扬牙须。但怜物类颇幽怪，画手安辨曹与吴。北轩却下步小径，竹深桂静何萦纡。我来方冬气凛冽，已爱翠色侵衣裾。即看春风撼芽甲，定见红紫相欹扶。乘闲取醉更何适，主人勿遽嫌喧呼。  

送孔先生还山  

先生乐道者，于世澹无欲。高风自绝人，正行不违俗。朅来城阙游，不受尘事触。日久望林壑，驾言反幽筑。家临滍水阳，路转春山曲。东风吹百花，红紫满岩谷。蚕桑事未起，农里得徵逐。社酒浊易求，山蔬晴可劚。幽寻月吐岭，高卧日照屋。应念尘中人，胡为自羁跼！  

送谢师直归马上作  

送客西郭门，适与佳赏遇。杂花被原野，南尽远目注。朴朴乱朱纷，濛濛疑白雾。林下风正柔，繁香不飞去。日长人意闲，归骑款不遽。陶然行且歌，良惬静者素。却念陌上人，春愁纷似絮。  

新植西轩  

谁谓我圃隘，栽插向盈亩。凿轩西临兑，规地北占酉。阳条散繁柔，怒甲擎故朽。封培童仆劳，窥看孩稚走。虽非观游盛，要是吾庐有。壤疏人力薄，开发定迟后。所赖春风意，与物无薄厚。居闲日萧散，对此自成偶。问吾何所为，卦象观六九。问谁之与处，达者二三友。为生昧机利，于事寡营取。但愿花常好，酌我樽中酒。  

锄园  

上天浩无私，众草同一荣。青青十步间，薰臭相杂并。卉药数不多，十百其品名。蔓者善缘附，结阴在高甍。修竹虽自立，已复困缠萦。其馀丛与株，芜没不自呈。阴虫穴其下，日夜百种鸣。纷然乱耳眼，我意初不平。朝锄忽以静，暮雨且复生。自念疲病者，莫与地力争。盛衰固物理，安用劳我形。  

孔先生以仙长老山水略录见约同游作诗答之  

群峰罗立青巉巉，中有佛庙名香严。飞泉汹涌出峰后，四时激射喧苍岩。跳珠喷雪几百丈，下注坎险锺为三。援萝俯瞰石底净，明镜光溢青瑶函。淙流四走渠为窦，左右吞啮何其馋。缘源散讨不知极，但见洞穴争嵚嵌。攀藤直上出云背，岩户闭邃疑神缄。仰窥阴洞看悬乳，白龙垂须正{髟监}鬖。或凝如盖覆宛宛，或散如指长掺掺。有台高下且十数，如以势位相临监。平铺老藓柔可坐，谁藉绿罽遗不拈。北山之石何琐碎，形制一一如镌镵。叩之清越诸谷应，不意此地闻韶咸。已霜桂树垂冻壁，未腊梅蕊辉晴岚。浮屠曰仙好事者，奄有胜迹穷搜探。书之远寄龙山下，云此仅止存都凡。先生以本来示我，谓我所好同甘咸。相期历览在他岁，事高意笃非予堪。人生萧散不易得，常苦世累为羁衔。吾徒幸当治平日，况又无事于牵贪。便须巾车不可后，愿以几杖从君南。  

西园  

西园日修整，竹树相缀属。春华虽未敷，气象郁函蓄。密雨昏远林，轻寒旁修竹。于此隐几坐，物我同一目。弟妹四五人，时来问幽独。我云忧与乐，在志所追逐。无厌万锺慊，有道一箪足。置是不须议，春醪满樽渌。  

治圃  

久雨地气泄，百草日以滋。勃然翳我圃，积茀不可治。遂令萧艾质，唐突兰蕙姿。鸿鹄不肯下，跳蛙恃而嘻。长林困缠绕，萝蔓郁四垂。青云避蒙密，白日为蔽亏。久与人迹绝，阴有物怪窥。涉秋月既仲，薙人事芟夷。援斧一挥拂，榛芜为之披。俯怜蚁穴乱，坐听虫响移。濯濯行树色，涓涓佳菊枝。凉风自西来，众叶光参差。墙堵豁已去，南亭见华榱。却下走直道，无复蛇虺疑。维此峙嘉堋，饮射之所施。□□失前秽，放怀得新怡。如昔汉初定，礼法坏不支。叔孙划秦弊，树茅蕝其仪。皇皇天子庭，一旦罗尊卑。表位肃以整，衣冠纷陆离。圃也不足道，拔邪亦由斯。作诗试永歌，愤涕下交颐！  

游城南双塔院  

轲峨郭南门，台殿压长路。青林四面合，飞鸟不得度。房掩僧独禅，庭喧鸦正哺。高萝走苍柏，丹花下垂布。中园饶佳果，结子满朝露。久从城邑居，乐与清境遇。坐听百禽响，日晏不忍去。微雨西北来，飒爽动林莽。归鞅一回首，孤刹屹当午。终期濯凉风，杖策纵高步。  

同陈太丞游龙兴寺经藏院  

空堂洒寒水，碧楸凉漠漠。高眠得珍簟，委弃巾与憍。薰风穆然来，殿角鸣金铎。清香有时闻，幽鸟无声落。论诗爱平淡，语道造冲寞。非吾方外友，谁当共兹乐！  

和晏相公湖上遇雨  

公堂日多暇，薄暮游清池。孤云从西来，若与飞盖期。急雨乱荷芰，红绿左右披。沙禽带湿起，簇簇守前坻。烟树晦空曲，蝉声寂无遗。残炎一洗濯，霁景开林西。禽飞还清波，蝉噪复故枝。晚槿扬朱华，秋草含碧滋。篙舟出堤去，微风满平猗。卷幔极怅望，正见隗与箕。举酒无尘情，慨然起遐思。永怀古先训，默蹈通介宜。乃知贤哲心，所得非游嬉。  

答曼叔见寄  

日君同里闾，杖履数相过。靡为不吾咨，有倡必君和。春风南陌游，炎月北窗卧。贪从德义乐，不觉岁月破。而君宦游者，动足落羁琑。襄城虽近邑，去局有重坐。子来诚独难，我往义当果。时天雨方霁，绿树垂。策马望城郭，青山映烟火。解衣尘虑清，垂箔月华堕。怜君九品贱，志尚勇不挫。乃云曹事简，经史日自课。出诗且百篇，语法就平妥。相别不满岁，美誉亦已播。顾惭糠秕姿，几不见扬簸。投章匪云报，亦用警庸忄耎。  

答象之谢惠黄精之什  

仙经著灵药，兹品上不刊。服之岁月久，衰羸反童颜。岩居有幽子，乘时劚苍山。溪泉濯之洁，秋阳暴而乾。九蒸达晨夜，候火不敢安。持之落城市，谁复着眼看。富贵异所嗜，口腹穷甘酸。贫贱固不暇，锥刀乃其干。坐使至灵物，委弃同草菅。惟君冲旷士，敦然守高闲。食之易为力，天和中自完。故以此为馈，其容几一箪。报我三百言，浩浩驰波澜。何以喻珍重，如获不死丹。方当烦燠时，把玩毛骨寒。它年灵气成，与子骖双鸾。  

奉和象之夜饮之什  

淫阴泄为雨，十日泻不停。蓬蒿长四壁，浊潦流纵横。嗷嗷鹤群游，阁阁蛙乱鸣。端居积幽抱，沈郁久未平。是时甫几望，月魄向已盈。浮云失四顾，孤轮午亭亭。微风濯炎热，衣巾凛馀清。起我不暇懒，超遥步前庭。烦忧忽以去，旷如出幽囹。顾谓汝妻子，速具煎炮烹。同里四五人，予期得邀迎。随时具蔬果，饤饾甘与青。虽无水陆珍，亦足侑杯觥。所期在乘兴，岂问多品名。诸君于我厚，匪貌实以情。从容谈笑间，荡不见府城。肴来必虚反，觞至无留行。岂惟清言胜，或以善谑并。高风揖巢许，旷论齐殇彭。不知轩冕贵，直以道义荣。置身岂非德，抚事临若惊。上天作阴沴，降水灾吾氓。芒芒郊野外，浩若翻沧溟。垣庐随波尽，稼穑安有成。所闻此害广，郡国多所更。吾君急病民，定见宽税征。囷廪无盖藏，何以活鳏惸！我曾不是恤，方以口腹营。念始昔从学，潜心于六经。颇知圣人道，要在及苍生。胡为取自足，而不推其嬴。顽然度岁月，如蛙守坳泓。中而复自思，此其义所宁。圣朝盛搜拔，列位罗群英。晨兴朝国门，冠盖多于星。呈材必夔稷，抗议皆颠闳。双凫与乘雁，未足关重轻。奈何不知量，欲以愚自呈。退之亦有云，其犹进犭希苓。不如且饮酒，兹事未易平。  

同曼叔游高阳山  

久闻高阳胜，近在汝州侧。跂予三年望，我愿今卒获。烟云函两山，台殿开半壁。解鞍高林下，仰视怯登陟。苍松盘老枝，矫矫入檐隙。微风韵其上，落耳寒恻恻。枇杷两高树，中国所未识。叶间青实骈，大与蜀土敌。我来暮春后，花草已狼藉。不见踯躅红，西岩向人碧。出门步榛薈，微迳不可索。援萝下幽涧，剥藓题苍石。鸟啼无定音，虎斗有遗迹。石台平挺挺，野竹瘦历历。主人尉下邑，奔走因符檄。喜我萧散人，幽奇共搜剔。息阴时一憩，贪胜还自力。归时山气冷，草露湿游屐。举手谢峰峦，高秋复来觌。  

同曼叔游菩提寺  

高城如破崖，寺带乔木古。禅房掩清昼，佛画剥寒雨。荒池野蔓合，浊水佳莲吐。萧条联骑游，淡薄对僧语。秋风日夕好，胜事从此数。  

游汉高帝祠  

平桥架荒堑，东上大冈尾。冈头古木合，有庙荫其底。摄衣升殿墀，龙颜俨当几。蝙飞画帐喧，鼠啮珠旒坠。不知谁来祀，狼藉樽与簋。残碑压鳌背，上有太和字。去此数百载，文剥失所次。伊人昔经构，视汉犹视彼。徘徊怀古意，日暮悲风里。  

朝发灵树寄曼叔师厚  

朝发云树东，旷野阴气积。驱马入草间，左右号鹳鹢。重云黕玄幕，孤月隐白壁。欹危涉涂淖，转侧缘沟脉。凉风满川陆，眺览多所适。却想会合乐，转首已成昔。诸君豪俊士，经训饱搜擿。上下古与今，抗论坚莫敌。顾我处其间，倾听但跼蹐。校士岂所当，直以气类得。譬如礼天坛，圭璧奠且植。陶匏以其质，并列不为惑。论心见表襮，吐口出白黑。朝案每共饮。夜床仍抵蹠。嘲谐间一发，清笑高哑哑。自谓得如此，至死无厌斁。敢于百里间，而惮辔与策。因诗谢所思，酬篇无我默。  

滍城  

骎骎二三骑，南并横山去。山穷远川出，始见滍阳树。荒城萝茑合，表里无寸土。但闻鸟啼声，不见鸟啼处。呼儿开棘扉，扫榻坐茅庑。清泉给盥濯，凉风生仰俯。浊醪稍似佳，山果来近圃。始酌薰然和，中饮淡无虑。案头伏羲经，编绝几见补。先生发其微，大义谈四五。纷攘自诸家，简易独太古。形骸非我有，冠带尚谁取。道存固匪外，两致默与语。是时季春望，山月夕已吐。清光出深竹，叶上露如雨。寒侵毛骨生，思有烟霞举。却念人世间，纷纷何足数！  

晚过象之葆光亭步月  

浮沉闾里间，放志谢维絷。行贪月色静，归犯霜华湿。寒鼓出城重，飞星过楼急。却想竹庭下，主人犹独立！  

晓出郊过方秀才舍饮  

浮云散朝阴，初日动晴煦。行随风叶远，去傍田家路。人间无遽色，马缓有安步。遥识主人舍，青帘出霜树。  

送宁极还山  

晨冰结车辙，朔野风正厉。君行良亦勤，正与苦寒值。超然出门去，曾不顾我议。譬如云飞鸿，势不受维繁。开笼恣其往，万里在展翅。场功十月毕，田家足幽事。儿童樵牧归，荆扉寂已闭。燃薪烛茅屋，并坐侄与弟。自爱村醪熟，或以山鹿馈。冻蔬劚青黄，寒药煮根柢。从容温饱间，万事一无累。嗟予不得往，注目云接地。  

答曼叔见谢颍桥相过之什时宁极先生同往。  

颍川今古贤豪多，后生继者为谁何？吾交曼叔少挺出，力自树立非由它。潜心直欲到圣处，论议不避况与轲。读书下笔知所趣，崇树兰茝遗蒿莪。轩昂头角事高大，肯与世俗同其波。一从得官坐山县，有如鸷鸟著网罗。朝符暮檄困奔走，尚畏官长来诛诃。时时矫首尘埃下，窥睹风月偷吟哦。我怜轶才就羁绊，岁一往视无蹉跎。扁舟远放汝水岸，浊酒暮醉高阳阿。前时捧牒来颖上，谨视敛籴讥奸讹。官曹寂寞古寺冷，况值朔雪飞傞傞。驰书里中二三友，固要以义当予过。星言整驾夕已至，霜桥晚度冰峨峨。燃薪暖我烦饮我，斟酌脯酱调盐鹾。倾壶举觞纷左右，客饱而笑君颜。危然正论中法义，豆笾罗列陈象牺。嘲排乘醉忽以发，駃如凿水放九河。哀弦孤引四坐寂，继以箫笛相谐和。先生久与人迹绝，心如止水形枯柯。忽惊此乐非外奖，不觉抚手促而歌。归衔络马屡见夺，欲去未忍还婆娑。空堂想见别后意，一灯夜守陈编哦。兴来落纸成大句，势欲李杜相凌摩。缄题见寄邀以和，大江汹涌难为沱。短篇涩讷非所报，为我挥笔芟烦苛。  

南溪  

长林拂云根，一迳绝城腹。荆扉带翠樾，斗下地愈束。清溪自南来，势抵北崖曲。清平水流漫，东去入修竹。境幽百物遂，鱼鸟得所欲。况依仁者居，不与钩弹触。有如佳宾至，相与娱听嘱。鸟飞鸣我傍，鱼泳出深渌。薄暮登前冈，四顾山在目。雨滋春稼繁，风动野花馥。达人乐天性，不待外物足。遂令兹地胜，久不事营筑。顾我指崖下，秋当结茅屋。渠波环古台，辇石坐幽澳。霜前复来观，兔肥山酒熟。  

陪宁极回马上作  

我有龙阳约，垂驾辄复停。念与高士期，不宜后其行。春风三月尾，涧谷花草明。寻花踏幽草，南出山脚青。婆娑一古树，是曰先生庭。馆我茅檐下，山瓢日夕倾。摘林饤朱实，掘竹羞紫萌。朝听谷禽响，夜对山月清。高论简以正，疏怀淡无营。徒知服深远，难用一善名。维也少顽钝，几为世网婴。一亲德义游，颇见外物轻。门墙傥可依，他时来执经。  

答公懿以屡游薛园见诒  

抱痾积闲纵，世味颇能淡。惟于山水娱，自谓老不厌。况兹伊洛间，久畜游赏念。幽扉深隐竹，小彴度平堑。解鞍庇清阴，拂席见残艳。长溪自南流，小阁忽东瞰。游人坐兀兀，鸣鸟来泛泛。蟹潜石穴幽，鱼泳柳根暗。川童或群嬉，林女有孤觇。醉觞岂留行，吟笔靡停占。临欢兴何长，遵事迹犹暂。伊予志岩壑，偶官禄石甔。要须三径足，归迹便可敛。买林接婆娑，凿涧分潋滟。田庐常闭门，野艇时放缆。聊书平生怀，特为异时验。  

宝应寺  

林峦若无路，钟磬时出谷。凿石排僧龛，研金画佛屋。日没上方夕，明灯满云木。  

利涉塔院院有吕文穆读书堂、利涉法师塔  

许公读书地，尘像一来拂。门掩僧不归，檐低燕飞出。高人不可见，石塔镇寒骨。  

卢溪卢携读书处  

伊人没已久，溪溜亦如线。淳气揖老僧，清阴坐春院。始悟入山深，幽林鸟声变。  

西溪  

我从南岭来，引辔下云木。不知溪流处！但见翠满谷。凉叶覆山泉，修篁翳茅屋。  

答原甫试墨见诒  

金壶道人丸法墨，持卖都城人莫识。君先得之写大句，光与目彩相吞蚀。句精墨妙气怒豪，意欲斩鲸连巨鳌。鲸鳌天地两微物，何足辱吾钩与刀。丈夫卷舒固有道，愿君少安无草草。都城不独墨好酒亦好，安得不饮自枯槁！  

和原甫去年对雪思梅今年对梅思雪  

中州寒燠与南异，常恨梅花开不早。今年朔雪冬不飞，腊月繁英似南好。君怜芳物感时节，愁见高风冻云扫。苦嗟十九不称意，徒自令人颜色老。雪迟梅早非我力，会使金樽日倾倒。  

奉同原甫槐阴行  

天门观阙双凌霞，下有驰道开平沙。高槐左右覆朱梐，绿阴翠气相蒙遮。朝回亘云下宝骑，游散掣电奔香车。我惭太学官况冷，旦暮出此驱疲騧。清风吹凉南就局，炎日转景东还家。昏然百事不知省，空复春叶零秋华。  

和冲卿晚秋过金明池  

闻君西郊行，正值秋风晚。清霜卷枯荷，碧玉莹池面。浮空结修梁，涌波抗华殿。云烟渺净色，览望一萧散。缅思暮春际，都人盛嬉燕。连帷错绣绮，方车骛金钿。填填鼓钟响，耳目厌哗眩。乃令尘嚣辞，而有清旷恋。达人冥至理，喧寂无异观。偶然秉化往，何适非汗漫！吾知御寇游，所乐在观变。  

和永叔小饮怀同州江十学士  

翰林文章伯，好古名一世。家无金璧储，所宝书与器。北堂冬日明，有朋联骑至。新樽布几案。二鼎屹先置。大鼎葛所铭，小鼎泽而粹。坐恐至神物，光怪发非次。群贤刻金石，墨本来四裔。纷穰罗卷轴，指擿辨分隶。其中石赞藏，家法非一二。精庄与飘逸，两自有馀意。兴来辄长歌，欢至遂沉醉。颜饥足箪瓢，韩饮尚文字。乃知内可乐，不必钟鼓贵。温温江冯翊，兹理久所诣。赋诗多雅言，嗜酒见淳气。岁晏不在席，使我长叹喟！  

奉同原甫赋澄心堂纸  

江南国土未破前，澄心名纸世已传。高堂久倾不复见，谁谓此物犹依然！当时万杵捣云叶，铺出几案滑且坚。剡溪藤骨不足数，蜀江玉屑谁复怜。君臣嬉燕盛文采，骈章俪曲斗巧儇。一朝零落随散地，中原箧笥生光鲜。君安得此尚百幅，题以大句先群贤。群贤落笔富精丽，琼琚宝玦相钩联。嗟予材力岂当敌，虽欲强赋何能妍。耽独玩物古所戒，崇尚浮藻政岂先。江南可哀纸可惜，后有观者存吾篇。  

同胜之明叔游东郊  

仲冬景气佳，旷然思远涉。晨遵大堤去，寒日在马鬛。浮屠红尘外，楼殿焕层叠。地遐景幽闲，瑶碧秀林叶。清香时出箔，馀经尚委笈。跻阁眺远陂，浮阳来晔晔。花枝亦已柔，行见春露浥。久耽田野乐，况与贤俊接。逍遥永日暇，尘事不过睫。昔人重时晷，所志树勋业。慨予胡不然，空陋无所挟。诗情朝生肠，酒气暮醺颊。陶陶大化内，得此自为惬。诸君能我从，游履方屡蹑。  

次韵和平甫同介甫当世过饮见招  

炎风得秋亦已凉，喜抱尘策罗南窗。策中古人不可见，独咏君子予心降。高文大论日倾吐，响快有类钟应撞。却嗟吾侪多暇日，俚谣【原校：一作淫。】暴谑何其咙。驱车正得我所念，起具肴蔌陈杯缸。自怜愚戆接豪迈，弊履乃与华冕双。圣经王道有本末，奭刂挹醇粹挥其龙。须臾上下今与古，武库千矛鏦。疑怀滞义一开豁，有如暗室来明缸。冯侯抗议亦殊健，短钩长相撑枞。介卿后至语闲暇，偃载戈甲韬旌幢。弱弓枉矢尚何用，久已束手甘避逢。是时君有山阳役，扁舟已具河之矼。朝吟淮山翠扑扑，夜梦楚水鸣淙淙。轩然欲去坐所惜，文字雅正姿信悾。行年三十不得饱，况有荐道登朝邦。遂令奔放不自敛，欲旅渔钓终湖江。朝廷搜贤无远近，北尽塞漠南岭泷。如君才大齿且壮，安可推亮而居庞。【自注：来诗云：“孔明勿问襄阳庞。”】功名得时看树立，岂若都尉眉空厖。  

和吴九王二十八雪诗  

方冬气潜温，得晚阴始重。狂随风力翻，怒若云面涌。中微玉霏屑，后盛毛纷氄。寒光动城阙，甘滋入田垄。鹏鶱海水飞，骥愤盐车{西之}。萦楼巧作层，覆道高成甬。群方破昏雾，万物被光宠。涂歌涵太和，送贺仰高拱。判官坐丞华，赋诗掩垂陇。貂裘拥宵谈，金杯落晨捧。此兴吾不薄，君门旦当踵。  

答曼叔客居见诒兼简里中诸君  

少乏经世才，引分甘自置。不意田野姿，尚为轩冕寄。三年太学馆，饱食无所议。京都多贤豪，出入许陪厕。时从骑省吟，或就步兵醉。低回众人内，自谓处身智。耽耽秘书府，实待才俊地。乃昏落其间，众口沸嘲詈。茫如触骇机，狂顾不知避。忽逢故人来，一道平生志。归心西南飞，劲疾霜后鸷。远惭龙阳隐，【自注：宁极处士。】近愧葆光吏。【自注：象之官不去里，葆光，所居亭名。】诗以谢诸君，颠冥非吾事。  

南堂对竹怀江十邻几  

端居无所聊，稍复治文字。南堂冬日明，窗户暖可喜。图书罗满前，意览不由次。聊收静者趣，以乱忧人思。亭亭当轩竹，使我长叹喟。封植苦不早，颜色颇憔悴。劲节亮不改，虚心如有迟。缅怀江夫子，循道久不试。邈然高简姿，不受世俗累。一官才复进，左谪良何亟。德义我所珍，轩冕安能贵。长啸汝水滨，浊醪日自酾。效陶有新篇，【自注：君诗多效陶潜。】翼孔著高议，【自注：君著《春秋左氏传议》。】弦琴坐虚室，默与古人值。显晦一其心，淡然天淳粹。思之不可见，暑谢寒已挚。谅非对此君，兹怀何由慰。  

和子华兄宴王道损公宇  

济济高燕会，众宾且喜乐。方冬气常温，是日寒始若。愁云际平林，垂见雪花落。四座喜相顾，有引必虚爵。中堂岂非佳，东圃罗帟幄。当亭列射格，抗的明灼灼。雕弓既出韔，劲矢各在握。主人揖让兴，客以次序作。目惴彩树移，心倾鸣鼓数。笑言何谑失，仪节亦称娖。酒酣事颇变，极口纵谈谑。失令固有罚，出语辄见酌。平生爱疏放，论议鄙龊龊。欢来一狂散，岂顾醒后怍。诗人亦有言，善戏不为虐。所赖众君子，阔达见表襮。还家遂酩酊。岂复记鸣柝。  

送李寺丞宰蓝田李久闲居。  

君诚岩壑徒，出宰亦山县。尚喜终南峰，苍翠不去眼。春风吹征车，千里度灞氵产。到日胜事繁，花光老秦甸。  

又和杨之美家琵琶妓  

杨君好古天下无，自信独与常人殊。勤身所营世或弃，反眼不顾我以趋。彼其察物类有道，能取精妙遗其粗。官卑俸薄不自结，买童教乐收图书。客来呼童理弦索，满面狼藉施铅朱。樽前一听啄木奏，能使四坐改观为欢娱。有时陈书出众画，罗列卷轴长短俱。破缣坏纸抹漆黑，笔墨仅辨丝毫馀。补装断绽搜尺寸，分别品目穷锱铢。以兹为玩不知老，自适其适诚君徒。岂无高门华屋贮妖丽，中挂瑶圃昆仑图。青红采错乱人目，珠玉磊落荧其躯。苟非绝艺与奇迹，杨君视之皆蔑如，杨君好古天下无。  

遗吴冲卿大飨碑文  

苍碑剥龙螭，突兀古殿侧。世变文字异，岁久苔藓蚀。谅非好事者，尘土未尝拭。我来仰首看，百过不自息。曩者魏方盛，帝丕托威德。驰驱百万众。南指斗牛域。誓将殄氛祲，饮马长江邑。翠华郁回翔，高会夸故国。肃肃环佩响，煌煌羽旄饰。鼓钟何镗鎝，淮汉为震仄。罢飨示得意，摛文永馋勒。从臣梁孟皇，隶法当世特。奉诏无与让，淋漓奋其墨。尔来几千岁，卓卓见筋力。端庄九鼎重，劲挺群珪植。威仪商山老，气象汉庭直。惟昔铭栒戈，先儒固难迹。况我蔽陋极，视此空叹惜。常恐日磨灭，不辨点与画。呼工模于纸，一扫见白黑。缄包比琼瑶，把玩废寝食。于时大经九，有诏讲谬忒。刊之太学中，为后代法式。冲卿邦家彦，学问古今积。辞端海鲸运，笔力霜鸷击。况兹服儒官，洒翰固其职。楷模所流传，历世动千百。自非体法正，徒使观者惑。厥初篆草隶，根本君已极。聊持钉张玩，庶以参得失。  

饮圣俞西轩  

欢常以饮合，欢意则非外。今吾二三子，共此西轩会。主人吾儒秀，言与二雅配。酒行倡大论，文字略琐碎。上言评人物，要当本诸内。下言讥为学，不以满自概。唐之众诗人，区别各异派。一经君子评，敛凿【自注：音作】弃秕糒。予曰吾圣俞，名足通后代。答我文如韩，尚有六经在。况吾何所立，闻誉若抱趸。圣俞善诱掖，斯语不无戒。意欲令吾曹，事业进以大。我虽顽无能，闻此亦健快。呼觞满自引，不畏坐客怪。归来书短篇，聊以记所佩。  

答贺中道灯夕见诒  

春风揭屋沙激窗，兀然孤坐如植杠。酒昏两眸涩不视，案上书策徒摐枞。独待高篇恣哦咏，顿觉精锐还躯腔。前时官家不禁夜，九衢艳艳烧明缸。彩山插天众乐振，游人肩摩车毂撞。君于此时守经籍，直欲行业纯不尨。想初嘉句落纸际，笔下衮衮来长江。我今散懒世味薄，惟于静者心为降。江翁萧闲梅老淡，文字酬酢交矛鏦。恨无奇丽与斗角，日策疲马参其双。能来相从不惮数，与子赋诗倾酒缸。  

和如晦游临淄园示元明  

平津开馆大道西，桃夭杏姹通园蹊。东风入林朱白动，次第装遍枝高低。红梅最好花正盛，我时往看归仍携。尔来风雨就零谢，忍见踏尽随春泥！广文先生厌闲冷，投书结伴散马蹄。主人同僚相门出，未肯朝暮甘盐齑。欢然握手喜迎候，促具并走子与妻。插芳咀甘不知去，归舍已见鸡在栖。坐掸大句鄙凡近，脱落尘迹登天梯。不因时节自娱放，颇置白黑为愁凄。我昏如此漫不省，何异车鼓乐鷃鼷。长安绿酒春正美，与子一醉万事齐。  

答和叔城东寻春  

寻春之何许，乃在城东隅。东隅信佳处，名园间精庐。时属积雪霁，田壤坟以苏。雍容二三骑，并辔徐厥驱。仆童怪且议，寒野安所娱。不知阳和气，泱漭于空虚。仰视孤刹起，突兀疑神扶。其下万华屋，碧瓦鱼鳞铺。南行历亭馆，近接栋与栌。阴草含碧色，阳条散红腴。周览气象嘉，高步形踪舒。提携上樽酒，馔不过鱼蔬。为奉岂非薄，欢至自有馀。却思九衢上，车马何区区。红尘塞两眼，势利各有趋。虽欲求暇逸，何能幸须臾！君勿轻此乐，此乐未易图。  

招景仁饮  

红薇花拆萱草丹，万铃嘉菊重台莲。问公此时胡不饮？乐有至理须钻研。后夔已远师旷死，寂寞千载无其传。公穷天数索圣作，坐使绿鬓成华颠。屠龙绝艺岂世用，仪凤至业非公专。洛阳有客金石坚，持议不屈难镵镌。园收独乐会真率，以劳效佚宁非偏。古称两忘化于道，此理岂不旷且然。折花持酒待公醉，乐至无声方得全。  

次韵和君实寄景仁  

予年行七十，惟日就志昏。虽高鸿鹄举，尚困鸡鹜喧。壮心久已摧，弱羽不得翻。每诵少游言，顾惭下泽辕。蜀公有高志，谢事久杜门。扰扰世俗务，不复挂口论。群经杂图史，拥坐如周垣。上谈千载故，速若水注盆。客来必命酒，左右拱诸孙。虽无歌舞欢，自喜谈笑温。仰高顾吾私，有类羝触藩。尚期蓬荜完，亦有桑榆存。近观敕子诗，尤见朋义敦。卜居近吾庐，指日驾君轓。构堂始云基，筑圃亦已樊。前知会合期，不惨离索魂。想像入第初，亲宾燕华樽。谈高一理会，体王百疾奔。共完天纯粹，岂识世诈谖。方笑司马翁，独乐守空园。【自注：独乐，君实园名。】  

寄秦川马从事  

往岁游西谒季长，陇云秦树胜风光。分题红叶蛮笺腻，对举流霞彩袖香。宴洽翠娥连象榻，夜寒娇凤泥银簧。未知早晚重携手，惆怅而今鬓已苍。  

春霁忆洛阳  

少年结客洛阳时，闲傍东风驻马蹄。山色远饶潘岳宅，波光轻撼窈娘堤。花繁到处红如堵，酒好寻常醉似泥。赖有金台旧知己，应怜魂断虎牢西。  

春朝  

燕语闻多日，蚕眠过几宵。花深不辨蝶，柳暗欲迷桥。便面金环重，障泥玉勒骄。黄公酒垆上，谁贳阮孚貂！  

晚春  

春晖东去月收弦，却拂凝埃敞北轩。几曲云屏空白昼，一帘花雨自黄昏。庭芜碧合阴虫息，窗树红稀斗雀喧。细忆旧欢都入梦，习家池上子山园。  

象之以山药见赠  

龙山有游客，赠药满筠笼。叶渍沙泉碧，苗分石窦红。劚应侵晓露，来喜及春风。却笑丹砂远，辛勤勾漏翁。  

饮方君舍晚归  

惨淡秋原思，归鞍暮向城。野风吹酒散，寒日上衣明。踯躅樵儿聚，喧呼猎骑轻。村醪处处熟，准拟数来行。  

自静教院晚步氵异上  

雪尽冈头路，风和腊后天。人安闲淡内，鸟下寂寥前。冻水晴初浪，荒城晚自烟。西桥车马急，归意尚留连。  

同化光陪宁极之滍阳城  

不踏南溪路，于今五换春。能来再联骑，还是旧游人。置酒真乘兴，谈经或入神。欢馀不无愧，林壑未还身。  

之石桥是日风阴异常。  

闻说西桥水树间，不辞驱马涉风烟。疏篱老屋临官道，瘦棘荒茅蔽石田。欲下鸣鸦盘木末，远来惊雉落山前。瓢中幸有村醪美，不怕春寒雨满川。  

过邵先生居  

竹坞斜开迳，茅檐半卷书。幽闲入高卧，淡薄见平居。乱水随酾引，残花不扫除。因君动高兴，回首想吾庐。  

宝奎殿前花树子去年与宋中道同赋今复答宋诗  

长条飞动不依栏，淡粉浓朱巧作团。无语不辞终日立，有情曾是隔年看。春罗试舞衣新换，古锦藏诗墨未乾。我为愁多悲节物，欲酬佳句泪沾翰。  

和子华兄同永叔饮三班官舍兼约明日饮永叔家  

视草名臣润色才，玉墀晨退共徘徊。朝廷无事文书省，台阁相欢笑语开。少厌赓酬停落笔，旋寻歌舞约衔杯。广文主簿官闲冷，不是诗情岂合来。  

谒象之同诸君步之东禅院  

二年憔悴走京尘，匹马归来访四邻。足滑旧谙城下径，眼明重见里中人。青蔬不没荒畦雪，翠柏常留野殿春。风物自如人事改，夕阳哀泪落衣巾。  

奉和乔年馆宿  

蓬莱仙构斗魁旁，递直初登汉署郎。云向城头收暝色，月从楼角放寒光。行看砌菊嗟残艳，坐对书芸袭暗香。景物过清浑不寐，素经雠罢得新章。【自注：时乔年校医书。】  

寄题苏子美沧浪亭  

闻君买宅洞庭傍，白水千畦插稻秧。生事已能枝伏腊，岁华全得属文章。骞飞灵凤知何暮，蟠蛰蛟龙未可量！莫以江山足清尚，便收才业傲虞唐。  

寒食出郊  

都门气象雨馀佳，压尽风尘见草芽。日薄风和近郊路，朱红粉白远林花。堤间独去媻珊女，柳下相逢<车厉><车录>车。丝鬓未催樽酒在，不须辛苦问年华。  

城西  

绣鞅金羁十里尘，共传恩诏乐芳辰。千重翠木开珍囿，百尺朱楼压宝津。御柳初长遮雊雉，宫花未识骇游人。自怜穷僻看山眼，来对天池禁御春。  

送刘景元观察守襄阳  

荆州太守驾朱轓，宝笔题诗出御前。应厌笙歌消暇日，欲将才业效当年。千章翠木云间寺，百丈清江雪后船。看取古来良吏迹，苍碑突兀岘山巅。  

和伯寿秘监  

曾陪道论接清欢，屈指如今四十年。不用笙歌娱上客，直将风月待高眠。黄花一醉犹能否，白首相逢是偶然。便欲投官结闲伴，家山况与碧嵩连。  

题卞大夫翠阴亭  

新得亭名号翠阴，轩窗环合尽青林。定知野客先回顾，何处山禽自好音！池面有莲风气馥，城根多竹月华深。明年便作归来计，应许携樽与抱琴。  

和太素同看梅花寄子华  

寒林冻卉谁观者，繁艳清香自得之。天赋好花如有待，日寻幽径不知疲。未逢驿使空怀远，犹喜山翁亦好奇。昔岁一觞今一咏，共陶真意不为私。  

乐道示长句辄次韵  

光阴不觉成陈迹，事变何尝有定期！身外闲愁无自入，饮中欢兴未全衰。编排暑后新投酒，点检秋来合唱辞。更欲邀君浮画舫，藕花菱蔓满西池。  

和詹叔游庐山见寄  

香炉峰色压群山，仰眺频欹使者冠。江面烟波摇紫翠，佛宫金碧照晴寒。密藏幽谷梅千树，散走鸣泉竹万竿。今日顿惊尘虑尽，一章佳句雪中看。  

和朱主簿游园  

白首昏昏度岁年，忽闻春至便开颜。溪头冻水晴初涨，竹下名园昼不关。旋得歌辞教妓唱，远寻梅艳唤人攀。如今尚有官拘束，解组归来始是闲。  

登湖光亭  

雪尽尘消径露沙，公家池馆似山家。翠痕满地初生草，红气通林未放花。匝岸平波清照雁，压城危榭斗回鸦。自惭白首犹圭组，此地年年赏物华。  

公时遗石榴  

高冠趍尹君方掾，【自注：成都】促席迎宾我已翁。【自注：河乔】交态不忘平日厚，歌声犹似少年工。映阶露菊秋吟苦，盈筥霜榴岁问通。每与东邻话知旧，白头强健几人同。【自注：景仁】  

登城楼呈子华  

麦苗黄熟稻苗青，饷妇耘夫笑语声。楼上清风帘箔静，田间白水鹭鸥轻。展亲会集从容乐，娱老讴吟放旷情。羽孽渐消民食足，更无馀事计亏成。  

又和子华  

沉阴消尽见春和，初放扁舟溯绿波。水际踏青怜日暖，林间举白为花多。狂从田妇窥篱看，醉任家童刮鼓歌。年少纵欢饶点检，老怀终不挂谁何！  

同化光饮象之家  

又从邻舍客，来折主人花。游处当年似，悲伤老去加。兴长歌易放，情密语无哗。归路生残月，春风醉袂斜。  

和谢主簿游西湖  

云阴开剥日光穿，和气随风近酒船。湖面波清浑见底，楼头山碧自生烟。兴长不忍回孤棹，歌懒才能逐缓弦，因子樽前话归计，醉魂先到岘山边。  

景仁招况之闻用歌舞望门而反作诗戏之  

一夜严风结素波，盍簪宁避晓寒多，范滂揽辔方清俗，墨子回车岂恶歌。云外雁寒惊岁晚，林间鸦语弄春和。知君不久承宽诏，始奈红裙绿酒何！  

襄柑分惠景仁以诗将之  

荆州解绶十经存，回梦青林绕汉滨。霜气轻寒催绀实，渚波馀润作甘津。僧园采掇宁论数，客路奔驰竟占新。雪意垂收高会缺，分金聊助席间珍。  

和三兄游湖  

竹阴回抱柳阴敷，石色青青润不枯。暂到已惊风力劲，更清须待月轮孤。波涵天影迷高下，云覆山光变有无。暑退疾清人意健，纵吟狂醉是良图。  

和景仁元夕  

月上朱楼角，风摇翠筱层。传声回步辇，满目烂行灯。箫鼓千门沸，弓刀万马腾。诗翁怀盛事，眉雪惨霜棱。  

禁户千通鼓，天街万点灯。怀君莹如玉，驱马不嫌冰。乐事看流俗，狂游记旧朋。回思真梦幻，不待访林僧。  

谢尧夫寄新酒  

故人一别两重阳，每欲从之道路长。有客忽传龙坂至，开樽如对马军尝。【自注：尝怪杜诗曰：“洗盏开尝对马军。”及得锦屏山题名有“寄河南府使马军送新酒者”，然后跃然。】定将琼液都为色，疑有金英密借香。却笑当年彭泽令，篱边终日叹空肠。【自注：陶靖节云：“秋菊盈园，而时醪靡至。”】  

和谢厚卿载酒见过  

应为闲门境太清，固携歌管逐双旌。酒逢欢后宁论量，语到真时不属情。木叶吟风千籁作，菊丛含雨万珠明。知公几案常丰暇，诗思如泉日夜生。  

谢到水仙二本  

黄中秀外干虚通，【自注：此花外白中黄，茎干虚通如葱。本生武当山谷间，土人谓之天葱。】乃喜嘉名近帝聪。密叶暗传深夜露，残花犹及早春风。拒霜已失芙蓉艳，出水难留菡萏红。多谢使君怜寂寞，许教绰约伴仙翁。  

观安公亭戏呈观文主人  

十五年来此地行，白头重到不胜情！梅寒未放黄金蕊，冰绽初流碧玉声。憔悴霜松如有诉，【自注：菴前一松枯悴，辄呼园吏汲水灌之。】纷披风竹似相迎。红裙散后歌音绝，海鹤阶前时一鸣。（风流潇洒，二俱不恶。）  

寓展江亭谢尧夫寄酒及花  

措枉我先违陛石，均劳公亦下堤沙。已欣晚岁逢良友，更喜高秋见好花。旨酒芳新来似水，危亭清绝至如家。三杯举白歌相和，忘却风前两鬓华。  

哭苏子美三首  

未起蛟龙卧，俄缠鹏鸟悲。寝门号故友，繐帐哭孤儿。业履归舆议，铭文愧绝辞。沧浪亭下路，长负故人期。【自注：予与子美有沧浪之约，今则已焉。】  

魄动书流创，【自注：子美去冬与余书云：“藐无相见之期。”】诚通梦告悲。【自注：予梦若有告子美亡者，旦而得讣音。】人生要有尽，君没竟何施。白日空尘几，春风自酒卮。旅魂归未得，藁葬近要离。  

才大终为累，冤深岂复论。几年流落恨，千里寂寥魂。功业初怀负，风流秀句存。英灵邈无所，洒泪望阊门。  

和晏相公湖上四首  

雾霁山高牖，天寒水落沙。试披深岸草，往往见黄花。  

获水登红稻，篙舟割紫菱。杯盘见秋物，江海思飞腾。  

风枝挂危叶，飞动夕阳中。莫遣儿童撼，留看著露红。  

折苇随风色，枯荷尽雨声。平波极眼净，好放画船行。  

答师厚夜归客舍见诒  

幽居直欲学忘言，忍对贤豪遂默然。谈精微夜寥阒，秋风时下竹窗前。  

和晏相公湖上十月九日  

断桥孤屿寒光外，短楫轻舟钭照中。未必江湖能胜此，野棠梨叶赤如枫。  

谢送妃子园荔枝  

年年驿使走红尘，贡入骊宫色尚新。妃子园名犹未改，一笼丹实寄闲人。  

酴醿花  

细蓓繁英次第开，攀条尽日未能回。不如醉卧春风底，时使清香拂面来。  

城西书事五首  

蔬畦绕茅屋，林下辘轳迟。霜蔓已除架，风瓢空挂篱。  

朱果繁霜后，甘甜半自零。忽惊林色曙，零落见残星。  

犬吠村墟改，人移井臼空。谁家收栗罢，林脚有遗蓬。  

松阴不可憩，冷冽恐飞霜。时有高风过，乾花落石床。  

野竹蒙荒堑，寒花乱废墟。秋郊足幽事，直欲带经锄。  

徐秘校过池上见访留二绝句依韵。  

樽酒浮多蚁，舟篷覆似蜗。折杨争贯鲤，编竹自捞虾。  

怜君此休驾，长日坐倾斜。山雨催行酒，林烟候煮茶。  

洛城杂诗五首  

分从柳外扬鞭去，同作花前载酒行。题得新诗无处寄，杂英飞絮满春城。【自注：杨寺丞持诗见寻不遇。】  

洗马涧边芳树密，栏干仍在碧流西。香檀乱拍朱弦急，应有游人醉欲迷。【自注：洗马涧。】  

上东门外春三月，桑叶阴阴履菜花。密竹乱流行迳绝，桔槔鸣处是人家。【自注：上东门外。】  

无数长条乱晓风，谁将紫锦覆春丛。残英点落青苔面，独倚朱栏细雨中。【自注：府署紫锦带花。】  

樱桃园里鸣禽乱，獬豸池边积草多。七十年前繁盛地，曲蹊深隧见张罗。【自注：会节园。】  

惜酴醿  

天意再三珍雅艳，花中最后吐奇香。狂风莫埽残英尽，留与佳人贮绛囊。  

陪晏相公游韩王水硙园  

行遍洛川南北岸，自怜探赏颇穷幽。不知物外清闲境，只在韩王水硙头。  

出留守府之东游李相园赵令竹林观楚家桂树子去岁数从元献公为此行作三绝句以道悲怆之意  

府东朱户昔尝开，日日从公选胜来。游履吟毫成故事，断松飞溜有馀哀！  

李家池上朱樱熟，赵令林中锦箨春。更欲题诗论旧赏，自惭非是绝弦人。  

曾陪樽酒咏芳丛，今日迟留意不同。【自注：公诗云：“更作丹花满烟叶，欲令佳客剩迟留。”】红萼似知人惨淡，乱随清泪落春风。  

西城  

暖风和日著人来，细柳高榆抱迳回。我为伤春足悲恨，不禁驱马上愁台。  

（右愁台）  

太皇太后阁  

镂成宝字题宫户，剪出名花趁御筵。人世不知春色早，忽惊歌吹下中天。  

太后阁  

金花镂胜随春燕，彩杖萦丝逐土牛。迎得韶华入中禁，和风次第遍神州。  

彩杖朝来散玉京，绮窗新网结初晴。静呼宫女教调曲，闲引皇孙看学行。  

皇后阁  

紫兰红蓼簇春盘，晓逐金壶下太官。朝遍三宫归已晚，日华明丽雪消残。  

夫人阁  

渐暖正当挑菜日，轻阴渐变养花天。君王勤政稀游幸，院院相过理筦弦。  

宫娃拂晓已催班，拜谢春幡列御前。不待东风报花信，红酥彩缕斗芳妍。  

酴醿  

平生为爱此香浓，仰面常迎落架风。每至春归有遗恨，典刑犹在酒杯中。  

戏示程正叔范彝叟时正叔自洛中过访  

曲肱饮水程夫子，宴坐烧香范使君。顾我未能忘外乐，绿樽红芰对朝曛。【“曲肱饮水”，一作“闭门读易”。“宴坐烧香”，一作“隐几烧香”。“朝曛”一作“斜曛”。】  

卞仲谋八老会  

同榜同僚同里客，斑毛素发入华筵。三杯耳热歌声发，犹喜欢情似少年。  

展江亭海棠四首  

占尽人间丽与华，白头判得醉流霞。谁将法锦翻新样，红绿装成遍地花。  

昔年曾到蜀江头，绝艳牵心几十秋。今日栏边见颜色，梦魂不复过西州。  

红糁装条袅袅长，人间不合有天香。【自注：此花无香。】千觞未足酬佳丽，回首东风更断肠。  

又避寒风与暖曦，年年长此探花期。如今太守尤珍爱，只许官娃戴一枝。  

和杜孝锡展江亭三首  

斜日低云动水光，偶寻佳处阅群芳。城闉不隔和风度，吹过千花百草香。  

惊鹭飞鸣避画桡，游人笑语过朱桥。贾家园里花应谢，绿遍墙头野杏梢。  

世情未免歌红粉，道韵无妨寄白云。归路看花应更好，林间明月涌金杯。  

和微之饮杨路分家听琵琶  

酒熟梅香腊后天，春莺巧啭忽当筵。共嗤白傅辛勤甚，万唤千呼始上船。  

朱纟玄四十昔尝闻，艺不论多贵绝伦。少损新声放平淡，免教醉杀白头人。  

（是夕微之剧饮欢甚。）  

再和尧夫同前  

教得新声十二弦，每逢嘉客便开筵。春湖水渌花争发，好引红妆上画船。  

遇酒逢歌触处春，白头相视若天伦。须知丞相官仪重，不及琳宫自在人。  

闲居思湖上  

远泛每思随雁鹜，深居半是避杯觥。官闲日永无馀事，卧听朱弦教曲成。  

庵中睡起五颂寄海印  

窗间日射寒松影，枕上风传过雁声。梦境觉来无一际，不劳唇齿话无生。  

四山标韵出风尘，高下虽殊一色均。为我终朝谈实相，参差庭柏敞精神。  

剡竹纫丝虽短长，谁教曲折号宫商。自从眠处知消息，终日笙歌是道场。  

饭后西堂百步行，困来合眼是无营。从生至老非他物，道著如今已是情。  

火衰水劣病馀身，未散虚空一聚尘。更欲强招年少客，折花同赏梦中春。  

### 南阳集补钞  

韩维  
寄孔宁极  

雨滴庵上茅，风乱窗前竹。繁声互入耳，欲寐不得熟。缅怀田舍翁，石径滑马足。连山暗秋灯，一路何处宿。  

下横岭望宁极舍  

驱车下横岭，西走龙阳道。青烟几人家，绿野四山抱。鸟啼春意阑，林变夏阴早。应近先生庐，民风故淳好。  

杜君章家赋海棠  

濯锦江头千万枝，当年未解惜芳菲。而今得向君家见，不怕春寒雨湿衣。  

程伯淳自洛过访时范纯礼亦居颍昌作诗示之  

闭门读《易》程夫子，清坐焚香范使君。顾我未能忘世味，绿尊红妓对斜曛。  

句  

数亩家园荒杞菊，一池秋水沸龟鱼。一笛西风吹落日，满帆行客背孤城。  

### 卢溪集补钞  

王庭珪  
和刘美中尚书听宝月弹桃源春晓  

何年凿源开混茫，桃花两岸吹红香。烟消远浦生微阳，渔舟误行溪水长。溪回岸转山隙光，疑有绛阙仙人房。居民争出罗酒浆，花间笑语音琅琅。抱琴释子眉发苍，响泉韵磬鸣长廊。能弹往事悲孟尝，昔时台沼今耕桑。又如勇士赴敌场，坐令游子思故乡。清猿抱木号鸿荒，孤吟划见丹凤翔。曲终待月西南厢，重调十指初不忙。如见古画秦衣裳，春天百鸟争颉颃。桃源归来今已忘，弹到落花空断肠。  

题辰州壁  

辰州更在武陵西，每望长安信息稀。二十年兴缙绅祸，一终朝失相公威。外人初说哥奴病，远道俄传逐客归。当日弄权谁敢指，如今忆得姓依稀。  

夜蛾儿  

碧眼银须粉扑衣，又随雪柳趁灯辉。怕寒还恋南华梦，凝伫钗头未肯飞。  

夜归西园独步  

清夜游西园，竹影乱秋月。穹色湛虚明，林光益奇绝。人间睡方浓，那知此时节。坐观衡阳移，领列风烟别。沆瀣洗天宇，一饮醒毛发。气与南山高，青苍助施设。池塘收绿净，星斗转空阔。微云点太清，须臾亦自灭。明朝问此境，胜处不可说。却恐鸡三号，开门走车辙。  

游贡游洞  

窜身楚西极，幽奇颇穷历。况此古道傍，横天竦苍壁。何年始开凿，工如鬼镵刻。飞空数百丈，突出清鲸额。那知风雨时，云雷非窟宅。事迹堕渺茫，探讨失图籍。岂无高世士，於此炼金液。不能久徘徊，上马空叹息。  

江亭候施倅醇翁阻水涨作诗寄之  

夜雨涨溪碧，天明望归舟。飞帆出木杪，浩荡兀中流。洪崖仙人姿，谓落沧海游。兴尽却回棹，待此霖潦收。抱琴出竹迎，倒披翠云裘。风涛正可久，烟波生暮愁。  

送谢梦叟昆仲之湘江  

蜡屐访穷巷，脂车戴晓星。哦诗添些语，望岳插清冥。烽火连蛮徼，楼船壮洞庭。潇湘多夜雨，羡尔对床听。  

送客  

东门杨柳陌，东骑散林坰。草绿古今道，马嘶长短亭。人归天北阙，使动斗南星，送客何年了，春苹又满汀。  

春日游鸽湖山  

风起群木末，花开雨壁香。山溪云影变，人静鸟声长。绀殿横崖起，飞泉喷玉光。扣门僧出定，弹指下禅床。  

送刘禹踢之官五羊  

南海千山外，东风几驿催。岭头梅雨歇，旗尾瘴烟开。蛮徼无尘起，中原有使来。时应问消息，会向日边回。  

郭教授南窗置酒观竞渡次坐客刘时举韵  

一饮径一石，此风谁敢陪。日移林影转，船劈浪纹开。银烛自相映，玉山何用推。广文官独冷，赖此酒盈杯。  

仙人春宴曲  

高楼玉佩摇春风，银槽压雨珍珠红。天留晓月十分魄，飞光下照仙人宫。瑶姬半醉挝鼍鼓，彩凤吹笙黄鹤舞。双成翠袖织藕丝，麻姑行厨擗麟脯。金盘烧蜡夜未央，从妃进果蟠桃香。坐上花开人未老，他日重来花更好。三千年后忽相逢，再约群仙醉蓬岛。  

观骆元直经进江南形势图  

异时汉网疏天讨，胡儿马啮江南草。石头重戍岂无兵，将军不识丹阳道。至今战骨埋秋霜，伤心不忍间耆老。龙蟠虎踞昔何雄，赤壁濡须在眼中。浔阳江水射蛟处，旌旗拂天来向东。艨瞳塞川不敢下，昔人曾此破曹公。横江九道波翻屋，试请轻兵渡淮曲。夜入长安人不知，应见画图心已熟。他日将军按此图，鼓行而西如破竹。  

题罗畴老家明妃辞汉图  

明妃辞汉出宫门，丰容靓饰朝至尊。至尊左右皆动色，明妃欲语复吞咽。三千娥眉塞天阍，帝独不识王昭君。顾影徘徊复良久，尚冀君王一回首。当时自倚绝世姿，不将赂结毛延寿。可怜朱网画香车，却来远嫁呼韩邪。不如归州旧村女，三幅罗裙两髻丫。陌上花开大堤暖，细雨春风归缓缓。宁从禁篽落胡沙，长路漫漫碧云断。忽看汉月临毡裘，泪湿弹丝锦臂鞲。龙眠会作无声句，写得当时一段愁。  

同陈思忠访洪觉范  

寻春反向僧房卧，无乃行藏与时左。起来刮目览新诗，花压栏干梦初破。黄叶丹枫属兴深，吁然莫测楚人心。惠休岛可没已久，二百年来无此音。我气未衰词颇弱，欲借席前筹一着。终朝岩下不逢人，苔色应嗔马蹄削。  

送李亨仲赴荆南辟  

少年胆气横秋烟，腰间棂具森龙泉。出门万里探虎穴，锦带雕鞍明积雪。洞庭木叶飞霜风，将军秉旄西击戎。旌旗戈甲照湖海，搀枪欲灭胡天空。须君磨盾作露布，插羽来奏明光宫。  

丽人行  

桃叶山前宫漏迟，宫人傍辇持花枝。君王喜凭绛仙立，殿脚争画双长眉。欲把琵琶弹《出塞》，结绮临春时事改。井边忽见张丽华，忍听《后庭》歌一再。  

早行  

群鸡鼓翼天欲光，井上梧桐生微凉。残星烂烂或出没，初日淡淡开青苍。楚妃台边晓云碧，伏波庙前秋草黄。骚人辛苦拾何物，沅有芷兮今已香。  

和韵胡敦实少年行  

酒酣坐待东方高，臂鹰走逐城南豪。弯弓射杀白额虎，醉骑归马雪花毛。日暮黄云动天色，易水迷魂魂不得。莫学并州游侠儿，徒费黄金饰鞯勒。  

题刘端礼步芳桥  

桥上画栏低压水，青龙影落芙蕖底。欲渡芙蕖望翠微，波面红云映屐齿。洛浦清流古有神，罗袜凌波生暗尘。东昏戏作锦地茵，金莲榇步如花人。而今此事堕渺漭，但有荷花开荡漾。试穿芒层踏风烟，安用紫丝连步障。  

送向丰之  

君家梁苑妙人物，羯末封胡咸勃窣。子今二十能缀文，诗如阵马敢驰突。此去荆湖道路长，要吟秋水动三湘。归时蕉叶应黄落，胜拾骚人春草香。  

过刘美中新居  

乱碧峰头水拍堤，白沙寒竹净柴扉。晨光破雾千山出，绝壁盘云一雁飞。窗外烟霞舒锦绮，坐中谈笑落珠玑。江边野老逢人说，待看追烽入翠微。  

再次前韵  

湘水清如碧玉环，湘妃泪染竹痕斑。此时游宦非高志，何日抱琴归故山。雁塔共题双阙际，马蹄同下五云间。今朝憔悴荆湖外，却望烟霄叹未还。  

别葛德裕主簿  

官冷身闲簿领稀，时从物外赴襟期。凭君少缓青丝鞍，为我聊倾碧玉卮。野寺石泉秋煮茗，松窗雪屋夜论诗。悬知别后东风近，先寄寒梅第一枝。  

和葛德裕别后用旧韵见寄  

渝川咫尺如千里，鸡黍犹堪敕妇炊。旋滴银槽将进酒，细倾金屈倒垂卮。闲为洛下诸生咏，突过黄初数子诗。阿吉想能骑竹马，凤雏低映碧梧枝。  

次韵江正邦  

泸溪春水欲平堤，满径蓬蒿竹掩扉。斋馆静无尘土杂，盘餐喜有药苗肥。君寻甘露峰前住，人似山阴雪里归。江海未应终寂寞，鹤书将下钓璜矶。  

和曹温如都监惠诗  

雨脚虚随匹马尘，江湖岁晚始谋身。篱边日醉陶元亮，窗外夜呼祁孔宾。倒著敝衣迎好客，急搜奇句发阳春。阿瞒岂但能横槊，文彩风流世有人。  

二月二日出郊  

日头欲出未出时，雾失江城雨脚微。天忽作晴山卷幔，云犹含态石披衣。烟村南北黄鹂语，麦陇高低紫燕飞。谁似田家知此乐，呼儿吹笛跨牛归。  

和刘端礼避地初归见访  

庭前喜鹊乱栖鸦，知有邻翁酒易赊。老瓦盆随田舍饮，半溪云属野人家。莫将钓手迎西日，来倚危栏咏落霞。无奈醉归灯火乱，仆夫争路向江沙。  

和裴主簿九日  

欲上高高岭路微，疏林蔽日尚堪依。枫江水冷天初静，桐井霜乾叶乱飞。篱下采花人独秀，山头落帽客何稀。金壶倒尽重沽酒，莫惜朝来更典衣。  

次韵杨廷秀求近诗  

闻说学诗如学仙，怪来诗思渺无边。自怜犹裹痴人骨，岂意妄得麻姑鞭。曾似千军初入阵，清於三峡夜流泉。只今老钝无新语，枫落吴江恐误传。  

杨文发自长沙相别忽来权邑惠诗次其韵  

湘水东边唤渡舟，湘天欲暮使人愁。岂期陶令来为县，应念庞公不入州。索我题诗今老矣，看君下笔几时休。论文把酒诚堪乐，莫叹樽前欠狄秋。  

和刘乔卿雪诗  

柴门忽启玉为关，疑是新移海上山。野寺僧居银窟里，广寒宫在月明间。老农击鼓迎丰岁，紫极吹箫近帝寰。腊后东风将解冻，已看峰顶露孱颜。  

中夜起坐惜春亭月照酴醿清香郁然因成四韵  

袖手归来避世尘，酴醿对坐惜馀春。靓妆不入市厘眼，幽韵只应丘壑人。醉唤江梅君益友，力移亭竹我比邻。天公着意怜诗客，月色西窗一夜新。  

谒魏彦成郎中  

病夫投老入城闉，到处逢人说使君。岂料骑驴冲大尹，政须扛鼎识奇文。池生春草何曾梦，枫落吴江误所闻。更愿兼收湖海士，当令冀北马空群！  

王主簿清暑阁  

襬襶起程作热官，何如避暑得清安。轻阴画出三湘境，爽气能为六月寒。自有薰风生屋角，不须纤手捧冰盘。阑干半倚红尘外，卧听江声泻碧湍。  

次韵常德府葛倅见寄  

武陵旌节钺控湘西，通守仍兼把一麾。玉帐静谈千里月，铜符遥镇五溪夷。漂流欲识荆州面，饥渴正如桑下儿。仰止门墙诉羁旅，穷愁那复有佳词。  

赠李子安  

穷居未有四立壁，负郭兼无二顷田。拟断云根结茅屋，不知谁赠买山钱。  

和郑元清同游殷仲堪读书台  

晋国衣冠扫地空，渔歌长在水云中。倚栏欲问兴亡事，木末琉璃坠晓风。  

次韵刘惠直梅花  

雪压寒梢玉作容，岭头相见又东风。人间欲问春消息，半在竹桥溪影中。  

赠写真胡生  

误着儒衣到骨穷，儿童拍手笑衰翁。钓鱼艇子今无恙，置我五湖烟雨中。  

谒僧惠端不遇  

僧扉深倚碧岩隈，何处看云久未回。日暮鸣钟应不语，嗔人马迹涴苍苔。  

和答邦直  

惠爱如兰正吐芽，芳风吹落几千家。明年催直金銮殿，龙口飘香看百花。  

和刘元弼见招  

玉壶沽酒挈青丝，及取春风花发时。便把一樽留客醉，莫教红雨洗残枝。  

步芳园  

密栽桃李碍车轮，柳下风微不动尘。已办寻春蜡双蜡屐，飞花满地草如茵。  

茉莉花  

纤云卷尽日西流，人在瑶池宴未休。王母欲归香满路，晓风吹下玉搔头。  

## 参寥诗钞  

僧道潜  
庐山杂兴  

古帝论匡山，南国之德镇。迩来得跻攀，此语始吾信。雄雄压九江，矗矗排万刃。青天落飞瀑，白日雷霆震。石镜俄忽开，孤光舞而运。异花无冬春，瑶草亦芳润。远公初渡江，道誉蔼东晋。刘雷赞高风，遁世各无闷。陈迹虎溪头，予今谁与讯。  

众峰势连环，万叠不可穷。香炉独秀拔，佳气常葱葱。长风卷游雾，晓壁开瞳眬。招提出其下，楼观排青红。回眸盼五老，刻削金芙蓉。宜哉谪仙子，爱此巢云松。  

白鹤峰后原，逶迤旷平陆。道周问樵子，古实青牛谷。披榛得径路，曳杖惊麋鹿。鲍生古骚人，曾过链师宿。明月古坛边，题诗记修竹。兹焉废耕陇，岁晏空菽粟。薄日静衔山，惊湍泻哀玉。回首睇吾庐，风幡隔林麓。  

山南信美矣，山北尤增奇。春风锦绣谷，红素自相依。梯空上绝巘，云日惊倒窥。崖壁晕祥光，五色成玻璃。旁通大林寺，松竹短且欹。乐天当日游，四月桃始披。馀龄愿寄此，永与人世违。  

少文好山林，每往辄忘归。余生千载后，独与斯人违。朅来炉峰下，结宇聊栖迟。长林拱茂木，九夏遗炎曦。溪雨昼忽破，藤花照清漪。黄鹂语深竹，可听不可窥。暮峰腾玄云，飞雨来滂沱。乱点洒苍壁，森森挂青萝。须臾涨前溪，荡荡浮银河。中流转巨石，出没如鼋鼍。天雨夜开霁，星蟾莹摩挲。玲珑辨崖树，宛转照庭柯。咏诗无桀句，奈此佳景何。  

中岩不知暑，但觉昼景长。朝来出孤定，踽踽行西冈。风泉漱石齿，松雨飞苍苍。猿鸟亦我喜，鹿麋还相将。乔林积翠下，粲然瞩孤芳。冉冉抱绝格，霏霏浮暗香。山祇善守护，每吐云雾藏。寄言樵苏子，慎勿轻摧伤。  

龙湫亘三峡，草木皆森奇。禅馀得支径，别坞行逶迤。上人吴门秀，邈有方外姿。芒鞋衬两足，策策欣相追。秋田罢刈获，云水明空陂。双双林中禽，文彩光陆离。雍容事饮啄，相顾忘惊飞。鲜飚忽腾馥，岩桂飘葳蕤。峰端卧落日，眷此忘还期。  

霜清玉绳晓，涧谷风未号。澄潭不可极，俯盼惊骨毛。岂不有神物，於兹能遁逃。海日射两崖，馀辉何昭昭。游鳞出岸穴，翻覆如银刀。偶来殊不恶，胜事俄所遭。聊为五字咏，远愧谢与陶。  

山深云物清，挹玩洗浮虑。昨日行涧南，飘然即芒屦。风潭耿危彴，晚与樵争度。隔水认梅花，方惊岁华暮。幽人眇江海，乐事期谁预。山月独多情，娟娟迟归路。  

高岩吐奇云，倏忽千万丈。援毫欲名貌，卷缩非一状。飞仙或遨游，隐隐出其上。惊飚忽吹灭，转盼惟清嶂。山中胜事多，彼俗谁能亮。  

圆月未出岭，众峰环苍苍。裴回倚修竹，迟此清夜光。俄惊众木颠，滟滟浮银潢。玉兔既且跃，浮云亦难妨。须臾经中天，下瞩被八荒。却瞻中外官，森森敛低昂。  

一月庐山阳，风光动林壑。阴崖拆曾冰，隐隐飞溜落。曦和伯化工，万汇欣并作。匆匆鸟声聒，艳艳花雾薄。瘦骨喜攀跻，芒鞋便荦确。期遇山阿人，赏心将共讬。  

五更山雨馀，海月漏云表。流辉入庭户，炯炯白如缟。百舌语空林，关关催欲晓。众禽亦和鸣，为我释孤抱。杉松本奇姿，洗涤看愈好，惆怅桃李花，东风卷如扫。  

通玄接香谷，夹道青松直。高秋得微雨，秀色寒更碧。林梢挂红子，照眼明的的。散策从所欢，悠悠事遐历。僧坊媚烟篆，笑语恋几席。陶谢安在哉，空山独行迹。  

绝句  

高岩有鸟不知名，款语春风入户庭。百舌黄鹂方用事，汝音虽好复谁听。  

归宗道中  

朝日未出海，杖藜适松门。老树暗绝壁，萧条闻哀猿。迤逦转谷口，悠悠见前村。农夫争道来，聒聒更笑喧。数辰竞一墟，邸店如云屯。或携布与楮，或驱鸡与犭屯。纵横箕帚材，琐细难具论。老翁主贸易，俯仰众所尊。区区较寻尺，一一手自翻。得无筋力疲，两鬓埋霜根。吾乡东南会，百货常源源。金环衣短后，群奴列昆仑。通衢旅犀象，颠倒同篱藩。鲛绡与翡翠，触目亦已繁。少壮供所役，耆年卧高轩。翁今处穷独，未易听我言。且当具盐米，归家饭儿孙。  

秋江  

赤叶枫林落酒旗，白沙洲渚夕阳微。数声柔橹苍茫外，何处江村人夜归。  

秋日西园五首  

日月更代显，光华难并留。昔人尚行乐，俯仰无暂休。平居得君子，出处常相求。良辰援余臂，共作西园游。极目瞰平野，缅然见苍洲。千林澹霁色，万韵生凉秋。露华漙菊英，蔼蔼香可揉。参差间畦垅，芋栗森相俦。绿蔓无芳姿，碧花茂牵牛。低回瞩篱落，树影环清流。赏物志已谐，何用登蓬丘。  

山家无外营，超然闭幽室。薄团北窗下，默坐终永日。炎景忽差池，凉飚动萧瑟。中林多橘柚，粲粲垂华实。凭高试裴回，幽兴遽超逸。云霞散平冈，太白空际出。禽归杳莫辨，积翠锁深蔚。吁哉宇宙间，濩落竟一物。胡为市朝客，终岁浪汩没。翳吾乐馀生，胜事良可诘。放怀在冥冥，身世两俱失。  

尝闻晋支遁，矫志归沃洲。千载激清风，邈哉谁与俦。余今虽不敏，万事非身谋。朅来卧穷谷，未觉惭先修。一法尚无遣，何劳问三休。卷舒在至理，赏咏归优游。采薇陟曾阿，濯足依涧流。但惊桂花拆，讵识江汉秋。沧溟空汗漫，无意狎群鸥。  

忆昔少壮时，意气摩云霓。游心黄卷间，岂顾白日西。由来昧根本，旦旦从所迷。迩独悟无为，文字如委泥。物生岂高下，至道良自齐。青山绕吾庐，开户众鸟啼。晓日上乔木，秋光媚回溪。畸人长往来，绝壁同攀跻。遐天净若扫，旷目无端倪。楚客一何苦，登临独凄凄。  

秋山夜来雨，【一本自“忆昔少壮时”至此句，误合为一首，今正之。】云气朝尚昏。禅庭无来辙，但见落叶繁。石室暗灯火，天容开霁痕。耳目思远适，旷然启曾轩。长谣缓轻策，去去穷深源。方塘滟清流，凫雁静不喧。时遭羲皇翁，容与谐笑言。邈然采真赏，岁晏谁与论。  

送琳上人还杭  

聚水作一雨，多少近远随所遭。或沾枯荄仅濡浃，或入巨海成波涛。少林真风今百纪，怅惜至此何萧条。喜君齐志早寂寞，同我十载沦刍樵。含冲嗜漠不自厌，更欲刺口尝群肴。师门祖席在在有，得此失彼良自嘲。朅来东南走千里，但愿刈楚逢翘翘。<马夫>浮长川不惮恶，陟彼巨巘宁知劳。诚专志苦若有相，行断西壤逢英豪。金锤扣天玄楗廓，玉电激海明珠高。星霜因循共千日，谁尔使子先行包。湖山蜿蜒湖水薄，湖上幽人想如昨。秋入芙蓉露已漙，晓卷帘拢暑初却。明明潭底见行云，谩谩空中间唳鹤。此景从来吾已知，异乡宁羡居先归。由来出处元无隔，同看明朝日上时。  

临平道中  

风蒲猎猎弄轻柔，欲立蜻蜓不自由。五月临平山下路，藕花无数满汀洲。  

江上秋夜  

雨暗苍江晚未晴，井梧翻叶动秋声。楼头夜半风吹断，月在浮云浅处明。  

维王府园与王元规承事同赋  

一霎催花骤雨来，集芳堂下锦千堆。浪红狂紫浑争发，不待商量细细开。  

蔼蔼春空宿雾披，桃溪柳陌共逶迤。阿戎莫道无才思，细草幽花总要诗。  

春晚  

叠颖丛条翠欲流，午阴浓处听鸣鸠。儿童赌罢榆钱去，狼藉春风漫不收。  

晓风池沼水澜翻，春尽淮南麦秀寒。院落无人日亭午，柳花如雪满阑干。  

邵伯道中  

一道河流远接天，两行官柳复萧然。村舂历历鸣何处，彷佛孤烟落日边。  

回首山光古寺基，拂天寒木耿斜晖。孤撑渐与钟声远，但见风帆竹外飞。  

平山堂观雨  

午枕藜床梦忽惊，柳边雷送雨如倾。蜀冈西望芜城路，银竹森森十里横。  

次韵少游学士送龚深之往金陵见王荆公  

春风随意可嬉娱，水有舟航陆有车。应笑杨雄未忘我，闭门犹著《解嘲》书。  

梦幻皆输古竺乾，功名何用咤燕然。羡君一棹江南去，碧荠时鱼暮雨边。  

虎踞龙盘亦漫雄，城荒狐兔往来通。可人唯有秦淮月，出没娟娟波浪中。  

白下长干春雾披，家家桃李粲朝晖。悬知一见毗耶老，心地如灰不更飞。  

次韵黄子理宣德田居四时  

四序自逶迤，田园常局促。春阳旋东皋，追我事铫鎒。出种曝篱根，驱牛饮溪曲。晖晖明朝阳，聒聒喧布谷。颓龄惜筋骸，晓睡谩云足。蓐食出柴门，荷筱赴幽谷。搴条视柔桑，密叶已舒绿。今年气候早，膏雨厌霡霂。邻翁时一来，耕耨每相属。  

离离小麦黄，习习南风度。桑枣暗蓬麻，耘锄困朝暮。种瓜屋东隅，翠蔓已分布。黄花引疏篱，冉冉欲横路。白水漫青秧，联翩下鸥鹭。新丝换浊酒，肴蔌羞薄具。扫洒聚比邻，环坐荫高树。稚子羡赢馀，牵衣傍翁妪。牛羊岭外归，落日林梢去。饷妇亦还家，笑言隔烟雾。  

村落已徂暑，蚊蝇尚喧啾。衡门霁朝雨，茅竹归新秋。机丝迫邻女，札札无停休。中田蔼黄稼，烂漫如云浮。绿蚁酿新瓮，嘉鲂钓清流。瓦尊迟来客，礼数忘献酬。三杯未肯辞，笑语方绸缪。时平盗自隐，场圃无宵忧。儿孙渐束发，婚嫁迫所谋。款曲从我言，归途蹇淹留。林端有月色，相送前溪头。  

朔吹鸣高林，回塘冰已结。牛羊卧茅屋，原野暗飞雪。壮男臂雕弓，短后事田猎。饥鹰一号呼，荒径洒毛血。归来夸意气，邻舍呼饮啜。明朝过南山，更欲穷窟穴。寒炉然豆萁，光焰时起灭。布被拥娇儿，从渠踏里裂。老翁寝不寐，展转念鹅鸭。篱落易穿窬，狐狸恐惊发。  

和龙直夫秘校细雨  

细雨连阡陌，轻云湿不飞。池寒鸥自卧，巢冷燕催归。惨淡疑沈树，飘萧忽近帏。檐花沾已久，稍欲堕人衣。  

薄雾兼寒雨，凌晨霭未分。细宜池上见，清爱竹边闻。斗帐侵兰梦，虚棂逼蕙薰。晚来欣小霁，钓箔见疏云。  

傍砌飘才断，从风强更来。斑斑泣蛛网，浥浥汗江梅。薄日光时漏，曾阴意未开。少陵心易感，诗句写清哀。  

次韵孙传师龙图游醴泉寺  

杨林几曲到城根，中有招提气象昏。暝雀聚群盘栋吻，老藤垂蔓覆高垣。月生归路无灯火，巷转人家有笑言。却掩吾庐还寂寞，冷风摇幔影翩翻。  

东园  

斜照明明射竹篱，桑阴翳翳麦蛾飞。萧条一径无来辙，时见羸牛引犊归。  

曲渚回塘孰与期，杖藜终日自忘归。隔林彷佛闻机杼，应有人家在翠微。  

云峰缺处支筇立，溪溜声中弄扇行。习习南风吹百草，幽香知有蕙兰生。  

淮上  

芦梢向晓战秋风，浦口寒潮尚未通。日出岸沙多细穴，白虾青蟹走无穷。  

今夜沙头月上迟，小萤零碎傍船飞。可怜光彩虽无限，何似婵娟一寸辉。  

天阔阴云低抱树，沙寒鸥鹭欲亲人。小航泊处谁家住，修竹疏花宛似春。  

晓出土山  

绕山脩竹晓参差，叶叶涂霜坠碧枝。日脚渐高风乍起，萧萧恰似雨来时。  

寄蔡彦规主簿  

绕舍苍烟晚更凝，隔帘新月未多明。栖乌着树无馀噪，老桧吟风有细声。客散愈怜真境好，定回犹觉幻身轻。可堪俗子能知味，此语聊传北郭生。  

次韵太虚夜坐少游，一字太虚  

古寺冬萧瑟，天寒色更冥。卷帏延素月，转盼失流星。炉底眠枯枿，窗根立冻瓶。谈馀焚柏子，一燧小烟清。  

广陵城外野步呈莘老  

林梢聒聒鸟声繁，积雪初消涧水浑。老树卧波寒影动，野烟浮草夕阳昏。风回笛响山前路，犬吠人行竹外村。杖屦不知幽兴远，归来新月在柴门。  

次韵朱伯收主簿观雪  

朝来密雪蔽天涯，坐目丘园发素华。初著败梧惊拥肿，久沾庭竹见欹斜。水精不动垂千箸，云母无声落万家。安得曾穹返收拾，莫教狼藉浑泥沙。  

阴风何事吼檐牙，夜半窗前变物华。梦断只疑蟾影在，褰帏俄骇练光斜。苦侵陋巷凌寒士，强入高楼媚酒家。霁后请看庭下草，蕙兰含绿出晴沙。  

次韵姜伯辉朝奉宿九曲池  

当时楼阙已桑麻，陈迹何须置齿牙。宛转颓城围绿野，嵚崟孤塔背明霞。山云度晚飞琼叶，海月生秋堕桂花。圆峤方壶同笑语，终宵疑在水仙家。  

彭门书事寄少游  

戏马台边驻马蹄，回廊曲院总攀跻。秦郎前日曾来否，试拂凝尘觅旧题。  

子瞻席上令歌舞者求诗戏以此赠  

底事东山窈窕娘，不将幽梦嘱襄王。禅心已作沾泥絮，肯逐春风上下狂。  

次韵子瞻饭别  

铃閤追随半月强，葵心菊脑厌甘凉。身行异土老多病，路忆故山秋易荒。西去想难陪蜀芋，南来应得共吴姜。白云出处元无定，只恐从风入帝乡。  

与曾逢原寺丞相别  

落叶追奔卷地飞，淮流转处楚山稀。君骑黄鹄朝天去，我忆青松旧壑归。道在不须惊契阔，情亲聊用惜分违。岩居禄隐都如梦，莫向秋风叹式微。  

夜泊淮上复寄逢原  

黄沙白草满淮垠，逆旅萧条思不禁。风约乱云归陇首，角催明月出波心。槎头涌处潮初上，斗柄移时梦未沈。遥想故人投宿地，画船应在碧榆林。  

次韵顺上人登寿宁阁  

昔过广陵日，兹楼亦盘桓。飞甍切星斗，鸿鹄争危栏。怳若随扶摇，九万直上抟。下视古帝基，萧条空湠漫。当时竞豪华，人物镂绮纨。孰谓千载后，故宫半耕残。城西旧辇道，缭绕犹屈盘。咫尺见萤苑，枯桑生昼寒。阎闾岂复隘，狐兔穴已宽。楚楚但乔木，萋萋无寸山。苟非壮士怀，往往不忍看。青旗催画角，回首送飞翰。  

得端叔淮上书云长淮秋色清旷，顺风扬舲，恨不得与君俱之  

飞鸿从西来，有客遗我书。开缄识远意，字字情有馀。报言历长淮，泛泛乘舳鲈。天开灭远雾，水碧涵空虚。超然忘端倪，身世疑有无。徜徉极幽致，恨我失之俱。我昔与曾子，兹游颇踌蹰。风高当白帝，露冷凋红蕖。扁舟仅半月，历览穷朝晡。伊人亦才华，俊逸千里驹。结交慕豪彦，倜傥非迂儒。当时欲相从，恨子隔海隅。今朝子独往，我辈远星疏。邂逅亦有分，夤缘非强图。茫然临西风，俯首良自吁。庶几有至理，去彼形迹拘。相望云汉间，皎洁同蟾蜍。  

将之金陵寄侍琪服之秀才  

黄昏落帆牛渚矶，苍石岸黑行人稀。渔灯夜深远近没，水鸟月明来去飞。瓶盂渐与南斗阔，身世东去将焉为。钟山咫尺行可及，会当与子同遨嬉。  

子瞻赴守湖州少游与余同载，因游惠山，览唐处士、王武陵、窦群、朱宿诗，追用其韵，各赋三首  

山烟弄灭没，山木含葱苍。刺舟傍遥岸，理策升虚堂。周遭瞩曾巘，矫矫如翱翔。下瞰平田流，澹然浮日光。青簩解初箨，洗雨闻清香。虽云迫前涂，真赏岂易忘。  

松门暗朝雨，寂历无行人。隆曦忽穿漏，卉木蔚以新。阶泉漱石齿，照眼光磷磷。使君美无度，卓荦遗嚣尘。风标傲竹柏，谈笑凌穹旻。何愧沈冥子，卧霞吞结邻。  

扬帆渡江来，洗眼惊翠樾。云姿既容裔，鸟哢更清绝。凌梯访前踪，琬琰亦未灭。嗟我鱼目光，畴能缀明月。狂墨扫琅玕，风烟坐中发。殊胜区中人，茫茫走飞辙。  

田居四时  

原隰春风暖，池塘雁北翔。晓耕云坞润，午饭野芹香。燕子依茅栋，花枝过土墙。东阡与南陌，生事日皇皇。  

五月梅争熟，村村桑柘稀。茜裙蚕妇瘦，粉翅乳鹅肥。菱蔓滋溪雨，藤花锁钓矶。呼儿行采去，亭午候荆扉。  

刈获终吾事，田园日向闲。晚香增橘柚，潦水耗汀湾。聚噪栖鸦定，孤吹牧竖还。儿童惊野烧，一片起前山。  

汩汩防农雾，穷冬亦谩劳。茅檐催日午，篱落听鸡号。腊近还移竹，宵闲更索綯。春风归早晚，行见事东皋。  

夏日龙井书事呈辩才法师，兼寄吴兴苏太守并秦少游。少游时在越  

翠枥高萝结昼阴，骄阳无地迫吾身。石崖细听红泉落，林果初尝碧奈新。挥麈已欣从惠远，谈经终恨少遗民。何时暂着登山屐，来岸乌纱漉酒巾。  

雨过千岩爽气新，孤怀日夜与谁邻。风蝉故故频移树，山月时时自近人。礼乐汝其攻我短，形骸吾已付天真。露华渐冷飞蚊息，窗里吟灯亦可亲。  

自怜多病畏炎曦，长夏投踪此最宜。青石白沙含浅濑，碧梧苍竹聒凉飔。云中鸡犬听难辨，谷口渔樵问不知。斑杖芒鞋随步远，归来幽火认茅茨。  

朅来人外慰栖迟，谷远山长万事遗。好鸟未尝吟俗韵，白云还解弄奇姿。藤花冉冉青当户，竹色娟娟碧过篱。不羡故人探禹穴，短桡孤榜逐涟漪。  

秋日西湖  

飞来双鹭落寒汀，秋水无痕玉镜清。疏蓼黄芦宜掩映，沙边危立太分明。  

欲跨高楼旷远情，无端秋雨苦冥冥。峥嵘日脚漏云处，瞥见遥山一抹青。  

西风夜半卷庭槐，卧听邻翁晓圃开。稚子相呼入林去，应知病果落莓苔。  

与元规话别  

湖水苍茫四接天，短篷孤榜数回旋。想君东海东头梦，犹在汀洲白鸟边。  

春日杂兴  

城根野水渌逶沱，飐飐风船掠岸过。日暮蕙兰无处采，渚花汀草占春多。  

雨阕中庭暖日浮，春禽百种聚喧啾。粉腰蜂子尤无赖，挠遍花须未肯休。  

去岁春风上苑行，烂窥红紫厌平生。而今眼底无姚魏，浪蕊浮花懒问名。  

梅梢青子大於钱，惭愧春光又一年。亭午无人初破睡，杜鹃声在柳花边。  

寄俞秀老清老二居士  

风溪云巘雪消初，鸟变春声满屋除。安得故人同蜡屐，石梁斜日看游鱼。  

落星江水接天流，花絮飞时暮雨收。波底鲤鱼东去否，尺书烦汝到杨州。  

惭愧君家好弟兄，风流宜与晋人并。青鞋布袜能从我，共入庐山深处行。  

游径山怀司马仲才  

柔桑蔽野麦初齐，布谷催耕雨一犁。略彴时横溪上下，蔷薇间发水东西。重寻胜处追前赏，无复斯人手共携。回首春风增感慨，绵绵黄鸟更悲啼。  

照阁奉陪辩才老师夜坐怀少游学士  

猿鸟投林已寂然，芭蕉过雨小楼前。云依绝壁中间破，月自遥峰缺处圆。照坐不须红蜡炬，可人唯有蕙炉烟。校雠御府图书客，畴昔还同此夜禅。  

游苕溪道场山  

东风吹雨过城闉，日照河堤柳映津。雨桨差差摇燕尾，千山漠漠散鱼鳞。长缘绝境关幽梦，尚喜兹游及暮春。兰蕙未衰桃李在，蜂喧鸟咽莫愁人。  

千顷廨院观司马才仲遗墨次韵  

蒙蒙村雨暗村桥，竹里禽啼婆饼焦。度谷倦闻车轧轧，穿林愁听马萧萧。细窥陈迹僧坊静，默想风流鄙吝消。浮魄沉魂今已矣，无人为作《楚词》招。  

续许元裕梦中作并序  

许奉议失幼子甚慧，方悲恼中，卧於北窗下，遂梦为诗。觉而记其两句云：“未可病中惊老去，会须花底唤春归。”语甚美，而元裕意其子他日必复生，俾余续之。  

北窗支枕梦幽微，隐隐神明发暗机。未可病中惊老去，会须花底唤春归。  

春阴  

浮云易作雨无端，未放春泥十日乾。须信杏园憔悴煞，从来花骨不禁寒。  

次韵东坡居士过岭  

一时迁客尽难堪，二老高怀默自甘。造物定知还岭北，暮年宁许丧天南。安排拄杖寻庐阜，斗薮征衣洗瘴岚。他日相逢长夜语，残灯飞烬落毵毵。  

观宗室曹夫人画  

临平山下藕花洲，旁引官河一带流。雨棹风帆有无处，笔端须与细冥搜。【自注：尝许作“临平藕花图”。】  

次韵阳翟尉黄天选见寄  

寓形宇宙间，佚我方以老。流光安足恃，百岁同过鸟。顷馀婴网罗，文彩缘自表。自古山林人，何曾识机巧。但记寒岩翁，论心秋月皎。黄香十年旧，学术参众妙。虚怀养天和，肯徇奔走闹。官居职事理，晨起何用早。桐阴满西斋，叱吏供洒扫。眷余东南来，野饭煮芹藻。先生既清尚，令尹亦高蹈。相将古寺行，软语颓晚照。公家有畸人，虚缘能自葆。卜筑嵩山阳，行当从结好。山中饶胜境，一览未易了。何时命巾车，共陟云外峤。翻愁筋力疲，不随追勇踔。公诗拟南山，雄拔千丈峭。形容逼天真，解后适其要。藩篱吾未窥，敢议穷阃奥。  

哭少游学士三首  

江左有豪英，超骧世无伦。妙龄已述作，识造穷天人。儒林老先生，相与为友宾。客来叩治乱，亹亹披霜筠。波澜与枝叶，犹足夸后尘。青衫入仕初，十年争扶轮。孤嘲可敌众，志郁不得伸。造物念流落，荐收付洪钧。干将不许就，中昼如有神。七年投炎荒，日与山鬼邻。妻孥各异土，相望同参辰。秋风吹黄茅，八月瘴雾新。回车婴重疠，茕茕无与亲。中原尚杳隔，坟陇怀棘薪。凄凉浯水头，魂逝归无因。精爽竟了了，挽章见情真。流传到京阙，悲读闻缙绅。斯人倘不亡，光华国之珍。彼苍未易晓，三叹鼻酸辛。  

念子少年日，豪气吞九州。读书知穾奥，游刃无全牛。当时所献策，考致第一流。论高追贾谊，气胜陵马周。胜理非空文，灼可资庙谋。危根易摇动，谓子不好修。呜呼一齐人，奈彼众楚咻。孔门馀四科，士岂一律求。区区事屠钓，崛起为公侯。数奇信有命，君亦忘怨尤。平生所著书，字字铿琳球。子道决不泯，千载传芳猷。  

瓶盂客京口，仿佛熙宁末。君方驾扁舟，归来自苕霅。中泠忽相值，倾盖忘楚越。禅挥庞老锋，辩鼓子贡舌。连宵极名谈，江阁倚清绝。扣槛出鼋鼍，时取一笑发。【自注：金山江中多鼋，扣槛即出，宾客常以为戏。】邗沟分淮海，济济多俊杰。良辰苦招要，结好从此设。堂堂紫髯翁，道德冠前烈。【自注：谓孙莘老龙图。】风流广文先，炯炯事修洁。【自注：谓阎求仁博士。】老禅魁丛林，冠盖趋杂亲遝。【自注：谓庆显之禅师。】三豪相继往，墓木叶屡脱。于今复云亡，枯棋愈残缺。相逢旧好间，悲诧那忍说。明年东下船，系缆竹西月。茗奠蜀冈南，弹指当永诀。  

寄王晋卿都尉  

主第耽耽冠北城，位居侯伯固尊荣。肯将踏月趋朝脚，来伴穿云渡水行。池上红蕖应渐老，山中紫笋尚抽萌。嵩阳迤逦川原胜，闻说它时卜钓耕。  

与田承君宗丞话旧  

赤日下西谷，松门敛馀晖。萧萧征马鸣，客子来者谁。故人田子方，六月并州归。崎岖千里道，问子来何为。君命不俟驾，讵敢辞炎曦。掸庭梵呗歇，软语同逶迤。梧桐挂凉月，清润含裳衣。人生实萍梗，同附一渺弥。惊风或暂先，波定还相依。昔我在南兖，识君英妙时。轩轩勇气节，凛凛如熊罴。声名固已早，时命殊淹迟。今兹向魏阙，骥足将腾夷。圣君隆至治，谏诤求瑕玼。尝闻至人语，子可补拾遣。一言开尧聪，四海风俗移。无为出重失，蹇谔当自持。赠言古者事，吾岂忘前规。  

送王彦龄承务还河内  

武陵王郎高韵度，鞍马四方无定住。眼逢泉石便吟哦，咳唾珠玑不论数。我亦悠悠事不羁，浪萍风梗随安之。少室山前古兰若，邂逅便与同襟期。兴来岸帻一长啸，清声激越穿云峤。竹林故事独未泯，人物如君亦高调。秋风猎猎促鸣蝉，归路千山入马鞭。白袍乌袖宜图画，不羡襄阳孟浩然。  

题宗室公震防御画后  

错莫江云结暝阴，归飞宿翼半浮沉。毫端领略无遗种，想见雍容物外心。  

蒹葭照雪含馀润，古木搀天气老成。山谷不来居士死，何人为子一题评。  

次韵李端叔题孔方平书斋壁  

万事年来即罢休，心萦云水尚追求。草堂早晚投君宿，纸帐蒲团不用收。  

爱君檐外萧萧竹，翠翰扶疏一样齐。莫道此君无俯仰，惊风坠雪亦须低。  

端居终日少逢迎，佳客时来一座倾。不见诸郎事弦管，幽窗唯有读书声。  

同韩子苍游黄山观约高寿朋张公硕不至  

驼裘跃马去翩翩，一舍逡巡箭脱弦。仙事未须穷传记，胜游聊为好山川。穿林络石惊寒溜，缭白萦青对篆烟。惆怅能文二三子，操觚安得共周旋。  

哭休上人  

从来疑造物，无处识其真。好月难终夕，名花不尽春。青灯空照室，白毡谩遗巾。泣血怜慈母，悲酸动四邻。  

次韵孔天瑞秀才见寄  

双溪秋色最关情，想见登临爽气生。木落草枯山自瘦，潦收沙白水偏明。眼中旧事烟云散，箧里新诗早晚成。来岁如今好时节，看君高步蹑鹏程。  

寄伯言明发  

御城东畔听鸣珂，公子当年为我过。论议凛然无两可，文章妙绝具三多。情亲意合方倾倒，云散风流欲奈何。倘附南鸿寄消息，吾今踪迹閟岩阿。  

次韵才仲山行  

幕府文书一扫空，何妨行乐醉春风。想闻笑语千山外，正在烟云万叠中。哢日鸟声喧细碎，照溪花影静玲珑。苦吟只恐凋肝肾，夫子还宜少黜聪。  

### 参寥集补钞  

道潜  
余初入智果院苏翰林率宾客相送者十六人各赋诗一章用圆觉经云以大圆觉为我伽蓝身心安居平等性智为韵得以字  

秦山屹天下，四海同仰止。我公命世英，突兀等于是。胸中廓汉秋，皎绝微云滓。当年事危言，轩冕如脱屣。正贵知我希，宁惭不吾以。风云果再符，六翮排空起。一昨大承明，抗章求迤逦。馀杭古雄藩，比屋富生齿。立谈政可成，兴不负山水。雍容敦末契，访我顽且鄙。大旆辉松门，禽猿亦惊喜。森森门下士，左右粲珠履。使君道德安，圭角非所恃。輭语如春风，薰然著桃李。今朝真胜事，千载足遗美。安得笔如椽，磨崖为公纪。  

卜居智果答方外  

青灯残篆夜寥寥，门外秋风振苇萧。惭愧高人能见忆，为余西望立溪桥。  

湖上  

去岁春风上苑行，烂窥红紫厌平生。而今眼底无姚魏，浪蕊浮花懒问名。  

城隈野水渌逶迤，袅袅轻舟掠岸过。欲采芸兰无觅处，野花汀草占春多  

口占绝句  

寄语东风窈窕娘，好将幽梦恼襄王。禅心已作霑泥絮，不逐春风上下狂。  

题东坡墨竹赠官妓  

小凤团笺已自奇，谪仙重扫岁寒枝。梢头馀墨犹含润，恰似梳风洗雨时。  

## 双溪诗钞  

王炎  
游砚山壬辰  

他山石徒多，器宝匿幽僻。产璞芙蓉坑，金声而玉德。冈峦外钩联，地势中断隔。曲坞八九家，路入羊豕迹。涧水抱石根，石骨多绀碧。北山上搀天，南山势蟠伏。砚工二百指，日凿崔嵬腹。篝灯砺斧斤，深入逾百尺。我行冒风雨，周览不知夕。夜宿茅茨下，青灯照岑寂。酒阑呼匠氏，访之语纤悉。冰蚕吐银丝，鲛人织雾穀。巧手琢磨之，价直黄金镒。断岩半倾欹，旧穴久湮塞。旁求得他材，饮水不受墨。坚滑已支庶，粗燥乃臧获。信知天壤间，尤物神所惜。罕见固为贵，有亦未易识。珉玉混一区，语尽三叹息！摩挲苍藓崖，此言可镌刻。  

春日遣怀  

感怀细数十年事，养拙略无终日闲。景物自新春稍稍，吾亲渐老发斑斑。岂曾有梦到天上，且任此生浮世间。愿约渔樵同小隐，谓予不信有南山！  

麦苗已有生意掘乌稬者未止  

儿童饭犊女采桑，水满东皋耕事忙。稻秧半绿麦半黄，天许食新饘粥香。田父咨嗟仍笑语，赤地一年今得雨。紫{艹鳖}有根妻子喜，免填沟壑弃闾里。  

元日书怀  

年光除日又元日，心事今吾非故吾。两板不须书郁垒，一杯亦强饮屠苏。添丁解事寻王母，内子伤时念老姑。欲报情深恩罔极，不终反哺愧林乌！  

送游大冶归建阳  

西风来雁岁欲晚，衰柳鸣蝉人语离。市道交游何足数，君家父子总相知。读书要见古人意，立事正须年少时。话旧班荆尚无日，莫忘苦语有箴规！  

生朝无以自慰作留贫荐一杯  

私居饭半菽，官舍食无肉。何乃太清生，囊无一钱蓄。人言骨相寒，有智不如福。贫者轻於叶，富者重如玉。轻重信然否，世情手翻覆。相彼守钱虏，无厌溪壑欲。口不谈古今，枵然瓠壶腹。渠固笑我癯，我亦笑渠俗。珊瑚数十株，胡椒八百斛。冥冥鬼瞰室，一跌赤其族。未若贫而安，高枕睡常熟。我家云溪阳，欹侧数椽屋。屋后莳菘韭，屋前种梅竹。室中四立壁，但有书可读。世故驱我来，营此升斗粟。仕不上青云，何如返耕牧？颇怪草玄翁，乃谓贫可逐。卒岁一布裘，终朝一饘粥。此外何所求，吾生无不足！  

用前韵答黄一翁二首  

缊袍敌狐裘，晚饭可当肉。讳穷竟未免，岂不爱储蓄。嗜利颡有泚，恐愧王承福。财固祸之媒，越乡忌怀玉。君看座右器，已满即倾覆。圣贤用功处，清心而寡欲。於世淡无求，乃能实其腹。谁令入青衫，失策混流俗。黄子振鹭姿，笔力扛百斛。笑人龟手药，欲售先聚族。知余颇清苦，应物未圆熟。游宦不能巧，俯首立矮屋。锻炼知精金，祁寒见松竹。自立不坚定，庸行徒圣读。谁谓漆园高，俯首欲丐粟。穷作扣角歌，老厌淄川牧。古道寝斫丧，时人方逐逐。有田南山南，可办一盂粥。请赓归去来，世路早收足！  

豆羹采藜藿，鼎食厌粱肉。士欲齐得丧，胸次要涵蓄。我晚颇闻道，宁有慧无福。外物皆浮云，此道等珠玉。阅事如阅棋，已过安用覆。回光照诸妄，稍稍淡无欲。与君共玄谈，一笑时捧腹。吾作诗留贫，此语颇惊俗。细看苜蓿盘，岂减槟榔斛。见金不见人，渠辈非吾族。君独臭味同，吾固知之熟。平生求益友，今日并墙屋。不肯兄事钱，宁以君呼竹。力学追古人，经史费抄读。我方病少瘳，拥衲肤有粟。百念渐灰冷，有牛不须牧。君如汗血驹，堕地必驰逐。甘为走踆踆，耻作雌粥粥。有玉未尝献，岂忧终刖足。  

沿檄如蒲圻讯民之食菜事魔者作诗悯之  

三代日方中，为民破重昏。既蚀复光融，孔孟道益尊。古礼今则亡，陈编意犹存。饮燕用觥筹，荐享羞羔豚。瞿昙何为者，髡首徒实繁。不饮非畏义，不杀非知仁。举世昏不悟，跣足行荆榛。胎祸产妖幻，与佛岐又分。俗愚有罣误，吏议多深文。怒言必溢恶，疑似恐不根。黔首亦何罪，可悯不可嗔。大道若返古，怪说难眩民。帝居虎豹守，此语谁扣阍！  

和游尧臣劝农韵  

传呼稳凭笋舆行，喜见漫山麦浪平。道上老农皆好语，年来瘦地有新耕。草深黄犊阳坡暖，雨过青蒲野水生。桃李阴中春事好，田家鸡犬亦欢声。  

到胡道士草庵二首  

清风飕飕竹万个，白日寂寂茅三间。春深只有鸟呼梦，地僻略无人叩关。岂但壶中堪避世，也胜图上可游山。出门回首不能住，输与道人闲复闲。  

出游杂咏四绝  

闭户不知春色佳，柳梢欲暗可藏鸦。鸭头新绿齐腰水，女颊轻红刺眼花。  

道上东风掠面轻，一犁雨足得新晴。草头蛱蝶自由舞，林下鶌鸼相对鸣。  

孤烟近见数椽屋，急水时行独木桥。入眼异乡风景别，修眉一抹暮山遥。  

云昏山色收图画，雨过泉声杂管弦。马上得晴春满眼，好花迎客亦嫣然。  

旅中思家  

野田既雨水皆满，山路无风花自香。且复将身供世事，也能随处对春光。绝嫌俗物眼多白，未办生涯髯已苍。待看楂梨粗可教，老夫耕钓即韬藏！  

晚憩田家二绝  

家书末到鹊先喜，春事无多莺又啼。偶对好山留客坐，绿阴遮屋日将西。  

山间一径牛羊迹，林下数家鸡犬声。底事居人苦争畔，闲田官正募民耕。  

上巳  

暮春祓禊好天气，不到水边流一杯。旋擘红泥尝煮酒，自循绿树摘青梅。淹留异县客多病，迢递故乡书不来。历历旧时行乐处，凭栏小立首空回。  

过浯溪读中兴碑  

日光玉洁元子辞，银钩铁画颜公书。百金不惮买墨本，摩挲石刻今见之。猗那《清庙》久不作，其末变为王黍离。《春秋》一经事多贬，鲁颂四篇文无讥。渔阳鼙鼓入潼华，公卿徒步从六飞。朔方天子扶九庙，京师父老迎千麾。紫袍再拜谒道左，上皇万里旋銮舆。牝鸡鸣晨有悍妇，孽狐嗥夜有老奴。扶桑杲杲未翳蚀，但歌大业吾何疵？首章义正语未婉，前辈不辨来者疑。正须细读史克颂，未用苦说涪翁诗。许张劲节震金石，李郭壮武如虎貔。断崖苍石有时泐，诸公万古声烈垂。天怜倦客有所恨，雨湿江寒催解维。神州北望三叹息，翰墨是非何议为？  

湘中杂咏三绝  

有怀冉水柳司马，更忆浯溪元道州。仕宦两公俱落莫，斯文千古共传流。  

顺流鸣橹不论程，上水开帆取次行。逆顺自从人意转，风生波涌本无情。  

中流四顾浪花平，双橹夹船鹅鹳鸣。《欸乃》声中山水绿，不妨缓缓计归程。  

丰年谣五首  

满箔春蚕得茧丝，家家机杼换新衣。五风十雨天时好，又见西郊稻秫肥。  

纵横南陌接东阡，妇饷夫耕望有年。前此丁黄饥欲死，今年米贱不论钱。  

洞丁徭户尽归耕，篁竹无人弄寸兵。要识二天恩德广，黄云千里见秋成。  

睡鸭陂塘水慢流，离离禾稼满平畴。共言官府催科缓，饱饭浑家百不忧。  

稻如马尾覆沟塍，桑柘阴中鸡犬鸣。收获登场便无事，输租人不入州城。  

再用元韵因简县庠诸先辈  

书生卯饭动及午，姜糁菜丝烦自煮。异时甘脆屋渠渠，出自空肠千卷书。竹间杵臼相敲击，茶不疗饥何苦吃。泉新火活费裁排，呼奴更挈铜瓶来。蜀客见之心逐逐，暂借纸窗休茧足。归欤家在淮湖边，芋魁可买无青钱。不办云腴供粥饮，空有束诗如柬笋。青箬小分鹰爪香，江上拏舟当远引。  

江上为韩毅伯访得便舟  

铜墨缠腰雪上头，人生一饱亦难谋。天明忽暗酿梅雨，风暖又寒催麦秋。老矣不堪时节换，粲然方幸故人留。白云呼去淮山住，强为江边问买舟。  

解官到郡诸丈置酒岳阳楼招炎为客邓巴陵索诗  

重上危楼览洞庭，故人一笑对飞觥。君山只似艑山绿，江水不如湘水清。一日胜游成乐事，三年俗状夺诗情。天涯邂逅还离别，莫惜樽前底里倾。  

和程丞游清水岩黄龙山韵  

岚光野色共扶舆，见说壶天气象殊。叠巘吞云圭角露，寒泉触石篆文纡。荒凉佛屋存遗像，窈窕仙岩有别区。何日青鞋亲扣历，细评佳致染松腴。  

和陆簿九日二首  

西风拂面饮微酣，小摘茱萸手自簪。极羡酒兼诗共好，正缘人与景相参。杜门不复贪游赏，落帽无由际剧谈。叹息登高兄弟远，目随鸿雁过天南。  

风露萧萧木半黄，老来淡薄似秋阳。一樽冷落思佳客，九日凄凉在异乡。采菊何心追靖节，哦诗无语答仇香。危台戏马今安在，休惹清愁搅石肠。  

题童寿卿博雅堂  

会道莫如约，要识胸中真。讲学亦贵博，不废纸上陈。王充与李邕，世岂无若人。中秘未许见，市肆何所闻！童君家多书，乃为我辈虑。安用蓬莱山，万卷皆此聚。又复附益之，秦碑及周鼓。剡溪来楮生，歙穴会石友。持此分雅俗，清渭映浊泾。不贿屋自润，无爵身亦荣。好事时相遇，不惮倒屣迎。挥麈言有味，寂如无市声。孰如汉中郎，孰似楚左史。孰能诵亡书，孰解作奇字。是中犹渊海，随取即随有。或问贾几何，还可商度否？掀髯笑谢客，吾非鬻书叟。  

题远山平林图  

山色微茫疑有无，木叶半脱殊萧疏。云根更著数椽屋，此屋当有幽人居。墨妙逼真乃如此，毕竟非真惟近似！何如屐齿饱经行，是处溪山皆画笥。还君图画吾且归，家在江南依翠微。  

用元韵答刘判官  

解后章江上，知从五马车。君才犹未用，吾老更焉如。间阔思眉宇，殷勤得手书。喜闻衣彩乐，入馔有江鱼。  

冬雪行并序甲寅岁虽小稔，县官和籴，米价遂增。两日雨雪，市中贫民有无炊烟者，艰籴反甚於去年之凶歉。父老辈遂具公牍赴诉于庭，因成《冬雪行》一篇。其辞如古乐府，其义则主文谲谏，言之可以无罪者也。  

拥衾展转夜不眠，细数更筹知苦寒。角声未动纸窗白，儿曹报我雪满檐。玉妃剪水出天巧，飞花万点争清妍，朱门贵人对之笑，初见一白来丰年。金罂玉爵扶春笋，饮罢敲冰煮新茗。绣帏中有红麒麟，轻暖胜春尚嫌冷。穷巷小家真可怜，典衣籴米无炊烟。江头津吏日来报，往往上流无米船。县官要籴十万斛，天上符移星火速。去年秋旱耀陈腐，今年秋熟米如玉。且愿扶桑枝上红，日毂东来却滕六。今年冬雪民已臞，明年春雪民更饥。九关有路虎豹守，欲语不敢空长吁！  

次韵答简簿  

少日牛衣尝熟眠，老来驼褐不护寒。欲呵龟手拈秃笔，怯看冰柱悬疏檐。东风不解着梅柳，翻作六出欺春妍。春回腊尽亦何好，但为浮生添一年。负郭有人如石笋，雪里哦诗自烹茗。胸中盎盎有天和，户外萧萧尚冰冷。日炊脱粟不自怜，却念野庐无爨烟。此忧未知可解否，准拟为君浮酒船。酒酣倾泻珠百斛，定觉挥毫转神速。闻道诸公双眼青，岂终遗此丰年玉。倦游别驾老更贫，自谋惭似龟藏六。诗来谓我清而臞，我方忍欲将忍饥。短蓑归钓寒江雪，纷纷世事休嗟吁！  

题徐参议所藏唐人浴儿图  

右相尝惭呼画师，技痒仍复拈毛锥。逼真谁作此赝本，亦有妙意生妍姿。中庭燕坐必主妇，绿云高髻香罗衣。嫣然嫔妾左右侍，前浴能言丹凤雏。娉婷及笄女公子，素腕拥项相携扶。两两为朋四髫龀，乳卢随逐相谐嬉。掌中看珠二少艾，捧腮却立鸦鬟奴。屏间拥膝油玉笋，疑是梦阑颦翠眉。侧身背面按筝者，冰肌绰约不自持。床前跪起各姝丽，为儿理发抆擦涕洟，有犬斓斑受摩抚，与人习熟无猜疑。梳装淡薄服制古，如见永徽贞观时。若非侯家及主第，人物无此美且都。荆钗布襦小家妇，生子不如山下麑。  

题徐商叟所藏李伯时四天王图  

龙眠有巧手，幻出汗血驹。老衲或戒之，回向心地初。遂尽白衣仙，蕲与梵释俱。北方四天王，亦附瞿昙居。杂以马龙像，宿习终未除。四王名字异，且复形状殊。信者谓其有，疑者意其无。荡荡天门高，谁能凌空虚？何以信不疑，取诸贝叶书。子不语怪神，从释恐畔儒。语之且不可，笔之其可乎！因画议及此，於公意何如！  

即事时寓清化  

久辍囊中句，时看《肘后方》。有家如旅舍，无事似僧房。梅白墙头笑，榴红瓮面香。杖藜如可出，溪上探春光。  

劝农道场山  

练日遵诏条，行春劝耕事。拥旆有传呼，据鞍小驰骛。儿童竞聚观，父老欢来诣。松径度坡陀，莲宫得清閟。此行非遨游，所职在抚字。示之浅易语，谕以丁宁意。扶杖既言归，解衣聊少憩。山中无俗情，物外有幽趣。僧闲众所羡，农困吾甚愧。不敢饱登临，肩舆下山去。  

夜半闻雨再用前韵  

辘鲈百尺汲无水，映日四山云不起。朱轓浪说劝农桑，衣食何从可甘美？祷而得雨不苦旱，窃疑此殆偶然尔！夜半潺潺檐溜鸣，孤枕梦回心失喜。儿童挽犊妇饷馌，袯襫耕夫亦勤止。鼠迹印我榻上书，蛛丝罥我壁间尘。抖擞胸中三斗尘，强欲吟哦无好语。请公酌酒更挥毫，快写珠玑歌喜雨。  

双溪种花  

双溪渐有杂花开，每日扶筇到一回。胜似名园空锁闭，主人至老不归来。  

苍头为我劚西山，扶病移花强自宽。纵不为花长作主，何妨留与后人看！  

舟行过白石见将使夜宿毛家林翌日到{艹羊}莪却回和清老  

苍头倦晨炊，卯饭几及午。溯流赤日中，舟子亦良苦。鱼跃恋芳饵，鸥飞避鸣橹。仙翁所退藏，好境自呈露。溪水清可鉴，山云横不度。坐断泉石幽，不受尘土污。问之何所得，妙处难悉数。初非练玉泉，亦不鸣天鼓。人癯道方肥，心远貌亦古。老衲同我来，得句时一吐。物色尽诗材，笔底随指呼。行行更前之，系缆日未暮。转柂涉奔湍，支筇入幽坞。倦甚宿茅茨，睡熟不能【王本作知】寤。迟明又蓐食，凌风上前浦。重露雨点疏，晴岚云气布。蝗蝻尚飞扬，禾稼难爱护。村落有狗偷，耄倪且狼顾。念此一悄然，回舟双港渡。空羡皎然师，诗成有神助。  

病中书怀丙子  

鹤骨鸡肤不耐寒，那堪癣疥更斑烂。开年惨淡阴兼雨，终日抓搔寝不安。未可给扶亲几杖，岂能见客摄衣冠！人言剥复相更代，频把韦编反对观。  

### 双溪集补钞  

王炎  
题姜尧章旧游诗卷  

出郭栽花涉小园，归调琴谱辑诗编。少年豪健今揪敛，休羡骑鲸李谪仙。  

## 叠山集钞  

谢枋得  
谢人冬至送酒鸭  

阳复且闭关，万物畏坤含。双凫飞天外，鹜食何贪婪。儒道又一泰，十年乱愈餤。谁家读书堂，庭阶无青藫。此时谈诗书，莲经提鱼篮。平生太玄文，知者无一谭。之子爱野骛，骥驹舞两骖。厚颜酒食馔，不猎悬鹑鹌。寒威甚毒矢，三杯胜七涵。烂醉寻梅花，登峰吾尚堪。  

菖蒲歌  

有石奇峭天琢成，有草夭夭冬夏青。人言菖蒲非一种，上品九节通仙灵。异根不带尘埃气，孤操爱结泉石盟。明窗净几有宿契，花林草砌无交情。夜深不嫌清露重，晨光疑有白云生。嫩如秦时童女登蓬瀛，手携绿玉杖徐行。瘦如天台山上圣贤僧，休粮绝粒孤鹤形。劲如五百义士从田横，英气凛凛磨青冥。清如三千弟子立孔庭，回琴点瑟天机鸣。堂前不入红粉意，席上常听诗书声。怪石筱荡皆充贡，此物舜庙当共登。神农知己入《本草》，灵均蔽贤遗《骚经》。幽人耽玩发仙兴，方士服饵延修龄。彩鸾紫凤琪花苑，赤虬玉麟芙蓉城。上界真人好清净，见此灵苗当大惊。我欲携之朝太清，瑶草不敢专芳馨。玉皇一笑留香案，锡与有道者长生。人间千花万草尽荣艳，未必敢与此草争高名。  

荆棘中杏花  

墙东荒蹊抱村斜，荆棘狼籍盘根芽。何年丹杏此留种，小红濈濈争春华。野人惯见谩不省，独有诗为咨嗟。天真不到铅粉笔，富艳自是宫闱花。曲池芳迳非宿昔，苍苔浊酒同天涯。京师惜花如惜玉，晓担卖彻东西家。杏花看红不看白，十日忙杀游春车。谁家园里有此树，郑重已着重帏遮。阿娇新宠贮金屋，明妃远嫁愁清笳。落花萦帘拂床席，亦有飘泊沾泥沙。天公无心物自物，得意未用相陵夸。黄昏人归花不语，惟有落月啼栖鸦。  

崇真院绝粒偶书付儿熙之定之并呈张苍峰刘洞斋华甫  

西汉有臣龚胜卒，闭口不食十四日。我今半月忍渴饥，求死不死更无术。精神常与天往来，不知饮食为何物。若非功行积未成，便是业债偿难毕。太清群仙宴会多，凤箫龙笛鸣瑶瑟。岂无道兄相提携，骑龙直上寥天一。  

和道士陈天隐  

学道无魔道不成，神人得计是无名。光风自觉长潇洒，明月何曾有死生。早晤梅山难养性，何如福地别寻盟。梅花香里堪联句，莫笑人间石鼎鸣。  

送程楚翁远游  

近日人传庾岭梅，南枝落尽北枝开。长安旧日元无此，尽是江南人送来。  

寄谢叔鲁  

红叶飘摇霜露清，去年今日正同行。夜来似与君相见，明月一窗梅影横。  

蚕妇吟  

子规啼彻四更时，起视蚕稠怕叶稀。不信楼头杨柳月，玉人歌舞未曾归。  

北行别人  

雪中松柏愈青青，扶植纲常在此行。天下久无龚胜洁，人间何独伯夷清。义高便觉生堪舍，礼重方知死甚轻。南八男儿终不屈，皇天上帝眼分明。  

求纸衾  

避世知无地，危身只信天。宁持龚胜扇，不著挺之绵。养性真同道，知心有宿缘。纸衾加惠絮，晴日卧云边。  

春日闻杜宇  

杜鹃日日劝人归，一片归心谁得知。望帝有神如可问，谓余何日是归期！  

庆全庵桃花  

寻得桃源好避秦，桃红又见一年春。花飞莫遣随流水，怕有渔郎来问津。  

武夷山中  

十年无梦得还家，独立青峰野水涯。天地寂寥山雨歇，几生修得到梅花？  

## 后山诗钞  

陈师道  
妾薄命二首自注曰：‘为曾南丰作。’  

主家十二楼，一身当三千。古来妾薄命，事主不尽年。起舞为主寿，相送南阳阡。忍着主衣裳，为人作春妍。有声当彻天，有泪当彻泉。死者恐无知，妾身长自怜。  

叶落风不起，山空花自红。捐世不待老，惠妾无其终。一死尚可忍，百岁何当穷！天地岂不宽，妾身自不容。死者如有知，杀身以相从。向来歌舞地，夜雨鸣寒蛩。  

送外舅郭大夫西川提刑  

丈人东南来，复作西南去。连年万里别，更觉贫贱苦。王事有期程，亲年当喜惧。畏与妻子别，已复迫曛暮。何者最可怜，儿生未知父。盗贼非人情，蛮夷正狼顾。功名何用多，莫作分外虑。万里早归来，九折慎驰骛。嫁女不离家，生男已当户。曲逆老不侯，知人公岂误！  

送内  

麀麌顾其子，燕雀各自随。与子为夫妇，五年三别离。儿女岂不怀，母老妹已笄。父子各从母，可喜亦可悲。关河万里道，子去何当归！三岁不可道，白首以为期。百亩未为多，数口可无饥。吞声不敢尽，欲怨当归谁？  

别三子  

夫妇死同穴，父子贫贱离。天下宁有此，昔闻今见之。母前三子后，熟视不得追。嗟乎胡不仁，使我至於斯！有女初束发，已知生离悲。枕我不肯起，畏我从此辞。大儿学语言，拜揖未胜衣。唤耶我欲去，此语那可思。小儿襁褓间，抱负有母慈。汝哭犹在耳，我怀人得知！  

寄外舅郭大夫  

巴蜀通归使，妻孥且旧居。深知报消息，不忍问何如。身健何妨远，情亲未肯疏。功名欺老病，泪尽数行书。  

忆少子  

端也早丰下，岁晚未可量。我老不自食，安得如我长。呱呱弃不子，退省未始忘。吾母亦念我，与尔宁相望。  

赠二苏公  

岷峨之山中巴江，桂椒柟栌枫柞樟。青金黄玉丹砂良，兽皮鸟羽不足当。异人间出骇四方，严王陈李司马扬。一翁二季对相望，奇宝横道骥服箱。谁其识者有欧阳，大科异等固其常。小却盛之白玉堂，典谟雅颂用所长。度越周汉登虞唐，千载之下有素王。平陈郑毛视荒荒，后生不作诸老亡。文体变化未可量，万口一律如吃羌。妖狐幻人犬陆梁，虎豹却走逢牛羊。上帝惠顾祓不祥，天门夜下龙虎章。前驱吴回后炎皇，绛旂丹毂朱冠裳。从以甲胄万鬼行，乘风纵燎无留藏。天高地下日月光，授公以柄扶病伤。士如稻苗待公秧，临流不渡公为航。如大医王治膏肓，外证已解中尚彊。探囊一试黄昏汤，一洗十年新学肠。老生塞口不敢尝，向来狂杀今尚狂，请公别试囊中方。  

送江端礼  

正学元非世，能诗新有声。诸公交郑泰，多士闭何生。泛爱经过数，移书底里倾。又为淮海别，病眼向谁明？  

九日寄秦覯  

疾风回雨水明霞，沙步丛祠欲莫鸦。九日清樽欺白发，十年为客负黄花。登高怀远心如在，向老逢辰意有加。淮海少年天下士，可能无地落乌纱？  

示三子  

去远即相忘，归近不可忍。儿女已在眼，眉目略不省。喜极不得语，泪尽方一哂。了知不是梦，忽忽心未稳。  

乌呼行  

去年米贱家赐粟，百万官仓不馀掬。青钱随赐费追呼，昔日剜疮今补肉。今年夏旱秋水生，江淮转粟千里行。不应远水救近渴，空仓四壁雀不鸣。似闻为政不为费，两不相伤两相济。十年敛积用一朝，惊涛破山风动地。  

送张支使  

旷度逢知晚，高才处下难。清秋一鹗上，拭目万人看。白酒初同醉，黄花已戒寒。凭将衰老事，一一报长安。  

从苏公登后楼  

倏作三年别，才堪一解颜。楼孤带清洛，林缺见巴山。五月池无水，千年鹤自还。白鸥没浩荡，爱惜鬓毛斑。  

次韵李节推九日登南山  

平林广野骑台荒，山寺鸣钟报夕阳。人事自生今日意，寒花只作去年香。巾欹更觉霜侵鬓，语妙何妨石作肠。落木无边江不尽，此身此日更须忙。  

田家  

鸡鸣人当行，犬鸣人当归。秋来公事急，出处不待时。昨夜三尺雨，灶下已生泥。人言田家乐，尔苦人得知？  

出清口  

家世山东饱耕稼，晚托一舟顺流下。渔沟寒饼不下筋，推拖转头更五夜。平明放溜出清口，霜落潮回雾连野。平淮一梦三十里，有日无风神所借。似怜忧患满人间，百孔千疮容一罅。文章末技将自效，语不惊人神可吓。子女玉帛君所馀，寄声白鸟烦多谢。  

赠欧阳叔弼  

早知汝颍多能事，晚以诗书托下僚。大府礼容宽懒慢，故家文物尚嫖姚。只将忧患供谈笑，敢望功言答圣朝。岁历四三仍此地，家余五一见今朝。  

观兖文忠公家六一堂图书  

生世何用早，我已后此翁。颇识门下士，略已闻其风。中年见二子，已复岁一终。呼我过其庐，所得非所蒙。先朝群玉殿，冠佩环群公，神文焕王度，喜色见天容。御榻谁复登，帝书元自工。黄绢两大字，一览涕无从。似欲托其子，天意人与同。历数况有归，敢有贪天功！《集古》一千卷，明明并群雄。谁为第一手，未有百世公。庙器刻科斗，宝樽蟠华虫。缅怀弁服士，酬献鸣瑽瑢。插架一万轴，遗子以固穷。素琴久绝弦，棋酒颇阙供。向来一瓣香，敬为曾南丰。世虽嫡孙行，名在亚子中。斯人日已远，千岁幸一逢。吾老不可待，草露湿寒蛩。  

送苏迨  

胸中历历着千年，笔下源源赴百川。真字飘扬今有种，清谈绝倒古无传。出尘解悟多为路，随世功名小着鞭。白首相逢恐无日，几时笔札到林泉？  

送黄生兼寄二谢  

城西两谢俱能文，穰丞精悍吾所闻。每读吾诗得人意，使不能文已可人。我昔谢公门下士，早年妄作功名意。如今老寄颍河东，九泉虽深愧此公。  

次韵苏公西湖徙鱼三首  

穷秋积雨不破块，霜落西湖露沙背。大鱼泥蟠小鱼乐，高丘覆杯水如带。鱼穷不作摇尾怜，公宁忍口不忍鲙。修鳞失水玉参差，晚日摇光金破碎。咫尺波涛有生死，安知平陆无滩濑。此身宁供刀几用，着意更须风雨外。是间相忘不为小，濠上之意谁得会？枯鱼虽泣悔可及，莫待西江与东海。  

赤手取鱼如拾块，布网鸣舷攻腹背。岂知激浊与清流，恐惧骈头牵翠带。居士仁心到鱼鸟，会有微生化馀鲙。宁容网目漏吞舟，谁能烹鲜作苛碎？我亦江湖钓竿手，误逐轻车从下濑。生当得意落鸥边，何用封侯堕鸢外。不如此鱼今得所，置身暗与神明会。径须作记戒鲸鲵，防有任公钓东海。  

诗成笔落骥历块，不用安西题纸背。小家厚敛四壁立，拆东补西裳作带。堂下觳觫牛何罪，太山之阳人作鲙。同生异趣有如此，骈悬间终一碎。流水长者今公是，雨花散乱投金濑。人言充庖须此辈，慈观更须容度外。赐墙及肩人得视，公才槃槃一都会。有怜其穷与不朽，我亦牵联书玉海。  

八月十日二首  

一梦人间四十年，只应炊灶固依然。两官不办一丘费，五字虚随万里船。  

人生七十今强半，老去光阴已后身。更欲置身须世外，世间元自不关人。  

迎新将至漕城  

早投林野违风雨，晚傍尘沙饱送迎。却愧两街屠贩子，卧听车马过桥声。  

即事  

老觉山林可避人，正须麋鹿与同群。却嫌鸟语犹多事，强管阴晴报客闻。  

斋居  

青奴白牯静相宜，老罢形骸不自持。一枕西窗深闭阁，卧听丛竹雨来时。  

寄亳州林侍制  

湖海相望阙寄声，云林过雨未全晴。青衫作吏非前日，白首论文笑后生。似听儿童迎五马，稍修书札问专城。一闻苦李蒙庄句，不复人间世后名。  

次韵回山人  

一杯领意不须沽，六字持身已有馀。痴子未知天上乐，先生今解世间书。  

又次属沈东老  

随世功名非所望，称家丰俭不求馀。青衫出指论奇字，白发挑灯写细书。  

送孝忠二首  

老眼元多泪，春风见此行。又为贫贱别，更觉急难情。斗食吾堪老，词场尔向荣。未须怜野鹜，家法付宣城。  

经史三年学，聪明一旦开。把文甘潦倒，数日待归来。士患声名早，官今岁月催。有亲须薄禄，临路尚徘徊。  

以拄杖供仁山主  

洗足投筇只坐禅，厌寻歧路费行缠。老来不复人间事，不用山公更削圆。  

西湖  

小径才容足，寒花只自香。官池下枭雁，荒冢上牛羊。有子吾甘老，无家去未量。三年哦五字，草木借辉光。  

送吴先生谒惠州苏副使  

闻名欣识面，异好有同功。我亦惭吾子，人谁恕此公？百年双白鬓，万里一秋风。为说任安在，依然一秃翁。  

别观音山主  

离合应生理，过逢岂近缘。情亲见今日，语妙记当年。闭户安禅主，冲风逆水船。不应清夜月，故作别时圆。  

离颍  

河市千人聚，寒江百丈牵。吾生能几日，此地费三年。丛竹防供爨，池鱼已割鲜。拙勤终不补，他日愧无传。  

答晁以道  

转走东南复帝城，故人相见眼偏明。十年作吏仍糊口，两地为邻阙寄声。冷眼尚堪看细字，白头宁复要时名！孰知范叔寒如此，未觉严公有故情。  

别黄徐州  

姓名曾落荐书中，刻画无盐自不工。一日虚声满天下，十年从事得途穷。白头未觉功名晚，青眼常蒙今昔同。衰疾又为今日别，数行老泪洒西风。  

古墨行并序  

晁无斁有李墨半丸，云裕陵故物也。往於秦少游家见李墨，不为文理，质如金石，亦裕陵所赐，王平甫所藏者。潘谷见之，再拜云：“真廷珪所作也。世惟王四学士有之，与此为二矣。”嗟乎！世不乏奇，乏识者耳。敬为长句，率无斁同作。  

秦郎百好俱第一，乌（“乌”一作“墨”。）丸如漆姿如石。巧作松身与镜面，借美於外非良质。潘翁拜跪摩老眼，一生再见三叹息。了知至鉴无遁形，王家旧物秦家得。君今所有亦其亚，伯仲小低犹子侄。黄金白璧孰不有，古锦句囊聊可敌。睿思殿里春夜半，灯火阑残歌舞散。自书细字答边臣，万里风尘入长算。初闻桥山送弓剑，宁知玉碗人间见？夜光炎炎冲斗牛，会有太史占星变。人生尤物不必有，时一过目惊老丑。念子何忍遽磨研，少待须臾图不朽。（魏衍注曰：“少游之墨，尝许先生为他日墓 志润笔。先生尝语衍。作此诗时，少游尚无恙。然终先逝去。）明窗净几风日暖，有愁万斛才八斗。径须脱帽管城公，小试玉堂挥翰手。  

次韵春怀  

老形已具臂膝痛，春事无多樱笋来。败絮不温生蠛虱，大杯覆酒着尘埃。衰年此日常为客，旧国当时只废台。河岭尚堪供极目，少年为句未须哀。  

河上  

背水连渔屋，横河架石梁。窥巢乌鹊竞，过雨艾蒿光。鸟语催春事，窗明报夕阳。还家慰儿女，归路不应长。  

题柱并序  

永安驿廊东柱有女子题五字云：“无人解妾心，日夜长如醉。妾不是琼奴，意与琼奴类。”读而哀之，作二绝句。  

桃李摧残风雨春，天孙河鼓隔天津。主恩不与妍华尽，何限人间失意人。  

从昔婵娟多命薄，如今歌舞更能诗。孰如（“如”一作“知”。）文雅河阳令，不削琼奴柱下题。  

蝇虎  

物微趣下世不数，随力捕生得称虎。匿形注目摇两股，卒然一击势莫御。十中失一八九取，吻间流血腹如鼓。却行奋臂吾甚武，明日淮南作端午。  

宿深明阁  

窈窕深明阁，晴寒是去年。老将灾疾至，人与岁时迁。默坐元如在，孤灯共不眠。暮年身万里，赖有故人怜。  

缥缈金华伯，人间第一人。剧谈连昼夜，应俗费精神。时要平安报，反愁消息真。墙根霜下草，又作一番新。  

东山谒外大父墓  

土山宛转屈苍龙，下有盘盘盖世翁。万木刺天元自直，丛篁侵道更须东。百年富贵今谁见，一代功名托至公。少日拊头期类我，暮年垂泪向西风。  

次韵晁无斁冬夜见寄  

寒窗冷砚欲生尘，短枕长衾却自亲。老子形骸从薄暮，先生意气尚青春。覆杯不待回丹颊，危坐犹能作直身。城郭山林两无得，暮年当复几沾巾？  

寒夜有怀晁无斁  

同好共城郭，十日不一顾。人事虽好乖，吾生亦多忤。阖门对妻子，岁月不可度。闭目宁用遮，停杯仍下箸。独无区中缘，永怀岩下趣。平生三径资，安得一朝具？万里初历块，前驱告曛暮。怀归属有思，弃世不待怒。老境厌逶迟，人情费将护。向来张长公，吾亦从兹去。灯花频作喜，月色正可步。预恐何水曹，明朝有新句。  

寄提刑李学士  

石渠金马青云上，东里西门济水边。上冢过家真乐事，平时持节贵当年。成家旧学诸儒问，脱手新诗万口传。范叔一寒今若此，相逢犹得故人怜。  

寄杜择之杜寄惠近诗。  

诗家两杜昔无邻，文采风流（一作“传家”）世有人。疾置送诗惊老丑，坐曹得句自清新。兴来不假江山助，目过浑如草木春。农马智专吾不让，衡阳纸贵子能频。  

寄晁无斁  

稍听春鸟语叮咛，又见官池出断冰。雪后踏青谁与共，花间着语老犹能。笑谈莫倦寻常听，山院终同一再登。今日已知他日恨，抢榆况得及飞腾。  

还里  

旷士爱吾庐，游子悲故乡。慷慨四方志，老衰但悲伤。虚名自成误，失得略相当。暮年还家乐，未觉道路长。闾里喜我来，车马塞康庄。争前借言色，草木亦晶光。向来千人聚，一老独倘佯。手开南阳阡，松柏郁苍苍。永愿守一丘，脱身万里航。平生功名念，倒海浣我肠。款段引下泽，断弦更空觞。尚恐北山南，有文移路傍。  

次韵夏日江村  

漏屋檐生菌，临江树作门。卷帘通燕子，织竹护鸡孙。向夕微（一作“风”。）凉进，相逢故意存。（一作“沾衣汗垢存”。）何当加我岁，从子问乾坤。  

次韵夏日  

江上双峰一草堂，门闲心静自清凉。诗书发冢功名薄，麋鹿同群岁月长。句里江山随指顾，舌端幽<耳少>致张皇。莫欺九尺须眉白，解醉佳人锦瑟傍。  

夏夜有怀  

卧念张居士，逃名老石根。学诗端得瘦，识字即空樽。鸣笛夜宜远，灯花晓更繁。未须哀老子，也复守丘园。  

和颜生同游南山  

竹杖芒鞋取次行，琳琅触目路人惊。常年此日仍为客，病目今来喜再明。筋力尚堪供是事，登临那得总无情。已知名世徒为尔，可复缘渠太瘦生？  

和魏衍元夜同登黄楼  

车马竞清夜，人物秀三楚。登临得免俗，兹楼岂时睹！同来两稚子，冠者亦四五。落落俱可人，颇亦厌歌鼓。山月出未高，潜鳞动寒渚。樯灯接稀星，夺目粲不数。魏侯转物手，百好趋就叙。得句未肯吐，秀气出眉宇。水净纳行影，山空答脩语。夜气稍侵肌，鸟骇去其侣。清游岂有极，喜事戒多取。投静未免喧，于今岂非古！永怀寂寞人，南北忘在所。横岭限鱼鸟，作书欲谁与。情生文自哀，意动足复伫。凭（一作“槛”。）共一默，望舒已侵午。  

和魏衍同登快哉亭  

经时不出此同临，小径新摧草旧侵。欲傍江山看日落，不堪花鸟已春深。来牛去马中年眼，朗月清风万里心。故着连峰当极目，回看幽径绕双林。  

和三日  

苦遭年少强追陪，病眼看花更覆杯。夹岸万人倾国出，清江一注两山开。游人欲尽惊鸥下，晚日犹须恶雨催。更恐明年有离别，折花临水共徘徊。  

登燕子楼  

绿暗连村柳，红明委地花。画梁初着燕，废沼已鸣蛙。鸥没轻春水，舟横着浅沙。相逢千岁语，犹说一枝花。  

和黄充实春尽游南山  

逐胜缺勇功，饯春无少色。出门欲何向，坂丸随所击。百年馀几何，十步复一息。同来二三子，楚楚颇修饬。行前强老夫，径捷疲峻陟。山门开烟霏，禅房闭岑寂。口燥沾茗碗，久厄此为德。逐日下西山，草路荒不识。回溪转钩曲，门径入绳直。故人喜领客，内愧积腹臆。所来为亲旧，扫除称寥阒。疾风无末势，过雨有馀沥。高花初欲然，平荷已如拭。因君感衰盛，丑好移顷刻。交新厌区区，话旧听历历。谈间十一二，四座已倾侧。茅屋漏（一作“湿”。）风霜，山田带沙砾。尚能哀此老，举手触四塞。君如涧底松，超拔出天壁。学诗有新功，黄魏共推激。  

何郎中出示黄公草书  

龙蛇起伏笔无前，江汉渊回语更妍。好事元须一赏足，藏家不必万人传。  

当年阙里与论诗，晚岁江山断梦思。妙手不为平世用，高怀犹有故人知。  

送河间吕令子固甥。  

今日中牟令，当年太守孙。独能怜此老，肯避席为门。寒日风涛壮，边城簿领繁。平生子曾子，白首得重论。  

寄潭州张芸叟  

湖岭一都会，西南更上游。秋盘堆鸭脚，春味荐猫头。宣室来何暮，蒸池得借（一作“惜”。）留。孰知为郡乐，莫作越乡忧。  

去国如前日，为邦得旧游。霜甘先落手，春雁几回头。只道风沙恶，宁知贾宋留。赋诗真有助，吊古不同忧。  

雪后  

送往开新雪又晴，故留腊白待春青。稍回松色伸梅怨，并得朝看与夜听。已觉庭泥生马（一作“鸟”）迹，遽修田事带朝星。暮年功力归持律，不是骚人故独醒。  

送提刑李学士移使东路  

襟抱从前相向开，倡酬于此未多陪。身更宠辱谈弥胜，路别东西意自哀。隐几忘言终不近，白头青简两相催。孰知衰老难为别，声问应须续续来。  

隐者郊居  

高斋缭绕度双沟，老气轩昂盖九州。不为江山开悒怏，正缘风味得淹留。招携好客共谈笑，拆补新诗拟献酬。小摘自锄稀菜甲，旁观虚作不堪。  

送检法赵奉议  

三岁公门不屡过，作笺时得问如何。及兹去去翻为恨，向使常常肯谓多！勇锐闭房犹着酒，切深疾恶反伤和。赠言窃取仁人号，善听君居长者科。  

寄曹州晁大夫  

东方千骑贵当年，白发居头也自贤。肯费精神修客主，稍回功誉入章篇。虚名不救空（一作“饥”）肠厄，晚岁仍遭末疾缠。死去不为天下惜，镜中当有故人怜。  

送冯翊宋令  

三楚风流信有人，先声今已彻咸秦。宁为鸡口官无小，欲试牛刀久要新。细肋卧沙勤下筋，长芒刺眼莫霑唇。山西（一作“西州”。）豪杰知吾老，为说犹堪举万钧。  

酬智叔见赠  

老去斯文不更论，却因夫子话师门。清谈不待倾三语，胜日何知共一樽？逐北我方填坎井，图南谁得料鹏鲲。过逢为说侯芭在，卧楫生衣犊有孙。  

敬酬智叔三赐之辱兼戏杨理曹二首  

龙争虎据竟成尘，只有青楼与白门。（青楼谓燕子楼也）令宰才高先得句，使君情重数开樽。江山故国难留鹤，科斗荒池可着鲲？直使颔须浑作白，未应投镊愧诸孙。（智叔有《叹白发》诗。）  

险韵氵霝词费讨论，真持布鼓过雷门。更看九日台头句，未用三人月下樽。镜裹黄花明白发，海边赤脚踏长鲲。从来相戒莫打鸭，可打鸳鸯最后孙。  

酬智叔见戏  

百念皆空习尚存，稍修香火踏空门。槌腰摩腹非春事，割爱投闲覆玉樽。白发情多犹可染，（来诗有白发之叹。）骖鸾兴尽却乘鲲。上界纷纷足官府，也容河鼓过天孙。  

雨花风叶未宜春，私柳官渠白下门。每度清溪嘲短发，时容使席近芳樽。雄蜂雌蝶元非偶，野马游尘不佐鲲。若许成功当封赏，（事具李待制席上篇。）请看子子与孙孙。  

九月九日与智叔雕堂宴集夜归  

雕堂从昔有恶客，酒尽不去仍复索。欲留歌舞尽客意，风雨和更作三厄。佳辰难得客更难，我穷无酒为君欢。只欲泥行过白下，万一帘疏见一斑。  

绝句四首  

秋床归卧不缘愁，病与衰谋作老仇。数树直青能尔瘦，一轩残照为谁留？  

芒鞋竹杖最关身，散发披衣不待人。三两作邻堪共活，五千插架未为贫。  

昏昏嗜睡元非病，续续题诗不耐闲。作意买山还得笑，多方拔白却成斑。  

书当快意读易尽，客有可人期不来。世事相违每如此，好怀百岁几回开。  

怀远（任渊注云：“此诗属东坡。”）  

海外三年谪，天南万里行。生前只为累，身后更须名？未有平安报，空怀故旧情。斯人有如此，无复涕纵横！  

答田生  

酒亦有何好，人今未肯忘。苟无愁可解，何必醉为乡！賸欲论奇字，终能讳秘方。直饶肌骨秀，正要画眉长。  

早起  

邻鸡接响作三鸣，残点连声杀五更。寒气挟霜侵败絮，宾鸿将子度微明。有家无食违高枕，百巧千穷只短檠。翰墨日疏身日远，世间安得尚虚名？  

和黄充小雪  

度腊侵春亦未迟，纷纷款款意犹微。霑衣带润元无见，着物还消不待晞。賸欲打窗连夜听，未须迷雁断行飞。老来才尽无新语，只欲烦君急手挥。（“带润”，一作“自湿。”）  

谢赵使君送鸟薪  

欲落未落雪迫人，将尽不尽冬压春。风枝冰瓦有去鸟，远坊穷巷无来人。忽闻叩门声遽速，惊鸡透篱犬升屋。使君传教赐薪炭，妓围那解思寒谷？老身曲直不足言，冷窗冻壁作春温。定知和气家家到，不独先生雪塞门。（一作“席作门”。）  

和范教授同游桓山  

送客寻山已自仙，行谈坐笑复忘年。平郊走马斜阳里，破屋传杯积水边。洗壁留名题岁月，（一作“题名留岁月”。）登高着句记山川。风流幕下诸公子，缩手吟边更觉贤。  

早春  

度腊不成雪，迎年遽得春。冰开还旧绿，鱼喜跃修鳞。柳及年年发，愁随日日新。老怀吾自异，不是故违人。  

徐仙书  

徐清，字静之，蓬莱女官也，下西里王氏。诗作谢体，书效黄鲁直，妍妙可喜，敬作三绝句。  

蓬壶仙子补天手，笔妙诗清万世功。肯学黄家元祐脚，信知人厄匪天穷。  

诗成已作客儿语，笔下还为鲁直书。岂是神仙未贤圣，不随时事向人疏。  

金华牧羊小家子，西真攘桃何代儿？诗着海山书落爪，向来（一作“那”）免世人疑？  

咸平读书堂  

昔人三百篇，善世已有馀。后生守章句，不足供嗫嚅。一登吏部选，笔砚随扫除。闭合画眉妩，隔屋闻歌呼。奉公用汉律，宁复要诗书？俯首出跨下，枉此七尺躯。今代陶朱公，不作大梁屠。计然特未用，意得轻全吴。为邦得畿县，政密自计疏。宁书下下考，不奉急急符。用意簿领外，筑室课典谟。平生五千卷，还舍不问涂。近事更汉唐，稍以诗自娱。复作无事饮，醉卧拥青奴。桃李春事繁，轩窗昼景舒。鸣屋鸠唤雨，窥帘燕哺雏。休吏散篇帙，风篁献笙竽。忻然一启齿，斯民免为鱼。  

绝句二首  

里中馈杏得尝新，马上逢花始见春。勤苦著书如作吏，世间枉是最闲人。  

密密丹房叠叠花，一枝临路为人斜。叮咛语鸟传春意，白下门东第几家。  

春怀示邻里  

断墙着雨蜗成字，老屋无僧燕作家。剩欲出门追语笑，却嫌归鬓着尘沙。风翻蛛网开三面，雷动蜂窠趁两衙。屡失南邻春事约，只今容有未开花。  

和寇十一晚登白门  

重门杰观屹相望，表里山河自一方。小市张灯归意动，轻衫当户晚风长。孤臣白首逢新政，游子青春见故乡。富贵本非吾辈事，江湖安得便相忘？  

谢寇十一惠端砚  

百工营材先利器，市道居货如作赘。书生活计亦酸寒，断砖半瓦宁求备？端溪四山下龙渊，郁积中州清淑气。金声玉骨石为容，河江屈流云作使。滑如女肤色马肝，夜半神光际天地。诸天散花百神喜，知有圣人当出世。没人投深索千丈，探颔适遭龙伯睡。辘轳挽出万人负，千岁之藏一朝致。琢为时样供翰墨，十袭包藏百金贵。北行万里更众目，寇卿好事不计费。南邻居士卿之孙，丰悴相从不为异。似怜陶瓦磨灶煤，辍赠不减前人志。人言寒士莫作事，鬼夺客偷天破碎。龟玉韫匮与无同，锦衾还客弃佳惠。众所欲得当有缘，天独於馀可无意？敢书细字注鱼虫，要传《华严》八千偈。  

再和寇十一  

与世相连孰自量，资身无策谩多方。逢场作戏真呈拙，误笔成蝇岂所长？名字不归青史笔，形容终老白云乡。可（一作“可”。）须五斗轻千里，赖有斯人未肯忘。  

谢赵生惠芍药  

从微至老走风尘，喜见乡园第四春。独舞东风醉西子，政缘无语却宜人。  

九十风光次第分，天怜独得殿残春。一枝賸饮簪双髻，未有人间第一人。  

寄怜  

借子翩翩果下驹，春原随处小踟蹰。可能炙背春风里，卧把青铜摘颔须？  

和寇十一同登寺山  

度暑无好怀，凭危略幽致。衣冠蔚如林，从我才一二。兹山昔深登，岁月谁得记？尚有名胜流，不与金石悴。孰知千载后，我与子复至？烟昏倏见灯，洪发疑无地。领略章句手，割据英雄志。兴坏容一瞬，今昔当几喟。围山缺西北，放目不可制。归怀纳清境，夜榻成良寐。零落壁间诗，岂特彼所愧？会逢南过适，不问西来意。  

谢孙奉职惠胡德墨  

奚李风流尽，法传外诸孙。常山陈赡子，怀抱自高攑。孰云胜潘翁？惟眉山公言。四海未尽识，一变归九原。胡郎少年子，外家典刑存。一点落髹漆，重价压玙璠。孙侯磊落人，情义久益惇。解囊赠玄圭，孰知师白猿。我资不解书，下笔辄自暖。良宝不受辱，隐默面称冤。  

拱翠堂萧邑富人窦敦礼即泉山作此堂，规制宏丽。无咎作记  

千年茅竹蔽幽奇，一日堂成四海知。便有文公来作记，尚须我辈与题诗。至人但有经行处，宝盖仍存朽老枝。能事向来非促迫，经年安得便嫌迟？  

和李使君九日登戏马台  

登高能赋属吾侪，不用传杯击钵催。九日风光堪落帽，中年怀抱更登台。江山信美因人胜，萸菊逢辰满意开。二谢风流今复见，千年留句待公来。  

与魏衍寇国宝田从先二侄分韵得坐字  

将老蒙误恩，受吊不受贺。欲起尚迟回，积闲习成惰。向来二三子，相与守寒饿。一日不可无。三岁安得过？是时秋益高，夜永月初堕。漏鼓已再更，坐者馀几个？酒薄多可强，谈胜坚莫破。檐昏读字细，林缺瞻星大。吴吟未至慢，楚语不假些。怀远已屡叹，论昔先急唾。身世喜相违，真成螘旋磨。平生陈孟公，晚岁不惊坐。（“初堕”一作“初破”，“莫破”一作“莫挫”。）  

和黄生出游  

賸欲登临强作欢，衣冠未动意先阑。从今泉石非吾事，只借君诗细细看。  

从寇生求茶库纸  

南朝官纸女儿肤，玉版云英比不如。乞与此翁元不称，他年留待大苏书！  

酬颜生惠茶库纸  

破卵剥膜肌理滑，削玉作版光气熏。老子尚堪哦七字，阿买颇能书八分。  

黄楼  

楼以风流胜，情缘贵贱移。屏亡老毕篆，市发大苏碑。更觉江山好，难忘父老思。只应千载后，览古胜当时。  

答黄生魏衍注云：“时初冬尚无冬衣，先生以背子赠之，坚不受，到家以朱氏所赆二疋寄之，因作诗。”  

我无置锥君立壁，舂黍作麋甘胜蜜。绨袍不受故人意，药饵肯为儿辈屈。割白鹭股何足难，食鸬鹚肉未为失。暮年五斗得千里，有愧寒檐背朝日。  

五子相送至湖陵  

中年患别多作别，早日讳穷常得穷。勿云一水四十里，衣冠塞郭何人同？周生子病辍身出，刘子远来今几日？石家仲叔好少年，颇能厌俗从吾律。魏君不独相从早，自君之来吾却扫。岁月磨人孰能久，反覆看渠难得好。湖陵古城风日寒，情义乃知生别难。高怀已为故人尽，交道应留后代看。  

家山晚立  

绕舍苔衣积，倚墙梨颊红。地平宜落日，野旷自多风。禹迹千年后，家山一顾中。未休嗤土偶，已复逐飘蓬。  

寒夜  

一夜风澎浪，中宵月脱云。到窗资少睡，远响倦多闻。星火远相乱，江山气不分。早鸡先得便，断雁屡鸣群。  

山口  

重雾真成雨，疏帘不隔风。青林拥红树，家鹜杂宾鸿。渔屋浑环水，晴湖半落东。往来成一老，犹在半途中。  

宿合清口  

风叶初疑雨，晴窗误作明。穿林出去鸟，举棹有来声。深渚鱼犹得，寒沙雁自惊。卧家还就道，自计岂苍生？  

宿泊口  

弱柳经寒色，悬流尽夜声。更长疑睡少，霜落怯寒生。急急占星度，摇摇苦舫倾。风涛兼盗贼，恩重觉身轻。  

宿柴城  

卧埋尘叶走风烟，齿豁头童不记年。起倒不供聊应俗，高低莫可只随缘。通通远鼓三行夜，隐隐平湖四接天。枕底波涛蓬上雨，故将羁旅（一作“老”。）到愁边。  

晚坐  

柳弱留春色，梅寒让雪花。溪明数积石，月过恋平沙。病减还增药，年侵却累家。后归栖未定，不但只昏鸦。  

寒夜  

留滞常思动，艰虞却悔来。寒灯挑不焰，残火拨成灰。冻水滴还歇，风帘掩复开。孰知文有忌，情至自生哀。  

晚兴  

去国犹能别，逢人始欲愁。不干遮极目，自是怯回头。布网收渔椮，连筒下钓钩。谁初教鲜食，泽竭未能休！  

别刘郎魏衍注云：“宣义之婿，六年之别；先生丧母，刘丧父。故其诗哀甚。”  

一别已六载，相逢有馀哀。公私两多事，灾病百相催。无酒与君别，有怀向谁开？深知百里远，肯为老夫来？  

鸡笼镇入棣州界。  

河市新经集，鸡笼旧得名。初闻北人语，意作故乡声。客久艰难极，情忘去就轻。空虚仍废忘，何以慰诸生？  

酬王立之二首  

顿有亭前玉色梅，情知不肯破寒开。似怜憔悴两公（指苏、黄。）客，独倚东风遣信来。  

重梅双杏巧相将，不为游人只自芳。应怪诗翁非老手，相逢不作旧时香。  

和谢公定观秘阁文与可枯木  

斯人不复有，累世或可期。每於丹青里，一见如平时。坏障尘得入，惨淡令人悲。墨色落欲尽，严颜终不移。朽老莫使年，石心乌铜皮。念此犹少作，未尽冰霰姿。北枝把异鹊，意定了不疑。惜哉不得语，胸次几兴衰？一为要贵役，可复愧（一作“辞”）画师！隐奥虽可惜，涂抹复见遗。谢侯名家子，感慨形苦词。岂惟语画工，劲特颇似之。何当补谏列，一吐胸中奇！  

赠吴氏兄弟  

得失媸妍只自知，略容千载有心期。恨君不见金华伯，何处如今更有诗。  

上晁主客时与无咎对酒，及门，而阍者辞焉。  

两疏父子共含香，不独家荣国有光。賸欲展怀因问疾，孰知相对只衔觞。年侵身要兼人健，节近花须满意黄。从昔竹林须小阮，只今未可弃山王。  

赠石先生  

多方作计老如期，百疾交攻遽得衰。晚有胜缘逢异士，生须快意阙前知。迫人鬓颔纷纷白，临事回迂种种迟。分我刀圭容不死，他年鹤驭得追随。  

送欧阳叔弼知蔡州  

颍阴为别悔匆匆，十载相望信不通。晚遇圣朝收放逸，旋遭官禁限西东。又为太守专淮右，賸喜郎君类若翁。梅柳作新诗兴动，可令千里不同风。  

送晁尧民守徐  

中年为别不堪，束发登门到白头。南省望郎仍国士，东方千骑更吾州。彭翁老寿终遗骨，燕子飞来只故楼。知己难逢身易老，烦公置醴我归休。  

山口阻风  

夕风朝未回，来云去为雨。系舟直山口，天意遽如许。涛风两方斗，丘原莫当怒。两山为俯仰，一鸟不得度。临深负高枕，偷生宁得所。历历数过帆，当涂气如虎。快意亦适然，淹泊岂吾取？溯洄更去留，未易相尔汝。行登东山颠，壮观前未睹。九泽不满眼，五丈方一缕。兹山昔谁游，巨野传自古。菰鱼无凶年，末利犹不御。荷隩活万人，梨埒视千户。东方富丝麻，小市藏百贾。连樯自南北，行谈杂秦楚。向晚风力微，湖清鱼可数。空仓鸟乌乐，外舍窗扉语。身非天下惜，家无十金聚。欲留盗贼迫，欲去波涛怒。两者尔何从，一死吾未与。  

嘲无咎文潜二首  

诗人要瘦君则肥，便然伟观诗不宜。诗亦於人不相累，黄金九缳腰十围。  

一饥缘我不缘渠，身作贾孟行诗图。穷人乃工君未可，早据要路肩安舆。  

次韵夜雨  

暗雨来何急，寒房客自醒。骤看灯闪闪，拟对竹青青。声到江干尽，风回叶上听。更长那得晓，欹侧想仪型。  

和王子安至日  

近节翻多事，为家不亦难！老成须药力，愁绝向谁宽。冻雨能妨梦，朝霜故作寒。衰颜心自了，不待镜中看。  

物理有终极，人情从往还。阴阳消长际，老疾去留间。申白徒怀惠，巢由不买山。更歌吾和汝，风日稍侵颜。  

晨起公私迫，昏归鸟雀催。百年忙里尽，万事醉间来。竹雨深宜晚，江梅半欲开。风灯挑不焰，寒火拨成灰。  

连日大雪以疾作不出闻苏公与德麟同登女郎台  

掠地冲风敌万人，蔽天密雪几微尘。漫山塞壑疑无地，投隙穿帷巧致身。晚节读书今已老，闭门高卧不缘贫。遥知更上湖边寺，一笑潜回万室春。（是日赐柴米。）  

立春  

马蹄残雪未成尘，梅子梢头已着春。巧胜向人真耐老，衰颜从俗不宜新。高门肯送青丝菜，下里谁思白发人？共学少年天下士，独能濡湿辙中鳞。  

次韵敬酬元弼三兄  

冥冥雨力及时来，冉冉春光作意回。白发尚堪供语笑，青衫不惜着风埃。林庐要自家家到，尊酒宁辞日日开！只恐未便文字饮，人间无梦到阳台。  

除夜对酒赠少章  

岁晚身何托，灯前客未空。半生忧患里，一梦有无中。发短愁催白，颜衰酒借红。我歌君起舞，潦倒略相同。  

赠知命  

黑头居士元方弟，不肯作公称法嗣。外人怪笑那得知，他日灵山亲授记。学诗初学杜少陵，学书不学王右军。黄尘扶杖笑邻女，白衫骑驴惊市人。静中作业此何因，醉里逃禅却甚真。顾我无钱呼毕曜，有人载酒寻子云。君家鲁直不解事，爱作文章可人意。一人可以穷一家，怪君又以才为累。请将饮酒换吟诗，酒不穷人能引睡。不须无事与多愁，老不欲醒惟欲醉。  

谢傅监  

好士如好色，昔闻今则无。平生席为门，未识长者车。旷士慕林谷，羁人辱泥涂。愿为执鞭役，莫顺下风趋。去年辱公先，怀刺留寓居。我往拜其门，鸑鷟鸣高梧。论交不计年，取材忘其愚。一寒我如此，百镒公无馀。今年贺公归，乃复过我庐。当使有近行，应门有长须。小家不耐事，鸡飞犬升闾。莫归自有恨，亲颜一何娱！汝家吾无忧，能致贤大夫。吴公汉庭右，贾生世用疏。平分大仓粟，尽读邺侯书。士为知己留，不为食有鱼。三言移曾母，投杼公何如？  

次韵答秦少章  

学诗如学仙，时至骨自换。缥缈鸿鹄上，众目焉能玩？子从淮海来，一喙当百难。师儒有韩孟，拭目互惊惋。老生时在旁，缩手愧颜汗。黄公金华伯，莞尔回一眄。彼方试子难，疾前不应懦。要当攻石坚，勿作抟沙散。植璧虽具美，礲错加璀璨。我老不足畏，后生何可慢！  

九月十三日出善利门  

十载都城客，孤身冒百艰。一饥非死所，万里有生还。去国吾何意，归田病不关。共看霜白鬓，似得半生闲。  

湖上晚归寄诗友  

髭发难藏老，湖山稳寄身。却寻方外士，招作社中人。霜叶深於染，秋花晚自春。无人还有凝，诗卷莫辞频。  

蓑笠宜多病，衣冠错致身。清愁偏待客，白发解禁人。江月深留雪，山梅探借春。兴从湖上发，诗为道人频。  

功名违壮志，戒律负前身。刘德长欺客，王融却笑人。残年憎送岁，病眼怯逢春。杖屦知何向，如君未厌频。  

红绿羞明眼，欹斜久病身。年龄不待命，湖海却留人。点滴花间露，新鲜柳上春。情怀将底用，诗外不须频。  

寄邢和叔  

昔作梁宋游，幽忧废朝昏。闭门无往还，不厌儿女喧。隔墙闻剥啄，暮夜谁叩门？知是邢夫子，低回过高轩。愿为布衣交，不顾年德尊。匆匆立谈罢，又见东南奔。江湖多病后，仅免饷鱼鼋。久废数行书，因人问寒暄。但爱孤山西，松筠数家村。便欲筑居室，插秧仍灌园。生前不自爱，身后何足论！草《玄》笑扬雄，赞《易》悲虞翻。文章徒自苦，纸笔莫更存。却寻南郭老，隐几学忘言。他日宦游客，误入桃花源。苇间见渔父，谁识王侯孙？  

十七日观潮  

潮头初出海门山，千里平沙转面间。犹有江神怜北客，欲将奇观破衰颜。  

江水悠悠自在流，向人无恨（一作“限”。）不应愁。相逢不觉浑相似，谁使清波早白头。  

宿钱塘尉廨  

平湖绕舍山无盗，官事长闲俸有金。安得终身为御寇，不辞儿女作吴音。  

赠关彦长  

少年初识字，已诵《子虚赋》。尝疑天上人，已离人间去。蹉跎二十年，久自叹迟暮。倦游梁宋间，却踏江湖路。此地始逢君，秋阳破朝雾。白首鬓毛新，青衫颜色故。问君胡为然，竟坐文字误。人事久难知，高才常不遇。论人较贤智，富贵宁在数。不见竹林诗，山王俱不与。湖塘发高兴，山林有佳处。迨此闲暇时，观游莫辞屡。功名如附赘，得失何用顾。但当勤秉烛，长愿随杖屦。  

赠太素菴轲律师山居不出十四年矣。  

林间细路暗通门，火阁深藏雪里春。自笑世间千计错，羡他湖上十年人。  

次韵关子容湖上晚饮  

风树吹花落四邻，暮云将雨作催人。旋倾美酒留连客，急作新诗报答春。试傍清湖看鬓发，莫辞行乐费金银。如今归去还高卧，更问风光有几旬。  

夏日书事  

花絮随风尽，欢娱过眼空。穷多诗有债，愁极酒无功。家在斜阳下，人归满月中。肝肠浑欲破，魂梦更无穷。  

答无咎画苑  

卒行无好步，事忙不草书。能事莫促迫，快手多粗疏。君看荷苇槲叶扇，崔家中叔三人俱。扫除事物费岁月，收完神气忘形躯。恍然有得夺天巧，衰颜生态能相如。市师信手无赢馀，一日画出东封图。眼前百口怪神速，背后十指争揶揄。君家画苑倾东都，锦囊玉轴行盈车。补完破碎收亡逋，欲得不计有与无。问君此病何当祛，君言无事聊自娱。世间何事非迷途，挟策未必贤樗蒲。苑中最爱文与苏，情亲不独生同闾。自谓知子谁知余，叔也不痴回不愚。怜君用意常勤渠，挥毫洒墨填空虚。风梢雨叶出新意，老树僵立何年枯？我生百事不留意，外物不足烦驱除。翰墨才能记名字，模临写貌无工夫。见溺不救危不扶，独无一物充庖厨。看君发漆颜丹朱，意气健如生马驹。逢人不信六十馀，郁然一茎无白须。吕公落寞起钓屠，南山四老东宫须。人生晚达有如此，应笑虞翻早著书。  

次韵应物有叹黄楼  

一代苏长公，四海名未已。投荒忘岁月，积毁高城垒。斯楼亦何与，与人压复起。纷纷徒尔为，长剑须天倚。循分即可久，吾行谁与止？迩来贤达人，五十笑百里。赖有寇公子，众毁闻独美。直气慑狂童，牵联皆可纪。少公作长句，班扬安得拟？颇有喜事人，睥睨欲槌毁。一朝陵谷变，天语含深旨。惊倒楼前人，今朝有行履。  

和休文至自新安  

无成底事到天涯，重见春工换柳枝。历尽江山苦行役，归来风雨过花时。驱驰共厌人间世，险阻时闻别后诗。独有穷愁销未尽，一番相见一伸眉。  

次韵苏公西湖观月听琴  

公诗端王道，亭亭如紫云。落世不敢学，谓是诗中君。独有黄太史，抱杓挹其尊。韵出百家上，诵之心已醺。黄锺毁少合，大裘摈不文。世事如病耳，螘斗作牛闻。苦怀太史惠，养豹烟雨昏。后世无高学，举俗爱许浑。  

城南  

白下官杨小弄黄，骑台南路绿无央。含红破白连连好，度水吹香故故长。蹲滑踏青穿马耳，转危缘险出羊肠。孰知南杜风流在，预怯排门有断章。  

赠鲁直  

相逢不用早，论交宜晚岁。平生易诸公，斯人真可畏。见之三伏中，凛凛有寒意。名下今有人，胸中本无事。神物护诗书，星斗见光气。惜无千人力，负此万乘器。生前一尊酒，拨弃独何易。我亦奉斋戒，妻子以为累。君如双井茶，众口愿其尝。顾我如麦饭，犹足填饥肠。陈诗传笔意，愿立弟子行。何以报嘉惠，江湖永相忘。  

放歌行二首  

春风永巷闲娉婷，长使青楼误得名。不惜卷帘通一顾，怕君着眼未分明。  

当年不嫁惜娉婷，抹白施朱作后生。说与旁人须早计，随宜梳洗莫倾城。  

送李奉议亳州判官  

吾友孙子实，爱学吾所畏。持身如处子，得句有馀味。交欢艰难际，凛然见名谊。吾病卧里中，车马日一至。遣医馈粱肉，忧喜见颜际。殷勤劝加餐，代我破戒罪。一别已三秋，君室乃其季。轮囷见眼中，不作千里外。因声问何如，胡不枉一字？  

吾友张文潜，君行乃其里。当年钓游处，壮者或可指。闻风起遐想，意作千古士。不知尘土中，奴推婢不齿。胸中无一尘，笔下有百纸。勿问见自知，未语君已喜。与游今已后，行已勿停轨。  

陈询秀才归徐  

千里相从愧子心，未堪归路马骎骎。更能作意怜衰病，肯复（一作“后”。）重来道古今？三岁有期看一举，百年聊待到千寻。行逢净社论馀习，为说登临久废吟。  

登彭祖楼  

城上危楼江上城，风流千载擅佳名。水兼汴泗浮天阔，山入青齐焕眼明。乔木下泉馀故国，黄鹏白鸟解人情。须知壮士多秋思，不露文章世已惊。  

游鹊山院  

积石横成岭，行杨密映门。人声隐林杪，僧舍绕云根。顿摄尘缘尽，方知象教尊。只应羊叔子，名字与山存。【自注：南丰先生出守日，常游是院。】  

和南丰先生西游之作  

孤云秀壁共崔嵬，倚壁看云足懒回。睡眼賸缘寒绿洗，醉头强为好峰抬。山僧煮茗留宽坐，寺板题名卜再来。有愧野人能自在，尘樊束缚久低徊。  

和南丰先生出山之作  

侧径蓝舁两眼明，出山犹带骨毛清。白云笑我还多事，流水随人合有情。不及鸟飞浑自在，羡他僧住便平生。未能与世全无意，起为苍生试一鸣。  

和张次道再游翠岩之作  

去岁寻山有旧题，重来似与故人期。回峦俯仰如迎客，流水喧鸣拟索诗。岭路依危通鸟过，吾身趁健白云随。自怜久快屠门嚼，欲往安能久茹芝？  

和富中容朝散值雨感怀  

节物惊心懒复嗟，樽中酒尽复谁赊？风撩雨脚俄成阵，雪阁云头欲结花。万里可堪长作客，一年将尽未还家。自怜落落终难合，白首诗书谩五车！  

谢赟阇梨见访  

好在谈经老上人，冲风踏雪到江滨。百篇出箧自新得，一钵随身依旧贫。终岁杜门逃俗士，为师设榻对脩筠。蒲团藜杖焚香坐，此意此时无点尘。  

和沈世卿推官见寄  

倦看世态久低徊，且置穷通近酒杯。未忍一身闲处着，暂容双眼醉时开。为呼阿武扶头起，拟与山公倒载回。好在东篱旧时菊，无心准拟白衣来。  

和王明之见寄  

末路相逢首重回，紫芝眉宇向人开。老来惟有风情在，事去空怜岁月催。憔悴不堪临楚泽，栖迟无路上燕台。少陵肺病疏杯斝，想负花前载酒来。  

和酬施和叟宣德  

山阴倾盖两绸缪，十载重来鬓已秋。往事侵寻如昨日，故人牢落半沧洲。流离道路生涯拙，芜没田园岁计休。久要尚怜君子在，为言鸡黍亦迟留。  

送泽之过维扬  

梦里扬州十载间，青楼陈迹故依然。袍争烂锦催诗笔，雨溅明珠落酒船。顾我老无骑鹤兴，羡君行及看花天。囊中绣句归应满，不负韦郎五色笺。  

再到钱塘呈会宗伯益  

负笈重来感旧游，流年衰鬓两经秋。湖山依旧浑相识，风月愁人不自由。尚有故交重冷榻，可堪归梦到沧洲！谁怜壮志空凋落，百链今为绕指柔。  

简李伯益  

齑盐度岁每无馀，垂橐东归口未糊。贫里交游新断绝，老来光景半消除。时情视我门前雀，人好看君屋上乌。尚喜敝庐连蒋径，愿求佳句递髯奴。  

九日无酒书呈漕使韩伯修大夫  

老大悲伤节物催，酒肠枯涸壮心灰。惭无白水真人分，难置青州从事来。倦笔懒从都市出，醉眸刚为麹车回。黄花也似相欺得，坐对空樽不肯开。  

过杭留别曹无逸朝奉  

陈蕃解榻为留连，俯仰徒惊岁月迁。故意斯人奈风雨，多情於我独山川。可怜颜貌非前日，依旧穷愁似去年。后夜相思隔烟水，梦魂空寄过江船。  

别威德寺  

三宿城隈寺，轻赍类老禅。暂来真偶尔，适去更翛然。笑别留春坞，行寻下濑船。此身犹断梗，飘泊且随缘。  

沈道院有水墨壁画奇笔也惜其穷年无买之者贾明叔请余同赋  

壁间水墨画，为尔拂尘埃。草树精神出，溪山气势回。路从沙觜断，人自渡头来。莫怪知音少，牙弦匣不开。  

和彦詹题远轩  

开窗得远意，兴出杳冥间。芳草日边路，片云天外山。好花和露断，脩竹夹藤删。每许南邻伴，时来一寄颜。  

夜坐有怀一作《秋怀》。  

琐琐重门闭，萧萧一再更。【一作“稍稍昏烟集，冬冬一再更”。】短檠昏细字，高枕笑【—作“忘”。】平生。来雁防身早，【一作“妨身健”。】秋阳换眼明。已须甘酒力，不用占时名。【一作“永言邻里旧，心肯向人倾”。】  

马上口占呈立之  

廉纤小雨湿黄昏，十里尘泥不受辛。转就邻家借油盖，始知公是最闲人。  

### 后山集补钞  

陈师道  
丞相温公挽词  

恭默思良弼，诗书正百工。事多违谢传，天遽夺杨公。一代风流尽，三师礼数崇。若无天下议，美恶并成空。  

百姓归周老，三年待鲁儒。俗方随日化，身已要人扶。玉几虽来晚，明堂讫授图。心知死诸葛，终不羡曹蜍。  

少学真成己，中年讬著书。辍耕扶日月，起废极吹嘘。得志宁论晚，成功不原馀。一为天下恸，不敢爱吾庐。  

嘲秦覯  

长铗来夜帐空，衡阳回雁耳偏聪。若为借与春风看，无限珠玑咳唾中。  

曾南丰先生挽词  

早弃人间事，真从地下游。丘原无起日，江汉有东流。身世从违里，功名取次休。不应须礼乐，始作后程仇。  

精爽回长夜，衣冠出广庭。勋庸留琬琰，形像付丹青。道丧馀篇翰，人亡更典刑。侯芭才一足，白首《太玄经》。  

赋宗室士暕高轩过图  

滕王蛱蝶江都马，一纸千金不当价。异才天纵非力能，画工不是甘为下。今代风流数大年，含毫落笔开山川。忽忘朽老压尘底，却怪凫鸿堕目前。尔来八二复秀出，万里河山才咫尺。眼边安得有突兀，复似天地初开辟。明窗写出高轩过，便逐愈湜闻吟哦。晚知书画真有益，却悔岁月来无多。官禁修严断过访，时於僻寺逢税鞅。秀润如行琮璧闲，清明似引星辰上。忧悲愉怢百不平，河擘太华东南倾。平生秀句寰区满，拾掇馀弃成丹青。平湖远岭开精神，斗觉文字生清新。未许二豪今角立，要知旁有卫夫人。  

寄曹州晁大夫  

堕絮随风化作尘，黄楼桃李不成春。只今容有名驹子，困倚栏干一欠伸。  

规禅停云斋  

净居众天人，宫殿随所适。少仕老不归，重门闭榛棘。道人秀丛林，妙语出禅寂。是身如浮云，随处同建立。平生与二子，嗜好助一律。我此复助缘，语绮已多责。何年一把茅，据坐孤崒<山律>。呵佛骂祖师，涂湖千五百。  

次韵晁无斁夏雨  

咫尺隔山海，作书问如何。蚁垤既畜粮，蛙窟如鸣鼍。积暑复一雨，斧斫仍手摩。钩窗欲悬麻，出门已横河。人言月离毕，未必致滂沱。东皋繁草木，兰艾不同科。惊鱼畏密罟，独鸟鸣南柯。稍无虫飞喧，复觉蝉语多。因声作好恶，与物殊未和。卧闻夜来雨，归种故山禾。百年须下泽，万里付长罗。先生断百好，尚以诗作魔。缩子万言手，听渠七字哦。室迩人则远，燕默劳者歌。思君得老瘦，触热生积痾。  

和黄预感秋  

宿云护朝霜，秋阳佐残暑。蝇痴驱复来，汗下拭莫御。庭梧自黄陨，风过成夜语。幸是可怜生，胡然遽如许。黄生多新诗，如盆茧抽绪。唱高难《欸乃》，隽永得<口父>咀。意合无古今，投暗有迎拒。名成弟子韩，价重先生楮。向来得斯人，孰谓余龃龉。晚炊邻僧米，昼拾狙公芧。甘酸皆适口，霜黄未登俎。门有曲逆车，谤甚北山女。宁为沟中断，不作太仓鼠。老退无好怀，续明然两炬。搔首不成眠，寒蛩促机杼。  

和魏衍三日  

林花女颊红，春水瓜头绿。步蹇我三休，来同君一足。苦嗟所历小，不尽千里目。暮景向昏鸦，归途取修竹。  

陈留市隐者  

陈留人物后，疑有隐屠耕。斯人岂其偶，满腹一杯羹。婷婷小家子，与翁同醉醒。薄暮行且歌，问之讳姓名。子岂达者与，槁竹聊一鸣。老生何所因，稍稍声过情。闭门十日雨，吟作饥鸢声。诗书工发冢，刀{尔}得养生。飞走不同穴，孔突不暇黔。  

城南寓居  

游子暮何归，韦杜城南村。秋水深可测，挽衣踏行云。道暗失归处，栖鸟故不喧。牛羊闭篱落，稚子犹在门。  

送苏公知杭州  

平生羊荆州，追送不作远。岂不畏简书，放麑诚不忍。一代不数人，百年能几见。昔如马口衔，今为禁门键。一雨五月凉，中宵大江满。风帆目力短，江空岁年晚。  

次韵苏公涉颍  

冲风不成寒，脱木还自奇。坐看白日晚，起行清颍湄。三穴未为得，一舟不作痴。路暗鸟遗音，江清鱼弄姿。宇定怪物变，意行觉舟迟。公与两公子，妙语含风漪。但怪笑谈剧，莫知宾主谁。得句未肯吐，郁郁见睫眉。相从能几何，行乐当及兹。生忍自作难，百忧间一嬉。时寻赤眼老，不探黄口儿。解公头上巾，一洗七年缁。至洁而纳活，此水真吾师。须公晓二子，人自穷非诗。  

和魏衍闻莺  

春力着人朝睡重，叶底黄鹏鸣自送。绿幕朱栏日观明，回廊侧户风帘动。昨夜春回到寒谷，好鸟飞来把修竹。整翰厉觜初一鸣，已落君诗专妙独。退红着绿春事残，后时独立知何言。侧听不尽已飞去，怀抱此时谁与论。  

舟中  

野火烧原雉昏雊，黄尘涨天牛乱斗。江间无日不风波，老去何时脱奔走。诗书满腹不及□，遮日宁须钓竿手。愧尔茅檐炙背人，仰目青天搔白首。  

次韵无斁雪后  

闭合春云薄，开门夜雪深。江梅犹故意，湖雁起归心。草润留馀泽，窗明度积阴。殷勤报春信，屋角有来禽。  

雪后黄楼寄负山居士  

林庐烟不起，城郭岁将穷。云日明松雪，溪山进晚风。人行图画里，鸟度醉吟中。不尽山阴兴，天留忆戴公。  

秋怀示黄预  

窗鸣风历耳，道坏草侵衣。月到千家静，林昏一鸟归。冥冥尘外趣，稍稍眼中稀。送老须公等，秋棋未解围。  

除棣学  

老作诸侯客，贫为一饱谋。折腰真耐辱，捧檄敢轻投。早作千年调，中怀万斛愁。暮年随手尽，心事许溟鸥。  

除官  

扶老趋严召，徐行及圣时。端能几字正，敢恨十年迟。肯着金根谬，宁辞乳媪讥。向来忧畏断，不尽鹿门期。  

除夜  

七十已强半，所馀能几何。悬知暮景促，更觉后生多。遁世名为累，留年睡作魔。西归端着便，老子不婆娑。  

元日  

老境难为节，寒梢未得春。一官兼利害，百虑孰疏亲。积雪无归路，扶行有醉人。望乡仍受岁，回首向松筠。  

雪中寄魏衍  

薄薄初经眼，辉辉已映空。融泥还结冻，落木复沾丛。意在千山表，情生一念中。遥知吟榻上，不道絮因风。  

雪  

初雪已覆地，晚风仍积威。木鸣端自语，鸟起不成飞。寒巷闻惊犬，邻家有夜归。不无惭败絮，未易泣牛衣。  

雪意  

睡眼拭朦胧，开门雪已浓。客来迷旧径，虎过失新踪。浦远浑无鹤，林疏只有松。借留如不解，酒兴若为供。  

榆关书不到，雪又满平芜。指冷频呵玉，胸寒屡掩酥。绿斟冬至酒，红拥夜深炉。塞上风沙恶，征衣得达无。  

十五夜月  

向老逢清节，归怀托素晖。飞萤元失照，重露已沾衣。稍稍孤光动，沉沉万籁微。不应明白发，似欲劝人归。  

放怀  

施食乌鸢喜，持经鸟鼠听。杖藜矜矍铄，顾影怪伶俜。门静行随月，窗虚卧见星。拥衾眠未稳，艰阻饱曾经。  

送秦覯  

士有从师乐，诸儿却未知？欲行天下独，信有俗间疑。秋入川原秀，风连鼓角悲。目前犭屯犬类，未必慰亲思。  

送外舅郭大夫夔路提刑  

天险连三峡，官曹据上游。百年双鬓白，万里一身浮。可使人无讼，宁须意外忧。平生晏平仲，能费几狐裘。  

别乡旧  

数有中年别，宽为满岁期。得无鱼口厄，聊复雁门踦。齿脱心犹壮，秋清意自悲。平时郡文学，邓禹得三为。  

别负山居士  

田园相与老，此别意如何。更病可无酒，犹寒已自和。高名胡未广，诗兴尚能多。沙草东山路，犹烦一再过。  

老柏  

岁月那能记，风霜亦饱经。辉辉垂重露，点点泊流萤。色与江诐共，声留静后听。转因枯槁后，润泽出新青。  

归雁  

弧矢千夫志，潇湘万里秋。宁为宝筝柱，肯作置书邮。远道勤相唤，羁怀误作愁。聊宽稻粱意，宁复网罗忧。  

和黄充实咏榴花  

春去花随尽，红榴暖欲然。后时何所恨，处独不祈怜。叶叶自相偶，重重久更鲜。流珠沾暑雨，改色淡朝烟。著子专寒酒，移根擅化权。愧非无价手，刻画竟难传。  

病起  

今日秋风裹，何乡一病翁。力微须杖起，心在与谁同。注水瓶花醒，吹新鼎药空。百年先得老，三败未为穷。  

别宝讲主  

此地相逢晚，他方有胜缘。咒功先服猛，戒力得扶颠。暂息三支论，重参二祖禅。夜床鞋脚别，何日着行缠。  

钜野少泊  

蒲港牵丝直，平湖坠镜清。顺流风借便，捷路雪初晴。鸟度欲何向，鸥来只自惊。有行须快意，安得易为情。  

野望  

霜叶红於染，吹花落更馨。平江行诘曲，小径夹葱青。度鸟开愁眼，遥山入画屏。畏人惟可饮，从俗却须醒。  

湖上  

湖上难为别，梅梢已着春。林喧乌啄啄，风过水鳞鳞。缘有三年尽，情无一日亲。白头厌奔走，何地与为邻。  

寓目  

曲曲河回复，青青草接连。去帆风力满，来雁一声先。野旷低归鸟，江平进晚牵。望乡从此始，留眼未须穿。  

晚游九曲院  

冷落丛祠晚，回斜狭路赊。平荷留夜雨，惊鸟过邻家。云暗重重树，风开旋旋花。病身无俗事，待得后归鸦。  

后湖晚坐  

水净偏明眼，城荒可当山。青林无限意，白鸟有馀闲。身致江湖上，名成伯季间。目随归雁尽，坐待暮鸦还。  

宿齐河  

烛暗人初寂，寒生夜向深。潜鱼聚沙窟，坠鸟滑霜林。稍作他方计，初回万里心。还家只有梦，更着晓寒侵。  

寄送定州苏尚书  

初闻简策侍前旒，又见衣冠送作州。北府时清惟可饮，西山气爽更宜秋。功名不朽聊通袖，海道无违具一舟。枉读平生三万卷，貂蝉当复自兜牟。  

和黄预七夕  

盈盈一水不斯须，经岁相过自作疏。坐待翔禽报佳会，径须飞雨洗香车。超腾水部陈篇上，收拾愚溪作赋馀。信有神仙足官府，我宁辛苦守残书。  

次韵何子温祈晴  

九虎当关信不传，烧烟才上已回天。驱除雾雨还朝日，畜缩涛波复二川。夺目光华开秀句，堆场藁秸验丰年。从今更上中和颂，少费将军九万笺。  

和和叟梅花  

百卉前头第一芳，低临粉水浸寒光。卷帘初认云犹冻，逆鼻浑疑雪亦香。鼎实自应终有待，天真不假更匀妆。江南望断无来使，且伴诗翁入醉乡。  

送王元均贬衡州兼寄元龙  

先生秀句满天东，二子缘渠再得穷。诗礼向来堪发冢，孙刘能使不为公。炎方瘴疠避轩豁，故国山河开始终。传语元龙要相识，江湖春动有来鸿。  

句  

昔日剜疮今补肉，百孔千窗容一罅。拆东补西裳作带。人穷令志短。百巧千穷只短檠。起倒不供聊应俗。经事长一智。称家丰俭不求馀。卒行好步不两得。巧手莫为无面饼。不应远水救近渴，留渴须远井。瓶悬闲终一碎。急行宁小缓。早作千年调，一生也作千年调。拙勤终不补。斧斫仍手摩。惊鸡透篱犬升屋。割白鹭股何作难。藨贤仍睹命。  

## 后村诗钞  

刘克庄  
宿庄家  

茅茨迷诘曲，度谷复踰陂。世上事如许，山中人不知。牛羊晴卧野，鹅鹜晚归池。粗识为农意，秋输每及时。  

北山作  

骨法枯闲甚，惟堪作隐君。山行忘路脉，野坐认天文。字瘦偏题石，诗寒半说云。近来仍喜聩，闲事不曾闻。  

黄檗山  

出县半程遥，松间认粉标。峰排神女峡，寺创德宗朝。鹳老巢高木，僧寒晒堕樵。早知人世淡，来住退居寮。  

客中作  

漂泊何须远，离乡即旅人。吹薪尝海品，书刺谒田邻。家寄寒衣少，山来晓梦频。小儿仍病疟，诗句竟无神。  

小寺  

小寺无蹊径，行时认藓痕。犬寒鸣似豹，僧老瘦于猿。涧水来旋磨，山童出闭门。城中梅未见，已有数株繁。  

晚春  

花事匆匆了，人家割麦初。雨多田有鹊，潮小市无鱼。秃笔回僧简，褒衣看古书。经年稀见客，磬折转生疏。  

夜过瑞香庵作  

夜深扪绝顶，童子旋开扉。问客来何暮，云僧去未归。山空闻瀑泻，林黑见萤飞。此境惟予爱，他人到想稀。  

蒜岭  

到此思家切，寒衣半泪痕。烧馀山顶秃，潮至海波浑。仆怕昏无店，人言近有村。吾生输野老，笑语掩柴门。  

浦城道中  

才入仙霞路，重裘尚不支。居人收桕实，客子办梅诗。地湿然萁坐，霜寒隔被知。向来真错计，不买草堂基。  

幽居寺  

相传有儒者，唐季隐兹峰。电已收遗藁，云方锁暮钟。木碑无世次，石洞断人踪。此士何曾死，林深不可逢。  

哭容倅舅氏二首  

老赴容州辟，移书劝不回。客迎萧寺哭，丧附海舟来。瘴雨铭旌暗，空山梵磬哀。未知坟上柏，此去几时栽。  

尚记陪言笑，如今叫不应。儿分身后俸，僧上殡前灯。宅有遗基在，田无一亩增。问天何至此，在日以廉称。  

吴大帝庙  

露坐空山里，英灵唤不回。久无祠祭至，曾作帝王来。坏壁虫伤画。残炉鼠印灰。今人浑忘却，江左是谁开。  

铁塔寺  

细认苔间字，方知铸塔时。不因兵废坏，似有物扶持。古殿人开少，深窗日上迟。僧言明受事，相对各攒眉。  

哭薜子舒二首  

医自金坛至，犹言疾可为。濒危人未信，闻死世皆疑。交共收残藁，妻能读殓仪。借来书册子，掩泪付孤儿。  

忍死教磨墨，留书诀父兄。读来堪下泪，寄去怕伤情。墓要师为志，诗于世有名。夜阑秋枕上，犹梦共山行。  

赠川郭  

川郭颠狂甚，平生挟术游。老犹携侍女，贫不謟公候。用药多投病，酬钱或掉头。金陵官酒贵，应典旧貂裘。  

赠钱道人  

除了布裘外，都无物自随。跣能行大雪，饥但咽华池。说相言多验，嫌钱事更奇。一般难晓处，装背贵人诗。  

送邹景仕  

冲寒何处去，新戍尚来年。客劝休辞幕，君言已买船。霜清江有蟹，叶脱木无蝉。若过东林寺，携家往问禅。  

二将石侯、韩仔存  

二将同时死，路人闻亦哀。力穷鏖转急，围厚突难开。战骨寻应在，残兵间有回。伤心邮递里，隔日捷书来。  

蒜岭夜行  

岭头无复一人来，渔店收灯户不开。松气满山凉似雨，海声中夜近如雷。拟披醉发横箫去，只寄乡书与剑回。他日有人传肘后，尚堪收拾作诗材。  

别敖器之  

旧说闽人苦节稀，先生独抱岁寒姿。老年绛帐聊开讲，当日乌台要勘诗。东閤不游缘有气，草堂未架为无赀。轻烟小雪孤行路，折剩梅花寄一枝。  

哭杨吏部通老  

白首除郎已晚哉，民间桑柘手亲栽。盖棺只着深衣去，行李空担语录回。主祭遗孤犹未冠，著书残藁漫成灰。可怜薄命飘摇客，虚事江西莫府来。  

老叹  

肘后奇书懒更开，只今年鬓已相催。但闻方士腾空去，不见童男入海回。无药能留炎帝在，有人曾哭老聃来。醉乡一路差堪向，终拟刘伶冢畔埋。  

答友生  

读《易》参禅事事奇，高情已恨挂冠迟。清于楚客滋兰日，贫似唐人乞米时。家为买琴添旧债，厨因养鹤减晨炊。君看江表英雄传，何似孤山一卷诗。  

赵清献墓  

南渡先贤迹已稀，萧然华表立山陂，可曾长吏修祠宇，便恐樵人落树枝。几度过坟偏下马，向来出蜀只携龟。自怜日暮天寒客，不到林间读隧碑。  

呈袁秘监  

近日频闻有峻除，人传君相重师儒。细旃坐稳方轮讲，群玉峰高未要扶。别后曾过东阁否，新来亦乞鉴湖无。几时供帐都门外，真写先生作画图。  

渔梁  

春泥滑滑雨丝丝，一路荫寒少霁时。水入陂渠喧似瀑，云从山崦上如炊。燎衣去傍田家火，炙烛来看野店诗。落尽梅花心事恶，独搔蓬鬓绕残枝。  

小梓人家  

生来拙性嗜清幽，因过山家为小留。顶笠儿归行树杪，提瓶妇去汲溪头。参天老竹当门碧，尽日寒泉绕舍流。我料草堂犹未架，规模已被野人偷。  

瓜洲城  

先朝筑此要防边，不遣孤人见战船。遮断难传河朔檄，修来大费水衡钱。书生空抱闻鸡志，故老能言饮马年。惭愧戍兵身手健，箔楼各占一间眠。  

凤凰台晚眺  

经月疏行台上路，秣陵城郭忽秋风。马嘶卫霍空营里，萤起齐梁废苑中。野寺旧曾开玉帐，翠华久不幸离宫。小儒记得隆兴事，闲对山僧说魏公。  

赠玉隆刘道士  

观中曾访老黄冠，尔尚为童立醮坛。新染氅衣披得称，旧泥丹灶出来寒。诗非易作须勤读，琴亦难精莫废弹。忆上洪崖题瀑布，因游试为拂尘看。  

晋元帝庙  

元帝新祠西郭外，野人吊古独来游。阴阴画壁开冠剑，寂寂丝窠上璪旒。势比龙盘犹在眼，事随鸿去不回头。叶碑廊下无人看，欲去摩挲又少留。  

清凉寺  

塔庙当年甲一方，千层金碧万缁郎。开山佛已成胡鬼，住院僧犹说李王。遗像有尘龛坏壁，断碑无首立斜阳。惟应驻马坡头月，曾见金舆夜纳凉。  

治城  

断镞遗枪不可求，西风古意满原头。孙刘数子如春梦，王谢千年有旧游。高塔不知何代作，暮笳似说昔人愁。神州只在阑干北，度度来时怕上楼。  

雨花台  

昔日讲师何处在，高台犹以雨华名。有时宝向泥寻得，一片山无草敢生。落日磬残邻寺闭，晴天牛上废陵耕。登临不用深怀古，君看钟山几个争。  

新亭  

此是晋人游集处，当时风景与今同。不干铁锁楼船力，似是蒲葵尘柄功。几簇旌旗秋色里，百年陵阙泪痕中。兴亡毕竟缘何事，专罪清谈恐未公。  

真州北山  

忆昔胡儿入控弦，官军迎战北山边。笳箫有主安新葬，蓑笠无人垦废田。兵散荒营吹戍笛，僧从败屋起茶烟。遥怜钟阜诸峰好，闲锁行宫九十年。  

故宅  

恰则炎炎未百年，今看枯柳着疏蝉。庄田置后频移主，书画残来亦卖钱。春日有花开废圃，岁时无酒滴荒阡。朱门从古多如此，想见魂归也怆然。  

送周监门  

一领青衫似败荷，奈君母老秩卑何。三年幕府无人荐，常日柴门有客过。身畔担轻藏俸少，江头船重载书多。故人若问军中事，为说防秋夜枕戈。  

挽黄岩赵郎中二首  

朱公徒弟丘公婿，标致虽高气宇和。心向奏篇尤暴白，发因时事欲苍皤。讣传淮甸边情惜，路出萧山巷祭多。最长郎君师友盛，我知墓碣有人磨。  

青衫昔作督邮时，赏鉴除公更有谁。勘狱不嫌人守法，撰文常对众称奇。筑台虚辱生前意，穿冢难酬地下知。欲写哀思传挽者，身今戎服不能时。  

寄赵昌父  

世上久无遗逸礼，此翁白首不弹冠。一生官职监南岳，四海诗盟主玉山。经岁著书人少见，有时入郭俗争看。何因樵服供薪水，得附高名野史间。  

豫章沟  

沟水泠泠草树香，独穿支径入垂杨。荠花满地无人见，唯有山峰度短墙。  

野店萧萧掩竹门，岸沙犹记履綦痕。东风枉是吹花急，绿尽平芜却断魂。  

西山  

绝顶遥知有隐君，餐芝种术鹿为群。多应午灶茶烟起，山下看来是白云。  

秋风  

黄叶萧萧忽满街，独骑瘦马豫章台。莫将宋玉心中事，吹向潘郎鬓畔来。  

跋小寺旧题  

禅几曾陪白氎巾，柑花似雪斗芳新。而今柑子圆如弹，不见浇花供佛人。  

忆殇女  

灵照羁魂章水西，冷风残雪古招提。老怀已作空花看，更把楞岩晓病妻。  

归至武阳渡作  

夹岸盲风扫楝花，高城已近被云遮。遮时留取城西塔，篷底归人要认家。  

古墓  

古麟阙耳笋生苔，要读丰碑与客来。精舍荒凉僧已出，瓦墙一朵佛桑开。  

下蜀驿  

幄殿荒凉屋欠扶，绍兴遗老故应无。旧来曾识高皇帝，尚有庭前柳一株。  

出郭  

江边一雨洗秋容，北郭东郊野意浓。老大怕它人检点，隔溪隔柳看芙蓉。  

再赠钱道人  

拙貌惭君子细看，镜中我自觉神寒。直从杜甫编排起，几个吟人作大官。  

蒙恩监南岳庙  

久问嫖姚乞退闲，今朝准敕放生还。人欺解罢青油幕，帝遗监临紫盖山。营卒展辞回玉帐，林僧讲贺到柴关。丈夫不办封侯事，犹要名标处士间。  

乌石山  

儿时逃学频来此，一一重寻尽有踪。因漉戏鱼群下水，缘敲响石斗登峰。熟知旧事惟邻叟，催去韶华是暮钟。毕竟世间何物寿，寺前雷仆百年松。  

葺居  

兵火间关鬓欲丝，归来聊卜草堂基。架留手泽书堪看，爨有躬耕米可炊。畏湿先开通水窦，贪明稍斫近檐枝。旋移梅树临窗下，准备花时要索诗。  

挽赵仲白二首  

生被才名谴，摧残到死休。家留遗藁在，棺问故人求。对月悲孤咏，逢山忆共游。昔年携手地，今送八松揪。  

昨吊寝门外，莱妻泣最悲。因言儿上学，复为墓求碑。零落烧丹诀，凄凉哭鹤诗。托孤朋友事，非谓九泉知。  

除夕  

除夕阴寒怕卷帘，雨声断续下疏檐。壁穿自和乾泥补，窗损教寻废纸粘。只有青灯相守定，纵无白发亦生添。更残自算明年事，不就君平卦肆占。  

挽郑淑人李尚书内  

忆在军中为记室，谢公门馆事皆知。谦卑若妇初嫔日，俭素犹夫未贵时。病了死生惟点首，晚忧家国每颦眉。旧人独有任安在，揽涕西风献些词。  

悼阿升  

宝惜吾儿如拱璧，那知变灭只须臾。畏啼尚宿通宵火，涂囟犹残隔日朱。坐客相宽云梦幻，故人来吊讶清癯。荒山岁晚无行迹，心折原头树影孤。  

送真舍人帅江西三首  

谏书元不为求名，上有穹苍鉴至诚。索虏传观皆动色，岂知难悟汉公卿。  

舶客珠犀凑郡城，向来点涴几名卿。海神亦叹公清德，少见孤舟个样轻。  

应对诙谐路亦开，汉家天子日招徕。当时惟有胶西相，不向平津阁里来。  

立春二首  

恰归旧隐再逢春，村巷荒凉草没人。犬坏园中门作窦，盗规坟上树为薪。官如巫祝难羞贱，家似樵渔敢讳贫。闻说邻醅低价卖，病夫一滴未沾唇。  

今岁春盘始住家，也胜羁旅走天涯。圃晴菜拆经霜甲，林暖梅飞遍地花。闲有工夫忧世事，老无勋业惜年华。近来死尽吟诗者，得句聊从野叟夸。  

灯夕  

千炬金栀映玉蕖，台城昨梦又年馀。断无弦索鸣华屋，惟见炊烟起草庐。儿报瓶空因止酒，婢言油尽暂停书。蓬窗亦有精勤士，何必然藜向石渠。  

戏孙季蕃  

少日逢春一味痴，轻鞭小袖趁芳时。常过茶邸租船出，或在禅林借枕欹。名妓难呼多占定，好花易落况开迟。身今惟悴投空谷，悔不当年秉烛嬉。  

紫泽观  

修持尽是女黄冠，自小辞家学住山。帘影静垂斜日里，磬声徐出落花间。祭星绿简亲书字，避客青衣密掩关。最爱粉墙堪试笔，苦无才思又空还。  

方寺丞新第二首  

宅成天下借图看，始笑书生眼力慳。地占百弓多是水，楼无一面不当山。荷深似入苕溪路，石怪疑行雁荡间。只恐中原方鼎沸，天心未遣主人闲。  

一生不畜买田钱，华屋何心亦偶然。客至多逢僧在坐，钓归惟许鹤随船。按行花木皆僚友，主掌湖山即事权。京洛贵人金谷里，安知世上有林泉。  

方寺丞<舟定>子初成  

船成莫厌野人过，久欲从公具钓蓑。积雨晴来湖面阔，残花落尽树阴多。新营小店皆依柳，旧有危亭尚隔荷。所恨前峰含暝色，不然和月宿烟波。  

问友人病  

病来清瘦欲通仙，深炷香篝扫地眠。野客劝寻廉药买，外人偷出近诗传。术庸难靠医求效，俗陋多依鬼乞怜。鸥鹭如欺行迹少，分明溪上占渔船。  

偶赋  

身已深藏畏俗知，客来邻曲善为辞。偶弹冠起成何事，径拂衣归自一奇。村饮妇常留烛待，山行童亦挟书随。明时性学尤通显，却悔从初业小诗。  

赠翁定  

相逢乍似生朋友，坐久方惊隔阔馀。遍问诸郎皆冠带，自言别业可樵渔。住邻秦系曾居里，老读文公所著书。十七年间如电瞥，君须我鬓两萧疏。  

哭毛易甫  

至尊殿上主文衡，谁料台中有异评。垂二十年犹入幕，后三四榜尽登瀛。白头亲痛终天诀，丹穴雏方隔岁生。策比诸儒无愧色，自缘命不到公卿。  

题方武成诗草  

性僻爱诗如至宝，借君诗卷百回看。吟来体犯诸家少，改定人移一字难。束瀑为题犹夭矫，吞山入句尚苍寒。嗟余老钝资磨琢，安得同衾语夜阑。  

挽柯东海  

不持寸铁霸斯文，畴昔曾将胆许君。撰出骚词奴宋玉，写成帖字婢羊欣。丧无归费人争赙，诗有高名卤亦闻。昨览埋铭增感怆，累累旧友去为坟。  

书考一首  

香火精勤阅一期，孤臣无路答鸿私。衔如已废陈人样，俸比初开小学时。世上升沉姑付酒，考中供状是吟诗。五钱买得羊毛笔，自写年劳送有司。  

穴蚁  

穴蚁能防患，常于未雨移。聚如营洛日，散似去邠时。断续缘高壁，周遭避浅池。谁为谋国者，见事反伤迟。  

宿千岁庵听泉  

因爱庵前一脉泉，袱衾来此借房眠。骤闻将谓溪当户，久听翻疑屋是船。变作怒声犹壮伟，滴成细点更清圆。君看昔日《兰亭帖》，亦把湍流替管弦。  

哭宋君辅倚  

早题淡墨魁多士，晚着青衫事护军。方见叔孙来议礼，已传子夏去修文。先朝缫藉为圭璧，近世摧残用斧斤。回首冶城棋饮地，雁凄蝉咽不堪闻。  

观元祐党籍碑  

岭外瘴魂多不返，冢中枯骨亦加刑。稍宽末后因奎宿，暂仆中间得彗星。早日大程知反覆，莫年小范要调停。书生几点残碑泪，一吊诸贤地下灵。  

答翁定  

牢落祠官冷似秋，赖诗消遣一襟愁。喜延明月常开户，贪对青山懒下楼。客诧瀑奇邀往看，僧夸寺僻约来游，何当与子分峰隐，饥嗅岩花渴饮流。  

闻城中募兵有感二首  

调发年多籍半空，虎符招补至闽中。庄农戎服来操戟，太守儒装学拍弓。去日初辞乡树绿，到时愁见戍旗红。募金莫作缠头费，留制衣袍御北风。  

昔在军中日募兵，万夫鱼贯列行营。悬金都市招徕广，立的辕门去取精。二石开弓犹恨少，双重被铠尚嫌轻。伍符今属他人手，历历空能记姓名。  

书事二首  

黄旗旁午责军需，括匠搜船遍里闾。士稚去时无铠仗，武侯屯处有储胥。粟空都内忧难继，甲出民间策恐疏。昔补戎行今简汰，空搔短发看兵书。  

人道山东入职方，书生胆小虑空长。遗民似蚁饥难给，侠士如鹰饱易扬。未见驰车修寝庙，先闻铸印拜侯王。青齐父老应流涕，何日鸾旗驻路旁。  

李文饶一首  

画取维州如槁叶，策禽潞将似婴儿。九原精爽人犹畏，想见中书秉笔时。  

送叶知郡禾  

家在春风住二年，借侯无路意凄然。到来不饮官中水，归去难谋郭外田。灯远村民多点塔，担轻津吏易排船。壶公亦似追程送，青过囊山古寺前。  

身在一首  

身在樵村钓濑行，秋豪不与市朝争。目云嗜酒相绳急，谤到吟诗所犯轻。沉水一铢销永昼，蠹书数叶伴残更。闭门孤学无穷味，笑杀韩公接后生。  

命拙  

命拙躬耕逢歉岁，旋营水菽度晨昏。晴天田舍禾归窖，腊日山家酒满盆。护竹短墙修复坏，浇花小井汲来浑。早知不是封侯相，蓑笠何因肯出村。  

岁晚书事十首  

荒苔野蔓上篱笆，客至多疑不在家。病眼看人殊草草，隔林迢递见梅花。  

踏破侬家一径苔，双鱼去换只鸡回。幸然不识聱牙字，省得闲人载酒来。  

书生元不信禨祥，老去无端虑事详。白发社巫云日吉，明朝渫井更苫墙。  

郁垒钟馗尚改更，青云变幻几公卿。人间止有章泉叟，扑断衡山了一生。  

细君炊秫婢缲丝，彩胜酥花总不知。窗下老儒衣露肘，挑灯自拣一年诗。  

门冷如冰尽不妨，由来富贵属苍苍。谁能却学痴儿女，深夜潜烧祭灶香。  

岁晚郊居苦寂寥，日高盐路去城遥。深深榕径苔墙里，忽有银钗叫卖樵。  

主公晚节治家宽，婢惯奴骄号令难。圃在屋边慵种菜，井临砌畔怕浇兰。  

日日抄书懒出门，小窗弄笔到黄昏。丫头婢子忙匀粉，不管先生砚水浑。  

丐客鹑衣立户前，岂知侬自窘残年。染人酒媪逋犹缓，且送添丁上学钱。  

元日  

元日家童催蚤起，起搔冷发惜残眠。未将柏叶簪新岁，且与梅花叙隔年。甥侄拜多身老矣，亲朋来少屋萧然。人生智力难求处，惟有称觞阿母前。  

野性  

野性无羁束，人间毁誉轻。客言诗惹谤，妻谏酒伤生。窗纳邻峰碧，瓢分远涧清。近来尤少睡，打坐到钟声。  

怀保宁听老  

秣陵一见叹魁梧，每恨斯人不业儒。几度剧谈俱抵掌，有时大醉劝留须。探梅尚忆陪山屐，煨芋何因共地炉。我已休官师退院，肯来林下卓庵无。  

夹漈草堂  

岭绝瀑源穷，曾于此筑宫。得知千载上，因住万山中。故址苔荒尽，遗书电取空。高皇南渡始，却议及招弓。  

西林寺  

将谓如庐阜，因迂数里行。问俱无古迹，来等慕虚名。借榻眠难熟，逢碑眼暂明。残僧逃似鼠，难结社中盟。  

仙游县  

不见层岗与复岩，眼中夷旷似江南。烟收绿野连青嶂，树阙朱桥映碧潭。丞相无家曾住寺，聘君有字尚留庵。荒山数亩如堪买，径欲诛茅老一龛。  

自昔  

自昔英豪忌苟同，此身易尽学难穷。习为联绝真唐体，讲到玄虚有晋风。蚁子尽云参妙喜，乞儿自许识荆公。安知斯世无颜闵，到死浮沉里巷中。  

耕仕一首  

耕不逢年仕背时，萧然井臼掩茅茨。贫求生墓为谋早，病学还丹见事迟。马上功名成画饼，林间身世持棋。未应对客呈饥面，尚有荒园可种葵。  

感昔二首  

谈攻说守漫多端，谁把先朝事细看。弃夏西邮忘险要，失燕北面受风寒。傍无公议扶种李，中有流言沮范韩。寄语深衣挥尘者，身经目击始知难。  

先皇立国用文儒，奇士多为笔墨拘。澶水归来边奏少，熙河捷外战功无。生前上亦知强至，死后人方诔尹洙。蝼蚁小臣孤愤意，夜窗和泪看舆图。  

燕  

野老柴门日日开，且无栏槛碍飞回。劝君莫入珠帘去，羯鼓如雷打出来。  

过永福精舍有怀仲白二首  

求福招提小步廊，忆携诗卷共追凉。年来行处常迂路，才近君家即断肠。  

一树梅花掩旧居，主人仙去客来疏。白头留得吟诗友，每见郎君勉读书。  

春旱四首  

一春闵雨动龙颜，晓殿权停贺雪班。林下散人看邸报，也疏把酒废游山。  

去冬玉塞静无埃，春雪虽迟亦压灾。大士送归天竺去，相公宣入浙江来。  

屋山无笋圃无蔬，釜冷樽空客至疏。说与厨人稀作粥，老夫留腹要盛书。  

清明未雨下秧难，小麦低低似剪残。穷巷萧然惟饮水，家童忽报井源乾。  

得曾景建书一首  

闻君别后买倾城，酒戒中年亦放行。远使忽来知病起，近书全未说丹成。莫嫌身去依刘表，曾有人甘杀祢衡。何日断原荒涧畔，一间茅屋对寒檠。  

示儿  

瓜芋村边一亩宫，闭门不复问穷通。生羞奏技伶人里，死怕标名狎客中。讲学有谁明太极，吟诗无路和薰风。身今老矣空追悔，但祝吾儿勿似翁。  

忆毛易甫薜子舒  

昔在江东会集时，二君独许话心期。春风萧寺同登塔，落日荒台共读碑。百吏染毫供草檄，万花围席看题诗。那知数尺无情土，别后双埋玉树枝。  

哭赵紫芝  

夺到斯人处，词林亦可悲。世间空有字，天下便无诗。尽出香分妓，惟留砚付儿。伤心湖上冢，谁葬复谁碑！  

中<山寻>先茔  

昔遇重华席屡前，因排贵近去翩然。叩墀袖有驰球疏，易箦囊无沐椁钱。当日传家惟谏草，至今赡族赖祠田。原头宰木苍如此，才见山庵葺数椽。  

被酒  

酒户当年颇著声，可堪病起困飞觥。醉呼褚令为伧父，狂唤桓公作老兵。旧有峥嵘皆铲去，新无垒块可浇平。投床懒取《骚经》看，只唤梨花解宿酲。  

梦丰宅之二首  

一别茫茫隔九京，梦中慷慨语如生。老犹奋笔排和议，病尚登陴募救兵。天夺伟人关气数，时无好汉共功名。残明仍在王师老，宝剑虽埋愤未平。  

斯人古少况于今，每恨诸贤识未深。朝给赙钱方掩骨，家无馀帛可为衾。向来夫子真知己，近世门生喜负心。惟有天涯华发掾，独挥衰涕望山阴。  

答郑闽清  

多着襦裙少裹巾，形容苍槁意清真。旧时《论语》都忘记，难做深衣社里人。  

前辈  

前辈日以远，斯文吁可悲。古人皆尚友，近世例无师。晚节《初寮集》，中年务观诗。虽云南渡体，俗子未容窥。  

赠徐相师  

许负遗书果是非，子凭何处说精微。使君岂必如椰大，丞相元来要瓠肥。袖阔日常笼短刺，肩寒春未换单衣。半头布袋挑诗卷，也道游方卖术归。  

寄何立可提刑  

故人握节守齐安，闻说边头事愈难。赤手募丁修险隘，白头擐甲御风寒。半腰城甫包围毕，一把兵皆点摘残。收得去年书在架，忆君灯下展来看。  

赠防江卒六首  

陌上行人甲在身，营中少妇泪痕新。边城柳色连天碧，何必家山始有春。  

壮士如驹出渥洼，死眠牖下等虫沙。老儒细为儿郎说，名将皆因战起家。  

昨者邳徐表奏通，圣朝除吏遍山东。新来调卒防秋浦，又与山东报不同。  

身属嫖姚性命轻，君看一蚁尚贪生。无因唤取谈兵者，来向桥边听哭声。  

战地春来血尚流，残烽缺堠满淮头。明时颇牧居深禁，若见关山也自愁。  

一炬曹瞒仅脱身，谢郎棋畔走苻秦。年年拈起防江字，地下诸贤会笑人。  

哭黄直卿寺丞二首  

久在文公几杖旁，暮年所得最精详。贫甘香火辞符竹，病整衣冠坐箦床。壮士军中悲亮死，先师地下惜回亡。法云破寺三间屋，却有门人远赴丧。  

当年出塞共临戎，箭满行营戍火红。督府凯旋先请去，坚城筑就独无功。身谋彼此皆迂阔，国事中间偶异同。莫怪些词含哽噎，在时曾赏小诗工。  

送章通判  

半刺已官尊，常时读《鲁论》。身居恭叔里，心在晦翁门。贫士来遮路，诗人送出村。君能齐得丧，何必恋华轩。  

闻何立可李茂钦讣二首  

初闻边报暗吞声，想见登谯与虏争。世俗今犹疑许远，君王元未识真卿。伤心百口同临穴，极目孤城绝救兵。多少虎臣提将印，谁知战死是书生。  

何老长身李白须，传闻死尚握州符。战场便合营双庙，太学今方出二儒。史馆何人徵逸事，羽林无日访遗孤。病夫畴昔曾同幕，西望关山涕门濡。【自注：二君皆旧同官。】  

邻家孔雀  

初来毛羽锦青葱，今与家鸡饮啄同。童子有时偷剪翅，主人常日少开笼。峤南岁月幽囚里，陇右山川梦寐中。因笑世间真赝错，绣身翻得上屏风。  

读崇宁后长编二首  

自入崇宁政已荒，由来治忽系毫芒。初为御笔行中旨，渐取兵权付左珰。玉带解来颁贵幸，珠袍脱下赐降羌。诸公日侍钧天宴，不道流人死瘴乡。  

陈迹分明断简中，才看卷首可占终。兵来尚恐妨恭谢，事去徒知悔夹攻。丞相自言芝产第，太师频奏鹤翔空。如何直到宣和季，始忆元城与了翁。  

题系年录  

炎绍诸贤虑未精，今追遗恨尚难平。区区王谢营南渡，草草江徐议北征。往日中丞甘结好，暮年都督始知兵。可怜白发宗留守，力请銮舆幸旧京。  

七月九日二首  

海激天翻电雹嗔，苍松十丈劈为薪。须臾龙卷它山去，误杀田头望雨人。  

樵子俄从间路回，因言溪谷响如雷。分明雨怕城中去，只隔前峰不过来。  

宿山中四首  

城中人怪我，清旦买芒鞋。君若知其趣，还应日日来。  

就泉为碓屋，累石作书龛。有意耕汾曲，无心起水南。  

玉箸篆文古，银钩楷法精。得知千载下，时有打碑声。  

凄风转林杪，露坐感衣单。不道山中冷，翻忧世上寒。  

村校书  

短衣穿结半瓢空，所住茅檐仅蔽风。久诵经书皆默记，试挑史传亦旁通。青灯窗下研孤学，白首山中聚小童。却羡安昌师弟子，只谈《论语》至三公。  

圣贤  

圣贤自牧极卑谦，后学才高胆力兼。悔赋不妨排买谊，谤诗遂至劾陶潜。【事见政和御史章疏】自注：取人最忌规模狭，绝物常因议论严。君看国风三百首，小人贱隶采何嫌。  

华严知客寮  

檐外苍榕六月秋，小年来此爱深幽。坏墙萤出如渔火，古壁峰穿似射侯。涉世昏昏忘旧话，入山历历记前游。故人埋玉僧归塔，独听疏钟起暮愁。【自注：第四句亡友赵仲白所作，今补足之。】  

自勉  

海滨荒浅幼无师，前哲藩篱尚未窥。玄咏易流西晋学，苦吟不脱晚唐诗。远僧庵就勤求记，亡友坟成累索碑。天若假予金石寿，所为讵肯止於斯。  

少日  

少日关河要指呼，晚归田里似囚拘。气衰不敢高声语，腕弱才能小楷书。座有老兵持共饮，路逢醉尉避前驱。子元兄弟何为者，自是嵇康处世疏。  

示同志一首  

满身秋月满襟风，敢叹栖迟一壑中。除目解令丹灶坏，诏书能使草堂空。岂无高士招难出，曾有先贤隐不终。说与同袍二三子，下山未可太匆匆。  

送陈寺丞守南剑  

诏免延英对，轻裘见吏民。极知忙救旱，岂是急颁春。邑为搜空坏，州因献羡贫。此行休戚系，未敢贺朱轮。  

十月二十二夜同方寺丞宿瀑庵读刘宾客集  

瀑山木落霜寒夜，共读吾家梦得诗。坐对遗篇忘漏尽，手遮残烛怕风吹。森严似听元戎令，机警如看国手棋。千载愚溪相对垒，未应地下友微之。  

久旱即事  

<日昜>乌下饮百川空，民自祠龙祷社公。岂是长官浑忘却，水车声不到城中。  

轮租常占一村先，不望明时举力田。老畏里胥如畏虎，败人诗思搅人眼。  

哭陈钥主簿  

不但心孤介，生形亦怪奇。在为官长骂，没使邑人思。魂远乡犹隔，名微世未知。空存朋友谊，到此力何施！  

答妇兄林公遇四首  

霜下石桥滑，蛩吟茅店清。梦回残月在，错认是天明。  

恨余行李速，愧子酒杯长。日暮于谁屋，天寒陟彼冈。  

自笑如穷鬼，相从不记年。每烦诗饯送，不止办车船。  

挹君如玉雪，未易得亲疏。何日深山里，同灯共读书。  

崇化麻沙道中  

经行爱此人烟好，面俯清溪背负山。半<舟定>何妨呼渡去，小桥不碍负薪还。远闻清磬来林杪，忽有朱栏出竹间。深处安知无隐者，卜邻容我设柴关。  

馆头  

雨雪萧萧驿堠长，不堪流潦入车箱。抚州城外黄泥路，即是人间小太行。  

发临川  

始予丱角来，家君绾铜墨。县斋多休暇，县圃足戏剧。虽云嗜梨栗，亦颇窥简册。弟妹俱孩幼，亲发方如漆。后予捧檄至，轩盖候广陌。於时志气锐，门户况烜赫。郡花照席红，湖柳拂鞍碧。耆老互问讯，酒饩纷狼籍。今予挑包过，城郭宛如昔。高年雕落尽，满眼少朋识。管子仕瘅烟，屈叟掩泉穸。荜门访旧师，目闇面黧黑。买醪与之酌，往事话历历。既生异县感，遂起故乡忆。吾翁墓草深，高堂已斑白。贫居滫髓空，远游温清隔。二季官海滨，女子各有适。曾不如阿奴，碌碌在母侧。回思盛壮时，去矣难复得。因成临川吟，吟罢泪横臆。  

湘潭道中即事  

败絮龙钟拥病身，十分寒事在湘滨。若非野店粘官历，不记今朝是立春。  

傩鼓冬冬匝庙门，可怜楚俗至今存。屈原章句无人诵，别有山歌侑桂尊。  

谒南岳  

中原昔分裂，五岳仅存一。嗟予生东南，有眼乃未觌。清晨犯寒慓，马上亲历历。怪云何处来，对面失崷崒。午投胜业寺，僧讶余不怿。茗馀因献嘲，君定非韩匹。彼来既轩露，君至若封鐍。余谓僧无躁，兹可以理诘。止僧坐悦亭，霾翳忽冰释。石廪先呈身，购嵝俄见脊。须叟天柱开，最后祝融出。高峰七十二，固已得彷佛。邺侯何尝死，懒残元非寂。恍疑在山中，明当往寻觅。咄哉三尺雪，孤比一双屐。驾言款灵琐，楼堞晃丹赤。柏深不见人，画妙如新笔。珠珑千娉婷，弹棋抚瑶瑟。茫茫鬼神事，荒幻难究悉。吾师太史公，江淮遍浪迹。兹焉又浮湘，汗漫恣游陟。虽然乏毫端，亦颇增目力。规模五字体，蟠屈万丈碧。诗成投褚中，何必题庙壁。  

烟竹铺  

野迥村疏起暮寒，偶逢废驿卸征鞍。主人家比渔舟小，客子房如鹤栅宽。灯与邻通眠未易，风从隙入避尤难。似闻南去加萧索，一夜披衣坐不安。  

衡永道中二首  

一舍常分作两程，雪鞭两袖少逢晴。平生不识终南径，来傍湖南堠子行。  

过了衡阳雁北回，乡书迢递讬谁哉。岳山石鼓皆辞去，惟有湘江作伴来。  

黄熊岭  

黄茅迷远近，不见一人行。信步未知险，回头方可惊。路由高顶过，云在半腰生。落日无栖止，飘飘自问程。  

零陵  

画图曾识零陵郡，今日方知画未如。城郭却临潇水上，山川犹是柳侯馀。驿亭幽绝堪垂钓，岩室虚明可读书。欲买冉溪三亩地，手苫茅栋径移居。  

深溪驿去广右界一程  

苔满朱扉半阖开，更无人迹独徘徊。湘江临别如相语，早买扁舟出岭来。  

全州  

寂寂全州路，家家荻竹扉。异僧留塔在，过客入城稀。传舍临清泚，官亭占翠微。沙头泊船者，多自岭南归。  

春日五绝  

眼边桃李过匆匆，镜里衰颜岂再红。久觉胃寒疏建焙，新因血热戒郫筒。  

步入西峰不见人，数声涧鸟自啼春。下山欲与唐碑语，先遣奴兵细拂尘。  

归到城门欲发更，马头惟有暮鸦迎。小窗了却观书课，几首残诗旋补成。  

老懒何心更出嬉，闭门终日读陶诗。湘南二月花如扫，恰似扶疏绕屋时。  

晓风细细雨斜斜，僝僽书生屋角花。想见水南僧寺里，一株落尽病山茶。  

上巳与二客游水月洞分韵得事字  

胜践造物慳，贫交世情弃。昔戒十客来，旦无一人至。惟余暨两君，鼎足坐水次。欢言天气佳，谁谓风上异。高吟杂《骚》《选》，序酌逮髫稚。涤崖去恶诗，扪石认缺字。古来几禊饮，传者才一二。兰亭感慨多，未了生死事。杜陵更酸辛，穷眼眩珠翠。旨哉兹日游，超然遗尘累。消摇千载后，尚有浴沂意。岩扉滑如玉，岁月可镌识。  

出城二绝  

日日铜瓶插数枝，瓶空颇讶折来稀。出城忽见樱桃熟，始信无花可买归。  

小憩城西卖酒家，绿阴深处有啼鸦。主人叹息官来晚，谢了酴醿一架花。  

武冈叶使君寄诗次韵二首  

词客纷纷载后车，谁能远寄病相如。双旌已拜湖南牧，一纸犹题岭外书。诗句骑驴游蜀后，情怀赋鵩吊湘馀。若还阖郡春风暖，便拟移家占籍居。  

北戍逢君岁建寅，岂知今作落南人。瘴来客病邻山鬼，舶去乡书讬海神。目送飞鸢偏恋土，梦随画隼共行春。新诗寄到如双璧，交契宁非有宿因。  

移居  

邻曲无还往，何由有别情。惟应小窗月，长记读书声。  

吊锦鸡一首呈叶任道  

炎州产文鸡，毛羽固天禀。朱丹饰尾距，彩绣错襟衽。主人极珍怜，龠合分俸廪。置诸后园中，小奴司啄饮。地荒笼栅疏，客见辄危懔。黠狸出没精，豪鼠窥伺稔。谅垂彼馋涎，或瞷君高枕。骇机中夕发，果以毙来谂。裂冠首立碎，啮嗉声已噤。酷哉三尺喙，残此一段锦。长嗟命瘗埋，讵忍付烹饪。始为文采累，终欠智虑审。老瞒戕孔公，干载愤凛凛。黄祖杀处士，粗暴犯流品。况兹毒鸷物，尤索防闲甚。善视双翠衣，夜凉勿嗜寝。  

哭孙行之  

已了灯窗债，心知举业非。立朝多谏草，取友必深衣。齑瓮贫时共，书筒贵后稀。病身偏惜泪，一为故人挥。  

象弈一首呈叶潜仲  

小艺无难精，上智有未解。君看橘中戏，妙不出局外。屹然两国立，限以大河界。连营禀中权，四壁设坚械。三十二子者，一一具变态。先登如挑敌，分布如备塞。尽锐贾吾勇，持重伺彼怠。或持如围莒，或速如入蔡。远炮勿虚发，冗卒要精汰。负非繇寡少，胜岂系强大。昆阳以象奔，陈涛以车败。匹马郭今来，一士汲黯在。献俘将策勋，得隽众称快。我欲筑坛场，孰可建旗盖。叶侯天机深，临陈识向背。纵未及国手，其高亦可对。狃捷敢饶先，讳输每索再。宁为握节死，安肯屈膝拜。有时横槊吟，句法尤雄迈。愚虑仅一得，君才乃十倍。霸图务并弱，兵志贵攻昧。虽然屡克获，讵可自侈忲。吕蒙能馘羽，卫罐足缚艾。南师未宜轻，夜半防砍寨。  

送陶仁父  

自古送行情味恶，君行快似泛仙槎。新班人少先投卷，下水船轻易到家。南浦不堪看草色，西湖尚可及荷花。诸公若问栖栖者，为说吟诗两鬓华。  

移竹  

借居未定先栽竹，为爱疏声与薄阴。一日暂无能鄙吝，数竿虽少亦萧森。窗间对了添诗料，郭外移来费俸金。自笑明年何处在，虚檐风至且披襟。  

题许介之诗藁自注：益公称其诗  

我留鸢踮外，君住雁回边。走仆行干里，敲门授一编。真妍非粉黛，至巧谢雕镌。何必周丞相，男儿要自传。  

郊行  

薄有西风意，郊行得自娱。山晴全体出，树老半身枯。林转亭方见，江侵路欲无。何妨桥缆断，小<舟定>故堪呼。  

老大  

老大重登聘士台，客怀牢落可曾开。临流往往看鸢堕，入署时时见马来。有约青山何日去，无根白发是谁栽。自嫌不带功名骨，只合眠莎与坐苔。  

伏波岩  

悬崖万仞馀，江流绕其趾。仰视不见天，森秀拔地起。中洞既深豁，旁窦皆奇诡。惜哉题识多，苍玉半镵毁。安得巨灵凿，永削崖谷耻。缅怀两伏波，往事可追纪。铜柱戍浪泊，楼船下湟水。时异非一朝，地去亦万里。山头博德庙，今为文渊矣。谓予诗弗信，君请订诸史。  

榕溪阁山谷南迁，维舟榕下  

榕声竹影一溪风，迁客曾来系短篷。我与竹君俱晚出，两榕犹及识涪翁。  

观射  

浪箭束如林，傍观笑不禁。蛮平无事久，卒惰可忧深。各自分牛脔，何曾贯虱心。种侯清涧法，能费几黄金。  

龙隐洞  

先贤评桂山，推尔居第一。豁然碧瑶户，夹似双玉壁。中有无底渊，黑浪常荡潏。谅当剖判初，倍费造化力。雷嗔斧山开，龙怒裂石出。至今绝顶上，千丈留尾脊。宁论儿女子，壮夫股为慄。我来欲题名，腕弱墨不食。摩挲狄李碑，文字尚简质。今人未知贵，后代加宝惜。洑流工骇舟，久游觉萧瑟。岩室宽如家，回棹聊愒息。【自注：狄武襄公平蛮碑，李师中待制宋颂在焉。】  

哭梁运管伋，丞相克家之孙  

忆昔游山犹昨日，奄归白昼隔存亡。宅深外不知何病，医杂人争试一方。吊客伤心同沥酒，爱姬收泪各分香。淳熙丞相潭潭府，今日门庭冷似霜。  

湘中口占  

船头吹火庐仝婢，马后肩书颖士奴。安得世间名画手，写予出岭泛湘图。  

津吏沙边立指呼，放船出锁放州符。书生行李堪抽点，薏苡明珠一例无。  

见方云台题壁  

寄书迢递梦参差，每见留题尉所思。不论驿亭僧寺里，有山水处有君诗。  

祁阳道中  

昨过知岑寂，重来况雪天。人居鸡栅里，路在鸟巢边。草树开还闭，茅山断复连。潇江清似镜，悔不问归船。  

愚溪二首  

草圣木奴安在哉，荒榛无处认池台。伤心惟有溪头月，曾识仪曹半面来。  

青云失脚谪零陵，十载溪边意未乎。溪不预人家国事，可能一例受愚名。  

湖南江西道中十首  

独醒公子去沉湘，未识人间有醉乡。酒与离骚难捏合，不如痛饮是单方。  

贾生废宅草芊芊，路出长沙一怅然。今日洛阳归不得，招魂合在楚江边。  

少陵阻水诗难继，子厚游山记绝工。断璧残圭零落锦，新碑无数满湘中。  

去年冬至投僧寺，今岁阳生宿店家。独夜无人堪晤语，青灯相对结寒花。  

蛮府参军鬓发苍，自调《欸乃》答渔郎。从今诗律应超脱，新尽吸潇湘入肺肠。  

丁男放犊草间嬉，少妇看蚕不画眉。岁暮家家禾绢熟，萍乡风物似《豳》诗。  

每嘲介甫行新法，常恨欧公不读书。浩叹诸刘今已矣，路傍乔木日凋疏。  

茫茫衰草与云平，斗气千年不复明。惟有多情篷上月，相随客子过丰城。  

派里人人有集开，竟师山谷友诚斋。只饶白下骑驴叟，不敢勾牵入社来。  

上封已失岳僧期，客问丹霞谢不知。懒到登山临水处，始惊筋力减来时。  

怀安道中  

闽溪瘴岭客程赊，晓泊怀安喜近家。大屋书旗夸酒米，小舟鸣橹竞鱼虾。溪移檄已临高岸，潮退帆多聚浅沙。快着征衫鞭瘦马，要看二十里梅花。  

真隐寺  

出郭斜阳已在山，夜深乘月到江干。奴敲小店牢扃户，僧借虚堂径挂单。骇浪急回因胆薄，逆风小住为心宽。投床一枕潇湘梦，无奈霜钟苦唤残。  

乍归九首  

官满无南物，飘然匹马还。惟应诗卷里，偷画桂州山。  

儿童娱膝下，母子话灯前。却忆江湖上，家书动隔年。  

北戍边城下，南游瘴海头。不知天地内，何处可逃愁。  

绝爱墙阴橘，花开满院香。邻人欺不在，稍觉北枝伤。  

孚若如天马，轩昂不可羁。为贫疏饮客，因病出名姬。  

弛檐逢除夕，檀栾共拥炉。把如为客看，还得似家无。  

架书多散乱，信手偶拈开。匹似前生读，茫然记不来。  

手种梅无恙，苍苔满树身。可怜开较早，不待远归人。  

格力穷方进，功夫老始知。尽教人贬驳，唤作岭南诗。  

挽方孚若寺丞二首  

使君神隽似龙麟，行地飞空不可驯。诗里得朋卿与我，酒边争羁世无人。宝钗去尽中年病，珠履来疏晚节贫。昔共诛茅听瀑处，溪云谷月亦悲辛。  

斯人讵意掩斯丘，六合茫茫不可求。射虎山中如昨日，骑鲸海上忽千秋。帝方欲老长沙傅，卤尚能言博望侯。回首濑溪溪畔路，跛驴无复从公游。  

挽方武成左钺  

丱角诗名出，流传海内夸。师称起予者，翁问倩人邪。惜未参诸老，犹堪擅一家。从今崖瀑上，谁共访梅花。  

寿昌  

山路泥深雪未乾，病身初怕浙西寒。新年台历无人寄，且就村翁壁上看。  

记梦  

父兄诲我髧髦初，老不成名鬓发疏。纸帐铁檠风雪夜，梦中犹诵小时书。  

杜丞  

忆冒重围入，孤城赖不亡。战功何日赏，檄草至今藏。旧事归诗卷，新寒入箭创。江边逢杜杲，鬓发各苍苍。  

久客  

久客长安市，人情薄似云。宁为《绝交论》，不著《送穷文》。白发长千丈，黄金尽百斤。故山春事动，深恐废耕耘。  

赠陈起  

陈侯生长纷华地，却以芸香自沐熏。炼句岂非林处士，鬻书莫是穆参军。雨檐兀坐忘春云，雪案清谈至夜分。何日我闲君闭肆，扁舟同泛北山云。  

赠翁卷  

非止擅唐风，尤于《选》体工。有时千载事，只在一联中。世自轻前辈，天犹活此翁。江湖不相见，才见又西东。  

题壁  

儿时挟弹长安市，不信人间果有愁。行遍江南江北路，始知愁会白人头。  

挽李尚书二首  

韩范止如此，公乎事又艰。不陪冶城庙，合殉定军山。玺出千官贺，弓藏一老闲。雕戈提十万，犹记凯歌还。  

幕下多材隽，于今尽策勋。可怜狂处士，曾揖大将军。久戍儿郎老，新招部曲分。此生甘寂寞，有泪湿高坟。  

哭左次魏谟  

甫痛何郎夭，丘明亦复然。因思题墓上，不若斗樽前。剑马为谁得？琴书有女传。惟应千载下，配食雪堂仙。【自注：君与何立可皆江淮同幕，相继殁于齐安。】  

寄永嘉王侍郎  

珍重西清老，书来访薜萝。为邦应好在，作佛竟如何。花押常衙少，柑香尽坐多。闻公须尚黑，未害小婆娑。  

秋熟忆旧游  

塞上秋光冷似冰，当年豪举气凭陵。打球不用炎方马，按猎初调异国鹰。山寨凄凉闻戍鼓，水村摇落见渔灯。而今病暍茅檐底，追记犹堪洗郁蒸。  

哭李景温架阁大有  

挟策说荆州，那知亦闇投。漫招温处士，几杀杜参谋。出幕有清议，还乡空白头。人间容不得，下与阿翁游。【自注：建宁丞相，其祖也。】  

送方子约赴衢教符  

博士非如吏，巍然道自居。诸生趋避席，太守揖升车。朱笔浓批卷，青灯细勘书。汉廷重文藻，行矣召严徐。  

送张应斗还番易  

蕉荔漫山雾雨繁，虬须客子悔南辕。久留闽囝谁堪语，却忆番君可与言。豪杰虽穷留气在，圣贤不死有书存。归时洗换征衣了，拣个深山紧闭门。  

为圃二首  

屋边废地稍平治，装点风光要自怡。爱敬古梅如宿士，护持新笋似婴儿。花窠易买姑添价，亭子难营且筑基。老矣四科无入处，旋锄小圃学樊迟。  

衰病归来占把茅，譬如僧葺退居寮。因存橘树斜通径，怕碍荷花小著桥。古有功名兴钓筑，今无物色到渔樵。可怜岁晚闲双手，种罢芜菁撷菊苗。  

挽表叔赵君任安抚纶忠简孙  

叔在兵间日，书常笑我孱。初云机会易，晚叹事功难。寂寞郎官省，荒凉上将坛。遥怜会稽窆，新种短松寒。  

苏李泣别图方孚若故物，近为人取去  

风云惨凄，草树枯死。笳鸣马嘶，弦惊鹘起。熟看境色非人间，祁连山下想如此。手持尊酒别故人，此生再面真无因。胡儿汉儿俱动色，路傍观者为悲辛。归来暗洒茂陵泪，子孟少叔方用事。白头属国冷如冰，空使穹庐叹忠义。茫茫事往赖画存，每愁岁久缣素昏。即今画亦落人手，古意凄凉谁复论。【自注：“古意”一作“千古”】  

芙蓉二绝  

湖上秋风起棹歌，万株映柳更依荷。老来不作繁华梦，一树池边已觉多。  

池上秋开一两丛，未妨冷淡伴诗翁。而今纵有看花意，不爱深红爱浅红。  

同郑君瑞出濑溪即事四首方孚若新阡  

汗血名驹白玉鞭，本初父子喜华鲜。只今无复狂游侣，自卸驴鞍古店前。  

铁马防秋记昔曾，晚途消缩似寒蝇。同时校尉俱封拜，谁伴将军猎霸陵。  

北耗而今杳不知，路傍羽檄走无时。自怜满镜星星发，羞见官中募士旗。  

老奴昔逐我西东，捷似猿猱跳绝峰。今日道旁扶一拐，乃公安得不龙钟。  

明皇按乐图  

莺啼花开春昼迟，掖庭无事方遨嬉。广平策免曲江去，十郎谈笑居台司。屏间无逸不复睹，教鸡能斗马能舞。戏呼宁哥吹玉笛，催唤花奴打羯鼓。南衙群臣朝见疏，老伶巨珰前后趋。阿瞒半醉倚玉座，袖有曲谱无谏书。金盆皇孙真龙种，浴罢六宫竞围拥。惜哉傍有锦绷儿，蹴破咸秦跳河陇。古来治乱本无常，东封未了西幸忙。辇边贵人亦何罪，祸胎似在偃月堂。今人不识前朝事，但见断缣妆束异。岂知当日乱离人，说着开元总垂泪。  

即事四首  

买得荒郊五亩馀，旋营花木置琴书。柳能樊圃犹须种，兰纵当门亦不锄。无力改墙姑覆草，多方存井要浇蔬。区区才志聊如此，谁谓先生广且疏。目为诗客不胜惭，唤作园翁定自堪。抱瓮荷锄非鄙事，栽花移竹似清谈。野人只识羹芹美，相国安知食笋甘。【自注：富郑公事。】晚觉《齐民》书最要，惜无幽士肯同参。  

墙角新开白版扉，时寻樵牧弄烟霏。代耕岂若收躬稼，赐帛何如出自机。湖海浪游今已倦，山林独往未全非。百年只愿身强健，长为慈亲负米归。  

待凿新池引一湾，更规高阜敞三间。缩墙恐犯邻家地，减树图看屋后山。身隐免贻千载笑，书成犹要十年闲。门前蓦有相寻者，但说翁今怕往还。  

书事二首  

竭海夷山气力雄，只愁无术驻颜红。却须擘划千馀岁，多买丹砂置女僮。【自注：章子厚云：“人生岂不能擘划得二三百岁。”】  

因治陶朱术太精，世间无物足经营。更将郭璞书频看，只恐青山尽凿平。  

再和熊主簿梅花十绝诗至，梅花已过。因观海棠。  

色深乍捣守宫红，片细俄随蛱蝶风。到得离披无意绪，精神全在半开中。  

蔷薇难比况金沙，一种风标富贵家。我有公评君记取，惜花须惜海棠花。  

千株绛雪照沧湾，应笑刘郎带老颜。尚有少年情味在，戏搜绮语续花间。  

凤州宫柳昔曾攀，亦醉琼花芍药间。独有海棠心未足，每逢多处必来看。  

别园水竹绝幽清，花径繁红藓砌青。何处贵游开步障？谁家生色画深屏！  

徙倚溪亭惜坠芳，恨无异域返魂香。残枝并恐风吹去，插在金瓶置坐傍。  

忽忆联鞍过水西，重寻前约未参差。只愁人议风流罪，屡出看花数赋诗。  

淡赏无烦羯鼓催，解鞍便可坐莓苔。莫将花与杨妃比，能与三郎作祸胎。  

旋挑野菜拾青梅，又向花边得暂陪。各选一枝簪白发，明年知与阿谁来。  

君忆东湖不久归，我思陈迹恍难追。殷勤为报莺花说，止有诗情似旧时。  

赠高九万并寄孙季蕃二首  

诸人凋落尽，高叟亦中年。行世有千首，买山无一钱。紫髯长拂地，白眼冷看天。古道微如线，吾侪各勉旃。  

菊磵说花翁，飘蓬向浙中。无书上皇帝，有句恼天公。世事年年异，诗人个个穷。筑台并下榻，今岂乏英雄。  

答惠州曾使君韵  

先贤乎易以观诗，不晓尖新与崛奇。若似后儒穿凿说，古人字字总堪疑。  

送叶尚书奉祠  

先生清梦绕林泉，黄纸除书拜地仙。报答吾君吾相了，倘徉某水某丘边。事光白傅求闲后，衔似温公约史年。【自注：温公领崇福祠十五年。】笑向故山猿鹤说，古来晚节几人全。  

答留通判元崇  

不见龙骧与骥驰，纷纷虫篆斗蛛丝。君侯杰出南方者，老仆终当北面之。忆玉树枝劳远梦，熏蔷薇水读来诗。白惭眼力非关令，紫气浮空懵不知。  

筑城行  

万夫喧喧不停杵，杵声丁丁惊后土。遍村开田起窑灶，望青斫木作楼橹。天寒日短工役急，白棒诃责如风雨。汉家丞相方忧边，筑城功高除美官。旧时广野无城处，而今烽火列屯戍。君不见高城齾々如鱼鳞，城中萧疏空无人。  

开壕行  

前人筑城官已高，后人下车来开壕。画图先至中书省，诸公聚看称贤劳。壕深数丈周十里，役兵大半化为鬼。传闻又起旁县夫，凿教四面皆成水。何时此地不为边，使我地脉重相连。  

运粮行  

极边官军守战场，次边丁壮俱运粮。县符旁午催调发，大车小车声轧轧。霜寒晷短路又滑，檐夫肩穿牛蹄脱。呜呼汉军何日屯渭滨，营中子弟皆耕人。  

苦寒行  

十月边头风色恶，官军身上衣裘薄。押衣敕使来不来，夜长甲冷睡难着。长安城中多热官，朱门日高未启关。重重帏箔施屏山，中酒不知屏外寒。  

国殇行  

官军半夜血战来，平明军中收遗骸。埋时先剥身上甲，标成丛冢高崔嵬。姓名虚挂阵亡籍，家寒无俸孤无泽。乌虖诸将官日穹，岂知万鬼号阴风。  

军中乐  

行营面面设刁斗，帐门深深万人守。将军贵重不据鞍，夜夜发兵防隘口，自言虏畏不敢犯，射麋捕鹿来行酒。更阑酒醒山月落，彩缣百段支女乐。谁知营中血战人，无钱得合金疮药。  

寄衣曲  

征夫去时着纡葛，征夫未回天雨雪。夜呵刀尺制寒衣，儿小却倩人封题。上有泪痕不教洗，征夫见时认针指。殷勤着向边城里，莫遣寒风吹腠理。江南江北一水间，古人万里戍玉关。  

大梁老人行  

大梁宫中设毡屋，大梁少年胡结束。少年嘻笑老人悲，尚记二帝蒙尘时。呜呼国君之仇通百世，无人按剑决大议。何当偏师缚颉利，一驴驮载送都市。  

朝陵行  

国家诸陵陷河北，盗发宝衣斧陵木。或言陵下往来人，夜闻翁仲草间哭。何年却遣朝陵官，含桃璀粲登金盘。悲哉人家坟墓各有主，谁修永昌一坏土。  

破阵曲  

黄旗一片边头回，两河百郡送款来。至尊御殿受捷奏，六军张凯声如雷。元戎剑履云台上，麾下偏裨皆将相。腐儒笔力尚跌宕，燕山之铭高十丈。  

挽陈北山二首  

虽拜龙图号，自称槃涧翁。生难招此老，死可见文公。断简功夫久，深衣笑语终。空馀藏藁在，虹气贯山中。  

掘笔临池惯，残书映雪勤。今宁无古篆，宋复有唐文。荒草周颙宅，空山董相坟。何时携斗酒，一酹墨溪云。  

柬陈寺丞筑城  

事变相寻智亦新，烂泥堆起石嶙峋。断无馀力谋蒸土，颇有傍观哂置薪。自古虚心容议者，即今枵腹役耕民。姑尤聊摄皆齐境，莫遣郊封有诅人。  

答杨双  

一生忠孝发於诗，不为桃根与柳枝。棘本流传容有伪，笺家穿凿苦求奇。偶全要领惭轻典，虚呕心肝悔少时。泽畔累臣搔白首，孤吟不敢累亲知。  

挽陈师复寺丞二首  

已奏囊封墨尚新，又携袖疏榻前陈。小臣忧国言无隐，先帝如天笑不嗔。阙下举幡空太学，路傍卧辙几遗民。愚儒未解天公意，偏寿它人夭此人。  

岁晚沧洲筑草堂，却将逢掖换轩裳。市朝共叹凤高翥，世俗或疑麟不祥。童子举扶犹慷慨，门人要绖各凄凉。衰残无复相镌切，遗墨常留几案傍。  

辛卯满散天基节即事四首  

老作黄冠返旧山，尚支驿料破衙官。孤臣毫发皆君赐，独坐风廊不觉寒。  

门庑无人殿未开，白头散吏久徘徊。年年岁岁千秋节，长占群官第一来。  

闻说都人竞出嬉，御街箫鼓倍年时。相公入奏天颜喜，半夜扬州送捷旗。  

约己隆亲礼不同，钧天无宴锡臣功。太皇勋德侔高帝，陛下谦恭似孝宗。  

还黄镛诗卷  

曾伴灵芝湖上吟，当年一悟至如今。源流不乱知归趣，篇什无多见苦心。贯虱功夫须切近，脍鲸力量要雄深。暮年谁可谈兹事，盎有村醪且自斟。  

题陈遂卿隐居  

早日称雄翰墨林，暮年里巷且浮沉。诸公自负遗贤愧，处士元无谤国心。【自注：杜牧《送薛处士序》：“处士之名，自负也，谤国也。”】子佩子衿输少后，某丘某水拣幽深。明时莫作逃尧计，忽有弓旌底处寻。  

题白渡方氏听蛙亭  

塘水拍堤科斗生，想君亭子俯幽清。黄梅雨足野田润，牡麹烟收村墅晴。莫信人嫌无理闹，颇疑渠有不平鸣。画堂方喜听琴阮，谁爱天然律吕声。  

赠钟主簿父子  

旗铃接迹向西驰，丹桂灵椿并一时。竞说郎君能跨灶，顿令老子欲笞儿。妙年不患锥无颖，前辈曾言木就规。相国晏公元楚产，何须千里远求师。  

读金銮密记  

仗下千官走似麕，仓皇谁扈属车尘。禁中陆九艰危共，殿上朱三苦死嗔。当日横身抗岐汴，暮年避地客瓯闽。小窗细读《金銮记》，始信《香奁》属别人。【自注：《香奁集》，和凝作，非致光也。】  

获砚  

二砚温如玉琢成，信知天地有精英。马肝紫润尤宜沐，鹆眼青圆宛似生。未爱潘郎呼作友，便教米老拜为兄。今年几案多奇获，应是穷儒命渐亨。  

再获一砚自和  

三砚联翩买券成，绝胜玉杵聘云英。拊摩无粟向肌起，涂抹有花从笔生。韫匮每愁逢暴客，倾囊或笑费方兄。古来事业由勤苦，不信磨穿道不亨。  

贫居自警二首  

昨者匆匆掷印归，六年岑寂闭柴扉。岁荒奴仅拾残穗，日晏婢方羹苦薇。宁渴莫赊邻近酒，尽寒不着借来衣。中年但祝身强健，要卧松风坐钓矶。  

客过吾庐语至晡，旋营盐酪刈薪刍。酒兼麟脯不时有，饭与鱼羹何处无。【自注：荆公云：“何处无鱼羹饭吃。”】力穑勿忘家世俭，堆金能使子孙愚。俗儿未识贫中乐，妄议书生骨相臞。  

寒食清明  

寂寂柴门村落里，也教插柳记年华。禁烟不到粤人国，上冢亦携庞老家。汉寝唐陵无麦饭，山蹊野径有梨花。一尊径藉青苔卧，莫管城头奏暮笳。  

赠马相士二首  

妪貌何妨至辅臣，猴形亦有上麒麟。伏波眉目空如画，不是云台剑佩人。【自注：唐人嘲欧阳询云：谁令麟阁上，画此一弥猴。】  

苟卿初了心形者，蒯彻安知背面哉！别有精微书不载，待君见了季咸来。  

和南塘食荔叹  

君欲和诗无匆匆，唱首天下文章公。今年荔子况倍熟，亭亭锦盖高张空。猿偷鸦啄牧童采，林间残颗犹殷红。在昔唐家充岁贡，吟讽何止杜陵翁。南穷交州西蜀土，快马驮送如飞龙。绛裳冰肌初照眼，玉环一笑恩光浓。惟闽以远幸免涴，一颗不到温泉宫。自从陈紫无真本，皱玉晚出尤称雄。迩来鸡舌擅瑰玮，赞香誉味万喙同。麟台仙人亲题品，天为此果开遭逢。乃知微物似有数，声价亦与时污隆。列圣俭德被华戎，微如淮白不敢供。奈何置驿奉私室，安得木铎观民风。山蹊谷堑日力穷，血肩腕足驰筠笼。请公移此《食荔叹》，置在薰风殿阁中。  

送真西山再镇温陵  

父老香花夹路催，朱幡那忍更徘徊。弓张至此尤宜弛，珠去安知不复回。海上有艘堪致粟，洛中无篚胜生期，泉人毕竟修何福，消得西山两度来。  

题郑宁文卷西山作跋  

昔侍西山讲习时，颇于函丈得精微。书如《逐客》犹遭绌，辞取横汾亦恐非。筝笛岂能谐雅乐，绮纨元未识深衣。嗟余老矣君方少，勤向师门扣指归。【自注：西山先生编《文章正宗》，如《逐客书》之类，止许小字附见，内诗歌一门。初委余哀辑。余取《秋风辞》，西山欲去之。盖其议论森严如此，郑君试以此意参之，可也。】  

悼阿驹五首  

吾老方期汝亢宗，爱怜不与众雏同。岂知希世千金产，止作空花赚乃翁。  

长兄开卷每随声，大母繙经亦谛听。眉目分明无夭法，恐缘了了与惺惺。  

北辙南辕有返期，吾儿掣手去何之？梦中玉雪来怀抱，愁绝邻钟唤醒时。  

眼有玄花因悼亡，观书对客两茫洋。情知泪是衰翁血，更为童乌滴数行。  

人生忧患本无涯，强取瞿聃语自排。吾母白头尤念我，吞声不敢恼慈怀。  

挽刘学谕徐尤溪，鹿卿之妇翁。丰城人，名履  

少游乡校至华颠，常以齑盐养浩然。科举法行无誉士，丘园礼废有遣贤。刘贲下第人称屈，李汉编文后必传。闻道诸郎皆秀孝，拂云华表看它年。  

送陈户曹之官襄阳二首珽  

丞相曾参督府谋，郎君今复赞边筹。彼哉金谷饮长夜，去矣玉关防盛秋。尺度岂能拘快士，功名断不在中州。习池水满堤花艳，安得相陪赋远游。  

幕府秋风事日生，参军匹马去兼程。起为楚舞何其壮，吟退胡兵在此行。且喜《岘山碑》有跋，不愁《江表传》无名。老儒那复封侯梦，止愿躬耕看太平。  

病后访梅九绝  

梦得因桃数左迁，长源为柳忤当权。幸然不识桃并柳，却被梅花累十年。【自注：邺侯《咏柳》云：“青青东门柳，岁晏必憔悴，”杨国忠以为讥己。】  

先生岁晚被人疑，梅畔浑无一字诗。明月清风愁并案，野花啼鸟怕随司。  

区区毛郑号精专，未必风人意果然。大彘不吞舒亶唾，岂堪与世作诗笺。  

和靖林间欬嗽时，一边觅句一边饥。而今始会天公意，不惜功名只惜诗。  

老子无粮可御冬，强鸣饥吻和寒蛩。舍南舍北花如雪，止咽清香饱杀侬。  

与梅交绝几星霜，瞥见南枝喜欲狂。便欲佩壶携铁笛，为花痛饮百千场。  

一联半首致魁台，前有沂公后简斋。自是君诗无警策，梅花穷杀几人来。  

春信分明到草庐，呼儿沽酒买溪鱼。从前弄月嘲风罪，即日金鸡已赦除。  

菊得陶翁名愈重，莲因周子品尤尊。后来谁判梅公案，断自孤山迄后村。  

题龙眠十八尊者  

尝闻天台境，肉身往无从。仁夫示此图，恍惚游其中。应真一一若旧识，或踞怪石临飞淙。山鬼投牒何敬恭，天女问法尤丰茸。盆鱼鬐鬛等针粟，放去夭矫拏空蒙。山深无人地祗出，被服导从侔王公。前驱鸷兽后夔魍，徐行殿以一瘦筇。巉巉苍壁谡谡松，下有老宿眉雪浓。后桥灭没云气断，似是鬼国非天工。层冰融结挟怒瀑，毒虺喷薄含腥风。至人于此方入定，坏衲幂首枯株同。等闲一坐六十劫，汝技有尽吾无穷。书生往往谈性命，怵以祸福犹儿童。倒持手版口劝进，对此宁不面发红。我知龙眠笔外意，要与浊世针盲聋。退之云释善变幻，恺之谓画能神通。幻耶神耶两莫诘，与子持叩西山翁。  

题林户曹寒斋  

举世争驰势利场，君于冷处看人忙。不营摩诘散花室，只设苏州听雨床。种果园林无虎守，勘书窗几有萤光。直须唤起西塘老，来向斋中伴石塘。  

过建阳二首  

溪上重来两鬓丝，岂知拙政久犹思。旄倪欲见叶公面，香火共存朱邑祠。争劝令君持酒盏，不容老子闭车帷。谁言俗薄今非古，我与斯民各秉彝。  

白布裙襦雪满颠，携扶伛偻拜车前。皆言庾氏相因粟，犹是君侯不饮泉。自昔活民须有备，即今去客愧无权。愚公老矣痴如故，长把心灯望后贤。  

过章戴  

曾向明时雪李邕，又闻名在聘贤中。忆言鸱吻施茅屋，忍见龟趺立柏宫。杯酒昔常陪贺老，双溪终待哭乔公。情知客泪先难制，邻笛那堪咽晚风。【自注：君为闽漕，欲请余为属，既而曰“茅屋设鸱吻乎”？遂止。】  

答李泉州元善  

平生陈无己，白首欠吟债。未尝交马吕，况肯见章蔡。附热生可鄙，中寒死亦快。吾方尚此友，巾车与同载。前瞻有膺滂，却顾有融泰。要当坚一壁，讵可立两界。恕乎行谊亏，希也名节坏。史君惠良箴，下走敢不拜。怀哉道义交，异彼姑息爱。  

送赵信州  

贫者惟言可赠行，临分握手尽交情。马于辔力穷时骇，鸥向机心动处惊。齐士岂无堪客礼，蔡人便遣作牙兵。遥知陌上罗敷女，竞看双旌出劝耕。  

题赵子固诗卷  

紫芝仲白俱仙去，晚秀惟君擅士林。字肖率更亲手作，诗疑贾岛后身吟。九成合奏音方备，三染为纁色始深。老去尤于朋友笃，未忘几研琢磨心。  

题袁秘书文藁  

场屋声名淳绍初，同时一辈晓星疏。举人尚记前乡贡，天子亦呼行秘书。出蜀诗堪编杜集，涉湘文可补骚馀。中朝典册须鸿笔，何必然藜照蠹鱼。  

题庐陵罗生诗卷  

门巷萧然人迹少，华裾客子袖文过。织千机锦非常巧，熏一铢香已觉多。持赠白云情厚矣，暗投明月愧如何。桃花水暖鲈堪鲙，恨不相携买短蓑。  

送王实之  

欲去还留每自怜，竞为吾子着先鞭。孤忠尽见万言疏，十口同登一叶船。屈法相全烦圣主，上书俱贬愧前贤。南归定过西山下，细把行藏告墓阡。  

郑丞相生日口号四首  

王吕纷更尚治安，史韩椓伐始凋残。乃知元祐调弦易，却是端平变局难。  

舒黯淹留守相间，乎津千载有惭颜。惜渠不见端平相，召了西山召鹤山。  

忤旨婴鳞不自安，明朝密启与迁官。百僚举笏私相语，相国胸中得许宽。  

转了头厅屡乞归，已将传舍视黄扉。江湖不欠鱼羹饭，直为君恩未拂衣。  

桐庐舟中即事  

车前弯帽同声散，关外华簪一揖休。惟有浙江潮好事，肯随逐客到严州。  

田舍即事十首  

去年赢粟尚储瓶，又见新秧蘸水青。野老逢人说惭愧，长官清白社公灵。  

村落争看乌角巾，略谈北事向南人。百年只有中州乐，世世无为塞下民。  

古来观社见春秋，茜袂银钗尽出游。欲与鲁人同猎较，可怜身世尚它州。  

蹴踘鞋尖尘不涴，臂鹰袖窄样新裁。社中年少相容否，也待鲜衣染鬓来。  

邻壁嘲啾诵学而，老人睡少听移时。它年谨勿如张禹，帝问床前谬不知。  

田舍诸雏各雅驯，男儿盍有艺资身。古来医卜多名世，莫学文章点涴人。  

条桑女子两鬟垂，车马过门未省窥。生长柴门蓬户里，安知世有二南诗。  

草草衣装挈自随，婿贫毕竟与齐眉。绝胜京洛倾城色，锁向侯门作侍儿。  

儿女相携看市优，纵谈楚汉割鸿沟。山河不暇为渠惜，听到虞姬直是愁。  

溪上渔郎占断春，一川碧浪映红云。问渠定是神仙否，橹去如飞语不闻。  

送徐鼎夫用庐陵通守博士戴文韵  

一春风雨郡斋寒，荒了麻姑老子坛。【自注：余尝主仙都玉局观。】吏抱文书排闼至，客携诗卷退衙看。愁来镜里丝难染，老去胸中锦已残。若棹扁舟见安道，为言岁晚习申韩。  

送赵叔愚赴浔州理掾  

未奉三雍对，聊为五筦行。乡书踰岭少，诗思入湘清。远宦身差稳，中州事日生。向来几离别，此别最关情。  

寄徐直翁侍郎  

忆昨纷纷众喙鸣，怪君噤齘久无声。得非家客留廷尉，或是闺人沮仲卿。白璧微瑕终古在，黄金横带霎时荣。从来公议无情甚，莫遣蒙斋独擅名。  

和仲弟二绝  

一春檐溜不曾停，滴破空阶藓晕青。便是儿时对床雨，绝怜老大不同听。  

雁回杳杳浑无报，鹊语啾啾似有凭。忽得远书看百过，眼昏自起剔残灯。  

丁酉重九日宿顺昌步云阁绝句三首呈味道明府  

九月南州菊未黄，芙蓉取次献新妆。不妨折取繁红插，四海皆知两鬓霜。  

只了年年作逐臣，衣冠褴缕面埃尘。偶逢令尹留连我，不畏狂生点涴人。  

先倩清风扫水轩，更呼凉月倒金樽。定知明府归侵夜，县郭留灯未闭门。  

挽郑子敬节承  

重入修门两鬓丝，延和累疏竭忠规。立朝颇慕汲生戆，谋国不知晁氏危。老去故人能有几，古来君子例无时。传闻近事堪悲慨，说向从前亦皱眉。  

次韵实之二首  

孤臣去国四经春，迹远安知罪尚新。蚤亦曾讥秦氏者，谗为与议濮园人。懒笺光范干时宰，且伴田家赛社神。醉倒不能愁世事，倩他烟柳替含颦。  

向来岁月半投闲，莫叹朝朝苜蓿盘。自后芬芳聊自诳，眼前腥腐饱曾餐。虫鸡一笑何须较，花鸟相疏恐被弹。清议自为儒者设，未应羁束老黄冠。  

再和二首  

借屋城中又一春，桃符万口说清新。向来曾上庆历顷，老去甘为元佑人。健论真堪惊谄子，固穷不肯媚钱神。吾评此士西塘比，后进纷纷谩效颦。  

与君未得便安闲，边警偏能恼涧槃。草地枣红犹索斗，田家稻白可能餐。谁将铁绠横江锁，莫靠琵琶出塞弹。处处冲梯楼上舞，不应诸老自巍冠。  

挽南塘赵尚书  

自从水心死，尘柄独归公。于《易》疑程氏，惟诗取晦翁。二箴家有本，孤论世无同。不复重商榷，骑鲸浩渺中。  

次韵实之春日  

梅醭朝衣尘满靴，曾穿细仗对延和。角巾久已寻初服，锦帐何须恋旧窝。能读书人天下少，不如意事古来多。半生寂寂因迂阔，垂老方惊岁月蹉。  

再和  

少小从军事袴靴，只今庙算主通和。寇来复去兔三窟，民散未收蜂一窝。【自注：建炎有盗名“窝蜂”】病觉风光于我薄，老知书册误人多。罪言著就深藏所，自笑狂生壮志蹉。  

三和  

长剑拄颐刀纳靴，得如曝背趁阳和。买邻底用百里价，好事争为十二窝。异日史臣应有考，同时朝士欲无多。与君死守西山学，莫遣人讥末路蹉。  

四和  

朱门画鼓舞宫靴，应笑狂歌似采和。露坐一生无步障，春游是处有行窝。绍兴谠议谁当续，元祐全人本不多。办取九年同面壁，未应末后话头蹉。  

五和  

颓然一榻懒巾靴，二月东风尚未和。雀闯屋檐来作宿，蜂衔窗纸去为窝。牢愁馀发五分白，健思君才十倍多。欲访东皋贤鼻祖，几回路与醉乡蹉。  

六和  

生怕将军手涴靴，安能柔软舞灵和。艰虞夷甫方谋窟，老懒尧夫少出窠。时事累棋如许急，春愁抽茧未为多。终南一径非常捷，自是吾徒问路蹉。  

五月旦日鸡鸣梦袖疏墀下先君问言何事答曰犹素论也先君太息称善闻追班声惊寤以诗识之  

梦中候对殿东厢，邂逅先亲问答详。碓磨不能移素论，曝芹终欲献清光。触屏训谄生犹臭，攀槛传名死亦香。君父临之安所避，凌晨起坐涕淋浪。【自注：蔡京云：“如刘安世碓捣磨磨，止说元祐是。”】  

题赵别驾委斋  

乍看华扁费寻思，徐叩微言极坦夷。无可奈何安命者，吾非恶此欲逃之。万羊赋禄渠前定，二鸟蒙恩彼一时。却被委斋参透了，不求符竹止求祠。  

读邸报二首  

并驱华毂適通逵，中路安知判两岐。邪等惟馀尤甚者，好官非汝孰为之。累臣放逐无还理，陛下英明有寤时。闻向萧山呼渡急，想追前事亦颦眉。  

瑶编对秉初修笔，粉署同携夜直衾。虎既蒙皮甘搏噬，鹤因疮羽久呻吟。尽归一网机犹浅，横说三纲害最深。想到鄮山多暇日，轲书毋惜细研寻。  

自和二首  

横身久塞杨朱路，洒泣俄悲墨子岐。陋矣射钩而中者，壮哉鸣鼓以攻之。侍读自无迁府分，【自注：梅询晚年指其足曰：“是中有鬼，使我不至两府。”】中丞还有僦船时。【自注：舒亶去国，顾客舟归。】八风舞罢君恩歇，赢得闲愁上两眉。  

贵豪渠已重金带，贫病侬犹旧布衾。钟阜解仇无宿憾，【自注：荆公与吕吉甫解仇。】荆江感事有新吟。【自注：山谷有《荆江书事》十绝，建中初所作。】早知馀耳交难保，晚觉王何罪未深。白首还乡应闭户，断无保社肯追寻。  

和实之读邸报四首  

祝鮀非是佞，莒仆未为凶。鬼谷从横舌，终南诡秘踪。断无麟在薮，独有鼠穿墉。千古谁俦匹，依稀似敬宗。  

穿凿强挥尘，跳梁勇执弓。矫诬天亦怒，驱逐国为空。笑里刀常有，盟边甲已衷。拾遗端可拜，诛佞笔生风。【自注：张万福拜拾遗王仲书等于延英门下。】外观殊伟岸，内禀极憸柔。欲取汉清议，尽投唐浊流。鬼车鸣甚恶，猛虎死方羞。芳臭须臾判，哀哉不善谋。  

一抨初骇听，双泪谩求哀。极口诬贤者，甘心誉彼哉。【自注：其人尝引管仲见击。】早知豺不食，安用鸩为媒。试问高阳里，迎车几两来。  

再和四首  

狐鸣工作祟，鸦噪每为凶。曾觌初尸罪，丘门永削踪。谋身真有窟，凿趾欲无墉。【自注：击墉之趾，以益其高。】力击延龄去，堂堂似亢宗。  

旧知偏下石，远避亦伤弓。留落周南众，萧条冀北空。万言徒饰诈，双泪却由衷。王绩何曾醉，刘蕡本不风。  

噬人侔虺毒，害物比猫柔。【自注：李义府柔而害物，号人猫。】清议姑驱逐，宽恩未放流。剑诛张禹佞，扇障褚渊羞。谏笔非私忿，惓惓为国谋。  

伏阁伺其壮，登舟得许哀。人多称快者，上岂少恩哉。恶草毋留种，夭桃不待媒。九重方远佞，宁放郑詹来。  

挽李卿俦老  

苦说兵财少，臣非怯塞垣。上思前语验，人叹左迁冤。老大云中守，风寒国北门。故交头白尽，空为赋招魂。  

洛阳桥  

周时宫室汉时城，废址遗基刬已平。乍见桥名惊老眼，南州安得有西京。  

龙溪道中  

旷土茫茫无主名，朱门惟恐籍分明。老农犹记淳熙事，太息文公志未行。  

潮惠道中  

春深绝不见妍华，极目黄茅际白沙。几树半天红似染，居人云是木绵花。  

循梅路口四首  

赣客纷纷露刃过，断无徼吏敢讥诃。身今自是牢盆长，较尔能贤得几何。  

道吏仓忙乞调兵，未应机动遣鸥惊。传闻老子单车至，惭愧偷儿让路行。  

钞法如弓末愈张，可堪于此更求详。只应新执牙筹者，拾得研桑《肘后方》。  

三十年来边宿兵，大农无计饱连营。元来有个浮盐策，南渡诸贤未讲明。  

白云庵  

太行以北海丰南，我与梁公务有惭。儿五十馀亲八十，可堪来宿白云庵。  

东坡故居二首  

嘉祐寺荒谁与葺，合江楼是复疑非。已为韩子骑驎去，不见苏仙化鹤归。  

惠州副使是新差，定武端明落旧阶。尽遣秦郎晁子去，只携《周易》《鲁论》来。  

丰湖三首  

岷峨一老古来少，杭颖二湖天下无。帝恐先生晚牢落，南迁犹得管丰湖。  

小米侍郎生较晚，龙眠居士远难呼。不知若个丹青手，能写微澜玉塔图。  

作桥聊结众生缘，不计全家落瘴烟。内翰翻身脱犀带，黄门劝妇助金钱。  

罗湖三首  

平生不作贾胡留，怪底江边未发舟。泷吏不须前白事，更忙定要看罗浮。  

中州无地堪投足，垂老携家泛瘴江。不爱朱丹画车毂，且贪紫翠入船窗。  

异境微茫在半霄，仙人垂手下相招。老来尚有君亲念，未敢相陪过铁桥。  

扶胥二首  

一阵东风扫曀霾，天容海色豁然开。何须更网珊瑚树，只读韩碑也合来。  

前祭京师奉祝词，尊严不比百神祠。台家今岁筹逞急，黄帕封香已过时。  

唐子西故居二首  

一州两迁客，无地顿奇材。方送端明去，还迎博士来。  

无尽颇纵横，晚方攻蔡京。犹称贤宰相，应为客先生。  

即事四首  

香火万家市，烟花二月时。居人空巷出，去赛海神祠。  

东庙小儿队，南风大贾舟。不知今广市，何似古扬州。  

瓜果跽拳祝，睺罗扑卖声。粤人重巧夕，灯火到天明。  

吾生分裂后，不到旧京游。空作樊楼梦，安知有越楼。  

药洲二首  

役民如犬马，国破作降俘。往往湖中石，宣和艮岳无。  

怪怪奇奇石，谁能辨丑妍。莫教赞皇见，定辇入平泉。  

广州都试时摄帅  

自昔番禺统府雄，君恩暂许领元戎。不羞短发垂肩白，且爱前旌照眼红。笔久不灵妨草檄，臂新无力怯开弓。即今超距多枭俊，安用辎车载此翁。  

灯夕二首呈刘帅  

士女如云服珥鲜，暂陪猎较亦欣然。清于坡老游杭市，俭似乖崖在剑川。使指何功烦卜夜，遨头此念可通天。粤人拥道千层看，不见狨鞍三十年。  

陌上游人趁管弦，岂知君相尚筹边。细听野老交谈处，犹记兵端未动前。草市收灯如许早，端门瞻跸定何年。书生晚抱忧时志，归画残灰理旧编。  

白鹤故居  

天稔中原祸，朝分党部争。当年谁宰相，此地着先生。故国难归去，新巢甫落成。如何鲸浸外，更遣打包行。  

唐博士祠  

博士位尤卑，投名入党碑。今观名世作，多在谪官时。太史沅湘笔，仪曹永柳诗。新祠绵蕞尔，未尽按遗基。  

六如亭  

吴儿解记真娘墓，杭俗犹存苏小坟。谁与惠州耆旧说，可无杯土覆朝云。  

再题六如亭余既修废墓，立仆碑，或者未解此意。明年北归，赋此解嘲  

昔人喜说坠楼姬，前辈尤高断臂妃。肯伴主君来过岭，不妨扶起六如碑。  

十五里沙  

只见如山白浪飞，更堪动地黑风吹。渺茫直际九州外，汹涌常如八月时。河伯岂能穷海若，灵胥仅可吓吴儿。惜无散发骑鲸友，共了南游一段奇。  

送项使君季约二首  

世有凝香乐，君侯总未知。清斋灯火夕，闭阁荔支时。郡小留难住，民愚去始思。两年案头笔，一字不容私。  

但见两眉颦，何曾一馔珍。节如僧更苦，家比郡尤贫。琴鹤均为赘，莼鲈颇切身。荡山有来雁，莫惜寄声频。  

送王梅州二首  

州境与潮邻，徐行止浃旬。瘴乡均一气，盐子亦吾民。日晏烟岚敛，兵馀户口贫。定将田里事，闭閤细条陈。  

祸始自三枪，菑犹被一方。帝将安渤海，君肯薄淮阳。老手何忧斫，新眉尚费妆。汉庭褒郡最，早晚入为郎。  

辛卯春日  

甫报弓旌召，俄闻弹射攻。正如饮甘露，【自注：诸不能受人恶言如饮甘露者，不名为有力大人。语见佛书。】又似斩春风。云梦吞伊辈，须弥纳个中。故山多芧栗，不必问狙公。  

挽唐伯玉常卿  

身自无安处，升州更广州。逐教子方去，死到了翁休。凤至虞廷喜，麟亡鲁野愁。忧时兼悼友，白却九分头。  

送居厚弟堂禀二首  

俱被光华遣，同归寂寞滨。吾灾因抱椠，子咎在埋轮。记忆烦明主，招徕到远臣。要须留晚节，它日白先人。  

怕与亲朋别，那堪送子行。天威难俟驾，秋暑勿贪程。若见知名士，为言不慧兄。孤危托君相，耕钓毕残生。  

居厚不果行次韵二首  

物色来林下，安排起海滨。居然蒙锦穽，幸未驾蒲轮。非我瑕疵女，云谁毁誉臣。只愁从此去，未易致虞人。  

祖帐方涓吉，公车已尼行。若非露消息，未免迫期程。水菽姑娱母，茅柴且酌兄。未应天禄閤，便欠一更生。  

送陈霆之官连州  

地接湖南境，孤城若个边。茆寮愁问宿，峡石善惊船。官小无迎吏，诗工有续编。古人高妙处，不过览山川。  

和张简簿尉韵  

旧案依俙在柏台，寄声杭本莫翻开。骑驴导从两黥挟，罗爵门庭几客来。务观可堪供史草，补之不会作宫梅。男儿盍建横行策，免使君王叹乏材。  

送李用之察院赴潮州  

昔在番禺鬻荚时，瞽言不敢计从违。固知国有三空患，又欲民无再榷讥。箬裹为生尤瘠薄，牙筹所积恐纤微。公卿文学方矛盾，应待囊封决是非。  

书事二首潘柄，考亭门人。陈均，福公族子。皆年七十馀而客死。  

谦之绋翣迎归福，平甫灰钉送返莆。空累两家营后事，留四壁遗诸孤。学徒谁是单传者？史藁曾经乙览无。贫富皆当终牖下，招魂何处有神巫。  

二士平生极好修，箪瓢之外尚何求。暮年更傍谁门户，故国宁无某水丘。华箦殊非爱曾子，短衾自可覆黔娄。小车处士差安稳，十二行窝取次游。  

送叶士岩二首  

曾约还辕访爵罗，几回扫榻伫经过。待先生敬虽如此，与老人期奈后何。走马看花消许急，杀鸡为黍误侬多。吴中故旧还相问，一臂偏枯两鬓皤。  

向来参请遍诸方，恍惚如痴亦似狂。雪与膝平犹未退，斤从鼻过了无伤。拈花弟子知谁悟，撼树群儿不自量。极欲为君露消息，天寒日短话头长。  

甲辰春日二首  

买牛搜粟向蛮烟，衰病安知璧偶全。使者召归曾四辈，臣之得罪又三年。柳刘漏语谁云尔，绛灌怜才定不然。纵使有泉堪洗耳，先生此愧若为湔。  

学问过时已悍坚，文章垂老未精专。薰琴何患无赓载，秋扇明知有弃捐。旧读温寻浑不记，新吟锻炼久方圆。此生幸不当词翰，免被人嘲上水船。  

题小室二首  

已向深林筑小庵，是中仅可着禅龛。士师何止三无愠，中散居然七不堪。一去重华那复得，方当盛汉勿多谈。近来弟子俱行脚，谁伴山僧面壁参。  

阡陌东西山北南，半生常带散人衔。何曾云梦芥八九，一任狙公芧四三。阁上大夫投欲死，瓮间吏部寝方酣。可怜子骏无家法，下见先人面有惭。  

送表弟方时父  

弃置空村饱世情，高轩乃肯顾柴荆。韩甥殷浩贫亲戚，李益卢纶外弟兄。两鬓萧疏惊老大，一灯明灭话平生。刺桐花下逢予季，多致诗人未害清。  

赠施道州二首  

施先生学有源流，家自长安徙益州。畴昔建牙当一面，只今失国讬诸侯。身侨岳麓无生计，目断岷峨起暮愁。闻道汉庭须黼黻，蜀珍那得此淹留。  

弧尘突过剑门关，西顾于今尚未宽。早晚相如通僰道，苍皇子美问长安。拮据自笑营巢拙，枘凿明知合辙难。纵有望乡楼百尺，淡烟衰草莫凭栏。  

梦方孚若二首  

仙鬼微茫果是非，不如辽鹤有归期。铸成范蠡何嗟及，绣作平原未必知。歌扇舞裙风雨散，野田荒草古今悲。可怜一觉寒窗梦，犹记联鞍出塞时。  

寤寐中原独着鞭，往来绝域几餐毡。封侯反出李蔡下，成佛却居灵运先。八百里烹飨军炙，九千缣辇作碑钱。只今谁是田横客，回首荒丘一慨然。  

哭孙季蕃  

每岁莺花要主盟，一生风月最关情。相君未识陈三面，儿女多知柳七名。自有菊泉供祭享，不消麦饭作清明。老身独殿诸人后，吟罢无端雪涕横。  

怀曾景建  

曾有舂陵逐客篇，流传哀动紫阳仙。安知太白长流处，亦在重华野葬边。碎板一如坡贬日，盖棺不见桧薨年。谁云老眼枯无涕，闻说临川即泫然！【自注：蔡季通贬道州，君饯之云：“四海朱夫子，徵君独典刑。青云《伯夷传》，白首《太玄经》。有客怜孤愤，无人问独醒。瑶琴空锁匣，弦断不堪听。”晦翁喜之，手书其诗。君亦贬死道州，异矣。】  

内翰洪公舜俞哀诗二首  

忆昔端平典册新，三麻九制笔如神。内庭唤作真学士，晚辈推为老舍人。垂死遗言尤苦口，平生谏疏最婴鳞。建邛不作于潜死，谁为君王说厚伦。  

回首杨州一梦馀，故交已直玉堂庐。寒暄未省通君实，穷薄空烦诵《子虚》。甚愧丈人于甫厚，孰云夫子不回如。【君除中舍，举余自仪】残年无复陪精论，开阖平生几幅书。  

送李漕用之二首  

斜飞庆历皇华远，捷出熙宁使指新。但记欧公更此职，不知赵济是何人。剡章遍及孤寒士，奋笔先诛聚敛臣。自叹暮年衰飒甚，羡君老手独埋轮。  

汉廷盐铁议交攻，有诏姑惟旧法从。闻道岭南歌圣主，一如河北感仁宗。向舒自是堪王佐，桑孔安知富大农。它日公归奉清问，可无鲠论赞烹封。  

答谢法曹  

二诗简澹扫秾华，作者几无以复加。壁十五城方定价，桃三千岁一开花。选骚意度卑唐体，晋宋文章让谢家。莫道老夫今耄矣，平章此事不应差。  

三月二十一日泛舟六绝  

少游款叚何从借，伯厚鸡栖未易求。看取后村翁简径，百钱聊税一渔舟。  

桥低水涨过船难，旋拆船篷复旋安。未免屈蟠篷底坐，谁教君爱切云冠。  

虽沉璧马计安施，倏忽桑田变渺瀰。说与神通君看取，潮头不到艮山祠。  

溪北溪南一雨通，山村佳处便掀篷。老身不怕无安处，着在渔翁保社中。  

稚子呼牛妇馌耕，早秧水足麦风清。老农喜极还垂涕，白首安知再太平。  

本朝耆旧数君宗，老监轩昂洛社中。后五百年人定说，过江复有戴花翁。  

三月二十五日饮方校书园十绝  

才入中年会面难，安知白首此团栾。不妨时驾柴车出，只作初骑竹马看。  

伯兄乃汉司徒掾，季子亦唐行秘书。只愿荆花常烂熳，莫令瓜蔓稍稀疏。  

自古根深枝叶蕃，百年乔木到今存。只留谏草传家世，莫着轺车辱户门。【自注：褚彦回以轺车给从弟照，照大怒曰：“着此辱门户。”】  

西舍鸣笳索赋诗，东家拽石请书碑。眼中除却壶山外，多是新知少旧知。  

呼来不许望清光，麾去奚堪作省郎。莫是后身刘快活，插花重入少年场。  

石室千年不复开，庭花无语委苍苔。席间旧客惟枚叟，白发重将屐齿来。  

空留藓石仆斜阳，不见奇章与赞皇。何必雍门弹一曲，蝉声极意说凄凉。  

百年如电复如风，昨日孩提今日翁。乍可生前称醉汉，也胜死后谧愚公。  

早退分明胜一筹，年行六十复何求。东门瓜与南山豆，谁道君恩薄故侯。  

后有良工识苦心，今无善听孰知音。老来字字趋平易，免被儿童议刻深。  

送实之倅庐陵二首  

刍言当日偶然同，白首家山各固穷。海内仅存一畏友，人间遂有两愚公。似闻黄阁登迂叟，且向青原访醉翁。此士未应无着处，栖栖十载六治中。  

君去江边春色浓，郡花照席万枝红。守分风月元非赘，吏白文书但讬聋。黄本何堪处秦观，白麻近已拜申公。早归了却兰台史，莫久吟诗快阁中。  

挽汤仲能二首  

拔起真三秀，分飞只二难。怕趋丞相熟，宁忍后山寒。樗老徒书局，徂徕不谏官。如何令国弈，白首局傍观。  

讣至聋三日，悲来赎百身。太丘州里化，伯起子孙贫。零落欧门士，消磨濮议人。殷勤斋掬泪，一洒素车尘。  

题方友民诗卷  

删定实惟曾大父，文忠况是老先生。力行所学斯无愧，偶发于诗亦有声。合止笙镛成雅奏，抉挑草木示微情。嗟予公事君归兴，不得相从细讲明。  

题馀干姚三锡书钞  

顷传汤序心倾挹，兹得姚钞手阖开。朱子所疑非孔传，汉儒之罪甚秦灰。时清纵未经筵召，岁晚宁无掌故来。揽辔远臣惭力薄，不能为国论遗材。  

追和南塘韵呈汤伯纪尹子潜  

诛南浦了诔馀杭，各掩新丘若釜堂。不见天球在东序，竞吹宫笛奏西凉。后生谁附青云传，故吏惟馀白首郎。浩叹缥缥双凤远，老身如雁漫随阳。  

题蔡烓主簿诗卷  

旧止四人为律体，今通天下话头行。谁编宗派应添谱，要续传灯不记名。放子一头嗟我老，避君三舍与之平。由来作者皆攻苦，莫信人言七步成。  

九日登辟支岩过丁元晖给事墓及仲弟新阡二首  

绝巅万籁静沉沉，重倚阑干感慨深。古佛龛中苔上面，故交冢上树成阴。山无白额妨幽讨，野有黄花且满斟。莫怪裴徊侵暮色，老人能得几登临。  

历历向时游览处，重来年已迫桑榆。大衾尚欲同林下，华表安知忽路隅。自古曾悲摘瓜蔓，即今不共插茱萸。人生患不高年尔，到得年高万感俱。  

答循倅潜起  

别后书稀梦亦稀，忽传尺素到柴扉。不知天骥方徐步，将谓云鹏久怒飞。句律斩新过似旧，姓名略是复疑非。长官仙去宾朋散，存者依稀有杜微。【自注：亡友郑君瑞为闽清宰，君为主簿，余始识君于县斋。】  

### 后村集补钞  

刘克庄  
题孺子亭  

孺子亭前插酒旗，游人那解荐江蓠。白鸥欲下还飞起，曾见当年解榻时。  

题忠勇庙  

士各全躯命，惟侯视死轻。张巡须尽怒，先轸面如生。短刃犹枭寇，空弮尚背城。新祠箫鼓盛，人敬比神明。  

周汉国公主挽词  

孝谨新颜悦，温恭妇德修。鹊桥方纪节，鸾扇忽惊秋。鲁笔王姬卒，湘弦帝子愁。原言宽圣抱，况返蕊宫游。  

赐馆恩通内，妃茔诏卜粼，来应自仙佛，去尚恋君亲。望送龙绡湿，封崇鹤表新。不能秉彤管，羞愧作词臣。  

落梅  

一片能教一断肠，可堪平砌更堆墙。飘如迁客来过岭，坠似骚人去赴湘。乱点莓苔多莫数，偶黏衣袖久犹香。东风谬掌花权柄，却忌孤高不主张。  

病后访梅  

梦得因桃数左迁，长源为柳忤当权。幸然不识桃并柳，却被梅花累十年。  

荔枝岩  

异境閟神奇，一罅通深阻。呀然张蟾吻，光怪腹中贮。始来尚觌面，稍进但聆语。回头失尘世，束缊行里所。石房容千客，石柱径丈许。眠獒若将吠，坠果疑可咀。平生闻化城，今见玉楼橹。陟高既趫捷，循狭或枢偻。忽逢路穷处，浅浪隔洲渚。心知仙圣居，欲到无飞羽。向非薪烛力，往返何异瞽。重游倘未卜，聊向诗中睹。  

栖霞洞  

往闻耆老言，兹洞深无际。闻中或识路，尘外别有世。几思绝人事，赍粮穷所诣。棋终出易迷，炬绝人难继。孤亭渺云端，于焉小休憩。凭高眺城阙，扰扰如聚蚋。尽捐滓秽念，遂有飞举势。山灵娟清游，雨意来极锐。蒙蒙湿莎草，浥浥凉松桂。暝色不可留，怅望崖扉闭。  

五月二十七日游诸洞  

来南百虑拙，所得惟幽寻。矧馀玉雪友，共此丘壑心。江亭俯虚旷，穴室穷邃深。是时薄雨收，白霭笼青岑。弃筇追野步，却扇开风襟。炎方岂必好，差远鼙鼓音。且愿海道清，莫问神州沉。徘徊惜景短，留滞畏老侵。昨游感莺哢，今至闻蝉吟。常恐官事絷，佳日妨登临。譬如逃学儿，汲汲贪寸阴。何因释胶扰，把臂偕入林。  

戴秀岩  

兹岩视诸峰，厥状尤峥嵘。旧为碧藓封，新有朱栈横。縻腰尚恐坠，束炬劣可行。外狭中乃宽，始闇俄忽明。仰窥神魄悸，俯顾形壳轻。遂览丹炉基，微闻玉鼓声。源深足力尽，路黑云气生。不辨昼夜分，恍疑世代更。尝闻学神仙，所得由专精。岂吾诸名士，羡彼一老兵。欣然约同志，嗣此将寻盟。安知无白鹿，绝顶来相迎。  

和太白浔阳紫极宫感秋  

翰林两仙人，偶来听风竹。萧萧玉千竿，采采绿一掬。少时负不群，中岁乃见独。嗟余长十年，所至恋三宿。径当还笏归，奚俟操蓍卜。夜郎与儋耳，老大费往复。宜州殿其后，路险车又覆。山中采芝去，舍下炊粱熟。  

张丽华墓  

台上柏萧萧，空堂闭寂寥。芳魂三尺土，往事几回潮。堕翠寻难见，埋红恨未销。犹胜江令在，白首入隋朝。  

哭吴杞  

七十未升舍，目深双鬓残。病中依佛寺，死处近严滩。俗薄挥金少，家贫返骨难。遗言令火葬，闻者鼻皆酸。  

胜业寺  

寺创于何代，问僧皆不知。槎牙夏后柏，残缺柳侯碑。雪过禅堂冷，冰馀岳路危。上封犹未到，太息负心期。  

游水东诸洞次同游韵  

桂山前未到，今日是初游。招鹤登青巘，呼龙俯碧湫。深蹊通秉炬，小窦劣容舟。岂敢轻题咏，同官尽柳刘。  

清惠庙  

来访古祠宫，迢迢过水东。一条溪不断，数里竹方通。巫拜分馀胙，商行祷顺风。妆楼空百尺，半仆夕阳中。  

严关新洞  

羽客初寻见，因于此茸庐。未能平险峻，先拟架空虚。磴路樵相引，山名尉自书。看来临驿道，末必有仙居。  

哭章泉  

小扉通水竹，幽绝少比邻。家似巢栖者，诗非火食人。于今无宿士，在昔有先民。强作徵君诔，居然语末亲。  

送范守仲冶  

放逐谙时态，惟侯意味长。礼为狂客设，羹许老人尝。南国留棠舍，西郊闭草堂。临岐先作恶，未可倚刚肠。  

送陈霆之官连州  

郡接湖南境，孤城若个边。茆寮愁问宿，峡石善惊船。官小无迎吏，诗工有续编。古人高妙处，不过览山川。  

早行  

店媪明灯送，前村认未真。山头云似雪，陌上树如人。渐觉高星少，才分远烧新。宁须看堠子，来往暗知津。  

暝色  

暝色千村静，遥峰带浅霞。荷锄归别墅，乞火到邻家。戍鼓闻更远，昏灯见字斜。小轩风露冷，自起灌兰花。  

北山作  

骨法枯闲甚，惟看作隐君。山行忘路脉，夜坐认天文。字瘦偏题石，诗寒半说云。近来仍喜聩，外事不曾闻。  

郭璞墓  

先生精数学，卜穴未应疏。因捋虎须死，还寻鱼腹居。如何师鬼谷，却去友灵胥。此理凭谁说？人方宝葬书。  

尧庙  

帝与天同大，天存帝亦存。桑麻通绝徼，箫鼓出深村。水至孤亭合，山居列岫尊。尚馀土阶意，樵牧践篱藩。  

赠高九万并寄孙季蕃作  

诸人凋落尽，高叟亦中年。行世有千首，买山无一钱。紫髯长拂地，白眼冷看天。古道微如线，吾徒各勉旃。  

仝孙季蕃游净居寺  

满院静沉沉，微闻有梵音。不来陪客语，应恐坏禅心。母处归全少，师边悟已深。戒衣皆自衲，因讲始停针。  

春暮  

一亩青苔半落英，蜂忙蝶懒互卿卿。燕泥干后儿初落，鱼尾轻时子遍成。闲拂午窗惊野马，梦游天竺听华鲸。舍南有柳纤纤在，不奈双蝉占取鸣。  

雪  

衰桐无叶报萧飕，卧听窗声作许愁。檠暗冷光侵研几，瓦疏飞片落香篝。病思结客游梁苑，往爱提军入蔡州。也欲访梅湖畔去，黄尘潇袖欲盟鸥。  

遇雨  

与客同登万仞崖，蔽天风雨蓦然来。六丁白昼诛炎魃，百怪苍渊起蛰雷。毒蟒喷时林尽黑，怒龙裂处石中开。吾生不及观河决，得赋斯游亦壮哉。  

瑞香  

一树婆娑整复斜，使君辍赠到田家。自惭瓮牖绳枢子，不称香囊锦伞花。小借暖风为破萼，旋浇新水待抽芽。叮咛童子勤封植，留舆甘棠一样夸。  

郑宁示边报走笔戏赠  

曾客嫖姚与伏波，惯骑生马拥雕戈。金台有命终须筑，铁砚无功亦且磨。见说帛书来汝洛，又传毡帐迫淮河。只今西北多机会，吾子南归意若何。  

醴陵客店  

野郭依稀隔渡头，解鞍来倚店家楼。欲攀桂树吟《招隐》，因看梅花赋《远游》。市上俚音多楚语，桥边碧色是湘流。直南乡国几千里，目送羁鸿起暮愁。  

寒食清明  

寂寂柴门村落里，从教插柳记年华。禁烟不到粤人国，上冢亦携庞老家。汉寝唐陵无麦饭，山蹊野径有梨花。一尊径藉青苔卧，莫管城头奏暮笳。  

落梅  

一片能教一断肠，可堪平砌更堆墙。飘如迁客来过岭，坠似骚人去赴湘。乱点莓苔多莫数，偶黏衣袖久仍香。东风谬掌花权柄，却忌孤高不主张。  

老马  

脊疮蹄蹇瘦阑干，火印年深字已漫。野磵有冰朝洗怯，破坊无壁夜嘶寒。身同退卒支残料，眼见新鞁驹宝鞍。昔走塞垣如抹电，安知末路出门难。  

老妓  

籍中歌舞昔驰声，憔悴犹存熊与情。爱说旧官当日宠，偏呼狎客小时名。薄鬟易脱梳难就，半被常空睡不成。却羡邻姬门户热，隔楼张烛到天明。  

老儒  

向来岁月雪萤边，老去生涯井臼前。举孝廉科非复古，给灵寿杖定何年？空蟠万卷终无用，专巧三场恐未然。犹记儿时闻绪论，白头那敢负师传。  

老僧  

半间占屋冷飕飕，死尽同参偶独留。昔已寻师远行脚，今惟见佛小低头。残经无用聊收取，破衲难缝且着休。年少还知贫道不，曾同王谢二公游。  

老奴  

少贱肠枵破褐单，傍人门户活饥寒。自从毁齿初成券，直至长须尚不冠。冷炙时沾筵上馂，秃芒旋扫臼边残。他时纵取封侯印，仅得君王踞厕看。  

老妾  

伤春感旧似中醒，乐器全抛曲谱生。自小抱衾无怨色，闲时拥髻尚风情。曾陪太尉斟还唱，犹记司空眼与声。着主衣裳为主寿，莫如琴客别宜城。  

老兵  

昔拥雕戈射铁帘，可堪蓬鬓映冰髯。金疮常有些儿痛，铁甲今难寸许添。至老安能希骆甲，从初悔不事蒙恬。莫嗟身上衣裘薄，犹向宫中请半缣。  

丙辰元日  

免骑朝马趁南衙，五见空村换岁华。旋遣厨人挑荠菜，虚劳座客颂椒花。不施行马钧编户，虽饮屠苏殿一家。二十宦游今七十，却于身外复何加。  

宿千岁庵听泉  

因爱庵前一脉泉，袱衾来此借房眠。骤闻将谓溪当户，久听翻疑屋是船。变作怒声犹壮伟，滴成细点更清圆。君看昔日兰亭帖，亦把湍流替管弦。  

赠陈起  

陈侯生长纷华地，却以芸香自沐熏。炼句岂非林处士，鬻书莫是穆参军。雨檐兀坐忘春去，雪屋清谈至夜分。何日我闲君闭肆，扁舟同泛北山云。  

南浦亭寄所思  

只是从前瘦病身，官卑活计太清贫。买来晋帖多成赝，吟得唐诗转逼真。生拟弃家寻剑客，死当移冢近骚人。秋风烂熳吹双鬓，目送停云欲怆神。  

去春  

去春烽火照江边，曾草军书夕废眠。万里旌旗真属命，一丘耕钓且随缘。偶然谢客元非病，间亦寻僧不为禅。尚有惜花情味在，铜瓶终日玩芳妍。  

宿囊山怀洪岳二上人  

忆在山中识二僧，一亡一已拂衣行。壁间笠徙名蓝挂，寺外松过寿塔生。陇月定知今夕恨，涧泉犹咽旧时声。隔房侍者皆新剃，不似闲人却有情。  

方寺丞<舟定>子初成  

舟成莫厌野人过，久欲从公具钓蓑。积雨晴来湖面阔，残花落尽树阴多。新营小店皆依柳，旧有危亭尚隔荷。所恨前峰含暝色，不然和月宿烟波。  

蔷薇花  

浥露含风匝树开，呼童净扫驾边苔，湘红染就高张起，蜀锦机成乍剪来。公子但贪桃夹道，贵人偏爱药翻阶。宁知野老茅茨下，亦有繁英送一怀。  

访李纲草堂不遇  

细路萦纡入野田，遥瞻竹树已欣然。青苔地滑跌卢老，苍耳林深迷谪仙。不羡玉堂在天上，径须茅屋占云边。极知谢客非为亢，贪看林花听涧泉。  

友人李先辈丑父尝以夷成诗二帙示余莫知为何人所作心甚爱之过延平客有袖诗一章见访始知夷成者盖叶君之别号也须发皓然矣诗与人皆可重因用其韵为谢  

筋力都非少壮时，不烦揽镜觉吾衰。展禽出仕曾三己，表圣归休有四宜。饱阅交情悲世道，差强人意赖君诗。此生到死惭三士，本自难招况易麾。  

铧觜  

世传灵渠自秦始，南引漓江会湘水。楚山忧赭石畏鞭，凿崖通堑三百里。篙师安知有史禄，割牲沈币祀渎鬼。我舟阁浅怀若人，要是天下奇男子。只今渠废无人修，嗟乎秦吏未易訾。  

戊辰书事  

诗人安得有春衫，今岁和戎百万缣。从此西湖休插柳，剩栽桑树养吴蚕。  

晚春  

书幌冷冷子夜风，杜鹃啼月小墙东。江南词客惜春老，清晓披衣拾堕红。  

临溪寺  

一径松风刮紫苔，东风落尽佛前梅。道人深掩禅关坐，莫听莺声出定来。  

碧波亭  

了却文书上马迟，白蘋洲畔有心期。斜阳忽到传觞处，落尽梨花啼子规。  

宫词四首  

出海新蟾玉半钩，风翻荷荡起栖鸥。女郎定有穿针约，偷看明河记立秋。  

凉殿吹笙露满天，木犀花发月初圆。君王少御珊瑚枕，多就宫人玉臂眠。  

一夜秋风入碧梧，蝉声永巷月华孤。几回梦里羊车过，又是银床转辘轳。  

先帝宫人总道妆，遥瞻陵柏泪成行。旧恩恰似蔷薇水，滴在罗衣到死香。  

病起  

病起登楼怯晓风，爱他残雪映前峰。傍人休问何郎瘦，不见梅花过一冬。  

沧浪馆夜归  

万匹沙场似电奔，轰天笳吹簇辕门。而今出借东家马，烟雨孤行小麦村。  

西风  

性爱芙蓉淡复秾，倚栏日日待西风。池边数本无消息，愁绝东家半树红。  

老业犹存是苦吟，或投野店憩寒林。西风何处无诗料，水际山颠亦去寻。  

宿别瀑上二首  

十里荒荆手共开，屐痕历历在青苔。山中猿鸟愁余去，争问先生几日回。  

谢坟  

一月山行未有梅，晓来戏着小诗催。谢家坟寺更衣处，初见墙西半树开。  

衡永道中  

过了衡阳雁北回，乡书迢递讬谁哉。岳山石鼓皆辞去，惟有湘江作伴来。  

秦城  

缺甓残砖无处寻，当年筑此虑尤深。君王自向沙丘死，何必区区戍桂林。  

书壁  

绿衣蒲屦小纶巾，四壁清风一榻尘。谁谓先生贫到骨，百金新聘竹夫人。  

禊亭  

年年春草上亭基，父老犹能说左司。寂寞当时修禊处，一间老屋两残碑。  

桐庐  

桐庐道上雪花飞，一客骑驴觅雪诗。亦有扁舟蓑笠兴，江行却怕子陵知。  

马上口占  

陌上秋千索渐收，金鞭懒逐少年游。晚风细落梨花点，飞上春衫总是愁。  

江山道中  

纯绵未觉中年暖，薄酒难禁二月寒。可惜一溪桃李树，贪程不得过桥看。  

春阴  

春阴欺得病夫身，偶值晴天一欠伸。客舍无谁相管领，半檐红日苦留人。  

木兰诗  

出塞男儿勇，还乡女子身。尚能吞北虏，断不慕东邻。  

莺梭  

掷柳迁乔大有情，交交时作弄机声。洛阳三月春如锦，多少工夫织得成。  

蜂媒  

蜜口传来好信通，为花评品嫁东风。香须黏得花英去，疑是缠头利市红。  

梅  

篱边屋角立多时，试为骚人拾唾遗。不信西湖高士死，梅花寂寞便无诗。  

秋晚  

江头落日照平沙，潮退渔阁合岸斜。白鸟一双临水立，见人惊起入芦花。  
