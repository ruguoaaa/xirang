---
title: 第8部分
index: true
icon: editor
order: 8
category:
  - 诗藏
  - 诗集
  - 宋诗钞
tag:
  - 吴之振
  - 清
---

## 朝天集钞  

仲冬诏追造朝供尚书郎职舟行阻风清泥  

江神风伯战方酣，北浪吹翻总向南。未放人扶下江柁，却教眼看上江帆。  

暮泊鼠山闻明朝有石塘之险  

下水船逢上水船，夕阳仍更涩沙滩。雁来野鸭却惊起，我与舟人俱仰看。回望雪边山已远，如何篷底暮犹寒。今朝莫说明朝路，万石堆心一急湍。  

二月望日递宿南宫和尤延之左司郎署疏竹之韵  

此君见我眼犹青，笑我银髭雪点成。忆昔与君同舍日，感渠将雨作秋声。夜来递宿三更悄，叶底春寒一倍生。梦入故园数新笋，篱边破藓几茎横。  

七字谢绍兴帅丘宗卿惠杨梅  

越绝诸杨盛一时，与侬瓜葛不曾知。老夫自笑吾衰矣，此客何从梦见之。也解过江寻德祖，政缘作尹是丘迟。渠伊不是南村派，未分先驱事荔枝。  

谢胡子远郎中惠蒲大韶墨报以龙涎心字香  

墨家者流老蒲仙，碧梧采花和麝烟。华阳黑水煎胶漆，太阴玄霜作肌骨。龙尾磨肌饮鼠须，落点髹几几不如。夷甫清瞳光敌日，一见墨卿惊自失。后来夔州有梁杲，尔来黟川有吴老。亦追时好得时名，竟为蒲生竖降旌。吴墨往往玄尚白，梁墨湿湿黐黏壁。南宫先生来自西，惠然赠我四玄圭。我无鹊返鸾回字，我无金章玉句子。得君此赠端何似，兀者得靴僧得髢。安得玉案双鸣珰，金刀绣段底物偿。送以龙涎心字香，为君兴云绕明窗。  

李圣俞郎中求吾家江西黄雀醝法戏作醝经遗之  

江夏无双小道士，一丘一壑长避世。裁云缝雾作羽衣，芦花柳绵当裘袂。身骑鸿鹄太液池，脚踏金蟆攀桂枝。渴饮南阳菊潭水，饥啄蓝田栗玉芝。今年天田秋大熟，紫皇遣刈神仓穀。一双凫雁堕云罗，夜随弋人卧茅屋。卖身不直程将军，却与彭越俱策勋。解衣戏入玉壶底，壶中别是一乾坤。水精盐山两岐麦，身在椒兰众香国。玉条脱下澡凝脂，金叵罗中酌琼液。平生学仙不学禅，刳心洗髓糟床边。诸公俎豆惊四筵，犹得留侯借箸前。昔为飞仙今酒仙，更入太史滑稽篇。  

德寿宫庆寿口号  

淳熙丙午元日，圣上诣东朝，庆寿八秩。积阴顿晴，飞雪弄日，圣孝昭格，万姓呼舞。拟作口号。  

长乐宫前望翠华，玉皇来贺太皇家。青天白日仍飞雪，错认东风转柳花。  

春色何须羯鼓催，君王元日领春回。牡丹芍药蔷薇朵，都向千官帽上开。  

双金狮子四金龙，喷出香云绕殿中。太上垂衣今上拜，百王曾有个家风。  

天父晨兴未出房，君王忍冷立风廊。忽然鸣跸珠帘卷，万岁声传震八荒。  

甲戌王春试集英，小臣曾是老门生。苍颜华发班行里，也听钧天九奏声。  

题曹仲本出示谯国公迎请太后图自肃天仗以下皆纪画也  

德寿宫前春昼长，宫中花开宫外香。太皇赜神玉霄上，都人久不瞻清光。今晨忽见肃天仗，翠华黄屋从天降。一声清跸万人看，天街冰销楼雪残。北来又有一红伞，八鸾三騑金毂端。辇中似是瑶池母，凤舄霞裳剪云雾。太皇望见天开颜，万国春风百花舞。乃是慈宁太母回鸾图，母子如初千古无。朔云边雪旗脚湿，御柳宫梅寒影疏。向来慈宁隔沙漠，倩雁传书雁难讬。迎还騩驭彼何人，魏武子孙曹将军。将军元是一缝掖，忽攘两臂挽五石。长揖单于如小儿，奉归慈辇如折枝。功盖天下只戏剧，笑随赤松蜡双屐，飘然南山之南北山北。君不见岳飞功成不抽身，却遣秦家丞相嗔。  

正月二十四夜朱师古少卿招饮小楼看灯  

光射琉璃贯水精，玉虹垂地照天明。风流谁似朱夫子，解放元宵过后灯。  

南北高峰醒醉眸，市喧都寂似岩幽。君言去岁西湖雨，城外荷声到此楼。  

和章德茂少卿拉馆学之士四人访王德修提干之作  

西玉南金价则同，帝城相对落花风。人如天上珠星聚，谈到尊中竹叶空。白纻乌纱青宝块，紫鸾黄鹄碧梧桐。千龄此遇还孤往，恨杀灯前欠老翁。  

送何一之右司出守平江  

十年一别再重游，又见鱼书拜彻侯。人物只今何水部，风流不减韦苏州。白蘋洲上春传语。乌鹊桥边草唤愁。报政不应迟五月，莺花紫禁伫归舟。  

招陈益之李兼济二主管小酌益之指蚕豆云未有赋者戏作七言盖豌豆也吴人谓之蚕豆云  

翠荚中排浅碧珠，甘欺崖蜜软欺酥。沙瓶新熟西湖水，漆櫑分尝晓露腴。味与樱梅三益友，名因蚕茧一丝絇。老夫稼圃方双学，谱入诗中当稼书。  

初夏清晓赴东宫讲堂行经和宁门外赏花市  

剩雨残风一向颠，花枝酒盏两无缘。忽逢野老从湖上，担取名园到内前。芍药截留春去路，鹿葱齐上夏初天。众红半霎聊经眼，不枉皇州第二年。  

早谒景霭灵宫闻子规  

帝里都无个里宽，苑深地禁到应难。蔚然绿树去天近，上有子规啼月残。便觉恍如还故里，不知闻处是长安。野蔷薇发桐花落，孤负南溪老钓竿。  

以六一泉煮双井茶  

鹰爪新茶蟹眼汤，松风鸣雪兔毫霜。细参六一泉中味，故有涪翁句子香。日铸建溪当退舍，落霞秋水梦还乡。何时归上滕王阁，自看风炉自煮尝。  

西府直舍盆池种莲  

飞空天镜堕莓苔，玉井移莲旋旋栽。坐看一花随手长，挨开半叶出头来。稍添菱荇相萦带，便有龟鱼数往回。剩欲绕池三两匝，数声排马苦相催。  

西府寒泉汲十寻，深浇浅洒碧森森。高花已照红妆镜，小菡新抽紫玉簪。钿破尚馀新雨恨，伞疏才作半池阴。西湖瘦得盆如大，更伴诗人恐不禁。【自注：音惰。】  

陈蹇叔郎中出闽漕别送新茶李圣俞郎中出手分似  

头纲别样建溪春，小璧苍龙浪得名，细泻谷帘珠颗露，打成寒食杏花饧。鹧斑碗面云萦字，兔褐瓯心雪作泓。不待清风生两腋，清风先向舌端生。  

跋尤延之左司所藏光尧御书歌  

光尧太上皇帝御书《西汉书》列传目，上有玺文曰帝录。臣袤得之，以示臣万里，谨拜手稽首作歌，敬书于后。  

鸾台长史老野僧，月前病鹤霜后蝇。文书海里衮不了，黑花乱发双眼睛。故人同舍尤太史，敲门未揖心先喜。袖中倾下十斛珠，五色光芒射窗几。自言天风来帝旁，拾得复古殿中云一张。向来太上坐朝罢，胜日光风花柳暇。浣花丛里冰雪容，宣城鸡距针芒锋。天颜有喜聊小试，西京书目供游戏。韩彭卫霍欣挂名，舒向卿云感书字。汉廷多少失意人，九京寸恨不作尘。一朝翻入圣笔底，昭回之光唤渠起。小臣滥巾缝掖行，手抄《孝经》不彻章。何曾下笔写《史》《汉》，再拜恭览汗透裳。太史结庐伴鸥鹭，锡山山下荆溪渡。红光紫气烛天衢，个是深藏宝书处。  

送张定叟  

紫岩衣钵付南轩，介弟曾同半夜传。师友别来真梦耳，江湖相对各潸然。但令门户无遗恨，何必功名在早年。君向潇湘我闽粤，寄书只在寄茶前。【自注：时予方上章乞闽漕。】  

行路难  

君不见，河阳花，今如泥土昔如霞。君不见，武昌柳，春作金丝秋作帚。人生马耳射东风，柳色桃花却长久。秦时东陵千户侯，华虫被体腰苍璆。汉初沛邑刀笔吏，折腰如磬头抢地。萧相厥初谒邵平，中廷百拜百不应。邵平后来谒萧相，故侯一拜一惆怅。万事反覆何所无，二子岂是大丈夫。穷通流坎皆偶尔，抟扶未必贤枪榆。华胥别是一天地，醉乡何曾有生死。侬欲与君归去来，千愁万恨付一杯。  

冬至后贺皇太子及平阳郡主  

长乐钟声绕梦惊，建章星影照人行。千官灯语听残点，一夜霜寒在五更。金钥玉{氏}开北阙，银鞍丝控谒东明。青宫朱邸环天极，五色祥云覆帝城。  

跋张功父通判直阁所惠约斋诗乙藁  

句里勤分似，灯前得细尝。孤芳后山种，一瓣放翁香。苦处霜争涩，臞来鹤校强。不应穷活计，公子也忙忙。  

送赵氏则少监提举  

座主门生四十年，江湖契阔几风烟。同朝再接鸳行里，握手相看鹤发前。误喜论诗追旧事，不知呼酒是离筵。老怀只作还山梦，输与先生早着鞭。  

上巳同沈虞卿尤延之王顺伯林景思游春湖上得绝句呈之同社  

鹄袍林里过芳辰，闻道春来不识春。及至识春春已老，于中更老是诗人。  

总宜亭子小如拳，着得西湖不见痕。湖上轩窗无不好，何须抵死拣名园。  

天色{髟蒙}松未肯收，吾侪自乐不曾愁。随宜旋旋商量着，晴即行行雨即休。  

篮舆休上马休骑，湿却青鞋也不辞。拣取雨丝疏处去，携筇且谒水仙祠。  

雨催杖履却须回，卷上疏帘眼顿开。十里湖光平似镜，柳梢梢上一船来。  

岸上湖中各自奇，山觞水酌两皆宜。只言游舫浑如画，身在画中元不知。  

景灵宫闻子规  

今年未有子规声，忽向宫中树上鸣。告诉落花春不管，裴回晓月恨难平。斜风细雨又三月，柳絮浮云空一生。岂不怀归归未得，倩渠传语故园莺！  

赵达明太社回于四月—日招游西湖  

画舫侵晨系柳枝，主人生怕客来迟。娇云嫩日无风色，幸是湖船好放时。  

御池水满苑门开，泥带飞花路带苔。到得孤山翻作恶，海棠闹日不曾来。  

走笔送济翁胞弟特往浙东谒拜丘宗卿  

若见丘迟问老夫，为言臞似向来臞。更将双眼寄吾弟，带去稽山看鉴湖。  

题水月寺寒秀轩  

古寺深门一径斜，绕身萦面总烟霞。低低檐入低低树，小小盆成小小花。经藏中间看佛画，竹林外面是人家。山僧笑道知侬渴，其实迎宾例瀹茶。  

题刘寺僧房  

曾醉山间金叵罗，山应识我我怀它。顿添花竹明松桧，依旧菰蒲暗芰荷。试问锦屏无恙否，向来梅树已无多。未须看遍新亭榭，胜日重来一一过。  

送林子方直阁秘书将漕闽部  

梅花园里荔枝村，颇记张灯作上元。一别频蒙访生死，七年再见叙寒温。属当闵雨祈群望，不得临风共一尊。谁为君王留国士，吾衰犹拟叫天阍！  

亦闻小泊赞公房，清晓扶藜叩上方。君与一僧游别嶂，我行百匝造长廊。风巾雾屦来云外，雪桧霜松满袖香。政是炎官张火伞，不应多取海山凉。  

木樨初发呈张功甫  

尘世何曾识桂林，花仙夜入广寒深。移将天上众香国，寄在梢头一束金。露下风高月当户，梦回酒醒客闻砧。诗情恼得浑无赖，不为龙涎与水沉。  

又和  

老子江西有故林，万松围里桂花深。忆曾风露飘寒粟，自领儿童拾落金。割蜜旋将揉作饼，捣香须记不经砧。一枝未觉秋光减，灯影相看万籁沉。  

题徐衡仲西窗诗编  

江东诗老有徐郎，语带江西句子香。秋月春花入牙颊，松风涧水出肝肠。居仁衣钵新分似，吉甫波澜并取将。岭表旧游君记否，荔枝林里折桄榔。  

题吴梦与古乐府  

金麦褰帷银蒜钩，水光殿后月华楼。莺歌花笑柳起舞，何处人间更有愁！吴郎那得吴宫语，梦里苎罗人道许。低红掩翠曲未终，小儿索饭啼门东。  

买菊  

老夫山居花绕屋，南斋杏花北斋菊。青春二月杏花开，抱瓶醉卧锦绣堆。凉秋九月菊花发，自折寒枝插华发。湘累落英曾几何，陶令东邻未是多。吾家满山种秋色，黄金为地香为国。就中更有一丈黄，霜葩月蕊耿出墙。饮徒无酒寻不得，寻得一身花露香。如今小寓咸阳寺，有口何曾问花事。百钱担上买一株，聊伴诗人发幽意。  

再和谢朱叔止机宜投赠奖及南海集之句  

重阳风雨不全篇，春草池塘岂满编。好句谁言较多少，古人信手斫方圆。自惭下下中中语，只合休休莫莫传。珍重银钩挥玉唾，竟无瑶报只空然。  

和张功甫梦归南湖  

一生两事苦相关，从仕居贫并作难。顾我雪穿行脚袜，羡君身作在家官。晓分京兆月半璧，夕问南湖水几竿。桃李能言春满坐，向人犹自诉霜寒。  

张功父请祠甚力简以长句  

老夫不及朱师古，纳却太常少卿得潼府。老夫不及张约斋，乞得华州仙观名云台。金印如斗床满笏，富贵何曾膏白骨。一世穷忙为阿谁，终日逢人皱两眉。卖身长须仍赤脚，忍何墦间乞东郭。添丁德曜喜欲颠，孤竹一簟真个错。张君有宅复有田，朱君归去无一钱。老夫老矣不归去，五柳先生应笑汝。  

利州路提刑秘书张李长送洮研发视乃一段柏木也作诗谢之  

绣衣使者凛霜威，方丈仙人旧羽仪。别去十年真一梦，涵来万里寄相思。如何绿石涵风面，化作青铜溜雨枝。却送新诗报嘉惠，偷儿当不要新诗。  

送德轮行者  

沥血抄经奈若何，十年依旧一头陀！袈裟未着愁多事，着了袈裟事更多。  

题毕少董繙经图  

毕敷文少董，名良史，绍兴初陷虏境。居汴，闭户著《春秋正辞》、《论语探古》书，有宋哲夫、李愿良辈执经师之。好事者写为《繙经图》，宋执一卷，背立，且读且指。李执一卷，向其师，若有问者。而少董坐一榻上，后有二女奴，各有所执，而阿冬者坐其间，少董之季子也。女奴之髽者曰孙寿，冠者曰马惠真。哲夫名成，愿良名师魏云。  

宋生把卷读且指，李生把卷问奇字。榻上坐著一老子，右手秉笔袒左臂。《春秋》《论语》训传成，胸中有话颇欲告两生。欲呼小白拉重耳，同讨犬戎尊帝京。蚕妾不解事，两生未可语。冬郎政儿痴，谁能复怜许。繙经味了报归期，携书归来献玉墀。胡沙满面无人识，回首两生斗南北。  

戊申元日立春题道山堂前梅花  

今年元日不孤来，带领新春一并回。夜雨初添石渠水，东风先入道山梅。不妨数朵且微破，未要十分都放开。江路野香元自好，阿谁携取种蓬莱。  

龙山送客  

念念还乡未得还，偶因送客到龙山。分明认得西归路，只是回车却入关。  

跋王顺伯所藏欧公集古录序真迹  

遂初欣遇两诗伯，临川先生一禅客。三人情好元不疏，只是相逢逢不得。渠有《正观碑》，侬有《永和词》。真赝争到底，未说妍与蚩。珊瑚击得如粉碎，赵璧博城翻手悔。不似三家斗断碑，夜战半酣莫先退。皇朝爱碑首欧阳，《集古》万卷六一堂。玄珪漆玉堆墨宝，黟霜黑水涂缁裳。临川无端汲古手，席卷欧家都奄有。<山勾>山科斗不要论，峄山野火不经焚。尤家沈家喙如铁，未放临川第一勋。不知临川何许得尤物，《集古序》篇出真笔。遂初心妒口不言，君看跋尾犹怅然。【自注：遂初、欣遇，尤延之、沈虞卿自号也。二公与顺伯皆喜收碑刻，各自夸尚。】  

和张功父梅诗  

今岁柴车总未巾，孤山龙井不曾行。老无半点看花意，遮莫明朝雨及晴。  

约斋句子已清圆，更赋梅花分外妍。不饮销金传玉手，却来啮雪耸诗肩。  

要与梅花巧斗新，恨无诗句敌黄陈。约斋诗好人仍好，不怕梅花赛却人。  

梦种菜  

予三月一日之夜，梦游故园，课仆夫种菜，若秋冬之交者，尚有菊也。梦中得菜子菊花一联，觉而足之。  

背秋新理小园荒，过雨畦丁破块忙。菜子已抽蝴蝶翅，菊花犹著郁金裳。从教芦菔专车大，早觉蔓菁扑鼻香。宿酒未销羹糁熟，析酲不用柘为浆。  

春雨呈袁起岩  

昨日晴暄尽十分，无端寒湿复今晨。苍颜华发差排老，急雨颠风屏当春。只有观书堪遣日，从来病眼不如人。诗名满世真何用，更赚先生愿卜邻。  

谢张功父送牡丹  

病眼看书痛不胜，落花千朵唤双明。浅红酽紫各新样，雪白鹅黄非旧名。抬举精神微雨过，留连消息嫩寒生。蜡封水养松窗底，未似雕栏倚半酲。  

三衢登舟午睡  

午思昏昏不肯醒，倦投竹枕睡难成。晓然有梦疑非梦，听得人声及水声。  

晓泊兰溪  

金华山高九天半，夜雪装成珠玉案。兰溪水清千顷强，朔风冻作琉琉釭。日光雪光两相射，病眼看来忘南北。恨身不如波上鸥，脚指为楫身为舟。恨身不如沙上雁，芦花作家梅作伴。折绵冰酒未是寒，晓寒真欲冰我肝。急闭箬蓬拥炉去，竹叶梨花十分注。  

兰溪解舟  

只愁滩浅阁行舟，到得江深又不流。水鸟避人飞不彻，看他没去看他浮。  

和陈蹇叔郎中乙巳上元晴和  

御柳梢头晚不风，官梅面上雪都融。如何阊阖新春夜，顿有芙蕖满眼红。十里沙河人最闹，三千世界月方中。买灯莫费东坡纸，今岁鳌山不入宫。【自注：十四日晚有旨，彻禁中山棚。】  

春寒早朝  

十载江湖今又归，朝鸡不许夙兴迟。每闻扑鹿初鸣处，正是松{髟蒙}好睡时。病眼生憎红蜡烛，晓光来到碧桃枝。谁能马上追前梦，坐待金门放玉{氏}。  

沈虞卿秘监招游西湖  

苏公堤远柳生烟，和靖园深竹映关。船入芰荷香处去，人从云水国中还。似寒如暖清和在，欲雨翻晴顷刻间。能为蓬莱老仙伯，一杯痛快吸湖山。  

送乡僧德璘监寺缘化结夏归天童山  

七百支郎夜忍饥，木鱼闭口等君归。还山大众空欢喜，只有诚斋两首诗。  

答提点网马驿丞刘修武翰  

解道征鸿数字秋，清於雪碗映冰瓯。老来笔底心无毒，交割风光与子休。  

贺皇太子九月四日生辰  

继照姿天纵，分阴学日勤。橘中招绮夏，瓜处屏伾文。老别鱼竿月，来依鹤禁云。还将古为鉴，聊当野人芹。  

和同年李子西通判  

走马看花拂绿杨，曲江同赏牡丹香。向来年少今俱老，君拜监州我作郎。北阙小迟苍玉佩，南征聊制芰荷裳。病身只作家山梦。径菊诗葩两就荒。  

九日即事呈尤延之  

昨日茱萸未苦香，今朝篱菊顿然黄。浮英泛蕊多多着，旧酒新醅细细尝。节里且追千载事，鬓边管得几茎霜。正冠落帽都儿态，自笑狂夫老不狂。  

和周元吉左司梦归之韵  

半似清狂半白痴，不须人笑我心知。烟霞平日真成癖，山水中年却语离。错计浪随云出岫，感君能遣雨催诗。居然唤起还家梦，橘刺藤梢隔槿篱。  

送刘孔章县尉得官西归  

早宴黄花诣粉闱，晚挼春草染朝衣。却提猛士弓弯月，去扫封狐雪打围。绿鬓朱颜君胜我，青春白日我思归。何时共瀹青原茗，下看江鸥来去飞。  

云龙歌调陆务观  

墨池杨子云，云间陆士龙。天憎二子巧言语，只遣相别无相逢。长安市上忽再值，向来一别三千岁。王母桃花落几番，北斗柄烂银河乾。双鬓成丝丝似雪，两翁对面面如丹。借问别来各何向，渭水东流我西上。金印斗大直几钱，锦囊山齐今几篇。诗家不愁吟不彻，只愁天地无风月。君不见，汉家平津侯，东阁冠盖如云浮。又不见，当时大将军，公卿推拜如星奔。抵今云散星亦散，也无鹿登台榭羊登坟。何时与君上庐阜，都将砚水供瀑布。磨镰更斫扶桑树，捣皮作纸裁烟雾，云锦天机织诗句。孤山海棠今已开，上巳未有游人来。与君火急到一回，一杯一杯复一杯。管他玉山颓不颓，诗名於我何有哉！  

再和云龙歌留陆务观西湖小集且督战云  

我愿身为云，东野化为龙。龙会入渊云入岫，韩子却要长相逢。作意相寻偏不值，不知今年是何岁？剡藤土板赠一番，廷珪乌丸晒未乾。乃是故人陆浚仪，诗骨点化黄金丹。谓宜天禄贮刘向，不然亦合云台上。却令去索催租钱，枉却清风明月三千篇。夜装明发走不彻，半篙刺碎严滩月。老夫不愿万户侯，但愿与君酒船万斛同拍浮。老夫不怯故将军，但怯与君笔阵千里相追奔。少陵浣花旧时屋，太白青山何处坟？二仙死可埋丘阜，二仙生可着韦布。名挂广寒宫里树，非烟非云亦非雾。长使玉皇掉头诵渠句，诗府谁得玉{氏}开，诗坛谁授黄钺来。留君不住君急回，不道西出阳关无此杯。西山金盆尽渠颓，斯游明日方怀哉。  

寒食雨中同舍人约游天竺得十六绝句呈陆务观  

游山不合作前期，便被山灵圣得知。只等五更倾一雨，三更犹是月明时。  

笋舆冲雨复冲泥，一径深深只觉迟。孤塔忽从云外出，寺门渐近报侬知。  

住山何敢望他僧，只是游山也不曾。可惜一条杉桧路，都将湿了不教行。  

破雨游山也莫嫌，却缘山色雨中添。人家屋里生松树，穿出茅檐却覆檐。  

小溪曲曲乱山中，嫩水溅溅一线通。两岸桃花总无力，斜红相倚卧春风。  

老桧如幢翠接连，山茶作塔绿萦缠。山僧相识浑相忘，不到山中十五年。  

三峰小石一方池，下有机泉仰面飞。坐看跳珠复抛玉，忽然一喷与檐齐。  

清远溪中小闸头，遮栏溪水不教流。山僧为我放一板，溅雪奔雷怒未休。  

城里哦诗枉断髭，山中物物是诗题。欲将数句了天竺，天竺前头更有诗。  

忽捻金丝袅绮疏，又惊寒食到来初。不知折尽西湖柳，插遍长安万户无。  

禅房寂寂水潺潺，涧草岩花点缀间。忽有仙禽发奇响，频伽来自补陀山。  

雨里匆匆怨出郊，晴时不出却谁教。西湖北畔名园里，无数桃花只见梢。  

户户游春不放春，只愁春去不愁贫。今朝道是游人少，处处园亭处处人。  

若道寻春被雨催，如何随处两三杯。晚晴晓雨如翻手，有底亏侬不好来。  

万顷湖光一片春，何须割破损天真。却将葑草分疆界，葑外垂杨属别人。  

轿顶花枝尽闹装，游人未暮已心忙。无端更被千株柳，展取苏堤分外长。  

跋陆务观剑南诗藁二首  

今代诗人后陆云，天将诗本借诗人。重寻子美行程旧，尽拾灵均怨句新。鬼啸狨啼巴峡雨，花红玉白剑南春。锦囊繙罢清风起，吹仄西窗月半轮。  

剑外归乘使者车，浙东新得左鱼符。可怜霜鬓何人问，焉用诗名绝世无。雕得心肝百杂碎，依前涂辙九盘纡。少陵生在穷如虱，千载诗人拜蹇驴。  

新晴读樊川诗  

江妃瑟里芰荷风，净扫痴云展碧穹。嫩热便嗔疏小扇，斜阳酷爱弄飞虫。九千刻里春长雨，万点红边花又空。不是樊川珠玉句，日长淡杀个衰翁。  

驾幸聚景晚归有旨次日歇泊  

身在长安梦故山，故山未去且长安。落红满地莫教扫，新绿隔墙聊借看。竹叶劝人行乐事，榴花为我遣春寒。赐休又得明朝睡，不问三竿与两竿。  

都下食笋自十一月至四月戏题  

竹祖龙孙渭上居，供侬樽俎半年馀。斑衣戏彩春无价，玉版谈禅佛不如。若怨平生食无肉，何如陋巷饭斯蔬！不须庾韭元修菜，吃到憎时始忆渠。  

酴醿  

以酒为名却谤他，冰为肌骨月为家。借令落尽仍香雪，且道开时是底花。白玉梢头千点韵，绿云堆里一枝斜。休休莫劚西庄柳，放上松梢分外佳。  

南海陶令曾送水沈报以双井茶二首  

岭外书来谢故人，梅花不寄寄炉熏。瓣香急试博山火，两袖忽生南海云。苒惹须眉清入骨，萦盈窗几巧成文。琼琚作报那能办，双井春风辍一斤。  

沈水占城第一良，占城上岸更差强。黑藏骨节龙筋瘠，班出文章鹧翼张。滚尽残膏添猛火，熬成熟水趁新汤。素馨熏染真何益，毕竟输他本分香！  

幼圃  

蒲桥寓居，庭有刳方石而实以土者，小孙子艺花窠菜本其中，戏名幼圃。  

寓舍中庭劣半弓，燕泥为圃石为墉。瑞香萱草一两本，葱叶蔊苗三四丛。稚子落成小金谷，蜗牛卜筑别珠宫。也思日涉随儿戏，一迳惟看蚁得通。  

送周元吉显谟左司将漕湖北  

君诗日日说归休，忽解西风一叶舟。黄鹤楼前作重九，水精宫里过中秋。职亲六阁仍金马，喜入千屯看木牛。绣斧光华谁不羡，一贤去国欠人留。  

又见周郎携小乔，武昌赤壁醉娇饶。蜀江雪水来三峡，吴苑风烟访六朝。秋月春花出肝肺，新词丽曲入笙箫。归来却侍金銮殿，好看霜毫映珥貂。  

彼此江湖漫浪翁，相逢递宿省西东。两穷握手论诗后，一笑投胶入漆中。临水登山公别我，青鞋布袜我从公。貂裘已博江西艇，只待黄花半席风。  

送王季德提刑宝文少卿  

宝储依旧接吴游，璗节何曾远藻旒。卿月使星银汉晓，绣衣彩服太湖秋。豺当道上狐何问，鹰击霜前兔已愁。火急平反供一笑，紫荷玉笋待君侯。  

赠都下写真叶德明  

我昔山林人不识，或疑谪仙或狂客。仰看青天不看人，醉里那知眼青白。一携破砚入长安，素衣成缁绿鬓斑。上林麒麟着野马，沧洲鸥鹭缀孔鸾。汉宫威仪既不入贵人样，灞桥风雪又不见诗人相。不须览镜照清溪，我亦自憎尘俗状。叶君着眼秋月明，叶君下笔秋风生。市人请画即唾骂，只写龙章凤姿公与卿。肯来为予写衰貌，掷笔掉头欣入妙。相逢可惜迟十年，不见诗翁昔年少。  

送孙检正德操龙图出知镇江  

看花走马绍兴间，彼此春风各少年。黄甲诸儒今几许，白头同舍省东偏。昨宵归梦月千里，馀债欠君诗两篇。已乞闽山一窠阙，老身只要早归田。  

食鸡头子  

三危瑞露冻成珠，九转丹砂链久如。鼻观温芳炊桂歇，齿根熟软剥胎馀。半瓯鹰爪中秋近，一炷龙涎丈室虚。却忆吾庐野塘味，满山柿叶正堪书。  

新寒戏简尤延之检正  

逗晚添衣并数重，隔晡剩热尚斜红。秋生露竹风荷外，寒到云窗雾阁中。半点暄凉能几许，古来豪杰总成空。木犀香杀张园了，雪臭金挼欠两翁。  

跋姜春坊梅山诗集  

松风涧水打窗声，玉佩琼琚触眼明。当昼如何挂秋月，未春特地转新莺。只销一卷《梅山集》，幻出多般景物情。老子平生有诗癖，为君焚却老陶泓。  

秋雨早作有叹  

细雨檐无质，安得更有声。如何却作泥，亦能妨晨征。宿昔忽过暄，心知非坚晴。何须暄晴极，然后寒雨生。寒生使人觉，妙物亦何曾。翦翦自神妙，无乃与物矜。造物本非作，观者或强名。老夫近稍聋，此事无暇听。平生感秋至，此意今已平。独念老病身，颇不耐夙兴。何时归故园，晏眠闭柴荆。鸣鸡亦不留，好梦无吾惊。他年忆此时，惘如宿酒醒。思归已可喜，而况真归耕。  

寄题曾子与竞秀亭  

老夫上下蓼花滩，每过君家辄系船。尊酒灯前山入座，孤鸿月底水连天。暄凉书间二千里，场屋声名三十年。竞秀主人文似豹，不应雾隐万峰边。  

赴文德殿听麻仍拜表  

苍龙观阙启槐宸，白玉阶除振鹭群。仗外诸峰献松雪，霜前一雁度宫云。舍人就日宣麻制，丞相瞻天进表文。夙退自欣还自笑，素餐便当策殊勋。  

紫宸殿拜表贺雪  

稍缓鸣靴不住催，一声再拜忽如雷。封章进了仪曹退，文武班齐上相来。白发两年陪贺雪，紫衣数辈小传杯。赐休退食端何恨，未到西湖探早梅。  

立春后一日和张功父园梅未花之韵  

前夕三更月落时，东风已动万花知。江梅端合先交割，春色如何未探支。只欠梁溪冰柱句，追还和靖《暗香》诗。张家剩有葱根指，不把琼酥滴一枝。  

人日出游湖上  

去时数点雨，归时数片雪。雨雪两不多，山路双清绝。  

城中雪一尺，山中雪一丈。地上都已消，却在松梢上。  

去岁游春屐，苔痕故可寻。人家随岸远，塔影落湖深。  

寄题刘成功锦里  

嘉林市中虚一丈，嘉林寺后竹千竿。先君授徒竹窗底，我初识君俱少年。同师同舍同笔砚，火冷灯青飞雪片。春风一夜吹林花，南北飘零各星散。我今头白苦思归，羡君山园芋栗肥。为君题作小锦里，君应一笑巾堕几。  

读渊明诗  

少年喜读书，晚悔昔草草。迨今得书味，又恨身已老。渊明非生面，稚岁识已早。极知人更贤，未契诗独好。尘中谈久睽，暇处目偶到。故交了无改，乃似未见宝。貌同觉神异，旧玩出新妙。雕空那有痕，灭迹不须扫。腹腴八珍初，天巧万象表。向来心独苦，肤见欲幽讨。寄谢颖滨翁，何谓淡且槁！  

送姜夔尧章谒石湖先生  

钓璜英气横白蜺，欬唾珠玉皆新诗。江山愁诉莺为泣，鬼神露索天泄机。彭蠡波心弄明月，诗星入肠肺肝裂。吐作春风百种花，吹散濒湖数峰雪。青鞋布袜软红尘，千诗只博一字贫。吾友夷陵萧太守，逢人说项不离口。袖诗束来谒老夫，惭无高价璠玙。翻然却买松江艇，径去苏州参石湖。  

林景思寄赠五言以长句谢之  

华亭沈虞卿，惠山尤延之。每见无杂语，只说林景思。试问景思有何好，佳句惊人人绝倒。句句飞从月外来，可羞王公荐穹昊。若人乘云驾天风，秋衣剪菊裁芙蓉。暮宿银汉朝蓬宫，我欲从之东海东。西湖柳色二三月，相逢一笑冠缨绝。醉招和靖叫东坡，一吸西湖湖水竭。我醉自眠君自颠，路人往往指作仙。此辈何曾识此乐，识与不识俱可怜。别时花开今已落，思君令人瘦如鹤。梦里随君携酒瓢，同登天台度石桥。瀑布界天泻云窟，长松拔地搀烟霄。与君联句章未了，帝城钟动西峰晓。海风吹堕珊瑚枝，乃是先生寄我诗。火云烧江江水沸，君诗清凉过於水。定知来自雪巢底，恍然坐我天台寺。  

寄题刘凝之坟山壮节亭用辘鲈体  

见了庐山想此贤，此贤见了失庐山。胸中书卷云凌乱，身外功名梦等闲。一点目光牛背上，五弦心在雁行间。欲吟壮节题崖石，笔挟风霜齿颊寒。  

贺皇太子九月四日生辰  

典学光阴璧不如，简编灯火卷还舒。极知储后勤稽古，却是儒生懒读书。心到帝王图籍外，手追《雅》《颂》《国风》初。人间未见瑶山集，十倍曹丕尚有馀。  

和袁起岩郎中投赠七字  

故人一别两相思，不但平生痛饮师。胸次五三真事业，笔端四六更歌诗。闭门觅句今无己，刻意伤春古牧之。卧雪高人家谱在，春风政着紫兰枝。  

## 朝天续集钞  

和陆务观见和归馆之韵  

君诗如精金，入手知价重。铸作鼎及鼐，所向一一中。我如驽并骥，夷涂不应共。难追紫蛇电，徒掣青丝鞚。折胶偶投漆，异榻岂同梦。不知清庙茅，可望明堂栋。平生怜坡老，高眼薄萧统。渠若有猗那，心肯师晋宋。破琴聊再行，新笛正三弄。因君发狂言，湖山春已动。  

读笠泽丛书  

笠泽诗名千载香，一回一读断人肠。晚唐异味同谁赏，近日诗人轻晚唐。  

松江县尹送《图经》，中有唐诗喜不胜。看到灯青仍火冷，双眸如割脚如冰。  

拈着唐诗废晚餐，傍人笑我病如癫。世间尤物言西子，西子何曾直一钱。  

五更过无锡县寄怀范参政尤侍郎  

苏州欲见石湖老，到得苏州发更早。锡山欲见尤梁溪，过却锡山元不知。起来灵岩在何许，回首惠山亦无处。人生万事不可期，怏然却向常州去！  

晚风  

晚日暄温稍霁威，晚风豪横大相欺。做寒做冷何须怒，来早一霜谁不知。  

晚风不许鉴清漪，却许重帘倒地垂。平野无山遮落日，西窗红到月来时。  

题连沧观呈太守张几冲  

开窗纳尽大江秋，天半飞楼不是楼。独立南徐鳌绝顶，下临北固虎回头。蒜山旧址空黄鹤，瓜步新城照白鸥。好事主人酌诗客，风烟一眼到扬州。  

丹阳舍舟登陆渡江  

小泊楼船铁瓮城，匆匆又作绝江行。看他蜡烛几回剪，听尽鸡声不肯明。水底霜寒还十倍，夜来月上恰三更。篙师好事君知否，江面侵晨镜样平。  

舟过杨子桥远望  

此日淮堧号北边，旧时南服纪淮堧。平芜尽处浑无壁，远树梢头便是天。今古战场谁胜负，华夷险要岂山川。六朝未可轻嘲谤，王谢诸贤不偶然。  

过高邮  

解缆维扬欲夕阳，过船覆盎已晨光。夹河渔屋都编荻，背日船蓬尚满霜。城外城中四通水，堤南堤北万垂杨。一州斗大君休笑，国士秦郎此故乡。  

初食淮白鱼  

淮白须将淮水煮，江南水煮正相违。霜吹柳叶都落尽，鱼吃雪花方解肥。醉卧糟丘名不恶，下来盐豉味全非。饔人且莫供羊酪，更买银刀二尺围。【自注：淮人云，白鱼食雪乃肥。】  

初入淮河四绝句  

船离洪泽岸头沙，入到淮河意不佳。何必桑乾方是远，中流以北即天涯。  

刘岳张韩宣国威，赵张二将筑皇基。长淮咫尺分南北，泪湿秋风欲怨谁！  

两岸舟船各背驰，波痕交涉亦难为。只馀鸥鹭无拘管，北去南来自在飞。  

中原父老莫空谈，逢着王人诉不堪。却是归鸿不能语，一年一渡到江南。  

题盱眙军东南第一山  

建隆家业大于天，庆历春风一万年。廊庙谋谟出童蔡，笑谈京洛博幽燕。白沟旧在鸿沟外，易水今移淮水前。川后年来世情了，一波分护两涯船。  

初食太原生葡萄时十二月二日  

淮南葡萄八月酸，只可生吃不可乾。淮北葡萄十月熟，纵可作羓也无肉。老夫腊里来都梁，饤坐那得马乳香。分明犹带龙须在，径寸玄珠肥十倍。太原清霜熬绛饧，甘露冻作紫水精。隆冬压架无人摘，雪打冰封不曾拆。风吹日炙不曾腊，玉盘一朵直万钱。与渠倾盖真忘年，君不见，道逢麹车口流涎。  

与长孺共读东坡诗前用唐律后用进退格  

急性平生不少徐，读书不喜喜观书。十行俱下未心醒，两目顿昏还月馀。偶与儿曹翻故纸，共看诗句煮春蔬。问来却是《东坡集》，久别相逢味胜初。  

枉着平生读少书，分明便是蠹书鱼。万签过眼还休去，一字经心恰似无。急读何如徐读妙，共看更胜独看渠。麹生冷笑仍相劝，惜取残零觅句须。  

嘲淮风进退格  

絮帽貂裘莫出船，北窗最紧且深关。颠风无赖知何故，做雪不成空自寒。不去扫清天北雾，只来卷起浪头山。便能吹倒僧伽塔，未直先生一笑看。  

雨作抵暮复晴  

细雨如尘复似烟，两淮渡口各收船。南商北贾俱星散，古庙无人烧纸钱。  

前苦寒歌  

四大海潮打清淮，三万里风平地来。龟山横身拦不住，潮波怒飞风倒回。欲晴不晴雪不雪，并作苦寒冻人绝。古寺大钟十字裂，东山石崖一峰蹶。劝君莫出君须出，冰脱君髯折君骨。  

后苦寒歌  

白鸥立雪胫透冷，鹧鹚避风飞不正。一双野鸭欺晚寒，出没冰河底心性。绝怜红船黄帽郎，绿蓑青箬牵牙樯。生愁堕指脱两耳，芦花亦无何许藏。遣骑前头买乾荻，速烘焰火与一炙。三足老鸦不肯出，看云诉天天不泣。  

雪小霁顺风过谢阳湖  

都梁三日雪没屋，小船行水如行陆。山阳一朝帆遇风，大船行水如行空。昨来牵夫冻得泣，买芦燎衣芦自湿。朝来牵夫皆上船，收缆脱巾篷底眠。楼船忽然生两翼，横飞直过阳侯国。千村一抹片子时，四岸人家眼中失。似闻咫尺是扬州，更数宝应兼高邮。青天万里当径度，不堪回首都梁路。  

竹枝歌有序

晚发丹阳馆，五更至丹阳县。舟人与牵夫终夕有声，盖讴吟啸谑，以相其劳者。其辞亦略可辨，有云：“张哥哥，李哥哥，大家着力齐一拖。”又云：“一休休，二休休，月子弯弯照几州。”其声凄婉，一唱众和。因隐括之为《竹枝》云。  

吴侬一队好儿郎，只要船行不要忙。着力大家齐一拽，前头管取到丹阳。  

莫笑楼船不解行，识侬号令听侬声。一人唱了千人和，又得蹉前五里程。  

船头更鼓恰三槌，底事荒鸡早个啼。戏学当年度关客，且图一笑过前溪。  

岸旁燎火莫阑残，须念儿郎手脚寒。更把绿荷包热饭，前头不怕上高滩。  

月子弯弯照几州，几家驩乐几家愁。愁杀人来关月事，得休休处且休休。  

幸自通宵暖更晴，何劳细雨送残更。知侬笠漏芒鞋破，须遣拖泥带水行。  

垂虹亭看打鱼斫鲙  

桥柱疏疏四寂然，亭前突出八鱼船。一声磔磔鸣榔起，惊出银刀跃玉泉。  

六只轻舠搅四旁，两船不动水中央。网丝一撒还空举，笑得倚栏人断肠。  

过太湖石塘二首  

每过松江得伟观，玻璃盆底饤乾坤。天边岛屿空无际，烟外人家澹有痕。笠泽古今多浪士，包山近远在何村？季鹰鲁望何曾死，雪是衣裳月是魂。  

兀坐船中只欲眠，不如船外看山川。松江是物皆诗料，兰桨穿湖即水仙。将取垂虹亭上景，都归却月观中篇。正缘王事游方外，凿齿弥天未当贤。  

过八尺遇雨  

垂虹登了劣归船，又复毛空暗水天。节里无多好天色，阑风长雨饯残年。  

去年今日凤山头，儿女团栾争劝酬。不及松江烟雨里，独搔华发一扁舟。  

过平望  

岂但湖天好，诸村总可人。麦苗染不就，茅屋画来真。行止随缘着，江山到处新。十年三过此，赢得鬓如银。  

行得三吴遍，清渏最是苏。树围平野合，水隔别村孤。震泽非尘世，松陵是画图。更添一诗老，载雪过重湖。  

小麦田田种，垂杨岸岸栽。风从平望住，雨傍下塘来。乱港交穿市，高桥过得桅。谁言破书策，担取太湖回。  

秀州嘉兴馆拜赐春幡胜  

中使传宣下紫宸，镞头浓染御香云。彩幡耐夏宜春字，宝胜连环曲水纹。痴似土牛鞭不动，老登金马愧无闻。强簪华发知难称，只有新诗颂万分。【自注：幡胜用镞头纸贴。】  

大儿长孺赴零陵簿示以杂言长孺，旧名仁寿  

好官易得忙不得，好人难做须着力。汝要作好官，令公书考不可钻。借令巧钻得遗臭，千载心为寒。汝要作好人，东家也是横目民。选官无选处，却与天地长青春。老夫今年六十四，大儿壮岁初筮仕。先人门户冷如冰，岂不愿汝取高位。高位莫爱渠，爱了高位失丈夫。老夫老则老，官职不要讨。白头官里捉出来，生愁无面见草莱。老夫不足学，圣贤有前作。譬如着棋着到国手时，国手头上犹更尽有着。  

正月五日以送伴借官侍宴集英殿十口号  

殿下鞭声再掣雷，玉皇徐下九天来。阴晴不定朝来定，五色祥云霍地开。  

一点班行朝汉天，英符来自玉门关。旧时千岁琵琶语，新学三声万岁山。  

金鬛狻猊立玉台，双瞻御坐首都回。水沉山麝蔷薇露，漱作香云喷出来。  

千官拜舞仰虚皇，奉上瑶池万寿觞。殿上双传送御酒，槛前一曲绕虹梁。  

太极香开万物新，绍熙天子燕群臣。梨园好语君须听，玉历初颁第一春。【自注：词臣倪正甫撰《致语口号》云：“玉历初颁第一春。”】  

已赐仪鸾锦坐蒲，起来再立听传胪。君王欲劝群臣酒，宣示天杯一滴无。  

猛士缘竿亦壮哉，踏空舞阔四徘回。一声白雨催花鼓，十二竿头总下来。  

赐花新剪茜香罗，篸遍乌纱未觉多。花重纱轻人更老，抬头不起奈春何！  

广场妙戏斗程材，才得天颜一笑开。角抵罢时还罢宴，卷班出殿戴花回。  

贺老如何尾从班，真官也作假官看。君王恩重无真假，赐酒何曾味两般。  

泊舟临平  

前窗向市下却帘，后窗临水开却门。岸头杨柳报春动，溪底云天随浪翻。隔溪数间黄草屋，绕屋千竿翠琼竹。三老鸣钲舣舵楼，今宵又向临平宿。  

谢王恭父赠梁杲墨  

君不见，蜀人文字天下工，前有相如后扬雄。君不见，蜀人乌丸天下妙，前有蒲韶后梁杲。初得梁墨黐摹糊，老夫道渠不及蒲。蓬山藏室王校书，笑我未识真玄菟。两圭水苍笏，双团点漆璧。一并赠老夫，此意已金石。洮州绿玉试松花，星潭黑云走风沙。龙蛇起陆鹰入骨，却愁雷电夺神物。  

过临平莲荡  

莲荡层层镜样方，春来嫩玉斩新黄。角头一一张芦箔，不遣鱼虾过别塘。  

莲荡中央劣露沙，上头更着野人家。篱边随处插垂柳，檐下小船萦钓车。  

朝来采藕夕来鱼，水种菱荷岸种芦。寒浪落时分作荡，新流涨后合成湖。  

人家星散水中央，十里芹羹菰饭香。想得薰风端午后，荷花世界柳丝乡。  

麦  

无边绿锦织云机，全幅青罗作地衣。此是农家真富贵，雪花销尽麦苗肥。  

春菜  

雪白芦菔非芦菔，吃来自是辣底玉。花叶蔓菁非蔓菁，吃来自是甜底冰。三馆宰夫传食籍，野人蔬谱渠不识。用醯不用酸，用盐不用咸。盐醯之外别有味，姜芽枨子仍相参。不甑亦不釜，非蒸亦非煮。坏尽蔬中腴，乃以烟火故。霜根雪叶细缕来，瓷瓶夕幕朝即开。贵人我知不官样，肉食我知无骨相。只合南溪嚼菜根，一尊径醉溪中云。此诗莫读恐咽杀，要读此诗先提舌。  

过平望  

望中不着一山遮，四顾平田接水涯。柳树行中分港汊，竹林多处聚人家。风将春色归沙草，天放晴光入浪花。午睡起来情绪恶，急呼蟹眼瀹龙牙。  

月夜阻风泊舟太湖石塘南头  

动地颠风政打头，吴江未到且维舟。五湖波起众山动，一片月明千里愁。且更放迟些子睡，看他盛怒几时休。阳侯要与诗人敌，未必诗人输一筹。  

过湖未得匹如闲，何幸湖心泊画船。宇宙中间都是月，波涛外面更无天。谁知造物将奇观，不与伧人付谪仙。管领渠侬无一物，镂冰剪雪作新篇。  

新年乘兴看春风，来过垂虹东复东。谁有工夫寒夜底，独寻水月五湖中。今宵顿觉乾坤大，下笔惟愁造化穷。太白青山谢公海，可怜一笑偶然同。  

姑苏馆上元前一夕陪使客观灯之集  

节物催人又一年，银花莲炬照金尊。麝鎚官样陪公，粉茧乡风忆故园。何似儿孙谈草草，不妨灯火半昏昏。人生行止谁能料，今夕苏州看上元。【自注：庐陵之俗，元夕粉米为茧，中藏吉语，剥之以占一岁事。】  

至洪泽  

今宵合过山阳驿，泊船问来是洪泽。都梁到此只一程，却费一宵兼两日。政缘夜来到渎头，打头风起浪不休。舟人相贺已入港，不怕淮河更风浪。老夫摇手且低声，惊心犹恐淮神听。急呼津吏催开闸，津吏叉手不敢答。早潮已落水入淮，晚潮未来闸不开。细问晚潮何时来，更待玉虫缀金钗。  

过磨盘得风挂帆  

两岸黄旗小队兵，新晴归路马蹄轻。全番长笛横腰鼓，一曲春风出塞声。鹊噪鸦啼俱喜色，船轻风顺更兼程。却思两日淮河浪，心悸魂惊尚未平。  

过楚州新野城  

已近山阳望渐宽，湖光百里见千村。人家四面皆临水，柳树双垂便是门。全盛向来元孔道，杂耕今是一雄藩。金汤再葺真长策，此外犹须子细论。  

过宝应县新开湖  

渔家可是厌尘嚣，结屋圆沙最尽梢。外面更栽杨柳树，上头无数鹭鸶巢。  

雨里楼船即钓矶，碧云便是绿蓑衣。沧波万顷平如镜，一只鸬鹚贴水飞。  

天上云烟压水来，湖中波浪打云回。中间不是平林树，水色天容拆不开。  

五湖佳处是荒寒，却为无山水更宽。归去江南无此景，未须吃饭且来看。  

过九里亭  

水渚才容足，渔家便架椽。屋根些子地，檐外不胜天。岸岸皆垂柳，门门一钓船。五湖好风月，乞与不论钱。  

再赋石翁石婆  

石翁谁怒犹睅目，石婆多愁鬓先秃。荒山野水四无人，二老对立今几春。珠襦玉匣化为土，金雁银凫亦飞去。知是六朝何帝陵，摩娑碧藓俱无语。  

观张功父南湖海棠杖藜走笔  

看尽都城种海棠，只将一径引教长。约斋妙出春风手，人在中央花四傍。  

天工信手洒明霞，若遣停匀未必佳。却得数株多叶底，殷勤衬出密边花。  

走笔谢张功父送似酴醿  

西湖野僧夸藏冰，半年化作真水精。南湖诗人笑渠拙，不如侬家解干雪。藏冰窨子山之幽，镵透九地山鬼愁。侬家藏雪有妙手，分明晒在翡翠楼。向来巽二拉滕六，玉妃夜投玉川屋。剪冰作花吹朔风，揉云为粉散寒空。醉挥两袖拂银汉，梢头万斛冷不融。琼田挈月拾翠羽，砌成重楼天半许。盘作青蛟吐绿雾，乱飘六出薰沉炷。人间雪脆那可藏，天上雪落何曾香。三月尽头四月首，南湖香雪今谁有，分似诚斋老诗叟。碎挼玉花泛春酒，一饮一石更五斗。  

记丘宗卿语绍兴府学前景  

镜湖泮宫转街曲，才隔清溪便无俗。竹桥斜度透竹门，墙根一竿半竿竹。恰思是间宜看梅，忽然一枝横出来。霜馀皴裂臂来大，只著寒花三两个。  

赠写真水鉴处士王温叔  

我不如森森千丈松，我不如濯濯春月柳。髯疏鬓秃已雪霜，皮皱肉皴真老丑。叶生画时颜尚朱，王生画时骨更臞。一生爱山吟不就，两肩化作秋山瘦。君不见，褒公鄂公图凌烟，腰间羽箭大如椽。君不见，浣花醉图粉墨落，日斜泥滑驴失脚。贵人寒士两相嗤，画图犹在人已非。王生王生且停手，不如生前一杯酒。  

衔命郊劳使客船过崇德县  

岸树低欹一雪馀，枝头半叶已全无。油窗过尽千梢影，浓处还浓枯处枯。  

望多稼亭  

遥望城头多稼亭，亭边霜桧老更青。当年老守携稚子，芒鞋葵扇绕城行。腊前移梅春插柳，蹋雪冲泥不停手。柳未成阴梅未花，著帽又迎新太守。后来新守复迎新，到今新旧知几人。向来手植今在否，寄与此诗聊问春。  

舟中追和张功父贺赴召之句  

两岁千愁寡一欣，故人多问谢张君。又瞻东阙阙前月，只负南溪溪上云。宾日扶桑遭圣旦，客星钓濑愧天文。人生离合风前叶，聚首亡何复离群。【自注：余所居里名南溪。】  

又追和功父病起寄谢之韵  

霜何曾傍绣帘寒，酒不能令客脸丹。勤向竹炉温手脚，懒寻铜镜整衣冠。无人孤坐月将落，拥鼻清吟夜向阑。忽忆约斋诗债在，自吹灯火起来看。  

晓过丹阳县  

风从船里出船前，涨起帘帏紫拂天。点检风来无处觅，破窗一隙小於钱。  

鸡犬渔翁共一船，生涯都在箬篷间。小儿不耐初长日，自织筠篮胜打闲。  

过张王庙  

地迥人烟寂，山盘水势回。怪松欹岸出，古庙背河开。晚色催征棹，斜阳恋去桅。丹徒谁道远，一眺正悠哉！  

湖天暮景  

湖面黏天不见堤，湖心茭葑水周围。暮鸿成阵鸦成队，已落还飞久未栖。  

坐看西日落湖滨，不是山衔不是云。寸寸低来忽全没，分明入水只无痕。  

抵暮渔郎初上船，一竿摇入水精天。忍寒不睡妨底事，来早卖鱼充酒钱。  

雕碎肝脾只坐诗，须髯成雪鬓成丝。暮云薄倖斜阳劣，合造清愁付阿谁。  

断肠浪说贺方回，未抵秦郎剪水才。欲向湖边问遗唱，鸳鸯鹦鹉两相催。  

舟中不寐  

醉去昏然卧绿窗，醒来一枕好凄凉。意中为许无佳况，梦里分明到故乡。淮水打船千浪雪，燕鸿叫月满天霜。山城更点元无准，偏到鸡鸣分外长。  

过淮阴县题韩信庙  

鸿沟只道万夫雄，云梦何销武士功。九死不分天下鼎，一生还负室前钟。古来犬毙愁无盖，此后禽空悔作弓。兵火荒馀非旧庙，三间破屋两株松！  

雪晓舟中生火  

乌银见火生绿雾，便当水沉一浓炷。却因断续更氤氲，散作霏微暖袍袴。须臾雾霁吐红光，烟如云表升扶桑。阳春和日曛满室，苍颜渥丹疑醉乡。忽然火冷雾亦灭，只见红炉堆白雪。窗外雪深三尺强，窗里雪深一寸香。  

乌银玉质金石声，见火忽学爆竹鸣。腷々膊々久不停，白日坐上飞繁星。不知何怒泄不平，不知何喜唧唧吟。待渠自静勿与争，功莫借箸怒复生。到渠缄口两耳热，铜瓶在旁却饶舌。  

题金山妙高台  

金山未到时，羡渠奄有万里之长江。金山既到了，长江不见只见千步廊。老夫平生不奈事，点检风光难可意。老僧觉我见睫眉，引入妙高台上嬉。不知老僧有妙手，卷舒江山在怀袖。挂上西窗方丈间，长江浮在炉烟端。长江南边千万山，一时飞入两眼寒。最爱檐前绝奇处，江心巉然景纯墓。僧言道许乃浪传，龙宫特书珠贝编。初云谢灵运，爱山如爱命。掇取天台雁荡怪石头，叠作假山立中流。又云王逸少，草圣入神妙。天赐琉璃笔格玉砚屏，仍将大江作陶泓。老夫闻二说，沉吟未能决。长年抵死催上船，徘徊欲去空茫然。  

桑畴  

夹岸濒河种稚桑，春风吹出万条长。船行老眼浑多忘，唤作西湖插柜霜。  

竹林  

珍重人家爱竹林，织篱辛苦护寒青。那知竹性元薄相，须要穿来篱外生。  

赋金盘露椒花雨  

吾家酒名敷腴者曰金盘露，芳烈者曰椒花雨。  

金盘夜贮云表露，椒花晓滴山间雨。一涓不用鸭绿波，双清酿出鹅黄乳。老妻知我憎官壶，还家小槽压真珠。江西担取来西湖，遣我醉倒不要扶。更携数尊往淮上，要夸亲旧尝家酿。只堪独酌不堪分，老夫犹要入修门。  

岸柳  

柳梢拂入溪云阴，柳根插入溪水深。只今立岸一敝帚，归时弄日千黄金。人生荣谢亦如此，谢何足怨荣何喜！秋霜春雨自四时，老夫问柳柳不知！  

松江晓晴  

昨夜何缘不峭寒，今晨端要放晴天。窗间波日如楼上，帘外霜风似腊前。近水人家随处好，上春物色不胜妍。归时二月三吴路，桃杏香中慢过船。  

泊平江百花洲  

吴中好处是苏州，却为王程得胜游。半世三江五湖棹，十年四泊百花洲。岸傍杨柳都相识，眼底云山苦见留。莫怨孤舟无定处，此身自是一孤舟。  

过新开湖  

渔郎艇子入重湖，老眼殷勤看着渠。看去看来成怪事，化为独雁立横芦。  

一鸥得得隔湖来，瞥见鱼儿眼顿开。只为水深难立脚，翩然飞下却飞回。  

远远人烟点树梢，船门一望一魂消。几行野鸭数声雁，来为湖天破寂寥。  

瓦店雨作  

斜风吹雨打船窗，一阵疏来一阵忙。听作山斋声点滴，不知作客在山阳。  

诗人长怨没诗材，天遣斜风细雨来。领了诗材还又怨，问天风雨几时开。  

过淮阴县  

索寞淮阴县，人家草草中。荻篱纬春胜，茅屋学船篷。今日非昨日，南风转北风。霍然香雾散，放出一轮红。  

题沈子寿旁观录  

逢着诗人沈竹斋，叮咛有口不须开。被渠谱入《旁观录》，四马如何挽得回。  

送吴敏叔待制侍郎  

脚踏鸡翘豹尾间，心飞碧岫白云端。人看疏傅如图画，帝念严光返钓滩。玉殿松班唐次对，竹宫茅立汉祠官。自怜病鹤樊笼底，方羡冥鸿片影寒。  

## 栟榈集钞  

邓肃  
花石诗十一章（并序）  

臣闻功足以利一国者，当享一国之乐；德足以被四海者，当受四海之奉。恭惟皇帝陛下，至仁之所濡，神道之所化，覃乎无外，不可量数。如一元默运，万物自春。岂特宜民宜人，使由其道，雄鸟兽鱼鳖，莫不咸若是，是其所享宜何如哉！虽移嵩嶽以为山，决江海以为沼，竭东风之所披拂者以为台榭之观，且不足以奉圣德之万一。区区官吏，辄以根茎之细，块石之微，挽舟而来，动数千里。窃窃然自谓其神刓鬼划，冠绝古今，若真足以报国者。以臣观之，是特以一方之物奉天子，曾不以天下之物奉天子也。臣今有策，欲取率土之滨，山石之秀者，花木之奇者，不问大小，尤可以骇心动目，毕置陛下圃中，若天造地设，曾不烦唾手之劳。盖其策为甚易，而天下初弗知也。臣独知之，喜而不寐，谨吟成古诗十有一首，章四句，以叙其所欲言者。虽越祖代庖，固不胜诛。然春风鼓舞之下，则候虫时鸟，亦不约而自鸣耳。惟陛下留神，幸甚幸甚！  

蔽江载石巧玲珑，雨过嶙峋万玉峰。舻尾相衔贡天子，坐移蓬岛到深宫。  

浮花浪蕊自朱白，月窟鬼方更奇绝。缤纷万里来如云，上林玉砌酣春色。  

守令讲求争效忠，誓将花石扫地空。那知臣子力可尽，报上之德要难穷。  

天为黎民生父母，胜景直须函六宇。岂同臣庶作园池，但隔墙篱分尔汝。  

皇帝之圃浩无涯，日月所照同一家。北连幽蓟南交趾，东极蟠木西流沙。  

是中嵩嶽磨星斗，下瞰群山真培塿。千年老木矫龙蛇，天风夜作雷霆吼。  

三月和风盎太空，天涯海角竞青红。不知花卉何远近，六合内外俱春容。  

圣主胸襟包率土，天锡园池乃如许。坐观块石与根茎，无乃卑凡不足数。  

饱食官吏不深思，务求新巧日孳孳。不知均是圃中物，迁远而近盖其私。  

恭惟圣德高舜禹，一圃岂尝分彼此。世人用管妄窥天，水陆驱驰烦赤子。  

安得守令体宸衷，不复区区踵前踪。但为君王安百姓，圃中无日不春风。  

岩桂  

雨过西风作晚凉，连云老翠出新黄。清芬一日来天阙，世上龙涎不敢香。  

泛江  

风回浪急月初圆，携得鱼竿下钓船。一曲高歌星斗上，不须驭气夜行天。  

灵应寺  

松篁拥翠入云间，雅称高人养道闲。自是红尘飞不到，一溪流水绕青山。  

寄张应和运副  

土屋茅茨山万重，阴云不解雨濛濛。桃源目断知何处？身在杜陵诗句中。  

题枕碧阁  

清流绳断炎洲境，松响挟将寒意来。坐上逸情留不住，欲随风月过蓬莱。  

西庵饯春  

傍水禅房半掩门，乍晴帘幕卷黄昏。风驱红雨春何在？酒入香肌玉自温。勿笑饥肠充笋蕨，须将醉眼盖乾坤。杖头更有百钱在，明日还寻未到村。  

次韵龙学文  

水色山光入画屏，浩然相对自由身。芳菲莫恨无情去，天地还藏不尽春。傥得江河化酒礼，何须瓦砾点金银。花开花谢两休问，且向樽前一笑频。  

云际岭  

狂直初无涉世才，雷公斥下九天来。面冲风雪吹三月，马避干戈易四回。带雪烧柴平体粟，沥槽沽酒慰饥雷。如闻明日登闽岭，茅舍春风夜满怀。  

和邹宣教  

未须绝迹便餐霞，且饮当朝谏议茶。法水有缘随远浪，污泥无计染莲花。千篇信笔初无语，万里浮螺触处家。已悟色空元不两，蚿夔何用更怜蛇。  

访故人  

扁舟载月随夜风，晓到溪源访老农。水骨借风鸣活活，涧毛被雨绿茸茸。竹萌已削琼瑶白，村酒仍沽琥珀红。醉倒田间无一事，九衢车马自冲冲。  

自嘲  

平生踪迹半九区，醉倒时得蛾眉扶。连年兵火四方沸，一刨鸡豚半月无。住世今非孔北海，分司自到宾头卢。卷帘月色招人醉，三百青铜径自沽。  

偶成二首  

苍苔白石两清幽，缥缈虹桥跨碧流。日过窗间腾野马，雨馀墙角篆蜗牛。饥寒不作妻孥念，笑语那知天地秋。一炷水沉参鼻观，扫空六凿自天游。  

梦破南窗袅水沉，卧看素壁挂瑶琴。丝丝细雨晚烟合，阁阁鸣蛙蔓草深。但得瓮边眠吏部，不妨胯下辱淮阴。何时楼上登晴景，一醉聊舒万里心。  

和李梁溪春雪韵二首  

白白朱朱春已深，那知雪意更阴阴。落花几阵遮山密，穿褐馀寒赖酒禁。骑马不前真有恨，留衣过腊岂无心。等为迁客俱逢雪，谁似梁溪独醉吟。  

玄冥忽欲作春容，不许东君利自封。已使素英拖暖絮，更摧妖艳别寒松。那知往事思飞燕，预庆丰年免象龙。向有谪仙诗句好，何妨闭户醉金钟。  

送春  

宿雨初开万翠屏，相携云水自由身。寸心未逐莺花老，一笑能留天地春。傥得新诗同刻烛，不妨浊酒共倾银。往来一气何须问，蝙蝠飞时日正晨。  

避地过雷霹滩  

门前又见马如流，兵革缤纷几日休。岭似车盘方税驾，滩如雷霹更行舟，豺狼敢侮乾坤大，江海徒深虮虱忧。安得将坛登李郭，挽回羲御照神州。  

偶题  

才薄难趋供奉班，归来作意水云闲。谪官谩说九年计，客枕曾无一夕安。渭水不应藏钓艇，淮阴便合起登坛。唤回胜景凭夫子，使我甘归苜蓿盘。  

次韵谢明远和  

乞身天上为溪山，征鼓不容蓑笠闲。酷暑扁舟同海角，暖风杯酒念长安。高情我自归莲社，妙誉君应冠杏坛。更约三山少从款，赪虬吐卵粲金盘。  

题步瀛阁  

玲珑画阁入鸿冥，隐约鸿冥入太清。紫气氤氲随去步，青霞杳霭逐行旌。桃花浪透三山近，龟角屏高七朵横。解逐梅仙在尘世，谁知尘世有蓬瀛。  

子安提举  

怪底祥光夜满门，朝来入社得诗人。空疏嗟我句无眼，俊逸如君笔有神。共隐兵戈不到处，相携云水自由身。便当痛饮追河朔，红雪缤纷脍锦鳞。  

洪丞和来再次韵  

世事无由到竹窗，只馀心赏独难降。雨馀翡翠山连七，春涨玻璃溪自双。万壑不须看越峤，千寻端可配吴江。抠衣便欲同清景，安得黄封列万缸。  

又述  

万里归来一小窗，利名心灭不须降。纵无何子食钱万，未到潘郎雪鬓双。楼上诗狂欲骑月，晚来酒渴思吞江。从今痛饮须论日，琐琐何劳问几缸。  

成彦女奴琵琶  

婷婷袅袅出纱窗，坐使红妆万目降。翠袖薄笼春笋十，玉钗初合绿云双。四弦对客追三叠，万唤令人忆九江。曼倩酒狂本无量，为渠潋滟倒银缸。  

寄璨老西轩  

水沉一炷袅晴窗，默坐无心可得降。浥露菖蒲能寸寸，语晴新燕自双双。只今得兔不钻纸，那用浮杯更度江。前世远公只师是，好从元亮供千缸。  

偶成  

数椽茅屋傍山隈，野草如云径不开。小院纵横行蚁阵，孤灯明灭纵蚊雷。并包益见乾坤大，扫净何时风雪来。磊块胸中何处洗，酒行到手莫停杯。  

次韵凝翠阁看水  

栏杆十二俯烟涛，冒雨从君一醉陶。颇觉寒窗侵岛瘦，故将胜景助韩豪。波声列岸渔歌远，水势横天钓艇高。前日主人今国老，乘桴何处泛滔滔。  

寄司录朝奉兼简伯寿  

老松古柏争清劲，社稷元勋李文正。风流千古照人寒，家有白眉声益振。十年游宦落穷山，妾无衣帛日号寒。只馀净业磨不去，骎骎笔势江河宽。阿戎作诗更难偶，银钩仍复规颜柳。苍藤千尺练敲冰，万轴晶荧照窗牖。明月夜光两相酬，束笋堆床曾不休。公家自有呕心戒，岂容雕琢损天游。嗟我无文出月胁，惟有蓬窗堆柿叶。如何分我三百万，试扫危言助调燮。  

道原惠茗以长句报谢  

太丘官清百物无，青衫半作蕉叶枯。尚念故人家四壁，郊原春雪随双鱼。榴火雨馀烘满院，宿酒攻人剧刀箭。李白起瞰仙人掌，卢仝欣睹谏议面。瓶笙已作鱼眼从，杨花傍碾轻随风。击拂共看三昧手，白云洞中腾玉龙。堆胸磊块一浇散，乘风便欲款天汉。却怜世士不偕来，为借干将诛赵赞。  

芙蓉轩  

我闻幽轩榜芙蓉，琉璃十顷浸新红。此来踏雪空无有，黄芦败苇争号风。却坐明窗弄书史，新词仍试佳毫楮。香风忽到帘幕开，一朵芙蓉却能语。我生眼中万妖娆，为渠还作梦魂劳。炙牛未数刘师命，骖鸾便学王子高。  

谢虞守送酒  

瑟瑟严风鼓蓬户，对话春围两亡趣。使君送酒唤春来，坐使漫空翻柳絮。雪榭悬知雪未消，一目千里皆琼瑶。诗仙冷坐清入骨，便合九万抟扶摇。回首故园归未得，天意留人亦奇绝。我今幸得贤主人，公亦未易有此客。  

送思道之福唐  

狂风一过天如洗，四卷阴云空万里。高楼月色三更寒，鱼歌相应起寒苇。一樽初对谪仙人，只用澜翻细论文。半夜拂衣翩欲往，飘飘逸兴凌秋云。破浪扁舟一叶细，问君去去端何意。笑言口峡隘心胸，要观闽海浩无际。顾我齑盐尚泮宫，安得化云便从龙。好景欲观今未遂，凭君驱入锦囊中。  

寒梅上李舍人  

穷山触目纷茅苇，此意昏昏谁可洗。竹间忽破一枝梅，对月嫣然耿寒水。吟诗索酒满高堂，穿帘的皪射晶光。世上腥膻来不到，翦翦天风吹冷香。人言百花睡未起，独冠群芳差可喜。那知和羹自有期，未用争雄压桃李。但怜雨雪正濛濛，寒意未舒万象穷。故作先锋驱残腊，挽回天地变春风。  

霹雳松  

老干千年如削铁，垫龙酿春未肯泄。阿香推车动地来，振起虬髭上天阙。砰轰一声惊倒人，雨势更挽银河倾。炎洲六月尘生海，一朝化作无边春。  

题梅斋  

江边芦苇风飕飕，东君一点破寒愁。窗间疏影横春瘦，枕上冷香寻梦幽。夜半竹折惊残雪，卷帘呼起千山月。肺腑洗清龙麝腥，落笔天香斗清绝。  

上先生  

疲马踏残月，荷策来泮宫。入门见先生，先生何雍容。循循言语能下诱，青蒿因得附长松。短檠挑灯一千二百夜，高谈雄辩磊落沃胸中。吾皇求士苦怱怱，不许先生久卧龙。玉鞭斜指长安道，只愁此去何由从。呜唏吁，小轩从此冷如水，齑盐朝暮欣欣尔。空留绛帐照孤灯，窗外西风起寒苇。  

龙兴避难  

傍山怪石如蹲虎，绝顶去天无尺五。却披丛棘下山腰，丹碧照空飞栋宇。道人养道厌尘劳，避世只嫌山不高。那知行空老曼倩，窃食不遗王母桃。松桧参天门昼闭，碧玉撷蔬饭炊雪。百年冷坐无车音，一旦偕来真恶客。当知喧寂无殊观，出世何妨在世间。能致吾人师作古，龙兴今日始开山。  

醉吟轩  

渊明句法古无有，头上幅巾供漉酒。李白豪篇惊倒人，举目望天不计斗。二子风流不可追，公作幽轩为唤回。长鲸渴兴沉江海，锦囊妙句生风雷。安得一廛在公侧，时时去作孔融客。愁肠得酒生和风，也向毫端写春色。  

送丹霞  

山压浓阴势欲颓，阿香推车振不开。君来论诗风四起，挽出羲和照九垓。别君八年惊电扫，霜髭已失童颜好。逝者姑从造物流，吾人一笑初不老。明朝飞锡过平津，浩歌归耕陇上云。岩窦不应藏一滴，要须化作无边春。  

小饮  

断臂一朝续狼肉，楛矢漫空夜相逐。海凫乱飞三丈毛，蓝田不行四寸玉。何如南嶽追祖风，云间坐致桃李秾。笑尽酒船三百斛，醉吹箫管上晴空。  

访丹霞  

烟云著天无寸空，寒窗瑟瑟夜号风。浩歌出门何所诣，故人飞锡梵王宫。扣门兀坐寂无语，衲破蒙头面如土。逢场聊复触机锋，千偈澜翻疾风雨。我生鼻孔自撩天，笑将龙肉比谈禅。针水相投得吾子，帖肉汗衫今脱然。但怜净业犹诗酒，醉笔时作蛟龙走。傥惟语默两无妨，凭师刻烛联千首。偏教雪意政相留，慎勿匆匆磨刀头。明日笑谈作春色，同在琼瑶十二楼。  

送游教授  

世事龊龊饥寒语，恩怨嘈然相尔汝。蝇营狗苟端可怜，不见秋风黄鹄举。君看三山夜降神，孕为人杰超人群。堂堂劲气薄霄汉，藐视四海岂无人。箪瓢陋巷谁知己，自足一竿钓烟水。谁使文星射紫微，天书遂敕下川龙起。笑来南国开绛帐，议论清明森万象。已经炉锤无顽金，九万却抟羊角上。飘飘归兴凌秋空，莫恨丁宽易已东。天生若人不私子，当令四海遍春风。  

庐山  

平生作意庐山游，往来却贪吴越舟。陛下许臣鞭匹马，芒鞋因得寻清幽。是时六月蒸炎暑，六合黄尘空一雨。上方冷翠袭衣襟，便觉笑谈拓天宇。  

和谢吏部铁字韵  

纪德  

引领门墙数舍耳，剑之水源自樵水。【自注：公，邵武人也。】裹粮问道嗟未能，参前倚衡见夫子。自笑昔为尘土人，春狂时逐卖符嗔。年来懒惰百事废，洗空人伪惟葆真。更馀净业磨未绝，强继弥明不知拙。岂是螳螂敢当车，貘兽从来食铜铁。  

邱宰生日  

昔年怨声常满耳，纷纷女巫未沉水。天教我侯慰远人，坐令盗贼化君子。期年仁政遍人人，抚之如子不须嗔。吏民欲欺亦不忍，出言洞见胸中真。要途书问久已绝，人皆巧中渠宁拙。优游黄卷有馀欢，此志不回端截铁。  

自叙  

万物纷纷一马耳，百川不同均一水。不将彼是作殊观，坐使须弥纳芥子。李白高视空无人，审言更作牙官嗔。可怜纸上较轻重，画饼象龙俱未真。我师宣尼四病绝，抱瓮宁作汉阴拙。万变纷纷不敢侵，真室何须枢楗铁。  

游山  

高岩去天尺五耳，下飞瀑布千寻水。山间瘦竹映枯松，岁寒相对凛君子。杖藜去去寻幽人，剥啄扣门公勿嗔。凡骨膻腥傥不厌，愿供薪水看修真。高人隐几语言绝，大巧深心，反若拙。无乃误游天目山，偶见唐公冠戴铁。  

对酒  

八斗一倾聊热耳，开匣时观三尺水。指天喝月使倒行，扬波直欲斩蛟子。安得知音吾党人，相看青眼不馀嗔。笑驱八蛮有奇策，开怀聊与话诚真。可怜吐哺风流绝，乞巧未遑姑守拙。坐观明月侵虾蟆，空使玉川怀寸铁。  

送成彦尉邵武  

汗血神驹卓锥耳，去似苍崖决积水。据鞍年少笑西征，神仙中人梅氏子。平生胸抱不由人，点额再归曾未嗔。仪舌尚存斯足矣，卞玉那愁无识真。一官聊续箕裘绝，登山莫厌芒鞋拙。会使狗偷扫地无，不须蜂趸挥□铁。  

谢杨休  

人生相值梗萍耳，无酒投钱亦饮水。乌衣里巷足风流，封胡羯末又贤子。匹马来寻物外人，坐上无毡寒不嗔。倾盖相逢已如故，洗空机械天倪真。公今在陈屡粮绝，恶圆喜方如我拙。穷愁兀守两萧然，座上指挥如意铁。  

呈机叟仪曹  

管中窥豹一斑耳，敢何江海更言水。赖公不作扬雄尾，舞雩曾许随童子。绨袍恋恋怀故人，世人欲杀渠不嗔。更将妙语发高价，龙门<山截>岭齐九真期公终始毋抛绝，回愚参鲁馀亦拙。卷怀明德崇努力，那用留侯袖中铁。  

口占  

白鹤一去断消息，白鹤岭高高无极。仙人望汝久不归，珠花撩乱瑶海碧。当时同伴有飞鸾，雪浪掀天翻彩翼。世间千岁会重来，过眼不须寻鸟迹。  

招成老  

万窍于喁北风烈，乌云贴地欲飞雪。醉乘一叶上玻璃，忽霁阴威行夜月。凤凰山头想大颠，芒鞋竹杖弄清泉。胸中得句自春色，散入草木腾云烟。安得今宵对挥尘，快然别作二岁语。遥知今吾非故吾，便当刻烛追风雨。  

送成材  

伯夷自甘首阳蕨，商臣不戴周日月。那知世人冷笑渠，却言冯道有全节。纷纷过眼万飞蚊，何如闭目日饮醇。议论不从流俗变，吾宗赖有谪仙人。谪仙品流居第一，射策王庭恣狂直。不知天上闻不闻，见说奸臣俱辟易。秋风鞭马衫挼蓝，一官聊试大江南。群从相从得髯尹，家学相当宜剧谈。江南风月归诗酒，二陆相从真得友。无人肯伴栟榈狂，为我唤回脱帽张。  

寄李状元  

渡头送君泛小舟，丝丝细雨织寒愁。自闻君来天亦喜，急扫阴霾开十州。聚星高会古难续，也欲从君勤秉烛。洒君花露苏瓯闽，一笑春风满赐谷。  

黄杨岩  

石壁嵬岩惊鬼划，异草幽花锁春色。群山迤逦不能高，突兀独磨霄汉碧。芒鞋千尺上崔嵬，手摘星辰脚底雷。拨破烟云得洞户，醉眼恐是天门开。入门嵯峨森紫玉，冷风吹面天香扑。箕踞胡不挥尘尾，万指未充空洞腹。我来避地寻名山，扁舟夜渡沙溪寒。辛勤博此一谐笑，太平犹在苍云间。猛将今无三角虎，狐狸昼号鳅鳝舞。灵岩知有老龙藏，挽出人间作霖雨。  

鼓腹谣  

当时大钅蒦四十石，馅鹿如柱饼八尺。饱食起来舞金刚，挥戈天上驻斜日。底事年来到骨穷，炙蒲脯苔诳腹空。斗牛一饭期五日，一半又听阇黎钟。啄腐吞腥将日削，天公作意殊不恶。十围渐化杨柳轻，因驭冷风上寥廓。  

次鼓腹谣元韵  

我心不转本非石，世路爬沙任退尺。杯酒高怀独未忘，只有三万六千日。原宪虽贫亦非穷，石发溪毛放筋空。只遣寸毫饱风月，安得高堂列鼎钟。明朝莫怕山如削，夹路花香破酒恶。世间得失竞鸡虫，一笑危岑天地廓。  

风雨损荔子  

前日雨声如陨石，昨日风狂退六鹢。荔子吐华漫如云，结实定知无十一。南来无以慰愁煎，端期一饱果中仙。山头看花日千转，默想香味空流涎。事类翻羹慎勿恤，风雨在天非人力。要及丰年天下同，那为海邦私一物。  

题吹衣亭  

马上衣衫涴尘土，敛版权门腰伛偻。冷风天上呼不来，厚颜如甲汗如雨。星郎高韵凌云烟，天籁唤归酌流泉。人间热恼醺不到，亭上鹤衣飘欲仙。君方醉乐人愁绝，何如御此登天阙。叩天借取衣上风，吹下九天作春色。  

古意三首  

妾身如暮云，阴霾愁渐浓。郎来如晓色，口高云自空。晓色未应夜，愁云不可重。会持一杯酒，举室生春风。  

妾心如寒梅，随郎遍江东。妾身如飞雪，知落何亭中。雪花故清绝，何人能击节。梅花岁岁春，千秋香不灭。  

妾如傍篱菊，不肯嫁春风。郎如出谷驽，飞鸣醉乱红。乱红有何好，风雨一夕空。菊英虽枯淡，不愁霜露浓。  

谒南斋诸友  

青青门外竹，练练涧中流。水竹自相激，天壤无炎洲。我友有高韵，来为扶策游。氛埃飞不到，轩窗寸寸秋。高文穿天心，细细编蝇头。气豪欲骑月，志锐定焚舟。我来初过雨，衣衫空翠浮。平生百斛尘，一洗空不留。归来短檠下，清风入梦幽。不知白莲社，肯容灵运不。  

登妙峰阁  

维舟古木阴，故人能倒屣。相携步高阁，千尺夸雄伟。雨馀天气清，宇宙空如洗。对面碧玉峰，去天不盈咫。凭栏一超然，欲抟九万里。下视嚣尘间，蠢蠢鱼虫耳。平生浪自苦，马上肉消髀。匆匆欲何之，烧香更隐几。入夜寂无人，波声栏下起。坐觉非尘寰，雷霆生脚底。  

陪李梁溪游泛碧  

凉天夜无云，寒江秋更碧。冷照月华中，水天同一色。画船渺中流，三更群动寂。清风远相随，芦花秋瑟瑟。近山得桂香，隔烟起渔笛。楼台半有无，疑是化人国。我生本无事，钓竿勤水石。今宵更可人，仍侍君子侧。浪登元礼舟，本非谪仙敌。敛手看挥毫，光芒腾万尺。  

舫斋  

寓形天宇间，一枝慎所处。到眼无溪山，堆胸自尘土。陈子作舫斋，端能世外趣。笑傲风波境，恬无风波虑。循本鱼可观，灰心鸥自舞。风景虽可人，公乎聊四顾。纷纷逐末流，谁援沉迷苦。吾事在济川，慎勿五湖去。  

过黄杨岩  

朔风夜号空，于喁几枝木。深山自春色，芳草不凋绿。朋来得佳游，招提藏翠麓。新酒赤如丹，竹萌肥胜肉。一醉出门去，缺月挂修竹。归路沙溪浅，危桥践寒玉。夜过渭滨居，门庭故不俗。对坐寂无语，泉声如击筑。宗盟更可人，相邀勤秉烛。开缄得捷音，豺狼俱面北。回棹今可矣，赏心嗟未足。西去有奇岩，佳名配王屋。箕踞列十人，未充空洞腹。更约林宗俱，来伴白云宿。  

次韵王信州游栖云  

胜游出林杪，参天仅一分。从君如附骥，顾我愿为云。野色连空碧，幽香袭露薰。耦耕当卜此，横笛夜相闻。  

谢朱韦斋  

归帽纳毫真得策，要笺留带计还疏。公如买莱苦求益，我已忘忧何用渠。闭户羽衣聊自适，堆窗柿叶对人书。帝都声价君知否？寄付新传折槛朱。  

分岁  

馀腊羁人少共欢，那堪飞雪降云端。四时欲尽三更漏，六出翻成两岁寒。压□岭梅残艳薄，敲残亭竹碎声乾。公卿休扫黉堂下，留与来朝执玉看。  

别陈少卿  

平生杯酒百无忧，四海风流说太丘。据景笔端凌鲍谢，当年门下得伊周。那知避世嵚崎迹，也许从公汗漫游。闻说片帆今又举，三山无处着人愁。  

戏洪丞  

万里归来云水乡，逢春得酒且徬徨。好贤谁侣双松吏，使我时终一石狂。忽与高唐来鼠目，却令朱户锁梅妆。先生取瑟吾知己，安得从今不举觞。  

大雨  

夜夜阴云如拨墨，雨势欲挽银河竭。春工十八落泥涂，骤雨谁云不终日。魏紫姚黄业已空，嬉游何足介心胸。只恐年年禾黍地，浸淫尽入阳侯宫。凭谁为我呼少女，扫空阴翳开天宇。光风霁日暖层霄，坐令六合同歌舞。  

再用南斋韵谢  

沙溪清可啜，远山翠欲流。翩然航一苇，浩歌入芦洲。高堂上木杪，幽人事胜游。但足箪瓢乐，不知天地秋。我辈嗟无口，冥搜空掉头。何如三才杰，等是济川舟。开卷腾光怪，天上卿云浮。阿云又嗣音，吾砚不欲留。平生浪诗声，寒虫号清幽。已对狂道上，从此听吟不。  

## 横浦诗钞  

张九成  
癸亥初到岭下寄汪圣锡  

人物苦难得，闭眼不敢看。孤芳擢荒秽，秀色出榛菅。怀我同心友，正在天一端。文字妙入圣，操履到所难。美玉经三煅，贞松过凝寒。怜我窜庾岭，色惨颜不欢。书来每慰荐，苦语馀辛酸。不上泰山顶，安知天地宽。相思暮烟起，片月过前滩。  

食苦笋  

吾乡苦笋佳，出处惟石屋。玉肌腻新酥，黄衣缘深绿。林深恐人知，头角互出缩。烟雨养春姿，此物未成熟。三月腊酒香，开慰樽幽独。烹庖入盘俎，点酱真味足。未须五鼎牛，聊称一囊粟。朅来庾岭下，岁月去何速。经冬又七春，未分穷途哭。今朝好事者，惠我生一束。头髡甲烂斑，味恶韵粗俗。儿童不惯尝，哕噫惊媪仆。老妻念乡味，放箸泪盈目。丈夫志有在，何事校口腹。呼奴更倾酒，一笑风生谷。  

有客  

春雨止复作，闭门无与居。童奴告予言，有客叩吾庐。束带出见之，颀然一丈夫。手携一尊酒，辞气何晏如。谓言久闻名，曾未瞻簪裾。天寒宜饮酒，一杯聊以娱。盘飧亦草草，蔬果间溪鱼。颜色温胜玉，言谈贯如珠。岂期有道者，而来警我愚。酒酣意两适，心闲乐有馀。四海元有人，君勿轻荒区。  

三月晦到大庾  

我登超然台，积雨久不止。台下柳成行，柳下满塘水。环塘率乔木，照影弄清泚。恍如在故乡，西湖古寺里。气象极幽深，景物尽苍翠。十年劳梦想，一夕居眼底。独坐不能去，颓然起深思。钟鸣主人归，烛光何烨炜。笑语复移时，夜久余当起。归路夫何如，江声寒玉碎。  

庚午正月七夜自咏  

余性寡所谐，平生惟自得。谈名颈深缩，论利面作赤。文不贵雕虫，诗尤恶钩擿。粗豪真所畏，机巧非予匹。所以常闭门，千载求知识。黄卷有可人，为之忘寝食。亦复爱山水，策杖无与适。看云独忘归，听泉常永日。内乐万事休，中虚众妙入。欲以语斯人，此事吾无力。道丧亦久矣，无言三叹息。  

课书  

汲汲我何事，爱此窗日光。北门终日开，风透轩槛凉。贫病何以疗，六经真古方。荣辱顿尔失，太山亦毫芒。呼儿来读书，弦诵惊满堂。仕途有捷径，掩口笑我狂。  

辛未闰四月即事  

闲居喜无事，冠栉每晨兴。今朝鸠唤梦，疑是大雨徵。万事虽颠沛，此兆常可凭。须臾到江湖，一扫蛮瘴腥。雨罢有何好，环江数峰青。蛟龙得时横，长堤豁然崩。衰老甘寝寐，半夜闻雷声。连冈万株松，漂零一毛轻。雨意疑未已，浮浮晚云蒸。咄哉造化儿，徒劳竟何成。  

穷居不择交，贤否那复辨。似人辄已喜，况复曾半面。相见且寒温，不问风雨变。晚来无与游，澄江喜如练。携筇信步行，屈曲随山转。数日雨不止，冲波颓激箭。旧雨已不来，今雨谁复见？瓮头香满屋，吾计今已办。岂复思故乡，无事且强饭。  

相马须相骨，探水须探源。君如识此理，知人若神仙。可以千岁下，坐照万古前。有时阴求人，得意初无言。如闻失一士，每食不下咽。人才何其鲜，求一於百千。岂独今世欤，自古皆已然。我欲授此法，其谁可与传？  

十九日杂兴  

不是南方热，爱此有永日。人事断经过，萧然空一室。风惊窗外竹，声如清庙瑟。西塘荷已花，北户枣亦实。仕途非所长，进寸辄退尺。所以入市朝，愁苦甘首疾。谪来已九年，底事无忧色。山林兴甚长，湖海情何极。  

物理情不齐，人生各有好。所好傥不获，亦各骋奇巧。浅者不及门，深者入堂奥。名利工欺人，市朝徒胶胶。所得无几何，舌焦唇亦燥。其间狭劣者，不售辄复躁。亦有操金珠，侯门致私祷。葡萄得凉州，所求辄复效。舐痔或尝粪，车服夸新好。吾唯戒妻奴，酒熟宜予告。  

和施彦执怀姚进道叶先觉韵  

西湖十里山，春风一杯酒。兹兴良不浅，何日落吾手！我读君和诗，襟期一何厚。同生上下宇，共阅古今宙。死生何足云，馀年付美酎。佩印还故乡，衣锦眩春昼。一时正儿嬉，千岁堕尘垢。所以贤达人，中怀元有守。试看窗日中，野马互奔骤。区区竟何成，尚夸舌在口。宿习犹未除，新诗漫怀旧。环顾天地间，四海惟三友。两老虽未死，二妙已先踣。生者岂其巧，死者亦非谬。君如悟斯契，万事可怀袖。铜钱自如山，金印自如斗。只今定何间，腐骨久已朽。篱菊师渊明，庭草悲王胄。彼已升层霄。此犹凿户牖。浩歌君其聆，相看都皓首。  

子集弟寄江蟹  

吾乡十月间，海错贱如土。尤思盐白蟹，满壳红初吐。荐酒欻空尊，侑饭馋如虎。别来九年矣，食物那可睹。蛮烟瘴雨中，滋味更荼苦。池鱼腥彻骨，江鱼骨无数。每食辄呕哕，无辞知罪罟。新年庚运通，此物登盘俎。先以供祖先，次以宴宾侣。其馀及妻子，咀嚼话江浦。骨滓不敢掷，念带烟江雨。手足义可量，封寄无辞屡。  

读东坡谪居三适辄次其韵  

△旦起理发  

忆昔叨从班，入朝大明宫。五更催上马，梦里过万松。想见天竺山，九重吟清风。头垢不暇梳，爬搔常靡通。今来幸闲放，栉比肯怱怱。清晨解绦辫，千梳复重重。不羡列御寇，散发摇风鬃。气舒两目明，顿与离朱同。此乐岂易得，快意适相逢。再拜复再拜，深恩荷天公。  

午窗坐睡  

年老目飞花，心化柳生肘。万事元一梦，古今复何有。六月苦夜短，午昼何其久。颓然北窗下，竹几休两手。昏昏不复知，酣适如中酒。睡乡日月长，椿灵未为寿。形存若蝉蜕，质槁如木朽。荣辱漫纷纷，正梦那复受。有梦尚有思，无梦真无垢。欲呼李太白，醉眠成二叟。  

夜卧濯足  

夏日乏絺葛，冬来无衾裯。况复窜炎荒，令人生百忧。空城舞狐狸，深林鸣鸺鹠。此邦无足恋，聊为薪水留。枯枝煮寒泉，大灶声飕飕。老盆深注汤，徐以双骹投。沃久意痛快，絷维今脱鞲。须臾膏液上，两踝暖气浮。生平苦寒痹，一洗皆已瘳。登山不须扶，跳梁逐狙猴。  

秋兴  

秋意入茅屋，杖策登平原。落日含西山，一川顿明鲜。萧萧江上竹，溜溜岩下泉。我生本闲放，胡为此拘拳。身世两相违，於今六十年。勇退未为怯，锐进岂其贤。  

半夜惊梦回，桐叶纷索索。杖藜视天宇，雨罢云收脚。清风拂襟裾，片月堕篱落。嗟我游已倦，怅此久淹泊。豆畦今已花，稻垅行可获。翻思黄卷中，古人谁可作。田园爱潜归，箪瓢识颜乐。譬彼鹪鹩心，平生在丛薄。  

过报恩  

篮舆访萧寺，烟暝涨春空。远树楼头绿，残霞山外红。昏钟发林杪，人语殷桥东。回首都无迹，人生真梦中。  

三月晦城门晚景  

雨涨春江浪，沄沄日夜奔。群山落云里，万壑吼岩根。沙际人呼渡，烟中牧入村。萧然何处士，终日掩柴门。  

题竹轩  

听说竹轩趣，清幽尽此房。春禽一声杳，夏簟五更凉。落雪鸣寒玉，啼螀泣古簧。因君诗意到，欲罢不能忘。  

二月二十四日即事  

春来寻胜事，此兴亦何穷。夜雨乱江渌，朝花褪日红。雷声惊岭北，云气涨溪东。蓑笠冲泥去，谁知与我同！  

即事  

幽事晚山色，幽斋春雨馀。乱红欹涧水，浮绿涨郊墟。北牖迸新笋，西园生野蔬。槿篱绕茅屋，已分老樵渔。  

三月二十四日出城  

数日雨不止，今晨晴已还。江头看浊浪，窗外见青山。白露投前浦，轻舟漾远滩。樽中有馀酒，一酌注颓颜。  

次施彦执韵  

新诗宛见故人面，思入江山气象雄。几岁不堪青草瘴，今朝还喜鲤鱼风。高秋木落雁为伴，久雨江深吾欲东。他日樽前如把臂，莫惊我已白头翁。  

客有谈嘉祐间事者一客瞪目不应及闻介甫新事则心目开明殊可怪也聊作诗以纪之  

吾道何衰只怆神，六经文字变仪秦。魏侯酷喜听新乐，中尉生来好杀人。海鸟错将金奏眩，叶公元爱画龙真。不逢伯乐休骧首，忽遇长沮莫问津。  

次单推韵  

七载离家梦亦惊，春来又是听仓庚。熟谙世味心如水，忽见吾人眼尚明。青镜不堪看白发，长镵何处觅黄精。只思归去西湖上，饱吃东坡玉糁羹。  

十二月初七日述怀  

谪居寂寞岁将阑，几案凝尘酒盏乾。落落雨声檐外过，愔愔雪意座中寒。孤飞只影人谁念，万里长途心自安。世事悠悠君莫问，雪芽初碾试尝看。  

### 横浦集补钞  

张九成  
南安宝戒院作  

苦无人事扰闲居，赢得终年学著书。今日欣然出门去，秋风吹意满芙蕖。  

菩提寺  

高僧居物外，有户画常扃。海阔知天大，泉甘识地灵。一帘春月静，数点列山青。便卜归欤计，移文休勒铭。  

遗樊茂实砚  

端溪石砚天下奇，紫光夜半吐虹霓。不随凡石追时好，真与日月争光辉。韬藏久已不乱用，惟恐翰墨污染之。樊子文章有馀地，汪汪万顷谁敢窥。赠君此砚勿轻弃，经史妙处其发挥。飞流溅沫遍天下，要使咳唾皆珠玑。  

山中见柿树有感  

兹山余初来，掩冉柿叶青。相去未三月，柿花亦已零。及兹寻去路，累累满空庭。人生岂无情，眷眷不忍行。严霜八九月，百草不复荣。唯君粲丹实，独挂秋空明。寄语看园翁，勿使堕秋风。愿比樱桃春，置之大明宫。  

鲁直上东坡古风坡和之因次其韵  

幽兰如君子，闲雅翰墨场。春风晓□暖，斜日半窗光。竟夕澹相对，菲菲吐暗香。掩关清杖屦，帘卷度修廊。钗玉茎分紫，官梅花更黄。岂惟堪纫佩，试伴菊英尝。退处深林好，休移庭户傍。自同凡草茂，无事莫相伤。  

正月二十日出城  

春风驱我出，骑马到江头。出门日已暮，独游无献酬。江山多景物，春色满汀洲。隔岸花绕屋，斜阳明戍楼。人家渐成聚，炊烟天际浮。日落雾亦起，群山定在不。江柳故掩人，萦帽不肯休。风流乃如此，一笑忘百忧。随行亦有酒，无地可迟留。聊写我心耳，长歌思悠悠。  

二十六日复出城  

杜门不肯出，既出不忍归。借问胡为尔，江山栖落晖。濯濯漱寒玉，青青入烟霏。柳色明沙岸，花枝作四围。玉塔天外小，渔舟云际微。兴远俗情断，心闲人事稀。我本江湖人，误落市朝机。计拙物多忤，身臞道则肥。所以此胜概，一见不我违。吟馀尚多思，白鸟背人飞。  

十二日出城见隔江茅舍可爱  

茅屋临江上，四面惟柴荆。绿阴绕篱落，窗几一以明。门前滩水急，日与白鸥盟。不知何隐士，居此复何营。朝来四山碧，晚际沙鸟鸣。棋声度竹静，江深琴调清。终携一尊酒，造门相对倾。心期羲皇上，安用知姓名。  

菖蒲  

石盆养寒翠，六月如三冬。勿云数寸碧，意若千丈松。劲节凌孤竹，虬根蟠老龙。傲霜滋正气，泣露泫春容。座有江湖趣，眼无尘上踪。终朝澹相对，浇我磊魂胸。  

九月七日喜新凉  

晚来天宇阴，便有如许凉。衣襟不作苦，灯火耿寒光。青编如故人，入眼兴未央。忆昔炎歊日，蒸郁如扬汤。百事懒不支，何暇考短长。念此深自喜，拂窗净琴张。老来纵眵昏，闭目自焚香。心清神亦正，圣贤俨在傍。此意勿轻语，此景吾弗忘。  

十一月忽见雪片居此七年未尝有也  

寒色<辶居>如许，神清瘦不禁。瓦沟声磔索，珠琲乱衣襟。斯须忽复变，玉屑堕前林。风劲势回旋，飘飘蔽遥岑。落此炎瘴地，七年到於今。不见六花飞，况闻寒玉音。今年盈尺瑞，天以慰吾心。呼儿具杯盘，开樽须满斟。更制白雪辞，入我绿绮琴。  

罢禄  

嗟余命偏奇，一生堕枯槁。虽无青精饭，颜色亦自好。富贵点污人，修洁终可保。居处既悠悠，衣食亦草草。静观天宝间，脂泽逞淫姣。冰山赫日来，随例须崩倒。所得无纤毫，所丧不到老。施施若无事，忧心惄如捣。  

偶成  

冒热不安寝，整冠常夙兴。清风入我怀，眷眷如有情。嗟彼朝市人，正与膏火争。藏机入钩钤，肆辩纷纵横。所得无几何，所嗟无一成。往来各有趣，南北自分明。明德天所相，欺诬祸所婴。犹如赴火蛾，缠绵尚营营。悟此澹无作，不与炎凉并。居闲苦无事，驱马出南城。登山猿不避，鼓棹鸥靡惊。谁知瘴岚中，谈笑适此生。祥凤非矫矫，高鸿本冥冥。请君少安坐，此诗殊可听。  

送郑仲远  

仲远英俊人，落笔惊飞电。来自神仙中，风姿冰雪盥。我谪天南陲，君来适相见。忆昔我与君，射策麒麟殿。君时气横秋，九万抟风便。文辞洒星斗，议论倒江汉。便宜上玉堂，不尔登蓬馆。别来二十年，青衫尚州县。兰薰麝所忌，玉洁女多怨。嗟我正衰迟，何阶往论荐。岂有如此人，而得长贫贱。朝廷方急贤，珠壁联清贯。去去行勿迟，九天春昼暖。  

拟古  

昔我窜横浦，佳致未易陈。偶经□头宿，溪山妙入神。烟波横小艇，疑是古玄真。誓言或生还，孤志良一伸。别来已十载，念□渴生尘。何当携我辈，径往莫问律。谨勿思高官，惊忧可悲辛。  

又  

平生澹无营，生计亦草草。吾庐尽有馀，懒问长安道。楚泽惊屈平，书空咤殷浩。愿君且休矣，沈忧令人老。  

又  

馀生本无用，颓然落涧阿。饥食山顶薇，寒编松上萝。岂敢怨明时，贫贱固其宜。原宪乐穷巷，屈平愁深陂。度量何相越，道在胡速迟。屈子则已矣，原子有馀辉。  

又  

愿随春阳和，不随秋草萎。光阴瞬息耳，忧悲亦何为。兰蕙生深林，时有朝露滋。清香随春风，邈若有所思。我亦慕明德，杖藜往从之。林深不可见，相遇终有时。  

又  

萧骚老蚕妇，窈窕深闺女。闺女曳罗裳，老妇勤机杼。夜深灯火微，那复凄寒雨。辛勤贡王宫，弃掷乃如许。一缕不著身，含愁谁敢语。  

又  

促装何喧喧，西笑都门道。出门何所见，王孙媚春草。绿鬓仍朱颜，未信人间老。去去谨勿迟，功名苦不早。君看郭令公，书二十四考。丈夫自足珍，珠金何用宝。  

又  

山色翠授蓝，杯中酒如玉。饮酒弹瑶琴，漫奏流水曲。音微澹无味，弦缓轸不促。不须苦求知，古人有遗躅。推琴一长啸，清风振吾屋。  

又  

乔松列万行，知是谁人墓。龟趺表山冈，石马夹山路。潺潺瀑水秋，萧萧白杨暮。苍黄愁杀人，何物能超寤。人命极危脆，不殊花上露。秦皇死则已，规与山河固。一朝祸机发，所掘无尺度。想见冥漠中，自叹平生误。遗臭千万年，至今污尺素。  

又  

少小有高志，思与古人亲。二十学文史，三十穷《典坟》。坐观世间事，抱火厝积薪。此心虽炯然，不敢以告人。君门深九重，欲陈谅何因。  

嘉祐寺  

曳屣出南郭，招提在高冈。谁言林樾中，乃有此宝坊。甘泉溢中庭，修桂荫层廊。三秋此花开，清香驻高堂。试问红尘中，那得六月凉。门外江声急，堂中松韵长。古殿俨像设，佛灯龛夜光。不见堂中人，斗觉心悲伤。人生本无定，乐处是吾乡。吟馀复何事，月落山苍苍。  

多雨偶成  

谪居天南陲，终年寡俦侣。四月山气行，淋漓满城雨。独坐北窗下，萧然无一语。睡起复何如，鸡鸣已亭午。  

七月十二日偶成二首  

今夕起乡心，何日归渔钧。欲归定何所，无言独长啸。君意复何如，雅俗不同调。此生吾自断，天道自难料。  

塘南莲吐锦，塘北树成幄。夜来已秋风，朝见一叶落。呼酒玩馀景，行见纷索索。人生如寄耳，何苦不行乐。  

桂  

清香不复闻，雪英惊满地。尚馀青青叶，浓阴犹可庇。我欲营茅屋，示此惜花意。兹谋未易言，俗士寡清致。  

拟归田园二首  

所居极幽深，事简人迹稀。乘兴或登山，兴尽辄复归。芝术足吾粮，薜萝富吾衣。一生澹无营，百事不我违。  

不必效沮溺，聊与世相娱。荒山无邻里，人烟在村墟。所以近城市，幽处卜吾居。门前草三径，堂下柳五株。虽无羊酪羹，箪瓢亦晏如。在我傥知足，清贫乐有馀。  

游南路菩提寺次刁文叔韵  

高僧居物外，有户昼常扃。海近知天阔，泉甘识地灵。一帘春□静，数点列山青。便卜归欤计，移文漫勒铭。  

双秀峰  

且向城西去，休惊雨溅空。乱山明灭外，古刹有无中。笑指双峰翠，回看落日红。中兴喜无事，歌管莫匆匆。  

雨  

已止还复作，泻檐声更长。苔钱添晚翠，梅子试新黄。屋里图书润，庭前兰芷香。倚栏闲觅句，水阁夜生凉。  

到白石寺次壁间郑如圭韵  

寺古僧多老，云深水自流。鸟声惊客梦，山色到江楼。落日千林迥，清风一迳幽。幽怀终未已，归去辄回头。  

三月十一日不出  

老罢慵人事，柴门尽日扃。春江入幽想，夜雨涨前汀。何日当晴霁，西山正眇冥。江头无限好，见说柳深青。  

雨晴到江上  

今朝山色好，不似未晴时。路转沙汀出，桥回榉柳移。众山来衮衮，积水去披披。云叶多奇态，苹花弄晚姿。人家机杼急，野寺鼓钟迟。欲去不得去，冥搜足此诗。  

十二月二十四夜赋梅花  

我来岭下已七年，梅花日日斗清妍。诗才有限思无尽，空把花枝叹晚烟。颇怪此花岚瘴里，独抱高洁何娟娟。香如灵均佩兰芷，远如元亮当醉眠。真香秀色看不足，雪花冰霰相后先。平生明明复皦皦，一嗅霜蕊知其天。固安冷落甘蛮蜑，不务轻举巢神仙。他年若许中原去，携汝同住西湖边。更寻和靖庙何许，相与澹泊春风前。  

见菊花呈诸名胜  

勿谓重阳把一枝，嗟余何限古人思。灵均自著《离骚》日，元亮长歌归去时。未晓只疑犹泫露，开门忽见满疏篱。要呼四海平生友，来醉花前金屈卮。  

出城  

不出柴门近两旬，江边柳眼已窥人。却思归去西湖上，剩把长条醉几春。  

元夕  

前年元夕沸香尘，万朵红灯上早春。谁谓今宵顿寥落，长天独拥一冰轮。  

夏日即事  

萱草榴花照眼明，揪枰水阁晚风清。萧然终日无人到，帘外时闻下子声。  

又  

阴阴庭院静无声，只有黄鹂远树鸣。午睡觉来何所见，玉炉风细碧烟横。  

惜花  

数日生寒紧杜门，今朝步屟到前村。可怜桃李都飞尽，细雨斜风更断魂。  

二月八日偶成  

今年春色可胜嗟，二月山中未见花。长忆去年今夜月，海棠花影到窗纱。  

题郡斋壁  

吏散兵休文案静，数竿修竹隔疏帘。嗟余老矣欲归去，肯对江山叹滞淹。  

## 欧阳文忠诗钞  

欧阳修  
黄牛峡一本无“峡字”。祠  

大川虽有神，【原校：一作“固神灵”。】淫祀亦其【一作“本风”。】俗。石马系祠门，山鸥噪丛木。潭潭村鼓隔溪闻，楚巫歌舞送迎神。画船百丈山前路，上滩下峡长来去。江水东流不暂停，黄牛千古长如故。峡山侵天起青嶂，崖崩路绝无由上。黄牛不下江头饮，行人惟向舟中望。朝朝暮暮【一作“行行终日”。】见黄牛，徒使行【一作“谁使人”。】人过此愁。山高更远望犹见，不是黄牛【一作“滩中”。】滞客舟。【语曰：“朝见黄牛，暮见黄牛，一朝一暮，黄牛如故。”言江恶难行，久不能过也。】  

千叶红梨花峡州署中，旧有此花，前无赏者。知郡朱郎中始加栏槛，命坐客赋之。  

红梨千叶爱者谁，白发郎官心好奇。徘徊绕树不忍折，一日千匝看无时。夷陵寂寞千山里，地远气偏时节异。愁烟苦雾少芳菲，野卉蛮花斗红紫。可怜此树生此处，高枝绝【一作“红”。】艳无人顾，春风吹落复吹开，山鸟飞来自飞去。根盘树老几经春，真赏今才遇使君。风轻绛雪樽前舞，日暖繁香露下闻。从来奇物产天涯，安得移根植帝家。犹胜张骞为汉使，辛勤西域徙榴花。  

和丁宝臣游甘泉寺寺在临江一山上，与县廨相对。  

江上孤峰蔽绿萝，县楼终日对嵯峨。丛林已废姜祠在，事迹难寻楚语讹。【寺有清泉一泓，俗传为姜诗泉，亦有姜诗祠。按：诗，广汉人。疑泉不在此。】空馀一派寒岩侧，澄碧泓亭涵玉色。野僧岂解惜清泉，蛮俗那知为胜迹。西陵老令好寻幽，时共登临向此游。欹危一迳穿林樾，盘石苍苔留客歇。山深云日变阴晴，涧柏岩松度岁青。谷里花开知地暖，林间鸟语作春声。依依渡口夕阳时，却望层峦在翠微。城头暮鼓休催客，更待横江【一作“孤舟”。】弄月归。  

赠杜默一本注云：“默师太学先生石守道介”。  

南山有鸣凤，其音和且清。鸣于有道国，出则天下平。杜默东土秀，能吟凤凰声。作诗几百篇，长歌仍短行。携之入京邑，欲使众耳惊。来时上师堂，再拜辞先生。先生颔首遣，教以勿骄矜。赠之三豪篇，而我滥一名。杜子来访我，欲求相和鸣。顾我文字卑，未足当豪英。岂如子之辞，铿锽间镛笙！淫哇俗所乐，百鸟徒嘤嘤。杜子卷舌去，归衫翩以轻。京东聚群盗，河北点新兵。饥荒与愁苦，道路日以盈。子盍引其吭，发声通下情？上闻天子聪，次使宰相听。何必九包【一作“苞”。】禽，始能瑞【一作“荐”。】尧庭！子诗何时作，我耳久已倾。愿以白玉琴，写之朱丝绳。  

忆山示圣俞  

吾思夷陵山，山乱不可究。东城一堠馀，高下渐冈阜。群峰迤逦接，四顾无前后。忆尝祗吏役，钜细悉经覯。是时秋卉红，岭谷堆缬绣。林枯松鳞皴，山老石脊瘦。断径履颓崖，孤泉听清溜。深行得平川，古俗见耕耨。涧荒惊麏奔，日出飞雉雊。盘石屡欹眠，绿岩堪解绶。幽寻叹独往，清兴思谁侑。其西乃三峡，崄怪愈奇富。江如自天倾，【一作“泻”。】岸立两崖斗。黔巫望西属，越岭通南奏。时时县楼对，云雾昏白昼。荒烟下牢戍，百仞寒溪漱。虾蟆喷水帘，甘液胜饮酎。亦尝到黄牛，泊舟听猿狖。巉巉起绝壁，苍翠非刻镂。阴岩下攒丛，岫穴忽空透。遥岑耸孤出，可爱欣欲就。惟思得君诗，古健写奇秀。今来会京师，车马逐尘瞀。颓冠各白发，举酒无蒨袖。繁华不可慕，幽赏亦难遘。徒为忆山吟，耳热助嘲诟。  

送唐生一作《送唐秀才归永州》。  

京师英豪域，车马日纷纷。唐生万里客，一影随一身。出无车与马，但踏车马尘。日食不自饱，读书依主人。夜夜客枕梦，【一作“冷”。】北风吹孤云。翩然动归思，旦夕来叩【一作“叩我”。】门。终年少人识，逆旅【一作“旅意”。】惟我亲。来学愧道矒，【一作“昧”。】赠归惭【一作“嗟”。】橐贫。勉之期不止，多获由力耘。指家大岭北，重湖浩无垠。飞雁不可到，书来安得【一作“能”。】频。  

圣俞会饮时圣俞赴湖州一作《送梅尧臣赴湖州》。  

倾壶岂徒强君饮，解带且欲留君谈。洛阳旧友一时散，十年会合无二三。京师旱久尘土热，忽值晚雨凉纤纤。【原校：一作{雨韱}々。】滑公井泉酿最美，赤泥印酒新开缄。更吟君句胜啖炙，杏花妍媚春酣酣。【自注：君诗有“春风酣酣春正妍”之句。】吾交豪俊天下选，谁【原校：一作“难”。】得众美如君兼。【原校：一本有“铿锵文律金玉写，森罗武库戈戟銛”两句】诗工才刻露天骨，将论纵横轻玉钤。遗编最爱孙武说，往往曹杜遭夷芟。关西幕府不能辟，陇山（一作“西”。）败【原校：一作“大”。】将死可惭。嗟余身贱不敢荐，四十白发犹青衫。吴兴太守诗亦好，往【原校：一作“助”。】奏玉琯和英咸。杯行到手莫辞醉，明日【原校：一作“发”。】举棹天东南。  

哭原校：一作“吊石”曼卿  

嗟我识君晚，君时犹壮夫。信哉天下奇，落落不可拘。轩昂惧惊俗，自【原校：一作“似”。】隐酒之徒。一饮不计斗，倾河竭昆墟。作诗几百篇，锦组联琼琚。时时出险语，意外研精粗。穷奇变云烟，搜怪蟠蛟鱼。诗成多自写，笔法颜与虞。旋弃不复惜，所存今几馀！往往落人间，藏之比明珠。又好【原校：一作“爱”。】题屋壁，虹蜺随卷舒。遗踪处处在，馀墨润不枯。朐山顷岁出，我亦斥江湖。乖离【原校：一作“睽”。】四五载，人事忽焉【原校：一作“有”】殊。归来见京师，心老貌已癯。但惊何其衰，岂意今也无！才高不少下，阔若与世疏。骅骝当少时，其志万里涂。一旦老伏枥，犹思玉山刍。天兵宿西北，狂儿尚稽诛。而今壮士死，痛惜无贤愚！归魂涡上田，露草荒春芜。  

送昙颖归庐山  

吾闻庐山久，欲往世俗拘。昔岁贬夷陵，扁舟下江湖。八月到湓口，停帆望香炉。香炉云雾间，杳霭疑有无。忽值秋日明，彩翠浮空虚。信哉奇且秀，不与灊霍俱！偶病不时往，中流但踟蹰。今思尚仿佛，恨不传画图。昙颖十年旧，风尘客京都。一旦不辞诀，飘然卷衣【原校：一作“长”。】裾。山林往不返，古亦有吾儒。西北苦兵战，江南仍旱枯。新秦又攻寇，京陕募兵夫。圣君念苍生，贤相思良谟。嗟我无一说，朝绅拖舒舒。未能膏鼎镬，又不老菰蒲。羡子识所止，双林归结庐。  

送慧勤归馀杭  

越俗僣宫室，倾赀事雕墙。佛屋尤其侈，耽耽拟侯王。文彩莹丹漆，四壁金焜煌。上悬百宝盖，宴坐以方床。胡为弃不居，栖身客京坊？辛勤营一室，有【原校：一作“乃”。】类燕巢梁。南方精饮食，菌笋鄙羔羊。饭以玉粒粳，调之甘露浆。一馔费千金，百品罗成行。晨兴未饭僧，日昃不敢尝。乃兹随北客，枯粟充饥肠。东南地秀绝，山水澄清【原校：一作“鲜”。】光。馀杭几万家，日夕焚清香。烟霏四面起，云雾杂芬芳。岂如车马尘，鬓发染成霜。三者孰苦乐，子奚【原校：一作“兮”。】勤四方？乃云慕仁义，奔走不自遑。始知仁义力，可以治膏肓。有志诚可乐，【原校：一作“嘉”。】及时宜自强。人情重怀土，飞鸟思故乡。夜枕闻北雁，归心逐南樯。归兮能来否？送子以短章。  

读张李二生文赠原校：一本作“谢张续李常寄”石先生先生石介也。  

先生二十年东鲁，能使鲁人皆好学。其间张续与李常，剖琢珉石【一作“如剖珉石”，一作“如剖众石”。】得天璞。大圭虽不假雕珠，【原校：一作“镌”。】但未磨陇出圭角。二生固是天下宝，岂与先生私褚橐。先生示我何矜夸，手携文编谓新作。得之数日未暇读，意欲百事先【原校：一作“前”。】屏却。夜归独坐南窗下，寒烛青荧如熠。病眸昏涩乍开缄，灿若月【原校：一作“日”。】星明错落。词严意正质非俚，【原校：一作“高且简”】古味虽淡醇不薄。千年佛老【原校：一作“老佛”。】贼中国，祸福依凭群党恶。拔根掘窟期必尽，有勇无前力何荦。乃知二子果可用，非独词【原校：一作“特言”。】坚由志确。朝廷清明天子圣，阳德汇进群阴剥。大烹养贤有列【原校：一作“味别”】鼎，岂久师门共藜藿。【原校：一本有“先生在鲁鲁皆化，苟用于朝其利博两”句，又一本“在”“作”“居”，“朝”“作”“时”。】予【原校：一作“我”。】惭职谏未能荐，有酒且慰先生酌。  

绛守居园池  

尝闻绍述绛守居，偶来览登周四隅。异哉樊子怪可吁，心欲独出无古初。穷荒搜幽入有无，一语诘曲百盘纡。孰云已出不剽袭，句断欲学盘庚书。【原校：一本有“方言尔雅不训诂，几欲舌译从象胥”两句】荒烟古木蔚遗墟，我来嗟祗【原校：一作“止”。】得其馀。柏槐端庄伟丈夫，苍颜郁郁老不枯。靓容新丽一何姝！清池翠盖拥红蕖。胡鬅虎搏岂足道，记录细碎何区区！虙氏八卦画河图，禹汤皋虺【原校：一作“陶”。】暨唐虞。岂不古奥万世模，嫉世姣巧【原校：一作“好”。】习卑汙。以奇矫薄骇群愚，用此犹得追韩徒。我思其人为踌躇，作诗聊谑为坐娱。   

晋祠一本“作《过并州晋祠泉》。  

古【原校：一作“故”。】城南出十里间，鸣渠夹路【原校：一作“石渠夹道”。】何潺潺？行人望祠下马谒，退即祠下窥水源。地灵草木得馀润，郁郁古【原校：一作“松”。】柏含苍烟。并儿自古事【原校：一作“重”。】豪侠，战争五代几百年。天开地辟真主出，犹须再驾方凯旋。顽民尽迁高垒削，秋草自绿埋空垣。【原校：一作“自缘空塞垣”。】并人昔游晋水上，清镜照耀涵朱颜。晋水今入并州里，稻花漠漠浇乎田。废兴仿佛无旧【原校：一作“故”。】老，气象寂寞馀山川。惟存祖宗圣功业，干戈象舞被管弦。我来览登为叹息，暂照白发临清泉。鸟啼人去庙门阖，还有山月来娟娟。  

水谷夜行寄子美圣俞  

寒【原校：一作“晨”。】鸡号荒林，山壁月倒挂。披衣起视夜，揽辔念行迈。我来夏云初，素节今已届。高河泻长空，势落九州外。微风动凉襟，晓气清馀睡。【原校：一作“色清馀暧”。】缅怀京师友，文【原校：一作“有”。】酒邈【一作“邀”。】高会。其间苏与梅，二子可畏爱。篇章富纵横，声价相磨【一作“摩”。】盖。子美气尤雄，万窍号一噫。有时肆颠狂，醉墨洒{雨滂}霈。譬【原校：一作“势”。】如千里马，已发不可杀。盈前尽珠玑，一一难柬汰。梅翁事清切，石齿漱寒濑。作诗三十年，视我犹后【原校：一作“后犹无”。】辈。文词愈清新，心意虽【原校：一作“难”。】老大。譬如妖韶女，老自有馀态。近诗尤古硬，【原校：一作淡】咀嚼苦难嘬。初如食橄榄，真味久愈在。苏豪以气轹，【原校：一作“烁”。】举世徒惊骇！梅穷独我知，【原校：一作“我独奇”。】古货今难卖。【原校：一作“今谁买”。】二子双凤凰，百鸟之嘉瑞。云烟一翱翔，羽翮一摧铩。安得相从游？终日鸣哕哕。问胡【原校：一作“相问”。】苦思之，对酒把【原校：一作“把酒对”。】新蟹。  

病中代书奉寄圣俞二十五兄  

忆君去年来自越，值我传车催去阙。是时新秋蟹正肥，恨不一醉与君别！今年得疾因酒作，一春不饮气弥劣。饥肠未惯饱甘脆，【原校：一作“平生乍得饱甘肥”。】九虫寸白【原校：一作“腹虫不惯”。】争为孽。一饱犹能致身患，宠禄岂无神所罚？乃知赋予分有涯，适分自然无夭阏。昔在洛阳年少时，春思每先花乱发。萌芽不待杨柳动，探春马蹄常踏雪。到今年才三十九，怕见新花羞白发。颜侵塞下风霜色，病过镇阳桃李月。兵閒事简居可乐，心意自衰非屑屑。日长天暖惟欲睡，睡美尤厌春鸠聒。北潭去城无百步，渌水冰销鱼拨刺。经时曾未著脚到，好景但听游人说。官荣虽厚世味薄，始信衣缨乃羁绁。故人有几独思君，安得见君忧暂豁。公厨酒美远莫致，念君贯【原校：一作“惯”。】饮衣屡脱。郭生书来犹未到，想见新诗甚饥渴。少年事事今已去，惟有爱诗心未歇。君闲可能为我作？莫辞自书藤纸滑。少低笔力容【原校：一作“留”。】我和，无使难追韵高绝！  

班班林间鸠寄内  

班班林间鸠，谷谷命其匹。迨天之未雨，与汝勿相失。春原洗新霁，绿叶暗朝日。鸣声相呼和，【原校：一作“呼相讲”。】应答如吹【原校：一作“若吕应嘉”。】律。深栖柔桑暖，下啄高田实。人皆笑汝拙，无巢以家室。易安由寡求，吾羡拙之佚。吾虽有室家，出处曾不一。【原校：一本有“岂如鸣鸠乐，天性免乖咈”两句】荆蛮昔窜逐，奔走若鞭扶。山川瘴雾深，江海波涛。跬步子所同，沦弃甘共没。投身去人眼，已去谁复嫉？山花与野草，我醉子鸣瑟。但知贫贱安，不觉岁月忽。还朝今几年？官禄沾儿侄。身荣责愈重，器小忧常溢。今年来镇阳，留滞见春物。北潭新涨绿，鱼鸟相聱耴。【自注：鱼一切。一作“惧声逸”。】我意不在春，所忧空自咄。 一官诚易了，报国何时毕？高堂母老矣，衰发不满栉！昨日寄书言，新阳发旧疾。药食【原校：一作“石”。】子虽勤，岂若我在膝。又云子亦病，蓬首不加佛。书来本慰我，使我烦忧郁。思家春梦乱，妄意占凶吉。却思夷陵囚，其乐何可述？前年辞谏署，朝议不容乞。孤忠一许国，家事岂复【原校：一作“暇”。】恤！横身当众怒，见者旁可慄。近日读除书，朝廷更辅弼。君恩优大臣，进退礼有秩。小人妄希旨，论议争操笔。又闻说朋党，次第推甲乙。而我岂敢逃，不若先自劾。上赖天子圣，必未【一作“未必”。】加斧锧。一身但得贬，群口息啾唧。公朝贤彦众，避路【一作“让”。】当揣质。苟能因谪去，引分思藏密。还尔禽鸟性，樊笼免惊怵。子意其谓何？吾谋今已必。【一本有“诚思忧与乐，便可齐升黜”两句。】子能【一作“如”】甘藜藿，我易解簪绂。嵩峰三十六，苍翠争耸出。安得携子去？耕桑老蓬荜。  

暮春有感  

幽忧无以销，春日静愈长。薰风入花骨，花枝午低昂。往来采花蜂，清蜜未满房。春事已烂漫，落英渐飘扬。峡蝶无所为，飞飞助其忙。啼鸟亦屡变，新音巧调篁。游丝最无事，百尺拖晴光。天工施造化，万物感春阳。我独不知春，久病卧空堂。时节去莫挽，浩歌自成伤！  

洛阳牡丹图  

洛阳地脉花最宜，牡丹尤为天下奇。我昔所记数十种，于今十年半忘之。开图若见故人面，其间数种昔未窥。客言【一作“云”。】近岁花特异，往往变出呈新技。洛人惊夸立名字，买种不复论家赀。比新较旧难【一作“莫”。】优劣，争先擅价各一时。当时绝品可数者，魏红窈窕姚黄妃。寿安细叶开尚少，【一作“早”。】朱砂玉版人【一作“犹”。】未知。传闻千叶昔未有，只从左紫名初驰。四十年间花百变，最后最好潜溪绯。今花虽新我未识，未信与旧谁妍媸？当时【一作“年”。】所见已云绝，岂有更好【一作“妍”。】此可疑。古称天下无正色，但恐世好随时移！鞓红鹤翎岂不美，敛色如避新来姬。何况远说苏与贺，有类异世夸嫱施。造化无情宜一，偏此著意何其私。又疑人心愈巧伪，天【一作“各”。】欲斗巧穷精微。不然元化朴散久，岂特近岁犹浇漓。争新【一作“先”。】斗丽若不已，更后百载知何为？但应新花日愈好，惟有我老年年衰！  

镇阳读书  

春深夜苦短，灯冷焰不长。尘蠹文字细，病眸涩无光。坐久百骸倦，中遭群虑戕。寻前顾后失，得一念【一作“而”。】十忘。乃知学在少，老大不可强。废书谁与语，叹息自悲伤。因忆石夫子，徂徕有茅堂。前年来京师，讲学居上庠。青衫缀朝士，面有【一作“乃弃”。】数亩桑。不耐群儿嗤，束书归故乡。却寻茅堂在，高卧泰山傍。圣经日陈前，弟子罗两厢。大论叱佛老，高声【原校：一作言】诵虞唐。宾朋足枣栗，儿女饱糟糠。虽云待官阙，便欲解朝裳。有似蚕作茧，缩身思自藏。嗟我一何愚，贪得不自量。平生事笔砚，自可娱文章。开口揽时事，论议争煌煌。退之尝有云，名声暂膻香。误蒙天子知，侍从列班行。官荣日已宠，事业闇不彰。器小【一作“而”。】以任大，跻颠理之常。圣君虽不诛，在汝【一作“尔”。】岂自遑。不能虽欲止，怳（一作“恍”。）若失其方。却欲寻旧学，旧学已榛荒。有类邯郸步，两失皆茫茫。便欲乞身去，君恩厚须偿。又欲求一州，俸钱买归装。譬如归巢鸟，将栖少徊翔。自觉诚未晚，收愚老缣缃。  

读原校：一本“有圣俞”字。蟠桃诗寄子美  

韩孟于文词，两雄力相当。【一本有“偶以怪自戏，作诗惊有唐”两句。】篇章缀谈笑，雷电击幽荒。众鸟谁敢和，鸣凤呼其皇。孟穷苦累累，韩富浩穰穰。穷者啄其精，富者烂文章。发生一为宫，揪敛一为商。二律虽不同，合奏乃锵锵。天之产奇怪，希世不可常。寂寥二百年，至宝埋无光。郊死不为岛，圣俞发其藏。患世愈不出，孤吟夜号【一作“夜号清”。】霜。霜寒入毛骨，清响哀【一作“乃”。】愈长！玉山禾难熟，终岁苦饥肠。我不能饱之，更欲不自量。引吭和其音，力尽犹勉强。【一本有“嗟我于韩徒，足未及其墙。而子得孟骨，英灵空北卬”四句。】诚知非所敌，但欲继前芳。近者蟠桃诗，有传来北方。发我哀病思，蔼如得春阳。欣然便欲和，洗砚坐中堂。墨笔不能下，怳怳【一作“恍恍”。】若有亡。老鸡觜爪硬，不易犯其场。不战先【一作“辄”。】自知，虽奔【一作“然”。】未甘降。更【一作“便”。】欲呼子美，子美隔涛江。其人虽憔悴，其志独轩【一作“昂”。】昂。气力诚当对，胜败可交相。安得二子接，挥锋两交铓。我亦愿助勇，鼓旗噪其旁。快哉天下乐，一釂宜百觞！乖离难会合，此志何由偿。  

啼鸟  

穷山候至阳气生，百物如与时节争。官居荒凉草树密，撩乱红【一作“乱红英”。】紫开繁英。花深叶暗耀朝日，日【一作“一”。】暖众鸟皆嘤鸣。鸟言我岂解尔意，绵蛮但爱声可听。南窗睡多春正美，百舌未晓催天明。黄鹂颜色已可爱，舌端哑咤如娇婴。竹林静啼【一作“啼尽”。】青竹笋，深处不见惟闻声。陂田绕郭白水满，戴胜谷壳催春耕。谁谓鸣鸠拙无用？雄雌各自知阴晴。雨声萧萧泥滑滑，草深苔绿无人行。独有花上提葫芦，劝我沽酒花前倾。其馀百种各嘲<口哲>，异乡殊俗难知名。我遭谗口身落此，每闻巧舌宜可憎。春到山城苦寂寞，把盏常恨无娉婷。花开【一作“间”。】鸟语辄自醉，醉与花鸟为交【一作“友”】朋。花能嫣然顾我笑，鸟劝我饮非无情。身閒酒美惜光景，惟恐鸟散花飘零。可笑灵均楚泽畔，离骚憔悴愁独醒。  

读徂徕集  

徂徕鲁东山，石子居山阿。鲁人之所瞻，子与山嵯峨。今子其死矣，东山复谁过！精魄已埋没，文章岂能磨？寿命虽不长，所得固已多。旧藁偶自录，沧溟之一蠡。其馀谁付与，散失存几何？存之警后世，古鉴照妖魔。子生诚多难，忧患靡不罹！【自注：音“罗”。】宦学三十年，六经老研摩。问胡所专心，仁义丘与轲。扬雄韩愈氏，此外岂知他。尤勇攻佛老，奋笔如挥戈。不量敌众寡，胆大身么麽。往年遭母丧，泣血走岷峨。垢面跣双足，锄犁事田坡。至今乡里化，孝悌勤蚕禾。昨者来太学，青衫踏朝靴。陈诗颂圣德，厥声续猗那。羔雁聘黄晞，晞惊走邻家。施为可怪骇，世俗安委蛇。谤口由此起，中之若飞梭。上赖天子圣，不挂网者罗。忆在太学年，大雪如翻波。生徒日盈门，饥坐列雁鹅。弦诵聒邻里，唐虞赓咏歌。常续最高第，骞游各名科。岂止学者师，谓宜国之皤。夭寿反仁鄙，谁尸此偏颇？不知詉々者，又忍加诋诃。圣贤要久远，毁誉暂谊哗。生为举世疾，死也【一作“者”。】古人嗟。作诗遗鲁社，祠子以为歌。  

百一作“柏”子坑赛龙  

嗟龙之智谁可拘，出入变化何须臾。坛平树古潭水黑，沉沉影响疑有无。四山云雾忽昼合，瞥起直上拏空虚。龟鱼带去半空落，雷鞫电走先后驱。倾崖倒涧聊一戏，顷刻万物皆涵濡。青天却扫万里静，但见绿野如云敷。明朝老农拜坛侧，鼓声坎坎鸣山隅。野巫醉饱庙门阖，狼藉鸟乌争残馀。  

憎蚊  

乾坤量广大，善恶皆含育。荒茫【一作“荒”。】三五前，民物交相黩。禹鼎象神奸，蛟龙远潜伏。周公驱猛兽，人始居川陆。尔来千百年，天地得清肃。大患已云除，细微遗不录。蝇虻蚤虱虮，蜂蝎蚖蛇蝮。惟尔于其间，有形才一粟。虽微无奈众，惟小难防毒。尝闻高邮间，猛虎死凌辱。哀哉露筋女！万古雠不复。水乡自宜尔，可怪穷边俗。晨飧下帷帱，盛暑泥驹犊。我来守穷山，地气尤卑溽。官闲懒所便，惟睡宜偏足。难堪尔类多，枕席厌缘扑。熏檐【一作“之”。】苦烟埃，燎壁疲照烛。荒城繁草树，旱气飞炎熇。羲和驱日车，当午不转毂。清风得夕凉，如赦脱囚梏。扫庭露青天，坐月荫嘉木。汝宁无他时，【一作“日”。】忍此见迫促。翾翾伺昏黑，稍稍出壁屋。填空来若翳，聚隙多可掬。丛身疑陷围，聒耳如遭哭。猛攘欲张拳，暗中甚【一作“疑”。】飞镞。手足不自救，其能营背腹！盘餐劳扇拂，立寐强僮仆。端然穷百计，还坐瞑双目。于吾固不较，在尔诚为酷。谁能推物理？无乃乖人欲。驺虞凤凰麟，千载不一瞩。思之不可见，恶者无由逐！  

重读徂徕集  

我欲哭石子，夜开徂徕编。开编未及读，涕泗已涟涟。勉尽三四章，收泪辄忻欢。切切【一作“昭昭”，一作“昭晰”。】善恶戒，丁宁仁义言。如闻子谈论，疑子立我前。乃知长在世，谁谓已【一作“子”。】沉泉？昔也人事乖，相从常苦艰。今而每思子，开卷子在颜。我欲贵子文，刻以金玉联。金可烁而销，玉可碎非坚。不若书【原校：一作传】以纸，六经皆纸传。但当书百本，【一作“传十以为百”。】传百以为千。或落于四夷，或藏在【一作“于”。】深山。待彼谤焰【一作“艳”。】熄，放此光芒悬。人生一世中，长短无百年。无穷在其后，万世在其先。得长多几何，得短未足怜！惟彼不可朽，名声文行然。谗诬不须辨，亦止百年间。百年后来者，憎爱不相缘。公议然后出，自然见媸妍。孔孟困一生，毁逐遭百端。后世苟不公，至今无圣贤。所以忠义士，恃此死【一作“轻死此”】不难。当子病方革，谤辞正腾喧。众人皆欲杀，圣主独保全。已埋犹不信，仅免斫其棺。此事古未有，每思辄长叹！我欲犯众怒，为子记此冤。下纾冥冥忿，仰叫昭昭天。书于苍翠石，立彼崔嵬巅。询求子世家，恨子儿女顽。经岁不见报，有辞未能铨。【一作“诠”。】忽开子遗文，使我心已宽。子道自能久，吾言岂须镌！  

汝癭答仲仪一作《答王素汝癭》。  

君嗟汝癭多，谁谓汝土恶。汝癭虽云苦，汝民居自乐。乡闾同饮食，男女相媒妁。习俗不为嫌，讥嘲岂知怍。汝山西南险，平地犹硗确。【一作“确荦”，一作“硗菪”，一作“确菪”。】汝树生拥【一作“<疒雝>”。】肿，根株浸溪壑。山川固已然，风气宜其浊。接境化襄邓，馀风被伊雒。思予昔曾游，所见可惊愕！喔喔闻语笑，累累满城郭。伛妇悬瓮盎，娇婴包卵鷇。无由辨肩颈，有类龟缩壳。噫人禀最灵，反不如凫鹤。骈枝虽形累，小小固【一作“故”。】可略。廱疡暂畜聚，决溃终当涸。赘疣附支体，幸或不为虐。未若此巍然，所生非所托。咽喉系性命，缄石难砭【一作“破”】削。农皇古神圣，为世名百药。岂不有方书，顽然莫销铄。【一作“铄”。】温汤汝灵泉，亦不能湔瀹。君官虽谪居，政可瘳【一作“疗”。】民瘼。奈何不哀怜！而反恣诃【一作“嘲”。】谑。文辞骋新工，丑怪极名貌。汝士虽多奇，汝女少纤弱。翻思太守宴，谁与唱清角？乖离南北殊，魂梦山陂邈。握手未知期！寄诗聊一噱。  

沧浪亭一本“上云寄题子美”。  

子美寄我沧浪吟，邀我共作沧浪篇。沧浪有景不可到，使我东望心悠然。荒湾野水气象古，高林翠阜相回环。新篁抽笋添夏影，【一作“景”。】老枿乱发争春妍。水禽闲暇事高格，山鸟日夕相啾喧。不知此地几兴废？仰视乔木皆苍烟。堪嗟人迹到不远！虽有来路曾无缘。穷奇极怪谁似子，搜索幽隐探神仙。初寻一迳入蒙密，豁目异境无穷边。风高月白最宜夜，一片莹净铺琼田。清光不辨水与月，但见空碧涵漪涟。【一有“姑苏台边人响绝，夜静往往闻鸣船”两句。】清风明月本无价，可惜只卖四万钱！又疑此境天乞与，壮士憔悴天应怜。鸱夷古亦有独往，江湖波涛渺翻天。崎岖世路欲脱去，反以身试蛟龙渊。岂如【一作“知”。】扁舟任飘兀，红蕖渌浪摇醉眠。丈夫身在岂长弃，新诗美酒【一作“诗新酒美”。】聊穷年。虽然不许俗客到，莫惜佳句人间传！  

菱溪大原校：一本“无”“大”字石  

新霜夜落秋水浅，有石露出寒溪垠。苔昏土蚀禽鸟啄，出没溪水秋复春。溪边老翁生长见，疑我来视何殷勤。爱之远徙向幽谷，曳以三犊载两轮。行穿城中罢市看，但惊可怪谁复珍？荒烟野草埋没久，洗以石窦清冷泉。朱栏绿竹相掩映，选【一作“邀”。】致佳处当南轩。南轩旁列千万峰，曾未有此奇嶙峋。乃知异物世所少，万金争买传几人。山河百战变陵谷，何为落彼荒溪濆？山经地志不可究，遂令异说争纷纭。皆云女娲初锻炼，融结一气凝精纯。仰视苍苍补其缺，染此绀碧莹且温。或疑古者燧人氏，钻以出火为炮燔。苟非神圣亲手迹，不尔孔窍【一作“穴”。】谁雕剜？又云汉使把汉节，西北万里穷昆仑。行经于阗得宝玉，流入中国随河源。沙磨水激自穿穴，所以镌凿无瑕痕。嗟予有口莫能辨，叹息但以两手扪！卢仝韩愈不在世，弹压百怪无雄文。争奇斗异各取胜，遂至荒诞无根原。天高地厚靡不有，【一作“有定”。】丑好万状奚足论。惟当扫雪席其侧，日与嘉客陈清樽。  

丰乐亭小饮  

造化无情不择物，春色亦到深山中。山桃溪杏少意思，【一作“有谁顾”。】自趁时节开春风。看花游女不知丑，古妆野态争花红。人生行乐在【一作“当”。】勉强，有酒莫负琉璃锺。主人勿笑花与女，嗟尔自是花前翁！  

希真堂东一本无：“东”字。手种菊花十月始开  

当春种花唯恐迟，我独种菊君勿诮。春枝满园烂张锦，风雨须臾落颠倒。看多易厌情不专，斗紫夸红随俗好。豁然高秋天地肃，百【一作“万”。】物衰零谁暇吊！君看金蕊正芬敷，晓日浮霜相照耀。【一本有“后时宁与竹柏荣，媚世不争桃李笑”两句。】煌煌正色秀可餐，蔼蔼清香寒愈峭。高人避喧守幽独，淑女静【一作“靓”。】容修【一作“羞”。】窈窕。方当摇落看转佳，慰我寂寥何以报。时携一樽相就饮，如得贫交论久要。我从多难壮心衰，迹与世人殊静躁。种花勿【一作“不”。】种儿女花，老大安能逐年少！  

怀嵩楼晚饮示徐无党无逸一本作《奉和徐生见示怀嵩楼晚饮》。一本无“见示”字。  

滁山不通车，滁水不载舟。舟车路所穷，嗟谁肯来游。念非吾在此，二子来何求？不见忽三年，见之忘百忧。问其别后学，初若茧绪抽。纵横渐组织，文章烂然浮。引伸无穷极，卒敛以轲丘。少进日如此，老退诚可羞。弊邑亦何有？青山绕城楼。冷冷谷中泉，吐溜彼【一作“被”。】山幽。石丑骇溪怪，天奇瞰龙湫。子初如可乐，久乃叹以愀。云此譬图画，暂看已宜收。荒凉【一作“村”。】草树间，暮馆城南陬。破屋仰见星，窗风冷如锼。归心中夜起，辗转卧不周。我为辨酒肴，罗列蛤与蛑。酒酣微探之，仰笑不颔头。日予非此侬，又不负谴尤。自非世不容，安事此为囚。幸以主人故，崎岖几摧辀。一来勤已多，而况欲久留。我语顿遭屈，颜惭汗交流。川涂冰已壮，霰【一作“霜”。】雪行将稠。羡子兄弟秀，双鸿翔高秋。嗈嗈飞且鸣，岁暮忆南州。饮子今日欢，重我明日愁！来贶辱已厚，赠言愧非酬。  

赠无为军李道士二首名景仙。  

无为道士三尺琴，中有万古无穷音。音如石上泻流水，泻之不竭由源深。弹虽在指声在意，听不以耳而以心。心意既得形骸忘，不觉天地白日愁云阴。  

李师琴纹【一作“形”】如卧蛇，一弹使我三咨嗟！五音商羽上肃杀，飒飒坐上风吹沙。忽然黄钟回暖律，当冬草木皆萌芽。郡斋日午公事退，荒凉树石相交加。李师一弹凤凰声，空山百鸟停呕哑。我怪李师年七十，面目明秀光如霞。问胡以然【一作“试问胡以”，一作“试问胡然”。】笑语我，慎勿辛苦求丹砂。惟当养其根，自然烨其华。【原校：一本无上二句】又云理身如理琴，正声不可干以邪。我听其言未云足，野鹤何事还思家。抱琴揖我出门去，猎猎归袖风中斜。  

酬学诗僧惟晤  

诗三百五篇，作者非一人。羁臣与弃【一作“贱”。】妾，桑濮乃淫奔。其言苟【一作“或”。】可取，庞杂不全纯。子虽为佛徒，未易废其言。其言在合理，但惧学不臻。子佛【一作“之”。】与吾儒，异辙难同轮！【一作“共论”。】子何独吾慕，自忘夷其身。苟能知所归，固有路自新。诱进或可至，拒之诚不仁。维诗于文章，太山一浮尘。又如古衣裳，组织【一作“绣”。】烂成文。拾其裁剪馀，未识衮服尊。嗟子学虽【一作“已”。】劳，徒自苦骸筋。【一作“自远涉江津”。】勤勤袖卷轴，一岁三及门。惟【一作“何”。】求一言荣，归以耀其伦。与夫荣其肤，不若启【一作“岂若习”。】其源。韩子亦尝谓，收敛加【一作“以”。】冠巾。  

别后奉寄圣俞二十五兄一本作《叙别寄圣俞兼酬进道堂夜话见寄之什》。  

长河秋雨多，夜插寒潮【一作“湖”。】入。岁暮孤舟迟，客心飞鸟急。君老【一作“去”。】忘卑穷，文字或缀缉。馀生苦难阨，【一作“拙”。】世险蹈已习。离合二十年，乖睽多聚集。常时饮酒别，今别辄饮泣。君日吾老矣，不觉两袖湿！我年虽少君，白发已揖揖。【自注：即入“反”。】忆初京北门，送我马暂立。自兹遭槛穽，一落谁引汲？颠危偶脱死，藏鼠甘自执。【原校：一作“蛰”。】但令身尚【续校：一作幸】在，果得手重执。闻来喜迎前，貌改惊乍揖。别离才几时，旧学废百十。残章【一作“编”。】与断藁，草草各收拾。空窗【一作“堂”。】语青灯，夜雨听霵々。【一作“濈々”。】明朝解舟南，归翼纵莫戢。还期明月饮，幸此中秋及。酒酣弄篇章，四坐困供给。欢言正喧哗，别意忽于邑！日暮北亭上，浊醪聊【一作“犹”。】共挹。轻【一作“归”。】桡动翩翩，晚水明熠熠。行心【一作“贪前”。】去虽迫，诀语出犹沚。归来录君诗，卷轴多<角戢>々。谁【一作“虽”。】云已老矣？意气何纵岌。惜哉方壮时，千里足常馽。知之莫予深，力不足呼吸。叹吁偶成篇！聊用缀君什。  

紫石屏歌一本作《月石砚屏歌寄苏子美》。  

月从海底来，行上天东南。正当天中时，下照千丈潭。潭心无风月不动，倒影射入紫石岩。月光水洁石莹净，【一作“彻”。】感此阴魄来中潜。自从月入此石中，天有两曜分为三。清光万古不磨灭，天地至宝难藏缄。天公呼雷公，夜持巨斧隳崭岩。堕此一片落千仞，皎然寒镜在玉奁。虾蟆白兔走天上，空留桂影犹杉杉。【一作“毵毵”】景山得之【一作“虢州刺史”。】惜不得，赠我意与【一作“比”。】千金兼。自云每到月满时，石在暗室光出檐。大哉天地间，万怪难悉谈。嗟予不度量，每事思穷探。欲将两耳目所及，而与造化争毫纤。煌煌三辰行，日月尤尊严。若令下与物为比，扰扰万类将谁瞻！不然此石竟何物，有口欲说嗟如钳。吾奇【一作“知”。】苏子胸，罗列万象中。包含不惟胸宽胆亦大，屡出言语惊愚凡。自吾得此石，未见苏子心怀惭。不经老匠先指决，有手谁敢施镌馋？呼工画石持寄似，【一作“此”。】幸子留意其无谦。  

获麟赠姚辟先辈  

世已无孔子，获麟意谁知《我尝为之说，闻者未免非。而子独曰然，有如埙应篪。惟麟不为瑞，其意乃可推。春秋二百年，文【一作“辞”。】约义甚夷。一从圣人没，学者自为师。峥嵘众家说，平地生崄巇。相沿益迂怪，各辟出新奇。尔来千馀岁，【一作“千载馀”，一作“千岁馀”。】举世不知迷。焯哉圣人经，照耀万世疑。自从蒙众说，日月遭蔽亏。常患无气力，扫除浮云披。还其自然光，万物皆见之。子昔已好古，此经手常持。超然出众见，不为俗牵卑。近又脱赋【一作“贱”。】格，飞黄摆衔羁。圣门开大道，夷路肆腾嬉。便可剿众说，旁通【一作“异端”。】塞多歧。正途趋【一作“常”。】简易，慎勿事岖崎。著述须待老，积勤宜少时。苟思垂后世，大禹尚胼胝。颅我今老矣！两瞳【一作“目”，一作“眼”。】蚀昏眵。大书难久视，心在力已衰。因思少自弃，今纵悔可追。戒我以勉子，临文但吁嘻！  

答吕公著见赠一本作《奉答通判太博为予不饮见赠之作》。  

晋人歌蟋蟀，孔子录于诗。因知圣贤心，岂不惜良时。行乐不及早，朱颜忽焉衰。驰光如騕褭，一去不可追！今也不彊饮，后虽悔奚为。三年谪永阳，陷穽不知危。种树满幽谷，疏泉泻清池。新阳染山木，撩乱发枯枝。无人歌青春，自釂白玉卮。今者荷宽宥，【一作“恩”。】乞【一作“得”。】州从尔宜。西湖旧已闻，既见又过之菡萏间红绿，鸳鸯浮渺弥。四时花与竹，樽俎【一作“酒”。】动可随。况与贤者同，薰然袭【一作“伟”。】兰芝。醁醅寒且骠，清唱婉而迟。【一作“奇”。】四座各已醉，临觞独何疑？昔人逢麹车，流涎尚垂颐。况此杯中趣，久得乐无涯。多忧衰病早，心在良可噫。【一作“嘻”。】譬若卧枥马，闻鼙【一作“鼓”。】尚鸣悲。春膏已动脉，【一作“忽已动”。】百卉渐葳蕤。丹砂得新方，旧疾庶可治。尚可执鞭弭，周旋以忘疲。  

送荥阳魏主簿一本作“送魏广”。  

卓荦东【一作“魏”。】都子，姓名闻十年。穷冬雪塞空，千里至我门。子足未及阈，我衣惊倒颠。仆童【一作“童仆”。】相视疑，寮吏或不然。俯首鹄鹤啄，进趋凫雁联。青衫靴两【一作“两靴”。】脚，言色倩【一作“情”。】以温。于公门岂少，乃独得公欢。受知固不易，知士诚尤难。我思屈童吏，欲辩难以言。觞豆及嘉节，高堂列群贤。文章看落笔，论议驰后先。破石出至宝，决高泻长川。光晖相磨晻，浩渺肆波澜。寮吏愧我叹，仆童【一作“童仆”。】恪生颜。我顾寮吏嘻，士岂以此观。此聊为戏耳，以惊仆童【一作“童仆”。】昏。士欲见其守，视其居贱贫。欲知其所趋，试以义利干。我始识其面，已窥其肺肝。礼有来必往，木瓜报琅玕。十年思见之，一日舍我还。何用慰离居，赠子以短篇。  

食糟民  

田家种糯官酿酒，榷利秋毫升与斗。酒沽得钱糟弃物，【一作“不弃”。】大屋经年堆欲朽。酒醅瀺灂如沸汤，东风来吹酒瓮香。累累罂与瓶，惟恐不得尝。官沽味酿村酒薄，日饮官酒诚可乐。不见田中种糯人，釜无糜粥度冬春。还来就官买糟食，官吏散糟以为德。嗟彼官吏者！其职称长民。衣食不蚕耕，所学义与仁。仁当养人义适【一作“识”。】宜，言可闻达力可施。上不能宽国之利，下不能饱尔【一作“民”。】之饥。我饮酒，尔食糟，尔虽不我责，我责何由逃！  

伏日赠徐焦二生一本作《徐焦二子伏日游西湖余以病不能往因以赠之》。  

徐生纯明白玉璞，焦子皎洁寒泉冰。清光莹尔互辉映，当暑自可消炎蒸。平湖绿波涨渺渺，高榭【一作“树”。】古木阴层层。嗟哉我岂不乐此，心虽欲往身未能。俸优食饱力不用，官闲日永【一作“心乐”。】睡莫兴。不思高飞慕鸿鹄，反此愁卧偿蚊蝇。三年永阳子所见，山林自放乐可胜。清泉白石对斟酌，岩花野鸟【一作“草”。】为交朋。崎岖涧谷穷上下，追逐猿狖争超腾。【一作“升”。】酒美宾嘉足自负，饮酣气横犹骄矜。奈何乖离才几日，苍颜非旧白发增。强欢徒劳歌且舞，勉饮宁及合与升。行揩眼眵【一作“睫”。】旋看物，坐见楼阁先愁登。头轻目明脚力健，羡子志气将飘凌。只今心意已如此，终竟事业知【一作“将”。】何称！少壮及时宜努力，老大无堪还可憎。  

答原父一作《答刘廷评》。  

炎歊郁然蒸，午景炽方焰。子来清风兴，萧萧吹几簟。又如沃琼浆，遽饮不知厌。嗟予学苦晚！白首困铅椠。危疑奚【一作“何”。】所质？孔孟久已窆。群儒窒自私，惟子通且赡。幸时丐嬴馀，屡得饱饥歉。严严【一作“落落”。】春秋经，大法谁敢觇。【一本有“譬犹天之苍，乃欲学而染”两句。】三才失纲纪，【一作“纪纲”。】五代极昏垫。盗窃恣胠【一作“发”】箧，英雄争奋剑。兴亡两仓卒，事迹多遗欠。【一作“贬”】才能纪成败，岂暇诛奸僣。闻见患孤寡，【一作“陋”。】是非谁证验？尝欣同好恶，遂乞指瑕玷。反蒙华衮褒，如誉嫫母艳。救非当在早，已暴【一作“暴恶”】何由敛。苟能哀癈痼，其可惜针砭。风舲或许邀，湖绿方滟滟。  

寄圣俞一作“因马察院至云见圣俞于城东辄书长韵奉寄”。  

凌晨有客至自西，为问诗老来何稽？京师车马曜朝日，何用扰扰随轮蹄。面颜憔悴暗尘土，文字光彩垂虹霓。空肠时如秋蚓叫，苦调或作寒蝉嘶。语言虽巧身事拙，捷径耻蹈行非迷。我今俸禄饱馀賸，念子朝夕勤盐齑。舟行每欲载米送，汴水六月乾无泥。乃知此事尚难必，何况仕路如天【一作“丹”。】梯！朝廷乐善得贤众，台阁俊彦联簪犀。朝阳鸣凤为时出，一枝岂惜容其栖？古来磊落材与知，穷达有命理莫齐。悠悠百年一瞬息，俯仰天地身醯鸡！其间得失何足校，况与凫骛争稗稊。忆在洛阳年各【一作“各年”】少，对花把酒倾玻璃。二十年间几人在！在者忧患多乖睽。我今三载病不饮，眼眵不辨騧与骊。壮心销尽忆闲处，生计易足才蔬畦。优游琴酒逐渔钓，上下林壑相攀跻。及身强【一作“壮”。】健始为乐，莫待衰病须扶携。行当买田清颍上，与子相伴把锄犁。  

再和圣俞见答  

两畿相望东与西，书来三日犹为稽。短篇投子譬瓦砾，敢辱报之金褭蹄。文章至宝被埋没，气象往往干云霓。飞黄伯乐不世【一作“并”。】出，四顾镶首空长嘶。嗟哉我岂敢【一作“能”。】知子！论诗【一作“经”。】赖子初指迷。子言古淡有真味，大羹岂须调以齑。怜我区区欲强学，跛鳖曾不离汙泥。问子初何得臻此？岂能直到无阶梯。如其所得自勤苦，何惮入海求灵犀。周旋二纪陪唱和，凡翼每并鸾皇栖。有时争胜不量力，何异弱鲁攻强齐？念子京师苦憔悴，经年陋巷听朝【自注：音潮。一作“晨”。】鸡。儿啼妻噤【一作“嘻”。】午未饭，得米宁择秕与稊。石上紫豪【一作“毫”。】家故有，剡藤莹滑如玻璃。追惟平昔念少壮，零落生死嗟分睽！一挥累纸恣奔放，骏【一作“有”。】若驾骆仍骖骊。腹虽枵虚气豪横，犹胜谄笑病夏畦。名声不朽岂易得，仕宦得路终当跻。年来无物不可爱，花发有酒谁同携。问我居留亦何事？方春苦旱忧民犁。  

送徐生一作“徐无党”。之渑池  

河南地望雄西京，相公好贤天下称。吹嘘死灰生气焰，谈笑暖律回严凝。曾陪樽俎被顾盻，罗列台阁皆名卿。【一作“才能”。】徐生南国后来秀，得官古县依崤陵。脚靴手板实卑贱，贤隽未可吏事绳。携文百篇赴知己，西望未到气已增。我昔初官便伊洛，当时意气尤骄矜。主人乐士喜文学，幕府最盛多交朋。园林相映花百种，都邑四顾山千层。朝行绿槐听流水，夜饮翠幕张红灯。尔来飘流二十载，鬓发萧索垂霜冰！同时并游在者几，旧事欲说无人应。【一作“膺”。】文章无用等画虎，名誉过耳如飞蝇。荣华万事不入眼，忧患百虑来填膺。羡子年少【一作“少年”。】正得路，有如扶桑初日升。名高场屋已得隽，世有龙门今复登。出门相送亲与友，何异篱鷃瞻云鹏。嗟吾笔砚久已格，感激短章【一作“章句”。】因子兴。  

太白戏圣俞一作《读李白集效其体》。  

开元无事【一作“太平”。】二十年，五兵不用太白閒。太白之精下人间，李白高歌蜀道难。蜀道之难难于上青天，李白落笔生云烟。千奇万险不可攀，却视蜀道犹平川。宫娃扶来白已醉，醉里诗成醒不记。忽然【一作“来”。】乘兴登名山，龙咆虎啸松风寒！山头婆娑弄明月，九域尘土【一作“下看尘世”】悲人寰。吹笙饮酒紫阳家，紫阳真人驾云车。空山流水空流花，飘然已去凌青霞。下看【一作“堪笑”。】区区郊与岛，萤飞露湿吟秋草。  

和刘原父澄心纸一作《奉赋澄心堂纸》。  

君不见曼卿子美真奇才，久已零落埋黄埃！子美生穷死愈贵，残章断藁如琼瑰。曼卿醉题红粉壁，壁粉已剥昏烟煤。河倾昆仑势曲折，雪压大华高崔嵬。自从二子相继没，山川气象皆低摧！君家虽有澄心纸，有敢下笔知谁哉？宣州诗翁饿【一作“饥”。】欲死，黄鹄折翼鸣声哀。有时得饱好言语，似听高唱倾金罍。二子虽死此翁在，老手尚能工剪裁。奈何不寄反示我！如弃正论求俳诙。嗟我今衰不复昔，空能把卷阖且开。百年干戈流战血，一国歌舞今荒台。当时百物尽精好，往往遗弃沦蒿莱。君从何处得此纸，纯坚莹腻卷百枚。官曹职事喜闲暇，台阁唱和相追陪。文章自古世不乏，间出安知无后来？  

风吹沙一本题上有“北”字。  

北风吹沙千里黄，马行确荦悲摧藏。当【一作“穷”。】冬万物惨颜【一作“无”。】色，冰雪射日生【一作“争”。】光芒。一年百日风尘道，安得朱颜长美好？揽鞍鞭马行勿迟，酒熟花开二月时。  

重赠刘原父一作《忆昨呈刘原父》。  

忆昨君当使北时，我往别君饮君家。爱君小鬟初买得，如手未触新开花。醉中上马不知夜，但见九陌灯火人喧哗。归来不记与君别，酒醒起坐空咨嗟！自言我亦随往矣，行即逢君何恨邪？岂知前后不相及，岁【一作“日”。】月忽忽行无涯。古北岭口踏新雪，马盂山西看落霞。风云【一作“雪”。】暮惨失道路，涧谷夜静闻麏。行迷方向但看日，度尽山险方逾沙。客心渐远诚易感，见君虽晚喜莫加。我后君归只【一作“才”。】十日，君先跃马未足夸。新年花发见回雁，归路柳暗藏娇鸦。而今【一作“今来”。】春物已烂漫，念昔草木冰未芽。人生每苦劳事役，老去尚能怜物华。从今有暇即相过，安得载酒长盈车？  

赠沈遵一本《赠沈博士歌》并序。  

一本序云：余昔于滁州作醉翁亭于琅琊山，有记刻石，往往传人间。太常博士沈遵，好奇之士也。闻而往游焉，爱其山水，归而以琴写之：作《醉翁吟》一调，惜不以传人者五六年矣。去年冬，予奉使契丹，沈君会予恩冀之间，夜阑酒半，出琴而作之。予既嘉君之好尚，又爱其琴声，乃作歌以赠之。  

群动夜息浮云阴，沈夫子弹醉翁吟。醉翁吟，以我名，我初闻之喜且惊。宫声三叠何冷冷？酒行暂止四座倾。【原校：一本有“为君屏百虑，各以两耳听”两句。】有如风轻日暖好鸟语，夜静山响春泉鸣。坐思千岩万壑醉眠处，写君三尺膝上横。沈夫子，恨君不为醉翁客，不见翁醉【一作“醉翁”。】山间亭。翁欢不待丝与竹，把酒终日听泉声。有时醉倒枕溪石，青山白云为枕屏。花间百鸟唤不觉，日落山风吹自醒。【原校：一本有“沈夫子，君过滁阳今几时。滁人皆喜醉翁醉，至今人人能道之。长记山间逢太守，篮舆酩酊插花归”六句。】我时四十犹强力，自号醉翁聊戏客。尔来忧患十年间，【原校：一本“客”字下作“尔来才十年，遇酒饮不得。轩裳外饰诚可荣”。】鬓发未老嗟先白。滁人思我虽未忘，见我今应不能识。沈夫子，爱君一樽复一琴，万事不可干其心。自非曾是醉翁客，莫向俗耳求知音。【一本“末两句作高怀所得贵自适，俗耳何用求知音。可笑人生不饮酒，惟知白首恋黄金”】  

答圣俞一本《题下有高车见过》。  

人皆喜诗翁，有酒谁肯一醉之。嗟我独无酒，数往从【一作“就”。】翁何所为。翁居南方我北走，世路离合安可期。汴渠千艘日上下，来及水门犹未知。五年不见劳梦寐，三日始往何其迟？城东赚河有名字，万家弃水为污池。人居其上苟贤者，我视此水犹涟漪。入门下马解衣带，共坐习习清风吹。湿薪荧荧煮薄茗，四顾壁立空无遗。万钱方丈饱则止，一瓢饮水乐可涯。况出新诗数十首，珠玑大小光陆离。他人欲一不可有，【一作“得”。】君家筐篚满莫持。才大【一作“多”。】名高乃富贵，岂比金紫包愚痴。贵贱同为一丘土，圣贤独【一作“长”。】如星日垂。道德内乐不假物，犹【一作“所”。】须朋友并良时。蝉声渐已变秋意，得酒安问醇与醨？玉堂官闲无事业，亲旧幸可从其私。与翁老矣会有几，当弃百事勤追随。  

吴学士石屏歌一作和《张生鸦树屏》，一无“和”字。  

晨光入林众鸟惊，腷膊群飞鸦乱鸣。穿林四散投空去，黄口巢中饥待哺。雌者下啄雄高盘，雄雌相呼飞复还。空林无人鸟声乐，古木参天枝屈蟠。下有怪石横树【一作“其”。】间，烟埋草没苔藓斑。借问此景谁图写，乃是吴家石屏者。虢工刳山取山骨，朝才暮琢非一日，万象皆从石中出。吾嗟人愚，不见天地造化【一作“造物”。】之初难，乃云万物生自然，岂知镌才刻画丑与妍，千状万态不可殚。神愁鬼泣昼【一作“日”。】夜不得闲，不然安得巧工妙手，惫精竭思不可到，若无若有缥缈生云烟。鬼神功成天地惜，藏在虢山深处石。惟人有心无不获，【一作“乃知人为天地贼”。】天地虽神【一作“公有物”。】藏不得。又疑鬼神好胜憎吾侪，欲极奇怪穷吾才。乃【一作“故”。】传张生自西来。吴家学士见且咍，醉点紫毫淋墨煤。君才自与鬼神斗，嗟我老矣安能陪！  

初食车螯一本“题上云京师”。  

累累盘中蛤，来自海之涯。坐客初未识，食之先叹嗟。五代昔乖隔，九州如剖瓜。东南限淮海，邈不通夷华。于时北州人，饮食陋莫加。鸡豚为异味，贵贱无等差。自从圣人出，天下为一家。南产错交广，西珍富邛巴。水载每连轴，陆输动盈车。溪潜细毛发，海怪雄须牙。岂惟贵公侯，闾巷饱鱼虾。此蛤今始生，其来何晚邪！螯蛾闻二名，【自注：车螯一名“车蛾”】久见南人夸。璀璨壳如玉，斑斓点生花。含浆不肯吐，得火遽已呀。共食惟恐后，争先屡成哗。但喜美无厌，岂思来甚遐。多惭海上翁，辛苦断泥沙。  

盘车图一本上题“和圣俞”，下注：呈杨直讲。  

浅山嶙嶙，乱石矗矗，山石硗声车碌碌。山势盘斜随涧谷，侧辙倾辕如欲覆？出乎两崖之隘口，忽见百里之平陆。坡长坂峻牛力疲，天寒日暮人心速。杨褒【一作“生”。】忍饥官太学，得钱买此才盈幅。爱其树老石硬，山回路转，高下曲直，横斜隐见，妍媸向背各有态，远近分毫皆可辨。自言昔【一作“古”。】有数家笔，画古【一作“久”。】传多名姓失。后来见者知谓谁，乞诗梅老聊称述。古画画意不画形，梅诗咏物无隐情。忘形得意知者寡，不若见诗如见画。乃知杨生真好奇，此画此诗兼有之。乐能自足乃【一作“即”。】为富，岂必金玉名高赀。朝看画，暮读诗，杨生得此可不饥。  

答梅一作“和”，无“梅”字。圣俞莫登楼在礼部贡院，锁试进士，上元夜作。  

莫登楼，乐哉都人方竞游，楼阙夜气春烟浮，玉轮东来从海陬，纤霭洗尽当空留。灯光月色烂不收，火龙衔山祝千秋。缘竿踏索杂幻优，鼓喧管咽耳欲咻，清风袅袅夜悠悠。莹蹄文【一作“轮蹄交”。】角车如流，娅姹扶栏车两头，髡髦垂鬟娇未羞。念昔少年追朋俦，轻衫骏马今则不。中年病多昏两眸，夜视曾不如鸺鹠！足虽欲往意已休，惟思睡眠拥衾裯。人心利害两不谋。春阳稍愆天子忧，安得四野阴云油。甘泽以时丰麦麰，游骑踏泥非我愁。  

答圣俞莫饮酒此已下皆贡院中作。  

子谓莫饮酒，我谓莫作诗。花开木落虫鸟悲，四时百物乱我思。朝吟摇头暮蹙眉，雕肝琢肾闻退之。此翁此语还自违，岂如饮酒无所知。自古不饮无不死，惟有为善不可迟。【一作“遗”。】功施当世圣贤事，不然文章千载垂。其馀酩酊一樽酒，万事峥嵘皆可齐。腐肠糟肉两家说，计较屑屑何其卑！死生寿夭无足道，百年长短才几时！但饮酒，莫作诗，子其听我言非痴。  

思白兔杂言戏答公仪忆鹤之作  

君家白鹤白雪毛，我家白兔白玉毫。谁将赠两翁，谓此二物皎洁胜琼瑶。已怜野性易驯扰，复爱仙格何孤高！玉兔四蹄不解舞，不如双鹤能清嗥。低垂两翅趁节拍，【一作“拍节”。】婆娑弄影夸娇饶。两翁念此二物者，久不见之心甚劳。京师少年殊好尚，意气横出争雄豪！清樽美酒不辄饮，千金争买红颜韶。莫令少年闻我语，笑我乖僻遭讥嘲。或被偷开两家笼，纵此二物令逍遥。兔奔沧海却入明月窟，鹤飞玉山千仞直上青松巢。索然两衰翁，何以慰无憀！纤腰绿鬓既非老者事，玉山沧海一去何由招？  

戏答圣俞  

鹤行而啄，青玉觜；枯松脚。兔蹲而累，尖两耳，攒四蹄。往往于人家，高堂净屋曾见之。锦装玉轴挂壁垂，乍见拭目犹惊疑。羽毛襂褷眼睛活，若动不动如风吹。主人矜夸百金买，云此绝笔人间奇。画师画生不画死，所得百分三二尔。岂如玩物玩其真。凡物可爱惟精神，况此二物物之珍，月光临静夜，雪色凌清晨。二物于此时，莹无一点纤埃麈。不惟可醒醉翁醉，能使诗老诗思添。清新醉翁谓诗老，子勿诮我愚，老弄兔儿怜鹤雏。与子俱老其衰乎？奈何反舍我！欲向东家看舞姝。须防舞姝见客笑，白发苍颜君自照。  

和梅龙图公仪谢鹇  

有诗鹤勿喜，无诗鹇勿悲。人禽固异性，所趋各有宜。朝戏青竹林，暮栖高树枝。咿呦山鹿鸣，格磔野鸟啼。声音不相通，各以类自随。使鹤居笼中，垂头似【一作“以”。】听诗。鶢鶋享锺鼓，鱼鸟见西施。鹇鹤不宜争，所争良可知。蚍蜉与蚁子，为物固已微。当彼两交斗，勇如闻鼓鼙。有心皆好胜，未免争是非。于我一何薄，于彼一何私。栏槛啄花卉，叫号惊睡儿。跳踉两脚长，落泊双翅垂。何足充玩好，于何定妍媸？鹇口不能言，夜梦以告之。主人起谢鹇，从我今几时？僮奴谨守护，出入烦提携。逍遥遂栖息，饮啄安雄雌。花底弄日影，风前理毛衣。岂非主人恩，报效尔宜思。主人今白发，把酒无翠眉。养鹤鹇又妒，我言堪解颐。  

赠沈博士歌遵一作《醉翁吟》。  

沈夫子，胡为醉翁吟？醉翁岂能知尔琴。滁山高绝滁水深，空岩悲风夜吹林。山【一作“泉”。】溜白玉悬青岑，一泻万仞源莫寻。醉翁每来喜登临，醉倒石上遗其簪，云荒石老岁月侵。子有三尺徽【一作“晖”。】黄金，写我幽思穷崎嵚。自言爱此万仞水，谓此太古之遗音。泉淙石乱到不平，指下呜咽悲人心！时时弄馀声，言语软滑如春禽。嗟乎沈夫子！尔琴诚工弹且止。我昔被谪居滁山，名虽为翁实少年。坐中醉客谁最贤？杜彬琵琶皮作弦。自从彬死世莫传，玉练锁【原校：东坡诗云：“新客重翻玉连锁。”“练”，疑当作“连”。】声入黄泉。死生聚散日零落，耳冷心衰翁索莫。国恩未报惭禄厚，世事多虞嗟力薄。颜摧鬓改真一翁，心以【一作“已”。】忧醉安知乐。沈夫子谓我，翁言何苦悲，人生百年间，饮酒能几时！揽衣推琴起视夜，仰见河汉西南移。  

于刘功曹家见杨直讲褒女奴弹琵琶戏作呈圣俞  

大弦声迟小弦促，十岁娇儿弹啄木。啄木不啄新生枝，惟啄槎牙【一作“牙槎”。】枯树腹。花繁蔽日锁空园，树老参天杳深谷。不见啄木鸟，但闻啄木声。春风和暖百鸟语，山路硗确行人行。啄木飞从何处来，花间叶底时丁丁。林空山静啄愈响，行人举头飞鸟惊。娇儿身小指拨硬，功曹厅冷弦索鸣。繁声急节倾四坐，为尔饮尽黄金觥。杨君好雅心不俗，太学官卑饭脱粟。娇儿两幅青布裙，三脚木床坐调曲。奇书古画不论价，盛以锦囊装玉轴。披图掩卷有时倦，卧听琵琶仰看屋。客来呼儿旋梳洗，满额花钿贴黄菊。虽然可爱眉目秀，无奈长饥头颈缩。宛陵诗翁勿诮渠，人生自足乃为娱！此儿此曲翁家无。  

谢观文王尚书惠西京牡丹举正。  

京师轻薄儿，意气多豪侠。争夸朱颜事年少，肯慰白发将花插。尚书好事与俗殊，怜我霜毛苦萧飒。赠以【一作“寄赠”。】洛阳花满盘，斗丽争奇红紫杂。两京相去五百里，几日驰来足何捷。紫檀金粉香未吐，绿萼红苞露犹浥。谓我尝为洛阳客，颇向此花曾涉猎。忆昔进士初登科，始事相公沿吏牒。河南官属尽贤俊，洛城池【一作“苑”。】御相连接。我时年才二十馀，每到花开如蛱蝶。姚黄魏紫腰带鞓，泼墨齐头藏绿叶。鹤翎添色又其次，此外虽妍犹婢妾。尔来不觉三十年，岁月才如熟羊胛。无情草木不改色，多难人生自摧拉！见花了了虽旧识，感物依依几抆睫。念昔逢花必沽酒，起坐欢呼屡倾榼。而今得酒复何为？爱花绕之空百匝。心衰力懒难勉强，与昔一何殊勇怯。感公意厚不知报，墨笔淋漓口徒嗫。  

送朱职方提举运盐一本“云表臣”。  

齐人谨【一作“建”。】盐筴，伯者之事尔。计口收其馀，登耗以生齿。民充国亦富，粲若有条理。惟【一作“虽”。】非三王法，儒者犹为耻。后世益不然，榷夺由汉始。权量白持操，屑屑已甚矣。穴灶如蜂房，熬波销海水。岂知戴白民，食淡有至死。物艰利愈厚，令出奸随起。良民陷盗贼，峻法难禁止。问官得几何？月课烦笞箠。公私两皆然，巧拙可知已。英英职方郎，文行粹而美。连年宿与泗，有政皆可纪。忽来从辟书，感激赴知己！闵然哀远人，吐策献天子。治国如治身，四民犹四体。奈何窒其一？无异钛钅犬厥趾。工作而商行，【一作“与商贾”。】本末相表里。臣请通其流，为国扫泥滓。金钱归府藏，滋味饱闾里。利害难先言，岁月可较比。盐官皆谓然，丞相曰可喜。适时乃为才，高论徒谲诡。夷吾苟子【一作“复”。】出，未以彼易此。隋堤树毵毵，汴水流瀰瀰。子行其勉旃！吾党方倾耳。  

尝新茶呈圣俞  

建安三千里，京师三月尝新茶。人情好先务取胜，百物贵早相矜夸！年穷腊尽春欲动，蛰雷未起驱龙【一作“龙未起驱虫”。】蛇。夜闻击鼓满山谷，千人助叫声喊呀。万木寒痴睡不醒，惟有此树先萌芽。乃知此为最灵物，宜【一作“疑”。】其独得天地之英华。终朝采摘不盈掬，通犀跨小圆复窳。鄙哉谷雨枪与旗，多不足贵如刈麻。建安太守急寄我，香蒻包裹封题斜。泉甘器洁天色好，坐中拣择客亦佳。【一作“佳”。】新香嫩色如始造，不似来远从天涯。停匙侧盏试水路，拭目向空看乳花。可怜俗夫把金锭，【一作“挺”，一作“铤”。《茶录》多用“挺”字为古。按《集韵》，锭字去声，训镫。艇字上声，训铜。铁朴。】猛火炙背如虾蟆。由来真物有真赏，坐逢诗老频咨嗟。须臾共起索酒饮，何异奏雅终淫哇。  

次韵再作一本“云茶歌”。  

吾年向老世味薄，所好未衰惟饮茶。建溪苦远虽不到，自少尝见闽人夸。每嗤江浙凡茗草，丛生狼藉惟藏蛇。【自注：今江浙茶园，俗宫多蛇。】岂如含膏入香作，金饼蜿蜒两龙戏以呀。其馀品第亦奇绝，愈小愈精皆露芽。泛之白花如粉乳，乍见紫面生光华。手持心爱不欲碾，有类弄印几成窳。论功可以疗百疾，轻身久服胜【一作“如”。】胡麻。我谓斯言颇过矣，其实最能祛睡邪！茶官贡余偶分寄，地远物新来意嘉。亲烹屡酌不知厌，自谓此乐真【一作“诚”。】无涯。未言久食成手颤，已觉疾饥【一作“病”。】生眼花。客遭水厄疲捧碗，口腹无异蚀月蟆。僮奴傍视疑复笑，嗜好乖僻诚堪嗟！更蒙酬句怪可骇，儿曹助噪声哇哇。  

鸣鸠崇政殿后考试所作。  

天将阴，鸣鸠逐妇鸣中林，鸠妇怒啼无好音。天雨止，鸠呼妇归鸣且喜，妇不亟归【一作“急还”。】呼不已。逐之其去恨不早，呼不肯来固其理。吾老病骨知阴晴，每愁天阴闻此声。日长思睡不可得，遭尔聒聒何时停。众鸟笑鸣鸠，尔拙固无匹。不能娶巧妇，以共营家室。寄巢生子四散飞，一身有妇长相失。夫妇之恩重太山，背恩弃义须臾间。心非无情不得已，物有至拙诚可怜。君不见人心百态巧且艰，临危利害两相关。朝为亲戚暮仇敌，自古常嗟交道难。  

有赠余以端溪绿石枕与蕲州竹簟皆佳物也余既喜睡而得此二者不胜其乐奉呈原父舍人圣俞直讲  

湍溪作出缺月样，蕲州织成双水【一作“锦”。】纹。呼儿置枕展方簟，赤日正午天无云。黄琉璃光绿玉润，莹净冷滑无埃【一作“纤”。】尘。忆昨开封暂陈力，屡乞残骸避烦剧。圣君哀怜大臣闵，察见衰病非虚饰。犹蒙不使如【一作“加”。】罪去，特许迁官还旧职。选材临事不堪用，见利无惭惟苟得。一从僦舍【一作“屋”。】居城南，官不坐曹门【一作“闲”。】少客。自然唯与睡相宜，以懒遭【一作“投】闲何惬适。从来羸苶苦疲困，况此烦歊正炎赫。少壮喘息人莫听，中年鼻鼾尤恶声。痴儿掩耳谓雷作，灶妇惊窥疑釜鸣？苍蝇蠛蠓任缘扑，蠹【一作“诗”。】书懒架抛纵横。神昏气浊一如此，言语思虑何由清。尝闻李白好饮酒，欲与铛杓同生死。【一作“死生”。】我今好睡又过之，身与二物为三尔。江西得请在且暮，收拾归装从此始。终当卷簟携枕去，筑室买田清颍尾。  

奉答原甫见过宠示之作  

不作流水声，行将二十年。吾生少贱足忧患，忆昔有罪初南迁。飞帆洞庭入白浪，堕泪三峡听流泉。援琴写得入此曲，聊以自慰穷山间。中间永阳亦如此，醉卧幽谷听潺湲。自从还朝恋荣【一作“宠”。】禄，不觉鬓发俱凋残。耳衰听重手渐颤，自惜指法将谁传。偶欣日色曝书画，试拂尘埃张断弦。娇儿痴女绕翁膝，争欲强翁聊一弹。紫微阁老适我过，爱我指下声冷然。戏【一作“语”。】君此是伯牙曲，自古常叹知音难！君虽不能琴，能得琴【一作“其”。】意斯为贤。自非乐道甘寂寞，谁肯顾我相留连？兴阑束带索马去，却锁尘匣包青毡。  

会饮圣俞家有作兼呈原父景仁圣从  

忆昨九日访君时，正见堦前两丛菊。爱之欲绕行百匝，庭下不能容我足。折花却坐时嗅之，已醉还家手犹馥。今朝我复到君家，两菊堦前犹对束。枯茎槁叶苦风霜，无须满丛金间绿。京师谁家不种花，碧砌朱栏敞华屋。奈何来对两枯株！共坐穷檐何局促。诗翁文字发天葩，岂比青红凡草木。凡草开花数日间，天葩无根长在目。遂令我每饮君家，不觉长瓶卧墙曲。坐中年少皆贤豪，莫怪我今双鬓秃。须知朱颜不可恃，有酒当欢【一作“饮”。】且相属。  

依韵奉酬圣俞二十五兄见赠之作  

与君交结游，我最先众人。我少既多难，君家常苦贫。今为两衰翁，发白面亦皴。念君怀中玉，不及市上珉。珉贱易为价，玉弃久埋尘。惟能吐文章，白虹射星辰。幸同居京城，远不隔重闉。朝罢二三公，随我如鱼鳞。君闻我来喜，置酒留逡巡。不待主人请，自脱头上巾。欢情虽渐鲜，老意益相亲。穷达何足道！古来兹理均。  

奉答圣俞达头鱼之作  

吾闻海之大，物类无穷极。虫虾浅水间，蠃蚬如山积。毛鱼与鹿角，一龠【一作“拾”。】数千百。收藏各有时，嗜好无南北。其微【一作“小”。】既若斯，其大有【一作“其大固”，一作“大者固”。】莫测。波涛浩渺中，岛屿生顷刻。俄而没不见，始悟【一作“久始”。】出背脊。有时随潮来，暴死疑遭谪。海人相呼集，刀锯争剖【一作“砍”。】析。骨节骇专车，须芒【一作“牙”。】侔剑戟。腥闻数十里，馀臭久乃息。始知百川归，固有含容德。潜奇与秘宝，万状【一作“物”。】不一识。嗟彼达头微！谁传到【一作“偶传到”，一作“偶传入”】京国。干枯少滋味，治洗费炮炙。聊兹知异物，岂足荐佳客。一旦辱【一作“得”。】君诗，虚名从此得。【自注：京师人不识此鱼。沧州向防御见寄，以分圣俞，辱以诗答。】  

盆池  

西江之水何悠哉，经历赣石险且回。馀波拗怒犹【一作“独”。】涵澹，奔涛击浪常喧豗。有时夜上滕王阁，月照净练无纤埃。杨阑左里在其北，无风浪起传古来。老蛟深处厌窟穴，蛇身微行见者猜。呼龙沥酒未及祝，五色粲【一作“照”。】烂高崔嵬。忽然远引千丈去，百里水面中分开。收踪灭迹莫知处，但有雨雹随风雷。千奇万变聊一戏，岂【一作“肯”。】顾溺死为可哀！轻人之命若蝼螘，不止山嶽将倾颓。此外鱼虾何足道，厌饫但觉腥盘杯。壮哉岂不快耳目，胡为守此空墙隈！陶盆斗水仍下漏，四岸久雨生莓苔。游鱼拨拨不盈寸，泥潜日炙愁暴鳃。鱼诚不幸此跼促，我能决去反徘徊。  

哭圣俞  

昔逢诗老伊水头，青衫白马渡伊流。滩声八节响石楼，坐中辞气凌清【一作“高”。】秋。一饮百盏不言休，酒酣思逸语更遒。河南丞相称贤侯，后车日载枚与邹。我年最少力方优，明珠白璧相报投。诗成希深拥鼻讴，师鲁卷舌藏戈矛。三十年间如转眸，屈指十九归山丘，凋零所馀身百忧。晚登玉墀侍珠旒，诗老齑盐太学愁。乖离会合谓无由，此会天幸非人谋。颔须已白齿根浮，子年加我貌则不。欢犹可强闲屡偷，不觉岁月成淹留。文章落笔动九州，釜甑过午无饙馏。良时易失不早收，箧椟【一作“樻”。】瓦砾遗琳璆。荐贤转石古所尤，此事有职非吾羞。命也难知理莫求，名声赫赫掩诸幽。翩然素旐归一舟，送子有泪流如沟。  

鬼车  

嘉祐六年秋九月，二十有八日。天愁无光月不出。浮云蔽天众星没，举手向空如抹漆。天昏地黑有一物。不见其形，但闻其声。其初切切凄凄，或高或低。乍似玉女调玉笙，众管参差而不齐。既而咿咿呦呦，若轧若抽。又如百辆江州车，回轮转轴声哑呕。鸣机夜织锦江上，群雁惊起芦花洲。吾谓此何声？初莫穷端由。老婢扑灯呼儿曹，云此怪鸟无匹俦。其名为鬼车，夜载百鬼凌空游。其声虽小身甚大，翅如车轮排十头。凡鸟有一口，其鸣已啾啾。此鸟十头有十口，口插一舌连一【一作“十”。】喉。一口出一声，千声百响更相酬。昔时周公居东周，厌闻此鸟憎若雠。夜呼庭氏率其属，弯弧俾逐出九州。射之三发不能中，天遣天狗从空投。自从狗啮一头落，断颈至今清血流。尔来相距三千秋，昼藏夜出如鸺鹠。每逢阴黑天外过，乍见火光惊辄堕。有时馀血下点污，所遭之家家必破。我闻此语惊且疑，反祝疾飞无我祸。我思天地何茫茫，百物巨细理莫详。吉凶在人不在物，一蛇两足反为祥。却呼老婢炷灯火，卷帘开户清华堂。须臾云散众星出，夜静皎月流清光。  

感二子  

黄河一千年一清，岐山鸣凤不再鸣。自从苏梅二子死，天地寂默收雷声。百虫坏户不启蛰，万木逢春不发萌。岂无百鸟解言语，喧啾终日无人听。二子精思极搜抉，天地鬼神无遁情。及其放笔骋豪俊，笔下万物生光荣。古人谓此觑天巧，命短疑为天公憎。昔时李杜争横行，麒麟凤凰世所惊。二物非能致太平，须时太平然后生。开元天宝物盛极，自此中原疲战争。英雄白骨化黄土，富贵何止浮云轻。唯有文章烂日星，气凌山嶽常峥嵘。贤愚自古皆共尽，突兀空留后世名。  

读书  

吾生本寒儒，老尚把书卷。眼力虽已疲，心意殊未倦。正经首唐虞，伪说起秦汉。篇章异句读，解诂及笺传。是非自相攻，去取在勇断。初如两军【一作“兵”。】交，乘胜方【一作“多”。】酣战。当其旗鼓催，不觉人马汗。至哉天下乐，终日在几【一作“书”。】案。念昔始从师，力学希仕宦。岂敢取声名，惟期脱贫贱。忘食日已晡，燃薪夜侵且。谓言得志【一作“意”。】后，便可焚笔砚。少偿辛苦时，惟事寝与饭。岁月不我留，一生今过半。中间尝忝窃，内外职文翰。官荣日清近，廪给亦丰羡。人情慎所习，酖毒比安宴。渐追时俗流，稍稍学营办。杯盘穷水陆，宾客罗俊彦。自从中年来，人事攻百箭。非惟职有忧，亦自老可叹！形骸苦衰病，心志亦退懦。前时可喜事，闭眼不欲见。惟寻旧读书，简编【一作“编简”。】多朽断。古人重温故，官事幸有间。乃知读书勤，其乐固无限。少而干禄利，老用忘忧患。又知物贵久，至宝见百链。纷华暂时好，俯仰浮云散！淡泊味愈长，始终殊不变。何时乞残骸？万一免罪谴。买书载舟归，筑室【一作“屋”。】颍水岸。平生颇论述，铨次加点窜。庶几垂后世，不默死刍豢！信哉蠹书鱼，韩子语非讪。  

鹎鵊词效王建作。  

龙楼凤阙【一作“阁”。】郁峥嵘，深宫不闻更漏声。红纱蜡烛愁夜短，绿窗鹎鵊催天明。一声两声人渐起，金井辘炉闻汲水。三声四声促严妆，红靴玉带奉君王。万年枝软风露湿，上下枝间声转急。南衙促仗三卫列，九门放钥千官入。重城禁御锁池台，此鸟飞从何处来？君不见颍河东岸村【一作“春”。】陂阔，山禽野鸟常【一作“时”。】嘲<口哲>。田家惟听夏鸡声，【自注：鹎鵊，京西村人谓之夏鸡。】夜夜垅头耕晓月。可怜此乐独吾知，眷恋君恩今白发！  

射生户予初至州，猎户有献狼豹者。  

射生户，前日献一豹，今日献一狼。豹因伤我牛，狼因食我羊。狼豹诚为害人物，县官赏之缣五匹。射生户，持缣归，为人除害固可赏，贪功趋利尔勿为。弦弓毒矢无妄发，恐尔不识麒麟儿。  

陪府中诸官游城南一本注：“西京作”。  

一雨郊圻迥，新秋榆枣繁。田荒溪溜入，禾熟雀声喧。烧出空槎腹，人耕废庙垣。闲追向城客，落日隐高原。  

河南王尉西斋  

寒斋日萧索，天外敞檐楹。竹雪晴犹覆，山窗夜自明。禽归窥野客，云去入重城。欲就陶潜饮，应须载酒行。  

离彭婆值雨投临汝驿回寄张九屯田司录  

投馆野花边，羸骖晚不前。山桥断行路，溪雨涨春田。树冷无栖鸟，村深起暮烟。洛阳山已尽，休更望伊川！  

送祝熙载之东阳主簿  

吴江通海浦，画舸候潮归。叠鼓山间响，高帆鸟外飞。孤城秋枕水，千室夜鸣机。试问还家客，辽东今是非！  

松门  

岛屿松门数里长，悬崖对起碧峰双。可怜胜境【一作“景”。】当穷塞，翻使留【一作“流”。】人恋此邦。乱石惊滩喧醉枕，浅沙明月入船窗。因游始觉南来远，行尽荆江见蜀江。  

劳停驿  

孤舟转山曲，豁尔见平川。树杪帆初落，峰头月正圆。荒烟几家聚，瘦野一刀田。行客愁明发，惊滩鸟道前。  

黄溪夜泊  

楚人自古登临恨，暂到愁肠已九回。万树苍烟三峡暗，满川明月一猿哀。非乡况复惊残岁，慰客偏宜把酒杯。行见江山【一作“山河”。】且吟咏，不因迁谪岂能来。  

初至夷陵答苏子美见寄  

三峡倚岧峣，同【一作“南”。】迁地最遥。物华虽可爱，乡思独无聊。江水流青嶂，猿声在碧霄。野篁抽夏笋，丛橘长春条。未腊梅先发，经霜叶不凋。江云愁【一作“悬”。】蔽日，山雾晦连朝。斫谷争收漆，梯林斗摘椒。巴宾船贾集，【一作“巴江船贾至”。】蛮市酒旗招。时节同荆俗，民风载楚谣。俚歌成调笑，摖【一作“攃”。】鬼聚喧嚣。【自注：夷陵之俗多淫奔，又好祠祭。每遇祠时，里民数百，共馂其馀，里语谓之摖鬼，因此多成斗讼。】得罪宜投裔，包羞分折腰。光阴催晏岁，牢落惨惊飙！白发新年出，朱颜异域销。县楼朝见虎，官舍夜闻鸮。寄信无秋雁，思归望斗杓。须知千里梦，长绕洛川桥。  

县舍不种花惟裁楠木冬青茶竹之类因戏书七言四韵  

结绶当年仕两京，自怜年少体犹轻。伊川洛浦寻芳遍，魏紫姚黄照眼明。客思病来生白发，山城春至少红英。芳丛密叶聊须种，犹得萧萧听雨声。  

戏答元珍一本下云“花时久雨之什”。  

春风疑不到天涯，二月山城未见花。残雪压枝犹有橘，冻雷惊笋欲抽芽。夜闻归雁生乡思，病入新年【一作“鸟声渐变知芳节，人意无聊”。】感物华。曾是洛阳花下客，野芳虽晚不须嗟！  

夷陵岁暮书事呈元珍表臣一本“作元珍判官，表臣推官”。  

萧条鸡犬乱山中，时节峥嵘忽【一作“岁”。】已穷。游女髻鬟风俗古，野巫歌舞岁年丰。【自注：夷陵俗朴陋，惟岁暮祭鬼，则男女数百，相从而乐饮。妇女竞为野服，以相游嬉。】平时都邑今为陋，敌国江山昔最雄！【自注：三国时！吴蜀战争于此。】荆楚先贤多胜迹，不辞携酒问邻翁。【自注：处士何参居县西，好学，多知荆楚故事。】  

夷陵书事寄谢三舍人一作“代书寄舍人三丈”。  

春秋楚国西偏境，陆羽《茶经》第一州。紫箨青林长蔽日，绿丛红橘最宜秋。道涂处险人多负，邑屋临江俗善泅。腊市渔【一作“鱼”。】盐朝暂合，淫祠箫鼓岁无休。风鸣烧入空城响，雨恶江崩断岸流。月出行歌闻调笑，花开啼鸟乱钩辀。【一本有“讼庭画地通人语，邑政观风问俚讴。土俗虽轻人自乐，山川信美客偏愁”。四句】黄牛峡口经新岁，白玉京中梦旧游。曾是洛阳花下客，欲夸风物向君羞！  

寄梅圣俞一本注“夷陵作”。  

青【一作“春”。】山四顾乱无涯，鸡犬萧条数百家。楚俗岁时多杂鬼，蛮乡【一作“风”。】言语不通华。绕城江急舟难泊，当县山高日易斜。击鼓踏歌成夜市，邀龟卜雨趁烧【一作“春”。】畲。丛林白昼飞妖鸟，庭砌非时见异花。惟有山川为胜绝，寄人堪作画图夸。  

离峡州后回寄元珍表臣一本“作元珍判官，表臣推官”。  

经年迁谪厌荆蛮，惟有江山兴未阑。醉里人归青草渡，梦中船下武牙滩。野花零落【一作“乱”。】风前乱，【一作“舞”。】飞雨萧条江上寒。获笋时鱼方有味，恨无佳客共杯盘！  

再至西都一作“寄谢希深”。  

伊川不到十年间，鱼鸟今应怪我【一作“我自”。】还。浪得浮名销壮节，羞将【一作“看”。】白发见【一作“对”。】青山。野花向客开如【一作异花向我情犹”。】笑，芳草留人意自闲。却到【一作“行至”。】谢公题壁处，向风清泪独【一作“临风清泪落”。】潺潺。  

丰乐亭游春三首  

绿树交加山【一作“新阴野”。】鸟啼，晴风荡漾落【一作“晚晴斜日落”。】花飞。鸟歌花舞太守醉，明日【一作“月”。】酒醒春已【一作“色”。】归。  

春云淡淡日辉辉，草惹行襟絮拂衣。行到亭西逢太守，篮与酩酊插花归。  

红树青山日欲斜，长郊草色绿无涯。游人不管春将老，【一作“尽”。】来往【一作“空绕”。】亭前踏落花。  

画眉鸟一作“郡斋闻百舌”。  

百啭千声随意移，山花红紫树高低。始知锁向金笼听，不及林间自在啼。  

怀嵩楼新开南轩与郡僚小饮  

绕郭云烟【一作“阁烟云”。】匝几重，昔人曾此感怀嵩。霜林落后山争出，野菊开时酒正浓。解带西风飘画角，倚栏斜日照青松。会须乘醉携嘉客，踏雪来看群玉峰。  

送张生  

一别相逢十七春，颓颜衰发互相询。江湖我再为迁客，道路君犹困旅人。老骥骨奇心尚壮，青松岁久色逾新。山城寂寞难为礼，【一作“客”。】浊酒无辞举爵频。  

田家  

绿桑高下映平川，赛罢田神笑语喧。林外鸣鸠春雨歇，屋头初日杏花繁。  

别滁  

花光浓烂柳轻明，酌酒花前送我行。我亦且【一作“祗”。】如常日醉，莫教弦管作离声。  

招许主客  

欲将何物招嘉客，惟有新秋一味凉。更【一作“静”。】扫广庭宽【一作“开”。】百亩，少容明月放【一作“吐”。】清光。楼头破鉴看将满，瓮面浮蛆拨已香。仍【一作“更”。】约多为诗准备，共防梅老敌难当。  

答通判吕太博  

千顷芙蕖盖水平，【邵伯荷花，四望极目。】扬州太守旧多情。画盆围处花光合，【予尝采莲千朵，插以画盆，围绕坐席。】红袖传来酒令行。【又尝命坐客传花，人摘一叶，叶尽处饮，以为酒令。】舞踏落晖留醉客，歌迟檀板换新声。如今寂寞西湖上，雨后无人看落英！  

送谢中舍  

滁南【一作“阳”。】幽谷抱山斜，我凿清泉子种花。故事已传遗【一作“留传父”。】老说，世人今【一作“分”。】作画图夸。金闺引籍子方壮，白发盈簪我可嗟！试问弦歌为县政，【一作“意”。】何如樽俎乐无涯。  

依韵答杜相公宠示之作一作云“伏蒙宠示佳篇，以不赴东园之会，某亦经春多病，诚有可嗟，谨依元韵辄纾鄙素”。一本於“经春多病”下又有“略无少暇”四字。  

醉翁丰乐一闲身，憔悴今来汴水滨。每听鸟声知改节，因吹柳絮惜残春。【盖经春罕见花也。】平生未省降诗敌，【近数和难韵，甚觉牵强。】到处何尝诉酒巡。壮志销磨都巳尽！看花翻作饮茶人。  

去思堂手植双柳今已成阴因而有感  

曲栏高柳拂层檐，却忆初栽映碧潭。人昔共游今孰在！树犹如此我何堪。壮心无复身从老，世事都销酒半酣。后日更来知有几？攀条莫惜驻征骖。  

内直对月寄子华舍人持国廷评一作“呈原父”。。  

禁署【一作“省”。】沉沉玉漏传，月华云表溢金盘。纤埃不隔光初满，万物无声夜向阑。莲烛烧残愁梦断，蕙炉薰歇觉衣单。水精宫锁黄金阙，故比人间分外寒。  

答子华舍人退朝小饮官舍一作《和子华朝退寒甚陪诸公饮》。  

玉阶朝罢卷晨班，官舍相留一笑间。与世渐疏嗟已老！【一作“缘老态”。】得朋为乐偶偷閒。红笺搦管吟红药，绿酒盈樽舞绿鬟。自是风情年少事，多惭白发与苍颜。  

内直晨出便赴奉慈斋宫一作“宿”。马上口占一本云“呈子华子履”。  

凌晨更直九门开，驱马悠悠望禁街。霜后楼台明晓日，天寒烟雾著宫槐。山林未去犹贪宠，樽酒何时共放怀。已觉萧条悲晚岁，更怜衰病怯清斋！  

忆滁州幽谷  

滁南【一作“丰山”。】幽谷抱千峰，高下山花远近红。当日辛勤皆手植，而今开落任春风。主人不觉悲华发，野老犹能说醉翁。谁与援琴亲写取，【一作“去”。】夜泉声在翠微中。  

奉使契丹初至雄州（一作《过塞》。）  

古关衰柳聚寒鸦，驻马城头日欲斜。【一作“驻马关头见落霞”。）犹去西楼二千里，行人到此民家。】  

奉使契丹回出上京马上作  

紫貂裘暖朔风惊，潢水冰光射日明。笑语同来向公子，马头今日向西行。  

李留后家闻筝坐上作予少时尝闻一钧容老乐工筝声，与时人所弹绝异，云是前朝教坊旧声，共后不复闻。至此始复一闻也。  

不听哀筝二十年，忽逢纤指弄鸣弦。绵蛮巧啭花间舌，呜咽交流冰下泉。常谓此声今已绝，问渠从小自谁传。樽前笑我闻弹罢，白发萧然涕泫然！  

和梅圣俞元夕登东楼  

凭高寓目偶乘闲，袨服游人见往还。明月正临双阙上，行歌遥听九衢间。黄金络【一作“束”。】马追朱幰，红烛笼纱照玉颜。与世渐【一作“已”。】疏嗟老矣！佳辰乐事岂相关。  

戏答圣俞持烛之句  

辱君赠我言虽厚，听我酬君意不同。病眼自憎红蜡烛，何人肯伴白须翁！花时浪过如春梦，酒敌先甘伏下风。惟有吟哦殊不倦，始知文字乐无穷。  

戏书  

支离多病叹衰颜，赖得【一作“有”。】群居一笑欢。人老思家甚年少，身闲泥酒过春寒。来时御柳【一作“水”。】天街冻，归去梨花禁御残。纵使开门佳节晚，未妨双鹤舞霜翰。【一作“朝锁汉台空怅望，欲将春恨托飞翰”。】  

和较艺书事一作《奉答禹玉再示之作》。  

相随怀诏下天阍，一锁南宫隔几旬。玉尘清谈消永日，金樽美酒惜馀春。杯盘饧粥春风冷，池馆榆钱夜雨新。犹是人间好时节，归休过我莫辞频。  

和圣俞春雨  

檐瓦萧萧雨势疏，寂寥官舍与君俱。身遭锁闭如鹦鹉，病识阴晴似鹁鸪。年少自愁花烂熳，春寒偏著老肌肤。莫嫌来往传诗句，不尔须当泥酒壶。  

出省有日书事  

凌晨小雨压尘轻，闲忆登高望禁城。树色连云春泱漭，风光著草日晴明。看榆吐荚惊将落，见鹊移巢忽已成。谁向儿童报归日？为翁寒食少【一作“且”。】留饧。  

和一本有“禹玉字”。较艺将毕  

槐柳来时绿未匀，开门节物一番新。踏青寒食追游骑，赐火清明忝侍臣。拂面蜘蛛占喜事，入帘蝴蝶报家人。【在李贺诗。】莫瞋年少思归切，白发衰翁尚惜春。  

圣俞在南省监印进士试卷有兀然独坐之叹因思去岁同在礼闱慨然有感兼简子华景仁  

南宫官舍苦萧条，常忆群居接俊寮。古屋醉吟灯艳艳，画廊愁听雨萧萧。残春共约无虚掷，一岁那知忽复销。顾我心情又非昨，祗思相伴老渔樵。  

病告中怀子华原父  

狂来有意与春争，老去心情渐不能。世味惟存诗淡泊，生涯半为病侵陵。花明晓日繁如锦，酒拨浮醅绿似渑。自是少年豪横过，而今痴钝若寒蝇。  

唐崇徽公主手痕和韩内翰  

故乡飞鸟尚啁啾，何况悲笳出塞愁。青冢埋魂知不返，翠崖遗迹为谁留？玉颜自古为身累，肉食何人与国谋。行路至今空叹息，岩花涧草自春秋。  

奉酬长文舍人出城见示之句  

春分腊雪未全消，凛冽春寒气尚骄。摄事初欣迎社燕，寻芳因得过溪桥。清浮蚁酒醅初拨，暖入莺簧舌渐调。兴味爱君年尚少，莫嫌斋禁【一作“斋馆”。】暂无憀。  

送王平甫南下第安国。  

归袂摇摇心浩然，晓船鸣鼓转风滩。朝廷失士有司耻，贫贱不忧君子难。执手聊须为醉【一作“酒”。】别，还家何以慰亲懽。自惭知子不【一作“未”。】能荐，白首胡为侍从官。  

答西京王尚书寄牡丹  

新花来远喜开封，呼酒看花兴未穷。年少曾为洛阳客，眼明重见魏家红。却思初赴青油幕，自笑今为白发翁。西望无由陪胜赏，但吟佳句想芳丛！  

下直  

宫柳街槐绿未齐，春阴不解宿云低。轻寒漠漠侵驰褐，小雨班班作燕泥。报国无功嗟已老！归田有约【一作“计”。】一何稽。终当自驾柴车去，独结茅庐颍水西。  

早朝感事  

疏星牢落晓光微，残月苍龙阙角西。玉勒争门随仗入，牙牌当殿报班齐。羽仪虽接鸳兼鹭，野性终存鹿与麛。笑杀汝阴常处士，【墨迹作“云林高卧客”】十年骑马听朝【“音潮”。】鸡。  

寄渭州王仲仪龙图一作《送王素之渭州》  

羡君三作临边守，惯听胡笳不惨然。弓劲秋风鸣画角，帐寒春雪压青毡。威行四境烽烟断，响入千山号令传。翠幕红灯照罗绮，心情何似十年前。  

三日赴宴口占  

赐饮初逢禊节佳，昆池新涨碧无涯。九门寒食多游骑，三月春阴正养花。共喜流觞修故事，自怜霜鬓惜年华。凤城残照归鞍晚，禁篽无风柳自斜。  

苏主簿挽歌洵。  

布衣驰誉入京都，丹旐俄惊【一作“闻”。】反旧闾！诸老谁能先贾谊，君王犹未识相如。三年弟子行丧礼，千两乡人会葬车。我独【一作“独我”。】空斋挂尘榻，遗编时阅子云书。  

寄题沙溪宝锡碑本作“积”院  

为爱江西物物佳，作诗尝向北人夸。青林霜日换枫叶，白水秋风吹稻花。酿酒烹鸡留醉客，鸣机织墨迹作苎遍山家。野僧独得无生乐，终日焚香坐结跏。  

奉答子履学士见赠之作  

谁言颍水似潇湘？一笑相逢乐未央。岁晚君尤耐霜雪，兴阑吾欲返耕桑。铜槽旋压清樽美，玉尘闲挥白日长。豫约诗【一作“书”。】筒屡来往，两州鸡犬接封疆。  

送道州张职方  

桂籍青衫忆共游，怜君华发始为州。身行南雁不到处，山与北人相对愁。莫为高才轻远俗，当令遗老识贤侯。三年解组来归日，吾已先耕颍水头。  

再至汝阴三绝  

黄栗留鸣桑椹美，紫樱桃熟麦风凉。朱轮昔愧无遗爱，白首重来似故乡。  

千载荣华贪国宠，一生忧患损天真。颍人莫怪归来晚，新向君前乞得身。  

水味甘於大明井，鱼肥恰似新开湖。十四五年劳梦寐，此时才得少踟蹰。（余时将赴亳社，恩许枉道过颍也。）  

戏书示黎教授  

古郡谁云亳陋邦，我来仍值岁丰穰。乌街枣实园林熟，【一本作“密”。】蜂采桧花村落香。世治人方安垅亩，兴阑吾欲反耕桑。若无颍水肥鱼蟹，终老仙乡作醉乡。  

书怀一作《思颖寄常处士》  

齿牙零落鬓毛疏，颍水多年已结庐。解纽便为闲处士，新花莫笑病尚书。青衫仕至千锺禄，白首归乘一鹿车。况【一作“幸”。】有西邻隐君子，轻蓑短【一作“披蓑带”。】笠伴春锄。【常夷甫也。】  

闻沂州卢侍郎致仕有感  

少年相与探花开，老病惟愁节物催。蹉跎归计荒三径，牢落生涯泥一杯。颍上先生招不起，沂州太守亦归来。自愧国恩终莫报！尚贪荣禄此徘徊。  

春晴书事  

莫笑青州太守顽，三齐人物旧安闲。晴明风日家家柳，高下楼台处处山。嘉客但当倾美酒，青春终不换颓颜。惟惭未报君恩了，昨日卢公衣锦还。  

答资政郡谏议见寄  

豪横当年气吐虹，萧条晚节鬓如蓬。欲知颖水新居士，即是滁山旧醉翁。所乐藩篱追尺【一作“斥”。】鷃，敢言寥廓逐冥鸿。期公归辅岩廊上，顾我无忘畎亩中。  

绿竹堂独饮  

夏篁解箨阴加樛，卧斋公退无喧嚣。清和况复值佳月，翠树好鸟鸣咬咬。芳樽有酒美可酌，胡为欲饮先长谣。人生暂别客秦楚，尚欲泣泪相攀邀。况兹一诀乃永已，独使幽梦恨蓬蒿。忆予驱马别家去，去时柳陌东风高。楚乡留滞一千里，归来落尽李与桃。残花不共一日看，东风送哭声嗷嗷！洛池不见青春色，白杨但有风萧萧。姚黄魏紫开次第，不觉成恨俱零凋。榴花最晚今又拆，红绿点缀如裙腰。年芳转新物转好，逝者日与生期遥。予生本是少年气，瑳磨牙角争雄豪。马迁班固洎歆向，下笔点窜皆嘲嘈。客来共坐说今古，纷纷落尽玉尘毛。弯弓或拟射石虎，又欲醉斩荆江蛟。自言刚气贮心腹，何尔柔软为脂膏。吾闻庄生善齐物，平日吐论奇牙聱。忧从中来不自遣！强叩瓦缶何譊々。伊人达者尚乃尔，情之所锺况吾曹。愁填胸中若山积，虽欲强饮如沃焦。乃判自古英壮气，不有此恨如何消？又闻浮屠说生死，灭没谓若梦幻泡。前有万古后万世，其中一世独虭蟧。安得独洒一榻泪，欲助河水增滔滔。古来此事无可奈，不如饮此樽中醪。  

代书寄尹十一兄杨十六王三  

并辔登北源，分首昭陵道。秋风吹行衣，落日下霜草。昔日憩巩县，信马行苦早。行行过任村，遂历黄河隩。登高望河流，汹汹若怒闹。予生平居南，但闻河浩渺。停鞍暂游目，茫洋肆惊眺。并河行数曲，山坡亦萦绕。瓮子与山口，呀险乃天灶。秤钩真如钩，上下欲颠倒。虎牢吏当关，讥问名已告。荥阳夜闻雨，故人留我笑。明朝已高尘，輤车引旌纛。传云送主丧，窀穸诣坟兆。后乘皆辎軿，轮毂相辉照。辟易未及避，庐儿已呵噭。午出郑东门，下马仆射庙。中牟去郑远，记里十馀堠。抵牟日已暮，仆马困米槀。渐望阊阖门，崛若中天表。趋门争道入，羁鞅不及掉。浪墥游九衢，风埃叹何浩！京师天下聚，奔走纷扰扰。但闻街鼓喧，忽忽夜复晓。追怀洛中俊，已动思归操。为别未期月，音尘一何杳。因书写行役，聊以为君导。  

书怀感事寄梅圣俞  

相别始一岁，幽忧有百端。乃知一世中，少乐多悲患！每忆少年日，未知人事艰。颠狂无所阂，落魄去羁牵。三月入洛阳，春深花未残。龙门翠郁郁，伊水清潺潺。逢君伊水畔，一见已开颜。不暇谒大尹，相携步香山。自兹惬所适，便若投山猿。幕府足文士，相公方好贤。希深好风骨，迥出风尘间。师鲁心磊落，高谈羲与轩。子渐口若讷，诵书坐千言。彦国善饮酒，百盏颜未丹。几道事闲远，风流如谢安。子聪作参军，常跨破虎鞯。子野乃秃翁，戏弄时脱冠。次公才旷奇，王霸驰笔端。圣俞善吟哦，共嘲为阆仙。惟予号达老，醉必如张颠。洛阳古郡邑，万户美风烟。荒凉见宫阙，表里壮河山。相将日无事，上马若鸿翩。出门尽垂柳，信步即名园。嫩箨筠粉暗，渌池萍锦翻。残花落酒面，飞絮拂归鞍。寻尽水与竹，忽去嵩峰巅。青苍缘万仞，杳蔼望三川。花草窥涧窦，崎岖寻石泉。君吟倚树立，我醉欹云眠。子骢疑日近，谓若手可攀。共题一醉石，留在八仙坛。水云心已倦，归坐正杯盘。飞琼始十八，妖妙犹双环。寒篁暖凤觜，银甲调雁弦。自制白云曲，始送黄金船。珠帘卷明月，夜气如春烟。灯花弄粉色，酒红生脸莲。东堂榴花好，点缀裙腰鲜。插花云髻上，展簟绿阴前。乐事不可极，酣歌变为叹。诏书走东下，丞相忽南迁。送之伊水头，相顾泪潸潸！腊月相公去，君随赴春官。送君白马寺，独入东上门。故府谁同在？新年独未还。当时作此语，闻者已依然。  

和圣俞聚蚊  

颓阳照穷巷，暑退凉风生。夫子卧环堵，振衣步前楹。愁烟四邻起，鸟雀喧空庭。馀景蔼欲昏，众蚊复【一作“聚”。】薨薨。群飞岂能数，但厌声营营。抱琴不暇抚，挥尘无由停。散帙复归卧，咏言聊写情。覆载无巨细，善恶皆生成。朽木出众蠹，腐草为飞萤。书鱼长阴湿，醯鸡由郁蒸。豕鬛固多虱，牛闲常聚虻。元气或壹郁，播之为孽腥。卑臭乃其类，清虚非所经。华堂敞高栋，绮疏仍藻扃。金红莹椒壁，玉壶含夜冰。终朝事薰祓，岂敢近檐甍。富贵非苟得，抱节居茅衡。阴墙百虫聚，下偃众秽盈。何尝曲肱乐？但苦聚雷声。江南美山水，水木正秋明。自古佳丽国，能助诗人情。喧嚣不可久，片席何时征！  

送刘学士知衡州  

杨子懒属书，平居惟嗜酒。一沐或弥旬，解酲须五斗。淡尔轻荣利，何常问无有。忍忆四【一作“回”。】马归，行为一麾守。湘酎自古醇，醽水闻名久。簿领但盈几，圣经不离口。湖田赋稻蟹，民讼争垅亩。兀尔即沈冥，安能知可否？聊为寄情乐，岂与素怀偶。藏器思适时，投刃宁烦手。行当考官绩，勿复困甖缶。  

送张屯田归洛歌  

昔年洛浦见花落，曾作悲歌歌落花。愁来欲遣何可柰！时向金河寻杜家。杜家花虽非绝品，犹可开颜为之饮。少年意气易成欢，醉不还家伴花寝。一来京国两伤春，憔悴穷愁九陌尘。红芳紫苔处处有，骑马欲寻无故人。黄河三月入隋河，河水多时怅望多。为怜此水来何处，【一作“何处”一作“处远”。】中有伊流与洛波。忽闻君至自西京，洗眼相看眼暂明。心衰面老畏人问，惊我瘦骨清如冰。今年七月妹丧夫，稚儿孀女啼呱呱！季秋九月予丧妇，十月厌厌成病躯！端居移病新城下，日不出门无过者。独行时欲强高歌，一曲未终双涕洒！可怜明月与春风，岁岁年年事不同。暂别已嗟非旧态，再来应是作衰翁。感时惜别情无已，无酒送君空有泪！西归必有问君人，为道别来今有此。  

自岐一作“枝”。江山行至平陆驿五言二十四韵  

岐江望平陆，百里千馀岭。萧条断烟火，莽苍无人境。峰峦互前后，南北失壬丙。天秋云愈高，木落岁方冷。水涉愁蜮射，【含沙也。】林行忧虎猛。万仞悬岩崖，一彴履枯梗。缘危类猨猱，陷淖若蛙黾。腰舆惧倾扑，烦马倦鞭警。攀跻诚畏涂，习俗羡蛮犷。度隘足虽踠，因高目还骋。九野画荆衡，群山乱巫郢。烟岚互明灭，点缀成【一作“若”。】图屏。时时度深谷，往往得佳景。翠树郁如盖，飞泉溜垂绠。幽花乱黄紫，蒨粲弄光影。山鸟啭成歌，寒蜩嘒如哽。登临虽云劳，【一作“广”。】巨细得周省。晨装趁徒旅，夕宿访闾井。村暗水茫茫，鸡鸣星耿耿。登高近佳节，归思时引领。溪菊荐山樽，田驾佑烹鼎。家近梦先归，夜寒衾屡整。崎岖念行役，昔宿已为永。岂如江上舟，棹歌方酩酊。【初泛舟荆江，棋酒甚欢，故有此句。】  

春日西湖寄谢法曹歌  

西湖春色归，春水绿於染。群芳烂不收，东风落如糁。【西湖者，许昌胜地也。】参军春思乱如云，白发题诗愁送春。【谢君有“多情未老已白发，野思到春如乱云”之句。】遥知湖上一樽酒，能忆天涯万里人。万里思春尚有情，忽逢春至客心惊。雪消门外千山绿，花发江边二月晴。少年把酒逢春色，今日逢春头已白。异乡物态与人殊，惟有东风旧相识。  

答谢景山遗古瓦砚歌  

火数四百炎灵销，谁其代者当涂高。穷奸极酷不易取，始知文景基扃牢。坐挥长喙啄天下，豪杰竞起如蝟毛。董吕催汜相继死，绍术权备争咆咻。力强者胜怯者败，岂较才德为功劳。然犹到手不敢取，而使螟蝗生蝮蜪。子丕当初不自耻，敢谓舜禹传之尧。得之以此失亦此，谁知三马食一槽。当其盛时争意气，叱咤雷雹生风飙！干戈战罢数功阀，周蔑方召尧无皋。英雄致酒奉高会，巍然铜雀高岧岧！圆歌宛转激清徵，妙舞左右回纤腰。一朝西陵【一作“西朝”，或作“两朝”】看拱木，寂寞繐帐空萧萧。当时凄凉已可叹，而况后世悲前朝！高台已倾渐平地，此瓦一坠埋蓬蒿。苔文半灭荒土蚀，战血曾经野火烧。败皮弊网各有用，谁使镌馋成凸凹？景山笔力若牛弩，句遒语老能挥毫。嗟予夺得何所用，簿领朱墨徒纷淆。走官南北未尝舍，缇袭三四勤缄包。有时属思欲飞洒，意绪轧轧难抽缲。舟行屡备【一作“被”。】水神夺，往往冥晦遭风涛。质顽物久有精怪，常恐变化成灵妖。名都所至必传玩，爱之不换鲁宝刀。长歌送我怪且伟，欲报惭愧无琼瑶。  

新营小斋凿地炉辄成五言三十七韵  

霜降百工休，居者皆入室。墐户畏初寒，开炉代温律。规模不盈丈，广狭足容膝。轩窗共幽窳，竹柏助蒙密。辛勤惭巧官，穷贱守卑秩。无术政奚为？有年秋屡实。文书少期会，租讼省鞭扶。地僻与世疏，官闲得身佚。荆蛮苦卑陋，气候常壹郁。天日每阴翳，风飙多凛凓。衰颜惨时晚，病骨知寒疾。蛮床倦晨兴，篮舆厌朝出。南山近樵采，僮仆免呵叱。御岁畜蹲鸱，馈客荐包橘。霜薪吹晶荧，石鼎沸啾唧。披方养丹砂，候节煎秋术。西邻有高士，轗轲卧蓬荜。鹤发善高谈，鲐背更炙熨。披裘屡相就，束缊亦时乞。传经伏生老，爱酒扬雄吃。晨灰暖馀杯，夜火爆山栗。无言两忘形，相对或终日。微生慕刚毅，劲强早难屈。自从世俗牵，常恐天性失。仰兹微官禄，养此多病质。省躬由一言，无枉慕三黜。因知吏隐乐，渐使欲心窒。面壁或僧禅，倒冠聊酒逸。螟蛉轻二豪，一马齐万物。启期为乐三，叔夜不堪七。负薪幸有【一作“自”。】瘳，旧学颇思述。兴亡阅今古，【一作“古今”。】图籍罗甲乙。鲁册谨会盟，周公彖凶吉。详【或作“鲜”。】明左丘辩，驰骋马迁笔。金石互铿鍧，风云生倏忽。豁尔一开卷，慨然时揜帙！浮沈恣其间。适若遂聱耴。【一作“邀佚”。】吾居谁云陋？所得乃非一。五斗岂须惭，优游岁将毕。  

南獠  

洪宋区夏广，恢张际四维。狂孽久不耸，民物含【一作“涵”。】春熙。耆稚适所尚，游泳光华时。遽然摄提岁，南獠掠边陲。予因叩村叟，此事曷如斯。初似却人问，未语先涕垂！收涕谢客问，为客陈始基。抚水有上源，水浅山崄巇。生民三千室，聚此天一涯。狠勇复轻脱，性若鹿与麇。男夫不耕凿，刀兵动相随。宜融两境上，杀人取其赀。因斯久久来，此寇易为羁。鼠窃及蚁聚，近里焉敢窥。势亦不久住，官军来即驰。景德祥符后，时移事亦移。四辅哲且善，天子仁又慈。将军称招安，兵非羽林儿。龙江一牧拙，逻骑材亦非。威惠不兼深，徒以官力欺。智略仍复短，从此难羁縻。引兵卸甲岭，部阵自参差。锋镝殊未接，士卒心先离。奔走六吏死，【自注：初在怀远军御甲岭，杀伤范礼宾、王崇班等六人，落阵死。】明知国挫威。自兹贼声震，直寇融州湄。县宇及民庐，毁荡无孑遗。利镞淬诸毒，中肤无药医。长刀断人股，横尸满通逵。妇人及孳产，驱负足始归。堂堂过城戍，何人敢正窥！外计削奏疏，一一闻宸闱。赫尔始斯怒，选将兴王师。精甲二万馀，猛毅如虎貔。剑戟凛秋霜，新棨闪朝曦。八营与七萃，岂得多于兹。外统三路进，小敌胡能为？前驱已压境，后军犹未知。逶迤至蛮域，但见空稻畦。搜罗一月馀，不战师自罢。荷戈莫言苦，负粮深可悲。哀哉都督邮！无辜遭屠糜。【昭州都曹皇甫仅三人，部粮入洞，遭蛮贼掩杀，及害夫力千馀。】哓咋计不出，还出招安辞。半降半来拒，蛮意犹狐疑。厚以缯锦赠，狙心诈为卑。戎帐草草起，贼戈蹑背挥。我聆老叟言，不觉颦双眉！吮毫兼叠简，占作南獠诗。愿值采诗官，一敷于彤墀。  

寄圣俞  

西林山水天下佳，我昔谪官君所嗟！官閒憔悴一病叟，县古潇洒如山家。雪消深林自劚【一作“断”。】筍，人响空山随摘茶。有时携酒探幽绝，往往上下穷烟霞。岩荪绿缛软可藉，野卉青红春自华。风馀落蕊飞面旋，日暖山鸟鸣交加。贪追时俗玩岁月，不觉万里留天涯！今来寂寞西冈口，秋尽不见东篱花。市亭插旗斗新酒，十千得斗不可赊。材非世用自当去，一舸聱牙挥钓车。君能先往勿自滞，行矣春洲生荻芽。  

答梅圣俞见寄  

忆昔识君初，我少君方壮。风期一相许，意气曾谁让。交游盛京洛，樽俎陪丞相。騄骥日相追，鸾凰志高扬。词章尽崔蔡，论议皆歆向。文会忝予盟，诗坛推子将。谈精锋愈出，饮剧欢无量。贾勇为无前，馀光谁敢望？兹年五六岁，人事堪凄怆！南北顿暌乖，相离独飘荡。失杯由画足，伤手因代匠。移书虽激切，拙语非欺诳。安知乃心愚，而使所言妄。权豪不自避，斧质诚为当。苍皇得一邑，奔走逾千嶂。楚峡听猿鸣，荆江畏蛟浪。蛮方异时俗，景物殊气象。绿发变风霜，丹颜侵疾痒。常忧鵩鸟窥，幸免江鱼葬。今兹荷宽宥，迁徙！来汉上。憔悴戴囚冠，驱驰嗟俗状。王事多倥偬，学业差遗忘。未能解绶去，所恋寸禄养。举足畏逢仇，低头惟避谤。忻闻故人近，岂惮驱车访。一别各衰翁，相见问无恙！交情宛如旧，欢意独能强。幸陪主人贤，更值芳洲涨。菱荷乱浮泛，水竹涵虚旷。清风满谈席，明月临歌舫。已见洛阳人，重开画楼唱。怡然壹郁写，蹔尔累囚放。自从还邑来，会此骄阳亢。神灵多请祷，租讼烦笞搒。犹须新秋凉，汉水临【一作“泻”。】清漾。野稼荡浮云，晴山开叠障。聊以助吟咏，亦可资酣畅。北辕如未驾，幸子能来贶。  

送琴僧知白  

吾闻夷中琴已久，常恐老死无其传。夷中未识不得见，岂谓今逢知白弹。遗音仿佛尚可爱，何况之子传其全。孤禽晓警秋野露，空涧夜落春岩泉。二年迁谪寓三峡，江流无底山侵天。登临探赏久不厌，每欲图画存于前。岂知山高水深意！久以写此朱丝弦。酒酣耳热神气王，听之为子心肃然。嵩阳山高雪三尺，有客拥鼻吟苦寒。负琴北走乞其赠，持我此句为之先。  

谷正至始得先所寄书及诗不胜喜慰因书数韵奉酬圣俞  

寒日照深巷，柴门朝尚闭。有客自江来，尺书千里至。启书复何云，但言南北异。南方地常暖，风物称佳丽。梅蘤入新年，兰皋动芳气。乐哉登临兴，岂厌江湖滞。伊予方寂寞，刻苦穷文字。万国会王州，群英驰俊轨。方朔常苦饿，子云非官意。岁暮惨风尘，官閒倦朝市。出处一云别，所思宁可冀。春江有归雁，但使音书继。  

答朱采捕蝗诗  

捕蝗之术世所非，欲究此语兴于谁？或云丰凶岁有数，天孽未可人力支。或言蝗多不易捕，驱民入野践其畦。因之奸吏恣贪扰，户到头敛无一遗。蝗灾食苗民自苦，吏虐民苗皆被之。吾嗟此语祗知一！不究其本论其皮。驱虽不尽胜养患，昔人固已决不疑。秉蟊投火况旧法，古之去恶犹如斯。既多而捕诚未易，其失安在常由迟。诜诜最说子孙众，为腹所孕多蜫蚳。始生朝亩暮已顷，化一为百无根涯。口含锋刃疾风雨，毒肠不满疑常饥。高原下湿不知数，进退整若随金鼙。嗟兹羽孽物共恶，不知造化其谁尸？大凡万事悉如此，祸当早绝防其微。蝇头出土不急捕，羽翼已就功难施。只惊群飞自天下，不究生子由山陂。官书立法空太峻，吏愚畏罚反自欺。盖藏十不敢申一，上心虽恻何由知？不如宽法择良令，告蝗不隐捕以时。今苗因捕虽践死，明岁犹免为蟓菑。吾尝捕蝗见其事，较以利害曾深思。官钱二十买一斗，示【一作“下”。】以明信民争驰。敛微成众在人力，顷刻露积如京坻。乃知孽虫虽甚众，嫉恶苟锐无难为。往时姚崇用此议，诚哉贤相得所宜。因吟君赠广其说，为我持之告采诗。  

答苏子美离京见寄  

众奇子美貌，堂堂千人英。我独疑其胸，浩浩包沧溟！沧溟产龙蜃，百怪不可名。是以子美辞，吐出人辄惊。其于诗最豪，奔放何纵横。众弦徘律吕，金石次第鸣。间以险绝句，非时震雷霆。两耳不及掩，百痾为之醒！语言既可骇，笔墨尤其精。少虽尝力学，老乃若天成。濡毫弄点画，信手不自停。端庄杂丑怪，群星见欃枪。烂然溢纸幅，视久无定形。使我终老学，得一已足矜。而君兼众美，磊落犹自轻。高冠出人上，谁敢揖其膺？群臣列丹陛，几位缺公卿。使之束带立，可以重朝廷。况令参国议，高论吐峥嵘。惜哉三十五，白发今已生。近者去江淮，作诗寄离情。口诵不及写，一日传都城。退之序百物，其鸣由不平。天方苦君心，欲使发其声。嗟我非鸾鷟，徒思和嘤嘤。因风幸数寄，警我聋与盲！  

归雁亭  

荒蹊腊雪春尚埋，我初独与徐生来。城高树古禽鸟野，声响格磔寒毰毸。颓垣败屋巍然在，略可远眺临倾台。高株唯有柳数十，夹路对立初谁栽。渐诛榛莽辨草树，颇有桃李当墙隈。欣然便拟趁时节，斤锄日夕劳耘培。新年风色日渐好，晴天仰见雁已回。枯根老脉冻不发，绕之百匝空徘徊。顽姿野态烦造化，勾芒不肯先煦吹。酒酣几欲揈大鼓，惊起龙蛰驱春雷！偶然不到才数日，颜色一变由谁催。翠芽红粒进条出，纤跌嫩萼如剪裁。卧槎烧枿亦强发，老析不避众艳咍。姹然山杏开最早，其馀红白各自媒。初开盛发与零落，皆有意思牵人怀。众芳勿使一时发，当令一落续一开。毕春应须酒万斛，与子共醉三千杯！  

石篆诗（并序）  

某启，近蒙朝恩守此州，州之西南有琅琊山，唐李幼卿庶子泉者。某在馆阁时，方国家诏天下，求古碑石之文集于阁下，因得见李阳冰篆《庶子泉铭》。学篆者云：阳冰之迹多矣，无如此铭者。常欲求其本而不得，于今十年矣。及此来已获焉。而铭石之侧，又阳冰别篆十馀字，尤奇于铭文，世罕传焉。山僧惠觉，指以示余，余徘徊其下，久之不能去。山之奇迹，古今纪述详矣。而独遗此字，余甚惜之。欲有所述，而患文字之不称。思予尝爱其文而不及者；梅圣俞、苏子美也。因为诗一首，并封题墨本，以寄二居，乞诗刻于石。  

寒岩飞流【一作“溜”。】落青苔，旁斫石篆何奇哉！其人已死骨已朽，此字不灭留山隈。山中老僧忧石泐，印之以纸磨松煤。欲令留传在人世，持以赠客比琼瑰。我疑此字非笔画，又疑人力非能为。始从天地胚浑判，元气结此高崔嵬。当时野鸟踏山石，万古遗迹于苍崖。山只不欲人屡见，每吐云雾深藏埋。群仙飞空欲下读，常借海月清光来。嗟我岂能识字法！见之但觉心眼开。辞慳语鄙不足记，封题远寄苏与梅。  

读梅氏诗有感示徐生  

子美忽已死，圣俞舍吾南。嗟吾譬驰车！而失左右骖。勍敌尝压垒，羸兵当戒严。凡人贵勉强，惰逸易安恬。吾既苦多病，交朋复凋歼。篇章久不作，意思如胶粘。良田失时耕，草莽废锄芟。美井不日汲，何由发涛甘？偶开梅氏篇，不觉日挂檐。乃知文字乐，愈久益无厌。吾尝哀世人，声利竞争贪。哇咬聋两耳，死不享韶咸。而幸知此乐，又常深讨探。今官得闲散，舍此欲奚耽。顽庸须警策，赖子发其箝。  

眼有黑花戏书自遣  

洛阳三见牡丹月，春醉往往眠人家。扬州一遇芍药时，夜饮不觉生朝霞。天下名花惟有此，樽前乐事更无加。如今白首春风里，病眼何须厌黑花！  

日本刀歌  

昆夷道远不复通，世传切玉谁能穷！宝刀近出日本国，越贾得之沧海东。鱼皮装贴香木鞘，黄白闲杂鍮与铜。【真鍮似金，真铜似银。】百金传入好事手，佩服可以禳妖凶。传闻其国居大岛，土壤沃饶风俗好。其先徐福诈秦民，采药淹留丱童老。百工五种与之居，至今器玩皆精巧。前朝贡献屡往来，士人往往工词藻。徐福行时书未焚，逸书百篇今尚存。令严不许传中国，举世无人识古文。先王大典藏夷貊，苍波浩荡无通津。令人感激坐流涕！锈沚短刀何足云！  

圣俞惠宣州笔戏书  

圣俞宣城人，能使紫毫笔。宣人诸葛高，世业守不失。紧心缚长毫，三副颇精密。硬软适人手，百管不差一。京师诸笔工，牌榜自称述。累累相国东，比若衣缝虱。或柔多虚尖，或硬不可屈。但能装管榻，有表曾无实。价高仍费钱，用不过数日。岂如宣城毫，耐久仍可乞。  

赠潘景温叟  

秦卢不世出，俗子相矜夸。治疾不知【一作“求”。】源，横死纷如麻。番阳奇男子，衣冠本儒家。学本得心诀，照底穷根厓。冷然鉴五藏，曾靡毫厘差。公卿扫榻迎，黄金载盈车。语言无羽翰，飞入万齿牙。相逢京洛下，使我惊且嗟。七年慈母病，庸工口咿哑。恨不早见君，以乞壶中砂。通宵耳高论，饮恨知何涯！瞥然别我去，征途指烟霞。孤云不可留，泪线风中斜！  

学书二首  

苏子归黄泉，笔法遂中绝。赖有蔡君谟，名声驰晚节。醉翁不量力，每欲追其辙。人生浪自苦，以取儿女悦。岂止学书然，自悔从今决！  

学书不觉夜，但怪西窗暗。病目故已昏，墨不分浓淡。人生不自知，劳苦殊无憾。所得乃虚名，荣华俄顷暂。岂止学书然，作铭聊自鉴。  

奉使道中寄坦师  

道人少贾海上游，海舶破散身沉浮。黄金满箧人所寄，吹簸偶得还中州。臝身归金不受报，祗取斗酒相献酬。欢娱慈母终一世，脱去妻子藏岩幽。苍烟寥寥池水漫，白玉菡萏吹高秋。夜燃柏子煮山药，忆此东望无时休。塞垣春枯积雪溜，沙砾威怒黄云愁。五更匹马随雁起，想见贺阝郭花今稠。百年夸夺终一丘，世上满眼真悠悠！寄声万里心绸缪，莫道异趣无相求？  

寿楼  

碧瓦照日生青烟，谁家高楼当道边？昨日丁丁斤且斫，今朝朱栏横翠幕。主人起楼何太高，欲夸富力压群豪。楼中女儿十五六，红膏画眉双鬓绿。日暮春风吹管弦，过者仰首皆留连。应笑楼前骑马客，腰垂金章头已白。苦贪名利损形骸，争若庸愚恣声色。朝见骑马过，暮见骑马归。经年无补朝廷事，何用区区来往为？  

试院闻奚琴作  

奚琴本出奚人乐，奚虏弹之双泪落。抱琴置酒试一弹，曲罢依然不能作。黄河之水向东流，凫飞雁下白云秋。岸上行人舟上客，朝来暮去无今昔。哀弦一奏池上风，忽闻如在河舟中。弦声千古听不改，可怜纤手今何在？谁知着意弄新音，断我樽前今日心。当时应有曾闻者，若使重听须泪下！  

乞药有感呈梅圣俞  

宣州紫沙合，圆若截郫筒。偶得今十载，走宦【一作“官”。】南北东。持之圣俞家，乞药戒羸僮。圣俞见之喜，遽以手磨砻。谓此吾家物，问谁持赠公？因嗟与君交，事事无不同。忆昔初识面，青衫游洛中。高标不可揖，杳若云间鸿。不独体轻健，目明仍耳聪。尔来三十年，多难百忧攻。君晚得奇药，灵根劚离宫。其状若狗蹄，其香比芎藭。爱君方食贫，面色悦以丰。不惮乞馀剂，庶几助衰癃。平时一笑欢，饮酒各争雄。向老百病出，区区论药功。衰盛物常理，循环势无穷。寄语少年儿，慎勿笑两翁。  

晓咏  

帘外星辰逐斗移，紫河声转下云西。九雏乌起城将曙，百尺楼高月易低。露裛兰苕惟有泪！秋荒桃李不成蹊。西堂吟思无人助，草满池塘梦自迷。  

送目  

送目衡【一作“蘅”。】皋望不休，江蘋高下遍汀洲。长堤柳曲妨回首，小苑花深碍倚楼。楚径蕙风消病渴，洛城花雪荡春愁。流杯三日佳期过，掷度兰波负胜游。  

舟中寄刘昉秀才  

东南天阔漾归流，西北云高断寸眸。明月随人来远浦，青山答鼓送行舟。归心逐梦成鱼鸟，夜汉看星识斗牛。酽【一作“騃”。】酒开樽谁共醉？清江聊且玩游鯈。【一作“鯈游”。】  

即目  

李径阴森接翠畴，押帘风日澹清秋。晚乌藏柳栖残照，远燕伤风失故楼。星汉经年虽可望，云波千叠不缄愁。平居革带频移孔，谁问无憀沈隐侯？  

宿云梦馆  

北雁来时岁欲昏，私书归梦杳难分。井桐叶落池荷尽，一夜西窗雨不闻。  

送王公慥判官  

久客倦京国，言归岁已冬。独过伊水渡，犹听洛城钟。山色经寒绿，云阴入暮重。腊梅孤馆路，疲马有谁逢？  

题净慧大师禅斋景德寺普光院。  

巾屦诸方遍，莓苔一室前。萎花吟次【一作“处”。】落，孤月定中圆。斋钵都人施，谈机海外传。时应暮钟响，来度禁城烟。  

琵琶亭  

乐天曾谪此江边，已叹天涯涕泫然！今日始知予罪大，夷陵此去更三千。  

初至虎牙滩见江山类龙门  

晓鼓潭潭客梦惊，虎牙滩上作船行。山形酷似龙门秀，江色不如伊水清。平日两京人少壮，今年三峡岁峥嵘。卧闻乳石淙流响，疑是香林八节声。  

酬孙延仲龙图  

洛社当年盛莫加，洛阳耆老至今夸。【梅圣俞、张尧夫、张子野、延仲与予，皆在洛中。】死生零落馀无几，齿发衰残各可嗟！北库酒醪君旧物，【延仲前守汝阴。】西湖烟水我如家。已将二美交相胜，仍枉新篇丽彩霞。  

西湖泛舟呈运使学士张掞  

波光柳色碧溟濛，曲渚斜桥画舸通。更远更佳唯恐尽，渐深渐密似无穷。绮罗香里留佳客，弦管声来扬晚风。半醉回舟迷向背，楼台高下夕阳中。  

去思堂会饮得春字甲午四月，颍州张唐公座上。  

世事纷然百态新，西冈一醉十三春。自惭白发随年少，犹把金钟劝主人。黄鸟乱飞深夏木，红榴初发艳清晨。佳时易失闲难得，有酒重来莫厌频。  

赠王介甫  

翰林风月三千首，吏部文章二百年。老去自怜心尚在，后来谁与子争先。朱门歌舞争新态，绿绮尘埃试拂弦。常恨闻名不相识，相逢樽酒盍留连。  

暮春书事呈四舍人  

树阴初合苔生晕，花蕊新成蜜满脾。莺燕各归巢哺子，蛙鱼共乐雨添池。少年春物今如此，老病衰翁了不知。饱食杜门何所事，日长偏与睡相宜。  

酬王君玉中秋席上待月值雨  

池上虽然无皓魄，樽前殊未减清欢。绿醅自有寒中力，红粉尤宜烛下看。罗绮尘随歌扇动，管弦声杂雨荷干。客舟闲卧王夫子，诗阵教谁主将坛？  

题东閤后集一作“《题营丘集后》。  

东閤三朝多大事，营丘二载足【“二”字一作“两郡半”。】闲辞。近诗留作归荣集，何日归田自集诗。  

解官后答韩魏公见寄  

报国勤劳已蔑闻，终身荣遇最无伦。老为南亩一夫去，犹是东宫二品臣。侍从籍通清切禁，笑歌行作太平民。欲知念旧君恩厚，二者难兼始两人。【新制推恩致仕，许仕旧兼职，自王仲仪始。今某仍出特恩。】  

余昔留守南都得与杜祁公唱和诗有答公见赠二十韵之卒章云报国如乖愿归耕宁买田期无辱知己肯逐利名迁逮今二十有二年祁公捐馆亦十有五年矣而余始蒙恩得遂退休之请追怀平昔不胜感涕辄为短句置公祠堂  

掩涕发陈编，追思二十年。门生今白首，墓木已苍烟。报国如乖愿，归耕宁买田。此言今知践，知不愧黄泉。  

答端明王尚书见寄兼简景仁文裕二侍郎二首  

日久都城车马喧，岂知风月属三贤。唱高谁敢投诗社，行处人争看地仙。酒面拨醅浮太白，舞腰摧拍趁繁弦。与公等是休官者，方把锄犁学事田。  

多病新还太守章，归来白首兴何长。琴书自是千金产，日月闲销百刻香。尚有俸钱沽美酒，自栽花圃趁新阳。醉翁生计今如此，一笑何时共一觞？  

寄题景纯学士藏春坞新居  

清才四纪擅时名，晚卜丘林遂解缨。欲借青春藏向比，须知白首尚多情。水浮花出人间去，由近云从席上生。漫【一作“谩”。】说市朝堪大隐，仙家谁信在重城！  

退居述怀寄北京韩侍中二首  

悠悠身世比浮云，白首归来颍水濆。曾看元臣调鼎鼐，却寻田叟问耕耘。一生勤苦书千卷，万事销磨酒百分。放浪岂无方外士，尚思亲友念离群。  

书殿宫臣宠并叨，不同憔悴返渔樵。无穷兴味闲中得，强半光阴醉里销。静爱竹时来野寺，独寻春偶过溪桥。犹须五物称居士，不及颜回饮一瓢。  

和子履游泗上雍家园  

长桥南走群山间，中有雍子之名园。苍云蔽天竹色净，暖日扑地花气繁。飞泉来从远岭背，林下曲折寒波翻。珍禽不可见毛羽，数声清绝如哀弹。我来据石弄瑟瑟，惟恐日暮登归轩。尘纷解剥耳目异，祗疑梦入神仙村。知君襟尚我同好，作诗闳放莫可攀。高篇绝景两不及，久之想像空冥烦。  

右雍家园诗，吉绵闽本，皆入公外集。而王荆公《四家诗选》亦有之，今乃载苏子美《沧浪集》，后人安得不疑。或谓公亲作《沧浪集序》，不应误杂己诗。可以无疑，姑附见于此。按王荆公取公诗凡一百二十五首，内一百三首载《居士集》，二十一首载外集，又一篇即此诗。其它或全改一联，或增减一联，甚者至增四联，或移两联之类。已注一作于逐篇，岂当时传本不同，抑荆公自加润色也。  

### 欧阳文忠诗补钞  

修字永叔  
庐山高赠同年刘凝之归南康  

庐山高哉几千仞兮，根盘几百里，巍然屹立乎长江。长江西来走其下，是为扬澜。左兮洪涛巨浪日夕相舂撞。云消风止水镜净，泊舟登岸而远望兮，上摩云霄之晻霭，下压后土之鸿庞。试往造乎其间兮，攀缘石磴窥空谾。千岩万壑响松桧，悬崖巨石飞流淙。水声聒聒乱人耳，六月飞雪洒石矼。仙翁释子亦往往而逢兮，吾尝恶其学幻而言哤。但见丹霞翠壁远近映楼阁，晨锺暮鼓香霭罗幡幢。幽花野草不知其名兮，风吹露湿香涧谷，时有白鹤飞来双。幽寻远兮不可极，便欲绝世遗纷厖。羡君买田筑室老其下，插秧盈畴兮酿酒盈缸。欲令浮岚暖翠千万状，坐卧常对乎轩窗。君怀磊砢有至宝，世俗不辨珉与玒。策名为吏二十载，青山白首困一邦。宠荣声利不可以苟屈兮，自非青云白石有深趣，其气兀硉何由降。丈夫壮节似君少，嗟我欲说安得巨笔如长杠。  

明妃曲和王介甫作  

胡人以鞍马为家，射猎为俗。泉甘草美无常处，鸟惊兽骇争驰逐。谁将汉女嫁胡儿，风沙无情面如玉。身行不遇中国人，马上自作思归曲。推手为琵却手琶，胡人共听亦咨嗟。玉颜流落死天涯，琵琶却传来汉家。汉家争按新声谱，遗恨已深声更苦。纤纤女手生洞房，学得琵琶不下堂。不识黄云出塞路，岂知此声能断肠。  

汉宫有佳人，天子初未识。一朝随汉使，远嫁单于国。绝色天下无，一失难再得。虽能杀画工，于事竟何益。耳目所及尚如此，万里安能制夷狄。汉计诚已拙，女色难自夸。明妃去时泪，洒向枝上花。狂风日暮起，飘泊落谁家。红颜胜人多薄命，莫怨春风当自嗟。  

礼部贡院阅进士试  

紫案焚香暖吹轻，广庭清晓席群英。无哗战士衔枚勇，下笔春蚕食叶声。乡里献贤先德行，朝廷列爵待公卿。自惭衰病心神耗，赖有群公鉴识精。  

梦中作  

夜凉吹笛千山月，路暗迷人百种花。棋罢不知人换世，酒阑无奈客思家。  

批谢判官纸尾  

浅深红白宜相间，先后仍须次第栽。我欲四时携酒去，莫教一日不花开。  

寄许道人昌龄  

石唐仙室紫云深，颍阳真人此算心。真人已去升寥廓，岁岁岩花自开落。我昔曾为洛阳客，偶向岩前坐盘石。四字丹书万仞崖，神清之洞锁楼台。云深路绝无人到，鸾鹤今应待我来。  

寄韩子华  

人事从来无处定，世途多故践言难。谁如颍水闲居士，十顷西湖一钓竿。  

刘原父再昏以二绝戏之  

平生志业有谁先，落笔文章海内传。明日都城应纸贵，开帘却扇有新编。  

仙家千载一何长，浮世空惊日月忙。洞里桃花莫相笑，刘郎今是老刘郎。  

自叙  

余本漫浪者，兹亦漫为官。胡然类鸱夷，托载随车辕。时士不俯眉，默默谁与言。赖有洛中俊，日许相跻攀。饮德醉醇酎，袭馨佩春兰。平时罢军檄，文酒聊相欢。  

拜马涧  

昔闻王子晋，把袂浮丘仙。乘骏於此堕，吹笙不复还。玉蹄无迹久，涧草但荒烟。  

二室道  

二室对岧峣，群峰耸峭直。云随高下起，路转参差碧。春晚桂丛深，日下山烟白。芝英已可茹，悠然想泉石。  

玉女窗  

玉女不可邀，苍崖郁岧直。石乳滴空窦，仰见泬寥碧。徙倚难久留，桂树含春色。  

中峰  

望望不可到，行行何屈盘。一径林杪出，千岩云下看。烟岚半明灭，落照在峰端。  

和谢学士泛伊川  

久不见南山，依然已秋色。悠哉川上行，复邀城中客。木落山半空，川明潦犹积。夷犹白苹里，笑傲清风侧。极浦追所远，回峰高易夕。  

和杨子聪答圣俞月夜见寄  

秋露蔼已繁，迢迢星汉回。皎洁庭际月，流光依井苔。有客爱凉景，幽轩为君开。所思不可极，但慰清风来。  

雨中独酌  

老大世情薄，掩关外郊原。英英少年子，谁肯过我门。宿云屯朝阴，暑雨清北轩。逍遥一樽酒，此意谁与论。  

答钱寺丞忆伊川  

之子问伊川，伊川已春色。绿芷杂青浦，青溪含白石。山阿昔留赏，屐齿无遗迹。惟有岩桂花，留芳待归客。  

送刘十三南游  

决决汴河流，橹声过晚浦。行客问吴山，舟人多楚语。春深紫兰泽，夏早黄梅雨。时应赋登眺，聊以忘羁旅。  

送徐生秀州法曹  

一笑暂相从，结交方恨晚。犹兹簿领困，况尔东南远。落帆淮口暮，采石江洲暖。黄鸽可寄书，惟嗟双翅短。  

立秋有感寄苏子美  

庭树忽改色，秋风动其枝。物情未必尔，我意先已凄。虽恐芳节谢，犹忻早凉归。起步云月暗，顾瞻星斗移。故人在千里，岁月令我悲。所嗟事业晚，岂惜颜色衰。国谋今谓何，胡马日正嘶。  

幽谷晚饮  

一径入蒙密，已闻流水声。行穿翠筱尽，忽见青山横。山势抱幽谷，谷泉含石泓。旁生嘉树林，上有好鸟鸣。嘉我二三友，偶同丘壑情。环流席高荫，置酒当峥嵘。是时新雨馀，日落山更明。山色已可爱，泉声难久听。安得白玉琴，写以朱丝绳。  

送朱生  

万物各有役，无心独浮云。遂令幽居客，日与山云亲。植桂比芳操，佩兰思洁身。何必濯于水，本无缨上尘。  

雪晴  

悠悠野水来，滟滟西溪阔。晓日披宿云，荒台照残雪。风光变穷腊，岁律新阳月。冻卉意初回，绿醅浮可拨。人闲乐朋友，鸟哢知时节。岂止探芳菲，耕桑行可阅。  

竹间亭  

高亭照初日，竹影凉萧森。新篁渐解箨，翠色日已深。雨多苔莓绿，幽径无人寻。静趣久迺得，暂来聊解襟。清风飒然生，鸣鸟送好音。佳时不易得，浊酒聊自斟。兴尽即言返，重来期抱琴。  

箕山  

朝下黄芦坂，夕望箕山云。缅怀巢上客，想彼岩中人。弱岁慕高节，壮年婴世纷。漱流羡颍水，振衣嗟洛尘。空祠乱惊鸟，山木含余曛。聊兹谢芝桂，归月及新春。  

西园  

落日叩溪门，西溪复何所。人侵树裹耕，花落田中雨。平野见南山，荒台起寒雾。歌舞昔云谁，今人但怀古。  

会峰亭  

山势百里见，新亭压其巅。群峰渐靡迤，高下相绵联。下窥疑无地，查蔼但苍烟。是时新雨馀，众壑鸣春泉。林籁静更响，山光晚逾鲜。岩花为谁开，春去夏复妍。野鸟窥我醉，溪云留我眠。日暮山风来，吹我还醒然。醉醒各任物，云鸟徒留连。  

晚步绿阴园遂登凝翠亭  

馀春去已远，绿水涵新塘。渐爱树阴密，初迎蕙风凉。高亭可四望，绕郭青山长。野色晚更好，岚曛共微茫。幽怀不可写，雅咏同谁觞。明月如慰我，开轩送清光。  

送孔生再游河北  

志士惜白日，高车无停轮。孔生东鲁儒，年少勇且仁。大轴献理匦，长裾弊街尘。门无黄金聘，家有白发亲。寒风八九月，北渡大河津。玉塞积精甲，金戈耀秋云。孔褐不自暖，高谈吐阳春。北州多贤侯，待士谁最勤。一见赠双璧，再见延上宾。丈夫患不遇，岂患长贱贫。  

留题镇阳潭园  

官虽镇阳居，身是镇阳客。北园潭上花，安问谁所植。春风无先后，烂漫争红白。 一花聊一醉，尽醉犹须百。而我病不饮，对花空叹息。朝来不能归，暮看不忍摘。谓言花纵落，满地由可席。空馀绿潭水，尚带馀春色。  

游琅琊山  

南山一尺雪，雪尽山苍然。涧谷深自暖，梅花应已繁。使君厌骑从，车马留山前。行歌招野叟，共步青林间。长松得高荫，盘石堪醉眠。止乐听山鸟，携琴写幽泉。爱之欲忘返，但苦世俗牵。归时始觉远，明月高峰巅。  

幽谷泉  

踏石弄泉流，寻源入幽谷。泉傍野人家，四面深篁竹。溉稻满春畴，鸣渠绕茅屋。生长饮甘泉，荫泉栽美木。潺湲无春冬，夜夜响山曲。  

秋晚凝翠亭  

黄叶落空城，青山绕官廨。风云凄已高，岁月惊何迈。陂田寒未收，野水浅生派。晴林紫榴坼，霜日红梨晒。萧疏喜竹劲，寂寞伤兰败。丛菊如有情，幽芳慰孤介。嘉客日可携，寒醅美新醡。登临无厌频，冰雪行即届。  

虫鸣  

叶落秋水冷，众鸟声已停。阴气入墙壁，百虫皆夜鸣。虫鸣催岁寒，唧唧机杼声。时节忽已换，壮心空自惊。平明起照镜，但畏白发生。  

有马示徐无党  

吾有千里马，毛骨何萧森。疾驰如奔风，白日无留阴。徐驱当大道，步骤中五音。六辔应吾手，调和如瑟琴。东西与南北，高下复山林。惟意所欲适，九州可周寻。至哉人与马，两乐不相侵。  

晚泊岳阳  

卧闻岳阳城里钟，系舟岳阳城下树。正见空江明月来，云水苍茫失江路。夜深江月弄清辉，水上人歌月下归。一阕声长听不尽，轻舟短楫去如飞。  

奉使道中作  

执手意迟迟，出门还草草。无嫌去时速，但愿归时早。北风吹雪犯征裘，夹路花开回马头。若无还月还家乐，争奈千山远客愁。为客莫思家，客行方远道。还家自有时，空使朱颜老。禁城春色暖融怡，花倚春风待客归。劝君还家须饮酒，记取思归未得时。  

新霜  

天云惨惨秋阴薄，卧听北风鸣屋角。平明惊鸟四散飞，一夜新霜群木落。南山郁郁旧可爱，千仞巉岩如刻削。林枯山瘦失颜色，我意岂能无寂寞。泉傍菊花芳烂漫，短日寒辉相照灼。无情木石尚须老，有酒人生何不乐。  

和圣俞感李花  

昨日摘花初见桃，今日摘花还见李。晴风暖日苦相催，春物所馀知有几。中年多病壮心衰，对酒思归未得归。不及墙根花与草，春来随处自芳菲。  

刑部看竹效孟郊体  

花妍儿女姿，零落一何速。竹色君子操，猗猗寒更绿。京师多名园，车马纷驰逐。春风红紫时，见此苍翠玉。凌乱委青苔，萧疏拂华屋。森森日影闲，濯濯生意足。幸此接清赏，宁辞荐芳醁。黄昏人去锁空廊，枝上月明春鸟宿。  

送公期得假归绛  

风吹积雪锁太行，水暖河桥杨柳芳。少年初仕即京国，故里几归成鬓霜。山行马瘦春泥滑，野饭天寒饧粥香。留连芳物佳节过，束带还来朝未央。  

归田四时乐春夏二首  

春风二月三月时，农夫在田居者稀。新阳晴暖动膏脉，野水泛滟生光辉。鸣鸠聒聒屋上啄，布谷翩翩桑下飞。碧山远映丹杏发，青草暖眠黄犊肥。田家此乐知者谁，吾独知之胡不归。吾已买田清颍上，更欲临流作钓矶。  

南风原头吹百草，草木丛深茅舍小。麦穗初齐稚子娇，桑叶正肥蚕食饱。老翁但喜岁年熟，饷妇安知时节好。野棠梨密啼晚莺，海石榴红啭山鸟。田家此乐知者谁，我独知之归不早。乞身当及强健时，顾我蹉跎已衰老。  

新春有感寄常夷甫  

馀生本羁孤，自少已非壮。今而老且病，何用苦惆怅。误蒙三圣知，贪得过其量。恩私未知报，心志已凋丧。轩裳德不称，徒自取讥谤。岂若常夫子，一瓢安陋巷。身虽草莽间，名在朝廷上。惟馀钦德义，久已慕恬旷。矧亦有吾庐，东西正相望。不须驾柴车，自可策藜杖。坐惊颜鬓日摧颓，及取新春归去来。共载一舟浮野水，焦陂四面百花开。  

忆焦陂  

焦陂荷花照水光，未到十里闻花香。焦陂八月新酒熟，秋水鱼肥鲙如玉。清和两岸柳鸣蝉，直到焦陂不下船。笑向渔翁酒家保，金龟可解不须钱。  

赠许道人  

洛城三月乱莺飞，颖阳山中花发时。往来车马游山客，贪看山花踏危石。紫云仙洞锁云深，洞中有人人不识。飘飘许子旌阳后，道骨仙风本仙胄。多年洗耳避世喧，独卧寒岩听山溜。忽来顾我何殷勤，笑我白发埋红尘。子归为筑岩前室，待我明年乞得身。  

闲居即事  

巷有客车陋，门无载酒过。池喧蛙怒雨，客去雀惊罗。握臂如枝骨，哀弦系筋歌。无憀漳浦卧，还似咏中阿。  

夜意  

蕙炷炉薰断，兰膏烛艳煎。夜风多起籁，晓月渐亏弦。鹊去星低汉，乌啼树暝烟。惟应墙外柳，三起复三眠。  

早夏郑工部池园  

夜雨残芳尽，朝晖宿雾收。兰香才馥径，柳暗欲翻沟。夏木繁堪结，春蹊翠已稠。披襟楚风快，伏槛更临流。  

双桂楼  

嘉树丛生秀，危楼层汉傍。飞甍临万井，伏槛出垂杨。卷幕晴云度，披襟夕籁凉。山河瞻帝里，风月坐胡床。爱客东阿宴，清欢北海觞。淮南多雅咏，岁晚玩幽芳。  

题张应之县斋  

小官叹簿领，夫子卧高斋。五斗未能去，一丘真所怀。绿苔长秋雨，黄叶堆空阶。县古仍无柳，池清尚有蛙。琴觞开月幌，窗户对云崖。嵩少亦堪老，行当与子偕。  

早春南征寄洛中诸友  

楚色穷千里，行人何苦赊。芳林逢旅雁，候馆噪神鵶。春入河边草，花开水上槎。东风一樽酒，新岁独思家。  

柴舍人金霞阁  

檐前洛阳道，下听走辕声。树荫春城绿，山明雪野晴。云藏天外阙，日落柳间营。缓步应多乐，壶歌咏太平。  

普明院避暑  

选胜避炎郁，林泉清可嘉。拂琴惊水鸟，代尘折山花。就简刻筠粉，浮瓯烹露芽。归鞍微带雨，何惜角巾斜。  

题张损之学士兰皋亭  

碕岸接芳蹊，琴觞此自怡。林花朝落砌，山月夜临池。雨积蛙鸣乱，春归鸟弄移。惟应乘兴客，不待主人知。  

送王汲宰蓝田  

喧喧动车马，共出古都门。落日催行客，东风吹酒樽。树摇秦甸绿，花入辋川繁。若遇西来旅，时应问故园。  

徽安门晓望  

都门收宿雾，佳气郁葱葱。晓日寒川上，青山白雾中。楼台万瓦合，车马九衢通。恨乏登高赋，徒知京邑雄。  

送孟都官知蜀州  

名郎出粉闱，佳郡古关西。几驿秦亭尽，千山蜀鸟啼。朱轮照耕野，绿芋覆秋畦。向阙应东望，云深陇树迷。  

南征回京至界上驿先呈城中诸友  

朝云来少室，日暮向箕山。本似无心出，宁随倦客还。春归伊水绿，花晚洛桥闲。谁有馀樽酒，相期一解颜。  

广爱寺  

都人布金地，绀宇巍然存。山气蒸经阁，钟声出国门。老杉春自绿，古壁雨先昏。应有幽人屐，来留石藓痕。  

智蟾上人游南岳  

终日念云壑，南归心浩然。青山入楚路，白水望湖田。野渡惟浮钵，山家少施钱。到时春尚早，收茗绿岩前。  

秋郊晓行  

寒郊桑柘稀，秋色晓依依。野烧侵河断，山鸦背日飞。行歌采樵去，荷锸刈田归。秫酒家家熟，相邀白竹扉。  

被牒行县因书所见呈寮友  

《周礼》恤凶荒，轺车出四方。土龙朝祀雨，田火夜驱蝗。木落孤村迥，原高百草黄。乱鸥鸣古堞，寒雀聚空仓。桑野人行馌，鱼陂鸟下梁。晚烟茅店月，初日枣林霜。墐户催寒候，丛祠祷岁穰。不妨行览物，山水正苍茫。  

又行处作  

秋色满郊邑，人行禾黍间。雉飞横断涧，烧响入空山。野水苍烟起，平林夕鸟还。嵩岚久不见，寒碧更孱颜。  

晚过水北  

寒川消积雪，冻浦渐通流。日暮人归尽，沙禽上钓舟。  

送丁元珍峡州判官  

为客久南方，西游更异乡。江通蜀国远，山闭楚祠荒。油幕无军事，清猿断客肠。惟应陪主诺，不费日飞觞。  

夏侯彦济武陟尉  

风烟接孟怀，井邑富田垓。河近闻冰坼，山高见雨来。官闲同小隐，酒美足衔杯。好去东篱菊，迎霜正欲开。  

春雪  

逗晓风声恶，褰帘雪势斜。应怜未归客，故剪欲开花。病思寒添睡，春愁梦在家。谁能慰寂寞，惟有酌流霞。  

谒庙马上有感  

旌旆晓悠悠，行惊岁已遒。霜云依日薄，野水带冰流。富庶齐三服，山川禹九州。自怜思颖意，无异旅人愁。  

送赵山人归旧山  

屈贾江山恨不休，霜飞翠葆忽惊秋。吟抛楚国兰苕思，归有淮南桂树留。聒耳春池蛙两部，比封秋坞橘千头。嗔条怒颖真堪愧，莫染衣尘更远游。  

伤春  

蕙兰蹊径失芳期，风雨宵深怯减衣。卷箔高楼惊燕入，挥弦远目送鸿归。荔催酿蜜愁花尽，柳扑暄条妒雪飞。欲识伤春多少恨，试量衣带忖腰围。  

公子  

黄山开苑猎初回，绛树分行舞递来。下马春场鸡斗距，鸣弦日圃雉惊媒。犀投博齿呼成白，桥隔车音听似雷。不问春蚕眠未起，更寻桑陌到秦台。  

刘秀才昉宅对弈  

乌巷招邀谢墅中，紫囊香佩更临风。尘惊野火遥知猎，目送云罗但听鸿。六着比犀鸣博胜，百娇将矢捧壶空。解衣对子欢何极，玉井移阴下翠桐。  

奉送叔父都官知永州  

虎头盘绶早垂绅，青组名郎领郡新。画鹊千艘随下濑，听鸡五鼓送行人。楚波漾楫处如日，淮月开时蚌有津。千里壶浆民咏溢，樯鸟旗隼下汀蘋。  

柳  

绿树低昂不自持，河桥风雨弄春丝。残黄浅约眉双敛，欲舞先夸手小垂。立马折鞭催远道，落梅横笛共馀悲。长亭送客兼迎雨，费尽春条赠别离。  

送友人南下  

河桥别柳减春条，隔浦挈音听已遥。千里羹莼夸敌酪，满池滮稻欲鸣蜩。东风楚岸神灵雨，残月吴波上下潮。如吊湘累搴杜若，秋江斜日驻兰桡。  

寄题嵩巫亭  

平地烟霄向此分，绣楣丹槛照清芬。风帘暮卷秋空碧，胜见西山数岭云。  

送致政朱郎中  

平生不省问田园，白首忘怀道更尊。已纳印章辞北阙，稍留冠盖饯东门。冯唐老有为郎恋，疏广终无任子恩。今日荣归人所羡，两儿腰绶拥高轩。  

枨子  

嘉树团团俯可攀，压枝秋实渐斓斑。朱栏碧瓦清霜重，粲粲繁星绿叶间。  

行次寿州寄内  

紫金山下水长流，尝记当年此共游。今夜南风吹客梦，清淮明月照孤舟。  

过塞  

身驱汉马踏胡霜，每叹劳生祗自伤。气候愈寒人愈北，不如征雁解随阳。  

送石扬休还蜀  

长爱谪仙夸蜀道，送君西望重吟哦。路高黄鹄飞不到，花发杜鹃啼更多。清禁寒生凤池水，绣衣荣照锦江波。昔年同舍青衿子，夹道欢迎鬓已皤。  

久在病告近方赴直偶成拙诗二首  

经时移病久端居，玉署新秋此直庐。夜静楼台落银汉，人闲铃索少文书。江湖未艾年华晚，灯火微凉暑雨初。敢向圣朝辞宠禄，多惭清禁养慵疏。  

其二  

清晨下直大明官，驰马悠然宿雾中。金阙云开沧海日，天街雨后绿槐风。岁华忽忽双流矢，鬓发萧萧一病翁。名在玉堂归未得，西山画阁兴何穷。  

春日词  

宫坛春陌赛牛回，玉琯东风逗晓来。不待岭梅传远信，剪刀先放彩花开。  

试粉东窗待晓回，共寻春柳傍香台。不惊树裹禽初变，共喜钗头燕已来。  

待晓铜荷剪蜡煤，绣帘春色犯寒来。画眉不待张京兆，自有新妆试落梅。  

雁  

来时沙碛已冰霜，飞过江南木叶黄。水阔天低云暗澹，朔风吹起自成行。  

钓者  

风牵钓线袅长竿，短笠轻蓑细草间。春雨濛濛看不见，水烟埋却面前山。  

赠潘道士  

门无车辙紫苔侵，鸡犬萧条陋巷深。寄语弹琴潘道士，雨中寻得越江吟。  

初出真州泛大江作  

孤舟日日去无穷，行色苍茫杳霭中。山浦转帆迷向背，夜江看斗辨西东。滮田渐下云间雁，霜日初丹水上枫。莼菜鲈鱼方有味，远来犹喜及秋风。  

寄子山待制二绝  

留滞西山独可嗟，残春过尽始还家。落花纵有那堪醉，何况归时无落花。  

闻君屡醉赏红英，落尽残花酒未醒。嗟我落花无分看，莫嫌狼藉扫中庭。  

寄秦州田元均  

由来边将用儒臣，坐以威名抚汉军。万马不嘶听号令，诸蕃无事著耕耘。梦回夜帐闻羌笛，诗就高楼对陇云。莫忘镇阳遗爱在，北潭桃李正氛氲。  

寄刘都官  

别后山光寒更绿，秋清酒美色仍清。绕亭黄菊同君赏，独对残芳醉不成。  

书王元之画像侧  

偶然来继前贤迹，信矣皆如昔日言。诸县丰登少民事，四时游览荷君恩。相公风采常如在，顾我文章不足论。名姓已光青史上，壁间容貌任尘昏。  

金凤花  

忆绕朱栏手自栽，绿丛高下几番开。中庭雨过无人迹，狼籍深红点绿苔。  

夜宿中书东阁  

翰林平日接群公，文酒相欢慰病翁。白首归田徒有约，黄扉论道愧无功。攀髯路断三山远，忧国心危百箭攻。今夜静听丹禁漏，尚疑身在玉堂中。  

送王学士赴两浙转运  

汉家财利析秋毫，暂屈清才岂足劳。邑屋连云盈万井，舳鲈衔尾列千艘。春寒欲尽黄梅雨，海浪高翻白鹭涛。平昔壮心今在否，江山犹得助诗豪。  

## 止斋诗钞  

陈傅良  
读范文正公神道碑有感佚事  

武侯不可致，玄德造其庐。公在衰绖中，乃上时政书。维时君臣定，事与草昧殊。出处千载同，岂必名迹如。行伍拔大将，寒饥得名儒。推毂天下士，百年用其馀。生平慕河汾，未许王魏俱。殷勤八司马，意独何区区。自古朋党论，消复莽无期。谁令群疑亡，韩富及有为。惜哉公不见，功名止西陲。  

送宋国博参议江东分韵得夜字前年上幸学一时同舍今去略尽为之怅然  

南门供帐江上亭，北门觞酒湖边榭。两年出饯略可数，往往行人半同舍。忆昔翠华临璧海，儒先一日争声价。苏君舌掉巫峡水，杨君气夺幽并夜。黄君石矻不可转，夫子居然古彝斝。艾轩风流天下少，独奏《咸》《韶》无《濩》《夏》。黄粱未熟事如许，白发不生心亦怕。古来贤俊多坎轲，道与世违胡足诧。武皇好少臣已老，孟子尊王君尚霸。嗟乎夫子幸遭时，诸公滚滚皆流亚。德尊不过五品薄，岁晚曾无一饭暇。君恩岂必间湖海，家事姑惟问桑稼。此行端可振颓俗，令我短辕今欲驾。  

游鼓山  

鼓山闻天下，一见名不空。自从周职方，闽在王会中。登山亦几人，兴寄随所逢。骑君常愒日，迁客多悲风。剑川发瓯西，万阻与海通。忽焉得平壤，北山矗其东。我行未及巅，已见国势雄。三韩到吴会，不可道里穷。俯瞰南来帆，沄沄自朝宗。曩时诸降王，各抚千里封。相招神衔图，旅献东都宫。东都今何如，胡马鸣蒿蓬。一春长雨雾，明日归樊笼。恣探泉石幽，篝灯导归筇。  

和林懿仲喜雪韵  

常旸厥咎何，君相疚朝夕。愧莫慰群黎，凄其望三白。是心与天通，昨夜平地尺。蓑笠在东阡，耰锄在西陌。忍待明年饱，欣及吾事隙。海宇正无尘，草木亦焕赫。遥知紫宸朝，千官手加额。温纶粲龙光，贺牍交马迹。衔枚悬瓠城，仗节居延泽。独拥蓝关马，共饭滹沱麦。更愿吾君相，对此念忠赤。当令挟纩温，恩意到疆场。有士如有年，要岂旦日积。袁安自甘寝，扫轨无过客。  

再和前韵  

冬夜苦难晓，短景复易夕。安得户牖光，不待东方白。恍如游化城，琼台若干尺。英华发林薮，馀彩散阡陌。平铺浩无垠，巽入微有隙。忍寒贪纵观，未愿朝曦赫。柳绵著歌茵，梅片堕妆额。皭然群污中，有意欲比迹。自识玉皇家，癯仙陋山泽。新来学为农，遭岁屡无麦。稚子色恒饥，老婢脚尽赤。一饭今有待，喜更问瓜埸。归来看床头，瓶粟幸馀积。且以炊春醪，号召已散客。  

除夜用前韵  

又添犬马齿，常恐牛羊夕。牙无数株牢，鬓已大半白。六朝贵人家，珊珊高数尺。复有陵邑豪，沃壤动连陌。居然燕巢幕，忽矣驹过隙。伊傅亦中寿，至今名赫赫。苍苔卧风雨，曾乏断碑额。中原五十载，胡骑乱禹迹。谁当懒折腰，去学陶彭泽。忧端压不下，中夜歌秀麦。昭代岂无人，腰黄眼前赤。鸿儒筹禁省，壮士守边埸。罢歌且杯酒，浇此怀抱积。柴门剥剥响，已有贺年客。  

再用喜雪除夕二韵寄宗简  

百年弹指顷，群动不遑夕。娈彼惰游者，长夜浮大白。豪侠旁无人，卧我楼百尺。衲子缚禅静，不敢践桑陌。武夫髀肉满，睥睨候边隙。道家求不死，真火养阴赫。躁人千速化，自点雷门额。书生苦穿凿，奇字穷鸟迹。何如吾老农，一雨犁春泽。相忘与鸡豚，所辨才菽麦。不闻有孔子，安识由与赤。纷纷举世士，肝胆自疆场。老翁捧腹笑，空洞无一积。有来问时事，请以臆对客。  

送杨似之提举湖南  

昨日有客去分符，今朝有客来揽辔。蕨芽掇尽笋可屈刂，送客焉知老将至。儒雅风流能有几，南宫先生无乃是。十年不复梦蓬山，万里何为隔湘水。叶公岿然地官贰，颜公领袖天下士。星联郎署尤与何，次第诸公亦连茹。一时台省旧名德，十见班行已三四。可令仆马病崔嵬，独抱兰荪吊憔悴。渔樵混迹山穷处，故故肯临人不记。酒半停杯问须发，夜阑秉烛徵文字。多时渴见痛折节，万事要看方得意。先生行矣扈甘泉，请自此心扶大议。【薛士昭寺丞赴衡阳守之翌日，而似之吏部至。初，似之与叶侍郎叔羽、颜祭酒几圣、尚书郎尤延之、何一之同在馆学，今皆还朝，故并及之。】  

哭吕伯恭郎中舟行寄诸友  

去年上溪船，落日建安旐。今年上溪船，濡露金华草。当代能几人，胡不白发早！念昔会合时，心事得倾倒。倚庐鱼鼓夜，联辔鸡人晓。遐搜接混茫，细剖入幽眇。挹注隘溟渤，扶携薄穹昊。斯文何契阔，之子复凋槁。百年在无穷，寥廓一过鸟。家人徵旧闻，学者拾馀藁。区区存万一，散逸谁可保？君看《鲁论》上，彭寿颜回夭。于今悬日月，岂必言语好。傥无后来者，泯没秋毫小。南浮吴蜀会，北顾关河杳。怀哉各努力，人物古来少。  

和张孟阜寻梅韵  

平生拙状物，出语辄自咍。久欲颂梅花，恒恐累纸写不该。羡子年少气豪敏，诗筒往往岁一来。语不惊人意不止，笔力待尽千松煤。我以病骥追霜隼，著鞭不上嗔人催。置诗太息梅困我，恨不纵斧寻条枚。嗟乎孤山无人老坡死，水边竹外谁低徊。我尝欲拟禁字体，不道雪月冰琼瑰。退藏物后独笑傲，奄有岁晚多惊猜。纷纷自谓好颜色，万汇秃立皆堪哀。模将此意入诗句，十年未就梅空开。君诗却怪梅不早，令我内热红生腮。强随崄韵终不满，今年又恐坐看落片飞莓苔！  

送刘茂实宰奉新  

远别欲无寐，细论谁有酒？今当作剧县，君意亦乐不。江湖吏道僻，岁月民劳久。救之敝精神，自爱终袖手。要中名甚美，用意物所咎。君观兰桂林，馀茂及樵槱。移根讬客土，颜色非故有。赠言几满车，一字堪皓首。於焉但裁择，对越二三友。诸贤在当路，公论在众口。  

送谢希孟归黄岩四首  

纷纷竹帛传，浩浩金石刻。沦亡已无限，存亦谁爱惜！如何伏羲氏，文字二三画。姬孔岂不圣，用以演《周易》。  

法令如牛毛，斯鞅信手成。簿书积丘山，赵张眼愈明。万人立下风，国势尊且荣。未省三代前，谁独有此名！  

圭璧袭缫藉，山龙饰衣裳。不闻燧古初，而兴自虞唐。毁车崇骑射，隶作篆籀藏。至今人便之，秦亦忽以亡。  

累觞以为欢，班荆以为仪。交际贵如此，勿使至意亏。颇常怪《小雅》，《鹿鸣》至《鱼丽》。宾主礼百拜，六经似支离。  

寄题陈同甫抱膝亭  

稻粱不难谋，轩冕亦易得。胡为抱膝翁，恻恻复恻恻。秋风堕碧梧，凤鸟去无迹。愁吟草际蛩，儿女泪盈臆！忽然一长啸，孤响起空寂。令人识雅颂，一唱三叹息！室庐在路傍，耕凿在民籍。行人听笑语，稚子共眠食。读书果何罪，须发又半白。此意太劳劳，此身长抑抑。抱膝且不可，出门更何适。但勿问门外，蓬蒿若干尺。  

送鲍清卿教授莆中  

闽中岂不好，莆中况多儒。其山有丹荔，其水有子鱼。艾轩诸老生，典则故所馀。堂堂退傅门，海内欲曳裾。宦游得此乐，饯者酒满车。我亦劝君酒，我意独未舒。尝闻入林猎，不可背水渔。背水渔尚可，背时更崎岖。方今朝廷尊，绅笏日走趋。官多岂胜记，势远复易疏。媒身众所同，藉口谁不如？奈何但温饱，去向天一隅。平生拙自谋，蓬巷岁月除。更事亦既熟，画此未必愚。岂有服茝兰，佩之以琼琚。令人爱不见，搔首空踟蹰。  

送谢倅景英赴阙  

言诗必南雅，自郐吾无讥。嗟余生已晚，观人似观诗。人情日变化，往事十九非。相从饰边幅，欲语怀衔羁。久不见官寺，下与家人夷。渡江六十年，得此心目疑。早从诸公游，晚佐一郡治。居尝陈谊高，动与作吏违。大白浮朋簪，单车款民扉。多文虽素履，用拙真良规。二年意绸缪，一别事渺瀰。有酒公不饮，赠言我何裨。穆穆清朝班，佥曰尚德宜。何妨着此翁，衣冠皓须眉。  

怀同舍石天民编修  

山阴不得见，见期在东阳。东阳忽岁华，欲往又阻长。贻书辄无报，有便复寄将。以君懒於书，我岂望得当。永怀十年别，动止曾莫详。君貌今何如？孰与我老苍。就使白发同，脚力谁弱强？日饭米多少，饮酒可几觞？尚能甘寝耶，比之昔对床。嫂氏亦晚景，吾妇伯姊行。为君过客频，膏沐当不常。有儿若干人，已未胜冠裳？但要能应门，勿问鄙与臧。一纸细说似，慰此遥相望。末乃及田舍，何有还何亡？丞郡禄已厚，岂不可小康。忆昔夜梦君，讬交少年场。竦身而掀髯，眸子炯炯光。依然论时事，悲壮泪以滂！我方闭门嬉，谒至即暂忙。婆娑松竹下，细数秋叶黄。旧志益凋落，群书半遗忘。请君勿他及，却使我意伤！  

夷门歌送修德还阙  

万古江入海，吴蜀有不通。不通谁使然，人自为异同。昔在李孟钱，士各怀土封。静言彼何尤，亦各徇所忠。恭惟宋受命，三姓皆朝宗。斯文已百年，名世才数公。眉山与金陵，奈何不相容？大雅如关洛，亦复互诋攻。朋分文字间，祸起师友中。四郊忽戎马，尘满夷门宫。往事已覆辙，后事如飘蓬。一饭忘苦饥，一褐忘苦冬。身谋每不长，王事靡有终。有客独恻恻，万里兴深衷。相过话离合，历历繇熙丰。我久世虑薄，念之涕无从。贫贱将安归，功名在其逢。有能用斯人，可使百阻空。西人不为西，东人不为东。  

述怀  

有客盈门饭不足，有书千卷儿懒读。王公劳问炀争灶，樵牧相忘盗骑屋。古来堪笑如我少，生无一事能恰好。独有居闲可引年，我又不然华发早。  

送王南强赴绍兴签幕四首  

词章行天下，嘉赖二百年。甲科至公卿，谁敢谓不然。有人妄媒孽，一世所弃捐。我亦欲护短，讳不言幽燕。汗简在吾后，覆车在吾前。  

人人尊孔孟，家家诵《诗》《书》。未省有宇宙，孰与今多儒。儒者道如砥，岂其自崎岖。申以黄老废，贾以绛灌疏。汉家尝纷纷，政尔门户殊。  

历官如历阶，越等多所伤。奈何坳堂水，持绠万丈长。谁无斯世方，乃此抽手旁。永夜泪不禁，仲尼故皇皇！又闻虽小鲁，乘田问牛羊。  

闻之浙河东，见之湘水南。未归却相送，既喜复不堪。行矣乞自便，帅幕或可参。君方乘日长，勉为停朝骖。我池有螃蟹，我园有黄柑。  

题明皇醉归图  

骑者两人扶不正，夹道谁知为万乘。一人前驰一顾后，怀欲并驱无号令。狩人亦忘记鹰犬，仰视只愁天欲暝。有司刺候上起居，杳莫得详宫钥静。呜呼开元自英主，前鉴竟遗盈幅纸。君不见，汉宫图妲己，未必当年甚如是。  

送范宪东叔帅潼川四首  

离逾十年合，合复十月离。往日苦无及，来日忽未知。江源与海通，吴会与蜀违。通固天道常，违亦物理宜。勿作儿女感，是中有精微。  

相从意气豪，相知鬓毛斑。细说竟昨非，浅斟始今欢。每怀吾党多，未救此世难。一则琢冰雪，再则纫芝兰。骚人绝芳洁，孰兴风人宽。  

有书但遮眼，有位亦养痾。养痾犹近名，遮眼已患多。聊复岁晏尔，奈此人远何！声光正横空，议论如悬河。宜君见别轻，款曲理则那。  

逢人九顿首，遇事三折肱。虽知少为狂，正复老可憎。吾今有储粟，吾昔有短檠。《鲁论》训何如，《周易》读未曾？言归又言归，儿女唤不应。  

闻叶正则阅藏经次其送客韵以问之  

顺水去吴会，逆水来夔门。万古逆顺舟，以斗占旦昏。曩余好百家，信不及《鲁论》。初亦半喜愕，久之乍亡存。白发一无成，颇识委与源。风停波自平，却视消长痕。六经夫如何，夫子手所翻。恒言但桑稼，怪志无鹏鹍。规圆而矩方，往往万巧攒。诸儒各有得，长短贤若干。玉帛相会盟，兵车相并吞。一语苟暗合，群生皆晏温。经成今几年，尝试以是观。此道未轲死，此书未秦燔。犹之斗经天，於以生盖浑。西方亦人豪，国自为乾坤。书来入中州，坐使学者奔。君岂舍从之，或但游其藩。吾闻欲乘槎，凿空访河根。孰与瞻斗车，把柁行江湍。  

忆筇杖  

岷峨山下筇竹杖，危者使安衰可壮。秦皇汉武穷兵不可得，我独得之今丞相。前年有旨还故园，其冬急召朝日边。半岁驱驰数千里，赖有此杖常扶颠。仓皇又别修门去，私室无人谨呵护。夜半雷霆下取将，儿叫妻啼留不住。我闻丞相下峡时，一物无有杖自随。属当晏朝立仗久，怜我弱胫疲坳螭。如今步屟随衰草，十步趑趄九步倒。假如杖在欲用之，山精海怪震怒亦不保。君不见，杜陵《桃竹歌》，常恐失之君山湖上之风波。梓潼使君之赠尚尔耳，况自丞相还如何？  

水仙花  

江梅丈人行，岁寒固天姿。蜡梅微着色，标致亦背时。胡然此柔嘉，支本仅自持。乃以平地尺，气与松篁夷。粹然金玉相，承以翠羽仪。独立万槁中，冰胶雪垂垂。水仙谁强名，相宜未相知。刻画近脂粉，而况山谷诗。吾闻抱太和，未易形似窥。当其自英华，造物且霁威。平生恨刚褊，未老齿发衰。掇花置胆瓶，吾今得吾师。  

止斋曲廊初成  

但酒胜如水，但花胜如草。小廊曲通幽，竹椽亦良好。止斋十数间，足以便衰老。檐低远风露，地窄易汛扫。浅溪浮薄觞，短屏糊旧稿藁著书仅玄易，过客多韦缟。於中榜退思，谁其谅深抱。吾思亦已晚，吾退盍更早。怀哉彭泽令，仰止商山皓。维渊有潜龙，维嶽有藏宝。煌煌暮春堂，三字落穹昊。昭回际南极，镇抚及东岛。胡然乃在斯，夙夜惧不保。鬼神无世情，呵护必有道。  

次沈俭夫求花木韵  

我意何不乐，我颜复何忄典。止斋有新畲，耕犊角已茧。止斋有溪水，钓席随所便。两山夹精舍，佳处迫庐岘。朋来尽名流，燕坐皆胜践。颓然止斋翁，心故不可转。厌书或窥园，乘兴时陟巘。日月之蔽亏，木阴自幽显。雨露之密疏，草色自深浅。翁乎一觞咏，初不着姝娈。《易》《老》探醇驳，《风》《骚》较宽褊。眠食虽甚佳，病患盍加勉。谤箧况所招，讼缿那能辨。於焉更悟入，岂但苟排遣。寄言子沈子，所欲果何件？葭豕来春田，冥鸿脱秋狝。谷兰犹见纫，月桂不可搴。慕远失之近，求多得常鲜。请以壮县才，从兹益怀卷。深居勿近市，隘巷莫容辇。有花门拥篲，无花地生藓。尝试玩喧寂，何者是真舛。旧学枉初心，新功费重研。何如过止斋，我亦精《文选》。  

送郑少卿景望知建宁  

屏废诚愚分，牢愁更索居。若逢知己问，犹解课儿书。地僻门长闭，年饥菜自鉏。相望无一字，不是古情疏。  

庚子除夜有怀  

老盆自酌共谁歌，叹息其如此夜何！已觉二毛嗔妇问，可堪一饮患儿多。关河满眼风尘在，天地藏身岁月过。事业文章吾所畏，东阳人亦卧岩阿。  

送德远弟赴省  

科名虽细事，文字要新功。方拙存家学，丰腴与众同。江湖多我友，台省半诸公。为道贫非病，连檐有芥菘。  

闻沈元诚归自临漳喜而奉寄  

荔圃班班熟，蠔房个个肥。我虽缘此误，公亦为何归？吏事生衣垢，家山减带围。不无华衮字，卿月更光辉。  

和张孟阜岁旦韵  

白发朝看镜，青灯夜数更。文章输善宦，名字误浮生。废学儿鼾睡，安贫妇馌耕。从今定逢吉，吾已卜先庚。  

天台王子木解官长乐见访  

夜深擘荔真愁绝，春浅传柑更惘然。世事爱来欺两鬓，人生堪得别多年！琢冰积雪江湖阻，树羽崇牙日月悬。此理仓茫君勿问，明朝且莫刺归船。  

月夜书怀二首  

送客门初掩，收书室更虚。新篁高过瓦，凉月下临除。妇病才扶杖，儿馋或馈鱼。今朝吾已过，莫问夜何如。  

道德吾何敢，功名代有人。仓黄恒畏咎，班白总忧贫。细字书全废，深杯酒勿亲。静言空自爱，万古亦泯泯。  

题仙岩梅雨潭  

衮衮群山俱入海，堂堂背水若重闉。怒号悬瀑从天下，杰立苍崖夹道陈。晋宋至今堪屈指，东南如此岂无人。结庐作对吾何敢，聊向樵渔寄此身。  

游金岙赵园  

脉脉循檐水，林林夹岸山。令儿从竹下，领客入云间。稠木容人过，悬崖着手攀。从今名字出，不到径苔斑。  

用前韵招蕃叟弟  

细看物理愁如海，遥想朋从眼欲花。逆水鱼儿冲断岸，贪泥燕子堕危沙。百年乔木参天上，一昔平芜着处佳。行乐不妨随邂逅，我无官守似蚔蛙。（蛙通作鼃。）  

落花风雨奈愁何，愁亦不应缘落花。尚可流觞追曲水，底须占鵩似长沙。孟夏事。无人晤语鸟乌乐，为我食贫楼笋佳。休说关河无限恨，腹非空怒道旁蛙。  

乙巳岁首寄彭子复徐子直  

又过一年空草草，寻思万事太劳劳。岁烦士友愁薪米，日见儿童叹鬓毛。乱卉各随分寸长，新禽已变两三号。及时君亦图良集，莫待春深水一篙。  

和丁少詹韵  

尽日支颐听雨声，闲中惟得自知明。朋来何敢烦公等，老去方惭负此名。待欲短檠看少作，敢将尺牍论交情。区区却望从容意，要莫令人一座倾。  

明月隋珠忽堕前，坐令衰飒意飘然。无端太史头抢地，安得扬雄赋上天。前辈门墙馀几在，他时竹帛竟谁传。落花流水君愁不，南渡于今六十年！  

和沈守持要观潮阁留题  

生欲赋观潮阁，立尽斜阳倦复还。一日江山蒙笔力，百年名字满人寰。郡从晋宋风流后，诗到苏黄伯仲间。向去摩挲看石刻，谁知功在十年闲。【自注：公闲居十年。】  

奉陪王德修登观海阁兼呈邑宰刘伯协  

观潮阁在东溟上，有客来登自华阳。不道雪山通老柏，却看朝日上扶桑。胜游气合南三郡，【自注：荆、扬、益也。刘，江西人。】妙画家传晋二王。后会不知谁与继，尔江吾海永相望！  

桂阳劝农  

雨耨风耕病汝多，谁将一一手摩挲。幸因奉令来循垄，恨不分劳去荷蓑。凉德未知年熟不，微官其奈月椿何。殷勤父老曾无补，待放腰镰与醉歌。  

题范秀才万卷堂  

雅尚时相背，幽栖我数过。儿应看客惯，田孰与书多。自析唐郴县，谁联汉甲科。儒门今有此，天意定如何？  

杨伯子以其尊人诚斋南海集为赠以诗奉酬  

得与门墙最不迟，白头方诵岭南诗。文从嘉祐今三变，人在庐陵此一时。细数儒先能几见，独怜岁晚欲何之。潇湘直下长江去，得望蓬莱却更疑。  

潭帅潘德鄜生辰  

落南添得黑髭归，归与相忘草木知。嶽麓沉沉秋柝静，湘波穆穆夜帆迟。人间公论今何在，柱下家声此不疑。【自注：德鄜乃子贱舍人之侄。】但欲公年如卫武，为留《淇澳》变风诗。  

寄陈同甫  

古来材大难为用，纳纳乾坤着几人。但把鸡豚燕同社，莫将鹅鸭恼比邻。世非文字将安托，身与儿孙竟孰亲。一语解纷吾岂敢，只应行道亦酸辛。  

送辛卿幼安帅闽  

长才自昔恨平时，三入修门两鬓丝。瓮下可能长夜饮，花间却学晚唐词。潸然北顾关河水，简在西清日月迟。乘雁双凫沧海上，与君从此恐差池。  

送卢郎中国华赴闽宪  

相望千里马牛风，联事湖湘各已翁。造次便呼儿女见，绸缪略与弟兄同。百年又是梅花发，万事何如荔子红。欲附使轺嗟不及，却怜身在俊躔中，  

送范大著文叔知彭州  

中书世禄今无几，唐鉴家声世不多。安得有人贤若此，忽闻去国意如何。同朝最是头先白，知己还愁语太苛。尽欲读书三万卷，蓬莱未必似岷峨。  

同游张园酒中各叹明年未知谁与此会余最衰病宜去因作诗识之  

春过新烟能有几，愁生飞絮转难禁。可怜衰白随年少，爱看残红到夜深。一辈衣冠方事事，故园松竹已阴阴。明年此会知谁共，雁荡山前寄好音。  

送曾继先赴山阴路钤  

胡髯白尽犹强饭，髀肉添多未跨鞍。不向胡沙亲矢石，却来桥冢护衣冠。归舟自此长相背，荐墨于今尚未乾。只恐燕然他日事，独无名字可同刊。  

泊钓台滩下  

今岁仅馀今夜月，此舟三泊此江沂。遭逢明主还遗恨，惭愧先生独见几。泗水列侯多不免，湘山四皓竟安归。汉家故旧尝枚数，孰与东南一钓矶。  

除夜宿处州天宁寺  

人言老去不如初，我爱初心老转无。懒向门前题郁垒，喜从人后饮屠苏。杯盘甚简眠须早，礼数多宽拜要扶。况复齁齁僧纸帐，鸡人不听禁庭呼。  

再寄蒋仲可用前韵  

幸无骨相可封侯，归理先人旧钓游。山下剩栽诸本竹，水边须着数间楼。群书可读自随喜，一客不来谁与愁。时把钓丝销永日，鱼儿亦得两三头。  

重阳日寄瑞安刘宰刘宰以是日宴新第人并见招不及赴  

落帽沾衣总失真，追随萸菊亦劳神。酒无肴核依然好，家有溪山岂是贫。沆瀣从空来夜气，青冥随处际秋旻。不知此是登高否，为问慈恩塔上人。  

和林宗易菊花韵  

一岁所馀秋有几，重阳偏与老相催。每怜白发能长健，虽爱黄花亦懒栽。好景游从须好友，新诗风味似新醅。人生适意无过此，恣听东篱早晏开。  

春日和林宗易韵  

白与红兼尽落梅，小园独步日千回。浮空晓色临无际，排闼春光拨不开。学语新禽更后啭，铺茸细草雨边来。却怜追逐今无力，放下帘钩就麝煤。  

和徐叔子用林宗易韵见示  

相过风雨独何欤，校酒论文已不如。方信深交相恋嫪，却因衰退更踌躇。吟生池草书成束，饮落檐花醉堕车。明日待随公等去，我头应始自今梳。  

游云顶院和徐叔子韵  

老大生憎儿女态，更无春怨与秋悲。略将杯酌随宜具，剩有溪山取次嬉。爱客不妨兼泛泛，论文何苦太奇奇。况曾窥得尊生术，通昔蒲团日一炊。  

村居二首  

业已将身落耦耕，时於观物悟浮生。择栖未定鸟离立，避碍已通鱼并行。野老窥巢占太岁，牧儿敲角报残更。绝胜倚市看邮置，客至还无菜甲羹。  

野衣农圃杂，华发弟兄同。佚老便居僻，贪闲喜命穷。习成杯酌少，脱落语言工。危坐看流景，新萌又落红。  

沈仲一送菊自言封殖之劳欲得诗为报为赋三绝  

东篱何在菊年年，菊视陶诗竟孰贤。未必缘诗花更好，花将诗与万人传。  

霜螯风味小槽春，新样宫衣试曲尘。【自注：见《周礼》曲衣注。】一段秋光谁领此，芙蓉凡子桂陈人。  

愁乾手自搭连筒，苦雨丁丁<木戈>小蓬。乞得花开急催客，明朝恐已着霜红。  

立春  

千官勒马谢幡胜，万国鞭牛占雨晴。谁据槁梧相近午，颊车徐转鼻无声。  

和张端士初夏  

屈原、贾谊、陶渊明文辞皆喜道孟夏，而悲乐不同，虽所遭之时异，要亦怀抱使然耳。端士寄《夏日》一首，若无聊然，因和其韵，颂初夏之美以解之。  

绿阴四合水迷津，春去虽愁却可人。无数飞萤窥案帙，有时乳燕落梁尘。满塘荷荫将还旧，试火包香又斩新。短夜得眠常不足，僧钟遮莫报昏晨。  

止斋即事二首  

恒已耐岑寂，老应忘隐忧。齐年双白发，尽日一苍头。竹闭缄门钥，蒲团数漏筹。未知庭庑下，还有雀罗不？  

教子时开卷，逢人强整襟。再贫看晚节，多病得初心。地僻茭莲好，山低竹树深。寄声同燕社，明月又秋砧。  

己未上巳清明  

霖霪故作落花天，佳节重重倍怅然。虽有庭除临曲水，更无尊俎试新烟。酴醿雅欲延春赏，杜宇还能破昼眠。赖得二昆同一客，蕨芽蒲笋短檠边。  

和林宗易上巳韵  

冬冬曙鼓五更初，枚数何门可曳裾。孰与课儿翻故纸，几曾缘客扫精庐。常饥未免时中酒，多病安能强著书。自笑无才供视草，徒劳身后问相如。  

答朱翔远见别之作  

总角相看五十年，行藏殊辙各皤然。岂无子美书成束，欲送相如赋上天。俗眼不宽多小谨，交情何限复长篇。乘壶偶自兵厨至，聊助征帆一醉眠。  

晚移舟塘次值风而回莘叟兄有诗次韵  

经春屏迹与谁同，苦雨衣篝亦自烘。方此欲为官况事，依然不值世情风。蒙茸水国蒲荷荡，馥郁田家橘柚丛。最是一年行乐处，翻成咄咄坐书空。  

廷植侄得男朱文昭寄诗於汤饼集即席和韵  

喜说徐卿得二雏，吾家波及亦君馀。青衫手板宜从此，断简家藏莫付渠。但欲健如黄犊走，不妨错写弄獐书。更看汤饼频频供，笑索梅花到岁除。  

挽尤延之尚书  

自为师说竟谁宗，每事持平属此翁。有志政须名节是，斯文非独语言工。要令举世人材出，合在前朝行辈中。安得长年留把柁，后来各与一帆风。  

宿留江湖长子孙，行藏节节耐人看。及为侍从身垂老，欲试平生事转难。书就仅题前太史，功成方记旧甘盘。令人长恨经纶意，历事三朝见一班。  

向来诸老独岿然，羸不胜衣万事便。灯下细书批敕字，雪边先着趁朝鞭。岂应无故令身健，却止功名与世传。遗奏定留封禅藁，凭谁吹送九重天。  

壮岁从游两鬓霜，重来函丈各堪伤。那知卒业今无及，极悔论心昨未尝。相约归期须次第，独存病骨更凄凉。他年赖有门生记，讬在碑阴永不忘。  

挽东阳郭德谊  

簪绂何能贵，声名幸自修。凡今为我友，几处与君游。翰墨千年托，松梧一夜秋。令人怀昔日，炯炯梦丹丘。  

悼杨林甫  

袖手旁观一世馀，元非亲物亦非疏。酒边每事如人意，灯下通宵读我书。学到《庄》《骚》才止此，生逢周汉定何如？西州相识无遗恨，独恨无从掺子祛！  

### 止斋集补钞  

陈传良  
癸丑冬车驾过宫留相还朝  

一声警跸接天齐，驰道无尘马不嘶。月御顺行随日毂，乾端和气币坤倪。三槐相继归公衮，细柳还须听将鼙。老矣尚能歌二圣，不应专美在浯溪。  

冬夕书怀  

冬夜苦难晓，短景复易夕。安得户牖光，不待东方白。恍如游化城，琼台若千尺。英华发林薮，馀彩散阡陌。平铺浩无垠，巽入微有隙。忍寒贪纵观，未愿明曦赫。柳绵著歌茵，梅片堕妆额。皭然群污中，有意欲比迹。自识玉皇家，癯仙陋山泽。新来学为农，遭岁屡无麦。稚子色恒饥，老婢脚尽赤。一饭今有待，喜更问瓜埸。归来看床头，瓶粟幸馀积。且以炊春醪，号召已散客。  

张冠卿以前诗怀哉各努力人物古来少之句为十诗见寄次韵奉酬  

明月不可涴，有时障氛霾。芙蕖生淤泥，岂必所处佳。老子苦炼藏，释氏多遣排。如欲尽物累，自古谁好怀。  

冥心观宇宙，孰是同与各。夜旦无息期，日出星河落。此有齐人瑟，彼有荆人璞。嗟馀耳目短，岂故重然诺。  

朝鸡警冠剑，巷犬吠村坞。胡然子列子，越在郑东甫。永怀王黍离，莫与戍申许。鸡犬各有役，人亦宜自努。  

江梅岁已过，燕子春又来。不愁吾鬓霜，所恨此志灰。扶桑焞焞明，阊阖荡荡开。欲往岂不可，致远非驽骀。  

游白石岩  

地向东南倾，石际沧海立。蛟鼍限波涛，鸡犬得城邑。居然通国望，跋莫他山及。道人独有之，置屋三四级。几看星月烂，却听风雨急。于今二百年，我共冥鸿集。晤语夕阳低，对酒秋旻湿。明朝江上舟，避雨渔翁笠。邂逅一俯仰，此道可於邑。  

送叶正则赴浙西宪幕  

频年送行客，酒罄诗不工。最晚与君别，柰此百感丛。岐山有鸣凤，《雅》《颂》移《豳风》。于时二老生，出处海上同。曹刘对匕箸，失色一语中。明朝蜀江水，不与灞氵产通。人心起毫末，世故关鸿蒙。乃知贫贱交，不下王霸功。霜根宿病骥，云帆背蜚鸿。秋水能隔人，白苹况连空。相从自束发，各去随转蓬。今怀欣有合，后会苦未重。鲈鱼直万钱，羊酪醅一锺。愿君养盛年，我友半已翁。  

借书一首别薛子长  

山阿着柴扉，陋甚谁盘桓。美人此何来，钜竹数十竿。日阅书百篇，尚觉目力宽。欲从我借书，我书何足观。午勤抱道经，及此鬓发斑。一语未领会，累日不自安。虽更圣人手，亦恐众说漫。况复秦汉下，曾莫修与删。致之获麟前，存者今若干。我无所取裁，望洋久空叹！读书固匪易，穷理良独难。昨来荷堤上，尝试及孟韩。此话如涓埃，此道如丘山。  

张漕行部过湘岸有作因次其韵  

春晚得新霁，草木日夜绿。阳光初蔽亏，野暝或单复。美人浮湘波，领此入蓬屋。故放归帆迟，更呼渔火续。穷探物精华，尽付诗凡目。忆昨欣晤对，令我忘休沐。剧谈酒行希，危坐兵卫肃。相思正倚楼，所寄忽累幅。瑰辞堪买贫，轶韵和难属。自从楚骚兴，悲些逮差玉。后来数唐人，欸乃岩隈宿。世无梁昭明，斯文又谁录！  

送郭希吕  

我门闭重重，我径阻且深。梅花独相依，聊以慰我心。美人从何来，崎岖自幽寻。亦於琢冰中，而和南风琴。莱甲尚可羹，新萏足同斟。不知岁已华，归兴生霜砧。欲别复少住，栖乌啼月林。客去鸟翻飞，落花满墙阴。  

上闽帅粱公生日二十二韵  

炎正维中叶，皇图再造年。天潢流少海，星纬聚台躔。臣主尝难并，乾坤岂偶然。千龄开历数，一气付陶甄。黄屋传神器，彤庭领众仙。风云从此会，日月更谁先。昔者求侵地，何人赋甫田。吴儿咸抵掌，哙等欲差肩。庙论惟多士，戎功不在边。一麾分赤社，万事属青编。吾道诚难用，诸儒亦自偏。才名多濩落，经行失枸挛。洛蜀何嗟及，熙丰竟祸延。帝罗兼雁木，平步忽貂蝉。甚矣知当宁，凄其望济川。年来群老行，公在万民悬。定作盐梅梦，行歌杕杜还。沧溟宗众滥，衡嶽倚苍玄。要使垂身后，无为慰眼前。管弦无算爵，桃李未央天。鲁燕虽堪颂，闽山不足镌。中原康济事，彝鼎愿联翩。  

送赵叔静教授闽中四首  

家无宿舂粮，适意恣所向。征鞍催上官，帆海看叠嶂。有言及当代，浩饮益悲壮。以兹寘周行，盍在几人上。  

读书须读经，学文须学古。青松故不换，白发早可数。我亦窭人子，风雨蔽蓬户。胡为数相过，夜话恒过午。  

炯炯出万壑，冰壶县清秋。孰与玉瓒中，穆然养黄流。孤松高半天，兰芷复过幽。看君最雍容，柰何短自谋。  

百吏不可试，卷怀州校官。翩然落南闽，不为荔子丹。雕虫妙经术，倚市多儒冠。吾道未必贵，政此良已难。  

简友人一首  

南去有五岭，北来有重湖。水清石益奇，往往中州无。在昔宦游者，越若韩张徒。胡然自衡阳，只雁亦不徂。  

和张倅唐英咏梅  

种梅欲百亩，垂老意未渝。有山在堂背，有溪在庭除。我危坐中央，花以寘坐隅。人固不可亲，花亦不可疏。  

花芳以养性，花阴以休影。更欲从旁谋，种秫可半顷。冲寒时一觞，我醉花独醒。醉醒两相忘，久矣系归艇。  

春晚书怀二首奉简陈益之  

百舌喜太甚，杜鹃恨何深。睍睆斯黄鹂，律中宫之音。物情自不齐，天运初无心。道人独领会，杖藜立芳阴。  

百卉得雨露，华滋巧相娱。但知说姚魏，河洛竟何如。我方悟吾生，笺经未成书。安得小学师，从之注虫鱼。  

送沈元诚赴临漳主簿  

谁说乡先进，能无沈隐侯。青衫今适越，白发竟依刘。道固为名累，人当与命谋。三台行渐近，且勿问归舟。  

和段仲衡谯楼新军额  

笔落元戎重，诗成坐客新。谯门双壮观，边将一团春。梦破盘行玉，名存瓮得银。衰迟亡补报，着意与民亲。  

寒消晴后雪，光转冻前风。岁已宜麻麦，人犹厌芥菘。楼头千里望，笔势万夫雄。及此吾何力，天低露草丰。  

送丁怀忠教授象州  

二毛羁旅久，一饭瘴乡轻。把酒时相属，令人意自平。校官无簿领，帅阃甚声名。所恨冥冥雨，梅天不肯明。  

东阳杜季高远访诗以送之  

当世关衰壮，斯文视合离。强餐吾岂敢，后会子何期。村落秋弥好，溪山晚最宜。逢人相问讯，所欠更能诗。  

送周介之同年赴德化宰  

民社须吾党，江湖足此情。不堪秋暑近，欲趁莫潮平。拙宦成华发，忧时自短檠。君看庐阜石，千载尚垂名。  

挽新昌吕修职  

顷作庵庐客，看公手种时。溪毛无乱理，宰木有连枝。久欲镵他石，今还赋此诗。黯然怀宿昔，絮酒定何时。  

送同年林多益丞海宁  

同里衣冠近阔疏，同年齿发多衰变。美人宜在玉笋班，隐吏亦随花雨县。有杭一苇逢迎可，每食双鱼甘旨便。顾瞻周道竟何如，善为身谋吾岂愿。清庙笙锈济济陈，碧梧鸾鹄深深见。由来盛事岁月晚，谁到修途肝胆健。杨花吹水酒摇波，一请加餐再无倦。  

送郡守汪充之移治严陵  

挂梁龙骨经时蛰，井井黄云秋已及。十日不雨民未急，使君日膳长蔬湆。澄空飒飒云雾入，馌妇休眠儿觅笠。村舂化出云子粒，市上明朝升二十。农家语圃商语贾，恒愿使君无疾苦。自今一饭吾腹果，健看将母从箫鼓。冯翊扶风天尺五，见说严陵在何所。诏书夺去万舌吐，九重欲扣君门阻。栖鸟护巢驹恋皂，东人自视西人好。那知湛露漙秋草，春意平铺无剩少。有客解事翻然笑，元祐治平诸故老，身要人扶功未了。谁知青丝络马横门道，应笑江湖华发早。  

次德修仙岩韵  

我家仙岩人迹稀，客从何来此何时。岷山之阳适海峤，万里欲写心精微。瀑泉自雨一丘壑，有龙蛰不随群飞。病樵弛檐渴猿喜，虽未作霖良已奇。吾闻岷山天与齐，仰止不见如调饥。君登绝顶小天下，此纵有山安足嬉。翩然肯过非所期，此道辽阔车谁脂。愿言税驾毋遄归，为我更赋崧高诗。  

赴桂阳道中喜晴书事  

十日九雨垂垂雪，马僵仆病泥乘橇。披衣闯户得星月，耳根久与朝鸡别，熟睡八年谋未拙。乞米作糜蒙被啜，客来午漏家僮出。如今儿嗷妻愁绝，我纵喜晴心已折。可以艺麻多笋蕨，苟有一丘吾计决。奈何诸公厮役皆豪杰，尚爱舂陵老元结。  

牡丹和潘养大韵  

看花喜极翻愁人，京洛久矣为胡尘。还知姚魏辈何在？但有欧蔡名不泯。夕阳为我作初霁，佳节过此无多春。更烧银烛饮花下，五陵佳气今方新。  

觅树栽  

觅得循除数亩园，衰迟无力正乾坤。学为老圃徒幽意，富比封君亦浪言。计日若将栽树木，成阴当待长儿孙。出门怅望春连坞，为向云屯斫一根。  

汪守三以诗来次韵酬之  

一年春事堕槐宫，却爱清和与政通。乳燕黄鹂相倡和，落花修竹乱青红。羡君有赋非占服，愧我无才可送穷。细与论文一樽酒，它时还忆暮江东。  

湖楼送客即事一首奉怀益之兼简同饯诸友  

谁家喧骑盍朋簪，屋压城头水照檐。橘柚两山香尽处，蒲荷十里净相兼。愁将久雨春无赖，别在明朝酒未厌。甚欲去同三四友，鲈风更卷一江帘。  

和丁端叔岁晓书怀韵  

来涂蓝缕雪埋人，三百於今又六旬。奏课定应书下下，班春聊复喜津津。馀蔬被壤农亡恙，茂草连扉盗自新。曳杖鹿头时极目，炊烟齐起两州民。  

丁端叔送海错以诗来用韵酬之  

泽鱼山豕各忘年，味可胜穷总所便。堪笑荆梧相俎豆，遂令蛮触自矛鋋。食无误蟹车同轨，贡不徵蚶泽漏泉。我在穷山人迹罕，亦蒙惟错馈甘鲜。  

戊申腊桂阳喜雪  

月不能明雨却稀，山容野色夜辉辉。清霄下际双琼阙，仙仗前驱万玉妃。亘古岭旁冬不到，从今湖外岁无饥。来年此日吾何适，蓑笠寒江一钓矶。  

衡守刘子澄以诗来和韵奉酬  

曳裾朝路不同时，谋食衡湘亦把麾。一见相忘光可鉴，十年何在惄如饥。力堪扶世将谁可，语不惊人或自危。夜雪埋山江欲冻，依然春信在南枝。  

游南岳  

天作之山曷为哉！遥知阊阖正南开。两川文武长江下，百粤车书五岭来。柴望久为周坠典，牢愁多见楚遗才。不知崧岱还何似，我欲将书寄雁回。  

登祝融峰喜霁  

仰止扶藜鬓发苍，恰当风雨暗三湘。为谁一辟天无际，及我重来日未央。江过数州多曲折，山缘长亩半青黄。老僧耐得从头问，问到吴门竟渺茫。  

和沈帅持要张漕季长韵  

欲杭一苇近声光，恨不先期燕子凉。旧学甘盘聊此日，倦游司马尚他乡。别从沧海山横斗，来自岷峨水滥觞。不谓偶成三楚客，得为兰杜附诸香。  

送沈帅  

甘盘梦不入高宗，四皓谁知其所终。傅野有人能论学，汉庭无事可言功。行藏於此皆成趣，谈笑从今得退公。分付诸儿理民社，宜休堂上听松风。  

送范东叔归帅潼川  

楚山黄落洞庭波，背却鸡人问钓蓑。归思甚於三峡壮，才名空自十年多。曩游记得青灯在，后会愁如白发何。我更有怀言不尽，故将短韵代长歌。  

登祝融峰观日出  

星月凋零万象昏，谁能先我见朝暾？东南已得乾坤正，蛮貊方知夜旦分。但觉沧溟浮佛屋，却忘衡嶽近天阍。迢迢下憩山腰寺，人世烟云尚吐吞。  

和刘进之韵兼简吴阜之  

憧憧满眼事何稠，落落论心思独幽。去国未能身一叶，怀人但觉日三秋。池塘春草方同梦，江渚归舟更别愁。安得《箫韶》仪两凤，不妨燕雀臣嘲啁。  

初夏有感因用前韵久旱适得雨欣然卒章  

湖山妩媚绿阴稠，谁向芸芸得趣幽。半破榴花方恨晚，新来燕子未知秋。去为吏隐虽吾愿，归得家山政自愁。赖有雨声宽百感，忽如孤凤见群啁。  

同游张园酒中各叹明年未知谁与此会余最衰病宜去因作诗识之  

春过新烟能有几，愁生飞絮转难禁。可怜衰白随年少，爱看残红到夜深。一辈衣冠方事事，故园松竹已阴阴。明年此会知谁共，雁荡山前寄好音。  

喜雨  

天顾於人略有情，片时收尽越山青。老农望外扶犁立，倦客愁边拥被听。尘翳欲清阊阖道，井花已上辘轳亭。冥冥直待黄梅熟，未要风池看约萍。  

寄僧嗣清  

衡阳杰阁宵人记，淮右丰碑刺史书。永已桥山藏剑佩，空馀云汉照林庐。河图万古陈东序，汗简诸儒校石渠。谁道幽深穷衲子，乞钱买石更崎岖。  

晚春  

千枝寂寞待春风，风雨洒洒春已空。未晓啼莺相唤语，海棠飞尽一庭红。  

海棠  

淡月看花似雾中，遽呼灯烛倚花丛。夜来月色明如昼，却向庭芜数落红。  

和丁端叔竹梅  

空阶琤若下琅玕，全楚何人巧耐寒。谁伴八龙长傲雪，萧然一榻卧袁安。  

管领春风别有天，不论水际与山巅。祝融玉立湖湘冻，独付寒梢笑粲然。  

袁起岩会饮湖上出示古刻酒罢各携桂花以归因成一绝  

湖光不动见鱼虾，败纸残编数十家。岩桂丛中三四客，醉归人得一瓶花。  

又和  

湖上帘须半卷虾，调冰雪藕各名家。有人不鲜长安饮，话极茶铛吸井花。  

除夜  

春来十日垂垂雨，岁尽今朝亦未晴。衰老见年殊不觉，卧听穿叶打窗声。  

## 武仲清江集钞  

孔武仲  
马啮麦  

马啮麦，仆饮冰，北风轩轩摇丘霖。十日吁可惊，南山喜见朝日升，。寻阳北岸霜泥薄，穷腊独为千里行。五里聊一止，十里复一息。杨柳弄轻黄，已作春颜色。川原入眼虽似快，时节去家还可惜。啮麦不须饱，饮冰勿畏寒。起鞭移担复五里，帝乡即在须臾间。悠哉役夫勉桓桓，征途几何莫永叹，亦莫悲歌行路难。  

儿归行  

竹元珍云：泽州山中，暮春之月，有鸟啼曰“儿归”者，其声甚哀。问之乡民，云：“昔有里妇爱其子，而憎前室之子，欲逐之，未有计。乃于种麻时，熟其半，生其半，使二子分种，曰：‘麻生乃得归。’而误以熟者与己子。久之，所恶之子归，而己子不返。往视之，则已化为飞禽，啼曰‘儿归’。今乡人以为种麻之时候。”余以谓人之憎爱，藏乎胸中，阴谋所发，乃在分种之际，而心手倒错，事与愿违。朝人暮禽，子母生隔，似有巧者主张斡旋于冥冥之间，天网虽疏，其应甚密。则夫为人上而接其下，用心积虑，可不戒哉！又知天之所以垂戒示迹于人者，殆将使之推类以自广，非独此一女子也。乃作诗以记之。  

儿归儿不归，朝为子母欢，暮为禽鸟飞。故居不得返，深林安可依。此身寂寞已如此，我母在家应忆子。子今岂不思其亲，空有旧心无旧身。儿归儿不归。春已暮，朝多风，夕多雨。山虽有泉陇无黍。儿寒有谁诉，儿饥与谁语？万物卵翼皆相随，儿今不得儿子母。儿归儿不归，年年三月种麻时，此声烦且悲。闻昔一母而两儿，于己所生独爱之，麻生指作还家期。唯憎者来爱者去，物理反覆不可知。天公岂欲故如此，善恶报敏如埙篪。至今哀怨留空山，长为鉴戒子母间。岂独行客愁心颜，儿归摧痛伤心肝！  

车家行  

上坂车声迟，下坂车声快。迟如鬼语相喧啾，快如溪沙泻鸣濑。一车人十捧拥行，江南江北不计程。青天白日有时住，无人止得车轮声。晚来骤雨声濯濯，平晓郊原尽沟壑。方悟车家进退难，不如田家四时乐。  

猗猗堂下竹  

猗猗堂下竹，我来初萌芽。生意甚蹇薄，才能出泥沙。狂霖一夕作，霹雳连轰车。回首未几日，其成何速耶！修然数尺高，秀色蔚以佳。馀阴过盆池，喜跃见鱼鲑。乃知地道敏，不待岁月赊。念彼远游子，联翩入京华。势利勇奔趋，被服争豪奢。外虽逐喜好，顾眄相陵夸。中乃昏智识，有损无增加。曾竹之不如，徒比草木花。经风已簸落，枯槁良可嗟！而我方涉世，浩渺无津涯。因竹亦自悟，慨歌窗日斜。  

与廖开甫自淮南同行赴举相别五年复相遇於蕲水县为诗赠之  

来书吾初走夷门，倾盖得君恨不早。兰溪驻马复相逢，二纪飞驰如电扫。惜君憔悴力不任，顾我沧浪发先暠。忆昔同行气颇骄，青骢马快鞍鞯好。荒山破屋风豪横，大泽长堂雪倾倒。高谈洒落见天机，健句纵横滤腹藁。辛勤始得到京邑，文辞不入春官考。可怜六翮委沙泥，坐看群仙上蓬岛。壮年多难寸心折，劲镞已衰难破缟。而君施设有馀才，西佐元戎夺城堡。牛刀拂拭试一悬，如引沧溟灌行潦。归来赴愬天子庭，正欲披腹呈瑰宝。片辞未吐疾先入，藜杖扶行色枯槁。篮舆复指天涯去，长川横滥声浩浩。骅骝不日归王闲，那久低摧卧霜草。  

久长驿书事  

空堂深深闪灯烛，群奴鼾眠声动屋。豆肥草软马亦便，嚼美只如蚕上簇。天事由来不可量，初更月出星煌煌。须臾变作霏霏雨，客枕不眠知夜长。  

题鲍家铺  

邮亭秣马朝寒天，雪云压山山涌泉。陇头客饥欲噤口，屋底人閒犹鼾眠。敲门得薪感相济，征衫如洗赖火燃。江南亦有安栖处，却羡邮亭人稳住。  

舍轿马而步  

严风驾雪霜，吾轿颇温燠。白日暖郊原，吾马快驰逐。二者皆得用，翩如两黄鹄。马骄倦提策，轿狭厌挛束。何以救斯弊，奔驰有吾足。副之两革靴，随以一筇竹。凫趋上高冈，虎步出平陆。折花得低枝，照影临深谷。道逢田间叟，时访以耕牧。北音稍入耳，俚语俄满腹。行行及前堆，小汗已霡霂。芳草可为茵，吾眠不须褥。人生忌太佚，终岁居华屋。醉饱耳目昏，软暖筋骸缩。今吾异于此，千里干微禄。朝随麏獐骋，夜侣鸿雁宿。户枢劳乃久，金矿锻方熟。聊歌以自娱，不作杨朱哭。  

送李大夫管勾太平宫居袁州  

康定庆历披群英，公为布衣歌太平。熙宁元丰王道兴，公作太守逢休明。四十年间走四海，崛然不肯干公卿。峨峨正议天柱壮，皎皎素节冰壶清。胸中慷慨外间易，年高未见白发生。罢节巴陵归意锐，奈何去就不敢轻。驰归天宠乞闲散，诸郎惜禄犹屡争。毅然不与儿女计，飞章丹扆论赤诚。明朝果得琳宫去，匡庐山色遥相迎。玉溪气象自潇洒，新磨古镜当霄横。修篁万竿饱霜雪，枯棋一局酒满觥。时邀宾朋叙野史，闲拥雪鹤登岩扃。妄排丹鼎夜不寐，邂逅黄金烧可成。未应谢傅入沧海，行见卢敖朝玉京。  

代简答次中见留  

诗夸洞庭湖，盖举其粗尔。自此稍南行，更有潇湘水。潇湘如此流，浅深清见底。吾邑在其旁，桑麻百馀里。民经南巡后，淳庞犹可喜　孔酒日相沽，鲈鱼夜成市。念方从吏隐，小官不为耻。先期了赋租，随时用鞭箠。此外无馀事，看山聊隐几。还作小诗篇，寄声前御史。御史吾故人，风义今为伟。超迁未复甚，久仆行复起。但使交期在，不须论远迩。今夕宿朱仙，相望月明里！  

入关山  

轻舆兀兀乘朝晖，渐入山径行逶迤。昨日喜与山相见，今日得与山相随。山中老翁迎我笑，借问久矣来何迟？答云王都富且乐，四方车马皆奔驰。我虽疏慵亦勉强，天恩得邑方南归。山林朝不同调，公虽高简宜无讥。老翁闻语更欢意，为我煮水烧松枝。山家十钱得升酒，劝我引觞聊沃饥。为翁一奏白雪曲，翁亦为我歌紫芝。此声淡泊极有味，往往世俗无人知。山中之乐有如此，嗟我舍此将焉之！  

新安铺三首  

罩罩涧中草，泠泠山崦泉。泉甘而草芳，旁有屋数椽。夕阳渐近西风起，行客山头望千里。  

薄云斜日乱山川，投得荒亭晚息肩。地僻谁知藏好景，庭前花数折金钱。  

簟如秋水憩回廊，素月分辉百倍凉。山木交加无意绪，故教殊影到人床。  

宿天池  

我思庐山游，发兴自年少。偶来得闲侣，更欲窥众妙。幽林穿蒙笼，青峰上崄峭。遥看天池路，一线在岩徼。辛勤得至此，惨寂已西照。云池桂无根，瞪视心胆掉。暮夜烟云昏，两岩亦登眺。圣灯稍稍出，弄影何窈窕。一枝分百点，变态不可料。须臾归寂灭，何处观朕兆。僧房得栖宿，爽气冰毛窍。翻然亦兴尽，却恨归途窎。缅怀道隆师，确不奉明诏。似与山间石，殷勤论久要。我今来时迫，绣灰真可笑。明朝指谁谷？裹足登凉轿。（时足疮未愈。）揩却壁上名，恐为高人笑。  

寻真观  

武皇车驾东南出，访道求仙希万一。屏风九叠云物清，意恐神仙藏此室。羽章之馆缔构新，坛场夜夜祈星辰。蓬莱缥缈不可到，桥山一闭逾千春。咏真之天在旁侧，白昼潭心飞霹雳。田收岁美龙亦闲，唯有济瀹照空碧。谁道寻真是女郎，朝餐松桂夜焚香。明眸绿鬓今何在？意已霞衣侍玉皇。  

松上老藤在三圣寺。  

古木已昂藏，长藤亦奇怪。潜根苍藓中，矫尾青云外。严严秋霜剥，悠悠夏景晒。摧残复长养，锻链成老大。蛇蟠筋脉壮，龙死躯壳在。他时雷破山，大雨洒滂沛。兹松若变化，无乃遭结□。附枝物所患，夺朱古为戒。何不淬斧斤，诛鉏此萧艾。  

高台歌  

废地积为冢，昔曾游宴来。冢废无子孙，东家砌成台。台虽平方冢虽秃，物理废兴有往复。相逢莫喜亦莫愁，乘兴且同台上游。  

赋张芸叟蕃刀  

王师前年下灵州，先生奉诏为参谋。军书堆案不足道，欲斩名王悬髑髅。官供器械如山积，装结虽巧体质浮。传闻蕃刀最可用，买置不惜千金酬。沙河洗湔血痕尽，莹若一水横清秋。长庚辉辉夺明月，光景进溢不可收。军回仓卒未及试，提挈万里来荒陬。空斋倒掩阅图史，深林永日号猩<鼠留>。挥鸣且欲惊暴客，敢议与国平冤雠。夜郎蒙恩放李白，炎岭得旨还幽求。轻船共泊长沙岸，几日对语清湘楼。红莲幕中邀客饮，雾雨咫尺迷汀洲。杂花落尽无处觅，官妓遣归不敢留。清欢未免假外物，共说铁剑胜倡优。君家所宝世稀有，满坐传看惊殊尤。护之太过却锈涩，顽藓郁结缠苍虬。横磨十万只虚语，得此已足驰燕幽。今公又应元戎辟，真能寸截鲸鲵不。郗生入幕宜有画，定远出塞将封侯。我今喜得随君去，长江渺渺平天流。路危或恐逢水怪，尾脊崔崒当吾舟。烦公一效佽飞勇，为公椎鼓倾金瓯。  

张秉叔出紫云回銮图以示坐客因为赋之  

开元太平无兵戎，真人味道希夷中。人间之乐已饶足，唯有青霄未追逐。坐中谁似叶先生，以气为粮常辟谷。朝登员峤夕昆仑，只与神游不要人。忽逢邀携看月去，缥缈虚空生紫云。蟾宫竟不容久住，仙乐飘飘送回去。归来宫漏未移更，甲帐明釭宛如故。汾水悲歌仙不成，梨园空没有遗声。红尘如海涨朝市，从此无人游玉京。  

祠二庙之明日未得顺风呈同行  

岳州西祠从古有，控带洞庭湖之口。前对隐显明灭之湘山，下接渊沦汹涌之长川。茫茫白沙连绝屿，淡淡古木蟠苍烟。昭灵王，左安流，右翠帐，朱幡拥前后，锯牙虎视森两厢。气骨生狞欲奔走，我来缆舟日已昏。袍靴跪听祠官言，伏兴进退如法式。四顾诡谲惊心魂。平明结束舟将解，叱吸仍闻北风大。焚香奏酒殊无计，伏渚藏汀姑有待。二王威神世所传，铃摄鬼怪宾灵仙。好风相送势不难，舒卷造化须臾间。波回草动似有意，举棹开帆即千里。吟诗赏月岳阳楼，买鱼沽酒巴陵市。  

庙下候风呈同行  

楚水千百源，洞庭为壮观。势居七泽右，地裂荆吴半。而我泛扁舟，飘然一归雁。来之岂为益，去亦未足算。胡不吹清波，纵发如飞翰。朝辞庙山曲，午泊巴陵岸。况有三面风，迎送俱无间。定非偏薄厚，以掇行旅讪。奈何苦流滞，兀兀晨复旰。采芹朝当蔬，伐竹暮供爨。舟师三十人，饿虎奔刍豢。使之裹粮绝，虑有探囊患。二王东南望，貌像颇辉焕。歌鼓岁无休，香灯夜侵旦。我为江湖士，乞灵从弱冠。四到祠宫下，霜髯今已粲。王其故旧恤，勿以涂人看。尊师况慈忍，善道阴有赞。王心或未回，师颊固宜缓。林珓似见许，归来整樯幔。  

炭步港观萤  

九华之南芦苇长，流萤夕起不计双。烂如神仙珠玉阙，青罗掩映千明釭。空江沉沉未见月，近浦穿林起还灭。鱼游鸟宿自不惊，我知此火初无情。  

泊赵屯  

忆昨省觐趋氵霝川，莱衣拥绿方少年。艰难险阻俱未历，孟浪勇决唯争先。舟发赵屯犹未饭，有风北起空濛间。掀摇三山欺五嶽，巨浪倒泼东南天。千林向人俱顿仆，两岸过眼真飞骞。帆樯回戛河汉底，鹢首俯饮蛟龙渊。跳波溅沫来四面，坐中时得鲤与鳣。妻啼婢讪殊不顾，兀坐正读逍遥篇。为言方破万里浪，不尔捉月为神仙。江中逢巨石，颇突为引牵。逡巡水势亦平缓，幸免肝胫输乌鸢。暮投彭泽宿荒草，神惊魄颤何能眠！自兹稍悟垂堂戒，靴纹才起不敢前。矜持太过仅无患，往往所至伤留连。乃知老谋与壮事，心胆殊异难兼全。重来此地畏汹涌，藏舟别浦看漪涟。鱼跳鸥下自可喜，何用蛟鳄饮流涎。斜阳依依照草木，夹岸葭菼铺书毡。儿今弱冠昔何有，昔颔无须今皓然。二十馀年才瞬息，时事几蜕如秋蝉。区区走俗赤何赖，安得尺地巢林泉。  

清溪词  

谯门之南溪水长，斜晖倒闪青铜光。下与长江作支股，愁霖涨天江潦黄。江潦黄，入清溪。清溪到底终无泥，还如初出秀山时。  

瓜步阻风  

昨日焚香谒圣母，青山鞠躬如负弩。但乞天开万里明，扫去浮云戢风雨。谓宜言发即响报，岂知神不听我语！门前白浪如银山，江上狂风如怒虎。船痴舻硬不能拔，未免栖迟傍洲渚。轻盈但爱白鸥飞，颠顿可怜芳草舞。三江五湖历已尽，势合平夷反龃龉。上水歌呼下水愁，北船萦绊南船去。寄言南船莫雄豪，万事低昂如桔槔。我当卖剑买牲牢，再扫灵宇陈肩尻，黄金壶樽沃香醪。神喜借以南风高，扬帆拍手笑尔曹，不知流落何江皋，荒洲寂寥听怒号。  

赋玛瑶笛弟毅父所藏也。  

羌儿吹笛作龙吟，中有太古之纯音。伊人已死笛仍在，千古月明江水深。谁知巧匠寻山谷，蹙踏溪云采明玉。云容之竹色黯黯，浅紫轻红花映雨。正声隐显初无端，造化推移指法间。黄钟妍美霜朝暖，无射凄凉暑月寒。轺车走遍天南北，此笛此声何处得？韬之湘竹川锦囊，广坐聊持衒宾客。弘农学士九尺长，颊颧山起鬓髯张。从容奏罢阳春曲，气衰坦腹眠绳床。由来雅器自有合，不与教坊管弦杂。君不见，开元名臣宋侍中，手挥羯鼓疾如风。  

送范中济侍郎知庆州  

平时广朝中，相见辄欢喜昂藏八尺身，所负必奇伟。四方欲善败，军国盈虚计。叩之如川流，滚滚不知已。天子曰汝能，吾臣鲜其比。而况所设施，粲然在边鄙。西戎未纯一，汝可三军帅。擒之或纵之，高枕惟尔恃。公拜稽首归，眉日凛生气。顽童玩天恩，豢养若骄子。欲痛以鞭笞，而畏啼不止。二者不两全，在所以节制。又如畜狂犬，系颈不系尾。收其要害处，进退随所指。重城夜彻关口，沙漠净如水。辞别不踌躇，安边从此始。  

江豚诗四言。  

黑者江豚，白者白{既虫}。状异名殊，同宅大水。渊有群鱼，掠以肥己。是谓小害，顾有可喜。大川夷平，缟素不起。两两出没，矜其颊觜。若俯若仰，若跃若跪。舟人相语，惊澜将作。亟入湾浦，踣樯布筰。俄顷风至，簸山摇嶽。浪如车轮，氛雾相薄。舟人燕安，如在城郭。先事而告，昭哉尔功。鳄啗牛马，头鼍象龙。暴殄天物，安得尔同。于人无害，所欲易充。暴露形体，告人以忠。又多膏油，以助汝工。江湖下贫，机杼以农。乌鹊知风，商羊识雨。大厦之下，风雨何苦！岂知舟航，方在积险。以尔占天，蓍蔡之验。古之报祭，不遗微虫。孰扬尔烈，登荐蜡宫。世不尔好，复惟尔恶。我作此歌，为昭其故。  

堤下  

堤下人家喧笑语，高揭青帘椎瓦鼓。黄流滚滚经檐甍，一任征夫作船苦。绿榆覆水平如杯，前湾旋放水头来。深如怒虎著船底，玉石磊砢相喧豗。黄河虽断隋渠急，舟楫舒迟行旋涩。独上平堤望远天，衣裘已畏西风入。  

汴河  

菪渠斜与昆河接，河远渠慳几可涉。狂霖一涨高十寻，迅泻东来比三峡。崩腾下与淮泗会，清泚亦容伊雒杂。横空九阙真垂虹，怒卷千艘如败叶。只堪平地看汹涌，何事乘危理舟楫！共夫鹅鹳行天上，遥与谷中相应答。但忧心手一乖迕，巨舶高樯两摧折。而余进退久安命，揭厉以望初不慑。妻孥亦已惯江湖，笑语犹如泛山陿。鸣弓击柝惊夜盗，掘茹榜虾佐晨馌。时登绝径步榆柳，或面荒陂看凫鸭。我生东南趣向野，挥弄清溪看苕霅。枕流漱石真所便，履浊凌险终未惬。觚棱渐喜金阙近，釜甑何忧米盐乏。浑如海客泛枯槎，缭绕明河望阊阖。  

阁下观岘山图  

岘山巉巉清溪滨，倒影万丈之奫沦。往岁尝有去思吏，热地尤多高蹈人。少年仕宦颇落魄，时登绝顶攀苍冥。幽花美草颇娱目，断碑刓碣还伤神。晓猿夜鹤轻相别，从此奔走十八春。旧游不复齿颊挂，方知到骨俱埃尘！麟台昨日见图画，醒若楚客还羁魂。方缣一幅论万里，秋江绿水何粼粼，人心与物本无别，正为利欲相埋湮。神功妙手如唤觉，满座风月来相亲。骑驴径去自可到，犹愈飘邈西游秦。剩沽宜城醉其下，夕阳倒载望冠巾。  

食冰  

冬冰冽冽虽可畏，夏冰皎皎人共喜。休论中使押金盘，荷叶裹来深宫里。胸烦肺涸聊一苏，任尔青蝇相趁死。经时不坏已可怜，济物之功尚如此。人言霜雪比小人，我谓坚冰似君子。  

愧鱼亭  

昔闻鱼可羡，今见鱼可愧。邂逅临池处，潇洒出尘意。秋风八月起江湖，水染绀碧霞绮疏。悠然掉尾波间去，须信人生不及鱼。  

子瞻画枯木  

寒云行空乱春华，西风凛凛空吹沙。夫子抱膝若丧魄，谁知巧思中萌芽。败毫淡墨任挥染，苍莽菌蠢移龙蛇。略增点缀已成就，止见枯木成槎枒。更无丹青相掩翳，惟有口鼻随穿呀。往年江湖饱观画，或在山隈溪水涯。腹中空洞夜藏魅，巅顶突兀春无花。径深最宜系画舸，日落时复停归鸦。苏公早与俗子偶，避世欲种东陵瓜。窥观尽得物外趣，移向纸上无毫差。醉中遗落不秘惜，往往流传藏人家。赵昌丹青最细腻，直与春色争豪华。公今好尚何太癖，曾载木车出岷巴。轻肥欲与世为戒，未许木叶胜枯槎。万物流形若泫露，百岁俄惊眼如车。树犹如此不长久，人以何者堪矜夸。悠悠坐见死生境，但随天机无损加。却笑金城对宫柳，泫然流涕空咨嗟！  

高楼行  

天悠悠，云幂幂，半夜微闻奏笙笛。烂彩蹙飞仙，鹓雏戢其翼。高楼百寻当大途，东临紫垣望青都。中山黄封酒百壶，五陵豪来少欢娱。夷门帝家盛游乐，奔走环观溢城郭。如今官吏横索钱，纵饮谁愁家寂寞。  

平阳叹  

坏云如山压齐垒，六军颜色如灰死。高郎元自解琵琶，万岁无愁作天子。伯升何曾上青天，溅血遗痕芳草间。长城万里自推仆，骏马只驮冯小怜。奸臣百计为蟊贼，不但妖娥解倾国。熊罢哮斗蹙平阳，冯妃对镜娇栊妆。死生契阔不相弃，双双刎颈长安市。  

归舍吟  

长堤夹天沟，浩荡东南流。上有骑马客，枯髯清两眸。马后无飞盖，马前无鸣驺。进无趑谒，退无轻侠游。携金入市卖，十铺不一售。包裹却归舍，置之床一头　。半夜光满屋，潜知是精镠。贵物莫贱货，不如深巷收。一旦遇知者，堆斗价可求。寄谢路傍子，神珠难闇投。  

龟石  

平川汹汹经南国，匹练横拖半天碧。洪澜巨浪之中央，忽见颓嵬太古石。此石由来几许时，混元一气初开辟。神功割破混沌胎，划落半空随霹雳。非鼋非鳌不可辨，有若神龟见踪迹。精刚不待娲皇链，浑朴宁从巨灵擘。我知神物本天性，推移运转非人力。当时大禹走天下，驱至九江为纳锡。万牛攒车载不动，铁轴峥嵘自堆积。秦皇鞭山移四海，怒视不能移咫尺。至今独立犹惊人，地志山经不能测。千灵万状谁复知，一片坚顽粗叮识。昂头突出翠涛中，跪足横蹯九泉脉。劲壳纵横窦穴穿，当心一搭莓苔黑。渊潜不见曳尾状，日烁犹惊负图色。青髯剥落向何处，秋草绥绥神露滴。劲健曾支玉女床，斓斑似点乖龙额。渔翁未网先自骇，灵蓍欲伏安可得！鼋鼍缩首不敢近，虾蟆巡行夜战惕。岁冬大寒百圣伏，圜圜劲势无欹侧。风磨霜链无日休，发鬓皴痕成兆拆。负才不免刳肠累，至珍惟藉天公惜。灼以炎皇之火精，衅以少昊之金液。神钻鬼卜不见形，阴阳造化无遗策。大哉龟者物之精，岁久已化为真形。有时月黑无人夜，绕岸光芒芒自生。下骇深潭怪蜃窟，上应中天玄武星。万象森森下相向，来决吉凶真伪情。奸狐妖鼠已破胆，山魑野魅见亦惊。波神吞气不敢喘，四面长漪铺席平。吾闻溪老记往岁，半夜风雨来冥冥。剨然曳转大潭左，百里震惊如雷霆。妒憎摧折虽万状，崔嵬孤高终自灵。吁哉天地至奇物，何为流落于江城。铜马犹闻褾汉殿，神羊昔亦驯尧庭。便当推置玉堂上，古貌岌岌无欹倾。奸臣猾竖作狐媚，见之赪面先吞声。凶荒水旱必可卜，仓卒变怪皆先明。匈奴丧魄万里外，慉缩不敢窥天兵。龟乎龟乎用不用，壮士与尔同死生。  

发王务  

晓随灯火背千家，落尽疏星见远霞。一饷春声回宿鸟，半天寒色在啼鸦。临陂弱柳犹藏叶，当路残梅已尽花。赖值时光正妍润，稳看风物到京华！  

发蔡州  

悠悠清晓历长陂，杨柳沟塍雁骛池。风色著人寒料峭，日光生野暖融怡。鹤归云海心空在，雁度湖天力已疲。客路驰驱元不定，西游应有再来时。  

书事二首  

路逢行客向江州，勒马荒郊为少留。家事满怀无纸写，好将言语付苍头。  

北来烟爨苦凄凉，金灶峥嵘突尾长。满箧香粳无处用，邮亭一饱待桄榔。  

和竹元珍夜雨  

帝城尘土热如汤，喜有残宵雨送凉。旅枕梦云萦宋玉，空阶诗思感何郎！香迷旧理烟初断，灯倚轻寒焰不长。明日御沟应更好，一番晴色弄垂杨。  

旅枕  

旅枕春风底，修然一梦惊。漏移清禁远，天入小窗明。桂玉梁园费，山椒楚客情。萧条过百五，犹有卖花声。  

呈竹元珍  

一室萧然傍禁城，尘埃不到旅怀清。水流红片知花落，雨浥苍苔见笋生。感物已怜春寂寞，辞家忆是岁峥嵘。知君亦有淹留叹，归梦西随杜宇声。  

经父云自到京止得一书颇怀忧想因寄  

万事峥嵘不自由，年来书信最绸缪。雁飞玉塞无多地，人望神都正倚楼。只恐边风多浩荡，故令音驿每迟留。何如款段相随出，乡曲长为马少游。  

赠程坏  

识尽公卿更食贫，苍髯瘦骨走京尘。高谈亦与时多忤，屡中方知术有神。前会渺茫浑不记，远游萧索复相亲。疑公别得壶中趣，回首人间二十春。  

题报慈寺花药园  

少时随众蹂京尘，曾倚朱栏看晚春。二十年间头半白，方知花木解磨人！  

罗港  

八节滩头驻马蹄，淙淙流水日沉西。岁时久已成陈迹，风景全然似此溪。兰棹倚洲人竞过，篮舆索笔我闲题。桃源仙境今何在，懊恼娇莺向暮啼。  

过马鞍山  

足历黄州百叠山，更无平地只冈峦。物皆枯槁非人世，石最崔嵬是马鞍。畏日流金红艳艳，乱沙堆雪白漫漫。崎岖出尽聊休息，喜有松声六月寒。  

君表自西林还城中以诗为别  

天上优游侍从臣，还乡昼锦坐生春。不矜富贵知馀事，同访溪山有故人。方外笑谈无畛域，雨馀泉石长精神。西林路口嗟轻别，善护青云万里身。  

入山三首  

冠盖成阴中路回，独携莲社道人来。千岩万壑初相识，分付晴岚面面开。  

路出西林兴倍长，轻衫短盖入秋阳。层崖蔽日多清影，深谷迷人有异香。访古不辞穿绝磴，参禅直为遍诸方。此身似是辽东鹤，偶逐飞云到故乡。  

十岁不出还可嗟，经旬遍走梵王家。群山拍手向人笑，方朔今来何晚耶？  

黄州  

客路深秋一转蓬，淮天牢落此将穷。城开云水苍茫处，人在茅篁掩映中。对岸武昌风月近，千年赤壁是非空。悠悠陈迹慵开口，谩把筠竿伴钓翁。  

吴章岭作  

庐山北转是吴章，岩草纷纷静有香。洞口流泉似相送，人间天上莫相忘！  

晚登庾楼  

却从江汉望江庐，湓口风波日愈疏。满瓮尚留桑落酒，登盘今有武昌鱼。斜阳柳色明碕岸，纤月波光湿太虚。鹦鹉洲前吊豪士，重将词赋为君书。  

苏子瞻雪堂  

古县东边仄径开，先生曾此劚蒿莱。鸾凰一去应不返，花柳当年皆自栽。画壁苍茫留水墨，朱栏剥落长莓苔。邻翁笑我来何暮，捡点风烟兴尽回。  

鄂州  

绿柳阴阴蔽武昌，汀洲如画引帆樯。一江见底自秋色，千里无风正夕阳。暂别胜游浑老大，追恩前事只凄凉。贤豪况有遗踪在，欲买溪山作漫郎。  

潇洒堂  

旅平凹凸剪荆榛，画栋明窗学隐身。政简琴书聊度日，地闲花木为留春。一杯浊酒迷今古，五字清吟泣鬼神！暂伴登临对佳景，衣襟浑觉减埃尘。  

湖山亭  

县山峻绝有新亭，公退时来看洞庭。天外微茫二湖合，波心缥渺一峰青。非时爽气生云雨，永夜寒光浸斗星。千古登临增健笔，投文犹可吊湘灵！  

五鼓乘风过洞庭湖日高已至庙下  

半掩船篷天淡明，飞帆已背岳阳城。飘然一叶乘空度，卧听银潢泻月声。  

南津瀺灂夜风微，投晓湖灵更发机。想像虚空闻帝乐，逡巡波浪匝天围。三湘路指平芜转，两舸帆争白鸟飞。却上丛祠荐牲酒，荆云隐隐尚朝晖。  

城上亭上  

更无人迹逐攀跻，庐嶽乌藤手自携。沧海谁论六月息，茂林今得一枝栖。幽芳满径春难老，翠樾连云日易西。况有北郊宜旷望，公馀聊此发醯鸡。  

轺车馆  

野阔天长入望青，眼中虚豁到鸿冥。偶同楚俗来同乐，下视湘江笑独醒。风紧水光时蹙练，日斜山影半回屏。扁舟过此方年少，老矣重来鬓渐星。  

湘潭  

禄仕飘然寄楚乡，才能苦短志方强。已栽绿柳如彭泽，况有黄金似栎阳。风飐湘波天影动，云来衡嶽雨声长。尚疑卑湿难安处，更起西边百尺堂。【湘潭近有告发金坑者，余作堂于厅西，谓之月堂。】  

九月廿二日西馆雨中作  

西馆萧然拥罽裘，浑无桃李似潘侯。路多绿竹遮栏雨，池有残荷掩映秋。蛮獠讴歌逢乐岁，江湖风景忆扁舟。衣冠到底为身累，只慕逍遥寄一丘。  

寄范清老  

日挂西南有薄辉，棱棱霜气犯寒衣。不愁斗柄随春转，只怕梅花学雪飞。湘浦波光频送别，湓城山色屡思归。高人只在南坡住，好共留钱买钓矶。  

湘上  

南归曾泛碧湘船，击汰临流似浩然。平野几枯残岁草，绿波犹浸旧时天。簿书倥偬嗟岩邑，樽酒欢娱忆少年。尺水片云今我有，亦当风月为留连。  

寄刘贡甫  

秀冰先生今杰才，崎岖山径滞蓬莱。飞笺嶽麓吟秋草，把酒襄阳醉腊梅。东郡政声无岂弟，南楼风月且徘徊。朝廷选用多英俊，早晚刘郎即到来。  

自实丰仓归  

嶽云成冻把春寒，十里崎岖倦往还。马上朔风回系带，雪中微酒见开颜。含黄欲坼江边柳，蘸绿相重水上山。抛掉一官如粪壤，好随鱼舸此中闲。  

与陈董二君相会于真州经月甚乐诗寄董陈君兼感存没  

平生交友半成尘，想见当年乐会文。别泪茫茫添海水，愁怀黯黯塞江云。青衫脱去谁同老，白首追随尚有君。官暇更将棋子学，他时筹局当功勋。  

读王逢原文奇其才择甚精录一编  

人喜相知自昔然，况君埋玉未多年。雄文一读千行泪，青眼相期万古传。已掇条枚收美实，更披沙石贮清泉。东斋倒掩无人语，火暖灯明手自编。  

次韵和邓慎思谢刘明复画道林秋景  

铃斋清话未更端，一扫禅林景趣完。缥缈已装新殿塔，萦纡仍引外峰峦。冷风有意生空阔，密雪无声下广寒。平昔所游今在眼，凄凉疑是梦中看！  

和李时发春日见寄  

闻道重湖路未通，悠然身在碧湘中。崎岖水国犹千里，牢落春花已半空。江浪溅寒侵小睡，嶽云筛雨响疏篷。君诗亦说清幽趣，便觉年来气味同。  

登湘阴北寺江亭  

古县峨新刹，孤亭占上头。野苔侵坐绿，江水带天流。丝断湘灵瑟，苹荒帝子洲。人寰真似梦，顷刻已千秋！  

辞三妃庙  

盘空鸟鹊噪丛祠，船上行人半起时。残月朦朦倾岛屿，南风嫋嫋透旌旗。开帆便欲日千里，别庙仍浇酒一卮岸芷洲兰俱可荐，新声翻入《九歌词》。  

过洞庭  

朝来四境宿云披，渐放扁舟入渺瀰。漠漠衣襟凌水雾，悠悠帘幕挂天丝。波平自喜看书稳，风软翻愁出险迟。今夜君山兴不浅，登临应及月明时。  

登涵晖亭  

常时洲岛隔波澜，故觅君山直上看。罨画园林春减色，水晶宫阙昼添寒。州城斜引群峰小，湖而平吞数泽宽。坐久西风响乔木，扁舟思到武陵滩。  

登齐山  

路出南堤思洒然，乌藤点点破苔圆。山腰仄塞元无路，洞底虚无别有天。六月清风醒客醉，千丛怪石伴僧禅。近人登览方为贵，从此匡庐不直钱。  

铜陵县端午日寄兄弟  

柳浦移舟带雨行，奔波南北是平生。忽惊佳节临端午，还记当年客禁城。丹杏饤盘深簇火，碧醪倾盏酽堆饧。菖蒲角粽俱如旧，何事樽前醉不成！（寄经甫。）  

南北飘然各转蓬，佳辰无路笑言同。铜壶县冷更微雨，白鹊楼高来远风。粽剥雪肤明席上，酒倾玉骨映杯中。区区羁旅无欢笑，遥想华堂屡一烘。（寄季毅。）  

清凉寺  

白寺荒湾略舣舟，携筇来作上方游。何年巧匠开山骨，自古精兵聚石头。故垒无人空向久，高堂问话凛生秋。云庵快望穷千里，一借澄江洗客忧。  

系舟长芦作  

夜泊长芦星满川，晚来吴楚气昏然。云雷相会还成雨，江海交流独舣船。废室与人喧白浪，荒村何处起青烟？文书满眼从抛弃，却倚蒲团学坐禅。  

宫词二首  

十顷西池碧近天，春深调马教龙船。至尊勤政欢嬉少，企望銮舆又七年。  

云雾猊香锦绣帷，千官重列序宾仪。欲知湛露零萧处，尽在天杯侧劝时。  

草石寺寺有潘阆题壁，权德舆晏坐记。  

高士去已久，馀踪犹可知。竹阴侵晏坐，山影在平池。尘蚀参军墨，苔侵相国碑。漫寻潇洒趣，俯仰惬心期。  

惜竹并引  

东斋有竹数竿，翠蔚可喜。其旁众笋附生，漫益深茂。最后出者，尤若奇特。无不应意，解箨未尽，而为老兵手折之，悲夫！以干云蔽日之势，而摧於窗户之下；以凌霜冒雪之姿，而失於俄顷之间。环步往来，恓怆良久，不能忘情。既而自譬解，以为阴阳之化育，天地所覆载，孰非假妄？自四肢百骸，外至耳目所接诸物，若器皿，若室屋，亲爱之聚，舆马之随，孰能固守而终全之？其会合出於暂然，至於离散坏熄，此理终在，何独一竹可伤，而介然於怀乎！乃颇能自遣而宥役兵之罪。然复一到其下，则初心还起，不能平也。余真大惑者欤？抑物之难得而可爱，当然者也？始置其说，寓之以诗。  

老藓墙阴夕照间，何人折我翠琅玕？即之绿叶随尘化，犹有低枝带露残。不放云梢侵霰雪，因嗟世故足波澜。故园未乏筼筜品，十顷繁阴六月寒。  

赠梦符朝议玉溪，在梦符宅后。  

人笑公衣不浣濯，我惮公心霜雪明。青山仕宦有真炁，白首乡闾无恶声。相逢回首又再岁，暂去还来观太平。何事南归太果决，萧然远作玉溪生。  

送望圣监南嶽庙  

还乡同赴紫宸朝，笑语从容慰寂寥。白发侵凌今满鉴，青春羁旅旧连镳。易江小隐西园在，湘浦新除道路遥。老境不堪论契阔，东风官柳乱堤桥。  

游凝祥池同晁无咎作  

平时念江国，此地惬幽情。杨柳繁无路，凫鹥远有声。郊原斜日下，襟袂好风生，把酒须拚醉，还家下隔城。  

游洪福寺  

清晨戒童仆，马匹出皇州。欲探逍遥趣，因成烂漫游。藤萝回昼暝，云雨送春愁。傍近绯桃坞，寻春亦少留。  

游州南同文潜作  

峨峨宫殿列仙居，深水方圆气象殊。万里舟船会京洛，几人诗酒到蓬壶。日斜清弄来幽谷，风定蔫红满绿芜。语罢恍然真梦幻，不应天色有江湖。  

馆中桃花  

蓬壶深绝锁芳菲，初见仙桃第一枝。天近自应风景别，春长莫恨化工迟。相重朱户人稀到，半掩香苞蝶未知。想像江南今盛发，亦经频雨稍离披。  

次韵瀛倅邓慎思见寄  

官是麟台却佐州，蓬瀛俱称列仙游。忆分晓色趋天阙，想对春风倚郡楼。书付塞鸿应易到，人如陇水正分流。江湖未有归耕处，何日相逢说旅愁。  

试院书事呈子骏明叙  

忆初怀诏下天街，红烛相随御史来。场屋喜遵新定格，朝廷思见已成材。诛锄险异归平坦，洗濯英华出草莱。文藻诸生皆足用，更期儒行比骞回。  

馆中夏日  

珍簟舒明玉，凉窗纳碧天。殿楼传远鼓，宫井取深泉。竹箨风频脱，榴房晚更鲜。却惊非故国，五月未闻蝉。  

直舍新辟西窗二首  

推倒西墙平日功，暑天饶作一窗风。人间岂有炎凉隔，只在施为向背中。  

几岁榴花蔽曲隈，繁阴初逼坐中来。西邻小槛如图画，偷入帘帷次第开。  

送芸老通判  

御史连章乞此行，制书优遣副专城。京都岂乏翱翔处，忠义先期去就明。祖帐杯槃留晚色，关山草木动秋声。西州莫作经年计，早晚君王召贾生。  

蛤蜊  

去年曾赋蛤蜊篇，旅馆霜高月正圆。旧舍朋从今好在，新时节物故依然。栖身未厌泥沙稳，爽口还充鼎俎鲜。适意四方无不可，若思鲈鲙未应贤。  

次韵李端叔见赠  

君才潇洒应时流，久滞宁非命压头。昨见河南推贾谊，行闻天子召吾丘。已无痛饮观风味，犹有新诗讲报投。京洛尘沙著人甚，清凉高爽忆宣州。  

寄会稽丞赵振道  

龟峰琬琰翠成堆，轩槛前当秀色开。此地登临比图画，与君谈笑继樽罍。传闻佳景无时乏，依旧清江不断来。今日关河隔千里，相逢何处少徘徊！  

闻袁思正卒于宿州  

昼舸西河载酒回，东篱持菊待君来。何知顷刻成千古，不及从容共一杯。羁旅梦魂难际接，平生交分但悲哀！中年万事长心恶，何处愁眉得暂开。  

苦寒  

晨风猎猎卷书堂，坐爱松筠耐雪霜。岁律峥嵘催暮景，时光宛转逼新阳。金卮满引颜虽解，石火深笼焰不长。安得仙家却寒术，吸吞霞气赤城傍。  

介之会徐氏家饮薄暮不归为诗招之  

金鞍骏马照朱门，乐会高张晋楚军。狂客浩歌翻白雪，艳姬醉舞转红裙。花光灼烁筵前锦，酒韵氤氲盏上云。争似竹窗风月夜，青灯残茗细论文。  

题介之小阁  

画帘初卷碧山低，面面青蓝翠拂衣。秋水暮天长一色，渚鸥沙雁或双飞。烟霞逗眼光相乱，松竹敲风韵更微。却笑屈原憔悴甚，渔歌何苦泪交挥！  

江上  

万里长江一叶舟，客心萧索已惊秋。乱霞影照山根寺，落日光翻水面楼。浅浦耀金知跃鲤，前滩点雪见栖鸥。少年壮气悲寥廓，未忍沧江下钓钩！  

夜归口占示同行者  

一天星月明如昼，万树杉篁吟戛秋。隐约棹歌闻别浦，青荧渔火见孤舟。身居简册三冬学，心入沧溟万里游。彷佛重阳正明日，与君携酒豫登楼。  

## 武溪诗钞  

余靖  
送陈京廷评  

曲江居岭阨，楚越封疆间。【自注：去】异时置治官，岁入不盈万。将漕择材能，招徕委成算。扇橐大野烘，凿矿重崖断。闽吴荆广人，奔走通昏旦。千夫即山铸，毕给未酬半。三监居江湄，僦辇日充羡。地官奏计最，遂为天下冠。尝闻卜大夫，名声传史汉。素履骋修程，逸足何由绊。  

夏日江行  

解组趋宸阙，扁舟泛江练。健胪雁齐鸣，轻帆云一片。水阔烟难收，雨昏风易转。曲浦逗留多，修程梦魂倦。舟子怯风波，终朝股交战。预忧雷电惊，先喜虹蜺断。安知农夫望，只顾行人便。愚儒有昕思，自愧心如面。追惟亡异才，承恩得为县。盘错非所长，耕桑当勉劝。十日愆一雨，灾恐延农畔。靡爱币与牲，群望走之遍。山川未应诚，兼晨不敢饭。霈然得嘉澍，荷天如免谴！何以迅流间，遽逐庸夫变。江淮民荐饥，糟糠未充膳。粢盛苟无害，岂将风雨怨。玉烛长均调，寸进真君愿。  

过大孤山  

有形天地分，设险山河壮。孤山镇南服，峨峨楚之望。中立亡所倚，屹然怪其状。石<山参>入春空，翠柱搘秋浪。片时起雪痕，万顷排霜杖。噫气专呼吸，横流以溟涨。行人多躁进，那解明得丧？不顾风涛险，半就江鱼葬！挂席经典旁，往往乞灵贶。遂因孤独名，塑立轻盈像。绰约姑射姿，梦魂巫峡想。如何方面祠，终古承其妄。五嶽视三公，降杀不过两。不然为子男，何以通祀享？四气均分风，条融各有掌。避其狂怒势，亦可利攸往。亭育天地心，凭险恣沆渀。正直鬼神德，非名奚独飨？不使悔吝侵，庶几忠信仗。在人不在神，勿为虚稽颖。  

寄题田待制广州西园  

善政遍修举，增完池馆清。地含春气早，月映暮潮生。石有群星象，（庭际罗立，旧名九曜石。）花多外国名。（异花皆舶上所来，领北无之。）与民同雉兔，邀客醉蓬瀛。翰墨资吟兴，云泉適野情。镇应持左蟹，快欲鲙长鲸。积霭藏楼阁，驯鸥识旆旌。甘棠留美荫，高倚越王城。  

寄题广州田谏议颐堂  

退食公堂暇，应无俗虑侵。帘开双燕影，吏散百花阴。海域逍遥境，荣途淡泊心。政成先养正，惠爱及民深。  

题刘太博栖心亭  

宏构小侯第，避权长掩关。地分金穴贵，人共白云闲。野色春墙外，池香暮雨间。燕申忘万虑，吏隐敌箕山。  

留题龙光禅刹呈周长老  

寻幽逢胜地，方外趣无垠。双涧流寒月，千峰镇暮云。路盘尘境断，世系祖灯分。却愧留题处，犹须说见闻。  

留题澄虚亭  

湖光湛寒碧，帘影拂莓苔。鱼戏应同乐，鸥闲亦自来。雨馀轻霭合，竹外杂花开。久欲留诗去，惭无绮靡才。  

送李廷评知福清县  

世阀茂儒绅，闽瓯宠命新。县图遥尽海，乡树密藏春。祖帐莺将老，登车雉已驯。行闻趋召节，旧美政如神。  

子规  

一叫一春残，声声万古冤！疏烟明月树，微雨落花村。易堕将乾泪，能伤欲断魂。名缰惭自束，为尔忆家园。  

桂源早行  

闻鸡已行迈，策马更徘徊。月色依山尽，秋声带雨来。自堪悲玉璞，谁复筑金台？薄宦空羁束，西斋长绿苔。  

山馆  

野馆萧条晚，凭轩对竹扉。树藏秋色老，禽带夕阳归。远岫穿云翠，畲田得雨肥。渊明谁送酒，残菊绕墙飞。  

晚至松门僧舍怀寄李太祝  

日暮倦行役，解鞍初息肩。雾昏临水寺，风劲欲霜天。蓼浦初闻雁，人家半在船。思君正怊怅，黄叶更翩翩。  

游水南寺  

双刹耸浮云，层轩绝世尘。松溪千盖雨，茶圃一旗春。夜梵龛灯暗，朝香篆火新。暂来犹永日，堪羡白莲人。  

暮春  

草带全铺翠，花房半坠红。农家榆荚雨，江国鲤鱼风。堤柳绵争扑，山樱火共烘。长安少年客，不信有衰翁！  

宿山观  

孤枕秋宵永，山寒梦不成。残灯背窗影，急雨带溪声。未分山中老，空思日下名。区区如逆旅，此际若为情。  

送岳师归赣川  

千里起归思，翛然物外身。海山经处雾，梅岭到时春。药更开新楮，庭应长旧筠。年衰重方术，聊此送行人。  

山寺独宿  

柴车走县封，穷途秋耿耿。急雨失溪声，残灯淡窗影。驱驰下士身，凄凉旅人景。山寒萝难成，始识今夜永。  

送任秘丞知长兴县  

懿文通识气飘飘，二十年来困下僚。吾道本将忠许国，世途休叹老登朝！囊装冷落堆青简，衙署幽深枕画桥。预想吴人蒙美化，海鸥桑雉共逍遥。  

又和寄提刑太保  

常记临岐把酒杯，芳心应得见归来。不从去日丁宁约，已向东风取次开。清燕固难停烛待，雕鞍须是著鞭催。栏边残艳犹堪赏，莫使韶光过了回。  

和伯恭自造新茶  

郡庭无事即仙家，野圃栽成紫筍茶。疏雨半晴回暖气，轻雷初遇得新芽。烘褫精谨松斋静，采撷萦迂涧路斜。江水对煎萍彷佛，越瓯新试雪交加。一枪试焙春尤早，三盏搜肠句更嘉。多谢彩笺贻雅贶，想资诗笔思无涯！  

送张如京知安肃军  

赐戟衔恩出斗城，塞门迢递草初青。新提司马临戎节，旧应衣乌近极星。叔子戍吴长缓带，单于归汉已空庭。圯桥自得家传策，不问人间太白经。  

送刘学士知衡州  

朱轓新命汉诸侯，地扼荆湘占上游。醽渌水声侵古堞，祝融峰色入晴楼。昼垂三组乡枌过，春拥双旌嶽寺游。番直星垣归缓步，谪仙通籍著瀛洲。  

送盖太博通判定州都部署奏请。  

墨诏殷勤擢俊贤，精求毗佐四方翰。封疆谨守卢奴塞，旌旆仍亲上将坛。衰草带霜秋马健，黄云遮日暮城寒。燕南赵北边之要，旅拒凭君一策安。  

窃闻集贤侍郎政成公暇时出游览因念青社境物之胜长句四韵奉寄观文殿大学士户部侍郎定州路安抚使兼知定州庞籍上  

政报公余称雅怀，两城烟树尽楼台。波通龙口春戏盛，【今州广固，通五龙口。】云入山门晓望开。【劈头山，一名大云门。】园馆有诗书命笔，海邦无寇破蛮才。当时不俟交符印，恨失岚亭展宴罍！  

到塞后有怀青社诗今录呈  

初到营陵春始回，泱泱风物接梧台。鱼盐利重通闤盛，竽瑟声和宴席开。天际肤云连岱色，海中灵药慕仙才。早知未许身闲去，悔舍尧山石涧来。【并青州游赏最胜处】  

观文相公以靖忝承善政特寄嘉篇谨依严韵和酬  

幸奉前规尽所怀，闲身吏隐裕春台。山迥翠幌凭栏见，花簇红房绕郭开。（青州红牡丹，洛下有名，南城花园尤盛。）爱树细民思美化，续貂孤迹愧非才。南河旧事依然在，禊饮杯盘耻尽罍。  

和董职方见示初到番禺诗  

五方殊俗古难并，千载犹存古越城。（今子城及东有故磊，俗号赵陀城。）客听潮鸡迷早夜，（三更潮上即鸡鸣。）人瞻飓母识阴晴。（飓风欲至，西黑云起，谓之飓母。）波涛汹涌天边阔，犀象斓斒徼外生。太守不才当远寄，惟忧南亩废农耕。  

游应圣宫  

驱蠃远远出严闉，云构祠宫绝世尘。伴鹤不知龟甲子，劚山多见药君臣。雨昏仙穴丹砂井，云映楼居玉洞人。只待策勋书竹帛，抽簪来此卜比邻。  

西山  

万壑千岩斗物华，楮筇闲访道生涯。一坛星斗修真馆，数里云烟劚药家。鱼戏竹溪寒影碎，路穿松坞翠阴斜。桃源自有神仙宅，未信明河八月槎。  

贺孙抗员外春昼端居  

万事皆从適意休，何须快马骋长楸。高人鼓吹鸣蛙地，当世神仙笑躄楼。燕到卷帘如旧分，花开逢雨最闲愁。僧来便学尝茶诀，白乳枪旗带露收。  

谢孙抗员外惠酒  

白衣远远到江楼，报道携壶助胜游。醉眼便堪终日富，离肠先破一春愁。梅梢背岭开犹晚，雪片当风舞未休。此景满觞方得意，不须千酿敌封侯。  

马当呼鸥不至偶成呈同行诸官  

昔年曾泛马当湾，团饭唤鸥篙楫间。今日江头飞不下，应知人世足机关。  

再简伯恭  

十载京华九日期，帝家园苑醉金卮。今朝郭外寻僧话，坐听寒泉绕竹篱。  

端午日寄酒庶回都官  

龙舟争快楚江滨，吊屈谁知特怆神！家酿寄君须酩酊，古今嫌见独醒人。  

五色雀  

罗浮有五色雀，各被方色，非时不见。若士大夫将游是山，则先入群翔，寺僧以是为候。某庚辰岁谪官来游，将至之夕，兹雀亦集，感之成咏云。  

五方纯色俨衣冠，【尤可爱者；朱蓝正色，若朝服焉。】应是山灵寄羽翰。多谢相逢殊俗眼，谪官犹作贵人看。  

曲江津亭谒华严长老见所赐御书因成二韵  

数年不侍玉炉傍，梦断千山隔帝乡。今日见师堪下泪，御书开卷带天香。  

重游英州碧落洞  

幽景前贤恨到难，泉声清浅出岩间。区区宦路重来此，【往岁征峦，广州罢任。】尘世难逢特地闲。  

### 武溪集补钞  

余靖  
送灵谷山人  

万树秋风一路蝉，渡头重舣木兰船。自惭蹙頞非奇骨，拟问清朝跃马年。  

游韶石  

世务常喧嚣，物外有真赏。结友探胜概，放情谐素想。韶山南国镇，灵踪传自囊。双阙倚天秀，一径寻云上。长江速萦带，众峦疑负襁。千里眇平视，万形罗怪象。缺影避昆仑，鳌头冠方丈。青螺佛髻高，群玉仙都敞。霞城晴煜爚，桃溪春浩荡。仰攀霄汉近，俯瞰神魂怳。涧深溜如织，岩虚动成响。造化与真质，妙画胡能仿。贱子生海隅，逢辰辱朝奖。靡成彝鼎勋，甘从丘壑往。惊禽恋故林，困骥畏羁鞅。兹游得幽深，同怀乐清旷。世言帝有虞，朔南声教广。丹冥卜巡幸，翠华临苍莽。《箫韶》曾此奏，钟石无遗像。但觉薰风存，脩然天籁爽。姬公著治典，历代所遵仗。九野奠山川，万灵通肸蜜。医闾与吴嶽，半列戎夷壤。四时迎气祠，犹烦礼官掌。况乃祝融区，群物资含养。来仪威凤居，乐育菁莪长。肤寸起成霖，崇高一方仰。跻之佐衡霍，无渐公侯享。  

南斋新植牡丹初冬忽开数朵爱玩不已因而感咏呈知郡中舍  

峤南足暄候，秋叶不凋伤。孤根自北来，绣蕊忽葩张。磋尔本国艳，秀色含天香。淑气入春萼，园苑生辉光。豪家走钿车，珠翠妍新妆。贵门陈广宴，金碧开华堂。惟恐风雨至，不羞歌舞狂。意态占韶景，众媚曷能妨。今兹植荒圃，空斋围短墙。节物寒蝉后，林木野梅傍。胡为吐奇卉，特此昧温凉。只知逢日暖，岂测非春阳。蜂蝶不尔采，坏栏啼夜螀。伊予久杜门，荆榛三径荒。独酌难成醉，徒倚徒旁徨。怜尔守常性，幽丛不改芳。  

游大峒山诗（并序）  

予尝恨游观山川，皆前贤所称、图籍所著者耳，未能索幽访异，舆音马迹之外，得古人所遗绝境，一寓目，用状其名物，与好事者传之无穷也。韶之境富於山水，而佛刹占胜，相望於野，其名声洽于四方者无几。顷间居里舍，与上饶从事子元王君，撷其遗概，得大峒焉。始自州治，水行七十里，得月华山，舍舟楫、肩篮举、道樵径，又十五里，乃至是山，观其磅礴耸峭，秀倚天际，绝顶之上，千里在目，日浮月沉，雷惊虹断，随方下睨，晦明异壑，则虽丘垤众山，蚊虻聚落，不足谕其高也。相与拂幽石，翳修林，涧声泠泠，清入毛骨。真可遗世而绝俗，岂独摅忧赏异而已耶！各为诗以志之。自汉武帝元鼎六年庚午岁，始平越为郡县，凡一千七十年。至皇朝建隆元年庚申岁，始有僧建刹而居之。又七十九年，始为什方院。又二祀，康定元年庚辰岁，始有衣冠游者，岂天作地藏，有所待哉！王君暨同游本郡布衣李访、月华山罗浮达二惮师，咸书名于长老习公方丈壁云。  

十里松桧风，万仞斗峭壁。阳崖雷自奔，阴壑雪犹积。势争衡霍雄，地控吴越扼。胡为千载间，名未光图籍。物乃因人彰，闻人於在昔。不逢巢由高，箕山亦顽碧。我今共游览，逍遥非俗格。剧论穷古今，玄谈叩虚寂。攀萝蹑孤峰，和云坐幽石。濯缨清泠泉，留为不朽迹。  

留题龙潭  

峭岭盘远郊，幽泉生石罅。沮洳成深潭，神龙隐其下。气昏云雾朝，光寒风雨夜。绝境邻梵宫，馀波沃农稼。秋态月色澄，晴蛟虹影射。势非蛟室卑，名将凤池亚。存身此蟠蛰，得时扶造化。何当岁大旱，移湫救函夏。  

观钓  

趋尘寒浦波，桂子秋空月。烟湿钓纶轻，雨溅苔矶滑。健鲤吞香钩，锦文红鱍々。将为沸鼎游，势穷犹煦沫。措颐闲怅望，江湖晴荡漾。奋鬛就其深，族类能相忘。胡为贪一饵，委身刀机上。寄言洗耳翁，逃名真可尚。  

和伯恭殿丞游西蓉山寺  

休澣约过从，宁论隘与恭。溪光染醽渌，山色秀芙蓉。乍霁千丝雨，齐张万盖松。岫孤如欲遁，迳曲似相逢。共快云霞志，更寻麋鹿踪。氅披吴国纻，杖拄蜀郊筇。阴谷鸣归鹤，灵湫起应龙。跳梁窥果狖，缥缈入花蜂。磴滑并萝蹑，岩幽半藓葑。竹间泉缭绕，烟外草蒙茸。有语嫌双燕，无虞美大榕。归来却回睇，暮雾已重重。  

代赠  

幽房寂寞时，香散轻袿衣。可怜夜永不成寐，苦恨春残犹未归。归来一见伸修眉，宝衤圭新声逐调移。多少相思说不尽，泪满玉壶只自知。  

题白莲庵  

掩室昔宴居，冥心遗万化。菡萏本无染，纷华共高谢。夜禅杉月落，晨斋庭鸟下。栋间云气浮，池面秋香诧。演法辞故栖，幽踪贲寒野。蜡屐此同游，愿结宗雷社。  

送僧惠勤归乡  

旧国起归兴，三江一棹轻。夜吟逢月白，晓渡趁潮平。楚岸云藏寺，吴宫水绕城。羡师尘外去，何日濯吾缨。  

双松  

自古泳连理，多为艳阳吟。谁知抱高节，生处亦同心。风至应交响，禽栖得并阴。岁寒当共守，霜雪莫相侵。  

新息道中遇雪  

寒深雪压春，去去祗伤神。巢穴有归鸟，路岐无住人。远光天共白，夜色月相亲。独酌不成醉，自嫌名利深。  

送海琳游南海  

触目尽尘累，如师真不群。圆明水中月，去住岭头云。意为乘风快，名应过海闻。脩然此高迹，世网漫纷纷。  

灵树喜长老属疾见寄次韵酬之  

鸣韶山下客，多病似吾身。每想弥天辩，谁为问疾人。泉清偏照月，松瘦不知春。未遂寻高论，相遥一水滨。  

塞上  

汉使重颁朔，胡臣旧乞盟。烽烟虚昼望，刁斗绝宵惊。虎落云空锁，龙堆月自明。祁连山更北，新筑受降城。  

桂源早行  

闻鸡已行迈，策马更徘徊。月色依山尽，秋声带雨来。自堪悲玉璞，谁复筑金台。薄宦空羁束，西斋长绿苔。  

晚至松门僧舍  

日暮倦行役，解鞍初息肩。雾昏临水寺，风劲欲霜天。蓼浦初闻雁，人家半在船。思君正怊怅，黄叶更翩翩。  

湘中送人  

离讴方揭耳，别绪已凄然。草蔚湘累浦，花残蜀魄天。疑山晴拂汉，啼竹冷澄烟。后夜思君意，空歌皓月篇。  

慧照大师  

已向南宗悟，尤於外学精。士林传字法，僧国主诗盟。初地形容占，弥天语论清。因思支遁辈，徒擅养鹰名。  

题憩贤亭  

虚亭迟嘉客，登临日相继。松篁夏吹寒，烟霞暮江霁。高兴山光远，急影波声碎。区区荣利途，扁舟暂时憩。  

送凌屯田知和州  

粉署仙郎守一麾，都门别岸柳依依。定知春雨随车到，且喜秋风破浪归。仁政便当闻虎渡，治声犹在隔牛矶。侬今亦恳怀章请，假道尚应鲈正肥。  

谨吟五十六宇攀送仲求殿丞之任赣川窃惟严君国博挂冠归闲而仲求兄弟为邻部守倅其荣至矣诚欲赋述词不逮意  

一门三组序西离，又见双旌并训农。三釜亲庭交禄养，夹河子舍接邻封。酒阑风雪催行色，吟际江山助笔锋。我亦思亲求郡绂，东湖南浦好过从。  

寄题宋职方翠楼  

层楼幽趣称登临，望远凭高豁素襟。棋酒等闲忘世虑，溪山最乐是家林。松声带雨千峰外，潭影涵虚落照深。此景为君珍赏甚，起予归兴欲抽簪。  

谢萧阁副惠茉莉花栽  

素艳南方独出群，只应琼树是前身。自缘香极宜晨露，勿谓开迟怨晚春。栏槛故将宾榻近，丹青重整画图新。移根得地无华裔，从此飞觞不厌贫。  

谢祖太博见访西园  

初闻结驷访幽斋，拂曙呼童扫绿苔。方愧蓬蒿开径晚，已惊驺驭过江来。林问载酒情偏厚，门外回舟事可咍。交态于今易离合，感君敦旧重徘徊。  

和胡学士馆中庭树  

仙材封植九重深，苒苒何年别故林。晓色半笼青琐阔，春光长在玉山岑。静临高阁翻清吹，坐见羁禽息密阴。休羡井梧能待凤，凌霜坚守岁寒心。  

送杨学士益州路转运  

芝函新命直仙蓬，又见岷山叱驭忠。玉佩晓班辞日下，水牛秋粟转褒中。花时井邑蚕丛富，徼外人家栈道通。奇技刺文频诏约，此行应更变民风。  

思寿阳寓居高氏园亭  

尝借芳园石友家，幽栖无复羡纷华。敞扉气爽云生栋，卷箔香微露泫花。桂向淮山分月魄，桃从秦洞得仙葩。别来追想清闲境，悔褫方中走栈车。  

和邃卿张学士暑夕  

危坐空斋暝色低，三金才伏火将西。烟蒙细草流萤度，月上疏林倦鹊栖。荃葛野裳交羽扇，桔槔邻圃响蔬畦。中宵爽气夺炎热，却笑班姬谩惨恓。  

送舒太博通判眉州  

通守方忻再命新，东风疏雨拂行尘。封疆远入鱼凫国，岐路正逢蚕市春。彭岫晓岚迎画隼，锦江晴绿照朱轮。归期不待更书至，旧有清名在缙绅。  

送邓秘丞知德安县  

里闬偕游心久降，越台成俗政敦庞。香炉山下重为县，阊阖风高还渡江。且喜恩威长及物，莫嫌功业未经邦。公声更近渊明宅，寄傲情应卧北窗。  

送张屯田通判益州  

数载关中闻美名，可怜随调却西征。天台晚帐含香别，栈阁秋霜叱驭行。杜曲尚逢樽酒乐，回溪应望白云生。相期勉力宣新政，侧耳民谣起少城。  

九日赏池会上酬王职方  

雅集高谈思豁然，齐山依约对疏烟。江城泛菊逢佳节，禁苑闻《韶》忆去年。久厌风波惊世路，且同樽酒醉凉天。今来古往情何异，弄水亭边岩画船。  

落花  

小园斜日照残芳，千里伤春意未忘。金谷已空新步障，马嵬徒见旧香囊。莺来似结啼鸾怨，蝶散应知梦雨狂。清赏又成经岁别，却歌团扇寄迥肠。  

端午日即事  

江上何人吊屈平，但闻风俗彩舟轻。空斋无事同儿戏，学系朱丝辟五兵。  

寄袭长老  

三径荆榛尽力开，千株桃李手新栽。殷勤莫怪寻嘉树，又喜春风过岭来。  

感旧  

醉吟曾共倚江楼，秾艳清香万柄秋。荡子醉归时已暮，暮鸿惊散水悠悠。  

## 水云诗钞  

汪元量  
湖州歌九十八首  

丙子正月十有三，挝鞞伐鼓下江南。皋亭山下青烟起，宰执相看似醉酣。  

万马如云在外间，玉阶仙仗罢趋班。三宫北面议方定，遣使皋亭慰伯颜。  

殿上群臣默不言，伯颜丞相趣降笺。三宫共在珠帘下，万骑虬须绕殿前。  

谢了天恩出内门，驾前喝道上将军。白旄黄钺分行立，一点猩红似幼君。  

一匊吴山在眼中，楼台叠叠间青红。锦帆后夜烟江上，手抱琵琶忆故宫。  

北望燕云不尽头，大江东去水悠悠。夕阳一片寒鸦外，目断东西四百州。  

十数年来国事乖，大臣无计逐时挨。三宫今日燕山去，春草萋萋上玉阶。  

锦帆高揭绣帘开，龟鼓声悲凤管哀。月子纤纤云里见，吴江不尽暮潮来。  

一出宫门上画船，红红白白艳神仙。山长水远愁无那，又见江南月上弦。  

太湖风起浪头高，锦柁摇摇坐不牢。靠着篷窗垂两目，船头船尾烂弓刀。  

昨夜三更泪湿腮，伍胥何事梦中来。三宫从此相分别，自勒潮头白马回。  

受降城下草离离，寒食清明只自悲。汉寝秦陵何处在，莺花无主雨如丝。  

金陵昨夜有降书，更说扬州一战输。淮北淮南清未了，又添军马下东吴。  

铁瓮城头马乱嘶，金陵城下炮如飞。黑风卷地鼓鼙急，昨夜常州又受围。  

晓来宫棹去如飞，掠发鬟云浅画眉。风雨凄凄能自遣，三三五五坐弹棋。  

暮雨潇潇洒力微，江头杨柳正依依。宫娥抱膝船窗坐，红泪千行湿绣衣。  

晓鬓松松懒不梳，忽听人说是南徐。手中明镜抛船上，半揭篷窗看打鱼。  

京□沿河卖酒家，东边杨柳北边花。柳摇花谢人分散，一向天涯一海涯。  

满船明月夜鸣榔，船上宫人烧夜香。好是烧香得神力，片帆稳送到渔阳。  

一片淮山落照中，开船忽遇打头风。行军元帅传言语，别拨官军下浙东。  

扬子江头潮退迟，三宫船傍钓鱼矶。须臾风定过江去，新鬼啾啾旧鬼啼。  

一半淮江半浙江，怒潮日夜自相撞。扬州昨夜军书至，说道淮安未肯降。  

晓来潮信暂相留，满耳惊涛愁复愁。月殿不知何处在，锦帆摇曳到扬州。  

金屋煌煌丽九天，朝歌夜舞艳神仙。寻常只道西湖好，不识淮南是极边。  

风雨声中听棹歌，山炰野馔奈愁何。雪花堆白甜如蜜，不减江珧滋味多。  

九出琼花一夜开，无双亭曲小徘徊。可怜后土空祠宇，望断韦郎不见来。  

两淮战鼓不停挝，万骑精兵赛夜叉。破阵焚舟弹指顷，汉人犹惧夏爷爷。  

官军两岸护龙舟，麦饭鱼羹进不休。宫女垂头空作恶，暗抛珠泪落船头。  

都人不识有干戈，罗绮丛中乐事多。一夜月明天漠漠，汉人歌罢楚人歌。  

太皇太后过江都，遥指淮山是画图。抛却故家风雨外，夜来归梦绕西湖。  

万骑横江泣鼓鞞，千枝画角一行吹。淮南今夜好明月，船上美人空泪垂。  

芦荻飕飕风乱吹，战场白骨暴沙泥。淮南兵后人烟绝，新雨灯前醉玉妃  

不堪回首泪盈盈，万里淮河听雨声。莫问萍齑并豆粥，且餐麦饭与鱼羹。  

宰执连镳向北行，淮南夜夜鬼灯青。虽然適意无南北，生死难逃筛下星。  

更阑炙烛绣檐遮，卸却金钿与翠花。心似乱丝眠不得，江楼中夜咽悲笳。  

两淮极目草芊芊，野渡灰馀屋数椽。兵马渡江人走尽，民船拘敛作官船。  

宫人清夜按瑶琴，不识明妃出塞心。十八拍中无限恨，转弦又奏广陵音。  

青天澹澹月荒荒，两岸淮田尽战场。宫女不眠开眼坐，更听人唱哭襄阳。  

翠鬟半亸倦梳妆，杨柳风前阵阵凉。弦索懒拈缩纤手，龙涎犹嚼□脂香。  

凤管龙笙处处吹，都民欢乐太平时。宫娥不识兴亡事，犹唱《宣和御制词》。  

可怜河畔草青青，锦缆牵江且缓行。爱此淮南山水好，问天乞得片时晴。  

丞相催人急放舟，舟中儿女泪交流。淮南渐远波声小，犹见扬州望火楼。  

拨尽琵琶意欲悲，新愁旧梦两依依。江楼吹笛三更后，细奈林间杜宇啼。  

篷窗倚坐酒微酣，淮水无波似蔚蓝。双橹咿哑摇不住，望中犹自是江南。  

销金帐下忽天明，梦里无情亦有情。何处乱山可堆骨，暂时相对坐调笙。  

宫人夜泊近人家，瞥见红榴三四丫。犹说初离行在所，玉兰无数牡丹花。  

丝雨绵云五月寒，淮堧遗老笑儒冠。行军元帅来相探，折送驼峰炙一盘。  

江南杨柳舞婆娑，万马成群啮短莎。北客醉中齐拍手，隔船犹唱《采茶歌》。  

长淮风定浪涛宽，锦棹摇摇上下湾。兵后人烟绝稀少，可胜战骨白如山。  

使臣开闸过高邮，杨柳丝丝拂去舟。宫女推篷犹自笑，闲抛金弹打沙鸥。  

邵伯津头闸未开，山城鼓角不胜哀。一川霞锦供行客，且掬荷香进酒杯。  

北风吹雨入篷间，宫女腰肢瘦怯寒。阿监隔船相借问，计程今日到淮安。  

宝应城南柳数枝，葭墙艾席是民居。眼前境逆无诗兴，忽有小舟来卖鱼。  

船泊邳州古岸傍，斜风细雨送昏黄。美人十十船中坐，犹把金猊炷好香。  

徐州城上觅黄楼，四壁诗章读不休。更欲登台看戏马，州官携酒共嬉游。  

歌风台畔水沄沄，地面官人馈酒荤。宫女上船嬉一霎，不禁尘土污衣裙。  

新济州来旧济州，柳门西畔两三鸥。酒边笑谵消长日，弄竹弹丝尽胜流。  

一更船泊郓州城，城外巡军夜柝鸣。如此月圆如此客，犹能把酒到天明。  

琵琶切切更嘈嘈，高柳群蝉遂不号。一片夕阳无限好，汶河西上酒楼高。  

锦帆百幅碍斜阳，遥望陵州里许长。车马争驰迎把盏，走来船上看花娘。  

兀兀篷窗坐似禅，景州城外更凄然。官河宛转无风力，马曳驴拖鼓子船。  

灌州河水曲如弓，青草坪边官向东。船过州南忽奇绝，一如湖上藕花风。  

船到沧州且少留，客来同上酒家楼。沿河树折枣初剥，满地藤枯瓜未收。  

牙樯暂住献州城，鹭去归来管送迎。卧笑宫人掷骰子，金钱痴咒卜输赢。  

日中转柁到河间，万里羁人强自宽。此夜此歌如此酒，安安月色好谁看。  

长芦转柁是通津，尽是东西南北人。日暮烟花箫鼓闹，红楼烂醉楚州春。  

恰到杨村旧马头，北风吹雨便成秋。呜呜鬼物败人兴，掩却篷窗且睡休。  

满朝宰相出通州，迎接三宫晏不休。六十里天围锦帐，素车白马月中游。  

会同馆里紫蒙茸，兰麝飘来阵阵风。箫鼓沸天回雁舞，黄罗帐幔燕三宫。  

皇帝初开第一筵，天颜问劳意绵绵。大元皇后同茶饭，宴罢归来月满天。  

第二筵开入九重，君王把酒劝三宫。驼峰割罢行酥酪，又进椒盘嫩韭葱。  

第三筵开在蓬莱，丞相行杯不放杯。割马烧羊熬解粥，三宫宴罢谢恩回。  

第四筵开在广寒，葡萄酒酿色如丹。并刀细割天鸡肉，宴罢归来月满鞍。  

第五华筵正大宫，辘鲈引酒吸长虹。金盘堆起胡羊肉，乐指三千响碧空。  

第六筵开在禁庭，蒸糜烧鹿荐杯行。三宫满饮天颜喜，月下笙歌入旧城。  

第七筵排极整齐，三宫游处软舆提。杏浆新沃烧熊肉，更进鹌鹑野雉鸡。  

第八筵开在北亭，三宫丰燕已恩荣。诸行百戏都呈艺，乐局伶官叫点名。  

第九筵开尽帝妃，三宫端坐受金卮。须臾殿上都酣醉，拍手高歌舞雁儿。  

第十琼筵敞禁庭，两厢丞相把壶瓶。君王自劝三宫酒，更送天香近玉屏。  

一人不杀谢乾坤，万里来来谒帝阍。高下受官随品从，九流艺术亦沾恩。  

僧道恩荣已受封，上庠儒者亦恩隆。福王又拜平原郡，幼主新封瀛国公。  

金屋妆成物色新，三宫日用御厨珍。其馀宫女千馀个，分嫁幽州已斫轮。  

每月支粮万石钧，日支羊肉六千斤。御厨请给葡萄酒，别赐天鹅与野麕。  

三宫寝室异香飘，貂鼠毡帘锦绣标。花毯褥裀三万件，织金凤被八千条。  

客中忽忽又重阳，满酌葡萄当菊觞。谢后已叨新圣旨，谢家田土免输粮。  

雪里天家赐炕羊，两壶九酝紫霞觞。三宫夜给千条烛，更赐高丽黑玉香。  

三殿加餐强自宽，内家日日问平安。大元皇后来相探，特赐丝二百单。  

万里修途似梦中，天家赐予意无穷。昭仪别馆香云暖，自把诗书授国公。  

万里羁孤夜忆家，边城吹角更吹笳。须臾敕使传言语，今日天庭赏雪花。  

雪子飞飞塞面寒，地炉石炭共团栾。天家赐酒十银瓮，熊掌天鹅三玉盘。  

江南郡守列金阶，内里华筵日日排。文武官僚多二品，还乡尽带虎头牌。  

四川昝帅尚粗豪，万马来燕贡一遭。奏授虎符三百面，内家更赐织金袍。  

九重蕡烛照帘拢，三殿乘舆去贺冬。金面垂慈多喜色，史官书瑞奏年丰。  

晓望燕云正雪天，闭门毡帐恣高眠。内家遗钞三千锭，添赐三宫日用钱。  

东宫雪里燕三宫，妃子殷勤把酒钟。百十箜篌弹玉指，两行珠翠击金镛。  

夜来酒醒四更过，渐觉衾裯冷气多。踏雪敲门双敕使，传言太子送天鹅。  

两下金悯障御阶，异香缥缈五门开。都人罢市从容立，迎接南朝驸马来。  

杭州万里到幽州，百咏歌成意未休。燕玉偶然通一笑，歌喉宛转作吴讴。  

越州歌二十首  

淮南四畔草离离，万檝千艘水上飞。旗帜蔽江金鼓震，伯颜丞相过江时。  

东南半壁日昏昏，万骑临轩趣幼君。三十六宫随辇去，不堪回首望吴云。  

一阵西风满地烟，千军万马浙江边。官司把断西兴渡，要夺渔船作战船。  

两峰云锁几时开，昨夜京城战鼓哀。渔父生来载歌舞，满头白发见兵来。  

秋风吹雨暗天涯，越鸟巢翻何以家。岭上万松都斫尽，西湖新路欲排叉。  

师相平章误我朝，千秋万古恨难销。萧墙祸起非今日，不赏军功在断桥。  

苍生恸哭入云霄，内苑琼林已作樵。打断六更天未晓，禁庭两桁<米凡>盘烧。  

鲁港当年傀儡场，六军尽笑贾平章。三声锣响三更后，不见人呼大魏王。  

脱却黄袍心莫欺，魏王事业止于斯。孤舟走过扬州去，表奏朝廷乞太师。  

贾庙巍巍尽敕封，秦齐两国受恩同。木棉庵下无依鬼，合策麒麟第一功。  

集芳园里策奇功，丞相南行面发红。留得紫绵三百曲，风吹雨打并成空。  

群臣上疏纳忠言，国害分明在目前。只论平章行不法，公田之后又私田。  

甲子初秋柳宿乖，皇天无雨只空雷。正当七月初三夜，帝劝长星酒一杯。  

丝风毛雨共凄凉，燕子楼空恨恨长。今日客逢新酒熟，夜来春去落花忙。  

月夜《湖歌》歌正长，船来船去水茫茫。上塘歌了下塘唱，更唱吴王与越王。  

昨梦吴山阆苑开，风吹仙乐下瑶台。翠围红阵知多少，半揭珠帘看驾来。  

鳌山灯月照人嬉，宣德门前万玉姬。记得那年三五夜，快行擎驾到行归。  

内湖三月赏新荷，锦缆龙舟缓缓拖。醉里君王宣乐部，隔花教唱《采莲歌》。  

年年宫柳好春光，百啭黄鹂绕建章。冶杏天桃红胜锦，牡丹屏里燕诸王。  

昔梦吴山列御筵，三千宫女烛金莲。而今莫说梦中梦，梦里吴山只自怜。  

醉歌  

吕将军在守襄阳，十载襄阳铁脊梁。望断援兵无信息，声声骂杀贾平章。  

援兵不遣事堪哀，食肉权臣大不才。见说襄樊投拜了，千军万马过江来。  

淮襄州郡尽归降，鞞鼓喧天入古杭。国母已无心听政，书生空有泪成行。  

六宫宫女泪涟涟，事主谁知不尽年。太后传宣许降国，伯颜丞相到帘前。  

乱点连声【一作“花底传筹”】杀六更，荧荧庭燎待天明。侍臣已写归降表，臣妾佥名谢道清。  

衣冠不改只如先，关会通行满市廛。北客南人成买卖，京师依旧使时钱。  

北师要讨撒花银，官府行移逼市民。丞相伯颜犹有语，学中要拣秀才人。  

涌金门外雨晴初，多少红船上下趋。龙管凤笙无韵调，却挝战鼓下西湖。  

南苑西宫棘露牙，万年枝上乱啼鸦。北人环立阑干曲，手指红梅作杏花。  

伯颜丞相吕将军，收了江南不杀人。昨日太皇请茶饭，满朝朱紫尽降臣。  

贾魏公出师  

奏罢出师表，翻然辞庙堂。千艘空宝玉，万马下钱塘。□许命真主，欺孤欲假王。可能清海岱，宗社再昌唐。  

孙殿帅从魏公出师  

我宋麒麟阁，公当向上名。出师休背主，誓死莫偷生。社稷逢今日，英雄在此行。勿为儿女态，一笑欲倾城。  

鲁港败北  

夜半槌金鼓，南边事已休。三军坑鲁港，一舸走扬州。星殡天行泣，江喧地欲流。欺孤生异志，回首愧巢由。  

北师驻皋亭山  

钱塘江上雨初乾，风入端门阵阵酸。万马乱嘶临警跸，三宫垂泪湿铃鸾。童儿空想【一作“剩遣”】追徐福，疠鬼终朝灭贺兰。苦议和亲休练卒，【一作“苦说和亲能活国”】婵娟剩遣【一作“应是”】嫁呼韩。  

杭州  

有客回阳九，无人发握三。关中新约法，江左旧清谈。铁骑来天北，楼船过海南。一枝巢越鸟，八茧熟吴蚕。  

天也今如此，人乎可奈何。台边西子去，宫里北人过。玉树歌方息，金铜泪已多。旌旗遮御路，舟楫满官河。  

杭州杂诗和林石田  

石田林处士，吟镜静无尘。乱后长如醉，愁来不为贫。饭蔬留好客，笔砚老斯人。近法秦州体，篇篇妙入神。  

先生忘富贵，久客幸平安。发已千茎白，心犹一寸丹。衣冠前进士，家世旧郎官。醉入乌程里，吟登李杜坛。  

逃难藏深隐，重逢出近诗。乾坤一反掌，今古两愁眉。我作新亭泣，君生旧国悲。向来行乐地，夜雨走狐狸。  

蠋也吞声哭，潜行到水头。人谁包马革，子独衣羊裘。水面生何益，南冠死则休。百年如过翼，抚掌笑孙刘。  

一春云幕幕，三月雨淋淋。鱼菜不归市，莺花空满林。人行官巷口，军簇御街心。老子猖狂甚，犹歌《梁父吟》。  

烽火来千里，狼烟度六桥。岭寒苍兕叫，江晓白鱼跳。壮士披金甲，佳人弄玉箫。偶馀尊酒在，聊以永今朝。  

此夕知何夕，游船杂战船。山河空百二，宫阙谩三千。雨歇云垂地，潮平水接天。惜哉无祖逖，谁肯著先鞭。  

陵庙成焦土，宫墙没野蒿。亡秦皆赵李，佐汉独萧曹。国子乘黄贵，山人著白高。飞埃犹黯黯，逝水正滔滔。  

静看纵横士，番成买卖儿。禁中惊战鼓，城上出降旗。魏操非无汉，唐高不有隋。从兹更革后，宁复太平期。  

偶出西湖上，新蒲绿未齐。携来鳊缩项，买得蟹团脐。问酒入新店，唤船行旧堤。乱离多杀戮，水畔几人啼。  

天目丝丝雨，江头翦翦风。鼓鞞千艇合，刁斗万家同。金马怜焦土，铜驼压草丛。杞天愁欲堕，黑入太阴中。  

日月往来毂，乾坤生杀机。江春蛟妾舞，塞暖雁奴归。送客诗添债，愁城酒破围。如何秦相国，昨夜<火鸟>韩非。  

如此只如此，无聊酒一樽。江山犹昨日，笳鼓又新元。黑潦迷行路，黄埃入禁门。皋亭山顶上，百万汉军屯。  

世变长椎髻，时更短后衣。魏庭翁仲泣，唐殿子孙非。树秃鸦争集，梁空燕自归。断桥春已暮，无限柳花飞。  

春去雨方歇，水流花自飞。人生蝼蚁梦，世道犬羊衣。日月东西驿，乾坤阖辟扉。斯令无二子，空有首阳薇。  

假途虞灭虢，尝胆越吞吴。黑白一棋局，方圆八阵图。是翁犹矍铄，诸老自揶揄。喟叹投麟笔，悲歌击唾壶。  

竟夕柴门掩，无心接缙绅。山中多乐事，世上少全人。诸吕几亡汉，商翁不仕秦。柴桑深僻处，亦有晋遗民。  

天下愁无尽，生前乐有涯。文章一小技，富贵总虚华。尘入金张宅，草生王谢家。可怜三月火，不见八姨车。  

休休休休休，干戈尽白头。诸公云北去，万事水东流。春雨不知止，晚山相对愁。呼童携斗酒，我欲一登楼。  

钱塘  

踯躅吞声泪暗倾，杖藜徐步浙江行。平芜古路人烟绝，绿树新墟鬼火明。事去玉环沈异域，愁来金碗出佳城。十年草木都麋烂，留得南枝照浅清。  

钱塘歌  

钱塘江上龙光死，钱王宫阙今如此。白发宫娃作远游，漠漠平沙千万里。西北高楼白云齐，欲落未落日已低。古人不见今人去，江水东流乌夜啼。  

又  

西塞山边日落处，北关门外雨来天。南人坠泪北人笑，臣甫低头拜杜鹃。  

北征  

北师有严程，挽我投燕京。挟此万卷书，明发万里行。出门隔山岳，未知死与生。三宫锦帆张，粉阵吹鸾笙。遗民拜路傍，号哭皆失声。吴山何青青，吴水何泠泠。山水岂有极，天地终无情。回首叫重华，苍梧云正横。  

宋宫人分嫁北匠  

皎皎千婵娟，盈盈翠红围。辇来路迢递，梳鬟理征衣。复采鸳鸯花，缀之连理枝。忧愁忽已失，欢乐当自兹。君王不重色，安肯留金闺。再令出宫掖，相看泪交垂。分配老斫轮，强颜相追随。旧恩弃如土，新宠岂所宜。谁谓事当尔，苦乐心自知。含情理金徽，烦声乱朱丝。一弹《丹凤离》，再弹《黄鹄飞》。已恨听者少，更伤知音稀。吞声不忍哭，寄曲宣馀悲。可怜薄命身，万里荣华衰。江南天一涯，流落将安归。向来承恩地，月落夜乌啼。  

酬王昭仪  

愁到浓时酒自斟，挑灯看剑泪痕深。黄金台愧少知己，碧玉调将空好音。万叶秋风孤馆梦，一灯夜雨故乡心。庭前昨夜梧桐雨，劲气萧萧入短襟。  

太皇谢太后挽章  

羯鼓喧吴越，伤心国破时。雨阑花洒泪，烟苑柳颦眉。事去千年速，愁来一死迟。旧臣相吊后，寒月堕燕支。  

大漠阴风起，羁孤血泪县。忽闻天下母，已赴月中仙。哀乐浮云外，荣枯逝水前。遗书乞骸骨，归葬越山边。  

平原郡公夜晏  

春事阑珊梦里休，他乡相见泪空流。柳摇楚馆牵新恨，花落吴山忆旧游。渴想和羹梅已熟，饥思进饭麦初收。瀛洲归去琅玕长，月朗风薰十二楼。  

平原郡公赵福王挽章  

大王无起日，草休尽伤悲。生在太平际，死当离乱时。南冠流远路，北面幸全尸。旧客行霜霰，呼天泪湿麾。  

答同舍杜德机  

北风吹我上金台，忍见蛾眉堕马嵬。宴罢蟠桃王母去，江南肠断贺方回。  

答方石田  

南朝千古伤心事，每阅陈编泪满襟。我更伤心成野史，人看野史更伤心。  

答徐雪江  

十载高居白玉堂，陈情一表乞还乡。孤云落日渡辽水，匹马西风上太行。行橐尚留官里俸，赐衣犹带御前香。只今对客难为答，千古中原话柄长。  

御宴蓬莱岛  

晓日重闱对冕旒，内家开宴拥歌讴。驼峰屡割分金碗，马乳时倾泛玉瓯。禁苑风生亭北曲，寝园日转殿西头。山前山后花如锦，一朵红云侍辇游。  

幽州歌  

汉儿辫发笼毡笠，日暮黄金台上立。臂鹰解带忽放飞，一行塞雁南征泣。  

幽州除夜醉歌  

燕姬压酒春宵永，列炬摇光拂红影。银鸭香烘云母屏，绮窗绣阁流芳馨。晚管声含兰气娇，凤钗拖颈乌云飘。锦瑟无端促弦急，纤娥敛翠翻成泣。雕龙啁哳鸡鸣早，一笑红颜镜中老。  

除夕同舍集饮  

万里阴寒泪欲流，暂时欢笑且忘忧。已呼赤脚来烹雁，更遣苍头为割牛。燕妓女来情不恶，鲁男子在话难投。却怜半夜朝天去，霜瓦差差绛玉楼。  

幽州会饮  

客路相逢在异乡，佐尊先得杜韦娘。舞回锦臂花争艳，醉吸金波月斗光。他日未忘今日乐，老年须记少年狂。五陵游侠休相笑，归去奚奴有锦囊。  

夷山醉歌  

楚狂醉歌歌正发，更上梁台望明月。西风猎猎吹我衣，绝代佳人皎如雪。捶羯鼓，弹箜篌，烹羊宰牛坐糟丘，一笑再笑扬清讴。遥看汴水波声小，锦忘还事多少。昨日金明池上来，艮岳凄凉麋鹿绕。麦青青，黍离离，万年枝上鸦乱啼。二笼北狩不复返，六龙南渡无还期。金铜泪迸露盘湿，画阑桂柱酸风急。鸠居鹊构苍隼入，蛇出燕巢白狐立。东南地陷妖氛黑，双凤高飞海南陌。吴山日落天沈沈，母子同行向天北。关河万里雨露深，小儒何必悲苦辛。归来耳热忘头白，买笑挥金莫相失。呼奚奴，吹筚篥，美人纵复横，今夕复何夕？楚狂醉歌歌欲辍，老猿为我啼竹裂。  

呜呼再歌兮花满台，好月为我光徘徊。人生在世不满百，纷华过眼皆成灰。夷山青青汴水绿，西北高楼咽丝竹。美人十指纤如玉，为我行觞歌一曲。含宫嚼徵当窗牖，露脚斜飞湿杨柳。就中有客话陈桥，如此山河落人手。客且住，听我语，楚汉中分两丘土。七雄争战总尘埃，三国莺花浩无主。咸阳宫殿不复都，华清池沼温泉枯。世间兴废奔如电，沧海桑田几回变。人生得意且尽欢，何须苦苦为高官。人生有命且行乐，何必区区叹牢落。遮莫金章与玉珂，何如桐江披钓蓑。遮莫貂蝉贵此身，何如柴桑漉酒巾。君不见海上看羊手持节，饥来和雪和毡啮。又不见饭颗山头人见嗤，愁吟痛饮真吾师。美人劝我酒，有客有客听我歌。须臾客醉美人睡，我亦不知天与地。呜呼再歌兮无人听，月自落兮酒未醒。  

燕歌行  

北风刮地愁云彤，草木烂死黄尘蒙。捶鞞伐鼓声冬冬，金鞍铁马摇玲珑。将军浩气吞长虹，幽并健儿胆力雄。车轧轧，驰先冲，甲戈相拨声摩空。雁行兼贯弯角弓，披霜踏雪渡海东。斗血浸野吹腥风，捐躯报国效死忠。鼓衰矢竭谁收功，将军卸甲入九重。锦袍宣赐金团龙，天子锡宴葡萄宫。烹龙炰鸾割驼峰，紫霞潋氵艳琉璃钟。天颜有喜春融融，乞与窈窕双芙蓉。虎符腰佩官盖穹，归来贺客皆王公。戟门和气春风中，美人左右好花红。朝歌夜舞何时穷。岂知沙场雨湿悲风急，冤魂战鬼成行泣。  

居延  

忆昔苏子卿，持节入异域。淹留十九年，风霜毒颜色。啮毡曾牧羝，跣足涉沙碛。日夕思汉君，恨不生羽翼。一朝天气清，持节入汉国。胤子生别离，回视如堆砾。丈夫抱赤心，安肯泪沾臆。  

长城外  

饮马长城窟，马头水枯竭。水竭将奈何，马嘶不肯歇。君看长城中，尽是骷髅骨。骷髅几千年，犹且未灭没。空衔千年冤，此冤何时雪。祖龙去已远，长城久迸裂。叹息此骷髅，夜夜江秋月。  

寰州道中  

穷荒六月天，地有一尺雪。孤儿可怜痛，哀哉泪流血。书生不忍啼，尸坐愁欲绝。鼙鼓夜达明，角笳竞於悒。此时入骨寒，指堕肤亦裂。万里不同天，江南正炎热。  

山东飞放  

天子出猎山之东，臂鹰健卒豪臣雄。我欲从之出云中，坐看万马如游龙。  

潼关  

蔽日乌云拨不开，昏昏勒马度关来。绿芜径路人千里，黄叶邮亭酒一杯。事去空垂悲国泪，愁来莫上望乡台。桃林塞外秋烟起，大漠天寒鬼哭哀。  

函谷关  

西风吹我度函关，古壑泉声静自闲。老子骑牛沙上去，仙人化鹤苑中还。断崖木脱悬残日，绝域云横失好山。旧说度关朱履客，一声鸡唱翠微间。  

画溪酒边  

夜来饮酒醉如何，酒醒方知事转多。赵国未衰廉蔺在，齐城将下郦韩过。鹊飞月树无依所，龙入风江谩作波。忽有好诗来眼底，画溪榔板唱渔歌。  

常州  

渡头风起柳摇丝，丁卯桥边屋已稀。河草青青淮马健，江花冉冉海鸥肥。一樽酒对三人饮，八字帆分两岸飞。天末有人难问信，仲连东去不须归。  

石头城  

石头城上小徘徊，世换僧残寺已灰。地接汴淮山北去，江吞吴越水东来。健鱼奋鬛随蛟舞，快鹘翻身猎雁回。一片降旗千古泪，前人留与后人哀。  

金陵  

只见空城不见台，客行搔首共徘徊。风云旧日龙南渡，宇宙新秋雁北来。三国衣冠同草莽，六朝宫殿总尘埃。交游相见休相问，把手江头且一杯。  

扬州  

重到扬州十载馀，画桥雨过月模糊。后皇庙里花何在，炀帝堤边柳亦枯。陂麦青青嘶乱马，城芜冉冉落群乌。人生聚散无尽，且小停鞭向酒<土户>。  

徐州  

白杨猎猎起悲风，满目黄埃涨太空。野壁山墙彭祖宅，历花粪草项王宫。古今尽付三杯外，豪杰同归一梦中。更上层楼见城郭，乱鸦古木夕阳红。  

邳州  

身如传舍任西东，夜榻荒邮四壁空。乡梦渐生灯影外，客愁多在雨声中。淮南火后居民少，河北兵前战鼓雄。万里别离心正苦，帛书何日寄归鸿。  

涿州  

泸沟桥下水泠泠，落木无边秋正清。牛马乱铺黄帝野，鹰鹯高摩涿州城。柳亭日射旌旗影，花馆风传鼓吹声。归客偶然舒望眼，酒边触景又诗成。  

通州道中  

一片秋云妒太虚，穷荒漠漠乱群狐。西瓜黄处藤如织，北枣红时树若屠。雪塞捣砧人戍远，霜营吹角客愁孤。几回兀坐穹庐下，赖有葡萄酒熟初。  

封丘  

今夜宿封丘，明朝过汴州。云横遮远塞，水落见长洲。树折枣初剥，藤枯瓜未收。倾囊沽一斗，聊以慰羁愁。  

江陵  

月到荆江上，轻帆暮远扬。水摇龙影动，风送雁声长。北斗回秋柄，南辰耿夜光。徘徊舒一啸，诗兴落潇湘。  

巴陵  

重到巴陵秋正清，岳阳城下系孤舲。江湖万里水云阔，天地一凉河汉明。月出洞庭鱼婢舞，气蒸梦泽雁奴腥。篙工又鼓潇湘柁，渔笛渔榔上下鸣。  

蜀道  

蜀道难行高接天，秦关勒马望西川。峨眉崒<山律>知何处，剑阁崔巍若个边。  

长沙  

洞庭过了浪犹高，河伯欣然止怒涛。傍岸买鱼仍问米，登楼呼酒更持螯。湘汀暮雨幽兰湿，野渡寒风古树号。诗到巴陵吟不得，屈原千古有《离骚》。  

成都  

锦城满目是烟花，处处红楼卖酒家。坐看浮云横玉垒，行观流水荡金沙。巴童栈道骑高马，蜀卒城门射老鸦。见说近来多盗跖，夜深战鼓不停挝。  

闻父老谈兵  

昔闻天兵入西蜀，鞞鼓乱挝裂岩谷。金鞍战马踏云梯，日射旌旗红簌簌。黑雾压城尘涨天，西方杀气成愁烟。钓鱼台畔古战场，六军战血平三川。天寒日落愁无色，将军一剑万人敌。妇女多在官军中，兵气不扬长太息。  

昝相公席上  

燕云远使栈云间，便遣郫筒助客欢。闪闪白鱼来丙穴，绵绵紫雀出巴山。神仙缥缈艳金屋，城郭繁华号锦官。万里桥西一回首，黑云遮断剑门关。  

歌妓许冬冬携酒郊外小集  

益州歌妓许冬冬，客里相逢似燕鸿。醉拥蜀琴抽白雪，舞回班扇割西风。山鱼野馔荒山里，浪蕊浮花古寺中。偶尔留连借馀景，出门一笑夕阳红。  

隆州  

歇马隆州借夕凉，壶中薄酒似酸汤。城濠借屋偏栽柳，市井人家却种桑。官逼税粮多作孽，民穷田土尽抛荒。年来士子多差役，隶籍盐场与锦坊。  

彭州  

我到彭州酒一觞，遗儒相与话凄凉。渡江九庙归尘土，出塞三宫坐雪霜。岐路茫茫空望眼，兴亡滚滚入愁肠。此行历尽艰难处，明日繁华是锦乡。  

彭州歌  

彭州昔号小成都，城市繁华锦不如。尚有遗儒头雪白，见人犹自问诗书。彭州又曰牡丹乡，花月人称小洛阳。自笑我来逢八月，手攀枯干举清觞。  

漠州  

马踏巉岩缓著鞭，汉州城外看青天。云横叠嶂吞残日，风卷崇冈起烧烟。地拔翠峰森似笋，溪明锦石小如钱。官邮□足出门去，信口语言诗未圆。  

绵州  

绵州八月秋气深，芙蓉溪上花阴阴。使君唤船复载酒，书生快意仍长吟。击鼓吹笙欢客饮，脱巾露发看日沉。归来不知其所往，但见月高松树林。  

永康军  

锦城飞马过青城，无奈风声更雨声。一夜不眠何似者，筹花赌酒到天明。  

万州  

槎牙鸟道没人烟，狼虎交横马不前。回首青山藏白跖，万州城下草连天。  

重庆府  

铁作篙师铁作舟，风撞浪涌可无忧。林间麋鹿遥相望，峡里蛟龙横不休。目断吊桥空峭峭，头昏伏枕自悠悠。锦城秋色追随尽，好处山川更一游。  

涪州  

晓立验樯乌，时闻鸟兽呼。斯须风力健，遮莫水程迂。赤岸日稠叠，白盐山独孤。眼前犹有险，不尽更危途。  

泸州  

复作泸州去，轻舟疾复徐。峡深藏虎豹，谷暗隐樵渔。西望青羌远，南瞻白帝迂。晴岚侵簟枕，寒露湿衣裾。野沼荷将尽，山园荔已疏。长官相见后，置酒斫鲸鱼。  

荣州  

醉倚高楼上，裁诗得五言。蚕丛云幂幂，鸟道月昏昏。妓女吹金管，庖丁洗玉盆。客痴浑不寐，府主更开樽。  

戎州  

豪士家园为我开，树头树底锦堆堆。书生大嚼真快意，不枉戎州走一回。  

锦荔戎州第一奇，大如鸡子压枝垂。金刀剪下三千颗，对客从容把酒卮。  

客马劳人事已灰，长安无复使人来。满园蓊蔚千千树，尽是杨妃死后栽。  

锦树高低种万颗，岁收百斛足生涯。八钱买得一斤重，鲁直诗中特地夸。  

锦壳中间玉一团，树高数丈实难攀。泸戎颗颗甜如蜜，夔梓累累味薄酸。  

潼州歌  

潼州待我洗吟眸，如此江山是胜游。红袖斗歌才拍手，绿鬟对舞尽缠头。箜篌急捻风生座，鼙鼓连挝月上楼。一夜不眠鸡戒晓，又骑铺马过绵州。  

兴元府  

秋风吹我入兴元，下马荒邮倚竹门。诗句未成云渡水，酒杯方举月临轩。山川寂寞非常态，市井萧条似破村。官吏不仁多酷虐，逃民饿死弃儿孙。  

利州  

云栈遥遥马不前，风吹红树带青烟。城因兵破慳歌舞，民为官差失井田。岩谷搜罗追猎户，江湖刻剥及渔船。酒边父老犹能说，五十年前好四川。  

隆庆府  

雁山突兀插青天，剑阁西来接剑泉。如此江山快人意，满船载酒下潼川。  

阆州  

阆州城南海棠溪，客子不可无新诗。正嫌风搅浪花碎，更被雨冲云叶垂。野鸥出没底心性，山禽飞舞犹威仪。江南或问阆州景，锦屏山水天下奇。  

凤州  

凤州山馆有清辉，古木扶疏散陆离。红尾锦鸡鸣古埭，绿头花鸭荡幽池。荷声策策秋来后，桂影团团月上时。病马啮荄思故枥，惊乌绕树宿何枝。三分割据人如梦，满目兴亡客似痴。走笔成诗聊纪实，岷峨风土出蹲鸱。  

凤州歌  

凤州南去是南岐，大散横盘势更危。跃马紫金河畔路，万枝杨柳撒金丝。  

去路迢迢入两当，三千三百到华阳。黄花川上黄花驿，千百猿声断客肠。  

和人贺杨仆射致仕  

莲府公卿拜后尘，手持优诏挂朱轮。从军幕下三千客，闻礼庭中七十人。饰帐丽词推北巷，画堂清乐掩南邻。岂同王谢山阴会，空叙流杯醉暮春。  

初庵傅学士归田里  

燕台同看雪花天，别后音书雁不传。紫阁笑谈为职长，彤闱朝谒在班前。挥毫屡扫三千字，把酒时呼十四弦。闻已挂冠归故里，尚方赐钞成船。  

酬方塘赵待制见赠  

久谓儒冠误，穷愁方弃书。十年心不展，万里意何如。司马归无屋，冯欢出有车。吾曹犹未化，烂醉且穹庐。  

酬隐者刘桃冈  

食既弹长铗，囊悬少错刀。功名须汝辈，诗酒且吾曹。强项贫而乐，扬眉气自豪。北来鱼字密，南去雁书高。拟折渊明柳，重寻梦得桃。明珠忽委赠，价重九方皋。  

曾平山招饮  

老貌不随俗，固穷而隐居。一坞百竿竹，八窗千卷书。酌以旋刍酒，荐之新纲鱼。兴尽出门去，晚凉山雨馀。  

答林石田见访  

偶携降帜立诗坛，剪烛西窗共笑欢。落魄苏秦今席暖，猖狂阮籍尚毡寒。山中客老干茎白，海上人归一寸丹。世事本来愁不得，乾坤只好醉时看。  

答开先老子万一山  

庐山五老，招我此行。我琴不鼓，无亏无成。  

万安殿夜直  

凤街紫诏下云端，千载明良际遇难。金阙晓明天表近，玉堂夜直月光寒。宫衣屡赐恩荣重，御宴时开礼数宽。却忆玄都人去后，桃花零落倚阑干。  

张平章席上  

两鬓萧萧不耐秋，兴来今日谒公侯。舞馀燕玉锦缠头，又著红靴踢绣球。  

题汪导像  

秦淮浪白蒋山青，西望神州草木腥。江左夷吾甘半壁，只缘无泪洒新亭。  

浮丘道人招魂歌  

有客有客浮丘翁，一生能事今日终。啮毡雪窖身不容，寸心耿耿摩苍穹。睢阳临难气塞充，大呼南八男儿忠。我公就义何从容，名垂竹帛生英雄。呜呼一歌兮歌无穷，魂招不来何所从。  

有母有母死南国，天气黯淡杀气黑。忍埋玉骨崖山侧，《蓼莪》劬劳泪沾臆。孤儿以忠报罔极，拔舌剖心命何惜。地结苌弘血成碧，九泉见母无言责。呜呼二歌兮歌复忆，魂招不来长叹息。  

有弟有弟隔风雪，音信不通雁飞绝。独处空庐坐缧絏，短衣冻指不能结。天生男儿硬如铁，白刃飞空肢体裂。此时与汝成永诀，汝于何处收兄骨。呜呼三歌兮歌声咽，魂招不来泪流血。  

有妹有妹天一方，良人去后逢此殃。黄尘暗天道路长，男呻女吟不得将。汝母已死埋炎荒，汝兄跣足行雪霜。万里相逢泪滂滂，惊定拭泪还悲伤。呜呼四歌兮歌欲狂，魂招不来归故乡。  

有妻有妻不得顾，饥走荒山汗如雨。一朝中道逢狼虎，不肯偷生作人妇。左掖虞姬右陵母，一剑捐身刚自许。天上地下吾与汝，夫为忠臣妻烈女。呜呼五歌兮歌声苦，魂招不来在何所。  

有子有子衣裳单，皮肉冻死伤其寒。蓬空煨烬不得安，叫怒索饭饥无餐。乱离走窜千里山，荆棘蹲坐肤不完。失身被系泪不乾，父闻此语摧心肝。呜呼六歌兮歌欲残，魂招不来心鼻酸。  

有女有女清且淑，学母晓妆颜如玉。忆昔狼狈走空谷，不得还家收骨肉。关河丧乱多杀戮，白日驱人夜烧屋。一双白璧委沟渎，日暮潜行向天哭。呜呼七歌兮歌不足，魂招不来泪盈掬。  

有诗有诗《吟啸集》，纸上飞蛇欺香汁。杜陵宝唾手亲拾，沧海月明老珠泣。天地长留国风什，鬼神护呵六丁立。我公笔势人莫及，每一呻吟泪痕湿。呜呼八歌兮歌转急，魂招不来风习习。  

有官有官位卿相，一代儒宗一敬让。家亡国破身漂荡，铁漠生擒今北向。忠肝义胆不可状，要与人间留好样。惜哉斯文天已丧，我作哀章泪凄怆。呜呼九歌兮歌始放，魂招不来默惆怅。  

### 水云集补钞  

汪元量  
贾魏公府  

湖边不见碾香车，断珥遗细满路途。门迳风轻飞野马，亭台火尽及池鱼。海棠花下生青杞，石竹丛边出紫苏。却忆相公游赏日，三千卫士立阶除。  

送琴师毛敏仲北行  

西塞山前日落处，北关门外雨来天。南人堕泪北人笑，臣甫头低拜杜鹃。  

苏子瞻吃惠州饭，黄鲁直度鬼门关。今日君行清泪落，他年勋业勒燕山。  

女道士王昭仪仙游词  

吴国生如梦，幽州死未寒。金闺诗卷在，玉案道书闲。苦雾蒙丹旐，酸风射素棺。人间无葬地，海上有仙山。  

瀛国公入西域为僧号木波讲师  

木老西天去，袈裟说梵文。生前从此别，去后不相闻。忍听北方燕，愁看西域云。永怀心未已，梁月白纷纷。  

全太后发为尼  

南国旧王母，西方新世尊。头颅归妙相，富贵悟空门。传法优婆域，诵经孤独园。夜阑清磬罢，趺坐雪花繁。  

题赐砚  

斧柯片石伴幽闲，堪与遗民共号顽。试忆当时承赐事，墨痕如泪尽成斑。  
