---
title: 第9部分
index: true
icon: editor
order: 9
category:
  - 诗藏
  - 诗集
  - 宋诗钞
tag:
  - 吴之振
  - 清
---

## 水心诗钞  

叶适  
冯公岭  

冯公此山民。昔开此山居。屈盘五十里，陟降皆林庐。公今去不存，耕凿自有馀。风篁生谷隧，雨旆来岩虚。人随乱云入，咫尺声相呼。四时草木香，异类果蔌腴。采薪得崖花，结缀成襟裾。此亦佳窟宅，可对幽人娱。何必种桃源，始入仙者图。瓯闽两邦士，汹汹日夜趋。辛勤起芒屩，邂逅乘轮车。山人老白首，名氏不见书。我独何为者？拊身念居诸。  

题贾俨不忘室  

贾子好修士，躬耕鹿岩阿。茂木俯青泉，幽处堪逶迤。有室净棐几，图史参前罗。独能取我语，标榜相巍峨。我语不必记，子意固足多。物之狥外者，迅若横流波。当其一念觉，胼胝驻崩涡。神丸起痿瘵，厚纩还暄和。伦类苟通明，轨辙宁舛讹。但忧所见弱，缭如附松萝。舆薪岂不睹，奈此斤斧何！勿令学高山，所至才献坡。如於众梯稗，收拾同颖禾。虽云善端在，坐悼良时过。子先发曹掾，仁义躬濯磨。活人不知数，一善禳众瘥。每识饭牛下，有作甯戚歌。至今乡里敬，墓柏垂霜柯。子质复粹美，藻火兼佩珂。中夜再三叹！警策自诋诃。未合者参辰，已逝者江河。所愿天爵尊，非必贵决科。  

陈同甫抱膝斋二首  

昔人但抱膝，将军拥和銮。徒知许国易，未信藏身难。功虽愆岁晚，誉已塞世间。今人但抱膝，流俗忌长叹。儒书所不传，群士欲焚删。讥诃致囚箠，一饭不得安。珠玉无先容，松柏有后艰。内窥深深息，仰视冥冥翰。勿忧两脾消，且令四体胖。徘徊重徘徊，夜雪埋前山。  

音骇则难听，问骇则虽答。我欲终言之，恐复来噂沓。培风鹏未高，弱水海不纳。匹夫负独志，经史考离合。手捩二千年，柔条起衰飒。念烈傥天回，意大须事匝。偶然不施用，甘尽斋中榻。宁为楚人弓，亡矢任挽踏。莫作隋侯珠，弹射坠埃壒！  

超然堂  

晨兴诣曹参使驿，传呼趋庭头颈屈。退归阖户胥吏玩，过门掉臂不入室。宅舍空荒转颓漏，驺仆蓝缕常寒乞。此堂岂可更超然，乍可鞅掌中怫郁。每怜庄周《齐物论》，遣词旷荡违经律。独称松柏受正命，舜何人哉尽伦匹！萍实浮沉江汉远，剑气腾掷牛斗出。招徕凤麟已悠缓，琢磨圭璧强坚密。檐擎自贵竭人力，起倒相因废天质。古今问学满天下，分寸毫厘难细诘。以兹凛凛观万事，口不敢言心自失。今朝幸续省仓米，且以糜煎饱时日。  

再过吴江赠僧了洪  

回飚掩夹浦，势与黑楼颃。连袂上长桥，身弱屡见扛。苟无倾覆忧，恣横未易当。坐定互惊愕，师云乃其常。有时气力雄，驾浪拍此邦。爇风无失舟，小艇来茫茫。始悟寡所谙，论改色据张。衒小以为大，空令事难量。玩变不睹微，亦乖智之方。已矣勿复云，闻钟过石塘。  

灵岩  

穹窿右俯眉，天平左垂鬓。吴人宅沮洳，兹山抑其镇。陡起为表著，突兀数寻仞。樛松颇坚瘦，立石乃荣润。兼有千里陂，杳霭来远韵。宜乎登椒丘，摆落思奋迅。亡未亡时，绝色馆孤峻。歌声妙《欸乃》，俎品穷蛤唇。援琴固停晷，解甲仍转瞬。终归寂寞人，破釜煮枯堇。陈迹不足吊，新缔何劳问？二年姑苏驿，空望此塔近。适当熟食节，暖气无已吝。豪风增春愁，异雪损花信。聊以壮游衍，归受儿女冁。  

葑门  

遗墨固藏神，希圣非立我。断后辄无前，实右即虚左。品定赋纤洪，义明分勇懦。端木语卫文，洙泗皆卿佐。孔子叙夷齐，后进尚嵬琐。从来一大事，几作鸿毛荷。知非言所及，结网鱼受课。谁持空空质，放纵无不可！兹门小精庐，荒寂众万过。欣余二三子，拙力守饥饿。杨花安得揽，飞去天隅唾。唯有露垂垂，满畦红药堕。  

齐云楼  

天下雄诸侯，苏州数一二。都会自昔称，陪京今也贵。奕奕撰重楼，岧岧立平地。虚景混空苍，嚣声收远肆。闉阇虽散阔，栏槛皆堪记。向非土木力，焉能快高视。湖山西南维，江海东北塈。舒缓未为愚，疏达终多智。穷民一宵灯，细巧杂纹织。豪士三春卉，妖丽乱名字。侈甚见精诚，富馀轻讲肄。先朝丰豫日，应奉稽古义。花纲飞入汴，石林鬼浮泗。天然造生活，始者行赈施。王公占上腴，邸臂角奇致。是邦聚璀璨，四顾尽憔悴。狂胡误濡足，遗熟等交臂。艰难屡省方，薄遽亏顿置。因循堕和好，俯仰销年岁。翻怜井邑盛，又使编氓匮。颇云鱼虾微，亦已困征税。人生贱苟免，所尚刚强气。呼鹰饱何时？暴虎怒斯易。吁嗟久悒悒，胡为长惴惴！夜闻踏歌喧，激烈动哀思！吴俗固捷疾，吴兵信蜂利。项梁起雠秦，子弟奋投袂。功成须力到，岂必资黠慧。宁羡鹊居巢，盍如蛉有类。未发忌先闻，因诗良自喟！  

虎丘  

虎丘之名岁二千，虎丘之丘何渺然。众山争高隐日月，笑此拳石埋平田。虽然培塿疑异物，划开阴崖十丈悬。冢中有恨索遗指，亭上无语传枯弹。偏是吴人爱山急，逐面分方夸凭立。屋承隋唐良稳称，墨题熙丰尚新湿。松梢莫遣风雨横，石盘自添苔藓涩。春来春去吴人游，足茧层巅踣应泣。  

北斋二首  

频年寄全吴，廨宇杂营保。前厅久倾压，后舍岌欹倒。常因霖雨后，壁坏不容扫。跳蛙浴漏潴，野谷媚穿杲。以兹违色养，先还愧亲老。低头谩商歌，瞪视豁愁抱。当身良易足，遗后非长道。幸今修整毕，楹桷正完好。晴窗闲昼永，夜榻初凉早。友朋坐雍雍，燕雀鸣草草。居室君子后，华门固为宝。矧伊泽国士，败栋灭涂潦。缪充使者属，职思振枯槁。人之所歆羡，未必天能造。卷藏姑罢归，蠢简说刚浩。  

人情无终极，匪陋则求佳。寝处既少安，游燕岂不怀。惟思旧酒务，糟酵荒榛埋。破瓶聚隆垤，新甃连长阶。种竹夹超然，移花绕北斋。及尔风露清，忽感意象谐。幽深容浪蕊，润泽长芳荄。亭亭两高梧，买自娄门街。俟以岁屡寒，窅若万仞崖。吾留能几日，龊龊强安排。方嫌树影瘦，复虑地势孤。世间香味悦，每与腥膻偕。雅故使郑淆，法语仍进俳。俯同侏儒笑，但恐好恶乖。莫穷有限物，徇此未腐骸。  

赠讷相  

柯山讷相丑形模，以相获妍如子都。每将气色较官簿，初若搏影终探符。刘公实升提刑丘，宗卿加龙图。就中两说最称验余耳，所逮非人诬泛言心事依劝戒多假，名器烦邀呼君门。九重远万里，求者争道分荣枯。一身暂寄百骸聚，楦彼朱紫谁头颅。子其惜术无浪许，恐负西山之饿夫。  

送郑虞任赴京西检法官  

春风逝无涯，夏潦生未已。思君溯江汉，行锐业难止。事繁丝唾乱，神静鱼鳞理。前年浙东幕，借助获专美。边头值闲暇，人物盛储畤荒村鱼米场，孤戍花药市。雅知足禅味，玩世失忧喜。但疑柳上白，时杂髯间紫。岂非久不遇，感叹妨隐几。回首旧隆中，畦垅长薿薿。  

张氏东园送王恭父得殿字  

燕鸿不相须，进趣自求便。余来君其馆，乃复当我饯。一春三月雨，亭树郁雾淀。絮重厄飞扬，花蔫堆紫茜。纵有百壶清，何能一笑遣？为郎昔同甲，四海初会面。凛然抱英特，霜宇搏温霰。雄辞推落笔，一语不可选。重来更纯粹，玉琢金就炼。汉家阐道术，四达诏群彦。谈经石渠观，会议白虎殿。通方要归宿，立异岂夸衒。子行若微罪，天意委深眷。以其今固辞，可信非始恋。楚热宜绉絺，峡涨难短牵。回舟泊书林，及此未掩卷。  

奉赋德修西充大夫成都新园咏归堂二首  

浣花炫春澨，濯锦绚晴浦。成都信繁会，此水工媚妩。岂无濠上亭，蹙步难仰俯。誓言违市朝，卜宅近幽阻。沃沃葵苋畦，焰焰棠杏坞。朝曦湿浅濑，暮色生远渚。循涯咏未厌，引流络其圃。苹荇依篱樊，凫雁宿庭户。长松百里外，物象争渺莽。时平乏隐沦，蓑笠自歌舞。岷江志东向，激射走吴楚。胡为滞淫之，习坎圣所许。  

我生海旁州，古言江来铺。力浮万顷尽，坐识一溜初。之子酌彼源，绀洁玉斗<奭页>。雅韵舒烦忧，逸驾陵趑趄。咏归有何意，岂亦歌风乎？湛湛游无梁，滔滔济无桴。纵横洄伏中，暮齿将焉需。三间始开辟，十亩终耘鉏。东西两庄舍，兄弟相应呼。缅哉趋前规，更作却后图。顾思曲肱乐，一身匪求馀。我独无家归，羡子镌自迂。  

送李郛  

盖代才难看独手，众参闻见其来久。流风莫盛元祐时，崛起谁当绍兴后。嗟君探讨穷一生，心通文字难力争。雀啄雪篱阁笔坐，虫吟露草繙书行。已轻富贵须臾尔，万一姓名传野史。只愁垂老绝知音，自送青编满朝市。余之视君尚少年，题王为珉何所贤。期君更尽未死日，举世不信方知天。  

医工叹重赠柳山人  

柳生洲居濠北边，繇辞质野谁所传。不曾入城行卖卜，有问灾福须呼船。叹我奇疾何频年，其初过清肌凛然，已忽腹拒遭拘挛。一身尽异形质变，恍若土木徒人言，早知定性不生灭，今安得尔庸非天。医工刃人死无律，妄谈标本从何出。补劳护弱转凝聚，排寒荡湿加淫郁。挟风上行关膈失，进肉糜皮并为一，犹云无伤乃馀疾。生虽怜我谬时命，岂悟颠倒缘此物。彼苍应有司杀者，授柄於工无乃悖。我劳万事明当休，自古零落归山丘。但疑未死复不活，熟视重为诸医羞。余聪残明不可留，治命已乖妻子谋，执讯空贻朋友忧。柳生听罢掉颈笑，既有主对非吾尤。山歌静夜声宛转，更着此曲歌中流。  

宿石门  

好溪泻百壑，南北倾万峰。山凡堆阜俗，映岸羞为容。石门忽秀出，老干荫渟洪。舍舟从口入，便已离尘中。众芳拱窟宅，环峒献奇秾。藤萝异态度，尺寸疑施功。锦茵翠织成，照耀无春冬。水行千丈高，喷薄不可穷。更有洗头盆，云深雾常封。昔年谢康乐，筑居待其终。继作者丘裴，语言亦称雄。邈然百世后，未忝骚人风。栖栖三羽衣，日晏斋厨空。之子歇过桨，暂洗氛埃胸。自叹苦淹留，寂寞不易供。嗟我老无用，佞山久成翁。结庐会昌侧，势落鱼虾丛。种竹似束苇，栽松如断篷。小儿饾盆盂，何时至周公。会当同此住，代输助之舂。  

净光松风阁  

城中云日如火催，净光行食声转雷。不知何处白苹起，便有满坐清风来。莫言作楼非急务，翁当运斤儿执锯。待得三间着此风，病叟扶携上楼去。  

朱娘曲  

忆昔剪茅长桥演，朱娘酒店相为邻。自言三世充拍户，官抛万斛嗟长贫。母年七十儿亦老，有孙更与当垆否？后街新买双白泥，准拟设媒传归好。繇来世事随空花，成家不了翻破家。城中酒徒犹夜出，惊叹落月西南斜。桥水东流终到海，百年糟丘一朝改。无复欢歌撩汝翁，回首尚疑帘影在。  

送曹器远  

曹子苦心怀百忧，古人远矣思同流。平生未得雄豪力，今日便肯卑微休。麻源洞里琼叶雨，南草市上芦花秋。十年老语为谁了？西望沧江空白头。  

新移瑞香旧曾作文忘之因今追忆云  

一株当三春，名花不易得。百年等寻丈，不博千乘国。野人三十本，强卖青铜百。应怜跗花具，苦为薪米迫。移栽向明阳，妃媛俨行列。土膏合根性，功用成夙昔。除香出浅紫，泣露轻脉脉。含愁欲谁诉，折去情更惜。方求蔽芾阴，未受搔擢厄。嗟余自羁旅，何以慰新客？殷勤深夜来，少待山月白。  

与英上人游紫霄观戏述短歌  

野水随路曲，东风得木鸣。景物已和柔，川原倍敷荣。茂桑高既条，细草亦丛生。眷言云外士，及此尘中行。南临大陂出，波面与心平。道旁古精庐，黄茅间榛荆。会集倾远村，裳衣自鲜明。银钗插仙丹，歌笑喧嘤咛。何以劳比邻，粔籹杂餦饧。去年谷不饱，白骨今纵横。等为造化役，未究悲欣情。归来日已夕，旧径成沟坑。大车者谁子，不寐方宵行、死魂未满眉，擿埴将安程。感此良自哂，抱谷非鹂鹒。  

月波楼  

下林百果春白花，屋藏汀阴泉着沙。光风腻雪谁安措，烦红密翠空欹斜。爱君楼高出江上，百里江山开四向。峻屏森耸远更寒，纹练萦回静犹浪。孤潮夜卷西头来，海门推出冰崔嵬。岂知星河遭映夺，只使鹳雀常惊猜。此村风俗淳且鲁，接树移花今复古。劝君种学化儿孙，不须拥妓呈歌舞。  

赋董季兴玩书岩  

玩书岩里刻成真，水帘花鬘春复春。一朝敛策去何所，来者对之如古人。美哉骨清神亦爽，西瞻匡庐东雁荡。满车图画常载行，到处名山留塑像。  

蜂儿榧歌  

平林常榧啖俚蛮，玉山之产升金盘。其中一树断崖立，石乳荫根多岁寒。形嫌蜂儿尚粗率，味嫌蜂儿少标律。昔日取急欲高比，今我细论翻下匹。世间异物难并兼，百年不许嬴栽添。馀甘何为满地涩，荔子正复漫天甜。浮云变化嗟俯仰，灵芝醴泉成独往。后来空向玉山求，坐对蜂儿还想象。  

登北务后江亭赠郭希吕  

壁上《陋室铭》，门外剪茅亭。小市鱼虾散寂寂，大江风浪来冥冥。郭翁虽老犹貌泽，腹贮今古心和平。只应独将笏拄颊，清坐都不挂毫发。何必随逐栏头奴，日招税钱三万亿。前灵运，后延年，桑麻旧国常宛然。城颓路阙总令好，不知於人安稳否。  

送程传叟  

茂苑台高春日明，君颜如花杨柳青。萧条别离风雨外，杨柳自青君貌改。谁知仰天诉天公，三辰五星在心中。老作海头新主簿，蜃气错杂迷西东。去年无禾虽种菽，乞命只指今年熟。家人未可便喜欢，少待上司催结局。  

露星亭  

斗杓点翠为此城，四郊环拱来遥青。知君欲览众山小，取砖磨就天上亭。身心合于高处着，万象不语森凑泊，古今日色递浅深，志士可惜虚光阴。  

明觉寺  

云山尖头海潮涌，九月天雪山叶重。道人高绝但危坐，山魈野虎皆趋拱。住山三载两遭荒，侍者饿损扶参堂。沿村索米未为耻，莫令木鱼化龙锺透水。  

送王通判  

左原冢孙产巴东，山灵地秀兼长雄。自小赤心天与通，可惜五十方治中。北风吹沙暗中渡，不合吹君落南去。水有子鱼山荔枝，借我箸食前筹之。  

自罗浮行田宿华严寺  

浮山昔飞至，与罗合其巅。严冬树色改，青松耀红鹃。不种自生植，屡伐常苍然。我病不暇耕，行复观我田。呼扶偃蹇后，倩护龙锺先。僮客四面集，畦曈相勾连。敢云岁晏休，翻犁趁晴暄。民政今古殊，忧乐岂异源。收身卧荒刹，朗月前夜圆。鹊懒附枝静，鼯饥嗅床穿。为农悔不早，时发棹歌旋。  

送巩仲同  

花溪初逢日苦短，潏洲重寻意更长。天催鹡鸰玉楼去，漱流不并龙洲旁。春风忽高行旆起，洒尽何如添野水。古来交契看老时，与公安得轻别离。  

送林退思四川分司茶马干官  

弃繻诋关吏，广殿射高名。方从媚子引。岂料谗夫倾。京师恩暮降，蜀道险朝升。执手郭西门，恻怆难为情！有山擎空雪，有谷匝底冰。鸟乐谩后噪，猿孤定先鸣。汉中王霸地，从古锋镝争。崩摧韩信坛，阙落张鲁营。感子奋衣去，客猛意自轻。笑我老何怯。万里今横行。  

送龚叔虎  

寺暗莓苔深，岁潦雷雹粗。问胡旅穷舍，钻燧煮莱芜。答云自孩童，早识灶下梧。逡巡四十载，翻着火上炉。今昔岂异能，闻见终殊途。德衰嗟教薄，笔退怜词枯。何以充我求，往众归装孤。子文如绣鞶，子行如冰壶。世惟春华玩，尔用秋实餔。去从孔鸾翔，勿受斥鷃呼。  

赵成父筑亭上饶即用东里旧圃榜曰鱼计  

秦侨洛寓随南公，新条复欲无开封。亭名若有土断法，郑圃岂在章泉中。旧鱼遥应化龙去，今鱼且复波间住。人为鱼计鱼未知，今乐莫忘昔日悲！  

许敬之用余言作松山草堂然游山之意犹未已也申以为箴  

许子家住松山边，门开路辟登山巅。千年茂树不改叶，百尺甘井常流泉。堂中悄然人境绝，时有剥啄延臞仙，天下之山皆若此，舍而外求徒丧己。卑能蕴高而为谦，高能生明是为贲。芒鞋价长今安之，撰屦欠伸吾老矣。  

送蔡子寿  

彼友蔡氏子，任也堪将相。唯俦亦异材，朗立万人上。吾尝扣其微，事诣理亦畅。雨露待坚成，风波岂凋丧，醯鸡发浅覆，盐虎背新样。侵寻堕老丑，阘茸屡监当。繁霜生野色，行李正凄怆。恐子复未平，因书寄无恙。  

送陈寿老  

天台雁荡车接轸，青田又促半潮近。冠岩带壑无俗情，秋干春荑竞时尽。老穷望绝华轩过，其谁幽寻穿薜萝。更抽奇笔向云射，破的叠中千驾鹅。古今文人不多出，元佑惟四建安七。性与天道亦得闻，伊洛寻源未为失。阆风招手游太玄，麻头制尾中兴年。黄金铸印肯轻佩，定把尧舜陈王前。我家罄悬仰见斗，簸君红旗魑魅走。密房焰短夜更长，雪高冰深去无乡。  

题郑大惠诗卷  

忆从草庐赴邻炊，涩雪搅筵糟涌糜。要当醺酣活肤腠，不许雕刻妨肝脾。何年儿孙锦衤朋裂，金涂门扉玉为切。吟中得眼万象通，浪吹狂歌总休歇。两家至今住连墙，读书闻鸡夜相将。经明先入韦平室，句好还升李杜堂。  

孔炼士话龙虎山之胜于其行因以送之  

群嶂倚天傍四环，中峰受拱低伏蹲。云锦交流紫团外，却注彭蠡如倾奔。道陵已去丹灶冷，今代符行妖鬼静。孔师何事亦逃儒，为爱冰林雪蒙顶。我居无山冬不雪，只受虚空满轮月。子能作意肯重来，更待墙东笋堪掘。  

送吕子阳自永康携所解老子访余留未久其家报以细民艰食急归发廪赈之  

收缨古蜜浦，抱袂生姜门。九九书自注，邀余缀篇端。久衰余学废，弥隐子道尊。时维冬雷数，云雪常昼昏。火把起夜色，丁鞋明齿痕。小邦肥羜开，虾蛤滥充盘。椒橙失滋味，糁絮劳倾吞。诘朝报家问，剪书徵阿孙、苦陈乡人饥，采蕨啖其根。仓封井花满，淘米安得浑。觅翁如觅父，愿假东飞翰。念之不遑处，喟焉整归鞍。我老澹百虑，身世两莫存。欲私一垅润，岂救大培干乾。西城柳遥遥，北寺江漫漫。勿令嗟来死，以慰行路难。  

送叶任道教授之官静江  

太学奏文夸第一，国子先生里行立。岭南梅花太枯涩，花岂唤人人底急。炉亭雪深叫孤鸿，传书为诉明光宫。云翻雨覆古来有，不如堂堂金石守。  

送陈漫翁  

笠泽老龟蒙，蛹卧丝自裹。君从莲叶畔，亲领末后语。怜我未得闻，独茧授长绪。因兹服英悟，郁郁副奇许。士于沦胥中，搏手架栏柱。一瓦不漂零，百世保风雨。转圜信无难，灭木犹有惧。高翔要深泳，厚积堪重负。狂波浸三伏，回壑万流阻。旅情方夷犹，霁色待舒吐。樵峰浓黑散，蓼岸微红聚。进舟石门滩，小泊看佳处。  

端午行  

仙门诸水会，流下瓦窑沟。中有吊湘客，西城南北楼。旗翻稻花风，棹涩梅子雨。夜逻无骚音，绛纱蒙首去。  

赵振文在城北厢两月无日不游马塍作歌美之请知振文者同赋  

马塍东西花百里，锦云绣雾参差起。长安大车喧广陌，问以马塍云未识。酴醿缚篱金沙墙，薜荔楼阁山茶房。高花何啻千金直，著价不到宜深藏。青鞋翩翩乌鹤袖，严劳引首金蒋后。随园摘蕊煎冻酥，小分移床献春酒。陈通苗傅昔弄兵，此地寂寞狐狸行。圣人有道贲草木，我辈裁花乐太平。知君已于苕水住，尽日橹声摇上渚。无际沧波蓼自分，有情碧落鸥偏聚。追逐风光天漫许，抛掷身世人应怒。君不见南宫载宝回，何如赵子穿花去。  

王宗卿答春堂  

春以喻母慈，慈深春不如。儿欲答母恩，恩重答无馀。华堂顿有云岭隔，萝里分明与亲剧。阿连进奉新批敕，翠裘黄简缘兄得。朝腾巽章乞祠官，愿身暮归怡母颜。老农邀君勿轻去，万红千紫扶春住。雨田自种晴田收，好是天留答春处。  

送郑丈赴建宁五首  

过家乡里敬，将母士夫荣。得失从人论，行藏独自明。百年中古少，一笑万金轻。廉士吾何敢，新茶可撷英。  

有志虽身健，开心在岁寒。一时诸老尽，多见大名难。湖海方连旱，瓯闽適少宽。为州人不乏，千万强加餐。  

清庙图书宝，熙朝《雅》《颂》音。频繁三节召，荏苒二毛侵。衣食家才足，丘园意亦深。卧听床下士，时作武侯吟。  

海内言华萼，功名动搢绅。十年长隐吏，一语必惊人。酒量新来减，交情老更亲。公馀如促膝，剩把古书陈。  

屏弃诚愚分，牢愁更索居。若逢知已问，犹解课儿书。地僻门长闭，年饥菜自锄。相望无一事，不是故情疏。  

何参政挽歌二首  

退食勤稽古，当朝动引经。人心喜偏侧，国脉要匀亭。二府早闻政，三孤晚告灵。羔裘惜光彩，不肯到头厅。  

宿昔叨殊眷，寻常款直庐。听鸡催谒驾，立马待绸书。零落谁存者，追寻昨梦馀。何曾嗔石介，韩愈自狂疏。  

题费肃校书遗事  

欲识隐居者，当年费懿恭。却辞金马直，归卧锡山峰。两诏终不起，一瓢长自从。儿孙尽登第，勿剪旧栽松。  

送邓谏从制干  

援引亦未力，声名空复传。终携太平策，还上蜀江船。帆色挂晓月，橹音穿夕烟。沧波不尽兴，收拾浣花边。  

题柳山人壁二首  

水北柳六一，家传掷卦灵。秋清演《渔曲》，春近著《牛经》。掩肆花竹秀，排门柑橘馨。应怜喜功者，虚要岘山铭。  

我病屡穆卜，山人不面谩。常言千日厄，未许一朝安。地上庸医满，天边恶曜揽。归根与复命，自笑此何难。  

宿觉庵  

宿觉名未谢，残山今尚存。暂开云外宅，不闭雨中门。麦熟僧常饿，茶枯客谩吞。荒凉自有趣，衰病遣谁言。  

赠胜上人  

近日能吟者，黄岩说胜师。语生兼老笔，体重带幽姿。遣腊冰千著，勾春柳一丝。方山最高顶，不拟到茅茨。  

题张提举园  

竹外万云合，荷心一雁来。若无歌舞闹，应有鬼神猜。野岸锄难遍，幽根暖易裁。前山未放入，好阁更南开。  

送谢希孟  

白头趋幕府，早已负平生。未放鹏舒翼，应须骥敛程。驿梅催冻蕊，柁雨送春声。为语常平使，开怀待子荆。  

赠徐灵渊  

欧虞兼褚薛，事远迹为尘。今日观来翰，如亲见古人。尽归严号令，富有活精神。碑板荒唐久，遄看走四邻。  

戴肖望挽词二首  

岩岩萧太傅，謇謇郑尚书。可惜流光晚，翻无急诏除。交情梅蕊尽，哀意柳芽疏。只有安江满，长涵夜月虚。  

老失平生友，悲寻路转迷。水肥应返钓，田瘦合归犁。草与地萧瑟，云垂天惨凄。无因再商略，短日送寒鸡。  

赠蔡茂材贯之子与  

蔡家五千卷，藏向石庵中。讲诵今几日，飘零随陨风。隔垣孤响度，别井暗泉通。安得无爻象，与将吾道东。  

余知府挽诗二首  

寿者福之首，中兼典郡来。圣知天上事，磨尽世间材。此际灵龟往，何方化鹤回。所亲都不恨，有识自兴哀。  

怜我抱空意，鬓间饶白丝。已从真率集，那复少年时。柳糁春前叶，松锼雪后枝。建炎无故老，难话省方悲。  

赠听声欧阳承务  

无心立臧否，有术验荣衰。举世声中动，浮生骨带来。弹轻知福地，欬小应灵台。笑我老何及，是身惟死灰。  

送包通判兼寄滕季度  

风雨逍遥地，衙排印簏新。钿车分路阔，宝瑟听歌频。灯市晓侵月，花田晚占春。却过张翰宅，方信有闲人。  

赵尚书挽诗二首  

材业将时偶，声名斗宠新。文昌留不住，大尹政通神。力说和戎好，从撩相国嗔。春花插秋鬓，还得自由身。  

《江北》《江南》曲，吟高许和同。相迎黄篾浪，失笑白苹风。老病犹贪活，漂零各陨空。长怀洞庭橘，买宅傍墙东。  

赠卢次夔  

家住东郊深，能诗人共寻。冰梭间道锦，玉轸断文琴。城漏宵添滴，窗花昼减阴。新凉白头句，清甚费悲吟。  

送赵几道邵武司户  

无滩秋水平，有句官曹清。杨柳欲落尽，菊花愁晚生。书多前益智，文古后垂名。功到阔深处，天教勤苦成。  

赠李秀才顺之  

怒涨争茅竹，安流节斗门。行苗存水则，缩板护河源。士李昔陈义，守奚能听言。便当生庙食，禾熟赛鸡豚。  

送侯居父  

宅古竹阴晚，书残灯焰稀。深知静者趣，转益宦情微。别殿行催甲，休工坐掩扉。御前清切地，重得荐皂闱。  

赠高竹有外侄  

娶女已为客，参翁又别行。相随小书卷，开读短灯檠。野影晨迷树，天文夜照城。须将远游什，题寄老夫评。  

沈氏书堂  

应与石渠并，又疑金匮存，晒书天象切，浴砚海光翻。我老行罢读，君材重细论。犹言无一字，大道始归根。  

薛子舒墓  

悒悒西门路，樵歌占晚云。磷迷王弼宅，蒿长孟郊坟。少病怜医错，题书与父分。又言重把笔，兼欲使余闻。  

项君先有幽兴堂其子木即以名庵  

平生意外事，身后有谁知。魄静云稀出，神游月共移。春茶翠旗展，霜荔锦檐垂。更欲添幽兴，惟消桂几枝。  

施翔父掌教长沙  

蓍蔡义前识，《箫韶》舜后音。追回贾谊贬，唤起屈原沉。湘水汀烟阔，梅花署雪深。余行陈迹久，因子一微吟。  

送陈约甫知永丰  

四十未朝迹，三经绾县章。嫁频知子熟，医老悟身尝。菊趁行时色，梅催到日香。还欣肺气减，中热变为凉。  

曾晦之挽词  

交游盛处失騑骖，笔砚穷时绾碧蓝。骥老尚能舒骏逸，龟潜终不慕芳甘。寿过八拾人人羡，恩在乡闾事事谈。埋没平生无限意，夜深樵唱起溪南。  

中洲处士折梅花并新语为赠率易鄙句为谢  

中洲之中十树梅，蟠枝着地照蒿莱。即非无主凭谁伴，自不冲寒要早开。午蝶只随游子意，暮笳难写遯夫哀。幽怀寂寂天应笑，插向归帆雪满桅。  

送刘德修时在京口  

日日秋风江倒回，江边执手重悠哉。两山只欲当中住，一舸还应却下来。说与蛟龙息豪怒，亦令鸥鹭少嫌猜，吴头楚尾何时极，黏就前诗并展开。  

送范文叔知彭州  

君今结束归何勇，我独栖迟去不能！江水入冬犹浩荡，风帆逼岁合骞腾。相逢论事信徒尔，清坐矢心嗟未曾。想得彭州退公后，夜窗重整照书灯。  

送潘德久  

每携瘦竹身长隐，忽引文藤令颇严。闻道将军如郤穀，不妨幕府有陶潜。江当阔处水新涨，春到极头花倍添。未有羽书吟自好，全提白下入诗奁。  

无相寺道中  

傍水人家柳十馀，靠山亭子菊千株。竹鸡露啄堪幽伴，芦菔风乾待岁除。与仆抱樵趋绝涧，随僧寻磬礼精庐。不知身外谁为主？更觉求名计转疏。  

陈益谦挽词  

余与益谦居相望，畴昔雅相揖而已。益谦死，其子以书求哀挽，言君之材与学，皆馀所未知也。讯之王成叟，信然，乃为作此诗。  

舍南巷北水同流，稻菽参差各自谋。不料多材能转物，更怜无地与伸头。蛛丝委架诗书愠，鹭羽空陂菡萏愁。好在夜深明月满，人间地下两悠悠。  

并工  

并工催作趁春前，又值春归一莞然。新笋顿能长数尺，晚花宽与待明年。回廊寂寂为苔地，后塔阴阴造雨天。坐睡不惊还自觉，鬓须将老到衰边。  

菊花开送徐灵渊  

白头几度逢重九，方是今年种菊花。衰病自怜何处看，馨香聊向小园夸。讨论摇落生光怪，暖热风霜与丽华。正好行吟君已去，别移秋色付谁家。  

丁少明挽诗  

枕冷秋山不记年，时时逸想醉看天。吟成绝妙惊人句，散尽粗浮使鬼钱。万卉有情风暖后，一筇无伴月明边。新来王子碑能说，笔意堪将此共传。  

宋仲方游吴袖文索诗为别  

九曲弦歌满巷传，儒林声价有谁先？昔怜少学随翁久，今喜新文信汝贤。删后画前元未圣，南花北叶定谁妍！终期猛进一篙力，透过龙门急水船。  

毛崈夫挽词  

我昔髫年侍此翁，自甘穷僻古人同。道修白业曾先悟，官近青云却未通。庭长嫩蝌新戏雨，径存衰柳旧摇风。世间荣落私情尽，留得清名是至公。  

送赵提干  

与君中外情偏厚，嗟我龙钟志已摧。岂有寻常堕泥滓，不教宛转助风雷。花枝买笑前村趁，柳带牵情别浦催。细雨酒亭东望处，应将新语寄潮回。  

贺县尉  

端庞还有北人风，大雅元非楚士同。此日深探应彻底，他时直上定摩空。离家杳杳百滩外，过我昏昏三伏中，篱破屋荒无路入，荷花招手席门东。  

送曹潜夫  

东南作阙叹年徂，远远参司到蜀都，元帅幕中须受辟，生羌界上也分符。闲吟杜甫诗千宇，时载杨雄酒一壶。只我衰残望君切，杜鹃声里认归途。  

郭伯山挽词  

兄弟穷经各一时，百年义塾尚留炊。讲灯常照鹤窥坐，坛杏半红猿拣枝。未奏边功明主惜，将成京秩故人悲！挽君已老应先尽，安得埋铭更后垂。  

薛端明挽诗二首  

可但补阙名官日，不逢引裾强谏时。上朝有疏天常纳，下殿无行谁独疑。论道何如出纶晚，督军颇叹封侯迟。凌烟画手今寂寞，豆蔻林高荔子垂。  

冰稼初融阙月沉，英豪四坐地炉深。争看尘尾频挥处，难了朱弦未尽音！怪我轻谈当世事，知公默会古人心。空山稳对梅花宿，错向林逋墓里寻。  

题阎才元喜雪堂三首  

东来十月黄尘满，霰点霜花总未堪。恰是使君诚意足，带将腊雪赴荆南。  

平压龙山五尺危，堕鸢何处避阴威。渐令融罢春泥软，麦浪黏天燕子飞。  

檐角低猥小凭栏，霏霏只合对高寒。他年认得名堂意，不作销金暖帐看。  

水心即事六首兼谢吴民表宣义  

生姜门外山如染，山水娱人岁月长。净社倾城同禊饮，法明阖郭共烧香。  

我久无家今谩归，卖田买宅事交违。填高帮阔为深费，柱小檐低可厚非。  

虽有莲荷浸屋东，暑烦睡过一陂红。秋来人意稍苏醒，似惜霜前零乱风。  

拒霜旋插花疏疏，甘菊新移日晒枯。花草只今如此在，几时写作会昌图。  

听唱三更啰里论，白旁单桨水心村。潮回再入家家浦，月上还当处处门。  

吴翁肥遯逾七十，术老芝荒手自锄。惠我篇章成锦字，西邻得伴亦堪书。  

橘枝词三首记永嘉士风  

蜜满房中金作皮，人家短日挂疏篱。判霜剪露装船去，不唱《杨枝》唱《橘枝》。  

琥珀银红未是醇，私酤官卖各生春。只消一盏能和气，切莫多杯自害身。  

鹤袖貂鞋巾闪鸦，吹箫打鼓趁年华。行春以东峥水北，不妨欢乐早还家。  

泛舟不能具舫创为隆蓬加牖户焉  

虽然一桨匆匆去，也要身宽对好山。新拗蓬窗高似屋，诸峰献状住中间。  

锄荒  

锄荒培薄寺东隈，一种风光百样栽。谁妒眼中无俗物，前花开遍后花开。  

题施纸被蔡宣义所藏孙太守褒谕帖  

乞子齁齁暖冻躯，押衙得得奉亲书。孙公已去蔡公死，近日乡人叹不如。  

赠孙十五道人  

将军桥畔女仙家，年与钟馗宴与花。欲度世人无妙诀，睡长留日住檐牙。  

送吕子阳二绝  

七峰斜转斗光寒，千仞飞来雁影宽。生怕被君题写尽，更留风景后来看。  

好花移买自嫌贫，浪蕊空多未许春。放出江边无数橘，半黄半绿恼骚人。  

### 水心集补钞  

叶適  
赠杜幼高  

杜子五兄弟，词林俱上头。规模古乐府，接绩后春秋。奇崛令谁赏，羁栖浪自愁。故园如镜水，日日抱村流。  

前日入寺观牡丹不觉已谢惜其秾艳故以诗悼之  

牡丹乘春芳，风雨苦相妒。朝来小庭中，零落已无数。魂销梓泽园，肠断马嵬路。尽日向栏干，踟蹰不能去。  

阳复  

阳伏兵潜动，云衰日界明。近传新诏綍，重起旧簪缨。斗极回东指，车容直北营。龙蛇多变化，旋日看超升。  

西山  

对面吴桥港，西山第一家。有林皆橘树，无水不荷花。竹下晴垂钓，松间雨试茶。更瞻东序彩，空翠杂朝霞。  

题郭希吕刘咏道游雁荡诗后  

隐刘甘隐沦，老郭亦离群。自锁鱼亭月，同穿雁荡云。排峰造龙质，悬水迸帘纹。百种皆奇怪，从君句里分。  

送黄竑  

有客家住宝剑窟，将身自比夜明帘。见我立谈尽肝膈，骇视世俗徒沾沾。千年豪杰供指使，笑挞胡虏如奴钳。嗟余病衰绝少韵，只欲炙背依茅檐。劝子持难复居易，吕梁之舟先历试。焦桐邂逅爨下薪，良玉磋磨庙中器。谁言怒海鲲鲸恶，别有晴川鸥乌戏。心享习坎行自孚，安流傥寄相思字。  

寄题运使方公祠堂  

投村宿店破鞍鞯，乞盐放酒心拳拳。南荒走遍得消渴，玉井无藕何由痊。令子名高压苏武，蹔来重靓经行处。追思往事空泫然，榜墨尚新墙壁护。佛幢五丈留衣冠，大书刻记词辛酸。神来正值荔枝熟，神去还愁桂子寒。吁嗟岭民未知礼，因君始拜令颡泚。从今箫鼓祭春秋，福我如生首长稽。  

石经春秋玳奇宝王氏为熙丰学废不用瑞安沈彬老猎而有之后世孙体仁阁以庋  

焉余咏之  

喟昔洛门初上石，未久翻遭禁书厄。沈公秘藏百馀载，高楼突兀共堆积。万物散聚长横陈，汀花岸草从纷纭。海云化雨龙正起，想象向来悲获麟。  

著存亭  

驯乌得食常好鸣，灵芽无种还自生。魂浮魄散莽何极，耿若有见悲难平。山胍迢迢绣峰住，墓气腾腾缕云去。蛟人抱宝夜出游，指点今来著亭处。  

鄱阳董季兴往游怀玉山捐田入寺为民祷雨君既道其本末又示山中五章请余赋之然比来霖潦淹月种烂乃未秧也方幸数日晴霁尔  

怀玉湫龙懒心性，六月困眠祈未醒。广文偶来亦同病，买田施食殷勤请。谁知领县春风边，嗔蛟怒鳄腥熏天。须君一念晴雨若，遮莫雇僧输俸钱。  

送白酆还蜀  

翻翻文若秋江生，幽幽诗如寒涧鸣。前岁淹徊下巴峡，今年憔悴出京城。凭问天边五色羽，何事飞来复飞去。昔人但苦樊笼悲，岂知此日笼无处。  

白纻词  

有美一人兮表独处，陟彼南山兮伐寒纻。挑灯细缉抽苦心，冰花织成雪为缕。不忧绝技无人学，只愁不堪嫁时着。郑侨吴札今悠悠，争看买笑锦缠头。  

送叶路分  

摇啾獠唧间鸣琴，十指如玉无哀音。应怜听者未洗耳，衡山高兮湘水深。君今幅巾鹓鹭行，切勿着带貔虎傍。软荷刺少离棹短。折桐叶多班露长。  

无相寺道中  

傍水人家柳十馀，靠山亭子菊千株。竹鸡露啄堪幽伴，芦菔风乾待岁除。与仆抱樵趋绝涧，随僧寻磬礼精庐。不知身外谁为主，更觉求名计转疏。  

衢州杂兴  

山梅野雪扫成泥，桃李纷纷照旧蹊。行子束书轻驷马，主人炊蓐候鸣鸡。百年囹圄荒蓬藋，万里耕桑接町畦。堪笑腐儒何用此，只今飘转楚江西。  

送喻太丞知处州  

喻公策名自先朝，奉常冬官始见招。何因敛退为泉石，可惜垂翅排云霄。处州不城山作堵，百嶂千峰自翔舞。孤高上头天一柱，中有秀句须公取。  

张总干挽诗  

长年宫食旅边州，当路知音不自由。蔚墨虽圆人已寂，半轮斜月返新丘。  

赠通川诗僧肇书记  

海阔淮深万里通，吟情浩荡逐春风。却寻斗水龙湫住，裁剪云烟字字工。  

## 江东集钞  

题张以道上舍寒绿轩  

菊芽伏土糁青粟，杞笋傍根埋紫玉。雷声一夜雨一朝，森然送出如蕨苗。先生饥肠诗作梗，小摘珍芳汲水井。风炉蟹眼候松声，笊篱亲捞微带生。烂炊凋胡淅青精，芼以天随寒绿萌。饥时作齑仍作羹，饱后龙凤空炰烹。大官蒸羔压花片，宰夫胹蹯削琼软。豹胎熬出祸胎来，贵人有眼何曾见。天随尚自有愁魔，愁杞作棘菊作莎。君不见黄金钱照红玉豆，秋高更觉风味多。先生酿金炼红玉，自莎自棘如子何。金空玉尽苗复出，吃苗吃花并吃实。天随白眼屠沽儿，不到有人头上立。  

望姑苏  

旷野平中天四垂，冻云隙里日平西。水村人远看来近，茅屋檐长反作低。最爱河堤能底巧，截他山脚不胜齐。喜闻借得姑苏馆，百尺高台入杖藜。  

辛亥元日送张德茂自建康移帅江陵  

西湖一别忽三年，白首相从岂偶然。到得我来恰君去，正当腊后与春前。醉馀犯雪追征帽，送了凭栏望去船。待把衣冠挂神武，看渠勋业上凌烟。  

金陵宫舍后圃散策  

江梅未落杏花繁，萱草都齐柳半匀。却是浅寒花较耐，东风未要十分温。  

三月三日上忠襄坟因之行散得绝句  

长干桥外即乌衣，今著屠沽卖菜儿。晋殿吴宫犹碧草，王亭谢馆尽黄鹂。  

游人不是上坟回，便是清湍禊事来。最苦相逢无处避，天禧寺及雨花台。  

女唱儿歌去踏青，阿婆笑语伴渠行。只亏郎罢优轻杀，擂子双担挈酒瓶。  

纷搜孩儿活逼真，象生果子更时新。输赢一掷浑闲事，空手入城羞杀人。  

除却钟山与石城，六朝遗迹问难真。里名只道新名好，不道新名误后人。  

切记寻春预作谋，教君行乐定成愁。老夫乘兴翩然出，不遣风知雨觉休。  

海棠二首  

小园不到负今晨，晚唤娇红伴老身。落日争明那肯暮，艳妆一出更无春。树间露坐看摇影，酒底花光并入唇。银烛不烧渠不睡，梢头恰恰挂冰轮。  

竞艳争娇最是它，教人嫌少不嫌多。初酣晓日红千滴，晚笑东风淡一涡。自是花中无国色，非关格外占春窠。开时慳与渠侬醉，却恨飘零可若何。  

红锦带花  

天女风梭织露机，碧丝地上茜栾枝。何曾系住春归脚，只解萦长客恨眉。节节生花花点点，茸茸晒日日迟迟。后园初夏无题目，小树微芳也得诗。  

送刘觉之归蜀  

余少时师事清纯先生雩都知县朝奉刘世臣，世臣令其子三人从余学，其季则觉之也。觉之流落大宁监，后二十九年复相见於金陵，为留十日而别。赠之长句。  

大江东西湖南北，鹄袍学子森如竹。何人开口不伊川，阿谁初导此水源？清纯先生刘夫子，冷笑俗儒钻故纸。梦中亲见大小程，为渠刺船入洙泗。嗟我结发从先生，日日看子趋鲤庭。先生命子却从我，小窗短檠共灯火。陋巷柴扉共寒饿，安知头上天几大。子今行李寄大宁，翩然束书游帝城。袖中一卷经济策，天关九虎叫不应。朝来忽见毛生刺，看来看去更且喜。风花聚散三十年，何许飞堕老眼前。相逢几日又相别，珍重两字不忍说。我有故山江之西，应遣思归不遣归。赠行聊借退之诗，石头城下一杯酒，便是此生长别离。  

游定林寺即荆公读书处  

钟山已在万山深，更过钟山入定林。穿尽松杉行尽石，一庵犹隔白云岑。  

一个青童一蹇驴，九年来往定林居。经纶枉被周公误，相罢归来始读书。  

半破僧庵半补篱，旧题无复壁间诗。只馀手植双桐在，此外仍兼洗砚池。  

踏月敲门访病夫，问来还是雪堂苏。不知把烛高谈许，曾举乌台诗帐无。  

初夏即事  

今日风光定自佳，不寒不热恰清和。百年人世行乐耳，一岁春归奈老何！芍药晚花终是小，戎葵新菡许来多。俸钱自笑浑无用，只合文江买钓蓑。  

谢余处恭送七夕酒果蜜食化生儿  

踉蹡儿孙忽满庭，折荷骑竹臂春莺。巧楼后夜迎牛女，留钥今朝送化生。节物催人教老去，壶觞拜赐喜先倾。醉眠管得银河鹊，天上归来打六更。【自注：予庚戌考试殿庐，夜漏杀五更之后，复打一更。问之鸡人，云宫漏有六更。】  

新酿秦淮鸭绿坳，旋熬粔敉蜜蜂巢。来禽浓抹日半脸，水藕初凝雪一梢。岂有天孙千度嫁，枉同河鼓两相嘲。渠侬有巧真堪乞，不倩蛛丝罥果肴。  

中元前贺余处恭尚书祷雨沛然霑足  

数点飘声供晚清，二更倾泻到天明。雷驱云气如旋磨，雨遍山村却入城。簟面顿无秋后暑，檐牙最爱梦中声。尚书幸有为霖手，偏洒江东作麽生。  

中元日午  

雨馀赤日尚如炊，亭午青阴不肯移。蜂出无花绝粮道，蚁行有水遏归师。今朝道是中元节，天气过於初伏时。小圃追凉还得热，焚香清坐读唐诗。  

道旁槿篱  

夹路疏篱锦作堆，朝开暮落复朝开。抽心粔敉轻拖糁，近蒂燕脂酽抹腮。占破半年犹道少，何曾一日不芳来。花中却是渠长命，换旧添新底用催。  

方虚日斜再行宿乌山  

多稼村村过，垂杨店店迎。偶然逢客子，问得好山名。投宿忻犹早，斜阳落更明。仆人休进扇，得似晚风清。  

圩丁词十解  

江东水乡，堤河两岸而田其中，谓之圩。农家云：圩者，围也。内以围田，外以围水，盖河高而田反在水下。沿堤通斗门，每门疏港以溉田，故有丰年而无水患。余自溧水县南一舍所，登蒲塘河，小舟至孔镇，水行十二里，备见水之曲折。上自池阳，下至当涂，圩河皆通大江，而蒲塘河之下十里，所有湖曰石臼，广八十里。河入湖，湖入江。乡有圩长，岁晏水落，则集圩丁，日具土石楗枝以修圩。余因作词，以拟刘梦得《竹枝》、《柳枝》之声，以授圩丁之修圩者歌之，以相其劳云。  

圩田元是一平湖，凭仗儿郎筑作圩。万雉长城倩谁守，两堤杨柳当防夫。  

何代何人作此圩，石顽土腻铁难如。年年二月桃花水，如律流归石臼湖。  

上通建德下当涂，千里江湖缭一圩。本是阳侯水精国，天公敕赐上农夫。  

南望双峰抹绿明，一峰起立一峰横。不知圩里田多少，直到峰根不见塍。  

两岸沿堤有水门，万波随吐复随吞。君看红蓼花边脚，补去修来无水痕。  

年年圩长集圩丁，不要招呼自要行。万杵一鸣千畚土，大呼高唱总齐声。  

儿郎辛苦莫呼天，一日修圩一岁眠。六七月头无点雨，试登高处望圩田。  

岸头石板紫纵横，不是修圩是筑城。传语赫连莫蒸土，霸图未必赛春耕。  

河水还高港水低，千枝万派曲穿畦。斗门一闭君休笑，要看水从人指挥。  

圩上人牵水上航，从头点检万农桑。即非使者秋行部，乃是圩翁晓按庄。  

宿孔镇观雨中蛛丝  

雨打蛛丝不打蛛，雨来蛛入画檐隅。网罗满腹输渠巧，也只蝇蚊命属渠。  

雨罢蜘蛛却出檐，网丝少减再新添。莫言辛苦无功业，便有飞虫密处粘。  

网罗最巧是蛛丝，却被秋蚊圣得知。粘着便飞来不再，蛛丝也解有疏时。  

发孔镇晨炊漆桥道中纪行  

斫地烧畲旋旋开，豆花麻荚更菘栽。荒山半寸无遗土，田父何曾一饱来。  

行穿诘曲更崔嵬，野店柴门半未开。皂荚树阴黄草屋，隔篱犬吠出头来。  

山村  

一搭山村一搭奇，不堪风物索新诗。稻花雪白糁柳絮，柘子猩红团荔枝。行者自愁居者乐，晴时节热雨时泥。问知桐汭多程在，未说宣城与贵池。  

歇处何防更歇些，宿头未到日头斜。风烟绿水青山国，篱落紫茄黄豆家。雨足一年生事了，我行三日去程赊。老夫不是如今错，初识陶泓计已差。  

入建平界  

溧水南头接建平，丫头儿子便勤耕。疏麻大豆已前辈，荞麦晚菘初后生。席卷千山为一囿，天怜春种赐秋成。不如老圃今真个，樊子何曾透圣扃。  

早炊童家店  

长亭深处小亭奇，杂花粗蕤亦有姿。羊角豆缠松叶架，鸡冠花隔竹枪篱。不辞雨卧风餐里，可惜橙黄橘绿时。行到前头杨柳迳，平分红白两莲池。  

过谢家湾  

行尽牛蹊兔径中，忽逢平野四连空。意随白鹭一双去，眼过青山千万重。近岭已看看远岭，连峰不爱爱孤峰。一丘一壑知何意，疏尽官人着牧童。  

轿中看山  

买山安得钱，有钱价不贱。住山如冠玉，人见我不见。世言游山好，一峰足双茧。峰外复有峰，历尽独能遍。不如近看山，近看不如远。请山略退步，容我与对面。我行山欣随，我住山乐伴。有酒唤山饮，有蔌分山馔。隔水绝荒寒，萦云偏倩绚。雨滋青弥深，日炫紫还浅。端居忽飞动，遐逝即回转。孤秀呈复逃，层尖隐还显。掇入轿中来，置在几上玩。劣行三两驿，已阅百千变。非我去旁搜，皆渠来自献。寄言有山人，勿卖亦勿典。金多汝安用，价重山亦怨。估若为我低，伤廉又非愿。山已在胸中，岂复有馀羡。羡心固无馀，更借山一看。  

早炊高店  

过雨溪山十倍明，乍晴风日一番清。白鸥池沼菰蒲影，红枣村虚鸡犬声。肉食坐曹良愧死，囊衣行部亦劳生。不堪有七今成九，伧父年来老更伧。  

午热憩中义渡  

秋阳嗔我紧追程，急泊临流一短亭。摘索风巾些子倦，苍茫水枕霎时醒。单牌双堠头都白，万壑千岩眼强青。不及溪边老亭父，一生卧护竹窗棂。  

道旁店  

路旁野店两三家，清晓无汤况有茶。道是渠侬不好事，青瓷瓶插紫薇花。  

花果  

野花山果绝芳馨，借问行人不识名。蜂蝶行粮猿鹤饭，一生口分两无争。  

宿池州齐山寺即杜牧之九日登高处  

我来秋浦正逢秋，梦里重来似旧游。风月不供诗酒债，江山长管古今愁。谪仙狂饮颠吟寺，小杜倡情冶思楼。问着州民浑不识，齐山依旧俯寒流。  

池口移舟入江再泊十里头潘家湾阻风不止  

北风五日吹江练，江底吹翻作江面。大波一跳入天半，粉碎银山成雪片。五日五更无停时，长江倒流都上西。计程一日二千里，今逾滟滪到峨眉。更吹两日江必竭，却将海水来相接。老夫早知当陆行，错斜一帆超十程。如今判却十程住，何策更与阳侯争。水到峨眉无去处，下梢不到忘归路。我到金陵水自东，只恐从此无南风。  

舟中排闷  

江流一直还一曲，淮山一起还一伏。江流不肯放人行，淮山只管留人宿。老夫一出缘秋凉，半涂秋热难禁当。却借楼船顺流下，逆风五日殊未央。老夫平生行此世，不自为政听天地。只今未肯放归程，安知天意非奇事。平生爱诵谪仙诗，百诵不熟良独痴。舟中一日诵一首，诵得遍时应得归。  

丁家洲避风行小港出荻港大江  

蓼岸藤湾隔尽人，大江小汊绕成轮。围蔬放荻不争地，种柳坚堤非买春。匏瓠放教俱上屋，渔樵相倚自成邻。夜来更下西风雪，荞麦梢头万玉尘。  

荻篱萧洒织来新，茅屋横斜画不真。干地种禾那用水，【自注：园中有禾，元非田亩。】湿芦经火自成薪。【自注：斫芦卧地而火其枝叶。】岛居莫笑三百里，菜把活它千万人。【自注：丁家洲阔三百里，只种萝卜，卖至金陵。】白浪打天风动地，何曾惊着一微尘。  

江天暮景有叹  

一鹭南飞道偶然，忽然百百复千千。江淮总属天家管，不肯营巢向北边。  

过宜福桥  

水乡泽国最输农，无旱无干只有丰。碧豆密争桑荫底，绿荷杂出稻花中。是田是沼浑难辨，何地何村不一同。若遣明年无种子，却愁闲杀雨和风。  

宿峨桥化城寺  

一溪秋水一横桥，近路人家却作遥。柳绕溪边荷绕屋，何须更着酒旗招。  

忽从平地上高城，乃是圩塘堤上行。厚赛柳神销底物，长腰云子阔腰菱。  

宿放牛亭秦太师坟庵  

函关只有一穰侯，瀛馆宁无再帝丘。天极八重心未死，台星三点折方休。只看壁后新亭策，恐作栘中属国羞。今日牛羊上丘垅，不知丞相更嗔不。【自注：暮年起大狱，必杀张德远、胡邦衡等五十馀人，不知诸公杀尽，将欲何为。奏垂上而卒，故有新亭之句。然初节似苏子卿而晚缪。】  

新酒歌  

官酒可憎，老夫出家酿二缸，一曰桂子香，一曰清无底。风味凛冽，歌以纪之。  

酸酒齑汤犹可尝，甜酒蜜汁不可当。老夫出奇酿二缸，生民以来无杜康。桂子香，清无底。此米不是云安米，此水只是建邺水。瓮头一日绕数巡，自候酒熟不倩人。松槽葛囊才上榨，老夫脱帽先尝新。初愁酒带姜桂味，一杯径到天地外。忽然玉山倒瓮边，只觉剑铓割肠里。杜【四库本作杜】撰酒法不是侬，此法来自太虚中。《酒经》一卷偶拾得，一洗万古甜酒空。酒徒若要尝侬酒，先挽天河濯渠手。却来举杯一中之，换君仙骨君不知。  

睡觉  

小醉如无酒，寒宵似度年。觉来因记梦，醒去不成眠。万事从心下，三更到眼前。清愁政无那，一雁叫霜天。  

至后睡觉  

匆匆又过一阳生，睡恰浓时梦忽惊。帘幕深沉人四寂，阶除点滴雨三更。灯摇芒角开成晕，风吸窗棂过后声。不是寒鸡寒似我，如何不肯唤天明。  

宿金陵镇栖隐寺望横山  

再见横山滴眼新，山曾劝我脱官身。灯笼箫鼓村村社，酒盏莺花处处人。忽忆诸公牡丹会，转头五柞去年春。野云墟月空荒寺，两袖寒风一帽尘。  

明发栖隐寺  

木鱼一呼众僧聚，老夫登车欲前去。仰头见天俯见地，明明是昼不是暮。如何今晨天地间，咄咄怪事满眼前。将为是夜着，月轮已没星都落。将谓是昼休，银河到晓烂不收。皎如江练横天流，中流点缀金沙洲。元来海底早浴日，云师闭关不教出。羲和挥斧斫云关，取将一道天光还。天光淡青日光白，道是银汉也则得。云师强很赶不奔，堆作沙洲是碎云。  

寒食日晨炊姜家林初晨之次日也  

百五佳晨匹似无，合教追节却离居。万家寒食初归燕，一老春衫政蹇驴。耄柳已僧何再发，孺槐才爪可迟蔬。儿书早问归程日，不用嗔渠只笑渠。  

午憩褚家坊清风亭  

此老忒疏放，与春无怨思。何须寒食日，恰是别家时。荒店雨三只，野花千万枝。前山有底恨，也学客颦眉。  

莫道迎春好，迎春是送春。可怜一条路，知老几多人。坦绿偏宜袜，飘红并作絪。青帘好消息，今日榨头新。  

宿新市徐公店  

春光都在柳梢头，拣折长条插酒楼。便作在家寒食看，村歌社舞更风流。  

风花  

海棠桃李雨中空，更看清明两日风。风似病癫无藉在，花如中酒不惺松。身行楚峤远更远，家寄秦淮东复东。道是残红何足惜，后来并恐没残红！  

过杨二渡  

春迹无痕可得寻，不将诗眼看春心。莺边杨柳鸥边草，一日青来一日深。  

宿黄冈  

我岂忘怀一亩居，谁令爱读数行书。秋南春北雁相似，柳思花情莺不如。上市鱼虾村店酒，带花秋芥晚春蔬。长亭一醉非难事，造物相撩莫管渠。  

清明日午憩黄池镇  

莫笑孤村小市头，花边人出浦边游。绿杨拂水双浮鸭，碧草粘天一落鸥。懒困风光酣午睡，阴沉天气嫁春愁。阿谁道是清明节，我对清明唤作秋。  

桑茶坑道中六首  

田塍莫笑细於椽，便是桑园与菜园。岭脚置锥留结屋，尽驱柿栗上山颠。  

上山入屋上山鉏，图得生涯总近居。桑眼未开先着椹，麦胎才出便生须。  

秋畴夹岸隔深溪，东水何缘到得西。溪面只销横一岘，水从空里过如飞。  

蚕麰今岁十分强，催得农家日夜忙。已缚桁竿等新麦，更将丫木撑欹桑。  

晴明风日雨干时，草满花堤水满溪。童子柳阴眠正着，一牛吃过柳阴西。  

山根一径抱溪斜，片地才宽便数家。漫插漫成堤上柳，半开半落路傍花。  

明发周村湾  

不住宽乡住瓮门，那知世上有乾坤。环将峻岭包深谷，围出馀天与别村。茅屋相挨无着处，花溪百摺不教奔。江淮地迥寒无价，宣歙山寒更莫论。  

过胡骆坑  

已被山寒病老身，车徒溪涉更艰勤。雾皆成点无非雨，日出多时未脱云。猿鸟一声人不见，松杉四塞径无痕。十分晴暖侬何福，肯借曦光三五分。  

安乐庙头  

谁遣诗家酷爱山，爱山说得口澜翻。千峰万岭争投奔，一陟三休却倦烦。堆案满前何处着，枯肠饱后岂能餐。残岚剩翠浑无用，包寄金陵同社看。  

宣歙道中  

天齐玉立万孱颜，三日深行紫翠间。便是昨来千佛阁，望中见此两州山。诗家寒刮少陵骨，宫样高梳西子鬟。只好遥看莫登览，今晨登处鬓都斑。  

新安江水自绩溪发源  

金陵江水只咸腥，敢望新安江水清。皱底玻璃还解动，莹然酃渌却消酲。泉从山骨无泥气，玉漱花汀作珮声。《水记》《茶经》都未识，谪仙句里万年名。【自注：太白云：借间新安江，见底何如此。又云：何谢新安水，千寻见底清。】  

明发黄土龛过高路  

又过峥嵘两峡间，也无溪水也无田。岭云放脚寒垂地，山麦掀髯翠拂天。碧玉屏风吹不倒，青绫步障买无钱。诗人富贵非人世，犹自凄凉意惘然。  

晨炊泉水塘村店无肉只卖笋蕨嘲亭父  

屠门深闭底须愁，土锉无烟也莫羞。笋便落林犹胜肉，蕨才出土更烧油。万钱下箸今安在，一饭流匙饱即休。吾道藜羹元不糁，至今讳杀古陈州。【自注：陈州人讳“饿杀孔夫子”。】  

明发西馆晨炊蔼冈  

人家争住水东西，即是临溪却背溪。拶得一家无去处，跨溪结屋更精奇。  

何须名苑看春风，一路山花不负侬。日日锦江呈锦样，清溪倒照映山红。  

阊门外登溪船  

步下新船试水初，打头揽载適逢予。一椽板屋才经雨，两面油窗好读书。剩买春园红芍药，乱篸棐几竹籧篨。清溪浮取松亭子，赏遍千山不要驴。  

上得船来恰对山，一山顷刻变多般。初堆翠被百千摺，忽拔青瑶三两竿。夹岸儿童天上立，数村楼阁电中看。平生快意何曾梦，老向阊门下急滩。  

当面峰头些子云，坐看吹作雨纷纷。朝来山路能愁我，今者溪船正要君。远岭轻盈横皱縠，明窗撩乱触惊蚊。犹争新涨一篙碧，遮莫飘萧二十分。  

选甚天时晴未晴，舟行终是胜山行。篷欣雨点斜偏好，枕惯波声梦不惊。幸自车徒小休息，又闻鼓笛闹将迎。偶然回首来时路，一夜霜毛一倍生。  

无家不住曲溪边，只种高山不种田。绝壁入天天入水，乱篙鸣石石鸣船。百滩春浪云头过，两岸林花镜底眠。归路商量更舟楫，庐山彭蠡好风烟。  

芙蓉渡酒店前金沙芍药盛开  

山店春光也自妍，芙容渡口数家村。笋舆低过金沙架，篱落疏圈芍药轩。孤客倦游殊寂寞，两花作意与温存。可怜经眼匆匆去，不折红香到绿尊。  

晨炊横塘桥酒家小窗  

饥望炊烟眼欲穿，可人最是一清帘。双渠走水穿三店，独树欹流荫两檐。窗扇透明仍挂上，炉香未烬更多添。山村只苦无良醖，嫌杀芳醪似蜜甜。  

过松源晨炊漆公店  

莫言下岭便无难，赚得行人错喜欢。正入万山围子里，一山放出一山拦。  

答徐子村谈绝句  

受业初参王半山，终须投换晚唐间。国风此去无多子，关捩挑来只等闲。  

雨后泊舟小箬回望灵山  

灵山相识已平生，雨后精神见未曾。一朵碧莲三万丈，数来花片八千层。云姿雾态排天出，竹杖芒鞋欠我登。羡杀峰看山上寺，厌山不看是诸僧。  

闷歌行  

阻风，泊湖心康郎山旁，小舟三宿，作《闷歌行》。  

书策看来已觉烦，诗篇压了更休论。客心未便无安顿，试数油窗雨点痕。  

风气掀天浪打头，只须一笑不须愁。近看两日远三日，气力穷时会自休。  

题漱玉亭示开先长老师序  

山根玉泉仰面飞，飞出山顶却下驰。自从庐阜泻双练，至今银湾干两支。雷声惊裂龙伯眼，雪点溅湿姮娥衣。寄言苏二李十二，莫愁瀑布无新诗。  

发杨港渡入交石夹  

朝雨匆匆霁，春山历历嘉。老青交幼绿，暗锦出明花。渔艇十数只，鸡声三五家。人生须富贵，此辈亦生涯。  

题东西二梁山  

发芜湖，舟过东梁、西梁。二山皆石峰，夹大江对立。两岸即采石蛾眉亭所，望见如双眉者。  

莫恨当初画得偏，却因偏处反成妍。喜来舒展愁来蹙，各样娇饶更可怜。  

传道临春昔丽华，不从陈帝入隋家。独将亡国千年恨，留下双颦寄岸花。  

发慈湖过烈山望见历阳一带山  

梦绕天津月再湾，慈湖解缆已开颜。淮山到眼长相识，直北青梢是定山。  

读唐人于濆刘驾诗  

刘驾及于濆，死爱作愁语。未必真许愁，说得乃尔苦。一字入人目，蜇出两睫雨。莫教雨入心，一滴一痛楚。坐令无事人，吞刃割肺腑。我不识二子，偶览二子句。儿曹劝莫读，读着恐愁去。我云宁有是，诚读亦未据。一篇读未竟，永慨声已屡。忽觉二子愁，并来遮不住。何物与解围，伯雅烦尽护。  

送丘宗卿帅蜀  

谕蜀宣威百万兵，不须号令自精明。酒挥勃律天西碗，鼓卧蓬婆云外城。二月海棠倾国色，五更杜宇说乡情。少陵山谷千年恨，不遇丘迟眼为青。  

发赵屯得风宿杨林池是日行二百里  

动地风来觉地浮，拍天浪起带天流。舞翻柳树知何喜，拜杀芦花未肯休。两岸万山如走马，一帆千里送归舟。出笼病鹤孤飞后，回首金笼始欲愁！  

平望夜景  

二冬冬，三当当。夜泊平望更点长，新月无光湖有光。昨宵一雪今宵霜，犬吠两岸归人忙。夜深人静无一事，画烛注残人欲睡。忽有渔船外水来，一棹波声风雨至。半生堕在红尘中，浮家东吴东复东。楼船夜宿琉璃国，谁言别有水晶宫。  

登凤凰台  

千年百尺凤凰台，送尽潮回凤不回。白鹭北头江草合，乌衣西面杏花开。龙蟠虎踞山川在，古往今来鼓角哀。只有谪仙留句处，春风掌管拂蛛煤。  

上巳寒食同日后圃散行  

百五重三并一朝，风光不怕不娇饶。鹿葱引道心犹卷，杨柳应门手对招。筇未唤随非是强，扇聊作伴不须摇。先生道是无歌舞，花劝莺酬酒自销。  

代书呈功父  

不见子张子，令人梦亦思。只应依旧瘦，近作几多诗。联句平生事，看花去岁时。海棠今好不，传语并酴醿。  

折花  

指似青童折海棠，繁枝仍要艳花房。痴眉眼底生疏手，颤脱花房闷一场。  

陪留守余处恭总领钱思提刑傅景仁游清凉寺即古石头城  

已守台城更石城，不知并力或分营。六师只遣还天阙，一垒真成借寇兵。向者王苏俱解此，冤哉隗协可怜生！若言虎踞浑堪倚，万岁千秋无战争。  

夏日杂兴  

金陵六月晓犹寒，近北天时较少暄。打尽林禽那待熟，半开萱草已先翻。独龙冈顶青千摺，十字河头别一痕。九郡报来都雨足，插秧收麦喜村村。  

新亭送客  

六朝岂是乏勋贤，为底京师不晏然。柏壁置人添一笑，楚囚对泣后千年。钟山唤客长南望，江水留人懒北还。强管兴亡谈不尽，枉教吟杀夕阳蝉。  

初秋行圃  

今年六月不胜凉，七月炎蒸不可当。一阵秋风初过雨，个般天气好烧香。  

小小园亭亦自佳，晚云雨过却成霞。烂开栀子浑如雪，已熟来檎尚带花。  

花梢飞下两鸣鸠，欲住还行行复留。拾得来禽吞不得，啄来啄去竟成休。  

落日无情最有情，遍催万树暮蝉鸣。听来咫尺无寻处，寻到旁边却不声。  

竹床  

已制青奴一壁寒，更搘构绿玉两头安。谁言诗老眠云榻，不是渔郎钓月竿。醉梦那知蕉叶雨，小舟亲过蓼花滩。蹶然惊起天将晓，窗下书灯耿复残。  

后圃秋步  

夏箑秋新妒，喧窗冷早侵。病葵萱未悟，落果草偏深。老矣曾萦望，归欤更懒心。此冠弹与挂，若个不山林。  

听蝉四绝句  

一只初来报早秋，又添一只说新愁。两蝉对语双垂柳，知斗先休斗后休。  

渠与斜阳有底雠，千冤万恨诉清秋。更从谁子做头抵，只放斜阳不落休。  

望帝啼春夜更多，不知蝉意却如何。还来入夜便无语，明日将诗理会他。  

罪过渠侬商略秋，从朝至暮不曾休。莫嫌入夜还休去，自有寒蛩替说愁。  

八月朔晓起趣办行  

雨后晨先起，花间湿也行。破除婪尾暑，领略打头清。蠹果无迟落，枯枝忽再荣。便须秣吾马，及此半阴晴。  

早起稜镇二首  

人趁村中树，鸡鸣担上笼。忽看一天紫，未吐半轮红。谁撼扶桑露，吹来杨柳风。诗肩忍凉冷，已出两臞峰。  

山路只言迥，农家俱夙兴。短长群稚子，回避一田塍。随犬能知路，骑牛底用绳。兹行有胜事，何处不丰登。  

发银树林  

莫构溪桥银树林，溪深未抵路泥深。清风一阵掠人面，晴色半开关客心。远岭惹云秋里雪，淡天刷墨晓来阴。几多好句争投我，柳夺花偷底处寻。  

晓行望云山  

霁天欲晓未明间，满目奇峰总可观。却有一峰忽然长，方知不动是真山。  

四更发青阳县西五里柯家店  

轿中万兀路千萦，死尽村鸡无一鸣。落月正明知未晓，暗泉甚远只闻声。自缘客子行来早，岂是秋天不肯明。午热未来先下店，却将昼睡补宵征。  

过若山坊进退格  

绿涨空中幄，黄铺地上云。风条钩过轿，两穟没行人。夹路桑千树，平田稻十分。泥行殊不恶，物色逐村新。  

菜圃  

此圃何其窄，於侬已自华。看人浇白菜，分水及黄花。霜熟天殊暖，风微旆亦斜。笑摩桃竹杖，何日拄还家。  

冬暖  

小春活脱是春时，霜熟风酣日上迟。晚蝶频来猎残叶，惊禽冲过倒垂枝。暂闲何似长闲好，无事非关了事痴。三径一筇人不见，假山以外菊花知。  

题青山市汪家店  

小小楼临短短墙，长春半架动红香。杨花知得人孤寂，故故飞来入竹窗。  

宿新丰坊咏瓶中牡丹因怀故园  

客子泥涂正可怜，天香国色一枝鲜。雨中晚敛寒如此，烛底宵暄笑粲然。自觉玉容微婉软，急将翠掌护婵娟。江南也有新丰市，未羡宾王酌圣贤。  

嘲道旁枫松相倚  

双枫一松相后前，可怜老翁依少年。少年翡翠新衫子，老翁深衣青布被。更看秋风清露时，少年再换轻红衣。莫教一夜霜雪落，少年赤立无衣着，老翁深衣却不恶。  

宿白云山奉圣寺  

径夹长松照地青，眼看高阁与云平。出林殿脊先知寺，满地花枝未见莺。上到峰头千嶂合，下临岭脚一溪横。山寒入骨冰相似，冰【自注：去声。】杀人来却道清。  

安乐坊牧童  

前儿牵牛渡溪水，后儿骑牛回问事。一儿吹笛笠簪花，一牛载儿行引子。春溪嫩水清无滓，春洲细草碧无瑕。五牛远去莫管他，隔溪便是群儿家。忽然头上数点雨，三笠四蓑赶将去。  

宿黄土龛五更闻子规  

通宵不睡睡方奇，梦里惊闻新子规。只是一声已肠断，况当三月落花时。不论客子愁无那，便遣家人听亦悲。归到江西归始了，江东归得未为归。  

和道父山歌  

夜卧舟中闻有唱山歌者倚其声作二首  

生来不识大门边，一片丹心石样坚。间得阿郎谁得妇，无媒争得到郎前。  

种田不收一年事，取妇不着一生贫。风吹白日漫山去，老却郎时懊杀人。  

和  

东家娘子立花边，长哭花枝脆不坚。却被花枝哭娘子，嫁期已是蹉春前。  

阿婆辛苦住西邻，岂爱无家更愿贫。秋月春风担阁了，白头始嫁不羞人。  

明发四望山过都昌县入彭蠡湖  

众船争取疾，直赴两山口。吾船独横趋，甘在众船后。问来风不正，法当走山右。不辞用尽力，要与风相就。忽然挂孤帆，吾船却先走。  

大姑山  

小姑小年嫁彭郎，大姑不嫁空自孀。小姑有夫似织女，大姑无夫如姮户。慈湖也曾作媒妁，执柯教与五老约。东方一老差妙龄，正似彭郎却老成。大姑背面啼更道，岂有老人会年少。大姑年来年去今亦老！  

道中纪行  

可堪衰病两相緾，更苦悬车尚五年。羡杀雨中山上水，留他不住竟归田。  

君看人迹蝶来轻，踏得林间路作坑。古路今人行不得，一时移上上头行。  

## 江湖诗钞  

杨万里  
木樨  

只道秋花艳未强，此花尽更有商量。东风染得千红紫，曾有西风半点香。  

考试湖南漕司南归值雨  

我亦知吾生有涯，长将病骨抵风沙。天寒短日仍为酒，日暮长亭未是家。又苦征夫催去去，更甘飞雨故斜斜。旧闻行路令人老，便恐霜花一半加。  

题湘中馆二首  

清境故应好，新寒殊不胜。征衣愁着尽，凭槛喜犹能。乱眼船离岸，关心山见棱。个中有句在，下语更谁曾？  

江欲浮秋去，山能渡水来。娵隅蛮语杂，《欸乃》楚声哀。寒早当缘闰，诗成未费才。愁边正无奈，欢伯一相开。  

野菊  

未与骚人当糗粮，况随流俗作重阳。政缘在野有幽色，肯为无人减妙香。已晚相逢半山碧，便忙也折一枝黄。花应冷笑东篱族，犹向陶翁觅宠光。  

明发石山  

明发愁仍集，寒云又作屯。悬知今定雨，正坐夜来暄。便恐禾生耳，宁论客断魂。山深更须入，闻有早梅村。  

普明寺见梅  

城中忙失探梅期，初见僧窗一两枝。犹喜相看那恨晚，故应更好半开时。今冬不雪何关事，作伴孤芳却欠伊。月落山空正幽独，慰存无酒且新诗。  

东寺诗僧照上人访予於普明寺赠以诗  

故人深处白云隈，欲到何因只寄梅。岁晚观山吾独立，泥中骑马子能来。转头不觉三年别，病眼相看一笑开。说似少陵真句法，未应言下更空回。  

腊夜普明寺睡觉  

作腊聊春酒，依人只短檠。略无更可数，听到雨无声。犬吠知何苦，鸡寒肯更鸣。生来眠不足，老去梦难成。  

除夕前一日归舟夜泊曲涡市宿治平寺  

江宽风紧折绵寒，滩多岸少上水船。市何曾远船不近，意已先到灯明边。夜投古寺冲泥入，湿薪烧作虫声泣。冷窗冻笔更成眠，也胜疏蓬仰见天。市人歌呼作时节，诗人两膝高於颊。还家儿女问何如，明日此怀犹忍说。  

癸未上元后永州夜饮赵敦礼竹亭闻蛙醉吟  

茅亭夜集俯万竹，初月未光让高烛。主人酒令来无穷，恍然堕我醉乡中。草间蛙声忽三两，似笑吾人慳酒量。只作蛙听故自佳，何须更作鼓吹想。尚忆同登万石亭，倚栏垂手望寒青。只今真到寒青里，吾人不饮竹不喜。  

过百家渡四绝句  

出得城来事事幽，涉湘乍济值渔舟。也知渔父趁鱼急，翻着春衫不裹头。  

园花落尽路花开，白白红红各自媒。莫问早行奇绝处，四方八面野香来。  

柳子祠前春已残，新晴特地却春寒。疏篱不与花为护，只为蛛丝作网竿。  

一晴一雨路乾湿，半淡半浓山叠重。远草平中见牛背，新秧疏处有人踪。  

武冈李簿回多问萧判官东夫  

客有来从天一隅，相逢喜问子何如。橘洲各自分马首，湘水更曾烹鲤鱼。心近人遐长作恶，离多合少可无书。得知安稳犹差慰，敢道韦郎迹也疏。  

迓新守值雨  

春雨不大又不晴，只与行人禁送迎。小溪绿涨竟何曾，官路黄泥滑不胜。今年送迎乃尔苦，去年送迎正如许。风严火灭未五更，暗行十里鸡三鸣。行路最难仍最恶，平生历尽今更觉。前人失脚后人笑，后人失脚那可料。  

负丞零陵更尽而代者未至家君携老幼先归追送出城正值泥雨万感骤集  

吾父先归吾未可，吾母已行犹顾我。儿女喜归未解悲，我愁安得如儿痴。墙头人看不须羡，居者那知行者叹。昨日幸晴今又雨，天公管得行人苦。吾母病肺生怯寒，晚风鸣屋正无端。人家养子要作官，吾亲此行谁使然。  

和仲良催看黄才叔秀才南园牡丹  

愁雨留花花已烂，作晴犹喜两朝寒。山城春事无多子，可缓黄园看牡丹。  

别教授吴景衡名汤辅，处州人。  

道合从人笑，情亲觉别难。得朋何恨晚，到老几相看。世路今逾窄，吾徒却自宽。此心各相勉，不但道加餐。  

龚令国英约小集感冷暴下归卧感而赋焉  

客里何烦病，春馀不谓寒。并来无计奈，那得有怀宽。憎药犹须强，耽书更暇看。两亲问消息，敢道不平安。  

吏卒稀仍散，僮奴野自亲。问吾適无恙，遽病此何因。初觉身为客，还疑老逼人。焚香发深省，一笑对残春。  

仲良见和再和谢焉  

未惜诗脾苦，端令鬼胆寒。吾才三鼓竭，君思九江宽。作者今犹古，灯前卷又看。不辞须捻断，只苦句难安。  

谁谓陈三远，髯张下笔亲。夫何此意合，恐有宿生因。我岂慵开眼，年来寡见人。更烦题好句，割取楚江春。【自注：陈三，后山先生也。】  

和仲良春晚即事  

欲与东风说，休吹堕絮飞。吾行正无定，魂梦岂忘归。花暖能醺眼，山浓欲染衣。只嫌春已老，此景也应稀。  

贫难聘欢伯，病敢跨连钱。梦岂花边到，春俄雨里迁。一犁关五秉，百箔候三眠。只有书生拙，穷年垦纸田。  

笋改斋前路，蔬眠雨后畦。晴江明处动，远树看来齐。我语真雕朽，君诗妙斫泥。殷勤报春去，恰恰一莺啼。  

题黄才叔看山亭  

春山叶润秋山瘦，雨山黯点晴山秀。湖湘山色天下稀，零陵仍复白其眉。作亭不为俗人好，个竹把茅吾事了。朝来看山佳有馀，为渠更尽一编书。  

题唐德明建一斋  

城南前江后山址，竹斋正对寒江启。不嫌渔火乱书灯，只苦橹声惊睡美。平生刺头钻故纸，晚知此事无多子。从渠散漫汗牛书，笑倚江枫弄江水。  

夜离零陵以避同僚追送之劳留简诸友  

思归日日只空言，一棹今真水月间。半夜犹闻郡楼鼓，明朝应失永州山。  

泊冷水浦  

前夕放船湘口步，约到衡州来日午。五程一减作三程，谢渠江涨半篙清。今日雨来三四五，又闭疏蓬听暮雨。长年商量泊舟所，雨外青山更青处。  

读罪己诏时有符离之溃  

莫读轮台诏，令人泪点垂。天乎容此虏，帝者竭非罴。何罪良家子，知他大将谁。愿惩危度口，傥复雁门踦。【自注：危度口，见《光武纪》二年注。】  

乱起吾降【自注：音烘。】日，吾将强仕年。中原仍梦里，南纪且愁边。陛下非常主，群公莫自贤。金台尚未筑，乃至羡强燕。  

只道六朝窄。渠犹数百春。国家祖宗泽，天地发生仁。历服端传远，君王但侧身。楚人要能惧，周命正维新。  

明发新涂晴快风顺约泊樟镇  

雨到中宵歇，心知逗晓晴。排云数峰出，漏日半江明。风借轻帆便，天催懒客行。不应樟镇酒，无意待人倾。  

泊樟头  

此地三接淅，从来四肃霜。日斜秋树转，市散暮船忙。波卷清中白，霞翻紫外黄。汀沙浑换却，不记旧圆方。  

蒋莲店有书柳子厚寄吴武陵琴诗三读敬哦五言  

秋晴得凉行，壁阅遇佳读。已咽犹馀滋，将烬忽剩馥。语妙古未多，听难今良独。追诵惜去眼，信步遑拟足。惊心一鸟鸣，隔溪两峰绿。  

道逢王元龟阁学  

秋日才升却雾中，先生更去恐群空。古虽云远今犹古，公亦安知世重公。轩冕何缘关此老，江山所过总西风。我行安用相逢得，不得趋隅又北东。  

过下梅  

不特山盘水亦回，溪山信美暇徘徊。行人自趁斜阳急，关得归鸦更苦催。  

到龙山头  

影静长安道，凉风响辔衔。海天低到水，江日晚明帆。潮遣先驱壮，声吞绝岛巉。黄尘征袖满，却愧着朝衫。  

见澹庵胡先生舍人  

澹翁家近醉翁家，二老风流莫等差。黄帽朱耶饱烟雨，白头紫禁判莺花。补天老手何须石，行地新堤早着沙。三岁别公千里见，端能解榻瀹春芽。  

跋马公弼省幹出示山谷草圣院花醉图名彦，辅西人  

涪翁《院花醉图歌》，歌词自作复自写。少陵无人张颠死，此翁奄有二子者。不论钗股与锥沙，更数旱蛟及惊蛇。诗仙不合兼草圣，鬼妒天嗔教薄命。人言爱书缘爱贤，紫眉未必胜青编。旧时鬼门关外客，如今一字抵尺璧，何须千载空相忆！  

送王监簿民瞻南归庭珪  

潮头打云云不留，月波泼窗窗欲流。夜寒报晴岂待晓，天公端为卢溪老。卢溪在山不知年，卢溪出山即日还。黄纸苦催得高卧，青霞成癖谁能那。诏谓先生式国人，掉头已复烟林深。路旁莫作两疏看，老儒不用橐中金。  

澹庵坐上观显上人分茶  

分茶何似煎茶好，煎茶不似分茶巧。蒸水老禅弄泉手，隆兴元春新玉爪。二者相遭兔瓯面，怪怪奇奇真善幻。纷如擘絮行太空，影落寒江能万变。银瓶首下仍尻高，注汤作字势嫖姚。不须更师屋漏法，只问此瓶当响答。紫微仙人乌角巾，唤我起看清风生。京尘满袖思一洗，病眼生花得再明。汉鼎难调要公理，策勋茗碗非公事。不如回施与寒儒，归续《茶经》传衲子。  

和马公弼夜雨  

一雨未辞泥至腰，新寒疠气喜全消。都人得此正稀阔，远客翻然成寂寥。声在疏檐与黄叶，梦回禁漏近丹霄。愁心却被诗勾引，始觉君家我里遥。  

和汤叔度雪名灏，池阳人  

道得闲来尽未闲，颇缘幽事搅心间。卧听雪作披衣起，不待天明带月看。更觉梅枝殊摘索，只惊蓬鬓却羁单。飞花岂解知人意，风里时时戏作团。  

和马公弼雪  

洒竹穿梅湖更山，客间得此未嫌寒。髯疏也被轻轻点，齿冷犹禁细细餐。晴了还成三日冻，销馀留得半庭看。凭谁说似王郎妇，盐絮吟来总未安。  

和符君俞卜邻名昌言，朱崖人。  

朱崖柳色欲春风，庾岭梅花尚雪容。念子南归骑瘦马，只今谁解好真龙。吾州端是山水窟，何日来同丘壑胸？白鹭青原不妨拣，诛茅结屋看何从。  

甲申上元前闻家君不快西归见梅有感二首  

官路桐江西复西，野梅千树压疏篱。昨来都下筠篮底。三百青钱买一枝。  

千里来为五斗谋，老亲望望且归休。春光尽好关侬事，细雨梅花只做愁。  

晚春行田南原  

西畴前日尘作雾，南村今日波生路。云子从来疏广文，冲雨学稼当辞勤。农言秧好殊胜麦，其如绿针未堪吃。吾生十指不拈泥，毛锥便得傲蓑衣。只愿边头长无事，把耒耕云且吾志。不愁官马送还官，借牛骑归不用鞍。  

闻莺  

过雨溪山净，新晴花柳明。来穿两好树，别作一家声。故欲撩诗兴，仍添怀友情。惊飞苦难见，那更绿阴成。  

初夏日出且雨  

笑忆唐人句，无晴还有晴。斜阳白鸥影，疏雨子规声。台阁非吾事，溪山且此生。诗成何用好，诗好却难成。  

清早出城别王宣子舍人  

月细惟愁落，阳升未要忙。出门鸡未觉，夹路稻初香。涉世宁容懒，侵星幸稍凉。病来诗久废，觅句费商量。  

悯农  

稻云不雨不多黄，荞麦空花早着霜。已分忍饥度残岁，不堪岁里闰添长。  

和周仲觉三首  

书懒聊遮眼，诗穷只掉头。寒醒非不睡，薄醉奈何愁！火细霜还重，风停叶自投。半生灾疾里，谁遣未休休？  

月淡犹明树，霜严不剩云。天寒一雁叫，夜半几人闻。诗只令吾瘦，清聊与子分。频来仍恨少，此去更离群。  

春在梅边动，寒从月外来。贫如萤不暖，心与烛俱灰。此意悠悠着，从谁细细开？病来更忧患，泪尽只馀哀！  

乙酉社日偶题  

愁边节里两相关，茶罢呼儿捡历看。社日雨多晴较少，春风晚暖晓犹寒。也知散策郊行去，其奈缘溪路未乾。绿暗红明非我事，且寻野蕨作蔬盘。  

和昌英主簿叔社雨  

愁已春相背，诗仍债未还。雨声宜小睡，竹户且深关。梦钓鸥边雪，衰忘镜里颜。起来聊觅句，句在眼中山。  

寒食上冢  

迳直夫何细，桥危可免扶。远山枫外淡，破屋麦边孤。宿草春风又，新阡去岁无。梨花自寒食，时节只愁予。  

和萧伯振见赠  

愁里真成日似年，懒边觅句此何缘。雨荒山谷江西社，苔卧曹瞒台底砖。顿有珠玑开病眼，旋生羽翼欲俱仙。车斜韵险难为继，聊复酬公莫浪传。  

三江小渡  

溪水将桥不复回，小舟犹倚短篙开。交情得似山溪渡，不管风波去又来。  

薄晚绝句  

春气吹人不作酲，病身感物底心情。斜阳也不藏人老，偏照霜髭一两茎。  

彦通叔祖约游云水寺  

竹深草长绿冥冥，有路如无久断行。风亦恐吾愁寺远，殷勤隔雨送钟声。  

和昌英叔久雨  

积雨今晨也解休，殷勤日脚傍花流。半明衣桁收梅润，全为农家放麦秋。更着好风堕清句，不知何地顿闲愁。新晴佳处无人会，隔柳一声黄栗留。  

悯旱  

鸣鸠唤雨知唤晴，水车夜啼声彻明。乖龙懒睡未渠醒，阿香推热呼不应。下田半湿高全坼，幼秧欲焦老差碧。书生所向便四壁，卖浆逢寒步逢棘。还家浪作饱饭谋，买田三岁两无秋。一门手指百二十，万斛量不尽穷愁。小儿察我惨不乐，旋沽村酒聊相酌。更哦子美《醉时歌》，焉知饿死捐沟壑。水车哑哑止复作！  

旱后郴寇大作  

自怜秋蝶生不早，只与夜蛩声共悲。眼边未觉天地宽，身后更用文章为。去秋今夏旱相继，淮江未净郴江沸。饿夫相语死不愁，今年官免和籴不？  

梦卞及黄世永梦中尤喜谈佛既觉感怆不已因和梦李白韵以记焉二首  

子在人每憎，子亡憎者恻。自吾失此友，但觉生意息。犹解梦里来，岂子馀此忆。死生知有无，贤圣或未测。浑作白日看，不记夜许黑。尚怜紫鸾姿，未举先折翼。只惊玉雪容，冷面带古色。梦泪觉犹湿，悲罢喜有得。  

去年客京都，子去我未至。得书不得面，安用殷勤意。犹矜各未老，相见当亦易。不知此蹉跎，交道遽云坠。一坏胡不仁，埋此经世志。弦绝谅何益，蕙叹庸不悴！吾闻佛者流，正以生作累。梦中尚微言，子岂悲世事？  

晚望  

月是小春春未生，节名大雪雪何曾。夕阳不管西山暗，只照东山八九棱。  

次乞米韵  

鲁公尚有粥为食，卢老今无僧作邻。文字借令真可煮，吾曹从古不应贫。诗肠幸自无烟火，句眼何愁着点尘。俗子岂知贫亦好，未须容易向渠陈。  

次主簿雪韵  

向来一雪亦草草，天知诗人眼未饱。相传南风为雪骨，此言未试吾不晓。昨日忽惊冬作春，暖气吹人软欲倒。惟馀桃李未着花，便恐蛰虫偷出窖。南风未了却北风，一夜吹翻青玉昊。今晨冷傍笔管生，似妒吟边事幽讨。司寒作意欲再雪，冻雀求哀不容祷。令人还忆柳柳州，解道千山绝飞鸟。谁教爱雪却嫌寒，欢喜十分九烦恼。诗人冻死不足怜，冻死犹应谈雪好。寄声滕六何似休，净尽将云为侬扫。  

和王才臣  

新诗不但不饶侬，便恐阴何立下风。每与胜谈千古事，不知拨尽一炉红。生儿底巧翁何恨，得子消愁我未穷。剩欲同留老三径，念渠何罪亦山中！  

和萧伯和韵  

桃李何忙开又零，老怀易感扫还生。略无花片经人眼，谁道春风不世情。睡去恐遭诗作祟，愁来当遣酒行成。子能觅句庸非乐，未必胸中有不平。  

又和绝句  

剪剪轻风未是轻，犹吹花片作红声。一生情重嫌春浅，老去与春无点情。  

三月三日雨作遣闷绝句  

迟日何缘似个长，睡乡未苦怯茶枪。春风解恼诗人鼻，非叶非花只是香。  

村落寻花捋地无，有花亦自只愁予。不如卧听春山雨，一阵繁声一阵疏。  

却是春残景更佳，诗人须记许生涯。平田涨绿村村麦，嫩水浮红岸岸花。  

贺澹庵先生胡侍郎新居乐成二首  

清庙欹斜一笑扶，归来四壁亦元无。可怜拙计输馀子，住破僧房始结庐。三径非遥人自远，万间不恶我何须。冥搜善颂终难好，贺厦真成燕不如。  

眼高不肯住清都，梦绕江南水竹居。却入青原更青处，饱看黄本硬黄书。剪裁风月聊堪醉，拆洗乾坤正要渠。赐宅不应公得免，未知此第似林庐？  

和主簿叔求潘墨  

颇怯冥搜恼藏神，却思瘗砚学元宾。墨家何以得公重，诗债又来欺我贫。镜面松身纷楚楚，金华笏样本陈陈。懒边此宝端无用，送似草玄扬子云。  

之永和小憩资寿寺  

石子密铺径，竹茎疏作行。不缘憩驺仆，几失此山房。佛像看都好，林花静自香。来须清兴尽，归更借僧床。  

和济翁见寄之韵  

只有高为累，元无俗可离。正缘隔少面，添得许多诗。杜老吟边树，山公醉处池。犹须谋一笑，人许又何时。  

和王才臣再病  

诗瘦如春瘦，时乖抑命乖。病过三日雨，门掩半扉柴。不面何曾久，于心便有怀。端能暮出否，溪水减南崖。  

分宜逆旅逢同郡客子  

在家儿女亦心轻，行路逢人总弟兄。未问后来相忆否，其如临别不胜情。  

将至醴陵  

行尽崎岖峡，初逢熨帖波。寒从平野有，雨傍远山多。也自长沙近，其如此路何。披文浑不恶，冻手奈频呵。  

见张钦夫  

克己今颜子，承家小吕申。只愁无好手，不道欠斯人。一别时飞几，重来事总新。祥琴声尚苦，可更话酸辛。  

不见所知久，有怀何许开。有书终作恶，千里为渠来。邹鲁期程远，风霜鬓发催。不应师友地，只么遣空回。  

除夕绝句  

紫陌相逢谁不客，青灯作伴未为孤。何须家里作时节，只问旗亭有酒无。  

过安仁岸  

野水上穿石，疏林不掩巢。雨蒲拳病叶，风篠秃危梢。短胫知难续，长腰强自抄。兹游良不恶，物色困诙嘲。  

白沙买船晚至严州  

重雾凝朝雨，斜阳竟晚晴。万山江外尽，一塔岭尖明。身小宁嫌窄，途长已倦行。子陵台下水，未酌意先清。  

都下无忧馆小楼春尽旅怀二首  

病眼逢书不敢开，春泥谢客亦无来。更无短计消长日，且绕栏干一百回。  

不关老去愿春迟，只恨春归我未归。最是杨花欺客子，向人一一作西飞。  

桐庐道中  

肩舆坐睡茶力短，野堠无人山路长。鸦鹊声欢人不会，枇杷一树十分黄。  

金溪道中  

野花垂路止人行，田水偏寻缺处鸣。近浦人家随曲折，插秧天气半阴晴。  

见王宣子侍郎二首  

不作伾文客，投闲可得辞。高多真自累，了事竟成痴。到底须良匠，非渠更阿谁。莫嫌风雪恶，要试岁寒枝。  

老去浑多难，愁来敢怨天。生遭文字误，更结簿书缘。苦忆悬间榻，谁回雪后船。三年才一见，百岁几三年。  

都下和同舍客李元老承信赠诗之韵  

论交何必星霜久，白头得似倾盖友。长安市上李将军，挽弓旧不论石斗。只今有子似渠长，清夜读书雪边牖。云端烽烟半点无，怪来将军不好武。遗我骊珠三百颗，字字镌镵未曾苟。得得且看钱塘潮，草言攀渭城柳。朝家金印斗样大，情知不上书生肘。儒冠多误侬饱谙，毛锥焉用君知否。便应早请终军缨，径须系取单于首。居延蒲类水如天，吹作春风一杯酒。归来冠剑上凌烟，剩作功名落人口。如何收敛许光芒，也趁槐花黄里走。献璞虽真不救胫，绝弦何如只停手。人生匹似风中花，荣瘁升沈岂非偶。与君早赋归去来，名垂万古知何有。不如耳热歌呜呜，醉帽欹倾衣不纽。诗流倡和秋虫鸣，僧房问答狮子吼。尽令俗客不妨来，白眼相看勿分剖。  

和李天麟秋怀二绝句  

双井无人后山死，只今谁子定传灯。老夫言语浑无味，不但秋来面可憎。  

小立南溪暮未还，略容老子照衰颜。颇惊暝色来天外，未必秋声在树间。  

秋晓出郊二绝句  

初日新寒正晓霞，残山剩水稍人家。霜红半脸金婴子，雪白一川荞麦花。  

野菊相依露下丛，冷香自送水边风。丰年气象无多子，只在鸡鸣犬吠中。  

胡英彦得欧阳公二帖盖训其子仲纯叔弼之语其一公自书之其一东坡书之英彦刻石以遗朋友吾叔父春卿得一本有诗谢英彦和焉万里用其韵以简英彦  

圣处眇安在，谈者一何易。注瓦务细巧，峰鼎丧良贵。群儿有新舌，六学无故意。向来孟韩息，不有欧苏继。庸知后死者，未渠乡原弃。同时鸱鸦噪，并起爪嘴利。两公察膏肓，与世作姜桂。挟山初作难，破竹忽乘势。双明日配月，再立仁与义。我有香一瓣，恨不生并世。厥今圣城里，澹叟真守器。惟来兰玉秀，渠以清白遗。当家有学林，满腹惟典记。人间市井言，眼界寇仇视。独於两公帖，费此半生喜。麝煤叩山骨，卧听丁丁美。令我竹林老，亦复拜嘉惠。敢云赓绝唱，颇欲与兹事。朝来窗几爽，尽室问何瑞。宝帖更新诗，小子汝其志。  

四印室长句效刘信夫作呈信夫  

广文眼力自超然，作室题诗字字研。愤世嫉邪聊尔耳，未必崔君真鹤言。涪州别驾亦浪语，渠家四印何曾铸。漫向世人言养生，涪州却向沂州去。广文平生不解愁，只将新句敌新秋。白浪如山风打头，江南江北一虚舟。坐上无毡惟有客，青灯枉草强边策。万言万当不如默，误人又指庭前柏。  

人日诘朝从昌英叔出谒  

四序各自佳，要不如春时。何必花与柳，始爱春物熙。今晨驾言出，从公南山西。泥软屦自惬，风嫩面不知。寒草动暖芽，晴山馀雨姿。水日亦相媚，蹙纹生碎晖。鸟声岂为我，我听偶自怡。出门初惮烦，载涂乃忘归。但令我意適，岂校出处为。路人见我揖，属我有所思。我不见其面，信口聊应之。徐悟恐忤物，欲谢已莫追。我率或似傲，彼愠独得辞。  

题王季安主簿佚老堂  

布袜青鞋已懒行，不如晏坐听啼莺。只言此老浑无事，种竹移花作麽生。  

送客既归晚登清心阁  

谁不知侬懒，其如送客何。叶声和雨细，山色上楼多。出处俱为累，升沉尽听他。疏钟暮相答，也解说愁麽。  

题严州新堂郡圃旧亭面东了无所见。太守曹仲本撤材易地为堂贸地以广之正对南山经始小筑觉江山辐凑因得长句。  

新堂略有次第否，忙里从公一来觑。是时新秋收旧雨，小风吹花掠巾屦。江山只道不解语，云何惠然堂上聚。北山故挽南山住，东溪不遣西溪去。向来天藏在何处，遭公拈出天不拒。旧亭不为作山主，背山起楼何以故。更烦好手铲东阜，放出钓台寸来许。  

秋日书怀  

老去还多感，归来政倦游。数峰愁外月，一叶静边秋。偶忆平生事，真供独笑休。灯花吾会得，村酒恰当篘。  

送彭元忠司户  

浯石高仍瘦，愚溪绀且寒。凭君聊杖屦，道我问平安。句好今逾进，书来剩寄看。只言官舍小，檐下过湘滩。  

饭罢登山  

树远通莺响，花晴带雨痕。登山偶回首，隔水见前村。澹往孤无伴，清归笑不言。还家更迟着，松菊未应存。  

涉水溪宿淡山  

径仄愁斜步，溪深怯正看。破船能不渡，晴色敢辞寒。白退山云细，青还玉宇宽。险难明已济，魂梦未渠安。  

题龙归寺壁  

题字才前岁，冲寒又此行。竹能知雨至，窗不隔江清。走檄还曾了，禁人未肯晴。息肩更须喜，问路可怜生。  

自声音岩泛小舟下高溪  

晚日黄犹暖，寒江白更清。远山冲岸出，钓艇背人行。舟稳何妨小，波恬尔许平。大鱼不相报，拨剌得吾惊。  

腊后  

云暗虚疑暮，江空分外寒。如何山雨过，便尔岸沙乾。奈此诗愁得，怀哉岁事阑。梅残吾更忍，不折一枝看。  

夜坐  

欲雪天还惜，不风寒自生。灯摇无定影，火作始然声。又遣庭闱讯，悬知骨肉情。履端犹几日，有梦未归程。  

题照上人迎翠轩  

参寥癞可去无还，谁踏诗僧最上关。欲具江西句中眼，犹须作礼问云山。  

得亲老家问  

节里难为客，家中数有书。慈亲问归否，意绪各何如。强酒那能尽，添愁不更除。旧来贫未仕，父子岂相疏。  

立春前一夕二首  

春忽明朝是，冬将半夜非。年华只不住，客子未能归。微霰疏还密，寒檐滴又稀。捻须真浪苦，呵笔更成挥。  

腊尽春还好，朝暄暮复寒。雨晴终日异，衣着一冬难。生菜知无分，残梅不用看。本凭书遣睡，转更睡相干。  

霰  

雪花遣霰作前锋，势颇张皇欲暗空。筛瓦巧寻疏处漏，跳阶误到暖边融。寒声带雨山难白，冷气侵人火失红。方讶一冬喧较甚，今宵敢叹卧如弓。  

和司法张仲良醉中论诗名材，山东人  

相过宁嫌数，未行先畏辞。要宽千里别，犹费数篇诗。意得翻难售，声希只自奇。此生诗社里，三折或知医。  

题唐德明秀才玉立斋名人鉴  

坡云无竹令人俗，我云俗人正累竹。玉立斋前一万竿，能与主人相对寒。看竹哦诗笔生力，山童怪予遽忘食。不但不可一日无，斯须无此看何如。诗成欲写且复歇，恐竹嫌诗未清绝。丁宁一竿不可除，竹亦何曾减风月。  

谢唐德明惠笋  

高人爱笋如爱玉，忍口不餐要添竹。云何又遣十辈来，昏花两眼为渠开。贩夫束缚向市卖，外强中乾美安在。锦纹犹带落花泥，不论烧煮两皆奇。猪肝累人真可怍，以笋累公端不恶。  

再病书怀呈仲良  

病身谁伴亦谁怜，羸得昏昏几觉眠。睡起不知身是病，踞床看尽水沉烟。  

病中嫌雨又嫌晴，自是情怀未苦平。两日雨多端不恶，市声洗尽只檐声。  

功名销尽向来心，诗酒从今也不禁。夜雨遣人归思动，不知湘水几篙深。  

方外诗豪张仲良，义风今日更谁双。绝怜病客无半眼，粥饭随宜到小窗。  

又和见喜病间  

初病杨花犹乱飞，即今梅子已黄稀。卧惊节物遽如许，起得沉绵更解肥。云寺耶溪招布袜，斜风细雨欠蓑衣。半生不结修门梦，只梦家山唤早归。  

题所寓唐德明书斋  

凫鹜行中脱病身，竹林深处得幽人。只言官满浑无事，也被诗愁搅一春。  

题代度寺  

一别重来十五年，残僧半在寺依然。黄杨当日绝低小，已过危檐也可怜。  

又题寺后竹亭  

行尽空房忽画阑，竹光和月入亭寒。壁间题字知谁句，醉把残灯仔细看。  

中秋前两日别刘彦纯彭仲壮於白马山下  

匆匆离合梦非梦，续续谈谐眠不眠。莫道对床容易着，试思分手几何年。长亭更放金荷浅，后夜谁同璧月圆。要得长随二三友，不知由我定由天。  

午憩东塘近白干江西地尽於此  

日以秋还短，涂缘热故长。也知茅店小，奈此竹风凉。更远终然到，而吾有底忙。欲行犹小驻，咫尺便它乡。  

晓泊舟庙山  

平水长先晓，无风也自涛。烟昏山易远，岸阔树难高。去雁鸣相报，游鱼冷总逃。轻寒客可忍，清眺得辞劳。  

为王监簿先生求近诗  

林下诗中第一仙，西风吹到日轮边。杜陵野客还惊市，国子先生小着鞭。拈出老谋开宇宙，本来清尚只云泉。新篇未许儿童诵，但得真传敢浪传。  

宿徐元达小楼  

楼迥眠曾着，秋寒夜更加。市声先晓动，窗月傍人斜。役役名和利，憧憧马又车。如何泉石耳，禁得许喧哗。  

同君俞季永步至普济寺晚泛西湖以归得绝句  

阁日微阴不碍晴，杖藜小倦且须行。湖山有意留侬款，约束疏钟未要声。  

烟艇横斜柳港湾，云山出没柳行间。登山得似游湖好，却是湖心看尽山。  

同岳大用甫抚幹雪后游西湖早饭显明寺步至四圣观访林和靖故归观鹤听琴得二绝句时去除夕二日  

紫陌微乾未放尘，青鞋不惜涴泥痕。春风已入寒蒲节，残雪犹依古柳根。  

道堂高绝俯空明，上下跻攀取意行。净阁虚廊人寂寂，鹤声断处忽琴声。  

雪后晚晴四山皆青惟东山全白赋最爱东山晴后雪绝句  

只知逐胜忽忘寒，小立春风夕照间。最爱东山晴后雪，软红光里涌银山。  

永和遇风  

未嫌春晚不多花，只爱青原绿似瓜。剩欲开怀纳岩壑，可堪病眼着风沙。待船小立看鸥没，倚杖微吟尽帽斜。客里更无诗遣闷，不愁两鬓不成华。  

彦通叔祖约游云水寺二首  

出门天色阴晴半，著雨途间进退难。知得招提在何许，只凭田父指林间。  

竹深草长绿冥冥，有路如无又断行。风亦恐吾愁路远，殷勤隔雨送钟声。  

题吉水余端蒙明府县门飞凫阁  

尘外尘中尽静喧，阁前阁后且山川。秋生疏雨微云处，月仄青原白鹭边。眼冷庾楼聊复此，人如叶令更差贤。从公欲往其如懒，着句无佳莫浪传。  

次昌英主簿叔晴望韵  

秋水冬全落，寒梅暖向荣。烟林明又灭，风雁仄还平。老岂愁能避，贫非懒不营。犹须铲千嶂，剩与放双明。  

次霜月韵  

银浦寒无浪，金星澹不芒。初看霜是月，并爱月和霜。万里除纤翳，双清作一光。诗穷只欠许，穷我未渠央。  

同主簿叔暮立  

旋旋前山没，骎骎半臂寒。鸥归势何懒，林近意先安。待月迟云么，烦公小立看。未知立玉笋，何似立江干。  

夜雨不寐  

雨急点不疏，瓦乾声可数。滴破江湖梦，合眼无复补。更长酒力短，睡甜诗思苦。已自不成眠，如何更遭许？  

丙戌上元后和昌英叔李花  

春暖何缘雪压山，香来初认李花繁。露酣月蕊苍茫外，梅与山矾伯仲间。剩雨残风底无赖，明朝后日不堪看。泥深小忍春游脚，犹遣青童去一攀。  

和周仲容春日  

今晨晴颇懒，昨夜雨犹声。欲社燕先觉，半春莺未鸣。诗非一字苦，句岂十分清。参透江西社，无灯眼亦明。  

见周子充舍人叙怀  

三年再谒一番逢，两舍相望几讯通。便有好怀安得尽，不知造物底相穷。公今贫贱庸非福，我更清愁恶似公。误辱相期千载事，云泥政自未应同。  

过神助桥亭  

下轿浑将野店看，只惊脚底水声寒。不知竹外长江近，忽有高桅出寸竿。  

过大皋渡  

隔岸横州十里青，黄牛无数放春晴。船行非与牛相背，何事黄牛却倒行。  

至永和  

出城即便见青原，正在长江出处天。却到青原望城里，楼台些子水云边。  

和文明主簿叔见寄之韵二首  

古声弹九寡，妙学足三多。千载才重见，百年当几何。入州非不肯，出伏即相过。安得看云语，金盆仄白河。  

黄九陈三外，诸人总解诗。甘心休作许，苦语竟何为。所向公同我，何缘样入时。从来大小阮，—笑更谁知。  

闲居初夏午睡起二绝句  

梅子留酸软齿牙，芭蕉分绿与窗纱。日长睡起无情思，闲看儿童捉柳花。  

松阴一架半弓苔，偶欲观书又懒开。戏掬清泉洒蕉叶，儿童误认雨声来。  

携酒夜饯罗季周  

夜深未要掩柴门，且放清风入绿尊。淡月轻云相映着，浅黄帊子裹金盆。  

雨后独登舍北山顶  

山下生愁热不除，山头小立气全苏。自缘着脚高低别，万壑清风岂是无。  

晚望  

病身似怯暮来风，老眼还惊霁后虹。落日偏明松表里，好山分占水西东。  

秋夜  

挑落寒灯一点青，方知斜月半窗明。无端一阵秋声起，唤作铜瓶蟹眼鸣。  

夜闻萧伯和与子上弟读书  

少日耽书病得臞，何曾灯火稍相疏。如今老懒那能许，卧听邻斋夜读书。  

中秋雨过月出  

欲遣清风扫乱云，先将一雨净游尘。今年大作中秋事，月色何孤我辈人。照却八方还剩在，看来千古许清新。不眠不惜明朝补，报答孤光醉是真。  

寄题刘元明环翠阁  

一夜秋声恼井桐，梦回得句寄西风。诗成却问题诗处，正在东山东复东。  

濠原路中  

长亭短亭三复五，总是儿时行底路。尚忆天寒日小黄，先君前行我后顾。如今悲不为涂穷，病雁孤飞失老鸿。三年闭户松风里，行路又还从此始。  

小雨  

雨来细细复疏疏，纵不能多不肯无。似妒诗人山入眼，千峰故隔一帘珠。  

连岭遇雨  

肩舆正好看山色，雨里雨窗开不得。此外只有书可观，斜点又来湿书册。一月秋晴一月泥，南翁此谚似可疑。山寒却要日暴背，吾衰不用雨催诗。  

题赤孤同亭馆  

数菊能令客眼明。三峰端为此堂横。仆夫不敢催侬去，只道长沙尚八程。  

蜀士甘彦和寓张魏公门馆用予见张钦夫诗韵作二诗见赠和以谢之  

说道岷江士，未逢眉已申。殷勤来相府，解逅得诗人。不是胸中别，何缘句子新。谈今还悼昔，喜罢反悲辛！  

夜把新诗读，灯前阖且开。一行私独喜，两脚不虚来。天似嫌梅晚，冬初遣雪催。与君问花信，能绕百千回。  

纪闻  

人道真虚席，心知必数公。宾王欺钓筑，君实误儿童。天在升平外，春归小雪中。何曾忘诸老，渠自爱松风。  

丁亥正月新晴晚步二首  

嫩水春来别样光，草芽绿甚却成黄。东风似与行人便，吹尽寒云放夕阳。  

急下柴车踏晚晴，青鞋步步有沙声。忽逢野沼无人处，两鸭浮沉最眼明。  

早行鸣山  

淡淡清霜薄薄冰，晓寒端为作新晴。殷勤唤醒梅花睡，枝上春禽一两声。  

雾中见灵山依约不真  

东来两眼不曾寒，四顾千峰掠晓鬟。天欲恼人消几许，只教和雾看灵山。  

题小沙溪郑氏店江亭  

隔水千山又万山，大江仍合小溪湾。岸巾独立东风里，眼趁乌雏下急滩。  

和周子中韵  

清愁政尔喜逢春，一笑那知客帝城。海气不昏晴色好，梨花半落嫩寒生。刑书夜诵端何苦，诗句春来想不平。我亦有怀无处说，对床只欲为渠倾。  

出城途中小憩  

未到江城已日斜，山烟白处是人家。秋风毕竟无多巧，只把燕支滴蓼花。  

夜宿王才臣斋中睡觉闻风雪大作  

雨外风非细，风中雪更飞。夜声吹不尽，寒客卧相依。一醉醒醒了，平生事事非。终年才小款，明日又言归  

和罗巨济山居十咏  

世方事速化，渠独请真祠。意在升沉外，官无冷热宜。山如辋川画，地似习家池。若道闲居懒，如何有十诗。  

老子朝慵起，春风苦唤行。晴边犹着雪，寒后未闻莺。偶见千峰翠，偏令两眼明。倦来浑欲睡，无处避溪声。  

只拥书千卷，何须屋万间。新堂傍溪水，大字署蓬山。恰有乘风客，来分半日闲。自煎虾蟹眼，同瀹鹧鸪斑。  

漫浪真堪老，丁宁勿语人。屐痕浑似齿，巾角小於纶。从事故不恶，贤人也似醇。空瓶未应卧，只恐恼比邻。  

园花皆手植，梅蕊独禁寒。色与香无价，飞和雪作团。数枝横翠竹，一夜绕朱阑。不惜吟边苦，收将句里看。  

花柳春全盛，池塘莺学飞。晚晴还小立，暮色不能归。草远天无壁，苔深水有衣。山居自清绝，不必扣禅扉。  

酒客来中散，诗僧约惠勤。共听茅屋雨，添炷博山云。万事休多问。三杯且一醺。君看醉中语，不琢自成文。  

乃溪何处好？腊尾与春初。山色梅边净，人家竹里居。先生来得得，一笑意舒舒。归路无灯火，冰轮挂岭隅。  

且爱灯檠短，宁论剑铗长。芝兰照春紫，编简着人香。贺监聊吴语，昌黎岂楚狂。豹文元炳蔚，未信雾能藏。  

眼底无群子，毫端有百川。修名如揭月，馀事亦凌烟。剩欲携藤去，相从听雨眠。恐渠即霄汉，泉石罢潺湲。  

题萧端虚和乐堂  

玉笥风回峡山雨，两公对床方软语。少公一生吟样臞，长公半醉少公扶。白头兄弟不多有，面如桔红不关酒。紫荆花开连理枝，孝友未要时人知。  

昌英知县叔作岁坐上赋瓶里梅花时坐上九人  

销冰作水旋成家，犹似江头竹外斜。试问坐中还几客，九人而已更梅花。  

胆样银瓶玉样梅，北枝折得未全开。为怜落寞空山里，唤入诗人几案来。  

雪冻霜封稍欲残，殷勤折向坐中看。绮疏深闭珠帘密，不遣花愁半点寒。  

戊子正月六日雷雨感叹示寿仁子  

今晨忽雷雨，天地又发春。草木閟红绿，生意察已欣。蛰虫且徐动，馀寒未全仁。先生起裹头。三叹一再颦。春风吹万物，不吹先生贫。靖怨一束书，只博雨袴尘。自倚文字工，竟取造物真。小儿在傍笑，笑我浪苦辛。去年作客子，椒柏羡主人。在家不差胜，更用愁此身。先生亦一莞，我不如儿真。为我满眼酤，不问醨与醇。杖头日百钱，无钱借诸邻。不然衣可典，及此花柳新。  

暮宿半涂  

朝日在我东，夕日在我西。我行日亦行，日归我未归。势须就人宿，远近或难期。平生太疏放，似黠亦似痴。如今何日行，不以衾枕随。幸逢春小暄，倒睡莫解衣。借令今夕寒，我醉亦不知。  

次日醉归  

日晚颇欲归，主人苦见留。我非不能饮，老病怯觥筹。人意不可违，欲去且复休。我醉彼自止，醉亦何足愁。归路意昏昏，落日在岭陬。竹里有人家，欲憩聊一投。有叟喜我至，呼我为君侯。告以我非是，俯笑仍掉头。机心久已尽，犹有不下鸥。田父亦外我，我老谁与游！  

上元夜里俗粉米为茧丝书吉语置其中以占一岁之福祸谓之茧卜因戏作长句  

去年上元客三衢，冲雨看灯强作娱。今年上元家里住，村落无灯惟有雨。隔溪丛祠稍箫鼓，不知还有游人否？儿女炊玉作茧丝，中藏吉语默有祈。小儿祝身取官早，小女只求蚕事好。先生平生笑儿痴，逢场亦复作儿嬉。不愿着脚金华殿，不愿增巢上林苑。只哦少陵七字诗，但得长年饱吃饭。心知茧卜未必然，醉中得卜喜欲癫。  

送萧仲和往长沙见张钦夫  

萧家伯氏难为兄：萧家仲氏难为弟。御史子孙今有谁，眼中乃见此二士。阿兄采兰寿梅堂，阿堂东书参蜀张。圣明九钥天为守，玉匙密付蜀张手。子到长沙渠问侬，为言真成一老翁。功名妄念雪销了，只爱吟诗恼鱼鸟。子归好在中秋前，看子新年胜旧年。  

送邹元升归安福  

我昔见子卢溪南，烟如玉雪照晴岚。子今访我南溪北，凛如騄骥成骨骼。袖中文字细作行，读来病眼生寒光。尖新句子入时样，故应破阵翰墨场。春风春雨春山路，喜子能来愁子去。故人一别二十年，且对青灯夜深语。  

和昌英叔雪中春酌  

南溪春寒强似冬，南溪春水走玉虹。雷公戏手行春雪，诗人嘲词便飞屑。只嫌春雪趁春雷，春容正要渠栽培。冻作土花销作雨，多般点缀春庭户。酒杯如海醉即休，醉中看雪忘却愁。如何呼酒不痛饮，可令诗肩受凄凛。少时狂杀走更狂，长恐此意堕渺茫。醉乡有地分一席，且与先生十分梨花注大白。  

送刘生谈命  

学兵先学策，谈命先淡格。君看前辈富贵人，岂与寒士校日辰。星家者流有刘子，进人退人若翻水。谈何容易验他年，却是直言差可喜。  

和曾克俊惠诗  

眼底春光正入年，社前惊子已言旋。雨多厌听鸠夫妇，病起全疏酒圣贤。旧喜作诗今已懒，君能得句我先传。略无好语偿嘉惠，只么从权只么权。  

和胡侍郎见简  

花边雪里捻霜髭，怪底诗来妙一时。聊复小吟开后悟，便应大用到前疑。先生此曲难先和，着句如棋且着持。每望南云尺有咫，其人甚远只嗟咨。  

和贺升卿云庵升卿尝上书此开既归去岁寄此诗今乃和以报之  

贺子胸中自有山，结庵山底更云间。遗才只道今无许，此士如何尚著闲。未应万言直杯水，向来九虎守天关。莫嫌久不还诗债，诗债从来隔岁还。  

送昌英叔知县之官麻阳  

政坐诗无半点尘，天令着句锦江春。远民蒙惠即真学，漫仕缘亲非为身。许日相从今恨少，先生此别我谁邻。不应更作徒劳叹，廊庙方寻密县人。  

和周子中病中代书之韵兼督胡季文季永游山之约  

吟外今何病，愁边我索居。昔无今样懒，新欠故人书。只说游山去，谁令作计疏？衡庐负我辈，我辈负衡庐。  

除夕前一日绝句  

雪留远岭半尖白，云漏斜阳一线黄。天肯放晴差易得，殷勤剩觅几朝霜。  

己丑上元后晚望  

雪里晴偏好，寒馀暖尚轻。山烟春自起，野烧暮方明。又是元宵过，端令病骨惊。遣愁聊觅句，得句却愁生。  

送周仲觉访来又别  

酒边诗里久尘埃，见子令人病眼开。无夕不谈谈不睡，看薪成火火成灰。小留差胜匆匆别，欲去何如莫莫来。渠故功名我岩壑，老身谁子共归哉！  

寒食前三日行脚遇雨  

信脚那知远，虽劳亦快哉！如何寒食近，无数野花开。碧草望中去，黑云头上来。吾行吾自返，雨子不须催。  

和济翁惠诗  

语妙浑忘夜，杯行未厌频。平生憎俗子，胜处要吾人。已结诗中社，仍居族里亲。酒边不着句，何许见天真！  

雨中送客有感  

不知春向雨中回，只道春光未苦来。老子今晨偶然出，李花全落郑花开。  

题谢昌国金牛烟雨图  

金牛烟雨最相关，老子方将老是间。不分艮斋来貌取，更於句里占江山。  

春日六绝句  

远日随天去，斜阳着树明。犬知何处吠，人在半山行。  

春醉非关酒，郊行不问涂。青天何处了，白鸟入空无。  

雾气因山见，波痕到岸消。诗人元自懒，物色故相撩。  

江水夜韶乐，海棠春贵妃。殷勤向春道，莫遣一花飞。  

日落碧簪外，人行红雨中。幽人诗酒里，又是一春风。  

春色有情意，桃花生暮寒。只应催客子，不遣立江干。  

夏夜追凉  

夜热依然午热同，开门小立月明中。竹深树密虫鸣处，时有微凉不是风。  

初秋暮雨  

禾穟轻黄尚浅青，村舂已报隔林声。忽惊暮色翻成晓，仰见双虹雨外明。  

秋日晚望  

村落丰登里，人家笑语声。溪霞晚红湿，松日暮黄轻。只么秋殊浅，如何气许清？不应又闲散，便去羡功名。  

秋夜读书  

稚子慵都睡，先生唤不应。虫声窗外月，书册夜深灯。半醉聊今古，千年几废兴。有怀人未会，不乐我何曾。  

睡起理发  

老态随年觉，新凉与睡谋。鹊惊茅屋晓，臂冷葛衣秋。远岭元无约，开门便见投。闲中多事在，一日一梳头。  

暮归  

山色偏宜暮，桐声小作秋。人行溪侧畔，天在树梢头。学懒真成懒，知休却得休。遣愁愁不去，愁尽自无愁。  

晓望  

暑退谁当忆，秋生喜此逢。荒林失轻雾，寒日上危峰。忽有吟边兴，忘看镜里容。不须兼鲍谢，始得擅诗宗。  

午睡起  

过雨馀秋暑，移床拣午凉。小风吹醉面，凛气忽如霜。日脚何曾动，桐阴有底忙。倦来聊作睡，睡起更苍茫。  

秋晚过泉口  

日色全无热，秋凉不似初。行人惊翡翠，掠水度芙蕖。平野一回顾，远山千有馀。谁令贪眺望，却道废看书。  

丰中小憩  

归路元无远，行人倦自迟。野香寒蝶聚，秋色老枫知。得得逢清荫，休休憩片时。江山岂无意，邀我觅新诗。  

过刘村江  

波走痕痕日，江呈岸岸秋。清流堪数石，浅涉不须舟。野菊知何喜，迎风舞未休。归途愁欲暮，未暮我何愁。  

题刘朝英进斋  

灯火三更雨，诗书一古琴。惟愁脚力软，未必圣门深。莫笑云端树，初如涧底针。不应将一第，用破半生心。  

题丘成之司理明远阁  

决曹据案尘似海，高阁退食心如冰。夜将官本校家本，万山围里短檠灯。能文未得傲能吏，好官不应博丁字。何时着脚最高层，目送归鸿挥绿绮。  

岁晚出城  

温饱能消底，奔忙自作痴。平生脚已茧，今日鬓将丝。山刻霜馀骨，梅横水底枝。只嫌长落莫，不道许幽奇。  

至鹧鸪洞  

岸冻树逾瘦，日高林始明。瑶草密如积，玉泉中暗鸣。初至心为动，欲归脚还停。江湖千万峰，穿侬两鞋青。如何鹧鸪岭，咫尺来未曾。  

寄张钦夫二首  

佳郡才佳政，留中即好音。还将著书手，拈出正君心。岳麓风霜饱，修门雨露深。登庸何恨晚！廊庙要山林。  

工瑟曾缘利，鸣琴岂负予。发於贫里白，诗亦病来疏。知己俱霄汉，孤踪且簿书。三年知免矣，一饱会归欤。  

和谢昌国送管相士韵  

半世缘痴自作劳，万人争处我方逃。怜渠识尽公卿得，一马归来骨转高。  

庚戌正月送罗季同游学未川  

眼边相识蚕样密，如子岁寒万才一。我往西山子义山，老衰一别堪三年。外舅阴功不知数，诸孙太半廊庙具。学文先要学忍饥，明年看子刺天飞。  

过秀溪长句  

去年来此上巳日，今年重来未寒食。临溪照影老自羞，惭愧春光尚相识。秀溪何许好春容？最是溪深树密中。海棠开尽却成白，桃花欲落翻深红。  

题荐福寺  

千山底里着楼台，半夜松风万壑哀。晓起巡檐看题壁，雨声一片隔林来。  

晚过黄洲铺二绝  

数峰残日紫将销，一片新秧绿未交。道是今年春水小，涨痕也到岸花梢。  

仆夫已倦路犹赊，脚底残劳眼底佳。绿锦堆中半团雪，千枫拥出一桐花。  

过白沙渡得长句呈澹庵先生  

收红拾紫消几许，也费一春强半雨。不辞长江万波阻，来听先生夜深语。尚忆向来侍樽俎，微雪斜飞小梅吐。先生半酣染霜兔，金章玉句空万古。今年寒食还相聚，明年寒食知何处？只道先生押班去，不道门生折腰苦。  

长句寄周舍人子充  

省斋先生太高寒。肯将好语博好官。又告君王觅闲散，要读短檠三万卷。州家新画瑞雾图，渠莫错认倚关渠。青原两公复双起，山川出云不在此。自怜无地寄病身，四海知己非无人。老穷只是诗困我，春色撩人又成句。  

浅夏独行奉新县圃  

我来官下未多时，梅已黄深李绿肥。只怪南风吹紫雪，不知屋角栋花飞。  

登清心阁  

苦遭好月唤登楼，脚力虽慵不自由。上得金梯一回首，冰轮已过树梢头。  

立秋后一日雨天欲暮小立问月亭  

雨后林中别样凉，意行幽径不知长。风蝉幸自无星事，强为闲人报夕阳。  

七月十二日夜登清心阁  

小楼秋夜月明底，仰不见天惟见水。岸巾独立四无人，白月青天伴杨子。谁知横玉作秋声，一声吹尽九陌尘。月轮半仄吾未睡，楼角风生凉杀人。  

中秋后一夕登清心阁二首  

昨夜云为祟，今宵月始妍。如何一日隔，便减半分圆。影里偏宜竹，光中不剩天。客来休遣去，我醉正无眠。  

秋夜真成昼，西山却在东。吹高半轮月，正赖一襟风。清景今年过，何人此兴同？青天忽成纸，似欲借诗翁。  

豫章江皋二绝句  

幸自轻阴好片秋，如何馀热未全休。大江欲近风先冷，平野无边草亦愁。  

只今秋稼满江郊，犹记春船掠屋茅。可是北风寒入骨，荻花争作向南梢。  

归自豫章复过西山  

一眼苕花十里明，忽疑九月雪中行。我行莫笑无驺从，自有西山管送迎。  

诏追供职学省晓发鸣山驿  

数店疏仍密，千峰整复斜。冰痕犹带浪，霜草自成花。录录堪朝列，星星已鬓华。帝城万事好，得似早还家。  

登乌石寺  

回头身忽在树杪，一览千山万山小。怪崖不落欹欲摧，令人仰看怯眼开。小亭解事知侬倦，翼然飞出青山半。上头最上却镜平，百亩金碧千衲僧。高峰高寺更高阁，进步早头若为脚。兹游胜绝庸非天，山下虚行二十年。  

夜宿杨溪晓起见雪  

茅檐无声风不起，误喜夜衰雨应止。开门送眼忽心惊，失却前山万堆翠。江南只说浙西山，更令着雪与人看。诸峰尽处一峰出，凛然玉立最高寒。溪声细伴吟声苦，客心冷趁波心去。掉头得句恐天嗔，且唤征夫问前路。  

辛卯五月送丘宗卿太博出守秀州二首  

冯翊端谁可，丘迟肯去麽？茧丝臣敢后，饥馑帝云何？身达当难免，能称未要多。但无田里叹，不必袴襦歌。  

老矣渠怜我，超然我爱渠。论诗春雨夜，解手藕花初。梦只江湖去，情知伎俩疏。未应五马贵，不寄一行书。  

题吕子明国谕退庵  

笔砚工为祟，湖山苦约盟。坐忘非圣处，行乐且吾生。一笑谁当会，孤斟句恰成。何时却乘兴，雪外叩柴荆。  

送蜀士张之源二子维焘中童子科西归  

岷山玉样清，岷水眼样明。风流文彩故应尔，又见张家双骥子。小儿八岁骨未成，诵书新作鸾鹤声。大儿十二气已老，觅句谈经人绝倒。豫章七年人得知，駃騠三日世便奇。天生异材能几许，更饱风霜也未迟。  

送黄仲秉少卿知泸州二首  

滟滪方如象，艅艎底似飞。相将刺天去，收拾大名归。西掖桐阴静，泸南荔子肥。来应经世具，便欲闭山扉。  

补外公何幸，求归我尚留。还为万里别，又费半生愁。安得欹黄帽，相从却白头。醉中有话在，欲说忘来休。  

寄马会叔  

影转郎官宿，春随刺史天。相从忽相别，同舍况同年。我爱吴儿说，兄如邵父然。赐金真浪费，唤取从甘泉。  

送傅安道郎中将漕七闽二首  

一代风骚将，百年忠义家。出关称使者，踏雪度梅花。梦破南宫被，春生北斗槎。悬知入奏日，不待贡新茶。  

把酒春如许，论诗夜未央。相逢便金石，何必试冰霜。离合知难免，愁思自不忘。它年一茅屋，公肯访荒凉。  

答章汉直  

诗人今代谢宣城，举子新年章子平。雨剩风残忽春暮，花催草唤又诗成。五湖烟水三冬卧，万里云霄一日程。老里睡多吟里少，旧家句熟近来生。  

西湖晚归  

际晚游人也合归，画船犹自弄斜晖。西湖两岸千株柳，絮不因风暖自飞。  

癸巳省宿咏南宫小桃  

孤坐南宫悄，桃花故故红。晴垂半脸日，寒惨数须风。昔岁山村里，春光痛饮中。不烦渠伴宿，今我已衰翁。  

送林谦之司业出为桂路提刑  

两眼起宵坐，搔首偶不欣。孤念元无感，怀我同社人。昨日林先生，抱经出成均。初闻为渠喜，忽悟谁我亲。缅然记宿昔，夜款水际门。微月耿秋寂，幽蛩慨凉新。论诗煮豆粥，粥熟天已晨。先生补天手，万象焉能春。若非千载仰，却要今世珍。望门旧传业，不在先生身。雪前何有松，毁中谅非碈。论思尺有咫，法去曾逡巡。谁言我无耳，老矣未有闻。先生又舍我，离别尚足云。桂山玉笋立，桂水罗带纹。得句能寄似，不须持岭云。  

送丁子章将漕湖南三首  

岳麓猿声里，湘流雁影边。自天持一节，到日是新年。身退名逾重，今稀古则然。黄花非不好，只是插离筵。  

湖外游曾漫，荒馀好在麽。山应依样瘦，民岂似田多。不是无风物，其如费拊摩。人言补外乐，且道定如何！  

半世行天下，同心寡友生。故人今又去，此意向谁倾。白发三更语，青灯一点明。看渠还玉署，老我正归耕。  

送叶叔羽寺丞持节淮东二首  

呼酒东西玉，探梅南北枝。相逢长不款，此别有馀思。古道寒如水，吾侪鬓已丝。一生商略此，更待赠临岐。  

煮海谁为祟，沿淮困不胜。民思贤使者，帝遣大农丞。玉节寒侵斗，牙樯冻作冰。来归闻早着，紫禁要渠登。  

送陈行之寺丞出守南剑甲午  

甫尔丞农扈，翩然牧剑津。诸公谁不相，有子几何人。气节霜馀凛，辞章玉样新。飞腾可轻料，渠亦正青春。  

我召公先到，公归我亦行。三年如梦尔，一笑可怜生。野店缘山去，春风并辔轻。先愁饶水上，话别若为情！  

别萧挺之泉州二首  

郎署春同宿，州麾晓卜邻。出山成底事，藉手得斯人。名实今无对，云霄平致身。再逢应互笑，谁发不如银！  

八叶今成九，一枝谁敢双？野人应补外，贤者亦为邦。夹岸梅临水，孤帆雪涌江。别愁才半掬，不遣我心降。  

甲午出知漳州晚发船龙山暮宿桐庐二首  

一席清风万壑云，送将华发得归身。海潮也怯桐江净，不遣涛头过富春。  

道涂奔走不曾安，却羡山家住得闲。记取还山安住日，更忘奔走道涂间。  

携家小歇严州建德县簿厅晓起  

不堪久客只思归，晓起巡檐强捻髭。偶听梅梢啼一鸟，举头立看独多时。  

积雨小霁暮立卷书亭前二首  

报晴底用暮寒为，薄薄春衫横见欺。似有如无风细甚，柳丝无赖恰先知。  

淡紫斜阳嫩碧天，一春今夕始开颜。看山偶忘归来却，月到西廊第二间。  

虞丞相挽词三首  

负荷偏宜重，经纶别有源。雪山真将相，赤壁再乾坤。奄忽人千古，凄凉月一痕。世无生仲达，好手未须论。  

保爽方为左，希文自请西。不劳三尺剑，已办一丸泥。已矣归黄壤，伤哉梦白鸡。清风谁作诵，何石不天齐！  

一老堂堂日，诸贤得得来。但令元气壮，不虑塞尘开。名大天难着，人亡首忍回。东风好西去，吹泪到泉台！  

南溪山居秋日睡起  

客至从嗔不着冠，起来信手揽书看。小蜂得计欺侬睡，偷饮晴窗砚滴乾。  

秋书二首  

一年强半走尘埃，触热还山亦快哉！幸自西风归较早，却教秋暑伴将来。  

追凉能到竹溪无，隔水斜阳未肯晡。剩暑不蒙蕉扇扇，细云聊倩月梳梳。  

感秋  

旧不悲秋只爱秋，风中吹笛月中楼。如今秋色浑如旧，欲不悲秋不自由。  

乙未和杨谨仲教授春兴  

归欤还复换年芳，不分寒梅恼石肠。黄帽政堪供短棹，白头可更献长杨。忽逢社里催搜句，安得花边对举觞。天上含香有知己，弹冠端复为王阳。  

寄广东提刑林谦之司业  

玉节星槎下九天，祝融海若让云烟。故人一别还三岁，新句如今更几篇。忆昨侍班南内否，论诗看雪未央前。梦中若个韶州路，庾岭梅花正可怜！  

送客夜归呈萧岳英县丞  

并舍频过亦几曾，却因送客得同行。风船逆水四十里，雪屋吹灯三二更。老去病身禁底苦，向来危宦若为情。天台香火侬当觅，且伴先生学养生。  

二月望日  

海棠着意唤诗愁，桃李才开又落休。小雨轻风春一半，去年今日在严州。  

初夏三绝句  

麦黄秧碧百家衣，已热犹寒四月时。雨后觅春无一寸，蔷薇花发酽燕脂。  

手种琅玕劣十年，今年新笋不胜繁。不知明早添多少，日暮闲来数一番。  

竹间露重午方乾，松里云深夏亦寒。只道一溪无十里，为谁百屈更千盘。  

行圃  

薤本新痕割复齐，豆苗初叶合仍离。莺声政好还飞去，不为诗人更许时。  

看笋六言  

笋如滕薛争长，竹似夷齐独清。只爱锦绷满地，暗林忽两三茎。  

农家六言  

插秧已盖田面，疏苗犹逗水光。白鸥飞处极浦，黄犊归时夕阳。  

山居  

鬓秃犹云少，书多却道穷。柴门疏竹处，茅屋万山中。幽梦时能忆，闲题底要工。不知蝉报夏，为复自吟风。  

有叹  

老来无面见毛锥，犹把闲愁付小诗。若道愁多头易白，鹭鸶从小鬓成丝。  

梅熟小雨  

风从独树忽然来，雨去前山远却回。留许枝间慰愁眼，儿童抵死打黄梅。  

书王右丞诗后  

晚因子厚识渊明，早学苏州得右丞。忽梦少陵谈句法，劝参庾信谒阴铿。  

待次临漳诸公荐之易地毗陵自愧无济剧才上章丐祠  

亦岂真辞禄，谁令自不才？更须三釜恋，未放两眉开。道我今贫却，何朝不饮来。商量若为可，杜宇一声催，  

栀子花  

树恰人来短，花将雪样看。孤姿妍外净，幽馥暑中寒。有朵篸瓶子，无风忽鼻端。如何山谷老，只为赋山矾。  

秋兴  

宿有青霞愿，惟应白鹭知。风烟聊晚望，山水入秋宜。老里还多病，贫中却赖诗。浪愁馀热在，会自有凉时。  

中秋与诸子果饮  

几年今夕一番逢，千古何人此兴同。酒入银河波底月，笛吹玉桂树梢风。莫言秋色无多巧，净洗清光也费工。老子病来浑不饮，如何频报绿尊空。  

钓雪舟倦睡  

予作一小斋，状似舟，名以钓雪舟。予读书其间，倦睡，忽一风入户，撩瓶底梅花极香，惊觉，得绝句。  

小阁明窗半掩门，看书作睡政昏昏。无端却被梅花恼，特地吹香破梦魂。  

霜夜望月  

人静蛩喧天欲霜，不眠独自步风廊。闲看月走仍云走，知是云忙复月忙。  

瓶中梅花长句  

幽人草作月满阶，月随幽人登船斋。推门欲开犹未开，猛香排门扑我怀。径从鼻孔上濯顶，拂拂吹尽发底埃。恍然堕我众香国，欲问何祥无处觅。冥搜一室一物无，瓶里一枝梅的皪。平生为梅到断肠，何曾知渠有许香。夜来偶忘挂南窗，贮此幽馥万斛强。却忆去年西湖上，锦屏下瞰千青嶂。谷深梅盛一万株，十顷雪波浮欲涨。是时雨后初开前，日光烘花香作烟。政如新火炷博山，烝出沉水和龙涎。醉登绝顶撼疏影，掇叶餐花照冰井。蜀人老张同舍郎，唤作谪仙侬笑领。如今茅屋卧山村，更无载酒来叩门。一尊孤斟懒论文，犹有梅花是故人。【自注：去年今月，予既得麾临漳，朝士饯予，高会於西湖上钊寺。满谷皆梅花，一望无际，绝顶有亭，榜曰锦屏。予独倚一株老梅，摘花嚼之，同舍张监簿，蜀人，名珖，字君玉，笑谓予曰：“韵胜如许，谓非谪仙，可乎？”】  

钓雪舟中霜夜望月  

溪边小立苦待月，月知人意偏迟出。归来闭户闷不看，忽然飞上千峰端。却登钓雪聊一望，冰轮正挂松柯上。诗人爱月爱中秋，有人问侬侬掉头。一年月色只腊里，雪汁揩磨霜水洗。八荒万里一青天，碧潭浮出白玉盘。更约梅花作渠伴，中秋不是欠此段。  

梅花下小饮  

今年春在腊前回，怪底空山早见梅。数点有情吹面过，一花无赖背人开。为携竹叶洗琼树，捉折冰葩浸玉杯。近节雨晴谁料得，明朝无兴也重来。  

幽居三咏　钓雪舟  

青鞋黄帽绿蓑衣，钓雪舟中雪政飞。归自严州无一物，扁舟载得钓台归。  

幽居三咏　云卧菴  

十年两袖软红尘，归濯沧浪且幅巾。不是白云留我住，我留云住卧闲身。  

幽居三咏　诚斋  

浯溪见了紫岩回，独笑春风尽放怀。谩向世人谈昨梦，便来唤我作诚斋。  

郡中送春盘  

饼如茧纸不可风，菜如缥茸劣可缝。韭芽卷黄苣舒紫，芦菔削冰寒脱齿。卧沙压玉割红香，部署五珍访诗肠。野人未见新历日，忽得春盘还太息。新年六十奈老何，霜须看镜几许多。麹生嗔人不解事，且为春盘作春醉。  

腊里立春蜂蝶辈出  

嫩日催青出冻荄，小风吹白落疏梅。残冬未放春交割，早有黄蜂紫蝶来。  

丙申岁朝  

椒盘又颂一年初，多拜犹欣未要扶。山色长供青蒻笠，春光不为白髭须。仙家风土闲中是，岁后莺花报早无。人事驰驱不须叹，倦来添得睡工夫。  

赠刘景明来访  

研席相从昔少年，白头谁信两苍然。来从八桂三湘外，忆折双松十载前。告我明朝还又别，对床终夕不成眠。交游存没休休说，且为梅花釂玉船。  

和彭仲庄对牡丹上酒  

病身无伴卧空山，石友相从慰眼寒。呼酒捻花谈旧事，牡丹匹似梦中看。  

暮春小雨  

宿酒微醒尚小醺，似痴如病不多欣。深深池沼轻轻雨，独倚阑干看水纹。  

夏日绝句  

不但春妍夏亦佳，随缘花草是生涯。鹿葱解插纤长柄，金凤仍开最小花。  

小池  

泉眼无声惜细流，树阴照水爱晴柔。小荷才露尖尖角，早有蜻蜓立上头。  

题刘伯山蕃殖图二首画禾、黍、桂、菽、麦。  

老子平生只荷锄，误携破砚到清都。归来荒尽西畴却，愧见刘家《蕃殖图》。  

黄云翠荚杂玄珠，上熟今年不负渠。说似田家早收拾，一番风雨一番疏。  

极暑登钓雪  

暑中北阁望南窗，将谓南窗分外凉。到得南窗还更热，笑渠和蕊落幽香。  

听雨  

归舟昔岁宿严陵，雨打疏篷听到明。昨夜茅檐疏雨作，梦中唤作打篷声。  

中秋前二夕钓雪舟中静坐  

月到南窗小半扉，无生始觉室生辉。人间何处冰壶是，身在冰壶却道非。  

去岁中秋政病馀，爱它月色强支吾。今年老矣差无病，后夜中秋有月无。  

晚兴  

双井茶芽醒骨甜，蓬莱香烬倦人添。蜘蛛政苦空庭阔，风为将丝度别檐。  

约刘彦纯会建安寺  

解后何时可，平章后月凉。前朝来一夕，古寺作重阳。白酒多多载，黄花急急香。遣诗愁已遣，何况更连床。  

送客山行  

岭云乌作小凉天，山店重来忆去年。独树丹枫谁不见，何须更立万松前。  

秋月  

夜气凉於水，高斋可当楼。古来除却月，此外更无秋。寒入兰心劲，光随菊脚流。惟愁清不极，清极却成愁。  

雨夜  

岁晚能无感，诗成只独哦。萤光寒欲淡，秋雨暮偏多。伴老贫无恙，留愁酒贵麽。吟虫将落叶，为我相还歌。  

秋雨叹十解  

雨入秋宵滴到明，不知有意复无情。若言不搅愁人梦，为许千千万万声。  

霖霖滴滴未休休，不解教侬不白头。却把穷愁比秋雨，犹应秋雨少於愁。  

湿侵团扇不能轻，冷逼孤灯分外明。蕉叶半黄荷叶碧，两家秋雨一家声。  

厌听点滴井边桐，起看空濛一望中。横着东山三十里，真珠帘外翠屏风。  

篱下黄花最恨它，金钿香少泪痕多。仙人解补银河漏，天上无泥奈许何。  

老子愁来只苦吟，一吟一叹为秋霖。居人只道秋霖苦，不道行人泥更深。  

昼落无声夜有声，只堪醉听不堪醒。檐牙半点能多少，滴入苔阶一寸青。  

晓起穷忙作麽生，雨中安否问秋英。枯荷倒尽饶渠着，滴损兰花太薄情。  

似雾如尘有却无，须臾密密复疏疏。忽忘九月清霜晓，唤作濛濛二月初。  

不是檐声不放眠，只将愁思压衰年。道他滴沥浑无赖，不到侯门舞袖边。  

寄题王国华环秀楼  

平地看山山绝低，上楼山色逐层奇。不知山与楼争长，为复楼随山脚移。  

晚步  

半疋轻烟束翠山，一梳寒月印青天。坐憎野烧无端甚，直上高林杳霭边。  

灯下读山谷诗  

天下无双双井黄，遗编犹作旧时香。百年人物今安在，千载功名纸半张。使我诗篇如许好，关人身事亦何尝。地炉火暖灯花喜，且只移家住醉乡。  

探梅  

山间幽步不胜奇，政是深寒浅暮时。一树梅花开一朵，恼人偏在最高枝。  

刘村渡二首  

隔岸轻舟不可呼，小桥独木有如无。落松满地金钗瘦，远树粘天菌子孤。  

旷野风从脚底生，远峰顶与额般平。何人知道诚斋叟，独着驼裘破雨行。  

曾达臣挽词  

议论千千古，胸怀一一奇。非关时弃我，不肯我干时。老鹤云间意，长松雪外姿。平生独知命，冷眼看人痴。  

晚春即事二绝  

尺许新条长杏栽，丈馀斑笋出墙隈。浪愁草草酴醿过，不道婷婷芍药来。  

树头吹得叶冥冥，三日颠风不小停。只是向来枯树子，知他那得许多青。  

入城  

杜鹃有底怨春啼，燕子无端贴水飞。不种自红仍自白，野酴醿压野蔷薇。  

故少师张魏公挽词  

出画民犹望，回军敌尚疑。时非不吾以，天未胜人为。自别知何恙，从谁话许悲。一生长得忌，千载却空思。  

题钓台  

断崖初未有人踪，只合先生着此中。汉室也无一抔土，钓台今是几春风。  

同学书生已冕旒，未将换与一羊裘。子云到老不晓事，不信人间有许由。  

## 江湖长翁诗钞  

陈造  
寄二孙  

忆昔初抱孙，双鬓飒已秋。眼看与我长，岁月如许遒。我以薄宦西，汝为守舍留。梦辄来后前，岁律欻再周。想今与乃父，长我更半头。天姿粹而温，整整静不浮。六经如取携，八面自优游。落笔动万言，颇能如翁不？如翁何足道，抗志须前修。良匠有妙斫，惰农无厚收。彼哉碌碌者，不源而计流。吾言不虚往，过是夫何求！  

阿秦幼傥砀，势若泛驾马。暂别已束发，折节殊曩者。诵书口澜翻，昼夜曾不舍。课肯犯雪供，笔亦挥汗把。才地校优劣，不在阿儒下。平时於方兄，眇视真土苴。念翁少年日，为学不馀暇。混俗类疏放，秉心乃儒雅。儿今颇肖吾，解笑时苟且。师匠求有馀，好书不外假。缅怀萤雪边，力倍功更寡。可用吾季孟，直辈古班贾。  

七月附米舟之浙中作  

白虫散如蛆，黑虫聚如蚁。循缘仍咂啮，欲寐复九起。吾舟玉为粒，生此果何理。神奇作臭腐，秋暑况如毁。人生托洪炉，一饱盖分尔。临流念雕年，胡乃置身此。笑口忽唶惋，曼肤或疮痏。隄防费应俗，情伪良不美。短篱护松菊，吾归殊可喜。锥刀诧明侪，嗟尔商贩子！  

召伯停舟辟雨去年是日之山阳，辟雨繁梁，作《菩萨蛮》云  

窗度荷芰风，舟舣鸳鸯浦。落帆憩篙师，避此白淙雨。长征取惬快，留滞不云苦。适喜县麻势，为汤铄石暑。去年舟系柳，卧看虹饮渚。龙公会事发，尚记跳珠语。崎岖不谐俗，似为龙所予。一杯酬新凉，开瓶先酹汝。  

过樊村  

襄鄂二千里，何啻三百湾。风色九顺逆，左往复右还。舟行已三日，沿流不作艰。即今苍烟面，犹是泊处山，信次有定期，曲直了不关。聊可供戏事，轻桡与回环。  

赠钱郎中  

刓方利禄媒，抱道俗不省。诗书工发冢，孰起世儒病。钱侯挺直节，蛮徼复兰省。剑气夜星明，雕翮秋霜耿。上前论世务，万乘为首肯。平生中原虑，壮岁左符请。不作黄阁想，拟试白羽秉。孤忠当宁知，宏图时宰领。群儿须圆曲，谓可力胜命。彼此计乘除，得瓮丧崇鼎。平生信所得，一鉴照万境。幕中辞脂韦，客右进严冷。主簿聱牙伯，评俗怒生癭。【谓伯永。】令君强项翁，争事不藏颖。【谓刘山阳。】但有周舍思，可无卫武警。我亦意行者，泥古志未逞。朝来听名理，剪烛延落景。寸田殊易荒，有赖剔榛梗。效奇乏良策，汲深惭短绠。惟期佩公言，不堕颓俗穽。  

八月晦试院中作  

官居课程地，生有文字癖。诚知蟁负山，讵得辞此檄。嘉禾古多士，孰者非巨擘。老眼不待封，旧苦眩花隔。勿云石贾玉，箴失眸亦得。【荀子云：失箴者，眸面得之。】捧心若为妍，窃鈇徒自匿。陆海贪穷搜，奇宝多偶获。巧常昏金注，勇或便大敌。清醳聆邹琴，款识辨周鬲。颇收半段枪，遐念连城璧。渠应悔羔袖，吾敢厌鸡肋。抚囊搴利颖，体国免素食。明朝罗客拜，定自百夫特。俗无抛砖恶，归舟缓张席。  

三月初晚晴寄高缙之三首  

东风扫积阴，残雨不敢漂。坏云裂裳帛，倒挂磴岭腰。鸟影不作暝，夕阳明山椒。安得上上头，风露永清宵。  

人家绣闺闲，湖上妆面新。湖山箫鼓中，鱼鸟安得驯。山灵建飞雨，净洗绮罗尘。即今堤边柳，为谁管残春！  

曲栏倚青冥，万井入指顾。湖光漾明霞，照我凭栏处。森木倦鸟归，遥空征鸿度。定知待月人，破竹有奇句。  

车堰牛  

牛力轻万钧，性顺异诸畜。有足不解踶，有角不皆触。课日引耒耜，为人给谷粟。私家忧阙食，公家要馀蓄。公私虽相须，置汝谁取足？奈何过堰客，行舟动千斛。挽牵亦诿汝，赑屃颈髀缩。扣角一劳之，不语对以腹。物生愧无用，怀安或作福。於人傥有益，廑身岂云酷。君看庙前牲，被绣饱刍菽。膏血荐鼎俎，谁定悲觳觫！  

舟行即事  

昨日出曹娥，明日指慈溪。待潮舟为胶，得潮舟若蜚。留滞复一快，计程元不迟。人生意失得，孰者乘除之。今屈昔已伸，彼羸此或亏。但可自适过，尚用悲喜为。水伯愚弄人，政如造物儿。丈夫木作肠，渠辈未易知。  

饯寄定海交代  

县尹古子男，今不一钱直。低催奉简书，侦伺常屏息。白简与按章，岁月供弹劾。当路虽所惧，奸民巧狙击。吻间售蜂虿，意外变白黑。防虞莫救过，弥缝或逃谪。政使有卓鲁，未容置形迹。云何世难事，君不动声色。编民翕风移，恶少且心革。田庐有笑歌，魑魅亦窜匿。斯人纪仁爱，几磨南山石。政声懿如此，仅免绳治厄。诸公蜚鹗书，犯严尚遗力。安得定海民，为君洒荐墨。兰台传循吏，采访多失实。安得定海人，为君秉直笔。嗟我吏隐者，志在山南北。身名万金重，如博试此掷。赖今遗爱地，一一可矜式。政恐效西子，美颦得嘲剧。江皋一樽酒，聊挽朝天客。妙乐喧江浪，清谈到理窟。盟言底遽寒，舟驶潮水急。西望念风义，感叹徒至骨！  

送李象山趋朝象山海邑，古称象山郡。今听李明府言，颇亦费支梧，故云。  

书肘讵容掣，筝柱不可胶。付事多其防，职业自寂寥。颇思圆机士，细苛举纲条。宰邑古难之，茹苦耐煎熬。百抑不一扬，推波益惊涛。由来法愈密，只为下所操。一饥驱我出，铜墨强折腰。捩翅著笼中，侧睨鹏冲霄。平生有知己，持橐贰铨曹。君来定倒屣，道我不自聊。愿推变通术，雾雨均枯焦。而况代舍旧，肯惜引手劳。  

十二月二十六日趋府  

谁谓一舍远，不办三餐趋。亭午县市西，衙鼓府城隅。匹马惊鸟去，指槌冰在须。北风挟霜气，万象付摧枯。想当折琴弦，未怪裂人肤。驼裘被甲如，是日有若无。客首不暇回，顾客少踟躇。出处不能同，劳逸为之殊。庞翁马少游，似非隐者徒。乡居老躬耕，饱温得自虞。婆娑铜墨间，盍亦省头颅。蓘穮脱中熟，吾口良易糊。  

别俞君任通判  

一代石湖翁，韩欧或其似。当时出门下，如君屈几指。论定难为才，我乃辈多士。椎成方未器，正赖君礲砥。师友系魂梦，栩栩辄千里。惊见得此客，乾鹊预为喜。一笑破千忧，天幸宁有此。石湖倏眼中，此翁真不死。  

邵伯阻风小泊赠送行诸公  

长征每爱日，小泊未逆意。阴风自南北，客子听轩轾。召棠望吾乡，不作秦越异。船阁雁鹜洲，人穿鱼虾市。相逢各吴语，知识十三四。水实不自买，海错有佳馈。饯行馀十客，超俗见友义。笑谭寒谷春，为我洗羁思。相与卧玉瓶，跋烛得微醉。老怀易作恶，别语毋动喙。  

魏帝庙  

佛狸岁未卯，志欲吞宇县。当年江饮马，腥血浸淮甸。无人饭耕牛，有井巢归燕。至今阅遗史，为汝空饮恨。缅想瓜步留，杀气缠吴分。云何此山椒，遗像俨高殿。无乃甘事雠，吴俗昧所见。或复绵历久，后嗣忘敌怨。冥莫，彼有识，福汝吾敢信。君看赵与薛，狥国冒祸衅。魏侯继前躅，长呼死白刃。胡不尸祝之，香火均远近。岂但祈神休，抑使顽懦奋。谁今决从违，引手适我愿。【赵侯立、薛侯庆、魏侯胜，皆淮南死事将也。】  

长芦寺  

昔年望长芦，去江逾百步。垣宇呀已缺，浮图欹欲仆。僧徒噬肯留，日有沉溺惧。重来舒望眼，佛刹非故处。安众得亢爽，定迁酬夙素。似闻瓶锡侣，复作醯蚋聚。居人祷蚕麦，行客乞泉布。营者肆夸侈，施者不顾虑。百堵焕金碧，奚翅复其故。往往豪隽人，四壁有未具。彼徒创寺意，取镇湍涛怒。向来梵呗所，倏为蛟螭据。在己不自保，诱俗说依怙。波流置不省，此理吾未谕。  

泊慈湖北岸  

坐觉江流平，漶漫裂三股。舟子告风横，因循宿中浦。慈湖古戍近，犹复小江阻。渔翁家苇间，蜗舍无邻伍。把酒讯三老，此宁泊舟所。验我今昔异，解带无所苦。向来探丸徒，白昼犹旁午。一自尚书来，此辈凛刀俎。江山亘千里，有屋皆外户。似闻襄江道，衽席过行旅。翳公旧威爱，平宁尚如许。两地好经行，为官喜欲舞。倒床鼻雷吼，萝破闻船鼓。受欺堕姑息，迂儒彼何取！【谓张尚书定叟。】  

上下驿矶  

湖阴数里间，山麓矻两矶。矶麓突江出，禹功不及施。千古妨行舟，死生系毫厘。我昔步矶上，雨歇暑气微。惊湍下百尺，怒势轰千鼙。尚忧坤轴动，无怪沙岸欹。蛰龙渠得安，过鸟翅欲垂。头眩胆为掉，坐叹舟上儿。壮哉天下险，奸轨容抵巇。如身护风寒，要地此几希。今来岁华暮，去舟良坦夷。人言水进退，寒暑分盛衰。古来设险守，亦有可易时。函谷与剑阁，秦汉尝用之。人轻地亡重，正烦折箠笞。恃险无兴国，兴国须藩篱。帝王所取重，文武各攸司。险易倏变改，即矶馀可推。  

芜湖感旧  

下帆同乌栖，挂帆逐鸡起。但见芜湖月，耿夜清如水。江左此壮县，我昔舟屡舣。诸公各敬客，款曲岂今比。酒杯惯邀留，妓围供燕喜。流连动十日，【每过芜湖，朱、丁诸公约以十日为期。】挥扫或千纸。旧游想如昨，故交今馀几。逝者泉壤隔，存者参辰似。浪凭楚些招，盍寄相思字。可能唤巫阳，且欲讬双鲤。  

过繁昌  

江山互映带，竹树渺隐见。居人江山间，安处忘古县。泊舟穴子初，旧观俨自荐。<山盍>山高搀云，云际抹深靛。慰我尘埃容，嘉此烟雨面。山脚惯奔走，尉曹分卑贱。县人应指似，鬓改颜状变。漂零渠未知，忧患尝欲遍。俯仰二十年，转眄阅蜚电。故人半在亡，在者或海甸。明朝理去楫，山影暝江练。安得人如山，来往长相见。  

繁昌早发  

客行固廑身，留滞如捩翼。及兹祖礼竟，蓐食理帆席。风停浪未蛰，天曙月正白。版矶汇湍杀，荻港烟树碧。杖策丁家洲，徙倚容少息。无酒问山店，忆鲈听村笛。鸟乌啼松竹，雁鸨下沙碛。回柁投曲澳，又寄糁潭夕。情疏或易合，不作淮楚隔。累然槁项翁，软语慰行役。  

泊海子口  

池口至海口，望望三舍外。辰发暮已到，回首西日在。风师肯怜客，祖道烦一嗌。我舟疑凌虚，楚山真历块。蜚鸟相让疾，惊浪乃弗逮。穷途坐局缩，颇尝得此快。遄迈自本图，阙供恐贻悔。未办问村醪，且计具薪菜。  

泊小姑山  

楚山屹两姑，我见乃其稚。闻名诗卷间，识面客舟次。玉刻极端丽，簪植瞑苍翠。娟月上天角，相与诧妩媚。怒风将我西，未慭卜晚憩。山足舟可舣，山木缆可系。山外正风波，独此佳食寐。断知有神物，主此胜绝地。明朝捐行橐，可无答神赐。白鹅雪为肪，绿蚁香馥鼻。舟稳风又熟，无乃契神意。未暇访彭郎，辞费辨非是。  

郭家洲  

携儿上绝岸，微径步蒙密。人稀鸟乌乐，老屋几百室。荒凉郭家洲，篱落映残日。问俗得周旋，应门颇仓卒。兴衰今昔殊，郭姓尚十七。邻里阙盐茗，翁姬仅盥栉。共说频岁歉，平陆江浪没。场圃或潭洞，椽栱行螾蛭。去秋微收尔，樵采取黔突。接耳多乐郊，一去恐两失。吾邦有杜母，抚我不待乞。蠲租桑柘在，休役孙子佚。意使流殍无，宁后仓廥实。官今浔阳来，吏师那容失。书绅拜此赐，知我佐郡绂。古来裨肉食，多自刍荛出。必若穷吏道，孰先究民疾。剥肤快目前，吾固笑无术。  

离富池  

江流寂无声，明灭窗月晓。客枕归梦馀，意先西蜚鸟。雪天信少风，翳面正缭绕。富池忽信次，肯羡雕鹘矫。向免犯险艰，神惠顾岂少。今晨有佳兴，调笑向诸小。波平旗脚直，康庄驰騕褭。鳞鳞到座隅，健鹊啅林杪。人家积苏间，山影横练表。未成官缚去，得句吾事了。  

龙眼矶甚小而巧，渔者聚焉  

谁谓石一拳，不作江流碍。朝来扬帆西，瞥若骥历块。龙眼风火矶，培塿视华岱。似闻潢潦时，亦复鼓湍汇。凿去本不难，奇巧禹所爱。其上嘉树密，其侧鱼网晒。居惟羡渔乡，复欲老犊背。西归傥得此，庸敌七里濑。  

次臧秀才读苏集秀才甚文，予未识也  

自我得苏集，玩阅几忘年。汲甘乏修绠，适远疲短牵。取一九不随，望若终茫然。子齿始半我，用志超我先。晶荧出秀句，妙斫遗雕镌。此翁深堂奥，骈阗谁敢专。潢污置不云，学海须百川。怪子介且方，落笔盘走圆。子真苏门徒，岂独长短奥。平生修月手，不补衣履穿。秦黄晁张陈，众星耿霜天。世儒昂其首，指似如登仙。子起斯人后，游刃牛无全。邢娥望可知，众女空丹铅。何时班荆地，解我心悬悬。即今清夜梦，不止怀昔贤。  

雪夜与师是棋次前韵  

投醪士或醉，说梅人不渴。穷途馀乐事，不受忧患遏。诗可供呻吟，棋亦识死活。朝来喜雪句，神药胎可夺。一抨与儿晤，断无市声聒。既免沉舟谖，不作赌墅谒。指冷良易忍，眼花苦为孽。疏置仍作罫，随意略细阅。瓜葛胜负间，时亦近屑屑。策几奇兵鏖，地比弱王割。吾非江左管，舐犊愈爱说。升沉作丰悴，今古无成说。家居鼓吹具，藉以保晚节。掀髯得一笑，为汝倒蕉叶。袖手听残更，红鳞曀晴雪。  

再次韵雪应时可喜，晴不迟，尤可喜。雪止恰除夜，因作  

人间十日雪，已润夸父渴。宿云忽披靡，羲驭与抑遏。春从九地回，旋放牙甲活。主张披拂是，大块司予夺。椒柏追时序，鼓吹听晓聒。诗坛有同盟，办作衔袖谒。得雪晴更佳，过是或为孽。群山半披剥，众巧献一阅。悬知兵吏集，不待铺木屑。令尹活人手，小试牛刀割。广文甘僻左，不肯事容说。与俗分乐事，盍以韵语说。独惭长须送，不量好时节。【六一谓圣俞曰：“山妇云好时好节，送诗搅人家。”不知吾辈所乐在此。】要须百篇富，趁此梅未叶。正使领兕觥，快作汤沃雪。  

至喜铺  

外朝走马息，险绝欲无路。驵骏蹙万蹄，势若敌场赴。崩腾临空旷，踠足此小驻。萧然一驿傍，为此数家聚。川城南山下，邑屋随指顾。行人不胜喜，息驾始此处。跫然愀然意，南北分来去。我解房州印，初试历险步。胡为亦自得，不作罢苶虑。乡心建瓴水，归梦受风絮。残年归来引，他日《遂初赋》。是役固已劳，端复酬夙素。临风搔白首，一笑饬徒御。  

涑口守风  

办舟留襄阳，辟风泊涑口。得行秋甲辰，初到夏癸酉。跛鳖已自惯，束发至衰朽。坐是冥得丧，况复多病后。绝怜操舟儿，不惜脱颖手。顾瞻岘山亭，觌面可搴取。微风吹薄暮，霁景挂高柳。凉月欲略箕，阴氛尚侵斗。明朝起拖计，未敢决可否？身已不藉在，心自无何有。一事萌一意，但见掣君肘。拥书坐蓬窗，醉我不以酒。  

赤口滩  

汉江多恶滩，赤口乃其最。前年将家上，正值江流杀。奔震沟亩，狼石森戟镦。赑屃取进寸，一跌寻丈退。闻此尚痛定，躬履况儿辈。今者劈箭去，未觉有湍汇。一雨动三日，远岸卷澎湃。向者险巇地，了不经眼界。三老笑相语，无复忧滞碍。路可屈指计，归将平心待。穷途偶快意，此惠莫谋大。龙公本何心，贱子多感慨！  

旅馆三适予以病愈不食面，此所嗜也，以米蘖代之，且宜烧猪。客有惠清白堂酒者，同时飨。作三诗识之  

厥初木禾种，移殖云水乡。粉之且缕之，一缕百尺强。匀细茧吐绪，洁润鹅截肪。吴侬方法殊，楚产可倚墙。嗟此玉食品，纳我蔬蔌肠。七箸动辄空，滑腻仍甘芳。岂惟仆餈饵，政复奴桄榔。即今弗洎感，颇思奉君王。  

隽永项上脔，红嫩劣带膋。彼美大栏君，坐受群毛朝。鼎湆走真味，正藉松炬烧。芼我银丝窝，葱豉巧和调。堇涂非所宜，淑郁如兰椒。腹腴但下隶，毡根合藤条。并填长翁腹，未觉喉牙摇。但讶大嚼馀，无补诗肠枵！  

佳齐肯见分，春意偕客至。谁将清白名，言代碧香谥。起瀹饶磁瓯，玩吮色香味。醍醐馥牙颊，沆瀣沃肺胃。桑落古宜城，不足偕品第。我病久不饮，此日欲小醉。快哉羁寓中，乃遣拜嘉惠。一杯先晨鈒，欻作凌云意。米饭荐烧猪，佳此三者备。饱足仍酣醺，眇睨人间世。  

官务  

磨陁为官多，晓了未更历。今世从仕者，万口用一律。文按日从事，雁鹜窃投隙。自谋脱悔吝，初肯计易剧。追逮有踵接，符牒动山积。岂念南亩民，晷刻校日力。停犁听上命，质衣供旅食。谁定老我师，黠民几鬼蜮。缔彼刀笔吏，表里肆狙慝。奈何食肉人，立说与推激。此论傥不破，此弊终未息。揆予阅世熟，敢此谂在职。  

命书  

命书唐滥觞，委源传吕后。有倡莫为遏，波荡今不救。字育叵数计，八字讵所囿。甲子动垓亿，举一百万漏。荒唐无稽据，诵言指休咎。柰何聪达人，颇复安此谬。怀刺曳长裾，偃蹇文士右。夸诩走干谒，荐墨不待叩。士有待濡沬，百请不一售。我昔游江淮，知识间新旧。文士不到眼，此辈日交簉。辞章轻杯水，羡彼行橐富。鳃鳃问利禄，吾儒所深陋。自笑与世违，迂论取排诟。  

财昏  

师昏古所辞，财昏今不耻。传祀合二姓，古者贵由礼。四德五可外，货贿亦末尔。民风日就颓，舍此争校彼。媒氏未到眼，聘资问有几？倾箧指金钱，交券搴租米。东家女未笄，仪矩无可纪。已闻归有日，资送耀邻里。西家女三十，闭户事麻枲。四壁漏风霜，行媒无留趾。坐贫失行期，趣富瞢贪鄙。流弊例不免，其源实此起。多约或少酬，暂誉甘长毁。坐令亲旧欢，诡谲变狐鬼。何况性习间，贫富岐臧否。土俗未易挽，人情大不美。悠悠何足道，吾以谂君子。  

听政  

为政贵中和，偏徇古无取。无心斯善应，奸誉乃其蠹。柰何闻见间，往往用心误。扶弱抑其强，古或垂此誉。世异俗且殊，处今犹徇故。曲直本不昧，强弱岂所据。君子不此恤，情伪溷丹素。富室被剥朘，日有贫窭虑。士夫受加陵，悔不齿编户。羸獘取必胜，玉色吞气去。不知世富室，如母子所怙。不知意定向，未语机已露。传继用一律，抱冤莫赴愬。用是致和气，南首问燕路。  

钱弊  

为家重墙垣，为民须货殖。杨庐国北户，东南赖控扼。淮民鱼米馀，百货仰殊域。用铜防外泄，用铁乃奇画。一利伏一弊，救弊要得策。持货贸官券，舍此莫衣食。钱货天下用，铁乃限南北。坐令两淮民，块处断贸易。计铁取券直，十才收六七。朝贤爱淮民，此困盍矜恤。铜铁均国宝，通变岂无术。近甸视远地，未可岐畛域。况今苦倒垂，倚待振焚溺。缘江八郡尔，杂用顾何失。官券朝北来，淮俗暮安宅。即今私铸断，胡尚胶今昔。吾贫复淮人，计势不容默。  

吴节推赵杨子曹器远赵子野携具用韵谢之  

平日从俊游，寂寂坐多病。犯床漫飞埃，瑶笙罢重请。【犯床，置乐器床，谓宫调相犯；修乐器，惟笙曰请。】昔游喜复到，风物他日盛。坡恐名燕支，楼亦诧端正。新交间旧友，气合宫羽应。谈麈冰霜厉，笔阵鹅鹳劲。吏隐分乐地，与世不好径。拔贫办一欢，挟贵轻百乘。四豪载酒过，讲德珠璧映。歌奏云近人，舞罢鸾顾镜。酬酢忘主宾，笑语似纷竞。朱楼识阿眄，白酒醉师命。明朝耐残酲，江声醒幽听。此乐谪仙后，同异君试订。四豪成风手，可但只字警。我投诗社名，拜手敢貌敬。  

记梦示师是  

青灯寒夜思吾乡，合眼便坐吾家堂。阿丁炯然目如水，彩衣翩仟趋我傍。中心喜之谬督过，还为遨嬉废书课。指似斜日西窗红，小赋未破书未供。向渠不敢恩胜义，亦怜忸缩不自容。蝶蜚鹿失忽惊寤，摵摵霜风抂庭树。几时笔力跨乃父，与汝相忘不关虑。  

题胡处士猿獐图  

画工神品今代无，祁嶽一脉传醉胡。几年傲睨不落笔，乘兴扫出赤县图。今君所宝亦第一，我疑神遇非有笔。青林红叶晚未暝，遥山远水秋一色。五猿踞石相因依，两猿挂树松枝低。仰睇侧顾獐善疑，其二行齿如不知。昔人画马师厩马，画山直付居山者。野猿不驯獐易惊，邈影渠能写闲暇。草露空荒远刀机，即今放麑谁氏子。山蜂负毒不足怜，盍贷蟏蛸留报喜。  

布穀吟以布穀为催耕，其声曰：“脱了泼袴。”淮农传其言云：“郭嫂打婆。”浙人解云：“一百八个。”鸟何与人事，人以意测之，是非皆不同。为作此。  

泼袴不容脱，鸟语徒殷勤。输租质农器，有袴那解新。官中催科吏，如虎告时趣。耕尔能许即，今春种未入。田安得县胥，知愧汝卑栖。俯啄良易谋，聒聒强任田家忧。啼时未旦夜不休，班班血痕衔口头。人将近似测禽语，汝意真解忧农不。或传悍妻天所怒，姑不可挝渠不顾。罚为此鸟声曩愆，警世毋为郭家妇。南方谀佛古到今，人持数珠家梵音。区区说似一百八，讥诃劝相知何心。浙风淮俗隔江水，意解禽言乃如此。苏黄妙句谁嗣之，两地流传并须纪。世间儒墨纷相攻，巨细彼此臧谷同。争如痛饮卧长昼，付渠马耳谢东风。  

垦山叟  

杂木漫山谁所种，居不临流多不用。九月霜风卷黄落，群山一夕皆班駮。遥看拖帔横椽衣，农家刈粟山有畦。家家垦田日嫌窄，荒林翳薈惜虚掷。劚荒作熟不挂籍，输官之馀给衣食。州中之政常近厚，不欲屑屑校升斗。宁其弃之听民取，实亦藉是作康阜。继承不皆惠慈守，汝须弥缝吏胥口，防有后来规税亩。  

竹米行  

竹君亢宗擅楚墟，一一修耸山泽臞。风流秀整与世殊，楚俗食息皆尔须。薪之篱之且籧篨，笲筥箱篚{觚}篮笯。沟瓦厥祖羹其雏，随索斯获掇诸涂。今岁麦秋旱岁馀，得麦仅足偿官租。竹君悯农如士夫，著花结实千林俱。密砌玉粒缀旒珠，株株撷取虽锱铢。弥顷亘亩无闲株，硙磨蒸炊胜雕葫。邻里乞索水火如，坐令颦蹙兴歌呼。野叟好事能分吾，香清而洌甘而腴。此君行能不一书，此惠及物旋就枯。摩顶放踵忘其躯，所学无乃墨者徒。老子苟禄天之隅，袖手无策苏惸孤，投匕三叹吾惭渠！  

田家叹  

五月之初四月尾，菖蒲叶长楝花紫。淮乡农事不胜忙，日落在田见星起。前之不雨甫再旬，秧畴已复生龟纹。近者连朝雨如注，麦陇横云欲殷腐。如今麦枯秧失移，举手仰天祷其私。秧恶久晴雨害麦，兼收并得宁庶几。饼托登盘米藏庾，侬家岁寒无重糈。岂知送日戴朝星，凡几忧晴几忧雨。吾侪一饱信关天，下箸敢忘田家苦。  

春雨寒甚作长句  

白龙天飞宜莫测，吴侬解数归消息。年年青帝发生时，妨妒园林春动色。西山龙母诞弥月，归觐亲颜供子职。寿觞琼醴俗共传，玉鳞素鬐谁所觌。酸风鼓寒苦雾塞，行人缩头欲僵立。蛟鼍冻蛰大木拔，更问娇红并眉白。闭门三夜淙檐雨，起视溪流高数尺。去年夏秋走祈崇，云电收藏日血赤。农家倚锄望眼穿，白汗呀流地龟拆。天可问，曷不遣，雨龙此时会生日。  

谢韩幹送丝糕  

玉颗莹澈珠就磋，吴乡早粳莫计过。无乃风露秀结异，移种昆仑之木禾。君家厨妇一百技，三春九浙付重罗。银丝万寻忽萦积，中疏外洁生搓挼。扶桑仙蚕大如盎，線之本供织女梭。怳惊万喙斗新巧，罥作水茸雪网窠。即今拟形供食事，纤手幻出千絇多。倒甑入箸第三绝，色香兼味皆可歌。周官宾祭珍餈饵，有此复具理则那。诗翁物色及粔<米如>，得此来前当见诃。鲙盘漫诧金缕饤，汤饼徒夸银线窝。琼酥玉腻信非匹，胡麻崖蜜仍相和。感君汎爱记衰朽，回首一笑分馀波。腐儒口实长作累，馋饣童之名定不磨。金山别去每挂梦，老眼复见还双摩。婪酣得饱问便腹，如汝平生相负何！更从公子乞方法，日当饫之老涧薖。买田二顷不种秫，未怕酒客来操戈。【糕不用糯，金山者名天下。】  

识村翁语劝耕净居村，翁老而健，问其寿，云“山居淡食乃尔”。昔一村叟，一野僧，皆寿百二，守杜郎中、史丞相呼而致敬，厚设而归，即逝。二人寿未必止此，厚味，非野人所飨也。其言有契予心，作此记之  

山僧一生餍山蔌，溪叟所仰才鱼菽。闯首侯家与相家，珍膳不应填汝腹。百二岁翁清且羸，茵坐鼎食宁其宜。焉知暂饱博长往，谷神震怒脾媪悲。官家颗粒皆民力，此禄食之须此骨。两翁妄食寿弗延，当念无功暴天物。我虽不偶犹餐钱，车行肉饱隶后先。食功揣己惧不称！因翁有言呼使前，盘几毕识翁所言。  

繁昌县感旧  

繁昌古县依山麓，县外峰峦更重复。连山断处围平陆，有地可耕无十六。昔我作尉三年留，局促似为山所囚。野行村宿饭古寺，山路才悉如吾州。车如鸡栖马如狗，风袂尘襟博升斗。是时身健发熟斑，颇复兴怀为奔走。远近人家山影浓，与我周旋图画中。山鸟翔集相和应，野花开谢能白红。薄宦而今更长道，回头祇觉当时好！筋骸罢惫鬓摧颓，不叹漂零叹吾老！  

出郭寒食日，迓使车，初甚怊怅，郊外春色慰人，戏成  

江县居人寒食下，少在县中多在野。哭声不似笑声长，丽服新妆尽游者。长郊芳草接天绿，我亦行行策罢马。盍簪命醉岂不怀，卑官出入元无假。偶来却胜特来好，触处春光可图画。几日阴寒风用壮，今朝霁景天所借。趁人胡蝶作团蜚，逐妇鸣鸠数声罢。夭桃艳杏虽已过，郁李金沙犹未谢。其馀红白争姱嫮，醉态啼妆各潇洒。颦风笑露頩欲语，半吐梨花最闲雅。游人几许健倒去，红粉谁家短墙亚？良辰独醒还自惜，捐佩一樽犹可贳。饼盘饧箸已寒盟，故人应问花应讶！对春长作了事痴，不念清欢本无价。会当从公谢不敏，百罚深杯不辞把。魏花有约待人归，秉烛酬春期后夜。  

望夫山  

亭亭碧山椒，依约凝黛立。何年荡子妇，登此望行役。君行断音信，妾恨无终极。坚诚不磨灭，化作山上石。烟悲复云惨，仿佛见精魄。野花徒自好，江月为谁白？亦知江南与江北，红楼无处无倾国。妾身为石良不惜，君心为石那可得！  

检旱宿香云  

香云之山瞰平楚，松篁路穷得僧宇。明窗深室皆严靓，白菊红渠相媚妩。它日欲来坐忙迫，此行匆匆宁得所。蒲团憩定饭秋蔬，衣袂黄尘尚如许。山僧共话岂须禅，但爱茶瓯如泼乳。投床有梦不能记，忽听风林如过雨。鸡声不二拥被温，又恐罢骖陵险阻。出门便觉仙凡隔，犹闻窣堵风铃语。今年旱暵遂无年，枵腹吁天连保伍。颇能念我困驰驱，两两致词相劳苦。但使秋租毋病汝，吾自卑官惯尘土。  

谢朱宰借船宰为芜湖，予官繁昌  

书生禄遫空自怜，三年官满囊无钱。身如绊骥心千里，安得一舸西风前？令君磊落济川手，留滞亦怜穷独叟。大舟百尺影白虹，借我搬家我何有！函牛之鼎著鸡肋，涓滴渠须瓠五石。劣留两席寘图书，辇石囊沙压摇兀。典衣买酒饷三老，槌鼓鸣锣人看好。相过重读借船帖，我自卢胡君绝倒。【自繁昌归，先经于湖。】  

田家谣  

麦上场，蚕出筐，此时祇有田家忙。半月天晴一夜雨，前日麦地皆青秧。阴晴随意古难得，妇后夫先各努力。倏凉骤暖茧易蛾，大妇络丝中妇织。中妇辍闲事铅华，不比大妇能忧家。饭熟何曾趁时吃，辛苦仅得蚕事毕。小妇初嫁当少宽，令伴阿姑顽【房谓嬉为顽。】过日。明年愿得如今年，剩贮二麦饶丝绵。小妇莫辞担上肩，却放大妇当姑前。  

徐南卿招饭  

徐郎陋巷四立壁，乘间亦戒宾友食。慈亲衰鬓不供剪，定卖春衣典书册。念君治具良骚骚，与渠侵早来得得。小楼十客不馀地，犹胜陶翁劣容膝。江西米{临米}丝作窝，吴国香粳玉为粒。嗣宗阿戎各好士，笑颉羹鄙仍妇德。老子旅寓得此饱，勃郁诗情喙三尺。出门未妨雨垫巾，万屐声中缓归策。  

再次韵  

东邻客来每坚壁，西邻客来常蓐食。旅中一饱岂细故，偕举大事书之册。末路孜孜食眠计，外此敢忘戒在得！苏端向我颜色好，冲雨不辞泥没膝。居贫颇禁恶客恼，念子秤薪仍数粒。肺可用禴米可饼，并付馋僮饱君德。人谓裁诗等裁锦，拙妇渠能把刀尺。陶翁宜报苦未赓，搜搅肝肠闲倚策。  

再次韵  

白昼曲肱睨东壁，鸴斯空复贼粮食。晚途自笑砚生埃，少日颇尝韦串册。生世恐随草木腐，忍使功言两无得！长安宁无翕赩者，自宜有铁关腰膝。乐天任运时近酒，子房逃荣犹却粒。求穷我者迄未知，夫此谁怨夫谁德？拟访莺花豁襟抱，门外雨馀泥一尺。山阴不待兴尽回，掠面东风寒策策。  

戏作饮食小过不佳，赵帅招饮，淡食止酒。因成古诗  

书生禀赋纸样薄，平日扶衰惟粥药。一日饮湿小啮肥，河鱼数日烦医治。佳辰府公约把酒，严斥厨丁预节口。借问王宾酬酢馀，还许公荣袖手无？厚味腊毒古不予，如作病何仍古语。生世例非金石坚，支离如我更可怜！馋噇动使诸病入，冷坐亦复百忧集。彭殇瘠肥本自齐，此理祇许蒙庄知。箸下万钱无足取，厨荐三韭徒自苦。法士语饮应且憎，何如卧客怀中醉？不应婪酣任人嗤穀伯，何如辟穀高人师黄石。陈遵张竦枘凿夫，何为彼此未可相是非？七十老翁谁能促戚缚此戒，醉死病殂吾命在！  

呈赵帅访帅，困於腰铺。次日帅闻到招饮  

雨行本自贪风便，四十里程真劈箭。长年摊钱夸半仙，一炊黍顷风头转。生世快意多所辱，叶舟瓠壶浪如屋。暗椿触船船版折，船丁吁天船媪哭。途穷傥有哀王孙，腰铺人家紧闭门。丁翁禄遫捕鱼者，向我顾肯颜色温。茅屋新成容寄宿，麻茶初熟仍见分。解衣灭烛睡欲死，乡梦醒时鸡唤晨。平时晨餔下南浦，定向扬州听更鼓。飞廉生忧吾敢怨，薄命若为防市弩！今朝河面吹细痕，竹树不声人骏奔。掣铃一笑话畴昔，便有乐事酬佳辰。镇淮主人开渌樽，蕙兰香前箫鼓喧，一杯为我安惊魂。胜谈亹亹清耳根，向来忧虞无足言！  

山居四首  

山间有好事，时肯问何如？束迭箸头薤，鲜分匙面鱼。披襟偕我饱，揽发为君梳。一笑尘劳外，都无病可祛。  

忽作断过访，经旬闲瘦筇。慵添和诗债，病减灌园功。石鼎褭轻碧，庭柯零碎红。竹君如见慰，竟日啸窗风。  

鸟息我亦倦，行行取径微。石棱妨错足，藤蔓每钩衣。森木各天籁，连山同夕晖。推门吟袖冷，满带野风归。  

涉世惯多遌，还欣惬此心。鸡孙当岁稔，竹母值秋阴。言配香粳软，行须绿影深。继今摩腹去，风日更萧森。  

香云寺  

山月明空隙，庭柯下槁乾。沉沉僧夜静，漠漠雁天寒。梦境愁偏隔，诗情老易阑。未容辞水厄，聊复踞蒲团。  

圩上  

小村山影里，山脚水明沙。春事初移柳，人家未摘茶。生儿了门户，馔客有鱼虾。笑我尘埃者，奔驰鬓易华！  

丁酉道中暮春  

去家如昨日，节物转头非。风处绿自舞，雨馀红顿稀。野桥平水过，村路蹑花归。趁得酴醿在，筝琶拂旧衣。  

得侄消息  

甚喜年穀熟，仍闻佳食眠。郡人新过此，乡信得真传。社酒浮蛆渌，湖鱼割玉鲜。平时计安稳，莫靳里胥钱。  

金地寺  

侧径崎岖去，飞萝次第扪。山横欲无地，路转却逢村。竹柏围荒寺，莓苔上缭垣。残僧不知客，芋火老云根。  

陪盱眙王使君东游四首  

锦席浮波影，牙樯转雾霏。飞花窥碧酒，舞蝶傍红衣。野日歌前淡，云峰望处微。游鱼应与乐，啼鸟莫催归。  

缆解鸥飞处，船移柳影中。林庐桃李月，浦溆蕙兰风。酒浅能无醉，歌长惜有终。赋诗聊泚笔，寓意未须工。  

红旗围皂盖，离迾碧山隅。水色涵云树，宾筵著画图。香温金凿落，花亚锦屠苏。醉里银丝鲙，渔舟不待呼。  

风林山阙处，茅舍两三家。小驻回鹘队，重寻粟玉花。疏烟横暖霭，碧溜漱晴沙。野兴未渠尽，数峰明晚霞。  

都梁  

淮汴朝宗地，孤埤只眼前。谯楼西日淡，戍鼓北风传。破竹非无计，浇瓜亦自贤。客愁浑几许，抚剑倚吴天。  

天外纤云尽，山巅望眼遥。平淮剪绿野，白塔界晴霄。客里风光异，吟边物象骄。功名它日事，回首兴萧条！  

关塞凄凉处，青徐指顾边。如何汉正朔，不尽禹山川。将略轻三捷，天威重万全。诸公不愒日，老子判留年！  

路恶惟沙碛，山回忽市鄽。楼台明晚照，花竹暝寒烟。生事知无警，欢声验有年。犹嫌武陵遇，不载割淮鲜。  

犬吠葱青里，人家竹径深。短篱循石磵，老屋枕烟岑。牛瘠知春事，鸠啼认晏阴。丰年易为客，杯酒慰幽寻。  

年年汉臣节，春雁与同归。番俗尊华服，皇家后武威。市中斜毼贱，水外拂庐稀。南北皆生息，和戎果是非！  

雨后病起  

小卧竹间斋，幽怀得好开。病从凉后减，雨及望时来。两屩山千叠，诸雏饭一杯。吾生计此耳，无梦到燕台！  

客中  

多夜淮濒梦，言归未有期。愁禁客舍雨，寒过杏花时。酒废无何饮，春如不自持。若为丹九转，能黑镜中丝。  

次瓜州  

云曀平山塔，烟明老濞城。客行判费日，舟泊细论程。闸水清兼浊，潮天雨复晴。未须归有梦，午枕惬凉生。  

赠赵秀才  

衮衮红尘去，扁舟得挽回。半生障日手，一笑沃愁杯。应俗吾衰矣，论文子壮哉！明年日边信，满冀好怀开。  

定海  

齿发今如此，东来料一寒。爱民平日事，宰县昔人难。稍得官租办，聊容坐席安。渠侬趋负輓，疑未厌儿宽。  

官廨盐烟外，居人杂贾胡。听言须画字，讨海倚输租。习俗何妨陋，鲜肥颇不无。已甘三载住，畴昔计乘浮。  

闻师文过钱塘  

九堰三江外，欹帆侧柂频。海鲜常入箸，雨鹊定随人。椒酒须分岁，江梅巧借春。团栾多乐事，未沫物华新。  

官居  

官居不惜日，宰县动三年。忍事肠欲烂，为防头救燃。不应一饱计，长受众人怜。俯仰堪供笑，人间海易田。  

送学生归赴秋试因省别业  

年事真无赖，官曹已惮烦。儿堪付门户，吾粗有田园。游旧因相问，襟怀为细论。此心归隐计，日日受风幡。  

食口几鹅雁，田收问菜麻。【子美“力难及黍稷，得种菜与麻”。】宁堪再揽减，【淮人谓岁饥为年岁揽减。】又抱两呕鸦。【越人以婴儿为呕鸦。】投老怜漂泊，何时了贷赊。终惭陶靖节，归不计生涯。  

高头山  

小驻缘云脚，居然睡眼醒。楚田衔树阔，汉水挟山青。蹀躞初忘倦，巉岩已饱经。川原方啖蔗，不拟叹漂零。  

无题  

薄宦受风梗，还家归岫云。行人与乔木，老色竟平分。末路惭周朴，穷交有墨君。看渠绶若若，千骑诧乡枌。  

书怀  

俯仰人间世，才为一笑资。百年羊胛熟，万事虎头痴。文字聊遮眼，功名浪朵颐。浮生如此尔，况复病馀衰！  

次韵杨宰次郎裴时予亦留西乡，因述怀  

信次尚村落，食眠随晓晡。山瓶馀濩倒，【村人以野酿名濩倒。】僧宇谒伊蒲。笑挟《兔园策》，问收鱼澳租。前滩起沤鹭，为我作前驱。  

次韵杨宰葫芦格  

生常信流坎，老不叹漂零。雪后菊未死，雨馀山更青。仍烦析尘语，远寄打包僧。政绩随诗价，多君日日增。  

次韵张守途中逢节向子房州之行，亦舟中作岁节饮  

途中岁遒尽，江影暮澄凝。柏酒惟宗武，河梁似李陵。问津田叟傲，捩柂长年能。系缆才沙觜，人家已上灯。  

次宿北阿韵  

闻道篮舆去，遥冈复近阿。诗应吊孝逸，碑或赞头陁。静者官糊口，公朝礼作罗。怜君日阡陌，尘土扑阴何。【北阿，李孝逸破李敬业处。】  

即事  

侧径苔竹润，短篱鸡鹜喧。小停障日手，聊憩卧云村。绿影乌皮几，新醅老瓦盆。平生农圃计，重与野人论。  

再用韵寄丁知县  

南楼酌酒未分襟，啅鹊啼乌亦好音。晴日倒红生笑颊，烟梧摇渌涨杯心。可堪岁月供行色，尽把江山博醉吟。不继芜湖留十日，焦峰浮玉恣幽寻。【丁为芜湖簿，留予必以十日为约。】  

念衰  

心意彫残底自娱，每临清镜笑头颅。诗从多病难为好，官过中年劣胜无。急景驱秋著髭鬓，归鸿衔梦下江湖。更应载酒高阳伴，误辍歌呼话故吾。  

闲适  

丁年故纸枉埋头，老去时名底用求。得句盖尝身被谤，屏书姑免眼为仇。关门工作橐驼坐，阅世已冥鹏鷃游。槁木山麋真适适，从来里舍议家丘。  

次韵苏监仓二首时苏兼主邑学  

交朋又得一相如，高掩虞郎行秘书。妙论析微惊我倒，诸生到眼可人无。一官幸此分邻烛，五字渠能揽虎须。快读清篇病如扫，北轩风竹对森疏。  

长日奔驰传置如，久妨著论与抄书。逢人争席有时有，疥壁留诗无处无。御寇未辞躬楚制，论文常忆揽桓须。扁舟再有东游便，肯向朋从自作疏。  

县西  

一径斜穿荦确行，身闲尤觉马蹄轻。坡头嘉树千幢立，烟际长江匹练横。茶鼓适敲灵鹫院，夕阳欲压赭圻城。一春簿领沉迷里，野鸟山花眼最明。  

寄幼度主簿  

辞家暑雨溅红蕖，转首荞花已雪如。岁月只随流水逝，笑谈陡与故人疏。简书我正罢长道，归棹君行指旧居。他日霜风吹梦破，空从旅雁觅来书。  

七夕  

龙旌凤扇一相迎，知费青禽几寄声。天上经年才旧约，人间转盼便深更。凉河只向樽前落，微月偏来酒面明。后夜玉琴弹别鹤，独应乾鹊梦魂惊。  

复程平叔  

早岁雄文手自编，偶同闻喜听钧天。漫为官去吾何取，肯寄诗来子定贤。潘岳自怜头易白，士安况苦病相缠。羡君身健须如漆，万里亨衢稳著鞭。  

夏夜饮客  

矻矻官曹兴易穷，得闲何惜一樽同。傍愁边到无恶客，从竹间来皆好风。胜日诗狂输酒圣，转头渭北复江东。雕鞍未作扶携去，更放兰缸子夜红。  

寄陈居仁  

尚记诛茅柳外堤，水光摇雾润窗扉。桑间曾是僧三宿，海上能忘鹤一归。野店樽罍醅脚酽，比邻鸡鹜稿头肥。解颜一醉平生事，更向行藏计是非。  

赠仲国美前年春，国美亦留夜饮云  

三阅春光一建瓴，依然归棹泊危亭。乌迎客子各头白，柳学故人俱眼青。曾是纵谈僵婢仆，又成豪饮卧罍瓶。明朝小话前溪别，分付溪风管醉醒。  

赠赵秀才  

平生心事钓渔舟，解后青衫映白头。肯为功名戏雕虎，不留颜面对沙鸥。露漙青盖高荷晓，风约黄陂小麦秋。入眼斜川归趣好，此身何处不菟裘！  

京口呈张閤学  

归怀未用话南园，卧治于今又北门。但息儿啼宽上意，小稽霆击取中原。虎头锐视非无种，狮子当觞且勿喧。更恐谭公家世事，断无宣劝定惊魂。  

约二同年游虎丘  

兼旬闭户耐寒威，起视晴空碧四围。黄鸟啼边忽游子，白龙去后渐单衣。年时尚记寻芳约，老境仍怜得醉希。红影幽香虎丘路，杖藜携酒莫相违。  

次韵张丞二首  

夫君腹笥尽奇谋，每叩谈锋听不休。诵赋久嗟无此作，荐贤端合拔其尤。小迟荣路观掀趠，聊为同寮盖谬悠。政恐诸公有推挽，平时果艺仰由求。  

槁梧闲据自沉吟，投老真成负此心。酒沃渴鲸悲事往，官随跛鳖笑吾今。进为终愧周人朴，归去曾无陆子金。尚赖君诗慰牢落，时清聋聩发纯音！  

即事  

江漾晨光入县门，楼斜晚影到渔村。海声不为无风静，山色居常带雾昏。问俗即今防愒日，来时抚事错销魂。浮生寄寓君恩重，未觉天涯异故园。  

劳农净居赠皎启二僧  

劳农今喜复南辕，夹道扶携亦笑諠。县尹庶几无疾病，山人迎送耐频烦。芼葱汤饼聊堪饱，出瓮春醪半带浑。惟有为民真实意，异时陈迹付公言。  

九日登楼海上重阳，率多风雨，邑寄罢饮作  

县曹逢节犹忙迫，阴雨乘秋每接连。九日欢娱异前日，几年晴霁有今年。湖山入座褰珠箔，萸菊挼香荐玉船。帽委西风判一醉，故人应未笑华颠！  

再次韵谢张守得新居  

得巢归翼惬卑栖，尚卷风茅落冻泥。病树缘阶旋培植，旧书堆案细签题。地非新野聊龙卧，人似东屯賸客迷。身世只今供冷笑，百川东注月行西。  

对客再次韵  

客来一笑同乡味，便粉秋菰刷藕泥。糟浥子姜仍旧法，笼缄乾笋俨新题。白鱼紫蟹空濡沫，窘兔惊麋想砀迷。自揣臞儒合蔬粝，放麑终恐愧巴西。  

自适  

渺漭湖天入短篷，心期只许白鸥同。人言火食阆蓬客，自命官身田舍翁。酒可销闲时得醉，诗凭写意不求工。更那长日温书眼，一送蜚鸿下远空！  

云水为家百累无，意行从昔略方隅。饮忘醒醉狂常尔，梦到无何午未苏。遗俗可辞翻袜错，付渠阴作负舟趋。譊譊礼法工相<目舌>，闭户仍防大小儒。  

登平山堂  

平山堂上命琴樽，前辈风流肯见分。恋客懒斜当槛日，藏山不断隔江云。吟笺得意窥天巧，醉面禁凉减缬纹，杖策归来新月上，落梅如雪点风裙。  

春日客中  

平时谩说醉为乡，对景今如石作肠。老去犹兴客中叹，春来刚制酒边狂。露桃烟柳为谁好，蜂蜜燕泥徒自忙。红紫打围歌笑地，暮年多感怕思量！  

山行寄程帅  

雨馀支径湿平沙，恰称卑官下泽车。杂树暝烟森立槊，乱峰迎客俨排衙。水禽时弄翻仙影，野草争开细碎花。久忆山行此如愿，不应回首更思家。  

次日再次韵  

鸥双鹭只傍汀沙，却汇沙汀过客车。清吹解撩丛竹啸，高山如受众峰衙。寒生碧涧悬鱼网，润著苍岸賸土花。所惜隔墙红紫满，行行无暇访山家。  

复次韵寄程帅二首  

节物匆匆可挽追，直须乐事趁芳时。行春倏喜花围屋，借景何殊月在池。【南昌：当官借景未防民，恰似凿池取明月。】对酒不无桃叶女，扣舷却笑木肠儿。山家有约须重到，定放游人张水嬉。  

人家禊祓竞攀追，刺史春游正此时。羯鼓声中花作锦，壶筹多处酒为池。绝须丝竹娱安石，剩有篇章付雪儿。闻道续貂容下客，老无佳句坐荒嬉。  

骑过山村  

烟村面势枕苍山，一径循山作屈蟠。入望高幢罗翠密，挂空匹练噀清寒。吟髭撚白迎风去，妆面骈红倚户看。颇似骑驴后山老，倩谁粉墨洒毫端。  

寄乡中亲友  

棋酒游从叹离群，酒床吟笔漫飞尘。潮乎可奈才力老，甫也尚为南北人。安信不随秋雁到，流年倏复野梅新。南岗北阜凭高地，引首吴天几怆神。  

再用前韵赠高司理  

吾宗如此况他扬，碌碌诸雏欠肯堂。薄宦幽忧殊未醒，故园归梦可胜长。杯盘顿顿家鸡嫩，翁媪呜呜社酒香。犹记比邻笑行客，夏畦龙断为金章。  

上巳溪上燕  

杜若洲边卓旆旌，佳晨一醉万金轻。春光仅有一分在，天气可能三日晴。解道兰亭亦陈迹，肯吟楚些怆幽情。人生到处皆儿戏，笑看争标斗两鲸。  

再次韵答许节推  

新酿开缸渌蚁浮，旧辞仍缺唾壶讴。宦途要处难插手，诗社业中常引头。倒载肯陪山简醉，反关莫厌孟公留。秋田粗可供佳客，不比封君亦素侯。  

书怀  

人间穷达命污隆，作意功名欲捕风。但见刘班误车子，何曾邓禹笑王融。官曹得饱馀何事，书课乘闲亦隽功。少待莼鲈付张翰，一溪风月放船篷。  

再次韵谢高几宜惠诗  

小家茨竹即为堂，暇访深林索豫章。平日床头但《周易》，看人笔落便灵光。庳隆赋质嗟多样，良楛论材要当行。莫向黔娄问奇货，长沙舞袖可能长。  

归欤老秋  

已办求田问舍谋，登临那复更悲秋。蟹肥与客争先把，稻熟催儿彻晚收。霜后峰峦添峭措，波间鸥鹭剧风流。寰中胜处天应惜，付与痴儿祇暗投。  

宿何人家  

步寻松篠款谽谺，忽到孤山处士家。十顷苍鳞漾墙角，一钩寒玉插檐牙。杯行不乏红丝鲙，饭了仍供白露芽。把臂倾舒吾已怯，又分离绪上归槎。  

凌晨张司户惠诗次韵  

小驻江干接隽游，渭清泾浊可同流。假真笑我陈惊坐，造妙推君赵倚楼。姓字已高时辈上，功名尤忌鬓毛秋。等闲莫学金华伯，碧水如天拟梦鸥。【山谷诗：梦作白鸥去，江南水如天。】  

仕途决矣息交游，姑向林泉访胜流。短褐直甘乘下泽，异乡终胜赋登楼。惊心梦境檀槐战，屈指乡园秫稻秋。雉翳龟燋缘有用，未闻金弹中沙鸥。  

西林访銛师师颇能诗  

天将宿雨净春空，却著湖山鼓吹中。载酒言辞藉花伴，运斤来看斫泥工。前身师定参寥子，拙宦吾今张长公。俯首人间皆长物，未妨分飨北窗风。  

夜宿商卿家复用挝字韵  

萑蒲无警南塘静，歉岁村讴鼓罢挝。更喜良宵共谈麈，几烦亲手剪灯花。酌无多酒仍馀味，懒不吟诗政自嘉。蝶梦蘧蘧才一霎，邻鸡啼罢又啼鸦。  

晚饭商卿家用前韵  

我似长松久卧沙，迄今谏鼓梦犹挝。倚消愁斛人如玉，欲近书签眼有花。投老无庸尚强聒，过君每肯具柔嘉。婪酣得饱行摩腹，不省饥号有暮鸦。  

重九山阳仪真两使君送酒  

酒会文期兴尚浓，佳辰一笑坐天穷。两州各遣六从事，九日俄成一病翁。诗不受催空急雨，帽无缘落任西风。明朝晴径通行屐，却漫枝筇绕菊丛。  

次韵高宾王见投  

残年病眼苦眵昏，尽屏甘腴誓绿樽。龙树难逢刮膜手，孟公顾有独醒孙。颇烦十吏供挥扫，无奈诸峰役梦魂。友义惟公记衰疾，新编肯到雀罗门。  

病念还家可奈愁，客中日月急梭投。土花晕壁迎梅雨，海燕将雏送麦秋。霑袖正怜珠陨睫，关门能复玉为舟。搘头閤膝高舂卧，黄妳青奴共此楼。  

再次韵自诳简宾王二首  

鱼辟清澄鸟爱昏，陶翁归计酒盈樽。山田雨足鸠呼妇，篱院春深竹有孙。百首旋编新赋咏，三生犹忆旧精魂。小摩他日红尘眼，闲送蜚云过海门。  

庾郎胸次枉堆愁，冯衍才名迄不投。归去来兮岁华晚，末如何矣鬓毛秋？令威心事千年鹤，张翰生涯一叶舟。回首月堂金谷梦，却怜海蜃结飞楼！  

次张学录韵  

烧香为后山，展像拜太虚。谁能作九原，候虫吊寒墟。  

臛鸭久欲忘，食蛙近亦稍。人言淮浙殊，得饱不汝较。  

再次赠张学录韵  

李蔡下中尔，万目指骞腾。何蕃头欲白，秋窗秋青灯。  

张子携诗来，危坐拨芋火。三问笑不对，政恐非助我。  

次韵钱倅诸公睡香花  

钩窗玩孤芳，残月衣上明。紫囊拆兰麝，小风弄初晴。  

泊上虞驿来日行  

梁湖莽苍外，后去未云迟。县市容吾恋，江潮不汝期。  

早夏  

安石榴花猩血鲜，凉荷高叶碧田田。鲥鱼入市河豚罢，已破江南打麦天。  

满地榆钱未扫除，画檐忽复燕将雏。风窗梦破搔头坐，重课儿时读了书。  

题赵秀才壁  

日日危亭凭曲栏，几山苍翠拥烟鬟。连朝策马冲云去，尽是亭中望处山。  

谢两知县送鹅酒羊面  

僧样斋厨冰样官，饥凭脱粟食无单。不因同里兼同姓，肯念先生苜蓿盘。  

次两知县韵  

老去栖迟八品官，剑颐深悔诮田单。东邻未省吟髭断，笑掷牙牌命肉盘。  

寓吴门张监留居平江，率赵守、袁宪，月助桂玉费作。  

溪翁园客问何如，可讳浮生百计疏。不惮典衣规得酒，长因乞米衒能书。  

兴阑猛辍凌江棹，重看莺花茂苑春。归自乘流留亦好，浙风淮俗总宜人。  

绍熙壬子劝耕妙胜  

桑绦麦陇接比邻，社酒家炊丐路人。风俗尚如它日否，恁谁细问故园春。  

定海甲寅口号七首  

长官清苦旧传闻，检放禾苗近四分。毕竟不缘胥吏手，旱头科敛枉纷纭。  

田租有约不相违，比着丰年数已亏。一饱分明郎首赐，几曾刺口问抽卑。  

已抄口数报隅官，岁后朝餔定不难。且愿眼前强健在，趁坊讨海过冬寒。  

水泛沟塍意欲餍，凌晨还复雨廉纤。早秧未颔【其感切。】犹须插，晚谷无多不更<土冉>。【直廉切。】  

父子分头上海船，今年海熟胜常年。官中可但追呼少，不质田输折米钱。  

邻家两两捉春归，笑语相过复叹咨。共说飓头前夜作，几人莆网罣流尸。  

连宵飞雨喜滂流，已入梅天过麦秋。二十年前如此晚，金城地抱却全收。  

谢张德恭送糟蚶德恭，师文友也  

压倒淤泥白莲藕，半捐介甲露秾纤。玉川水厄那知此，急具姜葱唤阿添。  

庆元冬再到盱眙  

虎头山下参天柳，亲见栽时共我长。柳自摧残人自老，半生不抵熟黄粱。  

日行荦确面孱颜，旧惯山居意易阑。见说烟云暝崷崒，北人争指画图看。  

闲居营隙地颇事栽种。随遇作一诗，前后不同，故无伦次。  

雪云脱坏漏朝阳，风物横前引兴长。红糁紫蕤今次第，迁莺来燕费商量。  

种桃接李不辞勤，旋作花前把酒人。羡杀文禽映花语，飞来趁得见成春。  

春来敢自贷衰慵，正要檀栾间白红。爱竹少留枝策径，灌花分破著书功。  

步屟归来未觉劳，迎门喧笑问儿曹。笑翁浑似鱼千里，小圃周围日几遭。  

客夜不寐  

阵鸿轇辕上云衢，梦欲成时每破除。少睡更堪寒夜永，新来熟遍少时书。  

江行  

帆桅飞去划空明，人倚东风两翼生。世事快人如此否，日斜三百不留行。  

到房交代  

檐外浮岚暖翠堆，道人亲眼为渠开。餐钱官簿何须计，直为南山亦合来。  

复次韵  

昔上瞿塘滟预堆，盘涡如井放船开。山行欢喜今非错，备见梢濆撇漩来。【地有错欢喜山。】  

十里髻鬟谁绾结，半天苍翠自嶙峋。教儿莫惮依山住，阔领裁衣尽土人。  

题驿舍  

客到淮乡话楚乡，长将天末指襄阳。如今漂泊君休问，又过襄阳十舍强。  

房陵十首  

似闻仙伯厌乘龙，常混红尘市井中。觌面未须趄避我，褰衣无计义寻公。【房人谓巧避云趄避，力寻为义寻。趄，七靴反。义音<革义>。】  

阴晴未敢卷帘看，苦雾蒙蒙鼻为酸。政使病馀刚制酒，一杯要敌涝朝寒。【晨起雾久乃开，土人目曰涝朝。】  

祠坛歌舞杂嗟吁，下酉犹濡上酉枯。谁谓朝来一拆雨。欢声已觉沸通衢。【潴水溉曰酉，得雨曰一拆雨。】  

竹屋高低正复斜，蔚蓝影里著人家。底消山峡三分瘴，争课卢仝七碗茶。【土人晨饮茶，云胜山岚气，又曰房三分瘴。】  

夏田少雨富来年，多雨何妨穑事秋。已戒日供皮子面，更教晚稻饱霜收。【面皆墋，不墋者曰皮子面。稻待霜乃收，曰饱霜米。】  

跨牛待得夕阳回，在处诸嫲笑口开。已借蜡钱输麦税，免教缉捕闯门来。【弓手下乡，目以缉捕。】  

杯酒清浓肉更肥，咸言趁社极欢嬉。丁宁向去坐年日，要似如今敛脯时。【年日饮食曰坐年，社日曰敛脯。】  

农闲闾里有逢迎，白饮傍边骨在羹。老稚不妨顽过日，边头难得是升平。【俗谓戏曰顽，羹曰骨在。】  

刈罢秋禾未敢慵，更须趁逐过残冬。城中竹筊今年贵，盐茗新来免阙供。【卖枯竹供爨曰竹筊。古巧反。】  

翁媪同围老瓦盆，倒篘新酒杂清浑。枧南枧北皆春社，且放乌犍卧晏温。【村落所聚曰枧。】  

春寒  

扫雪阶头晓未乾，东风作恶鼻仍酸。西园点检江梅后，祇有樱桃不避寒。  

稍稍春光到眼中，冲寒试与小搘筇。杏花已尾樱桃拆，正要深红间淡红。  

清明寒食经旬是，笑问风寒更几馀。小杏惜香春恰恰，新杨弄影午疏疏。  

平明欲敛云复厚，薄晚未休风更颠。老怯春寒不宜出，下帷添火拥书眠。  

不寐二首  

改变年来所著书，依然幽梦隔华胥。寒更何与衰翁事，数到琤摐杀点馀。  

追思可乐是丁年，日力孳孳有食眠。头触屏风祇灯后，慈亲笑劝掩陈编！  

寄张守仲思  

一思交好一悲恓，楚峤吴山梦到迷。怕说万山天样远，房陵更在万山西。  

四月望再游西湖  

春光陆续委东流，看到湖边安石榴。更与苏堤沤鹭约，办舟来赏牡丹秋。【俗目荚蓉秋牡丹。】  

吟诗自笑  

文字光腾万丈长，锦官老杜豫章黄。投荒忍死经人鲊，讨饭充肠上岳阳。【南昌诗：我虽穷至骨，犹胜杜陵老。忆昔上岳阳，一饭从人讨】  

### 江湖长翁集补钞  

陈造  
百花楼  

楼中香飘百和浓，楼上锦缬翻东风。玉樽美酒清若空，吴姬妆面相映红。人生一笔不易得，是间一醉千金值。元龙百尺君勿论，芳时且可金杯侧。  

泛湖  

荷面跳珠小溅衣，酒边团扇已停挥。湿云收尽人间暑，郤度西山载雨归。  

## 江西道院集钞  

戊申四月九日得请补外初出国门宿释迦寺  

出却金宫入梵宫，翠微绿雾染衣浓。三年不识西湖月，一夜初闻南涧钟。藏室蓬山真昨戏，园翁溪友得今从。若非朝士相追送，何处冥鸿更有踪？  

明发南屏  

新晴在在野花香，过雨迢迢沙路长。两度立朝今结局，一生行客老还乡。犹嫌数骑传书札，剩喜千山入肺肠。到得前头上船处，莫将白发照沧浪！  

过南荡  

秧才束发幼相依，麦已掀髯喜可知。笑杀槿篱能耐事，东扶西倒野酴醿。  

近岫遥峰翠作围，平田小港碧行迟。垂杨一径深深去，阿那人家住得奇。  

过杨村  

石桥两畔好人烟，匹似诸村别一川。杨柳阴中新酒店，葡萄架底小渔船。红红白白花临水，碧碧黄黄麦际天。政尔清和还在道，为谁辛苦不归田？  

侧溪解缆  

梦里喧声定不凡，顺风解缆破晴岚。起来职事惟洗面，此外功名是挂帆。莫笑一蔬兼半菽，饱餐万壑与千岩。蓬莱云气君休望，且向严滩濯布衫。  

舟过桐庐  

潇洒桐庐县，寒江缭一湾。朱楼隔绿柳，白塔映青山。稚子排窗出，舟人买菜还。峰头好亭子，不得一跻攀。  

近县人人喜，来船岸岸移。偶因小泊处，恰是早餐时。唤仆答相乱，看山寒不知。横洲犹半在，今岁水生迟。  

后面山无数，南头柳更多。人家逼江岸，屋柱入沧波。老去频经此，重来更几何？牛山动悲感，曾侍板舆过！  

溜港滩  

此去严州只半程，一江分作两江横。忽惊洲背青山下，却有桅樯地上行。  

兰溪女儿浦晓寒  

前年寒早热亦早，去年寒迟热亦迟。何曾寒暑有迟速，通融三年那兑支。人生何必早得意，芍药荣时牡丹瘁。荣枯迟速一笑休，顺风今日好行舟。  

嘲稚子  

雨里船中不自由，无愁稚子亦成愁。看渠坐睡何曾醒，及至教眠却掉头。  

柴步滩  

江阔水不聚，分为三五滩。遂令客子舟，上滩一一难。小沙已成洲，大沙已成山。山有树百尺，树围屋数间。水底复生洲，沙湿犹未乾。从此洲愈多，安得水更宽。忆从严陵归，水落不能湍。拖以数童仆，折却十竹竿。今兹过吾舟，念昔犹胆寒。  

东嘳滩  

江船初上滩，滩水政勃怒。船工与水斗，水力拦船住。琉璃忽破碎，冰雪并吞吐。竟令水柔伏，低头船底去。朝来发盈川，已过滩十许。但闻浪喧阗，未睹水态度。却缘看后船，偶尔见奇处。从此至三衢，犹有滩四五。  

将至地黄滩  

未到地黄滩，十里先闻声。樯竿已震掉，未敢与渠争。舟人各整篙，有如大敌临。搴蓬试一望，溅雪纷淙琤。乃是水硙港，为滩作先鸣。真滩定若何，老夫虚作惊。  

苏木滩  

滩雪清溅眸，滩雷怒醒耳。落洪翠壁立，跳波碧山起。船进若战胜，船退亦游戏。若非篙师苦，进退皆可喜。忽逢下滩舟，掀舞快云驶。何曾费一棹，才瞬已数里。会有上滩时，得意君勿恃。  

辽车滩  

东岸上不得，西岸上更难。五船往复来，经纬滩两间。一船初径进，当流为众先。涛头打澎湃，退缩不敢干。一船作后殿，忽焉突而前。瞬息越湍险，回顾有矜颜。老夫与寓目，亦为一粲然。  

过查滩  

眼底常山一武中，上滩更得半船风。青天以水为铜镜，白鹭前身是钓翁。旧日岸头浑改尽，数尖山嘴忽搀空。老夫只费五六日，行尽浙山西复东。  

过铅山江口  

下却诸滩水渐平，舟行已远上饶城。酒家便有江乡景，绿柳梢头挂玉瓶。  

初二日苦热  

人言长江无六月，我言六月无长江。只今五月已如许，六月更来何可当。船仓周围各五尺，且道此中底宽窄。上下东西与南北，一面是水五面日。日光煮水复成汤，此外何处能清凉？掀蓬更无风半点，挥扇只有汗如浆。吾曹避暑自无处，飞蝇投吾求避暑。吾不解飞且此住，飞蝇解飞不飞去。  

感秋  

昨扇犹午携，今裳觉晨单。起来且复卧，未敢窥柴关。不觉病至此，为复老使然。平生性刚燥，畏热长喜寒。念昔忝乡赋，践雪诣春官。布褐背不纩，芒鞋茧且穿。长亭夜濯足，吹灯呻故编。买酒破孤闷，浩歌殷屋椽。何曾悲廪秋，山棱耸臞肩。秋风吹我髓，秋露滴我肝。我欲与秋敌，秋先令我酸。叹息复叹息，谁是长少年。  

盥漱已云毕，危坐正冠衣。览镜忽见我，不识我为谁？自倚身尚强，不悟年已衰。举头视嘉木，向人惨无姿。我欲诉渠老，渠乃怀秋悲！木悲不解饮，瑟瑟声怨咨。我且呼麹生，细细斟酌之。我醉不知我，更知春秋为。  

隤照趣夕黯，孤灯启宵明。老夫倦欲睡，似醉复如醒。寸心无寸恨，坦如江海清。秋蛩何为者，四面作怨声！凄恻竟未已，抑扬殊不平。切切百千语，递递三四更。绕砌寻不得，静坐复争鸣。有口汝自苦，我醉不汝听。  

秋晓寒何忍，秋夕永难度。青灯照书册，两眼如隔雾。掩卷却孤坐，块然与谁语？倒卧卧不得，起行行无处。屋角忽生明，山月到庭户。似怜幽独人，深夜约清晤。我吟月解听，月转我亦步。何必更读书，且与月联句。  

平生畏长夏，一念愿清秋。如何遇秋至，不喜却成愁。书册秋可读，诗句秋可搜。永夜宜痛饮，旷野宜远游。江南万山川，一夕入寸眸。请办双行缠，何处无一丘。  

明发五峰寺  

归时路何近，去时路何远。山路无短长，人心有往返。每因赴官期，一出谒乡县。若非人事牵，无奈老身懒。初心作此行，夜雨醒醉眼。孤愁念群驺，尺泥滑双趼。首涂天全湿，回辙云半卷。投寺借松床，呼僧同野饭。颓然挂眠足，得此行役倦。暂劳新不堪，遐征旧所叹！松菊岂不怀，樊笼何时免？瘦藤要觅闲，到了古道院。  

初入筠州界高冈铺  

千尺霜松夹道周，国初凉伞至今留。筠州旧是朝天路，六十年来行信州。【自注：路人号夹道松为凉伞树。】  

和尤延之见戏触藩之韵以寄  

侬爱山行君水游，尊前风味独宜秋。文戈却日玉无价，器宝罗胸金欲流。欬唾清圜谈者诎，诗章精悍古人羞。子房莫笑身三尺，会看功成自择留。【四库本注：延之戏诚斋为羊，诚斋戏延之为蛑蝤，诗所云云，谓蛑蝤也。】  

读退之李花诗  

桃李岁岁同时并开，而退之有“花不见桃惟见李”之句，殊不可解。因晚登碧落堂望隔江皆暗而李独明，乃悟其妙，盖炫昼缟夜云。  

近红暮看失燕脂，远白宵明雪色奇。花不见桃惟见李，一生不晓退之诗。  

郡圃晓步因登披仙阁  

昨来风日较暄些，破晓来游特地佳。也自低头花下过，依前撞落一头花。  

李花半落雪成堆，末后桃花陆续开。白锦地衣红锦帐，侵晨供张等侬来。  

初夏玉井亭晚立  

冶蕊倡花一雨空，鲜晴新涨未亏侬。竹兼树影眠天底，人凭栏干立镜中。看尽水衣投北岸，方知今日是南风。黄鹂对语无寻处，忽见双飞入别丛。  

筠庵  

故老谈李仙，晋日上寥廓。随身无长物，止跨一只鹤。鹤本非胎生，古卵尚遗壳。千年石似坚，覆在凤山脚。寒宵晦风雨，神光照岩壑。犬嗥鸡夜鸣，龙泣人寝愕。只今筠庵是，因物非绳削。当时抱破处，作门不关钥。盖以一把茅，聊以护霜雹。遐瞻如钓翁，蓑衣逐层着。我来验幽讨，尚疑俗谚谑。雾中披羽衣，砌下脱芒屩。入户环仰观，中空生响诺。不见朱顶雏，犹存雪色膜。松梢双老鹳，戛然下檐角。老夫忽心惊，不敢小盘礴。  

新暑追凉  

去岁冲炎横大江，今年度暑卧筠阳。满园无数好亭子，一夏不知何许凉。待得老夫亲勘当，更招幽鸟细商量。朝慵午倦谁相伴，猫枕桃笙苦竹床。  

碧落堂暮景辘轳体  

碧落堂中夕眺馀，一声角里裂晴虚。满城烟霭忽然合，隔水人家恰似无。坐看荷山沉半脊，急归道院了残书。意行花底寻灯处，失脚偏嗔小吏扶。  

雨过郡圃行散  

剑池一日百周遭，雨后闲来照鬓毛。主管园林莺称意，巡行荷芰鹭宣劳。不须见我还飞去，便与移文告汝曹。一事恼人无问处，南山高是北山高？  

碧落堂晚望荷山  

荷山非不高，城里自不见。一登碧落堂，山色正对面。如人卧平地，跃起立天半。指挥出伏兵，万骑横隔岸。后乘来未已，前驱瞻已远。晨光到岩壑，人物俱蒨绚。绿屏纷开阖，翠旗闪舒卷。安得垂天虹，桥虚度云巘。老铃偶报事，郡庭集宾赞。【自注：赞政化行也。】匆匆换山巾，默默下林坂。  

午憩筠庵  

筠庵偶坐处，适当树阙间。远山不见我，而我见远山。清风隔江来，宛转入松关。翠焦自摇扇，白羽得暂闲。可怜三竹床，睡遍复循环。秋暑自秋暑，山寒自山寒。小吟聊适意，美恶不必删。  

答陆务观道院佛祖之戏  

老禅分得破丛林，薄供微斋也不曾。道院敕差权院事，筠庵身是住庵僧。人间赤日方如火，松下清风独似冰。别有暮春沂水在，为君一滴洒千灯。  

延之寄诗觅道院集遣骑送呈和韵谢之  

与君鬓发总星星，诗句输君老更成。别去多时频梦见，夜来一雨又秋生。故人金石情犹在，赠我琼琚雪似清。谁把尤杨语同日，不教李杜独齐名！  

只召还京题江西道院  

病身只要早投闲，乞得高安政小安。山水秋来浑是画，楼台高处日生寒。登临未足还辞去，老大重来毕竟难。碧落翠微好将息，清风明月梦中看。【自注：郡圃凤山佳处，有碧落堂、翠微台。】  

问途有日戏题郡圃  

今朝郡圃放游人，懊恼游人作挞春。到得老夫来散策，乱吹花片总成尘。商量岁后牢关锁，拘管风光属病身。造物嗔侬先遣去，遣侬侬去不须嗔。  

留题筠庵以庵室用茅盖层出如蓑衣然  

茂林修竹翠光中，那得披蓑一老翁。白石砌成珠子径，黄茅裹却水晶宫。夏凉冬暖非人境，雪打霜封即钓蓬。老子明朝便东去，更携瓦枕享松风。  

明发道经生米市随喜西林寺留题进退格  

贪睡能无起，挑灯强未残。舂声忙野店，月色淡柴门。又踏黄尘路，前追红叶村。秋衣那敢薄，病骨自难温。  

羲娥谣  

中秋夜宿辟邪市，诘朝早起，晓星已上，日欲出而月未落，光景万变，盖天下奇观也。作《羲娥谣》以纪之。  

羲和梦破欲起行，紫金毕逋啼一声。声从天上落人世，千村万落鸡争鸣。素娥西征未归去，簸弄银盘浣风露。一丸玉弹东飞来，打落桂枝雪毛兔。谁将红锦幕半天，赤光绛气贯山川。须臾却驾丹砂毂，推上寒空辗苍玉。【自注：一本此下有“云汉昭回光满天”句，误。】诗翁已行十里强，羲和早起道无双。  

小憩上坊镇新店进退格  

下轿行新店，排门得小轩。中间一棐几，相对两蒲团。椽竹青留节，檐茅白带根。明窗有遗恨，接处纸痕班。  

题十里塘夜景  

物色当秋半，登临更夜阑。山光倒眠水，水影上摇山。宿鹭都飞去，渔人独未还。老夫与明月，分割一清湾。  

过土笕冈  

木落初宜菜，亭荒不复茅。半分叉路口，鹳立秃松梢。秋热方升日，朝凉更迥郊。衰年走尘鞅，何计返云巢！  

入玉山七里头  

诸村不雨数旬馀，此地濒江万宝苏。晚紫豆花初总角，早黄稻穗已长须。回头金步野蹊远，当面玉山秋塔孤。偶见年时解船处，客愁依旧挂菰蒲！【自注：筠洪小路至馀干金步市，初出官给路。】  

宿查濑  

寒流一带槛前横，落日诸峰霞外明。水断新洲添五里，客寻旧路却重行。江车自转非人踏，沙碓长舂彻夜鸣。畴昔稚桑今秃树，如何白发不教生。  

晨炊泊杨村  

沙步未多远，里名还异原。对江穿野店，各路入深村。秋水乘新汲，春芽煮不浑。舟中争上岸，竹里有清樽。  

九月一日夜宿盈川市  

下滩一日抵三程，到得盈川也发更。两岸渔樵稍灯火，满江风露更波声。病身只合山间老，半世长怀客里情。西畔大星如玉李，伴人不睡向人明。  

下横山滩望金华山  

篙师只管信船流，不作前滩水石谋。却被惊湍漩三转，倒将船尾作船头。  

山思江情不负伊，雨姿晴态总成奇。闭门觅句非诗法，只是征行自有诗。  

出横山江口  

白壁当江岸，青旗定酒家。断崖侵屋窄，细路入门斜。县近瞻双塔，洲横隔一沙。何须后来客，始信此诗嘉。  

过横山塔下  

隔岸山迎我，沿江柳拜人。日摇秋水面，波闪白龙鳞。不遣船迷路，俱从塔问津。一生将玉镜，千古照金身。  

过乌石大小二浪滩俗呼为郎因戏作竹枝歌二首  

滩声十里响千鼙，跃雪跳霜入眼奇。记得年时上滩苦，如今也有下滩时。  

小郎滩下大郎滩，伯仲分司水府关。谁为行媒教作赘，小姑山与大姑山。  

晚过侧溪山下  

看山妙处几曾知，落照斜明始觉奇。皱尽衣裳纹欲裂，争先头角远相追。松梢别放六峰出，江底倒将千嶂垂。一路诗篇浑漫兴，侧溪端的不相亏。  

夜宿东渚放歌  

看山须看山表里，不然看山还误事。平时只爱万峰青，落日惟存数尖紫。浙江船上多少人，往来看山谁识真。叮咛舟人莫浪语，却恐儿辈不肯去。  

跋徐公仲省幹近诗  

传派传宗我替羞，作家各自一风流。黄陈篱下休安脚，陶谢行前更出头。  

自跋江西道院集戏答客问  

问我来朝南内南，便从花底趁朝参。新诗犹作《江西集》，为带筠州刺史衔。【自注：时召命筠州守臣奏事。】  

舟中新暑止酒  

新暑酒不宜，作热妨夜睡。不如看人饮，亦自有醉意。彼饮吾为咽，所美过於味。同舟笑吾痴，吾不羡渠醉。安知醉与醒，谁似谁不似。【一作“是”。】  

过弋阳观竞渡  

急鼓繁钲动地呼，碧琉璃上两龙趋。一声翻倒冯夷国，千载凄凉楚大夫。银碗锦标夸胜捷，画桡绣臂照江湖。三年端年真虚过，奇观初逢慰道涂。  

五月一日过贵溪舟中苦热  

半月阴凉天气佳，今朝新暑不饶些。一生怕热长逢热，千里还家未到家。入却船来那得出，恰方日午几时斜。劝君莫爱高官职，行路难时却怨嗟。  

端午前一日阻风鄱阳湖观竞渡  

恶风夜半阻归船，端欲留人作胜缘。千里携家观竞渡，五湖新涨政黏天。掉翻波浪山如雪，醉杀儿郎喜欲颠。得去更佳留亦好，吾曹何处不欣然。  

送吉州太守朱子渊造朝  

公在乡邦我在京，百书终不慰生平。西归一见还倾盖，夜坐相看话短檠。老去可堪频送客，古来作恶是离情。云涯隔断从今始，肯倩征鸿访死生。  

郡圃上巳  

寻春不见只思还，却在莱仙小崦间。映出一川桃李好，只消外面矮青山。  

披仙阁上观酴醿  

仰架遥看时见些，登楼下瞰脱然佳。酴醿蝴蝶浑无辨，飞去方知不是花。  

酴醿约我早来看，及至来看花已残。动地寒风君莫怯，乱吹香雪洒阑干。  

堑荷池水  

雨中来看堑池塘，自与畦丁细校量。更放水痕高几许，浮荷犹剩若干长。  

筠庵午憩  

筠庵稍不至，一至一回好。风从林梢落，吹乱竹根草。巾屦上下凉，莺鹊左右噪。市声元不近，静听远亦到。石磴坐来温，藓径净如扫。书空作愁字，已忘偏旁了。犹自忘了愁，而况记得老。客来谈世事，欲笑还懒笑。  

玉井亭观荷  

蕖仙初出波，照日稚犹怯。密排碧罗盖，低护红玉颊。馆之水精宫，环以琉璃堞。珠明浮盘戏，酒漾流杯晔。青笔尖欲试，绿笺皱还摺。老龟大於钱，辛勤上团叶。忽闻人履声，入水一何捷。  

后圃散策  

花径雨后凉，树声风外战。杖屦顿轻松，儿女同行散。少者前已失，老者后仍倦。隔林吹笑语，相闻如对面。明明去人近，眇眇弥步远。松杉满地影，一瞬忽不见。仰观紫日轮，偶度白云片。佳处留再来，前山未须遍。  

观迎神小儿社  

花帽铢来重，绡裳水样秋。强行终较懒，妍唱却成羞。鹦鹉栖葱指，芙蕖载锦舟。休看小儿社，只益老人愁！  

新秋晚酌  

胡床东乡坐，秋风忽凄其。老夫衰病骨，急令闭东扉。西扉亦半掩，压风作东吹。何必风及我，风入凉自驰。晚蝉见谁说，我饮渠便知。飞从何方来，径集庭树枝。三叹复九咏，话尽新秋悲。我老悲已忘，汝语复为谁？老乌啼一声，不知蝉所之。  

题碧落堂  

仙人白日上青冥，千载如闻月下笙。南北万山俱在下，中间一水独穿城。江西个是绝奇处，天下几多虚得名。滕阁孤台非不好，只缘犹带市朝声。  

罗溪望夫岭  

小憩村店，问岭名，云望夫七娘，岁旱，祷雨必应。  

藁砧不寄大刀头，化作峰头石也愁。岂有心情管风雨，向人弹泪绕天流。  

罗溪道中  

每岁秋犹热，今年闰故凉。松稀青有数，山远碧无常。阵阵金风细，家家玉粒香。只言官路短，堠子暗添长。  

秋山  

乌臼平生老染工，错将铁皂作猩红。小枫一夜偷天酒，却倩孤松掩醉容。  

观水叹二首  

我方卧舟中，仰读渊明诗。忽闻滩声急，起视惟恐迟。八月溅飞雪，清览良独奇。好风从天来，翛然吹我衣。凉生固足乐，气变亦可悲。眷然慨此水，念我年少时。迄今四十年，往来几东西。此日顺流下，何日溯流归？出处未可必，一笑姑置之。  

乱石厄江水，要使水无路。不知石愈密，激得水弥怒。回锋打别港，勇往遮不住。我舟历诸滩，阅尽水态度。一闻一喜观，屡过屡惊顾。不是见不多，观览不足故。舟人笑我痴，痴黠未易语。  

舟过柴步寺  

野寺隔疏樾，远舟见深殿。独迳通绝崖，长萦度微线。曩游携童弱，攀岸已震眩。前瞻足未到，下窥意先转。朝来经云根，尘思起清羡。野夫三二辈，走过疾于箭。俯仰二十年，今老怀昔健。  

宿兰溪水驿前三首  

系缆兰溪岸，开襟柳驿窗。人争趋夜市，月自落秋江。灯火疏还密，帆樯只更双。平生经此县，今夕驻孤幢。  

合眼波吹枕，开篷月入船。奇哉一江水，写此二更天。剩欲酣清赏，翻愁败醉眠。今宵怀昨夕，雨卧万峰前。  

水色秋逾白，山光夜不青。一眉画天月，万粟种江星。小酌居然醉，当风不觉醒。谁家教儿子，清诵隔疏棂。  

过白沙竹枝歌  

东沿西溯浙江津，去去来来暮复晨。上岸牵樯推稚子，隔船招手认乡人。  

## 沧浪吟集钞  

严羽  
行子吟  

行子在江海，飘飘靡常踪。有如芒砀野，朔风卷飞蓬。朔风无休期，飞蓬日千里。散落天地间，有宁复归理。胡雁西北来，一叫三徘徊。何时别沙漠，昨夜宿阳台。同群一相失，羽翮常低摧。人物有殊性，奈何罹此哀。  

又  

昨夜客游初，结交重豪迈。高冠湛卢剑，志若轻四海。白首悔前图，蹉跎天一际。寒冬剑门道，失路空踟蹰。深林聚豺虎，绝壁号猩鼯。雪深车轴折，征马惊啼呼。何当返故处，餐黍居田庐。泪下不能禁，肠转如辘轳。  

我友远言迈  

朔风卷秋树，白日寒无光。是时鸿雁来，四野何苍茫。我友远言迈，使我结中肠。如何携手欢，一旦成异乡。行旅有期程，游子多悲伤。置酒欲高歌，泪来沾我裳。四座惨相顾，征马亦徬徨。未知会面日，且复尽兹觞。  

悠悠我行迈  

悠悠我行迈，邈在天一方。道路无终极，时节异炎凉。路逢故里亲，挥泣问我乡。妻子别离久，不知今存亡。中原多白骨，城邑聚豺狼。远去无僮仆，思还绝饣候粮。寄语家中人，远行良可伤。  

朝日临高台  

朝日临高台，胜彼芳树闲。上有共栖鸟，和鸣何关关。尔乃慕俦侣，我胡独不然。良友在万里，邈然河与山。聚会岂不思，岁月倏已殚。未必无他人，要非心所欢。  

仙游  

忆读玲珑篇，来往虚皇阁。空见白芙蓉，秋风几凋落。昨逢紫阳君，共有丹台约。下视尘埃中，冠缨缚猿犭矍。世事行若此，悠悠复何托！  

朝别简寂观，夜行石径溪。溪光照厓绿，月色正相宜。石上三道士，颀然好丰姿。或美金光草，或把珊瑚枝。恁风招素手，赐我一玉卮。叹我事远游，萧飒朱颜衰。长林孤月落，羽盖何葳蕤。童童乘之去，弃我忽若遗。明发闻无睹，但有青鼯啼。  

瀑布似明月，上有石梁横。矫首望东海，正见蟾蜍生。扬辉天汉间，下照篷丘城。桂实几凋落，姮娥空闻名。咄哉玉斧子，不如白兔精。灵药不服食，执柯独何成。迢迢彩云外，谁吹白玉笙？竦身一长听，了若出寰瀛。  

登豫章城  

忧来不自得，登城望高天。寒云四面起，朔气下长川。脱剑且却座，君知心惘然。奈何平生志，郁抑江湖闲。凛凛秋风来，茫茫落日晚。长忧生白发，沈想忘朝饭。向来经济士，本自碌碌人。萧曹刀笔吏，樊灌市井臣。徒步取勋业，汉道为光新。我今何为者！飘飘去乡国。狂歌豫章城，醉卧风江碧。但取英雄笑，终惭倜傥生。名当以德载，事耻因人成。独酌还独酌，哀歌□寂寞。安得凌风翰，为君拂寥邈。  

游临江慧力寺  

舟中望古刹，川上移琴樽。隐隐林阁见，迢迢锺梵闻。列岫不离席，惊涛常在门。风帆与沙鸟，泛泛随朝昏。天高一帆挂，静室众香焚。烟起多近郭，鸦归无远村。松际上微雪，经声来暮猿。赏惟静者契，法对高僧论。安得息尘驾，永怀赡独园。明朝别此去，惆怅满松云。  

山居即事  

稍欣入林深，已觉烦虑屏。霜果垂秋山，归禽度岚岭。纷纷叶易积，漠漠云欲盛。涧底寂无人，松萝窅然暝。惟闻山鸟啼，月上柴门静。终岁寡持醪，延欢聊煮茗。群书北窗下，帙乱谁能整。  

庐陵客馆雨霁登楼言怀寄友  

终日坐汾淟，邈然无少欣。登楼一周览，始见万山群。微雨洗残暑，青天卷浮云。襟怀两廓落，朗若见夫君。见君君何在，顾影还独笑。吏非金门游，隐异沧浪调。江明秋月白，山空夜猨啸。徒事百卷文，未返一竿钓。留滞岂胜愁，非君谁与谋。水寒终赴海，雁远暂宾秋。举世不可语，犹当傲巢由。赠君三尺剑，永驾五湖舟。  

别客  

客鬓风霜晚，离亭鼓角闻。念君当此去，把袂不能分。衡霍连秋气，潇湘合暮云。愁心将落叶，向晚共纷纷。  

出塞行  

将军救朔边，都护上祁连。六郡飞传檄，三河聚控弦。连营当太白，吹角动胡天。何日匈奴灭，中原得晏然。  

江楼夜月怀故山友人  

昨夜江楼月，思君好断肠。猿声相应发，山色更青苍。楚塞来书远，闽关隔梦长。今朝看愁鬓，为尔半成霜。  

有怀阆风山人  

把酒忽惆怅，君今吴楚间。孤云随马首，风雨隔河关。心事竞何在，此行殊未还。空将百年意，泣向宝刀环。  

怀南昌旧游  

昨在南昌府，清游不可穷。杯行江色里，棹进月明中。楼笛吹晴雪，菱歌漾晚风。坐来怀旧迹，万里一飘蓬。  

江行  

暝色蒹葭外，苍茫旅眺情。残云和雁断，新月带潮生。天到水中尽，舟随树杪行。离家今几宿，厌听棹歌声。  

塞下  

鞍马连年出，关河万里赊。将军思报国，壮士耻还家。大漠春无草，天山雪作花。谁怜李都尉，白首没胡沙。  

三衢邂逅周月船临别赋此  

戎马相逢日，那知复此间。客愁诗莫遣，世事酒相关。江上孤舟在，天际两鬓斑。更将忧国泪，满袖送君还。  

还山吟  

日暮望南山，怅然归思发。如何山中客，屡看城头月。城头月明女萝秋，石磴潺湲泻久别应惆怅，涧鸟相呼亦共愁。城南故人与我好，令我忘却归山道。昨夜西窗梦到家，忽惊千嶂花芝老。朝来舟子促辞君，回首空江语尚闻。别后莫嗟难见面，相思只望岭头云。  

孺子台吟  

去年醉与东湖别，欲上衡湘泛秋月。君家留我却邅回，怅望还成阻修阔。西山缥缈翠屏开，复忆滕王倒玉杯。经过始识洪崖井，调笑重登孺子台。台前呼酒折荷花，水净烟明散落霞。举杯失笑君何在，望断行云空咄嗟。故人别后还愁绪，此都不是余留处。兴来目送海边鸿，归心挂在闽溪树。  

思归引  

海上之草绿芊芊，洞门一闭今□年。仙骥去时留紫鞭，挂壁见之心惘然。欲归即归亦由我，不待功成何不可。尧舜不能屈巢由，自余王侯何足游。武陵春水绿萧萧，就中亦有桑麻郊。近闻秦人笑相语，待我东溪种碧桃。  

送戴式之归天台山歌  

吾闻天台华顶连石桥，石桥嵬绝横烟霄。下有沧溟万折之波涛，上有赤城千丈之霞标。峰悬磴断杳莫测，中有石屏古仙客。吟窥混沌愁天公，醉饮扶桑泣龙伯。适来何事游人间，飘飖八极寻名山。□花树下一相见，笑我萧飒风沙颜。手持玉杯酌我酒，付我新诗五百首。共结天边汗漫游，重论方外云霞友。海内诗名今数谁，群贤翕沓争相推。胸襟浩荡气萧爽，寒空万里云开时，人生聚散何超忽，愁折瑶华赠君别。君骑白鹿归仙山，我亦扁舟向吴越。明日凭高一望君，江花满眼愁氛氲。天长地阔不可见，空有相思寄海云。  

送吴会卿再往淮南  

故人身披紫绮裘，腰佩宝块骑胡骝。英风侠气横四海，辞我远向淮南游。淮南桂树应犹在，八公举手遥相待。明月高悬五两头，随君千里过淮流。十年鞍马边城道，又向边城见春草。萋萋□□□，长安北望空愁人。荆楚奇材多剑客，感慨相逢思报国。男儿事业早致身，青鬓须防雪霜迫。我向人间久拂衣，白云相伴掩岩扉。调琴鼓罢清商曲，愁见孤鸿天际飞。  

临川逢郑遐之云梦  

天涯十载无穷恨，老泪灯前语罢垂。明发又为千里别，相思应尽一生期。洞庭波浪帆开晚，云梦蒹葭鸟去迟。世乱音书到何自，关河一望不胜悲。  

将至浔阳途中寄诸昆弟  

渺渺孤帆去几程，悠悠天际望湓城。一身避乱辞乡国，千里相思隔弟兄。猿叫匡庐寒暮色，雁过彭蠡带秋声。江湖此去方漂泊，肠断风尘远别情。  

客中别□季高  

悠悠远别半生悲，白日相逢又语离。海内风尘愁未已，天边消息到何时。洞庭旅雁春归尽，瓜步寒潮夜落迟。惆怅孤舟从此去，江湖未敢定前期。  

寄郭招甫时在浔阳  

梦向三江买钓船，挂帆西去白云边。窗开晓色香炉见，门落寒声瀑布悬。百年酒兴陶彭泽，四海诗名孟浩然。何日真寻尘外迹，焚香酌茗话先贤。  

送崔九过丹阳郡上荆门省亲  

江国归心一雁牵，河楼分手数杯传。千崖万壑秋声里，匹马孤帆落照边。牛渚寒波翻极浦，荆门晚树合遥天。他时莫往瑶华问，南北相思各渺然。  

楚江晚思  

旅思遥遥倦向南，谁家烟火起晴岚？孤城归鸟连寒角，极浦斜阳带远帆。枫叶自能悲楚客，竹枝何用怨江潭。今朝欲写风波恨，千里书成手自缄。  

古懊侬歌  

郎去无见期，妾死那瞑目。郎归认妾坟，应有相思木。  

朝亦出门啼，暮亦出门啼。蛛网挂风里，遥思无定时。  

西陵望  

西陵终日望，不见有归桡。欲去频回首，寒江起暮潮。  

送友人  

黯黯离筵夕照收，江城羌笛起边愁。念君此去三千里，何处关山是楚州。  

羽林郎  

貂帽狐裘塞北妆，黄须年少羽林郎。弯弓不怕天山雪，生缚名王入建章。  

闻笛  

江上谁家吹笛声？月明霜白不堪听。孤舟万里潇湘客，一夜归心满洞庭。  

吴中送友归豫章  

川程极目渺空波，送尔归舟奈别何！南国音书须早寄，江湖春雁已无多。  

答友人  

湘江南去少人行，瘴雨蛮烟白草生。谁念梁园旧词客，桄榔树下独闻莺。  

闺怨  

昨夜中秋月，含愁顾影频。空留可怜影，不见可怜人。  

懊侬歌  

君子如白日，原得垂末光。妾心如萤火，安得久照郎。  

船在下江口，送风不得上。结束作男儿，与郎牵百丈。  

喜友人相访拟韦苏州  

朝朝竹林院，闭户读残书。几阁晨风入，荒郊寒露馀。故人步屟至，清坐每踟蹰。辍卷还留兴，漱泉同饭蔬。  

和上官伟长芜城晚眺  

平芜古堞暮萧条，归思冯高黯未消。京口寒烟鸦外灭，历阳秋色雁边遥。清江木落长疑雨，暗浦风多欲上潮。惆怅此时频极目，江南江北路迢迢。  

## 沧浪集钞  

苏舜钦  
感兴三首  

后寝藏衣冠，前庙宅神主。吾闻诸礼经，此制出中古。秦嬴食先法，乃复祭于墓。汉衣以月游，于道盖无取。宣帝尊祖庙，失制遍九土。孝元酌前文，一旦悉除去。魏帝乐铜台，遗令置歌舞。昏嗣竟从之，此事狂夫阻。唐制益纷华，诸陵锁嫔御。旷女日哀吟，于先亦奚补？吾朝三圣人，乘云不可睹。威灵已霄汉，嗣皇念宗祖。绘事移天光，刻象肖神武。遍敕旧游地，输材起宫宇。阶墄扣以金，墙壁衣之黼。功既即奉迎，法仗叠箫鼓。玩好择珍奇，目夺不可数。三京佛老家，已有十数处。朝家虽奉先，越礼古不许。君不祭臣仆，父不祭支庶。丹楹岂非孝，圣贬甚萧斧。大祀当以时，寝庙即其所。惜哉恭俭德，乃为侈所蛊。痛乎神圣姿，遂与夷为侣。苍生何其愚，瞻叹走旁午。贱子私自嗟，伤时泪如雨。  

在昔帝舜日，光宅辟四门。所贵无凶邪，德教日益敦。末世多滥奸，九重严大阍。扞摄主讥察，谁何辨语言？一关百力士，列立甃石温。设官按尺籍，唱号于未昏。唐末稍懈怠，尝值外使奔。京城凶豪儿，奋剑闯帝藩。狂呼啸虎豹，便欲倾乾坤。赖有宰相在，不然神器翻。我朝讲制度，门籍反不存。近知贱丈夫，突入犯赤轩。陛官未暇执，呶呶何其喧。祖宗创业难，慎重在后昆。勇夫犹重闭，况乃天子尊。何罗犹宜察，况乃外寇屯。兴语一及此，舌出反自扪。吾家本寒微，世受朝廷恩。欲奏《鸱鸮》诗，当涂谁荐论？  

瞽说圣所择，愚谋帝不罪。况乎言有文，白黑时利害。前日林书生，自谓胸臆大。潜心摭世病，策成谓可卖。投颡触谏函，献言何耿介。云昨见凶星，上帝下警戒。意若日昏拥，出处恣蜂虿。安坐弄神器，开门纳珍贿。宗支若系囚，亲亲礼日杀。大臣尸其柄，咋舌希龙拜。速速伐虎丛，无使自沉瘵。陛下幸察之，聪明即不坏。如忽贱臣言，不瞬防祸败。一封朝飞入，群目已眦睚。力夫暮塞门，执缚不容喟。十手捽其胡，如负杀人债。幽诸死牢中，系灼若龟蔡。亦既下风指，黥而播诸海。长涂万馀里，一钱不得带。必令朝夕间，渴饥死于械。从前有口者，蹜脰气如鞴。独夫已去除，易若吹糠稗。奈何上帝明，非德不可盖。倏忽未十旬，炎官下其怪。乙夜紫禁中，一燎不存芥。天王下床走，仓猝畏挂碍。连延旧寝廷，顿失若空寨。明朝黄纸出，大赦遍中外。嗟乎林书生，生命不可再。翻令凶恶囚，累累受恩贷。  

庆州败  

无战王者师，有备军之志。天下承平数十年，此语虽存人所弃。今岁西戎背世盟，直随秋风寇边城。屠杀熟户烧障堡，十万驰骋山嶽倾。国家防塞今有谁？官为承制乳臭儿。酣觞大嚼乃事业，何尝识会兵之机。符移火急蒐卒乘，意谓就戮如縳尸。未成一军已出战，驱逐急使缘崄巇。马肥甲重士饱喘，虽有弓剑何所施。连颠自欲堕深谷，骑虏指笑声嘻嘻。一麾发伏雁行出，山下奄截成重围。我军免胄乞死所，承制面缚交涕洟。逡巡下令艺者全，争献小伎歌且吹。其馀劓馘放之去，东走矢液皆淋漓。首无耳准若怪兽，不自愧耻犹生归！守者沮气陷者苦，尽由主将之所为。地机不见欲侥胜，羞辱中国堪伤悲。  

及第后与同年宴李丞相宅  

十年苦学文，出语背时向。苶力不自知，艺围辄掉鞅。薄技遭休明，一第君所唱。拔身泥滓底，飘迹云霞上。气和朝言甘，梦好夕魂王。轩眉失旧敛，举意有新况。爽如秋后鹰，荣若凯旋将。台府张宴集，吾辈纵谑浪。花梢血点乾，酒面玉纹涨。狂歌互喧传，醉舞迭阆伉。兹时实无营，此乐亦以壮。去去登显涂，幸无隳素尚！  

升阳殿故址  

昔在开元中，此名升阳殿。西通大明宫，夹道直如箭。至尊黄金舆，乘春日幸宴。翠嫔戛钟鼓，欢呼奏新遍。巧舞风燕翻，妖歌露莺啭。酒光射锦幄，上下花会炫。雕盘堆繁英，艳粉弱自战。天欢日无穷，臣谏莫敢献。乐极哀继之，在理亦可见。胡来塞宫阙，腥膻污香荐。纵火寝庙平，挥戈君臣迸。庸嗣忽前丑，泚巢福更乱。冉冉竟覆亡，返为耕牧便。瓦砾虽费犁，土壤颇肥衍。盖由杀人多，膏血浸渍远。髑髅今成堆，皆昔燕赵面。每因鉏耨时，数得宝玉片。今秋雨泽多，谷穗密如辫。农惟喜丰稔，吾独悯迁变。不有失德君，焉为穑夫佃。大国尚如此，小人易流转。道德可久长，作诗将自劝。  

蓝田悟真寺作  

旅食长安城，回遑奔走无停行。清怀壮抱失素尚，胸中堆积尘土生。偷闲得至玉峰下，为闻悟真之寺之嘉名。杖筇赤脚渡蓝水，细流激激心骨清。仰看苍山高峰旁，白云明灭藏日光。行人遥指置寺处，正在白云之中央。逡巡缘栈更险绝，攀萝扪壁随低昂。明行咫尺乃相失，已与云雾相翱翔。时闻啼鸟如吹竹，数步一休还纵目。行行未知高则危，下视昏烟覆平陆。满岩佳树尤朴樕，赫赤如霞间浓绿。是时八月初，路旁已见芬芬菊。贪奇恋景不知倦，侧睥又复心瑟缩。神魂飞下大壑幽，定省移时进双足。寺门高开朝日辉，丹青黯澹唐时屋。老僧引我周游看，且云白氏子诗乃实录。此诗畴昔予所闻，殷勤更向碑前读。按言索像今无复，惟有流泉数道如车辐。我嫌世累欲暂居，又云此地无留宿。殿宇之后林莽中，日暮尝有虎豹伏。凿石龛边崖至深，近有浮屠于此相枨触。悁快心宿忿两不解，一乃颠挤死其谷。我闻为之久颦戚，此向期将避烦辱。不为伤生事更多，争如平地随流俗？叹息回头急出山，始觉全躯已为福。  

兴庆池  

馀润涨龙渠，疏溜连清氵产。助晓远昏山，浮秋明刮眼。渔归别浦闲，雁下沧波晚。岸北有高台，离魂荡无限。  

长安春日效东野  

前秋长安春，今春长安秋。节物自荣悴，我有乐与忧。穷阎何卑漏！时燕不见投。门庭谢过从，兰萌舒绿柔。燕托喜广厦，亦非善是仇。兰生静愈茂，堪将义为俦。芳香诚可慕，对之蠲穷愁。  

太行道  

行行太行道，一步三叹息。念厥造化初，夫何险此极。左右无底壑，前后至顽石。高者欲作天朋党，深者疑断地血脉。夜中岩下埋斗杓，日午阴壁风雪号。攀缘有路到绝仞，四望群峰合沓如波涛。忽至逼侧处，咫尺颠坠恐莫逃。嗟乎古昔未开时，隔截往来人不思。淳源一破山嶽碎，巧心遂去缘崄巇。崄巇不穷甚可畏，悼此二者亡其宜。天地不自崄，崄由人为之。彼车摧轮马伤足，中路勿叹勿恸哭。世上安涂故有焉，孰使汝行此道驱高轩，丧坠不收宜尔然。  

对酒  

丈夫少也不富贵，胡颜奔走乎尘世。予年已壮志未行，案上敦敦考文字。有时愁思不可掇，峥嵘腹中失和气。侍官得来太行颠，太行美酒清如天。长歌忽发泪迸落，一饮一斗心浩然。嗟乎吾道不如酒，平褫哀乐如摧朽。读书百事人不知，地下刘伶吾与归。  

夜中  

夜分众谊死，耿耿抱真履。中君湛以宁，不为外官使。七兵乘间入，攻剽势向圮。主将不谋阵敌恶，荡然失守遽藏避。骇浪奔腾，一刻万里，纷纷变化无穷已。俄如独茧丝，忽复满天地。乳虎不受缚，狂龙难驯致。我思精甲，以扞异类。邪慝弗萌，元辟复位。辅以逍遥之至道，烂然光辉照无际。  

蜀士  

蜀国天下险，奇怪生中间。有士贾其姓，抱才东入关。献册叩谏鼓，其言蔚可观。愿以微贱躯，一得至上前。掉舌灭西寇，画地收幽燕。且云太平久，兵战无人言。臣尝学其法，自集数百篇。治乱舆成败，密然不可删。三献辄罢去，志屈心悲酸。将相门户深，欲往复见拦。负贩冒日热，引重冲雪寒。羁苦辇毂下，以图晨夕餐。如此三岁馀，夜夜抱膝叹。义者或赈给，遂复归巴川。嗟乎区宇大，此徒亦已繁。城市与岩穴，隐默孰辨旃。幸得出自鬻，何惜置末班！吾相柄天下，处事当机先。古之设爵位，盖欲英雄躔。次第立名级，不使智虑闲。稍有才器者，必以禄仕牵。所患在不出，既出那弃捐？放蛟入大水，驱虎还深山。失一故无害，其类莫可攀。  

己卯冬大寒有感  

延川未撤警，夕烽照冰雪。穷边苦寒地，兵气相躔结。主将初临戎，猛思风前发。朝笳吹馀哀，叠鼓暮不绝。淹留未见敌，愁端密如发。予闻古烈士，自誓立壮节。丸泥封函关，长缨系南越。本为朝廷羞，宁计身命活？功名非与期，册书岂磨灭！然由在遇专，丑类易翦伐。训士无他才，赏罚在果决。近闻边方奏，中覆多沉没。罪者既稽诛，功者不见阅。虽使颇牧生，勇智当坐竭。或云庙堂上，与彼势相戛。恐其立异勋，欻然自超拔。不知百万师，寒刮肤革裂！关中困诛敛，农产半匮竭。我欲叫上帝，愿帝下明罚。早令黠虏亡，无为生民孽！  

猎狐篇  

老狐宅城隅，涵养体丰大。不知窟穴处，草木但掩蔼。秋食承露禾，夏饮灌园派。暮夜出旁舍，鸡畜遭横害。晚登埤堄鸣，呼吸召百怪。或为婴儿啼，或变艳妇态。不知几十年，出处颇安泰。古语比社鼠，盖亦有恃赖。邑中年少儿，耽猎若沉瘵。远郊尽雉兔，近水歼鳞介。养犬号青鹘，逐兽驰不再。勇闻此老狐，取必将自快。纵犬索幽邃，张人作疆界。兹时颇窘急，迸出赤电骇。群小助呼嗥，奔驰数颠沛。所向不能入，有类狼失狈。钩牙咋巨颡，髓血相溃沫。喘叫遂死矣，争观若期会。何暇正首丘，腥臊满蓬艾。数穴相穿通，城堞几隳坏。久纵此凶妖，一旦果祸败。皮为榻上藉，肉作盘中脍。观此为之吟，书以为警戒。  

舟中感怀寄馆中诸君时得告之山阳挈家  

扁舟迎春色，东下淮楚乡。侧身风波地，回首英俊场。顾我本俗材，百事无一长。 滥迹入册府，举动初不皇。乍脱泥滓底，稍见日月光。峻阁郁前起，隐嶙天中央。春风花竹明，晓雨宫殿凉。溢目尽图史，接翼皆鸾凰。明窗置刀笔，大案罗缣缃。文字虽幼学，钝庸今废忘。不能温旧习，考古评兴亡。靦颜于其间，汗下如流浆。徒然日饱食，出入随群行。朝廷此多事，亦合强激昂。况有诏书在，烂然贴北墙。奋舌说利害，以救民膏肓。不然弃砚席，挺身赴边疆。喋血鏖羌戎，胸胆森开张。弯弓射搀枪，跃马埽大荒。功勋入丹青，名迹万世香。是亦丈夫事，不为鼠子量。数事皆不能，徒只饱腹肠。有如凫雁儿，唼唼守稻粱。岁月今逝矣，齿摇发已苍。于时既无益，自合早退藏。诸君天下选，才业吁异常。愿当发册虑，坐使中国强。蛮夷不敢欺，四海无灾殃。莫效不肖者，所向皆荒唐。又不耐羞耻，但欲归沧浪。濡毫备歌咏，仰首看翱翔。舟中稍无事，思念益以详。恨无一棱田，可以足糟糠。出处皆未决，语默两弗臧。莽不知所为，大叫欲发狂。作诗寄诸君，鄙怀实所望。  

送李生  

李生以病废，东入徂徕峰。志气尚突兀，形骸已龙钟。男儿生世间，有如绝壑松。误为风雷伤，不与匠石逢。哀哉千尺榦，摧折似秋蓬！  

哭曼卿  

去年春风开百花，与君相会欢无涯。高歌长吟插花饮，醉倒不去眠君家。今年恸哭来致奠，忍欲出送攀魂车。春辉照眼一如昨，花已破颣兰生芽。唯君颜色不复见，精魄飘忽随朝霞。归来悲痛不能食，壁上遗墨如栖鸦。呜呼死生遂相隔，使我双泪风中斜。  

赠释秘演  

高车大马阗上京，释日演者何声名！当年馀尝与之语，实亦可喜无俗情。作诗千篇颇振绝，放意吐出吁可惊。不肯低心事镌凿，直欲淡泊趋杳冥。落落吾儒坐满室，共论壳若木陷钉。卖药得钱辄沽酒，日费数斗同醉醒。伤哉不栉被佛缚，不尔烜赫为名卿。数年不见今老矣，自说厌苦居都城。垂颐孤坐若痴虎，眼吻开合犹光精。雄心瞥起忽四顾，便拟击浪东南行。开春馀行可同载，相与旷快观沧溟。  

城南感怀呈永叔  

春阳泛野动，春阴与天低。远林气蔼蔼，长道风依依。览物虽暂适，感怀翻然移。所见既可骇，所闻良可悲。去年水后旱，田亩不及犁。冬温晚得雪，宿麦生者稀。前去固无望，即日已苦饥。老雉满田野，斫掘寻凫茈。此物近亦尽，卷耳共所资。昔云能驱风，充腹理不疑；今乃有毒厉，肠胃生疮痍。十有七八死，当路横其尸。犬彘咋其骨，乌鸢啄其皮。胡为残良民，令此鸟兽肥？天岂意如此，决荡莫可知！高位厌粱肉，坐论搀云霓。岂无富人术，使之长熙熙？我今饿伶俜，闵此复自思。自济既不暇，将复奈尔为！愁愤徒满胸，嵘<山厷>不能齐。  

吴越大旱  

吴越龙蛇年，大旱千里赤。寻常秔穄地，烂漫长荆棘。蛟龙久遁藏，鱼鳖尽枯腊。炎暑发厉气，死者道路积。城市接田野，恸哭去如织。是时西贼羌，凶焰日炽剧。军须出东南，暴敛不暂息。复闻籍兵民。驱以教战力。吴侬水为命，舟楫乃其职；金革戈盾矛，生眼未尝识。鞭笞血涂地，惶惑宇宙窄。三丁二丁死，存者亦乏食。冤怼结不宣，冲迫气候逆。二年春及夏，不雨但赫日。安得凉冷云，四散飞霹雳？滂沱消祲疠，甘润起稻稷；江波开旧涨，淮岭发新碧。使我扬孤帆，浩荡入秋色。胡为泥滓中，视此久戚戚。长风卷云阴，倚柂泪横臆。  

扬子江观风浪  

晚至瓜州渡，系舟泊西湾。日落暴风起，大浪得纵观。凭凌积石岸，吐吞天外山。霹雳左右作，雪洒六月寒。吁嗟至柔物，威壮不可干！若为神龙凭，气势非一端。大舰失所操，翻覆如转丸。高山虽有路，辙险马足酸。居朝号安逸，重禄多忧患。争得清静交，共骑双翔鸾。矫翅入赤霄，不见此险艰？奈何蚩蚩众，共处天壤间！因知古圣人，立法万世安。济川作舟梁，铸鼎穷神奸。朝廷布礼度，粲粲莫可删。后来渐破坏，所向行路难。凶邪得骋志，物命遭摧残。视此念古昔，杖藜空盘桓。  

中秋夜吴江亭上对月怀前宰张子野及寄君谟蔡大  

独坐对月心悠悠，故人不见使我愁。古今共传惜今夕，况在松江亭上头。可怜节物会人意，十日阴雨此夜收。不唯人间重此月，天亦有意于中秋。长空无瑕露表里，拂拂渐上寒光流。江平万顷正碧色，上下清澈双璧浮。自视直欲见筋脉，无所逃遁鱼龙忧。不疑身世在地上，祗恐槎去触斗牛。景清境胜返不足，叹息此际无交游。心魂冷烈晓不寝，勉为笔此传中州。  

越州云门寺  

翠嶂环合封白云，中有萧寺三为邻。【自注：云门，梁武所作，今分为三寺相连。】老松偃蹇若傲世，飞泉喷薄如避人。苍猿啸断夜月古，丹花开遍阳崖春。盘桓数日不忍去，舟出耶溪犹惨神。  

和韩三谒欧阳九之作  

予方居忧艰，胸怀积疮刺。昏明走日月，惨惨绝生意。阖门厌过从，掩耳避时事。韩子我所佳，招我勤有谓。城南访永叔，共可豁蒙蔽。是时穷阴久，泥淖没马鼻。区区不惮远，饥渴奔高谊。永叔闻我来，解榻颜色喜。殷勤排清樽，甘酸饤果饵。图书堆满床，指论极根柢。伊馀昏迷中，忽若出梦寐。划然毛骨开，精神四边至。既归尚冷然，数日饱滋味。韩子叹不足，作诗畅精义。烂如珊瑚钩，光艳不可闭。迫余使之和，庶以同气类。自顾屯钝极，出语少姿媚。抉剔虽强成，徒使肠胃沸。永叔经术深，烂熳不可既。虽得终日谈，百未出一二。苍皇逼行役，萧飒包素志。不日便乖拆，安能讫精粹？他年老门墙，君子无我弃。  

城南归值大风雪  

一夜大雪风喧豗，未明跨马城南回。四方迷惑共一色，挥鞭欲进还徘徊。旧时崖谷不复见，纵有直道令人猜。低头抢朔风，两眼不敢开。时时偷看问南北，但见白羽之箭纷纷来。既以脂粉傅我面，又以珠玉缀我腮。天公似怜我貌古，巧意装点使莫偕。欲令学此儿女态，免使埋没随灰埃。据鞍照水失旧恶，容质洁白如婴孩。虽然外饰得暂好，自觉面目如刀裁。又不知胸中肝胆挂铁石，安能柔软随良媒？世人饰诈我尚笑，今乃复见天公乖。应时降雪故大好，慎勿改易吾形骸！  

出京后舟中有作寄仲文韩二兄弟永叔欧阳九和叔杜二  

久居倦京尘，归心日倾写。扁舟理棹楫，已与峻流下。断岸如崩山，远树若奔马。回头云间阙，出没见图画。还家快虽暂，去国伤以乍。况我二三友，眷恋数驾。前夕南巷堤，昨日东城舍。论精如可收，意密不见罅。恍惚梦寐中，萧然已相舍。他人所至乐，惟我气类寡。迂僻不能镌，往往自嗟骂。平生居京都，君辈乃知者。异乡孰与言？救谤定不暇。柔软众所佳，佞面谁可借？中怀百忧集，包酿似菹鲊。身世苦飘浮，岁月不可把。后期浩难知，高吟但悲洒。  

大风  

秋半收获登郊原，欹侧小屋愁夕眠。是夜大风拔树走，吹倒南壁如崩山。梦中惊起但呼叫，病仆未动徒豗喧。驱令燃火遍照燎，瓦甓狼藉满我前。披衣抱枕欲避去，去此乃是旷野田。况时风怒尚未息，直恐泾渭遭吹翻。露坐不免念禾黍，必已刮刷无完根。六事不和暴风作，尝闻洪范有此言。昔时大风禾尽偃，上帝盖直周公冤。方今天子至神圣，惟恐臣下辜其恩。是何此风乃震作，吹尽秋实伤元元？有能返风起禾者，亦足表异知所存。至诚皎洁固不昧，时虽今古同乾坤。  

检书  

烦心思所持，屏事入小阁。踾扑下尘梁，侈哆张败笈。雨烂百数番，虫食三四夹。轩昂醉墨闹，纤悉新书杂。鱼子或破碎，蚕儿尚狎恰。快心伯长文，跋尾清臣搨。幼辞反知进，故句时自惬。坠亡多玩爱，存聚必券帖。疏密交及戚，前后生与磕。诲束俨父师，寒暑布儿妾。谑浪笑忽还，私昵情再接。怆事涕涔涔，悯时叹<口沓>々。一饷诚寂寞，千里遽会合。游心到句涌，开眼见苕霅。京华历历复，节物忽忽涉。恍尔惊异方，遁去乃几腊。回头厌襞积，举体觉疲苶。束阁聊欠伸，梦断风一飒。  

别邻几予赋高山诗以见意  

高山扶层巅，下与地盘结。气贯不变移，泽枯乃朽裂。有如善人交，生死两个节。语默无异方，黯沮在为别。世风随日俭，俗态逐势热。负子好古心，嘘叹星斗灭。近得邻几生，胸怀贮霜雪。饥渴入册书，趣向著羁絏。又与斯人离，先日心破折。古也当贻言，在子河扪舌。奈何区区诚，敢以御者说！器成必刓琢，德盛资澡刷。空文谩徽墨，古训乃佩玦。帝门急豪英，济物无自孑！  

杂兴  

虎豹性食人，智者畜为戏。形影本相亲，愚夫见而畏。疑同不疑异，远哉愚与智！  

往王顺山值暴雨雷霆  

苍崖六月阴气舒，一霪雨如绳粗。霹雳飞出大壑底，烈火黑雾相奔趋。人皆喘汗抱树立，紫藤翠蔓皆焦枯。逡巡已在天中吼，有如上帝来追呼。震摇巨石当道落，惊嗥时闻虎与貙。俄而青巅吐赤日，行到平地晴如初。回看绝壁尚可畏，吁嗟神怪何所无！  

依韵和胜之暑饮  

九夏苦炎烈，入伏气候恶。况兹大旱时，其酷甚炮烙。争得羿复生，射此赤日落！欲擘青天开，腾身出寥廓。狂走无处逃，坐恐肝脑涸。不如以酒浇，庶可免焦烁。相呼坐僧居，顷刻釂百酌。佳瓜判青肤，熟李吸绛膜；尚嫌味不爽，更与冰雪嚼。裂耳发浩歌，解颜纵善谑。迳趋无何乡，回觉万事错。不知馀中虚，外冷得所托。真气潜遁亡，半夜忽发霍。呕泄不暂停，迸筋走两脚。初如巨绳缠，忽似秋蚓跃。委顿体不支，藜床为穿凿。君言暑饮佳，但得一饷乐。艰难逾旬时，仅饮数斗药。快意事皆然，遗殃慎无作！  

答宋太祝见赠  

穷冬三日雪，旅肠迫枯饿。不免东郭行，难效袁安卧。我谒故所宜，君来无乃左！复贶长句诗，如留万金货。恣睢莫能名，豪横不可挫。怒奔时旁出，力翥复下堕。使人但惊绝，欲继谁敢作！况君名家驹，少小声已播。丈夫气刚精，不必在长大。譬如利锥末，所向物已破。馀资本滞浊，既壮困家祸。区区走俗格，仅若螘循磨。诗枯实零丁，文僻又坎坷。翘然当路人，顾我甚涕唾。雅意返愿交，得无自卑涴！俛首已内倾，抚躬辄私贺。无以答高谊，胸中强搜逻。披豁聊短篇，安足谓酬和。莞尔当弃投，毋留重吾过。  

送李冀州诗  

冠盖倾动车马稠，都门晓送李冀州。冀州绿发三十一，すす千骑居上头。眼如坚冰面珂月，气劲健鹘横清秋。不为膏粱所汩没，直与忠义相沉浮。干戈未定民力屈，此行正解天子忧。男儿胜衣志四海，实耻坐得万户侯。旆旌明灭朔野阔，笳鼓凄断边风愁。孤云南飞莫回首，下有慈亲双泪眸。自古忠孝不两立，功名及时乃可收。众人刮目看能事，著鞭无为儒生羞！  

和邻几登繁台塔  

孝王有遗墟，寥落千年馀。今为太常宅，复此繁华都。踊甓冠旧丘，西人号浮图。下镇地脉绝，上与云烟俱。我来历初级，穰穰瞰市衢。车马尽蝼螘，大河乃污渠。跻攀及其颠，四顾万象无。迥然尘坌隔，顿觉襟抱舒。俄思一失足，立见糜体躯。投步求自安，不暇为他谟。平时好交亲，岂复能邀呼！举动强自持，恐为众揶揄。一身虽暂高，争如且平居。君子不倖险，吾将监诸书。  

依韵和伯镇中秋见月九日遇雨之作  

众香爱春发枯荄，我知惟动儿女怀。天地昏酣醉梦里，人有爽思皆沉埋。岂如秋风劲利剧刃剑，刮破天膜清光开。衰根危蒂扫除尽，辨别松竹并蒿莱。青娥供霜洗夜月，兼以皓露驱纤埃。常年此夕或阴晦，今岁澄澈特快哉！是时呼宾赏此景，渐见照我白玉杯。清辉向人若有意，经历窗户犹徘徊。放歌狂饮不知晓，烂熳酌客山嶽颓。时节飘流晦朔转，已觉九日来相催。北轩隙地破苍藓，带花移得黄金栽。倒冠露顶坐狂客，撷香咀蕊浮新醅。最怜小雨洒疏竹，爽籁飒飒吹醉腮。君时传诗颇精丽，意苦泥淖不得来。开缄文采自飞动，欲和但愧顽无才。久之黾勉强为答，嫌春爱秋真可咍。  

夜闻秋声感而成咏同邻几作  

八月天气肃，万物日已阑。庭前两高桐，夜籁如哀弦。志士感节物，中夕耿不眠。起听抱膝吟，悲烈声相干。念此华叶改，想见颜色鲜。顾人生世间，荣悴理亦然。岂伤岁月速，愧无功名传。少小学文章，出值用武年。儒官多见侮，敢为战士先！欲弃俎豆事，强习孙吴篇。迂钝不可为，屈曲性亦难。虚言盗禄食，实又畏上天。未能追世好，且乐樽酒间。九日近不远，同醉黄花前。  

和圣俞庭菊  

不谓花草稀，实爱菊色好。先时自封植，坐待秋气老。类桩翠羽枝，已喜金靥小。严霜发层英，益见化匠巧。摇疑光艳落，折恐丛薄少。一日三四吟，一吟三四绕。赏专情自迷，美极语难了。得君所赋诗，烂漫惬怀抱。朗咏偿此心，清樽为之倒。  

答梅圣俞见赠  

自嗟处身拙，与世尝龃龉。至于作文章，实亦少精趣。低摧朝市间，所向触谤怒。夫子与众殊，琢饰贶佳句。将然纸上动，读毕恐飞去。自觉异平居，恍惚忘世故。迥如出泥涂，熏涤失臭污。衣之青霞裾，饮以紫蕊露。輶轩驾飞黄，蹀躞上夷路。古贵知者稀，流俗岂足顾！雅意虽可珍，三复未敢报。退惭百不堪，尚恐君悔误。  

舟至崔桥士人张生抱琴携酒见访  

晚泊野桥下，暮色起古愁。有士不相识，通名叩余舟。铿铿语言好，举动亦风流。自鸣紫囊琴，泻酒相献酬。余少在仕宦，接纳多交游。失足落坑穽，所向逢戈矛。不图田野间，佳士来倾投。山林益有味，足可销吾忧。  

维舟野步呈子履  

白日出高冈，远野春气动。苍鸠鸣相叹，幽草色已弄。系舟大河曲，登步目一纵。逍遥玩物华，所乐与君共。已忘窜逐伤，但喜怀抱空。古人负才业，未必为世用。吾侪性疏拙，摈弃安足痛！四顾不见人，高歌免惊众。  

滞舟  

落照满长河，流水暖冲融。中有凫骛群，上下随和风。捕鱼没浅浦，矫翅入紫空。嬉游意自得，肯顾冥冥鸿！伊余何所适，舟滞数见穷。十步九暗滩，咫尺不可通。獠工裂吻噪，舍楫将何从？巨縆挽屡断，有如拔山峰。夕忧寇盗至，蹶弩映岸丛。徊徨但搔首，叹息无所容。曾无鸟禽乐，虚在人曹中。  

过濠梁别王原叔  

交道今莫言，难以古义责。锱铢较利害，便有太行隔。予生性阔疏，逢人出胸臆。一旦触骇机，四向尽戈戟。平生朋游面，化为虎狼额。谤气惨不开，中者若病疫。遂令老成人，坐是亦见斥。既出芸香署，又下金华席。摧辱实难任，官名亦非惜。罪始职于予，时情未当隙。今来濠水涯，日夜自羞惕。高风激颓波，相遇过畴昔。白璧露肺肝，晴云见颜色。乃知天壤间，自有道义伯。明日又告行，吁嗟四海窄！  

尹子渐哀辞（有序）  

【予昨得罪，子渐数相过，感慰激切，恐予重得罪于朝廷也。其意结括避慎，非昔时子渐也。与之剧饮，则必作薤露长歌，举音凄断，坐中不忍闻。已而又有厌苦世故之说。予谓死者人之所恶，子何乐焉？对曰：“吾未尝死，安知死之不乐也？生理局促不足，乐见之矣。”既别，才百馀日，子渐化去。岂其魄兆欤？予始闻之，怛然震起，为出涕。徐又追其绪言，作哀辞，以寄执绋者。  

漂流江湖外，负罪气惨凄。况闻故人死，惊呼不成啼。当案舍匕箸，缅怀大河西。箴言尚在耳，铿若环珮随。志气凛已失，神魂飘何之？昔云死者乐，复以生为悲。予知达士怀，将以二物齐。今也果何如，无乃往意迷！荆棘饱雨露，丛兰委污泥。紫鸾忽肠绝，永年赋狐狸。天理漭难问，我意多乖暌。哀吟苍山阔，注目白日低。不得恸寝门，雪涕江上堤。  

天平山  

吴会括众山，戢戢不可数。其间号天平，突兀为之主。杰然镇西南，群岭争拱辅。吾知造物意，必以屏大府。清溪至其下，仰视势飞舞。伟石如长人，聚立欲言语。扪萝缘险磴，烂漫松竹古。中腰有危亭，前对绀壁举。石窦落玉泉，泠冷四时雨。源生白云间，颜色若粉乳。旱年或播洒，润可足九土。奈何但泓澄，未为应龙取！予方弃尘中，岩壑素自许。盘桓择雄胜，至此快心膂。庶得耳目清，终甘死于虎。  

奉酬公素学士见招之作  

人生交分耻苟合，贵以道义久可要。世俗盈虚逐势利，清风绵邈日以凋。长吟宇宙独引领，浩浩万古与我遥。安得此身有两翅，飒然远举随风飙？近逢公素我同好，厌愤偷俗常郁陶。君方调官镇京口，我以重罪废本朝。身虽俱在大江外，不得会合烦相邀。秋风八月天地肃，千里明迥草木焦。夕霜惨烈气节劲，激起壮思冲斗杓。岂如儿女但悲感，唧唧吟叹随螳蜩？拟攀飞云抱明月，欲踏海门观怒涛。念君治所近不远，江山蟠辟气象豪。楼头阴明变霞雾，槛下日夕斗蜃蛟。便将一往刷滞闷，去兴草茁不可休。呼儿襆衣办舟楫，一日百里岂惮劳！君方酒酣亦思我，奔墨纸上为长谣。上言风物丽复壮，下述宴集乐且遨。意我羁愁正无赖，欲以此事相夸招。比篇笔绝墨未渗，我舟适到范老桥。古人千里有神会，以兹可信非相辽。倜然不以穷见弃，旷然不以位自骄。开缄朗咏毛发疏，通夕噤痒睫不交。病膜谁将宝篦刮，痒背恰得仙人抓。长川奔浑走一气，巨镇截嶭上赤霄。又如阴云载雷电，光怪迸漏不可包。惊呼叹伏已不暇，焉敢有意争其高！却疑欺我老困顿，故作大句来相鏖。近罹罪辱舌虽在，每避嫌谤口已胶。更遭掀搅岂不畏？欲取笔砚俱焚烧。既承嘉命敢无报，将吐复茹移昏朝。留连日日奉杯宴，殊无间隙吟风骚。看君岸帻卷大白，有似巨浸吸百潮。宾从倾颓尚未厌，直恐溃烂肠与脬。神迷耳热眼生缬，嚼尽宝压狂酲消。欢流乐极古所诫，不免厌旦潜遁逃。还家数日却愁寂，梦中犹奉笑与嘲。强为短篇答高谊，鄙思轧轧空自挠。览之捧腹定绝倒，幸为投弃毋传抄。相思复思往相会，予今岂复如系匏？行看雪夜景清绝，更乘逸兴飞轻舠。  

迁居  

前岁旅淮楚，去年还上都。上都一岁内，前后七徙居。岁暮被重谪，狼狈来中吴。中吴未半岁，三次迁里闾。京师重腾移，长物动数车。江湖亦稍便，一舟已有馀。破坏新器皿，散亡旧图书。家人颇倦烦，行路亦叹呼。吾知人之生，天壤乃蘧庐。其间暂寄寓，一世还须臾。纵游极南北，所历足自娱。犹恨苦滞淹，举动携妻孥。安得出八极，浩与元气俱。仰首羡日月，晨夕苦奔趋。二物本无情，亦为气所驱。况我有血肉，又生名利区。手足日不闲，在地无根株。流宕固宜矣，何必厌道涂？此身亦外物，安用伤羁孤。庸人所见狭，但以乡井拘。屑屑寸粒食，何异鸡在笯？拟随犯斗槎，欲上浮海桴。寄语怀安者，嗟嗟尔何愚！  

若神栖心堂  

予心充塞天壤间，岂以一物相拘关！然于一物无不有，遂得此身相与閒。上人构堂号栖心，不欲尘累相追攀。冷灰槀木极溃败，虽有善迹辄自删。予尝浩然无所挠，与子异指亦往还。卷舒动静固有道，期于达者诚非艰。  

郡侯访予于沧浪亭因而高会翌日以一章谢之  

荒亭俗少游，迁客心自爱。绕亭植梧竹，私心亦有待。昨朝十骑来，拥林外。水禽骇笳鼓，野老瞻车盖。公馀喜静境，宾至因高会。跋石已行庖，临流聊褫带。优游鄙情通，放旷末礼杀。酒醇引易釂，炙美举必嘬。千蹠恣食鸡，二螯时把蟹。解颜闲善谑，倾耳得嘉话。暮夜欢未厌，徘徊意将再。见跋已懵腾，跨鞍极倒载。明日尚狂酲，嘉贶不遑拜。  

送关永言赴彭门  

鄙性背时向，处身介且迂。自固以为节，人皆指为愚。少年宦京邑，与众颇异涂。一朝被放弃，漂然落江湖。江湖信美矣，心迹益更孤。永言金闺彦，器识当世无。机发弦上矢，辩走盘中珠。高风落溪山，耻与势利趋。殊科二十年，不肯仕京都。顾我穷悴者，一笑情相于。日日奉杯宴，但觉怀抱摅。琼琚照坐席，内顾瓦砾粗。未饮心自醉，相对气已舒。得忘羁旅忧，盖以道义俱。云间宿古寺，花下招歌姝。胜境寻已遍，赏心未尝辜。玺书趣赴治，候吏拥舳鲈。秋风卷大旆，喧喧指东徐。郊亭对别酒，我独增悲吁。人生大块间，气类有万殊。贤愚各有合，唯予邈无徒。君子误见知，交契若勘符。一旦又暌索，千里成阔疏。期君早自奋，佐时发雄图。功成速收身，单舸还东吴。白头青林下，樽酒相从娱。  

夏热昼寝感咏  

盛夏日苦永，解带坐小轩。对案不能食，挥汗白雨翻。轧轧过午景，宛转无由昏。偃卧一榻上，既觉复梦魂。恬然世虑寂，时被苍蝇喧。睡味胜仙去，忽怳难俱论。晨事如隔日，半杂梦寐言。人生贵壮健，及时取荣尊。夏禹惜寸阴，穷治万水原。栉沐风雨中，子哭不入门。况复庸下者，不出强趋奔？奈何但耽寝，懒惰守坏垣！念昔年少时，奋迅期孤骞。笔下驱古风，直趣圣所存。山子逐雷电，安肯服短辕？便将决渤澥，出手洗乾坤。文章竟误身，大议谁周爰？捽首下牢狱，殗々如孤豚。法吏使除籍，其过祗一飧。宾朋四散逐，投窜向僻藩。九虎口牙恶，便欲膏其蹯。上赖天子明，不使钳且髡。此身自流浪，岂能济元元？天下无所归，泛舟旅江村。春雨看秧稻，落日自灌园。殊乡寡朋友，孰辨石与琨？卷藏经济术，强谈奉狙猿。閒困尚有待，不忍沉湘沅。大暑昼闭户，一径恶草繁。出嫌鸟啅噪，行见蛇蜿蜒。蠢书徒盈箧，浊醪徒盈樽。谈笑谁可共，道义孰与敦？终日对稚孺，千里远弟昆。此心既无用，不寝徒自烦。况兹昼景长，但厌枕簟温。北窗无纤风，返见赤日痕。流光何辉赫，独不照覆盆！会当破氛祲，血吻叫帝阍。烂尔正国典，旷然涤群冤。奸谗囚大幽，上压九昆仑。贤路自肃爽，朝政不复浑。万物宇宙间，共被阳和恩。  

哭师鲁  

前年子渐死，予哭大江头。今年师鲁死，予方旅长洲。初闻尚疑惑，涕泪已不收。举杯欲向口，荆棘生咽喉。忆初定交时，后前穆与欧。君颜白如霜，君语清如流。予年又甚少，学古众所羞。君欲举拔萃，声偶日抉搜。不鄙吾学异，推尊谓前修。今逾二十年，迹远心甚稠。后会国南门，夜淡雪满楼。青灯照素发，酒阑气益遒。昨君握兵柄，节制关外侯。予才入册府，俄作中都囚。飞章力辨雪，危言动前旒。时虽不见省，凛凛压众媮。旋闻君下狱，六月送渭州。渭州旧治所，昔拥万貔貅。堂中坐玉帐，堂下森蛇矛。令严山石裂，恩煦春色浮。衅生无根牙，众言起愆尤。返来入狴犴，吏对安可酬？法冠巧椎拍，刺骨不肯抽。削秩贬汉东，驱迫日置邮。穷途无一簪，百口谁相赒？诸子继死亡，清血渍两眸。贸然几丧明，愤苦结不瘳。君性本刚峭，安可小屈柔！暴罹此冤辱，苟活何所求？人间不见容，不若地下游。又疑天憎善，专与恶报仇。二竖潜膏肓，众鬼来挪揄。弃局奔南阳，后事得所投。心胆尚卓荦，精明已弥留。生平经纬才，萧瑟掩一丘。青天自茫茫，长夜何悠悠！万物孰不死，死常在严秋。君齿方盛壮，众期树风猷。二边况横猾，四海皆疮疣。斯时忽云亡，孰为朝廷忧？予方编吴氓，日自亲鉏耰。无缘匍匐救，兀兀空悲愁。时思庄生言，所乐唯髑髅。物理不可诘，此说诚最优！  

和永叔琅邪山庶子泉阳冰石篆诗  

一气破散万事起，独有篆籀含其真。周鼓秦山坏已久，下至唐室始有人。宗臣转注得天法，质虽浑厚气乃振。人间所存十数处，丰疏异体世共珍。其中琅邪石泉记，比之他法殊不伦。铁锁关连玉钩壮，曲处力可挂万钧。复疑蛟虬植爪角，隐入翠壁蟠未伸。近来俗眼苦不赏，唯有风月时相亲。紫薇仙人谪此守，此地胜绝旧喜闻。公馀往观领宾从，猎猎昼隼摇青春。远休车骑步泉侧，酌泉爱篆移朝昏。挥弄潺湲玩点画，情通恍惚疑前身。作诗缄本远相寄，邀我共赋意甚勤。昨承见教久阁笔，压以大句尤难文。【自注：永叔近以书戒予作诗。】高风胜事日倾倒，安得身寄西飞云？  

答章傅  

废官旅吴门，迹与世俗扫。构亭沧波间，筑室乔树杪。穷经交圣贤，放意狎鱼鸟。志气内自充，藜藿日亦饱。不图名利场，有士同所好。南闽章其氏，傅名字传道。清晨闯予门，疏爽见姿表。大篇随自出，烂熳风力老。安敢当所褒，读之欲惊倒。开轩延与语，指亦有深到。半生蹋京尘，识子恨不早！扶疏珊瑚枝，本不自雕巧。当珍玉府中，何故委衰草？秋风还故乡，无或叹枯槁。贵富乌足论，令名当自保。  

寒夜  

九河巨流冻长山，山高微黯石色顽。沙笼如烟吐朱湾，中天挝鼓云垂关。壶炙不温乳乌死，城上琴声愁九子。罗幕翻风花满波，玉尘洒窗湿明绮。兽角消红犀凤乾，缕生篆字香盘盘。坐聆翰音拂南极，驰念疆场中已酸。欲决沈云叫阴帝，虏灭不使天下寒。  

送施秀才  

贱生罹凶丧，日与死亡逼。羁孤困猜嫌，动步畏蛇蜮。之子脱俗情，平生未相识。足茧千里来，顾我喜颜色。衣裘风霜凋，颜发尘土蚀。开席揖之坐，意勤语腷塞。徐徐动辞气，突兀露胸臆。绀囊出文章，发覆见宝璧。自羞无所有，曷以报相德？告行东风前，花草正狼藉。又无一樽酒，浇沃慰远客。扁舟下长淮，企立空叹息。  

送韩三子华还家  

人在天壤间，共为气驱逐。岁月自崩奔，冉冉若转毂。荣乐随云烟，凋零共草木。亨屯固常物，达者安可速？奈何此躯骸，未免混世俗！前年奔大凶，况复堕手足。零丁旅山阳，逐熟聚衰族。相逢眼尽白，闭户甘退缩。左丞镇景亳，相去路重复。数遣令子来，千里吊荼毒。子华勇此行，东下甚匍匐。入门未及言，相向且恸哭。嗟我颜色枯，须苍鬓双秃。相别始逾年，世事何反覆！晤言出古表，但觉白日速。勘书春雨静，煮药夜火续。襟怀两沉澹，炯炯抱明玉。时苦外物喧，又嗟别期促。和风送归帆，盎动淮气绿。早寄别后篇，微吟慰孤独。  

观放闸  

沉沉沧淮口，植木限众流。启闭固有时，出纳千万舟。眷予怀抱昏，羁别相牵钩。观此巨派注，颇觉滞闷瘳。喧豗怒霆起，始骇久不收。既前目眩转，足缩不敢留。朔雪下喷薄，散为白雾浮。上悬赤油幕，旁断缥玉旒。恐激地轴转，人有鱼鳖忧。惊嗟势力壮，孰谓此物柔？吾思作至监，实以处上游。又欲接之口，沃荡胸中愁。俄然渐枯涸，哮尔空泥沟。渟滀既因人，开泄岂自由。立间见底里，咄哉为尔羞！  

金山寺  

孤峰涌沧江，突兀台殿积。惊波四面起，日夜走霹雳。阴壑滀风云，阳崖产金碧。离披万年树，根抱太古石。修廊转峻阁，窈窕压山脊。宝像浮海来，珠缨冷光滴。叩栏见鼋鼍，扬首意自得，偃蹇互出没，日此饱馀食。又有翠羽禽，群飞喜宾客。口衔绀蒂花，近我若相识。开轩心旷绝，上下无异色。气象特清壮，所览辄快适。余心本高洒，误为尘土隔。不知人间世，有此物外迹。落日将登舟，低回空自惜。  

秋夜  

新秋积雨后，夜闻蚯蚓声。似争络纬繁，不让蟋蟀清。嗟尔微陋物，身与土壤并。藐然本无心，天时使之呜。空庭杂槀叶，亦能感人情。老蛟蛰污泥，寂默不自惊。一旦走霹雳，飞雨洗八弦。幽蟠孰可闻，自有济物诚。岁若弗大旱，此志岂妄行。  

送黄莘还家  

东风摇江波，碧草日夜芳。蔼蔼春物归，游子思故乡。黄生士林华，志业收精刚。虎步南山隈，气立众兽旁。不肯受羁辔，但欲插翅翔。顾亦念所亲，归心剧风樯。想当舍楫初，喜气充门墙。晨昏奉颜色，以时荐豆觞。虽享万钟禄，此乐不可偿。予家白日下，偶来恋沧浪。因君江上别，撩我归兴长。  

和菱磎石歌  

滁州信至诧双石，云初得自菱水滨。长篇称夸语险绝，欲使来者不复言。画图突兀亦颇怪，张之屋壁惊心魂。麒麟才生头角异，混沌虽死窍凿存。琅琊之郡褊且僻，得此固可骇众观。予尝飞帆入震泽，穷探异境登龟鼋。【自注：太湖二山名，最出怪石。】居民百户石为业，日夜采琢山不贫。山前森列战白浪，犹似万百铁马群。雨昏浪打岁月古，千株万穴僵复奔。自嗟才力本衰弱，安敢抵敌为之文？况兹出产极易致，乡俗见惯不甚尊。彼以至少合贵重，胡为久弃如隐沦？偶逢精识见奖拔，众目今乃称奇珍。百人拥持大车载，城市观走风涛翻。立于新亭面幽谷，共为澡刷泥沙痕。凉泉下照嘉树阴，翠影澄澹留烟云。褒以篇章绘缣素，积岁汨没一旦伸。苟非高贤独赏激，终古弃卧于穷津。世人爱憎逐兴废，使我吟叹伤精神。  

顶破二山诗  

此邑有顶山，下潜子母虬。其子去为雨，以救乡人忧。前擘穹峰开，化出百丈湫。后因号破山，致祠献庶羞。岁来省其母，风雹六月秋。烟霎腾踏去，不复经月留。邑民赖其灵，虽旱岁有收。因成两佛宇，幽邃号胜游。磵泉走鸾车，松桂拥石楼。夜堂人噤渗，阴壁风飕飗。近年返暴雨，颇亦伤田畴。老农务祈祷，梵呗日不休。常为释徒利，乃作生民雠。呜呼二虬者，其说何悠悠！  

永叔石月屏图  

日月行上天，下照万物根。向之生荣背则死，故为万物生死门。东西两交征，昼夜不暂停。胡为虢山石，留此皎月痕常存。桂树散疏阴，有若图画成。永叔得之不得晓，作歌使我穷其原。且疑月入此石中，分此丙曜三处明。或云蟾兔好溪山，逃遁出月不可关。浮波穴石恣所乐，嫦娥孤坐初不觉。玉杵夜无声，无物来捣药。嫦娥惊推轮，下天自寻捉。绕地掀江踏山嶽，二物惊奔不复见。留此玉轮之迹在青壁，风雨不可剥。此说亦诡异，予知未精确。物有无情自相感，不间幽微与高邈。老蚌向月月降胎，海犀望星星入角。彤霞烁石变灵砂，白虹贯岩生美璞。此乃西山石，久为月照着。岁久光不灭，遂有团团月。寒辉笼笼出轻雾，坐对不复嗟残缺。虾蟆纵汝恶觜吻，可能食此清光没。玉川子若在，见必喜不彻。此虽隐石中，时有灵光发。土怪山鬼不敢近，照之僵仆肝脑裂。有如君上明，下烛万类无遁形，光艳百世无亏盈。  

演化琴德素高昔尝供奉先帝闻予所藏宝琴求而挥弄不忍去因为作歌以写其意云  

双塔老师古突兀，索我瑶琴一挥拂。风吹仙籁下虚空，满坐沉沉竦毛骨。按抑不知声在指，指自不知心所起。节奏可尽韵可收，时于疏澹之中寄深意。意深味薄我独知，陶然直到羲皇世。曲终瞑目师不言，忽言昔常奉至尊。祥符天子政多暇，诏求绝艺传中阍。紫宸仗退霜日红，随鞭入对蓬莱宫。平戎一弄沃舜聪，貂珰壁立亦动容。紫兰之袍出禁府，声华一日千门通。今来老病卧泽国，赏音不遇前事空。一双玉鹤天上飞，人间但见枯死桐。幸逢宝器惬心手，因声感旧涕洒胸。顾我踟蹰不忍去，将行更欲留悲风。  

寄王几道同年  

新安道中物色佳，山昏云澹晚雨斜。眼看好景懒下马，心随流水先还家。步头浴凫暖出没，石侧老松寒交加。怀君览古意万状，独转涧口吟幽花。  

田家词  

南风霏霏麦花落，豆田漠漠初垂角。山边夜半一犁雨，田父高歌待收获。雨多萧萧蚕蔟寒，蚕妇低眉忧茧单。人生多求复多怨，天公供尔良独难。  

丙子仲冬紫阁寺联句  

白石太古水，【才翁】苍崖六月冰。昏明咫尺变，【子美】身世逗留增。桥与飞霞乱，【才翁】人兼独鸟升。风泉冷相搏，【子美】楼阁暮逾澄。反复青冥上，【才翁】跻攀赤日棱。呗音充别壑，【子美】塔影吊寒藤。仙掌挂太一，【才翁】佛坛依古层。岩喧闻斗虎，【子美】台静下饥鹰。晴槛通年雨，【才翁】浓萝四面罾。日光平午见，【子美】雾气半天蒸。潭碧寒疑裂，【才翁】钟清远自凝。阳陂冬聚筍，【子美】阴壁夏垂缯。有客饶佳思，【才翁】高吟出远凭。雄心翻表里，【子美】远目著轩腾。岑寂来清夜，【才翁】沈冥接定僧。宿猿深更杳，【子美】落木静相仍。松竹高无奈，【才翁】烟岚翠不胜。甘酸收脱实，【子美】坳隩布清塍。北野才沉著，南天更勃兴。恣睢超一气，【才翁】黤黕起孤鹏。并涧寒堪摘，看云重欲崩。行中向背失，【子美】呼处下高应。庭树巢金爵，樵儿弄玉绳。断香浮缺月，【才翁】古像守昏灯。乳管明相照，莎髯绿自矜。深疑啸神物，【子美】<危支>欲敌殽陵。俯仰孤心挠，回翔百感登。画图风动壁，诗句涕霑膺。自注：先公有留题在澄心阁。】岁月看流矢，【才翁】  

心肠剧断縆。追攀初有象，悲愤遂相乘。故赏知无遁，遗灵若此凭。依然忍回首，【子美】愁绝下崚嶒。【才翁】  

水轮联句十六韵  

痛矣真源丧，纷纭物象来。【子美】水轮今若此，世事亦宜哉。【才翁】上下车交辐，周旋斗转魁。【子美】咸渊日微堕，仙窟月初开。【才翁】旁柅从为用，垂縆重亦回。枘多初不晓，机密暗相该。【子美】圃外沧浪泄，庭间霹雳摧。玉飞千仞表，缨挂九泉隈。【才翁】翻覆殊难定，牵连巧自媒。建瓴今比速，抱瓮此相哀。【子美】平眡曾无觉，深窥遂可猜。团团释子壁，轧轧雁王台。【才翁】解见陶埏运，宁观将彀推。造端缘有发，汲用始知材。【子美】本异道家意，定遭怡士咍。转圆非雅具，欹器有深炎。【才翁】持满忘前监，相倾自下催。流风无以复，视此一徘徊。【子美】  

荐福塔联句  

踊甓皇都壮，【才翁】盘基紫宙雄。山河供远目，【王纬】檐户发高风。梯险三休上，【子美】轮开一气中。门当谷子午，【才翁】影落陌西东。韵铎翻天籁，【纬】 危觚驻夕红。侧聆悲下俗，【子美】仰面识长空。绝若神挤至，【才翁】深疑壑暗通。人寰如蚁垤，【纬】身世甚秋蓬。叹息兴亡地，【子美】沉吟制作工。清思抱明月，狂欲把飞鸿。去矣登临兴，【才翁】巍乎造化功。凉襟当爽垲，幽意入鸿濛。头角峰如揖，【纬】丹青树不同。城郛回迤逦，阁殿矢穹隆。可使孤怀放，【子美】胡为万恨终。何当得壮士，提取出尘笼！【才翁】  

悲二子联句穆修伯长、凌孟阳伯华  

有客自远方，来以二子说。穆子病疾初，家事巨细缺。邻人苦其求，【才翁】医师久已决。案杯小大空，布被旁午裂。馀喘尚能鼓，【子美】老愤知已结。目凄望羊泓，髭断反蝟茁。忧酸系馀生，【才翁】嗥嘑留永诀。语妻后日计，书策未可彻。教子立世资，【子美】圆曲勿自悦。吾属何流离，众人方草窃。凌子久道路，【才翁】十口著羁绁。恰旅重江间，正值大饥节。既无里饭交，【子美】疾走继粗粝。又无执浆人，及时沃枯竭。惜哉殒天命，【才翁】痛焉在亲绖！帝胡生尔身，世复称其杰。胸伏气万丈，【子美】肠贮怨百折。艰难泊风波，憔悴堕霜雪。久仆勤龙钟，【才翁】弱女痴蹩趸。文随寒饿空，道舆烟焰灭。魂兮竟何归？【子美】去矣不得别。长府岂无财？莫济医药切。太仓岂无粟？【才翁】莫解腹肠热。天子圣在上，海内清欲澈。伊人胡不官，【子美】既死安得活？朝青与暮紫，神喜天不轧；昂车与怒马，【才翁】门满道不绝。之子苟间厕，斯民乃贪餮。高亢世弗亲，【子美】方严鬼所掣。敢言才足珍，宁免否来啮！思潜泪辄抽，【才翁】惨旧面成耋。举目此牢落，侧身今鄙媟。箴言耳空虚，【子美】险论口卼臲。作诗告石梁，聊以慰寒骨。【叔才】  

地动联句天圣己巳十月二十二日作。  

大荒孟冬月，【才翁】  

末旬高舂时。日腹昏盲伥，【子美】风口鸣呜咿。万灵困阴戚，【叔才】百植嗟阳衰。浓寒有胜气，【子美】天冻无败期。六指忽摇拽，【叔才】群蹠初奔驰。丸铜落蟾吻，【子美】始异张浑仪。列宿犯天纪，【叔才】预验汉志辞。民甍函鼓舞，【子美】禁堞强崩离。坐骇市声死，【叔才】立怖人足踦。坦途重车偾，【子美】急传壮马欹。陵阜动抚手，【叔才】砾块当扬箕。停污有乱浪，【子美】僵木无静枝。众喙不暇息，【叔才】沓嶂惊欲飞。踊塔撼铎碎，【子美】安流荡舟疲。倒壶丧午漏，【叔才】颠巢骇眠鸱。居人眩眸子，【子美】行客劳髑儿。南北顿鯈忽，【叔才】西东播戎夷。四镇一毛重，【子美】百川寸涔微。斗薮不知大，【叔才】轩轾主者谁？共工岂复怒，【子美】富媪安得为？宁无折轴患，【叔才】顿易崩山悲。众蛰不安土，【子美】群毛难丽皮。惊者去靡所，【叔才】仆或如见挤。轰雷下檐瓦，【子美】决玉倾仓粢。双颠太室吻，【叔才】四跃宸庭螭。万宇变旋室，【子美】百城如转机。念此大灾患，【叔才】 必由政瑕疵。胜社勇厥气，【子美】孤阳病其威。传是下乘上，【叔才】亦曰尊屈卑。夫惟至静者，【子美】犹不可保之。况乃易动物，【叔才】何以能自持？高者恐颠坠，【子美】下者当镇绥。天戒岂得慢，【叔才】肉食宜自思。变省孽可息，【子美】损降祸可违。愿进小臣语，【叔才】兼为丹扆规。伟哉聪明主，【子美】勿遗地动诗。【叔才】  

瓦亭联句  

阴霜策策风呼虓，羌贼胆开凶焰豪。【子美】赤胶脆折乳马健，汉野秋穟黄云高。【才翁】驱先老尫伏壮黠，裹以山壑鬼莫招。【子美】烽台屹屹百丈起，但报平安摇桔槔。【才翁】喜闻羸师入吾地，主将踊跃士惰骄。【子美】神锋前挥拥胜势，横阵立敌俱奔逃。【才翁】不知饵牵落槛穽，一麾发伏如惊飙。【子美】重围八面鸟难度，相顾无路惟青霄。【才翁】地形窄束甲刺骨，眦裂不复能相鏖。【子美】弃兵衮衮令不杀，部曲易主无纤嚣。【才翁】恸哭皇天未厌祸，空同无色劲气消。【子美】狂童得志贱物命，陇上盘马为嬉遨。【才翁】苍皇林间健儿妇，剪纸沥酒呼嗸々。【子美】将军疾趋占葬地，年年载柩争咸崤。【才翁】朝廷不惜好官爵，绛密刻印埋蓬蒿。【子美】三公悲吟困数败，车上轻重如鸿毛。【才翁】白衣壮士气塞腹，愤勇不忍羞本朝。【子美】重瞳三顾可易得，亮辈本亦生吾曹。【才翁】穷居哀牢厌咄咄，岁月奔激朱颜彫。【子美】当年请行大明下，今日颓堕思南巢。【才翁】阳羡溪光逗苍玉，尺半健鲫烟中跳。便欲买田学秧稻，不复与世争锱毫。奈何三世奉恩泽，肯以躯命辞枯焦！【才翁】  

以知出处系大义，一饭四顾情如烧。贺兰磨剑河饮马，颈系此贼期崇朝。归来天下解倒挂，玉色蔼蔼宸欢饶。【才翁】笔倾江河纸云雾，叹颂天业包陶姚。【子美】  

淮上喜雨联句  

江淮经岁旱，春暮忽然雨。【子美】乱点逾广津，散洒入原土。【才翁】万物气稍苏，厉妖莫能聚。【子美】群山洗故尘，紫翠坐可数。【才翁】昏如笼纤纱，媚若映绀缕。【子美】碧瓦南崦中，重叠出迥睹。【才翁】扁舟凌空飞，白鸟入烟舞。【子美】遥林动新滋，颜色若可取。【才翁】碧草弄微芳，低昂欲来语。【子美】繁声过沙头，上下讴哑橹。【才翁】浓澹新画成，快惬久病愈。【子美】念此时多虞，岂得岁少阻！【才翁】焦心闵疲农，虚口待香稌。【子美】县吏事凶贪，气若解縳虎。【才翁】惟于纵诛敛，乃能奋怒武。【子美】青天虽云明，疑不照艰苦！【才翁】此时忽{雨滂}霈，知有神物主。【子美】不然诸苍生，性命委草莽。【才翁】本蹶邦岂宁，皮去毛安附？【子美】歌此告巨公，行当视前古。【才翁】  

和石曼卿明河咏  

八月银河好，天高夜自明。楼台通迥意，风露得馀清。几为浮云乱，都宜小雨晴。离人强回首，耿耿邈无情。  

师黯以彭甘五子为寄因怀四明园中此果甚多偶成长句以为谢  

忆向江东太守园，猗猗甘树蔽前轩。风摇玉蕊霏微落，霜发金衣委坠繁。枕畔冷香通醉梦，齿边馀味涤吟魂。天彭路远无因得，犹赖君心记旧恩。  

游洛中内  

洛阳宫阙郁嵯峨，千古荣华逐逝波。别殿秋高风淅沥，后园春老树婆娑。露凝碧瓦寒光满，日转觚棱暖艳多。早晚金舆此游幸，凤楼前后看山河。  

送家静及第后赴官清水  

几年尘土客京华，一日春乘犯斗槎。梦好夜归全蜀道，眼明朝宴上林花。白头佐邑非为晚，蓝绶还乡亦可夸。况有雄图看悟主，莫伤孤宦向天涯。  

静胜堂夏日呈王尉  

虚堂吏事稀，吟卧欲忘机。窗静蜂迷出，帘轻燕误飞。烦心倾晚簟，倦体快风衣。更想霜云外，同君看翠微。  

黎生下第还乡  

人云之子贤，文采出巴川。失意声名在，还家岁月迁。离怀春色里，归路夕阳边。无废青箱学，穷愁古亦然。  

春日晚晴  

人言春雨好，更好晚来晴。树色通帘翠，烟姿著物明。得泥初燕喜，避弋去鸿轻。谁见危栏外，斜阳尽眼平？  

游南内九龙宫  

昔帝龙骧后，因池大此宫。箫笳叠终日，旌仗展无穷。绘塑神灵集，飞潜爪角雄。阴轩常隐雾，暗堵亦含风。巨盗来移国，天王遽避戎。苍黄狩巴蜀，倏忽陷河潼。阁殿回看远，尘氛久见蒙。归来故基在，不与往时同。叠瓦烟间碧，新蕖露下红。波春荡初月，沙晚发悲鸿。世变今无复，人愁杳莫终。树穿瑶甃裂，碑碎玉楼空。九曲皆遗石，诸王祗断蓬。兴亡何足问，一一夕阳中。  

送陈进士游江南  

昔也衣裾已化尘，驱车今去涉惊津。淮天苍茫背残腊，江路逶迤逢旧春。时有飘梅应得句，苦无蒸酒可霑巾！归来莫恋溪山胜，枫鬼揶揄解笑人。  

和马承之古庙  

庙貌空山里，垣颓入径斜。尚应名竹素，不复祭牲豭。木暗鸮呼鬼，庭荒雀啅蛇。有灵从寂寞，慎勿学凶邪！  

和解生中秋月  

不为人间意，居然节物清。银塘通夜白，金饼隔林明。醉客樽前倒，栖鸟露下惊。悲欢古今事，寂寂堕荒城。  

宿太平宫  

驱车长道久尘劳，一宿清宫醒骨毛。古桧有风天自籁，石坛多露鹤争嗥。星河耿耿秋还迥，楼观澄澄夜更高。吟对疏钟俗机尽，已疑身世属仙曹。  

独游辋川  

行穿翠霭中，绝涧落疏钟。数里踏乱石，一川环碧峰。暗林麋养角，当路虎留踪。隐逸何曾见，孤吟对古松。  

过下马陵  

下马陵头草色春，我来怀古一霑巾。陵边又有累累冢，应是当年取酒人。  

览含元殿基因想昔时朝会之盛且感其兴废之故  

在昔朝元日，千门动地来。方隅正无事，辅相复多才。仗下簪缨肃，天中伞扇开。皇威瞻斗极，曙色辨崔嵬。赤案波光卷，鸣梢电尾回。熊罴驱禁卫，雨露覆兰台。横赐倾中帑，穷奢役九垓。只知营国用，不畏屈民财。翠辇还移幸，旻天未悔灾。群心尊困兽，回首变寒灰。曾以安无虑，翻令世所哀。行人看碧瓦，独鸟下苍苔。虽念陵为谷，遥知祸有胎。青编遗迹在，此地亦悠哉！  

望秦陵  

雄心虽盖世，竟亦弃群臣。役重倾天下，时危启圣人。石麟空举首，银海罢流春。陇阙今无复，应深行路尘。  

留题樊川李长官庄  

杜曲东边风物幽，我来系马独淹留。门前翠影山无数，竹下寒声水乱流。酒压新陈常得醉，花开番次不知秋。主公堆案萦官事，早晚归来今白头。  

宿终南山下百塔院  

驱马山前访古踪，僧居潇洒隔尘笼。绕庭石鳌谷间水，入户鸣鸱堆上风。无限老松秋色里，数声疏铎月明中。村鸡坐听三号彻，去去前朝气味同。  

宿华严寺与友生会话  

危构岧峣出太虚，坐看斜日堕平芜。白烟覆地澄江阔，皎月当天尺壁孤。疏磬悲吟来竹阁，青灯寂寞照吟躯。老僧怪我何为者，说尽兴亡涕泪俱。  

送王扬庭著作宰巫山  

兰台旧漫郎，为邑上瞿塘。地僻风烟古，公馀日景长。江声通白帝，山势入青羌。落笔多佳句，时应满锦囊。  

晚意  

晚色微茫至，前山次第昏。羸牛归径远，宿鸟傍檐翻。盘喜黄粱熟，杯馀白酒浑。田家虽澹薄，犹得离尘喧。  

春暮初晴自御宿川之华严寺  

春暮曾无属物心，野行聊得据鞍吟。路经废苑情通古，水绕苍山意共深。残日花间浮暖艳，断云楼外卷轻阴。骚人自昔伤鶗鴂，休苦风前送好音。  

次韵和师黯寄王耿端公  

嫉恶曾收柱后冠，淹沦今未复荣班。青云失路初心远，白雪盈簪壮志闲。厩马尚嘶聪奋迅，箧衣犹曝绣斓斑。风流县尹多才思，时寄篇章与解颜。  

闻京尹范希文谪鄱阳尹十二师鲁以党人贬郢中欧阳九永叔移书责谏官不论救而谪夷陵令因成此诗以寄且宽其远迈也  

朝野蔚多士，衮然良可羞。伊人秉直节，许国有深谋。大议摇岩石，危言犯采旒。苍黄出京府，憔悴谪南州。引党俄嗟尹，移书遽窜欧。安惭言得罪，要避曲如钩。郢路几来马，荆川还氵斥舟。伤心众山集，举目大江流。远动家公念，【自注：师鲁父作牧于东川。】深贻寿母忧。【自注：永叔有母垂老。】横身罹祸难，当路积仇雠。卫上宁无术，亢宗非所优。吾君思正士，莫赋畔牢愁。  

暑景  

溽暑倦幽斋，纵横书乱堆。风多应秀麦，雨密不黄梅。乳燕并头语，红葵相背开。吟馀晴月上，凉思入樽罍。  

夏中  

院僻帘深昼景虚，轻风时见动竿乌。池中绿满鱼留子，庭下阴多燕引雏。雨后看儿争坠果，天晴同客曝残书。幽栖未免牵尘事，身世相忘在酒壶。  

夏意  

别院深深夏簟清，石榴开遍透帘明。树阴满地日当午，梦觉流莺时一声。  

和淮上遇便风  

浩荡清淮天共流，长风万里送归舟。应愁晚泊喧卑地，吹入沧溟始自由。  

先公之爱马以病寄他厩今死矣  

先君所乘马，其色白于银。磊落龙之种，权奇世共珍。独嘶如想望，久步见精神。方目照代夜，拳毛刷渭津。【自注：先公在河东、陕右，皆乘此马。】鬛寒如拥浪，蹄驶不惊尘。潦倒已伏枥，苍黄仍借人。俄传弊帷信，无复锦蒙亲。倚棹思神骏，萧然泪洒巾。  

重过句章郡  

曾随使旆此东归，日日登临到落晖。畴昔侍行犹总角，如今重过合霑衣。窥鱼翠碧忘形坐，趁伴蜻蜓照影飞。风物依然皆自得，岁华飘忽赏心迟。  

晚出润州东门  

京口古雄处，昔年尝此过。风流看石兽，人事共江波。河转路疑尽，日斜山更多。城楼郁天半，回首恣吟哦。  

无锡惠山寺  

寺古名传唐相诗，三伏奔进予何之？云山相照翠会合，殿阁对走凉参差。清泉绝无一麈染，长松自是拔俗姿。二边羌胡日斗格，释子宴坐殊不知。  

过苏州  

东出盘门刮眼明，萧萧疏雨更阴晴。绿杨白鹭俱自得，近水远山皆有情。万物盛衰天意在，一身羁苦俗人轻。无穷好景无缘住，旅棹区区暮亦行。  

秀州通越门外八九里临水多佳木茂树以便风不得停舟一赏怆然为诗  

密树重萝覆水光，珍禽无数语琅琅。惊帆瞥过如飞鸟，回首风烟空断肠。  

秀州城外九里有竹树小桥予十八年前与友人解晦叔饮别于此今过之景物依然而解生已亡悲叹不足复成小诗  

当年共醉此桥边，道旧狂歌至暮天。得句旋题新竹上，移舟还傍乱花前。君埋尘土骨应化，我逐风波心欲燃。落日长号感人事，沙头寂寞上渔船。  

天章道中  

画鹢低飞湖水平，高低楼阁满稽城。人游鉴里山相照，鱼戏空中日共明。尽是荷风香不断，忽逢溪雨气尤清。蓝舆却上兰亭步，猿鸟云萝伴此行。  

望太湖  

杳杳波涛阅古今，四无边际莫知深。润通晓月为清露，气入霜天作暝阴。笠泽鲈肥人脍玉，洞庭柑熟客分金。风烟触目相招引，聊为停桡一楚吟。  

大禹寺  

鉴湖尽处众峰前，寺古萧疏水石间。殿阁北垂连禹庙，松筠东去入稽山。坐中岩鸟自上下，吟久溪云时往还。我厌区区走名宦，未能来此一生閒。  

杭州巽亭  

公自登临辟草莱，赫然危构压崔嵬。凉翻帘幌潮声过，清入琴樽雨气来。畴昔江山何处好，生平怀抱此中开。东南地本多幽胜，此向东南特壮哉！  

松江长桥未明观鱼  

曙光东向欲胧明，渔艇纵横映远汀。涛面白烟昏落月，岭头残烧混疏星。鸣根莫触蛟龙睡，举网时闻鱼鳌腥。我实宦游无况者，拟来随尔带笭箵。  

淮中晚泊犊头  

春阴垂野草青青，时有幽花一树明。晚泊孤舟古祠下，满川风雨看潮生。  

湘公院冬夕有怀  

去年急雪洒窗夜，独对残灯观阵图。今夕悲风撼轩竹，又来开卷拥寒炉。禅房潇洒皆依旧，世路崎岖有万殊。  

离京后作  

春风奈别何，一棹逐惊波。去国丹心折，流年白发多。脱身离网罟，含笑入烟萝。穷达皆常事，难忘对酒歌。  

答和叔春日舟行  

幽人漂泊兴无穷，弄水寻花处处同。春入水光成嫩碧，日匀花色变鲜红。静中物象知谁见，閒极情怀觉道充。寄语悠悠莫疑我，五湖今作狎鸥翁。  

舟行有感  

忽忽赏节物，区区何所归？天阴鸟自语，水落岸生衣。客况知谁念，人生与愿违。东风百花发，独采北山薇。  

淮亭小饮  

山气复清淮，亭临乱石开。旅愁无处避，春色为谁来？酒赖啼莺送，歌随去雁哀。相携聊一醉，休使壮心摧。  

寿阳閒望有感  

维舟亭下偶登临，下蔡风流古至今。远岭抱淮随曲折，乱云行野乍晴阴。幽人憔悴搔白首，啼鸟哀鸣思故林。触处途穷何足恸，直回天地入悲吟。  

阻风野步有感呈子履  

轻舟留滞已春残，携手栖栖田野间。尽日东风吹百草，有时双鹭下前湾。古来少见如君困，世上应无似我闲。斗擞尘襟莫回首，谤书终不到溪山。  

过泗水  

五年六经此，仰首叹劳生。山是往时色，人皆今日情。机心去国少，尘眼向淮明。物理吾俱晓，漂流安足惊！  

和丹阳公素学士晚望见怀  

古郡登临足胜游，使君才调更风流。过云送雨海山暗，斜日催蝉江树秋。屡辱嘉招嗟放弃，又传新咏慰淹留。霜天乘兴当西谒，共醉城尖四望楼。  

送子履  

一舸风前五两飞，南迁今去别慈闱。人生多难古如此，吾道能全世所稀。幸有江山聊助思，莫随鱼鸟便忘归。君亲恩大须营报，学取三春寸草微。  

题花山寺壁  

寺里山因花得名，繁英不见草纵横。栽培剪伐须勤力，花易凋零草易生。  

春睡  

别院帘昏掩竹扉，朝酲未解接春晖。身如蝉蜕一榻上，梦似杨花千里飞。嗒尔暂能离世网，陶然直欲见天机。此中有德堪为颂，绝胜人间较是非。  

览照  

铁面苍髯目有棱，世间儿女见须惊。心曾许国终平虏，命未逢时合退耕。不称好文亲翰墨，自嗟多病足风情。一生肝胆如星斗，嗟尔顽铜岂见明！  

秋怀  

年华冉冉催人老，风物萧萧又变秋。家在凤皇城阙下，江山何事苦相留？  

中秋松江新桥对月和柳令之作  

月晃长江上下同，画桥横绝冷光中。云头艳艳开金饼，水面沉沉卧彩虹。佛氏解为银色界，仙家多住玉华宫。地雄景胜言不尽，但欲追随乘晓风。  

病中得杜丞相见寄诗感而有作  

易毁唯迁客，难谐是俗情。愁多怯秋夜，病久厌人生。委顺闻之旧，衰羸见者惊。新诗如接侍，吟罢涕淋缨。  

沧浪怀贯之  

沧浪独步亦无悰，聊上危台四望中。秋色入林红黯淡，日光穿竹翠玲珑。酒徒漂落风前燕，诗社凋零霜后桐。君又暂来还径去，醉吟谁复伴衰翁？  

和彦猷晚宴明月楼二篇（次韵）  

溪声来从一气外，楼角插在苍霞中。艳歌横飞送落日，哀筝自响吹霜风。低昂黛色四山黯，凌乱缬纹疏树红。恁栏挥手问世俗，何人得到蟾蜍宫？  

落晚天边燕席开，溪山相照绝纟韱埃。绿杨有意檐前舞，凉月多情海上来。香穗萦斜凝画栋，酒鳞环合起金罍。自疑身是乘槎客，泛彻银河却欲回。  

依韵和王景章见寄  

岁律峥嵘腊候深，一天风雪卷愁阴。故人默默怀交意，逐客栖栖上国心。千里相望空眄盻，当年下吏阻追寻。咄嗟谤口闻高谊，披豁羁怀见雅吟。学道元将御穷困，浮生何必计升沉。世间机穽知难避，往者图书可自箴。犹得云山开醉眼，可无俗物挠冲襟？鵩来闲暇何须怪，鬼见揶揄岂易禁！楚客留情著香草，启期传意入鸣琴。夫君自上丹霄去，莫忘云泉寄好音。  

答仲仪见寄  

前岁京都吏议谊，劲弓摧翮两连翩。男儿穷困终归道，世路倾危自有天。云壑已通尘外意，茅斋仍得日高眠。寄声吾舅无相念，今作江湖九馆仙。  

雨中闻莺  

娇騃人家小女儿，半啼半语隔花枝。黄昏雨密东风急，向此漂零欲泥谁？  

秋雨  

阴风搅林壑，骤雨到江湖。白日不觉没，繁云何处无？楼吟凉笔砚，溪梦乱菰蒲。闻说京华甚，污泥入敝庐。  

怀月来求听琴诗因作六韵  

正声今遁矣，古道此焉存。商缓知臣僣，风熏见帝尊。雄豪尚馀勇，淡泊忽忘言。繁极殊无间，来长若有源。已能通变化，直可探胚浑。此理师应得，西风独掩门。  

送黄通  

浪游天下访知音，健节亭亭耻陆沉。当日拜官随鹤版，此时孤宦入蛇林。羁愁虽得著书乐，风物能伤迁客心。顾我冥顽如瓦石，为君分袂亦悲吟。  

秋宿虎丘寺数夕执中以诗见贶因次元韵  

生事飘然付一舟，吴山萧寺且淹留。白云已有终身约，醁酒聊驱万古愁。峡束苍渊深贮月，岩排红树巧装秋。徘徊欲出向城市，引领烟萝还自羞。  

梦归  

雨隔疏钟晓不知，春风吹梦过江西。雨声破梦北窗响，卧忆江西路亦迷。  

独步游沧浪亭  

花枝低欹草色齐，不可骑入步是宜。时时携酒祗独往，醉倒唯有春风知。  

初晴游沧浪亭  

夜两连明春水生，娇云浓暖弄微晴。帘虚日薄花竹静，时有乳鸠相对鸣。  

游招隐道中  

扬鞭望招隐，尘思漠然收。云接青林合，泉兼碧草流。疏钟传别壑，晚日动前楼。嘉遁平生志，吁嗟得暂游。  

扬州城南延宾亭  

乱蝉咽咽柳霏霏，独上危亭俯落晖。江外山从林下见，城中人向渡头归。风烟远近思高遁，豺虎纵横难息机。出处两乖空自挠，伤哉吾道欲何依？  

晚泊龟山  

南湾晚泊一徘徊，小径山间佛寺开。石势向人森剑戟，滩光和月泻琼瑰。每伤道路销时序，但屈心情入酒杯。夜籁不喧群动息，长吟聊以寄馀哀。  

沧浪静吟  

独绕虚亭步石矼，静中情味世无双。山蝉带响穿疏户，野蔓盘青入破窗。二子逢时犹死饿，三闾遭逐便沉江。我今饱食高眠外，唯恨醇醪不满缸。  

丹阳子高得逸少瘗鹤铭于焦山之下及梁唐诸贤四石刻共作一亭以宝墨名之集贤伯镇为之作记远来求诗因作长句以寄  

山阴不见换鹅经，京口今存瘗鹤铭。潇洒集仙来作记，风流太守为开亭。两篇玉蕊尘初涤，四体银钩藓尚青。我久临池无所得，愿观遗法快沉冥。  

游霅上何山  

今古何山是胜游，乱峰萦转绕沧洲。云含老树明还灭，石碍飞泉咽复流。遍岭烟霞迷俗客，一溪风雨送归舟。自嗟尘土先衰老，底事孤僧亦白头？  

冬夕偶书  

谩走声名三十年，亦曾文采动君前。玉颜皓齿他人乐，独守残灯理断编。  

寒夜十六韵答子履见寄  

风雨夜寒新，空斋感慨频。诗书穷不放，灯火静相亲。眺听时怀土，低摧动畏人。【自注：魏文诗云“客子常畏人。”】漫书成咄咄，远吠厌狺狺。念昔罹忧患，惟君共苦辛。漂流数千里，会合十馀旬。各闵伤弓翼，聊同煦沫鳞。谁知公冶罪，众笑伯龙贫。隔绝今一水，暌离将再春。嘉篇数为贶，尺牍亦相珍。倚伏时难定，屯亨理亦循。剑埋犹有气，蠖屈尚能伸。邦国方登俊，江湖且放神。不忧知在命，任重莫如身。白首襟期远，青云志业均。陶然任元化，慎勿损天真。  

独游曹氏园因寄伯玉  

去年把酒共徘徊，今日寻幽独此来。竹密似嫌闲客入，梅含应待主人开。赞谋盛府方投刃，捍患长隄正展才。早晚得归如旧约，伴君池上倒樽罍。  

小酌  

寒雀喧喧满竹枝，惊风淅沥玉花飞。霜柑糖蟹新醅美，醉觉人生万事非。  

送人还吴江道中作  

江云春重雨垂垂，索寞情怀送客归。不愤东流促回棹，羡他双燕逆风飞。  

题广喜法师堂  

我为名驱苦俗尘，师知法喜自怡神。未知欢戚两忘者，始是人间出世人。  

诗僧则晖求诗  

全吴气象豪，诗思合翘翘。风雅久零落，江山应寂寥。会将趋古澹，先可去浮嚣。好约长吟处，霜天看怒潮。  

关都官孤山四照阁  

势压苍崖险可惊，攀云半日到轩楹。旁观竹树回环翠，下视湖山表里清。惭觉愁随烟霭散，只疑身有羽翰生。他年君挂朱幡后，蜡屐筇枝伴此行。  

清轩  

谁凿幽轩刮眼清，湖中嘉处更禅扃。龙听夜讲寒生席，鸥伴晨斋暖戏庭。水月澄明应作观，云山浓淡自开屏。我公亦为留奇句，此地人间合有灵。  

某为世所弃困居於苏平生交游过门不顾长安侍读叶丈不以秦吴之远高下之隔闵此穷悴特贶以诗然韵险句奇不可攀续仰酬高谊强抉芜音  

公镇西都拥剧权，远嗟穷苦寄新篇。气雄迥出关河外，句险空惊鱼鸟前。玉帐夜严兵似水，茅斋春静草如烟。才愚荣悴皆殊绝，自笑相酬更斐然。  

暑中閒咏  

嘉果浮沉酒半醺，床头书册乱纷纷。北轩凉吹开疏竹，卧看青天行白云。  

寄题赵叔平嘉树亭  

嘉树名亭古意同，拂檐围砌共青葱。午阴闲淡茶烟外，晓韵萧疏睡雨中。开户常时对君子，绕轩终日是清风。盘根得地年年盛，岂学春林一晌红。  

西轩垂钓偶作  

曾以文章上石渠，忽因谗口出储胥。致君事业堆胸臆，却伴溪童学钓鱼。  

夜闻笮酒有声因而成咏  

糟床新压响冷冷，欹枕初闻睡自轻。几叚愁悰俱滴破，一番欢意已篘成。空阶夜雨徒传句，三峡流泉无此声。只待松轩看飞雪，呼宾同引瓮头清。  

秋夕怀南中故人  

向夕依栏念昔游，萧条节物更他州。池平不动天深碧，月色无情人独愁。千里江山幽信绝，一场风露败荷秋。征鸿急急知何事，断续哀鸣过不休。  

### 沧浪集补钞  

南园（南园，吴越广陵王元璙之旧园也，岁久摧圮。至元丰中，犹有流杯回照、百花乐堂、惹去风月等处。）  

西施台下见名园，百草千花特地繁。欲问吴王当日事，后来桃李若为言。  

## 浪语集钞  

薛季宣  
石门渔舍  

渔家在何许，踳驳岩下石。花树几株芳，湖山数峰碧。窊樽亭遂古，双阙天自辟。锦绣入茨舍，藤萝封筀栅。吾为江上游，形苦世间役。心驰定沙步，舟行过檐隙。浪翁底镌铭，太尉此居宅。岂若斯人徒，风云相主客。  

游竹陵善权洞二首  

万古英台面，云泉响佩环。练衣归洞府，【自注：涧水倒流入水洞中。】香雨落人间。蝶舞凝山魄，花开想玉颜。几如禅观适，游魶戏澄湾。【自注：寺故祝英台宅。唐昭义帅李蠙，尝见白龙出水洞，而为雷雨，今小水洞存鳠鱼四足。】  

左右蜗蛮战，晨昏燕蝠争。九星宁曲照，三洞独何营。世事嗟兴丧，人情见死生。阿谁能种玉，还尔石田耕。【自注：山有三洞九斗坛，故更寺观者不一。再有李后主断还僧寺批札、石记，语极可笑。大水洞有石田数十町，奇绝。】  

都场正月尽未见梅思雪中石门之游作  

千里春何晚？三旬暖不回。眼青暝县柳，粉白闷宫梅。丽水年时泛，桃花雪里开。轩辕丘一梦，怀往思悠哉。【自注：石门之上有轩辕之丘。】  

谢客穷幽处，仙宫隐薛萝。二峰峨魏阙，双瀑泻天河。犭元獚应难致，猿猴却患多。雪中山更好，淹岁定如何？【自注：犭元、獚皆出石门山中。犭元，类猿而绿，獚，类狗而黄，盖猴属之大者。犭元读如广，殆所谓狼犭元也。獚字书音黄，去，人作去声呼之。狼，读如朗。】  

吴江放船至枫桥湾所谓越来溪也  

短蓬负长虹，破{废}挂明月。风马座中生，天幕波中出。高城多隐映，远岫搀罗列。少小泛吴江，始识仙凡别。  

送士昭兄赴南外敦宗院  

忆昔南州去，松根眺邑廛。鸟啼云里树，人入洞中天。载陟今时路，须航古渡船。地穷巇崄尽，早晚济平川。  

Ａ１花唐玉蕊花介甫谓之玚花鲁直谓之山矾武昌山中多有之其叶可供染事土人用之酿酒  

Ａ１绿吐瑶琨，冷然郭外村。仙人来玉蕊，文土立山矾。芳泽留丝素，风流付酒樽。莫言玚酷似，香处不胜繁。  

樊冈雨后弥望皆平芜绿草无复花矣  

候客樊冈道，新晴致日佳。万般诗外意，百种梦中花。蔓绿铺平野，江流袭涨沙。无如石头滑，龙首粲新芽。  

读三国志  

左角蛮攻触，南柯檀伐槐。徘谐记名字，人物委尘埃。锦里昔曾到，樊川今此来。遗风不可见，观古意悠哉！  

仵落回路得家书是夕有归梦  

梦入江南路，依然识旧庐。家人话生计，儿子督程书。缭绕俗缘在，缠绵习气馀。金鸡惊悮我，安问未为疏。  

江行即事  

春信潮声急，滔滔掩岸沙。客船离浦溆，渔笛起燕葭。荡桨水光碎，转山帆影斜。篙工指烟树，依约有人家。  

诚台雪望怀子都三首  

白也今良嗣，千年璧一双。文思泉漱石，色照月明窗。朴嫩空樊渚，飘零远汉江。此情谁与度？木介响琤瑽。  

狂游失可人，萍聚我和君。千里共明月，几山空白云。击雕飞堕毳，嚼雪冷冰龈。百岁无多子，离居困索群。【自注：李性刚直，同官目为雕李。】  

掩胫诚台雪，吟头只自昂。梅花开岭路，冰玉皱池塘。良马日千里，美人天一方。尺书不可寄，道义两相忘。  

和贾簿  

官冷君休叹，浮名陌路车。冰山逢燠泮，豆粥并寒除。但酌樽中酒，从堆架上书。未酬题柱志，终不羡相如。  

忌日雪  

荼毒惟何甚，同时失所天。哀伤逢此日，怀抱忆初年。白雪明心素，青松黯墓埏。不堪陈几席，罪罟欲谁冤。  

乡思  

达仕租千石，虚名酒五经。岂能千日醉，未胜九年耕。识取杯中趣，知从袋里乘。读书无一事，官宦汩平生。  

读邸报  

世味刀头蜜，人情屋上乌。荣华叶子格，升黜选仙图。豺祭知生兽，蛇衔欲报珠。不将魂梦到，反是忆莼鲈。  

春阴读王黄州《小畜集》  

春昼阁春愁，无情若隐忧。柔肠牵柳眼，困泪点花头。不放春风度，从教暮雨休。哀怜无限意，小畜闵黄州。  

送郑景望赴国子丞诗二首并序  

【淛之江，潬【自注：但。】漫【自注：平声。】而委长。有山焉，截乎江之口。其潮也，尾闾盈而濆瀑，海水溢而群飞。回江之波，倒流而反触于山，其涛怒冲乎潬，其波激委，之至也远，其为愤也滀。崩腾汹汹，洄潏藏昂，骤蹙而轩，乍旋而入，伫盈渊谷。前无高岸，一川矗立，突如来如，屹如银山，奔如陈马，轰如雷鼓，激如抟鹏。子胥奔跃于涛头，文种昌扬其暗浪。虽共工氏折不周之柱，左伯母弹恒山之目，拔山如项羽，驱石若始皇，未足以拟其壮。天河裂，龙门发，吕梁泄，汾防决，淮堤撤，犹不得形模其彷佛也。操舟者逆而取之，顺而方之，呼吸之中，恬然已无事矣。涛之力也有既，故吴儿可狎而弄，其去也有时，故行人可厉而涉。走尝闻诸滨江之老叟曰：江之产有烦苛，其涉有陷沙。烦苛，豸也，蠔{族虫}比也，形如飘瓦，呀吻众多，狎者遭焉，则著身而不寘。沙之杂也多淖，则人之履践不实，涉者俄而陷溺则僵，为汝之滥。君子者曰：操舟者，子其神乎。凭乎虚舟，凌乎巨浪，逆而取之，不害其为正，顺而方之，不害吾之止。故虽涛水掀天，而吾不为之荡，横流溢壑，而吾不为之挠。持危涉险，亶默而成之，其眎涉者吴儿，为有全安之数矣。子郑子，一乡之望，其赴国子丞也，固当为时世用，乡人又将仪之。夫国子清官，子郑子和而不流者也。既清且和，利用安身而崇德矣。其行也，必将问津于浙，走期之以舟楫之利，琢诗为赠，且序陷沙烦苛之说，所闻于父老者，而冠诸篇端。】  

风喜樯乌顺，知难唤酒杯。好溪寒已半，京洛梦应回。僧舍方飘雪，江篱欲放梅。不须愁国步，之子栋梁材。  

忾我论交晚，何堪又索居。朝阳鸣必凤，清水察无鱼。百恼愁成斛，群疑鬼载车。否臧亡可道，赢得腹诗书。  

种兰  

兰生林樾间，清芬倍幽远。野人坐官曹，兹意极不浅。西窗蔽斜日，松钗架春晚。墙阴莳花木，憔悴根日损。植此山国香，坐与前事反。扶疏可纫佩，心绪端有本。芽生仅盈坛，高风成九畹。群芳颜色好，只自夸园苑。何如淡嚼蜡，草莽曾谁混；对我静无言，忘形如苯{艹尊}。  

刈兰  

东畹刈真香，静院篸瓶水。高远不胜情，时逐微风起。和雨剪闲庭，谁作骚人语。记得旧家山，香来无觅处。  

石盆  

髯翁久埋没，岁月来成奔。当年脍鱼处，齑白徒形存。想方高会时，猛上侔云屯。连鳌觊一钓，欲以大口吞。尺鲫剉红雪，烹葵植兰荪。王馀弃玉食，银刀乱洄沄。堕台不禁醉，网漏如鲸鲲。座中尽群彦，人亡失丛墦。吾游怀此都，重到郭外村。聊与广武叹，徘徊受辛盆。颓然凤凰台，路走临津门。催归趁人马，谁念古帝魂。愁无有力者，窊樽负云根。斯焉共杯饮，垂纶具盘飧。  

得符速走之官  

我本乐闲人，自得安闲志。鄙性习疏散，谁识荣华意。朅来复旧庐，喜获平生志。稼穑任佃夫，家室归中馈。中外若非我，卒岁无他事。饱饭读诗书，瞢腾时困睡。嘲啁燕雀欢，鸿鹄心应异。三皇竟何物，况复今官寺。寒馁譟妻孥，先春输典质。兹乃不可常，为贫求禄仕。版籍一书名，野情那得遂。官来促我装，去作尘埃吏。无复有消摇，真为口腹累。把板从此行，短褐随弃置。素餐良不堪，邑有民人寄。众心险山川，道微非所暨。上恐负朝家，终念家声坠。吾民政焦嗷，为此不能寐。格物可为邦，旧说今难试。泥古诚腐儒，惟此知为治。仁义舍不为，又敢图与利。上官如我容，刑章得就易。庶以遂其生，将久苏疲瘁。此意尚茫然，思之或狂悖。  

新作殊亭  

虎将夏中时，旋复怡亭址。茅茨覆采椽，朴拙亦可喜。建斗五移杓，殊亭更释子。规摹虽少华，不陋复不侈。元碑碎俗令，遣集褒空纸。纵步此山椒，金声犹属耳。旧亭苦弗称，新亭直殊美。书文两奇绝，踪迹存布指。古人久不见，今人尚殊此。能知古今意，元始本无始。  

春阴  

春阴一何甚，愁结窗外花。细雨打疏竹，涓涓草新芽。眷此忽中惨，吾生浩无涯。闲读几上书，可叹复可嗟！时流谅难追，世路亦已赊。折腰墨绶卑，坐有忧患加。官柳粲新绿，黄鹂语淫哇。把盏但心醉，天外日已斜。魄月沉半壁，归飞噪啼鸦。仰头望虚碧，冥冥密云遮。风尘政昏暗，逃形乏浮槎。顾影还自笑，狂游荡无家。弩头强应世，钝若倒拔蛇。先人营旧庐，清池傍蒹葭。芳时绣文锦，翻涛散晴霞。霁色故自好，风霾益云嘉。何当舍此去，忘情傲丹葩。  

跋东坡诗案  

南方有佳木，远在涨海涯。沉水产其节，鸡舌生其肌。结根松柏场，龙脑实离离。蜑獠岂知贵，斧斤斩栾枝。椓为糠粃槽，将食犬与豨。条枚恶鬈曲，芟除弃江湄。沧流荡回波，不与朽壤期。年代知几阅，愈久乃见奇。根株到馀沥，复恐分寸遗。终焉盛芬烈，兰荪谢芳姿。  

济江逆田开府过西阳俞氏家林  

轻舟时复到齐安，一过渔家一黯颜。江打颓墙开野径，篁生故垒上家山。萧骚城郭尘埃外，缥渺烟霞云水间。便好系船终日卧，官曹不许片时闲。  

宿大城寺与寺僧行鄀子故城于壁垒间得铜矢镞土中螺壳往往不坏僧言初作此寺发殿基下有古砖渠宫城中得铜矛矢镞百数南城中土窖积灰埋鹅首骨犹具自瓮城北望有郡王墓僧云其傍墟冢甚多王墓常有巫者发之未开被蜂毒死巫家于怀袖间得蜂乃黄金所化  

二千逆数到春秋，战国兴亡一转眸。垒壁讵销埋蚌壳，劫灰宁烬斩鹅头。坟缘开发金成范，殿为焚修瓦出沟。哨矢焦铜伤我意，古来争战几曾休。  

周将军庙观岳侯石像二首侯祠初毁，道士不忍坏侯像，沉荆溪中，因得不坏  

万死何知狱吏尊，威名盖代古难存。【自注：侯初下大理狱，吏执笔请辞，大书其纸尾而吐之曰：汝观今世，乌有大臣系狱而生者，趣具成案，吾为汝书。】二桃岂为功高赐，一舸不容身退论。几为饮江思道济，缪为图像削王敦。沉碑千古蛟川恨，留与无穷客断魂。  

雨后忆龙翔寺  

好溪东赴海门秋，中有禅居涌碧流。潮信往来双别屿，世缘生灭几浮沤。菱歌面面来渔鼓，灯火层层到客舟。何事瓜期外留滞，短窗斜雨不堪愁。  

宿大城寺寺乃郡王故宫  

断烟疏竹锁楼台，郡子如今安在哉。明灭故城无限意，紫薇花傍夕阳开。  

春草曲  

二月二日未旦，梦游遇潦，旋返。见群女鱼贯舞入大第，行歌《春草》之曲，其声宛转清畅，不类今之乐府，寤而追记其诗。  

散雪枝头寒已老，平芜一夜铺春草。江梅着子怯东风，花落满庭浑不扫。  

赴调  

三年踪迹走泥涂，走遍泥涂一事无。今日又行当日路，旁人为我一邪歈。  

无题  

朦胧夜色暗浮云，咫尺氛埃怯战尘。深夜鸣榔到庭户，江湖知有钓鱼人。  

酴醿花谢有感  

当初曾醉浣花春，席地棠梨当锦茵。今日酴醿飘似雪，闲忙不比旧时人。  

闻鸠  

桃李无情花自妍，竹根行复破苔痕。新妇抱儿未归去，愧死鹁姑啼满园。  

十四日从诸同官登西山郊坛冈次孟监务韵  

菩萨岩前湛佛乘，澄泓无复现天灯。强歌下俚酬春雪，便好为文吊剡藤。  

清游无是亦无非，陡绝圆坛一强跻。赤壁望中公瑾在，战尘何日静征鼙。  

人间万事尽浮埃，顾影穷游莫倦陪。吴王百世不复在，只有九仞郊天台。  

归计二首  

浮云何处是生涯，念绝营营即是家。洗脚渡头归去也，汉津无用逐灵槎。  

置锥无地也无锥，幸可归来特地疑。船子月轮贫未破，罗浮焉用石头为。  

青田同七五兄作四首  

为闻双鹤访青田，便有孤云竟目前。滩水自鸣山自绿，短篷斜柱得酣眠。  

乌云送雨过前山，白鸟将雏向远湾。独立溪亭无个事，湍流泷石镇潺潺。  

浩歌《欸乃》客销魂，一抹烟林暝远村。花为忘忧人一笑，不知风雨作黄昏。  

溪翁夜傍清溪立，千尺丝纶一红粒。天空月白不见人，无声露滴蘋蓑湿。  

读鬼诗拟作二首  

坐对悲风啸晚山，征鸿不记几回还。青铜蚀破菱花面，慵掠乌云绾髻鬟。  

王乐纷华苦未真，至游无朕亦无身。细看浮世多尘坌，如我得归能几人。  

雨后忆龙翔寺  

二峰高峙夹禅扃，长落潮音逐磬声。老僧睡起绝无事，不管波涛四面生。  

村居秋暮  

风回偃水縠纹平，林末它山笔架横。场圃未闲黄叶下，鹁鸠啼雨忽啼晴。  

摴蒱  

一扃闲寻五木经，橛枭卢白意冥冥。未能后掷如前掷，将奈长亭又短亭。  

六月三夜梦观某人诗什其书一章四绝盖绝笔也走读竞太乙真人来告语青猿手里得长书静闻丹灶风中雨之句梦而默记之寤矣作诗导意  

多谢真人警梦书，青猿驯扰尚趑趄。任从炉鼎喧风雨，争奈神明复古初。君乐炼形咀丹火，我甘饮水灌园蔬。惟当敬佩终焉意，子欲无言致匪虚。  

樊口见郑崇阳不遇  

经时兀兀坐筠乡，命驾崎岖傍夕阳。岛屿西陵开罨画，湖山东鄂洗新装。路侵细草迷繁绿，风落闲花忆旧香。却上渡船归去也，不逢安道故无妨。  

诚台晚意  

麦夏西山日脚斜，峰云千里尽丹霞。晴岚榱桷水春涨，芳草园林路晚花。远近子规啼怨抑，高低乳燕语淫哇。官身归是何年社，信美诚台不似家。  

新晴  

起人舒惨作阴晴，九十春光只雨零。宿草未萌波漠漠，落花归尽叶青青。风生远峤衔明月，雾潋长江吐涨汀。天意乍回心自广，片时云路觉无形。  

从孙元式假定本韩文  

杨墨衰周亦既微，仙昙变夏用戎夷。回澜岂直万人敌，断简传将百世师。脱落间亡乌鲗墨，蠹残宁免白鱼辞。校雠歆向君无愧，聊以新诗当一瓻。  

校毕归之  

倒墨扶周复古文，清辉万丈醇乎醇。七篇奥义远相继，六代潜光今又新。字假通才识鱼鲁，车惭寡学改金银。异书喜得君无靳，此道中兴知有人。  

劝农出郊  

漫驱戎马说农郊，不见田畴见白茅。洪道晓晴明水底，羊澜春涨长林梢。红翻大泽霞方散，青人空原草渐苞。迎畯示民民自劝，可须杯酒荐烹炮。  

冒雨渡江吊丧彭氏造雪堂夜归  

月波楼下草芊芊，浪拍三江起暝烟。愿见古人人又去，欲询往事事无传。洼樽明灭渔家火，樊口依稀估客船。妻子迎门应怪笑，问君何谓苦愁煎。  

武昌怀古  

漠漠烟村一古城，郊坛离殿草茅生。青山不解知兴替，销黯开颜为雨晴。  

筠乡入夏野花方拆  

墙匝丛丛绣舞裀，一般颜面各精神。筠乡不为东君去，野草闲花满路春。  

晚渡东坡  

赤鼻矶头横曙烟，吴王城下浪连天。闻道东坡妙天下，尔来靡日不盘旋。  

浮生万事尽尘埃，瑞庆堂今榜快哉。惟有东坡旧烟柳，道人犹解指莓苔。  

寒食雨  

言归社雁已家乡，紫燕呢喃识旧粱。甚雨疾风寒食夜，旅人情绪一思量。  

嘲欲借予杂稿者  

神文道本可言形，退也能藏用即行。要得任牵驴狗在，无端何似借书生。  

郎君到底亦何知，夺卷书生真数奇。恶语故应多艾气，残藤无用写来诗。  

送张漕还停舟樊港访退谷  

送客过樊溪，停桡退谷口。不见元次山，静立踌躇久。巉岩两石峰，犹疑入户牖。杯湖正宜泛，堙塞仅盈肘。粪壤瘗杯樽，勿复堪堵酒。扁舟泛然者，长歌挈敝笱。浩无风尘意，将恐是聱叟。自知干进客，对面弗敢扣。从之人甚远，惭颜为之厚。武昌非昔人，望绝不得友。它时赋归欤，湖谷定吾受。此心介如石，自誓何樊母。  

子规恨  

风篠扣吾扉，有人来我语。语好不须多，都不如归去。开门我见客，客子今何许？竹下得流虹，人言为杜宇。杜宇昔王蜀，不自安当宁。相归密淫游，微行时踽踽。蛟龙失水困，哀怨成飞羽。规名释《尔雅》，兹事则然否？扬雄蜀本纪，望帝亦贤主。仙去正啼规，去思传往古。不妄信斯言，王去非轻举。苍天悲此民，故使规声苦。脱屣感斯意，八极归客与。到今惟一人，后躅追无侣。所以百世下，直指不得数。声尽断以血，空教沥肝腑。其然岂其然，臣事君看取。  

闻齐安杂咏板成从沈守求印蒙以为赠  

轪县西南弦子国，使君昭代文章伯。气吞云梦纳东坡，心在江湖轻赤壁。月波荡漾春山色，峥嵘洲草芊芊碧。政平讼简暇居多，杖屦逍遥神自適。到眼风光看如画，罨画溪边旧游者。高亭矗立画不如，坐啸云屏自天写。使君好客非春申，一忧已足无馀人。哦诗五百尽清警，立使江山景物新。江山景物古来有，前贤相与天长久。近来百草渐埋没，赖有此诗为一剖。使君好善人如己，梫板巾箱波远迩。良知何独此麻城，天下行闻为商起。我拘官禁儃杭苇，跋望亭高衣带水。高唐想像赋神游，游客言诗诗信美。空书从学穆清风，得见异书人见同。解嘲不用潘邠老，只在先生指顾中。  

香棠  

旧说海棠无香，惟昌州海棠有香，验之蜀道，信然，以为不易之论。乐圃有棠三本，其花亦香，乃知非蜀棠独香，香棠自有种耳！  

世间元有无穷恨，海外棠花宫锦烂。烧炙东风春未半，浓装独立情缭乱。博山炉冷沉烟断，记语洛妃池侧畔。袿衣透湿飘香汗，舞罢《霓裳》高烛看。吴苑散花滩彼岸，亦有当初旧游观。棠梨古迳霞光灿，蔷薇露冷衣新盥。袖卷燕支红入腕，喷人兰芷芳都贯。天然种性真奇玩，岭海诚知煎可爨。拟撷柔柯燃炽炭，裛取缃巾永传玩。它年留得重公案。  

鄂城篇  

袁山野火春风吹，惊飙万马争奔驰。乌龟阪头蕃草木，化作灰烬张天飞。武昌佐史皆好古，煮茗联镳访城府。狂生此意复不浅，好事大家何尔汝。鄂王城阙烟苍苍，鄂王宫殿波茫茫。今古都卢一饷顷，不见古人虚引领。亳殷丰镝已丘墟，蛮荆兴替将焉如。死生建业信徒语，石盆古渡犹多鱼。古人已去安足齿，近事纷纭尚如此。君不见淮淝去岁是丰年，如今千里无舍烟。  

次韵李浩然喜晴  

我愧子康之治密，其雨其雨而出日。靡神不宗始{雨滂}霈，将为有年吾事毕。岂其霡霂澍霖霪，霮又为心首疾。视将圭璧走群望，祈社禜门勤屈膝。诚知恶积怒神天，流毒匪缘寒自慄。甫田千亩垂有秋，刈获败之方秀实。横流场圃浇洋洋，茁茁禾头多耳出。仰天何怨俯何尤，退省过愆知自失。牢愁仆仆事吁嗟，风雨敢辞频沐栉。忱诚虽至虮虱微，舒惨苍穹焉可必。都缘民困不聊生，重以凶荒神以恤。羲和叱驭黑龙僇，倏忽清明开万室。不知帝力固全真，谓我贪天宁直笔。  

河豚  

岂其食鱼河之鲂，河豚自美吴江乡。瞋蛙豕腹被文豹，则如无趾黥而王。我生瓯东到闽方，规鱼贯见梅花装。梅青不肯候春雪，荻芽静啸垂飞杨。古来多鱼吴武昌，薄游三月新初尝。西施乳嫩可奴酪，马肝得酒尤珍良。无愁缕缕结中肠，丰美肥腯如切肪。外皮甘滑里皮厚，令人忘却美乌郎。举之东海来三江，会闻清浊斯沧浪。白龙未免豫且困，膨脝唯唯浮鱼梁。气冲毯鞠何彭彭，地远都无橄榄香。不知深入恣游泳，极情性命徒为戕。腊毒厚味能人亡，何须西子齐文姜。甚美由来必甚恶，直它一死言为长。鮰鱼俗物休相妨，良药相传海上方。芦根槐子岂足贵，生龙之脑黄龙汤。  

钓台阻风去得风便  

先生非钓名，鱼钓清泠水。太空长廓然，浪迹秋光涘。人忧我何忧，忘怒亦忘喜。建武非汉元，讵有留侯起。神明旋地轴，姓字更七里。云台已埋没，严濑殊清泚。峨峨二钓台，高插烟霞里。首阳远相比，万祀恒不圮。我来经旧庐，敢卜瞻遗几。东风回我舟，江步时须舣。仰观严象设，敬拜豁烦鄙。曾台畅登临，无复徒仰止。萦迂古道屈，望望扳萝藟。崇基介岩石，特立端不倚。削成二山碧，平止章如砥。众山郁青葱，环合纷碨礧。清尘森万象，触睫同一视。古人不可见，可见安仁美。旅情殆忘返，回棹西风駃。青蒲挂一席，入望俄城市。瞥如周变秦，物物非古始。乃知主人意，待我非朱紫。送迎因下风，忙遽均倒屣。烹茶出清泉，盘馔罗双鲤。饫之以珍馐，浣濯予尘滓。相忘语默间，不假谈名理。去留唯我意，今昔交汝尔。此情固冥契，何必亲之子。  

张村  

皇羲寂已久，浇俗无还淳。如何张村甿，杳杳全其真。岂不有妻孥，茅茨甘贱贫。岂不惮疲劳，务时勤耔耘。脱俗未为贵，而今焉辟秦。青城足跻攀，那染龟城尘。枸杞荐盘蔬，殊非关养身。安常乐有馀，熙然阜长春。奚其寿而康，无知斯体仁。静言逐臭夫，迷途少知津。猥云老人村，郊荒绝酸辛。筋骨由坚强，谁谓存其神。井蛙议沧溟，夫岂窥崖垠。作诗赋张村，逝将同野人。  

二女篇  

天圣中，韩魏公居所生忧，从其兄琚守齐安，即安国寺西庑为书堂以居。恒有二女子夜至，衣冠高古，容装丽甚，公恬不以为怪。及去，二女告曰：‘妾非人也，亦非仙人鬼魅。游处再岁而言不及乱。公德士也，行矣，即推此泽天下。’走读《齐安记》，屈原之死，二女孝慈，亦于此投江，故武昌郡人以五月五日竞渡，投角黍迎神舟上。二女非仙人鬼魅，岂灵均二子之精爽耶？不然，何知人如此之明，而后先居者，莫之能见。为作《二女篇》。  

姈娉二美人，幽闲真种性。色秀雪窗梅，衣冠俪修正。岩岩韩稚圭，寂寞自清静。虚室扫斋居，展禽当季孟。神游问寒暄，不得窥信行。怪力视茫茫，久要交善敬。语之非异类，安民公有命。盖闻楚灵均，汩罗陈死证。二子终孝慈，双玉澄江映。当初黄鄂人，荡桨追游泳。端午化成俗，龙舸长奔竞。事神微有道，角黍劳将迎。非鬼且非仙，世士凭谁侦。  

记游诗  

延陵道士何希全，为人坦率狂易，居天庆观，侪辈以风子目之。走初识诸妻家，晓晓然一多言人也。甲申岁，至西浙，从妇之昆弟游。访何之居，则阒无人声，扣户移时，而后希全者出，肃宾而坐，不交一谈，同行怪之。视其斋舍，盖凝尘满屋，胡床虽设，而拖泥之板亡矣。意其非苟然於世者。客退而主人不送，客彊之不辞，及门，谢以无茶，遂翻然而入。询其行事，不语，既有年矣。晚游崇胜佛寺，过僧道，一不值，视几案间，无非贵人竿牍。中庭有枯条，不翦，谓之龙华，考记按图，乃野菊之下品。王公闻人，为之歌谣者，至积秩而加多。走阅短卷图书，谓必法书名画，开编而视，乃其绘梦成图。一日之间，所遇如此。若希全者，可谓身如梦幻，而道一者，顾以梦幻为真。物之不齐，有如此者。因思列子之言，为发一笑，而作此诗。  

先生混物化，浩若鹤与猿。结曲此世间，修然脱笼樊。冥心遂无物，得意亦忘言。客至不点茶，犹嗔破苔痕。相逢蜀成都，过我故县村。遐观梦中梦，南膜佛因缘。郑人决真妾，子产不能贤。寥哉天地间，谁省物性偏。梦觉各有殊，从他见一边。浩歌归来乎，虚堂好昼眠。  

跋腊虎图  

刻木牵丝，代不乏巧，而偃师擅剞劂之技；吹箫击石，师有其能，而后夔名制作之宗。何哉？盖精义入神，则神藏其用，至诚假物，则物状其形。写物之工，亦犹是也。妇弟元可所藏《虎搏豕图》，其枯条衰柳，於菟刚鬛，疏毛设色，皆极能品之上。至状虎之蹲伏，批豕颊而呷持之，豕唏失声，手跑足废，精神形度，曲尽一时之理。视之使人毛发森耸，若仿徨乎其右也。人以宣城绘人包氏善虎，因以包虎名之。走谓包虎之形，但像虎耳，至状真虎之态，包氏何足以知之！夫真虎之形，全於虎者，不能到也。故走定为丽归真画，而名之曰《腊虎图》。归真，梁人，宋太祖时以道士召对，自言售画得钱，沽酒竟醉，此外无能者。尝为庐山道士写鹞，而燕雀不敢来集。其画，喜图牛、虎，常伏草莽以观虎之出入，或蒙虎皮而仿其搏跃之形，故其画虎之工，居神品上。走知非归真不解作此，盖惟归真为能知虎，非走无以识归真也。因跋以诗，为之序。  

岁云暮矣露为霜，枯条脱叶衰柳黄。郊原寂历无人乡，獖牙之豕充稻粱。含膘以游神气扬。有斑者虎蹲在旁。低头妥尾不大忙，豕行过之不虎防，虎往搏之搤豕吭，豕亡故步声唤长。虎如抱儿未遽央，豕形虽在身命亡。不如安之充虎肠，得之纸本君何从。仙人道士形已忘，解衣盘礴祼宋王。虎冠虎鞹虎跳踉，百兽望之怖以惶。写鹯鸟雀为罢翔，匡庐有洁清祠望。请君悬之政事堂，坐令帖伏犬与羊。君不见，大索之祭通八方，盛德百世祠是常。又不见，螳螂捕蜩雀捕螳，死生得丧不可偿。虎哉宁知蝟<虫矞>能尔戕，是非远在天一方。君其实之永世藏。  

孙元可赋张公石室诗句语险怪辞峰秀拔读之如神游洞府而陵果为之奔属也非身行此洞不知此诗之工盖其质似卢仝而文丽多之如又加鞭当千里一瞬其视刘义马异得名浪矣诗文与我过当诚无足以当之牵韵勉酬真添薪煮箦之举  

君不见，谈天衍有言。九州之大惟一州，无论青冀并营幽。我其放言学邹子，将子听之无我尤。我骑一纸白驴子，趷梯趷荅走上南山头。万里以意行，一息不暂留。谽谺到空洞，且作秉烛游。呼来混沌老蝙蝠，尔作精怪我则不。从教激风怒窍，拔木折石，一去旬有五日而后返，但是有户则可由。积苏累块虽云巧，达观只与蚁壤侔。我有五云车驾以六苍虬。日月行已揭，无人触虚舟。何曾见尔悬旌鸣佩，朗装欲飞动，玉柱校立直以修。大挠甲子有穷尽，尔乃禄命难考求。皇天大地仅若一鸡子，金乌玉兔衔得晓夜作箭浮。我不知尔许事，政觉两耳风飂々。讬死不复生，一死可作道者流。况乃汉时五斗米师，星河耿双眸。石坛一坐一千岁，坐视生灭水上沤。水上沤，且罢休。休无休，於无作，乐无乐，於无忧。仙人与世人，寿夭如相酬。清清爰静爰自正，此举独步不可俦。信是神仙足官府，蜂房户牖封君侯。我偶作此言，不比亦不周。为何孙卿子，谓我阮与刘。为我谢孙子，我才愧尔天一陬。不如且饮酒，耳热徒歌讴，可以销遣绵绵不断万古之悲愁。悲愁销遣几时尽，万古之后，重有万古来悠悠。  

春愁诗效玉川子  

春阴苦亡赖，巧解穷雕锼。入我方寸间，酿成一百万斛伤春愁。我欲挹此愁，寸田无地安愁刍。沃以一石五斗杜康酒，醉心还与愁为谋。愁肠九转疾车毂，扰扰万绪何绸缪。愁思傥可织，争奈百结不可。我与愁作恶，走上千尺高高楼。千尺溯云汉，只见四极愁云浮。都不见，铜盘之日，缺月之钩。此心莫与明，愁来压人头。逃形入冥室，关闭一已牢。周遮四壁间，罗幕密以绸。愁来无际畔，还能为我添幽忧。我有龙文三尺之长剑，真刚不作绕指柔。匣以明月通天虹、玉烛银之宝室，可以陆剸犀象、水断潜伏之蛟虬。云昔黄帝轩辕氏，用斩铜头铁额横行天下之蚩尤。拟将此剑斫愁断，昏迷不见愁之喉。若士为我言，子识愁意不？愁至不忘以，愁生有来由。闭愁不足计，空言学庄周。日中之景君莫避，处阴息景景不留。疾行嫌足音，不如莫行休。因知万虑为萦愁之纟牵，忘怀为遣累之舟。归来衲被盖头坐，从他鼻息鸣齁齁。取友造物先，汗漫相与游。朝跻叫阊阖，夕驾栖丹丘。天公向我笑，金母为我讴。酌我以琼浆玉液、朝阳沆瀣之浓齐，俾我眉寿长千秋。却欲强挽愁作伴，愁忽去我无处踪迹寻行辀。惟有春华斗春媚，一一蒨绚开明眸。又有平芜绿野十百千万头钝闷耕田牛，踏破南山特石头。  

贵游行  

沙堤大盖何穹窿，底人佩玉鞍蒙狨。傔如熊虎马游龙，谁何出入咸阳宫。笑刀瓠体颜芙蓉，步趋持重为雍容。诸侯爰统掌百工，调元为职裨九重。万钱一食声鼓钟，犹言下箸终无从。异时糠啖肠不充，家徒壁立其室篷。抄撮语丽文雕虫，绘为绣句欺南宫。不分菽麦俦知侬，且无万卷浇胸中。脂韦媕婀陈小忠，竭民膏髓自为功。榻前触事惟迎逢，肯思责难始为恭。君王谓贤拜三公，门如沸汤贿赂通。财侔县官邑侯封，积金犹欲齐灊崈。家有钱炉非范铜，卖官鬻狱扬成风。后房的灿燕支红，皆民女妇来无踪。有忧失得常仲仲，杀贤贼能摧英雄。汲将同类塞要冲，害苗之心饶蝗螽。忽弯射羿逢蒙弓，怡然自得豁心胸。黯如抹漆何赤衷，向人自欺咤匪躬。高自标置人盲聋，言立便拟称儒宗。学禅逃俗坐谈空，元非友朋相磨砻。世间将谓无轲雄，言出波流土与农。却矜巧宦官既穹，笑伊鲁儒嗟道穷。那知达人节青松，视而土苴及蛆虫。古今异时理道同，奸邪未必皆令终。君不见，晋朝失国隳金墉，为奴为胔岂惟怀愍巡北戎。  

谷里章  

上有青山，下有沧洲。步有回波，面有红流。吞吐风云，呼吸觜昴。审能处之可销忧。退谷中人带笭箵，山中缭绕茅舍旁，寒泉之流激琅琅。双石西峰我在东，无情钩加此漫郎，性情荒浪气志刚。东邻之人挥钩车，胎鳔孤<鱼菐>浪屋加。钩纶相投不遑舍，聱齖会慑归吾家。我蓑我笠聊自娱，没溺愧彼邻舍渔。沙门招提宅谷西，金仙宫殿云汉齐。撞钟击磬礼耶毗，子欲诣之持清斋。个中有人坐无为，饥餐困眠气答酡。抚掌怡然笑呵呵，吾昏将奈此子何，漫歌八曲音清泠，风高水寒三叹声。勿哦大洞修黄庭，谷中之乐实难名。长江北来，樊水流东，樊山水曲大回中。儵儵之鱼泳油洋钩舟渔人鼓鸣榔。浩歌一阕清沧浪，终焉无求漫相忘。大江之东丛石起，谽谺聚石江鸣水。小回中间浪不恶，钓台嵯峨瞰城郭。去来客船是中泊，漫成二阕回中曲。豪人仲谋当汉衰，建安之际鼎祚移。江淮万里，吴帝之冕旒。十二龙卷垂，辂车华盖日月旗。荒墟之中不可求。宫室故处春草青，长刀大剑可治生。我先田老相次耕，大夫劝相歌三成。江北洲西，阳国芜城。桑柘弥阡陌，妇可力蚕身力穑，四歌不用愁衣食。一元大武牵何之，良田附郭吴东陲，牧童田父麻单衣，叔闲修治木駃騠，从吾真者真吾儿，西阳罢田饱饭嘻，五歌六歌神自怡。李甥叔静荡两桨，弱翁将船欲安往。大回小回闲钓鱼，送客便拟酣醺如。酒徒之诮谓浪名，世俗交加漫不听。行无恶客相逢迎，醉歌七终将八成。杯樽杯湖上杯亭，浪翁杯饮醉少醒。嬉然自打舴艋行，菰蒲芰荷出青萍。仰天大笑风泠泠，杯湖西南为退谷，寿藤累累萦寿木。涓泉奔注汇樊曲，醉耳琤瑽乱鸣玉。城中友生绾铜墨，身备四殊攸好德。洼樽日醉主与客，挟以石门天地窄。杯湖退谷人好游，可厌之类乃所羞。忽焉草木成高丘，此游此泛生幽忧。泉明之风继者谁？士源孟子接武来。严霜皓雪春风熙，倒置日月寒温移。来游者，子充良，子能得之可勿疑。此道不迂不回遹，子能识之可游佚。勉强行之今是古，谷中之人君踵武。狂生作此《谷里章》，意追浪叟俱商羊。松风飕飗兰草香，与君寿考终不忘。  
