---
title: 第6部分
index: true
icon: editor
order: 6
category:
  - 诗藏
  - 诗集
  - 宋诗钞
tag:
  - 吴之振
  - 清
---

## 漫塘诗钞  

☆刘宰  

次王兄韵  

野径梅初发，寒塘草又生。能来同社酒，莫笑瓦盆盛。  

过尤溪  

尤溪塘上征人路，记得停骖一解颜。十载重来儿女换，似曾相识有青山。  

过剡溪  

青山叠叠水潺潺，路转峰回又一湾。想见雪天无限好，不妨独棹酒船还。  

题石门奉真观  

叠障为屏石作门，阴云漠漠雨昏昏。清游到晚不知去，要上峰头望晓暾。  

舟中  

蓼岸著花红半吐，稻畦过雨绿平铺。炊烟起处三家市，却向江湖忆画图。  

秋怀  

一抹红绡日脚霞，千林暮霭纳归鸦。西风卷尽梧桐叶，乞【自注：去声】与中庭散月华。  

云边阻雨  

蔷薇篱落送春阑，笋葚园林早夏间。牛背牧儿酣午梦，不知风雨过前山。  

谢赵使君豁租  

长榜朱书又墨书，使君颁令豁逃租。一千里内欢声满，十数年来此事无。  

得轩即事  

上印还家不计年，水光弥望木参天。绿云洞里【自注：尝名漫塘，上为绿云洞天。】开书幌，红锦波心漾酒船。  

送郑节夫  

盛年已去壮心阑，此别悬知后会难。顾使乾坤同日月，不妨闽浙异江山。  

发绍兴  

留滞青春晚，经行此日初。柔条桑着眼，短穗麦生须。竹外云埋屋，花边水绕渠。个中容我老，肯遗子公书。  

冯公岭  

地隘山逾峻，人勤俗不奢。时培石上土，更种竹间茶。接畛田成篆，连筒水溅花。征尘如不到，老我即东家。  

长林海边道上  

海雾晓逾合，海风春更寒。衰颜欺薄酒，老胆傲惊湍。丛竹人家近，平沙客路宽。明朝应更好，山翠扑征鞍。  

松江道中  

久作松江梦，重来泛短篷。淡云飞急雪，枯叶战狂风。烟末三家市，波心一钓翁。鸱夷身计耳！吴越等成空。  

寄同年朱景渊通判六首  

念昔从子游，金陵佳丽地。幕府盛宾僚，东南称两尉。子才清而通，我拙世无二。栎社虽轮囷，灵根同晚岁。  

当时最少年，雪林紫芝翁。诗名三十年，正复坐此穷。落日澹平湖，宿草鸣寒蛩。何时一樽酒，往酹与子同。【自注：谓赵紫芝汝淳。】  

四海游夫子，粹学洞古今。闻善亟推挽，常恐力不任。时危系长才，白日已西沉。拱木战寒风，凄其千载心。【自注：谓游默斋九言。】  

茂苑子周子，慷慨忧时危。斯文晁董流，炳炳日星垂。言深众所惊，用浅才不施。穹窿山下笛，怀人究谁其。【自注：谓周正字南。】  

滕子嗜古学，万卷作生计。孤灯耿夜阑，盗畏不敢睨。至宝世不售，虚名竟何利。尚想古城隅，幽花开绕砌。【自注：谓滕贤良峸。】  

细柳真将军，劲气可立忄耎。向来拯时危，功略天下半。屡诏不肯起，出处悬自断。十载山泽游，万念春冰涣。何当求识面，介子同里闬。【自注：谓周马帅虎。】  

题王荆公半山图  

归来心事平，蹇驴踏秋风。举鞭问髯奴，何如浣花翁。道旁几高松，风来自相语。桃李今何之，岁寒予与汝。  

题茅山泼墨池庆云庵  

路转几山腰，地寻双海眼。涧落吕公泉，桥横蜀道栈。主人去不归，山空春事晚。何时具蔬笋，开门延客饭。  

北固山望扬州怀古  

北固城高万象秋，烟竿一缕认扬州。试乘绿涨三篙水，要见朱帘十里楼。泪湿宫衣朝雾重，愁薰寒草夕阳浮。隋堤旧事无人问，两两垂杨系客舟。  

怀林维国  

予学宦金陵，得三山林维国、邵武任伯厚、吴门朱景渊、婺女叶潜仲为之友，相得欢甚。维国知我爱我，视他友为甚，惟恐予有过差。一夕，四人相会于潜仲廨舍，抵足达旦。始各自诵所短，而诵人所长；终也，自言其长而诵人之短，递相规益，其友爱如许。维国去金陵，未二年终于永嘉。予亦离群索居，无复朋友之益。辛酉十月初五夜，忽梦与维国遇，如平生欢，觉而凄然，成二诗。  

四海论交二十年，知心一见似前缘。情亲尚记通宵语，忠告难忘送别篇。梦入蓬壶重会面，座看书史尚堆前。应怜废学从农圃，要使留心在简编。  

尚记升堂拜母时，满前儿女竞牵衣。凤雏想见今成立，雁序遥闻已奋飞。自注：维国弟成己，巳发浙漕解。身后声名终不朽，家传诗礼足相辉。伤心白下金陵道，无复班荆话昨非。  

寄潘子善上舍时举  

陈少阳率太学生伏阙上书，六贼遂退，天下快之。少阳犹以后书论李邦彦、白时中等，言不用，拂衣去。近传太学伏阙书，是欤？非欤？非山间林下所得知。独怪朝廷不用其言，诸君犹苟安于学，岂以靖康时事视今日缓急异耶？为赋五十六字质之同志者。  

少阳一疏折群奸，拂袖归来日月闲。误国小人犹法从，叩阍诸子自贤关。是非颇亦通千古，义利那能立两间。若向西湖浮画舫，好倾卮酒酹孤山。  

送邵监酒兼柬仪真赵法曹呈潘使君  

仪真来往几经秋，风物淮南第一州。山势北来开壮观，大江东下峙危楼。沙头缥缈千家郭，舻尾连翩万斛舟。去去烦君问耆老，几人犹得守林丘。  

和张寺丞谢惠河魨韵  

先生盛德信光亨，微物将诚愧晚生。春岸正当余雨过，寒江尚想小舟横。一奁走送惭迟暮，两舍相望欠割烹。未必甘芹解知味，王公当谅野人情。  

送王去非入饷幕  

春归花药尚红酣，送子脂车马在骖。幕画向来多实用，事机今可付常谈。学方用力须千百，事或当仁勿二三。别后欲知渔钓处，五湖天水共澄涵。  

送卫汝积归句曲  

汝积归路过独楼冈，入亭子谷，二处相去里许。而下瞰数百里，丘陵川泽，若错绣然。谷中作萦纡峭险，下有流泉。疑有幽人胜士，尝建楼冈上，以极临眺，着亭谷中，以贮幽胜，以其亭多而楼独，故曰独楼。柳子厚所谓游之道二：旷如也，奥如也，此盖两得之。岁久楼倾亭废，而名尚传，若铁垆步。然山居皆樵苏之人，无能解其义者，遂意独楼为髑髅，而以谷为孔。是又与小姑嫁彭郎同义，吁可叹也！因汝积路出其间，为辨证以刷是冈之耻。  

楼冈亭谷万山西，缥缈炊烟出翠微。归路正当清昼永，离怀莫怅白云飞。学医要使人无费，问道须知昨已非。好向庭闱商略此，短章中或有玄机。  

仲玉和前诗见赠因再用韵  

官仓出粟遍东西，多谢朱公念隐微。但觉闾阎犹菜色，不知园囿已花飞。当年国论无同异，此日民言有是非。天上鸳鸿方刷羽，海连鸥鹭已忘机。  

漫塘晚望  

霁色催云作晚霞，小桥却立岸乌纱。雨馀菱芡新抽叶，秋早菰蒲未着花。灯影微茫行客艇，钟声缥缈梵王家。沉吟索句输公等，我欲临流理钓槎。  

寄陆大夫  

寄语金渊陆大夫，归田相府竟何如。提兵劫取已非矣，纵火烧残岂义欤。百口丧身端自尔，千钱酬直殆欺余。放翁旧隐佳山水，剩好归欤理故书。  

社日僧舍风雨  

借蔬香积共晨炊，客里良辰总不知。孺子从渠均胙肉，南翁无处听巴词。神鸦得志饱终日，巢燕有心来及时。风雨聒人聋转甚，半钟浊酒可能治。  

寄题戴氏别墅  

闻君筑室水云乡，一榻翛然独老庞。近挹荷香供几案，远邀山翠入轩窗。自歌自笑游鱼乐，时去时来白鸟双。何日过门成夜泊，一樽相与对银缸。  

趣刘圣与用行寓玉甫桂墅  

门外平湖百顷宽，庭前翠竹绕栏干。鸟啼花笑四时好，几净窗明六月寒。剩可琴书供昼永，不妨弦管到更阑。留行莫为歌杨柳，作计应须趁牡丹。  

送戴子家归永嘉埜  

君住柟溪第几山，我家北渚水云间。二千里远来非易，三五朝留勿作难。有子已知头角异，安心宁恤鬓毛斑。尺书频寄问无恙，共乐生前日月闲。  

癸未寄王甥  

别时庭户正秋清，划见园林翠织成。吴下馀思频刮目，渭阳子岂遂忘情。堤间飞盖分垂柳，水面浮舟约半萍。乘兴时来共清话，相望能隔几牛鸣。  

开禧纪事二首  

泥滑滑，仆姑姑，唤晴唤雨无时无。晓窗未曙闻啼呼，更劝沽酒提壶芦。年来贵无酒沽。婆饼焦，车载板。饼焦有味婆可食，有板盈车死不晚。君不见比来翁姥尽饥死，狐狸嘬骨乌啄眼。  

谢乌鹊  

朝来不成寝，啼乌绕西东。似欲砭我愚，无虞终有凶。挽衣行太息，飞鸣鹊当空。似欲慰我心，正直神所容。举手谢乌鹊，忧喜当何从。吉凶两不到，我在阿堵中。  

松风轩晚望  

远山亚归云，近山留夕照。澄江横净练，怒风收众窍。东南佳山水，此地宅其要。连甍三万家，金璧互辉耀。闲房列歌舞，杰观富登眺。物理会有极，却虑成悲啸。我家三茅峰，一室倚青峭。下有荆溪水，水深鱼可钓。归欤有成计，静坐观众妙。功名付公等，连茹祗明诏。他年问无恙，短策寄岭峤。浩歌畅幽怀，狂斐君勿诮。  

和李果州道传同游茅山赠  

我家荆溪东，矮屋八九间。石田人不耕，自占水一湾。十年去城市，乐此清昼闲。饱闻西州英，奥学窥孔颜。见贤岂无时，冰开水潺潺。朅来絜齐俟，一语开冥顽。锦机神所秘，启示不吾慳。追随妙高台，勇往不作艰。蹇步驱弗前，逸驾杳难攀。惆怅默无言，诗卷惭空还。三茅在何许，天末耸髻鬟。胜处不可穷，老我尝窥班。幽人去不归，夜鹤守松关。夫君金玉姿，秀气超人寰。兴来得同游，句就知难删。应同太史笔，有副藏名山。  

趣刘倅圣与建第  

鹪鹩巢枝宽，大鹏溟海窄。不齐物之情，大小贵安宅。一区扬子云，衡宇陶彭泽。何妨轮鞅稀，所憎廛市迫。吾宗携家来，寒暑已屡革。寓舍得贾区，开门即广陌。四邻共壁立，而无藩墙隔。昼通燔炙芬，夜悉笑语哑。麇至窘宾朋，雨立愧臧获。传闻三径地，经始得长策。良材蔽川下，贱售非难索。露廪发陈积，香饭流匙白。群工闯户外，拱手听规画。愿速大厦成，却展抟风翮。  

次圣与小儿啖虎脯篇  

折臂最小儿，骨耸显微广。弗说螺蛳小，可以吞大象。那敢谓其然，且幸日稍长。顾似陶家郎，智识殊不爽。强令侍师席，跳踉绕函丈。胡能辨滋味，舍鱼取熊掌。但见蔬果列，攫取如技痒。嘉馈得虎脔，新猎出林莽。对之懒下箸，杀气犹可想。呼儿食之既，睥睨尚来往。饕餮我所羞，跌荡或称赏。服猛岂渠能，过奖谢吾党。深惭如敝帚，有误千金享。  

走笔谢王去非遣馈江鲚  

环坐正无悰，骈头得嘉馈。鲜明讶银尺，廉纤非虿尾。肩耸乍惊雷，腮红新出水。芼以姜桂椒，未熟香浮鼻。河魨愧有毒，江鲈惭寡味。更咨座上客，送归烦玉指。饤饾杂青红，百巧出刀匕。翩翩鹤来翔，粲粲花呈媚。颇疑壶中景，仿佛具盘底。又疑三神山，幻化出人世。更于属餍馀，想像无穷意。知君束装冗，不敢折简致。厚赐何可忘，因笔聊举似。  

再韵为鲚鲙虎脔解嘲  

多病早休官，自是台无馈。东门享鶢鶋，宁若龟曳尾。有酒可斟酌，有力给薪水。朗咏渊明诗，如斫郢人鼻。所期免朝饥，敢幸尝异味。大胾来邻邑，细缕出纤指。一见喜折屐，三思食失匕。珍非我可常，灶非吾敢媚。胡可狥口腹，有若囊无底。诸君有用学，土苴足经世。龙肝与凤髓，何求不適意。此岂费万钱，正自不难致。贵贱理则殊，气味固相似。  

分韵送王去非之官山阴得再字  

达官须亲民，未竟法应再。昔君治姑孰，报政甫初载。桃李春正华，风木养不待。至今田里间，往往诵遗爱。荐章交公车，夷涂了无碍。自诡更治民，得邑仍勇退。坐看积薪上，笑谢及瓜代。赤县官山阴，铜章喜重佩。平湖带城郭，崇山镇溟海。道中勤顾接，何者非胜。鹅池湛清涟，兰亭霏翠霭。溪流西走剡，夜雪曾访戴。此地君故家，旧游详往载。公馀信足乐，俗敝良可嘅。盗贩人斗狠，淫祀家禳禬。缓纵固不可，激之或生害。厥田惟中中，厥赋上上倍。豪家窘输送，勺合无容贷。贫家惯逋负，符移费追逮。行之苟失中，上下交怨怼。台府相鼎立，征求常意外。稽违速谴呵，抑绝虞冒昧。犴狱当尽心，夜寄或百辈。去来不敢诘，犹豫即招悔。哗徒陷平民，更欲脱有罪。朝方得其情，莫祈当路改。过客纷如织，刺口说行在。丐求小不惬，百计工组缋。我知夫子心，此去专劳来。岂其慑声势，左盻而右睐。然须处心平，更须临事耐。勿恃事理直，抗论多慷慨。勿谓气类同，不虞趋乡背。先入勿偏听，未信勿忠诲。少违岁月间，足致治平最。庶策三载勋，亟应千龄会。  

赠江西吴定夫  

定夫江海士，瘦骨如臞仙。翩然及吾门，不假左右先。我方厌尘埃，一笑喜相延。肩悬两破囊，既见始解缠。我欲具杯酒，割鸡烹小鲜。自言乃长斋，不受世荤膻。少休入西山，幽寻遍崖颠。山空四无人，白眼问青天。洞口得老翁，守死《易》一编。高谈慰寂寞，其然岂其然。去去不忍别，解衣示勤拳。及归已弥旬，为我少留连。道逢一病媪，背偻两足挛。津头见羁旅，数口依败船。料理穷晨昏，奔走环市廛。足挛不良行，结庐倚墙垣。船败不可航，买舟捐万钱。为虑极靡密，要使终安全。诘旦拟东还，既夕重周旋。嗟子尘外客，而结区中缘。吾衰不能尔，愧汗与涕涟。或疑破囊中，探用若流泉。子岂费长房，一壶挂檐前。或疑瞿昙老，济世法无边。勤君为此来，昏顽警沉绵。君师鲁东家，二说当舍旃。理一而分殊，先儒有遗言。君归更商略，书来慰残年。  

送魏华甫侍郎谪靖州  

靖州风物最五溪，畬田岁入人不饥，淘沙得金遨以嬉。瘴烟不逐岭云西，六花瑞腊春台熙，尤便逐客过往稀。理乱黜陟了不知，夫子岂欲居九夷，要尊主势扶时危。有言不用时我违，翻然不受好爵縻，向来乡行谁可睎。平生易名慕者谁，苏陈凛凛百世师，畏涂万折甘如饴。求仁得仁固其宜，大明当天照隐微，直前一疏可忘之。江头后会端有期，暗香微动寒梅枝，临别不用长叹咨。  

石翁姥  

采石江头风昼息，掀天雪浪平如席。沿崖小泊客心宽，攀萝曾看望夫石。天涯望断人不归，露寒犹想泪沾衣。争似石翁携石姥，年年对峙夹冈道。人归人去我何心，雨沐风餐人自老。比翼鸟，连理枝。年多物化徒尔为，长生殿里知不知。  

鸦去鹊来篇  

昨日鸦鸣绕庭树，道上行人色惊惧。试呼行者问如何，身为户长催残税。残税自昔称难理，三年尤非四年比。加之逐保有逃户，每一申明官长怒。人逃信矣田不逃，其奈逃田不知处。厥初经界失区画，比近立租相什伯。大家置产钱欲轻，小家鬻产价欲增。上田只割下田赋，赋存田尽因逃去。或因土瘠遂流移，岁久田侵人不知。更有乡胥迫科抑，多推少割随胸臆。民愚而神叹尽欺，往往增入逃户籍。以兹逃户日增多，户长蚩蚩奈若何。向来差役多轻重，户长之中中产众。比来里正多义役，各欲供须有全力。搜罗中产无孑遗，户长人人家四壁。官司祷雨遍明神，施行宽政蠲房缗。房缗仅可宽游手，那得实惠沾农民。千钱代输犹可出，今日方输又明日。父兮母兮由不闻，遗体鞭笞同木石。日日鸦鸣期会到，血洒公庭深不扫。遂令着处听鸦鸣，魂飞魄散心如捣。和气致祥乖致异，已甘旱魃来为祟。忽惊鸦散鹊交飞，高枝报喜仍低枝。万口欢呼声动地，府今尽放三年税。曳铃走卒天上来，立张大榜当衢市。黠胥骇愕顿两足，户长仰天攒十指。疮痍未愈失呻吟，感激过深仍涕泪。又说新租亦宽限，四年旧欠宁不尔。亦知经赋难逭责，少纾庶可容催索。使君从善真如流，仁人之言为虑周。画诺一时良易易，几人共拜更生赐。人意会同天意感，急足未回时雨至。始知此术胜祈禳，开阖阴阳俄顷耳。何妨甘泽尚愆期，我作此诗祷告之。象龙可仆蜥蜴纵，蛟龙自起霹雳随。谓予不信难强语，请验吾邦今日雨。诗成欲谢更有祈，新租输送此其时。分科本色归上户，细民勿使折纳迟。四年逃阁尚充数，积弊那能仓卒去。且应除豁见真的，孰恃强梁敢逋负。若然民病八九瘳，闲暇何妨版筑修。推排得人弊可见，逃租十失五可收。更令义役广前制，户长里胥同一体。庶几二役啇均平，不使贫民偏受敝。岂惟澍雨快一朝，纵有凶年皆乐岁。报喜不惟乾鹊噪，丈人屋上乌亦好。  

野犬行嘉定己巳作  

野有犬，林有乌。犬饿得食声咿呜，乌驱不去尾毕逋。田舍无烟人迹疏，我欲言之涕泪俱。村南村北衢路隅，妻唤不省哭者夫，父气欲绝孤儿扶。夜半夫死儿亦殂，尸横路隅一缕无。乌啄眼，犬衔须，身上那有全肌肤。叫呼伍百烦里闾，浅土元不盖头颅。过者且勿叹，闻者且莫吁。生必有死数莫踰，饥冻而死非幸欤。君不见荒祠之中荆棘里，脔割不知谁氏子。苍天苍天叫不闻，应羡道旁饥冻死。  

猛虎行  

市有虎，毋妄言。当关虎士森戈鋋，市上一呼人驾肩。虎虽猛，那得前。市有虎，言非妄。君不见左冯诸邑天下壮。斧斤声断林壑空，猛虎通衢恣来往。食人肉，饮人血，沈痛积冤何可说。凝香堂上紫烟浮，风流太守忧民忧。一朝下令开信赏，藉皮枕骨弥山丘。虎已灭，人患绝，夜永犹闻泣幽咽。泰山之侧如何居，子后夫前甘死别。  

运河行  

运河岸，丁夫荷锸声缭乱。红莲幕府谁献言，运河泄水由函管。函管掘开须到底，运材归府供薪爨。庶几一坏不可复，民田虽槁河长满。民田为私河则公，献言幕府宁非忠。我闻此言为民说，急趋上令毋中辄。小民再拜为我言，函管由来几百年。大者用钱且十万，小者半此工非坚。厥初铢积费民力，厥后世世期相传。岂但旱时须灌溉，亦忧久潦水伤田。向来久旱河流绝，放水练湖忧水泄。州家有令塞函管，函管虽存谁复决。小须雨泽又流通，函管犹存不费工。只今掘尽谁敢计，但恐民田从此废。丰年馀水注江湖，涓滴不为农亩利。有时骤雨浸民田，水不通流禾尽死。况今农务正纷纭，高田须灌草须耘。尽驱丁壮折函管，更运木石归城闉。吕城一百二十里，不知被扰凡几人。太守仁民古无比，凝香阁下宁闻此。愿传新令到民间，函管须塞不须毁。已填函管无尾闾，大舶通行水有馀。函管不毁民欢娱，异时潴泻无妨渠。忆昔采诗周太史，不间小夫井贱隶。试裒俚语扣黄堂，鈇钺有诛宁敢避。  

杀虎行谢宜兴赵大夫惠虎皮虎腊虎睛  

君不见阳羡周将军，射杀南山白额虎，千古万古声流闻。又不见宜兴赵大夫，南山三十有六虎，令行杀取无复馀。一虎昔何少，三十六虎今何多。虎多人不患，所患政之苛。苛政灭人门，猛虎戕人命。择祸莫若轻，泰山之人论已定。大夫性高明，下令走风雨。所知在田里，了不见台府。既令民免政之虎，又与民除虎之苦，四境之民歌且舞。或云杀虎太伤和，胡不令渠自渡河。我闻此言笑且呵，大夫忧民忧，岂必限吾土。不然邻国以为壑，信也白圭愈于禹。古阳羡，今宜兴。大夫邑之主，将军邑之宾。主宾多寡事不同，千古万古同清芬。  

用前五字韵趣刘圣与建第  

君不见，茅屋下，四壁床敷窄。又不见，朱门中，金碧锁空宅。宅成更欲致良材，水浮陆走空山泽。茅屋区区诚已疏，朱门汲汲彼何迫。劝君勿学伏波老，自诡裹尸须马革。又勿学，金谷人，绮窗阿阁绵阡陌。但令庭宇洁，颇与尘嚣隔。市声不至乱琴书，厨烟可免冲咽哑。庶几家人安，亦使我心获。吾宗开敏姿，富有济时策。栋宇著易象，义不假探索。  

## 建康集钞  

叶梦得  
赴建康过京口呈刘季高  

客路重经黄鹄前，故人仍得暂留连。长枪大剑笑安用，白发苍颜空自怜。照野已惊横雉堞，蔽江行见下楼船。灞陵醉尉无人识，谩对云峰说去年。（时季高再新城上月观。）  

送模归卞山并示僧宗义为余守西岩者三首  

自我离山间，忽已两改月。饥人不忘食，未坐先已说。家僮挟书至，惊起慰愁绝。推寻到鸡犬，问讯穷曲折。此生岂多为，一壑万虑灭。可能复大错，更铸八州铁。【江东领八州。】汝归马蹄轻，初不恨触热。殷勤报松竹，吾岂成久别。  

端居探幽奇，自谓略已遍。昨登西山巅，雄绝昔未见。溪湖莽吞吐，云物纷百变。乃知十年闲，尚或遗胜践。巢成辄弃去，我岂秋社燕。【自注：筑南山绝顶亭基，垂成而来。】为吾课童仆，开辟尽二面。莫言羊肠险，径小烦屡转。杖藜不用扶，吾脚犹尔健。  

生长在山间，从公守蓬户。人言膏粱子，粗免污桓袴。官居无多恋，暂止复遽去。家法恐未传，此心良已素。义禅晚从我，似识此间趣。西岩郁嵚岑，久断俗子路。聊持山中节，为我主留务。封陲际湖海，云月皆所部。  

健康旧俗贵重九上巳诸曹皆休务祀神登北山参议马君独不出携诗相过因言石林之胜次其韵  

倦飞归鸟正思还，扣户聊分半日闲。胜事漫同谈栗里，佳时休笑负龙山。簿书已老无馀力，香火朝真有旧班。他日尚期能过我，试穷千嶂共追攀。  

西斋初成廨中旧有太湖石数十株因植之庭下  

万壑千岩不易求，壶中聊寄小瀛洲。稍看硉兀云峰出，便有檀栾桂树幽。绝境自知难遽忘，奇踪争怪独能留。山翁已老犹儿戏，漫拟伸眉一散愁。  

与晁激仲夜话  

外家文采到诸郎，凛凛词锋未可当。伴我何辞共戎马，怜君聊欲濯糟浆。【激仲以池州酒正从余辟。】残年落寞风尘际，永夜从容灯烛光。只恐扁舟吾欲去，病慵无意薄淮阳！  

次韵再答激仲  

生涯久许捕鱼郎，凫雁相追不乱行，但近陶庐存松径，不辞楚酒醉椒浆。交情老柏寒方见，妙语灵珠夜有光。回首渐知归路好，已看梅柳动初阳。  

雨夜与模论中原旦起模与徐惇济宗游清凉览观形势嘉其有志因以勉之  

千年石头城，突兀真虎踞。苍茫劫火馀，尚复留故处。大江转洪涛，腾踏不可御。空城寂寞潮，日暮独东去。登临欲吊古，俯视极千虑。吾儿勇过我，蓐食穿沮洳。谓言抚中原，未暇论割据。功名亦何人，我老聊自恕。它年报国心，或可借前箸。无为笑颓然，已饱安用饫。  

怀西山  

西山十亩强，高下略不齐。嵌空抱奇秀，上有凌云梯。架屋八九间，茅檐敢辞低。所欲面势好，老稚通扶携。密竹转径径，老松故成蹊。仲冬景气肃，碧草犹萋萋。仰视天宇大，四观渺回溪。徐行信足力，未畏成颠跻。周意各有适，孰云无町畦。平生几濡首，末路乃噬脐。不作巢幕燕，肯从触藩羝。胡为滥麾钺，坐听鸣鼓鼙？外物委虫臂，全生思马啼。可能三径草，归路老更迷。  

山间每岁正月望夜梅花正开多与客饮花下今年郡廨独坐十四夜张旸叔晁激仲相过共话宣和间事慨然归不能寐因以写怀  

山头野梅白玉花，月明弄影纷横斜。青天无云万峰立，下有三亩幽人家。年年春归不暇省，但扫雪径寻寒葩。老夫已忘少年事，灯火岂念更繁华。一杯起步遍空谷，破屋归卧暾朝霞。陪都复来亦何有，凛凛杀气浮高牙。重关深锁夜漏永，忽记昨梦翻长嗟。景龙门前一月会，金碗赐酒余雄夸。神州陆沉近归我，汉节方议通胡沙。天翻地覆那得料，忍复更听渔阳挝。  

蔡子因相过留逾月  

解作江山一月留，仲文儒雅更风流。欲知爵跃心能喜，正爱蝉连语不休。筑室君方论并舍，【自注：子因约同居霅上。】归山我已办扁舟。交亲四海今馀几，万事伤心付白头！  

徐敦济书报尝过余石林  

绕涧新添数百竿，故人书为报平安。似闻谡山风乡，正想阴阴夏簟寒。老去不能穷蠹简，归来便拟挂尘冠。一杯且觅林间约，莫枉山王废旧欢。  

送沈传曜  

卞峰摩青空，东望乌氏墩。岂忘宿舂粮，终愧一款门。邂逅此相遇，倾怀得徐论。人言解牛刀，要使当剧烦。未悟清庙器，朱弦列罍尊。我衰百虑息，但念三亩园。王师肃西征，万马先云屯。何力偿赐履，缅惭羡归轩。寄声舴艋舟，想见浮雁村。清冷尚可钓，无使霅水浑。  

偶书为山亭二首  

为山亭下小巑岏，只欠萧萧竹数竿。但遣飞流时漱玉，且将归思为翁宽。  

微风似与洗庭除，石枕蛮藤不负予。八尺方床聊已足，可须仍要读残书。  

次韵程伯禹赠宗室赵朝请  

人物相望不并时，使君水鉴有真知。未论理窟倾三语，只斗诗坛自一奇。扰扰干戈犹战伐，纷纷簿领更喧卑。应须便作高轩过，好德何人佐我仪。  

题晁公耄惠崇溪山  

荒林翳宿莽，脱木寒无烟。不知三间茅，中有几醉眠。山远尚见雪，江空欲吞天。归舟定何许，沧波方渺然。  

观化堂编校旧书  

赫日真能永，微风亦自凉。故应便北户，何敢厌东墙。汲水聊为戏，翻书却未忙。平生闲与懒，并觉味兼长。  

翰墨他生业，山林晚岁心。那知身已老，但觉意增深。捉尘谁能话，扶筇可细寻。晚来庭鹊喜，似恐有归音。  

忆朱氏西涧  

涧下流泉涧上松，清阴尽处有层峰。应知六月冰壶外，未许人间得暂逢。  

忆向中流置竹床，万钱无处买清凉。只今路断无来客，自拨新醅醉几场。  

再任后遣模归按视石林四首  

岩石三年别，君恩未许归。从谁寻草径，为我款荆扉。旧绕山千叠，新添竹一围。故人如见问，端欲挂朝衣。  

白发萱堂上，孩儿更共怀。弄孙那得见，将母竟难谐。已绝功名望，犹疑出处乖。此心终未稳，何处复安排？  

插架环千轴，传家有旧书。展舒惭几案，凉曝阙庭除。破屋方悬溜，残编足蠹鱼。好须重检校，扃锁莫令疏。  

细路穿南岭，新松几许长。毋庸驰马足，祗拟转羊肠。更作高亭好，初非乱石妨。两溪浑在眼，似欲见帆樯。  

东园作草堂新成二首  

官舍如何有草堂，野人熟处自难忘。池开月映千山迥，槛静风生六月凉。幽径也从穿别浦，小舟还似过横塘。深知幕府文书省，尽付甘眠亦未妨。  

密覆荒茅已数重，中开别户更相容。苦无公事妨人乐，多有清闲借客慵。南浦潮平分剩水，【堂前池与潮水通。】北山路近得青松。【近栽北山松百本。】怪翁归意何能缓，新筑高台见卧龙。【园中旧不见山，因积土作台，遂见蒋山。】  

徐敦立相过  

茅斋一曲傍寒湾，邂逅终年伴我闲。契阔易惊成岁月，追寻空复对江山。暂留客枕听疏雨，【时久旱方得雨。】遥想吾庐掩旧关。落莫归心谁与话，坐谈聊为起衰颜。  

同敦立游蒋山谒宝公塔王荆公墓晚过草堂寺周颙故宅也  

我居在城府，再至俄二年。岂无山水心，可奈簿领缠。今晨偶乘兴，适此宾从贤。零雨洗骄阳，谷中听流泉。凭高快远览，正见江浮天。至人本无心，与我常周旋。谁云唤不应，汝意自不虔。【余自到镇，每雨旸祈宝公塔，未尝不应。】麦陇稍已滋，横水涨微连。佳城倚华表，拱木埋貂蝉。暮过草堂寺，借榻聊暂眠。不复闻怨鹤，荒茅但连延。归路践落日，群峰郁相先。回风送远响，虚里生晚烟。吾庐怅何许，东望良慨然。  

用前韵送敦立  

畏作亲友别，况复非中年。身如三眠蚕，已老翻自缠。朅来守江关，从事宁独贤。经年两大入，爟火通甘泉。石林岂壶中，亦自有一天。采薇敢言勤，谁与歌劳旋。上书苦祈哀，倾写志已虔。坐怀北山岩，未见西溪涟。人言抟风鹏，不及翳叶蝉。共搀携手客，可忘曲肱眠，首鼠信秃翁，胡为尚迁延。子来幸暖热，愧我一饭先。清诗似鸣玉，想见蓝田烟。索去何乃遽，临分重依然。  

为山亭晚卧  

瘦石聊吾伴，遥山更尔瞻。泉声分寂历，草色借廉纤。玉粒时能饱，霜毛日更添。平生疏懒意，况与病相兼。  

戏方仁声四绝句  

戏弄扁舟泊宅村，却寻三径筑茅墩。云边此意真谁解，剩作新诗与细论。  

水槛新开似浣花，傍溪须更作浮槎。祇应屡费王宏酒，时要清樽对落霞。  

不惜囊钱信手空，荒田却拟望年丰。天公可是怜风月，判遣诗人一例穷。  

卢橘杨梅已及时，我归先自在前期。平生不作宣明面，浪愧将军建鼓旗。  

【仁声旧居城东泊宅村，张志和常所游也。今徙西溪，作云茅庵，因东岗为小亭，号茅墩。欲傍溪开水槛，久无资。会郡守有馈之酒五十壶，不敢饮，亟易之，乃克成。有田数十亩，常苦下潦。余居石林，与云茅南北正相望，故及之云。】  

### 建康集补钞  

叶梦得  
杜坚大夫作南窗求诗为赋  

意得不愿多，心闲本长虚。超然适有契，天地良有馀。颇念彭泽老，所怀常晏如。南窗仅几何，盘薄万古初。束带悟已往，世纷便能疏。悬知千载情，共有三间庐。杜子老不遇，买田赋归欤。西山郁搀空，江水绕故墟。衡门闭松菊，亦有琴与书。邂逅一杯酒，安知我非渠。  

景修与吾同为郎夜宿尚书新省之祠曹厅步月庭下为言往常以九月望夜道钱唐与诗僧可久泛西湖至孤山已夜分是岁四寒月色正中湖面渺然如镕银傍山松桧参天露下叶閒嶷苡皆有光微风动湖水晃漾与林叶相射可久清癯苦吟坐中凄然不胜寒索衣无所有空米囊覆其背  

为平生得此无几吾为作诗记之  

霜风猎猎将寒威，林下山僧见亦稀。怪得题诗无俗语，十年肝鬲湛寒辉。  

游南峰寺  

游南峰寺，独登待月岭而还。长老才上人示欲作亭岭上，以待予再至。因以诗赠云。  

泽国钟下流，有山独西南。标奇借明眼，夙昔多穷探。腹背眩金碧，钟鱼半精蓝。支郎放鹤处，妙解无馀谈。高木气未炎，绿阴正青酣。我懒倦登陟，兹行咤犹堪。幽寻虽云初，佳处默已谙。久欲谢尘滓，往同弥勒龛。平生行九九，晚识前三三。才也实可人，穷年玩烟岚。胸中有定水，万境潜包含。严霜扫赪紫，老干馀楩楠。啖蔗要自佳，食茶亦云甘。坐断方丈室，天花雨毵毵。笑我窘世网，何殊老眠蚕。我今已解缚，真理早自耽。但恐爱山意，多求尚成贪。愿借待月岭，重开石头庵。偃松久傲兀，碧琳故澄涵。言寻觉庵路，更欲从遍参。  

送严婿侍郎北使  

朔风吹雪暗龙荒，荷橐惊看玉节郎。楛矢石砮传地产，医闾析木照天光。传车玉帛风尘息，盟府山河岁月长。寄语遗民知帝力，勉抛锋镝事耕桑。  

## 徂徕诗钞  

石介  
庆历圣德颂  

三月二十一日大昕，皇帝御紫宸殿朝百官，相得象、殊，拜竦枢密使，夷简以司徒归第。二十二日，制命昌朝参知政事，弼枢密副使。二十六日，敕除修、靖、素并充谏官。四月八日，皇帝御紫宸殿朝百官。衍枢密使，仲淹、琦枢密副使。乃用御史中丞拱宸、御史邈、御史平、谏官修、靖十一疏，追竦枢密使敕。十三日敕，又除襄为谏官。天地人神，昆虫草木，无不欢喜。皇帝退奸进贤，发于至聪，动于至诚，奋于睿断，见于刚克，陟黜之明，赏罚之公也。上视汉、魏、隋、唐、五代，凡千五百年，其间非无圣神之主、盛明之时，未有如此选人之精，得人之多，进人之速，用人之尽，实为希阔殊尤，旷绝盛事。在皇帝之德之功，为卓荦瑰伟、神明魁大。古者一云气之样，一草木之异，一蹄角之怪，一羽毛之瑞，当时群臣，犹且浓墨大字，金头钿轴，以称述颂美时君功德，以为无前之休，丕天之绩。如仲淹、弼，实为不世出之贤，求之于古，尧则夔、龙，舜则稷、契，周则闳、散，漠则萧、曹，唐则房、魏。陛下有之。诸臣亦皆今天下之人望，为宰相谏官者，陛下尽用之，此比云气、草木、蹄角、羽毛之异，万万不侔！岂可翻无歌诗雅颂以播我君之休声烈光，神功圣德，刻于琬琰，流于金石，告于天地，奏于宗庙，存于万千年而无穷尽哉！臣实羞之。臣尝爱慕唐大儒韩愈为博士日作《元和圣德颂》千二百言，使宪宗功德赫奕炜烨，昭于千古，至今观之，如在当日。陛下今日功德无让宪宗。臣文学虽不逮韩愈，而亦官于太学，领博士职，歌诗赞颂乃其职业。窃拟于愈，辄作《庆历圣德颂》一首，四言，凡九百六十字。文辞鄙俚，固不足以发扬臣子之心，亦欲使陛下功德炜烨昭于千古，万千年后观之如在今日也。臣不胜死罪。臣贱，无路以进，姑藏诸家，以待乐府之采焉。  

于维庆历，三年三月。皇帝龙兴，徐出闱闼。晨坐太极，昼开阊阖。躬揽英贤，手锄奸枿。大声沨沨，震摇六合。如乾之动，如雷之发。昆虫蹢躅，妖怪藏灭。同明道初，天地嘉吉。初闻皇帝，蹙然言曰：予父予祖，付予大业。予恐失坠，实赖辅弼。汝得象殊，重慎微密。君相予久，予嘉民伐。君仍相予，笙鳙斯协。昌朝儒者，学闻该洽。与予论政，传以经术。汝贰二相，庶绩咸秩。惟汝仲淹，汝诚予察。太后乘势，汤沸大热，汝时小臣，危言嶪嶪。为予司諌，正予门闑。为予京兆，堲予谗说。贼叛于夏，往予式遏。六月酷日，大冬积雪。汝暑汝寒，同于士卒。予闻辛酸，汝不告乏。予晚得弼，予心弼悦。弼每见予，无有私谒。以道辅予，弼言深切。予不尧舜，弼自笞罚。谏官一年，奏疏满箧。侍从周岁，忠力尽竭。契丹亡义，梼杌饕餮。敢侮大国，其辞慢悖。弼将予命，不畏不慑。卒复旧好，民得食褐。沙碛万里，死生一节。视弼之肤，霜剥风裂。观弼之心，链金锻铁。宠名大官，以酬劳渴。弼辞不受，其志莫夺。惟仲淹弼，一夔一契，天实赍予，予其敢忽。并来弼予，民无瘥札。曰衍汝来，汝予黄发。事予二纪，毛秃齿豁。心如一兮，率履弗越。遂长枢府，兵政无蹶。予早识琦，琦有奇骨。其器魁儡，岂视居楔。其人浑朴，不施剞劂。可属大事，敦厚如勃。琦汝副衍，知人予哲。惟修惟靖，立朝谳谳。言论磥砢，忠诚特达。禄微身贱，其志不怯。尝诋大臣，亟遭贬黜。万里归来，刚气不折。屡进直言，以补予阙。素相之后，含忠履洁。昔为御史，几叩予榻。至今谏疏，在于箱匣。襄虽小臣，名闻予彻。亦尝献言，箴予之失。刚守粹悫，与修俦匹。并为谏官，正色在列。予过汝言，无钳汝舌。皇帝明圣，忠邪辨别。举擢俊良，扫除妖魃。众贤之进，如茅斯拔。大奸之去，如距斯脱。上倚辅弼。司予调燮。下赖谏诤，维予纪法。左右正人，无有邪孽。予望太平，日不逾浃。皇帝嗣位，二十二年。神武不杀，其默如渊。圣人不测，其动以天。赏罚在予，不失其权。恭己南面，退奸进贤。知贤不易，非明不得。去邪惟艰，惟断乃克。明则不贰，断则不惑。既明且断，惟皇之德。群下踧，重足屏息。交相告语，曰惟正直。毋作侧僻，皇帝汝殛。诸侯危栗，坠玉失舄。交相告语，皇帝神明。四时朝觐，谨修臣职。四夷走马，坠镫遣策。交相告语，皇帝神武。解兵修贡，永为属国。皇帝一举，群臣慑焉。诸侯畏焉，四夷服焉。臣愿陛下，寿万千年。  

汴渠  

隋帝荒宴游，厚地刳为沟。万舸东南行，四海困横流。义旗举晋阳，锦帆入扬州。扬州竟不返，京邑为墟丘。吁哉汴渠水！至今病不瘳。世言汴水利，我为汴水忧。利害我岂知，吾试言其由。汴水濬且长，汴水湍且遒。千里泻地气，万世劳人谋。舳鲈相属进，馈运曾无休。一人奉口腹，百姓竭膏油。民力输公家，斗粟不敢收。州侯共王都，尺租不敢留。太仓粟峨峨，冗兵食无羞。上林钱朽贯，乐官求要优。吾欲塞汴水，吾欲坏官舟。请君简赐予，请君节财求。王畿方千里，邦国用足周。尽省转运使，重封富民侯。天下无移粟，一州食一州。  

麦熟有感癸酉中作。  

去年经春频肆赦，拜赦人忙走如马。五月不雨麦苗死，赦贫不能活穷寡。今年经春无赦书，十日一雨及时下。五月麦熟人民饱，一麦胜如四度赦。吾愿吾君与吾相，调和阴阳活元化。阴阳无病元气活，风雨调顺苗多稼。使麦长熟人不饥，敢告吾君不须赦。  

读诏书乙亥中作。  

关中有山生虎狼，虎狼性虣不可当。去岁食人十有一，无辜被此恶物伤。守臣具事奏圣帝，圣帝读之恻上意。乃诏天下捕虎狼，意欲斯民无枉死。吾君仁覆如天地，只知虎狼有牙齿。害人不独在虎狼，臣请勿捕捕贪吏。  

三豪诗送杜默师雄并序  

本朝八十年，文人为多，若老师宿名，不敢论数。近世作者，石曼卿之诗，欧阳永叔之文辞，杜师雄之歌篇，豪于一代矣。师雄学于予，辞归，作《三豪诗》以送之。  

曼卿豪于诗，社坛高数层。永叔豪于辞，举世绝俦朋。师雄歌亦豪，三人宜同称。曼卿苦汩没，老死殿中丞。身虽埋黄泉，诗名长如冰。永叔亦连蹇，病鸾方骞腾。四海让独步，三馆最后登。师雄二十二，笔距狞如鹰。才格自天来，辞华非学能。回顾李贺辈，粗俗良可憎。玉川月蚀诗，犹欲相凭陵。曼卿苟不死，其才堪股肱。永叔气甚闳，用之王道兴。师雄子勉旃，勿便生骄矜。  

赠张绩禹功  

李唐元和间，文人如起。李翱与李观，言雄破奸宄。孟郊及张籍，诗苦动天地。持正不退让，子厚称绝伟。元白虽小道，争名愈弗已。卒能霸斯文，昌黎韩夫子。吾宋兴国来，文人如栉比。黄州才专胜，汉公气全粹。晦之号绝群，平地走虎兕。谓之虽駮杂，亦文中骐骥。白稹洎卢震，江沱自为水。朱严兼孙仅，培塿对嶽峙。卒能霸斯文，河东柳开氏。嗟吁河东没！斯文乃屯否。汨汨三十年，淫哇满人耳。粤从景祐后，大儒复唱始。文人如麻立，枞枞攒战骑。徂徕山磊砢，生民实顽鄙。容貌不动人，心胆无有比。不度蹄涔微，直欲触鲸鲤。有慕韩愈节，有肩柳开志。今读禹功文，予戟寒相倚。宝光千里高，飞出破屋里。龙音万丈长，拔出重渊底。雷霆皆藏身，日星皆失次。我惭年老大，才力渐衰矣！禹功气奔壮，今方二十二。前去吾之年，犹有十四岁。今读禹功文，魂魄已惊悸。更加十四年，世应绝俦类。卒能霸斯文，吾恐不在己。禹功幸勉旃，当仁勿让尔。  

西北乙亥中作。  

吾尝观天下，西北险固形。四夷皆臣顺，二鄙独不庭。吾君仁泰厚，旷岁稽天刑。孽芽遂滋大，虵豕极膻腥。渐闻颇骄蹇，牧马附郊垌。吾恐患已深，为之居靡宁。堂上守章句，将军弄娉婷。不知思此否，使人堪涕零。  

乙亥冬富春先生以老儒醇师居我东斋济北张泂明远楚宫李缊仲渊皆服道就义与介同执弟子之礼北面受其业因作百八十二言相勉  

凤皇飞来众鸟随，神龙游处群鱼嬉。先生道德如韩孟，四方学者争奔驰。济北张洞壮且勇，楚丘李温少而奇。二子磊落颇惊俗，泰山石介更过之。三人堂堂负英气，胸中拳挛蟠蛟螭。道可服兮身可屈，北面受业尊为师。先生晨起坐堂上，口讽大《易》《春秋》辞。洪音琅琅响齿牙，鼓横孔子兴宓羲。先生居前三子后，恂恂如在汾河湄。续作六经岂必让，焉无房杜廊庙资。吁嗟斯文敝已久，天生吾辈同扶持。二子勉旃吾不惰，先生大用终有时。当以斯文施天下，岂徒玩书心神疲。  

过魏东郊  

全魏地千里，雄大视区宇。黄河为血脉，太行为筋膂。地灵育圣贤，土厚含文武。堂堂柳先生，生下如猛虎。十三断贼指，闻者皆震怖。十七著野史，才俊凌迁固。二十补亡书，辞深续尧禹。六经皆自晓，不看注与疏。述作慕仲淹，文章肩韩愈。下唐二百年，先生固独步。投篇动范杲，落笔惊王祜。四方交豪杰，群公走声誉。一上中高第，数年编士伍。五命为御史，连出守方土。事业过皋夔，才能堪相辅。凤皇世不容，众鸟竞嘲诉。狱中饥不死，特地生爪距。貔貅十万师，盟津直北渡。塞上诸猛将，低头若首鼠。渴忆海为浆，饥思鳌为脯。两手拏人肝，大床横斗肚。一饮酒一石，贼来不怕惧。帐下立孙吴，樽前坐伊吕。笑谈韬钤闻，出入经纶务。恨未灭献策，言可虏幽州。恨未复上书，言可取好文。有太宗好武，有太祖先生。文武具命兮竟不遇。死来三十载，荒草盖坟墓。四海无英雄，斯文失宗主。竖子敢颠狂，黠戎敢慢侮。我思柳先生，涕泪落如雨。试过魏东郊，寒鸦啼老树。丈夫肝胆丧，真儒魂魄去。瓦石固无情，为我亦惨沮！  

蜀道自勉  

潮阳瘴烟黑，去京路八千。吏部有大功，得罪斥守藩。朝冲江雾行，夜枕江涛眠。蛟蜃作怪变，时时攀船舷。鱼龙吐火焰，往往出波閒。故为相恐怖，倏忽千万端。道在安可劫？处之自晏然。我乏尺寸效，月食二万钱。自请西南来，此行非窜迁。蜀山险可升，蜀路高可缘。上无岚气蒸，下无波涛翻。步觉阁道稳，身履剑门安，惟怀吏部节，不知蜀道难。  

闻子规  

月上半峰峰树碧，子规啼苦月无色。壮士耳边都不闻，儿女眼中泪自滴。古人出处非关身，处兮事亲出事君。服勤至死不敢倦，避劳择逸岂所闻。我看蜀道诚为难，嗟尔子规何云云？王遵九折竟叱驭，班超万里图立勋。乘危蹈险尽臣节，二人至今扬清芬。我本鲁国一男子，少小气志凌浮云。精诚许国贯白日，有心致主为华勋。位卑身贱难自达，满腹帝典与皇坟。有时愤懑吐一言，小人谤议已纷纷。宰相宽容天子慈，八年之中三从军。从军官清吾何苦，嘉州路远尔勿语。地不为我易其险，我岂守道不能固。子规子规漫啼绝，断无清泪洒向汝。  

哀邻家  

邻家不选医，医无救病术。朝一医工入，暮一医工出。有加而无瘳，皇皇不安室。吁嗟邻翁愚，予为病者恤。瞽医一日更千人，盲药何能疗沈疾！  

观棋  

人皆称善弈，伊我独不能。试坐观胜败，白黑何分明。运智奇复诈，用心险且倾。嗟哉一抨上，奚足劳经营。安得百万骑，铁甲相磨鸣。西取元昊头，献之天子庭。北入匈奴域，缚戎王南行。东逾沧海东，射破高丽城。南趋交趾国，蛮子舆衬迎。尽使四夷臣，归来告太平。谁能凭文楸，两人终日争。  

赠刘中都  

吾登泰山上，下视何纷纷。彼角而走者，孰为麟与麏。彼茁而生者，孰为萧与芸。伯乐不复出，驽骥终同群。卞和不再生，珉玉将谁分。吁哉刘中都，高标凌浮云。诸侯不荐士，外府不策勋。冉冉趋黄绶，勤劳徒尔云？我愧势力小，不能叫吾君。勿改芳兰性，林深须自薰。勿隐冲鹤声，天高当自闻。  

感事  

吾尝观中夏，地平如砥石。幅员数万里，车马知辙迹。帝宅居土中，紫垣当辰极。长江断其南，绝塞经其北。东海西流沙，天为限夷狄。三代千馀年，天子虽务德。实以险为恃，四夷皆潜匿。漠唐德稍衰，地胜岂殊昔。暂来还亟去，不敢窥城壁。石晋一失谋，六州沦胡域。天地破扃鐍，山川无阻阨。贻尔子孙患，固知非远策。桓桓周世宗，三十纂瑶历。一岁破东河，刘崇丧精魄。再岁复秦凤，不庭自柔格。三岁出南狩，王师拯焚溺。江北十四州，取之如卷席。四岁征关南，曾不发一镝。三州相继降，德声畅蛮貊。李昇请臣妾，钱缪修贡职。帝欲因兵锋，乘胜务深击。直取幽州城，拓土开疆场。重收虎北口，复关闭寇贼。是时战屡捷，六军气吞敌。平吴如破竹，成功在顷刻。惜哉志不就，暴疾生中夕。帝宋承大宝，声名发丕赫。全蜀献土地，举吴上图籍。荆潭与瓯闽，助祭来匍匐。开城纳江俘，御楼受晋馘。区内一正朔，六州独割剔。愤愤柳崇仪，才宏包旦奭。生长在河朔，耳目熟金革。旗鼓朝治兵，酒肴夜结客。握臂说心诚，倒囊推金帛。客以豪杰士，遇侯颇感激。往来达厥诚，生死愿效力。万德纳我说，洞然绝嫌隙。事成已有萌，侯去何云亟。豪杰夜空回，帐中屡叹息。我览此二事，天意终难测。抚卷一感伤，两眼泪氵朁滴。  

安道登茂材异等科  

尝言春官氏，设官何屋齿？屑屑取于人，辞赋为程约。一字竞新奇，四声分清浊。矫矫迁雄才，动为对偶缚。恢恢晁董策，亦遭声病落。每岁棘篱上，所得多浮薄。嗟哉浮薄流，不知王霸略。六经挂东壁，三史束高阁。琐琐事雕篆，区区衍述作。随行登一第，谓身翥寥廓。趋众得一官，谓身縻好爵。栖栖咫尺地，燕雀假安讬。汲汲五斗米，雁骛资饮啄。壮哉张安道，少怀夫子学。三就礼部试，不肯露头角。耻用众人遇，羞将一赋较。甘心塌翼归，志怀本卓荦。三贤文章师，【大参宋公、副枢蔡公，计相范公，连章称荐。】儒林推先觉。百鸟声喈喈，独能辨鸑鷟。玉石方混混，独能识至璞。荐之于天子，此材堪轮桷。遂得望清光。三接近帷幄。僚友视万乘，器宇诚嶽嶽。愿乞数刻景，古今可扬榷。纵横三千言，得隽如夺槊。上下驰皇王，周旋骋礼乐。远推灾异源，上究星文错。直言补王阙，危论针民瘼。天子览其奏，嘉赏为嗟愕。既叹相见晚，且言同时乐。一命校秘书，恩泽优且渥。追惜汉武世，仲舒道硗确。再念文宗朝，刘蕡命蹇剥。有才无其时，徒抱此诚悫。吾君嗣丕基，百王惭景铄。万物蒙休嘉，四夷奉正朔。贤良得其时，才命不相虐。一谒乃大遇，君臣无隔幕。我贺吾君明，取士得英卓；我贺吾道行，逢时不踸踔。行愿入庙廊，钧轴在掌握。上使斯文淳，下使斯民朴。五帝从可追，三王岂为邈。  

感兴  

村居何所适，种木树桑梓。田园绕家舍，远不逾十里。款段足乘骑，代步而已矣。但识畜驽骀，安知有骐骥。腊月北风寒，太行山色紫。君命急如火，城头见烽燧，雪深马僵倒，十夫扶不起。军法有明训，后期者诛死。倚鞍思骏骨，抚辔念绿駬。求之不可得，觳觫满眼泪！旁闻负薪叟，窃语相讥刺。居安常念危，在险如处易。临难始求济，狼狈徒劳尔！有备则无患，古人垂深旨。平居无事时，华厩深祕邃。善谷与丰草，秣饲十厩吏。驽骀饱相枕，素餐不知愧。伯乐能识马，每来如劝说。飞兔与騕褭，日牵在都市。为爱千金资，贪吝不肯置。今旧临艰难，劳力自勉励。  

又送从道  

常欲饱暖天下人，其道未得一寸施。子有二亲皆七十，糠覈不充常寒饥。昨日访我破屋下，具鸡一只酒一卮。子起却盘箸不举，吾亲未审曾食之。对我嘘嚱涕泗下，孝子之心真可悲。子固与我同一体，相间岂复有毛皮。顾子之亲则吾亲，吾亲冻馁无柰何！饱暖天下心徒为，送子出门成此诗。  

偶作  

晋公平淮西，兵出速如神。崇韬伐西川，六十日请臣。太祖初受命，诸侯未尽宾。蜀广号敌国，荆潭为彊邻。王师讨有罪，不闻逾十旬。元昊诚蝼蚁，有地长一畛。诅足污斧钺，寻当投荆榛。是何逾岁月，务行含贷仁。岂兹将帅间，迥无晋公伦。张旗发一号，岂无李处耘。提戈出一战，岂无王全斌。容兹盈寸蟹，荡漾于流津。平生读诗书，胸中贮经纶。薄田四五亩，甘心耕耨勤。倚鉏西北望，涕泪空沾巾！  

送李唐病归  

春风汶水温，晓日徂徕寒。之子御病归，请予开一言。予知去病术，为子陈大端。予尝学圣人，试将道比论。道病非一日，善医惟孔韩。赏罚绝于周，孔笔诛其奸。《春秋》十二经，王道复全完。佛老炽于唐，韩刀断其根。《原道》千馀言，生民复眠飡。道病由有弊，邪伪容其间。身病由有隙，风邪来相干。子欲治斯道，绝弊道乃存。子欲治子身，杜隙身乃安。此理近古医，吾言有本源。  

虾蟆  

夏雨下数尺，流水满池泓。虾蟆为得时，昼夜呜不停。几日饱欲死，腹圆如瓶罂。钜吻自开阖，头项或缩盈。时于土坎间，突出两眼睛。是何痴形骸，能吐恶音声。嗟哉尔肉膻，不中为牺牲。嗟哉尔声粗，不中和人情。殊不自量力，更欲睥睨横海之鳣鲸。自谓天地间，独驰善呜名。万物聒皆龚，不知钟鼓钦钦，雷霆闳闳。应龙戢脑入海底，凤皇举翼摩青冥。此时各默默，以避虾蟆鸣。何时雨歇水泽涸？青臭泥中露丑形。失水无能为，两脚不解行。乾渴以至死，尽把枯壳填上坑。  

寄雷泽张从道  

不知有冻死，一室心恬如。腊尽妻未褐，天寒子读书。浇风与世薄，古道于时疏。事事皆同我，忆君春草初。  

访田公不遇  

主人何处去，门外草萋萋。独犬睡不吠，幽禽闲自啼。老猿偷菜实，稚子弄锄犁。日暮园林悄，春风吹药畦。  

苏唐询秀才晚学于予告归以四韵勉之  

怜我山中卧，半年相伴吟。道传诸子后，《易》得数爻深。爨或经年绝，书犹尽日寻。惜哉未终业！亲老忽沾襟。  

岁晏村居  

岁晏有馀粮，杯盘气味长。天寒酒脚落，春近臛头香。菜色青仍短，茶芽嫩复黄。此中得深趣，真不羡膏粱。  

送奉符县监酒税孟执中借职蜀主之后。  

东西两处各天涯，去国还乡喜又嗟，邹峄山藏孟子宅，【自言孟轲后。】海棠花落蜀王家。深知周道非彝酒，可罪唐臣乞税茶。三载此心无一事，闻经绛帐日常斜。【事退，日就于明复先生问道。】  

予与元均永叔君谟同年登科永叔寻入馆阁元均今制策高第君谟复磨砺元均事业独予驽下因寄君谟  

网罗当日得英雄，文阵三人各立功。海里赤鲸疑有角，云中骐骥欲追风。寻闻馆阁英声出，又见贤良大对通。亦说年来畜奇业，蟭螟何计逐飞鸿。  

寄元均  

君为儒者岂知兵，何事欣随璧马行？裴度樽前坐韩愈，赵成帐下立荀卿。御戎谁道全无策，对垒宁妨下一枰。须信乾坤养不肖，年三十七卧柴荆。  

赴任嘉州初登栈道寄题姜潜至之读易堂  

我不从官君下第，其间险易两何如？连云栈外四千里，读易堂中一帙书。慈母含饴垂秃发，先生怀道接茅庐。莫将清泪频频洒，蜀道之难欲上初。  

左绵席上呈知郡王虞部王与介前任同在睢阳。  

何事相逢悲喜并，倏然相别二周星。主人鬓发无多白，幕客襕衫依旧青。目极同思故山断，涕危共在异乡零！阶前丝竹虽嘈杂，不似南湖湖上听。【睢阳南湖，宴游之所也。】  

士廷评相会梓州  

道视苟扬虽未至，分如管鲍已知深。一千二百日离别，五十六驿外相寻。重欲同君注《周易》，且来共我听胡琴。月留屋角不下去，似与清风怜苦吟。  

郑师易秀才诗奔腾遒壮殆有石曼卿学士风骨作四韵以勉之  

曼卿续得少陵弦，弦绝年来又一年。惊起听君讽新句，洒如开集味遣篇。一家气骨疑无偶，万丈光芒欲拂天。好向风骚尤著意，他时三个地诗仙。  

留题敏夫隐居  

几回到此寻逋客，杯案萧疏滋味长。山饭半瓯橡子熟，春蔬一筋术苗香。四时泉石应无夏，满谷云霞别是乡。终待共君结邻里，竹边相并两间房。  

访竹溪呈孟节兼有怀熙道  

到头泉石是吾家，坐石听泉日已斜。一片青衫非富贵，千竿绿竹好生涯。君曾览照头皆雪，我试看书眼亦花。便好结为山伴侣，教他夔益佐勋华。  

招张泂明远  

君言下第我西飞，执手都门泪满衣。万里得归头半白，经年相别道应肥。火钻欲遍龟难死，竹实犹多凤不饥。暂到东山慰愁抱，《春秋》之学说深微。  

村居  

幽居一亩枕溪棱，阶下杉松缠古藤。常爱园林深似隐，不嫌门户冷如僧。麦宜过社犹催种，山近经秋却懒登。已把壮心闲顿置，少年莫要苦相憎。  

燕支板浣花笺寄合州徐文职方  

合州太守鬓将丝，闻说欢情尚不衰。板与歌娘拍新调，笺供狎客写芳辞。木成文理差差动，花映溪光瑟瑟奇。名得只从嘉郡树，【燕支木，嘉州出。】样传仍自薛涛时。【有薛涛笺。】奇章磊磊驰声价，江令翩翩落酒卮。几首诗成卷鱼子，【有鱼子笺。】谁人唱罢泣燕枝？红牙管好同床置，紫竹笙宜一处施。愿助风流向樽席，杏花况是未离披。【司空图有《杏花辞》文顷在睢阳，多命唱之。】  

送冯司理之任彭州  

李白诗中《蜀道难》，把诗试读泪汎澜！江形诘曲千回折，岭路峻增万屈盘。登陟去年腰仅折，追思今日鼻犹酸。【予去年罢嘉州归。】此行君不同屯蹇，五马相知旧长官。【彭牧与君常同官。】  

赴任嘉州待阙左绵七十日通判吕国博日相从吟酌至嘉阳因成韵寄之  

鼎来岂敢道能诗，一见何因便解颐。乡国三千里离别，杯盘七十日相知。送人江外马驮妓，垂钓寺中鱼竭池。别后中秋又重九，与谁赏月咏东篱？  

泥溪驿中作嘉陵江自大散关与予相别，二十馀程，至泥溪偕予去，因有是作。  

山驿萧条酒倦倾，嘉陵相背去无情。临流不忍轻相别，吟听潺湲坐到明。  

## 所南集钞  

郑思肖  
伯牙绝弦图  

终不求人更赏音，只当仰面看山林。一双闲手无聊赖，满地斜阳是此心。  

秦女吹箫图  

弄玉飘飘仙女姿，凤凰低舞久相期。箫中应有别一曲，飞出青天影外吹。  

逢陈宜之  

行李苦役役，相逢古润州。千金一夜醉，四海十年游。山静鬼行月，宵凉人梦秋。近闻边事急，畎亩得无忧。  

送友人归  

年高雪满簪，唤渡浙江浔。花落一杯酒，月明千里心。凤凰身宇宙，麋鹿性山林。别后空回首，冥冥烟树深。  

访隐者  

石窦云封隐者家，一溪流水绕门斜。满山落叶无行路，树上寒猿剥藓花。  

春日登城  

城头啼鸟隔花鸣，城外游人傍水行。遥认孤帆何处去，柳塘烟重不分明。  

春词  

春气喧妍御夹纱，玉钗双袅绿云斜。倚栏看遍庭前树，尽是枝头结子花。  

怀友  

今日樽前忽忆君，为怜秋事又平分。坐来凝睇西风久，过尽天边数片云。  

春日游承天寺  

野梅香软雨新晴，来此闲听笑语声。不管少年人老去，春风岁岁阖闾城。  

湖上漫赋  

藓崖苍润雨初乾，石罅飞泉喷雪寒。啼断禽声山更静，青松影下倚栏干。  

隐居谣  

布衣暖，菜羹香，诗书滋味长。  

醉乡  

江潮初上玉船空，假道青州一水通。相去尘寰千万里，不愁日夜不春风。  

自题推逢图  

清晓清风吹过后，露出青青一罅天。一似推篷偷看见，竹林半抹古苍烟。  

自题墨竹  

万顷琅矸压碧云，清风幽兴渺无垠。当时首肯说不得，不意相知有此君。  

听琴  

洋洋盈耳间，一派水潺潺。意不随声尽，心应与物闲。宿云穿窦出，飞鸟御风还。却喜无人识，支颐看远山。  

睡觉有怀寄王梅坞垓  

向年治乱屡兴怀，此日清闲独把杯。千古英雄人不见，一楼风雨梦初回。空中变化观龙见，世上凄凉误凤来。须人山林了生死，莫将心迹付尘埃。  

飘零  

飘零书剑十年吴，又见西风脱尽梧。万顷秋生杯后兴，数茎雪上镜中须。晴天空阔浮云尽，破屋荒凉俗梦无。惟有固穷心不改，左经右史足清娱。  

怀归  

突兀高楼落照间，此身迥出俯人寰。客心不逐年华老，诗兴何曾月夜闲。峡水流归天际海，淮云飞度浙中山。杜鹃啼后归舟发，只有春愁满载还。  

虎丘  

何年海涌来，霹雳破地脉。裂透千仞深，嵌空削苍壁。山润石乳甘，秋冷铁花碧。阖闾云空愁，银虎去无迹。蛟龙镇奇险，拱护梵王宅。  

古诗  

苍苍碧玉盘，乌兔东西逃。一气母群儿，各弄性情妙。雷动蛰龙飞，天老哀猿吊。俯首问洪蒙，万古一长啸。  

琴女行  

有邻家女岁未笄，黠兮容鄙旧习之污耳，慕古意於无穷。鼓幽寂兮旷宇生风。孤思贞洁兮月走碧落之方中。於是时兮身若不清抄本作无肉，泠然飞仙。遗杂响於众听，抱孤清而独妍。彼冰雪之洁兮，奚顾芬菲分春而争怜。辄引而赋。  

嫦娥开殿当高青，白光染夜生空明。望中泠泠莹如水，碧透□镜双瞳子。窄袖笼春玉笋娇，援琴一鼓秋潇潇。瑶池女子旨趣别，紫清吹下太古雪。双鬟翠腻绾香雾，临风欲控青鸾羽。应悔思凡谪尘土，长向花前忆王母。  

墨兰  

钟得至清气，精神欲照人。抱香怀古意，恋国忆前身。空色微开晓，晴光淡弄春。凄凉如怨望，今日有遗民。  

秋雨  

云满长空雨满山，凄凄风色变新寒。夜来白帝将秋去，万树淋漓哭不干。  

醉乡  

破得愁城了，仍还太古风。浑然无事国，不与世相通。地迈华胥外，天归混沌中。蠢哉蛮触氏，苦死角英雄。  

太和国土裹，风味极清柔。意外竟忘世，胸中不梦秋。日蒸春气涌，地漾水光流。此即神仙窟，何须更十洲。  

## 攻媿集钞  

楼钥  
题龙眠画骑射抱球戏  

绿杨几枝插平沙，柔梢袅袅随风斜。红绡去地不及尺，锦袍壮士斫鬃射。横磨箭锋满分靶，一箭正截红绡下。前骑长缨抱绣球，后骑射中如星流。绣球飞<石昆>最难射，十中三四称为优。元丰策士集英殿，金门应奉人方倦。日长因过卫士班，飞骑如云人马健。驾幸宝津知有日，穷景驰驱欣纵观。龙眠胸中空万马，骇目洞心千万变。追图大写当时，至今想象如亲见。静中似有叱咤声，墨淡犹疑锦绣眩。闲窗抚卷三太息，五纪胡尘暗畿甸。安得士马有如此，长驱为决单于战。  

题罗春伯所藏修禊图序  

东游登会稽，只见兰亭不见碑。北过中山府，欲访此碑不知处。间从故家看墨本，如此二者绝难遇。曾经耶律毡裹去，至今蓟北犹知慕。时将一二馈北使，持归往往快先睹。不知玉石真在否，要比江南终近古。他日缚取呼韩作编户，勒铭归来过定武。只问君王乞此碑，打向人间莫论数。  

题孟东野听琴图因次其韵  

谁欤住前溪，夜深以琴鸣。天高颢气肃，月斜映疏星。橡林助萧瑟，泉声激琮琤。弹者人定佳，能使东野听。束带不立朝，遥夜甘空庭。龙眠发妙思，神交穷杳冥。不见弹琴人，画出琴外声。郊寒凛如对，作诗太瘦生。恨不从之游，抚卷空含情。  

月夜泛舟姚江  

秋暑不可耐，几思泛中川。晚来兴有适，溪船偶及门。凉月才上弦，平潮可黄昏。倚楫纵所如，卧看龙泉山。长虹跨空阔，过之凛生寒。坐稳兴益佳，夜气方漫漫。草虫鸣东西，飞鸟相与还。仰头数明星，垂手摇碧澜。坐客惜此景，不及携清樽。无酒要不恶，徜徉足幽欢。幽欢有何好，叩舷澹无言。  

求仲抑招游山归途遇雨  

竹舆绕湖滨，宿露尚厌浥。径到玉岑下，坐久客始集。起穿灵石山，万松介而立。梅天气清润，空翠行可挹。古藤几百年，枝蔓两山及。见说暮春时，花紫光熠熠。直疑老潜虬，初起夜来蛰。俯玩岁寒泉，齿冷不敢吸。相将上龙泓，尘鞅谢羁馽。洞有灵兽居，临深心岌岌。鱼游明镜中，巨浪无三级。寒苔载水去，万顷润原隰。蒙蒙山雨来，归仆鸟飞急。野兴殊未已，日昃不暇给。冲泥上湖船，雨阵遽奔袭。飘风将急点，回旋惊四入。中流益荡兀，短篷不当笠。停篙亦久之，怒势不少戢。我徒方啸歌，弗为改豪习。但耻瓶罍罄，莫问衣裳湿。  

吴江舟中  

阿连久矣共一被，小别愁生夜无寐。风帆将我上征途，回首江山日千里。小舟横卧吴江水，梦回依约萧斋里。五更漏急月黄昏，鸟散一声人未起。  

灵壁道傍怪石  

饱闻兹山产奇石，东南宝之如尺璧。谁知狼籍乱如麻，往往嵌空类镵刻。长安东南万岁山，搜抉珍怪穷人间。汴流一舸载数辈，径上艮嶽增孱颜。当时巧匠斫山骨，置之江干高突兀。干戈动地胡尘飞，坐使奇材成弃物。君不见黄金横带号神运，不数台城拜三品。只今零落荒草中，万古凄凉有遗恨。木人漂漂不如土，坐阅兴亡知几许！行人沉叹马不前，石虽不言恐能语。  

石门洞  

扁舟百里连城回，青山中断立两崖。清都虎豹隐不见，但见阊阖排云开。峰回失喜大飞瀑，声震万壑惊春雷。掀髯目及九霄外，玉虹千丈飞空来。一冬青女靳天雪，不知聚此山之隈。传闻神龙卧其上，宝藏击碎真琼瑰。胸中先自无尘埃，到此更觉心崔嵬。天风为我噀空翠，春水泻入骚人怀。谪仙曾来写胜句，刘郎又为开天台。我惭笔无挽牛力，醉墨满壁谁为裁。或言龙湫更奇绝，雁山高处深云埋。我方携筇往寻访，未知比此何如哉！  

大龙湫  

北上太行东禹穴，雁荡山中最奇绝。龙湫一派天下无，万众赞扬同一舌。行行路入两山间，踏碎苔痕屐将折。山穷路断脚力尽，始见银河落双阙。矩罗宴坐看不厌，骚人弄词困搜抉。谢公千载有遗恨，李杜复生吟不彻。我游石门称胜地，未信此湫真卓越。一来气象大不侔，石屏倚天惊鬼设。飞泉直自天际来，来处益高声益烈。溟池倒泻三峡流，到此谁能定优劣。雁山佳趣须要领，一日尽游神恶亵。骊龙高卧唤不应，自愧笔端无电掣。轮囷萧索湍不怒，非雾非烟亦非雪。我闻冻雨初霁时，喷击生风散空阔。更期雨后再来看，净洗一生烦恼热。  

次韵翁处度同游北山  

两夫持镰行我先，巧寻径路其智专。我扶枯藤衣短后，意气已出层峰巅。何郎鲍叔饱经历，胜处一一手自编。我携旧记访陈迹，正恐急景不得延。徜徉共登青云梯，今日邀我共击鲜。始观神龟闯清泚，上有石壁来飞泉。隐清遗基平可坐，下顾乱石如磨鋋。悬崖双瀑洒空雪，来自一握孤云天。却从下流氵斥深险，崎岖直到清潭边。朝阳射光破幽閟，断虹上下遮潺湲。传闻高山更高处，雅有行路从西偏。同行无乃深好事，杯酒自犒脚力全。铢锄荆棘从鸟道，欲进不得意愈坚。旋呼童仆累危石，笑采野菊聊盘旋。扪萝腾身上苔磴，往往欢呼争著鞭。侧行危步汗浃背，石角或使衣裳褰。少焉身在双瀑上，又见高派冲泓渊。自笑泉石成膏肓，爱赏不减蚁慕膻。巉岩数峰巧遮护，妙处二老初无传。脱迹尘埃到此地，便觉神思飘飘然。回首江南尘一聚，城郭历历眼俗穿。相期更看水流处，步履未倦夸轻翩。一上千尺穷山椒，碧涧靡迤流苍烟。寻源不能且忘返，石猊巍距惊神镌。退求归径惘难问，藤萝所在相萦缠。我方踟蹰风烟表，披披衣袂身欲仙。晚归招提各痛饮，读尽屋壁长短篇。截筒环山览清駃，窍出珠穗心亦怜。棋枰相与论瓜葛，横琴不妨挥五弦。人生易老费扶掖，胜具大率须少年。伊余历聘佳山水，爱奇窃慕太史迁。明年炎暑袭故步，与君共枕清流眠。  

哭王知几墓  

知几少也爽，万事笑谈了。自谓颇寡合，见我辄倾倒。百年能几见，一别迹如扫！父子俱埋璧，乌乎何其早！向来论文酒，和泪倾宿草。此意谁复知，寤叹令人老。  

次韵胡元甫茉莉花  

残暑未尽秋欲来，玉刻万叶琼英开。孤标雅韵一枝足，江上紫翠空成堆。素娥长与明月约，青女细把轻绡裁。主人好事趁时买，买置此地真宜哉！墙间闲地方丈所，几年累甓装层台。春花秋卉纷互发，胡葵芍药参徘徊。眼明忽见此奇绝，弟畜素馨兄事梅。夜深飞香性幽独，未许蜂蝶来相陪。糖罂封馀有闽土，会须扫取添花栽。吾闻闽山千万本，人或视此齐蒿莱。何如航海上天阙，玉色照映琉璃杯。新凉徙倚看不足，坐见日影欹庭槐。  

送王仲矜倅兴元  

蜀道难，难於上青天。蜀道易，易於履平地。蜀山天险固自若，视难为易在人尔。王尊真有四方志，叱驭径行了无累。早登岷峨仕阴城，谈笑动行千万里。汉中由来说鸡肋，意谓弃之为可惜。君今此去良似之，更欲远游寻故迹。汉都南郑启炎图，秦置石牛山径辟。淮阴拜将馀高台，武侯葬处空松柏。大笑出门何慨慷，天涯离愁各尽觞。荷君走马却送我，李侯参语夜未央。君方往蹈功名机，何止别驾歌王祥！先正九年遗爱在，更携故笏访甘棠。【自注：仲矜象简，乃参政入蜀时所用。】  

送王木叔推官分韵得锦字  

王郎天下士，中和自生禀。澹然初无营，见者辄敛衽。幕中资婉画，处事极精审。与人如恐伤，律己渊冰懔。深恐马駃舆，要使鸮食葚。一寸忧国心，几年不甘寝。此意大未酬，退静若已甚。使之行所学，庶几人奠枕。向来孰间之，未免斯立噤。川泳而云飞，赖有东阳沈。露章极推毂，分韵句裁锦。风流有如许，不复叹踔踸。如君岂蓬蒿，人物妙流品。不应奉香火，为养谋禄廪。与君幸瓜葛，心交今十稔。岂惟我惜别，行道情苒荏。红莲色何似，翠柏风愈凛。愿君疏药裹，一意护茵饪。弃鼎宝康瓠，浮名如拾渖。行矣无多言，临歧且剧饮。  

彭子复临海县斋  

乾道癸巳冬，此邦我经行。郁攸气未殄，十家真赤城。来访临海令，瓦砾纷纵横。翘然二尺高，问是戒石铭。徘徊重太息，更闻愁叹声。试询来者谁，共言令姓彭。我时语傍人，此邑其将兴！迨予来赘倅，客馆方暂停。夜闻箫鼓沸，厅事先落成。起望轮奂美，壮观耸连甍。百堵日已作，斧斤喜丁丁。层楼庋敕书，两庑环中庭。久乃游其间，宏大使我惊。位置既深稳，斫削仍攻精。田里不知役，纤粟无输征。安得屋朗朗，突兀有宁馨。退食不苟处，扁榜皆佳名。中虚物自照，政平由心平。樨柏已可悦，况有贤弟兄。小亭真吏隐，县拥高山青。琴堂虽增旧，此意宜细评。智调天下理，夸言笑后生。大弦可以急，小弦恐弗胜。举意属俄顷，立欲如所营。手足民无措，吏奸益相乘。不如疏节目，示以信与诚。施行有次第，幽远无隐情。上下始相应，温和亮以清。子贱意不传，仅许胜戴星。彭令盖得此，所以千里称。此非以政学，渊源甚分明。行笑解印去，众心已先倾。太守荐之朝，一鹗飞青冥。傍无蚍蜉援，日夜思归耕。我无荐贤柄，直书气填膺。安得采诗官，取以彻明廷。  

催老融墨戏  

古人惜墨如惜金，老融惜墨如惜命。濡毫洗尽始轻拂，意匠经营极深敻。人非求似韵自足，物已忘形影犹映。地蒸宿雾日未高，雨带寒烟山欲暝。中含太古不尽意，笔墨超然绝畦迳。画家安得论三尺，身世生缘俱堕甑。人言可望不可亲，夜半叩门宁复听。三生宿契谁得知，一见未言心已应。岩倾千丈雪散空，上有清池开锦镜。意行忽发虎溪笑，许作新图写幽胜。归寻一纸五十尺，傅以矾胶如练净。自知能事难促迫，卷送松窗待清兴。笔端肤寸今何如，西抹东涂应略定。何当一日快先睹，洗我昏眸十年病。  

王成之给事囿山堂  

烟雨望丽阳，前山罗紫翠。照水挹南明，不与巾子对。朅来登囿山，一览万山会。莲城山固多，此地要为最。主人意轩豁，物景供旷快。山椒涌华屋，迥立风埃外。一物无遁形，所在见纤芥。清霜肃天壤，佳树隔闤阓。俯仰随取舍，左右从盻睐。门墙寻故步，杖屦许从迈。恍然至绝顶，更觉宇宙大。樽酒屡劝酬，棋枰更胜败。秋高月色皎，浮云了无碍。不俟攀仙掌，徒手吸溪濑。兹堂极崇敞，意若欠深邃。先植易生木，徐待松柏兑。望远仍可喜，意满聊自晦。无使山下人，或得窥外内。但恐趣赐环，树艺或不逮。先生味斯言，一笑相领解。吾将饬园丁，随处添翳薈。他时绕扶疏，吾庐益可爱。  

陈顺之灵璧石砚山  

陈顺之灵璧石砚山，中有双涧，低处为砚。下米元章题云：唐弘文馆校书李群玉有诗，南唐李重光故物也。  

名画法书环四壁，中有米家真宝石。群峰森耸外涧流，他物虽奇敢争席。旧属半山老仙人，佛印乞之如乞邻。阿章有力负之走，一时攘取成纷纶。此石天然非琢磨，是时有水生岩阿。至今研池尚馀润，岁月既久惜不多。几年徒见士夫说，一旦喜看形偃月。傍连玉立两於菟，主人照映冰壶澈。陈侯之富可敌国，会有宝光惊四塞。呼童吸尽砚中水，更为轻翻玩奇刻。不堪回首江南李，空唱多愁似春水。不如此石千载传，玉砌雕栏等糠粃。宝晋得之真不易，身后宁知亦轻弃。只今传玩知几人，当日琐窗空自秘。端歙争名南北部，勿向雷门扬布鼓。只台渴瓦更不须，只合觚棱荫风雨。  

跋汪季路所藏修禊序  

永和岁癸丑，群贤会兰亭。流觞各赋诗，风流见丹青。右军草禊序，文采粲日星。《选》文乃见遗，至今恨昭明。字画最能意，自言胜平生。七传到永师，袭藏过金籝。辩才尤秘重，名已彻天庭。屡诏不肯献，托言堕戎兵。妙选萧御史，微服山阴行。谲诡殆万状，径取归神京。辩才恍如失，何异敕六丁！文皇好已甚，丁宁殉昭陵。当时冯赵辈，临写赐公卿。惟此定武本，谓出欧率更。采择独称善，遂以镌瑶琼。流传殆五季，皆在御寝扃。耶律残石晋，睥睨不知名。意必希世宝，毡裹载辎軿。帝羓既北去，弃与朽壤并。久乃遇知者，龛置太守厅。或云政宣闲，此石归绍彭。又言入内府，宣取恐违程。焚膏继短晷，拓本手不停。叠纸至三四，肥瘠遂异形。南渡愈难见，得者辄相矜。我见十数本，对之心欲酲。汪侯端明子，嗜古自弱龄。锦囊荷倾倒，快睹喜失声。带流及右天，往往字不成。而此独全好，护持如有灵。尤王号博雅，异论谁与评。硬黄极摹写，唐人苦无称。赝本满东南，琐琐不足呈。犹有婺与抚，武砆近璜珩。右军再三作，已觉不称情。心摹且手追，安能效笔精。响榻固近似，形似神不清。不如参其意，到手随纵横。况我笔素拙，何力望群英！近亦得旧物，庶几窥典型。此本更高胜，著语安敢轻。孤风邈难继，怅望冥鸿征。  

送刘德修少卿潼川漕  

清朝重诤臣，选取妙一世。矫矫刘御史，一鹗胜百鸷。顾瞻最有力，步武亦严毅。一生忧国心，千古敢言气。气足充所学，文能行其意。遇事辄奋发，触邪无顾忌。乘骢行且止，相戒远相避。但思补衮阙，何暇为身计。独立当雷霆，三进气弥厉。去鲁固迟迟，出昼岂濡滞。上终行其言，群贤争挽致。将输向潼川，寓直尚书秘。风裁仰清峻，进退审难易。伊昔联周行，睽违十馀岁。来为同舍郎，愈笃金兰契。洗眼看腾上，宁知揽征袂。抗章叹高绝，勇退尤知愧。去勿穷日力，予环日月冀。承君送道乡，硬语吁可畏。毋以此自满，当为不止是。临别提斯语，少尽交朋谊。万里苟同心，吴蜀安有异。  

送张定叟尚书镇襄阳  

武部尚书张公出镇襄阳，士夫莫不惜其去。昔昌黎送郑尚书诗，韵必以“来”字，祝使成政而来归。疾去而愿归，盖人之至情也。而公自受隆委，谓边事非可趣办，愿加久任，庶有成绩。忧国而不为身谋，闻者壮之。某尝陪郎省饯别，分韵得《壤》字，未能措辞。继又随西蜀诸贤之后，始得详闻奏请之言。被酒夜归，亟述长韵。  

公家忠献公，勋名照穹壤。南轩传圣学，后进斗山仰。尚书天分高，百闻真朗朗。日坐四益堂，濡染助涵养。小出辄惊世，发誉自英荡。两朝倚才办，三接承睿奖。堂堂尹京手，风采汉张敞。九街寝桴鼓，终朝清讼缿。污流化清沟，闹市锄巨驵。铃斋昼无人，士友厚吾党。政成化自行，谈笑挥浩穰。皇家重阃寄，拊髀劳注想。颇牧起禁中，帝曰汝其往。人多惜公去，地位切台两。惟公不择地，引义犹慨慷。陬度更周询，千里若寻丈。再拜受临遣，因得进忠谠。边臣固多事，备御当素讲。要须久其任，百弊随划磢。愿假臣岁月，表里如指掌。人材固不乏，第一戒欺罔。朴拙胜巧心，好佞宁木强。愿求忠信士，枉直谨诛赏。更须宽辔策，奏请应如响。上问卿何先？安静最为上。上忧襄汉间，平楚欠遮障。公固论形势，衮衮到逊抗。是时晋在洛，武昌势相向。是为必争地，南北谨提防。今虽居上游，事与古殊状。狂寇纵欲来，无处可传饷。况今三陲静，皇灵方远畅。与蜀相犄角，国势自增壮。尚期效尺寸，才疏意非广。忠肝气凛凛，秋旻足排荡。上喜忧顾宽，趣行开玉帐。捐金示优宠，谕赐烦上相。惟公最得士，离别俱惘惘。荐绅纷祖饯，直欲倾家酿。赋诗写胸臆，一一成技痒。家声与国事，负荷有馀量。边头十万兵，公临如挟纩。吾闻胡运穷，群酋欲争长。不戢将自焚，前辙有狂炀。当为不可胜，有和谨毋倡。千载羊叔子，制敌恢天网。行将友斯人，山川固无恙。备成抚机动，应烦护诸将。功高归未晚，会见登弼亮。他时名父子，继踵凌烟像。  

送郑惠叔尚书守建宁  

十五年前送别时，道山持节向江西。今年又见送公别，大夫拥麾镇闽越。向来惜别固已深，今日掺祛尤动心。尚书自是第一人，气义相许披胸襟。南宫五表平明入，列辟传闻俱耸立。寿皇圣孝冠百王，三复高文天为泣。擢处螭坳宠数新，果然百日掌丝纶。拭圭修聘称应变，握节不挠威殊邻。直上银台尤振职，李藩气概时批敕。嗣皇锐意新百度，笔端真有回天力。星辰听履冠文昌，急流勇退惊朝行。望之正欲试冯翊，长孺宁肯薄淮阳。孤拙自怜销壮志，三入修门空负愧。荐人不进终不已，独赖当时言有味。公在犹叹一居州，公去无人为王留。公乎行归佐天子，肯作管晏卑微休。  

题范宽秋山小景  

山高最难图，意足不在大。尺楮眇千里，长江浸横翠。人家杂烟树，戃怳徒意会。苟或森三尺，便若俗子对。此画格律严，兴寄独超迈。洗眼映窗明，妙处乃不昧。流泉见原委，著屋分向背。推车度危桥，指路向关隘。轻舟最渺茫，浦屿如有待。山棱瘦露骨，汀洲横若带。木叶黄欲脱，秋容俨然在。霜馀无片云，历历数沙界。搜寻目力疲，欲赋无可奈。近山才四寸，万象纷纳芥。欲识无穷意，耸翠更天外。  

江西李君千能能和墨及画梅艮斋许以三奇而诗非所长也  

游艺无小大，要皆知本原。后人率意作，终当愧前贤。老潘妙对胶，法从玉局传。或假季心名，空扫千灯烟。补之貌梅花，疏瘦仍清妍。折枝映月影，真态得之天。李君信雅尚，二者将求全。诸公竞称许，试之乃诚然。江西有诗派，皎皎俱成篇。兹事未易窥，属君尚加鞭。  

慧元画寒林七贤  

旧有《唐人出游图》，谓宋之问、王维、李白、高适、史白、岑参六人。多画七贤，不知第七人为谁，或云是潘逍遥，然未见所据。病起，坐攻愧斋，元公忽作《寒林七贤》相寄，余方梦寐故山，见之洒然，戏作数语谢之。  

群贤俱诗豪，时代不同处。安得寒林中，联镳睇相语。谁欤创妙意，臭味无今古。吾闻顾陆辈，寓意或如许。桃李并芙蓉，雪中蕉叶吐。元师师老融，淡墨扫风雨。作此寄攻愧，归兴渺烟渚。旧六今则七，未知果谁与？我欲从之游，讵敢厕俦侣。画我往执鞭，欣为李君御。  

次韵赵子野石城钓月图  

石城江头可怜月，曾照六朝清夜猎。古往今来知几何，长江衮衮萧萧叶。谪仙去后诗盟寒，王孙诗瘦清栾栾。诗情浩荡坐无奈，扁舟笑把磻溪竿。江平风轻波瑟瑟，宿霭卷空天一色。东风吹句入长安，一卷风流座中得。初得神意清，再读胸次平。回头明月只如故，世上兴废徒纷更。想君一叶方掀舞，夜静水寒谁与语。船头有酒且孤斟，莫向金陵重怀古。  

送从弟叔韶尉东阳  

阿连少也爽，孤立生气焰。壮年淬词锋，倾心事铅椠。胶庠困齑盐，世科终稳占。再兴连桂堂，尔祖真不忝。况将尉东白，士友尚歆艳。惟我爱子深，老矣犹不厌。固知为子喜，颇亦动吾念。赠子当以言，苦口当针砭。此邑子旧游，历历数行店。棠阴见郎君，遗老喜窥觇。其民最服义，情伪靡容掩。莫恃采棒威，要使慕巾垫。子文多立就，词采更华赡。吾闻得俊者，塞门差反坫。前贤最加谨，临用更重检。他时可待取，天庭得锦<巾炎>。吾家有素风，耳目久濡染。毋庸慕豪举，助廉先以俭。湎酒更宜戒，平地有深堑。酣畅当有时，勿习杯潋滟。将论毋过高，斯言却防玷。立节毋务奇，躐等恐成僣。外物思过分，检身但多欠。勿嫌一尉卑，封清尚为傔。仕途固崄巇，大要进以渐。不须苦求知，真知奏应剡。向来湖海豪，四十可收敛。宁为处囊锥，莫作露刃剑。匆匆掺祛别，鱼鲜酒方酽。刮目待子归，罔俾吾言验。  

送制帅林和叔归  

使君一何清，鹤骨天与瘦。少年场屋声，六艺饱芳漱。一行起作吏，所立已不苟。立朝凛大节，论事几及霤。发言必体国，平正无矫揉。藜藿为不采，风采照宇宙。出入有本末，眼见凡三就。来不为苟合，荐召乃结绶。去亦不好高，三宿徐出昼。天官岂不贵，陈义坚素守。赣川尝报政，复来守鄞鄮。不求赫赫名，实出龚黄右。情伪千万端，到眼辄空透。抚民过婴儿，闾里息争斗。奸胥及强吏，时用霹雳手。人诵南山判，情通理亦究。六邑俱帖静，称赞不容口。律身至严冷，无能掣吾肘。吏事精且勤，呼烛侵夜漏。公退入家塾，诸孙后来秀。吏卒不识面，洛诵出窗牖。几年南塘路，来往困僵仆。一朝平似掌，行歌纷老幼。公心信如水，古井波不皱。荣观处超然，轩冕亦何有。翩翩欲赋归，排云屡腾奏。庙论终不许，斯民方借寇。上心重闵劳，祠官向庐阜。阖境极攀恋，人人怀杜母。君看卧辙人，谁能使奔走。挽须不得留，百拜愿公寿。老我幸同朝，倾盖已如旧。联事东西省，交情久益厚。我归公亦来，门户托云覆。黄堂间参语，惟我甥与舅。扬旌鸣鼓吹，贲此蓬荜陋。清谈不及私，翁归况不受。义命孰不知，践履或差缪。惟公见善明，力行真耐久。有时相与言，心同兰茝臭。掺祛宁忍别，追送列觞豆。公虽不好饮，勉为引醇酎。公去我亦隐，菽水翻彩袖。花溪渺何许，望望几双堠。千里共月明，怀人重搔首。惟应折梅花，临风为三嗅。  

送万耕道帅琼管  

黎山千仞摩苍穹，颛颛独在大海中。自从汉武置两郡，黎人始与南州通。历历更革不胜计，唐设五筦如邕容。皇朝声教久渐被，事体全有中华风。生黎中居不可近，熟黎百洞蟠疆封。或从徐闻向南望，一粟不见波吞空。灵神致祷如响答，征帆饱挂轻飞鸿。晓行不计几多里，彼岸往往夕阳舂。流求大食更天表，舶交海上俱朝宗。势须至此少休息，乘风径集番禺东。不然舶政不可为，两地虽远休戚同。古今事变无定论，难信捐之与扬雄。四州隅分各置守，琼台帅阃尤尊崇。高牙大纛拥方伯，鼓吹振响惊蛟龙。汉家威名两伏波，卢丁以来几宗工。卫公精爽尚如生，妙语况有玉局翁。使君吏事素高了，明若古镜摩青铜。叱驭行行不作难，平生惟仗信与忠。布宣王灵万里外，益使向化来蛮賨。第惟遐方习疏慢，政化要当率以躬。务中能见越王石，自然心服今易从。顽犷未率宜以渐，勿示骇政先含容。平平之策用定远，下下之考书阳公。吏民生长固安土，尚当摩抚如童蒙。属僚宦游岂得已，士多失职悲途穷。名分卑尊不可紊，更念何处不相逢。官事既了两无间，可使知气俱冲融。乡闾惜别情所锺，临岐为倾琥珀浓。手遮西日念远去，欲留奈何鼓逢逢。愿君稳度三合溜，早归入侍明光宫。  

送元卫弟赴长亭盐场  

阿连生而秀，二亲所甚爱。仲兄勤拊养，遇事辄加诲。干蛊静而办，胸次无卑隘。今焉职牢盆，官宇临渤澥。毋谓官为小，要使所居大。毋言才可了，检身到纤芥。我家门户重，衣冠绵数代。当以诚心求，子视勿自懈。亭民亦良民，孰谓俱无赖。官吏既扰之，兼并责逋债。熬波亦良苦，乐岁色犹菜。输盐不得钱，何以禁私卖。所在积蠹久，良法浸多坏。吾闻不无术，更当审利害。熟视不为谋，空餐愧难盖。不应行一切，遽使绝称贷。富者能寡取，倍息久仍在。贫者庶少宽，公私可缓带。母年登九十，家居幸康泰。其家不从政，礼经有明戒。幸子去不远，时时可归拜。小别不足惜，轻舟送前迈。  

白醉  

陶内翰《清异录》首载：开元，时高太素隐商山，起六逍遥馆，各制一铭。其三曰《冬日初出铭》曰：“折胶隳指，梦想炙背。金锣腾空，映檐白醉。”余爱其言，取以名阁。陈进道惠示大篇，次韵。  

处世难独醒，时作映檐醉。年少足裘马，安知老夫味。天梳与日帽，且免供酒事。谪居幸三适，得此更惭愧。向来六逍遥，特书见清异。君家老希夷，相求谅同气。曲身成直身，朝寒俄失记。醉中知其天，不饮乃同意。书生暂奇温，难语纯绵丽。  

赠范纬文秀才  

括苍范牛自题云“中兴道士范子泯”，异人也。淳熙间，武昌罗端良使君远寄诗篇，有《赠画牛范秀才》一诗，爱玩不能去手，时时诵之，以写云亡之悲。今十八年矣。有范纬文叩门，初谈风鉴，旋及墨戏事。自言视子泯为大父行，罗使君赠诗，即其人也。既试其说，草数语畀之。  

中兴道士以牛鸣，淡墨百果尤著声。妙入神品仍有灵，我不识之钦其名。曾得乌犍两横轴，又有石榴才一幅。武昌使君旧寄诗，未言秀才乃其族。忽有纬文来款门，自言真是当家孙。口诵罗诗若翻水，他诗历历俱能言。一见前画叹真迹，愿得生绡奋吾笔。为作来禽对石榴，一扫横枝生意出。我诗不工人已陈，有诗岂复能动人。为君一写使君语，更求知己如罗君。  

它山堰  

它山，吾乡绝境也，屡游而不及赋。近过其上，得前四句而归。季夏郁蒸，午寂无事，因足成篇。写罢长哦，遐想胜地，浸觉风生两腋，污垢俱清，比之陵阳冷语，尤为逃暑上策也。  

它山堰头足奇观，百方雷霆声不断。谁把并州快剪刀，平剪波澜成两段。四明山深水源远，众壑会溪长漫汗。滔天狂潦不少留，泻入长江势奔窜。贤哉唐家王长官，欲图永利输长算。想得惨澹经营时，下上山川应饱看。西偏千岭相属联，惟有兹山拥东岸。遂於此地筑横埭，截取众流心自断。斟酌利害不全取，高下参差仅强半。水大十分七入江，徐挹三分供溉灌。支流弥弥穿郡城，脉络贯通平且缓。旱时反此水亦足，坐使千年忘旱叹。无穷庙祀报元功，像设森严人敢玩。梅梁夭矫有冥助，大患於今尚能捍。前辈所作多神灵，日月真成赤心贯。后人小智或更易，费尽工夫随破散。河堙盍浚谋不集，堤断河倾流甚悍。富民束手人受殃，仰望古人重兴叹。老木号风波湛碧，画屏俯仰丹青焕。更须积雨看惊湍，濡足褰裳何足惮！去家不远时一游，短艇垂纶流可乱。八月倘有仙槎来，便欲乘之氵斥天汉。  

题赵尊道渥洼图  

赵尊道制干以龙眠《渥洼图》示余，余曰：“误矣。本韩干马，东坡所为赋诗者，此龙眠所临，而以后为前”。俾易之，为书坡诗于后，而次其韵。马实十六，坡集诗云“十四匹”，岂误耶？  

良马六十有四蹄，腾骧进止纷不齐。权奇倜傥多不羁，亦有顾影成骄嘶。或行或涉更相顾，交颈相靡若相语。画出老杜《沙苑行》，将军弟子早有声。中间名种鸡群鹤，无复瘦疮乌暮啄。当时玉花可媒龙，后日去尽鸟呼风。开元四十万匹马，俯仰兴亡空见画。龙眠妙手欲希韩，莫遣铁面关西看。  

题高丽行看子  

高丽贾人，有以韩干马十二匹质於乡人者，题曰《行看子》。接处黄绫上书“韩干马”。表饰以绫，尾以精纸，皆丽物也。闻其怀金来取，因命工临写而归之。再用东坡韵，书临本之后。  

竹批双耳风入蹄，霜鬛剪作三花齐。相随西去皆良种，撼首势窜迎风嘶。丹青不减陆与顾，丽人传来驿通语。装为横轴看且行，云是韩干非虚声。圉人乘马如乘鹤，人马相语同呼啄。中有二匹真游龙，爬梳迥立绿杨风。贾胡携金赎此马，亟呼工人临旧画。我诗无分到三韩，写向新圆时自看。  

跋李少陵修禊序  

唐文皇之赐韩王，有崔润甫之题为可考。若李重光拨镫书，断然无能效之者，其为真笔何疑。朱徐开皇之记，则已见少裴之辨。开元去贞观未远，润甫又职校定四部图书，以为最善本，则真善矣。辩才之本，既殉昭陵，今世止以定武本为第一，又出欧阳率更所临石本，自应在墨迹之下，则知此本信为冠绝，盖希代之宝也。然考之新旧《唐史》，崔湜弟液、涤及从兄淮，并有文翰，居清要。液至殿中侍御史，液弟涤，明皇用为秘书监，出入禁中，后赐名澄。如此，则液为湜之亲弟，而为秘书监者涤也。又《宰相世系表》，博陵安平崔氏仁师，相文宗、高宗。次子擢，擢之子液，吏部员外郎。第四子挹，挹之子湜，相中宗。湜之弟涤，秘书监。如此，则液为湜之从弟，又不为秘书监。传之与表，已自不同，而涤之亲笔乃尔，以是知作史与考古之难也。因并述之，仍赋长句，以副少裴好古之意。  

兰亭修禊永和中，群贤高会俱雍容。右军作序亦偶尔，藁草乃致传无穷。自言疑若有神助，他日屡书终不同。历代传宝在秘府，尤其甚者唐太宗。当时搜取极心力，摹本一一颁群公。惟此真迹最奇绝，萧梁开皇有遗踪。亲御奎文赐元嘉，龙蟠虎翥何其工！辩才所取秘昭陵，此本一洗凡马空。崔家兄弟列清要，诲子况复称龟龙。图书四部资校雠，当时尚有贞观风。自云此为最善本，冰御臣液题甚恭。李王深得拨镫法，笔力绝劲雄江东。右军以来皆妙笔，名胜异代如相从。病馀扶惫行扫松，李君携来为发蒙。平生多看旧墨本，一见使我开心胸。摩挲叹息不自己，至宝盍入明光宫。隐居怀宝正不恶，异气或能牛斗冲。叩门有客勿倾倒，恐有御史来乘骢。  

再题行看子  

先引护栏球子骢，九马近远俱相从。黑驹騧黄骓素骝，亦有笏面仍银鬃。夏国一种青於蓝，五明错靴皆如龙。或骖或引恣驰骤，坐觉隐耳声珑珑。人间安得有此辈，一一必自天闲中。不惟骨相异凡马，圉人贵介多雍容。三花翦鬛自官样，空鞍更以香罗幪。中间二者盖天马，齿虽已老气尚雄。不知几出横门道，双立柳下青阴浓。抬缰捽颔刷背膂，旋梳鬃尾摇清风。人人生意马欲动，态度曲尽各不同。韩生去我几百年，藻色尚湿青与红。不知何时堕鸡林，万里远在东海东。贾人携来得寓目，—见绝叹丹青工。千金可买真不惜，忽复携去何匆匆！急令临写得形似，如此神骏那得逢！开元内外马盈亿，色别为群从登封。韩生所貌定杰出，七尺为騋八尺駥。向来莺边系金绒，归乘款段头已童。伏枥宁能志千里，却笑区区据鞍矍铄翁。  

送孙子祥赴新昌主簿  

高士不为簿，子严论独殊。不遭何不可，而况主簿乎！夫君岂其裔，南明筮仕初。要知官无卑，禄可代耕锄。正须勿小稽，使民能乐输。矧复兼尉曹，鼠窃随除驱。两职去民近，亨途此权舆。君诚吾里秀，质厚素有馀。埋蛇有阴德，映雪读古书。起家决儒科，乡评足名誉。妻以兄之子，相与久相娱。小别不足惜，未免掺子祛。邑径迷台剡，好山环四隅。一子丞邻封，川陆通舟车。乘兴或一往，径欲造庭除。公馀想绩文，尤当惜居诸。会看兴公赋，掷地金声如。  

送淳丞上虞  

我老不复仕，行将挂衣冠。两子俱贰令，官职恰一般。剡川且书考，上虞亦之官。人言易捧檄，归奉重亲欢。我意正不尔，期汝政可观。食焉怠其事，古训戒舍镘。汝职与民亲，簿书当细看。一邑无不问，正尔良独难。江海匝三垂，长堤捍惊湍。埭高几如山，潮至不留残。宣和有遗迹，能使潮浸滩。陂湖谨蓄泄，可以救旱乾。长沟济漕运，浚治令通宽。此皆丞所职，勿惮心力殚。江头有东山，永怀谢家安。邑有李与丰，况复居二潘。尚友更从游，问学加研钻。平时固知汝，廉谨无欺谩。涉世终未深，送汝能忘言。故乡去帝乡，舟驭多往还。失己固不可，待人亦多端。罔求违道誉，善遣非意干。穷达自有时，此理真如丹。聚散不足较，岂得长团圞。闲静我所便，汝其自加餐。有时或乘兴，往来二子间。蹈雨送汝行，浮家常游般。走笔如家书，谁能苦雕剜。  

送伯中弟尉新喻  

伯父盛德人，伯中实暮子。不惟能象贤，气貌亦相似。幼日读父书，结字得皮髓。粹然金玉姿，少日期千里。宁知游上庠，蹉跎困名第。晚始著青衫，酸寒就一尉。欻然报瓜时，往戍真乐事。自惟群从希，惜别不能已。中年重离别，况我衰如此！亲故例作恶，况复於吾弟。兹行岂得休，雅怀聊漫仕。勿惮三年留，江南富山水。尉曹官虽卑，去民最密迩。一日斯必葺，职务毋少弛。善保金石躯，离觞且同醉。归来毕婚嫁，相从期暮齿。教子以义方，忍贫授经史。素业俱有传，见进未见止。大儿方决科，如摘颔髭耳。子尚徐其驱，中途听捷喜。  

钱清王千里得王大令保母砖刻为赋长句  

家书千载称兰亭，《兰亭》真迹藏昭陵。只今定本夸第一，贞观临写镌瑶琼。黄阁冈下得宝墨，古人烧砖坚於石。大令亲书《保母铭》，况是当时晋人刻。砖虽破裂文多全，妙画远过兰亭镌。其间曲水悲夫字，骎骎欲度骅骝前。我家阿连缚虎手，更得退堂方外友。王君系出三槐家，参坐会文真耐久。田丁初来献小砚，寻见津津若微溜。细看背刻晋献之，永和彷佛在旁右。亟访田家叩所从，始知墓崩随意取。大砖支床得前段，掀倒浮屠全尾首。字为十行行十二，百十有七二字漏。交螭方壶不复见，贞石摧藏松亦朽。我得此碑喜不寐，摩挲三叹叹未有。兴宁甲子十四周，更阅三年仍乙丑。若非洞晓未来数，安知八百馀年后，坡翁应未见此志，金蝉之铭何绝类？又知文章有暗合，智谋所见略相似。二王遗踪无所遗，谁知地下此段奇？三君共为成胜事，至宝呈露端有时。越山盘屈献与羲，付与耳孙世守之。烦君更为护幽竁，或恐意如犹有知。  

赋蒋甥若水番马图  

何处驱来良马六，骝黄参错如花簇。胡为不作腾骧去，各有游缰絷前足。胡人下马俱少休，背倚毡裘眠正熟。酋豪拣箭奚奴捻，意欲射獐不遗镞。琵琶横倚续续弹，一夫坐听胡中曲。卧拥提壶将引饮，英气虬须皆贵族。沙迹坡陀高复低，天寒不见寸草绿。我行燕蓟颇见之，狼帽乌靴乃其俗。勿云恃勇不知义，要以赤心置其腹。呜呼安得壮士健马咸作使，坐令戎虏皆臣仆。  

跋余子寿所藏山谷书范孟博山谷晚在宜城或求作字谷问欲何书则曰惟先生之意谷许以书范孟博或谓南方无复书谷曰平时好读此传遂嘿诵而书之旧闻此说又知在上饶大夫家愿见不可余子来入制幕博记善属文偶谈及此又出摹本及尊公跋语始知其为先世旧物也  

为赋长句  

宜人初谓宜於人，菜肚老人竟不振。《承天院记》顾何罪，一斥致死南海滨。贤哉别驾眷迁客，不恤罪罟深相亲。哀哀不容处城闉，夜遣二子从夫君。一日携纸丐奇书，引笔行墨生烟云，南方无书可寻阅，默写此传终全文。补亡三箧比安世，偶熟此卷非张巡。岩岩汝南范孟博，清裁千载无比伦。坡翁侍母曾启问，百谪九死气自伸。别驾去官公亦已，身虽既衰笔有神。我闻此书久欲见，摹本尚尔况其真。辍公清俸登坚珉，可立懦夫羞佞臣。  

谢叶处士写照  

顷在朝行，叶处士光远为余写照，置於山林中。欣然自赞，有云“山林如许盍归去，”盖志於归也。一归十三年，既挂冠，再寄一图，为老人星状，形容变尽，非复故吾矣。戏作长句谢之。  

老我旧曾官日边，随众年除仍岁迁。母子日夜念乡国，但欲共耕绵上田。叶君写照妙一世，画我形模在山水。有如虎头貌幼舆，正合置之岩石里。犹记有客为谀言，盍更野服为貂蝉。我笑不答心不然，拂衣竟得归林泉。归来岁月不知久，十馀年中亦何有。此心炯炯尚如丹，只为幽忧成老丑。久矣与世俱相忘，荷君念我应老苍。新图白髭添一二，岂知双鬓皆成霜。两图对挂耿相照，顾眄从容成一笑。更添松竹作寿星，我已甘心就枯槁。人言姿态与真同，如照止水窥青铜。明知已非故吾矣，小孙指点能呼翁。君居天街号称首，侯王生面罗左右。边头飞将新立功，飒爽英气照窗牖。名满四方求者多，千金造门君不呵。能事固不受促迫，应酬虽繁可柰何。胡为有暇及衰朽，楚楚装池意尤厚。我今已是行路人，不须重累丹青手。  

访留昭文於范村山间不得见  

黄扉处士掩松关，小立松风去住难。可叹山中真宰相，未容神武挂衣冠。  

送王仲言添倅海陵二首  

万卷诗书老雪溪，颀然二子和埙篪。绝怜伯氏久亡矣，犹幸夫君及见之。来上鹓行人谓晚，往舒骥足自嫌迟。他时还向云门否，布袜青鞋尚可期。  

遂初陈迹遽凄凉，击叹青箱极荐杨。谈笑於侬情易厚，典刑使我意差强。重屏旧画论中主，古殿遗文话阿章。旧事从今向谁得，尺书时许到淮乡。  

刘德修右史去国示所和从父东溪及杨子直诗走笔次韵  

东溪诗似老弥明，倾盖论诗绝点尘。笔墨为供无尽藏，江湖乞得自由身。出门远送成惆怅，无计相留更主臣。但愿皇天开老眼，不应空谷滞斯人。  

送曾南仲寺丞守永嘉  

六和久坐趋归鞭，却送旌麾水竹边。无说可裨新令尹，有诗重送老同年。城隅绿竹今安否，庭下朱栾定俨然。回首东州真梦境，羡君此去若登仙。  

送淳尉海陵并寄示潚二首  

二子俱从宦，重亲足自怡。汝能行幼学，吾岂恨轻离。平日自知己，真心更与谁。临文有遗忘，此是忆儿时。  

处己幸寡过，居官勿愿馀。动成经岁别，剩寄几行书。公退仍多学，心清任索居。但知行所职，通塞听何如。  

送内弟汪耐翁随侍因赴临川推官  

之子长才盍要津，未知此别几经春。且为湓浦过庭子，径作临川入幕宾。生长外家身已老，周旋中表意尤亲。从今家问须情实，莫事虚文学外人。  

吊陈卫道墓  

平生学博更加详，和会三家尽较量。一觉可怜成梦蝶，多歧终是易亡羊。门前修竹连岩桂，道上芙蓉间海棠。何似铲除闲草木，青松一色荫高冈。  

游大梅山梅仙岩  

为忆西京梅子真，人言羽化匪沉沦。海濒古墓已无迹，山外高峰宁有神。鲠论至今光汉传，清风犹足荡秋旻。何须更说神仙事，终老市门良可人。  

菁江送客  

菁江十里路逶迟，两岸平畴接翠微。赢得闲中乘画舫，随潮西上趁潮归。  

题陆放翁诗卷  

妙画初惊渴骥奔，新诗熟读叹微言。四明知我岂相属，一水思君谁与论。茶灶笔床怀甫里，青鞋布袜想云门。何当一棹访深雪，夜语同倾老瓦盆。  

小溪道中二绝  

簇簇苍山隐夕晖，遥看野雁着行归。久之不动方知是，一搭碎云寒不飞。  

后衕环村尽溯游，凤山寺下换轻舟。舟人努力双篙急，引得清溪逆岸流。  

早起戏作  

枕稳衾温梦乍回，闲居不怕漏声催。天明更欲从容睡，长被孙儿恼觉来。  

午睡戏作  

早起三朝当一工，老来贪睡不相同。偶然一次五更起，却用重眠到日中。  

湖亭观竞渡  

涵虚歌舞拥邦君，两两龙舟来往频。闰月风光三月景，二分烟水八分人。锦标赢得千人笑，画鼓敲残一半春。薄暮游船分散去，尚馀箫管绕湖滨。  

龙潭方丈  

又因寒食此中来，窗户虚明绝点埃。山里春风无间断，海棠开过棣棠开。  

小酌元卫弟听雨  

小阁临流暑气清，藕花的的照人明。移床更近栏边坐，要听棋声杂雨声。  

过故家  

团团桂树拥檐牙，旧日轻黄满树花。惆怅秋清无一叶，空馀枯枿缒寒瓜。  

仲观有诗来谢次韵  

危机屡见剑头炊，喜及挂冠神武时。从此含藏三寸舌，算来插得几张匙。读书窗下频勤旧，攻愧庵中老住持。速办小舟频往返，及今精力未全衰。  

闾丘医视脉曰老人之脉如小春有感  

老去光阴似小春，如何比得少年人。君看桃李春风后，纵有花开不是真。  

贡闱对砚盘发叹  

老去未忘黄与朱，琢成三砚乐闲居。岂能更作诸生业，但欲频看后世书。视草北门才已尽，持衡南省计尤疏。便须再挂衣冠去，约汝同归故草庐。  

戏题十四弦  

十四朱弦欲动时，泛商流羽看琼姬。弦疏不隔如花面，声急还同堕马儿。溪蟹霜馀萦密网，檐蛛雨后理轻丝。曲终劝客杯无算，一吐空喉醉不知。  

大雪赵振文寄诗言乘月泛舟清甚次韵  

旧闻老具擅诗声，夜泛钱塘向凤城。今日清游更豪逸，雪花和月带潮生。【自注：法具，字圆复，绍兴初诗僧也。有《月夜游钱塘江诗》云：“小舟为我载月色，白沙翠竹光相射。”后复云：“自李白下金陵，四百年无此豪逸。”】  

酒边戏作  

未年六十已言归，七十重来自觉痴。未报君恩归未许，樽前羞听《摸鱼儿》。  

顷游龙井得一联王伯齐同儿辈游因足成之  

路入风篁上翠微，老龙蟠井四山围。水真绿净不可唾，【原校：一作“水从何来不知处”。】鱼若空行无所依。胜处虽多终莫及，旧游谁在事皆非。只今匏系何由到，徒羡联镳带月归。  

海潮图  

钱塘佳月照青霄，壮观仍看半夜潮。每恨形容无健笔，谁知收拾在生绡。荡摇直恐三山没，咫尺真成万里遥。金阙岧峣天尺五，海王自合日来朝。  

题施武子所藏醉白堂记有序  

《醉白堂记》，相台旧刻已不多见，施武子得太清楼所藏真迹，一代奇宝也。魏王尚友香山、坡翁词翰两绝。昼锦故居，昔尝以假吏过其门巷，恨不一到其处。太清图书，流传至此，抚卷无非可叹者。事至今日，叹又不足，为之恸哭可也。  

堂名醉白尚存不，词翰辉光射两眸。天下曾除苏氏学，禁中却有太清楼。旧碑於世已难见，真迹惟君乃得收。感叹不堪衰泪落，林虑山下水空流。【自注：魏王以相州城中无水，於林虑山引水入城，贯第中，溢为灌溉之利。】  

杨花  

雨压轻寒春较迟，春深不见柳绵飞。忽然飞入闲庭院，疑是故人何处归。  

柳绵无数糁枝头，日暖随风扑画楼。万象可观惟有雪，喜看晴昼满空游。  

为我轻攀绿柳枝，带花低护笑携归。日长深院微风动，要着松绵当面飞。  

野芳庭草是生涯，老去只宜闲在家。几日惜春留不住，小鬟为我拾杨花。  

赵资政园梅篆  

小径回环里许长，寒梅森列间疏篁。路如古茧萦缪篆，身似轻烟缭印香。九折坡中经蜀险，八盘岭上趁朝忙。归来游戏通幽处，笑看危途九太行。  

唤仙阁  

多少寻仙更不还，渺茫竟堕有无间。使其真有无庸唤，仙自层城我自山。  

阿虞试晬戏作  

阿虞匍匐晬盘中，事事都拏要学翁。最是传家清白处，不将双手向顽铜。  

行香闻杜鹃  

墙西绿柳杜鹃声，老我何堪侧耳听。我自赋归归不得，不须苦语更叮咛。  

### 攻瑰集补钞  

楼钅龠  
西山资国寺  

野溪清浅度危桥，径策枯筇上紫霄。晓雾暗蒸山寺雨，松风深隐海门潮。浮杯水涨人何在，洗钵池清意已消。又上乐亭台上看，云山万叠更逍遥。  

题雪窦锦镜桥亭  

雨溪赴壑若奔虬，此地端能截众流。三板放开千丈雪，一奁照破四山秋。几年空自存公案，今日重新指路头。珍重老师成胜事，清名当与此山留。  

题苏文忠武昌西山赠邓圣求诗迹次韵  

党论一兴谁可回，贤路荆棘争先栽。窜留多能擅笔墨，囚拘或可为盐梅。雪堂先生万人杰，议论磊落心崔嵬。向来罗织脱一死，至今诗话存乌台。凭高望远极宏放，眼界四海空无埃。黄冈踏遍兴未尽，绝江浪破琉璃堆。漫郎神交信如在，石为窊樽胜金罍。邓侯先曾访遗迹，铭文深刻山之隈。山空地僻分埋没，二公前后搜莓苔。元祐一洗人间怨，天地清宁公道开。玉堂同念旧游胜，笔端万物挫欲摧。时哉难得复易失，弟兄远过崖与雷。北归天涯望阳羡，买田不及归去来。我为长歌吊此老，恸哭未抵长歌哀。  
文仲清江集钞  

秋月  

孤枕夜何永，破窗秋已寒。雨声冲梦断，霜气袭衣单。利剑摧锋锷，苍鸥缩羽翰。平生冲斗气，变作泪汎澜！  

次钱穆父新凉可喜  

霜飙结新寒，草木起馀怨。翩翩前庭叶，追逐已千万。斜阳背西壁，迤逦落藤蔓。安得金满堂，聊换酒家券。追随双鸿鹄，摆脱旧笼圈。胡为汗流赭，日与蝇争飰。常恐计不就，更以诗屡劝。江湖秋水高，百尺风帆健。何当开竹溪，玉腕互酬献。左手持蟹螯，平昔固有愿。  

四月三十日慈孝寺山亭席上口占送子敦都运待制赴河北  

送客城南寺，萧然云泉秋。客意在万里，聊作须臾游。昨夜过新雨，清风满梁州。簪裳合俊彦，河图并天球。古来功名人，未就不肯休。譬如凿空使，尚致安石榴。矧今南亩氓，往往东西流。君能安辑之，千仓与万辀。  

将至南都途中感旧二首寄钱穆父  

北风吹雪满皇州，携手同为落魄游。霄（一作“云”。）汉路歧腾万里，江湖尘土积千忧。世情共逐飞蓬转，人事都如激浪流。只待清谈慰愁病，月明几夜促归舟。  

　苒苒星霜七换年，故人已上碧云天。书凭去雁虽无便，路出名都亦有缘。秋晚楼台风作雪，雨馀碕岸柳生烟。应烦北道开樽俎，又费公庖几万钱。  

次韵穆父见戏  

当年同望赭袍光，万事争先落彩铓。一别已经陵谷变，再来方觉路岐长。黄金久压腰间重，白笔才容柱下藏。惟愿山林息枹鼓，免教鹃隼吓鸳凰。【自注：余家近被穿窬，累夕邻居擒盗者叫呼达旦，未尝获安寝也，持此以乞怜于京尹。】  
文仲清江集补钞  

孔文仲  
早行  

客兴谓已旦，出视见落月。瘦马入荒陂，霜花重如雪。海风吹万里，两耳冻几脱。岁晏已苦寒，近北尤凛冽。况当清晓行，溯此原野阔。笠飞带绕头，指直不得结。农家烟火微，炙手粗可热。岂能迂我留，而就苟且活。仰头视四宇，夜气亦渐豁。苦心待正昼，白日想不缺。  

## 文公集钞  

朱子文  
邵武道中  

风色戒寒候，岁事已逶迟。劳生尚行役，游子能不悲。林壑无馀秀，野草不复滋。禾黍经秋成，收敛已空畦。田翁喜岁丰，妇子亦嘻嘻。而我独何成，悠悠长路岐。凌雾即晓装，落日命晚炊。不惜容鬓凋，镇日长空饥。征鸿在云天，浮萍在青池。微踪政如此。三叹复何为。  

客舍听雨壬申。  

沉沉苍山郭，暮景含馀清。春霭起林际，满空寒雨生。投装即虚馆，檐响通夕鸣。遥想山斋夜，萧萧木叶声。  

对雨  

虚堂一游瞩，骤雨满空至。的皪散方塘，冥濛结云气。势逐风威乱，望穷山景翳。烟霭集林端，苍茫欲无际。凉气袭轻裾，炎氛起秋思。对此景凄凄，还增冲淡意。  

读道书作  

四山起秋云，白日照长道。西风何萧萧，极目但烟草。不学飞仙术，日日成丑老。空瞻王子乔，吹笙碧天杪。  

月夜述怀  

皓月出林表，照此秋床单。幽人起晤叹，桂香发窗间。高梧滴露鸣，散发天风寒。抗志绝尘氛，何不栖空山！  

冬雨不止  

怱怱时序改，白日藏光辉。重阴润九野，小雨纷微微。苍山寒气深，高林霜叶稀。田家秋成意，落落乖所期。旷望独兴怀，戚戚愁寒饥。事至当复遣，且掩荒园扉。  

赠仰上人  

涧谷秋云晓，飘飖无定姿。氛氲升远树，凌乱起寒飔。雨罢成孤鹤，天高逐散丝。上人归别岭，心迹但如斯。  

即事偶赋  

白烟竟日起，雨晦苍山深。老菊不复妍，丹枫满高林。抱病寝斋房，窗户结愁阴。起望一舒情，遐眺豁烦襟。人生亦已劳，世路方崎嵚。且咏招隐作，无为名迹侵。  

寄题咸清精舍清晖堂  

山川佳丽地，结宇娱朝昏。朝昏有奇变，超忽难具论。千岚蔽夕阴，百嶂明晨暾。穹林擢遥景，回涧荡秋氛。览极惭末周，穷深遂忘喧。欲将身世遗，况托玄虚门。境空乘化往，理妙触目存。珍重忘言子，高唱绝尘纷。  

寄山中旧知  

客子归来晚，江湖欲授衣。路岐终寂寞，老大足伤悲。忼慨平生志，冥茫造物机。清秋雕鹗上，万里看横飞。  

故园今夜半，林影澹逾清。曳杖南溪路，君应独自行。潺湲流水思，萧索早秋声。尽向琴中写，焉知离恨情。  

述怀  

夙尚本林壑，灌园无寸资。始怀经济策，复愧轩裳姿。效官刀笔间，朱墨手所持。谓言殚蹇劣，讵敢论居卑。任小才亦短，抱念一无施。幸蒙大夫贤，加惠宽箠苔。抚己实已优，於道岂所期。终当反初服，高揖与世辞。  

喜晴  

冲飙动高柳，渌水澹微波。日照秋空净，雨馀寒草多。放怀遗簿领，发兴托烟萝。忽念故园日，东阡时一过。  

晓步  

初日丽高阁，广步爱修廊。重门掩秋气，高柳阴方塘。闽海冬尚温，晏阴天未霜。坐悲景物殊，亦念岁时荒。故园属佳辰，登览遍陵冈。宾游尽才彦，萧散屏壶觞。别来时已失，怀思宁暂忘。宦游何所娱，要使心怀伤。  

忆斋中  

高斋一远眺，西南见秋山。景翳夕阴起，竹密幽禽还。赏惬虑方融，理会心自闲。谁料今为客，寥落一窗间。  

梦山中故人  

风雨萧萧已送愁，不堪怀抱更离。故人只在千岩里，桂树无端一夜秋。把袖追欢劳梦寐，举杯相属暂绸缪。觉来却是天涯客，檐响潺潺泻未休。  

南安道中  

晓涧淙流急，秋山寒气深。高蝉多远韵，茂树有馀阴。烟火居民少，荒蹊草露侵。悠悠秋稼晚，寥落岁寒心。  

九日  

故国音书阻一方，天涯此日思茫茫。风烟岁晚添离恨，湖海尊前即大荒。薄宦驱人向愁悴，旧游唯我最颠狂。细思万石亭前事，辜负黄花满帽香。  

晚望  

禾黍弥平野，凄凉故国秋。清霜凝碧树，落日翳层丘。览物知时变，为农觉岁遒。不堪从吏役，憔悴欲归休。  

夜雨二首  

拥衾独宿听寒雨，声在荒庭竹树间。万里故园今夜永，遥知风雪满前山。  

故山风雪深寒夜，只有梅花独自香。此日无人问消息，不应憔悴损年芳。  

留安溪三日按事未竟  

县郭四依山，清流下如驶。居民烟火少，市列无行次。岚阴常至午，阳景犹氛翳。向夕悲风多，游子不遑寐。我来亦何事，吏桀古所记。奉檄正淹留，何当语归计！  

安溪书事  

清溪流不极，夕雾起岚阴。虚邑带寒水，悲风号远林。涵山日欲晦，窥阁景方沉。极目无遗眺，空令愁寸心。  

六月十五日谐水公菴雨作  

云起欲为雨，中川分晦明。才惊横岭断，已觉疏林鸣。空际早尘灭，虚堂凉思生。颓檐滴沥馀，忽作流泉倾。况此高人居，地偏园景清。芳馨杂悄蒨，俯仰同鲜荣。我来偶兹适，中怀澹无营。归路绿泱漭，因之想岩耕。  

同僚小集梵天寺坐间雨作已复开霁步至东桥玩月赋诗二首  

杰阁翔林杪，披襟此日闲。层云生薄晚，凉雨遍空山。地迥衣裳冷，天高澄霁还。出门迷所适，月色满林关。  

空山看雨罢，微步喜新凉。月出澄馀景，川明发素光。星河方耿耿，云树转苍苍。晤语逢清夜，兹怀殊未央。  

梵天观雨  

持身乏古节，寸禄久栖迟。暂寄灵山寺，空吟招隐诗。读书清磬外，看雨暮钟时。渐喜凉秋近，沧洲去有期。  

兼山阁雨中  

两山相接雨冥冥，四牖东西万木清。面似冻梨头似雪，后生谁与属遗经！  

登阁  

横空敞新阁，高处绝炎氛。野迥长风入，天秋凉气分。凭栏生逸想，投迹远人群。终忆茅檐外，空山多白云。  

和刘抱一  

几年牢落旧村墟，此日翛然水竹居。病起试寻春迳草，客来聊煮雪畦蔬。开樽细说平生事，信手同翻集古书。适意何劳一千卷，新诗闲出笑谈馀。  

梅花开尽不及吟赏感叹成诗聊贻同好  

忆昔身无事，寻梅只怕迟。沉吟窥老树，取次折横枝。绝艳惊衰鬓，馀芳入小诗。今年何草草，政尔负幽期。  

观书有感二首  

半亩方塘一鉴开，天光云影共徘徊。问渠那得清如许，为有源头活水来。  

昨夜江边春水生，蒙冲巨舰一毛轻。向来枉费推移力，此日中流自在行。  

示西林可师二首  

身世年来欲两忘，一春随意住僧房。行逢旧隐低回久，绿树莺啼清昼长。  

幽居四畔只空林，啼鸟落花春意深。独宿尘龛无梦寐，五更山月照寒衾。  

次韵刘彦采观雪之句  

朔风吹空林，眇眇无因依。但有西北云，冉冉东南飞。须臾层阴合，惨淡周八维。冻雨不流渊，飞花舞妍姿。翳空乍灭没，散影还参差。万点随飘零，百嘉潜润滋。徘徊瞻咏久，默识造化机。上寒下必温，欲积无根基。渐看谷树变，稍觉丛篁低。浩然遂同色，宇宙乃尔奇。繁华改新观，凛冽忘前悲。摛章愧佳友，伫立迎寒吹。感此节物好，叹息今何时。当念长江北，铁马纷交驰。  

次韵彦采病中口占  

一榻流年度，篝灯遥夜阑。短衾闲自拥，清镜莫频看。竹密初惊雪，梅疏却耐寒。从今花木梦，无复在雕栏。  

奉陪判院丈充父平父兄宿回向用知郡丈壁间旧题之韵  

暮雨停骖处，僧庐古道边。千峰环杰阁，一水下平田。行役无期度，经过几岁年。明朝须饱饭，蹑足上寒烟。  

数日前与判院丈有宋村之约雪中有怀奉呈判院通判二丈  

云垂天阔岁将阑，一室翛然独掩关。拥褐不知风折木，开轩惟见雪漫山。玄空杳霭低迷外，碧树珑璁掩映间。吟罢左思《招隐》句，扁舟无路过长湾。  

奉陪彦集充父同游瑞岩谨次莆田使君留题之韵  

踏破千林黄叶堆，林间台殿郁崔嵬。谷泉喷薄秋逾响，山翠空濛昼不开。一壑祇今藏胜概，三生畴昔记曾来。解衣正作留连计，未许山灵便却回。  

伏读二刘公瑞岩留题感事兴怀至於陨涕追次元韵偶成二篇  

谁将健笔写崖阴，想见当年抱膝吟。缓带轻裘成昨梦，遗风馀烈到如今。西山爽气看犹在，北阙精诚直自深。故垒近闻新破竹，起公无路祇伤心。【右怀宝学公作。近闻西兵进取关陕，其帅即公旧部曲也。】  

投绂归来卧赤城，家山无处不经行。寒岩解榻梦应好，绝壁题诗语太清。陈迹一朝成寂寞，灵台千古自虚明。传来旧业荒芜尽，惭愧秋原宿草生。【右怀病翁先生作。翁领崇道祠官，故有赤城之句。】  

入瑞岩道间得四绝句呈彦集充父二兄  

忆昔南游桂树阴，归来遗恨满尘襟。篮舆此日无穷思，万壑千岩秋气深。  

翩翩一马两肩舆，路转秋原十里馀。共说前山深更好，不辞迢递款殚居。  

清溪流过碧山头，空水澄鲜一色秋。隔断红尘三十里，白云黄叶共悠悠。  

风高木落晚秋时，日暮千林黄叶稀。祇有苍苍谷中树，岁寒心事不相违。  

寿母生朝  

秋风萧爽天气凉，此日何日升斯堂。堂中老人寿而康，红颜绿鬓双瞳方。家贫儿痴但深藏，五年不出门庭荒。灶陉十日九不炀，岂办甘脆陈壶觞。低头包羞汗如浆，老人此心久已忘。一笑谓汝庸何伤，人间荣耀岂可常。惟有道义思无疆，勉励汝节弥坚刚。熹前再拜谢阿娘，自古作善天降祥。但愿年年似今日，老莱母子俱徜徉。  

社后一日作  

圣作重品节，等杀古所详。卫有秦社稷，僣差遂无章。王纲谅已隳，精意尚不亡。尚论千载前，简编有遗芳。侃侃陈孺子，恂恂万春乡。敬恭事耆老，祷赛谨田桑。悠悠我里居，岁事有故常。向来诸老翁，惇庞亦端庄。交神庶或享，与物同乐康。今我胡不乐，怅然下颓冈。古人不可见，今人自猖狂。  

偶题三首  

门外青山翠紫堆，幅巾终日面崔嵬。只看云断成飞雨，不道云从底处来。  

擘开苍峡吼奔雷，万斛飞泉涌出来。断梗枯槎无泊处，一川寒碧自萦回。  

步随流水觅溪源，行到源头却惘然。始悟真源行不到，倚筇随处弄潺湲。  

借韵呈府判张丈既以奉箴且求教药  

一生江海迥无畴，材大应容小未周。景好身闲真复乐，酒酣耳热却堪。飞腾莫羡摩天鹄，纯熟须参露地牛。我亦醒狂多忤物，颇能还赠一言不？  

即事有怀寄彦辅仲宗二兄二首  

一水方涵碧，千林已变红。农收争暖日，老病怯高风。徙倚非无计，心期莫与同。向来欢会处，离合太匆匆。  

闻说双飞桨，翩然下广津。江湖知子乐，鱼鸟谅情亲。淹速须关命，行藏不系人。三山虽好在，惜取自由身。  

次知府府判二丈韵  

忆昨中秋夕，寒盟约重寻。幔亭欢举酒，江阁快论心。月堕俱忘起，罍空始罢斟。祇今千岭隔，怅望一何深！【武夷之游，张王二丈、元履、子厚及熹与焉。江阁之集，子衡移具，知府丈亦赐临屈。此诗并简同会诸公云。】志士怀韬略，奇兵吼镆干。关河那得往，肝胆不胜寒。壮节悲如许，雄图渺未阑。皇舆方仄席，陋巷敢求安。【得浙中知旧书云，圣上留意武备，诸郡练卒，皆点名阅武，赐赉有加，戎士感奋。】  

题祝生画  

裴侯爱画老成癖，岁晚倦游家四壁。随身只有万叠山，秘不示人私自惜。俗人教看亦不识，我独摩挲三太息。问君何处得此奇，和璧隋珠未为敌。答云衢州老祝翁，胸次自有阴阳工。峙山融川取世界，咳云唾雨呼雷风。昨来邂逅衢城东，定交斗酒欢无穷。自言妙处容我识，为我扫此须臾中。尔时闻名今识面，回首十年齐掣电。裴侯已死我亦衰，只君虽老身犹健。眼明骨轻须不变，笔下江山转葱蒨。为君多织机中练，更约无事重相见。  

秀野以喜无多屋宇幸不碍云山为韵赋诗熹伏读佳作率尔攀和韵剧思慳无复律吕笑览之馀赐以斤斧幸甚  

高人山水心，结习自无始。五亩江上园，清阴遍桃李。一堂聊自娱，三径亦可喜。试问避俗翁，何如尊贤里？【温公独乐园在尊贤里。】  

门前车马客，无非朝大夫。问公独何事，中岁遽此图。长安二三公，发白形枯臞。隐念名节，亦有此乐无。【隐念名节，张大参疏中语。】  

君侯嗜图史，插架何其多。徙居三十乘，流汗几橐驼。千裁谁晤语，端居自弦歌。至哉天下乐，岁月如子何！  

西山一何高，云气出寒麓。中有无事人，鸣泉绕茅屋。宴坐今几何，无以媚幽独。兴至偶成篇，呼儿为余读。  

我居深山中，茅舍破不补。上见风搅林，下有云承宇。闻公落新宫，户牖不可数。懒惰心力衰，念公亦良苦。  

夜吟《招隐》诗，月落寒泉井。自非千载人，谁与共清景。散发心朗寥，凝神味渊永。功名恐相期，富贵非所幸。  

仙人空山居，道意妙群物。度世君则然，修身吾岂不？飞行仰云路，趺坐探理窟。独夜扣星坛，清斋具簪笏。  

青山背夕阳，兹景公所爱。虚堂日落时，迁坐一解带。岚分疑有处，鸟度知无碍。须臾暮色来，默默无与会。  

端居屏尘虑，万事付一尊。客来语世故，举白当浮君。超摇谢众甫，噂沓从诸孙。何以自怡悦，窗中见秋云。  

清溪何迢迢，上有千仞山。山中学仙侣，白石为门关。丹经苦吟哦，至道穷跻攀。岂知人间世，风尘萦九寰。  

伏读秀野刘丈闲居十五咏谨次高韵率易拜呈伏乞痛加绳削是所愿望  

△积芳圃  

乐事从兹不易涯，朱门还似野人家。行看靓艳须携酒，坐对清阴只煮茶。晓起苍凉承坠露，晚来光景乱蒸霞。平生结习今馀几，试数毗那襋上花。  

春谷  

武夷高处是蓬莱，采得灵根手自栽。地僻芳菲镇长在，谷寒蜂蝶未全来。红裳似欲留人醉，锦障何妨为客开。饮罢醒心何处所，远山重叠翠成堆。  

山人方丈  

方翛修然屋数椽，槛前流水自清涟。蒲团竹几通宵坐，扫地焚香白昼眠。地窄不容挥尘客，室空那有散花天。个中有句无人荐，不是诸方五味禅。  

挽蔬园  

未觉闲来岁月频，荷鉏方喜土膏匀。连畦已放瑶簪露，覆地行看玉本新。小摘登盘先饷客，晚炊当肉更宜人。却怜寂寞公仪子，拔尽园蔬不叹贫。  

秋香径  

门外黄尘没九逵，坊中丛桂长樛枝。三秋冷蕊从开落，终岁清阴不改移。幽迳只愁空翠滴，浓香一任晚风吹。攀援却恨王孙远，惆怅千林□□时。  

曲池轩  

去年种竹长新篁，今岁穿渠过野塘。自喜轩窗无俗韵，亦知草木有真香。林间急雨生秋思，水面微风度晚凉。却厌端居苦无事，凭栏闲理钓丝长。  

秀野刘丈寄示南昌诸诗和此两篇  

滕王阁下水初生，闻道登临复快晴。帝子讵知陈迹在，长江肯趁曲池平。山楹雨罢珠帘卷，檐铎风惊玉佩鸣。满眼悲凉今古恨，人生辛苦竟何成。  

知向潮边弄碧漪，阑干三抚漾晴辉。流传妙语惊离阔，想像清游欲奋飞。公去不应停驿骑，我来直欲挂朝衣。南州高士何由见，且看新荷出水稀。  

次秀野韵五首  

史君帘阁对修筠，起看名园雨后春。便赋新诗留野客，更倾芳酒酹花神。未酬管乐平生志，且作羲黄向上人。只恐功名相迫逐，不容老子卧漳滨。  

满园红紫已争新，百啭幽禽亦唤人。蜡屐未妨泥步稳，珍丛终恨雨来频。卧看晓色忻初霁，起约良游醉好春。却笑当年金谷燕，相随仆仆望车尘。  

惆怅春馀几日光，从今风雨莫颠狂。急呼我辈穿花去，未觉诗情与道妨。萝带不须吟杜若，角弓聊复赋甘棠。淋浪坐客休辞醉，饮罢晞身向九阳。  

知君久矣厌喧卑，造物尊前唤小儿。一釂未应峨侧弁，十分聊尔快翻卮。治中寂寂凝尘日，令尹劳退食时。正好相寻发孤笑，莫教牢落负心期。  

当年共剪北山莱，修竹成阴手自栽。书卷莫教春色老，柴荆肯为俗人开。公能顾我传新句，我欲留公发旧醅。怅望南园芳树底，明年应放小车来。  

留秀野刘丈二首  

好雨当春过一犁，我公远忆故园西。孤篷稳转清滩急，十里行穿绿树齐。路熟已欣经雾市，身轻未怕蹑云梯。诸孙剩欲留公住，细和新诗丐指迷。  

一去屏山今几春，归来三迳但荒榛。剪除便觉风烟好，徙倚还惊物色新。楼外千林遮去路，阶前一水恋行尘。劝君更作留连计，同社追游苦未频。  

次秀野沧波馆刈麦二诗  

传闻泛宅贺新成，破月冲烟取次撑。鹢首斜飞寒浪急，篷窗侧转好山横。知公兴有江湖迥，顾我诗无玉雪清。欲跨船舷还未敢，几时得伴镜中行。  

贻谋夙昔但声歌，今见郊园乐事多。且喜瓯窭符善祷，未须芦菔颦【去声。】妖娥。霞觞政自夸真一，香钵何烦问毕罗。我欲卖刀来学稼，不知还许受廛麽？【小说：有人中麦毒，梦红裳娘子悲歌，有“一丸芦菔火吾宫之”句。】  

次秀野躬耕桑陌旧园之韵二首  

郊园旱久只多蹊，昨夜欣沾雨一犁。已办青鞋随老圃，便驱黄犊过深溪。农谈剩喜乡邻近馌具仍教妇子携。指点竹寒沙碧处，不知何似锦城西。  

丈人高致邈难干，云梦何如胸次宽。老去未妨诗律在，人来只怕酒杯乾。故开麦陇供家酿，更有兰章付客看。下走才慳惭属和，愿公物色稍留残。  

又和秀野一首  

江皋晴日丽芳华，翠竹疏疏映白沙。路转忽逢沽酒客，眼明惟见满园花。望中景助诗人趣，物外春归释子家。向晚却寻芳草径，夕阳流水绕村斜。  

次秀野咏雪韵三首  

闭门高卧客来稀，起看天花满院飞。地迥杉篁增胜概，庭虚鸟雀噪空饥。酒肠冻涩成新恨，病骨侵凌减旧肥。赖有袁生清兴在，忍寒应未泣牛衣。  

一夜同云匝四山，晓来千里共漫漫。不应琪树犹含冻，翻笑杨花许耐寒。乘兴正须披鹤氅，瀹甘犹【考异：一作聊】喜破龙团。无端酒思催吟笔，却恐长鲸吸海乾。  

开门惊怪雪交加，乱落横飞讵有涯。密竹不妨呈劲节，早梅何处觅残花。山阴客子须乘兴，洛下先生想卧家。病废杯觞寒至骨，哦诗无复更豪夸。  

次秀野极目亭韵  

偶向新亭一破颜，高情直寄有无间。地偏已隔东西路，天阔长围远近山。浩荡祇愁春雾合，轮囷却喜暮云还。不堪景物撩人甚，倒尽诗囊未许慳。  

坐看山花落幔颜，不知身在翠云间。食寒到处雨复雨，客里归来山又山。□□孤灯闲□□，无心栖鸟暮忘还。世情分逐流年去，只有诗情老更慳。  

次秀野春晴山行纪物之句  

祇凭诗律作生涯，到处山林总是家。便与清尊卧芳草，不妨皂盖拂残花。侧闻温诏询耆艾，好趁春风入殿衙。回首能忘旧猿鹤，一篇聊尔记年华。  

再用韵题翠壁  

孤亭一目尽天涯，俯瞰烟村八九家。翠壁何年悬布水，绿阴经雨堕危花。杖藜徙倚凝春望，觅句淹留到晚衙。珍重诗翁莫相恼，枯肠搅断鬓丝华。  

次山行佳句呈秀野丈  

瞳瞳朝日出高岩，簌簌征衣曳晓岚。□□向来孤旧意，林泉老去觉真贪。凄凉烟火一百五，零落交游十二三。叹息□□□世事，卧吹横笛过溪南。  

次秀野杂诗韵  

△葺居  

丈人高卧碧江头，门掩西风万木秋。重喜青山还绕屋，却嫌黄叶渐平沟。开轩且放浮岚入，决水徐通废圃流。便觉园林顿萧爽，不妨随境味玄幽。  

假山焚香作烟云掬水为瀑布二首  

平地俄惊紫翠堆，便应题作小飞来。炉熏细度岩姿出，线溜遥分壁色开。独往但凭南郭几，远游休剪北山莱。人言造化无私力，珍重仙翁挽得回。  

一篑工夫莫坐谈，便教庭际涌千岩。眼中水石今成趣，物外烟霞旧所耽。泉细寒声生夜壑，香销暝霭变晴岚。儿童也识幽栖地，共指南山更近南。  

槟榔五绝卒章戏简及之主簿  

暮年药裹关身切，此外翛然百不贪。薏苡载来缘下气，槟榔收得为祛痰。  

锦文缕切劝加餐，蜃炭扶留共一柈。食罢有时求不得，英雄邂逅亦饥寒。  

向来试吏著南冠，马甲蠔山得饫餐。却藉芳辛来解秽，鸡心磊落看堆柈。  

个中有味要君参，螫吻舂喉久不甘。珍重人心亦如此，莫将寒苦换春酣。  

高士沉迷簿领书，有时红糁缀玄须。定知不著金柈贮，儿女心情本自无。【刘穆之初仕为主簿。  

答王无功在京思故园见乡人问王诗云：旅泊多年岁，忘去不知回。忽逢门外客，道发故乡来。敛眉俱握手，破涕共衔杯。殷勤骇访朋旧，屈曲问童孩。衰宗多弟侄，若个赏池台。旧园今在否？新树也应栽。柳行疏密布，茅斋宽窄裁。经移何处竹，别种几株梅。渠当无绝水，石计总生苔。院果谁先熟，林花那后开。  

羁心只欲问，为报不须猜。行当驱下泽，去剪故田莱】  

我从铜川来，见子上京客。问我故乡事，慰子羁旅色。子问我所知，我对子应识。朋游总强健，童稚各长成。华宗盛文史，连墙富池亭。独子园最古，旧林间新坰。柳行随堤势，茅斋看地形。竹从去年移，梅是今年荣。渠水经夏响，石苔终岁青。院果早晚熟，林花先后明。语罢相叹息，浩然起深情。归哉且五斗，饷子东皋耕。  

题郑德辉悠然堂  

高人结屋乱云边，直面群峰势接连。车马不来真避俗，箪瓢可乐便忘年。移筇绿幄成三径，回首黄尘自一川。认得渊明千古意，南山经雨更苍然。  

长溪林一鹗秀才有落发之愿示及诸贤诗卷因题其后二首  

闻说当机百念休，区区何更苦营求。早知名教无穷乐，陋巷箪瓢也自由。  

贫里烦君特地过，金襕谁与换鱼蓑？它年云水经行遍，佛法元来本不多。  

送德和弟归婺源二首  

十舍辛勤触热来，琴书曾未拂尘埃。秋风何事催归兴，步出闽山黄叶堆。  

十年寂寞抱遗经，圣路悠悠不计程。悮子南来却空去，但将迂阔话平生。  

次韵谢刘仲行惠笋  

谁寄寒林新劚笋，开奁喜见白差差。知君调我酸寒甚，不是封侯食肉姿。  

次王宰立春日大雪韵  

是身已分老菟裘，肯为春回作许愁。偶去寻芳朝信马，却来踏雪夜驱牛。铺筵不见小垂手，联句空惭高结喉。更约桃花红浪暖，却陪履舄上兰舟。  

送张彦辅赴阙  

执手何草草，送君千里道。君行入修门，披胆谒至尊。问君此去谈何事，袖有谏书三万字。明堂封禅不要论，智名勇功非所敦。愿言中兴圣天子，修政攘夷从此始。深仁大义天与通，农桑万里长春风。朝纲清夷军律举，边屯不惊卧哮虎。一朝决策向中原，著鞭宁许它人先。  

观祝孝友画卷  

天边云绕山，江上烟迷树。不向晓来看，讵知重叠数！  

草阁临无地，江空秋月寒。亦知奇绝景，未必要人看。  

祝孝友作枕屏小景以霜馀茂树名之因题此诗  

山寒夕飙急，木落洞庭波。几叠云屏好，一生秋梦多。  

斋居感兴二十首  

【余读陈子昂《感寓》诗，爱其词旨幽邃，音节豪宕，非当世词人所及。如丹砂字青、金膏水碧，虽近乏世用，而实物外难得自然之奇宝。欲效其体作十数篇，顾以思致平凡，笔力萎弱，竟不能就。然亦恨其不精於理，而自托於仙佛之间以为高也。斋居无事，偶书所见，得二十篇。虽不能探索微眇，追迹前言，然皆切於日用之实，故言亦近而易知。既以自警，且以贻诸同志云。】  

昆仑大无外，旁薄下深广。阴阳无停机，寒暑互来往。皇牺古神圣，妙契一俯仰。不待窥马图，人文已宣朗。浑然一理贯，昭晰非象罔。珍重无极翁，为我重指掌。  

吾观阴阳化，升降八纮中。前瞻既无始，后际那有终？至理谅斯存，万世与今同。谁言混沌死，幻语惊盲聋。  

人心妙不测，出入乘气机。凝冰亦焦火，渊沦复天飞。至人秉元化，动静体无违。珠藏泽自媚，玉韫山含晖。神光烛九垓，玄思彻万微。尘编今寥落，叹息将安归。  

静观灵台妙，万化从此出。云胡自芜秽，反受众形役。厚味纷朵颐，妍姿坐倾国。崩奔不自悟，驰骛靡终毕。君看穆天子，万里穷辙迹。不有祈招诗，徐方御宸极。  

泾舟胶楚泽，周纲已陵夷。况复王风降，故宫黍离离。至圣作《春秋》，哀伤实在兹。祥鳞一以踣，反袂空涟洏。漂沦又百年，僣侯荷爵珪。王章久已丧，何复嗟叹为。马公述孔业，托始有馀悲。拳拳信忠厚，无乃迷先几。  

东京失其御，刑臣弄天纲。西园植奸秽，五族沉忠良。青青千里草，乘时起陆梁。当途转凶悖，炎精遂无光。桓桓左将军，仗钺西南疆。伏龙一奋跃，凤雏亦飞翔。祀汉配彼天，出师惊四方。天意竟莫回，王图不偏昌。晋史自帝魏，后贤盍更张？世无鲁连子，千载徒悲伤。  

晋阳启唐祚，王明绍巢封。垂统已如此，继体宜昏风。麀聚渎天伦，牝晨司祸凶。乾纲一以坠，天枢遂崇崇。淫毒秽宸极，虐焰燔苍穹。向非狄张徒，谁办取日功。云何欧阳子，秉笔迷至公。唐经乱周纪，凡例孰此容。侃侃范太史，受说伊川翁。《春秋》二三策，万古开群蒙。  

朱光遍炎宇，微阴眇重渊。寒威闭九野，阳德昭穷泉。文明昧谨独，昏迷有开先。几微谅难忽，善端本绵绵。掩身事斋戒，及此防未然。闭关息商旅，绝彼柔道牵。  

微月堕西岭，烂然众星光。明河斜未落，斗柄低复昂。感此南北极，枢轴遥相当。太一有常居，仰瞻独煌煌。中天照四国，三辰环侍旁。人心要如此，寂感无边方。  

放勋始钦明，南面亦恭己。大哉精一传，万世立人纪。猗欤叹日跻，穆穆歌敬止。戒獒光武烈，待旦起《周礼》。恭惟千载心，秋月照寒水。鲁叟何常师，删述存圣轨。  

吾闻包牺氏，爰初辟乾坤。乾行配天德，坤布协地文。仰观玄浑周，一息万里奔。俯察方仪静，隤然千古存。悟彼立象意，契此入德门。勤行当不息，敬守思弥敦。  

大《易》图象隐，《诗》《书》简编讹。《礼》《乐》矧交丧，《春秋》鱼鲁多。瑶琴空宝匣，弦绝将如何。兴言理馀韵，龙门有遗歌。【程子晚居龙门之南。】  

颜生躬四勿，曾子日三省。《中庸》首谨独，衣锦思尚絅。伟哉邹孟氏，雄辨极驰骋。操存一言要，为尔挈裘领。丹青著明法，今古垂焕炳。何事千载馀，无人践斯境。  

元亨播群品，利贞固灵根。非诚谅无有，五性实斯存。世人逞私见，凿智道弥昏。岂若林居子，幽探万化原。  

飘飖学仙侣，遗世在云山。盗启元命秘，窃当生死关。金鼎蟠龙虎，三年养神丹。刀圭一入口，白日生羽翰。我欲往从之，脱屣谅非难。但恐逆大道，偷生讵能安。  

西方论缘业，卑卑喻群愚。流传世代久，梯接凌空虚。顾盼指心性，名言超有无。捷径一以开，靡然世争趋。号空不践实，踬彼榛棘途。谁哉继三圣，为我焚其书。  

圣人司教化，黉序育群材。因心有明训，善端得深培。天叙既昭陈，人文亦褰开。云何百代下，学绝教养乖？群居竞葩藻，争先冠伦魁。淳风反沦丧，扰扰胡为哉。  

童蒙贵养正，孙弟乃其方。鸡鸣咸盥栉，问讯谨暄凉。奉水勤播洒，拥篲周室堂。进趋极虔恭，退息常端庄。劬书剧嗜炙，见恶逾探汤。庸言戒粗诞，时行必安详。圣途虽云远，发轫且勿忙。十五志於学，及时起高翔。  

哀哉牛山木，斤斧日相寻。岂无萌蘖在，牛羊复来侵。躬惟皇上帝，降此仁义心。物欲互攻夺，孤根孰能任。反躬艮其背，肃容正冠襟。保养方自此，何年秀穹林？  

玄天幽且默，仲尼欲无言。动植各生遂，德容自清温。彼哉夸毗子，呫嗫徒啾喧。但逞言辞好，岂知神监昏。曰余昧前训，坐此枝叶繁。发愤永刊落，奇功收一原。  

卜居  

卜居屏山下，俯仰三十秋。终然村墟迥，未惬心期幽。近闻西山西，深谷开平畴。茅茨十数家，清川可行舟。风俗颇淳朴，旷土非难求。誓捐三径资，往遂一壑谋。伐木南山巅，结庐北山头。耕田东溪岸，濯足西水流。朋来即共欢，客去成孤游。静有山水乐，而无身世。著书俟来哲，补过希前修。兹焉毕暮景，何必营菟裘。  

鹅湖寺和陆子寿  

德义风流夙所钦，别离三载更关心。偶扶藜杖出寒谷，又枉篮舆度远岑。旧学商量加邃密，新知培养转深沉。却愁说到无言处，不信人间有古今。  

奉陪机仲宗正景仁太史期会武夷而文叔茂实二友适自昭武来集相与泛舟九曲周览岩壑之胜而还机仲景仁唱酬迭作谓仆亦不可以无言也衰病懒废那复有此勉出数语以塞嘉贶不足为外人道也  

此山名自西京传，丹台紫府天中天。似闻云鹤时降集，应笑磨螘空回旋。我来适此秋景晏，青枫叶赤摇寒烟。九还七返不易得，千岩万壑渠能专。同游幸有二三子，天畀此段非徒然。梁郎季子山泽臞，傅伯爰盎瀛洲仙。相逢相得要强附，却恨马腹劳长鞭。黄花未和白雪句，画舸且共清泠川。回船罢酒三太息，百岁谁复来通泉。【景仁数日屡诵此句。】盈虚有数岂终极，为君出此穷愁篇。  

复用前韵敬别机仲  

君家道素几叶传，只今用舍悬诸天。屹然砥柱战河曲，肯似落叶随风旋。奋髯忽作蝟毛磔，浩气勃若霄中烟。隐尚喜遗直在，壮烈未许前人专。武夷连日听奇语，令我两腋风泠然。初如茫茫出太极，稍似冉冉随群仙。安能局促夜起舞，下与祖逖争雄鞭。终怜贤屈惜往日，亦念圣孔悲徂川。愿君尽此一杯酒，预浇舌本如悬泉。沃心泽物吾有望，勒移忍继钟山篇。  

读机仲景仁别后诗语因及诗传纲目复用前韵  

道有默识无言传，向来误矣空谈天。只今断简窥蠹蚀，似向追蠡看虫旋。始知古人有妙处，未遽秦谷随飞烟。终然世累苦妨夺，下帷发愤那容专。一心正尔思鹄至，两手欲救惊头然。书空且复罢咄咄，屡舞岂暇陪仙仙。【两年罢诗止酒，故云。】功名况乃身外事，我马硉兀甘回鞭。解颐果值得水井，【谓《诗传》。】鉴古亦会朝宗川。【谓《纲目》。】两公知我不罪我，便可筑室分林泉。十年灯下【考异：一作火】一夜语，闲日共赋舂容篇。  

读通鉴纪事本末用武夷唱和元韵寄机仲  

先生谏疏莫与传，忠愤激烈号旻天。却怜广文官舍冷，只与文字相周旋。上书乞得聊自屏，清坐日对铜炉烟。功名驰骛往莫悔，铅椠职业今当专。要将报答陛下圣，矫首北阙还潸然。属词比事有深意，凭愚护短惊群仙。空言未秉太史笔，自幸已执留台鞭。【温公以留台领书局，时韩魏公与书，有执鞭之语。】果然敕遣六丁取，香罗漆匣浮桐川。阴凝有戒竦皇鉴，【恭闻上读此书，有履霜坚冰之语。】阳剥欲尽生玄泉。明年定对白虎殿，更诵《大学》《中庸》篇。【顷在武夷宫讲正心诚意。  

拜张魏公墓下  

衡山何巍巍，湘流亦汤汤。我公独何往，剑履在此堂。念昔中兴初，孽竖倒冠裳。公时首建义，自此扶三纲。精忠贯宸极，孤愤摩穹苍。元戎二十万，一旦先启行。西征奠梁益，南辕无江湘。士心既豫附，国威亦张皇。缟素哭新宫，哀声连万方。黠虏闻褫魄，经营久徬徨。玉帛骤往来，士马且伏藏。公谋适不用，拱手迁南荒。白首复来归，发短丹心长。拳拳冀感格，汲汲勤修攘。天命竟难谌，人事亦靡常。悠然谢台鼎，骑龙白云乡。坐令此空山，名与日月彰。千秋定军垒，岋嶪遥相望。贱子来岁阴，烈风振高冈。下马九顿首，抚膺泪淋浪。山颓今几年，志士日惨伤。中原尚腥膻，人类几豺狼！公还浩无期，嗣德炜有光。恭惟宋社稷，永永垂无疆。  

登定王台  

寂寞番君后，光华帝子来。千年馀故国，万事只空台。日月东西见，湖山表里开。从知爽鸠乐，莫作雍门哀。  

次敬夫登定王台韵  

今朝风日好，抱病起登台。山色愁无尽，江波去不回。客怀元老草，节物又疏梅。且莫催归骑，凭栏更一杯。  

风雪未已决策登山用敬夫春风楼韵  

披风兰台宫，看雨百常观。安知此山云，对面隔霄汉？浓阴匝寰区，密雪渺天畔，峨峨雪中山，心眼恓欲断。吾人爱奇赏，遽发临河叹。我知冱寒极，见晛今当泮。不须疑吾言，第请视明旦。蜡屐得雁行，篮舆或鱼贯。  

雪消溪涨山色尤可喜口占  

头上琼冈出旧青，马边流水涨寒汀。若为留得晶莹住，突兀长看素锦屏。  

罗汉果次敬夫韵  

目劳足倦登乔嶽，吻燥肠枯到上方。从遣山僧煮罗汉，未妨分我一杯汤。  

泉声次林择之韵  

空岩寒水自悲吟，遥夜何人为赏音。此日团栾都听得，他时离索试追寻。  

自方广过高台次敬夫韵  

素雪留清壁，苍霞对赤城。我来阴壑晚，人说夜灯明。贝叶无新得，蒲人有旧盟。咄哉宁负汝，安敢负吾生。【“清”疑作“青”】  

石廪峰次敬夫韵  

七十二峰都插天，一峰石廪旧名传。家家有廪高如许，大好人间快活年。  

过高台携信老诗集夜读上封方丈次敬夫韵  

十年闻说信无言，草草相逢又黯然。借得新诗连夜读，要从苦淡识清妍。  

赠上封诸老  

夜宿上封寺，翛然尘虑清。月明残雪里，泉溜隔窗声。楮衲今如许，绨袍那复情。炉红虚室暖，聊得话平生。  

十六日下山各赋一篇仍迭和韵  

绝顶来还晚，寒窗睡达明。连床眇归思，三宿怅馀情。云合山无路，风回雪有声。岳祗珍重意，只此是将迎。  

读林择之二诗有感原注：自此后系《东归乱藁》。  

笋舆随望入寒烟，每诵君诗辄黯然。今夜定知连榻梦，一时飞堕锡山前。  

竹舆傲兀听呕哑，合眼归心已到家。游子上堂慈母笑，岂知行李尚天涯。  

马上赠林择之  

与君归思渺悠哉，马上看山首共回。认取山中奇绝处，他年无事要重来。  

梅溪陂下作  

野牛浮鼻过寒溪，落木梢椮水下陂。俗手定应摹不得，无人说与范牛知。  

舟中见新月伯崇择之二友皆已醉卧以此戏之  

舟中见新月，烟浪不胜寒。与问醉眠客，岂知行路难。残阳犹水面，孤雁更云端。篷底今宵意，天边芳岁阑。  

次韵择之进贤道中漫成  

白酒频斟当啜茶，何妨一醉野人家。据鞍又向冈头望，落日天风雁字斜。  

笑指斜阳天外山，无端长作翠眉攒。岂知男子桑蓬志，万里东西不作难。  

夜宿林冈月满川，归期屈指正茫然。也知地脉无赢缩，只把阴晴更问天。  

谁作窗间拥鼻声，更哦乐府《短歌行》。从教永夜清无寐，只恐晨鸡不肯鸣。  

日暮重冈上，人劳马亦饥。不妨随野雀，容易宿寒枝。  

山行两日至金步复见平川行夷路计程七日可到家矣  

行穿侧径度荒山，又踏深泥过野田。路转忽然开远望，眼明复此见平川。江烟浦树悲重叠，楚水闽山喜接连。税驾有期心转迫，棱棱瘦马不胜鞭。  

次韵择之金步喜见大江有作  

江头四望远峰稠，江水中间自在流。并岸东行三百里，水源穷处即吾州。【此江发源分水岭，故前诗有“楚水闽山喜接连”之句。】  

铅山立春六言二首  

雪拥山腰洞口，春回楚尾吴头。欲问闽天何处，明朝岭水南流。  

行尽风林雪径，依然水馆山村。却是春风有脚，今朝先到柴门。  

九日登天湖以菊花须插满头归分韵赋诗得归字  

去岁潇湘重九时，满城寒雨客思归。故山此日还佳节，黄菊清樽更晚晖。短发无多休落帽，长风不断且吹衣。相看下视人寰小，只合从今老翠微。  

归报德再用前韵  

几枝藤竹醉相携，何处千峰顶上归。正好临风眺平野，却须入谷避斜晖。酒边泉溜寒侵骨，坐上岚光翠染衣。踏月过桥惊易晚，林坰回首更依微。  

次知郡章丈游山之韵  

前峰鸾鹤去无踪，邂逅荒寻得故宫。但觉风烟随意好，便惊尘土转头空。提壶命驾幽期远，授简哦诗妙处同。安得西山一丸药，共随箫鼓向云中。  

送林择之还乡赴选三首  

青骊去路欲骎骎，回首犹须话此心。一别便成三数月，有疑谁讲过谁箴？  

门外槐花似欲黄，高堂应望促归装。个中自有超然处，肯学儿曹一例忙。  

今朝握手送君归，马上薰风拂面吹。不用丁宁防曲学，寒窗久矣共心期。  

择之寄示深卿唱和乌石南湖佳句辄次元韵  

未识南湖景，遥欣二子游。赏心并胜日，妙语逼清秋。賸欲携书卷，相将买钓舟。微吟归去晚，杜若满汀洲。  

平湖渺空阔，积水暮生寒。但见绿千顷，不知深几竿。人间元迫隘，世路足艰难。若了沧洲趣，无劳正眼看。  

择之贤友归途左顾示以四明酬唱焕烂盈编三复咏叹想见聚游之乐辄用黄山即事之韵赋呈择之兼怀子重老兄顺之贤友  

十年身卧白云堆，已分黄尘断往回。不是幽人遗俗去，肯寻流水渡关来。三秋风月从头说，千里湖山觌面开。久欲过逢须一快，岂知劳结倍难裁。  

游密庵分韵赋诗得还字  

我行得佳友，胜日寻名山。春山既妍秀，清溪亦潺湲。行行造禅扉，小憩腰脚顽。穷探意未已，理策重跻攀。入谷翳蒙密，俯涧随泓湾。谁将百尺绡，挂此长林间。雄声殷地厚，洪源泻天慳。伟哉奇特观，偿此一日闲。所恨境过清，悄怆暮当还。顾步三叹息，人生何苦艰。  

游密菴分韵赋诗得绝字  

闽乡饶奇山，仙洲故称杰。巍然一峰高，复与众山绝。传闻极目处，天水远明灭。万里倏往还，三光下罗列。我来发孤兴，径欲跻嵽嵲。病骨竟支离，何当攀去辙。  

游昼寒以茂林修竹清流激湍分韵赋诗得竹字  

仙洲几千仞，下有云一谷。道人何年来，借地结茅屋。想应厌尘网，寄此媚幽独。架字俯清湍，开径玩飞瀑。交游得名胜，还往有篇牍。杖屦或鼎来，共此岩下宿。夜灯照奇语，晓策散游目。茗碗共甘寒，兰皋荐清馥。至今壁间字，来者必三读。再拜仰高山，忄双然心神肃。我生虽已后，久此寄斋粥。孤兴屡呻吟，群游几追逐。十年落尘土，尚幸不远复。新凉有佳期，几日戒征轴。宵兴出门去，急雨遍原陆。入谷尚轻埃，解装已银竹。虚空一瞻望，远思翻蹙恧。袒跣亟跻攀，冠巾如膏沐。云泉增旧观，怒响震寒木。深寻得新赏，一篑今再覆。同来况才彦，行酒屡更仆。从容出妙句，珠贝烂盈匊。后生更亹亹，俊语非碌碌。吾缨不复洗，已失尘万斛。所恨老无奇，千毫真浪秃。  

圭父约为金斗之游次韵献疑聊发一笑  

几日春风未破寒，远峰晴露玉巑岏。不成蜡屐携筇去，且复钩窗拄颊观。闻道追游当作意，故应期日尚能宽。阴崖冻合无垂练，却恐诗翁兴易阑。  

奉酬圭父末利之作  

玉蕊琅玕树，天香知见薰。露寒清透骨，风定远含芬。爽致销繁暑，高情谢晓云。遥怜河朔饮，那得醉时闻？  

云关  

白云去复还，黄尘到难入。只有涧水声，出关流更急。  

莲沼  

亭亭玉芙蓉，迥立映澄碧。只愁山月明，照作寒露滴。  

杉迳  

南起云关口，萦迂上草堂。天风发清籁，山月度寒光。  

云庄  

小丘横翠几，层嶂复嵯峨。释耒闲来看，岩姿此处多。  

泉硖  

入关但平田，复此得清响。何必问真源，神襟一萧爽。  

石池  

两岸苍峭石，护此碧泓寒。秋月来窥影，骊珠吐玉盘。  

山楹  

山楹一怅望，恨此云迷谷。仙人不可期，缥缈双髻绿。  

药圃  

长馋劚灵根，莳此泉下圃。珍剂未须论，丹荑已堪煮。  

井泉  

山高泽气通，石窦飞灵液。默料谷中云，多应从此出。  

西寮  

畲田种胡麻，结草寄林樾。珍重无心人，寒栖弄明月。  

晦菴  

忆昔屏山翁，示我一言教。自信久未能，岩栖冀微效。  

怀仙  

西望多奇峰，北瞰独仙府。欲致武夷君，石坛罗桂醑。  

挥手  

山台一挥手，从此断将迎。不见尘中事，惟闻打麦声。  

云社  

自作山中人，即与云为友。一啸雨纷纷，无劳三奠酒。  

桃溪  

涧里春泉响，种桃泉上头。烂红纷委地，未肯出山流。  

休菴  

别岭有精庐，林峦亦幽绝。无事一往来，茶瓜不须设。  

云谷合记事目效俳体戏作三诗寄季通  

云关须早筑，基趾要坚牢。栽竹行教密，穿池岸欲高。乘春移菡萏，带雪觅萧椮。【谓杉径也。】更向关门外，疏泉斩乱蒿。  

堂成今六载，上雨复旁风。逐急添茅盖，连忙毕土功。【谓柱下贴砖。】桂林何日秀，兰迳几时通。并筑双台子，东山接水筒。  

庄舍宜先立，山楹却渐营。泉疏药圃润。堰起石池清。早印荒田契，仍标别户名。想应频检校，只恐欠方兄。  

彦集奉檄归省示及佳篇次韵奉酬呈诸兄友  

游子思亲久聚粮，不堪官里簿书忙。平生况少鹰鹯意，此日尤惭时世妆。腊雪未消欢奉檄，春风初转喜还乡。上堂佳庆从容问，一嚼何妨累十觞。  

彦集兄再适临汀惠顾蓬荜赋诗留别眷予良勤次韵祖行言不尽意  

賸喜君才老更成，伊优丛里见孤撑。官身未免心徒壮，亲膝频违泪欲横。簿领不嫌春笋束，廉声要比玉壶清。枉车投翰殷勤甚，安得仁言与赠行？  

宿休菴用德功壁间韵赠陈道人  

暮入千峰里，寒栖一草菴。室连丹灶暖，厨引石泉甘。尘虑纷难到，神光暖内含。非君有道气，孤绝讵能堪！  

崇寿客舍夜闻子规得三绝句写呈平父兄烦为转寄彦集兄及两县间诸亲友  

空山初夜子规鸣，静对琴书百虑清。唤得形神两超越，不知底是断肠声？  

空山中夜子规啼，病怯馀寒觅故衣。不为明时堪眷恋，久知岐路不如归。  

空山后夜子规号，斗转星移月尚高。梦里不知归未得，已驱黄犊度寒皋。  

入南康界阅图经感陶公李渤刘凝之事戏作  

长官定笑归来晚，中允应嫌去却回。惟有山人莫相笑，也曾还俗做官来。  

立秋日同子澄寺簿及佥判教授二同寮星子令尹约周君段君同游三峡过山房登折桂分韵赋诗得万字辄成十韵呈诸同游  

抗尘几何时，猿鹤共悲怨。岂知朱墨暇，乃适山水愿。兹晨秋令初，休沐谨邦宪。佳宾忽四来，英僚亦三劝。驾言北郭门，谢此旟隼建。散目山崔嵬，纵辔路修蔓。凭栏快倒峡，跻壑困脱輓。追攀林樾深，欢喜脚力健。登高眺远浦，众景争自献。何必仍丹丘，径欲凌九万。  

分韵得眠意二字赋醉石简寂各一篇呈同游诸兄  

驱车何所适，往至秋云边。企彼涧中石，举觞酹飞泉。怀哉千载人，矫首辞世喧。凄凉义熙后，日醉向此眠。仰视但青冥，俯听惊潺湲。起坐三太息，涕泗如奔川。神驰北阙阴，思属东海壖。丹衷竟莫展，素节空复全。低徊万古情，恻怆颜公篇。为君结茅屋，岁暮当来还。【醉石。】  

天秋山气深，日落林景翠。亦知后骑迫，且复一流憩。环瞻峰列屏，迥瞩泉下濞。永怀仙陆子，久挹浮丘袂。于今知几载，故宇日荒废。空馀醮坛石，香火谁复继。更怜韦刺史，五字有真意。虎竹付归人，悲风起横吹。沉吟向绝迹，浩荡发幽寄。来者知为谁，念我傥三喟。【简寂。】  

游白鹿洞熹得谢字赋呈元范伯起之才三兄并示诸同游者  

岁月有环周，穷腊忽受谢。眷眷山水心，幸此朱墨暇。招呼得良友，邂逅成夙驾。深寻故辙迹，喜见新结架。永怀拾遗公，藏器此待价。横流诗书泽，下及杨李霸。炎神抚兴连，制作流大化，石室万卷藏，纶言九天下。规模未云远，荒茀良可诧。自非贤邑宰，谁复此精舍。会当求敕赐，毕愿老耕稼。更与尽心期，临流抗风榭。  

白鹿讲会次卜丈韵  

宫墙芜没几经年，只有寒烟锁涧泉。结屋幸容追旧观，题名未许续遗编。【请为洞主，不报。】青云白石聊同趣，【谓西涧刘公。】霁月光风更别传。【谓濂溪夫子。】珍重个中无限乐，诸郎莫苦羡腾骞。  

和张彦辅初到南康之句  

十年不共赋阳春，正有胸中万斛尘。失喜清诗还入手，细看佳句转惊人。知公近觉青山好，顾我频嗟白发新。肯过寒斋共尊酒，向来心事请深陈。  

秋日告病斋居奉怀黄子厚刘平父及山间诸兄友  

出山今几时，忽忽岁再秋。江湖岂不永，我兴终悠悠。况复逢旱魃，农亩无馀收。赤子亦何辜，黄屋劳深。而我忝朝寄，政荒积愆尤。怀痾卧空阁，恻怆增绸缪。东南望故山，上有玄烟浮。平生采芝侣，寂寞今焉俦。朝游云峰巅，夕宿寒岩幽。为我泛瑶瑟，泠然发清讴。裂笺寄晨风，问我君何求。洪涛捩君柁，狭硖摧君辀。君还苦不早，无乃非良谋。再拜谢故人，低徊更包羞。桂华幸未歇，去矣从公游。  

夜坐有感  

秋堂天气清，坐久寒露滴。幽独不自怜，兹心竟谁识？读书久已懒，理郡更无术。独有世心，寒灯共萧瑟。  

戏赠胜私老友  

槐花黄尽不关渠，老向功名意自疏。乞得山田三百亩，青灯彻夜课《农书》。【胜私先侍讲尝著《农书》三卷。】  

代胜私下一转语  

碓下泉鸣溜决渠，屋头桑树绿扶疏。朱虚正自知田事，马服何妨读父书。  

和戴主簿韵  

平生本自好楼居，况接高人永昼馀。共喜江山入尊俎，从教幕府省文书。感君肯出新诗句，恨我终思旧草庐。拟借韦编订龙马，免推纳甲话蟾蜍。【戴尝有《麻衣易说》，自以为得之异人云。】  

奉同尤延之提举庐山杂咏十四篇  

△白鹿洞书院【在郡城东北十五里，事见记文】  

昔人读书地，町疃白鹿场。世道有升降，兹焉更表章。矧今中兴年，治具一以张。弦歌独不嗣，山水无辉光。荒榛适剪除，圣谟已汪洋。亦有皇华使，肯来登此堂。问俗良恳恻，怀贤增慨慷。雅歌有馀韵，绝学何能忘。  

折桂院黄云观在书院东北五里，院后作亭，取李白“黄云万里动风色”之句名之  

城中东北望，五老何苍苍。下有前朝寺，一原颇深藏。门前林涧幽，屋后云木荒。闲窗亦明洁，著此瑞锦张。【僧房有瑞香花。】更能理枯筇，步上林北冈。仰视天宇阔，俯瞰江流长。【即黄云观。】受书彼何人，姓字不足详。竹帛有遗臭，桂树徒芬芳。【李逢吉尝读书此院，去而登第，以故得名。】  

楞伽院李氏山房在折桂西十里，李公择读书处，有东坡记文诗，刻枯树墨跋  

蹑石循急磵，穿林度重冈。俯入幽谷邃，仰见奇峰苍。李公英妙年，读书此云房。一去上台阁，致身何慨慷。苏公记藏书，文字有耿光。馀事亦骚雅，戏墨仍风霜。两公不归来，岁月忽已荒。何用建遗烈，寒泉荐孤芳。  

栖贤院三峡桥在楞伽西五里  

两岸苍壁树，直下成斗绝。一水从中来，涌潏知几折。石梁据其会，迎望远明灭。倏至走长蛟，捷来翻素雪。声雄万霹雳，势倒千嵽嵲。足掉不自持，魂惊讵堪说。老仙有妙句，千古擅奇崛。尚想化鹤来，乘流弄明月。  

西涧清净退菴在栖贤西三原作二，刘凝之旧隐作亭，取黄大史诗语名之  

凌兢度三峡，窈窕复一原。绝壁拥苍翠，奔流逝潺湲。闻昔避世人，寄此茅三间。壮节未云远，高风杳难攀。深寻得遗墟，缚屋临清湾。坐睨寒木杪，飞泉閟云关。兹游非昔游，累解身复闲。保此清净退，当歌不能谖。【解印后，与友生游集，徘徊久之。】  

卧龙庵武侯祠在西涧西三里  

空山龙卧处，苍峭神所凿。下有寒潭幽，上有明河落。我来爱佳名，小筑寄幽壑。永念千载人，丹心岂今昨。英姿俨绘事，凛若九原作。寒藻荐芳馨，飞泉奉明酌。公来识此意，顾步惨不乐。抱膝一长吟，神交付冥漠。  

万杉寺在卧龙西十里  

休沐聊命驾，驾言何所之。行寻庆云寺，想像昭陵时。门前杉径深，屋后杉色奇。空山岁年晚，郁郁凌寒姿。当年雨露恩，千载有馀滋。匠石不敢睨，孤标俨相持。【寺前后杉万本，皆天圣中植，有旨禁剪伐者。】更启石室藏，仰瞻天像垂。愿以清净化，永为太平基。【寺藏仁祖御飞白书，有“清净”字。】  

开先漱玉亭在万杉西二里，亭旧在桥上，今废  

奇哉康山阳，双剑屹对起。上有横飞云，下有瀑布水。崩腾复璀璨，佳丽更雄伟。势从三梁外，影落明湖里。平生两仙句，咏叹深仰止。三年落星湾，怅望眼空眯。今朝随杖屦，得此弄清泚。更诵玉虹篇，尘襟谅昭洗。  

简寂观在开先西五里，陆修静所居  

高士昔遗世，筑室苍崖阴。朝真石坛峻，炼药古井深。结交五柳翁，屡赏无弦琴。相携白莲渚，一笑倾夙心。晚岁更市朝，故山锁云岑。柴车竟不返，鸾鹤空遗音。【修静晚为宋明帝召至建康，卒于崇虚馆。】我来千载馀，旧事不可寻。四顾但绝壁，苦竹寒萧椮。【相传竹是静修手植，其萌即所谓甜苦笋者。】  

归宗寺在简寂西十里  

金轮紫霄上，宝界鸾溪边。往昔王内史，愿香有馀烟。【相传寺是王右军故宅。】千年今一归，景物还依然。涧水既荡潏，山花亦清妍。不辞原隰劳，乐此宾从贤。访古共纡郁，劳农独勤拳。怜我乖胜践，裂笺寄真诠。逃禅公勿遽，且毕区中缘。【是日，熹以事不得陪杖履。】  

陶公醉石归去来馆在归宗西五里  

予生千载后，尚友千载前。每寻高士传，独叹渊明贤。及此逢醉石，谓言公所眠。况复岩壑古，缥缈藏风烟。仰看乔木阴，俯听横飞泉。景物自清绝，优游可忘年。结庐倚苍峭，举觞酹潺湲。临风一长啸，乱以《归来篇》。  

温汤在醉石南二里  

连山西南来，中断还崛起。干霄几千仞，据地三百里。飞峰上灵秀，众壑下清美。逮兹势力穷，犹能出奇伟。谁燃丹黄焰，爨此玉池水。客来争解带，万劫付一洗。当年谢康乐，弦绝今已矣。水碧复流温，相思五湖里。【自注：康乐湖中诗云：“水碧辍流温”。岂未见此水也耶？】  

康王谷水帘谷口景德观，在温汤西十五里，入谷又十五里至帘下  

循山西北骛，崎岖几经丘。前行荒蹊断，豁见清溪流。一涉台殿古，再涉川原幽。萦纡复屡渡，乃得寒岩陬。飞泉天上来，一落散不收。披崖日璀璨，喷壑风飕飗。追薪爨绝品，瀹茗浇穷愁。敬酹古陆子，何年复来游？【陆鸿渐《茶经》第此水为天下第一。】  

落星寺在郡城南湖中  

浩浩长江水，东逝无停波。及此一回薄，湖平烟浪多。孤屿屹中川，层台起周阿。晨望爱明灭，夕游惊荡磨。极目青冥茫，回瞻碧嵯峨。不复车马迹，唯闻榜人歌。我愿辞世纷，兹焉老渔蓑。会有沧浪子，鸣舷夜相过。  

游天池  

三年落星渚，北望天池山。临风几浩叹，欲往无飞翰。今朝复何朝，陟此青云端。高寻已奇绝，俯瞰何其宽。西穷濂溪源，东尽湓城关。渺然沧波外，淮山碧连环。我意殊未极，更思出尘寰。何当驾轻鸿，八表须臾间。视此长江水，滔滔傥西还。  

山北纪行十二章章八句  

祗役庐山阳，矫首庐山阴。云峰不可觌，碧涧何由寻。昨朝解印章，结友同窥临。尽彼岩壑胜，满兹仁知心。【予以闰月二十七日罢郡，是夕出城，宿罗汉。二十八日，宿白鹿。二十九日，登黄云观，度三峡，窥玉渊，憩西涧，饮西原，宿卧龙。四月一日，过开先，宿归宗。二日，浴汤泉，入康王谷，观水帘，宿景德观。三日，与清江刘清之子澄、永嘉张扬卿青叟、浔阳王阮南卿、周颐龟父、长乐林用中择之、洛阳赵希汉南纪、会稽陈祖永庆长、武当祁真卿师忠、温陵吴兼善仲达、庐陵许子春景阳、新安胡莘尹仲、建安王朝春卿、长乐余隅占之、陈士直彦忠、黄幹季直、临淮张彦先致远、会稽僧指南、明老俱行。】  

窥临事若何，请从圆通说。逶迤山门路，悄蒨修篁列。溪仍侯家名，屋是孱王设。何救《黍离》歌，喟焉伤覆辙。【圆通寺，地名侯溪，本侯氏所居，李后主取以为寺。无它奇，但门径竹木深蒨可观耳。】  

行逢石门雨，解骖寒涧东。朝隮锦绣谷，俯仰春冥濛。悬泉忽淙琤，杂树纷青红。屡憩小亭古，幽探思无穷。【石门涧，正在天池山下，有小菴三四。是夕，宿所谓广福菴者。来日登山，道锦绣谷，再过小桥，桥皆有亭，下又有亭基二、小亭一。】  

竦身长林端，策足层崖表。仰瞻空界阔，俯叹尘寰小。天池西嵚崟，佛手东窈窕。杖屦往复来，凭轩瞰归鸟。【尽锦绣谷登山，稍高，无复林木。坡陀而上，至天池院。在小峰绝顶，乃有石池，泉水不竭。东过佛手岩，石室嵌空，中有井泉，僧缘崖结架以居。下临锦绣谷，又有石榻，名远公讲经台。】  

斯须暮云合，白日无馀晖。金波从地涌，宝焰穿林飞。僧言自雄夸，俗骇无因依。安知本地灵，发见随天机。【天池院西数步，有小佛阁，下临绝壑，是游人请灯处。僧云：灯非祷不见。是日，不祷而光景明灭，顷刻异状。诸生或疑其妄，予谓僧言则妄，而此光不可诬，岂地气之盛而然耶？】  

深寻两林间，清波贯华屋。莲社有遗踪，草堂非旧筑。修廊馀故刻，好丑杂珉玉。亦复记经行，深惭后人读。【五日，下山，至东、西林。两寺相去不百步，一溪清驶，横贯其间，皆自方丈前廊庑下过，他处所无有也。白莲池在东林法堂前，白公草堂基在寺东，久废，近岁复创数椽，制殊狭陋，然亦非其正处矣。是日题名，属寺僧刻於咸通庄田记石。】  

行轩复东骛，祠城当晚游。胡然冠盖集，不尽心期幽。夜厌百谷喧，旦失千峰稠。出门有遗恨，回首空绸缪。【晚至太平兴国宫，唐九天使者祠也。江州教授翁名卿，载酒肴，与乡人游应和、欧景文及其诸生二十馀人皆至。】  

山水诚乃奇，云谁究终始。昙远亦何人，神君岂其鬼。东西妄采获，诬谄共恢诡。百世踵谬讹，彝伦日颓圯。【东林慧远杂取孔老之言，以附佛学，尝著《沙门不敬王者论》。唐明皇自言亲见使者降於殿庭，因立此宫。而群臣造为妖妄以迎合者甚众。本朝仍赐宫额、神号，置提举官云。】  

以兹游览富，翻令怀抱伤。谁哉可告语，举俗昏且狂。乾坤有真心，日月垂休光。茫茫宇宙内，此柄孰主张。  

北渡石塘桥，西访濂溪宅。乔木无遗株，虚堂唯四壁。竦瞻德容睟，跪荐寒流碧。幸矣有斯人，浑沦再开辟。  

平生劳仰止，今日登此堂。愿以图象意，质之巾几傍。先生寂无言，贱子涕泗滂，神听傥不遗，惠我思无疆。【六日，拜濂溪先生书堂遗像，子澄、请为诸人说太极图义。先生之曾孙彦卿、正卿、玄孙涛，为设食于光风霁月之亭。】  

明晨江矶寺，尊酒聊对设。孰是十日游，遽成千里别。英僚树嘉政，素友厉孤节。努力莫相忘，清宵共明月。【七日，薛洪持志、王仲杰之才携酒自南康来。饮罢，与张、陈、赵南还军，子澄、许、张归庐陵，南卿龟父还家，择之之潮南，予与王、余、陈、黄东渡湖口而归。  

买船至演平拜建康刘公墓下遂入城假馆梅山堂感涕有作  

维舟新历口，步上秣陵阡。高丘忽嵯峨，宿草迷荒烟。拜起泪再滴，哀哉不能言。驱车且复东，借此虚堂眠。念昔堂中人，经营几何年。一旦舍之去，千秋不言还。露井益清渫，风林更修鲜。思公独不见，涕下如奔川。感慨西州门，怆悢山阳篇。晤叹日隐树，悲歌月当轩。堂堂忠孝心，终古谅弗谖。尚与吴门子，归来故山巅。  

晚雨凉甚偶得小诗请问游山之日并请刘平父作主人二首  

几年不踏仙洲路，梦入青藤古木间。好趁新秋一番雨，昼寒亭下弄潺湲。  

庐阜归来祇短筇，解包茶茗粗能供。若须载酒邀宾客，付与屏山七老翁。  

昨为许进之书胎仙字因以名其室或疑欠舞字者故作此以解之  

寒山寒月冷飕飕，只影孤桐万里游。帝乐梦回三叠远，胎仙舞罢一帘秋。未愁悄寂无人会，只恐蹁跹不自休。却笑蕊珠何处所，两忘蝴蝶与庄周。  

熹伏蒙休斋先生惠诗见留谨次高韵二首  

忽惊萧飒鬓毛秋，起向泉山觅旧游。盘谷门前泪沾臆，云台溪上雪蒙头。归欤吾党又千里，老矣心期但一丘。珍重休斋书满屋，可无三宿为君留。  

望望西山日几回，更怜一雨洗浮埃。远游莫说云门寺，往事聊寻单父台。鸡犬萧疏迷洞口，交亲零落半岩隈。尊前见在君须斗，速上篮舆相逐来。  

奉酬九日东峰道人溥公见赠之作  

几年回首梦云关，此日重来两鬓斑。点检梁间新岁月，招呼台上旧溪山。三生漫说终无据，万法由来本自闲。一笑支郎又相恼，新诗不落语言间。  

伏承侍郎使君垂示所与少傅国公唱酬西湖佳句谨次高韵聊发一笑  

越王城下水融融，此乐从今与众同。满眼芰荷方永日，转头禾黍便西风。湖光尽处天容阔，潮信来时海气通。酬唱不夸风物好，一心国愿年丰。  

石马斜川之集分韵赋诗得灯字  

改岁风日好，出门欣得朋。复招里中彦，及此云间僧。行行涉清波，斯亭一来登。徙倚绿树荫，摩娑苍石棱。遥瞻原野春，仰视天宇澄。一水既纡郁，群山正峻嶒。时禽悦新阳，潜鱼跃轻冰。却念去年日，俯仰愁予膺。长吟斜川诗，日落寒烟凝。暝色变晴景，清尊照华灯。颓颜感川徂，稚齿欢年增。酒尽不能起，朱栏各深凭。  

行视武夷精舍作  

神山九折溪，沿溯此中半。水深波浪阔，浮绿春涣涣。【武夷溪凡九曲，多急流乱石，此第五曲，水特深阔平缓，绿漪可爱。】上有苍石屏，百仞耸雄观。崭岩露垠堮，突兀倚霄汉。【此峰夷上削下，拔地峭立，如方屋帽。按旧图，名大隐屏。】浅麓下萦回，深林久丛灌。胡然閟千载，逮此开一旦。【峰下小山重复，中有平地数十丈，乔木长藤，茂林修竹，交相蔽隐，旧无人迹。乾道己丑，予舟过而乐之，及今始能卜筑以酬曩志。】我乘新村船，辍棹青草岸。榛莽喜诛鉏，面势穷考按。居然一环堵，妙处岂轮奂。左右矗奇峰，踌躇极佳玩。【方经始时，予以病不能来。至是，送别山西，始自新村买舟以来，视所缚屋三间，制度殊草草，然背负大隐屏，面直溪南大山。左有魏王上升峰，右有锺模三教等石，极为雄胜。】是时芳节阑，红绿纷有烂。好鸟时一鸣，王孙远相唤。【山多猕猴。】暂游意已惬，独往身犹绊。珍重舍瑟人，重来足幽伴。【已约初夏与同志皆往游集。】  

淳熙甲辰中春精舍闲居戏作武夷棹歌十首呈诸同游相与一笑  

武夷山上有仙灵，山下寒流曲曲清。欲识个中奇绝处，棹歌闲听两三声。  

一曲溪边上钓船，幔亭峰影蘸晴川。虹桥一断无消息，万壑千岩锁翠烟。  

二曲亭亭玉女峰，插花临水为谁容。道人不复荒台梦，兴入前山翠几重。  

三曲君看架壑船，不知停棹几何年。桑田海水今如许，泡沫风灯敢自怜。  

四曲东西两石岩，岩花垂露碧<毛监>毵。金鸡叫罢无人见，月满空山水满潭。  

五曲山高云气深，长时烟雨暗平林。林间有客无人识，《款乃》声中万古心。  

六曲苍屏绕碧湾，茅茨终日掩柴关。客来倚棹岩花落，猿鸟不惊春意闲。  

七曲移船上碧滩，隐屏仙掌更回看。人言此处无佳景，只有石堂空翠寒。【后二句，一本作“却怜昨夜峰头雨，添得飞泉几道寒”。】  

八曲风烟势欲开，鼓楼岩下水萦洄。莫言此处无佳景，自是游人不上来。  

九曲将穷眼豁然，桑麻雨露见平川。渔郎更觅桃源路，除是人间别有天。  

过盖竹作二首  

二月春风特地寒，江楼独自倚栏干。个中讵有行藏意，且把前峰细数看。  

浩荡鸥盟久未寒，征骖聊此驻江干。何时买得鱼船就，乞与人间画里看。  

答袁机仲论启蒙  

忽然半夜一声雷，万户千门次第开。若识无心含有象，许君亲见伏羲来。  

观林长仁书卷戏题问答  

猿去山空鹤亦飞，柴门空掩钓鱼矶。门前树叶都黄了，何事幽人久不归。  

为爱云泉百尺飞，故将茅屋傍苔矶。几年清梦黄尘里，此日秋风一棹归。  

题严居厚溪庄图  

平日生涯一短篷，只今回首画图中。平章个里无穷事，要见三山老放翁。【谓陆务观。时严居厚之官剡中。】  

承事卓丈置酒白云山居饮饯致政储丈叔通因出佳句诸公皆和熹辄亦继韵聊发坐中一笑此题一本作《白云寺送储柯伯升》。  

老去读书秋树根，山林儿女定谁尊。偶缘送客来僧寺，却似披云卧石门。物外祇今成跌荡，人间何处不啾喧。一杯且为阳关尽，双目从教别泪昏。【东坡赋《徐德占旧居》有“一为儿女涴，始觉山林尊”之句。】  

丙辰正月三日赠彭世昌归山  

象山闻说是君开，云木参天瀑响雷。好去山头且坚坐，等闲莫要下山来。  

怀潭溪旧居  

忆住潭溪四十年，好峰无数列窗前。虽非水抱山环地，却是冬温夏冷天。绕舍扶疏千个竹，傍崖寒冽一泓泉。谁教失计东迁缪，惫卧西窗日满川。  

戏答杨庭秀问讯离骚之句二首  

昔诵《离骚》夜扣舷，江湖满地水浮天。只今拥鼻寒窗底，烂却沙头月一船。  

春到寒汀百草生，马蹄香动楚江声。不甘强借三峰面，且为灵均作杜蘅。【佛法不怕烂却，禅家语也。杜蘅一名马蹄香，《本草》辨伪药云：“细辛作杜蘅水浸令直。”三峰，谓华阴也。】  

蒙恩许遂休致陈昭远丈以诗见贺已和答之复赋一首  

阑干苜蓿久空盘，未觉清羸带眼宽。老去光华奸党籍，向来羞辱侍臣冠。极知此道无终否，且喜闲身得暂安。汉祚中天那可料，明年大岁又涒【汤昆反。】滩。【建隆庚申，距今己未二百四十年矣。尝记年十岁时，先君慨然顾语熹曰：“太祖受命，至今百八十年矣。”叹息久之。铭佩先训，於今甲子又复一周，而衰病零落，终无以少塞臣子之责，因和此诗，并记其语，以示儿辈，为之尽然感涕云。】  

己未九日子服老弟及仲宣诸友载酒见过坐间居厚庙令出示佳句叹伏之馀次韵为谢并呈同社诸名胜  

篱菊斑斑半吐黄，沜中又报紫萸香。【辋川有茱萸沜，字与泮同。】装成令节秋还晚，撩得高情老更狂。载酒极知乖胜践，沾衣却免叹斜阳。【是日，本约会於周园，属予有故，不果出，因集予舍。】馀年只恐逢辰少，吟罢君诗引兴长。  

和刘叔通怀游子蒙之韵  

扣角听君悲复悲，壮心未已欲何之？交游半落丘山外，离别偏伤老大时。尚喜渊潜容贾谊，不须日饮教袁丝。病馀我更无憀赖，勉为同怀一赋诗。【余素不能作唐律，和韵尤非所长，年来追逐，殊觉牵强。子服乃令更为手写此三诗者，不知欲以何用。晨起书罢，欲记岁月，方觉是庚申开基节日，此亦难逢之会，感叹久之。】  

叔通老友探梅得句不鄙垂示且有领客携壶之约次韵为谢聊发一笑  

迎霜破雪是寒梅，何事今年独晚开。应为花神无意管，故烦我辈著诗催。繁英未怕随清角，疏影谁怜蘸绿杯。珍重南邻诸酒伴，又寻江路觅香来。  

寄江文卿刘叔通  

文卿句律如诗律，通叔诗情绝世情。政使暮年穷到骨，不教吟出断肠声。  

诗人从古例多穷，林下如今又两翁。应笑湖南老宾友，两年吹落市尘中。【此戏广蒙，恐落穷籍不便，可发一笑也。】  

我穷初不为能诗，笑杀吹竽滥得痴。莫向人前浪分雪，世间真伪有谁知。【仆不能诗，往岁为澹菴胡公以此论荐，平生侥幸多类此云。】  

梅  

姑射仙人冰雪容，尘心已共彩云空。年年一笑相逢处，长在愁烟苦雾中。  

次晦叔寄弟韵二首  

闻道君归湘水东，经行长在白云中。诗成天柱峰头月，酒醒朱陵洞里风。旧学难酬香一瓣，流年谁管鬓双蓬。书来为指淆讹处，不涉言诠不落空。  

试上闽山望楚天，雁飞欲断势还连。凭将袖里数行字，与问云间双髻仙。我访旧游终有日，君归故里定何年？只今千里同心事，静对箪瓢独喟然。  

次范硕夫题景福僧开窗韵  

昨日土墙当面立，今朝竹牖向阳开。此心若道无通塞，明暗何缘有去来。  

吴山高  

行尽吴山过越山，白云犹是几重关。若寻汗漫相期处，更在孤鸿灭没间。  

苦雨用俳谐体  

仰诉天公雨太多，才方欲住又滂沱。九关虎豹还知否，烂尽田中白死禾。【楚词《招魂》云：虎豹九关啄害下人些。】  

兰  

谩种秋兰四五茎，疏帘底事太关情。可能不作凉风计，护得幽香到晚清。  

读十二辰诗卷掇其馀作此聊奉一笑  

夜闻空箪啮饥鼠，晓驾羸牛耕废圃。时才虎圈听豪夸，旧业兔园嗟莽卤。君看蛰龙卧三冬，头角不与蛇争雄。毁车杀马罢驰逐，烹羊酤酒聊从容。手种猴桃垂架绿，养得鹍鸡鸣角角。客来犬吠催煮茶，不用东家买猪肉。  

水口行舟二首  

昨夜扁舟雨一蓑，满江风浪夜如何。今朝试卷孤篷看，依旧青山绿树多。  

郁郁层峦夹岸青，春山绿水去无声。烟波一棹知何许，鶗鴂两山相对鸣。  

桐庐舟中见山寺  

一山云水拥禅居，万里江楼绕屋除。行色怱怱吾正尔，春风处处子何如。江湖此去随沤鸟，粥饭何时共木鱼。孤塔向人如有意，他年来借一蘧蒢。  

胡丈广仲与范伯崇自岳市来同登绝顶举酒极谈得闻此日讲论之乐  

我已中峰住，君从何处来？莫留岩底寺，径上月边台。浊酒团圞坐，高谈次第开。前贤渺安在，清酹寄馀衰。  

### 文公集补钞  

朱子讳熹  
醉下祝融峰  

我来万里驾长风，绝壑层云许荡胸。浊酒三杯豪气发，朗吟飞下祝融峰。  

路出上背仰见上封寺遂登绝顶联句（自注：同张敬夫、林择之）  

我寻西园路，径上上封寺。竹舆不留行，及此秋容霁。磴危霜叶滑，林空山果坠。崇兰供清芬，深壑递幽吹。不知山益高，但觉冷侵袂。路回屹阴崖，突兀耸苍翠。故应祝融尊，群峰拱而侍。金碧虽在眼，勇往讵容憩。绝顶极遐观，脚力聊一试。昔游冰雪中，未尽登临意。兹来天宇肃，举目净纤翳。远迩无遁形，高低同一视。永惟元化功，清浊分万类。运行有机缄，浩荡见根柢。此理复何穷，临风但三喟。  

自上封登祝融峰绝顶次敬夫韵  

衡岳千仞起，祝融一峰高。群出畏突兀，奔走如曹逃。我来雪月中，历览快所遭。扪天滑青壁，俯壑崩银涛。所恨无十犗，一掣了六鳌。遄归青莲宫，坐对白玉毫。重阁一徙倚，霜风利如刀。平生山水心，真作货食饕。明朝更清澈，再往岂惮劳。中宵抚世故，剧如千蝟毛。嬉游亦何益，岁月今滔滔。起望东北云，茫然首空搔。  

寄刘珙胡宪  

先生去上芸香阁，阁老新峨獬豸冠。留取幽人卧空谷，一川风月要人看。  

虞帝庙乐歌  

皇胡为兮山之幽，翳长薄兮俯清流。渺冀州兮何有，眷兹土兮淹留。皇之仁兮如在，子我民兮不穷以爱。沛皇泽兮横流，畅威灵兮无外。洁尊兮肥俎，九歌兮韶舞，嗟莫报兮皇之祐。皇欲下兮俨相羊，烈风雷兮暮雨。  

挽沈菊山  

爱菊平生不爱钱，此君原是菊花仙。正当地下修文日，恰值人间落帽天。生与唐诗同一脉，死随陶令葬千年。如今忍向西郊哭，东野无儿更可怜。  

月波台  

潺湲流水注回塘，中作平台受晚凉。四面不通车马迹，一尊聊饮芰荷香。韩公无复吟花岛，楚客何妨赋药房。少待须臾更清彻，月华零露洗匡床。  

德兴县叶元恺家题  

葱汤麦饭两相宜，葱暖丹田麦疗饥。莫道儒家风味薄，隔邻犹有未炊时。  

远游篇  

举坐且停杯，听我歌远游。远游何所至，咫尺视九州。九州何茫茫，环海以为疆。上有孤凤翔，下有神驹骧。孰能不惮远，为我游其方。为子奉尊酒，击铗歌慨慷。送子临大路，寒日为无光。悲风来远壑，执手空徊徨。问子何所之，行矣戒开梁。世路百险艰，出门始忧伤。东征忧旸谷，西游畏羊肠。南辕犯疠毒，北驾风裂裳。愿子驰坚车，躐险摧其刚。峨峨既不支，琐琐谁能当。朝登南极道，暮宿临太行。睥睨即万里，超忽凌八荒。无为蹩躠者，终日守空堂。  

拟古  

离离原上树，戢戢涧中蒲。娟娟东家子，郁郁方幽居。濯濯明月姿，靡靡朝华敷。昔为春兰芳，今为秋蘼芜。寸心未销歇，托体思同车。  

绮阁百馀尺，朝霞冠其端。飞櫩丽远汉，曲楹何盘桓！清谣发徽音，一唱再三叹。借问谁为此？佳人本邯郸。微响激流风，浮云惨将寒。为言何所悲，游子在河关。不恨久离阔，但忧芳岁阑。愿为清宵梦，燕昵穷馀欢。  

上山采薇蕨，侧径多幽兰。采之不盈握，欲寄道里艰。沈忧念故人，长夜何漫漫！芳馨坐销歇，徘徊以悲叹。  

佳人朗秋夜，蟋蟀鸣空堂。大火西北流，河汉未渠央。野草不复滋，白露结为霜。梁燕起高飞，云雁亦南翔。念我同心子，音形阻一方。不念执手欢，隔我如参商。寓龙不为泽，画饼难充肠。金石徒自坚，虚名真可伤！  

高楼一何高，俯瞰穷山河。秋风一夕至，憔悴已复多。寒暑递推迁，岁月如颓波。《离骚》感迟暮，《惜誓》闵蹉跎。放意极驭虞，咄此可奈何！邯郸多名姬，素艳凌朝华。妖歌掩齐右，缓舞倾阳阿。徘徊起梁尘，綷縩纷衣罗。丽服秉奇芬，顾我长咨嗟。愿生乔木阴，寅缘若丝萝。  

夫君沧海至，蹭我一箧珠。谁言君行近，南北万里馀。结作同心花，缀作红罗襦。双垂合欢带，丽服眷微躯。为君一起舞，君情定何如。  

众星何历历，严宵丽中天。殷忧在之子，起步荒庭前。出门今几时，书札何由宣。沉吟不能释，愁结当谁怜。临风一长叹，泪落如奔泉。  

友人黄子衡欲之上庠以诗留行  

若士有奇操，久厌山林卑。奋衣千里道，已与亲友辞。子行何悠悠，世路方如兹。归来亦何日，车马光陆离。幽兰生前林，擢置白玉墀。不以芳意远，结根终不移。愿子崇明德，潜跃贵因时。悲风静夜听，乔木岁寒姿。何以回轩驾，千载相与期。  

奉酬丘子野表兄饮酒之句  

微褐不充体，寒夜怀重衾。古来穷庐士，岁暮多苦心。苦心亦何为，世路多崎嵚。不藉杯中物，离愁坐自侵。举杯当勿辞，何为复沉吟。醺酣遗所拘，神虑契遐襟。荒湎思前戒，欢谣发清音。雅唱一何高，仰酬非所任。申章聊叙报，洪量亦余钦。  

古意  

兔丝附朴樕，佳树生高冈。弱蔓失所依，佳木徒苍苍。两美不同根，高下永相望。相望无穷期，相思谅徒为。同车在梦想，忽觉泪沾衣。不恨岁月遒，但惜芳华姿。严霜萎百草，坐恐及兹时。盛年无再至，已矣不复疑。  

晨起对雨  

凄冽岁云晏，雨雪集晨朝。高眠适方起，四望但萧条。远氛白漫漫，风至林霭消。流潦冒荒涂，清川亦迢迢。遐瞻思莫穷，端居心自超。览物思无讠乇，即事且逍遥。  

春日言怀  

春至草木变，郊园犹掩扉。兹晨与心会，览物遍芳菲。桃萼破浅红，时禽恰朝晖。泉谷暖方融，原田水初肥。东作兴庶甿，岁功始在兹。端居适自慰，世事复有期。终然心所向，农亩当还归。  

赋水仙花  

隆冬凋百卉，江梅厉孤芳。如何蓬艾底，亦有春风香。纷敷翠羽帔，温靘白玉相。黄冠表独立，淡然水仙装。弱植愧兰荪，高操摧冰霜。湘君谢遗楪，汉水羞捐珰。嗟彼世俗人，欲火焚衷肠。徒知慕佳冶，讵识怀贞刚。凄凉《柏舟》誓，恻怆《终风》章。卓然有遗烈，千载不可忘。  

秘阁张丈简寂之篇韵高难继别赋五字以谢来贶  

劳农会稽宅，息驾丹元乡。丹元不可见，翠壁空云房。是时中春月，暄风发新阳。白水注幽壑，绿树敷崇冈。俯听足怡悦，仰观共徜徉。班坐得瑶草，倾壶出琼浆。长吟游仙诗，乱以招隐章。忽忽林景西，踌躇申慨慷。坐上江海客，兀傲须眉苍。逸气迈霄汉，英词吐琳琅。思与泉石胜，韵随笙鹤翔。追游不敢及，咏叹可能忘？  

秋怀  

秋风吹庭户，客子怀故乡。矧此卧愁疾，徘徊守空房。伫想涧谷居，林深惨悲凉。。鹍鸡感萧辰，拊翼号风霜。氛杂无留气，悄蒨有馀芳。幸闻卫生要，招隐夙所臧。终期谢世虑，矫翮兹山冈。  

怀痾坐竟日，晚色散幽树。寂历候虫悲，沆瀁碧草露。端居兴方淡，沉默自成趣。羽觞欢独持，瑶琴谁与晤？空知玄思清，未惜年华度。美人殊不来，岁月空迟暮。  

归自湖南袁州道中多奇峰秀木怪石清泉  

我行宜春野，四顾多奇山。攒峦不可数，峭绝谁能攀。上有青葱木，下有清泠湾。更怜湾头石，一一神所剜。众目共遗弃，千秋保坚顽。我独抱孤赏，喟然起长叹。  

赋归云洞  

人生信多患，吾道初不穷。云何感慨士，伏死嵁岩中。宜阳古道周，窍石何嵌空。穷幽历肺腑，履坦开房栊。颇疑有畸人，往昔寄此宫。岁月讵云几，井窦无遗踪。我来记清秋，归途渺穷冬。兴怀重幽讨，永啸回长风。风回云气归，洞口春濛濛。信美非人境，出门吾欲东。  

过润陂日晴意可喜至暮复雨因次伯崇韵  

客里岁云暮，我心殊未平。悠悠惜往日，郁郁怀平生。况复久阴雨，喜兹霜晓明。那知不终日，又作潇潇声。坐厌泥涂辱，空嗟鸿雁轻。  

宿黄沙以山如翠浪涌分韵得如字  

日中秣吾马，日暮膏吾车。崎岖陟南岭，浩荡凌八岖。夜雨荐峰前，朝登碧琳瓀。苍茫永啸罢，翕忽清景徂。去此二三子，我行将何如？崔嵬正丘垤，万里思南图。  

暇日侍法曹叔父陪诸名胜为落星之游  

长江西委输，汇泽东混瀁。中川屹孤屿，佛屋寄幽赏。我来此何日，秋风欲萧爽。共载得高俦，良辰岂孤往。酒酣清啸发，浪涌初月上。叠鼓唤归艎，陈迹真俯仰。  

释奠斋居  

理事未逾月，簿书终日亲。简编不及顾，几阁积埃尘。今辰属斋居，烦跼一舒伸。瞻眺庭宇肃，仰首但秋旻。茂树禽转幽，忽如西涧滨。聊参物外趣，岂与俗子群。  

秋怀  

井梧已飘黄，涧树犹含碧。烟水但逶迤，空斋坐萧瑟。端居生远兴，散漫委书帙。爱此北窗闲，时来岸轻帻。微锺忽迢递，禽语破幽寂。魂神为悄然，淡泊忘所适。  

寄题金元鼎同年长泰面山亭  

抗心尘境外，结宇临秋山。乘高一骋望，表里穷遐观。众崿互攒列，连冈莽萦环。阳崖烟景舒，阴壑悲风寒。碧草晚未凋，林薄已复丹。仙人吴门子，岁晚当来还。  

冬至阴雨  

愆阳值岁晏，忽复层阴结。一雨散霏微，千林共骚屑。端居遗簿领，远意怀幽洁。旷虑守微痾，殊方感新节。岂伊田庐念，丘垅心摧折。还登东领冈，瞻伫何由歇。  

还家即事  

献岁事行役，徂春始还归。昔往草未芳，今来翠成帏。扶疏满园阴，时禽互翻飞。丛萱亦已秀，丹葩耀晨辉。即事谁与娱？淹留自忘机。日暮复出门，怅然心事违。古人不可见，独掩荒园扉。  

和林择之黄云之句兼简同游诸兄  

登览日云晏，归车眇重冈。天风振余旟，夕露沾我裳。数子情未厌，春山杳茫茫。还瞻长江白，迥眺飞云黄。当念尘中友，心期邈相望。无为跨鸿鹄，决起凌青苍。  

三月晦日与诸兄为率之约裴回石马晚集保福偶成  

春服明朝换，晴川涨绿阴。追随皆胜侣，邂逅即初心。社迹莓苔古，禅扉竹树深。移尊真惜日，毕景共披襟。俭德遵贤范，哇词愧雅音。清和应更好，逸想寄云岑。  

宿石岊馆  

春江日东注，我行溯其波。扬帆指西澨，两岸青山多。青山自逶迤，飞石空嵯峨。绿树生其间，幽鸟鸣相和。搴篷骋遐眺，击楫成幽歌。独语无与晤，兹怀竟如何！  

过武夷作  

弄舟缘碧涧，栖集灵峰阿。夏木纷已成，流泉注惊波。云阙启苍茫，高城郁嵯峨。眷言羽衣子，俯仰日婆娑。不学飞仙术，累累丘冢多。  

宿武夷观妙堂  

阴霭除已尽，山深夜还冷。独卧一斋空，不眠思耿耿。闲来生道心，妄遣慕真境。稽首仰高灵，尘缘誓当屏。  

久雨斋居诵经  

端居独无事，聊披释氏书。暂息尘累牵，超然与道俱。门掩竹林幽，禽鸣山雨馀。了此无为法，身心同晏如。  

两中示魏惇夫兼怀黄子厚  

读书春日晏，雨至满郊园。一洒幽丛竹，蔼蔼清阴繁。斋居无还往，镇日空掩门。欲将冲静趣，与子俱忘言。  

晨登云际阁  

晨起踏僧阁，徙倚望平郊。攒峦夏云晓，苍茫林影交。暂释川途念，憩此烟云巢。聊欲托僧宇，岁晏结蓬茅。  

倒水坑作  

穷幽鲜外慕，殖志在丘园。即此竟无得，空恨岁时迁。川陆绵半载，烦燠当归缘。憩此苍山曲，洗心闻涧泉。  

斋居闻磬  

幽林滴露稀，华月流空爽。独土守寒栖，高斋绝群想。此时邻磬发，声合前山响。起对玉书文，谁知道机长。  

川上见月归示同行者  

川上偶携手，皓月起林端。一舒临流望，玄露已先漙。归掩荒园扉，更怯裳衣单。清夜可晤言，独处谁为欢。  

同安官舍夜作  

官署夜方寂，幽林生月初。闲居秋意远，花香寒露濡。故国异时节，欲归怀简书。聊从西轩卧，尘思一萧疏。  

试院即事  

端居惜春晚，庭树绿已深。重门掩昼静，高馆正阴沈。披衣步前除，悟物怀贞心。澹泊方自适，好鸟鸣高林。  

谢人送兰  

幽独尘事屏，婉晚秋兰滋。芳馨不自媚，掩抑空相思。晤对日方永，披丛露未晞。修然发孤咏，九畹陈悲诗。  

秋兰已悴以其根归学古  

秋至百草晦，寂寞寒露滋。兰皋一以悴，芜秽不能治。端居念离索，无以遗所思。愿言讠乇孤根，岁晏以为期。  

秋暑  

晨兴纳新凉，亭午倦犹暑。卧对北窗扉，淡泊将谁侣。疏树含轻飔，时禽转幽语。端居悟物情，即事聊容与。  

溪亭  

循涧辟芳园，结亭对虚壁。澄潭俯幽鉴，空翠仰寒滴。主人心事远，妙寄尘壤隔。岂为功名期，而忘此泉石。  

雪亭  

危亭竹柏间，悄蒨日幽绝，朔风一以厉，爱此枝上雪仰悲玄景及史，俯观群芳歇。不用此时来，那知岁寒节。空翠仰寒滴。主人心事远，妙寄尘壤隔。岂为功名期，而忘此泉石。  

残腊  

残腊生春序，愁霖逼岁昏。小红敷艳萼，众绿被陈根。阴壑泉方注，原田水欲浑。农家向东作，百事集柴门。  

书事  

重门掩昼静，寂无人境喧。严程事云己，端居秋向残。超摇捐外虑，幽默与谁言。即此自为乐，何用脱笼樊。  

秋夕  

秋风桂花发，夕露寒螀吟。岁月坐悠远，江湖亦阻深。纷思宁复整，离忧信难任。终遣谁为侣，独此淡冲襟。  

柚花  

春融百卉茂，素荣敷绿枝。淑郁丽芳远，悠飏风日迟。南国富嘉树，骚人留恨词。空斋对日夕，愁绝鬓成丝。  

对月思故山夜景  

沉沉新秋夜，凉月满荆扉。露泫凝馀彩，川明澄素晖。中林竹树映，疏星河汉稀。此夕情无限，故园何日归。  

呈黄子厚  

茅斋尘事远，幽独兴无穷。永昼呻吟内，新凉愁思中。朱颜非昨日，素发已秋风。珍重墙东客，遥怜此意同。  

蒙判院丈垂示用韵喜晴之句率尔奉酬  

客枕终难稳，归来鼾息深。晓鸡回远梦，缺月挂空林。冰谷晨加帽，晴窗昼解襟。诗筒多妙语，仍喜旧盟寻。  

后洞山口晚赋  

日落千林外，烟飞紫翠深。寒泉添壑底，积雪尚崖阴。景要吾人共，诗留永夜吟。从教广长舌，莫尽此时心。  

十五日再登祝融用台字韵  

江流围玉界，天影抱琼台。拄杖烟霄外，中岩日月回。箕山藏遁许，吴市隐仙梅。一笑今何在，相期再举杯。  

舟中晚赋  

长风一万里，披豁暮云空。极浦三年梦，扁舟二子同。离离浮远树，杳杳没孤鸿。若问明朝事，西山晻霭中。  

安仁晓行  

夙驾安仁道，行行得自娱。荒山围野阔，远树出林孤。景晦长烟合，天寒碧草枯。归心怀往路，极目向平芜。  

寄云谷瑞泉菴主  

忆昔诛茅日，山房我自名。风埃犹俗累，烟雨负岩耕。多谢空门侣，能同物外情。肯来分半壑，聊尔度平生。少待清秋日，闲寻远岳盟。不知谁是客，一笑绝尘缨。  

和李伯玉用东坡韵赋梅花  

北风日日霾江村，归梦正尔劳营魂。忽闻梅蕊腊前破，楚客不爱兰佩昏。寻幽旧识此堂古，曳杖偶集僧家园。岚阴春物未全到，邂逅只有南枝温。冷光自照眼色界，云艳未怯扶桑暾。遥知云台溪上路，玉树十坚藏山门。自怜尘羁不得去，坐想佳处知难言。但哦君诗慰岑寂，已似共倒花前樽。  

题霜杰集  

先生人物魏晋间，题诗便欲倾天慳。向来无地识眉宇，今日天遣窥波澜。平生尚友陶彭泽，未肯轻为折腰客。胸中合处不作难，霜下风姿自奇特。小儒阀阅金匮书，不滞周南滞海隅。扮榆连阴一见晚，何常挽袖凌空虚。  

秋夜叹  

秋风浙沥鸣清商，秋草未死啼寒螀。幽人夜半起晤叹，仰视河汉天中央。河汉西流去不息，人生辛苦何终极。苍山万叠云气深，去链形魂生羽翼。  

次韵傅丈题吕少卫教授藏书阁  

西楼谁与共闲居？茂树婆娑清昼馀。大隐只今同一壑，行吟非昔似三闾。揣摩心事惟黄卷，料理家传亦素书。更凿寒泉供漱石，世纷宁拟问焉如。  

舫斋  

扁舟容与小房栊，摇飏帘旌蜀锦红。两岸蒹葭秋色里，一川烟浪夕阳中。不愁滟滪双蓬鬓，未怯江湖万里风。筑室水中聊尔尔，何须极浦望朱宫。  

次秀野韵题卧云菴  

君家丘壑本圆成，何意寻荒入翠屏。为爱晴云荐孤枕，故将闲日付新亭。梦魂寂寂衣裳冷，心事悠悠简策青。更把枯桐写奇趣，鹍弦寒夜独冷冷。  

次韵雪后书事  

惆怅江村几树梅，杖藜行绕去还来。前时雪压无寻处，昨夜月明依旧开。折寄遥怜人似玉，相思应恨劫成灰。沈吟日落寒鸦起，却望柴荆独自回。  

圭父为彦集置酒白莲沼上彦集有诗因次其韵呈坐上诸友  

大阮归来客满堂，更移芳席近回塘。共怜的皪水花净，并倚离披风盖凉。银笔看题青玉案，佳人恨望碧云乡。此时此景真愁绝，病著无因为举觞。  

送四十叔父  

吾家从昔号清门，叔父于今道更尊。客路艰难空自惜，遗经终始向谁论？独寻云峤逢孤雁，共爱春江接故园。细说刈葵休放手，此来真不为盘餐。  

和张彦辅雪后栖贤之作  

夜来春雪遍林丘，却喜风威晓便收。好上篮舆闲纵目，莫将衲被苦蒙头。微官正愧逍遥社，胜日犹堪汗漫游。欲出林关恋瑶草，不妨尊酒更淹留。  

送建阳陈丞伯厚还乡  

括苍云壑入秋梦，闽岭风霜侵鬓丝。岁晚未收稽古力，径荒曾爱赋归辞。一官坎壈嗟丞负，百岁欢荣庆母慈。去步逶迤无愠色，此心惟有古人知。  

芭蕉  

芭蕉值秋槛，勿云憔悴姿。与君障夏日，羽扇宁复持。  

蔬圃  

花柳绕宅茂，先生在郊居。下帷良已苦，时作带经锄。  

题石佛院乱峰轩  

因依古佛居，结屋寒林杪。当户碧峰稠，云烟自昏晓。  

题画卷  

流云绕空山，绝壁上苍翠。应有采芝人，相期烟雨外。  

石濑  

疏此竹下渠，漱彼涧中石。暮馆绕寒声，秋空动澄碧。  

月榭  

月色三秋白，湖光四面平。与君凌倒景，上下极空明。  

采菱舟  

湖平秋水碧，桂樟木兰舟。一曲菱歌晚，惊飞欲下鸥。  

刘平甫席上分得写字  

岁晚风雨交，流云暗平野。公子燕华姻，招呼及同社。高情寄壶觞，晤言到风雅。剪烛夜堂深，幽怀共书写。  

寄诸同僚  

把酒江头烟雨时，遥知江树已芳菲。应怜倦客荒茅里，落尽梅花未得归。  

之德化宿剧头铺夜闻杜宇  

王事贤劳只自嗤，一官今是五年期。如何独宿荒山夜，更拥寒衾听子规。  

小盈道中  

今朝行役是登临，极目郊原快赏心。却笑从前嫌俗事，一春牢落闭门深。  

竹节滩  

船下清江竹节滩，长烟漠漠水漫漫。人家断岸斜阳好，客子中流薄暮寒。  

野望  

登高立马瞰晴川，四面平林接暝烟。东望不堪频极目，归心已度鸟飞前。  

山茶  

江南池馆厌深红，零落荒烟细雨中。却是北人知爱惜，数枝和雪上屏风。  

和喜雨  

黄昏一雨到天明，梦里丰年有颂声。起望平畴烟草绿，只今投笔事晨耕。  

夜  

独宿山房夜气清，一窗凉月共虚明。邻鸡未作人声绝，时听高梧滴露鸣。  

谢吴公济菖蒲  

翠羽纷披一尺长，带烟和雨过书堂。知君别有臞仙种，容易难教出洞房。  

秋日  

一雨生凉杜若洲，月波微漾绿溪流。茅檐归去无尘土，淡薄闲花绕舍秋。  

## 文山诗钞  

文天祥  
敬和道山堂庆瞻御书韵  

墨洒天奎映籀红，斯堂殿阁与俱隆。方壶圆峤神仙宅，温洛荣河造化工。列圣文章千载重，诸孙声气一时同。著庭更有邦人笔，稽首承休学二忠。【著作之庭乃胡忠简公书，周文忠公立。】  

赠秘书王监丞  

君不见秘书外监贺放翁，镜湖一曲高清风。又不见太子师傅两疏氏，东门祖帐罗群公。人生晚节良不易，颓波直下谁障东。使人知有在我者，二三君子为有功。我公金华山下住，赤松安期白云处。风骨细瘦真神仙，急流勇退不肯顾。我昔山中想风采，几回击节归田疏。適来追陪水苍佩，亲见辞归白云路。御笔擢公领蓬山，师表玉立东宫官。两年苦口一去字，未许鸥鹭从公间。瑶池深深锁策府，玉皇宫阙侨其间。暂分赤符管下界，半空云气常往还。多少持麾辞上国，悠悠风尘见此客。莫作寻常太守看，疏贺以来伟人物。夜瞻婺女次舍中，一点光明射南极。公归眠食重调护，世道尚凭公气力。  

赠莆阳卓大著顺宁精舍三十韵  

人生天地间，一死非细事。识破此条贯，八九分地位。赵岐图寿藏，杜牧拟墓志。祭文潜自撰，荷锸伶常醉。此等蜕浮生，见解已不易。《齐物》《逍遥游》，大抵蒙庄意。圣门有大法，学者必孔自。知生未了了，未到知死地。原始则返终，终始本一致。后来得《西铭》，精蕴发洙泗。吾体天地塞，吾气天地帅。一节非践形，终身莫继志。舜功禹顾养，参全颖锡类。伯奇令无违，申生恭不贰。圣贤当其生，无日不惴惴。彼岂不大观，何苦勤兴寐。吾顺苟不亏，吾宁始无愧。人而有所忝，旷达未足智。卓哉居士翁，方心不姿媚。蒙谗以去国，七年无怨怼。风雨三间茅，松楸接苍翠。斯丘亦乐哉，未老先位置。宇宙如许大。岂以为敝屣。当其归去来，致命聊自遂。天之生贤才，初意岂无为。民胞物同与，何莫非己累。君方仕于朝，名高贵所萃。乾坤父母身，方来日川至。《西铭》一篇书，顺事为大义。请君观我生，姑置末四字。  

赠镜湖相士  

五月五日扬子江心水，铸作道人双瞳子。吾面碟子大，安用镜照二百里。  

赠秋月叶相士  

急流勇退神仙，跛蹩龙钟将相。借问华山山中，何似天津桥上。  

赠桂岩杨相士  

荣悴纷纷未可期，夕多未振已朝披。得刚难免於今世，行好须看有验时。萱昼堂前惟有母，槐阴庭下岂无儿。好官要做无难做，身后生前是两歧。  

宣州罢任再赠  

贫贱元无富贵思，泥涂滑滑总危机。世无徐庶不如卧，见到渊明便合归。流落丹心天肯未，峥嵘青眼古来稀。西风为语岩前桂，若更多言却又非。  

赣州再赠  

此别重逢又几时，赠君此是第三诗。众人皆醉从教酒，独我无争且看棋。凡事谁能随物竞，此心只要有天知。自知自有天知得，切莫逢人说项斯。  

赠叶大明  

大明标榜叶氏子，自称后村门下士。误言木吉孛为灾，后村曾发一笑来。其师流传说如此，宁知祸福乃不尔。犀腰貂首徒劳人，甘藜豢藿无苦辛。我生有命殊六六，木孛循环相起伏。袖中莫出将相图，尽洗旧学读吾书。  

闲居和云屋道士  

一樽聊共此时心，文字追随落醉吟。仙子楼台修竹外，行人冠盖画桥阴。一年芳草东风老，五月空江夜雨深。且作兰亭欢喜集，更论谁后又谁今。  

游青源二首  

钟鱼闲日月，竹树老风烟。一径溪声满，四山天影圆。无言都是趣，有想便成缘。梦破啼猿雨，开元六百年。  

空庭横螮蝀，断碣偃龙蛇。活火参弹笋，真泉透佛茶。晚钟何处雨，春水满城花。夜影灯前客，江西七祖家。  

龙雾洲觉海寺次李闻溪壁间韵名昴英，侍郎  

阇黎钟后访团蒲，江色漫漫昼欲晡。一笛梅边《何满子》，千蓑芦外笔头奴。急风吹雁还家未，新雨生涛到海无。本是白鸥随浩荡，野田漂泊不为孤。  

山中  

沦洲棹影荻花凉，欸乃一声江水长。赖有莼风堪斫脍，便无花月亦飞觞。山中世已惊东晋，席上人多赋晚唐，何处鱼羹不可饭，早扌弃泉石入膏肓。  

山中谩成柬刘方斋名梦桂，居南湖，太师公玄孙  

东风解冻出行嬉，一閧烟尘隔翠微。自有溪山真乐地，从来富贵是危机。二三辈行惟须醉，多少公卿未得归。明日主人酬一座，小船旋网鳜鱼肥。  

送人往湖南  

雁拖秋月洞庭边，客路凄凉野菊天。云隔酒尊横北海，风吹诗史落西川。夜深鬼火千山雪，春后鹃花一树烟。为我祝融峰上看，朝暾白处礼蓬仙。  

别谢爱山  

君今拂衣去，我独枕书眠。一片过林雨，数声当户蝉。情长空有恨，吟苦不成篇。后会知何日，西风老雁天。  

病中作  

一病四十日，西风草木凉。倚床腰见骨，览镜眼留眶。倦策吟诗杖，频烧读《易》香。夜深排果饵，乞巧大医王。  

又赋  

病里心如故，闲中事更生。睡猫随我懒，黠鼠向人鸣。羽扇看棋坐，黄冠扶杖行。灯前翻自喜，瘦得此诗清。  

骤雨知何处，一溪秋水生。苦吟肩鹤瘦，多病耳蝉鸣。隐几惟便睡，挑包正倦行。山深明月夜，乞我半窗清。  

寄兴逃吾病，吟诗老此生。风高鸿雁起，晴久鹑鸠鸣。野树辞秋落，溪云带雨行。晚凉便懒坐，移傍竹阴清。  

晓起  

远寺鸣金铎，疏窗试宝熏。秋声江一片，曙影月三分。倦鹤行黄叶，痴猿坐白云。道人无一事，抱膝看回文。  

夜坐  

淡烟枫叶路，细雨蓼花时。宿雁半江画，寒蛩四壁诗。少年成老大，吾道付逶迟。终有初心在，闻鸡坐欲驰。  

题楚观楼  

西风吹感慨，晓气薄登临。半壁楚云立，一川湘雨深。乾坤横笛影，江海倚楼心。遗恨飞鸿外，南来访远音。  

某叨臬衡湘蒙恩以便郡归养肯斋大卿实寓衡我十年前邦君也一再见间即分南北五言启之所以致今旧两缱绻云李肯斋，名芾。  

潇湘一夜雨，湖海十年云。相见皆成老，重逢便作分。啼鹃春浩荡，回雁晓殷勤。江阔人方健，月明思对君。  

幕客载酒舟中即席序别  

故人满江海，游子下潇湘。梦载月千里，意行云一方。橹声人语小，岸影客心长。总是浮萍迹，飞花莫近樯。  

将母赴赣道西昌  

重来鸥阁晓，帆影涨新晴。倚槛云来去，闭帘花送迎。江湖春汗漫，岁月老峥嵘。手把忘忧草，夔夔绕太清。  

翠玉楼晚雨  

晚楼一曲转梅花，官事无多报放衙。林木蔽亏烟断续，江流曲折雨横斜。年华冉冉风前影，岁暮悠悠客里家。一雁近从沙觜落，更饶片雪入天涯。  

翠玉楼  

昏鸦何处落，野渡少人行。黄叶声在地，青山影入城。江湖行客梦，风雨故乡情。试问南来信，梅花三两英。  

皂盖楼  

一水楼台绕，半空图画开。蜗涎行薜荔，雀影上莓苔。碧落人千载，青山酒一杯。晚烟看不尽，待月却归来。  

云端  

半空夭矫起层台，传道刘安车马来。山上自晴山下雨，倚阑平立看风雷。  

和曹倅赋别名大发，赣倅  

翠松三万顷，松雪着神仙。柳院催金钥，江花送玉鞭。晓岩云壁立，晚棹浪规圆。未了醉翁事，重寻颖上田。  

当年童子见，今见二毛翁。海月三秋别，江云一日同。鸥心驰舍北，龙尾曳天东。定有延和奏，南来寄一通。  

改题万安县凝祥观  

古道松花空翠香，风前鬓影照沧浪。飞泉半壁朝云湿，啼鸟满山春日长。须信神仙元有国，不知蛮触是何乡。道人横笛招归鹤，坐到斜晖上璧珰。【自注：相如《游猎赋》：“华欀璧珰。”注：“璧珰，以玉为椽头。】  

山中再次胡德昭韵  

不将颜色污黄金，落得灞桥驴上吟。是处江山生酒兴，满天风雪得梅心。觥筹堂里春声沸，灯火林皋夜色深。人世可能行乐尔，重游不用卜晴阴。  

人生柳絮斗坚牢，过眼春光叹伯劳。蜀道谩传千古险，庐山方许一人高。眼前见赤徒妨道，耳后生风未当豪。明月芦花随处有，扁舟自在不须篙。  

曾见尊前此客哉，笑携尘尾拂莓苔。水边飞雁年年见，湖上新亭日日来。酹菊醉馀披草坐，探梅吟罢带花回。北崖尚被刚风隔，笑按匆匆上马杯。  

周苍崖入吾山作图诗赠之  

三生石上结因缘，袍笏横斜学米颠。渔父几忘山下路，仙人时访岭头船。乌猿白鹤无根树，淡月疏星一线天。为我醉呼添蒙澒，倦来平卧看云烟。  

### 文山诗补钞  

文天祥  
南华山  

北行近千里，回复忘西东。行行至南华，忽忽如梦中。佛化知几尘，患乃与我同。有形终归灭，不灭惟真空。笑看曹溪水，门前坐春风。  

金陵驿  

草合离宫转夕晖，孤云飘泊复何依。山河风景元无异，城郭人民半已非。满地芦花和我老，旧家燕子傍谁飞。从今别却江南日，化作啼鹃带血归。  

遇异人指示作五言八句  

谁知真患难，忽悟大光明。云散天仍在此意如能会，风休水自清。功名几灭性，忠孝大劳生。此意如能会，神仙亦可成。  

上元怀旧  

禁门三五金吾夜，回首青春忽二毛。池上昔陪王母宴，斗中今直贵人牢。风生江海龙游远，月满关山鹤唳高。梦到钧天灯火闹，依然彩笔照宫袍。  

理宗度宗（在燕京狱中）  

先帝弓剑远，永怀侍芳茵。今朝汉社稷，为说涕沾巾。  

误园权臣  

苍生倚大臣，北风破南极。开边一何多，至死难塞责。  

京城  

当宁陷玉座，两宫弃紫微。北城悲笳发，失涕万人挥。  

陵寝  

五陵花满眼，霜露在草根。冥冥子规叫，重是古帝魂。  

邳州哭母小祥  

我有母圣善，鸾飞星一周。去年哭海上，今年哭邳州。遥想仲季间，木主布筵几。我躬已不阅，祀事付支子。使我早沦落，如此终天何。及今毕亲丧，於分亦已多。母尝教我忠，我不违母志。及泉会相见，鬼神共欢喜。  

过淮  

北征垂半年，依依只南土。今晨渡淮河，始觉非故宇。江乡已无家，三年一羁旅。龙朔在何方，乃我妻子所。昔也无奈何，忽已置念虑。今行日已近，使我泪如雨。我为纲常谋，有身不得顾。妻兮莫望夫，子兮莫望父。天长与地久，此恨极千古。来生业缘在，骨肉当如故。  

乱离歌六首  

有妻有妻出糟糠，自少结发不下堂。乱离中道逢虎狼，凤飞翩翩失其凰。将雏二三去何方？何虞国破家又亡，不忍舍君罗襦裳。天长地久远茫茫，牛女夜夜遥相望。呜呼一歌兮歌正长，悲风北来起彷徨。有妹有妹家流离，良人去后携诸儿。北风吹沙塞草凄，穷猿惨淡将安归。去年哭母南海湄，三男一女同歔欷，惟汝不在割我肌。汝家零落母不知，母知岂有瞑目时。呜呼再歌兮歌孔悲，鹡鸰在原我何为。有女有女婉清扬，大者学帖临钟王，小者读字声琅琅。朔风吹衣白日黄，一双素璧委道傍。雁儿啄啄秋无粱，随母北首谁人将。呜呼三歌兮歌愈伤，非为儿女泪浪浪。  

有子有子风骨殊，释氏抱送徐卿雏。四月八日摩尼珠，榴花犀钱落绣襦。兰汤百沸香似酥，欻随飞藿飘泥涂。汝兄十三骑鲸鱼，汝今三岁知在无。呜呼四歌兮歌以吁，灯前老影明月孤。  

有妾有妾今何如，大者手将玉蟾蜍，次者亲抱汗血驹。晨妆靓服临西湖，英英雁落飘璚琚。风花乱坠鸟<口刍>呼，金茎沆瀣浮污渠。天摧地裂龙凤殂，美人尘土何代无。呜呼五歌兮歌郁纡，为尔溯风立斯须。  

我生我生何不辰，孤根不识桃李春。天寒日短空愁人，北风吹随铁马尘。初怜骨肉钟奇祸，而今骨肉更怜我。汝在空能婴我怀，我死谁当收我骸。人生百年何丑好，黄粱得丧俱草草。呜呼六歌兮勿复道，出门一笑天地老。  

送行中斋  

秋风晚正烈，客衣早知寒。把衣不能别，更尽此日欢。出门一万里，风沙浩漫漫。岂无儿女情，为君思丸澜。百年有时尽，千载无馀观。明明君臣义，公独为其难。宁受百折苦，愿持一寸丹，会须抚卷人，  

神龙荡失水，驯扰终未得。威凤虽在薮，肯顾鸡鹜食。所以古之人，受变心不易。毫鼎已迁周，西山竟肌瘠。豫子身自漆，长弘血成碧。何尝怨废兴，而或二心迹。坚白不在缁，羔裘良自惜。此义公素明，俗见或未谶。  

嗟予抱区区，畴昔同里闭。过从三十年，知心不知面。零落忽重逢，家亡市朝变。惸惸蹈海馀，踽踽南冠殿。剧谈泥涂际，握手鞍马倦。依依斯文意，苦恨十年晚。鲁仲偶不逢，随世本非愿。灵胥目未抉，端欲诣所见。及兹万里别，一夕肠百转。予生谅须臾，孤感横九县。庶几太尉事，万一中丞传。  

题宣州叠嶂楼  

初日照高楼，轻烟在疏树。峨峨远岫出，泯泯清江去。檐隙委残溜屋，四库本隅连宿莽。薈蔚互低昂，熹微分散聚。城郭谅非昔，山川俨如故。华发已零落，妹颜慰迟莫。沈沈澹忘归，欲归重回顾。  

东方有一士  

万金结游侠，千金买歌舞。丹青映第宅，从者塞衢路。身为他人役，名声落尘土。他人一何伤，富贵还自苦。东方有一士，败垣半风雨。不识丝与竹，飞雀满庭户。晨餐或不饱，夜梦无惊寤。此事古来多，难与俗人语。  

送刘其发入蜀  

秋风凄已寒，蜀道阻且长。虎狼伏原野，欲济川无梁。客从何处来？云我之西方。萧萧骕骦鸣，熠熠湛卢光。昔时荣华地，今为争战场。将军扬天戈，壮士发戎行。江南有羁鸟，悠悠怀故乡。驾言与子游，云天何茫茫。  

发鱼台  

晨炊发鱼台，碎雨飞击面。团团四野周，冥冥万象变。疑是江南山，烟雾昏不见。岂知此中原，今古经百战。英雄化为土，飞雾洒郊甸。天寒日欲短，游子泪如霰。  

发陵州  

中原似沧海，万顷与云连。大明朝东出，皎月正在天。远树乱如点，桑麻郁苍烟。一雁入高空，千鸦落平田。我行天地中，如蚁磨上旋。雨痕留故衣，霜气袭重毡。健马嘶北风，潜鱼乐深渊。噫哉南方人，回首空自怜。  

发潭口  

吹面北风来，拂鬓坚冰至。轩冕委道途，衮绣易毡毳。百年杂丑好，始酬四方志。浩歌激浮云，亭亭复揽辔。羲驭几曾停，谁当扫幽翳？  

赠许柏溪惟一  

长风吹飞藿，蜻蛚吟野草。流光速代谢，兴怀令人老。游子中夜起，悠悠酣且歌。明月委清照，江湖秋涉多。岂无临淄鱼，亦有邯郸酒。怀古招王孙，登高重回首。  

题周山甫锦绣段  

客从西北来，遗我锦绣段。上有双凤凰，文彩何灿灿。置之箧笥中，岁月亦已晏。天孙顾七襄，雷电下河汉。凤凰忽飞去，遽然失把玩。贫家机杼寒，秋虫助余叹。  

题高君宝绀泉  

淳淳岩下泓，澄碧落梧影。寒瑶披清飙，残月照濎濙。俯渊测浮云，流日荡苕颖。向来沧浪歌，孺子不可诇。载沾衣上尘，怀古意深永。招招素心人，相期发深省。  

山中感兴  

载酒之东郊，东郊草新绿。一雨生江波，洲渚失其足。青春岂不惜，行乐非所欲。采芝复采芝，终朝不盈掬。大风从何来，奇响振空谷。我马何玄黄，息我西山麓。  

山中有流水，霜降石自出。骤雨东南来，消长不终日。故人书问至，为言北风急。山深人不知，塞马谁得失？挑灯看古史，感泪纵横发。幸生圣明时，渔樵以自适。  

桃花何夭夭，杨柳何依依。去年白鸟集，今年黄鹄飞。昔为江上潮，今为山中云。江上潮有声，山中云无情。一年足自念，况复百年长。但存松柏心，天地真茫茫。  

赠蜀医钟正甫  

炎皇览众草，异种多西州。为君望峨岷，使我双泪流。向来秦越人，朝洛夕邯郸。子持鹊经来，自西亦徂南。江南有羁羽，岂不怀故营。何当同皇风，六气和且平。  

正气歌  

余囚北庭，坐一土室，室广八尺，深可四寻，单扉低小，白间短窄，污下而幽暗。当此夏日，诸气萃然：雨潦四集，浮动床几，时则为水气；涂泥半朝，蒸沤历澜，时则为土气；乍晴暴热，风道四塞，时则为日气，檐阴薪爨，助长炎虐，时则为火气，仓腐寄顿，陈陈逼人，时则为米气；骈肩杂遝，腥臊污垢，时则为人气；或圊溷浮尸，或腐鼠杂出，时则为秽气。叠是数气，当者鲜不为厉。而予以孱弱，俯仰其间，于兹二年矣，是殆有养致然。然尔亦安知所养何哉？孟子曰：“我善养吾浩然之气。”彼气有七，吾气有一，以一敌七，吾何患焉。况浩然者，乃天地之正气也。作《正气歌》一首。  

天地有正气，杂然赋流形。下则为河嶽，上则为日星。於人曰浩然，沛乎塞苍冥。皇路当清夷，含和吐明庭。时穷节乃见，一一垂丹青。在齐太史简，在晋董狐笔。在秦张良椎，在汉苏武节。为严将军头，为嵇侍中血。为张睢阳齿，为颜常山舌。或为辽东帽，清操厉冰雪。或为出师表，鬼神泣壮烈。或为渡江楫，慷慨吞胡羯。或为击贼笏，逆竖头破裂。是气所磅薄，凛烈万古存。当其贯日月，生死安足论。地维赖以立，天柱赖以尊。三纲实系命，道义为之根。嗟予遘阳九，隶也实不力。楚囚缨其冠，传车送穷北。鼎镬甘如饴，求之不可得。阴房阒鬼火，春院閟天黑。牛骥同一皂，鸡栖凤凰食。一朝蒙雾露，分作沟中瘠。如此再寒暑，百诊自辟易。嗟哉沮洳场，为我安乐国。岂有他缪巧，阴阳不能贼。顾此耿耿在，仰视浮云白。悠悠我心悲，苍天曷有极。哲人日已远，典刑在夙昔。风檐展书读，古道照颜色。  

余自高亭山为北所留深悔一出之误闻故人刘小村陈蒲塘引兵而南流涕不自堪  

只把初心看，休将近事论。誓为天出力，疑有鬼迷魂。明月夜推枕，春风昼闭门。故人万山外，俯仰向谁言。  

余以议论太烈北愈疑惮不得归阙将校官属日有叛去世道可叹  

悠悠天地阔，世事与谁论。清夜为挥涕，白云空断魂。死生苏子节，贵贱翟公门。前辈如瓶戒，无言胜有言。  

天台杜浒字贵卿号梅壑。纠合四千人欲救王室，当国者不知省正予一余月十三日见於西湖上嘉其有志，颇奖异之十九日客赞予使北梅壑断断不可客逐之去果为北所留后二十日，驱予北行诸客皆散梅壑怜予孤苦慨然相从天下义士也朝旨特改宣教郎除礼兵架阁文字  

伏节辞王室，悠悠万里辕。诸君皆雨别，一士独星言。啼鸟乱人意，落花销客魂。东坡爱巢谷，颇恨晚登门。  

闻鸡  

军中二十日，此夕始闻鸡。尘暗天街静，沙长海路迷。铜驼随雨落，铁骑向风嘶。晓起呼詹尹，何时脱蒺藜。  

平江府  

楼台俯舟楫，城郭满干戈。故吏归心少，遗民出涕多。鸠居无鹊在，鱼网有鸿过。使遂睢阳志，安危今若何？  

沈颐家 余回京口北人款之府中余不得离。岸上得沈颐家坐卧北不意余为逃计也。  

孤舟霜月迥，晓起入柴门。断岸行簪影，荒畦落履痕。江山浑在眼，宇宙付无言。昨夜三更梦，春风满故园。  

长溪道中和张自山韵  

夜静吴歌咽，春深蜀血流。向来苏武节，今日子长游。海角云为岸，江心石作洲。丈夫竞何事，底用泣神州？  

即事  

去年伤北使，今日叹南驰。云湿山如动，天低雨欲垂。征夫行未已，游子去何之？正好王师出，崆峒麦熟时。  

英德道中  

海近山如沃，杼深屋半芜。乾坤正风雨，轩冕总泥途。自叹鸢肩薄，谁怜鹤影孤。少年狂不醒，夜夜梦伊吾。  

别里中诸友  

青山重回首，风雨暗啼猿。杨柳溪头钓，梅花石上尊。故人无复见，烈士尚谁言。长有归来梦，衣冠满故园。  

建康  

金陵古会府，南渡旧陪京。山势犹盘礴，江流已变更。健儿徙幽土，新鬼哭台城。一片清溪月，偏於客有情。  

真州驿  

山川如识我，故旧更无人。俯仰干戈迹，往来车马尘。英雄遗算晚，天地暗愁新。北首燕山路，凄凉夜向晨。  

固陵道中  

九天云下垂，一雨作秋色。尘埃化泥涂，原野转萧瑟。十里一双堠，狐兔卧荆棘。见说数年来，中州乍苏息。  

发东阿  

东原深处所，时或见人烟。秋雨桑麻地，春风桃李天。贪程频问堠，快马缓加鞭。多少飞樯过，噫吁是北船。  

保州太祖墓  

我行保州塞，御河直其东。山川犹有灵，佳气何郁葱！顾我巾车囚，厉气转秋蓬。瓣香欲往拜，惆怅临长空。  

除夜  

门掩千山黑，孤灯伴不眠。故乡在何处，今夕是穷年。住世真无系，为囚已自然。劳劳空岁月，得死似登仙。  

元日  

惭愧云台客，飘零雪满毡。不图朱鸟影，犹见白蛇年。宫殿荒烟隔，门庭宿草连。乾坤自春色，回首一潸然。  

送曹大著知广德军  

暂屈瀛州客，来临汭水民。山川归史记，岳牧属词人。馆舍朋簪旧，都门祖帐新。儒林官可纪，何止吏称循！  

题陈国秀小园  

长鹤展轻翮，远栖松桂林。故宇入清梦，盘盘亦苦心。中林风月赊，十亩团幽阴。林下有奇士，绕树从之吟。  

听罗道士琴  

断崖千仞碧，下有寒泉落。道人挥丝桐，清风转寥廓。飘飘襟袂举，冰纨不禁薄。紫烟护丹霞，双舞天外鹤。  

题吴城山  

龙行人鬼外，神在地天间。彭蠡石砮出，洞庭商舶还。秋风黄鹄阔，春雨白鸥闲。云际青如栗，河流接海山。  

予邓峒口巽斋欧阳先生为淦邓峒赋诗以孝子慈孙望於人先生之盛心也敢不拜手敬赞邓君勉之  

乃翁犹旅殡，霜露几煮蒿。日与清江远，云连桂岭高。时无郭元振，梦有令狐綯。目断方田墓，招魂我欲骚。  

文山即事  

宇宙风烟阔，山林日月长。开滩通燕尾，伐石割羊肠。盘谷堪居李，庐山偶姓康。知名总闲事，一醉棹沧浪。  

山中和韵  

白扇挥残暑，青鞋踏嫩晴。花床寻小隐，石鼎引长鸣。纱帽有时去，酒壶惟意倾。山僧痴与坐，闲却瘦弥明。  

病愈简刘小村  

倦馀心似醉，病起首如蓬。黄竹断桥雨，白苹长笛风。倦倦鸥屡舞，咄咄雁书空。孤负秋来眼，闲挑爨下桐。  

夜坐偶成  

萧萧秋夜凉，明月入我户。揽衣起中庭，仰见牛与女。坐久寒露下，悲风动纨素。不遇王子乔，此意为谁语。  

拜罗氏百岁母之明日主人举酒客张千载心赋诗某喜赞不自己见之趁韵  

翠微三岛近，画阁五云横。春水鸥声滑，夕阳鸦背明。尊前持一笑，花下卧馀酲。曾见瑶池母，不为虚此生。  

醉清湖上三日存叟独不在坐即席有怀  

石鼎吟方透，瑶觞醉未阑。疏林花密缀，旧垒燕新安。春半湖山好，夜深江海寒。王孙隔芳草，初月正相看。  

予题郁孤泉管五湖翁姚濂为之和翁官满归里因韵贽别并谢前辱  

巢龟君往好，涌翠我来迟。夜雨呼三韭，春风试一旗。飞花行客梦，芳草故人思。何日五湖上，同看浴海曦。  

用韵谢前人  

兹游良邂逅，吾道未逶迟。斗野横双剑，牛津直两旗。北风应小住，明日便相思。输与君家近，扶桑五色曦。  

海上  

天边青鸟逝，海上白鸥驯。王济非痴叔，陶潜岂醉人。得官须报国，可隐即逃秦。身世何时定，挑灯看剑频。  

泰和  

书生曾拥碧油幢，耻与群儿共竖降。汉节几回登快阁，楚囚今度过澄江。丹心不改君臣谊，清泪难忘父母邦。乡人知我瘦，经旬绝粒坐蓬窗。  

和中斋韵过吉作  

功业飘零五丈原，如今局促傍谁辕。侥眉北去明妃泪，啼血南飞望帝魂。骨肉凋残唯我在，形容变尽只声存。江流千古英雄恨，兰作行舟柳作樊。  

有感  

石郎草草割山川，一落人手三百年。八州风雨暗连天，三皇五帝如飞烟。人人野祭伊水边，春秋断烂不复传。白头潦倒今鲁连，夜深危坐日晏眠。  

和萧安抚平林送行韵  

得失元来付塞翁，何心桃李问东风。人皆有喜荣三仕，我尚无文谢五穷。秘苑固知朋可正，畏途犹恐甲方衷。欲酬长者殷勤祝，坎止流行学四忠。  

题碧落堂  

大厦新成燕雀欢，与君聊此共清闲。地居一郡楼台上，人在半空烟雨间。修复尽还今宇宙，感伤犹记旧江山。近来又报秋风紧，颇觉忧时鬓欲斑。  

和韵送逸轩刘民章  

少日屠龙事已劳，送人千里发江涛。蓬莱地近风方细，阊阖门开日正高。春里看花须款款，雨中剪韭且陶陶。金吾已办长安月，双凤扶云立海鳘。  

山中即事  

携壶藉草醉斜阳，白鹤飞来月下双。芦叶西风惊别浦，芭蕉夜雨隔疏窗。千年帝子朱帘梦，一曲仙人铁笛腔。若问山翁还瘦否，手持竹竿下沧江。  

七月十三夜用灯牌字韵凑成一诗与诸宾一笑  

赤壁当年赋子虚，西风忽复到菰蒲。蟾蜍影里千秋鉴，蟋蟀声中七月图。诗思飘飘入云汉，歌声隐隐动江湖。万家箫鼓连灯火，见说年来此事无。  

挽李制帅  

世变江河渺未涯，如公真是济时危。几年荆益龙骧誉，一日潇湘鵩谶悲。天下皆传清献节，人心自有武侯碑。郎君昔共慈恩约，擦泪西风寄些词。  

赠周东卿画鱼  

观君潇湘图，起我濠上心。短褐波涛旧，秋雨菰蒲深。  

禅关  

秋风吹日上禅关，路入松花第一弯。只愿四时烟雾少，满城楼阁见青山。  

尘外  

半山风雨截江城，未脱人间总是尘。中夜起看衣上月，青天如水露华新。  

文山集自序：予自吴门被命入卫，守独松关，乃王正二日。除浙西大制抚领神皋。予辞尹，引帐兵二千人诣行在，日夕赞陈枢使宜中谋迁三宫，分二王於闽，广。元夕后，予所部兵皆聚於富阳。朝廷拟除予江东西广东西制置大使、兼广东经略，知广州湖南策应大使，未及出命，陈枢使已去国。十九日，大皇除予右丞相兼枢密使、都督诸路军马。时北兵驻高亭山，距修门三十里。是日，虏帅即引董参政以兵屯榷木教场，城中兵将官，纷纷自往纳降。予欲召富阳兵入城，已不及事。三宫九庙，百万生灵，立有鱼肉之忧。会使辙交驰，北约当国相见。诸执政侍从聚於吴左丞相府，不知计所从出，交赞予一行。国事至此，予不得爱身，且意北尚可以口舌动也。二十日，至皋亭山，诘虏帅前后失信。虏帅辞屈，且谓决不动三宫九庙，决不扰京城百姓，留予营中。既而吕师孟来，予数骂其叔侄，愈不放还。贾馀庆者，逢迎卖国，乘风旨，使代予位，於是北兵入城。所以误吾国、陷吾民者，讲行无虚日。北知卖国非予所容也，相戒勿令文丞相知。未几，贾馀庆、吴坚、谢堂、家铉翁、刘岊，皆以府第为祈请使，诣北方，盖空我朝廷，北将甘心焉。二月八日，诸使登舟，忽北虏遣馆伴逼予同往。予被逼胁，欲即引决，又念未死以前，无非报国之日，姑隐忍就船。方在京时，富阳兵已退趋婺、处等州。予俟间还军，苦不自脱。至是，欲从道途谋遁，亦不可得。至京口，留旬日，始得盐商小舟，於二月晦夜走真州。朔日，守苗再成相见，论时事，慷慨流涕。予致书两淮间，合兵兴复，苗赞之甚力。初三日早，制司人来，迺出文书，谓丞相为赚城，欲不利於我。苗不以为然，送予出门，劝奔淮西。予谓此北反问也，否则托辞以逐客也。李公仁人，使见予必感动，遂之维杨，苗遣五十兵，四骑从行。夜抵西门，欲待旦求见，呵卫严密，鼓角悲惨。杜架阁谓李公必不可见，徒为矢石所陷，不如渡海归从王室。予然之。自是日夜奔南，出入北冲，犯万万死，道途苦难，不可胜述。呜呼！予之得至淮也，使予与两淮合，北虏悬军深入，犯兵家大忌，可以计擒，江南一举而遂定也。天时不齐，人事好乖，一夫顿困不足道，而国事不竞。哀哉！予至通，闻二王建元帅府於永嘉，陈枢使舆张少保世杰方以李郭之事为己任。狼狈憔悴之馀，喜不自制，跋涉鲸波，将蹑层以从。意者，天之所以穷饿困乏而拂乱之者，其将有所俟乎！德祐二年闰月日，庐陵文天祥自序。  
断肠集  

朱淑真  
伤春  

览镜惊容却自嫌，逢春长尽病厌厌。吹花弄粉新来懒，惹恨供愁旧日添。生怕子规声到耳，苦羞双燕影穿帘。眉头眼底无他事，须信离情一味严。  

初夏  

竹摇清影罩幽窗，两两时禽噪夕阳。谢却海棠飞尽絮，困人天气日初长。  

秋夜  

夜久无眠秋气清，烛花频剪欲三更。铺床凉满梧桐月，月在梧桐缺处明。  

马塍  

一塍芳草碧芊芊，活水穿花暗护田。蚕事正忙农事急，不知春色为谁妍！  

## 旴江集钞  

李覯  
鲁公碑  

他人工字书，美好若妇女。猗嗟颜太师，赳赳丈夫武！麻姑有遗碑，岁月亦已古。硬笔可破石，镌者疑虚语。惊龙索雷斗，口唾天下雨。怒虎突围出，不畏千强弩。有海珠易求，有山玉易取。唯恐此碑坏，此书难再睹。安得同宝镇，收藏在天府？自非大祭时，莫教凡眼觑。  

玳瑁石  

前有县大夫，取此石为器。嚣然夸谓予，材与工俱美。如何尔乡人，器用曾莫备？无乃居荒陬，俗鄙不喜事？答云此石坚，攻磨动时岁。官用钱出民，民用钱出己。出民官不知，喜【一作“熹”】事诚可贵。出己乃伤财，谁能【一作“其”】不惜费？大夫闻此言，如有所忿戾。今君倡是诗，敢以报嘉惠。  

秦人峰  

秦法虽甚苛，秦吏若犹拙。山林不数里，俾尔逃得脱。予观后世事，政役火烈烈。苟非为鬼神，何计避羁绁！圣皇今在御，百事咸均节。常披诏书意，苦念生财竭。谁能将顺者，所望在贤哲。无使峰中人，笑我民屠裂。  

虎跑泉  

虎跑本何为，彼将对以臆。有如大丈夫，卓尔抱刚直。盗泉既不饮，谮人亦不食。山中小禽兽，何足劳捉搦！勇气无所泄，爪地成遗迹。地神嘉乃诚，水源如开辟。寻常窃六畜，夜傍人墙壁。是与豺狼同，闻此宜惭色。  

哀老妇  

里中一老妇，行行啼路隅。自悼未亡人，暮年从二夫。寡时十八九，嫁时六十馀。昔日遗腹儿，今兹垂白鬓。子岂不欲养，母岂不怀居？繇役及下户，财尽无所输。异籍幸可免，嫁母乃良图。牵车送出门，急若盗贼驱。儿孙孙有妇，小大攀且呼。回头与永诀，欲死无刑诛。我时闻此言，为之长叹呜。天民固有穷，鳏寡实其徒。仁政先四者，著在孟轲书。吾君务复古，旦旦师黄虞。赦书求节妇，许与旌门闾。紧尔愚妇人，岂日礼所拘。蓬茨四十年，不知形影孤。州县莫能察，诏旨成徒虚。而况赋役间，群小所同趋。奸欺至骨髓，公利未锱铢。良田岁岁卖，存者唯莱污。兄弟欲离散，母子因变渝。天地岂非大，曾不容尔躯！嗟嗟孝治王，早晚能闻诸？吾言又无位，反袂空涟如。  

寄怀三首  

鸟兽死有用，羽角筋革齿。辇挽入工师，饰作军国器。玉食白如瓠，瞑目已腐秽。生者不敢留，埋藏与蝼蚁。百年富贵身，孰若禽兽类。唯有令名人，终古如不死。  

根生但为松，翼飞但为凤。王侯尚可轻，道义本来重。痴儿似婢妾，寸步矜恩宠。傍人忍笑时，佯把衣祛弄。  

龊龊复龊龊，浅谋同燕雀。不思明日忧，但取今日乐。俗儒抱书卷，未去眼中瞙。谁将古人泪，更为令人落？  

喜雨  

人皆喜膏泽，我独忧丰年。岁凶已贱粜，年丰安得钱？赋役忽惊骇，仓廪甘弃捐。铢铜苟可换，富贵宁我怜！归来官事了，相吊柴门边。农夫未尽死，谷价应常然。王心幸仁圣，分职当忠贤。谓谷贱为美，咄咄无欺天！  

寄祖秘丞  

我本山田人，好尚与众异。平生重交游，所得固无几。昨者应茂才，西行觑朝美。时当庆历初，选举实多士。茫茫帝王州，栖栖远行子。携钱赁破屋，乞火蒸陈米。鞍马到即卖，僮仆痴难使。有时造公卿，努力向廛市。数步则一歇，长吁乃能起。衣冠信质野，言语欠婉媚。阍人顾之笑，将命见而避。往往得所请，跄跄向前跪。何能剖怀抱，浪自慕尊贵。贵人如天神，喘息生云气。野夫等麋鹿，刍豢非所冀。归来坐空窗，惆怅夕不睡。尘埃满须鬓，臭恶入口鼻。业已辞吾亲，中道岂可废？僶俯待报闻，愁忧遂经岁。二年正月晦，闲房适假寐。有奴来啄门，手披择之刺。承命惊下床，赤脚误穿履。从来未识面，只是闻高第。名显宦且达，见我当何为？再拜请就席，熟视知可畏。昂昂貌甚古，崖石掀氛翳。浑浑气甚和，璞玉无芒锐。高谈贯先哲，雅意在兹世。昔人相遇间，一言犹合契。今吾於择之，宁假再三计？自此习往还，中心蔑疑贰。如热息广厦，如饥享盛馈。君授南康守，舟维蔡河涘。我馆汴之阴，前去路则迩。时时结帽带，踽踽寻英轨。众人娇绮罗，相对纫兰芷。朱弦自三叹，笑杀彼郑卫。王命有期日，都门一反袂。君行剧鸿轩，我处近匏系。旷日及孟秋，皇慈始收试。崇崇九门开，窈窈三馆秘。主司隔帘帷，欲望不可跂。中贵当枨闑，搜索遍靴底。呼名授之坐，败席铺冷地。健儿直我前，武怒足防备。少小学贤能，谓可当宾礼。一朝在槛阱，两目但<目咢>眙。捉笔析所问，移时数千字。读书取大者，纤悉或靡记。炙背虽自奇，宁当至尊意？龙马腾天衢，驽骀合羞死。量才与揣命，坦荡更何事！振衣托归舟，河流迅弧矢。淮清江且平，逾月在枕几。及过庐山南，闻君初布治。船樯既入岸，马首已来暨。迎我到府署，相见共欣喜。嫩橘摘千苞，肥鱼斫千尾。萧晨彻骨清，佳境邀人醉。高会虽暂欢，故园当速至。草草成别愁，悠悠渡湖水。是时东方曙，俄然北风厉。阳乌畏威逃，江神以儒戏。气象斗不同，波涛大可悸。长帆张欲裂，孤舟荡无倚。或从玉井出，或自银山坠。篙工敛手立，脉脉无穷泪。从者闭目坐，嗟嗟不敢视。我时抚床歌，分作长江鬼。所恨生劬劳，不孝而已矣。祸福果无妄，险难行可弭。脱身得平康，引领望乡里。厥后过浃日，幸得见维梓。入门何怡怡，馔具有甘旨。稚女能纫针，骄儿遍生齿。芟除闲草莱，疏通旧沼沚。吾庐可终焉，生计由此始。郡守方仁贤，学宫盛修理。踵门致勤恪，命我论经艺。麻衣何纷纷，乡人子若弟。不唯务章句，所欲兴礼义。施为有本末，动静有纲纪。早与鸡同觉，夜与月相值。孳孳忘饮食，<龠斤>々在文史。时附南康书，或逢北来使。尺素虽满前，话言难到耳。殆及三年冬，闻君受朝寄。名称按刑狱，势可平冤滞。故人渐大任，贱子差自慰。轩车日已远，翰墨益难致。薄命良可伤，降灾浑未已。是年之季冬，举家缠疫疠。老母尚委顿，微躯盖蝼蚁。形骸非我有，魂魄与心离。权柄在鬼物，功力非服饵。晓突谁能炊，午关犹未启。荏苒再周月，幸会天不弃。春风动枯槁，甘雨浇根柢。行行夏交秋，吉微凶不替。高堂何戚戚，疾病日攒萃。一夕脾脏间，发泄不复止。诘朝问无言，目瞑口齿闭。号呶诸儿孙，杂沓大鼎沸。嗟哉当彼时，诚恐弗可讳。医师相急热，巫觋两经纬。药草极酸辛，法术殚怪诡。薄暮乃复苏，逾旬仅知味。方兹恋庭闱，旋已对狱吏。试言其所由，内省亦无愧。有人同州闾，发迹自徒隶。窃被儒衣裳，曾亡小材技。突如游京邑，欲以干明叡。朝家焉可欺，羁旅谋自济。乃造黄纸书，便取青袍衣。乘船归南方，敛板谒当位。自言章奏奇，因籍宦官势。诏文降自中，宰府不预议。既云能占天，且曰善兴利。江淮一经过，郡府十不啻。到处争逢迎，莫能思处置。转运苦爱奇，得之如国器。故使按坑冶，庶可展才智。小人靡忖度，假宠愈放肆。行符索吏卒，圈印发传递。阎闾望尘拜，州县从风靡。遮道结缯彩，铺筵塞珠翠。车骑前后呵，给使数百指。何者为典刑，独自夸爪觜。在昔秦无人，绕朝赠之箠。繄我非聋瞽，碌碌宁不耻。作书贻谏官，奸诈患不细。有诏令逮捕，按验取真伪。是夫知计穷，诬我以罪戾。上官犹眩惑，准例皆拘系。幽幽圄犴中，愤愤争竞里。周旋二十日，乃克见巧敝。画地尚不入，丛棘曷可寘。惟兹谢吾母，几不全发体。教道亦难行，凡庸岂同志。吁哉养英才，徒以钓积毁。箧书归敝庐，庠门任芜秽。去年仲夏后，盛暑若火炽。郊园有馀爽，蔬果聊可嗜。时复观田畴，毕力奉耘耔。人生但饱暖，此外皆淫侈。思君非一日，欲去无双翅。俄闻迁黄州，又说丁丧制。古来圣与贤，谁不遭丑诋。蜀日骇狗犬，夏鼎愁魑魅。人寿有短长，孝子谩忧思。灭性经所贬，节哀礼为是。矧夫王佐才，简在唐虞际。扬名以显亲，报德岂不韪。加饭苟如愿，苍生犹有恃。适时匪我长，不朽乃所拟。道义果弗充，富贵反为累。回宪本无官，桀纣焉得此。俗子但相非，吾心已居易。近者游葛陂，念君在衰枲。作诗布幽怀，读之勿嗤鄙。  

女色无定美赠卿材  

女色无定美，宠至美则多。士才无定称，用显称已过。长安小家子，粲粲秋池荷。性慧不觉耻，母怜不加诃。出户一囊麝，见人双眼波。情动笑难止，语娇音屡讹。都人口如沸，观者踵相摩。因缘幸充选，恩泽成偏颇。少费万金珠，一呼千绮罗。佯愁惨白日，猛唾倾天河。东邻有贤女，春绿涵修蛾。花艳不裁翦，玉光无切磋。自小固闻礼，藏头岂知他。亲戚尚未见，媒官当奈何！过时谁访问，生世就蹉跎。岂不有配偶，市里或山阿。岂不有奉养，春饎与机梭。列女不得传，乐府无人歌。容华日衰落，涕泣坐滂沱。富贵易修饰，贫贱多笑呵。柳下无仲尼，小官终灭磨。进退在勇决，迟疑两皆蹉。退当事奇伟，夙驾追雄轲。进当取势位，健笔为干戈。胡然守一节，独自埋随和。  

江亭醉后  

平生尚倜傥，壮大苦摧折。主人能结纳，佳境为铺设。渺氵皛东江来，谽谺暮云裂。倡女稍多艺，市酒且供啜。侠气复何聊，心朋幸相悦。解冠从放荡，大呼谁輓掣。咄哉千里足，嗟呼三寸舌！悔物唤龙取，天葩令鬼折。艳唱声非雅，戏谈理当谲。帷房笑私昵，闾巷嘲琐屑。更鼓莫催睡，夜风才去热。俗士鲜大志，于今重小节。内行豕在泥，外貌犬伏绁。吾侪古豪杰，方寸浴日月。被谤肯自疑，为欢顾犹拙。放饭彼不惭，使我无齿决。  

弋阳县学北堂见夹竹桃花有感而书  

暖碧覆晴殷，依依近朱栏。异类偶相合，劲节何能安？同时尽妖艳，无地容檀栾。移根既不可，洁心诚为难。外貌任春色，中心期岁寒。正声尚可听，谁是伶伦官！  

读韩文公驽骥篇因广其说  

主人渴良马，仆夫念驽骀。行迟追易及，力少牵易来。时闻千里足，百箭攒其怀。主人虽欲买，众口大悠战。  

虾蟆  

虾蟆尔奚为？閤閤搅人耳。在官不为官，在私无私事。徒将一寸口，日夜相鸣吠。岂能劖语言，且欲噪梦寐。何者孔稚珪，爱之如鼓吹。谁论正与淫，各自有知己。  

惜鸡诗  

【曩予家居，见鸡有异者，为之动心，尝欲作诗而不果。戊寅夏五月，学於山中，乃追赋之曰。】  

吾家有鸡母，乘春数子生。生来逾六旬，互觉羽翼成。其母且再卵，逐之使离散。众雏既不来，一子独恋恋。恋恋不肯离，逐之终不移。母行无险易，唧唧相追随。卵生亦云足，母伏窠中宿。厥子苦无依，攀背如悲哭。窠中母所安，忍渴复忘餐。子於背上卧，不舍须臾间。我时见之喜，异类能如此。因欲观其终，其终谅何似？一朝大长成，乃知牝牡情。膨脝娠在腹，渐见东西行。行行求饮食，欲以助生息。卵出子还多，养子何劳役！朝啄荆草林，暮爪污泥深。昔时随母意，今作爱雏心。雏生诚可爱，母老宁忍背。物性乃不常，使人心叹慨！物类本无知，无知孰责之。斯鸡与众异，酷似有天资。天资以仁孝，变更何太早。况彼本无知，血毛安足道。万物灵者人，孰不念其亲。少艾与妻子，所以夺吾真。五十慕父母，虞舜称稽古。埋子得黄金，迩来唯郭巨。古人往莫追，言之泪沾衣。斯言足自警，题作《惜鸡诗》。  

闻女子疟疾偶书二十四韵寄示  

昨日家人来，言汝苦寒热。想由卑湿地，颇失饮食节。脾官骄不治，气马痴如绁。乃致四体烦，故当双日发。江南此疾多，理不忧颠越。顾汝仅毁齿，何力禁喘噎。寄书诘医师，有药且嚼啜。方经固灵应，病根终翦灭。但恐祟所为，尝闻里中说。兹地有罔两，乘时相罥结。嗟哉鬼无知，何於我为孽？我本重修饰，胸中掬冰雪。祸淫虽甚苛，无所可挑抉。疑是饕餮魂，私求盘碗设。尽室唯琴书，何路致荤血。无钱顾越巫，刀剑百斩决。徒恣彼昏邪，公然敢抄撮。吾闻上帝灵，网目匪疏缺。行当悉追捕，汝苦旦夕歇。慈爱早有加，忆念今逾切。尘劳差可畏，归计又云辍。所生能劬劳，祖母矧聪哲。羸卧纵未苏，抚视谅非拙。勉勉多自安，风来信勿绝。  

读史  

子长汉良史，笔锋颇雄刚。惜哉闻道寡，气志苦不常。心如虫丝轻，随风东西扬。一事若可喜，不顾道所长。公言绌原宪，侠贼乃为良。仁义谓足羞，货殖比君王。黄老先六经，斯言固猖狂。吁嗟夫子没，两观无刑章。予怀班孟坚，驳议何洋洋！传与后世人，慎思其否臧。  

竹斋题事  

低斋结空野，小竹移孤林。斋闲竹净好，日媚幽人心。南方夏厌暑，独此留残阴。戛雨挫促梦，穿风搜凉襟。长茵展丽藓，乱歌奏欢禽。侍奴裹村服，语客抛尘簪。志高成利雠，思爽生诗淫。值圣喜盈卷，感古悲入琴！山迎稳履远，月劝澄杯深。荣名虽未染，幸亦非堙沉。  

雨中作  

群阴侮阳德，雨阵春嘈嘈。白晓惨成夜，瓦口生飞涛。凝云列山鞘，冷气攒衣刀。径闹有松竹，庭卧唯蓬蒿。花淫得罪陨，莺辩知时逃。隰苗出水短，木菌随日高。微吟雅於乐，快饮甘如膏。朱曦待未见，天盖空牢牢。  

闵雨诗  

吴江之南，是曰丰国。五种之生天下食，一岁不登，吾民菜色。如何天不仁？纵彼旱孽称其神。矫矫赤龙推火轩，来自东南山。咸池忄耎水不敢沃，阳侯失色愁烹煎。况兹畎亩流涓涓，何足吸之唇齿间。但见禾与黍，蓬勃红尘起。土伯敕其属，扫路迎饥鬼。哀哉氓蚩蚩，托身釜鬲惟蒸炊。小人怨咨君子知，天生天杀今其时。我闻皇穹大德在生育，爱养万物同婴儿。产民之身赋民食，中道绝之何所为？当时冥冥间，委任非其宜。山川之神各守土，群龙受位司天池。上帝当轩亲戒敕，十日一雨无愆期。帝心仁且信，临下固不疑。谓言庶事有分职，屏去视听思无为。安知愚下鬼，负德孤恩难制指。弄天之权侮人命，贪嗜牛羊邀祭祀。忽焉一物不称情，因教此旱灾生灵。雷霆之官畏罪莫敢谏，头枕天鼓眠不醒。帝在紫微垣，下隔千里云。徒劳衔血向空哭，帝心虽圣安得闻！北斗侍帝侧，斡运气毋均四时。五星暨众宿，照曜亡偏私。夫何容此鬼，恣行胸臆轻天威。定是机务繁，耳目有所遗。小臣亦何者，草莽负奇节。欲系神颈无长绳，欲斩龙头剑锋缺。皇穹如未察凶邪，空使小臣心郁结。  

甘露亭诗  

乾坤父母莫匪慈，胚胎亿兆成角羁。其间哺乳不及处，有时泣杀呱呱儿。南川上游号沃野，景祐丙子尝凶饥。新田始苗旧谷罄，十室八九无晨炊。伏阴何者不仁甚，酿作水灾来助之。烟煤刷天雨汁黑，呕山泄谷争奔驰。横流一夜打城郭，万弩窃发穿毛皮。东隅有洲尸揖揖，如蚁欲走遭水围。屋根无力树腰折，蛟蜃食人犹择肥。涛波一望万山阻，六亲不得相扶持。国子刘公好仁者，惟时假守兹军麾。民生在我不在命，告舟往救无敢违。童儿赤立妇女困，载之刳木何累累。泥沙外冷内饥渴，口噤不语如狂痴。牵挛坐卧满府舍，赋以酒饮加饘糜。随流往往亦不死，远在百里无人知。捐金购得问氏姓，召使亲族携之归。司农仓廪尽发出，不待奏报先施为。有馀况可补不足，大贾蓄家如响随。来瞻去察夜继昼，赤热不忍荫华榱。由斯一郡十万户，饿肤日月生膏脂。存者相保没者葬，唐虞仁寿重驱跻。圣主养贤贤养物，气和郁郁通高卑。城西老宫古松径，一朝坠露甘如饴。千柯万叶结不解，玉阶琼树光离离。甿俗奔走竞观睹，手攀口吮同赍咨。学老之人周氏子，好善不类黄冠师。欲令事迹绚久远，筑亭其地高巍巍。公之归朝不可借，松树至今犹未衰。我作此诗揭亭上，他年堕泪如羊碑！  

答缘概师见示草书千字文并名公所赠诗序  

佛繇西域渐中土，欲使群心皆鼓舞。若颛梵语及胡书，昧者虽存明孰与？其徒往往多材能，暗结时贤为外助。远公自昔来庐山，夸逞莲花邀社侣。吁嗟君子遭乱邦，舍此未知何处去。迩来一行善记览，啮破乾坤寻历数。或攻文苑掠芬香，辞则贯休笔怀素。其馀曲艺与小诗，布在人间难悉数。贤豪大抵多怜才，引致门墙无龃龉。其人既重法亦尊，羽翼大成根本固。我缘山谷见不远，缁褐憧憧尽愚鲁。坐量此去朋党衰，纤缟焉能拒强弩。去年有使自番阳，手藉一函来我所。发函乃是缘概书，千字满前云缕缕。众人饱食已用心，欲噍伯英肥美处。当时名士嘉其能，长序短篇联绣组。因思幅员千万里，如师之能更几许。以儒辅释日益多，何恤区区一韩愈！  

春社词并序  

【宝元二年，尝梦大雨震所居室，惊而仆地。既已，有一人甚长大，紫衣而冠，意谓雷之神也。呼覯使前，授之题曰《春社词》。【词或作篇，字不能审】观惧栗栗，援笔得八句与之。及觉，尚记其首三句，颇怪丽。今七年矣，值暇日以五句足之。】  

吴台玩春锁春色，雨刷花光入龙国。田边大树啼老鸦，野云痴醉寒查牙。年华欲住风雷恶，兰脸知秋泪先落。时荣时谢无了时，扶起混沌须神医。  

闻喜鹊  

翩翩者鹊何品流，羽毛白黑林之幽。生平智力可料度，有巢往往输呜鸠。天然却会报人喜，愚儿幼妇唯尔求。万声千噪几曾验，闻者终是轩眉头。从来乌鸟爱反哺，孝慈情性谁可俦。其间於事最先见，告人凶祸令人忧。忧时不肯自修饰，祷请神鬼争啾啾。告之愈验愈见恶，【自注：去声。】共云灾患鸦之由。弹丸瓦石相驱逐，名园佳树难依投。忠言逆耳世罕用，属镂曾割伍员喉。莫笑后来司马公，事事称好真良谋。  

闲夜  

披衣坐小亭，夜气拂人清。月暗先成晕，虫吟不识名。举杯期混沌，开卷赏茎英。此兴知谁会，松风鹤睡惊。  

睡思  

俗语不入耳，旅愁还对心。坐多浑易厌，梦好欲重寻。暴雨撩蓬响，残阳过岭阴。回看奔竞苦，此舆贵南金。  

监湖夜泛以“明月到樽前”为发句。  

明月到樽前，拏舟古岸边。乱山斜入雾，远水倒垂天。酒气薰龙戏，歌声弄鹤眠。回头嗤李郭，此外更无仙。  

池亭小酌得和字  

客思都无著，临池一醉歌。唤春呈物象，移性入天和。月影碎荆玉，波纹纬蜀罗。相看尽仙骨，俗态已无多。  

感事  

太平无武备，一动未能安。庙算何时胜？人生到处难！役频农力耗，赋重女工寒。祇有盱江守，怜民不爱官！  

闲居  

无物可劳情，空郊日闭扃。雨吟春破碎，贫饮客凋零。世事重江险，才名一梦醒。同心祇松柏，见我尚青青。  

萍  

尽日看流萍，谁原造化情。可怜无用物，偏解及时生。泥滓根萌浅，风波性质轻。晚来堆岸曲，犹得护蛙鸣。  

送张殿嘏  

人意皆怀土，嗟君无故园！欲行须尽室，此去又他门。静里文章好，贫来节行存。振淹知有日，倚伏岂虚言。  

寄题廖说蒙亭  

圣人虽在上，君子有穷时。自得山居乐，何须世俗知？夜多松月分，凉与水风期。只恐亨通去，清闲却付谁。  

养疾  

少小唯贪酒，病来才信医。问方逋客许，寻药野人疑。夜捣全听惯，寒煎觉沸迟。古贤曾爱死，此意亦谁知？  

远山  

最能牵病眼，天际一山横。尽日是秋色，无人知地名。暗时云自合，缺处路应平。才子沾衣泪，千秋共此情！  

早归  

病马不妨骑，出门常便归。见人无事说，是物与心违。通塞元关命，驱驰转觉非。莫教尘里汗，坏却箧中衣。  

晚闻角  

倾耳斜阳里，无聊拭泪频！平生惯闻处，今日自愁人。夜近歇不久，风来听得真。胡笳更何物，只此已伤神！  

哭女二首  

妻死女已病，逾年成二丧。此生谁骨肉？未识好衣裳。看面虽犹小，闻言尽可伤。最知怜祖母，句句刮人肠！  

老树枝叶薄，先秋风雨过。人间不善事，身外想无多。理遣诚如幻，悲来岂奈何！从前短鬓发，为尔渐双皤。  

小女  

惜汝今何恃，言来泪满襟。死生虽分定，襁褓累人心。饥买邻家乳，寒劳祖母针。岂知泉路隔，时拨蕙帷寻。  

龟峰精舍  

去县二十里，路平时正春。四山唯有石，一寺更无尘。融结疑天意，经营忆古人。但知安乐处，何必是金身！  

鸣蜩  

雨馀云漏日，虫思已喧喧。时节惊初夏，声音似故园。为谁吟绿野，相共送黄昏。便是秋来信，霜髯更几根！  

送春  

送尔归天去，天应解祸淫。物生谁得所，我见独伤心！【《楚词》有“目极千里伤春心”之句。】好景吟来遍，芳樽醉不禁。东风别无用，百草已成林。  

次韵阎判官除夜  

密雪穿窗入，孤灯向壁光。老来人不觉，梦继酒犹香。世事休思虑，年华任短长。朽株难长育，空此见春伤。  

寄黄晞  

长忆黄夫子，才高行亦淳。世情轻近事，见惯即常人。何力康时务，将身役路尘。七闽山水国，是处好安贫。  

回明上人诗卷  

学佛有馀力，吟诗过一生。情闲气焰少，句好琢磨成。柏竹门庭古，冰霜笔砚清。输他饱食者，终日自无营。  

送任大中  

真伪少分别，吁嗟此世情。西施作老婢，南郭逞新声。命合生来困，诗应没后名。旅游何所得，赤日又徒行。  

送何秘丞  

吴人作蜀官，万里沂惊湍。地俗虽云异，民情想一般。智明终戒察，政惠不须宽。前史多循吏，乘闲更熟看。  

乡思  

人言落日是天涯，望极天涯不见家。已恨碧山相阻隔，碧山还被暮云遮。  

少年  

新翻曲调恐人传，不许高声唱玳筵。金兽也嫌春态浅，向风喷作绿杨烟。  

自勉  

月欲东生日又西，莫随儿女醉明时。黄泉一向埋愚鬼，不与人间史笔知。  

戏题玉台集  

江右君臣笔力雄，一言宫体便移风。始知姬旦无才思，只把豳诗咏女功。  

雪中赠柳枝  

暖气来时柳眼新，一场冰雪更愁人。要知真宰无诚信，取次东风未是春。  

柳枝答  

春早寒馀岂足哀，平生多难愧非材。去年二月都城里，曾共花房带雪来。【庆历二年二月五日京师大雪。】  

读长恨辞二首  

玉辇迢迢别紫台，系环衣畔忽兴哀。临邛谩道蓬山好，争奈人间有马嵬！  

蜀道如天夜雨淫，乱铃声里倍沾襟。当时更有军中死，自是君王不动心。  

戚夫人  

百子池头一曲春，君恩和泪落埃尘。当时应恨秦皇帝，不杀南山皓首人。  

有感  

官家的的要宽征，古时什一今更轻。州县酷嫌民渐富，几多率敛是无名。  

白刃劫君君勿言，人生祸难俱由天。君家岁计能多少，未了官军一饭钱。  

庭下缧囚何忿争，刀笔少年初醉醒。黄金满把未回眼，笑杀迂儒欲措刑。  

游寺醉归却寄同坐  

江村古寺偶闲行，一饮全疑酒有灵。水底屈原应大笑，我今独醉众人醒。  

索酒  

不醉多愁醉多病，几回爱酒又停杯。死生若是有天命，莫放愁来任病来。  

忆钱塘江  

昔年乘醉举归帆，隐隐前山日半衔。好是满江涵返照，水仙齐著淡红衫。  

谢传神平上人  

蕞陋徒烦妙笔传，呼儿看了独凄然。丹青不解随人老，相似都来得几年！  

闰正月三日偶书二首  

一步寒郊一惨眉，望春春色苦来迟。东君未必私桃李，只恐梅花谢有时。  

无赖年年逐酒徒，今年不饮兴何如？醉乡若有人名籍，但愿春风点检疏。  

论文二首  

今人往往号能文，意熟辞陈未足云。若见江鱼须恸哭，腹中曾有屈原坟。  

天宝年中事事新，长安还有谪仙人。骑鲸去后无寻处，输与勾芒自管春。  

汉宫  

哀平外立国权分，只为当时乏嗣君。试问莽新谁佐命，最应飞燕是元勋。  

燕雀二首  

燕子从来巧语声，主人相爱是常情。黄头老雀何能解，饱食官仓过一生。  

绣户珠帘见最频，暖来寒去但安身。翟公门下时飞入，全胜交情斗顿人。  

送春  

宜春台上送春归，泪滴金杯不自知。懊恼黄莺解言语，飞来唯见落花枝。  

晓角  

肠断城头画角声，灯青月黑酒微醒。浓香梦里谁曾管，只有离人夜夜听。  

登越山  

腊后梅花破碎香，望中情地转凄凉。游山只道寻高处，高处何曾见故乡。  

送古山人  

喜闻吉事怕闻凶，天下人心处处同。乍出山来言语拙，莫将刺字谒王公。  

送毗师西游  

望望王城十二门，青山行尽入红尘。近来富贵皆天与，到处应多问命人。  

送春寄呈祖袁州  

去年春尽在宜春，醉送东风泪满巾。今日春归倍惆怅，相逢不是去年人。  

次韵陈屯田途中所寄  

封豕长蛇战岭南，何人肉食不怀惭。只今惟有高眠好，风弄松声水溅庵。  

正月二十日俗号天穿日以煎饼置屋上谓之补天感而为诗  

娲皇没后几多年，夏伏冬愆任自然。只有人间闲妇女，一枚煎饼补天穿。  

苦雨初霁  

积阴为患恐沉绵，革去方惊造化权。天放旧光还日月，地将浓秀与山川。泥途渐少车声活，林薄初乾果味全。寄语残云好知足，莫依河汉更油然。  

野人  

村落苍茫半草茅，路无车辙水无桥。婚姻取足唯春茧，盐酪归来待晚樵。一样宽衣疑效古，几人华发未经徭。相逢不会寒温语，借问官家合是尧。  

书麻姑庙  

流俗好仙方学道，至人乐道自成仙。飞升若也由贪欲，紫府还应用诈权。尘里笙歌千古梦，洞中星斗几家天。无心便是归真日，姹女河车总谩传。  

客有话故丁秘监京师旧宅因而伤之  

等闲荣谢已愁闻，况话三公极宠身。青史尚为今世事，朱门不是旧时人！文章散入诸蕃口，花药留添上国春。生死交情浑易见，有谁过此为沾巾？  

五龙塘  

世传鳞物有蟠时，分得寒泉住翠微。天命虽教为润泽，神心终是索虔祈。一围石岸刓无迹，几族阴云禁不飞。风脚斗回波面黑，向人浑似逞严威。  

寄小儿  

两世茕茕各一人，【予无兄弟，才生此儿三岁矣。】生来且喜富精神。欲教龆龀从师学，祇恐文章误尔身。但有犁锄终得饱，莫看纨绮便嫌贫。不知别后啼多少，苦问家僮说未真。  

秋怀  

褚冠斜顶对清秋，病骨支撑懒上楼。辅世功夫何日是，少年滋味此生休！山含红树随时老，天带黄昏一例愁。自笑酒肠空半在，前村无处典鹴裘。  

书松陵唱和  

天命相逢陆与皮，当年才调两权奇。朝端未有输忠处，诗外应无用力时。意古直摩轩昊顶，言微都泄鬼神私。近来此道中兴也，泉下英魂知不知！  

早起有怀  

草草西风动葛衣，呼僮前启竹间扉。山僧好睡钟声晏，社户多贫酒气微。岂是客愁浑较可，祇因书卷解忘归。盱江百里清无滓，枉属闲人坐钓矶。  

清明日作  

迟迟日景坐成曛，闻说清明在此晨。花卉不宜愁眼看，勾芒能为几人春。销磨志气多因老，点检交游半作尘。欲向醉乡聊自适，病来还厌举杯频。  

晚思  

一槛东风小箔开，乱山明暗水萦回。流年渐共春华去，暴热还随霁色来。天气浊多人欲睡，地形卑甚物先梅。因知楚客迷魂处，不是江东不足哀。  

暮春始游城西  

病多无力逐纷华，三月衡门未见花。长恐后期成索寞，果逢残景独咨嗟！栏干倚望山空在，杯酒迟留日易斜。谩说明年更春色，不知园囿属谁家！  

寄傅代言  

交游散尽客来稀，门掩城隅昼漏迟。春地更无嫌草处，雨天还有诈晴时。轻量世事世不罪，冷笑人言人岂知。犹喜道途收拾早，将闲对病最相宜。  

丙子冬至夜酒醒  

尽道一阳初复时，不期风雨更凄凄。凌晨出去逢人饮，沉醉归来满马泥。多恨恐成干斗气，欲言那得上天梯？【韩文公《月蚀》诗有“无梯可上天”之句。】灯青火冷睡半醒，残叶打窗乌夜啼。  

南斋咏风  

懊恼南窗一道风，只应天配与贫穷。不归罗绮飘飖处，故入松篁冷淡中。久座披襟尘榻稳，半醒吹面月帷空。城边菡萏知多少，偷得清香是尔功。  

小雨  

已是蛟龙未肯忙，谁教螮蝀更相妨。来时槁叶疏疏响，过后浮云片片光。径草微滋垂粉汗，砌沙圆滴簇蜂房。嗟予不及高飞鸟，先得天边几点凉。  

题净居院  

寺门幽独傍江城，江水清含地气清。隔岸楼台人醉死，绕阶松竹夏寒生。路经桥远尘难过，僧占闲多俗不争。唯有行吟憔悴客，这回须去濯长缨。  

往山舍道中作  

截竹成舆不用轮，东行尽日稳宜身。前看叠嶂如无路，每到平田始见人。下户半曾差作役，朽株多已祀为神。生涯一撮诚何有，且免庸儿共拜尘。  

秋晚悲怀  

渐老多忧百事忙，天寒日短更心伤！数分红色上黄叶，一瞬曙光成夕阳。春水别来应到海，小松生命合禁霜。壶中若逐仙翁去，待看年华几许长！  

残叶  

一树摧残几片存，栏边为汝最伤神。休翻雨滴寒鸣夜，曾抱花枝暖过春。与影有情唯日月，遇红无礼是泥尘。上阳宫女多诗思，莫寄人间取次人。  

哭十侄  

到官六月【一作日】寄书回，未病封题死后开。一命至卑人尽得，九泉何事独相催？唯忧旅榇还乡远，况是亲丧继踵来。数世学文终若此，可怜门户转隳颓！  

秋阴  

一夜风声晓更狂，起来庭户顿凄凉。不知红日在何处，时见黑云微有光。天落水中兼雁影，露啼林罅带枫香。愁人莫苦登高阁，说著江山已断肠。  

寄介夫  

天恨吾侪各一方，夕阳千度到西窗。因循流俗今皆是，磊落如君信少双。书未隔年难得报，心从薄宦始应降。可怜汉水无拘系，长与盱江会九江！  

书怀寄介夫  

弃材幸免杂舆薪，收拾缁衣出洛尘。渐老得闲才是性，谗言成谵且随人。能传身后须文字，要识胸中只鬼神。俗子不劳轻毁誉，问天长乞醉乡春。  

俞秀才山风亭小饮  

炎炎千室热如烘，亭压山头独有风。雨意生狞云彩黑，秋容细碎树枝红。半天斜日归心动，一面平川醉眼空。却是梦魂无所得，人间岂少翠微宫！  

闽中岁暮  

休道南人暖过冬，苦寒今与北方同。霜严欲裂地到底，日短不行天正中。谁使智愚相伴老，便将荣辱断还空。乡愁莫更欺闲客，薄酒从来亦有功。【白乐天有《酒功赞》。  

偶题饶秀才溪光亭  

北出城来驻马蹄，君家别馆幸临溪。雄虹见雨遏不断，潦水到秋痕渐低。万事热心成浩叹，一樽撩眼怕长迷。俗人谁会儒生意，是处醉吟还日西。  

早夏偶作  

闲愁不觉过年光，强半精神似醉乡。几度雨来成恶热，有时云断见斜阳。古人事业尘空满，故国园林草自长。赖得南华怜我病，一篇《齐物》胜医方。  

自解  

人生何苦要多才，百虑攒心摘不开。夜月几曾无梦处，春风只管送愁来。秃毫强会悠悠事，浮世无过满满杯。看取秦坑烟焰里，是非同作一抔灰。  

不寐  

四壁空空绝语声，困来终是睡难成。孤灯要与人相背，寒漏苦教天不明。累月故园无信息，几般闲事恼心情。别愁若解生华发，一夕应添一万茎。  

韩偓集有自抚州往南城县舟行见拂水蔷薇之诗南城吾乡也因题八句  

韩偓当年赴七闽，舟行过此倍凝神。江边石上知谁处，绿战红酣别是春。往事几多书不记，仙源依旧地无尘。花光柳色今何限，更有才人胜古人。  

送王都曹  

古木亭边夜响晨，饯壶重叠拥双轮。高文健笔科场手，白发青衫宦路人。十月霜风还劈面，六街尘土会欺贫。麻源碧涧神仙地，早晚归来伴隐沦。  

蓬屋  

长檐数尺庇堂东，疏漏从来只有蓬。日影碎如秋树下，雨声初似夜船中。竹经蠹了多垂地，箬到乾时半卷空。此处想非人所竞，众言千万莫相攻。  

阶基  

堂前一级似阶墀，无石无砖只旧基。泥饬顷因年节近，蹋崩唯是客行时。谁曾罗袜双来上，多谢苍苔久不离。从此便成贫景致，竹帘垂处敢相宜。  

宜春台  

谪官谁住小蓬莱，唯有宜春有古台。千里待看毫末去，万家攒作画图来。云中罗绮香风落，月底笙歌醉梦回。莫怪江山苦相助，骚人没后得真才。  

东湖  

古郡城池已瞰江，重湖更在郡东方。水仙坐下鱼鳞赤，龙女门前橘树香。路绝尘埃非洒扫，地无风雨亦清凉。使君待客多娱乐，只有醒时觉异乡。  

野意亭  

福唐城郭掌中窥，旭日登临到落晖。谁在画帘沽酒处？几多鸣橹趁潮归。晴来海色依稀辨，醉后乡愁<禾责>渐微。山鸟不知红粉好，才闻歌板便惊飞。  

灵源洞  

才出尘来尚未知，渐攀藤竹渐临危。伏流似是龙藏处，古树应无春到时。谁把石崖齐划削，直教云气当帘帷。良工画得犹宜秘，莫与凡夫肉眼窥。  

送黄承伯  

君来别我向番阳，时节初春晓尚霜。茶褐园林新柳色，鹿胎天地落梅香。此行砚席多知己，是处楼台可举觞。只恐诏书非久下，槐花又在眼前黄。  

清话堂诗  

【至和元年秋九月，与周伯达宿景德寺义明上人房，予憙，诵李涉诗云：‘无限心中不平事，一宵清话又成空。’其意与今夕相似，因目其处为清话堂，且题八句。】  

释子相延暂解冠，一宵清话到更阑。漆盘香烬死蚯蚓，纸瓦雨声鸣弹丸。往事莫将闲口笑，劳生谁在定中看？明朝颒面还归去，依旧涂泥溅马鞍。  

次韵酬屯田陈丈见寄  

老年才到病还催，老病成丛拨不开。腹冷有时如咽雪，耳虚终日独闻雷。半生辛苦归三径，万恨销磨向一杯。赖得竹窗无事处，清风频共故人来。  

## 晞发近藁钞【《天地间集》附。】  

福唐黄坤五语余，《晞发集》近世行本多遗漏，曾抄畜二十馀首，皆刻板所无。余闻之心往，恨其不携行笈，得一见也。从子愚忠，自苕上潘氏抄得《晞发近藁》一帙，为发狂喜。原集古诗大半，此多作近体。屈蟠沉郁，吐茹奇艳，皆世所未睹，岂即黄春坊所谓与？然黄云二十馀首，而此编有五十首，数既不合，且此署《晞发道人近藁》，当是末年未定残草，别为一卷，流传人间，又非刻本零星遗漏比也。然则黄氏二十馀首，又不知何诗矣？惜春坊坊亡，不得一质证之。此帙附《天地间集》十馀首，即皋羽所编当时诸公诗也。按本传有二卷，此亦不完。书潘氏藏本，为陆子传手迹，有题识。子傅名师道，吴人。  

过杭州故宫二首  

禾黍何人为守阍，落花台殿暗销魂。朝元阁下归来燕，不见前头鹦鹉言。  

紫云楼阁谠流霞，今日凄凉佛子家。残照下山花雾散，万年枝上挂袈裟。  

重过二首  

复道垂杨草欲交，武林无树著凌霄。野猿引子移来住，覆尽花枝翡翠巢。  

隔江风雨动诸陵，无主园池草自春。闻说就中谁最泣，女冠犹有旧宫人。  

野望  

心游太古后，转觉此生浮。天外知何物，山中著得愁。岸花低草色，潮水逆江流。消尽盈虚里，令人白尽头。  

无题  

天风下黄叶，山树挂绿蓑。世情逐流水，东去无回波。可与语人少，不成眠夜多。湿云黏短发，漂泊奈愁何。  

春闺词  

手触残红头懒梳，香随蝴蝶上衣裾。暖风吹睡无言语，又向床头看梦书。  

四皓  

冷却秦灰鬓已翁，紫芝歌罢落花风。若教一出无遗恨，莫入留侯准拟中。  

散发  

乾坤一楚囚，散发向沧洲。诗病多於马，身闲不似鸥。因看东去水，都是夜来愁。晚意落花觉，残枝香更幽。  

友人自杭回建寄别三首  

同来不同去，离别暗销魂。闽浙若同水，扁舟送到门。  

潮信到岩濑，水色过衢城。寄潮不寄水，潮去有回程。  

水到衢城尽，梅花上岭生。不如寄明月，步步送君行。  

孤山  

又冒晴丝向水涯，寒云冉冉护巾纱。能知绿鬓几回至，欲作黄冠此处家。已把掖垣等茅舍，不愁封禅对梅花。晚风吹禅过船去，看鹤上天冲碧霞。  

雪  

片片□何似，无根零乱花。任随飞到处，不拣是谁家。缝密天如翳，檠深树半斜。城中薪酒贵，羁旅若为赊。  

画秦宫人  

宫人字玉姜，秦时逃入山，是为毛女，汉魏间人犹见之。  

结草为衣类鹤翎，初来一味服黄精。宫莺几处衔花出，犹向山中认得声。  

织妇叹  

待得蚕茧上丝，织成送女去还归。支机本是寒砧石，留取秋深自捣衣。  

商人妇  

抱儿来拜月，去日尔初生。已自满三岁，无人问五行。孤灯寒杵石，残梦远钟声。夜夜邻家女，吹箫到二更。  

忆湖上  

扰扰忽半月，征衣杂吊尘。颇疑湖上客，不是城中人。岸柳垂□桨，山云泫湿巾。明朝在何处，相怪堕凡身。  

悼古季清  

典刑前一辈，言语尚风流。诗律缚不住，梅花恼得愁。云烟今变灭，老病总宜休。唤醒菟裘梦，严城山雨秋。  

蜡梅  

冷艳清香受雪知，雨中谁把蜡为衣。蜜房做就花枝色，留得寒蜂宿不归。  

留别顾君际  

万里行可到，诗人吟到难。愁来时自语，写出许谁看。月落望如失，山空坐更寒。此时多少意，欲别路漫漫。  

后桂花引  

修月仙人饭玉屑，瑶鸭腾腾何处热。吴刚生愁树合创，毫飘玉斧高枝折。此时待罪扣帝庭，素蛾骑蟾涕泪零。月中落子如雨星，至今收拾无六丁。  

吴山谒祠  

吴山坊顶戴高祠，禁地凄凉江水悲。却是北人题记壁，迤南耆旧独无诗。  

雪后湖堤步归  

无求如有得，散策堤边行。山碧眼花乱，水寒毛孔生。穷冬疑有雨，一雪却成晴。劳谢天涯月，相随步入城。  

梅花  

春过江南问故家，孤根生梦半槎牙。到无香去飘成雪，未有叶来开尽花。  

吹老单于月一痕，江南知是几黄昏。水仙冷落琼花死，只有南枝尚返魂。  

往姑苏与友人别杭州  

北阙到吴会，烟草亦诗情。饮少但知价，行疏数问程。天阴月不死，江阔水能生。别后不得寐，相思还二更。  

雪霁有感  

夜长春度梦，门雪拥笆篱。不倚成山积，情知有霁时。日高檐自雨，气上瓦如炊。风过梅花湿，寒香只恋枝。  

山中道士  

山中道士服朝霞，二十修行别故家。留客一杯清苦蜜，蜂房知是近梅花。  

馀杭樵歌  

樵斧丁丁响翠微，赪肩半脱汗身衣。因来避雨岩前洞，裹得山蜂和蜜归。  

书文山卷后  

魂飞万里程，天地隔幽明。死不从公死，生如无此生。丹心浑未化，碧血已先成。无处堪挥泪，吾今变姓名。  

十年  

忘却寒温语，相逢一揖休。十年只如此，今日若为愁。月白夜亦昼，山寒春更秋。无情溪涧水，只是下滩流。  

秋夜词  

愁生山外山，恨杀树边树。隔断秋月明，不使共一处。  

除夜舟中遇雪  

岁月安有限，利名心未灰。雪飞今夜止，潮去隔年来。交友穷中见，江山尽处回。家人谁念道，耳热不因杯。  

元旦舟中听潮  

东望拜潮水，无家在客船。一来仍一往，今日又今年。有信从天外，缘声到枕边。海门春树暖，吹浪起晴烟。  

鸬鹚步寻方元英故居  

遗像双台下，结庐烟水傍。子孙今几世，风雨半他乡。山静云眠影，叶乾虫食香。高名故相压，吟苦不成章。  

青蒻亭  

青山何处似，疑是剡溪傍。采蒻无人到，生沙满径荒。水交难辨色，花和不同香。归路逢樵子，麻衣草结裳。  

题酒家壁  

缘阴深处问天涯，黄鸟声中见酒家。树上胡孙摘残果，向来才见是春花。  

正三立春  

舟中隔岁话，逼仄信谁从。山带去年雪，春来何处峰。移军增野灶，落碛减机舂。明日金华洞，牧羊寻故踪。  

赠山中友  

散策乱山云，值此山林友。种松高及身，扫叶落随手。斫尽松上枝，缚作山中帚。夜夜对西风，明月生户牖。  

沙岸登舟  

五里儿女步，虚沙映断筇。云支半山石，帆席上溪风。数雁怜身只，闻鹃愿耳聋。市桥东畔榻塔，侧影夕阳中。  

僧房疥壁  

松树落钗股，晓行犹见灯。圆亭方井水，老寺少年僧。涧响夜疑雨，云寒春欲层。山僮错相认，应道我来曾。  

山居  

宿火石中取，人烟隔断霞。盗侵邻壤粟，女寄外翁家。野树刺生叶，枯松藤缠花。老翁头未白，相对话天涯。  

望仙都山二首  

鼎湖只在柱峰上，地险山空不可家。山下人居五六月，天风吹雨碧荷花。  

道人诵经半峰下，洞里山神不敢归。我欲乘风到峰顶，擘翻荷叶作蓑衣。  

叠山  

礧磈复崔嵬，晴云拨不开。钟闻上界响，石自太湖来。灵草捣为药，寒松烬作煤。欲穷登览兴，未到已徘徊。  

社前  

无家借燕住，离别又经年。客馆依山上，春分到社前。雨来换宿水，云起暗晴川。飒飒吹衣带，因风问去船。  

舣舟江心寺  

数声清磬出晴暮，落木人家散烟雾。风送年年江上潮，白云生根吹不去。  

岁月  

岁月记不得，曾行此处村。日欹眠石影，树长食藤根。晚羡栖猿鸟，春来问子孙。劳生空可说，不是欲忘言。  

霅女吟  

罨画溪头敛翠眉，绿杨扶起又低垂。春风尽与花为主，不解庭前百结枝。  

文房四友叹  

兵四友流落，有访而得之者，则顶秃足折、笏碎、幅裂。自秦以来，未见吾党获祸如此之惨者，是以为之长太息云。  

昆吾莫邪轻毛锥，平生故人皆引去。剡溪之皙绛邑黔，独与石君作一处。中书间起免冠谢，辄被溺冠仍嫚骂。见几自愧后穆生，正恐髡舂不与赦。有时怒发竖相如，熟视蒙恬挽其须。泓尤沦弃敢自爱，老龟支床息犹在。荆山风雨朝暮号，璞在吾怀足何罪。恨不雪耻酬诸姬，背水一战汉为池。楮生不改旧边幅，三褫何但高阁束。客卿骑项百折磨，犹恐玄能赤吾族。此时不平义重生，阳城裂麻欲死争。平生国士立桥下，誓死守此漆身哑。  

秋社寄山中故人  

燕子来时人送客，不堪离别泪沾衣。如今为客秋风里，更向人家送燕归。  

天地间集  

○寄江南故人（则堂家铉翁）  

曾向钱唐住，闻鹃忆蜀乡。不知今夕梦，到蜀到钱唐。  

南华山（文山文天祥）  

北行近千里，回复迷西东。行行望南华，忽忽如梦中。佛化知几尘，患乃与我同。有形终归灭，不灭惟真空。笑看曹溪水，门前坐春风。  

逢有道者  

谁知真患难，悟此大光明。云散天仍在，风休水自清。功名几灭性，忠孝太劳生，此意如能会，神仙亦可成。  

山中夜坐（本心文及翁）  

悠悠天地间，草木献奇怪。投老一蒲团，山中大自在。  

武夷山中（叠山谢枋得）  

十年无梦得还家，独立青峰野水涯。天地寂寥山雨歇，几生修得到梅花。  

溪桥晚兴（南谷郑协）  

寂寞亭基野渡边，春流平岸草芊芊。一川晚照人间立，满袖杨花听杜鹃。  

钱塘晚望  

钱塘江上夜潮过，秋静寒烟白露多。吴越青山明月里，舟人齐唱异乡歌。  

月夜溪庄访旧（归田柴望）  

山山明月露，何处认梅花。石色冷疑水，溪流白是沙。清吟幽客梦，华发故人家。相见即归去，已应河汉斜。  

观水（古为徐直方）  

沧江无尽水，夜夜随潮去。若复作潮来，沧江止不住。  

秋夜泛舟（横舟何新之）  

飞星曳寒影，野水淡碧空。人生定何物，扁舟空影中。何年有宇宙，生此木末风。有力不向上，难到蓬莱宫。空攀栖鹘巢，搔首如飞蓬。俯仰慨今昔，此怀安可穷。  

归去词（石髓王仲素）  

种松雨濯发，折笋春堕指。长啸归去来，沧江一天水。  

玩月有感（草堂谢钥）  

入夜茶瓯苦上眉，眼花摧落石床棋。举头却恨天边月，颠倒山河作树枝。  

退宫人（云西陆壑）  

破箧犹存旧赐香，轻将魂梦别昭阳。只知镜里春难驻，谁道人间夜更长。父母家贫容不得，君王恩重死难忘。东风二月垂杨柳，犹解飞花入禁墙。  

散策（菊屋何天定）  

孤坐忽不乐，出门聊散行。溪喧乱人语，树偃碍农耕。雨径莓苔积，阳陂草木明。道逢九十老，相对话承平。  

西窗（野处王曼之）  

西窗枕寒池，池边老松树。渴猿下偷泉，见影忽惊去。  

春日郊行  

出门逢柳色，忽过野桥西。坐石看潮长，隔花闻鸟啼。地随芳草尽，树与夕阳齐。不是桃源路，行人亦自迷。  

年年（观山范协）  

年年如燕一还家，又访幽居过水涯。风雨满城春欲暮，山中犹有碧桃花。  

访隐者不遇（东窗吴子文）  

道人入山访道人，山深俗朴鸡犬驯。道人不见道人去，<毛监>毵草木无边春。  

采菊（竹坡韩）  

撷我百结衣，为君采东篱。半日不盈掬，明朝还满枝。悠然何处是，千古正如斯。  

晓起（晓山林景怡）  

天鸡弄喔咿，残星在斜汉。整衣出幽扉，山城漏初断。微微水风生，冉冉田露散。此时游葛天，淡然空百羡。海色上寒梢，渐识梅花面。  

## 晞发集钞  

谢翱  
宋铙歌鼓吹曲  

太祖尝微时歌日出其后卒平咱乱证於日为日离海第一  

日离海，青曈昽。沃以积水，涵苍穹。神光隐，豹雾空。气呼吸，为蛇龙。赤云衣，紫霓从。吹白众宿，歌大，风。天吴遁，清海宫。  

右日离海十四句，十二句，句三字，二句，句四字。  

宋既受天命为下所推戴惩五季乱誓将整师秋毫无所犯为天马黄第二  

天马黄，产异方。龙为马，白照夜。气汗云，声彗野。备法衣，引宸驾。腾天垠，倏变化。闰之馀，劘以霸。阅八姓，瞬代谢。驱祥灵，入罟擭。皇上帝，监于下。誓无哗，出既祃。市日中，不易贾。坐明堂，朝诸夏。赍万方，锡纯嘏。【右天马黄二十六句，句三字。】  

宋既有天下李筠怀不轨据壶关以叛王师讨平之为征黎第三  

黎之野，弥苍莽。迤壶关，属上党。有雄矫健，曰馀宿将。于故之思，泣示厥像。倚孽狐，势方张。辨臣献议，劝下太行。趋怀孟虎牢，计之上。争洛邑，以东乡。王师奄至，扼其吭。帝授，方略中厥状。兽穷骇突，死卒以炀。胁从已逮，孥肆放。凯歌回，皇威畅。【自注：太行，依吴棫读如辈行之行。右征黎二十六句，十四句，句三字。十一句，句四字，一句，句五字。】  

上亲征李重进至广陵临其城拔之为上临墉第四  

上临墉，戈耀日。韎韦指顾，流电疾。罪止其魁，不及卒。其魁则顽，曰予虢自日出坐于辕，门斧以率。归子往谕，泣股栗。语中其肝，至毕述。待不及屏，沮回遹。鞠投于燎，甘所即。皇仁闵下，焉【自注：如字。】止跸。貔貅彻灶，归数实。获其棘矢，纳世室。  

右上临墉二十四句，十二句，句三字。十一句，句四字。一句，句五字。  

湖湘乱命将拯之至江陵周保权已平贼出军澧南以拒卒取灭亡为《军澧南》第五  

军澧南，溃飞鸟。鹰隼北来，龙蛇天矫。帝有初命，奉致讨。临於荆，妖孽既扫。胡驱而孕，雉入苍莽。以保王旅，长驱飒振槁。以仁易暴，戒击剽。惟荆衡及郴，士如林，磔其节蟊。春葩秋阴，我有造干南，尼心切式敷德音。  

右军澧南二十句，七句，句三字。九句，句四字。四句，句五字。  

王师拯湖湘道渚宫高继冲惧出迎悉以其版籍来上为邻之震第六  

邻之震，震于户。戒登陴，彻守御。神威掩至，不及拒。沿楚以南，菁茅宿莽。献于王吏，奉厥土。天子有诏，侯西楚。自南北东，皆我疆。龙旗虎节，拜降王。秦戈巩甲，期韬藏。冕旒当中，垂衣裳。  

右《邻之震》二十句。十一句，句三字。九句句四字。  

蜀主昶惧阴结太原获其谍六师征之昶至以母托上许归母数日昶卒母以酒酹地因不食亦卒为母思悲第七  

母思悲，母于归。母闻帝语，妾归无所。妾生并土，蜀野芒芒，奄失其疆。初帝谓母，子昶来，小者侯，大者王。有痍其肌，载粟于创。毕有下土，方归母于乡。天不女夺，朕言不忘。  

右母思悲十六句。五句，句三字。十句，句四字。一句，句五字。  

刘鋹乱岭南为象陈以拒王师象奔踶反践俘鋹以献为象之奔第八  

象之奔斯，惟迹蹶蹶。鱼丽驾空，云鸟溃。南草浮浮，顺馀貔貅。焚其帑实，弃厥陬。皇风播，平Ｂ１霿。星辰起，皆北走。唐季以来，逆雏来咮。岭海肃清，无留后。于汴献囚，凯歌奏。  

右象之奔十八句。八句，句三字。十句，句四字。  

上命将平南唐誓城陷毋得辄戮一人众咸听命为征誓第九  

帝命将臣，誓师于征。伯【自注：祃同。】牙于庭，曰无刘我人。曲阿惟唐，以及豫章。孽于南国，楚粤是疆。我师孔武，聿禽其王。始怒頟頟，将臣不怿。曰如上命，即起予疾。弓韬於衣，刃以不血。收其石程，焚其侈淫。视于丁宁，筈羽不饮。【自注：平声】取其缚磬，【自注：平声。】以献于京。于庙告成，垓埏既平。【右征誓二十四句。二十三句，句四字。一句，句五字。

钱氏奄有吴越朝会贡献不绝于道至是以版图归职方为版图归第十  

版图归，归职方。昔服跗注，备戎行。帝锡之旆，龙鸟章。酬献命与胥，今上及秦。王外臣拜稽首，笑颔帝色康。翠同轨，来馀梁。晔灵奕奕，敷重光。愿止剑履，觐带裳。四海臣妾，配虞唐。【右版图归十八句。九句，句三字。五句，句四字。四句，句五字。  

陈洪进初隶南唐崎岖得达于天子至是籍其国封略来献为附庸毕第十一  

清源无诸邦，力弱臣秣陵。间道遣进表，九门望日旌。愿齿邹与郳，自达天于庭。四邻雕霸业，国除洗天兵。皇灵畅遐外，蜑俗迩声明。归其所隶州，乞身奉朝请。音青帝命得陪祀，汤沐在王城。从兹附庸毕，歌以颂河清。  

右附庸毕十六句。句五字。  

太祖征河东班师以伐功遗太宗卒成其志为上之回第十二  

上之回，舞干戚。鸣鸾在镳，士鲍力。桴鼓轰腾，罕山北。馀刃恢恢，军容肃穆。王畿主辰，参后服。神继圣，伐功卒，扼以偏师，断北狄。矢菆鸣房，猬集的。质子援绝，亲衔璧。并俗嚬嚬，附于化，以安得。其屈产，归帝闲。四夷君长，来称藩。龠节夷乐，示子孙。  

右上之回二十六句。十三句，句三字。十二句，句四字。一句，句五字。  

宋骑吹曲  

△亲征曲第一  

云屯列灶驱貔貅，殿前杀马祭蚩尤。勾陈苍苍太白湿，贼帐梦惊绕营日。军呼万岁摧太行，华留东抹流电光。重华继尧坐垂拱，并土再驾无葛疆。  

回銮曲第二  

【建隆亲征回銮二之一】  

徂暑黎阳车驾归，扫清氛翳兵更衣。江都朔云车驾出，凯歌消冰供尚食。都人引领望翠华，征人一月俱还家。  

【开宝亲征回銮二之二】  

长堤夜幸士素饱，孤城沈灶无飞鸟。从征卤簿拜上恩，太常朝上回銮表。  

【太平兴国回銮二之三】  

都人望气归瑶阙，星扫茸头落参伐。西人冉冉留紫云，六飞拥日歌回军。  

遣将曲第三  

【平荆湖遣将三之一】  

天门雷动开风云，内前尽给羽林军。圣人神武授方略，斩将搴旗各骏奔。王师所过如时雨，洗濯焦枯向荆楚。重宣德意吊遗黎，素服军前释俘虏。全家到阙拜上恩，诏书为筑光臣墓。  

【下剑门遣将三之二】  

神风流霆驱偃草，天兵夜下西南道。虎贲长戟来凤州，归峡衔枚疾如扫。庙谟万里谂诸将，山川曲折图形状。天同鬼授契若符，坐减罘恩虏供帐。归来论功授节镇，铙鼓殿前歌破阵。  

归朝曲第四  

【南平王归朝四之一】  

荆南万里朝天道，巫女云荒产芳草。锦鞯道赐带盘雕，方物南来进龙脑。愿陪郊祀依日光，供帐归朝亲奉表。勋阶邑食及隶人，移镇徐戎作家庙。人生富贵侯与王，四海为家皆故乡。  

【吴越王妃归朝四之二】  

勾吴月令牵牛中，【妃以开宝九年三月随王入朝。】翟茀乘风来閟宫。随王剑履朝上殿，黄门夜趣长春宴。昭容引班入内朝，龙衮当中开雉扇。宴罢朝辞生局促，诏赐离宫作汤沐。先王烝尝泽有差，上恩许歌陌上花。  

谕归朝曲第五  

淮南草湿网虫露，家在先朝父尚主。真人御极四海归，偃蹇不朝称节度。夜持铁券为尔赐，上恩特遣仪銮使。神离魄夺取族夷，功臣效命锡龙旗。  

李侍中妾歌第六  

李筠爱将唯儋圭，美人姓刘筠侍儿。城危抢拨不得力，雨损铅华帐下啼。拥髻前言马有几，犹说闺中那问此。赤龙从东乘日车，火绕城门内蛇死。英雄际会风云奔，妇人思报罗裳恩。  

孟蜀李夫人词第七  

春荒曲薄蚕丛土，屈狄归朝辞庙主。官家呼母恩许归，剑阁并门无处所。【一作“泪如雨”】故衣升屋棺四绕，出门哭子汴州道。回肠酹酒三致辞，巴蜀如归化啼鸟。老身不食追尔魂，卤簿临门拜上恩。  

南唐奉使曲第八  

孤城围中拜右史，侍书犹对重瞳子。请行慷慨期缓师，奉命日驰三百里。河流溯风车北首，便殿蒙恩引天袖。臣肝有血不溅衣，寸舌欲存建王后。奇胸如江涌崔嵬，恸哭不得天颜回。  

伎女洗蓝曲第九  

后庭朱黄作衣里，伎女帐帷青曳地。碧绿夜挂寒不收，缘此洗蓝停露水。外间学染因得名，不省归朝为国氏。他年寄生产鸱尾，空忆宫中鸟衔子。  

邸吏谒故主曲第十  

岭南使鹤日教战，巫女才人谑相见。南桡欲载远游冠，卫士盗船去不还。梦见随俘上江邸，道谒凄凉唯故吏。自言置邸本先王，方物入朝缘此至。闻言含咽涕洒江，况乃园人旧姓庞。泪辞岭海无归处，蒙恩只向江陵住。  

乌栖曲拟张司业  

吴宫草深四五月，破楚门开乌啼歇。美人军装多在船，归来把弓堕弓弦。越罗如粟越王献，宫中养蚕不作线。辘轳出屋井水浅，栀树花萎子如茧。乌栖乌啼宫烛秋，越女入宫吴女愁。  

废居行  

海涛翻空秋草短，白蛇入窠啗雀卵。经年废屋无居人，孕妇夜向船中产。归来多雨臼生鱼，穴虫祝子满户枢。邻家置屋供官役，买得沂王园令宅。  

古钗叹  

刑徒鬼火去飘忽，息妇堆前殡齐发。白烟泪湿樵叟来，拾得慈献陵中发。青长七尺光照地，发下宛转金钗二。持归薰沐置高堂，包裹恐为神所将。妻儿朝拜复莫拜，冉冉卧病不得瘥。省知天物厌凡庸，夜送白龙潭水中。扣头却顾祈免死，永入幽宫伴龙子。  

远游篇寄府教景熙  

朝游扶桑根，不折拂日枝。暮食楚萍实，掬海见虹霓。黄鹄别我影，目尽汉水湄。况复衔其子，风露何当归。飘萧软桂丛，零落紫苔衣。梦魂知尔处，落羽在瑶池。  

琼花引  

后土祠前车马道，天人种花无瑶草。英云蕊珠欲上天，夜半黄门催进表。酒香浮春露泥泥，二十四桥色如洗。阴风吹雪月堕地，几人不得扬州死。孤贞抱一不再识，夜归阆风晓无迹。苍苔染根烟雨泣，岁久游魂化为碧。  

秋日拟塞上曲  

落日燉煌北，妖星太白西。凉风吹沙碛，帐下玉人啼。吹沙复吹草，嘶马未知道。醉后闻塔铃，胡天忽如扫。野驼寻水向月行，露下胡儿食秋枣。  

故园秋日曲四首  

空园久闭无人住，城乌应入巢其树。食尽满园绿荔枝，引雏飞去人始知。  

茅茨竹外烟火青，杉鸡啁哳向田鸣。家家红盐殷新杵，绿树里创子如雨。  

龙蛇已去荒窟宅，翻藕人人下剑池。岸池藕尽无浮叶，惟有青青榕树枝。  

粤王山下雾如雨，吹入罗襟楚女啼。身逐千艘落南去，惟有樯乌飞向西。  

咄咄复咄咄  

咄咄复咄咄，野风吹云起草垡。竹尘阴阴不见山，鸡飞上树海没鹘。人间旧事新白头，淮南小儿未识愁。淮南老翁叫无力，瓦盆盛水看日食。  

赋得建业水  

建业水，秋风动扬子。鱼龙夜落星斗南，潮没潮生苍鹘起。他年冠盖物具美，风吹小船入城市。潮去不来风日死，白浪黄尘烟雾里。中有长鱼食鳣鲔，解后食鱼何处是。西上国门望武昌，风雨徙鱼来汉阳。武昌鱼劳聚寒椮，太白入月鱼脑减，武昌城头鼓紞紞。  

赋得北府酒  

北府酒，吹湿宫城柳。柳枝着地春垂垂，只管人间新别离。离情欲断江水语，女儿连臂歌《白纻》。淮南神仙来酒坊，甲马猎猎羽林郎。百年风物烟尘苍，老兵对月犹举觞。青帘泪湿女墙下，曾识行军旧司马。  

飞仙引游沃州水帘谷作  

赤城后门桃花尾，湿浸蘼芜洗苍耳。小支菩提海上来，天风吹下谷帘水。斜珠界左转复右，华盖县肝三叶紫。内间肉芝承乳流，鬼母仙姝临洗胃。苍龟守关朝太微，色阻谗神诬奏事。海桑男子在谪籍，驱鹿行车闰年至。  

岛上曲二首  

皮带墨鳞身卉衣，晚随鬼渡水灯微。石门犬吠闻人语，知在海南种蛤归。  

夫招贾客岁经辽，自到城中卖织绡。却买铅华采珠母，槟榔露下月中调。  

花卿冢行  

山谷云：“花卿冢在丹陵之东馆镇，至今犹有英气，血食其乡。”  

湿云模糊埋秋空，雨青沙白丹陵东。莓苔阴阴草茸茸，【上声。】云是花卿古来冢。花卿旧事人所知，花卿古冢知者谁。精灵未归白日西，庙鸦啄肉枝上啼，绵州柘黄魂正飞！  

和靖墓  

山中处士白麻履，死后无书献天子。青童玄鹤昼上天，夜下玉棺葬湖水。湖堤四合葑如发，芳树玲珑倚春雪。百年凤舞云雾空，玉碗人间出句越。宫岚塔雨恍如失，飞网绕湖冠聚鹬。琳宇焚芝秋寂历，斗下无人祠太乙。  

送人归乌伤  

湖边老屋墙压篱，饥鸦啄雪枝上啼。湖中葑田产菰米，菖蒲花开照湖水。蒺藜老翁呼不起，曾入东宫教皇子。文雅风流俱扫地，瓦砖掷人老兵醉。后园小坊近市廛，借人樗蒲无税钱，君归故里何所怜。  

句章见月食  

穀州见月如鱼口，沫聚痕消暗窗牖。鄞城见月如破臼，弃药含垢挂南斗。龙蛇伏气诸脑空，水中睡失群阴母。其间海禽独夜啼，黑云赴海同奔犀。市人识母不识父，击柝摧扉救月死。况值蕤宾月十五，千神附甲支在子。孤子哀吟离楚尾，泪落荒江吊南纪。犹忆秦淮哭日年，不敢仰视看盆水。  

逃暑崇法寺  

城南古寺凉生处，草色遥连孝子墓。棋局雨生苔鲜文，袈裟晴挂芭焦树。自昔阇黎修白业，会公唯与舒王椄。只今尘土影堂空，石上犹镌麻纸帖。  

夏日游玉几山中  

曳舟来山中，出郭税吾驾。独慕欣众胜，晨发乃及夜。岂无城中山，爱此足幽野。横陈玉几峰，隐护碧殿瓦。并州古男子，礼塔馀此舍。而我饮冰人，犹为内热者。拟携桃枝笙，舒卷得饷暇。明席织海草，因之一枕藉。冷风吹雪空，相与坐其下。  

观水  

积阴生壑雨，野水学江流。对屋见灯火，相望南渡头。浮槎到高树，白鼋起沧洲。变怪若不测，神功安能尤。稍退见涯涘，及来痕沫收。崩涛出白石，隐隐如博投。水杨洗荒根，素发生古愁。见此倏若化，故流还胶舟。荒源不可诘，欲尽山云求。  

池上萍  

浮萍随涨水，上到荷叶端。水退不得下，犹粘花萼间。花殷青已见，叶翠枯始斑。何如根在水，根蒂相团团。人生慕高远，风云事跻攀。绝髯尚号叫，化为鹤与猿。幸未及枯槁，万里吾当还。  

赠写照唐子良  

吴中众史今代画，不独画人兼画马。唐生家住金华云，对予独肯画古人。夕阳西下东流水，纷纷古人呼不起。东都留守吴中豪，王府勋僚旧俊髦。当时气薄阴山日，勾陈苍苍太白高。百年水竭海尘上，谁见凌烟拂蛛网。霜髯磔磔开清新，仿佛犹带黄河冰。忽疑稍会怒色止，或可从傍窥谏纸。唐生见我泪如洗，颇忆古人今不死。俟我气定神始闲，命笔更起唐衣冠。  

九日  

秋风飒以至，今日重阳日。眼明对南山，尚想陶彭泽。向来建威幕，颇见有此客。驱车不小留，驾言公田秫。一朝又弃去，此意谁能识。寄奴趣殊礼，风旨来自北。只今王江州，建国功第一。故是何珉孙，举动良足惜。饮愧望柴桑，稍以自湔涤。殷勤白衣饷，犹恐不我即。中路候篮舆，要致已甚迫。葛巾赤两脚，颓然向林宅。此翁本坦荡，焉能苦违物。虽然可计取，中实未易屈。华轩又何羡，自载返蓬荜。终身书甲子，往往义形色。如使磷与缁，安得为玉雪。篱边菊弄黄，粲粲正堪摘。我方持空觞，千载高风激。  

杂言送郑主簿炎之官昌化  

郑尝两请福州文解，皆为词赋第一。  

刘先生，名肩吾，闽中词赋天下无。当年战艺夸颜色，进士出身两回得。卢公里人正在朝，相见相逢九官宅。余时犹弱起慨慷，谓此未足荣其乡。丈夫事业在简册，要令姓字留耿光。继闻郑君年最少，人物气象尤堂堂。白鹿山南介公后，禽蛟两祭狮子王。梦魂欲见无由据，侧荔芭蕉春复暮。时移乃尔来霅间，因作广文求主簿。顾予多病涩语言，面垢毛焦著麻布。山中乞食城中归，徵诗送赠非所宜。已闻之戍响昌化，此地人传多畏怕。龙居嗜燕烟入巢，病甲垂櫩腥雨下。又闻山鬼吹灯夜，来向人家避官舍。君持何术径往居此无百忧，便将天雷斧柄塞鬼穴。巫山铁锁沉龙湫，只足自乱不得休。岂知从心致祷动幽隐，使龙无嗜鬼无愁，不知君能致此不！龙不须，酹以酒，鬼不须，祭以肉。秋旗卷雨晓案烟，时向县斋望天目。【一作“龙不须，针以从”】  

拟古  

翔鳞化海凫，不见脑中石。人生弃井邑，寄处终为客。常怀坟墓思，永夜良跼蹐。秋风吹蓬颗，絫絫如布奕。上为考与曾，下为叔与伯。岂无故鬼悲，翻念远行役。服药得神仙，去后唯留迹。忽梦南游云，相逐孤飞翮。  

五日山中  

东邻拔蒲根，南邻烧艾叶。艾叶出青烟，蒲根香胜雪。乾坤生磷火，阴碧期月光。烟随艾叶散，进此菖蒲觞。蒲觞益齿发，齿白发如漆。馀饮不尽器，置之五七日。五日化为丹，七日化为碧。一服一千年，令人生羽翼。  

铁如意  

仙客五六人，月下斗婆娑。散影若云雾，遗音杳江河。其一起楚舞，一起作  

楚歌。双执铁如意，击碎珊瑚柯。一人夺执之，睨者一人过。更舞又一人，相向屡傞傞。一人独抚掌，身挂青薜萝。夜长天籁绝，宛转愁奈何。  

萍间稚荷效王司马体  

初萍半含絮，顷刻开数亩。荷生浮其间，风雨足解后。百年游子心，欲作千岁久。昔为浮萍根，今为稚荷藕。荷高刺已生，鱼游触其首。离离荷下萍，吹向白鱼口。  

效孟郊体  

闲庭生柏影，荇藻交行路。忽忽如有人，起视不见处。牵牛秋正中，海白夜疑曙。野风吹空巢，波涛在孤树。  

落叶昔日雨，地上仅可数。今雨落叶处，可数还在树。不愁绕树飞，愁有空枝垂。天涯风雨心，杂佩光陆离。感此毕宇宙，涕零无所之。寒花飘夕晖，美人啼秋衣。不染根与发，良药空尔为。  

闺中玻璃盆，贮水看落月。看月复看日，日月从此出。爱此日与月，倾写入妾怀。疑此一掬水，中涵济与淮。泪落水中影，见妾头上钗。  

近体二首  

南雁去来尽，音书不可凭。应过蛮岭瘴，闻拊楚臣膺。沧海沈秦璧，愁云起舜陵。可堪魂梦在，回首旧觚棱。  

月离孤嶂雨，寻梦下山川。野冢埋鹦鹉，残碑哭杜鹃。妓收中使客，民买内医田。到此闻邻笛，离情重惘然。  

忆梁礼部椅  

闲庭芳桂丛，相忆曙云空。文字能娱老，莓苔此兴同。青山明月下，家□少微东。岁晚西庄路，柴门语自工。  

拜玄英先生画像  

来此得公真，尘埃避隐沦。水生溪榜夕，苔卧野衣春。雨冢侵吴甸，荒祠侑汉人。微吟值衰世，为尔独伤神。  

送汪十  

多年隐卖浆，此去结山房。扫菌侵花落，种松如草长。老期秋欲至，贫味水初尝。岁晚逢樵猎，音书定不忘。  

悼南上人  

翻经卷未终，闻打寂时钟。尽说他身在，唯应外国逢。锡声归后夜，琴意满诸峰。忆昨夜禅处，湖云起白龙。  

元日读老子望瀑作  

空山无辙迹，悬水下分洪。醉醒听犹在，寒暄色不同。异书天姥秘，灵物乳池空。只忆残年雨，先流到海中。  

哭所知  

总戎临百粤，花鸟瘴江村。落日失沧海，寒风上蓟门。雨青馀化血，林黑见归魂。欲哭山阳笛，邻人亦不存。  

呈王尚书应麟  

寒风吹鬓影，客泪湿衣尘。千里见积水，满城无故人。船歌瓯雪尽，剑舞越花新。独忆丝纶老，相从话所亲。  

山阴道中呈郑正朴翁  

杨柳远天色，野风来水涯。异乡同梦客，今雨故人家。越树夜啼鸟，禹陵冬落花。悠悠江海意，为尔鬓先华。  

送毛耳翁之湘南  

湘草碧於水，王孙尚此留。一身行万里，双鬓集诸愁。月落岳云曙，龙逃海雨秋。可能无事业，相见竟悠悠。  

寒食姑苏道中  

频年感烟草，荒冢几人耕。吴楚逢寒食，山村见独行。天阴月不死，江晚汐徐生。到海征帆影，悠悠识此情。  

别子静却送之霅  

独往知吾事，语离何所求？故家无别业，残梦下扁舟。积叶吴宫冷，吟猿顾渚秋。那能不相待，羁旅负清游。  

八咏楼  

江山此愁绝，寒角梦中吹。飞鸟过帆影，游尘空戟枝。水交明月动，槎洑故洲移。已薄齐梁士，犹吟沈约诗。  

至日忆山中客  

山村云物外，至朔闰年愁。独客语茅屋，樵人共白头。驿花残楚水，烽火到交州。欲隐裂裳帛，春来重结裘。  

怀峨嵋家先生  

露下湿百草，病思生积愁。窟泉春洗屐，毡雪莫过楼。魂梦来巴峡，衣冠老代州。平生仗忠信，心自与身仇。  

哭广信谢公  

自尔逃名姓，终丧哭水滨。海僧疑见貌，山鬼旧为邻。客死留衣物，囊空出告身。他年越乡值，卖卜有斯人。  

雨夜呈韶卿  

相看陇水云，一夕几回分。预恐今宵雨，他年独自闻。野花同楚越，江霭杂朝曛。不得锄芝术，逢樵却寄君。  

莫春感兴  

天涯芳草梦，此意未应泯。独对风烟老，虚为江海人。渔樵分落日，樱笋过残春。举世无知己，他生应逐臣。  

秋日忆过秦国公主园  

野影林柽尽。山昏瓦塔齐。凉宵风雨过，一雁西南啼。岚雾洗巾帨，井泉生蒺藜。伤心拂尘尘，衣泪湿空绨！  

用韵酬友人忆寄  

麻衣拂市尘，外事不干贫。野气生寒井，天阴压莫春。闲身分楚鞠，白发作吴人。已斫蘼芜径，青鞋忆寄频。  

鼓子花  

尘湿西风泪，沟西影见君。碧衣羞远日，天梦冷秋云。蔓引山精径，篱依楚女坟。海边逢卖药，采实故应分。  

山寺送翁景芳归觐  

弱云竹水湄，叶影碧离离。野别如秋梦，他宵独尔思。林残西域果，钟动下方棋。可得朝还莫，相看长在兹。  

寄朱仁中  

闻君经乱后，居处畏山颠。家在聚如客，粮馀食带烟。戍鸦分落日，烧草共残年。因忆先丘垅，于今是极边。  

西台哭所思  

残年哭知己，白日下荒台。泪落吴江水，随潮到海回。故衣犹染碧，后土不怜才。未老山中客，唯应赋《八哀》！  

槿树  

白犬吠行人，西风杵臼新。洗香澄宿水，曝发向秋邻。野草依沟尽，宫花入帽频。人家小门径，怜尔独相亲。  

哭肯斋李先生  

落日梦江海，呼天野水涯。百年唯此死，孤剑讬全家。血染楚花碧，魂归蜀日斜。能令感恩者，狼籍慰荒遐。  

游钓台  

百台临钓渚，遗像在苍烟。有客随槎到，无僧依树禅。风尘侵祭器，樵猎避兵船。应有前朝迹，看碑数汉年。  

过孙君文旧避地处  

相逢还自失，相见尽天涯。邻壤初移戍，空山此寄家。剪茸春过鹿，伐竹旧烧畬。去后馀荒权，依沟结影斜。  

韶卿住乌伤寄刘元益  

他日忆逢君，林中访惠勤。鹿厅行处见，流水别时闻。草没秦人冢，山通越国云。音书年岁失，莫讶白鸥群。  

鲁国图诗并序  

翱尝乘舟至鄞，望海上岛无数，其民多卉服。过蛟门，登候潮山，被发楚歌，歌罢辍复哭，思夫子浮海居夷之义。至定海学，故石刻尽仆泥淖中，新刻复阘茸，读即怏怏。乃汲水洗故刻，得绍兴间邑令赵所傅鲁图。自云齐梁父诸山川至洙泗间，巷里、庙社、井墓，历历如指诸掌，遂摹其本。归过浦汭，方君景山与栝人吴思齐率其徒为讲经社，得思陵所赞夫子像，揭于庭。朔望拜进退与俯殊习。乞翱所摹图与像对。翱喜而归之，且书其后，为之诗曰：  

秋风岳下城，海客见图新。树入舞雩里，水来浮磬滨。东封馀辇路，西狩问虞人。被发逢夫子，狂歌作放民。  

万松道中望南太白  

笋舆行万山，中有十里亭。老树只一色，野公逾百龄。柴关当太白，药气近樵青。罔草粘枯翼，巢枝落退翎。期探幽谷水，共斫松根苓。艾纳下天雨，尘风吹冥冥。  

峨眉老人别子歌  

峨眉有老人，奉命过嵩少。天风吹西翼，冉冉明夕照。湿尘纷堕天，发白更待报。有子为异物，不得入家庙。恸哭东南云，相望沧海峤。青鸟年年来，寄书久不到。  

后琼花引  

扬州城门夜宿雪，扬州城中哭明月。堕枝湿云故鬼语，西来阴风无健鹘。神娥愬空众芳歇，一夕苍台变华发。宫花窣帘尘掩袜，玉华无因进吴越。漓漓水山央央，谁其死者李与姜。  

邳州哭  

邳州哭，井水竭，去年哭母瘴海热。今年此日来邳州，母死未禫子为囚。邳州土湿泪长在。化为苍苔色不改，雨洗游魂归瘴海！  

秋风海上曲  

秋风吹水龙上天，龙女抱珠海底眠。水花生云起如葑，神龙下宿藕丝孔。巨鳌山赑屃鼍鼓随，赤鱼鳞鬛陈旌旗。海人见此失操纲，归对妻儿月下纺。自言移家来碛中，十载秋风潮不上。老夫一人语门前，见此已是开皇年。  

古别离  

仙人别母母哭啼，遗以神药乃醉之。醒来哭定记儿语，食此庭前双橘树。叶能御饥病能愈，岂似当时逐儿去。邻翁有女立我前，取刀剖腹尔勿怜。但尔嫁夫能治田，生子不愿生神仙。  

冬青树引别王潜  

冬青树，山南陲，九日灵禽居上枝。知君种年星在尾，根到九泉护龙髓。恒星昼霣夜不见，七度山南与鬼战。愿君此心无所移，此树终有开花时。山南金粟见离离，白衣人拜树下起，灵禽啄粟枝上飞。  

小元祐歌寄刘君鼎  

前甲子，小元祐，句章祲黑权臣死。端平天子初改纪，龚芳泰陵种兰芷。当秋淮甸枯草黄，弯弧北向射天狼。狐南星光天狗堕，入蔡生擒完颜王。是年南海无波浪，月湿珠胎君以降。只今六十空白头，独骑麒麟补春秋。天回星周美恶复，人世更传蔡州录。  

雨饮玲珑岩下  

垂云起嵚嵌，衣被松与桂。夜含星斗光，隐若金石气。雨来辄阻之，不得抚苍翠。下有桑门子，饮用陶匏器。盆中蓄海石，左顾如牡砺。疑此碛上来，不知几年岁。桑门却问客，所居何姓氏？回指南海峰，苍茫倘一至。  

翠锁亭避雨亭有魏王妃所题字尚新，王尝以皇子成德军节度使镇明，故妃至其处  

客有游山衣，着久如薜荔。行行万翠亭，忽作风雨憩。仰面无所睹，梁间有题字。问此何人书，婉娩有弱气。云昔魏王妃，学书似李卫。乘云到此山，洒墨在空翠。尘风吹土花，倏忽景物异。疑此梦与仙，不类人间世！  

过舒临海故宅  

破壁湿海藓，水退日气蒸。云是舒公宅，其孙艾且仁。昔公初作尉，视事即斩人。上书称臣亶，待罪沧海滨。天子有诏至，汝亶可治民。尔时荆文公，上方邑之鄞。闻此辄异之，久会公秉钧。谓此非狂狷，引用至中丞。立朝思蹇谔，庶以报君亲。苏公下诏狱，谗者用事新。於此与有力，岂为重其身。晴风吹海雨，山川尚横陈。俯仰勿太息，徒为惊尔邻。  

有洗旧诰绫作青色鬻将以为缘以绀缯易得之作手卷赋小乐章求好事书其后  

吴宫辇路伤行客，茧冰压云凝碧色。门前新扫染家邻、借人铺设残衣帛。宫花翦绫连院号，覆取翻看成一道。织纹宛转敕字新，知是初谁六尺诰。城霞失彩宫藓病，中与海图上衣领。改颜幸售缘所遭，褪药玄香洗蓝影。青绸易得泪承睫，击筑楚歌无故业。歌残求书好事人，异代倘传诰绫帖。  

雪中方四隐君访宿有诗忆鹿田风雨旧游奉和并呈吴六赞府  

金华入北山，空响出静伫。鹿田在其颠，肺石来风雨。有客六七人，昔游至其处。唯我愁不眠，起坐蹴君语。谓此定何声，百感生离绪。既非琴与瑟，复与砧将杵。醉者呼不应，愁者自为苦。空棂怯孤衾，展转如巢树。湿歌散馀悲，以足拊柱础。尔来又七年，欲至困羁旅。传闻老桑门，已复蝉蜕去。入山恶少年，巾钵空其聚。乃知人世间，何者为客主。而我同怀人，忽复异处所。梦中遥相望，各抱不售贾。有客不同游，亦是同怀者。地至况有期，舆马不待假。倘规宿山中，畸人不应舍。  

送袁太初归剡原袁来杭宿传法寺寺在德寿宫北今行路及园即宫旧址  

大雷山下鄞江口，石湿落星海涵斗。莓苔锁窗居鬼神，散发天衣夜行酒。百年绮语堕凡尘，刘公不还谢公走。只今零落三秋霜，犹说先朝人物薮。道逢袁家美年少，欲挽吴潮归两袖。自言学出戴君门，又说舒君忘年友。舒君白头爪尘垢，戴君业成衣露肘。君来何处觅知音，吊古凄凉无老叟。出门择语归计餐，顾忌惭皇无不有。不如归食空江槎，初生淡菜如珠母。风帆送客来夷洲，白帢青衫谈不朽。君不见，君今宿寺多鄞僧，耆旧能言几人在。隔墙食柏秋麝过，废石坡陁旧南内。  

拟古寄何大卿三首  

雄雌双碧鸡，所食琪树花。来栖药洞中，当春怕乳子。其雌秋别时，守此唯雄耳。可怜衔子归，万里渡海水。  

石间道人影，见者恒仿佛。浮云过到仙，与语呼之出。身亦竟不出，影亦竟不没。含涕谢仙人，天地此终毕。  

山人食木实，竹实以饲凤。闻此来空烟，三载脱尘鞚。不见玉笙音，唯闻溪鸟弄。西台忆故人，野祭忽如梦。仰视浮云驰，不觉哭之恸。  

### 晞发集补钞  

谢翱  
听雨  

山厨压炊烟，野雨起薄莫。孤客卧空床，不识门前路。回风已若休，入壑忽如赴。荒林啼鬼车，往往不见处。邻翁起厌胜，咒作禹馀步。听雨杂咒声，起歌和其语。咒静雨亦止，还眠向窗曙。  

佽飞庙迎神引  

剑歌兮击筑，茭青兮蓼绿，夕济甬兮沉玉。步巫兮禹孙，葺神藩兮楚车，神之乘兮海云。噀芳兮越咒，斩将兮神祐。秋零露兮为醑，春集鸦兮神语。风萧萧兮满旗，云之车兮来思。  

鸿门宴  

天云属地汗流宇，杯影龙蛇分汉楚。楚人起舞本为楚，中有楚人为汉舞。鹈淬光雌不语，楚国孤臣泣俘虏。他年疽背怒发此，硭砀云归作风雨。君看楚舞如楚何？楚舞未终闻楚歌。  

哭正节徐先生  

凄凉携子女，冠佩赴重阴。塌井千年事，青天此夜深。哀辞山石刻，恤典海舟沈。里族南薰梦，东都直至今。  

采药候潮山宿山顶精蓝夜中望海  

蛟门南去鸟，此地望迢迢。积湿侵幡黑，生寒入梦飘。见灯归舶夜，闻偈解衣朝。上植皆为药，山枝不满樵。暗光珠母徙，秋影石花消。拟候槎回汉，宁甘客老辽。卻寻徐福岛，因问秦皇桥。余彼看日出，羽旌焉可招。  

效孟郊体  

手持菖蒲叶，洗根涧水湄。云生岩下石，影落莓苔枝。忽起逐云影，覆以身上衣。菖蒲不相待，逐水流下溪。  

雨宿太白  

城中家斧冰，此地绝炎蒸。天食青童棒，龙民白气升。暗灯犹宿火，寝服尚衷绘。客话从前事，书传入内僧。风流今独尽，云物老相仍。净榻搜凉卧，危栏入醉恁。雨师行下界，鸟梦识中乘。明发甬南云，他山逢智弘。  

夜宿雪窦上方  

眠山枕斧柯，独客爱盘阿。畏日生尘梦，寻仙到鸟窠。下方闻夕磬，南斗挂秋河。寝服侵云卷，颒泉通瀑和。窦分沧海月，禅入沃洲歌。此地精灵聚，中宵弄薛萝。  

野霞观瀑  

他年疏上浮，早日此中投。汲饮当鱼入，垂纶即虮游。净祠无血食，噀雨不腥流。僧语皆前事，人来尽别州。草谙长过雪，沙犯欲捐湫。至竟何依止，苍茫难祷求。  

二月十日  

山居少四邻，槠叶半为薪。野色生遥念，空江滞此身。风涛春忆越，亲旧晚游秦。独拟寻鸡犬，云萝挂葛巾。  

早春寄岭海流人  

短褐随南贾，衰年异壮游。龙旗虚左个，鸿影别中州。晚避高丽使，春乘百济舟。王孙与芳草，相忆可能留。  

僧池青蛙  

隐见多无定，时开一道萍。癭分荷背白，身带藓文青。吐雹收寒井，随僧入净瓶。柏坛祠后稷，应想作龙灵。  

寄所知  

何处识君面，青天云雾裾。携琴上衡霍，玄发向风梳。别去看流水，三年此躇踌。偶同海鸟梦，为致空中书。  

僧舍避暑分韵得入字  

故人隔天风，海水吹不立。聊将尘渴心，远赴山中汲。晴香芝菌生，暝翠雾露湿。唯应鸡犬深，幽林听经人。  

五言杂诗  

月离孤嶂雨，寻梦下山川。野冢埋鹦鹉，残碑哭杜鹃。妓收中使客，民买内医田。到此闻邻笛，离情重惘然。  

送人还蜀  

白发梦乡国，君归路不迷。洑槎秋见草，荒栈夜闻鸡。月过秦凉北，星流河汉西。何因到却返，吴语话分携。  

雪榻瀑布  

漱石清尘暑，云深畏解携。寒岩萧寺下，县水薜阴西。鸟宿湿栖树，花流晴下溪。谪龙闻咒起，奇服反初笄。  

十日菊寄所思  

篱菊是秋邻，青蕤几日新。忽逢初过节，相忆早衰人。囊枕离湘湿，分杯度岭贫。想应无事业，遥念更沾巾。  

吴越王妃归朝  

勾吴月令牵牛中，翟茀乘风来閟宫。随王剑履朝上殿，黄门夜趣长春宴。昭容引班入内朝，龙衮当中开雉扇。宴罢朝辞坐局促，诏赐离宫作汤沐。先王蒸尝泽有差，上恩许歌陌上花。  

短歌行  

秦淮没日如没鹘，白波摇空湿弦月。舟人倚棹商声发，洞庭脱木如脱发。寒蛩哀啼众芳歇，晨梳青林望吴越。吴饮越吟浪花舞，秋槎湿剑归无所。愁生酒醒闻山鸡，石镜飞花汗如雨。起招如意击树枝，为君悲歌君泪垂。  

虞美人草词  

髑髅起语鸱叫啸，山精夜啼楚王庙。渡淮风雨八千人，叱咤向天成白道。身经百战转危亡，狼籍悲歌出汉堡。夜帐天寒抱玉泣，血变草青烟晓湿。他年辟仇春草生，吴中草死无妾名。自从为草生西楚，得到吴中犹楚舞。  

登广灵寺塔望南高峰  

城池风烟杯渡僧，广灵孤塔悬昼灯。塔灯上齐南高云，南高峰巅祠歙神。灵旗萧萧卷清雨，结喉巫阳能楚语。回望人烟塔峰北，惟有空城临水浒。赤蛇不神江海翻，薮泽狐狸作巴舞。当年介弟阶防御，玉鸾青鞭上天去。  

鄞女墓  

网草新垂月中露，青禽夜宿菱塘渚。寺西幽修云覆土，知葬舒王下殇女。百年光尘事事新，皇子夫人墓作邻。民间厌胜祈新鬼，稚鬼久随风雨陈。去来似尔勿复道，白下钟山梦中老。  

明河篇  

牵牛夜入明河道，泪滴相思作秋草。婺女城头玩月明，星君冢上无啼鸟。天寒露净沾衣巾，明河倏化为白云。云飞蜿蜿秋在水，石压槎头海烟起。  

## 朝天集钞  

仲冬诏追造朝供尚书郎职舟行阻风清泥  

江神风伯战方酣，北浪吹翻总向南。未放人扶下江柁，却教眼看上江帆。  

暮泊鼠山闻明朝有石塘之险  

下水船逢上水船，夕阳仍更涩沙滩。雁来野鸭却惊起，我与舟人俱仰看。回望雪边山已远，如何篷底暮犹寒。今朝莫说明朝路，万石堆心一急湍。  

二月望日递宿南宫和尤延之左司郎署疏竹之韵  

此君见我眼犹青，笑我银髭雪点成。忆昔与君同舍日，感渠将雨作秋声。夜来递宿三更悄，叶底春寒一倍生。梦入故园数新笋，篱边破藓几茎横。  

七字谢绍兴帅丘宗卿惠杨梅  

越绝诸杨盛一时，与侬瓜葛不曾知。老夫自笑吾衰矣，此客何从梦见之。也解过江寻德祖，政缘作尹是丘迟。渠伊不是南村派，未分先驱事荔枝。  

谢胡子远郎中惠蒲大韶墨报以龙涎心字香  

墨家者流老蒲仙，碧梧采花和麝烟。华阳黑水煎胶漆，太阴玄霜作肌骨。龙尾磨肌饮鼠须，落点髹几几不如。夷甫清瞳光敌日，一见墨卿惊自失。后来夔州有梁杲，尔来黟川有吴老。亦追时好得时名，竟为蒲生竖降旌。吴墨往往玄尚白，梁墨湿湿黐黏壁。南宫先生来自西，惠然赠我四玄圭。我无鹊返鸾回字，我无金章玉句子。得君此赠端何似，兀者得靴僧得髢。安得玉案双鸣珰，金刀绣段底物偿。送以龙涎心字香，为君兴云绕明窗。  

李圣俞郎中求吾家江西黄雀醝法戏作醝经遗之  

江夏无双小道士，一丘一壑长避世。裁云缝雾作羽衣，芦花柳绵当裘袂。身骑鸿鹄太液池，脚踏金蟆攀桂枝。渴饮南阳菊潭水，饥啄蓝田栗玉芝。今年天田秋大熟，紫皇遣刈神仓穀。一双凫雁堕云罗，夜随弋人卧茅屋。卖身不直程将军，却与彭越俱策勋。解衣戏入玉壶底，壶中别是一乾坤。水精盐山两岐麦，身在椒兰众香国。玉条脱下澡凝脂，金叵罗中酌琼液。平生学仙不学禅，刳心洗髓糟床边。诸公俎豆惊四筵，犹得留侯借箸前。昔为飞仙今酒仙，更入太史滑稽篇。  

德寿宫庆寿口号  

淳熙丙午元日，圣上诣东朝，庆寿八秩。积阴顿晴，飞雪弄日，圣孝昭格，万姓呼舞。拟作口号。  

长乐宫前望翠华，玉皇来贺太皇家。青天白日仍飞雪，错认东风转柳花。  

春色何须羯鼓催，君王元日领春回。牡丹芍药蔷薇朵，都向千官帽上开。  

双金狮子四金龙，喷出香云绕殿中。太上垂衣今上拜，百王曾有个家风。  

天父晨兴未出房，君王忍冷立风廊。忽然鸣跸珠帘卷，万岁声传震八荒。  

甲戌王春试集英，小臣曾是老门生。苍颜华发班行里，也听钧天九奏声。  

题曹仲本出示谯国公迎请太后图自肃天仗以下皆纪画也  

德寿宫前春昼长，宫中花开宫外香。太皇赜神玉霄上，都人久不瞻清光。今晨忽见肃天仗，翠华黄屋从天降。一声清跸万人看，天街冰销楼雪残。北来又有一红伞，八鸾三騑金毂端。辇中似是瑶池母，凤舄霞裳剪云雾。太皇望见天开颜，万国春风百花舞。乃是慈宁太母回鸾图，母子如初千古无。朔云边雪旗脚湿，御柳宫梅寒影疏。向来慈宁隔沙漠，倩雁传书雁难讬。迎还騩驭彼何人，魏武子孙曹将军。将军元是一缝掖，忽攘两臂挽五石。长揖单于如小儿，奉归慈辇如折枝。功盖天下只戏剧，笑随赤松蜡双屐，飘然南山之南北山北。君不见岳飞功成不抽身，却遣秦家丞相嗔。  

正月二十四夜朱师古少卿招饮小楼看灯  

光射琉璃贯水精，玉虹垂地照天明。风流谁似朱夫子，解放元宵过后灯。  

南北高峰醒醉眸，市喧都寂似岩幽。君言去岁西湖雨，城外荷声到此楼。  

和章德茂少卿拉馆学之士四人访王德修提干之作  

西玉南金价则同，帝城相对落花风。人如天上珠星聚，谈到尊中竹叶空。白纻乌纱青宝块，紫鸾黄鹄碧梧桐。千龄此遇还孤往，恨杀灯前欠老翁。  

送何一之右司出守平江  

十年一别再重游，又见鱼书拜彻侯。人物只今何水部，风流不减韦苏州。白蘋洲上春传语。乌鹊桥边草唤愁。报政不应迟五月，莺花紫禁伫归舟。  

招陈益之李兼济二主管小酌益之指蚕豆云未有赋者戏作七言盖豌豆也吴人谓之蚕豆云  

翠荚中排浅碧珠，甘欺崖蜜软欺酥。沙瓶新熟西湖水，漆櫑分尝晓露腴。味与樱梅三益友，名因蚕茧一丝絇。老夫稼圃方双学，谱入诗中当稼书。  

初夏清晓赴东宫讲堂行经和宁门外赏花市  

剩雨残风一向颠，花枝酒盏两无缘。忽逢野老从湖上，担取名园到内前。芍药截留春去路，鹿葱齐上夏初天。众红半霎聊经眼，不枉皇州第二年。  

早谒景霭灵宫闻子规  

帝里都无个里宽，苑深地禁到应难。蔚然绿树去天近，上有子规啼月残。便觉恍如还故里，不知闻处是长安。野蔷薇发桐花落，孤负南溪老钓竿。  

以六一泉煮双井茶  

鹰爪新茶蟹眼汤，松风鸣雪兔毫霜。细参六一泉中味，故有涪翁句子香。日铸建溪当退舍，落霞秋水梦还乡。何时归上滕王阁，自看风炉自煮尝。  

西府直舍盆池种莲  

飞空天镜堕莓苔，玉井移莲旋旋栽。坐看一花随手长，挨开半叶出头来。稍添菱荇相萦带，便有龟鱼数往回。剩欲绕池三两匝，数声排马苦相催。  

西府寒泉汲十寻，深浇浅洒碧森森。高花已照红妆镜，小菡新抽紫玉簪。钿破尚馀新雨恨，伞疏才作半池阴。西湖瘦得盆如大，更伴诗人恐不禁。【自注：音惰。】  

陈蹇叔郎中出闽漕别送新茶李圣俞郎中出手分似  

头纲别样建溪春，小璧苍龙浪得名，细泻谷帘珠颗露，打成寒食杏花饧。鹧斑碗面云萦字，兔褐瓯心雪作泓。不待清风生两腋，清风先向舌端生。  

跋尤延之左司所藏光尧御书歌  

光尧太上皇帝御书《西汉书》列传目，上有玺文曰帝录。臣袤得之，以示臣万里，谨拜手稽首作歌，敬书于后。  

鸾台长史老野僧，月前病鹤霜后蝇。文书海里衮不了，黑花乱发双眼睛。故人同舍尤太史，敲门未揖心先喜。袖中倾下十斛珠，五色光芒射窗几。自言天风来帝旁，拾得复古殿中云一张。向来太上坐朝罢，胜日光风花柳暇。浣花丛里冰雪容，宣城鸡距针芒锋。天颜有喜聊小试，西京书目供游戏。韩彭卫霍欣挂名，舒向卿云感书字。汉廷多少失意人，九京寸恨不作尘。一朝翻入圣笔底，昭回之光唤渠起。小臣滥巾缝掖行，手抄《孝经》不彻章。何曾下笔写《史》《汉》，再拜恭览汗透裳。太史结庐伴鸥鹭，锡山山下荆溪渡。红光紫气烛天衢，个是深藏宝书处。  

送张定叟  

紫岩衣钵付南轩，介弟曾同半夜传。师友别来真梦耳，江湖相对各潸然。但令门户无遗恨，何必功名在早年。君向潇湘我闽粤，寄书只在寄茶前。【自注：时予方上章乞闽漕。】  

行路难  

君不见，河阳花，今如泥土昔如霞。君不见，武昌柳，春作金丝秋作帚。人生马耳射东风，柳色桃花却长久。秦时东陵千户侯，华虫被体腰苍璆。汉初沛邑刀笔吏，折腰如磬头抢地。萧相厥初谒邵平，中廷百拜百不应。邵平后来谒萧相，故侯一拜一惆怅。万事反覆何所无，二子岂是大丈夫。穷通流坎皆偶尔，抟扶未必贤枪榆。华胥别是一天地，醉乡何曾有生死。侬欲与君归去来，千愁万恨付一杯。  

冬至后贺皇太子及平阳郡主  

长乐钟声绕梦惊，建章星影照人行。千官灯语听残点，一夜霜寒在五更。金钥玉{氏}开北阙，银鞍丝控谒东明。青宫朱邸环天极，五色祥云覆帝城。  

跋张功父通判直阁所惠约斋诗乙藁  

句里勤分似，灯前得细尝。孤芳后山种，一瓣放翁香。苦处霜争涩，臞来鹤校强。不应穷活计，公子也忙忙。  

送赵氏则少监提举  

座主门生四十年，江湖契阔几风烟。同朝再接鸳行里，握手相看鹤发前。误喜论诗追旧事，不知呼酒是离筵。老怀只作还山梦，输与先生早着鞭。  

上巳同沈虞卿尤延之王顺伯林景思游春湖上得绝句呈之同社  

鹄袍林里过芳辰，闻道春来不识春。及至识春春已老，于中更老是诗人。  

总宜亭子小如拳，着得西湖不见痕。湖上轩窗无不好，何须抵死拣名园。  

天色{髟蒙}松未肯收，吾侪自乐不曾愁。随宜旋旋商量着，晴即行行雨即休。  

篮舆休上马休骑，湿却青鞋也不辞。拣取雨丝疏处去，携筇且谒水仙祠。  

雨催杖履却须回，卷上疏帘眼顿开。十里湖光平似镜，柳梢梢上一船来。  

岸上湖中各自奇，山觞水酌两皆宜。只言游舫浑如画，身在画中元不知。  

景灵宫闻子规  

今年未有子规声，忽向宫中树上鸣。告诉落花春不管，裴回晓月恨难平。斜风细雨又三月，柳絮浮云空一生。岂不怀归归未得，倩渠传语故园莺！  

赵达明太社回于四月—日招游西湖  

画舫侵晨系柳枝，主人生怕客来迟。娇云嫩日无风色，幸是湖船好放时。  

御池水满苑门开，泥带飞花路带苔。到得孤山翻作恶，海棠闹日不曾来。  

走笔送济翁胞弟特往浙东谒拜丘宗卿  

若见丘迟问老夫，为言臞似向来臞。更将双眼寄吾弟，带去稽山看鉴湖。  

题水月寺寒秀轩  

古寺深门一径斜，绕身萦面总烟霞。低低檐入低低树，小小盆成小小花。经藏中间看佛画，竹林外面是人家。山僧笑道知侬渴，其实迎宾例瀹茶。  

题刘寺僧房  

曾醉山间金叵罗，山应识我我怀它。顿添花竹明松桧，依旧菰蒲暗芰荷。试问锦屏无恙否，向来梅树已无多。未须看遍新亭榭，胜日重来一一过。  

送林子方直阁秘书将漕闽部  

梅花园里荔枝村，颇记张灯作上元。一别频蒙访生死，七年再见叙寒温。属当闵雨祈群望，不得临风共一尊。谁为君王留国士，吾衰犹拟叫天阍！  

亦闻小泊赞公房，清晓扶藜叩上方。君与一僧游别嶂，我行百匝造长廊。风巾雾屦来云外，雪桧霜松满袖香。政是炎官张火伞，不应多取海山凉。  

木樨初发呈张功甫  

尘世何曾识桂林，花仙夜入广寒深。移将天上众香国，寄在梢头一束金。露下风高月当户，梦回酒醒客闻砧。诗情恼得浑无赖，不为龙涎与水沉。  

又和  

老子江西有故林，万松围里桂花深。忆曾风露飘寒粟，自领儿童拾落金。割蜜旋将揉作饼，捣香须记不经砧。一枝未觉秋光减，灯影相看万籁沉。  

题徐衡仲西窗诗编  

江东诗老有徐郎，语带江西句子香。秋月春花入牙颊，松风涧水出肝肠。居仁衣钵新分似，吉甫波澜并取将。岭表旧游君记否，荔枝林里折桄榔。  

题吴梦与古乐府  

金麦褰帷银蒜钩，水光殿后月华楼。莺歌花笑柳起舞，何处人间更有愁！吴郎那得吴宫语，梦里苎罗人道许。低红掩翠曲未终，小儿索饭啼门东。  

买菊  

老夫山居花绕屋，南斋杏花北斋菊。青春二月杏花开，抱瓶醉卧锦绣堆。凉秋九月菊花发，自折寒枝插华发。湘累落英曾几何，陶令东邻未是多。吾家满山种秋色，黄金为地香为国。就中更有一丈黄，霜葩月蕊耿出墙。饮徒无酒寻不得，寻得一身花露香。如今小寓咸阳寺，有口何曾问花事。百钱担上买一株，聊伴诗人发幽意。  

再和谢朱叔止机宜投赠奖及南海集之句  

重阳风雨不全篇，春草池塘岂满编。好句谁言较多少，古人信手斫方圆。自惭下下中中语，只合休休莫莫传。珍重银钩挥玉唾，竟无瑶报只空然。  

和张功甫梦归南湖  

一生两事苦相关，从仕居贫并作难。顾我雪穿行脚袜，羡君身作在家官。晓分京兆月半璧，夕问南湖水几竿。桃李能言春满坐，向人犹自诉霜寒。  

张功父请祠甚力简以长句  

老夫不及朱师古，纳却太常少卿得潼府。老夫不及张约斋，乞得华州仙观名云台。金印如斗床满笏，富贵何曾膏白骨。一世穷忙为阿谁，终日逢人皱两眉。卖身长须仍赤脚，忍何墦间乞东郭。添丁德曜喜欲颠，孤竹一簟真个错。张君有宅复有田，朱君归去无一钱。老夫老矣不归去，五柳先生应笑汝。  

利州路提刑秘书张李长送洮研发视乃一段柏木也作诗谢之  

绣衣使者凛霜威，方丈仙人旧羽仪。别去十年真一梦，涵来万里寄相思。如何绿石涵风面，化作青铜溜雨枝。却送新诗报嘉惠，偷儿当不要新诗。  

送德轮行者  

沥血抄经奈若何，十年依旧一头陀！袈裟未着愁多事，着了袈裟事更多。  

题毕少董繙经图  

毕敷文少董，名良史，绍兴初陷虏境。居汴，闭户著《春秋正辞》、《论语探古》书，有宋哲夫、李愿良辈执经师之。好事者写为《繙经图》，宋执一卷，背立，且读且指。李执一卷，向其师，若有问者。而少董坐一榻上，后有二女奴，各有所执，而阿冬者坐其间，少董之季子也。女奴之髽者曰孙寿，冠者曰马惠真。哲夫名成，愿良名师魏云。  

宋生把卷读且指，李生把卷问奇字。榻上坐著一老子，右手秉笔袒左臂。《春秋》《论语》训传成，胸中有话颇欲告两生。欲呼小白拉重耳，同讨犬戎尊帝京。蚕妾不解事，两生未可语。冬郎政儿痴，谁能复怜许。繙经味了报归期，携书归来献玉墀。胡沙满面无人识，回首两生斗南北。  

戊申元日立春题道山堂前梅花  

今年元日不孤来，带领新春一并回。夜雨初添石渠水，东风先入道山梅。不妨数朵且微破，未要十分都放开。江路野香元自好，阿谁携取种蓬莱。  

龙山送客  

念念还乡未得还，偶因送客到龙山。分明认得西归路，只是回车却入关。  

跋王顺伯所藏欧公集古录序真迹  

遂初欣遇两诗伯，临川先生一禅客。三人情好元不疏，只是相逢逢不得。渠有《正观碑》，侬有《永和词》。真赝争到底，未说妍与蚩。珊瑚击得如粉碎，赵璧博城翻手悔。不似三家斗断碑，夜战半酣莫先退。皇朝爱碑首欧阳，《集古》万卷六一堂。玄珪漆玉堆墨宝，黟霜黑水涂缁裳。临川无端汲古手，席卷欧家都奄有。<山勾>山科斗不要论，峄山野火不经焚。尤家沈家喙如铁，未放临川第一勋。不知临川何许得尤物，《集古序》篇出真笔。遂初心妒口不言，君看跋尾犹怅然。【自注：遂初、欣遇，尤延之、沈虞卿自号也。二公与顺伯皆喜收碑刻，各自夸尚。】  

和张功父梅诗  

今岁柴车总未巾，孤山龙井不曾行。老无半点看花意，遮莫明朝雨及晴。  

约斋句子已清圆，更赋梅花分外妍。不饮销金传玉手，却来啮雪耸诗肩。  

要与梅花巧斗新，恨无诗句敌黄陈。约斋诗好人仍好，不怕梅花赛却人。  

梦种菜  

予三月一日之夜，梦游故园，课仆夫种菜，若秋冬之交者，尚有菊也。梦中得菜子菊花一联，觉而足之。  

背秋新理小园荒，过雨畦丁破块忙。菜子已抽蝴蝶翅，菊花犹著郁金裳。从教芦菔专车大，早觉蔓菁扑鼻香。宿酒未销羹糁熟，析酲不用柘为浆。  

春雨呈袁起岩  

昨日晴暄尽十分，无端寒湿复今晨。苍颜华发差排老，急雨颠风屏当春。只有观书堪遣日，从来病眼不如人。诗名满世真何用，更赚先生愿卜邻。  

谢张功父送牡丹  

病眼看书痛不胜，落花千朵唤双明。浅红酽紫各新样，雪白鹅黄非旧名。抬举精神微雨过，留连消息嫩寒生。蜡封水养松窗底，未似雕栏倚半酲。  

三衢登舟午睡  

午思昏昏不肯醒，倦投竹枕睡难成。晓然有梦疑非梦，听得人声及水声。  

晓泊兰溪  

金华山高九天半，夜雪装成珠玉案。兰溪水清千顷强，朔风冻作琉琉釭。日光雪光两相射，病眼看来忘南北。恨身不如波上鸥，脚指为楫身为舟。恨身不如沙上雁，芦花作家梅作伴。折绵冰酒未是寒，晓寒真欲冰我肝。急闭箬蓬拥炉去，竹叶梨花十分注。  

兰溪解舟  

只愁滩浅阁行舟，到得江深又不流。水鸟避人飞不彻，看他没去看他浮。  

和陈蹇叔郎中乙巳上元晴和  

御柳梢头晚不风，官梅面上雪都融。如何阊阖新春夜，顿有芙蕖满眼红。十里沙河人最闹，三千世界月方中。买灯莫费东坡纸，今岁鳌山不入宫。【自注：十四日晚有旨，彻禁中山棚。】  

春寒早朝  

十载江湖今又归，朝鸡不许夙兴迟。每闻扑鹿初鸣处，正是松{髟蒙}好睡时。病眼生憎红蜡烛，晓光来到碧桃枝。谁能马上追前梦，坐待金门放玉{氏}。  

沈虞卿秘监招游西湖  

苏公堤远柳生烟，和靖园深竹映关。船入芰荷香处去，人从云水国中还。似寒如暖清和在，欲雨翻晴顷刻间。能为蓬莱老仙伯，一杯痛快吸湖山。  

送乡僧德璘监寺缘化结夏归天童山  

七百支郎夜忍饥，木鱼闭口等君归。还山大众空欢喜，只有诚斋两首诗。  

答提点网马驿丞刘修武翰  

解道征鸿数字秋，清於雪碗映冰瓯。老来笔底心无毒，交割风光与子休。  

贺皇太子九月四日生辰  

继照姿天纵，分阴学日勤。橘中招绮夏，瓜处屏伾文。老别鱼竿月，来依鹤禁云。还将古为鉴，聊当野人芹。  

和同年李子西通判  

走马看花拂绿杨，曲江同赏牡丹香。向来年少今俱老，君拜监州我作郎。北阙小迟苍玉佩，南征聊制芰荷裳。病身只作家山梦。径菊诗葩两就荒。  

九日即事呈尤延之  

昨日茱萸未苦香，今朝篱菊顿然黄。浮英泛蕊多多着，旧酒新醅细细尝。节里且追千载事，鬓边管得几茎霜。正冠落帽都儿态，自笑狂夫老不狂。  

和周元吉左司梦归之韵  

半似清狂半白痴，不须人笑我心知。烟霞平日真成癖，山水中年却语离。错计浪随云出岫，感君能遣雨催诗。居然唤起还家梦，橘刺藤梢隔槿篱。  

送刘孔章县尉得官西归  

早宴黄花诣粉闱，晚挼春草染朝衣。却提猛士弓弯月，去扫封狐雪打围。绿鬓朱颜君胜我，青春白日我思归。何时共瀹青原茗，下看江鸥来去飞。  

云龙歌调陆务观  

墨池杨子云，云间陆士龙。天憎二子巧言语，只遣相别无相逢。长安市上忽再值，向来一别三千岁。王母桃花落几番，北斗柄烂银河乾。双鬓成丝丝似雪，两翁对面面如丹。借问别来各何向，渭水东流我西上。金印斗大直几钱，锦囊山齐今几篇。诗家不愁吟不彻，只愁天地无风月。君不见，汉家平津侯，东阁冠盖如云浮。又不见，当时大将军，公卿推拜如星奔。抵今云散星亦散，也无鹿登台榭羊登坟。何时与君上庐阜，都将砚水供瀑布。磨镰更斫扶桑树，捣皮作纸裁烟雾，云锦天机织诗句。孤山海棠今已开，上巳未有游人来。与君火急到一回，一杯一杯复一杯。管他玉山颓不颓，诗名於我何有哉！  

再和云龙歌留陆务观西湖小集且督战云  

我愿身为云，东野化为龙。龙会入渊云入岫，韩子却要长相逢。作意相寻偏不值，不知今年是何岁？剡藤土板赠一番，廷珪乌丸晒未乾。乃是故人陆浚仪，诗骨点化黄金丹。谓宜天禄贮刘向，不然亦合云台上。却令去索催租钱，枉却清风明月三千篇。夜装明发走不彻，半篙刺碎严滩月。老夫不愿万户侯，但愿与君酒船万斛同拍浮。老夫不怯故将军，但怯与君笔阵千里相追奔。少陵浣花旧时屋，太白青山何处坟？二仙死可埋丘阜，二仙生可着韦布。名挂广寒宫里树，非烟非云亦非雾。长使玉皇掉头诵渠句，诗府谁得玉{氏}开，诗坛谁授黄钺来。留君不住君急回，不道西出阳关无此杯。西山金盆尽渠颓，斯游明日方怀哉。  

寒食雨中同舍人约游天竺得十六绝句呈陆务观  

游山不合作前期，便被山灵圣得知。只等五更倾一雨，三更犹是月明时。  

笋舆冲雨复冲泥，一径深深只觉迟。孤塔忽从云外出，寺门渐近报侬知。  

住山何敢望他僧，只是游山也不曾。可惜一条杉桧路，都将湿了不教行。  

破雨游山也莫嫌，却缘山色雨中添。人家屋里生松树，穿出茅檐却覆檐。  

小溪曲曲乱山中，嫩水溅溅一线通。两岸桃花总无力，斜红相倚卧春风。  

老桧如幢翠接连，山茶作塔绿萦缠。山僧相识浑相忘，不到山中十五年。  

三峰小石一方池，下有机泉仰面飞。坐看跳珠复抛玉，忽然一喷与檐齐。  

清远溪中小闸头，遮栏溪水不教流。山僧为我放一板，溅雪奔雷怒未休。  

城里哦诗枉断髭，山中物物是诗题。欲将数句了天竺，天竺前头更有诗。  

忽捻金丝袅绮疏，又惊寒食到来初。不知折尽西湖柳，插遍长安万户无。  

禅房寂寂水潺潺，涧草岩花点缀间。忽有仙禽发奇响，频伽来自补陀山。  

雨里匆匆怨出郊，晴时不出却谁教。西湖北畔名园里，无数桃花只见梢。  

户户游春不放春，只愁春去不愁贫。今朝道是游人少，处处园亭处处人。  

若道寻春被雨催，如何随处两三杯。晚晴晓雨如翻手，有底亏侬不好来。  

万顷湖光一片春，何须割破损天真。却将葑草分疆界，葑外垂杨属别人。  

轿顶花枝尽闹装，游人未暮已心忙。无端更被千株柳，展取苏堤分外长。  

跋陆务观剑南诗藁二首  

今代诗人后陆云，天将诗本借诗人。重寻子美行程旧，尽拾灵均怨句新。鬼啸狨啼巴峡雨，花红玉白剑南春。锦囊繙罢清风起，吹仄西窗月半轮。  

剑外归乘使者车，浙东新得左鱼符。可怜霜鬓何人问，焉用诗名绝世无。雕得心肝百杂碎，依前涂辙九盘纡。少陵生在穷如虱，千载诗人拜蹇驴。  

新晴读樊川诗  

江妃瑟里芰荷风，净扫痴云展碧穹。嫩热便嗔疏小扇，斜阳酷爱弄飞虫。九千刻里春长雨，万点红边花又空。不是樊川珠玉句，日长淡杀个衰翁。  

驾幸聚景晚归有旨次日歇泊  

身在长安梦故山，故山未去且长安。落红满地莫教扫，新绿隔墙聊借看。竹叶劝人行乐事，榴花为我遣春寒。赐休又得明朝睡，不问三竿与两竿。  

都下食笋自十一月至四月戏题  

竹祖龙孙渭上居，供侬樽俎半年馀。斑衣戏彩春无价，玉版谈禅佛不如。若怨平生食无肉，何如陋巷饭斯蔬！不须庾韭元修菜，吃到憎时始忆渠。  

酴醿  

以酒为名却谤他，冰为肌骨月为家。借令落尽仍香雪，且道开时是底花。白玉梢头千点韵，绿云堆里一枝斜。休休莫劚西庄柳，放上松梢分外佳。  

南海陶令曾送水沈报以双井茶二首  

岭外书来谢故人，梅花不寄寄炉熏。瓣香急试博山火，两袖忽生南海云。苒惹须眉清入骨，萦盈窗几巧成文。琼琚作报那能办，双井春风辍一斤。  

沈水占城第一良，占城上岸更差强。黑藏骨节龙筋瘠，班出文章鹧翼张。滚尽残膏添猛火，熬成熟水趁新汤。素馨熏染真何益，毕竟输他本分香！  

幼圃  

蒲桥寓居，庭有刳方石而实以土者，小孙子艺花窠菜本其中，戏名幼圃。  

寓舍中庭劣半弓，燕泥为圃石为墉。瑞香萱草一两本，葱叶蔊苗三四丛。稚子落成小金谷，蜗牛卜筑别珠宫。也思日涉随儿戏，一迳惟看蚁得通。  

送周元吉显谟左司将漕湖北  

君诗日日说归休，忽解西风一叶舟。黄鹤楼前作重九，水精宫里过中秋。职亲六阁仍金马，喜入千屯看木牛。绣斧光华谁不羡，一贤去国欠人留。  

又见周郎携小乔，武昌赤壁醉娇饶。蜀江雪水来三峡，吴苑风烟访六朝。秋月春花出肝肺，新词丽曲入笙箫。归来却侍金銮殿，好看霜毫映珥貂。  

彼此江湖漫浪翁，相逢递宿省西东。两穷握手论诗后，一笑投胶入漆中。临水登山公别我，青鞋布袜我从公。貂裘已博江西艇，只待黄花半席风。  

送王季德提刑宝文少卿  

宝储依旧接吴游，璗节何曾远藻旒。卿月使星银汉晓，绣衣彩服太湖秋。豺当道上狐何问，鹰击霜前兔已愁。火急平反供一笑，紫荷玉笋待君侯。  

赠都下写真叶德明  

我昔山林人不识，或疑谪仙或狂客。仰看青天不看人，醉里那知眼青白。一携破砚入长安，素衣成缁绿鬓斑。上林麒麟着野马，沧洲鸥鹭缀孔鸾。汉宫威仪既不入贵人样，灞桥风雪又不见诗人相。不须览镜照清溪，我亦自憎尘俗状。叶君着眼秋月明，叶君下笔秋风生。市人请画即唾骂，只写龙章凤姿公与卿。肯来为予写衰貌，掷笔掉头欣入妙。相逢可惜迟十年，不见诗翁昔年少。  

送孙检正德操龙图出知镇江  

看花走马绍兴间，彼此春风各少年。黄甲诸儒今几许，白头同舍省东偏。昨宵归梦月千里，馀债欠君诗两篇。已乞闽山一窠阙，老身只要早归田。  

食鸡头子  

三危瑞露冻成珠，九转丹砂链久如。鼻观温芳炊桂歇，齿根熟软剥胎馀。半瓯鹰爪中秋近，一炷龙涎丈室虚。却忆吾庐野塘味，满山柿叶正堪书。  

新寒戏简尤延之检正  

逗晚添衣并数重，隔晡剩热尚斜红。秋生露竹风荷外，寒到云窗雾阁中。半点暄凉能几许，古来豪杰总成空。木犀香杀张园了，雪臭金挼欠两翁。  

跋姜春坊梅山诗集  

松风涧水打窗声，玉佩琼琚触眼明。当昼如何挂秋月，未春特地转新莺。只销一卷《梅山集》，幻出多般景物情。老子平生有诗癖，为君焚却老陶泓。  

秋雨早作有叹  

细雨檐无质，安得更有声。如何却作泥，亦能妨晨征。宿昔忽过暄，心知非坚晴。何须暄晴极，然后寒雨生。寒生使人觉，妙物亦何曾。翦翦自神妙，无乃与物矜。造物本非作，观者或强名。老夫近稍聋，此事无暇听。平生感秋至，此意今已平。独念老病身，颇不耐夙兴。何时归故园，晏眠闭柴荆。鸣鸡亦不留，好梦无吾惊。他年忆此时，惘如宿酒醒。思归已可喜，而况真归耕。  

寄题曾子与竞秀亭  

老夫上下蓼花滩，每过君家辄系船。尊酒灯前山入座，孤鸿月底水连天。暄凉书间二千里，场屋声名三十年。竞秀主人文似豹，不应雾隐万峰边。  

赴文德殿听麻仍拜表  

苍龙观阙启槐宸，白玉阶除振鹭群。仗外诸峰献松雪，霜前一雁度宫云。舍人就日宣麻制，丞相瞻天进表文。夙退自欣还自笑，素餐便当策殊勋。  

紫宸殿拜表贺雪  

稍缓鸣靴不住催，一声再拜忽如雷。封章进了仪曹退，文武班齐上相来。白发两年陪贺雪，紫衣数辈小传杯。赐休退食端何恨，未到西湖探早梅。  

立春后一日和张功父园梅未花之韵  

前夕三更月落时，东风已动万花知。江梅端合先交割，春色如何未探支。只欠梁溪冰柱句，追还和靖《暗香》诗。张家剩有葱根指，不把琼酥滴一枝。  

人日出游湖上  

去时数点雨，归时数片雪。雨雪两不多，山路双清绝。  

城中雪一尺，山中雪一丈。地上都已消，却在松梢上。  

去岁游春屐，苔痕故可寻。人家随岸远，塔影落湖深。  

寄题刘成功锦里  

嘉林市中虚一丈，嘉林寺后竹千竿。先君授徒竹窗底，我初识君俱少年。同师同舍同笔砚，火冷灯青飞雪片。春风一夜吹林花，南北飘零各星散。我今头白苦思归，羡君山园芋栗肥。为君题作小锦里，君应一笑巾堕几。  

读渊明诗  

少年喜读书，晚悔昔草草。迨今得书味，又恨身已老。渊明非生面，稚岁识已早。极知人更贤，未契诗独好。尘中谈久睽，暇处目偶到。故交了无改，乃似未见宝。貌同觉神异，旧玩出新妙。雕空那有痕，灭迹不须扫。腹腴八珍初，天巧万象表。向来心独苦，肤见欲幽讨。寄谢颖滨翁，何谓淡且槁！  

送姜夔尧章谒石湖先生  

钓璜英气横白蜺，欬唾珠玉皆新诗。江山愁诉莺为泣，鬼神露索天泄机。彭蠡波心弄明月，诗星入肠肺肝裂。吐作春风百种花，吹散濒湖数峰雪。青鞋布袜软红尘，千诗只博一字贫。吾友夷陵萧太守，逢人说项不离口。袖诗束来谒老夫，惭无高价璠玙。翻然却买松江艇，径去苏州参石湖。  

林景思寄赠五言以长句谢之  

华亭沈虞卿，惠山尤延之。每见无杂语，只说林景思。试问景思有何好，佳句惊人人绝倒。句句飞从月外来，可羞王公荐穹昊。若人乘云驾天风，秋衣剪菊裁芙蓉。暮宿银汉朝蓬宫，我欲从之东海东。西湖柳色二三月，相逢一笑冠缨绝。醉招和靖叫东坡，一吸西湖湖水竭。我醉自眠君自颠，路人往往指作仙。此辈何曾识此乐，识与不识俱可怜。别时花开今已落，思君令人瘦如鹤。梦里随君携酒瓢，同登天台度石桥。瀑布界天泻云窟，长松拔地搀烟霄。与君联句章未了，帝城钟动西峰晓。海风吹堕珊瑚枝，乃是先生寄我诗。火云烧江江水沸，君诗清凉过於水。定知来自雪巢底，恍然坐我天台寺。  

寄题刘凝之坟山壮节亭用辘鲈体  

见了庐山想此贤，此贤见了失庐山。胸中书卷云凌乱，身外功名梦等闲。一点目光牛背上，五弦心在雁行间。欲吟壮节题崖石，笔挟风霜齿颊寒。  

贺皇太子九月四日生辰  

典学光阴璧不如，简编灯火卷还舒。极知储后勤稽古，却是儒生懒读书。心到帝王图籍外，手追《雅》《颂》《国风》初。人间未见瑶山集，十倍曹丕尚有馀。  

和袁起岩郎中投赠七字  

故人一别两相思，不但平生痛饮师。胸次五三真事业，笔端四六更歌诗。闭门觅句今无己，刻意伤春古牧之。卧雪高人家谱在，春风政着紫兰枝。  

### 朝天续集钞  

和陆务观见和归馆之韵  

君诗如精金，入手知价重。铸作鼎及鼐，所向一一中。我如驽并骥，夷涂不应共。难追紫蛇电，徒掣青丝鞚。折胶偶投漆，异榻岂同梦。不知清庙茅，可望明堂栋。平生怜坡老，高眼薄萧统。渠若有猗那，心肯师晋宋。破琴聊再行，新笛正三弄。因君发狂言，湖山春已动。  

读笠泽丛书  

笠泽诗名千载香，一回一读断人肠。晚唐异味同谁赏，近日诗人轻晚唐。  

松江县尹送《图经》，中有唐诗喜不胜。看到灯青仍火冷，双眸如割脚如冰。  

拈着唐诗废晚餐，傍人笑我病如癫。世间尤物言西子，西子何曾直一钱。  

五更过无锡县寄怀范参政尤侍郎  

苏州欲见石湖老，到得苏州发更早。锡山欲见尤梁溪，过却锡山元不知。起来灵岩在何许，回首惠山亦无处。人生万事不可期，怏然却向常州去！  

晚风  

晚日暄温稍霁威，晚风豪横大相欺。做寒做冷何须怒，来早一霜谁不知。  

晚风不许鉴清漪，却许重帘倒地垂。平野无山遮落日，西窗红到月来时。  

题连沧观呈太守张几冲  

开窗纳尽大江秋，天半飞楼不是楼。独立南徐鳌绝顶，下临北固虎回头。蒜山旧址空黄鹤，瓜步新城照白鸥。好事主人酌诗客，风烟一眼到扬州。  

丹阳舍舟登陆渡江  

小泊楼船铁瓮城，匆匆又作绝江行。看他蜡烛几回剪，听尽鸡声不肯明。水底霜寒还十倍，夜来月上恰三更。篙师好事君知否，江面侵晨镜样平。  

舟过杨子桥远望  

此日淮堧号北边，旧时南服纪淮堧。平芜尽处浑无壁，远树梢头便是天。今古战场谁胜负，华夷险要岂山川。六朝未可轻嘲谤，王谢诸贤不偶然。  

过高邮  

解缆维扬欲夕阳，过船覆盎已晨光。夹河渔屋都编荻，背日船蓬尚满霜。城外城中四通水，堤南堤北万垂杨。一州斗大君休笑，国士秦郎此故乡。  

初食淮白鱼  

淮白须将淮水煮，江南水煮正相违。霜吹柳叶都落尽，鱼吃雪花方解肥。醉卧糟丘名不恶，下来盐豉味全非。饔人且莫供羊酪，更买银刀二尺围。【自注：淮人云，白鱼食雪乃肥。】  

初入淮河四绝句  

船离洪泽岸头沙，入到淮河意不佳。何必桑乾方是远，中流以北即天涯。  

刘岳张韩宣国威，赵张二将筑皇基。长淮咫尺分南北，泪湿秋风欲怨谁！  

两岸舟船各背驰，波痕交涉亦难为。只馀鸥鹭无拘管，北去南来自在飞。  

中原父老莫空谈，逢着王人诉不堪。却是归鸿不能语，一年一渡到江南。  

题盱眙军东南第一山  

建隆家业大于天，庆历春风一万年。廊庙谋谟出童蔡，笑谈京洛博幽燕。白沟旧在鸿沟外，易水今移淮水前。川后年来世情了，一波分护两涯船。  

初食太原生葡萄时十二月二日  

淮南葡萄八月酸，只可生吃不可乾。淮北葡萄十月熟，纵可作羓也无肉。老夫腊里来都梁，饤坐那得马乳香。分明犹带龙须在，径寸玄珠肥十倍。太原清霜熬绛饧，甘露冻作紫水精。隆冬压架无人摘，雪打冰封不曾拆。风吹日炙不曾腊，玉盘一朵直万钱。与渠倾盖真忘年，君不见，道逢麹车口流涎。  

与长孺共读东坡诗前用唐律后用进退格  

急性平生不少徐，读书不喜喜观书。十行俱下未心醒，两目顿昏还月馀。偶与儿曹翻故纸，共看诗句煮春蔬。问来却是《东坡集》，久别相逢味胜初。  

枉着平生读少书，分明便是蠹书鱼。万签过眼还休去，一字经心恰似无。急读何如徐读妙，共看更胜独看渠。麹生冷笑仍相劝，惜取残零觅句须。  

嘲淮风进退格  

絮帽貂裘莫出船，北窗最紧且深关。颠风无赖知何故，做雪不成空自寒。不去扫清天北雾，只来卷起浪头山。便能吹倒僧伽塔，未直先生一笑看。  

雨作抵暮复晴  

细雨如尘复似烟，两淮渡口各收船。南商北贾俱星散，古庙无人烧纸钱。  

前苦寒歌  

四大海潮打清淮，三万里风平地来。龟山横身拦不住，潮波怒飞风倒回。欲晴不晴雪不雪，并作苦寒冻人绝。古寺大钟十字裂，东山石崖一峰蹶。劝君莫出君须出，冰脱君髯折君骨。  

后苦寒歌  

白鸥立雪胫透冷，鹧鹚避风飞不正。一双野鸭欺晚寒，出没冰河底心性。绝怜红船黄帽郎，绿蓑青箬牵牙樯。生愁堕指脱两耳，芦花亦无何许藏。遣骑前头买乾荻，速烘焰火与一炙。三足老鸦不肯出，看云诉天天不泣。  

雪小霁顺风过谢阳湖  

都梁三日雪没屋，小船行水如行陆。山阳一朝帆遇风，大船行水如行空。昨来牵夫冻得泣，买芦燎衣芦自湿。朝来牵夫皆上船，收缆脱巾篷底眠。楼船忽然生两翼，横飞直过阳侯国。千村一抹片子时，四岸人家眼中失。似闻咫尺是扬州，更数宝应兼高邮。青天万里当径度，不堪回首都梁路。  

竹枝歌有序

晚发丹阳馆，五更至丹阳县。舟人与牵夫终夕有声，盖讴吟啸谑，以相其劳者。其辞亦略可辨，有云：“张哥哥，李哥哥，大家着力齐一拖。”又云：“一休休，二休休，月子弯弯照几州。”其声凄婉，一唱众和。因隐括之为《竹枝》云。  

吴侬一队好儿郎，只要船行不要忙。着力大家齐一拽，前头管取到丹阳。  

莫笑楼船不解行，识侬号令听侬声。一人唱了千人和，又得蹉前五里程。  

船头更鼓恰三槌，底事荒鸡早个啼。戏学当年度关客，且图一笑过前溪。  

岸旁燎火莫阑残，须念儿郎手脚寒。更把绿荷包热饭，前头不怕上高滩。  

月子弯弯照几州，几家驩乐几家愁。愁杀人来关月事，得休休处且休休。  

幸自通宵暖更晴，何劳细雨送残更。知侬笠漏芒鞋破，须遣拖泥带水行。  

垂虹亭看打鱼斫鲙  

桥柱疏疏四寂然，亭前突出八鱼船。一声磔磔鸣榔起，惊出银刀跃玉泉。  

六只轻舠搅四旁，两船不动水中央。网丝一撒还空举，笑得倚栏人断肠。  

过太湖石塘二首  

每过松江得伟观，玻璃盆底饤乾坤。天边岛屿空无际，烟外人家澹有痕。笠泽古今多浪士，包山近远在何村？季鹰鲁望何曾死，雪是衣裳月是魂。  

兀坐船中只欲眠，不如船外看山川。松江是物皆诗料，兰桨穿湖即水仙。将取垂虹亭上景，都归却月观中篇。正缘王事游方外，凿齿弥天未当贤。  

过八尺遇雨  

垂虹登了劣归船，又复毛空暗水天。节里无多好天色，阑风长雨饯残年。  

去年今日凤山头，儿女团栾争劝酬。不及松江烟雨里，独搔华发一扁舟。  

过平望  

岂但湖天好，诸村总可人。麦苗染不就，茅屋画来真。行止随缘着，江山到处新。十年三过此，赢得鬓如银。  

行得三吴遍，清渏最是苏。树围平野合，水隔别村孤。震泽非尘世，松陵是画图。更添一诗老，载雪过重湖。  

小麦田田种，垂杨岸岸栽。风从平望住，雨傍下塘来。乱港交穿市，高桥过得桅。谁言破书策，担取太湖回。  

秀州嘉兴馆拜赐春幡胜  

中使传宣下紫宸，镞头浓染御香云。彩幡耐夏宜春字，宝胜连环曲水纹。痴似土牛鞭不动，老登金马愧无闻。强簪华发知难称，只有新诗颂万分。【自注：幡胜用镞头纸贴。】  

大儿长孺赴零陵簿示以杂言长孺，旧名仁寿  

好官易得忙不得，好人难做须着力。汝要作好官，令公书考不可钻。借令巧钻得遗臭，千载心为寒。汝要作好人，东家也是横目民。选官无选处，却与天地长青春。老夫今年六十四，大儿壮岁初筮仕。先人门户冷如冰，岂不愿汝取高位。高位莫爱渠，爱了高位失丈夫。老夫老则老，官职不要讨。白头官里捉出来，生愁无面见草莱。老夫不足学，圣贤有前作。譬如着棋着到国手时，国手头上犹更尽有着。  

正月五日以送伴借官侍宴集英殿十口号  

殿下鞭声再掣雷，玉皇徐下九天来。阴晴不定朝来定，五色祥云霍地开。  

一点班行朝汉天，英符来自玉门关。旧时千岁琵琶语，新学三声万岁山。  

金鬛狻猊立玉台，双瞻御坐首都回。水沉山麝蔷薇露，漱作香云喷出来。  

千官拜舞仰虚皇，奉上瑶池万寿觞。殿上双传送御酒，槛前一曲绕虹梁。  

太极香开万物新，绍熙天子燕群臣。梨园好语君须听，玉历初颁第一春。【自注：词臣倪正甫撰《致语口号》云：“玉历初颁第一春。”】  

已赐仪鸾锦坐蒲，起来再立听传胪。君王欲劝群臣酒，宣示天杯一滴无。  

猛士缘竿亦壮哉，踏空舞阔四徘回。一声白雨催花鼓，十二竿头总下来。  

赐花新剪茜香罗，篸遍乌纱未觉多。花重纱轻人更老，抬头不起奈春何！  

广场妙戏斗程材，才得天颜一笑开。角抵罢时还罢宴，卷班出殿戴花回。  

贺老如何尾从班，真官也作假官看。君王恩重无真假，赐酒何曾味两般。  

泊舟临平  

前窗向市下却帘，后窗临水开却门。岸头杨柳报春动，溪底云天随浪翻。隔溪数间黄草屋，绕屋千竿翠琼竹。三老鸣钲舣舵楼，今宵又向临平宿。  

谢王恭父赠梁杲墨  

君不见，蜀人文字天下工，前有相如后扬雄。君不见，蜀人乌丸天下妙，前有蒲韶后梁杲。初得梁墨黐摹糊，老夫道渠不及蒲。蓬山藏室王校书，笑我未识真玄菟。两圭水苍笏，双团点漆璧。一并赠老夫，此意已金石。洮州绿玉试松花，星潭黑云走风沙。龙蛇起陆鹰入骨，却愁雷电夺神物。  

过临平莲荡  

莲荡层层镜样方，春来嫩玉斩新黄。角头一一张芦箔，不遣鱼虾过别塘。  

莲荡中央劣露沙，上头更着野人家。篱边随处插垂柳，檐下小船萦钓车。  

朝来采藕夕来鱼，水种菱荷岸种芦。寒浪落时分作荡，新流涨后合成湖。  

人家星散水中央，十里芹羹菰饭香。想得薰风端午后，荷花世界柳丝乡。  

麦  

无边绿锦织云机，全幅青罗作地衣。此是农家真富贵，雪花销尽麦苗肥。  

春菜  

雪白芦菔非芦菔，吃来自是辣底玉。花叶蔓菁非蔓菁，吃来自是甜底冰。三馆宰夫传食籍，野人蔬谱渠不识。用醯不用酸，用盐不用咸。盐醯之外别有味，姜芽枨子仍相参。不甑亦不釜，非蒸亦非煮。坏尽蔬中腴，乃以烟火故。霜根雪叶细缕来，瓷瓶夕幕朝即开。贵人我知不官样，肉食我知无骨相。只合南溪嚼菜根，一尊径醉溪中云。此诗莫读恐咽杀，要读此诗先提舌。  

过平望  

望中不着一山遮，四顾平田接水涯。柳树行中分港汊，竹林多处聚人家。风将春色归沙草，天放晴光入浪花。午睡起来情绪恶，急呼蟹眼瀹龙牙。  

月夜阻风泊舟太湖石塘南头  

动地颠风政打头，吴江未到且维舟。五湖波起众山动，一片月明千里愁。且更放迟些子睡，看他盛怒几时休。阳侯要与诗人敌，未必诗人输一筹。  

过湖未得匹如闲，何幸湖心泊画船。宇宙中间都是月，波涛外面更无天。谁知造物将奇观，不与伧人付谪仙。管领渠侬无一物，镂冰剪雪作新篇。  

新年乘兴看春风，来过垂虹东复东。谁有工夫寒夜底，独寻水月五湖中。今宵顿觉乾坤大，下笔惟愁造化穷。太白青山谢公海，可怜一笑偶然同。  

姑苏馆上元前一夕陪使客观灯之集  

节物催人又一年，银花莲炬照金尊。麝鎚官样陪公，粉茧乡风忆故园。何似儿孙谈草草，不妨灯火半昏昏。人生行止谁能料，今夕苏州看上元。【自注：庐陵之俗，元夕粉米为茧，中藏吉语，剥之以占一岁事。】  

至洪泽  

今宵合过山阳驿，泊船问来是洪泽。都梁到此只一程，却费一宵兼两日。政缘夜来到渎头，打头风起浪不休。舟人相贺已入港，不怕淮河更风浪。老夫摇手且低声，惊心犹恐淮神听。急呼津吏催开闸，津吏叉手不敢答。早潮已落水入淮，晚潮未来闸不开。细问晚潮何时来，更待玉虫缀金钗。  

过磨盘得风挂帆  

两岸黄旗小队兵，新晴归路马蹄轻。全番长笛横腰鼓，一曲春风出塞声。鹊噪鸦啼俱喜色，船轻风顺更兼程。却思两日淮河浪，心悸魂惊尚未平。  

过楚州新野城  

已近山阳望渐宽，湖光百里见千村。人家四面皆临水，柳树双垂便是门。全盛向来元孔道，杂耕今是一雄藩。金汤再葺真长策，此外犹须子细论。  

过宝应县新开湖  

渔家可是厌尘嚣，结屋圆沙最尽梢。外面更栽杨柳树，上头无数鹭鸶巢。  

雨里楼船即钓矶，碧云便是绿蓑衣。沧波万顷平如镜，一只鸬鹚贴水飞。  

天上云烟压水来，湖中波浪打云回。中间不是平林树，水色天容拆不开。  

五湖佳处是荒寒，却为无山水更宽。归去江南无此景，未须吃饭且来看。  

过九里亭  

水渚才容足，渔家便架椽。屋根些子地，檐外不胜天。岸岸皆垂柳，门门一钓船。五湖好风月，乞与不论钱。  

再赋石翁石婆  

石翁谁怒犹睅目，石婆多愁鬓先秃。荒山野水四无人，二老对立今几春。珠襦玉匣化为土，金雁银凫亦飞去。知是六朝何帝陵，摩娑碧藓俱无语。  

观张功父南湖海棠杖藜走笔  

看尽都城种海棠，只将一径引教长。约斋妙出春风手，人在中央花四傍。  

天工信手洒明霞，若遣停匀未必佳。却得数株多叶底，殷勤衬出密边花。  

走笔谢张功父送似酴醿  

西湖野僧夸藏冰，半年化作真水精。南湖诗人笑渠拙，不如侬家解干雪。藏冰窨子山之幽，镵透九地山鬼愁。侬家藏雪有妙手，分明晒在翡翠楼。向来巽二拉滕六，玉妃夜投玉川屋。剪冰作花吹朔风，揉云为粉散寒空。醉挥两袖拂银汉，梢头万斛冷不融。琼田挈月拾翠羽，砌成重楼天半许。盘作青蛟吐绿雾，乱飘六出薰沉炷。人间雪脆那可藏，天上雪落何曾香。三月尽头四月首，南湖香雪今谁有，分似诚斋老诗叟。碎挼玉花泛春酒，一饮一石更五斗。  

记丘宗卿语绍兴府学前景  

镜湖泮宫转街曲，才隔清溪便无俗。竹桥斜度透竹门，墙根一竿半竿竹。恰思是间宜看梅，忽然一枝横出来。霜馀皴裂臂来大，只著寒花三两个。  

赠写真水鉴处士王温叔  

我不如森森千丈松，我不如濯濯春月柳。髯疏鬓秃已雪霜，皮皱肉皴真老丑。叶生画时颜尚朱，王生画时骨更臞。一生爱山吟不就，两肩化作秋山瘦。君不见，褒公鄂公图凌烟，腰间羽箭大如椽。君不见，浣花醉图粉墨落，日斜泥滑驴失脚。贵人寒士两相嗤，画图犹在人已非。王生王生且停手，不如生前一杯酒。  

衔命郊劳使客船过崇德县  

岸树低欹一雪馀，枝头半叶已全无。油窗过尽千梢影，浓处还浓枯处枯。  

望多稼亭  

遥望城头多稼亭，亭边霜桧老更青。当年老守携稚子，芒鞋葵扇绕城行。腊前移梅春插柳，蹋雪冲泥不停手。柳未成阴梅未花，著帽又迎新太守。后来新守复迎新，到今新旧知几人。向来手植今在否，寄与此诗聊问春。  

舟中追和张功父贺赴召之句  

两岁千愁寡一欣，故人多问谢张君。又瞻东阙阙前月，只负南溪溪上云。宾日扶桑遭圣旦，客星钓濑愧天文。人生离合风前叶，聚首亡何复离群。【自注：余所居里名南溪。】  

又追和功父病起寄谢之韵  

霜何曾傍绣帘寒，酒不能令客脸丹。勤向竹炉温手脚，懒寻铜镜整衣冠。无人孤坐月将落，拥鼻清吟夜向阑。忽忆约斋诗债在，自吹灯火起来看。  

晓过丹阳县  

风从船里出船前，涨起帘帏紫拂天。点检风来无处觅，破窗一隙小於钱。  

鸡犬渔翁共一船，生涯都在箬篷间。小儿不耐初长日，自织筠篮胜打闲。  

过张王庙  

地迥人烟寂，山盘水势回。怪松欹岸出，古庙背河开。晚色催征棹，斜阳恋去桅。丹徒谁道远，一眺正悠哉！  

湖天暮景  

湖面黏天不见堤，湖心茭葑水周围。暮鸿成阵鸦成队，已落还飞久未栖。  

坐看西日落湖滨，不是山衔不是云。寸寸低来忽全没，分明入水只无痕。  

抵暮渔郎初上船，一竿摇入水精天。忍寒不睡妨底事，来早卖鱼充酒钱。  

雕碎肝脾只坐诗，须髯成雪鬓成丝。暮云薄倖斜阳劣，合造清愁付阿谁。  

断肠浪说贺方回，未抵秦郎剪水才。欲向湖边问遗唱，鸳鸯鹦鹉两相催。  

舟中不寐  

醉去昏然卧绿窗，醒来一枕好凄凉。意中为许无佳况，梦里分明到故乡。淮水打船千浪雪，燕鸿叫月满天霜。山城更点元无准，偏到鸡鸣分外长。  

过淮阴县题韩信庙  

鸿沟只道万夫雄，云梦何销武士功。九死不分天下鼎，一生还负室前钟。古来犬毙愁无盖，此后禽空悔作弓。兵火荒馀非旧庙，三间破屋两株松！  

雪晓舟中生火  

乌银见火生绿雾，便当水沉一浓炷。却因断续更氤氲，散作霏微暖袍袴。须臾雾霁吐红光，烟如云表升扶桑。阳春和日曛满室，苍颜渥丹疑醉乡。忽然火冷雾亦灭，只见红炉堆白雪。窗外雪深三尺强，窗里雪深一寸香。  

乌银玉质金石声，见火忽学爆竹鸣。腷々膊々久不停，白日坐上飞繁星。不知何怒泄不平，不知何喜唧唧吟。待渠自静勿与争，功莫借箸怒复生。到渠缄口两耳热，铜瓶在旁却饶舌。  

题金山妙高台  

金山未到时，羡渠奄有万里之长江。金山既到了，长江不见只见千步廊。老夫平生不奈事，点检风光难可意。老僧觉我见睫眉，引入妙高台上嬉。不知老僧有妙手，卷舒江山在怀袖。挂上西窗方丈间，长江浮在炉烟端。长江南边千万山，一时飞入两眼寒。最爱檐前绝奇处，江心巉然景纯墓。僧言道许乃浪传，龙宫特书珠贝编。初云谢灵运，爱山如爱命。掇取天台雁荡怪石头，叠作假山立中流。又云王逸少，草圣入神妙。天赐琉璃笔格玉砚屏，仍将大江作陶泓。老夫闻二说，沉吟未能决。长年抵死催上船，徘徊欲去空茫然。  

桑畴  

夹岸濒河种稚桑，春风吹出万条长。船行老眼浑多忘，唤作西湖插柜霜。  

竹林  

珍重人家爱竹林，织篱辛苦护寒青。那知竹性元薄相，须要穿来篱外生。  

赋金盘露椒花雨  

吾家酒名敷腴者曰金盘露，芳烈者曰椒花雨。  

金盘夜贮云表露，椒花晓滴山间雨。一涓不用鸭绿波，双清酿出鹅黄乳。老妻知我憎官壶，还家小槽压真珠。江西担取来西湖，遣我醉倒不要扶。更携数尊往淮上，要夸亲旧尝家酿。只堪独酌不堪分，老夫犹要入修门。  

岸柳  

柳梢拂入溪云阴，柳根插入溪水深。只今立岸一敝帚，归时弄日千黄金。人生荣谢亦如此，谢何足怨荣何喜！秋霜春雨自四时，老夫问柳柳不知！  

松江晓晴  

昨夜何缘不峭寒，今晨端要放晴天。窗间波日如楼上，帘外霜风似腊前。近水人家随处好，上春物色不胜妍。归时二月三吴路，桃杏香中慢过船。  

泊平江百花洲  

吴中好处是苏州，却为王程得胜游。半世三江五湖棹，十年四泊百花洲。岸傍杨柳都相识，眼底云山苦见留。莫怨孤舟无定处，此身自是一孤舟。  

过新开湖  

渔郎艇子入重湖，老眼殷勤看着渠。看去看来成怪事，化为独雁立横芦。  

一鸥得得隔湖来，瞥见鱼儿眼顿开。只为水深难立脚，翩然飞下却飞回。  

远远人烟点树梢，船门一望一魂消。几行野鸭数声雁，来为湖天破寂寥。  

瓦店雨作  

斜风吹雨打船窗，一阵疏来一阵忙。听作山斋声点滴，不知作客在山阳。  

诗人长怨没诗材，天遣斜风细雨来。领了诗材还又怨，问天风雨几时开。  

过淮阴县  

索寞淮阴县，人家草草中。荻篱纬春胜，茅屋学船篷。今日非昨日，南风转北风。霍然香雾散，放出一轮红。  

题沈子寿旁观录  

逢着诗人沈竹斋，叮咛有口不须开。被渠谱入《旁观录》，四马如何挽得回。  

送吴敏叔待制侍郎  

脚踏鸡翘豹尾间，心飞碧岫白云端。人看疏傅如图画，帝念严光返钓滩。玉殿松班唐次对，竹宫茅立汉祠官。自怜病鹤樊笼底，方羡冥鸿片影寒。  
