---
title: 第10部分
index: true
icon: editor
order: 10
category:
  - 诗藏
  - 诗集
  - 宋诗钞
tag:
  - 吴之振
  - 清
---

## 浮溪集钞  

汪藻  
桃源行  

祖龙门外神传璧，方士犹言仙可得。东行欲与羡门亲，咫尺蓬莱沧海隔。那知平地有青春，只属寻常避世人。关中日月空万古，花下山川长一身。中原虽后无消息，闻说胡尘因感昔。谁教晋鼎判东西，却愧秦城限南北。人间万事愈可怜，此地当时亦偶然。何事区区汉天子，种桃辛苦望长年。  

过吴明叟新居  

谁开大屋沉沉者，门外垂杨拂车马。主人四十持节归，高卧绿阴啼鸟下。冥冥一径傍花入，忽有青池照深夏。鱼吹落日知镜净，荷受微风看珠泻。夫君少有湖海气，欲驷长鲸无地跨。故将能事惊世人，坐向云端差万瓦。稍培幽桂出窗底，时放青山来竹罅。人言此兴极不浅，天遣公忙那肯赦。要须更作辋川图，他日思归聊对画。  

同张昌时宿高明寺  

幽卧不知觉，窗悬寒日初。矧伊夜来雨，溪声到吾庐。故人挽我出，忽枉天际书。跻险敢自休，青山转篮舆。相逢竹间寺，共撷园中蔬。残僧谁在亡，奄忽十载馀。茗果话畴昔，新晴报钟鱼。东雷亦已鸣，百草苕颖舒。奈何与之子，齿发日夜疏。眷此不能发，牵衣更踟蹰。明朝各回首，世事将焉如。  

次高邮军  

小雨静林麓，鹁鸪相应鸣。移舟漾清浅，薄晚荷风生。归鸟尽双去，潜鱼时—惊。菰蒲若无人，渺渺炊烟横。艇子楫迎我，携鱼荐南烹。月出殊未高，疏林隐微明。依没会有处，斗挂天边城。  

阻风雨辟邪渡寄王仲成  

渡头急雨鸣森木，木杪颠风飞大屋。没腰寒水稻生芽，满眼青泥车折轴。山行值雨舟值风，穷愁日日烦天公。不如归卧涧壑底，世事一扫春烟空。别君两年重此别，喜君胸次浑冰雪。拟将身作贾胡留，无奈事如空鸟来。挽我不回君怒嗔，交情把玩转清新。相随百里还相见，只有西山似故人。  

避地函亭野步  

今日幸无雨，天空出遥岑。行行不知疲，遂至春江浔。汲路转篱落，人家在桑阴。平畴涨清波，陇麦如人深。沟畎戏凫鹜，新蒲映浮沈。我生本樵渔，对此谐初心。风物岂不好，悲来自难任。胡尘暗中原，四海如惊禽。黄屋狩万里，两宫隔辰参。龙移蝼螘窥，月晦蟾蜍侵。宇宙有倾覆，兹游岂岖嵚。销忧赖浊醪，太息论证能斟。  

庚午岁屏居零陵七月二十日以门掩候虫秋为韵赋五首  

幽人独夜时，潮落西川根。渡口橹声急，一江烟雨昏。城头短长更，不寐听谯门。趺坐数千息，焚香待朝暾。  

暑退潦亦收，潇湘净如染。时观自跳鱼，冲破青琬琰。纤纤初弦月，不受薄云掩。近村应渐寒，已有鸦数点。  

人生几聪明，日夜隙驹骤。才经花信风，又过麦秋候。吾非金石坚，与世相邂逅。胡为闻钟鸣，更历路傍堠。  

家山在何许？渺渺彭蠡东。人来数月程，衣敝补道中。昨宵青灯花，似坠钗头虫。儿饥女沉绵，岁晚书未通。  

人言间阔者，一日如三秋。孤臣昔放逐，七见天星周。早洿高门地，姓名记前旒。如何天鸡星，不照湘南州。【“天星周”，一作“寒暑周”。】  

次韵向君受感秋  

且欲相随苜蓿盘，不须多问沐猴冠。菊花有意浮杯酒，桐叶无声下井栏。千里江山渔笛晚，十年灯火客毡寒。男儿几许功名事，华发催人不少宽。  

向侯拄笏意千里，肯为俗弹头上冠。何时盛之青琐闼？妙语付以乌丝栏。日边人去雁行断，江上秋高枫叶寒。向来叔度傥公是，一见使我穷愁宽。  

晚发吴城山  

风扫阳侯雪阵平，雨催摩诘画图成。气吞浦溆重林尽，秋著江湖去鸟明。厚禄故人无一字，长年三老伴馀生。会须满意开怀抱，到眼庐山不世情。  

过临平  

一别九霄路，风烟长满衣。已成身老大，无复世轻肥。天阔鸟双下，山寒人独归。晓来何似雨，春水半岩扉。  

睡起凉生岸，钩帘坐小窗。麦风能起柁，梅雨不鸣江。往事心长折，归途影自双。依然蒲柳地，人老故先降。  

书宁川驿壁  

过眼空花一晌休，坐狂犹得佐名州。虽遭珑吏嗤韩子，却喜溪神识柳侯。尽日野田行<禾罢>稏，有时云峤听钩辀。会将新濯沧浪足，踏遍千岩万壑秋。  

宿邓侯镇  

当时踏月此长亭，鬓似河堤柳色青。今日重来堤树老，一簪华发戴寒星。  

微凉初破候虫秋，水露草萤光不流。搔首与谁论往事，星河无语下城头。  

龟山上方  

度险逢幽处，凭谁写壮怀？连甍栖绝壁，孤塔表长淮。地本吴枫接，山今禹绩皆。潮声从殷寺，竹影自翻阶。木杪朱栏出，城坳雪浪埋。乾坤迷枉渚，雾雨泄阴崖。丹叶经寒在，苍洲向晚佳。鱼龙宵听呗，猿乌昼窥斋。月满蠙珠实，霜清磬石谐。僧盂收柏子，樵径扫松钗。左宦书无雁，南烹菜有鲑。风烟欺短发，云水信残骸。竟作何乡老？虚惭素尚乖。江湖今在眼，归合办青鞋。  

醉别刘季高侍郎  

畴昔追随翰墨场，功名今日愧刘郎。英姿合上凌烟阁，巧谐曾遭偃月堂。双桨又乘清夜去，一尊聊发少年狂。归来却共灯花语，骑省看成满镜霜。  

漫兴  

晨起翛然曳杖行，一帘疏雨作秋清。老来岁月能多少，看得栽花结子成。  

燕子年年入户飞，向人无是亦无非。来春强健还相见，送汝将雏又一归。  

北窗  

睡起无一事，怡然盼庭柯。绿阴微缺处，最得南飔多。  

己酉乱后寄常州使君侄  

汾水游仍远，瑶池宴未归。航迁群庙主，矢及近臣衣。胡马窥天堑，边烽断日畿。百年还海地，回首忽成非！  

古镜行  

我有辟邪镜，得之咸阳宫。其阴为天池，一母将九龙。旁书负圆字，土蚀如旋虫。缄以驳鸡珍，妙极倕之工。请言照远近，十里秋毫空。岂不鉴脂泽，所贵肝胆通。问谁为此器，太古非人功。客闻重叹息，意欲窥灵踪。高台不辞倚，恐客难称容。绳穷匣半启，四室来悲风。日车当昼留，羞涩如顽铜。森然发上指，凛若临霜锋。我还抚客手，此岂世宝同。挥泪两无言，掩镜鞶囊中。  

蔡天任韵  

修廊过午夕阴合，蝴蝶潇庭春草长。呼儿更卷帘数尺，要放晚晴升屋梁。  

### 浮溪集补钞  

汪藻  
春日  

一春略无十日晴，处处溪云将雨行。野田春水碧於镜，人影渡傍鸥不惊。桃花嫣然出篱笑，似闻未开最有情。茅茨烟瞑客衣湿，破梦午鸡啼一声。  

题张资政汝川图  

澹岩书堂  

昔人曾此结精庐，故老犹传井臼馀。今代子房来卜筑，要看圯上一编书。  

多宝院  

每寻疏磬访支郎，松竹交阴杖屦傍。丝履氍巾聊取用，风流不减赞公房。  

金石台  

花光连接两台春，中有眠云趺石人。莫使鞭笞鸾凤去，时来重现宰官身。  

怀贤庵  

履綦行处日苍苔，鞶帨深藏月一开。已办此身同法喜，不应临感更难裁。  

题江南春晓图  

忽从林杪见朝晖，湿峤轻云半欲飞。何惜扁舟并画我，要从沙际望春归。  

题大年小景  

忽惊坐上江天渺，半幅鹅溪写霜晓。风低黄芦潮欲到，平沙无人喧宿鸟。向来著眼应万里，开卷尺馀那尽了。须知王孙寄笔力，平日气吞云梦小。故将点缀调儿辈，不待淋漓翻墨沼。膝王蛱蝶往谁并，曹霸骅骝今已少。坐令好事费百金，窗几短屏横轴绕。君家此本传几世，羁客见之先绝倒。江头历历旧行处，好在渔矶落寒潦。浮家泛宅归去来，还看飞鸿卧林杪。  

题止戈堂  

此老胸中百万军，暂劳试手犬羊群。山头不复望廷尉，柱后何须用惠文。解带为城聊戏剧，卖刀买犊便耕耘。三山胜处开华屋，千载人传旧史名。  

千里闽山驿骑飞，天书趣解海边围。异军方逐苍头起，元帅徐将白羽挥。翻就铙歌春举酒，收还烽火夜开扉。向来万事关兵气，却作风光坐上归。  

士人买妾既而疾以诗戏之  

但知琼树斗清新，不道三彭接有神。处仲未闻开阁事，维摩空对问禅人。封侯燕颔何妨瘦，伐性蛾眉却怕颦。从此空花扫除尽，定须嚼蜡向横陈。  

赋琴高鱼  

百川萃南州，水族何磊砢。其间琴高鱼，初未列楚些。岂堪陪薨鲜，裁用当肴果。土人私自珍，千里事封裹。遂令四方传，噍嚼亦云颇。俗云琴高生，控鲤宛溪左。灵踪散如烟，遗鬛尚馀颗。向来骑鲸人，逸驾尝慕我。不应当时游，反用此么麽。得无效齐谐，怪者记之过。彭越小如钱，踪迹由汉祸。越王载王馀，变化更微琐。因知天地间，人莫穷物伙。区区於其中，臆决盖不可。伪真吾何知，且用慰颐朵。  

郊丘书事  

琅舆深出未央门，十里圜坛气象尊。珪璧三千周典备，貔貅百万汉兵屯。青城浮霭连霜动，黄道微风带日温。不用灵光符圣武，从来精浸答乾坤。  

隆祐太后挽词  

庆源由魏国，奉祀及宣仁。盛德仪中壶，私恩绝外亲。长秋期不老，厚夜忽无晨。来岁柔桑绿，谁临茧馆春。  

朔漠遐征后，南州仿扰时。人心忧社稷，天意属帘帷。拥佑千龄主，图回万世基。中兴能事毕，倏与帝乡期。  

宿焦山方丈  

明发理烟艇，欢言济遥岑。盘涡沸风雨，稍辨钟磬音。行行并疏柳，迎客多幽禽。扶舆上荦确，始见江湖深。台殿明海色，嵌空忆龙吟。修廊延客步，妙香慰人心。遐眺未云极，千岩忽秋阴。孤月欲生岭，诸天悉浮金。兹游信奇绝，况接支道林。夜语不知旦，虚窗对横参。人间惊毫末，物外雄窥临。稽首悟真理，微生安所任。苍崖有奇字，霜乾约重寻。  

句  

人间何事非戏剧，鹤有乘轩蛙给廪。  

## 淮海集钞  

秦观  
泊吴兴西观音院  

金刹负城闉，阒然美栖止。卞山直穹窿，苕水相依倚。霜桧郁冥冥，海棕鲜薿薿。广除庇夏阴，飞栋明朝晷。溪光凫骛边，天色菰蒲里。绪风传昼焚，璧月窥夜礼。泄云彗层空，规荷鉴幽沚。艅艎烟际下，钟磬林端起。聱牙戏清深，嵚崟扑空紫。所遇信悠然，此生如寄耳。志士耻沟渎，征夫念桑梓。揽衣轩楹间，啸歌何穷已。  

田居四首  

鸡号四邻起，结束赴中原。戒妇预为黍，呼儿随掩门。犁锄带晨景，道路更笑喧。宿潦濯芒屦，野芳簪髻根。霁色披窅霭，春空正鲜繁。辛夷茂横阜，锦雉娇空园。少壮已云趋，伶俜尚鸱蹲。蟹黄经雨润，野马从风奔。村落次第集，隔塍致寒暄。眷言月占好，努力竞晨昏。  

入夏桑柘稠，阴阴翳虚落。新麦已登场，馀蚕犹占箔。隆曦破曾阴，霁霭收远壑。雌蜺卧沦漪，鲜飙泛藂薄。林深鸟更鸣，水漫鱼知乐。羸老厌烦歊，解衣屡盘礴。荫树濯凉飔，起行遗带索。冢妇饷初还，丁男耘有托。倒筒备青钱，盐茗恐垂橐。明日输绢租，邻儿入城郭。  

昔我莳青秧，廉纤属梅雨。及兹欲成穗，已复颓星暑。迟暮易昏晨，摇落多砧杵。村迥少过从，客来旋炊黍。兴发即杖藜，未尝先处所。褰裳涉浅濑，矫首没孤羽。丛祠土鼓悲，野埭鹍鸡舞。雉子随贩夫，老翁拜巫女。辛勤【—作艰难】稼穑事，恻怆田畴语。得穀不敢储，催科吏傍午。  

严冬百草枯，邻曲富休暇。土井时一汲，柴车久停驾。寥寥场圃空，跕跕乌鸢下。孤榜傍横塘，喧舂起旁舍。田家重农隙，翁妪相邀迓。班坐酿酒醪，一行三四谢。陶盘奉旨蓄，竹箸羞鸡炙。饮酣更献酬，语阕或悲咤。悠悠灯火暗，剌剌风飙射。客散静柴门，星蟾耿寒夜。  

寄题傅钦之草堂  

河阳有洑流，经营太行根。盛德不终晦，发为清济源。斯堂济源上，太行正当门。仰视浮云作，俯窥流水奔。修竹带藩篱，百禽鸣朝暾。相望有盘谷，李愿故居存。主人国之老，实惟商岩孙。班行昔供奉，亟进逆耳言。天子色为动，群公声亦吞。萧条冰霜际，不改白玉温。出处士所重，其微难具论。公勿思草堂，朝廷待公尊。  

次韵邢敦夫秋怀十首以“微云淡河汉，疏雨滴梧桐”为韵  

驱车陟高丘，却望大梁圻。驰道入双阙，勾陈连太微。夷门壮下属，清洛相因依。美哉吾党士，皋卨良可希。  

暮有二客至，俱以能禅闻。一枝惠林出，一派智海分。言各不相可，往来剧丝棼。谢客姑舍是，妨余醉看云。  

昔者曾中书，门户实难瞰。笔势如长淮，初源可觞滥。经营终入海，欲语焉能暂！斯人今则亡，悲歌风惨澹。  

渤海有巨鳌，其颠冠嵯峨。宿昔尝小抃，八纮相荡摩。忽遭龙伯人，一举空潮波。取皮煎作胶，清此昆仑河。  

蝮蛇初螫手，壮士断其腕。岂不悲毁伤，所恤在躯干。西羌沙卤地，置戍或烦汉。鸡肋不足云，阿瞒妙思算。  

汤汤辟廱流，中有学子居。但说若稽古，言犹三万馀。来者转相祖，词林日凋疏。稍喜绩溪令，入校天禄书。  

匠氏构明堂，百材入斤斧。傥非豫章栋，冗长亦焉取！英英范与苏，器识兼文武。胡为先一州，不用作霖雨？  

憬彼高句丽，来修裔夷职。天都富如海，劳汝送涓滴。舳舻尾相衔，远近困供忆。止沸当绝薪，扬汤百无益。  

祖宗举贤良，充赋多名儒。执事恶言者，此科为之无。虽有仲舒错，或横江潭鱼。果欲鸣凤至，还当种椅梧。  

邢侯秋卧痾，挥毫见深衷。赓者二三子，翕然笙磬同。不为儿女姿，颇形四方风。属有山水念，因之丝与桐。  

春日杂兴十首  

飘忽星气徂，青阳迫迟暮。鸣飞各有适，赤白纷无数。雨砌堕危芳，风轩纳飞絮。褰帏香雾横，岸帻云峰度。林影舞窗扉，池光染衣屦。参差花鸟期，蹭蹬琴觞趣。抚事动幽寻，感时遗近慕。秣马膏余车，行行不周路。  

结发谢外好，僶俯希前修。缪挟江海志，耻为升斗谋。齞历难刻画，贱贫多衅尤。发轫背伊阙，解骖憩邗沟。丹铅费永晷，麹蘖驱深愁。璧月鉴帘栊，珠星络梧楸。泯泯渠水驶，霏霏花雾浮。公子怅何许，抚膺徒离忧。  

潭潭故邑井，猗猗上宫兰。不食自清渫，莫服更幽闲。志士耻弱植，卷迹甘饥寒。佳晨追良觌，触物悬悲端。川途眇回远，经岁旷音翰。岂不慕裘马，诡得非所安。蝉冕多怵迫，绳枢鲜忧患。枉寻竟何补，方枘诚独难！  

吴会虽褊小，海滨富奇峰。天鸡一号叫，剑戟明遥空。溪谷相径复，深林杳攒丛。猿吟虎豹啼，云气迷西东。中有遯世士，超然閟孤踪。被兰服明月，起坐松声中。夜锻吸沆瀣，朝琴庇青葱。骑星友元气，巢许安可同？俛眄区中人，飞埃集毛锋。问津或不缪，从子游鸿蒙。  

东方有美人，容华茂春粲。抱影守单栖，含睇理哀弹。声意一何切，所欢邈云汉。徒然事膏沐，孰与徂昏旦？微诚浪自持，嘉月忽复晏。巧转度虚棂，飞红触幽幔。岁岁芳草滋，夜夜明星烂。合并会有时，索居不必叹。  

寝瘵倦文史，驾言从遨嬉。扬风举遥溆，规日丽清漪。含桃粲朱实，杜若怀碧滋。娉娉弱絮堕，圉圉文鲂驰。明霞廓远瞩，哀禽搅离思。缛草天际合，孤云川上移。宽闲绝轮鞅，重复多路歧。信美难久伫，归欤从所治。  

昔我游京室，交通五陵间。主客各英妙，袍马相追攀。千金具饮啜，百金雇吹弹。缨弁罗广席，当头舞交竿。鲜妆耀渌酒，采缬生风澜。灯烛暗夜艾，士女纷相班。欢娱易徂歇，转眄如飞翰。亹亹负孤愿，离离衔永欢。山鸟窥茗饮，檐花笑蔬餐。弃捐勿重陈，事定须盖棺。  

客从远方来，遗我昭华管。吹之动人心，异境生虚窾。磝磝青嶂横，泱泱春溜渐。马蹄交狭邪，车毂错平坦。士女竞芳辰，禽鱼荫修竿。依微认睇笑，凌没见纤短。停吹欻泯减，耽耽复空馆。灵物信所珍，顾恨知音罕。  

桃李用事辰，鲜明夺云绮。繁华一朝去，默默惭杞梓。时徂鹰化鸠，地迁橘为枳。独有羡门生，后天犹【一作常】不死。  

艺籍燔祖龙，斯文就沦丧。帝矜黔首愚，诸隽【一作雄】出相望。扬马操宏纲，韩柳激颓浪。建安妙讴吟，风概亦超放。玉绳带华月，艳艳青冥上。奕世希末光，经纬得无妄！儿曹独何事，诋斥几覆酱。原心良自诬，猥欲私所尚。螳螂拒飞辙，卫街填溟涨。咄咄徒尔为，东海固无恙。鹓鸾日彫灭，黄口纷冗长。投袂睇层霄，兹怀谁与亮？  

同子瞻端午日游诸寺赋得深字  

太史抱孤韵，畅怀在登临。别乘载邹枚，佳辰事幽寻。参差水石瘦，窅窕房栊深。清磬发疏箔，妙香横素襟。复登翠堵坡，环回瞩嵚崟。双溪贯城郭，暝色带孤禽。凉飚动爽籁，薄雨生微阴。尘想澹清涟，牢愁洗芳斟。挥箑订往古，援毫示来今。愧无刻烛敏，续此金玉音。  

寄陈季常  

一钩五十犗，始具任公钓。揭竿趣灌渎，与尔不同调。先生本西蜀，侠气见英妙。哀怜世间儿，细黠似黄鹞。侍童双擢玉，鬓发光可照。骏马锦障泥，相随穷海峤。平生携手好，十七登廊庙。小生相吏耶，徒枉尺书召。暮年更折节，学佛得心要。鬻马放阿樊，幅巾对沉燎。冷冷屋外泉，兀兀原头烧。欲知山中乐，万古同一笑。  

送少章弟赴仁和主簿  

我宗本江南，为将门列戟。中叶徙淮海，不仕但潜德。先祖实起家，先君始缝掖。议郎为名士，余亦忝词客。风流以及汝，三通桂堂籍。汝弱不好弄，文章有新格。久从先生游，术业良未测。武林一都会，山水富南国。下有贤别驾，上有明方伯。干将入砥砺，騕褭就衔勒，勿矜孔鸾姿，不乐栖枳棘。吴中多高士，往往寄老释。辩才虽物化，参寥犹夙昔。投闲数访之，可得三友益。少来轻别离，老去重乖隔。念汝远行役，惘惘意不怿。道山虽云佳，久寓有饥色。功名已绝意，政苦婚嫁迫。终从大人议，税驾邗沟侧。追踪汉两疏，父子老阡陌。  

送李端叔从辟中山  

人畏朔风声，我闻独宽怀。岂不知凛冽，为自中山来。端叔天下士，淹留蹇无成。去从中山辟，良亦慰平生。与君英妙时，侠气上参天。孰云行半百，身世各茫然。当时儿戏念，今日已灰死。著书如结氂，聊以忘忧耳。骎骎岁遒尽，淮海归无期。功名良独难，虽成定奚为！念君远行役，中夜忧反侧。揽衣起成章，赠以当马策。  

次韵夏侯太冲秀才  

儒官饱闲散，室若僧房静。北窗腹便便，支枕看斗柄。或时得名酒，停午犹中圣。醒来复何事，弄笔赋秋兴。焉知懒是真，但觉贫非病。茫茫流水意，会有知音听。钟鼎与山林，人生各天性。  

雷阳书事  

骆越风俗殊，有疾皆勿药。束带趋祀房，瞽史巫纷若。弦歌荐茧栗，奴士洽觞酌。呻吟殊未央，更把鸡骨灼。  

一笛一腰鼓，鸣声甚悲凉。借问此何为，居人朝送殇。出郭披莽苍，磨刀向猪羊。何须作佳事，鬼去百无殃。  

旧传日南郡，野女出成群。此去尚应远，东门已如云。蚩氓托丝布，相就通殷勤。可怜秋胡子，不遇卓文君。  

海康书事十首  

白发坐钩党，南迁海濒州。灌园以餬口，身自杂苍头。篱落秋暑中，碧花蔓牵牛。谁知把锄人，旧日东陵侯。  

荔子无几何，黄柑遽如许！迁臣不惜日，恣意移寒暑。层巢俯云木，信美非吾土。草芳自有时，鹎鵊何关汝。  

卜居近流水，小巢依嵚岑。终日数椽间，但闻鸟遗音。炉香入幽梦，海月明孤斟。鹪鹩一枝足，所恨非故林。  

培塿无松柏，驾言出焉游。读书与意会，却扫可忘忧。尺蠖以时诎，其信亦非求。得归良不恶，未归且淹留。  

粤女市无常，所至辄成区。一日三四迁，处处售虾鱼。青裙脚不袜，臭味猿与狙。孰云风土恶，白州生绿珠。  

海康腊己酉，不论冬孟仲。杀牛檛祭鼓，城郭为沸动。虽非尧历颁，自我先人用。大笑荆楚人，嘉平猎云梦。  

粲粲菴摩勒，作汤美无有。上客赋骊驹，玉奁开素手。那知苍梧野，弃置同刍狗。荆山玉抵鹊，此事由来久。  

裔土桑柘希，蚕月不纺绩。吴绡与鲁缟，取具纲船客。一朝南风发，家室相怵迫。半贾鬻我藏，倍称还君息。  

一雨复一旸，苍茫飓风发。怒号兼昼夜，山海为颠蹶。云何大块噫，乃尔不可遏？黎明众窍虚，白日丽空阔。  

合浦古珠池，一熟胎如山。试问池边蜑，云今累年闲。岂无明月珍，转徙溟渤间。何关二千石，时至自当还。  

马上口占二首  

向晨结束事长途，利风刮面冰在须。冈穷得水马不进，雾暗失道人相呼。悠悠旁舍见汲井，轧轧隔林闻輓车。游目骋怀自可乐，勿忆乡县增烦纡。  

和黄法曹忆建溪梅花同参寥赋  

海陵参军不枯槁，醉忆梅花愁绝倒。为怜一树傍寒溪，花水多情自相恼。清泪班班知有恨，恨春相逢苦不早。甘心结子待君来，洗雨梳风为谁好！谁云广平心似铁，不惜珠玑与挥扫。月没参横画角哀，暗香销尽令人老。天分四时不相贷，孤芳转盼同衰草。要须健步远移归，乱插繁华向晴昊。  

题騕褭图  

双瞳夹镜权协月，尾鬛萧森泽於发。鞍衔不施缰复脱，旁无驭者气腾越。地如砥平丘陇灭，天寒日暮抱饥渴。骧首号鸣思一发，超轶绝尘入恍惚。东门金铸久销歇，曹霸丹青亦云没。赖有龙眠戏挥笔，眼前时见千里骨。玉台阊阖相因依，嗟尔龙媒空自奇。鸾旗日行三十里，焉用逐风追电为！  

以莼姜法鱼糟蟹寄子瞻  

鲜鲫经年渍醽醁，团脐紫蟹脂填腹。后春莼茁滑於酥，先社姜芽肥胜肉。凫卵累累何足道，饤饾盘飧亦时欲。淮南风俗事瓶罂，方法相传为旨蓄。鱼绣蜃醢荐笾豆，山蔌溪毛例蒙录。辄送行庖当击鲜，泽居备礼无麋鹿。  

辇下春晴  

楼阙过朝雨，参差动霁光。衣冠纷禁路，云气绕宫墙。乱絮迷春阔，荐花困日长。经旬牵酒伴，犹未献长扬。  

睡起  

睡起东轩下，悠悠春绪长。爬搔失幽啭，款欠堕危芳。蛛网留晴絮，蜂房受晚香。欲寻初断梦，云雾已冥茫。  

对淮南诏狱  

淮海行摇落，文书亦罢休。风霜欺独宿，灯火伴冥搜。笳动朱楼晓，参横粉堞秋。更拚飞镜破，应得大刀头。  

次韵答米元章  

嗜好清无滓，周旋粲有文。挥毫春在手，岸帻海生云。花鸟空撩我，莼鲈正属君。惟应读雌蜺，差不愧王筠。  

宿参寥房  

乡国秋行暮，房栊日已暝。惊风多犯竹，破月不藏星。钩箔檐花动，抄书烛烬零。非关相见喜，自是眼长青。  

次韵传道自适兼呈都司芸叟学士  

楚国陈夫子，周南颇滞留。弊袍披槁叶，瘦马兀扁舟。药饵过三伏，文书散百忧。何人共禅悦，居士有浮休。  

游龙门山次程公韵  

路转横塘入乱峰，遍寻潇洒兴无穷。楼台特起喧卑外，村落随生指点中。溪傍五云清逗玉，松分八面翠成宫。归途父老欣相语，今日程公昔谢公。  

游龙瑞宫次程公韵  

灵祠真馆閟山隈，形势相高对越台。莓径翠依屏上转，藕花红绕鉴中开。鹤衔宝箭排烟去，龙护金书带雨来。夹道万星攒骑火，满城争看使君回。  

次韵朱李二君见寄二首  

东阡北陌坐淹时，偶为高风振羽仪。十丈莲花开处远，三年楮叶刻成迟。鬓毛但速安仁老，钱粟难输曼倩饥。尚赖故人遥省忆，发挥春色有新诗。  

万古流空一鸟沉，衣冠常苦事违心。七行俱下知君旧，四者难并笑我今。梅已偷春成国色，云犹凭腊造天阴。美人绿绮烦遥赠，莫致南金增永吟。  

寄题倪敦复北轩  

倪郎才韵照冰壶，北向开轩颇自娱。檐度蕙风鸣鴶鵴，壁经梅雨画螔蝓。觥筹交错银河挂，文史纵横角簟铺。官舍私居同是漫，莫嗟三径就荒芜。  

次韵子由题平山堂  

栋宇高开古寺间，尽收佳处入雕栏。山浮海上青螺远，天转江南碧玉宽。雨槛幽花滋浅泪，风卮清酒涨微澜。游人若论登临美，须作淮东第一观。  

次韵子由题摘星亭迷楼旧址。  

昆仑左右两招提，中起孤高雉堞西。不见烧香成宿雾，虚傅裁锦作障泥。萤流花苑飞星乱，芜满春城绿发齐。长忆恁栏风雨后，断虹明处海天低。  

次韵子瞻赠金山宝觉大师  

云峰一变隔炎凉，犹喜重来饭积香。宿鸟水干迎晓闹，乱帆天际受风忙。青鞋踏雨寻幽径，朱火笼纱语上方。珍重故人敦妙契，自怜身世两微茫。  

游鉴湖  

画舫珠帘出缭墙，天风吹到芰荷乡。水光入座杯盘莹，花气侵人笑语香。翡翠侧身窥渌酒，蜻蜓偷眼避红妆。葡萄力缓单衣怯，始信湖中五月凉。  

春日寓直有怀参寥  

觚棱金爵自岧峣，藏室春深更寂寥。扪虱幽花欹露叶，岸巾高柳转风条。文书几上须髯变，鞍马尘中岁月销。何日一筇江海上，与君徐步看生潮！  

显之禅老许以草庵见处作诗以约之  

橡叶冈头释马衔，区中奇观得穷探。崖空飞鼠声相应，江静群峰影倒涵。居士碧云裁秀句，道人哀玉扣清谭。偶成二老风流事，不是三乘宿草庵。  

和孙莘老游龙洞  

苇萧传火度冥冥，乍入清都醉魄醒。草隐月崖垂凤尾，风生阴穴带龙腥。壁间泉贮千钟碧，门外天横数尺青。更欲仗筇留顷刻，却疑朝市已千龄。  

西城宴集元祜七年三月上巳日诏赐馆阁官花酒以中澣日游金明池琼林院又会於国夫人园会者二十有六人二首  

春溜泱泱初满池，晨光欲转万年枝。楼台四望烟云合，帘幕千家锦绣垂。风过忽闻花外笑，日长时奏水中嬉。太平谁谓全无象，寓在群仙把酒时。【次王敏仲少监韵。】  

宜秋门外喜参寻，豪竹哀丝发妙音。金爵日边栖壮丽，彩虹天际卧清深。已烦逸少书陈迹，更属相如赋《上林》。犹恨真人足官府，不如鱼鸟自飞沉。【次王仲至侍郎韵。】  

寄新息王令藏春坞  

令尹才高寺为空，岁时行乐与民同。旋开小坞藏春色，更制新声写土风。客向樽前忘尔汝，路穿花去失西东。无言妫女今焉在，桃李相传恨未穷。  

寄题赵侯澄碧轩  

风流公子四难并，更引清漪作小亭。润及玉阶春涨雨，光浮藻井夜涵星。卷帘几砚成图画，倚槛须鬟人镜屏。何日解衣容借榻，卧听螭口泻泠泠？  

寄张文潜右史原校：一云次韵参寥寄苏子瞻时闻苏除起居舍人  

解手亭皋才几月，春风已复动林塘。稍迁右史公何忝，【各本作忝】初阅除书国为狂。日出想惊儒发冢，风行应罢女争桑。东坡手种千株柳，闻说邦人比召棠。  

次韵太守向公登楼眺望二首  

茫茫汝水抱城根，野色偷春入烧痕。千点湘妃枝上泪，一声杜宇水边魂。遥怜鸿隙陂穿路，尚想元和贼负恩。粉堞女墙都已尽，恍如陶侃梦天门。  

庖烟起处认孤村，天色清寒不见痕。车网湖边梅溅泪，壶公祠畔月销魂。封疆尽是春秋国，庙食多怀将相恩。试问李斯长叹后，谁牵黄犬出东门。  

寄钱节时节出为扬州从事，新录，兼简参寥  

论月柴门不浪开，命车良为故人来。茫然极目春千里，尚想愁肠日九回。绿水池边聊复尔，黄粱枕上信悠哉！何时共约参寥子，自撷青菁作饭材？  

赠刘使君景文  

落落衣冠八尺雄，鱼符新赐大河东。穰苴兵法由司马，曹植诗原出国风。拈笔古心生篆刻，引觞侠气上云空。石渠病客君应笑，手校黄书两鬓蓬。  

答龚深之  

深巷茅檐日渐长，卧看花鸟竞朝阳。惜无好事携樽酒，赖有邻家振烛光。尚友颇存书万卷，封侯正阙木千章。错刀锦段相仍至，小子都忘进取狂。  

答曾存之  

环堵萧然汝水隈，孤怀炯炯向谁开？青春不觉书边过，白发无端镜上来。祭灶请邻聊复尔，卖刀买犊岂难哉！故人休说封侯事，归钓江天有旧台。  

次韵裴仲谟和何先辈  

汝南古郡寡参寻，兀兀长如鹤在阴。支枕星河横醉后，入帘风絮报春深。青山未落诗人手，白发谁知国士心。多谢名郎传绿绮，愧无佳句比南金。  

次韵刘逊父以宁斋诗二轴作以还之  

扬舲偶过海边州，一见名郎破百忧。荀氏诸龙俱俊伟，河东小凤最风流。明珠白璧堪投报，细草幽花入献酬。别驾旧斋何足念，文昌新府待公游。  

次韵宋履中近谒大庆退食馆中  

翠华初到殿中间，三馆诸儒共一班。迎谒晓廷清跸近，退穿春仗彩旓闲。病来怕饮东西玉，老去惭陪大小山。知续《春明退朝录》，借观当奉一鸱还。  

与邓慎思沐於启圣遇李端叔  

羸兵瘦马犯黄尘，自笑区区梦里身。不是对花能伏老，自缘无酒可浇春。校书天禄陪群彦，晞发阳阿遇故人。三百六旬如此少，更添香火坐逡巡。  

会蓬莱阁  

冠裳盖座洒清风，轩外时闻韵箨龙。人面春生红玉液，银盘烟覆紫驼峰。天涵秋色山山共，树搅乡思叶叶重。便欲买船江北去，为怀明德更从容。  

舆李端叔游智海用前韵  

点目谁能化两龙，超然想见古人风。红尘稍与僧家远，白发偏於我辈公。休计浮名千载后，且欣汤饼一杯同。何时并筑邗沟上，引水浇花半亩宫。  

九月八日夜大风雨寄王定国  

长年身外事都捐，节物惊心一怅然。正是山川秋入梦，可堪风雨夜连天！桐梢摵摵增凄断，灯烬飞飞落小圆。湔洗此情须痛饮，明朝试就酒中仙。  

宁浦书事六首  

挥汗读书不已，人皆怪我何求。我岂更求荣达，日长聊以销忧。  

鱼稻有如淮右，溪山宛类江南。自是迁臣多病，非干此地烟岚。  

南土四时尽热，愁人日夜俱长。安得此身作石，一齐忘了家乡。  

洛邑太师奄谢，龙川仆射云亡。他日岿然独在，不知谁似灵光？  

身与杖藜为二，对月和影成三。骨肉未知消息，人生到此何堪！  

寒暑更拚三十，同归灭尽无疑。纵复玉关生入，何殊死葬蛮夷！  

泗州东城晚望  

渺渺孤城白水环，舳鲈人语夕霏间。林梢一抹青如画，应是淮流转处山。  

次韵参寥见别  

炉香冉冉纡寒穗，篝为荧荧擢夜芒。预想江天回首处，雪风横急雁声长。  

春日五首  

幅巾投晓入西园，春动林塘物物鲜。却憩小庭才日出，海棠花发麝香眠。  

一夕轻雷落万丝，霁光浮瓦碧差差。有情芍药含春泪，无力蔷薇卧晓枝。  

裌衣新著倦琴书，散策池塘返照初。翠碧黄鹂相续去，荇丝深处见游鱼。  

春禽叶底引圆吭，临罢《黄庭》日正长。满院柳花寒食后，旋钻新火爇炉香。  

金屋旧题烦乙子，蜜脾新采赖蜂臣。蜻蜓蛱蝶无情思，随例颠狂过一春。  

秋日三首  

霜落邗沟积水清，寒星无数傍船明。菰蒲深处疑无地，忽有人家笑语声。  

月团新碾瀹花瓷，饮罢呼儿课楚词。风定小轩无落叶，青虫相对吐秋丝。  

连卷雌蜺挂西楼，逐雨追晴意未休。安得万妆相向舞，酒酣聊把作缠头。  

春日偶题呈钱尚书  

三年京国鬓如丝，又见新花发故枝。日典春衣非为酒，家贫食粥已多时。  

题郴阳道中古寺壁二绝  

门掩荒寒僧未归，萧萧庭菊两三枝。行人到此无肠断，问尔黄花知不知？  

哀歌巫女隔祠丛，饥鼠相追坏壁中。北客念家浑不睡，荒山一夜雨吹风。  

幽眠  

幽眠起常晚，冬晷复不长。中间数十刻，倏如惊燕翔。晨餐粗云毕，申鼓鸣相望。忽忽竟何就，念之动中肠。天地一逆旅，死生犹转商。暂来旋云去，迟速乃所常。较计亦何补，徒然费慨慷。不如听两行，一概付酒觞。北风吹老槐，白日转纸窗。布衾一觉睡，身世成渺茫。宿莽冬不衰，兰茝幽更芳。无庸伤局促，速此鬓发霜。  

陨星石  

萧然古丘上，有石传陨星。胡为霄汉间，坠地成此精？虽有坚白姿，块然谁汝灵？犬眠牛砺角，终日蒙膻腥。畴昔同列者，到今司赏刑。森然事芒角，次第罗空青。俯仰一气中，万化无常经。安知风云会，不复归青冥。  

山阳阻浅  

一日行一尺，十日行一丈。岂不叹淹留，所幸无波浪。悲风动深夜，原野眇森爽。青天行蟾蜍，枯木转魍魉。此时蓬茅下，去心剧於痒。弃置勿复论，通塞如反掌。  

次韵参寥莘老  

迅风薄高林，万象号虎豹。纷披枳与棘，尔复鼓狂闹。我垣既已颓，我栋又以挠。岂无一木支，横力难与较。黎明忽自罢，晴日射鱼罩。死水失狂澜，衰木回故貌。劳生真梦事，往趋如睡觉。炊黍焚黄鹑，吾其理归棹！  

送洪景之循州参军  

寒梅不自重，辄花桃李先。矫枉有佳菊，最后众芳妍。各因一时美，难以相嗤怜。物理固若是，士林亦宜然。夫子南国俊，声猷推妙年。数奇晚方偶，参军古龙川。龙川虽云远，风物号清鲜。罗浮不相下，颉颃巉荒天。云鬓二三子，聊足奉周旋。行矣试老拳，归欤远翔骞。  

茶  

茶实嘉木英，其香乃天育。芳不愧杜蘅，清堪揜椒菊。上客集堂葵，圆月探奁盝。玉鼎注漫流，金碾响杖竹。侵寻发美鬯，猗狔生乳粟。经时不销歇，衣袂带纷郁。幸蒙巾笥藏，苦厌龙兰续。愿君斥异类，使我全芬馥。  

赠张潜道  

张生何为者，落魄不自拘。独携三尺琴，笑别妻与孥。一来泊吾里，忽已月再虚。朝游故人馆，暮止佛子庐。虽无食羹馀，所乐常晏如。我欲有所进，生闻勿烦纡。君子闲有道，不专块然居。无道祇深适，呜戏亦已愚。愿生脱尘鞅，从我沧海隅。  

秋夜病起怀端叔作诗寄之  

寝瘵当老秋，入夜庭轩空。天光脆如洗，月色清无缝。风飙戾戾轻，露气霏霏重。檐花伴徐步，笼烛窥孤讽。缅惟情所亲，佳辰谁与共？夫子淮海英，材大难为用。秉心既绝俗，发语自惊众。麈尾扣球琳，笔端攒螮蝀。雄深迫扬马，妙丽该沈宋。浮沉任朝野，鱼鸟狎鲲凤。与时真楚越，於我实伯仲。尔来居邑邻，颇便书札贡。上凭鸿雁传，下托鲤鱼送。二物或愆时，已辱移文讼。人生无根柢，泛若凌波葑。昧者复汲汲，晨暝趋一哄。阴持含沙毒，射影期必中。自匿嫫母容，对客施锦幪。溘然一朝逝，万事俱成梦。形骸犹汝辞，利势犹君动。思之可太息，伤之为长恸。所以古达人，脱身事高纵。我生尤不敏，胸腹常空洞。强颜入规模，垂耳受羁鞚。行谋买竿栧，名理就折衷。但恐狂接舆，烦君更嘲弄。  

送孙诚之尉北海  

吾乡如覆盂，地据扬楚脊。环以万顷湖，粘天四无壁。蜿蜒戏神珠，正昼飞霹雳。草木无异姿，灵气殊郁积。所以生群材，名抱荆山璧。小为百夫防，大为万人敌。夫子少迈伦，喑呜阻金石。奏赋明光宫，玉座瞻咫尺。翻身堕云霄，十载迫穷厄。焚舟更一战，得尉沧海北。五月乘画船，箫鼓事远适。天横齐山青，雨带楚水黑。勿云晚方仕，四十乃古昔。勿云名位卑，九万自此击。幽求尉朝邑，鬓发森已白。元振尉通泉，律令非所即。一朝会风云，顾眄立四极。行矣壮旧图，阙。  

秋兴  

△拟韩退之  

逍遥北窗下，百事远客虑。无端叶间蝉，催促时节去。愁起如乱丝，萦缠不如绪。日月岂得已，还复役朝暮。人生均有得，悲叹我不误。春愁自天时，感愤亦真趣。  

拟孟郊  

晓风有暴信，暮蝉无好声。晓风与暮蝉，自与时节争。独客辞故乡，推车谒梁城。梁城道迢递，区区役吾生。不如归旧山，藜藿安性情。  

拟韦应物  

坐投林下石，秋声出疏林。林间鸟惊栖，岂独伤客心！物亦有代谢，此理共古今。邻父缩新醅，林下邀同斟。痴儿踏吴歌，娅姹足讹音。日落相携手，凉风快虚襟。  

拟杜牧之  

鼓鼙夜战北窗风，霜叶铺阶叠乱红。一段新愁惊枕上，几声悲雁落云中。眼前时节看驰马，日下生涯寄断蓬。弟妹别来劳梦寐，杳无消息过江东。  

拟白乐天  

不因霜叶辞林去，的当山翁未觉秋。北里酒钱烦屡索，南州诗债懒频酬。欲歌《金缕》羞红粉，拟插黄花避白头。底事登临好时节，等闲收拾许多愁。  

宿金山  

山南山北江水流，半空金碧随云浮。我来仍值风日好，十月未寒如晚秋。山僧引客寻苍翠，历卷参差到平地。万里风来拂骨清，却忆人间如梦寐。夜深无风月入扉，相对老人如槁枝。流水与天争入海，共笑此心谁得知？下山却向中泠望，番忆当时在屏障。老母思儿且欲归，回首云峰已天上。  

李端叔见寄次韵  

君文豪赡无与俦，使我吟讽忘离忧。浩如沅湘起阳侯，翻星转日吞数州。华章藻句饶风力，顷刻朱红迷畛域。一班纵复为管窥，万派终难以蠡测。区区文墨倦高情，解鞅还游恍惚庭。半槽新水六尺簟，卧视云物行空青。伊我篮舆抵京县，溽暑黄埃负初愿。君家只在御城东，弥月不能三两见。求仙未若醉中真，蚁斗蛾飞愁杀人。清都梦断理归棹，回首一树琼枝新。归来草木春风换，世事蝟毛那可算。幸谢故人频寄书，莫笑元郎自呼漫。  

陈令举妙奴诗  

西湖水滑多娇嫱，妙奴十二正芬芳。肌肤晳白发脚长，含语未发先有香。溪上夜燕侍簪裳，皎如华月堕沧浪。音声入云能断肠，不许北客辞酒浆。主人蔼蔼邦之良，少年射策谒未央。俊词伟气森开张，玉杓贯斗生怒芒。天欲文采老更昌，故使敛翮窥群翔。五十仅补尚书郎，浩歌骑牛倚徜徉。东风戏雨花草狂，二溪泱泱青黛光。妙奴勿倦侑羽觞，主人正欲游醉乡。  

还自汤泉十四韵  

岁晚倦城郭，联骖度嶪峨。天黄云脚乱，村黑鸟翎讹。潦水侵生路，晴天落漫坡。澄江练不卷，温井鉴新磨。渔火分星远，沙鸥散点多。霸祠题玉箸，龙窟受金波。琬琰存吴事，儿童记楚歌。孤龛瘦居士，双塔老头陀。飞鼠鸣深穴，胡蜂结巧窠。晚参圆白足，昏梵礼青螺。驭沉荒甃，仙舂没浅莎。杖藜从莫逆，谈笑入无何。惨澹日连雾，萧骚风转阿。华清俄梦断，回首失烟萝。  

辨才法师尝以诗见寄继闻示寂追次其韵  

遥闻只履去翛然，诗翰才收数月前。江海尽头人灭度，乱山深处塔孤圆。忆登夜阁天连雁，同看秋崖月破烟。尚有众生未成佛，肯超欲界入诸禅。  

次韵公辟即席见寄  

与君邻并共烟霞，乘兴时时过我家。更漏一新闻晓角，门阑数级看秋花。湖山对值全如买，风月相期不用赊。赖有醉毫吟更苦，他年分作句图夸。  

中秋口号并引，一云“云山阁自语”  

伏以四难并得，既为樽俎之佳期；五福具膺，实号缙绅之盛事。矧中秋之届候，宜公燕之交欢。恭惟判府大资，身遇圣神，家传将相。时应半千之运，论归尺五之天。姓名久在於金瓯，方面暂分於玉节。浮阶飞阁，引南国之佳人，豪竹哀丝，奏西园之清夜。  

云山檐楯接低空，公晏初开气郁葱。照海旌幡秋色里，激天鼓吹月明中。香槽旋滴珠千颗，歌扇惊围玉一丛。二十四桥人望处，台星正在广寒宫。  

次韵侍祠南郊  

风马云车下九天，郊柴初告帝心虔。天如倚盖临坛上，星若连珠绕御前。缥缈佩环参雅奏，岧峣楼阁抱非烟。侍臣举酒欣相属，醉看参横左右肩。  

口号  

美酒忘忧之物，流光过隙之驹。不称人心，十事常居八九；得开口笑，一月亦无二三。莫思身外无穷，且赌尊前见在。功名富贵，何异楚人之弓；城郭人民，问取辽东之鹤。付与香钿画鼓，尽欢美景良辰。欲奏长谣，聊陈短韵。  

平原居士今无影，鹦鹉空洲谁举杯？犹有渔阳掺檛鼓，为君醉后作轻雷。  

早春  

黄金蔌蔌满垂杨，尚有春寒到画堂。酒力渐销歌扇怯，入帘飞雪带梅香。  

赴杭倅至汴上作  

俯仰觚稜十载间，扁舟江海得身閒。平生孤负僧床睡，准拟如今处处还。  

无题  

扫地烧香闭阁眠，簟纹如水帐如烟。客来梦觉知何处，挂起西窗浪接天。  

苏子瞻记江南所题诗本不全余尝见之记其五绝今以补子瞻子遗东坡跋并三绝见正集第十卷《拟织锦》诗注下。  

红窗小泣低声怨，永夕春风斗帐空。中酒落花飞絮乱，晓莺啼破梦匆匆。  

晞草露如郎幸薄，乱花风似妾情多。归鸿见处弹珠泪，语燕闻时敛翠蛾。  

琴弦断续愁兼恨，岭水分流西复东。深院小扉红日落，绣窗闲倚更谁同！  

参横霁色天沉水，鸟宿寒枝竹琐烟。衾惹旧香清夜半，泪凝残烛画堂前。  

寒信霜风柿叶黄，冷灯残月照空床。看君记忆传文锦，字字愁萦惹断肠。  

金山晚眺  

西津江口月初弦，水气昏昏上接天。清渚白沙茫不辨，只应灯火是渔船。  

和程给事赠虞道判三首  

刀圭云母具晨餐，门对三层步斗坛。夜考鹤经分七九，晓占岁气辨黅丹。  

火枣交梨近可餐，不须地肺及天坛。龟藏坎海毛皆绿，凤宿离宫色自丹。  

紫府沉沉夜关，竹阴清扫月中坛。岁星偷得桃枝碧，董奉栽成杏子丹。  

处州闲题  

清酒一杯甜似蜜，美人双鬓黑如鸦。莫夸春色欺秋色，未信桃花胜菊花。  

春词绝句三首  

葡萄裀暖蕙薰微，红日窥轩睡觉时。人倦披衣双燕出，青丝披罥木兰枝。  

弱云亭午弄春娇，高柳无风妥翠条。懒读夜书搔短发，隔垣时听卖餳箫。  

都城春富百花披，长忆人归驻马时。浅色御黄应好在，为谁还发去年枝？  

秋词二首  

云惹低空不更飞，班班红叶欲辞枝。秋光未老仍微暖，恰似梅花结子时。  

无数青莎绕玉阶，夕阳红浅过墙来。西风莫道无情思，未放芙蓉取次开。  

呈李公择  

青笺擘处银钩断，红袂分时玉箸悬。云脚渐收风色紧，半规斜日射归船。  

落日马上  

日落荒阡白雾深，紫骝嘶顾出疏林。回头已失来时路，杳杳金盘堕翠岑。  

赏酴醿有感  

春来百物不入眼，唯见此花堪断肠。借问断肠缘底事，罗衣曾似此花香。  

### 淮海集补钞  

秦观  
观易元吉獐猿图歌  

参天老木相校枝，嵌空怪石衔清漪。两猿上下一帝挂，两猿熟视苍蛙疑。萧萧丛竹山风吹，海棠杜宇相因依。下有两獐从两儿，花餐草齧含春嬉。易老笔精湖海推，画意忘形形更奇。解衣一扫神扶持，他日自见犹嗟咨。金钱百万酒千鸱，荆南将军欣得之。老禅豪取橐为垂，白昼掩门初许窥。房栊炯炯明冬曦，榛丛羽革分豪厘。残编未终且归读，岁暮有闲重借披。  

赠女冠畅师  

瞳人剪水腰如束，一幅乌纱裹寒玉。飘然自有姑射姿，回首粉黛皆尘俗。雾阁窗人莫窥，门前车马任东西。礼罢晓坛春日静，落红满地乳鸦啼。  

题大年小景四首  

本自江湖客，宦游何苦心。因君小平远，怀我旧登临。  

公子歌钟里，何从识渺茫。唯应斗帐梦，曾入水云乡。  

晓浦烟笼树，春江水拍空。烦君添小艇，画我作渔翁。  

鸟外云峰晚，沙头草树明。想当挥洒就，侍女一时惊。  

游仙诗  

阴风一夜搅青冥，风定霏霏雪霰零。想见玉真清境上，白虚光里诵《黄庭》。  

夜深楼上拨书眠，天在栏干四角边。风拂乱云毫发尽，独留璧月照人圆。  

天风吹月入栏干，乌鹊无声子夜闲。织女明星来枕上，了知身不在人间。  

本是庐山种杏人，出山来事碧虚君。上清欲问因何到，请看仙家十丈文。  

遣朝华  

月露茫茫晓柝悲，玉人挥手断肠时。不须重向灯前泣，百岁终当一别离。  

再遣朝华  

玉人前去却重来，此处分携更不回。肠断龟山离别处，夕阳孤塔自崔嵬。  

游杭州佛日山净慧寺  

五里乔松径，千年古道场。泉声与岚影，收拾入僧房。  

和孙莘老题召伯埭斗野亭  

淮海破冬仲，雪霜滋不平。菱荷枯折尽，积水寒更清。辍棹得佳观，湖天绕朱甍。信美无与娱，浊醪聊自倾。北眺桑梓国，悠然白云生。南望古邗沟，沧波带芜城。杓墟翳茅竹，孤烟起晨烹。檐间鸟声落，客子念当行。揽衣视日影，薄阴漏微明。何时复来游，春风发鲜荣。  

和游金山和子由同彦瞻  

江流会扬子，汹汹东南骛。海门划前开，金山屹中据。鼓锺食万指，金膳栖千柱。夜庭游月波，晓观搏香雾。天清猿鸟哀，风暗鱼龙怒。云物横古今，涛波阅晨暮。念昔憩精庐，登临辄忘去。汲新试团月，饭素羹魁芋。别来星暑换，寤寐经从处。忽蒙珠璧投，了与云峦过。幽光炯肝肺，爽气森庭户。区中多滞念，方外饶奇趣。寄语山阿人，冷然行复御。  

同子瞻赋游惠山  

辍棹纵幽讨，篮舆入青苍。圆顶相邀迓，旃檀燎深堂。层峦淡如洗，杰阁森欲翔。林芳含雨滋，岫日隔林光。涓涓续清溜，靡靡传幽香。俯仰佳览眺，悠哉身世忘。  

司马迁  

子长少不羁，发轫遍丘壑。晚遭李陵祸，愤悱思远托。高辞振幽光，直笔诛隐恶。驰骋数千载，贯穿百家作。至今青简上，文彩炳金雘。高才忽小疵，难用常情度。譬彼海运鹏，岂复顾缯缴。区区班叔皮，未易议疏略。  

和王通叟琵琶梦  

鶗鴂鸣时众芳歇，华堂梦断音容绝。风惊玉露不成圆，一夜芙蕖泣秋月。金纹捍面紫檀槽，曾抱花前送酒舠。庾郎江令费珠璧，小砑红笺挥兔毫。风流云散令人瘦，忍看麹尘昏锦绶。楚水悠悠更不西，上天破鉴空依旧。  

次韵子由题斗野亭  

满市花风起，平堤漕水流。不堪春解手，更为晚停舟。古埭天连雁，荒祠木蔽牛。杖藜聊复尔，转盼夕烟浮。  

过六合水亭怀裴博士次韵  

昔同裴博士，酌酒俯庭柯。晚岫潭潭碧，风池瑟瑟波。苍崖遗老没，白首故人过。转眄成陈迹，劳生可奈何。  

次韵安州晚行寄传师  

投暮安州北，苍烟乱眼昏。茅茨人外路，砧杵月边村。野水飞云薄，空林噪雀繁。几人堪此乐，逢客莫轻论。  

次韵子由题摘星亭迷楼旧址  

昆仑左右两招提，中起孤高雉堞西。不见烧香成宿雾，虚传裁锦作障泥。萤流花苑飞星乱，芜满春城绿发齐。长忆凭栏风雨后，断虹明处海天低。  

次韵谢李安上惠茶  

故人早岁佩飞霞，故遣长须致茗芽。寒橐遽收诸品玉，午瓯初试一团花。著书懒复追鸿渐，辨水时能效易牙。从此道山春困少，黄书剩校两三家。  

次韵公辟会蓬莱阁  

林声摵摵动秋风，共蹑丹梯上卧龙。路隔西陵三两水，门临南镇一千峰。湖吞碧落诗争发，塔涌青冥画几重。非是登高能赋客，可怜猿鹤自相容。  

题阎求仁虚乐亭  

长官平昔嗜林丘，僧与开亭待胜游。修竹回环扶碧瓦，小池方折转清流。春深鶗鴂催诗句，夜静蟾蜍入酒舟。只恐政成留不得，县人空此忆常游。  

谁搆新亭近翠微，似教陶令狎天机。池光引月来檐庑，竹影疏风到客衣。爱酒有时携玉斝，无弦聊自拂金徽。人间此乐应无几，肯向良辰与物违。  

流觞亭并次韵  

卧龙西畔北池头，水擘华堂瑟瑟流。几曲漪涟盘翠带，一峰孤耸落苍虬。香囊近午清无汗，素扇生凉爽入秋。待唤画师来貌取，图成便是竹溪游。  

睡足轩  

数椽空屋枕清流，一榻萧然散百忧。终日掩关尘境谢，有时开卷古人游。鸣鸠去后沧浪晚，飞雨来初菡萏秋。此处便令君睡足，何须云梦泽南州。  

次韵马忠玉喜王定国还自滨州  

淮海相逢一解颜，纷纷岁月梦魂间。初惊渔艇迷花去，忽认星槎拂斗还。桂岭暮登猿断续，槐堂春到鸟绵蛮。石渠旧议行当复，未信佳时得自闲。  

别程公辟给事  

人物风流推镇东，夕郎持节作元戎。樽前倦客刘师命，月下清歌盛小丛。裘弊黑貂霜正急，书传黄犬岁将穷。买舟江上辞公去，回首蓬莱梦寐中。  

首夏  

节物相催各自新，痴心儿女挽留春。芳菲过尽何须恨，夏木阴阴正可人。  

还自广陵  

南北悠悠三十年，谢公遗埭故依然。欲论旧事无人共，卧听钟鱼古寺边。  

题金华山寺壁  

鸾鹤同为汗漫游，天风吹散下沧洲。金华有路通元气，水绕高寒不断流。  

兴国浴室院独坐时儿子湛就试未出  

满城车马没深泥，院里安闲总不知。儿辈未来钩箔坐，长春花上雨如丝。  

题务中壁  

醡头春酒响潺潺，垆下黄公寝正安。梦入平阳旧池馆，隔花螭口吐清寒。  

## 清献诗钞  

赵抃  
题周敦颐濂溪书堂  

吾闻上下泉，终与江海会。高哉庐阜间，出处濂溪派。清深远城市，洁净去尘壒。毫发难遁形，鬼神缩妖怪。对临开轩窗，胜绝甚图绘。固无风波虞，但觉耳目快。琴樽日左右，一堂不为泰。经史日枕藉，一室不为隘。有莼足以羹，有鱼足以鲙。饮啜其乐真，静正于俗迈。主人心渊然，澄彻一内外。本源孕清德，游咏吐嘉话。何当结良朋，讲习取诸兑。  

次韵江钺都官凉轩  

执已刚玉性，谁得同趣向？涕唾无所藉，归居宅深旷。左右山林间，巑岏立屏障。坐期清风来，未许酷日晃。高棚立西轩，密叶覆其上。益为晚宇废，讵隔霞空望？圣书乐名教，俗事绝尘鞅。恬然宠辱惊，足矣庭闱养。下榻迟佳朋，盈樽倒新酿。药剂矜有灵，神明助无恙。贤豪重出处，词句大奔放。谓愚可与道，缄遗俾酬倡。忽如穷窘人，获发金玉藏。收储箧笥光，孰顾贪惏谤。  

留题剑门东园  

剑州古要害，重门搤开阖。隄防两川地，喉吭此呀呷。在昔御狂寇，如朽施巨拉。时平付良守，一与公论合。政成治东圃，于焉解宾榻。予方锦官去，邀我置壶榼。纵步车马休，举目苍翠匝。摅怀谈笑喧，倾车潺湲杂。不春亦芳菲，匪风自萧飒。主宾饮兴豪，量海川酒纳。贰车台中旧，题诗谓予盍。默默极佳趣，兹俗何以答？  

双竹  

余家有故园，园中可图录。天然一派根，一根生两竹。一长复一短，比之如手足。长者似乃兄，短者弟相逐。我见人弟兄，少有相和睦。竹分长幼情，人岂无尊宿？将竹比人心，人殆类禽畜。常记五六岁，不见还呼哭。及至长大时，妻孥相亲族。咫尺不相见，相疏何太速。不顾父母生，同胞又同腹。旦夕慕歌欢，几能思骨肉。枉安人须眉，而食天五谷。静思若斯人，争及园中竹。  

寄酬蔡州王陶正言  

自顾愚无堪，老大何所用！得郡江湖来，一意云泉纵。惊此西南身，连夕东北梦。乃知故人念，许与明月共。荆书一纸贤，季诺千金重。寄我琼瑶篇，使得长讽诵。寒松有唳鹤，高梧有鸣凤。何日谢知音，为鼓商弦弄。  

赠阳安除迈表兄屯田  

少时所学苦，食蘖日自强。壮岁从宦清，饮冰中刚肠。阳安百里地，邈在天一方。惠政不鞭朴，期民乐耕桑。念予昨守赣，与兄会家乡。兄今岁已满，余遽提蜀疆。一朝此邂逅，五载忘参商。且勿语离索，易老惊鬓霜。且勿较通塞，放怀把酒觞。上方圣政新，求贤坐明堂。兄道足施设，兄志弥颉颃。喜予外祖门，从此生辉光！  

送周颖之京师  

吾乡伯坚真丈夫，气刚色强言词疏。胸中一物不使有，日储月敛唯诗书。布裘落魄韦带缓，权门不肯低眉趋。朋游累百谁尔汝，人皆不与争揶揄。掩关啜菽苦意气，粪壤玉璧泥沙珠。宣慈中山我孤处，昨日走遗吾我书。书云诏下吁俊乂，父兄命颍之京都。古人求养志择禄，今而岂得逃驰驱。肩书手剑出门去，哜咨肯复儿女如。我闻此语涕交下，人皆欲养繄我无。羡子之为与道合，劝子亟往无踟蹰。明年得志拜堂上，岂非人子荣亲欤！  

顺风呈范御史  

濠州抵泗里数百，长淮波平晓如席。鸣鼙解繂杨柳堤，画船中有东吴客。君恩得请许归去，聊治里闾去咫尺。岁穷天远心欲飞，念之汲汲事行役。豁如天意适我愿，号令西北起风伯。初时淅淅以鼓动，布帆尚留十幅窄。孤樯得势安以平，中流激箭巨浪擘。槔横橹阁力不用，疾若挚隼增羽翮。瞥然两眼瞬霎过，木叶驰黄山走碧。孥舟月馀今自快，一樽自歌两手拍。樽中酒空不自歌，顺风好景如之何？毗陵太守同此乐，为言无惜新诗多。  

溪山晚目  

幽花连径发，惊鸟避人啼。雨过晴虹上，风清走马嘶。滩平鱼艇稳，村小酒旗低。谁及山翁乐，号呶醉似泥。  

村居  

午寝忘讥刺，闲居杜送迎。雨泥双燕下，烟垅一犁耕。座入山光迥，门连野色平。吟馀仍兀坐，谁与战楸枰。  

曲馆  

日华烘玉甃，烟缕亘雕甍。枣熟房栊暝，花妍院落明。醉轻春有味，梦短昼无情。欲识愔愔意，回文织已成。  

题九仙寺  

坠果春三径，蒸云晚一轩。廊腰回战蚁，山腹合啼猿。泉淡禽窥影，苔深屐印痕。自惭名利者，聊免世纷喧。  

赠吉安院主  

学佛之徒众，难能是向文。唯师独奇尚，于我故殷勤。诗遇知音诵，琴防俗子闻。虚亭对明月，长许到宵分。  

和何节判观水  

澄江抵练长，极目路苍茫。烟芷差差绿，风荷柄柄香。西流终古恨，南浦镇时忙。拟待传辞意，离人在楚乡。  

岁暮感怀  

早是穷冬逼，那堪客思兼。事嗟流水远，年愧入春添。与雪幸同操，惊霜忽到髯。晚舟前浦泊，何处有青帘？  

寄任大中秀才  

今我岁将暮，过桡鹦鹉洲。忆君人少与，买舍瀫江头。客路书多绝，吾乡梦半游。明年谁到蜀，能寄好书不。  

向晚  

向晚立汀沙，人闲目更赊。林疏僧屋露，风转客帆斜。幽白孤飞鸟，横红数抹霞。渔翁偶相问，怜我宦天涯。  

和戴天使重阳前一夕宿长沙驿  

楚馆夜衾凉，离人念故乡。远吟只觉苦，归梦不成长。壁有寒蛩怨，邻闻绿蚁香。登高在何处？明日宴山阳。  

春日陪燕会春园亭  

为怕三春过，因谋数刻狂。醉轻欣射中，欢甚惜歌长。骄马花间系，啼莺柳下藏。前旌归去晚，十里淡风光。  

和范御史初出都门  

牍奏辞三院，乡荣领百城。帝恩山嶽重，臣命羽毛轻。风月随人好，江湖照胆清。须公赠金玉，光照重行行。  

和韵前人初出钅巢头  

奏恳初无饰，天恩亦重违。一麾新命下，两桨故关归。淮木林林脱，霜鸿阵阵飞。贤朋诗酒乐，行矣自相依。  

惊涛  

路半狂飚起，江心巨浪横。苍茫舟子叫，匍匐稚儿惊。古岸移时入，新醪薄暮倾。此宜无足道，大抵似人生。  

题张果老洞  

洞老寿松椿，高名古绝群。乱山泉氵虢氵虢，举世事纷纷。使者持丹诏，先生卧白云。方今莫招隐，君德正华勋。  

次韵孔宪山斋  

讼简岁丰盈，铃斋竟日清。窗排群石怪，檐拥远山明。古木风千叶，新髭雪数茎。开樽向幽处，馀论见文情。  

送范宪百禄赴阙  

泥书下紫宸，公议协朝绅。真主正图治，谏官今得人。从容陪国论，憔悴恤天民。大对如晁董，公尝素所陈。  

题灵山寺  

我为灵山好，登留到日曛。岩幽馀暑雪，钟冷入秋云。篇咏惟僧助，尘烦与俗分。明朝入东棹，因得识吾文。  

送章岵少卿提举洞霄宫  

秘馆红尘外，瑶京白日边。樽中不空酒，琴面已无弦。晓上朝真阁，春耕负郭田。优游大自在，何处更神仙。  

游青城山  

三十六峰峻，维岷在蜀奇。方行刺史部，重款丈人祠。冻雪诸蕃隔，晴云六面披。访山穷宝洞，【自注：山有宝仙第五祠，昔投龙之所。】敕鬼觇丰碑。泉落寒崖响，萝依古木垂。良工存旧笔，【自注：青城观壁悉孙知微名画。】老叟琢新诗。【自注：句符台示岷山集。】陟险齐双屐，逢幽鼓七丝。盘桓不忍去，还作更来期。  

书院  

雨久藏书蠹，风高老屋斜。邻居尽金碧，一一梵王家。  

和范御史石仓晚泊  

天迥旅怀阔，风长野叫来。【自注：日暮，江上辄数十人连续长歌，人谓之野叫。】沧波清可爱，先为濯京埃。  

忆信安五弟附  

腊残鹦鹉洲边过，忆汝东吴住旧庐。诵圣穷愁千卷外，觅官留滞十年馀。也知失意能平气，底事多时不寄书？兄在松溪我荆楚，别怀三处一欷歔！  

除夜泊临江县言怀  

县封萧索楚江澄，旅况吟怀冷似冰。漏促已交新岁鼓，酒阑犹剪隔宵灯。立身从道思无愧，得路由机患不能。未报君恩逾四十，青春还是一番增。  

寄里中亲友  

记得城南数刻欢，破欢为别泪阑干。间关远道初沿牒，寂寞长亭一据鞍。郊外此时凉叶乱，岭头平日腊梅残。不辞频寄南州信，草檄无功楯叶乾。  

和人清明有感  

湖外清明物态繁，晓林莺舌斗关关。枉缘春意无时尽，自是人心不暂闲。旧隐东君曾藉草，新官南郡亦登山。满头花卉盈樽酒，且向东风一破颜。  

劝学示江原诸生  

古人名教自诗书，浅俗颓风好力扶。口诵圣贤皆进士，身为仁义始真儒。任从客笑原思病，莫管时讥孟子迂。通要设施穷要乐，不须随世问荣枯！  

初入峡  

峡江初过三游洞，天气新调二月风。樵户人家随处见，仙源云路有时通。峰峦压岸东西碧，桃李临波上下红。险碛恶滩各几许，晚停征棹问渔翁。  

过岭回寄张景通先生示邑下同人  

二年官役愧能名，贤得斯人幸合并。几度孝廉交郡辟，一生文行出乡评。君庐皂水江头远，我马青泥岭顶行。西首胡为书以赠，欲持同邑寄诸生。  

同万州相里殿丞游溪西山寺  

使君呼客入山行，晓径前驱照彩旌。蛮女背樵岩侧避，野僧携刺马头迎。千层云水迷三峡，一閧人烟认百城。楼阁凭馀清我听，竹风萧瑟涧泉鸣。  

谒青城山  

背琴肩酒上青城，云为开收月为明。观宿有诗招主簿，（刘绛诗约同游。）庐空无分遇先生。（张俞出山。）墙留古画仙姿活，石载奇文俗眼惊。却念吾乡山亦好，十年孤负烂柯行！  

寄永倅周敦颐虞部  

君去濂溪湖外行，倅藩仍喜便乡程。九疑南向参空碧，二水秋临彻底清。诗笔不闲真吏隐，讼庭无事洽民情。霜鸿已到衡阳转，远绪凭谁数寄声！  

招运判霍交回辕  

自邛之雅渐高丘，所过从容尽胜游。白鹤山头云里寺，金鸡关外雨中州。公今南按蠲民瘼，岁已西成辍上忧。江渎荷花开似锦，且同归去采莲舟。  

次韵王宪中秋不见月  

一城歌管中秋乐，薄暮楼台六幕垂。明月幸无亏损处，浮云应有敛收时。聊因表海今宵醉，却起钱塘去岁思。有美堂前如白昼，练铺江面镜须眉。  

次韵孔宪蓬莱阁  

山巅危构傍蓬莱，水阁风长此快哉！天地涵容百川入，晨昏浮动两潮来。遥思坐上游观远，愈觉胸中度量开。忆我去年曾望海，杭州东向亦楼台。【自注：杭有望海楼。】  

再登亭偶作  

气象三齐古得名，时登表海最高亭。河源一水下青嶂，人物两城如画屏。邑报有秋期俗阜，守惭无术济民灵。从来狱市并容地，且向樽前任醉醒。  

再有蜀命别王居卿  

穆陵关望剑门关，岱嶽山连蜀道山。自顾松筠根节老，谁令霜雪鬓毛斑。离家敢谓虞私计，过阙尤欣觐帝颜。叱驭重行君莫讶，古人辞易不辞难。  

寄题刘诏寺丞滥泉亭  

泉名从古冠齐丘，独占溪心涌不休。深似蜀都分海眼，势如吴分起潮头。连宵鼓浪摇明月，当暑迎风作素秋。亭上主人留我语，只将尘事指浮沤！  

过铁山铺寄交代吴龙图  

暂留山驿又晨兴，西望旌麾想旧朋。三院笔簪曾对直，两川兵印复交承。年光头鬓华如雪，世态心情冷似冰。境上凭诗驰远意，青泥寒晓入云灯。  

过左绵偶成  

东南再守二年间，（自杭徙青。）徙蜀何须同险艰！入觐已违龙尾道，出麾还过鹿头关。与民共约三春乐，顾我都忘两鬓斑。岁满乞骸何处好，仙棋一局烂柯山。  

钤兵王阁使素芳亭赏梅花  

素萼清香并酒卮，主人勤意嘱留诗。为逢蜀国新开日，却忆江南旧赏时。春密未通桃李信，腊残都放雪霜姿。先公旧植亭栏外，肯构重来见本枝。【自注：先司空钤兵日，始创是亭阁，使复继其职，是谓有子矣。】  

次韵李元方即事  

壮岁胸怀独感时，肯随寒暑似民咨。能思损益开长卷，任有闲忙不负诗。趣句已为迂俗笑，声名须共古人期。茅斋寂坐生秋思，无语西风夜月知。  

闻岭外寇梗  

惊说炎飚烟瘴时，洞蛮蜂起寇南陲。家书万倍金难得，远梦千回路不知。刺史没身专捍御，【自注：康州赵潜叔死敌。】谏官衔命救疮痍。【自注：起居赵叔武出使。】伏波死去今谁继，大笔铭勋压海涯。  

次韵程给事寓越廨宇有怀  

越郡江南尽不如，乐天流语信非疏。人从锁闼中间出，宅在蓬莱向上居。言念玉符分镇日，却思琼苑拜恩初。临风又辱诗筒寄，足见优游刃有馀！  

次韵郡斋偶成  

两火一刀名素胜，十分双涧地长灵。赏心曾为乘华舫，好手应难作画屏。北海楼前千里静，南山天末四时青。蓬莱自是仙家景，解使诗翁醉眼醒。  

武林即事寄程给事  

乞得钱塘下九天，徙从青社复三川。坤维十往万馀里，吴分重来七八年。鉴水坐遥怀旧治，柯峰归晚愧前贤。东州赖有微之约，曾寄诗筒递百篇。  

七十随缘岂有由，乐天曾不厌杭州。青山未隐如千里，白首重来又九秋。月窟仙人遗桂子，海门神物助潮头。自惭老守无心力，坐镇吾民静即休。  

有怀程给事  

稽岭楼台真旷绝，武林风物竞豪华。两川对望音题数，一水中分会晤差。【自注：言到越迟。】东海渺茫排岛屿，西陵依约露人家。元和赓唱今犹古，此乐情怀岂有涯！  

次韵岁暮有感  

岁月如流不用嗟，盛衰前定岂曾差。自怜览照头浑雪，犹喜观书目未花。竺岭两曾逢落桂，龙山三见撷新茶。春元便欲休官去，谁顾杭州十万家。  

次韵即事见怀  

鉴水宽闲称越国，河塘繁剧是杭州。蓬山君继元丞相，竹马予惭郭细侯。郡邑丰穰真可喜，人家饱暖更何忧。西陵隔岸无多远，数上临江百尺楼。  

清风阁即事  

庭有松萝砌有苔，退公聊此远尘埃。潮音隐隐海门至，泉势潺潺石缝来。夜榻衾裯仙梦觉，晓窗灯火佛书开。休官不久轻舟去，喜过严陵旧钓台。  

有怀蒋堂侍郎  

却忆东舟去若仙，津亭分袂忽经年。春风境上无多地，夜月湖中共一天。海阁坐观涛拥鹭，山堂吟听漏移莲。新诗往复交情见，巨集成来已百篇。  

寄酬前人上巳日鉴湖即事二首  

湖上初经上巳春，水边遥见碧芜新。轻舟竞泛无涯乐，夹岸希逢不醉人。厨酝旋刍浮蚁酽，府茶深点卧龙珍。诗筒往复馀知幸，垂老亲仁得善邻。  

蓬莱高与卧龙俱，位望兼崇似合符。弦管夜声传井邑，楼台春影蘸江湖。休功即报期年政，直节曾行万里途。真是玉皇香案吏，坐看归去赞萝图。  

次韵前人蓬莱阁即事  

蓬莱窗外晓光分，梦觉初惊杜宇魂。但有吏供衙府喏，断无人到讼庭喧。濛濛宿霭开湖面，隐隐更潮过海门。一水两州皆重镇，越清杭剧不同论。  

上天竺寺石岩花  

对植齐开古梵宫，欲求精笔画难工。直将春占三旬盛，谁谓花无十日红。未羡山桃资客笑，且陪庭柏作家风。遍寻他处都无此，宝殿前头只两丛。  

陪赵少师游西湖兼简坐客  

丝管喧喧拥画船，澄澜上下照红莲。一樽各尽十分酒，四老共成三百年。北阙音书休忆念，西湖风物且留连！杭民夹道焚香看，白发朱颜长寿仙。  

次韵程给事见寄  

羡公铃阁绝纤尘，顾我何尝德被人。讼牍自怜无日暇，诗筒翻喜入秋新。白头未许还官政，紫诏频烦慰老臣。一去蓬莱已逾岁，梦魂长到十洲春。  

次韵许遵少卿见寄  

头上有霜添白发，囊中无药驻朱颜。堪惊积岁加衰老，末省何时得退闲。渊净思临浮石渚，喧哗羞对武林山。君恩早赐俞音下，即拥菟裘故里还。  

次谢许少卿寄卧龙山茶  

越芽远寄入都时，酬倡珍夸互见诗。紫玉丛中观雨脚，翠峰顶上摘云旗。啜多思爽都忘寐，吟苦更长了不知。想到明年公进用，卧龙春色自迟迟。  

次韵程给事郡斋秋暑  

老为乡郡止偷安，自愧仙踪未易攀。八面松阴笼古寺，三秋桂子下灵山。良朋寄意诗篇里，高会追欢梦寐间。却忆会稽清旷处，樵风朝暮若邪湾。  

次前人游鉴湖  

湖治谁能继后尘，马侯祠阁至今存。【自注：昔太守马臻开鉴湖。】穷源上达仙翁井，引派旁通吏部园。红旆遍游偿素志，画桡归去近黄昏。别怀屈指期将半，况属乡州役梦魂。  

累乞致政诏答未允述怀  

自愧孤忠荷圣慈，恩荣肯向九天辞。于今蒲柳衰残日，好是云烟放旷时。玉阙累章烦赐诏，瀫江两桨蹉归期。宵征自有高人笑，漏尽钟鸣晓未知。  

赠别周元忠秀才  

吾里推高节行孤，诸生师帐是规摹。穷经不治五亩宅，教子已为千里驹。暂出林泉飞两桨，且陪风月赏西湖。了知富贵傥来物，谁向浮云问有无。  

平溪堂  

亭号休休古退藏，岂如溪上构虚堂。坐邀城市真潇洒，却谓江湖太渺茫。下笔新题无俗事，搘筇野服是家常。临流最有清风快，未见故人心已凉。  

游雁荡将抵温州寄太守石牧之  

霜风双鬓雪鬖鬖，物外寻真顿离凡。子舍若非叨别乘，我车安得到灵岩。碧窥秋瀑心同洗，红嚼山杷口似馋。多谢贤侯见招意，数贻嘉咏与珍函。  

次毛维瞻溪庵  

退访云山远世尘，结庵台上古溪滨。围棋每放争先手，隐几能安自在身。鸥鹭后前如旧物，龟鱼游泳不疑人。曲肱饮水真贤乐，何用渊明漉酒巾？  

送穆舜宾承议致政还乡  

清修平日得无惭，学道勤行肯妄谈。轩冕喧哗公始悟，林泉潇洒我先谙。曾怜避弋云中雁，每念缠丝虿里蚕。画舫西归时节好，春山如黛水如蓝。  

和沈太博小圃偶作二首  

名园雨后百花繁，人倚危楼十二干。园里芳菲楼上客，一般情绪怕春寒。  

日烘薄雾开柔陌，风罥游丝着柳条。语燕啼莺自撩乱，惊人残梦是春朝。  

过青泥岭  

老杜休夸蜀道难，我闻天险不同山。青泥岭上青云路，二十年来七往还。  

和宿峡石寺下  

淮岸浮图半倚天，山僧应已离尘缘。松关暮锁无人迹，惟放钟声入画船。  

赏春亭  

滂葩浩艳满亭隈，当席芳樽醉看来。始信春恩不私物，乱山穷处亦花开。  

玉泉亭  

潺潺朝暮入神清，落涧通池绕郡厅。乱石长松山十里，讨源须上玉泉亭。  

和范都官行后九日奉寄  

湖平风稳送归航，望隔严滩七里长。更上高峰尽高处，黄花新酒醉重阳。  

次韵范师道龙图  

舍车弭盖争寻胜，坐石携泉旋煮茶。可惜湖山天下好，十分风景属僧家。  

答赣县钱顗著作移花  

令尹怜花意思勤，海棠多种郡园新。自从两蜀年年见，今日栏边似故人。  

次韵郁李花  

花县逢春对晓晖，朱朱白白缀繁枝。梅先菊后何须较？好似人生各有时。  

辛巳青州玩月有怀  

中秋去岁中和宴，【自注：中和，杭州堂名。】表海今朝北海垒。【自注：表海，青州亭名。】天上无私是明月，隔淮千里照人来。  

题郡园亭馆  

为爱东园四照亭，剪开繁木快人情。新秋雨过闲云卷，十里南山两眼明。  

题御爱山  

岷峨西列华排东，馀纵峥嵘敢竞雄。不是当时经御爱，此山还与众山同。  

出雁荡回望常云峰  

游遍名山未肯休，征车已发尚回眸。高峰亦似多情思，百里依然一探头。  

客舟夜雨  

朝发温江上处溪，小舟无寐枕频欹。夜来雨作篷篨响，恰似当年赴举时。  

## 清苑斋诗钞  

赵师秀  
哀山民  

忆君初病时，仓皇造君榻。知为寒所中，胫痹连左胛。蒋子丹有神，三日能屈伸。五日扶杖立，十日行逡巡。於时数相见，谈娱靡曾倦。啜茶犹满瓯，改诗忽盈卷。君亦疑勿药，春和可为乐。仙家桃最红，同践天台约。多愁积如山，令君心不闲。残疴故未去，涩啬肠腑间。岳僧有烈剂，倒箧得馀惠。服之汗翻浆，事与东流逝。啼妻无完裙，弱子犹哀麕。诗人例穷苦，穷死更怜君！君如三秋草，不见一日好。根荄霜霰侵，萎绝嗟何早。哭君日无光，思君月照床。犹疑君不死，猛省欲颠狂。昨者君未疾，相过不论日。晴窗春翦蒲，寒炉夜煨栗。石阶苔藓中，犹有旧行踪。忧心不能寐，无梦得相逢。君诗如贾岛，劲笔斡天巧。昔为人所称，今为人所宝。石峰云有地，葬从朋友议。须求侍郎铭，难见山民字。平生翁与徐，南去久无书。不知闻信后，涕泪当何如。写池烟水暮，宛是西川路。虚言楚客招，终感向生赋。  

后哀  

交交谷鸟哀，郁郁涧松折。山民无还期，春物失怡悦。平生感斯人，难以常理说。共智己则愚，忽巧众亦拙。芳名信可垂，在世何寂灭。含凄为卜兆，窀穸利兹月。行当宿草生，当使我泪歇。未知百年后，谁复耕此穴。寄言苦吟者，勿弃摄生诀。  

敬谢章泉赵昌甫二十韵  

耆旧半凋落，在者如晨星。与翁别豫章，十见草木青。人生几堪别，梦寐生羽翎。迢迢玉溪波，近时尝再经。携家事多难，所至那得停。山中空望来，日夕不掩扃。岂独负兹约，尺书亦沈冥。逢人问消息，但喜言康宁。堕来两卷什，一以慰飘零。感此故意弘，不我迹以形。文章出晚岁，字画犹壮龄。诵之西湖滨，惊动孤山灵。翁卷游崆峒，一已烦邮铃。幸翁良未衰，吾党存典刑。遥闻曾入郛，谅为韩与丁。郡斋待且久，几宿涧上亭。今春少晴时，涧水应冷冷。归来安稳否，薰风入林垌。愿言爱玉骨，逍遥卧殊庭。会面虽未期，忽聚江湖萍。  

官田之集翁聘君失期陈伯寿赋诗率尔次韵  

好水不厌阔，好风不厌凉。况有十顷荷，荷风媚波光。主人昔谓余，此境不可忘。举觞集群英，期以朝未央。清欢遣丝竹，善谑停优倡。快若鱼脱网，适比鸳在梁。搴芳衣履湿，饮渌肌骨香。操觚赋相联，妙续楚《九章》。苦吟堕饥蝉，巧咏发轻簧。常胜或倒戈，突出或擅场。或峙而遽蹴，或抑而载扬。所欠独巨翁，不使人意强。孱衲尔何为，竭飒立在傍。有间众稍默，谈辩忽汪洋。夕风亦损荷，万事付巨量。  

九客一羽衣泛舟分韵得尊字就送未几仲  

人生苦行役，不定如车辕。况各异乡井，忽此同酒尊。此尊岂易同，意乃有数存。西湖雪未成，两山翠相奔。山根日照树，花放林逋村。野馔具蘼藿，一饱厌百飧。有客何多髯，吐气邻芳荪。慷慨念时事，所惜智者昏。砭疗匪无术，讳疾何由论。北望徒太息，归欤寻故园。哆然黄冠师，笑请子勿喧。东南守太乙，此宿福所屯。吾子且饮酒，酒冷为子温。  

哭徐玑五首  

君早抱奇质，获与有道亲。微官漫不遇，泊然安贱贫。心夷语自秀，一洗世上尘。使其养以年，鲍谢焉足邻。  

昔吾与君游，嫌疏不嫌数。自为贫窭驱，十载九离索。前年会京都，勖我返林薄。吾贫未得归，君死不可作。  

思君气实充，不与短折类。血死匪无由，恐是服椒罪。君於药自深，何独此乎昧。岂不闻仙人，饵菖得千岁。  

平生於所学，常若丧其敏。临池书未成，池水黑已尽。传来《叶岭帖》，遂与《兰亭》近。凡兹究极功，亦足损肝肾。  

道晖爱江篱，吾子思单老。生念死不灭，应会沅湘道。空山独灵舒，闭户守枯槁。风雪将岁阑，凋零此怀抱。  

桐柏观  

山深地忽平，缥缈见殊庭。瀑近春风湿，松多晓日青。石坛遗鹳羽，粉壁剥龙形。道士玉灵宝，轻强满百龄。  

杨柳塘寄徐照  

因贫为远别，已是十三程。尽日行山色，逢人问地名。近书无便寄，新句与谁评。想尔寒宵雨，思予亦梦成！  

赠孔道士  

生来还姓孔，何不戴儒冠。诗好逢人诵，琴清只自弹。访师行郡远，爱竹透庵寒。见说丹炉内，黄金化不难。  

舟行寄翁十  

轻舟风色好，波面去迢迢。取尔诗重读，令吾病欲销。江禽停晚树，涧水入秋潮。已觉怀人极，分携始一朝。  

缙云县宿  

亲知因别久，具酒劳经过。古邑居人少，春寒入夜多。雨香仙地药，烛动石桥波。稍觉离家远，乡音一半讹。  

进贤道中  

半月逢梅雨，初晴客意消。莺声临野水，松影卧新苗。少憩休舆卒，闲行过板桥。平生无饮分，空愧酒旗招。  

筠州郡庠山亭  

一来高处望，远近尽秋容。秀气归才子，清风属钓翁。溪晴分别港，山阙见他峰。独忆良宵月，无因宿此中。  

延禧观  

寂寞古仙宫，松林常有风。鹤毛兼叶下，井气与云同。皆日苔砖紫，多年粉壁红。相传陶县令，曾住此山中。  

抚栏  

抚栏惊岁月，久住欲如何。水国花开早，春城人上多。病令诗懒作，闲喜客频过。听说边头事，时贤策在和。  

寄赵昌父  

逃名逃未得，几载住章泉。便使重承诏，多应不议边。高风时所系，新集世方传。忆就江楼别，雪晴江月圆。  

赠张亦  

相逢楚泽中，语罢各西东。天下方无事，男儿未有功。边风吹面黑，市酒到肠空。早作归耕计，吾舟俟尔同。  

赠达西堂  

秋水数枝莲，在师房一边。固应通净理，不复念生缘。旧愿酬初满，灵方许尽传。闲询曾住寺，如梦已茫然。  

送汤干  

能文兼悟性，前是惠休身。为选来京邑，因吟访野人。所居才隔水，不见忽经旬。何事云归速，儒官拜敕新。  

石门僧  

石门幽绝甚，独有一禅僧。寺废馀钟在，房高过客登。山蜂成苦蜜，崖溜结空冰。如此冬寒月，他人住岂能。  

秋色  

幽人爱秋色，只为属吟情。一片叶初落，数联诗已清。瘦便藤杖细，凉觉葛衣轻。门外萧萧径，今年菊自生。  

简同行翁灵舒  

久晴滩碛众，舟楫后先行。终日不相见，与君如各程。水禽多雪色，野笛忽秋声。必有新成句，溪流合让清。  

信州草衣寺  

芙蕖四五枝，寂寞在空池。难见草衣士，空看宴坐碑。香烟思盛日，诗句记游时。欲问台中鹤，长松自不知。  

灵山阁见二徐友旧题句  

一面见溪水，三边皆翠微。晚来虚槛外，秋近白云飞。重至恰身老，同吟感客非。灵山自如画，依旧隔斜晖。  

秋屏作  

凡有阑干处，秋来遍往还。就中惟此地，全得见西山。雁落遥沙小，人登废垒闲。因怜一州景，皆在夕阳间。  

送沈庄可  

清事贫人占，斯言恐是虚。与花方作谱，为米又持书。时节寒相近，山林拙未除。西江波浪急，送子一愁予。  

送辉上人再住空相  

忽然闻受请，铁锡指秋风。寺在寒城里，州居野水中。生缘抛未尽，旧讲续应终。不用相寻别，浮云去住同。  

寄薛景石  

虚窗风飒然，独卧听残蝉。家务贫多阙，诗篇老渐圆。清秋添一月，故里别三年。最忆君门首，黄花匝野泉。  

送徐玑赴永州掾  

二水鸿飞外，君今问去程。家贫难择宦，身远易成名。入署梅花落，过汀蕙草生。莫因饶楚思，词体失和平。  

岩居僧  

开扉在石层，尽日少人登。一鸟过寒木，数花摇翠藤。茗煎冰下水，香炷佛前灯。吾亦逃名者，何因似此僧！  

安仁道中  

行尽沿溪路，天寒岁又除。欲消冰似雪，初长麦如蔬。於世无成事，何时有定居。等缘贫所役，为仕愧为渔。  

壕上  

远近人家住，过桥路尽通。野田行瘦马，浅渚聚鸿。地静微泉响，天寒落日红。若非身作吏，不道是城中。  

月夜怀徐照  

月色一庭深，迢遥千里心。湘江连底见，秋客与谁吟。寒入吹城角，光凝宿竹禽。亦知同不寝，难得梦相寻。  

送倪道士之庐山  

近方辞地肺，本自住天台。有鹤相同出，无云作伴回。道房随处借，诗板逐时开。又说庐山去，闲看瀑布来。  

送邓汉卿  

我亦将归者，先行极羡君。惟因交已久，颇觉意难分。江满帆侵树，山高烧入云。他年有书札，彼此访耕耘。  

徐孺子宅  

今识高眠处，沧波是切邻。已知难即鹿，惟有独潜鳞。草长过荷叶，藤深失树身。闲思昔微子，犹自得称仁。  

德安道中  

餐馀行数步，稍觉一身和。蚕月人家闭，春山瀑布多。莺啼声出树，花落片随波。前路东林近，惭因捧檄过。  

徐灵晖挽词  

在生贫不害，早丧可嗟吁！天下黄金有，人间好句无。魂应湘水去，名与浪仙俱。平日惟耽茗，坟前种几株。  

太平山读书寄城中诸友  

野人无别事，故得坐空林。黄卷还铺日，青莲未悟心。铎音山殿静，萤影石池深。不敢邀芳屣，因闲傥一寻。  

大龙湫  

一派落虚空，如何画得同。高风吹作雨，低日射成虹。西域书曾说，先朝路始通。或言龙已去，幽处别为宫。  

宿徐灵晖山舍  

分坐桥边石，同归原上村。窥灯禽出树，闻语仆开门。雪后挑蔬洁，更深贳酒浑。极知高卧久，吾贱下能伦。  

雁荡宝冠寺  

行向石栏立，清寒不可云。流来桥下水，半是洞中云。欲住逢年尽，因吟过夜分。荡阴当绝顶，一雁未曾闻。  

赠约老  

一径入深竹，数楹临古沟。更无人共住，极喜客来游。白发长垂领，新茶绿满瓯。自言门外寺，皆是老僧修。  

送薛子舒赴华亭船官  

竹笼盛书去，遥知官事闲。水程春有雨，海岸晓无山。奥理渐摩后，清名护养间。坐曹观剡木，意与易相关。  

翠岩寺  

石岩看不见，翠色自重重。春雨生松叶，山风响铁钟。碑顽工费墨，草嫩鹿添茸。住院吴僧老，相迎忆旧逢。  

薛氏瓜庐  

不作封侯念，悠然远世纷。惟应种瓜事，犹被读书分。野水多於地，春山半是云。吾生嫌已老，学圃未如君。  

送徐道晖游湘水  

春尽雨霏霏，春寒犹在衣。人寻香草去，雁背远峰归。潇水添湘阔，唐碑入宋稀。应知名与姓，题写遍岩扉。  

刘隐君山居  

嫌在城中住，全家入翠微。开松通月过，接竹引泉归。虑淡头无白，诗清貌不肥。必无车马至，犹掩向岩扉。  

官舍初成  

为宅傍城墙，先求夏日凉。凿池容众水，栽竹断斜阳。官是三年满，身无一事忙。不知何补报，安坐恐难当。  

会景轩  

此中非一景，欲状固难名。江近秋阴早，山多晓气清。断云分树泊，饥鹤下田行。别拟深更至，虚空看月明。  

和朱子发韵兼简青龙诸友二首  

巷南与巷北，相去路无多。以我常孤坐，劳君数见过。望山嫌夕霭，听雨想春波。稍俟晴明日，相携一醉歌。  

虽说京华住，西湖岂不清。病多妨野兴，贫甚损诗情。插柳观春意，粘碑隔市声。松江几闲客，日夕听波鸣。  

桃花寺  

旧有桃花树，人呼寺故云。石幽秋鹭上，滩远夜僧闻。汲井连黄叶，登台散白云。烧丹勾漏令，无处不逢君。  

送蒋节推赴岳阳  

君山那可上，四面是层波。此地风烟古。前人赋咏多。征帆冲雁字，官舍近渔歌。况尔修真者，回仙必见过。  

大慈道  

青苔生满路，人迹至应稀。小寺鸣钟晚，深林透日微。野花春后发，山鸟涧中飞。或有相逢者，多因采药归。  

送汤主簿  

扶起阶前菊，秋霖苦未休。更逢千里别，早白一年头。客借程文看，儿分赐服收。还家有新兴，佳句入书邮。  

送潘景参赴利路帐干  

蜀道如天远，携家难计程。不从三峡过，免听几猿声。戍密野花少，栈虚山雨鸣。同年同寂寞，此去子成名。  

水际  

水际移居晚，薰风绿满汀。密萍妨下钓，高柳碍观星。忙是僧相过，闲惟雨可听。寻思非久计，终忆自柴扃。  

扶栏  

强起扶栏立，新寒陡见侵。钟声诸寺晓，柳荫半池阴。病久方凭艾，贫深或梦金。湖边好风日，孤负几登临。  

葛翁小阁  

树色对疏棂，横陈一片清。微风杨叶下，斜日竹梢明。此老无尘事，双姝亦道情。客来怜素壁，题句不题名。  

柳下书斋  

转曲认幽栖，斋名壁上题。柳遮船步水，草出瓦沟泥。养静抛书册，销闲倚杖藜。谁知凤城外，宛是武陵溪。  

赠陈宗之  

四围皆古今，永日坐中心。门对官河水，檐依绿树阴。每留名士饮，屡索老夫吟。最感书烧尽，时容借检寻。  

谢耕道犁春图  

春雨年年有，良田岁岁无。何因将此事，须要画为图。野水寒初退，平林绿半敷。长谣谢沮溺，未必子知吾。  

卢申之载酒舟中分韵得明字  

闲人闲处住，载酒荷高情。小舍宁容客，同舟却向城。弄花忘昼暑，忧谷念秋晴。归路虽无月，银河亦自明。  

千日  

干日方过半，何因便得还。就令凡事易，不及一身闲。种术怜官地，登城忆自山。苦吟无爱者，写在户庭间。  

赠汤巾  

黄金榜内人，枉刺忽相亲。怪得名差异，吟来句极新。独眠秋寺雨，罕踏帝城尘。何限高科客，因容不重身。  

访韩中止不遇题涧上  

隔涧竹扉深，苍童引客寻。虽然乖晤语，犹得见园林。野蔓时妨步，山蝉亦好吟。石根泉数斗，清冷应人心。  

龟峰寺  

石路入青莲，来游出偶然。峰高秋月射，岩裂野烟穿。萤冷粘樱上，僧闲坐井边。虚堂留一宿，宛似雁山眠。  

贵溪夜泊寄赵昌甫  

蓍草占秋动，逢秋早得归。本非为事迫，不欲与心违。波净孤萤度，宵凉数叶飞。远怀高卧者，微月闭松扉。  

送赵判官  

三岁莲华幕，何曾仕者同。开墙通野客，分树宿江鸿。与世如无味，於民自有功。神仙今已近，不畏引帆风。  

春晚即事  

一身来作吏，白日算徒劳。尘土侵衣重，年光如鬓牢。春深禽语改，溪落岸沙高。柳下垂钩者，吾今愧尔曹。  

沈洞主  

案上《阴符》卷，应逢骊母传。无言过永日，不食度终年。云覆烧丹灶，花浮洗药泉。时闻有玄虎，来礼洞门前。  

和鲍县尉  

留僧秋阁上，身自伴僧闲。漱齿临寒水，焚香对远山。野禽偷果去，童子借经还。馀兴成诗句，高题屋柱间。  

停帆  

舟过梢人屋，停帆去未能。野梅皆是刺，滩水不为冰。里数讹难准，官称俗可憎。欲登岩石坐，有吏复无朋。  

严州潇洒亭  

高榭出禅关，人家向下看。千峰春隔雾，数里夜闻滩。偶至因成宿，前游亦值寒。州人多有咏，何不见方干。  

喜徐道晖至  

嗜茶身益瘦，兼恐欲通仙。近作诗全少，闲成画亦传。潇江风雪渡，岳石姓名镌。自接来消息，朝朝问客船。  

小舟  

小舟随处去，幽意日相亲。野草如荷叶，轻鸥似逸人。闲思此湖水，曾洗几京尘。甚欲营渔屋，空虚未有因。  

林逋墓下  

梅花千树白，不是旧时村。倾我酤来酒，酹君仙去魂。短碑藤倚蔓，空冢竹行根。犹有归来鹤，清时欲与论。  

寄徐县丞  

自尔为官去，吾扉亦返关。池成逢夜雨，篱坏出秋山。岁事登禾稼，朝纲去草菅。题书寄漳水，专俟好诗还。  

示五峰僧  

峰形如掌翠相环，头白山僧引客看。积叶坏来泥径滑，斜阳移去石桥寒。近闻瀑布寻还远，易得菖蒲采极难。分我一峰于此住，与师相聚愿辞官。  

答徐灵渊  

弊庐补葺虽劳力，且得幽闲住此身。旧友误称吟笔长，诸亲争笑罢官贫。近檐竹密妨巢雀，当户花疏见路人。所虑久晴田事废，今闻高下雨皆匀。  

寄徐丞  

病不窥园经一月，更无人迹损青苔。池禽引子衔鱼去，野蔓开花上竹来。亦欲鬓毛休似雪，争如丹汞只为灰。秋风昨夜吹寒雨，有梦南游到海回。  

送奭上人抄化  

冒寒独向何方去，为建灵山阁未能。诗卷带呈看疏客，药炉留借共房僧。夕阳岸上行枯叶，瀑布岩前听拆冰。事到有缘随处应，回来金碧入云层。  

陈待制湖楼  

何处飞来缥缈中，人间惟有画图同。两层帘幕垂无地，一片笙箫起半空。岩竹倒添秋水碧，渚莲平接夕阳红。游人未达蒙庄旨，虚倚栏干面面通。  

送翁卷入山  

已送山民归旧庐，子今复去我何如。渐成老大难为别，早占清闲未是疏。小雨半畦春种药，寒灯一盏夜修书。有人来问陶贞白，说与华阳何处居。  

呈蒋薛二友  

中夜清寒入缊袍，一杯山茗当香醪。鸟飞竹叶霜初下，人立梅花月正高。无欲自然心似水，有营何止事如毛。春来拟约萧闲伴，重上天台看海涛。  

万年寺  

万年山木有千年，石路阴深到缭垣。几片闲云谁是主，一条流水不知源。土栽芍药尤胜木，僧说弥猴极畏猿。夜半空堂诸境寂，微闻钟梵亦成喧。  

暮春书怀寄翁十  

帝里逢春雨不干，才晴数日又春还。桐华半落官河水，榆叶全遮客舍山。未悔阔疏令事去，最怜乏绝坏身闲。菖蒲九节今堪采，思尔逍遥涧谷间。  

移居谢友人见过  

赁得民居亦自清，病身于此寄飘零。笋从坏砌砖中出，山在邻家树上青。有井极甘便试茗，无花可插任空瓶。巷南巷北相知少，感尔诗人远扣扃。  

和人韵赠北山僧  

又得相逢闲寺里，凡人多笑太无营。谁知见事心先懒，未说寻幽足已轻。二月春风添树色，一山夜雨失泉声。谢师更作重眠约，来往云消两日晴。  

再游北山和韵  

或行或坐水边亭，处处春风户不扃。飞絮伴人鬓衰白，远山学我道衣青。迢遥更入烟霏去，仿佛如曾梦寐经。恐是前生林处士，晚年不饮至今醒。  

多景楼晚望  

落日栏干与雁平，往来疑有旧英灵。潮生海口微茫白，麦秀淮南迤逦青。远贾泊舟趋地利，老僧指瓮说州形。残风忽送吹营角，声引边愁不可听！  

姑苏台作  

何人可与话登临，徙倚危栏日又沉。千古苍茫青史梦，一年迢递故乡心。天无雨雪梅花早，地有波涛雁影深。为是夫差旧台榭，愁来不敢越人吟。  

病起  

身如瘦鹤已伶俜，一卧兼旬更有零。朝客偶知亲送药，野僧相保密持经。力微尚觉衣裳重，才退难徼笔砚灵。惟有爱花心未已，遍分黄菊插空瓶。  

简孙正字  

空斋兀兀难消日，况入中年睡亦疏。洗釜煮蔬留客饭，卷帘移菊看人锄。秋衣因病全更衲，晓发迎寒半脱梳。多谢贵交芸阁里，许令随意借官书。  

借居湖上  

出仕归来贫似旧，借园偶近画桥居。纵观不用春携酒，清坐何妨夜读书。港小只通闲客棹，树低多碍故人车。向时城里缘尘土，久欲湖边住岁馀。  

赠邓汉卿  

单独一身长不定，亦无书卷得相随。忙过人世当闲日，老遇朝廷用少时。冲雪自言行路苦，看松长恨买山迟。萧萧白发寒灯下，写就诗篇欲寄谁。  

孤山寒食  

二月芳菲在水边，旅人消困亦随缘。晴舒蝶翅初匀粉，雨压杨花未放绵。有句自题闲处壁，无钱难买贵时船。最怜隐者高眠地，日日春风是筦弦。  

寄茅山温尊师  

几度题诗寄入山，不知何处得书看。莓苔石上秋吟苦，星斗坛中夜拜寒。鹤改新名呼未至，碑逢断刻打应难。忆师每欲寻师去，芝木栽成自可餐。  

会宿再送子野  

又承出郭到贫家，一度分携鬓易华。自说印书春可寄，独惭阙酒夜难赊。眠迟古鼎销残火，吟苦寒缸落细花。羸病不能亲送别，梦魂先立渡头沙。  

京华病后  

久在京华损道心，故人谁与念升沉。春楼卧病燕相伴，湖寺题诗僧为吟。三月不逢家信至，一茎新有鬓丝侵。早知谏猎非时节，只在山中自养金。  

过弋阳  

三月三番过弋阳，吾生辛苦莫思量。磨圆滩石几年浪，丹尽江枫昨夜霜。已算中途当度猎，更怜抵舍未为乡。高眠旧有山中约，只欠青骡道士方。  

题方兴化茔舍  

晴檐方听夜淋浪，晚送儒臣别建章。但欲有言扶国是，不嫌无计作身防。轻舟过处猿频断，旧宅开时菊正黄。心事对床应细语，得归如此亦何妨。  

数日  

数日秋风欺病夫，尽吹黄叶下庭芜。林疏放得遥山出，又被云遮一半无。  

玉清夜归  

岩前未有桂花开，观里闲寻道士来。微雨过时松路黑，野萤飞出照青苔。  

池上  

朝来行药向秋池，池上秋深病不知。一树木犀供夜雨，清香移在菊花枝。  

题四圣观道士诗卷  

一观桃花红似锦，两堤杨柳绿於云。游人只是游晴昼，烟雨朝昏尽属君。  

再过吴公  

江边无处觅天随，又趁斜阳过渺弥。远爱柳林霜后色，一如春至欲黄时。  

约客  

黄梅时节家家雨，青草池塘处处蛙。有约不来过夜半，闲敲棋子落灯花。  

### 清苑斋集补钞  

赵师秀  
和陈水云湖庄韵  

粼粼水增波，叠叠云弄影。昔夸春径研，今爱秋塘静。芳筵集宾彦，清宴除艳靓。时当新雨馀，苍翠献林岭。既忻冲抱舒，复快远目骋。聊嘉钟鼎人，而迺眷箕颍。深营察高趣，雅咏发沈景。独使和者难，一夕愁欲癭。  

玉清夜归  

岩有未见桂花开，观里闲寻道士来。微雨过时松路黑，野萤飞出照青苔。  

山路怀翁卷  

困时躭茗不论杯，天气初晴又有雷。寂寞小亭看药坐，晚风时复堕青梅。  

采药径  

十载仙家采药心，春风才过得幽寻。如今纵有相逢处，不是桃花是绿阴。  

## 清隽集钞  

郑震  
鄂州南楼  

淳佑六年冬十月，我来独自上南楼。晓雾江山都不见，雾收日出城东头。照见汉阳树，照见鹦鹉洲。浪涛江汉出岷峡，洞庭云梦天共流。大船如龙卷寒碧，小船如叶飞洪沟。湘灵霞佩跨黄鹄，洞宾玉笛横清秋。泬寥突兀不可状，开阖风雨晴烟浮。空中一一都照见，照见今来古往丝粟无限愁。夜郎逐客心胆大，醉欲槌碎醒又休。此山此水长不老，英雄消尽山水留。何当大雪夜明月，摩挲老眼看九州。春风吹雪变红绿，牛羊被野边无忧。  

饮马长城窟  

饮马长城窟，下见征人骨。长城窟虽深，见骨不见心。谁知征人心，怨杀秦至今。北边风打山，草地荒漫漫。五月方见青，七月霜便寒。古来无井饮，赍带粮尽乾。自从征人掘此窟，戍马饮之如飞翰。朝呷一口水，暮破千重关。秦皇极是无道理，长城万里谁能比。  

樵歌三首  

上山劚山山丁登，下山嵌山山棱层。秋残日暮归来晚，茅檐洗脚月又明，明朝早入芙蓉城。  

入城不识公与卿，行歌道上旁无人。衣衫蓝缕鹑百结，与妻索笑妻生嗔，那知不是朱买臣。  

山抝筑着牧牛儿，白石凿凿蒙茸披。缪公无人甯戚死，独吹觱栗谁得知，不如采樵同路归。  

采桑曲  

晴采桑，雨采桑，田头陌上家家忙。去年养蚕十分熟，蚕姑只着麻衣裳。  

天高高  

天高高兮色青青，夜沉沉兮星荧荧。不知余命何，系兮何星。  

送友人之淮  

积得读书身，从教此道贫。逢秋为远客，知已是何人。天下方多事，西风至不仁。但于登眺处，杯酒莫辞频。  

归去好  

归去岂不好，平田带浅林。春猿鸣雪涧，晴日转云岑。世久无鸣犊，时当学展禽。吾生今老矣，梁甫岂能吟。  

病后  

渐懒说功名，修真喜道经。凄凉秋听雨，空涧夜观星。有病色先见，无心梦最灵。阶前风叶响，还又感飘零。  

馀杭道上  

五年兹路上，频往又频还。岁月孤松老，风霜苦竹斑。溪流天目水，云出洞霄山。马上因闲眺，蜉蝣宇宙间。  

馀杭界早发  

早发促程期，篮舆带月低。山中如白昼，斗下渡清溪。群动霜初落，四邻鸡未啼。惟闻兵递铺，星急过淮西。  

喜静  

素来嫌僻静，今渐与相安。师友凋零尽，年时出处难。春风双屐暖，夜雨一灯寒。洙泗曾颜辈，何曾作好官。  

宿洞霄山中  

入山时八月，岚气似深冬。岩洞生风雨，窠巢落桧松。山中九重锁，月下一声钟。警省非人世，今秋得异逢。  

宿虎丘  

到晚归不去，因而此宿休。云深千古寺，月冷一天秋。崖裂池如束，天虚塔欲浮。最宜初日上，高处看烟收。  

登荆南城楼  

因为古荆州，翻成一段愁。孟嘉曾落帽，王粲此登楼。唐邓通襄路，沱潜并汉流。太平官府盛，昔日欠来游。  

再登南楼  

客中重上倚层台，天阔云收八面开。雁带岳阳秋晓过，浪涵巴峡影西来。诸营种柳今何在，老子登楼得几回。自是江山雄壮处，兴亡不必间寒灰。  

自黄山还途中作  

屈指还京十日程，每逢歇处问村名。春沙脉脉溪初涨，夜雨垂垂晓又晴。山下有人传虎出，店中炊饭见牛鸣。天涯行客无宁日，不及田家业在耕。  

卜居  

久欲谋归力不任，浮云踪迹谩巢林。功名未入屠龙手，贫贱常怀买鹤心。月下开门微雨过，楼头闻笛二更深。世间万事俱陈迹，空倚西风阅古今。  

烂柯山  

春风万古洞门开，尘世兴亡是几回。棋局至今无处觅，樵人于此遇仙来。飞梁横跨丹虹影，绝顶平铺白玉堆。天下纷纷无好着，斜阳下岭共徘徊。  

荆南别贾制书东归  

来时秋雨满江楼，归日春风度客舟。回首荆南天一角，月明吹笛下扬州。  

送友人之鄂  

湖海声名落搢绅，由江而鄂溯鳞鳞。烦君黄鹤楼头看，天下英雄剩几人。  

晚春即事  

轻寒时节牡丹开，叶底青青又见梅。门外数枝杨柳薄，一春莺燕不曾来。  

荆江口望见君山  

荆江江口望漫漫，一白无边夕照寒。只是青云浮水上，教人错认作山看。  

虎丘尹和靖书院示开讲从前听者少，是日听者众  

和靖书堂八面开，新分半席在山隈。若无人听都归去，传语生公借石来。  

## 潜斋诗钞  

何梦桂  
赠唐乐天星翁  

有客傲今世，去古见是人。得姓遗唐谱，自号乐天民。毋乃香山老，重来现后身。问君何能解，浦口谈天星。术高价难酬，索诗抵千金。我政坐诗穷，敢以穷累君。君谓穷不忧，诗赋乐我贫。不见石友死，锦帆不敛形。不见邓侯饿，铜山化为尘。命固受于天，谁能跃陶钧。外物不可必，吾已反吾真。君看世上儿，疾走方纭纭。  

拟古五首  

木落不离根，菊槁不离枝。人怀父母心，岂愿生别离。皇路謇幽蔽，民用婴百罹。南枝栖越鸟，忍逐北风飞。北风藐万里，分此无回期。骨朽化为尘，魂魄将南归。  

生为结发婚，死为同穴鬼。岂意冰上缘，沦没隔万里。半镜随尘沙，嫁衣在巾笥。红丝倘未绝，白首尚归止。心随碣石云，泪落铜盘水。云飞会南来，水流还北注。此生不可期，心期勖来世。  

万马萧萧来，万矢的的鸣。蛾眉逐羁馽，泪尽眦血零。偷生愧夫天，宁死化鬼磷。昭质誓不污，九死志靡惩。红玉随剑光，晶荧贯列星。遗胔葬蝼蚁，冢墓高娲陵。  

封狼藐万里，风雪饶阴山。地荒走蛇豕，俘絷去不还。高门谁氏子，受驱牧豭犍。去时纨袴敝，毡毳不蔽寒。夜夜望北斗，不逐南箕旋。父母生我初，拊我掌股间。岂意越在兹，抚身空自怜。  

杞国天柱倾，哀我鞠子疚。苍鹅飞冲天，祅星大如斗。帘下玉床移，山摧石鳌负。河南吊遗黎，原野骨未朽。北邙望孤陵，古木叫猿狖。朔风吹尘沙，天寒薄翠袖。南云山万重，去去莫回首。  

赠术士邵易庵  

易道皆万变，万汇寄一易。大道降九流，至理散方术。譬犹八面窗，八方可从入。譬犹九达衢，九轨所由出。道术虽二致，殊途极归一。得医为仓扁，得法为轨革。郭氏探锦囊，甘心步璇历。勿谓所执微，垂名等籍籍。易庵挟四技，每技探易赜。技分易不精，君独精以密。我愧绝韦编，所得在一画。一画未为病，错出已什伯。四事君尽兼，惧君苦形役。持此应世间，化身须百亿。  

蛟龙歌  

蛟峰先生以《猩猩歌》、《鸡雏吟》二章见寄，所以兴起人心，维持世教，甚切切也。其发明比兴，已无馀蕴，后有作者，无能再出新意矣。今辄以《蛟龙歌》答赋《猩猩歌》，《希有鸟吟》答赋《鸡雏吟》。前章以招蛟峰先生之心，后章以广可庵老子之意。  

生物具角齿，每每与物抗。蹈阱虎以刚，触藩羊以壮。世间怪物有蛟龙，三百六十虫之长。神灵出嘘吸，变化互来往。布爪曾云兴，鼓鬐欻电放。无欲不受刘累驯，假形岂被叶公诳。时飞则飞潜则潜，所以随时知得丧。莫道鱼虾性不灵，相依煦沫岂敢嗔。江濆鳣鲸久失水，闻此鼓舞咸相亲。世无刑醢受，时非法网秦。然匪藉馀荫，安能逃世人。亡象齿与革，亡猩血与唇。有身即有患，谁能无其身。安得此身化为云，随龙上下云无心。  

希有鸟吟  

穹壤纷众羽，固有仁不仁。鸮凤虽异性，同为阴阳根。惟彼希有鸟，放禽集大成。力可振海岳，翂翂似无能。鲲鹏侈变化，比予尔何曾。群鷇偃下风，举受翼卵恩。万里不足飞，千载始一鸣。远之不可疏，即之不可亲。地维缺不震，天柱折不惊。安得以宠辱，而能累其身。世固有大物，天地间气生。卑卑局耳目，夫谁识其真。道大固难同，安能抗世情。何如任毁誉，徜然忘我人。不谐众人口，而谐万世心。  

愚石歌  

大块初分生怪石，曾与不周山作骨。山崩地缺天柱摧，片石耆姿转奇崛。娲皇炼石补天工，化作五星成五色。地下为石天上星，顽质变化生神灵。一朝天狼啮蚀五星陨，陨石宋野犹有光晶荧。何人夜负入海屿，错杂昆吾无觅处。中间块石独崎嵚，住在锦溪溪上浒。石润可以砚，石纹可以屏。赑屃或刳鼎，廉栗或剿铭。不然云母与紫英，否则丹砂和空青。尔材於用百不适，空有千尺高棱层。暴流没马不加减，霜降石出不加增。火不焦，水不凝。刻桐扣不鸣，饮羽射不惊。世间至智不能化，而我安敢逃愚名。人闻愚恶闻智喜，君谓我愚真知己。筑室诏子愿结交，更请柳溪作愚记。我笑己愚君更愚，世有两愚适相值。江流东去夕阳西，千古相看只如此。当年三品不点头，况被旁人鞭得起。  

芸窗集画图  

天马不生韩幹死，雀白翎毛落蒿里。虎头妙笔夜通灵，主爵郎中羞画史。杨君昼眼空四海，剩把金奁贮奇诡。单于牧马边草秋，一骑一纵骅与骝。阿谁青骢嚼金勒，拔剑奔逐髯怒虬。提弓空捍鸣镝尽，尘沙马耳风飕飕。筼筜谷中一梢出，冷蕊相看冰雪骨。葵花二色空争妍，没骨丹青输水墨。猿猱两两雄顾雌，獐鼠伎伎母趁儿。水禽并下照秋水，足踏枯荷浸涟漪。人间清景能几许，野马战场只尺咫。芸窗一幅水沉烟，俯仰乾坤千古意。  

和南山弟虎图行  

高堂突兀生崇冈，於菟眼电牙磨霜。古言市虎人不信，谁信挟一来座傍。众犬僵仆儿辈走，猛士腰弩成蹶张。老翁卒见亦惊怪，便欲骑取参西皇。乾坤沴气产尤物，谁为驱雷入神笔。古树萧萧风刁刁，阴崖幽幽云墨墨。横行赑屃不畏人，弄子庭除成穴窟。蓝田饮羽惊夜行，今乃捋须当白日。画图画虎心自知，触目或疑犹喘息。世间多少涪村民，毛爪未完心已易。  

和张按察秋山赋孤山  

钱塘日夜水东流，回首孤山绿尚稠。千载老仙随鹤去，百年此地少人游。相逢柳色还青眼，说着梅花总白头。身后闲名推不去，当年误识薛杭州。  

寄王南叟寓江卿  

歌尽骊驹落日寒，相思无处问平安。客愁白发三千丈，世路青泥百八盘。夜月梅花频入梦，秋风菰米强加餐。高山如故丝弦在，懒向旁人取次弹。  

赓曾省斋旧题凤翔空壁  

沧溟陵陆起黄埃，荐福禅丛半夜雷。玄鹤归迟生墓草，白鸥飞尽上矶苔。寒泉辱井留脂水，黑土夷陵出烬灰。往事兴亡浑一梦，高名千古党碑魁。  

和方大山寄韵  

老去庄陵一钓竿，钓鱼犹胜乞粗官。十年事业闲中过，千载功名死后看。往事危枰休下着，交情枯木独知寒。相逢一笑双蓬鬓，还倩何人斫鼻端。  

哭桥陵  

百年弓剑人桥陵，岂料三泉化劫尘。空有鱼灯照荒土，忍将玉轴问遗民。苍梧日落啼丹雀，金粟云深卧石麟。寒食家家上丘冢，六宗盂饭属何人。  

吊维扬琼花  

双鹤扬州问故家，一樽后土吊琼花。人间惊破《霓裳》舞，天上徵回玉女车。死蘖记曾沾雨露，落英誓不污泥沙。后庭玉树今谁主，犹得台城葬丽华。  

丁亥清明和昭德侄孙韵  

风吹苦栋结轻寒，乾石青精屋半间。泼火雨收春树绿，踏青人出尽帘闲。红颜白发悲欢事，旧日新年梦觉关。满地落花啼鸟急，天涯游子几时还。  

寄和竹所叔摄慈溪税官二首  

莫向扬州唱竹西，枯桑海水自相知。笼中老鹤千年翅，冰下寒蚕五色丝。官小暂淹山谷驾，庭闲好和老坡诗。凌风更上丹山顶，应笑人间蚁垤卑。  

半夜愚翁挟北山，头衔休系旧时官。风云失手剑光冷，霜雪满头衣带宽。归去荒园三径菊，相期晏岁九皋兰。年年江上风涛急，不上严陵七里滩。  

和牛知事  

白首相逢欢暮年，栋花风后草连天。单车载月来林下，樽酒移春入座边。野老争持寒涧水，山灵尽扫暮庭烟。从君去后柴门闭，惟有闲云绕屋椽。  

招隐三首  

昔年有约共投簪，回首红尘白发新。物外烟霞怜野逸，山中风雨望佳人。好凭野鹤寻和靖，莫待山灵唤孔宾。迟暮不来松荫落，飞柯恐解折车轮。  

别后频惊东带宽，相逢亦复笑苍颜。只今岁月青牛老，何处烟波白鸟闲。千古心期寒绿绮，十年世事堕黄间。修簧倚遍空江暮，枉杀招呼费小山。  

回头五十九年非，千里晨风翼倦飞。门外黄尘时事改，樽前白发故人稀。金河沙暖春鸿去，朱雀桥空海燕归。惟有严陵滩下路，年年潮水上渔矶。  

李郎中有诗谢寄藤杖仍次韵答之  

海南觅得古藤枝，持与诗人杜牧之。紫贝斑文鞭更烂，赤龙苍骨蜕尤奇。路无夷险终全节，用有行藏一任时。非但与君扶脚力，鏦蛟剸虎要支持。  

夜坐有感  

银汉无声玉漏沉，楼高风露入衣襟。洞龙睡熟云归岫，枝鹊啼乾月满林。瓮里故书前世梦，匣中孤剑少年心。征鸿目断阑干角，吹尽参差到夜深。  

山窝适兴  

剩得闲身镇自怜，更怜闲占此山泉。满阶碧草客稀到，半榻白云人对眠。窗影枝摇知雀踏，壁痕苔湿认蜗涎。日长静看辛夷树，落尽闲花忘宿缘。  

己卯春过西湖和诸公  

白发星星纱帽乌，怕随年少过西湖。清明上冢行人少，寒食开门宫使无。半世行藏随杖屦，百年悲乐寄樽壶。归来第五桥边路，半树残阳噪毕逋。  

再和昭德孙燕子韵  

说著兴亡事不同，且斟玄玉驻颜红。云轩梦断宫花老，彩缕盟寒墓草丰。处处社时茅屋雨，年年春后楝花风。人间不是无栖处，要认当年旧媪翁。  

和昭德孙闻鹃  

平生抵掌志伊吾，闻着鹃声泪血枯。故国蚕丛千古恨，雾关熊耳一身孤。自从飞去啼痕在，纵不归来有梦无。莫向延秋门上叫，门楼无数白头乌。  

和梅境寄韵  

未能生翼化鲲鱼，谁御冷风问太初。十载青山关洛客，半生白首楚桥书。蹇驴岂解思长道，病鹤徒知恋旧庐。世有二程精说《易》，皋比何事到横渠。  

和郦签事见寄韵  

诗书无用戏侏儒，两序今犹见壁图。末路弟兄知己少，中原人物似君无。曲终湘水丝绳绝，书入昭陵笔砚芜。珍重江南春信早，暗随梅萼到西湖。  

半世虚名我误儒，樊中短翅倦南图。黄尘世路千年改，白发心期四海无。绩纺妇慵麻褐短，耕锄儿懦豆田芜。老来万事心灰尽，只愿君王赐镜湖。  

病起有感  

声乾木铎说铃非，天地无情世运奇。吾道悠悠川水逝，人才落落晓星稀。百年身后千年远，万个人中一个知。一曲汾亭弹未尽，却教渔父泄天机。  

挽宁谷居士何公三首  

英雄千古入泉台，八十馀龄死更哀。隐谷云归龙已去，吟坛月堕鹤空回。黄花满地诗人老，青槚成阡吊客来。白发盖棺公事了，朔风世路正黄埃。  

天寒白月堕西河，血泪啼枯听薤歌。食子俱亡收子在，近孙犹少远孙多。西郊有地存诗窖，后圃无人负鞠窠。欲志鲁山惭四绝，空遗陈迹照松萝。  

鼠绕枯藤啮未休，得如此老死何求。翁逾八十媪黄发，孙见曾玄儿白头。身世幅巾归茧室，岁时盂饭洒狐丘。百年心事无人识，分付黄花满地秋。  

感寓二首  

西风落日怕登楼，倚遍阑干万古愁。衰汉竟成三国误，秣陵不盖六朝羞。江山有恨留青史，天地无情送白头。击碎缺壶歌不尽，荒台残雨梦扬州。  

试向昆明问劫灰，几看麋鹿上苏台。闲中历日生青草，梦里乾坤化大槐。塞雁南归春又去，江潮东下暮还来。临平山尽啼鹃歇，可是征人唤不回。  

挽太学正节先生徐应鏕  

国破君亡一死宜，绝怜儿女死如饴。龙池竟负娲皇誓，蛙坎空遗烈士悲。洗骨不污唐六馆，沥心无愧赵孤儿。北行多少生还客，休向梯云读墓碑。  

倚栏即景  

落日青山外，寒烟古树头。犬声隔村落，渔火半汀洲。兴废江郊屋，行藏野渡舟。夜深风雨恶，人尚倚层楼。  

登天台巾山  

寸碧倚苍旻，孤城俯可吞。人行平木杪，帆去入云根。月榻留僧梦，风松吊鹤魂。江心千古石，岁岁记潮痕。  

和夹谷签事题钓台二首  

双台绝壁锁林霏，每恨跻攀足力微。今日重来问鸥鹭，绝无人迹上苔矶。  

观风祠下谒先生，隔世相知重感情。归向中州诸老说，且休拈出此山名。  

题川无竭寄傲窗  

南山有路滑如苔，多少人从半岭回。不是老僧空傲世，世人自不上山来。  

和王樵隐阻雨二首  

春水连天雨载涂，春江无处认平芜。茫茫世路风波恶，留得湘潭橘渚无。  

偶出山来得半闲，桃花落尽水潺潺。早知人世多风雨，只好当初莫下山。  

赠云屋王相士  

满榻尘埃不下山，白云堆里老陈抟。山中若见种明逸，休说樵夫是达官。  

赠枯崖郑高士  

历尽冰霜几践更，皮毛剥落骨峥嵘。从前野烧闲花草，莫遣春风吹复生。  

梅边  

江南何处美人家，认似梅花尚恐差。近向梅边得春信，始知人好似梅花。  

赠云庵董道人  

一坞寒雪暝不开，茅檐低压半苍苔。近来云出不成雨，莫遣无心出岫来。  

度查木岭  

一径羊肠蹑岭腰，乌飞灭没叫猿猱。回头下界人如蚁，尚觉山随脚步高。  

### 潜斋集补钞  

何梦桂  
赠留中斋归  

昆明灰劫化尘缁，梦觉功名黍一炊。钟子未甘南操改，庾公空作北朝悲。归来眼底吴山在，别后心期浙水知。白发门生羞未死，青衫留得裹遗尸。  

## 玉楮集钞  

岳珂  
戊戌二月十日京湖袁总郎以堂帖至有诏复除户侍总饟  

昼长欹枕酣春卧，剥啄敲门惊梦破。双旗健步衣正黄，爵罗骇见久未尝。泥紫一封芹诏香，王人茧牍亲遣将。老夫五年坐奇谤，身则渔樵志犹壮。岂无恋阙如子牟，强拟随装学张敞。浮云满空能蔽日，云散天空日华出。千三百载春又春，杜陵久矣无斯人。黄衣走尘漫踆踆，纵了桴鼓何足云！姑言□□工负恩，尧天舜日定不尔。皎皎太空无点滓，当时下书便疑似。聊坐和歌焉热耳，宁比三光覆盆底。金羁欲脱还从头，络头龁草均一牛。吾身本是报恩具，千年万年属明主。感恩欲愬泪如雨，且愿投谗畀豺虎。  

五年不治笔研奉诏起家是日始草辞免奏旋假书吏於郡题写皆生疏又堂帖趣行三日戒途偶成  

露封<月誉>奏晓鸣铃，当御应关乙夜呈。京兆有装随使者，陈留无酒忆厨兵。故营将钅戊谭家世，老吏公车识姓名。尘事看看到书尺，更惊三日有王程。  

黄鹤谣寄吴季谦侍郎时季谦自德安入城予适以使事在鄂  

卢山白鹤归来双，缟衣素袂玄为裳。翅如车轮夜横江，风声曾走淮淝羌。戛然长鸣下柴桑，芝田啄粒遥相望。何人网罗倏高张，上决云汉旁八荒。一随鹏鹍惊远翔，低头不肯谋稻粱。一罹买弋沮泽旁，局身筠笼翅摧藏。鹦鹉洲畔葭苇乡，水云苍苍江茫茫。九皋欲闻声不扬，回顾鸥鹭羞颜行。忽闻缑笙度宫商，红尘俯视有底忙。矶头刷羽今正黄，欲搥此楼呼酒狂。  

予以谬作数种并总所奏藁遗参赞高紫微闻以阅读未及赐报平日正病无人为过目者兹不特饷所有别白半生漫浪笔砚间为不虚矣因赠二首  

夜半军书尚掣铃，想应欹枕梦难成。新凉颇复欺长夏，旧事何妨阅短檠。人说文衡真有托，公於诗卷若为评。复襄遗迹今如许，试考当时六万兵。  

涉笔牛腰倦不支，馀功那复到新诗。殷雷秧绿又期月，指日枣红能几时。自古兵财无上策，于今社稷寄西陲。入郛及国均危道，勿谓君侯不敢知。  

拙妇吟  

西风策策黄叶舞，茅檐三尺鸣秋雨。东家拙妇拥面啼，强剔孤灯诉愁窭。当年采桑陌上归，嬉游不管春蚕饥。千丝万缕茧白雪，便学红女攀花枝。十七十八事机织，暗琐青闺人不识。二十三十幽恨长，卢家古梁玉为堂。四十五十已老□，唧唧鸣蛩欺独卧。尚随姑嫂作笑嗔，一生苦乐由他人。君不见昨朝县吏踏门闑，杼柚已空盆盎竭。鸡豚指栅索饮壶，掀釜叫嘑嗤妇拙。起来迎门陪笑面，不似娇羞怕人见。今年岁事苦不登，且为当家聊一展。吏嚣不肯怒且诃，大儿门东窥饭箩。藁砧走藏姑诮骂，造饼无面知如何。蹙金芙蓉戏双鸳，绣床一倚曾万钱。低头长叹只自怜，昔者何巧今不然。吏嘑已倦里正醉，擦泪背人还涤器。明朝欲酒姑勿譁，正恐突隳惊阿家。  

春波堂小饮怀棠湖旧隐  

平生到处西湖长，眼底波光日日新。图在辋川非旧隐，梦回笠泽是前身。一江细雨欹青菊，莴里雄风起白苹。独立苍茫动归兴，钓矶须理未垂纶。  

炎暑今年特地奇，不妨湖上访清漪。长堤步屟谁堪拟，高阁凭阑我总宜。唤客黄鹂穿柳度，猜人白鸟映荷窥。衰翁病鼻难禁热，且倩西风自在吹。  

约客春波督参刘郎中方赴高紫微之集道间相值不容留戏赠二首  

春波堂上倚栏干，一曲楼台晻霭间。野衲再寻行脚债，钓蓑聊寄赏心闲。燕低欲舞影翻水，鸟倦知还云在山。匹似棠湖尽堪住，绕檐只欠翠螺鬟。  

锦帐星郎油壁车，紫微花下醉流霞。箫鸾东引瞻风驭，池凤西游赋日华。蓼岸半红秋渐老，柳堤仍绿约犹赊。一尊更趁莱衣彩，河汉还乘八月楂。  

与高紫微雪溪饯客虽已预盟然坐次予每居上为之踧[Z107]寄此见意  

碧梧正耐雪溪秋，况是西风送客舟。华宴虽思奉婪尾，粗官何敢作遨头。达尊谅识诗囊意，负约仍输酒斛筹。想见尊前列红袖，可怜无分听《梁州》。  

秋夕有感二首呈督视参政  

汤汤南纪重喉衿，纵敌年来患已深。七十万家财与力，六千里地古犹今。薇屯正自忧无给，桑土当思彻未阴。用力愈劳工愈寡，相公试察此时心。  

老去工夫在一丘，解骖重使借前筹，忧关王国漫腾口，事为他人常压头。蚁穴溃堤犹未计，鲋车涸辙若为谋。恩波况是如天阔，早放棠湖理钓钩。  

九江霜蟹比他处黑膏凝溢名冠食谱久拟遗高紫微而家僮后期未至以诗道意  

庐山孤负目不吃螃蟹孤负腹昔人句也  

君不见东来海蟹夸江阴，肌如白玉黄如金。又不见西来湖蟹到沔鄂，玉软金流不堪斫。九江九月秋风高，霜前突兀瞻两螯，昆吾欲割不受刀，颇有苌碧流玄膏。平生尊前厌此味，更看匡庐拂空翠。今年此曹殊未来，使我对酒空悠哉！旧传骚人链奇句，无蟹无山两孤负。老来政欠两眼青，那复前筹虚借箸。只今乡国已骏奔，军将日高应打门。流涎便作麹车梦，半席又拟锺山分。先生家住岷峨脚，屡放清游仍大嚼。襟期尽醉何日同，试筮太玄呼郭索。  

以螃蟹寄高紫微践约侑以雪醅时犹在黄冈  

前朝无蟹惟有诗，亦复无酒供一瓶。今朝有蟹仍有酒，极目征帆更搔首。古来乐事夸持螯，赤琼酿髓玄玉膏。菊花吹英好时节，况是九日将登高。旌旗半江笳鼓发，不作诗人淡生活。待君净洗沙漠尘，归趁看灯更奇绝。自注：蟹至正月重出，俗谓之看灯蟹。  

闻韩正伦检正挂冠感叹故交怅然久之偶成  

恩门小简写门生，六载交情老弟兄。一念吹毛牙角讼，十年握手肺肝倾。酌贪谁饮南渌水，敌怨人谈北府兵。空券更怜蝇笔误，却因误处得分明。（自注：正伦向在京口，每折简，必以恩门见称。子为漕时尝举之。）  

至鄂期年以饟事不给於诗己亥夏五廿有八日始解维雪锦夜宿兴唐寺繁星满天四鼓遂行日初上已抵浒黄洲几百里矣午后南风薄岸舟屹不能移延缘葭苇间至莫不得去始作纪事十解呈旧幕诸公  

雪锦亭前水接天，晚波如縠放归船。新诗开务从今日，此是江行第一篇。  

离歌已尽沙头玉，夕照初翻浪底金。自是晴鸥无六月，半江雪片涌波心。  

萧萧衰发倚西风，两岸青山尽识侬。东去西来缘底事，只应添得一龙锺。  

一江涨碧碧於蓝，健橹鸣鹅舳正衔。才似过都空万马，又惊倚岸阅千帆。  

宵声传柝重城闭，晓漏迷钟古寺荒。仰看繁星垂四野，不知身世变炎凉。  

一瓶一锡一团蒲，到得今年一物无。桑下勿兴三宿念，古人不食武昌鱼。  

葭苇延缘舞翠旌，白头吹浪又相迎。攀辕亦作留行计，莫道冯夷不世情。  

昌黎久愿列三王，我亦曾亲翰墨香。惜别依依重回首，棠矶风月更思量。  

赤壁江头白羽挥，鳜肥西塞酒同携。归期应在初弦月，家住康山西复西。  

人生邂逅适相忄又，一曲高歌行路难。频寄诗筩君勿厌，种花持钓是闲官。  

夜过寿昌  

风云八字护城隅，楼殿崔嵬想帝居。曾侍金舆惟石马，幸因玉玺记铜鱼。千年鼓角声犹壮，四塞河山恨未祛。麋鹿已游人事改，何人曾读辅吴书。  

望樊口怀陶士行  

昔年老子恨婆娑，未付其如印传何。吴苑关心春日少，湘江回首暮云多。可无司马亲封钥，自是将军老枕戈。我亦新来了官事，正输一舸弄烟波。  

三江口过舟时方四鼓  

棹鹢收金柅，钗虫缀玉缸。地邻今七泽，名袭古三江。岷漾虽分派，荆扬却异邦。晨光犹末发，早认白鸥双。  

寄王料院铎  

炯炯青灯对拥炉，掣铃夜半读边书。风烟解使寸心折，霜雪顿侵双鬓疏。已事勿言穿塞马，历官可叹上竿鱼。勤劳似此天应报，我□锄犁一任渠。  

一叶扁舟兴浩然，笔床茶灶旧因缘。帆归西塞秋风外，人在南楼夜月前。情不自由君忆我，老无所用我知天。何时见易园中路，拂石携壶同醉眠。  

初还故居  

元是庐山莫逆交，宫亭西畔著衡茅。盟鸥似怯经新浪，怨鹤还知宿故巢。一沼种莲衣可制，万竿脱箨杖轻敲。不须海若犹然，笑乞与杯堂乐芥坳。  

集喜二首  

鹊噪庭前木，蛛翻檐畔围。双莲瑞明月，万柳舞晴晖。宿鹤迎风袂，盟鸥认雪衣。物情同一喜，应为主人归。  

水面开新皱，山容散宿颦。松巢猿已识，花径鹿初驯。云倦随归鸟，风清似故人。逢迎真不暇，谁作近前嗔。  

病中有感四首  

欹枕目双炯，触屏肠九回。玉虫迷眩雾，银鹿伴饥雷。清梦虽惊隔，丹心未猝灰。青萍聊把玩，尘匣为谁开。  

一载为官忧，文书每压头。枕铃常警夜，筑甬更惊秋。倦岂因心至，闲常与病谋。息肩仅旬耳，二竖欲何求。  

秋近夜初长，开窗病骨凉。心惊嫠妇叹，肘系越人方。动帐风侵几，窥檐月在床。呼僮然粥鼎，我欲待晨光。  

积病渐成衰，情知老见欺。眵昏先掩卷，肩竦不关诗。行圃须人助，登楼怯步迟。经年早知倦，况复隔年时。  

太行道  

太行羊肠坂九折，云黑风乾尺深雪。堇泥道滑木叶寒，辘辘车声行复歇。华山有马久脱辕，归来牧野经几年。一从仓箱事居积，聊以知道烦长鞭。前车已覆覆道左，天井关头夜明火。后车趣驾开井陉，唱筹仍复催连营。关山青草春二月，单轨一冬曾结辙。鬃颓毛落双膊高，引领皮穿眼流血。去年搏手双拳空，今年三月甬道同。可怜驽力不敢惜，辕下亦觉盐车通。君恩天大示弗服，野已甘偕觳觫。感恩伏枥饱秣刍，犹为太行忧后车。  

长门怨  

惊风不成雨，行云去无踪。妾生三十年，著籍长门宫。宫车辘辘春雷晓，明星初荧绿云扰。增成丙舍争迎銮，惟有长门闭花鸟。黄门开玉匙，画史图蛾眉。金铺振琼钥，玉秀生铜池。朝阳才回金屋在，转盼不堪人事改。入宫已作郑袖啼，出塞那知延寿卖。花残鸟语频，长门春复春。花鸟易惊老，况复门内人。东风动地夜来恶，万翠千红绕帘幕。当熊自有匪石心，肯顾班姬秋扇薄。长门勿轻怨，视此箧中扇。白华兮绿衣，自古兮有之。  

病中散步四绝  

一年无病缘官事，一病兼旬为燕居。自是素餐天所厌，可能竖子解乘除。  

朝随粥鼎蝉腹润，夜掩书帷鳏目眠。无奈暑威侵病骨，起来搔首斗垂天。  

平头奴子初茸鹿，利口啬夫双部蛙。二物何关人静躁，不妨卧听步随车。  

绝怜倦翼晚风高，解绁归来得故巢。物态随人也欢喜，游丝不住舞螨蛸。  

荷花盛开以病旬馀不至亭上偶成二唐律  

病襟佣策杖，天镜恰开奁。青盖迷前浦，红妆闲曲檐。藻窥知鹭下，萍破识鱼潜。会看吴公阵，宫蛙奏晓严。  

好在中孚泽，犹横未济舟。掷金随柳舞，跳玉趁莲讠区。埽榻方思士，钩帘也觅侯。病夫均一笑，此意本无求。  

予归未省松揪将以初秋望前泛湖之龙门已戒舟舰而连夕雨作不见月因赋天问二章  

拟放平湖月下船，棹歌中夕发长川。苹风好为云开幕，兰桨不妨人扣舷。猿鹤候迎将晓日，鱼龙悲啸未晴天。玉川塌额金沙上，阊阖封词漫一贱。  

小心风伯紫宫回，眼看银蟾海上来。玄豹又成漫谷雾，断虹犹作隐山雷。便教雨积三时害，未信晴无一日开。待试平生补天手，为君明镜再安台。  

秋夕有感  

早岁骊车拥汉关，忧心耿耿日凋颜。秋成正望狼烽急，夜枕不禁鱼目鳏。三仕古犹关喜愠，万金今不博安闲。回思此日一尊酒，只合常居木雁闲。  

寄李微之秘监  

棠湖浩荡有盟鸥，塞上归来赋叶舟。范蠡功名付西子，庾公风月自南楼。不虞绕指柔百链，已幸安心老一丘。从此书来访生死，汉阳烟树隔吴头。  

送高江州将漕江右  

猎猎英声世少双，两年乡国望麾幢。才猷牛蔡四库本作刃，小集作綮硎初试，笔力龙文鼎独扛。风节又新唐十道，恩波仍浃禹三江。澄清何事先经济，尚使尊贤志未降。  

昔日东州看阵图，武昌陆续拜鱼书。我归旧齿邦人版，公去新乘使者车。但愿世官居鼎鼐，从教野老自犁锄。西风鸿雁方遵渚，时有音尘接单庐。  

得陈元履家书六言四首  

病骨经秋易怯，人情比日多疏。惊起打门军将，传来置驿家书。  

老病两无世用，谋谟百不如人。喜见东床论事，谁言下榻生尘。  

安问经时落落，边声镇日摇摇。寄贺塞翁马失，决疑天老龟焦。  

窥户几回鹊喜，绕阶一夜蛩吟。痛饮政须似旧，安居且愿如今。  

观物四首  

△蛩  

春蚕缲茧白如霜，机妇停机待天凉。井蛩一夜秋已至，寸丝千结萦柔肠。催租吏嚣翁媪怒，裘葛未成心转苦。篝灯促织永夜忙，悔杀比邻日长语。  

蛙  

鸣蛙恰恰地底鸣，池泉深澈池草青。秧田正枯须水活，龙骨车翻蛙不惊。在池固合忧涸鲋，鼓吹未妨明月步。可怜强聒将何为，到底官私不关汝。  

蝉  

乱蝉凄咽下复高，逢秋辄作升木号。老夫触热思静卧，夕阳畏见声嘈嘈。客来画册夸莫二，伐木驱蝉蝉不至。不辞来岁无繁阴，正恐先为斧斤费。  

蚊  

啬夫利口工噬肤，纤腰萤尾不受驱。不知一噤何所苦，拍拍攘攘歌且呼。清晨出帷昼藏隙，正是袢蒸炎暑日。但愿凉风即日来，且为苍生膏血惜。  

闲居六咏  

△早起  

五夜玉绳转，双轳金井寒。背人蚊作市，欺梦蝈鸣官。竹迳风初度，松梢月尚团。踞龟犹汗漫，何计觅乘鸾。  

午睡  

东日平明际，北窗高卧时。五经方坦腹，百虑且伸眉。蕉覆从疑鹿，槐安更猎龟。觉来还一莞，七碗玉川诗。  

昼闲  

用关无用地，才与不才间。万法因心起，几人如我闲。床头看黄卷，屋外尽青山。隐几逌然笑，何人战触蛮。  

晡饮  

闲居欣少事，燕坐觉无营。炎暑鏖天阵，驱除须酒兵。勿嫌晡日杲，自有晚风清。堪笑竹中饮，终成七子名。  

晚步  

抱病游从少，居闲醉醒频。心怀喜无事，脚力尚随人。野径经行地，园亭自在身。不妨归步晚，长趁月华新。  

夜坐  

一窗凉浸月，四壁息闻雷。铜漏水仍滴，金炉香未灰。徘徊听蛩远，熠燿原作燿熠，据四库本乙逐萤来。看剑挑灯久，谯城角引梅。  

贺高中书兼崇政殿说书  

欲议通三府，高名动四聪。凤池仍旧渥，虎观册新功。昼日槐方翠，秋风枣已红。直须先抗议，莫待入云中。  

日月熙明地，风云际会辰。紫宫瞻象逼，丹扆喜情亲。逊志贤谟在，仔肩圣德新。耕莘须负鼎，从此学而臣。  

张孝显晨访懋忠堂因拉陈升可王囦道同饮径醉卧小阁醒则晡矣戏呈诸公  

凌晨有客来款门，盥栉下榻呼冠巾。怪生鹊喜绕庭树，迎客不但填河津。清尊湛湛开北牖，颐指市奴骏奔走。烹鲜煮饼罗朝盘，苜蓿阑干岂无有。一杯两杯叱先驱，群羊入梦撞瓮菹。三杯四杯舌底滑，阖坐牢辞辄投辖。共言卯饮夕不同，能使终日长冬烘。一朝便废一日事，除却投床百无技。老夫笑倒绝冠缨，人生无日无经营。经营至竟有底成，谨閟此舌君勿评。直须大噭五六七，不醉不扶毋返室。高眠一枕醉复醒，莫管今朝更明日。  

吴季谦侍郎送家酿香泉绝无灰得未曾有戏成报章  

义丰爱酒憎官壶，日长忍渴呼酪奴。自言畏灰如畏虎，有酒不向官坊酤。当家香泉世无比，米洁麹甘醇且美。酿时不著一点灰，满酌寒泉挹清泚。小槽滴沥竹笕承，冰渠夜溅真珠明。一泓澄澈玉无底，满瓮盎盎春风生。醒成不肯饮俗客，浇著柴桑旧时宅，共此千年醉眠石。更将馀沥走马军，来注吾家老瓦盆，许我自饮不许分。老境宦游环轨辙，官酒遍尝随地别，何曾见灰能作孽。饥来一腹大于蝉，鲸呿自觉吸百川。是灰是酒俱不辨，岂问他州并异县。今夕何夕翻露浆，扣壶一洗灰上肠。君不见柴桑于酒特寓意，相逢不择贱与贵，要是醇醨均一致。汝阳后来帝家子，路逢麹车不知味，流涎正复何所谓。贫为田舍富天宗，遇酒随饮莫适从。岂如仙家居义丰，无怀自与造化通。彼燧人氏初何功，酬君三语将无同。同不同，君信否？黄花飘香石耐久，明日山行且携酒。  

珊瑚  

铜柯凝异质，铁网坠层渊、海雾夜涵润，山霞朝欲然。绿鬟尚欹枕，乌帽称呜鞭。勿为毛锥子，日兴靡万钱。  

无题  

秋水芙蓉试早妆，半轩微雨洒鸳鸯。细腰正欠酬金饼，奋翼何堪卸玉梁。发鬒钗横人在牖，绳低斗转月侵床。无情花影云来去，都做一天风露凉。  

馒头  

几年太学饱诸儒，馀伎犹传笋蕨厨。公子彭生红缕肉，将军铁杖白莲肤。芳馨政可资椒实，粗泽何妨比瓠壶。老去齿牙辜大嚼，流涎聊合慰馋奴。  

小墅桂花盛开与客醉树下因赋二律  

旧游曾赋小山篇，浪蕊浮葩总逊妍。金粟同瞻黄面老，玉枝争拥碧霞仙。化身瑞相已百亿，匝地香风更大千。无量现前金世界，倦翁又结醉中缘。  

黄金涌出碧檀栾，消得充庭舞广寒。露蕊移将天上种，云阶借与月中看。扶疏清影立黄鹄，匼匝满庭翔翠鸾。吹彻玉笙正凉透，香风万斛夜漫漫。  

雨中观庐山  

雨里观山夏不同，何须九叠看屏风。紫觚坛上排苍璧，青步障边铺翠茸。谷锦未回晴日照，衣绡聊借淡烟笼。只今万木添红缬，更倩青霜染晓枫。  

半生每负看山眼，此日真成带雨游。欹枕有无疑欲暮，成峰横侧总宜秋。耳喧似厌泉呜咽，腰系不妨云去留。明日新晴马蹄放，直须三峡看龙湫。  

约吴季谦山行书来问期戏答  

连朝积雨快新晴，雨后青山眼倍明。大路岳莲聊戏马，西园池柳正啼莺。已拚一醉从金诺，共听层渊喷玉声。月里青山尽清绝，可怜偏照国西营。  

观芙蓉有感  

芙蓉城边观芙蓉，开时淡白蔫深红。新晴著人过于酒，聊与老面回春风。少年白貌岂长好，花落花开不知老。老来会有少年时，对酒不饮将何为。  

邵伯温闻见录载范忠宣帅庆阳时总管种诂无故讼于朝上遣御史按治诂停任公亦罢帅至公为枢密副使诂尚停任复荐为永兴军路钤辖又荐知隰州公每自咎曰先人与种氏上世有契义某不肖为其子孙所讼宁论事之曲直哉予在山中读书偶见此书而表之  

君不见孔融昔日见李膺，百世尚以通家称。又不见孔融后来荐鸿豫，卵翼方成比行路。北海平生开酒尊，未应宾客皆若人。倘令同德更比义，华胄肯以遥遥论。世间麟凤杂枭虺，人事会逢总如此。高平丞相本大贤，尺璧那容寸瑕指。一朝世讲青涧种，转头不记龙图公。蝈鸣乱磬蝇点素，丞相襟量沧溟同。归来端委庙堂上，一眚不捐三世将。自言曲直何必拘，愧死老奴作何样。吁嗟此辈何代无，高平堂堂真丈夫。邵家闻见订千古，寂寞涧城坟上土。  

赵季茂通判惠走笔奉和  

病懒两相宜，闲吟九日诗。江山虽旧隐，泉石是新知。不分黄花老，从教乌帽吹。白衣浑未至，醒眼欲何为。  

山行事事宜，酒兴富于诗。云锦工何用，风帘酒圣知。囊空须共赋，笛好爱孤吹。斟酌苍茫咏，凭高漫尔为。  

晴佳雨亦宜，云黑又催诗。静处景俱胜，闲中趣自知。攀条随客嗅，卷叶看儿吹。世事只如此，吾今何所为。  

天巧与天宜，雕镘焉用诗。冥鸿吾自爱，隐豹彼何知。牧笛方堪听，胡笳不奈吹。伤时烛之武，老矣不能为。  

己亥八月廿一日除书予拜太平兴国宫祠官呈赵季茂  

世间何物最是闲，司谏拂衣归华山。倦来忘记看不得，依约此语祥符间。终南捷径奉本错，老子新司紫元钥。官家雇我作闲人，有酒醉呼端不恶。岁糜廪粟月俸钱，豢鹤有料芝有田。人生何必待有用，我老得此宁非天。君不见当年把臂龙图上，司谏放归元未放。又不见倦翁山行醉复醒，说著拂衣今亦忘。  

奉寄何正父总干  

经旬习懒惯山居，不写城间一字书。把菊见山新趣倦，泛莲依水旧交疏。无心是处友麋鹿，有客寄谁烹鲤鱼。见说近来军食足，不妨诗卷访犁锄。  

山中奉寄通判杨宗博  

多病山中客，无人傍酒樽。与猿分橡子，为鹿长禾孙。白昼云归屋，黄昏雨打门。忽怀杨司马，烟霭隔重阍。  

九月十三日始就郊墅拜宝谟阁直学士提举江州太平兴国宫之命  

槐影西清舞翠鸾，竹宫高接五云环。职陪温洛图书地，名在元封卜祝间。昼访未承龙阁问，晨香犹厕羽衣班。祠官到处无公事，且听松声老此山。  

茶花盛放满山  

花容缜栗露冰肤，消得脂韦酪作奴。叶底绽葩黄映玉，枝间著子碧垂珠。洁躬淡薄隐君子，苦口森严大丈夫。便合味言归隽永，移根禁篽比青蒲。  

九月十四日夜月明如昼敬想合宫竣事志喜而作  

纤尘不动月流空，云绕昆仑想合宫。蝉冕侍祠三事列，鸡竿赐赦九州同。裁仪丙己尊容典，肇祀庚寅识圣功。田野老臣察天意，夜深频起候西风。  

将游太平宫小诗呈赵季茂  

圣治峰前松桧寒，旧游从此解归鞍。著身泉石无心客，主掌云山正额官。老去隐居居紫府，新来杂压压黄冠。门东曾有刘仙洞，剥藓携筇试扣看。  

螃蟹  

无肠公子郭索君，横行湖海剑战群。紫髯绿壳琥珀髓，以不负腹夸将军。酒船拍浮老子惯，咀嚼两螯仍把玩。庐山对此眼倍青，愿从公子醉复醒。  

闻画眉鸟声戏作  

木杪幽禽巧语新，何时曾记得名因。样传京兆成双妩，人指渔阳开小颦。尽许如簧啼白昼，未须对镜学青春。山中有叟嗒无语，短褐庞眉更笑人。  

小春六花  

△绿萼梅  

晚秋过了小春催，放尽山家绿萼梅。东阁渠关诗兴动，南枝先放暖风回。素裳肌透未融雪，碧带色欺初晕苔。惆怅东篱正岑寂，重阳消得满园开。  

茶花  

万峰落叶木槎牙，春色初回垄上茶。浅蕊黄金韵栀子，嫩容白玉沁梨花。西风凝露才成颗，北苑喊雷应未芽。苦口味言终有益，莫将容悦比浮葩。  

芙蓉  

人道秋来不似春，芙蓉特地张吾军。红妆绿水照清夜，彩仗青旗朝大昕。吴阵绮罗千队拥，秦川锦绣五花群。可怜倚袖清霜早，日薄云轻醉未醺。  

小桃  

霜晴著物利于刀，漏泄阳和是小桃。春色已看九重醉，秋风不管十分饕。青枝似惬乌栖月，红浪不翻龙化涛。秾艳自同时节异，夫君于此见清高。  

黄菊  

花时已是过重阳，翠干重开满地黄。不为晨晖借颜色，要将晚节看芬芳。宅边岂必白衣至，瓮里不妨红友香。唤起闲情老元亮，颓然一醉答秋光。  

李花  

一枝眼底物华新，翠袖清霜更可人。靓色不须夸缟夜，韶容聊复返青春。日烘有意姿仍洁，露洗无言态更真。不趁繁华更孤迥，为君唤起雪精神。  

太平宫遇雨  

山居五旬晴，山行一日雨。太平咫尺间，千里隔跬步。黄泥深三尺，风声更号怒。谁语逋客知，山灵倘留汝。  

以庐山所产天花蕈冬笋玉延饷赵季茂通判  

已认山家作当家，与猿分栗雀分茶。气先十月地抽笋，光现五台天雨花。幸有玉延炊夜月，肯令绣谷咽朝霞。凭君试隽山中味，却较闲忙定不差。（自注：天花蕈出五台山，俗传文殊来现光相所及即生。今庐山或有之，而极难值，天池，亦文殊之居也。）  

葆清值雨  

松竹锁灵宅，尘埃了不侵。洞龙随剑吷，槛鹤识琴心。路指三峰近，山通一径深。壁间少年字，陈迹不堪寻。  

十一月十五日忽苦舌疡甚不能饮食惫卧一榻戏成  

君不见东坡昔步虎溪月，夜听溪声广长舌。溪声不断流不枯，此段磊落真丈夫。一生吾伊抚喑呜，嗟哉三寸予岂无。公子捂绅陈礼法，枕麹无思噤如蛤。辩士说客谈纵横，叱牛惟解供力耕。尔来更自作奇痛，昼苦吟呻夜妨梦。伏床啜粥淋漓浪，脔肉持将堪底用。太仓受禾三百廛，大官烹羊俱鼎膻。瀛洲给膳称学士，饱食端居今六年。生□元不负此舌，欲办一奇了无说。更憎此舌工负予，乃复累我七尺躯。鸱夷植载鸬鹚杓，向口低眉辄前却。齿牙助桀复摇落，误杀流涎孤快嚼。仰天大笑绝冠缨，舌兮腹兮谁重轻。  

宿溪声阁望香炉峰偶成二律  

阅历烟岩古，琮琤雪涧横。海潮秋八月，山雨夜三更。肯作随流想，难忘漱石情。壮怀徒激烈，聊复以诗鸣。  

庐峰三万丈，鸟道度嶙峋。宿雨留前躅，清风绝后尘。谁怜石楼客，同是玉阶人。谢屐须乘兴，千年草木春。  

谢赵季茂海错二律  

珍殽惟错远持将，赖有诗情合得尝。明月擘蚶分瓦砻，晴霞浴鮆露珠房。鰂乌鮆白螺开厌，蚷紫虾红鳔挟肠。雁断闽山归未得，把杯犹忆少年场。  

苜盘朝日照蓬蒿，消得长吟赋老饕。喜见监州有螃蟹，未须学士议车螯。案鲑三九漫青韭，斗酒十千无白醪。应为近来诗思少，故将饮兴发风骚。  

己亥十二月十七日堂帖被召感恩二首  

九天驿骑下弓招，葵日丹心识就尧。鸾凤正应在阿阁，鶢鶋何事享《箫韶》。丘园有分容逋客，海岳无裨隗圣朝。老病不堪心力倦，甫田勿叹莠荞荞。  

归来三径脱尘靸，两拜除书下玉墀。圣泽云天何以报，臣心铁石未全衰。马蹄已负驱车愿，鸿羽难胜渐陆仪。愿把一犁祝膏泽，康衢击壤乐清时。  

香蠃  

金相玉质介为裳，一骑红尘自远方。籍挂众香椒桂国，身居大海水云乡。丁赢荐醢体犹具，甲煎流芬名未亡。举帨便应酬一醉，尊前风味试平章。  

病中未能访邓德载督参大监戏赠二首  

昨朝华宴想清欢，今日床头未整冠。已恨酒肠孤夜醉，更惊病鼻怯春寒。多情条脱参差是，一抹琵琶错杂弹。老眼眵昏正无绪，炉芗烬冷对蒲团。  

老来病是恶因缘，白昼明窗思俏然。欲住又倾连夕雨，半醒似醉困人天。近拈吟笔尘欺砚，远想江楼浪拍船。满院杏花红欲放，何时长笛醉风前。  

春晴将游玉渊践吴季谦待制冯可久武博山行之约先走长句  

康庐三万丈，下有神龙渊。旁联玉井并，仰溯银河连。层崖积冰雪，断岸藏风烟。崔隤五老峰，进泻三峡泉。鲸鲵碎紫雾，螮蝀开青天。脉疑海眼近，寒入山骨坚。涧草摇秋晖，谷花发春妍。其间地布金，到处题标璇。大哉象教尊，俨若螺髻仙。巍巍南宗柏，湛湛西方莲。总持包万法，卓荦栖群贤。慈心鬼神仰，显迹今古传。远令千圣境，容此一席颛。我昔宿命通，曾结它生缘。尝闻祖师隐，上应帝释躔。清宵珠石陨，白浪星湖边。至今澎湃中，常欲光景燃。当时初卓钖，如昔睨采椽。浮云常抗志，立雪思比肩。壮怀凌九叠，浩气涌百川。山水为高深，志节争后先。永言萦俗累，兹游经几年。犹想谢公屐，同整刘琨鞭。桥梁识昨经，岁月惊旧镌。盍簪有耆硕，授馆许款延。牛耳盟屡寒，马头月方圆。便思供糗餐，更拟焚兰荃。先寻遗民盟，吹迹绣佛禅。策杖挂钱去，拂石看山眠。归来庐山南，三士同陶然。  

奉赓赵季茂雪中感兴  

晓雪初明瓦，春云密布空。酒惊蕃鹤远，诗坐灞驴穷。访戴无嘉客，和陶称倦翁。应怜四十韵，衣带贺年丰。  

病中午后登山闲步遥见园亭有翠帟张澜处久而识之为张孝显成趣轩盖与缇屏油幕高会予病不得冲宴怅惘移时因以中孚泽所网鲜鳊侑以棠漪家酝并成四绝呈在席诸人  

九折登山倚瘦筇，杏蹊眼缬早冬烘。翠云遮断神仙客，不许其间著倦翁。  

蒲山桃李闹红霞，曾约香山白鹿车。堪笑东风欺病客，搀先且到别人家。  

小池玉尺跃清波，病不开尊奈尔何。更倩棠漪吹柳岸，为君小发醉颜酡。  

冲席丞郎酒斛筹，不关无面见春鸥。五鲭见说妨斋禁，留待明朝大白浮。  

戏作呈赵通判胡教授张总干  

人言春游无不好，一日宴客三日饱。翁言此语特未定，一日宴客三日病。人生所愿筋力强，问花访柳同壶觞。老夫岂无少年狂，胡为兀兀坐一床。忆昔少年事宾友，常有清尊湛东牖。稍长便不论升斗，才对白衣辄搔首。东来三辅西陪京，二十四桥夸广陵。万椽红蜡槌画鼓，醒处传杯醉中舞。何尝一日不春风，酒光花艳诗兴浓。兔肩鹿腔坐据熊，急雪打面看雕弓。笑谈千古一吷中，眼底顿觉四海空。可怜芳草长边路，年少堂堂背人去。欢筵徙废管与弦，粥鼎相随朝复暮。塞砧街鼓总愁听，凉月花宵等虚度。前旬作意趁万红，沈霪积雨仍多风。中间一日稍晴意，药裹关心复思睡。无毡坐上老相如，昔时依幕今题舆。三君笑谈忽舆俱，使我舍策忘其躯。须臾把酒舌底滑，席地幕天醉乡阔。明朝奇祟那可言，闭院重寻旧生活。回思北海酒不空，料应多病过于侬。坐客常满更可疑，华佗已死将谁医。  

睡起三绝  

睡起东窗日已红，扶头宿酒未惺松。南阳一梦何关醉，自爱终身作卧龙。  

天色今晨已放晴，鸟乌亦觉有欢声。幅巾自是便疏懒，饭了花间取次行。  

五更展转待晨光，到晓瞢腾入睡乡。却是金门早朝客，千金不博枕中方。  

予园泰堂之傍有奇石小□有洞箭括有门车箱有谷高广虽不袤丈而嵌空之势宛若飘动暇日独坐对玩移晷因赋  

池边历平蹊，果下动游鞚。一笑未必领，万象徒目送。渊渟历危槛，目景眩华栋。闲情晻不舒，倦思悄如瞢。忽惊鹊噪檐，恍类鸡发瓮。坐开苍玉壁，平揖青瑶峒。畴昔果安在，奔走比岳贡。仰观箭括门，广宇豁晴雾。右开车箱谷，盘道陟微衕。中天隐日月，遥海插螮蝀。居然袤丈间，有此具美众。老夫生平嗜，酷好泉石弄。天巧谢斯削，人为护搏控。尚忆三神游，俯记十年梦。踞龟曾食蛤，骑鹤更笞凤。觉来海山苍，倏见雪宝空。便疑势蝤崒，独欠波澒洞。捧罂喜对酌，岸帻发孤讽。此兄定绝奇，吾意当折衷。一笑问阿章，试与评伯仲。  

新荷出水  

贴水初翻紫玉团，忽惊矗立傍阑干。瑶池七日来青鸟，玉监孤奁舞翠鸾。晓露走盘珠颗莹，晚风刮盖雪衣寒。从今十丈开花面，太华峰头更一看。  

排湾遇风对岸即彭泽旧县二首  

隐约山藏雾，砰<石訇>地起雷。黑风吹海立，白雨过江来。齐乐正应尔，沛儿安在哉！雄雌谁与辨，试上楚王台。  

岸上芦摇首，门前柳折腰。千年已陈迹，四海又惊飚。宿翳何当净，高风幸未遥。柴桑那可见，身世且漂摇。  

便风经雁汊宿荻港是日舟行四百里三首  

近岸千帆掣，雄襟一昔舒。云程排沸浪，风御翼澄虚。块历过都马，波翻纵壑鱼。经旬叹淹滞，此理盍乘除。  

羊角搏扶日，鸿毛遇顺时。天心应有为，吾道复何疑。岸燎开戎捷，矶神助好词。倚樯聊一笑，且试楚襟披。  

瞬息四百里，经行三十年。此时真缩地，当日信梯天。岸过人回首，山浮浪驾肩。望尘何足羡，御寇正冷然。  

入芜湖港过吉祥寺  

昔时曾访后山松，天道那令霸业穷。夹岸人观新太守，拥门僧认旧诗翁。隐矶漫指六朝事，鲁港尝淹五宿风。从此片帆湖际去，只应日在瑞云东。  

东坝以里沿岸人家皆对门植苇于小屿不晓其旨漫成四绝  

岸傍几曲住人家，浅屿排门种荻花。纵使秋声常索索，断无司马听琵琶。  

万里江滨长野芦，西风元不费工夫。两京荠菜论斤卖，耳目由来喜所无。  

北都旧产无淇竹，见说园池芦苇多。涨绿不妨夜来雨，更须别浦听鸣荷。  

曲江西畔锁离宫，细柳新蒲日日风。想见千门映春绿，君王未见碧成业。  

三塔寺寒光亭张于湖书词寺柱吴毅夫命名后轩  

竹里逢僧院，残碑不记年。雁题三崒堵，龙化两魁躔。宝正号应纪，元丰墨尚鲜。寒光定何似，谁放五湖船。  

渰中水浅舆从下水肩舟  

水面平如砥，湖心浅不波。驾肩同作楫，袖手莫谈河。不见成桥鹊，空传度碛驼。劳生正应尔，空愧白鸥莎。  

嘉定丁卯予守槜李召还郡人见饯于三塔湾偶至此寺因名有感  

往年曾佩双湖组，古刹犹题三塔湾。堕雁重寻湖浩渺，断虹浑记水回环。两州隔涉名无改，二纪栖迟老复还。病衲虽无分别想，经行莫作少年看。  

去岁五月二十八日发雪锦亭以六月旦谒富池而行是夜始望见庐山今岁以此日正在湖渰中念岁月之倏忽惊道途之劳勚回首感叹二首  

雪锦亭前夕照红，兴唐寺下晓闻钟。伤心楚水又经岁，回首吴云知几重。万里同盟只鸥鹭，三江啸浪忆鱼龙。如今且对湖光里，八九重开梦泽胸。  

去年今日富池头，浩荡风烟卷雪楼。湖海百年双鬓老，荆扬两地一萍浮。河斜左界流清夜，云密西郊望有秋。通塞随时何必问，明朝又放溧阳舟。  

病虎  

长风吹谷白日暗，旷野人稀云黯澹。狐狸啸舞豺狼嗥，病虎妥尾行蓬蒿。天寒泉冻山骨高，皮枯髀痒霜爪搔。纷纷晴雪爬落毛，垂头帖耳身腥臊。群鸦槎牙噪古木，燐火半青新鬼哭。走麕过前不能逐，目视眈眈蹲朴樕。毛风血雨天地肃，何日跳踉看食肉。天生万物有盛时，当年一啸天助威。坐看云起行引儿，当涂宁复论老罢。一朝老去守岩窦，落叶满山冰雪后。壮心空在筋力疲，寂寞长饥眠白昼。古来豪杰多沈沦，不用为鼠皆若人。范雎折胁西入秦，内史长叹田甲嗔。可怜百兽为披靡，转顾不如圈中豕。男儿奋跲亦渠似，肯复虚为倚崖死。君不见南山白额曾报恩，墙头金枕投何人。  

玉唾壶  

古来玉唾壶，歌罢壶为缺。忧时一片心，常惜志士烈。鹈莹出昆吾刀，截肪温润如切膏。悲歌声动行云高，何爱一阕称世豪。马生冀州北，未省能伏枥。骨拳鬃秃刓四蹄，凤膺赭汗人不知。夕阳芳草顾影嘶，犹忆振鬛天山西。可怜岁华暮，万里瑶池路。盐车辘辘逾太行，夜然枯草昼服箱。上天振策无王良，徒有此志今未忘。荆山韫明月，良工斫不彻。抱璞昔三刖，曾泣卞和血。既斫复毁不可磨，尊前对酒听浩歌。唾壶虽缺璞更多，骐骥不生奈老何。  

泥行终日至晡始抵中桥  

历尽清湾日已晡，断虹吹浪过平湖。儿痴不识中桥影，问道前山有雨无。  

到得中桥一径斜，岸傍沽酒两三家。长年醉卧桑阴下，鼓吹犹烦两岸蛙。  

夜宿桥岸  

袅缆宿前湾，平芜泱漭间。舫移星在户，岸迥斗藏山。浅濑不胜揭，浮生何日闲。夜深闻过舻，知自溧阳还。  

问道宜兴二首  

买田阳羡说东坡，想见溪山胜概多。曾是中营夸绣帽，尚传遗庙锁雕戈。斩蛟义勇，人犹记，化蝠仙踪事易讹。我欲问津先访古，古灵题迹试摩挲。【自注：宜兴张公洞，洞刻古灵题迹。客有为予言，古灵后乃仙去者，末句故云。】粹仪夹绽盛花钿，人说先朝祀玉仙。罨画有溪春不老，炼丹无灶古空传。乞灵胜拟羞苹藻，养性何劳学汞铅。书阁苍龙应不远，为君重写白云篇。【自注：天申宫，夹纻玉仙圣母，章圣祷嗣之地。】  

遇顺州  

身世漂摇似转蓬，历湖经渰任西东。凌波小试桧松楫，宿露饱亲葭苇丛。两岸居然惊脱兔，一帆从此迅冥鸿。到头天意君须会，吾道区区端未穷。  

寄江州赵倅季茂时过溧阳舟中正顺风张帆  

庾公楼上凭栏时，一片归云费梦思。乡国情怀应念我，江山风月定分谁。青衫休为墓陵湿，紫气先寻牛渚期。好是初秋藕花候，蛾眉尊酒正相宜。  

寄高建宁尚书  

已分耕畦老一犁，天风吹梦入枯溪。谁怜北坨骑牛背，又踏东华放马蹄。槐绿不妨穿禁漏，枣红便觉动边鼙。归途愿请平戎策，政恐曹装趁诏泥。  

张公洞二首  

祚纪千龄运，名标二代仙。鹊鸣应徙地，蝠化已先天。风洞疑无底，丹炉信有缘。只应岩下弈，为我一跫然。  

驴迹惊初践，鹰盘若有灵。石桥通便户，金钥锁朱庭。滴乳堪成像，登台仍刻铭。更怜国山字，真欲比云亭。  

望北关门  

万里云开端日明，雕甍遥接九重城。觚连丹凤红云绕，关度青牛紫气迎。新第千门俱改观，旧溪二纪漫关情。今宵且向桥头宿，又听冬冬打六更。  

水乐洞  

天下水乐洞，今归四姓家。台池闲日月，泉石痼烟霞。谁挈游人壒，还寻奉使楂。明朝重回首，清梦隔京华。  

赵山二绝  

驱车结束趁晨暾，水乐帘前共一尊。二十二年如掣电，软红依旧暗修门。  

江南闲杀老尚书，自是承平一事无。送客折腰书脱腕，试从驼巘看灯涂。  

洞霄宫  

岧峣楼观锁新宫，十里清溪一径松。金榜奎章红日照，石崖仙影白云封。香残半掩凝尘榻，路转犹闻隔涧钟。四牡经行真不枉，玉渊初识洞霄龙。  

洞霄宫良泓孙副官房  

山比诗抄校作北复泓澄，幽房取次行。万峰随眼换，一勺照心清。坠露涵秋气，斜晖度晚晴。逌然还自笑，见易未经名。  

九月八日桐川道中二绝  

断云轻素□山腰，山下人家野水桥。小队旌旗空猎猎，不教闲趁酒旗招。  

依稀九日明朝是，三径情知不到家。随分秋光关节物，桐川道上看黄花。  

九日发广德至建平感事有作  

西风吹著白髭须，嘉节催侬老道涂。无菊傍篱真漫□，有松扫迳故应芜。登龙路近心谁赏，戏马台成足已瘏。怅望杜陵正搔首，一枝不得赐茱萸。  

梦尚留三桥旅邸  

天上归来打六更，梦回搔首正瞢腾。玉霜初上三更月，绛彩犹明九市灯。声彻铜鱼催□箭，影斜金鹊在觚棱。帝乡东望重回首，佳气何时到五陵。  

碧云亭晚眺二首  

闲步碧云亭，寒郊弄晚晴。牛羊分暝色，禽鸟有春声。城柳风犹劲，溪梅冰共清。屋梁正残照，西望忆长庚。  

岁华方冉冉，耕亩自闲闲。日落青枫浦，云平白苎山。夜城严警柝，昏鼓动层关。风露汀洲冷，惊鸿自往还。  

## 玉澜集钞  

朱槔  
二诗寄德粲并简内观诸友  

春风本自掣肘去，那更病留过一旬。满眼山川虽不改，连天桃李已成尘。银河谁与洗兵马，宝唾安能泣鬼神。怅望故人分雪此，飞云落日在纶巾。  

九渊亭上二三子，见说年来事事新。隔水不容招手唤，曲窗已有画眉人。酴醿香好急携酒，鶗鴂声繁催送春。笑我江南未归客，飘然天地一闲身。  

因蹈元看竹了轩因用去年方字韵作此  

淇澳渭川那复梦，而今天遣出南方。要观大节须霜雪，莫说此君无肺肠。照水形容殊不恶，临风言语一何长？山僧岂谶留连意，千里故人逢异乡。  

三山次潘静之升书记韵  

客路那知岁月长，掀眉一笑苾萏房。且倾徐邈圣贤酒，不问陈登上下床。云影翻空迷海峤，秋声随梦到江乡。明朝各听船窗雨，犹忆枯棋战四郎。  

邈书寄出与李知哲唱和诗次韵  

邂逅招提顿客辀，十年尘土且休休。三人月下从渠便，二老风流到我不？南北只今无好语，山川如许更悲秋。故应剩作锵金句，莫羡群儿万户侯。  

老兵种菊以诗谢之  

蔬畦雨径策勋时，徙种邻墙菊两枝。九日无人过朱放，十分举酒酌王尼。花裁栗玉秋风健，香近龙涎晓梦知。负口不应还负眼，长镵烦尔镇相随。  

九日与客语慨然有庐山之兴  

九日黄花笑白头，分将牢落付荒丘。半川暝色聊偿梦，别岭秋声旋寄愁。江国经年成浪语，匡庐入手是真休。未能免俗须登陟，睨视元龙百尺楼。  

三山次郑德予韵  

日脚微明雨脚疏，谁将云梦赋相如？西南山好君知不，一见全胜读异书。  

何日归舟片叶轻，白鸥相伴舻微鸣。只应潮打篷窗处，已作《离骚》一半清。  

寓居南轩  

云气披猖月意孤，冬青倒影上庭隅。灯横老荠蛾方去，书掩新芸蠹已无。一世尽知关鲁酒，十年不拟叹齐竽。支颐坐觉疏星没，独扣龙头泻酪奴。  

答戏昭文梅花  

腊到方留此日寒，雨多未觉过云残。共惊台柳怱怱去，独抱园花细细看。洗面不劳千点雪，薰衣剩破一分檀。诗人穷苦谁料理，只倚东风酒量宽。  

延平道中  

一溪春涨午晴初，日透披光绿浸裾。却忆孤山山下路，石桥清澈看叉鱼。  

云间三十六峰高，北望思归梦亦劳。来客双峰莫相笑，少低吾眼为儿曹。  

舟次鼋湖阻水因游董山  

山雨疏疏心又惊，起瞻天色斗微明。他年一枕江关梦，知忆篷窗此夜声。  

一川黄浊写昆嵛，若恨南溪不尽吞。三老亦知行意速，时时插竹记沙痕。  

拂拂朝霞到客舟，苦疑雨意在鸣鸠。好峰天半元相识，且作僧床挟策游。  

梦好山晴晓不知，船边今日见须眉。向来快写昆仑地，元有薰风绿尽时。  

仆自以四月十四日自延平归所寓之南轩积雨阴湿体中不佳二十五日夜梦至一处流水被道色清绝若有栏槛而无屋宇有笔砚皆浸水中予惊间何地旁有应者曰此玉澜堂也梦中欲取水中笔砚作诗诗未成而觉意绪萧爽殆不类人世鸡已一再鸣矣因赋此  

蘧蘧飞梦过云乡，物色清辉眼界长。阊阖未招金马士，蓬莱先立玉澜堂。千寻濯足衣裘冷，六字哦诗笔砚香。当与瑶池作同社，红巾青鸟两相忘。  

赠周功崇  

闽岭浮沉二十年，归心日夜萝江天。谩题甲乙烦君看，若说功名只自怜。造物小儿知薄相，个中老子已忘筌。一筇闻作东南去，岂欲求人左海边。  

夏夜极凉  

素简久辞夜，清风先戒秋。稻深群蛤吠，草暗一萤流。舌在殊无计，心空尚有求。按图寻分野，楚尾见吾州。  

六月二十日二十一日立秋  

天涯明月见秋风，错莫谁惊碧树空。岂意楚山招隐处，尽归蜀客广骚中。钓鱼聊尔针方直，乞米茫然帖自工。独卧南轩听南涧，蛮花犹作杜鹃红。  

春间小诗书赵园壁追录之  

柳态随时秀，花容近酒轻。绿窗京洛语，盖抹早莺声。  

小语不知夕，幽香无尽时。影寒人欲醉，明月照酴醿。  

夜坐池上用简斋韵  

落日解衣无一事，移床临水已三回。斗沉北岭鱼方乐，月过秋河雁不来。疏翠庭前供答话，浅红木末劝持杯。明明独对苍华影，莫上睢阳万死台。  

书报国壁向年寓学於此尝见虹下饮溪中复闻子规  

昔与春风来此时，携书龊龊伴儿嬉。山晴栏楯投雌霓，身病林峦号子规。短发萧萧吹易尽，长江滚滚去何之！欲追旧事无言说，更作三生石上期。  

### 玉澜集补钞  

朱槔  
大食饼  

窳质谢天巧，风轮出鬼谋。入窑奔阏伯，随舶震阳侯。独鸟藏身稳，双虹绕腹流。可充王会赋，漆简写成周。  

## 玉蟾集钞  

葛长庚  
采莲舟  

葭蒲满荡起晴烟，总属霜鸥雪鹭天。一片紫菱分十字，中间放过采莲船。  

登楼秋望  

恁遍朱栏醉已苏，楼前眼缬望中疏。汉阳草树看来短，淮岸渔家淡欲无。薄暮鸦翻千点墨，晴空雁草数行书。多情庾亮吟魂远，风泛芦花秋满湖。  

中秋月  

千崖爽气已平分，万里青天辗玉轮。好向钱塘江上望，相逢都是广寒人。  

题桐柏观  

仙翁夜来扣林壑，约我明朝过南岳。石坛对坐话松风，鹤唳一声山月落。  

午饭罗汉寺  

林间一径似惊蛇，中有禅关隐紫霞。烟锁苍松遮寺额，风摇翠竹撼檐牙。客来寂寞盘香穗，饭罢从容沦茗花。到此徘徊归去晚，夕阳挂树一声鸦。  

初至梧州  

夜半江风吹竹屋，起挑寒灯怜影独。荒鸡乱啼思转多，黠鼠啸跃眠不熟。旧曲情声觉悲凉，故园心眼时断续。何当牵犬臂苍鹰，锦帽貂裘呼蹴踘。  

## 白石樵唱钞  

林景熙  
商妇吟  

良人沧海上，孤帆渺何之。十年音信隔，安否不得知。长忆相送处，缺月随我归。月缺有圆夜，人去无回期。回期倘终有，白首宁怨迟。寒蛩苦相吊，青灯鉴孤帏。妾身不出帏，妾梦万里驰。  

郑宗仁会宿山中原注：宗仁，朴翁也，号初心，平阳焦下人，太学释褐出身，仕至国子正。  

挑灯怀旧梦，移席近春泉。共话忽深夜，相看非少年。斗垂天末树，磷出雨馀田。亦有茅檐下，饭牛人未眠。  

独夜  

客鬓双蓬老拾遣，一灯明灭酒醒时。百年回首忽成梦，莴窍有声皆是诗。残夜月枝乌未稳，故乡水草雁多饥。夹衣初试新霜冷，欲折黄花寄所思。  

答周以农原注：平阳睦源人，号稼村。  

一灯细语煮茶香，云影霏霏满石床。万里梦魂形独在，十年诗力鬓俱苍。山空络纬悲秋雨，水落蒹葭足夜霜。未会漆园观物意，酒阑犹发次公狂。  

题陆大参秀夫广陵牡丹诗卷后  

南海英魂叫不醒，旧题重展墨香凝。当时京洛花无主，犹有春风寄广陵。  

归自越避寇海滨寒食不得祭扫  

持酒无因洒墓松，禽声花色惨东风。去年此日身为客，及到乡山又客中。  

道中  

程入江乡宿，新炊饭带砂。乱山愁外笛，孤驿梦中家。野水平菰叶，春风足楝花。西来三两客，闲说旧京华。  

归白石故庐  

四邻井灶出荒墟，独鹤归来认旧庐。一迳苍苔供瘦策，半簪华发伴残书。斜阳巷陌语初燕，新水池塘生细鱼。小立春风怜寂寞，忽吹花片入襟裾。  

春暮  

乾坤万事上眉端，寂历东风独倚栏。白发馀春能几醉，绿阴细雨不多寒。香飘苔径花谁惜，影落沙泉鹤自看。碧眼野僧知我意，素琴携就竹西弹。  

酬潘景玉平阳人  

唤起离愁落木声，抱饥犹自向书耕。江湖有梦追前事，天地无根笑此生。岁晏断鸿羁客影，夜深残火故人情。幸来相就分岑寂，闲对梅花酌翠觥。  

用韵寄陈振先同舍  

心事凄凉寄雁声，石田苔满未妨耕。西风戍角催年换，残夜江楼见日生。煮茗敲冰贫有味，看花隔雾老无情。湖山犹忆笙歌底，笑领春香绿满觥。  

春感  

柳花衮雪春冥冥，溪风一夜吹为萍。萍随风去渺流水，人生无根亦如此。故山人梦草芊芊，半窗疏雨寒食天。晓来白发稀可数，多少朱颜化黄土。高原冉冉青烟斜，麦饭洒松能几家。子规叫残金粟暮，茧纸兰亭已飞去。  

宿台州城外  

荒驿丹丘路，秋高酒易醒。霜增孤月白，江截乱峰青。旅雁如曾识，哀猿不可听。到家追此夕，三十五邮亭。  

赠天目吴君实原注：天目山，在临安县西五十里。  

诗兴翩翩度雪溪，岩云犹护旧留题。梦回残月苍梧晓，家在春风秀麦西。萱草堂深衣屡寄，桃花观冷酒重携。故山石镜无人问，空与寒猿照影啼。  

新春  

衰颜凭酒润，故国得春新。兵革儿童长，风霜天地仁。草心悬落日，柳眼看行人。扰扰红尘者，知谁效角巾。  

郑氏西庄  

不踏红尘道，结庐依水乡。远峰开宿雨，高树表初阳。犊卧野门寂，雁飞秋稻香。午桥花竹地，同首已凄凉。  

酬潘景玉  

读史双眸夜炯然，一声江雁落灯前。马非汗血材终下，木或青黄性不全。风月未容诗入务，乾坤应许酒为年。寒城日出无穷事，老耳山中独听泉。  

答柴主簿二首原注：名杰，号观斋，瑞安人。  

相隔云江有梦寻，篇诗寄旧重兼金。山林未遂鹿麋性，风雨空愁葵藿心。老气十年看剑在，秋声一夜入灯深。铜盘消息无人问，寂寞西楼待雁音。  

闲采秋荷自制衣，相逢旧雨语依依。学穷科斗心空老，梦跨蟾蜍肉不飞。几唤江帆和雁渡，长歌岩户见云归。何须化鹤千年后，城郭人民半已非。  

寄周计院原注：埏，瑞安人。  

海桑变纷纷，秀色见孤屿。山林华发尊，党遂深衣古。独馀钧天梦，修然在岩户。翳翳桂魄灰，沉沉槐梦雨。江涛岂不深，修鳞挂网罟。不知义井船，秋风系何许。  

溪行  

风高馀暑尽，独策兴悠然。野色延幽步，秋声入暮年。日斜禽影乱，水落树根悬。回首故人远，城笳吹夕烟。  

仙坛寺西林  

古坛仙鹤杳，野鹿自成群。松气浮清晓，经声出白云。石穿僧屋过，水到寺门分。人世无穷事，山中了不闻。  

寄郑宗仁  

城南怀旧别，谷口寄春耕。野鹳巢云老，林僧管瀑清。养花疏石髓，炼药伏山精。见说孤灯雨，年来著易成。  

哭郭同舍原注：宜孙。  

寂寞青灯旧，流离白发新。病犹依故国，死乃见全人。残墨家无子，高风墓有邻。斯文堪一哭，落日冷湖滨。  

答郑即翁  

初阳蒙雾出林迟，贫病虽兼气不衰。老爱归田追靖节，狂思入海访安期。春风门巷杨花后，旧国山河杜宇时。一种闲愁无着处，酒醒重读寄来诗。  

东山渡次胡汲古韵原注：汲古，名侨，号天放，严州人。  

客来持酒洒烟霏，空想高风意欲飞。老洞藏云安石卧，孤舟载雪子犹归。一川白鸟自来去，千古青山无是非。欲上危亭愁远眺，废陵残树隔斜晖。  

赠泰霞真士祈雨之验原注：冲真，平阳人，姓吴氏。  

火旗焰焰烧坤垠，蒺藜满道风扬尘。槁苗无花不作谷，老农扶杖田头哭。哭声不为填沟渠，室罄何以供官输。檄龙呗佛寂不应，蜥蜴那能擅权柄。泰霞真士鞭风霆，绿章叩天天亦惊。玄云沛雨起肤寸，点点都是盘中饭。须臾收敛归无声，翩然驾虬出山城。我闻调元功自古，亢为常旸伏常雨。庙堂有道司牧良，坐看玉烛开金穰。淮南捕蝗蝗更在，饥蛟啮人陆成海。肥羊日日供大官，论功乃使专黄冠。真士寸田无水旱，天机子夜交离坎。  

哭德和伯氏六首原注：季德渊，先六月逝。  

棣陨双葩泪洒红，百年已短更匆匆。只今风雪栖栖影，地老天荒一个鸿。  

风尘何处讬清魂，家世梅花水月村。旧箧已无封禅稿，独怜渴病似文园。  

空遣破砚孤心苦，只博生绡两鬓华。小婢灯前泣秋雨，竹房不见夜呼茶。  

溪冷浣花宗武哭，池荒梦草惠连愁。行人犹说春风夜，灯影书声共水楼。  

伯兮癯似松间鹤，季也孤於云水僧。昨夜梦中闻笑语，觉来秋在影堂灯。  

草枯霜白泣原鸰，五十三年老弟兄。风雨对床缘未了，荆花重合在来生。  

山窗新糊有故朝封事稿阅之有感  

偶伴孤云宿岭东，四山欲雪地炉红。何人一纸防秋疏，却与山窗障北风。  

僧门  

一闲每笑不如僧，及到僧门闲未能。昨夜褐袍风雪里，隔溪犬吠入林灯。  

杂咏酬汪镇卿原注：名鼎，号桐阳，平阳人。  

百感凑孤夜，江楼起呼月。秋虫声转悲，念此众芳歇。人生非金石，青鬓忽已雪。逾淮橘心移，出山泉性汩。猗兰抱孤芳，不受宿莽没。  

沦恶易如坠，进善虽如登。危哉方寸地，风雨吹冥冥。尺水增丈波，鳅鳝亦为鲸。海桑空变易，天地终清宁。感此坐中夕，疏林动秋声。  

垂垂大夏颠，一木支无力。精卫悲沧溟，铜驼化荆棘。英风傲几碪，滨死犹铁脊。血染沙场秋，寒日亦为碧。惟留吟啸编，千载光奕奕。  

权臣坐偃月，弃官如飘蓬。及兹颠沛秋，翻然挺孤忠。一死未得所，纲罗挂秋鸿 。渡淮已不食，蜕稿夷齐风。何人续迁史，表为节义雄！  

赵奥别业原注：在乎阳城西二里马鞍山下。  

已无湖海梦，渐老足闲情。野杖日寻壑，家书时到城。开池纳天影，种竹引秋声。亦爱箪瓢乐，年来世味轻。  

新昌道上  

江湖犹是客，岁月已成翁。仙路重云外，人家落木中。山痕经烧黑，土脉人泉红。又得春风信，孤花照驿东。  

饯盛景则教授原注：台州黄岩人，职教平阳。  

空明仙人朝帝所，跨鹤凌虚堕霜羽。洞中石髓流不乾，圣泉写入君肺腑。潘江陆海一目尽，自提修绠汲千古。碧芹水冷涵夜灯，丹凤山空鸣晓鼓。有时白战风骚场，小巫见之缩双股。饭虽不足仁义腴，墙阴老荠羹春苦。丈夫出处各有道，天地纲常要撑拄。俗吏惟知骋刀笔，腐儒亦或拘训诂。云雾窗寒森宝书。广文袖有修月斧。离亭酒短秋帆开，雁荡峰前桂花雨。  

元日即事  

宿雾沉城海日迟，十年冉冉镜中丝。江湖旧梦衣冠在，天地春风鼓角知。杜曲桑麻归已晚，尚平婚嫁毕何时。野人问我行藏事，自向庭前采柏枝。  

灯市感旧  

旧梦仙山驾海鳌，飞梅如剪柳如缫。千门疑是繁星落，九陌不知明月高。零乱遣钿空宿草，升平叠鼓散春涛。寒灯寥落残书在，独抱荒愁寄浊醪。  

栝城原注：处州，古为栝州。  

寒芒曾动少微星，一水溶溶叠嶂横。落日渔舟吹远笛，断烟戍屋带荒城。沙鸥欲近如招隐，关树无多亦厌兵。却忆莺花亭下路，太平箫鼓沸春声。  

答唐玉潜原注：越州人。东墅注：名珏，即与霁山同收宋陵骨各葬，义士也。  

畎亩孤心老未衰，一篱瘦菊一瓢诗。黄埃赤日谩多事，苍狗白云能几时。山酒柏香春寿母，案书芸冷夜呼儿。横琴妙在无弦处，何必知音有子期。  

陪王监簿宴广寒游次韵原注：亭四畔皆植木犀，名广寒游。  

银桥疑驾海天长，丹粟离离照翠觞。影浸山河琼殿冷，舞深风露羽衣香。亦知广莫元无野，却笑温柔别有乡。手折一枝惊昨梦，素娥怜老授玄霜。  

酬谢皋父见寄原注：南剑人，名翱  

入山采芝薇，豺虎据我丘。入海寻蓬莱，鲸鲵掀我舟。山海两有碍，独立凝远愁。美人渺天西，瑶音寄青羽。自言招客星，寒川钓烟雨。风雅一手提，学子屦满户。行行古台上，仰天哭所思。馀衰散林木，此意谁能知。夜梦绕勾越，落日冬青枝。  

重过虎林原注：虎林山，在钱唐旧治北半里，亦曰武林，今为郡称。  

漠漠江湖梦，萧萧禾黍秋。清笳吹落日，白发过西州。池涸神龙逝，山空老凤愁。惟馀关外水，寂寞自东流。  

西湖  

繁华已如梦，登览忽成尘。风物矉西子，笙歌醉北人。断猿三竺晓，残柳六桥春。太一今谁问，斜阳自水滨。  

孤山林逋隐处。  

回首咸平梦，清风自满湖。乾坤一士隐，身世此山孤。鹤去空秋影，梅开尚旧株。耳孙今白发，持酒酹寒芜。  

葛岭原注：度宗赐贾似道第于西湖葛岭。  

不读《霍光传》，炫然桃李门。湖山变朝市，烽火满乾坤。胆落冰天骑，魂飞瘴雨村。春风吹秀麦，误国竟何言。  

寄别诸公  

盍簪谈旧梦，持酒送馀春。天地绿阴雨，江湖白发人。时平销剑气，客久积衣尘。又出重关北，斜阳独问津。  

会严陵邵德芳同舍邀宿玄同斋道旧有作  

市槐梦忽醒，乔柯落风雨。何人斧为薪，遗根尚依土。缅怀赤炜初，郁若翠蛟舞。其下有桥门，雍雍冠带聚。万物递衰盛，千载一仰俯。射策君先登，气勇不再鼓。邅回三舍间，我亦跻寸武。云雷膏尚屯，有志良独苦。空山少芝薇，大泽多网罟。尔来涉长途，征衣拂天姥。遥泛松江舟，薰风采芳杜。故人隐云间，九山青照户。相逢各华颠，旧事不敢吐。悠哉抱玄同，高卧标枝古。  

云间怀古  

薰风短棹水粼粼，老鹤疏林寂不闻。内史祠荒残碣雨，黄门书冷半堆云。猎场斜日分桑坞，驰道秋深走鹿群。寥落一觞谁吊古，渔乡烟景客平分。  

苏小小墓原注：钱塘名倡，有墓在嘉兴县西南六十步。  

歌扇风流忆旧家，一丘落月几啼鸦。芳魂不肯为黄土，犹幻燕支半树花。  

京口月夕书怀原注：镇江路也。  

山风吹酒醒，秋入夜灯凉。万事已华发，百年多异乡。远城江气白，高树月痕苍。忽忆凭楼处，淮天雁叫霜。  

新丰道中原注：丹阳地名。  

长飚卷炎埃，澄空出秋素。迢迢铁瓮城，回首隔苍雾。酒帘扬荒市，笳鼓发深戍。倚篷问舟人，云是新丰路。篱落鸡欲栖，野水牛半渡。不见抱琴人，斜阳在高树。  

石翁妪原注：在丹阳。  

束艾楚俗愚，铸金秦民怖。何年斫云根，偶立此翁妪。千春衣莓苔，偕老食风露。世人轻结发，覆水或旦暮。乃习无情缘，永舆天壤固。停舟一访古，久欲祛此锢。父老向我言，曾是梁朝墓。衣冠化黄土，古丘亦成路。当年殉金棺，兹物独如故。阅世如过客，兴亡了不悟。时借牛砺角，敲火戏童竖。  

舟中书事  

村酒沽来浊可斟，扁舟过雨系枫林。午香吹稻海田熟，秋蔓引瓜茅屋深。天地暗尘归客鬓，江湖斜日动乡心。衰年自笑为形役，空羡闲鸥卧水阴。  

练川道中次胡汲古韵  

客中还又客，回首忆并州。一枕江湖梦，五更风雨舟。水寒荷叶老，虫响豆花秋。几度看云坐，吾生亦觉浮。  

过吴门感前游  

回首前游梦未忘，江云漠漠树苍苍。客心空老莺花月，诗貌不肥鱼稻乡。白虎气销遗瘦石，彩虹影冷卧斜阳。当时已叹来麋鹿，后二千年更断肠。  

宿七里滩  

寥落空江上，买鱼开酒尊。乱山含雪意，孤艇寄枫根。滩近不成梦，鸿飞欲断魂。偶呼黄帽语，一犬吠前村。  

宴德初书楼原注：姓陈氏，平阳人。  

楼高不二寻，已作百尺想。中有湖海豪，开襟纳万象。颇延素心人，谈笑落清响。邻花吹午香，檐竹荐秋爽。於中下行藏，此外断俯仰。西楼富薰天，歌钟乐华敞。荒凉风雨馀，山夔自来往。  

鹿城晚眺原注：郭璞卜东嘉城基，有白鹿衔花而出，故名为鹿城。  

古城仙鹿远，百感赴斜曛。海气千年聚，山形九斗分。神鸦饥啄藓，宰木蠹藏云。何处鸣钲发，春屯又易军。  

初夏  

春归不知处，溪栋日初长。旧箧题诗扇，疏帘读《易》香。田蛙占水旱，海燕语兴亡。复恐闲愁起，听泉过石梁。  

过陶岭有钱王井又三里有钱王石庵原注：在越州，即陶山岭也。  

沙井泉初试，石庵苔已荒。不知更宋代，犹自说钱王。古冢木根怪，春山云气香。诗成无纸笔，驻马语残阳。  

访武伯山居原注：在舜田下。  

照书双眼碧，天欲寿斯文。白发前朝士，青山半屋云。迟花春后见，远瀑夜深闻。回看重华梦，荒田自鹿麕。  

客意  

独夜愁如此，殊乡老柰何！故人经乱少，归梦入秋多。衣敝邻砧动，书沈海雁过。灯前空拂剑，酒薄不成歌。  

潘山长入括原注：潘，平阳白石人。  

为官转多事，行役到寒毡。落日邻州树，西风逆水船。饭牛怀白石，访鹤入青田。我欲看行卷，仙峰雪瀑边。  

元日得家书喜  

爆竹声残事事新，独怜临镜尚儒巾。寒窗琴册灯花晓，衰鬓江湖柏酒春。道在老天扶客健，书来稚子识家贫。旧山亦有闲风月，归与渔樵作主人。  

次翁秀峰原注：温州在城人。  

花柳西湖别此翁，十年鬓雪忽重逢。唐陵愁问永和帖，楚水梦闻长乐钟。黄奶秋灯馀旧癖，素侯野服拜新封。世情云雨何时了，千古青青太玉峰。  

寄七山人原注：平阳州治北五里有七星山，郑初心先生隐居于此，称为七山人。  

十年疏鬓为谁斑，天借儒冠日月闲。欹枕寒生双瀑涧，开门春满七星山。鹤归尚觉辽城是，鹃老空闻蜀道难。欲觅九还凭寄语，青牛何日度函关。  

和王德游夜感原注：监簿子。  

小池荷净雨初晴，世念消磨未到僧。衣带长江空北固，觚棱旧月隔西兴。一春空负花前酒，独夜相知竹下灯。自笑老来甘鹢退，少年云路健追鹏。  

洞霄宫  

洞天有别云，福地无凡土。嘉名此兼擅，灵气适专聚。峰峦互重掩，云雾自吞吐。飘然乘泠风，一瓣谒琼宇。住山老黄冠，迎客琪树午。鱼鱼美少年，华裾集斋鼓。往者修链人，飞升接高武。尔来何寂寥，山川亦今古。甲第拟王侯，亿万富仓庾。所以气体移，学道不精苦。吾闻郭许俦，卓庵老林莽。终日对白云，餐松饮石乳。  

大涤洞天  

九锁绝人寰，一嶂耸天柱。自从开辟来，着此洞天古。奇石千万姿，元不费神斧。帝敕守六丁，山夔孰敢侮。白昼中冥冥，游者必持炬。或绚若霞敷，或蹙若波诡，或竖若旌幢，或悬若钟鼓，或虎而爪踞，或凤而翅舞。异状纷献酬，清音起击拊。不知金堂仙，恍惚在何许。褰衣下侧迳，层岚结琼乳。径极罅转深，幽潭蓄风雨。劣容童竖人，恐触蛟龙怒。凛乎不可留，长啸出岩户。  

天柱峰  

谁作孤峰紫翠巅，流泉一脉到宫前。却怜千尺擎天柱，不拄东南半壁天。  

神仙隐迹  

仙子浑无涉世劳，屐痕一尺寄孤高。几人失脚风波里，可是云根立得牢。  

陈子植草庐成求予赋  

老矣杜陵客，草堂倚江干。故人相幽筑，皇天愍生还。君家付楚炬，结构当时艰。谓得风雅力，竹木供大官。城边夜归鹤，杳杳发长叹。朱甍昔峨峨，碧草今曼曼。何如荫白茅，容膝有馀安。我哀丧乱馀，人烟半凋残。风凄狐兔警，露重星斗寒。丈夫坐一室，此念驰九寰。所以草堂人，安得千万间。  

寄四明陈楙阳原注：四明，在明州。山有四门，通日月星辰之光，故云。  

高人谢世纷，诛茅在绝壁。十年不下山，旧路掩深棘。出门复踟蹰，触步有崩石。下临千仞渊，毒鳞正纷籍。腥风鼓洪涛，石齿鸣咋咋。失势倘一落，万绠那可及。不如息我躯，猿鹤与朝夕。  

山中早行  

短策穿幽径，山樵半掩扉。月斜林影薄，石尽水声微。一犬隔篱吠，孤僧何处归。相逢松下立，风露满秋衣。  

答山中侃上人  

竹房分半席，流水白云间。丹灶馀千载，青鞋第几山。有诗多解悟，无发得高闲。因笑尘中客，重逢改旧颜。  

初夏病起  

青衫蕉鹿梦，江海一畸人。旧国愁生暮，衰年病过春。天垂湖色湛，雨洗月痕新。犹抱遗经在，心衔覆载仁。  

答陈景贤  

一剑挂寒壁，艰危气不衰。鬓痕朝镜觉，书味夜灯知。梦断潮生枕，愁新雁人诗。思君心欲折，又负菊花期。  

薛得之之江东简熊西玉诸公  

乍逢还又别，龙竹葛陂阴。野水流春远，江云入暮深。新知满湖海，遗老在山林。解后如相问，凭君道素心。  

酬合沙徐君寅原注：合沙，福州郡称。  

归鹤悠悠渡海迟，闲来野寺看僧棋。乡心荔子薰风国，客路槐花细雨时。天地一身愁自语，江湖诸老澹相知。乌丝醉后淋漓墨，片月娟娟照砚池。  

重游镜曲次韵  

青眼重逢白发新，旧游却恐是前身。野鸠妒客招呼雨，江燕随人管领春。曾附仙舟追李郭，独提诗律继黄陈。镜中恨不移家住，山水苍苍老钓纶。  

立秋日作  

苦热如焚想雪山，清商一夕破愁颜。炎光断雨残虹外，凉意平芜远树间。忙踏槐花犹入梦，老催蒲扇共投闲。城头遥望累累冢，辽海荒寒鹤未还。  

浙中饥甚六月一雨颇慰  

雨馀灯火坐茅斋，此夕田家有好怀。造物心终扶畎亩，苍生命已堕颠崖。燕山漕粟初航海，浙水移家半入淮。贞观三钱谁复识，拥衣数起望台阶。  

王监簿南墅新楼落成王英孙，号修竹，会稽人，仕至将作监簿。素与先生友善，革命后，先生游越，多居其家。  

玉佩珊珊不可招，眼空尘界等秋毫。山林贞白三层迥，湖海元龙百尺高。自笑行藏关气数，肯将歌舞换风骚！卷帘最爱南山近，坐听松声起碧涛。  

访僧邻庵次韵  

拂石题诗满袖岚，寻僧又过竹溪南。乾坤浩荡酒乡寄，山水苍寒琴意参。老燕未归同是客，孤云无住孰为庵。寂寥午夜松风响，疑是神仙接尘谈。  

述怀次柴主簿  

独闭柴门木石亲，诗筒剥啄不妨频。青灯风雨多离梦，白发江湖少故人。谩读《楚骚》招太乙，谁听郢曲和《阳春》。书香剑气俱寥落，虚老乾坤父母身。  

次曹近山见寄原注：告春，字问农，平阳梅溪人。登咸淳第，后以诗文著名。  

扣角歌残夜正长，懒将龟荚卜行藏。风烟万里别离梦，草木一溪文字香。仙泣铜盘辞渭水，鹤归华表认辽阳。愁来偶上西楼立，耿耿寒奎色照霜。  

新晴偶出  

琴床茶鼎澹相依，偶为寻僧出竹扉。风动松枝山鹊语，雪消菜甲野虫飞。看花春入桄榔杖，听瀑寒生薜荔衣。古寺无人云漠漠，溪行唤得小船归。  

云门即事原注：云门山，在会稽南三十一里，今名雍熙  

最爱林中过客稀，坐分片石澹忘归。僧闲时与云来往，鹤老不知城是非。潇洒山光秋入画，清寒花气晓侵衣。一溪截断红尘影，西有任公旧钓矶。  

寄林编修原注：名千之，字能一，平阳人。  

大雅凋零尚此翁，醉乡一笑寄无功。衣冠洛社浮云散，弓剑桥山落照空。东鲁有书藏古壁，西湖无树挽春风。巾车莫过青华北，城角吹愁送暮鸿。  

题海上人栖云楼  

水村烟景隔晴霏，十二阑干在翠微。一壑暮年闲独倚，半檐秋影澹相依。柏炉贝叶香犹润，纸帐梅花梦不飞。会得此中无所住，来来去去总玄机。  

催梅  

参横月落几相思，第一春风向此期。乘兴竹筇霜后路，寄声篱落水边枝。禁中鼓绝花奴老，海上宫深鸟使迟。独抱素心谁是伴，罗浮仙梦隔天涯。  

题陆放翁诗卷后  

天宝诗人诗有史，杜鹃再拜泪如水。龟堂一老旗鼓雄，劲气往往摩其垒。轻裘骏马成都花，冰瓯雪碗建溪茶。承平麾节半海宇，归来镜曲盟鸥沙。诗墨淋漓不负酒，但恨未饮月氐首。床头孤剑空有声，坐看中原落人手。青山一发愁蒙蒙，干戈况满天南东。来孙却见九州同，家祭如何告乃翁。  

梦回  

梦回荒馆月笼秋，何处砧声唤客愁。深夜无风莲叶响，水寒更有未眠鸥。  

闻蝉  

近交纸薄云翻手，旧梦冠空雪满颠。却忆画船曾听处，夕阳高柳断桥边。  

与邵德芳三首  

聚散云萍亦偶然，十年曾此系秋船。当时别意芙蓉老，不道相逢又十年。  

年少同游古辟雍，文光万丈扫秋虹。不须旧事谈如梦，灯下相看亦梦中。  

葵心恋日还终在，橘性逾淮已不同。谁识鲈江持钓手，曾搴月窟一枝红。  

别王监簿  

玄发相逢雪满颠，一番欲别一凄然。离亭落日马嘶渡，旧国西风人唤船。湖海已空弹铗梦，山林犹有著书年。蓬莱不隔青禽信，还折南枝寄老仙。  

梦中作四首  

【自注：元兵破宋，河西僧杨胜吉祥，行军有功，因得於杭置江淮诸路释教都总统所，以管辖诸路僧人，时号杨总统。尽发越上宋诸帝山陵，取其骨，渡浙江，筑塔于宋内朝旧址，其馀骸骨，弃草莽中，人莫敢收。适先生与同舍生郑朴翁等数人在越上，痛愤乃不能已，遂相率为采药者，至陵上，以草囊拾而收之。又闻理宗颅骨，为北军投湖水中，因以钱购渔者求之。幸一网而得，乃盛二函，讬言佛经葬于越山。且种冬青树识之。在元时作诗，不敢明言其事，但以《梦中作》为题。下篇《冬青花》亦此意也。】  

珠亡忽震蛟龙睡，轩敝宁忘犬马情。亲拾寒琼出幽草，四山风雨鬼神惊。一抔自筑珠丘土，双匣犹传竺国经。独有春风知此意，年年杜宇泣冬青。昭陵玉匣走天涯，金粟堆前几暮鸦。水到兰亭转呜咽，不知真帖落谁家。珠凫玉雁又成埃，斑竹临江首重回。犹忆年时寒食祭，天家一骑捧香来。  

冬青花自注：冬青，一名女贞木，一名万年枝。汉宫尝植，后世因之。宋诸陵亦多植此木。  

冬青花，花时一日肠九折。隔江风雨清影空，五月深山护微雪。石根云气龙所藏，寻常蝼蚁不敢穴。移来此种非人间，曾识万年觞底月。蜀魂飞绕百鸟臣，夜半一声山竹裂。  

### 白石樵唱集补钞  

林景熙  
晓意  

僧钟觉曙鸟，纷飞弄林光。宿云渐离石，我起开秋房。南山忽人几，相对各老苍。我老几何年，山曾见鸿荒。流泉送日月，危石支兴亡。问山山无言，啼猿起前冈。  

秋夜  

片月相随过竹居，风生荷叶酒醒初。窗扉半掩秋虫急，犹有残灯守故书。  

飞来峰  

何年移竺国，秀色发棱层。清极不知夏，虚中欲悟僧。树幽岚气重，泉落乳花凝。犹忆茶烹处，闲来话葛藤。  

宋武帝居今为寿丘寺  

青衣梦破满林烟，一掷乾坤亦偶然。僧屋翠微看月上，江山犹似永初年。  

立春郊行次唐玉潜  

道人清事饭溪蔬，无酒闲愁已破除。五夜雪声梅角底，一春烟景竹筇初。园林芳信醒愁蝶，田野丰年入梦鱼。冰下流泉清老耳，束风先已到郊居。  

送春  

蜀魄声声诉绿阴，谁家门巷落花深。游丝不系春晖住，愁绝天涯寸草心。  

南山有孤树  

南山有孤树，寒乌夜绕之。惊秋啼眇眇，风挠无宁枝。托身未得所，振羽将逝兹。高飞犯霜露，卑飞触茅茨。乾坤岂不容，顾影空自疑。徘徊向残月，欲堕已复支。  

故衣  

箧中出故衣，络纬声四壁。昔年慈母线，一一手所历。眷眷游子心，恻恻虚堂夕。逝水不返流，孤云杳无迹。空令揽衣人，一线泪一滴。衣弊柰有时，母恩无穷期。终怜寸草心，何以报春晖。朝寒纵砭骨，念此不忍披。且复返所藏，永寄霜露思。  

九日会连云楼分韵得落字  

冉冉海雾深，荒荒山日薄。登高集华裾，纵目天宇廓。落叶悲徂年，寒英照深酌。心醉乃文字，意行非涧壑。缅怀斜川游，此道久寂寞。胡为吹帽人，白首恋宾幕。穷途谬行藏，异代悬美恶。我爱漉酒巾，西风不能落。  

访二陆故居  

风流怀二陆，才名动三吴。斯人不可作，千载空烟芜。当时骋俊笔，万象争先驱。有如明月璧，美价倾鸿都。世运有翻覆，韫匮真良图。惜哉去就乖，毁此千金躯。人生皆有死，百年同须臾。独遣文字芳，乃与天壤俱。凄凄昆山寒，冉冉谷水枯。白鹤久已寂，黄犬谁复呼？荒祠挂残阳，扁舟人菰蒲。采尊荐秋水，庶以明区区。  

纳凉过林氏居  

出郭已虚旷，入门转萧森。筠栖无六月，聊以解我襟。红日不到地，白云时满林。坐久石根冷，酒醒荷气深。飘飘黄冠客，临流鼓瑶琴。一鼓洗我耳，再鼓空我心。山高水复迥，仿佛蓬莱音。兴尽拂衣去，城笳吹夕阴。  

妾薄命  

盈盈梁家姝，奕奕晋朝使。斛珠不论赀，得备巾栉侍。一笑金谷春，列屋俱敛避。岂知锦步温，巳复为愁地。念主惠妾深，缘妾为主累。楼头风雨深，残花抱春坠。  

别所亲  

人生重离别，况此双鬓蓬。亭柳非故色，昨夜吹霜风。临分复携手，野色犹蒙蒙。愁深转无语，写入潺湲中。一水分两支，来共高高峰。出山暂相失，到海终相逢。  

过风门岭  

客来自风门，飕飗撼两袖。溪回众峰新，畈绝一岭又。行行春日微，怪禽啼白昼。流年感花稀，古道表松秀。聊此寄小酌，馀酣掬山溜。  

古松  

独占宽闲地，不知摇落天。山林犹古色，风雪自穷年。龟伏灵根寿，禽巢绝顶仙。栋梁非所屑，几见海成田。  

昆岩  

神斧何年凿，南山片石盘。玉藏仙笥古，翠落县门寒。老木天边瘦，归云雨外残。市尘吹不到，朝夕静相看。  

桐角  

田家无律吕，声寄始华桐。碧卷春风老，清吹野水空。客心寒食后，牛背夕阳中。不惹梅花恨，年年送落红。  

飞云渡  

人烟荒县少，澹澹隔秋阴。帆影分南北，潮声变古今。断峰僧塔远，初日海门深。小立芦风起，乘槎动客心。  

寄怀  

图上追三笑，诗中寄七哀。孤栖非绝物，多难亦成才。岁俭米生竹，春寒衣上苔。不知辽海客，化鹤几时回，  

神山寺访僧  

独客无清伴，高僧住别村。空山卓锡影，断石系舟痕。风细松生籁，沙虚竹走根。小亭闲坐久，落日啸孤猿。  

夜意  

澹然无一事，至乐在书床。老石栖云定，疏松过雨香。砧清秋巷迥，灯白夜堂凉。此意无人会，重城醉梦乡。  

天台隐者  

俗驾不曾到，瘦筇时复携。肺肝清涧饮，鬓发老岩栖。野巷犹鸡犬，春城自鼓鞞。未应人世外，别有武陵溪。  

赠吴秀才林东归  

几夜高堂梦，不知山水长。西风归雁荡，落日过乌伤。断影云空白，孤心草欲黄。终怜负甘旨，泪洒蓼莪章。  

越中送徐君寅归闽  

此地同为客，当秋独送君。斜阳留薄醉，远道惜轻分。老泪遣陵木，乡山出海云。天南有回雁，音信倘相闻。  

故宫  

惊风吹雨遇，历历大槐踪。王气销南渡，僧坊聚北宗。烟深凝碧树，草没景阳钟。愁见花砖月，荒秋咽乱蛩。  

辟雍  

冠带百年梦，昔游今重嗟。壁池春饮马，槐市暝藏鸦。堂鼓晨昏寂，廊碑风雨斜。石经虽不火，岁岁长苔花。  

舟次吴门  

怀古心犹壮，临流影自孤。湖烟迷携李，城木出姑苏。草暗春惊鹿，菰香秋试鲈。青楼旧时月，无复听吴歈。  

钓台  

曾来天上宿，梦不离寒矶。宇宙双台迥，烟波一客归。姓增江郡重，墓隔越山微。千古登临意，凄凉带夕晖。  

过北雁荡山下  

驿路人芙蓉，秋高见早鸿。荡云飞作雨，海日射成虹。一水通龙穴，诸峰尽佛宫。如何灵运屐，不到此山中。  

禹庙  

万国曾朝会，群山尚郁盘。严祠镇玄璧，故代守黄冠。窆人云根古、梁归雨气寒。年年送春事，来拂藓碑看。  

荷钱  

盈盈新叠碧，难借柳条穿。铸景菰蒲外，买邻鸥鹭边。炎官初掌柄，水国不书年。渐长薰风价，折筒供酒船。  

渔笛  

楚竹声何远，苍茫想钓舟。横当半篷月，吹破一江秋。落叶纷前浦，惊鸿过别洲。曲终枕蓑卧，无梦到凉州。  

雪后  

开帘残酒醒，雪意尚垂垂。夜色沈奎久，春容变柳迟。寒塘鸥自聚，荒岁鹤同饥。便欲诛茅隐，何山有紫芝？  

山中早行  

短策穿幽径，山樵半掩扉。月斜林影薄，石尽水声微。一犬隔篱吠，孤僧何处归。相逢松下立，风露满秋衣。  

疏懒为四明何君赋  

野意云同散，闲门草自新。不知世网密，为谢客车频。风月兼忘我，山林亦恕人。咸阳叹黄犬，荣辱古为邻。  

溪亭  

清秋有馀思，日暮尚溪亭。高树月初白，微风酒半醒。独行穿落叶，闲坐数流萤。何处渔歌起，孤灯隔远汀。  

送葛居士住栖碧庵  

越山巉巉越台孤，井中双鲤曾走吴。满坡丛竹遣旧箭，回首霸业空烟芜。诗人访古凌绝壁，危栖竞欲老深碧。声摇孤枕海涛壮，影伴瘦筇山月白。了然道者亦离尘，一宠松下分秋云。只今虎豹满平陆，链骨谁与笺青旻。琴心剑气两寂寞，醉墨淋漓风雨落。九十九峰归梦寒，玉笙冷冷跨飞鹤。  

荷珠  

霞衣葱佩来珊珊，水晶之宫绿玉盘。谁与冯夷作戏剧，贝阙驱入神瓢翻。又疑罢织鲛人泣，碧洼融作水银汁。圆或为壁方为珪，寒光混漾不可拾。古来欹器戒覆倾，真宰之柄常恶盈。季伦买笑轻百斛，金谷转首迷榛荆。纷纷鱼目争贵惜，道眼独悬诸幻息。须臾海霁山日高，绿云万柄净如拭。  

喜刘邦瑞迁居采芹坊  

井乡聚散笑匆匆，岁月无情忽两翁。灯火城南听夜雨，桑麻杜曲忆春风。百花新意皆归燕，万里离愁独寄鸿。重约扁舟寻禹穴，夕阳疏树乱云东。  

读秦纪  

琅邪台上晚云平，虎视眈眈隘八弦。万里不知人半死，三山空觅草长生。兆来鬼璧沙丘近，威动神鞭海石惊，书外有书焚不尽，一编圯上汉功名。  

项羽里  

英雄盖世竟何为，故里凄凉越水涯。百二势倾争逐鹿，八千兵散独乘骓。计疏白璧孤臣去，泪落乌江后骑追。遣庙荒林人酹酒，至今春草舞虞姬。  

渔舍观梅  

冷云漠漠护篱阴，潇洒苔枝出竹林。影落寒矶和雪钓，香浮老瓦带春斟。几凭水驿传芳信，只许沙鸥识素心。回首西湖千树远，扁舟寂寞梦中寻。  

虎丘寺  

突兀僧房倚翠微，金精幻虎霸图非。琼田万顷山如涌，铁壁千寻泉自飞。堂在经声通老石，楼开塔影落秋衣。千年幽独嗟谁氏，断刻苔深带夕晖。  

鹤林寺  

流水苍松石迳斜，瓮城城外梵王家。仙林不返云巢鹤，僧钵曾移海国花。剥落苔碑秋卧草，荒凉竹院午敲茶。当时一掷乾坤手，曾向山窗倚暮霞。  

焦山寺  

山裹中流小梵林，宝莲鳌背翠沈沈。半空但觉烟岚合，三面不知风浪深。仙井浴丹开晓日，海门浮玉澹秋阴。洞深瑶草无人采，瘗鹤残碑浸碧浔。  

寄葛秋岩  

吴地繁华半劫灰，故山秋远梦频回。琵琶亭老春风棹，桑落洲寒夜雨杯。岁月悠悠人几换，关河渺渺雁空来。酒酣欲寄登临眼，黄叶斜阳满废台。  

纪梦  

江风吹梦到书楼，楼外新鸿数点秋。葛老巾山空落照，晋时带水何东流。鱼虾市散荒烟合，乌雀门深细草幽。何处一声长笛起，觉来孤客在沧洲。  

寄陈用宾  

水竹修修称客居，有时挟策自观鱼。为儒老人他州籍，怀土幽探禹穴书。日暮碧云归已晚，岁寒青桂嗅如初。文章自古多憎命，狗监无劳诵子虚。  

梦中作  

昭陵玉匣走天涯，金粟堆前几吠鸦。水到兰亭转呜咽，不知真帖落谁家。  

秋夜  

片月相随过竹居，风生荷叶酒醒初。窗扉半掩秋虫急，犹有残灯守故书。  

吴中会故人  

一声新雁荻花秋，片月吴松共客舟。却忆去年今夜月，思君独上越山楼。  

别方槐庭山人  

夜阑深语剔寒缸，别意萧萧竹半窗。明日孤帆鸿影外，东风残雪过曹江。  

葛仙翁石床  

钧天梦破珊瑚枕，岩壑春供翡翠屏。一卷《黄庭》云半席，夜深读与岭猿听。  

馆娃宫  

苎罗山女入宫新，四壁黄金一笑春。步辇醉归香迳月，隔江还有卧薪人。  

### 盱江集补钞  

李覯  
绝句  

人言落日是天涯，望极天涯不见家。已恨碧山相掩映，碧山还被暮云遮。  

王方平  

五百馀年别恨多，东征重得见青娥。擗麟始拟穷欢乐，不奈闲人背痒何。  

璧月  

璧月迢迢出暮山，素娥心事问应难。世间最解悲圆缺，只有方诸泪不乾。  

梁帝  

凝旒南面总虚名，庙祀何曾暂割牲。但学禅心能忍辱，莫羞侯景陷台城。  

送僧游庐山  

行非为客住非家，此去庐山况不遐。要见南朝旧人物，池中唯有白莲花。  

望海亭席上作  

七闽山水掌中窥，乘兴登临到落晖。谁在画帘沽酒处？几多鸣橹趁潮归。晴来海色依稀见，醉后乡心积渐微。山鸟不知红纷乐，一声檀板便惊飞。  

句  

几函道藏金壶墨，一片秋容玉井花。酒乡贫更入，诗债病犹还。  

流杯池  

幽居久不乐，心死如湿灰。闻言山有池，仙客曾流杯。披衫向西坐，欲望无崇台。何当命游宴，尽聚不羁才。顾恐狭隘地，未足开吾怀。仰手劚河汉，决向天南来。移舟复转岳，雍遏成环回。横持北斗柄，量尽酒星醅。箕踞接下流，一插空千罍。八风助吟倡，万怪供嘲谐。醉来散发卧，蝇声视霆雷。冷笑势利子，茫茫尘土堆。  

获稻  

朝阳过山来，下田犹露湿。饷妇念儿啼，逢人不敢立。青黄先后收，断折伛偻拾。鸟鼠盈官仓，新租喜复入。  

美女篇  

繁霜毒春木，花开苦不早。愚夫择利婚，美女贫中老。曷不冶颜色，门前车马道。闺房有礼文，自炫谁言好。俗态竞朱粉，古心慕苹藻。所期君子恩，卒以慰枯槁。  

秋热  

江湖限南鄙，秋令到还稀。节换空看历，人闲未趁衣。齐纨方得意，厦燕莫言归。只有松筠径，风高暑气微。  

寄题邹氏延寿亭  

一世跻仁寿，君因更欲廷。山中想无事，分外得长年。松老多经雪，云闲不到天。区区殉名者，回首倍凄然。  

感秋  

徙倚重咨嗟，非缘惜岁华。关山异乡客，砧杵别人家。天冷云含日，溪清水献沙。屈魂终不返，悲思更无涯。  

次韵答陈殿丞  

不能随薄俗，非是向深山。自喜道无屈，所嗟心未闲。酒乡贫更入，诗债病犹还。一字成虚美，通宵只厚颜。  

读赵氏淳化诗集  

少年曾诵习，误认古人诗。风雅世不重，姓名谁得知？高情如隐者，薄宦过明时。地下寻才鬼，应逢陆与皮。  

送李侍禁  

三载盱江上，军和盗亦歼。事烦终不惓，贫极始知廉。别袖挥寒日，归舟载夜蟾。懋功宜有赏，天意在官占。  

寄周寺丞  

我爱南丰宰，天资举措奇。上官如不怒，善政有谁知。赋役贫中减，鞭笞犷处施。邑人多未悟，去后始应思。  

怡山长庆寺  

行行金碧里，气象恍如春。不记来时路，自嫌衣上尘。院香知有佛，僧静似无人。十载京华梦，相逢一度新。  

书楼夏晚  

地僻无他管，楼危有剩凉。远流通越派，残日共秦光。鸟道顽云黑，人家病叶黄。高情梦箕颍，闲景画潇湘。山药香多桂，渔歌浊少商。太平知可喜，何者是簪裳。  

闷书  

行行四月晦，絺绤未能裁。天气疑无定，春寒恐再来。袭衣从汗浃，交扇取风回。野秀深成候，钅卢薰冷作媒。年高情已淡，俗薄意多猜。李杜今何在，芳樽谁与开。  

乌鹊  

乌鹊翩翩竞羽毛，南飞无树过良宵。就中管得他人事，只与天孙倩作桥。  

睡起  

簟卷鳞纹帐系纱，六龙西降树阴斜。只应梦里成蝴蝶，犹记南园数种花。  

戏题荷花  

昔人诗笔说莲花，不嫁春风早可嗟。今日倚栏添懊恼，池台多是属僧家。  

次韵答史太博  

驿使将诗访远山，发函宁暖正衣冠。秦城未割难论价，燕谷才吹已不寒。占毕有心忘老至，惰农无罚贺恩宽。一枝数粒唯知分，岂是明时学考槃。  

和王刑部游仙都观  

寻幽西去路非赊，回首红尘事可嗟！不待鸾骖并鹤驾，便分人世与仙家。几函《道藏》金壶墨，一片秋容玉井花。还似武彝高会日，凡胎犹幸醉流霞。  

和游丹霞有怀归之意  

暂时来访道家流，肯伴烟萝滞一丘。为意长安瞻日下，欲寻蓬岛向鳌头。陶潜醉后虽眠石，王粲忧多更上楼。宣室岁馀虚席在，青山何路更重游。  

## 省斋集钞  

周必大  
道中忆胡季怀  

珍重临分白玉卮，醉中那暇说相思。天寒道远酒醒处，始是忆君肠断时。  

行舟忆永和兄弟  

一挂吴帆不计程，几回击缆几回行。天寒有日云犹冻，江阔无风浪自生。数点家山常在眼，一声寒雁正关情。长年忽得南来鲤，恐有音书作急烹。  

次韵沈世德作式抚幹川咏轩  

江山倏晴丽，云月助色泽。向来面面景，今日谁洗涤？主人倚晴槛，回首笑谓客。府公实知己，馀事懒经画。帡蒙荫大厦，轩窗开泽国。架檐逼象纬，植础压卤斥。仰看天宇大，俯觉地轴窄。端如倩巨灵，妙手重开辟。此兴固非浅，无入不自适。华阙望中敞，棠阴坐上得。波光动藻井，帆影落几席。所欣鱼依蒲，未许归见璧。阴晴及朝暮，气象知几易。飚回有馀韵，鸟度无留迹。市声沉浩浩，渔唱闻昔昔。油幕修风流，翛然晋八伯。淋漓傅翰墨，纵击间金石。连璧喜同志，倚玉许凉德。频惭陂量容，未忍俗驾勒。恶诗信非备，勿作春秋责。  

和仲宁中秋赴饮庄宅  

方语顽阴蔽月堂，坐看凉吹动枯杨。疾驱云阵千重翳，尽放冰轮万丈光。莫问蚌珠圆合浦，且听羯鼓打西凉。疏狂似我何须挠，挠取吹笙玉雪郎。【来诗有“妙曲挠周郎”之句。】  

送赵富文彦博倅洪州  

期集分携五载前，冲泥各上浙江船。如今再赠城南柳，依旧黄梅夜雨天。【辛未四月晦团司结局，今复以是日送君行。】  

次韵醵饮  

层轩发天藏，初日照粉雘。【韩退之“高门涂粉雘”。】雄观跨鹏背，烦促陋蚕箔。飞缓会兰亭，传觞写桑落。饮兴江海窄，逸气云天薄。虽无汉侯鲭，粗胜周礼醵。清欢谢丝竹，贺厦惊燕爵。围棋赌胜负，献俳纷戏谑。凉风遍广坐，长夏失重燆。【柳文赫炎重燆。】高会方继日，初筵今告朔。要令四难并，讵止一饷乐。明朝传绝唱，百年无此作。荐闻须狗监，赓绝愧鼠璞。今王驰蒲轮，之子尚莲幕。行参瑚琏用，归助栋梁讠乇。【谓沈相。】读书照青藜，视草咏红药。回顾广文寒，莫忘鸡黍约。  

次韵赵公直赏心亭醵今古风  

晋人夸新亭，假日辄高会。中间伯仁辈，未免楚囚对。江山犹古昔，忄犬物已暧昧。东郊今保厘，翠华记行在。佳丽压淮楚，追游盛冠盖。兹楼贯城雉，于迈无小大。令威虽不归，【丁谓兹亭。】灵光故无碍。黑云互明灭，川郭相映带。当年乌衣游，此日思一概。从容值休沐，登临多慷慨。幽怀忽轩豁，细故绝芥蒂。已寻诗社盟，更许食期戒。佳宾满风上，好风来天外。舟移白鹭【洲名。】远，目送飞鸟快。方种渊明秫，粗免监河贷。一醉傥可期，与君时倒载。  

送邓漕根移帅扬州  

闻道维扬地望雄，风流人物似江东。六龙前日临淮海，五马由来说醉翁。璧月几桥留夜色，珠帘十里待春风。遥知九日平山会，笑插茱萸满鬓红。  

送蔡德辉珵教授  

晚折台城杨柳枝，夕登瓜步狒狸祠。请君收拾江山助，归和薰风殿阁诗。  

留别苏仁仲通判  

公才岂合尚题舆，天遣寒儒此曳裾。午夜灯光曾共赏，三春乐事未全疏。尊前窈窕传新唱，耳畔澜翻听异书。此别不须勤恋惜，君王日日问严徐。  

送光禄寺丞李德远得请奉祠  

君家临川我庐陵，两郡相望宜相亲。长安城中初结绶，石灰桥畔还卜邻。扣门问道日不足，篝灯照夜论心曲。寸<辶蘴>邪许撞洪钟，跛鳌逝将随骥騄。闻君上书苦求归，君今岂是当归时。满朝留君君不顾，我虽叹息何能为。莫攀杨柳涛江岸，莫唱《阳关》动凄断。行行但祝加餐饭，潮落风生牢系缆。  

恩许奉祠子中兄重寄  

迂儒岂足助维新，日奉威颜谢主臣。可罢本非缘一事，致疑初不怨三人。弟兄有禄供温饱，畎亩何阶答圣神。此去读书真事业，向来正字误根银。  

次韵子中兄相迎诗中有莫松楸之语追念别后叔母子柔下世故卒章及之  

浙水秦淮度十霜，官清谁薄简编香。春来怪虚鸟乌乐，归去喜同灯烛光。身近广寒犹内热，手遮赤日却心凉。只愁初踏江边路，封土累然似斧堂。  

重九竹园见梨花怀子中兄  

春花着雨即尘埃，何似深秋耐久开。菊尚无多饶瑞质，霜如有意护香腮。也知林下风光早，不为山中历日催。望断行人思折寄，却疑呼作岭头梅。  

十月十七日大椿堂小集胡从周季怀以予目疾皆许送白酒弥旬不至戏成长韵  

畏疾甚畏威，目昏口止酒。尔来时一中，免使论薄厚。仪康业废祀，酿具散莫纠。采药山已焚，种秫时转后。门稀问字客，室乏借书缶。尚赖金石交，每顾贫病叟。前时相娱乐，如对疏广受。有浆不待乞，似验岁在酉。今日扫风轩，明日芼园蔌。白衣两不来，往往化乌有。颇闻继高会，沾醉牛马走。宁忘伐木诗，酤胥吝朋友。或疑决西江，耻复饷升斗。胡不玩易象，樽簋纳吾牖。二义倘未然，诺责何为负？君兮优阮籍，仆也减兖守。结交十五年，果可不饮否？食言能无肥，有孚乃免咎。速宜倒糟床，走送昔与醙。勿学比舍郎，夜半招吏部。  

送七兄监庙赴南宫兼呈大兄知县  

河梁曾诵送行篇，蜗角牛毛十五年。毕竟中间多梦尔，祇今相对各苍然。萧萧暂隔连床雨，荡荡初行万斛船。谁近上林看跃马，东阳诗句定先传。  

题神冈庙其神盖六朝时刘竺使君也  

岸断川平拔一峰，丹青剥落古灵宫。邦人岁久忘遗爱，贾客时来乞好风。二水有情犹磬折，霜枫无数尚旗红。冈头故址宜亭榭，城郭江山在眼中。  

甲申中秋子中兄赋诗有八月分圆二十年之句盖叹中间多难且离别未尝为会也次韵  

世事浑如蚋过前，刀头喜对镜飞天。阴晴万里同兹夕，离别前时照几年。此去莫令疏会合，从来无意必腾骞。几思种秫迎佳节，穷鬼还来笑买田。【近屡为此计，垂成辄破。】  

夜坐困甚  

马通新热夜炉深，柱膝承颜梦欲成。不记坐来汤沸鼎，却疑篷底听滩声。  

次韵王少府送焦坑茶  

昏然午枕困漳滨，醒以清风赖子真。初似参禅逢硬语，久如味谏得端人。王程不趁清明宴，野老先分浩荡春。敢向柘罗评绿玉，待君同碾试飞尘。  

二月十七夜与诸弟小酌尝榧实误食乌喙乌喙堇也古书云以堇寘泖杀人戏成韵  

伏神老芋不伤生，江蟹彭其祸亦轻。我独好奇尝泖堇，误思榧实杀三彭。  

永新贺升卿携中原六图相过论古名将出师道路形势可指诸掌为赋此诗  

历历山河一卷书，博闻疑是古潜夫。金城未入职方考，玉坐正披舆地图。取虢不应须假道，胜齐终困用真儒。从来美玉劳三献，岂比巾箱袭碔砆。【君尝再上书。】  

次韵芮漕国器忆去年上元二首  

使节番禺重，中朝社稷臣。喜沉刁斗夜，远布玉墀春。古寺看红叶，【报恩寺菩提叶灯最佳。】蕃街试幻人。馀欢曾尽否？应记绕梁尘。  

门外人随月，窗前竹动风。老便佳节静，病幸绿樽空。春至鸿声北，人遥蝶梦东。隔年诗有债，生理固知穷。  

病中次务观通判韵  

老眼乱蝉翼，乐事叹何有。经年不衔杯，更暇问濡首。爱山空在山，扌适埴讵容走。尘埃登高帽，生涩弹棋手。三年一蒲团，近者坐欲朽。朝来独何事，乾鹊窥瓮牖。开门得新诗，刮膜如释负。卷舒几百回，呼舞骇邻友。吾曹交以淡，悠久或采韭。此味只自知，他人薄玄酒。  

曾英发运幹顷携二诗相过今复寄赠大篇且惠汉唐金石刻辄次前韵道谢  

君家奕叶播芳馨，室有图书暴两荣。诗什编成风雅颂，宝章临遍草真行。兴来文阵千军扫，醉后谈锋一坐倾。已许春风来过我，从今日日听严程。  

屡空不拟论钱神，多病惟思对药臣。骤获断碑胜与缟，徐观妙语可书绅。起予字字兴三叹，集古骎骎访九垠。欲寄嘉州选何物，折杨聊复和韶钧。  

青衣道人罗尚简论予命宜退不宜进甚契鄙心连日求诗为赋一首  

亦知磨蝎直身宫，懒访星官与历翁。岂有虚名望苏子，谩令簸恶似韩公。时清早退人谁肯，命薄当闲我自通。破戒问君君会否，几人於此不相蒙。  

立春日饮羊羔酒  

姚魏纷纷殆百家，天香一出自无哗。伤多莫厌扶头酒，贵少翻嫌满眼花。康乐旧闻宜水竹，翰林新调带烟霞。从渠草木呈新巧，终愧吾公正且葩。  

顷创棋色之论邦衡深然之明日府中花会戏成二绝  

局势方迷棋有色，歌声不发酒无饮。明朝一彩定三赛，国手秋唇双牡丹。  

醉红政不妨文饮，呼白从来要助欢。棋色应同三昧色，牡丹何似九秋丹？  

池阳四咏之二  

夜泊清溪弄水亭，棹讴徐起月华明。水晶宫畔西湖上，除却两邦无此情。【右弄水亭。】  

天遣江山助牧之，诗材犹及杜筠儿。向来稍喜唐风集，今信樊川是父师。【右杜荀鹤村。】  

再登翠微亭和同年汤平甫  

相君早日翼天飞，晚落江湖罪以疑。好事一时开翠壁，佳名千古纪黄扉。朝游要及鸦翻树，夕返何妨萤湿衣。更得汤休奇绝句，后来谁忆谢玄晖。  

赠黄格非  

诗社飘零二十年，春官老子复登仙。豫章幸有横枝在，好觅鸾胶续断弦。  

次韵胡邦衡相迎  

路逢驿使岭头回，喜得新诗胜得梅。情似春风缲楚柳，句如腊雪屑韩瑰。只今皇侧求贤席，底事公衔乐圣杯。台路六符行复焕，丹心一寸未应灰！  

向以书戏邦衡云某自庐山游西山当就迎公召节今邦衡有诗督此语不验次韵  

慧远遥同社，洪崖近拍肩。松枝年纪万，棐实岁逾千。【天池在庐山绝顶，有万年松。香城在西山绝顶，有千岁棐。】径欲通天汉，忙因棹酒船。【帅漕附致厨酝四十尊，寄邦衡。】香城均一握，易地即皆然。【邦衡所居亦曰香城山。】  

游庐山吊大林  

上尽诸峰地转平，天低云近日多阴。古来南北通双径，此去东西启二林。虞世南碑从泯没，白居易序合推寻。匡庐第一推仙境，遂使如今忍陆沉。  

天池观文殊灯  

代马腥膻暗五台，南方世界且徘徊。一灯别是真知识，不用奔波学善财。  

赠西贤藏主可昇眉州人，与予同庚  

我比仝年百不能，只馀霜鬓愧师兄。殷勤觅句无言说，共拨寒灰听水声。  

游庐山舟中赋四韵  

南北周庐阜，东西遍九华。宴安无酖毒，痼疾有烟霞。淡落村村酒，甘香院院茶。驰驱君莫厌，此出胜居家。  

陈宰有诗来迎次韵  

沿浙江湖乐有馀，滔滔何必叹东徂。赏心到处穷佳境，好事逢人得异书。风浪送帆时一快，鱼龙潜穴不须驱。归来正使无泥洗，合压香醪作岁除。【是行遍历九华、三茅、匡庐、西山，又获书籍碑刻颇富。】  

登龟山次七兄韵  

注波缘壁化城中，客愠奴嗔我亦慵。及至龟山还一上，为怜高阁对双峰。  

赠崇寿寺僧善修  

老僧九十视眈眈，二十年来不下山。我得九华充法供，亦能禁足老山间。  

望皖公山  

太婆岭独高秋浦，皖公山正望龙舒。端如牛女隔天汉，不似彭郎近小姑。  

游庐山佛手岩雪霁望南山  

十日顽阴不见山，山中一夜雪封庵。伊予的有寻山分，日照北窗云在山。  

胡邦衡相过赏金凤许诗未送复作木犀会二花殆是的对  

身闲端合醉秋光，两地名花况并芳。金作凤形如许巧，木成犀里若为香。髻头自笑辜钗色，沙面谁知谶带黄。莫问诗坛掩旗鼓。天生的对欠平章。  

邦衡置酒出小鬟予以官柳名之闻邦衡近买婢名野梅故以为对  

浊水难攀清路尘，偶曾先后掌丝纶。归来久侍茵凭旧，至后初逢梅柳新。湖水欹斜应有意，【苏诗：日出冰澌湖水散，野梅官柳渐欹斜。】春光漏泄不无因。绛帷幸为天荒破，日日当为问道人。  

戊子岁除以粣代酒送邦衡邦衡有诗见戏仍送牛尾狸次韵  

先生岂比习池徒，薄酝仍惭校尉厨。献粣聊将追粔妆，餔糟只欲伴屠酥。削肌知自何人手，灌顶疑尝释氏醐。必许寻花兼问柳，敢辞挈榼更提壶。【来诗有寻花句。】  

邦衡再送二诗一和为甚酥二和牛尾狸  

金谷烹煎岂我徒，磨舂争语夜阑厨。六年不赐汤官饵，除日犹分刺史酥。【是日钱守送酥，故用东坡谢洄守故事。】小惠无多真画饼，大篇有味胜清醐。遥知发幂烘堂处，不见蒸鹅只瓠壶。  

追迹犹应怨猎徒，截肪何敢恨庖厨。鲙鲈湖上曾夸玉，煮豆瓶中未是酥。伴食偏宜十字饼，先驱正赖一卮醐。却因玉面新名字，肠断元正白兽壶。【牛尾狸，一名玉面狸。】  

后两日大雪邦衡复用前韵作穷语戏和  

天怜寓客混缁徒，十日无烟香积厨。暮雪故教投碎米，馋涎那更忍流酥。旃毛啮尽寒生粟，风絮吟时韵怕醐。谁似维摩坐芳缛，散花别是一方壶。  

己丑二月七日雨中读汉元帝纪效乐天体  

昭君颜如花，万里度鸡漉。古今罪画手，妍丑乱群目。谁知汉天子，袨服自列屋。有如公主亲，尚许穹庐辱。况乃嫔嫱微，未得当獯鬻。奈何弄文士，太息争度曲。生传琵琶声，死对青冢哭。向令老后宫，安得载简牍。一时抱微恨，千古留剩馥。因嗟当时事，贤佞手反覆。守道萧傅死，效忠京房戮。史臣一张纸，此外谁复录。有琴何人操，有冢何人宿。重色不重德，聊以砭世俗。【古今赋昭君曲，虽大贤所不免，仆矫其说，无乃过乎！】  

胡邦衡生日以诗送北苑八銙日注二瓶  

贺客称觞满冠霞，【楼名。】悬知酒渴正思茶。尚书八饼分闽焙，主簿双瓶拣越芽。【见梅圣俞《谢宣城主簿》诗。】妙手合调金鼎铉，清风稳到玉皇家。明年敕使宣台馈，莫忘幽人赋叶嘉。  

邦衡再和次韵  

金章纪出气凌霞，不愧君王坐赐茶。【讲读罢，例赐茶一瓯。】商岭烹来思旧样，【王元之诗云“样标龙凤号题新，赐得还因作近臣。烹处岂期商岭水，碾时空想建溪春。香于九畹芒蘭气，圆似三秋皓月轮。爱异不尝稚恐尽，除将供养白头亲。】洛泉煎处叹新芽。【唐刘言史《与孟郊洛北野泉煎茶》诗云：粉洗越笋芽。】诗评未怕人生癭，盐济惟防贼破家。剩欲苍生苏息否？刚严须是相王嘉。  

邦衡侍郎用旧韵庆予生朝赓续为谢  

蓬山落拓复经春，宦海茫洋懒问津。志节渐销平日壮，鬓毛空比去年新。午桥早并绯衣相，一月还同赤壁人。【邦衡壬午六月生，予丙午七月生，同居庐陵，故特比裴度、周瑜二公事。】天造驽骀追骥騄，无如才德异疵醇。  

贺范志能舍人农圃堂  

荒淫吴以颠，战胜越云吉。是非两安在，阡陌眇萧瑟。公来开别墅，草莽手爬栉。阴晴及寒暑，每到皆胜日。新诗吊兴废，收拾满箱帙。有客师元亮，甫谢彭泽林。幸分北窗风，容此易安膝。  

入直召对选德殿赐茶而退  

绿槐夹道集昏鸦，敕赐传催宣坐赐茶。归到玉堂清不寐，月钩初上紫薇花。【时两株盛开。】  

过邬子湖  

万顷湖光似镜平，蜿蜒得得导舟行。从来仕路风波恶，却是江神不世情。  

奉祠还家侄绎以诗相迎次韵  

圣朝有道合羞贫，清昼那容里路珍。金马玉堂辞汉殿，桃花流水访秦人。敢吟莫莫休休句，且佚胶胶扰扰身。高会竹林欣有日，速篘玉友钓溪鳞。  

前岁冬至与胡邦衡小语端诚殿下道直下旧事今年邦衡举易纬六日七分之说辄用子美五更三点为对后数日得刘文潜运使书记去年馆中团拜人今作八处感叹成诗  

青城小语庆新阳，共向红云拜玉皇。六日七分惊岁月，五更三点忆班行。属车谁从黄麾杖，钓艇还飞白羽觞。犹胜去年三馆客，十人八处更相望！  

十二月十九日饯别刘文潜运使明日书来云醉梦中作小诗但记后两句为足成之  

幽人门巷冷於冰，使节光华肯再登。今夕青灯话三馆，明年何处说庐陵？  

腊旦大雪运使何同叔送羊羔酒拙诗为谢  

未雪冰厨已击鲜，雪中从事到君前。浅斟未办销金帐，快泻聊凭药玉船。醉梦免教园踏菜，富儿休诧馔罗膻。烂头自合侯关内，何必移封向酒泉！  

简提刑吴大卿宗旦四路狱二首  

瑞节频移意可知，西川西广又江西。苏黄到处君行部，物色分留待品题。  

堆胜横看白鹭洲，青源稳着钓台幽。鲁公翰墨师川句，访古何妨与一游。  

丁酉二月二十日同部中诸公游下竺御园坐枕流亭观放闸桃花数万点随流而下继至集芳亦禁御也是时海棠满山郁李满栏殆不类于人间世明日入部而桃花数枝伶俜窗外未时内直则海棠郁李各一株方开遂赋此二绝句云  

万点红随雪浪翻，恍疑身到武陵源。归来上界多官府，人与残花两不言。  

清胜堂前花万重，玉堂署里两芳丛。应怜寓直清无侣，聊伴衰翁宿禁中。  

季怀设醴且示佳篇再赋一章以酬五咏  

卯饮高楼彻莫霞，绝胜茅屋己公茶。箬包句好逢真赏，荷叶瓯深称嫩芽。诗老坐中容我辈，朝贤乞处藉君家。【诗来屡引欧公茶诗，故用箬包、诗老事。孟郊《凭周况于朝贤乞茶》诗云越瓯荷叶空。】从来佳茗如佳什，屡酌亲朋味转佳。  

尚长道见和次韵二首  

诗成蜀锦灿云霞，宫样宜尝七宝茶。压倒柳州甘露饮，【子厚《茶》诗：“犹同甘露饮。”】洗空梅老白膏芽。【圣俞茶诗，春芽研白膏。】睡魔岂是惊军将，茗战都缘避作家。怪底清风失炎暑，朝来吉甫诵柔嘉。【自注：连日雨凉。】  

锺山处士映高霞，止酒惟亲睡起茶。远向溪边寻活水，闲于竹里试阳芽。一鸥休问帝前席，七碗且同僧在家。所愧叔孙无五善，若为重拜晋君嘉。  

顷云梦至善生院赋诗一联己丑七月十三日因游续成一绝  

门外千竿竹绕墙，清风终日注回廊。五年未续梦中梦，得得来追三伏凉。  

七月十五日邦衡用前韵送薰衣香二帖韵为谢  

天香犹带曳裙霞，银合行参到阙茶。【故事：召用两府将到阙，中使赐银合、茶、药及香。】剩馥欲沾吾臭味，普薰聊发善萌芽。心清此去夸僧舍，意可由来出内家。乞与博山添正气，崭岩曾辱更生嘉。【刘向《薰炉铭》云：加此正气，崭岩若山。】  

万安韦邦彦字俊臣携王民瞻杨廷秀谢昌国绝句相过次韵勉之  

卢溪笔力透天心，杨令文追正始音。更读池塘惠连句，识君何待接清襟。  

后学争欹雨后巾，前贤久泽雾中文。韦郎勉力追三杰，他日人还效五云。  

送梁山长老智显  

秦人溪畔汉人山，万木参天六月寒。写向汤休诗集里，老夫要作画图看。  

昨以清醇之酒为邦衡侍郎寿乃蒙惠诗且约深秋清集至时侍郎当舍芙蓉而面三槐某已归东篱悠然见南山矣次韵为谢  

觚棱回首六经春，重挈荷囊止要津。桑下未忘三宿恋，柳边仍喜一番新。即开东阁招奇士，快与西湖作主人。浊酒夸张真过矣，如公诗句乃清醇。  

从驾过德寿宫马上得程泰之次庚寅玉堂旧韵有银章金带之戏走笔为谢  

推敲也复从鸣銮，凤沼诗盟故未寒。两制空烦舍人样，【仆近日诰命及答诏皆年兄笔。】外郎争比大夫官。【仆官朝请郎，年兄新转人夫。】翰林今夜仍连直，讲殿明朝岂两般。毕竟五金如五味，莫因黄白议咸酸。  

程泰之昨有金带银章之句十二月二十八日乃因押伴北使赤岸御筵服重金侍宴紫宸殿坐间尝作数语为戏后两日复得其诗亦再次韵  

甚日重黄侍玉銮，几时八座佩金寒。【古诗云：“眼赤何时雨，腰黄甚日重。”杜工部云：“连枝不日并，八座几时除。”】殿庭属目夸新贵，【閤门官争相问。】部曲低头拜旧官。【泰之尝二春官，今复借太宗伯。】五日尹京非细事，四时仕宦固多般。【泰之今春服绿，夏间阶绯，今借金紫，真传游艺也。】重行隔品诗仍捷，应笑官卑语带酸。  

次韵徐元敏榷货同年  

当年驾鹤忝骖鸾，对蹑丹梯上广寒。绿鬓旋同依帅府，华颠今并列王官。文才似我无多子，契分於君有四般。【唐人与同年诗云：“契分四般同”。】念旧不妨频枉驾，瓮头随意酌甘酸。  

邦衡侍郎留金陵再用津字韵赋诗谢送赐茗复以丙申小春四銙寄赠  

淳熙又贡第三春，驿骑新驰度剑津。七祖师泉难话旧，【谓青原。】八功德水且尝新。雪亭烹处休装景，火阁煎时却可人。只恐春从官柳动，【邦衡侍婢名。】乐天还欲醉精淳。【自注：唐《朱敬则传》：淳精流，糟粕弃。】  

闻西省赏酴醿芍药戏成小诗奉简泰之侍讲舍人年兄并以丁香橄榄百枚助筵却求残花数枝  

群玉圈中作主人，紫薇花底会嘉宾。风光总属程夫子，好念文昌寂寞春。  

满架冰肌含碧云，翻阶翠袖映红裙。玉堂只有金沙在，伴直明朝又属君。【翰苑仅有此花，泰之明晚直宿。】  

酒颁恫马莫分甘，金赐麟蹄掐敢尖。红白赏残堪底用，雨中折赠未伤廉。【日历所进书，赐金及酒甚多。】  

从来引玉即抛砖，自笔囊空百不堪。赖得酒酣须茗饮，聊将青子助回甘。  

次韵阎刑部才元杨梅  

炎官伞照涛江红，五月献果明光宫。越人一枝古所重，蜀无他杨谱则同。【蜀中绝无杨梅。】玄珠更将赤水浴，流火呈祥复王屋。下伴长安黑弹丸，杀吏惊人寒起粟。新诗字字含芳鲜，大书遗我敦同年。请君速访天竺老，食白追继仇池仙。【东坡《寄天竺辨才》诗云：“且食白杨梅。”盖山中实有此果，而蜀人注此诗者，偶未知耳。阎亦蜀人。】  

六曹长贰观潮予以入直不预晡时大雷雨走笔戏蔡子平  

雷轰万鼓勒潮回，无复庭前雪作堆。应为尚书慳且涩，盲风怪雨一时来。  

次韵天官韩尚书七月十八日风雨中观潮予内直不赴  

禁直惟闻漏鼓催，潮声遥听讶蛟雷。忽传杰句天边得，如对洪涛海上来。  

大笔真能挟风雨，小才何敢助涓埃。古今奇观须秋半，好句重衔伯雅杯。  

邦衡再送皇字韵诗来次韵  

宾鸿列阵竞随阳，却向丹山隐凤皇。银管题诗纷满帙，金钗度曲岩分行。汉官蚤促三更席，梁苑行称万寿觞。上顷论公早晚令卿观朕大举同游大梁。又闻虞相陛辞奏云：“今年当会於东都，上寿称觞。”顾我飘零无着处，非公湔祓尚谁望。  

又次邦衡族侄长彦司户韵  

圣世恩荣盛孝章，北窗自欲傲羲皇。通家喜燕鸡豚社，治郡愁亲雁鹜行。陌上花开人斗草，瓮头酒熟客传觞。及时行乐君休厌，召驿相将项背望。  

近会同年赏芍药尝樱桃杨谨仲教授有诗次韵为谢兼简周孟觉知县  

清晨自扫落花厅，小瓮亲篘竹叶青。簪盍同时过陋巷，胪传相与记彤庭。阶翻红药曾重见，【仆十年间，直西掖矣。】敕赐朱樱亦屡经。老去飘零无此梦，诗来吟咏有馀馨。  

同年杨谨仲示芗林诸帖皆以老杜相期惟童敏德谓不合学东坡殆非知诗者辄用此意成恶语一篇为诞长寿祝颂之意见于末章  

过江人物向汪曾，一世龙门未易登。常恐斯文无砥柱，独推佳句有师承。波澜正使来西蜀，廉陛何妨逼少陵。天遣百年如卫武，会赓懿戒颂中兴。  

过馀于吴师中秀才以小诗惠歙砚次韵谢之  

旧曾起草向明光，独与罗文近赭黄。三载瓦池研灶墨，因君聊复梦仪皇。  

送陆务观赴七闽提举常平茶事  

暮年桑苎毁茶经，应为征行不到闽。今有云孙持使节，好因贡焙祀茶人。  

鸾栖枳棘已多年，父老犹传主簿贤。扶杖喜迎新使者，赤帷何惜与高褰。  

疲驽久倦直明光，风味常思十八娘。拟请一麾依故旧，得无公道学苏章。  

进读三朝宝训终篇赐宴赐赉谢恩诗  

艺祖提剑开八荒，太宗混一垂衣裳。真皇破虏神武扬，夷夏忆宁法度彰。宝训成书纪宏纲，有典有则万叶昌。忆昔壬午神龙翔，季秋庚子辰集房。肇开讲席临清厢，赭袍玉斧光照廊。台司夹侍书案黄，翰林进读天容庄。微臣簪笔近御床，亲闻玉音义甚长。君子小人初何常，非关时运弱与强。只系人主所否臧，当年纪注此特详。【绍兴壬午九月庚子，初开经筵，亦召宰执听讲书。洪遵初读《三朝宝训》第一卷，至太宗问吕蒙正“君子少而小人多”，蒙正曰：“此系时运盛衰”。陛下宣谕云：“不然，顾人主好恶何如耳。”臣时为侍立官，退以圣语载《起居注》中。】往来寒暑今一章，牙篦谬执心徬徨。终篇正值恩德洋，道山肆筵酌天浆。宫花压帽罗丝簧，砚来复古翰墨光。【臣所得端砚，刻“复古殿”三字。】马出帝闲真骕骦，闽山正焙随宝香。君赐如天不可量，归美独愧词荒唐。恭惟圣治超百王，夙夜基命不敢康。文德既修狄可攘，俎豆永扫旄头芒。三圣勋烈同炜煌，万年亿载娱慈皇。  

文忠烈公居洛有丙午同甲会诗今执政府凡三位枢密使王季海参政钱师魏先在焉前岁夏某忝参预连墙而居適然齐年时号丙午坊次文公韵简二公  

文公八十会伊川，盛事于今有百年。岂意苍颜华发叟，亦陪黄阁紫枢仙。府居未至容连栋，班路前瞻愧比肩。丁丙连干支合德，君臣庆会岂虚传。  

和龙舒兄春日出郊韵  

庭束蒲鞭吏昼闲，禽声人语两关关。郊坰戎队穿花里，阡陌儿童戏雉间。禅语屡题投子寺，仁风常满皖公山。荐书开道交宸几，尺一封泥合锡还。  

陶渊明有己酉重九诗一首某以此年此日舟次吉水距永和才一程耳辄用其韵先寄二兄十三弟并呈提举七兄  

王观十五载，归来稀旧交。我鬓昔已华，今兹固宜凋。去国甫重午，还家倏登高。永和有兄弟，咫尺如烟霄。缅怀江东使，地远心更劳。遥知上翠微，江山胜金焦。岂无茱萸酒，望望思郁陶。相从会有日，永矣非一朝。  

南国筑小堂邻里侯旸献上梁文戏成小诗记实解嘲  

半亩园林数尺堂，凡花疏竹小池塘。平泉绿野休相笑，事业功名合自量。  

再用邦衡韵赞其闲居之乐且致思归之意  

一别龙门不计春，思公梦渡太华津。遥知绿野朱颜好，应笑红尘白发新。午茗亲烹留上客，夜棋酣战调佳人。道腴有味诗弥胜，何止冰凝与蜜淳。  

敷文阁学士李仁甫挽词  

经学渊源史笔高，文章馀力薄风骚。纷纷小技夸流俗，磨灭身名笑尔曹。  

鸣珮甘泉不乏人，谁能博古复通今。直如汲黯非游侠，忠似更生不铸金。  

千卷长编已刻闽，争传副墨价兼金。冠篇不得同迂叟，遗恨犹应记玉音。  

是是非非口即心，扫除人伪只天真。身全五福仍通贵，造物因公劝善人。  

病后精神更湛然，挂冠刚欲及生前。去来自在浑无碍，抚掌僧徒浪学禅。  

### 省斋集补钞  

周必大  
游茅山道中口占须篇游乃成章  

千峰溧阳来，势若西南奔。遥拱三茅峰，不敢迫至尊。三茅如轩悬，次序俨弟昆。正西辟夷途，群仙之所门。至今下泊官，往往弥旗幡。  

过池州作  

千古风流杜牧之，诗材犹及杜筠儿。向来稍喜《唐风集》，今晤樊川是父师。  

高宗皇帝挽词  

社稷兴中否？干戈静四溟。牛年同艺祖，庆寿似慈宁。人忆庚庚兆，天倾九九龄。向来怀夏禹，今祔越山青。  

太极乾元父，清都大帝宫。宴酣忘御骏，仙去任遗弓。音遏尧仁远，旻号舜孝隆。孤臣台阁旧，泪血洒春风。  

题九华山化成峰  

攀萝度险捷猱猿，石角钩衣屦尽穿。莫讶远寻金地藏，也曾徐步玉阶前。  

## 眉山诗钞  

唐庚  
忆昔行  

忆昔方东来，亭传荒荆棘。风庭红叶乾，雨砌苍苔湿。饥虎拨门开，哀禽向人泣。十载却西还，亭传已完葺。青锁揖江山，朱栏趁阶级。行旅粮不赍，大路遗敢拾。蜀道无难易，人心自宽急。寄言守亭者，勿使狐狸入。  

张求  

张求一老兵，著帽如破斗。卖卜益昌市，性命寄杯酒。骑马好事人，金钱投瓮牖。一语不假借，意自有臧否。鸡肋巧安拳，未省怕嗔殴。坐此益寒酸，饿理将入口。未死且强项，那暇顾炙手。士节久凋丧，舐痔甜不呕。求岂知道者，议论无所苟。吾宁从之游，聊以激衰朽。  

黎城酒  

黎城酒贵如金汁，解尽寒衣才一吸。狱曹参军到骨穷，簿书吻燥何由湿。夜来细雨落檐花，对客惟有尝春茶。明朝踏月趁早衙，免使路中逢麹车。  

昼寝效鲁直  

雨馀热喘殊喊呀，坐翻故纸腰足麻。铺陈枕簟搴青纱，倒床不复知横斜。梦魂飞扬远还家，故人见我一笑哗。须臾睡觉衙鼓挝，墙头暝雀声槎槎。  

城上怨  

雨似悬河风似箭，风号雨驰寒刮面。何处巡城老健儿，城上讴吟自哀怨。不知底事偏苦伤，声高声低哀思长。戍边役重畏酷法，去国年多思故乡！城上歌时夜方半，正是孤斋醉魂断。和风和雨两三声，推枕投衾坐长叹。传闻黠虏动熙河，战士连年不解戈。今夜风号雨驰处，城上哀怨知几何？  

客至  

山头竹万个，风来玉相戛。下有屋数间，萧然如佛刹。门无车马喧，幽径芳草茁。隔窗识君声，遽起投笔札。黄鸡未啄黍，环堵无可杀。园蔬煮淡泊，山泉啜甘滑。何以乐嘉宾，春禽日嘲哳。  

闻东坡贬惠州  

元气脱形数，运回天地内。东坡未离人，岂比元气大。天地不能容，伸舒辄有碍。低头不得仰，闭口焉敢颏。东坡坦率老，局促固难耐。何当与道俱，逍遥天地外！  

寄郭潜夫  

我昔游泸江，泛舟奔楚宫。黔江自南来，胥会涪之东。黔江清且碧，泸江浊而红。红碧不相入，分流如卧虹。群潴激湍涛，汹涌成战攻。须臾尽变浊，混混颜色同。清固不胜浊，此理天下通。君视开成间，牛李争长雄。要之赞皇子，不胜太牢公。物理自古然，徘徊叹无穷。  

送赵元思司法  

谁不从王事，夙夜独匪懈。休沐犹坐曹，伏日不归廨。平生熟大法，馀事止小楷。自称霹雳手，作县真癣疥。董宣虽强项，临事中实骇。从君学吏礼，稍稍识起拜。今当告别去，何以赠行迈？二十罚自亲，此理须少戒。  

到任后寄家兄  

君子所就三，为食最为下。起家仰寸禄，此实下焉者。南山无敝庐，千里就馆舍。但使食有鱼，敢言曹乏马。同寮皆故人，每事相假借。况复官长贤，醉归应不骂。  

送赵安道下第  

大官危，小官卑，君不得官君勿悲。君不见，前日宰相今海涯，胡椒八百斛，流落知为谁？又不见，州县官，折腰事细儿，常忧一语不中治，敢对西山笏拄颐。大官危，小官卑，君不得官君勿悲。愿君酒量如鸱夷，勿作瓶罂居井眉。与君赌取醉为期，明日乌帽风披披。  

中秋遇雨感怀呈世泽彦直  

初游东都年二十，清欢趁得中秋及。高阳会中酒徒集，惠和坊里绣鞍入。蟹螯尝新左手执，鸡头未老搓玉粒。杯行到手不待揖，明月清风供一吸。缠头不惜倾箱给，倚赖决科如俯拾。谁知得官反拘絷，此景此欢那复缉！今岁中秋雨如泣，穷山牢落秋光湿。孤灯荧荧照书笈，屈指流年如箭急！  

读邸报  

当今求多闻，取士到蓬荜。时时得新语，谁谓山县僻？昨日拜御史，今日除谏官。立朝无负汉恩厚，论事不妨晁氏安。台省诸公登衮衮，闭门熟睡黄稳。  

讯囚  

参军坐厅事，据案嚼齿牙。引囚到庭下，囚口争喧哗。参军气益振，声厉语更切。自古官中财，一一民膏血。为吏掌管钥，反窃以自私。人不汝谁何，如摘颔下髭。事老恶自彰，证佐日月明。推穷见毛脉，那可口舌争。有囚奋然出，请与参军辨。参军心如眼，有睫不自见。参军在场屋，薄薄有声称。只今作参军，几时得骞腾？无功食国禄，去窃能几何！上官乃容隐，曾不加谴诃。囚今信有罪，参军宜揣分。等是为贫计，何苦独相困。参军噤无语，反顾吏卒羞。包裹琴与书，明日吾归休。  

喜雨呈赵世泽  

去年雨多忧水潦，今年雨少忧枯槁。都缘县政失中和，水旱年年勤父老。前时云起雨欲落，夜半风来还一扫。明朝引首望云汉，屋上晨暾仍杲杲。赋输百万未破白，簿脚何缘得勾倒。上书自劾欲归去，老妇挽衣傍夺藁。技穷往诉北山神，是夕沛然偿所祷。稻畦<禾罢>稏势已活，竹里萧疏声更好。故应神意闵孤拙，苟免岁终书下考。便安杵臼伺秋成，云子满田行可捣。  

蓬州杜使君洪道屡称我於诸公闻之愧甚为诗谢之  

去天一尺古蓬州，年来除守得胜流。渠家本是城南杜，诗律贤我三千筹。如此才高却解事，入眼人才皆可意。他邑犹分刺史天，片言每为将军地。故应怜我退无田，力相推挽令向前。傍人闻说皆抚掌，竹竿那使鲇鱼缘。  

嘲陆羽  

陆子作《茶经》，竟为茶所困。其中无所主，复著毁茶论。简贤傲长者，彼自愚不逊。茶好固自若，于我有何于恨！便当脱野服，浣盏为一献。饮罢挈茶去，譬彼浇畦碗。君看祢正平，意气真能健。达与不达人，何啻相千万。  

戊子大水  

踏歌喧喧杂铙鼓，潭边呼龙令作雨。龙嗔挥水十丈馀，千村万落几为鱼。寄谢龙神且安处，熟睡深潭不惊汝。  

夜半传呼河入室，揽衣下床深没膝。旧来水不到谯门，老巫归咎西门君。西门君去老巫舞，明年却娶河伯妇。  

除凤州教授非所欲也作此以自宽  

人生才食顷，何处分好弱？刑狱即道场，莞库有真乐。故纸终日翻，毛锥几年阁。百函无力致，诸公谁说著。今承学援乏，颇讶名字错。宿业岂无恋，得冶不敢跃。骨肉远难俱，囊装贫易缚。师儒要好手，老大良非脚。戛尽识羹空，抽穷知茧薄。后生端所畏，人材若为作。岂惟嘲孝先，便恐困有若。行路固知难，得地幸不恶。柳拖千丈丝，山集五色雀。绛纱谅无有，苜蓿聊可嚼。况闻豆积岭，中有不死药。  

将家游治平院  

年来官职如水样，只有登临作酬赏。好山一一如佳客，令人欲作倾家酿。昨日西楼吊王孙，今日东津悲逐臣。江边胜事略寻遍，不见海棕高入云。  

受代有日呈谈勉翁谢与权  

老来忽忽流年紧，三见涪江秋叶陨。只缘二子日相从，便觉一瓢穷可忍。东津晓作招隐赋，西楼莫得思归引。文字能令酒盏宽，江山未放诗才窘。分题踊跃谁避席，得句欢呼同破准。泉名三逸本戏语，野史千年传不泯。醉归半路飞蝙蝠，馀兴中宵伴蚯蚓。那知须鬓秃于笔，但见儿童长如笋。留滞甘为西域胡，衰迟更结东游靷。故山咫尺未成归，坐使苍颜厚如胗。  

与舍弟饮  

温酒浇枯肠，戢戢生小诗。诗中何等语，酒后那复知。黄菊遂行迈，径去不复辞。拒霜犹屈强，其势何能为！但问酒有无，勿计官高卑。江边捕鱼郎，教我当啜醨。  

剑州道中见桃李盛开而梅花犹有存者  

桃花能红李能白，春深何处无颜色。不应尚有数枝梅，可是东君苦留客。向来开处当严冬，桃李未在交游中。即今已是丈人行，肯与年少争春风？  

武兴谣  

去年山中无黍稷，只有{艹都}根并橡实。{艹都}根作面如食蜜，橡实炊饭如剥栗。东家有钱食橡实，西家无钱惟食{艹都}。今年{艹都}尽橡实贵，山中人作寒蝉枯。  

既以前韵赠勉翁复怀庭玉因次韵  

千金骏骨买虚名，骥老通衢价未评。逐去定知穷不死，向来元以句为生。东风又见莺朋友，北信难凭雁弟兄。欲寄此怀惟有月，天涯分与故人明。  

游仙云宫  

出郭三竿日，横江一苇航。雀飞田有麦，蚕罢野无桑。下马危梯滑，开门古殿香。雨馀丹井溢，苔入醮坛荒。画老星辰动，碑残岁月亡。钟声落城市，符祝走村乡。野鸟啼巴蜀，山崖刻汉唐。临归更回首，惜此一襟凉！  

直舍书怀  

寸枉非吾志，休论尺与寻。黄披终日卷，青对十年衿。风眩药囊减，雨昏茶碗深。扬雄名宦思，都向草玄沉。  

个处本来冷，此时仍更清。拥炉成久坐，曳杖却徐行。暝色侵书帙，秋阴入鼓声。悠然索马去，祇此是功程。  

夜坐感怀  

声断钟楼月，文书对坐时。破窗灯焰走，冻研笔锋迟。名利发将鹤，风霜手欲龟。何当一蓑雨，披晓剪莼丝。  

述怀  

名字虽云系列曹，儒风门户只萧骚！头颅自揣宜藏拙，指目何妨笑养高。本以食贫来仰禄，岂于王事更辞劳。老来精力堪惊叹，一纸文书辄数遭。  

秋夕书怀  

亹亹岁华侵，垂垂老境临！时光自风雨，寒色到衣衾。万窍号秋杪，孤灯照夜深。蛩声亦清苦，唧唧伴人吟。  

过田横墓  

成则为王败则亡，英雄成败本寻常。沧溟无际何妨死，却死东郊未耿光！  

九江梁楚竟诛夷，自古才高必见疑。脱使郦生犹未死，将军来此亦何为？  

和程大夫荔枝  

家在岷峨饱荔枝，十年游宦但神驰。侧生流落今千载，入贡称珍彼一时。定自不将凡果比，如何偏与瘴烟宜？白头莫作江南客，辜负山中故友期。  

寓精道斋有感怀家山  

论兵作赋两匆匆，人事光阴转首空！半夜梦飞山色里，一年秋在雨声中。扬州骑鹤非无意，上蔡牵黄信此穷。幸有林泉未归去，欲将清兴问征鸿！  

悠悠功业老堪怜，旧事凭谁可共论？直欲酒中赊快乐，尚能花里觅寒温。诗书误我成何事，岁月侵人不见痕。汾水年年秋雁到，庾郎何处不销魂！  

晚春寄友人  

眼底春愁恼杀侬，扬州往事旋成空。风流只合称狂客，衰飒何堪作病翁。水国春深梅子雨，江天日暮鲤鱼风。何时执手同尊酒，收拾清欢笑语中。  

满眼芜菁断送春，多情饶病两关身。只知老去人心改，不觉愁来酒盏频。霜鹘空拳知有命，溟鱼砀水恐伤神。丈夫出处端无据，犹欲辞家再入秦。  

春日杂兴  

爱梅长恐着花迟，日祷东风莫后期。及得见梅还冷淡，东风全在小桃枝。  

茸茸小雨弄春晴，已有狂花未见莺。便使一年惆怅在，晓窗寒梦别轻盈。  

短帽轻衫信马行，郊原春色太牵情。兔葵燕麦浑闲事，最有芜菁到处生。  

月团新碾破春酲，赖有归鸿寄好音。人在天涯莫回首，恐偷华发上瑶簪。  

别闽中许秀才  

临歧长叹息，此叹意深微。浮世年年别，初心事事违。扪参蜀道远，犯斗海槎归。故国有馀乐，黄鸡秋正肥。  

灌息轩  

仙家林馆碧云围，扫却浮尘书掩扉。万事年来俱是幻，一瓶朝汲已忘机。花深曲径春无尽，人在闲庭鸟不飞。见说汉阴今复有，欲凌霄挹清辉。  

书新堂  

叠茅重苇一堂新，设榻聊安簿领身。落枕不知莺树晓，污书长苦燕泥春。狱官何预青苗事，野意新便白葛巾。能向此间时得趣，何须分外拜车尘！  

除夕感怀  

永漏侵春已数筹，地炉犹拥木棉绵裘。无心岂畏三尸诉，爱日还惊一岁休。故国二千空醉眼，新年三十恰平头。光阴未用相敦迫，领取衰翁两鬓秋。  

春日郊外  

城中未省有春光，城外榆槐已半黄。山好更宜馀积雪，水生看欲倒垂杨。莺边日暖如人语，草际风来作药香。疑此江头有佳句，为君寻取却茫茫。  

自笑  

已白穷经首，仍丹许国心。那能天补绽，更欲海填深。儿馁嗔郎罢，妻寒望藁砧。世间南北路，何用尔沾襟！  

直舍夜坐  

强仕似幼学，细书仍短檠。月来吟处白，风及醉时清。坐久露微湿，更深秋有声。不知愁底事，终日自悲鸣！  

内前行以后系惠州诗  

内前车马拨不开，文德殿下宣麻回。紫薇侍郎拜右相，中使押赴文昌台。旄头昨夜光照牖，是夕收芒如秃帚。明日化为甘雨来，官家唤作调元手。【自注：右相视事明日，始得雨，上喜甚，书商霖二大字赐之。】周公礼乐未要作，致身姚宋也不恶。向来两翁当国年，民间斗米才四钱。  

长沙示甥郭圣俞  

我昔官阆中，子时趋长安。相过日夜饮，肯使笑语乾。但知醒复醉，谁问甜与酸？揽衣步中庭，仰首羡飞翰。誓言早归休，慎勿贪高官。时未有添丁，眼前惟木兰。舅甥一分背，日月双跳丸。那知十年外，相见西江干。拜起未寒温，悲来各汍澜。我鬓已秃翁，子颜非渥丹。相从海上志，兹事人所难。陂行白漭漭，山宿青攒攒。人烟小岁后，草木深冬完。昨日次长沙，扁舟掠湘滩。中流遭恶风，满衣泼惊湍。船如旗箕尾点，天作车轮团。怖畏目敢侧，祷祈指频弹。向非鬼神助，几作蛟龙餐。忠信时可凭，圣贤岂吾谩。勿畏峤南热，我清物自寒。勿忧海邦陋，心广身亦宽。磨刀砍鲸鲙，隐几看鹏搏。努力近药物，明年理归鞍。得之两鸿鹄，龟筒不须钻。  

张曲江铁像诗像在韶州，韶人相传明皇悔时所铸云  

开元太平久，错处非一拍。就令乏贤人，何至相仙客。直道既凋丧，曲江遂疏斥。汲黯困后薪，贾生罢前席。金鉴束高阁，铁胎空数尺。妙处难形容，英表良仿佛。摩挲许国姿，尚想立朝色。同时反弃置，异代长叹息！  

湖上  

佳月明作哲，好风圣之清。湖边得二友，夜语投三更。烟露两相湿，水天参互明。散衣芭蕉凉，曳杖桄榔轻。星走抛馀光，山空答虚声。归矣不可留，过幽恐神惊。  

双榕  

冰东双榕间，有叟时出游。清风衣屦古，白雪须髯虬。吟哦明月夕，簸弄寒江秋。惊传里中儿，不泊岸下舟。君看鬼趣中，有此风味不？安知非黄石，但恨无留侯。此生锄犁手，误入簪绅流。无功抵毫发，负罪平山丘。政尔求澡濯，闻之叹绸缪。抠衣倘可亲，跪履安敢羞。得闻半偈语，一解终身忧。性不喜伐国，兵书非所求。  

大熟行  

去年大雪埋尺箠，水北荔枝遭冻死。共嗔北客带寒来，我欲分疏谁受理。今年诸峒十分熟，东江不下龙川米。南翁北客两欣然，孰与忍饥餐荔子？  

蜜果  

臣闻矢旦鸡，已晓犹强鸣。书生坐口穷，抵死输血诚。岭南贡蜜果，海道趋彤庭。黄蜂乐受职，紫凤助扬舲。忠勤虽云至，思虑良未精。由来瘴疠乡，不识霜雪情。土风不待讲，气象昏如酲。粳稻粳稻热，水泉水泉腥。而况野果实，岂足奉圣明。未论体性殊，已觉面目生。食之倘有补，劳者甘如饧。政恐无裨益，所出非和平。上林宁少此，下箸安可轻。轩辕尝百毒，上古杂神灵。武王嗜鲍鱼，几谏仗老成。刍荛复何有，葵藿但自倾。  

圆蛤  

黄犊鸣水中，相顾皆愕然。探之亡所得，有蛙仅如钱。持问旁舍翁，云此号圆蛤。夏潦涨沟渠，喧呼自酬答。卒然闻其声，谓当可专车。既见一拊掌，寸莛量有馀。物生元气中，小大各异趣。蛙质黄牛鸣，持此欲谁附？我居固已陋，尔鸣良亦材。绵蛮啭黄鹂，我今思故园。  

白小  

二年遵海滨，开眼即浩渺。谓当饱长鲸，餬口但白小。百尾不满釜，烹煮等芹蓼。咀嚼何所得，鳞鬛空纷扰。向来巨鱼戏，海面横孤峤。 噞喁喷飞沫，白雨散晴晓。终然不省录，从事此微眇。短长本相形，南北无定表。泰山不为多，毫末夫岂少。词雄两月读，理足三语妙。人生一沤发，谁作千岁调。安能蹲会稽，坐待期年钓。  

疟疾寄示圣俞  

体中初微温，末势如汤镬。忽然发发起，冷撼如振铎。良久交战罢，项背如释缚。尚觉头涔涔，眉额如镵凿。空日一寒暑，有准如契约。伏枕两晦朔，枵然如空橐。平生十围腰，病起如饥鹤。衰发本无几，脱去如秋箨。到今仅能步，出没如尺蠖。旧闻五岭法，有此万户疟。而我自侨寓，了不蒙阔略。况子又持养，何至亦例著。此身自空虚，客疾安所托？请作如是观，无病亦无药。  

示蜑  

先君捐馆年，六十畸三算。我今四十三，始得幼子蜑。馀龄继前躅，蜑也才及冠。况复未可知，孝章积忧叹。禄养岂不欲，兹事觉已缓。但爱眉目秀，体质净如盥。顾瞻既精神，怀抱亦气岸。今者新剔发，莹若珠未贯。见之令人清，面拥疲手腕。辄然攫吾须，霜雪落几案。岂惟不肯嗔，更对一笑粲。骨肉今已矣，恃汝慰奔窜。行当从诸兄，诵书喧里闬。而我于经术，粗能分句断。发蒙要师资，心孔为关键。许慎专偏傍，张华休史汉。吾家业儒久，舍此无别段。不应缘一噎，便欲废炊爨。及亲三釜足，未用万户酂。人生百年期，我今特未半。  

梦泉（并引）  

【潮阳尉郑太玉，梦至泉侧，饮之，甚甘。明日得之东山上，因作《梦泉记》示余，命作此诗。】  

入道肯着相，出神得佳泉。起寻定中境，谩意山之巅。四人蹋髚<虘亢>，数里闻潺湲。循声到巉绝，满意流甘鲜。虽深石可数，太察鱼难筌。分为缟练去，溅作珠玑圆。一窥宿酲解，三咽沉疴痊。恍惚尚疑梦，欢呼欲成颠！山间知予井，海饮咸生涎。那知道在迩，几作野遗贤。事故由人兴，物为知己妍。谁陪濠上游，谅携室中天。虽无十丈花，中有一滴禅。名酒觉殊胜，宜茶定常煎。兰亭羽觞冷，鱼腹青筒连。新文来远矣，开卷犹潀然。径欲抱琴去，临流听未全。不但受以耳，庶几神者先。写为《梦泉操》，第入乐府篇。将前辄复却，万事付有缘。  

鸣鹊行  

檐间群鹊鸣相呼，法当有客或远书。吾今何处得书尺，而况宾客乘轩车。平生眼中抹泥涂，泛爱了不分贤愚。卒为所卖罪满躯，放逐南越烹蟾蜍。百口寄食西南隅，三年莫知安稳无。家书已自不可必，更望故人双鲤鱼。故人顷来绝能疏，况复万岭千江湖。鸡肋曾是安拳馀，至今畏客如於菟。岂惟避谤谢还往，此日谁肯窥吾庐？杜门却扫也不恶，何但忘客兼忘吾。喧喧鸣鹊汝过矣，曷不往噪权门朱！  

采藤曲效王建体  

鲁人酒薄邯郸围，西河渡桥南越悲。岁调红藤百万计，此贡一作无穷时。去年采藤藤已乏，今年采藤藤转竭。入山十日脱身归，新藤出土拳如蕨。淇园取竹况有年，越山采藤输不前。今年输藤指黄犊，明年输藤波及屋。吾皇养民如养儿，凿空为此谋者谁？  

冬雷行  

百虫蛰处安如家，阿香夜起推雷车。一时技痒不忍爬，撼动尺蠖掀龙蛇。龙蛇尺蠖踞已久，亦欲奋迅舒顽麻。梦中一震忽惊跃，发破墐户排泥沙。泥沙已出雷遽止，错愕欲去难藏遮。虫蛇狼狈莫知数，间有伏龙吁可嗟！  

赠谭微之  

去年弦歌程水滨，甑中生尘范史云。今年讲学鹅城里，关西孔子杨伯起。昔人论士观心期，时人论士看肉皮。只知黄鹞矜觜爪，不识驺虞避生草。  

北归至广州寄惠州故人  

归心如跃马，奋迅不可驻。别情如放猿，已去犹返顾。三年孺子社，数借柱史书。好在五噫孙，善保千金躯。旧来谈天口，老去尽地力。万里不相忘，寄声问眠食。  

南迁  

去去宽乡托此踪，闹中无地顿衰翁。未诛绮语犹轻典，更赐罗浮有底功。虾菜贱时皆丙穴，茅柴美处即郫筒。着鞭要及春前到，趁赋梅花庾岭东。  

渡沔  

鹤归辽海悲人世，猿入巴山叫月明。惟有沙虫今好在，往来休并水边行。  

武陵道中  

朝持汉使节，暮作楚囚奔。路入《离骚》国，江通《欸乃》村。垣墙知地湿，草木验冬温。寂寞桃源路，行人祇断魂。  

长沙道中  

古古今今路，朝朝暮暮行。橘林香处饭，杉木翠边程。山带湘灵惨，川含楚些清。江湖无限句，迁客要才情。  

次洎头  

何处不堪老，浮山倾盖亲。潮田无恶岁，酒国有长春。草木疑灵药，渔樵或异人。近前端有得，丞相未宜嗔。  

初到惠州  

卢橘杨梅乃尔甜，肯容迁谪到眉尖。因行采药非无得，取足看山未害廉。辩谤若为家一喙，著书不直字三缣。老师补处吾何敢，政为宗风不敢谦。  

谢人送酒  

世情不到海边村，载酒时乘饷子云。便欲醉中藏潦倒，已将度外置纷纭。细思扰扰胶胶事，政坐奇奇怪怪文！唤取邻翁传杓饮，渐令安习故将军。  

水东感怀  

往事孤峰在，流年细草频。但知其室迩，谁识所存神。碑坏诗无敌，堂空德有邻。吾今稍奸黠，终日酒边身。  

登栖禅山  

海雨山烟拨不开，眼前遮定【一作尽】望乡台。如何借得维摩手，断取西南故国来。  

收景初书并示药物  

乾坤心腹友，江海鬓毛斑。药补他乡阙，书开故【一作去】国颜。何时乘下泽，此日仰高山。会是归耕耦，由来有赐环。  

九日怀舍弟  

重阳陶令节，单阏贾生年。秋色苍梧外，衰颜紫菊前。登高知地尽，引满觉天旋。去岁京城雨，茱萸对惠连。  

收家书  

西州消息到南州，骨肉无它岁有秋。骥子解吟《青玉案》，木兰堪战黑山头。即时旅思春冰拆，昨夜灯花黍穗抽。从此归田应坐享，故山已为理菟裘。  

泸人何邦直者为安溪把截将有功不赏反得罪来惠州贫甚吾呼与饮为作此诗  

楚人季布以勇显，鲁国朱家用侠闻。驰马弯弓臣好武，吹毛洗垢吏深文。王孙此日谁漂母，卿子前时号冠军。满引一杯齐物论，白衣苍狗任浮云！【余在惠州作酒二种，其和者名养生主，共稍劲者名齐物论。后禁主字，遂志其一。】  

除夕  

患难思年改，龙钟惜岁徂。关河先陇远，天地小臣孤。吾道凭温酒，时情付拥炉。南荒足妖怪，此日谩桃符！  

人日  

人日伤心极，天时触目新。残梅诗兴晚，细草梦魂春。挑菜年年俗，飞蓬处处身。蟆颐频语及，彷佛到东津。  

栖禅暮归书所见二绝  

雨在时时黑，春归处处青。山深失小寺，湖尽得孤亭。  

春着湖烟腻，晴摇野水光。草青仍过雨，山紫更斜阳。  

白鹭  

说与门前白鹭群，也知从此断知闻。诸君有意除钩党，甲乙推求恐到君！  

有所叹  

林中宴坐老沙门，岂愿临年触垢氛。正恐先生不得饱，欲令后死与斯文。近逃台鼎居东洛，闻道衣冠满北军。须信此途天一握，人问谩说有孤云！  

耕田佩印雨徒然，忆想平津只去年。怪底功名称地狱，谁将官府到天仙？是非已付渔樵判，疑信难凭党与传！杯酌岂能通大道，床头当得酒如泉。  

舍弟书约今秋到此  

此日方收信，前时已具舟。开头今几月，软脚定中秋。凉德为兄忝，炎荒为尔忧。从今西望眼，应到见时休。  

夜坐怀舍弟  

无云仍露坐，有月更江皋。沉陆伤吾道，浮生忆尔曹。扁舟应夏口，此夕数秋毫。不见今三载，当时已二毛。  

送外甥之广州  

由也久从我，牢之真有甥。时情为客老，秋色进泉清。拨剌朝朝味，钩辀处处声。越台休吊古，旅魄向来惊。  

九日独酌  

登高无老伴，引满自高歌。欢意天边少，重阳野外多。黄花空岁月，白首尚关河。他日龙山兴，吾今在网罗！  

壬辰九月二十三日天气始寒以诗记之  

朝来怪底冷，前此已重阳。渐逼袴襦节，稍闻炭火香。烟岚向冬净，橘柚得霜黄。岭表虽多暑，天时亦有常。  

寄潮阳尉郑太玉  

又种罗浮一熟田，江阳未得返耕廛。书来似见眉间印，别后新增鬓上年。下泽有车人误矣，上林无报雁徒然！【去岁引赦自陈无报。】越巫鸡卜闻之久，为问行藏若个边？  

次郑太玉见寄韵  

度外归期未要论，故山石笋自高蹲。他时名誉牛心炙，晚岁穷空犊鼻裈。君有诗书并画绝，我无德爵但年尊。音尘不继应相悉，万事而今付默存！  

壬辰九月不雨至巳年三月穑事去矣今夕辄复沛然喜甚卧作  

老去生涯白木镵，脱逢艰食更何堪！春深野色忧年恶，夜半檐声觉雨甘。睡外莫听泥活活，想中已睹麦含含。明朝竹径添幽事，玉板堂头作小参。  

舍弟既到有作  

武陵仓卒记他时，我独南翔子北飞。觑过几多归后事，相看仍是别时衣。匪躬老矣惟心在，便腹依然但发稀。尚有苦吟三十载，与君同饱蜀山薇。  

收景初贬所寄  

信断常怀信断忧，得书还有得书愁。未应宿业都相似，总为譊声不肯休。见说胸中卷云梦，莫将皮里贮阳秋。而翁有道知兴废，不患无词诣播州。  

次勾景山见寄韵  

此生正坐不知天，岂有豨苓解引年。但觉啭喉都是讳，就令摇尾有谁怜。腰金已付儿曹佩，心印还当我辈传。他日乘车来问道，苇间相顾共延缘！  

夜闻蜑户叩船作长江礧欣然乐之殊觉有起予之兴因念涪上所作招渔父词非是更作此诗反之示舍弟端孺  

当年无奈气狂何，醉檄涪翁弃短蓑。晚落炎州磨岁月，欲从诸蜑丐烟波。与君共作长江礧，况我能为南海歌。身世即今良可见，不应老子尚婆娑。  

北风累日不止寒甚寄郑潮阳  

山前腊雪想纷纷，风到南讹尽处村。瓮面不容存酒子，床头几欲爨桐孙。园林呼舞知衰怯，窗户奔驰觉眩昏。咫尺潮阳五袴国，可能分我一襦温！  

即事  

归心急似泷头水，华发多於岭上梅。正是尧朝犹落此，当时湘浦亦宜哉！  

还家久近书难写，破屋阴晴榻屡移。吾道非邪来旷野，人生乐尔复何时！  

案头行扫尘随起，窗眼才封雨又潲。更力穷空沽白饼，莫将疲苶斗黄茅。  

遣兴  

僧寺借经便大字，邻墙唤酒及新刍。三年於此得其理，一饱已还非所求。  

酒经自得非多学，诗律伤严近寡恩。田里歌呼无籍在，朝廷议论有司存。  

春日谪居书事  

四十缁成素，清明绿胜红。形容千虑后，门馆一贫中。白日时时别，青芜处处同。此生唇舌里，啼鸟暮春风。  

大观四年春吾与友人任景初舍弟端孺自蜀来京师至长安时方寒食吾三人相与戎服游九龙池饮酒赋诗乐甚是岁吾迁岭表明年景初亦谪江左忽忽数岁皆未得去寒食无几念之凄然作诗寄任因命舍弟同赋  

居今行古任定祖，底事迁延亦未归。我坐力田伤地脉，君缘搜句漏天机。故都回首三寒食，新岁经心两湿衣。学道一生凡几化，不因到此始知非！  

乙未正月丁丑与舍弟棹小舟穷西溪至愁绝处度不可进乃归溪侧有两榕甚奇清阴可庇数十榻水东老人尝饮酒其下云  

杨梅溪上柳初黄，荆竹冈头日正长。独木小舟轻似纸，一尊促席稳於床。树从坡去无人识，水出山来带药香。应有居民解秦语，为言昭代好还乡！  

有感示舍弟端孺  

一出潼关五见梅，愚忠几欲伴黄埃。弟兄手足穷孤竹，母子肝肠泣老莱！好语忽从天上落，行人直向【一作叩】海边回。此生报国无他事，力穑供输莫待催。  

长沙竹笋闻於天下大者可十馀斤重食之甚甘而不冰脾昔渡湘欲作诗未暇也今日复过之乃酬以此篇  

地入长沙莫叹卑，竹萌径尺旧相知。九重才复金门籍，万里先参玉版师。契阔累年真负口，徘徊弥月未妨脾。渭川风味那能对，中有《离骚》《九辩》词。  

杂诗  

屏迹舍人巷，灌园居士桥。花开不旋踵，草薙复齐腰。蛤哭明朝雨，鸡鸣暗夜潮。未能全独乐，邻里互招去还邀。  

已绝经年笔，仍关尽日门。身谋嗟翠羽，人事叹榕根。蔬食风掀市，楼居水破村。岭南霜日薄，何得鬓边繁。  

便归良不恶，未去亦随缘。户口知无瘴，讴歌觉有年。藤笺得句后，桂酒抱愁边。经术吾衰矣，犹堪举力田。  

不死良难学，全生或可几。茶随东客到，药附广船归。棋倦收成败，书慵卷是非。关心无杂虑，魂梦入精微。  

兀坐且如此，出门安所之？手香柑熟后，发脱草枯时。精力看书觉，情怀举盏知。炎州无过雁，二子在天涯！  

饱食为茶地，深耕觅酒材。翻泥逢暗笋，汲井得飞梅。湖尽船头转，山穷屐齿回。田间良自苦，清兴亦悠哉！  

壮岁日千里，晚途天一方。花缦聊傲世，白袷亦随乡。团扇侵时令，方书遣昼长。此间吾所乐，便拟卜林塘。  

杂兴  

白日消诸妄，青山对屡空。著书防恶客，学圃问邻翁。织贝流肌滑，槟榔入颊红。丹砂落吾手，秋至任飘蓬。  

多事定何补，寡言聊自温。蟹黄嗔止酒，鸡白劝加餐。濯足楼船岸，高歌抱朴村。愧无魑可御，只益负君恩。  

闹窄良难入，闲宽足见容。竹根收白叠，【谓竹布。】木杪得黄封。【谓椰酒。】问学兼儒释，交游半士农。行歌村落晚，落日满携筇。  

为农沙子步，附保水西乡。隐几江天远，开门佛土香。时情荒径草，野色淡【一作净】渔梁。欲纵高秋目，东偏短作墙。  

旧物杯中酒，新衔海上翁。百非无一是，显过岂微功。引水江分碧，烹丹井为红。幽居亦多事，度日不全空。  

小市江分破，连萍水卷翻。到今佛迹在，千古鹤峰尊。浮峤来何处，丰湖入数村。登临有何好，秋至数消魂！  

已分诗驱使，宁辞酒过差。南烹人钓蛤，北信客占鸦。年事侵肤理，忧端宿肺家。向来功业兴，到晚咏馀霞。  

覆载宜然等，寒暄乃尔殊。雪曾前岁有，地过此邦无。煮海鲸鲵动，烹山虎豹呼。南来何所得，诗语带娵隅。  

夜语不觉久，晨兴良独难。加之得卯酒，晚矣恰朝餐。笋蕨春生箸，鱼虾海入盘。南方禁太饱，茗碗直须宽。  

海气东南上，野烟申酉间。草平连别洞，雨转入他山。道路鱼盐去，樵苏竹木还。西江并北客，相对各苍颜。  

水过鱼村湿，沙宽牧地平。片云明外暗，斜日雨边晴。山转秋光曲，川长暝色横。瘴乡人自乐，耕钓各浮生。  

浪迹苍梧外，放怀黄木东。人情双鬓雪，天色屡头风。国计中宵切，家书隔岁通。为儒得愁思，一笑赖儿童。  

万里非吾土，三年失我常。只愁鸢跕跕，敢作鹤昂昂。白竹连闽越，黄云入夜郎。何时返栖息，谁为问桃娘？  

闲居  

未许幽人晓梦长，朝朝亲炷佛前香。有诗为爱袁家酒，无病缘抄《陆氏方》。身杂蜑中谁是我，食除蜿外总随乡。白沙翠竹门前路，疑出西郊向草堂。  

细细敲门细细应，老翁方曲昼眠肱。鱼陂旧种千头鲙，桑径新窠十亩缯。菜足尚堪分地主，米馀翻欲供邻僧。平生雅有乘桴兴，咫尺沧溟去未能。  

闻勾景山补盩厔丞仍闻学道有得以诗调之发万里一笑  

人言盩厔似江湖，莫对丞哉叹负余。别后耳根无正始，向来纸尾得黄初。可怜鬼谷纵横口，今读神溪缥缈书。臣朔许长钱许少，何当天子念公车。  

遣兴  

八千岐路愁何补，四十光阴老亦宜。此去只堪犀首饮，向来都是虎头痴。逢时有道其如命，得意无言所恨迟。诗债即今浑倚阁，新篇惟有莫相疑。  

春归  

东风定何物，所至辄苍然。小市花间合，孤城柳外圆。禽声犯寒食，江色带新年。无计驱愁得，还推到酒边。  

郑太玉送子鱼  

便当权阁太常斋，药灶于傍手自煨。须信子鱼藏妙理，坐令母蟹愧凡才。刀头定向何时得，剑脊频将好意来。老去少陵虽病肺，尚堪持此荐寒醅。  

江涨  

秋来雨似浇，雨罢水如潮。市改依高岸，津喧救断桥。云阴哭鸠妇，池溢走鱼苗。天意良难测，前时旱欲焦。  

代书寄郑二  

别后定何似，此中难具陈。倦憎秋气湿，老怯晓烟辛。沸议今方尔，归期觉愈伸。须烦三绝手，时复饷清新。  

夜久睡觉不复能寐凄然有感  

无复更残暑，夜深清欲饥。叶飞魂梦数，露重语音知。月色到秋苦，更声临晓迟。平生憎墨翟，老去亦悲丝。  

立冬后作  

啗蔗入佳境，冬来幽兴长。瘴乡得好语，昨夜有飞霜。篱下重阳在，醅中小至香。西邻蕉向熟，时致一梳黄。  

端孺籴米龙川得粳糯数十斛以归作诗调之  

倒拔孤舟入瘴烟，归来百斛泻丰年。炊香未数神江白，【米名。】酿滑偏宜佛迹泉。饱去定知频梦与，醉中何至便妨禅。凭君为比长安米，看直公车牍几千。  

谩成  

云暗便窗破，山寒赖屋低。往还天外少，早晏雨中迷。书册开仍阖，履声东复西。何常有所赋，得句旋安题。  

闻郑二对吏五羊  

旧友年来略散亡，新收郑子亦遑遑。岁云暮矣无双雁，我所思兮在五羊。狱吏事权先自贵，书生踪迹况能狂。风流人物今馀几，何忍群儿复谤伤！  

东麓  

经旬不见小羌庐，忽尔相逢喜欲呼。自入秋来更韶润，却从瘦里带敷腴。人间信有伤心碧，坐上那无满眼沽。可是清晖解娱客，能令肠断到愚儒。  

野望  

赖有澄江在，专供倚杖清。水裁偏岸直，云截乱山平。鞞鼓知农隙，鸡豚觉岁成。却缘摇落后，木杪得孤城。  

独游  

是日游予独，幽情知者谁！时光新旧岁，节物浅深枝。鸦攫春祠敏，鸢窥野烧痴。田园有妙理，吾悔得之迟。  

醉眠  

山静似大古，日长如小年。馀花犹可醉，好鸟不妨眠。世味门常掩，时光簟已便。梦中频得句，拈笔又忘筌。  

重阳后二日从无尽泛舟游处士台故诗人秦龟从所居  

皂河经雨水微沙，船帖台根月未斜。三迳就荒悲白士，一樽相属对黄花。已将远眺收平楚，更遣清言到永嘉。要见仙翁头似漆，请看醉后落乌纱。  

生还至宜都逢李六  

更把馀年着酒浇，莫谈前事费灯挑。地缘有语封还止，印为无功铸复销。赖是诗书能却瘴，到今魂梦亦闻潮。头西归去君休怪，尾段无多不奈焦。  

将赴阙有感示聃  

老畏高门地，慵便下泽车。终然婴世网，难作爱吾庐。白首趋行在，青袍奉起居。平生夸好手，到此不如疏。  

次韵幼安留别  

白头重踏软红尘，独立鹓行觉异伦。往事已空谁故旧，好诗乍见且尝新。细思寂寂门罗雀，犹胜累累冢卧麟。力请宫祠知意否，渐谋归老锦江濆。  

### 眉山集补钞  

唐庚  
次韵强幼安冬日旅舍  

残岁无多日，此身犹旅人。客情安枕少，天气举杯频。桂玉黄金尽，风埃白发新。异乡梅信远，谁寄一枝春。  

秧马  

拟向明时受一厘，着鞭尝恐老农先。行藏已问吾家举，从此驰名四十年。  

谪罗浮作  

说与门前白鹭群，也须从此断知闻。诸公有意除钩党，甲乙推排恐到君。  

白头吟  

秋风团扇情，夜雨长门意。高鸟既已逝，潜鱼自当弃。贱妾白头吟，知君怀异心。只知茂陵女，不忆临邛琴。  

五杂俎  

五杂俎，水中鱼。去复还，天上凫。不获已，辕下驹。五杂俎，名利地。去复还，尘埃辔。不获已，贫而仕。  

结客少年场  

结客何用少年场，男儿尚气须激昂。朝从鲁朱家，暮过秦武阳。饮酒邯郸市，膝上横秋霜。明年从军入敦煌，金印紫绶煇路傍，贫中知己慎勿忘。  

食笋行  

半夜春山试雷雨，惊起蛰龙初出土。野人不惜苍苔深，掘得嘉根自烧煮。满盘明玉远飘香，一箸鲈鱼味差苦。竹斋食罢竹阴午，竹里行吟傲簪组。君夸食肉君固卑，我夸食笋我亦痴。阿蛮丰肥飞燕瘦，意态虽异要皆奇。君不见天随先生贫食杞，关中客卿肥刺齿。丰俭不齐理或然，彼此相忘聊尔耳。  

蜑儿歌  

□南二子天一边，思之不见今三年。阮咸已老□遥集，白发自愧还欣然。未看颅骨并颊颧，啼□已有过秦篇。诸田何得贱庶孽，会斩庄贾摧强燕。  

采药行赠梅蟠  

顺途行歌醉者谁，先生采药山中归。昨日携篮入山去，今日出山香满路。先生年来饭黄精，俗眼但白发但青。得失乘除适相补，勿取谗人畀豺虎。  

十月复暄  

谁会世间事，即今冬后秋。残年仍御礻夹，先日已重裘。地势炎烟令，天时北客愁。此生橐籥内，反复任吹咻。  

送客之五羊  

不到番禺久，繁雄良自如。江山《禹贡》外，城郭汉兵馀。圆折明珠浦，旁行异域书。五羊虽足乐，双鲤未宜疏。  

游广州悟性寺寺有赵王台盖尉佗时所筑有井甘甚号达摩井云  

崎岖走上方，浩荡取秋光。台上经樛女，江天入夜郎。华夷凭槛远，兴废引杯长。泉脉来何处，中含定慧香。  

舟中  

去楚及梅落，过夔逢麦秋。既非就国者，判作贾胡留。心力盘滩尽，年光抛渡休。移书故山友，慎勿厌锄耰。  

雪意  

睡眠拭朦胧，开门雪正浓。客来迷旧径，虎过识新踪。浦远浑无鹤，林深只有松。惜琴如不解，酒兴若为供。  

舍弟既到有作  

武陵仓卒记他时，我独南翔子北飞。觑过几多归后事，相看仍是别时衣。匪躬老矣惟心在，便腹依然但发稀。尚有苦吟三十载，与君同饱蜀山薇。  

西溪  

西溪霜后更沉涵，溪上愁人雪半簪。市散争归桥纳纳，橹摇不进水潭潭。利倾小海员盐集，味入陀村酒茗甘。百里源流千里势，惠州城下有江南。  

悯雨  

老楚能令畏垒丰，此身翻累越人穷。至今无奈曾孙稼，几度虚占少女风。兹事会须星有好，他时曾厌雨其蒙。山中赖有茱粮足，不向诸侯托寓公。  

赠泸倅丘明善二首  

吴头楚尾秀山川，一分才华占得全。和气暖敷冬有日，清风寒压瘴无烟。分麾共领南门钥，簪笔终归北阙天。寄语江阳夷落道，安排春织待新篇。  

可曾为客到江阳，塞上萧条断旅肠。歌动《竹枝》终日楚，笛吹梅蕊数声羌。仰天太息偷闲愤，披发惊呼不为狂。校尉自能青白眼，肯教牛尾一般黄。  

峡路  

上马复下马，羸躯不暂停。铃声今古道，柳色短长亭。乱石波翻雪，洪崖岫破青。羊归沿绝壁，鹿饮入寒汀。两岸浑遮月，中天略见星。云来通玉垒，江去背沧溟。春少花难折，霜多叶易零。爱山犹着物，畏栈未忘形。事业知安在，艰危已备经。宦游方始此，何日遂鸿冥。  
