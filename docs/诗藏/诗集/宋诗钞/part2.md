---
title: 第2部分
index: true
icon: editor
order: 2
category:
  - 诗藏
  - 诗集
  - 宋诗钞
tag:
  - 吴之振
  - 清
---

## 丰集钞  

王阮  
代胡仓进圣德惠民诗  

平楚皆膏壤，成汤忽旱年。人知圣虑切，恩遣使臣宣。乙卯饥荒后，长沙富庶全。纪年四十载，斗米二三钱。【潭州，自绍兴五年一旱后，丰稔三十八年。】县县人烟密，村村景物妍。朱蹄骄柳陌，金蹬丽花钿。【长沙，自唐号小长安，朱蹄金蹬，杜甫所云。】习此民成懒，加之吏不虔。力耕终苟且，劝课或迁延。绿野田多旷，潢池恶未悛。曷尝修稼政，但见饰宾筵。丰稔时难保，盈虚理有还。自应成赤地，安得咎苍天。义廪真良法，【常平】皇家以备先。积仓何止万，存数仅馀千。【潭州，每岁正苗三十八万石，每石收义仓一斗。自乙卯至辛卯，当有百万石。臣到任点检，仅存四万石。】滥以疏庸迹，来司敛散权。一身初抵此，四顾但茫然。奏发常平弊，财蒙内帑捐。敢云呈敏手，幸免奋空拳。蔑问秦输闭，专稽稷懋迁。陆修流马运，水作泛舟连。凡属灾伤事，深将利害研。兼并勤告谕，商旅渐喧阗。市直虽翔踊，官收却痛蠲。北来因鼎粟，南至出渠船。【分路招籴，广米自灵渠出。】稍稍收成廪，纷纷出著鞭。起于衡岳趾，环厥洞庭舷。湖北疆参错，江西境接联。里虽千万远，身亦再三遄。必务经行遍，深防赈给偏。规模颁郡吏，出纳谨乡贤。敢避风兼雨，周爰陌与阡。有时沉水底，镇日上山巅。不复通舟楫，宁容坐马鞯。屐多穿石久，裳惯湿河壖。江步时时到，村虚日日穿。【自注：楚语以江岸为步，村市为虚。】救头方甚急，援手讵辞胼。畴昔虽多病，驰驱却自痊。已成迷晓夜，不复惮山川。松径行时盖，杨花坐处毡。光华虽备使，萧散类登仙。林密花频剪，途穷木可缘。石欹行恐压，溪涨涉疑漩。昔出正初吉，今经六下弦。【以正月出巡，七月还司】奔忙驰似箭，来往转如圜。王事歌苞杞，归心却杜鹃。力虽疲险阻，志务报陶甄。忆昨初行日，萧然亦可怜。饿羸皆偃仆，疾疫更牵缠。讵止家徒壁，多遗屋数椽。葛根殚旧食，竹米继新饘。【去冬人食葛根，今春又食竹米。】略救朝昏急，终非肺腑便。声音中改变，形质外羸孱。气苶胸排骨，神昏眼露圈。步欹身欲仆，头褪发俱卷。妇馁心成疾，儿啼口坠涎。乱花生目睫，炎火亢喉咽。袅袅浑无力，昏昏只欲眠。尽挛持耒手，顿削负薪肩。状貌已成鬼，号呼几乱蝉。兽穷思旷野，鱼困想清泉。山僻无人到，帷惊有使褰。初闻争欲走，稍定使来前。尔俗饥虽困，吾君施体乾。知民方疾苦，遣吏抚迍邅。置院收鳏寡，分场赈市廛。贷粮招复业，散种使耕田。【臣尝乞以米五万石，依绦给贷。四等以下户，又以穀三万石，分诸县借给。】寒给衾裯暖。【给纸袄】春颁药剂煎。凡今严吏责，皆是恤民编。稍见儿童集，徐看父子牵。共争扶杖听，咸乐置邮传。茶献迎门礼，香浮夹道烟。耳闻身鼓舞，心切涕潺湲。坐定徐言此，从来未见焉。一时愆润泽，万里奏艰鲜。灌溉非无桔，精虔亦有牷。畲乾终损粟，池涸竟枯莲。诗骇周宣魃，经书鲁国蝝。坐令民皞皞，翻作泣涟涟。平日安丰稔，今朝乍疾颠。老羸如病马，壮健若飞鸢。忽见皇恩沐，亲驰使命专。听言初挟纩，拜赐悉鸣弦。新岁天心格，经时雨势绵。东皋耕泽泽，南亩溜溅溅。坎豆皆勤作，根涯悉勉旃。水耕荣唪唪，陆种茂芊芊。件件丝盈轴，方方麦荐边。【楚语以种物为坎豆，勤苦为根涯。以匹为件，以三升为一方。】指知食欲动，目望酒先撋。舍北行歌畅，村南伐鼓渊。鱼占何必梦，斗覆已明躔。甲子晴尤好，嘉平雪记填。自今知岁岁，王道永平平。抚己叨逢主，占星幸备员。耳亲闻击壤，手敢废题笺。农事修其职，邦基赖以坚。但令仓廪实，何患犬羊膻。商克周饥止，邢存卫雨愆。定知丰稼穑，端在讲戈铤。足食繄兵法，行粮咏雅篇。愿陈王朴论，一稔遂平边。【王朴边策，一稔之后，可以平边。】  

上九江唐舍人文若一首五十韵  

江左承南渡，浔阳控上流。平时称用武，今日更防秋。六代规摹古，三江险阨周。高凭隆屏翰，下瞰握襟喉。呼吸闻吴楚，封疆矗斗牛。循良渡虎迹，神武射蛟游。胜事馀莲社，风光足庾楼。倚天开峻极，倒影湛飞浮。鼎败香山往，官轻靖节休。义门十世美，将业二王优。顷岁承平久，斯民习俗修。究心依学校，服力事田畴。狱净苔荒砌，山深麦挂丘。共知忠义笃，肯陷矫诬羞。不料腥膻起，能令日月幽。云屯浴赤县，天意卒鸿沟。郡邑生荆棘，江湖识冕旒。竟损形势地，聚作虎狼陬。【绍兴初，李成盗此。】昔计何胜辱，群生亦暂偷。奇功思赫赫，内治颇悠悠。法令中间弊，流移不可留。【经界法行，始有交居之弊产去税存，德安一县，岁逃移千七百户。】未经真抚恤，还已困虔刘。对垒缘淮甸，长蛇致虏酋。【逆亮入寇，其臣有欲首取江州者。】雷声忽天狗，旗尾又蚩尤。隔岸几航苇，孤城亦缀斿。兵戈闲耒耜，战舰夺松楸。【自注：隅官之扰，民不得耕。战船之木，多伐民墓。】天下虽同扰，江西又不侔。宿师惟此地，【江西独此屯戍】履亩倍他州。【曹翰洗江州，独用伪唐全税。】诸将纷纷是，攸司日日掊。文符竞旁午，膏血罄诛求。战斗连年永，疮痍几日瘳。孽牙中作梗，【盗贼日甚】气习遂成偷。情动穿墉鼠，风行借父耰。【风俗旧淳，今狡。】秉彝均物则，失德自乾糇。近世凡临镇，何人解抚柔。帝为辍近侍，人喜得贤侯。父子文章伟，君臣契分投。王言资润色，国是仗谋猷。诗似丘传鲤，书如固续彪。凤毛宜鸑鷟，骥种自骅骝。增重依莲幕，尤烦借箸筹。折冲皆婉画，赐履又分忧。奕奕长江上，源源数路头。若非烦柱石，何以镇貔貅。南土惊新事，西清拥碧油。春风回野色，江月静帘钩。地借长城望，尘清奕世雠。有生皆固结，无士不冥搜。【公下车之始，即问姓名。】立国须才用，闻公锐意收。龙门如可上，敢请与荀俦。  

和陶诗六首并序  

古诗不和，唐始有之，亦未有追和古人者。雪堂先生始出新意，尽赓渊明诗，彼诚有感云尔。隆兴二年，余浮家东吴，僦居日籴，大水入室，无所容其躯，妻孥嗷嗷，至绝烟火。羁旅憔悴之态，如雪堂之在岭外，而渊明之弃彭泽也。由是宦情日薄而归意日浓矣。暇日，读渊明诗不能尽和也，事类意感，辄继和焉。惧观者不我赦也，故序其意云。  

和归田园  

皇天亦爱我，生我匡庐山。勉承父母志，功名期少年。既无取日手，远去穷虞渊。又无谋生才，广有负郭田。富贵两不谐，胡为乎世间。眷言旉原居，宛在瀑布前。野旷易得月，谷虚常带烟。行歌紫芝曲，醉上香炉巅。念此百年身，有此足以闲。若乃不决去，使彼山凄然。  

和饮酒  

竹门固无锁，俗客自不开。而欲挟彼态，使我变所怀。乡原善同俗，于德则有乖。乃知违世人，所贵在幽栖。客有爱我甚，命驾来冲泥。怜我与俗异，欲我与世谐。甚知客言是，甚知余心迷。渊明《饮酒》诗，赓以遗客回。  

和乞食  

淮阴漂母事，不谓身见之。长歌渊明诗，益信非虚辞。嗟余客长安，十载无休期。一饱不自足，况敢谋酒卮。曳裾富儿门，丐食酬一诗。达于公卿间，喧喧谓余非。虽知责我至，终亦无所贻。  

和贫上  

吾闻戴安道，不对王侯琴。当时岂不能，低眉求赏音。一曲朝得闻，千金夕得寻。舍之不肯顾，轻重得所斟。小人一时快，君子百世钦。贫士繄此辨，士乎当正心。  

和杂诗  

遑遑行路难，汲汲艰食迫。井田邈不再，兼并蔽阡陌。永怀先父祖，遗我以清白。出门无所容，疑此天地窄。秋风瘦遥山，凉意惬行客。江南记旧游，不历岐王宅。  

又和  

渊明弃彭泽，归欤在柴桑。我里亦其侧，俯视世粃糠。顾瞻无所忧，所忧在绝粮。敢辞躬耕劳，耒耜山之阳。惜哉命之穷，仍岁螟蠈伤。去为游手民，足迹已四方。拂衣却归去，焉用祖离觞。  

同张安国游万杉寺一首寺有昭陵御书  

昭陵龙去奎文在，万岁灵杉守百神。四十二年真雨露，山川草木至今春。  

重九再到张巳隔世书诗牌后一首  

碧纱笼底墨才乾，白玉楼中骨已寒。泪尽当年联骑客，菊花时节独来看。  

昌国偶成  

诸邑皆山可夜驰，海中昌国力难施。风潮阻渡连天地，期会申严限日时。愿以老身从此免，忍将人命逼诸危。交门山下须臾死，肉食诸公知不知。  

留别昌国五首  

妄意弦歌学子游，迄无三异比中牟。叮咛今夜东风雨，添起潮头急去休。  

全家虽脱海波危，旧治无人咏十奇。孤奉明恩颜似甲，却嗔儿女笑嘻嘻。  

三山月淡白银阙，九老春闲紫石宫。此去能争几多地，恨无仙骨到其中。  

当时底事乞身归，万物何曾与我违。最是临行更肠断，海鸥犹自掠船飞。  

扶桑曾见日腾空，老去归田不复东。一觉短檐他日梦，起来惆怅晓窗红。  

昌园秩满次陈纠祖行韵  

昔之督邮逐彭泽，今之督邮眷昌国。不令自赋归去来，更以新诗祖行色。开缄墨湿雨蒙蒙，细读字字含清风。尘埃三载足昏塞，一听妙语还醒鬆。持归柴桑有茅舍，揭之其间作佳话。非惟可记陶渊明，亦愧当年督邮者。  

题四羊图  

三百维群世不见，乃以四羊为一图。人言此图出韦偃，不知韦偃有意无。岩岩参天一古木，下有轻荑满郊绿。雪髯隐约黑晕中，沙肋微茫笔端足。昔闻韦侯画马工，杜陵长歌歌古松。孰知画羊更如此，世间绝艺谁能穷。蕲春太守好事者，珍藏有此希世画。嗟予得见双眼明，此一转语久难下。三羊游戏芳草茵，一羊辄登枯树根。安得添我作牧人，为公鞭此一败群。  

丙午寒食题净土寺  

方见繁红绣小园，已随流水泛前村。人于醽醁真无分，雨共秋千似有冤。投老故应诸事懒，问春能得几分存。不更便作匆匆散，更把松梅子细论。  

再游用前韵  

十年不到此只园，又为支郎暂出村。犬认行踪增踊跃，燕惊离恨苦埋冤。鬓边但觉新丝长，壁上惟馀旧墨存。但问桑麻添几许，世间万事不须论。  

上巳日雁叉阻风呈宋彦起  

往来定是一年一，时节长逢三月三。天气未佳宜且住，树犹如此我何堪。花飞与客浑无与，酒好招人只自惭。安得惠风和畅景，与君方棹看淮南。  

长风沙次宋丈韵  

已将身世等河沙，又泛春江看浪花。锦缆牙樯君送酒，蓑衣蒻笠我浮家。淹留日觉青春暮，飘泊风兼细雨斜。安得昆仑能探水，试教来奏小琵琶。  

都不病起呈王枢密  

不解雕虫赋《逐贫》，又无饶舌论《钱神》。遭逢此鬼今番疟，零落吾生有限身。旧学试温浑易忘，新书欲谨自难真。时危壮士乃如此，为报堂堂有位人。  

瓜时有感  

篱边方对菊花黄，又报文移出草堂。三宿敢云桑下恋，四翁终愿橘中藏。泉萦去路常低咽，酒向离亭不肯香。圣代多才焉用我，明年重上乞身章。  

谢赵宰拜襄敏墓并留题二首并序  

惟先襄敏公，受知烈圣神文之时，学古入宫，献太平时制书，名在第一。裕陵伐叛，受命西征，辟国万里，全师独克。百年梦奠，丘墓幽远，无有知者。知县赵公，多识前言往行，独深知之。奉诏出宰，实部九原，乃因劳农，特枉三步，尽尊贤之意，存追占之心。风示诸侯，事关政教，非特先烈感遇而已。某不肖，既获躬执耒耜，被抚田间，又获奉承荐酹，感泣墓下，敬赋二诗，跪谢下执。  

班春故事亦年年，公独推诚远布宣。丽日借黄催麦珑，惠风吹绿散秧田。众鱼入梦蓑衣下，异雉飞驯桑荫前。好咏十奇归乐府，圣朝方采下民篇。  

河湟人去锁春芜。三步遥勤一束刍。盛事扌发挥千古烈，英词嘘动百年枯。故家零落今朝遇，此段孤高近世无。地下结成无限草，待公肃甲破幽都。  

送沈侍郎  

重入修门已有期，趣装聊此着征衣。帝思宣室名儒对，人喜玄都旧客归。高节不难全晚岁，亨途未必尽危机。愿公且为苍生起，莫向苕溪恋翠微。  

题严陵钓台并序  

题钓台多矣，大概高之尔，未有明其意者也。光武既定天下，深惩王氏之祸，原於张禹、孔光之流，故昔之所谓坐论者一切吏之，时或叱咤。侯霸等俯首而已。先生道高千古，岂能堪此。虽以礼聘，不以礼答。项枕卧语，又从而蹸践之，使知己之不足骄士，卒不少留。古语云：“使骐膦可系而羁兮，岂云异夫犬羊。”此则先生之志也，其首阳之流乎？为赋小诗，以发千载一笑。  

西都庸庸生祸胎，东都切切绳公台。平生故人苦畏辱，坐定白云那肯来。沉几深略满帝腹，且憩先生一双足。使知天上麒麟儿，不似犬羊甘豢畜。渭滨老叟不自持，为人人以鹰名之。岂识桐江一竿竹，依旧秋风鱼正肥。古来贤者亦避世，往往适逢天地闭。得如建武亦不恶，又值首阳难降志。山木阴阴江面寒，此天别在壶中宽。几曾流出桃花去，宝气自骇人间观。当时不愿世知己，称到于今却如此。塞马得失天好还，千驷齐侯不穷理。  

出郊访沈洞主  

抖擞尘埃暂出郊，一藤先访羽人巢。风翻翠浪催禾穗，秋放殷红著树梢。万里家山怀五老，千年活计却三茅。明朝便好乘风去，不学浮屠更打包。  

瀑布二首  

吟咏瀑水众矣，大抵比况尔。未有得於所见，凿空下语为兴诗者。太白独曰：“海风吹不断，江月照还空。”气象雄杰，古今绝唱。而“疑是银河”之句，亦或比焉。戏述二篇，兴比各一。  

造物小儿不任事，一天元气从淋漓。云中雨降自应尔，山上水行谁激之。幽林汹汹虚籁作，赫日粲粲寒光垂。谪仙独步得兴体，此外篇篇俱比诗。  

万仞青空不可攀，天将飞瀑挂其间。一双玉塔倚绝壁，两道白云腾半山。覆器以欹嗟鲁庙，设瓴而建笑秦关。春风一卷出山去，万里青秧抱瓮闲。  

题高远亭  

小携樽酒作清游，行到方壶最上头。山在断霞明处碧，水从白鸟去边流。苦无妙句窥天巧，赖有名亭慰客愁。从此江南添胜景，未应独数庾公楼。  

泛舟  

雪川荷叶浦，彭蠡石榴头。此地皆奇绝，平生所烂游。从来贪水国，老去只渔舟。更有乘桴便，何人从我浮。  

龟父国宾二周丈同游谷帘二首  

偶然得意挹珍流，二妙欣然共胜游。怪得坐间无俗语，谷帘泉水建茶瓯。  

一饮清泠体便轻，绝知真液是长生。归来世事都忘尽，惟记白云堆里行。  

蓬屋  

长檐十尺庇堂东，疏漏从来尽是蓬。日影碎如秋叶下，雨声洒似夜船中。竹因蠢尽多垂地，箬到枯时半掩空。此处想非人所竞，众雄应是不来攻。  

出丰城  

摇摇旌旆出洪都，弥望田畴总废墟。羸马不前身突兀，耕夫相视笑轩渠。倚松茅屋斜开径，近水人家半卖鱼。蒲叶向冬犹未割，临风遥忆路温舒。  

龙塘久别乘月再到奉呈同社在姑苏  

龙塘畴昔擅云烟，破月重来倍爽然。浮玉北堂三万顷，扁舟西子二千年。青山识面争迎棹，白鹭知心不避船。华发翛翛更何往，一茅终在此桥边。  

再用前韵  

已无功业上凌烟，且泛扁舟逐计然。自喜兹游胜平日，不知今夕是何年。横空蝃蝀聊欹枕，满袖婵娟永共船。同社贤豪多载酒，坐添清兴浩无边。  

姑苏泛月  

夜来谁共泛灵槎，飞上牵牛织女家。但觉满身私雨露，绝无一点世尘沙。秋将寒玉清风阵，月借熔银泼浪花。投晓归来互相告，等闲休向俗人夸。  

都昌沿檄黟歙遇春  

忽忽年华换，悠悠客路长。春声先水响，山气欲花香。何补公家事，空随吏役忙。白云知此意，一片直都昌。  

湖南道中二首  

已分馀生老一丘，尚因微禄少迟留。梦魂不待山资足，先入江南问钓舟。  

万壑千岩我一家，别来空自锁烟霞。闲云不放行人望，故向东南角上遮。  

题淡岩  

浯溪已借元碑显，愚谷还因柳序称。独有淡岩人未识，故烦山谷到零陵。  

陈弥高惠诗次韵言谢  

南来日日访人才，始得清诗副所怀。我计已成桴入海，君行初似橘踰淮。十年旅梦思乘兴，千里征尘忽及阶。见说又为勋业去，独能无意侣洪崖。  

劝农题吉祥寺  

傍石寻幽径，穷原得梵城。潮声四面合，山色一团清。农合巡门劝，僧烦倒屣迎。明年吾更健，来伴此中耕。  

刘致政家东冈池莲甚盛昔尝饮焉赋此叙别二首  

一枝曾吸碧筒杯，万丈潮头忽见催。斜倚阑干独惆怅，明年应是不能来。  

世路东西自此分，酒樽何日再论文。虎蹲山下一回首，望断东冈是海云。  

## 乖崖诗钞  

张咏  
悼蜀四十韵  

蜀国富且庶，风俗矜浮薄。奢僣极珠贝，狂佚务娱乐。虹桥吐飞泉，烟柳闭朱阁。烛影逐星沉，歌声和月落。斗鸡破百万，呼卢纵大噱。游女白玉珰，骄马黄金络。酒肆夜不扃，花市春惭怍。禾稼暮云连，纨绣淑气错。熙熙三十年，光景倏如昨！天道本害盈，侈极祸必作。当时布政者，罔思救民瘼。不能宣淳化，移风复俭约。情性非方直，多为声色着。从欲窃虚誉，随性纵贪攫。蚕食生灵肌，作威恣暴虐。佞罔天子听，所利惟剥削。一方忿恨兴，千里攘臂跃。火气烘寒空，雪彩挥莲锷。无人能却敌！何暇施击柝。害物黩货辈，皆为白刃烁。瓦砾积台榭，荆棘迷城郭。里第锁苔芜，庭轩喧鸟雀。斗粟金帛酬，束刍绮罗博。悲夫骄奢民！不能饱葵藿。朝廷命元戎，帅师荡凶恶。虎旅一以至，枭巢一何弱？燎毛焰晶荧，破竹锋熠爚。兵骄不可戢，杀人如戏谑。悼耄皆丽诛，玉石何所度？未能剪强暴，争先谋剽掠。良生计空赊，死心愁陨获。四野构豺狼，五亩孰耕凿？出师不以律，余孽何由却！鄙夫识蜂虿，寡术能笼络。边邮未肃清，何颜食天爵？世方尚奔驰，谁复振愁谔？黄屋远万里，九重高寥廓。时称多英雄，才岂无卫霍？近闻命良臣，拭目观奇略。  

劝酒惜别  

春日迟迟辗碧空，绿杨红杏描春色。人生年少不再来，莫把青春枉抛掷！思之可不令人惊，中有万恨千愁并。今日就花始畅饮，座中行客酸离情。我欲为君舞长剑，剑歌苦悲人苦厌。我欲为君弹瑶琴，淳风死去无回心。不如转海为饮花为幄，嬴取青春片时乐。明朝匹马嘶春风，洛阳花发臙脂红。车驰马走狂似沸，家家帐幕临晴空。天子盛明君正少，勿恨功名苦不早。富贵有时偷闲强欢笑，莫与离忧贾生老！  

赠刘吉  

天地有至私，刘生与英气。学必摘其真，文能取诸数。叫回尧舜天，聒破周孔耳。通塞不我知，要在观生意。居危不苟全，凭艰立忠义！【自注：仕江南伪主，指斥奸佞曰：“果信是人，国将亡也。”】归国有名贤，天子闻之喜。倒海塞横流，掀天建高议。【自注：治黄河有功，议边将不才，廷辨大臣阿谀。】冒死雪忠臣！【自注：证杨业忠赤，为奸臣所陷。】谠言警贵侍。【自注：重指中贵弄权。】四海多壮夫，望风毛骨起。如今竟陵城，推司茶菽利。鹤情终是孤，仁性困亦至。劳劳忧众民，咄咄骂贪吏。方期与叫阍，此实不可弃。如何不自持，稍负纤人累。酣歌引酒徒，乱入垂杨市。狂来拔剑舞，踏破青苔地。群口咤若奇，我心忧尔碎。请料高阳徒，何如东山器？请料酒仙人，何如留侯志？去矣留跋江，深心自为计。  

寄晁同年  

昔同白日升穹碧，还同水国司民籍。三年不见频寄书，两月相过忘行役。桃花江上雪霏霏，黄鹤楼中风力微。幽胜逼人魂欲飞，此时不醉无与归。人间美事应有主，别马蹄霑边塞土。南楼一望心凄迷，昨夜疏檐滴寒雨。休夸笔力驱真风，勿忆云山千万重。但偶西风一行雁，杀青相问莫辞慵。  

与进士宋严话别  

人之相知须知心，心通道气情转深。凌山跨陆不道远，蹑屩佩剑来相寻。感君见我开口笑，把臂要我谈王道。几度微言似惬心，投杯着地推案叫。此事置之无复言，且须举乐催金船。人生通塞未可保，莫将闲事萦心田。兴尽忽告去，挑灯夜如何？弹琴起双舞，拍手聊长歌。我辈本无流俗态，不教离恨上眉多！  

县斋秋夕  

才薄难胜任，空销懒惰情。公堂群吏散，苔地乱蛩声。隔岁乡书绝，新寒酒病生。方今圣明代，不敢话辞荣。  

登黄鹤楼  

重重轩槛与云平，一度登临万想生。黄鹤信移烟树老，碧云魂乱晚风清。何年紫陌红尘息，终日空江白浪声。莫道安邦是高致，此身终约到蓬瀛。  

登麟州城楼  

莫问戎庭苦，高栏是夕攀。时清官事少，边静戍人闲。雉堞临寒水，穹庐倚乱山。皇恩正无外，不拟更移还。  

再任蜀川感怀  

官职过身鬓已衰，傍人应讶退休迟。从来蜀地称难制，此是君恩岂合违！兵火因由难即问，郡城牢落不胜悲！无烦苦意思诸葛，只可颁条使众知。【自注：李顺、刘干、王均，十年三乱，蜀人人思得诸葛亮，遇离乱提一旅之兵，平定川陕。此非宏才异略，则不济也。方今天子仁圣，国富兵强，只宣驭远宽平之诏；禁暴刑杀之令。不半年自整尔。  

每忆家园乐蜀中寄傅逸人  

每忆家园乐，名贤共里闾。剧谈祛夜疟，【自注：开宝中，与傅会於韩城，终夕谈话。诸邻病疟，皆云不发。】幽梦验乡书。【自注：每发家书，傅必先梦。】渐老性情懒，隔年音信疏。终嫌累高节，不得荐相如。【自注：淳化末，余直省，密使人诱傅意勉之仕进，傅以为荐已，是相污也，虚名何济，遂止。】  

送赵寺丞罢秩游青城山  

公余长闭目，只是老心情。闻道寻山去，连忙出户迎。好峰须到顶，灵迹要知名。回日从容说，余将少解酲。  

金陵郡斋述怀  

傍人往往羡清途，野逸情怀亦自扶。官舍四边多种竹，潮沟一面近生芦。病嫌见客低徊甚，老觉临官气味粗。不信浮名是身累，有时闲撚白髭须。  

郡斋书情寄仙游张及  

老去慵仍甚，荣名旧日疏。又因经岁病，不答故人书。闭阁僧归后，看山吏散初。何因论心迹，之子最相於。  

游赵氏西园  

蜀中春艳世间疏，比并陈园恐未如。数里花光浮暖日，六街尘净见香车。翻空雅乐催欢处，入格新诗上板初。方信承平无一事，淮阳闲杀老尚书。  

寄田锡舍人  

当年心计此心知，忽忽逢人亦自疑。枉是忧公生白发，有何长略谢清时。林僧已怪抽身晚，朝侣犹嫌到阙迟。多喜通规识幽抱，路遥无处寄相思。  

寄郝太冲  

闲愁休问意休疑，此事关身合再思。心静易求长世法，气狂难与少年时。新编到底将何用，旧好如今更有谁！犹忆公堂秋会否，绕窗寒竹夜风吹。  

送别苏寺丞  

公身多不定，何路慰飘离？莫以微言合，苦将幽思悲。山程朝醉少，雪屋夜眠迟。即问逢春约，芳菲折赠谁。  

送马道人归天台  

逢山长欲便辞荣，见说天台益自惊。绝顶要归终久住，此时无计伴师行。囊携鼎药身难老，路接仙桥眼更明。莫笑官途滋味薄，五湖曾有片帆轻。  

归越东旧隐留别秦中知己  

客亭杨柳叶初残，歌咽秋空惨别颜！吟爱好峰归越路，醉冲寒雨出秦关。烟萝庭户重栖倚，渔浦人家旧往还。纵使功名无分得，免教心在怨尤间。  

郊居会傅逸人  

久客倦惊魂，田居乞暂安。义宁忘力学，贫要奉亲欢。枕外河声老，门前野色宽。支流狂绕砌，丛苇品当栏。书叶招邻彦，扶筇话肺肝。吟怀难契遇，醉语动辛酸。隐几岁时变，凭轩雷雨残。致君须有分，会此掷鱼竿。  

再会傅逸人  

分到知心死不轻，几年曾是怆离情！微风吹雨雁初下，落叶满阶虫正鸣。灯静苦嫌论剑略，簟凉频喜转琴声。从来共约云泉老。肯向人间占好名。  

贻傅逸人  

少年名节动人群，避俗身居积水渍。几为典衣留远客，半来欹枕看闲云。门连酒舍青苔滑，路近沙汀白鸟分。谁道无情活黎庶，数篇新制咏南薰。  

郊居寄朝中知己  

年来流水坏平田，客径穷愁自可怜。汀苇乱摇寒夜雨，沙鸥闲弄夕阳天。狂嫌浊酒难成醉，冷笑清诗不直钱！碧落故人知我否，几回相忆上渔船。  

怀张白逸人  

昔年吟社偶通邻，常贵高风入格真。名好已期天共歇，性孤翻与世无亲。梁园醉别花烧眼，楚寺秋归鹤伴身。从此幽怀不能说，五湖烟月二京尘。  

访人不遇  

旧径莓苔合，儿童独闭门。踏霜归远店，凉月照空樽。雁响蒹葭浦，风惊橘柚村。知音在何处？凝寂欲销魂。  

舟次辰阳  

昔贤劳苦为忧官，我自无才欲忘餐。鸣棹几程滩势恶，宿亭一夜雨声寒。村连古洞蛮烟合，地落秋畲楚俗欢。虽指公余便东下，好峰犹得卷帘看。  

舟中晚望桃源山  

仙山初指眼初明，倚棹因妨半日程。云裏未忘寻去路，世间争合有浮名。岩空闇老松千尺，天静时闻鹤一声。更谢暮霞怜惜别，满坡红影照峥嵘。  

幽居  

落花时节掩关初，请绝江城旧酒徒。满屋烟霞春睡足，一溪风雨夜灯孤。易中有象闲消息，身外无求免叹吁。多谢岩僧频见访，欲回流水又踟蹰。  

旅中感怀  

人世贪名岂是闲，几回思算几凄然。故乡路远不得信，寒月夜来还复圆。霜趁悲鸿归楚泽，风移残烧下秦川。莫言酒作销忧物，更有新诗一两篇。  

新市驲别郭同年  

驿亭门外叙分携，酒尽扬鞭泪湿衣！莫讶临歧再回首，江山重叠故人稀。  

晚泊长台驿  

驿亭斜掩楚城东，满引浓醪劝谏慵。自恋明时休未得，好山非是不相容！  

过华山怀白云陈先生  

性愚不肯林泉住，强要清流拟致君。今日星驰剑南去，回头惭愧华山云。  

途中  

人情到底重官荣，见我东归夹路迎。不免旧溪高士笑，天真丧尽得浮名。  

桃源观  

檐下山光砌下苔，人间重遇眼重开。旧林诸子休移诮，已许孤云作计回。  

雨夜  

四檐风雨滴秋声，醉起重挑背壁灯。世事不穷身不定，令人闲忆虎溪僧。  

帘幕萧萧竹院深，客怀孤寂伴灯吟。无端一夜空阶雨，滴破思乡万里心。  

寄傅逸人  

当年失脚下鱼矶，苦为明朝未得归。寄语巢由莫相笑，此心不是爱轻肥。  

阙下寄傅逸人  

疏疏芦苇映门墙，更有新秋脍味长。何事轻抛来帝里，至今魂梦绕寒塘。  

送别王秘丞  

帝乡三十年前别，江外相逢鬓已衰。清论未穷行计速。为君临水立多时。  

送别李司直  

亭下依微见远村，亭中离恨若为论？数声歌罢扬帆去，民吏相看有泪痕。  

送魏道士  

江上萧萧木叶飞，天台狂客杖藜归。莫嫌俗吏勤相顾，曾是嵩阳旧掩扉。  

答刘道人  

嵩阳峰底洞中天，曾共浮丘对掩关。知道高闲少兼济，折腰从此到人间。  

谢云居山人草鞋  

云居山客草为鞋，路转千峰此寄来。昨日公余偷步蹑，万端心绪忆天台。  

闻鹧鸪  

画中曾见曲中闻，不是伤情即断魂。北客南来心未稳，数声相应在前村。  

## 二薇亭诗钞  

徐玑  
访梅  

访梅行近郊，寒气初淅沥。欲开未开时，三点两点白。清枝何萧疏，幽香况岑寂。颇知天姿殊，绝似人有德。逢君天一方，欢然旧相识。  

监造御茶有所争执  

森森壑源山，袅袅壑源溪。修修桐树林，下荫茶树低。桐风日夜吟，桐雨洒霏霏。千丛高下青，一丛千万枝。龙在水底吟，凤在山上飞。异物呈嘉祥，上奉玉食资。腊馀春未新，素质蕴芳菲。千夫喏登垅，叫啸风雷随。雪芽细若针，一夕吐清奇。天地发宝秘，神鬼不敢知。旧制尊御膳，授职各有司。分纲制品目，簿尉监视之。虽有领督官，焉得专所为。初纲七七夸，次纲数弗差。一以荐郊庙，二以瀹宾夷。天子且谦受，他人奚可希。奈何贪渎者？凭陵肆奸欺！品尝珍妙馀，倍称来其私。初作狐儿媚，忽变狼虎威。巧计百不行，叱怒面欲绯。再拜长官前，兹事非所宜。性命若蝼蚁，蠢动识尊卑。朝廷设百官，责任无细微。所守傥在是，恪谨焉可违。君一臣取二，千古明戒垂。以此得重劾，刀锯弗敢辞。移官责南浦，奉命去若驰。回首凤凰翼，雨露生光辉。  

述梦寄赵灵秀  

江水何滔滔，渡江相别离。揖子客舍前，对子衣披披。问子何所为，旅舍未得归。执手一悲叹，惊觉妻与儿。起坐不得省，清风在帘帷。平明出南门，将以语所知。过子旧家处，寒花出疏篱。萧萧黄叶多，袅袅归步迟。子去不早还，何以慰我思。  

漳州别王仲言  

百草各有种，春至不栽培。交情重故知，岂论才不才。相识十年初，再见天之涯。共饮一杯酒，粲若红颜开。人生有此乐，知复能几回。契阔几已深，矧尔病与衰。朔风从何来，吹发枝上梅。天寒日欲暮，又乃行色催。君去江水西，我归近天台。东西道路长，未可心膂摧。明朝碧云多，伫思良徘徊。  

投杨诚斋  

名高身又贵，自住小村深。清得门如水，贫惟带有金。养生非药铒，常语是规箴。四海为儒者，相逢问信音。  

江亭临眺  

问得梅花信，寒林动晚声。雨来山渐远，潮去水还清。寥落寻新句，欢娱解宿酲。相携归路滑，灯火近孤城。  

同友人登翠麓亭  

缓行循翠麓，凝睇俯清湾。舟楫芦花外，江山夕照间。天寒虽日短，岁晚亦身闲。高树梅初发，与君相共攀。  

中川别舍弟  

中川人语别，南国夜何其。江迥风来急，山低月落迟。缆从前浦远，角在古城吹。五亩耕锄地，何当手共犁。  

冬日书怀  

门庭黄叶满，园树尽玲珑。寒水终朝碧，霜天向晚红。蔬餐如野寺，茅舍近溪翁。非是分嚣寂，由来趣不同。  

黄碧  

黄碧平沙岸，陂塘柳色春。水清知酒好，山瘦识民贫。鸡犬田家静，桑麻岁事新。相逢行路客，半是永嘉人。  

西征有寄翁赵徐三友  

穷冬逆旅身，薄宦此艰辛。渡水添愁思，看山忆故人。烟生村落晚，雨过竹松新。昨夜还乡梦，逢君苦未真。  

送赵灵秀赴筠州幕予亦将之湖外  

郡以竹为名，因知此地清。溪来城下绿，山到市边平。入幕非无客，能文必有声。江湖共游宦，相望若为情。  

湘水  

湘水几千里，平流少激湍，数家分市井，列石起峰峦。岂是昔曾到，犹疑画上看。吟诗身渐老，向此作微官。  

泊舟呈灵晖  

泊舟风又起，系缆野桐林。月在楚天碧，春来湘水深。官贫思近阙，地远动愁心。所喜同舟者，清羸亦好吟。  

古郡  

古郡依蛮楚，身来作冷官。老怜兄弟远，贫喜妇儿安。分菊乘春雨，移梅待岁寒。又传家信至，入夜着灯看。  

凭高  

凭高散幽策，绿草满春坡。楚野无林木，湘山似水波。客怀随地改，诗思出门多。尚有溪西寺，斜阳未得过。  

送徐照先回江右  

骨体先如鹤，离家岁已周。欲知诗思远，曾共楚乡游。穷达身将老，分携菊正秋。江西看旧友，归计少迟留。  

别赵黄中  

世道难为友，相期一见中。但令心事合，不在语言同。秋早湘烟白，舟移蓼岸红。别怀如迥野，长与水云通。  

题陈待制湖庄  

园无三亩地，四面水连天。行向楼高处，却如身在船。野花春渚外，山色海云边。一任人来往，兹怀亦浩然。  

寄陈西老  

长日无吟伴，闲庭伫物华。竹枝斜带雨，草色净侵沙。风度平生友，邻居几十家。前曾乘小醉，访尔一瓯茶。  

初夏游谢公岩  

欲取纱衣换，天晴起细风。清阴花落后，长日鸟啼中。水国乘舟乐，岩扉有径通。州人多到此，犹自忆髯公。  

喜奭上人至  

住与佛居近，僧闲稍问诗。湖山明月夜，风露菊花时，达意言常省，微吟步自迟。老来朋旧少，爱尔得相随。  

晓  

诗鬓晓星星，霜天似水清。风当窗眼入，冰向砚池生。已瘦梅花影，犹乾竹叶声。夜来天地洁，惟是月华明。  

题方上人房古梅房即故道书记所居  

曾听道公语，先师爱此梅。但知传说老，不记若年栽。半树枯仍发，疏花晚自开。方兄头又白，常喜故人来。  

春日游张提举园池  

西野芳菲路，春风正可寻。山城依曲渚，古渡入修林。长日多飞絮，游人爱绿阴。晚来歌吹起，惟觉画堂深。  

宿寺  

古木山边寺，深松径底风。独吟侵夜半，清坐杂禅中。殿净灯光小，经残磬韵空。不知清远梦，啼鸟在林东。  

孤坐呈客  

晨起犹孤坐，瓶泉待煮茶。寒烟添竹色，疏雪乱梅花。独喜忘时事，谁知改岁华。多君能过此，人里似仙家。  

送张主簿  

上世喜同登，论交建水清。故人逢客里，明日又离情。佳阙东南少，卑官远近行。秋风分手地，霜叶满江城。  

题石门洞  

瀑水东南冠，庐山未足论。飞来长似雨，流处不知源。洞里龙为宅，溪边石作门。修行谢康乐，庵有故基存。  

春望  

楼上看春晚，烟分远近村。晓晴千树绿，新雨半池浑。柳密莺无影，泥新燕有痕。轻寒衫袖薄，杯酌更须温。  

寄赵端行  

庭深自无暑，苔径复萦纡。宾客不长到，儿童亦可娱。荷花时带粉，蒲叶晓凝珠。与尔城闉隔，兹欢想不殊。  

山居  

柳竹藏花坞，茅茨接草池。开门惊燕子，汲水得鱼儿。地僻春犹静，人闲日更迟。山禽啼忽住，飞起又相随。  

夏日怀诗友  

流水阶除静，孤眠得自由。月生林欲晓，雨过夜如秋。远忆荷花浦，谁吟杜若洲。良宵恐无梦，有梦即俱游。  

腊日骊山渡逢故人  

天寒多木叶，愁思满溪滨。惆怅往来渡，经行多少人。时情犹重腊，岁事每占春。与尔他乡旅，谁当怀抱新。  

次韵刘明远移家二首  

隐居须是僻，君向数家村。自以闭为乐，何嫌贫尚存。碧波连草舍，白日掩柴门。挂得一瓢在，风来应恶喧。  

恬淡安身易，新家似旧居。径凉行落叶，池净数游鱼。诗得唐人句，碑临晋代书。半生惟此乐，同辈必无如。  

登信州灵山阁跨鹤台  

清游吾有分，浑似昔曾来。野屋凭高住，青山到水回。欲看灵岫远，须待晓云开。渐渐生愁思，乡心上古台。  

题李商叟半村堂  

住屋半依村，先生气象尊。若非迎好客，长是掩柴门。觅句行山影，披蓑钓月痕。固穷年八十，惟得令名存。  

湘中  

旧说湘中事，身来又可寻。庙存虞帝迹，江照楚臣心。为客人俱远，题名刻自深。春回洲渚绿，遥望正沉吟。  

书翁卷诗集后  

五字极难精，知君合有名。磨垅双鬓改，收拾一编成。泉落秋岩洁，花开野径清。渐多来学者，体法似玄英。  

檄途寄翁灵舒  

闻道长溪令，相留一馆闲。便令全近舍，尚隔几重山。为旅春郊外，怀人夜雨间。年来疏览镜，怕见减朱颜。  

大龙湫  

瀑水数千尺，何曾贴石流。还疑众山拆，故使半空浮。雾雨初相乱，波涛忽自由。道场从建后，龙去任人游。  

送瑞州张知录  

岁暮不惜别，君行是宦游。江西多野水，湖上正高秋。旧友曾过处，新题必共留，官闲可寻访，竹径最深幽。  

寄舍弟  

寄问安宁弟，弦歌又一年。流来溪水远，清到县门前。故里人情乐，新居物色鲜。宦归言话款，正及早梅边。  

秋夕怀赵师秀  

冷落生愁思，衰怀得句稀。如何秋夜雨，不念故人归。蛩响砌尤静，云疏月尚微。惟怜篱下菊，渐渐可相依。  

登黄碧轩继赵昌甫作  

步陟高高寺，徐行不用扶。青天晴又雨，山色有还无。句向闲中觅，茶因醉后呼。所怀论未足，何乃又征途。  

溪上  

十日清溪上，新春细雨天。绿波随棹起，白鸟望舟眠。麦秀初如草，云浓半是烟。却愁山路险，明日舍溪船。  

梅坡  

浅水低坡几树苔，冷光摇动玉尘埃。横斜直似安排得，古怪多应折损来。洁白要须侵夜看，飘零却是被春催。闲来立断清风影，一片飞香落酒杯。  

秋日登玉峰  

玉琢孤峰压富沙，人行峰顶步云霞。溪流缓去几回曲，树色幽分无数家。翠拂寒烟平似水，红飘霜叶远如花。明朝重向城中望，对北孤峰应不差。  

壬戌二月  

山城二月景如何，行处时时听踏歌。淡色似黄杨叶小，浓香如蜜菜花多。春容每到晴时改，天气偏从雨后和。好向溪头寻钓侣，小溪连夕涨清波。  

题东山道院  

古院嵌{山欹}石作层，绿苔芳草近郊垌。溪流偶到门前合，山色偏来竹里青。静与黄蜂通户牖，闲将白鸟共沙汀。道人亦有能琴者，一曲清徽最可听。  

六月归途  

星明残照数峰晴，夜静惟闻水有声。六月行人须早起，一天凉露湿衣轻。宦情每向途中薄，诗句多於马上成。故里诸公应念我，稻花香里计归程。  

访湖友  

城中日月望南湖，乞得闲来访隐居。渐有秋霖篱菊长，才无暑气渚莲疏。壁间古画多贤像，案上尘编半佛书。未见主人逢稚子，不通姓字独踟躇。  

登滕王阁  

重重楼阁倚江干，岸草汀烟远近间。春水生时都是水，西山青外别无山。云归长若真人在，风过犹疑帝子还。自古舟船城下泊，几人来此望乡关！  

赠赵师秀  

薄宦归来隔几春，清羸还是旧时身。养成心性方能静，化得妻儿不说贫。竹长新阴深似洞，梅添怪相老於人。亦知曾见高人了，近作文章气力匀。  

赠徐照  

近参圆觉境如何，月冷高空影在波。身健却缘餐饭少，诗清都为饮茶多。尘居亦似山中静，夜梦俱无世虑魔，昨日曾知到门外，因随鹤步踏青莎。  

新春书事  

出门闲步草萋萋，桑柘阴中亦有蹊。几树晴烟莺啭早，一塘春水燕飞低。空如陶亮官为令，难学严陵住近溪。圣世幸时沾薄禄，不能辛苦又攀跻。  

泊马公岭  

维舟拂晓步平沙，晚泊云根第一家。新取菜蔬沾野露，旋编篱落带山花。门前相对青峰小，屋后流来白水斜。可爱山翁无一事，藤墙西畔看蜂衙。  

酒  

才倾一盏碧澄澄，自是山妻手法成。不遣水多防味薄，要令曲少得香清。凉从荷叶风边起，暖向梅花月里生。世味总无如此味，深知此味即渊明。  

梅  

是谁曾种白玻璃，敻绝寒荒一点奇。不厌垅头千百树，最怜窗下两三枝。幽深真似《离骚》句，枯健犹如贾岛诗。吟到月斜浑未已，萧萧鬓影有风吹。  

过九岭  

断崖横路水潺潺，行到山根又上山。眼看别峰云雾起，不知身也在云间。  

春雨  

断桥横落浅沙边，沙岸疏梅卧晓烟。新雨涨溪三尺水，渔翁来觅渡船钱。  

柳着轻黄欲染衣，汀沙漠漠草菲菲。晚风吹断寒烟碧，无数鸳鸯溪上飞。  

夏日闲坐  

无数山蝉噪夕阳，高峰影里坐阴凉。石边偶看清泉滴，风过微闻松叶香。  

丹青阁  

翠霭空霏忽有无，笔端谁着此工夫。溪山本被人图画，却道溪山是画图。  

移官南浦作  

簿领初为建水栖，移官南浦又沉迷。溪山转处人烟隔，惟有黄鹂一样啼。  

秋行二首  

戛戛秋蝉响似筝，听蝉闲傍柳边行。小溪清水平如镜，一叶飞来细浪生。  

红叶枯梨一两株，翛然秋思满山居。诗怀自叹多尘土，不似秋来木叶疏。  

建剑道中  

云麓烟峦知几层，一湾溪转一湾清。行人只在清湾里，尽日松声杂水声。  

新凉  

水满田畴稻叶齐，日光穿树晓烟低。黄莺也爱新凉好，飞过青山影里啼。  

新春喜雨  

农家不厌一冬晴，岁事春来渐有形。昨夜新雷催好雨，蔬畦麦垅最先青。  

春晚  

午风庭院绿成衣，春色方浓又欲归。蝌蚪散边荷叶出，酴醿香里柳绵飞。  

漳州圆山  

轻烟漠漠雾绵绵，野色笼青傍屋前。尽说漳南风水好，众山围绕一山圆。  

新秋  

新秋一雨洗林关，晚色清澄满望间。风静白云横不断，山前又叠一重山。  

五里牌边  

路绕山根石磴斜，小桥流水树交加。柴门半掩人稀到，五里牌边三四家。  

永春路  

路行僻处山山好，春到晴时物物佳。秀色连云原上麦，清香夹道刺桐花。  

秀峰寺  

篮舆晚泊近岩隈，精舍门临古道开。僧子相逢便相识，十年三过秀峰来。  

连江官湖  

众山围绕渌团圆，官木参差古道边。行尽浓阴今不了，一湖飞雨带轻烟。  

### 二薇亭集补钞  

徐玑  
吾庐  

蓬户闭还开，深居称不才。移荷怜故土，买石带新苔。药信仙方服，衣从古样裁。本无官可弃，何用赋归来。  

送翁巴陵  

曾识巴陵县，重携印绶过。地遍无会计，俗厚有弦歌。官况湘流碧，诗情楚岫多。梅花送征棹，万里接阳和。  

夏日怀赵灵秀  

古郡草为城，怀贤隔此扃。水风凉远树，河影动疏星。江国晴犹润，烟林暮转青。荷锄曾有约，独喜带《骚经》。  

夏夜同灵晖有作奉寄翁赵二友  

斋蔬惟少睡，露坐得论文。凉夜清如水，明河白似云。宿禽翻树觉，幽磬度溪闻。欲识他乡思，斯时共忆君。  

送赵明叔为漳浦宰  

去年官满处，送子意何如？地接泉山近，人依大泽居。南中繁赋役，美政辑田庐。公退无他事，弹琴更读书。  

## 云巢诗钞  

沈辽  
寄陆九  

贺老湖边春水生，野阳浮动北风轻。天边重斗歌筦响，鉴裹彩舟金翠明。大抵盛时须着意，要知吾辈未忘情。君如彦道能怀帽，便逐轻帆作此行。  

寄才仲  

陶令在彭泽，放怀天壤间。横江三百里，往往向庐山。多寻简寂醉，时访远公闲。不复顾吏迹，世人指为顽。公子负文华，少年成青纶。风流不屑俗，为邑得星湾。节节香炉峰，据案见苍颜。何劳事舟楫，缓步可跻攀。形骸付物外，勿使人事关。岩壑高世人，有谁偕往还？新篇定盈轴，佳句不可删。南风傥垂寄，诚足慰衰孱。  

赠磻翁龙尾砚  

龙尾山盘八十里，龙尾有潭下无底。秋月亭亭潭气黑，其中有石色如墨。山川秀气散不为，风云顽不为砂砾。融结至宝有物主，水上经营无处所，经年始获不敢贾。我昔游江南，有客遗我夸龙子。吾知龙能变化是或不可制。追琢为巨砚，大笔挥《离骚》。中圆体天形，外方作地象。精光熠熠角生浪，熟视乃有绀罗文。莹润无与比，玩爱何可论。我今樗散无所事，特赠华阳鸿笔丽藻人。吾闻蜀都多学士，置诸文府为战具。君如穷经遂绝笔，请典大轴传后嗣。  

春日行  

宫梅扑地白毡班，细柳结烟金缕繁。春华年年来不已，人生七十半衰残。少时豪放犹不敌，何况羁栖落荆蛮！囊中琵琶金凤闲，古曲情深属谁弹。病目矇矇对荒山，东风有意为掩关。弃置万事一梦还，江湖水生愁夜寒。  

甲辰年五月十五日夜澧阳观月  

少年怅不乐，明日何为哉？扬眉一遐赏，寂寂更伤怀！念昔吾州乐，泛舟湖上来。佳宾适所好，欢计成金罍。妖歌有送响，度曲清且哀。留连夕阳下，夜色起山隈。光明水晶域，素彩中天开。龙香弄微风，四顾绝纤埃。澄波照上下，倒景出瑶台。红烛渐向微，始知夜漏催。美人屡更衣，含笑玉山隤。欢乐殊未央，鼓枻中洲回。人生无忧患，遇乐且衔杯。怅余失交臂，万里来天涯。羁愁那无感，情虑长如灰。神游忽自笑，安知顾形骸。  

赠大中镇国长老  

昔从东南来，税驾依金地。迎风步峻阁，始眺澧阳市。苍茫烟雾下，一水萦如袂。夷落杂连峰，精庐遥相峙。宅土信羁客，杜门忽弥岁。风云一萧散，身世两无累。怀归怅有感，史迁念留滞。引脰企昔游，野马埋苍翠。何时篮舆去，复将老师住。请扫岩下石，为述空王偈。  

游瑞岩  

已恨初年不学仙，老来何处更参禅？西风摇落岁事晚，卧对高崖看落泉。  

寄四明神智师  

勇水楼头看尽山，南城寺裹扣禅关。老师多事犹相记，千里驰书慰病孱。  

次韵酬明发华宗  

长卿倦游欲东还，幸与诸公俱出关。世事转头都委萝，人生何计得长闲。残花烂熳飘村坞，细雨廉纤隔砀山。谁写熙宁十才子，老夫亦入画图间。【出有贞元十才子出阙图，至今多有传本。】  

奉陪颖叔赋钦院牡丹  

昔年曾到洛城中，玉金盘深浅红。行上荆溪溪畔寺，愧将白发发对东风。  

龟兹舞  

龟兹舞，龟兹舞，始自汉时入乐府。世上虽传此乐名，不知此乐犹传否。黄扉朱邸昼无事，美人亲寻教坊谱。衣冠尽得画图看，乐器多因西域取。红绿结裀坐后部，长笛短箫形制古。鸡娄楷鼓旧所识，饶贝流苏分白羽。玉颜二女高髻花，孔雀罗衫金画缕。红靴玉带踏筵出，初惊翔鸾下玄圃。中有一人奏羯鼓，头如山兮手如雨。其间曲调杂晋楚，歌词至今传晋语。须臾曲罢立前庑，叹息平生未尝睹。清都阆苑昔有梦，寂寞如今在何所？我家家住江海涯，上国乐事殊未知。玉颜邀我索题诗，它时有梦与谁期！  

寄文翁  

白兔观边仙路长，华林修竹到南庄。比邻鸡犬易过屋，适意琴书动满床。目断鹊鸰分汉节，心随鸿雁极天潢。欲移画舸遥相访，正恐田家五月忙。  

奉酬舜文即次元韵  

我生无庸如断络，已分老死填沟壑。不能掉舌强附会，何暇论经更穿凿。莱芜甑敝欲生尘，玉川婢粗常赤脚。世间要涂不易骤，身外名<革畺>谁可缚？本无道义轻王公，亦不悲伤念流落。水乡夏半不厌热，绕舍新篁尚含箨。讼庭勾钉非吾事，吏按烦苛都可却。农民渐使安甽亩，和气终须蠲疹瘼。子羽不肯过我室，悬榻何妨卧西阁。年来多病亦废饮，墙下度泥委杯酌。旧学迂疏不适时，譬如石田何可获。欲捕大鹏逐方峤，终不劳心事弋缴。行当归扫乌峰下，试炼金鼎长生药。  

题杨师壁  

年来病倦厌寻山，且寄清泠白水间。最爱杨师旧茅舍，频来借榻伴高闲。  

寄庆复允中  

木叶飘萧已半殷，试临高处望君山。野田缭绕来时路，画舸逍遥数日间。坐想故人应见忆，如今秃发不胜斑。两州相望无千里，莫惜新篇断往还。  

赠清道  

少年好书老弥笃，牙签锦囊数百轴。江左墨妙世不瞩，有唐诸公粗可录。诸公草法无可称，中叶始有张颠名。张颠下笔有神会，其妙不似点画成。后来沙门有藏真，措意潇洒尤更精。当时二子最名盛，至今学者皆伏膺。本朝苏公名弟兄，汝南蒲阳亦有声。比来诸公已老死，其馀卑俗类可憎。我昔乘兴游都城，列子示我新素屏。始知无择得此道，长沙道人今复生。归来穷巷揜柴荆，惠然相访得忘形。赠我数行岂无意，势如九河注沧溟。中间龙蜃降没升，叹伏不暇独可惊。自欲何能谢言情，欲赠金玉还愧轻。殷勤之揖喜不胜，使我区雾老后明。  

池阳  

池南柳色未全黄，池北萱芽尚带霜。老去寻春不嫌早，春深留与少年郎。  

寒烟寂寂锞青溪，圆月亭亭上曲堤。小杜风情遥可想，闲调丝竹舞金泥。  

林平  

河边柳眼澹烟浮，腊破春归一岁休。不复昔时羁旅恨，离明还泊北城头。  

次韵和宋平  

忆昔衔杯折梅处，孤山寺前千丈塘。横遮青林斗残雪，暗入红袖留清香。往游都城虽屡赏，纵有素艳终殊芳。莫辞绕林行百匝，更嚼嫩蕊薰愁肠。  

和张宝臣即元韵  

始余倦游念还家，一身泛然寄天涯。头上白发日益加，朱颜不驻炉中砂。飘飘逸气凌紫霞，犹着黄绶趋泥沙。烈日谩凭乌帽遮，穷巷归来夕烟斜。闭门正欲谢喧哗，何惮屋室多庳窊。杨柳欲落鸣饥鸦，八月秋风想乘槎。市中有金谁攫孥，自欲归耕老菑畲。嗜好已背梨与植，那复开口增詉々。眼昏白昼生黑花，老悲独向儿女夸。枯辙不能活鳍魦，骐骥垂耳伏盐车。一官欣得饱鱼虾，顿首致谒辞当衙。愚拙不遇何复嗟，川陆旧游殊不遐。才渡扬子已闻哇，吴女蓬鬓多髦髿。西湖信美谢若耶，松竹夹道繁根芽。势利屈曲如盘蜗，卫青变化乃龙蛇。深闰召客舞双发，抚手相劝竞呀呀。西崦老师自煮茶，太守陈乐奏渝巴。湖水洗面去尘痂，故山白怕留文沙。田里小儿放猪猳，为乐往往鸣箫笳。亦有狐兔怛怛罝，令人指手徒为椰。贱职驰使告及瓜，聿来甬东绝纷华。箝口不复露颊牙，联曹相系琼与葭。上官庇覆不汝瑕，优游重见林中葩。四时风露换物华，新诗迭致思无邪。吾子俊拔诚可嘉，岂独鄙言数矜夸。高吟大字耀纸麻，时虽未亨道不污。屡出珠玉能愧奢，麻姑手爪幸见爬。长篇垂氵兄理不差，正如矛戟相鏖叉。  

走笔奉酬正夫即次元韵  

乐府古有《行路难》，但悲白发怜朱颜。时命多向贤才慳，诘屈不平万世间。壮心欲驰步辄跚，试出锋颖官已瘝。中心忽忽倦且烦，不如归去江海闲。要悬大刀数抚钚，何陋九夷与八蛮。自顾鄙性疏且顽，谁能随时事黠奸。从来多病筋力孱，正当落魄卧深山。敝庐数椽粗可跧，安居里巷键重关。终日无人践茅菅，冠带不修衣袂黫。高歌一曲舞云鬟，比邻有酒时见颁。春风秋月与我闲，夜静佩玉鸣珊珊。高人逸士或往还，蓬舟自访来前变。行歌红药与香兰，已增俗物近尘寰。一身萧然念早鳏，髭须憔悴半已斑。谁能更问秃与间，旦听溪水声潺潺。强来为吏腰少弯，幸读君诗锦绣篇。相望郁郁何可删，君岂久居五两纶。  

次韵酬李正甫对雪  

苦寒冽冽日夜增，朔风轩轩势相凌。遥山顽碧空峻嶒，高堂闲坐拥敝缯。欲釂一杯意已仍，结歌黄竹但伏膺。愁云漫漫方四腾，海气上薄初不胜。雪霰杂下风作棱，渐著弱柳头鬅鬙。半积轩砌发幽层，枯树兀兀愁饥鹰。纷然不已失沟塍，一饮一斗心易矜。试步薄冰犹战兢，圆圭方璧降复登。忆昔前年正严凝，摄事大蜡清晨兴。平生看雪实未曾，健仆骏马半醉乘。或前或后望交朋，不辨明河与玉渑。烈火万炬气不蒸，被面唯有冻与冰。归来心目如水澄，喜看道傍刳作灯。丰年为瑞古有称，冻死何暇谈邹滕。欲邀君饮恨不能，相酬莫问准与绳。  

诒隐者  

访我维摩室，不值香积饭。开囊出黄粟，为汝林中爨。软语少稽留，青蔬亦易办。勿言方外趣，我汝真如幻！  

乐神  

夷人事神正自醵，山头水边与神乐。大巫庞衣手摇铎，群儿伐鼓更鸣角。青山历历神欲归，湘水漓漓日脚西。小大酣歌向山栖，神羹满盎均汝厘。  

日落  

日落沙头山已昏，饥鸟投暝下前村。谁云野客无多事，步出林间自掩门。  

枣花寒  

山禽哺雏半欲搏，坐想葛帔临风湍。数日阴霖复末畅，不知更作枣花寒。  

复作过商翁墓  

当年不佩封侯印，后世谁寻堕泪碑！定远将军岂夸勇，关南常侍最能诗。故人不解传遗事，五岭犹能识信旗。墓下寂寥无鼓角，秋风独向白杨悲！  

苍头已作归来曲，不信全生庾氏碑。疑有史官争立传，终无嗣子与闻诗。后房已闭千金妓，私庙空收五采旗。闻说诏书优赠典，孤魂应结九泉悲！  

钴母潭  

余读子厚书，始闻钴鉧潭。榜舟西江下，振步愚溪南。高下凌山阿，松篁蔽秋岚。土人识其地，古木森楩楠。水深日波澜，此理亦易探。古木为钴鉧，土音正相参。所记或不然，信书殊未甘。此公废已久，山水穷年躭。造化毫楮间，浮实微相锬。幽心有默识，西归助清谈。  

赠广祐上人  

不入四明路，侵寻已十年。葛藤论往事，蝉蜕想苍烟。松下数株石，岩前千丈泉。何为不肯住，芒屩更参禅。  

奉简莘叟  

红叶飘萧秋后山，相望止在一嵠间。老夫无用方安命，夫子何为早闭关。世事不随歌吹乐，此身略与水云闲。经年不见宁相外，安在区区事往还！  

火星岩  

火星岩下石崚嶒，殿阁相望止一僧。莫问人间兴废事，门前流水几前灯。  

侯滩  

江流激激过侯滩，更上山头看打盘。百岁老人亲击鼓，城中忧乐不相干。  

踏盘曲  

湘水东西踏盘去，青烟白雾将军树。社中饮食不要钱，乐神打起长腰鼓。女儿带环着缦布，欢笑捉郎神作主。明年二月近社时，载酒牵牛看父母。  

过商翁墓  

征南名地早相知，老向潇湘看立碑。壮节独驰南峤事，古风不括故山诗。愁烟半锁黄茅垅，部曲谁寻旧将旗。遥瞩芜江想灵气，孤云落日不胜悲。  

湘中宿台步寺  

湘源初甚微，屡挹不满缸。比至台步虚，泛泛为长江。虚头市初集，鱼豆皆成椿。夷獠不识人，笑鬻彘与庞。绿荷竭苞苴，人散谁复撞！鸥鸟亦来下，酒旆停空杠。我来憩桑门，竹户映蓬窗。夜寝那可寐，江流正淙淙。  

泛舟上湘口馆  

潇水漫南来，湘川趣东下。二水始相会，清豪不相藉。山回石濑出，木老修烟嫁。泛泛白蘋洲，林风媚如画。宿昔感骚愤，幽兴遥相借。不谓垂老年，羁孤穷山舍。潮来刺舟去，孤月临清夜。安得胯鲸鱼，不复人间化。  

禅僧岩  

潇湘山水穷欲偏，最后乃得禅僧岩。禅僧成道久已化，独有崖崿青巉巉。降身入洞不甚险，突兀三室谁彫劖。东西有道若蛇窦，白云幂幂门无缄。持火旁行不知际，七穿八窍遥相衔。涓涓乳泉白如雪，由来此地殊仙凡。主人引我复深入，行指<山奥>穴尤嵌岩。中间石鼓有异响，击拊想可参韶咸！吾身久病苦下湿，复畏神怪来邀枪。直趣出洞上南巘，豁若巨海张云帆。山花斓斑出竹梢，亦有禽鸟声諵諵。欲还未可复小驻，日脚已过东冈杉。  

赠别子瞻  

平生雅游眉阳客，五年不见须已白。借田东坡在江北，芟夷蓬蒿自种麦。相逢不尽一樽酒，故态那复论欢戚。手抱阿武劝馀沥，维摩老夫失定力。老夫寂寂出三湘，更欲卜居池水阳。薄田止须数十亩，田上更树麻与桑。老来正苦迫生事，清明虽近犹可秧。罢亚若可博乾麨，以无易有遥相望。我舟即行不可驻，欲卜后会诚茫茫。他时有信若可寄，不用卒苦为诗章。  

德相送荆公三诗用元韵戏为之  

幽居卧山间，不与世相接。馀生委蒲柳，滞想遗空劫。德相早相亲，顾我情未厌。数枉南堤步，更引青溪艓。相见亦何事，坐对群峰叠。阳春始萌动，烟岚生剑铗。廉纤数日雨，万里浮尘浥。赤白未残花，修秾半敷叶。行招老僧语，遥瞩东田馌。穷崖历可造，峻流谁敢涉！衰龄易牛倦，幽岩就调摄。德相知我惫，双眸困垂睫。高咏楚公作，欲引维摩箑。初闻未甚解，静听疑可猎。有如太华峰，跛躄岂易蹑。不知泛沧海，何力施舟楫。遥窥上山胜。昔乃文靖业。二公虽异时，名德远相躐。山川若有待，风物增悲惵。未知蔡侯履，孰与支郎蹀。胜游可概见，笔力方峨嶪。更纟矛别后情，琅琅铺简牒。倡高必和寡，排比安且帖。箫竽合古律，宫羽自谐协。世人所钦慕，有口空嚅嗫。东床坦腹士，左右参经笈。为赋奕棋句，璆琳吐胸胁。锵然不可闭，由来知捷捷。谓如伯升勇，扬兵开宛叶。岂比文信君，无谋丧张靥。致死在必胜，甘言方示怯。尾章示戒训，足以传芳谍。后生知自励，何必棰楚挟。正如嚼冰雪，清泠快牙颊。我昔造公室，公方任调燮。辱枉渊明赠，今犹秘巾箧。当时隳官去，终身欣废跕。冠带遂已捐，头脑深埋擫。肯羡冥冥鸿，安知栩栩蝶。心清久无梦，神固安知魇。少小锐文史，老大心更慑。是古岂余心，非今宁我惬。况复论翰墨，尔来那可辄。不识浑脱舞，何愧张颠帖。所居养鹅雁，菰蒲观啑喋。亦有藜藿畦，粗充匕与挟。孰知名可贵，安用禄为槢。无求岂有沮，不动谁能胁？汝坚百万众，淮渍空雉堞。陵阳丈五坟，朱云本轻侠。百年竟何往，终当封马鬛。何必怅霜毛，更向窗前镊。  

德相所示论书聊复戏酬  

野舍老馀生，雅尚今已惬。不逃世忧患，馀事寄巾蹀。行寻青山转，坐对青山叠。欲随白云去，傥与幽人接。盘桓太清洞，怅望长江艓。昔时古锦囊，今还白羽箑。不复叔夜煅，真得孙登摄。九华一枯藜，青溪一孤楫。得丧苟自达，死生安足惵！朱颜久不驻，白发何为镊。群物自流转，昔生寄天燮。德相屡相过，老夫宁足蹑。由来废井水，不如长剑铗。往往论书法，轩轩两目睫。中郎石经在，元常表军捷。汉魏多传人，至宋有遣帖。唐室初最盛，渐衰自中叶。欧虞缅谁嗣，颜柳何足躐！篆籀昔难工，草圣谁敢辄。巨山作散隶，雄古掀龙鬛。贞观喜飞白，凌厉腾春蝶。岂特豁神观，直可祛鬼魇。古人有所寓，天性难必协。所志有小大，其材有勇怯。或惮懦文雅，或轩昂豪侠。或转战鞍马，或驱驰弋猎。或发於止谏，或得於讼牒。或奋夺床陛，或造成械槢。或为神所追，或自势所劫。或醉以贾祸，或诈以行谍。或习於娱乐，或劳於呿胁。有璨如文锦，有劲如金梜。有倚如戈锋，有点如山嶪。有驶或如波，有媚或如靥。或腾如烟霏，或落如鸟跕。渊妙欲飞动，拙恶愧偏压。当寝或不寐，当昼亦忘馌。有誉终甚微，或毁则群嗫。为功有不至，考古安能厌。十年幸能就，万金毫岂浥。金玉敷卷轴，龙蛇閟箱笈。是惟小夫技，宁当丈夫业。譬如论唐虞，何曾道郇叶。如君负高识，於此何足挟。一战虽未霸，遐心岂即怗。朝廷方洽熙，四夷皆远慑。坐复洮河地，直扌寿幽燕胁。朝夕奏奇功，群儒争鼓箧。太平任文治，虏血何烦喋。道德以为宇，威武以为堞。岂比叔孙生，杂用随何颊。吾衰何可道，不死同原涉！  

德相惠新茶复次前韵奉谢  

暑雨闇穷山，道滑不可蹑。隐几念投老，葛衣坐摇箑。林端使者至，乃得德相帖。佳惠致新茗，远来自闽笈。吾闻北苑胜，不与群山接。山下几千家，以此为生业。新阳一日至，东风方猎猎。百草尚勾甲，灵芽已先捷。所采仅毛发，厥工巧烹燮。甘泉列盎釜，炽炭浩旁叠。修竹为之规，黄金为之梜。形摹各臻妙，制作易妥帖。至尊所虚伫，守臣方惕慑。其上为虬龙，婉蜒奋鳞鬛。稍降乃交凤，文翼相盘跕。函封趣北道，驿使互防挟。四方老金玉，拟议谁敢辄！屹屹健士檐，飘飘迅溪艓。谷雨不及润，权门已盈箧。带跨体正方，葵华角仍擫。始传盛王郑，后来止游叶。大为权势迫，小或盗贼劫？其间起斗夺，亦数冒刑槢。南夷出重购，不惮浮海楫。北虏比尤好，喜笑开胡睫。岂不产邛蜀。岂不生楚叶。厥品乃大戾，固难一理摄。朱门厌酒肉，辩士厉舌颊。儒生备夜诵，农夫困朝馌。禅翁过江煮，老获空腹喋。绮席梦腾腾，玉山头嶪嶪。无鱼乃尚可，非此意不厌。一泛舌已润，载啜心更惬。不唯豁神观，亦足畅烦惵。清泠生肺肝，爽快胜抓镊。孰不恃薏苡，伏波烦谤嗫。孰不饮醇酎，伯仁忧腐胁。祖逖敦雅尚，鸿渐未博涉。君谟号精鉴，才翁亦相躐。玉川七碗兴，令人解颐靥。奇章两串赐，遣芳在图谍。余昔喜宾客，为世困书牒。轻重必酬酢，往来烦蹻蹀。自从窜夷裔，所藏多败浥。亦幸衰老年，数病脾气怯。弃置在高阁，魂梦昏多魇。拘病出湘汉，馀生若蝉蝶。希夷有幽卧，刀剑销釯铗。一榻就空旷，百骸得和协。久已废翰墨，况复道游侠。有味养元和，无物累吾胁。临风欲占谢，遥企山西惵！  

初创二山  

左山丛古木，萦带多美竹。右山少平地，硱赠断苍玉。於此岂无竹，萧疏倚岩谷。上参九顶道，俯浸青溪澳。於彼岂无石，嵌崖大如屋。景业读书处，基构有遣躅。始吾购二山，何为不相属？中间古兰若，台观当山腹。岩洞九十七，龙蛇所潜伏。昔人所轩榭，高深奇秋麓。我乃巢西崦，手自亲锄斗。青溪漫无际，岛屿相重复。雨馀山更佳，春流涨平峪。下矙池阳市，修烟弄芬馥。大江天上来，淮山点眉绿。老夫岂无意，落日傲鸿鹄！东岭亦诛茆，小庵粗容足。六峰引南睇，九华势相续。白云与谁期？千载媚平陆。清旷无俗韵，修明资远目。去秋已种麦，今春复栽粟。野老岂余欺，东坡幸膏沐。二山谁与适，最与枯藤熟。相见讵无人，愿我真糜鹿。百年一瞬事，何暇知委曲？得此化馀年，不问君平卜！  

初泊磁湖时子瞻在齐安  

归舟不解洞庭帆，舟上骚人雪满簪。小驻武昌江北岸，春风今夜泊江南。  

清泠台  

山前缭绕白云飞，山下溪流那复回。不向此间休歇去，宁将白发污尘埃。  

左史洞在北山  

万古齐山石，谁开左史洞？左史今何在，苍崖本不劲。履崄下重壑，幽深鬼神总。石门绝世路，久为尘泥拥。青天十亩地，巑岏如覆瓮。琬琰凿屋壁，烟霞列梁栋。崖间不死药，必非近时种。人去境长在，境与人为重。欲观畴昔意，幽禽发清哢。吾方寄渊寂，无碍亦无纵。手自翦荆棘，结茅当石空。长与糜鹿游，不复人间梦。  

送曾处善赴宝应尉  

我初隐身治蓬藟，馀生不复人间世！左山右山白云上，一动一静浮尘外。齐山山上老夫庵，青溪溪南侍中第。朱颜公子不易识，短衣款段来相际。长堤相望虽甚远，有意即行终不计。东邻竹阁长夏熟，我构云巢方自蔽。斓斑石台始一眺，寂静庵基犹未薙。随云步访胡矮老，放怀止得殊师利。石桥寺前夜月冷，金鸡峰下秋霖霁。君恃马足不惮远，我驾篮舆随处税。六峰老师气轩豁，九华雌山苦阴晦。庵前菜茹常不厌，城里羊肩难数置。漫天风雪一畅目，满榻春阳欣炙背。裴休自参黄檗禅，院福岂是一昌尉。相见终年已解空，分襟一别那成滞。拍江春水浮鹢首，万里青天运鹏翅。顺风莫寄南来书，老夫柴门多自闭。  

台下  

石梅落落欲黄时，细雨濛濛暗不开。数日不行台下路，不知江水过山来。  

清泠台初夏一首寄上翟舅  

清泠竹树暗成阴，渐有溪流过此岑。草草作巢方寄老，愔愔设榻本无心。松门不隔红尘路，月叠初无俗物侵。欲向人间访消息，渭阳应有远游吟。  

齐山偶题二首  

杜子风情春水波，至今诗句使人夸。不知朽骨犹存否，山上年年黄菊花。  

朝云未散白笴陂，落日已过铜陵西。不向人间生皓发，直寻仙客上青溪。  

### 云巢集补钞  

沈辽  
陆机宅  

朝日欲出已复西，人间兴废那可知。昆山陵谷久已变，水傍惟有将军碑。  

## 仲安集钞  

吕定  
怀古  

我昔游海上，东望三神山。风波几万里，苍茫云霭间。鱼龙自掀舞，天空日月闲。神仙渺无迹，徐福去不还。空馀蓬莱阁，千载留人寰。  

追和苏子瞻游峡山寺韵  

山迥宝华阁，水绕金锁湾。尘虑顿焉息，于兹开我颜。疏钟日夕动，老僧休下还。天风吹白云，悠悠满松关。归猿有馀悲，月明啸空山。仙人自何来，翱翔八极间。手把玉芙蓉，吟笑锵佩环。歌罢忽飞去，千峰堆翠鬟。  

赴京  

太白楼前雨乍收，画船挝鼓上皇州。肯因离别牵愁思，要把勋名事壮游。千里关河旗带月，一天星斗剑横秋。胸中剩有安边策，此去应当献冕旒。  

奉天门朝贺  

晓□初临万岁山，宝幢华盖列朝班。九重天上来仙乐，五色云中识圣颜。深殿卷帘香雾袅，近臣传制佩声还。嵩呼齐祝恩如海，散作阳和满世间。  

调兵  

年少谈兵胆气豪，折冲千里岂辞劳。旌旗影动秋风肃鼓角声回夜月高。红锦裁鞍新试马，黄金装带旧悬刀。临征自信军容盛，五色团花绣战袍。  

扈驾  

八月秋高战马肥，观兵郊外振天威。一声凤吹迎鸾驭，五色龙文杂衮衣。剑战横空金气肃，旌旗映日彩云飞。令严星火诸军奋，直斩单于塞上归。  

班师  

紫塞回鸾雪正晴，王师百万拥连营。马嘶大地山河壮，旗卷长空日月明。龙虎台高千嶂耸，凤皇城近五云生。圣颜有喜天心顺，中外欢闻奏凯声。  

登东岳山  

海内名山孰与齐，清风掖我上丹梯。鹏程九万扶摇近，世界三千指顾低。瀑挂天门惊霹雳，雨蒸日观出虹霓。太平会见东封盛，玉简金书焕紫泥。  

雪夜  

漠漠同云遍海涯，晓风寒逼绿窗纱。飞扬鳞甲三千界，妆点楼台百万家。何处妙歌金帐酒，谁人清对玉梅花？便应石鼎融冰水，乌帽笼头自煮茶。  

望岱岳  

岱宗东望郁嵯峨，万丈仙桥鸟外过。秦树千年空老大，汉碑终古不消磨。天坛夜静乘星斗，石磴春深长薜萝。记得旧游曾载酒，颓然峰顶放长歌。  

望峄山  

极目东山秀色浓，紫霄千叶醉芙蓉。题诗尚记仙人洞，飞佩曾过玉女峰。树老孤桐秋露下，碑残古篆暮云封。何时再醉天门月，卧听清风万壑松。  

登彭城楼  

项王台上白云秋，亚夫坟前草树稠。山色不随人事改，水声长近戍城流。空馀夜月龙神庙，无复春风燕子楼。楚汉兴亡俱土壤，不须怀古重夷犹。  

戏马台  

据鞍指挥八千兵，昔日中原几战争。追鹿已无秦社稷，逝骓方叹楚歌声。英雄事往人何在！寂寞台空草自生。回首云山青矗矗，黄流依旧绕彭城。  

夜宿甓社湖  

湖光如镜迥无山，耿耿银河路可攀。万象不移天地外，一尘能到水云间。月明孤屿生楼阁，夜静飞仙过佩环。借问孟城何处是？微微灯火绿杨湾。  

金陵旅夜  

一雨皇都万象明，东风娇啭上林莺。火烟亭馆春多少，钟鼓楼台夜几更。枕上故园蝴蝶梦，枝头斜月杜鹃声。银笺欲写长相忆，滚滚江流不尽情。  

过小孤山  

八月灵槎沂海门，翠云台上醉芳樽。峰头楼阁相高下，水底鱼龙自吐吞。万古青天留玉柱，五更红日涌金盆。宦游不尽登临兴，欲洗苍苔颂圣恩。  

登翠云台  

一柱中流亦壮哉，分明世上有蓬莱。帘开庐阜层层出，船泛岷山滚滚来。夜冷神龙蟠水府，天青仙佩下瑶台。闲将玉管吹明月，勾引翩翩彩凤回。  

游匡庐山  

欲向匡庐观瀑布，便从鼓蠡骤楼船。一声长啸来丹壑，千丈飞流下碧天。洞里楼台无岁月，云中鸡犬有神仙。凭谁呼起巢松者，醉拥宫袍对酒眠。  

度大庾岭  

凿破鸿蒙一窍通，至今传说九龄功。天垂瘴雨蛮烟外，路入炎荒火树中。万里关河瞻北极，两行旌旆过南雄。鹧鸪声里端阳近，榕树青青荔子红。  

过峡山寺  

峡江江上峡山寺，落日峰峦翠作堆。云拥半字楼殿出，天然一幅画图开。仙人采药和光洞，释子翻经化台。顾我红尘车马客，题诗无暇扫苍苔。  

登越王台  

海上荒台草树平，登临不尽古人情。白云万里怀亲舍，红日中天望帝京。百粤山川秋历落，三城楼阁晚峥嵘。醉来徙倚栏干曲，听彻西风画角声。  

浴日亭和苏学士韵  

危亭突兀倚青山，坐对扶桑碧海湾。紫雾欲生龙伯庙，洪涛先涌虎门关。光摇宇宙花生眼，影动阑干酒上颜。遥望蓬莱宫阙晓，一轮飞挂碧云间。  

游海珠寺  

何年神物抱珠游，遗向沧浪第一洲。五色化成金世界，六鳌擎出宝香楼。光涵蛟室星辰动，影落龙宫日月浮。万古团团大地里，磬声敲彻海门秋。  

登广城楼  

三尺龙泉事远游，越王台上望南州。一天雨过千山晓，万里风来五月秋。江郭楼台蛮客市，海门烟日蜃家楼。临戎不有安边策，应愧常何荐马周。  

谒金华寺六祖法堂  

坐阅人间几百年，双趺浑似后来禅。空门明镜台前地，寂寂红尘境外天。风劲法林从虎过，云生咒钵解龙眠。至今月到层楼上，共应祥光午夜圆。  

右《说剑闲吟》，此三世列祖龙虎上将军吕公遗稿也。吕氏出宋丞相正惠公裔。其曾孙守袭庆府，死金人之难，详具《宋史》。中子大理公因徙新昌家焉。公固大理公第五民，讳定，字仲安，以武显教宗朝，爵至殿前都指挥使，龙虎上将军，最贵倨矣。吾吕家声，赖公籍籍，其一时功名富贵，邑父老相传，赫赫若前日事。至其胸罗星斗，腹笥经书，发为诗歌，引商刻羽，直登作者之坛，则概乎尠有知者。国初，族祖从覆瓿中得公遗稿二十八首，珍收焉。今足未睹其全书，而亦可以想见其为人，必忠孝英特，有当年岳武穆、刘顺昌之风。噫！若公者，武备而兼文事，宋人而踵唐音，其流风馀韵，足以传矣。余旧曾手摹一编。置之案头，兹宰松溪，偶简奚囊，获此，遂付欹劂，以永其传。读公诗者，幸繇一斑窥全豹云。裔孙继梗跋。  

## 先天集钞  

许月卿  
箕山  

箕山惟一瓢，襄邑亦四壁。古今一许氏。传家以清白。茶山与东莱，三诗映圭璧。后来二三贤，题品互绎。南轩推学授，晦翁要事实。亦有小东莱，经济亦何切。极意深源流，敷殖久大业。临川有二许，我来秋萧瑟。抚卷三叹起，寒花香的皪。  

京城看月  

几千万里碧琉璃，中有一圆光照之。更无一物可与对，部勒星宿光陆离。忆昔看月大江头，天地中间风吹衣。凡客无缘相宾主，独携杯酒独吟诗。只今千门万户闭，良夜京华无人知，似我快活更有谁。故山今宵月更奇，明日懒人真个归。  

故人  

故人归作山中相，老我聊乘雪夜舟。细君颇讶不入市，山中访友将何求。扉屦资粮夺之去，毁车截镫挽予留。一笑谓汝贤细君，无求我乃肯出游。宰相良解轩轾予，定难屈膝低我头。同云一色天欲雪，夜深云散月明楼。  

题明皇贵妃上马图  

开元天宝号太平，快活三郎偏纵情。帝闲天骥云雷驶，回首绝怜妃子醉。海棠酣春睡未足，扶上马时颓山玉。二珰两边扶蹋<革登>，群姬争扶不用命。万花丛玉山，花花朝王醉牡丹。共立马前黄幡绰，献笑容颜似嘲谑。三郎勒马频回头，两手按膝双凝眸。夹立两旁御弓箭，带御器械如行殿。二珰相语俨相向，贵妃未至龙颜望。龙颜不怡吾曹忧，昵昵私语双燕秋。御前两骥立仗俟，御龙整暇聊缓辔。卷中何止数十人，十人眼只在一身。朕能坠马替妃子，不忍花飞惊玉体。三郎但念妃子醉，岂知身醉误国事。无盐为后能强齐，夙夜警戒《鸡鸣》诗。花钿安得纷委地，马嵬安得有坠时。  

涉世  

涉世如溪谷，只宜在浅处。一生如一日，未暮早归去。君不见，伟哉男子韩淮阴，往往正坐涉世深。功成身退岂不好，当时何事归不早。人生少年须立事，生我不应负天地。了却君王事便休，去时莫待雨淋头。如今版图半烟雾，眼看流离无限子。取将旧物还君王，襁褓赤子寝之床。青天白日正亭午，归去弹琴鹤对舞。静与贤传不□□，春风吹袂浴沂天。  

新安  

新安别无奇，只有千万山。千山万山中，其奇乃出焉。下者为砚石，与世生云烟。高者无系累，飘然出神仙。忽生朱晦庵，追千万世前。示千万世后，如日月当天。呜呼新安生若人，不知再生若人是何年。  

木犀  

诗到黄初上，高标不肯唐。【自注：先师鹤山魏文请公，尝谓唐人少木犀诗。】分封在香国，筮仕得黄裳。锦昼累金印，瑶英案玉皇。黄香天下士，谁得并清芳。  

云边  

云边人种麦，天际我归舟。月色轻寒夜，笛声何处楼。久晴人渴雨，倦仕我思休。《高士传》闲看，东篱花正幽。  

甥馆  

冬至思吾侄，樊川示阿宜。驱羊官易取，观象易难知，不远复三字，大音声一诗。屏山宗邵子，晦木不忘归。  

醉乡真广大，静夜绝嚣尘。月色明如昼，天涯总是春。鸟飞林不夜，蝶梦路无人。天地中间我，孤高谁与邻。  

同滕推游朱绯堂  

当日朱绯梦，荒烟化鹤城。斜阳边草色，深树里禽声。欲雨路微湿，出云山半青。神游应故里，只欠爱翁亭。  

闲赋  

老大天谙练，殷勤月往还。岩峦有奇操，泉石亦清淡。隔浦飞秋叶，开窗看夕山。天心端正月，潭水夜深参。  

捧砚姬空翠二首  

捧砚姬空翠，随琴鹤晓烟。夕阳更山外，流水自楼前。芳草垂杨地，和风丽日天。戏游看处处，明媚自年年。  

看山车放慢，遇水马争先。须信一年景，无如三月天。露花如此好，烟柳十分圆。客醉不须去，竹床相对眠。  

饭了  

饭了庵中坐，高情等寂喧。井泉春户口，篆火午香烟。句好堪呈佛，心空不问禅。一声天外雁，秋意满徽弦。  

神静  

神静何须卜，心闲即是仙。芋煨牛粪火，瓢滴马鬃泉。绿染春风柳，红匀晓露莲。明朝晴景好，一棹尽平川。  

次韵李制干赠行  

科举有衣钵，临行问细君。梅花入征梦，杨叶砺功勋。俨对丹墀日，捷排阊阖云。政须及边事，毋惜齿牙论。  

次韵云岩  

权舆於我屋渠渠，久敬如君世莫如。明月清风诗满案，好天良夜酒连车。樽前远韵轻盈菊，醉后分题烂漫书。凡此坐中人十九，钩枢玉带客金鱼。  

次韵程愿  

二李歌行醉里歌，君溪两棹我烟蓑。凤凰台上我山墅，虹马轩高君月坡。晓径焰间追李杜，夜窗灰里拨阴何。长哦岁晚成二老，诗社往来君肯麽？  

入邑问炊中云招王希圣起龙  

希圣平生诗酒豪，居然闭户学孤高。不知昨夜秋风柳，得似当时春日桃。别去半年犹旦暮，胸中百痒欠爬搔。虎溪破戒君须解，已办清诗与浊醪。  

追赋暮游  

余庚子冬絜絜离广陵，将肄奉常，试业于京师。舟泊无锡，日已暮，与王希圣微服游南禅，盖访古也。参寥题名壁无恙，寺记有碑，碑阴结字甚伟，视之，蔡京也。出门烟树苍然，数僧遇语而已。余与希圣却立四顾曰：“此佳景也，当写之为诗。”而举子业乱其中，不能就。暇日追想，宛在其目，为诗以寄希圣，其明年冬十一月也。岁月驱人，又可一慨。  

锡山舟泊似荒村，微服南禅古迹存。壁上姓名今已远，碑阴人物了能言。薄游草草山侵<山由>，远思悠悠风满轩。携手出门烟树密，数僧离立语黄昏。  

寄题岩经楼  

楼中图史澹炉熏，中有成都较艺文。手泽存焉生旧感，心传妙处长新闻。世科事业无如子，经学源流可致君。只恐校雠天禄阁，猿啼楼外满溪云。  

满城风雨近重阳  

满城风雨近重阳，一舸烟波入醉乡。心事已同鸥鸟白，眼界空有云山苍。酒安能管兴亡事，菊亦颇复时世妆。何似长歌明月里，月明天阔地更长。  

挽座主吴倅  

菊翁去后菊园荒，寿不如花尽自香。《进学解》成谁贝锦，题舆字湿已黄粱。众流出壑三秋暮，明月照松千仞冈。冷落僧炉数间屋，但留名节付贤郎。  

挽李左藏  

少年谓子气横秋，壮已边城汗漫游。筮仕弗如归亦好，读书未了死方休。半生懒意琴三叠，千古诗情土一丘。月落锡林烟露冷，松风无籁自飕飕。  

次韵朱塘  

淳祐二年春王正月丁巳，许月卿过滕。滕子曰：‘子尝游朱塘乎？’曰：“未也。”曰：“淳熙之三年，朱文公归故乡，游朱塘，山深水静，荷华其间，慨然曰：‘是吾梦游所也。此谁之土？’于是先大夫拱而进曰：‘先业也，先冢在此。’文公曰：‘是宜为亭，以领山水。子取幅纸，吾为若书以告同志者共成之。’先大夫雅谨畏，时又少，四顾无楮笔，则已。异时为铅钧言，以为恨。常试与子游乎？”遂如朱塘，归，相与为诗。秋八月，亭成，郡丞秘书郎书其扁曰“晦庵亭。”滕子以诗来，有晋之者。冬十月诗成，月卿用韵亦赋之。  

游子从来悲故乡，归来襟袖芷兰芳。梦魂飞去云涛远，杖策闲行秋水光。可是梦中曾到此，安知身后却馀香。紫阳弟子有贤子，卜筑新亭真肯堂。  

辞贾徽州  

束书归去飨梅花，底事霏英故故斜。约住忙中千里鹤，羡渠如意两归鸦。家中见雪念为客，客里观梅不似家。园树暂时相斗白，明朝休向我侬夸。  

三月  

三月春如少年时，了知造化最儿嬉。智行无事柳飞絮，道法自然花满枝。锦绣园林添富贵，神仙院落斗清奇。老夫长似春三月，游嬉人间不皱眉。  

春日闲赋  

数行竹树鸣春雨，一簇人家带晓烟。省事山丹自篱落，亲人海燕并庭檐。楼高思远天无极，酒罢歌阑月正圆。新茗一瓯香一篆，与君清坐看风帘。  

中秋谢施婺源爰  

高情古意满溪楼，静拍栏干尽两眸。月不露圭天有道，风能□谷水无愁。从吾所好万青壑，舍我其谁双白鸥。别样主人情重处，不将红妓涴中秋。  

浴罢  

浴罢披襟竹影斜，客中残暑散空花。人行窗外云无脚，月起林间灯映纱。举酒闻钟知近寺，谈诗食李却忘家。明朝又浴还来此，何必开樽只煮茶。  

仲春初五日报谒  

玉磬蒲团出定音，谒酬与世费浮沉。径松参汉周官肃，坞竹藏云商易深。暮色溪山皆有道，春风花草本无心。年来年去头成白，斗酒楼前明斟。  

多谢  

多谢东皇着意晴，海棠匀趁笑相迎。园林富贵何干万，花柳功勋已十成。晓雨有情于芍药，春风无处不流莺。扁舟水长一篙许，茶灶笔床聊意行。  

厌厌  

厌厌夜饮忘更深，客不来辞主有情。僮仆触屏成蝶梦，姬姜压笛作蝉声。月如有待行行慢，风不生嗔细细清。萍散人生何可料，婵娟千里共交盟。  

项似道眉子砚  

集贤得予同年汤东涧所赞眉子石，辄赠梧冈，命许某赋之，得一首。  

新安砚石旧多奇，砚入黄扉得所归。呵水浮云尤物视，传衣半夜伟人知。坡仙为欠十眉咏，李及何妨一砚持。堪笑泉石老居士，无端浑沌画新眉。  

次周尚书  

诗律无寒□邺州，家风洗耳□□侯。□传以酒为真印，万法惟梅不共流。幸免五经嘲笥腹，可无百尺进竿头。从来此道飘零甚，戎索惟凭疆以周。  

平原平等视青州，不佛不仙仍不侯。满树丝萝天富贵，半窗水黑月风流。皆云临济具双眼，且放东坡出一头。劈画尚能千百岁，须臾一笑跨商周。  

暮春联句  

清庙朱弦瑟，羔羊素緎风。钓竿渔艇小，园径李蹊通。白酒浑忘送，皇天似不公。风檐开秀色，雪岭现酥胸。王化殊无外，圣贤时复中。人称君子子，卿自密翁翁。从唤酒经癖，聊纾花史忠。前知安用卜，定见不访讧。橘仆使令熟，竹君家计丰。六年无不可，三语将无同。柳子惯乞巧，韩公不送穷。自注：只为士大夫，道得个乞字惯。  

沃心裨帝学，古道畅皇风。天下真无敌，君前置一通。将拚龙尾砚，去作鱼头公。笔底澜翻舌，谈间磊瑰胸。通明云殿上，清切玉堂中。发轫同安簿，深衣独乐翁。《孝经》题幼志，沼鉴见精忠。元佑龙蛇杂，开禧蟊贼讧。隆冬老儒立，奸党一碑丰。三晋春秋在，千年纲目同。长天照孤愤，清夜好研穷。  

徐字不晋贴，楚诗无国风。自注：山谷诵东坡‘我诗如曹郐浅陋不成邦。  

公如大国楚，吞五湖三江。’十五国风无楚诗，盖外之也。天边长剑倚，花外小车通。不肯吏文叔，谁能书子公。二三豪俊骨，数万甲兵胸。柳暗琴三叠，梅残酒一中。羡君屠龙技，笑我祝鸡翁。击瓮浮儿志，编桥度蚁忠。行春奉宽诏，佩犊弭兵讧。天阔吟边远，月明诗檐丰。秋光宦情薄，鸾鹤啸声同。清涧耳堪洗，深山目更穷。  

人间  

人间潇洒柳塘仙。三遣诗来各四篇。安得左螯右杯酒，与君烂醉柳塘边。  

途问伍  

乍雨乍晴寒食候，半花半蕊山矾香。老农甚喜天意好，日暖今年不冻秧。  

车中  

路平正好坐车中，时有禽声山翠浓。凭轼斜眸看法帖，开帘正面受春风。  

白雪  

白雪家家拆蚕箔，清风行行入秧苗。半开犹蕊花情远，久雨初晴禽语骄。  

槐影  

槐影本来惟戴日，蝉声固自未知秋。斜阳薄雨羊归径，冷月横星人倚楼。  

吟蛩  

吟蛩不管兴亡事，舞蝶那分梦觉身。别浦连墙归远客，高山小径过樵人。  

朗湖道中因见二事信笔二首  

屋下种花檐露满，窗前叠石岫云生。春风不解分疆界，本自无心却有情。  

乌雀逢鹯皆忆凤，鸬鹚遇獭等求鱼。秋风雪散天无极，清晓冥冥鸿影孤。  

新安道中  

白水黄山天一青，雪梨金柳双眼明。要知来日清明日，请听鹃鸣第一声。  

无山  

无山平野云天阔，有月高楼烟水微。渴睡车中莺一啭，愁吟路上蝶双飞。  

题刘后村所跋杨朴移居图  

曾对君王已放还，何须当道把渔竿。使轺将宿人将避，拗折渔竿赶入山。  

## 具茨集钞  

晁冲之  
古乐府  

大星何历历，小星烂如石。掖垣崔嵬横紫微，十二羽林森北极。今夕何夕月欲没，虎抱空关龙厌直。峥嵘北斗著地垂，手去瓠瓜不盈尺。严陵醉卧光武傍，浮楂正值天孙织。王良挟策飞上天，傅说空骑箕尾立。君不见，茂陵弃子欲登仙，自将壮士终南边。忽然遭窘出玺绶，归来下诏除民田。阿瞒急示乘舆物，鲜卑仍弃珊瑚鞭。又不见，古来垂堂戒华屋，敌国挟辀戎接毂。白龙鱼服误网罗，孔雀金花被牛触。  

夷门行赠秦夷仲  

君不见，夷门客有侯嬴风，杀人白昼红尘中。京兆知名不敢捕，倚天长剑著崆峒。同时结交三数公，联翩走马几马骢。仰天一笑万事空，入门宾客不复通。起家簪笏【一作“笔”】明光宫。呜呼！男儿名重太山身如叶，手犯龙鳞心莫慑。一生好色马相如，慷慨直辞犹谏猎。  

陆元钧宰寄日注茶  

我昔不知风雅颂，草木独遗茶比讽。陋哉徐铉说茶苦，欲与淇园竹同种。又疑禹漏税九州，橘柚当年错包贡。腐儒妄测圣人意，远物劳民亦安用。含桃熟荐当在盘，荔子生来枉飞鞚。羊菹异好亦何有，蚶菜殊珍要非奉。君家季疵真祸首，毁论徒劳世仍重。争新斗试讠夸击拂，风俗移人可深痛。老夫病渴手自煎，嗜好悠悠亦从众。更烦小陆分日注，密封细字蛮奴送。枪旗却忆采撷初，雪花似是云溪动。更期遗我但敲门，玉川无复周公梦。  

赠僧法一墨  

黄山之巅百尺松，虬枝偃盖连群峰。山神守护魑魅避，道人剪伐天为容。扪崖踸踔篝火远，绝壁晻霭凝烟浓。玄霜霏霏玉杵下，捕麋煮角当严冬。阴房风日不可到，律琯吹尽灰无踪。小书细字著名姓，黄金照耀图双龙。守臣再拜选进日，九关有诏开重重。老儒偶得实天幸，千金更买无由逢。上人澹泊何所好，工书草隶如飞蓬。苦来求我惜不得，一酬十载相过从。君不见，玉堂词人紫垣客，拜赐舞蹈黄罗封。长安纸价犹未贵，江南江北山皆童。  

法一以余所赠墨为不佳  

上人好事世莫当，罗列四宝如文房。广交往往得奇物，有墨尺度如圭长。秋麋折角胶与力，春麝入脐煤生香。已将雪覆轻罗帕，更令花映红纱囊。草堂老人不自料，亦藏一饼夸精妙。自言和璧持赠君，反为燕石遭讥诮。呜呼万事孰不然，古今工拙那同调。君不见，当年诸李数不到廷宽，只今赐墨无老潘。  

复以承晏墨赠之  

我闻江南墨官有诸奚，老超尚不如廷珪。后来承晏复秀出，喧然父子名相齐。百年相传文断碎，仿佛尚见蛟龙背。电光属天星斗昏，雨痕倒海风云晦。却忆当年清暑殿，黄门侍立才人见。银钩洒落桃花笺，牙床磨试红丝研。同时书画三万轴，大徐小篆徐熙竹。御题四绝海内传，秘府毫芒惜如玉。君不见，建隆天子开国初，曹公受诏行扫除。王侯旧物人今得，更写西天贝叶书。  

东阳山人僻居  

我家京洛间，桂玉资薄产。平生丘壑心，水竹不满眼。清晨有客吴中来，山川指授收奇才。笑谈长揖波浪下，怀抱远承【一作领来】嵓冗开。东阳山人高华隐，豪侠持身复修谨。旁山多辟黍秫田，碧溪东流汲春醖。溪南一亩当翠微，秋风莼熟菰叶肥。龟鱼上带藻荇动，鸥鹭下拂芙蓉飞。亭阴野塘亦新筑，溪山共作窗中绿。诸郎年少皆知书，子夜哦诗动修竹。岁时冠盖如浮云，击钟鼎食江淮闻。爱山自比谢康乐，好士不减春申君。我欲沿溪扬小楫，亭边共醉藤萝月。叩门夜访君家时，扁舟重载山阴雪。  

同鲁山韩丞观女灵庙前险石  

君不见，鲁阳之西两山麓，十里连冈写平陆。青林白昼暗古祠，雀啅虚檐蛛网屋。屋边怪石何瑰奇，凤筋虎骨连肌肉。巉岩欲下落涧渚，鸿洞千钧一毫属。天匠惟知刻画功，鬼力深忧护持哭。前峰高蹇下如揖，馀峰危栗皆俯伏。披寻宿莽得佳趣，洼为溪壑呀为谷。香炉佛迹不在外，仙掌蛾眉此其足。秀润潜涵夏木清，空濛映带春江绿。我知此必蕴灵异，何止怀藏易城玉。阒寂嗟来麋鹿游，孤峻幸免牛羊躅。自经千载禹刊凿，不逢万里秦驱逐。踟蹰三绕回高冈，却立下视云苍苍。古今谁为好事者，后有韩子前奇章。君不见玉川先生洛阳宅，修竹萧萧独为客。它年如与鹤乘轩，可来相见铜驼陌。  

题鲁山温泉  

平生耳熟闻骊山，梦寐不到临潼关。当年太液金井碧，温泉宛在关山间。忆昔君来必十月，骑玉花骢带风雪。太真独侍沐浴边，鲸甲龙鳞影清绝。五十年昇平一迷，却驱万骑出关西。自为前朝同祸水，翻令后代异廉溪。君不见，汝海之南鲁山左，亦有此泉名不播。征夫问路说汤头，可怜是亦陈惊坐。  

香山示孔处厚  

我来南经几山过，马行似冲山色破。风烟席卷岩穴开，涧花萦回水流左。悬崖仿佛闻松声，下瞰幽深鸟飞堕。老夫它年有所归，定结白茅依紫逻。日高下马古寺门，鱼鼓欣闻脱清饿。道人碧眼照川谷，云起盘陀藉高坐。殷勤劝我更莫归，唳鹤啼猿亦相和。窗前笑唤祁孔宾，世间安用招魂些。  

简江子之求茶  

政和密云不作团，小夸寸许苍龙蟠。金花绛囊如截玉，绿面仿佛松溪寒。人间此品那可得，三年闻有终未识。老夫於此百不忙，饱食但苦夏日长。北窗无风睡不解，齿颊苦涩思清凉。故人新除协律郎，交游多在白玉堂，拣牙斗夸皆饫尝。幸为传声李太府，烦渠折简买头纲。  

田中行  

落叶如流人，迁徙不可收。严霜枯百草，清此山下沟。我行将涉之，脱屦笑复休。怃然顾篮舆，崎岖反经丘。天风吹我裳，彼亦难久留。晚过柳下门，鸟声上嘲啾。父老四五辈，向我如有求。邀我酌白酒，酒酣语和柔。指云此屋南，颇有良田畴。劝我耕其中，庶结同社游。吾母性慈俭，此事诚易谋。伯也久吏隐，可以吾无忧。请归召家室，卖衣买肥牛。所望上帝喜，祈谷常有秋。  

送王敦素朴  

先君有六女，所讬皆高门。季也久择婿，晚得与子婚。子家望海内，实惟谪仙孙。笔也有家法，势作风雷奔。结交多英豪，坐致名誉喧。忆昔识子初，河流出昆仑。中间一再见，骐骥始伏辕。去年接同居，底里见所存。磊落忠义人，爱国忧黎元。使当元祐时，密勿与讨论。上可参廊庙，下可裨谏垣。惜哉不遇知，白发早巳繁。卑官不可说，感激犹主恩。烂漫有归期，系舟古槐根。祖饯无酒食，赠遗请以言。子家钟山下，随事有田园。竹径背古寺，草堂面江村。高轩纳翠微，修筒引潺湲。林影散疏帙，山色摇酒樽。日饮建康水，时登谢公墩。沉酣左氏学，浩荡极辞源。客至勿多语，欲吐且复吞。书来无匆匆，慰我别后魂。  

纪愁  

北风吹我裳，夏潦漂我屋。牛羊践我稼，雀鼠耗我谷。雪寒堕我指，雨淫疾我腹。朝行桑榆间，秋序伤远目。莫涉水之涯，含沙中两足。揽辔马病黄，伏轼舆脱辐。陟山既见虎，还舍乃对鹏。一沐三握发，十饭九不肉。先生昔离垢，居士今耐辱。饱闻戒畏涂，那知有沉陆。  

和四兄雪夜韵  

夏虫不知冰，越犬不识雪。我独冰雪间，肘见冠缨绝。青灯挂长檠，文字夜涉猎。问米米已无，问酒酒已竭。当时陶渊明，同日无此阙。置书忽不乐，面壁卧呕噎。虫犬两不如，悲歌聊一发！  

和十二兄五首  

渊明诗百篇，无一不说酒。四顾宇宙间，独与此物厚。子云苦家贫，日给或亡有。艰难识奇字，草玄至白首。时时载酒来，尚乃好事友。吾兄斯人徒，性亦嗜醇酎。宁知俗士嫌，益觉儿女丑。孰云醉无度，婉婉【一作婉娩】春月柳。区区布肉论，迟速同一朽。但看古圣贤，得如饮者不？  

伯也今代豪，嗜诗如嗜酒。赋多转遒劲，语老愈深厚。尘言删不存，妙句元自有。《白华》忽补亡，《关雎》不为首。埙篪起兄弟，珠玉到朋友。吟咏九日菊，沉酣八月酎。搜剔发清新，联翩杂奇丑。详味訏谟章，用意过杨柳。但使身愈穷，未信名可朽。不知造物意，令作《清庙》不？  

崎岖谪仙人，豪放一寓酒。平生韩荆州，未识意已厚。幕府强辟召，此例未见有。书币入吾庐，鞍马望陇首。出处计已熟，不复讯交友。南山别何时，气尚若酣酎。筹策屈大才，谈笑诛小鬼。戍角断《落梅》，羌笛起《折柳》。将军意未快，战士骨已朽。请公入参谋，可用和戎不？  

先生翰墨英，挥洒每被酒。气陵苍柱穹，势压坤轴厚。俊拔今固无，妙绝古未有。惊鸾忽矫翼，奔马时骧首。高步褚薛流，下视钟王友。好事随取之，所至具名酎。简疏秦隶奇，谲怪夏篆丑。幺么张芝草，妩媚元和柳。载观碑籍存，尚恐金石朽。未知太极成，有请於公不？  

我家溱洧间，春水色如酒。嵩少在吾旁，日夕意亦厚。田园虽不广，幽兴随事有。药畦灌陈根，芋区采骈首。春郊饷耕徒，秋社接酒友。饱诵传家书，促酿供客酎。益知简易真，未愧疏拙丑。迩来居东都，物色不见柳。造次遇摧折，荏苒及衰朽。欲归便可尔，未知公果不？  

次韵集津兄会群从王敦素宿王立之园明日西征马上寄示诸人以道尝监陕府集津仓。  

秋高访幽居，风急桑未落。天寒鸡犬静，地僻门巷阔。主人避世贤，自说久栖泊。呼儿出樽罍，梨栗亦不恶。宾客四五人，谈笑动林薄。夜阑惨无欢，离忧倏中作。伯也天下士，千金轻一诺。挥斥杨墨徒，正是邹鲁学。如何但银鱼，生事了无讬。惜哉桃李姿，见笑葵与藿。鸡鸣驱车行，令人意参错。  

复至新乡廨寄张稚  

驱车出吾庐，落月犹在树。我行欲何之，所以河源去。去去益已远，炯炯不可论。群语车铎间，尚想儿女喧。稍涉原上路，渐见柳下村。雾草结夙露，风林散朝暾。悠悠望蘧庐，我仆欣载奔。昔出日在毕，今出毕中昏。昔如水上鸥，今如槛中猿。所忧负平生，岂但感寒暄。明济十里黄，漪漪见淇园。晚投伯氏廨，拓落复何言。周览故时居，愐见松菊存。故侣未易招，且自置肴樽。  

书怀寄李相如  

秋风吹畦蔬，农事亦已阑。黄黄杞下菊，佳色尸冢间。我生复何如，憔悴尝照颜！清晨戴星出，薄暮及日还。肮脏二十载，老发羞儒冠。天末有佳人，秀擢如芝兰。怃然念夙昔，风流得馀欢。缅想蒲柳姿，与君同岁寒。一别事瓦裂，令人气如山。  

戏李相如携妇还金乡  

舍人固多奇，奉璧登章台。君王击缶罢，将军负荆来。长卿束发时，亦复悦名字。一从临邛游，心迹了不似。茂陵未得仕，要是才足依。高堂援哀琴，月出载妇归。文君入成都，乃复愧四壁。晚见负弩来，良悔抱颈泣。  

效古别昭德群从  

十载一相逢，相见无浃旬。一生能几别，且复无此身。昔别尚可惜，此别重惜之。两髀跨鞍马，非复少壮时。它人怪康强，自觉筋力衰。所苦气如缕，所忧命如丝。死生亦大矣，而乃常别离。人生一月间，得笑无六七。朝为众狙喜，暮作枯鱼泣。已矣泉下人，优哉冢中骨！  

雪效柳子厚—作赠一上人  

月落鸡声寒，晓色静茅屋。开门惊不知，夜雪压修竹。槎牙生新冰，鳞甲刻溪谷。皛皛洲渚明，冽冽川原肃。孤蹲雀不动，沉酣客犹宿。呼童晨汲归，独漱寒泉玉。  

拟一上人怀山之什  

中夜雪打窗，灯暗光照屋。袖手地炉火，瓶声起丝竹。忆我故山房，松风韵崖谷。山空牛斗寒，寺静鱼鼓肃。西寨鹿不归，东岭鹤独宿。更想醉翁亭，两峰高并玉。  

伤心时籍潞公宅  

沙路朱轓想驭轩，伤心岁月似星奔。平泉有墅空流水，绿野无人但绕垣。九老画图传盛事，四朝书史载殊恩。如何圬者持镘过，已向比邻问子孙。  

送惠纯上人游闽  

早听柏人说土风，此身常欲到闽中。春沟【一作春瓯】水动茶花白，夏谷云生荔子红。襟带九江【一作树接楚天】山不断，梯航百粤【一作波连越岭】海相通。北窗夜展图经看，手自题书寄【一作索笔题诗送】远公。  

次四兄以道韵效李义山雪  

暮冬一丈长安雪，壮士临风独慨慷。门巷岂无骑马客，江湖犹有捕鱼郎。夜平蔡贼兵轻敌，晓入梁园赋擅场。载酒欲寻谁与饮，江梅头白自悲伤！  

次二十一兄季此韵  

忆在长安最少年，酒酣到处一欣然。猎回汉苑秋高夜，饮罢秦台雪作天。不拟伊优陪殿下，相随于蒍过楼前。如今白发山城里，宴坐观空习断缘。  

和江子我竹夫人  

黄藤白簟倦呼卢，高卧南窗示楷模。郭芍药情元最密，郑樱桃迹近相疏。下帷度日甘同梦，隐几终年得异书。晚向禅房陪杖屦，清秋霜霰意何如？  

答韩君表  

百年鄠杜家相近，人物凋零我独惊。但见少陵能继祖，不闻小陆可优兄。终朝诗赋遒仍郁，老去文章健更成。敢拟济河轻一战，隐然望已【一作望望】怯长城。  

和叶甥少蕴内翰重开西湖见寄二首  

使君重凿西湖罢，也复封诗寄我来。洲上新题花岛处，苑中旧体柏梁台。风烟直觉钟山近，鱼鸟浑疑涧水开。挥翰玉堂还有日，行春停骑且留杯。  

一麾偃蹇江湖去，五马侵寻观阙来。就日金坡通汉苑，望云玉涧断苏台。自迎楫立看时渡，【近闻买妾】手种花行到处开。笑语风流韩别驾，莫令鹦鹉诉馀杯。  

和寄叶甥少蕴内翰见招  

翰林赫奕今如此，莫道人惟旧雨来。庞老终身远州府，刘郎何面向春台。【八兄常言少蕴亦欲见招】园宜杏子非时结，溪阔梅花过日开。两地声闻无百里，相望一覆手中杯。  

次韵再答少蕴知府甥和四兄以道长句并见寄  

锦袍昔是诗成得，别墅今非棋赌来。山蔚蓝光交抱舍，水桃花色合围台。通人竹坞深深入，谢客松扉远远开。定与西湖争胜负，只应惟欠使君杯。  

尘埃自与青云断，岁月谁令白发来。数口无归关外客，一春多病望中台。常闲水上鸥从远，只老笼中鹤任开。日日避愁无处脱，直须到手不停杯。  

复和少蕴内翰甥兼谢伯蕴通判兄再赠  

西湖波浪还佳色，风物悲人老可惊。游接竹林公对叔，梦迷春色我思兄。酒沾鹦鹉杯行尽，【前与伯蕴兄诗，常有鹦鹉杯之戏。】诗傍蟾蜍研立成。壮思不逢韩吏部，高名谁伴谢宣城？  

复用韵  

史奏德星今复聚，乡评月旦昔何惊。颍川人望须公守，荀氏家声付此兄。湖影龟鱼同聚散，棠阴燕雀半生成。若为修禊无丝竹，古调新诗唱《渭城》。【少蕴新作《栏花》诗，奇绝。】  

次韵集津兄怀嵩少示王立之  

早闻三十六峰前，愿寄茅茨一涧边。谷转马蹄山缭绕，岩开虎口树婵娟。阳坡日暖宜瓜地，阴岭天寒熟芋田。便好与公相隐去，不宜相对尚茫然。  

睡起  

素屏纹簟彻轻纱，睡起冰盘自削瓜。风笋微微开绿箨，雨槐细细落黄花。经营薄产初无意，补葺疏篱渐有涯。待得高秋寻靖老，临流坐石问丹砂。  

赠山人沈广汉  

禅房白几静无尘，野服黄冠意甚真。避世全生深得策，闭门谢客亦高人。忍情断酒非关病，随意收书不计贫。近约嵩阳陈叔易，趁移丹灶过残春。  

都下追感往昔因成二首  

少年使酒走京华，纵步曾游小小家。看舞《霓裳羽衣曲》，听歌《玉树后庭花》。门侵杨柳垂珠箔，窗对樱桃卷碧纱。坐客半惊随逝水，主人星散落天涯！  

春风踏月过章华，青鸟双邀阿母家。系马柳低当户叶，迎人桃出隔墙花。鬓深钗暖云侵脸，臂薄衫寒玉映纱。莫作一生惆怅事，邻州不在海西涯。  

送僧归建州  

清秋颍汝归时晚，不及群公送惠休。曲几数行题字别，扁舟几日为诗留。东吴杨柳云中渚，南越梅花雪外洲。万里故乡聊一到，江山风物往来游。  

送王敦素朴  

龙蟠山色引衡庐，霜落江清影碧虚。鼓枻厌骑沙苑马，行厨欲食武昌鱼。缓歌《玉树》翻新曲，趣入金銮续旧书。官达故人稀会面，君来相见肯如初。  

再至徐州示诸弟  

去年客徐得范子，今年客徐不得人。断无草木与同味，宛有鱼鸟来相亲。南寻白门傍山麓，西望黄楼行水滨。还家作诗示群从，早晚一游携二陈。  

留别江子之  

尽室飘零去上都，试於溱洧卜幽居。不从刺史求彭泽，敢向君王乞镜湖。平日甚豪今潦倒，少年最乐晚崎岖。故人鼎贵甘相绝，别后君须寄一书。  

别昭德第怆然伤怀  

吾庐去汝到何期，四十年间此别离。合抱树元从旧种，几丛菊始自新移。老无兄弟飘零日，远有公卿旷绝时。努力不辞勤负米，欲求三径可从谁？  

客有驽马不肯借作诗诮之  

胡儿少欲立奇功，贵买西宛玉面骢。金躞蹀微鸣蹑影，锦连乾不动追风。庭槐洗立清阴下，沙路调行返照中。出郭借人乘岂肯，自夸骑入大明宫。  

别饰道二十弟  

飘零南北一衰门，知是澶渊五世孙。嗟我独无兄弟在，怜君尚有典刑存。老身素苦贫常瘦，病目仍缘哭转昏。它日汝归驰驷马，访吾肯过浣花村。  

自然诗（并序）  

【七里先生江子我，筑土三尺，名曰自然亭。余谓先生不独有亭，亦有自然箕斗，自然丝麦，凡亭之内，服食器用，无不自然者，先生可谓自足者也。虽然，无乃多虚少实乎？子我掀髯大笑。余欣然赋之。】  

先生手不废经营，白屋凭虚结此亭。燕麦菟丝侵密坐，南箕北斗挂疏棂。青松夹日交倾盖，翠柏分风倚列屏。莫道君家无长物，案头灯火有流萤。  

敦素有以书局处之者作诗迎之  

君王侧席访词臣，万里江湖贺子真。翰苑向来非此老，道山何处得斯人！朝回金马门前晓，宴罢铜驼陌上春。底事年年最如意，春风还试彩衣新。  

寄王立之  

腊雨城南宅，冲寒忆屡陪。拊怜庭下石，问讯竹间梅。诸子应门立，群公跋马回。不知多病后，谁与倒樽罍。  

避暑普净院  

夭矫柏如龙，清阴閟一宫。庭无御史雨，门有大王风。今日名天下，群公坐此中。阿戎相就语，历历见元丰。  

僧舍小山  

此老绝潇洒，久参曹洞禅。胸中有丘壑，左手取山川。树小风声细，岩深日影圆。江湖不归客，相对一茫然。  

爱此聚沙戏，知自法王孙。一运郢斤手，都无禹凿痕。藤梢未挂壁，荷叶欲生盆。笑问山阴道，潜通何处村？  

烂石有佳色，禅房叠更幽。九疑峰不断，十字水长流。枕簟日逃暑，轩窗时卧游。吾衰更何往，只此对汤休。  

寄江子之  

平生江季子，疏懒近忘吾。不啻三年别，如何一字无！烧丹岣蝼令，酿酒步兵厨。二者将安择，功名莫浪图。  

初来东里  

乘流从此去，河汉失清都。送骑沙边散，征帆雨外孤。挟雌栖陇雉，生子哺巢乌。宇宙将焉往，飘飘尽畏途。  

至东里次前韵  

茂陵家四壁，不必在成都。老矣招魂苦，伤哉问影孤。市中宁有虎，屋上岂无乌。四海皆行路，吾何必此途！  

和四兄以道闲居感叹有作  

掩卷忽不乐，扪心空浩叹。家声畏沦坠，世态属艰难。月倒迎门屣，风弹挂壁冠。萧然对孤竹，一笑共衰残。  

复次韵  

出门吾所懒，无客亦何叹。举世遽如许，孤风良独难。荒芜蒋讠羽径，破敝晏婴冠。兴发看山去，书签记读残。  

再至都城  

峥嵘花萼西，清晓望犹迷。御路红尘合，宫槐碧瓦齐。夹城知辇过，复道觉香低。中使传宣入，千门避马蹄。  

送僧  

无端伏枕日，不见放舟时。晚得平安报，初成送别诗。山深归履急，江阔度杯迟。定许同香火，终参慧远师。  

秋雨感事  

苦雨荒秋宅，寒生木叶悲。半垂藤护壁，中缺蔓穿篱。书校时开帙，壶提日系丝。儒冠吾已悮，何责五男儿。  

问讯次九日韵  

问讯西南戍，提封莫远开。休传通蜀道，端可弃轮台。拟上平戎策，惭无属国才。何须千里马，远自渥洼来。  

夏室  

夏室不御暑，竹阴新未交。幽花时结子，晚燕续开巢。午梦还高枕，晨炊出近庖。此生吾自了，客至莫相嘲。  

次韵江子我见寄  

敢恨新居僻，深怀故国尊。耕耘得遗物，版筑尚颓垣。溪隔城南寺，崖通市北门。它时如访我，但认语音存。  

过陈无己墓  

以我怀公意，知公待我情。五年三过客，九岁一门生。近访遗文录，重经故里行。寄书无郑尹，谁为葬彭城。  

行武陟田中  

惯习儿童喜，从容父老欢。桔槔看俯仰，稼穑愧艰难。荷叶生池岸，蒲萄落井幹。求田如得此，当为驻征鞍。  

重过鸿仪寺  

秋色遽如许，寒林奈若何！客行伤老大，野次记经过。废圃犹残菊，枯池但折荷。吾生与物态，天意岂蹉跎。  

别饰道二十弟贲之  

少傅三朝老，文章壮九州。赋诗资政殿，赐字太清楼。拔烛辞轩陛，簪花近冕旒。庆门吾老矣，华国汝能不？  

别息道二十二弟兑之  

中令有清德，风流二百年。举家惟食粥，绝口不言钱。里闬容吾老，庭闱赖汝贤。陶丘过范蠡，莫泛五湖船。  

和虞道二十三弟豫之  

向别已复久，此怀谁与明？书来慰吾意，诗重识君情。放鹤惜未到，飞鸿今尚横。何由一随汝，端为薄浮名。  

决道念八弟得小金印以诗赠之（夬之）  

季也获金印，籀文秦不如。情知非鬼篆，恨不识天书。池静龟游罢，庭闲鹊斗馀。春风还旧物，疏俊独怜渠。  

赠江子我子之  

江郎淮海秀，经术古同师。温润无前辈，清新有近诗。一丘须早计，五斗莫坚辞。献赋修竿牍，知君定不为。  

谢富察见过  

饭蔬君莫厌，瓜果我时须。自可随丰俭，谁能问有无。堕蜂冲博局，惊燕避投壶。不惮遇从远，频来访老夫。  

戏留次裒三十三弟颂之  

白下春泥尚未干，汴流更待小潺湲。不知汝定成行不，寒食今无数日间。  

春日二首  

男儿更老气如虹，短鬓何嫌似断蓬。欲问桃花借颜色，未甘着笑向春风。  

阴阴溪曲绿交加，小雨翻萍上浅沙。鹅鸭不知春去尽，争随流水趁桃花。【一本作春色不堪流水送，双浮鸣鸭趁桃花】  

以少炭寄江子之  

金籍曾通玉虚殿，仙曹拟拜翠微郎。莫嫌薄上温馨火，犹得浓薰笃耨香。  

戏成  

长夏轩窗倚碧岑，人间尘土莫相侵。榴花不得春风力，颜色何如桃杏深。  

和二十二弟二首  

静处偷看《肘后书》，幽栖古有此人无。绿蓑青箬非吾事，白浪狂风满太湖。  

襟抱恢疏老更宽，笑谈终夕尽君欢。主人更有桃花面，病眼其如隔雾看。  

秋夜情  

独眠百感秋夜情，孤城急雨中闻更。明朝览镜视鬓发，不知白从何处生。  

题超化寺壁  

曲池风定碧澜平，小白鱼如镜里行。水竹再来应识我，壁间不用更题名。  

送人游江南  

涌金门外断红尘，衣锦城边着白苹。不到西湖看山色，定应未可作诗人。  

过王立之故居  

酴醿架倒花仍发，【一作花无主】薜荔墙摧石亦移。【一作客有谁】此地与君凡几醉，年年同赋腊梅诗。  

夜行  

老去功名意转疏，独骑瘦马取长途。孤村到晓犹灯火，知有人家夜读书。  

春晚圃田道中  

度柳穿桥听午鸡，一沟春水国门西。行人不用伤新别，看取尘间万马蹄。  

酒酣驰马笑弯弓，便拟长驱向虏中。但恐老儒无骨相，不堪剑履画南宫。  

君王重老降褒书，特赐宣阳宅一区。闻说会稽人不识，鉴湖还肯借臣无。  

和王立之腊梅二首  

茅檐竹坞两幽奇，岸帻寻花醉亦知。崖蜜已成蜂去尽，夜寒惟有露房垂。  

老去攀翻兴益奇，招携风月作新知。但令春酿常如此，百罚深杯亦倒垂。  

赠江端本子我  

亸免鸡豚今日债，断除妻子宿生缘。丰登便是人天供，努力东皋自种田。  

过陈无己墓  

锁门脱落封将尽，题壁污漫字不分。我亦尝参诸弟子，往来徒步拜公坟。  

立春  

巧胜金花真乐事，堆盘细菜亦宜人。自惭白发嘲吾老，不上谯门看打春。  

与秦少章题汉江远帆  

楚山全控蜀，汉水半吞吴。老眼知佳处，曾看入境图。  

江山起暮色，草木敛馀昏。谁感《离骚》赋，丹青吊屈原。  

云埋凤林寺，浪打鹿门山。今日江风恶，郎船劝不还。  

江阔雁不到，山深猿自迷。传闻杜陵老，只在瀼东西。  

石似浣沙石，江如濯锦江。征帆向何处，云雾晦蓬窗。  

龙兴道中  

涧道垂黄花，山城拥红叶。人争小舟渡，马就平沙涉。  

谢任伯久无书常子然寄茶谢之因简任伯  

谏议茶犹送，郎官迹已疏。斜封三道印，不奉一行书。  

### 具茨集补钞  

晁冲之  
谢胡御史寄茶兼简朱郎中  

谏议茶犹寄，郎官迹已疏。斜封三道印，不奉一行书。会远长安去，终临顾渚居。大江清见底，为问客何如。  

送一上人还滁州琅琊山  

上人法一朝过我，问我作诗三昧门。我闻大士入词海，不起宴坐澄心源。禅波洞澈百渊底，法水荡涤诸尘根。迅流速度超鬼国，到岸舍筏登昆仑。无边草木悉妙药，一切禽鸟皆能言。化身八万四千臂，神通转物如乾坤。山河大地悉自说，是身口意初不喧。世间何事无妙理，悟处不独非风幡。群鹅转颈感王子，佳人舞剑惊公孙。风飘素练有飞势，雨注破屋空留痕。惜哉数子枉玄解，但令笔画空腾骞。君看琅琊酿泉上，醉翁妙语今犹存。向来溪壑不改色，青嶂尚属僧家园。  

览古  

遥岑不娱人，苍茫莽颇愁绝。东南有断梁，水寒不可涉。西闉不欲往，旦暮畏喋亵。归来坐北堂，悠然理书策。之人阿堵中，虽死情不隔。周公徂东山，仲尼陈蔡厄。大儒且不遇，小子何足责。时命姑置之，胡为常促迫。  

至日  

短晷催长至，新晴改故阴。风霜游子鬓，节序异乡心。合坐呼卢转，分曹举白深。百年家魏阙，存没一沾襟。  

次季此兄九日韵  

清秋九日至，晚菊两三开。愁把他乡酒，思登故国台。赐怀朝士宠，诗想从臣才。向晚能无泪，飘飘雁影来。  

夜坐  

入夜暑气薄，辉辉星满空。钩帘倚新月，却扇受微风。痟渴几时愈，浮楂何处通。轻生一快意，波浪五湖中。  

梅  

素月清溪上，临风不自胜。影寒垂积雪，枝薄带春冰。香近行犹远，人来折未曾。江山正萧瑟，玉色照松藤。  

行泌水上  

肃肃郊原静，牛羊草树间。石矶寒不扫，水閤静常关。故里无消息，孤城绝往还。多愁独来此。犹得见河山。  

道中  

北风吹雨不能晴，羸病人骑瘦马行。须发向来浑白尽，半缘忧患半多情。  

## 农歌集钞  

戴昺  
侍屏翁游屏山分得水字  

携琴入空山，修竹翠相倚。一曲千古心，泠泠寄流水。拂云卧白石，冥搜契玄理。有时采薪人，歌声隔林起。  

秋日过屏山庵  

凄切抱叶蝉，问关栖树禽。入山本避喧，复爱聆此音。微飔动夕爽，薄云散秋阴。众籁阒以静，片月生东林。  

逐疟鬼  

咄哉疟鬼何冥愚，沉魄犹滞江流居。孰云胄出高阳氏，而乃不肖如此欤。为妖常闯秋令动，作威又窃炎官馀。今年恣睢逞暴虐，十户九室闻嗟吁。人生一岁一寒暑，自有大疟缠其躯。翻手为凉覆手暖，笑尔祸福才须臾。痴儿騃女或汝怖，那能吓我烈丈夫。汝不记少陵诗句有神语，子璋髑髅血模糊。昌黎遣逐更多术，灌毒炷艾挥灵符。今来古往共憎疾，奈何长恶终不渝。胡不学鲛人，细织冰绡制云裾，胡不从湘君，缓移桂棹搴芙蕖。乃甘卑渫贾众怨，厌禳唾骂无时无。尔来经旬瞰吾室，再三谢遣犹踟蹰。吾诗吾酒既不废，汝穷汝技将何如。大江秋色正潇洒，明月皎皎风疏疏。便须悟悔速归去，啸俦呼侣相嬉娱。夜阑吟彻欲就睡，灯花照眼团如珠。梦回病思砉然散，飒飒风籁生庭梧。  

辛亥九日被檄视涝遂爽同官饮菊之约夜宿荒驿风雨达曙  

孤负重阳菊，愁怀不肯宽。邮亭一夜雨，客枕五更寒。脚健从渠老，心低到处安。独行谁可语，时把古诗看。  

纳凉即事  

炎蒸欣傍晚，扫地坐宽凉。入竹风逾冷，生荷水亦香。蚁行缘食几，萤照落书床。听得农人语，今年稻穗长。  

偕兄侍屏翁探梅屏山分得空字  

踏破登山屐，来寻傍水丛。眼明千树底，春在数花中。格瘦诗难写，香寒酒易空。狂歌归秉烛，惊怪走儿童。  

安居  

安居元自好，春昼更迟迟。雪涌煎茶鼎，云生浴砚池。栽荷填废沼，移竹补疏篱。犹有闲光景，欹眠续旧诗。  

次韵屏翁新秋  

检点新秋事，天公赐已丰。秋床梧叶雨，晓袂竹林风。阅世心先老，伤时酒易中。谁将和战议，细与问元戎。  

己亥十月晦大雷雨  

舛运频年见，忧时百虑灰。入冬常苦雨，昨夜又轰雷。土烂麦难种，虫伤菜失栽。儿童不解事，喜报海棠开。  

次韵屏翁冬日  

晓起冲寒出，霜明日未昕。麦丰来岁本，梅漏早春机。水涸鱼深隐，蜜成蜂倦飞。静中参物理，一一见精微。  

自武林还家道由剡中  

一筇双不借，役役又东还。野渡浅深水，夕阳高下山。光阴虚我老，造物靳人闲。高躅思吾祖，鸣琴独闭关。  

次韵君玉弟春事  

海棠红未了，又近牡丹时。送日多忙事，酬春欠好诗。暖风催麦早，晴晷转花迟。不尽清游兴，重为上巳期。  

次韵晚春二首  

一襟尘欲满，刮眼得新诗。风絮遗春恨，烟花隔岁期。笋抽虫半蚀，樱熟鸟先窥。光景浑如此，心闲即好时。  

田园深有趣，已分隐柴扃。老去情多感，春来梦少灵。游丝卷晴日，飞絮入空庭。预识今年好，啼鹃枕上听。  

春晚即事  

春郊农务急，野岸水痕高。蒲渚鸣姑恶，桑林啭伯劳。整栏扶芍药，搴网护樱桃。不改穷居乐，何妨见二毛。  

次韵屏翁初夏会芳小集  

一觞还一咏，竟日醉难成。坐石惊云湿，临池爱水平。密林宜午荫，啼鸟尚春声。更有樱桃约，明朝且愿晴。  

夏初郊行  

晴雨天难测，寒暄气未齐。连村多绿树，终日啭黄鹂。田水冲塍断，山云着地低。偶随农叟语，不觉遇桥西。  

僻居  

地僻尘嚣远，身闲趣味深。清池涵竹色，老树带藤阴。引鹤随闲步，招蝉伴醉吟。有时燃古鼎，隐几自观心。  

亦龙弟覆篑累石作亭其阴屏翁名曰野亭索诗谩赋  

高怀抗尘外，林杪着三间。绿绕村边树，青浮海上山。目穷天变化，心静地宽闲。鸥鸟知人乐，忘机亦往还。  

秋晚  

西风澄晓气，凝观惬幽情。草润蛩声滑，松凉鹤梦清。吟怀依水静，病思得秋轻。忽忆登高近，循篱看菊英。  

郑安道终岁相聚临别以诗见贻次韵为谢  

解把诗言别，那无计可留。梅花两心事，寒雁五更愁。我亦高悬榻，君须独卧楼。后回相忆处，莫返雪中舟。  

夏曼卿作新楼扁曰潇湘片景来求拙画且索诗  

有此一楼足，悠然万虑忘。拓开风月地，压断水云乡。四野留春色，千峰明夕阳。眼前无限景，何处认潇湘。  

幽栖  

幽栖颇喜隔嚣喧，无客柴门尽日关。汲水灌花私雨露，临池叠石幻溪山。四时有景常能好，一世无人放得闲。清坐小亭观众妙，数声黄鸟绿阴间。  

此生  

此生毕竟已蹉跎，有酒何妨醉且歌。人世尽缘愁得老，春花偏被雨相魔。草欺兰瘦能香否，杏笑梅残奈俗何。试上东楼看霁景，海山无数列青螺。  

书房  

书房清晓焚香坐，转觉幽栖趣味真。怪石一根云态度，早梅半树雪精神。池鱼自乐谁知我，林鸟相忘不避人。得丧由来天自定，莫将闲虑恼闲身。  

移古梅植於贮清之侧已有生意喜而赋之  

剥尽皮毛真实在，几年孤立小溪浔。人来人去谁青眼，花落花开自苦心。不是野夫同臭味，难教君子出山林。巡檐日日窥生意，一朵先春直万金。  

再得古梅小而益怪首蒙屏翁品题因次韵  

爱渠怪怪复奇奇，冒雪遥凭健步移。竹外池边栽恰好，山巅水际梦多时。百年死质馀生意，一片孤槎带好枝。寄语花神勤守护，品题莫负老仙诗。  

观败棋者戏作  

看人出着笑人低，及至当枰却自迷。角上仅全输了腹，东边才活丧於西。欲装劫去多难补，待算征来恰又提。天下未应无妙手，劝君莫爱墨狻猊。  

闲居幽事  

闲居幽事属田园，何必山林始避喧。足水早禾分母子，多年修竹见翁孙。欣然胜败无心弈，兀尔醉醒随意樽。昨夜一番雷雨过，绿波微涨曲池痕。  

己亥九日屏翁约诸孙登高西屿阻风舟行不前遂会於吾家山海图之上酒边翁有诗留题因次韵  

良辰乐事两相关，喜我楼台便往还。不用移舟过西屿，只消把酒对南山。风於破帽如相约，菊为新刍欲笑颜。留作千年佳话处，诗翁醉墨照楣间。  

秋日独倚东楼  

重阳过了秋逾爽，自豁楼窗眺晚西。野外倒涵天影动，海云平压雁行低。兴来频放深杯饮，吟到须还大字题。近喜书房添一宝，陶泓买得古端溪。  

次韵屏翁壬寅九日再题小楼  

佳节相过共举觞，为萸菊醉亦何妨。须知我辈襟怀事，不是时人酒肉狂。落雁影边寒水碧，归鸦啼处夕阳黄。诗翁樽俎风流在，老气横吞年少场。  

初冬梅花偷放颇盛  

清樽才了黄花债，又被梅花恼杀人。妆点南枝无数雪，探支东帝几分春。精神全向疏中足，标格端於瘦处真。彻夜苦吟无好语，梦随双月步溪漘。  

四月节景  

茶歌才了又田歌，节物真成一鸟过。苍竹招风凉意足，碧梧留雨夜声多。瓜缘茅屋抽长蔓，藕过蔬畦出矮荷。最喜白鸥相狎久，对人自在浴清波。  

次韵郑安道怀君玉弟游东嘉  

好山好水东嘉郡，两月清游乐可知。远想池塘频梦汝，还当风雨对眠谁。别时菊蕊方宜酒，几日梅花已索诗。雁影参差霜正冷，寄言归计莫迟迟。  

春事  

春事关心常早起，爱看景物试凭栏。戏鱼池面微添绿，啼鸟枝头尚带寒。斩棘重樊新插柳，泉频灌自栽兰。年来剩有园林兴，每恨庐边地不宽。  

赏茶  

自汲香泉带落花，漫烧石鼎试新茶。绿阴天气闲庭院，卧听黄蜂报晚衙。  

夜过监湖  

推篷四望水连空，一片蒲帆正饱风。山际白云云际月，子规声在白云中。  

喜小儿学步  

对周尚有六十日，举足已能三五移。世路只今巇险甚，须教步步着平夷。  

夏昼小雨  

小床蕲簟展琉璃，窗外新篁一尺围。正午云桥疏雨遇，冬青花上蜜蜂归。  

里中小渔舟被差防江有感而赋  

着身平地更多忧，一棹思为泛宅谋。昨夜西风边报急，防江也要钓鱼舟。  

天台道上早行  

箯舆轧轧过清溪，溪上梅花压水低。月影渐收天半晓，两山相对竹鸡啼。  

五禽言  

提葫芦，沽美酒，人世光阴春电走。一日得醉一日闲，绿鬓几曾俱白首。沽酒沽酒有酒沽，生前不饮真愚夫。  

不如归去，不如归去，千山万水家乡路。今年又负故园花，来岁花开定归否。归去归去须早归，近日江湖非旧时。  

泥滑滑，泥滑滑，客路迢迢雨不歇。我仆十步九步蹶，我马<马巤><马>如跛鳖泥滑泥滑君莫愁，秧烂麦损尤堪忧。  

脱却破袴，脱却破袴，蚕熟缫成霜雪缕。小姑织绢未落机，县家火急催官赋。输了官赋无零落，破袴破袴还更着。  

麦熟锻磨，麦熟锻磨，村南村北声相和。大男小女总欣欣，煮饼蒸糜任渠做。锻磨锻磨莫等闲，去年糠秕无得餐。  

小畦  

小畦寻丈许，凿壁置柴扉。雨后菜虫死，秋来花蝶稀。插篱新种菊，抱瓮已忘机。俗客忽相访，妨人洗布衣。  

有感  

浩浩海风劲，滔滔河水浑。古人皆去世，乔木自当门。族党诸孙盛，吾宗一线存。兴衰知有数，心事与谁论。  

十日取野菊从酒  

野径菊仍好，村垆酒亦嘉。未应今日蕊，便是背时花。心在家千里，身犹客九华。官程难久驻，风雨暮山斜。  

山家小憩即景效药名体  

柴门通草径，茅屋桂枝间。修竹连翘木，高松续断山。仰空青荫密，扫石绿花斑。傍涧牵牛饮，白头翁自闲。  

从板桥买舟上青阳  

卸马板桥西，扁舟逆上溪。水锼岩骨断，烟截树头齐。野鸭惊人起，村鸡上树啼。老农头雪白，犹自把锄犁。  

抵池阳未入关泊於斋山数日因穷岩壑之胜山有翠微亭，杜牧之登高处  

瘦策相扶上翠微，眼惊奇怪足忘疲。三十六洞犹昔者，四百馀年无牧之。涨水淼弥春雨后，远山重叠夕阳时。几多江北江南恨，问着沙鸥总不知。  

秋暮出关即事  

俗尘汩汩负清游，重出城来已暮秋。水洗柳根欹断岸，霜摧芦叶拥荒洲。乡音不到愁来雁，野性无拘羡去鸥。可惜一堤明月好，隔关难作夜深留。  

归途过麻姑山  

山行十里少人家，客子贪程怕日斜。倦坐松根需足力，轻风满面落藤花。  

五松山太白祠堂太白读书之地，诗有“要回长舞袖，尽拂五松山”，即此山也  

舣舟来访宝云寺，快上山头寻五松。捉月仙人呼不醒，一间老屋战西风。  

归途过铜官山  

山径崎岖落叶黄，青松疏处漏斜阳。鸣禽无数声相应，一阵微风野菊香。  

### 农歌集补钞  

戴昺  
春日偕兄弟侍屏翁游晋原分得外字因集句而成  

春雨晴亦佳，适与赏心会。初日照高林，幽泥化轻壒。步屟随春风，始觉天宇大。牵怀到空山，逍遥白云外。青松夹路生，童童状车盖。清川带华薄，阴壑生虚籁。性达形迹忘，傲然脱冠带。薄暮方来归，月光摇浅濑。  

上立斋先生一首以有官居鼎鼐无宅起楼台为韵  

灵岩一片云，曾为作雨起。风吹还故山，松筠澹相倚。秋高霜露寒，酒热鲈鱼美。少宽忧世怀，微醉有妙理。  

杂言  

提壶劝我饮，布谷催我耕。我酒瓶已罄，我田草正生。荷锄理荒秽，及时新雨晴。秋来刈吾秫，庶得雨遂情。  

侍屏翁领客游雪峰分得生字  

雪峰峰顶寺，来此定诗盟。山瀑分云影，松风乱雨声。眼明春树绿，心醒晓钟清。未好言归去，尘中事又生。  

谢赵山台见访  

寂寞海东头，殷勤贵客舟。如何经岁约，只作一宵留。清玩分行箧，高吟压小楼。更须谋再会，同醉菊花秋。  

项宜父涉趣园  

四面山回合，中间百亩畦。入门惟见竹，绕屋半栽梅。果熟霜前树，鱼肥雨后溪。秋来饶景物，斟酌费诗材。  

玉峰登眺得初字  

玉峰奇绝处，短策步崎岖。海近潮声壮，山空树影疏。吟情危眺外，饮兴薄寒初。数点新来雁，高飞不羡渠。  

初游方岩山  

图志旧尝看纪载，杖藜今得遍经行。渔翁化石几年钓，仙客有田何世耕。千尺枯崖蜕龙骨，一帘飞瀑撼雷声。相传逸少曾来此，惜不镌岩记姓名。  

如京至西兴阻风雨  

月将圆夜出乡关，才到西兴月又残。老去问名先已懒，近来行路觉犹难。云烟漠漠吴山暗，风雨潇潇浙水寒。识破人生真逆旅，此身何处不堪安。  

严于陵  

赤伏君王访旧游，富春男子只羊裘。一竿本为逃名去，何意虚名上钓钩。  

## 剑南诗钞  

陆游  
寄酬曾学士学宛陵先生体比得书云所寓广教僧舍有陆子泉每对之辄奉怀  

庭中下午鹊，门外传远书。小印红屈蟠，两端黄蜡涂。开缄展矮纸，滑细疑卵肤。首言劳良苦，后问逮妻孥。中间勉以仕，语意极勤渠。字如老瘠竹，墨淡行疏疏。诗如古鼎篆，可爱不可摹。快读醒人意，垢痒逢爬梳。细读味益长，炙毂出膏腴。行吟坐卧看，废食至日晡。想见落笔时，万象听指呼。亦知题诗处，绿井石发粗。公闲计有客，煎茶置风炉。倘公无客时，濯缨亦足娱。井名本季疵，思人理岂无。居然及贱子，愧谢恩意殊。几时得从公，旧学锄荒芜。古文讲声形，误字辨鲁鱼。时时酌井泉，露芽奉瓢盂。不知公许否？因风报何如。  

新夏感事  

百花过尽绿阴成，漠漠炉香睡晚晴。病起兼旬疏把酒，山深四月始闻莺。近传下诏通言路，已卜馀年见太平。圣主不忘初政美，小儒唯有涕纵横。  

寄陈鲁山陈时调官都下  

天下无虞国论深，书生端合老山林。平生力学所得处，政要如今不动心。旧友几年犹短褐，谪官万里少来音。愿公思此宽羁旅，静胜炎曦岂易侵。  

出县  

匆匆薄领不堪论，出宿聊宽久客魂。稻垄牛行泥活活，野塘桥坏雨昏昏。槿篱护药才通径，竹笕分泉自遍村。归计未成留亦好，愁肠不用绕吴门！  

东阳道中  

风欹乌帽送轻寒，雨点春衫作碎斑。小吏知人当著句，先安笔砚对溪山。  

东阳观酴醿  

福州正月把离杯，已见酴醿压架开。吴地春寒花渐晚，此归一路摘香来。  

送杜起莘殿院出守遂宁  

羽檄联翩昼夜驰，臣顾不在边陲。军容地密宁当议，陛下恩深不忍欺。白简万言几恸哭，青编一传可前知。平生所学今无负，未叹还乡两鬓丝。  

闻武均州报已复西京  

白发将军亦壮哉，西京昨夜捷书来！胡儿敢作千年计，天意宁知一日回。列圣仁恩深雨露，中兴赦令疾风雷。悬知寒食朝陵使，驿路梨花处处开。  

喜小儿辈到行在  

阿纲学书蚓满幅，阿绘学语莺啭木。截竹作马走不休，小车驾羊声陆续。书窗涴壁谁忍嗔，嗁嘑也复可怜人。却思胡马饮江水，敢道春风无战尘。传闻贼弃两京走，列城争为朝廷守。从今父子见太平，花前饮水勿饮酒。  

送七兄赴扬州帅幕  

初报边烽照石头，旋闻胡马集瓜州。诸公谁听刍荛策，吾辈空怀畎亩。急雪打窗心共碎，危楼望远涕俱流。岂知今日淮南路，乱絮飞花送客舟。  

村居  

富贵功名不拟论，且浮舴艋寄烟村。生憎快马随鞭影，宁作痴人记剑痕。樵牧相谙欲争席，比邻渐熟约论婚。晨舂夜绩吾家旧，正要遗风付子孙。  

盆池  

门外江涛涌雪堆，埋盆作沼亦何哉。儿曹不解渠翁意，新脱风波险处来。  

次韵无咎别后见寄  

平日杯行不解辞，长亭况是送君时。几行零落僧窗字，何限流传乐府诗。归思恰如重醖酒，欢情略似欲残棋。龙蛇飞动无由见，坐愧文园属思迟。【诗来弥月，乃能和答，故云。】  

望江道中  

吾道非邪来旷野，江涛始此去何之？起随乌鹊初翻后，宿及牛羊欲下时。风力渐添帆力健，橹声常杂雁声悲。晚来又入淮南路，红树青山合有诗。  

去年馀佐京口遇王嘉叟从张魏公督师过焉魏公道免相嘉叟亦出守莆阳近辱书报魏公已葬衡山感叹不已因用所遗拄颊亭诗韵奉寄  

河亭挈手共徘徊，万事宁非有数哉。黄阁相君三黜去，青云学士一麾来。中原故老知谁在？南嶽新丘共此哀。火冷夜窗听急雪，相思时取近书开。  

自咏示客  

衰发萧萧老郡丞，洪州又看上元灯。羞将枉直分寻尺，宁走东西就斗升。吏进饱谙箝纸尾，客来苦劝摸床棱。归装渐理君知否？笑指庐山古涧藤。【庐山僧近寄藤杖甚奇。】  

上巳临川道中  

二月六夜春水生，陆子初有临川行。溪深桥断不得渡，城近卧闻吹角声。三月三日天气新，临川道中愁杀人。纤纤女手桑叶绿，漠漠客舍桐花春。平生怕路如怕虎，幽居不省游城府。鹤躯苦瘦坐长饥，龟息无声惟默数。如今自怜还自笑，敛版低心事年少。儒冠未恨终自误，刀笔最惊非素料。五更欹枕一凄然，梦里扁舟水接天，红蕖绿芰梅山下，白塔朱楼禹庙边。  

初夏道中  

桑间葚熟麦齐腰，莺语惺惺野雉骄。日薄人家晒蚕子，雨馀山客买鱼苗。丰年随处俱堪乐，行路终然不自聊。独喜此身强健在，又摇团扇著絺蕉。  

上虞逆旅见旧题岁月感怀  

舴艋为家东复西，今朝破晓下前溪。青山缺处日初上，孤店开时莺乱啼。倦枕不成千里梦，坏墙闲觅十年题。漆园傲吏犹非达，物我区区岂足齐。  

夜闻松声有感  

清晨放船落星石，大风吹颿如箭激。回头已失庐山云，却上吴城观落日。夜深龙归擘祠门，入木数寸留爪痕。明朝就视心尚慄，腥风卷地雷霆奔。归船买酒自慰，性命平生惊屡戏。固知神怒有定时，波纹蹙作鱼鳞细。如今衰病卧林坰，霜覆茅檐月满庭。松声惊破三更梦，犹作当时风浪听。【余丙戌七月自京口移官豫章，冒风涛自星子解舟，半日至吴城山小龙庙。】  

送芮国器司业  

往岁淮边虏未归，诸生合疏论危机。人材衰靡方当虑，士气峥嵘未可非。万事不如公论久，诸贤莫与众心违。还朝此段宜先及，岂独遗经赖发挥。  

晚泊  

半世无归似转蓬，今年作梦到巴东。身游万死一生地，路入千峰百嶂中。邻舫有时来乞火，丛祠无处不祈风。晚潮又泊淮南岸，落日啼鸦戍堞空。  

雨中泊赵屯有感  

归燕羁鸿共断魂，荻花枫叶泊孤村。风吹暗浪重添缆，雨送新寒半掩门。鱼市人烟横惨淡，龙祠箫鼓闹黄昏。此身且健无馀恨，行路虽难莫更论。  

黄州  

局促常悲类楚囚，迁流还叹学齐优。江声不尽英雄恨，天意无私草木秋。万里羁愁添白发，一帆寒日过黄州。君看赤壁终陈迹，生子何须似仲谋。  

石首县雨中系舟戏作短歌  

庚寅去吴西适楚，秋晚孤舟泊江渚。荒林月黑虎欲行，古道人稀鬼相语。鬼语亦如人语悲，楚国繁华非昔时。章华台前小家住，茅屋雨漏秋风吹。悲哉秦人真虎狼，欺侮六国囚侯王。亦知兴废古来有，但恨不见秦先亡。开窗酹汝一杯酒，等为亡国秦更丑。骊山冢破已千年，至今过者无伤怜！  

初寒  

船尾寒风不满旗，江边丛祠常掩扉。行人畏虎少晨起，舟子捕鱼多夜归。茅叶翻翻带宿雨，苇花漠漠弄斜晖。伤心到处闻碪杵，九月今年未授衣。  

水亭有怀  

渔村把酒对丹枫，水驿凭轩送去鸿。道路半年行不到，江山万里看无穷。故人草诏九天上，老子题诗三峡中。笑谓毛锥可无恨，书生处处与卿同。  

将离江陵  

暮暮过渡头，旦旦走堤上。舟人与关吏，见熟识颜状。痴顽久不去，常恐遭诮让。昨日倒樯干，今日联百丈。买薪备雨雪，储米满瓶盎。明当遂去此，障袂先侧望。即今孟冬月，波涛幸非壮。潦收出奇石，雾卷见叠嶂。地崄多崎岖，峡束少平旷。从来乐山水，临老愈跌宕。皇天怜其狂，择地令自放。山花白似雪，江水绿於酿。《竹枝》本楚些，妙句寄凄怆。何当出清诗，千古续遗唱！  

沧滩  

百夫正欢助鸣橹，舟中对面不得语。须臾人散寂无哗，惟闻百丈转两车。呕呕哑哑车转急，舟人已在沙际立。雾敛芦村落照红，雨馀渔舍炊烟湿。故乡回首已千山，上峡初经第一滩。少年亦慕宦游乐，投老方知行路难。  

黄牛峡庙  

三峡束江流，崖谷互吐纳。黄牛不负重，云表恣蹴蹋。吴船与蜀舸，有请神必答。谁怜马遭刵，百岁创未合。柂师浪奔走，烹彘陈酒榼。纷然馂神馀，羹炙争嘬嚃。空庭多落叶，日暮声飒飒。奇文粲可辨，高古篆籀杂。村女卖秋茶，簪花髻鬟匝。襁儿著背上，帖妥若在榻。山寒雪欲下，虎出门早阖。我行忽至此，临风久呜唈！  

巴东令廨白云亭  

寇公壮岁落巴蛮，得意孤亭缥缈间。常倚曲阑贪看水，不安四壁怕遮山。遗民虽尽犹能说，老令初来亦爱闲。正使官清贫至骨，未妨留客听潺潺。  

瞿唐行须溪本卷三作歌  

四月欲尽五月来，峡中水涨何雄哉！浪花高飞暑路雪，滩石怒转晴天雷。千艘万舸不敢过，篙工柂师心胆破。人人阴拱待势衰，谁敢轻行犯奇祸。一朝时去不自由，山腹空有沙痕留。君不见陆子岁暮来夔州，瞿唐峡水平如油。  

山寺  

篮舆送客过江村，小寺无人半掩门。古佛负墙尘漠漠，孤灯照殿雨昏昏。喜投禅榻聊寻梦，懒为啼猿更断魂。要识人间盛衰理，岸沙君看去年痕。【峡涨时，水高数十丈，至冬尽落。】  

寒食  

峡云烘日欲成霞，瀼水生纹浅见沙。又向蛮方作寒食，强持卮酒对梨花。身如巢燕年年客，心羡游僧处处家。赖有春风能领略，一生相伴遍天涯！  

风雨中望峡口诸山奇甚戏作短歌  

白盐赤甲天下雄，拔地突兀摩苍穹。凛然猛士抚长剑，空有豪健无雍容。不令气象少渟滀，常恨天地无全功。今朝忽悟始叹息，妙处元在烟雨中！太阴杀气横惨淡，元化变态含空濛，正如奇材遇事见，平日乃与常人同。安得朱楼高百尺，看此疾雨吹横风。  

久病灼艾后独卧有感  

白帝城高暮柝传，幽窗搔首意萧然。江边云湿初横雁，墙下桐疏不庇蝉。计出火攻伤老病，卧闻鸢堕叹蛮烟！诸贤好试平戎策，敛退无心竞著鞭。  

小市  

小市门前沙作堤，杏花虽落不沾泥。客心尚壮身先老，江水方东我独西。蹔憩轩窗仍汛扫，远游书剑亦提携。子规应笑飘零惯，故傍茅檐尽意啼。  

蟠龙瀑布  

远望纷珠缨，近观转雷霆。人言水出奇，意使行人惊。人惊我何得，定非水之情。水亦有何情，因物以赋形。处高势趋下，岂乐与石争。退之亦隘人，强言不平鸣。古来贤达士，初亦愿躬耕。意气或感激，邂逅成功名。  

马上  

残年流转似萍根，马上伤春易断魂。烘暖花无经日蕊，涨深水过去年痕。迷行每问樵夫路，投宿时敲竹寺门。不信太平元有象，牛羊点点散烟村。  

邻水延福寺早行  

化蝶方酣枕，闻鸡又著鞭。乱山徐吐日，积水远生烟。流泊真衰矣，登临独惘然！桃花应笑客，无酒到愁边。【酒偶尽，市酤不可饮。】  

岳池农家  

春深农家耕未足，原头叱叱两黄犊。泥融无块水初浑，雨细有痕秧正绿。绿秧分时风日美，时平水有差科起。买花西舍喜成婚，持酒东邻贺生子。谁言农家不入时？小姑画得城中眉，一双素手无人识，空村相唤看缫丝。农家农家乐复乐，不比市朝争夺恶。宦游所得其几何，我已三年废东作。  

果州驿  

驿前官路堠累累，叹息何时送我归！池馆莺花春渐老，窗扉灯火夜相依。孤鸾怯舞愁窥镜，老马贪行强受鞿。到处风尘常扑面，岂惟京洛化人衣。  

闻杜鹃戏作  

半世羁游厌路岐，凭鞍日日数归期。劳君树叮咛语，似劝饥人食肉麋。  

老君洞有石刻，载唐明皇幸蜀见老君於此  

丹凤楼头语未终，崎岖蜀道复相逢。太清宫阙俱煨烬，岂亦南来避贼锋？  

简章德茂  

殊方邂逅岂无缘，世事多乖复怅然。造物无情吾辈老，古人不死此心传。冷云黯黯朝横栈，红叶萧萧夜满船。个里约君同著句，不应输与灞桥边！  

太息二首宿青山铺作  

太息重太息，吾行无终极。冰霜迫残岁，鸟兽号落日。秋砧满孤村，枯叶拥破驿。白头乡万里，堕此虎豹宅。道边新食人，膏血染草棘。平生铁石心，忘家思报国。即今冒九死，家国两无益。中原久丧乱，志士泪横臆！切勿轻书生，上马能击贼。  

凄凄复凄凄，山路穷攀跻。仆病卧草间，马困声酸嘶。脱兔截道奔，穷狖上树啼。崩湍—何哀，下落万仞溪。昏黑投孤戍，洗我衣上泥。下愚不可迁，大惑终身迷。仕宦十五年，曾不饱糠粞。客路少睡眠，月白闻号鸡。欲行且复止，虎来茅叶低。  

阆中作  

挽住征衣为濯尘，阆州斋酿绝芳醇。莺花旧识非生客，山水曾游是故人。遨乐无时冠巴蜀，语音渐正带咸秦。平生剩有寻梅债，作意城南看小春。  

赴成都泛舟自三泉至益昌谋以明年下三峡  

诗酒清狂二十年，又摩病眼看西川。心如老骥常千里，身似春蚕已再眠。暮雪乌奴停醉帽，秋风白帝放归船。飘零自是关天命，错被人呼作地仙。  

雪晴行益昌道中颇有春意  

杜陵雁下岁将残，疋马西游雪拥关。憔悴敢忘双阙路，淹迟遍看两川山。春回柳眼梅须里，愁在鞭丝帽影间。安得黄金成大药，为人千载驻颓颜！  

绵州魏戊县驿有罗江东诗云芳草有情皆碍马好云无处不遮楼戏用其韵  

老夫乘兴忽西游，远跨秦吴万里秋。尊酒登临遍山寺，歌辞散落满江楼。孤城木叶萧萧下，古驿滩声氵虢氵虢流。未许诗人夸此地，茂林修竹忆吾州。  

春晚书怀  

老客天涯心尚孩，惜春直欲挽春回。长绳纵系斜阳住，右手难移故国来。暑近蚊雷无隐辚，雨前螘垤正崔嵬。茹芝却粒终无术，万事惟须付一杯。  

晚登望云  

一出修门又十年，辈流多已珥金蝉。衰如蠢叶秋先觉，愁似鳏鱼夜不眠。辇路疏槐迎驾处，苑城残日泛湖天。君恩未报身今老，徙倚危楼一泫然！  

晚来烟雨暗江干，烽火遥传画角残。看镜功名空自许，上楼怀抱若为宽。青枫摇落新秋令，白发凄凉旧史官。饱见少年轻宿士，可怜随处强追欢。  

醉中感怀  

早岁君王记姓名，只今憔悴客边城。青衫犹是鹓行旧，白发新从剑外生。古戍旌旗秋惨淡，高城刁斗夜分明。壮心未许全消尽，醉听檀槽出塞声。  

晚雨  

萧瑟度横塘，霏微映缭墙。压低尘不动，洒急土生香。声入楸梧碎，清分枕簟凉。回头忽陈迹，檐角挂斜阳。  

社日  

百谷登场酒满卮，神林箫鼓晚清悲。蝉依疏柳长言处，燕委空巢大去时。幼学已忘那用忌，【乡俗，小儿女社日忌习业。】微聋自乐不须医。【古谓社酒治聋。】伤心故里鸡豚集，父老逢迎正见思！  

寒夜遣怀  

临觞本不饮，多自成醉。四方行万里，不见埋忧地。忆昔入京都，宝马摇香鬃。酣饮青楼夜，歌声在半空。去日不可挽，华忧忽垂领。娟娟峨眉月，相对作凄冷。月落照空床，不寐听寒螀。早知随人，何用去故乡！  

登楼  

从来好境遍人间，无奈劳生自欠闲。江近时时吹白雨，楼高面面看青山。歌声哀怨传三峡，行色凄凉带百蛮。【嘉阳近诸蛮。】流落爱君心未已，梦魂犹缀紫宸班。  

西园  

半掩朱门藓径斜，翠屏绣谷忽谽谺。高高下下天成景，密密疏疏自在花。江近夕阳迎宿鹭，林昏残角促归鸦。吾舟已系津南岸，唤客犹能一笑哗。  

得韩无咎书寄使虏时宴东都驿中所作小阕  

大梁二月杏花开，锦衣公子乘传来。桐阴满地扫不得，金辔玲珑上源驿。上源驿中搥画鼓，汉使作客胡作主。舞女不记宣和妆，庐儿尽能女真语。书来寄我宴时诗，归鬓知添几缕丝。有志未须深感慨，筑城会据拂云祠。【唐中受降城在拂云祠。】  

晓坐  

低枕孤衾夜气存，披衣起坐默忘言。瓶花力尽无风堕，炉火灰深到晓温。空橐时时闻鼠啮，小窗一一送鸦翻。悠然忽记幽居日，下榻先开水际门。  

十二月初一日得梅一枝绝奇戏作长句今年於是四赋此花矣  

高标已压万花群，尚恐娇春习气存。月兔捣霜供换骨，湘娥鼓瑟为招魂。孤城小驿初飞雪，断角残钟半掩门。尽意端相终有恨，夜寒皴玉倩谁温。  

快晴  

地辟天开斗柄回，今朝红日遍池台。新阳苏醒春前柳，轻暖医治雪后梅。瓦屋螺青披雾出，锦江鸭绿抱山来。衰翁也逐儿童喜，旋拨文书近酒杯。  

春愁曲客话成都戏作  

虙羲至今三十馀万岁，春愁岁岁常相似。外大瀛海环九洲，无有一洲无此愁。我愿无愁但欢乐，朱颜绿鬓常如昨。金丹九转徒可闻，玉兔千年空捣药。蜀姬双鬟娅姹娇，醉看恐是海棠妖。世间无处无愁到，底事难过万里桥。  

游修觉寺  

上尽苍崖百级梯，诗囊香碗手亲携。山从飞鸟行边出，天向平芜尽处低。花落忽惊春事晚，楼高剩觉客魂迷。兴阑扫榻禅房卧，清梦还应到剡溪。  

雨后集湖上  

野水交流自满畦，芳池新涨恰平堤。花藏密叶多时在，莺占高枝尽日啼。绣袂宝裙催结束，金尊翠杓共提携。白头自喜能狂在，笑襞蛮笺落醉题。  

慈云院东阁小憩  

横阁院东偏，翛然拂榻眠。香浓烟穗直，茶嫩乳花圆。岩倚团团桂，筒分细细泉。凭谁为题版，榜作小壶天。  

病后暑雨书怀  

发毛萧飒疾初平，云物轮囷气未清。水涨小亭无路到，雨多幽草上墙生。窗昏顿减雠书课，屋老时闻堕瓦声。止酒亡聊还自笑，少年豪饮似长鲸。  

怡斋  

东湖仲夏草树荒，屋古无人亭午凉。萱房微呀不见日，筍箨自解时吹香。野藤蟠屈入窗罅，湿菌扶疏生屋梁。跨沟数椽最幽翳，涨水及槛雨败墙。静涵青蘋舞藻荇，闲立白鹭浮鸳鸯。芙蕖虽瘦亦瀰漫，照眼翠盖遮红妆。水纹珍簟欲卷却，团团素扇懒复将。天风忽送塔铃语，唤觉清梦游潇湘。  

寓驿舍予三至成都，皆馆于是  

闲坊古驿掩朱扉，又憩空堂绽客衣。九万里中鲲自化，一千年外鹤仍归。绕庭数竹饶新笋，解带量松长旧围。惟有壁间诗句在，暗尘残墨两依依。  

宴西楼  

西楼遗迹尚豪雄，锦绣笙箫在半空。万里因循成久客，一年容易又秋风。烛光低映珠帘丽，酒晕徐添玉颊红。归路迎凉更堪爱，摩诃池上月方中。  

江渎池醉归马上作  

久住西州似宿缘，笙歌丛里著华颠。每嗟相见多生客，却忆初来尚少年。迎马绿杨争拂帽，满街丹荔不论钱，浮生何处非羁旅，休问东吴万里船！  

醉书  

似闲有俸钱，似仕无簿书。似长免事任，似属非走趋。病能加餐饭，老与酒不疏。婆娑东湖上，幽旷足自娱。时时唤客醉，小阁临红蕖。钓鱼斫银丝，擘荔见玉肤。檀槽列四十，遗声传故都。岂惟豪两川，自足夸东吴。但恨诗不进，榛荒失耘锄。何当扫纤艳，杰作追黄初！  

东园晚步  

久客天涯忆故园，强名官寺只衡门。秋桐蠹遍无全叶，古柳吹斜出半根。痛饮每思尊酒窄，微官空羡布衣尊。何时定下三巴去，思卧孤舟听断猿。  

太平花花出剑南，似桃，四出，千百包，骈萃成朵。天圣中，献至京师，仁宗赐名太平花。  

扶床踉蹡出京华，头白车书未一家。宵旰至今劳圣主，泪痕空对太平花。  

秋色  

一段凄凉傍酒杯，中年剩作楚囚哀。迢迢似伴明河出，惨惨如随落照来。客路半生常泪眼，乡关万里更危台。蓼汀荻浦江南岸，自入秋来梦几回。  

秋声  

萧骚拂树过中庭，何处人间有此声？涨水雨馀晨放闸，骑兵战罢夜还营。闲凭曲几听虽久，强抚哀弦写不成！暑退凉生君勿喜，一年光景又峥嵘。  

龙眠画马  

国家一从失西陲，年年买马西南夷。瘴乡所产非权奇，边头岁入几番【一作数】皮。崔嵬瘦骨带火印，离立欲不禁风吹。圉人太仆空列位，龙媒汗血来何时？李公太平官京师，立仗惯见渥洼姿。断缣岁久墨色暗，逸气尚若不可羁。赏奇好古自一癖，感事国空馀悲。呜呼！安得毛骨若此三千疋，衔枚夜度桑乾碛。  

秋夜池上作  

短发飕飕病骨轻，临池闲看露荷倾。月明何与浮云事，正向圆时故故生。  

夜食炒栗有感漏舍待朝，朝士往往食此  

齿根浮动叹吾衰，山栗炮燔疗夜饥。唤起少年京辇梦，和宁门外早朝来。  

晚登横溪阁  

楼鼓声中日又斜，凭高愈觉在天涯。空桑客土生秋草，野渡虚舟集晚鸦。瘴雾不开连六诏，俚歌相答带三巴。故乡可望应添泪，莫恨云山万叠遮。  

荦确坡头筇竹枝，西临村路立多时。卖蔬市近还家早，煮井人忙下麦迟。【荣多盐井，秋冬收薪茅最急。】病客情怀常怯酒，山城老涧谷本改】景尽供诗。晚来试问愁多少？只许高楼横笛吹。  

自唐安徙家来和义出城迎之马上作  

身如林下僧，处处常寄包。家如梁上燕，岁岁旋作巢。岂惟人所怜，顾影每自嘲。眼看佳山水，不得结把茅。造物困豪杰，如视饿虎哮。要令出精神，感激使叫呶。颇思投笔去，走马盘云旓。三更冒急雪，大战梁楚郊。  

花时遍游诸家园  

看花南陌复东阡，晓露初乾日正妍。走马碧鸡坊里去，市人唤作海棠颠。  

为爱名花抵死狂，只愁风日损红芳。绿章夜奏通明殿，乞借春阴护海棠。  

翩翩马上帽檐斜，尽日寻春不到家。偏爱张园好风景，半天高柳卧溪花。  

花阴扫地置清尊，烂醉归时夜已分。欲睡未成欹倦枕，轮囷帐底见红云。  

宣华无树著啼莺，惟有摩诃春水生。故老能言当日事，直将宫锦裹宫城。  

丝丝红萼弄春柔，不似疏梅只惯愁。常恐夜寒花索寞，锦茵银烛按凉州。  

春寒连日不出  

海棠花入燕泥乾，梅子枝头已带酸。老去懒寻年少梦，春分不减社前寒。著书敢望垂千载，嗜酒犹须隐一官。正是闲时无客过，小庭斜日倚阑于。  

马上偶成  

城南城北紫游缰，尽日闲行看似忙。刺水离离葛叶短，连村漠漠豆花香。夕阳有信催残角，春草无情上缭墙。我亦人间倦游者，长吟聊复怆兴亡！  

夜宴  

酒浪摇春不受寒，烛花垂烬忽堆盘。山川路邈人将老，丝管声遒夜向阑。四海交朋更聚散，百年光景杂悲欢！自怜病眼犹明在，更把名花半醉看。【是夕得范希元家晚海棠数枝，繁丽一城所无。】  

锦亭  

天公为我齿颊计，遣饫黄甘与丹荔。又怜狂眼老更狂，令看广陵芍药蜀海棠。周行万里逐所乐，天公於我元不薄。贵人不出长安城，宝带华缨真汝缚。乐哉今从石湖公，大度不计聋丞聋。夜宴新亭海棠底，红云倒吸玻璃锺。琵琶弦繁腰鼓急，盘凤舞衫香雾湿。春醪凸盏烛光摇，素月中天花影立。游人如云环玉帐，诗未落纸先传唱。此邦句律方一新，凤阁舍人今有样。  

雨  

映空初作茧丝微，掠地俄成箭镞飞。纸帐光迟饶晓梦，铜炉香润覆春衣。池鱼鱍鱍随沟出，梁燕翩翩接翅归。惟有落花吹不去，数枝红湿自相依。  

春残  

石镜山前送落晖，春残回首倍依依。时平壮士无功老，乡远征人有梦归！苜蓿苗侵官道合，芜菁花入麦畦稀。倦游自笑摧颓甚，谁记飞鹰醉打围？  

小饮房园  

宦游到处即忘家，况得闲身管物华。疏索故人缘病酒，折除厚禄为看花。泥新高栋初巢燕，萍匝荒池已集蛙。斟酌人生要行乐，灯前起舞落乌纱。  

卜居  

历尽人间行路难，老来要觅数年闲。供家米少因添鹤，买宅钱多为见山。池面纹生风细细，花根土润雨斑斑。借舂乞火依邻里，剩酿村醪约往还。  

小疾谢客  

小疾深居不唤医，消摇更觉胜平时。痴人未害看《周易》，名士真须读《楚辞》。绿径风斜花片片，画廊人静雨丝丝。晚来顿觉清羸甚，自置篝炉煮粟糜。  

过野人家有感  

纵辔江皋送夕晖，谁家井臼映荆扉。隔篱犬吠窥人过，满箔蚕饥待叶归。【吴人直谓桑曰叶。】世态十年看烂熟，家山万里梦依稀！躬耕本是英雄事，老死南阳未必非！  

闲中偶题  

楚泽巴山岁岁忙，今年睡足向禅房。只知闲味如茶永，不放羁愁似草长。架上《汉书》那复看，床头《周易》亦相忘。客来拈起清谈麈，且破西窗半篆香。  

久矣云衢敛羽翰，退飞更觉一枝安。七千里外新闲客，十五年前旧史官。花底清歌春载酒，江边明月夜投竿。痴顽直为多更事，莫怪胸怀抵死宽。  

晚过五门  

五门路四月，乳鸦啼绿树。闲游但喜日初长，薄暑始知春已去。楼头风高舞双旗，画角声中日还暮。马蹄特特无断时，老尽行人路如故。  

月下醉题  

黄鹄飞鸣未免饥，此身自笑欲何之？闭门种菜英雄老，弹铗思鱼富贵迟。生拟入山随李广，死当穿冢近要离。一樽强醉南楼月，感慨长吟恐过悲！  

和范待制秋兴  

策策桐飘已半空，啼螀渐觉近房栊。一生不作牛衣泣，万事从渠马耳风。名姓已甘黄纸外，光阴全付绿尊中。门前剥啄谁相觅？贺我今年号放翁。  

睡脸馀痕印枕纹，秋衾微润覆炉熏。井桐摇落先霜尽，衣杵凄凉带月闻。佛屋纱灯明小像，经奁鱼蠹蚀真文。身如病骥惟思卧，谁许能空万马群！  

春愁  

春愁茫茫塞天地，我行未到愁先至。满眼如云忽复生，寻人似疟何由避。客来劝我飞觥筹，我笑谓客君罢休。醉自醉倒愁自愁，愁与酒如风马牛。  

关山月  

和戎诏下十五年，将军不战空临边。朱门沉沉按歌舞，厩马肥死弓断弦。戍楼刁斗催落月，三十从军今白发。笛里谁知壮士心，沙头空照征人骨。中原干戈古亦闻，岂有逆胡传子孙。遗民忍死望恢复，几处今宵垂泪痕。  

和范舍人书怀  

岁月如奔不可遮，即今杨柳已藏鸦。客中常欠尊中酒，马上时看檐上花。末路凄凉老巴蜀，少年豪举动京华。天魔久矣先成佛，多病维摩尚在家。  

幽居  

殊方飘泊向谁论，小住僧庐亦所欣。得饱罢挥求米帖，爱眠新著毁茶文。摘蔬篮小沾清露，劚药鉏轻带湿云。从此生涯足幽事，宦游虚用半生勤。  

浣溪女  

江头女儿双髻丫，常随阿母供桑麻。当户夜织声咿哑，地炉豆{艹黠}煎土茶。长成嫁与东西家，柴门相对不上车。青裙竹笥何所嗟，插髻熚熚牵牛花。城中妖姝脸如霞，争嫁官人慕高华。青骊一出天之涯，年年伤春抱琵琶！  

悲秋  

—抛蓑笠雪溪舟，八载凉州复益州。才破繁华海棠梦，又惊摇落井梧秋。晓班无复趋行殿，晚境惟思老寝丘。病肺经旬疏酒盏，愁来惟是上南楼。  

雨中山行至松风亭忽澄霁  

烟雨千峰拥髻鬟，忽看青嶂白云间。卷藏破墨营丘笔，却展将军著色山。  

秋兴  

成都城中秋夜长，灯笼蜡纸明空堂。高梧月白绕飞鹊，衰草露湿啼寒螀。堂上书生读书罢，欲眠未眠偏断肠。起行百匝几叹息，—夕绿发成秋霜！中原日月用胡历，幽州老酋著柘黄。荣河温洛底处所，可使长作旃裘乡。百金战袍雕鹘盘，三尺剑锋霜雪寒。一朝出塞君试看，旦发宝鸡暮长安。  

暇日行城上同行追不能及  

疾步登城殊未衰，欣然一笑掷筇枝。正当闲似白鸥处，不减健如黄犊时。秋野烟云横惨淡，暮天楼阁倚参差。高吟醉舞忘归去，乞与丹青画怪奇。  

江楼醉中作  

淋漓百榼宴江楼，秉烛挥毫气尚遒。天上但闻星主酒，人间宁有地埋。生希李广名飞将，死慕刘伶赠醉侯。戏语佳人频一笑，锦城已是六年留。【退之诗云：越女一笑三年留。】  

曳策游房园作  

慈竹萧森拱废台，醉归曳策一徘徊。纷纷落日牛羊下，黯黯长空霰雪来。三峡猿催清泪落，两京梅傍战尘开。客怀已是凄凉甚，更听城头画角哀！  

谒汉昭烈惠陵及诸葛公祠宇  

雨止风益豪，雪作云不动。凄凉汉陵庙，衰草卧翁仲。画妓空笙竽，土马阙羁鞚。壤沃黄犊耕，柏密幽鸟哢。尚想忠武公，身任社稷重。整整渭上营，气已无歧雍。少须天意定，破贼宁患众。兴亡信有数，星陨事可痛。陵边四五家，茅竹居接栋。手皲纸上箔，【居民皆以造纸为业。】醅熟酒鸣瓮。虽嗟生理微，亦足逭饥冻。刘葛固雄杰，阅世均一梦。论高常近迂，才大本难用。九原不可作，再拜临风恸！  

远游  

远游行复岁华新，懒学刘郎问大钧。—点不蒙稽古力，十分合作卧云身。苦寒与酒顿增价，小雨为梅先辟尘。拟佩一壶江路去，花边醉堕白纶巾。  

简谭德称  

幼舆骨相称山岩，自要闲游不避谗。锦里先生为老伴，玉霄散吏是头衔。探春苑路花簪帽，看月江楼酒满衫。惟恨题诗无逸气，愧君阵马与风颿。  

闲意  

柴门虽设不曾开，为怕人行损绿苔。妍日渐催春意动，好风时卷市声来。学经妻问生疏字，尝酒儿斟潋滟杯。安得小园宽半亩，黄梅绿李一时栽。  

南定楼遇急雨  

行遍梁州到益州，今年又作度泸游。江山重复争供眼，风雨纵横乱入楼。人语朱离逢峒獠，棹歌《欸乃》下吴舟。天涯住稳归心懒，登览茫然却欲愁。  

渔翁  

江头渔家结茅庐，青山当门画不如。江烟淡淡雨疏疏，老翁破浪行捕鱼。恨渠生来不读书，江山如此一句无。我亦衰迟惭笔力，共对江山三叹息！  

龙兴寺吊少陵先生寓居  

中原草草失承平，戍火胡尘到两京。扈跸老臣身万里，天寒来此听江声。【以少陵诗考之，盖以秋冬间寓此州也。寺门闻江声甚壮。】  

楚城  

江上荒城猿鸟悲，隔江便是屈原祠。一千五百年间事，只有滩声似旧时。  

出游  

万里崎岖蜀道归，荆州非复壮游时。行吟自怪诗情减，坐睡人惊酒量衰。卷地风号云梦泽，黏天草映伏波祠。一枝藤杖平生事，击鼓开帆未恨迟。  

初发荆州  

淋漓牛酒起樯干，健橹飞如插羽翰。破浪乘风千里快，开头击鼓万人看。鹊声不断朝阳出，旗脚微舒宿雨乾。堪笑尘埃洛阳客，素衣如墨据征鞍。  

泊公安县  

秦关蜀道何辽哉，公安渡头今始回。无穷江水与天接，不断海风吹月来。船窗帘卷萤火闹，沙渚露下蘋花开。少年许国忽衰老，心折柁楼长【一作闻】笛哀。  

舟中偶书  

老子西游万里回，江行长夏亦佳哉。昼眠初起报茶熟，宿酒半醒闻雨来。汉口船开催叠鼓，淮南帆落亚高桅。四方本是丈夫事，白首自怜心未灰。  

舟行蕲黄间雨霁得便风有感  

天青云白十分晴，帆饱舟轻尽日行。江底鱼龙贪昼睡，淮南草木借秋声。好山缥缈何由住，华发萧条只自惊！莫怪时人笑疏懒，宦情元不似诗情。  

六月十四日宿东林寺  

看尽江湖千万峰，不嫌云梦芥吾胸。戏招西塞山前月，来听东林寺里钟。远客岂知今再到，老僧能记昔相逢。虚窗熟睡谁惊觉，野碓无人夜自舂。  

登赏心亭  

蜀栈秦关岁月遒，今年乘兴却东游。全家稳下黄牛峡，半醉来寻白鹭洲。黯黯江云瓜步雨，萧萧木叶石城秋。孤臣老抱时意，欲请迁都涕已流。  

将至京口  

卧听金山古寺钟，三巴昨梦已成空。船头坎坎回帆鼓，旗尾舒舒下水风。城角危楼晴霭碧，林间双塔夕阳红。铜瓶愁汲中氵霝水，不见茶山九十翁。【顷在京口，尝取中氵霝水寄曾文清公。】  

沂溪  

射的峰前禹庙东，短篷三扇卧衰翁。闲携清圣浊贤酒，重试朝南暮北风。水落痕留红蓼节，雨来声满绿蒲丛。冲烟莫作匆匆去，拟看溪丁下钓筒。  

归云门  

万里归来值岁丰，解装乡墅乐无穷。甑炊饱雨湖菱紫，篾络迎霜野柿红。坏壁尘埃寻醉墨，孤灯饼饵对邻翁。微官行矣闽山去，又寄千岩梦想中。  

题斋壁  

葺得湖边屋数椽，茅斋低小竹窗妍。墟烟寂历归村路，山色苍寒酿雪天。性懒杯盘常偶尔，地偏鸡犬亦翛然。早知栗里多幽事，虚走人间四十年！  

吾庐  

吾庐虽小亦佳哉，新作柴门劚绿苔。拄杖每阑归鹤入，钓船时带夕阳来。墟烟隔水霏霏合，篱菊凌霜续续开。千里安期那可得，笑呼邻父共传杯。  

自云门之陶山肩舆者失道行乱山中有茅舍小塘极幽邃求见主人不可意其隐者也  

陂池幽处有茅堂，井臼萧条草树荒。小鸭怯波时聚散，病蔬伤蠹半青黄。儿童冲雨收鱼网，婢子闻钟上佛香。我亦暮年思屏迹，数椽何计得连墙。  

冬夜听雨戏作  

少年交友尽豪英，妙理时时得细评。老去同参惟夜雨，焚香卧听画檐声。  

绕檐点滴如琴筑，支枕幽斋听始奇。忆在锦城歌吹海，七年夜雨不曾知。  

梅花绝句  

濯锦江边忆旧游，缠头百万醉青楼。如今莫索梅花笑，古驿灯前各自愁。  

蜀王小苑旧池台，江北江南万树梅。只怪朝来歌吹闹，园官已报五分开。【成都合江园，盖故蜀别苑，梅最盛。自初开，监官日报府；报至开五分，则府主来宴，游人亦竞集。】  

探春岁岁在天涯，醉里题诗字半斜。今日溪头还小饮，冷官不禁看梅花。  

池馆登临雪半消，梅花与我两无聊。青羊宫里应如旧，肠断春风万里桥！  

客思  

裘马平生喜远游，暮年憔悴向南州。文书与睡中分日，衰病和愁总怕秋。无复雪郊看射虎，但思烟浦听呼牛。还家谁道无馀俸，倒橐犹堪买钓舟。  

初秋梦故山觉而有作  

昔我东归时，父老迎船头。开篷相劳苦，怪我领雪稠。故山何负君，且作数月留。岂知席未暖，疋马来南州。蛮花四时红，瘴雾日夜浮。归哉不可迟，勿与妇子谋。  

杜宇真吾交，劝去恨不速。忠告输肝肺，厚意均骨肉。陋哉鹧鸪语，揣我贫念禄。竹鸡更鄙浅，泥淖车轴。秋风严濑清，春雨戴溪绿。行矣勿复疑，照影巾一幅。  

追感梁益旧游有作  

西游万里倚朱颜，肯放尊前一笑慳。蜀苑妓围欺夜雪，梁州猎火满秋山。晚途忽堕尘埃里，乐事浑疑梦寐间。浮世变迁君勿叹，剧谈犹是诧乡关！  

闻雁  

过尽梅花把酒稀，熏笼香冷换春衣。秦关汉苑无消息，又在江南送雁归。  

登拟岘台  

层台缥缈压城闉，倚杖来观浩荡春。放尽尊前千里目，洗空衣上十年尘。萦醖水抱中和气，平远山如醖藉人。更喜机心无复在，沙边鸥鹭亦相亲。  

雨中遣怀  

病中草草度年华，睡起匆匆日易斜。抵死愁禁千斛酒，薄情雨送一城花。镜湖烟水摇朱舫，锦里香尘走钿车。此梦即今都打破，不妨寂寞住天涯。  

三月二十一日作  

蹴踘墙东一市哗，秋千楼外两旗斜。及时小雨放桐叶，无赖馀寒开楝花。明月吹笙思蜀苑，软尘骑马梦京华。欢情减尽朱颜改，节物催人只自嗟！  

五月十一日夜且半梦从大驾亲征尽复汉唐故地见城邑人物繁丽云西凉府也喜甚马上作长句未终篇而觉乃足成之  

天宝胡兵陷两京，北庭安西无汉营。五百年间置不问，圣主下诏初亲征。熊罢百万从銮驾，故地不劳传檄下。筑城绝塞进新图，排仗行宫宣大赦。冈峦极目汉山川，文书初用淳熙年。驾前六军错锦绣，秋风鼓角声满天。苜蓿峰前尽亭障，平安火在交河上。凉州女儿满高楼，梳头已学京都样。  

长歌行  

燕燕尾涎涎，横穿乞巧楼。低入吹笙院，鸭鸭嘴唼唼。朝浮杜若洲，暮宿芦花夹。嗟尔自适天地间，将俦命侣意甚闲。我今独何为，一笑乃尔慳。世上悲欢亦偶然，何时烂醉锦江边。人归华表三千岁，春入箜篌十四弦。  

送客城西  

倦客凭鞍半醉醒，秋光满眼叹颓龄。日斜野渡放船小，风急渔村摊网腥。客思不堪闻断雁，诗情强半在邮亭。归来更恨城笳咽，烟火昏昏独掩屏。  

休日  

赐休暂许养衰残，静院翛然昼掩关。酿酒移花调护闷，弄琴洗砚破除闲。与人多忤谗消骨，报国无功愧满颜。一寸归心向谁说，小屏依约剡中山。  

新酿熟小酌索笑亭  

新酒黄如脱壳鹅，小园持盏暂婆娑。文章不进技止此，仕宦忘归人谓何？宿业簿书昏病眼，梦游烟雨湿渔蓑。醉中笑向儿童说，白发今年添几多！  

丰城高安之间憩民家景趣幽邃为之慨然怀归  

数家聚云根，细路入丛薄。溅溅石渠水，来往一略彴。有无邻里通，笑语妇子乐。浊醪时相就，青蔬缺盐酪。日暮归闭门，绩火星煜爚。先期毕租税，老不入城郭。嗟予独何事，早插红尘脚。故山未成归，怅望有馀怍！  

北窗  

九陌黄尘早暮忙，幽人自爱北窗凉。清吟微变旧诗律，细字闲钞新酒方。草木扶疏春已去，琴书萧散日初长。破羌临罢搘颐久，又破铜匜半篆香。  

西村醉归  

侠气峥嵘盖九州，一生常耻为身谋。酒宁剩欠寻常债，剑不虚施细碎仇。【见孟东野诗。】岐路凋零白羽箭，风霜破弊黑貂裘。佯狂自是英豪事，村市归来醉跨牛。  

醉中登避俗台  

半醉行歌上古台，脱巾散发谢氛埃。但知礼岂为我设，莫管客从何处来。剡曲烟波菱蔓滑，耶溪风露藕花开。老来世事浑成懒，一棹幽寻未拟回。  

病中夜兴  

病疟秋来久未平，草堂遥夜不胜清。疾风递响惊林叶，列宿收芒避月明。百计不能逃白发，一生堪笑役虚名。钓车且作桐江梦，莫念安西万里行。  

霜天晚兴  

薄霜门巷不胜清，小立湖边夕照明。红颗带芒收晚稻，绿苞和叶摘新橙。闲评琴价留僧话，静听松声领鹤行。壮志消磨浑欲尽，西风莫动玉关情。  

杜门  

寂寞山深处，峥嵘岁暮时。烧灰除菜蝗，【读如横字去声。】送芋谢牛医。笕水晨浇药，灯窗夜覆棋。杜门君勿怪，迟暮少新知。  

忽忽  

忽忽复悠悠，频惊岁月遒。若无船贮酒，将奈斛量愁。列炬燕宫夜，【成都故蜀时燕王宫，今属张氏，海棠为一城之冠。】呼鹰汉庙秋。【南郑汉高帝庙，予从戎时多猎其下。】凋年莫多感，梦境付沧洲！  

冬夜不寐至四鼓起作此诗  

秦吴万里车辙遍，重到故乡如隔生。岁晚酒边身老大，夜阑枕畔书纵横。残灯无焰穴鼠出，槁叶有声村犬行。八十将军能灭虏，白头吾欲事功名。【高丽有谶云“当有八十老将平之。”李英公实膺是谶。】  

蔬圃  

山翁老学圃，自笑一何愚。硗瘠财三亩，勤劬赖两奴。正方畦画局，微润土融酥。翦辟荆榛尽，鉏犁磊块无。过沟横略彴，聚甓起浮屠。【拾园中瓦砾作小塔。】隙地成瓜援，馀功及芋区。如丝细生菜，似鸭烂蒸壶。此事今真办，东归不为鲈。  

累日无酒亦不肉食戏作此诗  

小筑精庐剡曲傍，枵然蝉腹与龟肠。酒钱觅处无司业，斋日多来似太常。云碓旋舂菰米滑，风炉亲候药苗香。明年更入南山去，要试囊中服玉方。  

陶山遇雪觉林迁庵主见招不果往  

山中大雪二尺强，道边虎迹如碗大。衰翁畏虎复畏寒，招唤不来公勿怪。梨花开时好风日，走马寻公作寒食。不须沽酒饮陶潜，箭笋蕨芽如蜜甜。  

夏夜舟中闻水鸟声甚哀若曰姑恶感而作诗  

女生藏深闺，未省窥墙藩。上车移所天，父母为它门。妾身虽甚愚，亦知君姑尊。下床头鸡鸣，梳髻著襦裙。堂上奉洒扫，厨中具盘餐。青青摘葵苋，恨不美熊蹯。姑色少不怡，衣袂湿泪痕。所冀妾生男，庶几姑弄孙。此志竟蹉跎，薄命来谗言。放弃不敢怨，所悲孤大恩。古路傍陂泽，微雨鬼火昏。君听姑恶声，无乃妇魂！  

雨夜  

急雨如河泻瓦沟，空堂卧对一灯幽。老鸡多事强知晓，落叶无情先报秋。身未盖棺谁可料，尊常有酒莫闲愁。功名老大从来事，且复长歌起饭牛。  

邻曲小饮  

早稻喜登场，相呼集野堂。迎霜新兔美，近社浊醪香。茅屋滴残雨，竹篱围夕阳。新丰不须作，真个是吾乡。  

题酒家壁  

明主何曾弃不才，书生飘泊自堪哀。烟波东尽江湖远，云栈西从陇蜀回。宿雨送寒秋欲晚，积衰成病老初来。酒香菰脆丹枫岸，强遣樽前笑口开。  

幽居书事  

莫叹人间苦不谐，清时有味是归来。已因积毁成高卧，更借佯狂护散才。正欲清言闻客至，偶思小饮报花开。纷纷争夺成何事，白骨生苔但可哀！  

绍兴中与陈鲁山王季夷从兄仲高以重九日同游禹庙后三十馀年自三桥泛舟归山居秋高雨霁望禹庙楼殿重复光景宛如当时而三人者皆下世予亦衰病无聊慨然作此诗  

重楼杰阁倚虚空，红日苍烟正郁葱。乡国归来浑似鹤，交朋零落不成龙。人生真与梦何校，我辈故应情所锺。泪渍清诗却回棹，不眠一夜听鸣蛩。  

过村店有感  

细篾络丹柿，枯篱悬碧花。炊烟生旅灶，野水漱寒沙。栖鸟争投树，归牛自识家。恍然游蜀路，搔首忆天涯。  

骨相  

骨相元知薄，功名敢自期。病侵强健日，闲过圣明时。形胜轮台地，飞腾瀚海师。江湖虽万里，犹拟缀声诗。  

薏苡蜀人谓其实为薏米，唐安所出尤奇  

初游唐安饭薏米，炊成不减雕胡美。大如芡实白如玉，滑欲流匙香满屋。腹腴项脔不入盘，况复餐酪夸甘酸。东归思之未易得，每以问人人不识。呜呼奇材从古弃草菅，君试求之篱落间。  

乡人或病予诗多道蜀中邀乐之盛适春日游镜湖共请赋山阴风物遂即杯酒间作四绝句当持以夸西州故人也  

懒日轻云淡沱天，扑灯过后卖花前。便从水阁杭湖去，卷起朱帘上画船。  

舫子窗扉面面开，金壶桃杏间尊罍。东风忽送笙歌近，一片楼台泛水来。  

病中  

风雨暗江天，幽窗起复眠。忍穷安晚境，留病压灾年。客助修琴料，僧分买药钱。馀生均逆旅，未死且陶然。  

初夏游凌氏小园  

水满池塘叶满枝，曲廊危榭惬幽期。风和海燕分泥处，日永吴蚕上簇时。闲理阮咸寻旧谱，细倾白堕赋新诗。从来夏浅胜春日，儿女纷纷岂得知。【庾信诗云：“夏浅却胜春。”镜湖游人，至立夏而止。】  

赛神曲  

丛祠千岁临江渚，拜贶今年那可数。须晴得晴雨得雨，人意所向神辄许。嘉禾九穗持上府，庙前女巫递歌舞。呜呜歌讴坎坎鼓，香烟成云神降语。大饼如盘牲腯肥，再拜献神神不违。晚来人醉相扶归，蝉声满庙锁斜晖。  

秋夜  

老病龙钟不入城，浊醪粗饭饯馀生。未霜村舍秋先冷，无月江边夜自明。出塞虽惭平贼手，下帷聊喜读书声。山童睡熟青灯暗，自拨残炉候药铛。  

得所亲广州书  

音信连年恨不闻，书来细读却消魂。人稀野店山魈语，路僻蛮村荔子繁。毒草自摇春寂寂，瘴云不动昼昏昏。此生相见应无日，且置清愁近一樽。  

西路口山店  

日薄霜清十月天，马蹄声里送流年。店当古路三叉处，山似孤云两角边。【孤云、两角，在汉中。】淹泊自悲穷不醒，衰残更觉病相缠。榆关瀚海知何在？目送飞鸿入暮烟。  

冬夜与溥庵主说川食戏作  

唐安薏米白如玉，汉嘉栮脯美胜肉。大巢初生蚕正浴，小巢渐老麦米熟。龙鹤作羹香出釜，木鱼瀹菹子盈腹。未论索饼与饡饭，最爱红糟并缹粥。东来坐阅七寒暑，未尝举箸忘吾蜀。何时一饱与子同，更煎土茗浮甘菊。  

野饮  

青山千载老英雄，浊酒三杯失阨穷。访古颓垣荒堑里，觅交屠狗卖浆中。平堤渐放春芜绿，细浪遥翻夕照红。已把残年付天地，骑牛吹笛伴村童。  

春晚至山中因访陈道人  

一春衰病集残骸，大息流尘覆酒杯。僧钵始知莼菜老，佛瓶初见杏花开。蘋溪小雨成幽讨，松院斜阳又独来。不为爱闲从野叟，年来万事学低摧。  

病起  

山村病起帽围宽，春尽江南尚薄寒。志士凄凉闲处老，名花零落雨中看。断香漠漠便支枕，芳草离离悔倚阑。收拾吟笺停酒碗，年来触事动端！  

芒种后经旬无日不雨偶得长句  

芒种初过雨及时，纱厨睡起角巾欹。痴云不散常遮塔，野水无声自入池。绿树晚凉鸠语闹，画梁昼寂燕归迟。闲身自喜浑无事，衣覆熏笼独诵诗。  

秋夜泊舟亭山下  

逢水逢山到处留，可怜身世寄孤舟。一汀蘋露渔村晚，十里荷花野店秋。羽檄未闻传塞外，金椎先报击衙头。【闻虏酋行帐为壮士所攻，几不免。虏语谓酋所在为衙头。】煌煌太白高千丈，那得功名取次休。  

初秋山中作  

万里西风吹幅巾，即今真个是闲人。堆盘菱熟燕脂角，藉藻鲈新淡墨鳞。姥岭蹇驴寻雪径，娥江孤艇系烟津。飘然乐事真当勉，远付十年无此身。  

临安春雨初霁  

世味年来薄似纱，谁令骑马客京华。小楼一夜听春雨，深巷明朝卖杏花。矮纸斜行闲作草，晴窗细乳戏分茶。素衣莫起风尘叹，犹及清明可到家！  

饮张功父园戏题扇上  

寒食清明数日中，西园春事又匆匆。梅花自避新桃李，不为高楼一笛风。  

闻傅氏庄紫笑花开急棹小舟观之  

日长无奈清愁处，醉里来寻紫笑香。漫道闲人无一事，逢春也似蜜蜂忙。  

咸齑十韵  

九月十月屋瓦霜，家人共畏畦蔬黄。小罂大瓮盛涤濯，青菘绿韭谨蓄藏。天气初寒手诀妙，吴盐正白山泉香。挟书旁观稚子喜，洗刀竭作厨人忙，园丁无事卧曝日，弃叶狼籍堆空廊。泥为缄封糠作火，守护不敢非时尝。人生各自有贵贱，百花开时促高宴。刘伶病酲相如渴，长鱼大肉何由荐？冻齑此际价千金，不数狐泉槐叶面。摩挲便腹一欣然，作歌聊续冰壶传。  

遣兴  

莫羡朝回带万钉，吾曹要可草堂灵。风来弱柳摇官绿，云破奇峰涌帝青。听尽啼莺春欲去，惊回梦蝶醉初醒。从教俗眼憎疏放，行矣桐江酹客星。  

小憩村舍  

藤梢维艇子，烟际觅人家。小妇篸新麦，群童摘晚茶。溪云易成雨，崖树少开花。聊寄平生快，青鞋到若耶。  

雨后  

础润还成雨，云收旋作晴。岩花分日发，林笋逐番生。笔砚行常具，轩窗晚更明。尘埃幸不到，那得废诗情。  

自上灶过陶山  

宿雨初收见夕阳，纵横流水入陂塘。蚕家忌客门门闭，茶户供官处处忙。绿树村边停醉帽，紫藤架底倚胡床。不因萧散遗尘事，那觉人间白日长。  

排闷  

老去知心少，流尘锁断弦。尊空问字酒，囊罄作碑钱。扫叶供朝爨，和泥补漏船。胸中元浩浩，白眼望青天。  

题斋壁  

二十馀年此结茅，园公溪父日论交。风翻半浦乱荷背，雨放一林新笋梢。隔叶晚莺啼谷口，唼花雏鸭聚塘坳。出门行罢还无事，借得丹经手自抄。  

拜旦表  

一封驰奏效嵩呼，清跸何时返故都？只道建炎巡狩礼，谁知故事自祥符。  

安流亭俟客不至独坐成咏  

忆昔西征鬓未霜，拾遗陈迹吊微茫。蜀江春水千帆落，禹庙空山百草香。马影斜阳经剑阁，橹声清晓下瞿唐。酒徒云散无消息，水榭凭栏泪数行。  

岁晚书怀  

早见龙翔上太清，【绍兴末，游官玉牒所。】即今孤宦老山城。灵丹不解换凡骨，薄命枉教生太平。积雪楼台增壮观，近春鸟雀有和声。如山吏牍何时了，惆怅西窗晚照明。  

雪中忽起从戎之兴戏作  

狐裘卧载锦驼车，酒醒冰髭结乱珠。三尺马鞭装白玉，雪中画字草军书。  

燕堂春夜  

南楼紞紞下疏更，一点纱笼满院明。映月疏梅入帘影，读书稚子隔窗声。呻吟药裹身宁久，汛扫胡尘意未平。草檄北征今二纪，山城仍是老书生。【游尝为丞相陈鲁公、史、枢相、张魏公草中原及西夏书檄於都堂。】  

东斋偶书  

华发萧萧不满簪，强扶衰病著朝衫。寒厅静似阿阑若，佳客少于优钵昙。诗酒放怀穷亦乐，文移肆骂老难堪。弃官若遂飘然计，不死扬州死剑南【顾况诗云“人生只合扬州死。”而余尝有归蜀之意。】  

倚栏  

闲岸纱巾小倚栏，吴中三月尚春寒。蜂脾蜜满花初过，燕嘴泥新雨未乾。老厌簿书思屏迹，病逢节物强追欢。一樽又动流年感，城上斜阳画角残！  

晚春园中作  

少逢春归未解悲，千篇曾赋伤春诗。可堪霜点鬓须后，更值绿暗园林时。杨花轻堕檐外影，杏子重压阑边枝。球场立马漏声静，绮窗语燕檐阴移。向来春事渺何许，长空鸟迹何由追！秋千未拆已寥寞，日暮东风吹彩旗。  

九月初郊行  

九月吴中尚裌衣，江郊策马踏斜晖。荞花漫漫连山路，豆荚离离映版扉。苍兔避鹰投磵去，黄鹌脱网傍人飞。农家光景关心事，不为无才也合归。  

寄题朱元晦武夷精舍  

先生结屋绿岩边，读《易》悬知屡绝编。不用采芝惊世俗，恐人谤道是神仙。  

蝉蜕岩间果是无，世人妄想可怜渠。有方为子换凡骨，来读晦庵新著书。  

身闲剩觉溪山好，心静尤知日月长。天下苍生未苏息，公遂与世相忘。  

齐民本自乐衡门，水旱那知不自存。圣主勤常旰食，烦公一一报曾孙。  

山如嵩少三十六，水似邛崃九折途。我老正须闲处著，白云一半肯分无？  

秋郊有怀  

担头买双兔，市店取斗酒。还家扫北窗，欢言酌亲友。家贫气末馁，礼薄情更厚。高吟金石裂，健笔龙蛇走。酒阑起出门，孤月挂衰柳。大笑各散归，吾辈可不朽。官身缚简书，此乐宁复有。怅望秦稽云，凭高一搔首。  

楚人固多孱，妄谓秋可悲。宁知河嶽间，气俗乐此时。壮士鸣雕弓，健马嚼枯萁。日驰三百里，榆关赴战期。阵云压龙庭，杀气摇参旗。炽火燎狐兔，倒泻黄金卮。勒铭燕然石，千载镇胡儿。安能空山里，冻研哦清诗。  

秋山瘦益奇，秋水浅可涉。出城西风劲，拂帽吹脱叶。新霜拆栗罅，宿雨饱豆荚。枯柳无鸣蜩，寒花有穿蝶。郊行得幽旷，颇觉耳目惬。断云北山来，欣然与之接。挂冠易事尔，看镜叹勋业！永怀桑乾河，夜渡拥马鬛。  

地僻  

地僻天教养散材，流年况著鬓毛催。青山自绕孤城去，画角常随晚照来。几净双钩摹古帖，瓮香小啜试新醅。乘槎不是英躔远，无奈先生兴尽回。  

冬夜闻角声  

袅袅清笳入雪云，白头老守卧中军。自怜到老怀遗恨，不向居延塞外闻。  

忆在梁州夜雪深，《落梅》声里玉关心。山城老去功名忤，卧对寒灯泪满襟！  

荆州歌  

楚江鳞鳞绿如酿，衔尾江边系朱舫。东征打鼓挂高帆，西上汤猪联百丈。伏波古庙占好风，武昌白帝在眼中。倚楼女儿笑迎客，清歌未尽千觞空。沙头巷陌三千家，烟雨冥冥开橘花。峡人住多楚人少，土铛争响茱萸茶。  

芳草曲  

蜀山远处逢孤驿，缺甃颓垣芳草碧。家在江南妻子病，离乡半岁无消息。长安城门西去路，细霭斜阳芳草暮。尊前一曲《渭城歌》，马蹄万里交河戍。人生误计觅封侯，芳草愁人春复秋。只愿东行至沧海，路穷草断始无愁。  

梦回  

病骨便衾暖，羁怀怯梦回。钟残灯烬落，香冷雨声来。老抱时志，狂非济世材。明朝入冬假，烧兔荐新醅。  

到严十五晦朔郡酿不佳求於都下既不时至欲借书读之而寓公多祕不肯出无以度日殊惘惘也  

桐君放隐两经秋，小院孤灯夜夜愁。名酒过於求赵璧，异书浑似借荆州。溪山胜处真难到，风月佳时事不休。安得连车载郫酿，金鞭重作浣花游。  

春残  

老堕空山里，春残白日长。庸医司性命，俗子议文章。烛映一池墨，风飘半篆香。个中有佳处，袖手看人忙。  

三月二十日晚酌  

暂因赐沐作闲身，太息才馀一日春。委地落花新著雨，穿帘归燕不生人。卫青此日怪长揖，王翰当年谋卜邻。商略晚窗须小醉，朱樱青杏正尝新。  

北窗闲咏  

阴阴绿树雨馀香，半卷疏帘置一床。得禄仅偿赊酒券，思归新草乞祠章。古琴百衲弹清散，名帖双钩搨硬黄。夜出灞亭虽跌宕，也胜归作老冯唐。  

夜出偏门还三山  

月行南斗边，人归西郊路。水风吹葛衣，草露湿芒履。渔歌起远汀，鬼火出破墓。凄清醒醉魂，荒怪入诗句。到家夜已半，伫立叩蓬户。稚子犹读书，一笑慰迟暮。  

四鼓酒醒起步庭下  

酒解夜过半，出门步中庭。天高河汉白，月淡烟雾青。重滴竹杪露，疏见树罅星。坏甃啼寒螀，深竹明孤萤。秋晚虽未霜，蠹叶时自零。四序逝不留，慨然感颓龄！平生茅一把，不博带万钉。鸱沟谢拍拍，鸿路追冥冥。  

云门感旧  

总角来游老未忘，背人岁月去堂堂。稚松看到偃霜盖，废寺忆曾开宝坊。佛几古灯寒焰短，斋厨新粟午炊香。兴阑未忍登车去，更倚溪桥立夕阳。  

行在春晚有怀故隐  

老辱明时乞一官，逢春惆怅独无欢。旧人零落北音少，市肆萧疏民力殚。归计已栽千个竹，残年合挂两梁冠。石帆山路频回首，箭茁莼丝正满槃。  

次韵和杨伯子主簿见赠  

斋戒叩头笺天公，幸矣使我为枯蓬。枯蓬於世百无用，始得旷快乘秋风。此生安往失贫贱，白发萧萧对黄卷。今人虽邻有不觌，古人却向书中见。猿啼月落青山空，旧隐梦寂思东蒙。不愿峨冠赤墀下，且可短剑红尘中。终年无人问良苦，眼望青天惟自许。可怜对酒不敢豪，它日空浇坟上土。文章最忌百家衣，火龙黼黻世不知。谁能养气塞天地，吐出自足成虹霓！渡江诸贤骨已朽，老夫亦将正丘首。杜郎苦瘦帽擫耳，程子久贫衣露肘。君复作意寻齐盟，岂知衰懦畏后生。大篇一读我起立，喜君得法从家庭。鲲鹏自有天池著，谁谓太狂须束缚？大机大用君已传，那遣老夫安注脚。【杜兴伯高、程有徽文若皆近以诗文得名于诸公，而尤与予善。】  

醉中作行草数纸  

还家痛饮洗尘土，醉帖淋漓寄豪举。石池墨渖如海宽，玄云下垂黑蛟舞。太阴鬼神挟风雨，夜半马陵飞万弩。堂堂笔阵从天下，气压唐人折钅义股。丈夫本意陋千古，残虏何足膏碪斧！驿书驰报儿单于，直用毛锥惊杀汝。  

记梦  

梦里都忘两鬓残，恍然白纻入长安。硾教纸熟修温卷，僦得驴骑候热官。红叶满街秋著句，青楼烧烛夜追欢。如今万事消除尽，老眼摩挲静处看。  

野兴  

红饭青蔬美莫加，邻翁能共一瓯茶。舍西日紧花房敛，港北风生柳脚斜。筇杖不妨闲有伴，茅檐终胜老无家。自惊七十犹强健，采药归来见暮鸦。  

重午  

叶底榴花蹙绛缯，街头初卖苑池冰。【会稽不藏冰，卖者皆自行在来。】世间各自有时节，萧艾著冠称道陵。  

梅雨  

沐罢斜簪二十冠，断云残霭暗江干。丝丝梅子熟时雨，漠漠楝花开后寒。剩采芸香辟书蠹，旋舂麦麨续家餐。日长倦睫惟思闭，茗碗真须抵死宽。  

醉歌  

读书三万卷，仕宦皆束阁。学剑四十年，虏血未染锷。不得为长虹，万丈扫寥廓。又不为疾风，六月送飞雹。战马死槽枥，公卿守和约。穷边指淮淝，异域视京雒。於乎此何心，有酒吾忍酌。平生为衣食，敛版靴两脚。心虽了是非，口不给唯诺。如今老且病，鬓秃牙齿落。仰天少吐气，饿死实差乐。壮心埋不朽，千载犹可作。  

蜗庐  

小葺蜗庐便著家，槿篱莎径任欹斜。为生草草僧行脚，到处悠悠客泛槎。孤蝶惜衣晴曝粉，稚蜂贪蜜晚争花。有书懒读吾堪愧，睡起何妨自硙茶。  

故山  

功名莫苦怨天慳，一棹归来到死闲。傍水无家无好竹，卷帘是处是青山。满篮箭茁瑶簪白，压担棱梅鹤顶殷。野兴尽时尤可乐，小江烟雨趁潮还。【镜湖。】  

禹祠行乐盛年年，绣毂争先罨画船。十里烟波明月夜，万人歌吹早莺天。花如上苑常成市，酒似新丰不直钱。老子未须悲白发，黄公垆下且闲眠。【自注：禹庙。】  

老尉鸿飞隐市门，千年犹有旧巢痕。陆生於此寓棋局，【予二十年前尝寓居。】曾丈时来开酒樽。【曾丈，谓文清公。】渺渺帆樯遥见海，冥冥蒲苇不知村。数僧也复投诗社，零落今无一二存。【梅山。】  

落磵泉奔舞玉虹，护丹松老卧苍龙。霜柑篱角寒初熟，野碓云边夜自舂。挈榼人沽村市酒，打包僧趁寺楼钟。幽寻自是年来懒，枉道山灵不见容。【云门。】  

冬晚山房书事  

山泽何妨老太平，巉巉骨相本来清。月明满地看梅影，露下隔溪闻鹤声。未办药苗逢客问，欲酬琴价约僧评。胡奴仁祖今俱绝，且学湘累拾菊英。  

屏迹山村病日增，乌皮几稳得闻凭。冻云傍水封梅萼，嫩日烘窗释砚冰。岁尽光阴饶衮衮，身闲醉梦且腾腾。蛮童采药归来晚，客至从嗔唤不应。  

春雨绝句  

恰喜西窗晚照明，虚檐又报雨来声。端不用占龟兆，坏尽花时自解晴。  

千点猩红蜀海棠，谁怜雨里作啼妆。杀风景处君知否？正伴邻翁救麦忙。  

天公似欲败蚕麰，雨冒南山暮不收。騃女痴儿那念此，贪看科斗满清沟。  

今年春半不知春，飞雹奔雷吓杀人。缝得春衫元未著，免教惆怅洛阳尘。  

梅中最晚是缃梅，一日来看欲百回。俗紫凡红终避舍，不妨自向雨中开。  

萧条冬令侵春晚，淅沥寒声滴夜长。更事老翁顽到底，每言宜睡好烧香。  

山园  

买得新园近钓矶，旋营茅栋设柴扉。山经宿雨修容出，花倚和风作态飞。世事只成惊老眼，酒徒频约典春衣。狂吟烂醉君无笑，十丈愁城要解围。  

东关  

路入东关物象奇，角巾老子曳筇枝。蚕如黑蚁桑生后，秧似青针水满时。穿市不嫌微雨湿，过溪翻喜坏桥危。当年野店题诗处，又典春衣具午炊。  

云蹙鱼鳞衬夕阳，放翁系缆水云乡。一筇疾步人惊健，斗酒高歌自笑狂。风暖市楼吹絮雪，蚕生村舍采桑黄。东阡南陌无穷乐，底事随人作许忙。  

宿野人家  

避雨来投白版扉，野人怜客不相违。林喧鸟雀栖初定，村近牛羊暮自归。土釜暖汤先濯足，豆{艹黠}吹火旋烘衣。老来世路浑谙尽，露宿风餐未觉非。  

北窗  

北窗本意傲羲皇，老返园庐味更长。犊健戴星耕白水，蚕饥冲雨采青桑。俚儒朱墨开冬学，庙史牲牢祝岁穰。从此鬓毛虽似雪，未妨击壤颂虞唐。  

晚春感事  

风恶房栊燕子归，雨多山路蕨芽肥。青餈旋捣作寒食，白葛预裁充暑衣。稚子日长供课早，故人官达寄书稀。幽居自喜浑无事，又向湖阴坐钓矶。  

徒倚阑干送落晖，年华冉冉恨依依。护雏燕子常更出，著雨杨花又懒飞。已为读书悲眼力，还因揽带叹腰围。亲朋半作荒郊冢，欲话初心泪满衣。  

示儿  

舍东已种百本桑，舍西仍筑百步塘。早茶采尽晚茶出，小麦方秀大麦黄。老夫一饱手扪腹，不复举首号苍苍。读书习气扫未尽，灯前简牍纷朱黄。吾儿从旁论治乱，每使老子喜欲狂。不须饮酒径自醉，取书相和声琅琅。人生百病有已时，独有书癖不可医。愿儿力耕足衣食，读书万卷真何益。  

村居初夏  

暮境难禁日月催，腊醅初见拆泥开。压车麦穗黄云卷，食叶蚕声白雨来。薄饭蕨薇端可饱，短衫纻葛亦新裁。宦涂自古多畏，白首为农信乐哉！  

煮酒开时日正长，山家随分答年光。梅青巧配吴盐白，笋美偏宜蜀豉香。风暖紧催蚕上簇，雨馀闲看稻移秧。老夫见事真成晚，浪走人间两鬓霜。  

天遣为农老故乡，山园三亩镜湖傍。嫩莎经雨如秧绿，小蝶穿花似茧黄。斗酒只鸡人笑乐，十风五雨岁丰穰。相逢但喜桑麻长，欲话穷通已两忘。  

故乡风物胜荆吴，流水青山无处无。列植园林多美果，饱鉏畦垄富嘉蔬。桥边来淬剥桑斧，池畔行芟缚糉菰。我有素纨如月扇，会凭名手作新图。  

新秋感事  

江上清秋昨夜回，渔扉正对荻洲开。志存天下食不足，节慕古人谗愈来。风际纸鸢那解久，祭馀刍狗会堪哀。萧然散发听秋雨，剩领新凉入酒杯。  

秋思  

一生书剑遍天涯，两岁秋风喜在家。烂醉日倾无算酒，高眠时听属私蛙。园林夕照明丹柿，篱落初寒蔓碧花。便拟挂冠君会否，耳根不复耐喧哗。  

半年闭户废登临，直自春残病至今。帐外昏灯伴孤梦，檐前寒雨滴愁心。中原形胜关河在，列圣勤德泽深。遥想遗民垂泣处，大梁城阙又秋砧！  

秋晚思梁益旧游  

幅巾筇杖立篱门，秋意萧条欲断魂。恰似嘉陵江上路，冷云微雨湿黄昏。  

忆昔西行万里馀，长亭夜夜梦归吴。如今历尽风波恶，飞栈连云是坦途。  

沧波极目江乡恨，衰草连天塞路愁。三十年间行万里，不论南北怯登楼。  

蔬圃  

蔬圃依山脚，渔扉并水涯。卧枝开野菊，残枿出秋茶。病骨知天色，羁怀感物华。馀年有几许，且灌邵平瓜。  

农家  

南亩勤菑获，西成谨盖藏。种荞乘霁日，斫荻待微霜。溪碓新舂白，山厨野蔌香。何须北窗卧，始得傲羲皇。  

城南上原陈翁以卖花为业得钱悉供酒资又不能独饮逢人辄强与共醉辛亥九月十二日偶过其门访之败屋一间妻子饥寒而此翁已大醉矣殆隐者也为赋一诗  

君不见会稽城南卖花翁，以花为粮如蜜蜂。朝卖一株紫，暮卖一枝红。屋破见青天，盎中米常空。卖花得钱送酒家，取酒尽时还卖花。春春花开岂有极，日日我醉终无涯。亦不知天子殿前宣白麻，亦不知相公门前筑堤沙。客来与语不能答，但见醉发覆面垂髿々。  

晚饭罢小立门外有作  

此心何敢慕轻肥，尚愧无功饱蕨薇。浦面鸟冲残霭去，柳阴人荷一锄归。病嗟短发纷纷白，老觉初心种种非。百步空庭著明月，黄昏手自掩荆扉。  

观梅至花泾高端叔解元见寻  

春暖山中云作堆，放翁<舟定>子出寻梅。不须问信道傍叟，但觅梅花多处来。  

山家暮春  

绕屋清阴合，缘堤绿草纤。起蚕初放食，新麦已磨镰。苦笋先调酱，青梅小蘸盐。佳时幸无事，酒尽更须添。  

行饭独相羊，扶藜过野塘。晴光生蝶粉，暖律变莺吭。麨美群儿竞，蚕饥小妇忙。深知游宦恶，穷死勿离乡。  

入云门小憩五云桥  

谷雨初过换夹衣，园林零落到蔷薇。鸣鸠日暖遥相应，雏燕风柔渐独飞。台省多才吾辈拙，江湖久客暮年归。云门蹋月方清绝，且倚溪桥看夕霏。  

春晚村居杂赋绝句  

作堤蜿蜿六百尺，西崦东村成一家。春雨乍晴桑吐叶，秋风初冷稻吹花。  

鹅儿草绿侵行路，帔子花明照屋除。处处乞浆俱得酒，杖头何恨一钱无。  

一篙湖水鸭头绿，千树桃花人面红。茅舍青帘起余意，聊将醉舞答春风。  

朝书牛券拈枯笔，暮祭蚕神酌冻醪。闲放无穷有意，旁人错羡此翁高。  

浇书满把浮蛆瓮，摊饭横眠梦蝶床。莫笑山翁见机晚，也胜朝市一生忙。【自注：东坡先生谓晨饮为浇书，李黄门谓午睡为摊饭。】  

午枕闭门无客搅，夜灯开卷有儿同。若为笺与天公道，尽乞馀生向此中。  

雨晴  

闲曳枯筇自在行，曲廊小阁赏新晴。幽禽叶底吟风久，残雨枝间照日明。茶映盏毫新乳上，琴横荐石细泉鸣。亦知老健终难恃，且复萧然得此生。  

六月十四日微雨极凉  

湖上清秋近，斋中白日长。云来树收影，雨过土生香。莲小红衣湿，瓜甘碧玉凉。晚来幽兴极，移榻近方塘。  

水亭晚眺  

暑雨初晴浦面宽，水亭景物卷帘看。联舟作阵围鱼队，屈竹成篱护芡盘。四海诸公半丘垄，百年几夕倚阑干。日沉未用匆匆去，待挽银河濯肺肝。  

蓬莱馆午憩  

驿门系马听蝉吟，翻动平生万里心。桥畔笛声催日落，城边草色带烟深。关河历历功名晚，岁月悠悠老病侵。忆戍梁州如昨日，凭阑西望一沾襟！  

梦游散关渭水之间  

平生望眼怯天涯，客里何堪度岁华。但恨征轮无四角，不愁归路有三叉。驿窗灯闇传秋柝，关树烟深宿暮鸦。叱犊老翁头似雪，羡渠生死不离家。  

秋夜将晓出篱门迎凉有感二首  

迢迢天汉西南落，喔喔邻鸡一再鸣。壮志病来消欲尽，出门搔首怆平生。  

三万里河东入海，五千仞嶽上摩天。遗民泪尽胡尘里，南望王师又一年！  

秋日郊居  

秋日留连野老家，朱槃鲊脔粲如花。已炊藟散真珠米，更点丁坑白雪茶。【藟散，米名。丁坑，茶名。】  

今年斟酌是丰年，社近儿童喜欲颠。半醉半醒村老子，家家门口掠神钱。  

儿童冬学闹比邻，据案愚儒却自珍。授罢村书闭门睡，终年不著面看人。【农家十月乃遣子入学，谓之冬学，所读杂字、《百家姓》之类，谓之村书。】  

新晴  

积雨已凄冷，新晴还少和。稼收平野阔，木落远山多。土润朝畦菜，机鸣夜掷梭。时清年岁好，吾敢叹蹉跎！  

晚眺  

秋晚闲愁抵酒浓，试寻高处倚枯筇。云归时带雨数点，木落又添山一峰。鸣雁沙边惊客橹，行僧烟际认楼钟。个中诗思来无尽，十手传抄畏不供。  

九月一日夜读诗稿有感走笔作歌  

我昔学诗未有得，残馀未免从人乞。力孱气馁心自知，妄取虚名有惭色。四十从戎驻南郑，酣宴军中夜连日。打球筑场一千步，阅马列厩三万疋。华灯纵博声满楼，宝钗艳舞光照席。琵琶弦急冰雹乱，羯鼓手匀风雨疾。诗家三昧忽见前，屈贾在眼元历历。天机云锦用在我，翦裁妙处非刀尺。世间才杰固不乏，秋毫未合天地隔。放翁老死何足论，《广陵散》绝还堪惜。  

小园  

窄窄柴门短短篱，山家随分有园池。客因问字来携酒，僧趁分题就赋诗。晨露每看花藟坼，夕阳频见树阴移。【些二事非闲寂不知也。】拂衣司谏犹忙在，此趣渊明却少知。  

九月二十三夜小儿方读书而油尽口占此诗示之  

彻骨贫来累始轻，孤村月上正三更。汝缘油尽眠差早，我亦尊空醉不成。南陌金羁良自苦，北邙麟冢半无名。书生事业期千载，得丧从来未易评。  

今年立冬后菊方盛开小饮  

胡床移就菊花畦，饮具酸寒手自携。野实似丹仍似漆，村醪如蜜复如齑。传方那解烹羊脚，破戒犹惭擘蟹脐。一醉又驱黄犊出，冬晴正要刨耕犁。  

步至近村  

药物扶持疾渐平，布裘絮帽出柴荆。荒堤经雨多牛迹，村舍无人有碓声。数蝶弄香寒菊晚，万鸦回阵夕枫明。老翁随意闲成句，不似刘侯要取名。  

夜读范至能揽辔录言中原父老见使者多挥涕感其事作绝句  

公卿有党排宗泽，帷幄无人用岳飞。遗老不应知此恨，亦逢汉节解沾衣！  

书适  

老翁垂七十，其实似童儿。山果啼呼觅，乡傩喜笑随。群嬉累瓦塔，独立照盆池。更挟残书读，浑如上学时。  

十一月四日风雨大作  

僵卧孤村不自哀，尚思为国戍轮台。夜阑卧听风吹雨，铁马冰河入梦来。  

病起  

少年射虎南山下，恶马强弓看似无。老病即今那可说，出门十步要人扶。  

书巢冬夜待旦  

扫叶拥阶寒犬行，编茅护栅老鸡鸣。风霜渐逼岁时晚，形影相依灯火明。史策千年愧豪杰，关河万里怆功名。固应死抱无穷恨，老病何由更请缨！  

冬晴闲步东村由故塘还舍作  

红藤拄杖独相羊，路绕东村小岭傍。水落枯萍黏蟹椴，【乡人植竹以取蟹，谓之蟹椴。】云开寒日上鱼梁。洛阳二顷言良是，光范三书计本狂。历尽危机识天意，要令闲健返耕桑。  

寄宇文成州  

成州太守比何如，梦里依然把臂初。复起卿当用卿法，长闲吾实爱吾庐。五湖风雨孤舟夜，万里关山一纸书。正使两翁长隔阔，子孙它日莫相疏。  

春雨  

午夜听春雨，发生端及期。世殊未艾，天意固难知。士节承平日，人材南渡时。后生闻见狭，抚枕叹吾衰！  

僧庐  

僧庐土木涂金碧，四出徵求如羽檄。富商豪吏多厚积，宜其弃金如瓦砾。贫民妻子半菽食，一饥转作沟中瘠。赋敛鞭笞县庭赤，持以与僧亦不惜。古者养民如养儿，劝相农事其饥。露台百金止不为，尚愧《七月》周公诗。流俗纷纷岂知此，熟视创残谓当尔。杰屋大像无时止，安得疲民免饥死。  

赠刘改之秀才  

君居古荆州，醉胆天宇小。尚不拜庞公，况肯依刘表。胸中九渊蛟龙蟠，笔底六月冰雹寒。有时大叫脱乌帻，不怕酒杯如海宽。放翁七十病欲死，相逢尚能刮眼看。李广不生楚汉间，封侯万户宜其难。  

春社  

太平处处是优场，社日儿童喜欲狂。且看参军唤苍鹘，京都新禁舞斋郎。  

村夜  

寂寂山村夜，悠然醉倚门。月昏天有晕，风软水无痕。迹为遭谗远，身由不仕尊。敢嗟车马绝，同社自鸡豚。  

困甚戏书  

官如枝头乾，不受雨露恩。身如水上浮，泛泛宁有根。刈茅以苫屋，缚柴以为门。故人分禄米，邻父饷鱼餐。前门吏徵租，后门质襦裙。不敢谋岁月，且复支朝昏。雨馀幽花拆，亦可侑清尊。吾生信已乎，终老此山村。  

戏咏山阴风物  

万里秦吴税驾迟，还乡已叹鬓成丝。城边绿树山阴道，水际朱扉夏禹祠。项里杨梅盐可彻，【太白《梁园吟》云玉盘杨梅为君设，吴盐如花皎白雪。不知杨梅酸者乃荐以盐，佳品未尝用也。】湘湖莼菜豉偏宜。【莼菜最宜盐豉。所谓未下盐豉者，言下监豉则非羊酪可敌，盖盛言莼羹之美尔。】《图经》草草常堪恨，好事它年采此诗。  

癸丑七月二十七夜梦游华岳庙  

驿树秋风急，关城暮角悲。平生忠愤意，来拜华山祠。  

牲碑伪正朔，祠祝虏衣冠。神亦岂堪此，出门山雨寒。  

仆顷在征西大幕登高望关辅乐之每冀王师拓定得卜居焉暇日记此意以示子孙  

八月残暑退，秋声满庭树。岂无四方志，衰病迫霜露。辽东黄头奴，稔恶天震怒。南北会当一，老我悲不遇。子孙勉西迁，俗厚吾所慕。约己收孤嫠，教子立门户。黍 稌暗阡陌，鹑雉足七箸。永为河渭民，勿惮关山路。  

秋夜感旧十二韵  

冷萤缀蓬根，忽复照高树。年光逝不留，百感集迟暮。往者秦蜀间，慷慨事征戍。猿啼鬼迷店，马噤飞石铺。【鬼迷店在大散关下。飞石铺，在小益道中，常有崩石。】危岭高入云，朽栈劣容步。天近星宿大，江恶蛟鼍怒。意气颇自奇，性命那复顾。最怀清渭上，冲雪夜掠度。封侯细事尔！所冀垂竹素。兜鍪竟何成，岂独儒冠误。当时妄校尉，旗纛今照路。浩歌遂成章，聊慰老不遇。  

秋晚闲步邻曲以予近尝卧病皆欣然迎劳  

放翁病起出门行，绩女窥篱牧竖迎。酒似粥醲知社到，饼如盘大喜秋成。归来早觉人情好，对此弥将世事轻。红树青山只如昨，长安拜免几公卿？  

雨夜  

岁晚茅茨劣自容，齿摇将脱发将童。心游万里关河外，身卧一窗风雨中。医不可招惟忍病，书犹能读足忘穷。夜阑睡觉蛩声里，时见灯花落碎红。  

梦至洛中观牡丹繁丽溢目觉而有赋  

两京初驾小羊车，憔悴江湖岁月赊。老去已忘天下事，梦中犹看洛阳花。妖魂艳骨千年在，朱弹金鞭一笑哗。寄语毡裘莫痴绝，祁连还汝旧风沙。  

秋夜独酌  

壮志随年减，羁愁与夜长。月高寒晕淡，花坼露丛香。仕畏谗销骨，归判酒腐肠。青灯写孤影，相劝尽馀觞。  

自嘲  

岁月推迁万事非，放翁可笑白头痴。此生竟出古人下，有志尚如年少时。僻学固应知者少，长歌莫问和予谁。自嘲自解君毋怪，老大从人百不宜。  

数日秋气已深清坐无酒戏题长句  

渐近重阳天气嘉，数椽茅竹淡生涯。山童拥篲扫黄叶，邻女傍篱收碧花。避俗要生轮四角，出门何啻路三叉。晚窗酒尽无多叹，试问前村好事家。  

东村散步有怀张汉州  

扶杖村东路，秋来始此回。寒鸦盘阵起，野菊卧枝开。国丹心折，怀人雪鬓催。房湖八千里，那得尺书来。  

排闷  

四十从军渭水边，功名无命气犹全。白头烂醉东吴市，自拔长刀割彘肩。  

西塞山前吹笛声，曲终已过雒阳城。君能洗尽世间念，何处楼台无月明。  

放歌行  

君不见汾阳富贵近古无，二十四考书中书。又不见慈明起自布衣中，九十五日至三公。人生穷达各有命，拂衣径去犹差胜。介推焚死终不悔，梁鸿寄食吾何病。安用随牒东复西，献谀耐辱希阶梯。初无公论判泾渭，徒使新贵矜雪泥。稽山一老贫无食，衣破履穿面黧黑。谁知快意举世无，南山之南北山北。  

山头石  

秋风万木霣，春雨百草生。造物初何心，时至自枯荣。惟有山头石，岁月浩莫测。不知四时运，常带太古色。老翁一生居此山，脚力欲尽犹跻攀。时时抚石三叹息，安得此身如尔顽。  

野兴  

老去痴顽百不能，非醒非醉日腾腾。敲门惟有徵租吏，好事元无送米僧。旧俗不还谁复念？古书虽在渐难凭。平生意气今如此，惆怅西窗半夜灯！  

古筑城曲  

筑城声酸嘶，汉月傍城低。白骨若不掩，高与长城齐。  

峄山访秦碑，断裂无完笔。惟有筑城词，哀怨如当日！  

山园  

山泉引派涨清池，野蔓移根种短篱。艺果极知非老事，接花聊复效儿嬉。提壶言语开颜德，斫木衣襦缓步窥。莫笑题诗还满纸，小园幽事要君知。  

古别离  

孤城穷巷秋寂寂，美人停梭夜叹息。空园露湿荆棘枝，荒蹊月照狐狸迹。忆君去时儿在腹，走如黄犊爷未识。紫姑吉语元无据，况凭瓦兆占归日。嫁来不省出门前，魂梦何因识酒泉。粉绵磨镜不忍照，女子盛时无十年。  

病起山居日有幽事戏作  

鹤骨龟肠欲不禁，扶衰初喜罢呻吟。盆山冰释书窗暖，药灶香浓道院深。笔健乍临新获帖，手生重理旧传琴。闭门局促还堪恨，云海何时豁此心。  

水村曲  

山村今年晚禾旱，奏下民租蠲太半。水村雨足米狼戾，也放三分慰民意。看榜归来迭歌舞，共喜清平好官府。老翁犹记军兴时，汝辈少年那得知。  

赛神曲  

击鼓坎坎，吹笙呜呜。绿袍槐简立老巫，红衫绣裙舞小姑。乌臼烛明蜡不如，鲤鱼糁美出神厨。老巫前致词，小姑抱酒壶。愿神来享常欢娱，使我嘉谷收连车。牛羊暮归塞门闾，鸡鹜一母生百雏。岁岁赐粟，年年蠲租。蒲鞭不施，圜土空虚。束草作官但形模，刻木为吏无文书。淳风复还羲皇初，绳亦不结况其馀。神归人散醉相扶，夜深歌舞官道隅。  

凉州行  

凉州四面皆沙碛，风吹沙平马无迹。东门供张接中使，万里朱宣布衤奥敕。敕中墨色如未乾，君王心念儿郎寒。当街谢恩拜舞罢，万岁声上黄云端。安西北庭皆郡县，四夷朝贡无征战。旧时胡虏陷关中，五丈原头作边面。  

七十  

七十残年百念枯，桑榆元不补东隅。但存隐具金鸦嘴，那梦朝衣玉鹿卢。身世蚕眠将作茧，形容牛老已垂胡。客来莫问先生处，不钓娥江即镜湖。  

正月二十日晨起弄笔  

深院窗扉晓色迟，新愁宿醉两参差。雨声欲与梦相入，春意不随人共衰。零落残梅临小彴，纵横野水赴清池。物华撩我缘何事，似恐新年渐废诗。  

新辟小园  

西戍归来鬓已霜，生儿又过乃翁长。眼明身健残年足，饭软茶甘万事忘。学废仅能书姓字，客来懒复倒衣裳。山园寂寂春将晚，酷爱幽花似蜜香。  

新展山园半亩强，笑人车马出笼坊。山禽乍暖殷勤语，野菂无风自在香。点点水纹迎细雨，疏疏篱影界斜阳。出门遥向邻翁说，释耒相从共一觞。  

久不得张汉州书  

尽道三巴远，那无一纸书。衰迟自难记，不是故人疏。  

春晚村居  

一事元无可得忙，悠然半醉倚胡床。牡丹枝上青春老，燕子声中白日长。身世已如风六鹢，文章仍似闰黄杨。太平有象无人识，南陌东阡捣麨香。  

游云门诸兰若  

花过木阴合，溪云生暮凉。牛行响白水，鹭下点青秧。古寺宛如昔，稚松森已行。【道傍松及三十年，则僧辄伐去复种小者。予自幼岁至今已见三种矣。】耆年不下榻，童子为烧香。  

园中小饮  

此老胸中万顷宽，小园幽径日追欢。宁教酒欠寻常债，耻就人求本分官。高柳阴浓烟欲暝，丛花红湿露初漙。【时月桂方盛开。】要知泽国年光晚，已过清明尚浅寒。  

鸟啼  

野人无历日，鸟啼知四时。二月闻子规，春耕不可迟。三月闻黄鹂，幼妇闵蚕饥。四月鸣布谷，家家蚕上簇。五月鸣鸦舅，苗稚草茂。人言农家苦，望晴复望雨。乐处谁得知，生不识官府。葛衫麦饭有即休，湖桥小市酒如油。夜夜扶归常烂醉，不怕行逢灞陵尉。  

题阳关图  

谁画阳关赠别诗，断肠如在渭桥时。荒城孤驿梦千里，远水斜阳天四垂。青史功名常蹭蹬，白头襟抱足乖离。山河未复胡尘暗，一寸孤愁只自知！  

夜分不寐起坐园中至旦  

凉气苏衰疾，幽情入杖藜。月惊孤鹊起，天带众星西。松菊今彭泽，山川古会稽。清吟殊未惬，喔喔已晨鸡。  

醉睡初觉偶作  

小圃醒还醉，幽窗起复眠。虚明炷香地，清润劚花天。老去才虽尽，穷来志益坚。阿瞒那可语，平日笑桥玄。  

闲中  

闲中高趣傲羲皇，身卧维摩示病床。活眼砚凹宜墨色，长毫瓯小聚茶香。门无客至惟风月，案有书存但《老庄》。问我东归今几日，坐看庭树六番黄。  

闷极有作  

贵已不如贱，狂应又胜痴。新寒压酒夜，微雨种花时。堂下藤成架，门边枳作篱。老人无日课，有兴即题诗。  

三峡歌　乾道庚寅，予始入蜀，上下三峡屡矣。后二十五年，归耕山阴，偶读梁简文《巴东三峡歌》，感之，拟作九首，实绍熙甲寅十月二日也。  

神女庙前秋月明，黄牛峡里暮猿声。危途性命不容恤，百丈牵船侵夜行。  

不怕滩如竹节稠，新滩已过可无忧。古妆峨峨一尺髻，木盎银杯邀客舟。  

十二巫山见九峰，船头彩翠满秋空。朝云暮雨浑虚语，一夜猿啼明月中。  

锦绣楼前看卖花，麝香山下摘新茶。长安卿相多忧畏，老向夔州不用嗟。  

险诈沾沾不愧天，交情回首薄如烟。东游万里虽堪乐，滟滪瞿唐要放船。  

蛮江水碧瘴花红，白舫黄旗无便风。涪万四时常避水，棚居高出乱云中。  

乱插山花筼子红，蛮歌相和瀼西东。忽然四散不知处，踏月扪萝归峒中。  

万州溪西花柳多，四邻相应《竹枝歌》。问君今夕不痛饮，奈此满川明月何。  

我游南宾春暮时，蜀船曾系挂猿枝。云迷江岸屈原塔，花落空山夏禹祠。  

书室明暖终日婆娑其间倦则扶杖至小园戏作长句  

美睡宜人胜按摩，江南十月气犹和。重帘不卷留香久，古砚微凹聚墨多。月上忽看梅影出，风高时送雁声过。一杯太淡君休笑，牛背吾方扣角歌。  

初冬  

老客人间百事慵，乐哉闭户过今冬。朝炉兽炭腾红焰，夜榻蛮毡拥紫茸。蝟刺坼蓬新栗熟，鹅雏弄色冻醅浓。题诗正自消闲日，本不争先万户封。  

幽居  

雨霁鸡栖早，风高雁阵斜。园丁刈霜稻，村女卖秋茶。缺井磨樵斧，枯桑系钓槎。客来那用问，此是放翁家。  

冬夜独酌  

寒水茫茫浸月明，疏钟杳杳带霜清。一樽浊酒有妙理，十里荒鸡非恶声。物外虽增新跌宕，胸中未洗旧峥嵘。颓然坐睡蒲团稳，残火昏灯伴五更。  

杂咏园中果子  

不酸金橘种初成，无核枇杷接亦生。珍产已从幽圃得，浊醪仍就小槽倾。  

浆石榴随糕作节，蜡樱桃与酪同时。两株偶向池边种，可喜今年坠折枝。  

架垂马乳收论斛，港种鸡头采满船。鼋鼎若为占食指，麹车未用堕馋涎。  

山杏溪桃本看花，累累成实亦堪夸。盐收蜜渍饶风味，送与山僧下夜茶。  

岁暮感怀  

家世本无年，甲子近一周。小于独何幸，七十今平头。往者收朝迹，亟欲求归休。厚恩许奉祠，得禄岁愈忧。三釜不及亲，顾为妻子留。何由洗此愧，欲挽天河流。  

高皇昔中兴，风雨躬沐栉。一士未尝遗，万里皆驰日。廉听辟言路，虚怀询得失。孤臣实草芥，亦获对宣室。龙颜宛在目，德不报万一。桥山松柏寒，泪尽史臣笔！  

王师宿梁益，行台护诸将。腐儒添辟书，万里至渭上。旌旗照关路，风雪暗戎帐。堂堂铁马阵，亹亹木牛饷。谁知骨相薄，空负心胆壮。回首二十年，抚事增悲怆！  

在昔祖宗时，风俗极粹美。人材兼南北，议论忘彼此。谁令各植党，更仆而迭起。中更夷狄祸，此风犹未已。臣不难负君，生者固卖死。傥筑太平基，请自厚俗始。  

井地以养民，整整若棋画。初无甚贫富，家有五亩宅。哀哉古益远，祸始开阡陌。富豪役千奴，贫老无寸帛。困穷礼义废，盗贼起蹙迫。谁能讲古制，寿我太平脉。  

赠应秀才  

过宋不见元城公，渡淮不见陈了翁。当时人人皆太息，至今海内倾高风。老夫七十居乡县，龌龊龙锺何足见。辱君雪里来叩门，自说辛勤求识面。我得茶山一转语，文章切忌参死句。知君此外无他求，有求宁踏三山路。  

山园杂咏  

祠禄留人未挂冠，山园三亩著身宽。百年竟向愁边老，万事元输静处看。花径糁红供晚醉，月天生晕作春寒。汗青事业都忘尽，时赖吾儿举话端。  

残春终日在林亭，散发披衣醉复醒。科斗已成蛙閤閤，樱桃初结子青青。鱼游沧海宁濡沫，禽慕雕笼即翦翎。薄晚东风吹小雨，笑携长镵伴畦丁。  

春晚怀山南  

梨花堆雪柳吹绵，常记梁州古驿前。二十四年成昨梦，每逢春晚即凄然！  

壮岁从戎不忆家，梁州裘马斗豪华。至今夜夜寻春梦，犹在吴园藉落花。  

身寄江湖两鬓霜，金鞭朱弹梦犹狂。遥知南郑城西路，月与梨花共断肠。  

春晚杂兴  

泽国固多雨，暮春犹薄寒。儿童葺茶舍，妇女赛蚕官。阅世年虽往，为农兴未阑。穷途得一饱，亦足慰艰难。  

池面萍初紫，墙头杏已青。携儿撑小艇，留客坐孤亭。相法无侯骨，生平直酒星。正须遗万事，莫遣片时醒。  

小市湖桥北，幽居石埭西。蒲深姑恶哭，树密秭归啼。山茗封青箬，村酤坼赤泥。平生汗简手，投老惯扶犁。  

病疡无意绪，闭户作生涯。草草半盂饭，悠悠一碗茶。笑穿居士屩，闲看女郎花。【唐人谓辛夷为女郎花。园中有此花，一丛二百朵】。莫问明朝事，忘家即出家。  

斋中杂题  

列屋蛾眉不足夸，可斋别自是生涯。闲将西蜀团窠锦，自背南唐落墨花。  

棐几砚涵鸲鹆眼，古奁香斮鹧鸪斑。绝知造物殷勤意，成就衰翁到死闲。  

上巳书事  

单衣初著下湖天，飞盖相随出郭船。得雨人人喜秧信，祈蚕户户敛神钱。黄鸡煮<月隺>无停筋，青韭淹菹欲堕涎。丞相传闻又三押，衡茅未改日高眠。  

春夏之交风日清美欣然有赋  

芳润园林不似贫，年光无尽逐番新。来禽颜色不禁雨，搏黍语言如惜春。身外岂关吾辈事，镜中已换昔时人。神仙定未超尘俗，犹插金貂侍帝晨。  

初夏行平水道中  

老去人间乐事稀，一年容易又春归。市桥压担莼丝滑，村店堆盘豆荚肥。傍水风林莺语语，满原烟草蝶飞飞。郊行已觉侵微暑，小立桐阴换夹衣。  

幽栖  

闲人了无事，地僻称幽栖。<臼巿>米留鸡食，移琴避燕泥。桐生窗欲暗，筍长径还迷。不作容车计，门闾尽放低。  

谁谓幽栖陋，茅茨足庇床。雨便梧叶大，风度练花香。浴佛儿童喜，缫丝妇女忙。朅来三十载，吾鬓固宜霜。【乾道丙戌，始卜居镜湖之三山，今甫三十年矣】。  

十月十七日予生日也孤村风雨萧然偶得二绝句予生淮上是日平旦大风雨骇人及予堕地雨乃止  

少傅奉诏朝京师，舣船生我淮之湄。宣和七年冬十月，犹是中原无事时。  

我生急雨暗淮天，出没蛟鼍浪入船。白首功名无尺寸，茅檐还听雨声眠。  

枕上偶成  

放臣不复望修门，身寄江头黄叶村。酒渴喜闻疏雨滴，梦回愁对一灯昏。河潼形胜宁终弃，周汉规模要细论。自恨不如云际雁，南来犹得过中原。  

舍北闲望作六字绝句  

潘岳一篇《秋兴》，李成八幅《寒林》。舍北偶然倚杖，尽见古人用心。  

题庵壁  

身似蜗牛粗有庐，却缘无用得安居。地炉封火欺寒雨，纸阁油窗见细书。荞熟山僧分馎饪，船来溪友饷薪樗。闭门莫笑衰颓甚，读《易》论诗亦未疏。  

贫甚作短歌排闷  

间何阔，逢诸葛，畏人常忧不得活。事不谐，问文开，不蹋权门更可哀。即今白发如霜草，—饱茫然身已老。惟有躬耕差可为，卖剑买牛悔不早。年丰米贱身独饥，今朝得米无薪炊。地上去天八万里，空自呼天天岂知！  

雨夜有怀张季长少卿  

放翁虽老未忘情，独卧山村每自惊。鼎鼎百年如电速，寥寥一笑抵河清。梅初破藟行江路，灯欲成花听雨声，正用此时思剧饮，故交零落怆馀生。  

春思  

七十老翁身退耕，可怜未减旧风情。典衣取酒那论价，秉烛看花每到明。江浦时时逢画楫，寺楼处处听新莺。此生无复阳关梦，不怕樽前唱《渭城》。  

丙辰上元前—日  

弊裘破帽发鬅鬙，宛似山房罢讲僧。身病不禁连夜雨，家贫只挂旧年灯。修椽柳外掀楼角，危槛云间露塔层。自笑闲游本无定，兴阑随处倚枯藤。  

怀旧  

狼烟不举羽书稀，幕府相从日打围。最亿定军山下路，乱飘红叶满戎衣。  

翠崖红栈郁参差，小益初程景最奇。谁向豪端收拾得，李将军画少陵诗。  

幽居初夏  

湖山胜处放翁家，槐柳阴中野径斜。水满有时观下鹭，草深无处不鸣蛙。箨龙已过头番筍，木笔犹开第一花。叹息老来交旧尽，睡馀余谁共午瓯茶？  

六月二十四日夜分梦范至能李知几尤延之同集江亭诸公请予赋诗记江湖之乐诗成而觉忘数字而已  

露箬霜筠织短篷，飘然来往淡烟中。偶经菱市寻溪友，却拣蘋汀下钓筒。白菡萏香初过雨，红蜻蜓弱不禁风。吴中近事君知否，团扇家家画放翁。  

闲居自述  

自许山翁懒是真，纷纷外物岂关身。花如解笑还多事，石不能言最可人。净扫明窗凭素几，闲穿密竹岸乌巾。残年自有青天管，便是无锥也未贫。  

秋雨初霁试笔  

墨入红丝点漆浓，闲将倦笔写秋容。雨声已断时闻滴，云气将归别起峰。斜日半穿临水竹，好风遥送隔城钟。远游更动轻舟兴，太息何人解见从！  

舍北摇落景物殊佳偶作  

路拥新霜叶，溪馀旧涨沙。栖乌初满树，归鸭各知家。世事元堪笑，吾生固有涯。南村闻酒熟，试遣小童赊。  

屋角成金字，溪流作縠纹。斜通小桥路，半掩夕阳门。孤艇冲烟过，疏钟隔坞闻。杜门非独病，宾自厌纷纷。  

草径人稀到，柴扉手自开。林疏鸦小泊，溪浅鹭频来。檐角除瓜蔓，墙隅劚芋魁。东邻膰肉至，一笑举新醅。  

醉中信笔作四绝句既成惧观者不知野人本心也复作一绝  

麦野桑村有酒徒，过门相觅醉相扶。朱门日日教歌舞，也有侬家此乐无。  

过得一日过一日，人间万事不须谋。邻家幸可赊芳醖，红蕊何曾笑白头。  

今朝卖谷得青钱，自出街头买彘肩。草火燎来香满屋，未容下筋已流涎。  

老觉人间足畏涂，怕人浑似怕於菟。晴明颇动青鞋兴，先探门前有客无。  

治道巍巍本易成，狂言安得略施行。太平事业人皆见，不计封伦死与生！  

睡起至园中  

春风忽已遍天涯，老子犹能领物华。浅碧细倾家酿酒，小红初试手栽花。野人易与输肝肺，俗语谁能挂齿牙。更欲世间同省事，勾回蚁战放蜂衙。  

雨中作  

三日雨频作，昏昏饶睡眠。泥深散酒市，风恶恼灯天。茅屋松明照，茶铛雪水煎。山家自成趣，抚枕寄悠然。  

短鬓白如丝，梅花似旧时。掩屏愁入萝，隐几雨催诗。病为阴天剧，春缘闰岁迟。非关畏车马，哀甚实难支。  

立春日  

花压乌巾酒满卮，旧逢春日恨春迟。如今病卧孤村里，过了新春也不知。  

春行  

九日春阴一日晴，强扶衰病此闲行。猩红带露海棠湿，鸭绿平堤湖水明。【杜子美“晓看红湿处，花重锦官城”，李太白“蜀江红且明”，用湿字明字，可谓夺造化之功，世未有拈出者】。酒贱柳阴逢醉卧，土肥稻垄看深耕。山翁莫道浑无用，解与明时说太平。  

赏花至湖上  

吾国名花天下稀，园林尽日敞朱扉。蝶穿密叶常相失，蜂恋繁香不记归。欲过用愁风荡漾，半开却要雨霏微。良辰乐事真当勉，莫遣匆匆一片飞。  

暮春  

数间茅屋镜湖滨，万卷藏书不救贫。燕去燕来还过日，花开花落即经春。开编喜见平生友，照水惊非曩岁人。自笑灭胡心尚在，凭高慷慨欲忘身。  

七十三吟  

七十三年事事新，涵濡幸作六朝民。发无可白方为老，酒不能赊始觉贫。末路已悲身是客，此心犹与物为春。柴门勿谓常岑寂，时有乡邻请药人。  

舍北行饭书触目  

晚餐初泼一瓯茶，曳杖闲行兴未涯。烟树参差墨浓淡，风鸦零乱字横斜。夕阳偏傍平桥路，寒蝶犹依晚菊花。堪笑衰翁耐荒寂，短衣沾露未还家。  

春近山中即事  

节物贫家有故常，春盘蜡粥逐时忙。悠悠岁月催双鬓，草草鸡豚荐一觞。人意自殊平日乐，梅花宁减故时香。小园新展西南角，挂树青萝百尺长。  

雪夜感旧  

江月亭前桦烛香，龙门阁上驮声长。乱山古驿经三折，小市孤城宿两当。晚岁犹思事鞍马，当时那信老耕桑。绿沉金锁俱尘委，雪洒寒灯泪数行。  

将进酒  

我欲挽住北斗杓，常指苍龙无动摇。春风日夜吹草木，只有荣盛无时凋。我欲划断日行道，阳乌当空月杲杲。非惟四海常不夜，亦使人生失衰老。如山积麹高崔嵬，大江酿作蒲萄醅。颓然一醉三千杯，借问白发何从来。  

杂感  

志士山凄恨不深，人知已是负初心。不须先说严光辈，直自巢由错到今。  

百年鼎鼎成何事，寒暑相催即白头。纵得金丹真不死，摩挲铜狄更添愁。  

山人那信宦途艰，强著朝衣趁晓班。豪气不除狂态作，始知只合死空山。  

故旧书来访死生，时闻剥啄叩柴荆。自嗟不及东家老，至死无人识姓名。  

幽居  

小舫藤为缆，幽居竹织门。短篱围藕荡，细路入桑村。鱼脍槎头美，醅倾粥面浑。残年谢轩冕，犹足号黎元。  

夏日  

过眼春光久已空，晒丝麦又匆匆。新泥满路梅黄雨，古木号山月晕风。角黍茭新间樽俎，灵符墨湿照房栊。岁华不为衰翁驻，且付馀生一笑中。  

雨断云归旋作晴，尚馀红湿在帘旌。燕雏掠地飞无力，梅子临池坠有声。米粣解包供午饷，萍齑傍枕析朝酲。此翁不负顽躯处，扪腹时时绕舍行。  

感旧  

要识梁州远，南山在眼边。霜郊熊扑树，雪路马蒙毡。惨淡遣坛侧，【拜韩信坛至今犹存】。萧条古庙壖。【沔阳有蜀后主所立武侯庙】。百诗犹可想，叹息遂无传。【予《山南杂诗》百馀篇，舟行过望云滩，坠水中，至今以为恨】。  

夜涉南沮水，朝过小益城。梯山天一握，度栈土微平。雨近秦云暗，霜高陇月明。至今孤梦里，喝马有遗声。【喝马皆七字韵语，闻之悲怆动人】。  

早发金堆市，更衣石柜亭。滩声秋后壮，山色雨馀青。道泞愁车辙，桥危避驼铃。功名竟何在，抚事感颓龄！  

秋夕露坐作  

银河半落露华清，南斗阑干北斗明。冉冉方悲老将至，纤纤又叹月初生。酒床细滴香浮瓮，衣杵相闻声满城。万卷读书无用处，却将耕稼报昇平。  

秋思  

身似庞翁不出家，一窗自了淡生涯。山姜零落初成子，石竹凄凉半吐花。寒涧挹泉供试墨，堕巢篝火唤煎茶。掩关本意君知否？两耳衰年不耐譁。  

丰岁  

丰岁欢声动四邻，深秋景气粲如春。羊腔酒担争迎妇，鼍鼓龙船共赛神。处处喜晴过甲子，家家筑屋趁庚申。老翁欲伴乡闾醉，先办长衫紫领巾。  

秋赛  

柳姑庙前烟出浦，冉冉萦空青一缕。须臾散作四山云，明日来为社公雨。小巫屡舞大巫歌，士女拜祝肩相摩。芳茶绿酒进杂遝，长鱼大胾高嵯峨。常年徵科烦箠楚，县家血湿庭前土。妻啼儿号不敢怨，期会常忧累官府。今年家家有馀粟，县符未下输先足。木刻吏，蒲作鞭。自然粟帛如流泉，储积不愁无九年。  

小舟过吉泽效王右丞  

泽园霜露晚，孤村烟火微。本去官道远，自然人迹稀。木落山尽出，钟鸣僧独归。渔家闲似我，未夕闭柴扉。  

太息  

自古才高每恨浮，伟人要是出中州。即今未必无房魏，埋没胡沙死即休！  

关辅堂堂堕虏尘，渭城杜曲又逢春。安知今日新丰市，不有悠然独酌人。  

岁首书事  

东风入律寒犹剧，多稼占祥雪欲成。【云阴作雪弥旬，至开岁雪意愈浓，明日戌初立春，犹可为腊雪也】。郁垒自书夸腕力，屠苏不至叹人情。【今岁无餽屠苏者】。呼卢院落譁新岁，【乡俗岁夕聚博，谓之试年庚】。卖困儿童起五更。【立春未明，相呼卖春困，亦旧俗也】。白发满头能且健，剩随邻曲乐昇平。  

庵中独居感怀  

无钱溪女亦留鱼，有雨东家每借驴。藜粥数匙晨压药，松肪一碗夜观书。黄被暖闲无厌，白布衫长乐有馀。南陌东阡春事动，放翁作计未全疏。  

春日园中作  

杏花开过尚轻寒，尽日无人独倚阑。久别名山凭梦到，每思旧友取书看。尘埃幸已赊腰折，富贵深知欠面团。老去逢春都有几，一杯行复送春残。  

春日小园杂赋  

市尘不到放翁家，绕麦穿桑野径斜。夜雨长深三尺水，晓寒留得一分花。闷从邻舍分春瓮，闲就僧窗试露芽。自此年光应更好，日驱秧马听缫车。  

春思  

兀兀治聋酒未醒，霏霏泼火雨初晴。愁看入户桃花片，闲听争巢燕子声。百疾侵陵成老大，一春转盼又清明。兰亭禹庙浑如昨，回首儿时似隔生。  

白乐天诗云倦倚绣床愁不动缓垂绿带髻鬟低辽阳春尽无消息夜合花前日又西好事者画之为倦绣图此花以五六月开山中多于茨棘人殊不贵之为赋小诗以寄感叹  

王室东迁岁月赊，两京漠漠暗胡沙。绣床倦倚人何在，风雨漫山夜合花。  

蜉蝣行  

蜉蝣至细能知时，舂风硙雨占无遗。蜻蜓满空乃不知，庭除一出无归期。乐哉蜻蜓高下飞，蜉蝣末尽何忧饥。檐间蜘蛛亦伺汝，吐丝织网腹如鼓。  

村舍杂书  

中春农在野，蚕事亦随作。手种临安青，【桑名】。可饲蚕百箔。累累茧满簇，绎绎丝上篓。老子虽安眠，衣帛可无怍。  

舍南种胡麻，三日幸不雨。晨起亲按行，已见青覆土。穷人如意少，喜色漏眉宇。儿童勿惰偷，造物不负汝。  

五月新面成，六月甘瓜熟。作麹及良时，火见金始伏。悬知桑落后，醅面浓如粥。再拜谢天公，无功叨美禄。【予家酿用宛丘瓜麹法】。  

折莲酿作醯，采豆治作酱。开历揆日时，汲井涤瓮盎。上奉时祭须，下给春耕饷。咨尔后之人，岁事不可旷。  

东山石上茶，鹰爪初脱韛。雪落红丝硙，香动银毫瓯。爽如闻至言，馀味终日留。不知叶家白，亦复有此不？  

逢人乞药栽，郁郁遂满园。玉芝来天姥，黄精出云门。丹茁雨后吐，绿叶风中翻。活人吾岂能，要有此意存。  

军兴尚戎衣，冠带谢褒博。秃巾与小袖，顾影每怀怍。及今反士服，始觉荣天爵。出入阡陌间，终身有馀乐。  

读书乃一癖，我亦不自知。坐书穷至老，更欲传吾儿。吾儿复当传，百世以为期。君看北山公，太行尚可移。  

爵禄九鼎重，名义一羽轻。人见共如此，吾道何由行。湖山有一士，无人知姓名。时时风月夕，遥闻清啸声。  

陈阜卿先生为两浙转运司考试官时秦丞相孙以右文殿修撰来就试直欲首送阜卿得予文卷擢置第一秦氏大怒予明年既显黜先生亦几陷危机偶秦公薨遂已予晚岁料理故书得先生手帖追感平昔作长句以识其事不知衰涕之集也  

冀北当年浩莫分，斯人一顾每空群。国家科第与风汉，天下英雄惟使君。后进何人知大老，横流无地寄斯文！自怜衰钝辜真赏，犹窃虚名海内闻。  

东堂睡起  

置身事外息吾黥，独卧空堂一榻横。檐影渐移知日转，树梢微动觉风生。每从山寺开经帙，间就园公辨药名。若论胸中淡无事，八珍何得望藜羹。  

五鼓起坐待旦  

睡觉初闻鸡一鸣，披衣危坐待窗明。残躯已向闲中老，痴梦犹寻熟处行。南北迢迢悲往事，古今莽莽叹浮生！伯伦一锸君休笑，冢象祁连亦已平。  

遣兴  

湖海元为汗漫游，误恩四领幔亭秋。扫空薄禄始无愧，闭上衡门那得愁。汤嫩雪涛翻茗碗，火温香缕上衣篝。床头亦有闲书卷，信手拈来倦即休。  

书斋壁  

平生忧患苦萦缠，菱刺磨成芡实圜。【俗谓困折多者，谓菱角磨作鸡头】。天下不知谁竟是，古来惟有醉差贤。过堂未悟钟将衅，睨柱宁知壁偶全。自笑为农行没世，尚如惊雁落空弦。  

无酒叹  

不用塞黄河，不用出周鼎。但愿酒满家，日夜醉不醒。不用冠如箕，不用印如斗。但愿身强健，朝暮常饮酒。造物不少恕，虐戏逐段新。坐令古铜榼，经月常生尘。平生得酒狂无敌，百幅淋漓风雨疾。造物欲以醒困之，此老醒狂君未知。  

舟中作  

沙路时晴雨，渔舟日往来。村村皆画本，处处有诗材。炊黍孤烟晚，呼牛一笛哀。终身看不厌，岸帻兴悠哉！  

秋晚  

木落寺楼出，江平沙渚生。牛羊下残照，鼓角动高城。寒至衣犹质，忧多梦自惊。群胡方斗穴，河渭几时清？  

西窗独酌  

却扫衡门岁月深，残骸况复病交侵。平生所学为何事，后世有人知此心。水落枯萍黏破块，霜高丹叶照横林。一樽浊酒西窗下，安得无功与共斟。  

种蔬  

老翁老去尚何言，除却翻书即灌园。处处移蔬乘小雨，时时拾砾绕颓垣。江乡地暖根常茂，旱岁虫生叶未繁。四壁愈空冬祭近，更催稚子牧鸡豚。  

新治暖室  

小堂稳暖纸窗明，低幌围炉亦已成。日阅藏经忘岁月，时临阁帖杂真行。诗才退后愁酣战，酒量衰来喜细倾。从此过冬那复事，夜深时听雪来声。  

岁晚  

无穷世事浩难量，岁晚沉绵卧草堂。短褐坼图移曲折，故书经蠹失偏傍。卖刀拟买春耕犊，挟策曾忘旧牧羊。点检生涯还自笑，菜畦残叶带新霜。【吴中冬蔬常茂】。  

斋中弄笔偶书示子聿  

左右琴樽静不譁，放翁新作老生涯。焚香细读《斜川集》，候火亲烹顾渚茶。书为半酣差近古，诗虽苦思未名家。一窗残日呼愁起，袅袅江城咽暮笳！  

新篱  

新篱三面北通门，藤架阴中细路分。天宇淡青成卵色，水波微皱作靴纹。参差村舍穿林出，缥缈渔歌隔浦闻。忽觉楚乡来眼底，欲题幽句吊湘君。  

村兴  

身老交情见，孙生口数添。园丁上牛米，村婢博蚕盐。粔妆堆盘白，餦餭出釜甜。闭门君勿诮，衰病正相兼。  

小圃独酌  

少时裘马竞豪华，岂料今为老圃家。数点霏微社公雨，两丛闲淡女郎花。诗成枕上常难记，酒满街头却易赊。自笑迩来能用短，只将独醉作生涯。  

春日  

方池潋潋碧波平，曲径纤纤细草生。席地幕天君但醉，苦无多日是清明。  

雪山万叠看不厌，雪尽山青又一奇。今代江南无画手，矮笺移入放翁诗。  

怕见公卿懒入城，野桥孤店跨驴行。天公遣足看山愿，白尽髭须却眼明。  

新晴野步  

吹尽啊云旋作晴，郊原高下水纵横。烟芜漫漫如添色，谷鸟关关已变声。迨酒贱时须痛饮，得人扶处尽闲行。隔湖遥指兰亭路，邻叟追随羡眼明。  

夜行过一大姓家值其乐饮戏作  

村豪聚饮自相欢，灯火歌呼闹夜阑。醉饱要胜饥欲死，看渠也复面团团。  

贫甚卖常用酒杯作诗自戏  

桃李成尘浑不数，海棠也作胭脂雨。清明未到春已空，枝上流莺替人语。逢春日日合醉归，莫笑典衣穷杜甫。生时不肯浇舌本，死后空持酹坟土。门前三百里湖光，天与先生作醉乡。银杯羽化不须叹，多钱使人生窟郎。  

东园小饮  

乞得残骸老故山，草亭终日对孱颜。孤云百尺起江际，幽鸟敷声鸣竹问。众死一身今独健，人忙万物本常闲。此心欲语知谁听，赖有渔樵门往还。  

龟堂晚兴  

九日春阴一日晴，回塘闲院惬幽情。小鱼出水圆纹见，轻燕穿帘折势成。今日掩关真佚老，向来涉世亦遗民。巡檐更有欣然处，新筍初抽四五茎。  

斋中杂兴十首以丈夫贵壮健惨戚非朱颜为韵  

成童入乡校，诸老席函丈。堂堂韩有功，英概今可想。从父有彦远，早以直自养。始终临川学，力守非有党。纷纷名它师，有泚在其颡。二公生气存，千载可畏仰。  

士生学六经，是为圣人徒。处当师颜原，出当致唐虞。斯文阵堂堂，临敌独援枹。异端满天下，一扫可使无。乃知立事功，先要定规模。彼虽力移山，安能夺匹夫。  

公议在天下，如人有元气。平居失护养，一旦可胜讳。神丹卒难求，百疾起如蝟。奄奄息仅属，熟视吁可畏。大义在《春秋》，遗迹悲汉魏。君看徐孺子，底物视富贵。  

昔我自蜀归，耆旧已凋丧。后来二三公，尚慰天下望。千里一纸书，殷勤问亡恙。呜呼亦已矣，遗语寄悲怆！我亦迫桑榆，便恐无辈行。夜窗对青灯，力惫心尚壮。  

馀龄垂八十，虽惫犹强饭。正如老病马，风沙时一喷。玉关眇何许，道里何啻万。目中堠历历，欲进不能寸。矫首望秋空，徒羡霜鹘健。薶骨亦何悲，吾非麒麟楦。  

琅琅诵诗书，尚记两髦髧。谁料七十年，沉滞终坎窞。炊突映茅庐，日暮烟惨惨。忍穷端已熟，抚事空自感。狂言悔噬脐，众訾惊破胆。尚有爱书心，还如嗜菖歜。  

去国己酉冬，忽见十颁历。衰残口两齿，困阨家四壁。时看溪云生，饱听檐雨滴。悠然度寒暑，何处著欣戚。幽人岂知我，月夕闻吹笛。何当五百岁，相与摩铜狄。【湖中风月佳时，每闻笛声凄甚，莫知何人，意其隐君子也。】扁舟东下峡，日月去若飞。当时笔砚旧，久已晨星稀。俊逸如伯浑，筒诣如知几。天高鬼神恶，回首万事非。我欲溯黄牛，买屋居青衣。九原不可作，哀哉谁与归！  

荷鉏草堂东，艺花二百株。春风一朝来，白白兼朱朱。南列红薇屏，北界绿芋区。偃蹇双松老，森耸万竹臞。馀地不忍茀，插援引瓠壶。何当拂东绢，画作山园圃。  

闲居寂无客，柴门昼常关。孤舟小於叶，放浪烟水间。树暗杨梅村，露下白莲湾。钓鱼樵风泾，买酒石帆山。向来支许辈，恐亦无此闲。道逢若耶叟，握手开苍颜。  

观画山水  

古北安西志未酬，人间随处送悠悠。骑驴白帝城边雨，挂席黄陵庙外秋。大网截江鱼可脍，高楼临路酒如油。老来无复当年快，聊对丹青作卧游。  

读苏叔党汝州北山杂诗次其韵  

暑耘日炙背，寒耕泥没脚。众人占膏腴，我独治硗确。力尽功未见，厥土但如昨。岂惟窘糠粞，直恐转沟壑。今年雨阳时，天如相耕获。屋倾未暇扶，且复补篱落。  

祠官粟一囊，不瞻躯七尺。前年蒙宽恩，例许乞骸鼻。联翩三儿子，俱作鹳雀碧。赋禄虽尚远，亦足慰衰白。幅巾茅檐下，称病谢来客。从今门前路，永扫车马迹。  

德孙秀眉宇，慨然修初服。枯肠贮诗书，十饭九不肉。成童将觅举，想见袍立鹄。先泽傥未衰，岂无五秉粟。汝能记吾言，并以告阿福。闭门勿杂交，一经万事足。  

枕上作  

萧萧白发卧扁舟，死尽中朝旧辈流。万里关河孤枕梦，五更风雨四山秋。郑虔自笑穷耽酒，李广何妨老不侯。犹有少年风味在，吴笺著句写清愁。  

示友  

道向虚中得，文从实处工。凌空一鹗上，赴海百川东。气骨真当勉，规模不必同。人生易衰老，君等勿匆匆。  

开东关路北至山脚因治路傍隙地杂植花草  

清沟东畔翦蓁营，虽设柴门尽日关。远引寒泉成碧沼，稍通密竹露青山。幽花泣露开仍落，好鸟穿林去复还。更上横冈吾所爱，小儿试觅屋三间。  

父子追随一笑倾，东园东畔路初成。夹栽芳草如绳直，前出篱门似砥平。春近野梅香欲动，雨馀沟水细无声。今朝有憙谁能识，不用人扶亦自行。  

病眼逢人每懒开，正须此地洗氛埃。数枝梅向林梢出，一脉泉从岭背来。藤杖有时缘石磴，风炉随处置茶杯。残躯自笑如春草，又喜天边斗柄回。  

连日治圃至山亭又作五字  

好竹千竿翠，新泉一勺冰。残芜衬落日，老木上寒藤。细磴欹难过，危栏曲可凭。归时忽已暮，点点数渔灯。  

岁暮书怀  

世事从来不可常，把茅犹幸得深藏。床头酒瓮寒难熟，瓶里梅花夜更香。薄命元知等蝉翼，畏途何处不羊肠。诗成读罢仍无用，聊满山家骨董囊。  

初春感事  

马迹车声是处忙，经旬无客到龟堂。水初泛溢黏天绿，梅欲飘零特地香。世事纷纷人自老，岁华冉冉日初长。百链不办旗亭醉，空爱鹅儿似酒黄。  

先少师宣和初有赠晁公以道诗云奴爱才如萧颖士婢知诗似郑康成晁公大爱赏今逸全篇偶读晁公文集泣而足之  

士不逢时勇退耕，闭门自号景迂生。远闻佳士辄心许，老见异书犹眼明。奴爱才如萧颖士，婢知诗似郑康成。早孤遇事偏多感，欲续残章涕已倾！  

追感往事  

诸公可叹善谋身，误国当时岂一秦。不望夷吾出江左，新亭对泣亦无人。  

绍兴辛酉予年十七矣距今已六十年追感旧事作绝句  

常忆初年十七时，朝朝乌帽出从师。【与许子威辈同从鲍季和先生，晨兴必具帽带而出】。忽逢寒食停供课，正写矾书作赝碑。  

雨晴风日绝佳徙倚门外  

茶酽无端废午眠，杖藜信步到门前。青裙溪女结蚕卦，白发庙巫催社钱。  

章老三年病方死，吴翁一夕呼不醒。独有此身顽似铁，倚门常看暮山青。【章、吴皆邻人，以去冬死。】  

春游  

春风堤上草姜萋，草软沙平护马蹄。似盖微云才障日，如丝小雨不成泥。千秋观里逢新燕，九里山前听午鸡。追忆旧游愁满眼，彩船曾系画桥西。  

春雨  

狼藉残花满地红，拥衾孤梦雨声中。人生十事九堪叹，春色三分二已空。但有老盆倾浊酒，不辞衰鬓对青铜。长贫博得身强健，久矣无心咎化工。  

药炉茶窜淡生涯，听雨犹能惜物华。蘸岸顿添三尺水，沾泥不贷一城花。闲摩病眼开书卷，时傍危栏弄钓车。稚子孤行八千里，喜闻炊熟可还家。【家僮自行在来报，子布寒食前可到家。唐人以寒食前一口为炊熟】。  

自笑乎生懒是真，闭门高枕劲兼旬。海棠千片已随水，杜宇一声无复春。绿酒盈樽足忘老，朱樱上市正尝新。今朝雨止通溪路，又向沙头岸幅巾。  

二月十六日至柯桥迎子布东还  

江国常年秋雁飞，吾儿远客寄书稀。道途一见相持泣，邻曲聚观同载归。草草杯盘更起舞，匆匆刀尺旋裁衣。从今父子茅檐下，回首人间万事非！  

我似伤禽带箭飞，更怜汝作雁行稀。异时恐抱终身恨，此日宁知徒步归。万里外应劳远梦，三年前已挂朝衣。断编蠹简相从老，绝念功名亦未非。  

初夏野兴  

扇堕巾欹午梦回，鸣鸠又唤雨丝来。数行褚帖临窗学，一卷陶诗傍枕开。糠火就林煨苦筍，密罂沉井渍青梅。艾人行复巍然出，老大难堪节物催。  

衡门  

曲径衡门短短篱，槐楸阴里倚筇枝。老来百事不入眼，惟爱青山如旧时。  

朝饥示子聿  

水云深处小茅茨，雷动空肠惯忍饥。外物不移方是学，俗人犹爱未为诗。生逢昭代虽虚过，死见先亲幸有辞。八十到头终强项，欲将衣钵付吾儿。  

晨兴  

小雨过郊墟，晨兴一事无。残榴重结蕊，新燕续生雏。书细犹能读，行迟渐要扶。蔬畦恐芜没，且复课僮奴。  

西村  

乱山深处小桃源，往岁求浆忆叩门。高柳簇桥初转马，数家临水自成村。茂林风送幽禽语，坏壁苔侵醉墨痕。一首清诗记今夕，细云新月耿黄昏。  

放歌行  

少年不知老境恶，意谓长如少年乐。朝歌夜舞狂不休，逢人欲觅长生药。三二十年底难过，屈指朋侪馀几个。就令未死身日衰，朱颜已去谁能那。人间万事如弈棋，我亦曾经少壮时。儿曹纷纷不须校，岁月推迁渠自知。  

闭户  

收身归死镜湖傍，闭户悠悠白日长。巷僻断非容驷路，肠枯那有蹴蔬羊。书生正可蹈东海，世事漫思移太行。睡起不知天早暮，坐看萤度篆盘香。  

长饥  

病卧穷阎负圣时，本来吾道合长饥。朝不及夕未妨乐，死何如生行自知。早年休学仗下马，末路幸似泥中龟。烟波一叶会当逝，吹笛高人有素期。  

山斋书事  

山榴子结又重开，巢燕雏飞却续回。【燕有三生雏乃去者】。雨足人畦千顷稻，日长风舞一庭槐。浩歌纵酒愁仍在，作意观书睡已来。常恨流年不相贷，若为更著暮蝉催。  

晚至新塘  

青鞋随意出柴荆，聊向南唐曳杖行。归鸟已从烟际没，断虹犹在柳梢明。城头层塔凌空立，浦门孤舟并岸横。向道有诗浑不信，为君拥鼻作吴声。  

早秋南堂夜兴  

水注横塘藻荇香，候虫唧唧满空廊。风前落叶纷可扫，天际疏星森有芒。夜漏渐长愁少睡，秋衣未制怯新凉。明朝却有欣然处，写得《黄庭》又几行。  

新凉书怀  

药物扶持病少苏，残年不恨老菰芦。潦收溪椴鱼争售，岁乐村场酒易沽。无日桤林无坠叶，【桤木自夏至秋，日有落叶，不可胜扫】。有时燕户有新雏。【今年燕屡生雏，七月望，犹未止】。秋风剩起扁舟兴，安得州家复镜湖。  

邻曲今年又有年，垂髫戴白各欣然。先输官庾无逋赋，共赛神祠有社钱。退傅寄声情缜密，【连得周丞相书，细字满幅】。晦翁入梦语蝉联。【昨夕梦朱元晦，甚款】。灯前细与儿曹说，蠹简犹堪数世传。  

烧香  

宝熏清夜起氤氲，寂寂中庭伴月痕。小斮海沉非弄水，旋开山麝取当门。密房割处春方半，花露收时日未暾。安得故人同晤语，一灯相对看云屯。  

枕上  

呼儿初夜上门关，怕冷贪眠自笑孱。月色横分窗一半，秋声正在树中间。暮年不复樽前乐，浮世无如枕上闲。炼句未安姑弃置，明朝追记尚斑斑。  

山园书触目  

山近云生易，人稀鸟下频。瘦篁穿石窍，古蔓络松身。熟摘岩边果，乾收涧底薪。经过不相识，唤作避秦人。  

村舍  

筿屋枫林下，【山中人以筱覆舍，厚密过于茅】。柴门芡浦旁。先鸣鸡腷膊，徐上日苍凉。服药贫宁辍，观书老有常。仍须教童稚，世世力耕桑。  

生理嗟弥薄，吾居久未完。蝶飞窗纸碎，龟坼壁泥乾。小雨牛栏湿，微霜碓舍寒。晚禾虫独少，邻里共相宽。【今年晚禾苦虫蛇，予乡独免】。  

对食戏咏  

一饱欣逢岁小穰，时凭野饷诳枯肠。橙黄出臼金齑美，菰脆供盘玉片香。客送轮囷霜后蟹，僧分磊落社前姜，秋来幸是身强健，聊为佳时举一觞。  

怀昔  

偶住人间日月长，细思方觉少年狂。众中论事归多悔，醉后题诗醒已忘。鼍作鲸吞吁莫测，谷堙山堑浩难量。老来境界全非昨，卧看萦帘一缕香。  

赛神  

岁熟乡邻乐，辰良祭赛多。荒园抛鬼饭，高杌置神鹅。【村人谓祭神之牲曰神猪、神鹅】。人散丛祠寂，巫归醉脸酡。饥鸦更堪笑，鸣噪下庭柯。  

小立  

红树园庐晚，碧花篱落秋。荒陂船护鸭，断岸笛呼牛。酒贱村村醉，山寒寺寺幽。聊须岸乌帻，小立埭西头。  

秋晚湖上  

已过西成赛庙期，家家下麦不容迟。夕阳遍野人归后，秋水生滩鹭集时。灵药不治怀抱恶，好诗空益鬓毛衰。从来未识苏司业，愁绝西风满酒旗。  

明日又至上园天微阴再赋  

河岸风樯远，村陂牧笛长。短篱围麂眼，幽径缭羊肠。照水须眉见，搓橙指爪香。衣裘又关念，碪杵满斜阳。  

不寐  

丽谯听尽短长更，幽梦无端故不成。寒雨似从心上滴，孤灯偏向枕边明。读书有味身忘老，报国无期涕每倾。敢为衰残便虚死，誓先邻曲事春耕。  

弊庐  

弊庐虽陋甚，鄙性颇所宜。欹倾十许间，草覆实半之。碓声隔柴门，绩火出枳篱。缚木为彘牢，附垣作鸡埘。黄犊放林莽，苍鹅戏陂池。佣耕食于我，客主同爨炊。瓦盎设大杓，菹苋羹园葵。一饱荷锄出，作劳非所辞。上以奉租赋，下以及我私。有钱即沽酒，阡陌恣游嬉。亦有扶持者，婢跣奴髻椎。欲画恨无人，后世考此诗。  

园中作  

谁采桄榔寄一枝，北来万里为扶衰。风光最爱初寒候，怀抱殊胜未老时。闲引微泉成曲涧，尽除枯蔓补疏篱。花前自笑童心在，更伴群儿竹马嬉。  

夜四鼓睡觉起行檐间观新作南篱  

星斗阑干天宇清，起披短褐绕廊行。叶声飒飒飞霜重，篱影疏疏落月明。沙冷断鸿投别浦，风高残漏下孤城。衰迟自笑情犹在，一首新诗取次成。  

客去追记坐间所言  

征西幕罢几经春，叹息儿音尚带秦。每为后生谈旧事，始知老子是陈人。建隆乾德开王业，温洛荣河厌虏尘。倘得此生重少壮，临危敢爱不赀身。  

追忆征西幕中旧事  

大散关头北望秦，自期谈笑扫胡尘。收身死向农桑社，何止明明两世人。  

小猎南山雪未消，绣旗斜卷玉骢骄。不如意事常千万，空想先锋宿渭桥。  

忆昨王师戍陇回，遗民日夜望行台。不论夹道壶浆满，洛筍河鲂次第来。【在南郑时，关中将吏有献此二物者】。  

关辅遗民意可伤，蜡封三寸绢书黄。亦知虏法如秦酷，列圣恩深不忍忘。【关中将校密报事宜，皆以蜡书至宣司】。  

冬夜  

飕飕黄叶欲辞枝，况著霜风抵死吹。投老难逢身健日，读书偏爱夜长时。孤村月白闻衣杵，破灶烟青煮芋糜。不是用心希陋巷，为儒自合耐寒饥。  

冬日  

室中恰受一蒲团，也抵三千世界宽。上策莫如扃户坐，苦闲犹复取书看。蔬青饭软枝梧老，窗白炉新准备寒。堪笑此翁幽独惯，却嫌儿女话团栾。  

寒夕  

夜扣铜壶彻旦吟，了无人会此时心。灯残焰作孤萤小，火冷灰如积雪深。风急江天无过雁，月明庭户有疏碪。此身毕竟归何许？但忆藏舟黄苇林。  

辛酉冬至  

今日日南至，吾门方寂然。家贫轻过节，身老怯增年。【乡俗谓吃冬至饭，即添一岁】。毕祭皆扶拜，分盘独早眠。惟应探春梦，已绕镜湖边。  

客至  

何处轩车客，能来桑麦村。一奴先入市，此老自应门。野果尝皆涩，村醅压尚浑。残年亦何恨，治世作黎元。  

冬夜读史有感  

短檠膏涸夜将残，感事怀人兴未阑。酌酒浅深须自度，围棋成败有傍观。断粞作饭终年饱，大布裁袍称意宽。世上闲愁千万斛，不教一点上眉端。  

小饮梅花下作  

脱巾莫叹发成丝，六十年间万首诗。【予自年十七、十八学作诗，今六十年，得万篇】。排日醉过梅落后，通宵吟到雪残时。偶容后死宁非幸，自乞归耕已恨迟。青史满前闲即读，几人为我作蓍龟。  

箕卜  

孟春百草灵，古俗迎紫姑。厨中取竹箕，冒以妇裙襦。竖子夹扶持，插笔祝其书。俄若有物凭，对答不须臾。岂必考中否？一笑聊相娱。诗章亦间作，酒食随所须。兴阑忽辞去，谁能执其袪。持箕畀灶婢，弃笔卧墙隅。几席亦已彻，狼藉果与蔬。纷纷竟何益，人鬼均一愚。  

梅花绝句  

几年不到合江园，说著当时已断魂。只有梅花知此恨，相逢月底却无言。  

当年走马锦城西，曾为梅花醉似泥。二十里中香不断，青羊宫到浣花溪。  

闻道梅花坼晓风，雪堆遍满四山中。何方可化身千亿，一树梅前【一作花】一放翁。  

小亭终日倚阑干，树树梅花看到残。只怪此翁常谢客，元来不是怕春寒。  

乱篸桐帽花如雪，斜挂驴鞍酒满壶。若得丹青如顾陆，凭渠画我夜归图。  

红梅过后到缃梅，一种春风不并开。造物无心还有意，引教日日放翁来。  

送子龙赴占州掾  

我老汝远行，知汝非得已。驾言当送汝，挥涕不能止。人谁乐离别，坐贫至于此。汝行犯胥涛，次第过彭蠡。波横吞舟鱼，林啸独脚鬼。野饭何店炊，孤棹何岸舣。判司比唐时，犹幸免笞箠。庭参亦何辱，负职乃可耻。汝为吉州吏，但饮吉州水。一钱亦分明，谁能肆谗毁。聚俸嫁阿惜，择士教元礼。我食可自营，勿用念甘旨。衣穿听露肘，履破从见指。出门虽被嘲，归舍却睡美。益公名位重，凛若乔嶽峙。汝以通家故，或许望燕几。得见已足荣，切勿有所启。又若杨诚斋，清介世莫比。一闻俗人言，三日归洗耳。汝但问起居，馀事勿挂齿。希周有世好，敬叔乃乡里。岂惟能文辞，实亦坚操履。相从勉讲学，事业在积累。仁义本何常，蹈之则君子。汝去三年归，我傥未即死。江中有鲤鱼，频寄书一纸。  

六日云重有雪意独酌  

遍游薮泽一渔舠，尽历风霜只缊袍。天为念贫偏与健，人因见懒误称高。地连海澨涛声近，云冒山椒雪意豪。偶得名樽当痛饮，凉州那得直葡萄。  

舟中作  

娥江西路石帆东，身寄鸥波浩荡中。叠叠沙痕留浦岸，疏疏日影透渔篷。诗人无复同盟在，酒债何时一洗空？已迫耄年宜易感，人生五十即称翁。  

晤语无人与遣愁，出门聊复弄轻舟。山穿烟雨参差出，水赴陂塘散漫流。隔叶雄雌鸣谷鸟，傍林子母过吴牛。数家清绝如图画，炊黍何妨得小留。  

湖村春兴  

桑柘相望雨露新，桃源自隐不缘秦。稻陂正满初投种，蚕子方生未忌人。酒借鹅儿成浅色，鱼凭云母作修鳞。赛神归晚比邻醉，一笑犹关老子身。  

村居书事  

药物枝梧病渐苏，门前野老笑相呼。春深水暖多鱼婢，雨足年丰少麦奴。小饮杯盘随事具，闲行巷陌倩人扶。题诗非复羌村句，谁与丹青作画图。【李白时有《羌月图》传於世】。  

题庐陵萧彦毓秀才诗卷后  

诗句雄豪易取名，尔来闲淡独萧卿。苏州死后风流绝，几许工夫学得成。  

法不孤生自古同，痴人乃欲镂虚空。君诗妙处吾能识，正在山程水驿中。  

示客  

一点昏灯两部蛀，客来相对半瓯茶。典衣末赎身饶虱，治米无工饭有沙。每为采菱浮野艇，时因卖药宿山家。青鞋到处堪乘兴，不独云门与若耶。  

喜晴  

葛衣初著喜新晴，寂寂虚堂一榻横。乍坼孤花藏叶罅，晚归双燕拂帘旌。舞空不断游丝直，掠地还飞落絮轻。剩欲倚阑寻好句，清笳已复动高城。  

闲咏园中草木  

翦刀叶畔戏鱼回，帔子花头舞蝶来。领略年光属闲客，一樽自劝不须推。  

一树山樱鸟啄残，悬钩半舍亦甘酸。儿童采得争来饷，应念衰翁舌本乾。  

绿侵小径蟆衣草，青络疏篱鬼带藤。未暇开编寻《本草》，且将名品问山僧。  

过邻家  

老病在臂踝，终日不喜动。溪云忽过前，袖手以目送。今晨光景佳，霁色入鸟哢。驾言出柴荆，暂作湖山梦。东村望鹤巢，西阜过獾峒。父老意欣然，为我拨春瓮。岂惟浇舌燥，亦用软脚痛。形骸去绳检，谈笑得少纵。吴蚕初上簇，陂稻亦己种。端五数日间，更约同解糉。  

九月初作  

九月都门凛欲霜，羸躯恩免立鹓行。细书付吏謄初稿，和药呼儿对古方。陋巷闭门常谢客，高斋扫地独焚香。此生自计终何取，似有山林一日长。【《实录》有初稿、二稿】。  

无客  

今日了无客，翛然尘柄闲。砚涵鸲鹆眼，香欣鹧鸪斑。木落风初劲，云低雨尚慳。西湖未暇到，卧看曲屏山。  

怀故山  

老怯京尘化素衣，无端抛掷钓鱼矶。碧云又见日将暮，芳草不知人念归。万事莫论羁枕梦，一身方堕乱书围。岷山学士无消息，空想灯前语入微。【张季长秘阁久不得书】。  

晚归  

无事经秋别镜湖，诗囊随处累奚奴。楼头寒日低将尽，陌上残泥踏欲无。轩冕岂容关喜愠，箪瓢亦末费枝梧。画桥绿浦归来晚，一盏昏灯得自娱。  

题史院壁  

白发无馀鬒，苍颜失故丹。旅游多败意，大屋每饶寒。出畏霜侵褐，归乘日暖鞍。若非时得句，何以慰衰残！  

苔瓮平分路，铜环半掩扉。残芜寒不死，败叶落还飞。责重何由塞，愁生但念归。非无茅一把，世事苦相违。  

寄题儒荣堂朝散大夫徐梦莘著《北盟录》，上之，除直秘阁，训辞有“儒荣”之语，因以名堂，来求赋诗  

军容基祸庙谋疏，尚记文登遣使初。只道大功随指顾，至今遗种费诛锄。还朝不遣参麟笔，寓直空闻上石渠。剩办杀青君记取，龙庭焚尽始成书！  

杂兴十首以贫坚志士节病长高人情为韵  

仕宦遍四方，每出归愈贫。寒暑更质衣，笑倒邻里人。今年作史官，坐糜太仓陈。无如思归何，日夜望绝麟。区区牛马走，龊龊虮虱臣。恩深老不报，肝胆空轮囷。  

孟子辟杨墨，吾道方粲然。韩愈排佛老，不失圣所传。伐木当伐根，攻敌当攻坚。坐视日月食，孰探天地全。一木信难恃，要忧大厦颠。安得孟韩辈，出为吾党先。  

圣人固多能，艺乃以不试。嗟予少贫贱，日月成坐弃。矧今耄已及，甘食而美睡。道衰明友散，斯文凛将坠。闭户辄竟日，孰与讲仁智。厌厌生意尽，何暇议李志！  

少年喜结交，患难谓可倚。宁知事大谬，亲友化虎兕。出仕五十年，危不以谗死。始畏囊中锥，宁取道傍李。老来多新知，英彦终可喜。岂以二三君，遂疑天下士。  

昔我游庐山，夜遇东林雪。灰深火正熟，膏减灯半灭。童惊林虎过，僧惜涧松折。至今每追想，可解肺肝熟。那知蓬山梦，忽继此清绝。殊胜苏子卿，餐毡持汉节。  

观人如观玉，拙眼喜讥评。得失顾在人，玉固非所病。庆历嘉佑间，人才於斯盛。王回仅一招，石介弃不聘。乃知天下士，成败各有命。愿君姑安之，天定岂不胜。  

两山如峨眉，一水若车辋。吾昔庐其间，百里临苍莽。少年手艺木，条干日夜长。咿哑驾独辕，迢递摇两桨。平生会心地，今乃寄梦想。何时唤邻翁，烟水行布网。  

货财不可居，禄位不可饕。我尔本一家，何至皋兰鏖。小夫谋人国，纷纷日煎熬。或谓性本恶，或谓经无褒。误人方自此，孰如饮醇醪。清言亦自佳，遗事非徒高。  

鲁山粹而博，韶美旷且真。石渠东观中，久矣无若人。飞仙骖凤鸾，岂久混世尘。空馀文章在，常与日月新。我虽不足数，畴昔忝交亲。尚想秋灯下，对影欹幅巾。【陈山鲁山，刘仪凤韶美】。  

君子尚大节，又甚恶不情。鲁连故可人，用意终近名。千载高夷齐，采薇忘其生。周公述《易象》，所以贵幽贞。去圣虽已远，江左见渊明。我读《饮酒诗》，朱弦有遗声。  

谢韩实之直阁送灯  

玉作华星缀绛绳，楼台交映暮天澄。东都父老今谁在？肠断当时谏浙灯！  

旧友年来不作疏，华灯乃肯寄蜗庐。宁知此老萧条甚，二尺檠前正读书。  

叹老  

镜里萧萧白发新，默思旧事似前身。齿残对客豁可耻，臂弱学书肥失真。渐觉文辞乖律吕，岂惟议论少精神。平生师友凋零尽，鼻垩挥斤未有人。  

冬晓  

恩免宵兴趁晓班，养慵终觉愧吾颜。浮名半世虚催老，高卧何时复得闲。两岸夕阳渔浦市，数峰寒霭沃洲山。扁舟来往无穷乐，此事天公岂所慳。  

有怀梁益旧游  

上堠累累双复只，悠然残梦对寒缸。乱山落日葭萌驿，古渡悲风桔柏江。虎印雪泥馀过迹，树经野火有空腔。四方行役男儿事，常笑韩公赋下泷。  

孤坐无聊每思江湖之适  

世上元无第一筹，此身只合卧沧洲。橹摇渔浦苍茫月，帆带松江浩荡秋。有酒人家皆可醉，无僧山寺亦闲游。老来阅尽荣枯事，万变惟应一笑酬。  

子聿欲暂归山阴见乃翁作恶遂不行赠以此诗  

钟鸣岂复夜行时，文字相娱赖此儿。欲去复留知汝孝，未言先泣叹吾衰。两篇《易象》能忘老，百亩山畲可免饥。但报家僮多酿酒，一栏红药是归期。【明年春晚，史院奏书，必得归矣】。  

暇日弄笔戏书  

草书学张颠，行书学杨风。平生江湖心，聊寄笔砚中。龙蛇入我腕，疋素忽已穷。馀势尚隐辚，此兴嗟谁同！  

谢王子林判院惠诗编王从杨廷秀甚久  

文章有定价，议论有至公。我不如诚斋，此评天下同。王子江西秀，诗有诚斋风。今年入修门，轩轩若飞鸿。人言诚斋诗，浩然与俱东。字字若长城，梯冲何由攻。我望已畏之，谨避不欲逢。一日来叩门，锦囊出几空。我欲与驰逐，未交力已穷。太息谓王子，诸人无此功。骑驴上灞桥，买酒醉新丰。知子定有人，岂必老钝翁。  

对酒作  

羡门安期何在哉，河流上拆昆仑开。白云不与隐居老，孤鹤自下辽天来。春江风物正开美，绿浦潮平柁初起。暮吹长笛发巴陵，晓挂高帆渡湘水。世间万变更故新，会当太息摩铜人。脱裘取酒籍芳草，与子共醉壶中春。  

西湖春游  

灵隐前，天竺后，鬼削神剜作岩岫。冷泉亭中一樽酒，一日可敌千年寿。清明后，上巳前，千红百紫争妖妍。冬冬鼓声鞠场边，秋千一蹴如登仙。人生得意须年少，白发龙钟空自笑。君不见，灞亭耐事故将军，醉尉怒诃如不闻。  

局中春兴  

天知病眼困风沙，借与蓬山阅物华。微暖已迎新到燕，轻阴犹护欲残花。幽窗寂寂书围座，倦枕时时梦过家。立马庭前还小驻，不妨闲试半瓯茶。  

春日绝句  

吏来屡败哦诗兴，雨作常妨载酒行。忽见家家插杨柳，始知今日是清明。  

故园蛱蝶最多种，百草长时花乱开。穷巷春风元不到，一双谁遣过墙来。  

桃李吹成九陌尘，客中又过一年春。馀寒漠漠城南路，只见秋千不见人。  

便恐东皇促驾回，小轩无事且衔杯。不知何处桃花落，一片飞从屋角来。  

杨家园里醉残春，醉倩傍人拾堕巾。红紫飘零不须叹，东君渠自是行人。  

东轩花时将过感怀  

小轩风月得婆娑，尽岸流年与啸歌。细数一春今过半，正令百岁亦无多。还家常恐难全璧，阅世深疑已烂柯。只欲闭门搘倦枕，晚风无奈落花何！  

社雨晴时燕子飞，园林何许觅芳菲。江山良是人谁在？天地无私春又归。残史有期成汗简，修门即日挂朝衣。人生念念皆堪悔，敢效渊明叹昨非！  

与儿辈泛舟游西湖一日间晴阴屡易  

逢著园林即款扉，酌泉煮筍欲忘归。杨花正与人争路，鸠语还催雨点衣。古寺题名那复在，后生识面自应稀。伤心六十馀年事，双塔依然在翠微。  

得子聿到家山后书  

日日春阴愁出户，汝今恰遇十分晴。桑林紫葚累累熟，稻垅青秧漫漫平。梦好定知行路健，书来深慰倚门情。柯桥道上山如画，早晚归舟听橹声。  

春晚  

新绿成阴小雨时，幅巾萧散与闲宜。燕归赴诉经年别，莺晚分疏出谷迟。晓枕呼儿投宿酒，暮窗留客算残棋。翛然此意风尘表，正恐羲皇未必知。  

上章纳禄恩畀外祠遂以五月初东归  

身似霜松老不枯，乞骸犹得侍清都。百钱浊酒浑家醉，六月飞蚊彻晓无。美睡不愁闲客搅，出游自有小儿扶。买山尚恐巢由笑，敢问君王觅镜湖。  

群玉峰头孤梦断，五云溪上野舟回。傍人鸥鸟自然熟，到处藕花无数开。麦饭不餍常面槁，柴门闲掩自心灰。雨来正作盆山地，不怕冥冥半月梅。  

此身惟有一躬耕，乞得馀年乐太平。东观并游收昨梦，西湖重到付来生。一堤草露明晨照，半浦荷风飐晚晴。历历归途皆胜事，江亭先听棹歌声。  

初归杂咏  

雪满渔蓑雨垫巾，超然无处不清真。胸中那可有一事，天下故应无两人。骑马每行秋栈路，唤船还渡暮江津。酒楼僧壁留诗遍，八十年来自在身。  

小园五亩翦蓬蒿，便觉人间迹可逃。尽疏珍禽添《尔雅》，更书香草续《离骚》。药苗可劚携长枪，黍酒新成压小槽。老入鹧行方彻悟，一官何处不徒劳！  

乞得身归且浩歌，萧然生世寄渔蓑。茶甘半日如新啜，墨妙移时不再磨。山寺蹋云频独往，邻家穿竹自相过。棋枰胜负能多少，堪笑傍人说烂柯。  

游山  

古寺不来久，入门空叹嵯！僧亡犹见塔，树老已无花。世事虽难料，吾生固有涯。殷勤一梳月，十里伴还家。  

美睡  

老来胸次扫峥嵘，投枕神安气亦平。漫道布衾如铁冷，未妨鼻息自雷鸣。天高斗柄阑干晓，露下鸡埘腷膊声。俗念绝知无起处，梦为孤鹤过青城。  

连阴欲雪排闷  

先生经旬甑生尘，藜羹不污白毡巾。鲁连敢谓天下士，摩诘要是山中人。【王维自称山中人】。溪从滩瘦愈刻厉，山自木落增嶙峋。云重惟愁雪欲作，梅花忽报一枝春。  

岁晚幽兴  

残年欲遂迫期颐，追数朋俦死已迟。卜冢治棺输我快，染须种齿笑人痴。【近闻有医，以补种堕齿为业者。】野梅堕地草生后，街柳拂鞍冰泮时。满眼云山不须买，剩倾新酿赋新诗。  

对食戏作  

霜馀蔬甲淡中甜，春近灵苗嫩不蔹。采掇归来便堪煮，半铢盐酪不须添。  

春前腊后物华催，时伴儿曹把酒杯。蒸饼犹能十字裂，馄饨那得五般来。  

甲子立春前二日作  

头风初愈喜身轻，书卷时开觉眼明。养熟犬鸡随坐起，性灵乌鹊报阴晴。韭菘饤饾春盘好，芝术蓰和腊药成。自笑衰残杀风景，灯时不拟入重城。  

邻曲  

浊酒聚邻曲，偶来非宿期。拭盘堆连展，【淮人以名麦饵】。洗鬴煮黎祁。【自注：蜀人以名豆腐】。乌牜孛将新犊，青桑长嫩枝。丰年多乐事，相劝且伸眉。  

初春书怀  

数掩芦藩并水居，一家全似业樵渔。春寒例谢常来客，老病犹贪未见书。驯雀正缘抛食惯，芳兰肯为碍门鉏。药苗满钵无人共，赖有溪僧为破除。  

甫及初春日已长，偶同邻曲集山房。囊盛古墨靴纹皱，箬护新茶带胯方。老境不嫌来冉冉，流年直恐去堂堂。清泉冷浸疏梅蕊，共领人间第一香。  

愚公不解几安危，行尽人间恶路岐。难似车登蛇退岭，险如舟过马当祠。平生忧患常难测，送老安闲敢自期。一事不成应有命，惟将知正报明时。  

送子虞吴门之行  

相送何由插羽翰，淡烟微雨暗江干。孤怀最怯新春别，病鼻难禁昨夜寒。尊酒汝宁嫌鲁薄，釜羹翁自絮吴酸。此诗字字俱愁绝，忍泪成篇却怕看！  

幽居春晚  

云归禹穴赏新晴，酒买兰亭散宿酲。竹带鞭移俄盛出，鹤全窠买已长鸣。故山虽愧收身晚，外物元如脱发轻。只恐村邻成间阔，杖藜随处叩柴荆。  

老废雠书病废诗，昼闲惟与睡相宜。未寻内史流觞地，又近庞公上冢时。花发游蜂喧院落，筍长驯鹿入藩篱。石蛇山下春如许，野老来招不用辞。  

山行赠野叟  

垂白衰翁住道边，突间犹喜续炊烟。壁如龟荚难占卜，瓦似鱼鳞不接连。幼学及时儿识字，官租先众吏无权。与君俱长宣和日，握手相看一怅然！  

莫笑孤村生理微，茅茨烟火自相依。客来旋扫青苔榻，日在先关白版扉。妇女忧蚕租叶去，儿童耘麦荷鉏归。散人世袭江湖号，剩欲溪头借钓矶。  

六言杂兴  

失马讵知非福，亡羊不妨补牢。病里正须《周易》，醉中却要《离骚》。  

举足加刘公腹，引手捋孙郎须。士气日趋委靡，赖有二君扫除。  

广平作梅花赋，少陵无海棠诗。正自一时偶尔，俗人平地生疑。  

题旅舍壁  

地广风号木，天高日脱云。村名步头换，县界驿前分。蒿艾春侵路，鸡豚暮识群。敲门就炊爨，一饭敢忘君。  

春晚雨中作  

冉冉流年不贷人，东园青杏又尝新。方书无药医治老，风雨何心断送春。乐事久归孤枕梦，酒痕空伴素衣尘。畏途回首涛澜恶，赖有云山著此身。  

枕上  

病叟少安枕，惊禽无稳栖。慵占贾谊鵩，空感祖生鸡。野势风号北，窗痕月过西。元非破贼手，只合架牛犁。【山中惟枭鸣终夜，鸡三鸣后，闻架犁，则旦矣。】  

夏日  

入户桐阴渐覆床，乍敷笛簟北窗凉。筇枝倚壁知身健，衣焙残香觉日长。雨霁断云时聚散，风来纤草久低昂。蝶衣粉湿犹飞懒，小驻阑干就夕阳。  

久雨  

梅天一日几阴晴，对酒无聊醉不成。巧历莫能知雨点，孤桐那解写溪声。林深鸟爵来无数，草茂鉏耰去即生。明日云开天万里，御风吾欲过青城。  

复雨  

催唤儿童扫绿苔，长歌清啸兴悠哉！林间子堕知梅熟，水面痕生验雨来。往事已成孤枕梦，故人谁共一尊开？自怜未负年华在，素扇团团月样裁。  

门屋纳凉  

机裂齐纨如素月，床敷蕲簟起微澜。行人远不分眉目，过鸟高犹响羽翰。新长庭槐夹门绿，无穷陂稻际天宽。今年项里杨梅熟，火齐骊珠已满盘。  

午睡  

梅黄雨足喜初晴，投枕华胥梦已成。帐底香云凝未散，手中书卷堕无声。簟纹似水飞蝇避，鼻息如雷稚子惊。痴腹便便竟何有，已将嘲弄付诸生。  

游昭牛图  

游昭木石师李唐，画牛乃自其所长。出栏切听一声笛，意气已无千顷荒。客居京口老益困，衣不掩胫须眉苍。时时弄笔眼力健，蹄角毛骨分毫芒。我无沙堤金络马，拂拭此幅喜欲狂。乞骸幸蒙优诏许，置身忽在烟林傍。日落饮牛水满塘，夜半饭牛天雨霜。俚医灌药美水草，老巫诃禁祓不祥。愿我孙子勤农桑，愿汝生犊筋脉强。碓声惊破五更梦，岁负玉粒输官仓。  

出近村归偶作  

朝骑小蹇涉烟村，拥路争看八十身。似我犹为一好汉，问君曾见几闲人？杨梅线紫开园晚，莼菜丝长入市新。莫笑坚顽推不倒，天教日日享常珍。  

书事  

闻道舆图次第还，黄河依旧抱潼关。会当小驻平戎帐，饶益南亭看华山。【饶益寺南亭尽得泰华之胜。】关中父老望王师，想见壶浆满路时。寂寞西溪衰草里，断碑犹有少陵诗。【华州西郡，老杜所谓郑县亭子者】。  

鸭绿桑乾尽汉天，传烽自合过祁连。功名在子何殊我，惟恨无人快著鞭！  

九天清跸响春雷，百万貔貅扈驾回。不独雨师先洒道，汴流滚滚入淮来。  

新凉示子遹时子遹将有临安之行  

竹簟纱厨事已非，秋清初换熟缣衣。鹊惊山月栖还起，萤避溪风堕又飞。老眼渐昏书懒读，壮心虽在事多违。夜窗剩欲挑灯语，日倚柴门望汝归。  

八月四日夜梦中作  

太华巉巉敷水长，白驴依旧系斜阳。山深乳洞药炉冷，花发云房醅瓮香。邻叟一樽迎谷口，蛮童三髻拜溪傍。中原俯仰成今古，物外自闲人自忙。  

明日复理梦中作意  

白尽髭须两颊红，颓然自以放名翁。客从谢事归时散，诗到无人爱处工。高挂蒲帆上黄鹤，独吹铜笛过垂虹。闲人浪迹由来事，那计猿惊蕙帐空。  

又明日复作长句自规  

《大学》渊源不易穷，古人立志自童蒙。醉犹温克方成德，梦亦斋庄始见功。痛哭孰能悲陷溺！力行犹足变雕虫。太空云翳终当散，吾道常如日正中。  

村居遣兴  

追数交朋略散亡，臂孱足蹇固其常。一年又见秋风至，孤梦潜随夜漏长。不辨诵经如倚相，颇能噉饭胜张苍。回看薄宦成何味，只借朝衫作戏场。  

万里征途兴已阑，三间破屋住犹宽。山姜著雨房重敛，南烛先霜实半丹。野市秋阴更萧瑟，书生老瘦转酸寒。掩关也有消愁处，一卷《骚经》醉后看。  

甲子秋八月偶思出游往往累日不能归或速至傍县凡得绝句十有二首杂录入稿中亦不复诠次也录三首  

早携书剑三随计，晚辱弓旌四造朝。心愧石帆山下叟，一生不识浙江潮。  

蓍囊药笈每随身，问病求占日日新。向道不能渠岂信，随宜酬答免违人。  

药粗野老偏称效，诗浅山僧妄谓工。怀饼裹茶来问讯，不妨一笑寂寥中。  

遣舟迎子遹因寄古风十四韵  

今日坼汝书，一读眼为明。知汝即日归，明当遣舟迎。想汝片帆东，翩若飞鸿征。薄暮过梅市，咿讴双橹声。到家亦尚早，城楼初发更。草草一尊酒，为汝手自倾。夜分不能寐，顿忘衰病婴。岂惟病良已，白头黑丝生。暂别亦不恶，益重父子情。自今日相守，北窗同短檠。六经焰久伏，百氏方纵横。世俗摈孤学，未易口舌争。此责在学者，草莱勿自轻。汝壮父未死，相勉在力行。  

饭后偶题  

环堵萧然百虑忘，天教得饭饫枯肠。长桥鲊美桃花嫩，北苑茶新带胯方。漠漠寒花欹晚照，翩翩孤蝶弄秋光。解衣扪腹西窗下，赖有新诗破日长。  

感昔  

行年三十忆南游，稳驾沧溟万斛舟。常记早秋雷雨霁，柁师指点说琉球。  

马瘦行迟自一奇，溪山佳处看无遗。酒垆强挽人同醉，散去何曾识是谁！  

负琴腰剑成三友，出蜀归吴历百城。最是客途愁绝处，巫山庙下听猿声。  

岳阳三伏正炎蒸，爽气凄风见未曾。白浪蹴天楼欲动，当时恨不到黄陵。  

送子坦赴盐官县市征  

父子团栾笑语譁，岂知云散各天涯。长亭结束秋将晚，别酒凄凉日易斜。我坐耄年艰就养，汝非仰禄肯离家。游山尚有平生意，试为闲寻一鹿车。【腊中欲作一小肩舆，轻鴂结实，两夫可举者，以备山行。】  

寄子坦  

目断西陵细霭中，津亭想汝系孤篷。颇忧昨暮云吞日，【俗以黑云接落日，为风雨之候】。犹幸今朝雨压风。就食亦知难恋恋，挂帆终恨太怱怱。寒沙不是无来雁，频寄书归问老翁。  

书感  

老荷宽恩许退耕，丝毫无报亦何情。民贫乐岁尚艰食，道丧异端方肆行。党祸本从名辈出，弊端常向盛时生。古人骨冷青松下，谁起英魂与细评！  

遣兴  

兔径游观足，蜗庐卧起宽。垂名千古易，无愧寸心难。灯火娱清夜，风霜变早寒。一经家世事，吾兴未应阑。  

农舍  

三农虽隙亦匆忙，稼事何曾一夕忘。欲晒胡麻愁屡雨，未收荞麦怯新霜。  

神农之学未为非，日夜勤劳备岁饥。雨畏禾头蒸耳出，润忧麦粒化蛾飞。  

万钱近县买黄犊，袯裌行当东作时。堪笑江东王谢辈，唾壶尘尾事儿嬉。  

杜门虽与世相违，未许人嘲作计非。长绠云边牵犊过，小舟月下载犁归。  

出游  

一樽随处可开颜，此事深疑造物慳。地可登临多恨远，身常强健又须闲。山围小市烟初敛，霜著横林叶半殷。徙倚阑干君勿厌，日斜犹及棹舟还。  

渔村酒市本无期，小蹇扁舟信所之。丹叶满林霜落后，紫萍黏块水枯时。山林闲寂归虽早，齿发衰残病已迟。努力及时谋自适，锦囊多贮暮秋诗。  

山有篮舆步有舟，放翁身健得闲游。羊牛点点日将夕，蒲柳萧萧天正秋。细径僧归云外寺，疏灯人语酒家楼。归途更爱湖桥月，独倚阑干为小留。  

风雨夜坐  

寒风凄紧雨空濛，舍北新丹数叶枫。欹枕旧游来眼底，掩书馀味在胸中。松明对影谈玄客，筿火围炉采药翁。君看龟堂新境界，固应难与俗人同。  

舟中晓赋  

木落霜清水鸟呼，扁舟夜泊古城隅。吹残画角钟初动，低尽寒空斗欲无。浪迹已同鸥境界，远游方羡雁程途。高樯健席从今始，遍历三湘【须溪本卷五作江】与五湖。  

渔家  

江上渔家水蘸扉，闲云片片傍苔矶。钓收鹭下虚舟立，桥断僧寻别径归。海近冈峦多迤逦，天寒雾雨正霏微。羊裘老作桐江叟，点检初心幸未违。  

感昔  

神女祠前猿夜鸣，相公溪上草初生。重游惟有西窗梦，一点灯青梦不成。  

白帝城边莺乱啼，忆骑瘦马踏春泥。老来感旧多凄怆，孤梦时时到瀼西。  

小益晨装雨作泥，南沮涉水马长嘶。山腰细栈移新路，驿壁流尘暗旧题。  

曾从征西十万师，白头回顾只成悲。云深骆谷传烽处，雪密嶓山校猎时。  

少时失脚利名间，寸步何曾不险艰。造物恐人浑忘却，梦中忧患尚如山。  

客怀  

客怀病思两凄凄，瘦马长靴溅雪泥。道左忽逢曾宿驿，壁间闲看旧留题。村醅酸薄陈山果，旅饭萧条嚼冻齑。何处人间非梦境？怳然重到剑关西！  

杂书幽居事  

抱瓮穷园叟，还山老布衣。死边常得活，闹处偶容归。钓恐鱼吞饵，棋忧客堕机。此心君会否，洗尽百年非。  

庭旷多延月，斋空半贮云。松声行路共，泉脉近邻分。采药九蒸晒，朝真三沐熏。林间有丛杞，绕屋夜狺狺。  

探梅  

岁月相寻岂有穷，早梅唤醒醉眠翁。坐中酒量人人别，花底春风处处同。白帝城边微雪过，青衣江上夕阳红。锦囊空复残诗在，分付悲欢一梦中！  

社饮  

东作初占嗣岁宜，蚕官又近乞灵时。倾家酿酒无遗力，倒社迎神尽及期。先醉后醒惊老惫，路长足蹇叹归迟。西村渐过新塘近，宿鸟归飞已满枝。  

自近村归  

雪晴村路尚残泥，茅屋清寒正要低。野渡船虚飞鸟集，烟村路近蹇驴嘶。坚顽那复愁空橐，老健犹能伴架犁。蹴榻不僵君会否，更须百瓮享黄齑。  

除夜  

野水枫林屋数椽，寒炉无火坐无毡。残灯耿耿愁孤影，小雪霏霏送旧年。椒酒辟瘟倾潋滟，蓝袍俘鬼舞跰跹。从今供养惟春荠美，莫羡愚公日万钱。  

自开岁阴雨连日未止  

江云漠漠雨昏昏，归老山阴学灌园。十里羊肠仅通路，三家铛脚自成村。应时馎饦聊从俗，耐久钟馗俨在门。近县传闻颇多盗，呼儿插棘补颓垣。【俗有年馎饦之语，予贫甚，今岁遂不能易种馗。】  

枯菊  

翠羽金钱梦已阑，空馀残蕊抱枝乾。纷纷轻薄随流水，黄与桃花一样看。  

春雨  

倚阑正是受斜阳，细雨霏霏渡野塘。本为柳枝留浅色，却教梅蕊洗幽香。小沾蝶粉初何惜，暂涩莺声亦未妨。造物无心宁遍物，凭谁闲与问东皇。  

草堂  

幸有湖边旧草堂，敢烦地主筑林塘。【辛幼安每欲为筑舍，予辞之，遂止。】漉残醅瓮葛巾湿，插遍野梅纱帽香。风紧病身那可敌，春闲昼漏不胜长。浩歌陌上君无怪，世谱推原自楚狂。【陆氏旧谱云，本出接舆后。】  

赏花  

湖上花光何处寻，朱朱白白自成林。衰年何预伤春事，闲客犹怀爱物心。欲堕每愁风骤起，正开却要日微阴。兰亭禹庙平生事，一榼芳醪莫厌深。  

小雨  

小雨明复暗，馀寒去又来。新苔缘砌上，残杏过篱开。垂老身馀几，逢春心尚孩。江天近寒食，林外过轻雷。  

暮春  

辛夷海棠俱作尘，鮆鱼莼菜亦尝新。一声布谷便无说，红药虽开不属春。  

春晚小饮  

病卧书斋一味慵，今年春事又成空。箨龙奋迅风雷际，木笔凋零雾雨中。平野草深黄犊健，断溪水长画船通。小儿偶得官楼酒，鲎醢乾一醉同。  

初夏幽居杂赋  

曲曲羊肠径，疏疏麂眼篱。渴蜂窥砚水，狂蝶入书帷。一枕轻安梦，数联萧散诗。馀生已过足，不必到期颐。  

辟地剪蓬蒿，何曾叹作劳。药名寻《本草》，兰族验《离骚》。北涧穿篱过，南山出屋高。回头看富贵，何啻一秋毫。  

雨  

家近蓬莱白玉京，草堂登望不胜清。初惊野色昏昏至，已见波纹细细生。残醉顿消迎乱点，微吟渐苦入寒声。只愁今夕虚檐滴，又对青灯梦不成。  

龟堂初暑  

沦漪一曲绕茅堂，葛帔纱巾喜日长。多事林鸠管晴雨，依人海燕度炎凉。深枝著子累累熟，幽草开花冉冉香。安得此时江海上，与君袖手看人忙。  

初夏闲步村落间  

薄云韬日不成晴，野水通池渐欲平。绿叶忽低知鸟立，青萍微动觉鱼行。醉游放荡初何适，睡起逍遥未易名。忽遇湖边隐君子，相携一笑慰馀生。  

夜兴  

鬓毛饱受雪霜侵，一褐萧条寄故林。檐雨滴回羁枕梦，城笳唤起塞垣心。平生耻露囊中颖，垂老甘同爨下琴。灯烬欲残看瘦影，不妨袖手坐愔愔。  

秋近  

石榴萱草并成空，又见墙阴苋叶红。茶酽颇妨千里梦，簟凉初怯五更风。新瓜落刃冰盘里，晚燕添巢画阁中。身健流年俱可乐，故人自欠一尊同。  

秋怀  

园丁傍架摘黄瓜，村女沿篱采碧花。城市尚馀三伏熟，秋光先到野人家。  

迢迢枕上望明河，帐薄帘疏奈冷何！不惜衣篝重换火，却缘微润得香多。  

诗如水淡功差进，身似云孤累转轻。落叶拥篱门巷晚，一枝藤杖且闲行。  

示子适  

翁老儿穷不自支，此心幸与古人期。劳兼薪水奴初去，典到琴书事可知。药杵无声工忍病，米囷可扫耻言饥。馀年有几须相守，万里烟霄付异时。  

小雨  

赤日炎熇势未回，川云忽起亦佳哉！舟冲细雨桥阴出，蝶弄微风草际来。榉柳不禁朝暮久，芙渠犹有二三开。一年光景烦君看，何怪昆池有劫灰。  

贫甚戏作绝句  

处穷上策更谁如，日晏犹眠为腹虚。【饥则卧不起，贫者之常也】。尚阙邻僧分供米，敢烦地主送园蔬。  

贷米东村待不回，钵盂过午未曾开。饥肠雷动寻常事，但误生台两鹊来。  

北斋孤坐破三更，庭户无人有月明。数种袴襦秋未赎，羡他邻巷捣衣声。  

籴米归迟午未炊，家人窃闵乃翁饥。不知弄笔东窗下，正和渊明《乞食》诗。  

秋夕  

浴罢纱巾出草堂，一枝瘦杖倚桄榔。蝉吟古柳声相续，月入幽扉影正方。频约僧棋秋渐健，稍增书课夜初长。亦知桑落宜刍酒，太息何时办一觞？  

病中戏咏  

八十行加二，清秋住故山。新凉足眠睡，旧疾害跻攀。雪白纷残鬓，栀黄染病颜。疲牛卧斜日，羸马噍枯菅。贫废儿孙学，慈生仆妾顽。赎衣时已迫，贷米岁方艰。斋钵僧嘲薄，盘殄客笑慳。从今谢还往，惟有掩柴关。  

秋光  

小圃秋光泼眼来，老人凭几兴悠哉！翩翩蝴蝶成双过，两两蜀葵相背开。雨足疏篱引荒蔓，人稀幽径长新苔。贫家灶冷炊烟晚，待得邻翁卖药回。  

秋夜思南郑军中  

五丈原头刀斗声，秋风又到亚夫营。昔如埋剑常思出，今作闲云不计程。盛事何由观北伐，后人谁可继西平。眼昏不奈陈编得，挑尽残灯不肯明。  

幽兴  

兰渚前头湖水清，了无俗事败幽情。雨淋茅屋随时补，日射油窗特地明。庭树晚莺窥户语，邻园秋笋过篱生。芥菘渐美盐醯足，谁供贫家一釜羹！  

法云僧房  

八十衰翁有底忙，水边山际亦伥伥。清溪桥断舟横岸，小坞梅残雨渍香。数点青灯经野市，一炉软火宿僧房。自嫌尚有人间意，却为春寒怯夜长。  

对酒  

密筱持苫屋，寒芦用织帘。彘肩柴熟罨，【东坡煮猪肉诀云：净洗锅，少著水，柴头罨，烟焰不起】。莼菜豉初添。黄甲如盘大，红丁似蜜甜。街头桑叶落，相唤指青帘。  

雨夜起行室中  

老疾逢秋体自轻，披衣暂起绕床行。隙风不断灯将灭，檐雨如倾阶欲平。鳏叟何尝愁枕冷，病夫未免待窗明。拂书洗砚龟堂上，幽事谁知日有程。  

闰月辛酉壬戌连日风雨癸亥早晴  

残雨在檐犹点滴，断云衔日正苍凉。清愁偏向暮年觉，少睡不禁秋夜长。帘影渐生禽语乐，杵声初动药尘香。诸儿作吏俱安否？那得乘风至汝傍。【予诸子伯、叔、季皆出仕。】  

偶与客话峡中旧游  

我昔旅游秋雨细，建平城东门欲闭。主人迎劳语蝉联，小妇舂炊缟衣袂。长年三老半醉醒，蜀估峡商工算计。须臾灯暗人欲眠，泊船卸驮犹相继。山深水崄近蛮獠，往往居民杂椎髻。即今屈指四十年，怀抱凄凉真隔世！  

客中作  

江天雨霁秋光老，野气川云净如扫。投空飞鸟杂落叶，极目斜阳衬衰草。平沙争渡人鹄立，长亭下马障泥湿。累累红果络青篾，未霜先摘犹酸涩。客中虽云贪路程，买薪籴米常留行。茅檐独坐待僮仆，不闻人声闻碓声。  

游近村  

行历茶冈到药园，却从钓濑入樵村。半衰半健意萧散，不雨不晴天晏温。薯蓣傍篱寒引蔓，菖蒲络石瘦生根。参差灯火茅檐晚，童稚相呼正候门。  

客从城中来  

客从城中来，相视惨不悦。引杯抚长剑，慨叹胡未灭。我亦为悲愤，共论到明发。向来酣斗时，人情愿少歇。及今数十秋，复谓须岁月。诸将尔何心，安坐望旄节。  

村兴  

结宇枫林下，久穷吾所安。村深事自简，累少食差宽。雨闇牛眠屋，泥深鸭满阑。呼儿捣粉饵，准拟赛鄱官。  

秋晚书怀  

颓然兀兀复腾腾，万事惟除死未曾。无奈喜欢闲弄水，不胜顽健远寻僧。唤船野岸横斜渡，问路云山曲折登。却笑吾儿多事在，夜分未减读书灯。  

梦中作  

系马朱桥上酒楼，楼前敷水拍堤流。春风又作无情计，满路杨花辊雪球。  

大庆桥头春雨晴，行人马上听莺声。祥符西祀曾迎驾，惆怅无人说太平。  

初冬绝句  

鲈肥菰脆调羹美，<麦乔>熟油新作饼香。自古达人轻富贵，例缘乡味忆还乡。  

道途冬暖衣裘省，村落年丰鼓吹喧。下麦种荞无旷土，压桑接果有新园。  

即事  

云起山容改，潮生浦面宽。寒鸦先雁到，乌桕后枫丹。年迈狐装帽，时新豆捣糰。非关嗜温饱，更事耐悲欢。  

遯居无外事，白日不胜长。诗为穷差进，琴虽老未忘。映窗精试墨，闭閤苦留香。年少无相诮，功名事更狂。  

题詹仲信所藏米元晖云山小幅  

俗韵凡情一点无，开元以上立规模。镜湖老监空挥泪，想见《楚江清晓图》！【徽宗见元晖《楚江清晓图》。大加赏叹】。  

一棹朝南暮北风，奇峰倒影绿波中。定知渐近三山路，认得渔翁是放翁。  

杂兴  

此身漂荡等流槎，又向江村送岁华。急雨遇寒凝作雪，明灯无灺结成花。座悬镜古森毛发，瓯聚茶香爽齿牙。况是贫家多乐事，阿开渐学手吒叉。  

稽山行  

稽山何巍巍，浙江水汤汤。千里亘大野，勾践之所荒。春雨桑柘绿，秋风秔稻香。村村作蟹椴，处处起鱼梁。陂放万头鸭，园覆千畦姜。舂碓声如雷，私债逾官仓。禹庙争奉牲，兰亭共流觞。空巷看竞渡，倒社观戏埸。项里杨梅熟，采摘日夜忙。翠蓝满山路，不数荔枝筐。星驰入侯家，那惜黄金偿。湘湖莼菜出，卖者环三乡。何以共烹煮，鲈鱼三尺长。芳鲜初上市，羊酪何足当。镜湖滀众水，自汉无旱蝗。重楼与曲槛，潋滟浮湖光。舟行以当车，小繖遮新妆。浅坊小陌间，深夜理丝簧。我老述此诗，妄继古乐章。恨无季札听，大国风泱泱。  

病后作  

骨相坐一寒，仕宦经百谪。晚入文昌省，又坐烦言啧。诏书复收召，付以大典册。期年甫奏篇，皇恐丞自劾。归来稽山下，三食新获麦。草屦布裙襦，徒步老阡陌。今年疾屡作，怳若将归客。道士言犯土，拜章安舍宅。巫言神去幹，剪纸招魂魄。把臂忽自悟，此岂屋漏脉。尽去囊中药，默观鼻端白。正气徐自还，鬼子何足磔。  

道院杂兴  

征途暗尽旧貂裘，归卧林间喜自由。体倦尚凭书引睡，心安不假酒攻愁。丹炉弄火经年熟，竹院听琴竟日留。今旦理髯还一笑，白间时有黑丝抽。  

早岁知闻久已空，岿然犹有灞城翁。东楼谁记倾春碧，【叙州，盖古戎州也，有东楼。厨酝本名重碧，范至能易为春碧】。北岭空思擘晚红。【北岭在福州，予少时与友人朱景参会岭下僧舍，时秋晚，荔子独晚红在】。冉冉流年霜鬓外。累累荒冢绿芜中。琳房何日金丹熟，老鹤犹堪万里风。  

山村经行因施药  

闲行偶复到山村，父老遮留共一樽。曩日见公孙未睟，如今已解牧鸡豚。  

逆旅人家近野桥，偶因秣蹇暂逍遥。村翁不解读《本草》，争就先生辨药苗。  

叹老  

身历邅回事万端，天教林下养衰残。文编似是他人作，书卷如曾隔世观。久已悠悠置恩怨，况能一一记悲欢。床头《周易》真良药，不是书生强自宽。  

戏遣老怀  

平生碌碌本无奇，况是年垂九十时。阿囝略如郎罢老，稚孙能伴太翁嬉。花前骑竹强名马，阶下埋盆便作池。一笑不妨闲过日，叹衰忧死却成痴。  

旧袭家风号散人，晚承恩诏赐闲身。放狂泥酒都忘老，厚价收书不似贫。霜晓方惊群木脱，春晴又喜一花新，先生偶出人难遇，陌上争先看角巾。  

新晴  

夜雨空阶滴到明，山云忽敛作新晴。门前月淡有檐影，墙外泥乾无屐声。与世日疏愁易遣，入春得暖疾差平。便当剩作沧洲趣，寄语沙鸥勿败盟。  

新岁  

改岁钟馗在，依然旧绿襦。老庖供馎饦，跣婢暖屠苏。载糗送穷鬼，扶箕迎紫姑。儿童欺老瞆，明烛聚呼卢。  

新历叹  

新历在手心怕开，日月联翩相续来。黄金散尽自一快，白发不贷真可哀！无为健羡广成子，千二百年终有死。胶不可黏西去日，刀何由翦东流水。酒无醇醨但痛饮，市醖上尊俱醉耳。堂堂七尺死即休，不饱乌鸢饱蝼蚁。  

东篱  

漫道深居昼掩关，东篱栽接不曾闲。每因清梦游敷水，自觉前身隐华山。花发时时携绿洒，客来往往羡朱颜。药炉安著犹无地，拟展茅茨一两间。  

东偏隙地作疏篱，遇兴无非一笑时。陪客投壶新罚酒，与儿斗草又输诗。山桃溪杏栽俱活，药镵渔竿动自随。家事犹令罢关白，固应黜陟不曾知。  

村夜  

入春雨雪无休日，雨止犹阴未快晴。万窍怒号风不定，半轮斜照月微明。百年辛苦农桑业，五处睽离父子情。但得平安已为幸，孤灯残火过三更。【时虞虚调官行在，子龙阻风西陵，子修在闽，子坦在海昌，予与子市、子遹守舍】。  

梦中作  

世事何由可控抟，故山归卧有馀欢。涧泉见底药根瘦，石室生云丹灶寒。人远忽闻清啸起，山闲频得异书看。一朝出赴安期约，万里烟霄驾紫鸾。  

新晴  

寂寂房栊鸟雀声，熏笼茶灶正施行。繁花满树春才半，斜日穿云雨乍晴。引睡书横犹在架，围棋客散但空枰。病怀莫道伤幽独，小榼芳醪手自倾。  

挂冠湖上遂吾初，扪腹消遥适有馀。羹煮野蔬元足味，屋茨生草亦安居。市垆分熟通赊酒，邻舍情深许借驴。更喜新晴满窗日，签题重整一床书。  

春日杂赋  

羁怀病思正厌厌，诗卷渔竿信手拈。老境何尝忘一笑，春风也解列穷阎。残花满地无馀萼，新筍掀泥已露尖。转老转穷君勿笑，熊蹯鱼腹岂容兼。  

鬓毛八九已成霜，此际逢春只自伤！苦雨不容花抵敌，馀寒犹赖酒禁当。退红衣焙熏香冷，古锦诗囊觅句忙。堪笑散人闲事业，西窗容易又斜阳。【唐乐府云：床上小熏笼，韶州新退红。】  

江湖放浪水云人，药物枝梧梦幻身。移竹南窗初试笋，扫花北陌旋成尘。穷忙自笑常终日，老健犹能不负春。未遂初心惟一事，乞薪赊米恼吾邻。  

乞得身归剡曲边，衡门茅舍共萧然。向来误计守书册，此日遣愁无酒钱！俗客妒闲来衮衮，流年欺老去翩翩。梨花杨柳清明过，且向江头剩放颠。  

梅市暮归三山  

日日蛮童佩一壶，壶乾时亦复村酤。横林露塔远犹见，暮霭笼山淡欲无。绿浦例凭菰作界，画桡常遣鹭前躯。此身元是沧浪客，敢学高人乞镜湖。  

春晚  

村巷泥深昼掩门，倚阑搔首一消魂。花经风雨人方惜，士在江湖道更尊。擘浪忽看鱼对跃，入云时见鹤孤鶱。向来莘渭今安在，叹息谁能起九原！  

杂感  

早仕谗销骨，迟归悔噬脐。短衣犹掩胫，穷巷固多泥。婢喜蚕三幼，【乡中谓蚕眠为幼。】奴贪雨一犁。衡茅明我眼，刮膜谢金篦。春晚晴还雨，杯深醉复醒。溪添半篙绿，山可一窗青。药品随长镵，花名记小屏。闲身幸无事尘，吟啸送馀龄。  

杂题  

半饱半饥穷境界，知晴知雨病形骸。轩昂似鹤那求料，枯槁如僧不赴斋。  

大儿都门久栖栖，小儿调官今复西。邻家父子我所羡，泥水没膝扶耕犁。  

出游归鞍上口占  

渺渺烟波飞桨去，迢迢野径策驴还。寄怀楚水吴山外，得意唐诗晋帖间。每惜好春如我老，谁能长日伴人闲？世间自是无兼得，勋业元非造物慳！  

雨  

晓望横斜映水亭，暮看飘洒湿帘旌。不嫌平野苍茫色，实厌空阶点滴声。上策莫如常熟睡，少安毋躁会当晴。且将穑事传童稚，未插秧时正好耕。  

初夏闲居  

云液初篘小瓮香，风漪乍展北窗凉。巢乾燕乳虫供哺，花过蜂闲蜜满房。闭户不知春已去，钞书但觉日方长。所嗟诗思年来减，虚负奚奴古锦囊。  

川云漠漠雨冥冥，浊酒闲倾不满瓶。蚕簇尚寒忧茧薄，稻陂初满喜秧青。王师护塞屯甲，亲诏忧民已放丁。病起自怜犹健在，不须求应少微星。  

松棚黯黯接虚堂，扫地烧香旋置床。密叶留花供浅酌，断云障日作微凉。高城薄暮闻吹角，小市丰年有戏埸。白首史官闲尽岁，祇将搜句答流光。  

城上朱旗夏令初，溪头绿水蘸菰蒲。花贪结子无遗萼，燕接飞虫正哺雏。箫鼓赛蚕人尽醉，陂塘移稻客相呼。【乡中谓佣耕者为客】。长安青盖金羁马，也有农家此乐无。  

啜茗清风两腋生，西斋雅具惬幽情。熏衣过后篝炉冷，展卷终时懒架横。巢燕何曾择贫富，鸣鸠元不为阴晴。但能与物俱无著，小草新诗取次成。  

野水枫林久寄家，惯将枯淡作生涯。小楼有月听吹笛，深院无风看硙茶。静岸葛巾穿薈蔚，闲拖筇杖入谽谺。平居每与儿孙说，切勿人前一语夸。  

水边茅屋两三间，野叟幽人日往还。两卷硬黄书老子，数峰破墨画庐山。功名会上元须福，生死津头正要顽。试说龟堂得力处，向来何啻半生闲。  

煮酒青梅次第尝，啼莺乳燕占年光。蚕收户户缫丝白，麦熟村村捣麨香。民有袴襦知岁乐，亭无桴鼓喜时康。未尝一事横胸次，但曲吾肱梦自长。  

子遹调官得永平钱监待次甚远寄诗宽其意盖将与之偕行也  

黄纸起家升仕籍，青衫溯阙拜恩光。署衔汝勿憎铜臭，就养吾方喜饭香。世事极知多倚伏，人生正要小回翔。但令父子常相守，敛版扶犁味总长。  

梅市  

沙际人家半掩扉，借炊小住不相违。水生溪面大鱼跃，风定草头双蝶飞。竹院游僧闻鼓集，烟畦老圃荷锄归。浩然物外真堪乐，回首浮生万事非。  

初夏幽居  

日长巷陌晒丝香，雨霁郊原割麦忙。小担过门尝冷粉，微风解箨看新篁。傍篱邻妇收鱼笱，叩户村医送药方。欲到湖边还懒动，悠然扶杖立斜阳。  

虚堂一幅接巾，竹树森疏夏令新。瓶竭重招麹道士，床空新聘竹夫人。寒龟不食犹能寿，弊帚何施亦自珍。枕簟北窗宁有厌，小山终日对嶙峋。  

野草幽花无歇时，一窗终日对东篱。病犹独醉虽堪笑，老未全衰亦自奇。古纸硬黄临晋帖，矮笺匀碧录唐诗。个中疑是忘尤处，问著山翁却不知。  

东园梅熟杏初丹，老子披襟每不冠。古砚坡陀麝煤绿，小山葱蒨石盆寒。移床剩欲眠松坞，鼓枻还思泊蓼滩。未用丝毫辨差等，黄尘终胜客长安。  

泛舟至近村茅徐两舍劳以尊酒  

小舸悠飏亦乐哉，迢迢故取北村回。山从树外参差出，水自城阴曲折来。乐岁共忘东作苦，残租不待急符催。旧邻父老睽离久，唤取开颜把一杯。  

林间书意  

三三两两市船回，水际柴门尚未开。垂绿笋梢风正恶，弄黄梅子雨初来。红螺杯小倾花露，紫玉池深贮麝煤。领取林间闲富贵，向来误计伴邹枚。  

地僻  

地僻临湍濑，门幽长绿苔。客书疑误达，僧刺愧虚来。清露蘋花坼，斜阳燕子回。自怜犹有恨，佳日对空罍。  

夏末野兴  

半世天涯倦远游，还乡不减旅人愁。数声相应鸠呼雨，一片初飞叶报秋。山坞风烟僧院路，河梁灯火酒家楼。绝知雪鬓宜蓑笠，分付貂蝉与黑头。  

漠漠川云阖复开，天公试手挽秋回。参差小市林边出，缥缈疏钟雨外来。土塯饭香供晚饷，布帘字大卖新醅。归舟自逐轻鸥去，不用城笳抵死催。  

剧暑  

六月暑方剧，喘汗不支持。逃之顾无术，惟望树影移。或谓当读书，或劝把酒卮。或夸作字好，萧然却炎曦。或欲溪上钓，或思竹间棋。亦有出下策，买簟倾家赀。赤脚蹋层冰，此计又绝痴。我独谓不然，愿子少置思。方今诏书下，淮汴方出师。黄旗立辕门，羽檄昼夜驰。大将先擐甲，三军随指挥。行伍未尽食，大将不言饥。渴不先饮水，骤不先告疲。吾侪独安居，茂林荫茅茨。脱巾濯寒泉，卧起从其私。于此尚畏热，鬼神其可欺。坐客皆谓然，索纸遂成诗。便觉窗几间，飒飒清风吹。  

纵游深山随所遇记之  

行穿荦确度谽谺，路跨清溪一木斜。历尽艰危到平地，坏垣欹屋两三家。  

山径欹危细栈通，孤村小店夕阳红。竹郎有庙临江际，木客无家住箐中。  

道逢山客束荆薪，口眼睢盱略似人。试问村名瞠不语，剨然长啸上嶙峋。  

古寺萧萧不见僧，飞鼪满屋老枭鸣。空房终夜无灯火，断木支门睡到明。  

池上  

旋移吟榻并池横，欲出柴门复懒行。树罅忽明知月上，竹梢微动觉风生。贫无醉日惟坚忍，疾遇凉秋亦渐平。二尺灯檠元好在，便思相伴听蛩声。  

秋后一日风雨  

炎歊数日剧，荡涤及秋初。病叶风吹尽，鸣蝉雨打疏。趁凉谋社酒，乘润理园蔬。分喜宁无处，蒲中鱍鱍鱼。  

秋思  

诗人本自易悲伤，何况身更尤患场！乌鹊成桥秋又到，梧桐滴雨夜初凉。江南江北堠双只，灯暗灯明更短长。安得平生会心侣，一尊相属送年光。  

小病两日而愈  

病鼻羸然山泽臞，故应行路笑形模。记书身大似椰子，忍事癭生如瓠壶。美酒得钱犹可致，高人折简孰能呼？不如净扫茅斋地，卧看微香起瓦炉。  

龟堂一隅开窗设榻为小憩之地  

栟榈檐卜障斜阳，旋置临阶八尺床。小展窗扉无大费，略加苫盖有馀凉。老来愈觉岁时速，梦里不知途路长。试问神游向何处，月明挥榜上潇湘。  

秋怀  

客思残荷外，农功晚稻前。祭多巫得职，税足吏无权。浦溆家家钓，村墟点点烟。归舟葛衣薄，始觉是秋天。  

曩得治中俸，湖山偶卜居。身尝著《禾谱》，儿解读《农书》。遇事绝欣厌，接人均戚疏。乾坤虽浩浩，等付一蘧庐。  

秋暑虽犹在，晨光气已清。蛮童扫荒径，獠婢涤空铛。病树有调叶，残蝉无壮声。书生守故态，已复理灯檠。  

病卧  

老境偏饶卧，秋天不肯晴。愁凭书解散，病仗药支撑。果熟鸟乌乐，村深鸡犬声。边头定何似？颇说募新兵。  

秋夜独坐闻里中鼓吹声  

收尽浮云见素娥，青天脉脉映明河。时平里巷吹弹闹，岁熟人家嫁娶多。高会不知清夜永，散归想见醉颜酡。小窗灯火晶荧处，也有人赓《七月》歌。  

自述  

早畏危机避巧丸，长安未到意先阑。心如老马虽知路，身似鸣蛙不属官。闲驾柴车无远近，旋沽村酒半甜酸。群儿何足劳情恕，胸次从初抵海宽。  

秋兴  

囷储赤米枝梧饭，箧有青毡准拟寒。政使堆金无处用，不须常贮一钱看。  

白头韭美腌齑熟，赪尾鱼鲜斫鲙成。却对盘餐三太息，老年一饱费经营。  

惩羹吹齑岂其非，亡羊补牢理所宜。白头始访金丹术，莫笑龟堂见事迟。  

放翁老矣欲何之？采药名山更不疑。但入剡中行百里，姓名颜状有谁知。  

鼍鼓华鲸响寺廊，残芜落叶弄秋光。蹇驴系著门前柳，闲觅题名拂败墙。  

小筑  

小筑随高下，园池皆自然。锄山得灵药，劚坎遇寒泉。幽槛花房敛，深林果蒂骈。邻翁亦好事，相伴送流年。  

寓兴  

穷巷无来客，秋风独浩歌。壮年闲处老，佳日病中过。甚欲携长镵，仍思拥短蓑。逢山皆可隐，不必上三峨。  

行饭至湖上  

行饭消摇日有常，青鞋又到古祠傍。残芜满路无多绿，落叶投空不待黄。只道诗书能发冢，岂知博簺亦亡羊。此身只合都无事，时向湖桥看戏场。  

秋晚雨中作  

新雁南来岁又残，萧萧风雨暗江干。客疏似悉尔来病，酒薄不禁如许寒。草络篱头花尚碧，树当浦口叶初丹。醉来且拥黄睡，莫问何时后土乾。  

湖村  

四十来居湖上村，翩翩七见改初元。风梢解箨竹齐母，露叶成阴桐有孙。渴鹿出林窥药井，驯鸥掠水傍棋轩。老人不用夸顽健，时看孙曾浴画盆。  

晓寒  

悠悠残梦伴残更，万木风号晓气清。鸡唱欲阑闻井汲，月痕渐浅觉窗明。突烟腾碧炊初动，衣焙堆红火已生。小阁翻书裘褐暖，早朝霜滑愧公卿。  

南门散策  

结宇溪一曲，两山左右之。横木以为门，断竹作短篱。本无剥啄客，门牡固不施。甃路坏莫补，石罅生棘茨。野蔓不知名，丹实何累累？村童摘不诃，吾亦爱吾儿。  

十月  

红树平沙十月天，放翁今作水中仙。冬冬林外迎神鼓，只只溪头下钓船。世事极知吾有命，俗人终与汝无缘。菊花枯尽香犹在，又付东篱一醉眠！  

记梦  

久住人间岂自期，断砧残角助凄悲。征行忽入夜来梦，意气尚如年少时。绝塞但惊天似水，流年不记鬓成丝。此身死去诗犹在，未必无人粗见知。  

旅舍  

寺钟吹动四山昏，系缆来投江上村。木落不妨生意足，水归犹有涨痕存。炉红手暖书差健，鼎沸汤深酒易温。勿为无年尤寇窃，狺狺小犬护篱门。  

石堰村  

木落山不蔽，水缩洲自献。寒日晚更明，村巷曲折见。小妇鸣机杼，童子陈笔砚。农家虽苦贫，终胜异乡县。君看宦游子，岂无坟墓恋。生死在故乡，切勿慕乘传。  

幽居遣怀  

习气深知要扫除，时时褊忿独何欤？呼童不应自生火，待饭未来还读书。世态讵堪闲处看，俗人自与我曹疏。作诗未必能传后，要是幽怀得小摅。  

贫述  

寒生肌粟苦衣单，瘦减头围觉帽宽。荒寂在家犹逆旅，穷空养老亦蔬餐。柴青灶突腾烟细，膏尽灯缸照字难。犹喜新醅三斗熟，半窗梅影助清欢。  

自述  

勃落为衣隐薜萝，扫空尘抱养天和。过期未死更强健，与世不谐犹啸歌。野市萧条残叶满，酒家零落废垆多。石帆山下孤舟雨，借问君如此老何？  

幽事  

老大常愁节物催，东皇又挽斗杓回。江天惨惨不成雪，山驿萧萧初见梅。隐士寄云从地肺，游僧问路上天台。戏书幽事无时阙，古锦诗囊暮暮开。  

山房  

扰扰人间岁月移，山房几度换茅茨。身游与世相忘地，诗到令人不爱时。老鹤初来未丹顶，稚松亲种已虬枝。东涂西抹非无意，皱面朱铅太不宜。  

感旧  

雕鞍送客双流驿，银烛看花万里桥。三十三年真一梦，茅檐寒雨夜萧萧。  

禹祠  

祠宇嵯峨接宝坊，扁舟又系画桥傍。豉添满箸莼丝紫，蜜渍堆盘粉饵香。团扇卖时春渐晚，夹衣换后日初长。故人零落今何在，空吊颓垣墨数行！  

见事  

流光莫恨去联翩，见事还疑胜昔年。细改新诗须枕上，少留剧饮待花前。阴阴竹坞安茶灶，浅浅蘋汀著钓船。物外家风吾岂敢，散人名号亦充员。  

初春幽居  

满榼芳醪手自携，陂湖南北埭东西。茂林处处见松鼠，幽圃时时闻竹鸡。零落断云斜鄣日，霏微过雨未成泥。老民不预人间事，但喜农畴渐可犁。  

小筑园林浅凿池，身闲随事得游嬉。幽花折得露犹湿，嘉木移来根不知。小蝶弄晴飞不去，珍禽喜静语多时。风光未忍轻抛掷，聊付诗囊与酒卮。  

春游  

梅市移舟过古城，此行亦未阙逢迎。负薪野老无妻子，施药山人隐姓名。风雨偏宜宿茅店，盐醯不遣到藜羹。宣和版籍今谁在，似是天教乐太平。  

羸卧  

羸卧将如老景何，小园风月且婆娑。茶因春困论交密，酒为家贫作态多。马上元无听鸡句，原头那有饭牛歌。自怜远屏犹多事，卖药归来买钓蓑。  

幽事  

跌宕人间岁月迁，赏心幽事故依然。潮通支浦渔舟活，露湿繁花醉帽偏。才尽赋诗愁压倒，气衰对弈怯饶先。光阴风月空如昨，怅望兰亭祓禊年！  

暮春新路至湖上示元敏  

时雨作未成，蒸溽思出门。湖塘直东西，行人各归村。翻翻鸟投林，杳杳钟鸣昏。羊牛争迮路，烟火出短垣。吾儿望未到，谁与共盘餐。幽独多恻怆，且复携斯孙。归来蓬窗下，聊可与晤言。  

春阴溪上小轩作  

午醉初醒倚钓轩，悠然无与共清言。风微仅足吹花片，雨细才能见水痕。杳杳暝钟浮远浦，离离烟树识孤村。故人万里<山旻>山下，安得书来慰断魂。【比遣书问张季长消息於都下，未报。】  

自九里平水至云门陶山历龙瑞禹祠而归凡四日  

细雨如丝映晚晖，店家小憩换征衣。春农耕罢负犁去，村社祭馀怀肉归。黄犊自依残照卧，白鸥争傍小滩飞。道边旧识凋零尽，谁记辽天老令威？  

老子无心老尚狂，山程随处寄伥伥。云归岫穴初收雨，水入陂塘正下秧。野客就林煨燕筍，蚕家负笼采鸡桑。远游万里知何乐，却喜东归住故乡。  

老子山行肯遽回，直穿荦确上崔嵬。未夸脚力如平昔，且喜眉头得暂开。庙后故梁龙化去，山前遗箭鹤衔来。囊钱已尽君无笑，草草犹能把一杯。  

舆似鸡栖寄两竿，山程三月尚春寒。麦苗吐穗初成实，梅子生仁已带酸。买饭犹胜乞墦客，看耕僣学劝农官。还家莫道虚怀袖，笋蕨随宜亦满盘。  

点点桃花糁绿苔，入门倚杖意悠哉。数声茶饭斋初散，一片溪云雨欲来。老宿龙钟嗟独在，高松磊砢忆新栽。世间万事俱难料，未死重游更几回。  

春晚即事  

桑麻夹道蔽行人，桃李随风旋作尘。煜煜红灯迎妇担，冬冬画鼓祭蚕神。  

龙骨车鸣水入塘，雨来犹可望丰穰。老农爱犊行泥缓，幼妇蚕采叶忙。  

杂咏  

镜中颜状年年改，海内交朋日日疏。一恸寝门生意尽，从今无复季长书。【近闻张季长物故。】  

女郎花树新移种，官长梅园亦探租。作尽人间儿戏事，谁知空橐一钱无？【乡人谓杨梅止曰梅，官长，其高品也。】  

一日日穷穷不醒，一年年老老如期。黄河却有逢清日，白发应无返黑时。  

早至园中  

湖上空濛雨熟梅，清晨岸帻一悠哉！幽花不恨草埋没，密树岂知禽去来。旧为爱茶分水器，近缘炊爨得琴材。小丘仅见山如髻，尚愧韩公八尺台。  

南堂晨坐  

镜湖清绝似潇湘，晨起焚香坐草堂。日暖游丝垂百尺，花残新蜜酿千房。绿桑糁箔开蚕食，白水翻车浸稻秧。莫道村翁杀风景，也能沽酒答年光。  

雨晴  

旱暵常思雨，沉阴却喜晴。放船莲荡远，岸帻竹风清。淮浦戎初遯，兴州盗甫平。为邦要持重，恐复议消兵。  

秋晚杂兴  

昔遇高皇起众材，姓名曾得厕邹枚。年逾八十犹赊死，却伴邻翁劚芋魁。  

老病侵凌不可当，时时揽镜自悲伤。西风吹散朝来酒，依旧衰颜似叶黄。  

冷落秋风把酒杯，半酣直欲挽春回。今年菰菜尝新晚，正与鲈鱼一并来。  

闲游所至少留得长句  

垣屋参差桑竹繁，意行漫漫不知村。眼明可数远山叠，足健直穷流水源。鹭引钓船经荻浦，牛随牧笛入柴门。试寻高处休行李，清绝应须入梦魂。  

太平人物自谐嬉，及我青鞋布袜时。丁壮趁晴收早粟，比邻结伴络新丝。圆鼙坎坎迎神社，大字翩翩卖酒旗。晤语岂无黄叔度，欲寻幽径过牛医。  

夏日杂咏  

闲居自无客，况复暑如焚。百折赴溪水，数峰当户云。幽寻穷鹿径，静钓杂鸥群。旧爱《南华语》，今方践所闻。  

南堂杂兴  

新凉一夜入郊墟，晨起衣巾爽有馀。燕欲委巢雏尽去，【燕有三生雏者，及秋雏方去尽。】扇犹在手意先疏。题诗又满牛腰束，采药常携鸦嘴锄。湖上从今风月好，不妨随处命篮舆。  

奔走当年一念差，归休别觉是生涯。茅檐唤客家常饭，竹院随僧自在茶。【绍兴初，僧唤客茶各随意多少，谓之自在茶，今遂成俗。】禅欠遍参宁得髓，诗缘独学不名家。如今百事无能解，只拟清秋上钓槎。  

晓思  

昏昏断梦带馀酲，散发披衣坐待明。城角吹残河渐隐，海氛消尽日初生。老农自得当年乐，痴子方争后世名。莫怪闭门常懒出，即今车盖为谁倾。  

秋雨书感  

新舂赤米摘青蔬，一饱从来不愿馀。门外久无温卷客，架中宁有热官书。浊醪未废时时歠，短发犹须日日梳。自笑少年风味在，满川烟雨正愁予。  

晨起开门雪满簪，束岗一径得幽寻。断云残雨岁华晚，丹实碧花秋意深。林下已悲身老病，人间犹与俗浮沉。床头小瓮今朝熟，又唤邻翁共浅斟。  

秋思  

桑竹成阴不见门，牛羊分路各归村。前山雨过云无迹，别浦潮回岸有痕。  

老子斋居罢击鲜，木盘竹箸每随缘。邻僧不用分香钵，莲芡犹堪过半年。  

秋日村舍  

川云惨惨欲成雨，宿麦苍苍初覆土。芋肥一本可专车，蟹壮两螯能敌虎。村村婚嫁花簇檐，庙庙祷祠神降语。儿孙力稼供赋租，千年万年报明主。  

秋感  

扶杖龙钟迫耄期，江湖木落更堪悲！醉中光景似得志，梦里朋侪如少时。落笔龙蛇仲蒙帖，【芮国器，一字仲蒙。】满怀风月季长诗。前朝名胜凋零尽，百岁关心只自知。  

圣世优容许乞身，归来独幸齿齐民。渔家那有悬车地，蔬食何施祝鲠人。獠婢临溪漂衣絮，蛮童扫叶续炊薪。生涯如此仍秋暮，赖是从来惯处贫。  

绍兴辛未至丙子六年间予年方壮每遇重九多与一时名士登高於蕺山宇泰阁距开禧丁卯六十年患契阔何所不有追数同游诸公乃无一人在者而予犹强健惨怆不能已赋诗识之  

故里登高接隽游，即今不计几番秋。一樽尚与菊花醉，万事不禁江水流。薄命虽多死闾巷，逢时亦有至公侯。若论耄岁朱颜在，穷达皆当输一筹。  

老健  

年垂九十身犹健，竹屋荆扉不厌低。挈榼自沽深巷酒，拥衾遥听别村鸡。家添豚栅还堪赋，路认牛栏每不迷。惟恨穹秋开霁少，晚来小雨又成泥。  

寓叹  

交世非初志，谋生又绝疏。家贫思辟穀，人忌悔知书。门异回轩巷，乘无秃尾驴。老顽君勿怪，万事有乘除。  

短发不禁搔，纾悲赖氵蜀醪。潦收溪濑急，木落寺楼高。善饭馀何欠，看云亦足豪。今朝有奇事，江浦得霜螯。  

题僧庵  

细路穿云坞，危桥渡野塘。人稀土花碧，屋老瓦松长。忧患双蓬鬓，装资一布囊。烧薪藉馀暖，今夜有新霜。  

秋冬之交杂赋  

岭下晨炊黍，津头暮系船。寒潮吞别浦，老木惨苍烟。市徙新山步，耕侵古庙堧。闲人不蓄帻，散发醉江天。  

雾雨林塘晚，风霜聚落寒。衣冠存简朴，晨圃备艰难。舂簸荞供饵，蒸炊豆作团。此心如古井，无地起涛澜。  

梅市暮归  

老境惟闭门，不与事物接。时逢佳山水，尚复快登涉。山程策小蹇，水泛摇短楫。今兹税驾地，佳事喜稠叠。云生湿行縢，风细掠醉颊。旅羹芼玉糁，僧饭敷白氎。葑火煨芋魁，瓦甑炊豆荚。经行出幽圃，怀抱颇自惬。枯篱络丹实，深涧堆黄叶。白云横谷口，绿筱穿山胁。还家宁迫暮，取路羞径捷。何当倚蒲龛，一坐十小劫。  

霜夜  

月淡霜清夜漏迟，疏钟杳杳度南陂。灯残有恨欲谁语，鸡老无声如我衰。使入蜀川方在道，书传淮浦定何时？若为可遣闲愁得，独拥寒炉爇豆萁。【时方附蜀中便舟寄书张季长家，又未得古寿书，每关怀。】  

醉歌  

不痴不聋不作翁，平生与世马牛风。无才无德痴顽老，尔来对客惟称好。相风便帆第一筹，随风倒柁更何。亦不求作佛，亦不愿封侯。亦不须脱裘去换酒，亦不须卖剑来买牛。甲第从渠餍粱肉，貂蝉本自出兜鍪。燮理阴阳岂不好，才得闲管晴雨如鹁鸠。辛苦筑垒拂云祠，不如吟啸风月登高楼。尔作楚舞吾齐讴，身安意适死即休。  

雪意  

风吼江郊雪意浓，云如两阵决雌雄。山寒酒过平时量，窗黑书亏半日功。闲话更端茶灶熟，清诗分韵地炉红。不须遽觅华胥路，更竢天花落坐中。  

晚晴出行近村闲咏景物  

雪云吹尽木阴移，正是先生曳杖时。老牜孛行将新长犊，空桑卧出寄生枝。医翁暮过囊探药，筮叟晨占手布蓍。谁谓人间足患，未妨古俗自熙熙。  

郊行  

山色扫石黛，江流涨麹尘。春晴不终日，老病动经旬。竹密有啼鸟，村深多醉人。东阡与南陌，处处寄闲身。  

开岁屡作雨不成正月二十六日夜乃得雨明日行家圃有赋  

东风催雨破天慳，行圃归来剩解颜。百草吹香蝴蝶闹，一溪涨绿鹭鹚闲。老来每叹论心少，贫甚方知觅醉艰。犹赖篮舆无恙在，呼儿结束入南山。  

园中晚饭示儿子  

一饱何心慕万钟，小园父子自相从。蚍蜉布阵雨将作，蛱蝶成团春已浓。涧底束薪供晚爨，街头籴米续晨舂。盘餐莫恨无兼味，自绕荒畦摘芥菘。  

书况  

自从请老镜湖滨，万事不关林下人。鸦去鸦归还过日，花开花落又经春。官微也过千重浪，身在依然一幅巾。晨突有烟吾事了，浊醪不复恼比邻。  

鲁墟舟中作  

春浦南来元不到，画桡偶复入鸥群。人家远火林间见，船底微波枕上闻。山口正衔初出月，渡头未散欲归云。锦囊诗草新寥落，得句犹堪寄一欣。  

恩封渭南伯唐诗人赵嘏为渭南尉当时谓之赵渭南后来将以予为陆渭南乎戏作长句  

老向人间久倦游，君恩乞与渭川秋。虚名定作陈惊坐，好句真惭赵倚楼。栈豆十年霑病马，烟波万里著浮鸥。就封他日轻裘去，应过三峰处处留。  

幽居  

宿志在人外，清心游物初。犹轻天上福，那习世间书。荠菜挑供饼，槐芽采作菹。朝晡两摩腹，未可笑幽居。  

海棠歌  

我初入蜀鬓未霜，南充樊亭看海棠。当时已谓目未睹，岂知更有碧鸡坊。碧鸡海棠天下绝，枝枝似染猩猩血。蜀姬艳妆肯让人，花前顿觉无颜色。扁舟东下八千里，桃李真成仆奴尔。若使海棠根可移，扬州芍药应羞死。风雨春残杜鹊哭，夜夜寒衾梦还蜀。何从乞得不死方，更看千年未为足。  

湖上  

纶巾羽扇影翩翩，湖上彷徉莫计年。桃李已忘畴昔分，禽鱼犹结后来缘。山前虚市初多笋，江外人家不禁烟。莫恨幽情无与共，一双白鹭导吾前。  

初夏书感  

春与人俱老，花随梦已空。游蜂黏落蕊，轻燕接飞虫。桑悴知蚕起，牲肥赛麦丰。为农当自力，相戒勿怱怱。  

初夏喜事  

箕颍元非争夺场，潇湘自古水云乡。采茶歌里春光老，煮茧香中夏景长。敛版早知游宦恶，署门晚悟世情常。茹芝却粒虽无术，散发犹当效楚狂。  

闲游  

好事湖边卖酒家，杖头钱尽惯曾赊。墟边烂醉眠经日，开过红薇一架花。  

初夏杂兴  

终日颓然蠹简中，门前烟水浩无穷。百年等是一枯冢，四海应无两放翁。栗玉长枝挑苦笋，胭脂小把翦防风。地偏日永闲无事，拟著珍蔬谱一通。  

书兴  

占得溪山卜数椽，饱经世故岂犹全。入门明月真堪友，满榻清风不用钱。便死也胜千百辈，少留更过二三年。湖桥酒美能来醉，一棹何妨作水仙。  

池亭夏昼  

造物宁非念老生，池亭幽事悉施行。群鱼聚散忽无迹，孤蝶去来如有情。小硙落茶纷雪片，寒泉得火作松声。曲肱假寐翛然寤，不为敲门梦不成。  

野性  

野性从来与世疏，俗尘自不到吾庐。醉中往往得新句，梦里时时见异书。稚子那偷服药酒，家僮尚护放生鱼。今朝更有欣然处，引得清泉灌晚蔬。  

读史  

王侯到底是虚名，何物能为我重轻！徒步出关胡不可，向来常笑弃繻生。  

自古功名亦偶谐，胸中要使浩无涯。可怜赫赫丹阳尹，数颗槟榔尚系怀。  

病戒  

身如国，畏病如畏乱。此身虽幸健，敢作无事看。祸福在呼吸，恐惧兼寝饭。人所忽不省，我思尝熟烂。夜卧不安席，晨起宁待旦。虽云亲药石，得失每参半。人情喜一快，往往触剽悍。收功宁使迟，覆败不可玩。  

小筑  

小筑并湖堤，茅茨不厌低。引泉浇药圃，砟竹树鸡栖。夕霭山常淡，秋芜路欲迷。平生草玄手，老去学鉏犁。  

欲雨  

徙穴中庭蚁，争巢后圃鸠。物情犹虑患，人事得忘。  

荷锸决新渠，芟茅补旧庐。共知秋必雨，有备即安居。  

出游暮归  

东行西行日暮归，川云漠漠雨霏霏。蝗馀场上禾收薄，酒贵街头客醉稀。买犊躬耕空自力，灼龟占岁又成非。稚孙索饭殊关抱，怜汝何时得瓠肥。  

仲秋书事  

秋风社散日平西，馀胙残壶手自提。赐食敢思烹细项，家庖仍禁擘团脐。【昔为仪曹郎兼领膳部，每蒙赐食，与王公略等，食品中有羊细项其珍。予近以恶杀，不食蟹。】  

书生习气尽驱除，酒兴诗情亦已无。底怪今朝亲笔砚，村乡来请辟蝗符。  

农家  

大布缝袍稳，乾薪起火红。薄才施畎亩，朴学教儿童。羊要高为栈，鸡当细织笼。农家自堪乐，不是傲王公。  

盗息无排甲，兵消不取丁。频过斗鸡舍，闲学《相牛经》。江浦渔歌远，人家绩火青。遨游无定处，随意宿丘亭。  

东舍女乘龙，西家妇梦熊。翁夸酒重碧，孙爱果初红。栗烈三冬近，团栾一笑同。营生无缪巧，百事仰天公。  

租犊耕荞地，呼船取荻薪。苍头供井臼，赤脚解缝纫。僧乞铭师塔，巫邀赛土神。心常厌多事，谢病又经旬。  

新作地炉成，蓬窗亦自明。油香荞饵脆，人静布机鸣。县吏催科简，豪家督债轻。小康何敢望，生计且支撑。  

诸孙晚下学，髻脱绕园行。互笑藏钩拙，争言斗草赢。爷严责程课，翁爱哺饴餳。富贵宁期汝，它年且力耕。  

晚秋出门戏作  

病叟倘徉古泽边，横林摇落暮秋天。鸣鸠雨后却呼妇，飞雀霜前先著绵。抱被每投僧榻宿，卷书时当酒家钱。秋风想像芝房熟，北望商山一怅然。  

闲愁那到野人边，万事元知合付天。尽醉仅能三龠酒，新寒未办一铢绵。邻僧每欲分斋钵，庙史犹来索社钱。无地置锥真细事，不妨胸次日超然。  

示子遹  

我初学诗日，但欲工藻绘。中年始少悟，渐若窥宏大。怪奇亦间出，如石漱湍濑。数仞李杜墙，常恨欠领会。元白才倚门，温李真自郐。正令笔扛鼎，亦未造三昧。诗为六艺一，岂用资狡狯。【晋人谓戏为狡狯，今闽语尚尔。】汝果欲学诗，工夫在诗外。  

闻新雁有感  

才本无多老更疏，功名已负此心初。镜湖夜半闻新雁，自起吹灯读《汉书》。  

新雁南来片影孤，冷云深处宿菰芦。不知湘水巴陵路，曾记渔阳上谷无。  

小园独酌  

横林摇落弄微丹，深巷萧条作小寒。秋气已高殊可喜，老怀多感自无欢。鹿初离母斑犹浅，橘乍经霜味尚酸。小酌一卮幽兴足，岂须落佩与颓冠。  

览镜  

镜中老翁谁？非复少年我。诵书如布谷，拈出无一可。又非富贵逼，弃去自不果。无功博一饱，有罪当万坐。老境最堪笑，作计日益左。正似鸠拙巢，不及蚕自裹。霜寒衣未赎，瑟缩附残火。作诗数十年，所得良锁锁。弱松困蔓缠，何日见磊砢。洞庭可远游，秋风思捩柂。  

独坐  

博山香雾散馡々，袖手何妨静掩扉。六十年前故人尽，【绍兴中往还朋旧，今乃无一人在。】八千里外寄书稀。【自张季长下世，蜀中书问几绝。】昨朝送客桐江去，今日逢僧剡县归。欲作小诗还复懒，海鸥与我两忘机。  

初冬杂咏  

重阳已过二十日，残菊才存三四枝。对酒插花君勿笑，从来不解入时宜。  

古寿书来言得婿，东阳人到报生孙。一家三处俱强健，且拨闲愁近酒尊。  

微风蹙水靴文浪，薄日烘云卵色天。但恨世间闲客少，江湖底处欠渔船。  

老去胸中百事真，同游无复白头新。鹊从熟后频分食，鹿渐驯来不避人。  

小江  

出郭四十里，孟冬天尚和。风生帆力健，木落月明多。小市人声散，长桥炬火过。吾生几来往，抚枕独悲歌。  

短歌行  

富贵得意如登天，自计一跌理不全。昼食忘味夜费眠，渠过一日如一年。春蚕得衣耕得食，农功初成各休息。卖酒炉边纷鼓笛，我过一年如一日。二者求兼势安可，与我周旋宁作我。春城桃李岂不妍，雪涧未妨松磊砢。人生祸福难遽论，庙牺乌得为孤豚。君不见猎徒父子牵黄犬，岁岁秋风蔡门。  

冬日排闷  

地炉微火伴寒灰，垂野江云暝不开。欲睡手中书自堕，半酣窗外雪初来。渡头照影闻征雁，篱角吹香得早梅。佛粥春盘俱不远，离离斗柄欲东回。  

湖山寻梅  

镜湖渺渺烟波白，不与人间通地脉。骑龙古仙绝火食，惯住空山啮冰雪。东皇高之置度外，正似人中巢许辈。万木僵死我独存，本来长生非返魂。  

小雪湖上寻梅时，短帽乱插皆繁枝。路人看者窃相语，此老胸中常有诗。归来青灯耿窗扉，心镜忽入造化机。墨池水浅笔锋燥，笑拂吴笺作飞草。  

读唐人愁诗戏作  

少时唤愁作底物，老境方知世有愁。忘尽世间愁故在，和身忘却始应休。  

清愁自是诗中料，向使无愁可得诗。不属僧窗孤宿夜，即还山驿旅游时。  

书叹  

尺椽不改结茅初，薄粥犹艰卒岁储。猧子解迎门外客，狸奴知护案间书。深林闲数新添笋，小沼时观旧放鱼。自笑从来徒步惯，归休枉道是悬车。  

晚步湖堤  

絁裘桐帽野人装，又上湖堤步夕阳。贫甚不为明日计，兴来犹作少年狂。残樽倒酒无馀沥，幽圃寻梅认暗香。时有行人叹顽健，黑丝点破颔间霜。  

春日杂兴  

小甔有米可续炊，纸鸢竹马看儿嬉。但得官清吏不横，即是村中歌舞时。  

出仕常骑秃尾驴，归休自驾折辕车。今朝偶遇林夫子，借得齐民一卷书。  

更事多来见物情，世间常恨太忙生。花开款款宁为晚，日出迟迟却是晴。  

四十馀年学养生，谁知所得亦平平。体孱不犯寒时出，路湿常寻乾处行。  

搅睡禽声晓傍檐，泥人花气午穿帘。欢情老去年年薄，困思春来日日添。  

暮春龟堂即事  

风日初和昼漏长，萧然巾屦集茅堂。雨馀千叠暮山绿，花落一溪春水香。断简椟中尘委积，故人墓上草荒凉。尔来幸有宽怀处，病退床头减药囊。  

日月无根去若驰，故园又见落花时。杯中绿酒不肯饮，镜里苍颜应自知。千丈新堤湖水满，五更残漏角声悲！暮年父子难乖隔，淮浦书来苦觉迟。  

残年  

残年光景易骎骎，屏迹江村不厌深。新麦熟时蚕上簇，晚莺啼处柳成阴。短檠已负观书眼，孤剑空怀许国心！惟有云山差可乐，杖藜谁与伴幽寻？  

闲咏  

萧萧华发映乌巾，五十年前故史臣。正使老来无老伴，未妨闲处作闲人。按行池水知增耗，点检庭花见故新。更有庵中策勋事，投床鼻息聒比邻。  

事业无闻负圣时，沧波自照角巾欹。养成林下无穷懒，占尽人间彻底痴。小麦绕村苗郁郁，柔桑满陌椹累累。医翁筴叟真堪友，搜索残尊与共持。  

初夏  

新绿阴中燕子飞，数家烟火自相依。童夸犊健浮溪过，妇闵蚕饥负叶归。地暖小畦花汞长，泥融幽径药苗肥。郊居乐事何胜数，一醉旗亭又典衣。  

山房  

柴门不掩俗人稀，成就山房一段奇。木叶最宜新雨后，鸟声更胜暮春时。家赀屡罄缘耽酒，宿习犹存为爱诗。别有一条差自慰，术苗芎茁正离离。  

窗下戏咏  

飞来山鸟语惺惚，却是幽人半睡中。新竹成阴无弹射，不妨同向北窗风。  

三尺清池镜面平，剪刀叶底戏鱼行。吾曹安得如渠乐，傍渚跳波过此生。  

何处轻黄双小蝶，翩翩与我共徘徊。绿阴芳草佳风月，不是花时也解来。  

埭西小聚  

瓦盎盛蚕蛹，沙锅煮麦人。三家小聚落，两姓世婚姻。父老衣冠古，闾阎风俗淳。不应陶靖节，独号葛天民。  

山行过僧庵不入  

垣屋参差竹坞深，旧题名处懒重寻。茶炉烟起知高兴，棋子声疏识苦心。淡日晖晖孤市散，残云漠漠半川阴。长吟未断清愁起，已见横林宿暮禽。  

山行  

闲人日日得闲行，况值今朝小雨晴。水浅游鱼浑可数，山深药草半无名。临溪旋唤罾船渡，过寺初闻浴鼓声。小醉未应风味减，满盘青杏伴朱樱。  

小酌  

偶向东园把一杯，不辞团坐扫苍苔。野花经雨自开落，山鸟穿林时去来。皂白正非天欲辨，青黄要与木为灾。今年秋后犹能健，剩乞梅栽与李栽。  

夏日  

暑雨初晴昼漏迟，江乡乐事有谁知。村村垄麦登场后，户户吴蚕拆簇时。  

齿发凋零奈尔何，年光暗里易消磨。街槐正喜清阴密，巷柳还惊蠹叶多。  

竹根断作眠云枕，木癭刳成贮酒尊。怪怪奇奇非着意，自无俗物到山村。  

黄葛蚊厨睡欲成，高槐阴转暑风清。倚床奴子垂头坐，摇手儿孙小步行。  

斮取溪藤便作香，炼成崖密旋煎汤。萧然巾履茅堂上，不畏人间夏日长。  

舟中有赋  

一枝柔橹听咿哑，炊稻来依野老家。山寺日中斋鼓动，江楼风急酒旗斜。绿梢袅袅摇新竹，翠蔓离离熟早瓜。闲客去留随所遇，不知何处送栖鸦。  

蒸溽作雨排闷  

柱础生微润，帘栊转薄阴。蚁迁都邑改，鸠逐怨恩深。菡萏新离水，芭蕉半展心。掩屏惟熟睡，谁与续愁吟！  

即事  

烟雨凄迷晚不收，疏帘曲几寄悠悠。一双蛱蝶来何许？点尽青青百草头。  

小阁凭栏望远空，天河横贯斗牛中。他年鼓角榆关路，马上遥看与此同。  

露坐小隐  

寂寂柴门闭嫩苔，门前有路走天台。近秋河汉西南落，欲雨风云东北来。旋摘甘瓜青带蔓，新篘玉醴冷传杯。亦知野外无供给，且复相逢笑口开。  

晚兴  

并檐幽鸟语璁珑，一榻萧然四面风。客散茶甘留舌本，睡馀书味在胸中。浮云变态吾何与，腐骨成尘论自公。剩欲与君谈此事，少须明月出溪东。  

疾小愈纵笔作短章  

治疾如治盗，要使复其常。藉曰用戈矛，全之宁欲伤。彼盗皆吾民，初非若胡羌。奈何一朝忿？直欲事殴攘。殴攘虽快心，少忍理则长。华陀古神医，煎浣到肺肠。取效虽卓荦，去死真毫芒。君审欲除盗，惟当法龚黄。抚摩倘有道，四境皆耕桑。我亦以治疾，不减《玉函方》。  

病少愈偶作  

萧条白发卧蓬庐，虚读人间万卷书。遇事始知闻道晚，抱疴方悔养生疏。高门赫赫何关我，薄俗纷纷莫问渠。羸疾少苏思一出，夕阳门巷驾柴车。  

病入秋来不可当，便从此逝亦何伤！百钱布被敛首足，三寸桐棺埋涧冈。但恨著书终草草，不嫌徂岁去堂堂。今朝生意才丝发，便拟街头醉放狂。  

湖上晚望  

闲人无处破除闲，待得渔舟一一还。峰顶夕阳烟际水，分明六幅巨然山。  

九月十一日疾小间夜赋  

清夜房栊灯火微，此心病起更依依。空惊床下莎虫语，不见梁间巢燕归。苍砚有池残墨在，白头不栉乱书围。可怜未遽忘风月，犹萝华觞插羽飞。  

病后衣巾尽觉宽，挈提裘领喟然叹。孤灯不焰荧荧碧，小雨无声惨惨寒。只道清心灾自退，岂知非意病相干。平生最爱秋摇落，惆怅今年怯倚栏。  

远游  

壮年不作故山归，老去方知浪走非。挂日片帆吴赤壁，嘶风疋马蜀青衣。交游虽广知心少，香火徒勤愿力微。堪笑只今成底事，青灯无恙且相依。  

九月二十五日鸡鸣前起待旦  

堪笑枯肠渐畏茶，夜阑坐起听城笳。炉温自拨深培火，灯暗犹垂半结花。断梦不妨寻枕上，孤愁还似客天涯。扫尘拾得残诗稿，满纸风鸦字半斜。  

舟中晨起  

天宇清寒病体轻，烟波聊复事宵征。橹横舟尾霜如抹，犬走篱根叶有声。萧尹威名空赫赫，班侯智略本平平。不如归结迎神社，长笛圜鼙送此生。  

残菊  

残菊一枝香未残，夜窗拈起百回看。过时只恐难相笑，我是三朝旧史官。  

山墅  

烟水烟林老结庐，人间用短更谁如。软蒲稳背供危坐，小帜障灯便细书。莫欺衰病归山墅，曾领诸儒上石渠。贞观开元嗟已远，为君试说绍兴初。  

秋晚幽居  

吴中秋晚气犹和，疾竖其如此老何？鸟语渐稀人睡美，木阴初薄夕阳多。扫园日日成幽趣，抚枕时时亦浩歌。车辙久空君勿叹，文殊自解问维摩。  

游山  

一生万里著行縢，抖擞尘埃尚未能。不怕语音时带剡，敢辞生计略如僧。疏梅渐动清溪曲，霁雪遥看古塔层。唤起故年清绝梦，数声柔橹下巴陵。  

病中杂咏  

身是人间一老樵，城南烟水寄迢迢。寻人偶列金家<田夌>，取米时经杜浦桥。小市孤村鸡喔喔，断山幽谷雨萧萧。吾曹自养无能尔，楚客应无隐可招。  

身似头陀不出家，杜陵归老有桑麻。茶煎小鼎初翻浪，灯应寒窗自结花。残药渐离愁境界，乱书重理淡生涯。等闲一事还超俗，断纸题诗字乱斜。  

示儿  

死去元知万事空，但悲不见九州同。王师北定中原日，家祭无忘告乃翁。  
