---
title: 第4部分
index: true
icon: editor
order: 4
category:
  - 诗藏
  - 诗集
  - 宋诗钞
tag:
  - 吴之振
  - 清
---

## 和靖诗钞  

林逋  
送牛秀才之山阳省兄  

之子咏陟冈，别我岁时晏。后夜失群鹤，高天着行雁。楚山远近出，江树青红间。尊酒无足辞，离愁满行盼。  

和运使陈学士游灵隐寺寓怀  

山壑气相合，旦暮生秋阴。松门韵虚籁，铮若鸣瑶琴。举目群状动，倾耳百虑沉。按部既优游，时此振衣襟。泓澄冷泉色，写我清旷心。飘飖白猿声，答我雅正吟。经台复丹井，扪萝常遍临。鹤盖青霞映，玉趾苍苔侵。温颜煦槁木，真性驯幽禽。所以仁惠政，及物一一深。洒翰嶙珣壁，返驾旃檀林。回睨窣堵峰，天半千万寻。  

上湖闲泛舣舟石函因过下湖小墅  

平皋望不极，云树远依依。及向扁舟泊，还寻下濑归。青山连石埭，春水入柴扉。多谢提壶鸟，留人到落晖。  

西湖舟中值雪  

浩荡弥空阔，霏霏接水濆。舟移忽自却，山近未全分。冻轸间清泛，温炉拥薄薰。悠然咏招隐，何许叹离群？  

湖村晚兴  

沧洲白鸟飞，山影落晴晖。映竹犬初吠，弄船人合归。水波随月动，林翠带烟微。寺近疏钟起，萧然还掩扉。  

湖山小隐  

猿鸟分清绝，林萝拥翠微。步穿僧径出，肩搭道衣归。水墅香菰熟，烟崖早笋肥。功名无一点，何要更忘机。  

园井夹萧森，红芳堕翠阴。昼岩松鼠静，春堑竹鸡深。岁课非无秫，家藏独有琴。颜原遗事在，千古壮闲心。  

衡门邻晚岛，环堵背寒冈。片月通萝径，幽云在石床。客游抛鄠杜，渔事拟沧浪。管乐非吾尚，昂头肯自方！  

小隐自题  

竹树绕吾庐，清深趣有馀。鹤闲临水久，蜂懒得花疏。酒病妨开卷，春阴入荷锄。尝怜古图画，多半写樵渔。  

北山写望  

晚来山北景，图画亦应非。村路飘黄叶，人家湿翠微。樵当云外见，僧向水边归。一曲谁横笛，兼葭白鸟飞。  

中峰  

中峰一径分，盘折上幽云。夕照前村见，秋涛隔岭闻。长松含古翠，衰药动微薰。自爱苏门啸，怀贤思不群。  

小圃春日  

岸帻倚微风，柴篱春色中。草长团粉蝶，林暖坠青虫。载酒为谁子，移花独乃翁。於陵偕隐事，清尚未相同。  

郊园避暑  

柴门鲜人事，氛垢颇相忘。爱彼林间静，复兹池上凉。托心时散帙，迟客复携觞。况有陶篱趣，归禽语夕阳。  

园庐秋夕  

兰杜裛衰香，开扉趣自长。寒烟宿墟落，清月上林塘。意想殊为适，形骸固可忘。援琴有馀兴，聊复寄吟觞。  

山村冬暮  

衡茅林麓下，春色已微茫。雪竹低寒翠，风梅落晚香。樵期多独往，茶事不全忙。双鹭有时起，横飞过野塘。  

山中冬日  

残雪照篱落，空山无俗喧。鸡寒懒下树，人晏独开门。废圃春荣动，回塘雾气昏。谁家岁酒熟，辍棹忆西村。  

旅馆写怀  

垂成归不得，危坐对沧浪。病叶惊秋色，残蝉怕夕阳。可堪疏旧计，无复更刚肠。的的孤峰意，深宵一梦狂。  

出曹州  

诗怀动叹嗟，驴立帽阴斜。雨泺生新碱，茅丛夹旧槎。午烟昏独店，冈路透谁家？几日江南兴，扁舟泊岸沙。  

盱眙山寺  

下傍盱眙县，山崖露寺门。疏钟过淮口，一径入云根。竹老生虚籁，池清见古源。高僧拂经榻，茶话到黄昏。  

留题李颉林亭  

无琴枕鹤经，尽日卧林亭。啼鸟自相语，幽人谁欲听？半阑花籍白，一径草盘青。何必对樽酒，此中堪独醒。  

翠微亭在金陵清凉寺。  

亭在江干寺，清凉更翠微。秋阶响松子，雨壁上苔衣。绝境长难得，浮生不拟归。旅怀何计是？西崦又斜晖。  

台城寺水亭  

金井前朝事，林僧问不知。绿苔欺破阁，白鸟占闲池。清楚曾经晋，荒唐直到隋。南廊一声磬，斜照独凝思。  

淮甸南游  

几许摇鞭兴，淮天晚景中。树林兼雨黑，草实着霜红。胆气谁怜侠，衣装自笑戎。寒威敢相掉，猎猎酒旗风。  

闻叶初秀才东归  

高鸿多北向，极目雨馀天。春满吴山树，人登汴水船。吟生千里月，醉尽一囊钱。肯便怀乡邑，时清复少年。  

病中谢冯彭年见访  

老去已多病，况当梅雨时！山空门自掩，昼永枕频移。晚燕巢犹湿，新篁箨未披。若非求仲至，谁复问栖迟？  

将归四明夜坐话别任君  

酒酣相向坐，别泪湿吟衣。半夜月欲落，千山人忆归。乱尘终古在，长瀑倚云飞。明日重携手，前期易得违。  

和梅圣俞雪中同虚白上人见访  

湖上玩佳雪，相将惟道林。早烟村意远，春涨岸痕深。地僻过三径，人闲试五禽。归桡有馀兴，宁复比山阴！  

和酬杜从事题壁  

弭盖入衡宇，相看情独深。萧疏秋树色，老大故人心。佳话频移晷，清标几拂襟。寥然长卿壁，题此比兼金。  

夏日寺居和酬叶次公  

午日猛如焚，清凉爱寺轩。鹤毛横藓阵，蚁穴入莎根。社信题茶角，楼衣笐酒痕。中餐不劳问，笋菊净盘鐏。  

送长吉上人  

囊集暮云篇，行行肯废禅！青山买未暇，朱阙去随缘。茗试幽人井，香焚贾客船。淮流迟新月，吟玩想忘眠。  

春日送袁成进士北归  

春潮上海门，归雁远行分。千里倦行客，片帆还送君。酒波欺碧草，歌叠袅晴云。来岁东堂桂，聊酬一战勋。  

送史殿省典封州  

马援疏蛮邑，铜标何可穷！人烟时亦有，海色自如空。髭发梅分白，旌旗瘴减红。惟应莳药罢，埋照酒醪中。  

送王舍人罢两浙宪赴阙  

上问还旌节，明廷觐冕旒。清谈倾绮席，蠹简压归舟。越俗今无讼，闲田亦有秋。公朝论爵赏，当拜富民侯。  

送昱师赴请姑苏  

同载阖闾人，衣囊覆氎巾。新烟赤岸暝，融雪太湖春。钟远移斋候，香迟上定身。当知举如意，宝地雨花频。  

送皎师归越  

林间久离索，忽忽望西陵。静户初闻扣，归舟又说登。野烟含树色，春浪叠沙棱。幸谢云门路，同寻苦未能。  

送越倅杨屯田赴阙  

越中分治罢，山水别来初。诗景多留石，船痕半载书。野程江树远，公宴郡楼虚。看塞严徐召，清风满直庐。  

送思齐上人之宣城  

林岭蔼春晖，程程入翠微。泉声落坐石，花气上行衣。诗正情怀澹，禅高论语稀。萧闲水西寺，驻锡莫忘归。  

洞霄宫  

大涤山相向，华阳路暗通。风霜唐碣久，草木汉祠空。剑石苔花碧，丹池水气红。幽人天柱侧，茅屋洒松风。  

寄思齐上人  

松下中峰路，怀师日日行。静钟浮野水，深寺隔春城。阁掩茶烟晚，廊回雪溜清。当期相就宿，诗外话无生。  

寄吴肃秀才时吴在天王院夏课。  

肄业寄僧房，暑天湖上凉。竹风过枕簟，梅雨润巾箱。引步青山影，供吟白鸟行。明年重访旧，身带桂枝香。  

寄清晓阇黎  

前时春雪晴，林壑趣弥清。几忆山阴讲，兼忘谷口耕。树丛归夕鸟，湖影浸寒城。还肯重相访，柴门掩杜蘅。  

寄孙仲簿公  

低折沧洲簿，无书整两春。马从同事借，妻怕罢官贫。道僻收闲药，诗高笑古人。仍闻长吏奏，表乞锁厅频。  

寄和昌符  

家近太行居，西归压一驴。同侪多及第，高论独知书。名迹收藏遍，公门请谒疏。离愁不可写，蝉噪夕阳初。  

淮甸城居寄任刺史  

扰扰非吾事，深居断俗情。石莎无雨瘦，秋竹共蝉清。剑在慵闲拂，诗难忆细评。寥然独榰枕，淮月上山城。  

寄辇下传神法相大师  

禁寺诸供奉，如师艺学稀。粉轻昏古本，罗重拆秋衣。净碱生瓶晕，连阴长竹围。算应支遁马，毛骨苦无肥。  

寄临川司理赵时校书  

远宦风波隔，归期岁月频。天形孤鸟晚，烟色大江春。驿路向江郭，船樯留贾人。高台望不极，空使鬓华新。  

赠崔少微  

贤才负圣朝，终日掩衡茅。尚静师高道，甘贫绝俗交。晒碑看壁蠹，蒸术拾邻梢。却忆扬夫子，劳劳事解嘲。  

赠胡介  

妻儿终拟弃，旧识尽名贤。高节嫌趋世，常流笑学仙。金方烧易得，星度算来玄。只说寻山去，相期已数年。  

宿洞霄宫  

秋山不可尽，秋思亦无垠。碧涧流红叶，青林点白云。凉阴一鸟下，落日乱蝉分。此夜芭蕉雨，何人枕上闻？  

湖山小隐二首  

道着权名便绝交，一峰春翠湿衡茅。庄生已愤鸱鸢赫，扬子休讥蝘蜓嘲。潏潏药泉来石窦，霏霏茶蔼出松梢。琴僧近借南薰谱，且并闲工子细抄。  

闲搭纶巾拥缥囊，此心随分识兴亡。黑头为相虽无谓，白眼看人亦未妨。云喷石花生剑壁，雨敲松子落琴床。清猿幽鸟遥相叫，数笔湖山又夕阳。  

湖上晚归  

卧枕船舷归思清，望中浑恐是蓬瀛。桥横水木已秋色，寺倚云峰正晚晴。翠羽湿飞如见避，红蕖香袅似相迎。依稀渐近诛茅地，鸡犬林萝隐隐声。  

湖上初春偶作  

梅花开尽腊亦尽，春暖便如寒食天。气色半归湖岸柳，人家多上郭门船。文禽相并映短草，翠潋欲生浮嫩烟。几处酒旗山影下，细风时已弄繁弦。  

西湖春日  

争得才如杜牧之，试来湖上辄题诗。春烟寺院敲茶鼓，夕照楼台卓酒旗。浓吐杂芳薰巘崿，湿飞双翠破涟漪。人间幸有蓑兼笠，且上渔舟作钓师。  

池上春日  

一池春水绿於苔，水上花枝竹间开。芳草得时依旧长，文禽无事等闲来。年颜近老空多感，风雅含情苦不才。独有浴沂遗想在，使人终日此徘徊。  

西岩夏日  

蕙帐萧闲掩弊庐，子真岩石坐来初。为惊野鸟巢间乳，懒过邻僧竹里居。新溜迸凉侵静语，晚云浮润上残书。何烦强捉白团扇，一柄青松自有馀。  

夏日即事  

石枕凉生菌阁虚，已应梅润入图书。不辞齿发多衰病，所喜林泉有隐居。粉竹亚梢垂薄露，翠荷差影聚游鱼。北窗人在羲皇上，时为渊明一起予。  

隐居秋日  

行药归来即杜门，啸台秋色背人群。幽虫傍草晚相映，远水着烟寒未分。高亢可能称独行，穷空犹拟赖斯文。过从好事今谁是，自笑何如扬子云。  

秋日湖西晚归舟中书事  

水痕秋落蟹螯肥，闲过黄公酒舍归。鱼觉船行沉草岸，犬闻人语出柴扉。苍山半带寒云重，丹叶疏分夕照微。却忆清溪谢太傅，当时未解惜蓑衣。  

深居杂兴六首  

诸葛孔明、谢安石畜经济之才，虽结庐南阳，携妓东山，未尝不以平一宇内，跻致生民为意。鄙夫则不然，胸腹空洞，谫然无所存置，但能行樵坐钓外，寄心於小律诗，时或鏖兵景物，衡门情味，则倒睨二君而反有得色。凡所寓兴，辄成短篇，总曰《深居杂兴诗六首》。益所以状林麓之幽胜，摅几格之闲旷，且非敢求声於当世，故援笔以显其事云。】  

隐居松籁细铮然，何独微之重碧鲜？已被远峰擎<山双>々，更禁初月吐娟娟。门庭静极霖苔露，篱援凉生褭菊烟。中有病夫披白搭，瘦行清坐咏遗篇。  

四壁垣衣钓具腥，已甘衡泌号沉冥。伶伦近日无侯白，奴仆当时有卫青。花月病怀看酒谱，云萝幽信寄茶经。茅君使者萧闲甚，独理丛毛向户庭。  

薄夫何苦事奸奸？一室琴书自解颜。峰后月明秋啸去，水边林影晚樵还。文章敢道长於古，光景浑疑剩却闲。多少烟霞好猿鸟，令人惆怅谢东山。  

冉冉秋云抱啸台，一丘松竹是闲媒。谁闻济北传兵略，枉说山东出相才。樵褐短长披搕膝，丹炉高下垒悬胎。三千功行无圭角，可望虚皇九锡来。  

上书可有三千牍，下笔曾无一百函。闲卷孤怀背尘世，独营幽事傍云岩。僧分乳食来阴洞，鹤触茶薪落蠹杉。未似周颙少贞胜，北山应免略相衔。  

松竹封侯尚未尊，石为公辅亦云云。清华自合论闲客，玄默何妨事静君。鹤料免惭尸厚禄，茶功兼似策元勋。幽人不作山中相，且拥图书卧白云。  

杂兴四首  

短褐萧萧顶幅巾，拥书才罢即嚬呻。耕樵可似居山者，饮馔长如病酒人。闭户不无慵答客，焚香除是静朝真。前贤风概聊希拟，一刺偏多井大春。  

散帙挥毫总不忺，病怀愁绪坐相兼。苔痕作意生秋壁，树影无端上古帘。一壑等闲甘汩汩，五门平昔避炎炎。惟应数刻清凉梦，时曲颜肱兴未厌。  

湖上山林画不如，霜天时候属园庐。梯斜晚树收红柿，筒直寒流得白鱼。石上琴尊苔野净，篱阴鸡犬竹丛疏。一关兼是和云掩，敢道门无卿相车？  

掉臂何妨入隐沦，高贤应总贵全真。次山有以称聱叟，鲁望兼之传散人。拂水远天孤榜晚，夹村微雨一溪春。不知图画谁名手？状取江湖太古民。  

孤山后写望  

水墨屏风状总非，作诗除是谢玄晖。溪桥袅袅穿黄落，樵斧丁丁斫翠微。返照未沉僧独往，长烟如淡鸟横飞。南峰有客锄园罢，闲倚篱门忘却归。  

孤山寺端上人房写望  

底处凭阑思眇然，孤山塔后阁西偏。阴沉画轴林间寺，零落棋枰葑上田。秋景有时飞独鸟，夕阳无事起寒烟。迟留更爱吾庐近，秪待重来看雪天。  

孤山寺  

云峰水树南朝寺，秪隔丛篁作并邻。破殿静披齑臼古，斋房闲试酪奴春。白公睡阁幽如画，张祐诗牌妙入神。乘兴醉来拖木突，翠苔苍藓石磷磷。  

西湖  

混元神巧本无形，匠出西湖作画屏。春水净於僧眼碧，晚山浓似佛头青。栾栌粉堵摇鱼影，兰社烟丛阁鹭翎。往往鸣榔与横笛，斜风细雨不堪听。  

平居遣兴  

有甚馀闲得解嘲，高慵时把几桯敲。卑孜晚鸟沉幽语，历剌烟篁露病梢。草野交游披褐见，神仙书史点朱抄。皇朝不是甘逃遁，争向心如许与巢。  

池阳山店  

数家村店簇山旁，下马危桥已夕阳。惊鸟忽冲溪霭破，暗花闲堕堑风香。时间盘泊心犹恋，日后寻思兴必狂。可惜回头一声笛，酒旗摇曳出疏篁。  

易从上人山亭  

湖水江湾隔数峰，篱门和竹夹西东。闲来此地行无厌，又共吾庐看不同。灵隐路归秋色里，招贤庵在鸟行中。屏风若欲相搀见，合把巉岩与画工。  

过芜湖县  

诗中长爱杜池州，说着芜湖是胜游。山掩县城当北起，渡冲官道向西流。风稍樯碇纲初下，雨摆鱼薪市未收。更好两三僧院舍，松衣石发斗山幽。  

无为军  

掩映军城隔水乡，人烟景物共苍苍。酒家楼阁摇风旆，茶客舟船簇雨樯。残笛远砧闻野墅，老苔寒桧看僧房。狎鸥更有江湖兴，珍重江头白一行。  

耿济口舟行  

环回几合似江干，刺眼诗幽尽状难。沙觜半平春晚湿，水痕无底照秋宽。老霜蒲苇交千刃，怕雨凫鸥著一攒。拟就孤峰寄蓑笠，旧乡渔业久凋残。  

园庐  

柴关寒井对萧晨，自爱栖迟近古人。闲草遍庭终胜俗，好书堆案转甘贫。桥边野水通渔路，篱外青山见寺邻。懒为躬耕咏梁甫，吾生已是太平民。  

春阴  

似雨非晴意思深，宿酲牵率卧春阴。苦怜燕子寒相并，生怕梨花晚不禁。薄薄帘帏欺欲透，遥遥歌管压来沉。北园南陌狂无数，只有芳菲会此心。  

山园小梅二首  

众芳摇落独暄妍，占尽风情向小园。疏影横斜水清浅，暗香浮动月黄昏。霜禽欲下先偷眼，粉蝶如知合断魂。幸有微吟可相狎，不须檀板共金尊。  

剪绡零碎点酥乾，向背稀稠画亦难。日薄从甘春至晚，霜深应怯夜来寒。澄鲜只共邻僧惜，冷落犹嫌俗客看。忆着江南旧行路，酒旗斜拂堕吟鞍。  

又咏小梅  

数年闲作园林主，未有新诗到小梅。摘索又开三两朵，团栾空绕百千回。荒邻独映山初尽，晚景相禁雪欲来。寄语清香少愁结，为君吟罢一衔杯。  

梅花  

吟怀长恨负芳时，为见梅花辄入诗。雪后园林才半树，水边篱落忽横枝。人怜红艳多应俗，天与清香似有私。堪笑胡雏亦风味，解将声调角中吹。  

小园烟景正凄迷，阵阵寒香压麝脐。湖水倒窥疏影动，屋檐斜入一枝低。画名空向闲时看，诗客休征故事题。惭愧黄鹂与蝴蝶，只知春色在桃溪。  

杏花  

蓓蕾枝梢血点乾，粉红腮颊露春寒。不禁烟雨轻欹着，只好亭台爱惜看。隈柳傍桃斜欲坠，等莺期蝶猛成团。京师巷陌新晴后，卖得风流更一般。  

赠胡明府  

一琴牢落倚松窗，孤澹无君得趣长。谒庙有时封县版，坐衙终日着公裳。为收牌印教村仆，偶检图书见古方。徵足税钱人更静，却搘吟策立秋廊。  

寄傅霖  

葛蔓烟枯束六经，高廉浑与昔贤停。黄牙稚子跨牛种，白眼山人识剑形。寒睡草旁林酒壮，晓思河曲雨槎腥。传闻曾说平生事，不要清朝梦武丁。  

寄太白李山人  

颜如童子发如黳，卜筑深当太白西。身上只衣粗直掇，马前长带古偏提。鹍鹏懒击三千水，龙虎闲封六一泥。几独枕肱人迹外，牛窗松雪论天倪。  

春日寄钱都使  

桃花枝重肉红垂，萱草抽苗抹绿肥。正语暖莺风细细，著双寒燕雨稀稀。亭台物景兼飘絮，宅院时情渐夹衣。指背挟肩行乐事，不甘离索向芳菲。  

寄题历阳马仲文水轩  

抅得幽居近郭西，水轩风景独难齐。烟含晚树人家远，雨湿春蒲燕子低。红烛酒醒多聚会，粉笺诗敌几招携。旅游今日堪搔首，摇落山城困马蹄。  

春暮寄怀曹南通守任寺丞中行。  

跌荡情怀每事同，十年曹社醉春风。弹弓园圃阴森下，棋子厅堂寂静中。赤脚我犹无一婢，黑头君合作三公。江湖今日还劳结，目送归飞点点鸿。  

复赓前韵且以陋居幽胜诧而诱之  

画共药材悬屋壁，琴兼茶具入船扉。秋花挹露明红粉，水鸟冲烟湿翠衣。石磴背穿林寺近，竹烟横点海山微。百千幽胜无人见，说向吾师是泄机。  

孤山隐居书壁  

山水未深猿鸟少，此生犹拟别移居。直过天竺溪流上，独树为桥小结庐。  

池上作  

簇簇菰蒲映蓼花，水痕天影蘸秋霞。分明似个屏风上，飞起一道斜。  

竹林  

寺篱斜夹千梢翠，山磴深穿万箨乾。却忆贵家厅馆里，粉墙时画数茎看。  

葑田  

淤泥肥黑稻秧青，阔盖深流旋旋生。拟倩湖君书版籍，水仙今佃老农耕。  

易从师山亭  

林表秋山白鸟飞，此中幽致世还稀。西村渡口人烟晚，坐见渔舟两两归。  

秋江写望  

苍茫沙觜鹭鸶眠，片水无痕浸碧天。最爱芦花经雨后，一篷烟火饭鱼船。  

乘公桥作  

晚峰横碧树梢红，数榜渔罾水影中。忆得江南曾看着，巨然名画在屏风。（巨然僧尤妙山水。）  

初夏  

乳雀啁啾日气浓，雉桑交影绿重重。秧田百亩鹅黄大，横策溪村属老农。  

秋日含山道中回寄历阳希然山人  

村落人家总入诗，下驴盘薄立多时。霜陂一掬清於鉴，漱着牙根便忆归。  

送易从师还金华  

吟卷田衣岁向残，孤舟夜泊大江寒。前岩数本长松色，及早归来带雪看。  

自作寿堂因书一绝以志之  

湖上青山对结庐，坟前修竹亦萧疏。茂陵他日求遗稿，犹喜曾无封禅书。  

春日怀历阳后园游兼寄宣城天使  

昔年行乐伴王孙，事尽清狂是后园。一榻竹风横懒架，半轩花月到顽盆。佳人暗引莺言语，芳草闲迷蝶梦魂。今日凄凉旧春色，可堪烟雨近黄昏！  

### 和靖集补钞  

林逋  
酬昼师西湖春望  

笛声风暖野梅香，湖上凭阑日渐长。一样楼台围佛寺，十分烟雨簇渔乡。鸥横残葑多成阵，柳映危桥未著行，终约吾师指芳草，静吟闲步岸华阳。  

咏<虫疌>  

细眉双耸敌秋毫，荏苒芳园日几遭。清宿露花应自得，暖风和絮欲争高。情人殁久魂犹在，傲吏齐来梦亦劳。闲掩遗编苦堪恨，不并香草入《离骚》。  

顷得宛陵葛生所茹笔每用之如麾百胜之师横行於纸墨间所向无不如意惜其日久且弊作诗以录其功  

神锋虽缺力终存，架琢珊瑚欠策勋。日暮闲窗何所似，灞陵憔悴故将军。  

制诰李舍人以松扇二柄并诗为遗亦次来韵  

编松为箑寄山中，兼得紫微诗一通。入手凉生殊自慰，可烦长听隐居风。  

孤山雪中写望  

片山兼水绕，晴雪复漫漫。一径何人到，中林尽日看。远分樵载重，斜压苇丛乾。楼阁严城寺，疏钟动晚寒。  

送史殿省典封州  

炎方将命选朝伦，治行何尝下古人。拥旆肯辞临远郡，登舻还喜奉慈亲。水连芳草江南地，烟隔寒梅岭上春。若过中途值归雁，慰怀能与致音尘。  

春日斋中偶成  

空阶重叠上垣衣，白昼初长社燕归。落尽海棠人卧病，东风时复动柴扉。  

句  

隐非秦甲子，病有晋春秋。水天云黑白，霜野树青红。风回时带笛，烟远忽藏村。  

闵师见写陋容以诗奉答  

顾我丘壑人，烦师与之写。北山终日悬，风调一何野。林僧忽焉至，欲揖顷方罢。复有条上猿，惊窥未遑下。  

监郡太博惠酒及诗  

尘事久谢绝，园庐方晏阴。铿然郢中唱，伸玩清人心。况复对尊酒，百虑安能侵。何以比交情。松桂寒萧森。  

湖楼晚望  

湖水混空碧，凭阑凝睇劳。夕寒山翠重，秋净雁行高。远意极千里，浮生轻一毫。丛林数未遍，杳霭隔渔舠。  

秋日西湖闲泛  

水气并山影，苍茫已作秋。林深喜见寺，岸静惜移舟。疏苇先寒折，残虹带夕收。吾庐在何处，归兴起渔讴。  

小隐  

门径独萧然，山林屋舍边。水风清晚钓，花日重春眠。苒苒苔衣滑，磷磷石子圆。人寰诸洞府，应合署闲仙。  

中峰行乐却望北山因而成咏  

拂石玩林壑，旷然空色秋。归云带层巘，疏苇际沧洲。固自堪长往，何为难久留。庶将濠上想，聊作剡中游。  

和朱仲芳送然社师无为还历阳  

归路过东关，行行一锡闲。破林霜后月，孤寺水边山。顶笠冲残叶，腰装歇暮湾。香灯旧吟社，清思逐师还。  

送僧休复之京师  

金锡指归鸿，田衣猎晓风。春江片席远，松月一房空。新句别离后，旧山魂梦中。到京当袖刺，馆阁尽名公。  

寄曹南任懒夫  

关门却坐忘，一烬隐居香。午濑怀泉瀑，秋耕负晓冈。道深玄草在，贫久褐衣荒。料得心交者，微吟为楚狂。  

诗壁  

数题留粉堵，还胜在屏风。坐读棋慵下，眠看酒恰中。僧房秋色冷，山驿晚阳红。更有栖迟句，家徒一亩宫。  

湖上隐居  

湖水入篱山绕舍，隐居应与世相违。闲门自掩苍苔色，过客时惊白鸟飞。卖药比尝嫌有价，灌园终亦爱无机。如何天竺林间路，犹到秋深梦翠微。  

山阁偶书  

绕舍青山看未足，故穿林表架危轩。但将松籁延佳客，常带岚霏认远村。吴榜自能凌晚汰，湘累何苦属芳荪。馀生多病期怡养，聊此栖迟一避喧。  

采石山  

危阁闲登日渐曛，整屏晴雨枕江濆。秋棱瘦出无多寺，古翠浓连一半云。坐卧不抛输钓叟，往来长见属鸥群。翻然却怪宣城守，是甚移将李白坟。  

园池  

一径衡门数亩池，平湖分张草含滋。微风几入扁舟意，新霁难忘独茧期。岛上鹤毛遗野迹，岸旁花影动春枝。东嘉层构名今在，独愧凭阑负碧漪。  

安福县途中作  

诗景纷拏且按鞭，坏桥危磴走鸣泉。云根道店多沽酒，山崦人家亦种田。谷鸟惊啼冲宿雨，野梅愁绝闭寒烟。玉梁阁皂堪行遍，回得临江即上船。  

雪  

皓然窗户晓来新，画轴碑厅绝点尘。洛下高眠应有道，山阴清兴更无人。寒连水石鸣渔墅，猛共松篁压寺邻。酒渴已醒时味薄，独援诗笔得天真。  

山舍小轩有石竹二丛哄然秀发因成  

青帘有酒不妨赊，素壁无诗未足夸。所重晚芳聊在目，可关秋色易为花。深枝冉冉妆溪翠，碎片英英剪海霞。莫管金钱好行市，寂寥相对是山家。  

送马程知江州德安  

酒酣无复耿离肠，一路之官尽水乡。公廨寒生对庐阜，客帆风定泊浔阳。陂涵洲渚初收潦，露浥蒹葭未作霜。到日何人先刺谒，二林开士在琴堂。  

送文光师游天台  

天姥山深摇锡杖，野芳春翠共葳蕤。松门过水无重数，石壁看霞到尽时。闲避鸣啼应作观，忽逢人迹自留诗。秦中河朔尝游览，莫恨此方行脚迟。  

集贤李建中工部尝以七言长韵见寄感存怀没因用追和  

清绝门墙冷似冰，野人怀刺昔赏登。新题对雨分萧寺，旧梦经秋说杜陵。贫典郡符资月给，老持台宪减霜棱。开元文学钟王笔，惆怅临风一盏灯。  

西湖孤山寺后舟中写望  

天竺横分景色宽，孤山背后泊船看。林藏野路秋偏静，水映渔家晚自寒。拂拂烟云初淡荡，萧萧芦苇半衰残。舂锄数点谁惊起，书破晴云粉字乾。  

闻灵皎师自信州归越以诗招之  

天师苍翠横金锡，地藏清凉掩竹扉。千里白云随野步，一湖明月上秋衣。诗寻静语应无极，琴弄寒声转入微。我亦孤山有泉石，肯来松下共忘机。  

和人病起  

展转匡床乍起来，缥缸湘帙亦慵开。三年一尉湖东住，谁识神仙本姓梅。  

送陈日章秀才  

闲却清尊掩缥囊，病来无故亦凄凉。江南春草旧行路，因送归人更断肠。  

送大方师归金陵  

渺渺江天白鸟飞，石城秋色送僧归。长干古寺经行了，为到清凉看翠微。  

鸣皋  

皋禽名只有前闻，孤引圆吭夜正分。一唳便惊寥泬破，亦无闲意到青云。  

## 安阳集钞  

韩琦  
夜合  

俗人之爱花，重色不重香。吾今得真赏，以矫时之常。所爱夜合者，清芬逾众芳。叶叶自相对，开敛随阴阳。不惭历草滋，独擅尧阶祥。得此合欢名，忧忿诚可忘！茸茸红白姿，百和从风飏。沉水燎庭槛，薰陆纷缨裳。弥月固未歇，况兹夏景长。凡目不我贵，馥烈徒自将。仲尼失灭明，史迁疑子房。以貌不以行，举世同悲伤！予欲先馨德，群艳孰可方？直饶妖牡丹，须让花中王。  

蜂虿  

事小不可忽，义或戒蜂虿。蜂虿之中人，始意脱己害。人兮怒一虫，为报速睚眦。白昼擿危巢，夜烛穷纤介。必获而后已，立死已为快。彼诚蓄微毒，谓已有所赖。失于小不忍，而自取糜坏。吁嗟阴巧徒，毒万蜂虿大。包潜中善良，断腕未足骇。小或一身危，甚则家族逮。渊微如鬼神，无隙可漏败。君子被戕贼，守道不为怪。有时丑迹露，事或无可奈。一旦吾道行，乃置之度外。使其自愧缩，似不容覆载。非力不足较，顾有盛德在。阴巧既常幸，蜂虿胡不贷。  

啄木  

剥剥复卜卜，意若念良木。营营求蠹心，未获空我腹。或露一裆红，或展双翅绿。捷缘都卢橦，响弄羯鼓曲。搜索不知疲，利觜信摧秃。忽尔破奸穴，种类无遗族。内孽固难辨，一发知潜伏。彼实害珍材，尽殄此非酷。直疑天意深，不使嗜粱肉。专为众蠹仇，待妖弗与足。如令知庶味，恣择虫与粟。杞梓任阴贼，长喙罢攻触。饱食作群飞，时下泉沼浴。归鸣凉树阴，暮趁高枝宿。  

来凤  

来凤趋社期，翩若天外至。徘徊大厦间，汲汲营巢意。中心有所托，自谓得其地。衔泥两吻疮，旦暮不少憩。主人爱高堂，病尔如疣赘。尔巢屡肤寸，长挺辄摧坠。胡为不识嫌，又续前功弃。何处无蓬茅，自足为生计。不尔卵而覆，其祸愈非细。予既伤尔愚，窃复探尔志。孜孜不忍去，欲动主人义。万一怜其勤，庶获息我类。巨栋既不挠，出处安且贵。其能无报乎？唯守信无贰。年年应候来，驯狎如儿稚。双双轩户前，为君作嘉致。不学君家客，去就惟势利。微羽一知归，至死不他诣。  

答孙植太博后园宴射  

花梢点红牙绿茁，宴亭爽垲堋云列。呼宾习射次序升，体裁人人矜勇挃。六钧力副百中艺，由基注目老羿拽。支左屈右何太工，象弭急收如列缺。须臾一镝入鹄心，画鼓连轰尽声喝。后者审固意愈精，有时大呼劈箭筈。惜哉最是毫厘差，彩侯似动笴微撇。分明角胜各记晕，将终或为一箭夺。当筵主筹令难犯，大白时举出正罚。此礼自古尤所重，矍圃去留宜有别。五善大抵主和容，不止穿杨与穿札。因忆当年黠羌叛，非才误授将军钺。帐下貔貅十万师，力过生犀心似铁。大仁未许覆凶巢，饬谨封垂御侵越。悍夫猛士志待骋，贮填愤气何由泄。正值高秋天气寒，塞场霜重严风刮。约束偏裨整队兵，旌旗烁电戈矛雪。驱出长郊阅奇阵，离合应麾皆有节。次引精锐较绝技，控弦命中无虚发。气豪马健走危坡，直下千寻未尝蹶。收军校猎围平原，犬顺人呼鹰解绁。山麋冲轶犯劲矢，冈兔奔逃迷狡穴。大雕盘空不轻搏，老狐仰视肝胆裂。驻鞍赏获犒部曲，浪泻酒车轮染血。将军未酣众心醉，耳后风生鼻头热。此日淮藩奉宽诏，朱轮慢辗行春辙。铃索声沉讼牒稀，优游大司养疏拙。斜蒿青青鲚鲙新，公醪香重醅才拨。射堂对客旦相娱，不妨乐事陶嘉月。襟怀聊与水云闲，梦魂犹寄关山阔！逢辰未立赫然勋，破的求功真琐屑。欲得心如外貌欢，报国之诚尽摅豁。  

广陵大雪  

淮南常岁冬犹燠，今年阴沴何严酷。黑云漫天一月昏，大雪飞扬平压屋。风力轩号助其势，摆撼琳琅摧冻木。通宵彻昼不暂停，堆积楼台满溪谷。有时造出可怜态，柳絮梨花乱纷扑。乘温变化雨声来，度日阶庭恣淋漉。几萦寒霰不成丝，骤集疏檐还挂瀑。蛰蛙得意欲跳掷，幽鹭无情成挫辱。罾鱼江叟冰透蓑，卖炭野翁泥没辐。闾阎细民诚可哀，三市不喧游手束。牛衣破解突无烟，饿犬声微饥子哭。我闻上天主时泽，亦有常数滋农谷。膏润均于一岁中，是谓年丰调玉烛。此来盛冬过尔多，却虑麦秋欠霑足。太守忧民仰天祝，愿嘘氛霾看晴旭。望晴不晴无奈何，拥被醉眠头更缩。  

和袁陟节推龙兴寺芍药  

广陵芍药真奇美，名与洛花相上下。洛花年来品格卑，所在随人趁高价。接头着处骋新妍，轻去本根无顾藉。不论姚花与魏花，只供俗目陪妖姹。广陵之花性绝高，得地不移归造化。大豪人力或强迁，费尽拥培无艳冶。东君固是花之主，千苞万萼从荣谢。似矫东君泛爱心，枉杀春风不肯嫁。遂令天下走香名，仿佛丹青竞夸诧。以此扬花较洛花，自合扬花推定霸。其间绝色可粗陈，天工著意诚堪讶。仙家冠子镂红云，金线妆治无匹亚。旋心体弱不胜枝，宝髻欹斜犹堕马。冰雪肌肤一缬斑，新试守宫明似赭。双头两两最多情，象物更呈鞍面窳。楼子亭亭欠姿媚，特有怪状堪图写。见者方知画不真，未见直疑传者诈。前贤大欲巧赋咏，片言未出心先怕。天上人间少其比，不似馀芳资假借。我来淮海涉三春，三访龙兴旧僧舍。问得龙兴好事僧，每岁看承不敢暇。后园栽植虽甚蕃，及见花成由取舍。出群标致必惊人，方徙矮坛临大厦。客来只见轩槛前，国艳天姿相照射。因知灵种本自然，须凭精识能陶冶。君子果有育材心，请视维扬种花者。  

苦热  

皇祐辛卯夏，六月朔伏暑。始伏之七日，大热极炎苦。赫日烧扶桑，焰焰指亭午。阳乌自焦铄，垂翅不西举。炙翻四海波，天地入烹煮。蛟龙窜潭穴，汗喘不敢雨。雷神抱桴逃，不顾车裂鼓。岂无堂室深，气郁如炊釜。岂无台榭高，风毒如遭蛊。直疑万类繁，尽欲变修脯。尝闻昆阆间，别有神仙宇。雷散涤烦襟，玉浆清浊腑。吾欲飞而往，于义不独处。安得世上人，同日生毛羽。  

答章望之秘校惠诗求古瓦砚  

魏宫之废知几春，其间万事成埃尘。唯有昭阳殿瓦不可坏，埋没旷野迷荒榛！陶甄之法世莫得，但贵美璞逾方珉。数百年来取为砚，墨光烂发波成轮。求之日盛得日少，片材无异圭璧珍。巧工近岁知众宝，杂以假伪{宀规}钱缗。头方面凸概难别，千百未有三二真。我来本邦责邺令，朝搜暮索劳精神。遣基坏地遍刓窟，始获一瓦全元淳。藓斑着骨尚乾翠，夜雨点渍痕如新。当时此复近檐溜，即以篆字花其唇。磨砻累日喜成就，要完旧质知无伦。吾才寡陋不足称，思与好古能文人。好古能文今者谁？武宁秘书章表民。无诗尚欲两手拊，何况大雅之奏闻铿纯！  

答陈舜俞推官惠诗求全瓦古砚  

邺宫废瓦埋荒草，取之为砚成坚好。求者如麻几百年，宜乎今日难搜讨。吾邦匠巧世其业，能辨<王褱>奇幼而老。随材就器固不遗，大则梁栋细棼橑。必须完者始称珍，何殊巨海寻三岛。荆人之璧尚有瑕，夏后之璜岂无考。况乎此物出坏陶，千耕万劚常翻搅。吾今所得不专全，秘若英瑶藉文缫。君诗苦择未如意，持赠只虞笑绝倒。君不见镇圭尺二瑁四寸，大小虽异皆君宝。  

观胡九龄员外画牛  

丹青之笔夺造化，能者几何登品录。蛟龙狞恶鬼神怒，更工不接时人目。有形之物至者稀，是否难欺众所瞩。绛台胡掾文章外，偏向画牛其好酷。海内驰名三十年，得者珍藏过金玉。老来才始着青衫，养亲不及朝家禄。前日野服忽相过，云访恩知走京毂。微风入指未能画，示我蜡本数十幅。采摭诸家百馀状，毫端古意多含蓄。斗者取力全在角，卧者称身全在腹。立者仿佛精神慢，背者分数头项促。行者动作皆得群，乳者顾视真怜犊。当流泅戏益自在，欲走或疑犹蓄缩。从容饮啮得天真，荷鞭时有童儿牧。或横一笛坐牛角，便是无声太平曲。江天雨雪易溟濛，风势掀号摧古木。欹斜蓑笠趁牛归，萧疏暮景烟村宿。奇哉胡掾老笔不可到，戴叟重生须死伏。吾观诸牛之态虽尽妙，尚有所遗思未熟。牛于生民功最大，不画牛功牛亦辱。胡君胡君听我言，别选轻绡成巨轴。写出区区耒耜勤，贵知天下由吾方食足。  

次韵和子渊学士春雨  

天幕沉沉淑气温，雨丝轻软坠云根。洗开春色无多润，染尽花光不见痕。寂寞画楼和梦锁，依微芳树过人昏。堂虚座密珠帘下，试问淳于醉几樽？  

和春卿学士柳枝词五阕  

楼前轻雪未全销，偷得春光入嫩条。似向东风犹绰约，可能浑忘舞时腰。  

陌闲宫古绿烟迷，惹尽春愁困拂堤。却为多情足离恨，故教沟水亦东西。  

章街风晓起新眠，寒食轻阴未雨天。无限青丝拂游骑，一生芳意负金鞭。  

淡烟轻日簇谁家，微出青旗一带斜。对景似嫌春意老，更摇疏影扫残花。  

画桥南北水连天，才听莺声又晚蝉。长使离魂容易断，春风秋月自依然。  

和春卿学士上元罢灯  

丝竹沉声月泛波，警宵方喜罢谁何。楼深酒密客留易，路远香残人去多。寒烛倚莲犹结泪，澹云归陇不停歌。那知梦稳瀛洲上，正是钧天九奏和。【自注：是夕馆宿，闻宫中奏乐。】  

再赋柳枝词二阕  

曲江风暖晓阴斜，翠色相宜拂钿车。自是春眠慵未起，日高人困又飞花。  

叶叶新长约黛蛾，丝丝轻软任风梭。啼莺便学歌喉啭，知是春来舞意多。  

上巳  

远道今逢祓禊辰，雨馀风物一番新。等闲临水还思旧，取次看花便当春。絮雪暖迷西苑路，车雷晴起曲江尘。台英正约寻芳会，谁是山阴作序人？  

寓目  

拥传修途倦，逢春旅思长。远烟含树色，细雨起尘香。陇麦成行绿，林莺并对黄。扬鞭聊自慰，举目见韶光。  

使回戏成  

专对惭非出使才，拭圭申好敛旌回。礼烦偏苦元正拜，【自注：虏廷元日拜礼最烦。】户大犹轻永寿杯。【自注：永寿，虏主元辰节名，其日以大白酌南使。】欹枕顿无归梦扰，据鞍潜觉旅怀开。明朝便是侵星去，不怕东风拂面来。  

柳絮二阕  

惯恼东风不定家，高楼长陌奈无涯。一春情绪空撩乱，不是天生稳重花。  

絮雪纷纷不自持，乱愁萦困满春晖。有时穿入花枝过，无限蜂儿作队飞。  

中秋月  

月满中秋夜，人人惜最明。悲欢徒自感，圆缺本无情。天外有相忆，世间多不平。嫦娥难借问，寂寞趁西倾。  

谢丹阳李公素学士惠鹤  

高笼携得意何勤，玉树惭无可待君。只爱羽毛欺白雪，不知魂梦托青云。孤标直好和松画，清唳偏宜带月闻。自有三山归去路，莫辞时暂处鸡群。  

重九会光化二园  

谁言秋色不如春，及到重阳景自新。随分笙歌行乐处，菊花萸子更宜人。  

春晴  

霁色破春昏，高楼日未曛。林梢零旧雨，山顶入残云。醉粉匀花颊，风罗皱水纹。踏青人误约，芳思几纷纷。  

春霖  

咫尺东郊路，春霖绝未通。销闲生弈思，醒睡费茶功。楼迥昏昏雾，窗寒霎霎风。待晴桑陌上，五马恣璁珑。  

登西大悲阁  

蔼蔼西蓝阁，烦襟一望开。山川归盛德，奸杰委沉埃。城迥云连堞，烽闲草蔽台。谁知太守意，不为纳凉来。  

新馆  

宴宇新成苦未嘉，忽膺朝委易军才。张侯暂喜留欢客，开槛凭谁种好花。北沼不难平钓岸，【自注：钓岸未成。】西峰犹欠入窗纱。【自注：城楼未立。】后贤政敏多馀暇，高会何妨月影斜！  

北塘避暑  

尽室林塘涤暑烦，旷然如不在尘寰。谁人敢议清风价？无乐能过白日闲。水鸟得鱼长自足，岭云含雨只空还。酒阑何物醒魂梦，万柄莲香一枕山。  

发白有感  

区区边朔有何成，三失流年只自惊。无一事来头尚白，白人头处岂堪行。  

感事  

一来边障地，走马过三秋。万绪事常扰，九分春又休。莺花谁在目，霜雪只侵头。从得风光住，风光可奈忧。  

北塘春雨  

叶叶轻云帐薄罗，坐看膏泽洒庭柯。风前芳杏红香减，烟外垂杨绿意多。声落檐牙飞短瀑，点匀池面起圆波。晴来西北凭栏望，拂黛遥峰濯万螺。  

寄题广信军四望亭  

西北云高拂女墙，危亭虚豁望中长。田间堤陌成新险，天外江川是旧疆。古道入秋漫黍稷，远坡乘晚下牛羊。凭栏多少无言恨，不在归鸿送夕阳。  

阅古堂前植菊二本九月十八日花犹未开因以小诗嘲之  

只趁重阳选菊栽，当栏殊不及时开。风霜日紧犹何待，甚得迎春见识来。  

后园闲步  

池圃足高趣，公馀事少开。幽禽声自乐，流水意长闲。近竹花终俗，过栏草费删。心休谁似我，官府有青山。  

观稼回北园席上  

郊原飞隼拂晴霓，秋入丰年自惨凄。尝酒管弦先社集，【自注：北人社前一日，亲宾相会，谓之尝酒。】捺弮禾黍极云齐。雪铺荞麦花漫野，黛抹蔓菁菜满畦。区脱狴牢无一事，山翁嬴得醉如泥。  

壬辰重九即席  

中山风物有前缘，经赏重阳第五年。莫为素毛悲晚岁，且吹萸菊酌芳筵。退求僻郡疑邀宠，甘老穷边似好权。笑问此身何计是，不如嘉节倒垂莲。  

离天威驿  

早发天威驿，深春尚薄寒。龙蛇盘道路，波浪卷峰峦。古木萌常晚，新流势未湍。忠臣方叱驭，更险不辞难。  

过故关  

春入并州路，群芳夹故关。前驺驱弩过，别境荷戈还。古戍馀荒堞，新耕入乱山。时平民自适，白首乐农闲。  

出山口  

待晓出山口，溟濛雨乍晴。始知经尽险，终得坦然平。草树开春意，川原豁眼明。吏民当自信，竹马不须迎。  

次韵和都运崔谏议寄示立春前一日宿岚谷山程  

绝色风霜正树威，不知韶律起从微。十千酒且迎春酌，五九寒须伴腊归。破屐好山连日上，费诗娇雪着人飞。属封所过皆蒙惠，民吏应如挟纩衣。  

六月六日雨后过岳庙游从封寺观稼席上  

暑雨频经信宿休，近郊方出释潜忧。虽妨麦始二停获，且见苗知一半收。【自注：农语有之。】神嶽怖民藏电雹，老松凭寺偃蛟虬。佳游况遇从丰谶，好饬千仓待有秋。  

北园秋雨  

轻雨来秋晚，郊园对客樽。暂和春气味，将冷雪胚浑。声入关榆苦，阴缠塞岭昏。黄花应自笑，摇落独承恩。  

后园春日  

并塞园林古，春来似不知。雨轻成冻易，树老发花迟。剧事随年倦，欢悰入病衰。芳时期强赏，宴鼓揭天捶。  

过吴皃谷  

晓入吴皃谷，危途信不虚。千峰疑绝路，一迳府容车。山鸟过云语，田夫半岭锄。时平尽周道，天险欲何如？  

观稼  

一夕甘滋起瘁田，陡回灾沴作丰年。便晴惟恐禾生耳，将熟偏宜谷捺弮。云退不留驱旱迹，气清浑露已秋天。衰翁岂独同民乐，更觉诗豪似有权。  

再出行田  

丰岁观农获，先畴路不遐。子多宜晚谷，生拗就新麻。荞麦方成龊，蔓菁未入桠。乡民愚自诧，太守是吾家。  

暮春康乐园  

榆荚纷纷掷乱钱，柳花相扑滚新绵。一年寂寞频来地，三月芳菲已过天。树密只喧闲鸟雀，台高犹得好山川。病夫不饮时如此，徒有诗情益自然。  

庚申相台闵稼  

淫雨农畴害复收，彼何恩厚此何仇？高田谷穗拖牛尾，卑地庄窠没兽头。稔社彻宵喧鼓乐，灾居无日苦饥流。如云祸福关为政，安得丰凶在一州！  

春阴马上  

正是风和日暖天，重阴凌扰苦缠绵。蕉心自结凭谁展，柳眼慵开只待眠。草湿谩铺留醉席，榆寒难掷买春钱。几时霞外氛霾散，放出红轮一丈圆。  

登广教院阁  

岑寂禅扉启昼关，公馀为会一开颜。高台面垒包平野，老柏参天碍远山。花去春丛蝴蝶乱，雨匀朝圃桔槔闲。徘徊轩槛何时下，直待前枝倦鹊还。  

会故集贤崔侍郎园池再赋  

门径萦纡洞府间，了无尘外累幽闲。长杨十丈乱风雨，流水数枝鸣珮环。入户好峰谁可画，碍人新竹不容删。池亭面面圆荷满，薄暮飞香送客还。  

凉榭池上二阕  

游鳞惊触绿荷香，水马成群股脚长。逐浪相追留篆迹，偃波垂露满方塘。  

病襟思适绕东塘，水荇初花吐嫩黄。行困老樗阴下坐，儿童争喜舍红娘。  

题玉泉院  

两行修柏夹云根，引入莲峰直下村。病骨醒魂安气母，幽亭收景厌山孙。金堆望远千滩出，玉溜声喧万马奔。坐叹尘劳无计住，却寻归路日黄昏。  

观鱼轩  

雨后方池碧涨秋，观鱼亭槛俯临流。时看隐荇骈头戏，忽见开萍作队游。喜掷舟前翻乱锦，静潜波下起圆沤。吾心大欲同斯乐，肯插筠竿饵钓钩。  

九日水阁  

池馆隳摧古榭荒，此延嘉客会重阳。虽惭老圃秋容淡，且看寒花晚节香。酒味已醇新过热，蟹黄先实不须霜。年来饮兴衰难强，漫有高吟力尚狂。  

九月四日会安正堂  

秋光浓拂使君家，尚去重阳五日赊。且诵好诗成素饮，更先诸客对黄花。池萍渍雨钱钱密，塞雁书空字字斜。但纵高吟开醉胆，莫惊摇落动悲嗟。  

辛亥重九会安正堂  

斯堂曾许占风光，【自注：去年诗有：“留与邺都为故事，年年常占好风光”之句。】须到重阳复命觞。坐上半非前岁客，杯中无改旧花香。初晴已过登高日，散虑宜趋自得场。唯有一时诗酒战，愿开强户振雄铓。  

壬子十一月二十九日时雪方洽  

近腊犹慳六出繁，忽惊盈尺及民宽。万方蒙泽人人贺，通夕无风阵阵乾。危石盖深盐虎陷，老枝擎重玉龙寒。欲知灵鹫银为界，试陟高楼一望看。  

再题狎鸥亭  

危亭初起俯清浔，只得当轩几醉吟。一日乡园伤骤别，四年宫阙动归心。檐前好竹今成筱，波下修鳞旧种针。鸥识再来犹不惧，向人驯狎似家禽。  

郡圃春晚  

溶溶春水满方塘，栏槛风微落蕊香。尽日杨花飞又歇，有时林鸟见还藏。沉疴不为闲来减，流景知从静处长。欲战万愁无酒力，可堪三月去堂堂。  

昼锦堂再赏牡丹  

锦堂重赏牡丹红，不惜残英数日空。嘉艳岂无来岁好，清欢难得故人同。谁言山下曾为雨，【自注：一“春无雨”。】只恐身轻去逐风。共且对花开口笑，莫持姚左较雌雄。  

暮春书事  

榆荚空飞不算钱，韶光归速置何缘？惜春情味过年少，战酒英雄退日前。竹笋迸阶抽兕角，杨花铺水涨龙涎。妖妍万变成凋谢，长养须资大夏权。  

北第同赏芍药  

芍药名高致亦难，此观妖艳满雕栏。酒酣谁欲张珠网，【自注：醉西施。】金细偏宜间宝冠。【自注：金线冠子。】露裛更深云髻重，【自注：髻子。】蝶栖长苦玉楼寒。【自注：楼子。】郑诗已取相酬赠，不见诸经载牡丹。  

乙卯昼锦堂同赏牡丹  

从来三月赏芳妍，开晚今逢首夏天。料得东君私此老，且留西子久当筵。柳丝偷学伤春绪，榆荚争飞买笑钱。我是至和亲植者，雨中相见似潸然。  

### 安阳集补钞  

韩琦  
答袁陟节推游禅智寺  

春去惜馀景，偶来郊外观。芜城千古恨，一顾殊悲酸。荒祠枕大道，尚记吴城邗。远近绿阴合，水衬红荚残。陇麦齐若剪，随风卷波澜。罢农喜有望，守臣心粗宽。萧疏禅智寺，坏址不甚完。丛花乱芍药，篱竹摧琅玕。空有亭亭柏，成行如笔端。供帐具朝膳，僚寀成清欢。小杜诗板暗，乐石曾未刊。乘兴谐茶圃，百步登平峦。摘焙试烹啜，甘挹零露溥。午过倦微暑，堤路腾归鞍。天子忧岁旱，引咎古所难。列郡承新诏，朝夕弗敢安。况此行春意，固不在游盘。  

腊日出猎近郊  

悲风吼林霜草白，杀气稜々惨空碧。因畋讲事比其时，况值嘉平农已隙。暂整和门出近郊，猎猎旌旗原烧赤。狩场一望天四垂，貔虎意豪犹恨窄。鼓动围开翼复箕，人知部分如刀划。飞走窜伏不得暇，狡兔幸生犹奋掷。饥鹰眼捷翅头健，下鞲风发无虚搦。鹘拳交击或未仆，继嗾韩卢追以咋。忽穿丛薄失所捕，耻焉便纵摩霄翮。不似寒鸱得腐鼠，傲然有视鸳雏吓。乌鹑鹊雉曷足数，亦有晨风竞搜索。其间骇兽欲陵突，悍卒争趋矜手格。前驱反旆弗及舍，丘山大委虞中获。翻车泻酒犒士众，万刀刲肉恣燔炙。塞防寓令岂徒然，不在诗人刺荒癖。王者设官犹取众，大奸宿猾许擒扼。乘时废职莫自效，勿谓惊鸟无全策。别有老狐智计巧，只就高城营窟宅。疑冰识扱行步稳，此日胡由见踪迹。雕兮雕兮未得志，将军愤懑如何释。  

病鹤贻刘易  

尘寰病思苦，仙府归魂劳。秃翼败风霰，卑栖掩蓬蒿。池圃摈时玩，鸡凫岂吾曹。谁知牢落心，万里孤云高。  

游开化寺  

开化得地胜，崇侈何代作。全山馋佛身，万木亘高阁。烟霞无四时，为我张  

幄幕。飞泉乘空来，直在庭砌落。松柏森成行，斗状蛟龙恶。如整万人阵，偏伍不敢错。距城才一舍，旷绝类霄堮。噫吾何自劳，日窘吏事缚。到官逾二期，未克造林壑。引疾得乡邦，昼锦行遂著。猛抛公几烦，不负真境约。精庐始一登，百虑已澄却。徘徊延宾僚，开席盛燕酌。歌留岭上云，吹乱风前铎。勿讥清赏累，粗继东山乐。  

离并州至晋祠次韵答宣徽富公  

公名杰出天下贤，终身师慕常颛颛。十年一面数日别，行行不忍移归軿。刚肠出泪收还注，感公知己难违去。黄昏病作宿荒城，离绪不堪纷似雨。  

孙贲书记以齐安旧文为示感而成咏  

余兄天圣中，尚抑齐安守。余遭所生忧，得归侍左右。孤茕获苟存，朝夕赖诲诱。兄材无不宜，吏治孰可偶。公庭常寂然，所乐在文酒。临江三四楼，次第压城首。山光拂轩槛，波影撼窗牖。原鸰款集间，万景皆吾有。兄诗豪且奇，气焰摩星斗。优游预赓和，惟自愧荒丑。于今四十年，日月甚奔走。当时相聚者，十已丧八九。尝为春亭记，乌敢示不朽。孙君里中来，云亭废已久。徒有旧文在，况足失其手。兄后见曾孙，弟老成衰叟。一身虽宠荣，百虑锁纷纠。何如昔日欢，抆泣念爱友。  

周沆著作宰秀州嘉禾  

庇身名邑得嘉禾，铜墨犹嗟滞俊科。前席未期宣室召，闻弦还继武城歌。酒旗穿柳春堤迥，鱼艇藏花夕唱和。对此不劳披县谱，且求新句解诗魔。  

叔平学士知青州  

厌直图书府，思为海岱州。郡符分竹使，亲膳洁兰羞。文石输忠密，仙山进职优。过家门纳驷，卜地陇眠牛。暮霰凌羁玉，朝暾艳戟油。恩宽敷汉札，政善洽齐讴。水际春芳盛，尊中客酝浮。物饶三服丽，居乐五民游。松鬛低容宴，峰螺翠入楼。行闻西掖召，真赏莫淹留。  

馆直二阕  

玉山岑寂雪花乾，仙掌风高露未溥。自笑曼都凡格在，一宵无奈月边寒。  

章沟传漏过三更，霜压寒威特地生。苦恨回环窗外铎，几番幽梦不教成。  

和邃卿学士雪霁登秘阁  

晓来延阁步层梯，春色周围一望低。残雪半留珠殿北，非烟长护绮窗西。幽情自逐归鸿断，芳意还因远树迷。金匮有书犹未见，秘封香篆锁芝泥。  

上巳前与同舍出郊过金明池  

天波新绿染成春，波面轻风起细鳞。隔岸鸟声低弄曲，出墙花艳远含吨。柳经伤别还多绪，鸥为忘机不避人。三月偷游仙署友，肯思迢递走征轮。  

和春卿学士登广文阁观京阙之盛  

层阁郁嵯峨，登临逸意和。雨馀春物动，天阔夕阳多。棋布金杯第，环通璧沼波。泥中足车骑，应笑翟公罗。  

驾幸西太一宫陌上耕者叱牛声厉左右皆笑之  

皇心闵雨出西坰，亲祷灵宫致洁诚。扈跸不知农事苦，辇前争笑叱牛声。  

召赴天章阁观新刻刻仁宗御诗  

天阁当年拂雾宣，紫皇端扆侍群仙。亲挥龙凤轩腾字，命继咸韶雅正篇。劝酌屡行均圣宠，赐花中出夺春妍。玉峰光景都如旧，但睇宸章极泫然。  

上巳会兴庆池  

元巳开樽处，垂花碧洞前。绮罗明浩渺，台榭插漪涟。曲水来如篆，轻桡去若仙。春寒芳意晚，未见柳飞绵。  

上巳晚游九曲池  

九曲池边第一开，蚁舟同赏尽高才。弯流自得黄河势，怪石应从紫阁来。尘外恍迷仙境界，竹间深有古亭台。徘徊复至丰碑下，花萼吁嗟作盗灰。  

会故集贤崔侍郎园池  

崔园高绝五门西，尘外风光是处宜。唐室旧池因地得，汉宫遗址上楼知。青螺万岭前为障，碧玉千竿近作篱。我住邺台殊草创，一来尤觉愬归迟。  

山楼  

西北高楼上，南山日面栏。势笼秦地胜，阴落渭波塞。带雨新屏活，穿云古道难。仙扃如何造，便拟挂朝冠。不泛洞中杯。水鸟浮还没，仙航去复回。蓬瀛真境事，销得玉山颓。  

流杯  

迢遁穿花出，弯环作篆来。若非天上礼，不泛洞中杯。水鸟浮还没，仙航去复回。蓬瀛真境事，销得玉山颓。  

石林  

丛石竞崭岩，当轩翠扑岚。疑峰何啻九，仙岛迥侔三。润极云犹抱，温多玉尚含。楼高慵引望，坐看小终南。  

再题休逸台  

冰井梁摧几百秋，昔移为柱立台头。层基面垒盘蜗壳，倒影侵池侧蜃楼。拂槛落霞凌绮席，入檐初月误琼钩。芳林已合阴成茂，不见西山涌万丘。  

中秋席上  

去年西洛过中秋，正怯清光刺病眸。此夜北都逢好月，喜延嘉客上高楼。真居自与风尘绝，雅句须穷造化搜。但引流霞歌《白雪》，岂殊身在广寒游。  

次韵答致政赵少卿  

登科常愧处卢前，叙齿于兄小十年。鹤不称轩犹自若，鸿谁能弋已安然。山头俗驾归诚晚，湖外扁舟见独先。惟有大钧公道在，方圆随物旧同甄。  

壬子三月十八日游御河  

三月游河魏国风，惬山通日正暄融。压沙寺古花残雪，过马桥高水饮虹。众乐自深春色外，万愁俱泯醉吟中。天公恐雨伤民意，只放轻云暝碧空。  

八月十九日赏菊  

春英无不惜开迟，秋菊常怀素景悲。惯负晚霜甘索寞，忽逢先闰促离披。欲移庭槛嫌伤早，拟泛宾罍未入时。自是寒花当守分，一违佳节迷人嗤。  

初冬祀坟  

晓乘轻凛上平冈，西款亲茔一舍强。带霭远峰时隐见，半霜残叶杂青黄。来牟渴雨空成陇，宾雁冲云自著行。此日初冬严祀事，只增歔感不夸乡。  

提举陈龙图迁居邢台  

乡居新葺后，归兴邈难招。老去重离别，秋来添寂寥。云横初送雁，渡浅未成桥。千里犹思驾，封圻幸不遥。  

崔象之宰韩城  

去年同举菊花觞，自揭清音入醉乡。此日高秋来一别，几旬佳节负重阳。风生古操安新治，雨彻疏茅锁旧堂。民里更繁应自化，宰君心地本空王。  

和御制赏花钓鱼诗  

花簇香亭万朵开，琱舆高自九天来。轻阴阁雨迎天步，寒色留春送寿杯。仙吹彻云终缥缈，恩鱼逢饵几徘徊。曾参二十年前会，今备台司得再陪。  

早夏  

脱帻吏休后，凭轩风快馀。瀑泉增濑急，新叶补林疏。  

暑初天未热，观阁进新凉。果熟愁枝重，荷生觉渚香。  

十里溪源注北塘，贮成宽碧澹泱泱。新蒲弱荇参差绿，去骛来凫断续行。一缆轻波摇鹢舸，满罾斜日晒鱼梁。使君思拙无清梦，高柳阴成草自长。  

感花  

雕堂瞰宝栏，有花病不妍。谁知穷山颠，牡丹一尺圆。宝栏锄溉足，穷山风日煎。彼此不得地，天道胡为然。两适终难得，兹恨无穷年。  

## 宛丘诗钞  

张耒  
休日同宋遐叔诣法云遇李公择黄鲁直公择烹赐茗出高丽盘龙墨鲁直出近作数诗皆奇绝坐中怀无咎有作呈鲁直遐叔  

休日不造请，出游贤友同。城南上人者，宴坐花雨中。金猊散香雾，宝铎韵天风。鸟语演实相，饭香悟真空。尚书二三客，净社继雷宗。黄子发锦囊，句有造物功。握中一寸煤，海外千年松。谁降午睡魔，赐茗屠团龙。晁子卧城西，咫尺不可逢。岂无坐中客，终觉欠此公。归帽见新月，扑衫暮尘红。困眠有馀想，却听寺楼钟。  

挂虎图于寝壁示秸粳  

画工出幻事，缟素发原薮。萧萧白茅低，凛凛北风走。耽然老於菟，举步安不骤。目光炯双射，怒吻呀欲受。彼彪掷其旁，文彩淡初就。虽然窃形似，已足走百兽。烦君卫吾寝，振此蓬荜陋。坐令盗肉鼠，不敢窥白昼。  

神运殿望香炉天池等峰晚宿官厅明日早发  

远公不出山，坐受龙天供。地祗敢爱宝，木石亲输送。岩岩千年屋，山立屹不动。风云宿修梁，星斗近华栋。亭亭碧香炉，檐卜时自涌。五云严拥卫，天乐下鸾凤。神池閟宝象，光怪发岩洞。谁能陟其颠，手揽游龙鞚。东堂黄金藏，龙象俨环拱。萧条亡国辇，拙扑昔谁用。扫堂为一睡，清极乃无梦。思归戒晨发，结束勤仆从。鸿钟振林莽，月落朝岚重。再往堕渺茫，猿鹤应嘲讽。  

赠张公贲  

我昔为诸生，奉书谏议公。后来辱称奖，礼数宾客同。决科甫弱冠，年少气如虹。归来陪后乘，不责醉后恭。孤舟梁宋郊，旅态萃百穷。拜公睢阳府，笑语若春风。人事不可期，俯仰异吉凶。平生丹灶术，马鬛哭新封。十年得吾弟，怀旧涕沾胸。清贫守家法，眉宇肖德容。交臂是非外，为寮兄弟中。东轩语长夏，葵竹罗青红。西舍雪夜欢，玉颜醉瑶钟。欲饮径相就。三更叱阍翁。鲸吸绝遗滴，山颓信倾峰。搜抉尽酱茹，楂梨倒筐笼。通宵两沉醉，午起头如蓬。人生定当尔，事去挽惊鸿。河梁系君马，一笑喜相逢。怜君碧纱幌，夜泪哭韦丛。我方困齑盐，酸寒官辟壅。同寻旧游地，尘壁罥丝虫。啼鸟古寺闲，夏阴小园空。酒市逢好好，琵琶失玲珑。歌舞一分散，宾僚亦西东。忘情犹一叹，齐物论非通。官冷隐朝市，端能信余慵。人生当富贵，子盍自磨礲。便当引五车，一一贮心胸。功就蚁作垤，丛成蛇化龙。北郊分袂归，作恶惊儿童。长谣代晤语，发子一笑哄。  

离黄州  

扁舟发孤城，挥手谢送者。山回地势卷，天豁江面泻。中流望赤壁，石脚插水下。昏昏烟雾岭，历历渔樵舍。居夷实三载，邻里通假借。别之岂无情，老泪为一洒。篙工起鸣鼓，轻橹健於马。聊为过江宿，寂寂樊山夜。  

宿樊溪  

黄州望樊山，秀色如可鉴。扁舟横江来，山脚系吾缆。大川失汹涌，浅水澄可揽。北风吹疏雨，夜枕舟屡撼。齐安不可望，灭没孤城暗。奔流略溪口，龙唇屡窥瞰。平生千金质，戒惧敢忘暂。兹游定何名，耿耿有馀念！  

道士矶  

匡庐奠九江，苗裔遍南服。横江蔽原野，内外实一族。危矶插江生，石色擘青玉。蛟龙穴乱石，猱玃在乔木。我行季冬月，江迹在山腹。扁舟如镜面，清净不可触。跻攀既不可，千古长幽独。缅想遂古初，巢居戒樵牧。  

离樊口宿巴河游马祈寺  

扁舟下樊溪，江南正清泻。晓登巴河岸，极目望春野。步寻修竹寺，古木争偃亚。云昔孙仲谋，刑牲致师祃。雄图邈已矣，英概足悲吒。石梯造云雾，丹白开广厦。山僧安寂寞，畏冷不出舍。劳生遇闲境，顿使我心写。晚江平若席，风势欲相借。  

龟陵湾阻风三日遥祷孤山而风止  

积水多疾风。三日阻我舟。天寒波涛恶，岸窟腾龙虬。五更船篷鸣，冷气入衾裯。平明诸山雪，烂漫铺琳璆。篙工笑相顾，白我巴船头。永愧小孤神，雾鬓横星眸。仓卒祷即应，知我厌滞留。稍晴景物好，柳色含新柔。春风我故旧，迎我入东州。  

自离富池凡三祷顺济龙求便风皆获应又风日清霁舟行安稳委曲如所欲感而成诗  

旗尾指船头，篙工告风便。张帆施双橹，去势如脱箭。船傍两高山，过目若流电。波平舟稳驶，客寝兀未变。吾闻江西龙，神力回宇县。往来万夫祷，正直乃获愿。嗟余何所恃，诚恪无所荐。神岂哀吾穷，有赐不待献。乃知人穷我，本不坐神谴。人间事苦异，未易以言辨。坐令千里远，近若在几研。惭非谢宣城，援笔赋静练。  

出山  

青山如君子，悦我非姿媚。相逢一开颜，便有论交意。今晨决然去，惨若执我袂。谓山无见留，此事宁久置。道边青发翁，下有白玉髓。劚之龙蛇窟，自足饱吾世。平生耽幽独，乃若安朝市。一官等尘垢，安得败成计。草堂醉老子，虎溪大开士。寄语二主人，为留三亩地。  

离阳翟  

驱车发颍川，回望失嵩少。霜氛塞层空，黯淡寒日晓。原田际天平，百里见飞鸟。累累道傍丘，石兽卧衰草。不知谁氏碑？剥裂偶未倒。支离见隶字，书带汉笔妙。遗坟不可问，文彩竟何效。永年恃金石，此计久可笑。昔游已三岁，存没伤怀抱。饱谙人世忧，安得身不老。  

次颍川  

许昌古名都，气象良未替。客子远道来，尘埃满襟袂。黄昏造孤驿，买饭啮枯胾。庭宽蟾蜍高，霜气彻寒被。赖携朱提杯，可具一饭费。无人劝我酌，孤独伴客醉。笙箫谁家楼，语笑月中市。何人不行乐，而我独涕泪！夜长更漏稀，风急鼓鼙驶。天明卷席去，行止随所值。  

同杨十二缑氏寺宿草酌张正民秀才见访  

契阔千里别，恻怆难具言。殷勤一宵语，愿子未即眠。空堂灯火青，旅褐借僧毡。劳劳一杯酒，不解道路寒。经年相从乐，既别亦茫然。人间事尽尔，聚散亦何叹！但悲多难身，尚获朋友欢。间关百忧中，一笑直万钱。张子年未冠，已雄群少年。巉巉坐我侧，紫眸秀双颧。壮志激衰懦，清谈破愁煎。天明即分散，奈此情悁悁！  

初到都下供职寄黄九  

千里不相见，劳劳复何辞。不远应一城中，耿耿令我思。僦舍酒家楼，椎炉卷其旗。鼠壤败晨炊，守翁噪群儿。马傍挟两羸，双踵待刻移。五日长安尘，故山梦中归。何以洗我心，望君青松姿。怀情久不吐，古屋弦悲诗！  

晚归寄无咎  

屋东云移山，屋西日半壁。馀天一剑青，远雨万丝白。官事。痴可了，未遭官长责。惟应晁夫子，不可别顷刻。  

西山寒溪  

兹行颇闲暇，聊此山水间。况有所携人，臭味同一源。山溪并修涧，嘉木间蒲莲。杉松开古刹，始觉此溪寒。孤亭出屋背，石磴相牵攀。迎客穷道人，俯偻鬓眉斑。释子具粗粝，虽贫有馀欢。午登西山去，路作九曲弯。山禽惯不惊，夏木秀且繁。缅怀紫髯公，奠玉祠天坛。豪强有遗韵，兴废无留观。空岩一泓泉，引余掬清甘。至人悲热恼，遗此消昏烦。我荼非世间，天上苍月团。为尔惜不得，烹啜浇晨餐。深谷晚易阴，快雨时班班。但见夹道松，龙髯湿苍颜。念我亦颜人，深居闭柴关。不使倒珠玉，使我胸中慳。之官亦漫浪，遇胜却盘桓。平生据顽钝，信命傲忧患。言归徒旅疲，就荫休征鞍。  

读中兴颂碑  

玉环妖血无人扫，渔阳马厌长安草。潼关战骨高於山，万里君王蜀中老。金戈铁马从西来，郭公凛凛英雄才。举旗为风偃为雨，洒洒九庙无尘埃。元功高名谁与纪，风雅不继骚人死。水部胸中星斗文，太师笔下蛟龙字。天遣二子传将来，高山十丈磨苍崖。谁持此碑入我室，使我一见昏眸开。百年废兴增叹慨，当时数子今安在。君不见，荒凉浯水弃不收，时有游人打碑卖。  

出长夏门初望龙门  

出郭心已清，青山忽相对。游人傍流水，俯仰秀色内。谁张苍玉屏，中断神斧快。清伊泻其间，银汉曳天派。参差楼观出，杳霭林麓邃。岩声答远响，水影弄空翠。同游得君子，兴与烟霞会。选胜虽自兹，高怀已尘外。  

饭昭果寺  

飘然乘兴游，殽酒笑俗具。僧居致野饭，草草亦有趣。山僧惯迎客，煮茗新泉注。岩花得春迟，晚秀见红素。萧萧野市井，人物自来去。溪光送孤舟，石色照素树。题名扫高壁，岁月记所遇。书罢迹已陈，出门犹反顾。  

石楼  

清溪若奔虬，八锁束其颈。奔腾去莫脱，摆掣恣骁猛。嘈嘈战风霆，万鼓助其劲。声驱石崖动，气抱晴日冷。我来怯初登，注视久乃定。悠悠山川阔，寸目罗万景。平生林野趣，疏放谢鞭警。会期山月出，一啸清夜永。  

上方  

足蹑青玉磴，跻攀不知劳。回头瞰木杪，始觉所历高。孤鸟去灭没，奔溪深怒号。白日当画梁，青云送微飚。坐久神虑平，微凉清骨毛。但警尘垢容，俯仰近赤霄。古壁有遗字，昔人嗟寂寥。南风不知暑，古木常萧萧。  

广化遇雨  

浮云蔽高峰，台殿延晚色。风声转谷豪，雨脚射山白。东楼瞰虚明，龙甲排桧柏。萧森异人境，坐视动神魄。撞钟寺门掩，晚霁尚残滴。相携下山去，尘静马无迹。归来解鞍歇，新月如破璧。但恐桃花源，回舟已青壁。  

赠无咎以既见君子云胡不喜为韵八首  

平生怀想人，握手良未易。接君同舍欢，此事非此世。十年淮海梦，一笑相逢地。投分白首期，愿言何有既。  

贤愚譬观形，美丑不自见。医肱待三折，剑铁要百炼。磨君古青铜，汰拣寄明辨。一智出千愚，食芹敢忘献。  

文风还正始，磊落有诸君。长者进后生，亦使我有闻。譬如狸与虎，偶使并称文。终然不可及，困我力空勤。  

文衰东京后，特起得韩子。支撑诽笑中，久乃化而靡。籍湜既洒扫，后生始归市。垂君拯溺手，请效我一指。  

诗坛李杜后，黄子擅奇勋。平生执羁靮，开府与参军。举诗秉笔徒，吟哦谩云云。安知握奇律，一字有风云。  

触有羸其角，进有跋其胡。膏车秣吾马，白日在修途。虽乏亡何杯，颇多未见书。力学致事功，良田本深鉏。  

黄子少年时，风流胜春柳。中年一钵饭，万事寒木朽。室有僧对谈，房无妾持帚。此道人人事，谁令余独不。  

南山缚虎师，肯顾世书字。扬眉哦楚喉，鼎畔倒侯喜。诗声一苍蝇，下到霹雳耳。庸庸老寻常，物外有奇伟。  

与潘仲达二首  

东风沛甘雨，百物一时好。江南桃李尽，红紫到百草。道傍负担子，寒食归祭祷。念我淮上丘，三年不躬扫。  

淮阳牡丹花，盛不如京洛。姚黄一枝开，众艳气如削。亭亭风尘里，独立朝百萼。谁知临老眼，得到美葵藿。  

次韵秦观  

琬琰非世珍，昔以羊皮换。嗟君复何求，众弃乃所玩。十年少游兄，闭口受客难。二毛才一第，俗子犹愤惋。人间异巧拙，善琢贵颜汗。婵娟守重闺，倚市争倩盼。君胡宝滞货，屡辱访衰懦。譬犹卧仆涂，更侑觥与散。球然瑚琏质，磨琢争璀璨。迟君三年鸣，更用惊我慢。  

阿几  

小儿名阿几，眉目颇疏明。日来书案傍，学我读书声。男儿事业多，何必学读书。自古奇男子，往往羞为儒。阿几笑谓爷，薄云无密雨。看爷饥寒姿，儿岂合贵富。翁家破箧中，惟有书与史。教儿不读书，更欲作何事？  

宿虹县驿  

长堤隘舟车，上下无暂歇。煎熬古驿门，聒聒争琐屑。东南淮浙富，输馈日填咽。楚风习喧卑，吴舌动嘲<口哲>。平生耽静意，投闹剧含哕。况兹道路勤，强食慰饥渴。年来嵩洛兴，久与泉石结。终当卜吾庐，云山对华发。  

有感二首  

昨日鸦作巢，今者鸦哺儿。念知三月阑，春物行已稀。晚风飒不收，残红怨馀姿。回风起轻寒，拥炉火重吹。灯明夜斋静，目涩临书迟。病齿不饮酒，持杯劝妻儿。岂无儿女心，惆怅桃李蹊。彼昏安目前，丈夫方有思。  

古今不殊途，掩卷独长想。炎炉与死灰，相去如反掌。彼昏诚不知，一醉富莫量。那知道傍殍，曾是厌杯盎。一金短贩儿，岂暇议得丧。但怜反覆闲，观者为惆怅。圣贤蹈大方，不苟目前妄。寄身爱憎间，得失真一饷。  

春雪  

天寒城南寺，门外无马迹。东风雪疾消，春泥深一尺。岂无老款段，畏蹶不敢策。还归见儿女，怕冷不下席。扬雄玄未就，双鬓飒已白。虽云客载酒，此意终岑寂。功成则有命，生事亦人力。胡为不自勤，守此欲何获。田桑既有裕，醪醴亦馀溢。嗟哉好事客，从古百无一！  

秋感二首  

秋日无远晖，秋草无美姿。残蛩吊白日，寒鸟悲空枝。时节一如此，余出怅安归？强歌不成音，还坐空涕垂！感动百虑进，触心遂纷披。弃捐勿复道，日暮眠吾帷。  

秋山多远声，日暮尤百态。百风落高树，清涧泻寒濑。鸣蜩默谁怜，喑死不偿罪。蛩啼独不已，有愬未逢解。天时激汝曹，宁自知进退。吹嘘成踊跃，刍狗忌撤祭。庭空月宵挂，园冷露晨沛。嗟哉心难忘，捬事还感慨。  

鲁直惠洮河绿石作冰壶研次韵  

洮河之石利剑矛，磨刀日解十二牛。千年虏地因沙砾，一日见宝来中州。黄子文章妙天下，独驾八马森幢旒。平生笔墨万金直，奇煤利翰盈箧收。谁持此研参案几，风澜近手寒生秋。包持投我弃不惜，副以清诗帛加璧。明窗试墨吐秀润，端溪歙州无此色。野人斋房无玩好，惭愧衣冠陈裸国。晁侯碧海为文辞，盘礴万顷澄清漪。新篇来如彻紥箭，劲笔更似画沙锥。知君自足报苍璧，愧我空赋琼瑰诗。  

王晋卿惠诗逾年不报累来见索而王许酒未送因次其韵以督之  

酸寒杜陵老，痛饮遗身世。云安小县麹米春，遥知美昧无多子。犹令此老气如虎，傲兀几以醉为累。争知侯家美酒如江湖，金铛犀杓与之俱。玉壶满倾春水怏，银槽夜滴秋雨疏。主人文章足宾客，许致麹生来坐侧。三杯脱帽我家风，渴如旱田占雨虹。冷官如瓶君未见，腹惟贮水冰生面。鸣鞭走送烦驺辔，坐对朝寒北风起。未欲烦公大作宴，老夫自斟看深浅。  

福昌秋日效张文昌二首  

秋野无人秋日白，禾黍登场风索索。豆田黄时霜已多，桑虫食叶留空柯。小蝶翩翩晚花紫，野鹑啄粟警人起。洛阳西原君莫行，秋光处处伤人情。  

黄桑萧萧秋水清，田中日午村鸡鸣。场边九月禾黍熟，空原雉飞饱新穀。枣篱虫鸣村路曲，道边古坟生野菊。人稀田阔草茫茫，落阳秋深能断肠。  

题韩幹马图  

头如翔鸾月颊光，背如安舆凫臆方。心知不载田舍郎，犹带开元天子红袍香。韩幹写时国无事，绿树阴低春昼长。两髯执辔俨在傍，如瞻驰道黄屋张。北风扬尘燕贼狂，厩中万马归范阳。天子乘骡蜀山路，满川苜蓿为谁芳！  

罔沙阻风  

大江春风浪如屋，客舟迎风罔沙宿。连樯接舵古岸傍，岸头无人春草绿。船头日出炊烟起，买鱼携菜来就市。渔人水恶不出门，萧条野市无鸡豚。堤边纸钱灰若雨，洗酒赛神巫降语。南人艇子不避风，横江五两翩翩去。  

有感三首  

郁城本自贰师谋，骑士拔剑犹封侯。董生明经守正直，白首区区相侯国。参差世事足嗟叹，我笑群儿较目前。可能董子之荣辱，乃在封侯得失间。  

群儿鞭笞学官府，翁怜儿痴傍笑侮。翁出坐曹鞭复呵，贤於群儿能几何？儿曹相鞭以为戏，翁怒鞭人血流地。等为戏剧谁后先，我笑谓翁儿更贤。  

南风霏霏麦花落，豆田漠漠初垂角。山边夜半一犁雨，田父高歌待收获。雨多萧萧蚕簇寒，蚕妇低眉忧茧单。人生多求复多怨，天工供尔良独难。  

到陈午憩小舍有任王二君子惠牡丹二槃皆绝品也是日风雨大寒明日作此诗呈希古  

初来淮阳春已晚，下里数楹聊寝饭。此邦花时人若狂，我初税驾游独懒。任王二君真解事，来致两槃红紫烂。天姝国艳照蔀屋，持供佛像安敢慢。江湖逢春岂无花，格顽色贱皆可拣。誓观中州燕赵态，一洗千里穷荒眼。风波历尽还故郡，此愿谁知辄先满。那知中夕忽凛烈，卧拥牛衣眠失旦。名园泥淖安可入，坐惜残芳风雨散。东邻夫子亦嗜酒，卧听午鸡方起盥。晴明犹及一寓目，我老尚能挥大盏。  

次韵答天启  

黄钟无声登瓦釜，蔡子青衫在尘土。逼人爽气百步寒，知子胸中有风雨。三年河东走胡马，绝口鱼虾便酪乳。归来万卷付一读，不学儿曹用心苦。周瑜陆逊久寂寞，千年北客嘲吴语。莫徒彩笔云锦张，要是宝剑蛟龙舞。天兵百万老西北，快马如飞不出户。眼看六纛出麒麟，走取单于置刀俎。  

赴亳州教官次韵和中书钱舍人及亳州守晁美叔见赠  

久知疏慵难应接，勉强一官亲讼牒。羁穷正似鸠无巢，摆去不如鱼有鬛。从来书史钝蹊径，更叹诗骚穷事业。几思狐白易絮纩，羞褫旧服求新裌。又怜夸毗竟何得，把玩区区一蚊睫。久知趋向合饥寒，正藉文章漫嚅嗫。紫微丈人椽作笔，谁得羸师轻传谍谍。知擒敢慢武侯纵，有穽前知鲁侯敜。荒芜满编求指摘，望以馀光分暐晔。乃蒙称屈力褒扬，不意粪壤藏诸箧。获如丘陵饱则可，良御不悦犹非猎。平生遇赏有君子，处世虽钝吾知捷。清闲得食学官禄，愿以诗书填吻颊。牙悬喜校邺侯签，藤织新成沈郎笈。晁公声名三十载，馀事笔踪传法帖。紫芝眉宇望不远，屈指数日无旬浃。黄衫健步书见赐，紫诰除官等何躐。久怀薄技待后乘。宣管盈囊纸来歙。坐乖前计空惋怅，袖里从今双手压。醉归应被官长瞋，来饱徒劳方朔胁。  

苏叔党吕知止白许下见访叔党有诗戏赠以此奉答  

三年齐安看江山，可当中原故人面。北来尘埃逢故人，眼前却作江山见。君似江山定不疏，能出吾言世亦无。苏郎下笔妙无敌，吕郎与谈惊未识。凤雏骥子未宜轻，囊空各有干金璧。赠君锦绣贡琼瑶，报我琅玕金错刀。溪毛潢污未相弃，岁暮与君甘缊袍。  

游武昌  

一叶横江凌浩渺，李君见我迎门笑。鹅黄初熟醅旋压，书室焚香地新扫。淋漓歌笑不知夜，竹榻枕藉眠诸少。老人被暖觉独晚，惊起东南日如烧。四明陈子定爱客，生火寒厅邀我到。盘肴香洁具俄顷，鲙斫寒鱼初出沼。仲谋霸气久寂寞，元子亭基尚危峭。荆榛荒梗上石磴，人物清江开野庙。暮投明府快一饮，主意殷勤宾屡釂。星河破碎归中夜，明日清淮理归棹。王家园馆静人眼，挂壁於菟疑欲啸。杀鸡为黍办仓卒，看画烹茶每醉饱。还家闭门空寂历，胜境目前皆了了。兹游可再谁汝啬，老懒似不能轻矫。西山得霜瘦如削，萧寺峥嵘出粉筱。幸於腰髀犹足使，与子凌寒恣游眺。  

秋雨小酌赠贾七  

出门秋雨泥漫漫，嗟哉后土何时干！官曹事休归舍卧，破屋淅淅西风寒。弱妻倾榼劝我起，稚子笑语争杯盘。我生乐事但如此，为尔一醉愁肠宽。仕途翩翩斗巧捷，华裾鲜毂相追攀。老来百事觉羞耻，懒伴儿女涂铅丹。贾郎豪华独异我，粉腮玉指双鸦鬟。清眸侑酒醉百盏，肯咀贫瓮寒齑酸。堂前菊花日以好，落砌槭槭梧桐残。当谋痛饮待九日，豪气一压龙山桓。  

寓陈杂诗  

朝雨如雰丝，咫尺不相辨。俄然晨光漏，绀碧出天面。天工易明晦，顷刻俄屡变。今朝事大定，云物卷组练。客有北来说，蝝生被数县。谷穗无一粒，遗秆如立箭。卑田成大泽，投种哀莫见。官人懵不知，犹喜输租办。兴怀及鳏寡，犹愧吾饱饭。  

开门无客来，永日不冠履。客我老懒，投刺辄复去。端成两相忘，因得百无虑。故人在旁郡，书信不能屡。兴哀东坡公，将揜郏山墓。不能往一恸，名义真有负。可能金玉骨，亦逐黄壤腐。但恐已神仙，裂石终飞去。  

我不知暑退，但觉衣汗干。颇怪庭中天，湛然青以宽。有物叫草根，啾啾自相喧。问知已新秋，大火流金丸。天工变寒暑，正尔事亦繁。静观付一笑，吾事宁相关。但思筋力健，悠然佳意还。喧喧憎邻里，砧杵乱人眠。  

秦子死南海，旋骨还故墟。辛勤一生事，空得数编书。琅琅巧言语，玉佩联琼琚。知者能几人，憎者颇有馀。书生事业薄，生世苦勤劬。持以待后世，何足润槁枯。兴怀及平昔，使我涕涟如。道路阻且长，悲哉违抚孤！  

寄李端叔  

陈墟自古皇，疆野实楚县。沃野接神畿，荒沟漕淮甸。民风静而陋，原隰平以远。我来逢艰岁，禾黍秋色浅。荒居咽蛩蚓，风雨老藜苋。闭门谢车马，隐几亲笔砚。马迹巷泥深，庖烟檐日晏。深居窥老《易》，妙理珠自玩。困享方寸足，夸安劳远愿。乖离感岁月，老色各满面。友道古所敦，尺书莫辞倦。  

秋日晒古城  

秋日晒古城，西风振尘埃。出门何所之，坏道连蒿莱。飞鸣鸡犬稀，破屋枯壕隈。老圃理蔬畦，晚甲瘦未开。输人暮出城，栖鸦一一回。怅然心不怡，归坐劝一杯。  

孙志康许为南酿前日已闻籴米欣然作诗以问之  

平生一尊酒，风月不可无。谪官将十年，一醉未易图。市岂无旗亭，官亦有酒垆。薄苦与酿酸，一滴不可沽。英英孙夫子，臭味真吾徒。自云得异糵，乃出粳稻腴。藏久精粹去，去者乃其粗。酝酿才浃日，芳甘已盈壶。伧人喻其力，若火经茅芦。此语真野陋，殆出负贩夫。前日闻吉语，籴便已在途。每恨陈乏糯，价直如买珠。怜君久客囊，倾倒无复馀。假器走仆僮，供我一笑娱。欲为漉巾潜，请学涤器如。作诗以讯之，何日陈尊盂！  

岁暮即事寄子由先生  

岁暮淮阳客，贫闲两有馀。朝昏面壁坐，风雪闭门居。老去深依佛，年衰更嗜书。未能忘素业，聊用慰穷途。下里皆贫屋，开门即古墟。鸡豚来近舍，舂汲赖邻夫。雪压移来竹，霜萎自种蔬。乌皮蒙燕几，褐帽裹僧颅。肉似闻《韶》客，斋如持律徒。女寒愁粉黛，男窘补衣裾。已病药三暴，辞贫饭一盂。长瓶卧墙角，短褐倒天吴。宵寐衾铺铁，晨炊米数珠。搀随杜胫，葛制暖寒躯。时命今如此，功名已矣乎？谈愁风射马，拙待兔逢株。久慕真乘乐，深谙梦境虚。谁怜九顿首，正有一长吁。瞻望身空老，苍茫岁欲除。何当闻妙诲，黥刖待完肤。  

赠翟公巽  

我昔出守来丹阳，江流五月如探汤。使君之居在山腹，绕舍树石何青苍。千年药根蟠井底，灵液浸灌通寒浆。人言枸杞精变狗，夜吠往往闻空廊。金山荡潏浪花里，一舸遥去随渔郎。最奇岩斋人迹少，乳水时滴白石床。翠鼋坡陀负日色，白骑掀舞占风祥。我留金山凡十日，穷探力取无遗忘。南风吹我渡江去，已厌淮南尘土黄。二十年间多少事，身如疲马起复僵。淮南穷栖众人后，朝食不充藜苋肠。公来衰颜得一笑，侧听高论惊寻常。穷阎过我坐至暮，满怀珠玉无粃糠。乃知世间有清议，未可尽以己意量。精金白璧天所宝，理无破碎委道旁。半年耳冷不闻此，遇公矍然神激昂。论交自顾已老丑，从事理绝随飞翔。斯文有属不但尔，因公作诗我涕滂。  

北邻卖饼儿每五鼓未旦即绕街呼卖虽大寒烈风不废而时略不少差也因为作诗且有所警示秸秬  

城头月落霜如雪，楼头五更声欲绝。捧盘出户歌一声，市楼东西人未行。北风吹衣射我饼，不忧衣单忧饼冷。业无高卑志当坚，男儿有求安得闲。  

书初凉夜至将晓灵寿寺作  

秋房灯火清，人语久已寂。城远不闻更，警柝鸣未息。横参已入地，斗柄当天植。乃知三更中，市鄽已寂历。我时守书几，磨墨倾砚滴。反覆小学书，昏目如芒刺。试寻邻房僧，鼻鼾背负壁。体劳径就枕，冷梦分南北。觉来寺钟鸣，僧礼像前席。须臾闻梵呗，木鱼如叩石。举头视东牖，朝日已淡白。反身起披衣，神爽健筋力。亟来酒瓮边，侧听声唧唧。  

霜后步西园  

浓霜失暄妍，短日淡无色。回风振中园，摇落声策策。草根饥鸟啄，飞舞时啧啧。野荒无遗粒，卒岁将何食。鲜鲜西墙下，幽草弄寒碧。四时不吾欺，聊假汝顷刻。  

呈徐仲车  

朝日照高檐，夜霜犹在瓦。纤纤墙边柳，春色已可把。残年能几何，奔驶剧湍泻。虽无功名求，衰暮亦悲吒。出门问徐子，两计决取舍。为当勉自修，汲汲不可暇。为当饮美酒，送老在杯斝。子当指我途，我即策其马。但我懒拙姿，终非服勤者。  

读戚公恕进卷  

世方尚纤柔，子独不可揉。人皆喜呶呶，子语不出口。巉然即之高，俗子竞嘲诟。我尝要之难，快使暴其有。乃知谤之非，更觉所得厚。由来难小知，此固可大受。读书常辛勤，世务饱经构。琅琅满编文，一一可推究。俗儒昧事实，文字工彩绣。可观不可用，章甫冠土偶。子能独不然，浑朴谢雕镂。宁为目前玩，功见施设后。知心古所难，形兀实见售。嗟君听者寡！风雨但孤雊。又思理难常，功业亦邂逅。岂令匠石斤，常缩袖间手。无为扣角歌，且进满尊酎。但非遽可合，有所待而偶。干将伏黄土，气乃在牛斗。顾君久自安，蔽抑宁复久。  

赠江瞻道  

我行于四方，其所急者友。呜呼得之难，百不一邂逅。人心不可齐，若十指於手。随其短与长，亦各有所取。刚或矿而折，柔有弱而仆。质良文不扬，中美外莫副。宽壶泛以枵，狭盎迫而陋。此犹其大概，琐屑难悉究。譬如选长材，弃百不一有。其间虽得之，犹或烦矫揉。我友居淮滨，饮德昔自幼。岂期羁旅间，乃获闻謦欬。嗟君如美玉，外彻中乃厚。埋藏困尘埃，要以不可垢。他人十不一，子乃得八九。余亏能几何？不待勉而就。乃知昔求艰，特以见未久。但忧奔莫及，敢惮喘而走。我心子所知，濩落无所囿。是以行于世，往往得嘲诟。人才如其面，不自知好丑。立之明鉴前，乃见其可否。子於我无嫌，告我当苦口。我惟於改过，窃不敢自后。嗟予迫饥寒，子亦仰五斗。何当两有归，投老作邻叟。  

与友人论文因以诗投之  

我虽不知文，尝闻於达者。文以意为车，意以文为马。理强意乃胜，气盛文如驾。理维当即止，妄说即虚假。气如决江河，势顺乃倾泻。文莫如六经，此道亦不舍。但於文最高，窥不见隙罅。故令后世儒，其能及者寡。文章古亦众，其道则一也。譬如张众乐，要以归之雅。区区为对偶，此格最污下。求之古无有，欲学固未暇。君为时俊髦，我老安苟且。聊献师所传，无以吾言野。  

寄答参寥五首  

昔我初见子，子时客京师。闻名久不获，既得过所知。示我一卷书，大小百首诗。我嗜不可辍，熊蹯荐朝饥。约子彭城游，念当行有期。中间忽仓卒，决去不子辞。子后来高邮，我居淮之湄。中间无百里，诗句屡交驰。客来得子书，云子久南归。投书不能读，恨我闻之迟。使我早知此，扁舟尚能追。远别不执手，近居不相携。每念念恨者，耿耿衷肠悲。子行日已南，我去日已西。音书不可频，何以慰我思！  

苏公守吴兴，山水方有主。子兮从之游，挂锡当可驻。尘埃困孤鹤，念子久失所。秋风展其翼，道使万里去。青云引高唳，爽绝谁敢伍？余驹欲西秣，东我江海橹。平生二三子，往往在南土。子才得所乐，我拙日益鲁。拳拳相思心，契阔不得语。  

秦子我所爱，词若秋风清。萧萧吹毛发，肃肃爽我情。精工造奥妙，宝铁镂瑶琼。我虽见之晚，披豁尽平生。又闻从苏公，复与子同行。更酬而迭唱，钟磬日撞鸣。东吴富山水，草木馀春荣。悲余独契阔，不得陪酬赓。  

我生为文章，与众常不偶。出其所为诗，不笑即嘲诟。少年勇自辩，盛气争可否。年来知所避，不敢出诸口。时时未免作，包以十袭厚。低心让儿曹，默默众人后。见君不能已，颇亦陈所有。君岂少取之，时以佳句授。幽弦喜有听，清唱慰孤奏。如何瞥然去，使我不得友。  

萧萧江湖客，疏瘦若秋竹。苦心为诗章，日夜挠心腹。清弦无浮声，促柱有哀曲。湔湔幽岩泉，一一清可掬。人生於文章，初苦力不足及其成欲售，又困瞽者目。予从吴兴公，乃独获所欲。得意有知赏，幽怀免穷独。嗟余失所投，痛学自藏覆。子当慰我穷，时寄书数幅。  

夏日杂感四首  

群动入夜息，我归亦安眠。脱我身上衣，投枕体晏然。朝日常营营，有生不可闲。羲和戢其光。幸此须臾间。人生一世中，大小无百年。胡为不自暇，长抱勤苦叹！才者勇设施，诞者夸死权。彼有驱其心，欲休谅无缘。我本与世疏，少慵老成顽。何为不引去，坎坷行所艰。  

娟娟檐前月，虽缺自媚好。团团理丝虫，养身恃其巧。无能老蝙蝠，乘夜出堂奥。那能捕飞蚊，未解聒耳闹。悲歌草间蚓，辛苦自鸣噪。尔生可以默，何所欲而躁？鸣蛙诉其渴，谓若天可祷。瘖蝉死不鸣，岂以诉无效。悠悠群动情，谁得办丑好。我歌岂徒然，亦用自警告。  

西华道中  

我行陈许郊，千里平若掌。居民杂荆榛，耕少地多旷。野兔作跳奔，惊鸢或高飏。乔林多疾风，寒涧有馀涨。棘篱蔽茅屋，鸡犬入村巷。主人扫土塌，秣马具朝饷。童儿汲土井，败饭堆瓦盎。勿悲为生陋，自足无他望。嗟余走薄官，奔走年将壮。长抱羁旅愁，何时税归鞅。  

读苏子瞻韩幹马图  

我虽不见韩幹马，一读公诗如见者。韩生画马常苦肥，肉中藏骨以为奇。开元有臣善司牧，四十万匹屯山谷。养之罕用食之丰，力不曾施空长肉。韩生图像无乃然，我谓韩生巧未全。君不见，昔时骐骥人未得，饥守盐车唯有骨。昂藏不受尘土侵，伯乐未来空伫立。骐骥乏食肉常臞，韩生不写瘦马驹。谁能为骥传之图，不如凡马饱青刍。  

再和马图  

我年十五游关西，当时唯拣恶马骑。华州城西铁骢马，勇士十人不可羁。牵来当庭立不定，两足人立迎风嘶。我心壮此宁复畏，抚鞍蹑蹬乘以驰。长衢大呼人四走，腰稳如植身如飞。桥边争道挽不止，侧身逼坠壕中泥。悬空十丈才一掷，我手失辔犹攒蹄。回头一跃已在岸，但见满道人嗟咨。关中地平草木短，尽日散漫游忘归。驱驰宁复受鞭策，进止自与人心齐。尔来十年我南走，此马嗟嗟入谁手！楚乡水国地卑污，人尽乘船马如狗。我身未老心已衰，梦寐时时犹见之。想图思画忽有感，况复慷慨吟公诗。达人遇境贵不惑，世有尤物常难得。宁能使我即无情，搔首长歌还叹息。  

再寄子由先生  

宛丘之别今五年，汴上留连才一日。残生飘泊客东南，忧患侵陵心若失。先生神貌独宛然，但觉岩岩瘦而实。有如霜露入秋山，扫除繁蔚峰峦出。自言近读养生书，颇学仙人饵芝术。披寻图诀得茯苓，云是松间千岁物。屑而为食可不饥，功成在久非仓卒。上侔金石免毒裂，下比草木为强崛。涓涓漱纳白玉津，炼以真元纳之骨。神仙自是人不知，岂为难求废其术。我闻公说心独嗟，欲问太虚穷恍惚。奈何不使被金朱，乃俾枯槁思岩窟。又观世事不可常，倚伏谁能定於一？终身轩冕亦何赖，况有朝升而暮黜。何如端坐养形骸，寿考康宁无夭屈。乃知岂即非良图，却笑儿曹嗜糠籺。青衫弟子皆授经，赋分羁穷少伦匹。自知无命作公卿，颇亦有心穷老佛。但思饱暖愿即已，妄意功名心实不？终期策杖从公游，更乞灵丸救衰疾。  

寄杨应之  

应之蹉跎三十九，犹着青衫困尘垢。高才逸气老益奇，我每事之安敢友。逢时则驾子何患，有才未用谁之丑。暴得从来失常速，徐驱未用鞭其后。扫除万事付诸命，收拾至乐归之酒。闻公颇以饮自名，我亦抗衡能至斗。京师常恨酒不足，贫旅仅得糊其口。乃知一饮尚间关，功垂万古知难偶。百年痛饮乃良图，安用金朱裹枯朽。我生自断计已决，君亦我徒能尔否？扬眉鼠子事轻肥，眨眼小儿夸谨厚。须防仰赫忌鹓雏，更虑致魇逢刍狗。独醒不若餔其糟，群犬犹须避而走。遭刑每笑嵇叔夜，得计须师彭泽叟。我官古邑洛之阳，闻有山川亦清秀。行当酿秫从子游，更以新诗相献侑。  

招潘郎饮  

老人夜短睡不足，勃公窗外强知时。五更未明语千万，更憎林间鹎鵊儿。吹红洗白雨三日，吾园花蕊已离披。一年春事坐如此，白首穷谪归无期。念此径须沽酒饮，买鱼烹肉勤妻儿。更呼东邻好酒伴，为我醉倒阶前泥。  

郭圃送芜菁感成长句  

芜菁至南皆变菘，菘美在上根不食。瑶簪玉笋不可见，使我每食思故国。西邻老翁知我意，盈筐走送如雪白。蒸烹气味元不改，今晨一餐如南北。孔明用蜀最艰窘，百计掇拾无遗策。当时此物助军行，渭上褒中有遗植。英雄临事究琐屑，终服奇才屈强敌。想见躬耕自灌畦，当时有意谁能测！  

读守道诗  

仁宗之初公有声，一世懦者闻之惊。日行古义不顾俗，师事孙子传其经。扫堂捧杖供贱役，侍师之坐随师行。质疑问道无敢变，当世始知师与生。作为文章不徒发，讥切时事排公卿。俗儒毁誉无所出，乃取过行为讥评。过於仁义罪固小，矫弊自合违中行。人皆不及子独过，两者之罪谁为轻。开编偶诵子诗句，辞气磊落严以清。吟哦令我不能舍，想见眉宇寒峥嵘。高风一泯不可见，安得壮士能经营。惜哉朽骨不可作，徂徕废土知谁耕。  

对雪呈仲车  

学堂岁暮无来客，残雪漫漫风猎猎。当庭古柳三四株，老翁携帚收残叶。二年闲散百事慵，饥寒不自勤鉏锸。囊空甑倒谁复救，典衣买酒将空箧。人间万事苦难齐，以醉驱愁最奇捷。丈夫未死谁能测，幽忧何自同儿妾。饮酣耳热诗兴遒，直上虚空恣陵蹑。饥喉冻噤谁与解，正藉醺酣得嚅嗫。少年举白未尝辞，渐老深杯见还怯。何常共有种秫田，免向官垆走书帖。  

己未四月二十二日大雨雹  

夜来飞雹惊我眠，大者磊落几如拳。起听但觉屋欲动，檐瓦破坠无复全。是日晚晴星斗出，镜静万里无云烟。乾坤变化竟谁使，造作诡怪须臾间。邻家老翁发已白，云昔见此今十年。木衰火滥气浮泄，激此阴沴成冰坚。儒生臆度知是否，天事谁得穷其源？屋头雏鸦失其母，足伤翅折亦可怜。  

早作  

鸬鹚夜寒不得眠，永夜相语高树颠。鸦鸣最早尤喧阗，啼呼相应动百千。老鸡睡起足挛拳，侧头端如闻九天。引吭一唱鸣宫悬，时哉不后亦不先。朦胧初日见山川，吾庐人起有炊烟。  

读李憕碑  

自唐中微北方沸，胡马长鸣饮清渭。李公守节陷贼庭，身死髑髅行万里。【憕及卢奕并传首】。百年事往谁复省，一丘榛莽无人祭。荒碑半折就磨灭，后人空解传其字。杀身不畏真丈夫，自古时危知烈士。俗书小技何足道，嗟我但欲扬其事。寥寥获麟数千载，末学褒贬多非是。高文大笔谁复作！绌臣饿夫须有待。纷纷后世竞著述，纸墨徒为史官费。却嗟何独此事然，搔首碑前空叹慨。  

秋蔬  

荒园秋露瘦韭叶，色茂春菘甘胜蕨。人言佛见为下箸，【俗言八月韭，佛开口】。芼炙烹羹更滋滑。其馀琐屑皆可口，芜菁脆肥薹菹辣。藏鞭雏笋纤玉露，映叶乳茄浓黛抹。已残枸杞只留枿，晚种莴苣初生甲。南来食鱼忘肉味，久思吾土牛羊茁。软炊一饱老有味，痛饮百壶今不说。蒲团斋罢欠伸时，自觉少年心解脱。  

瓜洲谢李德载寄蜂儿木瓜笔  

瓜洲萧索秋江渚，西风江岸残红舞。津亭永夜守青灯，客睡朦胧听江雨。青樽晓酌遣怀抱，但恨郁郁将谁语。敲门忽得故人书，洗手开缄见眉宇。蜂儿肥腻愈风痹，木瓜甘酸轻病股。銛锋皓管见还愧，老去笔砚生尘土。北归飘泊亦何事，篙工已束横江橹。天寒应客太昊墟，当遣何人具鸡黍。  

耒寒热伏枕已数日忽闻车骑明当按顿睡中得韵语数句上呈四丈龙图兼记至日之饮  

山羊卷酥如切玉，剪毛胡羊花作肉。烛前醉客淋漓时，山泉更煮如珠粟。深泥三尺归不记，日到床前初睡足。尔来七日战寒热，朝饭斋糜不盈掬。客来但办君且去，卧听涓涓雪消屋。因山事严京兆出，十驿人人如在目。驼裘便面行野时，晴郊已动陈根绿。  

和晁应之悯农  

南风吹麦麦穗好，饥儿道上扶其老。皇天雨露自有时，尔恨秋成常不早。南山壮儿市兵弩，百金装剑黄金缕。夜为盗贼朝受刑，甘心不悔知何数。为盗操戈足衣食，力田竟岁犹无获。饥寒刑戮死则同，攘夺犹能缓朝夕。老农悲嗟泪沾臆，几见良田有荆棘。壮夫为盗羸老耕，市人珠玉田家得。吏兵操戈恐不锐，由来杀人伤正气。人间万事莽悠悠，我歌此诗闻者愁！  

九月十二日入南山憩一民舍冒雨炙衣久之  

石棱如刀不容步，上挽垂藤下无路。风寒雨滑徒旅愁，舍马杖藜泥没屦。跻攀颠坠不容发，目眩心寒惊反顾。亦知垂堂有遗戒，身仰微宫欲谁愬。萧萧茅屋映绝壁，门外漍漍清泉注。解衣就火不能暖，旋拾山薪伐溪树。山翁生未食醯醢，脱粟寒蔬度朝暮。人间平地固不少，何用崎岖守麏兔。秋声四起山霭夕，坏屋疏篱睡无处。披裘结束相劝归，过尽重云下山去。  

萧朝散惠石本韩幹马图马亡后足  

世人怪韩生，画焉身苦肥。幹宁忍不画骥骨，当时厩马君未知。开元太平国无事，战马卷甲饱不骑。玉关橐驼通万里，长安第宅连诸姨。笙歌锦绣遍一国，六龙长闲空食粟。霜甜秋草沙苑游，日暖春波渭川浴。脽圆经稳目生光，细尾丰膺毛帖肉。珠鞍玉<革登>蹬骄不行，岂有尘埃侵四足。韩生丹青写天厩，磊落万龙无一瘦。岂知车下骨如墙，饥齧草根刺伤口。君家古图才半身，千里腾骧已有神。回身侧顾不无意，剪鬃络头磋失真。君不见，太宗战马拳腹毛，身骑此马缚群豪。龙虎精神金鼓气，岂有闲地供脂膏。至今画图快胸臆，想见虬须亲破贼。那知但爱厩中肥，渔阳筋脚蹄如石。神驹入水随烟云，蜀山石路无行人。六骥悲鸣足流血，骑骡遗事一酸辛。  

次韵君复七兄见赠  

老知山林等朝市，扁舟谁能问行止？长淮十日浪吹沙，春风正搅骊龙睡。幽人软语破永日，冲泥携手林间寺。坐中知兄病当已，眉宇氲氲有佳气。华池神酒不用醒，人生和畅自忘形。扶持阴德鬼神在，洗除世缘烦恼轻。东来自惭双鬓改，相逢独觉两眼明。论诗尚爱淡生活，学道久叹闲名声。嗟我尘埃费昏旦，补刖自怜闻道晚。还丹欲问仆仆仙，【谓陆先生。仆仆，古仙人也】。一庵更伴腾腾懒。【谓圆明。腾腾，古禅宿】。春阴夜薄月朦胧，剧谈烛尽樽亦空。他日重逢庞处士，可能犹与世人同。【自注：兄断爱屏欲，专意禅悦，故比庞公】。  

离泗州有作  

舸舣大艑来何州，翩翩五两在船头。淮边落帆汴口宿，桥下连樯南与北。南来北去何时停，春水春风相送迎。沙岸飞鸥旧相见，短亭杨柳不无情。清歌一曲主人酒，主人寿客客举手。明日酒醒船鼓鸣，沙边破堠不知名。行人十里一回首，云边犹有塔亭亭。  

汴上观迎送有感  

居人怜客千里来，扫堂为客致酒杯。夜阑再拜客辞去，樽前美人不成舞。阳关八叠倒玉船，销魂此地自年年。船头旂竿船尾柂，南游江海北长安。长亭出城十馀里，柳边人家饭游子。少年此地几经过，白头相逢可奈何！  

奉先寺  

荒凉城南奉先寺，后宫美人官葬此。角楼相望高起坟，草间柏下多石人。秩卑焚骨不作冢，青石浮屠当丘垅。家家坟上作享亭，朱门相向无人声。树头土枭作人语，月黑风悲鬼摇树。宫中养女作子孙，年年犊车来作主。废后陵园官道侧，家破无人扫陵域。官家岁给半千钱，街头买饼作寒食。  

送程德孺赴江西  

程侯治楚我独知，去时民作婴儿啼。归来明光见天子，还把一节大江西。年来屡下宽大诏，赤子未免寒与饥。恩如忧病政如药，知病无药何由治。朝廷法度寄吏手，付授得所乃合宜。事如白黑初易睹，败以容悦相蒙欺。此行委寄意不浅，列城数十受指麾。任官轻外最弊法，省阁无补真何为！遥知敏手多暇日，不废樽俎环蛾眉。从君多乞歙州纸，岁晏天禄供吟诗。  

叙十五日事  

五更闻钟自惊起，坐守残灯具冠履。昏昏病眼正团花，独爱当庭月如水。强驱睡味谁不仁，漠漠黑甜留两眦。忽惊左掖涨风埃，已趋上閤锵环珮。平明原庙焕金碧，饥投散幕餐寒饵。纷纷仆仆酸两胫，肉食当然贱何事！走马还家百不问，扫榻伸腰真有味。起来炊熟日亭午，槐叶新成庭覆翠。翻书弄翰老自笑，饱食安眠计难遂。古来高士不入城，肯听鸡鸣踏朝市！  

官闲  

官闲吏归早，岁晏寒欲盛，槐稀庭日多，鸟下人语静。幽花破寒色，过雁惊秋听。酒贱莫厌沽，北风行欲劲。  

冬日放言六首  

小儿喜学书，满纸如栖鸦。老妇寒不绩，当户理琵琶。樽中有神物，快泻如流霞。三杯任兀兀，冻脸生春华。  

寒羊肉如膏，江鱼如切玉。肥兔与奔鹑，日夕悬庖屋。嬉嬉顾妻孥，滋味喉可欲。谪官但强名，比者何不足！  

日暮归饮酒，儿女戏我前。须臾径三酌，据榻已醺然。老妻坐我傍，肴胾屡炮煎。大胜刘伶妇，区区为酒钱。  

我初谪官时，帝问司酒神。曰此好饮徒，聊给酒养真。去国一千里，齐安酒最醇。失火而遇雨，仰戴天公仁。  

秦人焚诗书，意欲遂绝灭。六经至今存，何曾损毫发。兴衰有天理，人力自浅拙。不忧骊山墓，回首遭发掘。  

元子本豪爽，颇复有俗气。孟嘉亦可人，乃与较权势。崛强尽百年，究竟成何事！江左无英雄，汝得免徒隶。  

潘郎以予生日见过致酒出两诗  

东风沛甘雨，百物一时好。江边桃李尽，红紫到百草。道傍负檐子，寒食归祭祷。念我淮上丘，三年不躬扫。  

淮阳牡丹窟，盛不数伊洛。姚黄一枝开，众艳气如烁。亭亭风尘表，独立朝万萼。谁知临老眼，更复美葵藿。  

嘲南商  

两袖全疋帛，望知江淮客。深藏计算苦，好斗意气窄。愁逢汤饼碗，遇鲊论瓮咋。市南沽茅柴，归店两颧赤。  

十二月二十六日旦闻东堂啄木声忽记作福昌尉时在山间环舍多老木腊后春初此鸟尤多声态不一今琵琶筝中所效既不类又百不得一二云福昌河南属邑也  

睡起闻啄木，忽忆福昌春。官舍题诗壁，如今经几人？犹能老耽酒，依旧拙谋身。尚想蘭宫路，东风清洛滨。  

田家三首  

野塘积水绿可染，舍南新柳齐如剪。去冬雪好麦穗长，今日雨晴初择茧。东家馈黍西舍迎，连臂踏歌村市晚。妇骑夫荷儿扶翁，月出桥南归路远。  

社南村酒白如饧，邻翁宰牛邻媪烹。插花野妇抱儿至，曳杖老翁扶背行。淋漓醉饱不知夜，裸股掣肘时讙争。去年百金易斗粟，丰岁一饮君无轻。  

新见鹊衔廷树枝，黄口出巢今已飞。栗留啄椹桑叶老，科斗出畦新稻齐。田家苦作候时节，汲汲未免寒与饥。去来暴取独何者？请视《七月》豳人诗。  

海州道中二首  

孤舟夜行秋水广，秋风满帆不摇桨。荒田寂寂无人声，水边跳鱼翻水响。河边守罾茅作屋，罾头月明人夜宿。船中客觉天未明，谁家鞭牛登陇声？  

秋野苍苍秋日黄，黄蒿满田苍耳长。草虫咿咿鸣复咽，一秋雨多水满辙。渡头鸣春村径斜，悠悠小蝶飞豆花。逃屋无人草满家，累累秋蔓悬寒瓜。  

女几祠下  

山边白云闲不扫，山下松花龙甲老。东风古柏吹暖香，庙前土马荒春草。朝霞为裳水为珮，守庙千年老龙在。清风扫堂神暮还，山头月出溪潺潺。  

福昌北秋日村行  

秋野无人秋日白，禾黍登场秋索索。豆田黄时霜已多，桑虫食叶留空柯。小蝶翩翩晚花紫，野鹑啄粟惊人起，洛阳西原君莫行，秋光处处伤人情。  

黄桑萧萧新雨晴，田中日午村鸡鸣。场头九月禾黍熟，空原雉飞饱新谷。枣篱虫鸣村路曲，路边古坟生野菊。人稀田阔草茫茫，洛阳秋深能断肠。  

从黄仲闵求友于泉  

炎暑战已定，清秋当抗衡。碧云生雁思，幽草见蛩情。晒麦村墟静，观书枕簟清。谁能酌玄酒，来破屈原醒。【借一韵】  

赠陈履常  

劳苦陈夫子，欣闻病肺苏。席门迂次数，僧米及时无。旨蓄亲庖急，青钱药裹须。我场方不给，何以絷君驹！  

至安化驿先寄淮阳故人  

萧条安化驿，倦客思悠哉！积水连天阔，青山送客来。疏篱风卷叶，败屋雨生苔。寄语淮阳旧，人今放逐回。  

秋日  

陨叶鸟不顾，枯茎虫莫吟。野荒田已获，江暗夕多阴。夜语闻山雨，无眠听楚砧。敝裘还补绽，披拂动归心。  

发安州作  

积雨陂塘秀，南风蒿艾肥。乌犍立横陇，白鸟下深畦。云木叫杜宇，晓林啼竹鸡。平生倦游兴，赖有浊醪携。  

都梁亭下  

金塔青冥上，孤城苍莽中。浅山寒带水，旱日白吹风。人事剧翻手，生涯真转蓬。高眠待春涨，鲑菜伴南公。  

二月二日舣舟徐城戏呈戚郎  

自嗟为客久，羁旅过淮时。雪野挑蔬瘦，霜天暖酒迟。流年下坡毂，万事覆枰棋。异日怀陈迹，孤舟近古祠。  

舟中晓思  

树色未啼鸟，桨声初度航。客灯青映壁，城角冷吹霜。飘泊年来甚，羁游情易伤。年丰清颍尾，吾计亦差良。  

酬同年徐正夫司户时公欲卜筑嵩洛间  

少别老相见，无言空惘然。功名属多病，诗酒乐衰年。釜厌颜公粥，囊须赵壹钱。归装何日办，嵩少好林泉。  

今早将饮酒闻莺有感  

萧条古兰若，春日等闲斜。唧唧初闻燕，匆匆又过花。旧游都似梦，到处即为家。把酒听莺处，羁怀感岁华。  

破幌  

破幌一点白，卧知千里明。低窗通雪气，乔木尚风声。传警军城静，鸣钟梵刹清。高眠寻断梦，邻树已乌惊。  

卷帘  

卷帘新月上，林影散微茫。庭草鸣虫近，风灯秋幌凉。长年唯有病，晚岁苦多伤。身世竟何就。吾将问蜀庄。  

日落  

日落长云暗，风悲古岸秋。渚鸥遥避客，野蝶戏随舟。疏拙资微禄，飘零厌远游。若无尊里酒，何物与消愁！  

舟行即事二首  

古岸生微霭，空林挂夕阳。霞辉明野色，天影战波光。集鸟村墟暗，鸣虫禾黍荒。秋高孤月静，天末巧云长。沙晚横归艇，川晴列去樯。登临自多感，何必寄他乡！  

去去路日远，行行岁向深。晚田荒更阔，秋野晓多阴。岸蓼飞寒蝶，汀沙戏水禽。迎风芦颤叶，眩日枣装林。早蟹肥堪荐，村醪浊可斟。不劳频怅望，处处有鸣砧。  

秋怀次韵晁应之三首  

木落晚风急，宵凉侵暑衣。有期惟向老，无计未成归。只益颠毛脱，还从髀骨肥。感时仍吊古，回首意多违！  

衰鬓不堪洗，病躯先觉阴。天寒白日短，岁暮乱山深。薄酒醒无力，危弦奏不禁。谋身老逾拙。三听洛阳砧。  

清秋万里兴，力疾上高台。岁熟雉兔饱，风高榆柳摧。晚篁元自绿，幽菊为谁开？寂寞无人问，乡书久不来。  

宿铜陵  

山色日已远，间人归路长。碧天凉后阔，秋物雨馀荒。人静路傍寺，鸟啼林下房。铜陵竟何就，空死汉吴王！  

涟水  

孤舟逆水上，野静闻水声。鸥飞不远水，寒浪溅霜翎。夜气岸兼木，夕光潭照星。长吟弄双桨，知有鱼龙惊。  

索莫  

索莫归未得，闲云还满空。愁吟对寒日，不睡到晨钟。衣喜初冬寄，书怜手自封。何当听夜雪，暖酒夜炉红。  

冬夜  

山静寒云薄，天空孤月明。霜桐占阶影，风叶绕廊声。经济心难就，蹉跎岁屡更。冥鸿本清远，何事亦宵征？  

和西斋  

山色供开镜，溪光照掩扉。暗虫先夜响，萎叶近秋飞。灌垅晴蔬出，开笼暮鹤归。鸣琴坐朗月，轻露点秋衣。  

春寒  

客舍逢桃李，清樽聊自欢。梦中经夜雨，醉里度春寒。草色远还绿，鸟声晴更繁。预期多病眼，花发更辞看。  

岁暮书事五首  

岁晏北风疾，山空万谷号。木枯随意折，鸿断不成高。深屋支蓬户，温炉暖缊袍。老天元不寐，鸣竹鼓萧骚。  

风卷尘沙白，云垂雪意凝。夜山时叫虎，晚市早收灯。园栗炮还美，村醪醉不能。三年官况味，真是冷於冰！  

牛羊已归去，残照满山陂。霜雁田中静，风鸢木杪悲。川原今自若，龙虎昔交驰。丘陇耕桑尽，千年不复知。  

原庙依冈起，传闻世祖营。南阳无雊雉，熊耳合投兵。霜日蓬原路，天风柏殿声。山川英气在，不负昔闻名。  

北风吹马疾，石径上危基。野俎饱貆脯，山炉煮橡糜。寒耕敲冻石，猎火上风枝。留滞亲麋鹿，多惭发欲丝。  

暮春三首  

还将多病眼，冉冉对残春。啼鸟日求侣，晚花如向人。物情懒着意，杯酒最关身。亦有功名志，吾生付大钧。  

应接非吾事，深幽兴有馀。笋深鸣鸟下，花薄午风疏。草浅见飞雉，溪清生细鱼。端居亦多趣，不用席门车。  

红点蔷薇架，绿深桃李蹊。语莺知果熟，忙燕聚新泥。节物有常态，羁游无定栖。宁须说鹏鷃，物理固应齐。  

宿东鲁父店二首  

夕阳低欲尽，春浅色萧条。暝色催归牧，炊烟向晚樵。疏星临水际，远火隔村桥。黯黯柴门夜，栖鸦对寂寥。  

郡国何时极，羁愁触处生。望随天不尽，春共野兼平。烟树淮南阔，渔盬楚俗轻。飘零五年别，欢息鬓毛更！  

春望  

鸟去晴云外，帆归芳草边。平淮分绿野，春树接低天。残枿寒馀烧，新青雨后田。年来千里目，容易泪双悬。  

夜意  

荒城转五更，北斗向谁倾。穴斗时争齧，林栖或自惊。老来神虑淡，睡足骨毛轻。石磬催僧粥，低窗枕畔鸣。  

春望  

暖日晴薰草，清淮阔浸天。地卑连远水，城废入春田。目极风灯外，愁悬泪脸边。人生苦多感，花柳自年年！  

同七兄及崧上人自坟庄还寺  

和风快人意，岸帻晚衿凉。日落野痕碧，月生淮际光。论诗得灵运，静语属支郎。不是耽闲散，从来懒性长。  

蔡河涨  

浑浑虽未已，浩浩竟东归。阔处长天近，澄边一鸟飞。西风疏苇乱，斜日远村微。淹泊从吾道，扁舟伴钓矶。  

初秋对雨  

闭户理残编，疏慵得自便。朝凉清病思，秋雨对高眠。屋冷深藏燕，槐疏湿抱蝉。所忻堂下菊，芳意已鲜鲜。  

泊长平晚望  

川稳夷犹棹，春归杳霭天。翠深交岸树，绿远望川田。渔酒数家市，帆樯何处船？登临一回首，无恨亦依然。  

发长平  

归牛川上渡，去翼望中迷。野水侵官道，春芜没断堤。川平双桨上，天阔一帆西。无酒消羁恨，诗成独自题。  

夏日五言十二首  

过雨芰荷乱，繁阴竹树多。雏声知鸟哺，萍动见鱼过。细迳饶苔藓，阴墙引薜萝。角巾从倒侧，疏懒欲如何！  

蚓壤排晴圃，蜗涎印雨阶。花须娇带粉，树角老封苔。问字病多忘，过邻慵却回。晚凉还盥栉，对竹引清杯。  

山雨晴来暑，溪云暗复兴。林塘阴不解，巾几润还蒸。书帙慵披蠹，槃餐厌扑蝇。老来疲苶甚，多病日侵陵。  

朝雨来还密，村墟一望间。远声唯野竹，润色但青山。书史供高卧，莓苔只闭关。萧萧觉秋兴，飘飒近衰颜。  

细径依原僻，茅蓬四五家。山田来雉兔，溪雨熟桑麻。竹笼晨收果，茅庵夜守瓜。颇知农事乐，彼此问生涯。  

养拙贫无事，深幽乐更真。檐巢偷哺子，树啄巧藏身。窃果莺知主，移居蚁过邻。老夫朝食美，荐俎有溪鳞。  

谢守常搜句，陶潜亦效官。傍溪分水细，过巘得天宽。布种随蔬陇，寻香到药栏。野装儿稚笑，绳屦鹿衣冠。  

久与山川约，那无风月情。经营元阔略，疏放自平生。山友招相见，乡书向远征。殷勤语归计，贫苦病难成。  

种药幽人事，还披《本草经》。出山抛旧翠，过雨有新青。术受壶中秘，方传《肘后》灵。不辞勤服饵，为变发星星。  

陶令抛官易，庞公去隐深。由来浮世事，可见昔人心。卜筑闲多思，奔驰病不禁。檐楹来燕雀，鸾鹤自山林。  

蛩怨青莎老，萤飞积水深。庭除延夜色，砧杵发秋心。雄剑鸣初匣，寒衣补硬针。老来词赋懒，从使二毛侵。  

夜色川原合，秋声草木催。星辰随地阔，河汉写山来。栖鹤凉先警，饥乌夕未回。高楼对斜月，鸣笛正清哀。  

蒙恩除奉常有感  

平生秉《周礼》，投老奉龙旗。斥逐偶不死，归来敢恨迟。门阑走宾客，行李饬妻儿。又踏长安道，多惭鬓有丝！  

冬日杂兴六首  

小园晴自扫，曝日坐前轩。野鼠穿山叶，寒乌啄草根。短篱藩隙地，别迳入孤村。幽趣供岑寂，淹留不复论。  

水落桥痕在，沙干岸草枯。霜馀槐老壮，风际竹清疏。啄木高逾响，鹡鸰飞且呼。二年亲友绝，唯有对禽鱼。  

池馆留馀雪，西山照夕曛。腊催梅蕊近，春向鸟声新。愁思仍当病，风光欲近人。年年桃李树，相对只伤神。  

空山身欲老，徂岁腊还来。愁怯年年柳，伤心处处梅。绿蔬挑甲短，红腊点花开。冰雪如何有，东风日夜回。  

南壁苍崖壮，穷冬井落闲。风声先老树，日色避诸山。落雁饥相向，啼乌夕自还。微微寒月影，蓬户已深关。  

击柝山城闭，疏灯野店扃。疾风鸣夜谷，晴水动浮星。霜翼归何晚，邻机织未停。短歌时自和，愁绝更谁听！  

建平途次  

野桥田径滑，官路柳条新。流水伴迟日，野花留晚春。点空知去翼，冲绿有归人。自笑谙岐路，无劳更问津。  

北桥送客  

桥上垂杨系马嘶，桥头船尾插红旗。船来船去知多少，桥北桥南长别离。亭上几倾行客酒，游人自唱少年辞。百年回首皆陈迹，浮世飘零亦可悲。  

九日独游怀故人  

故人分散在天涯，九日登临独叹嗟。人世光阴催日日，乡闾时节自家家。风烟满眼临秋尽，鼓角荒城送日斜。取醉凭谁正乌帽，遣愁犹强插黄花。  

夜  

木落风高砧杵伤，孤城更漏入秋长。寒生疏牖人无梦，月过中庭树有霜。报落梧桐犹陨叶，知时蟋蟀解亲床。年年多病浑无寐，静对《楞严》一炷香。  

春日  

辉辉暖日弄游丝，风软晴云缓缓飞。残雪暗随冰笋滴，新春偷向柳梢归。可怜客鬓蹉跎老，每惜梅花取次稀。何事都城轻薄子，买欢酤酒试春衣。  

探春有感二首  

出城但怪风光老，草色苍茫柳色深。烟树远浮春缥缈，风光不动日阴沉。芳郊未厌萦纡入，美酒何妨取次斟，羸马青衫亦何事，一生空负野人心。  

柳萼蒙茸待放绵，樱桃新叶大如钱。深春冷落花残后，寒食朦胧月淡天。独坐每将诗作伴，遣愁安得酒如泉，伤心千里休凝望，城外东风草满川。  

暇日同孙毕二同舍游李氏园亭  

荡荡东风散客心，出门驱马问园林。花房待暖徐徐放，柳色随春旋旋深。城郭远来无俗客，松篁深处有幽禽。王公留壁题诗句，应许骚人尽日吟。  

暮春  

夜雨轻寒拂晓晴，牡丹开尽过清明。庭前落絮谁家柳，叶里新声是处莺。白发生来如有信，青春归去更无情。便当种秫长成酒，远学陶潜过此生。  

将至寿州初见淮山二首  

浩荡平波欲接天，天光波色远相连。风鸣两桨初离浦，岸转青山忽对船。泽国秋高添气象，人家南去好风烟。步兵何必江东走，自有鲈鱼不直钱。  

晚系孤舟古岸隈，蒹葭风定渚鸥回。山兼野色苍茫去，月向淮心晃荡来。秋色解将愁并至，年华偏与客相催。青衫手板徒劳尔，富贵功名安在哉！  

将别普济二首  

老松疏竹寺门幽，九月轻寒袭客裘。漠漠淮烟天际晚，萧萧山雨坐中秋。风前红叶知时落，篱下黄花对客愁。为语老僧无我笑，此生终待老林丘。  

孤城淮北晚钟残，落日桥边送客鞍。物外楼台秋更豁，山深松竹晚多寒。窗风细细侵衣冷，檐雨萧萧到夜阑。佳境欲留嗟不可，尘埃踪迹但悲叹。  

发泗州  

万艘猎猎战风桅，我亦孤舟别岸隈。漠漠晓云生木末，萧萧飞雨送帆开。消磨岁月书千卷，零落江湖酒一杯。因病得州真漫尔，功名於我亦悠哉！  

夏日杂兴二首  

墙下溪流清且长，夹溪乔木雨苍苍。袅风翠果擎枝重，照水圆荷舞叶凉。蜗悫已枯黏粉壁，燕泥时落污书床。南山野客闲相过，赠我能携药满筐。  

蔬圃茅斋三亩馀，溪光山影动浮虚。病妻老去唯寻药，稚子年来解爱书。中散无堪心放荡，冯君已老兴萧疏。全真养素安吾分，敢谓轩裳不我如。  

送杨补之赴鄂州支使  

相逢顾我尚童儿，二十年来鬓有丝。涕泪两家同患难，光阴一半属分离。扁舟又作江湖别，千里长悬梦寐思。何日粗酬身世了，卜邻耕钓老追随。  

送杨念三监簿侍行赴鄂渚  

楚天南去水冥冥，鄂渚悠悠到几程。京洛信稀千里隔，江湖春尽一帆轻。莫辞送别青春满，会是相逢白发生。饱读诗书取卿相，不应如我老无成。  

寄荣子雍二首  

东风三月洛阳城，倾盖相逢气倍增。看尽园花方信马，饮斜楼月更挑灯。年光飘忽双驰毂，心事萧条一老僧。酒病年来慵把笔，新文寄我苦凭陵。  

家家新酒滴新醅，残岁峥嵘春欲回。霜野寂无新到雁，雪林寒有欲开梅。关河路永双横辙，天地身闲一举杯。酬答风光千点泪，怯将愁眼更登台。  

陈履常惠诗有曾门一老之句不肖二十五岁谒见南丰舍人於山阳始一书而褒与过宜阳有同途至亳之约耒以病不能如期后八年始遇公於京师南丰门人惟君一人而已感旧慨叹因成鄙句愿勿他示  

南丰冢木已萧萧，犹有门人守一瓢。文彩自应传壶奥，典刑犹可想风标。纷纷但见侏儒饱，寂寂谁歌隐士招。十载敝冠弹未得，簪缨知复为谁彯。【君知己甚多，未闻特达之荐，可无叹耶？】  

泊舟候水  

一水悠悠断复连，卸帆终日小滩前。青旂招饮篙工醉，五两欹风贾客眠。树色远分芳草路，鸟行斜断夕阳天。渔舟惯伴危樯宿，馈我霜鳞不用钱。  

同李十二醉饮王氏牡丹园二首  

东风穷巷只埃尘，谁见城南万朵新。不问主人聊一饮，为携佳客送馀春。比君意气三年老，贷我疏狂一味真。醉里尚能驰马去，看君倒著接篱巾。  

吹尽纷纷桃李尘，天香国艳一翻新。正过谷雨初晴日，分得西都太半春。旧态似推新艳好，红芳不似淡妆真。予嗟久得丘园意，何日相逢一幅巾。  

昼卧怀陈三时陈三卧疾  

睡如饮蜜入蜂房，懒似游丝百尺长。陋巷谁过居士疾，春风正作国人狂。吟诗得瘦由无性，辟谷轻身合有方。欲饷子桑归问妇，一瓢过午尚悬墙。  

将至海州明山有作  

望望孤城沧海边，好云深处是人烟。鸟飞山静晴秋日，水阔人闲熟稻天。旗影远摇沽酒市，棹歌归去隔村船。功名富贵非吾事，誓劚明山数亩田。  

秋日登海州乘槎亭  

海上西风八月凉，乘槎车外水茫茫。人家日暖樵渔乐，山路秋晴松柏香。隔水飞来鸿阵阔，趁潮归去橹声忙。蓬莱方丈知何处，烟浪参差在夕阳。  

屋东  

苍鸠呼雨屋东啼，麦穗初长燕子飞。竹里人家鸡犬静，水边官舍吏民稀。溪声夜涨寒通枕，山色朝晴翠染衣。赖有西邻好诗句，赓酬终日自忘饥。  

题斋壁  

松庭日午听啼莺，帘外人稀睡老铃。已叹近秋添白发，更因多病读《黄庭》。江鱼未上烹难致，【江鱼未上则不渔。丹阳暑月绝无鱼】。吴酒空斟醉易醒。好住安心莫惆怅，此身天地一浮萍！  

己卯十二月二十日感事  

蹉跎流落已华颠，又见荆湖一岁迁。人怯苦寒愁日短，天收残腊放新年。园林寂历飘梅后，里巷经过爆竹前。自料知非犹得在，潜心久学卫蘧先。  

耒将之临淮旅泊泗上属病作迎候上官不敢求告比归尤剧疏拙无以自振但自悯叹耳  

谋身不解免飘蓬，零落孤舟西复东。双鬓虽青应早白，病颜更醉不成红。崎岖避俗人难合，憔悴多愁疾易攻。莼菜碧鲈秋正美，步兵终欲向江东！  

望龟山二首  

淮上风高寒日西，龟山岭下山云归。游人苦恨日已晚，青山自舆云为期。轻舟渔子犯烟去，照水白鸥窥影飞。人间不作逍遥客，老又尘埃空满衣。  

日落看山山更青，原头啼鸟已春声。可怜山近不能到，尽日与山相对行。云里人家自来往，天边楼阁远分明。白鸥不解游客意，惊起碧烟深处横。  

次韵答存之  

环堵萧然汝水隈，孤怀炯炯向谁开。青春不觉书边过，白发无端镜上来。祭灶请邻聊复尔，卖刀买犊岂难哉！故人休说封侯事，归钓江天有旧台。  

离天长寄周重实  

相逢握手便忘形，射策天门尽弟兄。浮世有谁尊道义，青衫自笑为功名。高谈未尽胸中意，作别犹如梦后惊。半夜叩门投野寺，天寒孤月更分明。  

题堂下桐  

零落当轩两树桐，秋来相伴一衰翁。寒枝向月空馀影，陨叶知时不待风。故国山川天黯淡，美人音信雁西东。岁华节物俱寥落，满眼牢愁赖酒攻！  

登海州城楼  

城外沧溟日夜流，城南山直对城楼。溪田雨足禾先熟，海树风高叶易秋。疏傅里闾询故老，秦皇车甲想东游。客心不待伤千里，槛外风烟尽是愁！  

秋日忆家  

汩汩流光长远客，年年秋至是离家。孤城入夜寒更迥，霜月满天归梦赊。摵摵老桐风后叶，娟娟疏菊雨残花。茅檐布被犹无力，长走尘埃真可嗟。  

七言  

飞鸿归尽燕将还，亭院深沉人倚栏。斜搭秋千寒食雨，已黄杨柳暮春寒。密装杏萼红如糁，半落梅花香未残。人世年年非旧事，感时唯有泪汍澜！  

京师废宅  

当道朱门白昼扃，高堂歌吹久无声。古窗积雨昏残昼，朽树经阴长寄生。门下老人时洒扫，旧时来客叹平生。艳姬骄马知何处，独有庭花春自荣。  

登城楼  

沙雨初干巾褐轻，独披衰蔓步高城。天晴海上峰峦出，野暗人家灯火明。归鸟各寻芳树去，夕阳微照远村耕。登楼已恨荆州远，况复安仁白发生！  

过泗州推官王永年致仕还乡王年四十而致仕士大夫所少也  

为忆田园便拂衣，休官退勇似君稀。尘埃摆脱青衫去，闾里惊嗟白发归。南亩稻粱仍岁熟，旧山芝术入秋肥。百年从此皆闲日，寄语人间浪是非。  

和即事  

溪如圆堑木如城，鱼鸟从游信此情。啅雀踏枝飞尚袅，仰荷承雨侧还倾。弹琴废久重寻谱，种药多求旋记名。于世久判无妙策，直应归学老农耕。  

自海至楚途次寄马全玉  

迂疏怀抱独君知，杖拂亲依即我师。一句未能参妙道，数篇空复得新诗。子方奋迅云间翮，我厌追随世上儿。安得岩坰两如志，铜瓶乌几为君携。  

萧萧柳岸野风秋，虹挂前山晚雨收。回首孤城空绿树，满川斜日放归舟。年来双泪供愁尽，去去劳生几日休。试问故人思我否，梦魂犹在海边州。  

高城欲去更徘徊，病眼登临强一开。风物尽为愁里景，山川疑是梦中来。此身双鬓何劳白，末老尘心可得灰。欲把烦愁付杯酒，只应清梦待尊罍。  

生涯飘泊一航轻，浩荡晴川送我行。北望山川连海壮，南来风月近淮清。人家稻熟丰年满，泽国天高秋意生。惟有羁愁消不得，登临清泪落如倾！  

萧萧晚雨向风斜，村远荒凉三四家。野色连云迷稼穑，秋声催晓起蒹葭。愁如夜月长随客，身似飞鸿不记家。极目相望何处是，海天无际落残霞。  

夏日三首  

长夏江墟风日清，檐牙燕雀已生成。蝶衣晒粉花枝午，蛛网添丝屋角晴。落落疏帘邀月影，嘈嘈虚枕纳溪声。久拚两鬓如霜雪，直欲樵渔过此生。  

黄帘翠幕断飞蝇，午影当轩睡未兴。枕稳海鱼镌紫石，扇凉山雪画青缯。廊阴日转雕栏树，坐冷风生玉碗冰。满案诗书尘蠹甚，故应疏懒过炎蒸。  

枣径瓜畦经雨凉，白衫乌帽野人装。幽花避日房房敛，翠树含风叶叶凉。养拙久拚藏姓字，置身安事巧文章。汉庭卿相皆豪俊，不遇何妨白置郎。  

和晁应之大暑书事一首  

蓬门久闭谢来车，畏暑尤便小阁虚。青引嫩苔留鸟篆，绿垂残叶带虫书。寒泉出井功何有，白羽邀凉计已疏。忍待西风一萧飒，碧鲈东鲙意何如？  

遣兴次韵和晁应之四首  

老去诗书倦讨论，一樽相对尚殷勤。锻炉放荡狂中散，书閤萧条老子云。要路交亲嗟隔阔，他乡耆旧饱知闻。衰知多病头风甚，解寄新文独有君。  

西风淅淅满征衣，天畔危亭面翠微。云解映山常漠漠，叶知辞树亦依依。苦饥黄鹄犹谋食，无事轻鸥得远飞。落日秋风满江汉，杖藜三叹未能归。  

夜泛孤舟清洛津，宓妃轻步若为亲。清涵星汉光垂地，冷觉鱼龙气近人。镜里悲秋双鬓发，马边随客两京尘。愁心欲比东流水，滚滚无穷日日新。  

蓬门鸟雀啅黄昏，归迳牛羊各有群。水阔鱼龙阴后出，山空虎豹夜深闻。西来客引秦川雨，南去秋连楚泽云。唐汉废兴无处问，西风禾黍但丘坟！  

自巴河至蕲阳口道中得二诗示仲达与秬同赋  

落月娟娟堕半环，呕哑鸣橹转荒湾。东南地缺天连水，春夏风高浪卷山。旅食每愁村市散，近秋已觉暑衣单。自惭老病心儿女，三日离家已念还。  

浩浩浑流卷白沙，中流鼓棹四无涯。喜逢山色开眉黛，愁对江云起炮车。雨足川原丰稻菽，日斜鸥鹭满蒹葭。长年怕作扁舟客，赖有高谈一笑哗。【舟人占云若炮车起辄急避，乃大风候也。验之信然。】  

离富池望庐岳是日入夹口直达浔阳遂舍大江之险示同行  

山秀江清三百里，与君三宿一扁舟。饮残桑落溪云暮，卧冷桃笙楚雨秋。舟隐长江逢夹口，眼明五老立云头。几年泽国行将遍，归与亲朋说旧游。  

二十三日即事  

已逢斌媚散花峡，不怕艰危道士矶。啼鸟似逢人劝酒，好山如为我开眉。风标公子鹭得意，跋扈将军风敛威。到舍将何作归遗，江山收得一囊诗。  

渡洛因泛舟东下数里颇意淮上  

沄沄清洛转山隈，渺渺东流不复回。轻鸟竟随青嶂去，乱波争泛夕阳来。偶惊舟楫乡心起，乍脱尘埃病眼开。疑是盱眙郭门外，月明帆席过清淮。  

县斋  

只合门如野叟家，市朝声利苦喧哗。但知得醉频沽酒，何处逢春不见花。暗树五更鸡报晓，晚庭三叠鼓催衙。知君宰邑端无事，吟笑何妨到暮鸦。  

和周廉彦  

天光不动晚云垂，芳草初长衬马蹄。新月已生飞鸟外，落霞更在夕阳西。花开有客时携酒，门冷无车出畏泥。修禊洛滨期一醉，天津春浪绿浮堤。  

春日遣兴二首  

流光向老惜芳菲，搔首悲歌心事违。绿野染成延昼永，乱红吹尽放春归。荆榛废苑人闲牧，风雨空城鸟夜飞。断送一番桃李尽，可怜桑柘有光辉。  

日烘烟柳软於丝，桃李成尘绿满枝。芳草有情随处好，落花无赖信风吹。关心伤感知何处，过眼芳菲能几时。一病春来妨痛饮，遣愁唯有强裁诗。  

遗兴次韵和晁应之二首  

日落村墟烟霭青，草根促织晚先鸣。群山衮衮望中去，新月娟娟愁里生。暗峡风云秋惨淡，高城河汉夜分明。寄书故国还羞涩，白首萧条老病婴。  

露下风悲萤火流，周南羁客意悠悠。山川老去三年泪，关塞秋来万里愁。惯逐禽鱼谙异俗，每因霜月梦沧洲。一抛砚井双蓬鬓，天畔诗成独倚楼。  

僦居小室之西有隙地不满十步新岁后稍暖每开户春色斗进戏名其户曰嬉春因为此诗  

苍苍老桧已消雪，冉冉烟芜欲斗妍。围得青春数亩地，断将平楚一方天。春风入户如相觅，新月低窗最可怜。老子婆娑便终日，一壶春酒与周旋。  

发安化回望黄州山  

流落江湖四见春，天恩复与两朱轮。几年鱼鸟真相得，从此江山是故人。碧落已瞻新日月，故园好在旧交亲。此生可免嘲伧父，莫避北风京洛尘。  

离光山驿  

邮亭结束问残更，斜月西南鸡未鸣。草草劳人常少睡，绵绵远道苦无情。田家稔熟人情好，野路雨馀秋气清。老得一州藏拙去，鹓鸾台阁尽豪英。  

卧病月馀呈子由  

风叶鸣窗已复朝，唤回归梦故山遥。酒壶暗淡浮尘集，药鼎青荧败叶烧。闭户独依寒蟋蟀，移床更就雨芭蕉。雪深更请安心术，长日如年末易消。  

谒太昊祠  

千里垂精帝道尊，神祠近正国西门。风摇广殿松杉老，雨入修廊羽卫昏。日落狐狸号草莽，年丰父老荐鸡豚。旧游零落今谁在，尘壁苍茫字半存！  

上元思京辇旧游  

九门灯火夜交光，罗绮风来扑面香。信马恣穿深柳巷，随身偷看隔帘妆。身居薄宦安知乐，心逐流年暗减狂。留滞山城莫嗟叹，貂蝉从古属金张。  

春晚有感  

洛川三月鹎鵊鸣，游絮萦空尘不惊。茸茸草色铺风软，点点杨花着水轻。何处浮云度天末，不妨微雨破春晴。江南有客增归思，怅望汀洲苹芷生。  

次韵张公远二首  

襄王坐上徵词客，子建车前步水妃。瞥过低鬟流盼处，争先含笑独来时。东边日下终无雨，阙上书时合有碑。肠断吴王烟水国，扁舟何日逐鸱夷！  

平淡春云捧额浮，秋光剑戟近人流。无肠可断方为恨，有药能治不是愁。可待挑琴知有术，未传驱豆更无谋。遥知添得春窗梦，尤在尊前烛下羞。  

泊舟都梁亭二首  

旅枕无眠客梦劳，五更傍舍一鸡号。淮天水阔浮梁小，城郭霜晴宝塔高。梅锁冷香通雀啄，水翻新绿出渔篙。君恩许作还乡客。肯对江篱赋广骚。  

微春已动陈根绿，晴日初流大泽澌。客路苦寒唯饮酒，老年便暖屡添衣。霜林背日梅迟拆，冰渚知春雁早飞。江上三年陈迹在，年年穿竹摘梅时。  

都梁雪天晚望  

浮梁淮面欲龙腾，金碧浮屠间玉层。古岸萧条风卷雪，长河咽绝水浮冰。留连淮汴残年客，蹭蹬尘埃一老僧。闻道都梁梅未拆，可随桃李畏严凝。  

舟中书事  

久客益知行路难，镜中双鬓不须看。山川积雪坚冰地，舟揖长淮古汳间。馈费主人勤俗礼，书来故里劝加餐。北归渐踏尘埃道，尽日危亭且看山。  

读黄鲁直诗  

江南宿草一荒丘，试读遗编涕不收。不践前人旧行迹，独惊斯世擅风流。一尊华发江边客，万里黄茅岭外州。虎豹磨牙九关邃，重华可诉且南游。【辛巳岁，鲁直见余黄州江上】。  

离山阳入都寄徐仲车  

孤城芳树碧层层，村落黄昏只见灯。回首事如前夕梦，出门心似下山僧。仕求行道时难偶，意欲谋闲力不能。寄语东皋多酿酒，待余归日解行縢。  

题淮阴孙簿壁  

荒凉官舍对淮流，樽酒相逢为少留。夹道老椿鸦哺子，隔墙荒草牧呼牛。渡头人散前村市，天际帆来何处舟？自古诗人最多感，新篇应解写骚愁。  

宿泗州戒坛院  

楼上鸣钟门夜扃，风檐送雨入疏棂。老僧坐睡依深壁，童子持经守暗灯。千里尘埃长旅泊，五年忧患困侵凌。谁知避世天然子？一见禅翁便伏膺。【天然丹霞也】。  

宿柳子观音寺  

黄尘满道客衣穿，古寺荒凉暂息肩。倦体卧来便稳榻，汗颜濯去快寒泉。野僧治饭挑蔬至，童子携茶对客煎。夜久月高风铎响，木鱼呼觉五更眠。  

己未早春有感  

南国柳黄莺未知，人情何事恨春迟！雪抽宿麦晴来叶，雨长枯榆烧后枝。载酒有谁寻寂寞，受薪只合学支离。近知壁观安心法，亦拟平治不作诗。  

同袁思正诸公登楚州东园楼  

杖藜萧飒对云沙，白首逢春只叹嗟。身老易伤千里日，眼惊还见一年花。地平旷野连云直，天带清淮向海斜。尚有风光供醉笔，我生诗酒是生涯。  

同周楚望饮花园  

杖藜携手踏青苔，潇洒池亭为客开。柳色渐经秋雨暗，荷香时与好风来。斜阳似欲妆诗句，新月邀将入酒杯。身世已甘长寂寞，忘形赖有子徘徊。  

赴官寿安泛汴  

西来秋兴日萧条，昨夜新霜缉缊袍。开遍菊花残蕊尽，落馀寒水旧痕高。萧萧官树皆黄叶，处处村旗有浊醪。老补一官西入洛，幸间山水颇风骚。  

寄蔡彦规兼谢惠酥梨  

洛川北岸锦屏西，竹树萧萧面翠微。风月有情常似旧，山川信美不如归。文章送老甘无用，鱼鸟从游久息机。寄语长安倦游客，年来何事素书稀？  

三乡怀古  

清洛东流去不还，汉唐遗事有无间。庙荒古木连空谷，宫废春芜入乱山。【光武祠、连昌宫。】。南陌絮飞人寂寂。空城花落鸟关关。登临几度游人老，又对东风鬓欲斑。  

水轩书事招寿安僚友  

官闲不觉簿书劳，一簟清风午枕高。静拂小屏图女几，就书新竹记离骚。城空斗雉孤飞健，柳暗雏莺学语娇。东县官曹谁过我，欲沽村酒具山庖。  

官舍岁暮感怀书事三首  

衙鼓冬冬送夕阳，经时无客上高堂。渊明柳老秋多雨，子敬毡寒夜有霜。山树叶稀晴摘果，斋炉灰暖晓焚香。经纶自有英雄在，闲散须教属漫郎。  

修竹高槐交映门，公居潇洒近山云。醉眠多似陶彭泽，官况贫於郑广文。秋菊捣尘供晓饵，寒松收子和香焚。经年门巷无车马，只有清风伴此君。  

霜菊娟娟尚有花，萧条厅树暮啼鸦。万竿修竹开侯府，十里青山隐相家。麋鹿并游谙野性，诗书相对是生涯。冷官自有贫中乐，敢向朱门肉食讠夸。  

春阴  

漠漠重云向晚低，腊寒新去有馀威。风捎檐滴难开幌，润引炉香易着衣。把酒自倾金错落，探春谁污锦障泥。山城冷落无歌舞，只有芳醪取次携。  

至日有感  

一卧孤村两见冬，独搔华发思无穷。荒山极目漫汗雪，老树当庭昼夜风。佳节妻儿具樽酒，茅斋斟酌慰愁翁。未央晓贺瞻天冕，正在炉烟缥缈中。  

岁暮福昌怀古  

少年词笔动时人，末俗文章久失真。独爱诗篇超物象，祇应山水与精神。清溪水拱荒凉宅，幽谷花开寂寞春。天上玉楼终恍惚，人间遗事已埃尘。【李贺宅。】  

永城道中  

东行十日何所有，衰草白茅梁宋陂。大风官树吹半折，欲雨野云垂不飞。十年所遇半陈迹，千里独愁怀所思。他日江湖片帆去，白头青镜久相期。  

送曹子方赴福建运判  

平生邺下曹公子，家世风流合有文。横槊尚传瞒相国，紫髯不是画将军。诏书宽大民何怨，刺史威严吏合勤。好作楚词更下俚，云中一降武夷君。  

和无咎二首  

年芳经雨能几许，客愁得暖不肯融。眼看乳鹊行已哺，手种小桃随分红。世情付睡莫泾渭，物态逢春无异同。清时赖是未禁酒，须惜红紫转头空。  

爱酒苦无阿堵物，寻春那有主人家。未容黄蜂酿成蜜，已怕恶雨不容花。云间明月谁可揽，海中蟠桃良未涯。浮名误人不得脱，黑发减来那复加。  

双槐晚秀三月一日初见新叶  

东皇无处著繁华，亦复分张到我家。他日老苍悲败枿，今晨嫩绿出新芽。秃翁承弁纤纤发，村妇萦鬟草草花。桃李蹊中人绝迹，绿阴门巷正藏鸦。  

秋思  

故人陈迹生蛛网，古殿苔深叠绿缯。檐雨晚秋鸣槁叶，窗风深夜触孤灯。  

送李十之陕府  

断蓬泛梗偶相依，一别重逢又时。人世悲欢消遣尽，为君流泪忽沾衣。  

余向集贤殿试罢寓居京师尝游西冈钱昌武郎中之第时同会者河东柳子文与钱氏三子夏中余出京今才半年而昔日所游者或东或西有不知所如者古人所谓俯仰之间已为陈迹者欤夫求昨日之我於今日终其身而不得而况偶然相值聚而旋散者欤追记春睡诗一首乃寓钱第所为者  

东风冷峭着衣寒，云影阴沉美睡天。青杏园林花落尽，晚风吹雨湿秋千。  

上元都下二绝  

淡薄晴云放月华，晚妆新晕脸边霞。管弦楼上争酤酒，巧笑车头旋买花。  

骄马金鞭白面郎，双鬟小女坐车箱。轮声辘辘归何处，留得红笼绛腊香。  

别钱筠甫三绝句  

倦客无眠听晓钟，五更蜡烛泪销红。城西古寺同来处，今日分携独向东。  

春灯欲尽晓鸡啼，残月影中征马嘶。为语相逢不须喜，相逢终有道分离。  

原头绿尽柳初芟，落月满川风满山。已过寺西三十里，为君回首驻征衔。  

田家二绝  

门外清流系野船，白杨红槿短篱边。旱蝗千里秋田净，野秫萧萧八月天。  

新插茅檐红槿篱，秋深黄叶已飞飞。滩头水阔孤舟去，渡口风寒白鹭啼。  

舟行六绝句  

猎猎西风秋水清，野花寒草傍流生。沙边水鹤待鱼立，石底暗蛩先夜鸣。  

船尾初回转野湾，波平天净惜投竿。飞飞小蝶秋花晚，啧啧沙禽野水闲。  

落景秋云晚不开，天寒古岸野船回。初惊波面微澜起，已觉风前细雨来。  

渡头风雨晚生寒，蓑笠渔翁坐钓船。为问蓬中有鱼否，一双新鳜出笼鲜。  

天寒野店断人行，晚系孤舟浪未平。半夜西风惊客梦，卧听寒雨到天明。  

渡头烟雨欲昏天，湾畔枯桑系客船。风打蓬窗秋浪急，一杯寒酒夜深眠。  

题寿阳楼二绝  

渺渺长淮去不休，行人独上寿阳楼。一阕长歌不须唱，山川都是旧时愁。【阕事说於予友陇西子。】  

长淮不断水悠悠，楼下行人淮上楼。谁谓满前风景好，古今供作别离愁。  

太湖上绝句  

风荡云容不成雪，柳偷春色放冲寒。湖边艇子冲烟去，天畔青山隔雨看。  

谁道原头春未回，柳梢黄软冻齐开。争惊腊日峥嵘尽，忽问田翁乞野梅。  

自上元后闲作五首  

阊阖楼南粉署西，旧时种柳长应齐。如今冷落穷山县，卧听春风百鸟啼。  

东风吹雨夜侵阶，楼角长烟晓未开。何事旧时愁意绪，一翻春至一翻来。  

面冷春霜拂瓦乾，晓风吹雨冻阑干。柳梢黄弱梅苞破，更放东君几日寒。  

灯火人家夜不收，三更明月过南楼。风烟随处自能乐，何事客心还独愁！  

喧喧野县自笙歌，风卷高云天似波。谁谓楼前明月好，月明多处客愁多。  

写情  

墙外谁家桃李开，何由花下一徘徊。先教飞絮传愁去，却遣游丝取蕊来。  

春词  

霭霭芳园谁氏家，朱门横锁夕阳斜。鸠鸣鹊噪闲庭馆，尽日春风吹百花。  

看花  

风暖日高花气动，鸣鸠乳燕自求群。经营美景还诗匠，倾扫顽愁赖酒军。  

晚归  

学省归来门巷秋，伴眠书史满床头。低云漠漠梧桐晚，屏上江山亦解愁。  

伤春  

浮云冉冉送春华，怯见轻寒日欲斜。一夜雨声能几许，晓来落尽一城花。  

元忠学士八兄耒离京师远蒙追送许惠服丹法讬故竟未惠及赋四绝句  

身逐孤舟似断云，故人追送尚殷勤。秋城夜泊西风岸，落叶悲虫独自闻。  

哀柝苦催空壁月，悲虫真吊短檠光。无情少壮抛人去，只有穷愁气味长。  

昔见将军破虎鞯，玉堂曾共扫千言。功名老去皆蹉跌，相见谆谆劝学仙。  

无复颠狂似少时，逢君犹自说娥眉。玉堂旧事君休念，两袖啼痕又送谁！  

寓楚题杨补之官舍  

一辞螭陛走天涯，客路悠悠老岁华。住久不知身是客，自来堂下采黄花。  

伤春  

嫩紫妖红惜不得，乱随风雨点蓬蒿。荒田野草花开晚，主管春光输尔曹。  

七月十六日题南禅院壁  

秋林落叶已斑斑，秋日当庭尚掩关。扫榻昼眠听鸟语，可怜身世此时闲。  

绝句二首  

照水轻明杨柳芽，隔林相映占巢鸦。东风香草城边路，到处人家尽是花。  

淮上春风万鼓鼙，落帆舟泊岸边矶。喧喧野市残阳里，酤酒携鱼客散归。  

雨后游朱园  

绿叶阴阴护翠枝，晚花虽小亦应稀。东风不惜残桃李，吹作春愁处处飞。  

杂诗  

病腹难禁七碗茶，小窗睡起日西斜。贫无隙地栽桃李，日日门前自买花。  

春雨中偶成二首  

廉纤小雨作春愁，吹湿长云漫不收。架上酴醿浑着叶，眼明新见小花头。  

春阴只与睡相宜，卧听鸣禽语复飞。—缕断香浮不散，何人深院昼熏衣？  

墙东  

墙东椿老叶已尽，堂下菊丛无复香。长安风埃岁已晚，闭门不出马毛长。  

项城道中  

尘壁苍茫有旧题，十年重见一伤悲。野僧欲与论前事，自说年多不复知。  

怀金陵二首  

璧月琼枝不复论，秦淮半已掠荒村。青溪天水相澄映，便是临春阁上魂。  

曾作金陵烂漫游，北归尘土变衣裘。芰荷声里孤舟雨，卧入江南第一州。  

柳  

永丰坊里旧腰支，曾见青青初种时。看尽道边离别恨，争教风絮不狂飞。  

晚春初夏绝句二首  

少室山前日日风，望嵩楼下水溶溶。卷将春色归何处，尽在车前榆荚中。  

睡足高檐春日斜，碾声初破小龙茶。楼边绿树飞红尽，春色墙阴老荠花。  

谩呈无咎  

题扇灯前亦偶然，那知别后远如天。去年醉舞看花处，独听琵琶却惘然。  

泊楚州锁外二首  

襄王席上旧行云，二十年间生死分。可惜风流一抔土，年年春草断人魂。  

流落相逢二十年，羞将白发对婵娟。如何见我都依旧，添得尊前一惘然！  

慈湖中流遇大风舟危甚食时风止游灵岩寺  

心悸西江浪似山，眼明僧舍一窗闲。从今要见庐山面，画作屏风静处看。  

观鱼亭呈陈公度  

猎猎微风波面开，近人鸥鹭不相猜。樽前忽起扁舟兴，新管江南山水来。  

绍圣甲戌侍立集英殿临轩试举人作此两绝  

春来小殿雪初残，晓日瞳昽未破寒。黄繖当轩公事退，君王缓步侍臣闲。  

弱岁千名翰墨场，春寒摇笔试西厢。茫然二十年间事，还着春衣侍玉皇。  

题周文翰郭熙山水  

洞庭叶落万波秋，说与南人亦自愁。指点吴江何处是，一行鸿雁海山头。  

夜闻风雨有感  

留滞招提未是归，卧闻秋雨响疏篱。何当粗息飘萍恨，却诵僧窗听雨诗。  

偶题二首  

相逢记得画桥头，花似精神柳似柔。莫谓无情即无语，春风传意水传愁。  

春水长流鸟自飞，偶然相值不相知。请君试采中塘藕，若道心空却有丝。  

青桐道中值雨凡数里舟行久之颇有江湖之思二首  

系马操舟问楫师，却疑淮口挂帆时。人间迁改何须问，便作江湖未可知。  

冥冥烟外鸟飞归，野老得鱼收网回。隔浦断霞沉欲尽，半弯新月出云来。  

福昌官舍后绝句四首  

淮南梅柳想春还，怯见西州岁暮寒。惟有看山心未厌，晴明终日在栏干。  

无客门阑尽日扃，两行乔木拥寒厅。吏胥借问官何在，流水声中看竹行。  

卧听堂南布谷鸣，陇头絪麦已青青。殷勤谢汝催春种，我为无田岂懒耕。  

不扫竹根藏笋茁，旋培残雪拥兰芽。为君更接樱桃树，付与春风换却花。  

无题二首  

风槐已疏遽如许，夜蛩虽怨可若何！出门蹄道苔痕满，隐几书尘鼠迹多。  

晚起清秋一枕凉，四檐鸣雨下淋浪。竹笼烧药时添火，书榻焚香却闭房。  

霅溪道至四安镇  

苕霅清秋水底天，夜帆灯火客高眠。江东可但鲈鱼美，一看溪山直万钱。  

闻蛩二绝  

晚风庭竹已秋声，初听空阶蛩夜鸣。流落天涯聊自得，今宵为尔感平生。  

二年江海转萍踪，白发苍颜换旧容。新月窥檐风动竹。宣城今夜又闻蛩。  

雨中题壁  

去年此日泊瓜州，衰柳萧萧系客舟。白发天涯叹流落，今年对雨古宣州。  

预作冬至  

紫坛曾从奠琳琅，亲被天人玉冕光。今日黄州山下寺，五更闻雁满林霜。【耒元祐七年南郊，曾与捧策，在皇帝禋席左，见上冕玉簪白如雪，为烛所照，出光数尺云】。  

听鸣禽  

流滞江边鬓已霜，又闻春鸟啅朝阳。他时北去怀陈迹，寒竹疏梅黄土冈。  

晓雨  

轻阴江上千峰秀，小雨墙边百草生。惟有春禽慰孤客，晓啼浑似故园声。  

春蔬  

新春书剑滞江城，又见南蔬入旅羹。关心太昊祠前路，小甲连畦带雪青。【余有蔬圃在陈州太昊祠南】。  

春日怀淮阳六绝  

西城门外古壕清，太昊祠前春草生。早晚粗酬身计了，长为闲客此间行。  

灵通禅刹古丛林，永日惟闻钟梵音。阅世兴亡千室佛，百年风雨古墙金。【灵通院，石晋末所创，有千佛殿，壁绘用金】。  

最爱南城汲井园，春来蔬甲不胜繁。人家断处无鸡犬，迟日东风似古原。  

黄巢寨南琵琶沟，古原芳草静春流。大艑舸舣何处客，樯竿西北是神州。  

莽莽郊原带古丘，渐渐陇麦散羊牛。杏花杨柳春浓处，一片青帘慰客愁。  

城中万枝木芍药，姚黄一萼得春多。日日踏春浑坐此，人间无醉奈渠何！  

上元三绝句  

清晨谒帝大明宫，拜赐归来夜过中。【余在秘书近十年，每岁上元晨，趋大庆迎驾，近午驾回，驻辇大庆门上。赐茶酒，拜谢退，率一二同舍，择胜纵观至夜分，必醉归，岁率为常】。一梦十年身老矣，山城风月作过从。  

酤酒炉边人若市，算商亭下浪连天。张君官况今如此，岂有工夫作醉眠。  

江边灯火似秋萤，哀怨山歌不可听。自怪今春牢落甚，禅房止酒读《黄庭》。  

春日书事  

虫飞丝堕两悠飏，人意迟迟日共长。春草满庭门寂寂，数棂窗日挂空堂。  

柯山杂诗二绝句  

幽人睡足岸纶巾，策杖开门卯酒醺。黄叶满山乌鹊噪，江城秋日少人行。  

萧萧茅屋土山前，翁媪关门去获田。朝日满檐鸡犬静，荻篱深处有炊烟。  

绝句九首  

天高列岫出林外，霜落大江流地中。晚日桥边数归牧，牛羊部分听儿童。  

树头三唱鸡宾日，门外斜行雁寄书。十月江城霜霰薄，满山林叶乱蓝朱。  

晓起山鸦噪作团，西园霜木倚空寒。风高断雁呼前伴，雨止归云赴旧山。  

千林黄叶归飞霜，寂历疏梅未肯妆。谁信轮囷卧山木，心知九地有微阳。  

空山风雨冷蓬茅，晨起幽人理缊袍。深闭衡门且无出，湿云如墨怒江号。  

老去不禁茶力悍，两瓯破尽五更眠。月团三百真魔物，欲乞当炉当酒钱。  

读书老眼苦眠昏，茗饮无端遣梦魂。到处相逢真可喜，祇应酒是好知闻。  

黄叶桑林赤土冈，蓬茅小迳度牛羊。似闻流乞之唐汝，叹息何人为发仓。【黄累年旱饥，流民就食唐、汝。】  

岁弊寒骄风落山，卧听园木怒涛翻。去年慈德门东雪，永夜宫廊喝探喧。【去年春大雪中，予以礼官奉钦圣丧事入宿内东门，凡数十铺，直庐官吏达旦不能寐】。  

斋中列酒数壶皆齐安村醪也今旦亦强饮数杯戏成绝句奉呈豳老昆仲  

曾尝玉皇碧琳腴，不醉长安市上酤。饮湿先生今已矣，啜醨留得与门徒。  

腊月下旬偶作  

岁暮烟霜泽国寒，晓鸦鸣处是柯山。地炉有火樽馀酒，自起焚香深掩关。  

二月二日挑菜节大雨不能出  

久将菘芥芼南羹，佳节泥深人未行。想见故园蔬甲好，一畦春水辘轳声。【北方治菜畦如棋枰，土极细习。汲井灌之，次第相及。殊可观也】。  

寒食日作  

荒山野水非吾土，寒食清明似去年。杨柳插门人竞笑，荆蛮不信子推贤。【黄冈有官人效北方以面作子推贯柳插门上者，邦人怪之】。  

东堂初寒创意作竹屏障门屏脚偶得朽梅株截用之完固质野可喜者二首  

丈室新屏用此君，碧琅玕插古槎根。白云一片当空下，护此寒堂宴坐人。  

简册林中老蠹鱼，年来穷谪尚耽书。竹屏风下凭乌几，画作柯山居士图。  

地炉  

岁阴惨澹不可出，竹榻地炉聊自安。黄叶满山篱落晚，北风吹雨湿荒寒。  

久雨  

欹檐积雨苔生瓦，陋巷人稀泥及门。坡下牛羊来远墅，舍旁麻苘接荒村。  

秬移宛丘牡丹殖畦窦斋前作绝句示秬秸和  

千里相逢如故人，故栽庭下要相亲。明年一笑东风里，山杏江桃不当春。  

余元祐六年六月罢著作佐郎除秘书丞是岁仲冬复除著作郎兼史院检讨复至旧局题屏  

庭树应知我，相逢益老苍。别来秋苦雨，但见瓦松长。  

### 宛丘集补钞  

张耒  
七夕歌  

人间一叶梧桐飘，蓐收行秋回斗杓。神宫召集役灵鹊，直渡银河云作桥。桥东美人天帝子，机杼年年劳玉指。织成云雾紫星衣，辛苦无权容不理。帝怜独居无与娱，河西嫁得牵牛夫。自从嫁后废织纴，绿鬓云鬟朝暮梳。贪欢不归天帝怒，谪归却踏来时路。但令一岁一相逢，七月七日桥边渡。别多会少知奈何，却忆从前恩爱多。怱怱离恨说不尽，烛龙已驾随羲和。河边灵官晓催发，令严不管轻离别。空将泪作雨滂沱，泪痕有尽愁无歇。寄言织女若休叹，天地无情会相见。犹胜嫦娥不嫁人，夜夜孤眠广寒殿。  

秋萤行引  

碧梧含风夏夜清，林塘五月初飞萤。翠屏玉簟起凉思，一点秋心从此生。方池水深溪雨积，上下辉辉乱凝碧。幸因帘卷到华堂，不畏人惊照瑶席。汉宫千门连万户，夜夜煌暗中度。光流太液池上波，影落金盘月中露。银阙苍苍玉漏迟，年年为尔足愁思。长门怨妾不成睡，团扇美人还赋诗。避暑风廊人语笑，栏下扑来罗扇小。已投幽室自分明，更伴残星碧天晓。君不见连昌宫殿洛阳西，破瓦颓垣今古悲。荒榛腐草无人迹，只有秋来熠耀飞。  

赠营妓刘淑女  

可是相逢意便深，为郎巧笑不须金。门前一尺春风髻，窗外三更夜雨衾。别燕从教灯觅泪，夜船唯有月知心。东西芳草浑相似，欲望高楼何处寻。  

未说蝤蛴如素领，固应新月学蛾眉。引成密约因言笑，认得真情是别离。尊酒且倾浓琥珀，泪痕更著薄胭脂。北城月落乌啼夜，便是孤舟肠断时。  

木香  

紫皇宝辂张珠宪，玉女熏笼覆绣衾。万紫千红休巧笑，人间春色在檀心。  

次韵奉酬无咎兼呈慎思天启  

平生交结圆纳方，过眼十人八九忘。畹蘭蕙亩幽谷芳，懒随家奴谀五郎。苦饥方朔身漫长，颠毛种种颜欲苍。谁谓胜凝端坐狂，清淮之阴一草堂。列笔作阵茶森枪，绝口平戎与破羌。百年如此计亦臧，何用窃食官粮。元黄病足畏高罔，但原缩颈老支床。煌煌东壁日月傍，神仙鸾争腾骧。万书落架城复隍，牙签如云丹碧装。晁侯再作班与扬，正始故在何曾亡。江湖十年原饱偿，夜成七发光出囊。苏公后出长卿乡，为君吴都无一行。世有伯乐生骕骦，肯使弭耳随监商。邓侯楚山深闺房，名走上国交侯王。朝随日影夜灯光，包揽今古穷炎黄。吐词分葩有国香，近君如雪六月凉。又似心醉醍醐觞，东南蔡子名飞翔。同随天书拜未央，瑰玮宏杰万夫望。颊牙凛凛有风霜，文如神鼎烂龙章。钟山长斋读《老》《庄》，论兵说佛两俱忙。不夸得砚文字祥，但原破敌如颓墙。我穷乞酒更得浆，仰看三虎争雄张。  

输麦行  

余过宋，见仓前村民输麦，止车槐阴下，其乐洋洋也。晚复过之，则扶车半醉，相招归矣。感之，因作《输麦行》，以补乐府之遗云。  

场头雨干场地白，老稚相呼打新麦。半归仓廪半输王，免致县吏相催迫。羊头车子毛巾囊，浅泥易涉登前冈。仓头买券槐阴凉，清严官吏两平量。出仓掉臂呼同伴，停亭酒美单衣换。半醉扶车归路凉，月出到家妻具饭。一年从此皆闲日，风雨闭门公事毕。豺狐置兔岁蹉跎，百壶社酒相经过。  

君家诚易知曲  

君家诚易知，易知独难忘。西风墙头吹叶黄，虫丝当户理秋光。翠屏碧簟生朝凉，床头蟋蟀见焚香。鲛绡碎缬双凤凰，上元绿鬓遮耳珰。来车去马官道傍，碧云传情何处郎，相望玉树啼寒螀。  

于湖曲（并序）  

芜湖令寄示温庭筠《湖阴曲》，其序乃云：晋王敦反，屯于湖阴。帝微行至其营，敦梦日尧之，觉而追不及，故乐府有《湖阴曲》。按晋《地志》，有于湖，而无湖阴。《本纪》云：敦屯于湖阴，察营垒而去。余顷游芜湖，问父老湖阴所在，皆莫之知也。然则帝至于湖，当为断句。乃作《于湖曲》以遗之，使正其是非云。  

武昌云旗蔽天赤，夜筑于湖洗锋镝。巴滇绿骏风作蹄，去如灭没来不嘶。日围万里缠孤壁，虏气如霜已潜释。蛇矛贱士识天颜，玉帐髯奴落妖魄。君不见铜驰上陌尘沙起，胡骑春来饮瀍水。浮江天马是龙儿，蹙踏扬州开帝里。王气尚悬五百秋，弄兵老濞生白头。石城战骨卧秋草，更欲君王分上流。  

襄阳曲  

西津折苇鸣策策，蟾蜍光入芙蓉白。山头不雨贾船稀，日日门前江水窄。欲将烜赫招行人，旋起丹楼照长陌。银屏深闭玉笙闲，自擘新橙饮北客。儵离暂合心未果，泪映双眸为谁堕。  

少年行二首  

骍弓鹊角苍鹏羽，金错旗竿尽貔虎。长驱直踏老上庭，手拔干将斩狂虏。归来解甲见天子，金印悬腰封万户。自为大汉上将军，高揖群公佐明主。  

少年卖珠登主门，主家千金惜一身。绿韝请罪见天子，尚得君王呼主人。斗鸡走马长安道，豪杰驱来奉谈笑。汉庭碌碌公与侯，畏祸忧诛先白头。  

代赠  

洞房飞香作春雾，仙人劝酒香中语。明眸第二紫云娘，莺学歌声柳如舞。蹙眉长歌酒有蘭，银钩请君春草篇。繁弦高张烛烧夜，玉壶未尽参在天。春泥雪消淮上路，东风浪欲惊各橹。恼公旧事几魂梦，过眼相逢一风雨。黄流清洛上天汉，吴山洞庭藏水府。漫题诗句寄归舟，江口风狂那得渡。  

白纻词效鲍昭  

摇轻裾，曳长袖。为楚舞，千万寿。新词《白纻》声按旧，朔风卷地来峥嵘。燕雁避霜饥不鸣，高堂酒多华灯明。回纤腰，出素手，髻堕鬓倾钗欲溜。为君歌舞君饮酒，岁云暮矣七泽空。汤汤汉沔天北风，玉壶之酒乐未终。  

片雪歌  

瑶池一片孤飞雪，风急身轻飞不歇。谁将翠袖遮得归，十斛明珠换与谁。金龟贵客迎将去，玉作辎軿载烟雾。人间不解桃李心，独与琵琶自相语。主人白头情不亲，朱楼夜锁梨花春。原同花落寄流水，飘出朱门随路尘。长恐此生空已矣，从今失身轻薄子。人生但乐两心知，谁是琼瑶孰泥滓。莺惊中弹花辞树，蝶散蜂惊春日暮。风光不断流水长，不知片雪今何处。  

寒食歌  

东风芳草长，寒食春茫茫。人家掩门去，鸡犬静相将。原头簇簇柳与花，行人往来长叹嗟。旧坟新冢累累是，裂钱烧酒何人家。桑上鸣鸠唤山雨，雨脚萧萧山日暮。归来门巷正春家，花底残红落无数。北里悲啼夜未休，清弦脆管起南楼。古今歌笑何时尽，芳草白杨春复秋。去年巧笑秋千女，今年嫁作东家妇。彩绳画柱似当年，只有朱颜不如故。百人学仙无一成，麻姑不见但闻名。万斛春醪须痛饮，江边渔父笑人醒。  

东皋行  

秋云卷尽秋天清，东皋萧条鸡犬声。黄叶吟风声不平，芙蕖半落更有情。归来僮饥羸马疲，城头树暗乌欲栖。谁家朱楼人夜宿，微红一点帘间烛。  

赠杨念三道孚  

黄鹤楼前月，清辉千里寒。娟娟过江北，送子别长安。长安百万家，车马无时闲。中天耸观阙，四海会衣冠。怜尔薜萝子，豪华骇新观。萧萧囊中句，饥坐奏清弹。漫郎久不惬，逸诗生风翰。寄声武昌鱼，欲从伧父餐。  

赠张嘉甫  

浮舟大江里三千，归扫先陇清淮壖。杜门古寺厌岑寂，梦寐清颍如家山。汝阴昔谬称刺史，自愧何术甦恫瘝。平生为吏甘浅拙，敢作蟊贼伤民田。未忧怀砖击之去，乃欲筑室买一椽。箪瓢三亩易辨耳，寄声父老不汝干。长淮冬岩龙蜃蛰，放舟出郭天宇宽。浮梁横前袅可缆，金塔却立俨难攀。修髯幼好此奇服，白璧刻佩鸣玦环。抱持微学不忍弃，清明竹林遭削删。三年江湖友魑魅，一日宝府观瑜璠。渐消鄙吝心自喜，追计存没涕亦潸。寻山把酒岂易得，客路霰雪衣裘单。尘埃可洗忧可豁，待君一勺玻璃泉。  

赠马十二时全玉沿檄过楚顷刻而别  

我离海边方季夏，子时别我西庭下。是时积雨河水深，卧看孤舟放清夜。尔来忽忽冬已阑，岁晚荒凉学官舍。那知复与子携手，犹能顷刻听清话。来时绿树今黄叶，须信丹颜暗中化。别离易得当重惜，岁月难留足悲吒。人生坎轲多忧虞，万事纷纷少休暇。况余飘泊不可常，几度相逢即衰谢。功名有命何足求，富贵无常求亦乍。隋珠弹雀虽有获，纤尘未补千金价。我於世事甘不学，久师壁观依僧社。辱君指我曹溪源，行虽未至宁辞驾。君如有志反丘壑，我即求田买桑柘。卜邻丈室听谈禅，更问老农求学稼。  

宿龟山寺下赠旻师  

淮流赴海何时穷，我生飘泊西复东。山中老僧旧相识，惊我非复旧时容。三年历遍百忧患，迁就汲汲如飞鸿。人生易老古所叹，如我安得颜长红。尘埃漫灭旧题壁，枝叶已拱当时松。我方奔走师已老，更念别此何时逢。眼看故旧怀抱豁，宴坐不觉听山钟。长淮月高人语绝，惟有塔铃鸣夜风。  

送邵郎中守同州  

君不见汉家左辅百万户，里胥夜惊厌桴鼓。两来荆棘露沾衣，只有山河阅今古。邵侯风流华省郎，三十凭熊两开府。不须闭阁决田讼，多屑石饼羞鱼俎。。东南文章旧人物，莫愧莼羹便酪乳。仍烦细阅白沙龙，骕骦一骨今何所。  

送刘季孙赴浙东  

将军好书如郤壳，文史随船三万轴。吟诗坐啸士买勇，不学虎头飞食肉。念昔先君得佳语，归见儿童诧珠玉。乖离存殁偶不死，十年遇公拜还哭。堂堂山西忠勇后，凛凛典刑在眉日。总戎南下聊复尔，健虏黠羌要颇牧。戈船水犀士扼虎，三江大湖浪翻屋。丈夫为将亦不恶，寂寞扬雄老天禄。  

惜别赠子中昆仲  

寒云崩腾不成雪，北风吹窗灯半灭。病来废饮卧无眠，终夜吟诗声不绝。南城三俊生契阔，想对寒炉掉吟舌。留行一日谁有情？慰我与君千里别。  

官闲  

官闲吏归早，岁晏寒欲盛。槐稀庭日多，鸟下人语静。幽花破寒色，过雁惊秋听。酒贱莫辞沽，北风行欲劲。  

病臂比已平独挽弓无力客言君为史官何事挽弓戏作此诗  

君不见吾乡少年曹子桓，文章七子相后先。有时掷笔事弋猎，邀轻截骏驰平原。獩貊名弓燕代马，射雉归来宴清夜。一闻惊倒荀令君，何物书生乃知射。我虽把笔笑腐儒，束腰待悬玉鹿卢。自从病臂忧亲友，百嗜为之心一枯。降疠无名天悔祸，夺之而与复完躯。但惭未使杯安肘，犹负当年门挂弧。便使凄凉身未伏，略闻弓马气犹粗。莫为早衰须袖手，将军臂折尚平吴。  

离楚夜泊高丽馆寄杨克一甥  

水天夕云重，不雨衣自湿。夜寒更士语，鸡唱舟子急。青黄数宿莽，苍茫暗原隰。高城亦何有，倚樯我独立。  

其二  

客去水关闭，疏灯亦复收。川鸣半夜雨，卧冷五更秋。扁舟已寒暑，冉冉真乘桴。一灯照客睡，短梦良悠悠。  

晚饭宝应  

晚风吹古柏，落照明空山。深行得宝刹，崖岭相回环。人远草木遂，境出鱼鸟闲。道人扫华堂，延我具晚餐。斋庖野菊美，石井新泉寒。既饱陟上方，浮香出林端。平生麋鹿志，强学伏车辕。尘怀造胜绝，欲去犹三叹。  

淮阴阻雨  

桥竿日日春风转，渺渺孤舟数家县。朝来雨暗隔淮村，白浪卷沙吹断岸。渡头杨柳湿青青，桥下涓涓野水生。满尺白鱼初受钓，断行归雁故能鸣。平生行止任迟速，篷底欠伸朝睡足。从来江海有前约，老去尘埃无可欲。晓天暖日生波光，桃杏家家半出墙。春日春波好相待，短帆轻橹底须忙。  

春阴泊龟山寄园明  

东风淮声鸣万鼓，山头孤塔藏烟雾。一庵老宿何处峰，孤舟倦客沙边雨。杨柳梢头春未多，白蘋汀下正沧波。莫向春阴开病眼，风烟如此奈愁何。  

江城  

江城寒食近，风雨作轻寒。花落已可惜，春衣犹怯单。畏人成不出，投老渐无欢。沽酒金明道，回头兴太阑。  

舟次安州孝感县偶感寒疾卧病舟中复大风不可解舟晚方离  

船头风声鸣万鼓，扁舟系缆沙边树。船中病客昼闭篷，睡起空江日亭午。鸡犬萧条数家县，市声已变淮南语。长年三老唤不回，一叶波间去如舞。  

发岐亭宿故镇作  

我别竟陵时，楚稻如碧丝。秋风发齐安，稻穗如植旗。流年去荏苒，客路何逶迤。弛担中林下，永负山中期。  

其二  

乘月入秋山，月午山蹊静。森森松竹林，夹道散疏影。阴风留暗壑，白露蒙朝岭。耿耿村鸡鸣，坐感单衣冷。  

其三  

征人不敢安，蓐食待明发。朝冲石上云，冷踏松闲月。艰难付一笑，岁月惊屡阅。偃亚道傍松，茯苓应司掘。  

宿峻极下院  

天寒苍山高，野寺在山麓。长林系我马，古屋留人宿。空岩阴风豪，达旦号古木。平明出户望，晓日在岩腹。冰霜刮昏霾，万丈森翠玉。山行日已久，常苦见未足。犹同贤者处，愈久叹如玉。传闻峻极岭，千里如在目。愧尔岩上僧，穷年玩幽独。  

初离淮阴闻汳水已下呈七兄  

朝离淮阴市，春水满川平。依依道边人，送我亦有情。千里积雪消，布谷催春耕。人家远不见，柳色烟中明。轻舟鸣榔子，野静遥相应。连纲收泼剌，嘉鱼饱南烹。平生晤语欢，促膝联弟兄。相逢古难得，白发老易生。樯鸟飞更北，汴柳绿相迎。从今淮山梦，却在凤凰城。  

塞猎  

十月北风燕草黄，燕人马饱弓力强。虎皮裁鞍雕羽箭，射杀阴山双白狼。青毡帐高雪不湿，击鼓传觞打令急。戎王半醉貂裘眠，昭君独抱琵琶泣。  

腊月十八日苦寒与家妇饮  

寒夜不可旦，老鸡鸣苦迟。晨兴出户视，风折山树枝。最爱堂东梅，洌寒亦弄姿。夜来月中影，窥我读书帷。中庭石井栏，晨吸气如炊。今日复何事，环佩联冰澌。瓷罂有芳醇，庖舍具鲜肥。地炉炽新炭，三酌对山妻。  

东园  

浮云蔽亭午，白日成萧森。馀凉入坐隅，潇洒散烦襟。孟夏爱我屋，秀木成佳阴。众果渐以熟，永日鸣山禽。杖履时一到，逍遥忘滞淫。举头天雨霁，落日低遥岑。  

独游东园  

清晓步东园，独游怅无侣。菰蒲绿已深，鹅戏春堂雨。取酒傍花倾，隔林邀客语。归来春兴阑，睡起日亭午。  

秋池  

平生落莫意，况此秋池侧。寒水静无波，衰荷委馀碧。萧萧动风鬓，照影感新白。来往双浴凫，尔生真自得。  

菊丛  

下根盘秋泥，上叶披宿雨。惟馀黄金蕊，秀色日夜吐。宁须荐九日，但惜岁行暮。吾将屑落英，持泛兰皋露。  

上巳日洛岸独游寄陈永宁  

风雩感贤游，嘉节偶乘兴。人稀好鸟语，麦秀春野静。澄波漾清洛，游子度明镜。南山夜来雨，云日淡相映。解鞍憩高柳，览物动新咏。优游徒侣欢，丰熟蔬果盛。官闲省文檄，俗古少喧竞。乘闲聊独游，兹焉惬吾性。  

独游崇化寺题观音院  

默默苦不展，驾言陟崇岗。人远尘坌息，高门开宝坊。华檐敞虚殿，乔木护修廊。闲庭引幽步，偃息得兹堂。惟时炎火衰，清秋朝暮凉。窗虚竹色静，风远松声长。遥山露云表，远水连天光。独游不自得，遐眺有馀伤。留滞感华岁，登临思故乡。言归日已夕，月出林苍苍。  

洛水  

洛水秋深碧如黛，乱石纵横泻鸣濑。清明见底不留尘，日射澄沙动玑贝。南山秋风已萧瑟，倒影上下迷空翠。何当载酒纵扁舟，一尺鲤鱼寒可鲙。  

美哉  

美哉洋洋清颍尾，西通天邑无千里。舸<舟义>大艑起危樯，淮颍耕汳收米。茫茫陂泽带平原，古时沟涧还相连。昔日屯田戍兵处，今人阡陌连丘墓。今年雨足种麦多，北风吹桑鸣空柯。高城回望郁嵯峨，丰年闾井闻笙歌。河边古堤多老柳，去马来船一回首。百年去住不由人，岁暮天寒聊饮酒。  

三龛  

万穴列岩壁。三龛独雄夸。封山凿其骨，开像俨且呀。悲哉轻人功，不计岁月赊。像成竟何补，国破荒蓬麻。悠悠清伊水，去去萦山斜。晚渚栖暝鸥，夕波战馀霞。陵谷良未迁，古今如转车。惟应有千年鹤，归顾时咨嗟。  

题庐阜官厅壁  

平生山水兴，今夜宿东林。落日楼殿影，西风钟梵音。云横山阁迥，雨过虎溪深。脚力犹堪在，他年当重寻。  

题江州琵琶亭  

危亭古榜名琵琶，尚有枫林连荻花。呜呼司马则已矣，行人往来皆叹嗟。司马风流映千古，当日歌词传乐府。江山寂寞三百年，浔阳风月知谁主。我今单舸犯江潭，往来略已遍东南。可怜千里伤春眼，不待琵琶泪满衫。  

偶书  

秋阴漫漫几千里，赤壁矶前天接水。连樯接舵不复行，老鱼擘波时出戏。黄橙紫栗收如积，青钱买酒不堪惜。北人岁久厌南餐，山边有路何时还。  

其二  

穷愁昼夜阴如一，夜不见星朝蔽日。枯畴已获大野空，怒江未落连洲没。长鱼泼剌不受钓，渔子高眠守蓬荜。紫髯旧宫谁复游？鼎峙雄心久萧瑟。  

其三  

周郎战处沧江回，鱼龙荡潏山石摧。荆州艨艟莫举楫，走君不劳一炬灰。当年雄豪谁复在，乔木荒烟忽千载。蕲州截作寸笛材，一写山川万古哀。  

马周  

马周未遇虬须公，布衣落魄来新丰。一樽独酌岂无意，俗子不解知英雄。贤豪相逢自相得，一语君王见胸臆。当时岂不为人言，聋耳安能为君侧。  

福昌秋日效张文昌二首  

秋野无人秋日白，禾黍登场风索索。豆田黄时霜已多，桑虫食叶留空柯。小蝶翩翩晚花紫，野鹑啄粟惊人起。洛阳西原君莫行，秋光处处伤人情。  

其二  

黄叶萧萧秋水清，田中日午村鸡鸣。场头九月禾黍熟，空原雉飞饱新谷。棘篱虫鸣村路曲，道边古坟生野菊。人稀田阔草茫茫，洛阳秋声能断肠。  

临文  

一病废百嗜，好文心未忘。南窗纳虚明，罗列陈缣缃。茫昧考巢燧，典章断虞唐。清妍进屈景，隽永旌苏张。少狂不自料，遇事形文章。误逢作者叹，因复力披攘。蹉跎生白发，始石室藏。粗见汉家事，濡毫时否臧。文词比工祝，不殊公卿行。何用疲心精，舍本弃耕桑。读赋意凌云，律令尊张汤。荣华系遇合，才技无短长。颇师老氏术，抱朴和其光。无营以卒岁，刻意翰墨场。  

秋日独酌怀荣子邕  

新秋一杯酒，风雨早凉天。眷言西邻友，咫尺莫能前。岂无病羸马，泥滑不胜鞭。端居何为者，落莫掩书眠。高柳飒已疏，碧草留馀鲜。衰怀感徂节，客舍悲流年。孤吟谁与和，独酌还醒然。新晴野路干，期子南山边。  

春阴  

春山苦多昏，阴霭昼长暝。鸟鸣欲成巢，冰泮鱼已泳。薄寒方未已，惨切有馀劲。霏霏晚雨飘，黯黯夕氛凝。高鸿戢南翮，布谷谨新令。班班农在耕，冉冉麦将盛。官闲倦无侣，览物偶乘兴。无辞数携酒，溪柳黄欲映。  

秋兴  

八月禾黍熟，登高望川原。山河豁清霁，风日开明鲜。晴光散草木，馀爽厉渊泉。飘飘孤飞鹘，击搏无留拳。幽独感摇落，端居惊岁年。谁为知心者，赖有浊醪贤。  

秋日晨与寄楚望  

夜雨霁清晓，浮云散凉川。幽人理青发，汲彼石井泉。焚香展素帙，持珠讽妙言。晨晖淡幽扬，秋霞丽绀天。花萎开露馀，孤叶零风前。感此芳节晚，长啸心悠然。倾觞散滞念，餐菊留华年。牢落岁暮心，非君谁与宣。  

苦雨  

春浅天尚寒，雨多声入夜。幽人不出门，坐惜梅花谢。庭竹未抽萌，酴醿将复架。芳时喜病愈，浅酌供清话。趋世剧曳牛，投闲如噉蔗。因逢老农谈，悔不初学稼。  

不雨  

齐安一春雨不足，稻畦土坚不入谷。城中赤日风吹沙，老鸦衔火烧竹屋。百尺长绳抽井底，井中泥滓多於水。潭边龙祠悬纸钱，谁令霹雳惊龙眠。  

喜雨  

阴阳不暂驻，今夕已秋风。晨兴绵丝冷，岁月惊衰翁。朝烟爨薪湿，小甲蔬畦空。且复一杯酒，吾生不终穷。  

其二  

手种五色蕉，意待听秋雨。南风扇旱日，破叶萎不举。滂沱未终夕，绿润遽如许。秀色入书帏，已觉青鸾舞。  

喜雨止  

敬亭与吾期，今日雨当止。静扫峰头云，秀色粲如喜。我惭无以酢，园迳欣细履。夜来四檐声，添我北池水。破圩久不补，积潦啮其址。南人麦禾薄，稻垅鱼尾尾。丰穰未敢望，疲饥何由起。饱食但高眠，自惭称刺史。  

春早  

大野拱连山，晴空转规日。青春散坱莽，积水中荡潏。欣欣见群动，咄咄争涌出。滞留无好怀，风景独萧瑟。离群与谁语，块坐守蓬荜。卮酒乐馀春，沉忧畏生疾。  

其二  

风云闲益高，旱色起诸岭。施生泽未渥，晓气挟馀冷。飞沙碜桃李，碧草思耿耿。麦根不走地，稻垅卧陈梗。蛟龙且偷安，雷电势欲逞。悯农非我事，刚复念闾井。  

次韵钱大尹公庭种菊  

人才困齐量，能尺不能咫。谁知钱京兆，狱讼闲书史。平明吏拥堂，过午扫阶戺。风威变奸傲，应若度淮枳。清秋动高兴，庭菊粲可喜。栽培岂无情，收拾自弃委。客来撷芳秀，岁晏聊尔耳。新凉一尊酒，九日意在彼。何必餐落英，离忧对兰芷。  

庭菊  

穷秋惨无姿，尽枯槁。可怜中庭菊，灼灼颜色好。岂无风霜苦，所守良自保。清商振驱除，尔独傲百草。煌煌中央色，严丽谢浮姣。山家有薄酒，为尔数倾倒。尝闻仙人术，采饵庶难老。呼童扫药斋，迟尔寒英捣。  

闻蛩有感  

遥夜飞萤动秋思，独卧空山惊晚岁。可堪六月已闻蛩，日暮咿咿响庭际。关河多风气萧索，碧树先秋早摇落。鸣机夜织常怨寒，白纻吴衫苦轻薄。年年促织谁最悲，堂上美人愁翠眉。清砧捣练对残月，玉筋啼红裁远衣。唐风诗人劝其主，行迈苦迟嗟岁暮。山城听汝已三年，三年白发多於故。飘飘秋梦到江湖，我欲东归鲙碧鲈。安得为尔将双泪，岁岁风前沾客裾。  

近清明二首  

斜日去不驭，好风来有情。江城过风雨，花木近清明。水树闲照影，山禽时引声。吾年行老矣，淹泊蹇何成。  

冉冉春向老，昏昏日复斜。鲜欢常上酒，不睡更烹茶。幡起烟中□，鸡鸣林外家。陈王斗鸡道，风柳不胜斜。  

青春  

青春忽妍好，半岭丽朝阳。谷鸟喜相见，园花明晚妆。闲居耽道味，吟眺惜风光。扣户有佳客，悠然三举觞。  

暮春书事  

冉冉春将老，悠悠昼掩关。鸠鸣高柳暗，雨细广庭闲。尘榻谈无客，风帘望有山。衔泥新燕子，一一及时还。  

其二  

漠漠山云合，檐风透薄帷。柳藏阴后絮，樱压雨中枝。坐暖晨杯罢，香浓午睡迟。薄寒犹故在，再取紫貂披。  

其三  

林花飞已久，芳草雨馀长。人静槐庭午，帘斜竹院凉。沾泥新笋白，封蜡煮醪香。莫厌残春醉，流莺劝举觞。  

正月六日（元丰七年。）  

杨柳梢头腊雪消，东风犹著晚寒骄。新年花柳传芳信，去腊星霜变斗杓。来共春烟情冉冉，洒随疏雨泪萧萧。蛾眉一闭年华改，纵有遗魂可得招。  

寒食赠游客  

阴阴画幕映雕栏，一缕微香宝篆残。寒食园林三月近，落花风雨五更寒。筝调宝柱弦初稳，酒满金壶饮未干。明日踏青郊外去，绿杨门巷系雕鞍。  

夏日杂兴  

隔墙泉下是东陂，细柳涓涓入我池。一部笙箫竹响，百年风雨古槐姿。果悬幽槛朱初熟，蔓度空墙翠欲垂。野趣转深身愈老，只应寂寞畏人知。  

早秋感怀  

永日付悠悠，年华逝不留。风声送残暑，云色淡新秋。吾道倘有待，穷通宁遽忧。朝来望清颍，一雁下汀洲。  

落日  

落日西风急，空山客独惊。夕云寒不动，秋木暮多声。粟厌周人饭，莼思故国羹。南飞有征雁，羡尔羽毛轻。  

落莫  

岁晚苦落莫，独游情易伤。晴溪沙漾碧，秋径叶铺黄。幽菊开经雨，疏槐老耐霜。闭门无俗客，摅散有林塘。  

次韵和王彦昭九日湖园会饮  

故人怜寂寞，九日共登临。天地客行远，山河秋色深。狂来能醉舞，兴罢独悲吟。莫怪凄凉甚，多忧损壮心。  

冬日书事  

景短冰霜地，人稀豹虎村。风连诸壑动，日带乱山昏。浩荡空回首，萧条独掩门。东周旧耆老，留滞饱知言。  

冬夜  

惨惨诸山暮，寥寥老树空。尚飞霜雁急，不动雪云重。冷挂寒灯壁，悲传夜柝风。隔窗无限竹，萧飒到晨钟。  

其二  

岁晚转无趣，席门谁驻车。涧泉分当井，山叶扫供厨。谋拙从人笑，身闲读我书。幸知霜霰晚，时得灌园蔬。  

冬至后三日  

水国过冬至，风光春已生。梅如相见喜，雁有欲归声。老去书全懒，闲中酒愈倾。穷通付吾道，不复问君平。  

山夜  

更漏孤城迥，帘帷静夜长。天高风送雁，月冷树浮霜。晚菊差池绿，高桐次第黄。晓来南国梦，不觉寄他乡。  

东堂夜坐偶成示秬秸和  

东堂岁云暮，永夜有馀清。月暗雁程急，霜严鸡梦惊。微明旁舍火，断续戍楼更。老眼浑无睡，偏闻晓雨声。  

同晁郎及秬秸步游乾明晚逾柯山归  

野水菰蒲秀，荒陂荠麦长。卑田留积雨，荒寺掩斜阳。远树连云梦，群山近武昌。言归日已夕，村径度牛羊。  

离宿州后寄兄弟  

落日村桥涕泣涟，东风匹马去翩翩。两行绿树当隋岸，一片春云限楚天。忘意致身常许国，强颜得禄废求田。幅巾会作淮南叟，白发相收一钓船。  

久阴忽晴作诗寄秬秸时二子沿干在阳翟镇  

想尔扁舟野岸横，久阴今旦喜晴明。天寒野旷北风利，云霁江浑春水生。家近冻醪时可致，旅庖鸣雁足供烹。东园早作归来计，红紫纷纷日向荣。  

谒告之楚出都晚泊  

马迹不在眼，浪声初泊船。苍禾荒霁泽，红树表霜川。淮海南浮地，星辰北拱天。东方聊一饱，楚稻不论钱。  

离宛丘斗门  

樯乌映高柳，晚门近晴川。野日离烟树，风霜断夕天。牛羊知别堑，灯火认邻船。独客归何晚，平芜远更连。孤城飞鸟外，春水片帆前。萧瑟孤征恨，更深独未眠。  

驱马  

骎骎驱马去，秋晚思悠哉。日暖禾黍熟，霜晴鸿雁来。晚篁经雨出，幽菊挽寒开。官冷无拘束，寻山肯易回。  

惠庄道中  

山雨夜尘息，林霜晨气清。荒城馀古木，破冢有新耕。风俗通秦壤，川原抱洛京。凭高将驭马，指点问山名。  

宿东鲁火居  

夕阳低欲尽，春浅色萧条。暝色催归牧，炊烟向晚樵。疏星临水际，远火隔村桥。黯黯柴门夜，栖鸦对寂寥。  

过少室  

驱车继日未知劳，翠霭岚光下褐袍。日暖峰峦开少室，雪馀松柏近嵩高。山行岁晚风霜苦，地势西来气象豪。胜事笙歌纷满目，烟霞深处欲诛茅。  

春日偶题  

隔壁桃花暖斗妆，好风时有过墙香。满园芳草无人种，何事春来特地长。  

清明船中书事二首  

清明不到旅人家，乞火邻船自试茶。弄柳好风低作舞，夹船春浪细浮花。  

巢乌噪处绿杨村，寒食人家尽掩门。麦陇晓风收宿润，烟村午日涨春昏。  

夜来  

夜来风雨掠馀春，晏起萧条一病身。三月长安泥浩浩，懒随车马作游人。  

十八日  

寒食清明人意闲，春城士女出班班。柳黄花白楼台外，紫翠江南数叠山。  

偶成  

乍晴幽步踏斜阳，残潦青苔曲径荒。风送落花填小堑，雨催芳草上空墙。  

夏日池上三首  

新蝉树上空遗蜕，野鹊哺雏争小虫。粉沾衣袖竹枝雨，香满水亭荷叶风。  

落日鸣蝉夏木荒，芙蓉半落柳成行。何人纨扇生新恨，亭馆迎秋夜夜凉。  

拒霜灼灼欲破红，夜来雨恶荒兰丛。空庭无人日色午，但听桐叶惊秋风。  

秋日即事二首  

支离卧病不知秋，暑退初惊大火流。蟋蟀知时鸣近壁，银河照夜直当楼。  

萧萧衰草傍墙生，中有寒虫白日鸣。秋物荒凉禾稼熟，悠悠驱马水边行。  

昏昏  

昏昏落日下墙东，历历晴云送去鸿。岁晚苍槐甘老大，尽将黄叶付秋风。  

正月十日雪晴  

西窗融雪飘如雨，故与新春作薄寒。昨夜雁声浑向北，梦魂随去度关山。  

楚城晓望  

鼓角凌虚雉堞牢，晓天如鉴绝秋毫。山川摇落霜华重，风日晴明雁字高。  

登乘槎亭  

海天秋雾暗乘槎，风响空山浪卷沙。杳杳橹声何处客。一帆冲雨暗天涯。  

题水阁  

积雨荒池水欲平，轩窗长夏有馀清。公馀一枕沧浪梦，卧听风荷受雨声。  

崇化寺  

楼殿沉沉销夜烟，秋灯一点佛龛前。梧桐叶上三更雨，亦有愁人独自眠。  

闻鹎鵊  

纸窗未白烛微明，鹎鵊枝头一两声。却忆去年桃李后，淮阳旅舍听残更。  

## 宛陵诗钞  

梅尧臣  
河阳秋夕梦与永叔游嵩避雨于峻极院赋诗及觉犹能忆记俄而仆夫自洛来云永叔诸君陪希深祠岳因足成短韵  

夕寝北窗下，青山梦与寻。相欢不异昔，胜事却疑今。风雨幽林静，云烟古寺深。【自注：此二句梦中得。】揽衣方有感，还喜问来音。  

希深惠书言与师鲁子聪永叔几道游嵩因诵而韵之  

闻君奉宸诏，瑞祝疑灵岫。山水聊得游，志愿庶可就。岂无朋从俱？况此一二秀！方蕲建春陌，十刻残昼漏。初经缑氏岭，古柏尚郁茂。却过轘辕关，巨石相撑斗。夕斋礼神祠，法衮被藻绣。毕事登山椒，常服更短后。从者十数人，轻赍不为陋。是时天清阴，力气勇奔骤。云岩杳亏蔽，花草藏涧窦。傍林有珍禽，惊聒若避彀。盘石暂憩休，泓泉助吞漱。上窥玉女窗，崭绝非可构；下玩捣衣砧，焜耀金纹透。尹子体雄恢，攀缘逾习狃；欧阳称壮龄，疲软屡颠踣。竞欢相扶持，芒屩资践蹂。八仙存故坛，三醉孰云谬？鄙哉封禅碑，数子昔镌镂。偶志一时事，曷虞来者诟？绝顶瞰诸峰，隘然轻宇宙。遥思谢尘烦，欲知群鸟兽。韩公传石室，闻之固已旧；当时兴稍衰，不暇苦寻究。东崖暗壑中，释子持经咒。于今二十年，饮食同猿狖。君子聆法音，充尔溢肤腠。尝期蹑屐过，吾侪色先愀。【自注：叶韵。】遂乖真谛言，兹亦甘自咎。中顶会几望，凉蟾皓如昼。纷纷坐谈谑，草草具觞豆。清露湿巾裳，谁人苦羸瘦？便即忘形骸，胡为恋缨绶？或疑桂宫近，斯语岂狂瞀！归来游少室，崷崒殊引脰。石室迢递过，探访仍邂逅。扪萝上岑邃，仙屋何广袤！乳水出其间，涓涓自成溜。凡骨此熏蒸，灵真安可观？霞壁几千寻，四字侔篆籀。咸意苔藓文，诚为造化授。标之神清洞，民俗未尝遘。忽觉风雨冥，无能久瞻扣。忽忽遂宵征，胜事皆可复。俚歌纵喧哗，怪说多駮糅。凌晨关塞阳，追赏颜匪厚。穷极四百里，宁惮疲左右！昨朝书报予，闻甚醉醇酎。所嗟游远方，心焉倍如疚。  

送河清贾主簿归任  

不远水云间，悠悠溯鹢还。分亭接鸡犬，举酒对河山。残雪依荒碛，寒烟入暝湾。昔人鸾枳叹，一并在离颜。  

河南张应之东斋  

昔我居此时，凿池通竹圃。池清少游鱼，林浅无栖羽。至今寒窗风，静送枯荷雨。雨歇吏人稀，知君独吟苦。  

河南王尉西斋  

官舍古城隅，西斋何寂寂。种竹幽趣深，开屏翠光滴。青山露南墙，落日明东壁。危台起其傍，平隰坐可觌。岁暮野田空，天高霜隼击。更怜风月时，几弄林间笛。  

余居御桥南夜闻妖鸟鸣效昌黎体  

都城夜半阴云黑，忽闻转毂声咿呦。尝忆楚乡有祅鸟，一身九首如赘疣。或时月暗过闾里，缓音低语若有求。小儿藏头妇灭火，闭门鸡犬不尔留。我问楚俗何苦尔，云是鬼车载鬼游。鬼车载鬼奚所及？抽人之筋系车辀。昔听此言未能信，欲访上天终无由。今来中土百物正，安得遂与南方俦？上帝因风如可达，愿令驱逐出九州。  

僧可真东归因谒范苏州仲淹。  

姑苏台畔去，云壑付清机。野策过寒水，山童护衲衣。松门正投宿，竹笠带馀晖。谁爱杼山句，使君应姓韦。  

魏屯田知楚州  

淮南木叶惊，淮上使君行。天外高帆出，沙头候吏迎。夜潮通废埭，秋月满孤城。正迟文翁化，从来楚俗轻。  

和才叔岸傍古庙  

树老垂缨乱，祠荒向水开。偶人经雨踣，古屋为风摧。野鸟栖尘坐，渔郎奠竹杯。欲传《山鬼》曲，无奈《楚辞》哀！  

新安钱学士以近诗一轴见贶辄成短言用叙单悃  

早事太尉府，谬以才见论。身作邑中吏，日陪丞相尊。嵩山云外寺，伊水渡头村。泉味入香茗，松色开清樽。题诗人半醉，马上景已昏。归来属后乘，冠盖迎国门。悠悠失贫贱，苒苒历凉温。而今处穷僻，落莫思旧恩。终日自鲜适，终年长不言。已觉人事寡，惟闻鸡犬喧。东风有来信，满幅兰与荪。深知故人意，遗我涤冥烦。一章言罨画，谿好如目存。何须到云壑，便若游花源。一一先造化，可以轻瑶琨。成诵今在口，愿将醒病魂。  

彼吟  

斫木喙虽长，不啄柏与松。松柏本坚直，中心无蠹虫。广庭木云美，不与松柏比。臃肿质性虚，杇蝎招猛觜。主人赫然怒，我爱尔何毁！弹射出穷山，群鸟亦相喜。啁啾弄好音，自谓得天理。哀哉彼禽，吻血徒为尔！鹰鹯不搏击，狐兔纵横起。况兹树腹怠，力去宜滨死。  

陶者  

陶尽门前土，屋上无片瓦。十指不沾泥，鳞鳞居大厦。  

禽言四首　子规  

不如归去，春山云暮。万木兮参云，蜀天兮何处？人言有翼可归飞，安用空啼向高树！  

提壶  

提壶芦，沽美酒。风为宾，树为友。山花缭乱目前开，劝尔今朝千万寿。  

山鸟  

婆饼焦，儿不食。尔父向何之？尔母山头化为石。山头化石可奈何，遂作微禽啼不息！  

竹鸡  

泥滑滑，苦竹冈。雨萧萧，马上郎。马蹄凌兢雨又急，此鸟为君应断肠。  

吊矿坑惠灯上人  

生栖云际巘，没葬寺傍村。破案残经卷，新坟出树根。松悲隔溪路，月照旧山门。自昔多诗句，而今几许存。  

范饶州坐中客语食河豚鱼  

春洲生荻芽，春岸飞杨花。河豚当是时，贵不数鱼虾。其状已可怪，其毒亦莫加。忿腹若封豕，怒目犹吴蛙。庖煎苟失所，入喉为镆铘；若此丧躯体，何须资齿牙。持问南方人，党护复矜夸。皆言美无度，谁谓死如麻。吾语不能屈，自思空咄嗟。退之来潮阳，始惮餐笼蛇；子厚居柳州，而甘食虾蟆。二物虽可憎，性命无舛差；斯味曾不比，中藏祸无涯。甚美恶亦称，此言诚可嘉。  

和元舆游春次用其韵  

乘闲多远兴，信马与君行。碧树斜通市，清流曲抱城。山花高下色，春鸟短长声。日暮吾庐近，还歌空复情。  

离芜湖至观头桥  

江口泊来久，菰蒲长旧苗。争雏洲鹊斗，遗子浦鱼跳。宿岸欣逢戍，归船竞趁潮。时时望乡树，已恨白云遥。  

梦故府钱公  

故相方来梦，分明接座隅。只知冠剑是，不道死生殊。西府看如旧，东山咏久徂。遽然兴寤叹，不觉泪沾须。  

宿州河亭书事  

远泛千里舟，暂向郊亭泊。观物趣无穷，适情吟有讬。林中鸦舅狞，席上蝇虎攫。雨久草苗盛，田芜瓜蔓弱。香粳稚子惯，脱粟家人薄。少年都下来，聊问时所作。新衣尚穿束，旧服变襃博。我今贫且贱，短褐随宜著。  

晚泊观斗鸡  

舟子抱鸡来，雄雄跱高岸。侧行初取势，俯啄示无惮。先鸣气益振，奋击心非忄耎。勇颈毛逆张，怒目眦裂旰。血流何所争，死斗欲充玩。应当激猛毅，岂独专晨旦？胜酒人自私，粒食谁尔唤？缅怀彼兴魏，傍睨当衰汉。徒然驱国众，曾靡救时难！群雄自苦战，九锡邀平乱。宝玉归大奸，干戈托奇算。从来小资大，聊用一长叹。  

庙子湾辞  

庙子湾风俗，云有白鼋凭险，日为波潮，以惊异上下。余过而作辞云。  

我之东来兮，过彼雍丘，舟师奏功兮，浊水湍流。历长湾兮势曲钩，倾高斗折兮若奔虬。潜伏怪物兮深幽幽，发作暴涨兮为潮头，土人立祠兮在彼沙洲。老木苍苍兮，蝉噪啾啾。输卒引繂兮，蓬首裸体剧缧囚。赤日上煎兮，胶津蹙气塞咽喉。胸荡肩挨同轭牛，足进复退不得休。竟持纸币挂庙陬，微风飘扬如喜收。我今语神神听不？何不归海事阳侯。穹鱼大龟非尔俦，奚必区区此汴沟，惊愚骇俗得肴羞？去就当决何迟留？  

送马廷评之馀姚  

越乡知胜楚，君去莫辞遥。晓日鱼虾市，新霜橘柚桥。河流通海道，山井应江潮。近邑逢鸥鸟，先应避画桡。  

送张子野秘丞知鹿邑  

忽作五年别，相逢双鬓疏。不知从此去，当见复何如？公秫时为酒，晨庖日有鱼。沛谯风物美，聊以乐琴书。  

依韵和刘敞秀才  

安得采虚名，师道欲吾广？虽然存术业，曾不计少长！孔孟久已亡，富贵得亦傥；后生不闻义，前辈惧为党。退之昔独传，力振功不赏；舌吻张洪锺，小大扣必响。近世复泯灭，务学多忽恍。今子诚有志，方驾已屡枉。自惭怀道浅，所得可下上。正如种青松，而欲讬朽壤？典册皆可寻，圣言皆可仰。幸无增我过，此语固不爽。  

送张秀才之淮南  

聊为楚客唱，一送淮南行。出汴远心喜，移舟孤岫横。危帆将进浦，寒雾不分城。枚乘旧居处，向来秋草生。  

南邻萧寺丞夜话别  

忆昨偶相亲，相亲如旧友。虽言我巷殊，正住君家后。壁里射灯光，篱根分井口。来邀食有鱼，屡过贫无酒。明日定徂征，聊兹酌升斗。宵长莫惜醉，路远空回首。  

读司马季主传赠何山人  

长安新雨后，九陌少行人。同舆有宋贾，游市怀隐沦。日闻古贤哲，必与医卜邻。来过季主室，再拜语逡巡。矍然悟辞貌，何为居埃尘。捧腹乃大笑，吾道非尔臻。骥惭罢驴驷，凤岂燕雀亲？筮占聊助上，功利傥及民。大夫与博士，登车若丧神。今我见何遯，始验太史真。顺性诲善恶，不离义与仁。言孝谕为子，言忠谕为臣。又得蜀严比，宁将日者均？京都盛龟荚，坐肆如鱼鳞。噤口不正言，唯能辨冬春。鸿冥复所慕，安得鸡骛驯。  

依韵和子聪见寄  

尝念饯行舟，风蝉动去愁。独登孤岸立，不见远帆收。及送故人尽，亦嗟归迹留。洛阳君更忆，宁复醉危楼！  

送何遯山人归蜀  

春风入树绿，童稚望柴扉。远壑杜鹃响，前山蜀客归。到家逢社燕，下马澣征衣。终日自临水，应知已息机。  

新霁望岐笠山谢紫微坐中赋。  

北望直百里，峨峨千仞青。断虹迎日尽，飞雨带龙腥。阴壑烟云畜，阳崖草木灵。登临终不厌，时许到兹亭。  

代书寄欧阳永叔四十韵  

始谪夷陵日，当居建德年。一书冤逐客，四咏继称贤。自谓临江徼，相逢莫我先。白醪封画榼，素鲤养泓泉。戒吏收山栗，呼童惜沼莲。只期东浦过，共醉小溪边。日日占风势，时时到水堧。安知贪挂席，不肯暂回船。自尔皆无定，归欤亦未然。指程几一月，溯险历三千。鱼鸟都难问，音尘杳莫传。因之走羸仆，试与访南迁。比及过牛峡，还闻迎璧田。报言虽不获，吉语喜多全。我解归尧阙，君移近汉渊。问途曾未远，命驾亦何缘。衰野今行矣，隆中有待焉。乡亭瓜接畛，风化蚁同膻。即欲朋簪盍，翻为俗事牵。爱婴娇哑哑，嗜寝复便便。鸡黍烦为具，轮辕岂得前？寄声勤以谢，幸子恕而怜。来贶诚为望，论情恐未捐。尝亲马南郡，果谒谢临川。遂得窥颜色，重忻论简编。聊咨别后著，大出箧中篇。问传轻何学，言诗诋郑笺。飘流信穷厄，探讨愈精专。道旧终忘倦，评文欲废眠。宁知主人贵，但见左鱼悬。所至同风月，相欢忆涧瀍。清歌嗟在耳，素发怪侵颠。翠堞时登眺，芳洲屡溯沿。难醒拨醅醁，殊厌落头鲜。坐竹听啼鸟，临流聒嘒蝉。孤亭起归梦，南陌去扬鞭。出饯陪双旆，方蕲历广瀍。始生山吏敬，颇释利途邅。会面辞何吐，离膺事已填。空馀郡楼望，野色际平烟。  

雪夜留梁推官饮  

昼雪落旋消，夜雪寒易积。灯清古屋深，炉冻残烟碧。为沽一斗酒，暂对千里客。酒薄意不浅，轻今须重昔。重昔是年华，飘飘犹过隙。一醉冒风归，平明马无迹。  

永叔寄澄心堂纸二幅  

昨朝人自东郡来，古纸两轴缄縢开。滑如春冰密如茧，把玩惊喜心徘徊。蜀笺脆蠹不禁久，剡楮薄慢还可咍。书言寄去当宝惜，慎勿乱与人翦裁！江南李氏有国日，百金不许市一枚。澄心堂中唯此物，静几铺写无尘埃。当时国破何所有，帑藏空竭生莓苔；但存图书及此纸，辇大都府非珍环。于今已逾六十载，弃置大屋墙角堆。幅狭不堪作诏命，聊备粗使供鸾台。鸾台天官或好事，持归秘惜何嫌猜。君今转遗重增愧，无君笔札无君才。心烦收拾乏匮椟，日畏撦裂防婴孩。不忍挥毫徒有思，依依还起子山哀。  

闻尹师鲁赴泾州幕  

胡骑犯边来，汉兵皆死战。昨闻卫将军，贤俊多所荐。知君虑不浅，永对未央殿。天子喜有言，轺车因召见。筹画当冕旒，袍鱼赐银茜。曰臣岂身谋，而邀陛下眷。青衫出二崤，白马如飞电。关山冒风露，儿女泣霜霰。军客壮士多，剑艺匹夫衒。贾谊非俗儒，慎无轻寡变！  

夏日陪提刑彭学士登周襄王故城  

聊随汉使者，一上周王城。片雨北郊晦，残阳西岭明。野禽呼自别，香草问无名。谁复黍离咏，但兴箕颖情。  

新霁登周王城  

行行古城头，历览古城下。水鸟傍人烟，河流隔桑柘。秋山豁晴翠，野老亲时稼。民讼今已稀，闲登厌官舍。  

田家  

高树荫柴扉，青苔照落晖。荷锄山月上，寻径野烟微。老叟扶童望，羸牛带犊归。灯前饭何有？白薤露中肥。  

田家语  

庚辰诏书：凡民三丁籍一，立校与长，号“弓箭手”，用备不虞。主司欲以多媚上，急责郡吏，郡吏畏不敢辨，遂以属县令。互搜民口，虽老幼不得免。上下愁怨，天雨淫淫，岂助圣上抚育之意耶？因录田家之言，次为文，以俟采诗者云。  

谁道田家乐，春税秋未足！里胥扣我门，日夕苦煎促。盛夏流潦多，白水高于屋。水既害我菽，蝗又食我粟。前月诏书来，生齿复板录；三丁籍一壮，恶使操弓韣。州符今又严，老吏持鞭朴；搜索稚与艾，唯存跛无目。田闾敢怨嗟，父子各悲哭。南亩焉可事，买箭卖牛犊。愁气变久雨，铛缶空无粥。盲跛不能耕，死亡在迟速。我闻诚所惭，徒尔叨君禄。却咏归去来，刈薪向深谷。  

汝坟贫女时再点弓手，老幼俱集。大雨甚寒，道死者百馀人，自壤河至昆阳老牛陂，僵尸相藉。  

汝坟贫家女，行哭音凄怆。自言有老父，孤独无丁壮。郡吏来何暴，县官不敢抗。督遣勿稽留，龙锺去携杖。勤勤嘱四邻，幸愿相依傍。适闻闾里归，问讯疑犹强。果然寒雨中，僵死壤河上。弱质无以讬，横尸无以葬。生女不如男，虽存何所当！拊膺呼苍天，生死将奈向？  

鲁山山行  

适与野情惬，千山高复低。好峰随处改，幽径独行迷。霜落熊升树，林空鹿饮溪。人家在何许？云外一声鸡。  

疲马  

疲马不畏鞭，暮途知几千？当须量马力，始得君马全。  

依韵和永叔子履冬夕小斋联句见寄  

遥知夜相过，对语冷无火。险辞斗尖奇，冻地抽笋笴。吟成欲寄谁，谈极唯思我。学术穷后先，文字少许可。敢将蠡测海，有似脂出輠。必饿尝见忧，此病各又果。弊驾当还都，重门不须锁。到时春怡怡，万柳枝娜娜。定应人折赠，只恐絮已堕。行橐且不贫，明珠藏百颗。【自注：永叔尝见嘲，谓：“自古诗人，率多寒饿颠困：屈原行吟于泽畔；苏武啗雪于海上；杜甫冻馁于耒阳；李白穷溺于宣城；孟郊、卢仝栖栖道路。以子之才，必类数子。”今二君又自为此态，而反有“饭颗”之诮，何耶？】  

仲春同师直至垅山雪中宿穰亭  

与子乘羸马，夜投山家宿。风雪满绨裘，灯火深竹屋。烹鸡赖主人，吠犬憎倦仆。明发到岩前，春荑冻雪木。  

和师直早春雪后五垅道中作  

来寻谷口春，正值阴云结。日暮冰霰繁，宿亭孤饭设。侵晨登垅去，始见群峰列。草冻未抽心，松枯犹抱节。川傍认飞鹭，林上坠残雪。何意待芳菲，迟留未堪折。  

孙主簿惠上党寺壁胡霈然书墨迹一匣  

上党佛祠何可观，开元瑞物图高阁。又有长廊古壁上，复是名辈题丹雘。当时泥用丝作筋，意欲千载无剥落。书奇画妙了不识，讹传墨土能治【自注：平声】疟。寺僧不惜人掐取，笔画遂缺如鸟啄。后来好事恐磨灭，宝刀裁刬泥如剥。取之龛置绿板匣，便宝箱楮同美璞。拂拭还看体势生，盘屈苍虬舞鸾鷟。在昔不畏屋壁坏，今也常恐儿童扑。夫君知我心所重，南归赠以致诚悫。此时虽喜落吾手，老大腕硬无由学。但当拜贶不敢忘，莫为报言曾未数。  

寄永兴招讨夏太尉代人。  

宝元元年西夏叛，天子命将临戎行。二年孟春果来寇，高奴城下皆氐羌。五原偏师急赴敌，昼夜不息趋战场。马烦人怠当劲虏，虽持利器安得强！二师覆败乃自取，岂是廊庙谋不臧！朝廷又选益经略，三幕贤俊务所长。或取李悝备边策，或欲五道出朔方。仲夏科民挟弓矢，季冬括驴赍道粮。官军未进复犯塞，搴旗杀将何倡狂！遂令士卒愈沮气，欲使乘障胆不张。我愿助画迹且远，侧身西望空凄凉。庶几一言可裨益，临风欲寄鸟翼翔。所宜畜锐保城壁，转馈先在通行商。守而勿追彼自困，境上未免小夺攘。譬如蚊虻噆肤体，实于肌血无大伤。此言虽小可喻远，幸公采用不我忘。诚知公虑若裴度，圣上听用同宪皇。当时岂不历岁月，犹且众镇未陆梁；况今鹰犬乏雄勇，便拟驰骋徒苍惶。且缓须时励犀卒，终期拉朽功莫当。  

桓妒妻  

昔闻桓司马，娶妾貌甚都。其妻南郡主，悍妒谁与俱！持刀拥群婢，迳往将必屠。妾时在窗前，解鬟临镜梳。鬒发云垂地，莹姿冰照壶。妾初见主来，绾髻下庭隅。敛手语出处，国破家已殂。无心来至此，岂愿奉君娱！今日苟见杀，虽死生不殊。主乃掷刃前，抱持一长吁。曰我见犹怜，何况是老奴。盛怒反为喜，哀矜非始图。嫉忌尚服美，伤哉今亦无！  

舟次朱家曲寄许下故人  

蔼蔼桑柘岸，喧喧鸡犬村。晚云连雨黑，秋水带沙浑。稍听邻船语，初分异土言。虽嗟远朋友，日喜近田园。  

醉中留别永叔子履  

新霜未落汴水浅，轻舸唯恐东下迟。绕城假得老病马，一步一跛令人疲。到君官舍欲取别，君惜我去频增嘻；便步髯奴呼子履，又令开席罗酒卮。逡巡陈子果亦至，共坐小室聊伸眉。烹鸡庖兔下箸美，盘实饤饾栗与梨。萧萧细雨作寒色，厌厌尽醉安可辞！门前有客莫许报，我方剧饮冠帻欹。文章或论到渊奥，轻重曾不遗毫厘。间以辨谑每绝倒，岂顾明日无晨炊！六街禁夜犹未去，童仆窃讶吾侪痴。谈兵究弊又何益，万口不谓儒者知。酒酣耳热试发泄，二子尚乃惊我为。露才扬己古来恶，卷舌噤口南方驰。江湖秋老鳜鲈熟，归奉甘旨诚其宜。但愿音尘寄鸟翼，慎勿却效儿女悲。  

赴霅任君有诗相送仍怀旧赏因次其韵  

湖山饶邃处，曾省牧之游。雁落葑田阔，船过菱渚秋。野烟昏古寺，波影动危楼。到日寻题墨，犹应旧壁留。  

岁日旅泊家人相与为寿  

舟中逢献岁，风雨送馀寒。推年增渐老，永怀殊鲜欢。江边无车马，鉴里对衣冠。孺人相庆拜，共坐列杯盘。盘中多橘柚，未咀齿已酸。饮酒复先醉，颇觉量不宽。岸梅欲破萼，野水微生澜。来者即为新，过者故为残。何言昨日趣，乃作去年观。时节未变易，人世良可叹！  

依韵和胡武平怀京下游好  

南国易悲愁，西风起高树。枯荷复送雨，度雁宁知数！欲问北来音，系书复若故。冥飞杳无迹，弋者徒有慕。况在白苹洲，而怀石渠署！石渠多故人，鹓鹄方骞翥。锵鸣尚可希，綷翼何由附！主人赖知已，未变畴昔顾。乘桴岂仲尼，好勇非季路。幸依南郡帐，不学邯郸步。自守终日愚，都忘向时虑。睠恋此江湖，亲年当喜惧。既获庭闱近，又多山水趣。迩来对明月，千里犹会晤。长桥人绝声，举酒逢秋露。迥闻孤舟笛，烟水在何处！俯槛意无涯，跳波鱼夜乳。颇得真隐情，奚须慕巢许？思寄梅枝香，远隔兰溪渡。缄之付好风，精爽亦随去。  

送刘成伯著作赴弋阳宰  

我昨之官来，值君为郡掾。当年已知名，是日才识面。未久嗟还都，始应群公荐。遂除芸省郎，出治江上县。县剧素所闻，其俗到可见。水精制盘盂，冰莹产郊甸。鸣筝斫桐梓，雕饰杂宝绚。有药化铜铅，方士多伏练。君今齿尚壮，好学常不倦。二者定非惑，吾言亦狂狷。弦歌将有馀，幸可穷经传。归来期著书，箧楮盈百卷。莫学此疏慵，无能守贫贱。明朝君当行，勉勉自出饯。岂无一壶酒，岂无一鼎馔！  

冬雷  

上帝设号令，隐其南山下。震发固有时，曷常事凭怒！春以动含生，夏以奋风雨。冬其息不用，藏在黄厚土。我今来江南，岁历惟建午。如何小雪前，向晓疑鸣釜？蛟蛇龟虫厄，鳞裂口块吐；虾<虫麻>不食月，深窟僵两股。天公岂物欺，若此汩时序？或言非天公，实乃阴怪主。尝观古祠画，牛首椎连鼓。黑云杂狂飙，相与为肺腑。是不由昊穹？安能顺寒暑？吾因考厥事，复以验莽卤。市井欺量衡，定知小活汝。元恶逆大伦，勿加霹雳斧。此岂曰无私，故予未所取。必恐窃天威，似将文法侮；焉顾五行错，讵畏万物睹！欲扣九门陈，恨身无鸟羽。  

冬日陪胡武平游西馀精舍  

侵晨霜气严，溪口冰已合。乌榜将进迟，寒篙旋摧拉。遥看松竹深，雪屋藏山衲。登临兴都尽，薄暮沿清霅。  

送崔主簿赴睦州清溪  

舟轻不畏险，逆上子陵滩。七里峡天翠，千里云木寒。古祠鸣野鸟，乱石激春湍。正与高怀惬，宁歌行路难！  

送潘供奉承勋  

与君迹熟情已亲，欲将行迈聊感人。举酒不能效时俗，半醉苦语资立身。长大实好带刀剑，曷不往助清边尘？门戟虽高岂自有，当思乃祖为功臣！所宜踊跃发奇策，嘉名定体庶得真。傥以斯言作狂说，乘肥食脆任青春。  

寄题徐都官新居假山  

太湖万穴古山骨，共结峰岚势不孤。苔径三层平木末，河流一道接墙隅。已知谷口多花药，只欠林间落狖鼯。谁侍巾褠此游乐，里中遗老肯相呼。  

依韵和武平别后见寄  

溪远樯危一望遥，此焉凄绝府中僚。已同雁骛依清浅，共看鸾皇上泬寥。别岸无端萦细柳，回舟不忍过新桥。醉来事事能生感，谁道愁肠酒易销？  

过华亭  

晴云嗥鹤几千只，隔水野梅三四株。欲问陆机当日宅，而今何处不荒芜！  

回自青龙呈谢师直  

共君相别三四年，岩岩瘦骨还依然。唯髭比旧多且黑，学术久已不可肩。嗟余老大无所用，白发冉冉将侵颠。文章自是与时背，妻饿儿啼无一钱。幸得诗书销白日，岂顾富贵摩青天！而今饮酒亦复少，未及再酌肠如煎。前夕与君欢且饮，饮才数盏我已眠。鸡鸣犬吠似聒耳，举头屋室皆左旋。起来整巾不称意，挂帆直走沧海边。便欲骑鲸去万里，列缺不借霹雳鞭。气沮心衰计欲睡，梦想先到蘋渚前。与君无复更留醉，醉死谁能如谪仙？  

青龙海上观潮  

百川倒蹙水欲立，不久却回如鼻吸。老鱼无守随上下，阁向沧洲空怨泣。推鳞伐肉走千艘，骨节专车无大及。几年养此膏血躯，一旦翻为渔者给。无情之水谁可凭？将作寻常自轻入。何时更看弄潮儿，头戴火盆来就湿？  

社前  

欲社先知雨，将归未见花。那能长作客，夜夜梦还家！  

牡丹  

洛阳牡丹名品多，自谓天下无能过。及来江南花亦好，绛紫浅红如舞娥。竹阴水照增颜色，春服贴妥裁轻罗。时结游朋去寻玩，香吹酒面生红波。粉英不忿付狂蝶，白发强插成悲歌。明年更开余已去，风雨摧残可奈何！  

观居宁画草虫  

古人画虎鹄，尚类狗与骛。今看画羽虫，形意两俱足。行者势若去，飞者翻若逐。拒者如举臂，鸣者如动腹。跃者趯其股，顾者注其目。乃知造物灵，未抵毫端速。毗陵多画工，图写空盈幅。宁公实神授，坐使群辈伏。草根有纤意，醉墨得已熟；权豪不可致，节行今仍独。  

悼亡三首  

结发为夫妇，于今十七年。相看犹不足，何况是长捐！我鬓已多白，此身宁久全！终当与同穴，未死泪涟涟。  

每出身如梦，逢人强意多。归来仍寂寞，欲语向谁何！窗冷孤萤入，宵长一雁过。世间无最苦，精爽此销磨。  

从来有脩短，岂敢问苍天！见尽人间妇，无如美且贤。譬令愚者寿，何不假其年？忍此连城宝，沉埋向九泉。  

书哀  

天既丧我妻，又复丧我子！两眼虽未枯，片心将欲死。雨落入地中，珠沉入海底。赴海可见珠，掘地可见水。唯人归泉下，万古知已矣！拊膺当问谁，憔悴鉴中鬼。  

偶书寄苏子美  

君诗壮且奇，君笔工复妙。二者世共宝，一得亦难料。我今或盈轴，体逸思益峭。有如秋空鹰，气压城雀鹞。又如饮巨锺，一举不能釂。既釂心已醉，颠倒视两曜。吾交有永叔，劲正语多要。尝评吾二人，放检不同调。其于文字间，苦硬与恶少。虽然趣尚殊，握手幸相笑。  

送李殿丞通判处州  

拜官将近亲，不畏千里险。溯流上赣水，石乱波惊飐。舟人素已谙，曲折就回闪。岂虞失便利，倚惯忧亦掩。昔余从平流，悸梦尚成魇。今逢子方去，青纟乍丝新染。沙头有堠吏，惴立板方敛。鸿雁正来翔，竞看朱服俨。  

蔡仲谋遗鲫鱼十六尾余忆在襄城时获此鱼留以迟欧阳永叔  

昔尝得圆鲫，留待故人食。今君远赠之，故人大河北。欲脍无庖人，欲寄无鸟翼。放之已不活，烹煮费薪棘。  

送苏子美  

勇为江海行，风波曾不惧。但欲寻名山，扁舟无定处。南有鹏若鸮，崄有石若锯。毒草见人摇，短狐逢影怒。不遐尚苦乖，更远饶瘴雾。东土乃滨海，蜃鼍仍可怖。壳物怪琐屑，蠃蚬固无数。咸腥损齿牙，日月复易饫。二方既若此，往矣无久驻！竟当西北来，醇酎炙肥羜。夏不厌浆酪，冬不厌雉兔。勿言专门腹，口腹人所务。天台信奇伟，石桥非坦步。庐嶽趣最幽，饥肠看瀑布。此致虽为高，实亦难久慕。君行听我言，不听到应悟。  

寄洪州致仕李国博  

湖上悠然度几春，勇抛荣禄遂天真。青蒲翠竹围华屋，白酒黄鸡命里人。果下有时乘小驷，儿曹方见拥朱轮。田园岁入千锺美，肯似疏家苦畏贫！  

永叔赠酒  

大门多奇酝，一斗市钱千。贫食尚不足，欲饮将何缘？岂能以口腹，屈节事豪权！闭户饱于齑，作诗涌如泉。—日复一夕，醒目常不眠。穷腊忽可怪，双壶故人传。呼儿欲自酌，瓦盏无完全。其能饔甘脆，而况侑夭妍！却令情怀恶，分与富贵偏。收拾不复尝，排置屋角边。傥有嘉客至，倾倒相与颠。何暇问浓薄，但觉窗扉旋。谁识我为我，宾主各颓然。始得语且横，既醉论益坚。曾不究世务，闲气争古先。毕竟两未决，辨吻空流涎。嗟我儒者饮，聒耳无管弦。虽云暂欢适，终久还愁煎。自甘不偶死，宁慕金印悬！愿频致此物，勿恤疮担肩。  

辛著作知西京永宁  

跃马西畿令，家茔在洛阳。衣沾寒食雨，花发故宫墙。冷淡鸠鸣屋，宽闲水满塘。送君悲渐老，空忆钓伊鲂。  

正月十五夜出回  

不出只愁感，出游将自宽。贵贱依俦匹，心复殊不欢。渐老情易厌，欲之意先阑。却还见儿女，不语鼻辛酸。去年与母出，学母施朱丹。今母归下泉，垢面衣少完。念尔各尚幼，藏泪不忍看。推灯向壁卧，肺腑百忧攒。  

戏寄师厚生女  

生男众所喜，生女众所丑。生男走四邻，生女各张口。男人守诗书，女大逐鸡狗。何时某氏郎，堂上拜媪叟？  

冬夕会饮联句  

与君数夜饮，唯恐酒盏空。今我苦欲浅，【尧臣】语志难此同。陈编侑欢适，【谢景初】间谑何魁雄！婢子寒且倦，【尧臣】主人哦不穷。灯青屡结花，【景初】煎响时鸣虫。穴鼠暗出没，【尧臣】风雁高雍容。冰霜覆瓦屋，【景初】貂狐输贵翁。孤床乏暖质，【尧臣】苦语有淡工。咀嚼患小，【景初】煨炮惊壳红。落蟾斜入窍，【尧臣】远漏微递风。醉心欺睡魄，【景初】细书刺昏瞳。吽呀闻争犬，哮吼厌啼<马蒙>。拨火乱赪豆，附炙双弯弓。干果硬进齿，【尧臣】寒齑酸满胸。枯蛤擘无肉，淡脯烧可饔。语必造圣贤，乐已过鼓锺。纸窗幸未曙，【景初】絮被令旋缝。冻冻两股铁，跑抓双鬓蓬。脬尿既懒溺，裩虱唯欲烘。器皿足缺齾，捧执无妖秾。儿女寒不寝，【尧臣】僮仆困欲瞢。岂无贵富徒，笑此饥寒踪？丈夫固有负，道义久已充。墨子不黔突，齿辈且得封。勉哉梅夫子，塞者终自通。【景初】  

郡阁阅书投壶和呈相国晏公  

较量人世无穷乐，罗列平生未见书。聊奉投壶祭征虏，休言系【宋荦本作击】剑马相如！画楼晚去闻寒角，缥帙看来落蠹鱼。日获诲言皆旧学，不惭贫贱带经锄。  

和欲雪  

雪欲漫天落，云初著地垂。臂鹰过野健，走马上冰迟。公子多论酒，骚人自咏诗。都无少年意，只卧竹窗宜。  

四月二十七日与王正仲饮  

我来自楚君自吴，相遇汎波衔舳舻。时时举酒共笑乐，莫问罂盎有与无。醉忆曩同吾永叔，倒冠落佩来西都。是时豪快不顾俗，留守赠榼少尹俱。高吟持去拥鼻学，雅阕付唱纤腰姝。山东腐儒漫侧目，洛下才子争归趋。自兹离散二十载，不复更有一日娱。如今旧友已无几，岁晚得子欣为徒。  

月下怀裴如晦宋中道  

九陌无人行，寒月净如水。洗然天宇空，玉井东南起。我马卧我庭，帖帖垂颈耳。霜花满黑鬛，安欲致千里！我仆寝我厩，相背肖两已，夜深忽惊魇，呼若中流矢。是时兴我怀，顾影行月底。唯影与月光，举止无猜毁。吾交有裴宋，心意月影比。寻常同语默，肯问世俗子！  

同蔡君谟江邻几观宋中道书画  

君谟善书能别书，宣献家藏天下无。宣献既没二子立，漆匣甲乙收盈厨。锺王真迹尚可睹，欧褚遣墨非因模。开元大历名流夥，一一手泽存有馀。行草楷正大小异，点画劲宛精神殊。坐中邻几素近视，最辨纤悉时惊吁。逡巡蔡侯得所得，索研铺纸才须臾，一扫一幅太快健，檀溪跃过瘦的卢。观书已毕复观画，数轴江吴种稻图。稻苗秧秧水拍拍，群鹭矫翼人荷锄。陂塍高下石笼密，竹树参倚荆篱疏。大车立轮转流急，小犊欺顾稚子驱。令人频有故乡念，春事况及蚕桑初！虎头将军画列女，二十馀子拖裙裾。许穆夫人尤窈窕，因诵《载驰》诚起余。余无书性无田区，美人虽见身老癯。举头事事不称意，不如倒尽君酒壶。  

东城送运判马察院  

春风骋巧如剪刀，先裁杨柳后杏桃，圆尖作瓣得疏密，颜色又染燕脂牢。黄鹏未鸣鸠欲雨，深园静墅声嗷嗷。役徒开汴前日放，亦将决水归河槽。都人倾望若焦渴，寒食已近沟已淘。何当黄流与雨至，雨深一尺水一篙！都水御史亦即喜，日夜顺疾回轻舠。频年吴楚岁苦旱，一稔未足生脂膏。吾愿取之勿求羡，穷鸟困兽易逐逃。我今出城勤送子，沽酒不惜典弊袍。数途必向睢阳去，太傅太尹皆英豪；试乞二公评我说，万分岂不益一毛！国给民苏自有暇，东园乃可资游遨。  

送知和州杜驾部  

桐花欲开时，群噣争哺儿。但求黄口饫，焉问丹穴饥！常山有四鸟，将飞昔已悲。中间忽殒逝，岂得安其枝！一饮必屡顾，每啄必迟迟。今朝竟矫翼，去向江之湄。衔芹不自食，欲遗孤与雌。此义实已重，莫为枭所嗤。世俗多嫌忌，我胡为此诗？此诗美孝悌，持赠杜挺之。  

观何君实画  

燕马易画，吴牛难图。马骨应细牛骨粗，马毛要密牛毛疏。粗疏必辨别，细密多模糊。乃知戴嵩笔，能出韩干徒。干马精神在缰勒，嵩牛怒斗无牵拘。昨日何家观小轴，绢虽破烂色不渝。二头相触角竞掎，前脚如跪后脚舒；尾株榻直脊膂蹙，筋力写尽蹄腕殊；一胜一败又苦似，胜者狠逐败者趋。卷穷赤印置小字，置字乃是陶尚书。尚书国初人，爱画收几厨，买时不惜金与帛，帛载牛车钱载驴。后世儿孙不能保，卖入穷市无须臾，凡目矜新不重故，千钱酬直皆笑愚。四牛遂为何氏有，装背入眼天下无。坐中吾侪趣已异，又喜玄女传兵符。此本实称阎令画，下笔简细容颜姝。三人鬼状一牛首，八女二十美丈夫；黄帝中间荫葩盖，霞扇错玳旌拥朱。冠服难知岁月远，但见仪卫森清都。复观鹿台独夫受，妲已不笑何由娱？酒池肉林骑行胔，剖心斮胫堪悲吁。数幅吴王宴西子，彩舟张乐当姑苏。宫娥数百簇高下，鬒髻一一红芙蕖；危峰细浪得平远，前对洞庭傍大湖。商纣夫差可垂诫，历世传玩参盘盂。雕鹰草木不足记，特咏此事心何如？  

送少卿张学士知洪州  

朱旗画舸一百尺，五月长江水拍天。稳去先应望庐嶽，暂来谁复见龙泉？阁经吏部重为记，山识吴王旧铸钱。往迹可寻军事少，賸书遗逸附青编。  

观杨之美画  

天官乘车建朱旗，赤幡前亚风卷披。二龙缓驾苍髯垂。印箱傍挈文籍随，双骖推轭如畏迟，行从冠服多威仪。水官自有真龙骑，两佐并跨鲸尾螭，步势群吏怪眼眉。云生海面无端涯，雷部处上相与期，人身兽爪负鼓驰；后有同类挟且搥，次执电镜风囊吹。青蛇有角鱼足髻，上下引导神所施，地官既失不可知。此画传是阎令为，设色鲜润笔法奇，绢理腻滑鸡子皮。吴生龙王多裂隳，八轴展玩忘晨炊。李成山水晓景移，黄荃花竹雀拥枝，韩干马本模搭时，神骏都失存毫厘。日高腹枵眼眦眵，邂逅获见何言疲。厚谢主翁意不衰，他日饱目看无遗。  

李审言遗酒  

大梁美酒斗千钱，欲饮常被饥窘煎。经时一滴不入口，漱齿费尽华池泉。昨日灵昌兵吏至，跪壶曾不候报笺。赤泥坼封倾瓦盎，母妻共尝婢流涎。邻家莆萄未结子，引蔓垂过高墙巅。当街卖杏已黄熟，独堆百颗充盘筵。老年牙疏不喜肉，况乃下箸无腥膻。空肠易醉忽酩酊，倒头梦到上帝前。赐臣苍龙跨入月，不意正值妲娥眠。无人采顾傍玉兔，便取作腊下九天。拔毛为笔笔如椽，狂吟一扫一百篇。其间长句寄东郡，东郡太守终始贤。切莫汲竭滑公井，留酿此醑时我传。  

送邵郎中知潭州  

张铙叠吹洞庭外，缘虎带刀蛮帅迎。且谕汉家绥抚厚，莫言湘守事权轻。木奴洲近霜包熟，斑竹林昏野鸟鸣。贾谊宅边寒井在，暂留千骑漱馀清。  

和江邻几景德寺避暑  

垤蚁不应雨，鸣鸢不生风。郁气若甑炊，初阳如火红。裸肤汗交流，腯体膏将熔。龙头费挹酌，犊鼻强遮蒙。常畏俗物来，去避青莲宫。广堂铺琉璃，高檐荫梧桐。廊壁画地狱，狱具镬锯舂。铁城何焰焰，铁床亦彤彤！谁知炮烙死活间，传自西域黄面翁。正类人世苦此热，声利役使亡西东。京师贵赁几椽舍，穷煎相似聒欲聋。屋头朝爨作饮食，枕底夕艾驱蚊虫。宜尔近巷江夫子，赋诗特压尘土中。  

送赵谏议知徐州及。  

鹿车几两马几匹，轸建朱幡骑彀弓。雨过短亭云断续，莺啼高柳路西东。吕梁水注千寻险，大泽龙归万古空。莫问前朝张仆射，球场细草绿蒙蒙。  

晨起裴吴二直讲过门云凤阁韩舍人物故作诗哭之  

平生交友泪，又哭寝门前。鲁叟不言命，楚人空问天。月沉沧海底，星陨太微边。莫恨终埋没，文章自可传。  

送王察推缜之邓州  

昔向南阳忆洛阳，秋橙初熟半林黄。车过白水沙痕阔，雁落钳卢稻穟长。废垒汉碑金刻字，古原秦冢石为羊。太平羽檄何曾有？宾主相欢菊荐觞。  

送李中舍袭之宰南郑  

莫问褒中道路难，襄阳直上几重滩？苍烟古柏汉高庙，落日荒茅韩信坛。出水槎头一丝挂，穿虹雨脚两桥残。土风大抵如南国，期会先时俗自安。  

送石昌言学士  

混混拍堤瓜蔓水，轩轩衔尾挂樯船。使君东下只朝夕，父老走迎无后先。古堞秋耕拾铜镞，长淮瀑雨入壕莲。鸣猿舞鹤仍持去，不忆承明夜直眠。  

书南事  

大梁国南门，驲骑方腾趋。波波一何急，蛮寇围番禺。番禺本无备，前赖魏大夫。大夫筑子城，今得守以须。兵虽不满万，闭壁堪指呼。老幼转木石，壮健操矛弧。廪库得以完，日月不易图。城中旧无井，魏凿安辘轳。魏由飞语去，不使立外郛。古称时有待，浅薄皆谓纡。曲突与烂额，看取报功殊。  

七月十六日赴庾直有怀  

白日落我前，明月随我后，流光如有情，徘徊上高柳。高柳对寝亭，风影乱疏牖。我马卧其傍，我仆倦屈肘。寂寂重门扃，独念家中妇。乳下雨小儿，夜夜啼向母。问爷若个边，天性已见厚。不嗟羁枕孤，不愧栖禽偶，内有子相忆，外有月相守。何似长征人，沙尘听刁斗？  

饮刘原甫家原甫怀二古钱劝酒其一齐之大刀长五寸半其一王莽时金错刀长二寸半  

主人劝客饮，劝客无夭妍。欲出古时物，先请射以年。我料孔子履，久化武库烟。固知陶氏梭，飞去风雨天。世无轩辕镜，百怪争后先。复闻丰城剑，已入平津渊。聊雠二百载，傥有书画传？嗢呼才十一，便可倾觥船。探怀发二宝，太公新室钱。独行齐大刀，缣形末环连，文存半辨齐，背有模法圆。次观金错刀，一刀平五千。【其文如此。】精铜不蠹蚀，肉好钩婉全。为君举酒尽，跨马月娟娟。  

蔡君谟示古大弩牙  

黄铜弩牙金错花，银阑线齿如排沙。上立准度可省括，箭沟三道前直窊，其度四寸寸五刻，鋈光历历无纤差。蔡侯出此问谁得？往年客遗来琅琊。琅琊筑城穿厚壤，既获磨洗争传夸。莫知岁月孰制作？精妙近世应难加。发机高下在分刻，今人妄射功仍赊。愿侯拟之起新法，勿使边兵死似麻！  

寄题周敦美琨瑶洞  

仙人采玉驱雄龙，列山剖璞青腔空。因邃为堂曲为室，石乳溜壁光玲珑。仙归龙去草树长，蔽翳不复人踪通。指疆买墅下峰下，洗劚务欲险怪穷，蛇鳞鹿迹尚莫到，安问樵老诸牛童！古人未得今已得，万景付与由天公。何当归来敛头角，任从宝我生白虹！阴溪浅水菖蒲绿，下有虾蟆双眼红，及时佐酒斫两股，勿使更入明月中。  

许生南归  

大盘小盘堆明珠，海估眩目迷精粗。斗量入贡由掇拾，未必一一疵类无。不贡亦自有光价，此等固知鱼目殊。许生怀文颇所似，暂抑安用频增吁！倚门老母应日望，霜前稻熟舂红稃。归来烂炊多酿酒，洗荡幽愤倾盆盂。九卿有命不愁晚，朱邑当年是啬夫。  

送临江军监军李太博  

三江卑湿地，北客宦游稀。雾气多成雨，云蒸易损衣。白醪烧瓮美，黄雀下田肥。未辨殊方语，山歌半是非。  

送晋原乔主簿  

太守登车时，我病不能出。遥期玩海棠，度险马屡叱。唯畏行迈迟，恶欲及春日！何为爱此花，曾非桃杏匹。生红浓复浅，瘦蒂脩且密。湖傍几十树，雕盘拥新漆。酒倾琉璃盆，月上欢未毕。县官同远宦，簿领无督诘。刻意咏芳菲，追补李杜失。  

送乐职方知泗州  

长堤冻柳不堪折，穷腊使君单骑行。苏合轻裘霜莫犯，铜牙大弩吏先迎。山旁楚贾连樯泊，水上禹书寒磬清。试向郡楼东北望，烟波千里月临城。  

和刘原甫十二月十日试墨  

海神不朝雪不作，大梁尘土蔽天高。道傍牛喘复谁问，佛寺吹螺空唱嚎。相公跪香恬且佚，陛下减膳心焦劳。因君试墨偶有激，勇辞壮笔挥长刀。予无奈何亦思饮，饮竭餔罂瓮从餔糟。  

十九日出曹门见水牛拽车  

只见吴牛事水田，只见黄梨负车轭。今牵大车同一群，又与骡驴走长陌。卬头阔步尘蒙蒙，不似缓耕泥洦洦。一一夜眠头向南，越鸟心肠谁辨白？  

除夜雪  

击鼓人驱鬼，漫天雪送寒。腊从今日尽，花作旧年看。著树多还堕，随风积更乾。明朝预王会，畏湿两梁冠。  

送宣州签判马屯田兼寄知州邵司勋  

寒溪翠拖碧玉带，苍山晴卧蜕骨龙。水边苦竹抽肥笋，石上老蕨拳紫茸。泊船系缆宿明镜，昭亭庙古攒瘦松。阴风雨电潭心起，云遮北岭如墨浓。田秧浸绿白鹭立，内史出喜嘉宾从。昔时谢公来赛神，兰肴作椒金作锺。联诗姓何名已失，板蠹粉落虫鸟踪。我乡复传召南化，磨镂黑石君亦逢。  

观拽龙舟怀裴宋韩李  

截春流，筑沙坻，拽龙舟，遇天池。尾矫矫，角岐岐，千夫推，万鳞随。惊鸿鹄，沉鱼龟。春三月，轻服时。薄水殿，习水嬉。马特特，来者谁？魏公子，人不窥。车辚辚，集其涯。邯郸倡，士交驰。银瓶索酒倾玻璃，用钱如水赠舞皃。却入上苑看斗鸡，击球弹金无不为。适闻天子降玉辇，当门虎脚看大旗。春风吹花入行幄，红锦百尺争蛟螭。云盖回，彩缆维。明年结客观未迟。  

答刘原甫  

生平多交友，常恨会遇稀。每念相笑语，昨是今或非。重惜向时游，出处苦乖违。从今傥有酒，莫问梨栗微。前夕呼我饮，岂奴来扣扉。暗犯风雪往，醉脱冠服归。夜来新霁月，清吐万里辉。刘郎戴幅巾，江叟披褐衣，相过无百步，谁虞窃诃讥。三家若循环，但知具甘肥。  

十一日垂拱殿起居闻南捷  

二月雪飞鸡狗狂，锦衣走马回大梁。入奏邕州破蛮贼，绛袍玉座开明堂。腰佩金鱼服金带，榻前拜跪称圣皇。一朝严气变和气，初令漏泄飞四方。将军曰青才且武，先斩逗挠兵后强。从来儒帅空卖舌，未到已愁茆叶黄。徘徊岭下自称疾，诏书切责仍勉当。因人成功喜受赏，亲戚便拟封侯王。昔日苦病今不病，铜鼓弃掷无镖枪。  

十五日雪三首  

寒令夺春令，六花侵百花。塘冰胶燕觜，野水涩芹牙。拥柱轻于絮，吹墀净若沙。乳禽饥啄木，谁悮拨琵琶？  

新雷奋蛇甲，密雪斗鹅毛。正欲裁轻谷，重令著弊袍。沙泉流复冻，烟萼坼还韬。只待邻醅熟，微声听酒槽。  

春风九十日，一半已销磨。准拟看花少，依稀咏雪多。官车犹载炭，菢鹊不离窠。向此兴都尽，戴家谁复过？  

淘渠  

开春沟，畎春泥。五步掘一堑，当涂如坏堤。车无行辙马无蹊，遮截门户鸡犬迷。屈曲措足高复低，芒鞋苔滑雨凄凄。老翁夜行无子携，眼昏失脚非有挤。明日寻者尔瘦妻，手提幼女哭嘶嘶。金吾司街务欲齐，不管人死兽颠啼。  

京师逢卖梅花五首  

北土只知看杏蕊，大梁亦复卖梅花。此心还似庾开府，不惜金钱买取夸。  

驿使前时走马回，北人初识越人梅。清香莫把荼蘼比，只欠溪头月下杯。  

忆在鄱君旧国傍，马穿脩竹忽闻香。偶将眼趁蝴蝶去，隔水深深几树芳？  

曾见竹篱和树夹，高枝斜引过柴扉。对门独木危桥上，少妇髻鬟犹戴归。  

此去吾乡二千里，不看素萼两三年。移根种子谁辛苦，上苑偷来值几钱？  

送胥平叔寺丞赴洛  

单车细马出虎牢，春云黕々百舌号。谷雨已近花欲尽，秉烛夜饮朝坐曹。因君重思昔日欢，醉笔狂扫嵩丘高。于今零落二十载，纵在各各叹二毛。试采上阳何首乌，刮切仍致苦竹刀。俗情相望亦异此，竞欲折筍笼含桃。  

送胡公疏之金陵  

绿蒲作帆一百尺，波浪疾飞轻鸟翮。瓜步山傍夜泊人，石头城边旧游客。月如冰轮出海来，江波千里无物隔。自古有恨洗不尽，于今万事何由白？依稀可记鲍家诗，寂寞休寻江令宅。杨花正飞<鱼此>鱼多，食脍举酒谢河伯。但令甘肥日鲍腹，谁用麒麟刻青石！去舸已快风亦便，宁同步兵哭车轭！  

送汝阴宰孙寺丞  

艑郎唱橹燕尾下，颖水落日蛇鳞生。绿蒲被岸渔网举，黄鸟啄葚缲车鸣。吏无诟租官正来，不借鲂鱮与吏烹。馈吏人情见里党，官非喜慢知官清。  

吴冲卿出古饮鼎  

精铜作鼎土不蚀，地下千年藓花幂。腹空凤卵留藻文，足立三刀刃微直。左耳可执口可斟，其上两柱何对植！从谁发掘归吴侯，来助雅饮欢莫极。又荷君家主母贤，翠羽胡琴令奏侧。丝声不断玉筝繁，绕树黄鹂鸣不得。我虽衰苶为之醉，玩古乐今人未识。  

二十四日江邻几邀观三馆书画绿其所见  

五月秘府始暴书，一日江君来约予。世间难有古画笔，可往共观临石渠。我时跨马冒热去，开厨发匣鸣钥鱼。羲献墨迹十一卷，水玉作轴光疏疏。最奇小楷乐毅论，永和题尾付官奴。又看四本绝品画，戴嵩吴牛望青芜。李成寒林树半枯，黄荃工妙白兔图。不知名姓貌人物，二公对弈旁观俱，黄金错镂为投壶，粉障复画一病夫，后有女子执巾裾，床前红毯平围炉。床上二妹展氍毹，绕床屏风山有无。画中见画三重铺。此幅巧甚意思殊，孰真孰假丹青模。世事若此还可吁！  

依韵和原甫月夜独酌  

月下马蹄休扰扰，夜凉虫响竞嚣嚣。一杯独饮愁何有，孤榻无人膝自摇。北斗柄高天渐转，小冠簪冷发微凋。谁知静对颓然影，竟夕幽怀岂易聊！  

与蒋祕别二十六年田棐二十年罗拯十年始见之  

我今五十二，尝苦离别煎。屈指数离别，正去一半年。三君异出处，相见有后先。蒋最会遇早，罗倍晚于田。仕宦比我迟，官资居我前。此亦漫轻量，无限归荒埏。所喜笑语同，各惊颜貌迁。发有霜华侵，目有蜘蛛悬。有酒易以醉，有奚徒用妍。醒来念功名，病螾希蜿蜒。安得有园庐，宽闲近林泉？养鱼数千头，种薤三四廛。馀蔬皆称此，嘉果值亦然。既无俗造请，穷冬事高眠。囷贮白粳稻，酒沽青铜钱，饭过引数杯，令儿诵嘉篇。仰首看赤日，区区随天旋，朝见出沧海，莫见入虞渊。毕竟将何穷，磨灭愚与贤。亿亿万万载，筋骨非玉坚。桐棺三寸厚，在昔谁免焉？去去欲及时，嗟嗟无由缘！  

饮刘原甫舍人家同江邻几陈和叔学士观白鹇孔雀凫鼎周亚夫印钿玉宝赫连勃勃龙雀刀  

主人凤凰池，二客天禄阁。共来东轩饮，高论杂谈谑。南笼养白鹇，北笼养孔雀。素质水纹纤，翠毛金缕薄。大夸凫柄鼎，不比龙头杓。玉印传条侯，字辨亚与恶。钿剑刻辟邪，符宝殊制作。末观赫连刀，龙雀铸镮锷。每出一物玩，必劝众宾酌。又令三云髻，行酒何婥约！固非世俗驩，自得阅古乐。圣贤泯泯去，安有不死药！竟知不免此，乌用强检缚？开目即是今，转目已成昨。归时见月上，酒醒见月落。怳然如梦寐，前语诚不错。  

刘泾州以所得李士衡观察家号蟾蜍砚其下刻云天宝八年冬端州刺史李元德灵卯石造示刘原甫原甫方与予饮辨云天宝称载此称年伪也遂作诗予与江邻几诸君和之  

砚如刳蟆腹如月，又若剖瓢萌强发。镌题天宝年造之，刺氏李元传自越。刳蟆剖瓢我莫分，称载作年初辨君。君虽能辨犹曰宝，【自注：原甫诗云：“李侯宝砚刘侯得。”】宝兹伪物吾何云！仰天大笑饮君酒，砚真砚伪休开口。愿封漆匣还与侯，请共江翁独持守。【自注：江诗云“刘侯宝此处物忘，慎勿将心逐名转。”】  

次韵和景彝闰腊二十五日省宿  

君尝编史似吴兢，又直甘泉马踏冰。重腊雪花方漫漫，宿厅书架自层层。案头美酒初温火，帘底微风欲动灯。永夜未眠锺已发，此心闲寂是高僧。  

次韵和永叔新岁书事见寄  

尖风细细欲穿帘，残雪微销冻结檐。盏里醇醪无限满，镜中白发不知添。妍童喜舞开罗幕，小吏愁澌入砚蟾。幸得从公持直笔，定应无复叹齑盐。  

李廷老祠部寄荆柑子  

踏雪冲风驰小吏，带霜连叶寄黄柑。擗包欲咀牙全动，举盏逢衰酒易酣。书尾自题知远意，笔头亲答厌多谈。故人莫觅新诗卷，都似嵇康七不堪。  

韵语答永叔内翰  

世人作肥字，正如论馒头。厚皮虽然佳。俗物已可羞。字法叹中绝，今将五十秋。近日稍稍贵，追踪慕前流。曾未三数人，得与古昔俦。古人皆能书，独其贤者留。后世不推此，但务于书求。不知前日工，随纸泯已休。颜书苟不佳，世岂不宝收？设如杨凝式，言且直节修。又若李廷中，清慎实罕侔。乃知爱其书，兼取为人优。岂书能存久，贤哲人焉廋。非贤必能此，惟贤乃为尤。其馀皆泯泯，死去同马牛。大尹欧阳公，昨日喜疾瘳。信笔写此语，谓可忘病忧。黄昏走小校，寄我东郭陬。缀之辄成篇，聊以助吟讴。  

次韵和长文社日禖祀出城  

晓出春风已摆条，应逢社伯马蹄骄。坛边宿雨微沾麦，水上残冰壅过桥。燕子飞来依约近，雁行归去试教调。北扉西掖多才思，相与飘飘在沉寥。  

次韵和长文禖祀郊外见寄并呈韩子华  

鹁鸪知雨在桑中，雄逐雌飞自不同。胡粉未生轻蝶白，燕脂先绽野樱红。高高树里秋千月，猎猎墙头蓓蕾风。晓下祠坛多寄咏，衣冠方侍大明宫。  

送马行之都官  

昭亭山下送君时，不畏西行剑栈危。笮马跨来身更健，吴船乘去计非迟。钱塘湖上寻云屋，巾子峰前种槿篱。此趣已高天下士，不须功业似鸱夷。  

次韵和永叔石枕与笛竹簟  

溪上枕剖龙卵石，蕲匠簟制蛇皮纹。客从东方一持赠，竹色蒸青石抱云。磨沙斫骨自含润，饱霜吊节无留尘。京师贵豪空有力，六月耐此炎蒸剧？旱风赤日吹热来，大厦高檐任雕饰。头颅汗匝无富贫，虽有颁冰论官职。官高职重冰则多，日永冰消难更得。唯公扫室施枕簟，迎凉自感东方客。东方客应非俗昏，能使贤人心体适。贤人何以偏伏人，天下才名方赫赫。我吟困穷不可听，昼夜蚊蚋苍蝇声。蝇如远鸡耳初感，蚊若隐雷空际鸣。葛厨顶绽屋蝎堕，菅席中裂麻经横。平生赋分只煎炒，安有绿玉琉璃清？犹胜昔年杜子美，老走耒阳牛胔死。因思杨惲废时言，但愿人生行乐尔！公今事业在朝廷，去就尤当慎终始。待公睡足秋风来，去奉高谈挥尘尾。  

次韵和景彝省闱宿斋  

昼日南宫雨后凉，斋严官重静于常。庭前斗雀堕还起，栏下秋花落自香。看尽云容天漏碧，读残书帙卷披黄。九衢尘土莫能到，萧瑟微风叶响廊。  

次韵和景彝对月  

萧萧风雨变凉意，索索晚云开斗晴。已洗浮埃天外静，忽生圆月树头明。草根虫穴吟来久，屋角星河落更清。我愧西垣侍臣比，景寒霜鬓两三茎。  

次韵答吴长文内翰遗石器八十八件  

山工日斫器，殊匪事樵牧。掘地取云根，剖坚如剖玉。食具与果具，待宾良有勖。亦将茶具并，饱啜时出俗。公何都赠予？金多不入目。我家固宜之，瓦碗居漏屋。得此尤称穷，客来无不足。唯应赤脚婢，收拾怨常酷。夏席堆青齑，冬盘饤旨蓄。竟无粱肉馔，甚愧萧家录。  

送番禺杜杆主簿  

行识桄榔树，初窥翡翠巢。地蒸蛮雨接，山润海云交。讼少通华语，虫多入膳庖。不须思朔雪，梅吐腊前梢。  

次韵和永叔饮余家咏枯菊  

今年重阳公欲来，旋种中庭已开菊。黄金碎翦千万层，小树婆娑嘉趣足。鬓头插蕊惜光辉，酒面浮英爱芬馥。旋种旋摘趁时候，相笑相寻不拘束。各看华发已垂颠。岂更少年苔色绿！自兹七十有三日，公又联镳入余屋。堦傍犹见旧枯业，根底青芽欢催促。但能置酒与公酌，独欠琵琶弹啄木。所叹坐客尽豪英，槐上冻鸱偷侧目。盘中有肉鸱伺之，乌鸟不知啼觜曲。诸公醉思索笔吟，吾儿暗写千毫秃。明日持诗小吏忙，未解宿酲聊和属。  

和王景彝正月十四日夜有感  

灯光暖熟夜催春，天半楼开饮近臣。驰道横头起山嶽，露台周匝簇车轮。隔帘艳色多相照，下马轻豪各竞新。我已暮年殊趣向，浓油一盏案边身。  

次韵和永叔雨中寄原甫舍人  

赖得春巢燕未归，高檐终日雨衰衰。细笼芳草踏青后，欲打梨花寒食时。美景已嗟空过尽，名园犹许悮相随。锦鞍切莫九衢去，拍拍一如鹅鸭池。【原注：社日曾慎赴北园。】  

和刘原甫复雨寄永叔  

阶下青苔欲染衣，晴光才漏又霏微。冲风燕子衔泥去，隔树鹁鸪嗔妇归。乍冷乍阴将禁火，自开自掩不关扉。浑身酸削懒能出，莫怪与公还往稀。  

送罗职方知秀州  

陆云尝夸千里莼，便轻羊酪同埃尘。君今得郡正千里，已患无羊厌此珍。乃知南北各所乐，乘舟不如乘马恶。水边不见秦罗敷，纵有西施肌肉薄。使君事事未称意，绿水芙蓉定何若？  

寄怀刘使君敔。  

昔我从仲父，三年在河内。春游丹水上，花竹弄粉黛。人夸走马来，尽眼看没背。薄暮半醉归，插花红簇队。使君今少年，时往劝耕耒。安行过树下，野杏正破类。何不学山公，酩酊还倒载？令人知使君，心胆不琐碎。切莫惩妇翁，慷慨临并代。一朝由谤谪，虽去民苦爱。实计幸不幸，岂较进与退？因书寄此怀，绳墨老且悔。  

寄汶上  

大第未尝身一至，人猜巧宦我应非。弹冠不读先贤传，说剑休更短后衣。瘦马青袍三十载，故人朱毂几多违！功名富贵无能取，乱石清泉自忆归。  

谕乌  

百鸟共戴凤，惟欲凤德昌。愿凤得其辅，咨尔孰可当？百鸟告尔间，惟乌最灵长。乃呼鸟与鹊，将政庶鸟康。乌时来佐凤，署置且非良。咸用所附己，欲同助翱翔。以燕代鸿雁，传书识暄凉。鸲鸽代鹦鹉，剥舌说语详。秃鸧代老鹤，乘轩事昂藏。野鹑代雄鸡，爪觜称擅场。雀豹代鵰鹗，搏击肃秋霜。蝙蝠尝入幕，捕蚊夜何忙。老鸱啄臭腐，盘飞使游扬。鸺鹠与枭鵩，待以为非常。一朝百鸟厌，谗乌出远方。乌伎亦止此，不敢恋凤傍。养子颇似父，又贪噪豺狼。为鸟鸟不伏，兽肯为尔戕！莫如且敛翮，休用苦不量。吉凶岂自了？人事亦交相。  

答裴送序意  

我欲之许子有赠，为我为学勿所偏。诚知子心苦爱我，欲我文字无不全。居常见我足吟咏，乃以述作为不然。始曰子知今则否，固亦未能无谕焉。我于诗言岂徒尔，因事激风成小篇。辞虽浅陋颇克苦，未到二雅未忍捐。安取唐季二三子，区区物象磨穷年！苦苦著书岂无意？贫希禄廪尘俗牵。书辞辩说多碌碌，吾敢虚语同后先！唯当稍稍缉铭志，愿以直法书诸贤。恐子未谕我此意，把笔慨叹临长川。  

薛九公期请赋山水字诗  

薛公堂悬山水字，请我试作山水诗。呼童磨墨慰君意，强作安得有好辞！昔年曾是杜陵客，东城水上横此碑，字方数尺形势健，岂似取次笔画为！东城父老语于我，推本创自开元时。不知当时何所用？费功镵刻为环奇。我去长安十载后，此石谁辇来京师？苑中构殿激流水，暮春修禊浮酒卮。是时词臣出不意，酒半使赋或气萎。日斜鸣跸不可驻，未就引去加鞭笞。脱我幸得预此列，玉阶立写从然萁。今虽下笔不称意，已书满幅令君嗤。  

韩钦圣问西洛牡丹之盛  

韩君问我洛阳花，争新较旧无穷已。今年夸好方绝伦，明年更好还相比。君疑造化特着意，果乃区区可羞耻。尝闻都邑有胜意，既不锺人必锺此。由是其中立品名，红紫叶繁矜色美。萌芽始见长蒿莱，气焰旋看压桃李。乃知得地偶增异，遂出群葩号奇伟。亦如广陵多芍药，闾井荒残无可齿。淮山邃秀付草树，不产髦英产佳卉。人于天地亦一物，固与万类同生死。天意无私任自然，损益推迁宁有彼！彼盛此衰皆一时，岂关覆焘为偏委？呼儿持纸书此说，为我缄之报韩子。  

初冬夜坐忆桐城山行  

我昔吏桐乡，穷山使屡蹑。路险独后来，心危常自怯。下顾云容容，前溪未可涉。半崖风飒然，惊鸟争堕叶。修蔓不知名，丹实坼在荚。林端野鼠飞，缘挽一何捷！马行闻虎气，竖耳鼻息。遂投山家宿，骇汗衣尚浃。归来抚童仆，前事语妻妾。吾妻常有言，艰勤壮时业。安慕终日闲，笑媚看妇靥？自是甘努力，于今无所慑。老大官虽暇，失偶泪满睫。书之空自知，城上鼓三叠。  

雪后资政侍郎西湖宴集偶书  

潭心不冻处，雁骛自相依。积雪正无际，因风忽起飞。初惊如避弋，复下信忘机。偶得从公饮，聊书此景归。  

元日  

昔遇风雪时，孤舟泊吴埭。江潮未应浦，尽室坐相对。行庖得海物，咸酸何琐碎！久作北州人，食此欣已再。是时值新岁，庆拜乃唯内。草率具盘餐，约略施粉黛。举杯更献酬，各尔祝鲐背。咀橘齿病酸，目已惊老态。岂意未几年，中路苦失配？嘉辰众所喜，悲泪我何耐！曩欢今已哀，日月不可赖。前视四十春，空期此身在。世事都厌闻，读书未忍退。过目虽已忘，宁舍心久爱？何当往京口，竹里翦荒秽。行歌乐暮节，薪菽甘自刈。  

寄滁州欧阳永叔  

昔读韦公集，固多滁州词。烂熳写风土，下上穷幽奇。君今得此郡，名与前人驰。君才比江海，浩浩观无涯。下笔犹高帆，十幅美满吹。一举一千里，只在顷刻时。寻常行舟舻，傍岸撑牵疲。有才苟如此，但恨不勇为。仲尼著春秋，贬骨常苦笞。后世各有史，善恶亦不遗。君能切体类，镜照嫫与施。直辞鬼胆惧，微文奸魄悲。不书儿女书，不作风月诗。唯存先王法，好丑无使疑。安求一时誉？当期千载知。此外有甘脆，可以奉亲慈。山蔬采笋蕨，野膳猎麏麋。鲈脍古来美，枭今且推。夏果亦琐细，一一旧颇窥。圆尖剥水实，青红摘林枝。又足供宴乐，聊与子所宜。慎勿思北来，我言非狂痴。洗虑当以净，洗垢当以脂。此语同饮食，远寄入君脾。  

樊推官劝予止酒  

少年好饮酒，饮酒人少过。今既齿发衰，好饮饮不多。每饮辄呕泄，安得六府和？朝酲头不举，屋室如盘涡。取乐反得病，卫生理则那！予欲从此止，但畏人讥诃。樊子亦能劝，苦口无所阿。乃知止为是，不止将如何？  

感春之际以病止酒水丘有简云时雨乍晴物景鲜丽疑其未是止酒时因成短章奉答  

东风固无迹，何处见春归？土逐草心坼，雨兼花片飞。虽怜柔甲长，只恐艳条稀。君但惜晴景，休言止酒非。  

答宋学士次道寄澄心堂纸百幅  

寒溪浸楮舂夜月，敲冰举帘匀割脂。焙乾坚滑若铺玉，一幅百钱曾不疑。江南老人有在者，为予尝说江南时。李主用以藏秘府，外人取次不得窥。城破犹存数千幅，致入本朝谁谓奇？漫堆闲屋任尘土，七十年来人不知。而今制作已轻薄，比于古纸诚堪嗤。古纸精光肉理厚，迩岁好事亦稍推。五六年前吾永叔，赠予两轴令宝之。是时颇叙此本末，遂号澄心堂纸诗。我不善书心每愧，君又何此百幅遗？重增吾赧不敢拒，且置缣箱何所为？  

春寒  

春昼自阴阴，云阴薄更深。蝶寒方敛翅，花冷不开心。亚树青帘动，依山片雨临。未尝辜景物，多病不能寻。  

答韩三子华韩五持国韩六玉汝见赠述诗  

圣人于诗言，曾不专其中。因事有所激，因物兴以通。自下而磨上，是之谓国风。雅章及颂篇，刺美亦道同。不独识鸟兽，而为文字工。屈原作《离骚》，自哀其志穷。愤世嫉邪意，寄在草木虫。迩来道颇丧，有作皆言空。烟云写形象，葩卉咏青红。人事极谀谄，引古称辩雄。经营唯切偶，荣利因被蒙。遂使世上人，只曰一艺充。以巧比戏弈，以声喻鸣桐。嗟嗟一何陋，甘用无言终。然古有登歌，缘辞合徵宫。辞由士大夫，不出于瞽蒙。予言与时辈，难用犹笃癃。虽唱谁能听，所遇辄瘖聋。诸君前有赠，爱我言过丰。君家好兄弟，响合如笙丛。虽欲一一报，强说恐非衷。聊书类顽石，不敢事磨砻。  

前以诗答韩三子华后得其简因叙下情  

前者报君诗，妄说良有以。昔予在京师，多为人所诋。短章然无工，实未甘艺比。因君有过褒，聊且发愤悱。何言敢为师，乃是贵不韪。平常遭口语，攒集犹毒矢。此论苟一出，是非必蜂起。偶尔道瘖聋，多疑已窃指。虽恃不欺衷，恨未致速死。安得二顷田，归耕曷为耻？谁能事州郡，鸡狗徒聒耳？  

汝州王待制以长篇劝予复饮酒因谢之  

前因饮酒多，乃苦伤营卫，呕血逾数升，几乎成病肺。上念父母老，下念妻儿稚，不死常抱痾，于身宁自贵？樊子来劝我，止酒良有谓。公复遣我诗，责我词甚毅。指以年齿衰，非酒何养气？春饮景可乐，夏饮暑可避，秋饮心忘愁，冬饮暖胜被。醉歌人不怪，醉言人不忌。在酒功实多，止酒酒何罪？假如寿九十，今子已半世。不饮徒自苦，未必止为利！胡汨妄与真，恐乖达者意！屈原吟泽畔，方悟独醒累。子居今之时，安免人病议！是以告子勤，子守亦谬计。我读才一过，不觉颜起愧。自兹愿少饮，但不使疾炽。书此以谢公，公言诚有味。  

洛阳牡丹  

古来多贵色，殁去定何归？清魄不应散，艳花还所依。红栖金谷妓，黄值洛川妃。朱紫亦皆附，可言人世稀！  

和欧阳永叔啼鸟十八韵  

南方穷山多野鸟，百种巧口乘春鸣。深林参天不见日，满壑呼谁难识名？但依音响得其字，因与《尔雅》殊形声。我昔曾有禽言诗，粗究一二啼号情，苦竹冈头泥滑滑，君时最赏趣向精。馀篇亦各有思致，恨未与尽众鸟评。君今山郡日无事，静听鸟语如交争。提壶相与来劝饮，戴胜亦助能劝耕。我念此鸟颇有益，如欲使君勤以行。劝耕幸且强职事，劝饮亦冀无独醒。杜鹃蜀魄哭归去，小人怀土慎勿听！城头春鸠自谓拙，鹊巢辄处安得平！高窠乔木美毛羽，哢吭叶底无如莺，口中调簧定何益？下啄蚯蚓孰曰清？自余多类不足数，一一推本烦神灵。我居中土别无鸟，老鸦鸲鹆方纵横。教雏叫噪日群集，岂有劝酒花下倾？愿君切莫厌啼鸟，啼鸟于君无所营。  

和王仲仪咏癭二十韵  

汝水出山险，汝民多病癭。或如鸡嗉满，或若猿嗛并。女惭高掩襟，男衣阔裁领。饮水拟注壶，吐词侔有鲠。樗里既已闻，杜预亦不幸。秦人号智囊，吴瓠系狗颈。<月畾><月鬼>常柱颐，伶仃安及胫？只欲仰问天，无由俯窥井。挟带岁月深，冒犯风霜冷。厌恶虽自知，剖割且谁肯？不唯羞把镜，仍亦愁吊影。内疗烦羊厣，外砭费针颖。在木曰楠榴，刳之可为皿。此诚无所用，既有何能辟。【音屏。】膨脝厕无首，臃肿异胪顶。难将面目施，可与胎胞逞。贤哉临汝守，世德调金鼎。氓俗虽丑乖，教令日修整。风土恐随迁，晨昏忧屡省。傥欲便慈颜，名城不难请。  

忆吴松江晚泊  

念昔西归时，晚泊吴江口。回堤溯清风，淡月生古柳。夕鸟独远来，渔舟犹在后。当时谁与同，涕忆泉下妇。  

使者自随州来知尹师鲁寓止僧舍语其处物景甚详因作诗以寄焉  

驿使话汉东，故人迁谪处。所居虽非居，有树即嘉树。日膳或鸡犭屯，时蔬多筍芋。夜堂蛇结蟠，昼户鹊噪聚。著书今未成，爱静已得趣。予欲访其人，炎蒸未能去。  

忆将渡扬子江  

月晕知天风，舟人夜相语。平明好挂帆，白浪须出浦。此身犹在吴，归梦预到楚。今日念同来，吾妻已为土！  

依韵和晏相公  

微生守贱贫，文字出肝胆。一为清颍行，物象颇所览。泊舟寒潭阴，野兴入秋菼。因吟适情性，稍欲到平淡。苦辞未圆熟，刺口剧菱芡。方将挹溟海，器小已潋艳。广流不拒细，愧抱独慊慊。疲马去轩时，恋嘶刍秣减。兹继周南篇，短挠宁及舰！试知不自量，感涕屡挥掺。  

途中寄上尚书晏相公二十韵  

惊飙入林鸦乱飞，舞空落叶相追随。秋权摧物不见迹，但使万古生愁悲。登山临水昔感别，身作旅人安得宜！单舟匹妇更无婢，朝餐每愧妇亲炊。平生独以文字乐，曾未敢耻贫贱为。官虽寸进实过分，名姓已被贤者知。疏愚生不谒豪贵，守此退缩行将衰。颖州相公秉道德，一见不以论高卑。久凋元化费精力，犹且未倦删书诗。唐之文章剔芜秽，纤悉宁有差毫厘！谓其躭学可与语，便语渊奥祛佹疑。浮言近意不历口，直欲海窟拏蛟螭。再拜膝前荷勤诲，垂橐稇载归忘饥。解艇水驿无几舍，新诗又遣牙兵持。上言行李览物景，聊可与妇陈酒卮。下言狂斐颇及古，陶韦比格吾不私。相公贵且事翰墨，我辈岂得专游嬉！今将蒿芹荐俎豆，定亦不以微薄遗。尝令有咏无巨细，当因川陆舟车贻。日对顺流思疾置，老鱼奸怯潜鳞鬐。  

奉和子华持国玉汝来饮西轩  

我诚官局冷，终日事靡括。每躭古人书，似与世俗阔。同道三四人，来过慰饥渴。迭相陈语言，曾未厌刀呾。自中将过晡，留饭具粗粝。薄酒既以斟，不觉寒日没。愚妻方罢沐，供饭愧仓卒，冻婢昧煎和，亲调首忘佛。每食各惊顾，谁谓不黔突！倦仆暖吾薪，饥马饱吾秣。马无归嘶声，仆有颜色活。安稳不知疲，明釭仍为拨。醉言实无次，曾未穷本末。诸君竞相先，出口论莫夺。复云天地间，此能有几达！我闻颜汗下，恐后谤难遏。其间常有言，但末见疵齾。终当轻有若，悔目已屡耻。【莫八反】信哉群玉林，岂得依朽枿！吾心为之然，收舌如断割。寄音谢豪俊，兹蕴只圭撮。  

依韵和持国新植西轩  

开地临广衢，崇崇十馀亩。新轩稍偏北，治圃亦西酉。盎中植菡萏，水不过升斗。小桂未得地，验活徒掐朽。上乏幽禽啼，下多穴蚁走。药苗虽无补，欲比山中有。浇灌同一时，萌芽或先后。松株不满尺，廊庙色已厚。禀性久且坚，物理岂无偶！棕榈仍未大，散叶才八九。夏绿与冬青，各各自为友。吾轩还处西，脩竹尔后取。两莫论是非，但可吟对酒。  

送韩八太祝归京师求医  

少年絜而腴，茸茸颔有须。冒热跨马去，去去天王都。借问去何谓？就医将疾驱。客曰实诳我，健壮其非夫？敢告固不绐，但怪所见愚。瘠者未必病，病者未必癯。天马不着肉，日走万里途。山熊岂无膏，养体唯恐痡。滞结在于内，安得形肌肤？厥貌虽美好，厥疢勿须臾。疗之欲其渐，炽之非爱躯。此行不饮别，安得持酒壶！  

同诸韩及孙曼叔晚游西湖二首  

晚日城头落，轻鞍果下凉。野蜂衔水沫，舟子剥菱黄。木老识秋气，径幽闻草香。幅巾聊去检，不作楚人狂。  

烁电未成雨，凉风先入衣。青天忽开影，红日尚馀晖。蛱蝶作团起，蜻蜓相戴飞。嘲谑不觉夕，跨马月中归。  

七月二十一夜闻韩玉汝宿城北马铺  

暗树秋风摆叶鸣，桃枝竹簟冷逾清。孤灯淡淡短亭客，半夜萧萧闻雨声。  

得曾巩秀才所附滁州欧阳永叔书答意  

客从淮上来，往问故人信。袖御藤纸书，题字远已认。既喜开其封，固觉减吾吝。新诗不作寄，乃见子所慎。向来能如今，岂有得观衅？南方岁苦热，生蝗复饥馑。忧心日自劳，霜发应满鬓。知予欲东归，晓夕目不瞬。贫难久待乏，薄禄藉沾润。虽为委吏冗，亦自甘以进。相望未得亲，终朝如抱疹。  

裴如晦自河阳至同韩玉汝谒之  

朝闻单骑归，径走至其第。扣门童仆顽，拒我色甚戾。不顾遂登堂，有马堂下系。辨诈大呼卿，稍应西屋际。逡巡冠带出，青绶何曳曳！有似缩壳龟，藏头非得计。况与二三子，交分久已缔。恕尔避客尤，新还复新婿。  

鸭雏  

春鸭日浮波，羽冷难伏卵。尝因鸡抱时，讬以鸡窠暖。三旬壳既坼，乳毛寒胫短。鸡宁辨其雏？翅拥情款款。一日向水涯，所禀殊未断；泛然去中流，鸡呼心悺悺。人之苟异怀，负义不足算。有志在养毓，勿谕报德限。  

杜挺之赠端溪圆砚  

雪压古寺深，中有卧病客。访之语久清，饥马啮庭柏。案头蛮溪砚，其状若圆璧。指此欲为赠，而将助吟席。非意予敢贪，既拒颇不怿。大出楮中有，素许当自择。强持慰勤心，归以示朋戚。哂曰岂其然，为汲寒泉涤。涤彼伪饰物，纸乾见顽石。清晨走髯奴，无厌愿求易。拜赐遂如初，明月怀吞蚀。微分鸲目莹，尚渍墨花碧。词答谓我愚，悔复料已逆。明日未央朝，执手笑哑哑。  

对雪忆往岁钱塘西湖访林逋三首  

昔乘野艇向湖上，泊岸去寻高士初。折竹压篱曾碍过，却穿松下到茅庐。  

旋烧枯栗衣犹湿，去爱峰前有径开。日暮更寒归欲懒，无端撩乱入船来。  

樵童野犬迎人后，山葛棠梨案酒时。不畏尖风吹入牖，更教床畔觅鸱夷。  

寄题滁州醉翁亭  

琅琊谷口泉，分流漾山翠。使君爱泉清，每来泉上醉。醉缨濯潺湲，醉吟异憔悴。日暮使君归，野老纷纷至。但留山鸟啼，与伴松间吹。借问结庐何？使君游息地。借问醉者何？使君闲适意。借问镌者何？使君自为记。使君能若此，吾诗不言刺。  

送张太博通判袁州  

君非身尤谪南州，南方尚鬼其俗媮。蛇为邻，虎为陬。丹茅苦竹深幽幽。邑人祠鬼拜古树，竹杯一仰来烹牛。牛死啮戄常不幸，谁得禁止专锄钩？借曰未信君且往，民将语怪君听不？仰山头，有行舟。  

古鉴  

占鉴得荒冢，土花全未磨。背菱尖尚在，鼻兽角微讹。月暗虾蟆蚀，尘昏魍魉过。但令光彩发，表里是山河。  

戊子三月二十一日殇小女称称三首  

生汝父母喜，死汝父母伤。我行岂有亏，汝命何不长？鸦雏春满窠，蜂子夏满房。毒螫与恶噪，所生遂飞扬。理固不可诘，泣泪向苍苍。  

蓓蕾树上花，莹絜昔婴女。春风不长久，吹落便归土。娇爱命亦然，苍天不知苦。慈母眼中血，未乾同两乳。  

高广五寸棺，埋此千岁恨。至爱割难断，刚性挫以钝。泪伤染衣斑，花惜落蒂嫩。天地既许生，生之何遽困？  

送施景仁太博提点江南坑冶  

楚山岂无铜，楚匠岂不工？大炉常乏铸，碧井那得充？积弊在乡县，孰肯以利笼？君今承诏行，谕民当得中。苟能使之发，亦莫取之穷。此乃事可久，山深山自通。  

夜泊虹县同施景仁太博河上纳凉书事  

与君爱清风，移榻就明月。月落见星繁，星繁如昼热。沾衣轻露坠，响岸崩湍啮。坐思都城时，谁许脚不袜？  

淮雨  

雨脚射淮鸣万镞，跳点起沤鱼乱目。湿帆远远来未收，云漏斜阳生半幅。  

杂诗绝句十七首自此宝应道中起庆历七年夏。  

蛙行动萍叶，误观作游鱼。稍稍引两股，已变科斗书。  

青草生水中，日日随水长。水落何所依？撩乱为宿莽。  

有虫托断葑，断葑日夕流。不知止息处，随夫非自由。  

荒水浸篱根，篱上蜻蜒立。鱼网挂绕篱，野船篱外入。  

茸茸翦熟丝，雨染燕脂晕。满树敛黄昏，槿花无此分。  

青青老镜叶，下有繁实尖。浪头拨船女，刺手终不嫌。  

岸傍草树密，往往不知名。其间有啼鸟，似与船相迎。  

青蝇何处来，聚集满盘问。谁知腹中物，变化如循环。  

水上卖瓜女，摘瓜陂上田。长麻已不识，满把青铜钱。  

买鱼问水客，始得鲫与鲂。操刀欲割鳞，跳怒鬐鬛张。  

沙头风雨来，帖水野云黑。如观曹公营，万弩射船侧。  

前时双鸳鸯，失雌鸣不已。今更作双来，还悲旧流水。  

度水红蜻蜒，傍人飞款款。但知随船轻，不知船去远。  

塘上挽船人，塘泥深及胫。落日望前村，心将道途竞。  

燕立茅屋脊，燕衔芹岸泥。巢成同养子，薄暮亦同栖。  

鹊衔高树蝉，危肋缫车响。露腹不曾肥，杀之嗟已枉。  

河畔有钓翁，团泥为瓮缶。坐想秦人声，思倾杜陵酒。  

褐山矶上港中泊  

风恶舟难进，聊依浦里村。岸潮生蓼节，滩浪聚芦根。日脚看看雨，江心渐渐昏。篙师知蟹窟，取以助清樽。  

别后寄永叔  

前日辞亲泪，又为别友出。愁极反无言，欲言词已窒。荷公知我诗，数数形美述。兹道日未堙，可与古为匹。孟卢张贾流，其言不相昵。或多穷苦语，或特事豪逸。而于韩公门，取之不一律。乃欲存此心，欲使名誉溢。窃比于老郊，深愧言过实。然于世道中，固且异谤嫉。交情有若此，始可论胶漆。  

宿邵埭闻雨因买藕芡人回呈永叔  

秋雨雁来急，夜舟人未眠。乱风灯不定，暝色树相连。寒屋猛添响，湿窗愁打穿。明朝持藕使，书此寄公前。  

寄许主客  

昨日山光寺前雨，今朝邵伯堰头风。野云不散低侵水，鱼艇无依尚盖蓬。藕味初能消酒渴，蓼芳犹爱照波红。扬州有使急回去，敢此寄声非塞鸿。  

岸贫  

无能事耕获，亦不有鸡豚。烧蚌晒槎沫，织蓑依树根。野芦编作室，青蔓与为门。稚子将荷叶，还充犊鼻裩。  

村豪  

日击收田鼓，时称大有年。烂倾新酿酒，饱载下江船。女髻银钗满，童袍毳氎鲜。里胥休借问，不信有官权。  

寄酬发运许主客  

淮上秋来物意闲，又乘轻舸信帆还。一浮一没水中鸟，更远更昏天外山。斜幅缠<骨孝>兵吏至，浓金洒纸颔珠颁。欲酬已觉不能敌，尽日临风思自慳。  

淮阴  

青环瘦铁缆，系在淮阴城。水胫多长短，林枝有直横。山夔一足走，妖鸟九头鸣。韩信祠堂古，谁将跨下平？  

田家屋上壶  

脩蔓屋头缀，大壶檐外垂。霜乾叶犹苦，风断根未移。收挂烟突近，开充酒具迟。贱生无所用，会有千金时。  

小村  

淮阔州多忽有村，棘篱疏败谩为门。寒鸡得食自呼伴，老叟无衣犹抱孙。野艇鸟翘唯断缆，枯桑水啮只危根。嗟哉生计一如此，谬入王民版籍论。  

泊下黄溪  

黄溪晚来泊，得见田家微。刺艇斜阳下，耕洲载耒归。牛鸣向牢犊，犬喜入人衣。复有返樵者，檐枯翘雉肥。  

闻进士贩茶自此宣州至和二年五月后。  

山园茶盛四五月，江南窃贩如豺狼。顽凶少壮冒岭险，夜行作队如刀枪。浮浪书生亦贪利，史笥经箱为盗囊。津头吏卒虽捕获，官司直惜儒衣裳。却来城中谈孔孟，言语便欲非尧汤。三日夏雨刺昏垫，五日炎热讥旱伤。百端得钱事酒胔，屋里饿妇无糇粮。一身沟壑乃自取，将相贤科何尔当？  

梅雨  

三日雨不止，蚯蚓上我堂。湿菌生枯篱，润气醭素裳。东池虾蟆儿，无限相跳梁。野草侵花圃，忽与栏干长。门前无车马，苔色何苍苍！屋后昭亭山，又被云蔽藏。四向不可往，静坐唯一床。寂然忘外虑，微诵黄庭章。妻子笑我闲，曷不自举觞？已胜伯伦妇，一醉犹在傍。  

汴渠  

我实山野人，不识经济宜。闻歌汴渠劳，谩缀汴渠诗。汴水源本清，随分黄河枝。浊流方已盛，清派不可推。天王居大梁，龙举云必随。设无通舟航，百货当陆驰。人肩牛骡驴，定应无完皮。苟欲东南苏，要省聚敛为。兵卫讵能削，乃须雄京师。今来虽太平，尽罢未是时。愿循祖宗规，勿益群息之。譬竭两川赋，岂由此水施？纵有三峡下，率皆粗冗资。慎莫尤汴渠，非渠取膏脂。  

答宣城张主簿遗鸦山茶次其韵  

昔观唐人诗，茶咏鸦山嘉。鸦衔茶子生，遂同山名鸦。重以初枪旗，采之穿烟霞。江南虽盛产，处处无此茶。纤嫩如雀舌，煎烹比露芽。竞收青篛焙，不重漉酒纱。顾渚亦颇近，蒙顶来以遐。双井鹰掇爪，建溪春剥葩。日铸弄香美，天目犹稻麻。吴人与越人，各各相斗夸。传买费金帛，爱贪无夷华。甘苦不一致，精粗还有差。至珍非贵多，为赠勿言些。如何烦县僚，忽遣及我家？雪贮双砂罂，诗琢无玉瑕。文字搜怪奇，鸡于抱长蛇。明珠满纸上，剩畜不为奢。玩久手生胝，窥久眼生花。尝闻茗消肉，应亦可破瘕。饮啜气觉清，赏重叹复嗟。叹嗟既不足，吟诵又岂加？我今实强为，君莫笑我耶。  

依韵和永叔澄心堂纸答刘原甫  

退之昔负天下才，扫掩众说犹除埃。张籍卢同斗新怪，最称东野为奇瑰。当时辞人固不少，漫费纸札磨松煤。欧阳今与韩相似，海水浩浩山嵬嵬，石君苏君比卢籍，以我拟郊嗟困摧。公之此心实扶助，更后有力谁论哉！禁林晚入接俊彦，一出古纸还相哀。曼卿子美人不识，昔尝吟唱同樽罍。因之作诗答原甫，文字駃稳如刀裁。怪其有纸不寄我，如此出语亦善诙。往年公赠两大轴，于今爱惜不辄开。是时有诗述本末，值公再入居兰台，崇文库书作总目，未暇缀韵酬草莱。前者京师竞分买，罄竭旧府归邹枚。自惭把笔粗成字，安可远与锺王陪？文高墨妙公第一，宜用此纸传将来。  

梦后寄欧阳永叔  

不趁常参久，安眠向旧溪。五更千里梦，残月一城鸡。适往言犹是，浮生理可齐。山王今已贵，肯听竹禽啼？  

送方进士游庐山  

长风沙浪屋许大，罗刹石齿水下排。历此二险过湓浦，始见瀑布悬苍崖。系舟上岸入松径，三日踏穿新蜡鞋。路盘深谷出岭望，后山日照前山霾。偶逢风雨恐衣湿，侧倚石胁人相乖。雨收不觉在高处，却见童仆提携偕。水声不绝鸟声好，药草香气侵人怀。老僧避俗去足跣，野客就涧开门<门为>。树岩隐映见寺刹，层层杳杳跻云阶。坞田将获鸟雀横，秋果正熟猴猿<齿来>。东林淡齑应似旧，唯此足以待尔侪。子心洒落撇然往，我方尘垢难磨揩。  

颖公遗碧霄峰茗  

到山春已晚，何更有新茶？峰顶应多雨，天寒始发芽。采时林狖静，蒸处石泉嘉。持作衣囊秘，分来五柳家。  

黄莺  

内家初上翠微宫，树里窥人在半空。笑语渐高无约束，侍臣偷望向云中。  

西邻少年今出游，东家女儿未识羞。门前乌臼叶已暗，日暮问谁墙上头。  

李仲求寄建溪洪井茶七品云愈少愈佳未知尝何如耳因条而答之  

忽有西山使，始遗七品茶。末品无水晕，六品无沉柤。五品散云脚，四品浮粟花。三品若琼乳，二品罕所加。绝品不可议，甘香焉等差。一日尝一瓯，六腑无昏邪。夜枕不得寐，月树闻啼鸦。忧来唯觉衰，可验唯齿牙。动摇有三四，妨咀连左车。发亦足惊疏，疏疏点霜华。乃思平生游，但恨江路赊，安得一见之，煮泉相与夸。  

春日拜垅经田家  

田家春作日日近，丹杏破类场圃头。南岭禽过北岭呌，高田水入低田流。桑牙将绽雾露裛，蚕子未浴箱篚收。今我还朝固不远，紫宸已梦瞻珠旒。  

重送杨明叔并序  

行而有以瞌者，助所不足也。车马，子有；裘服，子有；货贝，子有；所可赠者，诗言尔。故先为七言以送，将以道彼美而乐乎往也。子不为重，邀予以规。又作五言应其请。  

君将会稽去，旧迹可以嬉。予因状其美，赠子临路岐。子不以为乐，但愿有以规。噫吾岂无说，畏子未及裨。既求不语子，吾曷忍子欺！前年子渡淮，夜泊洪泽湄。有鬼称使者，来告风波期。子时再拜谢，乃被邻船嗤。逡巡鬼复至，复附船家儿。怒彼慢嗤士，明当使惊危。船儿傍舷回，走若一足夔。翌日各解舟，出浦风动旗，子独乘安流，彼受横浪吹。此事非子传，焉得他人知？昨逢令弟蕴，备述果不疑。越俗素重鬼，慎勿启其私。子口有仁义，子腹有书诗，子尝谈王道，怪语固未宜。近闻苏才翁，问子辟者谁？得非外戚侯，子怒已竖眉。今我倘得罪，甘与苏同之。  

过淮  

侍亲数数来浮汴，护榇迢迢复渡淮。旨蓄曾无御寒具，细君唯有隐居钗。月衔远入鱼衔浪，潮退长汀蚌閤崖。素服华颠色相似，青铜不忍见形骸。  

发长芦江口  

篙师柂工相整衣，龙女庙中来宰豨。野祝击鼓降神语，老鸦衔肉上树飞。长江无风平似削，两橹夹舸行将归。南国山川都不改，伤心慈姥旧时矶。  

龙女祠祈顺风  

龙母龙相依，风云随所变。舟人请予往，出庙旗脚转。旗指西南归，飞帆疾流电。良芦江口发平明，白鹭洲前已朝膳。竹根杯珓不欺人，世间然诺空当面。  

早发大信口  

犬吠知船解，村墟尚闭门。霜泥黏缆尾，冰水阁潮痕。撇撇鹈去，纤纤舴艋昏。梅湖到不远，寄信向田园。  

依韵和正仲寄酒因戏之  

上字黄封谁可识，偷传王氏法应真。清淮始变醅犹薄，句水新来味更醇。欲拟比酥酥少色，曾持劝客客何人？红梅虽是吾家物，老去无心一醉眷。【清淮酒，本王九传法于山阳。】  

闲居  

读易忘饥倦，东窗尽日开。庭花昏自敛，野蝶昼还来。谩数过篱笋，遥窥隔叶梅。唯愁车马入，门外起尘埃。  

秋雨篇  

秋雨一向不解休，连昏接晨终穷秋。梅生不量仰天问，神官夜梦言语周。日月是天之两目，忽然生翳无药瘳。只知泪滴为赤子，赤子岂悟！天公忧。天公哭{雨朁}々，洒涕落九州。地只不敢安，泥潦已没头。乃因从容诘神官，后稷今在帝所不？从前后稷知稼穑，曾以筋力亲田畴；曷不告帝且辍泣，九谷正熟容其收？蚤时不泣此时泣，忧民欲活反扼喉。神官发怒髭奋虬，下士小臣安预谋！恐然惊觉汗交流，树上已听呼雌鸠。  

闻永叔出守同州寄之  

冕旒高拱元元上，左右无非唯唯臣。独以至公持国法，岂将孤直犯龙鳞！茱萸欲把人留楚，苜蓿方枯马入秦。访古寻碑可销日，秋风原上足麒麟。  

送天台李令庭芝  

吾闻天台久，未见天台状。去海知几里，去天知几丈，峰岭隐与出，岩壑背与向。云雷反在下，泉瀑反在上。幽深无穷窥，杳渺无穷望。至险可悸栗，至怪可骇丧。石桥弯长弓，跨绝弦未放。当时帛道猷，平步入青嶂，去为六百石，亦见志所尚。子欲广异闻，可以一寻访。  

十一月十二日赛昭亭神  

冷雨凝雪未成雪，潭空鱼寒归石穴。长篙扣穴倩鲤鱼，寄信山头来奠设。鱼传水鸟飞上山，山木槎槎乾吹咽。旋灰起角巫鼓鸣，漆俎铜盘颤牲血。瑟琶嘈嘈神降言，福汝祐汝无灾孽。西向啐饮东向回，溪心却望山崔嵬。  

依韵和吴正仲冬至  

流光冉冉即衰迟，物趣回还似转规。长景已知今日至，孤怀不比少年时。偶陪上閤鸳鸾后，且与南州父老期。况有舂禾新酒熟，百分休放手中卮。  

依韵答吴正仲罢饮  

君辞予家倾蚁醅，自有嘉味须持来。青篾络瓶方出户，红妆侑席已邀杯。穷愁一饮犹关分，侧望群贤不可陪。静坐纸窗无所得，只将文字眼前堆。  

依韵诸公寻灵济重台梅  

梅要山傍水次栽，非同弱柳近章台。重重叶叶花依旧，岁岁年年客又来。虽爱千枝竞繁密，还嗟短发已衰颓。郎官博士留车骑，拥蔽修篁为斫开。  

和正仲再和罢饮  

吴味期君强饮开，楚醅因我破愁来。何言合美将虚馆，却忆争妍就捧杯。夜霰已先庭雪集，单衣难与毳裘陪。践盟几欲驱车去，尘事无端日日堆。  

和韵三和戏示  

笭箐画蛤瓦缸醅，海若淮壖各寄来。将学时人斗牛饮，还从上客舞娥杯。蓬蒿自有蒋生乐，珠翠宁容郑氏陪。莫计寒暄与风雪，古来黄土北邙堆。【郑康成与卢子干同事马融，融后堂有珠翠之会，康成不得预焉。】  

依韵四和正仲  

四和还如九酘醅，更醇更美未嫌来。相逢莫作两般眼，一饮不辞三百杯。嵇阮当时无俗虑，山王虽贵亦能陪。如今世态尤堪薄，只把官资满眼堆。【袁招饮郑云：“自旦至暮，三百馀杯。”】  

依韵和吴正仲闻重梅已开见招  

难开密叶不因寒，谁翦鹅儿短羽攒？犹是去年惊目艳，不知从此几人观？重重好蕊重重惜，日日攀枝日日残。我为病衰方止酒，愿携茶具作清欢。  

朝  

木锁初开水上城，竹篱深闭日光生。青苔井畔雀儿斗，乌臼树头鸦舅鸣。世事但知开口笑，俗情休要着心行，是非不道任挑达，唯忆当时阮步兵。  

东溪  

行列东溪看水时，坐临孤屿发船迟。野凫眠岸有闲意，老树着花无丑枝。短短蒲茸齐似翦，平平沙石净于筛。情虽不厌住不得，薄暮归来车马疲。  

送吴正仲婺倅归梅溪待阙  

山水东阳去未去，朋亲苕霅朝复朝。更无越相逃名舸，犹看吴王送女潮。海燕归齐声满屋，溪梅开过子生条。明年十月吏迎处，七里滩前棹奏箫。  

志来上人寄示酴醿花并压砖茶有感  

京都三月酴醿开，高架交垂自为洞。素叶层层紫蕊香，酿归光禄春生瓮。东陌西池走钿车，芳林广囿飞朱鞚。二年不到大梁城，江边泪滴肝肠痛。况兹齿发渐衰老，已是忧愁不如众。宣城北寺来上人，独有一丛盘嫩蕻。去岁游吴求不得，今朝还喜自持送。眼底虽同往日看，樽前所忆皆成梦。又置新茶采雨前，鸟觜压砖云色弄。对花却酒煮香泉，强咏才惭非白凤。  

次韵和吴季野题岳上人澄心亭  

空山旧迳绿苔满，古寺斋盂白薤蒸。暑雨坐中飞漠漠，野泉林外落层层。从来胜绝皆离俗，未有幽深不属僧。唯爱溪头一寻水，莫闻流浪莫闻澄。  

答宣阗司理  

六经义趣深，传训或得失。后人语虽浅，辨识犹百一。欧阳最知我，初时且尚窒。比以为橄榄，回甘始称逆。老于文学人，尚不即究悉。宜乎与世士，横尔遭诟唧。誓将默无言，负暄方抱膝。非非孰是是，都莫答问诘。岁暮宣参军，辞如鲍昭逸。粲然倾明珠，褒我颇过实。便言楚江萍，光彩侔旭日。自惭流浪踪，不得蒿芹匹。复为苦硬句，酬报强把笔。  

依韵和丁元珍见寄  

我从江南来，挂席江上正。轻舟自行速，不与风力竞。乃省少时学，勉强无佳兴。初如弄机杼，未解布丝经。利器昧其持，或反授人柄。及亲贤豪游，所尚志已定。不厌朝市喧，不须山林静。不为煦煦妍，不为严严冰。遇物理自畅，区处剧操令。仍类楚野筠，忽从孤根迸。便成翠琅玕，久与风霜硬。虽然达吾真，谁复究毕竟？世间忘坦途，尽欲求密径。哂我是迂疏，宜乎今蹭蹬。蹭蹬诚可嗟，所偶亦已亻并。晚逢二三友，喜饮恨多病。道路何邅回！季秋越春孟。平生景慕者，邂逅出天幸。接迹犹谓荣，况此声颜并。实惭寡时用，又顾无奇行。爱之不忍去，自旦还至暝。在昔浊世贤，徒知清酒圣。但用醉为娱，一老少不更。稍思桃源人，翩尔乘渔艇。寻花逐水往，岂念衰与盛？歌讴非俗情，山响自答应。以此谢君勤，微言期略听。衮衮不足为，试共幽人评。  

泰州王学士寄车螯蛤蜊  

车螯与月蛤，寄自海陵郡。谓我抱馀醒，江都多美酝。老来饮不满，一醉已关分。甘鲜虽所嗜，易妖亦莫问。娇女巧收壳，燕脂合眉晕。贫奁无金玉，狼藉生恚忿。妻孥喜食之，婢妾困扫扌弃。行当至京华，耳目饱尘坌。此味爽口难，书为厌者训。  

依韵和孙都官河上写望  

河上风烟爱此邦，吴艘越舸不相降。鱼腥矗矗桥边市，花暗深深竹里窗。蹴踘渐知寒食近，秋千将立小鬟双。年光取次须偷赏，何用功名节与幢！  

依韵和许待制偶书  

晓雨射船珠泻盘，平明水上舞英残。斗鸡蹠恶轻泥湿，调马蹄翻软土乾。深屋燕巢将欲补，密房蚕蚁尚忧寒。为言楚客甘蔬蔌，白芷香牙长嫩珊。  

依韵和春日偶书  

瓮面春醅压嫩蓝，盘中鹅亦肥甘。正宜醉梦轻为蝶，苦怕酬诗密似蚕。病起羊公方隐几，归来陶令只乘篮。河堤古木欣欣暗，野水新秧拍拍渰。已向官资随分足，莫将忠愤等闲谈。况于世上诸般厌，不作人间一例贪。陋巷自知当退缩，权门谁解更趋参？高低趣向难为合，冷暖情怀固饱谙。勉意妻儿犹苟禄，强颜冠冕未抽簪。唯公恩遇留连久，频对樽罍也负惭。  

依韵和禁烟近事之什  

狂风暴雨已频过，近水棠梨着未多。窈窕踏歌相把袂，轻浮赌胜各飞堶。闲牵白日游丝飏，细蓦黄金舞带拖。小苑芳菲花斗蕊，华堂嘲哳燕争窠。西州骏马头如剥，南国佳人颈似瑳。结客追随倾画榼，分朋游乐藉青莎。秋千竞打遗钿翠，芍药将开翦缬罗。我病乞求新火炙，无心更听竹枝歌。  

观邵不疑学士所藏名书古画  

野性好书画，无力能自致。每遇高趣人，常许出以视。邵侯多奇玩，留我特开笥。首观阮与杜，驴上瞑目醉。【阮籍、杜甫。】韩干貌四马，临流解鞍辔。花骢照夜白，正侧各畜意。系衣穿袴靴，坐立皆厩吏。精神宛如生，于腮复穿鼻。梅鸡徐熙花，竹间寒雀睡。逸少自写真，对镜绝相类。数本失姓名，古胡并老骥。山水树石硬，荆关艺能至。【荆皓、关穜。】巨然李成者，落笔愈奇异。人物张僧繇，虽传恐非是。其馀又莫究，摸搭似未备。周秦已来书，行草楷篆隶。声名旧烜赫，一一果可喜。邵侯爱我曹，咸使纸尾记。况侯有古学，小字刻珉翠。各赠墨本归，怀宝谁肯忌！  

将赴表臣会呈杜挺之  

莫怪去迟迟，予心君亦知。膝前娇小女，眼底宁馨儿。学语渠渠问，牵裳步步随。出门虽不远，情爱未能移。  

高车再过谢永叔内翰  

世人重贵不重旧，重旧今见欧阳公。昨朝喜我都门入，高车临岸进船篷。俯躬拜我礼愈下，驺徒窃语音微通。我公声名压朝右，何厚于此瘦老翁？笑言哑哑似平昔，妻子信说如梁鸿。自兹连雨泥没胫，未得谒帝明光宫。冒阴履湿就税地，亲宾未过知巷穷。复闻传呼公又至，黄金络马声珑珑。紫袍宝带照屋室，饮水啜茗当清风。邀以新诗出古律，霜髯屡颔摇寒松。因嗟近代贵莫比，官为司空仍侍中。今成冢丘已寂寞，文字岂得留无穷。以此易彼可勿愧，浮荣有若送雨虹。须臾断灭不复见，唯有明月常当空。况我学不为买禄，直欲到死攀轲雄。一饭足以饱我腹，一衣足以饰我躬。老虽得职不足显，愿与公去欢乐同。欢乐同，治园田，颍水东。  

李审言相招与刁景纯周仲章裴如晦冯当世沈文通谢师厚师直会开宝塔院  

自君命我饮，朝暮雨倾瓦。城东与城北，大道泥没马。敢忘主人勤，颠扑困驭者。众客亦如期，陈肴藉兰若。冯裴与沈谢，辩论过终贾。刁周事老成，危坐言语寡。酒半时谑剧，揣状类模写。或讥项发秃，或指舌端傻。或将冠带身，劝作梁武舍。谓我大耳儿，此实已见假。又效井市态，屈强体非雅。顺风手沙沙，逆风口哆哆。竟席屡绝倒，去忌肝胆泻。规规岂无侪，达识高天下。  

陆子履见过  

刘郎谪去十年归，长乐钟声下太微。屈指故人无曩日，平明骑马扣吾扉。论情论旧弹冠少，多病多愁饮酒稀。犹喜醉翁时一见，攀炎附热莫相讥。  

重送周都官  

水上朱楼画角鸣，濛濛雨里榜舟轻。未逢甫里先生谒，多见吴兴太守迎。荷叶半黄莲子老，霜苞微绿橘林明。十年不到风烟改，君去将诗与昼评。  

送李载之殿丞赴海州榷务  

瓜蔓水生风雨多，吴船发棹唱吴歌。槎从秋汉下应快，人忆故园归奈何！世事静思同转毂，物华催老剧飞梭。茶官到有清闲味，海月团团入酒蠃。  

和吴冲卿学士石屏  

吴夫子，佩银龟，乘天马，素怪奇。忽得虢略一片石，其中白色圆如规；又有树与乌，画手虽妙何能为？吴乃持问欧阳公，比公曩获尤可疑。疑不为辨赋以诗，诗辞粲粲明星垂。复遣赍来使我和，坐上钜公傍睨之。范侯实有扬雄学，咸云此理难究推。我归涤虑反覆思，义虽不经聊解颐。月与太阳合朔时，阳乌飞上桂树枝。枝上作窠生群儿，人不知天公。天公欲俾世间见，影着石面如黏黐。乌既不得去，月亦不可移。留为千古作好玩，慎勿倾扑同玉碑。【自注：时在《唐书》局，与欧阳永叔、王元叔、范景仁会食，得所示诗。】  

送薛氏妇归绛州  

在家勖尔勤，女功无不喜。既嫁训尔恭，恭己乃远耻。我家本素风，百事无有侈。随宜具奁箱，不陋复不鄙。当须记母言，夜寐仍夙起。慎勿窥窗户，慎勿辄笑毁！妄非勿较竞，丑语勿辨理！每顺舅姑心，况逆舅姑耳？为妇若此能，乃是儒家子。看尔十九年，门阃未尝履。一朝陟太行，悲伤黄河水。车徒望何处，哭泣动邻里。生女不如男，天亲反由彼。  

永叔请赋车螯  

素唇紫锦背，浆味压蚶菜。海客穿海沙，拾贮寒潮退。王都有美酝，此物实当对。相去三千里，贵力致以配。翰林文章宗，炙鲜尤所爱。旋坼旋沽饮，酒船如落埭。殊非北人宜，肥羊啖脔块。  

欧阳永叔王原叔二翰林韩子华吴长文二舍人同过弊庐值出不及见十二月七日。  

枯竹为门扉，不可容车骑。况如郑广文，无毡藉宾位。穷冬月破七，贵客联玉辔。传驺肃里闾，下榻呼童稚。问我何所往？共留墙上字。儿愚不知谁，金章言照地。既屈卿大夫，恨莫亲帚篲。星躔回已高，麟趾宁复至？戢戢邻巷居，相见窃自喟。岂料瘦老翁，能令贤达至。昔时蓬蒿径，安有此盛事？  

还吴长文舍人诗卷  

松液化茯苓，又因为琥珀。遇物必得形，毛发曾不隔。君子亦豹变，其文蔚可觌。今者逢吴侯，满腹贮经籍。喷吐五色霓，自堪垂典册。诗教始二南，皆著贤圣迹。后世竟翦裁，破碎随刀尺。我辈强追仿，画龙成蜥蜴。有唐文最盛，韩伏甫与白。甫白无不包，甄陶咸所索。侯初守二郡，山水多助益。升高觞嘉宾，赋笔速鹰翮。葺书成大轴，许我观琮璧。真物固易辨，恨无百金易；借从怀袖归，诵玩废朝夕。譬如游国都，忄敞怳失阡陌。苦吟三十年，所获唯巾帼。岂比夸受降，甲齐熊耳积。重见元和风，珠玉敌海舶。自惭寒饿为，何张空避席。  

莫登楼  

莫登楼，脚力虽健劳双眸，下见纷纷马与牛。马矜鞍辔牛服辀，露台歌吹声不休。腰鼓百面红臂褠。先打六么后梁州。棚帘夹道多夭柔，鲜衣壮仆狞髭虬，宝挝呵叱倚王侯，夸妍斗艳目已偷。天寒酒醺谁尔侜？倚槛心往形独留，有此光景无能游！粉署深沉空翠帱，青绫被冷风飕飕。怀抱既如此，何须望楼头？  

依韵和永叔劝饮酒莫吟诗杂言  

我生无所嗜，唯嗜酒与诗。一日舍此心肠悲，名存贵大不辄思。甑空釜冷不俛眉，妻孥冻饥数恚之。但自吟醉与世违，此外万事皆莫知。王公谒请众去早，既衰愈懒身到迟。日高倦仆颜色沮，况骑瘦马两耳垂！厌此劳苦不喜出，唯有文字时能为。诸公尚恐竭智虑，勤勤劝饮莫我卑。再拜受公言，窃意公矫时。只爱诗，谓余痴。  

出省有日书事和永叔  

辞家彩胜人为日，归路梨花雨合晴。庭下秋千应未拆，笼中鹦鹉即间声。千门走马将看榜，广市吹箫尚卖饧。已是琼林芳卉晚，不须游处避门生。  

上马和公仪  

烟火千门晓欲开，五花骄马肯【残宋本作首，万历本、康熙本作看，据宋荦本改】徘徊！井闾已是经时隔，亲旧全如远别来。帝阙重看多气象，天街新霁少尘埃。振冠浣服无容久，便见池门放榜催。  

和楚屯田同曾子固陆子履观予堂前石榴花  

堂下一匹郑虔马，栏边两株安石榴。但能有酒邀佳客，亦任狂花落素瓯。侍女红裙无好色，主人白发自侵头。欲歌翠树芳条曲，已去洛阳三十秋。  

吕晋叔著作遗新茶  

四叶及王游，共家原坂岭。岁摘建溪春，争先取晴景。大窠有壮液，所发必奇颖。一朝团焙成，价与黄金逞。吕侯得乡人，分赠我已幸。其赠几何多，六色十五饼。每饼包青蒻，红签缠素檾。屑之云雪轻，啜已神魄惺。会待嘉客来，侑谈当昼永。  

送毕甥之临邛主簿杂言  

自我历官三十年，有脚未曾行蜀川。李白尝言道之艰险，长嗟难剧上青天。鸟悲猿嚎马蹄脱，苔梯雨栈愁倾颠。苍崖下窥不见底，但听雷声辊石悬湍溅。晓盘青泥上高烟，暮盘青泥到下泉。剑合如剑巉然，割肠刺恨今古连。尔去三千九百里，巴山小马乌布鞯。一妇一奚行李单，家具日货能几钱？人皆畏避不敢往，此独敢往何所便？况是初宦无远适，心意自许非由铨。异乎哉！我今送尔徒哀怜。  

送王介甫知毗陵  

吴牛常畏热，吴田常畏枯。有树不荫犊，有水不滋<禾刍>。孰知事春农，但知急秋租。太守追县官，堂上怒奋须；县官促里长，堂下鞭扑俱。不体天子仁，不恤黔首逋。借问彼为政，一一何所殊？今君请郡去，预喜民将苏。每观二千石，结束辞国都，丝鞯加锦缘，银勒以金涂，兵吏拥后队，剑挝盛前驱。君又不若此，革辔障泥乌，款行问风俗，低意骑疲驽。下情靡不达，略细举其粗。曾肯为众异，亦罔为世趋。学诗闻已熟，爱棠理岂无？  

永叔内翰遗李太博家新生鸭脚  

北人见鸭脚，南人见胡桃，识内不识外，疑若橡栗韬。鸭脚类绿李，其名因叶高。吾乡宣城郡，每以此为劳。种树三十年，结子防山猱，剥核手无肤，持置宫省曹。今喜生都下，荐洒压葡萄。初闻帝苑夸，又复主第褒。累累谁采掇，玉碗上金龟。金龟文章宗，分赠我已叨。岂无异乡感，感此微物遭。一世走尘土，鬓颠得霜毛。  

陆子履未秦篆宝其文曰：“廿六年，皇帝尽并兼天下诸侯，黔首大安，立号为皇帝。乃诏丞相斯绾法度量，则不一嫌疑者，皆明一之。”  

秦既并诸侯，斯乃一度量。铸宝以永传，万世俾勿丧。精铜不生花，小篆著丞相。一没咸阳宫，千秋事更王。陆君居洛城，客有来渭上，曰因农人耕，发壤破古藏，遂获此物还，文完字何壮！始号为皇帝，立语已超旷。意将愚黔首，衅起危博浪。其后同玉玺，不随骊山葬。今蓄於君家，徒尔资奇尚。物以用为珍，异时皆似妄。  

听文都知吹箫晏虞部遣求一见之。  

虞舜已去苍梧野，秦女骖鸾无复下。箫管人间不解传，帝乐部中能亦寡。欲买小鬟试教之，教坊供奉谁知者？晏识文公始致来，劝接贱生宜强且。乃呼侧坐吹一曲，惊颅顿嘶堂下马。吾妻闺中闻不闻，稚女扳帘笑娇奼。未敢多听便遣还，赠饮单杯向身泻。  

依韵和永叔久在病告近方赴直道怀见寄二章  

浴堂深殿近皇居，秋夕词臣直宿初。宫女穿针争落月，官奴持独看残书。万家乞巧心无尽，斜汉飞光望有馀。枕上江山梦犹熟，五更寒雨过帘疏。  

玉辔珑珑出绛宫，青槐驰道晓烟中。尘头尚裛洗车雨，马耳前趋吹鬛风。闻说自将身许国，不须仍以醉为公。我今才薄都无用，六十栖栖未叹穷。  

哭孙明复殿丞  

自古《春秋》学，皆知不可过。生前恩礼少，殁后荐章多。妻子将焉讬？田园有几何？汶阳秋树里，黄鸟谩听歌。  

依韵和永叔秋日东城郊行  

郊原物老莽然中，寓兴驱车向国东。夹道名园迷屈曲，压枝秋实乱青红。寒畦覆绿将收菜，野蝶双飞尚绕丛。田父欣来问行幸，依稀还似斗鸡翁。  

和杨直讲夹竹花图  

桃花夭红竹净绿，春风相间连溪谷。花留蜂蝶竹有禽。三月江南看不足。徐熙下笔能逼真，茧素画成才六幅。萼繁叶密有向背，枝瘦节疏有直曲。年深粉剥见墨纵，描写工夫始惊俗。从初李氏国破亡，图书散入公侯族。公侯三世多衰微，窃贸担头由婢仆。太学杨君固甚贫，直缘识剧争来鬻。朝质绨袍暮质琴，不忧明日铛无粥。装成如得骊颔珠，谁能更问龙牙轴？竹真似竹桃似桃，不待生春长在目。  

观韩玉汝胡人贡奉图  

时世重古不重新，破图谁画旧胡人？臂鹰捧盘犀利水，铁锁狮子同麒麟。翘翘雉尾插头上，深目钜鼻青搭巾。涂朱点绿笔画大，筋骨怒露蛮祠神。茜袍白马韩公子，从何得此来秘珍？定应海客远为赠，中国未睹难拟伦。公子自言吴生笔，吴笔精劲瘦且匀。我恐非是不敢赞，退归书此任从嗔。  

依韵和永叔戏作  

琵琶转拨声繁促，学作饥禽啄寒木。木蠹生虫细穴深，长啄歊铿未充腹。胧弦叠响入众耳，发自深林答空谷。上弦急逼下弦清，正如螗螂捕蝉声。坐中宾欢呼酒饮，门外客疑将欲行。主人语客客莫去，弹到古树裂丁丁，内宾外客曾未听，乍闻此曲无不惊。还忆昭君入胡虏，乌孙帐下边马鸣。安知如今有乐事，能使女奚飞玉觥。女奚年小殊流俗，十月单衣体生粟。言事关西杨广文，广文空腹贪教曲。曲奇谱新偷法部，妙在取音时转轴。翰林先生多所知，又笑画图收满屋。不肯那钱买珠翠，任从堆插阶前菊。功曹时借乃许出，他日求观龟壳缩。我嗟老钝不如渠，幸得交朋时借娱。但乐休计有与无。  

得王介甫常州书  

斜封一幅竹膜纸，上有文字十七行。字如瘦棘攒黑刺，文如温玉烂虹光。别时春风吹榆荚，及此已变蒹葭霜。道途与弟奉亲乐，后各失子怀悲伤。到郡纷然因事物，旧守数易承蔽藏。搜奸证缪若治絮，蚤虱尽去烦爨汤。事成条举作书尺，不肯劳人鱼腹将。鱼沉鱼浮任所适，偶能及我为非常。勤勤问我诗小传，国风才毕葛屦章。昔时许我到圣处，且避俗子多形相。未即寄去慎勿怪，他时不惜倾箱囊。知君亦欲此从事，君智自可施庙堂。何故区区守黄卷？蠹鱼尚耻亲芸香。我今正值雁南翔，报书与君倒肺肠。直须趁取筋力强，炊粳烹鲈加桂姜。洞庭绿橘包甘浆，旧楚黄橙绵作瓤。东山故游携舞娘，不饮学举黄金觞。溪如罨画水泱泱，刺船静入白鹭傍。菱叶已枯镜面凉，月色飞上白石床。坐看鱼跃散星芒，左右寂寂夜何长！《乌栖》古曲传吴王，千年万年歌未央。莫作腐儒针膏肓，莫作健吏绳饿狼。傥如龚遂劝农桑，傥如黄霸致凤皇，来不来亦莫爱嘉祥。  

得雷太简自制蒙顶茶  

陆羽旧茶经，一意重蒙顶。比来唯建溪，团片敌汤饼。顾渚及阳羡，又复下越茗。近来江国人，鹰爪夸双井，凡今天下品，非此不览省。蜀荈久无味，声名谩驰骋。因雷与改造，带露摘牙款。自煮至揉焙，入碾只俄顷。汤嫩乳花浮，香新舌甘永。初分翰林公，岂数博土冷！醉来不知惜，悔许已向醒。重思朋友义，果决在勇猛，倏然乃以赠，蜡囊收细梗。吁嗟茗与鞭，二物诚不幸！我贫事事无，得之似赘癭。  

江邻几暂来相见去后戏寄  

低头拜我苍髯翁，来如飞鸟去如风。一夕共饮斗柄北，平明已向函关东。众中旧骑跛鳖马，塞下新买连钱骢。疾驱似逐邓林日，不肯暂往行何穷？  

和韩钦圣学士襄阳闻喜亭  

亭栏下望汉江水，净绿无风写镜明。日脚穿云射洲影，槎头摆子出潭声。樯帆落处远乡思，砧杵动时归客情。使者徘徊有佳兴，高吟不减谢宣城。  

览显忠上人诗  

昔读远公传，颇闻高行僧。庐山将欲雪，瀑布结成冰。寻迹敷百载，历危千万层。师来笑贾岛，只解咏嘉陵。  

依韵和永叔尝新茶杂言  

自从陆羽生人间，人间相学事春茶。当时采摘未甚盛，或有高士烧竹煮泉为世夸。入山ч露掇嫩觜，林下不畏虎与蛇。近年建安所出胜，天下贵贱求呀呀。东溪北苑供御余，王家叶家长白牙。造成小饼若带夸，斗浮斗色倾夷华。味久回甘竞日在，不比苦硬令舌窊。此等莫与北俗道，只解白土和脂麻。欧阳翰林最别识，品第高下无欹斜。晴明开轩碾雪末，众客共赏皆称嘉。建安太守置书角，青翦包封来海涯。清明才过已到此，正见洛阳人寄花。兔毛紫盏自相称，清泉不必求虾蟆。石瓶煎汤银梗打，粟粒铺面人惊嗟。诗肠久饥不禁力，一啜入腹呜咿哇。  

次韵再和  

建溪茗株成大树，颇殊楚越所种茶；先春喊山搯白萼，亦异鸟觜蜀客夸。烹新斗硬要咬盏，不同饮酒争画蛇。从揉至碾用尽力，只取胜负相笑呀。谁传双井与日铸，终是品格称草芽。欧阳翰林百事得精妙，官职况已登清华！昔得陇西大铜碾，碾多岁久深且窊。昨日寄来新脔片，包以{撩}蒻缠以麻。唯能賸啜任腹冷，幸免酩酊冠弁斜。人言饮多头颤挑，自欲清醒气味嘉。此病虽得优醉者，醉来颠踣祸莫涯。不愿清风生两腋，但愿对竹兼对花。还思退之在南方，尝说稍稍能啗蟆。古之贤人尚若此，我今贫陋休相嗟。公不遗旧许频往，何必丝管喧咬哇。  

送葛都官南归  

不羡新为赤县尹，惟羡暂向江南归。江南幂々梅雨时，风帆差差并鸟飞。罾竿夹岸长若桅，水笼畜鱼鲜且肥。家在千山古溪上，先应喜鹊噪门扉。  

永叔内翰见索谢公游嵩书感叹希深师鲁子聪几道皆为异物独公与馀二人在因作五言以叙之  

昔在洛阳时，共游铜駞陌。寻花不见人，前代公侯宅。深堂钅巢尘埃，空壁斗蜥蜴。揪阴布苔绿，野蔓缠石碧。池鱼有偷钓，林乌有巧射。园隶见我来，朱门暂开辟。园妇见我还，便扫车马迹。何以扫焉迹？实亦畏他客。我辈唯適情，一叶未尝摘。他人或所至，生果不得惜。又忆游嵩山，胜趣无不索。各具一壶酒，各蜡一双屐。登危相扶牵，遇平相笑噱。石捣云衣轻，岩裂天窗窄。上饮醒心泉，高巅溜寒液。下看峰半雨，广甸飞甘泽。夜宿嶽顶寺，明月入户白。分吟露气冷，猛酌面易赤。明朝循归途，两胫痛若剌。日旰就马乘，香草路迫厄。却望峻极居，已与天外隔。薄暮投少林，漱濯整冠帻。碑观巡幸僧，指古定空壁。誓将新咏章，灯前互诋摘。杨生护己短，一字不肯易。明年移河阳，簿书日堆积。忽得谢公书，大夸游览剧。自嵩历石堂，藓花题洞额。其文曰神清，固非人笔画。乃知二公贵，逆告意可赜。遂由龙门归，里堠环数驿。我时诗已答，或歌或辨责。责我不喜僧，性实未所获。凡今三十年，累冢拱松柏。唯与公非才，同在不同昔。昔日同少壮，今且异肥瘠。昔日同微禄，今且异烜赫。昔同骑破鞯，今控银辔革。昔同自讴歌，今执乐指百。死者诚可悲，存者独穷厄。但比死者优，贫存何所益？  

次韵和吴仲庶舍人送德化郭尉  

蒲叶高帆十二幅，秋风逆水满樯开。是时不畏浪头起，到日定将船尾堆。用舍东方言虎鼠，贱疏梅福比蒿莱。少年才辨无如美，庐嶽峰前莫滞回。  

和韵答永叔洗儿歌  

夜梦有人衣帔霓，水边授我黄龟儿。【生男前一夕，萝道士蹭龟一枚。】仰看星宿正离离，玉魁东指生斗威。明朝我妇忽在蓐，乃生男子实秀眉。自磨丹砂调白蜜，辟恶辟邪无宝犀。我惭暮年又举息，不可不令朋友知。开封大尹怜最厚，持酒作歌来庆之。画盆香水洗且喜，老驹未必能千里。卢仝一生常困穷，亦有添丁是其子。  

送余少卿知睦州  

青山峡里桐庐郡，七里滩头太守船。云雾未开藏宿鸟，坡原将近见烧田。养茶摘蕊新春后，种橘收包小雪前。民事萧条官政简，家书时问霅溪边。  

田家  

草木绕篱盛，田园向郭斜。去锄南山豆，归灌东园瓜。白水照茅屋，清风生稻花。前陂日已晚，聒聒竞鸣蛙。  

欧阳寺丞桐城宰  

叶落淮南树，青山遍马头。人烟将近郭，松竹不知秋。夜虎林间啸，溪泉舍下流。门前仲卿庙，遗迹待君求。【朱邑冢祠在焉。】  

馀姚陈寺丞  

试邑来勾越，风烟复上游。江潮自迎客，山月亦随舟。海货通闾市，渔歌入县楼。弦琴无外事，坐见浦帆收。  

任适尉乌程  

俛作程乡尉，折腰还自甘。卞峰晴照黛，霅水晓澄蓝。葑上春田辟，芦中走吏参。到时苹叶长，柳惲在江南。  

夏日晚霁与崔子登周襄故城  

雨脚收不尽，斜阳半古城。独携幽客步，闲阅老农耕。宝气无人发，阴虫入夜呜。余非避喧者，坐爱远风清。  

西湖闲望  

夏景已多趣，湖边日更佳。园葵杂红紫，岸柳自欹斜。雨气收林表，城阴接水涯。爱闲输白鸟，尽日立汀沙。  

金山寺并序  

昔尝闻谢紫微言：金山之胜，峰壑攒水上，秀拔殊众山。环以台殿，高下随势。向使善工模画，不能尽其美。初恨未游，赴官吴兴，船次瓜洲，值海汐冬落，弧港未通，独行江际，始见故所闻金山者，与谢公之说无异也。因借小舟以往。乃陟回阁上上方，历绝顶，以问山阿。危亭曲轩，穷极山水之趣，一草一木，虽未萼发，而或青或凋，皆森植可爱。东小峰谓之鹘山，有海鹘雄雌栖其上，每岁生雏，羽翮既成，与之纵飞，迷而后返，有年矣。恶禽猛鸷，不敢来兹以搏鱼鸟，其亦不取近山之物以为食，可义也夫！薄暮返舟，寺僧乞诗，强为之句，以应其请。偶然而来，不得仿佛，敢与前贤名迹耶？  

吴客独来后，楚桡归夕曛。山形无地接，寺界与波分。巢鹊宁窥物，驯鸥自作群。老僧忘岁月，石上看江云。  

舟中值雨裴刁二君相与见过  

江上渰凄凄，天形接野低。岸痕生旧水，马迹踏春泥。风急侵衣重，山昏卷幔迷。谁惊二客论，不愧巨源妻。  

题刁经臣山居时已应辟西幕  

向不乐郡府，遂云归田园。结庐复种蓺，草树日已繁。散帙理旧学，了然无俗喧。春雨一回过，览耕登古原。青山每自爱，霁色当衡门。故人苟来往，名宦未尝言。趣适已不浅，道心良亦存。忽闻辟书至，便令驱犊辕。岂期同瓠瓜，长系蒿莱根。始知古君子，出处惟义敦。  

依韵和武平九月十五日夜北楼望太湖  

东吴临海若，看月上青冥。河漠微分练，星辰淡布萤。细烟沉远水，重露裛空庭。孤坐饶清兴，惟将影对形。  

寄西京通判宋次道学士  

当时交友都无几，欲问懽娱亦异今。花接上林新木变，水分清洛旧池深。嵯峨嵩色云常在，窈窕宫墙草又侵。脩竹千竿白家寺。昔年题处可能寻。  

送余中舍知汉州德阳  

匹马易为秣，单车长是轻。秋风来栈道，宿雨度关城。石上树林暗，山根江水明。桐花凤何似，归日为将行。  

郭之美忽至云往河北谒欧阳永叔沈子山  

春风无行迹，似与草木期。高低新萌芽，闭户我未知。忽闻人扣门，手把蟠桃枝。问我此蟠桃，缘何结子迟？但笑不复答，问者当自推。振衣向河朔，河朔人伟奇。以兹不答意，迟子北归时。  

椹涧昼梦  

谁谓死无知，每出辄来梦。岂其忧在途，似亦会相送。初看不异昔，及寤始悲痛。人间转面非，清魂殁犹共。  

灵树铺夕梦  

昼梦同坐偶，夕梦立我左。自置五色丝，色透缣囊过。意在留补缀，恐衣或绽破。殁仍忧我身，使存心得堕。  

夕发阳翟  

我行阳翟道，暮雨原上急。麒麟冢相望，霹雳碑下立。农耕傍山去，鬼火迸林入。莫问泉下人，马隤衣更湿。  

缺月  

缺月来照屋角时，西家狗吠东家疑。夜深精灵鬼初动，窸窣古莽无风吹。  

会胜院沃洲亭  

前溪夹州后溪阔，风吹细浪龙鳞活。孤亭一入野气深，松上藤萝篱上葛。葛花葛蔓无断时，女萝莫翦连古枝，当年吾叔读书处，夜夜湿萤来复去。  

题松林院  

静邃无尘地，青荧续焰灯。木鱼传饭鼓，山衲见归僧。野色寒多雾，溪痕夜阁冰。吾非谢康乐，独往亦何能？  

读月石屏诗  

余观二人作诗论月石，月在天上，石在山下，安得石上有月迹？至矣欧阳公，知不可诘不竟述，欲使来者默自释。苏子苦豪迈，何用强引犀角蚌蛤巧擘析？犀蛤动活有情想，石无情想已非的。吾谓此石之迹虽似月，不能行天成纪历。曾无纤毫光，不若灯照夕。徒为顽璞一片圆，温润又不似圭璧。乃有桂树独扶疏，常娥玉兔了莫觅。无此等物岂可灵！只以为屏安足惜！吾嗟才薄不复咏，略评二诗庶有益。  

齐国大长公主挽词  

贤行闻当世，尊隆异故常。每令夫结友，不为子求郎。夜月初沉海，姑星忽陨潢。临门亲祖祭，悲吹起脩冈。  

重过瓜步山  

魏武败忘归，孤军处山顶。虽邻江上浦，凿岩山巅井。岂是欲劳兵，防患在萌颖。我昔常登临，徘徊爱晴景。片雨西北来，风雷变俄顷。疾行下危磴，屦脱不及整。沾濡入舟中，幼子喜抱颈。问我适何之，衣湿不太冷。昨暮泊其阳，月黑夜正永。雁从沙际鸣，旅枕自耿耿。平明夹橹去，庙树耸寒岭。举首生白云，飘摇水中影。  

秋日村行  

溪雾昼又收，山村夜初晦。饥禽来往飞，远树青红碎。原上楚牛童，屋头吴妇碓。鸡肥酒已熟，野老邀同辈。  

暝  

杳杳钟初发，昏昏户闭时。巢禽投树尽，疲马入城迟。醉唱眠茅屋，烧光透槿篱。荷锄休带月，亭长竖毛眉。  

直宿广文舍下  

前夜宿广文，叶响竹打雪。昨夜宿广文，窗影竹照月。赖此数竿竹，与我为暖热。上有寒鹊栖，拳足如瘦蕨。平明欲飞去，唶唶若告说。我无喜可报，烦尔弄觜舌。亦尝苦老鸦，鸣噪每切切。为学本为道，穷蹙令素发。但能得酒饮，终日自兀兀。  

送唐紫微知苏台  

洞庭五月水生寒，卢橘杨梅已满盘。泰伯庙前看走马，阖闾城下见骖鸾。吴娃结束迎新守，府吏趋锵拜上官。曾过扬州能惯否？刘郎盏底劝须宽。  

送鲜于秘丞侁通判黔州  

壶头山下俗，巴妇曲中听。汲井熬盐白，烧田种谷青。岩风来虎啸，江雨过龙腥。事简能谈者，扬雄所草经。  

## 小畜集钞  

王禹偁  
酬种放征君一百韵  

太岁在辛卯，九月万木落。是时太阴亏，占云臣道剥。王生出紫微，谴逐走商洛。扶亲又抱子，迤逦过京索。弊车载书史，病马悬囊橐。西都不敢住，空负香山约。阌乡正南路，秦岭峭如削。肩舆碍巨石，十步三四却。妻孥亦徒步，碛砾不容脚。山店盖木皮，烟火浑燻灼。夜深闻贙虎，全家屡惊惧。山泉何萦回，切裂无桥彴。卸鞍引羸蹄，解袜事芒屩。晨澜发可鉴，朝涉胫如斮。商山六百里，天设皆岝崿。上洛在其中，狴牢曾未若。逐臣自可死，何必在远恶。刺史不我顾，古寺聊淹泊。卜居杂民甿，致养无精。知道由自宽，有亲强为乐。侧闻种先生，终南卧云壑。长沮既躬耕，元礼仍开学。王绩妇未娶，介洁翘孤鹤。之推母偕隐，教诲修天爵。诗情亦嗜酒，道气不服药。田衣剪荷芰，野饭烹茝药。雾豹泽文彩，冥鸿避矰缴。肯从羔雁聘？唯恐簪裾缚。如何宋右史，斥鷃议雕鹗？（起居舍人宋维翰奏：“种放隐居终南，乞量才录用。”颇为识者所笑。）玄纁与丹诏，恩礼诚非薄。仍敕京兆府，敦谕辞恭恪。先生恋板舆，纯孝心坚确。散发走烟峦，拜章谢恩渥。巨材犹在涧，大玉不出璞。使者遂空回，软轮何寂寞！贤母召征君，庭责词嗃々：胡为事章句，漏名入街郭？府县污我山，胥徒噪吾幄。以兹近声利，安得成高邈？誓将徙穷谷，庶可逃喧浊。先生拜引过，为寿开樽杓。陶陶又熙熙，何啻闻竽籥！人传到迁客，面目顿惭怍。器小识不远，当年事头角。遭时得一第，游宦何龌龊。逐膻甚蚍蜉，斗耀同<虫习><虫龠>。宰邑乏弦歌，谏垣无謇谔。便蕃朱紫绶，僣忝丝纶阁。方号骙々尨，已困狺狺犭足。待罪始知非，咄哉昧先觉。一聆高世行，罪发庸可擢。忍耻赋三章，尘埃寄（一作“望”。）寥廓。明年会恩宥，量移井蛙跃。靡暇谒南山，征途望西嶽。黄河波汹涌，白迳苔班驳。中条围解县，五老烟矗矗。此焉为郡副，乌敢事陨获。笼禽幸未死，尚且谋饮啄。米呼村婢舂，樵雇山僮斫。饲马捽寒芜，看书爇秋箨。信口亦吟哦，放心无适莫。君恩已绝望，人事终难度。相府一张纸，唤起久屈蠖。诚知有梁栋，未忍弃榱桷。五城天上开，三殿云间卓。重取故衣冠，笼裹山猱攫。病翼得风云，坏墙劳赭垩。谏官与史氏，旧职聊羁络。举袖拂石螭，凝眸睨金雀。冥心想前事，一梦何挥霍。长恐先生闻，倚松成大噱。关中朋友来，遗我神仙作。繁华远容骑，铮鏦美金错。古澹啜鉶羹，文雅铿木铎。千言距百韵，旨趣何绰绰。孰念气如虹，翻然轻抵鹊。俊甚麻姑抓，快比屠门嚼。浑金岂在镕，尺璧宁施琢。愈风齐捧檄，忘味同闻乐。置之向怀袖，日夕芬兰若。褒我尘俗韵，铅刀化干镆。同声必有应，过实还疑谑。盛夸山中事，云屋张霞幕。兰芽含露采，石髓和烟酌。巢由泉涤耳，园绮芝盈握。有时上绝顶，星斗近可摸。下视尘世人，营营似蟟蟟。男儿既束发，出处岐路各。苟非秉陶钧，即去持矛槊。致主比唐虞，安边如卫霍。不尔为逸人，深居返吾朴。胡然自碌碌，名节亦销铄。行年过半世，功业无圭勺。无术铸五兵，使民兴钱镈。无才统六师，逐寇开沙漠。空言说王道，肆目看人瘼。多惭指佞草，虚效倾心藿。一览大雅文，起予亦何博。况兹山野性，谟画昧方略。搔首谢朝簪，行将返耕凿。  

寄题陕府南溪兼简孙何兄弟  

甲湖在陕服，自昔名所重。许昌擅唐律，人口尚传颂。旧迹固蓁莽，胜概犹出众。前年谪商于，过此方忧恐。无暇濯溪泉，恻恻心甚痛！量移遇恩宥，方寸稍放纵。故人孙汉公，勤恳事迎送。柅车得三宿，延我入溪洞。春残尚有蝶，夏首始见蝀。朱樱实颇烦，黄鸟声亦哢。地幽接府署，亭高瞰村垄。萦砌水逶迤，入檐山巃嵸。鲤翻自跃金，蜗篆烧馀汞。石危君子介，笋乱小人勇。虚凉集鸥鹭，爽垲无蚊蠓。芰叶巧如剪，萍根密非种。迳苔白斑驳，岸草玄蓊菶。官酝绿开瓶，时果青出笼。醉中猛别后，依约似一梦！唯愁当要路，时仗栖阘茸。解梁虽近山，坑埆费耕墥。常风自盐南，日夕尘螉埲。云泉既辽远，草树非秀耸。况兹炎蒸月，絷缚何所动。缅怀八龙会，南溪与谁共？棣萼本多才，甘棠应少讼。枕簟与琴书，鸰原聊自奉。篇章取李杜，讲贯本姬孔。古文阅韩柳，特策开晁董。清吹席上来，当暑闭冰冻。菱脆擘琼枝，瓜甘浮蜜筩。气秋缘筱战，露晓圆荷捧。照湖小贺监，溪堂轻马总。此景且不同，此怀可长恸！平生好泉石，况复官散冗。近闻田紫微，涟水许就俸。（自注：田舍人量移军州，表乞就涟水居，诏许之。）援例苟得请，甲湖当日用。终老占溪居，卧看秋泉涌。  

七夕商州作  

去年七月七，直庐闲独坐。西日下紫垣，东窗昏青琐。露柳蜩忽鸣，风帘燕频过。寂寂红药阶，槿花开一朵。时清无诏诰，性淡忘物我。兀然何所营？横枕通中卧。梦入无何乡，蛱蝶甚幺么。孰谓处深岩，自得放慵惰。中官传宣旨，御诗令属和。惊起俨衣冠，拜舞苍苔破。逸翰龙蛇走，雅调金石播。洋洋治世音，乃赓强牵课。暮随丞相出，自谓天上堕！归来备乞巧，酒肴间瓜果。海物杂时味，罗列繁且伙。家人乐熙熙，儿戏舞娑娑。宠辱方若惊，倚伏忽成祸！九月谪商于，羁縻伏穷饿。凤仪困鸱吓，骥足翻鳖跛。山城已僻陋，旅舍甚丛脞。夏旱麦禾死，春霜花木挫。吾亲极衰耄，吾命何轗轲！稚子啼我前，孺人病我左。玄发半凋落，紫绶空垂拖。客计鱼脱泉，年光蚁旋磨。昨夜枕簟凉，西郊忽流火。河汉势清浅，牛女姿婀娜。商土本硗瘠，商民久劳瘅。霜旱固不支，水潦复无柰！【自注：今岁商山秋大水。】居人且艰食，行商不通货。郡小数千家，今夕唯愁呵。吾儿索来禽，【自注：即林禽。】倾市得一颗。举家成大笑，愁眉略舒軃。自念一岁间，荣辱两偏颇。赖有道依据，故得心安妥。穷乎止旅人，达也登王佐。匏瓜从系滞，糠秕任扬簸。批凤不足言，失马聊自贺。委顺信吾生，无可无不可！  

不见阳城驿并序  

予为儿童时，览元白集唱和《阳城驿》诗，时稹贬江陵，过南山，感阳道州而作是诗也。且改驿为避贤邮，不忍呼其讳也。乐天在翰林得而和之。又见杜紫微《富水驿》诗，题下解云：“富水驿旧名与阳谏议同。”卒章曰：“驿名不合轻移改，留警朝天者惕然。”淳化二年秋九月，予自西掖左宦商于，访其驿，则无有也。捡之图经，求之郡境，则富水地存而驿废，阳城之号，遂莫知矣。因作古风诗，申明三贤之作，且以“不见阳城驿”为首句。至于道州之行事，元诗尽之矣，此不复云。  

不见阳城驿，空吟昔人诗。谁改避贤邮？唱首元微之。微之谪江陵，憔悴为判司。路道商山驿，一夕见嗟咨！所嗟阳道州，抗直贞元时。时亦被斥逐，南荒终一麾。题诗改驿名，格力何高奇！乐天在翰林，亦和迁客词。遂使道州名，光与日月齐。是后数十年，借问经者谁？留题富水驿，始见杜紫微。紫微言驿名，不合轻改移。欲遣朝天者，惕然知在兹。一以讳事神，名呼不忍为。一以名警众，名存教可施。为善虽不同，同归化之基。迩来又百稔，编集空鳞差。我迁上雒郡，罪谴身絷维。旧诗犹可诵，古驿殊无遗。富水地虽在，阳城名岂知？空想数君子，贯若珠累累。三章诗未泯，千古名亦垂。德音苟不嗣，吾道当已而。前贤尚如此，今我复何悲！题此商于驿，吟之聊自怡。  

感流亡  

谪居岁云暮，晨起厨无烟。赖有可爱日，悬在南荣边。高舂已数丈，和暖如春天。门临商于路，有客憩檐前。老翁与病妪，头鬓皆皤然。呱呱三儿泣，惸惸一夫鳏。道粮无斗粟，路费无百钱。聚头未有食，颜色颇饥寒。试问何许人？答云家长安。去年关辅旱，逐熟入穰川。妇死埋异乡，客贫思故园。故园虽孔迩，秦岭隔蓝关。山深号六里，路峻名七盘。襁负且乞丐，冻馁复险艰。唯愁大雨雪，僵死山谷间。我闻斯人语，倚户独长叹！尔为流亡客，我为冗散官。在宦无俸禄，奉亲乏甘鲜。因思筮仕来，倏忽过十年。峨冠蠹黔首，旅进长素餐。文翰皆徒尔，放逐固宜然。家贫与亲老，睹尔聊自宽。  

竹<鼠留>  

商岭多修篁，苍翠连山谷。有鼠生其中，荐食无厌足。春笋啮生犀，秋筠折寒玉。饫饱致肥腯，优游恣蕃育。林密鸢不攫，穴深犬难逐。凤凰饿欲死，彼实无一掬。唯此竹间<鼠留>，琅玕长满腹。暖戏绿丛阴，举头傲鸿鹄。不知商山民，爱尔身上肉。有锸利其锋，有锥銛于镞。开穴窘如囚，洞胸声似哭。膏血尚淋漓，携来入市鬻。竹也比贤良，鼠兮类商俗。所食既非宜，所祸诚知速。吁嗟狡小人，乘时窃君禄。贵依社树神，俸盗太仓粟。笙簧佞舌鸣，药石嘉言伏。朝见秉大权，夕闻罹显戮。李斯具五刑，赵高夷三族。信有司杀者，在暗明与烛。彼狡无害贤，彼鼠无食竹。  

送筇杖与刘湛然道士  

有客遗竹杖，九节共一枝。鹤胫老更长，龙骨干且奇。我问何所来，来从西南夷。因思汉武帝，求此民力疲。明明圣天子，德教嘉四维。蛮貊尽臣妾，县道皆羁縻。僰僮与笮马，入贡何累累！此竹日以贱，轻视如蒿藜。我年三十七，血气未全衰。况在紫微垣，动为簪笏羁。倚壁如长（去声）物，岁月无所施。寸心空爱惜，惜此来天涯。忽承明主诏，来谒太乙祠。再见刘先生，气貌清且羸。持此以为赠，所谓得其宜。少助橘童力，好引花鹿随。步月莫离手，看山聊搘颐。微物懒致书，故作筇竹诗。  

对雪  

帝乡岁云暮，衡门昼长闭。五日免常参，三馆无公事。读书夜卧迟，多成日高睡。睡起毛骨寒，窗牖琼花坠。披衣出户看，飘飘满天地。岂敢患贫居！聊将贺丰岁。月俸虽无馀，晨炊且相继。薪刍未阙供，酒肴亦能备。数杯奉亲老，一酌均兄弟。妻子不饥寒，相聚歌时瑞。因思河朔民，输挽供边鄙。车重数十斛，路遥数百里。羸蹄冻不行，死辙冰难曳。夜来何处宿，阒寂荒陂里。又思边塞兵，荷戈御胡骑。城上卓旌旗，楼中望烽燧。弓劲添气力，甲寒侵骨髓。今日何处行？牢落穷沙际。自念亦何人，偷安得如是！深为苍生蠹，仍尸谏官位。謇谔无一言，岂得为直士？褒贬无一词，岂得为良史？不耕一亩田，不持一只矢。多惭富人术，且乏安边议。空作对雪吟，勤勤谢知己。  

送朱九龄  

吏隐不求贵，亲老不择禄。之子有俊才，弱冠中正鹄。弗坠先人业，何惭有道谷。 一命佐砀山，枳棘聊容足。再命宰嘉兴，丝桐几易俗。率身甘莱茹，养母求粱肉。承颜苟不亏，折腰未为辱。解印无馀赀，舟中只琴筑。十口寄淮泗，一身来辇毂。又说东南行，秋风江水渌。鄱阳古名郡，赤金流山谷。每岁鼓钱刀，从来设官局。还得便高堂，无辞縻逸躅。飏帆江湖思，木脱天地肃！枫叶紫斓斒，蓼花红。津吏晓来迎，溪僧夜留宿。至止事方简，优游从所欲。江城丰稻粱，水市多鱼蔌。三载奉甘饴，百钱饱家族。自有彩衣华，勿叹蓝袍绿！行年未三十，气壮颜如玉。行义日以闻，焉能长碌碌。终列侍臣班，耀我同年录。且赋《白华》诗，唱作离筵曲。  

暴富送孙何入史馆  

孟郊尝贫苦，忽吟不贫句。为喜玉川子，书船归洛浦。【自注：孟郊有《忽不贫喜卢仝书船归洛》诗。】乃知君子心，所乐在稽古。汉公得高科，不足惟坟素。二年佐棠阴，眼黑怕文簿。跃身入三馆，烂目阅四库。孟贫昔不贫，孙贫今暴富。暴富亦须防，文高被人妒。  

送冯尊师时冯再为拾遗  

前日访潘阆，下马入穷巷。忽见双笋石，卧向青苔上。云是冯尊师，秋来留在兹。今说东南行，问我坚乞诗。又见宋阁老，亦言诗甚好。欲去天台山，即别长安道。台阁有群英，赠别瑰与琼。琤然满怀袖，此事殊为荣。安用征吾句，吾道方龃龉。老为八品官，有山未能去。束发号男儿，出处贵得宜。出则学皋夔，独立称帝师。处则同乔松，决起如冥鸿。谁能似蚯蚓？蟠屈泥土中。师行甚可羡，云鹤无羁绊。为我持此诗，题于桐柏观。  

庶子泉  

物趣同天造，物景不自胜。泉乎未遇人，石罅徒流迸。宫相政多暇，行乐蹑岩磴。发蒙涨为溪，幽致兹焉盛。唐贤大历后，峭壁刻名姓。我来一何暮！今秋始乘兴。山势环有缺，山门壶引柄。乍挹清泚香，颇惬幽闲性。味将春茗宜，光与晓岚暝。架竹落僧厨，远声入清磬。何当宿禅室，欹枕终夜听。饮多病骨换，照久尘襟迥。销尽谪居愁，无心治归艇。  

阳冰篆  

泠泠庶子泉，落落阳冰笔。云气势奔垂，龙蛇互蟠屈。峄山既劘灭，石鼓又缺失。唯兹数十字，遒劲倚云窟。模印遍华夷，流传耀缃帙。书诚一艺尔，小道讵可忽。乃知出人事，千古名不没。  

东门送郎吏行寄承旨宋侍郎  

西门送仆射，鞍马照路光。南门送贰卿，冠盖遥相望。东门送郎吏，舣舟隋堤傍。郎吏诚隔品，同直白玉堂。丈人况知己，振拔在举扬。携手惜我去，深劝离别觞。醉中不记事，烟水空茫茫。醒来闻鸣橹，呕轧独一伤。犹疑在禁中，残漏寒丁当。回望银台间，五云遮帝乡。众散今如此，升沉庸何伤。丈人名位峻，只欠登岩廊。平居倦朝请，高论思退藏。圃田有别业，古木罗修篁。覃亭寒萧萧，池波碧泱泱。尝云拂袖去，可以傲羲皇。丈人果能尔，识度非寻常。安车比疏广，辟谷如张良。再拜愿丈人，寿考仍康强。自念山野士，不解随圆方。宦途多龃龉，身计颇悲凉！行将解簪笏，归去事农桑。幸容操履杖，洒扫循丘墙。  

北楼感事有序  

唐朱崖李太尉卫公，为滁州刺史，作怀嵩楼，取怀归嵩洛之义也。卫公自为之记，其中述直翰林时同僚存没，且有白鸡黄犬之叹，颇露知退之心。及自滁征拜，再秉钧轴，卒以怙权贾祸，贬死海外，则向之立言，诚空文尔！皇宋至道元年夏五月，仆自翰林学士，尚书礼部员外郎知制诰，除工部郎中知滁州、军州事。到郡之日，访卫公旧迹，楼之与记，皆莫知也。而郡有北楼，通刺史公署，登眺终日，甚亦自得。作《北楼感事》诗以见志。  

北楼出林杪，登览开病姿。旁带滁州城，雉堞何逶迤。下入刺史宅，却临统军池。【自注：孟统军作小池，在楼下。】伊予翰林客，失职方在兹。两衙部领外，尽日吟望时。晚窗度急雨，夏木交繁枝。淮南气候殊，经秋啭黄鹂。檐前有山果，采掇亦甘滋。樽中有官酝，倾酌任醇醨。忘机得真趣，怀古生远思。念昔李太尉，落落邦家基。下笔到西汉，料兵如六奇。谪官来此郡，郁郁持一麾。尝作怀嵩楼，记文悲盛衰！甚得进退理，深明祸福机。未几再入用，斯言忽如遗。君恩匪胶柱，天殃若影随。六月万里行，炎荒竟不归。功成又名遂，不退将安之。姑以人事较，勿凭天命推。矧予草泽士，被褐复羹藜。谬因弄文翰，八载侍丹墀。三入承明卢，古人期并驰。玉堂百日罢，所累非文辞。强仕未为老，望郎不为卑。淮边永阳郡，人物自熙熙。费用量所入，丰约从其宜。一妻本糟糠，不识金翠施。三男无庶孽，讵爱纨绮赀。甘贫绝诛求，易退无羁縻。五十拟归耕，何必悬车期。且予望卫公，云龙与山麋。唐贤昔际遇，文雅道光辉。进士取将相，易于俯拾棋。自从五代来，素风已陵迟。干戈为政事，茅土输健儿。儒冠筮仕者，仅免寒与饥。至今明圣代，此风犹未移。自无经济术，焉能碌碌为。归欤复归欤，无忘《北楼》诗。  

官酝  

为郡得官酝，月给盈三斛。地僻少使车，时清罕留狱。老大复迁谪，吾怀颇幽独。婵娟楼上月，烂漫池边菊。东院与西亭，翛翛风弄竹。对此不开樽，骚人应恸哭。独酌入醉乡，陶然瞑双目。醒来成浩叹，胡为事口腹？彝酒书垂诫，群饮圣所戮。汉文亦禁酒，患在糜人谷。自从孝武来，用度常不足。推搉夺人利，取钱入官屋。古今事相倍，帝皇道难复。吾无奈尔何！更尽杯中渌。  

黑裘  

野蚕自成茧，缲密为山。此物产何许，莱夷负海州。一端重数斤，裁染为亵裘。守黑异华侈，崇俭非轻柔。熏香则无取，风雪曾何忧。朝可奉冠带，夜以为衾裘。（一作裯）晏婴三十年，庶几迹相侔。季子叹貂弊，吾服已为优。不取狐貉者，亦当师仲由。况我屡迁谪，行采赓歌讴。映发垂鹭顶，植杖昂鸠头。袖宽可以舞，老农即为俦。不曳银台门，任尔争封侯。  

闻鸮有序  

滁，淮地也，郡堞之上，鸱鸮巢焉。永夕鸣啸不已，妻子惊死，或终夜不寐。因作诗以喻之，并征前贤放逐而闻是鸟者，总而述之，以见吾志。  

元精自万汇，羽族何茫茫！为怪有鸱鸮，为瑞称凤皇。凤皇不时出，未识五色章。吾生在邹鲁，风土殊远方。鸣鸠随乳燕，日夕巢吾梁。翩翾杂鸟雀，比屋率为常。又从筮仕来，五年居帝乡。更直入承明，侍宴夜未央。上林闻莺啭，巧舌如笙簧。鸱鸮徒知名，闻见实未尝。顷年谪商山，听之已悲凉！今兹出内庭，罚郡来永阳。谁知尔鸋鴂，营巢在城墙。年加睡渐少，秋尽漏且长。鸣啸殊不已，历历含微霜。孺人泣我右，稚子啼我傍。吾心非达士，讵免亦怅怅。人生纵百岁，忽若石火光。其间有穷通，幽昧难自量。我爱皋与夔，峨冠虞舜堂。箫韶闻九成，丹穴来锵锵。又爱闳与散，陈力遇文王。鸑鷟听岐山，多士周道昌。嗟嗟汉贾谊！年少谪南荒。故有《鵩鸟赋》，倚伏理甚详。郇公暨邺侯，放逐同一邦。夜深闻此鸟，韦公涕霑裳。李侯举酒令，斯音非不祥。坐客如不闻，罚之以巨觞。遂使恶声鸟，听之无所伤。【自注：天宝中，韦郇公谪守蕲州，时李邺侯亦以处士放逐，因夜饮闻鸱鸮，韦公泣下，李侯曰：“此鸟，人以为恶，其声可听。”乃令坐客，有不闻其声者，罚以大杯。由是听之不厌。】赞皇贬袁州，怀鸮义亦臧。【自注：李太尉有《怀鸮赋》。】乃知昔贤哲，未免亦凄遑。况予不肖者，邀宠在朝行。报国惟直道，谋身昧周防。四年两度黜，鬓发已苍苍。虽得五品官，销尽百炼钢。何当解印绶，归田谢膏粱。教儿勤稼穑，与妻甘糟糠。凤来非我庆，鸮集非我殃。优游尽天年，身世俱可忘。  

甘菊冷淘  

经年厌粱肉，颇觉道气浑。孟春致斋戒，敕厨惟素飧。淮南地甚暖，甘菊生篱根。长芽触土膏，小叶弄晴暾。采采忽盈把，洗去朝露痕。俸面新且细，溲牢如玉墩。随刀落银镂，煮投寒泉盆。杂此青青色，芳草敌兰荪。一举无孑遗，空愧越碗存。解衣露其腹，稚子为我扪。饱惭广文郑，饥谢鲁山元。【自注：广文先生饭不足，元鲁山饥而死。】况我草泽士，藜藿供朝昏。谬因事笔砚，名通金马门。官供政事食，久直紫微垣。【自注：知制诰给政事食，自小许公始。】谁言谪滁上！吾族饱且温。既无甘旨庆，焉用味品烦！子美重槐叶，直欲献至尊。【自注：事见杜工部《槐叶冷淘》诗。】起予有遗韵，甫也可与言。  

酬杨遂  

杨君江左士，文律何飘飘。人言未冠时，作赋凌洞箫。甲科中南国，（江南状元及第。）通籍趋东朝。（入中朝，为赞善。）轗轲位不进，陶潜还折腰。（复为县令）宰邑向蜀道，萑蒲忽兴妖。官小力不支，奔窜避枪刀。朝廷责守土，黜入县佐僚。昨朝写孤愤，遗我有客谣。伊予亦左迁，讽之心无憀。人生一世间，否泰安可逃。姑问道何如？未必论卑高。自古富贵者，撩乱如藜蒿。德业苟无取，未死名已消。岂期颜子渊，不朽在一瓢。推此任穷达，其乐方陶陶。达则为鹍鹏，穷则为鹪鹩。垂天与巢林，识分皆逍遥。  

和杨遂贺雨  

我罢内廷职，出临永阳民。永阳民虽庶，未免多饥贫。富之既无术，龊龊为谨身。可堪今夏旱，如燎复如焚。厥田本涂泥，坐见生埃氛。稚老无所诉，嗷嗷望穹旻。食禄忧人忧，早夜眉不伸。从决狱中囚，遍祷境内神。楚辞有山鬼，庙貌罗水滨。胡法有浮图，寺宇连城闉。斋庄命寮寀，供给抽俸缗。鼓笛迎湫水，香花照金轮。诚知非典故，且慰旱人。偶与天雨会，滂沱四郊匀。插秧复修堰，野叟何欣欣！可办官府调，亦免农艰辛。燮调赖时相，感应由圣君。于吾复何有，敢望歌颂云。清流杨水部，德与我为邻。仇香官位屈，何逊诗格新。见投《贺雨》诗，言自人口闻。夫君盖私我，过实岂相亲。为霖非我事，职业惟词臣。若有民谣起，当歌帝泽春。庶使采诗官，入奏助南薰。  

扬州寒食赠屯田张员外成均吴博士同年殿省柳丞  

前年寒食节，待诏直内庭。休假百官出，独掩深严扃。近侍不敢醉，赐酒空满瓶。闲就通中枕，时闻索上铃。思入无何乡，兀然欲忘形。去年寒食日，滁上忝专城。山歌喧里巷，春物媚池亭。永阳溪水渌，琅邪山色青。谪宦自消遣，不敢夸独醒。往往取官酝，时时对花倾。醉来念身世，翻使泪纵横。今年莅淮海，时节又清明。对案有留事，听歌无欢声。胥徒费簿领，使客烦送迎。狴牢未空歇，堰<土录>劳修营。衰病力不支，懒慢性已成。虚花满双目，素发添数茎。酒肴略无味，妓乐固难听。谁言寒食下，终日取茶烹。屯田布素交，屈此关市征。昔年同应举，典衣飞巨觥。博士东观客，求官得步兵。况且丹陛前，同为出谷莺。殿丞尹我邑，桑梓复弟兄。吏隐掌鹾茗，终朝谈道经。三贤宴会少，七夕休假并。何不策我马，废苑寻流萤。何不荡我舟，楼台访摘星。三春景欲尽，九曲波始平。居然逼吏后，顿此阻交情。老态厌春华，病身忧宿酲。如水若不改，藉糟亦胡宁？解印蓄素志，吟诗露丹诚。维扬非所爱，有便即为耕。  

扬州池亭即事  

冥心阅群动，亦各趋所安。胡为名利人，戚戚常鲜欢。吾生四十四，结珮呼郡官。掌言入纶阁，待诏直金銮。匪谓得禄少，所嗟行道难！前年谪滁州，忧时双鬓残。赖有琅邪溪，时濯尘缨冠。朝佥徙淮海，任重力易殚。君恩讵可报！感激涕汍澜。民瘼不能治，恻隐情悲酸。况复多病身，名宦心已阑。归田未果决，怀禄尚盘桓。公退何所适？池亭一凭栏。旭日媚春弄，微风生鸣湍。呵僮勿挟弹，留客不持竿。用冀鱼鸟驯，熙熙肆游观。神仙未可学，吏隐聊自宽。孤吟刻幽石，此义非考槃。  

一品孙郑昱郑絪，元和中拜相，至郑昱六世矣。  

卜葬得假官，南出安上门。鞭马六十里，暮投中书村。村翁馆我宿，茅屋欲黄昏。有客忽投刺，自称一品孙。气貌不凡俗，因为开酒樽。坐久问家谍，其族大且繁。池州有清节，滥觞发洪源。太傅擅鸿笔，入相又出藩。其家本开封，改号一何尊。至昱始六代，布衣老丘樊。跨驴入府县，驱犊耕郊原。家庙固已毁，国史空具存。盛德百世著，功必格乾坤。高大已不祀，羡絪何可论。况复起章句，乘时宠便蕃。子孙虽替陵，尚得守田园。我爱三代时，法度有深根。卿大夫称家，世世奉苹蘩。四民有定分，宦路无驰奔。自从杂霸道，倾夺日喧喧。脱耒秉金钺，吮笔乘朱轩。朝荣暮又辱，容易如掌翻。古道不可仗，颓波益以浑。何况度木者，倒置轮与辕。我亦起白屋，两朝直紫垣。荫子有冠裳，赏延弟与昆。尽待食人禄，将何报君恩！农桑国之本，孝义古所敦。五族不力穑，终岁饱且温。虽非享富贵，亦以蠹黎元。唐贤尚消歇，我辈奚足言。呼儿讽此诗，播在篪与埙。  

月波楼咏怀有序  

月波之名，不知得于谁氏，图缀、故老，皆无闻焉。因作古诗一章，凡六百八十字，陷于楼壁，庶使兹楼之名，得与诗俱不泯也。  

郡城无大小，雉堞皆有楼。其间著名者，不过十数州。吹箫事辽迥，仙迹难寻求。庾公在九江，缔构何风流。谢守镇宣城，叠嶂名有由。东阳敞八咏，吾闻沈隐侯。白雪架郢中，调高谁和酬？黄鹤倚鄂渚，仙去事悠悠。赞皇谪滁上，作赋怀嵩丘。楼居出俗态，泽国多胜游。好景不遇人，安得名存留！齐安古郡废，移此清江头。筑城随山势，屈曲伏环周。兹楼最轩豁，旷望西北陬。武昌地如掌，天末入双眸。平远无林木，一望同离娄。山形如八字，会合势相勾。【自注：东晋方士戴洋言，武昌有山无林，山形八字，势不及九，故孙权以黄武元年都武昌，八年迁建业。】三国事既远，六朝名亦休。近从唐末来，争夺互仇雠。斯楼备矢石，此地控咽喉。终朝望烽燧，连岁事戈矛。可怜好诗景，牢落无人收。皇家统万国，远迩尽怀柔。三圣四十年，荡荡文德修。淮甸为内地，黄冈为上游。儒冠假郡印，践更若公邮。况多办职吏，谁肯恣吟讴。伊余何为者？窃慕骚人俦。两朝掌文翰，十年侍冕旒。去岁出西掖，谪居抱穷愁。日日江楼上，风物得冥搜。何人名月波？此义颇为优。西南新桂魄，初上悬玉钩。晓濑清且浅，漂荡影沉浮。三五金波满，夜光如暗投。骊龙弄颔珠，晃朗照汀洲。澹台拔宝剑，碎璧斩长虬。冰轮晓入地，推下赤金球。阑干四五星，斜汉印清秋。谁家上元灯，儿盛刳藜薮。此景吟不出，谩使声呦呦。千里画图阔，四时诗兴幽。野花媚宫缬，芳草铺碧。火云照沙浦，暴雨倾瓦沟。白乱芦花散，红殷蓼穗稠。檐冰垂若链，雪片大于鸥。江蓠烟漠漠，宫柳雨飕飕。舟子斜荡桨，牧童倒骑牛。水獭有时戏，江豚颇能泅。山鸟奏竽籁，落霞展衾裯。鱼网雪离离，酒旗风飂々。旅怀虽自适，诗物奈相尤。右顾徐邈洞，精灵知在不？左瞰伍员庙，荒隙令人羞。楼中何所有，官酝湛蚍蜉。棋枰留客坐，琴调待僧抽。橘苞邻药鼎，墨笔间茶瓯。平生性幽独，寂寞谁献酬？官常已三黜，怀抱罹百忧。凭阑忆王粲，望阙同子牟。自甘成潦倒，无复事声猷。身世喻泡幻，衣冠如赘瘤。放意无何乡，谁分亲与仇！寓形朝籍中，毁誉任啁啾。君恩无路报，民瘼无术瘳。唯惭恋禄俸，未去耕田畴。题诗郡楼上，含毫思义猷。功名非范蠡，何必泛扁舟。  

十月二十日作是日甚寒，始有冰  

重衾又重茵，盖覆衰孄身。中夜忽涕泗，无复及吾亲。须臾残漏歇，吏报国忌辰。凌旦骑马出，溪冰薄潾潾。路傍饥冻者，颜色颇悲辛。饱暖我不觉，羞见黄州民。昔贤终禄养，往往归隐沦。谁教为妻子，头白走风尘。修身与行道，多愧古时人。  

成武县作  

释褐来成武，初官且自强。位卑松在涧，俸薄叶经霜。雨菌生书案，饥禽啄印床。犹惊写秋卷，枕砌落花黄。  

寄砀山主簿朱九龄  

忽思蓬岛会群仙，二百同年最少年。利市襕衫抛白纻，风流名纸写红笺。歌楼夜宴停银烛。柳巷春泥污锦鞯。今日折腰尘土里，共君追想好凄然。  

寄鱼台主簿傅翱  

听说鱼台景最奇，鲍参军到语多时。【自注：时林法椽来自鱼台，因言烟水之兴，故有此句。】波平绿野悬鱼网，木脱空城露酒旗。锦掷鲜鳞红拨刺，雪翻寒鹭白褵褷。仍夸县尹风骚客，应有秋来唱和诗。  

寄宁陵陈长官  

吏隐宁陵县，琴堂枕古河。家山隔江远，风雨过船多。假日亲寻药，公庭自种莎。相逢如旧识，执手动劳歌。  

寄金乡张赞善  

年少辞荣自古稀，朝衣不着着斑衣。北堂侍膳侵星起，南亩催耕冒雨归。种竹野塘春笋脆，采兰幽涧露牙肥。伊予自是徒劳者，未得同寻旧钓矶。  

游虎丘山寺  

寺墙围着碧孱颜，曾是当年海涌山。尽把好峰藏院里，不教幽景落人间。剑池草色经冬在，石座苔花自古斑。珍重晋朝吾祖宅，一回来此便忘还。  

寄献润州赵舍人  

南徐城古树苍苍，衙府楼台尽枕江。甘露钟声清醉榻，海门山色滴吟窗。直庐久负题红叶，出镇何妨拥碧幢。闻说秋来自高尚，道装筇竹鹤成双。  

记言彩笔罢摛华，郡阁高闲似道家。琴院坐听江寺磬，郡楼吟见海山霞。春园遗母亲烧笋，夜榻留僧自煮茶。应笑陶潜未归去，折腰奔走在泥沙。  

寄毗陵刘博士  

毗陵古郡接江堧，赴任琴书共一船。下岸且寻甘露寺，到城先问惠山泉。秋蟾吐槛供吟兴，野鹤偎床伴醉眠。官散道孤诗笔老，不应双鬓更皤然。  

除夜寄罗评事同年  

岁暮洞庭山，知君思浩然。年侵晓色尽，人枕夜涛眠。移棹灯摇浪，开窗雪满天。无因一乘兴，同醉太湖船。  

郡僚方贺正，独宿太湖棱。阶下羞为吏，船中祇载僧。折梅和薄雪，煮茗对孤灯。应笑排衙早，寒靴踏晓冰。  

春日官舍偶题  

薄宦苦流离，壮年心已衰。莺花愁不觉，风雨病先知。晓月晃竹屋，寒苔叠槿篱。无人慰幽寂，庭柳自低垂。  

寄献翰林宋舍人  

金鼎盐梅偶未和，位高犹说野情多。宫墙月上开琴匣，道院风清响药箩。留客旋烧含露笋，倩僧教种耐霜莎。孤寒知有为霖望，未忍江头钓绿波。  

吴江县寺留题  

松江江寺对峰峦，槛外生池接野滩。幽鹭静翘春草碧，病僧闲说夜涛寒。晨斋施笋惟溪叟，国忌行香只县官。尽日门前照流水，尘缨浑拟濯汍澜。  

中元夜宿馀杭山仙泉寺留题  

祭庙回来略问禅，藓墙莎迳碧山泉。风疏远磬秋开讲，水响寒车夜救田。蓝绶有香花菡萏，竹窗无寐月婵娟。自惭政术贻枯旱，忍卧松阴漱石泉。  

言怀  

宦途日日与心违，人事纷纷任是非。却为游山置行李，渔家船舫道家衣。  

泛吴松江  

苇篷疏薄漏斜阳，半日孤吟未过江。唯有鹭鹚知我意，时时翘足对船窗。  

苏州寒食日送人归觐  

江城寒食下，花木惨离魂。几宿投山寺，孤帆过海门。篷声泼火雨，柳色禁烟村。定省高堂后，斑衣减泪痕。  

春晚游太和宫  

数里新萍夹岸莎，春来乘兴宿烟萝。随风蝴蝶颠狂甚，当路花枝采折多。绛节参差抽苦笋，翠钿狼籍撒圆荷。湖山满眼不归去，空羡渔翁雨一蓑。  

再泛吴江  

二年为吏住江滨，重到江头照病身。满眼碧波输野鸟，一蓑疏雨属渔人。随船晓月孤轮白，入座晴山数点春。张翰精灵还笑我，绿袍依旧惹埃尘。  

赠湖州张从事  

前年春榜亚龙头，词赋曾推第一流。上直未归红药院，供吟先得白苹洲。酒醒野寺烹山蕨，公退溪亭狎海鸥。自是吴门折腰吏，满衣尘土为君羞。  

送李中舍罢萧山赴阙  

吏隐江东五六年，归时犹恋好山川。野僧送别携诗句，瘦马临歧当酒钱。吴苑醉逢梅弄雪，隋堤吟见柳垂烟。自言更共秋涛约，未舍西兴一钓船。  

和郡僚题李中舍公署  

树影池光映晓霞，绿杨阴下吏排衙。闲拖屐齿妨横笋，静拂琴床有落花。地脉暗分吴苑水，厨烟时煮洞庭茶。青宫词客多闲暇，按曲飞觞待岁华。  

题张处士溪居  

云里寒溪竹里桥，野人居处绝尘嚣。病来芳草生渔艇，睡起残花落酒瓢。闲把道书寻晚迳，静携茶鼎洗春潮。长洲懒吏频过此，为爱盘飧有药苗。  

送查校书从事彭门  

佐幕徐方鬓未秋，官升芝阁更风流。姓名旧在莺迁榜，诗什重题燕子楼。渐有俸钱供药债，应无归梦到渔舟。公馀时上台头寺，珠履金貂共胜游。  

送罗著作奉使湖湘  

使星躔次入长沙，晓别延英去路赊。数刻漏中承密旨，几重湖外奉皇华。山行马拂湘川石，寺宿僧供岳麓茶。回日期君直西掖，当阶红药正开花。  

送冯学士入蜀  

锦川宣共少年期，四十风情去未迟。蚕市夜歌欹枕处，峨嵋春雪倚楼时。休夸上直吟红药，多羡乘轺听子规。莫学当初杜工部，因循不赋海棠诗。  

贺将作孔监致仕  

泣辞明主挂冠簪，便约幽云老旧林。朝请罢来频典笏，田园归去只携琴。焚香静院当山色，晒药空庭避竹阴。一子得官三品禄，未饶疏传有黄金。  

和陈州田舍人留别  

演纶多暇每封章，暂去颁条道更光。郡吏好排红粉妓，史君曾是紫薇郎。楼台有月新诗出，囹圄无人绿草长。地接清淮足佳致，水村烟坞似鱼乡。  

阁下暮春  

诏书稀少日何长，闲枕通中睡一场。院吏报来丞相出，紫微花影上东廊。  

初入山闻提壶鸟时秋暖，此鸟忽闻  

迁客由来长合醉，不烦幽鸟道提壶。商州未是无人境，一路山村有酒沽。  

初到商州馆于妙高禅院佛屋壁上见草圣数行读之乃数年前应制时所作皇帝试贡士歌思追前事有感而成章  

应制歌篇对玉除，是谁传写到商于。昔从蓂荚阶前作，今向莲花座畔书。商颜未甘随绮季，汉庭曾忝用相如。山僧莫怪频垂泪，乍别承明旧直庐。  

谪居感事一百六十韵  

迁谪独熙熙，襟怀自坦夷。孤寒明主信，清直上天知。消息还依道，生涯只在诗。唯当谕山水，讵敢咏江蓠。偶叹劳生事，因思志学时。读书方睹奥，下笔便搜奇。赋格轻鹦鹉，儒冠薄鵕鸃。耕桑都不事，园井未曾窥。必欲缣缃富，宁教杼轴纰。光阴常矻矻，交友尽偲偲。步骤依班马，根源法孔姬。收萤秋不倦，刻鹄夜忘疲。流辈多相许，时贤亦见推。叨荣偕计吏，滥吹谒春司。仆瘦途中病，驴寒雪里骑。空拳入场屋，拭目看京师。技痒初调箫，锋銛欲试锥。甲科登汉制，【自注：太平兴国五年，予首中甲科。】内殿识尧眉。数刻愁晡矣，三题亦勉之。先鸣输俊彦，上第遂参差。罢举身何讬，还家命自奇。惟惭亲倚户，敢望嫂停炊。竭力求甘旨，终朝走路歧。贪希仲由米，多废董生帷。丹桂何时折，孤蓬逐吹移。知怜无国士，志气自男儿。季子貂裘弊，狂生刺字隳。广场重考覆，蹇步载驱驰。明代宁甘退，青云暗有期。礼闱冠多士，御试拜丹墀。泽雾宁惭豹，抟风肯伏雌。重瞳念孤迹，一第忝鸿私。得告还乡贵，除官佐邑卑。折腰称小吏，矩步慎初资。【自注：予解褐得主簿。】枳棘心何恨！松筠操自持。及亲家有养，事长礼无亏。铜墨官常改，烟霄雨露垂。县花聊主管，寺棘且羁縻。【自注：予九年授大理评事，知苏州、长洲县。】吴郡包山侧，长洲巨海湄。万家呼父母，【自注：民间多呼县令为父母官。】百里抚茕嫠。敢起徒劳叹，长忧窃禄嗤。宦途甘碌碌，官业亦孜孜。政事还多暇，优游甚不羁。村寻鲁望宅，寺认馆娃基。【自注：甫里有陆鲁望宅。灵岩寺，馆娃故宫。】西子留香迳，吴王有剑池。【自注：采香径在灵岩寺，剑池在虎丘寺。】狂歌殊不厌，酒兴最相宜。草织登山履，蒲纫【自注：平声。】挽舫绥。果酸尝橄榄，花好插蔷薇。震泽柑包火，松江鲙缕丝。三年无异政，一箧有新词。多恋南园卧，【自注：苏州南园，最为胜景。】俄从北阙追。【自注：雍熙四年，予奉征召赴阙。】呈材真朴樕，召对立茅茨。载笔居三馆，登朝忝拾遗。紫泥天上降，朱绂御前披。侍从殊为贵，图书颇自怡。史才愧班固，谏笔谢辛毗。拟把微躯杀，惭将厚禄尸。安边上章疏，【自注：端拱年，诏百官各言边事，因上封章极言，为上容纳。】端拱献箴规。【自注：予初拜拾遗，即上端拱箴，颇有讽谕。】精鉴逢英主，知怜是首夔。【自注：予论边事，特为赵许公所器。】赓歌才不称，掌诰笔难摛。【自注：是岁，蒙上召予殿上作歌，遂有西掖之拜。】制历无多事，【自注：阁下有制历当直舍人，如无除目，书名而出。】词头每怯迟。繁阴温室树，清吹万枝年。青琐霞光透，苍苔露片萎。御香飘砚席，宫叶落缨緌。看浴池心凤，闲扪殿角螭。上林花掩映，仙掌露淋漓。对近瞻旒冕，班清辟虎貔。宫帘垂翡翠，御水动涟漪。纪号年淳化，朝元月建寅。【自注：叶移】摄官捧宝册。【自注：淳化元年立正伏，别上尊号，予摄中书侍郎，捧玉册玉宝。】祝寿执樽彝。表案行低折，【自注：时予又押诸方表案。】宫悬听肃祗。德音王泽润，【自注：是月德音降。】谦柄斗杓移。【自注：时上省尊号。】贵接皋夔步，深窥龙凤姿。策勋何煊赫，赐紫更萎蕤。【自注：是岁加柱国，谢日，面赐金紫。】蚊力山难负，鹈梁翼易滋。论功惭八柱，受服欲三褫。【自注：音迟。】只虑殃将至！曾无事可裨。趁朝空俯伛，退食自逶迤。更直当春好，横行隔宿咨。【自注：每休假三日后谓之横行，于正衙参假，院吏隔夜报。】内朝长得对，驾幸每教随。琼院观云稼，金明阅水嬉。赏花临凤沼，侍钓立鱼祇。拂面黄金柳，酡颜白玉卮。分题宣险韵，【自注：每应制赋诗，上出难韵。】翻势得仙棋。【自注：上尝赐两制棋势图，一曰对面千里，二曰独飞天蛾，三曰海底取明珠，四曰妙算无穷。人莫能晓。】竟举窥天管，争燃煮豆萁。恨无才应副，空有表虔祈。【自注：每有御制诗韵难，并新棋势，但上表免和，诉不晓而已。】睿眷偏称赏，天颜极抚绥。中官赐文字，【自注：两朝每赐御诗，皆遣中官送至本院。】院吏捧巾綦。遭遇诚堪惜，功名窃自思。请缨无壮志，砚草亦胡为。未献东封颂，空镌北嶽碑。【自注：淳化元年，奉敕重修北岳，予撰碑。】深惭专俎豆，长欲议边邮。但可怀骄子，何须斩谷蠡。胸中贮兵甲，堂上有熊罢。成败观千古，施张在四维。兼磨断佞剑，拟树直言旗。【自注：已上盖言予平生之志也。】遇事难缄默，平居疾喔咿。无权逐鸟雀，俯首任狐狸。廷尉专刑煞，【自注：以制诰舍人兼大理寺事。】词臣益等衰。五花仪久废，三尺法聊施。书命犹无谄，【自注：予在阁下，草词多不虚饰，以此亦为人所怨。】评刑肯有欺。厚诬凌近侍，内乱疾妖尼。【自注：妖尼道安，诬告徐骑省。】丹笔当无赦，金科了不疑。拜章期悟主，仆法更防维。萋菲终无已，雷霆遂赫斯。如弦伤讦直，投杼觅瑕疵。众铄金须化，群排柱不支。佞权回北斗，谗舌簸南箕。阙下羊肠险，朝端虎尾危。道孤贻众怒，责薄赖宸慈。西掖除三字，南山佐一麾。苍黄尘满面，挥洒涕交颐。目断九重阙，魂销八达衢！尊亲远扶侍，兄弟尽流离。秦岭偏巉绝，商于更险巇。吾庐何处是，我马忽长辞。六里山苍翠，丹河浪渺瀰。分封思卫鞅，割地忆张仪。懒读三间传，空寻四皓祠。畲烟浓似瘴，松雪白如梨。坏舍床铺月，寒窗砚结澌。振书衫作拂，解带竹为椸。呼童泥茶灶，从僧借药筛。钟愁上寺起，角怨水门吹。【自注：上寺在州北，子城有水门。】旧友谁青眼，新秋出白髭。【自注：予到商州，始有白髭。】烟岚晴郁郁，风雨夜飔飔。我过徒三省，吾生自百罹。初来闻旅雁，不觉见黄鹂。市井携山菜，房廊盖木皮。【自注：商州民多以木皮苫屋。】野花红烂漫，山草碧褵褷。副使官资冷，商州酒味醨。尾因求食掉，角为触藩羸。有梦思红药，无心采紫芝。瘦妻容惨戚，稚子泪涟洏。暖怯蛇穿壁，昏忧虎入篱。松根燃夜烛，山蕨助朝饥。岂独堂亏养，还忧地乏医。迹飘萍渤海，亲老日崦嵫。阁下辞巢凤，山中伴野麋。风欺秀林木，云隔向阳葵。屈产遭驽马，丹山困吓鸱。悔须分黑白，本合混妍媸。自此韬馀刃，终当学钝锤。穷通皆有数，得丧又奚悲！自顾才何者，空怜道在兹。宣尼犹削伐，大禹亦胼胝。运去当如鼠，投来且御魑。避风聊戢翼，得水会扬鬐。琴酒图三乐，诗章效四蚩。【自注：白公有四蚩诗。】鱼须从典卖，貂尾任倾欹。兀兀拖肠鼠，悠悠曳尾龟。北窗寻蛱蝶，南岸看鸬鹚。山翠楼频上，云生杖独搘。簟闲留晓魄，檐暖负冬曦。松柏寒仍翠，琼瑶涅不缁。望谁分曲直，只自仰神祇。吾道宁穷矣，斯文未已而。狂吟何所益，孤愤泄黄陂。  

龙凤茶  

样标龙凤号题新，赐得还因作近臣。烹处岂期商岭外，碾时空想建溪春。香于九畹芳兰气，圆似三秋皓月轮。爱惜不尝惟恐尽，除将供养白头亲。  

上寺留题在商州北山作  

松杉疏瘦簇山根，楼殿参差对郭门。不惜马蹄来北寺，为怜熊耳在西山。（一作“轩”）云生石砌摇寒影，泉汲铜瓶露冻痕。迁客频来何所得，一丛修竹拂吟魂。  

岁暮感怀贻冯同年中允二首  

谪居商于郡，闲门车马稀。尘侵书命笔，香散入朝衣。烧尽峰峦出，霜晴木叶飞。夜来天欲雪，寒梦不成归。  

谪居京信断，岁暮更凄凉。郡僻青山合，官闲白日长。烧烟侵寺舍，林雪照街坊。为有迁莺侣，诗情不敢忘。  

畲田调（并序）  

【上雒郡南六百里，属邑有丰阳、上津，皆深山穷谷，不通辙迹。其民刀耕火种，大底先斫山田，虽悬崖绝岭，树木尽仆，俟其干且燥，乃行火焉。火尚炽，即以种播之。然后酿黍稷、烹鸡豚，先约曰某家某日有事于畲田，虽数百里如期而集，锄斧随焉。至则行酒啖炙，鼓噪而作，盖劚而掩其土也。劚毕则生，不复耘矣。援桴者，有勉励督课之语，若歌曲然。且其俗更互力田，人人自勉。仆爱其有义，作《畲田》五首，以侑其气。亦欲采诗官闻之，传于执政者，苟择良二千石暨贤百里，使化天下之民如斯民之义，庶乎污莱尽辟矣。其词则取乎俚，盖欲山民之易晓也。】  

大家齐力劚孱颜，耳听田歌手莫闲。各愿种成千百索，【自注：山田不知畎亩，但以百尺绳量之，曰某家今年种得若干索，以为田数。】豆萁禾穗满青山。  

杀尽鸡豚唤劚畲，由来递互作生涯。莫言火种无多利，林树明年似乱麻。【自注：种谷之明年，自然生木，山民获济。】  

谷声猎猎酒醺醺，斫上高山入乱云。自种自收还自足，不知尧舜是吾君。  

北山种了种南山，相助力耕岂有偏。愿得人间皆似我，也应四海少荒田。  

畲田鼓笛乐熙熙，空有歌声未有词。从此商于为故事，满山皆唱舍人诗。  

贺毕翰林新入  

闲步花砖喜复悲，所悲君较十年迟。银台晓入批丹诏，铜镜秋开镊白髭。宫锦细袍宣与着，内闲骄马赐来骑。家门记得咸通事，莫忘论兵夜召时。【自注：咸通中，毕相在翰林，时懿宗将复河湟，夜召论边事，敷陈方略，甚称旨。上曰：吾方谋帅，不意颇、牧在吾禁苑。遂有登坛之命。】  

商山海棠  

锦里名虽盛，商山艳更烦。别疑天与态，不类土生根。浅着红兰染，深于绛雪喷。待开先酿酒，怕落预呼魂。香里无勍敌，花中是至尊。桂须辞月窟，桃合避仙源。浮动冠频侧，霓裳袖忽翻。望夫临水石，窥客出墙垣。赠别难饶柳，忘忧肯让萱。轻轻飞燕舞，脉脉息妫言。蕙陋虚侵径，梨凡浪占园。论心留蝶宿，低面厌莺喧。不忝神仙品，何辜造化恩。自期栽御苑，谁使掷山村。绮里荒祠畔，仙娥古洞门。烟愁思旧梦，雨泣怨新婚。画恐明妃恨，移同卓氏奔。只教三月见，不得四时存。绣被堆笼势，胭脂浥泪痕。贰车春未去，应得伴芳樽。  

翰林毕学士寄示医癭药方因题四韵兼简两制诸知  

预忧囊癭病龙钟，乞得仙方必有功。纵免项如樗里子，也应头似夏黄公。西晖亭下峰峦碧，【自注：亭在州之西十里，对群峰，每日落时，有如亭午。】南静川中木叶红。【自注：川在州之南二三里，平如掌。居人百馀家，秋来一川红叶，又有小桃细竹，夹水而生。春间，此景不恶矣。】尽是贰车堪醉处，春来唯恐酒樽空。  

贺柴舍人新入西掖  

早折蟾宫第一枝，纶闱恩命苦何迟？久为俗吏殊无味，合掌王言亦有时。好继忠州文最盛，应嫌长庆格犹卑。【自注：舍人尝与余评前贤诏诰，以为陆相首出，若奉天罪己诏，元白之徒，可坐在庑下。】他年莫忘中吴宰，六里山前歌紫芝。  

岁除日同年冯中允携觞见访因而沉醉病酒三日醒而偶赠  

除夜浑疑便白头，携壶相劝醉方休。敢辞枕上三朝卧，且免灯前一夕愁。薄命我甘离凤阙，多才君亦滞龙楼。相逢不尽杯中物，何以支当寂寞州。  

放言  

谁信人间是与非，进须行道退忘机。卦逢大壮羝羊困，乡入无何蛱蝶飞。泽畔衣裳兰作佩，山中生计竹为扉。饥肠已共夷齐约，一曲高歌去采薇。  

回襄阳周奉礼同年因题纸尾  

武关西畔路巉岩，两月劳君寄两缄。镜里想添新白发，箧中犹贮旧青衫。扶头酒好无辞醉，缩项鱼多且放馋。譬似元和张太祝，十年不改旧官衔。  

清明日独酌  

一郡官闲惟副使，一年冷节是清明。春来春去何时尽？闲恨闲愁触处生。漆燕黄鹂夸舌健，柳花榆荚斗身轻。脱衣换得商山酒，笑把《离骚》独自倾。  

寒食  

今年寒食在商山，山里风光亦可怜。稚子就花拈蛱蝶，人家依树系秋千。郊原晓绿初经雨，巷陌春阴乍禁烟，副使官闲莫惆怅，酒钱犹有撰碑钱。  

山僧雨中送牡丹  

数枝香带雨霏霏，雨里携来叩竹扉。拟戴却休成怅望，御园曾插满头归。  

春居杂兴  

两株桃杏映篱斜，妆点商山副使家。何事春风容不得，和莺吹折数枝花。  

春云如兽复如禽，日照风吹浅又深。谁道无心便容与，亦同翻覆小人心。  

登郡南楼望山感而有作  

西接蓝田东武关，有唐名郡数商颜。二千石尽非吾道，一百年来负此山。【自注：自唐末至今百馀年，无文臣为刺史。】重叠晓岚新雨后，参差春雪夕阳间。唯供迁客风骚兴，醉望吟看不暂闲。  

道服  

楮符布褐皂纱巾，曾奉西垣寓直人。此际暂披因假日，如今长着见闲身。濯缨未识三湘水，漉酒空经六里春。不为行香著朝服，二车谁信旧词臣！  

春游南静川  

南过高车岭，【自注：一云膏车岭。膏音告。】川源似掌平。峰峦开画障，畎亩列棋枰。帝女柔桑绿，王孙野草生。提壶催我醉，戴胜劝人耕。商岭堪携妓，丹河好濯缨。盖圆松影密，鞭乱竹根狞。勃勃畲田气，磷磷水硙声。野桃谁似主？山鸟不知名。欲舞宁无蝶，思歌亦有莺。官闲春日永，担酒此中行。  

南郊大礼诗七首  

圣君重卜祀南郊，仗拥黄麾间白旄。仙吹冷翻苍玉佩，晓霞晴透绛纱袍。天开兜率斋宫静，海涌蓬莱帐殿高。迁客生还知有望，商山不敢读《离骚》。  

严配郊丘展孝思，质明参酌礼无违，大羹味薄牲牷洁，至乐声和凤鸟飞。黄道月斜风细细，紫坛天晓露霏霏。可怜此夜商山客，画尽炉灰泪满衣。  

彩城残月带微霜，版奏中严夜未央。三献欲终侵曙色，百神齐下散天香。珠旒微乱埙篪韵，柴燎轻笼剑佩光。此夕商山对何物？猿啼鸟哭树苍苍。  

严禋礼退一阳生，抃贺欢呼动四溟。圣寿久长南至日，宝图高大北辰星。九重城阙天将曙，百万人家户不扃。知有化工无弃物，海波分细一浮萍。  

乾元门上赭袍光，雉扇初开散御香。郊祀一千年运祚，赦书三万里封疆。人间草木沾皇泽，天上咸韶送寿觞。惆怅昔年曾侍从，而今翻似鼠拖肠。  

千官云拥御楼时，朝服纷纷换礼衣。万里梯航归大国，一声雷雨破圜扉。青蝇传去人人喜，丹凤衔来处处飞。收尽洛南迁客泪，全家潜望日边归。  

年来不见祀圆丘，谪宦携亲叹白头！作赋有时悲鵩鸟，杀身无路学牺牛。非才岂合居台阁，归梦徒劳近冕旒。千载遭逢如未替，此时重见帝王州。  

恭闻种山人表谢急徵不赴  

表让皇家买酒钱，【自注：上令京兆府赐山人酒钱，让而不受。】醉乡归去便陶然。吾君若问征君意，自有东皋种黍田。  

不应明时鹄板书，可能终老傲唐虞？神仙见说须阴德，肯为苍生一出无。  

五更睡  

数载直承明，宠深还若惊。趁朝鸡唤起，残梦马驮行。左宦离双阙，高眠尽五更。如将闲比贵，此味敌公卿。  

遣兴  

百年身世片时间，况是多愁鬓早斑。贫有琴书聊自药，贵无功业未如闲。波平南浦堪垂钓，日满东窗尚掩关。只为慈亲忆归去，商山不隐隐何山？  

新秋即事三首  

宦途流落似长沙，赖有诗情遣岁华。吟弄浅波临钓渚，醉披残照入僧家。石挨苦竹旁抽笋，雨打戎葵卧放花。安得君恩许归去？东陵闲种一园瓜。  

百岁浮生一梦中，梦中何事有穷通。姓名旧署黄麻纸。颜状今成白发翁。烟暝小窗萤火碧，雨昏幽迳蓼花红。谪居始信为儒苦，生计兼无一亩宫。  

秋居幽兴三首  

秋光虽寂淡，幽兴入诗家。篱暗螀啼菊，园荒蚁上茄。围棋知日影，理发见霜华。向晓儿童喜，溪僧遗晚瓜。  

园林经积雨，晚步思幽哉。宿鸟头相并，秋瓜顶自开。药田荒野蔓，屐齿没苍苔。幽兴将何遣？焦琴贳酒来。  

谪居人事慵，幽兴与谁同。僧到烹秋菌，儿啼索草虫。扫苔留嫩绿，写叶惜残红。岁晏琴樽好，篱边有竹丛。  

前赋村居杂兴诗二首间半岁不复省视因长男嘉祐读杜工部集见语意颇有相类者咨于予且意予窃之也予喜而作诗聊以自贺  

命屈由来道日新，诗家权柄敌陶钧。任无功业调金鼎，且有篇章到古人。本与乐天为后进，【自注：予自谪居时，多取白公诗，时时玩之。】敢期子美是前身。从今莫厌闲官职，主管风骚胜要津。  

村行  

马穿山迳竹初黄，信马悠悠野兴长。万壑有声含晚籁，数峰无语立斜阳。棠梨叶落胭脂色，荞麦花开白雪香。何事吟馀忽惆怅，村桥原树似吾乡。  

淳化二年八月晦日夜梦于上前赋诗既寤唯省一句云九日山川见菊花间一日有商于二车之命实以十月三日到郡重阳已过残菊尚多意梦已征矣今忽然一岁又逼登高追续前诗因成四韵  

节近登高忽叹嗟，经年憔悴别京华。二车何处搔蓬鬓，九日山川见菊花。梦里荣衰安足道，眼前杯酒且须赊。商于邹鲁虽迢递，大底携家即是家。  

仲咸就嘉郡印因以四韵为贺且有以勉之  

如何小郡滞清贤，未得征归振鹭班。莫怕三年持汉诏，犹胜迁客卧商山。俱谙宦路须推命，同有诗情令好闲。唯是谪官无考限，比君知向几时还？  

寄丰阳喻长官  

七十年华鬓未霜，道情偏称宰丰阳。旦衙请印无仇览，【自注：丰阳户不满千，例省主簿。】夜榻围棋只孟光。【自注：喻好棋，与内子敌手。】庭户万重岚气盛，盘餐数饤药苗香。犹言彭泽终归去，门柳青青槛菊黄。  

喜雪贻仲咸  

半冬无雪懒吟诗，薄暮纷纷喜可知。衣上惹来看不足，竹边听处立多时。光迷曙色侵窗早，片舞寒空到地迟。今日使君吟望好，一车飞絮醉褰帷。  

霁后望山中春雪  

谁种离离碎玉苗，晓楼吟望兴偏饶。白云作伴宜长在，红日无情已半销。聚映早霞明野寺，散随春水过溪桥。世间安得王摩诘，醉展霜缣把笔描。  

杏花七首  

红芳紫萼怯春寒，蓓蕾粘枝密作团。记得观灯凤楼上，百条银烛泪阑干。  

暖映垂杨曲槛边，一堆红雪罩春烟。春来自得风流伴，榆荚休抛买笑钱。  

桃红梨白莫争春，素态妖姿两未匀。日暮墙头试回首，不施朱粉是东邻。  

长愁风雨暗离披，醉绕吟看得几时。只有流莺偏称意，夜来偷宿最繁枝。  

登龙曾入少年场，锡宴琼林醉御觞。争戴满头红烂熳，至今犹杂桂枝香。  

长安废弃迁都后，曲沼荒凉一梦中。见说旧园为茂草，寂寥无复万枝红。  

陌上纷披枝上稀，多情犹解扑人衣。双成洒道迎王母，十里濛濛绛雪飞。  

日长简仲咸  

日长何计到黄昏，郡僻官闲昼掩门。子美集开诗世界，伯阳书见道根源。风<马蚤>北院花千片，月上东楼酒一樽。不是同年来主郡，此心牢落共谁论。  

自嘲  

三月降霜花木死，九秋飞雪麦禾灾。虫蝗水旱霖沾雨，尽逐商山副使来。  

偶圃小园因题二首  

千眼春畦两眼泉，置来因得弄潺湲。三年谪宦供厨菜，数月朝行赁宅钱。空愧先师轻学圃，未如平子便归田。此心久畜耕山计，不敢抛官为左迁。  

偶营菜圃为盘飧，淮渎祠前水北村。泉响静连衙鼓响，柴门深近子城门。濛濛细雨春蔬甲，亹亹寒流老树根。从此商于地图上，画工添个舍人园。  

三月廿七日偶作简仲咸  

一未量移一转勋，【自注：时数后予未量移，仲咸只加骑都尉。】貂冠羊胄总非真。【自注：予检校常侍，故云貂冠。仲咸骑都尉，故云羊胄。】韶光只有两三日，浮世稀逢七十人。青杏劝君重酌酒，牡丹邀我且寻春。请看富贵赵中令，已作北邙山下尘。  

别丹水  

曾经烂漫濯吾缨，忍别潺湲月夜声。便入红尘染诗思，吟魂犹合数年清。  

寄潘处士  

卖药先生白布衣，书来方信在京师。减君炉里烧丹术，助我山中买酒资。【自注：处士自京寄白金相赠。】闲似野云终不住，闭如笼鹤已多时。飘飘又去黄河北，更负中条几首诗。  

自宽  

身世龙钟且自宽，追量才分合饥寒。朝中旧友休夸贵，箧里新诗不博官。晓发静梳微霰落，夜琴闲拂古风残。会须归去沧江上，累石移莎拥钓滩。  

赠卫尉宋卿二十二丈  

谪宦归来发更斑，徊翔犹在寺卿闲。几多僚友三台上，太半生徒两制间。旧赐锦袍多贳酒，新裁纱帽欲归山。东垣小谏龙钟甚，空愧洪炉早铸颜。  

送融州任巽户曹撰越王爱姬墓志得罪  

御前曾取好科名，一掾如何万里行！身落蛮方人共惜，罪因文学自为荣。吏供版籍多鱼税，民种山田见象耕。君看咸通十司户，投荒终久是公卿。  

宁公新拜首座因赠  

著书新奏御，【自注：上诏承旨苏公道士韩德纯与公集《三教圣贤事迹》各五十卷，故有首座之命。】优诏及禅扉。首座名虽贵，家山老未归。磬声寒绕枕，塔影静侵衣。终忆西湖上，秋风白鸟飞。  

幕次闲吟三首  

二年憔悴咏江篱，恩诏重教侍玉墀。寓直掖垣休入梦，常参幕次且吟诗。新文自负山中集，旧吏多惊鬓畔丝！莫道谏官无一事，犹胜闲卧解州时。  

文章曾受帝褒称，幕次孤吟冷似冰。借马趁朝长后到，问人求米尽难凭。僮教罢药朝无酒，儿废看书夜绝灯。除却金章在腰下，其馀滋味一如僧。  

江篱吟尽鬓成霜，谪宦归来梦一场。每日只窥丹凤案，被人犹唤紫薇郎。斋宫独坐风翻幕，客舍闲吟叶满床。若是承明容再入，未曾荒废旧文章。  

寄题义门胡氏华林书院  

水阁山斋架碧虚，亭亭华表映门闾。力田岁取千箱稻，好事家藏万卷书。旋对杯盘烧野笋，别开池沼养溪鱼。吾生未有林泉计，空愧妨贤卧直庐。  

送张监察通判馀杭  

郡城潇洒浙江滨，暂辍乘骢慰远民。莫放霜威夸御史，且收风景属诗人。雪侵楼上迎潮眼，花拥湖中泛月身。尽是公馀吟咏处，好飞佳句寄词臣。  

书斋  

年年赁宅住闲坊，也作幽斋作着道装。守静便为生白室，著书兼是草玄堂。屏山独卧千峰雪，御札时开一炷香。莫笑未归田里去，宦途机巧尽能忘。  

送柴谏议之任河中  

蒲津名郡得名公，谏纸盈箱且罢封。红药阶墀曾吐凤，绿莎厅事旧鸣蛩。【自注：故事，河府院有绿莎厅，唐来治平时，好事者尝加浇溉，兵兴之后，为不好事铲去之。公好事者也，可复此景，故云。】下车首谒重华庙，入境先经五老峰。见说丘门诗版在，应教回也继遗踪。【自注：故兵部王侍郎常知河府，公之座主也。】  

送李著作  

芸阁新衔捧诏归，历阳湖畔拜庭闱。已闻爱子披朱绶，【自注：著作郎君，已赐服色】犹学婴儿著彩衣。饭馈海陵红稻软，鲙擎淮水白鱼肥。吾生自失荣亲禄，谩踏花砖入北扉。  

滁州官舍  

忽从天上谪人间，知向山州住几年。俸外不教收果实，公馀多爱入林泉。朝簪未解虽妨道，宦路无机即是禅。铃阁悄然私自问，郡斋何异玉堂前。  

今冬  

休思官职落青云，且算今冬病养身。白纸糊窗堪听雪，红炉着火别藏春。旋篘官酝漂浮蚁，时取溪鱼削白鳞。况是丰年公事少，为郎为郡似闲人。  

高闲  

谪官滁上欲何为，惟把高闲度岁时。费尽俸钱因合药，忙于公事是吟诗。京中吏去慵传信，江外僧来与撰碑。更待吾家婚嫁了，解龟休致未全迟。  

腊月  

腊月滁州始觉寒，年丰岁暮郡斋闲。官供好酒何忧雪，天与新诗合看山。日照野塘梅欲绽，烧回荒迳草犹斑。吏人散后无公事，门戟森森夕鸟还。  

有伤  

壁上时牌催昼夜，案头朝报见存亡。悬车又丧司空想，延阁新薨贾侍郎。【自注：二公相继薨。】陶铸官资经化笔，【自注：某登朝后，所任官皆司空，在中书。】品题名姓在文场。【自注：予应举时，贾公以驾部员外知制诰，同知贡举，遂蒙首冠多士。】繐帷一恸无由得，徒洒春风泪数行。  

寄杭州昭庆寺华严社主省常上人  

梦幻吾身是偶然，劳生四十又三年。任夸西掖吟红药，何似东林种白莲。入定雪龛灯焰直，讲经霜殿磬声圆。谪官不得馀杭郡，空寄僧高结社篇。  

诗酒  

白头郎吏合归耕，犹恋君恩典郡城。已觉功名乖素志，只凭诗酒送浮生。刚肠减后微微讽，病眼昏来细细倾。樽杓不空编集满，未能将此换公卿。  

赠朱严  

未得科名鬓已衰，年年憔悴在京师。妻装秋卷停灯坐，儿趁朝飧乞米炊。尚对交朋赊酒饮，遍看卿相借驴骑。谁怜所好还同我，韩柳文章李杜诗。【自注：严妻能书。】  

戏和寿州曾秘丞黄黄诗  

黄黄真是小巫娥，买恐千金价不多。别母语娇空有泪，对人声颤未成歌。产从南国胜桃李，携去东山隐薜萝。滁上老郎无妓女，草玄读易拟如何。  

和朱严留别依本韵  

之子有文行，常流窃比难。挥毫秋露下，【自注：生文学馀力，尤工篆隶。】开卷古风寒。场屋推盟主，声诗立将坛。论儒轻五伯，议古嫉三桓。师仰惟韩愈，才名压李观，【自注：生有师韩说。】固穷多短褐，忧道即忘餐。见访山围郡，相逢菊满栏。眼青怜造士，头白愧郎官。罢举层霄远，监州勺水蟠。贫厨兼味少，市酝数杯酸。旧业烦君勘，新题为我刊。【自注：生为予刊《小畜集》，又书八绝诗石。】临岐留雅什，天马感金銮。  

岁暮感怀  

岁暮山城放逐臣，老从霄汉委泥尘。公卿别后全无信，兄弟书来只说贫。眼看青山休未得，鬓垂华发摘空频。文章气概成何事？沾惹虚名误此身。  

茶园十二韵  

勤王修岁贡，晚驾过郊原。蔽芾馀千本，青葱共一园。牙新撑老叶，【自注：新牙之上，去年旧叶尚在。】土软迸新根。舌小侔黄雀，毛狞摘绿猿。出蒸香更别，入焙火微温。采近桐华节，生无谷雨痕。缄縢防远道，进献趁头番。待破华胥梦，先经阊阖门。汲泉鸣玉甃，开宴压瑶樽。茂育知天意，甄收荷主恩。沃心同直谏，苦口类嘉言。未复金銮召，年年奉至尊。  

寒食  

寒食江都郡，青旗卖楚醪。楼台藏绿柳，篱落露红桃。妓女穿轻屐，笙歌泛小舠。使君慵不出，愁坐读《离骚》。  

牡丹十六韵  

艳绝百花惭，花中合面南。赋诗情莫倦，中酒病先甘。国色浑无对，天香亦不堪。遮须施锦帐，戴好上瑶簪。苞拆深擎露，枝拖翠出蓝。半倾留粉蝶，微亚摘宜男。邻妓临妆妒，胡蜂得蕊贪。忽行晴吹动，浓睡晓烟含。话别年经一，相逢月又三。遣谁挦白发，为尔换新衫。池馆邀宾看，衙庭放吏参。仙娥喧道院，魔女逼禅庵。【自注：道院、禅庵皆公署内所有。】乱折窠难惜，分题韵更探。歌欢殊未厌，零落痛曾谙，谷雨供汤沐，黄鹂助笑谈。颜生如见此，未免也醺酣。【自注：颜回不饮酒。】  

芍药开花忆牡丹  

风雨无情落牡丹，翻阶红药满朱栏。明皇幸蜀杨妃死，纵有嫔嫱不喜看。  

海仙花诗并序  

海仙花者，世谓之锦带。维扬人传云：初得于海州山谷间，其枝长而花密若锦带然。其花未开如海棠，既开如木瓜，而繁丽袅弱过之。一朵满头，冠不克荷。惜其不香而无子，第可钩压其条，移植他所。因以《释草》、《释木》验之，皆无有也。近之好事者作《花谱》，以海棠为花中神仙。予谓此花不在海棠下，宜以仙为号，目之锦带，俚俗甚焉！又取始得之地，命曰海仙。且赋诗三章，以存其名。题诸僧壁。  

一堆绛雪压春丛，袅袅长条弄晚风。借问开时何所似？似将绣被覆薰笼。  

春憎窈窕教无子，天为妖娆不与香。尽日含毫难并比，花中应是卫庄姜。  

何年移植在僧家，一簇柔条缀彩霞。锦带为名俚且俗，为君呼作海仙花。  

后土庙琼花诗二首并序  

扬州后土庙有花一株，洁白可爱，且其树大而花繁，不知实何木也，俗谓之琼花云。因赋诗以状其态。  

谁移琪树下仙乡，二月轻冰八月霜。若使寿阳公主在，自当羞见落梅妆。  

春冰薄薄压枝柯，分与清香是月娥。忽似暑天深涧底，老松擎雪白娑婆。  

芍药诗三首并序  

芍药之义，见毛、郑诗。百花之中，其名最古。谢公直中书省，诗云“红药当阶翻”，自后词臣引为故事。白少傅为主客郎中知制诰，有《草词毕咏芍药》诗，词彩甚为该备。然自天后以来，牡丹始盛，而芍药之艳衰矣。考其实，牡丹初号木芍药，盖本同而末异也。予以端拱己丑岁，由左司谏为制诰舍人，后坐事黜弃。淳化甲午年，又以礼部员外郎牵复旧职，寻以本官充翰林学士，则谢公、白傅之任，皆蹂躏矣。自出滁上，移广陵，追念纶闱，于今九载，而编集之内，未尝有芍药诗，言于词臣，不得无过。扬州僧舍植数千本牡丹，落时繁艳可爱，因赋诗三章，书于僧壁。  

牡丹落尽正凄凉，红药开时醉一场。羽客暗传尸解术，仙家重爇返魂香。蜂寻檀口论前事，露湿红英试晓妆。曾忝掖垣真旧物，多情应认紫薇郎。  

东君留意占残春，得得迟开亦有因。曾与掖垣留故事，又来淮海伴词臣。日烧红艳排千朵，风递清香满四邻。更爱绿头弄金缕，异时相对掌丝纶。  

满院匀开似赤城，帝乡齐点上元灯。感伤纶阁多情客，珍重维扬好事僧。酌处酒杯深蘸甲，拆来花朵细含棱。老郎为郡辜朝寄，除却吟诗百不能。  

暮春  

索寞红芳又一年，老郎空解惜春残。才闻莺啭夸杨柳，已被蝉声哭牡丹。壮志休磨三尺剑，白头谁藉两梁冠。酒樽何必劳人劝，且折馀花更尽欢。  

赠吕通秘丞楚州监仓  

闻君公事苦喧卑，红粟堆边独敛眉。已入朝行翻掌庾，未如畿尉且吟诗。【自注：君前任畿尉。】堰头笑傲同张祐，市里优游比路随。惟有才名藏不得，山阳留滞肯多时。  

赠省钦师师善八分书，太宗召于殿上。书数行，得赐紫衣。  

旧隐何年别翠微，瀑泉声外锁禅扉。御前曾写八分字，天上曾宣三事衣。灯照夜寒霜后冷，鼎烹秋菌雨中肥。终归五老峰边去，杯渡长江一锡飞。  

送宋澥处士之长安  

簪笏盈门独绍兰，卧龙潜在八龙间。鸰原任说朝贤贵，鹤氅惟称处士闲。静按仙经烧大药，狂挨僧壁画遥山。老郎见说林归计，分取圭峰并掩关。  

赠状元先辈孙仅  

病中何事忽开颜，记得诗称小状元。【自注：予淳化辛卯岁赠，君诗云“明年再就尧阶试，应被人呼小状元”。】粉壁乍悬龙虎榜，锦标终属鹡鸰原。青云随步登花塔，红雪飘衣醉御园。还有一条遗恨处，不教英俊在吾门。  

赠浚仪朱学士  

潘岳花阴覆杏坛，门生参谒绛纱宽。西垣久望神仙侣，北部休夸父母官。雨屐送僧莎迳滑，夜棋留客竹斋寒。何时儤直来相继，三入承明兴渐阑。  

青猿  

小仆如猿狖，贫家备指呼。未堪随马足，已惯典鱼须。时洗尘侵砚，闲收雨滴图。归田如有计，留负酒胡芦。  

顷年谪官解梁收得令狐补阙毛诗音义其本乃会昌三年所写数行残阙后人添之其笔迹乃工部毕侍郎所补也昨因问之乃云亡失多年矣作四韵以还之  

谪宦山州自训童，因求书籍有遭逢。偶收毛郑古《诗》义，认得欧虞旧笔踪。南郡携行心不足，【自注：此本自解梁征回，便合纳上。寻值侍郎，入圣上幕府，不敢私谒，遂携去滁、扬二州。】西斋送去手亲封。尘侵烟染尤堪重，年号标题历武宗。  

伏日偶作  

移床施簟就南轩，门掩闲坊半树蝉。多病形容只有骨，食贫生计旋无钱。掖垣已忝年深直，朝谒终妨日晏眠。会解纶闱求郡印，早收馀俸卜归田。  

赠密直张谏议  

先皇忧蜀辍枢臣，独冒兵戈出剑门。万里辞家堪下泪，四年归阙似还魂。弟兄次序元投分，儿女亲情又结婚。且喜相逢开口笑，甘陈功业不须论。  

送第三人朱严先辈从事和州  

赁船东下历阳湖，榜眼科名释褐初。宾职不忧无厚俸，郡斋惟喜有藏书。伴吟先买秋江鹤，醒酒时烹晚市鱼。廉使多情应问我，为言衰病似相如。  

对雪示嘉祐  

去年看雪在商州，使君命我山寺头。峰峦草树六百里，饥鼯冻鸟声啾啾。山城穷陋无妓乐，何以销得骚人愁！抱瓶自泻不待劝，乘兴一引连十瓯。晚归上马颇自适，狂吟醉舞夜不休。今年看雪在帝里，瑶台琼树佳气浮。朝回揽辔聊四望，移下五城十二楼。樽中有酒翻不饮，郁郁不快非怨尤。吾儿娇骏未晓事，问我胡不私献酬。因令把笔写我意，为渠吟作雪中讴。昔为副使不理事，待罪且免忧人忧。今为谏官非冗长，拾遗三馆俸八优。秋来连澍百日雨，禾黍飘溺多不收。如今行潦占南亩，农夫失望无来麰。尔看门外饥饿者，往往僵殕填渠沟。峨冠旅进又旅退，曾无一事裨皇猷！俸钱一月数家赋，朝衣一袭几人裘。安边不学赵充国，富民不作田千秋。胡为碌碌事文笔，歌时颂圣如俳优。一家衣食仰在我，纵得饱暖如狗偷。况我眼昏头渐白，安能隐几勤校雠。何时提汝归田去，卖马可易数只牛。深耕浅种苟自给，藜羹豆粥充饥喉。黍畦锄理学元亮，瓜田浇灌师秦侯。素餐免作疲人蠹，开卷免对古人羞。未行此志吾戚戚，对酒不饮抑有由。斯言不敢向人道，语尔小子为贻谋。  

送晁监丞赴婺州关市之役  

关征市赋縻贤俊，谁爱此官为吏隐？将作晁丞于役时，婺女星临海边郡。黄绢辞高位尚卑，白华行洁身犹困。会待时来即并伸，也知道在终无闷。君不见，路随含笑坐市中，屈身岂愧丹阳尹。又不见，张生狂醉恋扬州，冬瓜堰下甘肥遁。此行况是奉皇华，数丈轻舠载一家。携瓶下岸买竹叶，挂席背风穿蓼花。霜晴震泽初尝橘，泉过惠山应试茶。虎丘晓露灵隐雪，钱塘夜潮照湖月。密排诗景在途中，旋吟新句教儿童。渐近金华见隼旟，五马来迎使者车。应知骥足暂拘绊，八咏楼开频启宴。醉中官妓乞歌诗，剡溪纸贵抄新词。他年谁献《子虚赋》，召入金门五云路。因思元白在江东，不似晁丞今独步。  

还扬州许书记家集（许浑孙进家集得官。）  

君不见，近代诗家流，胡为蹇滞多穷愁？孟郊憔悴死逆旅，浪仙斥逐长江头。张生飘泊冬瓜堰，徒云轻薄万户侯。浩然无成鹿门去，李洞忡哭昭陵休。生无风教兴王化，死无勋爵贻孙谋。可怜诗道日已替，风骚委地何人收。高阳许公精六义，独向圣朝生后嗣。因将先集进九重，高步金台曳珠履。祖德光辉圣主知，府尹贤明丞相子。（明维扬权收，即故中令薛相子。）广陵郡大古九州，记室官清外三事。遂令天下学诗人，徒羡君家穷四始。我来迎侍游江都，玳筵往往陪欢娱。遂求家集恣吟讽，海波乾处堆珊瑚。因思贾孟数家一何苦！诗鬼嗷嗷馁无主。子孙沦没谁及君，闲倚红莲倾渌醑。草檄馀闲好赋诗，莫放风情忝尔祖！  

酬处才上人  

我闻三代淳且质，谁人熙熙谁信佛。茹蔬剃发在西戎，梵法不敢干华风。周家子孙胡不肖，奢淫惛乱隳王道。秦皇汉帝又杂伯，只以威刑取天下。苍生哀苦不自知，从此中国羡西陲。无端更作金人梦，万里迎来万民重。为君为相犹皈依，嗤嗤声俗谁敢非。若教却似周公时，生民岂肯顾披缁。可怜嗷嗷避征役，半入金田不耕织。君子之道动即穷，亦有贤达藏其中。上人来自九华山，叩门遗我琼瑶编。铮铮五轴馀百篇，定交仍以书为先。书中不说经，文中不言佛，有心直欲兴文物。感师自远来相亲，为师画卦成同人。出门无咎非群分，袈裟墨绶何足云！  

和冯中允炉边偶作  

谁为东君掌青律，故将春日连人日。春日雨丝暖融融，人日雪花寒栗栗。雨雪寒暖苦不同，可比交情去就中。仲咸拥炉发歌咏，古风激破浇漓风。人情离合古来有，召公初亦疑周公。汾阳临淮本仇隙，一旦分兵若亲戚。四公翻覆人不讯，各各操心为邦国。此外诪张多为己，反掌背面如千里。张耳陈馀不忍言，魏其武安何足齿！我爱中允君子心，心与人交淡如水。别有人间势利徒，一去一就随荣枯。西汉董贤方佞幸，孔光迎拜卑如奴。是时扬雄在东观，投阁欲死无人扶。有唐力士夫人死，朝士执丧【自注：平声】如丧妣。是时李白放江边，憔悴无人供酒钱。小人之性何所似，真如蜂蝶并蝼蚁。寻香逐臭苟朝昏，岂愿松篁与兰茝。重君誓心一何极，涧底松兮陵上柏。涧松陵柏有朽时，我约君心无改易。  

乌啄疮驴诗  

商山老乌何惨酷，喙长于钉利于镞。拾虫啄卵从尔为，安得残我负疮畜。我从去岁谪商于，行李惟存一蹇驴。来登秦岭又巉岩，为我驮背百卷书。穿皮露脊痕连腹，半年治疗将平复。老乌昨日忽下来，啄破旧疮取新肉。驴号仆叫乌已飞，劘觜振毛坐吾屋。我驴我仆奈尔何，悔不挟弹更张罗。赖是商山多鸷鸟，便问邻家借秋鹞。铁尔拳兮钩尔爪，折乌颈兮食乌脑。岂惟取尔饥肠饱，亦与疮驴复仇了。  

拍板谣  

麻姑亲采扶桑木，镂脆排焦其数六。双成捧立王母前，曾按瑶池白云曲。几时流落来人间，梨园部中齐管弦。管弦才动我能应，知音审乐功何全。吴宫女儿手如笋，执向玳筵为乐准。数声慢仙人，屐齿下云栈。老狐腊月渡黄河，缓步轻轻踏冰片。数声急空江，雹打渔翁笠。鲛人泣对水精盘，满把珠玑连泻入。划然一声送曲彻，由基射透七重札。金罍冷落阒无闻，陇头冻把泉声绝。律吕与我数自齐，丝竹望我为宗师。总驱节奏在术内，歌舞之人无我欺。所以唐相牛僧孺，为文命之为乐句。  

筵上狂诗送侍棋衣袄天使  

昔事先皇叨近侍，北门西掖华清地。太宗多材复多艺，万机馀暇翻棋势。对面千里为第一，独飞天蛾为第二。第三海底取明珠，三阵堂堂皆御制。中侍宣来示近臣，天机秘密通鬼神。乃知棋法同军法，既戒贪心又嫌怯。惟宜静胜守封疆，不乐穷兵用戈甲。先皇三势有深旨，岂独一枰而已矣。当时受赐感君恩，藏于箧笥传子孙。至道年中出滁上，失脚青云空怅望。移典维扬日望还。轩辕鼎成飞上天！龙髯忽断攀不得，旧朝衣上泪潺湲。吾皇曲念先朝物，征归再掌西垣笔。悲凉忽见红药开，哭临空随梓宫出。去年领郡得齐安，山州僻陋在江干。黄民谁识旧学士，白头犹在老郎官。昨日江边天使到，随例沾恩着衣袄。皇华本是江南客，久侍先皇对棋弈。筵中偶说当年事，三势分明皆记得。我从失职别上台，御书深锁不将来。遥想棋图在私室，天香散尽空尘埃。今日因君聊话及，翻作停杯向隅泣！人生不易逢圣朝，君恩未报双鬓凋。金銮殿花春灼灼，永熙陵树夜萧萧。空叹拖肠在泥土，不如舐鼎升烟霄。多病相如犹未死，追思往事欲魂消。星使今辰回马首，强对离筵满倾酒。悲歌一曲从事书，唱与朝中旧知友。  

还杨遂蜀中集  

上玄茫昧胡为乎，施设吾道生吾徒。否多泰少是天意，生有述作死不虚。圣人忧患方演易，贤者穷愁始著书。尽令富贵陷逸乐，蠢蠢戢戢如鸡猪。泯然无物作时瑞，谁识凤皇与驺虞。经史子集灿今古，粉绘帝道张皇谟。一言可采即不朽，名姓张与日月俱。乃知天心厚我辈，穷辱不足形悲呼！夫君擢秀在江左，国小而逼何区区。科名始得值兵火，金陵坐见成丘墟。归朝才得一赞善，黜降重为县大夫。彰明僻远在蜀道，又遇祅贼攻成都。徒行抱印入陇氐，乞食夷落何崎岖。归来朝责作主簿，朱衣暗澹鬓毛疏。昨朝投我蜀中作，铮然一集如琼琚。杜甫悲窜吟不辍，庾信悲哀情有馀。我逢圣代自多难，谩夸三入承明庐。近令编缀《小畜集》，文笔诗赋何纷如？才名官职不两立，真宰折刻分毫铢。郎官疏远既未贵，县吏礼数不足拘。相逢且说文章乐，为君酌酒焚枯鱼。  

### 小畜集补钞  

王禹偁  
寄商州冯十八仲咸同年  

迁客秋来捧诏还，故人多怪鬓毛班。重为东掖垣中士，犹梦西晖亭下山。薄忆宦情皆是幻，老思身计不如闲。何时获约同归隐，水竹萧萧但掩关。  

移任长洲  

移任长洲县，舟中兴自馀。篷高犹见月，棹稳不妨书。雨碧芦枝亚，霜红蓼穗疏。此行纡墨绶，不是为鲈鱼。  

移任长洲县，穷秋入水乡。江涵千顷月，船载一篷霜。竹密藏鱼跃，云疏漏雁行。故园渐迢递，烟浪自茫茫。  

绝句  

谪官无俸突无烟，唯拥琴书尽日眠。还有一般胜赵壹，囊中犹贮御书钱。  

齐安郡作  

忆昔西都看牡丹，稍无颜色便心阑。而今寂寞山城里，鼓子花开亦喜欢。  

题钱塘县罗隐手植海棠  

江东遗迹在钱塘，手植庭花满县香。若使当时居显位，海棠今日是甘棠。  

明月溪  

汎流者为谁，人骨皆已朽。我来寻故迹，溪荒乱泉吼。惜哉幽胜事，尽落唐贤手。惟馀旧时月，团团照山口。  

望日台  

荒台隐层峦，云磴逾百尺。攀萝试一登，依然有遗迹。掌舒旧砌平，屏卓诸峰直。凭高聊寓望，孤怀念乡国。长安不可见，但对金乌赤。倾尽葵藿心，庶免浮云隔。  

凤皇陂  

次公治颍川，仁政被一方。神物不藏瑞，兹焉集凤凰。在昔奏《箫韶》，舜庭来跄跄。西伯有至化，亦见鸣岐阳。仲尼岂无德，已矣空悲伤。夫何刀笔吏，而能致殊祥。我来过荒陂，烟草但苍苍。缅怀汉循吏，史笔恐未遑。  

惠山寺留题  

吟入惠山山下寺，古泉闲挹味何嘉。好抛此日陶潜米，学煮当年陆羽茶。犹负片心眠水石，略开尘眼识烟霞。劳生未了还东去，孤棹寒篷宿浪花。  

中秋月  

何处见清辉，登楼正午时。莫辞终夕看，动是隔年期。冷湿流萤草，光凝宿鹤枝。不禁鸡唱晓，轻别下天池。  

官舍书怀呈郡守  

年来潘令鬓初凋，瘦马青衫耻下僚。药债渐多医宿疾，宦情犹切恋明朝。空江梅雨添幽郁，古县桃花锁寂寥。赖有郡侯知己在，每怜憔悴贳金貂。  

朝退偶题  

吏隐金门祇似闲，退朝穷巷懒开关。经年不到公卿宅，五日空随侍从班。禁漏出花寒历历，御泉通市细潺潺。功名未立年犹少，争忍携琴去旧山。  

送郝校书从事相州  

提笔从戎别帝乡，官清兼领校书郎。将军幕下红莲媚，诗客袖中丹桂香。吟倚旌旗春过雨，醉听刁斗夜含霜。金台莫作多时计，非久应归振鹭行。  

送夏侯正奉使江南  

百舌关关麦垅青，远山迎马翠如屏。禁中已诵相如赋，江外犹看使者星。衣拂茶烟寻水寺，枕欹梅雨泊沙汀。归期莫过中秋节，侍宴甘泉月满庭。  

和陈州田舍人留别  

宛丘分理藉贤明，暂辍词臣抚百城。职罢掖垣人共惜，郡连京辅自为荣。休吟红药阶前色，且听长淮枕上声。驻马都门相别处，柳黄莎碧上林莺。  

硖石县旅舍  

霜干红叶飞，迁客思凄凄。处险人垂癭，登山马跙蹄。篱荒蛩韵苦，云冻雁行低。此夕应无寐，何烦报晓鸡。  

和与卢氏宋少府话旧游  

旧游前政一追寻，宦路迁移敌古今。黄绶位卑曾叹命，青宫官冷不妨吟。烟岚不改当窗色，桃李应垂满砌阴。好寄新诗题旧壁，为言梅福珥朝簪。  

春郊寓目  

百舌娇慵未苦啼，雪随春水下松溪。何人樵树和云斫，几处山田带雨犁。蜀柳半开鸲鹆眼，海棠深结麝香脐。东风似待闲人出，一路青莎衬马蹄。  

春郊独步  

襟袖飘飘晚吹轻，孤吟何必共人行。绿杨系马寻芳径，春草随人上古城。不愤黄鹂夸巧舌，多惭戴胜劝归耕。凭高朗咏沉湘赋，自许吾生是贾生。  

送冯中允之任婺州  

东南宦迹多胜游，婺女星下溪山幽。严陵隐德七里濑，沈约诗名八咏楼。岸上黍离经故国，湖边木脱正高秋。承明三入妨贤久，拟觅江乡小郡侯。  

琅邪山  

连袤复岧峣，峰峦架泬寥。流名自东晋，积翠满南谯。洞碧通仙界，溪明润药苗。古台临海日，绝顶见江潮。杉影拏云暗，泉声出竹遥。庙碑传汉祖，寺额认唐朝。旱岁时霑稼，灵踪合禁樵。诗章因我盛，屏障遣谁描。近住人多秀，频登酒易销。图经标八绝，灊霍合相饶。  

和庐州通判李学士见寄  

北门西掖久妨贤，出入丹墀近八年。且把一麾淮水上，敢思三接浴堂前。将何政术称循吏，岂有文章号谪仙。除却清贫入诗咏，山城坐客冷无毡。  

送董谏议之任湘潭  

依依行色满帆樯，又借仁风惠远方。暂去长沙非贾谊，犹虚计相待张苍。槛前波浪潇湘阔，雨后汀洲橘柚香。翰苑逐臣知最幸，愿听民讼继甘棠。  

樱桃渐熟牡丹已凋恨不同时辄题二韵  

红芳落尽正无憀，吟绕空枝首重搔。最恨东君少才思，不留檀口待樱桃。  

病中书事上集贤钱侍郎  

力疾奉期谒，归来倦送迎。老为儒术误，瘦爱道装轻。罗药幽香散，移琴细韵生。晨餐渐有味，笋蕨倍关情。  

妻儿惯蔬素，仆马任龙钟。一榻浑无物，孤琴对病容。风翻帘影乱，旱减井痕重。幽寂谁为伴，扶行赖瘦筇。  

送谭殿院之任南阳  

大抵人生乐故居，山川况复汉南都。别来坟墓有宿草，归去田园多绿芜。银印莫羞双鬓白，锦衣兼照两轓朱。西垣衰病无憀客，空羡此行歌袴襦。  

对酒吟  

劝君莫把青铜照，一瞬浮生何足道。麻姑又采东海桑，阆苑宫中养蚕老。任是唐虞与姬孔，萧萧寒草埋孤冢。我恐自古贤愚骨，叠过北邙高突兀。少年对酒且为娱，几日樽前垂白发。安得沧溟尽如酒，滔滔倾入愁人口。从他一醉千百年，六辔苍龙任奔走。男儿得志升青云，须教利泽施于民。穷年高枕卧白屋，蕙带藜羹还自足。功名富贵不由人，休学唐衢放声哭。  
