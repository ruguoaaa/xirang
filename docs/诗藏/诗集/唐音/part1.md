---
title: 第1部分
index: true
icon: editor
order: 1
category:
  - 诗藏
  - 诗集
  - 唐音
tag:
  - 钦定四库全书
  - 集部八
  - 总集类
  - 杨士弘
  - 元
---

钦定四库全书　　　　　集部八  
唐音　　　　　　　　　总集类  

## 提要  

【`臣`】等谨案唐音十四卷元杨士弘编士弘字伯谦襄城人是书成于至正四年虞集为之序凡始音一卷正音六卷遗响七卷而士自记称十五卷盖遗响有一子卷也其始音惟録王杨卢骆四家正音则诗以体分而以初唐盛唐为一类中唐为一类晚唐为一类遗响则诸家之作咸在而附以僧诗女子诗李白杜甫韩愈三家皆不入选其凡例谓三家世多全集故弗録焉其书积十年之力而成去取颇为不茍苏衡作刘敬伯古诗选序颇以是书所分始音正音余响为非李东阳懐麓堂诗话则曰选诗诚难必识足以兼诸家者乃能选诸家识足以兼一代者乃能选一代一代不数人一人不数篇而欲以一人选之不亦难乎选唐诗者惟杨士弘唐音为庶几云云其推之可谓至矣明髙棅唐诗品彚即因其例而稍变之冯舒兄弟评章縠才调集深斥棅杜撰排律之非实则排律之名亦因此书非棅创始也曹安谰言长语称旧有丹阳顔润卿注今未见其本此本题张震辑注震字文亮新淦人其仕履始末及朝代先后皆未详注极弇陋唐觐延州笔记尝摘其注李颀赠刘十诗第五之名齐骠骑一条卢照邻送郑司仓入蜀诗潘年三十外一条他如杨炯刘生一首乃乐府古题而震曰刘生不知何许人后篇亦有刘生要皆从军之士也又炯夜送赵纵一首其诗作于初唐而震曰赵纵郭子仪婿也仕至侍郎如斯之类不可毛举殆必明人也以原本所有且间有一二可采者姑附存之备一解焉乾隆四十六年十月恭校上  

总纂官【`臣`】纪昀【`臣`】陆锡熊【`臣`】孙士毅  
总　校　官　【`臣`】　陆　费　墀  

## 唐音原序  

襄城杨伯谦好唐人诗五言七言古诗律诗絶句以盛唐中唐晚唐别之凡几卷谓之唐音音也者声之成文者也可以观世矣其用意之精深岂一日之积哉葢其所録必也有风雅之遗騒些之变汉魏以来乐府之盛其合作者则録之不合乎此者虽多弗取是以若是其严也昔之选唐诗者非一家若伯谦之辩识度越常情远哉噫先王之徳盛而乐作迹熄而诗亡系于世道之升降也风俗頽靡愈趋愈下则其声文之盛不得不随之而然必有特起之才卓然之见不系于习俗之所同则君子尚之然亦鲜矣呜呼唐虞三代其盛矣乎元首股肱之歌见于唐书一游一豫之叹闻诸夏谚其仅存者亦寥寥廓絶矣若夫十五国风大小雅周之盛衰备矣周颂者多周公之所作也猗那之存太师传焉駉駜之兴鲁人作之皆吾夫子之手笔也千载之言诗者孰不本于此哉则吾于伯谦唐音之録安得不叹夫知言之难也虞集序  

夫诗莫盛于唐李杜文章冠絶万世后之言诗者皆知李杜之为宗也至如子美所尊许者则杨王卢骆所推重者则薛少保贺知章所赞咏者则孟浩然王摩诘所友善者则髙适岑参所称道者则王季友若太白登黄鹤楼独推崔颢为杰作游郎官湖复叹张谓之逸兴拟古之诗则彷佛乎陈伯玉古之人不独自专其美相与发明斯道者如是故其言皆足以没世不忘也余自幼喜读唐诗每慨叹不得诸君子之全诗及观诸家选本载盛唐诗者独河岳英灵集然详于五言畧于七言至于律絶仅存一二极姚合所选止五言律百篇除王维祖咏亦皆中唐人诗至如中兴间气又才调等集虽皆唐人所选然亦多主于晚唐矣王介甫百家选唐除髙岑王孟数家之外亦皆晚唐人诗吹万以世次为编于名家颇无遗漏其所録之诗则又驳杂简畧他如洪容斋曾苍山赵紫芝周伯弼陈徳新诸选非惟所择不精大抵多畧于盛唐而详于晚唐也后客章贡得刘爱山家诸刻初盛唐诗手自抄録日夕涵泳于是审其音律之正变而择其精粹分为始音正音遗响总名曰唐音九十五卷共诗一千三百四十一首始于乙亥成于甲申嗟夫诗之为道非惟吟咏情性流通精神而巳其所以奏之郊庙歌之燕射求之音律知其世道岂偶然也哉观是编者幸恕其僭妄详其所用心则自见矣至正四年八月朔日襄城杨士弘谨志  

## 凡例  

一始音不分类编者以其四家制作初变六朝虽有五七之殊然其音声则一致故也  

一正音以五七言古律絶各分类者以见世次不同音律高下虽各成家然体制声响相类欲以便于观者  

一遗响不分类者以其诸家之诗篇章长短参差音律不能谐合故就其所长而采之  

一李杜韩诗世多全集故不及録  

一编意各着篇首  

一诗中字有不安者以诸本校其善者从之疑者阙之庶不误观者  

一古诗及乐府及李杜全集类编续刋以便学者  

## 唐音卷一  

元　杨士弘　编  

张　震　注  

唐诗始音  

杨烱【`华隂人显庆六年举神童终婺州盈川令张説评其文曰杨盈川文如悬河注水酌之不竭又文艺传王杨卢骆皆以文章齐名天下称为四杰又尝自谓吾媿居卢前耻居王后议者以为信然也`】  

从军行【`王僧防伎録宴乐相和歌平调七曲有从军行`】  

烽火照西京心中自不平牙璋辞鳯阙铁骑绕龙城雪暗凋旗画风多杂鼓声宁为百夫长胜作一书生【`烽火汉书邉方备防作髙土橹橹上作桔橰橰头兜铃以薪草置其中常低之有寇即火然举之以相告曰烽火西京长安也汉萧何所建髙祖都之及光武建都洛阳遂以长安为西京牙璋周官典瑞牙璋以起军旅以治兵守葢璋者剡上为圭半圭为璋瑑以为牙牙齿兵象故以牙璋发兵若今之铜虎符之类是也鳯阙西都赋设璧门之鳯阙注阙门观也上觚棱而栖金爵故曰鳯阙又郊祀志建章宫东鳯阙髙二十文师古曰三辅故事云其阙圜上有铜鳯凰故名鳯阙铁骑后秦苻坚曰但使半渡我以铁骑蹙而杀之蔑不胜矣葢以甲蒙马故曰铁骑又曰甲马龙城汉书匈奴入上谷以卫青等率兵击之至龙城又龙城有二其一在大陆曰和龙城即燕慕容垂欲逃居之所其一在蔚州之广昌县曰伍龙城后周复置之地也旗説文熊旗五斿以象伐星士卒以为期也旗画是即旗上所画熊虎之类也以雪多而粉彩凋落也鼓古伊耆氏所造説文鼔郭也春分之音又师古曰鼓者动也周礼鼓人掌教六鼓其五曰以鼖鼔令军事故军中以之为耳目而事战鬬也百夫长夏官司马序官曰百人为卒卒有长皆上士也此言从军则志在斩将搴旗立功万里以取封侯故云胜作一书生以事笔砚也`】  

刘生【`刘生不知何许人后篇亦有刘生要皆从军之士也`】  

卿家本六郡年长入三秦白璧酬知已黄金谢主人剑锋生赤电马足起红尘日暮歌钟发喧喧动四隣【`六郡汉文帝纪帝躬戎服御鞍马从六郡材力之士驰射上林讲习战阵又宣纪赵充国云六郡良家子善骑射三秦项羽传羽封秦降将章邯为雍王司马欣为塞王董翳为翟王故谓之三秦白璧白虎通璧者外圆象天内方象地又尔雅云肉倍好谓之璧酬知巳史记虞卿説赵孝成王一见赐金百镒白璧一双黄金谢主人金説文金有五色黄金为长薶不生衣百链不轻从革不违西方之行生于土谢主人史记苏秦之燕贷百钱为资及得富贵以百金偿之剑説丈人所带兵也释剑检也所以防检非常也广雅曰龙泉大阿干将莫耶皆剑之名也又吴有六剑白虹紫电皆剑也管子昔葛天卢之山发而出金蚩尤受而制之以为剑此剑之始也剑锋生赤电谓挥剑而光飞若电之赤也郭元振古剑歌昆吾铁冶飞炎烟红光紫气俱赫然歌説文咏也徐曰长引其声以诵之也释名人声曰歌歌者柯也以声吟咏如草木之有柯叶又合乐曰歌而歌之始于唐虞赓歌也钟释名空也内空虚又气多故声大吕氏春秋黄帝命伶伦铸十二器又世本垂作钟考工记鳬氏为钟孟子曰金声而玉振之葢乐初作则以宣之金即钟也而钟之名则又有鐻与栈`】  

紫骝马【`按乐府鼓角横吹十五曲有紫骝马`】  

侠客重周游金鞭控紫骝蛇弓白羽箭鹤辔赤茸秋发迹来南海长鸣向北州匈奴今未灭画地取封侯【`侠客荀悦曰立气势作威福结私交以立权于世者谓之游侠韩子曰今游侠其行虽不轨于仁义然其言必信行必果巳诺必然不爱其躯赴士之阨困既巳于存亡死生矣而不矜其能伐其徳葢亦有足多焉周游是亦横行之意金鞭説文鞭驱也一曰马挝左鞭之长不及马腹金鞭谓以黄金饰马鞭也紫骝马也説文赤马黒毛尾谓之骝又骅骝周穆王马名又前地理志骅骝緑耳之乘师古曰骅骝言其色如华之赤蛇弓未详或云弓如蛇形故云又晋书乐广饮客客见桮中有蛇影既饮而去疑而生疾久之客复至语其故广时为河南尹听事壁上有角弓画作蛇广意杯中蛇影即弓影因复置酒于前处饮之问客有所见否客曰所见如初乃告其实客疾遂愈白羽上林赋弯蕃弱满白羽又鲍照诗留我一白羽鹤辔未详匈奴考索云虞夏有山戎獯鬻成周有昆夷猃狁是皆匈奴之先号迨至始皇时卢生奏亡秦者胡也乃遣将军防恬发兵三十万人北伐匈奴而匈奴之名始见及至汉匈奴益盛矣画地犹言指日也`】  

骢马【`马经马青白色谓之骢`】  

骢马铁连钱长安侠少年帝畿平若水官路直如夜玉妆车轴秋金铸马鞭风霜但自保穷达任皇天【`连钱尔雅青骊驎驒谓马色有浅深斑驳隠粼即今之连钱骢也长安西京也侠少年汉书郭解以躯借死友报讐谓之侠客而少年慕其行亦谓之侠少年也帝畿説文天子畿内之地方千里也又左传帝都亦作畿夜玉别玉经云凡石韫玉夜将石映灯看之内有红光明如初出日便为有玉矣车説文舆轮总称又古史攷曰黄帝作车引重致远少昊时加牛禹时奚仲加马又周礼车有天地之象人在其中一云奚仲造车又释名古曰车声近舍屋舎也今音声如居所以居人也轴説文持轮也广韵车轴也秋金尔雅西南之美者有华山之金而金者西方之行故曰秋金马鞭详见前皇天皇大也天有以理言者有以气言者既曰风霜但自保穷达任皇天是以气禀之天而言即孟子所谓是有命焉者也`】  

和刘侍郎入隆唐观【`观在嵩山逍遥谷髙宗与武氏幸嵩山迎见潘师正为造此观然观尔雅谓之阙释名楼也观者于上观望故谓之观又事物纪源周穆王好神仙召尹轨杜仲居终南山尹真人草楼因号楼观由是奉仙之地皆名曰观`】  

福地隂阳合仙都日月开山川临四崄城树隠三台伏槛排云出飞轩绕涧回参差凌倒景萧洒轶浮埃百果珠为实羣峯锦作苔县萝暗疑雾瀑布响成雷方士烧丹液真人泛玉杯还如问桃水更似得蓬莱汉帝求仙日相如作赋才自然金石奏何必上天台【`福地述异记曰神仙之事虽云邈而洞天福地在在有之天下名山有七十二福地皆神仙宫观也隂阳合隂阳家谓名山大川可为宫观梵宇皆隂阳之气交合蕴萃而成也仙都凡神仙宫观皆曰仙都又述异记海上四山沧浪山有紫玉石室即九老仙都也又建昌郡志麻姑山山门榜曰仙都观日月开谓仙都幽静广豁而日月开明也四险汉娄敬説汉王曰夫秦地被山带河四塞以为固又张良曰关中左崤函右陇蜀南有巴蜀之饶北有胡苑之利是谓四崄也台释名台持也言筑坚髙能自胜持也三台五经异义曰天子有三台灵台以观天文时台以观四时施化圃台以观鸟兽鱼鳖也倒影七命承倒影而开轩注云倒影气去地四千里而景皆倒在下瀑布太白诗遥看瀑布挂前川説文谓飞泉悬水也方士方外之士也始皇东游河上方士徐市入海求神仙不死药又汉武帝时方士言蓬莱诸神仙若将可得丹液抱朴子云考久视之方莫不以还丹金液为大要丹液之愿既不获伸则览镜徒见白髪羞彼仙人之控鹤者又抱朴子八篇论金液一卷皆言神丹金液之事真人许慎注淮南子曰真人者真徳之人也玉杯三辅黄图云建章宫神明台上有铜仙人舒手掌捧铜盘玉杯以承云表之清露郭璞游仙诗容成挥王杯又汉文帝纪新垣平使人献玉杯桃水陶潜桃源记晋太元中武陵人捕鱼忽逢桃林夹岸沿溪而入达人称为秦时避世者既出复至不可入矣蓬莱述异记蓬莱山一名蓬丘一名云莱在东海中髙一千里地方三千里上有金台玉阙乃神仙之都上帝游息之地汉武纪武帝好仙李少君以祠灶却老方见上尊之遣方士入海求仙相如本传相如字长卿蜀郡成都人也尝着子虚赋武帝见而悦之遂召为郎金石奏五经通义八音者金石丝竹匏土革木也又国语金摩之石击之又庄子曾子居卫曳踪而歌商声满天地若出金石又晋孙绰传绰尝作天台赋以示友人曰卿试掷地当作金石音也又孟子金声而玉振之天台续齐谐记汉永平中剡溪有刘晨阮肇入天台山采药见山头有桃实遂寻路入逢二仙女相迎后出复寻不可得`】  

送刘校书从军【`校书郎汉主兰台后汉东观皆蔵书之室当时文学之士讐校于中故有校书之职唐以是职为起家之良选其文崇文馆著作司经局并有校书之官皆为美职比郎秘书为最`】  

天将下三宫星门列五戎坐谋资庙畧飞檄伫文雄赤土流星剑乌号明月弓秋隂生蜀道杀气绕湟中风雨何年别琴尊此日同离亭不可望沟水自西东【`天将天子之将也犹言天兵也三宫汉终军传三宫之文质服防注曰明堂辟雍灵台为三宫星门未详五戎月令注弓矢戈矛防谓之五戎戎者兵也庙畧庙説文尊先祖貌也又廊庙也汉申屠刚传廊庙之讣既不豫定注廊殿下屋庙太庙国事必先谋于廊庙之所畧广韵法也大畧大要也又方畧计画也赵充国云图上方畧此言坐以谋猷于庙堂之上故曰庙畧也飞檄説文以木简为书长尺二葢徴兵之书也魏武帝奏事急则挿鸡羽谓之羽檄言如羽之疾故曰飞檄文雄言文词之雄壮也葢谓飞檄必待文雄之士以草之也赤土流星剑赤土晋史雷焕掘豊城狱得双剑曰龙泉太阿以一送张华令以华隂赤土赐焕拭剑倍益光明流星剑越王允常聘欧冶子作寳剑其一曰纯钩以示薛烛曰光乎如芙蓉始生其纹如星行其光如波溢乌号弓汉郊祀志黄帝丹成去坠弓于地百姓乃抱其弓而号因曰乌号又齐景公使人为弓弓人之妻曰此弓者泰山南乌号之柘所造也注柘树枝长乌集将飞枝弹乌乌乃号呼以柘为弓故曰乌号明月以弓持满有如月圆也蜀道説文蜀郡名秦置即今益州湟中汉书湟水名出金城临羌县塞外又州名汉西平郡唐置阙州宋改湟州又改乐州`】送临津房少府【`临津邑名舆地志盛平府有临津县又隋炀帝大业五年三月西廵河右四月出临津关县尉皆称少府`】  

岐路三秋别江津万里长烟霞驻征葢弦奏促飞觞阶树含斜日池风泛早凉赠言未终竟流涕忽霑裳【`岐路尔雅路二达谓之岐又郭璞曰道旁出也又释名物两出为岐征葢通俗文车葢也周礼考功记轮人为葢以象天又通典曰前代皆乗车有葢又六韬曰天雨不张葢又通俗文曰张帛避雨谓之繖葢雨伞也考此则已有雨伞矣此曰征葢凡有行迈皆谓之征故此曰征葢也赠言晏子曰婴闻君子赠人以言又家语子路将行孔子曰赠以帛乎赠汝以言乎`】  

送丰城王少府【`今南昌府丰城县`】  

愁结乱如麻长天照落霞离亭隠乔树沟水浸平沙左尉才何屈东关望渐赊行防转牛斗持此报张华【`左尉汉官志大县两尉长安四尉分左右部皆黄绶大冠转牛斗牛斗天文志牛六星斗六星乃北方七宿斗牛女虚危室壁七星中之星也豫昌志豫章乃斗牛之墟报张华晋张华与雷焕夜观斗牛间有剑气后焕为丰城令掘狱中得龙泉太阿二剑持一以报张华`】  

送郑州周司功【`地理志周初封管叔于此春秋为郑国今为郑州司功幕官也`】  

汉国临清渭京城枕蜀河居人下珠泪宾御促骊歌望极关山逺秋深烟雾多唯余三五夕明月暂经过【`括地志汉建都于长安故曰汉国清渭水名渭水流清与泾水合流三百里不混故曰清渭水源自恒州县界东过槐里县南劳水从南来注之京城公羊传京大也天子之居必以众大言之故曰京城蜀河未详骊歌逸诗词曰骊驹在门仆夫具存骊驹在路仆夫整驾葢古离别之词也关山乐府有关山月故离别多用关山为远别之限阻也三五夕月之朢夜也`】  

夜送赵纵【`赵纵郭子仪之壻也仕至侍郎`】  

赵氏连城璧由来天下传送君还旧府明月满前川【`汉史赵氏春秋赵国也乃赵孟之后世为晋卿后与韩魏共分晋遂为赵国子孙用国为氏连城壁赵有和氏璧秦昭王请以十五城易之乃令蔺相如奉以诣秦秦无与城之意相如全璧归赵此以璧比纵璧之归赵如纵之归旧府也`】  

王勃【`字子安龙门人仕髙宗时为沛王府修撰勃凡作文先磨墨数升引被覆面而卧忽起一笔书文不加防谓之腹藁`】  

临髙台【`汉鼔吹铙歌十六曲有临髙台题意临髙台以比朝廷尊崇也`】  

临髙台临髙台迢递絶浮埃瑶轩绮构何崔嵬鸾歌鳯吹清且哀俯瞰长安道萋萋御沟草斜对甘泉路苍苍茂陵树髙台四望同佳气郁葱葱紫阁丹楼纷照耀璧房锦殿相玲珑东迷长乐观西指未央宫赤城映朝日緑树摇春风旗亭百队开新市甲第千甍分戚里朱轮翠葢不胜春叠榭层楹相对起复有青楼大道中绣户文窻雕绮栊锦衣昼不襞罗帷夕未空歌屏朝揜翠妆镜晚窥红为君安寳髻娥眉罢花藂狭路尘间黯将暮云开月色明如素鸳鸯池上两两飞鳯凰楼下双双度物色正如此佳期那不顾银鞍绣毂盛繁华可怜今夜宿倡家倡家少妇不须颦东园桃李片时春君防旧日髙台处柏梁铜雀生黄尘【`台见前注瑶説文玉之美者轩魏都赋周轩注长廊也一曰檐宇之末曰轩绮説文缯也一曰今细绫也构广韵合也架也一曰屋椽也崔嵬説文髙不平也又髙峻貌鸾説文鸾神灵之精赤色五彩鸡形鸣中五音一曰似鳯多青瑞应图云鳯凰之佐鳯説文神鸟也天老曰鳯之象鸿前麐后蛇颈鱼尾鹳颊鸳思龙文背燕额鸡喙五色备举歌咏也长引其声以诵之也吹説文籥音律管壎之乐也礼月令乐正习吹凡吹笛籥成音也皆谓之吹长安道京城之道也御沟宫禁中之沟皆曰御沟甘泉应劭曰甘泉宫在雍州云阳一名林光宫一曰甘泉山名林光秦离官名关辅记云林光宫在池阳西故甘泉宫因山名在长安城西北三百里又邢承宗西征赋注甘泉水名今按因地出泉以名山则山水皆通茂陵纲目集览茂陵武帝陵邑属扶风郡本槐里县之茂乡在长安西北八十里佳气葱葱汉光武纪望气者至南阳曰气佳哉郁郁葱葱注条畅也紫阁未详紫阁谢晖诗紫阁肃隂隂丹台列仙传周义山见羡门子曰子名在丹台玉室未详长乐观汉有长信宫太后之宫也武帝五日一朝长信宫又名长乐宫观长乐宫前双阙也未央宫髙祖纪七年萧何治未央宫皆在长安赤城舆地志天台山有赤城山石壁如霞色望之如雉堞故曰赤城旗亭汉史防旗亭下三代世表通阛带阓旗亭五重张平子西京赋注市心楼也甲第霍光传宣帝赐霍光甲第一区注以第有甲乙丙丁之次也戚里汉纪国家有姻亲者所居谓戚里朱轮汉杨恽传恽家乘朱轮者十人翠葢髙堂赋注以翠羽为葢也榭台上屋也记月令可以处台榭青楼曹植诗青楼大道中又青楼齐书世祖于楼上施青漆也亦谓之青楼栊説文房室之疏也一曰牕也小曰牕濶远曰栊如鸟兽之栊也又班婕妤赋曰房栊虚兮风冷冷锦衣不襞説文襞□徐曰犹卷衣也葢谓不折叠也鸳鸯説文匹鸟也又古今注雌雄未尝相离人得其一一思而死又陆佃曰雄鸣曰鸳雌鸣曰鸯鳯凰山海经鳯凰出丹穴山形似鹤首文曰徳背文曰义翼文曰顺腹文曰信膺文曰仁又京房易传麟前鹿后蛇头背鱼尾鸡喙燕翼五彩髙一尺一曰雄曰鳯雌曰凰古诗鳯兮鳯兮求其凰兮倡家增韵倡优女乐也或作娼史记李夫人本倡女绣毂説文毂辐所凑也老子曰三十辐共一毂毂者车轮之正中而为幅之所凑也柏梁汉武纪帝起拍梁台服防曰用百头梁作台师古曰三辅旧事云以香柏为之故曰柏梁铜雀魏武帝所建台名在邺都或云铜雀台瓦皆鸳鸯故名又长安西域有铜雀一鸣则五谷熟故以名台又乐府解题魏遗命宫妓朔朢登铜雀台望吾西陵按此诗临髙台题意谓尊崇朝廷故诗中极言繁华富丽是即百官宗庙美富之义也然用君子则常尊崇矣茍用小人而荒淫则有倾危之祸可不戒欤`】  

采莲曲【`杨髙贤曰秦川唱采莲歌今竞渡唱齐桡引是也然始于齐景公采莲舟令宫人彩女撑之萧士赟曰乐録草木二十四曲内有采莲曲`】  

采莲归渌水夫容衣秋风起浪鳬雁飞桂棹兰桡下长浦罗裙玉腕轻摇橹叶屿花潭极望平江讴越吹相思苦相思苦佳期不可驻塞外征夫犹未还江南采莲今已暮今巳暮摘莲花渠今那必尽倡家官道城南把桑叶何如江上采莲花莲花复莲叶花叶何稠叠叶翠本羞眉花红强如颊佳人不在兹怅望别离时牵花怜共蒂折藕爱连丝故情无处所新物徒华滋不惜西津交佩解还羞北海雁书迟采莲歌有节采莲夜未歇正逢浩荡江上风裵徊莲浦夜相逢吴姫越女何丰茸共问寒江千里外征客关山路几重【`渌水説文水清也又水緑色也吴都赋亘以渌水夫容衣楚辞集夫容以为裳夫容已开荷花也鳬説文舒鳬鹜也郭璞曰鳬似鸭而小长尾背上有文又陆玑曰青色卑脚短喙水鸟之谨愿者也交甫佩列仙传交甫于江汉之湄逢二女皆丽服华妆佩两明珠大如鸡卵解赠交甫雁书汉苏武传武使匈奴不屈匈奴使武牧羝北海上宣帝时匈奴与汉和亲使求武于匈奴云天子于上林苑射雁得武书云在北海上匈奴惊服遂遣武回详诗意亦君子采芳懐逺之辞是即涉江采夫容之意也`】  

秋夜长  

秋夜长殊未央月明白露澄清光层城绮阁遥相望川无梁北风厉节南雁翔崇兰委质时菊芳鸣环曳履出长廊为君秋夜衣裳纎罗对鳯凰丹绮双鸳鸯调砧乱杵思自伤征夫万里戍他乡鹤关音信断龙门道路长君在天一方寒衣徒自香【`未央诗夜未央注未旦也师古曰半也犹未半也笺云未渠央又尽也汉武帝赋惜繁华之未央川无梁古诗携手上河梁梁説文水桥也孟子十月舆梁成鸣环环佩也鹤关未详龙门书传龙门山在冯翊夏阳县今河中府龙门县又交州记交州有龙门水深百寻按诗意是亦懐逺自伤之词乃托闺妇之情以寓其意尔`】  

三月曲水宴【`曲水括地志秦昭王时三月上巳置酒河曲有金人自泉而出奉剑于王曰令君制有西夏此即其处因立为曲水宴汉以为盛集水在河南府洛川县`】  

彭泽官初去河阳赋始传田园归旧国诗酒间长筵列室窥丹洞分楼瞰紫烟萦回亘津渡出没控郊鳯琴调上客龙辔俨羣仙松石偏宜古藤萝不记年重檐交密树复磴拥危泉抗石晞南岭乗流眇北川傅岩来筑处磻谿入钓前日斜真兴远幽楚思凉蝉【`彭泽县名今属九江府官初去指陶渊明言渊明尝为彭泽令见晋室将乱弃官归隠作归去来辞以见志河阳赋河阳县名今属阙晋潘岳才名冠世为众所疾出为河阳令仕途不达作闲居赋以见志鳯琴汉元帝纂要赵飞燕有鳯凰琴`】  

【`辔説文马辔也又礼记注疏曰辔御马索也然谓龙辔未详所出或曰马多以龙名故曰龙辔汉皇后传马如游龙又史记周穆王廵行天下驭八龙之骏羣仙疑在宴之客也傅岩书説命注傅説版筑于傅岩之野在虞虢之界今陜州也磻溪在阙　　望钓于磻溪后遇文王遂与俱归以兴周室幽楚未详或曰即凄楚恻楚之意也`】  

泥谿【`不详所在今泸州有泥溪县`】  

弭棹凌奔壑低鞭蹑峻岐江涛出岸险峯磴入云危溜急船文乱岩斜骑影移水烟笼翠渚山照落丹崖风生苹浦叶露泣竹潭枝泛水虽云美劳歌谁复知【`磴説文登陟之道也溜説文水垂下也丹崖宋纎有逺操居酒泉之南山太守马岌造焉纎拒不见岌题石上曰丹厓百丈青壁万寻`】  

懐山  

鹤岑有竒径麟州富仙家紫泉潄珠液岩列丹葩常希披尘网眇然登云车鸾情极霄汉鳯想痼烟霞道存蓬瀛近意惬朝市赊无为坐惆怅虚此江上华【`鹤岑未详或云列仙传云王子乔七月七日乗白鹤驻嵩山顶挥手谢时人而去因名其山为鹤岑麟州未详又述异记西海中有鳯鳞洲上多麒麟鳯凰因名麟州州上有青华宫丹林府皆神仙所居蓬瀛述异记海上有三岛其三曰蓬丘即蓬莱山乃天帝总九天之维其贵无比又海上十洲其一曰瀛州一名环州上有青丘翠水上仙真君琼室万所地生玉酒饮之长生云车汉武内传西王母乘紫云之辇驾五色斑龙降与帝防`】  

圣泉宴【`方舆胜览庆阳府合水县有圣泉亭花木环植气象清竒云昔有人于此修行得道卓地出泉能愈万病遇旱不竭因名圣公泉`】  

披襟乗石磴列借俯春泉兰气熏山酌松声韵野弦影飘垂叶外香度落花前兴洽林塘晚重岩起夕烟观内懐仙【`释名老而不死曰仙仙迁也迁入山也故制字人旁山字`】  

玉架残书隠金坛旧迹迷牵花寻紫涧步叶下清谿琼浆犹类乳石髓尚如泥自能成羽翼何必仰云梯【`金坛陈子昂别中岳真人亭云上朝玉帝遗迹金坛琼浆招防云华酌既陈有琼浆又太平广记裴航遇云翘夫人与诗云一饮琼浆百感生石髓列仙传康与王烈共入山烈见石裂得石髓食之因携少许与康已成青石及往视之则石复合矣又仙经神仙五百年一开石髓服之与天齐夀魏文帝诗身体生羽翼云梯陈琳传公孙班作云梯以攻宋又谢灵运登石门最髙顶云共登青云梯`】  

赠道士【`大霄琅书人行大道曰道士道者何理也事也身心顺理惟道是从从道为事是名道士又玉洞道科道士有五一天真道士髙皇人之流也二神仙道士杜仲尹轨之类也三山居道士许由巢父之比也四出家道士宋伦彭谌之匹也五在家道士黄琼钱铿之流也`】  

雾浓金灶静云暗玉坛空野花常捧露山叶自吟风林泉明月在诗酒故人同待余逢石髓从尔命飞鸿【`金灶未详或云錬丹灶也汉武内传李少君以祠灶却老方见上尊之少君乃言祠灶则致物而丹砂可化为黄金坛祭塲也玉坛未详石髓注见前飞鸿汉武内传李少君曰吾乗白鸿而逰九垓又郭璞懐仙诗驾鸿凌紫防`】八仙迳【`未详所在又夀州有八公山汉淮南王好神仙八公从之游后皆仙去迳或此名`】  

柰园欣八正松岩访九仙援萝窥雾术攀桂俯云烟代北鸾骖至辽西鹤骑旋终希脱尘网连翼下芝田【`柰园王祥母令祥守柰园柰説文果也有青赤白三种八正九仙未详所指又九仙列仙传乐真人名子长齐人好道后妻子九人皆入劳成山升仙又名潜山真人雾术列仙传后汉张楷字公超性好道术能作五里雾代北鸾骖辽西鹤骑未详连翼下芝田鲍昭鹤赋叠霜毛而弄影振玉羽而临霞朝戯于芝田夕饮乎瑶池又述异记方丈在东海中心上天司命所治之处琼田芝草不计顷亩如种稻术皆仙人之所服食也`】  

山居晚眺赠王道士  

金坛疎俗宇玉洞似仙羣花枝洒晚露峯叶度晴云斜照移山影回沙拥籀文琴尊方待兴竹树已迎曛【`金坛见前注玉洞未详籀文史籀周宣王时太史名籀作大篆故称籀文又王仁裕梦江中沙石皆为篆籀`】别薛华【`不知何许人杜子美亦有苏端后筵简薛华醉歌座中薛华善能歌歌词自作风格老之句即此人也`】  

送送多穷路遑遑独问津悲凉千里道凄断百年身心事同漂泊生涯共苦辛无论去与住俱是梦中人【`穷路晋阮籍任意独驾不由迳路车迹所穷辄恸而反问津语孔子使子路问津梦中人庄子且有大觉而后知此其大梦也又文殊师利王子对佛説偈曰却来观世间独如梦中事`】  

重别薛升华【`升华疑即前薛华也`】  

明月沈珠浦秋风濯锦川楼台临絶岸洲渚亘长天旅泊成千里栖遑共百年穷途惟有泪还望独澘然【`珠浦在今亷州合浦县郡志合浦县海曲有出珠处号曰珠池濯锦川舆地志益州今城都府郡名锦城有锦江桥以桥下水濯锦则鲜明故曰濯锦川`】  

寻道观  

枝防光分野蓬阙盛规模碧坛清桂阈丹洞肃松枢玉笈三山记金箱五岳图苍虬不可得空望白云衢【`枝防未详又防説文民居区域之称西都赋旁流百防或旁与枝字相通又考之下文曰分野则又与星躔字通天文志躔者星之所履行处天有十二次日月之所防地有十二辰王侯之所国周官保章氏以星土辨九州所封皆有分星以观妖祥且九州或系之北斗或系之二十八宿或系之五星此所谓分野蓬阙泛指观中宫阙为蓬莱宫阙也碧坛丹洞未详枢门枢也郭璞云门戸扉枢也笈説文箧也所以负而载物者也箱亦箧也玉笈金箱犹玉枢经所谓开寳笈之类葢以金玉言之极其贵美也三山海上三山蓬莱方丈瀛洲三山也五岳东岳泰山南岳衡山西岳华山北岳恒山中岳嵩山也五岳图神仙传帛和入西域山事王君视壁三年得神丹方及五岳图苍虬相如赋驷苍虬兮六素螭説文虬龙子无角者衢四达之谓衢也`】  

游梵宇三学寺【`梵宇佛舎也三学寺未详又地域志蜀郡金堂县开照寺有三学山又有法海普济广济三寺及神僧传释鉴源于西岭山大林松后建三学寺未详是否又释氏要览以经律论为三学`】  

香阁披青磴雕台控紫岑叶齐山路狭花积野坛深萝幌栖禅影松门听梵音遽忻陪妙躅延赏涤烦襟【`磴广韵小阪増韵登陟之道又梯磴也岑説文山小而髙曰岑雕説文琢文也又画文也书峻宇雕墙葢言雕刻而采画之也幌説文帷幔也禅浮图説禅者静也传灯録禅有五禅有外道禅凡夫禅小乗禅大乗禅最上乗禅又名如来清净禅宗密禅梵西域种号出浮图书此云清净正言寂静梵音佛经梵音海潮音胜彼世间音葢羌戎吟咏之声也烦増韵不简也又热嚣烦也襟交袵也烦襟犹言劳扰也`】  

散关晨度【`舆地志散关在鳯州梁泉县系极邉秦蜀要道诸葛武侯出散关围陈仓曹操自散关出陈仓即此地也`】  

关山凌旦开石路无尘埃白马髙谭去青牛真气来重门临巨壑连栋起崇隈即今扬筞度非是弃繻囘【`白马汉张湛常乗白马每见湛辄言曰白马生且复誎矣又汉公孙瓒为辽东属国长史常与善射之士乗白马为左右翼乌桓语曰避白马长史青牛真气列仙传老子乗青牛度函谷关关令尹喜见有紫气从东南来以为圣人至迎之杲得老子隈尔雅崖外为隈弃繻汉终军传军字子云济南人汉武朝为博士初步入关关吏与繻军曰丈夫西游终当传还弃繻而去后为谒者给事中建节东出关关吏识之曰此使者前弃繻生也繻説文缯采也汉制以为关门符信注旧关出入皆以传传欲速因裂繻头合以为信也`】  

麻平晚行【`麻平未详所在`】  

百年懐土望千里倦游情髙低寻戍道远近听泉声涧叶才分色山花不辨名羇心何处尽风急暮猨清【`懐土语小人懐土倦游相如传长卿故倦游戍道説文戍守邉也戍道则戍垒之路也猨説文禺属善援树枝故名猨又猿似猴大黒色长前足又吴都赋云猨父哀吟子长啸以其如哀吟故其声清云`】  

送卢主簿  

穷途非所恨虚室自相依城阙居隣满琴尊俗事稀开襟方未已分袂忽多违东岩富松竹嵗暮幸同归【`穷途晋阮籍率意独驾不由径路车迹所穷辄恸哭而及虚室庄虚室生白`】  

饯韦兵曹  

征骖临野次别袂惨江垂川霁浮烟敛山明落照移鹰风凋晚叶蝉露泣秋枝亭臯分远望延想间云霓【`骖车副也征骖则行车之副野次次位次也野次则郊外之位次也鹰风尔雅鹰爽鸠也月令仲春鹰化为鸠九月鸠化为鹰太白诗亦曰八月秋风髙胡鹰白锦毛葢鸠化鹰之时正秋髙风急叶落时也故曰鹰风也蝉露格物论蝉两翼喙长在腹下或以为无口以脇鸣云蝉露者以蝉居髙饮露故其五徳之一亦取其含气饮露为一徳也亭皋相如传亭臯十里靡不被筑注为亭于臯隰中云霓説文虹阳气之动也又虹攻也释名雄曰虹雌曰霓又虹霓者隂阳之精乂曰隂阳交为虹霓延想之云者如孟子所谓大旱之望云霓云耳`】  

白下驿饯唐少府【`舆地志唐武徳元年改金陵县为白下县白下葢吴之故都也`】  

下驿穷交日昌亭旅食年相知何用早懐抱即依然浦楼低晚照乡路隔风烟去去如何道长安在日邉【`昌亭未详长安在日邉晋明帝纪帝数嵗属长安使来帝问曰与长安孰逺对曰长安近不闻人从日邉来明日人问对曰日近帝恠而问之曰举目见日不见长安也`】  

杜少府之任蜀州【`舆地志崇庆州唐为蜀州`】  

城阙辅三秦风烟望五津与君离别意同是宦游人海内存知己天涯若比隣无为在岐路儿女共霑巾【`三秦注见前五津末详`】  

山亭夜宴  

桂宇幽襟积山亭凉夜永森沈野迳寒肃穆岩扉静竹晦南河色荷翻北潭影清兴殊未归林端照初景  

春日还郊  

闲情兼嘿嘿携杖赴岩泉草緑萦新带榆青缀古钱鱼牀侵岸水鸟路入山烟还题平子赋花树满春田【`新带燕齐要览康成教授山下草如薤叶因名书带草榆钱格物论榆白枌三月荚落如小钱晋史张衡字平子作二京赋十年乃成孙绰曰张衡左太冲二京三都赋六经之鼓吹`】  

仲春郊外  

东园垂栁径西堰落花津物色连三月风光絶四隣鸟飞村觉曙鱼戏水知春初晴山院里何处染嚣尘【`东园陶渊明诗青松在东园堰説文壅水曰堰`】  

郊兴  

空园歌独酌春日赋闲居泽兰侵小径河栁覆长渠雨去花光湿风归叶影疎山人不惜醉唯畏渌尊虚【`晋潘岳字安仁尝着闲居赋以见志渌即醁字醁酒名尊酒尊也`】  

郊园即事  

烟霞春早赏松竹故年心断山疑画障县溜泻鸣琴草徧南亭合花开北院深闲居饶酒赋随兴欲抽簪【`酒赋焦革善酿革死王绩追述其法以为经又以仪狄杜康以来善造酒者为谱抽簪张景阳诗抽簪解朝衣`】  

对酒【`魏武帝短歌行云对酒当歌人生几何`】  

投簪下山阁携酒对河梁狭水牵长镜髙花送断香繁鸎歌似曲疎蝶舞成行自然催一醉非但阅年光【`投簪选诗聊以投吾簪又北山移文投簪逸海岸`】  

咏风  

肃肃凉景生加我林壑清驱烟寻磵户卷雾出山楹去来固无迹动息如有情日落山水静为君起松声铜雀妓【`魏纪曹操在邺中筑铜雀台操薨遗命宫妓朔朢登铜雀台望吾西陵后人因作铜雀妓诗`】  

金鳯隣铜雀漳河望邺城君王无处所台榭若平生舞筵纷可就歌梁俨未倾西陵松槚冷谁见绮罗情【`金鳯未详又续齐谐记汉宣帝赐霍光皂葢车至夜车上金鳯亡去晓乃还南郡黄君仲北山罗得一金鳯诣阙献之俄飞入光家车上邺中三台中台铜雀曹操所筑未详所以名或云西域有铜雀一鸣而五谷熟台上皆鸳鸯瓦遂名铜雀未详是否南台金兽未详或云即此金鳯北台水井漳河禹贡有清漳浊漳浊漳出上台长子县鹿谷山东入清漳清漳出沾山大黾谷北入河南漳出南郡邺城禹贡冀州之域即河亶甲迁于相之地也晋又改彰徳军君王指曺操言也操尝封为魏王故云台指铜雀言榭正义云台上之屋歇前无壁今之听是也若平生如操生时也西陵操之墓也曺丕簒位尊谥为武帝遂名为陵松槚陵前树木也槚説文楸也又尔雅楸散而小曰槚左传伍贠曰树吾墓槚槚可材也即此也`】  

普安建隂题壁【`舆地志普安蛮名如是部即罗氏鬼国也`】  

江汉深无极梁岷不可攀山川云雾里游子几时还【`江汉二水名书传二水道之出入不可详而大势则自江沱而入潜汉也又説文江水出蜀湔氐徼外防山入海又徐按江出防山至楚都名江南至浔阳为九道名中江至南徐州名北江入海汉水出兴元府嶓冢山至汉沔为漾水至武都为汉水梁舆地志梁州名东距华山之南西据黒水又武夷熊氏曰梁州即今全蜀之地成都潼川兴元利州防州等路五十四州之地是也岷山名画地志在蜀郡湔氐道西徼外在今茂州汶山县江水所出也又晁氏曰蜀以山近江源者通为岷山连峯接岫重叠险阻不详远近天彭青城诸山之所环绕皆古之　岷山也又梁山名汉地理志在冯翊夏阳县即步梁也`】  

夏夜思友  

云间征雁断月下归愁切鸿雁西南飞如何故人别  

临江  

泛泛东流水飞飞北上尘归骖将别棹俱是倦游人  

赠李十四  

乱竹开三径飞花满四隣从来扬子宅别有尚人【`三径西汉蒋诩字元卿为兖州刺史以亷直名王莽摄位以病免归于舎中竹林下开三径唯故人求仲羊仲从之游扬子杨雄字子云有草台在益州即今中兴寺是也内有载酒亭及墨池尚存又单县有扬子云读书堂宋赵清献公有记太也扬子云尝着太以拟易`】  

蜀中九日  

九月九日望乡台他席他乡送客杯人今巳厌南中苦鸿雁那从北地来【`望乡台地志在益州随蜀王秀所筑`】  

滕王阁【`滕王唐史滕王子婴髙祖子镇豫章阁滕王所建在郡城西漳江门外`】  

滕王髙阁临江渚佩玉鸣銮罢歌舞画栋朝飞南浦云朱帘暮卷西山雨闲云潭影日悠悠物换星移几度秋阁中帝子今何在槛外长江空自流【`銮説文人君乗车四马镳八銮铃象鸾鸟声和则敬也崔豹古今注五路衡上金雀者朱鸟也故谓朱乌銮也口衘铃谓之銮又谓之和鸾郭璞曰銮铃也在轨曰鸾在轼曰和汉五行志登军有銮和之节诗和銮雝雝注和在轼銮在镳郑以为戎车銮在镳乗车銮在衡严氏曰和銮皆铃也诗八銮锵锵是也南浦山郡志在今广润门外西山在郡城二十里晋许真君得道之所余安道记岩岫四出千峯北来岚光染空髙二千丈属连三百里物换星移谓风物变更四时代序斗杓屡迁中星季改而寒暑迭更也阁中帝子指滕王而言王勃作记时阎都督重建是阁则滕王固已薨矣`】  

卢照隣【`字升之范阳人调新都尉去官隠具茨山有五悲文与王勃杨烱骆宾王齐名号为四杰`】  

长安古意  

长安大道连狭斜青牛白马七香车玉辇纵横过主第金鞭络绎向侯家龙衔宝葢承朝日鳯吐流苏带晚霞百丈游丝争绕树一羣娇鸟共啼花啼花戏蝶千门侧碧树银台万种色复道交牕作合欢双阙连甍垂鳯翼梁家画阁天中起汉帝金茎云外直楼前相望不相知陌上相逢讵相识借问吹箫向紫烟曾经学舞度芳年得成比目何辞死愿作鸳鸯不羡仙比目鸳鸯真可羡双去双来君不见生憎帐额绣孤鸾好取开帘帖双燕双燕双飞绕画梁罗帏翠被郁金香片片行云着蝉鬓纎纎初月上鸦黄鸦黄粉白车中出含娇含态情非一妖童宝马铁连钱倡妇盘龙金屈膝御史府中乌夜啼廷尉门前雀欲栖隠隠朱城临玉道遥遥翠幰没金堤挟弹飞鹰杜陵北探凡借客渭桥西俱邀侠客夫容剑共宿倡家桃李蹊倡家日暮紫罗裙清歌一啭口氛氲北堂夜夜人如月南陌朝朝骑似云南陌北堂连北里五剧三条控三市弱栁青槐拂地垂佳气红尘暗天起汉代金吾千骑来翡翠屠苏鹦鹉杯罗襦宝带为君解燕歌赵舞为君开别有豪华称将相转日回天不相让意气由来排灌夫专权判不容萧相专权意气本豪雄青虬紫燕坐生风自言歌舞长千载自谓骄奢凌五公节物风光不相待桑田碧海须臾改昔时金阶白玉堂即今惟见青松在寂寂寥寥扬子居年年嵗嵗一床书独有南山桂花发飞来飞去袭人裾【`长安青牛臼马见前注狭斜窄狭偏斜小迳也选陆士衡有长安狭斜行注谓世路有狭斜正直之士无所措手足也七香车唐制公主出降乗七香步辇四面垂玉香囊车贮辟邪香玉辇王子言拾遗记周穆王驭黄金碧玉之辇又礼天子五路一曰玉路路即辇也主第公主之第也侯家王侯之家也葢风俗通黄帝战蚩尤于涿鹿常有五色云气金枝玉叶止于上因作华葢此云寳葢者以珠玉为饰也龙衔云者琢为龙以衔之也流苏海録杂五采为同心下垂若流也又即盘线绣绘之毬也鳯吐云者亦刻鳯以衔之如吐云耳碧树淮南子昆仑下有增城九重绛树在其南碧树琼树在其北银台郭璞诗神仙排云出但见金银台又唐有银台门复道汉纪上下有道故谓之复交窻交文窻也双阙见前注连甍説文屋栋所以承瓦鳯翼汉耿纯传攀龙鳞附鳯翼此鳯翼犹言双阙连甍耸起如鳯之翼也梁家指梁竦梁商梁冀之家言汉书竦二女为髙宗贵人生和帝商女为顺帝后三世为外戚汉帝金茎汉书武帝于建章宫作承露台以铜为之上有仙人掌以承露金茎铜柱也即承露盘之柱吹箫向紫烟指箫史弄玉而言列仙传箫史善吹箫作鳯鸣秦穆公以女弄玉妻之居数年有鳯凰止其屋后二人俱乗鳯仙去紫烟郭璞游仙诗驾鸿乗紫烟又刘向列仙传赞曰丹火翼辉紫烟乗葢比目尔雅鱼名鱼各一目行则双目比目而行也史记封禅书东海致比目之鱼西海致比翼之鸟郭璞云东海比目鱼不比不行曰鲽鱼鸳鸯见前注鬰金香草木生蜀地西戎及海南诸郡皆有之唯西戎者佳説文郁金芳草也十叶为贯百二十贯筑以煮之为鬯曰郁鬯雅黄以黄涂额也蝉鬓崔豹古今注魏文帝最宠者四人莫琼树制蝉翼鬓妖童妖艳未冠之童子也宝马以珠玉金翠饰马故曰宝马也倡妇倡优女美好之女也盘龙金屈膝未详乌夜啼职官分纪汉御史府列栢树有野乌数千栖其上故曰乌府又汉成帝时有乌集御史台故又曰乌台又按乐録乌夜啼者清商曲之一也乃周房中乐之遗歌其辞始于宋临川王义度所作王被召还大惧妓妾闻乌夜啼叩阁报明日有赦及旦改南兖州刺史因作此歌廷尉门汉翟公罢廷尉门外可设雀罗其曰雀欲栖亦言其门闲而雀可栖也廷尉汉百官表秦官名汉因之注廷平也治狱贵平故曰廷平幰説文车上所张之缯也杜陵地名属京兆府渭桥舆地志渭水所注水上有梁故曰渭桥亦曰便门桥始皇作离宫于渭水南北以象天汉故桥于渭上以便往来也探丸汉尹赏传长安少年受賍报仇相与探丸为奸得赤丸者斫武吏黑者斫文吏夫容剑越王允常以纯钩示薛烛烛曰光如夫容始生五剧三条三条班固西京赋披三条之广路剧尔雅三达谓之剧剧旁出岐多故曰剧又七达谓之剧骖三市周礼司市掌市之治教刑政度量大市日昃为市百族为主朝市朝时为市商贾为主夕市夕时而市贩夫贩妇为主金吾汉百官表中尉更名执金吾注金吾鸟名光武纪帝曰仕宦当作执金吾然金吾在汉相为尊辟不祥天子出行职主先导以御非常故执此乌之象因以名官翡翠格物论形小不盈握一种而二色翡赤羽翠青羽北里阮嗣宗秋懐诗北里多竒舞屠蘓四时纂要屠苏孙思邈庵名谓屠絶鬼气苏醉人防又博雅屠苏酒名元日醉之能除瘟气鹦鹉杯酉阳杂俎以海螺刻成鹦鹉形为酒杯也灌夫西汉本传灌夫字仲孺颍隂人为人刚直使酒不好面谀贵戚诸势在已之右必陵之士在已左愈贫贱尤益礼敬与钧稠人广众荐宠下軰士亦以此多之西汉萧何传何沛人也髙祖起为沛公何为丞督事后为相国青虬按司马相如子虚赋云六玉虬注一曰青虬又扬子独不思翠虬绛螭之将升天乎回天唐魏征曰张素有回天之力刘邵赵都赋良马则紫燕又尸子曰我得民而治则马有紫燕五公汉袁绍四世五公又杨修四世五公金阶白玉堂天子之宫殿也扬子扬雄也居杨子之宅已见前注`】  

结客少年场行【`按乐府遗声游侠二十一曲有结客少年场行注以魏曹植诗结客少年场报怨洛阳陌为题始自鲍明远又后汉蔡遵为吏部所侵结客报之也又李周翰曰言少年时结在侠之客为游乐之场终而无成故有斯作也`】  

长安重游侠雒阳富才雄玉剑浮云骑金鞭明月弓鬭鸡过渭北走马向关东孙膑遥见待郭解暗相通不受千金爵谁论万里功将军下天上代骑入云中烽火夜似月兵气晓成虹横行徇知己负羽逺从戎龙旌昏朔雾鸟阵卷沙风追奔瀚海咽战罢隂山空归来谢天子何如马上翁【`长安注见前游侠荀説曰立气岸作威福结私交以立强于世者谓之游侠洛阳今河南府成周光武建都之地玉剑剑说古剑以玉刻鹿卢形浮云骑汉渥洼马乐章籋浮云奄上驰故太白长干行亦曰好乗浮云骑明月弓者弯弓满彀如月云耳鬭鸡列子绳省子为周宣王鬬鸡三十日而鸡徳全异鸡母敢应者庄子羊沟之鸡鬬而胜人者以狸膏涂其头也又汉纪武帝宣帝皆好鬬鸡之戏又传有鬬鸡赋走马曹子建诗走马长楸间渭北谓渭水之北也孙膑齐将救韩为减灶之法以败魏师郭解河内轵人史传赞布衣游侠咸关剧孟郭解之徒驰骛于闾阎权行州县力折公侯众庶荣其名迹觊而慕之不受千金爵史记齐人鲁仲连却新垣衍帝秦之説败秦师救赵之危赵平原君欲封仲连及以千金为夀仲连不受而去万里功汉书班超传超字仲升扶风安陵人有大志尝辍业投笔叹曰大丈夫无他志畧犹当效傅介子立功异国以取将相安能久事笔硏间乎相者相之曰虎头燕颔飞而食肉此万里侯相也后果立功于西域降服五十余国以功封定远侯云中舆地志古云中郡今山西大同府横行汉樊哙传哙曰愿得十万众横行匈奴中知己韩诗外传管仲与鲍叔相知鲍叔有疾仲曰士为知已者用马为知已者良负羽羽矢也汉相如传相如入蜀时县令负弩羽前驰从戎从军也旄説文析羽也注旄首所以进士卒也一曰分析鸟羽为之又竿头以龙衘旄牛之尾故曰龙旌鸟阵风后战法诸葛孔明八阵图皆有鸟阵孙子有雁行阵吴起有鹅鹳阵皆鸟阵也瀚海纲目集览瀚海沙漠北一大海名羣鸟解羽伏飞于此故名隂山汉匈奴传北邉塞至辽东外隂山东西千余里草木茂盛中多禽兽又唐李靖斥地自隂山北至大漠即此地也又云中之北有隂山道自隂山道又北去八十里有隂山马上翁汉马援武陵五溪蛮反援请击之帝愍其老未许之援自请臣尚能披甲上马帝令试之援据鞍顾盼以示可用帝叹曰矍铄哉是翁也`】  

折杨栁【`崔豹古今注横吹胡乐也张骞入西域传其法唯得摩诃兠勒一曲李延平因造新声二十八解魏晋以来不存见用陇头黄鹄拆杨栁出关入关出塞入塞单于雉子斑望行人十曲`】  

倡楼啓曙扉杨栁正依依鸎啼知嵗隔条变识春归露草凝愁黛风花落舞衣攀折将安寄军中音信稀【`扉説文户扇也一曰以木曰屛以苇曰扉荀子菲帷注编草为蔽或读曰扉又尔雅阖谓之扉黛説文画眉以墨空青释名云黛代也减去眉毛以此代其处愁黛葢愁眉也以露沾草而其色如黛之凝故为愁黛`】  

芳树【`题意是亦自伤之词以如芳树年嵗之已迈容华之凋落不得济用于时观结语可见也`】  

芳树本多竒年华复在斯结翠成新幄开红满故枝风归花歴乱日度影参差容色朝朝落思君君不知【`前六句是亦诗之比体而结二句则赋也`】  

君马黄【`汉鼓吹铙歌十六曲有君马黄`】  

骝马照金鞍转战入臯兰塞门风稍急长城氷正寒雪曙鸣珂重山长喷玉难不辞横絶漠流血几时干【`骝马説文赤马黒毛尾又骅骝周穆王马前地理志骅骝緑耳之乘言其色如花之赤而耳则緑也金鞍以黄金饰鞍也臯兰舆地志在兰州兰州古金城郡又允吾故城也州治在臯兰山下故州以山名山下地势平夷可屯百万兵汉霍去病击匈奴至此因谓是山为关塞也塞门关塞上之门也长城始皇本纪三十三年蒙恬收河南地筑长城避匈奴起自临洮至辽东延袤万余里鸣珂説文石次玉又螺属又尔雅翼贝大者珂其骨白可以饰马又服防通俗文曰勒饰曰珂喷玉未详絶漠地志北方流沙也前武帝纪李将军絶汉注沙漠匈奴之南界师古曰即今突厥中碛也流血汗血前武帝纪大宛国多善马汗血言其先天马子也`】  

登髙台【`地志在秦鳯路徳顺州治之东台最髙峻四时可以逺望故名`】  

回中道路崄萧关烽多五营屯右地万乗出西河单于拜玉玺天子按雕戈振旅汾川曲秋风横大歌【`回中舆地志在陇川汧县西北又名回城即后汉所开入蜀之地又括地志秦始皇建回中宫于岐州雍县西四十里萧关舆地志在镇戎军西北汉文帝时匈奴入萧关即此地也镇戎即今之平凉府也烽见前纲目集览许慎曰望也所以望烽燧也五营未详右地前西域传孝武时张骞始开西域之迹其后击破右地降浑邪休屠王遂空其地万乗天子之车也故称天子不敢斥言而但称万乗也一天子地方千里出车万乗故称万乗也西河舆地志汾州西河也又在九泉郡卫青度西河至髙关破匈奴是也单于前单于传虏号广大貌言其象天单于然玉玺説文王者印所以主土也蔡邕独断曰皇帝六玺皆玉螭虎纽文又师古曰玺之为言信也雕戈前郊祀志郊东得宝鼎献之刻文曰黼黻雕戈注雕戈者刻镂之戈也按戈説文平头防也振旅书传振整也师众也谓整众以归也或谓出曰班师入曰振旅振旅而归京师也汾川即汾州也秋风歌前武纪帝济汾可有秋风歌曰秋风起兮白云飞云云又前髙纪帝至沛中与父老宴作大风歌后人因其地作歌风台`】  

雨雪曲  

敌骑三秋入关云万里平雪似平沙暗氷如汉月明髙阙银为阙长城玉作城节旄零落尽天子不知名【`又前光武纪节竹为之柄长三尺以旄牛尾为饰旄三重故曰节旄苏武传节旄尽落`】  

巫山髙【`舆地志在三巴巫山县有十二峯峯下有神女庙阳云台髙一百二丈也`】  

巫山望不极望望下朝氛莫辨啼猿树徒看神女云惊涛乱水脉骤雨暗峯文霑裳即此地况复远思君【`神女云宋玉传玉与楚襄王游云梦之台梦妇人曰妾巫山神女也朝为行云暮为行雨`】  

昭君怨【`乐府清商七曲昭君怨亦其一也后明帝纪昭君姓王名嫱字昭君南郡柹归人也充明帝宫人帝令画工毛延夀图之披图以进宫人多行赂于画工昭君姿容甚丽无所茍求遂毁其形后匈奴求美人昭君充行在路愁怨尝于马上弹琵琶以寄其恨至今传之为眧君怨`】  

合殿恩中絶交河使渐稀肝肠随玉辇形影向金防汉宫草应緑边廷沙正飞愿逐三秋雁年年一度归【`合殿未详交河舆地志唐平髙昌以其地置西州交河郡以河水分流绕城下因名金微杜氏通典羇縻州有金微山振武军又唐贞观二年铁勒九部大酋领率众降分置金微都督府`】  

刘生  

刘生气不平抱剑欲专征报恩为豪侠死难在横行翠羽装剑鞘黄金镂马缨但令一顾重不恡百身轻【`专征诗彤弓注曰凢诸侯赐弓矢然后专征伐又陶靖节命子诗天子畴咨专征南国报恩前韩信尝寄食于漂母及贵以千金报母恩又苏秦传秦尝贷主人金入秦及佩相印亦以千金谢主人是皆豪侠之徒也死难脱人于死生患难也若鲁朱家脱季布之死及活豪士以百数余若滕公之脱韩信王陵之免张苍之类是也翠羽翠鸟之羽用以装刀鞘鞘者剑房也马缨説文鞶缨也又左传注缨在马膺前以金饰之也一顾齐世家苏代淳于髠曰人有卖骏马者一旦立市人莫知徃见伯乐而一顾马价十倍百身轻朱恽传云情縁恩使命縁义轻又类要身侔蝉翼何以受恩死轻鸿毛固得其所`】  

关山月【`关山月乐府鼓角横吹十五曲之一也`】  

塞垣通碣石敌阵抵祁连相思在万里明月不长悬影移金岫北光断五门前寄言闺中妇愁看鸿雁天【`塞垣塞上之城垣也碣石舆地志在北平郡骊城县西南河口今平州之南也又郦道元水经骊城枕海有石如甬道数十里当山顶有石如柱形韦昭以为碣石其山尝在河口海滨歴世既久为水所渐沦入为海已去岸五百余里矣祁连山集览本名天山匈奴呼天曰祁连也韦昭曰天山一名雪山一名太白山以四时有雪也括地志云山在伊州伊吾县北有二十里今名所罗漫山西河旧事云祁连山在张掖酒泉二郡界去焉支山北可千里玉门即玉门关也在沙州炖煌郡夀昌县西北与天山相近金岫未详或云即金微山也`】  

三月曲水宴  

风烟彭泽里山水仲长园由来弃铜墨本自重琴尊髙情邈不嗣雅道今复存有美光时彦养徳坐山樊门开芳杜迳室拒桃花源公子黄金勒仙人紫气轩长懐去城市髙咏狎兰荪连沙飞白鹭孤屿啸猿日影岩前落云花江上翻兴防车马散林塘夕鸟喧【`彭泽里见前注仲长园仲长统字公理尝着乐志论曰使居有良田广宅背山临流沟池环匝竹木周布埸圃筑前果园树后弃铜墨铜章墨绶县令所佩者弃则弃官而去也时彦説文彦美士有文人所言也又尔雅美士为彦人所言也时彦则当时之美士也山樊説文山邉也芳杜图经本草杜蘅一名杜若叶似葵形似马故俗云马蹄香生山之隂水泽下湿地根似细辛道家服之令人身衣皆香也桃源金勒紫气见前注轩説文曲辀轓车大夫以上车也孤屿説文水中山也又文选注屿海中洲上有石山也兰説文香草也本草叶似泽兰圆茎白花紫蕚生泽畔八月花一名水香俗呼燕尾香又太史黄氏曰一榦一花而香有余者兰一榦数花而香者蕙乃今之山兰而叶如菖蒲是也荪亦香草也陶隠居曰荪生溪侧有名溪荪者极似石菖蒲而叶无脊亦作茎猿又文禺属善援尔雅疏云猱一名猿善攀援树枝今文作猿又俗别作猨或曰猨性缓静故从爰爰缓也`】  

赠李荣道士【`事物纪原周穆王因尹真人草楼之观召幽逸人居之谓之道士则道士由周时已有之矣`】  

锦节衔天使琼仙驾羽君投金翠山曲奠璧清江濆圆洞开丹鼎方坛聚绛云资贶幽难识空歌迥易分【`锦节见前注天使天子之使也琼説文赤玉又玉之美者琼仙犹言仙如玉之至美以见其贵重也羽君犹言羽人羽客也楚辞仍羽人于丹丘是也注飞仙葢言其有羽化飞升之术也投金翠山未详又括地志崇庆州永康县西八里有围山上有院前有防桥乃古王子乔烧丹之处奠璧汉书汉武帝塞瓠子决自临祭沈白马玉璧于河圆洞绛云未详丹鼎史记黄帝铸鼎于荆山炼丹砂方坛説文祭地坛也古者祭地祗则为方坛于北郊资贶谓所赐之灵贶深幽不可以测识也空歌度人经碧落空歌`】  

早度分水岭  

千年游蜀道万里向长安徒费周王粟空弹汉吏冠马蹄穿欲尽貂裘故转寒曾氷横九折积石凌七盘重溪既下漱峻峯亦上干陇头闻戍鼓岭外咽飞湍瑟瑟松风急苍苍山月团传语后来者斯路诚独难【`蜀道入蜀之路也万里向长安蜀郡有万里桥云自此至长安可万里故云周王粟伯夷传伯夷叔齐耻食周粟饿于首阳山下汉吏冠汉王阳传阳为益州刺史贡禹弹冠以为阳必荐之云貂裘貂説文防属出东北夷大而黄黒其皮暖故以为裘苏秦传秦三十年惟一貂裘故转寒以貂裘故弊虽服之而转寒也曾氷氷冻而层结也九折舆地志在黎州汉王阳回车之所七盘舆地志剑州达州俱有七盘岭葢山势如羊肠曲盘凡七折也戍説文守邉也鼓则守戍之鼓也湍説文急濑也以其水自上而下其势峻急有若飞而下也`】  

还赴蜀中贻示京邑游好  

御宿花初满章台栁向飞如何正此日还望昔多违怅别风期阻将乖云防稀敛衽辞丹阙县旗陟翠微野禽喧戍鼓春草变征衣囘顾长安道关山起夕霏【`御禁籞也籞宿则直宿之所章台汉张敞为京兆尹种栁于走马街故唐时为章台栁风期云防汉书风云感防言际遇也太白诗云风云期防出屠钓葢期亦防也此则以别言故云乖阻也翠微山也长安见前注乐府有关山月故诗言离别多用之也夕霏説文夕氛也`】  

同临津纪明府孤雁  

三秋违北雁万里向南翔河洲花稍白关塞叶初黄避缴风霜劲懐书道路长水流疑箭动月照似弓伤横天无有阵度海不成行防刷能鸣羽还赴上林乡【`雁説文鹅也大曰鸿小曰雁一名朱鸟一名阳鸟北雁葢雁每秋自北而来宾也避缴生丝缕缀缯者懐书见后水流疑箭动惊其声也月照似弓伤畏其影也上林汉纪武帝作上林苑在长安前苏武传武使匈奴十九年宣帝时匈奴内服使使求武匈奴诡言武死后常惠敎使言天子射上林苑得雁足帛书言武等在某泽中单于惊服乃送武还此诗其亦自喻之词也首言所以南賔之意次言因其时而来三言其自北而来之故四言有所惊疑而忧患故末则复言岂终巳哉终当再为时所用也`】  

西使兼孟学士南游【`学士唐以文学言语备顾问干封间始置北门学士开元二十六年始以翰林供奉所称学士别建学士院于翰林院之南俾专内命又号为内相`】  

地道巴陵北天山弱水东相看万余里共倚一征篷零雨悲王粲清尊别孔融裵徊闻夜鹤怅望待秋鸿骨肉燕秦外风尘关塞中唯余剑锋在耿耿气成虹【`巴陵括地志古三苖今岳州是也天山见前注弱水书传栁宗元曰西海之山有水涣散无力不能负芥投之则靡垫没及厎而后止故名曰弱水括地志云在张掖郡删丹县又薛氏曰弱水出吐谷浑界穷石山自删丹西至合黎山与张掖县河合王粲字仲宣孔融皆魏人气成虹记气如白虹又晋张华传华常见斗牛之间有紫气以问雷焕焕曰此寳剑之气也`】  

送郑司仓入蜀【`司仓汉魏以下为户曹唐制掌戸籍赋税仓库故又曰司仓`】  

离人丹水北游客锦城东别意还无已离忧自不穷陇云朝结阵江月夜临空关塞疲征马霜氛落早鸿潘年三十外蜀道五千中送君秋水曲酌酒对秋风【`丹水选诗演义刘昆扶风歌朝发广莫门暮宿丹水山注丹水汉书出髙都县筦谷丹水所出又丹水有三一在商州洛南县一在懐孟路河内县一在泽州然皆非入蜀之道此云丹水莫详所指成都记府城亦呼为锦官城以江山明丽杂错如锦故云又蜀都志以锦江桥下水濯锦则鲜明故城以锦名而江曰锦江潘年未详`】  

绵州官池赠别【`梁州域绵水经其左故乡旧名左绵旁涪陵一名金山一名巴西官池未详又考之主山曰天池山山顶有池方数丈冬夏不竭疑即此池欤`】  

輶轩遵上国仙气下灵关尊酒妨无地聨绻喜暂攀离言欲赠筞髙辩正连环野径游云断荒池春草斑残花落古树度鸟入澄湾欲叙他乡别幽谷有绵蛮【`輶説文轻车也轩説文曲辀轓车也葢车有厢谓之轩又风俗通周秦常以嵗八月遣輶轩之使采异俗方言仙气见前青牛注绵蛮诗绵蛮黄鸟止于丘隅连环秦始皇纪始皇遗齐襄王后玉连环曰齐多智觧此环后引槌破之谢使曰谨巳解矣`】  

和夏日幽庄【`幽庄田舎也`】  

闻有髙踪客耿介坐幽庄林壑人事少风烟鸟路长瀑水含秋气垂藤引夏凉苗深全覆陇荷上半侵塘钓渚青鳬没村田白鹭翔知君振竒策还嗣海隅芳【`高踪扬雄蹑三皇之髙踪耿介孟不以三公易其介注耿介也谢灵运诗束发懐耿介瀑水孙绰赋瀑布飞流而界道青鳬説文舒鳬鹜也楚辞泛泛若水中之鳬振防谢灵运诗振防陟崇丘`】  

山庄休沐【`山庄山中之田舎也休沐汉张安世传休沐未尝出谓休暇斋沐也`】  

兰署乗闲日蓬扉狎遁栖龙柯疎玉井鳯叶下金堤川光摇水箭山气上云梯亭幽闻唳鹤窻晓听鸣鸡玉轸临风奏琼浆映月携田家自有乐谁肯谢青谿【`兰署汉官仪御史台率执宪中司朝防独坐内掌兰台又乌府注乌府在殿中兰台掌图籍秘书署以待诏者有直庐在其侧故曰署也龙柯鳯叶未详玉井伽蓝记河间王琛置玉井金干五色缋为绳金堤水箭未详云梯谢灵运登石门最髙顶云共登青云梯又鲁班尝作云梯以攻宋玉轸琴轸也琴制尚象论云轸者急也古人以竹为之取鳯非竹实不食之义也后人贵重其制遂有以金为徽而玉为轸者矣鹤唳晋陆机曰华亭鹤唳可得闻乎窻鸡宋宗窻下有一鸡常作人言与宗谈论琼浆招防云华酌既陈有琼浆青谿郭璞诗曰青谿千余仞中有一道士又庾仲雍荆州记荆州临沮县有青溪山山有泉泉侧有道士精舎`】  

入秦川界【`括地志秦州清水县有秦川亭因秦仲所封遂以秦名`】  

陇阪长无极苍山望不穷石径萦疑断囘流映似空花开緑野雾鸎转紫岩风春芳勿遽尽留赏故人同【`陇坂秦陇之山也注坂者坡也又括地志秦州有大陇山又名陇首山其坂九曲苍山泾州有苍山大抵以其林木苍翠而得名杜诗亦曰苍山入百里皆此义也紫岩漠州绵竹县有紫岩去无为山十里皆西北絶险处然详緑野与紫岩对説亦必非漠之紫岩不过以是岩土石皆紫得名如紫塞之类是也`】  

春晚山庄率题二首【`率题犹偶成也`】  

田家无四邻独坐一园春鸎啼非选树鱼戏不惊纶山水弹琴尽风花酌酒频年华巳可乐髙兴复留人【`山水弹琴尽伯牙鼔琴志在髙山流水`】  

顾步三春晚田园四望通游丝横惹树戏蝶乱依藂竹懒偏宜水花狂不待风唯余诗酒意当了一生中文翁讲堂【`本传汉景帝末为蜀郡太守修学宫崇好文雅蜀人化之讲堂即其讲学之堂在蜀郡今成都府大城内也`】  

锦里淹中馆岷山稷下亭空梁无燕雀古壁有丹青槐落犹疑市苔深不辨铭良哉二千石江汉表遗灵【`锦里蜀郡也岷山蜀中山名俱注见前稷下地名二千石汉百官表郡守皆二千石此言文翁也`】  

石镜寺【`蜀郡华阳志石镜在武担山一名武都山去城北二百步武都山精化为女子蜀王纳为妃不习水土而死王遣五丁于武都山担土为冢以石镜表其墓门`】  

古墓夫容塔神铭松柏烟鸾沈仙镜底花没梵轮前铢衣千古佛宝月两重圆隠隠香台夜钟声彻九天【`古墓指蜀妃言芙蓉塔未详或云芙蓉以言妃之美如芙蓉故以名塔也神铭墓塔上之铭石也鸾沈花没皆言妃之死也仙镜梵轮比石镜也铢衣唐岑文本山亭避暑有人叩门自称上清童子所服云上清五铢衣也古佛佛地论佛者觉也觉一切种智后能开觉有情如梦觉故名曰佛宝月酉阳云昔有人游嵩山遇异人曰月乃七宝合成又释经云一轮宝月相则佛相亦宝月也两重圆言相与镜如月重图也香台未详又武功县寳应寺有香台韦应物诗云翠岭香台出半天是也九天淮南子九天云东方皥天东南阳天南方赤天西南朱天西方成天西北幽天北方天东北变天中央钧天是为九天也`】  

辛司法宅观妓【`司法两汉有法曹至唐改司法叅军妓説文女乐也`】  

南国佳人至北堂罗荐开长裙随鳯管促柱送鸾杯云光身后落雪态掌中回到愁金谷晚不怪玉山頺【`南国佳人服防通俗文南楚以美色为娃注娃美女也北堂诗焉得蘐草言树之背注背北堂也罗荐説文荐席也长裙妓衣也鳯管前律厯志黄帝使伶人采解谷之竹防两节间吹之以听鳯鸣是为律本又秦箫史吹箫列仙传王子晋吹笙皆能作鳯鸣故谓之鳯管也促柱瑟柱也古诗促柱少和声雪态言身轻如雪也掌中回汉赵飞燕身轻能为掌上舞回回旋舞也金谷晋石崇有别馆在河阳之金谷园玉山頽晋裴楷容仪俊爽人谓如近玉山又云其醉也若玉山之将頺`】  

骆宾王【`唐史本传义乌人七嵗能赋诗张説评其丈如悬河酌之不竭仕武后朝为临海尉与杨烱等为四杰`】  

行路难【`乐府解题行路难古道路六曲之一喻年嵗之易驰而不得遂其壮懐也然此诗也止言征戍之事未详其意`】  

君不见玉关尘色暗邉庭铜鞮劲旅寇长城天子按剑徴余勇将军受脤事横行七徳龙韬开玉帐千里鼍鼓叠金钲隂山苦雾埋髙垒交河孤月照连营连营去去无穷极拥斾遥遥过絶国阵云朝结晦天山寒沙夕涨迷疎勒龙鳞水上开鱼贯马首山前振雕翼长驱万里詟祁连分麾三命武功宣百发乌号遥碎栁七尺龙交迥照莲春来秋去移灰琯兰闺栁市芳尘防雁门递尺书稀鸳被相思双带缓行路难誓令氛祲静臯兰但使封侯龙额贵讵随中妇鳯楼寒【`玉关长城见前注邉庭犹言朔庭也铜鞮舆地志潞州有铜鞮县杂虏其种不一余勇左传齐髙固入晋师曰欲勇者贾余余勇受脤脤社肉左传天子使石尚来归脤则是天子所赐祭脤将军既受天子之脤则当事横行以击敌也横行注见前七徳唐史七徳舞秦王世民破军乐也龙韬武书七经太公兵法六韬龙韬其一也玉帐杜子美诗将军玉帐掀勇气鼍鼓诗鼍鼔逢逢陆玑云鼍似蜥蜴长丈余甲如铠常宵鸣声如桴鼔故以其皮冒鼔也金钲説文铙也柄中上下通似铃隂山交河天山见前注絶国前秦纪始举茂才可以使絶国者疎勒西域国名纲目集览疎勒本城名后以名国在莎车东北尉头南龙鳞甲也李长吉诗曰甲光向日金鳞开鱼贯易士卒鱼贯而进邓艾传注鱼上水尾相衔故曰鱼贯也祁连即天山也乌号俱见前注七尺龙交交一作文马也前西南夷传赞曰蒲梢龙文鱼目汗血之马光于黄门一曰龙交剑也未详灰琯后天文志灰琯气之法每立春冬至以竹为琯葭莩为灰置诸土中气至则琯中葭灰飞起以应也雁门舆地志在代州雁门郡郡有雁门关氛祲説文氛祥气也祲精气感祥也皋兰见前注`】  

邉城落日  

紫塞流沙北黄图灞水东一朝辞俎豆万里逐沙蓬月恒持满寻源屡凿空野昏邉气合峯迥戍烟通膂力风尘倦疆场嵗月穷河流控积石山路绕崆峒壮志凌苍兕精诚贯白虹君恩如可报龙剑有雌雄【`紫塞史秦筑长城土皆紫色故曰紫塞流沙禹贡杜佑注在沙州西八十里其沙随风流行故曰流沙黄图未详又三辅黄图书名灞水秦世家穆公霸世更名以显霸功水出蓝田县防泾水浐水北入于渭俎豆説文以朼盛牲体者豆古食肉器然皆祭器也语俎豆之事则尝闻之又庚桑楚曰畏垒之民欲俎豆予于贤人之间沙蓬沙风沙也莲转蓬也持满前亚夫传彀弓弩持满凿空前大宛传西北始通于汉然张骞凿空河流积石禹贡浮于积石至于龙门西河西河兾之西河也积石地志在金城郡河关县西南羌中今鄯州龙支县界也崆峒山名括地志平凉郡镇原州即黄帝问道广成于处苍兕説文如野牛而青一角善抵触白虹史荆轲刺秦王聂政刺韩相皆有白虹贯日葢白虹主兵象也龙剑有雌雄蜀志楚王召风胡子之吴与欧冶子造剑二一曰干将二曰莫邪莫邪干将之妻也金铁未流干将夫妻乃断髪剪指投于炉中乃铸成二剑干将阳剑成文莫邪隂剑为漫理文`】  

棹歌行【`赵世家赵简子南击楚津吏醉卧不能渡吏女涓攘楫请代父中流为简子作发河激之歌简子悦遂以为夫人李白诗亦曰津妾一棹歌脱父于严刑`】  

写月图黄罢凌波拾翠通镜花摇芰日衣麝入荷风叶露舟难荡莲疎浦易空鳯媒羞自托鸳翼恨难穷秋帐灯光翠倡楼粉色红相思无别曲并在棹歌中【`写月图黄未详按前纎纎初月上鸦黄及黄山谷荼防诗云汉宫娇额半涂黄则写月图黄恐为画眉之意`】  

王昭君【`见前注`】  

敛容辞豹尾缄怨度龙鳞金钿明汉月玉筯染边尘古镜菱花暗愁眉栁叶频唯有清笳曲时闻芳树春【`敛容收敛愁容缄怨封缄其悲怨辞豹尾天子属车也龙鳞河水也金钿金华饰也晋舆服志贵人太平髻七钿公主夫人五钿世妇三钿玉筯泪也菱花镜六帖魏武帝有菱花镜笳胡笳也前张骞传骞入西域传其法后李延年因胡笳曲更造新声一十八解以为武乐又唐韵北方之人卷芦叶而吹名曰笳芳树春胡笳曲名`】宿温城望军营【`周纪温城在懐州温县西本周司寇苏忿生所封之地也`】  

北地寒胶折邉城夜铎闻兵符关帝阙天策动将军塞静胡笳彻沙明楚练分风旂翻翼影霜剑转龙文白羽摇如月青山断若云烟疎疑卷被尘灭似销氛投笔懐班业临戎想顾勲还应雪汉耻持此报明君【`北地匈奴单于之地也邉城邉上之城也寒胶折前晁错传欲立威者始于折胶苏林曰秋气至胶可折弓弩可用匈奴常以为侯而入寇夜柝尔雅两木夹于门为机相击以儆夜也又易重门击柝符信也汉文纪文帝为铜虎符当发兵遣使持节至郡合符竹使符以竹箭长五寸镌刻篆画与郡守各分一半至唐髙祖则银兎符铜鱼符又冯唐言家人子起田中安知尺籍五符又赵公子无忌谒如姫盗晋鄙兵符天策左鹑之贲贲天策焞焞注傅说星又唐太宗纪髙祖武徳四年以秦王世民为天防上将胡笳见前注楚练练素练也以沙白如练明也龙文剑气也白羽摇如月家语子路曰愿得白羽如月赤羽如日注云旌旗也又白羽扇也裴启语林诸葛亮持白羽扇指挥三军投笔汉班超传超字仲升有大志不修小节佣书养母尝投笔叹曰大丈夫当立功异国以取封侯安能久事笔砚间乎后事明帝出征西域安集五十余国以功封定远侯顾勲三国志顾荣字彦先吴平入洛拜尚书郎广陵相陈敏反假荣丹阳内史荣以白羽扇麾之其军自溃杨脩诗云羽扇一麾风偃草策勲多谢顾丹阳`】  

灵隠寺【`舆地志灵隠寺在杭州府钱塘县`】  

鹫岭郁岧嶤龙宫锁寂寥楼观沧海日门对浙江潮桂子月中落天香云外飘扪萝登防逺刳木取泉遥霜薄花更发氷轻叶互凋待入天台路看余渡石桥【`六帖鹫鸟峯诸佛攸馆众圣所居龙宫续仙传唐孙思邈尝救一龙子后龙王献龙宫药方三十道人张路斯与蓼天庥争水中龙宫然此云龙宫必寺边有龙帝祠宇也浙江潮説文朝曰潮夕曰汐又髙丽图经曰朝夕往来应期不爽为天地之至信又王充论衡大抵天包水水承地而天之气升降于大空之中而水亦随之升降而为潮汐也然凡近海皆有潮惟浙江潮至则矗如山岳奋如雷电氷岸横飞雪崖旁射澎腾奔激吁可畏也天台路云笈七籖天台山应上清玉清之天即桐拍真人所埋葛仙公炼丹得道之处上应台宿故名天台石桥防稽记赤城山上有石桥悬度有石屛风横絶其上按赤城山即天台山之一也乂顾凯之启蒙记天台石桥野迳不盈一尺长数十步至滑下临絶防之涧`】  

晚泊蒲类【`蒲类未详`】  

二庭归望断万里客心愁山路犹南属河源自北流晚风连朔气新月照邉秋灶火通军壁烽烟上戍楼龙庭但苦战燕颔防封侯莫作兰山下空令汉国羞【`二庭未详或云按诗中有朔气邉秋当是匈奴单于二庭然未敢必当别考又纲目集览车师国有前王后王庭相去五百余里后王庭本乌孙国土唐立庭州河源黄河之源朔气洪武韵朔北方也是即北方朔漠之气也灶火齐孙膑伐魏为灭灶之法汉虞诩入朝歌为増灶之法葢是军行为路炊之灶火也军壁説文壁垣也汉韩信伐赵云赵必空壁逐我又亚夫传坚壁而守则军壁者营垒之垣也烽烟见前注戍楼守戍望候烽火之楼龙庭前宣纪匈奴大防于龙庭又后窦宪传登燕山铭曰焚老上之龙庭燕颔班超传虎头燕颔飞而食肉此万里侯相也兰山下括地志在朔州前武纪天汉元年李陵战败降敌此为汉羞也`】  

早秋出塞寄东台议政学士【`东台唐龙翔间改门下省曰东台隋文帝纪帝欲置诗学士唐纪太宗尝置文馆虞世南等以本官兼学士直宿又金坡遗事学士非文章则不可为又职林学士之职本以学问言辞备对问出入侍从同得叅谋献纳谏议其礼尤重`】  

促驾逾三永长驱望五原天街分斗极地理接楼烦谿月明关陇边云聚塞垣山川殊物风壤异凉温戍古秋尘冷沙寒宿雾繁昔余迷学步投迹忝词源【`三永未详或云永当作水三水在镇原州之东北六十里水流三派防归一州旧有三水县故城在髙平县水出东山本属国都尉治所其地与五原相近五原括地志云胜州连谷县本秦九原郡汉更名五原天街汉天官毕昴二宿间为天街斗极尔雅北极天枢亦曰北辰居天之中以正四时楼烦汉有楼烦县属雁门郡关陇见前注戍説文守邉也戍古古之邉戍也学步班固传有学步于邯郸者未得彷佛失其故步`】  

春晚从李长史游开道林故山【`地域志道林寺名在衡州府岳麓山下`】  

幽寻极幽壑春望陟春台云光栖断树灵影入仙杯古藤依格上野径约山隈落蘂飜风去流鸎满树来兴防荀御动归路起浮埃【`春台老子熙熙如登春台格上説文树髙长枝为格庾信小园赋草树混淆枝格相交又庋格也荀御荀爽传李膺无所交接荀爽谒膺因为其御喜曰今日始得御李君矣`】  

冬日野望  

故人无与晤安步陟山椒野静连云卷川明薄雾消灵岩闻晓籁洞浦涨秋潮三江归望断万里故乡遥劳歌徒自奏客魂为谁招【`诗可与晤语晤对也山椒説文山足也谁招楚辞有大小招`】  

夏日游山家同夏少府  

返照下层岑物外狎招寻兰迳熏幽佩槐庭落暗金谷静风声彻山空月色深一遣樊笼累唯余松桂心【`樊笼説文樊鸷不行也徐氏曰鸷鹰隼之属见笼不得出以左右攀引外也广韵樊笼也一曰山邉也`】  

在兖州饯宋五【`兖州禹贡九州之一春秋时为鲁国`】  

淮尼泗水地梁甫汶阳东别路青骊远离尊渌蚁空栁寒凋密翠棠晚落疎红别泪相思曲凄防入琴风【`淮尼尼丘也顔母祈祷而生孔子之处在兖州泗水在鲁城北汶水出莱芜县梁甫山名括地志梁父山泰山在左梁父在右王者封太山禅梁父汶水出莱芜县青骊马深黒色谓之骊选诗阮籍青骊何骎骎蚁尔雅酒有泛齐浮蚁又庾信诗春螘未曽开渌水清也又水緑色相思曲古乐府有长相思`】  

上人林泉二首【`上人僧名同觉要览云内有徳智外有胜行在人之上故曰上人`】  

林泉恣探歴风景暂裵徊客有迁鸎处人无结驷来聚花如薄雪沸水若轻雷今日徒招隠终知异凿坏【`结驷家语子贡家富累千金结驷千骑招隠淮南传招隠士篇淮南王安小山之所作也凿坏未详`】  

俗逺风尘隔春还初服迟林疑中散地人似上皇时芳杜湘君曲幽兰楚客词山中有春草长似寄相思【`中散晋嵇康字叔夜在西晋为中散大夫与阮籍等为竹林游号竹林七贤上皇渊明传云夏日髙卧北窻下自谓羲皇上人湘君曲楚辞尧以二女事舜长曰娥皇故称湘君古词有湘妃怨楚客屈原宋玉也词谓离骚等词也`】  

游灵公观【`灵公道士名未详所在`】  

灵峯标胜境神府枕通川玉殿斜临汉金堂迥架烟断风疎晚竹流水切寒弦别有青门外空懐圃仙【`灵峯西域志灵鹫峯释迦佛説法之地胜境幽胜之境地也神府神仙之府也紫府洞府皆仙人所居之地也玉殿金堂葢堂殿皆以金玉美饰之故皆以金玉称云无非极言其庄严富丽之盛也青门汉书霸城门人谓之青门在长安城东圃楚词朝发轫于苍梧夕余至于圃在昆仑山一曰圃台`】  

秋露  

玉关凉露早金塘秋气归泛掌光逾静添花滴尚微变霜凝晓液承月委圆辉别有吴台上应湿楚臣衣【`玉关班超传超在絶域年老思归上书曰不敢望酒泉郡但愿生入玉门关金塘选诗菡菑溢金塘泛掌汉武纪武帝作承露台以铜为之上有仙人掌以承露吴台吴王阖庐筑于姑苏故曰呉台楚臣伍子胥也`】  

秋雁  

聨翩辞海曲摇曳指江干阵去金河冷书归玉塞寒带月凌空易迷烟逗浦难何当同顾影刷羽泛清澜【`金河玉塞未详逗説文止也住也`】  

翫初月  

忌满光恒缺乗昏影暂流自能明似镜何用曲如钩【`释名月阙也满则缺也乗昏影暂流尚书大传月晦而见西方谓之朓朓条捷行疾貌故曰流也明似镜望夜则如镜未望及缺则缺如钩也`】  

送别  

寒更承夜永凉夕向秋澄离心何以赠自有玉壶氷【`玉壶氷鲍明逺诗莹若玉壶氷言清澈也`】  

在军登城楼  

城上风威冷江中水气寒戎衣何日定歌舞入长安  

## 唐音卷二  

元　杨士弘　编  

张　震　注  

唐诗正音  

五言古诗【`严沧浪诗评云五言始于李陵以其在汉故云古诗又选诗演义云苏武使匈奴与陵赠别亦皆五言是一时之人皆为五言矣谓始于李陵恐未必然又古诗十九首以为始于枚乗则诗中防戯宛与洛驱车上东门等语又似东汉时语以为始于枚乘亦未为穏大抵三百篇之变则为汉魏五言则云始于汉者有必然之理矣`】  

陈子昂【`字伯玉梓州人武氏竒其才召见金銮殿擢为麟台正字又文艺传云唐兴承徐庾遗风至子昂始变正雅为感遇二十八首王适云子昂感遇诗为海内文宗诚知言也`】感遇二十四首【`感遇云者谓有感于心而寓于言以摅其意也又云感之于心遇之于目情发于中而寄于言如庄子寓言之类是也`】  

微月生西海幽阳始化升圆光正东满隂魄已朝凝太极生天地三元更废兴至精谅斯在三五谁能徴【`防月初生之月所谓上者是也扬子曰月未望载魄于西故曰生西海盖以喻中宗初即位如月之初生明也幽阳阳太阳也太阳以喻君而言幽阳者以其幽晦而不明以譬武氏之僣居君位也圆光月望则光圆于东方故曰东满也隂魄月至望后则明死而魄生杨子日月既望则终魄于西故曰朝凝凝者结也太极易云易有太极是生两仪注太极是天地未生之前元气混而为是太初太一也两仪即天地三元春秋传人君体元以居正故古者人君即位必建元以新天下之耳目如夏以寅为人元殷以丑为地元周以子为天元更废兴谓迭以兴也至精谓天道也如帝王建极之理三纲五常之道皆天地之间至精之理也谅信也葢言此理信此而在未有所损也三五三皇五帝也谁能征征者騐也言三皇五帝历代相承之道其理固在未尝有昩但人不能取以为验而戒其簒夺之不可为按此诗是亦刺武氏不知是理而徒取篡夺之名也`】  

兰若生春夏芊蔚何青青幽独空林色朱蕤冒紫茎迟迟白日晚嫋嫋秋风生岁华尽揺落芳意竟何成【`兰说文香草也楚辞朱子注本草云兰与泽兰相似生水旁紫茎赤节髙四五尺緑叶光润尖长有岐微小紫花红白色有香五六月盛若桂若说文香草也楚辞注似葵而香叶似马蹄故俗云马蹄香也主春夏言得其时也按楚辞王逸注曰离骚之文依诗取则引类譬喻故善鸟香草以配忠贞恶鸟臭物以比谗佞灵妃美人以比于君宓妃佚女以比贤臣虬龙鸾凤以比君子飘风云霓以比小人然则此托兴兰若葢子昂自喻有忠贞之节也芊蔚说文草木茂盛貌青青言生意之美也幽独言幽静而贞独也空选诗补注云空如马羣遂空之空空字义林色比众人也朱防花也紫茎榦也冒如书注天子以刻处冒其珪头之义也白日比言君也晚言君道之晦而不明也秋风比小人也生则言其茹征之象也岁华犹言年华也岁华之迈如草木之华揺落虽有芳美之意亦不能有所施也按此诗子昂自惜有忠贞之节幽静之徳且生遇其时而才冠于人足以行其志而不得用于时又选诗补注以为此诗子昂未仕时作葢恐岁月遂暮而无成也`】  

白日毎不归青阳时暮矣茫茫吾何思林卧观无始众芳委时晦鶗鴂鸣悲耳鸿荒古已頽谁识巢居子【`青阳尔雅春为青阳万物发生无始易万物资始此言无始则万物未生之初也又庄子曰与日无始鶗鴂鸟名楚辞恐鶗鴂之先鸣兮使夫百物为之不芳即诗所谓七月鸣鵙者也其声恶隂气至则先鸣而百草死也鸿荒三五厯纪未有天地之时混沌如鸡子溟涬始芽鸿蒙滋萌即扬子所谓鸿荒之世也頺说文坠也广川王传曰日崔隤时不再巢居子逸士传巢父尧时隠人年老以树为巢而寝其上故人号为巢父尧之让许由也由以告巢父巢父曰汝何不隠汝形藏汝光按此诗子昂叹中宗之废不得复位而在已则年华已迈不可再来而君子道丧小人道长不复可如上古鸿荒之世君臣尽揖让之风矣则不若巢父之蔵形韬光以自晦于乱世也`】圣人秘元命惧世乱其真如何嵩丘軰谈谲悮时人先天诚为美阶乱祸谁因长城备边寇嬴祸发其亲赤精既迷汉子牟何救秦去去桃李花多言死如麻【`元命大命是即夭命也乱其真谓如王莽儗周公摄天子位及曹文帝曰尧舜之事我知之矣之类皆假此嵩丘未详谈谲説文谲权诈也又梁益曰谬欺天下人曰谲先天史宗初即位改元先天诚为美言宗即位之初焚珠玉及锦绣于殿前能自刻厉以求至治固足美也阶乱犹言基祸也长城史记秦纪卢生谓始皇曰亡秦者胡也始皇命蒙恬北筑万里长城以备边人然不知王子胡亥已应其防竟亡秦国所谓嬴祸伐其亲也赤精汉髙帝纪髙祖至蛇所遇老母哭之曰吾子为赤帝子所杀故哭之故汉推五行以火徳王是曰赤精子牟未详何救秦言无足以救秦之灭亡也桃李不言下自成蹊葢言桃李虽不能言然其下自成蹊迳也按此诗意谓宗当即位之初亲监中宗韦氏之祸而拨乱反正求为至治固为美矣而晚节不终亲蹈中宗踪迹夺夀王妃深宠荦山几至亡国而末复自喻欲诛则及于祸反不如桃李之无言为愈也`】  

深居观元化悱然争朶颐羣动相啖食利害纷防防便便夸毗子荣耀更相持务光让天下周贾竞刀锥巳矣行采芝万世同一时【`元化大化也谓天地隂阳运行则为大化悱説文心欲也朶颐説文颐颔也易颐之初九舍尔灵观我朶颐本传为朶动其颐颔言人见食而欲之则动颐垂涎也羣动陶诗日入羣动息防防説文无闻见之象便便口辩给也夸毗説文夸大毗辅也诗无为夸毗葢小人之态不为大言以夸世则为毗言以辅人也务光庄子篇汤伐桀克之以让务光务光不受抱石沈水以死周贾周公贾谊也刀锥左锥刀之末将尽争之又江淹书锥刀争利也采芝商山四皓见秦虐政乃逃入蓝田山作歌曰晔晔紫芝可以疗饥万世世谓三十年为一世又父子相承为一世按此诗谓人尚利争相夸毗以取荣于一世而不知揖让之美虽千万世犹同一时也葢亦以喻武氏之簒夺而当世奸防之徒更相夸大毗附以助其恶而取笑于后世也`】  

吾爱鬼谷子青谿无垢氛囊括经世道遗身在白云七雄方龙鬬天下乱无君浮云不足贵遵养晦时文舒之弥宇宙卷之不盈分岂徒山木夀空与麋鹿羣【`鬼谷先生风俗通曰六国时纵横家又索隠曰鬼谷地名扶风池阳颖川阳城并有鬼谷墟葢其人所居因号马乐台注鬼谷子云苏秦欲神秘其道故假名鬼谷也又考索曰鬼谷先生周之髙士姓名不闻也鬼谷子姓王名诩隠居青谿鬼谷因以自号青谿山在荆州沮县山东囊括易括囊无咎广韵括结也谓结其囊口过秦论曰囊括四海经世道谓治世之道也白云陶景诗云山中多白云隠者自怡悦七雄谓韩魏燕赵齐楚秦之七国也龙鬬左郑大水龙鬬于时门之外又光武纪四七之际龙鬬于野龙鬬谓七国争战如龙鬬也浮云不足贵语不义而富且贵于我如浮云舒之卷之易放之则弥六合卷之则退蔵于宻山木夀庄子行于山中见大木枝叶茂盛伐木者止其旁而不取问其故曰无所可用庄子曰此木以不才得终其天年麋鹿羣史舜居深山与鹿豕同游按此诗寓言抱负才器不得致用之辞也`】  

乐羊为魏将食子炫军功骨肉且相薄他人安得忠吾闻中山相乃属放麑翁孤兽犹不忍况以奉君终【`食子古韩非子曰乐羊事魏文侯为将以伐中山时羊有子在中山中山君烹其子而遗之羮羊啜之而攻防中山相中山赵地今定州即古中山也相郡守也按选诗补注云中山相当作孟孙传韩非子曰孟孙猎得麑使秦西巴载之归其母随之而归西巴弗忍而与之孟孙怒而逐之三月复召之使为子傅曰夫不忍乎麋又岂能忍吾子乎按此诗亦为武氏而作初髙宗见武氏而悦之时萧叔妃方有宠王后欲夺其宠潜令武氏长髪纳之后宫以间淑妃及武氏大幸遂杀其女以诬王后而夺其位故此云尔谓既杀其子不如西巴不忍麋之子则于他人其能忍乎`】  

市人矜巧智于道若童蒙倾夺相夸侈不知身所终不见防子观世玉壶中窈然遗天地乗化入无穷【`市人谓市井牙侩耆利之人顔延年诗营营市井人矜夸也巧黠慧也智巧诈也道经世之大道童蒙易童蒙求我本义云童防谓幼稚而防昧也防子礼月令其神防注水神也又防为雨师然防庄大宗师臾区闻之防防闻之参寥此云防子又似神仙之类未详玉壶列仙传王方平有十二玉壶乗化之化即卲子所谓观化谓化去也无穷广成子曰余将去汝入无穷之门又庄子内篇若夫乘天地之正御六气之辨以游无穷者彼且恶乎待哉按此诗谓市井小人罔然所知方且争权夺利丧身亡家不知所终而君子之人自洁其身髙蹈逺举以避其祸也`】  

吾观龙变化乃是至阳精石林何防密幽洞无留行古之得仙道信与元化并感非象识谁能测沦防世人拘目见酣酒笑丹经昆仑有瑶树安得采其英【`龙礼鳞虫之长尔雅有鳞曰蛟龙有翼曰应龙有角曰虬龙无角曰螭龙未升天曰蟠龙变化易干之初九潜龙勿用本传龙之为物灵变不测又説文龙鳞虫之长能小能大能长能短能幽能明春分而登天秋分而入川即此可以见其变化之大非鳞虫之所能及也变化至阳精易本传干以龙为象则卦之六爻皆阳故曰至阳精也石林谢灵运诗石林岂为难仙道度人经仙道难得葢延年尸解之道也元化天地之大化并合也感黙也感通也谓黙相感通也非众识谓非可以形象而喻也沦防谓幽深而逺不可以窥测也拘目见谓拘拘于耳目之所及酣酒谓酣酗于酒醴而不知所以醒也笑丹经抱朴子曰余昔授郑君金液丹经谓炼丹之书也昆仑瑶树楚辞登昆仑兮食玉英注登昆仑言其所居之髙食玉英言其所养之洁也按此诗以龙喻君变化以喻其在天位而尊显不可防也古之得仙道以喻臣职元化并则臣之得与天合以见君臣际遇之道出乎自然而不可以窥度也拘目见笑丹经谓小人不知此道而反相谗间昆仑瑶树亦楚辞之意言欲髙蹈逺举洁身以自养也`】  

呦呦南山鹿罹罟以媒和招摇青桂树幽蠧亦成科世情甘近习荣耀纷如何怨憎未相复亲爱生祸罗瑶台倾巧笑玉杯殒双娥谁见孤城树青青成斧柯【`呦呦説文鹿鸣声诗呦呦鹿鸣南山则为阳而光明之所也罹罟陷于网罟也媒和求援也招摇汉书招摇申动貌青桂广韵桂丛生合浦巴南山峯间无杂木叶长尺余冬夏长青故曰青桂幽蠧木中之虫也楚辞桂蠧不知所淹留兮幽则言其蠧之深也瑶台西王母所居之处玉杯列仙传茅君学道能令金案玉杯自来人前殒双娥未详按此诗首四语葢喻王后憎萧妃之有宠乃求武氏以夺之且言武后贞固之徳如桂之长青而不知更遭武氏之蠧遂使怨憎之精未有报复反为武氏所杀虽然武氏既杀二妃而髙宗独处于上如孤城之树人将伐之为斧柯乃自伐之也`】  

林居病时久水木澹孤清闲卧观物化悠悠念无生青春始萌达朱火巳满盈殂落方自此感叹何时平【`物化死也注物化者悦然而蜕所系也又庄子内篇大宗师又况万物之所系而一化之所待乎无生庄至乐察其始而本无生释经云大家团栾头共説无生话朱火谓夏也按此诗葢谓万物变化生息之理才长于春而已盈于夏复殂落于秋矣感万物之生化嗟时之易迈此所以兴叹不平也`】  

临岐泣世道天命良悠悠昔日殷王子玉马遂朝周宝鼎沦伊谷瑶台成古丘西山伤遗老东陵有故侯【`岐泣淮南子杨朱见岐路而泣谓可以南可以北天命书天命靡常言天命悠逺而不可常也殷王子书纣之庶兄微子也微子见纣之无道遂奉殷之玉马以朝于周而存宗祀也宝鼎三足两耳所以和五味者也前郊祀志黄帝铸宝鼎以象天地人也至禹收九牧之金以铸九鼎象九州武王克商迁之洛邑及周之哀鼎遂沦伊谷二水之间矣西山遗老史记伯夷叔齐耻食周粟隠于首阳山即西山也东陵故侯史记秦亡东陵侯种于长安西门即东陵也`】  

贵人难得意赏爱在须防莫以心如王采他明月珠昔称夭桃子今为舂市徒鸱鸮悲东国麋鹿泣姑苏谁见鸱夷子扁舟去五湖【`如玉诗生刍一束其人如玉明月珠李斯书夜光之璧明月之珠夭桃子未详诗桃之夭夭之子于归毛苌注曰夭夭少壮貌无过言其美如夭桃之艳冶也舂市徒未详鸱鸮悲东国史管蔡流言周公居东作鸱鸮之诗以遗成王麋鹿泣姑苏左子胥谏吴王曰臣见麋鹿复游于姑苏矣姑苏者吴王所造姑苏台在苏州府长熟县鸱夷子左范蠡相越王勾践伐吴而归泛扁舟以游五湖因自号鸱夷子皮鸱夷邹阳传注鸱夷榼形今盛酒器也又李白诗注云自号鸱夷子言若盛酒之器多所容受而可卷懐与时张弛五湖太湖射阳湖洞庭湖丹阳湖彭蠡湖又五湖之名不一周礼扬州其浸五湖按张勃吴録曰五湖者太湖之别名以其周行五百里二万六千顷乃以五湖名之此説良是也此诗葢谓恩幸不可久恃若周公尚不免管蔡之流言范蠡尚畏越王之不可以共安乐也`】  

幽居观大运悠悠念羣生终古代兴没豪圣莫争能三季沦周赧七雄灭秦嬴复闻赤精子提剑入咸京炎光既无象晋宋复纵横尧禹道巳昧昏虐世方行岂无当世雄天道戒佳兵咄咄安可言时醉而未醒仲尼溺东夏伯阳遁西溟大运自古来旅人胡叹哉【`大运国语五行气化流转之名又运祚也汉髙祖赞汉承尧运谓厯数也代兴没谓兴者必有衰天命靡常不可恃也贤圣莫能争言天运所归非可争得故圣如周孔贤如顔孟皆不得以居之也三季夏商周之未也周赧史周赧王也五十九年为秦所灭无谥故称赧王赧者惭也七雄见前注秦嬴秦姓也説文秦之光世为尧主畜畜多赐姓嬴氏言七雄为秦所灭也赤精子见前注提剑入咸京前髙纪提三尺剑入咸阳定天下炎光汉赤帝之子以火徳王故称炎光无象言汉之哀亡为魏所簒而晋又灭魏矣鹑首赐嬴秦刘渊石勒之类也尧禹道巳昧谓尧授舜舜授禹皆以揖让而有天下今巳昧昧不复可见而虐昏之道方行于世矣咄咄晋殷浩被黜但书空作咄咄恠事四字时醉未醒楚辞举世皆醉我独醒之意也当世雄谓当代豪杰之士天道与阙葢亦寓言尔仲尼溺东夏谓圣人不得位以承天道而老于东周也伯阳老耼也老子见周之衰西去入`】  

【`关故曰遁西溟也天道大运兴衰之理自古如此旅众也言众人何必叹哉详此亦以喻武氏簒位贤人去世以避其乱之意也`】  

天幽且嘿羣议曷嗤嗤圣人敎犹在世运久陵迟一绳将何系忧醉不能持去去行采芝勿为尘所欺【`天庄在宥鸿蒙曰乱天之经逆物之情天弗成注若天顺物性而不治则情不逆而经不乱嘿成而自然得矣嗤嗤説文笑也选诗受嗤于拙目圣敎先古圣人之教化也世运谓当世之运化也陵迟诗大东礼义陵迟注谓如丘陵之势渐慢也又或言陵迟与陵夷其意一也一绳何系譬言世运之去岂一绳所能系犹大厦将頺非一木所支之意也忧醉不持言如心之忧而且醉不能自禁持也采芝见前注勿为尘所欺谓勿为尘世之所讥笑也按此诗亦叹世道之陵夷不可复支而思欲遁隠也`】  

蜻蛉游天地与物本无患飞飞未能止黄雀来相干穰侯富秦宠金石比交驩出入咸阳里诸侯莫敢言宁知山东客激怒秦王肝布衣取卿相千载为辛酸【`蜻蜓説文虫名饮露六足四翼趐薄如蝉翼亭午则停故名黄雀説文依人小鸟也亦名家宾穰侯史记姓魏名冉秦王稷之母异父弟也自惠王武王时为秦相后弑王之嫡母及王之兄弟而专秦政封穰侯宠遇极隆盛威震诸侯金石喻其坚固也咸阳秦所都也山东客范睢也范雎齐人以客入秦谗穰侯于秦王王遂黜穰侯而雎夺其位布衣喻客也此诗喻人臣功成而不知退宠盛而不知避遂以谗间身亡家破故千载之下为之悲酸也`】蝉号白露兹嵗已蹉跎羣物从大化孤英将奈何瑶台有青鸟逺食玉山禾昆仑见鳯岂复叹云罗【`蝉説文虫名无口而呜饮而不食以其体黒故曰蝉孤英説文革荣而不实者曰英又曰孤芳也瑶台见前注青鸟汉武纪七月七日忽有青鸟飞集殿前东方朔曰此西王母欲来也玉山即昆仑山也葢玉出于昆山故云昆仑水经在西北去嵩山五万里地之中也瑶树淮南子昆仑山有増城九重玉树瑶树不死树在其西按选诗补注以此诗为子昂既仕之后不得已而随时就禄嗟以清髙孤洁之志不得如青鸟之见鳯者矣`】翡翠巢南海雄雌珠树林何知美人意娇爱比黄金杀身炎州里委羽玉堂隂旖旎光首饰葳蕤烂锦衾岂不在遐远虞罗忽见寻多材信为累叹息此珍禽【`翡翠説文青羽雀也出郁林尔雅注似燕赤羽曰翡青羽曰翠翠小如燕毛青黒色翎深青有光彩飞水上食鱼翡大如鸠毛紫赤翎防青不深无光彩林栖不食鱼南海郭璞赞翠雀鹬鸟越在南海贾害以采珠树林淮南子昆仑山有増城九重珠树玉树在其西南海美人娇爱汉武赞翠羽之珍盈于后宫炎州即谓南海州郡也选诗补注以此为既仕之后所作虽以武后爱其才而擢用之终有自惜之意也`】  

荒哉穆天子好与白云期宫女多怨旷曾城闭蛾眉日耽瑶台乐岂伤桃李时青苔空委絶白髪生罗帷【`荒説文幽乱曰荒人孟子从兽无厌谓之荒书内作色荒穆天子周穆王满也穆王得八骏马使造父御以游瑶池从西王母宴荒于国事故以荒哉言之也蛾眉谓眉如蚕蛾之眉葢言美也瑶池见前注桃李时谓阳春之时葢是时桃李之色方盛以喻年少色美之时也此诗亦喻髙宗宠于武氏荒于国事而贤者惜时之迈不得展其用也`】  

朝发宜都渚浩然思故乡故乡不可见路隔巫山阳巫山緑云没髙丘正微茫竚立望巳久涕泪霑衣裳岂兹越乡感忆昔楚襄王朝云无处所荆国亦沦亡【`宜都县名在夷陵郡巫山防州府巫山县凡十二峯上有巫山神女庙阳云台髙一百二十丈楚襄王有巫山登阳台梦与神女遇谓襄王曰妾巫山神女朝为行云暮为行雨按此诗亦刺髙宗荒滛于武氏将如楚襄王以亡具国也`】朅来豪游子势利祸之门如何兰膏歇感激自生寃众趋明所避时弃道犹存云泉既巳失罗网与谁论箕山有髙节湘水有清源惟应白鸥鸟可与洗心言【`朅来説文发语辞兰膏楚辞注以兰香炼膏照明也箕山地域志在许州逸士传尧以天下让许由由不受归隠于箕山许州志地有巢由清风之节湘水地域志在衡阳水自衡阳发源至零陵而营水会之二水合流谓之潇湘即屈原自沈之地白鸥水鸟苍颉解诗一名水鸮在江湖间形色似白鸽小而羣飞洗心易系辞圣人以此洗心按此诗葢亦刺当时仕进不知趋避而遭患害者如兰之膏而自焚故后引许由之隠去屈原之自沈千古之下清风劲节不可得而泯灭故末句引惟应若鸥鸟忘机于五湖者方可言此`】  

可怜瑶台树灼灼佳人姿碧华映朱实攀折青春时岂不盛光宠荣君白玉墀但恨红芳歇雕伤感所思【`瑶台见前注灼灼花盛貌诗灼灼其花白玉墀説文墀堦上地也以白玉甃砌故曰白玉墀杜诗阳春度玉墀红芳花也按此诗葢谓王后之废而太子亦以母废而为武后所杀故前四句兴起有此灼灼美盛之佳人而华实又相映而光美矣惜当青春之时而攀折以损其花并损其实也后二句则言前以防君恩而光宠矣结二句则又自言太子因母废而亦被杀故因有所感而不胜其悲思之惜也`】  

朔风吹海树萧条邉巳秋亭上谁家子哀哀明月楼自言幽燕客结发事逺游赤丸杀公吏白刃报私讐避仇至海上被役此邉州故乡三千里辽水复悠悠每愤边兵入常为汉国羞何知七十战白首未封侯【`结髪汉李广传结髪与匈奴战葢言初束髪也赤丸汉纪长安年少相与探丸得赤丸杀武吏白丸杀文吏白刃汉李陵传士张空弮冒白刃白刃报私讐太白诗云东海有勇妇云云捐躯报私仇万死不愿生白刃耀霜雪苍天感精诚避至海上周礼地官谓父之仇避诸海上又汉赵岐为京兆功曹时中常侍唐衡凡玹为虎牙都尉郡人以进不由徳轻侮之岐又数为贬议玹后为京兆尹尽杀岐家属岐逃难四方江淮海岱靡所不歴又匿姓名卖饼北海市中七十战李广传大小七十战未尝败北然白首未得封侯何也`】  

仲尼探元化幽鸿顺阳和大运自盈缩春秋递来过盲颷忽号怒万物相纷劘防海皆震荡孤鳯其如何【`元化大运见前注盈缩犹言进退也育颷风也礼月令仲秋盲风至按宋晁氏曰子昂以豪侠使气及冠折节为文字精究坟籍躭爱黄老易象尤善属文唐兴文章承徐庾余风至是始变雅正故虽无风节而唐之名人无不推之又柳仪曹曰张説以著述之余攻比兴而莫能极张九龄以比兴之暇攻著述而不能备唐兴以来称是选而不作者子昂而巳又宋人刘后村曰唐初杨王沈宋擅名然不脱齐梁之体独陈拾遗之诗髙雅冲淡之皆一扫六朝之纎弱超于黄初建安矣太白韦栁继起皆自子昂发之如世人拘目见酣酒笑丹经昆仑有瑶树安得采其英林居病时久水木淡孤清闲卧观物化悠悠念羣生青春始萌达朱火已满盈务光让天下商贾兢刀锥巳巳行采芝万世同一时吾爱鬼谷子青谿无垢氛临岐泣世道天命良悠悠昔日殷王子玉马遂朝周等作皆蝉蜕翰墨畦迳读之使人有眼空四海神游八极之兴然按所许固为切当然子昂之作其以感遇为词则其忿武氏之簒夺哀天子之失位患小人之弄权闵君子之道丧意出言表则晁氏所谓豪侠使气者其子昂之所以不遇者欤`】  

鸳鸯篇【`崔豹古今注鸳鸯水鸟鳬类雌雄未尝相离人得其一则一者相思死故谓匹鸟又诗注鸳鸯止则相偶飞则成双又梁元帝赋胜林鸟之同心迈池鱼之比目魂上相思之树文生织锦之机按是诗其以鸳鸯托喻君臣相须不可相离之意后李徳裕亦有此篇亦咏此意也`】  

飞飞鸳鸯鸟举翼相蔽亏俱来緑潭里共向白云涯音容相眷恋羽翮两逶迤苹萍戏春渚霜霰绕寒池浦沙连岸净汀树拂潭乗年年此游翫嵗嵗来追随鳯凰起丹穴独向梧桐枝鸿雁来紫塞空忆稻梁肥乌啼倦永夕鹤鸣伤别离岂若此双禽飞翻不异林刷毛清江浦交颈紫山岑文章负竒色和鸣皆好音闻有鸳鸯绮复有鸳鸯衾持为美人赠朂此故交心【`蔽亏子虚赋日月蔽亏犹言掩映也绿潭言所处深也白云言其所栖髙洁也眷恋言其懐思也逶迤説文委曲也言其尽诚也苹説文大萍也又韩诗外传采苹注沈曰苹浮曰藻又项氏曰白苹水生似萍青茎又陆佃云似槐叶而连生道傍浅水中与萍离生则紫今谓之紫薸又尔雅五月有花白色故谓白苹萍説文水草也尔雅翼曰言无定性漂流随风而巳萍善化生一夜七子又世説云杨花入水化为浮萍鳯凰见前注丹穴山海经丹穴之山有鸟状如鹤五色而文名曰鳯凰又卷阿诗注鳯之性非梧桐不栖乌説文鸟有二等陈伯辨曰慈乌比他乌微小反哺之声可听琴操中有乌夜啼曲鹤尔雅仙禽大如鹅长三尺脚青黒髙三尺朱顶赤目喙长四寸白羽黒裳伤别离者有别鹤操故云陶诗上惊别鹤鸳鸯绮古诗客从远方来遗我一端绮文彩双鸳鸯裁为合欢被按此诗葢喻君臣道合志同千载一遇如鸳鸯不离其偶而雌雄相合始终不渝故末言持为君子赠朂此故交心则愿君臣保其始终而不使有间也`】  

修竹篇【`竹説文冬生草也又字书云竹草也而冬不死考之于诗淇澳一篇二章皆以緑竹起兴而美卫武公之徳首章曰猗猗以竹始之美盛兴其学问自修之进益也二章曰青青以竹之坚刚茂盛兴其服饰之尊严而见其徳之称也三章曰如箦以竹之至盛兴其徳之成就而又言其寛广而自如和易而中节也则竹可以托喻君子之徳者尚矣故唐萧颖士亦曰竹为君子惟其秉心正直而晋王徽之寄居空宅中便令种竹啸咏其下曰不可一日无此君今按子昂诗中之意葢亦自托其有正直之徳可比于君子而不用于朝廷以展其自修之徳也欤`】  

龙钟生南岳孤翠郁亭亭峯岭上崇崒烟雨下防防夜闻鼯防呌昼聒泉壑声春风正淡荡白露巳清冷哀响激金奏密色滋玉英嵗寒霜雪苦含彩独青青岂不厌凝冽羞比春木荣春木有荣歇此节无凋零始愿与金石终古保坚贞不意伶伦子吹之学鳯鸣遂偶云和师张乐近天庭妙曲方千变箫韶亦九成信蒙雕琢美常愿事仙灵驱驰翠虬驾伊郁紫鸾笙结交嬴台女吟弄升天行携手登白日逺游戏赤城低昂鹤舞防续彩云生永随众仙去三山游玉京【`龙钟广韵竹名又戴凯之竹谱云钟龙之美受自昆仑南岳地域志南岳衡山在衡洲即舜至于南岳之地乃荆州之镇山也鼯鼠説文鼠状如小孤肉翅似蝙蝠亦谓之飞鼠一曰五伎鼠毛紫色金奏周礼大司乐钟师掌金奏又左楚子享郤至金奏作于下注击钟奏乐也玉英谓玉生如草木之英华青青淇澳注坚刚茂盛也凝冽説文寒严也金石谓钟磬也孟子金声而玉振之伶伦子史黄帝命伶伦为律取竹于嶰谷吹之作鳯鸣云和周礼春官太师乐奏孤竹之管云和之琴瑟千变如周礼大司乐八变而地示出之类葢言千变者以见曲之妙不可以纪极也萧韶舜乐总名九成九变也书萧韶九成鳯凰来仪雕琢庄雕琢复朴翠虬扬子独不思翠虬綘螭之将登乎天紫鸾笙秦台女见前注升天行古选鲍照有升天行曲`】  

薛嗣通【`唐史嗣通名稷薛收之从子好古博雅文如良金美玉与兄耀俱以词章目名累迁中书舎人黄门侍郎参知机务歴太子少保封晋国公按稷为人恃才不知所依始则附易之侥幸未败未则附太平竟以杀身有才无徳古之所戒而稷犯之惜哉`】  

秋日还京陜西十里作【`杜少陵题薛稷少保书画壁诗曰少保有古风得之陜郊篇即此诗也`】  

驱车越陜郊北顾临大河隔河见乡邑秋风水增波西登咸阳途日暮忧思多傅岩既郁纡首山亦嵯峨操筑无昔老采薇有遗歌客游既回换人生知几何【`陜郊陜州之西郊陜即农郡古虢国王季之子所封周召伯分陜之地大河黄河也在陜之北咸阳县名在关之西秦建都之地傅岩即传説版筑之地在虞虢之间其地有窟人称为圣人窟首山夷齐遁居之所在偃师县昔老指传説遗歌指夷齐而言夷齐谏武王伐纣不听隠于首阳山采薇而食之薇説文菜也似藿菜之微者又尔雅薇生于水滨而枝叶垂于水者又诗采薇注曰今桵芽也三秦记夷齐食之三年顔色不变采薇歌夷齐所作曰登彼西山兮采其薇矣选诗注云此篇能从容于古法之中而托音简逺自非拘拘模儗者所可及也然按嗣通此诗其自喻之意虽有凛然不可犯之色然卒死于太平之党而言不掩行良可悲也`】  

储光羲【`鲁人天宝末为监察御史与王维同时工诗又光羲诗格髙调逸趣逺情深削尽常言挟风雅之迹浩然之气者也又选诗补注云诗有冲淡之趣时人与王维并称其诗同美矣然其为人躁进不忠是亦可丑也`】  

樵父词【`词説文通作辞易修辞立其诚情见乎辞葢言情之所发则为词也故文则亦曰词宜喜怒哀乐各极其情而范之以理也`】  

山北饶朽木山南多枯枝枯枝作采薪爨室私自知诘朝砺斧寻视暮行歌归先雪隠薜茘迎暄卧茅茨清涧日濯足乔林时曝衣终年登险阻不复忧安危荡漾与神游莫知是与非【`爨室説文炊室也诘朝左诘朝相见谓平旦也先雪谓雪未下时先隠于薜荔薜茘説文革也楚辞披薜茘兮女萝茅茨説文以茅葢屋曰茨荡漾説文游浮也神游庄子神游八极之表是非荀子是是非非之谓知非是是非之谓愚`】  

渔父词  

泽鱼多鸣水谿鱼好上流渔梁不得意下渚潜垂钩乱荇时碍楫新蒲复隠舟静言念终始安坐看沈浮素髪随风扬逺心与云游逆浪还极浦信潮下沧洲非为徇形役所乐在行休【`渔梁孟泽梁无禁注云絶水取鱼者泽水而阙空以笱承其空故曰鱼梁云游宋王僧达传云禇先生与白云游旧矣逆浪逆音迎説文迎也又郑康成传曰自下而上曰逆即泝也形役归去来辞曰既自以心为形役`】  

牧童词  

不言牧田逺不道牧陂深所念牛驯扰不乱牧童心圆笠覆我顶长蓑披我襟方将忧暑雨亦以惧寒隂大牛隠曾坂小牛穿近林同类相鼓舞触物成讴吟取乐须防间宁问声与音【`陂説文坡也讴説文齐声而歌也又讴为歌声之别歌为讴之总名声五声宫商角徴羽也音八音金石丝竹匏土革木也`】  

采莲词【`题意见前注`】  

浅渚荇花繁深潭菱叶疎独往方自得耻邀淇上姝广江无术阡大泽絶方隅浪中海童语林下鲛人居春雁时隠舟新萍复满湖采采乗日暮不思贤与愚【`淇上姝卫风静女篇曰静女其姝注姝美色也地志淇上卫地也而此诗注谓淫奔期防之诗广江大江也术説文邑中道也阡汉志路南北曰阡又路皆曰阡又垄也泽説文陂泽也左深山大泽龙蛇生焉方四方也隅説文陬也又方也角也海童未详鲛人博物志鲛人水居出人间卖绡`】  

采菱词【`菱説文芰也楚谓之芰秦谓之薢若尔雅翼云叶披水上其花黄色其食饵之可以断谷又武陵记四角三角曰芰两角曰菱花紫昼合宵放随月转移`】  

浊水菱叶肥清水菱叶鲜义不浮浊水志士多苦言潮没具区薮潦深云梦田朝随北风去暮逐南风旋浦口多渔家相与邀我船饭稻以终日莼羮方永年方冬水物穷又欲休山樊尽室相随从所贵无忧患【`志士多苦言古选陆土衡诗志士多苦心潮临安志潮之为説不一大抵天包水上承地地在天中水浮天之外而一元之气升降于大空之中地依水力以自持与气升降气升而地沈则海溢气降而地浮则海缩昼夜之气再升再降故一日之间潮汐皆再也具区周礼职方氏杨州泽薮曰具区即苏州之太湖也薮説文大泽也又风俗通薮有草木鱼鼈所以名也又周礼大宰四曰薮注泽小曰薮云梦説文泽书云土梦作又即汉髙祖伪游之地在武昌方七百里今徳安府有云梦县莼説文水葵也叶似鳬葵浮水上茎堪噉晋张翰见秋风起而思莼羮即此也山樊説文山邉也`】  

射雉词【`雉説文鸟名尔雅雉絶有力最健鬬也诗语雉种不一要皆鸡属其为物有别有伦其羽文明可用为羽仪晋潘岳有射雉赋`】  

曝暄理新翳迎春射鸣雉原田遥一色臯陆旷千里遥闻咿喔声时见双飞起羃防疎蒿下陪鳃深藂里顾敌已忘生争雄方决死仁心贵勇义岂能复伤此超遥下故墟迢递回髙峙大夫昔何苦取笑懽妻子【`曝説文晞也暄説文温也理新翳説文去草之蒙蔽也羃防説文烟貌陪鳃一作毰毸説文张羽貌又文选敷藻翰之陪鳃注怒貌大夫取笑晋叔向云昔贾大夫恶娶妻而美三年不言不笑御以如臯射雉获之其妻始笑而言也`】猛虎词【`选诗补注云按伎録相和歌词之平调曲也古词云饥不从猛虎食但取首二字命题`】  

寒亦不忧雪饥亦不食人人肉岂不甘所恶伤明神太室为我宅孟门为我隣百兽为我膳五龙为我宾蒙马一何威浮江亦以仁彩章耀朝日爪牙雄武臣髙云逐气浮厚地随声震君能贾余勇日夕长相亲【`大室嵩山记嵩山有太室少室二山孟门地域志在吉州与龙门相对五龙易六爻而五爻皆以龙为象故曰五龙蒙马左庄十年齐宋师次于稷公子偃自雩门窃出蒙臯比而先犯之大败宋师按臯比即虎皮也浮江宋均为九江太守郡多暴虎均下令去陷穽其后虎相与度江而去贾余勇贾説文售也左成二年髙固入晋师曰欲勇者贾余余勇`】  

野田黄雀行【`王僧防伎録为相和歌瑟调三十六曲内有野田黄雀行乃魏乐奏也晋曰伯益言赤鸟衔书有周以兴今圣皇受命神雀来也又选诗补注云此诗陈思王所作而后人儗之`】  

啧啧野田雀不知躯体微闲穿深藂里争食复争飞穷老一頺舎枣多桑叶稀无枣犹可食无桑何以衣萧条空仓暮相引时来归斜路岂不捷渚田岂不肥水长路且壊恻恻与心违  

效古二首【`亦儗古之词也`】  

晨登凉风台暮走邯郸道曜灵何赤烈四野无青草大军北集燕天子西居镐妇人役州县丁男事征讨老幼相别离哭泣无昏早稼穑既殄絶川泽复枯槁旷哉远此忧防防南山皓【`凉风台未详邯郸道郡名赵所都之地今顺徳府邯郸县是也又前地理志邯郸山名在东城下今属洛州洛州肥乡县本邯郸地有邯沟曜灵张衡西京赋曜灵忽其西蔵葢日也镐史记武王复都丰镐在长安近上林苑中丰东二十五里南山皓南山指商顔而言商顔在商州上洛县长安之南南山皓即四皓也四皓上洛县人东园公绮里季夏黄公角里先生四人避秦乱隠于商山老而不仕故以四皓目之也`】  

东风吹大河河水如倒流河洲尘沙起有若黄云浮頳霞烧广泽洪曜赤髙丘野老泣相语无地可防休翰林有客卿独负苍生忧中夜起踯躅思欲献厥谋君门峻且深踠足空夷犹  

杂诗【`选诗补注李善曰不拘流例遇物即言故曰杂言`】  

坯浑本无象未路多是非达士志寥廓所在能忘机耕凿时未至还山聊采薇虎豹对我蹲鸑鷟傍我飞仙人空中来谓我勿复归格泽为君驾虹蜺为君衣西游昆仑墟可与世人违【`坯浑郭璞江赋云坯浑之未凝言天地如鸡卵之未分无象言无形象也寥廓説文开朗也忘机机者机心也列子海翁忘机鸥乃不去耕凿史尧之时民歌曰凿井而饮耕田而食帝力何有于我哉采薇见前注鸑鷟説文鳯属神鸟也格泽音鹤铎星名一曰妖气选相如赋建格泽之修竿虹蜺防蝀也程子曰蝃蝀气之交映日而光朝西暮东又朱子曰日与雨交倐然成质乃不当交而交天地之淫气楚辞青云衣兮白霓裳昆仑墟见前注选诗补注云此诗感世道之不古托仙人之辞以为宜髙举而远蹈也`】  

田家杂兴八首【`杂兴亦杂言之义`】  

春至仓庚鸣薄言向田墅不能自力作黾勉取隣女既念生子孙方思广田圃闲时相顾笑喜悦好禾黍夜夜登啸台南望洞庭渚百草被霜露秋山响砧杵却羡故年时中情无所取【`鸧鹒説文黄鹂也田墅説文曰庐也又圃也黾勉诗黾勉求之言强力为也啸台未详所在绍熙府冨义门外一里有孙登啸台又福建漳州府有啸台鳯州有啸歌台洞庭在岳州府巴陵县西西吞赤壁南连青草绵亘七八百里日月若出没其中`】  

众人耻贫贱相与尚膏腴我情既浩荡所乐在畋渔山泽时晦暝归家暂闲居满园种葵藿绕屋树桑榆禽雀知我闲翔集依我庐所愿在优游州县莫相呼日与南山老兀然倾一壶【`膏腴晋史王国宝谢安壻安补为尚书郎国宝曰中兴以来膏腴惟作吏部不作铨曺固辞不拜南山老未详所指`】  

逍遥阡陌上逺近无相识落日照秋山千岩同一色网罟绕深莽鹰鸮始轻翼猎马既如风奔兽莫敢息驻旗沧海上犒士呉宫侧楚国有夫人性情本贞直鲜禽徒自美终嵗竟不食【`阡陌汉志路南北曰阡东西曰陌又史秦商鞅废井田而开阡陌网説文庖牺氏所结以渔也又周易始作网罟以畋以渔者蒙覆取之也罟説文网也又罟者纲之总名也鹰説文鸟也一曰题肩一曰征鸟又陆佃云一年曰黄鹰二嵗曰□鹰三嵗曰鸧鹰今通谓之角鹰顶有毛角故名鸮诗有鸮萃止説文鸱鸮也今人谓之鸺鹠亦曰恠鸱陆佃云大如班鸠緑色其占有祸又名鵩即入贾生舎者是也犒士説文犒劳也左秦伐郑及滑郑商人髙遇之以乗韦先牛十二犒师吴宫吴王之宫在今姑苏楚国有夫人左楚樊姫庄王之夫人王即位好狩猎樊姫諌不止乃不食禽兽之肉王遂改悟勤于政事`】梧桐防我门薜茘网我屋超超两夫妇朝出暮还宿稼穑既自种牛羊还自牧日旰懒耕锄登髙望川陆空山足禽兽墟落多乔木白马谁家儿翩翩相驰逐【`白马谁家儿见前注`】楚山有髙士梁国有遗老筑室既相隣同田复同道糗糒常共饭儿孙每更抱忘此耕耨劳魏彼风雨好蟪蛄鸣空泽鶗鴂伤秋草日夕寒风来衣裳苦不早【`选诗补注云此诗末四句感时伤巳之词意味含蓄可翫髙士遗老不详所指然大抵寓意云耳糗説文熬米麦也糒説文干糗也耨説文薅器也孟子曰深耕易耨纂文曰耨如铲柄长三尺刃广二寸以刺地除草蟪蛅説文蝉属庄蟪蛅不知春秋注春生者夏死夏生者秋死又孔子曰违山十里蟪蛄之声犹在耳鶗鴂见前注日夕寒风来衣裳苦不早诗七月云云十月蟋蟀入我床下注谓蟋蟀之依人则知寒之将至矣又七月流火九月授衣注谓九月霜降始寒而蚕绩之功亦成故授人以衣使御寒也`】  

贫士养性情不复知忧乐去家行卖畚留滞南阳郭秋至黍苗黄无人可刈获孺子朝未饭把竿逐鸟雀忽见梁将军乗车出宛洛意气轶道路光辉满墟落安知负薪者咥咥笑轻薄【`卖畚王猛家贫贱以卖畚为业尝货畚于洛阳有一人徃买其畚令随取直猛随至一深山见一老父十倍与直遣人送出及回顾乃嵩髙山也畚説文蒲器所以盛种者南阳郭舆地志今南阳府今属河南郡都司也孺子説文云诗和乐且孺乳子也程子曰亲慕之意小儿亲慕父母谓之孺子葢幼少之称也梁将军托指梁冀而言也汉书梁冀字伯卓梁商之子商卒拜大将军时上常目之曰此跋扈将军也宛地域志南阳郡宛县也光武起于宛都于洛故以为称也洛地舆志即河南府洛阳县东汉为东都也轻薄东汉马援传学季良不成陷为天下轻薄子`】  

种桑百余树种黍三十亩衣食既有余时时防宾友夏来菰米饭秋至菊花酒孺人喜相逢稚子解趋走日暮闲园里团团防榆栁酩酊乗夜归凉风吹户牖清浅望河汉低昂看北斗数瓮犹未开明朝能饮否【`菰米饭礼内则注雕胡也即今之菱米苗也孺人礼大夫之妻曰孺人注孺之为言属也稚子説文幼夭也诗彼有不获穉刘氏曰穗之低小刈所不及又閟宫植穉菽麦注云后种先熟曰植穉故人物幼小亦曰穉子河汉诗倬彼云汉为章于天物理论星者元气之英水之精也气发而升精华上浮宛转随流名曰天河一曰云汉众星出焉古选河汉清且浅又宋之问诗万里无云河汉明北斗前汉五行志北斗君象也又史天官斗为帝车运于中央临照四方分隂阳建四时均五行移节度又晋天文志魁四星为旋玑杓三星为玉衡也`】  

田家趋陇亩当昼掩虚关隣里无烟火儿童共幽闲桔橰悬空圃鸡犬满桑间时来农事隙采药游名山但念所采多不言路险艰人生如蜉蝣一往不可攀君看西王母千载美容顔【`桔橰説文庄子贡谓汉隂丈人曰有械于此挈水若抽其名桔橰蜉蝣尔雅渠畧也又甲虫朝生暮死又郭璞曰似蛣蜣身侠而长有角丛生粪土上甲下有翅能飞又陆佃曰似天牛而小有甲角长三四寸又通志似蜣蜋而小冇文采生覆水上寻死随流有浮游之义故名西王母仙传拾遗记云金母道炁无为自然先以东华至真之炁化生木公即东王公又以西华至妙之炁化生金母即西王母男子得道者名木公女子得道者名金母按此诗虽以田家杂兴命题而诗中若百草被霜露秋山响砧杵众人耻贫贱相与尚膏腴楚国有夫人终嵗竟不食空山足禽兽墟落多乔木白马谁家儿忽见梁将军乘车出宛洛安知负薪者咥咥笑轻薄清浅望河汉低昂看北斗采药游名山等语要皆感时伤古托兴取喻而言也诚哉选诗补注所谓云云者信不虚也`】  

同王十三维偶然作二首  

野老本贫贱冒雨锄田一畦未及终树下髙枕眠荷蓧者谁子皤皤来息肩不复问乡墟相见但依然腹中无一物髙话羲皇年落日临曾城逍遥望秦川使妇提蚕筐呼儿榜鱼船悠悠泛渌水去摘浦中莲莲花艳且妍使我不得还【`野老光羲自谓也一畦説文一区也蓧説文田器语有荷蓧者皤皤老人头髪白也人曰鬓白斑曰皤皤班固诗皤皤国老息肩选诗息肩弛担又左子驷谓息肩于晋榜説文进船也`】仲夏日中时草木防欲燋田家惜工力把锄来东皋顾望浮云隂征征误伤苗归来悲困极兄嫂共相饶无钱可沽酒何以解劬劳夜深星汉明庭宇虚寥寥髙栁三五株可以独逍遥  

又同王十三作  

北山种松柏南山种蒺藜出入虽同趣所向各有宜孔丘贵仁义老氏好无为我心若虚空此道将安施蹔过伊阙间晼晚三伏时髙阁入云中夫容满清池要自非我室还望南山陲【`蒺藜易困于蒺藜説文草名其实多刺孔丘宣圣名也老氏老子也无为老子论徳篇上徳无为又徧用篇云是以知无为之有益伊阙河南县地志曰阙塞山一名伊阙而俗名龙门又唐志河南自龙门山东抵天津有伊水故名伊阙云晼説文日落貌潘安仁懐旧赋日晼晚而将暮夫容説文荷花也`】  

田家即事  

蒲叶日已长荇花日巳滋老农要防此贵不违天时迎晨起饭牛双驾耕东菑蚯蚓土中出田乌随我飞羣合乱啄噪嗷嗷如道饥我心多恻隠顾此两伤悲拨食与田乌日暮空筐归亲戚更相诮我心终不移【`饭牛史甯戚饭牛车下扣角而歌説文以食食牛也荇诗注接余也根生水厎茎如钗股上青下白叶紫尖圆径寸余浮在水面天时葢言耕耨之时也东菑选取东菑田一嵗曰菑蚯蚓説文侧行者以其为物不息引而后伸一名曲蟺一名土龙善鸣于土上其出则天必将雨也恻隠孟子恻隠之心仁之端也两伤悲谓伤蚓为鸟食与鸟之饥也`】游茅山四首【`茅山地域志在句容县南五十里汉时有三山有大茅山中茅山小茅山三茅君得道于此因名山焉`】  

十年别乡县西去入皇州此意在观国不言空逺游九衢平若水利往无轻舟北洛反初路东江还故丘春山多秀木碧涧尽清流不见子桑戸当从方外求【`西去唐都长安故云西入皇州也观国易观之六四曰观国之光利用宾于王衢説文四达谓之衢子桑戸庄大宗师子桑戸孟子反子琴此三人相与友方外同上孔子曰彼游方之外者也而丘游方之内者也`】  

平生非作者望古懐清芬心以道为际行将时不羣兹山在人境灵贶久传闻逺势一峯出近形千嶂分冬春有茂草朝暮多鲜云此去亦何极但言西日曛【`作者语作者六七人心以道为际谓在得志以行其道也行将时不羣谓有行道之志而非其时也人境陶诗结庐在人境灵贶贶阳也前武纪灵贶既西日曛言日将暮矣`】  

昔贤居柱下今我去人间良以直心旷兼之外视闲垂纶非钓国好学异希顔落日登髙屿悠悠望逺山溪流碧水去云带清隂还想见中林士岩扉长不闗【`柱下史老子周武王时为柱下史又前张苍为柱下史百官表以其在殿柱之间故御史为柱下史也钓国谓吕望钓于渭上后为文王师故曰钓国也希顔谓学为顔子也屿説文山有石在水中也`】  

名岳徴仙事清都访道书山门入松柏天路极空虚南极见朝采西潭闻夜渔逺心尚云宿浪迹出林居为巳存实际忘形同化初此行良巳矣不乐复何如【`清都列仙传周穆王传执人裾腾而上者数十人咸以为清都紫微钧天广乐帝之所居也南极晋天文志老人星又名夀星尚云宿言心之所尚与云宿也浪迹选江文通诗浪迹无蚩妍为巳语古之学者为巳实际佛经真如实际化初犹言生化之始也按光羲游茅山诗首章则言求士之志与归休之意二章言求仕所以行道而志与时不偶三章言昔人则得时而出仕我则失志而来归第四章则托言求仙而逺游忘形而遁世然托兴幽逺语意简洁实可法也`】  

终南幽居献苏侍郎二首【`终南山名地理志扶风郡有武功县县东有大山古文以为终南指地志云终南一名中南一名太乙一名橘山一名周南一名地肺又福地记云终南东接骊山太华西连太白陇山北去长安八十里南入楚塞连蜀东西数百里乃长安之南山也`】  

中嵗尚微道始知将谷神抗策还南山水木自相亲深林开一道青嶂成四隣平明去采薇日入行刈薪云归万壑暗雪罢千岩春始防鸟来巳见瑶华新寄言褰芳者无乃后时人【`中嵗言中年人生五十为中年又曰中身书无逸文王受命惟中身注中身者文王九十七而终即位时年四十七言中身者举全数也将诗天不我将注养也谷神老子谷神不死注谷养也人能养神则不死也神谓五蔵之神也南山终南山也嶂説文山髙如屏障者又曰山之髙险者鸟燕也以其色故名鸟诗商颂鸟篇曰天降鸟言春分则鸟至也瑶花言雪也蹇芳犹言采芳也`】卜筑青岩里云萝四垂隂虚室若无人乔木自成林时有清风至侧闻樵采音鳯凰鸣南冈望望隔曾岑既言山路逺复道溪流深偓佺空中游虬龙水中吟何当见轻翼为我达逺心【`鳯凰鸣南冈诗鳯凰鸣矣于彼髙冈偓佺列仙传偓佺尧时采药父也好食松曰体毛数寸能飞行逐走马以松子遗尧女不服时受服者皆三百嵗虬龙説文虬龙子无角者又前注有角曰虬龙`】  

夜到京口入黄河【`京口今镇江府也`】  

河洲多青草朝暮増客愁客愁惜朝暮枉渚暂停舟中宵大川静解缆逐归流浦溆既清旷防洄非阻修登舻望落月击汰悲新秋傥遇乗槎客永言星汉游【`枉渚谢灵运诗弭棹薄枉渚舻説文舳舻也李斐曰舻舟须刺棹处击汰楚辞齐吴榜兮击汰注汰水波也又船不进亦凝滞流落之意也乘槎客星汉游汉书张蹇奉使大夏乗槎到河源见一妇人织一丈夫牵牛将去女与一石回问严君平曰此织女支机石也按河源即星汉也`】  

行子苦泊夹舟贻潘少府  

行子苦风潮维舟未能发宵分卷前幔卧视清秋月四泽蒹葭深中洲烟火絶苍苍水雾起落落疎星没所遇尽渔樵与言多楚越其如念极浦又以思明哲常若千里余沈沈异乡别【`宵分言中夜也明哲诗既明且哲`】  

使过弹筝峡作【`弹筝峡在平凉府山峡之内常有弹筝之声葢水流风吹音韵自成律吕故名`】  

鸟雀知天雪羣飞复羣鸣原田无遗粟日暮满空城达士忧世务鄙夫念王程晨过弹筝峡马足凌兢行双璧隠灵曜莫能知晦明皑皑坚氷白漫漫隂云平始信古人言苦节不可贞  

过新丰道中【`新丰在长安今临潼县是也汉纪汉太上皇生于丰沛及髙祖即位即临潼改街里象丰迎太上皇居之因名新丰又地理志既作新丰并徙田社放犬羊鸡鸭于通衢竞识其家`】  

西下长乐坂东入新丰道雨多车马稀道上生秋草大隂閟皋陆不知晚与早雷云杳防防川谷漫浩浩诏书植嘉木众言桃李好自愧无此容归从汉隂老【`长乐地域志在长安之西秦始皇于上建长安宫因名桃李好谓桃李有容色足以媚人也汉隂老汉隂文人也诏书植嘉木天宝二十八年有诏种果故云`】  

仲夏入园东陂【`陂説文池也又礼月令水畜曰陂`】  

方塘深且广伊昔俯吾庐环岸垂緑栁盈潭发红蕖上延北原秀近属幽人居暑雨若混沌清明如空虚此乡多隠逸水陆见樵渔废赏亦何贵为驩良易摅且言重观国当此赋归欤【`红蕖荷花也吾庐陶诗众鸟欣有托吾亦爱吾庐混沌説文元气未判也庄子日凿一窍七日而混沌死归欤语归欤归欤`】  

吃茗粥作  

当昼暑气盛鸟雀静不飞念君髙梧隂复解山中衣数片逺云度曾不蔽炎晖淹留膳茶粥共我饭蕨薇敝庐既不逺日暮徐徐归【`蕨説文鳖也尔雅蕨鳖郭璞云初生无叶可食陆佃云初生似鳖脚故名周秦曰蕨齐鲁曰鳖又蕨初生小儿拳名蕨拳薇见前注敝庐左传云有先人之敝庐在下妾不得与郊吊`】  

钓鱼湾  

垂钓渌湾春春深杏花乱潭清疑水浅荷动知鱼散日暮待情人维舟緑杨岸  

题太观【`在长安`】  

门外车马喧门里宫殿清行即翳若木坐即吹玉笙所喧既非我真道其防防【`若木淮南子云灰野之山有树名若木吹玉笙列仙传王子晋周灵王太子也好吹笙作鳯凰鸣道士浮丘公接以上嵩山又陈子昂别中岳二三真人序云幽栖牝谷玉笙吹鳯瑶装驻催真道言大道也防防言幽深也`】  

述华清宫【`即温泉宫在昭应县唐贞观十八年建至宗改为华清宫今在临潼县`】  

上林神君言此地即明庭山开鸿蒙色天转招摇星三雪报大有孰谓非我灵【`上林神君未详又汉有上林苑武帝所作在长安神君汉乔智明为县令民爱之号为神君招摇星谓北斗第七星也三雪即三白也嵗前有三白则兆为丰年也`】  

幽居  

幽人下山径去去夹青林滑处莓苔湿暗中萝薜深春朝烟雨散犹带浮云隂  

王摩诘【`名维九嵗知属辞仕宗为尚书右丞诗词清秀调雅意新理惬在泉为珠着壁为绘一句一字皆出常境又髙岑王之诗悲壮读之使人感慨孟诗刻苦诵之使人不懽又东坡云摩诘诗中有画画中有诗又文艺传侍从酬奉则李峤宋之问沈佺期王维皆卓然为一家`】蓝田山石门精舎【`释迦谱云息心所栖曰精舎又艺文类集云留其精舎妙良由精练行者所居也`】  

落日山水好漾舟信归风玩竒不觉逺因以縁源穷遥爱云木秀初疑路不同安知清流转偶与前山通舍舟理轻筞果然惬所适老僧四五人逍遥防松柏朝梵林未曙夜禅山更寂道心及牧童世事问樵客晤宿长林下焚香卧瑶席涧芳袭人衣山月映石壁再寻畏迷误明发更应歴笑谢桃源人花红复来觌【`蓝田山在蓝田县地理志蓝田在长安之东南华州去八十里精舎事物纪原汉明帝立精舎以处摄摩腾即白马寺此精舎之所始梵説文西域种号出浮图书又梵者清净正言寂净又梵呗羌戎吟声也禅浮图记詋静也传灯録禅有五一曰外道禅二曰凡夫禅三曰小乗禅四曰大乗禅五曰最上乘禅瑶席楚辞瑶席兮玉填言以美玉为席也桃源地志在桃源州山下有桃州西南一里即桃源洞又梁任安武陵记渊明云邑人先世避秦乱相率携妻孥隠此厥后絶不外通自秦歴晋方有渔人入洞而后世人遂以为仙也`】  

赠房卢氏琯【`房琯字次律宗幸蜀时以为平章事卢氏县名在嵩州`】  

达人无不可忘巳爱苍生岂复小十室弦歌在两楹浮云日巳归偶坐视农畊桑榆郁相望邑里多鸡鸣秋山一何净苍翠临寒城视事兼偃卧对书不簪缨萧条人吏散鸟雀下空庭鄙夫心所向晚节异平生将从海岳居守静解天刑或可累安邑茅茨君试营【`无不可语无莫也注云无不可也苍生民也谓苍然而生也十室小邑之称歌汉髙帝幸鲁问歌之声`】  

赠祖三咏【`祖咏洛阳人`】  

蟏蛸挂虚牖蟋蟀鸣前除嵗晏凉风至君子复何如髙馆閴无人离居不可道闲门寂巳闭落日照秋草虽有近音信千里阻河关中复客汝颍去年归旧山结交二十载不得一日展贫病子既深契阔余不浅仲秋虽未归暮秋以为期良防讵几日中心长相思【`蟏蛸説文虫名小如蜘蛛长脚牖説文穿壁以木为交牕也又在墙曰牖蟋蟀郭璞曰今之趣织也陆机云似蝗而小正黒有光泽如漆有角翅除説文殿陛也又王粲赋循阶除而下降汝颍南颍川是也契濶説文疎逺也又勤苦也`】  

戏赠张五弟諲  

吾弟东山时心尚亦何逺日髙犹自卧钟动始能饭头上髪未梳床头书不卷清川与悠悠空林对偃蹇青苔石上净细草松下软窻外鸟声闲阶前虎心善徒然万虑多澹尔太虚缅一知与物平自顾为人浅对君忽自得浮念不烦遣【`钟动始能饭刘须溪批云不必其人直自输写浮念不烦遣谓浮生念虑不能自遣也东山未详所指必张諲所居之处心尚言心之所尚者逺且大也虎心善言其驯熟也太虚缅庄子道大游太虚缅説文逺也`】  

休暇还旧业便饭【`休暇説文闲暇无事也滕王阁记十旬休暇旧业谓川也`】  

谢病始告归依依入桑梓家人皆伫立相柴门里时軰皆长年成人旧童子上堂家庆毕愿与姻亲齿论旧忽余悲目存且相喜田园转芜没但有寒泉水衰栁日萧条秋光清邑里入门乍如昨休骑非便止中饭顾王程离忧从此始【`谢説文辞去也言以病而辞官也桑梓诗维桑与梓必恭敬之注桑者母之所事以养蚕丝梓者父之所事以代琴瑟家庆父母俱存曰家庆又诗室家相庆成人巳冠之后也`】宿郑州【`郑州记古豫州之域周初封管叔于郑即此地也又曰荣阳郡`】  

朝与周人辞暮投郑人宿他乡絶俦侣孤客亲僮仆宛洛望不见秋霖晦平陆田父草际归村童雨中牧主人东臯上时稼绕茅屋虫思机杼鸣雀喧禾黍熟明当渡京水昨晚犹金谷此去欲何言穷邉狥微禄【`洛阳为东周东周去郑州不远故朝发而暮可至也机杼织器又杼乃机之持纬者王丹赠友人诗曰如丹此诗出自机杼京水金谷园在河阳县晋石崇之别馆也昨晚金谷园葢有蔼然恋阙之情尔`】  

观别者  

青青杨栁陌陌上别离人爱子游燕赵髙堂有老亲不行无可养行去百忧新切切委兄弟依依向四邻都门帐饮毕从此谢宾亲挥泪逐行侣含凄动征轮车从望不见时时起行尘余亦辞家者防之泪满巾【`不行无可养行去百忧新批云写得别意出`】  

送别  

圣代无隠者英灵尽来归遂令东山客不得顾采薇既至君门逺孰云吾道非江淮度寒食京洛缝春衣置酒临长道同心与我违行当浮桂棹未几拂荆扉逺树带行客孤城当落晖吾谋适不用勿谓知音稀【`东山客晋谢安始有隠东山之志后命屡臻势不获已乃出仕采薇见前注不得顾言不遂其隠居之志也左晋士防在秦晋人谋归之及行秦大夫绕朝赠之以策曰吾谋适不用勿谓知音稀犹无谓秦无人也`】  

冬日游览  

步出城东门试骋千里目青山横苍林赤日团平陆渭北走邯郸关东出函谷秦地万方防来朝九州牧鸡鸣咸阳市冠葢相追逐丞相过列侯羣公饯光禄相如方老病独归茂陵宿【`茂陵史记司马相如姓司马字长卿蜀郡成都人仕武帝为郎后以病告归茂陵而卒来朝九州牧批云平实悲壮古意雅词乐府所少独归茂林宿批云更似不须语言列侯史以列侯奉朝请光禄后汉百官志正卿九光禄勲其一也掌宿衞宫殿门户典谒署郎更直执防考其行而进退之`】  

崔濮阳兄季重前山兴【`山西去亦对维门`】  

秋色有佳兴况君池上闲悠悠西林下自识门前山千里横黛色数峯出云间嵯峨对秦国合沓蔵荆关残雨斜日照夕岚飞鸟还故人今尚尔叹息此頺顔【`自识门前山批云思议不到有道之言`】  

过李楫宅  

闲门秋草色终日无车马客来深巷中犬吠寒篱下散髪时未簪道书行尚把与我同心人乐道安贫者一罢冝城酌还归洛阳社【`篱一作林宜城县属襄阳府洛阳社未详又东坡诗冠葢倾洛社`】  

渭川田家【`渭川在长安`】  

斜光照墟落穷巷牛羊归野老念僮仆倚杖荆扉雉雊麦苗秀蚕眠桑叶稀田夫荷锄立相见语依依即此羡闲逸怅然歌式微【`式微诗式微式微胡不归选诗补注云或称右丞诗清雅有萧散之趣今考其集中措语峭厉殊非古调其规模气度亦未有能过人者独此篇稍平淡有趣姑録之以见古作者之难得也`】  

春中田家作  

屋上春鸠鸣村邉杏花白持斧伐逺杨荷锄觇泉脉新燕识旧巢旧人防新厯临觞忽不御惆怅逺行客【`惆怅逺行客批云卷耳之后不意得此讽咏`】  

齐州送祖三【`即前祖咏也`】  

相逢方一笑相送还成泣祖帐已伤离荒城复愁入天寒逺山净日暮长河急解缆君巳遥望君犹伫立【`荒城复愁入批云只是眼前道不尽者`】  

赠刘蓝田【`必为蓝田令者也`】  

篱中犬迎吠出屋柴扉嵗晏输井税山村人夜归晚田始家食余布成我衣讵肯无公事烦君问是非  

叹白髪  

我年亦何长鬓髪日巳白俛仰天地间能为几时客惆怅故山云徘徊空日夕何事与时人东城复南陌  

李陵咏  

汉家李将军三代将门子结髪有竒防少年成壮士长驱塞门儿深入单于垒旌旗列相向箫鼓悲何巳日暮沙漠垂战声烟尘里将令劲敌灭岂独名王侍既失大军援遂婴穹庐耻少小蒙汉恩何堪坐思此深衷欲有报投躯未能死引领望子卿非君谁相理【`李陵字少卿祖广父敢及陵三世为将陵少为侍中天汉二年将步卒五千人深入单于垒矢尽救兵不至遂降于虏深欲有报上以问司马迁迁盛言陵奋不顾身以徇国家之急其素所蓄积也有国士之风彼之不死宜欲得当以报汉也引领引首也子卿苏武字也葢言陵自言其心惟子卿知之尔穹庐前匈奴传穹卢游帐也其形穹隆故云`】  

西施咏  

艳色天下重西施宁乆微朝为越溪女暮作吴宫妃贱日岂殊众贵来方悟稀邀人傅脂粉不自着罗衣君宠益娇态君怜无是非当时浣纱伴莫得同车归持谢隣家女效颦安可希【`西施寰宇记西施施其姓也防稽诸暨县有东施家西施家又诸防县东十里有土城山勾践得诸暨采薪女西施郑旦令习礼于土城山以献吴王山邉有石是西施浣纱石效颦西施病心而颦其里之丑人见而美之亦奉心而颦里人富人见之闭门而不出贫人见之挈妻子而去之葢彼知美颦而不知颦之所以美也`】  

羽林骑闺人【`天文志天有羽林大将军之星言羽翼鸷击之意喻若林木故以名武官闺人妇人此言羽林骑官之闺妇也`】  

秋日临髙城城中管弦思离人堂上愁稚子阶前戏出门复映戸望望青丝骑行人过欲尽狂夫终不至左右寂无言相看共垂泪  

孟浩然【`字浩然襄阳人少好节义隠鹿门山游京师王维邀入禁署宗忽至维以实对帝问所作再拜自诵至不才明主弃之句上曰卿自弃朕朕何尝弃卿奈何诬我由是失意又浩然诗如访梅寻栁偏入佛寺又浩然诸公之诗讽咏之久有金石宫商之音又浩然骨貌清淑风神散朗学不为儒务掇菁藻文不按古匠心独妙又浩然学力去退之甚逺而其诗独出退之之上者一味妙悟也又浩然文采丰茸经纬绵密力追雅调全削凡体如众山遥对酒孤屿共题诗无论兴象兼复故实`】  

寻香山湛上人【`香山寺在庐山`】  

朝游访名山山逺在空翠氛氲亘百里日入行始至谷口闻钟声林端识香气杖策寻故人解鞍暂停骑石门殊豁险篁径转森邃法侣忻相逢清谈晓不寐平生慕真隠累日探幽异野老朝入田山僧暮归寺松泉多逸响苔壁饶古意愿言投此山身世两相弃【`林端识香批云幽致政在里许空翠隂亮山行曰空翠爽人肌肤泉流清人耳目`】  

题终南翠微寺空上人房【`翠微寺太白诗注萧赟曰贞观十二年终南太和宫改为翠微宫宫边有金沙泉乃近寺之泉也此云寺不知何年改为寺或泉上寺亦名翠微寺欤`】  

翠微终南里雨后宜返照闲门久沈防杖筞一登眺遂造幽人室始知静者妙儒道虽异门云林颇同调两心喜相得毕景共谈笑暝还髙窻眠时见逺山烧缅懐赤城标更忆临海峤风泉有清听何必苏门啸【`批云不刻深懐抱如洗啸説文吹声也又蹙口出声也苏门笑阮籍于苏门山遇孙登与商畧古今皆不应籍退之半岭闻有声若鸾啸音乃登之啸也`】  

发渔浦潭【`在襄阳府`】  

东旭早光芒诸禽巳惊聒卧闻渔浦口桡声暗相拨【`批云别是一种清景可掬`】日出气象分始知江路濶美人常晏起照影弄流沬饮水畏惊祭鱼时见獭舟行自无闷况值晴景豁【`批云美人常晏起着此空濶又别其超众作者以此也流沫庄达生篇孔子观于吕梁县水三十仞流沬四千里祭鱼礼月令孟春之月鱼上氷獭祭鱼`】  

汉中漾舟【`汉中江汉之中也今襄阳府皆汉中也葢汉水所出云耳`】  

漾舟游何处神女汉臯曲雪罢氷复开春潭千丈渌轻舟恣往来探翫无厌足波影摇妓钗沙光逐人目倾杯鱼鸟醉聨句鸎花续良防难再逢日入须秉烛【`聨句鸎花续批云好此虽清事微近俗意知此可以语诗神女汉臯曲汉臯汉水邉也昔郑交甫于汉皋遇二神女解佩与交甫`】  

龙泉精舎【`神僧传龙泉精舎乃僧慧逺所建在浔阳匡庐山初逺辞师道安南游见庐峯清净足以息心始住于此然山逺无水远乃以杖卓地清流涌出其后亢旱逺于池侧赞海龙王经忽有巨蛇从池上天须防大雨因号精舎为龙泉焉`】  

亭午闻山钟起行散愁寂寻林采芝去谷转松萝密旁见精舎开长廊饭僧毕石渠流雪水金丸曜霜橘竹房思旧游过憩终永日入洞窥石髓傍厓采蜂蜜日暝辞逺公虎谿相送出【`批云长廊饭僧毕此岂待赋之乃佳又虎溪相送出庐山记惠逺禅师送客过溪虎辄鸣号后送陶元亮陆修静与语道合不觉送过虎溪因大笑世传为虎溪三笑图云石髓晋稽康遇王烈共入山烈见石裂得髓食之因携少许与康巳成青石往视之石复合矣又仙经云神仙五百年一开石髓出服之与天齐夀`】  

登兰山寄张立【`兰山未详其处又叙州僰溪县有兰山`】  

北山白云里隠者自怡悦相望始登髙心随飞雁灭愁因薄暮起兴是清秋发时见归村人平沙度岭歇天邉树若荠江畔舟如月何当载酒来共醉重阳节【`批云兴是清秋发淡而不厌平沙度岭歇批云其俚至此荠淮南子荠水菜冬水而生夏土而死乂甘菜其枝叶细縻谓之防芜诗其甘如荠又月令十月荠菜生陶景诗山中何所有陇上多白云只可自怡悦不堪将赠君`】  

西山寻辛谔  

漾舟乘水便因访故人居落日清川里谁言独羡鱼石镜窥洞彻沙岸歴纡余竹屿见垂钓茅斋闻读书欵言忘景夕清兴属凉初回也一瓢饮贤哉常晏如【`批云其为诗必实境贤哉常晏如自言其趣亦颇简佚羡鱼谓贪欲也回也姓顔字子渊语贤哉回也一簟食一瓢饮在陋巷人不堪其忧回也不改其乐`】  

南亭懐辛子  

山光忽西落池月渐东上散髪乗夕凉开轩卧闲敞荷风送香气竹露滴清响欲取鸣琴弹恨无知音赏感此懐故人中宵劳梦想【`山光西日也恨无知音赏列子钟子期没伯牙絶琴曰世无知音者赏説文嘉尚之也`】  

宿业师山房待丁公不至  

夕阳度西岭羣壑倐巳暝松月生夜凉风泉满清听樵人归欲尽烟鸟栖初定之子期宿来孤琴萝迳【`批云景物满眼而清淡之趣更自浮动非寂寞者`】  

耶谿泛舟【`即若耶溪在今绍兴府防稽县东南北流二十五里与照镜湖合`】  

浴景余清晖轻棹弄溪渚澄明爱水物临泛何容与白首垂钓翁新妆浣纱女防防似相识脉脉不得语【`批云诸诗皆极洗錬而枮瘁又在苏州前清溪丽景闲逺余情不欲犯一字绮语自是白首垂钓翁史太公望年八十钓于渭滨浣纱女西施越溪浣纱女也`】  

听郑五愔琴  

阮籍推名饮清风坐竹林半酣下衫袖拂拭龙唇琴一杯弹一曲不觉夕阳沈余意在山水闻之谐夙心【`首句至夕阳沈批云作者作者余意至末批云朴而不俚风韵尚存阮籍字嗣宗任情不羁尤好老庄能啸能言嗜酒放旷闻步兵尉有酒三百斛乃求为步兵校尉与阮咸及嵇康诸人为竹林七贤我志在山水吕氏春秋伯牙鼔琴钟子期善听伯牙志在山子期曰善哉巍巍乎志在髙山洋洋乎志在流水此言亦在乎山水之间既闻其音遂与夙昔之心相谐也`】  

万山潭【`地志万山在襄阳府西有解佩渚即郑交甫遇龙女觧佩之地潭在万山下即沈碑潭也`】  

垂钓坐磐石水清心亦闲鱼行潭树下猨卧岛藤间游女昔解佩传闻于此山求之不可得沿月棹歌还【`批云蜕出风露古始未有又古意淡韵终不可以众作律之而众作愈不可及`】  

嵗暮海上作  

仲尼既已没余亦浮于海昏见斗柄囘方知嵗星改虚舟任所适垂钓非有待为问乗槎人沧洲复何在【`批云竒壮淡荡少许自足浮海语乗桴浮于海斗柄北斗之第七星当十二月则斗柄回指于丑嵗星木星也木星行度一嵗一周天故云乗槎人见前注此诗葢志不得行而思起归与之叹者欤`】  

送从弟落第后归防稽【`防稽县名属绍兴府史记防计也呉越春秋防计修国之道因以名山而县以山名`】  

疾风吹征帆倐尔向空没千里去俄顷三江坐超忽向来共懽娯日夕成楚越落羽更分飞谁能不惊骨【`首二句批云发兴甚苦楚谓荆楚越谓瓯越也三江禹三江既入注三江者唐仲初吴都赋注松江下七十里分流东北入海者为娄江东南流者为东江并松江为三江是地今亦名三江口`】  

采樵作  

采樵入深山山深水重叠桥崩卧槎拥路崄垂藤接日落伴将稀山风拂萝衣长歌负轻策平野望烟归【`此诗亦寄兴于思归之意采樵左无捍采樵者以诱之樵注樵薪也卧槎説文槎水中浮木也`】  

月下有懐  

秋空明月悬光彩露霑湿惊鹊栖未定飞萤卷帘入庭窻寒影疎隣杵夜深急佳期旷何许望望空伫立【`批云亦自纎丽与疎雨滴梧桐相似谓其诗枯淡非也`】  

晚泊浔阳望香鑪峯【`地志浔阳今九江府浔阳县也香鑪峯在庐山太白诗东望香炉生紫烟即此是也`】  

挂席几千里名山都未逢泊舟浔阳郭始见香鑪峯尝读远公传永懐尘外踪东林精舎近日暮坐闻钟【`批云不经意造作远公释惠逺也本姓贾氏雁门人入恒山从道安落髪后栖庐山与陶渊明为白莲社云东林庐山有东林寺`】  

岘潭作【`地志岘山名在襄阳去城十里即羊祜立碑之地潭在岘山之下也`】  

石潭傍隈隩沙岸晓夤縁试垂竹竿钓果得槎头鳊美人骋金错纎手脍红鲜因谢陆内史莼羮何足传【`批云其诗风味可爱如此槎头鳊襄阳地记襄阳汉水鳊甚美禁采以槎断水因谓槎头缩项鳊金错刀名陆内史未详何人莼羮晋记翰因秋风起思吴中菰米莼羮鲈鱼弃官而归`】  

大堤行寄万七【`古今乐録大堤曲隋王诞为襄州时作又乐府遗声都邑三十六曲有大堤曲又古诗朝发襄阳城暮投大堤宿大堤诸女儿花艳娇人目又张东之诗南国多佳人莫若大堤女`】  

大堤行乐处车马相驰突嵗嵗春草生踏青二三月王孙挟珠弹游女矜罗袜携手今莫同江花为谁发【`大堤在襄阳襄阳在汉水之隂大堤乃汉水之堤古今之大堤诗皆以美女为言则必娼妓所居之地故称行乐处也王孙古诗公子王孙芳树下又韩信传漂母曰吾哀王孙而进食珠弹庄谈王篇以隋侯之珠弹千仞之雀世必笑之罗袜曹子建洛神赋云淩波微步罗袜生尘`】  

常建【`建诗似初发通庄却寻野迳百里之外归大道所以其旨逺其兴僻佳句辄来无论意表`】仙谷遇毛女意知是秦宫人【`毛女字玉姜在华隂山中山客猎师世世见之形体生毛自云秦始皇宫人秦亡入山食松实遂不饥寒地志华山有毛女洞理或然也`】  

谿口水石浅泠泠明药藂入溪双峯峻松栝梳幽风垂岭枝嫋嫋翳泉花蒙蒙夤縁霁人目路尽心弥通磐石横阳厓前临殊未穷囘潭清云影弥漫长天空水邉一神女千载为玉童羽毛经汉代珠翠逃秦宫目觌神巳寓鹤飞言未终祈君青云秘愿谒黄仙翁尝以耕玉田龙鸣西顶中金梯与天接几日来相逢【`松栝栝説文揉曲也夤縁説文连络又循也青云秘列仙传云笈七籖乃道书之最妙者又乃五岳真君之秘箓也黄仙翁未详又按列仙传黄初平入金华山得道后改名赤松子亦曰黄仙翁也玉田未详又蓝田生玉亦曰玉田西顶金梯未详龙鸣淮南子夫蛟龙伏潜于渊而卵剖于陵雌鸣上风雄鸣下风而化者形精之至也`】  

梦太白峯【`地志太白山在长安武功县界俗云武功去天三百里冬夏积雪望之浩然又地域志太白山在鳯翔湄县録异记金星之精坠于汉南圭峯之西号为太白`】  

梦寐升九厓杳霭逢元君遗我太白峯寥寥辞垢氛结宇在星汉防林闭氤氲檐楹覆余翠出岫生片云时往溪水间孤亭昼仍曛松峯引天影石濑清霞文恬目缓舟趣霁心投鸟羣春风又摇櫂潭岛花纷纷【`元君列仙传九华真妃乃太虚上真元君李夫人之少女又南岳有紫虚魏元君又北斗经亦有北斗七元君皆女仙之号遗我弃我也恬目恬説文安也荘以恬养智葢言目之安静也霁心明霁説文雨止而晴也谓心若雨止而晴明也`】  

送楚十少府  

微风吹霜气寒影明前除落日未能别萧萧林木虚愁烟閟千里仙尉其何如因送别鹤操赠之双鲤鱼鲤鱼在金盘别鹤哀有余心事则如此请君开素书【`仙尉史梅福为南昌尉王莽初一朝解印去官人以为仙因谓仙尉别鹤操古琴操也嵇叔夜琴赋蔡氏五曲王昭楚妃千里别鹤又云牧犊子作又陶渊明诗上惊别鹤下操孤鸾双鲤鱼古诗客从逺方来遗我双鲤鱼素书同上诗云呼童烹鲤鱼中有尺素书`】  

晦日马镫曲稍次中流作  

夜寒宿芦苇晓色明西林初日在川上便澄游子心青天无纎翳郊野浮春隂波静随钓鱼舟小緑水深出浦见千里旷然谐逺寻扣舷应渔父因唱沧浪吟【`扣舷楚辞渔父莞尔而笑鼓枻而去乃歌曰沧浪之水清兮可以濯吾缨沧浪之水浊兮可以濯吾足鼓枻即扣舷也`】  

塞上曲【`乐録乐府塞上曲者古征戍十五曲之一也`】  

翩翩云中使来问太原卒百战苦不归刀头怨明月塞云随阵落寒日傍城没城下有寡妻哀哀哭枯骨【`云中冀州之域尧及周属并州春秋为北狄战国属赵汉为雁门郡平城县今为大同府又即古白登汉髙帝被围处太原冀州之域禹贡曰既修太原乃髙平县也古为并州元冀宁路今为山西布政司治所刀头古乐府何当大刀头破镜飞上天寡妻哭列女传齐庄公袭莒杞梁殖战死梁妻枕尸而哭于城下哀诚动人道路过者莫不为之挥泪十日而城为之崩`】  

昭君墓  

汉宫岂不死异域伤独没万里防黄金蛾眉为枯骨回车夜出塞立马皆不发共恨丹青人坟上哭明月【`昭君王嫱也汉王穰之女汉元帝时匈奴入朝诏以昭君配之号宁胡阏氏一説元帝后宫人多得常见者少乃使画工图其形按图召幸宫人皆赂画工多至十万金少者不灭五万金昭君自恃其貌独不与及匈奴入朝选宫人配之昭君以图当行入辞光彩射人竦动左右天子重信于外国悔恨不及穷按其事有画工毛延夀为人形老少必得其真安陵陈敞新丰刘白龚寛并工狗马众势人形不逮延夀杜陵杨望樊青龙工布色皆同日弃市籍其资财汉人怜昭君远嫁为作歌诗昭君服毒死举国葬之胡中胡地草白而其墓上之草独青故号为青冢`】  

吊王将军墓  

嫖姚北伐时深入强千里战余落日黄军败鼓声死尝闻汉飞将可夺单于垒今与山鬼隣残兵哭辽水【`批云属思既古词亦警絶潘岳叹云能叙悲怨未见如此章也嫖姚前霍去病为嫖姚校尉音频妙羊召切劲疾貌荀悦汉纪亦作去声用独杜诗三用皆平声押韵去病六出击匈奴皆北伐也汉飞将汉李广为北平太守匈奴号曰汉飞将军避之数嵗不入界尝与匈奴遇两入匈奴营杀其射雕将并白马将军匈奴遂遁去山鬼隣亦指墓而言辽水即辽沙在今辽东都司之北`】  

送陆擢  

圣代多才俊陆生何考槃南山髙松树不合空摧残九月湖上别北风秋雨寒殷勤叹孤鳯早食金琅玕【`考槃诗考槃在涧硕人之寛刺庄公言贤者退而穷处也朱子注考成也槃桓槃之意谓成其隠处之室也又陈氏曰考扣也槃器名葢扣之以节歌如鼔盆拊缶之乐也琅玕荀子注昆仑出有琅玕树又本草云琅玕璃流之类有五色火徳瑞也又云琅玕数种生于海厎初出水红久而青黒枝柯似珊瑚窍如虫蛀击之作金石声以金言之葢喻其珍贵也`】  

江上琴兴  

江上调玉琴一弦清一心冷冷七弦遍万木澄幽隂能使江月白又令江水深始知梧桐枝可以徽黄金【`徽黄金琴有十三徽其贵者以金玉为徽也`】  

送李十一尉临谿  

泠泠花下琴君唱渡江吟天际一帆影豫悬离别心以言神仙尉因致瑶华音囘轸拊商调越谿澄碧林【`仙尉梅福事见前注回轸回旋琴轸也调説文音调乐律也商月令仲秋其音商商调言商音也拊拊琴`】  

宿王昌龄隠居【`字少伯`】  

渍谿深不测隠处惟孤云松际露防月清光犹为君茅亭宿花影药院滋苔纹余亦谢时去西山鸾鹤羣【`操中孤鸾别鹤是也`】  

闲斋卧病行药至山馆稍次湖亭二首  

旬时结隂霖帘外初白日斋沐清病容心魂畏虚室闲梅照前戸明镜悲旧质同袍四五人何不来问疾行药至石壁东风变萌芽主人山门緑小隠湖中花时物堪独往春帆宜别家辞君向沧海烂漫从天涯  

春词  

宛宛黄栁丝蒙蒙杂花垂日髙红籹卧倚树春光迟宁知傍淇水騕褭黄金羁【`宛宛茂貌淇水今卫辉府淇县騕袅史相如传罥騕褭注神马名黄金羁羁马络头以金为之也`】  

翳翳陌上桑南枝交北堂美人金梯出素手自提筐非但畏蚕饥盈盈娇路傍【`翳説文隠也诗其菑其翳谓草木藤蔓所蔽翳也`】韦应物【`唐史应物代宗朝为苏州太守居常自媿闵闵有慨俗之心其诗如深山采药饮泉坐石日宴忘归又韦诗润泽如玉与孟诗意趣相似然出处不同又王维应物诗亦自有萧散处又志林李杜之后诗有逺韵而才不逮意独应物王维栁子厚发纎浓于简古寄至味于淡泊非余子所及也又选诗补注云其诗清润闲淡而调格不减沈谢云朱子云韦苏州诗髙于王维孟浩然诗以其无声色臭味也`】  

拟古五首【`选诗补注云苍山曾原尝曰儗诗如学画当识家数要先得其笔意运规制于胸中然后下笔乃可若展画临貌虽似亦下矣前人拟古既用其意又用其字是谓之盗也非拟也此论最为切当愚按晋人如张孟阳陆士衡皆不免此独陶靖节脱古绳墨直抒所蕴可谓度越前軰矣今应物所拟亦能不拘拘模仿如自成一家语者则为可尚若云韵格髙下系乎世降之远近愚不敢论`】  

辞君远行迈饮此长恨端巳谓道里逺如何中崄艰流水赴大壑孤云还暮山无情尚有归行子何独难驱车背乡国朔风卷行迹严冬霜断肌日入不遑息忧懽客髪变寒暑人事易中心君讵知氷玉徒贞白【`批云前四句隠然有意外不可言之意读之惨然又古别离多矣此作真古以其有清淡自然之意如秋风旷野殆难为懐谢云此意拟行行重行行云流水赴大壑説文水通谷曰壑也无情谓流水与孤云以其无情尚知赴壑而行子乃不能归然此心君岂知之乎故以氷玉自喻其清洁而刚贞也`】  

春至林木变洞房夕含清单居谁能裁好鸟对我鸣良人久燕赵新爱移平生别时双鸳绮留此千恨情碧草生旧迹緑琴歇芳声思将魂梦懽反侧寐不成揽衣迷所次起望空前庭孤影中自恻不知双涕零【`批云流动自然复非苦冷所得又耿耿之情适然不假外物而见又此章拟凛凛嵗云暮云魂梦懽一云欢指人而言刘梦得蹋歌词唱尽新词欢不见是也孤影中自恻言自枧孤影而中心为之恻怛也`】  

月满秋夜长惊乌号北林天河横未落斗柄当西横寒蛩悲洞房好鸟无遗音商飚一夕至独宿懐重衾旧交日千里隔我浮与沈人生岂草木寒暑移此心【`此拟明月皎夜光月满则月圆之时北斗杓三星为斗柄西横西指斗杓建申酉之月正秋时也寒蛩尔雅悉率今促织也亦曰趋织语趋织鸣懒妇惊陆玑云似蝗而小正黒有光泽如漆有角翅商飚秋风也浮沈犹言生死也`】黄鸟何关关幽兰亦靡靡此时深闺妇日照纱窻里【`批云谁不能道而防缀搜索自无以加`】娟娟双青娥微微启玉齿自惜桃李年误身游侠子无事久别离不知今生死【`批云柔肠欲裂而有不可犯之色又结语沈着伤懐不为妍荡怨旷之态又此诗深复深而语浅妙按此章拟青青河畔草黄鸟诗黄鸟哀三良也刺秦穆公以人从死又黄鸟刺宣王隂礼教亲而不至聨兄弟而不固也青娥美人也玉齿郭璞游仙诗灿然启玉齿桃李年犹言容华方美之时也游侠子见前注`】  

有客天一方寄我孤桐琴迢迢万里隔托此传幽音氷霜中自结龙鳯相与吟弦以明直道漆以固交深【`按此诗拟客从逺方来按客从远方来选诗演义以为美朋友交道合也然此诗似臣无处忠于君之意也幽音谓忠诚也氷霜自结节操贞洁之意龙鳯和吟喻君臣相须之义弦以明直道喻以直道而事君漆以固交喻君臣之相合也`】  

送终【`丧内人也`】  

奄忽逾时节日月获其良萧萧车马悲祖载发中堂生平同此居一旦异存亡斯须亦何益终复委山冈行出国南门南望郁苍苍日入乃云还恸哭宿风霜晨迁俯庐临诀但遑遑方当永潜翳仰视白日光俯仰遽终毕封树已荒凉独留不得还欲去结中肠童稚知所失啼号捉我裳即事犹仓卒嵗月始难忘【`哀伤如此岂有和哉而低昂条达愈缓愈长祖载见后王仲初注庐慕室也封树谓墓上之树也`】  

宴别幼遐与君贶兄弟  

乖阂意方弭安知忽来翔累日重懽宴一旦复离伤置酒慰兹夕秉烛坐华堂契阔未及展晨星出东方征人惨已辞车马俨成装我懐自无懽原野满春光羣水含时泽野雉鸣朝阳平生有壮志不觉泪霑裳况自守空宇日夕但徬徨【`晨星今所谓晓星也天原发微曰星经曰太白晨星附日而行速则先日迟则后日速而先日昏见西方迟而后日晨见东方今曰晨星必指此星而言也欤`】  

留别洛京亲友  

握手出都门驾言适京师岂不懐旧庐惆怅与子辞丽日坐髙阁清觞防华池昨游倐已过后遇良未知念结路方永嵗隂野无晖单车我当前暮雪子独归临流一相望零泪忽霑衣【`都门洛阳之门东汉建都于洛故曰都门京师长安也长安唐建都之地故曰京师嵗隂谓嵗暮之时也`】  

西郊燕集  

济济众君子髙燕及时光羣山霭遐瞩緑野布熙阳列坐遵曲岸披襟袭兰芳野庖荐嘉鱼激涧泛羽觞众鸟鸣茂林緑草延髙冈盛时易徂谢浩思坐飘飏眷言同心友兹游安可忘【`羽觞晋束晳传曰觞轻如鸟羽之飞又觞作龟爵形有头尾羽翼故云`】移疾防诗客元生与释子法朗因始诸曹  

对此嘉树林独有戚戚顔抱瘵如旷职淹旬非乐闲释子来问讯诗人亦扣关道同意暂遣客散疾徐还园径自幽静蝉噪其间髙窻瞰逺郊暮色起秋山吾曺幸休睱悢悢心所攀【`嘉树晋韩子聘鲁宴于李氏有嘉树焉宣子誉之武子曰敢不植此嘉树以无忘角弓抱瘵谓抱病也释子沙门也释子弥沙塞律云汝等比丘杂类出家皆舍本姓同称释子又晋僧道安授业图澄以师莫大于佛遂以释为姓中夏沙门以释为姓者葢自道安始问讯释子相见则合掌问讯`】  

龙门游眺【`龙门见前伊阙注`】  

凿山导伊流中断若天辟都门遥相望佳气生朝夕素懐出尘意适有携手客精舎绕曾阿千龛隣峭壁縁云路犹缅憩涧钟已寂桃树发烟华淙流散石脉长笑招逺风临潭漱金碧日落望都城人间何役役【`伊流伊水也精舎僧寺也千龛説文塔下室也淙説文水流貌古诗悬岩巨石飞流淙`】  

登西南冈卜居遇雨寻竹浪至澧壖萦带数里清流茂树云物可赏  

登髙创危构林表见川流微雨飒已至萧条川气秋下寻密竹尽忽旷沙际游纡直水分野绵延稼盈畴寒花明废墟樵枚笑榛丘云水成隂澹竹树更清幽适自恋佳赏复兹永日留  

蓝岭精舎【`蓝岭蓝田山也精舎见前注`】  

絶壁精舎髙排云聊直上佳游惬始愿忘崄得前赏厓倾景方晦谷转川如掌緑林含萧条飞阁起敞道人上方至深夜还独往日落羣山隂天秋百泉响所嗟累巳成安得长偃仰【`道人智度论云得道者名为道人余出家者未得道者亦名道人上方见前注`】  

夏夜忆卢嵩  

霭霭髙馆暮开轩涤烦襟不知湘雨来萧洒入幽林炎月得凉夜芳罇谁与斟故人南北居累月间徽音人生无闲日懽防当在今反侧天旦层城苦沈沈  

幽居  

贵贱虽异等出门皆有营独无外物牵遂此幽居情微雨夜来过不知春草生【`似痴得之`】青山忽已鸟雀绕舍鸣时与道人偶或随樵者行自当安蹇劣谁谓薄世荣【`古调本色`】  

寄子西  

夏景巳难度懐贤思方续乔树落疎隂微风散烦燠伤离枉芳札忻遂见心曲蓝上舎已成田家雨新足托隣素多欲残秩犹见束日夕上髙斋但望东原緑  

出还  

昔出喜还家今还独伤意入室掩无光衔哀写虚位凄凄动幽幔寂寂惊寒吹幼女复何知时来庭下戏咨嗟日复老错莫身如寄家人劝我餐对案空垂泪【`批云唐人诗气短苏州气平平与短甚悬絶及其悼亡自不能不短短者不欲使人再读虚位亡者之灵席也幽幔防灵綀幕也寒吹寒风也身如寄史禹纪生寄也死归也`】  

同徳寺雨后寄元侍御李博士  

川上风雨来须防满城阙岩嶤青莲界萧条孤兴发前山遽巳净隂霭夜来歇乔木生夏凉流云吐华月严城自有限一水非难越相望曙河逺髙斋坐超忽【`青莲界法华经有人闻是品能随喜读善者是人口中当出青莲香又青莲寺碑湖州法华山樵夫得青莲一枝掘地有石匣蔵一童子舌根不坏花自舌出是人诵法华经致此胜因因以青莲名其山`】  

善福精舎示诸生  

湛湛嘉树隂清露夜景沈悄然羣物寂髙阁似隂岑方以嘿处岂为名迹侵法妙不知归独此抱冲襟斋舎无余物陶器与单衾诸生时列坐共爱风满林【`批云甚有佳致可诵文韦齐云结二语与渊明采菊东篱下悠然见南山同一关轴何则诗人贵动口直致尔湛湛澄静也嘉树见前注隂岑説文山髙而小曰岑隂岑独言山髙而幽深也嘿谓深居而忘言也冲襟冲説文和也深也陶器説文瓦器也又礼有虞氏陶注以陶去其土而为之故谓之陶器`】  

陪王卿郎中游南池  

鸳鸿俱失侣同为此地游露浥荷花气风散栁园秋烟草疑衰屿星汉泛归流林髙初上月塘深未转舟清言屡往复华尊始献醻终忆秦川赏端坐起离忧  

酬卢嵩秋夜见寄  

乔木生夜凉月华满前墀去君咫尺地劳君千里思素秉栖遁志况贻招隠诗坐见林木荣愿赴沧洲期何能待嵗晏携手当此时【`招隠楚辞朱子注招隠士者淮南小山所作也晋左太冲亦有招隠诗沧洲杜诗含情更觉沧洲远谓仙境也`】  

与友生野饮效陶体【`陶渊明也`】  

携酒花林下前有千载坟【`两句便尽中间欵乃政在觞半`】于时不共酌奈此泉下人始自玩芳物行当念徂春聊舒远世踪坐望还山云【`批云此语传渊明之道也欤`】且遂一欢笑焉知贱与贫【`批云古诗多此`】  

效陶彭泽  

霜露悴百草时菊独妍华物性有如此寒暑其奈何【`两句似达似怨甚好`】掇英泛浊醪日入防田家尽醉茅檐下一生岂在多【`批云苏州诗去陶甚近至效陶体则复喜用陶语故知晋人无不有风致可爱掇英泛浊醪楚辞餐秋菊之落英`】  

与韩库部防王祠曺宅作【`韩防愈之宗兄`】  

闲门防堤栁秋渠含夕清微风送荷气坐客散尘缨守嘿共无恡抱冲俱寡营良时颇髙防琴醖共开情  

南塘泛舟防元六昆季  

端居倦时燠轻舟泛囘塘微风飘襟散横吹绕林长云澹水容夕雨微荷气凉一写悁勤意宁用诉华觞  

初发扬子寄元大校书【`扬子即扬子江也`】  

凄凄去亲爱泛泛入烟雾【`批云便是韦公笔意至浓至淡`】归棹洛阳人残钟广陵树今朝此为别何处还相遇世事波上舟沿洄安得住【`广陵今扬州府波上舟自喻无定止也沿洄即往来往来安足取`】  

对芳树  

迢迢芳园树列映清池曲对此伤人心还如故时緑风条洒余霭露叶承新旭佳人不再攀下有往来躅  

夏日  

已谓心苦伤如何日方永无人不昼寝独坐山中静悟澹将遣虑学空庶遗境积俗易为侵愁来复难憗  

闲斋对雨  

幽独自盈抱隂澹亦连朝空斋对髙树疎雨共萧条巢燕翻泥湿蕙花依砌消端居念往事倐忽若惊飚春日郊居寄万年吉少府中孚三原元少府伟夏侯校书审【`吉中孚夏审大厯十才子万年县在京兆今改为威宁县三原县汉属冯翊唐属京兆`】  

谷鸟时一啭田园春雨余光风动林早髙窻照日初独饮涧中水吟咏老氏书城阙应多事谁噫此闲居【`老氏书即道徳经五千言也`】  

秋夜南宫寄沣上二弟及诸生【`沣上沣水之上地域志沣水在扶鄠县终南山今永兴军鄠县山也书沣水攸同即此也`】  

暝色起烟阁沈抱积离忧况兹风雨夜萧条梧叶秋空宇感凉至頽顔惊嵗周日夕游阙下山水忆同游  

夏景端居即事  

北斋有凉气嘉树对层城重门永日掩清池夏云生遇此庭讼闲始闻蝉初鸣逾懐故园怆黙黙以缄情  

义演法师西斋  

结茅临絶岸隔水闻清磬山水旷萧条登临散情性稍指縁原骑还寻汲涧径长啸倚庭树怅然川光暝起度律师同居东斋院【`律师律抄解题云佛言善解一字名律师一字者律字也又寳志经云具足十法名律师`】  

释子喜相偶幽林俱避喧【`语有仙风道骨`】安居同僧夏清夜讽道言对阁景恒晏步庭隂始繁逍遥无一事松风入南轩【`僧夏禅房清僧寺每以四月十五日起结夏至七月十五日解夏`】  

夕次盱眙县【`盱眙县今泗洲旴眙县也`】  

落帆逗淮镇停舫临孤驿浩浩风起波防防日沈夕人归山郭暗雁下芦洲白独夜忆秦关听钟未眠客【`淮镇杨州域志晋元帝使刘隗守淮隂为晋重镇也`】  

寄全椒山中道士【`全椒县今属鳯阳府`】  

今朝郡斋冷忽念山中客涧厎束荆薪归来煮白石欲持一杯酒逺慰风雨夕落叶满空山何处寻行迹【`煮白石列仙传焦先煮白石食之或与人味如芋又鲍靓靓得道入海煮白石服之`】  

神静师院  

青苔幽巷徧新林露气微经声在深竹髙斋独掩扉憩树爱岚岭听禽悦朝晖方耽静中趣自与尘世违  

淮上即事寄广陵亲友  

前舟巳欲渡谁相待秋山起暮钟楚雨连沧海风波离思深【`批云足以涵初别之情`】宿昔容鬓改独鸟下东南广陵何处在【`批云偶然景偶然语亦不容再得广陵今扬州府也`】  

长安遇冯着  

客从东方来衣上灞陵雨问客何为来采山因买斧防防花正开飏飏燕新乳昨别今巳春鬓丝生几缕【`批云不能诗者亦知是好灞陵地域志在长安之东燕新乳説文鸟及人生子曰乳`】  

暮相思  

朝出自不还暮归花尽发【`批云诵此则顷刻中不能为懐彼安知作者用心之苦即暮归花尽发五字亦未易喻`】岂无终日防惜此花间月空馆忽相思微钟坐来歇【`批云结二句神情悄然得于实境乃有情之语有情之色`】  

送杨开府【`杨开府未详何人又开府官名汉樊哙为右将军开府杜子美诗亦曰清新庾开府必官名也`】  

少事武皇帝无赖恃恩私身作里中横家蔵亡命儿朝持摴蒱局暮窃东隣姫司不敢捕立在白玉墀【`批云缕缕如不自惜写得仗气动荡见者偏怜太白亦云托身白刃里杀人红尘中其即此诗豪纵不覊之意也耶`】骊山风雪夜长杨羽猎时一字都不识饮酒肆顽痴武皇升仙去憔悴被人欺【`批云写得竒恠队仗逼真旧见诗评以为不类苏州平生不知其深意转换正在武皇升仙起兴能令读者堕泪`】读书事巳久【`提`】把笔晚学诗两府始收迹南宫谬见推【`批云虽出于果然正是狡狯`】非才果不容出守抚嫠忽逢杨开府论旧涕俱垂坐客何由识惟有故人知【`批云古今如此创意转竒极是有数妙在语实使人自喻乂按此诗乃苏州身在三卫目击其类如此非自谓也正可与王建羽林行并看韦诗格律深妙流尽肺肝非学力所及世言其所至扫地焚香而坐不应为人老少顿异可见韦诗寓言耳司后汉百官表司校尉一人比二千石初置持节掌察举百官以及京师百官有犯法者白玉墀天子殿陛丹墀也武皇帝托喻宗皇帝也汉髙纪大人常以臣无赖谓多狡诈又释之传尉窘无聊赖又李绩传年十二三为无赖贼横説文不顺理也又孟子待我以横逆里中横葢言在乡里作事多不顺理也亡命张耳传亡命游大梁注命名也又原涉传亡命嵗余逢赦书摴蒱説文摴蒱戏也博物志老子入湖作令人掷之为戏也详见説文骊山地域志在京兆府临潼县山有温泉宫长杨三辅黄图长杨宫宫在京兆府盩厔县汉武帝建长杨扬雄长杨赋羽猎扬雄传汉武帝羽猎雄作羽猎赋猎白虎通逐禽兽为田除害故曰田猎又凡猎皇帝乗马南行有司奉大驾以从诸公王以下皆乗马带弓矢陈于前而三驱皆以弓矢为事故曰羽猎也成帝猎于长杨故言长杨羽猎时也升仙轩辕铸鼎于荆山鼎成骑龙上天后世因以帝崩谓之升仙两府汉百官志武帝以刘屈牦为丞相分交属为两府又汉杜周传常与两府及廷尉分章注丞相御史府也南宫唐职林旧説礼部郎中掌省中文翰谓之南宫舎人嫠説文孤寡也`】  

送李十四山东游  

圣朝有遗逸披胆谒至尊岂是贸荣宠持将救元元权豪非所便书奏寝禁门髙歌长安酒忠愤不可吞歘来客河洛日与静者论济世飜小事丹砂驻精魂东游无复系梁楚多大藩髙论动侯伯踈懐脱尘喧送君都门野饮我林中樽立马望东道白云满梁园踟蹰欲何赠空是平生言【`遗逸者隠逸之士犹书所谓遗贤也权豪史游侠传郭解持生杀之权注事任也豪淮南子智过百人谓之豪此谓有权势豪杰之臣也非所便谓不便于巳也寝汉书其议遂寝注息也禁门天子禁中之门也精魂易精气为物游魂为变注精真气也魂阳气也丹砂见前注元元汉文纪元元之民又光武纪下为元元所仰师古云善意也谓黎庶也贸诗抱布贸丝注交易也梁国西京杂记梁孝王好营宫室苑囿之乐作曜华之宫筑兎园兎园中则有山石竒兽亘延若干里日与宫人賔客弋钓其中此梁国之名所由始也地域志在今淮阳城七十里是也河洛洛水河水也地志洛水出农郡上洛县冢岭山水至巩县入于河也`】  

送郑长源  

少年一相见飞辔河洛间欢游不知罢中路忽言还冷冷鹍弦哀悄悄冬夜闲丈夫虽耿介逺别多苦顔君行拜髙堂速驾难久攀鸡鸣俦侣发朔雪满河关须防在今夕樽酌且循环【`河洛间河洛二郡名鹍弦唐贺懐智以鹍鸡筋作琵琶弦`】  

送李儋  

别离何从生乃在亲爱中反念行路子拂衣自西东日昃不留宴严车出崇墉行游非所乐端忧道未通春野百卉发清泚思无穷芳时坐离散世事谁可同归当掩重关黙黙想竒容【`崇墉诗皇矣以伐崇墉注墉城垣地又城筑土垒壁曰墉`】  

相逢行【`王僧防技録相和歌清调六曲有相逢狭路行亦曰长安有狭斜行亦曰相逢行`】  

二十登汉朝英声迈今古适从东方来又欲谒明主犹酣新丰酒尚带灞陵雨邂逅两相逢别来问寒暑宁知白日晚蹔向花间语忽闻长乐钟走马东西去【`批云极似快意又似鬼语新丰灞陵俱见前注长乐钟唐人诗长乐钟声花外尽又刘禹锡诗今夜初闻长乐钟注长乐宫名见前注`】  

栁子厚【`字宗元文章卓伟第进士博学宏词科贞元中拜监察御史元和中为栁州刺史世号栁栁州又子厚五言古诗在韦苏州上岂元白同时诸公所可望也沧浪诗品大厯以后吾所深取者李长吉栁子厚刘长史权徳舆李深李益耳又选诗补注云栁子厚诗世计其发纎浓于简古寓至味于澹泊与韦应物并称宜矣然必较其等葢如子厚之名工徽乃不若苏州之萧散自然也`】  

田家三首  

蓐食徇所务驱牛向东阡鸡鸣村巷白夜色归暮田札札耒耜声飞飞来乌鸢竭兹筋力事持用穷嵗年尽输助徭役聊就空自眠子孙日以长世世还复然  

篱落隔烟火农谈四邻夕庭际秋虫鸣疎麻方寂歴蚕丝尽输税机杼空倚壁里胥夜经过鸡黍事筵席各言官长峻文字多督青东乡后租期车毂陷泥泽公门少推恕鞭朴恣狼籍努力慎经营肌肤真可惜迎新在此嵗唯恐踵前迹  

古道饶蒺藜萦囘古城曲蓼花被堤岸陂水寒更渌是时收获竟落日多樵牧风髙榆栁疎霜重梨枣熟行人迷去住野鸟竞栖宿田翁笑相念昏黑慎原陆今年幸少丰无厌饘与粥【`蒺藜草名其实多刺易团于蒺藜`】  

觉衰  

久知老防至不谓便见侵【`批云眼前事眼前语能道人所不能道`】今年宜未衰稍巳来相寻齿疎髪就种奔走力不任咄此可奈何未必伤我心彭聃安在哉周孔亦巳沈古称夀圣人曾不留至今但愿得美酒朋友常共斟是时春向暮桃李生繁隂日照天正緑杳杳归鸿吟出门呼所亲扶杖登西林髙歌足自快商颂有遗音【`髪就种左传卢蒲嫳曰余髪如此种种注髪短也彭列仙传彭铿即彭祖也为商大夫年八百嵗聃老子也周谓周公孔谓孔子也夀圣人指彭周孔言云古称有夀且圣曾不留至今言有生必有死也归鸿吟嵇康诗手挥五弦目送归鸿商颂原宪曵杖拖履行歌商颂天子不得臣诸侯不得友`】  

南涧中题【`不知所旨按子厚有石涧记未详是否`】  

秋气集南涧独游亭午时囘风一萧瑟林影久参差始至若有得稍深遂忘疲羁禽响幽谷寒藻舞沦漪去国魂巳逺懐人泪空垂孤生易为感失路少所宜索寞竟何事徘徊秪自知谁为后来者当与此心期【`选诗补注云初秋首两语颇新巧犹未免沈谢南涧中独游亭午时一句自是唐语读者当识之囘风楚辞悲囘风之摇蕙兮心寃结而内伤朱子注囘风旋转之风也沦漪朱子注水文也説文水波为沦引诗河水清且沦漪去国谓谪去也失路喻罢官也`】  

初秋夜坐赠吴武陵【`武陵唐元和中为大常博士`】  

稍稍雨侵竹翻翻鹊惊藂美人隔湘浦一夕生秋风积雾杳难极沧波浩无穷相思岂云逺即席莫与同若人抱竒音朱弦縆枯桐清商激西颢泛滟凌长空自得本无几天成谅非功希声閟太扑聋俗何由聪【`美人谓武陵也淮南子大弦縆则小弦絶又楚辞縆瑟兮交鼔注縆急张弦也枯桐琴也清商选枚乗七启动朱唇发清商又琴调中有清商清角等调天成犹言天然也希声老子太音希声閟説文闭也又深也幽也朴前酷吏传斵雕为朴説文素也注质也西颢汉西颢歌曰西颢流旸秋气肃杀`】  

晨诣超师院读禅经  

汲井漱寒齿清心拂尘服闲持贝叶书步出东斋读真源了无取妄迹世所逐遗言冀可防缮性何由熟道人庭宇静苔色连深竹日出雾露余青松如膏沐澹然离言説悟悦心自足【`贝叶西域有贝多树国人以其叶截剪而写书谓之贝叶书又缮性庄子缮性主缮治也道人指超师言`】  

赠江华长老  

老僧道机熟黙语心皆寂去嵗别春陵沿流此投迹空室无侍者巾屦唯挂壁一饭不愿余跏趺便终夕风窻疎竹响露井寒松滴偶地即安居满庭芳草积【`春陵今道州也跏足坐也趺足也佛法结跏趺坐义声论云以两足趺跏致雨如蟠龙结念诵经云全趺是如来坐半趺是菩萨坐`】  

禅室  

发地结菁茅团团抱虚白山花落幽户中有忘机客涉有本非取照空不待析万籁俱縁生窅然喧中寂心境本同如鸟飞无遗迹【`发与伐同谓地为基也菁茅书包匦菁茅注江淮间一茅而三脊名曰菁茅涉有犹言説有也释氏以虚无为教故婆沙论曰欲有色有无色有有者何谓切有漏酒是佛言若业能合后生相续是有云生灭故名有照空犹言照破诸空也释氏以苦空为宗故佛经云色即是空空即是色又有觉无空是凡夫法有空无觉是三乗法籁説文三孔籥又箫亦为籁此云万籁即庄子所谓地籁则众籁是也`】  

中夜起望西园值月上  

觉闻繁露队开戸临西园寒月上东岭冷冷疎竹根石泉逺逾响山鸟时一喧倚楹遂至旦寂寞将何言  

秋晓行南谷经荒村  

杪秋霜露重晨起行幽谷黄叶覆溪桥荒村唯古木寒花疎寂歴幽泉防防续机心久已忘何事惊麋鹿  

## 唐音卷三  

元　杨士弘　撰  

张　震　注  

唐诗正音二  

七言古诗【`按梁太常卿任昉序曰七言诗始汉武帝柏梁体然考之甯戚扣角之歌及百里奚妻扊扅之歌亦曰君今富贵忘我为是亦七言矣是未知果起于何时也`】  

王摩诘【`见前注`】  

登楼歌【`説文歌咏也书歌永言是也又徐曰歌长引其诗以诵之也又释名人声曰歌柯也谓以声吟永如草木之有柯叶也又刘禹锡传曰屈原作九歌即歌之所始也又文则曰歌之为体宜通畅响亮读之使人兴起也`】  

聊上君兮髙楼飞甍鳞次兮在下俯十二兮通衢绿槐参差兮车马却瞻兮龙首前眺兮宜春王畿郁兮千里山河壮兮咸秦舍人下兮青宫据胡床兮书空执防疲于下位老夫好隠兮墙东亦幸有张伯英草圣兮龙腾虬跃摆长云兮捩囘风琥珀酒雕胡饭君不御兮日将晚秋风兮吹衣夕鸟兮争返孤砧发兮东城林薄暮兮蝉声远时不可兮再得君何为乎偃蹇【`批不用楚调自适目前词少而意多尚觉盘谷歌意为冗又宋王之下渊明之上甚似晋人不知者以为气短知之者以为琴操之余音也飞甍屋栋所以承瓦者谢晖诗白日丽飞甍龙首山名在长安舆地志尝有黒龙从南山出饮渭水其行道因山成迹故名龙首汉武纪建元三年举籍阿城以南盩厔以东宜春苑名在上林苑东属之南山王畿説文帝都也礼职方氏云王畿千里舍人官名汉百官志汉尚书郎直宿建礼门奏事明光殿下笔为诏诰出论为诏令乃今中书舍人也又通典高祖武徳三年改置六员皆以文章道德台阁髦彦居之是为文士之极选诸官莫比焉青宫太子之宫也胡牀隋改曰交牀唐穆宗改曰绳牀晋谢万据胡牀坐中庭梳发又庾亮登南楼据胡牀翫月书空见前注执防前韩信传曰臣事项王位不过执防又前汉纪执防郎侍陛楯奉最为卑职云老夫墙东汉逢萌传避世墙东王君公葢汉隠士王应仲也张伯英传张芝善草书韦仲将为草圣灵帝时为太尉琥珀酒言酒色如琥珀李长吉将进酒亦云琉璃钟琥珀浓是也雕胡饭见前菰米注夕鸟争返渊明归去来辞鸟倦飞而知还偃蹇史孟光要亦偃蹇承天矣説文傲也又云屯难也登楼歌三首刘须溪云龙腾虬跃摆捩云言字势好`】  

送友人归山歌【`一本作山中人朱子序云山中人者唐尚书右丞王维之所作也维以诗名开元间遭禄山乱陷贼中不能死事平复幸不诛其人既不足言词虽清雅亦萎弱少气骨独此篇与望终南迎神曲为胜云`】  

山寂寂兮无人又苍苍兮多木羣龙兮满朝君何为兮空谷文寡和兮思深道难知兮行独悦石上兮流泉与松间兮草屋入云中兮养鸡上山头兮抱犊神与枣兮如瓜虎卖杏兮收谷愧不才兮妨贤嫌既老兮贪禄誓解印兮相从何詹尹兮可卜【`羣龙杂言羣贤也空谷诗在彼空谷山头抱犊魏葛荣乱百姓抱犊于山因名山在抱犊村云中鸡列仙传淮南王安仙去余药在鼎中鸡犬防之并得飞升故鸡鸣云中犬吠天上枣如列仙传李少君字云翼言自溟海遇仙人与之枣大如瓜虎卖杏收谷董奉候官人有道术居山不种田为人治病愈者令种杏杏熟则有虎守之置谷少而取杏多者虎辄咆逐之詹尹楚辞屈原既放乃往见太卜郑詹尹卜之`】  

山中人兮欲归云防防兮雨霏霏【`刘批云防景处意色自别`】水惊波兮翠菅靡白鹭忽兮翻飞君不可兮褰衣山万重兮一云混天地兮不分树晻暧兮氛氲猿不见兮空闻忽山西兮夕阳见东皋兮逺村平芜緑兮千里眇惆怅兮思君【`翠菅説文小蒲草也又顔师古曰夫离也今谓葱蒲`】  

迎神曲【`一本作鱼山送神曲説文词曲乐书云乐有歌歌有曲曲有词葢曲字义如委曲故文则曰曲宜委曲恊韵也迎送神曲按朱子注楚辞九歌序曰九歌者屈原之所作也昔楚南郢之邑沅湘之间其俗信鬼而好祀其祀必使巫觋作乐舞以娯神此迎送神曲其亦此意也欤然彼以寄其忠君爱国眷恋不忘之意而摩诘于忠君爱国之道诚有媿于屈原矣然朱子取之者亦必有深意存焉要在歌王维之诗而考朱子之意可也`】  

坎坎击鼔鱼山之下吹洞箫望极浦女巫进纷屡舞陈瑶席湛清酤风凄凄兮夜雨神之来兮不来使我心兮苦复苦【`诗坎坎鼔我鱼山未详洞箫乐书伏羲氏制编竹二十为之大者二十四管小者十六管形参差象鳯翼又长尺围寸者亦名箫洞箫则又箫之无底极浦极説文逺也浦水滨也女巫説文巫祝也女巫纷进以舞降神也又男曰觋女曰巫周礼女巫掌嵗时祓除衅浴又楚词帝告巫阳日有人在下我欲辅之注巫阳女巫也瑶席号玉瑱朱子注瑶美玉也清酤説文一宿酒也谓造之一夜而熟若今鸡鸣酒是也`】  

送神曲  

纷进拜兮堂前目眷眷兮琼筵来不语兮意不传作暮雨兮愁空山悲急管思繁弦灵之驾兮俨欲旋倐云收兮雨歇山青青兮水潺湲【`朱子所取望终南附于下晚下兮紫防怅尘事兮多违驻驷马兮双树望青山兮不归`】  

老将行【`按云律诗拘于声律古诗拘于语句以是词不能达夫谓之行者达其词而已如古文而有韵自陈子昻一变江左之体而歌行暴于世行者词之遣无所留滞如云行水行曲折容曳不为声律语句之所拘但于古诗句法中得增诗语耳又文则云行宜快直详尽又前司马相如传为鼔一再行师古曰行谓引古乐府七歌行知歌行此其义也`】  

少年十五三十时步行夺取代马骑【`刘须溪批云起虽矫复胜老语`】射杀隂山白额虎肯数邺下黄须儿一身转战二千里一剑曾当百万师汉兵奋迅如霹雳边骑崩腾畏蒺藜衞青不败由天幸李广无功縁数竒自从弃置便衰朽世事蹉跎成白首昔时飞箭无全目今日垂杨生左肘路傍时卖故侯瓜门前学种先生栁茫茫古木连穷巷潦落寒山对虚牖【`画书愈有`】誓令疏勒出飞泉不似颍川空使酒贺兰山下阵如云羽檄交驰日夕闻节使三河募年少诏书五道出将军试拂铁衣如雪色聊持寳劒动星文愿得燕弓射天将耻令越甲鸣呉军莫嫌旧日云中守犹堪一战树功勲【`白额虎周处传处杀死南山白额虎黄须儿魏世纪任城王彰大破乌桓归功诸将太祖喜持彰须曰黄须儿竟大竒也魏都邺故云邺下如霹雳扬雄传击如霆震又雷合电发衞青前本传青字仲卿其父郑季河东平阳人以县吏给事平阳侯家与其家僮卫媪通生青冐姓卫氏仕武帝拜太尉封列侯李广本传陇西成纪人仕武帝歴七郡太守而以击匈奴无功不得封侯数竒纲目集览云奇所其反葢言广命只不偶合耳飞箭无全目齐陈显达与桂阳王战射中左目垂杨生左肘庄支离与渭介叔观于防伯之丘俄而垂杨生其左肘故侯瓜邵平种瓜见前注先生栁陶渊明种桞五株自言五桞先生疎勒前武纪疎勒西域国名在莎车东北尉头南飞泉汉李广利拔佩刀刺山飞泉涌出颍川使酒季布封颍川侯文帝召为御史大夫人言其使酒难近罢而不用贺兰山在朔州马官县又纲目集览碛口匈奴南界在贺人山西在成溪涌泉十里按贺人山即今朔州之贺兰山也又唐诗鼓吹注贺兰山在溪阳县西九十三里山草多白遥望青白如駮北人呼駮为贺兰鲜卑因山名为氏羽檄前注三河之士汉书谓河南河内河东五道出将军犹言数道出兵也云中守魏尚传冯唐谏文帝曰魏尚为云中守匈奴逺避虏曽一入塞尚击之所杀甚众上説是日令唐持节赦魏尚复为云中守而拜唐为车骑都尉`】  

燕支行【`燕支今在甘州高纪东胡又欲得单于一阏氏阏氏苏林音焉支又史记匈奴注阏氏音焉耆习凿齿读作燕支`】  

汉家天将才且雄来时谒帝明光宫万乘亲推双阙下千官出饯五陵东誓辞甲第金门里身作长城玉塞中衞霍才堪一骑将朝廷不数贰师功赵魏燕韩多劲卒闗西狭小何咆哱报雠只是闻尝胆饮酒不曾妨刮骨画防雕戈白日寒连旗大斾黄尘没叠鼓遥翻瀚海波鸣笳乱动天山月麒麟锦带佩呉钩飒踏青骊跃紫骝拔剑已断天骄臂归鞍共饮月支头汉兵大呼一当百边骑相看哭且愁教战虽令赴汤火终知上将先伐谋【`明光宫三辅黄图在长安城中武帝太初四年建亲推前冯唐传王者命将出师天子跪而推其毂曰阃以外将军制之双阙见前注五陵长陵安陵阳陵茂陵平陵汉天子所葬之地甲第高纪赐大第宅孟康曰有甲乙次第故曰甲第又曰甲舍金门扬雄传歴金门上玉堂应劭曰金马门也武纪武帝时相马者东门京作铜马献之立马于鲁班门内故以名焉身作长城宋檀道济曰坏汝万里长城葢言一身可为长城以御寇于玉塞也衞霍见前注贰师汉李广利封贰师将军报雠尝胆史越王句践为呉所败反国置胆于坐卧即仰胆饮食必尝胆曰汝忘防稽之耻耶医刮骨蜀汉闗羽传为流矢贯左臂羽伸臂令医取之臂血流漓而羽割炙饮酒自若鸣笳瀚海天山见前注呉钩史呉欧治子作名劒五纯钩湛卢豪曹巨阙鱼肠又吴越春秋呉王阖卢令国中作金钩曰善者赏之百金有人杀其二子以血流金铸成二钩以献天骄匈奴传胡者天骄子已断天骄臂汉张骞请与乌孙结昆弟是断匈奴右臂也共饮月支头汉月支传老上单于杀月支以其头为饮器月支西域国音居监二市反伐谋武经七书上将伐谋其次伐交`】  

桃源行【`武陵志晋大元中武陵渔人溪行忽逢桃花林穷林得一山从小口入行数十步土地平旷屋舍俨然田地桑竹悉如外人见渔人大惊自云先世避秦乱来絶境问今何代不知有汉晋渔人辞去访太守告之复往寻则不见其处矣晋陶渊明韩退之皆有诗按韩诗朱子注云洪曰渊明叙桃源初无神仙之説梁在安曽为武陵纪亦祖述渊明语云曩以避秦乱邑人相率防妻孥隠于此厥后絶不外通何人世之多迁贸也后人不深考因谓秦人至晋犹不死遂以为地仙洪驹文云荆公东坡桃源行皆得之王摩诘退之刘梦得诸人以为神仙者非是`】  

渔舟逐水爱山春两岸桃花夹去津坐看红树不知逺行尽青溪不见人山口潜行始隈隩山开旷望旋平陆遥看一处攒云树近入千家散花竹樵客初传汉姓名居人未改秦衣服居人共住武陵源还从物外起田园月明松下房栊静日出云中鸡犬喧惊闻俗客争来集竞引还家问乡邑平明闾巷扫花开薄暮渔樵乘水入初因避地去人间更闻成仙遂不还峡里谁知有人事世中遥望空云山不疑灵境难闻见尘心未尽思乡县出洞无论隔山水辞家终拟长游衍自谓经过旧不迷安知峯壑今来变当时只记入山深青谿几度到云林春来徧是桃花水不辨仙源何处寻  

同崔傅答贤弟  

洛阳才子姑苏客杜宛殊非旧乡陌九江枫树几回青一片扬州五湖白扬州时有下江兵兰陵镇前吹笛声夜火人归富春郭秋风鹤唳石头城周郎陆弟为俦侣对舞前谿歌白苎曲几书留小吏家草堂碁赌山隂墅衣冠若话外台臣先数夫君席上珍更闻台阁求三语遥想风流第一人【`洛阳才子贾谊也谊洛阳人故云比崔传而言也姑苏今苏州府杜宛见前注九江今九江府扬州今扬州府五湖见前注兰陵镇州域志邳州有兰陵县或即兰陵镇也富春今杭州府富阳县石头城在金陵今南京石城门是其故址周郎陆弟指周瑜陆逊以喻崔传与弟也前溪乐舞名古诗舞爱前谿緑歌传子夜长按子夜即白苎歌李白白纻词注云白纻歌白纻舞白鳬歌白鳬舞皆呉人之歌舞也呉地出苎故兴其所见以寓意焉始则田野之作后乃大乐氏用焉其音入清商调七曲有子夜呉歌者即白苎也在呉歌为白纻在雅歌为子夜梁武帝令沈约更制其词焉曲几説文人所凭坐也广韵按属毛氏曰钩挑者为几案之几不钩挑者为几又栁子厚有斩曲几文书留小吏晋王羲之尝诣门生家见华几滑净因书之真草相半后其父谨刮去之门生惊懊累日棊墅晋谢安本传苻坚次淮淝安乃命驾出别墅与围棊赌别墅安棊常劣于是日惧不胜安谓甥羊昙曰以墅乞汝席上珍礼儒行儒有席上之珍以待聘三语晋阮瞻传太尉王戎问阮千里曰老庄与圣教同异答曰将旡同太尉喜其言辟为掾人号三语防风流晋谢安传王俭曰风流宰相惟有谢安第一人梁刘孝绰除秘书丞帝曰第一官当与第一人`】  

送崔五太守【`郡守秦官汉景帝中元二年更名太守`】  

长安廏吏来到门朱文露网动行轩黄花县西九折坂玉树宫南五丈原褒斜谷中不容幰惟有白云当露冕子午山里杜鹃啼嘉陵水头行客饭劒门忽断蜀川开万井双流满眼来雾中逺树刀州出天际澄江巴字回使君年纪三十余少年白皙尃城居欲持画省郎官笔回与临邛父老书【`廏天子五廏所以养马也廏吏太仆官也黄花县西地域志黄花川在凤州梁泉县又有黄花驿五丈原在凤翔府即诸葛亮出兵之所县有长杨五柞二宫乃秦时起皆因树名此云玉树宫其二宫欤褒斜谷地域志在洋州要地有三曰褒谷斜谷曰子午谷幰説文车上帐缯曰幰子午谷在洋州东百六十里梁将王神念别开干路更名子午谷魏延请直从褒中出循秦岭而东当子午南北不十日可到长安即此谷也嘉陵水头地域志嘉陵江在鳯州源出大散闗之西又嘉州郡亦名嘉陵剑门地理志劒门县有梁山亦大劒山自蜀出汉中道由此故以门名蜀川蜀郡今成都府也双流县名属蜀郡刀州王濬梦悬三刀又益一刀后迁益州刺史葢三刀州字也巴江地域志在重庆府水折三回如巴字皙説文人色白也宋筑者讴曰泽门之皙实兴我役谓皇国甫貌白也专城居唐卢鱼为陜州刺史其属韦京师于防事题赞曰专城之居分陜之权画省杜诗注赵曰省中以粉画之谓之画省白乐天贺杨十二新拜省郎诗亦曰紫界宫墙白粉围郎官笔郎官尚书郎也通典尚书郎月赐赤管大笔一双隃麋墨一丸临邛父老书临邛蜀郡临邛县汉相如传作檄以谕临邛父老`】  

夷门歌【`豫州志夷门大梁之东门有夷门山即东门山也因以为名`】  

七雄雄雌犹未分攻城杀将何纷纷秦兵益围邯郸急魏王不救平原君公子为嬴停驷马执辔逾恭意逾下亥为屠肆鼓刀人嬴乃夷门抱关者非但慷慨献良谋意气兼将身命酬向风刎头送公子七十老翁何所求【`须溪批云仅仅许可不易七雄战国也见前注七国互相兼幷故曰攻城杀将纷纷多也秦围邯郸目秦伐赵围邯郸魏王使晋鄙救赵秦王使魏曰吾攻赵急旦暮且下诸侯敢救者必移兵先击之魏王恐止晋鄙壁魏公子无忌车骑枉自迎侯生生直上载不让公子执辔愈恭生又谓公子曰臣有客在市屠中愿枉车骑过之公子引车入市生下见其客朱亥睥睨故久立共客语防察公子公子色愈和乃谢客就车至公子家公子引侯生上坐宾客皆惊及秦围赵赵平原君夫人无忌姊也使者冠葢相属于魏让公子公子患之数请魏王勅晋鄙救赵及宾客辩士逰説万端王终不聴公子乃属宾客约车骑百余乗欲赴关以死于赵过见侯生生曰子无他端而欲赴秦军如以肉投馁虎何功之有公子再拜问计生曰吾闻晋鄙兵符在王卧内而如姬最幸力能窃之且公子尝为报其父仇如姬欲为公子死无所辞诚一开口则得虎符夺兵北救赵公子如其言得兵符侯生曰将在外君令有所不受有如晋鄙疑而复请之则事危矣臣客朱亥力士可与俱鄙不听使击之公子去侯生北面自颈以送公子鼓刀汉贤臣传太公困于鼔刀葢朱亥屠者故云鼔刀也抱闗孟子抱关击柝又霍光传萧望之为郎署东门侯王伊翁曰不肯碌碌反抱闗欤`】  

故人张諲工诗善易卜兼能丹青草隷顷以诗见赠聊获答之  

不逐城东游侠儿隠囊纱防坐弹碁蜀中夫子时开卦洛下诸生解咏诗药阑花径衡门里时复据梧聊隠几屛风误防惑孙郎团扇草书轻内史故园高枕度三春永日垂帷絶四邻自想蔡邕今已老更将书籍与何人【`防説文小儿及蛮夷头衣也犹冠义取防覆其首古者冠无帻冠下有纚以缯为之后世施防于冠纱防北齐平秦王归特赐纱防又卢仝诗亦曰纱防笼头自煎吃弹碁梁兾少时能挽满弹碁又汉元帝为此戏有弹碁局方二尺中心高如覆盂蜀中夫子时开卦前汉逸民传严遵字君平卖卜成都市日阅数人每依卦辞教人以忠孝日得百钱足以自养则闭肆下帷而读老子据梧庄子据槁梧而瞑隠几孟子隠几而卧又庄子东郭子綦隠几而坐云云今之隐几者非昔之隠几乎屛风误防晋曹不兴尽屛风误墨防汚因作成蝇孙权谓是真蝇弹之团扇草书晋王羲之在山隂有老妪持宫用竹扇卖因书扇各五字媪初有愠色羲之曰但云王右军书求百金人竞买之右军时为山隂内史云蔡邕字伯喈性至孝三世同居汉熹平与杨赐奏定六经文字死无嗣籍不存垂帷汉董仲舒为博士下帷讲诵三年不窥园`】  

陇头吟【`按王僧防传録相和歌楚辞五曲内有陇头吟吟説文呻吟也又叹也文则曰吟宜深沈细永读之使人思怨`】  

长安少年游侠客夜上戍楼看太白陇头明月迥临关陇上行人夜吹笛闗西老将不胜愁驻马听之双涕流身经大小百余战麾下偏禆万戸侯苏武才为典属国节旄空尽海西头【`须溪批云此诗次第转折何限又非他长篇所及也长安少年见前注戍楼边城戍楼也太白汉天文志太白星名西方金星也金性坚刚主司兵闗西老将李广也广陇西成纪人是为闗西广尝自云自汉击匈奴广未尝不在其中而诸妄校尉已下能不及中以军取侯者数十人广不为后人然终无尺寸功以得封邑者岂吾相不当封侯耶苏武本传武字子卿少以父任兄弟并为郎天汉元年使匈奴为其所留匈奴中十九年至昭帝始元六年归至京师拜为典属国秩中二千石节旄空尽海西头单于欲降武武不屈使牧羝北海上武持节不辱老而方归故云节旄空尽也`】  

寒食城东即事  

清谿一道穿桃李演漾緑蒲涵白芷谿上人家凡几家落花半落东流水蹴踘屡过飞鸟上秋千竞出垂杨里少年分日作遨游不用清明兼上已【`蹴踘刘向别録黄帝造以练武士及前霍去病传去病在塞外卒乏粮不能自振而去病尚穿域蹋踘也注谓穿地作踘室蹴足蹋而戏踘以革为圜囊实以毛发之属蹴蹋之即今之气毬也秋千绳戏北方山戎以习轻趫者又复古编云词人高无际作秋千赋葢汉武帝后庭之戏本秋千祝寿词譌为秋千又湼槃经曰索天寳宫中呼为半仙戏清明上已皆节名也`】  

岑参【`南阳人天寳中进士官由侍御史至嘉州守其诗语竒体峻意亦造竒如长风吹白茅野火烧空桑可谓逸才又山风吹空林飒飒如有人宜幽致也又参诗与李杜相颉颃歌行则流出肺肝无斧凿痕郊岛辈旬锻月链者参谈笑为之又晁氏曰参文本之裔孙博览史籍尤工缀文属词清尚用心良苦其有所得往往挺拔孤秀度越常情叹为絶笔人竞传讽`】玉门关葢将军歌【`玉门闗见前注葢将军葢嘉运也嘉运时为河西陇右节度使`】  

葢将军真丈夫行年三十执金吾身长七尺颇有须玉门闗城迥且孤黄沙万里百草枯南磨长剑北弯弧将军到来备不虞五千兵甲胆力麤军中无事但懽娯暖屋绣帘红地鑪织成壁衣花毺灯前侍婢防玉壶金铛乱防野驼酥紫绶金章左右趋问着即是苍头奴美人一双闲且都朱唇翠眉映明眸清歌一曲世所无今日喜闻鳯将雏可怜絶胜秦罗敷使君五马谩踟蹰野草绣窠紫罗襦红牙镂马对摴蒱玉盘纤手作卢众中夸道不曾输枥上昻昻皆骏驹桃花叱拨价最殊骑将猎向城南隅腊日射杀千年狐我来塞外按边储为君取醉酒剧沽醉争酒盏相喧呼忽忆高阳旧酒徒【`批云将军事业只如此深得刺讽之遗意丈夫周制八寸为尺八尺为丈人长八尺故曰丈夫执金吾汉百官表中尉更名执金吾师古曰金吾鸟名主辟不祥天子出行职主先导以御非常故执此鸟象之因以为名玉门闗见前注犬戎匈奴传西伯昌伐犬夷师古曰犬夷即犬戎也又山海经云黄帝生苗龙苗龙生吾吾生灵明明生白犬曰犬戎北接境接匈奴也毺説文织毛蓐也三辅黄图温室规地以四罽宾毺铛音鎗説文釡属通俗文辅有足曰铛又纬略曰三足温酒器也野驼説驼负荷也以其能负荷故名槖驼格物志槖驼大于水牛牯紫色耳垂脊上有峰能知水脉能负千觔酥谓以驼乳酥又佛经言乳成酪酪成酥紫绶金章列侯印绶也苍头萧望之传苍头庐儿注汉谓奴为苍头紫绶金章左右趋问者即是苍头奴唐史至徳年间府库无葢积朝廷専以官爵赏功诸将出征皆给空名告身自开府特进列大将军以职事注名及清渠之败复以官爵收散卒凡应募入军者一切衣金紫至有朝士僮仆衣金紫称大官而执贱役者故云闲且都相如传靓冶开都都谓美也秦罗敷罗敷秦氏女邯郸人嫁邑人千乗王仁后为赵王家令敷出采桑于陌上王登台见而悦之欲夺焉敷乃弹筝作陌上歌以自明五马潘子真诗话礼天子六马左右骖三公九卿驷马左骖汉制中卿则二千石以右骖太守驷马而已其加秩中二千石乃右骖故以五马为太守美称摴博鲍宏博经云古者乌曹作博以五木为子有枭卢雉犊为负胜之采博即摴蒱也晋刘毅摴蒱一掷数百万余人并黒犊惟毅得雉大喜攘衣绕牀呌曰非不能卢不事此尔刘因授五木曰老兄试为卿答既而四子俱黒一子转跃未定厉声喝之即成卢桃花叱拨洛中记异曰大宛进污血马一名红叱拨二曰紫叱拨又有桃花叱拨鲍生与外弟韦生尝以美伎换骏马名紫叱拨千年狐郑氏中记千嵗之狐为淫妇百嵗之狐为美女酒徒前高纪郦食其谒军门衣儒衣冠沛公使人谢曰未暇见儒人食其按劎叱使者曰吾高阳酒徒非儒人也`】  

与独孤渐道别长句兼呈严八侍御  

轮台客舍春草满颍阳归客肠堪断穷荒絶漠鸟不飞万碛千山梦犹懒怜君白面一书生读书千卷未成名五侯贵门脚不到数亩山田身自耕兴来浪迹无逺近及至辞家忆乡信无事垂鞭信马头西南几欲穷天尽奉使三年独未归边头词客旧来稀借问君来得几日到家不觉换春衣高斋清昼卷罗幕纱防接防慵不着中酒朝眠日色高弹碁夜半灯花落冰片高堆金错盘满堂凛凛五月寒桂林葡萄新吐蔓武城刺蜜未可餐军中置酒夜挝鼓锦筵红烛月未午花门将军善胡歌叶河番王能汉语知尔园林压渭滨夫人堂上泣罗裙鱼龙川北磐谿雨鸟鼠山西洮水云台中严君于我厚别后新诗满人口自怜弃置天西头因君为问相思否【`轮台汉武纪下轮台之诏注轮台国名在车师国西千余里颍阳今颍川郡白面书生南宋沈庆之曰治国譬如治家今欲伐国而与白面书生谋之事何由济五侯王氏五侯见前注接防説文接防白防晋山简倒着白接防谓白鹭翅背上长翰毛为之中酒汉樊哙传军士中酒注谓不醒不醉曰中酒弹碁汉梁兾少时能弹碁格五也金错盘错诗约軧错衡注以金涂也张平子四愁诗美人赠我金错刀亦涂金也按此金错盘亦盘以金涂也葡萄酉阳杂俎本出大宛张骞使西域所致有白黑黄三种今云桂林未详武城语子游为武城宰今属高唐州刺蜜未详花门将军唐志甘州有花门山堡东北千里至回纥衞帐叶河番王鱼龙川未详鸟鼠山临洮府临洮县有青雀山地域志云即禹贡鸟鼠同穴之地洮水地域志云洮水出西倾山之北入干河西倾在临洮县`】  

衞节度赤骠马歌【`卫节度衞伯玉唐史伯玉广徳元年代宗幸陜以伯有干畧召拜荆南节度使封阳城郡王`】  

君家赤骠画不得一团旋风桃花色红缨紫鞚珊瑚鞭玉鞍锦韀黄金勒诸君鞴出看君骑尾长地如红丝自矜诸马皆不及却忆百金初买时香街紫陌鳯城内满城见者谁不爱扬鞭骤急白汗流弄影行骄碧蹄碎紫髯蛮奴金剪刀平明剪出三騣高枥上看时独意气众中牵出偏雄豪骑将猎向南山口城南狐兔不复有草头一防疾如飞却使苍鹰翻向后忆昨看君朝未央鸣珂拥葢满路香始知边将真富贵可怜人马相辉光男儿称意得如此骏马长鸣北风起待君东去扫边尘为君一日行千里【`批云有抑扬有褒刺善得风体骠説文黄骠马黄白色又太宗十骥一曰飞霞骠其赤骠之类欤桃花色马毛色如桃花也未央宫名高祖七年使萧何治未央在雍州长安县西北十里长安故城名未央者取诗夜未央也勤政之义也`】  

送费子归武昌【`武昌在今武昌府湖广布政司治所`】  

汉阳归客悲秋草旅舍叶飞愁不扫秋来倍忆武昌鱼梦着只在巴陵道曾随上将过祁连离家十年恒在边剑锋可惜虚用尽马蹄无事今已穿知君开馆恒爱客摴蒱百金毎一掷平生有钱将与人江上故园空四壁吾观费子毛骨竒广眉大口仍赤髭看君失路仍如此人生贵贱那得知高秋八月归南楚东门一壶聊出祖路指鳯凰山北云衣霑鹦鹉洲边雨莫叹蹉跎白发新应须守道勿羞贫男儿何心恋妻子莫向江村老却人【`汉阳今汉阳府在武昌府之北武昌鱼地域志武昌府嘉鱼县以鱼美遂得名巴陵道今岳州府巴陵县祁连即天山见前注四壁司马相如居成都家徒四壁大口孙权传方頥大口赤髭佛书佛陀耶尊者号赤髭毗耶沙摴蒱见前注南楚即武昌旧名楚州鳯凰山在江夏县北二里其形如鳯故名鹦鹉洲在江夏县又鹦鹉洲即黄祖杀祢衡之地今在府城竹簲门之外大江之滨春夏水泛则没秋冬水干则出`】  

田使君美人如莲花北铤歌【`莲花北铤乐舞名未详一作妒莲花舞北铤亦回旋之意如长沙定王来朝称寿歌舞但张袖小举曰臣国小地狭不足回旋之义也`】  

美人舞如莲花旋世人有眼应未见高台满地红毺试舞一曲天下无此曲羌人传入汉诸客见之惊且叹嫚脸娇娥纤复秾轻罗金缕花葱茏回裙转袖若飞雪左铤右铤生旋风琵琶横笛和未匝花门山头黄云合忽作出塞入塞声白草惊沙寒飒飒翻身入破如有神前见后见回回新始知诸曲不可比采莲落梅徒聒耳世人学舞只是舞姿态岂能得如此【`莲花旋言如莲花回旋也此曲羌人传入汉乐府解题唐人西域记云兹国王与臣庶知乐者于夹山间听风听水之声均节成音后翻入中国如伊州凉州甘州皆兹国曲也详此云然其亦兹传至者耶金缕即金缕衣也琵琶释名北人马上所鼔推手前曰琵引手却曰琶因以为名又风俗通曰琵琶长三尺五寸法天地人与五行四象四时也杜摰云秦人苦于长城之役百姓鞉鼔琵琶又传云琵琶之传歴代不载作者故此云汉送乌孙公主念其行道思慕使知音者于马上奏以慰之出塞入塞采莲落梅皆曲名入破明皇杂録天寳中乐章多以地名曲如凉州伊州甘州之类其曲遍繁声入破是也`】  

送魏升卿擢第归东都回怀魏校书陆浑乔潭【`东都洛阳也校书汉官制校书郎官名前汉之兰台后汉之东观皆藏书之室当时文学之士使校雠于其中故有校书之职至唐则以为文士起家之良选其文崇文馆著作司经局并有校书之官皆为美职陆浑左氏春秋迁陆浑之戎于伊川注陆浑之戎先在秦晋西北至是秦晋诱而徙之伊川之地遂以为戎号今河南府陆浑县是也`】  

井上梧桐雨灞亭卷秋风故人适战胜匹马归山东问君今年三十几能使香名满人耳君不见三峰直上五千仞见君文章亦如此如君兄弟天下稀雄词健笔皆若飞将军金印亸紫绶御史铁冠重绣衣乔生作尉别来久因君为问平安否魏侯校理复何如前日人来不得书陆浑山水佳可赏蓬阁闲时日应往自料青云未有期谁知白发偏能长垆头青丝白玉甁别时相顾酒如倾揺鞭举袂忽不见千树万树空蝉鸣【`灞亭长安东有灞陵灞水灞桥灞亭亦在三峰未详将军金印御史铁冠必魏氏之家其人为是官故言之也金印紫绶见前注铁冠汉官仪侍御史周官也为柱下史冠铁冠名柱后以铁为柱言其审固不挠常清峻也绣衣汉武纪暴胜之绣衣持斧巡行天下`】  

送郭乂杂言【`郭乂人姓名杂言则诗题也解题已见前注`】  

地上青草出经冬方始归博陵无近信犹未换春衣怜汝不忍别送汝上酒楼初行莫早发且宿灞陵头功名须及早嵗月莫虚掷早年已工诗近日兼注易何时过东洛早晚下孟津朝歌城边桞軃地长安道上花扑人去年四月初我正在河朔曾上君家县北楼楼上分明见恒岳中山明府待君来须计行程及早回到家速觅长安使待汝书封我自开【`博陵地域志即中山府东洛东周也汉都于洛故曰东都孟津地域志在孟州即武王防兵于孟津之地又在河南府河阳县朝歌地域志朝歌故城今在卫辉府卫县即纣所都之地河朔地域志河北也恒岳地域志北岳恒山在保定府曲阳县西北中山地域志兾州之域春秋为白狄战国时为中山国后为赵所幷`】  

轮台歌奉送封大夫出师西征【`封大夫封常清也天寳四载以高仙芝为安西四镇节度使仙芝署封常清为判官任以军事仙芝常破小孛律王及其旁二十余国题云西征必此时也`】  

轮台城头夜吹角轮台城北旄头落羽书昨夜过渠黎单于已在金山西戍楼西望烟尘黒汉兵屯在轮台北上将拥旄西出征平明吹笛大军行四边伐鼔雪海涌三军大呼隂山动边塞兵气连云屯战塲白骨缠草根剑河风急云片阔沙口石冻马蹄脱亚相勤王甘苦辛誓将报主静边尘古来青史谁不见今见功名胜古人【`轮台西域国名前西域传贰师将军伐大宛之后于是自炖煌西至盐泽驻兵起亭而轮台渠黎皆有甲卒数百人置使者校尉领护以给使外国者旄头汉天文志昴七星为旄头与胡星渠黎西域国名金山在西凉州丽水出焉隂山见前注雪海劒河沙口未详`】  

白雪歌送武判官归京  

北风卷地白草折朔天八月即飞雪忽如一夜春风来千树万树棃花开散入朱帘湿罗幕狐裘不暖锦衾薄将军角弓不得控都护铁衣冷难着瀚海闲干千尺冰愁云惨澹万里凝中军置酒饮归客胡琴琵琶与羌笛纷纷暮雪下辕门风掣红旗冻不翻轮台东门送君去去时雪满天山路山回路转不见君雪上空留马行处【`白草汉志胡中草白惟昭君冢上草青都护胡汉武纪内属者三十六国置使者校尉领护宣帝改曰都护瀚海释名云北海之北别有瀚海胡琴乐部中不载惟唐乐志云文宗朝内臣郑中承善胡琴止载于琵琶部中他未详天山即祁连山详见前注辕门礼设军宫辕门注君止宿险阻之处次车以为藩衞以辕表其门故曰辕门后宫中营门亦曰辕门`】  

青门歌送东台张判官【`东台见前注`】  

青门金锁平旦开城头日出使车回青门柳枝正堪折路傍一日几人别东出青门路不穷驿楼宫树灞陵东花扑征衣看似绣云随去马色疑骢胡姬酒垆日未午丝绳玉缸酒如乳灞头落花没马蹄昨夜微雨花成泥黄鹂翅湿飞屡低闗东尺书醉懒题须臾望君不可见扬鞭飞鞍疾于箭借问使乎何时来莫作东飞百劳西飞燕【`青门见前注姬説文妇人之美者古诗胡姬年十五独傍酒家垆垆説文卖酒区前食货志令官作酒以三十石为一均率开一垆以卖又相如与卓文君临邛卖酒文君当垆又前赵广汉突入霍禹宅推投酒垆缸汉书注长颈瓮玉缸言其贵也百劳尔雅鵙也一名博劳一名伯赵月令仲夏之月鵙始鸣又诗七月鸣鵙古诗东飞百劳西飞燕`】  

走马川行奉送封大夫出师西征  

君不见走马川行雪海边平沙莽莽黄入天轮台九月风夜吼一川碎石大如斗随风满地石乱走匈奴草黄马正肥金山西见烟尘飞汉家大将西出师将军金甲夜不脱半夜军行戈相拨风头如刀面如割马毛带雪汗气蒸五花连钱旋作冰幕中草檄砚水凝代骑闻之应胆慑料知短兵不敢接车师西门伫献捷【`走马川雪海未详所在风头如刀纲目高昌王鞫文泰日寒风如刀五花连钱马行毛色如五花连钱也车师西域国名又玉门闗渡流沙北行二千二百里至车师为一道`】  

太白胡僧歌【`太白胡僧者太白中峰絶顶有胡僧不知几百嵗眉长数寸身不制缯帛衣以草叶常持楞伽经路僻迥絶人迹罕到常有鬬虎弱者将死僧杖而解之西湫有毒龙久而为患僧器而贮之商山赵叟前年采茯苓深入太白偶值此僧宿余尝有独往之意余闻而悦之乃为之歌曰`】  

闻有胡僧在太白兰若去天三百尺一持楞伽入中峰世人难见但闻钟窻边锡杖解两虎牀下鉢盂藏一龙草衣不针复不线两耳垂肩眉覆面此僧年纪那得知手种青松今十围心将流水同清净身与浮云无是非商山老人已曾识愿一见之何由得山中有僧人不知城里看山空黛色【`太白山唐志鳯翔府阙县有太白山録异记金星之精坠于终南圭峰西因号太白山其精化为白石状如美玉又谚云武功太白去天三百兰若佛寺之别名梵言阿兰若云无诤也释氏要览云闲静处也楞伽佛经名解虎藏龙见前序内`】  

函谷闗歌送刘评事使闗西【`函谷闗见前注`】  

君不见函谷闗崩城败壁至今在树根草蔓无古道空谷千年长不改寂寞无人空旧山圣朝无事不须关白马公孙何处去青牛老人更不还苍苔白骨空满地月与古时常相似野花不省见行人山鸟何曾识关吏故人方乘使者车吾知郭丹今不如请君时忆闗外客行到关西多寄书【`白马公孙秦降王子婴也前汉高祖纪高祖入闗秦王子婴素车白马降于道傍青牛老人老子也史老子乘青牛西入闗郭丹后汉南阳人少从师之长安从客人陈洮买符以入函谷闗既入封符讫慨然曰不乘驷马车终不出闗`】  

范公藂竹歌  

世人见竹不解爱知君种竹府庭内此君托根幸得所种来几时闻已大盛夏翛翛藂色寒闲宵摵摵叶声干能清案牍帘下见宜对琴书牕外看为君成隂将蔽日迸笋穿阶踏还出守节偏凌御史霜虚心愿比郎官笔君莫爱南山松树枝竹色四时也不移寒天草木黄落尽犹自青青君始知【`守节梁沈约竹诗庶人赏高节御史霜杜氏通典御史为风霜之使云云虚心古诗轻筠抱虚心郎官笔见前注`】  

炖煌太守后庭歌【`雍州地域志炖煌古流沙郡汉为炖煌唐为流沙`】  

炖煌太守才且贤郡中无事高枕眠太守到来山出泉黄沙碛里人种田炖煌耆旧鬓皓然愿留太守更五年城头月出星满天曲房置酒张锦筵美人红妆色正鲜侧垂高髻插金钿醉坐藏钩红烛前不知钩在若个边为君手把珊瑚鞭射得半段黄金钱此中乐事亦已偏【`藏钩京华胜録云京师人腊日后为藏钩之戏分二曹鬬胜负高髻后马康疏城中好高髻四方高一尺金钿开元遗事明皇中秋夕赐贵妃金钗钿合钿説文金华饰也瑚本草色红润间有碧者生水底盘石上又云生波斯国狮子国`】  

西亭子送李司马  

高高亭子郡城西直上千尺与云齐盘厓縁壁试攀跻羣山向下飞鸟低使君五马天半嘶丝绳玉壶为君提坐来一望无端倪红花緑柳莺乱啼千家万井连君谿酒行未醉闻暮鸡防笔操纸为君题为君题惜解携草萋萋没马蹄  

胡笳歌送顔真卿使赴河陇【`唐史真卿字清臣仕至大师封鲁国公谥文忠开元中迁监察御史使于河陇归禄山反倡义讨之出使陈希烈为其所害河陇河西郡名也`】  

君不闻胡笳声最悲紫髯碧眼边人吹吹之一曲犹未了愁杀楼兰征戍儿凉秋八月萧闗道北风吹断天山草昆仑山南月欲斜边人向月吹胡笳胡笳怨兮将送君秦山遥望陇山云边城夜夜多愁梦向月胡笳谁喜闻【`胡笳説文北方之人卷芦叶而吹名曰笳又胡笳者汉张骞使西域传其法西京惟得摩诃兠勒一曲李延年因胡笳曲更造新声一十八解以为武乐有出塞入塞等曲紫髯晋张辽问呉降人曰有紫髯将军者谁楼兰西域国名去阳闗千六百里昭帝更其名曰鄯善萧闗祁连山陇山皆见前注`】  

邯郸客舍歌  

客从长安来驱马邯郸道伤心藂台下一旦生蔓草客舍门临漳水边垂杨下系钓鱼船邯郸女儿夜沽酒对客挑灯夸数钱酩酊醉时月正午一曲长歌垆上眠【`藂台九域志在磁州滏阳郡东北二里赵武灵王所筑以其非一故曰藂台又属邯郸郡数钱桓帝时京师童謡云河间女儿工数钱漳水在邢州任县邯郸女儿太白有邯郸观妓诗则邯郸女儿其亦女妓云`】  

喜韩樽相过  

三月灞陵春已老故人相逢耐醉倒瓮头春酒黄花脂禄米只充沽酒资长安城中足年少独共韩侯开口笑桃花防地红斑斑有酒留君且莫还与君兄弟日携手世上浮名好是闲  

渔父【`楚辞渔父者屈原之所作也渔父葢亦当时隠遁之士或曰屈原设词尔`】  

扁舟沧浪叟心与沧浪清不自道乡里无人知姓名朝从滩上饭暮向芦中宿歌竟还复歌手持一竿竹竿头钓丝长丈余鼓枻乘流无定居世人那得识深趣此翁取适非取鱼【`沧浪在襄阳楚辞渔父莞尔而笑曰沧浪之水清兮可以濯吾缨`】  

偃师东与韩樽同诣景云晖上人即事【`偃师河南府偃师县上人圆觉要览曰内有德行外有胜行在人之上故曰上人`】  

山隂老僧解楞伽颍阳归客逺相过烟深草湿昨夜雨雨后西风度漕河空山终日尘事少平郊逺见行人小尚书碛上黄昏钟别驾渡头一归鸟【`漕河诗土国城漕漕在卫邑尚书碛别驾渡未详`】  

韦员外家花树歌  

今年花似去年好去年人到今年老始知人老不如花可惜落花君莫扫君家兄弟不可当列卿御史尚书郎朝回花底恒防客花扑玉缸春酒香  

蜀葵花歌  

昨日一花开今日一花开昨日花正好今日花已老人生不得恒少年莫惜牀头沽酒钱请君有钱向酒家君不见蜀葵花  

高达夫【`达夫名适沧州人举有道科中第仕至彭蜀刺史年五十始为诗能以气质自高毎一篇出好事者辄传布云又诗评适性磊落不拘小节耻预常科隠于博徒才名自逺然诗多胷臆语兼有气骨故朝野通赏其文至如燕歌行等篇甚有竒句其余最深爱者不知肝胆向谁是令人却忆平原君`】  

燕歌行【`选诗补注云燕地名犹楚宛之类按伎録此相和歌词之平调曲也又开元二十六年有从元戎出塞而还者作燕歌行以示适适因赋此以答之诗词皆感征戍之事也`】  

汉家烟尘在东北汉将辞家破残贼男儿本自重横行天子非常赐顔色摐金伐鼓下榆闗旌斾逶迤碣石间校尉羽书飞瀚海单于猎火照狼山山川萧条极边土代骑凭陵杂风雨战士军前半死生美人帐下犹歌舞大漠穷秋塞草腓孤城落日鬭兵稀身当恩遇常轻敌力尽闗山未解围铁衣远戍辛勤久玉筯应啼别离后小妇城南欲断肠征人蓟北空回首边庭飘飘那可度絶域苍茫无所有杀气三时作阵云寒声一夜传刁斗相看白刃血纷纷死节从来岂顾勳君不见沙塲征战苦至今犹忆李将军【`横行前樊哙传愿得十万众横行匈奴中金鼓左宋襄公及楚人战公子鱼曰金鼓以声气也榆闗赵地秦汉为云州随置榆闗总大业间为榆林郡碣石地域志在北平郡骊城县西南河口之地今平州之南也狼山前武纪遣卫青霍去病击匈奴封狼居胥山而还集览云狼居胥山在匈奴中又白狼山在幽州东北乌桓地中瀚海纲目集览云西北海名在沙漠北按瀚海自是一大海名羣鸟解羽伏乳于此因名焉玉筯泪也蓟北蓟州今为遵化府即唐渔阳郡阵云张巡诗战苦阵云深刁斗汉李广不撃刁斗程不识撃刁斗注以铜为斗昼炊夜击军中撃之以谨夜也沙塲古战塲也李将军赵将李牧也守边二十年匃奴不敢犯边`】  

古大梁行【`今汴梁即河南布政司开封府`】  

古城莽苍饶荆棘驱马荒城愁杀人魏王宫观尽禾黍信陵宾客随灰尘忆昨雒都旧朝市轩车照耀歌钟起军容带甲三十万国步连营五千里全盛须臾那可论高台曲池无复存遗墟但见狐狸迹古地空余草木根莫天揺落伤怀抱抚剑悲歌对秋草侠客犹传朱亥名行人尚识夷门道白璧黄金万户侯寳刀骏马填山丘年代凄凉不可问往来惟见水东流【`魏王宫观史记魏毕万之后至献子分晋而都大梁至文侯始大信陵史魏公子无忌者魏安厘王异母弟也封信陵君军容司马法曰军容不入国国容不入军也国步诗国步斯频注步运也朱亥夷门俱见前注`】  

同河南李七少尹毕员外家夜饮时洛阳告捷遂作春酒歌【`本集作春酒歌`】  

故人美酒胜浊醪故人清词合风骚长歌满酌惟吾曹高谭正可挥麈毛半醉忽然持蟹螯洛阳告捷倾前后武侯腰间印如斗郎官无事时饮酒杯中渌蚁吹转来瓮上飞花拂还有前年持节将楚兵去年留司在东京今年复拜二千石盛夏五月西南行彭门剑门蜀山里昨逢军人劫夺我到家但见妻与子赖得饮君春酒数十杯不然令我愁欲死【`騒楚辞屈原作离骚离遭也言遭忧也今世因谓诗人为骚人葢始此也风骚杜诗文雅涉风骚尘毛説文麈大鹿色白羣鹿随之其尾辟尘蟹螯晋毕卓传云左手持蟹螯右手持酒杯注蟹螯大足也武侯谓将官列侯印如斗晋周顗曰今年破诸贼奴取金印大如斗郎官指李七少尹与毕员外而言渌蚁尔雅酒有泛齐浮蚁在上泛泛然渌则言其色也持节将楚兵高适自言为彭蜀节度时留司东京自西川召拜散骑常侍复拜二千石再为节度使彭门域志彭州古彭门也有彭门山两峰如阙相望四十歩名天彭闗又彭祖出入于此山因得名剑门见前注`】  

别韦叅军  

二十解书剑西游长安城举头望君门屈指取公卿国风冲融迈三五朝廷礼乐弥寰宇白璧皆言赐近臣布衣不得干明主归来洛阳无负郭东过梁宋非吾土兔苑为农歳不登雁池垂钓心长苦世人向我同众人惟君于我最相亲且喜百年有交态未尝一日辞家贫弹碁击筑白日晚纵酒高歌緑栁春欢娯未尽今散去使我惆怅惊心神丈夫不作儿女别临岐涕泪霑衣巾【`书剑史项羽学书不成去学剑隽不疑传剑君子之武备可以衞身不可解国风诗有十五国风三五谓三皇五帝也礼乐者可以治天下之器而不过和节二事也白璧赐近臣史虞卿一见赵王赐白璧一双负郭史苏秦曰吾若有负郭二顷田安能佩六国相印乎梁见前注宋今应天府睢阳县是即武王封防子之地也兔苑谢灵运雪赋梁王不悦游于兔苑续汉书梁王兔园多脩竹又地志云梁孝王东苑方三百里苑中有鴈池脩竹弹碁见前注击筑史汉高击筑歌大风又渐离击筑注筑似琴以竹为之大头安十二或五弦以竹击之`】  

封丘县【`今开封府属县`】  

我本渔樵孟诸野一生自是悠悠者乍可狂歌草泽中宁堪作吏风尘下秖言小邑无所为公门百事皆有期拜迎官长心欲碎鞭挞黎庶令人悲悲来向家问妻子举家尽笑今如此生事应须南亩田世情付与东流水梦想旧山安在哉为衔君命迟回回乃知梅福徒为尔却忆陶潜归去来【`孟诸泽睢阳今归德州博物志宋北至泗水南至睢阳有孟潴泽即孟诸野也梅福前汉平帝时人见前注陶潜字渊明晋人见晋祚将移弃官归隠于浔阳尝赋归去来辞以见意云朱子纲目书晋处士陶潜亦深着意于其不仕之志也`】  

寄宿田家  

田家老翁住东陂説到平生隠在兹鬓白未曾记日月山青毎到识春时门前种桞深成巷野谷流泉添入池牛壮日耕十亩地人间常扫一茅茨客来满酌清樽酒感兴频吟才子诗岩际窟中藏鼹鼠潭边竹里隠鸬鷀村稀日落行人少醉后无心怯路岐今夜只应还寄宿明朝拂曙与君辞【`门前种桞陶渊明种桞五株自号五桞先生鼹鼠格物志一名鼢鼠穿地中行鸬鷀埤雅水鸟也似鶂而黒一名鷧吐而生子峡中人号为乌鬼以之入水取鱼`】  

邯郸少年行  

邯郸城南游侠子自矜生长邯郸里千塲纵博家仍富几处报雠身不死宅中歌笑日纷纷门外车马如云屯未知肝胆向谁是令人却忆平原君君不见今人交态薄黄金用尽还疎索以兹感叹辞旧游更于时事无所求且与少年饮美酒往来射猎西山头【`博慱奕摴蒱之类也报雠见前注平原君史平原君名胜赵之诸公子也宾客至数千人`】  

画马篇  

君侯枥上骢貌在丹青中马毛连钱蹄铁色图画光辉骄玉勒马行不动势若来权竒蹴踏无尘埃感兹絶代称妙手遂令谈者不容口骐驎独步自可珍驽骀万疋知何有终未如他枥上骢载华毂骋双飞鸿荷君剪拂与君用一日千里如旋风【`权竒汉武天马歌志倜傥精权奇骐驎格物志骐驎麕身马足牛尾黄色圆蹄一角驽骀説文下乘之马也华毂刘向传王氏乘朱轮华毂者三十人注毂辐所辏处老子三十辐共一毂即此也双飞鸿或云马名未详又白帖虞国为日南守行惠泽双鸿随轩而舞`】  

赋得还山吟送沈四山人  

还山吟天高日暮寒山深送君还山识君心人生老大须恣意看君解作一生事山间偃仰无不至石泉淙淙若风雨桂花松子常满地卖药囊中应有钱还山服药又长年白云劝尽杯中物明月相随何处眠眠时忆问醒时意梦魂可以长周旋  

行路难  

君不见富家翁旧时贫贱谁比数一朝金多结豪贵百事胜人健如虎子孙成行满眼前妻能管弦妾能舞自矜一身忽如此却笑傍人独愁苦东邻少年安所如席门穷巷出无车有才不肯学干谒何用年年空读书【`席门穷巷前陈平阳武戸牖人也户牖富人张负有女视伟平随至其家家乃负郭穷巷以席为门出无车又冯驩弹铗而歌曰长铗归来乎出无车`】  

九月九日酬顔少府  

檐前白日应可惜篱下黄花为谁有行子迎霜未授衣主人得钱始沽酒苏秦顦顇人多厌蔡泽栖迟世看丑纵使登高只断肠不如独坐空搔首【`苏秦史周洛阳人师习鬼谷先生出游数嵗大困而归兄弟嫂叔妻妾皆笑之后得隂符之书游説六国为从约佩六国相印蔡泽史燕人也游学干诸侯小大甚众不遇后为秦相未几而罢登高断肠刘子齐景公九日游于牛山北临其国城而流泪曰美哉国乎郁郁洋洋若何谪去此国而死乎`】  

崔颢【`汴州人开元十一年登进士第累官至尚书司勳郎中诗评崔颢年少题诗名陷轻薄晚节忽变常体风骨凛然窥塞垣説尽戎旅如杀人辽水上走马渔阳归等语可与鲍照并驱也`】行路难  

君不见建章宫中金明枝万万长条拂地垂二月三月花如霰九重深幽君不见艳彩朝含四寳宫香风吹入朝云殿汉家宫女春未阑爱此芳香朝暮看来看去看心不忘攀折将安镜台上双双素手剪不成两两红妆笑相向建章昨夜起春风一花飞落长信宫长信丽人见花泣忆此珍树何嗟及我昔初在昭阳时朝攀暮折登玉墀只言嵗嵗长相对不悟今朝遥相思【`建章宫前武纪太初二年春作建章宫度为千门万户东鳯阙西虎圈北太液池中有渐台蓬莱方丈瀛洲东南玉堂璧门立神明台井干楼辇道金明枝四寳宫朝云殿未详长信宫东方朔传长信宫太后之宫也又名长乐宫昭阳汉殿名`】  

代闺人答轻薄少年  

妾家近隔鳯凰池粉壁纱牕杨桞垂本期汉代金吾壻悮嫁长安游侠儿儿家夫壻多轻薄借客探丸重然诺平明挟弹入新丰日晚挥鞭出长乐青丝白马冶游园能使行人驻马看自矜陌上繁华盛不念闺中花鸟阑花间陌上春将晚走马鬭鸡犹未返三时出望无消息一去那知行近远桃李花开覆井阑朱楼落日卷帘看愁来欲奏相思曲抱得秦筝不忍弹【`鳯凰池晋荀勗为中书监除尚书令人贺之曰夺我鳯凰池诸君何贺晋人以中书凝邃比天上鳯凰池云金吾游侠探丸新丰长乐走马鬭鸡俱见前注然诺前灌夫传夫不好文学喜游侠已然诺家累数十万食客日数千百人青丝白马侯景事见前注冶游园未详又太白诗岸上谁家游冶郎注游贵游冶艳冶言贵游艳冶之子也秦筝风俗通曰筝秦声也或曰防恬所造又传言筝赋上崇如天下平如地中空准六合弦柱拟十二月设之则四象该鼔之则五音发此秦筝也今之筝形如瑟不知谁制造矣`】  

渭城少年行【`渭城在咸阳县东北故杜邮也诗评云此文苑英华与郭茂倩乐府止一首当从之`】  

洛阳二月棃花飞秦地行人初忆归扬鞭走马城南陌朝逄驿使秦川客驿使前日发章台传道长安春早来棠棃宫中燕初至葡萄馆里花正开念此使人归更早三月便达长安道长安道上春可怜揺风荡日曲江边万户楼台临渭水五陵花栁满秦川秦川寒食盛繁华游客春来不到家鬭鸡下社尘初合走马章台日未斜章台帝城称贵里青楼日晚歌钟起贵里豪家白马骄五陵年少不相饶双双挟弹来金市两两鸣鞭上渭桥渭城垆头酒新熟金鞍白马谁家宿可怜锦瑟争琵琶玉壶清酒就君家小妇春来不解羞娇歌一曲杨桞花【`秦川章台见前注棠棃宫未详葡萄馆在长安匈奴来朝舍之于葡萄馆曲江处淇録曲江本秦岂州即﨑州唐开元中疏凿为胜景南即紫云楼芙蓉苑西即杏园慈恩寺花卉环列烟水明媚都人游常盛于中和上已节凡进士玩榜大宴于此然以其屈曲故曰曲江渭水五陵鬬鸡俱见前注下社未详渭桥在长安地域志渭水所注水上有梁故曰渭桥秦制也亦曰便门桥始皇作离宫于渭水南北以象天汉又于渭上作桥故曰便桥锦瑟作于庖牺氏白虎通瑟者闲也所以惩忿窒欲正人之德也其制雅瑟长八尺一寸二十三弦常用十九弦又前武纪黄帝使素女鼔五十弦而悲故止为二十五弦杨栁花元魏胡太后私杨白华后奔梁太后追思为杨白华之歌使宫人连臂歌之`】  

孟门行【`地域志在吉乡县与龙门相对题意未详`】  

黄雀衔黄花翩翩傍帘隙本拟报君恩如何反弹射金罍美酒满座春平原爱才多众宾满堂尽是忠义士何意得有谗谀人谀言反覆那可道能令君心不自保北园新栽桃李枝根株未固何转移成隂结实君自取若问傍人那得知【`黄雀后汉杨寳年七嵗行于华山见一黄雀披疮为蝼蚁所伤见而惜之因取于巾箱内采黄花以饲之经十余日疮愈旦去暮来忽一日变为年少与玉环一双以报曰好掌此环子孙累世为三公平原赵平原君赵胜门下尝有客三千余人`】  

长安道  

长安甲第高入云谁家居住霍将军日晚朝回拥宾从路傍拜揖何纷纷莫言执手手可热须臾火尽灰亦灭莫言贫贱即可欺人生富贵自有时一朝天子赐顔色世事悠悠应始知【`霍将军霍去病也霍光兄弟皆为大将赐甲第于长安而父子兄弟皆为列侯宠盛一时`】  

七夕【`风俗记七月七夕谓之巧节`】  

长安城中月如练家家此夜持针线仙裙玉佩空自知天上人间不相见长信深隂夜转幽玉阶金阁数萤流班姬此夕愁无限河汉三更看斗牛【`持针线谓乞巧也续齐谐记阳城武丁有仙道谓其弟曰七月七日织女当渡河暂诣牵牛又荆楚记七夕妇人以彩缕穿七孔针陈瓜果于庭中以乞巧仙裙玉佩指织女牵牛而言葢云牛女渡河惟自知其果然否天上与人间相去悬絶焉知其事之果有无也长信宫名汉长信宫太后之宫也又东方朔传武帝五日一朝长信宫又名长乐宫班姬前本传班姬媫妤也成帝即位选入后宫为媫妤后以赵飞燕谮退居长信宫供养太后也河汉见前注斗天文志北方七宿斗牛女虚危室壁南斗六星牵牛三星又名天鼔星在河中`】  

鴈门太守歌【`鴈门在代郡今大同府也鴈门古匈奴之地`】  

高山代郡东接燕鴈门之人家近边解放胡鹰逐塞鸟能将代马猎秋田山头野火寒多烧雾里孤峰湿作烟闻道辽西无鬭战时时醉向酒家眠【`代郡古兾州之域唐国之域春秋为晋地其后属赵秦为鴈门郡鴈门闗山名鴈门之北皆大山故云高山代郡也代为边地东与燕境相接其民皆胡人代马古诗代马依北风葢燕代之问多出良马云辽西秦四十郡分辽东辽西为二郡辽西即今之广宁等处乃古之孤竹国也辽水名辽河南北千余里东西二百里辽河居中故云`】  

川上女【`题意未详`】  

川上女晚妆鲜日落青渚试轻檝汀长花满正回船暮来浪起风转紧自言此去横塘近渌江无伴夜独行独行心绪愁无尽【`横塘渌江未详又云在金陵`】  

李颀【`宋州人开元中进士官至新乡县尉其为诗发调清新词亦秀丽杂歌咸善理最长故其气象往往高于众作`】  

听董大弹胡笳声兼语弄寄房给事【`董大未详何许人房给事房琯也胡笳声蔡文姬胡笳十八拍也胡笳始于北人卷芦叶吹之故曰胡笳语弄亦琴操之别名也`】  

蔡女昔造胡笳声一弹一十有八拍北人落泪向边草汉使断肠对归客古戍苍苍烽火寒大荒隂沈飞雪白先拂商弦后角羽四郊秋叶惊摵摵董夫子通神明深松窃听来妖精言迟更速皆应手将往复旋如有情空山百鸟散还合万里浮云隂且晴嘶酸鶵鴈失羣夜断絶娇儿恋母声川为静其波鸟亦罢其呜乌珠部落家乡逺逻逤沙尘哀怨生幽隂变调忽飘洒长风吹林雨堕瓦逬泉飒飒飞木末野鹿呦呦走堂下长安城连东掖垣鳯凰池对青琐门高才脱略名与利日夕望君抱琴至【`蔡女蔡邕之女名琰字文姬博学有才艺妙于音律适河东卫仲道道死无子归寜于家兴平之乱为北人所虏没于南匈奴左贤王生二子曹操当国以邕无后遣使赎回作胡笳十八拍拍説文板也韩退之谓之乐句唐王维有以按乐图示者维曰此霓裳第三叠拍也葢一拍之终为一叠十八拍即十八叠也北人落泪言闻此而怨别也汉使断肠言汉之使臣闻而伤别也戍説文守边也古戍言古时守边之屯舍也烽火见前注商弦角羽琴之第二第三第五弦也秋叶摵摵此言其声也通神明桓谭新论云神农氏始削桐为琴绳丝为弦通神明之德乌珠部落后南匈奴传乌珠南匈奴若提单于之子部落落説文居也人所聚居故谓村落屯落此言部落者乌珠所部之人屯落也逻逤唐史吐蕃都城名又新史云吐蕃号君长为赞普赞普居逻逤川故以为城都之号变调调説文乐律也堕瓦韩子师旷援琴鼔之俄而清角一奏云从西北方来再奏大风雨裂帷幙堕廊瓦逬泉言其音如泉之逬出而流响也野鹿呦呦诗呦呦鹿鸣注呦呦鹿声之和也长安见前注东掖垣史天官尚书太微宫垣十里东垣比上相名左掖门又左右掖垣承天子诰命权德舆传有东西两掖垣乃禁垣也青琐门汉百官志青琐户边琐缕也刻为连琐文而青涂也脱略太白诗英雄初未遇其迹或脱略鳯凰池中书为鳯凰池见前注`】  

放歌行答从弟墨卿【`王僧防歌録云孤子行一曰放歌行亦相和歌词之瑟调也`】  

小来好文耻学武世上功名不解取虽沾寸禄已后时徒欲出身事明主柏梁赋诗不及宴长楸走马谁相数敛迹俛眉心自甘高歌击节声半苦由是蹉跎一老夫养鸡牧豕东城隅空歌汉代萧相国肯事霍家冯子都徒尔当年声借借滥作词林两京客故人斗酒安陵桥黄鸟春风洛阳陌吾家令弟才不羁五言破的人共推兴来逸气如涛涌千里长江归海时别离短景何萧索佳句相思能间作举头遥望鲁阳山木叶纷纷向人落【`好文学武汉顔驷庞眉皓发为郎武帝辇过郎署问驷何其老也对曰文帝好文臣好武寸禄犹言微禄也后时过时也柏梁汉武元鼎二年起柏梁台在长安城中北阙内三辅黄图云以香栢为梁帝尝置酒台上诏羣臣赋诗能七言者乃得上今诗谓柏梁体者是也长楸走马曹子建诗走马长楸间楸木名通志楸与梓相似葢牧马之所或有楸故云走马见前注养鸡列仙传祝鸡翁居洛阳尸乡下养鸡百余年鸡皆有名字凡千余头昼日放散暮栖于树呼其名即种别而至牧豕汉公孙菑川人少时为狱吏有罪家贫牧豕于海上年四十余乃学春秋后为相封平津侯冯子都李长吉秦宫诗自序云尝作词以霍家冯子都相对云又子都古之美人也按秦宫乃汉梁兾之嬖奴则子都亦必霍家之奴而有宠者也萧相国萧何见前注安陵汉惠帝陵史梁孝王使人刺杀袁盎于安陵郭门外鲁阳山又地域志南阳有鲁阳县又汝州有鲁山县县有鲁山或即此也的诗发彼有的诗説按射义发而不失正鹄其惟贤者乎的即正鹄也又中庸集注鹄皆侯之中射之的也`】  

缓歌行  

小来脱身攀贵游倾财破产无所忧暮拟经过石渠署朝将出入铜龙楼结交杜陵轻薄子谓言可生复可死一沈一浮防有时弃我翻然如脱屣男儿立身须自强十年闭户颍水阳业就功成见明主击钟鼎食坐华堂二八蛾眉梳堕马美酒清歌曲房下文昌宫中赐锦衣长安陌上退朝归五侯宾从莫敢视三省官僚揖者稀早知今日读书是悔作从前狂侠儿【`贵游周礼师氏凡国之贵游子弟学焉石渠署汉施雠传与五经诸儒杂论同异于石渠阁三辅故事阁在未央殿北以藏秘书也铜龙楼前成纪出铜龙楼门张晏曰门楼上有铜龙故名若白鹤飞廉之类是也杜陵见前注轻薄子前马援书学杜季良不成陷为天下轻薄子脱屣犹言弃屣也闭戸孙敬字文寳闭戸读书人号为闭戸先生颍水邑名属颍州水在汝隂故城东南至慎县又东南入淮河钟鼎西京赋击钟鼎食列骑相遇蛾眉美人也堕马后梁兾妻孙寿美而善为疾态作愁眉啼妆堕马髻曲房未详文昌宫文昌前天文志斗魁戴筐六星曰文昌宫三辅黄图唐武氏改以尚书仆射为文昌皆丞相之任赐锦金坡遗事学士旧规十月赐锦五侯前成纪王氏五侯同日而封又后质纪延熹二年封宦者单超等五人为列侯世谓之五侯三省唐官制尚书省北齐为都省亦云北省汉灵帝时谓之中台唐龙朔二年改尚书省为中台中书省汉官仪中书为右曹又称西掖唐开元中改中书省曰紫微省龙朔元年改中书省曰西台门下省唐龙朔改门下省曰东台垂拱间改曰鸾台开元间曰黄门省游侠儿见前注`】  

古行路难  

汉家名臣杨德祖四代五公享茅土父子兄弟绾银黄跃马鸣珂朝建章火浣单衣绣方领茱萸锦带玉盘囊宾客填街复满座片言出口生辉光世人逐势争奔走沥胆隳肝惟恐后当时一顾登青云自谓生死长随君一朝谢病还乡里穷巷苍苔絶知己秋风落叶闭重门昨日论交竟谁是薄俗嗟嗟难重陈深山麋鹿可为邻鲁连所以蹈东海古往今来称达人【`杨德祖名脩曹操主簿后为操所杀修父彪彪父赐赐父秉秉父震自震至彪四世为太尉震五子长子牧当阳守牧孙竒桓帝时为侍中故云父子兄弟也太尉汉三公之职故曰四世五公也又纲目刘备曰公路四世五公海内所归银黄前杨仆怀银黄垂三组注银印金印也修四世为三公其品第一齐职仪曰三师品第一金章紫绶进贤三梁冠绛朝服故云绾银黄也火浣单衣有火浣布出外国汉梁兾尝防客佯争酒失杯而污之伪怒争烧之布得火然如灰垢尽火灭莹然洁白茱萸锦带谓锦文如茱萸也盘囊晋邓攸梦水边见一女有猛兽自后断其盘囊片言谓一言也沥胆隳肝蒯通传披腹心堕肝胆鲁连鲁仲连齐人也好竒伟俶傥之防而不肯仕宦时新垣衍説赵帝秦仲连往见之曰云彼即肆然而为帝则连有蹈东海而死耳吾不忍为秦之民也`】  

送陈章甫  

四月南风大麦黄枣花未落桐叶长青山朝别暮还见嘶马出门思旧乡陈侯立身何坦荡虬须虎眉仍大颡腹中贮书一万卷不肯低头在草莽东门沽酒饮我曹心轻万事如鸿毛醉卧不知白日暮有时空望孤云高长河浪头连天黒津吏停舟渡不得郑国游人未及家洛阳行子空叹息闻道故林相识多罢官昨日今如何【`坦荡论语君子坦荡荡虬须唐史太宗虬须可以挂弓又郭知运虬须虎眉大颡未详贮书万卷唐李邕阅秘阁万卷书未几辞去又宋朱昻笃于学有朱遵度者时号万卷目昻为小万卷草莽左委君贶于草莽又孟草莽之臣杜预云草莽者草生广野莽莽然故曰草莽轻如鸿毛史记死有重于泰山或轻于鸿毛津吏左赵简子南击楚津吏醉不能渡按此则津即守渡之吏也郑国今郑州也洛阳今河南府洛阳县见前注`】  

送刘十  

三十不官亦不娶时人焉识道高下房中惟有老氏书枥上空余少游马往来嵩华与咸秦放歌一曲前山春西林独鹤引闲步南涧飞泉清角巾前年上书不得意归卧东牕兀然醉诸兄相继掌青史第五之名齐骠骑烹葵摘果告我行落日夏云纵复横闻道谢安掩口笑知君不免为苍生【`三十不官不娶内则曰二十而冠三十而有室四十始仕老氏书老氏老子也本传老子名耳字伯阳皇甫谧曰周守藏之吏也见周衰遂去至闗闗令尹喜请为著书于是著书上下篇言道德五千余言而去少游马后马援传少游援从弟也尝谓援曰士生一世但取衣食裁足乘下泽车御欵段马乡里称善人可也嵩华嵩山华山咸阳秦京也角巾后郭林宗遇雨巾一角垫时人故折巾一角为林宗巾乂羊祐曰既定边事当角中东洛归卧东山谢安字安石高松戏之曰束山高卧安石不出将如苍生何骠骑汉霍去病封骠骑将军青史古者以青简书事故曰青史诸兄第五之名未详所止`】  

送康洽入京进乐府诗  

识子十年何不遇只爱懽游两京路朝吟左氏娇女篇夜诵相如美人赋长安春物旧相宜小苑葡萄花满枝桞色偏浓九华殿莺声醉杀五陵儿曳裾此夜从何所中贵由来尽相许白袂春衫仙吏赠乌皮隠几郎官与新诗乐府唱堪愁御妓应传鳷鹊楼西上虽因长公主终须一曲武陵侯【`两京西京东京也左氏娇女篇相如美人赋未详葡萄苑汉有葡萄苑见前注九华殿曹魏洛阳宫殿传魏有太极芙蓉九龙九华承光等殿俱在洛阳五陵见前注曳裾邹阳上书曰臣饰愚陋则何王之门不可曳长裾乎`】  

古从军行  

白首登山望烽火黄昏饮马傍交河行人刁斗风沙暗公主琵琶幽怨多野云万里无城郭雨雪纷纷连大漠胡鴈哀鸣夜夜飞胡儿眼泪双双落闻道玉门犹被遮应将性命逐轻车年年战骨埋荒外空见葡萄入汉家【`烽火见前注交河唐志贞观十四年平高昌以其地置四州交河郡中都督府以其河水分流绕城下因名交河刁斗见前注公主琵琶汉武帝以江都王女嫁鸟孙王昆莫为右夫人念其行道使知音者马上奏琵琶以慰之琵琶玉门俱见前注轻车汉官后高祖命天下选能引闗蹶张材力威猛者用以为轻车骑士葡萄见前注`】  

爱敬寺古藤歌【`寺在今京师钟为其间梁高祖天监元年造`】  

古藤池水盘树根左攫右拏龙虎蹲横空直上相凌突丰茸离纚若无骨风雷霹雳连黒枝人言其下藏妖魑空庭落叶乍开合十月苦寒常倒垂忆昨花飞满空殿宻叶吹香饭僧徧南阶双桐一百尺相与年年老霜霰鲛人歌【`博物志鲛人水居出人间卖绡后临去从主人索器泣而出珠与主人`】  

鲛人潜织水底居侧身上下随游鱼轻绡文采不可识夜夜澄波连月色有时寄宿来城市海岛青防无极已泣珠报恩君莫辞今年相见明年期始知万族无不有百尺深泉架户牖鸟没空山谁复望一望云涛堪白首  

送郝判官  

楚城木叶落夏口青山转鸿鴈向南时君乘使者传枫林带水驿夜火明山县千里送行人蔡州如眼见江连清汉东逶迤遥望荆云相蔽亏应问襄阳旧风俗为余骑马习家池【`夏口在武昌县东青山在江东防今青山头是也蔡州今汝宁府古蔡州也襄阳今襄阳府也习家池晋书襄阳习郁家有大池最为竒胜故以习家名之也`】  

古意  

男儿事长征少小幽燕客赌胜马蹄下由来轻七尺杀人莫敢前鬓如猬毛磔黄云陇底白雪飞未得报恩不得归辽东小妇年十五惯弹琵琶解歌舞令为羌笛出塞声使我三军泪如雨【`幽燕幽州也幽皆燕地故曰幽燕七尺身长七尺也猬説文其虫似毫猪经云可治胃病故以猬名又炙毂子云猬似鼠性狞钝物少犯近则毛棘攅起如矢辽东古肃慎氏地也在唐时为粟末靺鞨二种东夷中为最强国今懿州开原咸平葢翕复东寜广寜皆其地也琵琶见前注出塞入塞曲名羌笛羌人所吹之笛`】  

送刘昱  

八月寒苇花秋江浪头白北风吹五两谁是浔阳客鸬鷀山头宿雨晴扬州郭里暮潮生行人夜宿金陵渚试听沙边有鴈声【`五两淮南子曰若綄之候风也许慎曰綄风扇也楚人谓之五两又郭璞江赋视五两之动静善注谓以鸡羽为之重八两系于樯尾以候风也浔阳今九江府浔阳县也鸬鷀水鸟也埤雅云似鶂而黒一名鷧吐而生子峡中呼之为乌鬼杨州今扬州府也金陵渚金陵沙渚也渚尔雅小洲曰渚乂渚遮也能遮水使回也`】  

王季友【`河南人诗评云季友爱竒务险远出常情之外然而白首短褐良可悲夫`】酬李十六岐  

链丹文武火未成卖药贩屦俱逃名出谷迷行洛阳道乘流醉卧滑台城城下故人久离怨一懽适我两家愿朝饮杖悬沽酒钱暮餐囊有松花饭于何车马日憧憧李膺门馆争登龙千宾揖对若流水五经发难如扣钟下笔新诗行满壁立谈古人坐在席问我草堂有卧云知我山储无儋石自耕自刈食为天如鹿如麋饮野泉亦知世上公卿贵且养丘中草木年【`链丹仙家修养之术然链丹之説以烹链金石为外丹吐故纳新为内丹大隠丹经曰有大小还丹言展转循环也文武火丹法曰奋迅精神袪除杂念为武火専气柔光黙黙温温不絶绵绵若存为文火卖药后韩康字伯休霸陵人采药名山卖于长安市中口不贰价三十余年时有女子从康买药康守价不移女子怒曰公是韩伯休耶乃不贰价乎康笑曰本欲避名今小女子皆知有我何用药为遂逃入山中不知所终贩屦未详又陈仲子适楚王欲以为相妻曰子织屦以为食恬然无为乐在其中乃谢使者洛阳道见前注滑台城今滑州州有滑台乃古之测景台也又纲目集览滑台春秋本郑之属邑也至后魏置东郡又改滑州云杖悬沽酒钱晋阮宣常以百钱挂杖头至酒店便独酣畅家无儋石晏如也松花以松花作饭也李膺字元礼后汉人性简亢无所交接仕桓帝为司校尉独持风采以声名自高有被其容接者名为登龙门五经发难谓发五经明滞义也扣钟记善待问者如扣钟扣之大者大鸣扣之小者小鸣儋石南史刘毅家无儋石之储注齐人名小瓮为甔受二斗二升云石者斗石也儋者人所负儋也`】  

代贺枝令誉赠沈千运  

相逢问姓名亦存别时无子今有孙山上双松长不改百家惟有三家村村南村西车马道一宿通舟水浩浩涧中磊磊十里石河上游泥种桑麦平坡冢墓皆我亲满田主人是旧客举声酸鼻问同年十人七人归下泉分手如何更此地回头不去泪潸然  

观于舍人壁画山水  

野人宿在山家少朝见此山谓山晓半壁仍栖岭上云开帘欲放湖中鸟独坐长松是阿谁再三招手起来迟于公大笑向余説小弟丹青能尔为  

储光羲  

同张侍御宴北楼  

今之太守古诸侯出入双旗垂七旒朝览干戈时听讼暮延宾客复登楼西山漠漠崦嵫色北渚沈沈江汉流良宵清净方高防绣服光辉聨皂葢鱼龙怳惚阶墀下云雾杳防牕戸外水灵慷慨行泣珠游女飘飖思解佩苍苍低月半遥城落落疎星满太清不分开襟悲楚奏愿言吹笛退边兵轩后青丘埋猰防周王白羽扫搀抢期君武节朝龙阙予亦翺翔归帝京【`太守秦官也秦灭诸侯以其地为郡罢侯置守秩二千石至汉景帝中元二年更名太守故曰古诸侯也双旗记室新书曰太守之车五马双旌又刘禹锡送李楚州诗云缇骑朱旗入楚城七旒説文垂玉也谓冠上之覆垂以玉也周礼侯伯七旒缫玉七就绣服汉官志御史服绣衣直指主讨奸猾注衣以绣者尊宠之也皂葢续汉志二千石皆皂葢朱轓泣珠解佩见前注楚奏前汉兵围籍垓下四面楚歌奏诗蒙叟奏公注谓乐一更端为一奏吹笛退边兵晋刘琨为幷州刺史尝为边骑所围琨乘月登楼吹胡笳贼皆流泪歔欷有怀土之思遂弃围而去轩后黄帝也古者君皆称后説文继体君也象人之形施命以告四方故从一口也青丘谓山东青州古曰青社故曰青丘猰防説文兽名出南海外虎文龙爪食人又山海经猰防害人黄帝囚之疏属之山又楚词以之比暴人也搀抢尔雅谓彗星也周王未详所指白羽龙阙玉京俱见前注`】  

蔷薇【`大食国花名其花红色其露着衣香久不散又名牛勒牛利刺红谢眺有蔷薇花诗`】  

袅袅长数寻青青不作林一茎独秀当庭心数枝分作满庭隂春日迟迟欲将半庭影离离正堪玩枝上娇莺不畏人叶底飞蛾自相乱秦家女儿爱芳菲画眉相伴采葳蕤高处红须欲就手低边緑刺已牵衣葡萄架上朝光满杨桞园中暝鸟飞连袂踏歌从此去风吹香气逐人归【`秦家女儿未详画眉葳蕤葡萄俱见前注踏歌续仙传蓝采和有踏踏歌又南阳杂俎元初士人见古屏上妇人悉于牀头踏歌又魏太后逼幸杨白华华奔梁太后思之作杨白华歌使宫人连臂踏踏歌之`】  

新丰主人【`新丰见前注`】  

新丰主人新酒熟旧客还堂客满酌香含北砌花盈樽色泛南轩竹云散天高秋月明东家少女解秦筝醉来忘却巴陵道梦中疑似洛阳城【`秦筝説文乐器鼓弦竹身乂古以竹为之秦乐也因之以为名或云蒙恬所造故曰防筝乂风俗通筝之制上圆象天下平象地中空准六合弦律十二拟十二月乃仁智之器也今幷凉二筝形如瑟不知谁改也巴陵今岳州府已见前注洛阳洛阳县也`】  

孟浩然  

高阳池送朱二【`即习家池在襄阳`】  

昔当襄阳全盛时山公常醉习家池池边钓女日相随妆成照水竞来窥红波澹澹芙蓉发緑岸毵毵杨桞垂一朝物变人亦非四面荒凉人住稀意气豪华何处在空余草露湿人衣此地朝来饯行者翻向此中牧征马征马分飞日渐斜见此空为人所嗟殷勤为访桃源客余亦归来松子家【`襄阳地域志又名谷城古谷伯国也山公晋山简也简镇襄阳惟酒是躭诸习有佳园池简出游多之池上置酒辄醉名之曰高阳池桃源客松子家俱见前注`】  

送王七尉松滋【`松滋县名今属荆州府`】  

君不见巫山神女作行云霏红沓翠晓氛氲婵娟流入襄王梦倐忽还随零雨分空中飞去复飞来朝朝暮暮下阳台愁君此去为仙尉便逐行云去不回【`巫山神女行云见前注婵娟美好貌襄王梦见前注零雨诗灵雨既零注时雨也阳台仙尉俱见前注`】  

夜归鹿门歌  

山寺鸣钟昼已昏渔梁渡头争渡喧人随沙岸向江村余亦乘舟归鹿门鹿门月照开烟树忽到厐公栖隠处岩扉松径长寂寥惟有幽人自来去【`厐德公居岘山之南平生不入城府汉建安中携妻子入鹿门山采药不返`】  

张正言【`名谓河南人天寳二年进士官至礼部侍郎诗评云正言代北老翁答及湖中对酒之作在物情之外但众人未尝説耳亦何必歴追遐探然后为防搜云`】  

湖中对酒作  

夜坐不厌湖上月昼行不厌湖上山眼前一尊又长满心中万事如等闲主人有黍百余石浊醪数斗应不惜即今相对不尽懽别后相思复何益茱萸湾头归路賖愿君且宿黄翁家风光若此人不醉参差孤负东园花【`茱萸湾未详黄翁家世説王戎为尚书令过黄公垆曰吾昔与嵇叔夜阮嗣宗酣畅此垆自嵇阮亡便为时所羇絏今视此垆虽近邈若河山矣`】  

赠乔林  

去年上策不见收今年寄食仍淹留羡君有酒能便醉羡君无钱能不忧如今五侯不待客羡君不问五侯宅如今七贵方自尊羡君不过七贵门丈夫防应有知已世上悠悠何足论【`五侯见前注七贵潘岳西征赋窥七贵于汉庭注七贵谓吕霍上官赵丁传王七家也知已韩诗外传鲍叔有疾仲不食不内浆曰士为知已者用马为知已者良鲍子死天下莫我知安用浆虽为之死亦何伤哉悠悠説文行貌古诗终是悠悠行路心`】  

常建  

张公子行  

日出乘钓舟嫋嫋垂钓竿涉淇傍荷花骢马闲金鞍使君白云中腰间悬辘轳出门事嫖姚为君西击胡胡兵汉骑相驰逐转战孤军海西北百尺旌竿沈黑云边笳落日不堪闻【`淇水名出河内共北山东至黎阳入河一曰出隆虑通志一名清水即洚水也辘轳剑名晋灼曰古剑首以玉刻辘轳故名前霍去病为嫖姚校尉注谓劲貌`】  

古意  

井底玉冰洞地明琥珀辘轳青丝萦仙人骑鳯披采霞挽上银瓶照天阁黄金作身双飞龙口衔明月喷芙蓉一时渡海望不见晓上青楼十二重【`琥珀本草出宾国陶隠居云松脂入地千年而化辘轳説文井上汲水圆转木也双飞龙衘明月山海经钟山之神名烛隂身长千里人面蛇身赤色又名烛龙天不足西北无隂阳消息故有龙衔火精以照天门也青楼十二重十洲记昆仑山有阆风苑苑中有十二玉楼`】  

刘文房【`字长卿河间人开元中进士为监察御史终徐州刺史`】  

听笛歌  

旧游怜我长沙谪载酒沙头送迁客天涯望月自霑衣江上何人复吹笛横笛能令孤客愁渌波淡淡如不流商声寥亮羽声苦江天寂歴江枫秋静听闗山闻一呌三湘月色悲猿啸又吹杨栁激繁音千里春色伤人心随风飘向何处落唯见曲尽平湖深明发与君离别后马上一声堪白首【`旧游谓平昔交游也长沙禹贡荆州之域三苗之境秦置长沙郡晋改湘州隋改潭州今复为长沙府长卿常以罪谪长沙故云迁客迁客谓迁逐之客也商声荀子王制篇诗商歌注商哀思之音羽声説文羽北方水音也闗山杨栁皆曲名三湘即长沙又寰宇记湘潭湘乡湘源为三湘皆属长沙`】  

望龙山怀道士许法棱【`九域志太平府有龙山桓温尝游其处也`】  

心惆怅望龙山云之际鸟独还悬厓絶壁几千丈緑萝嫋嫋不可攀龙山高谁能践灵原中苍翠晚岚烟瀑水如向人终日迢迢空在眼中有一人披霓裳诵经山顶餐琼浆空林闲坐独焚香真官列侍俨成行朝入青霄礼玉堂夜扫白云眠石牀桃花洞里居人满桂树山中住日长龙山高高遥相望【`霓裳楚辞九歌青云衣兮白霓裳琼浆见前注玉堂殿名汉武帝造桃花洞见前注桂树山中楚辞桂树丛生兮山之阳注淮南王刘安好道感八公共登山攀桂而赋有大小桂山因以为号`】  

齐一和尚影堂  

一公住世忘世纷暂来复去谁能分身寄虚空如过客心将生灭是浮云萧散浮云往不还凄凉遗敎殁仍传旧地愁看双树在空堂只是一灯悬一灯长照恒河沙双树犹落诸天花天花寂寂香深殿苔藓苍苍闲虚院昔余精念访禅扉常接微言清道机今来寂寞无所得惟共门人泪满衣【`暂来复去释氏之教贵于去来无碍故云暂来复去也去来犹言生死也身寄虚空佛陀难提尊者曰心同虚空界身等虚空法登得虚空法无是无非法生灭传灯録无住禅师云见境心不起名不生不生即不灭既无生灭即不被前尘所缚当得解脱双树涅槃经云世尊于拘尼耶城双树间入灭一灯维摩经无尽灯者佛如一灯然百千灯防者皆明明终不灭恒河沙维摩经云取三千大千世界如陶家轮着右掌中掷过恒河沙世界之外诸天花玉皇经云诸天寳花零乱防落`】  

王昭君歌  

自矜娇艳色不顾丹青人谁知粉绘能相负却使容华翻误身上马辞君嫁骄主玉顔对人啼不语北风鴈急浮云秋万里独见黄河流纤腰不复汉宫宠双娥长向霜天愁琵琶弦中苦调多萧萧羌笛声相和谁怜一曲传乐府能使千秋伤绮罗【`丹青人后平帝宫人多令毛延寿图其貌按图召幸宫人多以金缯赂毛延寿祈美其貌以希进宠独王嫱自矜其色不赂延寿延寿图不以实少得进见及与匈奴和王嫱以图当行明帝见之惊其絶色然以行不可遂止乃杀延夀纤腰双娥琵琶羌笛俱见前注`】  

铜雀台【`献帝建安十五年冬曹操作铜雀台于邺沈括曰今彰德城东北角旧圮桥存`】  

娇爱更何日高台空数层含啼暎双袖不忍看西陵漳水东流无复来百花辇路为苍苔青楼月夜长寂寞碧云日暮空徘徊君不见邺中万事非昔时古人不在今人悲春风不逐君王去草色年年旧宫路宫中歌舞已浮云空指行人往来处【`西陵曹操寝园所在见前注漳水在顺德府东北过钜鹿县邺州古相州今河南彰德府也魏都邺中铜雀台亦建于邺故此云旧宫也浮云语富贵于我如浮云言飘忽不常也`】  

客舍喜郑三见寄  

客舍逢君未授衣闭门愁见桃花飞遥想故园今已尔家人应念行人归寂寞垂杨暎深曲长安日暮灵台宿穷巷无人鸟雀闲空庭新雨莓苔緑此中分与故交疎何幸仍回长者车十年未称平生意好得辛勤漫读书【`授衣诗七月流火九月授衣灵台见前注长者车汉陈平少贫以席为门然门外多长者车`】  

韦应物  

长安道  

汉家宫殿含云烟两宫十里相连延晨霞出没弄丹阙春雨依微自甘泉春雨依微春尚早长安贵游爱芳草寳马横来下建章香车却转避驰道贵游谁最贵衞霍世难比何能防主恩幸遇边尘起归来甲第拱皇居朱门峩峩临九衢中有流苏合懽之寳帐一百二十鳯凰罗列含明珠下有锦铺翠被之灿烂博山吐香五云散丽人绮阁情飘飘头上鸳鸯双翠翘低鬟曳袖回春雪聚黛一声愁碧霄山珍海错弃籓篱烹犊炰羔如折葵既请列侯封部曲还将金印授庐儿懽荣若此何所苦但苦白日西南驰【`凌云烟言其高也两宫十里言其近也丹阙以丹泥涂宫阙门故曰丹阙甘泉见前注寳马言以其寳玉餙马也建章香车驰道见前注贵游见后注衞霍衞青霍光二族也甲第汉胡建传告建侵辱长公主射于甲舍门师古曰甲舍即甲第犹言甲乙丙丁之次也皇居帝京也流苏倦游録云帐四角所系槃线绘绣之絿五色同心下垂也舍懽古诗裁成合懽扇葢言两两相合也寳帐谓以珍寳饰其帐也一百二十鳯凰言四维周列鳯凰衔夜光之珠也以相照也锦铺以锦铺为席也博山考古图博山罏象海中博山下盘贮汤润气蒸香象海之四环丽人美人也绮阁犹言绣阁也头上鸳鸯言金玉刻为鸳鸯首饰翠翘东坡诗刚助斜风湿翠翘山珍山中之珍味也礼罗八珍于前是也海错书传错杂山海物非一种故曰错弃藩篱犹言弃之也犊牛犊也羔羊羔也如折葵言其多也列侯高纪通侯诸将张晏曰后改为列侯列者见序列也庐儿汉书鲍宣传苍头庐儿部曲汉李广行无部曲注大将营五部部有校尉一人部下有曲金印见前注`】  

听莺曲  

东方欲曙花防防啼莺相唤亦可听乍去乍来时近逺才闻南陌又东城忽似上林翻下苑緜緜蛮蛮如有情欲转不转意自娇羌儿弄笛曲未调前声后声不相及秦女学筝指犹须臾风暖朝日暾流音变作百鸟喧谁家懒妇惊残梦何处愁人忆故园伯劳飞过声局促戴胜下时桑田緑不及流莺日日啼花间能使万家春意闲有时断续听不了飞去花枝犹袅袅还栖碧树鏁千门春漏方残一声晓【`批云望而知为本色人也上林下苑见前注丝蛮鸟啼声羌儿西人也秦女学筝见前注自緜緜蛮蛮如有情至流音变作百鸟喧皆形容莺啼之声也谁家嬾妇至何处游人二句形容莺声感人之深也百劳杜诗东飞百劳西飞燕百劳説文鸟名隂气动而鸣阳气动而止隂贼之鸟乂名鴂又曰博劳戴胜记月令戴胜降于桑注织絍之鸟头上毛花成胜故名也`】  

燕衔泥  

衔泥燕声喽喽尾涎涎秋去何所归春来复相见岂不解决絶高飞碧云里何为地上衔泥滓衔泥虽贱意有营画梁朝日巢欲成不见百鸟畏人林野宿翻遭网罗俎其肉未若衔泥入华屋燕衔泥百鸟之智莫与齐【`喽喽广韵连喽烦貌涎涎前五行志燕燕尾涎涎説文光泽貌又广韵好美貌秋去春来燕以秋社前则去至春社则来此诗葢有所讽而作也`】  

横塘行【`横塘网目集览即横江也又金陵览古曰自江口治淮筑隄谓之横塘也`】  

妾家住横塘夫壻郗家郎玉盘的歴矢白鱼湘簟玲珑透象牀象牀可寝鱼可食不知郎意何南北岸上种莲岂得生池中种槿岂得成丈夫一去花落树妾独长夜心未平【`郗家未详乂东晋时惟郗鉴家与王氏独盛湘簟潇湘多竹可作簟故云湘簟象牀八逸请谈梁鱼客性多靡以象齿檀沉造床周匝用银镂金花寳钿金莲花又以琥珀负床脚`】  

桞子厚  

古东门行【`按枝録续相和歌词之瑟调曲也又桞文注鲍明逺乐府有东门行此诗葢讽盗杀武元衡事元衡为相宅在京师静安里元和十年六月将朝出里东阳有贼自暗中突出直刺之从者散走遂遇害于路又诗评云刘禹锡桞子厚与武元衡素不恊二人之贬元衡为相之时也及盗杀元衡禹锡作靖共佳人怨以悼元衡之死其实快之子厚古东门行亦然又刘良曰长安城门即东都门离别之地`】  

汉家三十六将军东方雷动横阵云鸡鸣函谷客如雾貌同心异不可数赤丸夜语飞电光徼巡司眠如羊当街一叱百吏走冯敬胷中函七首凶徒侧耳潜惬心悍臣破胆皆杜口魏王卧内藏兵符子西掩袂真无辜氐夷毂下一朝起敌国舟中非所拟安陵谁辨削砺工韩国讵明深井里絶胭断骨那可补万金宠赠不如土【`三十六将军汉景帝三年七国反周亚夫将三十六将住击之此谓呉元济反武元衡请发兵讨之王承宗李师道请宥元济白事中书元衡斥去遂谋杀元衡鸡鸣函谷史记孟尝君逃于秦夜半至函谷闗闗法鸡鸣方出客乃作伪鸡鸣出闗而去此谓承宗师道遣人入闗刺元衡也貌同心异言入闗客多而不可辨也赤丸前尹赏传长安少年受賍报雠相与探丸为弹得赤丸者所武吏黒丸者斫文吏徼巡司前汉中尉掌徼巡京师古曰徼谓遮绕也司掌察三辅谓盗杀元衡逻司传噪莫知主名如方眠之羊不能御暴也当街一叱谓贼乘暗呼曰灭烛元衡徒御散走冯敬贾谊传虽有悍如冯敬者适启其口七首已陷其胷矣冯敬魏之骑将也七首汉邹阳传七首窃发师古曰七首短劒也其音类七便于用也凶徒谓王承宗李师道反侧之徒侧耳谓耳倾以听也惬心谓快意也悍臣谓勇悍之臣杜口谓闭塞其口此言元衡既死朝臣惊惧争劝帝罢兵吏卒不敢穷捕凶人也魏王兵符史魏将晋鄙兵符在王卧内姬窃与公子无忌发晋鄙兵以救赵也子西掩袂左楚白公反杀子西于朝子西以袂掩面而死羌夷毂下司马相如曰是夷越起于毂下而羌夷接轸也注羌西戎牧羊人也又后光记注羌有百五十四种散处三河夷説文北狄曰起敌国舟中夷呉起曰舟中之人皆敌国也削砺工史梁孝王使人刺袁盎安陵郭门外刺者置其剑尸旁视其新治问长安中削砺工曰梁王使人来治此剑以此知而发觉之深井里刺客聂政刺杀韩相侠累因自披面抉眼屠出肠韩取尸暴于市莫知谁子其姊嫈哭之曰是轵县深井里聂政也絶胭谓絶项也葢项谓咽喉也万金宠赠谓元衡已死虽受荣赠竟何益哉`】  

行路难  

飞雪断道冰成梁侯家炽炭雕玉房蟠龙吐耀虎喙张熊蹲豹踯争低昂攅峦藂崿射朱光丹霞翠雾飘竒香美人四座回鸣珰雪山冰谷晞太阳星躔奔走不得止倐忽双燕栖虹梁风台露榭生光饰死灰弃置参与商盛时一去贵反贱桃笙葵扇安可常【`雕玉房谓以白玉雕饰之房也蟠龙虎喙熊蹲攅峦藂崿谓兽炭之形势如此之盛也美人四座回鸣珰谓其富贵之家也雪山冰谷晞太阳谓一旦消灭而不存也星躔奔走谓炎凉之变须臾不久也燕栖虹梁谓昔时之富盛今日何在但见梁间之燕在尔风台露榭言昔之玉房今日皆荒芜也参商苏武诗今为参与辰注左阏伯实沈日寻干戈以相征讨后帝不迁阏伯于商丘主辰迁实沈于大夏主参注参参星也辰大火也二星常不相见故云桃笙以桃竹为笙也桃竹出巴渝间呉人谓簟为笙故曰桃笙葵扇晋谢安传安乡人有五万蒲葵扇安取执之士庶竞慕价増数倍`】  

渔翁  

渔翁夜傍西岩宿晓汲清湘然楚竹烟销日出不见人欸乃一声山水緑回看天际下中流岩上无心云相逐【`苕溪渔隠曰元遗山集欸乃曲掉船歌声也诗评云东坡删去后二句以为子厚复生亦必心服又云诗竒趣为宗反常合道为趣熟味此诗有竒趣然尾结二句不必亦可`】  

杨白花【`北史杨白花杨大眼之子容貌瓌伟魏胡太后逼幸之白花惧祸南奔于梁太后追思不已为作杨白花歌使宫人昼夜连臂踏踏歌云`】  

杨白花风吹渡江水坐令宫树无顔色揺荡春光千万里茫茫晓日下长秋哀歌未断城鸦起【`长秋皇后宫名`】  

王仲初【`名建颍川人大厯十年进士仕至秘书监丞侍御史出为陜州司马以宫词名家凡一百有四篇又诗评云大厯以后王建张籍乐府吾所深取`】  

北邙行  

北邙山头少闲土尽是洛阳人旧墓旧墓人家归葬多堆着黄金无置处天涯悠悠葬日促冈坂﨑岖不停毂高张素幙绕铭旌夜唱挽歌山下宿洛阳城北复城东魂车祖马长相逢车辙广若长安路蒿草多于松柏树涧底磐陁石渐稀尽向坟前作羊虎谁家古碑文字灭后人重取书年月朝朝车马送葬回还起大宅与高台【`北邙山张景阳诗北邙何累累高坟有四五借问谁家陵皆云汉世主又洛阳记北邙山在洛阳城北连亘四百余里东洛九原之地也铭旌檀弓铭明旌也以死者为不可别故以其旗识之挽歌杜氏通典汉高帝时田横死吏不敢哭但随柩叙哀后代相承以为挽歌至武帝时李延年分为二曲薤露送王公贵人蒿里送士大夫庶人亦曰挽歌又谯子法训庄子曰绋讴以生必于斥苦注曰绋引柩索也斥疎缓也苦用力也引绋所以有讴歌者为人用力不齐故从急之也又左鲁哀公防呉伐齐其将公孙更命歌虞殡杜预曰虞殡送葬歌示必死也然则挽歌非起于田横也羊虎坟前石羊石虎也祖马白虎通祖载者始载于庭乘轴车辞祖祢故曰祖载古碑説文碑刻石纪功徳者又按古宗庙立碑以系牲耳后人因于上纪功德此碑字从石秦以来制也今云古碑其亦墓前纪功徳之石若今之墓志铭是也`】  

凉州行【`唐人西域记云兹国王与臣庶知音乐者于大山间听风听水之声均节成音后翻入中国如伊州凉州甘州皆兹国乐也又雍州地域志凉州即西戎地秦为陇西北地郡汉初为匈奴右地唐改为凉州今为西凉府`】  

凉州四边沙浩浩汉家无人开旧道边头州县尽知兵将军别筑防秋城万里征人皆已没年年旌节发西京多来中国收妇女一半生男为汉语番人旧日不耕犂相学如今种禾黍驱羊亦着锦为衣为惜氊裘防鬭时养蚕缲茧成疋帛那将绕帐作旌旗城头山鸡鸣角角洛阳家家学畨乐【`旧道史凉州皆西域之地至武帝张骞始开西域之迹其后击破右地降浑邪休屠王遂空其地始筑今居以西置酒泉等郡复置屯田校尉由是皆起亭障以为防卫按此似言东汉时也葢东汉都洛阳为东京长安为西京防秋边人出没以鴈为候鴈至则秋深边始出故曰防秋山鸡尔雅名鵕防又名锦鸡自爱其毛终口影水目则溺洛阳家家习边乐葢言凉州皆边也今中原亦用此曲是学边乐也`】  

温泉宫行【`辛氏三秦记云秦始皇至骊山与神女游而忤其指神女唾之遂生疮始皇祈谢神女为出温汤泉而洗涤后人因以为宫云`】  

十月一日天子来青绳御路无尘埃宫前内里汤各别毎个白玉芙蓉开朝元阁向山上起城绕青山龙暖水夜开金殿看星河宫女知更月明里武皇得仙王母去山鸡昼啼宫中树温泉决决出宫流宫使年年修玉楼禁兵去尽无射猎日西麋鹿登城头梨园弟子偷曲谱头白人间教歌舞【`十月一日天子来网目天寳六载冬十月帝如骊山温泉名其宫曰华清乂天寳十一载冬十月帝如华清宫十四载冬十月如华清宫按是则毎年十月一日幸华清宫也青绳御路青绳未详御路则天子所行之路即所谓驰道也又或云御路以青石甃砌如绳之直故云乂莲经金绳界道则又或以青绳界道也宫前内里各别宫前池则百官所浴之处内里则宫中之池乃帝与贵妃所浴之池白玉芙蓉开芙蓉谓莲花也明皇杂録天寳六载更温泉宫曰华清宫治汤井为池环山列宫室外筑罗城又于上建老君殿左朝元阁右长生殿又上于华清宫新广一池制度宏丽禄山于范阳以玉龙鱼鴈石梁石莲花以献雕防尤妙上大悦陈于汤中仍以石梁横于其上而莲花才出于水际上因幸解衣将入其鱼龙鳬鴈皆奋鳞举翼状若飞动上恐却之莲花石至今在宫女知更谓以宫女掌更漏也武皇譬明宗王母譬贵妃言明宗巳升遐而贵妃已死自是无复游幸山鸡入宫而啼温泉亦流出宫墙矣宫使谓看守温泉之官禁兵谓守衞宫城之兵去尽谓征调去尽麋鹿登城楼与麋鹿游于姑苏之意同梨园弟子明皇杂録明皇杂受法曲选郡下好子弟三百教于梨园名梨园弟子`】  

镜听词  

重重摩挲嫁时镜夫壻逺行凭镜听回身不遣别人知人意丁宁镜神圣怀中收拾双锦带恐畏街头见惊怪嗟嗟防防下堂阶独自灶前来跪拜出门愿不闻悲哀身在任郎回未回月明地上人过尽好语多同皆道来卷帷上牀喜不定与郎裁衣失翻正可中三日得相见重绣镜囊磨镜面  

秋千词【`见前注`】  

长长丝绳紫复碧嫋嫋横枝高百尺少年女儿重秋千蟠巾结带分两边身轻裙薄易生力双手向空如鸟翼下来立地重系衣复畏斜风高不得傍人送上那足贵终赌鸣珰鬬自起回回若与高树齐头上寳钗从堕地眼前争胜难为休足踏平地看始愁  

寒食行【`荆楚嵗时记清明前一日谓之寒食以禁烟而名也`】  

寒食家家出古城老人看屋少年行丘陇年年无旧道车徒防行入衰草牧童驱牛下冢头畏有家人来洒扫逺人无坟水头祭还引妇姑望乡拜三日无火烧纸钱纸钱那得到黄泉但看陇上无新土此中白骨应无主【`寒食家家出古城言寒食扫墓也唐开元勅寒食上墓礼经无文近代相传寖以成俗宜许上墓同拜扫礼又桞宗元书近世礼重拜扫今已阙者四年矣毎遇寒食则北向长跪以首顿地三日无火以寒食禁烟而言黄泉古乐府潜寐黄泉下千载永不寤`】  

田家留客  

人客少能留我屋客有新浆马有粟逺行僮仆应苦饥新妇厨中炊欲熟不嫌田家破门戸蚕房新泥无风土行人但饭莫畏贫明府上来何辛苦丁宁回语屋中妻有客勿令儿夜啼双冢直西有县路我教丁男送君去【`浆説文酢也列子吾食于十浆而五浆先馈明府唐人称县令曰明府丁男谓丁壮之男也唐志人生十六为中二十一为丁葢取万物成实之义也男説文丈夫也以田以力言用力于田畞也`】  

田家行  

男声欣欣女顔悦人家不怨言语别五月虽热麦风清檐头索索缲车鸣野蚕作茧人不取叶间扑扑秋蛾生麦收上塲绢在轴的知输得官家足不望入口复上身且免向城卖黄犊田家衣食无厚薄不见县门身即乐【`缲説文缲茧为丝缲车者缲丝之车也野蚕成茧出光武纪注非家饲之蚕也`】  

当牕织  

叹息复叹息园中有枣行人食贫家女大富家织翁母隔墙不得力水寒手丝脆断续来续去心肠烂草虫促促机下鸣两日催成一匹半输官上头有零落姑来得衣身不着当牕却羡青楼娼十指不动衣盈箱促刺行【`题意未详又货殖传因贫求富刺绣纹不如倚市门此言失业贫者之资也今详诗意颇有相似然未敢必当再攷`】  

促刺复促刺水中无鱼山无石少年虽嫁不将归头白犹着父母衣四边田宅非所有我身不及逐鸡飞出门若有归死处猛虎当衢向前去百年不遣踏君门在家谁唤为新妇岂不见他邻家娘嫁来长在舅姑傍  

行见月  

月初生居人见月一月行月行一年十二月强半马上看圆缺百年懽乐能几何在家见少行见多不縁衣食相驱遣此身谁愿长奔波箧中有帛仓有粟岂向天涯走碌碌家人见月望我归正是道上思家时  

白纻歌【`题意见注中`】  

天河漫漫北斗灿宫中乌啼知夜半新缝白纻舞衣成来迟邀得呉王迎低鬟转面掩双袖玉钗浮动春风生酒多夜长夜未晓月明灯光两相照后庭歌声更窈窕【`白纻舞衣玉钗俱见前注`】  

馆娃宫中春日暮荔枝木瓜花满树城头乌栖休击鼓青娥弹瑟白纻舞夜天燑燑不见星宫中火照西江明美人醉起无次第堕钗遗佩满中庭此时但愿可君意回昼为宵亦不寐年年奉君君莫弃【`馆娃宫谢元晖诗再逺馆娃宫又呉郡志灵岩山在平江府城西二十里呉王之别苑在焉有馆娃宫琴台响屧廊西施洞娃方言美女也荔枝白居易图谱生巴蜀间树形圆如帷葢叶如冬青华如橘春荣实如丹夏熟朶如葡萄核如枇杷殻如红缯膜如紫绡瓤肉防白如冰雪浆液甘酸如醴酪乂蔡君谟荔枝之于天下惟闽粤南越巴蜀有之汉初南越王尉陀以之备方物始通中国木瓜诗投我以木瓜本草木瓜其木状如柰花开于春末而深红色其实大者如瓜小者如拳青娥未详或云青年之美人也白纻舞乐府有白纻舞白纻歌白鳬舞白鳬歌并呉人之歌舞呉地出纻又江乡水国自多鳬鹜故兴其所见以寓意焉始则田野之作后乃大乐氏用焉其音入清商调故清商之曲有子夜呉歌即白纻也在呉歌为白纻在雅歌为子夜又梁武令沈约更制其词焉曰子夜四时歌其实一也西江未详无次第谓无行列先后之序也`】  

失钗怨  

贫女铜钗惜于玉失却来寻三日哭嫁时女伴与作妆头戴此钗如鳯凰双杯行酒六亲喜我家新妇宜拜堂镜中乍无失髻様初起犹疑在牀上高楼翠钿飘舞尘明日从头一遍新  

精衞词  

精衞谁教尔填海海边石子青磊磊但得海水作枯池海中鱼龙何所为口穿岂为空衔石山中草木无全枝朝在树头暮海里飞多羽折时堕水高山未尽海未平愿我身死子还生【`精卫山海经发鸠之山有鸟名曰精卫炎帝之女往游于东海溺而不返化为精卫常防西山之木石以填东海`】  

射虎行  

自去射虎得虎归官差射虎得虎迟独行以死当虎命两人相疑终不定朝朝暮暮空手回山下緑苗已成径逺立不教丁箭镞闻死还来分虎肉惜留猛虎着深山射杀恐畏终身闲  

羽林行【`汉志羽林府掌送从武帝太初元年初置名曰建章营骑后更名羽林骑又取从军死事之子孙养于羽林官教以五兵号曰羽林孤儿又刘后村诗评云此诗可与苏州逢杨开府诗同看`】  

长安恶少出名字楼下劫商楼上醉天明下直明光宫散入五陵松柏中百回杀人身合死赦书尚有收城功九衢一日消息定乡吏籍中重改姓出来依旧属羽林立在殿前射飞禽【`恶少退之诗昨晚长须来下状隔墙恶少恶难似长安恶少谓长安凶恶少年也明光宫汉武帝太初四年秋起明光宫三辅黄图云宫在长安城中成都侯王商借明光宫避暑即此地也五陵见前注收城功武帝元朔六年有司奏请置武功赏功以宠战士考汉兵制期门羽林之兵不预征伐顺帝永和五年束羌冦三辅遣马贤将左右羽林五校屯汉阳则羽林亦在调遣故云收城功也乡吏籍中重改姓武帝初置羽林即九选六郡良家子补之羽林属北军而皆召募之兵故云虽犯死得赦乃有选补召募则复入籍以充羽林兵士也九衢见前注立在殿前兵制羽林天子禁从之兵故云耳`】  

短歌行  

人初生日初出上山迟下山疾百年三万六千朝夜里分将强半日有歌有舞闻早为昨日健于今日时人家见生男女好不知男女催人老短歌行无乐声  

神树词  

我家家西老棠树须晴即晴雨即雨四时八节上杯盘愿神不离神处所男不着丁女在舍事官上下无言语老身长健树婆娑万嵗千秋作神主  

逺将归  

逺将归胜未别离时在家相见熟新归懽不足去愿车轮迟回思马蹄速但令在家相对贫莫向天涯金绕身望夫石【`地域志望夫石在太平府当涂县采石江北有石如人立于山顶`】  

望夫处江悠悠化为石不回头山头日日风和雨行人归来石应语【`陈后山诗评望夫石诗如刘梦得终日望夫夫不归化作孤石若相思望来已是几千嵗只似当年初望时语虽拙而意工黄鲁直以顾况此诗为第一且语意皆工然即此诗也鲁直以为顾况诗此以为仲初诗未知孰是`】  

张文昌【`名籍和州人贞元十五年封孟伸榜及第诗评云文昌为诗长于乐府多有警句选诗补注独取其离怨一诗云张籍工为乐府词昌黎称其学古淡者诗也然唐人古诗于此焉止耳或言张籍乐府昌黎既许其古淡则其可取者必多愚谓古人制作自有体格或因时高下其气韵亦不相逺此难以言语形容在识者自能心领意防也今观籍所作词虽古淡音调则唐而已独此离怨一篇庶几近之余皆似是而实非大抵贞元以后学古者类皆如此夫唐以诗名者不下三百余家然欲求其纯全合乎风雅之音响者何其不易得也呜呼世降风移一至于此离怨诗并附于下切切重切切秋风桂花折人当少年嫁我当少年别念君非征役年年长逺途妾身甘独没高堂有舅姑山川岂悠逺行人不自反`】  

楚宫词  

【`阙`】  

寄衣曲  

纤素裁衣独苦辛逺因回使寄征人官家亦自寄衣去贵从妾手着君身高堂姑老无侍子不得自到边城里殷勤为看初着时征夫身上宜不宜  

征妇怨  

九月匈奴杀边将汉军全没辽水上万里无人收白骨家家城下招魂葬妇人依倚子与夫同居贫贱心亦舒夫死战塲子在腹妾身虽存如昼烛【`辽水即辽河在辽阳路濒河南北干余里东西二百里辽河居中招魂楚辞宋玉哀屈原魂魄散佚作招魂欲以复其精神也`】  
