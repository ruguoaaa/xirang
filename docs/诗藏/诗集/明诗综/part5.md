---
title: 第5部分
index: true
icon: editor
order: 5
category:
  - 诗藏
  - 诗集
  - 明诗综
tag:
  - 钦定四库全书
  - 集部八
  - 总集类
  - 朱彞尊
  - 清
---

## 明诗综卷四十三  

翰林院检讨朱彞尊编  

文徴明【`十五首`】  

徴明初名璧以字行更字徴仲长洲人以岁贡入京用荐授翰林待诏卒私諡贞宪先生有甫田集【`顾华玉云徴仲七言诗惬当飘逸唐风宋语两相融化自是一机轴也又云文璧蔡羽徐桢卿邢参藻词成章雅论合则虽方古作者未能卓然而硕学茂才固今之隽杰矣　王元美云文徴仲如仕女淡妆维摩坐语又如小阁疎窗位置都雅而眼境易穷又云先生诗传情而发娟秀妍雅出入柳桞州白香山蘓端明诸公间　俞汝成云徴仲诗似晩唐参以元调穆敬甫云徴仲书法髙一代诗亦秀雅可传顾言云待诏诗从实境中出特调稍纎弱`】  

【`耳陈卧子云衡山诗尚平实韵致却胜`】  

【`静志居诗话先生人品第一书画诗次之胥台袁氏十怀诗其一云内翰小子师卓行古人杰辞金抗幼龄解组修晩节丹青纷云烟篇翰烂虹蜺瑚琏世所珍昭代表三絶可谓片言中伦矣先生尝语何孔目元朗云我少年学诗从陆放翁入故格调卑弱不若诸君皆唐音也然则文之佳恶先生得失自知岂与左虚子辈妄自夸诩者比哉今甫田集诗十五卷集外流传者尚多盖先生作书最勤兼画必留题予尝见所写朱竹即以朱书题诗其上惜无好事者广搜为续集也曩从父维木公治别业于碧漪坊北池荷岸柳有轩三楹悬先生手书于壁即池上一诗少时讽诵至今犹未遗忘因附録之视集中所载尢出尘之表拾遗珠于沧海天下之寳当与天下共之矣`】  

早起露坐  

炎宵不能寐起坐褰絺帏緐星丽中天明河连曙晖凉风不满鬓落月犹在衣中庭草木稠宿露朝未晞人生亦旦暮急景无停机抚时怀美人欲徃情依依暑寒互推迁安得愿无违  

秋日同杜允胜汤子重游东禅寺次子重韵  

人事无停机曦晖正流耀及兹东城游驾言谢纷要杪秋霁景澄寒原入髙眺静躁本无媒忧欣自人召蘼蘼霜蘤明歴歴幽禽调独行心已怡况也偕二妙燕谈析防悲吟发孤窍一语何足稽后期真未料微风西北来泠然杂清啸  

追和钱舜举山居图  

翠深山带屋緑净水通门泉石情还重丘园道自尊种莎添野色留竹防篱根乐事惟心防休逢俗子论  

饮酒  

晩得酒中趣三杯时畅然难忘是花下何物胜尊前世事有千变人生谁百年唯应骑马客输我瓮头眠【`何元朗云雅致絶似白太傅`】  

雪后  

寒日晶晶晓溜声中庭快雪一宵晴墙西老树太骨立窗里幽人殊眼明想见渔蓑无限好怪来诗思不胜清江南残腊相将尽防看门前春水生  

新秋  

江城秋色净堪怜翠桞鸣蜩鎻断烟南国新凉歌白苎西湖夜雨落红莲美人寂寞空愁暮华发雕零不待年莫去倚阑添怅望夕阳多在小楼前  

春日游支硎天平诸山  

麦陇风微燕子斜雨晴云日丽江沙遥寻支遁烟中寺初见天平道上花过眼溪山劳应接方春草树发光华夕阳半岭归舆急惭媿城中自有家  

夏日同次明履仁治平寺纳凉  

竹根雨过石苔斑钟梵萧然昼掩关坐爱微凉生碧殿忽看飞雨失青山云分暝色来天外风卷湖声落树间最是晩晴堪眺咏夕阳横抹蓼花湾  

沧浪池上  

杨桞阴阴十畆塘昔人曾此咏沧浪春风依旧吹芳杜陈迹无多半夕阳积雨经时荒渚断跳鱼一聚晩波凉渺然诗思江湖近便欲相携上野航  

致仕出京言怀  

白发萧疎老秘书倦游零落病相如三年漫索长安米一日归乗下泽车坐对西山朝气爽梦回东壁夜窗虚玉兰堂下秋风早翠竹黄花不负余  

夜坐  

残月耿犹在流萤忽自飞一声何处鹤露下欲霑衣  

春日怀子重履约履仁  

湖上花枝暖欲然寺前杨桞緑生烟凭君莫信春光早寳积山头有杜鹃  

题画【`二首`】  

新霜防笔意萧萧不尽秋光鴈影遥双岛欲浮天拍水夕阳人在虎山桥  

江头春水绿湾湾江上春山拥翠鬟老我输他茅屋底无愁终日对江山  

池上  

单鸠唤雨防鸠晴池上桞花纵复横好风忽卷读书幔及君到时春水生  

蔡　羽【`三首`】  

羽字九逵吴县人以太学生赴选授南京翰林孔目有林屋南馆二集【`王元美云蔡九逵如灌莽中蔷薇汀际小鸟时复嫣然一览而已　穆敬甫云蔡诗冲雅不俗顾言云蔡九逵之整秀黄勉之之典丽王履吉之华蔚顾行之之颢约陆子渊之清润彭孔嘉之精彩可得并驾　李时远云九逵薄少陵为不足法可谓蚍蜉撼树`】  

【`诗话杜诗韩笔百世之师也人其可自絶乎孔目于诗文髙自标许以少陵不足言所著者建安西京韩桞不足言所撰者先秦两汉今其集具在篇无妍辞句无警策此犹淮南帝前自称寡人夜郎天末不知汉大妄人也已其自序云古之言者必有得有所得而不言与无所得而言均非也其言诚是矣第不知何者为孔目所得虽有诗赋八百余首文二百首恒河之沙钩金安在而或者曲为解嘲其谁信诸`】  

思田园  

南方树艺早嘉蔬当及时王官凿氷罢忽起田园思东郊织台笠西郭编茅茨田家不辛苦衣食当待谁曵裾京华尘徒然惰四支  

秋泉  

我爱秋泉清况傍岩花滴鱼游日光中倒见潭上壁  

引奏后即事  

金水荷花接绮轩石渠银钥掌中阍西昆学士封麻晩斜日犹开左阙门  

汤　珍【`四首`】  

珍字子重长洲人以岁贡生除崇德县丞迁唐府奉祀不赴致仕归有小隐堂诗草【`王元美云汤子重如乡三老入城威仪举举终少华冶态　王敬美云子重诗清雅怡和与文徴仲同调而骎骎时欲度之`】  

【`诗话子重十试不利晩就一官其之崇德时文徴仲作澹着色山水图送之景甚萧逺知其人定拔俗读浪淘沙词直诣刘賔客神境非五岳九逵所能及也`】  

观雨作  

温风郁蒸溽浮阴昏混茫始迷青嶂色继隐朱阳光霏霏洒甘澍浥浥润下方竹添新箨翠草起枯荄黄熈然厚土内生意咸舒张忧时切经旱喜坐开山堂鉴彼造化机推迁自有常燥余必反湿炎及乃回凉君子蹈恒运小人乖礼坊贪夫鲜终克静俟多徜徉  

秋日迟文衡山先生不至  

肃肃振飘风霏霏洒芳澍迟客向南轩徘徊倚庭树俶装戒星来倾曦未云赴【`集本有得非为物牵无乃返中路鸟鸣不相求反已每自顾四句`】我思郁以烦孰克探其故沉忧抱孤景中结岂外慕申讯吐清謡殷勤待良晤  

浪淘沙【`二首`】  

淮河一道达清河如此风波可奈何东岸沙崩西岸长南船来较北船多  

滟滪瞿塘险未平冲沙恶浪总堪惊相逢尽説公无渡蜀道何曽断客行  

蔡　灵【`三首`】  

灵字梦晋吴县人  

【`诗话孟晋狂生游枝指生之门其画山水足亚伯虎对酒一诗可称絶唱临终诗云垂死尚思墓麓满山寒雪一林松如聆雍门之琴顽艳亦为泪下`】  

春暮送友  

三月正当三十日一壶一榼一孤身马蹄乱踏杨花去半送行人半送春  

对酒  

隐隐江城玉漏催劝君须尽掌中杯髙楼明月清歌夜知是人生第几回  

题唐子畏画卷  

黄茅渚头熨斗柄唐子好竒曾屡游太湖烟景此絶胜还许吾辈闲人收  

凌　震【`二首`】  

震字时东乌程人正德中贡生黔阳儒学训导有练溪集【`郑茞畦云练溪诗清婉可诵`】  

出宿  

悠悠出门来戚戚念家室三里一回头五里泪霑臆托身百年中何必远行役上攀猨鸟道下俯鲛人宅性命不足怜仕宦亦何益卓哉有陶公千载为我则倦鸟思旧林翩然返其翮  

捉虱  

我先老妻眠解衣置熏笼老妻为捉虱略与捕贼同明灯集女隶获多者论功先之以縁督次则杀缝中防搜与奥讨指殪兼牙攻声言具汤沐防使巢穴空我闻虽不语慙恧无地容彼贵寝狐貂彼富锦绣蒙旬更月必换日夕沉水烘何縁有胎媒使汝得濳踪乃我衣垢敝遂为汝所宫澣濯既不时炀灶亦何功再思也不然肉甘汝攸从昔有嵇叔夜矫矫其犹龙又有王景略古所谓英雄伊岂乏冨贵汝视如寒穷侵肌咂肤理戢戢攒铦锋爬搔未始歇扪撮当王公吾何为汝讳不汝饥馁供  

陈　铎【`一首`】  

铎字大声下邳人睢宁伯文之曾孙世袭指挥家南京有秋碧轩香月亭诗集【`卞华伯云大声诗用意和平不务雕刻深入虞杨范掲之阃奥而渐登盛唐作者之阶梯`】  

宿牛首寺  

到寺万縁歇萧然宿峰顶苍苍野色新漠漠秋烟暝天风在林末空翠散复整支郎繙经处松子落古鼎微凉入虚檐老鹤饮浅井相期话三生夜坐石根冷疎竹何萧萧云房乱灯影  

徐　霖【`二首`】  

霖字子仁吴人徙南京补诸生坐事削籍武宗南狩召见欲官之固辞赐飞鱼服扈从还京后归里有丽藻堂稾【`周吉父云子仁诗才篆法丹青乐府俱称能品诗话髯仙多能艺事书画之外工塡南北曲文徴仲赠诗云乐府新传桃叶句彩毫徧写薛涛笺所筑快园康陵南巡两幸其居有晩静阁宸幸堂浴龙池及扈跸入都每夜宿御榻前与帝同卧起永陵之初威武近幸多逮治坐罪惟子仁脱然亦滑稽之雄也`】  

舟中杂咏【`二首`】  

緑树坐黄鹂青秧防白鹭睡起倚船窗知是江南路今夜河西宿无眠但数更竝船何处客吹笛到天明谢承举【`一首`】  

承举初名璿字文卿既更名改字子象上元人有野全子集【`顾华玉云近时李西涯主清婉陈白沙主沉雅庄定山主浑雄竝尚理致金陵有二才子谢子象徐子仁凌踔词苑徐得其婉谢得其雄然徐之学西涯与谢之学白沙定山皆虎贲之似中郎耳　陈羽伯云野全诗如奔流掣电时一惊人`】  

吴歌  

秦淮女郎歌柘枝隔岸吴儿调鳯丝声声互荅緑杨里正是离人肠断时  

金　銮【`十二首`】  

銮字在衡陇西人侨居南京有徙倚轩稾【`俞汝成云山人诗多逺思别于常调`】  

【`诗话白门诗家有金琮元玉金丹赤侯金大车子冇金大舆子坤金鋹竹溪均着诗集诸金之中吾必以在衡为巨擘焉其五七言近体风情朗润譬诸斛角灵犀近之游尘尽辟矣至若明月照人千里共凉风吹靣五更多尤为警策`】  

立秋日呈一二知已  

久雨销长夏凉风生早秋野航如市集江水入城流迂阔从人笑艰难岂自谋违时况多病寂寞恋交游  

登沧州城  

渤海髙人去仙台古迹存风沙吹不断天地与同昏野水添新渌空烟集暮村故园桑柘里怅望一销魂  

哭汤沂东开府  

赤手挥戈日丹心报主时不曾辞力尽那复计身危夜雨藏兵峡秋风堕泪碑惟余旧戎马汗血至今垂  

子房山  

报主元非汉封侯岂为留早求沧海士晩伴赤松游故国山犹在黄河水自流王孙归去好春草徧芳洲  

北河道中  

丛台北向通燕谷曲渚西流绕蓟门归鸟乱啼原上树夕阳多照水邉村因悲俗吏趋三辅曾有新诗寄陆浑岁岁别来春又暮几回芳草怨王孙  

重过歌台追忆髯仙竹谿二徐老  

山公曾醉习家池潦倒当年旧接防再过已惊非故主相逢元不是新知屏花带雨春还丽水槛临风晩更宜几度垆头觅嵇阮紫萧携向月中吹  

除夕  

还忆去年辞白下却怜今夕在黄州空江积雪添双鬓细雨疎灯共一楼世难久鱼鴈絶家贫常为稻粱谋归来故旧多凋丧愁对东风感壮游  

送友人南还  

锦堂歌出酒初陈银烛烧残月半轮青海共惊千万里白头相对两三人伊州折桞伤迟暮江县逢梅入小春去住关心各无那西风满道起秋尘  

感燕  

故园门巷近乌衣但见花开燕子飞一自天涯与相别可怜春尽未知归绿杨庭院传声杳芳草池头顾影稀何处脩梁更堪寄日斜江上倍依依  

九日喜河上宼平奉简二三知已  

闻道官兵下泗州五河羣盗已全收可怜白首重生日却喜黄花正及秋多病不妨连夜饮故人还为几时留西风莫趁归心急吹落清江数防鸥  

春城曲  

雨余芳草逺萋萋春暖游人信马蹄日暮画楼归去晩落花香里路东西  

寄吴厚丘  

黄金散作买花资白首谁能恋故知同作孟尝门下客西风吹鬓独归时  

邢　参【`一首`】  

参字丽文吴人有处士集  

【`诗话丽文狷者平生不事干谒苦志读书除夜有海估以百金乞墓文峻拒之抱膝拥衣饥以待旦其介如是明初髙侍郎季廸有北郭十友丽文亦有东庄十友吴爟次明文徴明徴仲吴奕嗣业蔡羽九逵钱同爱孔周陈淳道复汤珍子重王守履约王宠履仁张灵孟晋故其诗云昔贤重北郭吾辈重东荘胥防诚难得同盟讵敢忘丽文遗集罕传予从金处士侃借得手钞本録竹枝一首钱氏列朝诗神鬼门载桃花仕女诗八絶竹枝三首在焉其二则山桃花开红更红西湖荷叶緑盈盈皆丽文集中诗所云绍兴上舍葛棠夜饮图中美人歌诗百絶侑觞乃好事者为之不足信也`】  

竹枝词  

家住东吴白石矶门前春水浣罗衣朝来系着木兰櫂闲看鸳鸯作队【`一作对`】飞  

王　宠【`三首`】  

宠字履仁更字履吉吴县人以诸生贡入太学有雅宜集【`顾华玉云履吉诗刻尚风骨摆脱轻靡既正体裁复灭蹊径五言沉郁类曹植鲍昭七言跌宕类杜甫岑参近体与盛唐诸家相雄长　袁永之云王履吉绮辞壮思滔滔不休其诗初宗李既宗杜去轻丽而就沉着尚铺缀而略陶镕　王元美云王履吉如乡少年久游都防风流详雅而不尽脱本来靣目又似扬州大宴虽鲑珍水陆而时有宿味　穆敬甫云履吉诗如雨后芙蕖绰约有致　俞汝成云履吉情孚义悉句秀字工在吴中可称作者何元朗云王雅宜诗清警絶伦无一防尘俗气真天上谪仙人也所欠者沉着耳中道而夭`】  

【`未见其止惜哉`】  

【`诗话履吉亦中材尔诸公惜其早亡誉之未免过实`】  

听琵琶  

紫塞传龙拨昆丘学鳯鸣春风吹白雪总是断肠声司马千行泪明妃万里情当杯愁未已天末海云生【`一作横`】  

辛巳书事  

居庸碣石控关门玉几由来北极尊阁道逶迤经海岱天河隐见出昆仑斗闲遂识三阶列日下从知九轨奔奠鼎卜郊非细事万年圭鬯保文孙  

虎丘送许仲贻  

旗亭卮酒送君还去鸟流云信宿闲日暮销魂此回别望君重上虎丘山  

沈翰卿【`一首`】  

翰卿字子羽江隂人儒学生有石湾集  

怀施武陵子羽  

天子观射临泽宫三矢中鹄钦英风鹿鸣嘉賔慨未逢髙篇重许合大雅置之建安七子中  

【`诗话子羽诗尚稳帖如此语虽未工取其立格疎硬`】  

张　诗【`一首`】  

诗字子言本姓李宛平人有昆仑山人集【`王元美云张子言如甘州石斗色泽如玉肤理麤漫`】  

【`诗话岳氏今雨瑶华以昆仑山人诗压卷然诗实不工方棠陵诮之曰君诗虽佳第情实如无山称山无水赋水非欢而畅不威而哀是已是亦切中其病`】  

送吕思抑募兵辽东  

六郡募竒兵三韩列汉营甲光开絶塞海气动髙旌杨桞闗山月梅花雨雪情引弓十万众不敢复横行郑　作【`四首`】  

作字宜述歙县人自号方山子徃来梁宋间李梦阳流寓汴中招致门下有方山子诗选【`汪禹又云宜述诗大防悲壮　王仲房云宜述家本商贾读书苦吟为人负气任侠故其诗雄浑跌宕有风骨`】  

【`诗话宜述游汴际空同诗名未大盛时北靣称弟子以是空同深爱之何大复所云老郑空同客也其诗经空同选择序而传之且为作方山精舍记又赠诗云近时好事最者谁徽州郑生差爱我今观其诗颇俊利逺胜五岳山人`】  

闻鴈  

秋日江南去春风塞北归祗愁罗网密敢恋稻粱肥独徃寒天逺髙飞旧侣稀游人夜不寐感尔涙霑衣  

登髙  

万里登髙望烽烟接汴州愁生【`一作添`】飞鸟外心逐【`一作乱`】大江流弟妺今何在干戈卒未休前行涂路阻踪迹且淹留  

客中闻四弟消息  

昨遇梁园使孤城舍弟居干戈长在目烽火不通书汝计犹长铗吾心已敝庐两乡千里隔相望各霑裾  

除夕  

除夕愁难破还家梦转频十年江海客孤馆别离人残漏听还尽寒灯坐愈亲梅花满南国谁寄一枝春程　诰【`十一首`】  

诰字自邑歙人有霞城集【`李献吉云程生诗神境融防足以散置名家　王仲房云自邑足迹半天下其诗得山川之助为多体裁既全篇章过冨珠以沙迷反滋识者之憾`】  

【`诗话自邑好为汗漫之游山川郡邑凡所经歴必纪以诗气格专学空同第才情稍钝色泽未鲜五言庶称具体`】  

秋陟灵金之巅由范坑过舍头至灵阳憇方氏山馆  

入山恨不深采芳思凌缅戒严事初程凭虚瞰前岘气逼日始炽光满露犹奔峭既厓陟盘曲亦磴转步迅险易逾憇频防难选俯眄巢枝禽仰聆吠风犬想像岩居人于焉傲轩冕瑶华若堪把白云况在眼抚物兴弥敦观化理谁遣试语同怀人朅来此栖衍  

游齐山  

城市意弗适烟霞夙所尚逍遥越崇堤徙倚对层嶂峡存巨人迹亭纪使君创洞入身暂屈厓陟首屡仰云窦凝不开石门屹相向寄隐固我惭集仙竟谁当【`寄隐集仙岩洞名也`】寻觅怅遗迹歴览讶殊状来频心有得兴至情益放留连暮未返引领月欲上  

自秀山深入陟巘  

自我客秋浦秀山亦屡入顾兹竒胜多恨未徧探歴今晨兴忽动扪葛履危岌石拂既久坐厓倚亦暂立香气暗忽度碧光深可挹行迷俦侣遥喜溢仆御及飘飘惊风来陈陈吹雨急蜡屐早已着萝衣不妨湿  

登吴山  

萝磴凌晨上松门倚杖逾风烟揽吴越表里见江湖水逺云俱白峰髙日已晡赏心延纵目邂逅此山隅  

登北固山  

松林度幽僻萝磴转孱顔眺望堪千里东南有此山江流包楚徼地势控吴关万古登临意风樯不暂闲  

白沙逢余子陈却送之金陵  

新诗满行槖相见未遑论趁月浮江舸乗潮入郭门听歌桃叶渡问酒杏花村羡尔遥乗兴无由共举樽  

峡夕  

楚塞连三峡巴云暗五溪乡心春鴈过客泪夜猨啼百丈縁流险双厓压树低孤城丹巘麓江白露凄凄  

夜泊干滩寄肇之  

江防月娟娟芦花渚路连暝沙团宿鹭风树曳惊蝉庙祭传傩鼓津喧索渡钱愁心付汉水遥寄秣陵天  

市汊驿下阻风  

江干日色黄北风怒不已君看上水船一日三百里  

琵琶亭  

残照亭皋夕秋风旅鴈飞琵琶千载恨泪满逐臣衣  

洛下逢汪子明  

我行西入秦驱车洛阳陌相逢故乡亲况是东归客髙　瀔【`一首`】  

瀔字宗吕官人有霞居子集  

【`诗话少谷居鼇峰北从之游者九人郷防目为十才子少谷诗所云一时贤士俱倾盖满地萍踪笑举杯是也九人者髙二十二宗吕居首傅二木虚次之余有林九王七施二其名不得而详矣宗吕家最贫少谷称真事母至孝事兄至悌又称其甘贫守节安安然人无知者盖髙傅为郑门弟子之冠少谷于传盛夸其文于髙则美其行云`】  

岳阳楼  

巴陵城上岳阳楼楼外长江日夜流残雨数声衡岳晓暮霞孤鴈洞庭秋仙人夜奏沙边笛估客春移树杪舟十二危栏闲极目满汀杨桞不胜愁  

傅汝舟【`三首`】  

汝舟字木虚一名丹号丁戊山人一曰磊老候官人有前丘生行已外篇【`郑继之云生诗渊致萧散多发之性情其道江湖林壑神仙隐逸直臻其要妙上下魏晋抗声于武德天寳之问大厯而还不论也　王道思云汝舟才知文采足以得意仕进独舍去而不好其舍之尽至于郷井屋庐不复可居而妻子不足畜也举一世之荣利无足好而区区吟咏之工不能忘亦其才知所敛不可终藏而见之于此也　王元美云傅汝舟如言法华作风语凡多圣少　俞汝成云汝舟诡怪聱牙难于讽咏　徐兴公云汝舟诗虽师郑吏部而天然之趣尢胜如虽贫一榻能髙卧纵老名山恣逺寻异书自得作者意长剑不借时人看此等句吏部当为却步矣`】  

【`诗话前丘生诗刻意学少谷子故多崛竒语句如楚树悬猨直衡云带鴈斜宿云长抱殿游鹤不归松野客逢迎少山僧出入尊白为溟海浪青尽岛夷山地湿菰蒲气风生鹳鹤毛皆锤錬而出不肯犹人生弟汝楫有句云种桃求汉核食枣想齐花颇饶韵致汝楫字木剡亦有诗名时号二傅或是鼇峰九人之一乎`】  

宿山心永乐  

朝登三仰峰夕宿山心庵久入名山游蹊径颇尽谙始知九曲外复有南山南森邃更险豁深篁倚烟岚沙田稻翼翼岩桂花毵毵疎篱隔鸡犬朽树藏蜂蚕尝传武陵原防有捕鱼潭伐木不到逺却留松与楠云光卸秋屦回首望石龛经旬四攀眺偃息此日堪涧芹食转美草榻卧正酣枕中有鸿寳何必问周聃  

未至白墖投宿新坪农舍  

云洞更何许新坪又一村前林露微月半岭闻惊猨野老不避人篝灯候茅屋始笑行路难百里已三宿  

月下  

月明坐空山不觉石苔冷猨啸揺藤萝乱我松桂影傅汝楫【`一首`】  

汝楫字木剡汝舟之弟有卧芝集  

过石田草堂哭之  

频年我理吴航至几度相逢笑口开沙雨江风今日泪岁寒愁絶是重来  

石　麟【`一首`】  

麟字永也桐城人  

【`诗话永也白果歌载龙眠风雅未免冗长予为芟汰存之其曽祖英字内含正统闲居郭圵古塘享年一百有三生七子二十三孙有同庚友许澹初魏谿叟年九十时弃家学道不知所之内含百岁之日赋诗忆之云庚申共守人何在甲午同生独咏诗树即内含所植也`】  

白果树歌  

先人卜筑辟榛芜手种白果树两株爱他离离祗结实曾无花谢花开日两株树各七分枝树下人家亦七支闻昔蓂荚叶象十二月南海一风草一节由来草木知先几人中之几知者稀  

钱元善【`一首`】  

元善号存庵桐城人刑部尚书如京子以廕官都督府经歴终鲁府长史  

春日感怀  

春风三月景依然弱桞游丝触处牵家逺隔年无信到官闲鎭日枕书眠林鸠逐妇晴还雨沙燕将雏去复旋遥忆故园春更好江楼背郭看鉏田  

程　佳【`一首`】  

佳字令甫休宁人  

独坐  

空馆寂无人摵摵鸣木叶乍疑风雨声忽见当窗月陈　玺【`一首`】  

玺字德符闽县人有守鲁集  

斑鸠  

香禽自何处共立枝头语唤起晓耕人西畴足春雨徐定夫【`一首`】  

定夫字士安海盐人有蛩吟稾  

夜坐怀石林茶谷二上人  

林秋万籁集木叶下髙岑佳人渺何许月明空此心夜久河汉没凉风飘衣襟徘徊寂无语幽意托孤琴引领西岩下俄闻钟磬音  

戚　韶【`五首`】  

韶字龙囦松江华亭人有集【`孙贞父云龙渊诗如燕赵竒士矫伉自信又云龙渊诗竒崛自喜终少蕴借`】  

【`诗话龙渊逺宗杨陆近学庄陈尝遍和谷音古诗七律颇饶跌宕之趣孙少保毅斋合王鹤坡张一桂集题曰三诗翁镂板传之三君皆珠泾鎭人也`】  

初夏即事  

緑隂清馆午风凉花落晴沟水亦香市担鰕鱼从晓卖邻家樱笋及时尝筐盛杂絸缲丝急场扑飞蛾打麦忙寒食过来芒种近谷芽今似韭芽长  

买舟  

两儿扶醉采芙蓉惊喜扁舟落手中到处溪山堪出入此身天地任西东出门便觉轻千里伸脚还能睡一翁昨与河神浇福酒三江吹断石尤风【`自注家有奥堂`】  

和陈简斋清明日  

虚名何苦要人知五十称翁较未迟造物于人固多忌清明今日可无诗百年臣子麤安日八口妻孥向老时筋力渐衰双眼涩一生正坐读书痴  

春日江上  

江晴燕子故飞飞江上春帆何处归南浦久怀芹菜美北山初献蕨苖肥心惊醉语常多悔事到中年渐觉非明日舞雩须一徃二三童子试春衣  

髙阁对坐有怀鹤坡  

静里身闲不欲眠寺西髙阁寄超然沧波万顷来天际白鸟双飞去雨邉洗竹祠前依水槛卖鱼仓口就泷船王程消息三千里惆怅莺花又一年  

傅起岩【`一首`】  

起岩初名洪字晋卿既更名字梦求无锡人有正峰集  

京师书事次舒国裳殿撰  

京国烟花重卢沟雪树消宫陈开帟幄仙仗下箫韶御酒蒲萄緑官庖芍药调天顔多喜色报捷在今朝钮仲玉【`三首`】  

仲玉字贞父吴江人有五浮山人集【`丰存礼云鳬溪格律谨严神气飘逸不为钩棘之语　俞羡长云孙太初一代诗豪罕有所许可独与吾乡钮贞父善时相唱和　林若抚云五浮山人诗根本性情纒緜悠而秀骨独存　朱长孺云浮溪隐于医其诗出入魏晋三唐众体咸备　金孝章云鳬溪诗郁纡深婉虽处草莽有忠爱之思诗话鳬溪漫稾丰存礼序之而世罕传近其裔孙刋五浮山人集迹其当时恒与孙太初黄勉之酬和诗亦颇类太初非勉之可及`】  

崔二丈园亭  

芳园甫营葺修竹稍隂翳村径入沙平柴门俯江闭惠风荡炎氛微雨续新霁好鸟时相鸣疎花还自媚于焉一徜徉颇惬幽人意宁违官府期且与邻翁醉  

返照  

返照吞江色归云护石田半含吴地曲不尽越山偏万木回元气羣鸦接暝烟飘然陆鲁望随意汛湖船  

微隂  

云气微含雨江村小作隂烟中双鸟没天际一龙吟落日伤春事扁舟系客心放歌岩木动随意酒杯深徐　充【`一首`】  

充字子扩江隂人有鐡砚斋集  

题扇  

緑树隂中款竹扉几家临水狎渔矶日长门径无车马燕子杨花自在飞  

赵　金  

金字淮献乌程人布衣正德中诏徴不起有浮休集【`诗话徴士居南浔著书阛阓闲入其门者有如深壑恒坐小艇出入五湖陶然自酌南坦箬溪二尚书结岘山防造庐请入社不应也年六十营茧室敛平生齿牙爪发之已脱者洗涤而囊盛之以为殉葬之具赋全归诗三章其一云忆昔髫年时尝记齿初龀歴歴真牙生蔬食借以进迩来筋骨衰齿牙揺且振朝夕学种之种之惟自愼余龄已七十疎豁落殆尽万物有消长死生当委顺其二云十指之爪乃筋之余搔彼白首借尔爬梳一弹指顷岁月其驶时或蜕之式用藏只嗟嗟此爪我心不违他日观化亦从而归其三云朝梳暮梳白发满首一朝秃尽眞成老丑藏诸囊中括之无咎天地一毫惟我所有人言白发公道不负我将全归其顔何厚又自为生祭文挽诗自是不复出年八十九而卒其诗不蹈时习取境故超`】  

过菱湖  

去去余不路遨游一问津村孤船作市地絶水为邻菱澫官租足鱼鰕野馔新众山遥映带相对碧嶙峋  

郊居  

自爱闲居卜近郊独将心迹寄衡茅桃花水泛鱼吹浪芹草泥香燕补巢杂植桑麻供国税细分杞菊入山肴平生方外谁为友冷澹云霞信可交  

陈　鉴【`二首`】  

鉴字用明海盐人有勾谿集【`钱防卿云山人诗鲜芳幽旧刿琢性灵絶无浮音滞响`】  

西村诸社友见访雨夜分得微字  

门外泥深草路微满江风雨暗斜晖春潮正急不可渡有酒相邀且莫归屋帽田衣留竹桁茶烟药火共柴扉重招更有荼防帖烂醉花前愿岂违  

种菜  

晓日园头抱瓮频满衣寒气露华匀老夫一箸非容易为语人间食肉人  

徐　繗【`三首`】  

繗字绍卿吴县人有在笥集【`黄清父云徐君掞藻最早享年最永其诗贵华采尚标致经营用思愈入愈深防缀既成更务清朗吟讽再三真赏自得　皇甫子循云山人以诗名者张子言孙太初皆游大人以成名君独不自造请阨穷已甚而志犹畅适其篇什格髙调古意新句秀防逺而辞缛声谐而气宕谓不出于孙张之右邪　刘子威云蘓有两徐生昌谷气俊而疏绍卿思新而缓譬诸乐或舒以促或緐以杀各以一成诗话绍卿学诗于蔡孔目而标格矜爽所谓弟子不必不如师`】  

谒伍相祠  

湖口风色霁系缆登云厓廻阡度修垄肃穆趋神祠翠柏荫坛宇碧草生阶墀英贤去千载灵气俨生时晖晖烛影耀霭霭香烟滋入郢志亮毕栖越心空疲不忘嗣主谏恐负先君知朝承镯镂赐暮见东门师空江日夜流忠烈何时隳至今姑胥台空伤麋鹿驰  

闻黄子得之下第  

十上空垂槖三春祗弊裘説难心独苦涂逺暮何投闻鴈书频系看花涙暗流谁怜一生恨头白在皇州  

甲子除夕宿鱼卿馆  

旅迹元无定衰情此更加飘零逢岁夜惆怅宿君家醽春生緑风霏雪度花故园今夕意凄断若天涯姜　【`二首`】  

字仲吴江布衣有集  

【`诗话布衣沉思韵语具襄阳孟六之体所欠筋骨`】  

暮秋集白阳山人五湖田舍  

倚槛开湖色钩帘见浦沙晩田惟种秫春浦亦宜落帽松风近浮觞竹日斜坐来忘出处幽意爱陶家  

牧童  

烟中草深黄犊肥百舌绕身原上飞斜阳几处吹芦笛头戴衣裳渡水归  

黄嘉仁【`一首`】  

嘉仁余姚人有半山遗稾  

田家  

烟含暝色入村场一亩平田隔草堂急雨初收新水满蕅花香杂稻花香  

马　骈【`二首`】  

騈字共甫江都诸生  

【`诗话共甫为知泉州府事岱之子与兄驸次甫騆用甫并有诗名驸着紫泉集二十卷今失传共甫撰有春秋探微十四卷吾乡曹侍郎有其书而扬州新旧志均未之载也诗颇去陈言`】  

晓行  

明河欲西垂树杪大星落隐隐逺烟消霜天一声角  

村猎  

陇断沙痕浅山空月色孤归来夜将午射得紫防狐张　金【`四首`】  

金字子坚江都人儒士  

题丁道士小房  

一径晩来雨千岩秋正深潭空鱼出藻果熟鸟窥林絶壑苍烟断廻廊败叶侵此中堪辟谷人世信销沉  

雨中泊太仓  

太仓城河潮水生石桥西下官鼓鸣客子思家孤梦逺舟人刺船双橹轻横风倒海浪作势急雨过山云不行暂时系缆小港口城门击柝闻初更  

寓岳祠  

寻常不到山前路洞口闲云尽日封时有听经童子至不知身是石潭龙  

泊金阊  

金阊门下灯火明吴姬水调歌入城曲终夜静不知处凉月满船春水生  

吴　防【`一首`】  

防字舜南髙邮州人诸生  

山居即事  

飒飒树头风山犬吠不已呼童啓柴扉明月照谿水蔡　圻【`一首`】  

圻字子封江都人儒士  

雨后即事  

乱流东下晩霞生破屋西邉落日明卷尽墨云山雨歇出门扶杖看天晴  

陈　瀛【`一首`】  

瀛字古厓海盐人国子监生选授宛平主簿  

石林山房  

轻风落树散林烟海日三竿正熟眠傍午起来花落尽不知雷雨过山田  

顾文渊【`一首`】  

文渊字静卿仁和诸生有沧江集  

晩发钱唐  

潮平小櫂发钱唐俄倾帆飞过冨阳两岸好山看不尽数声渔笛起沧浪  

杨学礼【`一首`】  

学礼号东濵上海诸生  

春兴  

菖蒲枸杞满庭栽书阁垂帘半掩开蛱蝶不嫌春色澹隔墙飞去又飞来  

陈籥【`三首`】  

籥字德音闽县人有竹居集  

送辰翁还闽  

飘零同楚越此别各风烟后防知何日相思动隔年孤灯双泪尽万里一帆悬谁见家园好椒花胜里传  

寄讯  

春风转忆别衡庐淮水茫茫老客居却被故园儿女笑至今犹作未归书  

除夕感怀  

椒觞两见客中传箫鼓喧喧暗自怜总使明朝得归去今朝还説是明年  

朱应辰【`一首`】  

应辰字拱之一字振之寳应人应登弟贡士  

东湖曲  

曲岸香风起汀洲采白苹鸳鸯浮緑水偷眼荡舟人陈　宇【`二首`】  

宇字时清宁德人有五真集  

宜春舟次  

客涂寂寞晩风寒舟次宜春近石滩苦竹丛深山鹧雨令人却忆郑都官  

园居  

无事栽扉尽日闲嬾情幽兴每相关却嫌新笋都成竹遮过门前一半山  

严时泰【`一首`】  

时泰余姚人官福建盐运司同知有牢盆集【`诗话山阴陈起侯撰浙士登科考于治辛酉载湖广中式一人严时泰注云辛未三甲按辛未登第者乃江夏人晩以右副都御史巡抚四川陞工部右侍郎致仕杨用修赠诗所云昻昻严夫子矫矫人中龙长才抱经济大雅含舂容叩之清庙縆朱瑟县之东序铿金镛者是其人也若余姚严时泰祗官福建盐运同知故其诗名牢盆集集中有云忆我东南来于时岁方晏又云暮叩西禅寺又云颇为微官缚皆在闽中所赋然则用修赠时别是一人黄棃洲徴君辑姚江逸诗误运同即侍郎未免为起俟所惑矣`】  

出城寻山  

雅负山泽情平明出游衍﨑岖既经丘峻絶还陟巘征衫清露濡垂萝或相罥萦纡度林泾草树益葱蒨古洞阒无人聊以憇吾倦幽鸟遗好音起觅不可见含情倚嘉树日暮增缱绻忆我东南来于时岁方晏春徂忽已夏逝景迅流电不乐复如何嗟尔发变  

王　瀛【`一首`】  

瀛字元溟防稽人有西湖冶兴  

韬光庵  

吟边喜与故人登老树无枝石有棱坐久江潮听渐近寒山髙出白云层  

## 明诗综卷四十四  

翰林院检讨朱彞尊编  

姚　涞【`一首`】  

涞字维东慈谿人嘉靖癸未赐进士第一歴官翰林院侍讲学士有明山存稾  

【`静志居诗话文徴仲待诏翰林相传为学士及杨方城所窘昌言于众曰吾衙门非画院乃容畵匠处此何元朗丛説述之而曰二人只防中状元更无余物衡山长在天地间今世岂更有道着姚涞杨维聪者邪闻者以为快心之论然学士尝与孙太初薛君采髙子业相唱和且闻山东李中麓冨于藏书特遣其子就学即防仲去官日躬送至张家湾赋十诗送别比之巍巍嵩华至其赠行序略云自唐承隋敝设科第以笼天下士爵禄予夺足以低昻其人于是天下风靡士无可称之节者几八百余年然犹幸而有独行之士时出其间以抗于世而天下之人亦罔不髙之求之唐则元鲁山于宋得孙明复二子岂有髙第显位为可夸哉徒以其矫世不湼之操好古自信之志足以风励天下而一时名流皆乐为之称誉焉耳今之世如二子者诚难其人吾于衡山先生窃以二子比之而衡山之所造则又有出于二子之所未纯者先生明经术以为根本采诗赋以为英华秉道谊以为坛宇立风节以为藩垣盖尝闻之却吏民之赙以崇孝也麾宁藩之聘以保忠也絶猗顿之游以励廉也谢金张之馈以敦介也不慑于台鼎之议以遂其刚毅也不慁于輶轩之招以植其坚贞也此数者足以当君子之风而先生未始以为异也声震江表流闻于天子之庭先生亦乌得而逃哉曩者先生之贡于春官也朝廷録其贤防而官之翰苑儒者共指以为荣而先生不色喜官仅三载年仅五十余先生遽以南归为念吾每谬言留之而先生持益坚三疏乞归竟得请以去先生其有悟于达人之指邪嗟夫先生尝试于郷矣有司以失先生为耻而先生之名益髙尝官于朝矣铨曹以不能留先生为恨而先生之节益重荣出于科目之外贵加乎爵禄之上罻罗之所不能取絷维之所不能縻樊笼之所不能收弹射之所不能惊翩然髙翔如鳯皇之过疏圃饮湍濑回防汜下视泰山之防啄腐防以相吓者何不侔之甚也传所谓难进而昜退昜禄而难畜者其先生之徒与自大道既漓好恶立于一乡而不可达于天下之广毁誉徇于一时而不可合于万世之公故吾之论先生直以鲁山明复为喻而使世之观先生者不当以三吴之士求之也绎其词倾倒为何如者而谓学士有是言邪金华吴少君诗説谎定推何太史然则元朗乃好为诳语者世之论者信何氏之説遂不録学士诗未免偏于听矣`】  

秋夜偶成  

新凉沁苎衣楚客悲迟暮林叶堕寒飔皐禽警清露银河没半空秋影在髙树何处洞箫声吹徧江南路徐　阶【`十三首`】  

阶字子升松江华亭人嘉靖癸未赐进士第三授翰林编修抗疏论孔子庙制斥为延平府推官稍迁浙江江西提学副使入为司经局洗马歴升礼部尚书入直无逸殿寻入东阁办事累官少师吏部尚书建极殿大学士卒赠太师諡文贞有少湖集【`陈卧子云徐公经世之才其诗不专台阁`】  

【`诗话先祖妣徐安人为文贞公曾孙余少日登世经堂覩永陵手勅罗列梁栋间盖得君久而不衰罕有过焉者当日袁懋中于西内撰青词湛元明为钤山作诗序贻笑士林而公不露所长读少湖文集有醇无疵非诸公所易几矣`】  

感兴  

烈风振黄尘长夜何飕飕浮云东南来各有雨雪谋美人金玉姿防防倚髙楼寳玦双明珠欲致道阻修严霜瘁百草荏苒岁已遒寒暑互代谢日月无停辀至理谅斯存耿耿生百忧冥冥双飞鸿可望不可求  

赠传神萧鸿胪  

萧君七年别来自江西湄以彼絶妙手写我羸顽肌挥毫捷风雨初不经意为须臾两徐生竝出当前楣儿童走相问何以更有兹我笑不为言视久窃自悲容顔丑如此已见犹恶之旁观尽才俊何由使愉怡请君为润色稍就娬媚姿君怒不复譍我亦惭无辞誓终抱此丑亟订渔樵期  

送考功朋石杨君赴留都  

昔人贱荣达今人慕通显所履非有殊中得异深浅欣戚縁感生尘幻非实践望賖情日悲理防境俱遣子年二十强才器重瑚琏春明去不顾此意昔所鲜因之内自媿孱钝玷华选防当理归楫长啸谢轩冕  

送司封仲芳杨子赴留都  

哲人重道义朝贵不足縻丈夫志四方逺适非所悲如何与子别怅怅不忍辞古道日沦替羣防纷追随子独谅迂僻经训相劘规去住忽以异丽泽安所资頽波无停流灵耀亦西驰感此重念子何以慰尔知至理不外得吾心实吾师愿言励操存千里同襟期  

送沈进士子善尹鄱阳  

治民如烹鲜此语传自昔迩来才俊士古训耻诵习哗然烦其令借口兴与革遂令田野间奔走废耕织朝廷念元元置吏务安辑岂意更劳扰肥身重民瘠沈生起巍科探讨遍六籍况复有家教兹义谅能识鄱阳号乐土近稍异徃日抚摩还冨厚夙夜在努力髙才如骐骝千里初发迹康庄与曲径慎哉审所适  

送赵甥赴卫辉幕  

汝母予之姊六年长于予予昔生十龄夜烛诵诗书汝母执女红竟夕与予俱兹事四十年想像昨日如头颅各已白相望天一隅每怀骨肉情中宵起嗟吁春来获见汝差足慰烦纡汝今幸有官汝母当怡愉汝本故家子书香袭巾裾予衰媿忝窃早晩赋归欤汝宜两念此奉法保民誉禄养傥能久庻报生汝劬舅甥共休戚赠言不以防朂哉万里程夙夜慎所趋  

送王国完东归  

春色千门桞归航两月涂岁更乡梦切客去草堂孤防合期犹阻翻飞意不无瑁湖烦问讯松菊恐荒芜  

送曹一坡判长州  

衡岳已无鴈辰阳吁可知未愁防面阻豫计得书迟屯戍烦兵力流亡苦岁饥若为宣帝泽逺慰故人期  

洲风雨不克渡江  

未遂归来愿空惊岁月奔布帆三日雨茅屋数家村山气遥连海江声近到门无縁得飞渡东望欲消魂  

送顾起元甥壻之京  

病中愁送客况复是残年雨雪三更梦江湖万里船天垂龙塞没星接鳯城悬到得燕山路应书数字传  

广信阻雨有怀子明弟  

山国夜多雨冥冥气不分石田寒贮水松迳湿蒸云洒密愁仍见声微醒故闻西堂何处见知共惜离羣  

分水关  

峻岭开闽服重关限楚氛星随分野异地渐燠凉分人语听难辨山名得未闻所嗟南逝水不似北归云  

横溪为彭允祯赋  

横溪东去水迢迢虚阁重檐共寂寥山外夕阳低度鸟雨余春渚暗通潮寒空落叶书声静秋草孤帆客梦遥欲徙西湖湖上石为君乗月更吹箫  

潘　恩【`四首`】  

恩字子仁上海人嘉靖癸未进士累官南京工部尚书改都察院左都御史卒赠太子少保諡恭定有笠江集【`张惟静云子仁诗型范自然体裁各适已深入作者堂奥　徐伯臣云笠江诗祖盛唐充然自得　王元美云公诗根柢邺中间及开元大厯`】  

【`诗话先大母徐安人为恭定公女孙所出予七龄时塾师课以属对不协安人述旧事谓公六岁能调四声因以公所订诗韵辑要授予自是知别四声矣公诗凡风雅什乐府五言杂体靡不拟又与髙子业田叔禾相酬和知其用力深而取友之善也`】  

塘上行  

緑蒲生中池其叶何蒙茸与君缔昬媾焉知鲜有终三月杨柳花飞泊随春风入沼化为萍吁嗟无定踪冲波一相激叶叶自西东我心元不移君情忍中絶妾生禽不如鸳鸾故成列妾生草不如丝萝可髙揭妾生木不如连理枝纠结越鸟岂北翥吴江不西旋妾生一以弃苦相诚可怜恨无奋飞翼委志毕君前  

从庾岭北归至万安县舟中作  

嗟余谬时网作吏入西粤饱歴五岭云四见梅花发草树冬常青岚雾昼不歇徇禄叹迷方留滞惭英达驾言适京师归途岭初越忽惊险阻尽俯视原隰阔白沙缀疎星碧水澹华月乗流耳目新破浪精神豁鸥鸟防我衷飞鸣恣怡悦虽牵行役悲吾躬庶可阅  

当阳晩行  

山行日有程中路速修轸牛羊夕下来岭日忽以尽石滑露华零木号风力野烧渐已微疎星忽而隐倦翮怯途遥迷方怜步窘仆御惨不欢劳生况多疢抚时百虑煎于役良足悯惜哉绂冕牵久负沮溺哂  

湖上  

西湖如练风日清西山屏障更分明上方金碧自相映下界鼓钟时一鸣槐柳青溪张席罢菰蒲白水放舟行此时政切东南想怪尔浮云空北征  

郑　晓【`一首`】  

晓字窒甫海盐人嘉靖癸未进士累官南京吏部尚书寻以右都御史协理戎政改刑部尚书卒赠太子少保諡端简有集  

【`诗话端简公家法甚严遗训子孙倡优不许入门违者以不孝论屏诸宗谱之外筑别业于城东北隅穿池中央四面种蔬药賔客至者燕于池上百可亭亭阴有牡丹数本尝与夫人玩花豚一蹄鱼一尾鸡子四枚酒三行而已嗣先妣孺人为公来孙予尝读书其地芋魁芥孙豆棚堰恍若深村今已属之他姓矣公鋭意经史学韵语不多作然曾刋鸣唐万选絶句以行非不留心风雅也`】  

彭城  

彭城天下险万里接河源落石东南断飞涛日夜喧江淮连絶岛齐鲁入平原寄语当关者征求无太繁张时彻【`七首`】  

时彻字唯静鄞县人嘉靖癸未进士授兵部主事改礼部出为江西提学副使歴福建参政云南按察使山东右布政使河南左布政使以佥都御史抚四川再抚江西迁南京刑部侍郎改兵部进尚书有芝园集【`杨用修云芝园匠意铸词色具体备　江于顺云唯静立格汉魏取材六朝而音节变调出入开寳之间情属景生神在象外　陈卧子云司马乐府颇有造构近体宛倩丽逸如层台佚女意帯云霞`】  

【`诗话芝园乐府不规摹古人较之济南觉胜五律颇近初唐七律潦倒麄疎无讥焉已`】  

彭彭者车【`五章`】  

彭彭者车于彼河洲有美丹漆不以饰辀彼君子兮使我心忧【`一`】彭彭者车于彼河侧矫矫骐馵不以服轭彼君子兮使我心恻【`二`】尔之矣众维韦矣尔之石矣众维脂矣匪尔图之狂维众之迷矣【`三`】矢之既释不可及也锦之既张不可卷也我生有定终不可转也【`四`】修尔疆畎艺尔黍稷保艾尔生夙夜无斁如彼见龙时哉斯匿【`五`】  

秋胡行  

众鸟有匹胥遨以游挚而有别实惟雎鸠彼谁者子矫矫卿侯突而好我中心孔羞卿有妇兮妾有夫恱彼姝兮曾雎鸠之不如兮【`一解`】仓庚喈喈春日载阳执我懿筐采彼柔桑彼谁者子车马龙骧含情流睇黄金是将兽有穴兮鸟有林卿有金兮不如我有心兮【`二解`】明明日月照临下土女子有行畏彼多露谁彼者子绣衣朱辂美也可悦不念其故山有木兮水有鱼子不信兮孰可与同居兮【`三解`】  

北征杂咏【`二首`】  

养鸟莫养鸾萟蔴莫萟兰芳香难为用过美多忧患田甲贱死灰白日摧氷山时运有来去祸福无定端周道荡如砥朱门竞弹冠咳唾生风波诛夺在一言日月不常盈人生岂得安栖栖岩穴士无为耻泥蟠  

羲和无停轨寒暑更相易岁暮谁不归独为逺行客荆榛当路衢乌鸢翔我侧疾风吹沙尘白日忽以匿筋骨既憔悴感此增怵惕悠悠赴壑鳞戢戢归林翼物性有如此行役不遑息阊阖不可攀阆风不可即果腹适莽苍浩荡将安极  

长安道  

月晓【`一作曙动`】开长乐风清【`一作莺啼`】绕建章龙媒驰道出鳯吹彩旌扬绣陌生朱雾铜沟映緑杨渭桥春水涨日日浴鸳鸯  

斋居  

紫阙风云迥彤庭日月临明禋昭代典肃戒小臣心雨露春偏渥星河夜不沉长安千万里应献太平吟  

闾阎曲  

谷熟不到釡丝成不上身莫道江南乐江南愁杀人欧阳德【`一首`】  

德字崇一泰和人嘉靖癸未进士累官礼部尚书赠太子少保諡文庄有南野集  

送胡九峰改太常少卿北上  

丹枫江上路送尔倍沉吟南北如相避谁从话此心渐鸿遵月渚倦鸟怯云岑孤负溪山约临风抚素琴马　坤【`一首`】  

坤字顺卿扬州通州人嘉靖癸未进士累官工部尚书有石渚集  

苦雨  

南国春来不肯晴阴云接地暗山城翻风何事鹳【`一作鹤`】防下唤雨忽闻鸠一鸣处处蚕饥吴地妾牀牀屋漏杜陵生莺花三月空无頼独掩柴门对短檠  

朱廷立【`一首`】  

廷立字子礼通山人嘉靖癸未进士除知诸暨县入为监察御史升南太仆少卿终礼部右侍郎有两厓集  

杜宇  

愁烟积雨过芳辰乍喜浓隂緑树新杜宇多情啼不歇山中可有未归人  

吴　鹏【`五首`】  

鹏字万里秀水人嘉靖癸未进士累官吏部尚书加太子太保有飞鸿亭集  

【`诗话尚书居里门不自韬晦以是乡人皆恶之防有诏许佃浮屠废寺为民居公子继输直于官请佃楞严寺隙地且酬僧徒以白金四百两因葺野乐园盖与势占者稍有别矣园有堂曰先瀛前为圃曰闲闲曰猗猗曰忘机曰都春门曰吾如所堂后有楼曰云日楼前亭二曰潄芳曰临赋小沼环之左右斋各一曰悟真曰守虚园成尚书自为作记告诫其子谓宫室勿崇土田勿辟与马勿饰服御勿奢饔饩勿珍执业勿懈交游勿滥乡邻勿竞施予勿吝辞受勿茍观其出言也善方诸席宠灭义以恶终者亦有间也尚书诗文颇条畅特少警策当在徐沛拯民之饥截漕粮数万发之而后请命又败永城贼师诏于五河胆略亦有过人者比于吴之陆完差可恕尔`】  

潞河发舟  

解缆催笳鼓青春万里行烟笼堤柳密水泛野鳬轻独立思王事无才补圣明此心怀魏阙怅怅櫂歌声  

永平道中  

疎雨未滑道秋风随使轺磴危频下马溪断不逢桥板屋居何陋蒲蛮习更骄暝投孤舘宿寂寞听邻箫  

夫椒山  

夫椒山前孤草亭天风防防秋冥冥客来独鹤忽飞去七十二峰湖上青  

舟行杂咏【`二首`】  

山花琐细蔟邮亭小艇渔归水气腥一路东风嘶去马土墙斜飐酒旗青  

驿亭素壁上苔痕亭下奔流净不浑惯是秋河愁泛滥渔家偏占白鸥村  

屠大山【`二首`】  

大山字国望鄞县人嘉靖癸未进士累官兵部左侍郎巡抚应天与倭战失利被逮系狱既而释归有集【`屠长卿云公归田后与里中故人纵饮酒酣援笔作歌了不求工而徃徃神来非词人呕心所得`】  

杂咏  

古道有蒺藜行者戒经过新径富桃李过客肩相摩古道日以微新径日以多江河逝悠悠叹息将如何  

闻道  

闻道黄河套年来势不同惊尘昏陜右逻骑薄辽东五月金符动三军铁马雄何当清絶域再见幕南空李　仁【`一首`】  

仁字元夫东阿人嘉靖癸未进士累官右副都御史有吾西遗稾【`朱中立云吾西清婉和粹有中唐余韵`】  

茂钦至得德兆起居  

不见黄生久天涯怨索居椒兰怀楚客氷雪断江鱼白日登山屐青春负郭庐虞卿能发愤防见早成书李宗枢【`一首`】  

宗枢字子西冨平人嘉靖癸未进士除诸城知县徴拜监察御史出为河南佥事歴佥都御史抚河南  

度居庸关  

峻壁含云迥飞湍接涧回虚闻三峡险疑是五丁开荒树分天宇惊沙暗戍台祗惭持节度岂是弃繻来刘　隅【`一首`】  

隅字叔正东阿人嘉靖癸未进士授福建道御史出为四川按察佥事坐谪稍迁永平知府升河南副使进按察使以右佥都御史巡抚保定终右副都御史有范东集【`朱正立云范东意气安闲辞防沉快有杜陵遗意`】  

过宿州  

忆昔乗轺过霜飞楚甸清十年频去国此日重含情浦树浮烟逺河流入海平山川望不极春草徧王程【`一作伴孤征`】  

李舜臣【`二首`】  

舜臣字懋钦一字梦虞乐安人嘉靖癸未防试第一由户部主事改吏部歴考功员外郎出为江西提学佥事改南国子司业转尚寳卿久之召为太仆卿有愚谷集【`孔汝锡云愚谷诗优柔涵泳粹然一出于正诗话李献吉有九子诗李伯华仿之亦作九子诗以懋钦为首次以刘子素又次罗逹夫余则吕山甫熊叔仁唐应德赵景仁王道思潘子抑也子抑名髙太原人王恭襄琼女壻中嘉靖壬辰进士以翰林编修建言罢官伯华诗所云贵人怀私愤假公得一逞也又诗云潘君气最豪权贵等鸿毛身废谈邉务家贫卖寳刀又云有书过千卷有田不一顷亦一负竒之士所着春谷集不传李伯华辑明隽仅録其一诗而已近见晋人编仕国人文竟不及其姓氏惜夫`】  

初度友人过饮  

乍喜髙轩过还惊短鬓催相看俱老大相慰是归来浊酒家能酿黄花手自栽今宵踏明月莫惜醉中回  

徐锦衣西园  

暖日红芳树晴烟碧小溪春风二三月定有好禽啼陆　铨【`五首`】  

铨字选之鄞县人嘉靖癸未进士除刑部主事谏大礼廷杖迁兵部员外转礼部郎中为张孚敬所忌出为福建按察副使歴广西按察使广东布政使有石谿集  

【`诗话石谿论诗专以性情为主尝曰宋人不能为唐唐人不能为汉魏时为之也其偶似者宋之似唐唐之似汉魏尔故诸体不沿时习五言如鸟白云中树山青雨后峰乱帆争入浦羸马怯过桥越竹成游轿吴蚕吐钓丝七言如山田雨足秋仍熟石室风髙夏以寒絶壁有松人不到深林无主鸟相忘沙头水急潮初落山腹烟多雨未收野树巢空惊鹤去浅沙船动觉潮来轻便度岭双肩轿小巧穿桥独橹舟一别动经千里阔百年消得几回忙皆非陈言也至若狱中次季举之韵云圣怒不妨为孝子狂言岂敢托忠臣庶几哉忠厚之遗矣`】  

民謡  

毁我十家庐构尔一邮亭夺我十家产筑尔一佳城官长尚为役我曲何时直本是太平民今愿逐逋客  

拨闷  

修涂密春雨新水浮硗田滩声起林杪浦色迷逺天溯游违水性力挽苦不前归情逐飞鸟度日长如年前村霭云树望久生夕烟来船翼防橹疾若矢发劳逸迥倍蓰迟速殊相悬事以乗机昜力因失势捐引触悟至理何独舟行然  

湘湖与陈见吾同游  

陈侯慷慨作赋才置酒携我湘湖隈湘湖去县十二里津吏伐鼓防船开须防山旷湖风发船头喷浪声如雷酒酣日落鳬鹥乱振衣倚櫂登荒台人言夫差昔困越直待乌啄行成回至今山脚号排马天风飒飒吹枯荄十年转盼似昨日败军胜将同灰埃陈侯陈侯归去来登舟长啸且衔杯眼前功名亦吴越吴越于我何有哉  

再和宣明馆阳明先生韵  

五色晴江雨后痕乱峰云气月华浑边陲万里还通驿盛世深山亦有村兴至欲穿双屐去愁来只对一灯昏夜郎诗思知多少恐有当年迁客魂  

清明  

清明日薄昼阴阴篱外新秧短似鍼缚草象人田畔立借他风力逐飞禽  

顾梦圭【`五首`】  

梦圭字武祥昆山人嘉靖癸未进士累官江西右布政使有疣赘集  

【`诗话武祥清约自居有同寒素当参议粤藩赋诗云夏月行部至雷州思制一葛且复休冬月行部至防州思制一裘且复休故衣虽穿尚可补秋毫扰民民亦苦胡威之清何以过此吕仲木撷梅花赠之曰武祥如此花矣闻者以为美谭`】  

拟古  

雝雝云中鴈八月徂南方念彼北风来怛焉怀稻粱九月气已凄十月繁氷霜生成【`一作来`】毛羽单髙飞不成行君门有钟鼓听之徒自伤  

漷县行  

入城半里无人语枯木寒鸦几茅宇萧萧酒肆谁当垆武清西来断行旅县令老羸犹出迎头上乌纱半尘土问之不答攒双眉但诉公私苦复苦雨雹飞蝗两伤稼春来况遭连月雨县城之西多草场中官放马来旁午中官占田动阡陌不出官租地无主县中里甲死诛求请看荒坟遍村坞  

珠池叹【`幷序`】  

廉州平江青鸾杨梅池雷州乐民池产珠地也先朝率十五六年或十年一采始得美珠上供迩者三年再采珠已竭矣所得皆碎小藩臬有司竝受诘责不知此物生息甚难取之太频安得圆美每采费舟筏兵夫以万计顽悍之民因縁为盗今雷防凋敝已极采取不止将有他虞余承乏摄此事傥议复采当疏闻圣明必不以无益害有益也  

汉家嫔嫱无丽饰南海逍遥养泉客昭阳新宠鬭新妆照乗之珠苦难得孟尝美政龚黄班今人反怨珠来还玺书三年两颁降骊龙赤蚌皆愁顔徃时中官涖合浦巧徴横索如豺虎中官去后玺书来谁诉边陲无限苦野老村童不着裈四山戎马夜纷纷竹房无瓦缾无粟犹折山花迓使君  

感事  

画防门前车马稀东市洒血沾朝衣中台转盼无光辉华亭唳鹤声哽咽月中空唤行人归  

谒康陵  

早雾笼山暝新松匝殿稠三边余武烈八骏想神游花蕚皇情逺衣冠岁事修伤心大官酒犹得献千秋髙叔嗣【`二十二首`】  

叔嗣字子业祥符人嘉靖癸未进士授工部主事改吏部歴员外郎中出为山西参政终湖广按察使有苏门集【`廖鸣吾云诗人之有事于楚者若邉廷实之冲澹徐昌谷之超逸李川父之脱洒髙子业之奔放咸足被之广奏登之升歌洋洋乎其盈耳也哉　陈约之云子业谢絶品流因心师古每有属缀伫兴而就宁复罢阁不为浅易徃徃直举胸臆刮抉浮华存之隐冥独妙闲旷有苏州之冲澹兼曲江之沉雅体王孟之清适具髙岑之悲壮词质而腴兴近而逺洋洋乎斯可谓之诗也已　蔡子木云苏门诗在我朝当属第一　李伯华云何李虽是大家去唐却逺苏门虽云小就去唐却近蔡白石王岩潭以为国朝第一其言虽过要之不可尽非也　王元美云髙子业如髙山鼓琴沉思忽徃木叶尽脱石气自青又如卫司马言愁憔悴婉笃令人心折又云髙子业空谷之幽兰崇庭之鼎彞也又云刻羽雕叶舍陈而新吾推子业然不能讳其促　王敬美云诗有必不能废者虽众体未备而独擅一家之长如孟浩然洮洮易尽止以五言隽永千载竝称王孟我明其徐昌谷髙子业乎二君诗有不同而皆巧于用短徐以髙韵胜有蝉蜕轩举之风髙以深情胜有秋罔愁妇之态更千百年李何有时废兴二君必无絶响　呉明卿云献吉仲黙竝策上驷而驰中原子业虽骖驾第缓辔后至耳刘仞叔云苏门思悟入诗在晋魏初唐之间　顾言云参政诗若磊磊乔松凌风迥秀响振岩谷　胡元瑞云髙子业视李何后出而其五言之工不欲作今人一字在唐不减张曲江韦苏州矣又云正五言律自李何外如薛君采之潇洒温醇髙子业之精深华妙置之唐人毫无媿色然二君俱不能为七律髙盖气局所限薛由工力未加　黄清甫云髙诗绰有意见不假縁饰吐言成章诵之若落落直致而中自丰腴　马仲良云羊孚有言资清以化乗气以霏遇象能鲜即洁成辉四语可画一子业也　范介孺云子业多粼涟之致惜未竟其诣陈卧子云子业沉婉隽永多独至之言读之如食谏果味不骤得又云子业词存清旷意成凄楚　李舒章云子业如疎林清罄聴者振衣`】  

【`诗话嘉靖初后生英俊稍稍厌弃李何子业以吏部郎谢病归时献吉留开封辞必摹古子业自序读书园稾谓本非所长而虽力摹之度必取调于众其立意固殊读其诗如食哀家棃止渴虽爽而不伐性如以水精盐进酒虽薄亦能醉人李中麓六十子诗于子业有云蘓门能入室何李只升堂其倾倒也如此`】  

古謌  

荆和当路泣良璞为谁明茫然大楚国白日失兼城燕石十袭重鱼目一笑轻古来共感叹今予益吞声  

再调考功作  

引疾三上书微愿不克谐徙官复在兹心迹一何乖轩裳日待旦阊阖凌云排入属金马籍出与羣龙偕积贱讵有基履荣诚无阶但惜平生节逾久浸沉埋既妨来者涂谁明去矣怀鸟迷思故林水落存旧涯唯当寻素业归卧守荆柴【`益藩潢南云委婉非俗客能道`】  

秋情  

凉风吹庭树萧然已暮秋岁运空云徃客行胡久留良时每易失微志果难求余光傥可积但空成山丘  

病起偶题  

空斋晨起坐欢游罢不适微雨东方来隂霭倏终夕久卧不知春茫然怨行役故园芳草色惆怅今如积  

雨中简子仁员外  

积雨旷朝暮层城苦沉沉端居谁与言抱此怀人心一为轩冕拘遂使名迹侵长媿豹姿隐雾南山岑君通微妙理伫想开尘襟  

简袁永之狱中  

本同江海人俱为轩冕误子抱无妄忧余有多言惧昔来始青阳今此已白露岂乏速进阶苟得非余慕罪至欲何言直以愚慵故众女竞中闺独退反成怒追诵古时人蒙冤谁能愬皇心肯照微与子齐归路  

元日同谷子延赋  

雄都盛賔客车马争驰骛芳辰启初年宴饮多所务不知灌园身何为迷方误郊馆抗空壑山扉启峻路良朋平生欢就我今朝步城因竝舍登径为穿林度微隂原上明片日云中雾青霞照深池白雪停幽树共贪岁欲新不厌日旋莫农田方在兹君岂数能顾【`益王潢南云造语精绮`】  

叙怀  

生长夷门郭徃来莘野路家贫无良谋躬耕有逺慕始穷伯王略遂览生民故曰余本空疎当年恣髙步庆彼鸣鹤期忝此飞龙顾亦知敝帚材早享千金误日月不我留抚心慙徃素【`益王潢南云辞意俱古`】  

移树道上  

春园就芜秽杂树生蒙密不知雨露功长养何多术婆娑使人怜斩伐终余恤乗时聊徙植于以托吾室交生两相当列映直如一转令门巷新遂放鸡豚出修修原上风团团村邉日纷吾本蹇劣兼尔抱忧疾敢学成都桑而谋荆州橘愿及垂隂成初志傥此毕  

归次南关驿  

祗役忽于今径涂宛如昨秣马息荒林振车越重壑岁暮滞还期客心怅不乐曰予本沉冥遭时乃濩落化海异微禽蟠泥岂尺蠖方因迁斥余始遂归来诺逝将入云峰灭迹从所托  

送别徳兆武选放归  

燕郊秋已甚木叶乱纷纷失路还为客他乡独送君罢归时共惜弃置古常闻莫作空山卧令人望白云  

春夕同李考功道旧  

下马春庭夕明灯夜雨深人多新岁感日有故园心磨灭名题柱凄凉赋卖金十年同省旧谁念各如今  

赋得峄山碑送李东升明府  

秦皇千载后峄岭尚遗碑断石青山路孤城沧海湄萧条余霸气磨灭想雄辞君到鸣琴暇应多吊古思  

得张子家书  

晩日照余晴荒亭暗复明归云度深树飞雨过髙城蹇劣惭当代栖迟笑此生空持一书札长叹故人情  

雨后有怀子延  

骤雨新秋晩微晴墟落间悠然抱藜杖率尔倚柴关空壑才容水流云故满山遥知城市里应羡此身闲  

西园再酬谷子延  

茅屋还相见冬郊那可闻荒城连冻浦落照与寒云逺树行时倚归涂到处分留君终日语犹自日思君  

武城漕河逢张使君忆考功旧寮  

岸坼留余照舟行称晩风归心千里倦行役一时同置酒沧波上停桡緑树中思君如河水何日不朝东  

送别萧司勲  

柴门夜语罢惆怅出前林晓日孤村映秋风落木深别来生白发归去换愁心还复茅檐下朝朝鸟雀吟  

井陉道中  

晓霜涂屋重寒日出林微改辙辞邉徼登车望帝畿深山藏驿道巨壑断村扉欲问前征侣迷津何处归  

晩趋忻口  

云峰聊极目立马独愁心岂直关山逺其如雨雪深笳声先入夜边气迥生隂畴昔长征意蹉跎力不禁  

沁州张源铺  

去国三年意还家此日心天寒客路永日暮众山深沙塞人偏老风霜马不禁如何更万里投迹楚江隂  

送管平田先生颁封秦府归省  

五等周分国三王汉世家日闻敦帝族时见遣皇华剪土仍鹑首疏邦自犬牙秦关通使节灞水渡征车过邑恩难屡登堂礼更嘉何如北山客行役动长嗟  

叶　份【`一首`】  

份字原学婺源人嘉靖癸未进士歴官山东提学副使有莲峰集【`汪禹乂云原学诗平妥中有逸思`】  

夜泊寿春驿  

万里愁行客孤槎自使星人烟昏晩渡渔火乱风汀桐柏长淮水松杉古驿亭谁家吹短笛凄断不堪听周　易【`一首`】  

易字时伯芜湖人嘉靖癸未进士歴官提学副使有赤山集  

春眺兼简杨石岩  

野旷春犹浅山明雪正残楚云栖树湿淮雨过江寒酒醒频看劒愁深独倚防客从天上至犹道未回銮陆　冕【`二首`】  

冕字宗周昆山人嘉靖癸未进士除礼部主事歴官陜西按察副使【`周子吁云宗周律已廉介诗雅健清古`】  

西夏曲【`二首`】  

秦关百二古称雄宁夏山河襟带同天险皇图元自固从前失策自和戎  

校猎河西日未曛摐金伐鼓动风云还军饮马长城窟野马黄羊各百羣  

韦商臣【`一首`】  

商臣字希尹长兴人嘉靖癸未进士除大理评事疏救议礼诸臣廷杖谪靖江县丞累迁四川参议有南苕集  

【`诗话南苕世为防吏时以比胡威父子归田后与蒋恭靖瑶刘清惠麟孙佥事济蔡同知玘唐主事枢陈参政良谟顾尚书应祥吴太仆龙朱太守怀干张通政寰施知州佑李知县丙吴副使麟参政龙一十五人结岘山逸老之社虽饎防不给而春秋必赴能不改其乐云父厚字原载中成化丁未进士仕至黄州同知有翠屏诗集不传霅峰者名云鳯乌程人官刑部主事盖续入逸老社者`】  

秋社和朱霅峰韵  

近圃青千叠遥山碧四围舟从天际至觞向雨中飞残暑蒲葵扇新凉薜荔衣更怜天欲霁返照弄余晖邬　绅【`一首`】  

绅字佩之丹徒人嘉靖癸未进士有中宪集  

寄汪水部渊之  

忆昔河梁别春华委芳树流光何迅速朱夏忽云暮园林莎鸡鸣檐隙疎萤度向晩辍簿书中庭浥微露搔首重踟蹰无亦以君故使者舒城来多君眷南顾遗我以先春开我以尺素殷勤报秋期江皋谐夙晤我欲徃问之苍波渺烟雾怅望寂无言鸣琴写情愫  

陈　褎【`一首`】  

褎字邦进宁徳人嘉靖癸未进士有骝山集  

灯花  

倦矣经年客归与万里家逺书期不至空自卜灯花冯世雍【`一首`】  

世雍字子和江夏人嘉靖癸未进士歴官徽州知府有三石稾  

赴滇南烟庄道中  

碧嶂千峰合黄茅一径开马从危石度人自乱山来暝树靑溪湿寒云白鴈哀漫停湘浦驾遥望汉江台刘汝松【`一首`】  

汝松字贞吾歴城人嘉靖癸未进士歴官知府  

送李进士之京  

春风吹岐路朝日照髙城青阳既骀荡林薄亦芬荣之子去安适迢迢入承明皇居一何丽双阙凌太清白马振长緌丹陛罗羣英匪才惭寡用髙歩羡芳声盛年志四海岂徒夸令名  

朱　淛【`四首`】  

淛字必东莆田人嘉靖癸未进士授湖广道御史建言廷杖放归有天马山房遗稾【`林雨可云损岩下笔清健一种疎宕之气足以移人性情`】  

【`诗话兴国太后将至礼部议由东安门入覆议由大明中门入张璁曰虽天子必有母也焉可由旁门入乎于是从大明中门入在永陵意中惟知有兴国太后而已嘉靖三年值慈夀皇太后诞辰有防命妇免朝贺损岩上言兴国太后朝贺既已举行慈夀诞辰乃闻报罢事体相类礼数顿殊臣切念武宗上賔苍生无主当时为孝庙后者惟慈夀所欲立尔手提神器亲授吾皇孝宗在天之灵所以望陛下之事母后者何如天下臣民之心所以望陛下之事母后者何如今乃旬月之间一举一罢彼此相较形迹太分何以慰孝宗在天之灵副天下臣民之望疏入永陵震怒匪蒋文定力救不能生矣同时疏诤者马侍御明衡也二公可谓格君心之非者损岩诗无俗韵诵之想见其人`】  

岁暮山中  

种梅山迳边下有牛羊道童竖恣攀翻纠纒昜枯槁殷勤谢邻翁爱此寒花好放牧须前山前山足丰草饮黄石友人黄正可晩青亭和师山题壁  

漫影落名山岁月累云周如何咫尺地兹亭今始游小草冐庭户寒花明墙陬摵摵髙树声萧然似林丘西风天欲暮雨意鸣灵鸠主人有好怀开尊更献酬相与各赋诗谈笑销百忧爱此同游人俱维静者流盍簪诚足乐万事吾何求  

赠丰山陈于廷  

我爱丰山无俗韵时时来徃小斋中野情自比天随子诗句多师陆放翁环堵萧然无一物才名早已动诸公长吟尽日不知厌兴入冥冥海上峰  

草堂前芙蓉正吐口占  

清霜一夜老蒹葭墙角芙蓉渐着花犹忆昔年江上看西风吹梦客思家  

卢　襄【`一首`】  

襄字师陈吴县人嘉靖癸未进士官职方郎中有五坞山房稾  

一谿  

一道萦村曲何年有此谿微风生细浪过雨失平堤渔溆舟相续仙源路不迷幽栖我亦恋梦绕石湖西狄　冲【`七首`】  

冲字仲虚溧阳人嘉靖癸未进士歴官南京工部郎中有春谿集【`陈山父云春谿思致隽爽体裁各轨其度音调亦遒诗话春谿歴仕不达晩乃为郎故其诗云官衔四转转万里垂老始博尚书郎其诗清澈类杨梦山特全篇合作者少`】  

临淮思  

淮之水兮清且浏思若人兮情夷犹遡予舟兮夕逝愿从之兮靡由淮之水兮淸且驶思若人兮不能已抱多病兮焉投隔淮湍兮千里淮之水兮洋洋睠我情兮难忘永悠悠兮冬夕辗转反侧兮未央悲莫悲兮生别离我思君兮君不知临北风兮陨涕属孤云兮南驰  

东寺竹  

林鸟已春声林竹尚寒影岂无竹外花爱此晩色静褰萝拂苔石透手弄清冷飞防迭相窜惊鳞时一逞慙非海上翁动物见犹警  

自铜仁至八盘  

岧嶤度修坂窈窕穿林木野烧枫半枯隂厓草全緑兽铤或冲人鸟嘤如度曲羣猨不畏人联臂下江浴人言此道险欣籍吾方足肩舆吟且眺一一得所欲月出江上峰夜上峰头宿何似长安涂飞埃眯人目  

徳州道中  

逺道嗟难到舟行触冻流山城寒击柝客梦夜封侯岸鸟栖还警村狵吠不休篙人真楚产助力发蛮讴  

谿上  

原树明残日谿风埽断云众山围野竝一水向田分鱼戏推萍转樵歌隔屿闻隐居逢此地无事叹离羣  

冒雨入白鹿  

树杪雨来风有声肩舆且竝树邉行路傍鸟去葛花落水面鱼游莲叶生山接流云多变态涧添行潦亦争鸣此来老子兴不浅巾折衣霑踏草坪  

喜晴  

东郊奄奄雨意足南郭浮浮云脚收鸬鷀刷翎水北岸蜘蛛添网门西楼虹垂古涧青红气日射苍波绀碧流曾苦妨农何事喜桔槔闲卧夕阳洲  

柯维骐  

维骐字竒纯莆田人嘉靖癸未进士官南京户部主事有艺余集【`谢山子云先生闭户五十年放意著述自成一家诗以积学胜人不易托`】  

【`诗话宋辽金元四史惟金史差善其余潦草牵率岂金匮石室之所宜储希斋撰新编防宋辽金三史为一以宋为正统辽金附焉升瀛国公益卫二王于帝纪以存统正亡国诸叛臣之名以明伦列道学于循史之前以尊儒歴二十载而成书可谓有志之士矣其诗文曰艺余者编宋史之暇作也先是揭阳王昂撰宋史补台州王洙撰宋元史质皆略焉不详至柯氏而体稍备其后临川汤显祖义仍祥符王维俭损仲吉水刘同升孝则咸有事改修汤刘稾尚未定损仲宋史记沉于汴水余从吴兴潘氏钞得仅存然三史取材纪传则曽巩王偁杜大圭彭百川叶隆礼宇文懋昭编年则李焘杨仲良陈均陈桱礼乐则聂崇义欧阳脩司马光陈祥道陈陆佃郑居中张暐职官则孙逢吉陈骙徐自明舆地则乐史王存欧阳忞税安礼王象之祝穆潘自牧着録则王尧臣晁公武郑樵赵希弁陈振孙类事则徐梦萃孟元老李心传叶绍翁吕中马端临赵秉善刘祁述文则赵汝愚吕祖谦诸书具在以予浅学亦曾过读其他宋金元人文集约存六百家郡县山水志以及野史説部又不下五百家及今改修文献尚犹可徴予尝欲据诸书考其是非同异后定一书惜乎老矣未能也`】  

别黄道卿  

繁霜肃野草廻飇振城树胡为子逺行值兹歳云暮我屦不出门为子临岐路子骖亦暂停岂不以我故我如蒿下鸟子如云中鹭动息各有宜安得长防晤防晤不须期努力慰所慕  

宏路驿  

雨歇江天净山回驿路迟客愁新歳减风物故乡宜花事余梅蕊樵歌缀竹枝祗慙司马病深负好文时丰　坊【`一首`】  

坊字存礼鄞县人嘉靖癸未进士除礼部主事以吏议免官家居坐法窜吴中改名道生字人翁有南禺集【`张惟静云存礼质禀灵竒才彰卓诡论事则谈锋横出摛词则藻撰立成士林拟之鳯毛艺苑方之逸驷然而性不谐俗行或盭中片语合意輙出肺肝相啗睚眦蒙嗔即援戈矛相刺亦或誉嫫母为婵娟斥兰荃为薋菉防若无人罕所顾忌知者以为激诡不知者以为穷竒也由是雌黄间作转相诋諆出有争席之夫居无式闾之敬鹑衣防缕湿突不炊僮奴絶粒而逋亡賔客过门而不入顑颔穷独以终其身不亦悲夫　王元美云丰道生如沙苑马驽骏相半恣情驰骋中多败蹶`】  

【`诗话南禺释褐后从其父学士熙谏大礼受杖阙下人方谓学士有子矣逮父卒戍所乃言非父本意忽走京师上书请追崇兴献王宜称宗入太庙永陵用其言而不録其人也归益狂诞恃才傲物作伪欺人撰子贡诗传申培诗説鲁诗世学古书世学石经大学窜易经文别裁异议一时若防和郭氏京山李氏澄海唐氏多惑之而不知本邪説也芝园一序可当声罪檄而怜才美意寔寓其中此等人第作犬豕相遇可耳诗不必存録而论列之期以祛后人之惑也`】  

十月十一日作  

去国已逾纪节及兹临修轨忽电逝壮怀终陆沉凄凄寒露结慽慽悲风吟芳草委遥泽惊鸟翔空林朝飞尚蝇羽夕寐惟虫音驰情有断简卒岁无重衾余悰奚足道云海劳予心  

## 明诗综卷四十五  

翰林院检讨朱彞尊编  

龚用卿【`二首`】  

用卿字鸣治怀安人嘉靖丙戍赐进士第一除修撰歴谕徳终南京国子监祭酒有云冈集  

武夷第五曲谒紫阳精舍  

九曲清溪流此地适居半上有丹屏围下有绿波涣嘉木杂异草神工留竒观山川泄幽灵晦明定昏旦茂囿小可耕浅渠清可灌我来谒紫阳维舟杨栁岸懐贤式居庐访旧穷考按钓防本夙心歴览骋披翫元理固予防奈此浮名绊行当息尘网永作青山伴  

冬日饮九山贠外怡薰楼  

开轩对南山苍翠日在眼山色佳有余引领意无限烟霏起暮容浮云自舒卷时见登山人歴歴谅非逺层楼具盘餐主人兴不浅清歌绕画梁冥心栖絶巘元理傥予防幽懐从此遣  

苏　祐【`二首`】  

祐字允吉一字舜泽濮州人嘉靖丙戍进士除吴县知县再知束鹿徴授监察御史出爲江西提学副使迁山西叅政陞大理少卿以佥都御史抚保定以副都御史抚山西入为刑部侍郎寻以兵部左侍郎总督宣大进兵部尚书削籍寻复官有谷原诗集【`朱中立云谷原所作格不髙而气逸调不古而情真穆敬甫云公意兴甚髙得句不苦自是盛唐遗韵　于无垢云苏公诗遒丽典雅卓然名家陈卧子云司马诗沉防雅练边塞之篇不愧横槊七律格律精严声调清亮咄咄逸羣而上`】  

闻警  

榆塞传刁斗经年未罢兵遂令青海箭复度白登城四野空多垒三军孰请缨辕门有颇牧万一早留情  

予归入倒马闗作  

南风吹雨傍闗来闗上千峯画角哀老去尚怜金甲在生还重见玉门开鹍弦谩引思归调虎节空惭上将才圣主恩深何以报车前部曲重徘徊  

张　鏊【`一首`】  

鏊字济甫南昌人嘉靖丙戍进士改庻吉士累官南京兵部尚书有迁莺馆集  

访赵元戎筑塞  

走马黄龙府观兵细栁营连山边雨合平野阵云横松漠悬秦壁燕支动汉旌犹怜赵充国辛苦筑金城陆　垹【`五首`】  

垹字秀卿嘉善人嘉靖丙戍进士累官右佥都御史巡抚河南有篑山集【`李元实云篑山诗文发乎中情根之理道无髙论无诡词淡然如菽粟之味可嗜而不可厌　陆子余云篑山言志为诗防非真响防华腴而不诩当阻阨而不挫叙逸豫而不淫宣伊鬰而不激`】  

【`静志居诗话嘉靖初吾乡诗人渐山而外有菁山篑山渐山集选家恒多采録两公诗或见遗譬诸图绘渐山丹青两公水墨鉴赏者好有不同非画品有髙下尔`】  

感述  

行人牵牛去乃谓邑之人无妄固有疾勿药戒谆谆所以君子徒兢兢慎厥身明期无人非幽欲无鬼嗔不虞誉方耻求全毁非真浮云翳白日白日岂终沦  

筑隄謡  

彼田髙我田低髙田积土河成蹊低田年年催筑隄筑堤复取田中泥去年大水百谷伤髙田得熟低田荒今年土龙雨莫祷髙乡之田爲茂草  

宿三义口  

云树苍茫合乡闗道路赊近船呼伴侣隔岸有人家草短烟横野江寒月浸沙家人应念我今夜宿三义  

郡廨似野斋  

青林依郡宅浑似野人居幸此无公事闲来展道书蝉声闻逺树草色上前除莫笑耽元寂功名意本疎  

弋阳道中  

石子船头磊磊溪声枕上潺潺人行上濑下濑梦隔千山万山  

张子立【`一首`】  

子立字原礼黄县人嘉靖丙戍进士除行人擢湖广道御史歴官右佥都御史巡抚延绥谪戍  

宁武闗  

龙沙北望接三闗十万旌干虎豹闲隘地风烟临晋水连营烽火动燕山行边将帅劳推毂胜算朝廷重转圜黠冦早闻驱马去将军新自射熊还  

吕希周【`二首`】  

希周字师旦崇徳人嘉靖丙戍进士歴官通政司使有东汇诗集  

【`诗话东汇于诗亦沾沾自喜其集不甚传由其子请论定于陆武惠也同里曹秋岳侍郎博徴文献集明三百年名公卿手书墨迹装潢成册多至七百家东滙杂诗在焉比集中所载者较胜亟録之侍郎殁后古林书画散作云烟曩之过眼者不复再覩矣可惜哉`】  

杂诗  

人生如萍藻泛泛浮江河东西逐流风南北信逝波波逝一以散风回复来过暖翠唼鳬鸭遥青逼蒲荷托身一水中漂转谅靡他深谷忽为陵天运其如何枯瘁同百草无复黄白华植根本无定浮荣安足多  

萍乡次赵都谏渐斋  

晚憇萍乡馆繁隂度短墙鸟栖人亦倦山僻雨初荒新月怜游子凉云梦草堂好风三百里吹我上潇湘华　察【`十一首`】  

察字子潜无锡人嘉靖丙戍进士选庻吉士改户部主事歴兵部郎中再改翰林修撰迁侍读学士掌南院有岩居槀【`黄才伯云鸿山诗追踪陶杜卓然大雅　王仅初云学士诗一意冲淡调出天成语皆心得王道思云子潜诗洒然自立于尘情累之表意象之超越音韵之凄清不受垢氛而独契溟涬　王元羙云华子潜如磐石疎林清溪短棹虽在秋冬之际不废枫橘　龚鸣治云韩子云和平之音淡薄愁思之音窈渺鸿山操和平之音而得窈渺之趣可谓兼才　宗子相云学士诗雅淡有靖节风　蒋仲舒云学士刋洗浮靡独秀本色诚陶韦之妙境也惜才具稍乏短于七言　袁鲁望云先生诗根乎性真妙乎言理冲粹清英不可境象　李本宁云学士五言有陶韦之致　郑平子云鸿山幽情秀句不减王孟　陈卧子云子潜清俭似茅茨下人李舒章云子潜如坐禅空山微闻钟磬`】  

【`诗话学士丰于赀纎纤务啬昼夜持筹不知吟咏性情何由超诣乃尔`】  

游善卷碧仙岩  

落日下空门斋钟出林莽偶兹叩精庐再宿翠微上旧游不知处但见松杉长岩虚露气清坐觉心魂爽月白山牕髙夜静风泉响遂令寤寐中超然脱尘网云壑永栖迟愿言税归鞅  

夏日山中述懐  

晚来慕恬旷适意在罢官取凉乔林下昼日恒不冠白云满前峰曳杖行独看有时遇邻叟烹茶共邀欢山田固云薄嵗入亦自寛达人贵知足吾生永相安  

仅初移家湖上有作和韵赠之  

城邑岂不美生事在田庐移家就所安正当长夏初垄上刈旧麦园中灌新蔬宁防四体勤将期方寸舒入门谢邻里幸托仁者居湖光近林牖水月澹清虚因适鱼鸟性遂于尘迹疎开轩聊种竹闭户兼著书岂羡衣食饶但喜嵗月储达人能固穷朝夕恒晏如愿言日相过多闻时起予  

五月望夜与诸君山中再酌和仅初韵  

仲夏苦昼永薰风起将夕圆景海上来照此山中客坐令微暑消兼使众累释兴至时命觞露下复移席因躭水竹居遂同鱼鸟迹盘游岂忘返翫物聊取适台空人影疎夜静潭气白参差树杪峰歴历辨咫尺超然悟真境万物一虚寂  

晚至湖上和仅初韵  

山中读书罢来憇澄湖濵绿隂暗溪路草堂静无尘平生沧洲意烟波梦垂纶石梁度落景花渚藏余春闲情狎鱼鸟悠然适吾真云天澹晴霁空水明衣巾未遂乗桴愿徒懐江海人  

宿玉阳山房和仅初韵  

返照明溪梁深松晦夕景岩卧符夙期云隂石牀冷因投物外心遂入清虚境天寒木叶疎月落山房静然灯独不寐秋宵一何永明发从此辞白云锁苍岭  

秋日观稼楼晓望  

日出天气清山中怅幽独豋髙一眺望风物凄以肃流水暎郊扉炊烟散林屋秋原一何旷薄隂翳丛竹时闻鸟雀喧因念禾黍熟悠悠沮溺心千载犹在目  

秋晚过英侄园居  

野旷秋气髙丹枫暎茆屋农家各欣欣门外山田熟相邀具鸡黍悠然入深竹风物日萧疎但见篱畔菊赏心惬所期胜事良已足落景照湖光孤亭暝岩麓  

寄蒋子云  

我家大江南君家大江北平生防篇章白首不相识曩闻大雅音因窥作者阈一从罢官归垄上亲稼穑口诵南华经意象欣自得有时江月来照见天地色神交入梦寐道逺安可即雁去为寄书殷勤问眠食  

秋日施子羽姚山人见过  

扫径秋色佳衡门迟来客山厨荐园蔬恋赏淹日夕荒台荫丛桂徙倚对岩壁夜静人意闲潭空月华白信宿惬所期去住欣自适养生慕彭聃学道窥庄易愿言保防尚嵗晚成三益  

仅初以诗见寄次韵答赠  

地僻畏风雨入春长掩扉一从还山后又见梨花飞世事多贝锦故人犹布衣瑶琴勿轻奏山水知音稀屠应埈【`七首`】  

应埈字文升平湖人嘉靖丙戍进士选庻吉士改刑部主事调礼部歴贠外郎中仍改翰林修撰陞侍读进春坊右谕徳有兰晖堂集【`俞汝成云渐山诗明爽俊伟　穆敬甫云屠诗深重不浮得唐人应制体　陈卧子云屠公典丽流畅亦足名家李舒章云文升风姿闲丽如玉树风前是户庭佳物`】  

【`诗话谕徳取材六代具体初唐烂若春葩将以秋实是众作之有滋味者`】  

赠袁子永之戍湖州  

弱龄事篇翰与子谐所欢同芳握兰茝偶徳璵与璠弹冠入鼎门振衣陟华轩皇心茍予顾白首谅无愆风波起中道行路一何难子行戍故越予留滞幽燕孤云易流迈独波不成澜艰危各异势缱绻何由宣赠子别鹄操报我以孤鸾  

赠内  

良时饬徒御予当逺行游上堂恋慈亲入室语好逑王臣奉时役不得顾晨羞携手再三叹出门怅悠悠室中四五雏眷眷何能留逺期在终歳忽往増离忧离忧安可任迢遥隔辰参蓰蓰双鲤鱼一浮而一沉楚橘不北徙越禽有南音赠子明明镜可以鉴我心  

马上赠武举生金寳【`有序`】  

金寳以嵗庚辰举武试时学士石公珤为考官今廿年余矣犹以敝衣走风尘中兵宪陈君令防予行予悯之爲赋长句  

翩翩飞骑突且雄槖垂七尺髙丽弓向予长跪驰素封来自天津陈长公感君来缄重君使汝才且雄者谁子云是熊峰门下士绯衣已随尘土缁壮心尚逐风云起长公好士轻黄金求才不惮幽与深幕下立谈收剧孟坐中飞檄伫陈琳白髪自知无长物清商犹自有哀音我闻其言感且叹古来相士轻贫贱骅骝岂少伯乐无世上纷纷宁足羡曽冰皑皑黄河枯防勲报恩真丈夫揷貂横玉盈上都封侯之骨汝有无赠汝腰间金仆姑  

赠同年谢子儒致仕归蜀  

子真栖谷口潘岳赋闲居长揖辞明主为农返故庐雪消巴岭出天入锦江虚莫待扬雄老潜夫早著书  

赵武库元实移居赋得堂字  

髙士便疎旷居临御苑傍开尊秋月满列树夏云凉水镜揺朱户风琴奏石房豋楼新有赋王粲谢升堂  

漫兴  

南风吹昼沙雾黄逺在燕防思故乡火云炎日暑三伏江槛野亭天一方即愁蝇声恼饶睡况有客子来相妨行歌抵暮遅明月柏林露叶鳞鳞光  

镜光阁雨  

镜光阁在帝城边遥控西山奠北川忽有风云来絶塞坐看雷雨下诸天微茫野色俱堪画漭沆中流好放船东下林塘更幽絶江南秋望此依然  

王　格【`一首`】  

格字汝化京山人嘉靖丙戍进士选庻吉士出知永新县陞刑部主事调户部歴贠外郎中出为河南佥事防南巡行宫火逮狱削籍久之授太仆寺少卿有少泉集【`顾华玉云少泉取材于选效法于唐诸体皆工诗话少泉矢口信笔不费推敲合作者寡并非洞庭渔人之比南风自此继梦泽而代兴者鲜矣`】  

灯夜曲  

千金一刻此芳春况复天边月色新曲巷小桥随意去明灯何防不留人  

陆　粲【`八首`】  

粲字子余一字浚明长洲人嘉靖丙戍进士选庻吉士改授工科给事中坐劾张桂谪都匀驿丞迁永新知县有贞山稾【`顾元言云给事与屠文升袁永之王汝化同时入馆并有盛名亦李唐四杰之流`】  

【`诗话嘉靖间元老类皆延揽賔客虽贵谿分宜亦然惟张桂专与文士为讐丙戍庻常一笔画扫贞山又多论劾困抑终身然晚极田庐文酒之乐菽园著述传诵艺林比之二柄臣孰得孰失耶`】  

担夫謡  

担夫来担夫来尔何为者军当差朝廷养军为杀贼遣作担夫谁爱惜自从少小被编差垂老奔走何曽息祗今丁壮逃亡尽数十残兵浑瘦黑可怜风雨霜雪时冻饿龙钟强驱逼手抟麦屑淘水餐头面垢腻悬虮虱髙山大岭坡百盘衣破肩穿足无力三步囘头五步愁宻箐深林多虎迹归来息足未下坡邮亭又报官贠过朝亦官员过暮亦官贠过贵州都来手掌地焉用官贠如许多太平不肯恤战士一旦缓急将奈何噫吁一旦缓急将奈何  

赠别王直夫【`二首`】  

商飚激疎牖蟋蟀鸣墙隂志士恒感秋况乃违所钦之子役王事逺适闽江浔揽衣起追送渺彼川涂深少小从子游方轨驰文林时去志愿违素发忽满簪抚景慨今昔恻怆情难任愿言顾离索惠我琼瑶音  

威凤天际翔潜虬泽中蟠严子时闭肆贡公乃弹冠显晦岂必同各以性所安子行树逺绩奋身青云端鄙人栖蓬藿蹇拙聊自完丈夫志千载飞沉何足叹相期保贞素嵗晚同金兰  

忆家君  

白髪人千里朱门月半扉燕山云去逺泽国雁来稀无夜不成梦有书空道归遥怜北风劲寻便寄寒衣【`杜若抚云先生七嵗时作`】  

寄葛太守子中  

忆尔投荒日依依恋翠华亦知行万里不是爲丹砂郡古留铜秋堂深绣土花何须忧瘴疠只合卧烟霞  

送陈太仆谪教海阳  

蛮中千嶂啼猿里海畔孤城匹马过却望泷江更南下月明双泪聼渔歌  

送人入蜀  

楼船捩柁浪花生百丈双牵黛色明夹岸儿童齐笑语嘉陵江似使君清  

送汪佥事之湖南  

骢马长鸣饮碧流银鞍金络紫茸秋【`一作花银镂带鹔鹴裘`】行人大别山头望云外双旌指鄂州  

石文睿【`一首`】  

文睿字文思台州宁海人嘉靖丙戍进士除太常博士有白山集  

【`诗话文思诗末成家然如寒生红叶雨秋老白苹江髙塔静观尘土界老僧闲数废兴年正是不俗`】  

郊行和韵  

云散峰晴海角樵声牧唱山根客唤潮来石渡鸟翻花落蓬门  

江以达【`一首`】  

以逹字于顺贵溪人嘉靖丙戍进士授刑部主事历郎中出为福建佥事转湖广提学副使有午坡集  

【`诗话午坡以北地文出庐陵眉山之上又谓昌黎诗不逮文尚沿习气胥台赠诗云赋窥宋贾室诗登潘陆堂不免阿其所好矣`】  

夏日偕东沙赴练塘北园之游  

佳辰惬行游以我心所贤来登山上亭共聼风中泉因坡展瑶席坐石借芳荃蝉鸣髙树林凉叶堕我前脱巾谢尘鞅箕踞臻忘年缅彼域外观息此区中縁  

闻人铨【`一首`】  

铨字邦正余姚人嘉靖丙戌进士除寳应知县擢山西道御史巡视两闗歴湖广按察副使有芷兰集  

【`诗话邦正着録阳明之门撰饮射圗觧又雕刘昫旧唐书行世津津好古不易得也句如花落雨余雨风吹寒食寒情味不浅`】  

豋北固山  

郭外青山好髙峰俯碧霞江声入尊斚秋色满汀沙岛屿金焦并人烟市井賖地偏鸥鹭狎拟宿梵王家田汝成【`五首`】  

汝成字叔禾钱塘人嘉靖丙戌进士授南京刑部主事繇贠外转礼部郎中出为广东提学佥事左迁滁州知州陞贵州佥事迁广西左叅议有豫阳集【`顾元言云学宪诗沈鬰豪纵如探珠合浦夜光迫人往往目诗话叔禾挟黄勉之徧游武林诸山互相酬和撰西湖游览志及志余亦称好事惜中兴馆阁録都城纪胜武林旧事梦粱録咸淳临安志大涤洞天纪诸书皆未寓目未免挂一漏十耳诗品在范箐山江午坡间`】  

自石屋洞至法相寺同黄勉之  

旷志忆逍遥劳歌厌囚窘纵壑媚春鳞薄霄媿秋隼厌彼方内游肃此尘外轸每挹山水辉都使名利尽烟树杳芊绵云峰互亏隠崖屋已静便祗园复恬引金轮相自圎玉镜光犹蕴沉照烛灵根依方防元准理防得有充神开畅无朕虽牵缨组心亦免丘壑哂  

军中酬焦学宪过予思南别署有懐见寄  

谁道军中乐徒劳物外吟朔风凄鼓角嘉节罢豋临草阁依山迥江梅映雪深无由欵髙驾愁絶暮云心  

乌蛮滩  

一叶中流下千山两岸开鼋鼍吹浪转燕雀受风回巨石迎船出啼猿近客哀从来轻险絶渉此寸心摧  

龙江送吴士美移守钧州  

芦荻萧萧鸿雁飞清江石郭重因依孤舟尚忆他年别万死还从去路归白首丹心怜汝在穷途青眼故人稀量移犹是长沙谪落日哀歌事转非  

韶州  

河戍寒依浦村氓昼掩闗隔山明野烧云是小溪蛮樊　鹏【`六首`】  

鹏字少南信阳人嘉靖丙戍进士歴官陕西按察佥事有樊氏集  

【`诗话望之少南同为仲黙乡井絜短论长少南差胜`】  

杨白花  

杨白花一夜风吹去知他飞飞落何处金屋重重闭不开哀鸦啼尽宫中树  

于郎中足赋卷  

官军日食十万粟邉城财赋苦不足大同宣府邻封疆千里极目皆沙塲朝廷北顾垂至计马饥军饿忧不细于君自出居庸闗刍粮堆积髙如山官军无事日牛酒侦骑闻之皆北走  

寄袁双溪  

闻汝行尘在南阳定汝阳古城遥落日岐路满秋霜雁影江流隔猿声楚泽长贾生官不达莫怨汉文皇  

六合  

聨辔来东邑朝来暮复还市廛通乱水城郭带秋山路出青枫外江流白雾间西行乡思切愁絶望昭闗  

五丈原  

英雄乆已矣覇迹至今存为惜三分国愁看五丈原春云浮战垒野栁暗营门漭漭金牛道谁招万里魂  

贤隠寺宴别张子言限字  

寺门缥缈立孤云云里钟声落涧闻白昼蛟龙时并见青山麋鹿晚为羣窗中碧雾千峰湿树杪香泉百道分明发长安万余里落花尊酒暂留君  

袁　袠【`十九首`】  

袠字永之呉县人嘉靖丙戍进士选庻吉士改授刑部主事调兵部坐失火下诏狱谪戍湖州用荐补南京兵部贠外出为广西提学佥事有胥台槀【`文征仲云永之乐府古律诗莫不合作呉峻伯云永之古诗法魏晋近体拟唐当其意到一骋敷赡沉核无所摹剽而动与作者合度　王元美云袁永之如王谢门中贵介子弟动止可观　蒋仲舒云袁诗如筑城建邑位置整严终乏悠然之思`】  

【`诗话永之诗品在后冈之上足与吾乡渐山方驾报顾东桥书云立言之道其难有六学难乎渊该事难乎综覈辞难乎雅健气难乎冲和识难乎贯融志难乎沈澹兼是六能而假以嵗月庻矣古之立言者率多中嵗盖少年轻俊闻见未广计虑未周词锋则锐而论议剽防终乖轨辙今读胥台集多中嵗之诗宜其声既清防辞亦藻防也`】  

移居岘山精舍  

山寺閟精庐移居性所适宁知賔客稀渐与城市隔冈峦何秀羙苍翠还日夕夏木宻以隂幽鸟来几席开窗见渔舟湖水清且碧焚香日晏坐遣兴在篇籍余本迂散人禅林亦静僻兹焉遂吾好已矣思屏迹  

题卢师陈所居五坞山房  

吴邦表灵隩山水蕴清嘉缅惟南横胜元邃诚难夸飞泉悬白云疉巘栖頳霞连冈尽丛竹密坞多桃花信美可以居僻性思移家君家南横侧搜讨穷幽遐俯临北麓峻曲抱南湖斜丹房閟芝术列墅罗桑麻既寡徴税忧兼无城市哗兹乐宁外奬珪组亦何加  

观鲁迭所贡狮子歌  

鲁迭迢迢逺在昆仑西叩闗通道贡狻猊絶漠知重几万译防渉流沙经月氐初从羁縻就属国倾城聚观途路塞挛题械脰苦维絷豹鞹为鞘铁衔勒尾如流星气凭陵隅目烛地思奔腾四蹄防毛髪竦瘦脊硉兀排锋棱崩雷掣电望风吼青兕辟易元罴走啬夫股栗不敢前壮士变色将无狃奚奴绿髯深眼睛防手魋髻垂胡缨须臾鞚引藁街下俯首帖耳犹长鸣刲羊屠狗恣所欲丰刍肥胾日不足英雄束缚亦如此豢养恩深敢辞辱始知丹青貌不同彷佛山海圗经中上林已开射熊馆天子赐见长杨宫虎贲如云兵卫列彊弩短刀防噬囓诏谓圉人破槛车玉阶舞蹈龙顔恱我闻异物不可驯袒裼扰之如有神水衡寳镪勅颁赐不惜金钱懐逺人呜呼明王慎徳卑逺略珍禽竒兽须教却周征白狼荒服叛汉闭玉门歌颂作先朝故事传敬皇鲁迭欵塞曽来王当时谢却仰明圣万古史册生辉光今皇端拱勤内治夷徳无厌惟嗜利何当破械纵山林厚赏金缯絶来使  

送陈少参鲁南之江西  

金章荷圣恩辞出大明门驿路云千里都亭酒一尊康郎城邉春水发滕王阁上悬新月轻帆直下疾于飞几日看山徧吴越扬雄白首荐公车曽作词臣侍石渠直道自甘终放弃髙才谁肻借吹嘘藩叅四品官不薄豫章犹胜长沙恶簿书钱糓亦何劳十载功名至方岳春来彭蠡雁难闻江草江花杳暮云南归正及鲈鱼美直北相思不见君  

送陆子元游泰岳  

有客手佩苍精龙告我逺游豋岱宗岱宗根蟠九百里絶顶上有秦时封金泥玉笥秘难见古文竒字谁能辨日观遥看碣石津云峰正对蓬莱殿海中鳌身应天黑三山涌出神仙宅贝阙参差结蜃楼珠宫掩暎藏蛟室君登泰岳观沧海九州四渎皆安在堂上遗音想丝竹壁间经传寻鱼亥丈夫所志在蓬桑焉能局促笼中藏看君一劒行万里五岳之游自兹始  

大驾视牲南郊  

大路调仙驭朱旗列禁城帝牛三月系田烛九衢明日并龙旒出山将防旄迎横汾卑汉咏禋祀秉皇情  

人日斋居雪霁  

瑞雪逢人日尧年感物华水从银汉落山绕玉闗斜帐殿披晴霭郊宫閟防霞今朝禁城望无树不飞花  

苍梧作  

气南荒异苍梧湿更饶山云晴忽雨江雾夜连朝病与炎俱剧愁随瘴不消故乡那可望桂岭已迢迢  

忆横塘别业  

一卧文园病终朝念故山敢希宣室召秪望玉门还橘想千头足桑思十亩闲如何五斗米犹是滞南蛮  

谒栁祠  

罗池非昔日栁庙亦荒頽秋草重门闭寒花独树开文章真命世今古孰怜才猿鹤如相诉松风晚更哀  

谒刘贤良祠  

髙树临流水空庭澹夕阳万言翻下第三黜竟投荒事业存青史英灵俨白杨古来称屈者不独一贤良  

自栁至平乐书所见  

鬰白方言似浔梧瘴賖蚺蛇晴挂树射蜮昼含沙屋覆湘君竹山红蜀帝花夷坚收未尽博物待张华  

招鹤  

独鹤忽飞去冥冥沧海东离哉翻羽翼幸矣脱樊笼影忆空庭月声邻别院风凌霄自有志吾岂学支公  

送陈徳夫使鲁  

帝曰封同姓皇华送使臣河山藏汉誓寳玉展周亲殿说灵光古经传孔壁新余生好文献一为访先民  

送何给事善充守衡州  

衡阳楚上流太守古诸侯五马横金去三湘露冕游猿聼巫峡夜雁数洞庭秋今日辞青琐还将谏草留  

秋兴  

仙仗行宫旧内居花间往往驻鸾舆徒闻汉帝横汾曲不见长卿谏猎书天子射蛟开水殿奚官牧马遍郊墟蒹葭苜蓿秋无限怅望燕云万里余  

登匡庐山  

苕岧庐岳近天都万丈丹梯鸟道孤树里泉声飞瀑布空中烟雾起香炉峰形下瞰莲花岭江势遥吞彭蠡湖白鹿仙岩何处是却看五老在虚无  

采香泾新庄  

诛茅阊阖城之西路转采香泾上隄浓隂榆栁绿当户秀色芙蕖红满谿力田输税半栽秫凿沼养鱼兼灌畦每媿长公髙隠志杜门从此可幽栖【`张挚字长公`】  

西芦辞  

君家沪渎城城西芦子渡芦子何苍苍秋风吹白露范　言【`四首`】  

言字孔嘉秀水人嘉靖丙戌进士授蒲圻知县改保定儒学教授歴国子监丞陞大理府同知有菁阳集四音存稾【`汤义仍云菁阳质有其文孤秀清赡　陈仲醇云菁阳诗文深往独至最合古法`】  

【`诗话菁山先生不畏强御为国子监丞时严世蕃着红袴入上舍先生夏楚挞之分宜次日造门谢未几而大理丞命下矣嘉靖初吾乡称诗必以先生为巨孹屠谕徳渐山长歌云菁山先生真崛竒文章垂世光陆离悬黎结绿世莫识阳春白雪和者稀是时渐山诗名籍甚愿入室称弟子焉`】  

驾出北郊  

清跸辞南陆元宫礼北郊周庐属霜防行吹杂金【`一作风`】铙斋祓陈周币明禋荐楚茅还闻天乐在缥缈下云旓  

别华鸿山翰撰  

细雨花边路闲亭竹外扉地偏亭榭古春老燕莺稀栁色侵歌扇藤梢拂舞衣新愁忽髙防知尔逺懐归  

鹤楼别意  

吹笛髙楼月色新不知江上有离人栁条欲折可怜暮梅花即开何处春孤舟泛泛剡溪雪落日迢迢扬子津天涯我亦索居久为汝长歌一怆神  

晓发吴江  

垂虹桥邉曙色防三髙祠下露华晞画船打鼓出城去秋水满江鸿雁飞  

赵时春【`二首`】  

时春字景仁平凉人嘉靖丙戌进士选庻吉士改兵部主事以建言下狱寻补翰林编修又以上疏放归防边警起领民兵自副使超拜右佥都御史巡抚山西有浚谷集【`李伯华云浚谷诗有秦声诗话景仁慨当以慷如击唾壶不必中节`】  

送陶虞卿赴神机叅将  

宋殿三衙帅唐环十六军官聨叅斗柄旌斾俨星文羽卫迎黄道龙光觐紫云时时仙仗入清跸早应闻  

留滞  

留滞沧洲已浃旬鹖冠终日满风尘浮云何事来还往嵗月无情秋复春海甸中宵来驿使天涯尽处未归人不堪对酒翻惆怅翠篠黄花几度新  

王慎中【`十七首`】  

慎中字道恩晋江人嘉靖丙戌进士除户部主事改礼部复改吏部歴贠外郎中谪常州通判稍迁南户部主事转礼部贠外陞山东提学佥事歴江西叅议河南参政有玩芳堂摘稿遵岩家居集【`王元美云王道思如惊弋宿鸟扑刺遒迅殊媿幽闲之状`】  

【`诗话刘渊材憾曽子固不能诗余尝见宋人所辑唐宋八家诗韵则子固与焉不得谓非诗家矣评明人诗者不及王道思然道思五古文理精宻足以嗣响顔谢而论者辄言文胜于诗非知音识曲者也`】  

游西山  

良辰戾首夏肃轸游西山山形何崒嵂洲渚互相緜奔湍既下赴危峰亦上干谽谺石洞窈迤逦飞梁悬朱葩晞阳谷翠羽防隂恋閟室象霞搆疎甍慿风骞抗宇凌层基列楹俯流泉好鸟扬幽音弱蕖濯清涟岂惟耽逺游因兹达大观拾乳历窱防撷芳陵巑岏渟渟出磵淙霭霭冒陇烟水碧间清藻灵飚茁瑶菅履险神弥豁入幽情更延隠岩懐子真蹈海期仲连遗形九州外栖迹万象颠崇深惟素秉神理迷真诠游心迓冲漠斯道庻不谖  

山行  

鸱夷泛左蠡康乐慕东瓯屐泯无续踪舟沈谁溯流至人与物化曲士局时谋疑冰哂夏虫将随汗漫游蜿蟺既沿涧﨑岖复经丘振袂陟危巘觧缨濯澄洲石滑时借兰岩蹇或搴樛文芝荣华巅秀颖蔽平畴绿叶藂成帟漱泉戛如璆霏霏云出岫浙浙飚扶辀防酒盈瑶巵临风自献酬身已尘象超心与灏气游缅懐羽化客髙举不可留精揺生乃劳欲浅道则修簪绂为鞿绁抚已竟谁尤  

秋祀先师恭述  

维馨歆嵗事有侐恭明神丰功报宜重孔祀典攸敦明明天子命宣哲协钦文咨惟百工长曰予克宅臣摄事昭我将奏假具惟寅庻僚既济济多士亦振振肆佾表殷荐大烹羞明禋格思俨无斁仰止仪自遵大哉圣人徳展爲帝者賔  

十二夜月与张子同玩感述  

髙旻荡浮翳仲冬淑气清良夜何未央憩坐临前楹舒景扬云端皓魄委广庭灏英鲜瑶席华彩鉴雕櫺稍稍风露重微防河汉明眷兹泰宇寛展席谐芳朋抚景遗俗迫即事寡氛婴岂惟袪烦积亦以湛心灵戒盈君子徳和光达士情葆曜贞有孚养晦善自名  

普光寺睡起  

羣动各有营蹙蹙不得息嗟哉尺蠖徒烦蹇牵物役岂谓尘中姿还寄云外迹古刹絶浮氛法堂鲜来客首夏澹新凉偃卧不知夕觉来盼髙峰近逺各异色草揺席下芳筠散尊中碧鸟语无俗音泉漱皆洌泎俯仰惬幽赏去矣从所适  

登金山口絶巅  

地纪控西界灵山亘北甸足弱歩屡憇崖峭石犹践枝樛乃能援葛脆不可挽当其意象开岂复虑髙蹇瞻峰皆峛崺陟磵数回缅稍觉天地寛即看云烟变石窦芝自荣林罅雪尚兴阔无近寻豋髙有逺见周圻矗五云易水通一线微茫燕赵区歴歴皆可辨长啸发灵籁倦坐席苔藓氛垢茍不婴沉虑斯可遣  

异典  

南郊工就冬至前四日上亲勤玉辂习郊礼于坛上威仪卒度周折咸中小臣从观其美作异典  

芝坛敛浮景休气郁昭清晨旭流翠葆泰风飏华旌飞龙丽重霄蕤绥在天庭式礼纡皇歩笃恭轸圣情几几磩承舄亭亭云耀纮秉离临日鉴乗干健天行升崇俨帝对纳陛惕陵兢周折并圆方兴俛以屏营万舞罗皋帗广乐敶咸茎度以哲罔忒文用道自卒事秩无諐百辟具维刑亹亹不显徳千载扬徽称  

章邱县校士六月十七夜月有作因示诸属  

日入羣动息予亦遂休兹稍喜喧浊屏徙歩临前墀仰见明月出忽与心赏期湛旷神俱王虚明意自宜况逢时雨霁宿润含华滋品物各懐荣因得静中窥始悟元寂理宁为躁竞知亦有盈尊酒屡进不一持非此莫与同真赏岂因之  

游大明湖晚至北极庙豋览  

春城足遐观携手复嘉客欲极髙深趣停桡理轻策林木飞鸟还苍茫烟景夕返照射岩丹遥空带水碧山色晦弥明人声喧更寂灯火起闾阎渔樵散原泽当歌浩思盈对酒沉忧释不知驩娱滞天表生皓魄  

游白鹿洞  

素婴丘壑情况秉英贤想寤寐悬宿心游盘得兹赏重隂始晦防杲杲旋开朗揽胜防巉岩探竒歴榛莽境闲百虑空意惬二仪广野色浄衣巾秋容成物象菊含露下英泉作山中响柔叶稍朝零刚条非夏长景光易流徙今古同俯仰踌躇怅囬轸何时还独往  

六合亭  

亭宇凭虚空结搆出妙境攀援借葛藟毫末凌光景豁达四天通夷犹双目骋云生当正襟风起吹方领泉脉散千峰湖波澄万顷烟霏自开敛鱼鸟各翔泳即事天机深忘言外物屏始知世上日不比山中永  

游麻姑山  

云出本无心择栖多竒巘类予慕真胜渉趣不知逺初縁碧涧行几傍丹崖转林追去虎踪磴蹑飞猿践泉流递浅深岩谷变隂显歕瀑遇留憩石牀时仰偃桂芳洞里秋霞映山中晚探异寻前期入幽忘后反神游力不悁理惬情俱遣天路如可梯欲以微官免  

余干道中寄懐江午坡佥宪  

湖水日夜绿轻舟随泝沿肃肃賔鸿羽命侣悲楚天征人正盈抱坐使忧思牵所思何为者我友阻良縁昔望阔音容几经芳嵗捐缄素词难极驰情间山川今来接靣目曽不须臾间四体为人役从事嗟独贤仓卒执杯酒沾唇不下咽新篇何由觌妙理未及诠宿懐如纠结待子觧其纒乍见翻违去持此竟莫宣  

侯民部静溪招游甘棠湖陪宪使管复斋诸公  

积雨夏隂生弥漫湖水遍悔为一室拘幸奉方舟宴逺屿微出江杂芷正盈甸沿流始泝洄逗浦更游衍树色逐桡回波容随望变放情鱼鸟闲景昃不知晏一杯已可欢况以偶时彦  

洪方洲养疾山中惠访草堂因而留馆  

袅袅桂树枝凉风日将变生色难久留华光苦流转夫君如不来胡以慰偃蹇今夕良何夕悠然适我愿片云本在山出岫亦游衍吾园虽芜没物意皆疎逺以兹城郭深岂必山林善开轩散烦促慿槛息歩践新飚起草头白月浮池面萧闲秋正初徙倚夜方半君自所好殊疵吝何足眷  

访空同先生故宅  

久欲求遗草今来访故庐北窗存卧席东壁有藏书墨沼春苔长琴台夜月虚年年桂花发人拟子云居  

过宁庻人故阳春宫  

邪陌转城闉重门曲水濵人谈亡国地花发旧宫春佩冷空梁月歌销积栋尘堪悲当日事议谳帝家亲李元阳【`一首`】  

元阳字仁甫大理人嘉靖丙戌进士选庻吉士除户部主事擢江西道御史出知荆州府致仕  

冬夜  

漫漫冬夜长荧荧孤烛光山人自无寐况栖修竹房修竹夜淅沥萧洒吟寒螀朗月照户庭鸣泉归故塘别叶弃寒风余芳委严霜东辟正中昏振衣起徬徨徬徨岂有他望道吁升堂悠悠嵗云暮遐哉犹面墙寸隂与弹指久近不可量千古在须臾安得不悲伤【`何穉孝云此诗有蘧伯玉及时勉学之意非流连光景者`】  

## 明诗综卷四十六  

翰林院检讨朱彞尊编  

罗洪先【`六首`】  

洪先字达夫吉水人嘉靖己丑赐进士第一授翰林修撰进左春坊赞善罢为民隆庆初赠光禄寺少卿諡文恭有念庵集【`王元美云罗达夫如讲师参禅两处着脚不堪髙坐　穆敬甫云赞善多讲学诗间有唐调　黄清甫云罗诗词意贵显虽取材不逺而属对为精`】  

【`静志居诗话达夫逺师撃壤近仿白沙定山然爽气尚存未堕尘雾`】  

杂诗【`二首`】  

故人万里外夜梦忽在兹一去二十年宛若平生仪因悲久离别再拜前吐辞举手双涕下自诉长相思觉来天一涯彼此安得知岂无同心言道逺孰致之人生重结交结交在当时对面不倾倒相思亦奚为  

烦不能寐披衣歩前楹仰视天汉流众星一何明万动皆有息人生何所营久伫风露下洒然当我情  

独坐  

数月不出户庭前多夕隂闲看芳树色一倍旧年深  

山中杂诗  

问我家何在山深多白云岩前飞瀑下对语不相闻  

后园续咏【`二首`】  

棠棃花开深浅黄燕子初飞日渐长草亭坐久客不到半雨半风春太狂  

南村云起北村晴晴鸠雨鸠更互鸣东风吹雨衣不湿我在桃花深处行  

唐顺之【`十二首`】  

顺之字应徳一字义修武进人嘉靖己丑进士除兵部主事改吏部寻改翰林编修歴右春坊司谏上疏请朝东宫夺职为民起兵部郎中巡视蓟镇还视师浙直超拜佥都御史巡抚淮扬天啓中追諡襄文有荆川先生集【`穆敬甫云唐公诗典雅舂容绰有盛唐体裁　顾元言云中丞古体如云津跃龙幻变莫状近体如风涧鸣琴幽逸有致并足流响词林　胡元瑞云嘉靖初爲初唐者唐应徳袁永之屠文升王汝化任少海陈约之田叔禾等爲中唐者皇甫子安华子潜呉纯叔陈鸣野施子羽蔡子木等俱有集行世就中古诗冲澹当首子潜律体精严必推应徳　蒋仲舒云正间李何辈出海内遵之迨其习音响足聼意调必归剽窃雷同正变云扰太史振之爲初唐宏丽该整足称羽仪　黄清甫云应德初务清华晚趋险怪考其所撰若出二辙故誉有所自毁亦随之　陈卧子云应徳气象爽迈才情骏发使能深造当有超乗其后驰骛功名诡托讲学遂頽然自放`】  

【`诗话荆川开济之才闳揽百家靡不融防毅然自任天下之重倭人构患志在捍牧圉以保乡曲是时督师之权惟甬江梅林是寄公舍当局二人谁可与谈方略者顾不知者以公爲甬江所荐介溪所知因此薄公岂惟昧于知人并不识时务者矣其建平倭之策谓当御之海外故北自崇明南至蛟门乗桴破浪身作先锋积劳而殒是岂专驰骛于功名者耶襄文之諡允符公论也已公初与遵岩论文两不相下既乃舍所学从之窃怪集中五言古诗特少殆退舍以避遵岩也至于律诗质不伤文丽而有体`】  

送孔上公助祭太学归阙里时赐衮衣一袭  

国喜嘉賔至人攀上客行来观周室礼去入鲁王城新衮山龙炫余堂金石鸣圣朝稽古意待尔示诸生  

同皇甫子循游横山  

曲磴行来尽松隂转寂寥不知茅屋近却望石梁遥叶响疑闻雨渠寒未上潮夫君轩冕客此地欲相招  

送白尉往湖州  

君家太湖北作吏太湖南驿路鸡鸣近山城树影含万川疏沃野百室竞春蚕幸此犹吾土微官也自堪  

张相公夀诗  

帷中运防九州清共说留侯在汉京赐第近连平乐观入朝新给羽林兵儒生东阁承顔色酋长西蕃识姓名却望上台多气象年年长傍紫宸明【`钟广汉云夀诗如此典重允称防俗`】  

广徳道中  

苍山百转见炊烟茆屋髙栖古树颠细雨薜萝侵石迳深秋秔稻满山田云中望影迷遥岫草里闻声觉暗泉傥遇秦人应不识只疑误入武陵川  

闻复官报京师友人  

姓名不复挂朝参鱼鸟由来性所耽箧里符经都已废山中药草渐能谙疎狂自分三宜黜嬾病其如七不堪深谢故人推毂意莫将阳羡比终南  

崔镇道中晚望懐陈约之  

郊原极目思依依楚水连天楚树微逺浦潮生人独往寒林风静鸟双归泥涂自觉朋游好日月偏催旅鬓稀念尔同爲南窜客烟波何事更相违  

览徐养斋见懐毛古庵及小子之作存没感懐和韵  

早岁曽陪杖履游遥思墓木已三秋美人去后空闻笛芳草归时独倚楼世上玉顔还易老山中石髓杳难求却惭司马频相许拟向清湖共钓舟  

冬至南郊  

明王敦大报泰畤礼神君位以南离正宵从甲子分月临太乙馆星动羽林军除道欵豋岱鸣箫异度汾声容六变合海岳百灵纷封检微题字屏帷悉画云神光人共见天语帝亲闻盛迹谁能赋多惭扈从羣  

松闗  

月出照松闗松隂正满地恐有山僧归终夜不须闭  

筠径  

面面隔深竹茅斋在何处遥闻犬吠声试从此路去  

古北口  

诸城皆在山之防此城冠山如鸟巢到此令人思猛士天山万里鸣弓弰  

李开先【`三首`】  

开先字伯华章邱人嘉靖己丑进士除户部主事改吏部歴贠外郎中擢太常少卿提督四夷馆罢归有闲居集【`朱中立云中麓著作甚富一韵百篇盖白乐天之流也词浮意浅绳墨尠中多何为焉`】  

【`诗话中麓撰述潦倒觕疎然最为好事藏书之富甲于齐东诗所云岂但三车富还过万卷余又云借抄先馆阁博览及瞿昙是也先时边尚书华泉刘太常西桥亦好收书边家失火刘氏散佚无遗独中麓所储百余年无恙近徐尚书原一购得其半余尝借观爱签帙必精研朱防勘北方学者能得斯趣殆无多人也噫嘻文渊阁藏书例许抄览先具领状以时缴纳世所称读中秘书盖谓是己奈典籍微员收掌不慎嵗久攘窃抵换已鲜完书可为浩叹闻中麓后人尚余残书数十部巡抚丹徒张公物色之中有陆司农礼象一编张公殁后访之不能得矣`】  

苦热  

昏中日在栁炎帝司其职苦渇多病身烦热何相逼浃旬难夜眠近午始朝食止螫药无能驱蚊扇无力莫爲触暑行且就繁隂息官微罢复久赐冰胡可得神驰寒露台梦想雪山域妄念不须存秋凉当在即  

塞上曲【`二首`】  

虎旅纷纷列虎牙龙庭漠漠走龙沙未交八月先飞雪已尽三春不见花  

一春不见暖融天自是要荒气偏落地雪花原是雨漫天榆荚不成钱  

吕　髙【`一首`】  

髙字山甫丹徒人嘉靖己丑进士授户部主事改兵部歴郎中出为山东提学副使转行太仆少卿有江峰漫稾【`莫子良云先生诗本初唐燕国曲江二张而晚出杜陵大厯诸子间`】  

【`诗话诗莫盛于正徳文莫纯于嘉靖之初自后七子行而真诗亡古文亦亡矣山甫与富顺熊过叔仁名在八才子之列虽未能骖乘王唐亦一时之隽也王浚川数当时作者有唐子罗子赵子王子江右则有尹子曽子胡子陈子尹名台字崇基有洞山集陈名昌积字子虚有龙津集曽胡二子不能悉举矣`】  

省中直宿  

疎星歴歴露为霜独宿瑶宫夜未央树色暗浮天仗外香烟遥接御炉傍钧天月上闻长乐玉漏风移出建章不遇武皇行幸日空怜头白滞爲郎  

陈　束【`五首`】  

束字约之鄞县人嘉靖己丑进士选庻吉士改授礼部主事已复改编修出为湖广佥事徙福建转河南提学副使有后冈集【`王允宁云后冈诚颖秀第语浅气促寡诗人之致　皇甫子循云约之诗早铸四杰晚镕二张遒轸平原晞驾康乐　王元美云陈约之如青楼小女月下箜篌初取闲适终成凄楚又如过雨残荷虽尔衰落嫣然有态顾元言云约之诗篇篇都秀润句句少警防亦就色相中自然写出　黄清甫云陈诗巧构新思善咏故迹华而不靡旧而弥鲜益以筋力美篇岂少哉　陈卧子云约之典礼之作依然司隶衣冠`】  

【`诗话约之取组六朝亦称典则`】  

咸宁山中雪霁晚行  

雪霁乍见山残阳稍辞岭暝色起烟氛寒光散墟井田空猎犬还林冻栖乌警遥闻野寺钟初月生俄顷  

晚望有懐  

髙阁罢余雾旷然见遥岑依微夕照灭窈窕寒云深隠几独成趣据梧时自吟惟当草元者寂寞知予心  

还浙夜泊江口  

越嶂宜春望江舠入夜乗潮移诸岛出云卷数峰层近郭翻多恋还家独未能北堂今夕梦先已度西兴  

都下秋雨夜饮王子长宅  

阔别时何屡蹉跎鬓已侵还朝明主赐卜夜故人心凉雨杯初覆空堂漏欲沉安知非梦寐相对帝城隂  

送李子  

山城细雨绿芜滋黄鸟闗闗送别时海内为邻千里近湖边倾盖十年迟蝉声驿路催官骑草色河桥映酒旗遥想经行多逸兴逢人莫不寄新诗  

任　瀚【`二首`】  

瀚字少海南充人嘉靖己丑进士繇吏部主事补春坊司直兼翰林简讨有忠斋稾  

【`诗话少海遇青城山异人授鸿寳修炼法家中盘盎皆防汞银为之同时熊叔仁亦好服食炼形之说而罗达夫之死燕齐海上之士或言其仙去是时青词丹箓西内尚未营斋而诸君爱道实开其先已少海老去自吹秦觱栗西征曽比汉嫖姚之句诗家类多称之`】  

病懐  

海甸逢南菊殊方也自花江淹新卧病王粲老无家皓月千门夜秋风双鬓华还持石函记勾漏访丹砂  

五丁峡别衡昆  

峡天猨啸万山秋御宿相逢转别愁后防知谁先白髪清时劳汝问沧洲绳牀对月此村夜霜杵捣衣何郡楼闻道西京最萧瑟可堪归路曲江头  

程文徳【`一首`】  

文徳字舜敷永康人嘉靖己丑赐进士第二累官吏部左侍郎兼翰林院学士改南京工部左侍郎赠礼部尚书諡文恭有松溪集  

长洲访常刘二子  

篮舆春晓度浮梁懒问城闉六十坊小艇忽临山尽处美人宛在水中央疎篱仄径纡村巷穉栁夭桃映草堂流寓江山元有分翛然安土即吾乡  

蔡云程【`一首`】  

云程字亨之临海人嘉靖己丑进士歴官刑部尚书赠太子少保有鹤田草堂集  

豋雷港驿楼  

空江返照映孤洲晚泊聊豋驿外楼可叹羇懐无住着挂帆随月下舒州  

杨　博【`一首`】  

博字维约蒲州人嘉靖己丑进士除盩厔知县徙长安徴授兵部主事歴郎中出为山东提学副使迁参政以佥都御史抚甘肃进右都御史兵部侍郎升尚书加少保改吏部进少傅寻加少师兼太子太师卒赠太傅諡襄毅有虞坡集  

送雷信庵出按甘肃  

湟中形胜地尚记昔年游清海昆仑断黄河积石流左贤失右臂上将得前筹为问乗槎客何时到陇州胡　松【`一首`】  

松字汝茂滁州人嘉靖己丑进士累官吏部尚书赠太子太保諡庄肃有集  

舎弟病乆得书知小愈喜而有作  

汝病经年久常时系我思池塘春草梦江海鹡鸰诗岁暮悠悠别天涯寂寂时忽传消息到喜报细君知郑大同【`一首`】  

大同字皆吾莆田人嘉靖己丑进士歴官刑部右侍郎赠尚书  

天游观  

轻舆斜日上髙峰瘦竹疎花万壑风独鹤一声松影乱月明人在白云中  

杨　爵【`一首`】  

爵字伯修富平人嘉靖己丑进士除行人擢河南道监察御史上书劾夏言郭勋因极言朝政廷杖系狱者再乆而得释卒追諡忠介有斛山集  

【`诗话斛山手触逆鳞甘以其身显弃封事大略谓目前之忧甚大大抵因仍苟且兵戎废弛公私困竭奔竞成俗贿赂通行遇灾变而不忧非祥瑞而称贺谗谄面防士风民俗于此大壊而国之所恃以为国者埽地尽矣又云天下之患莫大乎以危为安以菑为利实则可忧而以为可乐法家佛士日逺而快意肆情之事无敢有龃龉于其间积而至于蛊则不可得而救矣永陵见之震怒下镇抚司重笞下狱于时晋江周主事天佐救之而死文豋浦御史鋐再救之而又死系狱五稔始得释才旋里永陵复谕东厰拘之斛山之在狱也校尉苏宣乔某杨栋狱官洪百户咸哀焉及再被逮缇骑亦怜之不相促廹斛山饭已即行立门屏前传语家人曰有防见逮吾行矣观者流涕狱中撰周易辨録其论文云文以理为主以气为辅不以偏邪之见乱其心本诸圣贤之言以充养之如此则造语皆自胸中流出其吐词立论愈出愈新而无穷如日月在天穷居深谷花石草木之防青者自青白者自白仰之以生辉触之而成色矣防哉言乎诗则信口而作不求工也`】  

中秋懐友  

寂寞复寂寞还如去岁秋美人消息逺令我心悠悠呉水既东去秦山不可求思君谭道处念此日幽忧林　恕【`三首`】  

恕字道近长乐人嘉靖己丑进士歴官云南按察使有西桥集  

【`诗话西桥近诗依然林子羽王安中流派`】  

舟次白沙驿  

长安何处所孤櫂发闽闗白拥沙边驿青回江上山风涛添别泪村酒破愁顔羡尔溪中鸟闲云共往还  

同蒋防庵朱豹厓登合浦海角寺  

共是天南客相携海角行山连铜柱界水汇越裳城落日潮声起髙秋蜃气清故乡囘首望归雁断南征  

宿唐浪村  

黄精酿熟豆初花篱落萧疎逺市哗地僻虞罗依岸曲天寒渔火傍江义燕寻旧垒穿重幕竹引新篁过别家对景萧然幽兴发可甘萍梗负年华  

薛　甲【`一首`】  

甲字应登江隂人嘉靖己丑进士除兵科给事中以言事谪累迁江西按察副使致仕有畏斋类稾  

生居  

生居盈万间死居才七尺七尺已有余万间何戚戚造物与我身此身应我役曷以我身故令我不自得杨　祜【`五首`】  

祜字汝承钱塘人嘉靖己丑进士有丹泉集【`诗话汝承诸体潇洒防俗今乡防论诗无人屈一指者可叹也`】  

答陈李二侍御  

吏隠沧洲逺江枫伴索居秋风一雁过忽枉友朋书献纳看君辈声名动直庐东南民力竭奏记意何如  

湖夜  

湖夜荧荧白苹风嫋嫋秋断霞斜照雨冥雾湿依楼万国仍多难浮生祗百忧沧江有渔笛何事独悠悠  

雨懐  

山城积雨春无事江阁停云晚自怡芳草不知随处合賔鸿何意独归迟壮游东阁题诗处恩幸南宫锡防诗风景不殊京阙异江湖深系庙堂思  

九日豋泰山  

殊方此日逢重九絶岳髙吟散逺愁汉畤秦封空往事紫萸黄菊自深秋天清楼阁明三观野旷山河辨九州独是懐亲忧国意白云沧海共悠悠  

简田长官  

矫矫田郎三辅贤省曹播越五经年河洲水竹新开郡暇日闲看沙鹭眠  

陈子文【`一首`】  

子文字在中闽县人嘉靖己丑进士歴官湖广按察副使  

夜泊皖城村舎  

孤舟野泊初逺寺疎钟起茅屋两三间悬灯深树里桂天祥【`一首`】  

天祥字子兴临川人嘉靖己丑进士由兵部主事改监察御史巡按山西山东出知大名府  

发和州  

楼船开旭日凉露洒征衣击楫横江浦投诗采石矶潮来红蓼没人语白鸥飞天际瞻宫殿金陵在翠微吴子孝【`四首`】  

子孝字纯叔长洲人尚书一鹏子嘉靖己丑进士改庻吉士授工部主事以光禄寺丞出爲湖广参议提督太和山有玉涵堂稾【`皇甫子循云龙峰才情既美兴寄尤深其词婉以丽其响和以平其思悠以儁故能蓄藻于建安腾声于天寳希躅于少陵逸驾于长庆`】  

【`诗话纯叔籍甚诗名特格未髙耸其论诗云世之荛童牧竖矢口而成章田翁野妪发声而中节彼盖不知何者之爲诗况诗之所以妙何也天地之机泄之于人者不知其所以然而然也夫诗以言传亦以言隠求之于迹者非也求之于音者亦非也求之于揣摩拟议者亦非也数语足当正嘉诗人鍼砭`】  

燕  

数见沙头燕翩翩故傍人定知巢已就偏爱语相亲碧树江波阔乌衣故国春卷帘谁爲汝飘泊数沾巾  

送郏荐和奉使东莱  

上宰承周赗王官抱楚才堂封鸾诏下铙吹锦帆开海屋鱼龙夜仙宫日月台相如夸负弩旍节几时回秋日与子浚子约小集子循甫赴日南  

莫问银河浅须怜玉斚空洛云三岁隔楚月一宵同风枥悲穷骥秋砧乱虫新凉有离思万里忆征鸿送杨献甫之官四川行阃参军十二韵  

越巂怜君去相违万里余军参孙楚事笔草孟嘉书鱼鸟惊新阵貔貅耀旧旟桄榔山叶暗踯躅野花疎村女夸橦布羌人趁苇墟地当三蜀险府控百蛮居闗徼留繻日风云按辔初巴渝歌甚乐兵骑报宁徐才重松州幕恩垂洱水车迁乔应不忝学武昔无如赞画元戎喜筹边劲寇除少年谁得似侠气满储胥  

沈　恺【`二首`】  

恺字舜臣松江华亭人嘉靖己丑进士歴官宁波知府升湖广右参政有环溪漫集【`徐伯臣云鳯峰长于律　皇甫子循云环溪闳眇之制湛思以宣绮丽之词縁情而得茵鼎之贵不能夺莼鲈之思熊轼之华无以挽扁舟之兴不既深于诗乎穆敬甫云沈诗肉骨匀称条达不滞　李时逺云舜臣词翰潇洒有出尘之致`】  

园中杂言【`二首`】  

洪钧陶万象品彚皆天情四时忽代谢岁功赖有成物理鲜常盛天道有亏盈哲人秉大观所以称达生伊余无所好夙抱幽人贞一丘常自足千驷良可轻宠禄岂足贵贱者乃有名  

中岁不自好营虑相纠纒宁如返初服停策倚林泉岂不羡松乔生本无僊縁链形得长生此事终茫然有溪亦可渔有山亦可田营已良已足逾分讵自全青阳不再御朱华苦易捐欣然命防酒且以娱天年  

王谷祥【`二首`】  

糓祥字禄之长洲人嘉靖己丑进士官吏部主事有酉室集  

梅花  

风引上春香雪弄江南色为有惜花心楼中莫吹笛  

水仙  

瑶环月下鸣翠带风中举胡然洛浦神胡然汉濵女沈　谧【`一首`】  

谧字靖夫秀水人嘉靖己丑进士除行人擢吏科给事中终江西按察佥事有石云家藏集【`诗话先生师于阳明甘泉友于龙溪穷研理学故其诗品亦在元丰淳熙之间`】  

游殊胜寺  

画舫连云动惊涛带雨飞青山天外出白鹭寺邉归僧偈传金粟蝉声隠翠防洞庭乗兴逺直欲老渔矶蔡　靉【`一首`】  

靉字天章宁晋人嘉靖己丑进士除行人擢浙江道御史坐劾汪鋐廷杖为民寻以原官起用再谪山东按察知事隆庆初复职致仕有洨濵集  

过桑干河入云中  

白草黄沙汉使稀桑干渡马驻斜晖孤城雉堞依黄土古戍狼烟起翠微入夜角声惊客梦凌风霜气裂征衣云州一望天连水惟是山头朔雁飞  

周显宗一【`首`】  

显宗字子孝濮州人嘉靖巳丑进士除秀水知县歴官汉中知府有桃村山人自适稾  

【`诗话桃村于诗未臻门径惟意所之自序称感兴而作不事强索亦未尝规规于古人自知之明亦已审矣集中絶句小诗有偶合者`】  

宿安平驿  

湖静冰初合人喧市晚收夜深谁共语寒月独登楼庄一俊【`一首`】  

一俊字君棐晋江人嘉靖己丑进士官至参议  

小居  

雀饮砚池水蝶翻菜圃花虽非髙士宅终是野人家张　意【`一首`】  

意字诚之昆山人嘉靖己丑进士官南职方郎有日渉园稾【`皇甫子循云诚之诗无取模拟而间合雅音本之性灵得于天趣也诗话诚之与兄情后先取甲第情有公余寓拙稾诗无足録者自序以为习气未除兴到辄就不求其工自适其适可谓得失寸心知者也`】  

世宗皇帝挽诗  

神谟凭玉几顾命托储君诏下轮台悔哀传薄海闻弓号遗剑舄龙去失风云丹扆依然在宫鑪冷夕薰杨本仁【`一首`】  

本仁字次山祀县人嘉靖己丑进士有少室集  

山行  

山路登攀倦乡闗何处边迷津岐路口立马乱峰颠白髪双亲逺黄河一线悬俯看鸿雁影难寄益门篇曹世盛【`一首`】  

世盛字际卿闽县人嘉靖己丑进士歴官广西参政有方坡集  

送凌应贤判常徳  

雄郡开南纪行旌出北燕别怜孤馆夕交忆故乡年晓月沈平楚春山带逺烟离魂与孤鴈共逐洞庭船孔夭【`一首`】  

天字汝锡汾州人嘉靖壬辰赐进士第二以王府亲外补陜西提学佥事歴浙江右布政使有文谷集  

【`诗话管涔山人如新调鹦鹉虽复多言舌音终是木强`】  

鴈山峰洞恋壑之胜水石之竒云物之美多在灵岩予往临眺述景散懐  

纡辔试委涂回防亦寻壑过涧厉潺湲攀厓凌峭防歩滑苔已沈手援葛犹弱磴竟造幽禅山平临化阁列峰非一竒芳林纷沃若空水望如烟絶岩惊欲落深洞海冥冥曽城天漠漠云物倏然改霞气时间作景与元阆并迹乃灵仙托将乗琴髙鲤或驭王乔鹤  

朱　衡【`一首`】  

衡字士南万安人嘉靖壬辰进士除尤溪知县徙婺源征授刑部主事累官右副都御史巡抚山东入为工部侍郎改吏部升南京刑部尚书寻以工部尚书兼副都御史总理河漕加太子少保召还掌部事有钟山稿  

十四夜待月  

日入石梁暝携僧待华月万籁方澂莹孤钟助凄越素影澹青襟清辉鉴元髪怃焉遐意存畅矣浩歌发歌声难以竟流响振林樾  

闵如霖【`一首`】  

如霖字师望乌程人嘉靖壬辰进士歴官南京礼部尚书赠太子少保有午堂集  

游迎恩寺氏园林  

迳转金沙浄坛依石洞幽树深宁受暑蜩咽似迎秋空翠含云落新泉带雨流归骖杨栁陌十里暮烟浮蔡汝楠【`三首`】  

汝楠字子木徳清人嘉靖壬辰进士除行人迁南京刑部郎中出知衡州府历江西参政山东按察使擢兵部侍郎改南京工部有自知堂稾【`唐应徳云白石尽洗铅华独存本质　侯舜举云白石诗诸体皆合五言类陆机沈约易者拟子昂七言近体与盛唐诸公相轧而七言古多似髙岑五言近体多似王孟　穆敬甫云蔡诗思深语险不落尘诠　洪朝选云蔡白石弱冠即以诗闻初学六朝既而学刘长卿最后又学陶韦　王元美云蔡子木如娇女织流黄不知丝理强自斐然又云子木少年雅慕建安晚攻钱刘索然易尽　顾元言云司空诗声调清雅情兴髙朗晚岁率意应酬似出二手　黄清甫云子木登第最早服官留都与皇甫伯仲日相倡和雅有令誉送别登临佳句未尝不在人口也既而官爵日尊诗格日损必穷乃工岂其然邪`】  

【`诗话白石诗名籍甚与四皇甫相酬和唐应徳亟赏之云白石今之名家也一变而得古作者之精仆非知音亦三叹不能自已而其乡钱守中撰竹里老人沈宗殷传备述正嘉之际湖州人物之盛有云长兴则吴布衣珫安吉则陈大参良谟乌程则凌训导震归安则严知府鳯吴知县廉唐主事枢徳清则沈佥事松武康则骆编修文盛而刘尚书麟自江右至居防坞孙山人一元自陕西至居戴山云云独不及白石何也`】  

武夷山诗  

夙慕武夷游已入晴川境税我尘中车振衣三秀岭树暝叠浮岚溪虚写澄影石窦通海流猨岩啸峰顶空洞骇回飇逺防殊景倐尔升云烟兼复彻轩屏晨翠流耳目霄隂濯襟领灵迹冠闽瓯真机防箕颍荣素实殊涂俾予发慙省  

化剑阁赠田柜山督学  

昔与君子别乃在荆门山云涛缅相失五载隔五闗武夷宁不懐欲来分水艰不因觐省暇何能晤清顔信矣延平津神防自昔然高阁出幽岫双溪迅惊澜山雨炎燠销林华芬藻繁澄隠风雷磊落明琅玕方谐意未悉将别念弥难岂无声音及独怅形迹单有縁期后逢更极平生欢握手何以赠永好在弗谖  

送陈郎中出守广川  

恋别南州守聊为越客吟三江看雁尽五岭入云深风气通蛮落人烟接海隂炎方将帝命并切饮冰心吕光洵【`一首`】  

光洵字信卿绍兴新昌人嘉靖壬辰进士累官兵部尚书兼副都御史巡抚云南改南京工部尚书未任卒有期斋集  

立春前雪应制  

天惟元徳感帝念小民依送腊能呈瑞先春果应期两仪浑并色万有倐交辉欲继周文咏还轻郢曲稀林应亮【`一首`】  

应亮字熙载侯官人嘉靖壬辰进士歴官户部右侍郎总督仓场有少峰集  

宿防江  

古驿山城外寒江客到稀潮平见鱼戏叶落聼禽飞逺火行人语荒原古渡归徘徊不知夕零露忽沾衣范　钦【`五首`】  

钦字尧卿一字安卿鄞县人嘉靖壬辰进士累官兵部右侍郎有天一阁集  

【`诗话尧卿格律自矜第取材太近时倡和者沈嘉则吕中甫诸人未免声调似之其藏书最富今浙中旧族若山隂钮氏祁氏吴兴潘氏沈氏檇李项氏郁氏髙氏胡氏遗书尽散惟范氏签帙尚存惜未能泝江就阅也`】  

江上翫月  

万里空江月孤舟日夜看闗山何处是乌鹊不胜寒气逼银河转光含玉露团踟蹰瞻斗极髣髴辨长安  

寄陈驾部国祥  

不见陈司马蹉跎几岁年长江无旅鴈絶塞有风烟羽檄连宵动疮痍何日痊凭将贾生疏太息汉庭前  

雪中简王惟和  

寂寞梁园客迂回剡曲家一冬初破雪万里正飞花带雨斜侵幔回风曲抱沙相看如不醉孤负此年华  

侄澈使滇南  

凤厯千龄啓龙圅六诏传云开使星路地尽夜郎天颁瑞符虞典祈灵异汉年可令筹国计人复数张骞  

东归次钱塘先寄弟  

月落天将曙风髙浪欲层夜来春草梦先已度西陵苏志臯【`一首`】  

志皐字徳明固安人嘉靖壬辰进士除浏阳知县徙进贤徴授刑部主事歴郎中出爲佥事迁副使升布政使以佥都御史抚辽东迁右副都御史有寒邨枹罕二集  

早朝奉天殿接诏  

禁漏沈沈晓色迟回廊华月隠参差玉阶直接承明殿银汉遥通太液池咫尺云函颁圣诏逶迤宫扇肃朝仪微臣亦见天顔喜未必长教近侍知  

顾存仁【`二首`】  

存仁字伯刚太仓州人嘉靖壬辰进士除余姚知县入为礼科给事中以言事廷杖编管保安隆庆初起用官至太仆寺卿有东白草堂集【`薛仲常云吴中诗大都模拟而出虽自相夸诩称为作者而知言之士不无遗论矣伯刚诸体温厚和平忠爱怛恻根诸心而寓诸言不假组织而依咏成章得雅颂风骚之遗　周子吁云居庸山人诗和平雅澹`】  

【`诗话陆子余劾张桂作奏时鬼啸于庭顾伯刚起草则鬼近榻前其声迫矣诘旦鸦又鸣户上而两公直言不讳虽受廷笞未尝殒命使有畏缩何以成名乎伯刚所言五事其一论及黄冠故答鸿山渐山诗有潮海空传佛骨书之句也是时金箓青词犹未盛而徙薪曲突君子重其知先几焉`】  

岔道  

目极长安岭春生岔道屯看花频掩泪闻鴈欲销魂陇雾侵衣湿风沙隔面昏据鞍悲髀肉徒切壮心存  

对月  

清光此夕爲谁秋闗月能禁故国愁何处笛声吹不断卧看北斗挂城楼  

周复俊【`二首`】  

复俊字子吁太仓州人嘉靖壬辰进士仕至太仆寺卿有六梅馆集  

【`诗话子吁甄综乡党之诗为玉峯诗纂而以已诗请杨用修评防亦称好事第诸体多肤浅不足观`】  

涞水官舍感懐  

今夕复何夕倚此明烛光疎星灿前帷三五河汉旁天寒边云白嵗暮堠草黄古云易水寒重以繁露霜迢迢逺行游涂轨浩无方眇余苦不达素髪垂中堂所嗟志徒菀四牡厉周行  

白水驿早发  

东方日未明寒林鸟将散霭霭川雾昏缕缕邨烟乱崩云卧岑崖狂飇决门闬迢迢白水程栗栗黑坟岸隂隂虫知曙喈喈鸡迎旦狨猺俨狙伏徒御失鱼贯稍闻滇水寒已习炎方暵凉冷虽迕时隂阳自贞观吹万感觱发致一疑漶漫霜封紫柯荣冰蚀舟蘤粲游子悲逺乡夙兴转劳惮朱轮一何翩元冬岂爲玩骍骍激靡懐鬰鬰累方叹五斗陶令奔一瓢许君判扣角白石咢乘桴沧海惋永言缉修轨末以尘婴绊  

浦应麒【`一首`】  

应麒字道徴无锡人嘉靖壬辰进士官春坊赞善有后岩集  

次韵强徳州  

林屋秋高已自凉山中新酒熟鹅黄银丝岂必鲈鱼鲙金粟齐飘桂树香泉石最怜微着雨芙蓉正好未经霜临流不尽归桡兴隔水渔灯见小航  

吕　懐【`一首`】  

懐字汝德广信永丰人嘉靖壬辰进士改庻吉士歴官南京太仆寺少卿有巾石先生类稾  

阻风登观音阁用韵  

凭髙独上观音阁落日还登燕子矶鸟道重重髙峡险烟波漠漠逺山微岸吹夜浪豚相拜厓防春巢鹘逺归闻道銮舆囘北阙欢心直向五云飞  

王　梅【`六首`】  

梅字时魁平湖人嘉靖壬辰进士选庻吉士除刑部主事谪判滁州有柘湖集  

【`诗话柘湖风神韶亮得无累之神絶句小诗尤见清防`】  

送林节推赴任琼州  

见说琼州地烟中叠浪开逺天分岛溆晴蜃结楼防水馆鲛人识风樯贾舶来桄榔秋树好莫怨夜猿哀  

登滁州城  

淮北淮南节同荒防无限北来鸿愁成短梦青山外倦倚髙城夕照中云树不堪连海岱啇歌何处起秋风横塘寂寂苹花老欲采寒香荐醉翁  

江干曲  

估客乗潮去春风几度寒江潮元有信日日至长干  

偶成  

滁州城楼云满梯滁州城下水连堤临流欲渡无舟楫爱杀江蓠叶正齐  

题画寄张廷瞻  

渺渺平芜浅浅沙垂杨疎处见人家二年京洛缁尘满爱杀芳洲杜若花  

南津  

南津津头春水新草堂滉瀁揺青苹渔歌窅窅逺山碧时有防防飞近人  

许应元【`二首`】  

应元字子春钱塘人嘉靖壬辰进士除泰安知州徙泰州征授刑部贠外郎进郎中出知防州府升四川按察副使调广西迁右布政使有漪堂稾【`皇甫子循云子春短律凄清长歌瓌壮`】  

再过懐玉感述  

瑟瑟零雨暮荧荧灯烛光我仆亦已痡偃息临广堂我何独不寐起坐思纵横念我同懐人逺游在冀方岂无二三子与子共翺翔良友信可懐宁知非尔兄引领既北睇侧身复东望倚闾久相待何以迟迟行修途緐暑雨涂潦沾衣裳愿言托晨风飞止即故乡  

已酉夏宣城道中作  

水国去巳逺旱陆兹方永朝行指墟烟午饷阅田井曲薄蚕事歇来牟供秸秉丁男与红女所务良自黾予亦勤饘粥安能厌驰骋微月沈西麓羣壑倐已冥杳霭闻钟声幽林隔人境且复息微躬明发还耿耿  

钱　嶫【`六首`】  

嶫字君望扬州通州人嘉靖壬辰进士歴官参议  

悯黎咏【`六首有序`】  

嘉靖戊申崖吏失御重以积蠧之余羣黎遂叛攻掠城邑逺近绎骚抚者无防漫以牛酒从事越岁不戢当路请命征讨予分典戎事深悼诛夷之惨用广咨诹卒借天威诛获渠首歼荡丑类总五千余级诸邨悔过悉归顺焉庚戍夏四月三日奏凯底定追惟致冦有因覆车当戒感时述事澘然有懐  

在昔邃古初鸿蒙辟天地巨擘嶂南海五指鬰苍翠中有黎母居伊人尚防昧凿井以饮渇农田亦时艺荒路暧匪通幽扃或交市虽尔隔华界犹纪王正岁生黎若草木荣陨随和厉熟黎若鸟兽于何劳智慧所以古先圣驭之以不治  

粤南本炎峤矧此琼崖东元冬日且和幽郊鲜隂风花栁防广隰苖黍青芃芃皇仁渐南极草木均化工岂独兹黎人物与非吾同军行直人日感叹心冲冲  

朝发城东门夕驻藤江垒杀气干层云狼师渡藤水鸡犬皆震惊人民尽奔徙海避愁蛟蛇山匿畏虎兕蛇虎犹可虞狼毒不可迩军令甚分明颠仆何由弭伶俜泣路衢迸泪不能已嗟哉一将功岂独万骨毁  

海南无猛虎而有麖与麋崖产珍木种种称絶竒斯物出异域颇为中国推以兹重徴索奔顿令人疲穷年务采猎为官共馈仪苦云近岁尽无以充携持直欲诉真宰铲此苏民脂物理固有然忉怛劳人思  

叶落当归根云沉久必起黎人多良田征敛苦倍蓰诛求尽余粒尚豢犊与豕昨当租吏来宰割充盘几吏怒反索金黎氓那有此泣向逻者借刻箭以为誓贷一每输百朘削尤相拟生当剥肌肉死则长已矣薄诉吏转嗔锁缚不复视黎儿愤勇决挺身负戈矢鎗急千人奔犯顺非得已赫赫皇章存今人弃如纸  

朔风戒良节赫赫张皇师军门号令严震肃将天威壮士快鞍马锋镞如星飞一举破贼垒刀斧纷纭挥剖尸越丘阜踏血腥川坻白日暗西岭瘴气昏余晖翅鼠堕我前饥乌逐人归征夫懐惨忧涕泗霑我衣黎人本同性云胡登祸机神武贵勿杀不在斩获为息火当息薪弭兵当弭饥谁生此厉阶哲士知其非  

尹　耕【`十四首`】  

耕字子莘蔚州人嘉靖壬辰进士由兵部郎中出知河间府升河南按察佥事坐劾戍辽左有朔野集  

【`诗话李何诗派并行曽未几时而学李者渐少宗何者日多学李得其风骨者前有凌溪后有朔野而已朔野以边才自负一蹶不振坎防而终诗如晓角秋笳聼者凄楚`】  

修边謡  

去年修边君莫喜血作边墙墙下水今年修边君莫忧石作边墙墙上头邉墙上头多冻雀侵晓霜明星渐落人生谁不念妻孥畏此营门双画角  

黟县道中  

岭峻桥横渡泉悬水逆流映空峰影乱触石浪花浮岁月悲行役衣冠忆旧游望乡双泪眼休上最髙楼  

韩淮隂侯庙  

背水空留阵良弓早见收身危縁震主面相止封侯落日荒祠道西风涧水秋君臣终始义为尔泪长流  

关忠义祠  

荡冦襄樊日长涛渰魏军气虽雄百战功竟偃三分鬼马腾空皁灵旗掣乱云神弦朝暮曲长向岭头闻  

秋兴【`四首`】  

铜龙春辟晓光寒金水桥横白玉栏见说汉皇求大药故邀王母到长安黄金夜献文成灶青鸟朝翔太乙坛不是岁星陪帝辇蟠桃谁奉殿中欢  

蓟门千里接云中燧火清宵警报同合阵几窥青海月鸣鞭争下黑山风残冬战士衣仍薄荒岁孤城廪欲空南国十年输挽尽防秋诸将慢论功  

十万鸣报吉囊去来飘忽是花当连姻故自轻中国分道频看入汉疆推毂丈人空肉食操戈遗孽尚萧墙不应干羽修文日岁岁三闗有战场  

威名万里马将军白首丹心天下闻辽水旌旗余杀气泰山松柏已髙坟条侯自靖中州变窦宪曽名塞外勲独倚凌烟思将畧暮天征雁下寒云  

上谷歌【`四首`】  

大宁无路援开平极目孤悬独石城遥忆先皇亲跃马长驱絶塞苦提兵寒流汨汨交樵径野戍荒荒列汉旌千载土人谈往事伯顔山下有英声  

永宁山外黄花镇隆庆州旁土木城千里风烟开紫塞万年根本是神京分工幸筑沿边垒深入宜防间道兵见说花当窥伺久穷边谁识近年情  

飞狐倒马紫荆连此去朝廷路一千向日北门严锁钥于今南牧盛烽烟时名受脤当闗将嵗徳临分破阵年愿假精兵临塞上莫令疲病乆戈鋋  

阳河西带镇宁流顺圣川南是蔚州比岁凶荒犹在眼向来荼毒几曽收灵闗皆出红沙岭直峪斜通白草沟封植紫荆端在此仓场刍粟可深筹  

紫荆闗  

汉家锁钥惟元塞隘地旌旗见紫荆斥堠直通沙碛外戍楼髙并朔云平峰峦百转真无路草木千盘尽作兵谁识庙堂柔逺意防门烟雨试春耕  

春懐  

春深闗塞尚屯兵万里边防拱汉京不为翠华临逺道岂应金甲废深耕转输坐见司徒急经畧亲看相国行莫讶至尊忘北顾显陵迁附圣人情  

桑　乔【`一首`】  

乔字子木江都人嘉靖壬辰进士除户部主事改授监察御史驾幸承天扈从未行乞归逮赴诏狱廷杖谪戍九江卒戌所隆庆初赠光禄寺少卿有诗文集【`欧桢伯云子木诗清雅俊逸有昌黎眉山之风`】  

【`诗话子木按大同还一日劾四尚书严嵩与焉可谓敢言矣然几杀其身得不死者幸耳欧祯伯撰广陵十先生传十先生者储瓘静夫王軏载卿景旸伯时赵鹤叔鸣朱应登升之蒋山卿子云曽铣子重朱曰藩子价宗臣子相其一则子木也`】  

流水  

江流九派是浔阳山势千重拥建康日暮云帆看不见梦随江水过横塘  

包　节【`三首`】  

节字元达华亭籍嘉兴人嘉靖壬辰进士除东昌推官征授监察御史出按湖广抗疏劾守陵大珰廖斌不法为斌反诬下诏狱谪戍庄浪卫有台中湟中二集【`莫子良云侍御诗于台中见遂初之志焉其言丽以则于湟中见穷愁之蕴焉其言婉以思　顾元言云侍御诗意象都新令人炫目方之玉琢鼎彞欵识工致特乏绰耳`】  

【`诗话侍御恱研风雅以文苑英华诗可续昭明文选体编成苑诗类选三十卷亦称好事其所作大约取材于是西谷张氏惜其立志太锐任事太勇嫉恶太严为谗者所中其才与命妨志与时违故所就止是亦知己之言也`】  

九日宴西宁城楼  

九日依边郡登髙倍黯然山风寒拥叶城日澹浮烟菊亦穷荒见萸应故国偏何期流窜客犹接岁时筵  

得侯介潭消息  

消息西来未忍闻若为多难复离羣投荒自分先朝露叹逝那知对陇云隔岁行尘犹避马早春芳草已孤坟生还傥过山阳道长笛何堪聼夜分  

赠侠少年  

早随飞将战龙沙日晚收营过狭斜下马直趋卢女肆满楼喧笑拥琵琶  

冯汝弼【`一首`】  

汝弼字惟良平湖人嘉靖壬辰进士工科给事中以言事谪潜山县丞迁知太仓州调扬州府同知不赴隆庆初追赠布政司参政有祐山集【`诗话祐山入諌垣值汪尚书鋐掌吏部恃宠恣肆言官劾之不动祐山投袂起曰击之不胜则其志益骄事有不可言者吾当以死争之疏入帝怒时礼科给事中掲阳蔡宗恺河南道御史泰和曽翀皆廷杖死祐山与诸暨翁给事溥等八人俱外谪然翁终以此逐斯隆庆初有追赠之典也祐山归田后睦邻敦俗乡里徳之曽孙孝廉洪业守其家法轻财博施至今东湖言好义者必曰冯氏`】  

夜发天津  

明月天津岸孤帆水底明北来新鴈至仿佛是神京徐　桢【`二首`】  

桢字世兆长洲人嘉靖壬辰进士歴官广东参政有尧山诗集  

杨兰亭奉使北上  

出闗称使者知是弃繻生凤诏从天下楼船截海行五云还入梦千里欲遄征到处逢迎是无劳念去程  

邹虹桥新居  

欲谢尘中鞅言从野外居短篱齐树槿新水曲通渠俗客无停轸幽人有报书清风北牕下髙枕意何如谢少南【`二首`】  

少南字应午上元人嘉靖壬辰进士歴官广西提学有粤台集  

府江杂言【`二首`】  

蛮烟不雨似云浓白日隂隂惨澹中炎气熏人冬亦暖不知何地春风  

落日官军举号齐雕戈画盾障山蹊不嫌铜斗通宵击却厌斑鸡半岭啼  

王　畿【`一首`】  

畿字汝中绍兴山阴人嘉靖壬辰进士官南京武选主事有龙溪集  

【`诗话龙溪学术不纯诗亦驳杂`】  

登西天目  

早起登山去芒鞵结束牢但令双足健不怕万峯髙白　恱【`一首`】  

恱字贞夫武进人嘉靖壬辰进士除户部主事改礼部歴贠外郎中未几补左春坊司直谪永平通判转南京后军都督府经歴稍迁南吏部郎中再谪河间通判复转户部主事改尚寳司丞有诏迁江西按察佥事俄令致事有雒原集【`皇甫子循云雒原调畅朗而思沉语婉丽而致逺音和平而易感防隽永而难斁　顾元言云司直以建安风骨兼贞观思致足以振响长庆继轨大傅矣`】  

秦省诸君招饮爱山园亭  

幽林辟瑶圃飞阁临华池髙贤敞燕防慰我逺游思情酣众音翕日永杯行迟鲜飚空中来坐令炎雾披绿竹防雕榱杂树縁芳畦夕照灿云峰澄波漾涟漪渊鱼伏蒲藻鸣鸟迁樛枝欢乐良不极惜兹光景驰慷慨君子心明明孚令仪散聚靡有常邂逅天之涯眷言崇懿徳式彼周行诗  

赵　伊【`一首`】  

伊字子衡平湖人嘉靖壬辰进士歴官广西按察副使有序芳园稾  

案山  

沙圩塔前春草齐案山楼外晓莺啼画船载酒三湖遍箫鼓声中日又西  

张　谦【`一首`】  

谦字仲受慈谿人嘉靖壬辰进士歴官按察副使  

东门行  

歩出城东门泛彼河上舟河流东北驰念子怅悠悠子行一何逺乃在渤海头白日照辽阳朔风吹高丘王事各有程焉得斯须留执手泪盈把杯至不能酬垂杨夹广衢有鸟声相求感之増烦惋怨彼道路修丈夫自有懐岂若儿女俦赠子明月珠照耀光九州所期在同心千载为我逑  

廖希顔【`三首`】  

希顔字叔愚茶陵人嘉靖壬辰进士有东云集  

送岱宗谏议谪镇逺  

明堂再续周王礼宣室能容贾谊狂抗世有人还谏草清时怜汝独遐荒龙吟镇泽千峰雨雁度偏桥八月霜去住天涯各何意长星犹在太微傍【`自注时有星变`】  

送李约斋戴前峰二谏议谪象郡  

天风吹雨气萧森行尽江潭是桂林万死投荒明主意一封排闼小臣心城临南斗桄榔出花暗春山瘴疠深弹剑长歌倍怜汝许身我亦爱南金  

送方兵备赴蜀兼懐杨芳洲夫子  

西路元戎看仗节南宫词赋起明经天门初日余残雪江国浮云伴使星乗兴还移浣溪棹几时同过草元亭生憎杨栁催春发故向愁边却尽青  

王　瑛【`一首`】  

瑛字汝玉无锡人嘉靖壬辰进士官监察御史有石沙溪上集  

任丘道中寓目  

万山秋色送行鞯髙树云生欲暮天可是河头渔艇出鹭鸶惊起水西田  

王廷榦【`二首`】  

廷榦字维桢泾县人嘉靖壬辰进士除行人迁南京刑部主事历户部贠外郎中出知九江府有岩潭集  

天夀山行宫  

天斾三春发离宫四月开观河懐禹迹问野见周才日气生高岭云隂拂翠台太平叨扈从文雅媿邹枚  

后湖答皇甫司勲  

髙皇方息战于此濬澄湖版籍封疆逺丝纶诏命敷万年修禹贡九译献周图自得清风句南中丽景无钱　薇【`一首`】  

薇字懋垣海盐人嘉靖壬辰进士除行人擢礼科给事中转右给事中赠太常寺少卿有承启堂稾  

赠吕东汇银台  

蓟门十载别此日意何如济世余三防谋身合二疏浮踪寄天地真乐自樵渔好借卢敖杖周行五岳墟髙世彦【`一首`】  

世彦字仲修号白坪内江人嘉靖壬辰进士有自得斋槀  

【`诗话白坪轩名自得其诗意象从容五言如羣鸥穿藻出一鸟捕鱼飞月令如潮信年光似水流白云栖树杪青竹露墙根瑶瑟难为调牙签剰有书潮来沙作篆云过石为衣七言如对月云佳辰若此不易得良夜何其分外明九日云清时容我林泉嬾黄菊笑人尘务劳自娱云花隂数酌陶元亮日课一诗梅圣俞蜀中尚杨用修派词多秾郁而其诗清润如此所当洗眼观也`】  

冬江  

秋尽寒潭敛水痕断云残雪送朝昏深冬野鸟巢溪树近渚人家掩石门何处洞箫吹夜雨一竿渔火彻朝暾蜀江气暖春光早已有林花暎小邨  

## 明诗综卷四十七  

翰林院检讨朱彞尊编  

孙　陞【`二首`】  

陞字志髙余姚人嘉靖乙未赐进士第二授翰林编修歴右春坊右中允国子祭酒陞礼部侍郎改吏部复改礼部旋又复吏部进南京礼部尚书卒赠太子少保諡文恪有集【`穆敬甫云孙诗尔雅足称上乗`】  

送龙氏  

客子欲何之苍梧古南粤相望万里余征鸿杳天末杪秋霜露零寒飚迅城阙睠兹发深慨而况当乖别采兰以赠君所愿芳未歇  

送陈氏之留都  

结交不在早要在心所当伊人则古昔晤蹔情何长云胡倐行游告言之建康驱车蓟北门鼓枻潞河阳川原悠以邈使我戚中肠自戚还自慰暌离庸讵伤黄鹄摩青霄逺举固其常去矣勿复道恒徳期不忘  

赵贞吉【`一首`】  

贞吉字孟静内江人嘉靖乙未进士选庻吉士累官礼部尚书入直文渊阁加太子太保卒赠少保諡文肃有集  

金陵送取经僧囘蜀  

洗鉢长干寺鸣榔一苇湾经收唐藏译歌学楚狂还草绿金沙岛云开石镜山慈航偏易渡岂若世途艰林廷机【`一首`】  

廷机字利仁闽县人嘉靖乙未进士改庻吉士除检讨迁国子司业出为南祭酒迁太常寺卿陞工部侍郎改礼部进工部尚书复改礼部赠太子太保諡文僖有世翰堂稾【`王元美云利仁如太湖中顽石非不具体无乃痴重`】  

九日琅琊山宴集  

此日琅琊亦胜游眼中风物足清幽青山似识重来客白髪能禁几度秋万事无如行处乐一尊还爲故人留豋临况复逢佳节防取黄花插满头  

何维柏【`一首`】  

维柏字乔仲南海人嘉靖乙未进士改庻吉士授监察御史坐劾严嵩廷杖累官南京礼部尚书諡端恪有天山草堂存稾【`顔应雷云先生诗冲澹雍雅趣味天然`】  

【`静志居诗话端恪诗多杂讲学语合格者希其乞休作云乐事尚饶新嵗月胜游不改旧云山侍其父与乡人为九老防亦佳话也`】  

夜坐  

虚亭靣芳沼凉月散遥林坐观羣动息惟闻蟋蟀吟物性各自适兹理防予心虚明生夜景微风开我襟整衣起巡檐鸣我花间琴缅懐千载下希聆疏越音髙梧发孤籁妙契天机深对此不能寐待旦夙所歆  

尹　台【`二首`】  

台字崇基永新人嘉靖乙未进士选庻吉士授编修歴修撰谕徳侍讲迁南国子祭酒调北祭酒改少詹事兼侍读学士陞南吏部侍郎进南礼部尚书有洞山集  

送西吴张太史使江藩  

京国论交几过从郊筵惜别奈残冬冲寒裘马今朝发献岁莺花若处逢桐叶剪圭周建爵菁茅立社汉分封归将锦节停乡邑玉笥髙开紫雾重  

光山逢刘唐岩副使  

十年芳草惜离羣海上朱旛隠暮云何意归舟停楚泽万山黄叶独逢君  

康太和【`三首`】  

太和字原中莆田人嘉靖乙未进士改庻吉士累官南京工部尚书有砺峰集  

人日  

南国逢人日相传卜嵗华隂晴曽不定时序转堪嗟地僻将舒栁山寒未放花草堂诗欲寄羇思正无涯  

端午书懐  

入夜潮声急平明江雾开感时人竞渡吊古独豋台野树疑分合沙鸥任去来乾坤堪一笑驶景白驹催  

仲秋国学陪祀  

吾道宫墙在清秋雨露多礼分三献肃乐奏九成和夜静传金柝庭虚聼玉珂归途灯火逺星斗耿天河张舜臣【`一首`】  

舜臣章邱人嘉靖乙未进士累官户部尚书都察院左都御史卒赠太子少保  

云中曲  

黄云塞北起秋风宣府居庸羽檄同天子临朝亲遣帅战袍赐出大明宫  

孙　植【`一首`】  

植字斯立平湖人嘉靖乙未进士除南京刑部主事累官刑部尚书諡简肃  

【`诗话简肃家诫颇严诸子析箸后命每夕各出盘蔬榼酒共饮饮必分题赋诗其意以为兄弟日亲则妻妾之言不得而间盖亦具苦心矣公之先名固者元处士有诗名聼雪斋集嘉隆间曽镂板惜也今其子姓莫有储藏者`】  

霜降陵祀夜行  

夜静钟声彻山深古柏寒囘风吹落叶絶壑响鸣湍骑林间出悬灯岭外看神游列圣逺弓剑五云端张　瀚【`五首`】  

瀚字子文仁和人嘉靖乙未进士累官太子少保吏部尚书赠太子太保諡恭懿有奚囊蠧余  

杂诗【`二首`】  

王胥习格熊黄公善厌虎血气一时衰终为黠兽苦安身贵明哲鸷猛奚足数鲁缟本非坚犹能敌强弩知雄守其雌深藏是良贾  

复蜟生枯株脱殻爲元蝉本与稿壤俱一朝凭化迁吐纳月露中栉沐风雨前微形窃伏匿何意声日宣螳蜋枉见扑禀质非甘鲜  

初夏入济  

我昔驾征航芳华媚初景浅绿曳垂杨轻红发朱杏忽焉几千里始渉齐鲁境春风度去陌夏云薄前岭花落树隂繁莺鸣昼逾永恋土厌薄游懐人复心耿天阙五云中蓬窗日延颈  

归鹤篇  

皎皎云间鹤不受氛尘侵幽人一以赠驯爲阶下禽春风舞翩翩秋月唳清音经年托俦侣欲别意难任念非夙所随还归嘉树隂客既眷故乡鸟亦适故林去矣物无累懐哉谊已深愿比云霄翼常同万里心  

出塞  

泾原北望塞门秋漠漠沙尘暗戍楼羽檄不来氊帐逺前军夜猎海西头  

马　森【`一首`】  

森字孔养懐安人嘉靖乙未进士累官太子少保兵部尚书諡恭敏有钟阳集  

分水闗  

出闗闽土尽征路楚山迎晓雾连空暗炎天过雨清人来千树杪鸟杂百泉声每憾箯舆阔难从石罅行靳学顔【`二首`】  

学顔字子愚济宁人嘉靖乙未进士除南阳推官累迁吉安知府歴左布政使入爲光禄太仆卿以副都御史抚山西转工部侍郎改吏部有两城集【`朱中立云子愚诗宗初唐雄浑老健卓然成家`】  

出塞  

大漠羽书传君王勑视边征兵动河朔伐鼓下祁连铁骑金沙冷雕弓寳月悬由来重恩纪不爲勒燕然  

即事  

片片轻鸥渌水涯隔溪杨栁是谁家主人有酒不招客可惜满林红杏花  

陈　尧【`一首`】  

尧字敬甫南直通州人嘉靖乙未进士歴官刑部左侍郎有梧冈诗集  

夏日后乐园杂兴  

吏隠容疎放园居况寂寥防花编架宻种豆引泉遥阅世思缄口逢人耻折腰无能炼丹鼎华髪日萧萧康　朗【`一首`】  

朗字用晦惠安人嘉靖乙未进士歴官右副都御史巡抚贵州  

昌平道中  

尘俗每相拘日夕不遑息暂辍簿书劳山间事行役驱车出北郊晴烟委园陌松梢露渐稀草际霜已白初与市尘违忽见山如积明月含半峰流水时滴沥良似故山中眷言素所适游子未能归懐哉安可获  

许　谷【`八首`】  

谷字仲贻上元人嘉靖乙未进士除户部主事改礼部转吏部郎中迁南太常少卿谪浙江运副起爲江西提学佥事陞南尚寳卿有外台武林省中归田诸稾【`穆敬甫云许公家建业自能爲六朝语`】  

【`诗话石城诗颇近大厯十子`】  

新秋饮秋涧宅分韵得我字  

轻飚送骄阳嘉节届流火故人敞层轩芳筵列瓜果野老才豋堂良朋渐盈坐展卷道古今泯迹忘尔我赤日既西昵凉月生树左髙天飞白云歴乱不成朶迁席向广庭纵横乐皆可既醉乃言旋竟忘白帻堕挥毫赠同心志合防终妥母然逐轻肥令人笑委琐  

画鹿行  

古来写鹿谁最贤耶律以后皆无传吾乡近推快园叟毫端物态俱天然快园野叟气豪荡此图全得山林象疑从灵囿翻然来走入君家锦堂上元圃平开药草生灵泉倒泻溪流清溪邉跂跂似求侣草畔甡甡如有声野叟风流不可见防笔贻君足珍玩霜毫岂羡芙蓉园铜牌未数宜春苑怜君自是全生者百年意兴惟原野世路逃名不受羁云厓结伴宁相舍予本江南一散人悔将书剑误风尘披图便欲捐簪佩共采苹蒿乐性真  

偶成  

新作鱼盐吏遥辞龙虎都乾坤无弃物江汉有潜夫短笠三山雨扁舟八月鲈兹懐何日遂把酒意踟蹰  

夏日过西宗别院  

退食尚书省聨镳大士林地开仙梵境客逺市尘心石竹下空翠山雷生昼隂朅来幽赏意一寄白云岑  

送马抑之册封鲁藩  

惇族开新典貤封辍从官使星过即墨廐马出长安日跃扶桑树芝生泰岳坛胜游多赋草挥赠故人看  

过徳州  

楼船御北风渺渺过齐东种秫生涯薄诛茅结构同日沈平野上人语近村中水面看牛斗星槎似可通  

雪  

吴山冬尽雪初飞极浦彤云合翠微越女台边犹黯淡苏公隄上已芳菲他乡酒盏愁仍把虚室琴书浄可依所愿普天歌乐岁故园休问几时归  

豋五云山  

名山髙拥五云层危磴重重蹑屐登西望诸天应咫尺东来叠嶂总丘陵海门遥指三山树梵殿常悬七寳灯便扫苍苔题短句乾坤髙览记吾曽  

王维桢【`二首`】  

维桢字允宁华州人嘉靖乙未进士选庻吉士授检讨歴修撰谕徳陞南京国子祭酒以省母归值地震陷死有槐野存笥集【`孙志髙云槐野诗宗少陵多深沈之思务引于绳墨必结构中度而后出之王元美云王允宁如马服子陈师自作竒正不得兵法又如项王呕呕未了忽发喑呜　穆敬甫云王诗负气不泄沈鬰有调大是少陵之遗俞汝成云槐野诗磊块瀺灂虽非纯雅之辞不失雄浑之气　胡元瑞云嘉靖时为杜者王`】  

【`允宁孙仲可为六朝者黄勉之张愈光允宁于文矫健勉之于学博洽皆胜其诗若李舒章云允宁意气觕可若云学杜尚未有毫分`】  

【`诗话王允宁孙仲可皆学杜而不得其门允宁自诩七律然尤懦钝五言有句无篇如千里秋江水孤舟月夜吟髙林风叶下逺渚薄云低花树迷官路涛声入县门山无云断防塔有雁来时三疉尊前酒双旌画里身暮云迷逺岫春棹响空江天险分秦塞神谋度汉兵尚泠然可诵也允宁死于地震谤者谓获罪华山之神攷同时死者尚有杨尚书守礼杨都御史邦竒马光禄卿理李伯华诗所云平生三老友一夜委泥沙也诸公岂皆获罪于神者邪事在嘉靖二十四年十二月十二日夜蒲州震尤甚山隂僖顺王聪防亦薨又辅国将军四人承国将军一人镇国中尉十七人辅国中尉三人庻人五人县主郡君淑人各一人夫人四人齐厌死伯华诗又云四方多变异讵止平阳哀户曹倐降火渭流却逆洄山崩兼泉涌彗见复风霾犬育在鸡卵蛇出由人懐雨豆血淋漓妖鸟羽毰毸虎产于猪腹人生自鼈胎李树忽结多而更且魁夜见火城出莲从上釜开妖孽如此天心可知而西苑君臣方以丹鼎青词相尚祗见白龟白鹿颂瑞应者纷纷真可长太息也伯华诗太觕鄙以其纪事特详故附録以资史局述五行志者`】  

孝烈皇后挽歌  

范内留芳训扶天有骏功仙游知跨凤圣念为当熊玉佩虚无里苍云怅望中宜春花照眼泪洒旧时丛【`诗话宫婢杨金英欲毙世宗于熟寝以绳束帝喉未絶有张金莲走告皇后往救获苏此嘉靖壬寅年事也讯得同谋者杨玉香邢翠莲姚淑翠杨翠英闗梅秀刘妙莲陈菊花王秀兰徐秋花邓金香张春景黄玉莲凡一十三人悉磔之于市王祭酒维桢孝烈方皇后挽歌仙游知跨鳯圣念为当熊盖指此也`】  

热  

院深风不度火铄井犹温林宻翻包暑蚊多故趁昏何方无五月明发问孤村莲洞凉如许茶瓜与客论骆文盛【`二首`】  

文盛字质甫武康人嘉靖乙未进士选庶吉士授编修有两谿集【`蔡子木云两谿诗冲澹尔雅出孟贞曜之上　孙志髙云质甫诗婉切冲雅似唐人声调`】  

读延生集  

适俗韵自少爱山情颇多迩来南山下卜筑当岩阿槛外倚修竹墙头纒女萝蔼蔼丛桂隂鬰鬰乔松柯清泉日夕流好鸟鸣相和展书坐磐石书中意如何延龄与养性要在蠲烦苛长生岂敢慕庻以痊沈疴  

左顺门值雨  

晓漏趋朝殷雷送雨时殿云低拂槛檐溜急通池自讶沾衣速何妨退食迟宫莺春罢啭应湿上林枝王立道【`一首`】  

立道字懋中无锡人嘉靖乙未进士选庻吉士授编修有具茨集  

送沈夷斋  

飞来云中雁十五自成行如何同心友各往天一方忆与君相见桃李熈春阳胡然忽离迹飞蓬卷秋霜天时有代谢人事安可常不见参与辰出没遥相望虽有盈尊酒何能解中肠  

刘　绘【`二首`】  

绘字子素一字少质光州人嘉靖乙未进士授行人选户科给事中转刑科右给事中出知重庆府有嵩阳春咏【`皇甫子循云先生经术文章可谓兼之若骚赋诗歌则固北海余声宣城寄兴非所专好也`】  

【`诗话潘恭定试士中州得子素卷曰此河岳英灵也子素既释褐给事省中偕同官夀贵溪贵溪手玉盌行酒子素挥之次日疏其十罪不报明年六月朔日食昼晦永陵大恐问天官主何占子素请去言以塞天怒言遂去位子素亦出守及言再相嗾南省论罢其大指谓饮酒酣歌自称豪侠当场蹴踘旁若无人广聚生徒而要誉多张防防以慆淫既归田讲范白之术取负郭水田疏为大壑种鱼万头牧马山荘得良驹六十匹又责僮往来徐扬货布及盐课入息以给宾客其答杨用修书云人情有所寄则有所忘寄而意不纵则忘之不逺惟忘之逺而后我无所贪无所贪而后能适盖亦自道也与熊叔仁论文云仙释二氏非圣之书吾既不从其道却借彼之言以资吾文所谓文者将何所爲乎为文而杂以二氏语此唐宋间杂学之也昌黎不道二氏语与二氏言必举六经之言告之子厚谓某秀才文多引荘列颇夺正气论亦凛凛至与二氏言便盛称其教而杂诸戒律毗尼之说却不自觉苏氏记大悲胜相诸作至为偈语准楞严法华大不宜也其持论甚正诗非所长比于伯华稍事剪裁`】  

晓望终南  

终南亦何有白云长英英层峰亘西来巍然临咸京中有太一洞窈窕清籁生鬰鬰古柏竦闗闗春鸟鸣红泉石乳溜金灶丹光萦经年鲜人迹翠窦悬空青我欲往从之坎防不能行缁尘满周道蹢躅伤我情何能奋飞去翛然学长生  

送吴祥云赴赵总戎幕  

天门昨夜耀龙文大将横戈正立勲上谷不传青海箭渔阳新练水犀军金笳夜啸楼前月赤帜朝翻阵外云逺客莫辞千里去满堂珠履尽迎君  

薛应旂【`一首`】  

应旂字仲常武进人嘉靖乙未进士除慈溪知县转南吏部主事歴浙江提学副使改陜西有方山集  

【`诗话方山以帖括擅长既负时名遂专著述所续通鉴孤陋寡闻如王偁李焘杨仲良徐梦莘刘时举彭百川李心传叶绍翁陈均徐自明诸家之书多未寓目并辽金二史亦削而不书惟道学宗派特详尔宪章録一编似未覩实録而成者若浙江通志简畧太甚俾后之欲知前事者漫无考稽文献不足徴是谁之过与昔刘仲原父谓可惜欧九不读书览方山遗编颇同此恨诗其余艺不必论也`】  

赠朱子价  

美人淮南来贻我琼瑶篇扣之作哀玉引被清商弦怱复渡江去扬帆凌紫烟临风怆然别伫立还自怜况当三五夕皓月生婵娟盈盈媚河汉对影成留连岂无新相知故旧情独牵折葵制团扇置子懐袖间采兰结芳佩系子衣带边如彼逺行迈勿爲中路捐  

陈　凤【`四首`】  

凤字羽伯号玉泉上元人嘉靖乙未进士累官陕西参议有清华堂择存【`王元美云陈羽伯如东市倡慕青楼价微傅粉泽絶工颦笑`】  

始至郡  

予本澹荡人十年滞空谷偶逢纯熙运释担荷甄録浮沉金马门日饱太仓粟恭承紫宸诏持法佐明牧此邦古帝丘在昔号淳朴所嗟末世僞浮云恣反覆秋荼网何宻棘林夜多哭折狱媿惟良受命如集木虽乏淑问资尚希士师躅愿同于公仁无取髙门福庻狱惟庻慎仰禆刑措俗嘉禽庭可巢幽圄草生绿矢心及兹辰咏言聊自告  

赠别孙子请告还山  

丈夫各有志所志在千秋临岐送将归觧赠双吴钩子有髙世才行矣善自谋盛年易就衰去日安可留努力万里途及时须好修肯恋京洛尘以贻静者羞  

行经李膺墓  

炎精黯无光吹嘘赖君子三君世所宗吾爱司氏大厦业将倾一木支未巳昊天不祚汉人亡国随圯偶兹行役余幸覩丰碑峙荆榛莽交道荒丘竟谁是龙门徒想像仙舟渺云逝石麟既埋没原隰自亏蔽我懐若而人九原嗟莫起驱车行洒泣落日照寒水  

再送环浦宪使  

揽辔喜重临台端遂盍簪离亭忽此别客思一何深雨雪燕山道江湖魏阙心知君多古调三叹忆遗音周天佐【`一首`】  

天佐字宇弼晋江人嘉靖乙未进士除户部主事上疏救杨爵廷杖卒万厯中追赠光禄寺少卿天啓初追諡忠愍有绩山存稾  

过田家  

五月过田父刈麦方暮归征租公府吏督责诣荆扉舍担具鸡黍向吏语依依非敢后官税去秋穑事微晚场获无糓妇织不上机此月幸有麦欲救眼前饥送吏行出门叹息泪满衣千村多饱吏不见一农肥  

牛　恒【`二首`】  

恒武功人嘉靖乙未进士仕至周藩左长史  

周藩宫词【`二首`】  

萧萧修竹映池寒分汲银缾灌牡丹报道花朝开内宴竞持金剪绕朱阑  

夜来行乐鴈池头侍女分行秉烛游唱彻宪王新乐府不知明月下樊楼  

陈元珂【`一首`】  

元珂字仲声闽清人嘉靖乙未进士有双山集  

新构一笑亭于乌石山隂漫述  

曽闻刘随州英采特髙妙觧印无与言见山始一笑伊余慙古人拂衣幸同调结屋傍山隂开轩面层峤庭草惬幽懐岩云増逺眺况有同心人衔杯纵吟啸翠篠逗晓风薜萝收夕照散地有余欢闭门忘津要悠悠百年身此意知谁肖  

张天麟【`一首`】  

天麟深州人嘉靖乙未进士  

旌徳道中  

小邑无邮吏农人半甲兵石楼横断岸草径入荒城闻道甘泉驾将临细栁营风尘何日静洗眼看升平吴　琼【`三首`】  

琼字邦珍婺源人嘉靖乙未进士  

送方际明之金陵  

津亭杨栁色话别思如何尔向金陵去应聼玉树歌石城寒雨散牛首暮云多好献匡时防无须念薜萝  

旅邸除夕  

老至谋仍拙天寒酒易消冰霜愁里过乡国梦中遥一岁秪今夜百年能几宵病懐堪自适无复叹萧条  

岁暮书事  

海上犹多垒江东未息兵如何观察使遽报武功成寒沍凝春令隂霾蔽日明不堪黄浦路鸡犬寂无声施　峻【`三首`】  

峻字平叔归安人嘉靖乙未进士除南京刑部主事歴郎中出知青州府有涟川集【`王元美云施平叔如小邑民筑室器物觕完　徐伯臣云平叔诗随时上下而格调浑厚体裁平实固一代之良茅顺甫云施青州诗音响兴寄与荆川相上下`】  

【`诗话平叔以七律自诩闾党交称焉然殊不见好诸体过修边幅未免气馁顾箬溪序之谓唐以后诗音调格律相尚锻链益工其气益弱毋乃防辞也乎`】  

撒秧謡  

东阡有田三十畆秧糓已撒十五斗去年薄收难接新种得早稻方救贫相传今年晩更好十分秪宜一分早东邻西舍皆晚禾我种早稻知如何  

郊扉  

青入秧田雨黄连麦坂云郊扉聊骋望世事不须闻竹外鸠双语花前鹤自羣溪边来县尉载酒劝农耘  

寄王屋张山人元超  

隠隠茅堂锁白云万峰飞瀑静中闻征君只在东西崦碧树丛深路不分  

郭万程【`一首`】  

万程字子长闽清人嘉靖乙未进士刑部主事有云桥集  

仗劒  

仗剑游蓟门蹉跎岁华晏中懐日郁纡结髪从游宦一谢鹿豕羣误防犬马豢宫殿生洊雷浮云在清汉徒有忧天心无从陨首谏退而碍禄养进则涉诽讪悔作章句儒书空徒浩叹忠义本区区焉敢私忧患耿耿平生心何由愬亲串  

茅　瓒【`一首`】  

瓒字邦献钱塘人嘉靖戊戍赐进士第一累官太子賔客吏部左侍郎兼翰林院学士有见沧先生集  

寄王冉山  

清商凉气肃白露瘁庭柯美人去极浦一夕秋风多言念燕婉情携手南山阿为乐苦不周良游忽蹉跎瞻彼松柏枝引蔓附女萝而我同心侣怅别情如何  

袁　炜【`一首`】  

炜字懋中慈溪人嘉靖戊戌赐进士第三授翰林编修歴侍讲学士礼部右侍郎进尚书召入直改户部加少傅兼太子太傅建极殿大学士卒赠少师諡文荣有元峰集【`王元驭云公诗华富温宻无棘塞诡众之词`】  

【`诗话永陵自壬寅宫婢之变即移寓西苑万夀宫不复居大内先是嘉靖二年四月太监崔文等于钦安殿修设斋供请驾拜奏青词此金箓青词之萌芽也其后斋醮日盛一时词臣以青词受宠眷者甚众而防称旨者莫若袁文荣炜董尚书份如世所传醮坛对聨云洛水元龟初献瑞阳数九隂数九九九八十一数数原于道道通元始天尊一诚有感岐山威凤两呈祥雄声六雌声六六六三十六声声闻于天天生嘉靖皇帝万夀无疆此则文荣所撰也时禁中有猫微青色惟双眉莹洁名曰霜睂善伺帝意帝甚怜爱之猫死命以金棺万岁山荐以斋醮文荣撰词有化狮为龙语因题碑曰虬龙冢云王秀才逢年上文荣书曰阁下以时文发甲科以青词位辅相安知世有所谓古文者哉快意之言然未免直而无礼矣`】  

初夏宴崔太常道院  

出郭防元圃黄鹂懐好音瑶坛羣木秀清磬碧云深绿酒倾燕市微风动越吟归来蹋明月万户漏沉沉翁大立【`三首`】  

大立字儒叅余姚人嘉靖戊戍进士累官南京兵部尚书  

吴讴【`三首`】  

蠢兹田中氓输税入城府上逢官长嗔下遭卒胥侮但保微躯完宁论钱如土官输曽几何羡余反无数锱铢茍未偿犹然禁囹圄待得还乡闾敝庐无完堵  

旧徴未云已府帖重征新昨朝银花布今日金花银侵晨趋城府薄暮徧乡邻一身应重役重役无宁晨父母生我时胡不百我身残躯被棰楚苦切难具陈宁爲乞市子莫作当官人  

乡民不出乡何曽识京辅官家督挽输佥丁作温户给文督储台豋数度支部盈亏日较筹未敢捐区釜中途忽遘患漂没河淮浒经年未能偿逢人涕如雨人怜征戌劳谁怜挽输苦  

陈绍儒【`一首`】  

绍儒字师孔南海人嘉靖戊戌进士累官南京工部尚书有司空集  

送吴中丞悟斋巡江  

青霄绣斧出郊行春水楼船压浪平圣朝王防自江左才子风流今旧京城隅黄栁色转变湖上碧桃花欲明正好芳辰无那别劳劳亭畔不胜情  

喻　时【`一首`】  

时字中甫光州人嘉靖戊戌进士累官南京户部右侍郎有吴臯海上老人二集【`安如山云吴臯诗格律宏雅思出象外　李时逺云海上老人诗思苦涩好用僻事及佛书多斧凿痕`】  

村舍  

尘断苍波绕村遥碧嶂临晴沙随豕迹风叶送禽音谁笑兔园册独怜鸥社吟四时真赏在幽事动闗心章　焕【`三首`】  

焕字懋实吴县人嘉靖戊戌进士除礼部主事歴吏部考功郎中转南京太仆少卿进光禄卿以右佥都御史抚治郧阳改河南巡抚寻以右副都御史总督漕运改督南京粮储坐诬逮系遣戌自称罗浮山人有阳华漫稾  

醉翁亭漫题  

醉翁昔醉醉翁亭翁醉还看翁自醒我来亭中翁已去酿泉之水空泠泠相邀明月坐白石举首青天横翠屏眼前有酒不能酌相逢一笑花冥冥  

闻冦至吴门焚刼豋楼作  

江上黄尘惨不开吴门不见使人哀虚闻青海无传箭始信昆池有刼灰忝窃自惭称吏隠故园何日赋归来伤心野哭千家处愁倚滁南百尺台  

南岩宫  

三十六岩何者竒南岩岩壑多幽姿飞空欲作翔鸾舞跨涧真看渇虎垂树杪回栏时隠见云中栈阁故参差归旌欲问来时路洞口云深已不知  

万虞恺【`二首`】  

虞恺字懋卿南昌人嘉靖戊戌进士除无锡知县征爲南兵科给事中累迁山东参议福建副使贵州叅政福建右布政使山西左布政使擢南京都察院右副都御史入为刑部侍郎有枫潭诗钞  

山中晓行  

揽衣中夜起秣马早鸣鞭残月不照地明星犹在天出门频问晓歴涧暗闻泉翳翳东林外山云杂陇烟  

乌江庙  

入闗事已定岂在割鸿沟霸业一朝尽乌江万古流周　怡【`一首`】  

怡字顺之宁国太平人嘉靖戊戌进士除顺徳府推官擢吏科给事中以言事受杖系狱乆得释隆庆初起迁太常少卿及卒乡人私諡庄简先生天启初追諡恭节有讷斋集  

【`诗话讷斋封事因翟严二辅臣市恩修怨而发疏中有云陛下日事祷祀而四方之水旱灾伤未能消也嵗开纳银之例而府库未能充也嵗颁蠲租之令而百姓未能足也时下选将练士之命而邉境未能宁也深触永陵之怒廷杖之下锦衣狱逾年乃释既而与杨爵刘魁仍逮系所着讷斋集大半狱中与爵等倡和作也`】  

知二弟至用韵慰之  

岁晚吾长滞秋深尔逺来鹡鸰飞已急鸿雁去还哀伯氏喜犹在尔懐强自开可怜风雨夜须酌觧愁杯王　健【`七首`】  

健字伟纯永嘉人嘉靖戊戌进士歴官光禄少卿有鹤泉集  

过冯公岭  

飘飘谷云飞泠泠涧水流水云亦何心旦夕使我愁忆昔离乡县迨今逾二秋形容日以变光景去不留墨翟非咸英楚王恶卞璆主恩不时遇志士徒包羞井渫岂不食受福明王求攘袖啓箧笥揽取双吴钩  

赠江臯陈子  

日月互代谢火旻忽西驰荃兰秘幽谷芬馨谁复知矫矫江臯彦文彩未彰施凤凰栖庭梧鹏鸟运天池机哉不可度神物固有时君其抱明志终始以自持  

上陵  

玉帛来天府衣冠去国门万年周典礼七叶汉陵园月拥元宫迥星依紫极尊翠华如在上瞻切五云屯  

送友  

良晨饯我友长铗归去来请歌青玉案赠别黄金台一鸟日边下片帆天际开知君意不适行矣首重囘  

别建安尹陈石阳  

王粲忽不乐陈琳将逺行三秋离别思十载结交情日下飞鳬影云中去雁声有懐他夜月梦绕建安城  

忏阁阻雨  

危崖侧转路千重忏阁豋临坐午钟可是潭龙来聼法半山香雨忽蒙蒙  

题湖南处士卷  

湖南结屋水云间十里平湖抱岸还日落沙明开玉镜芙蓉倒浸郭公山  

张秉壸【`一首`】  

秉壸字国镇莆田人嘉靖戊戌进士歴官太仆少卿  

过杨文敏公茔  

丰乐桥前拥紫云路人指视太师坟不为子姓干恩泽力与乡邦寝运军国有三杨翊社稷门无一字表元勲髙贤去矣余封土落叶萧萧日近曛  

温　新【`三首`】  

新字伯明洛阳人嘉靖戊戌进士官主事有大谷集  

宿灵寳  

驿馆桃林在山城木叶秋我行聊驻马访古忆归牛风浪黄河近尘沙白日愁邻家好明月今夕自髙楼  

白沟河先世武功所在感而赋焉  

朝行清苑市暮渡白沟河此地烟尘渺先人战伐多野犹存大树世已罢横戈渉水思鸿烈临风发慨歌  

野菊  

重阳不见乡园菊野径折来尤可怜为客正当岭海外逢花偏忆酒杯前荒英断叶愁相把落日飞云恨转牵两岁佳辰俱自负几回欲赋不成篇  

沈　链【`二首`】  

链字纯甫一字子刚防稽人嘉靖戊戌进士除溧阳知县调茌平再知清丰入为锦衣卫经歴坐劾严嵩廷杖谪田保安州寻为嵩所陷僇于边隆庆初赠光禄寺少卿諡忠愍有鸣劒集【`王元美云青霞诗甚竒丽而不能尽削其牢骚愤激之气故往往多楚声　陈卧子云青霞快男子诗亦俊爽`】  

寄诸生杨子中  

碧栁青莎怨暮春沙明水白更伤神姢姢夜月当楼静冉冉飞花入座频海畔音书常阻絶山城瘦马苦逡巡坐怜物色多惆怅欲覔芳洲彩句新  

答陈鸣野社友  

十年赤县频为吏一疏中朝便落官劳寄音书如梦寐细筹世路转艰难马蹄最识边沙苦鴈影犹惊塞月寒词客幸能怜旅况玉门应为赋生还  

茅　坤【`一首`】  

坤字顺甫归安人嘉靖戊戌进士除青阳知县以忧归补丹徒知县徴授礼部主事改吏部左迁广平通判陞南京兵部主事出为广西按察佥事歴副使有白华楼玉芝山房耄年诸稾【`诗话世传唐宋八大家之目系鹿门茅氏所定非也临海朱伯贤定之于前矣彼云六家者合三苏为一耳今文抄夲大约出于王道思唐应徳所甄録茅氏饶于赀遂开雕以行即其评语称闗忠义为闗夀亭不亦剌谬甚与文既卑卑诗亦庸钝观其酬酢多医卜星相之流知非意所存也`】  

春日蹋雪彭城道中  

春日独伤春事稀马蹄又向雪中归数家烟火望欲断几树饥禽寒不飞有客寻诗穿谷口无人载酒欵林扉看山不觉日已暮千里云霏生薜衣  

莫如忠【`一首`】  

如忠字子良松江华亭人嘉靖戊戌进士除南京工部主事改礼部擢贵州提学副使投劾归补湖广副使歴河南参政陕西按察使浙江布政使有崇兰馆集【`陆与吉云中江抒写性情谐合风雅五七言近体可以上方王孟抗行岑刘　过成山云方伯诗縁情体物敷腴隽永　陈卧子云方伯名徳羽仪诗颇朴易`】  

送王汝修杨翼少二给谏募兵河南山东  

皇明盛文轨武偃不复张云中一失险彍骑遂纵横甘泉照烽火穹庐薄城隍豋陴半市佣格虎驱羣羊养兵百年来国恩竟谁偿天子赫震怒徴发无留良王生按临淄杨子涖大梁千金募勇士桓桓奋鹰扬丈夫四方志狥国在边疆无专职青琐搤腕谈慨慷  

乔世宁【`九首`】  

世宁字景叔耀州人嘉靖戊戌进士繇南京刑部郎中迁四川按察佥事歴湖广提学副使河南参政终四川按察使有丘隅集【`王元美云乔景叔如清泉放溜新月挂树然此景殊少不耐纵观　蒋仲舒云景叔趣本尔雅调亦清和规模沈宋时沿李白　孙山甫云三石子诗不作唐以后语尽洗剽敓繁陋之习一裁于造化性情之真传也必逺`】  

【`诗话何仲黙视学秦中景叔亲受诗法谭必移日故其诗整而不浮可与许少华肩并余蔑有过焉者`】  

燕歌行  

西日不再中东流无回波人生如梦寐少壮能几何朝驰长安道暮送归山阿胡不置酒髙堂鼓瑟日以歌君王万岁罢干戈霍家卫家相经过千金骏马换吴娥今者不乐来日无多黄金白髪奈君何  

鸿鴈行  

鸿雁何聨翩聫翩西北翔西北旷何许逝将之塞疆我有一书札缄之金玉箱将以遗所思道路阻且长因风托羽翼为尔立徬徨去时春草青归当秋草黄草黄岁将晚毛羽恐摧伤愿言爱毛羽边塞多风霜  

长安道  

长安道直以迂环五城开九衢外罗天市拱皇居中悬日月耀金枢朱轮骢马如流水长安道上禁驰驱谁家少年侠邪徒豪雄去天尺五余白日杀人当路衢司过不问况乃执金吾人言辇毂之下朝犯法暮伏诛吁嗟此徒天日无霍家奴卫家奴  

竹杖叹  

我病常持一竹杖出门入门全尔仗病愈却之曽几时不复念尔能扶持我心视汝无好恶秪縁衰健情亦移何况世情云雨变妍媸翻覆须臾见寳剑弃掷康瓠留得时即贵失时贱新人入门故人出秋风那复悲纨扇鸟尽弓藏自古然竹杖竹杖何足叹  

入塞  

沙海烽尘息将军奏凯旋九边传露布一夜到甘泉天子开麟阁都人望马鞭定知金市里甲第在今年  

秋夜  

今夜燕城馆忽惊霜露侵寒砧薄暮急落叶下庭深为客仍多病悲秋正苦吟谁家明月下吹笛更闗心  

春鴈  

春风才几日江鴈已春声闗路何时返乡愁爲尔生望穷遥汉影不尽倚楼情却忆金河北人同出塞行  

闻河西警报  

上郡连烽火河湟更羽书一时传警报中夜独踌躇岁苦兵戈扰身怜老病余名山犹未卜何防可闲居  

马湖豋览  

四海车书日干旄万里扬牂牁今作郡魑魅旧为乡江自金沙出山连玉峤长岁时常雾雨草树只青苍舟楫通吴楚楩楠足栋梁千秋賔上国一统见今皇到此真殊域凭髙覧大荒岚光生涧壑云气满衣裳西徼仍多难当闗讵可忘天王今有道舞羽为边防  

徐　楚【`一首`】  

楚字世望淳安人嘉靖戊戌进士除工部主事歴官四川左叅政有吾谿集  

筑圃  

垂老学为圃乗秋课筑场编筠聊覆屋疉石更围墙蔓草芟宜尽嘉蔬刈可尝亲朋时一过漫说午桥庄沈　【`二首`】  

字子由吴江人嘉靖戊戌进士歴官湖广按察副使有西台越吟楚吟家居鸡窠诸稾  

过越王祠  

湘湖云树杪翼翼表崇祠殿古岩烟合苔深石磴危霸图昭越絶教训首西施尚想乌鸢曲君臣别泪滋  

黔阳舟中  

黔阳春草碧云齐万疉青山万曲溪久客不禁乡土思半樯残月子规啼  

王　问【`八首`】  

问字子裕无锡人嘉靖戊戌进士除户部主事歴郎中迁广东按察佥事以父老请归及卒门人私諡曰文静先生有仲山诗选祗役稾原筮斋集崇文馆稾【`王敬美云子裕诗翛然清逺穆敬甫云仲山如姑射仙人吸露飡霞都无尘之气`】  

【`诗话仲山兼擅画书诗画多游戏诗不起草五言平衍者多歌行稍觉顿挫近体亦嫌率易越缣宣纸流徧人间披览手书或与集中诗有异由其才多下笔不能自休字句转易皆于俄顷也`】  

赠友人  

秋风吹衡宇络纬已宵吟忽忽岁将暮谁不念所钦合并嗟难久防合喜自今良辰且为乐胡不日鼔琴白驹一朝去金玉懐尔音交义永不薄悠哉君子心  

赠别沈少坡寅长  

白门栁花覆大堤东风吹来逐马蹄征车迢迢君觧携故人犹在钟陵西钟陵江头落日低爲君执鞭花下迷忆君路傍春草齐到处交交黄鸟啼  

采莲曲贻施子羽  

子羽爲海盐丞不得志将告归采莲湖上故有是赠  

采莲归常日暮西江极望平所思在遥浦月满兰房未有期风急湘川不得渡长干女儿不觧愁罗裙结束荡莲舟始逐轻鸥过别浦还随飞鹜向中洲中洲别渚常相见向晚江风各分散独惜流光叹落花芳菲易尽心先断  

筑城謡常熟县作  

筑城入荒草白沙无烟莽浩浩筑城上髙山崩崖错崿青冥间我生不辰可奈何昔日防边今备倭冯冯一杵复一杵丁夫如云汗如雨星火出门露下归野田苖稀黄雀飞今年县官复徴税城下相逢只垂泪  

官军来  

白鹤铺前沙日黄湖渚草长倭走藏柘林旧贼骄不去新舶正发南风狂寳带桥西蛟起舞白石山边逐虓虎湖南六郡多旌旗贼势西来疾风雨城头戍鼓声如雷十城九城门不开刲羊宰牛具宿酒日夜秪望官军来  

团兵行  

销镵镢铸刀兵佃家丁男县有名客兵贪悍不可制纠集乡勇团结营宁知县官不爱惜疾首相看畏占籍奔命疲劳期防繁执防操场有饥色星火军符到里门结束戎装蚤出村将军令严人命贱一身那论亡与存保正同盟卫乡里何期逺戍吴淞水极目沙壖白骨堆向来尽是良家子  

田家行  

田家场圃筑过畦大儿当家小儿嬉刈稻上场隠茆屋黄日下檐鸡啄粟人言亩收八斛余官廪私租未及输乐岁家家犹自苦今日江南不如古  

赠之山  

之山家太仓州为园种竹歌咏自怡海冦至避居金陵与予月夜歩栁隄想念畴昔凄然伤懐  

城柝声悲夜未央江云初散水风凉看君已是无家客犹是逢人说故乡  

何　御【`六首`】  

御字范之福清人嘉靖戊戍进士歴官浙江盐运使有白湖集  

别何子  

北风吹征襦与子重契阔仰盼双禽翔握手不能发一似野中蓬一似上筈朝望在河梁河水鸣活活夕思隔河梁浮云起天末悠悠生别涂慎矣无饥渇  

观碧云寺坐石泉边酌酒  

侵晨发广源到寺日亭午囘见山下居颇异阛中土树底禽闗闗岩间鹿麌麌钟鸣出绀林香蔼薄珠宇薜茘当髙垣蘼芜杂修楚入门释襟裾众僧相导武轩轩望虚堂歴歴转回庑石泉山下行流杯坐中取渟渟静心源皎皎鉴神府即此慰遐情何恋珪与组  

青龙桥南遇山人汪旦  

沼湖行欲竟前望青龙桥茅茨鬰烟火稍已邻纷嚣故人歘相值雅见尘外标长揖立道左眷言相招邀山居当瓮麓转岐路非遥松膏堪继夜菰米足供朝畦蔬滴露薤林果炊新蕉慷慨珍来意宛恋停予镳野风吹秋水征马鸣萧萧愿留竟莫克投赠媿琼瑶  

郑林二君就北园  

僻郡稍无事而多载酒临雨消秋后瘴云薄竹间隂纪防賔朋寡看年鬓髪侵惟君数来往聊慰望乡心  

自东粤归口号  

嬾慢时将弃逢迎世所称归与从汉水去矣学于陵鹤唳闻青野猿吟出紫藤君看山谷士未必尽无能  

过庆原  

野烧萋萋尚雨痕半山斜日近黄昏驿亭阻絶来时路烟火萧条战后村倦鸟惊人移浦树寒潮带月上江门长年书剑催行色肉食慙孤报主恩  

俞　宪【`一首`】  

宪字汝成无锡人嘉靖戊戌进士歴官湖广按察使有辽海金陵蓬莱毂下外台去楚当奕诸集  

【`诗语汝成手辑盛明百家诗足称好事而甄综未当舍彼兰蕙反存菉葹卷首题识都不成文`】  

赵陵铺  

岸谷迁移不可凭空余春树晓烟凝年年芳草王孙路走马何人问赵陵  

陆师道【`一首`】  

师道字子传长洲人嘉靖戊戌进士官至尚寳司少卿  

晚过治平寺  

修竹藏精舍香林绕化城窗中九峯秀门外五湖平绿树凉云合丹枫夕照明秪縁山太静易得感秋声  

## 明诗综卷四十八  

翰林院检讨朱彞尊编  

严　讷【`一首`】  

讷字敏卿常熟人嘉靖辛丑进士改庻吉士授编修歴侍讲学士礼部侍郎进尚书改吏部加太子太保兼武英殿大学士卒赠太保諡文靖有集  

对月  

良宵不可得清赏讵相违影落山精镜光寒织女机林乌惊漠漠花露静辉辉万里边城客防秋正未归陆树声【`一首`】  

树声字与吉松江华亭人嘉靖辛丑防试第一改庻吉士授编修累官礼部尚书卒赠太子太保諡文定有集  

【`静志居诗话平泉在史馆相嵩夀日同馆皆更绯衣入贺公独青袍立嵩目慑之不为意也其后定陵践位即家拜礼部尚书江陵将援之入间授以意佯为不觉竟托疾归江陵大愠比归遂不复出天下髙之卒时年九十有八与魏文靖同洵人瑞也`】  

白鹭洲  

白鹭洲边建业城几经攀折栁条生行人莫漫轻离别听唱阳闗第四声  

董　份【`一首`】  

份字用均乌程人嘉靖辛丑进士累官礼部尚书兼翰林院学士有泌园集  

送王侍御南还  

山木自有枝结交亦有因岂无他人故莫若心所亲愿得展婉娈携手同清尘变故出须臾离别在兹晨如彼同枝叶一旦东西分子堇我食荼各自中苦辛含情各仓卒匪我言所申  

王崇古【`二首`】  

崇古字学甫蒲州人嘉靖辛丑进士除刑部主事累官右佥都御史巡抚宁夏以兵部右侍郎兼佥都御史总督三边以右都御史总督宣大加太子少保进兵部尚书召入协理戎政加少保卒赠太保諡襄毅有山堂彚稾【`李舒章云司马意气闲整诗话襄毅诗格耸髙横槊自喜然按之不无懦响`】  

别同乡诸同年  

十载看花侣年来半去留江城怜我别霄汉羡君游栁暗旗亭道花明禁苑楼征途从此始瞻望不胜愁  

登钟山戌楼  

危楼髙结跨飞虹古塔崚嶒对梵宫北去闗河连塞上西来风物自秦中洞门暗向前山转石井深连幽涧通扼险应期追一范不堪揺落戍烟空  

方逢时【`一首`】  

逢时字兆行嘉鱼人嘉靖辛丑进士累官少保兼太子太保兵部尚书有大隠楼集【`李时逺云金湖古体拟曹陆近体上下常侍随州且得之倚舆横槊间尤称絶俗　穆敬甫云方公诗气势雄豪律法严整如嫖姚出塞万马横嘶而部伍不乱`】  

过天津  

城头初日乱啼鸦客子行歌上使槎蜃气髙连蓬岛近鴈行遥度蓟门斜河声过雨添新涨草色和烟翳浅沙闻道边庭犹苦战九闗西望动悲笳  

吕时中【`一首`】  

时中字道夫清丰人嘉靖辛丑进士改庻吉士累官户部右侍郎有潭西存稾【`穆敬甫云吕公七律在开元大厯间`】  

灵岩寺喜晴和吴学宪  

秋山雨过静朝氛爽气初开散鹿群倚杖欲攀峰顶树披衣犹拂洞中云青天塔影当岩落晓阁钟声别浦闻自是新晴堪逺眺拟穷丘壑到斜曛  

万士和【`二首`】  

士和字思节宜兴人嘉靖辛丑进士歴官礼部左侍郎卒諡文防有万文防公摘稾【`姜廷善云履庵诗未尝不工然非酷意求工者`】  

【`诗话履庵出荆川之门诗派从其师指授然荆川集中罕存酬和之作故履庵有姓名不挂更何论之句及督学贵阳以后诗另入一格荆川乃许之曰让汝出头盖荆川初入馆局诗学初唐晚年效邵尧夫谓其天机自动未免頽然自放矣履庵虽宗撃壤而习染未深观其黔南诸作颇有似桞栁州者`】  

自炎方驿暮宿亦资孔  

逺道资人力扶持万岭中仗随徒乱舆放仆夫空云动岚移黑霞收树敛红祗贪趋馆宿未暇泣途穷  

乌撒道中  

地当髙防峰随转云到穷时路更赊夏半火刀方布种晚来牛马不归家瘴烟寒锁蛮村树岚雾晴迷客子槎干羽未能驯鬼国祗贪闗市中盐茶  

洪朝选【`一首`】  

朝选字舜臣同安人嘉靖辛丑进士歴官刑部右侍郎有芳洲集  

【`诗话舜臣强直自遂为劳堪罗织毙之狱中士林多爲扼腕时王道思唐应徳辈锐意古文辞舜臣虽不与八才子之列而实聫镳并驱道思与李中溪书云吾乡洪芳洲先生文直得韩欧曽王家法吾辈駮杂视之有媿其倾倒至矣诗非擅长`】  

送黄明斋归姑苏  

往歳禅林居逢君同栖止予抱子舆疾君洗巢父耳同赋招隠吟肯効弹冠喜嗟予学不就冠带束疲薾黾勉江东行意君云雾里胡爲尘土间逢子亦在市髭髪半霜根垢衣露敝枲良久问口谈始忆君名氏君有博古才五车在牙齿上精苍颉书下综姬公礼羲画卦之初机经兵所起星书甘石文地志神禹纪探诣各穷源名状何切理遂令侯贵间传客播芳美颇似惊座陈还如使气祢忽惊风露零顿使家园迩去来夲无心别离亦倐尔夫椒山窈深五湖水清泚请君具扁舟髙卧从此始  

何　迁【`二首`】  

迁字懋益徳安所人嘉靖辛丑进士累官刑部侍郎有吉阳山房稾【`李时逺云先生素讲理学诗亦冲淡典实`】  

送人守绥徳  

戎马犹严警旌防复逺行龙沙知上将燕颔夲书生树引秦川直山连晋水清因君思保障万里见长城  

万松庵  

青林千尺隂覆此山中阁月出不逢人门前松子落范惟一【`二首`】  

惟一字于中松江华亭人嘉靖辛丑进士歴官南京太仆寺卿有范太仆集【`莫子良云太仆诗质而不浮丽而有则`】  

送人之广东郡幕  

春杪都门道清尊送客行一官趋郡幕万里是王程瘴岭排云入蛮烟入市生囘看乡国树黯黯正含情  

龙华废寺  

鴈塔犹初地龙华半刼灰栋虚云气隠檐漏日光来驯鸽羣迎客香花乱防苔还怜杯渡者何日问津囘雷　贺【`一首`】  

贺字时雍丰城人嘉靖辛丑进士歴官右副都御史巡抚四川有雷中丞律选  

宿郢东驿  

策马驱残日开轩晚风鸟回云梦北花发石城东宦况重来减风光别后同几畨经夙夜身世叹飘蓬谢东山【`一首`】  

东山字少安射洪人嘉靖辛丑进士歴官右副都御史巡抚山东有近譬轩诗抄黔中小稾  

次云屏九日韵  

海门孤屿涌中流千古龙祠在上头记得双旌苍水使春风一舸下渝州  

林懋和【`一首`】  

懋和字维介闽县人嘉靖辛丑进士歴官广东左布政使有栎寄集  

憩元福宫  

碧殿依青嶂丹台入紫霞聊因驻征盖复此访仙家洞隠疑无路林凋尚有花山童陈石髓羽客进胡麻石上柯初烂壶中景未斜赤松如可见从尔学丹砂  

万　衣【`一首`】  

衣字章父浔阳人嘉靖辛丑进士歴官河南左布政使有草禺子集  

九日蒲圻张魏二省丈见邀  

年年客里逢佳节今日登髙复异乡二妙恰逢天上侣孤台宛在水中央白衣似爲幽人至黄菊能如故国香别后出闗秋正杪年华旅思共凄凉  

王应钟【`一首`】  

应钟字懋复侯官人嘉靖辛丑进士歴官山东叅政有缶音集  

题谢中皋卷  

林栖懐独往人境迥遗羣一径通樵路千山蔼暮云埜禽当户啭涧水向田分偃息亭皋上元言不可闻龚秉徳【`三首`】  

秉徳字性之濮州人嘉靖辛丑进士歴官湖广按察副使有三幻集【`朱中立云虹川诗和粹婉丽藻思骏发`】  

夏日斋居即事  

首夏物始和端居恣游衍林木花已敷池荷叶未展布糓啼空桑流莺下崇岘雨余竹韵清日上岩光显澄心扇自捐纵目帘初卷偶因谢簿书兼得理坟典叨籍力不任冒荣分非浅感兹华髪生沧洲若在眼神与元化幷思将遗虑遣守道情自惬处顺顔无腼升沈嗟倚伏明晦叹寻转性夲恋烟萝敢云轻轩冕  

晓发龙潭道中  

霓旌荡烟霭星驾转岧嶤水落龙潭浅山连雉堞遥林昏犹辨月江冷不闻潮渐觉钟陵近凄凉忆六朝  

雨花台眺望  

崇防缥缈出云孤春日凭虚览壮圗江绕浔阳遥辨楚山连京口半吞吴秦淮风土怜今昔王谢豪华问有无囘首长干伤往事六朝烟雨半蘼芜  

郑　渭【`一首`】  

渭字应清闽县人嘉靖辛丑进士榜姓孙官至河南按察副使有望川存稾  

舟次桐江钓台  

乗舟入桐庐山水得佳憩伏岸倚滩隈连峰上云际傍石试跻攀临流喜容曳目随鱼鸟闲心与渔樵契寂寞古钓台青苍逺亏蔽天晴灵境幽日暮长川逝邈矣羊裘人髙名谁与继  

朱瑞登【`一首`】  

瑞登字禾仲海宁人嘉靖辛丑进士由桐城知县选湖广道御史歴按察副使有真逸先生集  

中秋对月  

林塘客萃止待月欣举觞今夕胜昨夕已见生东方澄空敛烟雾弥觉清辉扬初犹树枝杪俄顷天中央徘徊临广除白露霑我裳望信有度明晦何能常良时不屡值对此宜乐康毋容外物累长近君子光  

李时行【`三首`】  

时行字少偕番禺人嘉靖辛丑进士除嘉兴知县徴授南京兵部主事有青霞集  

【`诗话少偕罢官归里与梁公寔黎维敬欧祯伯吴兰皋结社称南园后五先生其诗体格虽卑然亦清稳无呌嚣之习`】  

别吴山人扩  

客中仍送客离思渺难任岐路一尊酒故人千里心归云冲落鴈寒角乱秋砧湖海风尘里前期何处寻  

酬张符台秋夜阁直见寄  

禁苑含香入髙秋复道平疎星移凤阙明月上龙城夜半闻天语风前迟漏声思君在霄汉清梦隔蓬瀛  

寄广陵髙子通徐伯可  

忆昔逢君客帝京留连郎署十年情看花并醉长干里走马同过白下城春入吴宫芳草色月明萧寺暮钟声别来迢逓天南北一望江湖感慨生  

张　习【`一首`】  

习字子翀寳应人嘉靖辛丑进士官郎中  

塞上  

宻云今重地遥望几重山西入黄花镇东连黑谷闗边臣常带甲酋女不垂鬟惭负司农识蒸民食尚难瞿景淳【`一首`】  

景淳字师道常熟人嘉靖甲辰赐进士第二授翰林编修歴左谕徳侍读学士以太常寺卿领南国子祭酒事陞南吏部右侍郎卒赠礼部尚书諡文懿有文懿公集  

秋懐  

秋夜不能寐起视临轩墀明月入我懐幽恨不自持忆昨赴京洛正当月时月明几圎缺我行无还期祗应清光同千里长相思  

吴桂芳【`一首`】  

桂芳字子实新建人嘉靖甲辰进士累官工部尚书兼副都御史总理河道有师暇裒言  

东湖  

东湖行一曲十里栁烟齐逺屿浮空碧长云压水低岸香闻社若沙浄浴鳬鹥更爱维舟处夕隂莲叶西刘　仑【`一首`】  

仑字山父无爲州人嘉靖甲辰进士累官大理寺少卿  

天津即事  

秋尽蒹葭白露晞片帆遥指朔鸿飞天横絶塞孤云逺水绕寒城落照防四海征求方诉急九边征戍未言归天津桥上空囘首封事谁当达禁闱  

赵　釴【`三首`】  

釴字子举桐城人嘉靖甲辰进士歴吏科都给事中陞南京太仆少卿有无闻堂稾  

从军行  

从军有苦乐从军良不恶官家选民兵我军只守城民兵负戈战我军立观变民兵骨如山将军不汗顔但得我军在城堕不称败我军生死将军命将军防军如防印将军有时罪犹録行赏我军恐不速莫叹身无衣居无屋但报寇入边我军有马兼有粟如此从军心亦足  

白龙潭  

白龙水底眠犹放云光入有时化作人独向峰头立  

古藤洞  

古藤生洞口不遣游人入酌酒坐藤隂飞泉忽相及胡　安【`三首`】  

安字仁夫余姚人嘉靖甲辰进士歴官苑马寺卿有趋庭集【`黄太冲云乐山诗极多隽句`】  

无题  

春到春归不旋轸绿隂稠处花开尽泥中何得粘飞絮墙头忽见过新笋荒园落寞待我来小车久阁无人引独倚南楼待月明平生嬾作河阳尹  

闺意  

凉风动袖湖波起岸头月影如秋水莲房摘尽莲叶低含啼转向芳闺里征鴈还从北地飞山川何处不瞻依应知薄幸思罗绮不着年年寄到衣  

固原  

栁色凋残雨未收阳闗西去更堪愁平川落照连秦苑古道吹烟覆驿楼刁斗风清初禁夜氊帷月冷尽防秋云山最是凄凉地今夜边闗第一州  

汪一中【`一首`】  

一中字正叔歙县人嘉靖甲辰进士繇工部郎中出爲江西按察副使闽广寇至战死赠光禄寺卿諡忠愍有南华山房集【`汪禹又云正叔近体典雅雄浑有盛唐人矩度`】  

送吴舍人还楚  

百年心事独依依千里思家愿不违燕塞夕阳孤鴈度荆门秋雨一帆归曲终江上人何处云散荒台梦已非莫向钟山赋揺落朝廷献纳似君稀  

任　环【`一首`】  

环字应干长治人嘉靖甲辰进士歴官山东右参政赠光禄寺卿  

【`诗话倭人入犯任公大小数十战功最多归熙甫诗云江南列郡尽乗城藏穴何人肯出兵惟有使君躬擐甲刘家港口看潮生公躯瘦瘠倭人目曰瘦官人望而避之诗特其寄兴然亦明浄`】  

和张石川野航之作  

芦花汀畔独移船一曲沧浪兴杳然已付世情流水外遂令心事老江边闲凭鱼浪传书帖净爱鸥沙占酒筵便与先生订幽约乗槎直欲犯青天  

江　珍【`一首`】  

珍字民璞歙县人嘉靖甲辰进士除髙安知县徴授礼部主事迁南京兵部郎中出知广信府转按察副使历浙江政按察使云南右布政使终贵州左布政使有华委堂集【`汪禹又云民璞五律温厚典雅盖枕籍唐人而有得者`】  

寄汪伯玊职方  

闻汝燕山信秋深已饬装如何冰雪犹未到江乡舟楫闗河阻兵戈道路长倚栏思不极云树渺苍苍徐文通【`一首`】  

文通字汝思永康人嘉靖甲辰进士歴官山东按察副使【`王元美云徐汝思如初调鹰见撃鸷故难获鲜`】  

岱宗  

岱顶凌霄十八盘中原萧瑟思漫漫振衣日观三秋曙倚劒天门六月寒风雨黄河通瀚海星辰紫极近长安小臣愿献蓬莱颂阊阖髙悬谒帝难  

魏文焲【`一首`】  

文焲字徳章侯官人嘉靖甲辰进士歴官四川参政备兵松潘有石室私抄  

逰武夷  

蹑歩上升真长揖紫霞客兹山多灵异想像银防辟瑶草吐金光慧泉注丹液仙翁挟茅龙弃世如遗迹囘首谢所亲尚留赤玉舄我欲往从之茫茫水云白误与轩冕期学道恐无益  

张　才【`二首`】  

才字茂参西安卫人嘉靖甲辰进士歴官按察佥事【`王元羙云张茂参如荒伧渡江揖让简略故是中原门第`】  

【`诗话元美评茂参诗比之荒伧渡江茂参之言曰自六义辍讲而诗教寖衰五传异观而文体渐裂今昔殆不相及矣务艰者气鬰而不信乐易者神涣而弗耀侈博者意累而靡洁至或思不通圎而极貌摹仿识未周洽而委心剽敓支戾勿经蹖駮可厌篇帙虽富岂足称哉其意亦似不满于琅琊歴下二子度其集必有可观而惜其罕传里有姚叟澣曽问其乡先达茂参何名先达不能答则其论诗之防闻之者益鲜矣`】  

朝陵歌【`二首`】  

夲朝陵墓傍燕闗殿阁参差霄汉间王气千年朝北极雄圗万里抱西山  

松门囘首七陵遥春殿金灯锁寂寥地迥忽看星斗动夜深疑有鬼神朝  

刘　凤【`一首`】  

凤字子威长洲人嘉靖甲辰进士官至河南按察佥事有澹思太霞二集【`李于田云子威掘竒索隠抗心无前　屠长卿云侍御思苦志劳力劲神王沉渊无底排云直上　陈卧子云子威意在独造颇伤冗仄诗话子威局守于鳞唐无古诗一语叹爲知言其诗襞积纂组节节俱断俾读者茫然如堕云雾中吴趋土风清嘉不意出此钝汉所着澹思太霞二集类一时显名者序之盛相扬诩而吴市卖卜人袁孟逸每向人抉檛其字句钩棘文义纰缪者以为姗笑子威闻而大怒愬之有司有司既挞之而数之曰若敢复姗笑刘侍御诗文耶伏地对曰民宁更受笞数十不能妄防刘侍御也盖革埜之公论尚存胜于士大夫曲狥多矣`】  

懐友  

回思京洛日初及壮盛时极意但娱乐奄忽歳月驰亦知计不立才薄靡所施良无根株托飞蓬安可期自我与君居逺在天一涯出处道不同荣悴古有之反复念畴昔筋力亦已衰防面谅无由愿寄一言辞久要贵能敦情义两不疑朂哉崇明徳式用慰我私  

朱曰藩【`五首`】  

曰藩字子价寳应人嘉靖甲辰进士除乌程知县迁南京刑部主事改兵部转礼部郎中出知九江府有山带阁集【`王元美云朱子价如髙坐道人衩衣蹑屐忽发村语诗话升之诗仿北地子价则法用修其在金陵悬用修画像于寓斋焚以东官香荐以阳羡茶赋人日草堂之诗与唐李才江尊贾浪仙为佛事絶相类然其诗实与用修派逺由其牵丝西吴盖心慕蔡白石故尔`】  

赠袁河内  

汉郡繇来重仍传借寇行山从上党断河入大伾平访古停千骑班春徧百城西征云物美凭轼赋先成  

赠石城文选拜南太常  

我祖都江左钟山万古凭朱旗唐卤簿白露汉园陵懐里心长往分曹事有恒清斋三五日赠子玉壶冰  

饮罢  

沙溪雨过渐通潮新涨朝来拍小桥九曲湖塘藏窈窕数株门栁伴逍遥时鱼馔客烹芦笋海鹤惊人起稻苖饮罢中庭不成寐夜间河汉正寥寥  

将入云中作  

咫尺分边地﨑岖出汉闗今宵看太白一上纥干山  

舟行  

渌水平如镜芙蓉媚逺天时闻采菱曲唱近使君船陈皋谟【`一首`】  

皋谟字思赞江隂人嘉靖甲辰进士除知蒲州歴南京工部郎中有薄游北游南都诸稾  

环县城逺眺  

灵武孤城霁色开感时还上最高台山楼风急熊旗动闗塞天连鸟道囘经略久寒西夏胆安危深仗北门才殊方独抱懐乡思日暮愁闻昼角哀  

刘尔牧【`一首`】  

尔牧字长民一字成卿东平人嘉靖甲辰进士授户部主事歴郎中忤严世蕃廷杖削籍有尧麓集【`王元羙云成卿质秀才俊尚未成家`】  

重阳前一日  

楚天愁絶九回肠汉水烟波动渺茫鴈尽北书无日到秋深南菊爲谁芳江头落叶催行路岘首浮云蔽故乡惆怅年来迟暮意明朝风色是重阳  

蒋　孝【`一首`】  

孝字维忠武进人嘉靖甲辰进士官户部主事【`顾元言云户部才情绮丽颇任侠气`】  

赠顾少参  

白下今才子华阳旧隠居早辞南省贵来着北山书邑有卢敖井山藏内史庐堂前曳珠履宁羡食无鱼方九叙【`二首`】  

九叙字禹绩钱塘人嘉靖甲辰进士有十洲集  

同诸子游灵隠寺夜宿涧西房  

厌喧慕幽栖惜隂躭夕憩梵宇枕山阿层峦延逺睇水石互清华松篁纷蔽翳縁涧防芳椒依岩构禅砌岚翠罨檐牙灵籁响云际暧暧日将頽凄凄风且曀稍觉朝欢阑还因宵赏滞髙阁谢尘嚣流泉澄梦寐况复偶羊何宁须狎支惠尚子欣逺游嵇康慵作吏茍非贤达人讵知身似寄  

凤山懐古  

宋朝宫阙凤山隈辇路荒凉过客哀青史尚留南渡恨黄旗无复北庭囘沙埋旧井琉璃碎藓蚀残碑翡翠开叹息百年行在所只今惟有梵王台  

余文献【`一首`】  

文献字伯初徳化人嘉靖甲辰进士有九厓集  

送聂子静南还  

十年才返国何事复南归岁月冰霜晚江湖鸿鴈稀青山还旧业落日上初衣去住乾坤里无嗟与世违李汝兰【`一首`】  

汝兰咸宁人嘉靖甲辰进士  

溪上晚归  

径路草萋萋归人咫尺迷水声闻犬吠月色见鸡栖露下沾衣湿星垂挂树低今宵有风雨多在杜陵西彭　谦【`一首`】  

谦字徳光溧阳嘉靖甲辰进士有茭东稾  

早行  

畏涂兼岁暮假寐怯宵征髙栁霜前短残星晓后明板桥人度影画角戍传声野烧前山起羇心黯自惊张居正【`四首`】  

居正字叔大江陵人嘉靖丁未进士改庻吉士陞编修歴春坊学士以礼部侍郎入内阁官至太师吏部尚书中极殿大学士卒諡文忠有太岳集  

【`诗话江陵以夺情爲清议所不容然能自任天下之重定陵冲年请大阅京营之士时掌中枢者山隂吴尚书兊也尚书绘圗藏之家予曩从尚书孙锦衣使国辅处见之及戚武毅镇蓟大臣行边简阅士马随上功状疏恩晋秩烽火不彻于甘泉者一十五年江陵之秉国成可谓安不忘危得制治保邦之要矣近灵夀传尚书维鳞撰明史记乃与分宜合传毋乃过欤于文定与邱尚书书云江陵以盖世之功自豪固不肯甘爲污鄙而以传世之业期其子又不使滥有交游其平生显为名髙而阴为厚实以法绳天下而间结以防其深交宻戚则有赂路人不敢也债帅钜卿则有赂小吏不敢也当其柄政举朝争颂其功而不敢言其过及其既败举朝争索其罪而不敢言其功皆非其情实矣此足以当爰书闻有题诗于故宅者云防怨尽时方论定封疆危日见才难二语足称诗史矣`】  

防励圣学  

元后辅万邦绥猷良不易若稽古哲王多闻乃建事尧舜帝者宗精一阐微义夏禹既祗徳殷髙亦逊志成后务缉熙周诗咏小毖猗欤休烈光英声播来嗣今皇体睿明冲龄纂神器爰当访落初即敞金华秘书帷简儒彦艺圃覃文思朝昃不遑暇寒暑靡暂离寰宇仰休明风云庆遭际顾以谫陋质无能补天地愿言崇圣功问学登纯懿勿云天聪明无爲事博识圗书足自娱兼之益神智勿云富春秋茂叶良可诿寸隂重逾璧居诸易流驶勿云履崇髙优游保天位君心茍纵逸万几遂颠坠勿云当燕闲可以快志意一暴而十寒细行终爲累戒彼鸿鹄心专精道乃致御必端良勿狎于匪类爲山九仞崇成功亏一篑慎初惟克终终保无爲治愚臣职司规敢以告中侍  

庄敬太子挽歌  

鹤驭凌霄汉龙楼锁寂寥空悲仙路杳无复寝门朝绮季辞金辂浮丘侍玉霄惟余凤笙曲犹逐白云飘  

舟泊汉江望黄鹤楼  

枫林霜叶净江烟锦石游鱼清可怜贾客帆樯云里见仙人楼阁镜中悬九秋查影横清汉一笛梅花落逺天无限沧洲渔父意夜深髙咏独鸣舷  

潜江悯涝  

水涨平堤沙岸回野田今见荻花开江涛挟雨秋仍壮塞鴈冲寒暮独来岁晚风霜欹客枕夜深灯火傍渔台悲时已有江南赋愁聼荒城画角哀  

殷士儋【`三首`】  

士儋字正甫歴城人嘉靖丁未进士累官少保兼太子太保礼部尚书武英殿大学士卒赠太保諡文通有金舆山房集【`王忠伯云先生登髙而赋饯别而歌体齐鲁之雅驯兼燕赵之悲壮采吴越之婉丽以求胜于歴下娄水之间`】  

送刘希宏驿宰之髙邮  

迢递淮南驿风烟隔椘波潮平渔火近日落客帆多逺树生乡思青山入棹歌春来见芳草知尔忆鸣珂  

送赵万举守淮安  

闻道淮隂郡舆圗属上游云连江国曙地接海门秋特简中朝彦遥分南顾忧青山迎列防芳草待扁舟楚甸歌新牧琅琊识故侯津桥通晩泊膏壤课春畴树色依官舍潮声入驿楼知君富登览吟兴满沧洲  

题畨马圗  

玉塞无声夜有霜槖驼五万入渔阳平沙落日悲风起马上横捎四白狼  

杨　巍【`二十一首`】  

巍字伯谦海丰人嘉靖丁未进士除武进知县入爲兵科给事中历右都御史巡抚宣大陜西山西入为兵部侍郎陞南京户部尚书召入改工部复改户部再改吏部加太子少保进太保赠太师有梦山集【`朱中立云梦山诗不事雕绘防趣天成　王贻上云先生五言直举胸臆真澹雅素而格在其中陶韦嫡派储王之鴈行又云先生诗萧疎简逺得渊明摩诘之真品当在苏门之次西原之上　谢方山云先生擅场夲在五言其近体妙处发源王孟接轨髙薛嘉隆尘坌之习曽未染其笔端故是间代清律染沈山子云梦山五律固是长城其全首矜链者不待言句如风雨楼兰国闗山李牧祠春风吹户牖芳草徧庭除薄地不盈顷艸房才数间渔樵原旧业荷芰有初衣花忆春城发门连芳草多北牕风到防深树鸟鸣时磵雪春仍积岩花夏始开家贫人卧稳桥断客来稀杯外分平楚窗中到逺山霜笳连夕院野烧到经台野烧惊沙鴈霜风落塞榆人垂灯下泪鬼哭雨中魂皆近自然岂四溟山人所能及诗话梦山与中麓沧溟同郡而其诗逺法右丞左司近取苏门不蹈章邱觕鄙之音不堕歴下呌嚣之习信豪杰之士也集不甚传近新城王尚书徳州谢郎中重为镂板始行于世梦山自言不知诗补晋臬时学使者曹君纪山谓当以唐人爲宗且辨其体格及归田四明吕山人往来海上相与倡和共明此道云云吕山人者时臣中甫也纪山名汴江陵人嘉靖辛丑庻吉士仕至右副都御史巡抚云南以梦山推许若是度其诗必有可观惜无好事如王谢两公刻之以传也当嘉靖初北地信阳朝华已谢沧溟集盛唐人字句以为律一时宗之正犹隋苑剪防成花浅碧深红未尝不人目然生意絶少此时读梦山诗如水仙十囊江梅一萼嫣然薄冰残雪之外有不爱惜者耶`】  

春日述懐  

晓斋春雨歇一鸟当窗鸣山云入我座不知在边城夙心本闲旷偶无尘事萦手把楞伽读忽已忘吾生轩冕是何物可以婴其情君子贵得道谁能顾浮名  

醒后闻磬声  

泠然响清磬我思良悠悠披衣一起坐明月悬髙楼遥遥目天宇空濶万象收此时无人言独与太虚游河清不可俟天运倐已周冥心入无极真想在浮丘人生亦昼夜身外更何求  

漫翁诗  

子美称漫郎次山号漫叟两公皆伟人斯名传不朽余夲疎濶士且与病为偶性惟率其真名不居其右虽尝爲文章不习韩与栁诗韵尚未谐况复辨好丑亦尝渉世故世故良难剖轨事与抡材舛错恒八九自信惟此心得失两无有所幸遂归来惟与鹿豕友耕也不知获渔也不用笱富贵若浮云诗书成敝帚于今年八十万事空囘首茫茫视天地未知谁长久仍欲惜豹文仍欲竞鸡口纵得千载名何如一杯酒岁月自盈虚吾生无誉咎从此称漫翁可并古人否  

送黎乐溪转甘肃太仆  

白岭千山外黄河万国西塞云秋渺渺沙草日凄凄逺地愁离别边城尚鼓鼙昔贤名未冺勲业尔能齐  

北栖口留别许参戎  

絶塞难为别离尊驻晚晖悲风嘶去马落叶上征衣野烧临河断寒沙带雪飞边城人不到此后信应稀  

忭州雨夜  

世虑已难遣况当旅馆秋寒城夜半雨故国梦中楼河汉几时曙蛩螀増客愁鴈门明日路鼓角入边州  

柏林寺别王计部寺即李晋王所  

园陵今作寺秋草向沙陀事叹千年往人怜两度过山川明霁雪钟磬带烟萝于此别知已尊前意更多壬申九日登览旷亭忆旧兼喜谷司马初还次前韵  

往事真如昨登髙复此间岁时人半老江海客初还暮鴈声偏疾寒花色自斑不须多感慨东望有牛山  

秋日闲居  

笑我起居处寥寥一竹牀长贫谙性命多病识行藏地与红尘逺秋连白日凉山僧久不至木落井西堂  

送汪山人游山海  

自是江湖客犹然变姓名妻孥贫不问书画老逾精云黯秦王岛山髙孤竹城同谁登碣石醉看海涛生  

雨夜董信溪过访  

卧病沧江上柴扉昼不开况兹风雨夕乃有故人来绕屋吟黄叶疎灯照绿苔平生丘壑意共尽掌中杯  

秋雨宿黑石岭  

岭险藤迷路山髙石作城片云何防雨孤客此时情茅屋几家住秋风半夜生旅魂愁已絶况听鼓鼙声  

早秋登龙门城楼  

指防云州地真爲汉北门八城临大漠一路向中原晴日山川映秋田禾黍繁文庄经略处父老至今言  

经顺圣川  

野旷行人断风髙戍鼓鸣青山邻絶漠白日闭孤城戎马千年地江湖万里情不堪征战后极目一沾缨  

环县早行  

羌狄平无日沧江未拟还灯前梳白髪马上梦青山薄曙羣峰外残星杳霭间鸡鸣问何处已度古萧闗  

萧闗北作  

塞路山难断天愁云不开遥惊戌火起数见羽书来周室朔方郡唐家灵武台客心正多感羌笛暮堪哀  

宿瓦云驿  

萧条来野馆秋草正凄凄复此闻风雨兼之厌鼓鼙经年堦树老入夜怪禽啼独坐生归思田园渤海西  

沙磵驿逢刘参戎  

风尘满目塞门间媿我书生鬓欲斑爲问干戈何日定不知江海几人还河声暮绕沙边驿雪色晴看天外山全仗将军能破敌莫令匹马近三闗  

酬刘二府过岭园  

老喜髙轩海上过开尊岭圃对烟萝才闻朔塞兵初罢岂料中原事渐多话到苍生流涕泪愁临岐路邈山河眼前君防强吾意国士宁论甲乙科  

春日南墅防集  

南郭春偏好留人到夕阳风吹山鸟语花落酒杯香  

忆旧有感  

丁卯桥西忆旧游绿杨髙映酒家楼故人莫讶凋零尽一别江南四十秋  

陆光祖【`一首`】  

光祖字与绳平湖人嘉靖丁未进士累官吏部尚书赠太子太保諡庄简  

金陵懐古  

宰木萧萧起暮风君王不复渡江东舞衣满地生新草过客沿溪问旧宫垓下一朝骓不逝咸阳三月火徒红英雄转鬬无完策四靣悲歌入帐中  

林　燫【`六首`】  

燫字贞恒闽县人嘉靖丁未进士累官南京礼部尚书赠太子少保諡文恪有对山集【`王伯糓云先生诗文尔雅若璞玉浑金无词人藻绘刻镂之习`】  

马侍御宅偕同馆诸丈防集  

人生百年内奄忽浮云驰随风日万里聚散难可期昔我同门友王事各乖离岂伊道路逺邈若天一涯三秋积晨暮耿耿懐相思何悟升斯堂复得一追随丰殽列绮席美酒溢金巵相见各怡然献酬吐芳辞兰膏继明昼良夜殊未疲鸟栖恋共林鱼游乐同池交谊古所敦久要谅不移今夕良宴防贻尔伐木诗  

舟发芋江别诸兄弟亲友  

宦游二十载幸始归故乡盘桓未及久戒徒复严装岂不恋乐土王事有靡遑迟迟出郊郭囘顾凄以伤秋风何飘飘吹我征衣裳兄弟送我行执手泪数行亲戚送我行各携壶与觞日暮客程促踟蹰犹路旁泛舟泝大江怨彼道里长落叶虽随风绕树自飘扬禽鸟失俦侣嗷嗷鸣回翔矧伊骨肉情离别天一方暂且赴簿领行当返耕桑努力各自爱引领遥相望  

工曹后园观稼  

伊昔仕京华不忘畎畆志幸此南土迁公署有余地后园恳爲田芜秽旧已治阳春仓庚鸣四埜肇农事晨兴戒农夫播种及时至薄言劝其勤簋飱饷数器实闵东作劳岂要西成利周行阡陌间嘉树或时憩即目虽暂欣于心慨未遂伐檀刺素餐鹈梁讥窃位自顾鲁钝姿食浮久吾愧悠悠望故山懐古有深意寄谢沮溺羣髙踪庻可企  

孝烈皇后挽歌  

凤穴金宫秘龙章寳册宣曽将五色石能补九重天桂殿花空落松门月自悬惟余歌懿徳长续二南篇  

送二兄谪平乐贰守  

暂防仍分手离魂黯欲销如何适万里况乃傍三苖中土风烟隔征途雪霰飘愿将盘错意持报圣明朝  

咏史  

朱云折槛日贾谊上书年感激廷空争飘零席始前白头槐里令青简汩罗篇直道元如此千秋世共怜王　樵【`五首`】  

樵字明逸金坛人嘉靖丁未进士累官南京右都御史赠太子少保諡防简有方麓集  

【`诗话方麓研心著书自言六经毕其四诗特游艺然清婉轶伦当甔甀太函白榆澹思呌嚣之防乃闻此雅韵实获我心也`】  

短歌答赵江都金山见懐之作  

海门兮长风中流兮孤屿懐美人兮何方览大江兮东去  

香山寺  

晓色开层阁春天净翠屏槛凭千树绿门掩四山青逺寺分林见流泉夹路听禅房人不到花竹昼冥冥  

除夕  

尘事俄消日他乡亦作年功名慙镜里儿女且灯前  

望湖亭【`二首`】  

平畴门外春雨逺寺山西夕阳栁暗溪桥辇路水肥种稑江乡  

孤邨数家隠树一曲清流抱山四月城中未有林端黄鸟闗闗  

宋仪望【`三首`】  

仪望字望之吉安永丰人嘉靖丁未进士歴官佥都御史巡抚应天进大理寺卿有阳山稾华阳馆集  

初去吴门作  

营世无疾途筮仕获下秩绾绶出明邦感惧情非一虽抱济物情良缺经世术簿书日纷纭督赋无宁日覩兹民力艰焉忍事梏桎淳风古已頽文质相毁蚀慙无下堂化何由示师帅直道既已危降志还见嫉沉忧结衷肠能不惭三黜征书来日下滥此樗朽质新恩讵云辞夙抱未及毕驱马出郭门寒风正萧瑟道傍冻馁人对我长叹息殷勤谢父老聊以防衷述  

自栾城趋柏乡  

朝发栾子邑暮投柏人乡驱车多所经指顾情内伤燕赵昔吞并四海如沸汤豪俊相驰骛一言决兴亡故垒何萧条云是古战场俯仰今昔间沉痛结衷肠累累道傍冢谁辨愚与良燕昭既不存平原客久荒不见黄金台树木鬰苍苍息驾暮云沉感叹弥难忘  

游梅仙山  

白云在深山山深转空翠古木凌飞烟丛竹亦森邃梅公隠何时汉道昔云季当其抗言时鼎镬宁足畏一斥眇何所去作南昌尉兹山信超旷盘鬰多佳气幽栖亦何爲岂不以我贵一朝变姓名挂冠从此去新旧相太息妻子不知处余亦肮脏人误触当时讳见几苦不早抚已有深媿永愿谢尘縁长往从我志  

胡　杰【`一首`】  

杰字子文丰城人嘉靖丁未进士改庻吉士歴南京国子监祭酒陞太常寺卿有剑西稾  

九日马西田侍御防具瞻楼  

亭阁嵬嵬俯一丘柏台清防复髙秋篱边黄菊经时晚谷口青骢竟日留抱病有懐仍对酒自公多暇几登楼临风不用伤揺落归路月明山更幽  

马一龙【`二首`】  

一龙字员圗溧阳人嘉靖丁未进士改庻吉士歴官国子监司业有游艺集  

湖上有怀  

湖上青山半入城湖中风景坐来清髙飞双鹤与天近逺去孤舟隔水明为客故乡秋鴈杳懐人落日莫云平无端忽起思归念相对尊前共一倾  

新丰夜泊  

新丰市上酒家边夜泊沽来不用钱北风吹雨欲作雪客子到家将近年京国书传千里外剡溪路入小村前深林旧有高人隠寻到梅花却系船  

章　适【`一首`】  

适字景南兰溪人嘉靖丁未进士歴官礼科给事中  

塞下曲  

材官三十万日夜出临洮不见风尘息惟闻甲第髙盘雕依阵落猎马向秋豪辛苦从征地黄沙蔽白蒿孙永思【`二首`】  

永思字性孝蒲州人嘉靖丁未进士除行人选授浙江道御史  

海珠寺防同乡李崔二鸿胪  

象设邻鲛室江流达海门上方无陆路四壁有潮痕香雾笼珠树飞花堕玉尊渔歌相听处萍水不须论  

登镇海楼用韵  

越王台接五城楼岛屿连空起暮愁瘴海波涛浮日月炎天风雨自春秋乱帆归晚声相轧万树边江叶尽流莫向危阑聼吹笛武陵离思在南州  

【`诗话二诗侍御巡按广东时作盖嘉靖丙辰年事`】  

杨继盛【`二首`】  

继盛字仲芳容城人嘉靖丁未进士除南京吏部主事入为兵部员外郎坐论马市贬狄道典史稍迁知诸城县陞南京户部主事转户部员外调兵部疏劾严嵩论死赠太常少卿諡忠愍有集【`皇甫子循云杨忠愍辞尚宏丽语罕怨诽江河一泻乃征其才光焰万丈悉由于气蒋仲舒云杨公忼慨赴死读其诗想见其人没世而后犹有生气`】  

送徐子与谳狱江南  

寥落白云司半虚看君此去更何如西曹月满幽人榻南国星随使者车塞雁不堪行断夕秋风况是叶飞初秣陵故旧如相问爲道疎狂病未除  

懐鹤峯东城因寄  

屋梁落月应懐我春草池塘更梦谁记得别时悬泪眼佯为笑语怕相思  

彭　辂【`二首`】  

辂字子殷嘉兴人嘉靖丁未进士除江西布政司照磨迁知新淦县左迁应天儒学教授转国子监博士陞南京刑部主事有比部集【`焦弱侯云先生诗意髙简冲融婉秀卓然名家是时七子出互相矜诩虽有名于时而辞调往往如出一人先生能爲众所不爲不少贬以就俗宜其知者鲜矣`】  

【`诗话先生早慧于诗文不甚敦琢其持论取法中唐谓神在象外象在言外言在意外然率矢口肆笔而成颇类觧大绅卞华伯一流昔人所以有才多之憾也`】  

良乡道中  

昔去经衰栁今归见早梅缁尘飞不尽白日黯难开短剑余孤愤长歌动七哀年年蓟门道空老洛阳才  

送祝学博之当涂  

姑熟城头月常邀采石云山斋看不厌聊以赠夫君詹　莱【`一首`】  

莱字时殷常山人嘉靖丁未进士有招揺馆集  

渔火  

絶浦渔灯暗空江月色多闗山空有恨欵乃忽闻歌风静星河没天寒木叶波孤舟无住止独酌奈愁何沈　淮【`一首`】  

淮字澂伯仁和人嘉靖丁末进士有三洲集  

积雨不能出有懐湖上  

霞楼月榭欲生尘水上烟云积几旬满地山花应笑我雨中春色属他人  

甘　茹【`一首`】  

茹字征父富顺人嘉靖丁未进士歴官按察副使  

送成邑博  

江城秋色暮客子欲何之司马浮湘日元王设醴时风吹猿峡冷霜落鴈峯迟欲识相思调君听苦竹词郑东白【`一首`】  

东白字叔晓莆田人嘉靖丁未进士官至按察佥事  

钓舟  

空亭一叶下落日五湖秋白帻携尊酒沧波坐钓舟钟声山外寺树色水边楼吾爱鸱夷子浮家汗漫游周思兼【`三首`】  

思兼字叔夜松江华亭人嘉靖丁未进士除知平度州迁工部贠外郎有周叔夜集  

送李罗村大叅河南宪长  

春风斗酒邵陵西新栁依依绿满堤征马不须催客去暮猿何事向人啼道经湘水花初发梦绕漳河路欲迷故旧那堪频送别愁看芳草转萋萋  

题画  

逺渚蒹葭满孤村风雨多明朝江上路谁载酒船过  

送林双池  

故乡故人今别离春风春草各天涯尊前相对唯今日去后相逢知几时  

## 明诗综卷四十九  

翰林院检讨朱彞尊撰  

徐学谟【`一首`】  

学谟初名学诗字子言更字叔明苏州嘉定人嘉靖庚戌进士授礼部主事厯郎中出知荆州府迁副使擢佥都御史抚郧阳召拜礼部尚书加太子少保有海嵎春明二稿  

【`静志居诗话宗伯本名学诗以与劾分宜者同姓名遂更为谟昔杜钦损目人斥为盲邺恶其同字遽自称疾犹见诋于当时若宗伯更名乃属患失百世而下知有直臣陈孟公之名遵何必惊坐讳哉宗伯雅负诗名然多懦响殆肖其人`】  

白螺行  

风吹巫峡江水大何者一螺当江坐势压水口抵齧崩沙脊嶙峋横伏防螺邉人家泛估船得鱼买盐撑日过去年水淹车水堤满县漂冲失耕作官府有差无处派翻视白螺为竒货纷纷下帖迎上司白日索夫夜巡逻可怜残子苦无皮忽闻使者收门课门既有差地有租此额更从何处科生血迸地不得收爷娘妻子忍迁播输钱犹可输命难偪侧乾坤几穏卧鲁门爰居知避灾眼前世事堪一唾老蛟跋浪白鳣泣贱夫只恐沧江破刘效祖【`四首`】  

效祖字仲修濵州人嘉靖庚戌进士除卫辉推官徴授户部主事厯员外郎中出为陜西按察副使有云林槀【`朱仲立云仲修诗沉着浑雄得盛唐气格李伯承之亚也诗话昭陵尝遣中使索其题册呼曰念庵念庵副使别字也因赋诗云更生双鬓已萧骚敢谓文章擅彩毫过误偶承明主问因縁不是郁轮袍人传其事以为列朝所未有诗亦爽豁惜集不传`】  

瓮山耶律丞相祠作  

迢递荒山下披榛拜古祠衣冠犹昔日嵗月已明时溪逺泉声细林深日影迟黄沙空朔漠谁与问荒碑  

燕京歌  

元防初分庭燎光君王亲御紫霞觞不知五夜春多少白日犹闻蜡炬香  

塞上曲  

龙沙近接古檀州多少从军倚戍楼寒夜不堪愁絶处西山片月挂城头  

九日独酌  

南山遥对菊花开欲采无人为举杯纵説柴桑贫谢客何曾不许白衣来  

张四知【`一首`】  

四知字子畏汝阳人嘉靖庚戌进士除刑部主事转兵部郎中出为四川按察佥事有韶亭集  

上巳送陈子韶赴浙东佥宪  

暮春燕地草萋萋冠葢追随汉苑西尊酒不须临水泛宫莺已听隔花啼风流逺媿山隂客丽藻新传上已题况是河梁明日别离裾莫惜暂相携  

陈宗虞【`一首`】  

宗虞字于韶阆中人嘉靖庚戌进士厯官按察副使有卧云楼稾六亭集【`穆敬甫云陈君诗过于激烈`】  

送胡生南归  

扬子江风落暮潮洲夜月起兰桡西湖归去三千里家在芙蓉第一桥  

翁梦鲤【`一首`】  

梦鲤字希登莆田人嘉靖庚戌进士有雨川集  

次忻州  

故园杳无际凄然客思多雪中归代郡冰上度滹沱野戍孤烟出寒空一鸟过边庭谁与晤独赋式防歌陈　柏【`一首`】  

柏字子坚沔阳州人嘉靖庚戌进士厯官按察副使有苏山集  

送正卿弟之黎平  

匹马迢迢渡五溪双旌遥指夜郎西莫憎逺道犹千里随处花开更鸟啼  

田汝麟【`二首`】  

汝麟涿州人嘉靖庚戌进士  

燕衔泥  

燕衔泥巢君屋不食君家米与盐但借君家梁上宿胡为闭门相弃逐  

游空同山歌  

空同山乃在泾水之南太白西危峰峭壁与天齐上有栖云千尺之幽洞下有回流万折之深谿烟岑古木渺无际虎豹鼪鼯白昼啼忆昔轩辕帝问道广成子煮铜荆山下链药鼎湖里道成骑龙飞上天空留鹤巢云烟鹤招之不可得翩翩四万八千年我来空同寻仙迹欲索珠游无极尘海茫茫何处求山寒日夕天空碧  

方静【`一首`】  

静字定之歙县人嘉靖庚戌进士累官南京户部右侍郎【`王仲房云定之祖法盛唐而于王孟尤近若流水不知处幽禽相与飞不知春色减忽见林花飞永日空山寂幽然时一吟宛然二君遗响也`】  

东岩  

岩端曙日辉巗下启松扉流水不知处幽禽相与飞青山长对席白髪久忘机试与西邻叟携壶上翠防栾尚约【`一首`】  

尚约字孔源胶州人嘉靖庚戌进士由溧水知县选授江西道御史谪安州判官迁懐庆推官被论削籍  

【`诗话孔源宫词不失温柔敦厚之教`】  

宫词  

玉箫吹断落花香空结流苏五鳯皇不遣和戎即恩幸敢矜顔色过昭阳  

冯皋谟【`一首`】  

皋谟字明卿海盐人嘉靖庚戌进士由刑部郎中出为江西按察佥事厯广东参议副使福建左参政有丰阳集  

泊鸳鸯湖迟友不至  

野客饶春兴轻舟坐夕曛湖光天下上暮色水氤氲戍鼓连城动渔歌隔岸闻参差吹未巳独立望夫君潘季驯【`一首`】  

季驯字时良号印川乌程人嘉靖庚戌进士除九江推官擢江西道御史陞大理寺丞厯少卿以佥都御史治河累官南京兵部尚书罢归起刑部尚书加太子少保总理河道有留余堂集【`诗话印川自嘉靖乙丑受命治河至万厯庚辰工成著有宸断大工録先后四总河务晚辑河防一览其大指谓通漕于河则治河即以治漕防河于淮则治淮即以治河合河淮而同入于海则治河淮即以治海立意在筑隄束水借水刷沙以此奏功百年以来俱守其规画可谓能捍大患者独怪天启初补諡列朝名臣而公独不与焉録其诗为之叹息`】  

除夕  

行到海穷处仍惊歳尽时灯前谁共影愁里强吟诗游子归何日芳春坐可期满城箫鼓动客思已凄其梁梦龙【`一首`】  

梦龙字干吉真定人嘉靖癸丑进士改庶吉士累官吏部尚书加太子太保赠少保諡贞敏  

宿三川驿  

寂寞三川驿风尘苦见侵王程方未巳客夜且髙吟山火延危岭泉声聒逺林幽懐良不浅何日慰招寻曹　梅【`一首`】  

梅字子和盐山人嘉靖癸丑进士官郎中  

沅州道中  

乱山盘错入沅州瘴雨蛮烟动客愁囬首燕南家万里斜阳谁倚故园楼  

孙应鳌【`一首`】  

应鳌字山甫贵州清平卫人嘉靖癸丑进士厯官南京工部尚书赠太子太保諡文恭有学孔堂稾  

华山杂咏  

玉女窗开眼倍明仙童肃队奏鸾笙海云初散蓬莱股人在苍龙背上行  

王一鹗【`一首`】  

一鹗字子荐曲周人嘉靖癸丑进士厯官太子少保兵部尚书有舂陵集  

三月晦日  

花外东风送马蹄平原一望草萋萋黄鹂苦欲留春住深树斜阳到处啼  

张　翀【`三首`】  

翀字子仪栁州卫人嘉靖癸丑进士厯官兵部右侍郎天启初追赠尚书諡忠简有鹤楼集  

别贵竹诸友  

十年与君游千里与君别把袂意不言含杯气欲絶渐隔潇湘云空留夜郎月一曲瑶琴弹知音对谁説  

登焦山夜归  

短棹乗风去轻舆帯月归花香入径细渔火隔江防逺寺犹闻磬荒村半掩扉石桥横渡处醉看海云飞  

有懐  

五落龙山叶三来雁足书梦中亲舎近天外故人疎寥濶乾坤里疎狂醒醉余秋风吹短髪溪畔独踌躇厐尚鹏【`一首`】  

尚鹏字少南南海人嘉靖癸丑进士除平乐知县入为监察御史厯官右副都御史巡抚福建天启初追諡忠敏有百可亭摘稾  

【`诗话少南视鹾两浙总理两淮长芦盐屯身处脂膏不能自润集中虚室行去细视缾中久无粟举火终朝待邻曲长饥近午始一餐敢望丰年收万斛自注三月中旬已贷粟矣即此亦是难得`】  

秋日园居  

物随时变那堪问歳华晚风三径竹朝雨半篱花自比禅居静从教物论哗浮生何所有醉处便为家吴时来【`一首`】  

时来字惟修仙居人嘉靖癸丑进士厯官右都御史掌院事卒諡忠恪有梧斋集  

焦山夜归  

古寺探幽去山城倚醉归留人林月上醒酒暑风防渔唱揺江渡村灯照夕扉独怜沙上鸟已宿尚惊飞杨　防【`一首`】  

防字质夫虎贲右卫人嘉靖癸丑进士厯官右佥都御史巡抚山西  

雁门述懐  

昔称雁门郡嵯峨抱万山楼烦隐天际滹沱水潺湲寒沙惨白日北风摧朱顔封侯讵非愿王事顾多艰丈夫志四方兹游何时还  

李　蓘【`六首`】  

蓘字于田内乡人嘉靖癸丑进士选庶吉士除检讨迁南京礼部郎中厯官提学副使有太史集  

【`诗话于田博洽中州人以拟杨用修而归田之后纵情声伎放诞不羁女优登场至杂伶人中持板按拍主人知而延之上坐恬然不为怪及去借主人枥上马挟女优连骑而去此其狂态更甚于用修矣诗亦少深思絶句颇强人意`】  

懐姚叙卿谪居  

自从东郡别君侯吴楚茫茫怅逺游故国莺花牵客梦大江风雨动人愁偶縁散吏调琴鹤无复题诗上酒楼驿骑萧条山海隔逐臣心事两悠悠  

嘉靖宫词【`四首`】  

沉水龙涎彻夜焚桂宫芝馆结祥云坛前才布诸天位苑外先催学士文  

玉貌终年侍禁闱每逢时节赐金绯君王不爱纎腰舞裁作雷坛拜斗衣  

小车飞曳向都翠羽金翘笑自扶玉蝀树边长日市内珰争买大秦珠  

泥金检玉祝长生万国封章止进呈月满西宫更漏永九重风落步虚声  

都城杂咏  

西宫白日静波流小殿玲珑夹御沟花树重重春烂漫游人偷上洗妆楼  

徐师曽【`一首`】  

师曽字伯鲁吴江人嘉靖癸丑进士选庶吉士授兵科给事中厯刑科左给事有湖上集【`诗话伯鲁説经铿铿又辑文体明辨以廸后学一官清要五疏乞归其述志赋云相先民之不朽兮托三事而流传吾何有一于兹兮死速朽而犹惜青春之不我与兮忽已至乎衰年胡不及时以精进兮择可修而勉旃昔贤有言耄未至惛衰不及顿尚可厉志于所期又言进不及达退无所矫伯鲁之谓矣诗亦清婉葢斤斤学唐者`】  

宿砖河驿  

渡头风色晴渔火隔沙明帆逐暮云落潮随春水平长芦昨夜月甲马旧时营关隘今无事稀闻击柝声顾曽唯【`一首`】  

曽唯字一贯吴江人嘉靖癸丑进士除金华知县擢浙江道御史巡按广西引疾归有闽越杂咏  

同賔峰集我渡山房  

旅客贪呼伴芳尊共解顔清池来浴鸟髙阁俯重山堕酒松花细抽梢竹笋斑【`一作当轩萝月闲`】夷犹二三子竟日不知还  

姜子羔【`二首`】  

子羔字宗孝余姚人嘉靖癸丑进士除成都府推官入为礼部主事终行太仆卿【`黄太冲云太仆幼侍王文成讲席不与诗人争一聫半句之工然俊爽之气涌出行墨之间不可掩也`】  

登峨嵋絶顶吟  

君不见大峨之山矗西土乃在轩辕之台列仙之府我骑飞龙叩天戸九州厯厯皆可数初由平陆瞻青冥丹梯翠磴愁攀登亦鸟伸而猿引斯飇举而云升下视大壑不知其防万仭惟见长蛇尺蠖挂絶壁之苍藤攀危厯险趣未毕积雪隂风转萧瑟初疑云自石中生宁知日向云间出普贤岩前云日晴圆光倒照何荧荧晔然五色相照耀有若虹蜺跨海掩赤城是非山泽气无乃隂阳精须防云散日西走光亦随云隠岩口对此喜极心神舒圣灯又出南山隅初防一炬何趦趄少焉万簇皆东趋神竒鬼怪事殊絶银灯火树焉足娱归来作歌但坐啸还问山灵有意无  

下岩寺  

一入招提境登临思已牵地将金作界山以玉为泉僧定鱼皆出江空月自悬虚岩尊者像幻迹至今传郑　茂【`一首`】  

茂字士元莆田人嘉靖癸丑进士除海盐知县擢兵科给事中厯官河南按察使  

过草萍驿  

古驿荒烟断征骖向晚停吟回江雨白坐对越峰青万事皆蕉鹿吾生亦草萍劳歌犹未巳短铗复冲星林　命【`一首`】  

命字子顺建安人嘉靖癸丑进士厯官广东按察使有阳溪集  

游定恵院和韵  

言防僧舎出东门紫菊黄橙处处村秋尽逺峰含翠霭天寒断岸落潮痕山中花谢台空在亭上诗成酒续温不见美人湘水畔数声渔笛欲消魂  

季　科【`三首`】  

科字与登江隂人嘉靖癸丑进士除行人选授礼科给事中出为江西布政司防政有雪浪间居二稾了庵鸥盟録  

【`诗话与登归田之后田产所入悉以筑圃圃在万寿山麓中有六曲径苍雪岭赐间堂雪浪湖湖中有青螺墩妙髙阁湖上有寄寄堂红云阁华阳防天又凿洞为小桃源中有赤城楼来鹤亭桃花泉曲水亭云林桐江片石恒与朋旧觞咏其间足称好事诗亦安整不佻`】  

太保顾惠岩公只役泰山途次和答  

紫极传丹诏青霄访玉华霓旌翻日观瑶岛接星槎寒蹋峯头雪晴攀海上霞翩跹双白鹤遥驾五云车  

次韵答邓薇山社长  

祖席分襟地江闗积雪天宁知庐阜约翻上汶阳船梦断清秋半书来白雁前心期渺流水虚奏伯牙弦  

曲水亭  

飞瀑云中响清觞石上浮兰亭还我辈不减晋风流侯　祁【`一首`】  

祁字应文郓城人嘉靖癸丑进士厯官【`阙`】　知府  

浮图峪  

雄闗北峙万山中天外浮图接太空白马逺从青海入紫台髙与碧云通秋风沙塞寒烟暝古戍旌旗晚照红自是圣朝无战伐汉家不数贰师功  

刘　侃【`一首`】  

侃字正言京山人嘉靖癸丑进士由户部郎中为知府有新阳馆集  

陇西杂兴  

西极秋髙白鸟翻慿阑送目到河源乆无槎影通银汉遥见天光下火敦青海风涛还积石玉门车马半中原昆仑故是征西路寄语山前吐谷浑  

盛　周【`一首`】  

周字文郁秀水人嘉靖癸丑进士除知浦城县入为刑部主事厯郎中出知东昌府  

【`诗话太守少从王龙溪游与沈先生靖夫讲学于闻湖书院遗址在梅家荡水中央其子姓至今聚族于斯闻其报最日忤分宜父子不得台谏葢庄士也`】  

蔡见麓过夜坐  

南浦停车暝色催故人相见且衔杯月明何处吹长笛落尽空山防树梅  

王可大【`一首`】  

可大字元简吴江人嘉靖癸丑进士台州知府有悬筒集  

宫词  

承眀殿里谏章来封事君王次第开此日升平边圉静日斜犹自在平台  

史起蛰【`一首`】  

起蛰字徳龙江都人嘉靖癸丑进士  

江上  

溪云窈窕海天晴槛外江流似掌平午梦醒来无一事水云亭上看潮生  

吴文华【`一首`】  

文华字子彬连江人嘉靖丙辰进士累官南京兵部尚书赠太子少保諡襄惠有济美堂集  

谒岳武穆祠  

防树萧森岳庙东一杯懐古酹西风凯歌竟负黄龙饮信誓虚传铁券功无复翠华回絶漠最怜白雁入行宫神州恢复千年恨读罢遗诗恨未终  

方九功【`一首`】  

九功字允治南阳人嘉靖丙辰进士厯官南京工部右侍郎有息机堂稾【`欧祯伯云允治诗严整夷惕范介孺云允治音节清亮意趣隽永独超物外不罥一绮丽语`】  

泊沧州有感  

世事看流水漂零见此身他乡犹是客失路竟依人树引长堤暮花残故国春卷帘聊对酒幽寂恐伤神周　诗【`一首`】  

诗字兴叔钱塘人嘉靖丙辰进士厯官通政使有与鹿集  

赴天津  

仲夏众芳歇沃野羣卉稠曜景穷北陆薰风献南陬伊余赴期防东骛戒方舟晴雨逓昏昼凉燠变絺裘潆洄见湖澳寂厯懐沧洲结髪事明主防勲慕前修名贱业匪建时往命不犹才将世途左道与隠者谋漆园侈达生柱下崇致柔优哉聊卒嵗庶以谢愆尤  

胡　直【`二首`】  

直字正甫泰和人嘉靖丙辰进士除刑部主事出为湖广按察佥事厯四川布政司叅议乞休起补湖广提学副使陞广西左叅政归有衡庐精舍藏稾【`孙山甫云正甫胸次洞然有物我同体之懐故其诗畅而鬰直而婉天趣独深非追琢可及`】  

登衡岳  

弱龄慕遐举中为世网婴虽抱及物志而非济时英家本衡庐交早负泉石盟秉宪渉湘沅吏事滋牵萦灵岳奠疆域渺若隔蓬瀛恭承帝新命驾言自西征廻车恣探厯使我夙心倾朝暾荡云巘导我游上清吾衰疲尘鞅学道未有成安得同心友眷言事耦耕  

龙洲  

窈窕繁花路清虚野甸居渐为逃世客嬾荅贵人书水阁依鸥鸟尘编信蠧鱼日防垂钓侣长到月明初张　潜【`一首`】  

潜字用昭华州人嘉靖丙辰进士除户部主事转员外改礼部厯郎中出为广平知府陞山东左防政有东谷集  

送邃庵相公廵边  

羽书昨夜入甘泉朔漠流沙起塞烟遂使至尊亲授钺遥烦上将出廵边望隆数入论思地寄重三持节制权诸镇安危忧不细宵衣应待凯歌旋  

黎民衷【`一首`】  

民字惟和从化人嘉靖丙辰进士厯官吏部郎中出为广西防政  

月夜吴舍人过集  

向夕羣愁起幽期幸不迷天垂鳷鹊外城转凤皇西翠斝淹宫漏春星散马蹄十洲飞梦逺何路问丹梯姚汝循【`六首`】  

汝循字叙卿上元人嘉靖丙辰进士除杞县知县迁南京刑部郎中出知大名府谪嘉州知州有锦石斋集  

【`诗话叙卿诗格不髙然五古逺仿陶韦近体能宗太厯此益藩潢南道人入之李何诸公之列目为盛明十二家也`】  

夏夜对月  

落日暑暂歇微风荡灵襟嚣尘净庭宇竹树森繁隂皎月墙东来照见石上琴挥手一再鼔悠然生逺心钟期乆不作千载谁知音  

秭归立秋  

晷运相推斥昨夏今已秋蝉鸣不歇大火莽西流人生寄一世漂如波上沤乃为一尺组而来万里游琴书委不理与言非故俦晓起戴星行入夜尚不休劳劳寡懽悰戚戚増烦忧短景易以迈兹嵗且复周功名建何时霜华欲满头自不坚始愿及此将谁尤  

自横梁放舟还郡  

解缆横梁渡鸣桡濯锦川秋山初过雨夕涨欲浮天四野明残照孤城合暮烟媿无仁者政竹马亦桥边  

半峯禅院迟同游诸君  

策杖欵禅扃垂藤交古路却顾后来人苍苍隔烟雾  

囘雁峯  

囘雁峯头望帝京寒云黯黯不胜情贾生已道长沙逺今过长沙又防程  

巫峡书所见  

巫山万仞鬰嵯峨巫峡嘈嘈涌白波多少行人齐下泪渔郎犹唱竹枝歌  

施笃臣【`一首`】  

笃臣字敦甫青阳人嘉靖丙辰进士官至顺天府尹  

社日沽头作  

萧萧沽城东累累陌上墓扫除骨肉稀含凄当古路墓上车马喧墓中人不寤摵摵白杨枝怪鸱啼无数人生若流水一去谁回顾形骸草木姿讵比金石固往者何足叹来者将焉措驱车此彷徨拟续招魂赋  

卞　锡【`一首`】  

锡字叔孝嘉善人嘉靖丙辰进士除中书舍人选吏部稽勲主事有豹山集【`陈仲醇云分宜柄国言者以蚍蜉撼树不胜者止司勲往往抗其盛气方袖封章弹之适闻亲讣还里故其居恒所为诗聊萧不平感慨毕露`】  

晓舟即事  

野寺侵云出千家草色匀晩风吹浪白夜雨湿苔新去雁声何急当楼皷尚频回看烟树合残月下城闉郑　洛【`一首`】  

洛字禹秀安肃人嘉靖丙辰进士除登州推官迁广东道御史累官少保兵部尚书兼右都御史赠太保諡襄敏  

冬夜独坐  

天涯嵗暮夜凄凄皷角初传月已低一榻悠然成独坐不知身寄玉关西  

曽同亨【`一首`】  

同亨字于野吉水人嘉靖巳未进士累官太子太保南京吏部尚书諡防端有泉湖山房集  

赠赵大防赴山西  

雁门关外羽书飞帝念西征数解衣边徼皷鼙浑未歇人家烟树觉全稀无烦兵法储行槖自请长缨出禁闱十二屯田方畧在防勲防拜彻侯归  

魏时亮【`一首`】  

时亮字敬吾南昌人嘉靖巳未进士以兵科左给事使朝鲜累官南京刑部尚书  

平壤拜箕子墓并访井田遗迹  

禹范留西土先生独向东道无浮海叹义与采薇同旧井存殷画冔冠尚古风荒丘平壤外麦秀想遗宫沈节甫【`一首`】  

节甫字以安乌程人嘉靖巳未进士累官工部左侍郎赠右都御史諡端靖有太朴集  

题且住轩  

此邦非吾乡此室非吾庐情知匪乆客且复卜其居萧萧环堵中俯仰欣有余天地为逆旅百年亦湏臾羲娥无停毂吾生自有初念此坐长叹秋风起庭樗飘蓬任回飇素位恒晏如  

张　卤【`一首`】  

卤字召和仪封人嘉靖巳未进士厯官右副都御史巡抚真定改大理寺卿调南京太常寺卿  

得张崌崃铜梁书  

万里蚕丛寄一书开缄涕涙满衣裾可怜话别六年后同事招魂九死余事过始谙浑失计眼前莫更问何如寒灰老我心定汴水河干已结庐  

沈　奎【`一首`】  

奎字文叔江隂人嘉靖己未进士除户部主事厯郞中出为浙江按察佥事分巡嘉湖迁江西布政司叅议有归兴集  

富春  

雨后众山青汀边双鸟白挂防趁西风遥看富春驿沈啓原【`五首`】  

啓原字道升秀水人嘉靖巳未进士厯官陜西按察副使有鷃园草  

项里西楚霸王庙  

符命通神契天心屈霸图风云空叱咤陵庙且榛芜悔失师中范徒怜帐下虞江东余父老伏腊走村巫同刘教授罗训导再过福昌寺赴县尉祝子饯  

为践东林约相要竹里行升堂秦博士倚席鲁诸生吏道空驰传賔筵再鼓笙不缘仙尉引谁共冶游情  

懐陆仲长  

京洛追游处春风次第吹官从一命始别是隔年期药裹趣中禁方书得上池正逢欣赏日未许动乡思  

谒宋真宗庙  

玉辇巡游处荒亭半緑苔攀号龙已去瞻礼客重来汉畤空遗迹秦封亦有台何如恭巳日稽首咏康哉冬日偕袁池南杨完愚陈防石饯卢外山乡丈于灵应观觞咏移日  

饮饯离亭日半黄飞云落叶对清觞江山去住皆陈迹賔主东南是故乡翠竹含风仙院静白苹牵浪楚天长追攀未尽登临兴野水寒禽又夕阳  

钱　镇【`四首`】  

镇字守中乌程人嘉靖巳未进士官兵部郎中有淡庵集【`许孟中云淡庵诗冲逸似陶韦`】  

【`诗话守中从唐子镇讲学居弟子之首而诗无尘腐之习中年卜宅思溪掘地得宋王观察永从墓亟掩之而筑堂其上不以为忌也永从尝刋五代史纂误杂録二书置本郡庠后取以补监本见陈氏书録解题今思溪土人不复有知其姓名者矣録守中诗附识于此`】  

余不前溪  

苕水从南来真源自天目始出才涓涓蛙跳雀可浴东风桃花水一夜髙于屋百里下吴兴一汛更一曲青山浮水面处处居可筑草伊谁亭名花间疎竹自昔称余不佳名岂虚辱  

山中杂兴  

结庐傍青山绳枢瓮为牖生涯陌上桑行迳门前栁独行媿偊偊顾盻无与偶防杖求友生陶潜去我乆岂伊逃醉乡翻念鲁中叟寂寞柴桑间岂意千载后庐山旧游路往迹今已朽古今谅同辙怅望一骚首  

新晴散歩  

自唘郊扉曳履行傍溪云日放初晴新皇拔地已数尺黄鸟隔林时一声老去任情忘检束客来废礼阙逢迎家临西塞清溪口坐防桃花锦浪生  

田家杂兴  

细艸行来芳径修篁覆处茅庵借问丈人生计薄田自种溪南  

张祥鸢【`六首`】  

祥鸢字道卿金坛人嘉靖巳未进士除户部主事厯员外郎中出为河东运司同知迁知云南府有华阳洞稾虚庵集  

【`诗话道卿诗潇洒絶俗颇类永嘉四灵`】  

东平道中  

驱车涉长道荒涂旷无人斜阳澹古木惊风翼征轮馆莽牢落日暮寒城闉停骖一以憩振我衣上尘庭树集归鸦依依得所欣如何客游子不念平生亲  

新秋帆舟过西庄听雨话旧  

放船秋水落能载两三人坐爱清波影轻揺白防巾到门才繋缆借艸便垂纶野饭无兼味嘉鱼色胜银  

京口月夜惜别  

春江明月夜不是别离时酌以桃花酒赠之杨栁枝转蓬身共逺倦鸟意俱迟明发天涯路青山恼梦思  

园居  

人境重重隔溪流宛宛分竹隂飞翠雨花气结晴云篱缺牵萝补园芜植杖芸禽言能细译幽事赖先闻  

上巳日寄郑虚舟  

三月三日春可怜百劳声里花如烟临卭大夫有佳客广文先生无酒钱放歌谁和舞雩曲洗砚独写兰亭篇我欲从之问竒字出门无那春风颠  

登北固山  

孤峯缥缈赴江天白石红尘树杪县一道澄波开断壁千林黄叶下寒烟雕盘寥廓秋风急山缺西南落日圆万里中原劳北顾萧梁陈迹酒杯前  

申时行【`七首`】  

时行字汝黙吴县人嘉靖壬戌赐进士第一累官少师兼太子太师吏部尚书中极殿大学士赠太师谥文定有赐闲堂集【`冯元成云申公有韵之文对口立就不为呌嚣亢厉之音卑弱浮靡之调古体渊源建安近体沉浸初唐不事摹袭而自无不合诗话赵尚书羾识于足益于早嵗顾尚书璘识张叔大于童时传者以为佳话先太傅公九龄获见文定文定特起避席时先公末就塾文定留之邸第读书一日从师出游先公失足蹈污尼文定命僮子回取履童子误持文定朝鞵至先公不敢纳文定笑曰履之终当践我迹耳及举顺天郷试同学少年有恃才者曰朱兆隆亦能成名邪文定怫然曰兆隆将大魁天下若辈焉知明年先公果胪传第一其藻鉴不爽若是文定不以诗见长然钜篇长律铺扬典丽足令操觚者缩手如云老去空悲千里骥秋来真忆四腮鱼风度可想也`】  

题清秋出塞图  

生不识医无闾梦不到狼居胥瞥然示我出塞图令我目心神徂忆昔筹边赞庙谟桓桓司马杰丈夫帝授节钺临莬髙凭熊轼佩虎符榆关九月沙艸枯霜鹰下击秋原芜烟荒云惨天糢糊惟兹辽左僻海隅频年侵扰无宁都射雕跃马弯强弧司马申令陈师徒指挥铁如意玩弄金仆姑扬旌督战亲援枹万卒超距争先驱奔狼突豕皆就俘凯歌入奏天顔愉司马让功欿若无伹云将士多勤劬何以劳行役请蠲幕府租何以恤饥疲请发司农储人人挟纩齐欢呼自从司马归江湖辽人茹苦若堇荼荷戈不解甲挽粟仍飞刍羽徼徴材官络绎在道涂震隣之恐非剥肤骚动根本何为乎安得再起司马登戎枢坐纡长防销隠虞国威震疉边人苏  

洞庭篇寿严中翰  

崔嵬乎洞庭之山乃在勾吴之墟具区之薮芙蓉防防七十二双结青螺绾其口我昔淩沧洲振衣千仞巅西登缥缈接银汉东望莫厘生紫烟珠宫贝阙俨相向恍似员峤方壶天吾闻灵威丈人入林屋手探苍水金庭箓又闻毛公羽化留空坛时有鸾鹤来云端兹山信美多灵秘幽栖故是神仙地主人三殿倦挥毫出山便作还山计只今六十早归田摄生日诵叅同篇洞庭之水酿春酒醉来恣拍洪厓肩  

哭王子幻  

惨澹江天里何人问客星空传怀旧赋无复艸经物外悲长往人间忌独醒牀头孤剑在永夜泣青萍  

送初主簿罢官归楚  

吴苑初倾葢荆门早挂冠宦怜潘岳拙曲和郢人难畏路穷栖棘芳洲信采兰浮沉何足问江汉有渔竿  

大阅诗应制  

庙畧收羣防宸游简六师代当全盛日春是大搜时云捧苍龙驾风回翠凤旗辕门开复道帐殿绕行麾细栁前军驻长杨后骑随虬须天防将猿臂羽林儿拂劒星文动弯弓月影披连营分雁翼布阵合鱼丽礼示三驱正锋藏九变竒张侯仍是豹贾勇尽如罴引满双鹏落腾空万马驰元戎归节制法从肃威仪讵数夸胡猎还欣奏凯期大风歌汉士吉日诵周诗我祖黎庭烈先皇保泰规永言思继述持以赞雍熙  

立春日赐百官春饼  

紫宸朝罢听传餐玉饵琼肴出大官斋日未成三爵礼早春先试五辛盘回风入仗旌旗暖霁雪当筵箸寒调鼎十年空伴食君恩一饭报犹难  

辛夘元日  

紫宸元防辍朝天咫尺无由捧御筵迟日曈昽虚正殿非烟缥缈在甘泉王师未奏康居捷农扈谁占大有年衮职自渐无寸补惟应投老赋归田  

余有丁【`一首`】  

有丁字丙仲鄞县人嘉靖壬戌赐进士第三除编修厯司业洗马右谕徳左庶子出为南国子祭酒召入为少詹事兼侍读学士迁太常卿厯礼部左右侍郎改吏部进礼部尚书入直文渊阁改户部尚书兼武英殿大学士终少傅兼太子太傅建极殿大学士卒赠太保諡文敏有文敏公集  

【`诗话文敏送肖甫一律絶类刘文房`】  

送张崌崃  

客行新霁后曙色唘城头晓径穿云湿春塘带雨流江篱牵客思山鸟动春愁何事新芳歇王孙不可留蹇　达【`一首`】  

达字子修重庆人嘉靖壬戌进士累官太子太保兵部尚书  

冬日登毘卢阁  

塞雁南飞逈髙楼北望寒暮云千嶂暝积雪万家残四海徴输尽三巴道路难天涯对揺落那得旅愁寛林　烃【`三首`】  

烃字贞耀闽县人嘉靖壬戌进士厯官南京工部尚书有覆瓿集  

诸公饯送城南楼寄谢  

冉冉嵗云暮于役殊未休冠葢集相送置酒城南楼微雨霁朝景骋望消人忧苍苍逺山色浩浩清江流丹枫罗曲岸白鸟戏中洲景物纷可恱骊歌促行驺衡门昨栖迟杖屦忝从游奈何逺离别一日如三秋索居感羇旅乆要慕前修适意岂非达徇禄良足羞山灵勿相诮早晚归林丘  

府江渡  

朝发阳朔崖暮次昭潭渡行迈千余里孤舟日东骛川途阻且长耳目渐非故巉岩夹崇山杈枒罗茂树四望寡人烟三时昏瘴雾深林蹊径絶怪石波涛怒虎穴幸徙踪狼烽犹置戍客子独何为艰险常道路虽懐叱驭心宁免垂堂惧白日易蹉跎髪忽改素人生苦拘束多为浮名误万事良悠悠达生庶可慕  

苦雨述懐  

我行赴京华征途才及半渡江越淮南原隰何渺漫溽暑当兹时气变昏旦迅雷激中宵隂云翳层汉山雨骤淋漓川流俄浩涆阳乌避何许水鸟羣相唤髙浪没危桥飞湍泻崩岸我马淖不前我车靷已断屈诘厯羊肠回顾屡颠汗仆夫仰天号客子抚膺叹吁嗟行路难徬徨日将晏尘中苦局促物外思萧散挂冠亦繇人何事长羁绊  

戚元佐【`一首`】  

元佐字希仲秀水人嘉靖壬戌进士除礼部主事厯员外郞中陞尚寳司少卿有青藜阁稾【`诗话吾乡彭子殷论诗即尚七子然其诗不类也至戚希仲则余以七子为圭臬弇州列四十子不及希仲何与`】  

早朝  

凤掖传呼早晨趋逼禁闱天香浮辇静宫漏隔花微仙掌明河动周庐列宿稀不知风露重先湿侍臣衣髙则益【`一首`】  

则益字受所南昌人嘉靖壬戌进士官至四川叅政  

圣驾大阅歌  

平明仙跸下丹霄千骑风云拥射雕尽道吾皇能将将军中谁是霍嫖姚  

蔡可贤【`一首`】  

可贤字子齐成安人嘉靖壬戌进士官至按察副使有西征鼓吹  

楼烦  

山后山前十六州天涯尽处是偏头云开大漠风沙走水折长河日夜流万户金缯愁见月千羣铁骑畏逢秋却思大汉无中防一曲胡笳倚戍楼  

郑履淳【`一首`】  

公字伯寅海盐人嘉靖壬戌进士除刑部主事改尚寳司丞建言廷杖终光禄寺少卿有集【`诗话昭陵继世海宇宴清少卿时为尚寳丞初无言责乃上痛哭之书至云物怪人妖天鸣地震彗星两见于尾女日月继蚀于元春鬼神告凶灾害洊至始有陈渉与赤眉之徒窥伺于世虽李纲宗泽之才展布犹难其亦过于激烈矣当日予杖一百流血濡缕至今遗袴藏其故宅`】  

春闺  

朝来灵鹊绕檐鸣果得云笺慰逺情伹说别来长见忆归期依旧不分明  

沈华【`一首`】  

华字防伯一字少河嘉兴人嘉靖壬戌进士除礼部主事厯官南京太常寺卿转大理寺卿【`诗话明南都太庙嘉靖中为雷火所焚尚书湛若水请重建而夏书阿世宗意请罢有防并入奉先殿按长陵每自称曰朕髙皇后第四子也然奉先庙制髙后南向诸妃尽东列西序惟防妃一人具载南京太常寺志葢髙后从未懐妊岂惟长陵即懿文太子亦非后生也世疑此事不实诵沈大理诗斯明征矣大理性恬退不乐膴仕归遂洁白之养殁后孙传弓摭拾遗集早夭失传是诗获于髙工部寓公家`】  

敬礼南都奉先殿纪事十四韵  

髙皇肇太庙松桷连穹霓尊祖有孝孙典礼遹升跻一从迁都后遗制终未暌有司列俎豆上公视瓒圭岂意嵗甲午烈火隳榱题譆譆出出音其兆先端倪盈廷议移祀中废成町畦犹余奉先殿荐新及葅臡防臣承祀事入庙歌鳬鹥髙后配在天御幄神所栖众妃位东序一妃独在西成祖重所生嫔徳莫敢齐一见异千闻实录安可稽作诗述典故不以后人迷  

徐廷绶【`一首`】  

廷绶字受之淳安人嘉靖壬戌进士除刑部主事厯员外郎中出知辰州府迁陜西按察副使有锦泉集  

胡松麓自瑞州以书见寄  

搔首西风里懐君思惘然江湖千里隔云树寸心悬客泪随猿落乡书有雁传惟应今夜月相对共遥天穆文熙【`二首`】  

文熙字敬甫东明人嘉靖壬戌进士除行人进司副迁工部员外改尚寳司丞转吏部员外出为广东按察副使有逍遥园集【`石拱辰云敬甫早年诗颇象宕摩链既久遂臻大雅`】  

【`诗话敬甫论诗沾沾自喜亦强作觧事尔集为刘子盛石拱长所定又安得佳`】  

闻拱辰符卿至自京志喜  

漳水燕山道路賖相思常苦暮云遮到来不必论时日三见庭前木槲花  

题干山卷  

防年为客滞江关夜夜汾阳有梦还卷里书图君莫看断人肠处是家山  

杨汝允【`一首`】  

汝允字惟明南昌人嘉靖壬戌进士厯官姚安知府有九霞山人集  

同日册封六妃  

官花日草生春喜动天顔沐宠新同侍翠华游幸地不知辞辇是何人  

钱　贡【`一首`】  

贡字时庸桐乡人嘉靖壬戌进士除知新建县入厯刑部郎中有爱存稾  

京邸懐归适妻弟唐楮汀来谒于其还赋长句言别  

此日意不乐掩关有所思忽闻君逺来错愕令我疑平生不辞乡安得来京师去年与君别屈指已一朞南望懐故人日与浮云驰嗟予坐羁束素顔日以缁金门盛才贤迂疎将何为感之百忧集叹息还自嗤君今马首南握手复何辞投簪虽未能烦君语吾儿贫贱虽尔慙富贵匪我期愿言各努力勉将门户支予家柞溪东緑水环茅茨岂独饶桑麻松竹植亦宜好辟十亩园树艺须及时防笋编枳棘灌花引泉池待予此中老与君同栖迟此愿良未果永懐常在兹去去勿复陈人生多别离夜阑欹枕卧暑雨捎罘罳  

【`诗话钱公居甑山之隂没山麓其后人至今聚族柞溪左右桑麻松竹葱旧依然长篇不事雕绘有白太傅遗音`】  

杨成名【`一首`】  

成名字志完建安人嘉靖壬戌进士武进知县有遂初集  

秋日郊行  

路绕溪流细山廻树色分客沽村店酒牛卧陇头云林叶含秋露溪烟澹夕曛儿童迎我笑拍手自成羣许　国【`二首`】  

国字维祯歙县人嘉靖乙丑进士改庶吉士除检讨厯编修右赞善洗马迁南国子祭酒转太常卿协理詹事陞礼部侍郞进尚书入直东阁加太子太保累晋少傅吏部尚书建极殿大学士卒赠太保諡文穆有许文穆公集  

拟御制劝农诗  

四民皆天职嗟农独苦辛所以古哲王廵省及兹辰箫鼓吹豳诗训迪良谆谆东郊土脉动好鸟鸣芳春桑间拂其羽催耕一何频乗时播嘉种原隰何匀匀念兹民所天珠玉安足珍一日茍不作饥寒将立臻勿惜沾体劳但忧年嵗屯沾体劳尚可嵗屯伤我民忆昔先皇时端居轸郊闉载赓悯农咏丕扬烈祖仁禁苑籍千亩雨雩百神玉食岂不足贵令四海均九重髙结念况尔谋其身古人有良言嵗计在于寅岂伊公家赋妇子亦相亲春风正发育万物皆鲜新勉以东作力伫见西成禋  

秋声  

银汉沧浪净碧空天街一叶下梧桐霜前凄切兼砧杵月里悲凉断塞鸿何处羁人惊伏枕防囘中夜感飘蓬繇来志士轻摇落莫向西风忆桂丛  

何洛文【`一首`】  

洛文字唘图信阳州人嘉靖乙丑进士选庶吉士厯官礼部左侍郞兼翰林院学士有震川集【`诗话震川大复之孙仕虽通显诗颇庸熟去祖武尚逺`】  

章皇帝御笔白马  

台上黄金骏毫端白雪骢玉花生御榻宝绘夺天工照夜双珂莹凝霜匹练空瑶池仙驭逺犹见画图雄周子义【`一首`】  

子义字以方无锡人嘉靖乙丑进士改庶吉士厯官吏部左侍郞兼侍读学士赠礼部尚书諡文恪有交翠轩佚稾  

送何小坡致政还信阳  

海鹤逺罝网鸿谢鞲笼人间千丈丝安能絷游龙所以达命士脱迹尘嚣中眇兹盈尺组曽是羁我躬何侯东海彦司牧早奋庸一麾指淮右载斾佐汉东斯民有父母国论方尔崇朝宗甫竣事髙蹈随赤松薄言戒行李云归天目峯惜此逺行别不得少从容载歌骊驹词聊以纾我衷  

林如楚【`二首`】  

如楚字道翘官人嘉靖乙丑进士厯官工部右侍郞有碧麓集  

初秋斋居作  

招揺指坤隅六龙忽回轸清啇应至碧梧乗夕陨离居及素节徙倚步华楯睠彼元运驰往复良有凖人生何劳劳年命如朝菌曩观随化徂新绪缘物引无以骚人悲将贻荣公哂吾其解天弢去来守牝  

防江驿  

停舟异昔年城郭尚依然树影浮天外江流防驿前暮防悬海月晴磬出山烟稍喜春来近居人话种田陈文烛【`三首`】  

文烛字玉叔沔阳人嘉靖乙丑进士除大理评事厯寺副寺正出知淮安府迁四川提学副使厯漕储防政福建按察使右布政使江西左布政使陞应天府尹终南京大理寺卿有二酉园五岳山房集【`胡元瑞云玉叔诗清婉典饬居然名家`】  

送杨惟乔侍御北上  

驿路飞新雨荒亭落晩风赐环霄汉上击楫大江中此地曽留犊都人尚避骢春华今又半樽酒防时同  

送陈仁甫太史使楚  

玉署承天遣桐圭锡帝封浮湘即司马作赋是元龙春尽寒江雨潮廻故国钟禹碑如可辨还上祝融峯  

送别  

落日青丝骑西风白苎词广宁门外栁折尽向南枝管大勲【`一首`】  

大勲字世臣鄞县人嘉靖乙丑进士改庶吉士官至南京光禄寺卿有休休齐集  

安庆渡李阳  

客路荆舒尽江防海国赊天风蔽晴日烟雨涨平沙水濶疑无岸春深不见花暮潮南浦泊指防驿楼斜胡　涍【`二首`】  

涍字原荆无锡人嘉靖乙丑进士除永丰知县再知安福入为广西道御史以建言落职为民有采真堂集  

【`诗话侍御以建言削籍任侠结客所识穷乏多受其恩殁后王承父为具状屠纬真为铭墓王元美为作传咸盛称之诗亦间有合作`】  

过雅宜别业  

不见王摩诘犹余华子冈隔河山杳霭断树水微茫有子开松径留欢正夕阳渔舟投暝合杯外即沧浪  

梅  

陇上春风生江梅防枝发仙人坐吹箫飞堕一楼月潘志伊【`一首`】  

志伊字嘉徴吴江人嘉靖乙丑进士除定州知州陞南京兵部员外厯郞中出知九江府谪知陈州移绍兴府同知转南康知府以江西按察副使备兵袁州以行太仆寺卿辖甘肃迁广西防政  

【`诗话潘公从游吾乡沈石云先生之门讲学之余诗不多作所题存石草堂一篇即石云之书屋也`】  

题存石草堂  

名园迥尘域参差开石林丹梯袭晓光碧嶂含夕隂昔自鬰林来置此闲幽襟缅彼巨灵迹宛在梧江浔夫子肯堂构诛茅面云岑栖岩意已逺陟岵思逾深抠衣縁磴道拭目见嵚崟兹言懐仰止谁谓惬登临  

沈　渊【`一首`】  

渊字子源济南新城人嘉靖乙丑进士改庶吉士授检讨进编修陞国子司业有中秘稾  

塞上闻笛  

何处吹羌笛秋风度玉关防年愁作客此日更摧顔惨淡边云合凄凉朔雁还梅花知尽落一夜满天山许　僴【`一首`】  

僴字文夫灵宝人嘉靖乙丑进士除三原知县徴授户部主事厯员外郎中出知汉中府调南宁陞陕西行太仆少卿有后崖集  

西坪路  

苍苍古木中夕阳忽已晩隔浦闻鸡鸣人家知不逺王　圻【`二首`】  

圻字元翰上海人嘉靖乙丑进士除清江知县调万安擢云南道御史出为福建按察佥事谪卭州判官两知进贤曹县迁开州知州厯官湖广提学佥事陞陕西布政使防议有洪洲类稾【`吴明卿云洪洲诗不落筌蹄不涉蹊径惟意所适一无蹈袭　郑美命云逺之北地信阳近之海门所称七子此亦一是非彼亦一是非诸君子为的而后进之士射声焉未有能中者也先生诗黜其佻巧而本之自然谢其夸毗而归之实际去其呌噪而由乎冲虚葢矫志而独行者也　陆伯生云先生诗近大厯贞元之际晚年冲逺入陶韦门奥`】  

【`诗话洪洲拜分陕之命即诣告终养既归淞江之濵防梅万树目曰梅花源仰屋梁著书门溷皆安席砚所撰续文献通考谥法通考两浙盐志海防志三呉水利考稗史彚编虽舛漏尚多体例未当要亦留心有用之学者`】  

观忠惠祠有感  

杰哉龙阳尉忠义今所希民瘼一愤激抗疏干天威手持登闻莛口呌阊阖扉但念流亡苦岂惜躯命微雉经悟明主捐生视如归嵗额减过半始愿终不违皇恩与士节千古同光辉春秋荐苹藻英爽此永依遗迹炳简防身沉名自飞愿尔贤达裔奕世延清晖  

啇邱早行遇雪  

云暗啇邱野天连葛伯城懐人霄不寐奔命雪仍行粉絮因风舞瑶华带雨倾貂裘寒欲透客泪洒尘缨归有光【`六首`】  

有光字熙甫昆山人嘉靖乙丑进士除长兴知县量移顺徳通判迁南京太仆寺丞有震川先生集  

【`诗话弇州早年评震川文谓如秋潦在地有时汪洋不则一泻而已晚嵗乃作赞云千载有公继韩欧阳子岂异趋乆而自伤葢悔之深矣诗非兼擅然犹胜七子成派`】  

逰灵谷寺  

晨出东郭门初日照我顔春风吹习习好鸟鸣岩阿见黄屋登坡防神仙半日犹山麓十里长松间蜿蜒芳草路寂寞古禅关画廊落丹雘朱户蚀铜环殿起无梁逈墖留玩珠攀苍鼠戏树防野鹿防人闲山深静者爱日宴未知还  

和俞质甫夏雨三十韵  

浮云方靉叇光景遂已戢浃旬深霪澍千里破封蛰茫茫河防叹萧萧山鬼泣灵曜防髙居朱明閟赫翕希微澹将开淅沥吹又急遇夜转连绵酾流更湁潗万壑防霵鸣百川灌注入池容添纹縠林色浸淤浥离毕月暂耿宿井星恒湿防滟湖光翻蹙咽海潮涩霓旌尚髙翔云衣犹日缉水覆讵可收天漏谁能葺马牛三江混鸿蒙九峰立嗟我来自东独行阻虚邑梦里思明两筮坎成洊习谁假卜啇葢伹戴杜甫笠缤纷余花落寂寞愁乌集穷巷长闭门髙河近通汲天地政氤氲雷风递呼吸凄凄听晨鸟蒙蒙睇宵熠作乂徴时旸思文忧民粒鼃黾费灰洒鱼虾饶掇拾广室坐増凄匡牀听生悒何由度日阕安能使家给泥涂跲重茧梅润侵什袭寒袍故恋绨澜简庸唘笈顾叹风云满宁使蛟龙蛰短屐徒齿齿折巾空岌岌俯仰观宇宙坱圠迷原隰阻饥知不免寅亮岂所及  

寳应县阻风  

夜泊淮隂城蚤向淮南路理棹逢西风猖狂恣号怒清河千里中东风日相悮祈此一日风终竟不可遇苍天岂有心莫可诘其故伹防北去舟凌风如飞渡翻为去人快顿忘吾所务淼淼湖波深今日何可渡  

邢州叙述  

为令既不卒稍迁佐邢州虽称三辅近不异湘水投过家葺先庐决意返田畴所以泣岐路进止不自由亦复恋微禄俶装戒行舟行行到齐鲁园花开石榴舍舟遵广陆棃枣列道周始见栽苜蓿入郡问骅骝维当抚雕瘵天马不可求闾阎省徴召上下无怨尤汝南多名士太守称贤侯戴星理民政宣风达皇猷郡务日稀简吾得借余休闭门少将迎古书得校讐自能容吏隠退食每优游但负平生志莫分圣世忧竚待河氷泮税驾归林丘  

甲寅十月纪事  

经过兵燹后焦土遍江邨满道豺狼迹谁家鸡犬存寒风吹白日鬼火乱黄昏何事征科吏犹然复到门  

初发白河  

边风刮地起黄沙三月长安不见花却忆故乡风景好樱桃初熟正还家  

袁尊尼【`三首`】  

尊尼字鲁望长洲人嘉靖乙丑进士官至山东提学副使有集  

长安感遇  

朱华谢南土逰子客冀方岂不念遄归简书劳未遑悠悠若悬旌倐忽意靡常魏牟阻江海蘓子怨何梁失路良可悲旷望迷周行春阳念将歇滞淫非我乡愿假鸒斯翼超飞厯故疆  

长兴徐太守自汝宁归王元美诸君同集胥江分韵赠之得关字  

自薄淮阳守终然返故山江湖一麾罢嵗月二毛斑中论何当就浮名秖是间因君梦苕水早晚叩云关  

送长兄再入留都  

云阳郭外草萋萋作阵杨花路欲迷防树黄莺啼不歇行人回首晋陵西  

李　栻【`一首`】  

栻字孟敬丰城人嘉靖乙丑进士官至浙江按察副使  

送友人还楚  

南浦仙舟发飚风江上清故人从此去怅望若为情落日浮彭蠡归云满洞庭思心逐流水西下武昌城施　爱【`一首`】  

爱字欲周福州左卫人嘉靖乙丑进士归安知县有息庵集  

寄李五  

噫嘻复噫嘻与君恒别离秖隔一溪水相见良难期芊芊池畔草灼灼园中葵倐然悲风来凋谢寔萋其思君令人老鬓忽成丝赠君青萍劒神物合有时  

## 明诗综卷五十  

翰林院检讨朱彞尊编  

皇甫冲【`十首`】  

冲字子浚长洲人嘉靖戊子举人与弟涍汸濂竝有盛名称四皇甫有华阳集【`弟子循云兄诗兼综诸体之妙而不能称之以一长尽臻名家之奥而不能拟之以一子此二陆辞藻独秀于平原三谢声华莫先于康乐也如乐府雄深古选雅澹歌行纵逸五言近体之典丽絶句之清婉差弱者其七言近体乎　张文寺云四皇甫之才子浚为冠钟广汉云皇甫昆弟诗如谢家儿女张灯蜡泪皆成珠凤`】  

【`静志居诗话四皇甫诗源出中唐兼取材于潘左江鲍清音亮节浄扫氛埃髙苏门华鸿山杨梦山而外无有及之者`】  

顺义战  

邻有顺义人告我庚戌事八月月生魄道传谙达至朝闻古北屯暮见辽阳骑李生正下帷奋激报守吏守吏不敢言双目乃直视驰马归赴敌城门忽已闭登城望家室膏血乃涂地里闬尽焚烧妻孥身首异李生按剑怒眦裂声色厉讵惜中山羮甘心河东弃惜哉无一兵不能为之计乃有陈使君挺身独不避下令开四门弯弓揷两帜左书报仇文右写勤王字当门据方牀潜军弛衔辔李生与之俱不觉增勇气谙卒来觇窥一矢两人殪卒惊齚指奔仓皇解围去城邑不破残凡以二子庇功髙主不知事往名亦坠斯理自古然况乃居今世请君勿复言此事犹为细  

安山道  

泊舟安山道忽见山南船衔尾若鱼丽钲鼓纷喧阗楼橹树干楯笭箵揷戈鋋雕弓赤羽箭朱旗当樯悬长年尽红巾抹额绛丝纒言与郡盗鬭仅不为摧残请看身上创衣血何新鲜闻之不敢进倚櫂生忧煎载闻持节使提兵罗河堧脱者有重聚获者无幸全哀此封中氓弃掷潢池间虽云饥寒故信也谁为宣怀保道不足政刃皆深渊服妖古所畏涓涓乃滔天巢角鉴不显此理庻可研  

上已观田桥祓禊望所期客  

青山结层岚新流漾周泽阳景属良辰游人满晴陌联翩塘上行去来江边客拾翠行且留撷芳散还集临赏迟所思揺揺冀来觌梦寐时见之寤言忽复隔昔人三秋怀宵旦今屡易为问修禊人忧心何能祓  

从田桥石径赴拂水  

江光开初霁山云未全敛轻烟尚栖花积雨犹在藓携屐遵回麓援萝上修岘环林何逶迤磴道几回转游心自忘罢防足乃知蹇含章乐丘园耽隠易台铉顿使昔念舒乃得今抱展将防出世人一往不复返  

于岩石上眺东西两湖  

旭践山中蹊午憩岩上石云移石欲堕雨霁蹊犹湿倚防眺两湖波光涣相袭东若旣纡青西蘅亦凝碧芙蓉落双镜天影浮重璧不覩水分流但觉洲如织樯乌有离声矶鸥无竝翼防兹物化情感彼髙深迹从适得所遣何为苦拘迫  

维摩寺雨坐  

回岭无仄径陟冈有夷壤展睐入空蒙游心益昭朗长风吹轻衣飘揺翠微上古寺迷夕烟明灯澹绡幌冥雨从东来惊雷自西往林峦忽不见但闻山涧响景寂非避喧心莹乃成赏为礼沉疴踪因之知幻象  

送刘朝甫还吴  

同游心事已成非忍向都亭复送归二月浑河氷尚合三春禁柳色犹微旧来道路愁能记此去音书忆到稀极目轻舟云水上别君那得不沾衣  

皇甫涍【`三十五首`】  

涍字子安嘉靖壬辰进士除工部主事调礼部歴郎中改补右春坊司直兼翰林检讨左迁广平通判量移南京刑部主事进员外陞浙江按察佥事有少集【`文徴仲云子安诗沉蔚伟丽早嵗规仿初唐旋入魏晋晚亦造铸词命意直欲窥曹刘之奥而及之兄子浚云子安体骨竒峻词采英发陈风谕则婉而不迫叙政事则直而不俚颂功德则艳而不诬不取妍于一字不求工于一词咏之而有余音咀之而无穷味　弟子循云兄诗错錝魏晋而托宿于唐英特工五言而七言近体薄不经想其为篇也幽以通思舂容以御气婉丽以陈词和易以达理愤懑以抒情緜畅以该事隽永以归趣其始搆也只字不惬于心片言无艳于目蹋壁穷思拥衾寤索曽不少休是以吟苦则弥日不就神来则下笔立成　王元美云皇甫子安如玉盘露屑清雅絶人惜轻缣短幅不堪裁翦　黄清甫云司直咀华八代防心古人每制一篇必经百虑故能尽脱凡近独诣髙逺晚薄杜陵之史心醉殷璠之鉴拟之谢客则调颇遒方之常建则音稍振　陈卧子云少凝思选调意求雅则惟取境不广无纵横宕逸之致`】  

【`诗话子安逸藻风飞清文绮合视子循工力悉敌铢两未分宜子浚之难为兄而子约之难为弟也`】  

春日斋中即事  

仲春气妍和兰薄幽可践开轩望逺野文霞蔼曾巘黄鸟鸣芳菲緑苹泛清浅感物怀古人缃帙聊自展尝钦柳下黜颇悦邴生免茍持齐物心得丧两俱遣  

秋宵宴防与周山人以言  

嘉賔眷清夜相与娱思忧忧思沉中曲惜别届徂秋顾念一世间快意焉可求别易防独难世短岁复遒促襟展谑浪感此极欢游明月悬中天芳华随觞流妙歌激云汉为乐四座周抒情告君子太康毋我尤  

杂诗  

凝霞晦朱阳繁云结隂有渰兴崇朝滛溢遂成霖涌溜交檐曲浮苕冒水浔冥雾萦緑池悲风激丹岑惟彼倦游客感此物序侵慕类兴长怀含思寄微吟  

秋日杂诗  

廓处乏欢悰出门眺长衢悲风吹落日四顾无行车蹉跎失盛年感慨独嗟吁况我在樊笼六翮不得舒抚剑思西迈安能守故庐淮隂困闾里马生恋边隅桑梓岂我志蓬藿非我虞行行舍此去去去浮云俱  

赠韩侍御谪滁州  

皦皦原中日照此城阙寒登山送归客临涂怅盘桓借问子何之竒服涉江干逺斥千里道飘飖冒惊湍急觞遡征云悲风激长澜我马怀曾冈伫立发哀叹忼慨无所道赠子以加餐  

月夜赠伯氏叔季氏山人以言  

欢游美清夜髙防良在兹金飇薄绮櫺鲜云荡华池凉气发乔林湛露零丹防皎月升前隅中庭粲其辉密亲旣已具兰友相攀追繁音岂不奏所乐吹埙篪齐愿等金石皓首长不暌  

送周氏  

清晨饯我友驾言逺徂征前瞻齐鲁墟千里浮云兴亲交岂不昵怀役不遑宁旷野饶悲风扬尘翳边庭中衢雪霰集边马寒无声蹊谷无行迹侧足层氷横回首望京阙能不恻中情子其祗自爱顺时保荣名  

省中赠别  

祗役辞兰省驱车迈京阳大江浩无极游子心慨慷疎星敛华阙朝霞兴崇冈平原一顾望山树霭苍苍集送临城隅辕马各傍徨道路岂云逺各在天一方念与我友别侘傺中自伤  

怀申生  

昔我承嘉惠窜迹大河浔洪流逝滔滔游子忧思深回风飘虗阁索处悲难任申生蕴璵璠投分义所钦緑绮久不奏为予激哀音眷眷感离志冉冉遂逮今晤言怳如昨一别岁载隂微我殷思劳非尔谁为心  

十四夜月  

广庭浄霄色良夜月流翫况对巢箕人同怀发幽赞散步林暝交微星吐华粲彼美云中魄徐驾升清汉玉彩含霜来金霏随风散繁弦起两阶孰知我心乱  

十六夜月  

明月有常翫员景亦不易三五昨已迈人生良如寄兴云结长霄清晖何由被望相推移赏心邈难嗣即事可逸生取乐在适意缀我巴人响歌之聊代匮  

十七夜月  

清风歴网户皓气流中庭佳期殊惠来金波耀华星谅知蟾兔缺髣髴素娥形为乐贵及时百年讵我龄放歌目驰藻结思凌髙冥且念参酒德万物如浮萍  

予嗜琴山人张子妙得古法尝学焉而予辍响久矣舟夜临流对月发琴而弹之兴嘅命篇  

伊予寡世姿由来慕丘壑长从嵇生玩假物思所托匪尽至人理聊叙逸民乐改服暌宿心久负长往诺石房缀幽响泉蕊迎秋落沿泝开昔襟浮弹昨间作沧浪流潺湲明月照灼烁想见乘风人长怀披云鹤且以慰营魂拊心终緜邈出处焉是非俛仰笑今昨  

元城书院示诸生  

予昔慕丘园守道甘时弃弱植践纷华介石惭贞义一朝世网婴来为河曲吏迨兹民务隙肃徒究经事广除气暄妍众芳粲以贲清风闲鸟雀日华揺薜荔髙阁敞云霞游目适我志虽无兼席长颇协下帷思相与观四教宅德归一致忘筌朂所期反约良为懿  

夏日幽居述怀  

九岩多灵树秦望有飞泉台尚逝云乆披籍慕其言念当去人羣返耕南山田即林事经始荷蓧开云烟畴昔婴华组芳岁屡徂迁忧思徒以积志发坐相捐常恐冲飇激鸟路不及旋彼美淑人情缅邈谁为宣  

杂兴【`二首`】  

薄云散清澄秋气滋寥廓倾晖奄西陆凉飇凄丛薄羁人苦物役容华逐年铄沉吟览时化空堂寂不乐惟我同心友守道厌蓬藿髙举遗万物逍遥处一壑永念从之游无为自束缚  

骛节流炎纪驰晖届清商游鱼凑重渊蟋蟀鸣空堂白露滋前墀隂风来北房我心亦何思所思天一方离居宛如昨再覩鸿鴈翔含情抚遥夜申旦独傍徨哀彼采葛诗零泪霑衣裳  

茅山  

杳霭登春山嵯峨入云岭徴竒不觉逺发兴日初永石丛孤亭秀花覆仙灶冷长揖山阿人坐使尘虑屛  

自溪口归  

朝来醉别酒溪上孤舟还遥村转江路落日迷松闗平波望烟树百里沧茫间坐爱丘中事春云留碧山  

将命巡轺徙倚署阁  

弥辰倦纷牍徂春怅无乐庻以散予襟独此稽山阁霞蔚见层峦花深隠羣壑本自沧海人悔吝滋縻爵旋里东江轺徘徊眷林薄俄顷恻幽遇物悲离索且凭浮云征聊希至人托  

使中都道中作  

将命适逺京夙驾戒征侣临流别友生野涂旷延伫靖恭尔所敦我志不遑处扬斾越修坰舒节薄兰渚日夕秋风生曽是岁不与凄凄聆候虫肃肃望归羽蕴结愁我心沉忧谁能去悟彼诗人言归来艺稷黍  

发郡城之天台道中述所经览寄孔谢二宪副赵何二佥宪同年  

夕梦曾城阿晓行沧波上紫溪复含流连岑时隠障风湍信千转云峰非一状锦缋纷迎翫氛氲忽弥望兰泉芬可掬苔壁险难傍思偕同怀子携手追禽尚  

由桐柏岭趋琼台游眺  

桐观临云壑遥从此路回石门蔼天阙借问几时开鹤羽下清汉仙踪空碧苔山人仍自去日暮岭猿哀  

十六夜月  

牛渚风流地清江万里长今宵怀谢尚乘月益清狂胜事已云尽佳期何可忘凉风吹舞袖白纻满秋霜  

春日金元伯见过  

当时好竒客频过旅人居及此归来日翻怜防面疎花前兹夕醉湖上隔年书意气君休问嗟今已不如  

致道观溪口  

宿处林静钟声清夜初星河山峤满云雾洞门虗竹下邀中散松前问隠居溪隂是天路独往意何如  

和子约庄游对修和观怀往  

仙宫縁缥缈孺子问沧浪独望青山郭空怀碧草芳田畴诸岛接鸡犬百花藏何以寄幽兴前溪春水长  

灵峰  

灵峰望缥缈疑是接曽城梯绕丹霞入人攀碧树行洞门山日落石室海云生何事吟招隠空令猿夜惊  

再别兄弟作  

可叹江潭客重为魏阙游河梁一怅望芳草剧含愁陇树三年泪边云万里秋无由慰栖泊羇影任悠悠  

宴东河流杯亭送欧阳大参赴蜀  

流杯亭上酌修竹乱溪纹暝树烟常合春山雨不分别情依去鸟客路入重云怀旧仍伤逺劳歌夜独闻  

席上送子循弟  

离樽日南至行役鲁东门海徼云千里寒城雪满原听歌仍有泪执手已无言何异飘飘鴈年年别故园  

早秋杨村旅次怀伯氏季氏  

满川风露急凉度海门初蓟叶先秋下江星永夜疎客心凭北极乡路忆南徐塞鴈何时至平原有素书  

寄怀诸兄弟  

万里南飞鴈何时塞上来客愁悬落日乡梦绕胥台投笔情犹在垂竿老未催淹留此怀旧长使壮心哀  

闻家兄之金陵  

闻君理孤櫂欲向金陵游却忆追欢日翻成羇旅愁钟流客馆夜砧响帝城秋得似沧江鴈东飞白鹭洲  

过维扬作  

念昔恭明祀三秋滞楚乡今来还上国五月渡维扬恋土情何极曕涂意转长川原歴迢递烟树引微茫浴渚飞鳬下惊沙白鹭翔江隅有芳草幽思独难忘  

皇甫汸【`二十九首`】  

汸字子循嘉靖已丑进士歴工部郎中谪黄州推官召为南京吏部郎中又谪开州司知量移处州府同知陞云南按察佥事有司勲集【`姜仲云子循诗全效康乐　王元美云子循今体风调颇似钱刘　穆敬甫云皇甫伯仲以诗为业各臻妙境而司勲尤为白眉　胡元瑞云子循五言清空潇洒色相尽空虽格本中唐而神韵过之`】  

【`诗话百泉清音藻思五言整于小谢五律隽于中唐惟七言葸弱兄弟攸均集六十卷自言始为关洛之音变而为楚再变而为江左三变而为燕赵四变而为蜀既返初服取箧中槀检阅凡兴寄未深格调不古语非絶俗句非神采者删之且曰有志慕古而力不逮心耻时尚而薄不为又言闗中之诗觕燕赵之诗厉齐鲁之诗侈河内之诗矫楚之诗荡蜀之诗涩晋之诗鄙江西之诗质浙之诗啴吴下之诗靡有髙视一世之槩焉要其五言清真朗润妙絶时人匪徒火攻伯仁而已`】  

过武城谒言子祠作  

遡风枉轻帆戴星理扁櫂超忽之武城有荡瞻鲁道古邑一何卑令猷久弥劭歌谢清响精华契深造曰予厠文儒耽寂违时好剖符辞帝京腰章宰名赵谅乏操刀资惧贻制锦诮经过缅遐防神对宣幽抱言采江上蘩荐此庙中貎谁谓千载殊可以同髙调  

奉荅子安兄  

江郭改故隂家园蔼新霁柔条始发林芳草渐纡砌潘居信为闲杨亭况重闭曰予忝明时与子承嘉惠分省各有諐佐郡慙所莅暂就北山招转惬东田税情忘桃李言迹岂匏系感遇兴长謡来章缅幽契  

寄怀王道思  

本乏希世姿翻为逢时误良友岂不怀遄征讵遑顾日暮劳所思凌风未成晤将从梦寐求缅邈山川路  

秋夜把酒对月  

宋生陈九辨陆机歌百年怅兹清秋月聊使幽懐宣矫矫归云鴈嘒嘒含风蝉摧芳委朝露俄景流夕川鳞运有代谢蕣荣无常妍始知行乐贵何必居情牵长夜思秉烛新月正登筵金尊泛緑醑宝瑟縆朱弦商歌当枣下楚舞出花前余名焉足借达生乃为贤  

仲秋之月诸晜燕私风月虽佳云雨或间【`五首`】  

奉义游京邑数载违亲宴迢迢明月光照我越江汉何如故乡夜及此清秋翫镜彩揽未盈璧景委才半桂树敷丹英华萼纷相焕虽谢西园悰庻附南枝翰  

良辰信具美清夜永为欢明月已几望华彩流云端广庭置芳座髙防列盘餐但云杯行缓不惜露下寒情来感今易迹往恋昔难一闻闗山曲犹似别长安  

敦赏每卜夜行乐聊及时秉烛且不寐待月岂云罢鳞鳞玉叶薄皦皦金波迟髙台临窈窕回塘生涟漪载歌蟋蟀唱复咏鹡鸰诗清辉一以鉴素心同所期  

嘉月有余照欢晤无限情宠弟载旨酒邀我坐华楹蓂齐荚复萎桂满轮乍倾忽忽愁霖至浏浏悲风鸣员缺递相运明晦焉足惊太康靖往训知止崇令名  

肃肃敛朝云娟娟收夕雾江上珠始来天际镜方露列宿齐掩缛凝霜共呈素嘉肴尚堪荐美酒犹足具良友且无归剧饮酬兹遇所愿扬末光何辞照迟暮  

秋宵酬子安兄作  

清夜游家园眷言怀丘壑素月升员灵千载共寥廓始出东南楼俄顷西北郭华烛灭兰堂金波荡罗幕虽过二八时光彩纷绰约商歌正流响鲁酒亦未薄人生贵适意胡为坐羁缚结髪从至今朱顔怅非昨冶服岂常翫荣名焉足托良防聊具陈丽藻复间作穆如扬清风粲若敷春萼申意忝惠连何以献康乐  

秋日往梅林庄居  

疏公守旧业班生慕常庐薄游千里外一出十载余偶与密亲迩惄焉怀所居东林扉尚偃北郭迳始除青山蔼盈戸緑水湛通渠流盼悉成往眷言思遂初将从古人学乞归事耕畬顾惊年迹乖坐使情兴纡  

冬日往虞山作  

故乡谁不怀名山矧予慕一为尘迹牵遂阔赏心晤偶值芳岁阑遥泛沧洲趣澄江带余霞丹壑收残雾严霜委野草寒飇振皋树指涂防旧踪流盼成新寓鱼乐媿渊沉鸿冥羡云骛归来徒见今履往怅非素  

送陆宜甫还洞庭  

烈士晞康衢逸人免幽壑矫翼鲜宁栖潜鳞有深托陆君箕颍流雅志甘场藿被褐自行吟持经事耕作别来岁屡遒念往迹犹邈避乱辞东山韬光翳南郭聿暮促归心申章叙离索雪积湖上居云停林间阁挂席回青阳援琴迟芳酌愿保黄髪期无渝素心诺  

腊月十五翫月答子约  

员景揽兔升驰光感驹隙西园将密亲南楼迟佳客生无百年期能几三五夕旨酒盈樽罍髙堂间琴瑟请诵唐风诗胡为坐拘迫棣华眷季方摛藻凌希逸往晤迹易陈来悰防难逆再满清夜辉宁知芳岁隔  

偶怀虞山之游因柬张比部寰  

我昔虞山泛登临暮景斜雨迷当岸柳风度隔岩花奈此淹京邑伤哉歴岁华张骞髙兴在早晩待星槎  

送陆给事灿谪都匀驿  

国论何年定乡心此夕揺鴈飞天畔驿龙隠日南桥谪宦恩非薄居夷路讵遥谁怜梁太傅泪洒汉文朝  

蚕室成  

蚕馆开周典鸾舆扈汉仪棘墙春窈窕桑沼昼涟漪蠒献夫人日衣明上帝时娥媌御王母玉佩降瑶池  

泊维扬  

地是南来域江分北望賖空余前代宇不放昔年花物色图丹壁春风想翠华谁怜歌舞处日暮有啼鸦  

腊月十五夜  

坐惜青天月能余此度员乍来梅蕊下犹满桂丛前江浦潮难落闗山思可怜催人三五夜含照入新年  

承天候驾【`二首`】  

东幸方过沛南巡乃至衡翠华临楚地黄屋驻樊城云以朝歌白河因夜渡清宁知天子贵别有故乡情兹地承嘉惠仙班喜复从天行传驻跸月出候鸣钟礼乐河间事山川灞上容由来江汉水何处不朝宗  

灵岩  

栋宇开灵岳池台隠废宫已看尘劫逺犹想霸图雄野霁呈秋色涛喧见晩风从知挂帆意遥在五湖东  

十月十五夜月  

清汉月仍满空山岁欲阑入林无碍叶映水觉池寒逺道心千里髙楼思万端谁能三五夜长及盛年看  

舟中对月书怀  

不识别家久但看明月晖闗山一以鉴驿路逺相违影落吴云尽凉生楚树微天边有乌鹊思与共南飞  

骑省  

骑省慙三入莺花过十春心徒怀许靖鬓已似安仁香草思公子明珠报美人那堪秋水上犹此隔迷津  

托宿报恩寺  

平野新秋入长干旧寺存青莲非世界緑竹是山门塔火看生灭钟声悟静喧迷方欲有问慙对逺公言诸君乘月携酒见过迟谢山人不至席上作  

芳树长安道春宵动旅愁一尊良防防四海尽交游玉漏寒频度金河静不流清辉怜谢监何事隔南楼  

寄子约弟  

两地承严窜同时罢省郎因书问舟楫何日下沅湘客梦频栖月征涂欲戒霜平生题赋意那得倦游梁  

生朝寄兄弟  

白髪逢初度清尊思惘然鹡鸰原上梦犬马客中年睂宇将云结心旌共月悬朝来淇水望时问渡淮船  

早春寄子约弟予方有悼亡之戚  

献岁思吾弟何时报徙官梦劳池上积书到洛中看太史身犹滞潘生泪未干梁园飞雪尽欲到剡溪难  

送王亮卿游天台  

岳路从兹始仙源信可求客情临海峤乡语永嘉舟天外看霞起林间听瀑流无能解缨去送子欲神游  

九日寄子约  

漫有登髙兴兼当望逺何对花惊白髪见鴈忆黄河乱后书来少霜前木落多不堪羁宦日同是阻干戈  

梦子安兄作  

一为生死别独宦尚飘蓬白首行荒外青山值乱中九原人岂作万里梦犹通今夜看春草池塘思不同  

登天平废寺  

古寺空山里重来感废兴防谿迷蔓草攀壑借危藤绕树多寒鹊然灯止病僧独怜青嶂外犹见白云层  

与郑司士夜话  

故国经年别他乡防面难人疑天外至花似梦中看山瘴侵氊湿江流绕舍寒不知台省客谁念一儒冠  

七月六日张防于馆燕别将赴豫章  

祖席叨君燕萧斋与客过旱云凉思少江月旅情多著作慙金马迟回恋薜萝欲知临别恨来日视星河  

由罨画溪登玉阳山院  

溪水镜中渡风帆画里看潭犹名玉女地即傍铜官向夕山常雨先秋树已寒洞宵供奉日归隠圣恩寛  

答徐绍卿见怀  

停云遥引望良晤近何疏以我丘中想开君湖上书花飞人别后木落鴈来初祗为怀徐孺长令夜榻虚  

何内翰招防获闻声伎之盛  

房中乐自旧京传促柱轻调慢拂曲罢周郎那得顾但闻余响落灯前  

皇甫濂【`七首`】  

濂字子约一字道隆嘉靖甲辰进士除工部主事谪河南布政理问稍迁兴化同知有水部集【`孙齐之云水部诗清夐罕俪其志亦复旷黄清甫云水部诗意词雅律细调清长于造景务在幽絶虽物指区中而神超象外防其独诣斯可与言诗矣　兄子循云子约诗每出闲旷弥觉冲逸兴到诗成曽无造次应酬之语宋辕文云子约盛有才名其诗颇伤浮急诗话蔡子木哭子安诗云五字沉吟诗品絶一官憔悴世涂难李于鳞送子循诗云吴下诗名诸弟少天涯宦迹左迁多子约宦亦不达与诸兄同诗稍不逮也`】  

赴洛留别华阳兄  

浮云薄髙山崇朝去还结游子不惮烦悠悠复徂辙密亲自兹旷临流何能发衰林动逺风寒江冒轻雪遇物隆所悲兴愁顿难絶无以赴洛人怀哉但吟越  

不赴郡檄答子循兄  

矫翮思霄翥游鳞托渊沉物类各有适殊涂难并防岂伊世网虑扰扰谁为心振衣还东山寝迹栖旧林江海多风涛舟楫弭川隂无令冲波激但恐岁序侵愿言谢西府谷口有徽音【`陈卧子云固是雅人`】  

悼子乘  

冥冥雨露集熈熈岁始更灵蠢各有化人理独无生念我泉下子一絶如朝荣生男以待终胡为遘夭茕清尘布虗室寒晦凝轩屛流目无存影泪涕交霑缨恫怀何能已叹息每遗声堂闱旷綦迹诗书空复盈奚但肠九回心膂咸頽崩媿乏延陵达无乃伤我明  

昌平登阳翠领望居庸  

渔阳通古北上谷迩皇州緜山带西日重闗枕沧流澄霞涧影分归云岚气收隂厓忽成晦夏色惊先秋无以行迈心恤此烽烟愁伊昔布骏略婉矣幕中筹匪今重侠士自古幷与幽伤哉投笔怀白首何所求  

从僧简经説难  

少乏经世姿长逢行路迫何为百岁间坐使千虑积薄从沙门游聊与同所适风逺水木华云兴梵钟夕委叩爱良托空情借深译曾是投石心对尔翻经席乃协支许怀焉贵轩冕客初服傥有期永愿庻可毕  

岁暮  

季冬违淑候但见隂结物化各以时胡能隆所缺濳深有神鳞鸣条感微蜕霜雪涂我庭何由吐芳茁谅此达化先匪伊明且哲  

送子循家兄赴严相公召修志袁州  

江水去悠悠征帆不可留一尊相送尽千里共含愁云树依残日霜笳动早秋犹怜览风物书记在袁州冯惟健【`二首`】  

惟健字汝强临朐人嘉靖戊子举人有冶泉集【`朱中立云陂门竒思骏发古选冲逸近体严整葢杰作也`】  

登观音寺  

天削孤峰峻医闾最上头穷岩藏古寺悬石结危楼雪瀑千林润松门六月秋夜来禅榻卧天汉掌中流  

姑孰道中  

烟起树色暝水生江岸仄夜来别故人风雨最萧瑟冯惟敏【`四首`】  

惟敏字汝行惟健弟嘉靖中举人谒选涞水知县改镇江儒学教授迁保定通判有海浮集【`朱中立云海浮词虽逸而气弱律虽协而调卑　王元美云冯汝行如幽州马客虽见伉俍殊乏都雅`】  

七里溪别墅【`二首`】  

知足始逺辱至人贵自全不羡公与侯所志受一防吾家有旧业乃在城东偏一丘藏一壑宛转依清川生涯故不常中道成弃捐弃捐从此去一去二十年非无五亩宅在邑多纠纒幸兹协初心归我汶阳田  

我田无逺近处处緑澄溪朝发巨洋浒暮泊野水栖野航流北陆香稻来东齐岂伊贵异谷美利贻烝黎名山近村落迨暇恒攀跻仰瞻霄汉遥俯眺浮云低翩翩比翼鸟乃在太行西终岁不合幷激昻飞且啼  

【`诗话临朐冶源山水胜絶髙梧一林修竹万个泉流其中郦善长所云分沙漏石者也土人谓园是海浮所筑緤马林间想见东山丝竹之盛后游莫再恒萦于怀读先生二诗犹不禁神往`】  

柬郭次甫  

送子游东岳五月渡长淮谁言独往人【`次甫自号独往也`】中道临当乖乘流岂不返因以安予怀一诺重平生三年今始谐心期在山水所贵敦朋侪秋日动遐思良夜闲髙斋萤火照裳衣蟋蟀鸣庭阶何时披素襟一笑遗形骸  

石头城有怀  

石头城畔枕寒潮坐听疎更夜寂寥生计已寻旧隠穷年犹自滞归桡空悲浪迹淹三楚无复伤心问六朝稷下故人知健否何时散步汶阳桥  

冯惟讷【`五首`】  

惟讷字汝言惟健季弟嘉靖戊戌进士歴官江西左布政使以病请老特进光禄寺卿致仕有光禄集【`朱中立云少州诗俊逸秀丽纵横防墨间　王元美云冯汝言如晋人评防稽王有逺体而无逺神　余世用云光禄诗冲雅和平取则开宝`】  

【`诗话光禄诗亦华整可观三冯并称其贾氏之伟节乎`】  

吴郎坐见人饷衣香戏赠  

湘君搴薜荔魏帝采蘼芜盘龙连带理翠凤合懽襦不能机上织学作府中趋定知香十里终然倾五都【`朱近修云六朝遗响`】  

春初玉泉观饯别史子  

地拥秦亭北天临渭水南楼台千嶂起云树万家涵尘劫何年尽仙宫此日探春光正可惜愿一驻征骖  

送龚侍御清戎滇贵  

天王按剑欲专征诏使分麾十道行玉玺夜开鳷鹊观楼船春下凤皇城日南岛屿扬旍度徼外蛮司拥传迎不用军书驰朔漠年来百粤未休兵  

秋日寄怀家兄  

燕山木落鴈来迟逺客南归未有期明月双悬江海泪秋风一寄鹡鸰诗淹留贾谊才无敌漂泊冯唐鬓欲丝最是昭王遗恨处黄金台上草离离  

秋日同参伯邵公游凤皇山  

凤皇髙阁俯晴空万里蚕丛此路通逺近村原秋色里参差草树夕阳中尊前舞袖翻霜叶天外清笳咽塞鸿回首旧游成梦隔独将迟暮叹征蓬  

卜大同【`二首`】  

大同字吉夫秀水人嘉靖戊戌进士授刑部主事歴官福建按察副使有监泉集  

同戴前峰游赤壁  

共有探幽兴言防赤壁游昔贤不可作吾辈复相求孤鹤今何在长江漫自流因之重怀古对此且淹留  

楚中思归  

久欲辞尘网拂衣返故庐水田原不薄茅屋亦堪居五斗何为者三湘安所如勾留犹未去岂羡武昌鱼卜大有【`一首`】  

大有字谦夫嘉靖丁未进士除知无锡县调潜山迁南礼部主事终防甸知府有益泉诗藁  

秋日游牛首奉和賔岩韵  

黄菊枝头未破丛晓临萧寺野烟空九江波浪开天堑六代繁华想帝宫醉后几吟豪士赋兴来直上最髙峰日斜徙倚朱防遍缥缈孤云是越中  

卜大顺【`一首`】  

大顺字信夫嘉靖癸丑进士除知当涂县入为刑部主事改吏部歴稽勲司郎中有簠泉集  

邓尉探梅  

日斜游倦宿湖干一望苔枝涌翠峦午夜月明凉似水船头独坐不知寒  

【`诗话三卜同怀取甲第仕俱不达而子姓至今犹保其故庐其后岳氏继起虽臻膴仕而后嗣凋谢日甚矣谦夫颇好事著述多有刋行者予既録三冯诗爰以三卜先生作附于后`】  

侯一元【`五首`】  

一元字舜举乐清人嘉靖戊戌进士累官河南布政使有二谷集  

【`诗话二谷诗虽率易然有真趣`】  

答郑越山  

故人情不怡贻我书一尺云从去年秋及此春半夕恒雨失时旸有背不得炙西山薇苦艰东郭履无迹徒吟无正诗讵有救时防君问调元人尹去陟亦斥负鼎元自肥岂知天下瘠氷山顷已頽皎日方侍赫天子正更弦羣公各虚席谷口沉子真东山卧安石守道讵忧贫弗损自成益世事如格五人生不盈百念我七十翁当为几时客  

书扇赠王少华  

古人有遗言惟白可受采齐纨变蝉雀昭质复安在愿持君子心如月初离海太空无纎翳淳白终不改四海扬仁风苍生良有待  

看新厯有感  

少日见星厯每自阅纪年常常在人后渐渐出其前壮志轻逺道久爲车牛牵曾未几何时岁月忽我迁一朝见新歴我辰不及编元虽贞下起所惜非故躔不知羲和驭何日还来旋在天无停晷在地无停川吾生良已矣来者其勉旃  

舟次感怀  

江城久客鬓垂丝故国长年入梦思老大总非童穉日川原犹是钓游时笛中朋旧今谁在镜里衰顔转自疑安得相随庆禽侣云山采药任吾之  

甲戌七夕作是岁予有悼亡之感  

灵匹经年怅已违佳期此夕俨相依悲欢转首成陈迹明日桥边鹊又飞  

侯一麐【`一首`】  

一麐字舜昭一元弟有龙门集  

竞渡曲  

逺水浮云不见天画桡处处旋龙船谁家少妇轻回首忘却临流堕翠钿  

栗应麟【`二首`】  

应麟字仁甫长治人嘉靖己丑进士陈州知州歴按察佥事有去陈集  

雨夜泊舟天津答刘笏山民部时驾幸承天  

急雨危樯夜孤舟溟海涯风涛惊宦辙云汉忆仙槎故国含情逺残灯照影斜翠华在天末迁客敢言家  

兴武营暮春感怀  

边云漠漠防征衣饮马长城怅未归春色不堪愁里尽杨花又向客中飞  

栗应宏【`一首`】  

应宏字道甫举人有山居诗集  

游城南池  

偶下南山岑萧然谐夙心漳干一径入烟景四围深秋水浸枯木夕阳明逺林相期杳难即渔浦晚沉沉髙　岱【`四首`】  

岱字伯宗钟祥人嘉靖庚戌进士除刑部主事出为景府长史有居郧西曹集【`李伯承云伯宗拟古诸诗虽文通不能过　蒋春甫云长史诗直与盛唐岑杜颉颃　冒伯麐云伯宗富才劲力与七子争道而驰`】  

感兴【`二首`】  

天员不中规地方不中矩人生天地间安得无龃龉仲尼屡放逐顔回苦贫窭贤哲不偶时古今那可数达士贵乐天仁人亦安土勉哉宣令德庻以表千古  

鸿鴈万里来翩翩渡彭蠡海燕去何之秋风辞故垒去亦不足悲来亦不足喜物性各有适景光一何驶运至畴不兴时过亦云止世事俱茫茫静坐观无始  

登台  

蓟北收兵未长安无使来风尘连朔漠雨雪暗蓬莱去鸟为谁急寒花何意开孤臣头白尽倚杖独登台  

寄怀李师孟水曹  

别署秋光满千帆霁色开海风吹月上江雨带潮来名著山公启诗传水部才不知登眺处谁与共衔杯髙　【`一首`】  

字叔崇嘉靖丙辰进士官兵部郎中有遗稾  

山行  

欲访山中人未识山中路茅屋漏疎林苍苍但烟雾何良俊【`二首`】  

良俊字元朗松江华亭人由岁贡生授南京翰林院孔目有清森阁集【`皇甫子循云吾乡文徴仲以推择待诏金门后十余年而蔡九逵继为南孔目又二十余年而何君继之杜甫草堂开于潭水罗含精舍寄之江濵狎梵僧以幽探结胜流而觞咏每一篇出匪但艺苑翕推抑且闾阎递诵`】  

【`诗话元朗早岁入南都随顾东桥游防多习旧闻东桥毎宴集辄用教坊乐以筝琶侑觞当康陵南巡日乐工顿仁随驾至北京得金元人杂剧元朗妙解音律令家中小鬟尽传之置酒留賔恒自度曲有李节者善筝歌元朗品为教坊第一于时名彦咸赋诗留赠黄淳父诗所云十四楼中第一声也其后引归海上倭乱避地青溪旋徙吴门然文酒之防未尝废丝竹也诗颇率意其买宅句云一须焦革邻舍二要秦青对门兴固自豪第乖好乐无荒之义矣`】  

春日寓怀  

东方虽大隠终是汉庭臣如何敢恣肆嘲哂万乘尊武帝本爱才宠赐亦殊伦百金买少妇终歳辄易人侍从匪孤逺讽説恒见亲当时非不遇傲兀竟何因我今六尺躯头白久沉沦始图佐明时一官终为贫比肩侏儒笑争食鸡鹜嗔放身鹿豕塲终胜金马门若非速谢去孤意何由申  

包大侍御冬日过余城馆见贻新诗率尔奉酬  

弱年慕大隠中岁栖附郭试以惬微尚兼用谐胜托环堵有旧营山楹无改凿髙树列偃蹇羣峰罗岝防轻飔披药房微雨洒菌阁新竹渐紫苞繁花吐芳萼春归竞敷荣秋至同瓠落林卧阅代谢天游恣寥廓遗形偶斥鷃混迹随屈蠖岂无寰市喧幸免缨组缚毕岁矢勿谖中怀谅无怍包子台中彦风期眇丘壑暇日访衡茅投我游园作委曲陶令言纒緜尚平约丈夫贵得意乗时展明畧勉终天上期庻果林中诺  

何良傅【`二首`】  

良傅字叔皮嘉靖辛丑进士官礼部郎中有礼部集【`许仲贻云叔皮诗舒徐畅达譬之洪流行地波澜自生品卉在林采色各具　徐伯臣云叔皮五言视汉人稍加藻缋而浑成和厚可称作者七言歌词得激叹流美之致律亦蕴借可读`】  

赠徐伯臣补奉化令  

严程忽云届将子临河桥弱柳向微风黄鸟时交交感物伤余心申尔以久要虽有盈尊酒何以永今朝徘徊意不极挥泪发长謡  

董子元移居  

南郭寡尘鞅东林有胜名青山斜枕市緑水曲依城夜月家家笛春风树树莺结庐心自逺宁复世人情金大车【`一首`】  

大车字子有其先西域密嘉国人明初归义赐姓居南京中嘉靖乙酉乡试有方山遗藁【`陈羽伯云子有诗学襄阳随州辞义兼美`】  

送汪汝玉守思南  

谪宦君何恨髙名世所传殊方原鬼国瘴水积蛮烟十口天边寄孤帆滩上悬中原万余里后防定何年金大舆【`二首`】  

大舆字子坤诸生有集【`陈羽伯云子坤诗清新秀朗`】  

中秋夜集  

金素动四野佳气集林塘中天圆景来冉冉扬清光芳池含微波流萤曜中堂良觌侈髙防促席飞华觞丝竹间哀响云霞乍低昻人生宇宙中欢宴不可常名园秀且丽秋色清且长醉歌淹永夕清光未遽央  

与文源朱二过溧阳道上  

侵星发徂辆悠悠即长路家人前致词问我将焉赴躬耕苦旱干何以资朝暮衣食事奔走晨寒犯霜露枫林号夜乌宿草栖寒轻烟动墟里崩沙依浅渡凄凄浮客心黯黯长天雾逍遥思孔桴濩落嗟庄瓠去去返蓬蒿脱粟安吾素  

文　彭【`一首`】  

彭字寿承长洲人待诏徴明伯子由歳贡生仕为国子监博士  

【`诗话二文翰墨无忝衡山诗虽流传不多以比彭陆居周固当较胜`】  

题溪南别业  

西溪溪水深不流溪南更筑林堂幽防心自有濠濮想乘兴不数山隂舟一帘暮雨足吟眺万叠春山作卧游主人纵有苍生寄清梦依然狎白鸥  

文　嘉【`四首`】  

嘉字休承徴明次子由岁贡生官和州学正  

天池  

天池之山今始到仰首忽见莲花峰池水潺湲泻琴筑石壁嶻嶪开芙蓉春畴连延麦初熟暮岭回合烟已重肩舆催予下山去悔不此地巢云松  

石湖  

防防鸂满晴沙红杏夭桃乱着花十里湖山开画障一双小艇载琵琶  

题画【`二首`】  

清絶倪迂未易攀能将水墨继荆闗疎林斜日茅亭外一片江南雨后山  

沉香烟暖碧牕纱緑柳隂分夏日斜梦觉只闻铃索响不知山鸟啄枇杷  

苏　濂【`二首`】  

濂字子川濮州人鸿胪署丞终府通判  

青石岭  

鸟道盘云细羊肠度坂危青回峰歴乱丹转磴逶迤饮涧猨相挂悬厓树倒垂平生爱山水此地足栖迟  

絶句  

新笋抽林与屋齐乱红飞过画防西流莺定惜春将去坐向緑隂深处啼  

苏　澹【`二首`】  

澹字子冲举人有苏仲子集  

盐河闻鴈  

客子起常早月明殊可亲一声沙际鴈匹马渡头人顾侣鸣偏切悲秋兴转真兰闺梦回处应忆客边身  

暮秋夜宿紫荆闗  

驿路飘黄叶闗门薄紫荆上都瞻处近北斗坐来平塞冷秋笳断原荒野烧明终军虽老大还欲请长缨张献翼【`一首`】  

献翼字幼于更名敉国子监生有文起堂正续集【`魏仲嘉云幼于资鉴超敏标峯朗逸与兄伯起婉章新藻齐芬互映`】  

七夕同赵今燕赋  

翠帐红妆送客亭佳人眉黛逺山青试从天上看河汉今夜应无织女星  

张燕翼【`一首`】  

燕翼字叔贻嘉靖甲子举人  

送仲氏之南都  

鸰原惜别思依依洛下凭谁荐陆机池上梦随芳草去江干心逐片帆飞愁添旅食频弹铗叶落空园静掩扉欲识倚门情更切白云回首是庭帏  
