---
title: 第1部分
index: true
icon: editor
order: 1
category:
  - 诗藏
  - 诗集
  - 明诗综
tag:
  - 钦定四库全书
  - 集部八
  - 总集类
  - 朱彞尊
  - 清
---

钦定四库全书　　　　　集部八  
明诗综　　　　　　　　总集类  

## 提要  

【`臣`】等谨案明诗综一百卷  

国朝朱彞尊编彞尊有经义考已着録明之诗派始终三变洪武开国之初人心浑朴一洗元季之绮靡作者各抒所长无门户异同之见永乐以迄化治沿三杨台阁之体务以舂容和雅歌咏太平其也冗沓肤廓万喙一音形模徒具兴象不存是以正徳嘉靖隆庆之间李梦阳何景明等崛起于前李攀龙王世贞等奋发于后以复古之説递相唱和导天下无读唐以后书天下向应文体一新七子之名遂竟夺长沙之坛坫渐久而摹拟剽窃百俱生厌故趋新别开蹊径万厯以后公安倡防诡之音竟陵标幽冷之趣么侧调嘈囋争鸣佻巧荡乎人心哀思闗乎国运而明社亦于是乎屋矣大抵二百七十年中主盟者递相盛衰偏祖者互相左右诸家选本亦遂皆坚持畛域各尊所闻至钱谦益列朝诗集出以记丑言伪之才济以党同伐异之见逞其恩怨颠倒是非黒白混淆无复公论彞尊因众情之弗协乃编纂此书以纠其谬每人皆畧叙始末不横牵他事巧肆讥弹里贯之下各备载诸家评论而以所作静志居诗话附于后虽隆万以后所收未免稍繁然世逺者篇章易佚时近者部帙多存当亦随所见闻不尽出于标榜其所评品亦颇持平于旧人私憎私爱之谈往往多所匡正六七十年以来谦益之书巳澌灭无遗而彞尊此编独为诗家所传诵亦人心彞秉之公有不知其然而然者矣乾隆四十六年四月恭校上  

总纂官【`臣`】纪昀【`臣`】陆锡熊【`臣`】孙士毅  
总　校　官【`臣`】陆　费　墀  

## 明诗综卷一  

翰林院检讨朱彞尊编  

太祖高皇帝【`三首`】  

帝讳元璋姓朱氏字国瑞濠之钟离东乡人元至正十一年辛夘起兵丁未称吴元年戊申建元洪武在位三十一年崩孝陵【`在应天府治东北钟山之阳`】永乐元年上尊諡曰圣神文武钦明启运俊徳成功统天大孝髙皇帝庙号太祖嘉靖十七年改上尊諡曰开天行道肇纪立极大圣至神仁文义武俊徳成功髙皇帝有御制诗集五卷  

神凤操  

钧天奏兮列丹墀俄翩翩兮凤皇仪敛翺翔兮栖梧枝彼观徳兮直为我辞  

钟山赓吴沉韵  

嵯峨倚空碧环山皆拱伏遥岑如剑防迩洞非茅屋青松秀紫崖白石生谷岩畔毓灵芝峯顶森神木时时风雨生日日山林沐和鸣尽啼莺善举皆飞鹄山中道者禅陇头童子牧试问防经年答云常辟谷  

春望牛首  

遥岑峙立势苍然春日莺啼景物鲜叠嶂倚天江月外三山映带石城邉  

【`刘基曰皇帝提一旅之众龙飞淮甸不十年间奄有区宇自古以来武功之盛未之有也及夫万防之暇作为文章举笔立就莫不雄深宏伟言雅而防逺真所谓天生聪明可望而不可及者矣　宋濂曰皇帝临御以来用人文化成天下天纵圣能形诸篇翰挥洒之际不待凝神而思若渊泉有长江大河一泻万里之势自然度越千古　郭传曰自汉而下兴王代作然文经武纬一弛一张率不能兼济其美惟唐太宗以兵力定乱及践祚之后词章奋发论者以其雕竒镂彩徒与骚人韵士争锱铢之巧惟皇上以一旅取天下不数年间混一南北至万防之暇复游心道学志存诗书寓辞竹帛亲搦管翰意无停机一挥数千百言粹然出于情性之正觧缙曰臣少侍髙皇帝早暮载笔墨楮以俟圣情尤善为诗歌睿思英发雷轰电烛玉音沛然数千百言一息无滞臣辄草书连幅笔不及成防画上进才防定数韵而巳或不更一字故尝喜诵古人铿鍧炳朗之作尤恶寒酸吚嘤龊龌鄙陋以为衰世之调为不足观诗僧宗泐进所精思刻苦以为得意之作百余篇上一览不竟日尽和其韵雄深阔伟下视泐诗真大明之于爝火也　陆釴曰洪惟太祖应天顺人创业垂统巍乎成功焕乎文章称盛羙矣　郑哓曰上初不识书每退朝暇延接儒士讲论经典又取古帝王嘉言善行书之殿庑出入省视作为文章挥笔立就或命侍臣立榻下操觚授词混混千言皆淳雅髙简洞逹物情动引经史足法万世　髙岱曰太祖以武功定天下而崇尚文学如饥渴之于饮食每得儒臣皆待以腹心帷幄朝夕谘访不倦至于解析经义又多天纵神啓有非老师宿儒之所能及者　朱国祚曰髙皇帝诗发乎天籁自然成音当日赓歌飏言匪仅詹吴乐宋四学士而巳若逹鲁与权吴伯宗刘仲质张翼宋璲朱芾桂慎戴安王厘周衡吴喆马从马懿易卢均裴植李睿韩文辉曹文夀单仲右诸臣进诗咸赓其韵今诸臣之作十九无闻而圣藻长垂宇宙髙矣羙矣静志居诗话孝陵不以马上治天下云雨贤才天地大文形诸篇翰七年而御制成集八年而正韵成书题诗不惹之庵置酒滕王之阁赏心胡闰苍龙之咏击节王佐黄马之謡日歴成编和黄秀才有作大官设宴醉宋学士有歌顾天禄经进诗篇披之便殿桂彦良临池聫句嫓于飏言韵事特多更仆难数惟其爱才不及因之触物成章宜其开创之初遂见文明之治江左则髙杨张徐中朝则詹吴乐宋五先生蜚声岭表十才子奋起闽中而三百年诗教之盛遂超轶前代矣`】  

成祖文皇帝【`一首`】  

帝讳棣髙皇帝第四子初封燕王之国北平建文元年称兵靖难四年入金川门建文帝自焚【`或传出亡`】帝即位革除建文年号称洪武三十五年逾年建元永乐在位二十二年崩于榆木川长陵【`在昌平州北一十八里天夀山`】諡曰体天道髙明广【`嘉靖十七年更广为肇`】运圣武神功纯仁至孝文皇帝庙号太宗嘉靖中更成祖有御制集  

勃泥长宁镇国山诗  

【`实録永乐六年十二月丁丑遣中官张谦行人周航防送嗣浡泥国王遐旺等还国初故浡泥国王麻那惹加耶乃言蒙朝廷厚恩赐封王爵国之境上皆属职方而国有后山乞封为一国之镇至是其子遐旺复以为请遂封其山为长宁镇国之山命谦等即其地树碑上亲制文系之以诗`】  

炎海之墟浡泥所处喣仁渐义有顺无忤慺慺贤王惟化之慕导以象胥遹来奔赴同其妇子兄弟陪臣稽颡阙下有言是陈谓君犹天遣其休乐一视同仁匪偏厚薄顾兹鲜徳弗称所云浪舶风樯实劳恳勤稽古逺臣顺来怒趌以躬或难矧曰家室王心亶诚金石其坚西南蕃长畴与王贤矗矗髙山以镇王国镵文于石懋昭王徳王徳克昭王国休宁于万斯年仰我大明  

【`沈徳符曰文皇帝封外国山者凡四永乐三年十月封满刺加国西山曰镇国山四年正月封日本国镇山曰夀安镇国之山六月十二月封浡泥后山曰长宁镇国之山十四年十二月封柯枝国中山曰鎭国山皆出御制诗文以炳燿海外且词旨隽蔚断非视草解杨诸臣所能办因思唐文皇兵力仅伸于漠北而屈于辽水若文皇帝威徳直被东南古所未賔之国赑屭穹碑昭回云汉万禩所无也`】  

【`诗话长陵称兵靖难践位之后加意人文成均视学有碑阙里褒崇有述以及姑苏寳山之石武当太岳之宫靡不亲制宸章勒之丰碣而又五经四书性理大全有书圣学心法有书大典有书文华宝鉴有书为善隂骘有书孝顺事实有书务本之训有书不独纪之以事抑且系之以诗至于过兖州则赐鲁藩于吴则夀荣国交阯明经甘润祖等一十一人庶常吉士曽棨等二十八宿咸承宠渥三勒石于幕南之廷四建碑于海外之国此諡法之所以定为文与由是文子文孙复加继述内阁则有三杨翰林则有四王尚书则东王西王祭酒则南陈北李观灯侍宴拜手赓歌呜呼盛矣`】  

仁宗昭皇帝【`二首`】  

帝讳髙炽成祖长子建元洪熈在位一年崩献陵【`在天夀山西峯之下`】諡曰敬天体道纯诚至徳文钦武章圣逹孝昭皇帝庙号仁宗有御制文集二十卷诗集二卷  

冬至赐赞善徐好古  

清朝盛文治辅徳资儒耆念彼筋力倦趋朝谅非宜赋诗有佳致纳诲多良规起予徳深趣欢懐浩无涯新阳届初复况此承平时酬劳有尊酒庶以劳期颐  

池亭纳凉  

夏日多炎热临池憩午凉雨滋槐叶翠风过藕花香舞燕来青流莺出建章援琴弹雅操民物乐时康【`诗话献陵天禀纯明雅志经术东朝监国命徐赞善善述纂尚书直指进讲诗成亦命善述改窜令防呼其字而不名又尝与曽少詹棨赓和如江楼秋望诗云苹洲晴亦雪枫岸昼常霞絶似唐太宗设享年加永则成功文章巍焕何如焉`】  

宣宗章皇帝【`九首`】  

帝讳瞻基仁宗长子建元宣徳在位十年崩景陵【`在天夀山东峯之下`】諡曰宪天崇道英明神圣钦文昭武寛仁纯孝章皇帝庙号宣宗有御制文集四十四卷诗集六卷  

猗兰操  

昔孔子自卫反鲁隠居国中见兰之茂与众草伍自伤不逢时而托为此操予虑在野之贤有未出者故拟作焉  

兰生中谷兮晔晔其芳贤人在野兮其道则光嗟兰之茂兮与众草为伍呜呼贤人兮汝其予辅  

思贤诗【`有序　宣徳九年正月`】  

予嗣守祖宗大位夙夜兢惕思惟致治之道必有贤臣相与赞辅虽屡诏求贤然恭黙之思未已乃作诗以着予志诗曰  

天命有赫付畀万方肆予承之夙夜弗遑亮天之工其责在予亦惟求贤以作心膂尧舜大圣咨于臣邻汤武致治敷求哲人稷契臯防周召伊傅同徳一心以匡以辅惟时匡辅百工允厘治效之隆臻于皞熙悠悠我心念之勿置欲得羣贤以弼予治告言惓惓束帛戋戋命彼皇华歴于丘园庶防多才防茅连茹奋其功庸翼我王度惟天昭昭维岳降灵笃生贤哲聿驰骏声啓心沃朕以迪先徳扬其耿光有永无斁  

赐许廓廵抚河南  

【`实録许廓字文超河南襄城人由国子生授锦衣卫经歴擢工科给事中转鸿胪左寺丞升兵部右侍郎洪熙元年转左侍郎宣徳六年升兵部尚书尝扈从北征董饟运交阯入軄方朝廷遣廓徃覆实戸口田赋寻召还后命招抚河南流民归者数万戸尚书张本卒以廓代之`】  

河南百州县七郡所分治前嵗农事缺旱潦始复继衣食旣无资民生曷由遂顾予位民上日夕懐忧媿尔有敦厚资其徃勤抚字徙者必辑绥饥者必赈济咨询必周歴毋惮躬劳勚虚文徒琐碎所至皆实恵勉旃罄乃诚庶用副予意  

悯农诗示吏部尚书郭璡  

【`雷礼列卿纪郭璡初名进字时用保定新安人由国子生出身永乐初为戸部主事歴迁福建参议山东参政进工部右侍郎改吏部洪熈初兼少詹事宣徳初命掌行在詹事府事进尚书`】  

农者国所重八政之本源辛苦事耕作忧劳亘晨昬丰年仅能给歉嵗安可论旣无穅覈肥安得缊絮温恭惟祖宗法周悉今具存遐迩同一视覆育如乾坤尝闻古循吏卓有父母恩惟当慎所择庶用安黎元  

示户部尚书夏原吉  

闗中嵗屡歉民仓无所资郡县旣上言能不轸恤之周礼十二政散货首所宜给帛遣使者发廪饬有司临轩戒将命遄徃毋迟迟命下茍或后施济安所期吾闻有道世民免寒与饥循巳不遑宁因请书媿词  

捕蝗诗示尚书郭敦  

【`雷礼列卿纪郭敦字仲厚东昌棠邑人洪武癸酉中乡试后入太学擢戸部主事出知衢州府庶务毕举召为监察御史升河南布政司左参政调陜西以礼部尚书胡濙荐擢礼部右侍郎廵抚顺天等处洪熈初降太仆卿旋进戸部左侍郎兼詹事府少詹事宣徳二年升戸部尚书`】  

蝗螽虽防物为患良不细其生实蕃滋殄灭端匪易方秋禾黍茂芃芃各生遂所忻嵗将登奄忽蝗已至害苖及根节而况叶与穂伤哉陇畞植民命之所系一旦尽于斯何以卒年嵗上帝仁下民讵非人所致修省勿敢怠民患可坐视去螟古有诗捕蝗亦有使除患与养患昔人论已备拯民于水火朂哉勿玩愒  

减租诗  

【`实録宣徳七年三月庚申朔勅谕行在部院近年百姓税粮逺运艰难官田粮重艰难尤甚自宣徳七年为始但系官田塘地税粮不分古额近额悉依五年二月勅谕恩例减免中外该管官不许故违辛酉上退朝御左顺门谓尚书胡濙曰朕昨以官田赋重百姓苦之诏减十之三以苏民力尝闻外间有言朝廷每下诏蠲租税而戸部皆不凖甚者文移戒约有司有勿以诏书为词之语若果然则是废格诏言壅遏恩泽不使下流其咎若何今减租之令务在必行书曰民惟邦本本固邦宁有子曰百姓不足君孰与足卿等皆士人岂不知此朕昨有诗述此意卿当体念勿忘也六月戊子朔知苏州府事况钟上言近奉诏书官民田地有荒芜者召人佃种官田凖民田起科无粮者勘实除豁租额臣勘得昆山等县民以死徙从军除籍者三万三千四百七十二戸所遗官田召人佃种应凖民田科者二千九百八十二顷其间应减秋粮一十四万九千五百一十石已尝申达戸部未奉处分况官田有没入海者粮额尚在乞皆如诏书除豁从之七月戊午戸部奏直隶松江府属旧设官田宜凖民田例起科古额官田积年逋负税粮请蠲以苏民困上从之仍命今后各处官田粮俱凖此例`】  

官租颇繁重在昔葢有因而此服田者本皆贫下民耕作旣勤劳输纳亦苦辛遂令衣食微曷以赡其身殷念恻予怀故迹安得循下诏减十三行之四方均先王视万姓有若父子亲兹惟重邦本岂曰矜吾仁  

悯旱诗  

【`实録宣徳六年乙酉上以天久不雨祷祠未应忧之作悯旱诗`】  

亢阳久不雨夏景将及终禾稼纷欲槁望霓切三农祠神旣无益老壮忧忡忡饘粥不得继何以至嵗穷予为兆民主所忧与民同仰首瞻紫微吁天摅精忠天徳在发育岂忍民瘝痌施霖贵及早其必昭感通翘跂望有渰兾以苏疲癃  

草书歌赐程南云【`有序　宣徳七年二月`】  

朕防务之余游心载籍及徧观古人翰墨有契于怀尝赋草书歌以寓意焉以尔日侍之劳书以赐之  

草书所自何所授初变楷法为章奏当时作者最得名崔瑗杜度张伯英三人真迹巳罕见后来继之有羲献笔端变化妙入神逸态雄姿防劲健风惊电掣浮云飞蛟龙奋跃猛虎驰汉晋草法千载师张颠藏真亦絶竒一代精艺才数辈遗墨千人万人爱固知顿挫出腕力亦用飞动生神采古来篆籀今已譌何况草譌愈多吾书岂必论工致诚悬有言当黙识  

【`何乔逺曰章皇寤寐思贤未尝一日去书下笔螽涌皆传修齐治平之道翰墨图画随意所在尽极精妙`】  

【`诗话景陵当海宇承平之日肆意篇章尝于九年元夕羣臣观灯各献诗赋彚成六册惜今巳无存即所遗御制集诸诗视民如伤从善不及宜薛禄武人比之南仲山甫而拊心感泣也`】  

英宗睿皇帝【`一首`】  

帝讳祁镇宣宗长子建元正统十四年北狩皇弟郕王祁钰奉皇太后令即皇帝位改元景泰尊帝为太上皇帝景泰元年帝还自迤北居南宫七年夺门复辟改元天顺八年崩裕陵【`在石门山距献陵西三里`】諡曰法天立道仁明诚敬昭文宪武至徳广孝睿皇帝庙号英宗有御制诗文一卷  

汉江歌赐襄王  

汉江滔滔出嶓冢兮伟兹巨浸壮南邦兮万有千里流无穷兮逶逶迤迤志必东兮于戏汉水殆与天地同始终兮  

【`廖道南曰粤稽诸古大舜卿云之歌文王鳯鸟之诗太和氤氲溢于帝藻逮乎汉祖大风之词霸心犹在唐宗兴庆之咏玉迹斯防惟吾皇祖亲撰钟山之赋及阅江诸诗英庙载制岘山之赋及汉水诸咏直可追轶虞休上嫓姬羙岂汉唐诸君所可企及哉`】  

【`诗话裕陵以冲龄继寳命即崇尚文治赐循良以招隐之歌及翠华返驾紫禁夺门而岘首襄阳频颁宸藻昭同云汉烂若星辰固知朔漠惊尘南宫夜雨文字之助所得良深耳御制诗文一册后附寳文图书春对酒帘诸作今亡襄王宪王瞻墡也仁宗第五子宣徳四年受封之国长沙正统元年迁襄阳府`】  

宪宗纯皇帝【`一首`】  

帝讳见济初名见深英宗长子建元成化在位二十三年崩葬茂陵【`在聚寳山距裕陵西一里`】諡曰继天凝道诚明仁敬崇文肃武宏徳圣孝纯皇帝庙号宪宗有诗集四卷  

阙里孔子庙诗  

天生孔子纵之为圣生知安行仁义中正师道兴起从游三千徃圣是继道统流传六经旣明以诏后世三纲五常昭然不替道徳髙厚教化无穷人极斯立天地同功生民以来卓乎独盛允集大成实天所命有天下者是尊是崇曰性圣道曷敢勿宗顾予眇躬承此大业惟圣之谟于心乃惬用之为治以康兆民圣泽流被万世聿新报典之隆尤在阙里庙宇巍巍于兹重羙文诸贞石以光于前木铎遗响于千万年【`成化四年六月`】  

【`诗话茂陵撰文华大训一十八卷以进学养徳厚伦明治为纲圣敬日跻终始典学间留意于诗章益荘王勿斋集有恭次皇祖宪宗皇帝四景连环诗韵四首则当时天藻曽颁诸藩服惜乎今不得而见之矣`】  

孝宗敬皇帝【`一首`】  

帝讳祜堂宪宗长子建元治在位十八年崩葬泰陵【`在史家山距茂陵西少北二里`】諡曰建天明道诚纯中正圣文神武至仁大徳敬皇帝庙号孝宗  

阙里孔子庙诗  

圣人之生天岂偶然命之大君俾赞化权二帝三王君焉克圣继天立极道形于政大化旣洽至治斯成巍巍荡荡浑乎难名周政不纲道随时坠孔子圣人而不得位乃稽羣圣乃定六经万世之师于焉足徴自汉而下数千余嵗褒典代加有隆无替于皇吾祖居正体元六经是师卓尔化原列圣相承先后一揆逮及朕躬思前轨庙貌载崇祀事孔禋经言典训弥谨弥敦俗化治成日升川至斯道之光允垂万世【`治十七年闰四月`】  

【`李东阳记曰治甲子春正月重建阙里孔子庙成上亲制碑文祝辞遣臣东阳申祭告臣东阳奉命以闰四月丁夘陛辞癸未至于庙衍圣公臣闻韶率族人迓于郊逺近大小来防者数百计前三日时雨降及期雨霁礼成之后星月朗耀神人懽畅歌工舞佾奉器执事之臣下逮胥吏仆从皆忻忻然如云之从风水之赴壑有不令而集者敢纪成事用告来世若阐扬道徳以彰教化则奎章宸翰昭如日星有目者所共覩臣何敢赞一辞哉　朱国祚曰敬皇帝恭俭慈恕寛仁爱人清闲之燕端坐肃然检束身心谓尝宜如是至于临朝听政刚毅果断人莫敢挠而又霁色虚懐励精访落諌说虽切每见优容顾问大臣殆无虚日减膳节用尚徳缓刑织造之役常纾蠲租之诏屡下十八年间与民休息培养太和迹其治效巳庶防于唐虞三代之盛矣`】  

【`诗话泰陵圣学缉熙徳修时敏非惟政事之勤实啓人文之化置永乐大典于便殿暇即省览又命儒臣集歴代御制诗以为规范其赐李东阳静中吟一首论者谓同二帝典谟三王训诰焉帝旣殂落羣臣哀挽之章徧于朝野有云日月无私照乾坤仰圣功孝可通金石诚能动鬼神云容常昊日露祷必深更嵗旱忧疑狱天寒悯戍兵近臣常造膝元老不呼名孝宗天子真圣人平生好武复好文文多咨谋武筹畧坐镇海宇清风尘李东阳诗也人间何日忘治天下兹辰哭孝宗杨一清诗也恻怛蠲租诏丁宁餽戍金储巏诗也年年挥泪地不见长苍苔顾璘诗也十年放逐同梁苑中夜悲歌泣孝宗李梦阳诗也弥留念诸将顾命托三公何景明诗也当时侍从者恸哭防人存徐祯卿诗也祠官如可乞长奉泰陵园边贡诗也谁期陵树果犹许侍臣尝王廷相诗也微官浑忘却惟记孝皇年郑善夫诗也弓劒仙原閟讴歌帝徳昭王讴诗也要其触景伤情引端而出虽不足包帝徳之大而公是之不可泯固灼然矣近闻史局有専毁泰陵非令主者将使是非混淆是不可以不辨`】  

世宗肃皇帝【`二首`】  

帝讳厚防兴献王子宪宗之孙武宗无子入继大统建元嘉靖在位四十五年崩葬永陵【`在阳翠岭距长陵东南三里`】諡曰钦天履道英毅圣神宣文广武洪仁大孝肃皇帝庙号世宗有御制诗赋集共七卷  

御经筵讲大学衍义有感赋此  

帝王所图治务学当为先下作民之主上乃承之天致治贵有本本端化自平人君所学者其序有后前正心诚其意志定必不迁吾志旣能定理道岂复颠身修本心正家国治同然国治乃昭明万邦斯协焉于变帝尧典思齐文王篇万国修身始朕念方拳拳  

【`张萱等重编内府书目曰嘉靖六年大学士杨一清贾咏翰林学士翟銮进讲大学衍义御制五言古诗一章用金龙笺书一清等恭和集为一册名翊学诗降勅谕答上用钦文之寳勅首三臣衔皆御笔也`】  

赐贾咏诗  

卿本中州俊简在登台衡君臣际良难所贵徳业并朕固亮卿志夙夜懐忠贞卷阿有遗响终听鳯皇鸣【`谭希思曰帝博综经史亲礼儒臣平台召对西苑赓歌蔼然如家人父子然终不少假以威福纂言属意直抒自得徃徃有发前圣所未发者`】  

【`诗话世庙受天永命乐备礼明尤勤勤于韵语当时受赐者郭武定勋费文宪宏杨文襄一清石文介珤张文忠孚敬李文康时夏文愍言朱尚书衡他若席文襄书以病目期以弼亮赵尚书鉴以致仕嘉其止足龙笺御墨徃徃传之世家而一清当归田时武皇南廵亲幸其第赐之絶句十二首其在政府咏元宵有爱防氷轮明似镜之句世庙以其类中秋易以爱防金莲明似月两朝宠遇宸翰炜煌尤称千古盛事云`】  

神宗显皇帝【`二首`】  

帝讳翊钧穆宗荘皇帝长子建元万厯在位四十八年葬定陵【`在大峪山距昭陵北一里`】諡曰范天合道哲肃敦简光文章武安仁止孝显皇帝庙号神宗有集一卷  

画眉山龙王庙碑诗【`有序`】  

画眉山龙王庙在都城西一舎其地故有泉潭相传以为龙之所居即其旁为庙祀龙王焉成化壬辰宪宗纯皇帝祷雨有应新其庙而勒辞于丰碑万厯十有三年春夏不雨麦稼焦枯以五月徃祷于庙浃旬之间嘉澍屡霈郊野霑足三农忭舞爰出内帑金钱重増葺之为之记而系以铭诗  

于赫龙王不显其光上下帝旁翕无方为雷为霆为云为雨有开必先靡求不与我求伊何黍稷稻粱尔与伊何千仓万箱眉山之下龙王之宇迄用康年谷我士女  

漷县景命殿诗  

【`实録万歴三十六年勑建景命殿于漷县永乐店圣母皇太后诞育之地上御制碑文系之以诗`】  

翼翼京邑漷水潆之璇源逺濬载奠坤维尊灵长乐欢洽重闱緜緜景命百禄咸宜睠兹汤沐啓瑞集禧周原膴膴寳殿攸基重门邃阁崇敞逶迤仁祠左拱灵宇右丽甍连栋接鸟革翚飞虹祥式阐慈念载怡爰及薄海耀景咸熙圣母之徳绥此蒸黎百千万禩永永无隳【`沈徳符曰帝髫年即工八法赐江陵吴门诸辅臣堂扁巳极伟丽其后渐入神化批答诏防间有改窜龙翔凤翥运笔之妙有顔栁所不逮者可谓天纵多能矣`】  

【`诗话定陵笔精墨妙尝覩先文恪公暨唐文恪公殿试卷御书第一甲第一名六字皆瘦硬通神余如来青阁海淀诸扁亦然尝序草韵辨体一书备古今翰墨之变内府向藏御制诗文一卷今已无存列朝诗集所载劝学诗一章未必出于御制也谨録龙王庙景命殿二碑铭诗庙在画眉山俗名金山口成化中祷雨有应而建是碑立于万歴十三年殿在漷县永乐店万歴三十六年勑建为孝定皇太后祝厘俗所称九莲菩萨者是`】  

庄烈愍皇帝【`一首`】  

帝讳由检光宗贞皇帝第五子天啓七年以信王入践位建元崇祯临御十七年宼陷京师殉社稷思陵【`在鹿马山`】  

赐石砫土司秦良玉  

蜀锦征袍手制成桃花马上请长缨世间不少竒男子谁肯沙万里行  

【`王世徳曰四川石砫土司女帅秦良玉帅师勤王召见赐防币羊酒银牌御制四诗旌之帝即位春秋方十七魏珰窃国柄积威震天下乃不动声色翦除之其才岂中主所可及而畏天灾遵祖训勤经筵崇节俭察吏治求民瘼种种圣徳朝野共闻使得才堪办贼之臣为之辅君臣一徳将相同心则太平何难致乃不幸有君无臣卒致身殉社稷悲夫`】  

【`诗话思陵圣学时敏甲乙之夜不辍经书又妙觧音律甞于深宫鸣琴制于变时雍之曲躬幸太学御经筵防稡四声之书特擢五经之士用人惟巳立贤无方万防余暇洒墨为行草书龙跳虎卧甞书视民如伤望道未见八字于便殿诗不多作然长牋小扇徃徃流传人间其最传者赐秦良玉杨嗣昌五絶句也良玉者石砫掌印宣抚使其兄邦屏邦翰皆以援辽力战死防弟民屏被创溃围出归不能视事诸部以良玉忠勇多大畧遂袭宣抚使败奢崇明于佛图闗破安邦彦于平越功居第一野纪谓良玉有男妾数十人而防州李吉士长祥力辩其诬谓川抚尝遣陆緜州逊之按行诸营良玉冠帯饰佩刀出见设飨礼酒数廵论兵事逊之误曵其袖良玉引佩刀自断之其严肃若是张献忠僭号四川良玉号咷曰吾兄弟三人皆死王事吾以一妇人受国恩二十年不幸至此其敢以余年事逆贼哉悉召所部约曰有从贼者杀无赦献忠铸金印赍之易其官不为动贼党无敢入其境者亦胜于丈夫矣思陵葬日　皇朝未收江南福藩称制遥上帝諡曰绍天绎道刚明恪俭揆文奋武敦仁懋孝烈皇帝庙号思宗后諡曰孝节贞肃渊恭荘奉天靖圣烈皇后寻改帝庙号曰宗唐藩称制复改威宗　皇朝顺治初更諡帝曰钦天守道敏敦俭文襄武体仁致孝懐宗端皇帝后曰孝敬贞烈慈恵荘敏承天配圣端皇后旣而改称荘烈愍皇帝凡五易而后定焉今神牌所书即顺治初定一十六字第其下改书荘烈愍皇帝云当李自成陷京师思陵将殉社稷传防后宫令自裁而宫监王永夀从懿安皇后宫至白帝曰懿安皇后业自缢矣帝连称好好乃走煤山经于海棠花下福藩遥上懿安后諡曰孝哀慈靖恭恵温贞偕天协圣哲皇后诏云旣慷慨以捐躯亦从容以就义而顺治实録于甲申五月大书明崇祯帝后及天啓皇后张氏于昌平州陵国史存据可以无疑其后有魏忠贤养女任氏进之徳陵立为贵妃宼乱后流转民间诈称天啓皇后因送于官光禄寺月有廪给人遂疑后失节沉寃莫雪故附白之又按明自太祖至愍皇帝累朝多有御制诗文或传或不传敬録十帝之诗于卷首若武宗南廵过镇江幸大学士杨一清第赐以十二诗命其和韵自题锦堂老人又于宣府制小词有野花偏有色村酒醉人多之句传诵人间惜乎未覩其全也`】  

昭皇后【`一首`】  

后姓张氏永城人彭城伯麟女洪武二十八年册为燕世子妃永乐二年封皇太子妃二十二年仁宗即位册立为皇后正统七年崩合献陵諡曰诚孝恭肃明徳仁顺天啓圣昭皇后  

送司寳黄维徳归南海  

皇朝列圣御寰宇伟烈宏谟冠千古重惟仁化本家邦内庭百职需贤良咨尔惟徳女中士自少从容知礼义一从应召入皇宫夙夜孜孜勤乃事昔时黑发今如霜嵗月悠悠老将至九重圣主天地仁欲使万物同阳春体兹徳意赐归去乃心感激情忻忻岭海迢迢千万里潞河官櫂春风里赐衣宫锦生光辉亲戚相迎人总喜喜尔富贵归故乡我心念尔恒不忘彩笔题诗意难尽目极天南去鴈翔  

## 明诗综卷二  

翰林院检讨朱彛尊编  

周定王橚【`六首`】  

王髙皇帝第五子洪武三年封吴十一年改封周洪熙年薨着元宫词一卷  

【`静志居诗话元宫词百首宛平刘效祖序称周恭王所撰固为缪矣列朝诗集作周宪王亦非也其自序云元起沙漠其宫庭事迹无足观者然要知一代之事以纪其实亦可备史氏之采择焉永乐元年钦赐予家一老妪年七十矣乃元后之乳姆女常居宫中知元旧事间尝访之备陈其事故予诗百篇皆元宫中实事亦有史未曽载外人不得而知者遗之后人以广多闻焉末书永乐四年春二月朔日兰雪轩制按序所云元宫词当是定王作考定王以洪武十四年之国至洪熙元年薨序题永乐四年则为定王无疑矣`】  

元宫词【`六首`】  

大安楼阁耸云霄列坐三宫御早朝政是太平无事日九重深处奏箫韶  

玉京凉早是初秋银汉斜分大火流吹彻洞箫天似水半钩新月挂西楼  

背番莲掌舞天魔二八娇娃赛月娥本是河西参佛曲把来宫苑席前歌  

月宫小殿赏中秋玉宇银蟾素色浮官里犹思旧风俗鹧鸪长序梁州  

江南名伎号穿鍼贡入天家抵万金莫向人前唱南曲内中都是北方音  

兴圣宫中侍太皇十三初到捧鑪香如今白髪成衰老四十年如梦一场  

蜀献王椿【`一首`】  

王髙皇帝第十一子洪武十一年封二十三年之国成都永乐末薨有献园集  

【`诗话明开国诸王文学首称蜀府孝陵恒以蜀秀才呼之惜献园集罕传于世王孙定王友垓有集十卷曽孙惠王申鉴有惠园集恵王孙成王让栩有长春竞辰集成王孙端王宣圻有端园集五叶皆有集着録亦盛事也`】  

送方希直先生还汉中  

岷山峩峩江水泱泱我疆我理俾我以康靡言匪衣靡善匪得阅士孔多我敬希直侍我经筵不倦以勤非徳不言非道不陈职思其归义不可夺采采者芹伺教如渴爰秣其马爰振其衣拜手稽首载辞而归昔者之来春日迟迟维今之归凉风凄凄悠悠我心念子良苦爰命词臣饮饯江浒王道如砥旣歌且咏八月初吉抵于南郑沔彼江汉亦合而流瞻彼岷峨郁其相缪心之知矣临别缱绻子如我思道岂云逺  

湘献王柏【`一首`】  

王髙皇帝第十二子洪武十一年封之国荆州建文初或告王反王无以自明阖宫焚死諡曰戾成祖更諡曰献【`朱睦防云王嗜学读书开景阁以延士被服儒雅尤善道家言尝自号紫虚子`】  

太和山寻张三丰故居  

张朝饮九渡之清流暮宿南岩之紫烟好山浩劫知防度不与景物同推迁我来不见徒凄然孤庐髙出古松顶第有老猿接臂相攀缘  

辽简王植【`二首`】  

王髙王帝第十五子洪武十四年封二十六年之国辽东广宁州永乐二年迁荆州二十二年薨有遗集  

【`诗话简王遗集五卷曽孙恵王恩鑙所刋大率不经意之作所与酬和程通钟洪范林源曹铎吴鼎项允清朱胡俊王用才胡庭礼之徒咸无诗名宜其淮南自尊也`】  

暮春  

鞍马辞京去维时巳暮春残花留舞蝶飞絮逐行人树暗啼黄鸟波澂跃紫鳞白云晴冉冉瞻望重思亲  

秋江  

杨栁渡头烟漠漠峩眉山下水滺滺月明沙渚晚风急渔笛一声江上秋  

宁献王权【`三首`】  

王髙皇帝第十六子洪武二十四年封二十七年之国大宁永乐二年移南昌正统末薨有采芝吟  

【`诗话献王助长陵靖难以善谋称及徙封豫章颇多觖望晚乃折节读书开雕秘笈囊云庐山之巅鼓琴缑岭之上其有淮南八公之思乎`】  

宫词【`三首`】  

忽闻天外玉箫声花下听来独自行三十六宫秋一色不知何处月偏明  

太液池中翻翠荷小娃学唱采莲歌画船不系垂杨下尽日随风漾碧波  

庭梧秋薄夜生寒谁把箜篌别调弹睡觉满身花影乱池塘风定月团团  

汉庶人髙照【`一首`】  

庶人文皇帝第二子永乐二年封汉王十五年之国乐安州宣徳八年叛絷逍遥城死国除有拟古感兴诗  

拟古  

自古寺人职司阍供洒扫秦汉始挠政国本亦枯槁唐初任犹轻髙贵在天寳沦胥宣懿间神器犹颠倒门生诋天子尊重压元老社稷遂已墟羣阉那自保嗟哉太宗业家奴坏王道后世宜鉴之虑患防须早  

周宪王有炖【`二首`】  

王周定王长子髙皇帝孙洪熙元年袭封景泰三年薨有诚斋录新録  

【`诗话宪园留心翰墨谱曲尢工中原弦索徃徃借以为师李景文梦阳诗云齐唱宪王新乐府金梁桥外月如霜牛左史恒诗云唱彻宪王新乐府不知明月下樊楼是也其诗不事呕心颇能合格梅花牡丹玉堂春一题动成百咏才思不穷诚宗藩之隽矣`】  

竹枝歌【`二首`】  

五溪春雨杜鹃时桂岭西风八月期一带湘山南北路请郎聴唱竹枝词  

春风满山花正开春衫女儿红杏顋侬家荡桨过江去试问阿郎来不来  

楚荘王孟烷【`一首`】  

王昭王桢之子髙皇帝孙永乐二十二年袭封正统四年薨有勤有堂诗集  

九峯寺  

细路千盘迥髙峯九叠竒松隂深入寺泉脉逺通池云鎻禅栖室岩镌御制碑来游乗暇日林下尽幽期鲁靖王肇煇【`二首`】  

王荒王檀之子髙皇帝孙永乐元年袭封成化二年薨有凭虚槀  

【`诗话鲁藩别乘首载靖王诗但着集名诗有过甓社湖及游朝天宫登钟山谒孝陵作知是王朝南京时所赋诗`】  

江楼秋望  

百尺危楼上凭髙极杳冥水云连楚白岛屿入淮青潮起鱼龙窟风生蒲蓼汀倚防凝竚久目断是沧溟  

秋日江行  

策马行行出郭遥平沙水落未生潮枫林两岸经霜老红叶无风落小桥  

秦康王志【`一首`】  

王隠王尚炳第三子愍王樉之孙髙皇帝曽孙也宣徳三年以富平王进封景泰六年薨有黙庵集  

送医士凌汉章还苕  

术传卢扁字钟王厎事来游便趣装熟路也知车载穏清时何用劒生铓鸡鸣圅谷三更月枫落吴江两岸霜归到苕溪寻旧侣画船诗酒水云乡  

楚宪王季堄【`一首`】  

王荘王之子髙皇帝曽孙初封武陵王正统五年袭封八年薨有毓秀轩集  

【`诗话宪园梦笔符于文通述徳同乎灵运九原可作宁媿河间`】  

衡山  

衡山髙峩峩根盘防百里危峯插层霄巨岳奠南纪空中紫盖峰有若芙蓉蕊欲泛洞庭舟潇湘正秋水鲁惠王泰堪【`一首`】  

王靖王嫡子髙皇帝曽孙成化三年袭封九年薨有悔斋槀  

春晴  

膏雨初收日载阳眼前景物富韶光碧池一夜水平岸红杏数枝花出墙芳草不随蓂荚换游丝欲共栁条长海棠庭院偏明媚莫遣东风又作狂  

鲁庄王阳铸【`三首`】  

王恵王嫡子髙皇帝孙成化十二年袭封嘉靖二年薨有尊徳堂稾  

【`诗话荘玉朱邸优游不忘恭敬情亲棣萼于治癸亥聚兄弟于一堂王始倡七言近体二首于是钜野恭定王阳蓥乐陵宣懿王阳錧邹平恭懿王阳鎕东阿荣靖王阳镖镇国将军阳铢阳钺阳□阳鋑并和之工绘为图左长史郁珍右长史石磐纪善芮镐纪其事阳铢为作序焉王有介山懐古作中一聫云古冢巳无双鹤吊荒林犹为一蛇怜亦佳句也`】  

塞上逢故人  

久歴风霜鬓欲华故人相忆各天涯防年出塞常为客今日逢君似到家薄酒暂宜酬雪月敝衣堪叹染风沙明朝又恐河梁别愁听江城奏暮笳  

秋日闲居  

地僻柴门静不开明牕虚室絶尘埃应无酷吏催租到忽有白衣送酒来坐听风声敲翠竹吟防日影上苍苔乘闲嵗月心无累客至须留泛酒杯  

江楼秋望  

江城秋暮叶初飞独上髙楼望夕晖忽见一行沙鴈起西风遥送片帆归  

唐成王弥鍗【`一首`】  

王荘王芝址庶长子定王桱曽孙髙皇帝孙也初封颖昌王治二年嗣爵嘉靖二年薨有瓮天小稾  

【`诗话成王广置精庐集国中俊秀子弟资给之俾肄业又辟蔬圃一区建养正书院泰陵颁五经子史赉之迨康陵游幸王作忧国诗八章以讽暇则聫句藏春之坞开讲保和之堂又精于书法绘事皆入能品云`】  

久雨  

春雨同秋雨轻寒作峭寒莺声犹謇涩花片渐摧残宿雾难开日层波正涌澜韶华宁久恋转眼惜春防唐恭王弥钳【`一首`】  

王荘王第三子成王弥鍗之弟定王桱曽孙髙皇帝孙初封交城王正徳中薨諡恭靖后以子宇温袭王改称唐王定諡曰恭有谦光堂诗集  

【`诗话恭王下笔不能自休一韵每至百篇未免率易`】  

宫词  

长门芳草緑茸茸辇路年来草渐封怪杀海棠花上月夜深偏照绣帏重  

沈安王诠鉌【`一首`】  

王沈庄王幼防次子简王模曽孙髙皇帝孙也初封灵川王正徳四年薨諡荣后以孙宪王栘进封更諡安有凝斋稾【`李腾鹏云王所作如太羮酒不求浓丽而至味有余令人嗜之不厌絶句更有新意`】  

春日有怀  

小圃辛夷渐发芽禁城残栁欲飞花最怜九十春光去未遂还家只梦家  

秦简王成泳【`八首`】  

王惠王公锡之子康王之孙髙皇帝来孙治元年以镇安王袭封十一年薨有賔竹小鸣稾【`诗话王年十龄嫡母陈妃以唐诗敎之日记一篇嗣位后日赋一篇三十年靡间至于延致士大夫脱畧势分撤鹰房以剏儒臣之馆辟隙地以益书院之基善行匪一许伯诚过墓诗云河间明礼乐淮海好神仙则并留心服食之术矣旣薨纪善强晟挍刻其诗嘉靖初王孙定王惟焯表上之诏送史馆`】  

杨白花  

杨白花随风无定止飘然一去太无情飞度江南防千里可怜落水化浮萍浮萍无复随风起宫中羙人连臂歌此情不断如春水  

折杨栁  

灵州城下栁多被官军窃犹余拂地条更苦行人折今君赴玉关将何赠离别  

西城路  

西城路半是平田半坟墓平田渐少坟渐多酸风苦雨泣铜驼人生少年胡不乐世间那有苏耽鹤  

感寓【`三首`】  

为善为君子君子喻于义为恶为小人小人喻于利所喻旣不同善恶岂相类义利自两涂理欲所由异譬之食饮然而各有所嗜恶臭与馨香伊人自知味吁嗟义利门慎毋迷厥志  

仲尼初相鲁鲁人兴谤辞子产聴郑政郑人亦毁之人心苦不同众口生瑕疵贤圣且不免吾人莫嗟咨相君椒百斛领军鞵一屋为利日孳孳于心苦无足贪夫出见客佩钥声相触算缗极锱铢糊口损饘粥恨不马重驹恨不牛两犊家盈万镒金身兼九州牧悯彼心太劳一笑捧吾腹  

武功道中  

五原三畤隔西东此地人言是武功杨栁池塘科斗水杏花村店酒旗风农耕緑野春台里客在青山罨画中日暮官程催去马树头微雨正蒙蒙  

春游曲  

新栁迎游骑飞花趁酒瓯年年三二月烂醉曲江头肃靖王真淤【`二首`】  

王恭王贡錝之子髙皇帝来孙荘王楧孙成化中封世子嘉靖五年甍以子定王弼桄袭王追諡有星海集  

【`诗话宗正谋防称靖王塞上曲防趣沈雄王龙标不能过未免誉失其实要其风格骎骎唐人`】  

塞上  

黄云白草出关多飒飒风吹积石河少妇愁添闺里思征人泪落陇头歌  

歩虚词  

瑶坛深处磬声微羽客朝元午夜归劒佩防回翔碧落天风吹冷六铢衣  

沈宪王栘【`二首`】  

王惠王勋潪之子安王孙简王来孙髙皇帝晜孙也自号南山道人嘉靖五年封灵川王九年怀王桤絶奉勅管理府事十年进封二十年薨有保和斋稾【`谢榛云王素嗜谈禅诗亦有妙悟　李腾鹏云王诗沉着痛快时出新语多得性情之正`】  

【`诗话宪王以好学闻尝上书乞内府诸书永陵以五经四子书赐焉枕上诗云展转殊无寐深秋感二毛城鸦催晓色庭树起寒涛徃事意何拙浮生心自劳河间今巳矣宁不愧吾曹盖以自勉云`】  

送汪内史南归  

沧江逺渚暮烟收南望千山树色秋明日别君漳水畔相思还上驿西楼  

秋鴈  

北来征鴈下寒塘水食沙眠足稻梁不寄行人一封信却囙何事到衡阳  

赵康王厚煜【`五首`】  

王文皇帝第三子赵简王髙燧之来孙正徳十六年袭封嘉靖三十九年薨有居敬堂集【`穆文熙云康王诗雄浑迥出时作`】  

【`诗话昆山郑若庸曵裾王门康王从若庸所见临清谢榛竹枝词命所幸琵琶妓贾扣度而歌之旣而榛过邺偕若庸见王王宴之便殿酒行乐作王曰止命縆瑟以琵琶佐之曰此先生所制竹枝词也谱其声不识其人可乎命诸伎拥姬出拜榛谢曰此山人鄙俚之词请更制竹枝以备房中之乐王曰幸甚榛力不胜酒醉卧山亭下王命姬以衽代荐承之以肱明日上新竹枝十四阕姬按而谱之元夕便殿奏伎酒阑送客即盛礼而归贾乎榛邸王尝与榛聨句百卉亭郑谢之外若顾圣少仲春龙尤荘辈皆王客也平台小山无此盛事`】  

拟秋夜长  

漫漫秋夜长唧唧寒螀吟白露下青草悠悠伤我心伤心耿不寐孤坐鸣素琴朱中断絶转轸悲余音推琴歩微月仰见防飞禽缅怀牧犊子澘澘泪沾襟丰神宛如在怅望空梁隂  

戎宼  

闻说西羌种今秋复宼边三军忧战伐百里絶人烟衰草依孤垒寒云起暮天九重宵旰切何日下祁连  

七夕后作  

银河昨夜渡牵牛玉露凉侵院院秋一叶芭蕉数声雨人间何事不堪愁  

宫词  

薄鬓斜鬟十五余妆成犹未下庭除纳凉记得君王作私把泥金小扇书  

闻砧  

瑶琴停响緑尊空何处寒砧捣月中最是今宵最愁絶碧梧隂下粉墙东  

益庄王厚【`四首`】  

王端王祐防之子宪宗之孙藩封建昌府嘉靖二十年袭封三十五年薨有勿斋集咏史诗【`诗话荘王留心理学序莫氏学业须知张氏理学类编陈氏道学传赵氏学范以行又博览经史撰勿斋臆説正譌纠谬不异儒生鬱仪王孙藩献志称其声色珠绮一无所好盖天下之贤王也集五卷弟崇仁王厚炫嗣封编辑以行分校者左长史张黙右长史李敉`】  

春鴈  

北上三湘路南辞七泽云巳甘同出塞不忍更离羣永夜空中唳幽人枕上闻汀洲争宿处昧旦起纷纷  

早秋  

庭树初飞叶天髙爽气澄槛花藏晚蝶帘竹聚秋蝇红熟枝头枣青浮水靣菱金风苹末起顿喜失炎蒸  

秋热  

节已过寒露秋阳尚逼人蒲葵仍在手荃葛未离身篱落黄花绽阶除緑草匀忧时占月令休咎竟何囙  

新晴  

连旬滛雨降今喜见朝暾径路泥犹滑池塘水尚浑轮蹄喧野市网罟晒渔村风埽残云敛青山复对门蜀成王让栩【`五首`】  

王昭王賔瀚之子髙皇帝晜孙正徳五年袭封嘉靖二十六年薨有长春竞辰集【`杨慎云成王怀古杂拟式遵温柔敦原之旨`】  

【`诗话长春竞辰集成都杨慎序之而升庵集不载宫词一百虽题曰拟古然如翠华一去寂无踪疑讽康陵而作只恐君王道院行疑讽永陵而作也`】  

玉阶怨  

落日下西苑深宫风雨多定嫌苍藓滑玉辇不曽过  

早秋  

郊原正早秋露下芦汀湿忽见一禽来只傍疎枝立  

拟古宫词【`三首`】  

青春一去岂重来转毂韶光日夜催三百六旬空怅望朱门经嵗不曽开  

紫禁鸦啼曙色明丽谯隠隠不闻声各宫装束焚香候只恐君王道院行  

新观玉歴识正初泰运三阳蔼帝居御座今安圆阁子内中欲置女尚书  

沈宣王恬烄【`二首`】  

王宪王次子髙皇帝仍孙自号西屏道人嘉靖三十一年袭封万厯初薨有绿筠轩槀【`穆文熙云宣王音调超防绰有陈思之风　李腾鹏云王所作和平尔雅诸体各擅其长`】  

【`诗话宣王逸思清才金枝之秀`】  

秋兴  

池阁萧条竹径通闲来幽兴检诗筒未须管翻新曲自有琴尊对晚风斜日断云帘影外疎林落叶杵声中悲秋莫话当年事且向遥天数塞鸿  

山行  

为访林栖叟何妨石迳长白云生谷口处处药苖香沈定王珵尧【`二首`】  

王宣王之子髙皇帝云孙嘉靖三十七年封世子万厯十二年袭封天啓元年薨有修业堂崇玉山房二稾【`穆文熙云王诗音韵悠扬若扣洪钟余响不絶　李腾鹏云王诸作音节铿锵词气间适有韦栁风非富贵人所能道`】  

【`诗话定王师吕时臣犹沈易之师谢榛也所师髙下不同体制亦少逊`】  

拟古宫词  

闻道收辽左中宫上夀卮随班春殿里消息未全知金缕麒麟服传宣赐太师【`李腾鹏云足称大雅`】  

秋宫怨  

月落湘帘锦瑟停西风髙下度流萤不知今夜长生殿谁防牵牛织女星  

郑世子载堉【`二十五首`】  

昭皇帝第二子郑靖王瞻埈歴四世为恭王厚焥嘉靖二十七年建言时政降为庻人发髙墙禁锢隆庆元年赦回复爵王恭王子着乐书  

补亡诗  

南陔有风吹彼苞棘厥景婆娑欲静弗得孝子事亲当竭其力父母之恩昊天防极  

南陔有风吹彼桑梓慕我父母终身敬止朂哉伯仲以及娣姒恪尔晨昏絜尔甘旨  

景薄桑榆日亦云暮父母俱存兄弟无故虽有至乐宁不深虑一则以喜一则以惧  

右南陔三首  

嗟彼白华莹然如玉君子立身必慎其独无贻亲辱嗟彼白华莹然如琇君子立身必谨所守无贻亲咎嗟彼白华莹然如霜君子立身如圭如璋为亲之光嗟彼白华莹然如雪君子立身清清絜絜庶无玷嗟彼白华莹然如氷君子立身战战兢兢庶无怨憎  

右白华五首  

彼华者黍彼实者稷相彼秋成时万时亿  

彼华者黍彼实者麦时和嵗丰囷盈仓积  

彼华者黍彼实者菽农夫之庆邦家之福  

彼华者黍彼实者麻君子爱民不骄不奢  

彼华者黍彼实者禾君子爱物不溢不过  

右华黍五首  

天运元亨万物由庚王道正直荡荡平平  

寒暑以序雨以时百谷用成庶绩咸熙  

草木蕃庶鸟兽咸若仰覩鸢飞俯窥鱼跃  

习习景风甘雨其蒙醴泉泄泄玉烛融融  

右由庚四首  

瞻彼崇丘积土成髙相彼大海积水成涛  

卷石积多其形嵯峩勺水积久势若江河  

宝藏货财靡所不足积善之家必有余福  

鸟兽鱼龙咸遂其性积善之家必有余庆  

右崇丘四首  

肃肃令仪君子由之秩秩彛伦君子求之率性之道君子修之  

何谓彞伦父子有亲君臣有义朋友有信兄爱弟敬夫和妻顺  

君令臣恭父慈子孝夫妻相敬兄弟相好恵于朋友无徳不报  

维物有则维民秉彞好斯美徳由此令仪上和下睦皥皥熙熙  

右由仪四首  

【`诗话世子研精乐典按律审音察及铢黍歴辨刘歆何妥李照范镇陈蔡元定之失近代若李文利李文察刘濓张敔皆駮其非所着乐书歴论宜采入国史迹其补亡诗六篇櫽括古训比之夏侯湛束晳似为过之至于念严君之囚席藁门外因长幼之序让国盟津尤非人所几及`】  

光泽荣端王宠【`一首`】  

王辽惠王成链次子髙皇帝来孙成化二十三年封嘉靖二十五年薨有博文堂稾【`何乔逺云王积书万卷世宗赐堂名曰博文`】  

登仲宣楼怀古  

忆昔登楼日天涯事转违计依刘表得书授蔡邕稀南国方羇旅西京未解围秦川空在眼公子乃忘归衡阳安懿王宠淹【`一首`】  

王悼僖王恩鏏子髙皇帝来孙治六年袭封嘉靖十八年薨  

登仲宣楼怀古  

寻芳践嘉约乘暇一登楼野树连云合清江绕郭流遗文邺下重旧井岘山留洵羙开襟地无妨续胜游永夀恭和王东欓【`一首`】  

王庄僖王诚淋子髙皇帝晜孙治十年袭封嘉靖十七年薨  

正徳己卯九日登説经台  

隐隐楼台云外重一溪活水过仙宫上师巳化青牛老万木惊秋坠晚风【`顾炎武曰是诗刻石草楼`】  

武冈保康王显槐【`二首`】  

王楚端王荣防第三子昭王来孙髙皇帝晜孙也嘉靖十七年封有少鹤山人正续集  

【`诗话王诗平正无溢幅`】  

走狗烹  

走狗烹走狗烹蒯生识鉴通神明汉基甫创身即死当日假王何为尔相靣止封侯相背贵无极淮隂闻言两耳逆妇人擅执生杀权犹豫自将身弃捐噫英彭尤可怜  

次邹防部颖泉谢宴  

小园一雨足次第百花开江白孤舟去天青一鸟来林香时扑坐栁色竞侵杯借问西邻客怀人日防回徳平荣顺王榳【`一首`】  

王沈惠王勋潪之次子髙皇帝晜孙嘉靖三十七年封有集书楼稾【`李腾鹏云王所作沉着严整不尚绮靡自饶深致`】  

送焦明府之凤翔  

马首蚕丛路兹行亦壮游天青三峡晓云碧万山秋鹭浴盘涡水猿啼古驿楼君才非百里早晚梦刀州镇康王恬焯【`一首`】  

王沈宪王栘第五子髙皇帝仍孙嘉靖二十四年封有西岩漫稾【`穆文熙云王诗调髙意永自是盛唐风味　谢榛云西岩题瞻逺楼诗江楼悬树杪山色到牕中精防有骨`】  

同吕二人话别  

此防情何极明朝遽别筵霜清枫叶路秋老菊花天百越家邻海三垂地近边相思应有赋月定防回圆保定恵顺王珵坦【`一首`】  

王沈宣王次子髙皇帝云孙嘉靖三十八年封有清苑山房集【`穆文熙云王诗格调髙古思致隽永当于贞元中求之　李腾鹏云王善书法其诗音格响亮`】  

春日游柏谷寺  

晓雾危岩合烟萝仄径悬浮图开佛日沙界接人天独鹤冲云起愁云枕石眠逃禅如可醉莫负杖头钱沁水昭定王恬烆【`一首`】  

沈简王第八子悼怀王佶煴封沁水王简王来孙髙皇帝晜孙也嘉靖二十五年袭封四十年薨有逊学书院集  

春日闲述  

睡起情逾嬾烟萝地自迷开尊惜迟暮片月挂松西沁水王珵堦【`一首`】  

王昭定王子髙皇帝仍孙隆庆元年袭封有沧海披沙集【`穆文熙云王诗丰神俊逸思致雅澹大歴前之调也　李腾鹏云王所作尔雅典丽盖荆金楚玉也`】  

彰法寺  

岳势何穹窿跻攀竟日至絶涧来岩椒沿洄转幽邃其阳开招提不知防千嵗宫殿罗虚空俯视下无地樵子云际行石罄风前坠境疑兜率天岩纪司空字日晏憺忘归暂逺尘烦累  

安庆王恬爖【`二首`】  

王沈宪王第七子髙皇帝仍孙自号西池道人嘉靖三十一年封有嘉庆集【`何乔逺云王于穆宗朝以孝敬旌李腾鹏云王诗和平尔雅巳入作者之门`】  

夏夜寄怀谢山人时客汾阳  

良夜孤清赏怀君倍黯然离居三嵗似明月防回圆紫塞云边树青山雨后天相思写不尽寂寞有氷  

闻砧  

何处砧声急空闺入夜闻哀音流素月寒响彻秋云梦断卢龙逺天髙白鴈分谁能将妾意万里报夫君庆成王慎钟【`一首`】  

晋恭王防第四子济炫封庆成王諡荘恵王安穆王知熑之孙恭王之仍孙髙皇帝之云孙也隆庆六年袭封有太霞稾【`穆文熙云王以贤孝称其器质敦厚醇雅诗亦有体裁不失风人遗旨`】  

夏日登万佛楼次朱使君韵  

天半岧嶤峻阁开自公多暇兴悠哉凭虚防见空王在结夏谁招使者来贝叶迎风翻鹿苑香云散雨落蜂台倚阑欲和阳春曲惭愧登髙作赋才  

## 明诗综卷三  

翰林院检讨朱彞尊编  

刘　基【`一百四首`】  

基字伯温青田人元进士洪武初官至御史中丞论佐命功封诚意伯为胡惟庸毒死正徳中追諡文成有覆瓿集犂眉公集【`杨维新云子房不见词章龄仅办符檄公勲业造邦文章名世可谓千古人豪　徐子元云青田钧天广乐声容不凡开国宗工不在兹乎　陈彛仲云洪武间髙侍郎先鸣文成次之固以咀其精华窥其堂奥　王元羙云刘伯温如刘宋好武诸王事力旣称服艺华整见王谢衣冠子弟不免低眉又云明兴立赤帜者二家而己才情之羙无过季迪声容之壮次及伯温当是时孟载景文子髙辈实为之羽翼而谈者尚以元习短之谓辞羙于宋所乏老苍格不及唐仅窥季晚然是二三君子功力深重风调谐羙不得中行犹称殆庶翩翩一时之选也　穆敬甫云刘公诗如乘风载响音徽逺播　胡元瑞云青田才情不若杨孟载气骨稍减汪忠勤以较张徐诸子不妨上座　何穉孝云伯温诗沿元习其精者学韩退之　蒋仲舒云刘诗如河朔少年充恱忼健　陈卧子云文成雅辞微伤缺　婉弱令人思留侯之貎王介人云文成诗体纯正较之四杰虽纵横少逊而似觉寡疵　陆氷脩云伯温早见知于虞道园道园称其诗云发感慨于情性之正存忧患于敦厚之言是不可及若其体制音韵无愧盛唐其推奨至矣特不与杨亷夫顾仲瑛辈结诗酒之社然视四杰十友皆后进也　沈山子云诚意乐府古诗胜近体覆瓿集胜犂眉公集固当与季迪争长并驱王元羙以刘次于髙胡元瑞以刘为髙之羽翼要非笃论至何仲黙以袁景文为明初诗人之冠则置二公于何地乎钟广汉云文成论诗谓今天下为诗者取则于逹官贵人而不师古此语深中元人之病试读公集中诗皆有古人之一体可谓善于师古者也`】  

【`静志居诗话乐府辞自唐以前诗人多拟之至宋而埽除殆尽元季杨亷夫李季和辈交相唱答然多构新题为古体惟刘诚意锐意摹古所作特多遂开明三百年风气其五言古诗専仿韦左司要其神诣与相伯仲诸体均纯正无疵若二一篇直欲破刘义之胆矣公在元时有和王文明絶句云夜凉月白西湖水坐防三台上将星好事者遂傅防之谓公望西湖云气语坐客云后十年有帝者起吾当辅之此妄也当公羁管绍兴时感愤至欲自杀借门人穆尔萨抱持得不死明初旣定婺州犹佐舒穆噜宜生拒守即其酬和诗句如中夜登髙楼遥瞻太微座众星各参差威弧何时正鸿鴈西北来安能从之飞周不恤纬楚放常懐阙却秦慕鲁连存齐想田单盖未尝终食忘大都也是岂预自负身为佐命者邪其题太公钓渭图云偶应飞熊兆尊为帝者师则公自道也世人多以前知目公至凡纬防堪舆若披肝露胆等书皆指为公作岂其然乎`】  

思羙人  

雨欲来风萧萧披桂枝拂陵苕繁英陨鲜叶飘扬烟埃靡招揺激房帷发绮绡中发肤防寂寥思羙人隔青霄水渺茫山岧嶤云中鸟何翛翛欲寄书天路遥东逝川不可要芳兰华日夜雕掩瑶琴间玉箫魂睘睘心揺揺望明月歌且謡聊逍遥永今宵【`顾言云出入骚雅`】  

寒夜謡  

今夕何夕嵗聿其徂草木雕落山川萦纡瞻彼鸿雁拂翼天衢雝雝和鸣载悠载徐虽无羽翰心与之俱华月出云青灯在隅歌以写懐云何其盱  

秋怀  

喓喓草虫栗栗其股嵗暮如何尔独良苦瞻望日月緜緜我愁如彼逝矢一徃不留嗟尔小子时不再得匪缗曷鱼不艺胡稷萧萧草虫烈烈其音嵗暮何为祗搅我心  

思归引  

山髙髙兮可以望四方胡跻尔巅兮不见我故乡嵗云暮兮无衣裳车罢马羸兮仆夫顿僵水有蛟鳄兮陆有虎狼吁嗟奈何兮惟懐永伤  

墙上难为趋行  

弱水不可以航石林不可以车人生贵守分墙上难为趋茫茫八极内狭径交通衢纷纷皆辙迹扰扰论锱铢焦原诧齐踵龙颔夸探珠片言取卿相杯酒兴剪屠机事一朝露妻子化为鱼林间有一士蓬蒿翳穷庐种稻十数畞种桑八九株有酒且饮之无事即安居孰知五鼎食聊保百年躯悠悠身后事汲汲复何如  

夜夜曲  

冬夜恒苦长夏夜恒苦短短长相蔽亏殷勤望推挽纫茅作绳绳易断汲水作池池易旱故镜尘昬难逺照故衣絮敝无新暖西风嫋嫋吹桂枝白露防苔黄叶满  

东飞伯劳歌  

南飞鹧鸪北飞鹄黄昬鸡鸣白日烛瑚石上栽兔丝鸳鸯独宿枯桑枝永夜凉蟾入罗幕蝉翼不如秋鬓薄寒塘露莲千叶红可怜零落空随风  

走马引  

天云蒙蒙当天白日中贯虹壮士防劒出门去手提讐头掷草中掷草中血漉漉追兵夜至深谷伏精诚感天天心哀太一乃遣天马从天来挥霍雷电扬风埃壮士呼天马驰横行白昼吏不敢窥戴天之耻自古有必报天地亦与相扶持夫差徒能不忘而报越栖于防稽又纵之始知壮士独无愧鲁荘何以为人为  

长安道  

长安道送尽芳菲到枯槁人生衰盛苦不尝何异长安道旁草汉家将军初拜官门前上客车班班一朝势衰烟焰歇车轮无声马蹄絶明年有诏封冠军依旧车马来如云  

鸣鴈行  

雝雝鸣鴈鸣逹旦举翼相连拂云汉平原漠漠生野烟鴈飞只向江南天江南十月多禾黍一半输官半供汝明年二月归养雏雏成又望江南去  

隔谷歌  

战鼓咽悲风弓折不可把弟兄隔谷不相闻咫尺人间与泉下丈夫誓许国杀身非所怜两心本一气何能坐相捐登埤四顾望慷慨肝胆裂不见救兵来但见绕城铁甲光如雪飞禽在罗网尚或念其饥身为髙官马食粟忍见手足居重围相彼鸿与鴈亦各顾匹俦挽弓射一猨羣猨防箭声啾啾鸟兽且有情人心独何尤呜呼田家紫荆虽微木不忍听君歌隔谷  

冬暖行  

孟冬十月暖桃李花盛开蝴蝶草间出飞上花枝来蝶知爱花为花出不知冬暖无多日霜风一夕花作尘坠粉飘黄愁杀人  

筑城词  

君不见杭州无城贼直入台州有城贼不入重门击柝自古来而况四郊多警急愚民莫可与虑始见说筑城俱不喜一朝城成不可逾挈家却向城中居寄语筑城人城髙固自好更须足食仍足兵不然劒阁潼关且难保独不念至元延祐年天下无城亦无盗  

畦桑词  

编竹为篱更哉刺髙门大写畦桑字县官要备六事忙村村巷巷催畦桑桑畦有増不可减凖备上司来计防新官下马旧官行牌上却改新官名君不见古人树桑在墙下五十衣帛无冻者今日路旁桑满畦茅屋苦寒中夜啼  

琅琊王歌  

骏马须好鞍强弓须劲箭将军不知兵健儿空自健  

薤露歌  

人生无百嵗百嵗复如何古来英雄士各已归山阿【`钟广汉云音韵悲凉初读之呜咽再读之慷慨`】  

懊憹歌  

白鸦养雏时夜夜啼逹曙如何羽翼成各自东西去【`宗子相云古韵凄调`】  

玉阶怨  

长门灯下泪滴作玉阶苔年年傍春雨一上苑墙来  

长门怨  

白露下玉除风清月如练坐防池上萤飞入昭阳殿【`宗子相云不作怨语怨已自深`】  

感怀【`四首`】  

驱车出门去四顾不见人回风卷落叶飒飒带沙尘平原旷千里莽莽尽荆榛繁华能防何憔悴及兹辰所以芳桂枝不争桃李春云林耿幽独霜雪空相亲  

啾啾草间雀日随黄口飞争先赴稻粱宁顾野人机便便善柔子懐利近相依但慕春荑好不见秋霜霏驱车逐走鹿中路忘所归岂不爱其躬天命与心违古道今已矣感寤空涕歔  

结髪事逺游逍遥观四方天地一何濶山川杳茫茫众鸟各自飞乔木空苍凉登髙见万里懐古使心伤竚立望浮云安得凌风翔  

槁叶寒摵摵罗帐秋风生凄凄候虫鸣呖呖賔鸿惊羙人抱瑶瑟仰视河汉明丝桐岂殊音古调非今声沉思空幽寂嵗月己徂征  

感时述事【`八首`】  

十羊烦九牧自古贻笑嗤任贤苟不贰焉用多人为师行仰供给州县方告疲差徭逮所歴添官有权宜奈何乘此势争先植其私百私并效尤货贿纵横飞列坐隘公堂号令纷披离名称到舆隶混杂无尊卑正官反差出道路不停驰狥禄积日月官吏之所希此辈欲何求朘剥图身肥世皇一宇宙四海均恵慈盗贼乗间发咎实由官司云何未悔祸救焚用膏脂姻娅遂连茹公介弃草茨农郊日増垒良民死无期天关深虎豹欲语当因谁  

先王制民产曷分兵与农三时事耕稼阅武在严冬乱畧齐愤疾战伐厥有庸那令异编籍自使殊心胸坐食不知恩怙势含威凶将官用世袭生长值时雍岂惟昧韬略且不习击悍卒等骄子有令亦无从跳踉恣豪横鼓气陵愚惷所以丧纪律安能当贼锋崩腾去部曲蚁合寻归踪时方务姑息枉法称寛容宁知养豺虎反噬中自钟国家立制度恃此为垣墉积有根源终成膓肺痈何由复古道一视均尧封  

豢狗不噬御星驰募民兵民兵尽乌合何以壮干城百姓虽云庻教养素无行譬彼原上草自死还自生安知狥大义捐命为父兄利财来应召早怀逃窜情出门即剽掠所过沸如羮总戎无节制颠倒迷章程威权付便嬖赏罚昧公平饥寒莫与恤锐挫怨乃萌见贼不须多奔溃土瓦倾旌旗委曲野鸟雀噪空营将军与左右相顾但目瞠此事己习惯智巧莫能争庙堂忽逺算胸次猜疑并岂乏计策士用之非至诚徳威两不立何以御羣氓慷慨思古人恻怆泪霑缨  

五谿旧三苖蛇蚓相杂处其人近禽兽巢穴依险阻起居任情欲鬬狠竞爪距未能识君臣且不顾子父所以称为凶分北劳舜禹先朝慎羁縻防俾来中土胡为倐而至驰骤如风雨见贼但趦趄逢民辄俘虏腰纒皆金银衣被俱绣组所过恶少年改服投其伍农家刼掠尽何人种禾黍盗贼有根源厥咎由官府任将匪能贤败衂乃自取竒材何代无推诚即心膂谁哉倡此计延宼入堂宇割鼻救眼睛于身竟奚补浙西耕桑地百载安生聚自从甲兵兴徴敛空柚杼疲氓真可怜忍令饲豺虎追忆至元年忧来伤肺腑  

虞刑论小过夏誓殄渠魁好生虽大徳纵恶非圣裁官吏逞贪婪树怨结祸胎法当究其源剪鉏去根荄防茏曲全宥驾患于后来滥觞不堙塞滔天谷陵頽总戎用髙官沐猴戴母頧玉帐饫酒肉士卒食菜薹未战已离心望风遂崩摧招安乃倡议和者声如雷天髙豹关逺日月照不该俱曰贼有神讨之则防灾大臣怨及己相视若衔枚阿谀就姑息华绂被死灰奸宄争效尤无风自扬埃啸聚逞强力谓是爵禄媒黎民亦何辜骨肉散草菜倾家事守御反以结嫌猜恸哭浮云黒悲风为徘徊赤子母不怜不如絶其胚养枭逐凤皇此事天所哀胡为尚靡定颠倒防与颏春秋戒肆念此良悠哉八政首食货钱币通有无国朝币用楮流行比金珠至今垂百年转布弥寰区此物岂足贵实由威令敷庙堂喜新政躁议违老夫悠悠祖宗训变之在朝晡瞿然骇羣目疑怪仍捓揄至寳惟艰得韫椟斯藏诸假令多若土贱弃复谁沽钱币相比较好丑天然殊譬彼絺与绤长短价相如互市从所取孰肯要其觕此理实易解无用论智愚矧兹四海内五载横戈殳赤子投枳棘不知所归涂一口当万喙唇缩舌亦瘏导水必寻源源逹流乃疏艺木必培根根固叶不枯慎勿庸迩言扬火自焚躯尚克诘戎兵丕显厥祖谟  

惟民食为命王政之所先海鹾实天产厥利何可専贪臣务聚财张罗密于氊厉禁及鱼鰕卤水不得煎出门即陷阱举足遭纒牵炰烋用鞭棰寃痛声相连髙牙开怨府积货重奸权分摊算戸口渗漉尽微涓官征势旣廹私贩理则然遂令无頼儿睚眦操戈鋋出没山谷里陆梁江海邉横行荷防笼方驾列船舷拒捕斥后懦争彊夸直前盗贼由此起狼籍成蔓延先王务广徳如川出深渊外本而内末民俗随之迁自从甲兵兴奄忽五六年借筹计得丧耗费倍万千囬忆至元初禁网疎且平家家有衣食畏刑思保全后来法转细百体皆拘挛厚利入私家官府任其愆大哉乃祖训典章尚流传有举斯可复庻用康迍邅  

秦皇县九宇三代法乃变汉祖都咸阳一统制荒甸豪雄旣铲削疮痍获休宴文皇继鸿业垂拱未央殿累嵗减田租频年赐缣绢太仓积陈红圜府朽贯线是时江南粟未尽输赤县方今贡赋区两际日月竁胡为倚东吴转饷给丰饍径危冒不测势与蛟龙战遂令鲸与鲵掉尾乗利便扼肮要国宠金紫被下贱忠良怒切齿奸宄竞攀援包羞屈政典尾大不可转圣人别九州田赋扬为殿中原一何膴所务非所先豳风重稼穑王业丘山奠夫征厉未习孰敢事游燕哀哉防稽古生齿徒蕃羡一羮而食十何以奉征缮长歌寄愁思涕泪如流霰【`程孟阳云感时诸诗可谓诗史追配杜老迈元白矣`】  

旅兴【`十四首`】  

秋气肃万物百虫竞号鸣蟪蛄最可怜切切悲其生屣履歩庭除素月员且明翫之不可掇渺焉忽西倾囬身掩房闼怆怳烦虑盈太息以终宵展转难为情  

穷巷屏人迹开门见青山青山似故乡客子何当还蟪蛄日夜鸣緑树亦已殷白日驶西征浮云不可攀安得生羽翼奋飞出间  

雨来羣山暗雨过羣山明山明猨鸟喜山暗猨鸟惊嵗暮隂风起白日西南倾寒蝉枝上号阜螽草间鸣人生非草木能无感中情  

别离多苦怀三年当百载来者非所知徃者今安在浮云旦夕起白日薶光彩天地亦有形岂能长不改忡忡坐虚室暧暧日向暮空烟敛曽岑暝色半髙树缅邈起遐思逍遥散轻歩婵娟天上月的皪草间露物情岂异昔人事殊非故芳嵗不可淹衰年况多虑谅无彭铿术頽龄那能驻  

人生如浮云聚散无定期惊风一飘荡各自东西之粲粲陵苕花凄凄寒露时浮云不可驻顾盼空赍咨青青潇湘竹漪漪被寒水逰子如飞蓬佳人旷千里登髙左右望但见黄尘起凤皇翔不下梧桐化为枳伤懐不可道忧念何时已  

吾观穹壤间万变皆有穷何如顺天道原始以知终清晨揽衣起絺绤生秋风雝雝鸣雁来灼灼酸枣红怅焉念所思悲感集予衷佳期在何许瑶草成枯蓬伫立望日月劳心极  

乌鸣朝哑哑鹊鸣暮啾啾闻鹊旣不喜闻乌复何忧世人务苟得君子絶外求沧浪迅风波无风即安流胡为自氷炭以贻逹者羞  

寒灯耿幽幕虫鸣清夜阑起行望青天明月在云端羙人隔千里山河杳漫漫云翳崇冈白露凋芳兰愿以緑绮琴写作行路难忧来无和声弦絶空长叹  

泊舟严子濑遥望仙华山中有骑羊人皓齿赪玉顔餐霞饮沆瀣坐石濯潺湲长啸起天风落日为之还悠悠隔云雨杳杳不可攀  

日落天气凉逍遥歩庭墀蟋蟀已在宇鸿鴈来何迟少壮轻逺游衰老伤别离念我亲与友各在天一涯音容两契濶悲欢絶相知铩羽懐旧林葺鳞思故池百年能防何逝者无还期俯仰増感叹有懐当语谁殷勤托宵梦聊用慰所思  

久旱草不生一雨青满地新荑与旧枿好丑各自媚喈喈黄莺吟习习鸟至闲庭人迹稀白日澹清气平生孟公绰庶足无妄觊但愿长若斯拨置身外事  

秋髙潦水涸旻天亦凄清枯箨响悲音羁虫振余声曀曀落日晖惨惨游子情风林无定枝驰车鲜安旌自媿匪贤逹黙黙嗟其生  

遣兴  

避地适他乡息肩谢羁束生事未有涯暂止聊自足南园实清旷可以永幽独曽楼靣羣山俯见湖水緑襍英被郊甸鱼鸟得栖宿登临且慰意未暇计逺躅圣贤有遗训知命夫何卜  

琴清堂诗  

亭亭峄阳桐斲为緑绮琴縆之朱丝弹我白雪音虚堂夜迢迢华月耿疎林凤皇天上来虬龙水中吟曲罢起太息无人知此心【`周青士云神似苏州`】  

晚同方舟上人登师子岩作  

落日下前峯轻烟生逺林云霞媚余姿松柏澹清隂振防纵幽歩披榛陟层岑槿花篱上明莎鸡草间吟凉风自西来飗飗吹我襟荣华能防时揺落方自今逝川无停波急弦有哀音顾瞻望四方怅焉愁思深【`谢茂秦云逸韵飚举幽思泉发`】  

新春  

昨夜东风来吹我门前栁栁芽黄未全草根青已有鹁鸠屋上鸣劝我甞春酒我髪日已白我顔日已丑开尊聊怡情谁能计身后  

和舒穆噜公得令字  

勾芒发陈根北斗转东柄众星各参差威弧何时正好生虽圣心明刑亦王政哲人慎谋始斯焉获终庆徒言两阶舞可以懐逆命不见三危山万里窜枭獍世徳异唐虞民情好争竞那无跗扁医尚有膏肓病波涛地轴虎豹天关夐雨露当春滋风霜及秋劲谁能奉明王顺天行号令  

送布延子夀赴广西宪幕  

离维荆衡南迤逦走蛮徼民风杂猺蜑地势带防诏迢迢商周前风水絶纎窍后王务广土怀柔倚攻剽羁縻非本情疲疴复谁疗大明侔日月幽裔靡不照化育之所加欣荣及蓬藋宪府僶百司选择自廊庙偏方异习俗赋性实同调培养自殊涂激扬贵知要愿言崇令业以继南国召  

望武夷山作  

饮马九曲溪遥望武夷峯长林抱廻合丹厓造空蒙浮晖澹寒翠水木皆曼容薄游限尘务促景尼竒踪缅怀紫阳子千载谁与同琼佩邈烟雾石函閟遗封羁猿怨幽涧飞萝冒芳丛瑶琴空流泉桂枝徒秋风怅望佳期阻纒緜忧思重殷勤尺素书愿寄云间鸿  

早发建宁至兴田驿  

鸡鸣戒晨装上马见初日露叶尚俯雾重山未出客涂得霁景缓歩非纵佚矧兹嵗有秋髙下俱颖栗牛羊散原野鹅鸭满阡术懐抱旣夷旷神情自清谧寒花蔓篱落候虫响蒙宻霞标青枫林雪绽乌臼实幽览虽云遽佳趣领已悉我行固无期况乃尘事毕  

自衢州至兰溪  

秋郊敛微雨霁色澄人心振防率广路逍遥散烦襟疎烟带平原薄云去髙岑湛湛水凝碧离离稻垂金荠麦霜始秀蝉寒更吟幽怀耿虚寂好景自相寻心契清川流目翫嘉树林歌传沧浪调曲继白雪音仙山在咫尺早晚期登临  

壬辰嵗八月自台州之永嘉度苍岭  

昨暮辞赤城今朝度苍岭山峻路屈盘峡束迷晷景谽谺出风门坎窞入天井防行九地底髙阚羣木顶瀑泉流其中豃若泄溟涬哀猨啸无外去鸟飞更永仆夫怨跋渉瘦马悲项领盗贼逭天诛平人遘灾眚伫立盼嵚岑心乱难为整  

梦草堂遣怀  

即事在自得强歌非正音所以春草句声价重兼金若人千载下遗响邈难寻凄凉一池塘赖尔得至今我来当杪秋天净横潦沈枯荷有余馨衰栁无残隂鼓鼙响未已山水意徒深感时念兄弟恻怆伤我心  

在永嘉作  

髙屋集飞雨萧条生早寒我来复几时明月缺已团浮云蔽青天山川杳漫漫狐狸啸悲风鲸鲵喷重澜孤鴈号南飞音声凄以酸顾瞻望桑梓慷慨起长叹愿欲凌风翔惜哉无羽翰中夜百感生展转不遑安枯荷响西池槁叶鸣林端寥寥天宇空冉冉时节防举俗爱文身谁识章甫冠河流未到海平陆皆惊湍旗帜满山泽呜呼行路难  

晨诣祥符寺  

上马鸡始鸣入寺钟未歇草际起微风林端澹斜月僧房湛幽寂假寐待明发松径断无人经声在清樾  

发安仁驿  

鸡鸣发山驿天黑路弥险烟树出猨声风枝落萤防江秋气转炎嶂湿云难敛伫立山雨来客愁纷冉冉  

题山水图  

江上何所有髙低千万峯结庐覆以茅取足聊自容緑树旣蓊郁清溪亦油溶地僻无车马猨鸟多相从日落沙际明寒烟澹疎松苍茫云霞外隠见青芙蓉悠然一舸还好景时独逢归来山月出古刹鸣昬钟  

别峯和尚方丈题唐子华山隂图  

连山走坡陀大谷入晻暧屋藏深树中路出巨石背烟雨时有无涧壑互显晦轻盈曵飞绡缥缈沃浮黛雄梁矫脩鼍骍璧駮文瑇峥嵘紫霞髙屈曲白水汇隂森神鬼宅奋迅龙马队风云气象寛日月光炯碎借问此何乡或有捐余佩荅云越山隂信羙无与对自从永和来燕游推胜槩佳人去不还盛集嗟未再唐令实好竒掇拾归画绘上人逺公徒我亦渊明辈防晤属时艰观览増慷慨故园没灌莽举足蛇豕碍放歌自太息激烈惊厚载  

寄江西黄伯善兄弟  

我思羙人乃在洞庭之阳彭蠡之隂冲波亘天三百里离恨比之应更深扬澜咆哮左蠡怒白日惨惨猨吟欲徃从之愤余心鼋鼍臲卼不可以驾风摐摐兮雨滛滛望厌原之飞烟邈匡庐之髙岑虹旌兮翠羽昌容兮鳯皇舞荍衣兮茝襟玉笙吹兮紫鸾音望不见兮悲莫任  

徐资生华山图歌  

华岳插天七千丈丹厓翠壁开仙掌壁间擘出黄河流大禹以之分九州河流衮衮赴溟涨华岳防出天河上云宫雾窟疑本无石室金台俨相向玉泉髙通玉井津中有莲实如车轮世人肉食未羽化可望不得聊相亲髙堂晚晴图画展眼明一见心目逺世间尘土今纷纷吾当拂衣卧山云  

夏夜台州城中作  

江上火云蒸热风欲雨不雨天梦梦良田半作兆坼秔稻日夕成蒿蓬去年海贼杀元帅黎民星散刼火红耕牛剥皮作战具鉏犂化尽刀劎锋农夫有田不得种白日惨澹衡茅空将军虎毛深玉帐野哭不入辕门中健儿鬬死乌自食何人幕下矜竒功今年大军荡淮甸分命上宰麾元戎舞干再见有苖格山川鬼神当效忠何为旱魃还肆虐坐令毒沴伤和冲传闻逆党尚攻剽所过丘垄皆成童阃司恐畏破和议斥悉罢云邉烽杀降共说有大禁无人更敢弯弧弓山中悲啼海中笑蜃气绕日生长虹古时东海辟孝妇草木枯瘁连三冬六月降霜良有以天公未必长瘖聋只今幅员广无外东至日出西太防一民一物吾肺腑仁者自是哀瘝痌养枭殈鳯天所厌谁能抗疏回宸衷夜凉木未挂河汉海峤月出光玲珑仰视皇天转北斗呜呼愁叹何时终  

陈彦徳以画见赠诗以酬之  

君不见昔日米南宫又不见今时赵学士能将翰墨争鬼工天下流传名父子栝苍处士身姓陈小郎英俊尤可人欲收大地入掌握笔意所到如有神晓移小幅来赠我红日满窗花婀娜开轩展视心眼寛如在岳阳楼上坐湖波吹烟入逺山君山乃在湖中间苍梧九疑隔湘浦孤云目断幽篁斑渔舟一叶来何处巫峡雨昬啼鴂暮泽畔行人久不归沙上轻鸥自飞去陈公子聴我歌深林大谷龙蛇多蓬莱三岛可避世欲徃其奈风涛何  

题富好礼所畜村乐图  

我昔住在南山头连山下带清溪幽山巅出泉宜种稻绕屋尽是良田畴家家种田耻商贩有足嬾踏县与州西风八月淋潦尽稻穂栉比无蝗蟊黄鸡长大白鸭重瓦瓮琥珀香新篘芋魁如拳栗殻赤献罢地主还相酬东邻西舎迭賔主老幼合坐意绸缪山花野叶插巾帽竹箸漆椀兼甆瓯酒酣大笑杂语谑跪拜交错礼数稠或起顿足舞侏儒或坐柏手歌瓯篓倾盆倒榼混醯醤烂漫霑渍方未休儿童跳跃坐諠噪执遁逐走同俘囚出门不记舎前路颠倒扶掖迷去留朝阳照屋且熟睡官府亦简少所求宁知宴安含酖毒耒耜一变成戈矛髙门大宅化灰烬蓬蒿瓦砾塞道周春燕营巢在林木深山露宿随猨防三年避乱客异县侧身天地如浮沤亲朋阻隔童仆散疏食水饮不自谋有时惝怳梦闾里惊觉五内攒百忧君家画图称絶妙鉴别曽遇柯丹丘想应临搨出秘府笔意精到世罕俦村歌社舞自真率何用广乐张公侯太平气象忽在眼令我感怆涕泪流近者乡人来报喜今嵗髙下俱有秋豺狼食饱卧窟穴军师已运招安筹人情自古共懐土况乃霜雨凄松楸神且被豫且困予所勿念天我尤积薪厝火非逺计谁能献纳陈嘉猷长江波浪接淮泗白日惨澹腾蛟虬天下农夫总供给陇畞不得安鉏耰市中食物贵百倍一豕之价过于牛鱼盐菜果悉买米官币束阁若赘瘤朝餐仅了愁夕膳谁复有酒浇其防循环天运徃必复邪气暂至不逺瘳此生此景须再覩引领怅望心悠悠  

寄宋景濓  

我思羙人乃在仙华之山山前夜半挂河汉天津两旗俯可攀我欲从之阻河关初平不来白羊死瘦骨蚀尽莓苔顽风沙萧萧隔人间霜日夕凋玉顔有鸟有鸟丁令威侧身下上空孤飞女娲石坠鼇脚折海水散作云霏霏山中有竒树一华一千秋羙人何不折寄我使我叹恨长凝眸深沉洞谷山鬼集隂气六月氷霜留嗟哉羙人谁与俦明年定约赤松子与尔羣峰顶上游  

二鬼  

忆昔盘古初开天地时以土为肉石为骨水为血脉天为皮昆仑为头颅江海为胃肠嵩岳为骨膂其外四岳为四肢四肢百体咸定位乃以日月为两眼循环照烛三百六十骨节八万四千毛窍勿使滛邪发泄生疮痍两眼相逐走不歇天帝愍其劳逸不调生病患申命守以两名曰结璘与郁仪郁仪手捉三足老鸦脚脚踏火轮蟠九螭咀嚼五色若木英身上五色光陆离朝发谷暮金枢清晨还上扶桑枝扬鞭驱龙抶海若蒸霞沸浪煎鱼煇煌焜燿唘幽暗燠煦草木生芳蕤结璘坐在广寒桂树根潄咽桂露芬香菲啖服白兔所捣之灵药跳上蟾蜍背脊骑掐光弄影荡云汉闪奎烁璧葩花摛手摘桂树子撒入大海中散与蚌蛤为珠玑或落岩谷闲化作珣玕琪人拾得吃者胸臆生明翚内外星官各职职惟有两鬼两眼昼夜长相追有物来掩犯两鬼随即挥刀铍禁制虾蟇与老鸦低头屏气服役使不敢起意为奸欺天帝怜两鬼暂放两人闲娭一乘白狗走向织女黄姑矶槌河鼓褰两旗跳下黄初平牧羊羣烹羊食肉口吻流膏脂却入天台山呼龙唤虎听指麾东岩凿石取金卯西岩掘土求琼葳岩訇洞砉石梁折惊起五百罗汉半夜拨剌冲天飞一鬼乗白豕从以青羊青兔赤鼠儿便从阁道出西清入少微浴咸池身骑青田鹤去采青田芝仙都赤城三十六洞主骑鸾翳凤来陪随神□清唱毛女和长烟袅袅飘熊旂蜚亷吹笙虎击筑防象出舞奔冯夷两自从天上别别后道路阻隔不得相闻知忽闻寒山子徃来说因依两鬼各借闻始知相去近不逺何得不一相见叙情词情词不得叙焉得不相思相思人间五十年未抵天上五十炊忽然宇宙变差异六月落雪氷天逵鼋鼍山上作窟穴蛇头生角角有岐鳄鱼掉尾斫折巨鼇脚蓬莱宫倒水没楣欃枪枉矢争出逞妖怪或大如瓮盎或长如委蛇光烁烁形躨躨叫鹿豕呼熊罴煽吴回翔魌魑天帝左右无扶持蚊蝱蚤虱蝇蚋蜞噆肤咂血图饱肥扰扰不可挥筋节解折两眼□不辨妍与媸两大惕伤身如受防笞便欲相约讨药与天帝医先去两眼翳使识青黄红白黑便下天潢天一水洗涤盘古肠胃心肾肝肺脾却取女娲所抟黄土块改换耳目口鼻牙舌眉然后请轩辕邀伏羲风后力牧老龙吉泰山稽命鲁般诏工倕使丰隆役黔羸砺斧凿具鑪锤取金蓐收伐材尾箕修理南极北极枢斡运太隂太阳机檄召皇地示部署岳渎神受约天皇墀生鸟必凤皇勿生枭与鸱生兽必麒麟勿生豺与貍生鳞必龙鲤勿生蛇与生甲必贝勿生蝓与蜞生木必松楠生草必荠葵勿生钩吻含毒断人肠勿生枳棘覃利伤人肌螟蝗害禾稼必絶其蝝蚳虎狼妨畜牧必遏其孕孳啓迪天下蠢蠢氓悉蹈礼义尊父师奉事周文公鲁仲尼曽子舆孔子思敬习书易礼乐春秋诗履正直屏邪攲引顽嚚入矩规雍雍熈熈不冻不饥避刑逺罪趋祥祺谋之不能行不意天帝错怪恚谓此是我所当为眇眇末两鬼何敢越分生思惟呶呶向瘖盲泄漏造化微急诏飞天神王与我捉此两鬼拘囚之勿使在人寰做出妖怪竒飞天神王得天帝诏立召五百夜叉带金绳将铁网寻踪逐迹莫放两鬼走逸入钦五百夜叉个个口吐火搜天刮地走不疲吹风放火烈山谷不问杉柏樗栎兰艾蒿芷蘅茅茨燔焱熨灼无余遗搜到九万九千九百九十九仞幽谷底捉住两鬼眼睛光活如琉璃养在银丝铁栅肉衣以文采食以麋莫教突出笼络外踏折地轴倾天维两鬼亦自相顾笑但得不寒不馁长乐无忧悲自可等待天帝息怒解猜惑依旧天上作伴同游戏【`程孟阳云公乐府多似太白少陵间学张文昌王仲初此又在卢仝马异间竒怪直仿佛昌黎矣`】  

过南望时守闸不得行  

客路三千里舟行二月余壮顔随日减衰鬓受风疎蔓草须句国浮云少昊墟愁心如汶水荡绕青徐  

杀气  

杀气乾坤黑隂氛日月黄已成心曲乱不复鬓毛苍夜哭城笳里朝烟野戍傍扶倾无郭李何地尚耕桑  

望孤山作  

返照千山赤寒烟一岛青羁心霜下草生态水中萍黄屋迷襄野苍梧隔洞庭空将垂老泪洒恨到沧溟  

青丝马  

蹀躞青丝马艰难赤伏符穷隂嵗欲暮落日相呼见鴈愁心裂防天泪眼枯殷勤夜深月还照旅魂孤  

古戍  

古戍连山火新城殷地笳九州犹虎豹四海未桑麻天迥云垂草江空雪覆沙野梅烧不尽时见两三花  

客路  

客路秋风里扁舟夕照时渚鸿鱼复陈江树井陉旗衰朽嗟谁与愚蒙荷帝慈山中牧羊子嵗暮尔相期  

不寐  

不寐月当戸起行风满天山河青霭里刁斗白云边避世慙商绮匡时愧鲁连徘徊怀徃事恻怆感衰年  

夏日杂兴  

曽楼迢递俯清郊天际羣山槛外交日暖水禽鸣哺子风轻沙燕语寻巢緑荷雨洗藏叶翠竹烟寒集凤梢可叹仲宣归未得苦吟终日倚衡茅  

二月七日夜泊许村遇雨  

漫喜晴天出北门还愁急雨送黄昬山风度水喧林麓野树翻云动石根宿麦巳随江草烂新泉休共井泥浑鱼龙浩漫沧溟濶泽畔谁招楚客魂  

二月二十三日自黄冈还杭涂中作  

日照江邉春树林繁花乱叶感人心花间蛱蜨漫多事叶底杜鹃非好音举目山川成皓首侧身天地一霑襟解愁惟有尊中酒疾病年来己厌斟  

春兴  

深春积雨感年芳暮馆轻寒透客裳翠栁条柔先改色紫兰花冷不飘香山中虎豹人烟少海上楼台蜃气长燕子新来畏霑湿一防相对立空梁  

次韵和新罗严上人秋日见寄  

爱汝精蓝抱翠微青松緑竹共依依台落日明霞绮鳗井寒潮长石衣银杏子成邉鴈到木墀花发野莺飞钟残永夜禅心定一任秋虫促杼机  

宿贾性之市隠  

今年冬雨不作雪屋头鸟声浑似春絶怜草色緑铺地可爱梅花白照人时物己迎新嵗换交情空向异乡亲忽思昨夜残灯里错认还家梦是真  

次韵和孟伯真感兴【`二首`】  

五载江淮百战塲乾坤举目总堪伤己闻盗贼多于蚁无奈官军暴似狼緑水青山人寂寂长烟蔓草日荒荒弟兄零落音书絶肠断春风鴈一行  

无用文章岂疗饥劳生筋骨己支离穷愁杜甫家何在落魄陈平志未竒草泽狐狸三窟固江湖波浪一帆危故园春色年年到緑叶红花好为谁  

感兴  

二月江南雪始飞吴山寒色动征衣莫寻花径防泥滑且掩衡门待日晞弱栁先舒应自损蛰虫己出更安归乾坤处处旌旗满肉食何人问采薇  

废云山堂有感【`堂在府治聴事后郡守退食之所`】  

云山堂畔垂杨栁曽见新堂结构成一吏传言奔里役防家掩泪辍农耕花明粉黛春开宴月照楼台夜按筝破瓦断塼今满地緑莎青草为谁生  

次韵和林彦文在缙云见寄  

十年井邑化为墟满眼荆榛塞路衢鸡犬真成天上去神仙不复好楼居风凋野树无栖鸟水落池莲有涸鱼欲访轩辕问消息太微风雨隔清都  

丙申嵗十月还鄕作【`三首`】  

故园梅蕊依时发异县归人见却悲花自别来难独立人今老去复何之未能荷锸除丛棘且可随方着短篱等待熏风暄暖后枝间防取实离离  

手种庭前安石榴开花结子到深秋可怜枝叶从人折尚有根株为客留枳枸悲风吹白日若华髙影隔青丘壊垣蟋蟀知离恨长夜凄凉吊独愁  

小舟冲雨清溪上雨密溪深宿雾昏游子到家无旧物故人留客欲空尊荒畦蔓草纒蒿草落日青猨叫白猨语罢不须还秉烛耳闻目见总销魂  

闻盗过界首季君亦蒙访及以诗唁之  

妖星何故犯奎躔鹤上云霄鲤入渊宼退喜闻曽子反书焚尚赖伏生传虀酸并与青氊去苦空余緑蔓牵惭愧北郊汤博士白盐赤米数相怜  

赠西岩道元和尚  

西岩寺里云巢子不到人间防十年杖锡野猨迎路侧谈经山鬼立灯前尘飞劫火青春梦雪满长松白日眠近得渊明入莲社兴来时复有诗篇  

愁感代哭  

燕鸿北去又南来断垅荒冈几劫灰慈母矶寒风落木望夫石老雨添苔江流定与天河合客泪还经地底回未必春光便销歇白华犹发烧残梅  

感兴  

百年强半已无能愁入膏肓病自増千里江山防白鬓五更风雨一青灯繁急管谁家宅废圃荒窰昔代陵不寐坐听鸡唱尽素光穿牖日华升  

江上曲  

数树垂杨緑水边问郎何不系兰船浦沙新涨防山逺半夜月明无杜鹃  

题沙溪驿  

涧水弯弯绕郡城老蝉嘶作车轮声西风吹客上马去夕照满川红叶明  

送鲍生之闽中  

青青芳草夹长堤漠漠轻烟送马蹄他日相思建溪上棠棃花发鹧鸪啼  

絶句漫兴  

莫道花开便是春莫言沙涨即成津北风过了东风起愁杀江头待渡人  

江行杂兴【`二首`】  

马当之山中江中其下乃是冯夷宫良宵月出江水底行人喜值天无风  

九龙山西西日沉江云压地生层隂汀洲无人芦叶响哮虎一声风满林  

过闽关【`二首`】  

关头雾露白蒙蒙关下斜阳照树红过了秋风浑未觉满山秔稻入闽中  

峻岭如弓驿路賖清溪一带抱山斜髙秋八月崇安道时见棠梨三两花  

过苏州【`二首`】  

姑蘓台下垂杨栁曽为张王防禁城今日淡烟芳草里暮蝉犹作管弦声  

陌上清歌最可聴谁知此是断肠声就中更有杨枝曲恨杀昬鸦及晓莺  

有感  

鱼盐充牣稻梁肥谁寤繁华是祸机日暮无人唁亡国寒鸦犹带夕阳飞  

## 明诗综卷四  

翰林院检讨朱彞尊编  

汪广洋【`三十一首`】  

广洋字朝宗髙邮人洪武初为中书左丞封忠勤伯拜右丞相寻贬广东有诏数其罪自缢死有凤池吟稾【`宋景濓云右丞以絶人之资博极羣籍作为诗章从征伐则震荡超越在廊庙则庄雅尊严　徐子元云忠勤诗如瑶台月明凤笙独奏　王元美云汪朝宗如胡琴羌管虽非太常乐琅琅有致　俞汝成云右丞气骨雄浑语意爽朗卓然可传　顾言云忠勤词新调闲不失唐人大简　穆敬甫云汪诗如春林舒叶娇鸟羣飞又云髙朗有致构思颇觉不苦`】  

【`静志居诗话忠勤诗饶清刚之气一洗元人纤缛之态五言如平沙谁戏马落日自登台湖水当门落松云傍枕浮懐人当永夜看月上疎桐对客开春酒当门埽落花天垂芳草地渔唱夕阳村倒藤悬宿鸟絶壁挂晴霓暮云生楚树凉雨过邗沟碧树藏蛮逻清歌发蜑舟江云垂暝逺楚树入秋多浊酒传杯重乌丝界纸匀岸沙留醉卧山鸟荅行歌晴光生北固暮雨隔西津湿云纒戍鼓髙栁聚城鸦浊浪横冲海斜阳半在船云木深藏庙淮流直到门沙明宜见雪月上可行舟凉风吹雨过好鸟背人还春杯黄酒野饭碧芹羮欲往寻芝草因之采茯苓可入唐人主客图静居北郭犹当逊之毋论孟载也`】  

别知已  

北风吹征帆飘飘西南驰山川聿修阻霜露忽凄其今我逺行迈岂不念嵗时翩彼晨飞鸿翱翔亦何之感我同袍友慼慼懐仳离仳离虽可懐觞酒当载持各言崇令徳金石以为期  

明发  

膏车待明发逶迤上河梁亲朋罗祖饯冠盖灿成章条风被原隰春日当载阳鸣鸟余好音杂葩纷众芳鲂鱼始登荐防酒屡充觞既醉复赆言欲去故傍徨维周仲山甫王命慎所将夙夜无有懈庶几终允臧斯言啓深省勗哉何日忘  

过宜兴西防【`广韵于蹇切`】  

青青铜棺山下有郡西防防卤居者多颇与市声逺野篠接深坞疎梅照清浅一丘与一壑安分良足遣我行日驱驰适此遂逰衍  

登忠勤楼听久孚贺架阁弹琴  

画栋栖朝霞层檐宿秋雾振衣坐前楹援琴冩中素幽泉鸣涧深落花伤春暮油然闻至音令人起遐慕  

繁昌夹  

繁昌夹繁昌夹口江流狭波涛汹汹云防防芦苇萧萧风飒飒櫂郎三日无北风背牵百丈行泽中前歌未断后歌发野烟孤没惊飞鸿繁昌夹流深几许繁昌人民夹前往苦竹截篙芦缚舟打鱼烧山自成趣人生处世何者荣一褐足以安其生但得有溪可渔有土可耕何用出入夸肥轻君不闻五陵公子多豪举甲第连云燿飞翥朝闻鼍鼔击春风暮见彤扉鏁秋雨  

寄西掖诸友  

玉箫吹凤皇闗月写沧浪故国防时到髙楼今夜长候虫啼露壁凉叶下银牀无限懐人意裁诗逺寄将忠勤楼诸老夜直余时守省作诗寄之  

西掖延秋爽髙楼倚太清玉绳当坐转银汉近人明上相思经济诸公任老成不知前席夜曽语及苍生  

晚晴江上  

江水鸭头緑楚山螺髻青鹧鸪啼不尽花发树冥冥微风泛兰桨落日过松亭胜境思弥惬渔歌随处听  

登蒋山望江亭次韵  

絶顶出华构有时来一登曽将六朝事闲问百年僧寓目诚多感投身媿未能暂留林下夕江浦散渔灯  

送院判俞子茂进兵番昜  

江东风日晴把酒送君行好慰三千士将收七十城烟花催叠鼓云骑拥连营山国人争喜殊方自此清  

寄崔元初  

晴轩种竹罢好月到窓时坐我长松下歌君流水诗墓田归野雀疎雨落山葵偶值南来使殷勤寄所思  

岭南道中  

过尽梅闗路滩行喜顺流潖江元到海横石不容辀岭树垂红果汀沙聚白鸥从来交广地还是古扬州  

滩行  

滩上水平沙梭舟荡落花吴侬不相识对面浣春纱  

苏溪亭  

苏溪亭上草漫漫谁倚东风十二防燕子不归春事晚一汀烟雨杏花寒  

山行  

米家图画不易得今日见山如见之偶上层峦纵游目不知驻马已多时  

江上【`三首`】  

大山小山松树齐千声万声子规啼揽衣起舞夕露下三更月落吴城西  

褚矶口阔浪如山官船客船前后湾明日天晴大家喜看我鼓枻中流还  

象牙滩上百花开参差时复见楼台翠香芹菜缘沙出雪色鲥鱼上水来  

夜泊杨子桥  

杨子桥头夜泊船水波才定月初圆不眠细数经行日笑隔东风又一年  

岭南杂咏【`五首`】  

牂牁流水碧潺潺潮落潮生草木闲一片海云吹不起越人遥指是崖山  

鴈翅城东涌怒涛外洋水长蜑船髙莫言昨夜南风急今日登盘有海蚝  

越盐如雪赛吴盐藷蓣初肥竹笋甜何事眉山苏太守只将双蟹较团尖  

村团社日喜晴和铜鼓齐敲唱海歌都道二年生计足五收蚕茧两收禾  

蛮落人家厌食鱼儿孙生长不知书桄榔满种缘山逻翡翠新收越海墟  

凉州曲  

琵琶初调古凉州万壑风泉指下流好是贞元无事日玉宸宫里按新秋  

竹枝词  

三百六十滩水清桃花春涨近来生催归不待临岐语昨夜子规啼到明  

东吴櫂歌【`二首`】  

太湖茫茫水拍天呉侬只惯夜行船竹枝敲罢灯将灭风雨萧萧人未眠  

艇子抢风过太湖水云行尽是东吴阿谁坐理青丝网遮得松江巨口鲈  

兰溪櫂歌【`二首`】  

凉月如眉挂栁湾越中山色镜中看兰溪三日桃花雨夜半鲤鱼来上滩  

櫂郎歌到竹枝词一寸心肠一寸丝莫倚官船听此曲白沙洲畔月生时  

晚过青河驿  

遡流西望渺如烟黄帽齐将百尺牵日暮雨来风浪恶隔河挝鼓换官船  

陶　安【`二首`】  

安字主敬太平府人元末为明道书院山长王师渡江首率父老奉迎留置幕府厯左司郎中出知黄州降桐城令移知饶州仍改知黄州召为翰林院学士寻擢江西行中书省参知政事卒于官赠姑孰郡公追諡文宪有知新稿江行杂咏【`俞右吉云郡公谋略文章孝陵推为第一诗亦拔俗五古未免冗长耳`】  

寄丰叔良  

阿咸九月到寄我尺书看尽日不释手空江频倚防乡山微雨外客梦一窓寒遥想林泉胜无忧寝食安  

湖乡  

淝水新无警湖乡颇有年稻田驱夜豕莲荡捕秋鳊逻卒黄茅戍归人白板船数家依緑树斜日照炊烟孙　炎【`三首`】  

炎字伯融句容人国初辟行省掾寻以省都事总制处州防苗将叛被擒骂贼死追封丹阳县男諡忠愍有左司集【`徐子元云左司词气豪迈类其为人渥洼神驹一蹴千里　王元美云孙伯融如新就衔马步骤未熟时见轻快`】  

【`诗话伯融至正中与天台丁复同郡夏煜皆以诗名下笔百纸立尽谲处似李长吉质处似元次山在处时明祖命招致伯温伯温坚不肯出以寳劒遗伯融伯融作诗以为劒当献天子封还之伯温无以荅乃逡巡就见而李时逺诗统谓此劒左司家藏作歌以赠刘者误也`】  

宝劒歌  

宝劒光耿耿佩之可以当一龙直是隂山太古雪为谁结此青芙蓉明珠为宝锦为带三尺枯蛟出氷海自从虎革裹干戈飞入芒砀育光彩青田刘郎汉诸孙传家惟有此物存匣中千年睡不醒白帝血染桃花痕山童神全眼如日时见蜿蜒走虚室我逢龙精不敢弹正气直贯青天寒还君持之献明主若嵗大旱为霖雨  

题好溪图送宪使黄继先  

君乘马望君来栝苍下君乘舟望君来好溪头好溪水生玳瑁鱼好溪水生明月珠好溪水生青瑚使君来此月再枢惟饮此水无一需使君之清水不如临别赠君青丝辔随君马头行万里相思之心有如水  

赠黄链师  

留侯弟子有初平九嵗从师往玉京天与数书皆鸟迹家传一剑是龙精瑶池桃核无消息海水桑田又浅清我为紫芝歌一曲夜深相荅洞箫声  

全思诚【`一首`】  

思诚字希贤上海人洪武十五年以耆儒召为文华殿大学士兼左中允致仕有砂冈集  

寄题玉山草堂  

草堂中人天下竒昔闻卢鸿今见之鲸牙已出沧海厎凤雏犹隐昆山陲村醪醉客飞凿落竹牀卧月吹参差相知何必曽相识画里题诗寄所思  

鲍　恂【`三首`】  

恂字仲孚崇徳人元末荐授翰林不就洪武四年防试充考试官十五年诏征耆儒入见命为文华殿大学士固辞放归有西溪漫稾【`周青士云西溪诗传者絶少曩闻海盐胡氏有刋本求之不得尝见其题画诗云山横红叶晚寺鎻碧云凉亦佳句也`】  

【`诗话湖州嘉兴二志并云仲孚与安吉余诠上海全思诚髙邮张长年四人就徴考实録入见祗三人其同徴一人未至乃登州张绅非思诚也又洪武四年防试仲孚以前贡士与翰林院侍读学士詹同同文国子监司业宋濓景濓吏部员外郎原本景道同充考试官是年主文官则礼部尚书陶凯中立前翰林院侍讲学士潘庭坚升闻也王元美别集所述未合`】  

寓感  

迢迢汉川上有女丽且闲佩以双明珠游戯清波间翩然若飞鸿可望不可攀赠我翡翠羽报之以秋兰徘徊碧云暮引领空长叹  

题吴仲圭平逺图  

苍山遥遥防千里緑树叅差碧烟起双帆忽从江上归影落斜阳湿秋水林阴苍莽鸟不飞石径蹭蹬行人稀松根似可缚茅屋沙尾亦足容渔矶我尝西游倚江阁极目长空入寥廓好山不肯过江来恨不乘风跨黄鹤吴君画手当代无落笔何年成此图安能着我岩壑厎相觅老樵寻钓徒  

盛叔章画  

烟湿空林翠霭飘渚花汀草共萧萧仙家应在云深处秖许人间到石桥  

朱　善【`一首`】  

善字备万丰城人洪武初官至文渊阁大学士卒諡文恪有一斋集  

逺别辞送余干令李谦山  

风淅淅兮云悠悠木叶落兮天宇秋君胡为兮不返嗟久客兮淹留揽西山兮秀色泛东湖兮防明月乐莫乐兮新知心奚忍兮轻别山有虎兮湫有龙劳余思兮忡忡眇余干兮何许挥五弦兮送孤鸿父老兮扶藜儿童兮竹马侯之去兮我心悲侯之来兮我忧写桂櫂兮兰舟掺子袪兮夷犹南州虽好兮不可以久处嗟子去兮何以慰我之离愁  

宋　讷【`八首`】  

讷字仲敏滑县人元季官盐山知县国初征为国子助教陞翰林院学士文渊阁大学士迁祭酒卒于官正徳中追諡文恪有西隐稾【`李时逺云宋公师道尊严为一代典型诗文浑健古雅同游诸儒皆推之`】  

【`诗话髙季迪之文苏平仲之表笺泐公之诗当时文字之祸裂矣然其间遗民诸集类不避讳当王师之入燕也若王原吉丁鹤年戴叔能陈敬初辈其诗词指斥未易更仆数宋公身厯通显其过元宫诸诗悲凉酸楚虽初明通天之表子山江南之赋无以逾之他若华表柱头相语鹤秣陵江上独归鸿半船凉色潮生海两岸秋风浪拍沙缚芦宻覆低低屋把竹轻撑小小船野航招客买莲子沙鸟惊人入荻花夕阳野饭烹鱼釜秋水蒲帆卖蟹船防壁野花迎客櫂壤墙津柳晒鱼罾句亦自佳`】  

壬子秋过故宫【`八首`】  

离宫别馆树森森秋色荒寒上苑深北塞君臣方驻足中华将帅己离心兴隆有管鸾笙歇劈正无官玉斧沈落日凭髙望燕蓟黄金台上棘如林  

万国朝宗拜紫宸于今谁望属车尘名闻少室征竒士驿防髙丽进美人朝防宝灯沈转漏授时玉厯罢颁春街头野服儒冠老曽是花塼视草臣  

黄叶西风海子桥桥头行客吊前朝凤皇城改佳游歇龙虎台荒王气消十六天魔金屋贮八千霜塞玉鞭揺不知亡国泸沟水依旧东风接海潮  

郁葱佳气散无踪宫外行人认九重一曲歌残羽衣舞五更妆罢景阳钟云间有阙摧双凤天外无车驾六龙欲访当时泛舟处满池风雨脱芙蓉  

五云双阙俯人间嵗晏天王狩未还鹦鹉认人宫漏防水沈销篆御牀闲朝仪无复风云防郊祀空遗日月顔莫向边陲动戎马汉兵己过铁门闗  

万年海岳作金汤一望凄然感恨长禾黍秋风周洛邑山河残照汉咸阳上林春去宫花落金水霜来御栁黄虎卫龙墀人不见戍兵骑马出萧墙  

清宁宫殿闭残花尘世回头换物华宝鼎百年归汉室锦帆千古似隋家后宫鸾镜投江渚北狩龙旗没塞沙想见扶苏城上月照人清泪落悲笳  

云霄宫阙锦山川不在穹庐毳幕前萤烛夜游隋苑圃羊车春醉晋婵娟翠华去国三千里玉玺传家四十年今日消沈何处问居庸闗外草连天  

詹　同【`十二首`】  

同字同文初名书婺源人元末为郴州路学正遇乱家黄州仕陈友谅为翰林学士承防归附后赐今名授国子【`一云中书`】博士累官吏部尚书改翰林学士承防諡文宪有天衢舒啸【`宋景濓云同文襟期潇洒济以雄博之学故体物浏亮铿铿作金石声　徐子元云同文赤色精金与鍮鉐自别诗话同文与吴濬仲乐致和宋景濓齐名号中朝四学士吴乐韵语寥寥宋亦非其本色于四子中遂为翘楚`】  

清江曲  

清江水清峡水黄清江之上多緑杨浣花女儿立沙际青裙白足如秋霜蜀山雪消十日雨一夜扁舟欲齐树两岸猿声不肯休送君流过峡川去  

北邙行  

累累北邙坟凿石为虎羊忆昔此初爵封侯与王导以方相氏飘飘铭旌扬紫车杂缟骑铙鼓喧周行执绋人如蚁哭声动穹苍相送至窀穸日暮下黄肠生既享华荣死亦増辉光焉知千载后无人奠殽浆宝气夜忽露大盗发所藏不见马鬛封但见白骨荒空留一断碑趺卧夕阳遂令往来者过此生感伤感伤亦何为生死人之常阴阳有昼夜谁云无兴亡万物终消尽天地复浑茫何史垂功名何世存文章金石且不坚岂独人久长  

秋夜吟  

桂树丛丛月如雾山中故人读书处白露湿衣不可去  

题方壶水石图  

古壁之间屋漏痕淋漓元气凝清浑道人山中守龙虎十日不见烟尘昬拂拭填作一枯木下有碎石分昆仑防劒插入怪厓厎老蛟迸出秋云根神君怒立被髪欲骑铁骥超天门当时挥洒妙莫测物惊走如星奔青城仙伯絶笔久覩此髣髴其人存同隐者卧松雪得画逺寄来江村却忆麻姑洞口树使人一夜劳心魂  

题善原道韩干黑马图  

善家堂上书满厨古今名画频卷舒我来一见韩干笔龙精自与凡马殊鬛披披首渴乌紫瞳焰焰双明珠黑云一片忽坠地房星半夜飞神都御沟流水栁千树圉人骑出拂春露黄金腰带素花衣马上回头看飞絮丝缰在手不敢纵追风恐过龙楼去君不见向来画马只画肉神逸之气多不足干遗真迹世所稀使我见此思天育善家兄弟一马骢此马真与麒麟同白璧玉斗亦不换早晚持献明光宫  

送徳安张用周游庐山  

匡庐山髙云气多老木如石盘紫萝松桥流水度金涧我昔结屋山之阿桑落洲边种柑橘莲花峰下寻芝术仙宫台榭作比邻每欲相从候丹术寄诗昼唤白猨来巡杏夜驱虎出飞仙别去今几年海上不见回楼船思之梦绕瀑布水玉琴为奏氷丝张君多古学才器何卓荦纷纷文狸赤豹间五色麒麟生一角朝辞白兆山暮过黄鹤楼去观五老峰翠色连天浮醉挥緑玉杯笑赠瑚钩商妇亭前歌窈窕灌婴井上嘶骅骝读书白鹿之洞里写字洗墨之池头匡庐清泉消百忧我所乐处君当游霓旌羽驾在丘壑相逢往往皆仙流与君大药驻光景人间回首三千秋  

髙暹献天马图歌  

蜀人髙暹能画马令人往往愁龙化凡夫肉眼匪方歅世间谁是识龙者前年晓御慈仁殿佛郎国之天马献兰筋虎脊渥洼姿长风西来起雷电侍臣传敕貌真龙周郎为图图最工玉堂学士揭曼硕早朝奏赋蓬莱宫当时观者集如堵敕赐金盘五色露天马出驰海子东但见中天黑烟雾君不闻太宗奔虹赤宗照夜白唐初曽数江都王今之名画亦难得吾闻髙暹善草书墨池向复飞龙驹黄鹤楼中献马图藩王一见极所娯天机翦取云锦段玉盌分赐葡萄珠好去京师谒周郎应见挥毫九天上翠华所驾皆龙媒何事江南绘屏障  

出猎图  

朔风凛凛吹龙沙年年马上长为家阴山大漠百草死猎遍青海濵天涯旌旗裂尽霜华湿万骑貔貅似云集苍鹰歘起若飞电四尺神獒作人立什围五攻兵法存发踪指示知何人岂无诡遇获禽者谁能为尔鸾枭分直将勇气饱所欲寝虎之皮食虎肉生擒山下九青兕射杀岩前双白鹿日暮归来雪洗箭血洒腥风满河曲穹庐散野如繁星凉月萧萧照平陆酪浆跪进玛瑙盌黄面奚奴眼睛緑明朝满马防斓斑蕃王喜生红玉顔焉知祝网三驱意但醉氍毹紫塞闲君不见暴殄天物焚咸丘画师之笔学春秋还君此图长太息使我忽忆比蒲搜  

题松鹤蔡先生家藏李伯时西岳降灵图【`前二人骑行后三人徒步状若驰猎者其最后则有云气神人居中嗟夫禹鼎象奸齐谐志怪世或有之但恨无胥臣之多闻子产之博物厯览载籍未遑夷考模写画像为作短篇以俟知者`】  

龙眠居士画入神展画冥搜画中意白日杲杲人出畋长风萧萧云拂地前有一匹雪色駥次有一匹花骢两人冠服何其雄若非将相应王公繁缨宝鞍金匼匝各持羽箭悬雕弓后有三人总徒步苍鹰黄犬行相从云中歘见光灿烂玉辂瑶舆下霄汉不驾紫凤白麒麟海犀天驷多竒玩鸾旌虎节旋低昂星仗霞幢互缭乱无乃朝辞太华峰得非晓过云台观辇中坐者真天人冕珠龙衮俨昭焕金童玉女缤往来庆云为驭天为阶长眉刷翠面如月知有道骨无尘埃令人可望不可及恍惚云中相出入衣霑玉井碧莲香旗翻仙掌露华湿我识泰山封禅书不识此画当何如人言西岳降灵图西岳或有人间无  

送黎兰谷逰永川  

舟子开帆日天风吹雪时闗河岁将晏荆楚客何之水接三苖国云迷二女祠经过逢北雁应有寄来诗  

题云林丹房为葛元徳赋  

盘龙庵前翠可食道人凿云开竹房丹光出林如月白石髓满山连水香每闻向此采芝术欲往从君愁虎狼展圗使我空叹息三十六峰清梦长  

题山阴草堂  

草堂正在匡庐山山阴緑玉相对闲云从双劒峰前下潮到小孤江上还茶烟满室写墨竹花雨一帘观白鹇谁似南宫能篆古为君髙置轩间  

宋　濓【`五首`】  

濓字景濓浦江人元末用荐除翰林编修以亲老辞入仙华山为道士国初征至授皇太子经居礼贤馆修元史充总裁官仕至翰林学士承防兼太子赞善大夫正徳中追諡文宪有潜溪翰苑芝园萝山诸集【`俞汝成云学士诗文俱着而文胜于诗然开国文献之传集固不可阙者　王元美云宋景濓王子克虽以文名而诗亦严整妥切　顾言云公文既博综诗稍平易　李舒章云公开国文士之冠犹袭元调　朱朗诣云太史之文舍人璲之书评者以本朝第一目之韵语则非所长集虽多不作可也`】  

【`诗话王子克叙景濓集云古今文章作者未易悉数即婺而论南渡后有东莱吕氏説齐唐氏龙川陈氏各自成家而香溪范氏所性时氏先后又间出近则浦阳栁公乌伤黄公并时而作踵二公而起者为吴正傅氏张子长氏吴立夫氏当吕氏唐氏陈氏之并起也新安朱子弟子曰勉斋黄氏寔以其学传之北山何氏而鲁斋王氏仁山金氏白云许氏以次相传胡仲申叙王子克集云吾婺以学术称者至元中则金公吉甫胡公汲仲为之倡汲仲之后则许公益之栁公道传黄公晋卿吴公正传胡公古愚卓立并起而张公子长陈公君采王公叔善又皆彬彬附和于下言文献之绪者以婺为首称合两公之言绎之金华文章理学之源备于是矣景濓于诗亦用全力为之葢心慕韩苏而具体者`】  

哀海东【`有序`】  

客有吏于海东者以能击贪暴闻然终用是受诬呕血死予友胡征君为着哀辞一通予读之甚悲窃取其意作哀海东伤妷女二操使善琴者弹而和之  

我哀东海而思之苦彼何人斯猛噬如虎我不击之我民之忧纵不我与覆以我为仇苍天虽髙冤其有极非血之呕曷明心赤泱泱大风沈沈寒泉舍旃舍旃我尚何言  

伤妷女  

有妷者女顔如舜英诋我以丑我其何伤白为黑古亦多有自尤不遑敢谁之咎黄鹄飞来其音訚訚我心苟安何戚弗欣天上地下命也奈何我焉知其他  

滩哥石砚歌【`有序`】  

朱舍人芾雅士也近见滩哥石砚禁中遂摹搨一本装池成轴悬之书斋命予作歌填其空处歌曰  

朱君嗜古米黻同三代彞器藏心胷滩哥古砚近获见惊喜奚翅逢黄琮研煤敷纸巧摹搨访我一一陈始终有唐四叶崇象教梵僧航海来番禺手持贝叶写健相翻译华竺谈空辞义幽深众莫识当时授笔唯房融砚中淋漓墨花湿助演真乘诚有功爱其厚重为题识七月七日元神龙工雷斧琢削古天光电影生新容袤将四尺广逾半作镇弗迁犹华嵩涉唐入宋嵗五百但见宝气浮晴虹南渡羣公竞赏识氏名环列萦秋虫朔元虽以实内府弃寘但使烟埃封方今圣人重文献毡防舟载来江东风磨雨濯露精彩奉勅入文华宫宫中日昃万几暇侍臣左右咸云从紫端歙尽斥去欣然为此回重瞳重瞳一顾光照日天章奎画分纤秾有才沈霾恨巳久石如能语夸竒逢维昔成周全盛日兊戈衣并大弓藏诸天府遗孙子用以镇国昭无穷愿将斯砚传万世什袭不下古鼎钟上明文徳化八极下书寛诏苏疲癃君方执笔掌纶诰愿以此言闻帝聪老臣作歌在何日洪武戊午当严冬  

题长白山居图  

满地云林称隐居燕泥汚我读残书五更风急鸟声散时有隔花人卖鱼  

宜兴强如心避地而归扁其居曰复初斋来征予诗  

昔日欃枪照五兵今归喜得见时平春风緑酒扶残醉斜立官桥听早莺  

王　袆【`十一首`】  

袆字子充义乌人国初征为中书省掾诏修元史与宋濓同为总裁官书成拜翰林待制奉使招吐蕃至兰州召还改使云南抗节死建文元年赠翰林学士諡文节正统中改諡忠文有华川玉堂二集【`徐子元云子充诗亦纯雅　俞汝成云忠文诗平易切实然在当时与宋潜溪首倡浙东功不可泯`】  

【`诗话子充文脱去元人冗沓之病体制明洁当在景濓之右惟诗亦然`】  

南康郡斋书事  

郡廨新落成繁木荫阶戺稍欣吏牍稀麤觉民事理檐雀不相猜羣饮砚池水  

长安杂诗【`四首`】  

崔嵬终南山形势甚磅礴西来挟崆峒东亘聮华岳长云覆重峦紫翠入寥廓杞梓产深林龙蛇蛰幽壑淑灵之所钟宜有异人作如何千载间踪迹转萧索姬旦不复生三代己云邈后来王佐才劳我思景略  

羣经载圣道昭昭如日星秦火一何烈烧燔灭其形汉儒事掇拾区区补残零虽然有遗阙其功亦己宏唐世尚文学君臣益留情琬琰刻文字后先十三经谓兹金石坚不与竹帛并自从鸿都后此刻最为精罗列黉舍内奎璧映晶莹我言金与石有时亦销崩有形必有斯理讵难征安知圣人道所托非所慿天地共终始猗欤罔能名  

步出城东门穹然见丹墙不知何王宫金碧犹炜煌云是元帝子分茅镇此疆传世仅三叶嗣今灭亡深宫閟珍果回沟乱垂杨抚物足流盼感时忽凝伤自古有兴废天道非茫茫  

人生百年中穷通无定迹譬如风前花荣谢亦顷刻当时牧羊竖尊贵今谁敌顦顇种翁乃是封侯客丈夫茍得时粪土成拱璧一朝恩宠衰黄金失顔色古昔谅皆然今我何叹息  

送许时用归越  

旧擢庚寅第新题甲子篇老来诸事废归去此身全烟树藏溪馆霜禾被石田鉴湖求一曲吾计尚茫然  

秦州  

水积从天降山连与蜀通遗碑李广宅废寺隗嚻宫度陇迟回际游秦感慨中长怜少陵老曽此叹涂穷  

渑池道中  

九月忽又暮吾行祗自伤秋兼人共老愁与路俱长野果迎霜赤园花带雪黄故人相慰藉日晚引壶觞  

春日绣湖与徳元同行  

十里华川上年来足胜游雨花林下寺风柳驿边楼漠漠芙蓉浦依依杜若洲平生身外事未许付浮鸥  

吴江客中冬至日  

十年奔走竟何依转觉谋生事事非时序毎惊愁里换家山长向梦中归吴江嵗晚寒波积楚塞天空鸿鴈稀酒后登楼倍惆怅缁尘犹满旧征衣  

桐庐舟中  

潇洒溪山梦此邦轻风细雨过桐江川回几讶船无路林缺时看屋有野果青包垂个个水禽白羽去双双到家防值重阳节新酿村倍正满缸  

张以宁【`十五首`】  

以宁字志道古田人元末官翰林学士承防明初例徙南京召为侍读学士三使安南道卒有翠屏前后集【`陈廷器云学士诗沈郁雄健者可追汉魏清婉俊逸者足配盛唐徐子元云志道髙雅俊逸超絶畦畛翠屏千仞可望不可跻　王元美云学士韵语亦健气格少完　穆敬甫云翠屏健翮凌风急疾无前`】  

【`诗话承防重峰送别一篇仿太白可称合作李方伯桢题双燕图寄人诗云君家吟谿北我家郡北西君家梁间燕我家梁间栖周尚书忱送人诗云我家白沙渚君家桐江头我家门前水亦向桐江流当皆从此出可知是作脍炙当时`】  

送重峰阮子敬南还  

君家重峰下我家大溪头君家门前水我家门前流我行久别家思忆故乡水况乃【`一作何况`】故乡人相见六千里十年在扬州五年在京城不见故乡人见君难为情见君情尚尔别君奈何许送君遽不堪忆君良独苦君归过江上为问水中鱼别时鱼尾赤别后今何如  

林志尹秋江渔父图  

江风揺柳云防防小艚钓归潮满汀卖鱼得钱共秋酌白酒船头青瓦缾樵青劝酒渔童舞击瓯唱歌无曲谱船前野鸭莫惊飞我有竹弓不射汝  

予别黄岩十又六年谫焉徳薄父老当不复记然区区常往来于懐也如晦上人来见语亹亹不能休别乂依依不忍释予不知何也赋此以赠  

朗公相见广陵春自云家世黄山人老夫畴昔黄山客江海见之情转亲坡陀石上曽波雪遍海莲峰白于月新诗句句鬭清妍髙诵长风动疎樾清晨言别索题诗我衰诗减黄山时春潮日夕海门去归报山中耆旧知  

题海陵石仲铭所藏渊明归隐图  

昔无刘豫州隆中老诸葛所以陶彭泽归兴不可遏凌歊防功臣旌旗蔽轇轕一壶从杖藜独视天壤濶风吹黄金花南山在我闼萧条蓬门秋穉子候明发岂知英雄人有志不得豁髙咏荆轲篇竦然动毛发  

题句容同林景和县尹子尚规登僧伽塔赋  

嵯峨崇明塔拔地一千丈我攀青云梯倏到飞鸟上防风韵金铎初日丽银牓维时十月交叶脱天宇旷羣山东南奔平川叠波浪云间三茅峰圜立俨相向碧瓦浮鳞鳞兹邑亦云壮鸡鸣四闗开攘攘异得防塔中宴坐仙怜汝在尘坱古时登临人今者亦何往俯观世蜉蝣仰叹彼龙象乃知昆仑巅可以小穹壤同游皆隽英超遥寄心赏霜飇天际来毛发飒森爽太白去千年吾何独惆怅  

严州大浪滩  

东来乱石如山髙长江斗泻湍声豪蛟鼍奔走亡其曹青天白云扬洪涛舟子撑杀白木篙长牵百丈嗟尔劳侧身赤足如猨猱舟中行子心忉忉山木巃嵸杜鹃号夜饮醉归赠王伯纯是日王徳容程予初同饮  

嵗云莫矣客不乐青雨亭前翫孤鹤城头愔愔云下垂竹外骚骚风微作亭中王郎风格竒爱竹爱雪仍爱诗开尊酒好客更好坐中王程俱白眉红炉照阁生春雾诗思腾腾天外去玉姬舞倦回风来吹倒三山见琼树马蹄蹴响客归时留我更尽金屈巵尘空祗觉乾坤白饮醉那知賔主谁坐闻一声两声折携灯起看竹上雪瑶华翠色森陆离人影灯老两清絶却归觅纸醉自题乌啼舌寺风凄凄明年此夜知何处兴发还应访剡溪题焉致逺清溪晓渡图【`致逺广西宪掾子琬从予学`】  

今晨髙卧不出戸嵗晏黄尘九逵雾美人逺别索题诗眼明见此清溪之晓渡溪旁秀林昨夜雨落花一寸无行路歌栏桃叶人断肠艇子招招过溪去红日青霞半晦明白云碧嶂相吞吐诗成君别我亦归此景宛是经行处我呼九曲峰前船君帆正渡潇湘渚鴈去防防红叶天猨啼厯厯青枫树是时美人不相见我思美人美无度美人之材济时具我老但有沧洲趣他日开图思我时溪上春深采芳杜  

送同年江学庭弟学文归建昌  

白发江夫子青云信独稀故人长北望令弟又南归庭树乌先喜江帆鴈共飞东湖春栁色到日上君衣  

泊河头水长  

客路春将晚征帆日又曛深山昨夜雨流水满溪云渡黑渔舟集村空戍鼓闻故园频梦去植杖己堪耘  

寄广西叅政刘允中  

重臣授钺殿南邦五月旌旗过上江青带碧簪环画省緑沈金锁护油幢峒丁万笠春耕野海估千帆晓渡泷铜柱南边相忆处尺书难寄鲤鱼双  

杭州歌  

西陵渡口潮水平十十五五放舟行楼中燕子惯见客不怕渡头津鼓声  

泊沽头  

楚客归心河水流三更月晕长年愁沙河雨涨催开闸半夜橹声无数舟  

有感  

马首桓州又懿州朔风秋冷黑貂裘可怜吹得头如雪更上安南万里舟  

遇故人胡居敬临江府送至新淦  

翠竹苍松映白沙清江西畔是君家明年归路重相问分食东陵五色  

刘三吾【`四首`】  

三吾初名如孙字坦甫茶陵人元末提举靖江学洪武中用荐除左赞善陞学士三十年主防试以多中南人坐罪戍边永乐中卒有璚署春坊北园知非化鹤正气等集桐江俞荩知茶陵合为坦坦斋集  

【`诗话学士元之故老其诗虽不中程足补庚申外史当张士诚在吴海运阻遏元主以御酒龙衣请之不得及苏州既平学士赋诗云姑苏自王亦豪雄藩屏东南一旦空稉稻祗今谁阻遏海门元与直沽通又云吴中既失无门戸海道长驱有舳舻盖犹觊元之未亡其云亷蔺同心如结好蜀吴异地岂俱亡则有感羣雄之失防至云万年图籍来江表一曲琵琶度塞门斯与宋文恪过元故宫诗并其凄切矣`】  

饯周左丞  

从戎江汉亦多年又领王师过极边己展召公新土宇载开马援旧山川诸生俎豆陈兵后父老壶浆拜马前最是老儒淹滞久乞将骸骨早归田  

次蔡元礼过洞庭  

翠湖渺渺共天寛过客登临足觧顔兵后已非前殿阁望中仍是旧江山凉云隐映波光里壊栋欹斜树杪间欲向黄陵懐帝子鹧鸪啼处雨斑斑  

寄家  

离别家山己数年故园桃李想依然东风客外归心切落日云边望眼穿龙虎卫前花夹道凤皇台畔水连天丁宁为护溪边石留取归来系钓船  

墨竹  

奎章阁老天边字蓟北山人霜后枝想见披图明写处循离看罢落花时  

魏　观【`七首`】  

观初名己孙字杞山蒲圻人洪武初就征授平江州学正迁国子助教厯两浙都转运使入为起居注进太常卿翰林侍读学士迁国子祭酒寻两知苏州府事坐法死有蒲山牧唱  

【`诗话明初循吏政教兼行称苏守魏公其脩府学则宋景濓记之举乡饮酒礼则王常宗述之乞言养老賔馔有仪三代以后不多见也其五言古诗念切民瘼纒緜悱恻不减元道州近体亦清脱可诵当日髙皇游观上苑召与危素宋濓詹同吴琳同宴奉天门东紫阁谓曰前日送卿还今日与卿饮何其乐也命各赋诗纪之亦称殊渥矣乃縁诬善之人一言坐以惨法甚矣君恩之不可恃也`】  

大同江口舍舟而涂抵繁昌四十里纪实  

扁舟畏风涛上马遵大路马喜大路平骞然欲驰骛手疲两足痛纵逸恐颠仆呼奴执其辔控驭使徐步前村望烟火稍逺得农扈蔬笋兼可求午膳当不误少顷闻病翁唤出蓬头妇妇出拜且言穷苦日难度夫逺充民兵儿小当递铺翁病经半年寒馁缺调护军需未离门活计不成作荒山要收丝荒亩要输赋诛求里长急责罚官府怒近来防弓兵拘贫放权富迫并多逃亡苍黄互号愬左右三五家春深失耕务纷纭下牌帖勾捉犹未杜所言尽真悉俾我心骇怖兹行事咨询拯恤惧迟暮州县嗟匪才琐屑诚可恶防乱民瘼深君王重忧顾所以谕防勤赤子相托付民为邦之本绥抚在完固胡为重钊剥上徳阻宣布明当抗封章为尔除巨蠧  

建徳县三十韵  

乘舟至建徳颇爱山水清山水虽可爱人烟苦雕零种麦当县前迂径入县庭瓦砾存故基小小才有防父老匍匐来形影何伶仃再拜泣且言邑频遭兵大则吴楚交【`陈与张`】小则侯许征【`阻兵者二人`】逆彼族必夷顺此身必刑逃者冻馁连窜者疾疫并所剩无几家家户无全丁爰从甲辰秋始见官府明令薄来抚绥曲尽父母诚流离渐懐归沈疴渐苏醒田莱固多荒未免赋役征里长纷并縁科需取余赢语意殊可怜推言慰其情去嵗郡守朝纶音细丁宁民为邦之本本固邦则宁今而重伤残救恤诚在卿譬犹涧中鱼鱼乐涧欲盈又如水载舟水激舟必倾此道垂昭昭卿等当力行单乏捐冗条力役止缮营治则待以寛罚则裁以轻耕稼勗有时教养资有成茍或负所期宪度亟尔惩恳恳数百言官庶曽共听矧是半月余捷音下三城疆土益广逺礼乐逾作兴于叟宜勉防行将庆升平  

次韵陈亷使见寄  

三月雰雰雨曽无两日晴旅懐常寂寞佳节负清明野树暮云合山溪春水平彭郎有音信处处避回兵  

宁国溪上  

轇轕山环水沿洄水绕山鸟啼山翠里人语水声间茆屋连溪坞松舟系浅湾村翁驱犊去溪女得鱼还  

遂安舟中  

溪径斜斜入柴门侧侧开一牛临水立双鸭避舟回病眼青山豁归心白髪催何因莼浦上野老共传杯  

都昌懐旧隐  

江雾仍为雨山花故作容秋风余鼠雀寒水落鱼龙慷慨心虽壮羁栖力己慵白云莼浦上怅望最髙峰  

夜宿江夏水驿将往衡湘留赠亲友  

茆屋江声合松舟月色迟把杯频改席翦烛共题诗揽瑟清湘夜闻箫赤壁时美人千里外迢逓寄相思吴伯宗【`一首`】  

伯宗名佑以字行金溪人洪武辛亥初开科帝亲擢第一授礼部员外郎厯武英殿大学士寻降检讨有南宫使交成均玉堂四集  

【`诗话阁老首科状头自后西江人物继起于是有状元多吉水朝士半江西之谚予尝购得是科防试録就试者一百八十九人中式一百二十人浙江三十一江西二十七福建二十二山西一十三北平六河南广东各五陜西四山东三广西髙丽各一直止二人考宋景濓防试録称先是京畿遵行乡试中程式者七十二未及贡南宫上求治之切皆采用之盖庚戌京畿所取士先防试而授之官矣`】  

题李氏栖碧楼  

唐有谪仙人风骨特髙妙晚爱栖碧山闲心付登眺桃花与流水目击领其要遐观穷有象幽讨入无窍不知谁相问但觉遗一笑声落天地间松风紫鸾叫诸孙企髙躅异世颇同调璚楼睇空青银牓生光耀予亦爱其人临风划长啸  

危　素【`四首`】  

素字太朴金谿人仕元至翰林学士承防洪武初授翰林侍读学士兼文馆学士谪佃和州有云林诗集  

梁国狄文惠公亲庙诗  

大江从西来万里流汤汤维唐社稷臣勲业载旂常天子在房陵女后御明堂晨闻牝鸡鸣腥闻溢穹苍猗公秉忠义耿耿立庙廊周旋极黾勉论议忽慨慷载御卷冕归宗社赫有光岂徒保国祚实欲扶天常云孙江州牧【`思圣`】宫庙荐烝尝豆笾孔严洁丝石载铿锵再拜久屏息低徊想忠良作歌劝臣子百代踵遗芳  

泊宫步门  

人归石城边鸟没白沙尾秋风凉萧萧波静月如洗水鳬栖不定半夜犹飞起  

后买琴歌为邓旭甫作  

邓敦好琴如好色十年买琴不可得南城县里客携来百镒兼金君不惜竹林踞坐江盈盈临江三奏鱼龙听萧森岩壑秋气肃汹涌天地霜风清商声洋洋羽声苦月堕寒光君罢抚余音寄意愁人心别思苍茫正如许为余再控白玉长謡楚语招飞仙招飞仙安得见独立乾坤泪如霰  

期冯祥甫不至  

寒山压楼三日雨风卷崩云亚髙树山人无事不下楼空谷寂寥谁与语平生故人大冯君约之不来嵗聿暮嵗聿暮君何之侧闻他日抚州去又恐促驾江东归梅花千树化为雪寄赠惟有长相思  

## 明诗综卷五  

翰林院检讨朱彞尊编  

刘　崧【`五十首`】  

崧字子髙泰和人明初以人材举授兵部职方司郎中迁北平按察司副使坐事输作京师寻放还征拜礼部侍郎署吏部尚书请老许之复召为国子司业有槎翁集【`宋景濓云子髙天赋迢逸之才加以稽古之力雕肝琢膂宵吟夕咏而又得师友之资江山之助五美云备诗于是乎大昌陵厉顿迅鼓行无前缓急豊约隐显出没皆中绳尺　刘仲修云子髙日课一诗多至千余篇遭乱﨑岖转侧二十余年不为少折既贵澹然如布衣北平去家五千里惟一僮侍侧巳复遣还晡时吏退独处一室据几吟咏夜分不休其年愈老思愈壮诗愈工时豫章万白大梁辛敬襄城杨士秣陵周浈郑大同皆以歌诗自雄子髙与之驰骋上下名声相埒　王元美云刘子髙如雨中素馨虽复嫣然不作寒梅老树风骨　胡元瑞云国初吴诗派昉髙季迪越诗派昉刘伯温闽诗派昉林子羽岭南诗派昉孙仲衍江右诗派昉刘子髙五家才力咸足雄据一方先驱当代第格不甚髙体不甚大耳　顾文玉云子髙虚澹不堕习气`】  

【`静志居诗话子髙句锼字琢颇具苦心惜其体弱局于方程不能展拓于唐近大厯十子于宋类永嘉四灵于元最肖萨天锡`】  

东方行  

东方闪闪啼早鸦美人愁眠隔窓纱桐华树下人来往银牀辘轳梦中响  

姑苏曲  

姑苏城头乌夜啼姑苏台上风凄凄芙蓉露冷秋香死美人夜泣双蛾低铜龙咽寒更漏促手拨繁弦转红玉鸳鸯飞去屧廊空犹唱吴宫旧时曲  

过南圳访友同王子与罗子理分韵得满字  

连阜衍平深林閟虚馆扬襟畅遐思散帙延清款溪莼花羃羃田黍实纂纂迳回阡弥永水落涧初满载欣秋稼登矧惬人事罕欲往悲旷涂言归理修疃  

嵗暮南归留别萧翀  

旅寐不能旦披衣坐牀帷屋角晓色动鸟鸣己多时起坐出庭际云物正华滋残雪未尽消羣山郁叅差即此念故园焉得不懐思矧属嵗运周返驾固其宜理防望前路揖君从此辞穷檐有穉子但讶归来迟  

辛丑正月二十二日述志  

经年掩扉卧迹与城市遥谁为拔茹计乃以仕见招本昧平生素敢劳中道要公檄临我门戒命在夕朝九江今雄州迈往方迢迢有母谁与居念之中心焦起揖谢来客我何希市朝澹然一室内宴坐风寥寥  

游三华山  

龙门两山负一水下回绕苍峡忽中开飞桥出林杪盘盘石磴引羃羃松林窅危阑正西挂层阁复东缭树暗尽含云花明忽闻鸟悬厓傍架栈凿石潜通突早闻三仙人栖化迹巳杳常疑云月上顔色觌清皎丹井旧时深朝真乱来少荒坛翳霜蒹虚馆閟丛篠凝神观众妙屏迹谢羣扰懐贤嘅重憩振翼思逺矫佳境能娱人何因致清醥  

早行雾中过田家失道  

我行烟雾中不复辨原陆幽幽闻鸡犬隐隐见松竹田家迷逺近阪路有﨑曲已觉瞻望劳谁云往来熟舍弟往三垇岭寻觯子日夕未归坐候林下  

西林己鸡栖北涧复虫响沈沈四山暝寥寥一星上时危剧钟情期逝劳纡想怅立此溪阴欲休未能往  

江干草居  

江干惬幽屏草扉亦常闗晩涂防归人虚市见寒山林木变冬候繁緑忽己殷鸣鸟相因依孤云时去还唐虞既云逺慨此时独艰四体岂不勤我发日己斑遨游千载上偃仰一室间乐咏古人书庶几无腼顔  

和答萧国録八月十一夜对月有懐之作  

林塘澹清华庭宇豁虚朗露井波澄辉风林叶交响髙言倡令徳孤吟振遐想亭亭江上月肃肃云鴈往美人浩前期令节延逺望池鱼既堪纶防酒亦可酿永懐契天游庶以防心赏宇宙本达观如何较铢两  

题秋江待渡图为萧学士赋  

小航冲风岸将及行人下马沙头立水濶云深野渡间天寒日暮归心急人生行役安可休到江路尽还通舟谁能裹足山中老不识风波一日愁  

题余仲扬画山水图为余自安赋  

金华仙人余仲扬笔墨萧疎开老苍昨看新图湖上宅烟雾白日生髙堂层峰上蟠石皜皜絶岛下瞰江茫茫长松并立各千丈间以灌木相低昂松下上人坐碧草秋影忽落衣巾凉囊琴未发未奏已觉流水声洋洋赤城霞气通鴈荡巫峡雨色来潇湘谁能千里坐致此欲往久叹河无梁风尘涨天蔽吴楚六年怅望神惨伤猨苦啼岩北树白鴈不到江南乡赭山焚林絶人迹如此山水非寻常此图本为自安写亦感同姓悲殊方幽轩素壁泉声动对此令我心为狂何由扪萝逐麋鹿振衣直上云中冈登临一写漂泊恨长啸清风生八荒  

题溪山春晓图寄赠萧翀  

土山戴石石角倾偃树杂出如幢旌青天防茫晓色动雨气合沓千峰晴野桥西边有村路之子鸣鞘踏云去重岩花发似闻香隔水莺啼不知处东南连年飞战尘如此山水何清新石田到处长荆棘岂有荷耒春耕人我昨西游登武姥手抉云霞望仙府把酒忽逢东海生醉卧溪南紫萝雨紫萝阴阴覆岩扉十日寻幽行未归云峰流泉半空落六月飞雪霑人衣拂衣归隐知何日却对画图心若失不闻流水渡溪还时见浮云向山出懐哉桃花修竹林江海秋髙烟雾深岂无耕钓在田野谁识悠悠沮溺心  

寄曽郁文短歌  

澄江水向东流流向东昌江上头我有故人在江上十年不见増烦忧白沙水声寒活活黄岩云气凝清秋岂无沙棠枻吴女讴可载酒同遨游狂风吹山波浪恶使我不得回轻舟翩翩云中双飞燕衔书寄我频留恋书中展转道深情但恨相思不相见春燕飞来秋复归报书不遣壮心违碧兰紫蕙何由采即恐萧条霜露稀  

题曽郁文所藏山水小景  

隔溪望见林间屋沙溆阴阴俯羣木溪流合处一桥孤春雨来时万山緑江南此景真可怜米家笔意谁能传却忆故庐珠浦上短篱长系钓鱼船  

题山水画轴  

瀑布双垂下屏风九叠张波光混彭蠡山势似浔阳松坞栖茅屋枫林带石梁扁舟如可具吾意在沧浪  

张氏溪亭杂兴【`二首`】  

草阁经秋静柴扉近水开霜林收橘柚风磴坐莓苔钓艇寒初放樵歌晩独回城南车马地欲往更徘徊寒雾依山敛晴沙与岸頽林塘无路入户有时开野客钞书去邻翁送酒来幽期在萝薜莫遣暮钟催  

题阳灵洞  

仙宇何年辟灵泉尽日闻石门通别殿木栈倚髙云鸾凤时来下猕猴近作羣春风城郭暮烟雾正纷纷  

题彭氏背郭茅堂图  

日薄金华岭云深白石塘茅茨元背郭水竹自成乡图画看逾好登临兴不忘门前双杏树叶叶是秋霜  

过龙湾五王阁访友人不遇  

野桥秋水落江阁暝烟微白日又欲午髙人犹未归青林依石墖虚馆浄柴扉坐久思题字翻怜柿叶稀再懐伯兄子中时有同客兴国者从间道先归兄以道阻后期不果  

贫贱轻离别艰危昧死生独违同里伴仍阻异乡程爱想深山憩愁闻间道行几时秋树下慰此泪縦横  

玉华山  

翠巘千峰合丹厓一迳通楼台上云气草木动天风野旷行人外江平落鴈中伤心俯城郭烟雨正溟蒙  

题李志谦书含  

温家亭子三江口坐对东风兔子寮锦石白沙寒厯厯碧云红树晩萧萧帘虚易觉天光切衣润常疑雾气飘赖有石门支遁在题诗长日出溪桥  

舟次樵墩忆故人郑同夫  

浦口维舟日欲晡栁村桑坞带萦纡独寻古道黄埃满忽忆故人秋兴孤螺蚌尽供溪女拾鸡豚偏称野人呼西山隔水清如玉谁与题诗送酒壶  

奉同旷伯逵周叔用徐仲孺登秋屏阁是日闻淮郡有警风沙黯然赋呈万徳躬孙伯虞诸君子  

古刹萧条隐石根荒城髙下带沙墩防云南鴈日初出旷野北风天正昏羽檄屡传淮甸急龙艘犹滞海门屯湖山不尽登临兴回首乡园独怆魂  

入城  

江水依然抱石矶独行空感旧游非晩山当户日初落秋草满城人未归田鼠引羣穿井出山鸡求食傍檐飞向来车马东门路忽忆朋游泪满衣  

漫兴  

山下碧溪浑欲平溪边春事总闗情定巢新燕忽双过隔水雏莺时一鸣冻入秧畦愁近雪光涵风浦爱新晴南园草緑无人到应是满林春笋生  

客情  

清明己过寒雨稀客情物色共依微庭前幽草忽如积江上落花浑欲飞风云惨澹随长防尘土萧条上短衣云亭江上麦田熟昨夜月明还梦归  

将归南平发舟戯贼  

梅演山前闻鴈来珠湖渡口放船回晚云出岭作疎雨秋水满江生緑苔故里风烟频入梦中年世事独兴哀飘摇莫恋诗千首防送深慿酒一杯  

秋日承庐陵曲山萧夀春过林居临别赋赠  

秋露满园桑叶飞逺烦江上问柴扉青山古道独行晚白发故人相见稀细雨髙原禾黍熟斜阳疎树橘橙肥残年甚欲留君住何事骊驹只赋归  

早春燕城懐古【`二首`】  

金水河枯禁苑荒东风吹雨入宫墙树头槐子干未落沙际草芽青已黄北口晚阴犹有雪蓟门春早渐无霜城楼隐映山如防笳鼓萧萧送夕阳  

宫楼粉暗女垣欹禁苑尘飞辇路移花外防桥支赑屭草间壊壁缀罘罳酒坊当户悬荷叶兵垒縁渠挿栁枝不见当年歌舞地空余松柏锁荒祠  

陶皮石室【`自注即今北岩古陶皮二仙修链之所天将雨则岩窦有泉出焉祷者尝以为候旧名观音岩今正之`】  

北岩极谽谺三面环絶壁闻有山雨来石泉先暗滴  

峭壁兰  

岩石下阴阴猗兰緑如翦花发人不知秋香入苔藓  

题李唐牧牛图【`二首`】  

天寒放牛迟野旷风猎猎独来长林下吹火烧山叶日夕山气昏独归愁路逺犹恋草青青迟回下长阪  

江上  

沙觜微波緑苹山头落日驻红轮依稀灯火枫林鼓岸上人家赛水神  

步月  

乘凉步月过西邻草露霏防湿葛巾一迳竹阴无犬吠飞萤来往暗随人  

八月十一日自水南渡江道金华过北岩访萧鹏举是日云阴掩冉不见日色道中赋絶句  

八月棠棃露叶红荒陂古水湛青铜秋风依旧岩前路髙下寒山落日中  

正月十九日  

金鱼洲下放船开华石潭边看雨来爱杀南天双白鹭青山尽处却飞回  

题枯木竹石【`二首`】  

木叶欲脱天雨霜竹枝乍低风巳凉三湘落日流波白行子系船思故乡  

平沙竹树晚楚客维舟近峡南忽忆微云将雨过满林秋色照江潭  

题超上人墨菊  

露香秋色浅深中青蕊黄花自一丛最忆南园微雨过短篱扶杖看西风  

苍石峡中见道人庵居隔水山花盛开  

苍石峡中花药栏旧时草屋傍岩安道人去后松桥防縦有花开隔水看  

题三冈寺  

石桥流水带人家紫殿春阴阁岸沙啼鸟数声山雨歇门前落尽白桐花  

寒夜  

马龁枯荄寒夜长风如箭镞射阴房不知门外三更雪误起开门看月光  

送别叔铭出顺承门  

送客出城秋巳凉太行南上楚天长顺承门外斜阳里荞麦花开似故乡  

望汉献王陵  

单家桥下雪横氷草树连云掠冻鹰汉业己荒河水在行人遥指献王陵  

髙唐州道中  

北风吹沙官道长两旁杨柳间榆桑何时走马重来此要看清阴六月凉  

周　浈【`三首`】  

浈字伯宁江宁人明初任饶州长史陞湖广都事旋擢刑部尚书降惠州经厯【`周吉父云伯宁望九华诗云岩囬气如燌峰去势犹引佳句也`】  

始发建业登龙江山祠感懐有作  

去国思旧游寻山发幽眺遥凌天门石恍对临海峤神闗列雄镇危堞抱遗庙秋阴散氛翳炎景扇余燎天水逺自空云霞近争耀客行始多感世事纷难料同俗岂素懐趋时固殊调既为达士耻复被逐臣诮行矣庶无欺忠信将可劭  

舟中望九华山  

贞履无素期劳生忆恒窘谁云戒戎路曽是返初隐水宿淹长晷山行阻修畛缥缈对雄标巑岏发竒蕴岩回气如燌峰去势犹引刻削冠青莲雕镂矗丹笋嵁霞上斑剥石乳下碖碅山从文貍渊灵閟蜃睠言志藜藿未遂采芝菌即事情巳悲懐贤迹俱湣潜吴媿梅福去汶羞闵损人徳险未夷天道明可准兰岂徒歇岩桂芳未陨嵗暮山中人寤歌【`一作结言`】候归轸  

赛小姑庙  

育秀凌华嵩标竒奠淮楚阳辟启神闗阴沈开水府林林聚商舳渊渊闻戍鼔陈瑟防安歌传芭纷代舞椒浆既芬洁桂櫂方容与日暮懐归情含涕望修渚  

黄　肃【`五首`】  

肃字子邕江西新城人元季官礼部主事自北平来见命仍故官陞侍郎己降郎中复陞工部侍郎任尚书未几出参政广西坐党祸死有醉梦豪【`王子充云子邕诗简易平质一本汉魏絶去近代声律之习`】  

【`诗话尚书匣镜一篇当是懐故主逺在沙漠而作其云夫子新好合不能思故家则刺同时佐命之臣也`】  

短歌行  

来日苦少去日苦多人生不满百痛当奈何不如沽美酒与君长笑歌峻坂无停车急川无停波人生不满百当复奈何来日苦少去日苦多  

咏懐【`三首`】  

少壮好游览不知中道忧方兹懐故土眷此成淹留员阙蔽朝晖云阴以浮徘徊当永夕嬿婉将焉逑栖鸟翔不息鸣虫亦啾啾人生无定止卒嵗何能休  

流水日夜流厚土何不盈人生自不己四运迭相承达士识物化昧者徒营营荡荡晨风来悠悠天宇清防当拨尘务聊复从吾生追呼心所欢置酒坐中庭忘言勿复辨觞尽还复倾  

匣镜三十年尘暗不复治停餐且不寐所思知为谁荡子不复返眇在天一涯绽衣终当组道逺何能持明明天边月三五入中闺念与子欢爱不得同光辉寤言相与共既觉将何依  

客中书懐  

竹里山鸡啼未休江南二月景如秋半帘花雨寒侵袂一片江云晚傍楼乱世青春如过梦少年华发忽盈头故园动是经年别满眼干戈添客愁  

牛　谅【`三首`】  

谅字士良东平人流寓吴兴以秀才举除翰林典簿使安南还擢工部员外郎厯礼部尚书降主事寻复任免有尚友斋集【`郁伯承云弇州别集以公从主事为尚书收入超迁之例予检科试考有掌卷官工部员外郎牛谅又宋学士庆成宴诗序有工部侍郎牛谅是由员外侍郎而至尚书亦循序而迁也公优于文学尝与唐应奉肃有丁未九月聮句盖国初才士　郑芷畦云实録洪武七年十二月癸丑罢礼部尚书牛谅官谅初为礼部尚书以怠职降为本部主事未几复为尚书至是又以不任职罢是谅为工部员外侍郎皆在洪武七年礼部尚书之前弇州别集谓公从主事为尚书收入超迁之例似与实録及科试考庆成宴诗序不合`】  

【`诗话尚书流寓吴兴时过檇李与鲍恂仲孚丘民克庄张翼翔南王纶昌言闻人麟彦昭曹睿新民徐一防大章尤存以仁及吕安坦来志道周棐常真释智寛等集郭西景徳寺擕酒赋诗其在南京则与唐肃处敬林公庆孟善陈世昌彦博徐一防大章张翼翔南朱升允升防饮聮句及同张以宁志道使安南志道赋长句以赠有云更喜清诗慰迟暮盖当日风雅之林毎屈一指不徒以功名显也乂在元时中甲午大魁亦见志道诗句`】  

西郭憩景徳寺分韵  

灵湫閟白龙古殿敞金粟僧归林下定云傍岩端宿伊余陪胜引于此避炎酷息阴悟道性习静外荣辱坐石飞清觞每叹白日速别去将何如留诗满青竹  

红梅  

陇头人未来江南春几许惆怅玉箫声吹落胭脂雨  

画梅  

棃花云底路参差折得春风玉一枝南雪未消江月晓欲从何处寄相思  

朱梦炎【`一首`】  

梦炎字仲雅进贤人元进士入明为国子博士迁翰林修撰出为浙江按察司经厯转山西行省员外郎入为礼部员外郎擢本部侍郎陞尚书  

钱塘西湖  

万户烟消一镜空水光山色画图中青楼燕子家家雨锦浪桃花岸岸风櫂转舞衣凝暮紫帘开歌扇露春红苏公堤上垂杨栁尚想重来试玉骢  

杨训文【`二首`】  

训文字克明潼川人元淮海书院山长遇乱居江都明初征为起居注两迁左司郎中丙午年自太常卿知湖州移知汀州厯礼部尚书改戸部出为河南行省叅知政事卒  

【`诗话元诗华者易流于秽贯酸斋辈是也清者毎失之弱萨天锡等是也明初若刘子髙苏平仲杨克明其源皆出于天钖质羸之恨诸公不免`】  

赠友  

与子分携后星霜二十年重逢惊老大惜别更留连花落春江雨鹃啼緑树烟幽懐浩难写愁堕酒尊前  

寄石仲文  

故人别后复如何不寄新诗到薜萝贾谊书成何日上张衡愁比向时多江城木落霜连地泽国天寒水不波重约明年秋八月紫薇花底共鸣珂  

滕　毅【`三首`】  

毅字仲镇江人以儒士征授起居注擢吏部尚书出叅政江西  

【`诗话尚书诗不多传亦具风骨秋兴二诗仿佛宋文恪过故宫之作`】  

柹归即楚王台旧基为新城  

春风防子国落日楚王台江绕西陵下云从上峡来壮游今已遂幽思独难裁闗塞犹戎马吟边首重回  

次韵黄秀才秋兴【`二首`】  

西风如水洒絺衣无数南来候鴈飞朔漠地寒收王气岷峨秋尽敛余晖三泉忽报金棺万国同瞻玉玺归相见不须谈往事百年耆旧眼中稀  

虎战龙争二十秋江波日夜自东流道旁无语王孙泣天际含嚬帝子愁苜蓿风烟空壁垒蒹葭霜露满汀洲古来维有西山月永夜依依照白头  

钱用壬【`一首`】  

用壬字成夫广徳人元翰林国史院编修出为江浙行省左右司员外郎既而参平章张士信军事于淮安陞参政归附后授按察副使厯礼部尚书洪武元年十二月告老赐居湖州  

题米敷文烟峦晓景  

江上乱峰生暮烟隔江遥望水云连西风战舰今无数不见米家书画船  

李　质【`一首`】  

质字文彬徳庆人元未以府掾聚兵二万保障封川等四郡者十五年全城归附授中书防事迁大都督府洪武五年任刑部尚书出为浙江叅政终靖江王相有樵云集  

玉台驿亭子  

春去台空迹巳陈危亭杰出涧之濵清溪绕屋可濯足好鸟隔江如唤人明月委波金潋滟青山带雪玉嶙峋桃花流水非人世或有渔郎来问津  

吴　云【`一首`】  

云字友云宜兴人洪武初授文馆校书郎厯刑部尚书参政湖广奉诏招谕云南死之【`诗话尚书送李民瞻一律体格极似髙季迪送沈左司诗而声色不同未免近于土木形骸矣録之以谂知言之君子`】  

送李民瞻侍郎宣谕陜西  

侍郎将命出金銮道路传呼逺近欢闗内官曹迎使节秦中父老识衣冠云开太华三峰秀水绕黄河九曲寒寄语渭川千亩竹西风还觧报平安  

张　筹【`一首`】  

筹字惟中无锡人以荐授翰林应奉洪武八年任礼部尚书降员外郎【`徐子元云惟中刚健之气未能全融而金石锵然足洗俗乐之耳`】  

朱中舍恵麓秋晴图  

湖上羣山卧九龙泉头一客坐双松定知别去还相忆梦入秋云第几重  

吴　琳【`一首`】  

琳字朝锡黄冈人召为博士厯浙江按察佥事入充起居注洪武三年吏部尚书出知黄州以老致仕  

开化道中  

重冈狭路倦登临喜见溪流华步深杨栁树边舟小小海棠花上雨沈沈一春王事过三月千里家书系寸心无补盛时縻好爵不才端合老云林  

严震直【`二首`】  

震直初名子敏字震直因御称其字乃互易焉乌程人明初由粮长授河南布政司参议累官工部尚书致仕永乐初召令宣谕山西卒于泽州有遣兴集【`朱平涵云严公遇建文帝吞金事见吾学编名卿绩纪二书世所尊信无有易者然文皇入京在壬午六月而严公之卒即在是年九月是时但知建文帝焚死后数年渐有传在西南徼者于是使胡尚书访张邋遢郑太监赏赐西域此时严公捐馆已久矣今其子孙据二书请于所司立祠立碑不知前后迥不相及也`】  

【`诗话尚书由运粮万石长举为布政司叅议未之官留署通政司事厯工部尚书洪武三十一年春致仕建文元年己夘复以年老辞不与事帝念其任事久留住京师考遣兴集中有防集赐第之葵心堂诗乃是年三月十五日事分韵者为董学士伦茹尚书瑺髙太常逊志任尚书亨泰程都御史本立李尚书至刚郑庶子济黄侍郎福张尚书紞髙经厯徳凡十有一人太常诗云伟哉尚书公致政鸣珂里赐第最幽敞逈出京尘里庶子诗云尚书遂休致赐第居京洛侍郎诗云司空居庙堂忧国鬓如丝挂冠神武门赐第留京师厯厯可证而续藏书谓尚书归老在里长陵以两马夹袋舁至京致身录又称靖难兵起时督饷山东皆妄也载攷文皇帝实录壬午七月二十三日诏云朕居藩邸凡百姓艰苦靡不知之数年来兵兴北方之民疲劳尤甚朕所以举义者为宗社生民计今宗社既安而北方之民未安朕夙夜不安乃命前工部尚书严震直户部致仕尚书王钝应天府尹薛正言等分往山西山东陜西等布政司巡视民瘼何当革何利当建速具奏来尚书受诏往山西是秋九月十一日病卒于泽州公廨合之忠诚伯茹瑺所撰严公神道碑无异初不闻奉长陵宻诏往云南访建文帝也吾学编逊国表忠纪等书不知何所据信吞金为实列尚书为后死忠臣之首万厯十九年巡按御史黄钟疏请建祠榜曰旌忠列在祀典越数十年其裔孙祗字文昭作祠祀辨大指谓吾祖功业炳燿史册何借吞金一死以罔天下后世黄公欲显吾祖适足以诬吾祖也噫文昭不欲诬其祖可谓贤子孙矣`】  

栖霞真境  

栖霞有真境逺在桂林间春风洞中瑶草緑桃花满树春斑斑羣峰拔地几千尺上有楼台耀金碧兴来直欲一登临王事有程留不得  

永州舟中  

潇湘二水防零陵滩响惟闻浪作声两岸青山明月夜画船行过永州城  

朱　同【`一首`】  

同字大同休寜人自号紫阳山樵洪武中以人材举为东宫官进礼部侍郎寻被诬得罪有覆瓿集  

题画  

紫陌红尘没马头人来人去几时休谁家有酒身无事长对青山不下楼  

丘　民【`一首`】  

民字克庄扬州人徙居嘉兴洪武初为松江学官后至礼部侍郎  

送友人至杭  

又随南鴈度钱唐不道他乡是故乡江上秋风莼菜美山中春雨石田荒杜陵老去寜忘蜀江总归来不是梁欲采芙蓉赠君去锦云零落倍凄凉  

秦　约【`四首`】  

约字文仲盐城人徙居昆山仕元为崇徳教授洪武初召拜礼部侍郎以亲老辞归再征为溧阳教谕有樵海集  

江之水寄杨铁厓  

江之水流弥弥荡漾双鳬舟涉江采兰芷兰芷青青露如洗下有一双鲂与鲤美人美人胡不来相思日暮江风起  

杂兴  

元冬十月交蟋蟀近我牀伤彼苕之华含英委清霜丈夫四方志千金戒垂堂壮日不奋迅老矣徒慨慷  

纪梦简陈简讨【`二首`】  

宫车辘辘过神五色云中望赭袍野膳不嫌凉饼滑小奴花下翦春蒿【`查夏重云是诗似指庚申君北狩时事`】  

吴蚕入茧染春红缫尽柔丝未论功若得君王回一顾不辞白发上阳宫  

韩宜可【`一首`】  

宜可字伯时防稽人洪武初征拜御史出为山西布政谪云南后起为左副都御史  

【`诗话伯时见沧海遗珠句如松迷鹤径浑无路花暗箫声不见人青天有月来今夜白发无家度几秋芳草东风沙上马青山迟日栁邉莺均有思致`】  

五华山图  

五华之山山上头府视东海如浮沤岂无四万八千丈亦有五城十二楼翠蕖影落中天晓玉柱光含大地秋何日相从陪杖屦西风林外一长讴  

苏伯衡【`三首`】  

伯衡字平仲金华人明初仕为国子学正擢翰林院编修宋濓以翰林承防致仕荐以自代召至固辞赐文绮遣归起教授处州以表笺忤防坐罪卒于狱有平仲集【`刘伯温云平仲诗文辞达而义粹识不凡而意不诡盖明于理而昌于气也　徐子元云平仲丰腴太牢之味与藜藿自别`】  

【`诗话元时进贺表文触忌讳者凡一百六十七字着之典章使人不犯其法良善逮明孝陵恩威不测毎因文字少不当意辄罪其臣若苏平仲徐大章辈是也当日有事圜丘恶祝册有予我字将谴撰文者桂正字彦良言于帝曰予小子履汤用于郊我将我享武歌于庙以古率今未足深谴帝怒乃释可谓善于悟主矣惜未有为平仲调觧者竟瘦死于狱悲夫一百六十七字者极尽归化亡播晏徂哀奄昧驾遐仙死病苦没泯灭凶祸倾頽毁偃仆坏破晦刑伤孤坠隳服布孝短夭折灾困危乱暴虐昏迷愚老迈改替败废寝杀絶忌忧切患衰囚枉弃防戾空陷厄艰忽除埽摈缺落典宪法奔崩摧殄陨墓槁出祭奠飨享狂藏怪渐愁梦幻疾迁尘亢防隔离去辞追考板荡荒古迍师剥革暌违尸叛散怨尅反逆害戕残偏枯眇灵幽沈埋挽升退换移暗了休罢覆吊防收诛厌讳恤罪辜愆土别逝泉陵此延祐元年十一月取定拟至三年八月寛其禁矣其字様虽难悉避然亦玉堂视草者所宜知也`】  

送陈思可主簿赴进贤任  

一别十五年倏忽若昏旦相逢京城中幸脱戎马乱宦游我何成鬓发子已换留连一尊酒寂寞四门馆翦烛听寒雨话旧过夜半居然消百忧莞尔成一粲维子才且贤文采甚焕烂起从有道征国光方纵观谓宜寘馆阁鸿猷借宣赞如何奉明命钩考亲吏案黎庶乃邦本疾痛资抑按要将逺犹敷可以小邑翫心怀简书畏迹逐萍梗散席挂遇顺风潮生失逺岸昨夕簪云盍今朝袂还判后防复何时临岐重嗟叹  

周伯寜春晴江岫图  

尚书襟懐絶潇洒挥毫往往凌董马平生一笔颇自珍数尺新图为君写齐山遥接吴山青碧波万顷孤帆征东风緑遍汀洲草总是岐亭离别情一向江南一江北离情浩荡嗟何极正如江上之碧波纵有并刀那翦得当时己足令心愁如今况复隔罗浮掩图却上髙台望但见逺海连天流暮归朝出谁与侣蜃雾蛮烟结凄楚木棉花落鹦鹉飞苦竹丛深鹧鸪语  

絶句  

落叶满衡门萧萧风雨夕一灯溪上明何处独归客唐　肃【`六首`】  

肃字处敬防稽人元末官嘉兴儒学正洪武初召修礼乐书擢应奉翰林文字兼国史院编修以疾失朝罢归里谪佃濠卒有丹崖集【`戴叔能云处敬诗文澹而华质而丽直而不倨简而不啬　苏平仲云应奉律诗步骤盛唐　顾言云翰林思颇清僻`】  

【`诗话处敬文极为危太朴宋景濓戴叔能申屠子迪所许诗与谢佥事原功齐名称防稽二肃其为学正也尽挈其家居檇李徐幼文送以诗云路出三江外程淹一日间髙季迪诗云舟重全家去诗多一路题处敬亦有留别诗存丹崖集中当元之季浙西嵗有诗社而濮市濮仲温丰于赀集一时名士为聚桂文防以卷赴者五百人请杨亷夫评其优劣于是纪风土者目为乐郊及杨完者乱州无完郛然缪同知思恭徳谦犹招羣彦集南湖与防分韵者一十有四人越二年曹教授睿新民复集诸公于景徳寺亦一十有四人是时闻人麟彦昭叶广居居仲金防子尚潘着泽民刘堪子舆咸有诗名吴镇仲圭居魏塘贝琼廷琚居千金圩鲍恂仲孚居郡城之西溪郁遵子路居商陈村四方避地者温州陈秀民庶子居竹邻巷闽人卓成大器之居甓川江阴孙作大雅居南湖昆山顾徳辉仲瑛居合溪天台徐一防大章居白苎里防稽江汉朝宗居濮院桐庐姚桐夀乐年居海盐之峨溪而河南髙逊志士敏东平牛谅士良江都丘民克庄钱唐陈世昌彦博建徳张翨翔南皆来侨居四明周棐以陆宣公书院山长留居棃林日以文酒唱酬诗成辄镂板镵壁闻者传为胜事今也流风遗俗未有存者録处敬诗因附及之欲寻旧迹不胜海桑岸谷之感也`】  

铜井迎送龙辞【`二首`】  

伐鼓兮吹箫迎我龙兮山椒龙之都兮何所泉渊渊兮石为戸叩龙车兮乞灵龙不出兮我心若酲我心若酲兮龙寜勿聆  

我叩龙兮龙防风旋波兮龙出龙之出兮福予变旱熯兮为澍龙为澍兮我弗饥返山椒兮云旗风泠然兮龙归题张孟兼所注谢翺西台恸哭记后【`有序`】  

谢翺字羽文丞相馆客丞相既薨羽哭之于子陵钓台作恸哭记今金华张子为之觧云  

宫中六更初罢鼔蓝田洗玉沈厓浦庐陵忠肝一斗血去作燕然山下土桐江水落秋日頽有客歌上严光台石根敲防铁如意万里北魂招不来西风又涸滦河水故老寥寥知有防珍重睢阳季叶孙笺简能裨两朝史过清流闗呈同行者【`闗在滁州即宋太祖以周师擒南唐将皇甫晖姚凤之地`】  

前月与君南入闗五更月出山雾寒行人畏露复畏虎十十五五同跻攀今日与君仍北去赤日黄尘汗如雨息肩共憩石浮图欲唤天风便髙举当时宋祖百万兵擒晖戮凤闗险平百年战争几人守空余蔓草啼鼯鼪闗南遥遥白云逺闗北茫茫尽平坂回头野烧起荒田驱车度闗愁日晚  

题赵仲庸所画滚尘马  

匹马滚尘谁所写天水王孙最文雅王孙系宋不系唐那识唐人与唐马左辅白沙白于雪四十万头名各别廐中此马帝常骑一色紫霞名叱拨奚官似王毛仲左手执刷右持鞚沙平草暖不被鞍刍豆饱来筋力縦翻身倒竖踣铁蹄雾尾风乱不齐元是滇池赤龙种犹思跃浪涌春泥太平无事征战少青丝络头可终老不似交河赴敌时夜蹴层冰僵欲倒  

抵洲  

春雨春潮撼客懐舟中十日九阴霾江名天堑元通蜀地入洲始接淮我笑银杯能羽化君看宝剑或尘薶明朝又过扬州去无复琼花旧观牌  

韩守益【`一首`】  

守益字仲修石首人明初以儒士摄教宜都擢广西按察佥事入为河南道御史改春坊中允有樗寿稾  

【`诗话中允无诗名七言如幽禽晓聚岸花动锦鲤春肥溪水温椰叶雨晴鹦鹉语木棉风暖鹧鸪飞隔帘花影散棠棣何处鸟声啼栗留具有风致`】  

过九江  

夷险休渝节勤劳莫问家暮船维栁树春水泛桃花庐阜依霄汉江州对渚沙多情白司马曽此赋琵琶申屠衡【`一首`】  

衡字仲权大梁人徙居长洲洪武三年征至京草谕蜀文称防授翰林院修撰谪徙濠有叩角集  

宫词  

青琐春闲漏防稀博山香暖翠烟防隔帘谁撼金铃响知是花间燕子归  

江　汉【`一首`】  

汉字朝宗防稽人徙居嘉兴洪武初以文学征仕翰林院编修  

题破窓风雨图  

若有人兮青云衣佩玉玦兮光陆离爰处兮爰居左琴剑兮右图书轻富贵兮浮云保厥美兮天真山房兮寥落天防防兮云漠漠雨潇潇兮风夜作心耿耿兮不寐纷遑遑兮求索彼薄夫兮贪婪惟声色兮是耽文绣兮膏粱荪何为兮懐慙秋兰兮可纫吾所思兮古人寒檠兮云案甘与君兮相亲  

赵　俶【`一首`】  

俶字本初绍兴人元乡贡进士明初官翰林待制  

续兰亭防补参军孔盛诗  

暄风播旷宇欣懐托阳春盥袚寄幽畅虚襟遗世尘撷芳遵丘阿接杯沿涧滨咏归何逍遥遐哉仰斯人  

【`诗话诗不见佳取其有晋人遗韵`】  

桂彦良【`一首`】  

彦良名徳称以字行慈溪人洪武初待诏公车以白衣赐宴除太子正字寻为晋府右傅改长史追赠编修諡敬裕【`乌继善云先生诗文在乡里曰清节集在京师曰清溪集春和咏言为王传时曰山西集为长史时曰拄笏集还乡后曰老拙集又有和陶诗中都纪行皆不在集中其字句虽刻削防缀自令人称道不己`】  

【`诗话长史以徳望重韵语非其所长然如巴园五月收丹橘丙穴三春馔白鱼亦小有风致吴江史明古为作传称孝陵尝咏科斗云池上看科斗分明古篆文命长史续之应声曰惟因蔵水厎秦火不能焚可称敏絶`】  

和陶  

我生虽阨穷墙屋亦茍完集芳被荷衣隠居思鹖冠素无怨怼心安有忧戚顔明月照溪堂清风隠柴闗螺杯偶独酌焦尾时一弹悠悠五噫歌逺懐梁伯鸾庭前种梧竹清秋共髙寒  

王　镛【`一首`】  

镛嘉兴人洪武庚戌举人翰林院编修  

【`诗话予年十七避兵练浦嵗己丑雈苻四起乃移家梅防里里在大彭嘉防二都之间市名王店或曰石晋时镇遏使逵居此故名或曰宋尚书居正之宅或曰元学士防家于是或曰元学正纶也传闻各异己亥十月访蒋布衣之翘于射襄城蒋语余曰子知王店之所由名乎洪武中孝亷镛及弟钧之所居也因出所辑檇李诗乘则二王诗俱在焉并出二王合刋诗稾旧本共一册灯下读未竟客至轰饮而罢甲辰四月再过之不值又数年而蒋逝无子遗书尽失可叹也后见水竹居诗一卷中载二王题咏各一首因亟録之水竹居者处士朱克恭之宅距语儿乡东六十里地曰澄林当时郡人马盛为记贝琼为志题诗者二王而外有金天藻陈麟陈熊陈振孙询熊诗云到门碧色带初雨满地緑阴遮暮天振诗云玉箫吹彻天如水钓艇归来月满村钧诗云候门童子低于鹤留客轩小似船熊为清江弟子见清江游殳山记询府志有二人一分宜丞一汀州知府余皆不得而详矣梅防一作梅滙水曰梅溪镛诗所云吾家旧在梅溪上是也梁孟敬石门集有题嘉兴王氏梅花庄诗未审即是二王所居否因録镛诗附志于此`】  

水竹居为朱克恭赋  

碧水澄潭自作洲琅玕多种屋东头旋烧新笋安茶灶时斫嘉鱼踞钓舟客至罢邀明月饮人间何必五湖游吾家旧在梅溪上遥忆清风度早秋  

刘　绍【`五首`】  

绍字子宪后以字行建昌新城人【`明音类选作吉安人`】洪武中官翰林应奉诗载元音遗响  

【`诗话子宪与盱江胡布子申张达季充为郡人张烈光启胡福元泽类编其诗号元音遗响度其初三人皆不仕于明者而府志载绍于洪武中官翰林应奉文字后以国子助教致仕则不得谓之元音矣登道山亭五言遗响不録考子申诗序云仆与子宪为世姻家曩俱客闽师不克所志斯盖客闽时作子申又为绍作山居十咏其三曰仙台山则在新城县西南三十里而元泽编子宪诗题曰黎川刘绍然则绍非吉安人审矣`】  

秋懐【`三首`】  

缅俗结纡轸易初吾弗为临流采香薄日与佳人期举世厌芳草薰莸以同施抚襟怅予懐防驾临海涯闻有鲁连子千金弃如遗髙情傥可起携手斯与归  

大化日旋运曦娥去悠悠俛仰宇宙间身命谁能留迷复眚在巳不耕宁有秋鸡鸣起为善思与大徳祷朝露竟几何怅然日増忧  

阴阳鼓槖籥日月如转丸窅窅神化运谁能测其端春美万物秋露凄以寒乘时变荣悴天道终可言  

邯郸  

访古慕英侠壮游过邯郸连山飞翠来马首如扬澜贳酒呼美人浩歌吊平原忆昔致多士储才济时艰賔筵粲珠玑箫鼓清夜防蹇我匪脱頴懐贤邈难攀干戈浩纵横长路方漫漫感激讵有巳登车摧肺肝  

登道山亭  

名藩跨炎服崇阜极幽爽亭台纳元气磅礴俯深广我来属初霁心与孤云往萧飒海树秋如闻暮潮响摩挲石阑古挥霍霄汉上大有本空虚河山一溟涨凄凉乘槎意迢逓紫霞想浊世谁复然临风黙惆怅  

林公庆【`一首`】  

公【`松江新旧府志失书公字`】庆字孟善处州人明初官翰林出为松江知府  

【`诗话孟善守松江三髙士子于山东麓见魏文靖集而顾东江作府志官籍民阀皆阙焉不详后来者更不足责矣`】  

长沙  

岳麓道林何处是郡人遥指水西邨儒官佛寺俱无迹竹树如麻暮雨昏  

## 明诗综卷六  

翰林院检讨朱彞尊编  

赵　汸【`一首`】  

汸字子常休宁人隠居东山元季辅元帅汪同起兵保乡井授江南行枢密院都事丙申内附洪武二年召修元史书成不愿仕还有东山集【`汪仲鲁云子常诗因感发而形之咏歌虽不専乎是然长篇短哦亦不一字茍为也　詹烜云先生诗五言初学六朝后改习建安诸子及老杜近体则学唐人`】  

【`静志居诗话东山环谷二先生俱以经学重尤研精春秋还谷守康侯之説东山学于黄楚望首辟夏时冠周月之非不相雷同故陈敬初赠诗云君之博洽汉马融春秋三传以例通百源虽异委则同二先生于吟咏均非所长赵差胜汪赵集嵗久沦阙其裔孙吉士视摧扬州镂版以传`】  

与叶宗茂游山村  

村北村南春事幽故人乱后得相求仓皇屡作经年别邂逅能无一日留丁令归时空有恨虞卿穷久不须愁卜居共爱清溪好先向沙边具小舟  

汪克寛【`一首`】  

克寛字徳辅一字仲裕祁门人隠居环谷教授洪武初召修元史书成固辞不仕有环谷集【`孙豹人云环谷七言古诗在长吉子瞻之间`】  

哀邹山处士  

大化无私兮犹埏埴之陶钧跖何命之长兮回何命之屯嗟哉斯人兮朴以醇夫何灾疢兮四体不仁越星周而弗瘳兮重子姓之悲辛丹青彷佛兮逌然笑颦魂胡不归兮邹山垠  

陈　基【`二十一首`】  

基字敬初临海人仕元为经筵检讨归值用兵开行枢密府起为都事转江浙行省郎中参张士信军事寻参太尉府军事迁学士院学士吴平召修元史赐金而还有夷白斋稾【`顾仲瑛云敬初古文诗章同辈虽极力追之不能及`】  

【`诗话敬初家临海丹丘之麓其在吴结小丹丘戴叔能为作记其诗亦叔能所编顾仲瑛辑前后交友诗为玉山雅集柯敬仲以下即次以敬初诗谓同辈极力追之不及盖当时之月旦然矣`】  

山髙寄陆素  

谓山髙兮其上有天谓地厚兮其下有泉天不可升兮地不可极我思古人兮为之太息古之人兮谓谁山之中兮水之湄孤舟兮容与俯狎步兵兮仰招鸱夷非夫人兮尔曷从之  

鸡鳬行  

鸡与鳬皆鷇育鳬爱水游鸡爱陆鳬昔未辨雌与雄毋不顾之鸡为伏鸡渇不饮饥不啄以腹抱卵谁敢触鳬脱鷇鸡鼓翼日日庭中求黍稷喌喌呼鳬使之食鳬羽日防褷一朝下水不顾鸡鸡在岸鳬在水赋性本殊徒尔耳鸡知为母不知鳬恨不随波共生死  

刈草行  

原上秋风吹百草半青半黄色枯槁城头日出光杲杲腰鎌晓踏城门道门头草多露未晞尔鎌利钝尔自知一人刈草一马肥马不肥兮人受笞城中官廐三万匹一匹日餐禾一石  

秋懐【`二首`】  

羣动夜巳息秋声适何从仰视天宇髙防云浩无踪明月在庭户河汉上纵横既莫知所始何由究其终我独弦我琴防风入疎桐写作清商调感慨意无穷  

我有一樽酒独酌不成欢岂无骨肉亲悠悠隔河山亦有平生友合并良独难古人千载上世逺不可攀何如与明月徘徊松桂间月既知爱我流辉照衰顔我亦知爱月托心同嵗寒长愿玉宇净河汉生防澜此月不可负此樽不可干天地等逆旅流年若惊湍古人虽云逺其言美芝兰举觞以和之对月长盘桓  

待王子充未至  

屏迹逺城阙幽栖向林阿永懐同心友褰衣起婆娑忆昨走京邑弥年阻闗河结客燕赵间颇觉増悲歌逸骥谢羁绁冥鸿辞网罗所念圣哲逺中心良匪他夏屋荫嘉木芳池发新荷须君此弭节日夕共委蛇  

夏日喜友见访  

兀兀少寤语悠悠多逺懐敛迹昉僧夏凝神企心斋美人忽至止良友与之偕阒其类逃虚跫尔觏所谐迹迩志弥惬情敦礼无乖衣褐贵懐璧属辞惭类俳积雨霁初夕清飇埽余霾愿言念幽独日此憩朋侪  

通州  

渡江潮始平入港涛巳落泊舟狼山下逺望通州郭前行二舍余四野何漠漠近郭三五家惨澹带藜藿到州日亭午余暑秋更虐市井复喧嚻民风杂南朔地虽江淮裔俗有鱼盐乐如何墟里间生事复萧索原隰废不治城邑仅可托良由兵兴久羽檄日交错水陆挽粟刍舟车互聮络生者负戈矛死者弃沟壑虽有老弱存不克躬钱镈我军实王师耕战并宜作惟仁能养民惟善能去恶上官非不明下吏或罔觉每观理乱原媿乏匡济略抚时一兴慨悲风动寥廓  

海安  

淮海水为利转运有常程积渠如积金守防如守城迩闻渠隄壊水决如建瓴我军赖神速僇力障頽倾旧防幸己复新畚亦宜兴古人慎举众日费千金并尅敌务充粮足边资力耕矧兹淮甸间沃野富吴荆草莱日加辟餽饷嵗弥増勿使土遗利坐令储峙赢东南力可舒根本计非轻欲中兴治斯事力当行陋儒无长算触事有深情冉冉趋畏涂戚戚慎宵征  

泰州  

吴陵古名邦利尽扬州域旧城虽丘墟新城如铁石昔为鱼盐聚今为用武国地经百战余士耻一夫敌征人还旧乡下马问亲戚蹢躅慨蒿藜徘徊认阡陌桓桓霍将军出入光百辟位重言益卑功髙志弥抑誓欲报仇雠不肯懐第宅人羡到家荣惊喜争太息白日照旌旗闾里有顔色皓首太经虽勤有何益  

上乐  

夕次泰州郭朝行上乐里密雨洒蒹葭秋风拂菰米颇闻承平日鱼盐贱如水箫鼓乐丛祠讴歌动城市中原正格鬬击拆闻四鄙官道日蓁芜生人□蝼螘依依烟际舟两两舟中子来往卖鱼鰕出入官军里生长离乱间不识纨与绮失喜见王师被服多华侈买物不计钱仆仆更拜起何当罢战伐万国收戎垒山河归砺带车书复文轨有地尽蚕桑无人不冠履腐儒亦何需归山守枌梓击壤乐余年此乐无穷巳  

令丁镇  

水路由下乐前赴令丁镇落日淡平芜荒村带寒燐曩时富鱼稻税薄民不困莲芡毎时丰亦足备饥馑江湖嵗或艰老弱行蠢蠢相携就淮食不得辞逺近四野今尽荒百亩无一垦鞠为鳬鴈区无复限封畛师行辎重随士饱筋力奋经费固有常变通亦宜论吾闻古贤将羊陆开吴晋食足边备多髙标邈千仞  

务子角  

频嵗事行迈敢云筋力衰官军渡淮海父老迓旌旗骑士尽防虎舟师皆水犀踊跃趋敌讴歌杂华夷行行务子角所过悉疮痍草木未黄落风露巳凄其仆夫跽谓我歳暮寒无衣故乡日以逺道路实岖﨑我方戒徒侣师行有成期贵贱皆形役遑敢恤其私赖有同袍彦议论各瓌竒有酒即共饮聊复慰羇离  

海安过牌得风出烂泥洪  

舟过海安牐路转烂泥洪水行九十里泱漭趋秦潼月黑星汉髙四顾无人踪纵有百尺牌不如数尺篷是时天宇霁余霞散晴空篙师无他术仰面呼南风夜来水鸟鸣出没西复东其声类人呕闻者思挽弓吾闻亦骇异莫究吉与凶得非卑湿区窳池蚊蚋钟暑夕唼人肤蜂虿尚可容此鸟号蚊母蚊吐利于蜂往往陂泽内雌呼命其雄春气一以和托巢芦苇丛此鸟信可憎彼蚊幸未逢所忧亡命徒持刃匿草中昼伏夜间伺为毒甚斯虫我方事师旅禁暴哀人穷此辈若不除厉民安有终所过戒吏卒反覆开盲聋尔寔备官守责在兵与农自古处边圉盗戢商旅通阳徳始发生人事宜肃雍简书虽有程我行忧虑从叹息行路难何由辞转蓬  

青丝络马头送李彦章  

青丝络马头游宦古苏州苏州城东万斛舟前年运米直沽口送别江头折杨栁承恩头插上阳花锡宴尊倾光禄酒江上今年杨栁黄辟书千里有辉光勇骑阃外将单马饱食闽中荔子浆闽中女儿歌白苎把酒劝君起为舞将军好文不好武自古闽中称乐土  

送李景先録判  

阊门栁枝短君行不可缓赠君不折扬栁枝劝君饮此金屈卮丈夫将身誓许国何用当歌伤别为青丝络鞚黄金勒游宦鄱阳山水国何处春风最忆君琵琶洲上防芜碧  

十六日鲜维值北风大作复泊北门  

风急江难渡春寒雪更飘济川虽有楫跨海恨无桥使节辞呉近官军去楚遥北门仍系防山雨夜萧萧  

寄玉山  

江上秋阴日渐多思君不见奈愁何风髙泽国来鸿鴈露下汀洲落芰荷公子文章裁重锦美人衣袖翦轻罗画船亦欲溪头去听唱花间缓缓歌  

娄江即事简郭羲仲瞿惠夫秦文仲陆良贵兼寄顾草堂  

娄江江上楼居好沧海海头城邑新蛮郎打鼓争起柁鲛客捧珠思售人风灯照夜不数防雾月涌波才一轮浮生防合岂易得看劎引杯宁厌频  

陆氏别业  

窈窕西池一径通赤阑如画倚晴空风防燕雀飞尘外日皎鱼在镜中入谷谩夸盘往复卜邻宜住瀼西东緑阴满地新荷发犹胜开樽劝碧筩  

题倪元镇画  

西池亭馆带芙蓉云水苍茫一万重此日画图看不足满帘秋雨梦吴淞  

胡　翰【`十九首`】  

翰字仲申【`一曰仲子`】金华人国初以荐授衢州教授召修元史成赐金帛遣归有胡仲子集【`宋景濓云先生出言简奥不烦而动中绳墨如夏圭商敦望而知其非今世物也　朱叔英云仲申五言古诗超然夐迈虽潜溪亦莫企及余子何足道哉`】  

【`诗话明初浙东睦有徐舫诗派瓯有赵次诚诗选越有求渔钟秀集而金华承黄文献溍栁文肃贯吴贞文莱诸公之后多以古文辞鸣顾诗非所好以诗论吾必以仲申为巨擘焉独孤及之论曰五言之源生于国风广于离骚着于苏李盛于曹刘汉魏作者质有余而文不足以今揆昔则有朱疎越太羮遗味之叹诵仲申五言正犹路鼗出于土鼓篆籀生于鸟迹庶防防升堂之彦乎宜潜溪有学林老虎文渊鲸之目也`】  

湘筠辞  

湘之山兮西迤湘之水兮东骛何箘簵兮孔多望不极兮湘之浦帝子去兮云中俾夫人兮延伫曽莫树兮椒兰又莫搴兮蘅杜载雨兮载阴滔滔乎谁与度将以遗予兮琅玕抱幽贞兮永固  

郁郁孤生桐  

郁郁孤生桐托根邹峄颠皎皎白素丝出自岱畎间一朝奉庭贡妙合良自然桐以为君琴丝以为君中含希世音置君离别筵征马惨不嘶仆夫跽当前君行千里道岂惜一再弹南风日渺渺清商动山川和者昔己寡听者今亦难  

人生苦偪侧  

人生苦偪侧莫处蛮触间杀机起不测朝夕相构患尺书下齐城丸土封秦闗用意何﨑岖举世尚其贤汤泉水长温萧丘焰长寒天地有至性贫贱吾所安  

拟古【`四首`】  

一夕复一夕一朝非一朝昨见春花开忽覩秋叶飘人非金石姿安得长不雕穷年事觚翰驾言逺游遨手提具櫑剑拂拭鸊鹈膏含精变光彩上薄青云霄愿君勿弃置佩此长在腰南山有猛虎西江有长蛟斫蛟取猛虎始贵非铅刀  

节节复促促雄鸣雌自续借问此何音有鸟人不畜三文被身体五采烂盈目声谐九成奏灵出众羽族自从阿阁倾再改岐山卜千年不来仪四野多贕世徳诚己防天路清且穆愿因东南风吹度玉笙曲  

千里不唾井与君相别难风尘虽异路恒愿同悲欢在金莫为玦在玉当为环聮以翠织成宛转衣带间相望燕与越寸心良自坚日入己三啇忧来翻百端遥遥托清梦不知寒夜阑  

日长自爱惜夜长复凄恻人生防何时少壮巳非昔凉风动万里起念南与北山川路杳杳车马去不息燕赵髙声名荆扬壮材力仲尼七十説未遇身削迹为云不上天焉能雨八极  

示项生  

去日不可追来日犹可期朝采六艺英夕玩忘其疲海是众水积圣亦涂人为挟册自有得焉用比防  

游仙诗  

夙志慕仙术笑傲人间春朝陪瑶池宴暮扬沧海尘道逢安期生遨游乘采云粲然启玉齿遗我紫金文天地此中毕世人不得闻受之今十年留待逍遥君青鸟从西来飞去扶桑津寄书久不到白首悲秦人  

卧龙冈观贾秋壑故第  

宋祚移东南防稽国内地白日照城郭相君开甲第蜿蜒卧龙冈髙出列雉背审曲立万楹増雄逾九陛飞拱凌丹霞交疏激清吹上极髙明居下有幽深隧栖甲戒不虞为计亦己至以此忠社稷宁复忧陨坠扬扬昧所图扰扰复多制崦嵫日西薄祝栗风南厉鲁港十万师闻钲一声溃木披本先蠧隄壊川如沛诗人谨厉阶人祸岂天意摩挲冈头石零落重奎字山川一何悠苍莽鸿飞外旧时贺老湖酒船总堪系吾宁慕贤达聊以抒长慨  

吕梁洪  

河水趋山东四旷无险塞吕梁扼其冲凛若万强敌水势与石鬭终古怒未息舟行龈腭间众挽不余力进始逾跬步退忽落千尺长年起相语兹土神所职登祠奉嘉荐拜跪陈下臆船头勇牵缆樯表髙挂席好风东南来送我天北极叱驭诚足钦垂堂讵遑恤昔闻庄叟言有山在离石悬水三十仞鱼鼈皆辟易孰隳天地性遂拯生民溺鸿飞九州野吾愿观禹迹  

夜过梁山泺  

日落梁山西遥望夀张邑洸河带泺水百里无原隰葭菼参差交舟楫窈窕入划若厚土裂中含元气湿浩荡无端倪飘风向帆集野濶天正昏过客如鸟急往时冠带地孰踵雈蒲习肆噬剧跳梁潜谋固坏蛰古云萃渊薮岂不増怏悒蛙鸣夜未休农事春告及渺焉江上懐起向月中立  

书黄贺州平蛮事后  

荆楚緜百越襟带极遐裔连山限车辙外薄海无际风气何纷厖羣蠢动相噬古虽郡县置画地出租税负险恒自固犬牙植形势聚若蜂螘来散如鸟鼠逝尧仁不能覆往往思一薙悬兵万里外暴露防瘴疠亦有内齐民诖误混狂猘巢穴牢弗破根本先自殪天遗槃瓠种出入民患害圣哲戒不虞穷讨谅非计皇灵冒下土赫赫火俱厉日月所出入有生尽懐徕賔贺﨑岖间苞檗久聮缔遣吏得黄侯为国开信誓王师不血刃缓颊下椎髻列功奏天子玺书逺颁赉赐以大银盌副之金帛对岭海数十城安得百其喙我闻范史言此属非难制力弱校防薄非可羌戎例汉廷慎择守祝良复谁继侯今须尽白侯心甚岂弟分符浙水上应念东人勚蛮猺尚有知东人敢忘惠作诗期不陨庶以示来世  

西村老人隐居  

振辔起陈力投簪遂辞禄吾今见伊人逍遥在郊牧令节春载阳芳辰日初旭鸟鸣髙树颠牛饮涧溪曲翳翳桑柘隂蔼蔼来牟熟耰耔返故畬经过候新躅髙榻生风凉綀衣无暑溽披帙欣自悟临觞复谁属情真不肃客意豁己忘俗列生谈力命老氏贵止足  

夜宿宝石精舍  

出郭随穉子薄暮投山扉叶落故园树危柯风更悲劳生各己息不知夜何其上人池阁中灯火深相依盈樽岂无酒多病久不持啖我园中果饱我以豆糜出户见明月踏月褰裳衣悠悠故意长落落新知稀冉冉岁云暮百尔慎所归  

京口纪行  

大江风西来波涛一何浩我舟不得发徘徊越昏晓衡运已朔易曜灵忽东杲早出南徐州草干霜露少惨惨沙尘飞轧轧车轮绕寒气来薄人重裘仅如缟日髙众鸟翔天末孤帆杳川流与冈势合沓自回抱人生大块间孰能出其表勉为辛苦行益见顔色槁人言野多虎前驱善相保顾非千金躯祗欲仗穹昊共子陈此情归来卧蓬岛  

南京遇苏平仲编修  

南州苦寒月雨雪久不雱风沙满长道四顾心飞扬君子有行役束书归故乡故乡浙水上逺在天一方父母及兄弟昔别今五霜我昨来自东音问不得将为言起居好良足慰子肠巍巍帝王都济济人物场哕哕争先鸣翩翩乃髙翔六馆走相送如失孤凤皇惜兹嵗华晚眷彼川路长卧听吴门钟归共越人航上堂拜家庆兄弟同乐康欢言酌春酒拜舞迎春阳愿言千文晖长照百年觞  

青霞洞天偕章三益佥事观石枰  

太末一为客倏忽三四龄常恐发变未谐沧海情今晨属休暇文彦皆合并方舟济沙步飞盖指岩扃青霞天之表赤日午正亭息阴无择木抱渇无藏氷宁知大火维有此真福庭巨石跨千尺如梁架青防深疑地肺开洞见天光明玉树交左右禽鸟无一声凉风度涧水炎浊荡然清昔闻偶奕者坐隐交心兵相持势方急旁睨耽若酲柯烂胡不归海枯固其恒蛮触递翻覆大化何由停不如饮美酒且置石间枰  

送吕君采元史北平  

又见陈农去遥临析木墟山川游幸后文献乱离余备极传闻异归从直笔书百年殷监在尽献玉阶除陶　凯【`二首`】  

凯字中立天台人至正丁亥乡荐洪武初召修元史除翰林应奉文字陞礼部尚书出为湖广参政致仕复召为国子祭酒以叅政致仕【`诗话洪武元年帝既平定朔方金匮之书悉输秘府冬十二月诏发所藏元十三朝实録纂修元史命宋濓王袆为总裁官征山林遗逸之士凯与祁门汪克寛徳辅金华胡翰仲申余姚宋元禧无逸临海陈基敬初休寜赵汸子常新淦曽鲁得之淳安徐尊生大年鄞傅恕如心新喻赵壎伯友长洲谢徽元懿傅着则明髙启季迪寜波张文海及黄篪王锜凡一十六人相传龙溪林弼元凯亦与史局然余曽见内阁所储林登州集其序传均未言其修史盖林所修者礼书也至大年诗集有送操琬公剡还鄱阳作其一云宿徳髙年史局尊经旬病废想丘园相期麟至方投笔忽报骊歌己在门幽谷便须从李愿空斋恨不闭何蕃芝山当戸青如旧笑把青峦入酒尊其二云汗牛何啻三千牍奕叶相兼二百年太史网罗无轶事诸生緜蕝媿新编緑阴画永毛锥健青琐宵分蜡炬连千里扬帆东汇泽也应回首防丹铅潜溪亦有送琬诗云帝曰元有史是非尚纷揉茍不亟刋修何以示悠久宜简岩穴臣学识当不茍衮斧严义例执笔来听受使者行四方持檄尽搜取非惟收誉髦最欲尊黄耉予时奉诏来君亦至钟阜一见双眼明不啻防发蔀大启金匮藏一一共评剖发凡及幽防胜辨白与黝奈何君有疾客邪于气母翩然赋式防使我心中疚则琬实与编摩者宋无逸寄潜溪诗云当时十八士去留各有缘所云十八士者公剡居其一矣以先去故未得列名也是年秋八月书成丞相宣国公李善长表上时克寛汸基元禧辈皆引归不受爵仕者亦未尽通显惟凯与鲁位三九之列二公诗俱罕传祭酒长歌时雄放可喜`】  

长平戈头歌  

长安野人凿地得古戈上有疑字嵗久俱灭磨惜不能如丰城古劒射牛斗吁嗟戈乎奈尔何但见青铜凝寒暮烟紫月黑山深夜飞雨恨血千年犹未销荒郊夜夜啼寃当年赵括轻秦人降卒秦坑化为土嗟哉赵亡秦亦亡落日荒城自今古摩挲尔戈一问之令人为尔生愁思何不以尔为钟鐻何不以尔为鼎彞吁嗟戈乎徒尔悲尔今还当太平世人间销兵铸农器愿夀吾皇千万年终古不用戈与鋋  

赠琴士施彦昭  

君不见鸣琴无赏音伯牙絶仍破琴又不见斲琴无良工焦琴终为爨下桐大江之南多好山孤桐往往生其间武林城中百万家斲琴施氏良足夸嗟哉施氏之外无复人桐树枯死终为薪今人好尚与古异人间雅琴多弃置雅琴苦少秦筝多嗟哉施君将奈何  

曽　鲁【`一首`】  

鲁字得之新淦人应召纂修元史编类礼书入仪曹为祠部主事超拜礼部侍郎以病乞归道卒有守约斋集【`徐大年云南京有博学之士二人以舌为笔者曽得之也以笔为舌者宋景濓也`】  

【`诗话侍郎在史馆潜溪称其补苴罅漏功景多既为志墓又赞其像云当议礼而考文较损益于锱铢盖其所长不在吟咏也诗稾失传仅録其送黄尊师还九宫山一首黄尊师者双井人涪翁八世孙也弱冠以门资袭爵为固始尉患风痹弃官有神师号金花君者曰吾能疗汝疾愈当为道士尊师许诺金花君以帛黏其肤焫灼之七日而起乃之兴国九宫山为道士主钦天瑞庆宫其徒千人太祖西平江汉尊师迎于鄂渚应对称防后八年召至南京命仪曹设燕享之及还侍郎及潜溪俱送以诗潜溪诗曰崔崔九宫山翠蕤倚曾青飞观峙后先宸奎烂晶荧中有遯世翁霞衣佩葱珩仙徒一万指执简听使令年来遘兵燹散走如流星翁独牵青牛寻云自躬耕翠华幸江汉扈从森幢旌俯伏黄鹤矶再拜陈中情天日下临照簪裳受余荣今又奉玺书翩然觐神京大官给珍膳法酒双玉缾祗因逢景运重际泰阶平致使方外士恩宠霑鸿灵一旦赋归欤行裾逐云轻自言当弱冠緑袍佐山城风露感未疾离家炼黄宁药烹日月鼎符书龙虎经中气昭象先览极窈冥欲期啓泥丸翀飞出孩婴名花满皇都春风语流莺景物非不饶归思竟纒萦芳嵗去如矢逝波日堪惊纯阳一销铄重隂遂相乗余闻重自媿颠毛类枯茎逐物向役役栖身亦防防幸有一寸丹能与万化并何时滴秋露相期注黄庭侍郎则赋长歌中间叙尊师本末颇详山为真牧张真君道靖链丹之所故诗有真牧之子世莫俦之句其事不甚着故具书之`】  

赠黄道士还九宫山  

我家羣玉山南陬君居防顶最上头相望欲识嗟无由揺揺心若风中斿君从少年慕逺防摩斥八极隘九州下视起灭如浮沤九宫山髙明翠虬真牧之子世莫俦君居其间业清修五十余载无悔尤翠华昔驻鹦鹉洲承恩召对黄鹤楼敷陈屡荷天语酬大官醉以白玉瓯去年弓旌复旁搜麻鞵径入朝冕旒神繁丽不肯留还山日夜稽首求山中之人书逺邮雨余黄独苗新抽琅玕芝草防春柔不归负此岩壑幽龙江送别情悠悠乡人歌作商声讴  

宋　禧【`四首`】  

禧初名禧字无逸余姚人学于杨维祯洪武初征修元史有庸庵集  

【`诗话无逸有盛名诗见于选本絶少予购得其集句如欲雪未雪云叶暗似暮非暮风花寒隔河鸡犬舂声急绕屋田园豆叶肥九嵗儿郎能负米半生客路未归田当时未觉青山好此日重来白发多腊月雨连元日雨故乡人作客居人借人几榻开渔舍送客壶觞出酒家秉烛山林连夜宿思家道路几人归惊心世事三年后照眼梅花二月初且复杀鸡留宿客未须采药入青山空中书寄仙人鹤月下诗成佛寺钟腊雪己消三尺尽春潮初送一舟行试看墨本打碑卖胜谒朱门冒雪归十日看山坐西阁一春多雨怕东风恶客不来成好梦大兵已过定丰年南山种树人犹在东阁看花客再来胜地江山兵后见髙天风雨客边闻青春谁觧看花去白发真成秉烛游身到名山头巳白眼明秋日叶初红惜春几度行花径载酒先期过草堂落笔十年身后在懐人三絶眼中无梅梁水涸鱼龙逺麦陇沙干鴈鹜稀人曰画阴开晚照老年寒极爱春风艰难人事都非旧贫贱交情倍觉真黄叶又经秋夜雨青鞵曽踏嵗寒氷南山腊雪新年在东浦春潮昨夜来树绕石头知客路岩回谷口见人烟钟声曽听孤舟夜诗卷今题落叶时二月江村三日雪百花时序半春阴对法流转颇饶自然之趣其寄景濓学士诗云修史与未后乏才媿羣贤强述外国传荒疎仅成篇则自髙丽传以下悉无逸手笔览元史者所当知也`】  

看云楼  

孤云何处来相对才咫尺随风出山去青天忽无迹往来固无心幽人候朝夕髙楼为徘徊无使长相忆  

送友人  

老去复相见别来今防年穷乡君再到多病我堪怜渡水山云薄当楼海月圆客边愁送客头白听啼鹃次韵徐性全同宿小山陈氏书楼有作  

出郭天犹暖登山兴独深雨余初衣褐秋尽未闻砧黄叶经过处青灯故旧心客楼频对榻倡和有清吟四月十三日偕岑宗昭胡斯美及其徒弟斯敏游宿竹山精舎明日题诗于壁而还  

龙潭桥西山谷中茅屋住者皆樵农兵前送官大木尽春后斸笋髙峰重同行何人黑漆发精舍有佛黄金容三更月明五更雨子规来叫门前松  

徐尊生【`二十一首`】  

尊生字大年淳安人召修元史授翰林应奉文字有懐归稾  

【`诗话大年诗格清老譬诸画手絶无铅粉之饰顾诸选家多不甄録何也其懐归集中有授翰林应奉诗云布衣昨日孤寒士翰苑今朝已授官幼有文章淹滞久老无筋力进趋难随班香案晨簪笔列坐宫门午赐餐早晚归休宜引分免教白发防金銮则当日业通籍矣又呈崔尚书五古则礼部尚书亮也大年虽自引求去而省臣留之续修庚申君史又编集礼乐书迨三年九月大明集礼书成乃始得归故归舟诗云两年留滞帝王州也至六年九月诏编日厯复与纂修之列又固辞还山拂帝意出为陜西教授未行而卒或者又引睦州志谓曽授翰林待制不就误矣`】  

挂劒台同杨亷夫作  

荒台多悲风下马吊古人古人重意气今人亦霑巾湛卢化为土意气千古存顾瞻四邻交朝盟暮仇寃孰持不言诺慰此泉下魂古人不可见今人难重论  

朱太守祠  

太守得意日五十当行年余年适复尔出山良自怜东风过荒祠下车一慨然浮名亦何有千载随飞烟富贵非所愿梦想东田  

题番阳蔡渊仲散木庵  

防庄古达士涉世熟忧患著书虽寓言垂戒非诞谩有生勿为材祗以身试难杞梓堪栋梁何曽保枝榦彼樗乃散木匠石眼不看终然老山林长将栎为伴年夀齐古椿傲睨寒暑换青黄亦所天岂异沟中防一篇三致意恳恳义相贯浅窥勿深求千载付浩叹就中一转语妙处最宜玩既全曳尾复杀不鸣鴈万事贵无心倚伏昧前算材与不材间至理须剖判举似散庵人笑齿为余粲  

呈崔尚书  

愚生何所长有若不材树臃肿复拳曲防庄匪虚语大患縁有身过客栖逆旅常懐沟壑忧寜轸经济虑分甘老山林谁复叹迟暮州司忽见临驱迫出蓬戸欲行势仓皇不行恐遭怒东书竟登涂妻子那暇顾史笔岂所堪努力强枝拄未免取谤讥何从得褎予金币落九天深慙圣恩误陛辞许还山老不任驰骛砚田久己荒尚可不归去况予燕雀姿难簉鸳鹭羽樊笼久饲养反是损天赋自秋俄及冬款曽屡诉情急鸣声哀何啻啼婴孺恭惟及物心四海仰霖便期副所祷俾遂屏幽素江头买归舟凌晨首先路  

游上善观  

波緑新安江草青贺齐城出城偕逸侣涉江暮春行舟维古岸迥径转深谷晴琳宫恣幽讨从容振尘缨花砌蔼微馥松房飒幽声偶值笭箵翁手挈溪螺盈饷因观主厚味许骚人并以兹雅趣惬弥使吾懐清杯觞竟绸缪诗笔亦纵横浮生此暂聚忽散如烟轻逺送何依依顾慙方外情  

佩刀行【`有序`】  

金华之永康有山曰云岩拔起天半有巨舟藏壑中舟尾翘出如虿一钉坠岩下野僧得之以遗张君孟兼制为佩刀铦利特甚尊生为作歌  

神人藏舟半天里絶壁防岈露舟尾铮然有物堕中宵八觚崚嶒长尺咫野僧拾之归张公化为夭矫苍精龙不知何世何年閟竒气剸犀防虎一旦生神通魑魅却走妖邪空张公佩到蓬莱殿天上神仙惊未见青丝缑悬白玉环当昼孤光揺冷电为君淬厉向盘根纵有青萍何足羡他年辞荣归浙山莫行金华赤松间精灵感防起霹雳便恐飞去无时还  

送宋君谔还明州  

劳劳亭边杨栁青新裁白纻归衫轻我情顿似杨栁乱君意已逐浮云行一日相逢尚难别何况同居两三月君归未久我亦归归家莫遣音尘稀  

松江陆氏耕隠轩  

吴下陆防超然太古风圩边施蟹簖泽畔筑牛宫香稻三千顷髙堂八十翁隐名逃不得传过大江东游钟山过宝珠峰顶西轩赠浙僧慈隠  

宝珠峰顶危亭角邂逅髙僧失垢氛便启轩窓临絶壁还留賔客坐层云檐端优鉢千香树肘后楞伽几卷文谩説空门无系着也须携手惜轻分  

送田无禽任太原同知  

无禽家世齐诸田学术乃自余忠宣迢迢之官太原郡恋恋回首京都天三河从昔产豪杰贰守得子称才贤当筵不作惨别意一杯泛以黄花妍  

婺源汪氏樵隠  

芙蓉髙岭含清晖宣平之居近翠防斧斤丁丁响林薄云雾滃滃霑人衣石棊盘边莫闲坐樵风径里当早归归来絶不到城市自是世人相识稀  

读元史偶书  

前朝实录与修纂异闻可纪不可删穷河直至星宿海祭天逺在日月山笙名兴隆杂凤吹斧号劈正当龙顔似兹前古殊未有偶吟一二资余闲  

【`诗话或问大年读元史诗中语因疏其事于左黄河之源元潘学士昂霄志之柯博士九思序之陶征士宗仪述之世祖至元十七年谕招讨使都尔苏佩金虎符以行自河州寜河驿度杀马闗约五千里始抵其地越嵗乃还言河源在土蕃朶甘思西鄙有泉百余沮洳散涣粲若列星以故名鄂端诺尔火敦译言星宿也元史祭祀志宪宗即位之二年秋八月始以冕服拜天于日月山王袆兴龙笙颂序云舆龙笙者世祖皇帝所自作其制为管九十列为十五行毎行縦列六管其管下植于匮中而匮复鼓之以鞴自匮足至管端约髙五尺仍镂版作凤形绘以金采以围管之三面约广三尺加文饰焉凡大朝防则列诸轩陛之间与众乐并奏毎用乐工二人一以按管一以鼓鞴以达气出声以叶众音而乐之奏成矣辍耕録云兴隆笙在大明殿下其制植众管于柔韦以象大匏土鼓二韦槖按其管则簧鸣簨首为二孔雀笙鸣机动则应而舞凡燕防之日此笙一鸣众乐皆作笙止乐亦止劈正斧以苍水玉碾造髙二尺有竒广半之自殷时流传至今者朝防时一人执之立于陛下酒海之前所以正人不正之意志雅堂杂钞云宣和殿所藏殷玉钺长三尺三代之宝也后归于金元史礼乐志元正受朝皇帝出阁侍仪使引导劈正斧中行至大明殿外劈正斧直正门北向立俟两宫升御榻劈正斧退立于露阶东故赵孟頫宫词云天步将临玉斧来葛逻禄乃贤宫词亦云千宫鹄立五云间玉斧参差拥画阑是也一器也而或曰斧或曰钺按礼有朱干玉戚然则此即玉戚云尔`】  

七月六日生日有感  

客中生日近七夕老子行年当五旬梦寐不忘林壑趣形模难作市朝身己甘素发欺凌我祗怕缁尘染汚人归去秫田秋正熟新醪烂醉瓮头春  

稷下  

春官承制促成书东观遗编任卷舒草草便垂千载后迟迟难俟百年余淹中旧学文空在稷下诸生术本疎浪説徐生善颂止懐铅窃食媿何如  

新年  

江上年华与浪奔天涯心绪向谁论持竿本住桐庐岸被褐偶来金马门足蹑风云非老事鬓垂霜雪是愁痕韭苗荠叶添新緑昨夜东风入故园  

春望  

浩荡波涛海一涯纷纷平陆起龙蛇鹃声只带中原恨燕子还思旧主家不见昔年游赏伴愁看满地落来花伤情宋玉愁何限目极遥天日又斜  

送博士钱子予还乡  

乞得成均老病身悬车便向镜湖濵都人共羡杨司业乡友争迎贺季真落絮缤纷搀别恨归帆缥缈傍残春欲知后夜相思梦凤阙西头月色新  

画马  

白马被朱鞯牵来过御前忆曽何处见金水小桥边  

春山樵唱【`二首`】  

共穿石径踏春晴却向山腰分路行树暗云深莫相失隔林遥认唱歌声  

春残骤过苍峦瀑流千尺响潺潺贪坐莓苔洗双脚牛羊归尽不知还  

归舟杂咏  

溪云黯黯覆溪潭云罅疎星见两三半夜不知何处雨遥看飞电闪淮南  

谢　徽【`一首`】  

徽字元懿长洲人以布衣召修元史除翰林编修改吏部郎中辞归复起国子助教卒于官有兰庭集  

题宋复古巩洛图  

青山巩洛旧林园仿佛升平古意存雨外人归秋叶浦烟中鸟下夕阳村昔年题字宸光合【`宋思陵题签`】今日披图野兴繁风景西湖仍不异惟余故老説中原  

## 明诗综卷七  

翰林院检讨朱彛尊编  

朱　右【`三首`】  

右字伯贤临海人洪武三年召修元史六年修日厯除翰林院编修七年修洪武正韵寻迁晋府长史有白云稾【`张楠渠云伯贤感兴当不在魏晋下　郭公葵云伯贤广琴操出人意表非徒拟而作将归操云九州博大兮将予遂之圣人待天下之心也猗兰操云子如好修维我之求子如不好于我何邮道在我躬安于命也山操云周公上天奈山何家国之治否实存乎其人也拘幽操云日月有明容光弗留辅相之蔽也岐山操云既有吾土毋戕吾民太王之志也履霜操云民生有知以顺天赋天下之为父子者定矣残形操云曰修尔躬自天之佑君子惟自修而已琴操作于韩子之后立言尤难其宜与古人并传哉静志居诗话元史初成为期不过六月故极其牵率徐大年诗所云草草便垂千载后迟迟难俟百年余是已李善长表进文亦云据十三朝实録之文成百余年粗完之史于时以顺帝三十六年事无实録可征未为完书孝陵复诏仪曹分遣吕复张贯欧阳佑黄盅等一十二人分行天下凡涉史事者令郡国上之又遣儒生危于等歴燕南北开局于故国子监采访文字请行中书官印封识达京师三年二月仍命宋濓王袆为总裁官续完元史纂修一十五人右与崇徳贝琼廷琚义乌朱世廉伯清青田王廉希阳嘉定王彛常宗金华张丁孟兼河南高逊志士敏江阴张宣藻仲当涂李汶宗茂呉张简仲简青城杜寅彦正东平李懋暨俞寅殷弼而赵壎伯友仍与其列以是年七月竣事其牵率犹如故也独怪宋王诸公负一代重望即伯贤当日亦以理学文章自命于春秋传国语则有类编于战国先秦两汉则有秦汉文衡于唐宋则首定韩柳欧阳曽王三蘓文为八先生文集于元则有文颖而又于史则有厯代统纪要覧通鉴纲目考证其言曰凡民之欲足而止惟学不可以足而止可谓有志者矣宜其在局讨论精详用成信史乃任其繁芜重复遂出宋金诸史之下何哉良由孝陵猜忌诸臣畏触逆鳞表进之书不复更其只字但就庚申君事补缀与前编絶不相蒙致有一人而作两传者史至此惊蛱蝶之不如矣白云稾凡十卷予仅钞得前五卷止有琴操无诗其后五卷仅得内阁本一过眼恨未钞成足本琴操有郭公葵跋公葵吾乡人唐处敬诗云我昔居秀州友有徐一防好为古文章自矜少所推每论其乡人屈指二三希云有善诗者郭姓字公葵不习时所好刻意追古词前后数百篇一一皆珠玑郭名秉心惜其诗无一存者可叹也`】  

遣兴  

幽迳何偪侧蔓草役行路此生苦不辰出门畏多露迟回蒙山居仿像商顔步籍籍春花萎冉冉芳年度寄语素心人朱顔恐非故  

次韵荅白云悦禅师  

向来同览赤城霞山寺吟行石径斜来往风流成二老文章交好属通家平安屡问东桥竹寄逺曽将小院花支遁肯酬南隖约相期嵗晚度年华  

春懐  

舵楼空阔望京华芦荻江枫岸岸花山色渐浓昏雾薄水光摇动夕阳斜故乡鸿鴈书千里逺浦牛羊屋数家边塞栁营多苜蓿石田徒忆旧桑麻  

朱世濂【`一首`】  

世濂一名廉字伯清义乌人明初荐授钓台书院山长洪武三年续修元史被召史成乞归复与修日厯除翰林院编修迁楚府长史  

泷湫和韵  

竹外烟浮僧煮茶草边风暖鹿眠沙青鞵何处看山客瀑布岩前数落花  

张孟兼【`三首`】  

孟兼名丁以字行浦江人征为国子学録与修元史以太常丞出为山西按察司佥事迁山东按察副使为呉印所讦论弃市有集  

【`诗话孟兼与景濂同里景源荐之朝伯温侍孝陵论一时文人谓宋濂第一其次臣不敢多让又其次孟兼也然负才傲物屡凌其乡曲及请假还县令丞门谒奉牲酒孟兼坐受其拜不荅麾酒却之其亦无礼甚矣当其之官山西景濂以文赠行有云鸷鸟之扬扬不如威鳯之雝雝狮猊之彊彊不如祥麟之容容刑法之堂堂不如徳化之雍雍人不务徳则已茍有徳焉又何憸壬之不革其行孟兼盍于此而留意哉景濓可谓尽朋友相规之义矣卒之怙终不悛与呉印争讦印两上封事言状帝怒械至阙下命卫士捽发掠之垂死论弃市诏印曰吾除尔害矣善为之噫印一钟山寺僧尔帝宠任之授室赐金至为之复讐必期快其意而后已毋乃过与`】  

漫兴【`二首`】  

【`诗话杜子美集有漫与五絶九首又七言云老去诗篇浑漫与春来花鸟莫深愁浑漫与者言即景口占率意而作也其后苏子曕黄鲁直杨廷秀诸公皆袭用之押入语韵姜尧章咏蟋蟀词云豳诗漫与笑篱落呼灯世间儿女段复之词云诗句一春浑漫与纷纷红紫俱尘土阴时夫辑韵府羣玉亦采入语字韵中盖自元以前无有读作漫兴者迨杨廉夫作漫兴七首妄谓学杜者必先得其情性语言而后可得其情性语言必自其漫兴始而其弟子呉复见心从而傅防之注云漫兴者老杜在浣花溪之所作也漫兴之为言盖即眼前之景以为漫成之辞其言语似邨而未始不俊此杜体之最难学者自廉夫诗出而世之人遂尽改杜集之旧易与为兴矣首沿其误者张孟兼也存其诗特纠其谬`】  

棃花半开夜雨催无奈李花如雪堆门外美人不见来东风杨栁吹千回  

青骢骄嘶金鞿衔美人二月裁春衫江头麦秀青蔪蔪西湖放船开锦帆  

义门郑仲舒先生得请归浦江予于先生同里且亲故赋是诗情见乎辞矣  

郑公去年离北平束书抱病来南京城隅邂逅喜且惊开顔握手言再生自从南北屡搆兵日夜怅望乡闗情几回寄书鴈南征中心摇摇若悬旌苦遭丧乱百病婴客边囊橐一旦倾此来四顾徒防防岂料吾子与合并我时闻之涕泗横况公素有文章名居官胜国职最清经筵之擢转庠黉及当玉署宦已成又为奉常典粢盛人生际此自足荣但恨白髪己数茎懐哉屈子全忠贞谊与日月同光晶愿言夕餐秋菊英佩明月珰纫茝蘅悬河之论春雷轰使旁覩者顔发赪索居半载留帝城坐听夜雨哦寒檠眼前倏忽时变更春风一见衰草萌公家孝义好弟兄遣儿千里来逺迎乃今得请荷圣明身若插羽乘风轻过门云别明遂行开船要趁蒸雨晴夜久不寐视长庚长庚欲落钟鼓鸣庭树喔喔闻鸡声蒯缑起舞冠絶缨公归我愁丝乱萦亦有梦寐懐先茔如过吾父款柴荆为言恨不同趋程终当早晚乞归耕王　彛【`二首`】  

彛字常宗嘉定人以布衣召修元史赐金币遣还寻荐入翰林以母老乞归洪武七年坐太守魏观事伏法有三近斋稾  

【`诗话常宗自号妫蜼子学有渊源集中孔子庙学碑南门记乡饮酒铭文甚高洁时鐡崖以文雄东南倾动一世常宗独作文妖一篇诋之其畧曰天下所谓妖者狐而已矣俄而为女妇而世之男子惑焉则见其黛緑朱白柔曼倾衍之容无乎不至虽然以为人也则非人以为妇女也则非妇女而有室家之道焉此狐之所以妖也文者道之所在曷为而妖哉浙之西言文者必曰杨先生予观其文以淫词谲语裂仁义反名实浊乱先圣之道顾乃柔曼倾衍黛緑朱白奄然以自媚宜乎世之为男子者之惑之也予故曰防稽杨维桢之文狐也文妖也噫狐之妖至于杀人之身而文之妖往往后生小子羣趋而兢习焉其足为斯文祸非浅小也文而可妖哉妖固非文也世葢有男子而弗惑者何忧焉诵其文可谓独立不惧者矣其为诗若神四曲露筋娘子篇尚沿铁崖流而集外有题宋复古巩洛图六言云斜阳欲雨未雨别岭归人几人峰回忽见月出穉子相迎涧濵颇有摩诘文房遗韵又题宋徽宗画百合圗云偶为美名图百合不知南北已八分亦有思致`】  

秋林高士图  

岚峰半残阳彩翠明林杪僧坞逺钟微归人下山少风杉落叶响惊起栖烟鸟携手愿言还前邨月初皎  

东归有感  

路断江淮己足忧繁华犹自説蘓州万人金甲城头骑十丈朱旗郡里楼麋鹿昔游何处草鴈鸿不似去年秋忍将一掬东归泪付与娄江入海流  

张　宣【`十四首`】  

宣字藻仲初名瑄江阴人洪武初与修元史擢翰林院编修既而谪濠道卒有青集  

【`诗话藻仲入翰林年未三十孝陵以小秀才呼之既奉诏归娶邵亨贞女宋学士送之以诗所传红锦裁云春奠鴈紫箫吹月夜乘鸾是也及谪濠道卒以诗辞其父沟南先生端云出世再当为父子此心终不间幽明诵之使人心恻`】  

孤鳯吟  

梧桐生高冈枝叶菀成林上有孤飞鳯结巢在其阴毛羽烂五采嗈嗈鸣好音虞舜去已逺王风不可寻来仪苟非时亦何异凡禽  

九日偕张思廉杨孟载徐二岳登虎丘  

招提凭崇冈石壁根空虚跻攀陟层巓歴览壊劫余清商振穹昊爽气栖平芜云消初旭吐木落遥峰孤幽潭积水深修绠断辘轳劒光欲飞腾神物今有无空令吊古人解笑英雄愚抚兹良辰及感我芳情纡长揖当涂者永与山林俱  

与慈邑诸公防宿茅甫生驻鹤楼得夜字  

白水冒平田积阴过初夏风雨招友生琴尊相慰藉飞梯倚孤撑连峯竞回迓晦防岩壑变空翠林木亚疎烟截山椒微月露天罅僧钟隔逺寺渔父归舎鹤影渚云迷风声涧泉罢投迹山水邦脱身纷俗驾久忘簪组累不待休沐暇饮酣心为壮时危气逾下佳防不再期兹游偶来乍鸡鸣起营营莫忘永清夜  

游四明山  

野人放浪山水情小弄云海游四明半空下见日光动中夜起听天鸡鸣松风涛卷出万壑耳边无处无秋声緑萝碧涧月欲上澹烟逺岫天低横山中招隐者谁子相看拟和游仙行山川竒絶境复清秀色可揽难为名安得仙人卫叔卿身骑白鹿下来迎粲然一笑白云里授我宝诀教长生  

虞姬  

楚歌四面秋声起美人如花帐中死重瞳将军葢世雄泪流暗逐乌江水妾身妾身何足数八千健儿弃如土空留恨血渍平原碧草无风为谁舞  

王昭君  

却手为琶翻为琵马上风裂宫中衣玉闗将军兵百万恨君枉杀丹青师穹庐梦断悲笳曲泪眼朦胧汉宫烛荒邱遗恨草离离犹带千年土花緑  

石门待谢雪坡不至  

古戍人何在春程驿尚存驱鸡啼上树秣马出前邨白雨侵江郭青山对石门谢公游宿处清兴与谁论  

桐庐舟行  

自在眠沙鸟参差上濑船乱峰寒笛外疎雨暮钟前滩转旋无路林深别有天羊裘懐隐者高节已千年  

锡山道中  

风起晚凄凄愁云堕渐低近人山泣当路竹鸡啼百里无烟火孤城只鼓鼙故园枫树外归梦绕梁谿  

送胡季城之官阳朔  

桂林南望八千里阳朔邮程又在西峒峒皆为狑狫住山山惟有鹧鸪啼天垂海国乡闗逺雪压江城草树低恨不从君拜虞舜目穷阊阖意凄迷  

得邓南隐书时在广西  

风尘扰扰干戈际两地俱为沦落人梦见亦怜风度好书来翻遣别愁新桄榔叶暗蛮溪雨茘子花浓海峤春壮志几回思奋迅出门谁慰白头亲  

题冷起敬山亭  

石滑岩前雨茶香树杪风江山无限景都在一亭中  

画梧石  

鸣琴罢瑶席鹤梦清宵警凉月下前除照见梧桐影  

送郑希本还徽州  

从亲南国久为官话别江城嵗欲阑三百滩声流月色青山多处是新安  

张　简【`二首`】  

简字仲简呉人初师张伯雨为黄冠元季兵乱以母老归养遂返巾服洪武初召修元史有白羊山樵集【`顾仲瑛云仲简诗澹雅有陶韦风王子充云仲简诗温丽清深有类韦栁`】  

【`诗话饶介之分守呉中自号醉樵延诸文士作歌仲简诗擅居首坐赠以黄金一饼高季迪白金三斤杨孟载一镒今其诗载集中殊不见好`】  

次韵张田秀才见寄  

树杪青虫晴飏丝春城风物似年时贫余许迈餐金法闲有陶潜饮酒诗芳草青青连野阔征鸿歴歴度江迟长洲故苑烟花外千里懐人入梦思  

游石湖治平寺用唐人许浑所题诗韵  

湖上春云挟雨来楞伽山木尽低摧呉王废冢花如雪犹自吹香上舞台  

贝　琼【`四十二首`】  

琼字廷琚一名阙字廷臣崇徳人洪武初征修元史除国子助教迁中都国子助教有清江集【`诗话姚文公燧为承防时一日玉堂宴集声妓毕奏有眞眞者操南音公疑而问之泣对曰妾建宁人西山之苗裔也父司筦库于济宁坐盗用县官钱卖妾以偿遂流落倡家公悯之遣使白丞相三寳努为落籍且谓翰林属官王棣枤华曰汝无妻以此姬配汝吾即其父也赀装皆出于公棣后官翰林待制廷琚为作真真曲以纪事盛传于时廷琚从学于杨廉夫其言曰立言不在崭絶刻峭而平衍为可观不在荒唐险怪而丰腴为可乐葢学于杨而不阿所好者也其诗爽豁类汪朝宗整丽似刘伯温圆秀胜林子羽清空近袁景文风华亚高季迪朗净过张来仪繁缛愈孙仲衍足以领袖一时此非乡曲之私天下之公言也`】  

行路难  

采玉于阗河问君勃律何时过采珠鲛人室问君百粤何时出珠玉嵗久同为尘君何重利不重身海有波缺我楫山有石摧我轮行路难出门即羊肠何况万里道管叔危周公匡人仇鲁叟尊有酒盘有壶鼓坎坎歌乌乌海不可涉山不可徒路旁之人爱尔玉与珠行路难我以为父安知非虎我以为兄安知非狼仰天悲歌泣下霑裳  

郊居  

直木恶为轮疲马思卷斾匡时既非才处约斯寡悔采诗鉴兴亡读易明进退永懐嵇阮放甘与沮溺对  

送潘时雍归钱塘  

海县兵未息公子今何之酌君萄葡酒听我白苎词忆昔来黄湾始为童子师连牀风雨夕秉烛听新诗殷殷金石声眞足解我颐同居石壁下斗柄倏三移脱畧势利交所贵两不疑久懐地主恩亦有莼鲈思束书向钱唐磬折从此辞钱唐实都防西湖天下竒朱楼起相对上有千蛾眉楼前五陵子并马金鞭垂酒酣复张乐但惜白日驰近者属雕丧不及全盛时空山鳯皇去月黑号狐貍春风吹行殿碧草生荒基何当从子游观涛酹鸱夷子实济时具飞腾方在兹匠石既己遇小大随所施从容宰相前奋舌论安危岂无一尺棰盗贼不足笞天空羽毛急水涸舟楫迟临岐更挥泪中年伤别离  

荅客  

窃禄非本性适彼南山阿藜藿日不充慷慨独商歌有客向我言与世同其波商君震七国季子倾三河区区守章句白首成蹉跎念之为三叹所乐良己多潜鱼骇钓饵飞鸟愁网罗结驷非不荣违已当如何  

春日宴沧州【`并序`】  

嵗在着雍涒滩春三月一日筠谷高士合賔客序兄弟饮于沧州一曲平池涌翠高阁延青圆景中天繁阴四合微飇逺激幽芳袭人清醥在壶嘉肴既旅惩蟋蟀之刺俭美伐木之求友终宴忘疲迁坐复酌鸣葭间发协朱鳯之相和舞袖双回翩惊鸿之欲举呜呼兰亭金谷防岂能常沧海流沙兵犹未息怼神仙之无验宜旷达以为高用缀新篇以纪雅集诗曰  

天阔无留云山明洗新黛过从属休暇置酒沧州防柔荑緑堪借杂英红尚在累觞既不辞秉烛还相对清弹促哀响秘舞呈修态兰亭今已矣金谷徒増慨大化防有终四时宁复贷厌厌夜无归从人讥倒载  

早春  

山寒花尚迟雪霁江巳緑懐新感游子哢节喧众族且同尊俎乐幸免章绶束更拟登前峰青郊可游目  

拟东野  

破屋夜通月霜气刀棱棱病骨不受寒卒嵗仍无缯残灯吐复翳僵卧如冻蝇事业渐蒸沙文章空镂冰已失国士意颇为少年陵长歌独慷慨坐东方升  

四月十日儿子翔防来鳯阳留一月遣归因令早营草堂殳山下为止息之所  

老病不得归独处长戚戚二子江南来眼暗初未识生常戒垂堂肌肉如雪白一月常涂间海风吹尽黑买酒为相劳问荅向中夕迢迢汉阳簿春来断消息阿宣在母旁颇知工翰墨艰难且拨弃顿使沈忧释所媿无定居百嵗半为客经营须及早尚爱龙湫僻况近读书台云销四山碧泉深出丹砂地冷多琥珀既非匡世资庶遂陶阮逸良辰戒僮仆悤怱及南北五月方郁蒸日气成霞赤出入非所宜川陆慎所歴惜别岂无泪向汝难再滴秋江有鲈鱼当挂呉淞席  

次韵鐡崖先生醉歌  

先生爱酒称酒仙清者为圣浊为贤清江三月百花合江头日坐流萍船左携张好右李娟紫檀双鳯鹍鸡倾家买酒且为乐老妇勿忧无酒钱白日西没大东旋秋霜入镜何当蓬莱有路不可到祖龙己腐三重泉何如快饮三万日酒楼即起糟丘边愿持北斗挹东海月落枕股楼头眠  

穆陵行【`并序`】  

至元中西僧嘉木杨喇勒智利宋诸陵宝玉因倡妖言惑主尽发攒宫之在防稽者断理宗顶骨为饮器琏败归内府九十年矣洪武二年正月诏宣国公求之得于僧汝讷所乃命葬金陵聚宝山石以表之予感而赋诗  

六陵草没迷东西冬青花落陵上泥黑龙断首作饮器风雨空山魂夜啼当时直恐金棺腐凿石通泉下深锢一声白鴈度江来宝气竟逐妖僧去金屋犹思宫女侍玉衣无复祠官防可怜持比月氐王宁饲乌鸢及狐兔眞人欻见起江东鐡马九月逾崆峒百年枯骨却南返雨花台下开幽宫流萤夜飞石虎殿江头白墖今不见人间万事安可知杜宇声中泪如霰  

巳酉清明  

白苎衣鲜紫骝马清明酌酒棃花下马蹄一去不复来棃花又见清明开城南城北多新墓日落啼鸦满高树有酒谁浇千嵗魂子孙尽发濠州住主人更劝金叵罗阿蛮起舞玲珑歌生前不饮君如何  

予避地千金圩屡游殳史两山酒酣兴发赋诗一首惜山中无赏音者姑録以自娯云  

神人夜割蓬莱股苍然尚作青狮舞殳基得道此飞腾烟火千家自成坞前年盗起官军下存者如星才四五我来欲置读书牀出入未愁穿猛虎山寒月黑无人声夹道长松作风雨佩环何日归公主泉下铜棺閟千古石仆麒麟罢官守林宿鸱鸮闻语苦耽胜槩惜残年共説当时悲老父锦绣池台已零落田翁八十鉏新土伤哉土俗如巫觋伏腊荒祠沸箫鼓祠旁凿井深不枯云气随龙有时吐试上崔嵬望沃洲直将培塿齐天姥春前野桃浑欲放雪尽黄精亦堪煮兴来起挟李长庚重赋琵琶双玉女  

郭忠恕出峡图  

巫峡何危哉夹拱如龙门禹治九州不得到此峡口水作雷霆奔问汝江中人几日三巴去峩眉五月销古雪滟滪堆深虎须怒巫峡之险安可攀胡为呉樯楚柁日日来往乎其间高堂中有如花顔银屏翠箔青春闲涉此万里道经年犹未还黄金不买死直欲髙南山汝舟非龙汝非虎鼋鼍出没馋蛟舞前者己脱后者号江神无情天又雨石巉岩兮利刃攒一叶宛转行千盘覩此魂魄悸岂待杜宇夜呌猨声酸安得凿之尽平土万古不识风波苦  

送迮士霖归天台  

赤城云气神仙家千树万树蟠桃花十二楼台起花外石门水长通乌麻当时刘郎亦草草出山却忆山中好莫信丹丘日月长玉人己共桃花老山空水流云自飞刘郎防花须早归  

题董源寒林重汀图  

天下画师无董源学者纷纷工水石云山万里出巴陵白首淮南见眞迹乱石平坡净无土松根裂石蟠龙虎偃葢千年饱雪霜林深六月藏风雨江上邨墟何处入浮空逺黛蛾眉湿渔人日暮各已归小舟如鳬落潮急我昔西清常看画南唐此本千金价坐移絶境在云间月出霜猨啼后夜薄游未挂呉淞帆令我一夕思江南安得买田筑室幽絶境开日日分晴岚  

十月十三日过梧桐泾时官籍濮彦宅厐氏唐氏自经感而赋之  

天寒水清石齿齿杏叶初黄豆花紫舞榭歌台不见人头白乌啼明月里当时豪侠轻五侯一荣一枯八十秋緑珠亦解死金谷草露作泪无时流  

冬夜  

嵗月悲游子风尘老腐儒兵交连北冀客隐向东呉草白秦皇道天青陆瑁湖昔时寻乐处抚事一长吁  

排闷  

白首尚为客飘飘天一涯耳鸣通夜雨眼暗隔年花畏酒从今断题诗浪自夸有邨如栗里准拟便移家  

夜泊武塘  

风帆如健马一日过嘉兴水鸟如相唤秋蚊尚可憎照人明月近接地白河澄耿耿浑无寐中宵对玉蝇  

横港  

南行入横港茅屋到林丘落日犹斜照寒潮忽倒流牛羊平野散鹅鸭小溪浮嘉见平生友篱边一系舟  

除日守嵗  

守嵗西清第幽懐强自寛极惭公子意须尽老夫懽明日王春始疎星客夜阑殷勤一杯酒到手莫辞干  

晚眺  

极目三边静伤心万室空断山明落日飞藿卷回风汉节无归使樵歌有野童烟尘几时息归钓古城东  

送胡鼎文同知赴安州  

别驾安州去青天蜀道危近辞丹鳯阙逺过碧鸡祠暮雨归神女春风怨子规宦游多好思重和杜陵诗壬子冬至日过来青堂示勉中祖南二友  

衣冠且从俗犹有晋风流我爱陶贞白人称马少游蜂房寒未割鸡栅暖宜修不必论三仕何如号四休  

送王克让员外赴陜西  

貂裘万里独冲寒旧是含香汉署官白雪作花人面落青山如鳯马头看闗中相国资王猛海内苍生望谢安应念东南有遗佚采芝深谷尚盘桓  

十月闻雷  

天气初寒春尚賖坎中夜半有鸣蛙百年宇宙喧戎马十月雷霆起蛰蛇老栁黄垂霜后树小桃红破雨中花三公燮理无非术愁听空江度车  

清明日陪杨鐡崖饮城东门是日风雨  

荡舟挝鼓出东门怪雨盲风野色昏海上一春犹作客楼头三日共开尊青山石马新人冢锦树黄鹂旧相园快意百年须痛饮转头何处不销魂  

即事  

少海旌旗落照中沙陀兵马鴈门雄朝宗久废诸侯礼翊戴方尊节度功今日岂宜求骑劫当年应失倚全忠丹书鐡券存终始万古山河带砺同  

经故内  

山中玉殿尽苍苔天子蒙尘岂复回地脉不从沧海断潮声犹上浙东来百年禁树知谁惜三月宫花尚未开此日登临解题赋白头庾信不胜哀  

雨中书懐  

汉苑秦宫迹己陈金沙一簇为谁新山河有限空懐古风雨无情只送春南国鹧鸪愁北客东家胡蜨过西邻尊前莫唱升平曲白髪秋娘也自颦  

秋思  

雨河兵合尽红巾岂有桃源可避秦马上短衣多楚客城中高髻半淮人荷翻太液非前日花落蕃禧又暮春莫上高楼望西北逺山犹学捧心颦  

庚戌九日是日闻蝉  

今日出门风雨收东山西山须可游那能束带从王事且复开尊破客愁鴈别紫台初避雪蝉鸣红树不知秋桃花细雨应相笑嵗月无情自白头  

送杨九思赴广西都尉经歴  

卭笮康居路尽通西南开镇两江雄汉家大将推杨仆蛮府参军见郝隆象迹满山云气白鸡声千户日车红明珠薏苡无人辨行李归来莫厌穷  

过泐季潭长老三塔院饮于志逺宅赋诗  

城南看花花正开清明微雨洒尘埃路从周处台前过山转曹彬庙下来堕地游丝轻复起近人娇燕去仍回高歌击节狂懽赏共尽生春酒一杯  

殳山隐居夏日  

病客从教懒出邨两山一月雨昏昏野花作雪都辞树溪水如云忽到门无复元戎喧鼓吹试从田父牧鸡豚来青处士时相过犹是平原旧子孙  

懐内弟陆熙之  

我别语儿溪上宅月当二十四回新如何故国尚戎马即恐比邻非昔人箫鼓谁家犹作社楼台废苑不成春夜阑忆尔无由见怅望黄姑析木津  

秋兴和方文敏  

一日龙飞濠泗间槖驼牛马走寘顔己来肃愼通沧海更却呼韩闭玉闗使者旌旗分道出将军部曲凯歌还白头野老知何事紫气长瞻万嵗山  

送马伯温之广西  

楼船捶鼓发江中昨夜樯乌喜北风可惜春归还送客何知别后已成翁浮天雪浪三湘阔到海云山百粤通有子汉阳専簿领一缄千里托飞鸿  

遣兴  

我住云间今四秋恰如杜甫在秦州赋诗黄耳冢前去打鼓白龙潭上游暮景飞腾如过翼此身浩荡一虚舟黄尘紫陌绕车葢且伴老翁随海鸥  

读芦笳曲  

日年已到甲辰终休倚山河百二雄八骏何劳巡海上一龙今见起江东専门学士空谈道仗钺将军竞防功忍听芦笳旧时曲此身飘泊叹秋蓬  

黄湾述懐二十二韵寄钱思复  

海岱初云扰荆蛮遂土崩王公甘久辱奴仆尽同升逺适将妻子端居谢友朋草堂森苦竹瓜圃蔓寒藤地尽山光断天昏海气蒸夜深常畏虎秋后更多蝇鹤髪愁难理乌皮嬾自凭娉婷羞不荐龌龊怯先登拔劒歌谁和闻笳寝复兴过逢欣巳絶疾病恨相仍自拟秦民去重烦鲁使征吹毛多见摘刺舌尚须惩耆老惟君在文章对客矜才全懐白璧道重比朱绳虎榜名非忝鸡林价重増极知童子陋深媿大巫称最忆春停骑高谈夜翦灯病驹终弃掷生鹘必飞腾迹已从信屈时多任爱憎赋诗闲莫废好事老犹能汉月今频满天河本自澄山阴有孤櫂雪下兴还乘  

壬子夏端居二湖与二三子读书而苦热如焚一坐四迁杜少陵发狂大呌非过言也回思云间时往来吕邵二族其地有林薮之美池台之胜可以避暑而游士寓公咸防于此相与穷日夜为乐及兵变之后所至成墟海内忘形半为异物感衰荣之无定悼生死之相违遂成三十四韵  

地僻从吾放山深少客过昏昏蒸酷暑郁郁抱沈疴断酒愁为敌抛书睡作魔云生空望雨水涸不通河唱和闻蛙吹遨游记鹤坡辋川移絶境瀑布激悬波数子论新好诸翁乐太和百篇齐屈贾【`杨鐡厓`】五字逼隂何【`郑本初`】共哂佯狂彻【`鲁道原`】焉知好辩轲【`马文璧`】冰壶清莫比【`夏景渊`】鐡砚老犹磨【`吕徳厚`】公子时同载【`夏士文`】将军夜不诃【`邵筼谷`】结交真有道【`倪菊存`】与物总无他【`倪耕闲`】每喜方舟坐何烦信马防秋风千戸竹宿露半池荷席睹藏钩令亭邀窃药娥【`有賔月亭`】颇黎行冻蚁玛瑙进寒鼍潦倒衣从湿欹倾弁或俄羌人能觱栗汉女善颦婆对舞翻朱袖羣讴敛翠蛾纷纷方大噱浩浩渐微酡壶中恒三马诗成媿一螺如何弃俎豆却复老干戈落鴈长淮逺蜚鸿大野多死生俱异域出处不同科泪泣荆人玉肠回织女梭祗怜成肮脏及此叹蹉跎室巳如悬磬门今信设罗凌霄荣小草平地引危柯水鸟浮沈戏林蝉断续歌分甘留白屋身免束青緺晚牧幽湖上春耕曲涧阿丹砂寻旧井金刹过祗陀岂复同般乐应知废切磋茫然感平昔兴发强吟蛾  

殷　弼【`一首`】  

弼字里未详与修元史  

望海  

呉淞江口海门东万里京师咫尺通白柁红旗三月浪紫箫花鼓午潮风  

## 明诗综卷八  

翰林院检讨朱彞尊编  

徐一防【`二首`】  

一防字大章天台人徙嘉兴元末建宁教授洪武初召修礼书终杭州府学教授有始丰类槀【`静志居诗话实録洪武二年八月诏儒臣纂修礼书徴儒士徐一防梁寅刘于周子谅胡行简刘宗弼董彞蔡深滕公琰至京时曽鲁以元史方成奏留之同纂修三年九月书成赐名大明集礼通五十卷授曾鲁徐一防周子谅董彜以官梁寅等六人以疾赐还乡里宗景濓撰杨亷夫墓志云国朝天下大定诏遗逸之士纂礼乐书君被命至京师仅百日而肺疾作乃还卒年七十五洪武庚戌夏五月也而梁孟敬赠徐大章序则云吴元年丁未岁以诏徴至都大章亦见徴是时置三局一律局二礼局三诰局余备员礼局而大章撰诰文同居官寺者半岁云云若是则礼局律局同时分设而大章孟敬俱于吴元年即被徴矣实録又载吴元年八月徴江西儒士刘于等至官欲官之俱以老病辞各赐帛遣还则刘于亦以吴元年即被徴矣且刘宗弼者承直之字承直吴元年十月官国子司业不应于洪武二年又同遗逸之士并徴也又中书省定律令亦系吴元年十月事至十二月律令成命颁行之则律局可辍不烦二年犹与礼`】  

【`局并存也此皆事之大可疑者相传亷夫赋老客妇词进御其辞云老客妇行年七十又一九按是岁己酉亷夫七十有四尔何必增益其齿以诳孝陵邪殆好事者为之又攷当日同修礼书尚有鲁渊道原实録削而不书者以道原书未成时先卒也梁孟敬有挽诗载石门集大章遗槀罕传余于京师见之今刑部尚书新城王先生贻上所凡四册比余家藏者倍之然验其目无诗犹未是足本也`】  

至正己亥兵后明年八月之望同守缪公招同诸彦集南湖即席分韵得久字  

青丘缓殛殪黑飚撼九有海走翻蛟宫山移若螘阜虽爱赤城霞歕瀑当窗牖弃掷不敢顾欲卧岂得久里处择其仁于焉得林薮衍原饶秔秫诗书足朋友何期复中兵难作在丁酉东西竞奔窜顾尾不救首幸云全此躯长疑是梦否还见湖上月兼之对名酒狂奴故态萌防然开笑口【`郁伯承云僧雪庐资圣寺记至正十八年八月嘉兴兵变而大章诗云难作在丁酉是丁戊巳三年郡皆被兵也故髙士敏诗亦云前年奔山壑去年匿樯舵`】  

辛丑秋七月曹广文招同诸子憩西郭景徳寺分韵得半字  

野旷天逾豁川平路疑断不知何朝寺突兀古河岸潭薶白气没林宻翠霏乱胜地固清凉火流七月半合并洵难得通塞奚足算广文厌官舍亦此事萧散风櫺爵屡行萝磴席频换但觉清歗发宁顾白日旰吾欲纪兹游埽尘劳弱翰  

梁寅【`二十四首`】  

寅字孟敬新喻人元末辟集庆路儒学训导洪武初徴修礼书书成以老疾辞归有石门集【`诗话孟敬入礼局虽不为好爵所縻然石门集中赋南归则云煌煌乎大明之盛典兮搜岩穴而旁徴承赐金之渥恩兮荷钖服之殊荣寄子岷诗云赫赫皇明文治肇兴惟俊良是询惟隠沦是征嗟余罢老亦承诏以行东武吟云隋珠耀明月和璧夸县藜及时不自献明君焉得知寓馆咏懐云圣君优老无穷感京城元夕云万里升平感圣朝洪武元年正月四日防覩龙飞欢忭而作诗云赫赫大明逄盛代载歌周雅赞皇文感恩颂徳之辞不一而足方之抱翁似有有间矣故序于通籍者之列`】  

归醴溪  

久厌都市喧俛思山岩静归饮醴溪泉怡我淳朴性神峰杂树拥石门翠厓并萝悬晨露巘秀夕霞映映褰裾荫云松脱屣恱风磴悠然遯客心叠出野人咏方期谷口耕毋诮终南迳  

和杨逸人桃林迁居之作  

心絶忘尘嚣时清乐岩筑爱此桃华林葺之杜衡屋葛篱延芳藟石梁照浅渌风翔双白鸟雨卧一黄犊东皋杂妇子中野见樵牧赋诗云霞隖携壶锦绣谷从君以优游于焉谢羁束  

题西山程氏南窗  

独居南窗静秋木连翠岑鸣琴众叶下把酒孤猨吟宁负朱绂愿莫乖白云心羡彼归田叟髙风留至今  

为临川章则常题山水图  

山拥衡庐青水含潇湘碧两厓蟠蛟树千岁蹲虎石遥遥遡川舟泛泛骑驴客凭髙者何人闲看楚云白  

题印土寺罢钓轩  

曲池照林隖百尺悬萝隂开轩坐垂钓水清如我心小鱼易伤生大鱼或渊沈投竿为之恻于此悔悟深名区縻好爵都市争黄金但恋钩饵馨岂知忧患侵濯足南涧流振衣北山岑旣羞结网罟何必漑釡鬵物生免相贼嗜欲常自禁嘉此古人意托之金石音  

拟古【`六首`】  

独处衡门下慨然思九州我马苦疲怯山川多阻修丰草被长坂麋鹿或羣游蔚彼嘉树阴鸣禽自相求彼物各有适而我何寡俦日月防车轮恒恐不少留愿与二三友朝夕论王猷毋为自局促穷庐悲白头  

芙蓉在江浦亭亭艳清波虽云出淤泥丽质良可嘉褰裳渉枉渚凌风折芳花愿言赠君子翫之比瑶华于时茍不惜顦顇当奈何  

江海处卑下百川皆赴之山木郁萧森上竦无緐枝王侯称孤寡惟恐婴菑危谦虚受众益天道盈必亏周公下白屋吐哺情孜孜孙子相南楚禄丰心愈卑奈何闾阎子往往多矜持  

昔尝好名山五岳期遍歴思见松与乔再拜问仙液微生累妻孥常为饥冻役叹此血肉躯何以生羽翼谅非金石同服食竟何益不如安我常百年顺所适  

云门辍清响郑卫音方扬锦衣受垢汚不如綀布良轩轩青云士鸣玉升庙堂名髙受谗毁宠盛罹愆殃美女恶女仇偏聼奸以萌众口能铄金况乃忘周防所以君子心惟用徳自将行行九折坂戒哉衔橜伤  

我有太古琴千年妙音续七何泠泠聼之非促遬一弹文王操再弹宣父曲圣人宛见之何由蹑其躅大道日以沦浇诡驰众欲孰思障頽波九州反淳俗防龙为股肱巢许遯岩谷穷通各有志于我奚不足  

归息【`二首`】  

归息蒙岭阳聊比嵩少岑乐此林薮趣遂忘江海心沿涧搴芳藟入谷聼幽禽流泉响松下潺湲非俗音猗兰被径畹香气袭衣襟頽景忽西匿浮云夕以阴睠彼羣飞鸟翩翩投北林  

春阳旣和煦时雨亦霑濡原野緑已遍土润含膏腴兵戈幸少戢良农日垦鉏戴胜鸣桑林题鴂亦交呼嗟我理编简四体忘勤劬羔裘媿逍遥梁鹈耻安居素餐古所诮偶耕良我徒  

简伯英伯筠见访雨留信宿  

谿谷云昼合东林微雨来二友歘俱至一见纾中怀埽我茅茨室为君缃帙开上言风雅醇下言艳歌谐何以相淹留清醑不盈杯何以为逺赠媿无琼与瑰煦风失坚氷谿水流湝湝归鸿正翱翔浮鹥散参差告我遽言旋定省恒惧乖懿此孝友心令徳善自培愿为王国士无媿北山莱  

题番昜蔡渊仲黙斋  

独坐众嚣寂灵渊虚以澄朴拙固吾性佻巧非吾能言辞戒放逸唇颊思缄縢吉与躁殊趣仁以讷见称呐呐誉何损呶呶时所憎恐玷怀白圭来谗忌青蝇无妄天之佑主静道斯凝曾闵庶可慕予赐在所惩万言不如黙诚哉宜服膺  

林下  

客寻林下居迳幽不待埽疎篁延柔蔓残果落深草禽言人莫知虎迹僮惊报何事婴余怀瓮牖悟天道  

篢谷作  

老树山桥画潇洒兴来濯足苍藤下云邉厓石危欲落雨后泉流急如泻客过松林贪翠阴农分稻苖散青把桃源风土良可乐何恨龙钟在田野  

对雨  

飞雨山棚爽緐云竹巷迷翠藤低拂石黄叶澹霑泥树杪盘饥鹘墙根泣露鸡园夫桔橰废流水满青畦  

赠西山僧  

髙僧自喜岩下住长见白云飞复廻半山风吹松子落千岁石作莲花开鸟下林堂待分食龙游溪水遇浮杯吴山楚山聊暂行还把楞伽归去来  

天宁寺和曽得之兼呈彭声之及雪印  

经年不到天宁寺却喜春浓叩竹扃二水共明洲外碧千峰如削雨余青谩劳山茗时时煮自笑斋中日日聼垂白饱闻髙世论岩栖空媿老穷经  

初夏  

树暗云更深鸟啼春巳去多谢桃源人能留渔父住  

为王仲义题雪梅  

小桥东郭先生履曲迳西湖处士家向暖早看花似雪冐寒更爱雪如花  

和何彦正春耕【`二首`】  

见説春耕溪水头赋诗犹忆玉京游莫夸塞北千蹄马宁买江南十角牛  

竹间樵迳行应熟花外渔舟望欲迷处处稻畦分落照荷鍫人去水禽啼  

刘承直【`一首`】  

承直字宗弼以字行赣州人元进士明初与修礼书官国子博士升司业出为浙江按察司佥事【`王子充云刘君工选体出入鲍谢之间`】  

秋日东林宴坐  

髙秋坐虚馆飒然神虑清廻飚飏疎雨潇洒集前楹始欣尘远稍觉微凉生檐铎递相答林蝉时一鸣物情各有适吾生岂无营  

周子谅【`二首`】  

子谅名恺以字行庐陵人与修礼书授工部虞衡司主事【`刘仲修云子谅之文丰而不泛乎辞约而能达其意其诗清新婉丽舂容幽逺`】  

读子书作  

学馆坐无事故书聊复翫披文旣荟蕞寻义亦泮涣趋前后己逸顾旧新辄窜万言虽毕陈一理竟未贯往往卷未终心目已溃乱易书诗春秋辞简义亦焕奈何百家书累累叠几案緜延比葛藟根逺益纒绊雕刳出葩卉缀缉呈组纂推以合身心宜若霄壤判吾欲尽其文掇取归炉炭往者予弗及来者予何惮作诗示朋曹无乃骇童丱  

赠别郭元达  

黄鹄乗天风飘飘忽髙翔飞飞巢林鸟刷羽情内伤岂无凌霄志六翮不得长念子平生意相送以傍徨勿言易为别明发各一方悲来解佩劔为子复进觞且为游子歌歌词何慨慷疾风吹征颿旭日在衣裳自古有离别各言慎行藏  

林　弼【`三首`】  

弼字元凯初名唐臣龙谿人仕元为漳州路知事戊申内附以儒士登春官修礼乐书除礼部主事歴登州知府有梅雪斋稾  

龙州【`三首`】  

峒丁峒妇皆髙髻白纻裁衫青布裙客至柴门共深揖一时男女竟谁分  

近水刺桐知驿舍倚山毛竹即人家趁墟野妇沽甜酒候客溪童进辣茶  

白沙青石小溪清鱼入疎罾艇子轻漫説南荒风景异此时真似剡中行  

张　翨【`二首`】  

翨【`或作翼`】字翔南建徳人徙居嘉兴元至正乙己举于乡荐主角东书院山长不就吴元年徴入礼局告归有梓宇集【`沈客子云翔南归自礼局郡庠延训诸生家近宣公祠庭有巨梓集以是名`】  

【`诗话洪武修礼书吾乡与者三人徐一防大章陈世昌彦博及翨也翨所居有巨梓一防为作记杨廉夫亦有题咏故翨作杨哀辞有云志梓寓荣衮襃兮又靳昌乎声诗梓宇集不传朱翰辑檇李英华取其诗压卷`】  

赋得韭溪春水送张别驾  

春风吹花澄海门韭溪雨足浮春云碧漪分流入流去石阑倒压玻瓈纹使君青骢驻溪侧檛鼓官船送行色片帆直泝五湖风水晶宫中夜吹笛  

西湖竹枝词  

南髙北髙峰顶齐钱唐江水隔湖西不得潮头到湖口郎船今夜泊西溪  

【`诗话辛丑夏留湖上昭庆僧舍时钱陆灿曹洁躬周元亮施尚白诸先生先后来游杭人有持元西湖竹枝请钱先生甲乙者先生谓曰和者虽多要不若老铁次日羣公泛舟于湖曹先生引杯曰铁厓原倡之外谁为擅各举一诗不当者罚周先生举陆仁良贵作云山下有湖湖有湾山上有山郎未还记得解侬金络索系郎腰下玉连环施先生举张简仲简作云鸳鸯胡蝶尽双飞杨栁青青郎未归第六桥邉寒食雨催郎白苎作春衣南昌王猷定于一举严恭景安作云湖中女儿不解愁三五荡桨百花洲贪看花间双蛱蝶不知飞上玉搔头吴袁于今令昭举强珇彦栗作云湖上女儿学琵琶满头都插閙妆花自从弹得阳关曲只在湖船不在家武进邹秪谟訏士举申屠衡仲权作云白苎衫儿双髻丫望湖楼子是侬家红船撑入栁阴去买得双头茉莉花钱唐胡介彦逺举徐梦吉徳符作云雷峰巷口晚凉天相唤相呼出采莲莫为采莲忘却藕月明风定好廻船萧山张杉南士举缪侃叔正作云初三月子似弯弓照见花开月月红月里蟾蜍花上蝶怜渠不到断桥东山阴祁班孙奕喜举释文信道元作云湖西日脚欲没山湖东月出牙梳弯南北两峰船上看恰似阿侬双髻鬟钱唐诸九鼎骏男举马琬文璧作云湖头女儿二十多春山两防明秋波自从湖上送郎去至今不唱江南歌予曰诸公所举皆当然未若吴兴沈性自诚之作也其词云侬住西湖日日愁郎船只在东江头凭谁移得湖山去湖水江波一处流不独寄托悠逺且合竹枝缥缈之音曹先生曰然于是诸公皆饮予亦浮一大白囬思旧事四十年矣録翔南诗其旨与沈作略同又吴世显彦章词云湖中日日坐船窗水面鲤鱼长一双好寄尺书问郎信恼人湖水不通江意亦相合然俱未及沈之俊逸也`】  

刘　俨【`一首`】  

俨字敬思钱唐人元末隐居西湖明初徴入修礼乐书授广东市舶司令有樗隠集  

【`诗话敬思为管长史讷之师其卒也管哭以诗云痛哭刘夫子如今隔九泉家声俱溢耳才望孰齐肩百氏遭渔猎羣经费讨研荐章何恳恳束帛竟戋戋东壁星辰表西清雨露邉班陪黄阁老名厠玉堂仙礼乐皆新制方舆有续编宣麻应内命行李忽南迁汉节冲蛮雨黎歌入瘴烟客庖鱼米贱商舶象犀聫省檄官将调邮书讣遽传哲人其逝矣小子独凄然踵接才虽劣心丧礼自专不知双眼泪何日罢潺湲丁鹤年极称之`】  

舟中漫兴  

青天缥缈吹云衣碧水顚倒插翠微三家五家村舍出一防雨防沙鸥飞栁丝袅袅拂过艇苔花斑斑生钓矶  

风尘不到是乐土莫怪往来城府稀  

鲁　渊【`四首`】  

渊字道原淳安人至正辛卯进士江浙儒学提举洪武初徴修礼乐书诏授江西按察司佥事以病辞有鲁道原诗集  

【`诗话道原为沈原昭之师尝与杨亷夫张光弼挍文贡院其题入贡图诗云九州文轨车书混万里梯航玉帛齐感怀诗云越裳翡翠供输少辽海云航漕运通盖犹及见元盛时者其后几死于宼极其顚沛晚宿新岑诗云杜鹘山外家千里姑恶声中泪两行诵之亦可悲矣`】  

题马文璧秋山图为卢仲章赋  

野馆空山里林泉象外幽淡云初霁雨红叶早惊秋路转山藏屋桥危岸倚舟直疑人境异便欲问丹丘  

越中避难适周桥  

丧乱今如此漂零岂偶然有身长作客无地可归田兵火凄凉夜风尘黯澹天故人知爱客同櫂鉴湖船  

长安市  

夜泊长安市乡邻崇徳州驿亭无驻马堰水有行舟坏道薶荆棘阴房聚髑髅凄凉兵火地人物总荒丘  

重九  

白鴈南飞天欲霜萧萧风雨又重阳己知建徳非吾土还忆幷州是故乡蓬鬓转添今日白菊花犹似去年黄登髙莫上龙山路极目中原草木荒  

刘永之【`二十一首`】  

永之字仲修清江人明初徴士有山阴集【`梁孟敬云仲修遣词发咏追金琢璧钜篇短章榘度悉合敖子发云山阴翁诗诸体皆工而七言絶句尤佳不徒深入简斋门戸亦可与晚唐诸贤白战于变风境上而莫之雌防者　简一溪云先生诗词格调精工诸体备至沨沨乎风雅之遗`】  

【`诗话仲修应聘入都以耳疾辞其秣陵述懐诗云话防曲台名秉笔从诸公则亦徴入礼局之一人矣宋景濂以辞章翰墨双絶称之赠诗云多少荐绅求识面江南文价为君低观集中与梁孟敬论春秋书谓胡氏之春秋非经之本防自为一书可尔使圣人者若后世之法吏深文而巧诋蔑乎寛厚之意此其失非细故也其识出环谷东山诸君之上其诗务去陈言取材新颖五言如青年杜书曰白髪汉郎官涧水穿林去山云带雨回雨微檐溜缓风急鴈声稀野烧兼风起邉烽共月升春明三寿草雪映九英梅蟹舍能留客渔舟不畏风鹿卢花下转莴苣雨中鉏白鹤窥残奕青童埽落花路危枫叶断石险桂根悬鹿栅成山垒渔梁阻涧泉七言如过桥栁暗乌争树当户花开燕入檐近瀑飞云经树湿穿花流水过桥香朱镂管书苔纸银簟秋衾梦橘湖古砚自磨铜雀瓦坐氊还叠罽宾揄石泉落处寒兼雨枫叶□来冷帯霜杜若烟生螺子港桃花水暖象牙津千峰静对芙蓉幕三峡遥连防蝀桥竹屿暝烟浮翠黛石田秋雨润银沙沙田紫蔗家家熟野径丹枫处处飞井厎龙飞山客见峰头鹿过野人知白云当户心同静乱竹侵阶手自删何其似姚少监郑都官也`】  

秋怀  

凉飚振庭树浮云结重阴中情忽不乐拂几弹鸣琴泠泠多苦调零泪霑衣衿逺怀东都士登彼北邙岑怅然望京洛五噫发哀吟悠悠千载下谁识古人心  

登烟云台同西峰诸友分韵得跨字  

振防履崔嵬飞歩凌云榭俛观飞鸟翔逺见平江泻弹棊古桂阴酌酒长松下谷响啸哀猨林香过山麝祈灵醉巫觋寻真望仙驾翠蚪金节导青鸾羽衣跨  

访驿马精舍能上人不遇识其从孙萧生进修夜坐诵诗次日书此识别留柬能公  

晨起忽不乐驱骑髙原行四山多岚气日照孤峰明亭午际江渡烟艇浮沙汀登岸迷所适岐路方纵横忽忆驿马寺久慕能公名询涂向烟雾阡陌互纾萦渐入石路窄松萝蔼冥冥龙象虽寂莫廊庑犹峥嵘道人赴斋出钟梵杳无声欵戸识之子开室出相迎宴坐毕余景空花闻夕馨山尊泻芳醑秋蔬摘霜茎性昧空寂防心乐儒雅清夜止西窗宿风条中夕鸣病客旣多感闻此心骨惊明当舍之去沿流到江城方从湖海游暂逺林壑情山门荫寒沼中涵苔藓青法源庶无竭归日濯尘缨  

过安庆精舍  

淮壖古重镇龙舒实雄冠显显青阳公衔命兹屏翰文能宣皇风武能折凶悍仁能抚士卒知能辑流散孤城抗千里一身当敌万运否绌壮图时屯负英算城亾遂捐躯仗节死国难忠义凛霜日声名炳星汉我来当夏杪延览遂兴叹俯仰成古今兴亡犹在眼疲人稍归郭买舍临江岸午风舟舫集夜霁灯火乱精灵或来往庙食俨容观生为烈士尊死为奸臣惮□□吟诗台千载汚靑简  

同傅商翁何彦正舟中有怀辛好礼韵  

沙际水痕交细草蒙茸长春江下连鴈夜雨同孤舫佳期违宿诺欢笑怀前赏余烬落寒灯卧闻渔板响刘宗海为余作清江春雨碧嶂秋岚二图赋此赠之  

刘君早年善山水得意往往图樵渔西昌城西一相见忽然赠我双画图图中似是清江曲春雨苍茫汀树緑烟中髣髴辨飞防水际依微见茅屋渔郎系船江石上一夜矶头水新长孤村日暮烟火微渡口归人暝犹往碧嶂层峦翠转竒岚光秀色含朝晖风林落叶洒青壁云壑流泉生翠微我昔结庐此山里每爱秋岚净如洗经年奔走厌风尘偶看新图心独喜凭君添我小纶巾明当归埽山中云他日君来一相访松根为子开柴门  

题金华余仲扬山水  

人言吴中山水好坐思絶境那能到金华山人怀故山时拂氷纨写幽岛赠君此图更絶竒妙墨精思夺天造陂陀重阜隐乔木掩仰遥汀带文藻石峤云生暮色微海门潮落秋风早贺监居临鉴湖曲子猷宅近山阴道清清落日櫂船回照水新袍影顚倒髙情千古慕前哲世俗纷华岂堪保经年烽火遍江南万壑千峰迹如埽畸人奔走厌尘浊试观图画开怀抱思傍幽林结茅屋柴门低映寒藤老放鹤前山戴笠归独抱长镵拾瑶草  

题古木幽篁圗  

近者天下写竹枝息斋子昂最竒特金钗折股锥畵沙直以髙情寄豪墨后来小李用家法更觉纵横脱羁勒御榻屏风或诏写流落人间岂多得我家真迹兼数公锦囊玉轴复壁中旧宅荒凉经战伐故物都随烟烬空此图寻丈小李作位置颇殊标格同半身古树色苍润筼筜因依相澹浓长林无人秋气入蜿蜿蛇蛟起幽蛰蟏蛸垂丝昼阴静老鹤刷翎昬雨集黄陵庙前湘水深捐玦江臯思俯拾浮槎寻源遡空阔析旌低度云湿何郎兄弟最好竒爱此不减瑚枝幽居正在兰峰下亦有乔木当窗扉共展长图幽兴发六月凉飔生葛衣还君珍袭增叹息他日重看觅旧题  

陈君心吾以黄鼠笔见贻此笔唯京师多用之江南罕得也  

氷鼠金毫鋭霜筠翠管长携来南郡逺制出北州良内史来禽帖黄门急就章秋林多柿叶挥洒兴难忘  

送吴徳基赴兴化令  

春江望不极芳草緑江浔千里长沙道孤防去客心县城依水国吏语帯蛮音到日应无事华亭自鼓琴  

经湖口县  

古县开湖口髙樯集岸隈山从庐阜起江向武昌来近水皆杨栁荒城半草莱客心元自速更遣晓风催  

为髙安何思恭题方壶所山水  

古象山中白昼闲紫烟楼观鳯笙寒试分玊井三秋露戏写方壶九叠山老树糢糊常带雨茅茨潇洒镇临湍知君隐处浑如此持向荷峰锦水看  

题畵鹰  

犹记鸣鞘出霸陵新丰市北醉呼鹰于今豪气都消尽闲看新圗剔鴈灯  

题扇  

乌丝细写蚕头篆白纻新裁燕尾衫雨过西轩苔色净涧中云影似江帆  

题竹  

洞里仙人白兔公手持玉笛向秋风彩云低度天如水吹作龙吟三月中  

题扇  

金鳯洲头倒玉壶铜塘浦口送飞舻他时若记分携处花满春城闻鹧鸪  

寄西峰道士【`二首`】  

百尺飞楼接太清万年枝上月华明鹿车入谷无人见应是仙人卫叔卿  

石室虚明隔紫烟灵文中閟白瑶镌丹书隐字谁能识岁月应题建武年  

北涧夏日  

酒倾兰勺石泉香衣剪荷盘露气凉谁料十年江海兴闭门疎雨对横塘  

夜宴定矦宅醉中口号  

刻羽堂中画独明将军夜醉水西营青楼小妇新承宠弹得凉州第一声  

为彭子渔钓圗  

彭郎矶畔小茅堂露满秋林木叶黄石渚水生鱼欲上一江风雨夜鸣榔  

孙　作【`四首`】  

作字大雅以字行一字次知江阴人洪武癸丑召修日厯书成除翰林编修以老病乞外授太平府儒学教授入为国子助教迁司业有沧螺集【`李武曽云胥元季之人咸袭抱遗老人诗派东家子独以苏黄为师洵特立之士也诗话编纂日厯洪武六年九月事也先是徐大章报王子充书曰近世论史者莫切于日厯日厯者史之根柢也其法以事系日以日系月以月系时以时系年犹有春秋之遗记事之法无`】  

【`逾此也宋重史事日厯之修必诸司关白如诏诰政令则三省必録兵机邉事则枢庭必报百官之拜罢刑赏之与夺台谏之论列给舍之缴駮经筵之论答臣僚之转对侍从之直前故事中外之囊封匦奏下至钱谷甲兵狱讼造作凡有关政体者必随日以録岁终监修宰相防检修撰官日所録事有失职者罚之其慎重若此日厯不失则后日会要之修取于此他年实録之修取于此百年之后纪志列传取于此此宋氏之史所以可据也元则制度文为务从简便不置日厯不置起居注独中书置时政科以一文学掾掌之以事赴史馆及一帝崩则国史院据所付以修实録若顺帝三十六年事旣无实録又无参稽之书惟凭采访以足成之窃恐其事未必覈其言未必驯其首尾未必贯也其论实自大章发之修日厯老七人孙大雅与焉大雅自号东家子以文见知于牛士良宋景濓为作东家子传谓他人之文束于理则辞不畅肆于辞则理不直惟公洞瞩千古之上折之则理胜辟之则辞严动有据依皆非臆説其推许至矣诗絶去元季之习好盘硬语有云苏子落笔崩海江豫州吐句敌山岳汤汤涛澜絶厓岸防防木石森劔槊二子低昂久不下薮泽遂包防与鳄至今杂还呼从宾谁敢崛强二子角吾尤爱豫章抚卷气先愕磨牙咋舌熊豹面以手扪膺就束缚士如此老固可佳不信后来无继作盖欲力追涪翁宜诗之不肯犹人也`】  

大堤曲  

君骑白马来我骑青骢去背面不相识两马骄嘶住  

客中秋夜  

故园应露白凉夜又秋分月皎空山静天清一鴈闻感时愁独在排闷酒初醺豆子南山熟何年得自耘  

石菖蒲  

晓露飞初湿春苖剪又生静怜千叶瘦幽喜一峰横郁郁明人眼青青异物情安期如可待吾亦埽黄精  

送杜孝廉往句容  

江东胜地压西浙句曲山传天下稀林间风生一虎过石上月明双鹤归我拟华阳裁白帢君如莱子奉斑衣日长县幕娱亲地小轿疎櫺入翠微  

钱　宰【`二十四首`】  

宰字子予一字伯均防稽人元进士明初以明经徴修礼乐书授国子助教乞归召较书翰林加博士致仕有临安集【`徐子元云博士诗如霜晓鲸音自然洪亮　黄才伯云博士病近代新声太繁刻意古调拟汉魏而下诸作补其未驯者词林称之诗话博士吴越武肃王十四世孙孝陵命撰帝王庙乐章称防每进见辄赐坐侍食尝赋早朝`】  

【`絶句云四鼓咚咚起着衣午门朝见尚嫌迟何时得遂田园乐睡到人间饭熟时明日文华防毕帝谕曰昨日好诗朕曷尝嫌汝何不改作忧字又曰朕今放汝去好放心熟睡矣乃遣还二十七年诏徴同揭等二十六人定正尚书蔡氏传命开局翰林院赐绮缯衣被入朝班侍卫之首赐饮酒楼还里年九十六乃卒二十四人者黄观景清在其中实録特删去盖永乐中以名在奸党故也博士诗波澜老成诸体悉称韩宜可唐愚士皆师之`】  

拟古【`七首`】  

出门万里别行行逺防邉相望各天末北斗日夜躔四运秋复春不见君子还燕车北其辙越马南其辕目逺心愈近怅然徒悬悬黄云暗关塞路险不见天式微夫如何日月忽已迁愿言崇明徳无为终弃捐  

髙台何巍巍参差与云平玉绳临双阙长河流无声上有羽衣人逍遥吹玉笙清响涵明月飞佩何泠泠借问弄者谁疑是董双成曲终再三叹感慨有余情所悲同门友局促趋世荣愿将秋水劒为之解尘缨笑呼双黄鹄与子俱逺征  

涉海采琅玕红者瑚枝明珠盈怀袖将以遗所思海濶不得返所宝莫致之烂其纳我室抱璞将何为靑靑梧桐树托根在髙冈与子新合欢翕如鳯与皇鳯皇鸣锵锵合欢期世昌欢情一何短离思一何长嗟彼篱下菊含英扬其芳晨霜秉贞节宁随秋草黄终当采而佩岁晏夫何伤  

河东有织女皎皎云为章手弄机上丝日夕更七襄织成五色文欲制君子裳莫言隔秋水可以驾飞梁睆彼牵牛星终日不服箱  

故人万里别海水日夜深南风海上来遗我双南金不见故人面乃见故人心铸作黄金徽置之白玉琴弹为别鹤操间以怀湘吟曲终聼者稀矫首望知音  

庭树日已黄白髪日已短候虫鸣前除秋霜蕙花晚岁月如奔驹六辔不可挽泛舟渉方瀛方瀛水清浅安期邈难求吾櫂亦已返花开醉复斟黍熟饥自饭逌然乐悟生瑶岛谅不逺  

分题赋载酒亭送友人之四川  

大江发巴蜀岷峨蔚嶕嶤子云性佚荡逸气相扶揺洒翰骋雄辞凌云何飘飘终焉敛其华组丽不足骄覃思着文斟酌仿繇爻闳言极幽微緜络天地交岂无好事者载酒与游遨胡为事黄门投阁竟萧条龙蛇不知藏蝘蜓亦见嘲天独昌其文炳如日星昭子行登斯亭英爽或可招谓我欲问竒峡水阻且遥  

题雪猎图  

健儿善骑射出猎古战白雪日夜飞萧萧朔风凉黄草蔽沙碛马肥弓力强小队出汉南十骑如龙骧前驱逐猛虎后骑接飞獐翻身激羽箭叠中两羚羊熊何前却猛气亦跳梁南行顾长防北走脱飞鎗聫镳愈奋捷性命不得将自谓足驰骋意气何扬扬宁思汉廷将英勇际武皇去年出云中置郡定朔方今年战髙阙夜围右贤王小勇何足矜万里开邉疆  

兵退后作  

朔风号枯枝长夜何漫漫微月出复没零露凄以露漙不足悲严霜为之寒饥乌下丛薄猛虎鸣其间灯照虚舘落叶何珊萧萧逺征人载歌行路难我心增惨戚岂不思东还欲济川无梁中道多阻艰弱子病且死老妻方忧患明将登前涂念我衣裳单斧氷汲涧水采薪事朝餐慨彼下泉诗悠然起长叹  

泛舟新湖塘次王敬初韵【`二首`】  

清赏各有适何异同登攀君舟泊西隩我车上东山林光变宿雨溪响洄晴澜春深飞花歇日入好鸟还佳景欣所得毋令清兴残俯看纵壑鱼仰见培风翰物理固有待努力当希顔胡为念穷达戚戚天壤间  

湖水日已緑理櫂不可缓杂花当昼翻逺树出云短沙明宿雨霁风急游丝断悠悠欢赏深歴歴佳趣满酒尽客愁生歌残离思远世路方险巇穷居正萧散出处谅何心夕阳起樵管  

早春寄乡中友人  

故园花发春又来碧桃半拆棠棃开流莺踏花酒落杯花飞落酒相萦廻酒酣起舞落日晚应念长安人未回江上舟几时发拍手醉唱归去来笑摘花枝簪白髪  

云中两烈妇  

珠展镇云中纵游兵掠乡鄙张思孝妻华氏偕子妇刘骂贼死之作云中两烈妇  

云中两烈妇风节何雄哉妇姑誓同死军马倐已来姑言我死命所遭尔方年少不得逃欲自经不得索欲自刎不得刀少妇潜致词不用刀与索儿当激贼怒妇姑头共斫姑如湛卢劒骂贼猎猎生刚风妇如黄间弩蹶张放气愈雄厉声奋激膺贼锋万古双烈夸云中  

题赵仲庸镜湖圗为洽上人作  

赵侯胷中有泉石白髪垂颠人不识丹靑不写四十年一见洽师双眼碧当年王宰浪得名十日五日劳经营天机到时一挥洒白云颠倒秋波明秋波在屋下白云在屋上香鑪秦望天东南苍峦翠巘森相向三山落日烟水賖秋风旧宅今荷花断垣苍石无路入至今人説放翁家放翁家何处阿师出家不归去不惜千金买画图笑倚清江看云树  

长江霁雪圗  

昔年壮游下江汉霁雪千峰排两岸今年看畵忆旧游万里江山入清翫岷峨冈脊来蜿蜒青城一峰髙插天东驰衡山走千里匡卢五老下与石城北固遥相连氷峦雪壑互起伏照见日华破初旭神光混茫元气浮奋如巨鼇簸坤轴烂如秋空云浩如沧海涛又如瑶台银阙天上头皎皎白月空秋毫囬光下照中流水风吹河汉银云起中流空阔不胜寒一洗丹碧秋漫漫山川歴歴真伟观来往十年游未半不如云瀛楼上来倚防一日看遍江南山  

题俞景山画山水帐  

老大索居江上楼廿年不出怀旧游叩门下楼出迎客但见絶壑风飕飕岱宗日观山上头日出未出苍烟浮嵩髙插天太华碧蛾睂靑城翠欲流匡庐老泉挂白石苍梧水落湘江秋悬厓倚天万山立翔鸾舞鳯蟠苍虬幽岑逺树互出没白云不散松风收松根老樵列四五招我共入靑林幽平生游歴走不遍千里万里穷遐搜如何一日堕我前空翠杂沓来双眸举头问客何因入此境廼是手持畵圗来沧州俞君作画时雅有山林癖朝登秦望山万壑千岩净横臆暮上香炉峰海色秋清上遥碧归来放笔仿董源笔底丹青浩无迹海桑一别三千年山月江风耿相忆仰观岩上泉俯看松下石故人不见空画圗十幅云烟卷还客  

梧桐树  

梧桐树一叶堕秋风一叶委秋露明年二月新叶生还在今年叶飞处汉宫飞燕近承恩零落班姬不如故君不见梧桐树  

分题赋镜湖送张用中  

镜湖白波木叶稀凉风萧萧入客衣季真赐宅已无主太白酒船空櫂归野色惊秋鸿鴈下水声吹雨鲤鱼飞此时张翰吴中去云鎻稽山失翠微  

题赵仲穆秋山图  

人家水槛接山窗好在江南山水邦两岸云林皆落日一天岛鴈共秋江屋头数遍青峦九松下吟成白石双野服何人正萧散泊船归醉酒盈缸  

题畵菜  

今日荷鉏倦嘉蔬没四坦客来春酒緑风雨夜开园  

春深即景  

露梢黄鸟啄来禽蛀叶青虫络树阴又是緑阶春雨歇满庭芳草落花深  

题秦淮送别图  

緑酒斟来且莫斟酒阑歌罢去骎骎别懐恰似秦淮水流到长江緑更深  

题林处士观梅圗  

放鹤仙人不可招断河残月夜闻箫别来欲问春消息花落西泠第二桥  

揭　轨【`五首`】  

轨字孟同临川人洪武初以明经举除清河主簿升知县谢归教授生徒召定书传防选【`沈山子云孟同诗以唐人为圭臬斤斤不爽方之髙漫士差优`】  

河北氷泮放舟归江南奉寄杨南宫  

晓来铜雀东风起春氷凌乱漳河水郎官惊起解归舟一日风防可千里侵晨鼓柁发临清薄暮乗流下济宁南宫先生先我去花时想达洲步寻君何处抽风帆杏花烟雨春江南  

春阴  

棃花门巷泥活活杨栁窗戸緑阴阴轩车不来又几日风雨相思劳寸心舒州红稻宜晚饭采石碧酒供满斟故人何可久不见我有新诗思共吟  

过燕都故宫  

八月金舆度玉关芙蓉零落后庭闲西宫无复羊车过南苑犹疑鳯吹还承露金盘留海上广寒琼戸鎻人间翠华此日知何在黄叶萧萧万歳山  

晚归  

苑外金波映水天归骢蹀躞暮江邉鳯皇台阁初含雨燕子人家又禁烟诗写桃花歌扇厎酒携杨柳舞楼前请看秋雨胭脂井好酒春风玳瑁筵  

宴南市楼  

诏出金钱送酒垆绮楼胜防集文儒江头鱼藻新开宴苑外莺花又赐酺赵女酒翻歌扇湿燕姬香袭舞裙纡绣筵莫道知音少司马能琴絶代无【`姜明叔云国初于金陵聚寳门外建轻烟澹粉梅妍栁翠十四楼以聚四方宾客观揭孟同诗可知国初搢绅宴集皆用官妓与唐宋不异后始有禁耳`】  

【`诗话永乐中蜀人晏振之金陵春夕诗云花月春江十四楼十四楼者来宾重译清江石城鹤鸣醉仙乐民集贤讴歌鼓腹轻烟淡粉梅妍栁翠也姜明叔蓉塘诗话谓皆在聚宝门外然中旣以清江石城为名必不皆在聚宝门矣周吉父撰金陵事谓有十六楼在城内者曰南市曰北市在聚宝门外之西者曰来宾在聚宝门之东者曰重译在瓦屑坝者曰集贤曰乐民在西关中街北者曰鸣鹤在西关中街南者曰醉仙在西关南街者曰轻烟曰淡粉在西关北`】  

【`街者曰栁翠曰梅研在石城门外者曰石城曰讴歌在清凉门外者曰清江曰鼓腹所载特详杨用修艺林伐山遗南市北市陈鲁南金陵世纪遗清江石城因曲就十四楼之目而误也相传定正蔡传书成宴编纂诸臣于醉仙楼上然揭孟同诗云诏出金钱送酒垆绮楼髙防集文儒题曰宴南市楼则非醉仙明矣实録洪武二十七年八月庚寅新建京都酒楼成先是上以海内太平思欲与民偕乐乃命工部作十楼于江东诸门之外令民设酒肆以接四方宾旅旣又増作五楼至是皆成赐百官钞宴于醉仙楼九月癸丑定正蔡传书成赐诸儒宴及钞俾驰驿还是则编纂诸儒先与百官并赐宴者醉仙楼也继以书成赐宴者南市楼也盖酒楼本十六其一北市楼建后被焚此实録止言增建五楼也当日诸楼皆有官妓不独轻淡粉梅梅妍栁翠为然故李公泰叔通集句诗于北市则云极目乱红妆于集贤则云妙舞向春风于清江则云时啭遏云声于鼓腹则云舞破日初斜于石城则云翠袖拂尘埃于来宾则云烟花象外幽于鹤鸣则云白日移歌袖而孟同诗写桃花歌扇底扇底酒携杨栁舞楼前又云龙虎关河环锦绣鳯皇楼阁丽烟花又云赵女酒翻歌扇湿燕姫香袭舞裙纡追忆氶平都防之盛君臣相遇之隆亦一叚佳话也`】  

童　冀【`四首`】  

冀字中州金华人洪武丙辰被徴修书后为湖州府学教授调北平坐罪卒有和陶集【`姚广孝云中州才力老成问学淹贯二十年来奔走南北虽涉厯世故乐天知命有合于靖节之志趣其和诗如茧抽泉决略不见其艰窘矧有牵强者邪`】  

庚子岁五月中从都还阻风于规林  

我昔少年日无事幸休居佩戒性缓每师董安于迨兹桑榆景始悟失东隅屡将孱弱躯触目风波涂严令朔风急夜截髙邮湖岂不幸利涉为计良已疎古人诫垂堂况我疾病余前涂谅多险欲悔将焉如  

水车行  

零陵水车风作轮縁江夜响盘空云轮盘团团径三丈水声却在风轮上大江日夜东北流髙岸低坼开深沟轮盘引水入沟去分送髙田种禾黍盘盘自转不用人年年祗用修车轮往年比屋搜军伍全家载下西凉府十家无有三家存水车卧地多作薪荒田无人复愁旱极目黄茅接长坂年来儿长成丁夫旋开荒田纳官租官租不阙足家食家家复借水田力一车之力食十家十家不惮勤修车但愿人长在家车在轴不忧禾黍秋不熟  

罱泥行  

朝罱泥暮罱泥河水浇田河岸低吴中有田多卤斥河水髙于田数尺雨淋浪拍岸善崩嵗嵗罱泥增岸塍载泥船小水易入船头踏人船尾立吴儿使竹胜使篙竹筐漉泥如浊醪此身便作淘河鸟河水终多泥渐少君不闻越上之田髙于城连车引水千尺坑车声轧轧夜达明田间浊水无时盈吴田苦涝越苦旱越水常枯吴水满嗟乎世间至平惟水犹不平请君不用观世情  

赠丹崖隐者  

吾闻零陵东有丹崖山青天削出青孱顽丹梯百丈不可得仙人炼药巢其间丹成仙去已千载至今草木余清寒我今吊古访陈迹石磴侧足难跻攀上有撑云拄日之乔松下有悬厓喷壑之惊湍幽林野鸟作人语阴涧或有蛟龙蟠何人结屋倚苍翠抱琴林下聼潺湲乃是丹厓仙人老孙子少年早脱名利关祗今五十如处子双鬓鸦墨顔渥丹门前种秫酿春酒屋后艺菽供朝餐留我石上煮清茗松花落地云斑斑我家金华五十里失身作客天南端徴书昨夜趣归兴叶舟径下湘江滩文馆深难置足神武门髙宜挂冠山中草屋幸无恙拂衣归共浮云间明年花开傥相忆把酒相望兴长叹  

赵防谦【`一首`】  

防谦名谦一名古则余姚人洪武初徴修正韵出为中都国子监典簿罢归寻以荐召为琼山教谕卒于官有考古余事【`黄太冲云先生诗有考古余事千篇未曽传世诗话明祖正韵一书出自独断天子考文诸臣敢不敬应防谦于六书四声最精焉肯尽弃其学而顺帝之则其见黜也必因不苟附和而然不在年少也旣归筑考古台述声音文字通书成赋诗云文字声音叹久讹十年辛苦事研磨谁云沈约知音甚未许扬雄识字多鱼鲁从今堪辨析鼎由昔费摩挲总怜朋旧微钟子归卧云山看薛萝当知台名考古心非正韵为今矣`】  

古风次倪安道韵  

荒哉周穆王八骏穷万里朝发昆仑巅夕饮瑶池水空歌白云谣千载污人耳三复祈招诗感叹不能已  

## 明诗综卷九  

翰林院检讨朱彞尊编  

髙啓【`一百三十八首`】  

啓字季迪长洲人洪武初召修元史授翰林院国史编修官擢戸部侍郎放还寻坐法死有凤台吹台江馆青丘南楼槎轩姑苏杂咏等集自选为缶鸣集景泰中呉人徐庸彚为大全集【`王子充云季迪诗隽逸清丽如秋空飞隼盘旋百折招之不下又如碧水芙蕖不假雕饰翛然尘外谢懿云季迪之诗縁情随事因物赋形纵横百出开阖变化其体制雅醇则冠裳委蛇佩`】  

【`玉而长裾也其思致清逺则秋空素鹤回翔欲下而轻云霁月之连娟也其文采缛丽如春花翘英蜀锦新濯其才气俊逸如泰华秋隼之孤鶱昆仑八骏追风蹑电而驰也　呉原博云季迪雄不敢当子美髙不敢望晋魏然能变其格调足以髣髴韩柳王岑　刘钦谟云季迪诗多激烈慷慨雄伟竒古浩乎如大川之决防也锵乎如洞庭之张乐也儵乎如幽壑之舞蛟也李宾之云国初称髙阳张徐季迪才力声调过三人逺甚百余年来亦未见卓然有以过之者陈约之云洪武初沿袭元体颇存纤词时则季迪为之冠　徐子元云季迪岱峰雄秀瀚海`】  

【`浑涵海内诗宗岂惟呉下　杨用修云季迪一变元风首开大雅　王元美云季迪如射雕儿伉健急利往往命中又如燕姬靓妆巧笑便辟王敬美云季迪才情有余使生正李何之间絶尘破的未知鹿死谁手杨张徐故是草昧之雄胜国余业不中与髙作仆　穆敬甫云髙诗竒拔爽朗可并唐之燕许　胡元瑞云国初称髙杨张徐季迪风华颖迈特过诸人同时若刘诚意之清新汪忠勤之开爽袁海叟之峭拔皆自成一家足相羽翼刘崧贝琼林鸿孙蕡抑其次也又云髙太史格调体裁不甚逾胜国而才具澜翻风骨颖利则逺过元人昭代初雅堪禘祢　顾言云髙侍郎始变元季之体首倡明初之音发端沈郁入趣幽逺得风人激刺微旨足以嗣响盛唐　李时逺云季迪诗秾丽而无粉泽清新而复髙古优入盛唐　何无咎云季迪矩矱全唐独运胸臆近体不无中晚纤弱之调尚沿元季余风　陈卧子云季迪诗如渥洼生驹神骏可爱特未合和鸾之度耳　李舒章云季迪如春池黄鸟游目可念　宋辕文云季迪妙有才情翩翩矫逸明初诗人允宜首推缪天自云季迪诗自古乐府文选玉防金楼诸体下至李杜王孟髙岑钱郎刘白韦柳韩张以及苏黄范陆虞揭靡所不合此之谓大家诵青丘子歌其自负亦不浅矣`】  

【`静志居诗话侍郎跌宕风华鳯观虎视造邦巨擘所不待言而何仲黙别推袁景文第一试合诸体观之袁自非髙敌也世传侍郎贾祸因题宫女图其诗云女奴扶醉踏苍苔明月西园侍宴回小犬隔花空吠影夜深宫禁有谁来孝陵猜忌情或有之然集中又有题画犬诗云独儿初长尾茸茸行响金铃细草中莫向瑶阶吠人影羊车半夜出深宫此则不类明初掖庭事二诗或是刺庚申君而作好事者因之傅防也`】  

行路难  

君不见盘中鲤暂失风涛登俎几君不见枝上蜩才出粪壤凌云霄推移变化讵可测勿谓明日同今朝出乗髙车入大马半是当年徒步者悠悠行路莫相欺为雌为雄未可知  

少年行  

下直平明出禁门笑提博局伴王孙宝刀不敢将输却明日沙欲报恩  

悲歌  

征涂崄巇人乏马饥富老不如贫少美游不如恶归浮云随风零落四野仰天悲歌泣数行下【`李时逺云不数汉魏`】  

阿那瓌  

牛羊草漫野大帐天山下十万控儿闻箛齐上马【`呉明卿云伉健`】  

野田行  

白杨树下谁家坟火烧野草碑无文路傍尚卧双石马行人指是故将军当时发卒开隂宅千里送城东陌子孙今去野人来髙处牧羊低种麦平生意气安在哉棘丛暮雨棠棃开百年富贵何足恃雍门之琴良可哀  

秋风引  

嗟尔秋风胡为来哉奏商律兮瑟飒而悲哀叩乔柯而陨叶埽广路以清埃入班姬之永巷过襄王之髙台瑶琴自鸣罗帏齐开马萧萧而嘶起鸿噭噭以翔回使崩云骇浪震荡于白日兮忽欲去而徘徊客有怀乡失职而对此者恨盈襟而难裁但欲变天地之揺落不知感节序之摧頽秋风生归去来【`钟广汉云善学太白`】  

秋江曲送顾使君  

秋江月满秋潮大江上行人待潮过别离休说渡江难半日顺风船稳坐楚江茫茫葭菼平使君来时雄雉鸣子弟从军隔江去几家犹住夕阳城水田虽荒饭常足芡米夜舂二十斛谁道繁华不及前戸无征税官无狱渡江渡江君莫留江北乐似江南秋  

凿渠謡  

凿渠深一十寻凿渠广八十丈凿渠未苦莫嗟吁黄河曾开千丈余君不见贾尚书  

城虎词  

潮门开啼早鸦有虎忽入居人家母儿畏窜鸡犬伏排篱突戸谁能遮狞风动树初哮吼惊起东营捉生手怒拔长戈试一舂目光落地伥魂走南山藜藿深冥冥白日横行谁敢撄何为离窟来城市牙爪虽全不能恃君不见壮士遭急缚失路穷时亦如此  

春江行  

春江南北疑无岸緑草緑波连不断一女红妆出浣纱恰如镜里见桃花裌衣犹冷过寒食云度春隂半江黑浦口风多潮正深轻舟摇荡愁人心鹧鸪暮啼归路逺飞絮茫茫楚王苑  

废宅行  

鸣珂坊里将军第列防齐收朱戸闭里媪逢人说旧时有庐被夺广园池今年没入官为主散尽堂中义宅儿厨烟久断无粱肉羣鼠饥来入邻屋官封未与别人居日日闲苔雨添緑曲阁深沈接后房画屛生色暗无光寻常不敢偷窥处守卒时来拾坠珰春风多少奇花树又有豪家移得去  

牧牛词  

尔牛角弯环我牛尾秃速共拈短笛与长鞭南陇东冈去相逐日斜草逺牛行迟牛劳牛饥惟我知牛上唱歌牛下坐夜归还向牛边卧长年牧牛百不忧但恐输租卖我牛  

养蚕词  

东家西家罢来往晴日深风雨响二眠蚕起食叶多陌头桑树空枝柯新妇守箔女执筐头发不梳一月忙三姑祭后今年好满簇如云茧成早檐前缫车急作丝又是夏税相催时  

忆逺曲  

扬子津头风色起郎帆一开三百里江桥水栅多酒垆女儿解歌山鹧鸪武昌西上巴陵道闻郎处处经过好樱桃熟时郎不归客中谁为缝春衣陌头空问琵琶卜欲归不归在郎足郎心重利轻风波在家日少行路多妾今能使乌头白不能使郎休作客  

里巫行  

里人有病不饮药神君一来疫却走迎老巫夜降神白羊赤鲤纵横陈男女殷勤案前拜家贫无殽神勿怪老巫击鼓舞且歌纸钱索索隂风多巫言汝寿当止此神念汝防賖汝死送神上马巫出门家人登屋啼招魂【`陆冰修云如此章法入之张王乐府几不能辨`】  

主客行  

主人楚歌客楚舞落日黄云鴈声苦笑拂腰间宝劒光美人满堂色如土大儿北海人中竒小儿能读曹娥碑相逢且莫叹贫贱但愿有酒无别离君不见平原墓上生秋草国士无穷道防老  

新曲  

旧解新张冰丝牵愁六尺长寛急频从指边听金鴈参差移不定新响髙调易促不如旧弹已熟怜新厌旧妾恨深为君试奏白头吟他日愁如旧弃泣向罗裙带头系  

竹枝歌  

枫林树树有猨啼若个听来不惨凄今夜郎舟宿何处巴东不在定巴西  

照田蚕词  

东村西村作除夕髙炬千竿照田赤老人笑祝小儿歌愿得宜蚕又宜麦明星影乱栖乌惊火光辟寒春己生夜深然罢归白屋共说丰年真可卜  

拟古【`二首`】  

美人一相见遗我白玉环上有双雕龙游戏在云间持此感深意佩结无时闲玉以比贞洁环以明不絶云龙永相从谁能使离别  

黄鸟鸣春阳流芳满西园攀条日已暮怅惋不能言御寒必重裘涉道须双辕离居非君子何以解忧烦烦忧日己积佳期日已失思君如蓬莱可望不可即区区傥见察憔悴甘自毕  

寓感【`六首`】  

美女生贫家光艳人未识远聘入楚宫扬蛾欲倾国朝游琼台上夕侍金舆侧奉欢拟千龄秋风失顔色衔恩归永巷贞意徒寂黙髙髙天上星堕作水底石人事尽如斯推移叹何极  

志士徇功业贪夫诧轻肥亦有逃羣子矫矫与时违彼此更共笑不知谁是非达人体自然出处两忘机浮云游天表舒卷有余辉  

揽辔登太行遥望洛北州崤函正西峙黄河复东流百城无遗堵云烟莽相缪朝作冠盖暮为狐兔丘昔人争此地干戈迭相雠当其得意时连陌拥鸣驺百年奄忽尽魂魄空来游曷见采芝叟冥栖无所求  

裋褐乗荜辂狐裘驾文车西门与北宫穷达一何殊彼达矜己智此穷愧身愚东郭发至言两惑各以袪厚薄有定命巧拙果谁欤归卧掩蓬室道存何所吁  

頽阳在川上蝉夕鸣悲嫋嫋风起波翻翻叶辞枝旷望天宇内泬寥此何时朱火已盈谢清商届其期览镜忽自嗟緑鬓生素丝万物有荣悴造化岂吾私  

南山多浮云北山有髙树因风暂来依风回复飞去兄弟满四海几人此相遇握手交百懽分襟滋千虑踪迹不可常无为嗟去住  

始发南门晚行道中  

嵗暮寒亦行征人有常期辞我家乡乐适彼道路危酒阑别宾亲驱车出郊歧我马力未痡已越山与陂回头望髙城落日云树滋遭乱既少安谋生复多饥涂逢往来人孰不为此驰逺游亦吾志去矣何劳悲  

早过萧山歴白鹤柯亭诸邮  

客起何太早村荒絶鸡鸣况时江雨晦不得见啓明凌兢度髙关山空县无城隔林闻人呼已有先我行侧身避径滑聚足防厓倾衣寒复多风聒聒逺水声千峰雾中过不识状与名岚开见前邮始觉歴数程越禽啼枫篁冷日傍午晴烟生沙墟寂叶落涧寺清登临亦可恱但恨时未平  

闻长枪兵至出越城夜投龛山  

列藩遏戎乱驻钺实此州如何杀大将王师自相雠我来乱始定城郭气尚愁又闻有邻兵仓卒岂敢留促还出西门天寒絶行辀古戍暗雨雪旌旗暮悠悠野屋闭不守泽田弃谁收居人且奔逃游子安得休逶迤苍山去泱漭云浮人虎争夜行风榛啸岩幽我徒戒相亲一失未易求饥食谷口栗寒烧涧中槱神迷路多迂再宿达海陬虽尝登顿劳幸免迫辱忧圣尼畏于匡嗟我敢有尤但慙去越早不遂名山游  

夜抵江上候船至晓始行  

夜辞西陵馆霜谷叫猨歇津卒未具舟天险不可越渔商杂渡寒立沙上月苍烟隐遥汀益觉潮涨濶开桡散惊鳬海色曙初发昽昽前山来稍稍后岭没中流闻鼓角隔岸见城阙客路得奇观临风闷俱豁  

登凤凰山寻故宫遗迹  

兹山势将飞宫殿压其上江潮正东来朝夕似奔向当时结构意欲敌汴都壮我来百年后紫气愁不王乌啼壁门空落叶满阴障风悲度遗乐树古罗严仗行人悼降王故老怨奸相苍天何悠悠未得问兴丧世运今复衰凄凉一回望  

宿汤氏江楼夜起观潮  

舟师夜惊呼隔浦乱灯集潮声若万骑怒夺海门入初来听犹逺忽过睇无及震揺髙山动喷洒明月湿霜风助翻江蛟龙苦难蛰应知阴阳气来往此呼吸登楼觉神壮凭险方迥立何处望灵旗烟中去波急  

过奉口战场  

路回荒山开如出古塞门惊沙四边起寒日惨欲昏上有饥鸢声下有枯蓬根白骨横马前贵贱宁复论不知将军谁此地昔战奔我欲问路人前行尽空村登髙望废垒结愁云屯当时十万师覆没能几存应有独老翁来此哭子孙年来未休兵彊弱事幷吞功名竟谁成杀人遍乾坤愧无拯乱术伫立空伤魂  

舟次敢山阻风累日登近岸荒冈僧舍  

髙岸鸣枯桑湖阴北风厉寒涛汹我前几日不得济孤舟恐漂荡石根暮牢系忧来厌闲卧近寺聊独诣雀饥残林空人倦危磴细年荒无居僧树死石门闭神伤却欲返微霰洒征袂穷冬已峥嵘故国尚迢递仰看浮云驰东路阻归计长叹复何言吾生信多滞  

过峡石  

硖石颇奇壮长河出连山絶壁两岸开行舟过其间髙处谁解登隂藤袅难攀防垂雨痕古仰露天光悭不知真宰意随地设险艰一夫据蜀阁二世凭秦闗赖此非要区争夺得少闲徘徊伫望久日暮飞云还  

登海昌城楼望海  

百川浩皆东元气流不息混茫自太古于此见容德积隂涨涛万里失空色鸿鹄去不穷鱼龙变莫测朝登兹楼望动荡豁胸臆始知沧溟大外络九州域日出水底宫烟生岛中国寛疑浸天烂怒欲吹地窄常时烈风兴海若不受职长堤此宵溃频劳负薪塞况今艰危际民苦在垫溺有地不可居澒洞风尘黑安得击水游图南附鹏翼  

秋怀【`四首`】  

明月出逺林流辉鉴牀帏促促草下虫催我索故衣起叹秋夜长欲取鸣琴挥掩抑不成弄中心复乖违有怀难自宣勿谓知音稀  

凉风动幽幔髙堂夜空虚明灯无与语聊读古人书古人亦何人使我不得如弃卷辄还卧终宵自欷歔朝游荒冈陲暮行空潭侧我非楚大夫何有憔悴色良辰思逺驰周道广且直我马力不前回驾仰偃息踟蹰阻脩竹日夕睇西北苟安非予志所惧时未识  

弭櫂望江涘日落青枫林惊波驶且广荡漾浮云隂靡靡皋兰衰嗈嗈渚鸿吟顾此凛节谢忧来忽伤心宋子悲已多潘生叹弥深自古有此愁谁云独吾今  

出郊抵东屯【`三首`】  

故乡一区田自我先人遗赖此养吾懒不耕坐待炊霜露被寒野属当敛获时年来征薄入税驾宿东陂今年虽未丰亦足疗我饥万钟知难称保此复何辞  

喌喌鸡登场秋稼恨狼籍疎榆防门巷景暗灯火夕田家虽作苦于世寡忧戚况当收获景斗酒复可适所以沮溺徒躬耕不辞剧  

坐久体不适卷书出柴闗临流偶西望正见秦余山野净寒木疎川长暝禽还此中忽有得怡然散襟顔遂同樵牧归歌笑落日间  

顾荣庙【`有序`】  

晋侍中顾彦先有墓幷祠在长洲之东久而废为淫祀县令周君复之为赋是诗  

军司吴国秀神机夙超朗弱冠游洛师已防南金赏崎岖诸王幕沈湎务遵养中罹广陵艰计服匪诚枉风云一挥扇义旅臻同响事成耻言勲飘然理归鞅晋社始东迁羣贤悉收奬道谒真感防矫翼丹霄上德闻一代称迹泯千龄往时屯乏良佐英谟益堪想坟祠托荒郊萧条竝榛莽荛童侵雨隧淫巫闯尘幌大夫过停辕式瞻为含怆衣冠复故貌筵几陈新享寡劣忝乡人因歌表遐仰【`李舒章云似谢康乐`】  

答张山人宪  

听君辛苦词感我艰难情百年自有为安用文章名鸡鸣海光动车马尘满城相逢无新旧言合意自倾奉觞置君前长歌发哀声时平苟未得饮此全其生  

澄景阁夜宴  

王孙喜留宴开阁望明河是夕月微晕凉风池上多栖禽翻暗丛骇鱼动圆波清景厌丝竹雅咏答髙歌尊酌愿勿间良宵易蹉跎预忧别在旦车马层城阿  

九日无酒步至西汀闲晀  

髙天无游氛秋气自激肃离居时节变霜降未授服萧条野田间晨步聊逺瞩悠悠寒川驶靡靡晴峦矗菊丛有清香木叶无故緑亲朋去我逺登髙且连躅孤怀谁知音惆怅临水曲名酒不可寻归来掩茅屋  

赠谈谷数瞽师金松隐  

我闻谷子乃是古仙真避世青谿中不污战国尘著书十三章当年授仪秦二子不善用竟皆杀其身瞽师得异传相去逾千春不为纵横说谈数妙入神往年客南都蓬门集朱轮下帘论理惊动金陵人归来隐虞山绕庐树松筠谁言目无覩内照灵光新缅思大化根生此下土民起灭千万涂孰能究其因或愚骋结驷或贤被悬鹑命也可奈何天道谁疎亲世事昧守常毋使徒纷纶  

始迁西斋  

乍悬南楼榻始布西斋筵西斋非吾庐幽净亦可怜风牖竹袅袅露庭菊鲜鲜图史左右陈永日坐一氊婉娈数童子哦诵当我前为尔竟寂寂低回欲穷年读书将何爲乃与始志愆进无适时材退乏负郭田我生非匏谋食有道焉苟得随羣趋顾此不稍贤饮余解衣卧毋嘲腹便便  

题陈生画  

前村夕阳明后岭秋岚积叶落露山村潮来没江石遥遥射鴈子惨惨听猨客何事下征帆西陵渡头驿  

青丘道中  

霖雨江暴溢奔流絶津涯茫茫野田白何由见春华居人久已亡流萍满其家昔我过此土极目桑与麻故道不可寻舟行但蒹葭嵗凶岂宜客四顾空长嗟  

秋风  

秋风屋外来落叶纷吾傍不出门几日我树如此黄但觉成懒性焉知逝頽光朝餐止一盂夕卧惟一牀仲尼欲行道辙迹环四方而我何为者不与世相忘  

大水  

吾乡水为国自昔称漏天今年尤苦霖冒此上下田老农愁相告无有二十年东江入门流比屋如败船夜卧牀屡移晨炊釜常悬凉风吹蒲稗羣鹅鸣我前茫茫失川涂出行竟回邅斯民欲昏垫天意岂不怜隂阳致乖沴孰能究其然嵗饥尚勿忧黾勉当食鲜  

毛公坛  

欲观汉坛符东上缥缈峰葛花坠寒露夕饮清心胸月出太湖水鹤鸣空磵松真境久寂寥苍苔闷灵踪尝闻緑毛叟变化犹神龙世人岂得见偶许樵夫逢攀险力易疲探志难从归去白云外空闻仙观钟  

吴桓王墓  

朝出南郭门髙坟郁苍苍借问葬者谁乃是长沙王黄肠岂不锢盗发取所藏金环出世间封树无辉光缅想衰炎际当涂逞奸强英雄失所据虎视谁敢当王初奋穉孤英风凛飞霜谈笑定江东贤豪歘来翔少假须臾年足见霸道昌何爲困仇奴轻猎不自防天意岂佑魏遽使斯人亡因观感往事喟焉令人伤  

虎丘次清逺道士诗韵  

神仙不可羁乗螭蹑云汉岂将避嬴刘荒山事穷窜何年东观海一至此峰翫悠悠清诗传窅窅遗迹漫我来继登临长啸帻初岸既秋烟萝踈欲雨风竹乱夜深空潭黑月吐石壁半龙惊汲僧来鸟喜游客散阁掩林下夕钟鸣岩中旦胜赏谁能穷今古付篇翰飞腾子何之汩没余可叹安得契真期超然豁灵赞  

赠张主簿  

离离平阜禾纂纂横林枣客行爱乐土秋晚华亭道停烛春纺迟鸣榜潭鱼早借问何能然年来县官好  

龙门  

龙门何峥嵘此地表奇迹山分两岸青天豁一罅白知非禹功凿想是手劈长为风雨关开阖自朝夕深合未吐云对峙不崩石日光寒易倾苔色隂更积只宜过此内便与人境隔始窥已幽深渐入尤险窄暗中把危藤蜿蜒欲惊魄僧留看古刻敲火照絶壁晚闻松竹号汹若波浪激不知神鱼飞到此谁防额  

天池  

灵峰可度难昔闻枕中书天池在其巅每出青芙蕖湛如玉女盆云影含夕虚人静时饮鹿水寒不生鱼我来属始春石壁烟霞舒滟滟月出后泠泠雪消余再泛知神清一酌欣虑除何当逐流花遂造仙人居  

劒池  

干将欲飞出岩石裂苍矿中间得深泉探测费脩绠一穴海通源双崖树交影山中多居僧终嵗不饮井杀气凛犹在栖禽夜频警月来照潭空云起嘘壁冷苍龙已化去遗我清絶境听转辘轳声时来试新茗  

练渎  

吴越水为国行师利舟战夫差开此河艅艎试新练十万凌潮儿材比佽飞健鼓櫂激风涛扬舲逐雷电当时意气盈谓已无勾践鸥避去沙洲龙愁闭渊殿恃彊非伯图儵忽市朝变台上失娇姿泉间掩残面至今西山月恨浸秋一片犹有网鱼人时时得沈箭  

松江亭  

泊舟登危亭江风堕轻帻空明入逺眺天水如不隔日落震泽浦潮来松陵驿緜緜洲溆平莽莽葭菼积凭阑不敢唾下有龙窟宅帆归云外秋鸟下烟中夕欲炊菰米饭待月出海白唤起弄珠君闲吟第三笛  

南峰寺  

樵归众山昏天峰尚余景欲投石门宿更度西南岭逺闻云间钟萝迳入寺永悬灯照静室一礼支公影鸟鸣涧壑空泉响窗户冷对此问山僧何如沃州境  

楞伽寺  

夕阳西下嶂返照东湖水来寻古寺游枫叶秋几里叩门山猨惊维马林鸟起钟声出烟去半落渔舟里楞伽义未晓尘累方自耻欲打塔铭碑从僧乞山纸  

支遁庵  

闲登待月岭逺叩栖云闗石室闭千载髙僧犹未还残灯黄叶下古座青苔间不见跏趺影鹤鸣空此山  

吊幽独君  

君本何代人姓名复为谁何年弃人间长眠此山陲荆榛郁防茏孤坟上无碑游魂久未化哽咽还能诗人没乃归灭忧乐岂复知君何独烦寃犹有亲爱思一死众所同已矣焉足悲陈辞为相吊此理君当推  

剡原九曲【`二首`】  

欲知溪流长百转来越峤舟行安能极岚路入斜照清景不足娱昔人岂辞诏石砚久难磨空林闭遗庙入江水稍决霜降未可涉频闻往来人出门即舟楫前飞惊鹭逺下饮垂猱倢何处问兴公风吹赤棠叶  

早过南湖  

湖黑月未出蒹葭露凄凄榜人识浦溆不畏荒烟迷残梦讵可续舟揺橹声齐开篷望天边斗柄插水低津遥未见树村近才闻鸡自嗟逺游人中宵走东西不如沙头鴈宛颈犹安栖  

春日言怀  

芳树何靡靡鸣禽亦喈喈时物岂不好人事诚多乖忧来卧闲房语笑孰与偕天道谅不昧薄愿终当谐惟应守贞静有酒陶中怀  

题画鹰得啸字  

髙风动古壁竦立见苍鹞轩然欲飞扬嗟此粉墨妙秋筋束老骨天寒势逾矫脑枯草中兔气尽枥上骠健鹘虽百余凡材岂同调乾坤正肃杀怒气号万窍大野开平芜悲台落残照荒城有妖狐夜作猛虎啸为君试一击壮士慙勇剽安能饱拳肉侧翅随年少  

哭王隅  

车行一轮摧鸟奋一翼伤人生失辅友谁当共提将相逢岂无人不获如子良朝游羣彦林夕弃万乡春风吹南原百草萋以长呼君不归魂割我欲断肠岂不悟生灭情至谅难忘  

送程校理游江上  

风亭袅离菅草緑江水暮送此南浦人孤帆雨中渡别觞足自缓前驿花满路春丛恋山莺晚絮迷汀鹭我今独愁居芳月谁与度伫立望遥波相思积烟雾【`李舒章云娟秀`】  

至莲村  

昔爱兹里幽誓将构蓬庐孰云堕世网重到十载余丧乱喜独完烟火霭旧墟柴门在深巷落日榆柳疎邻翁念契濶携筐馈双鱼苦问客何事顔色与昔殊焉知涉艰难多戚长少娱贫贱非所耻中情在闲居愿翁勿相诮终当遂吾初  

移家江上别城东故居  

人情恋故乡谁乐逺为客我行岂得已实为丧乱迫凄凄顾丘陇悄悄别亲戚不去畏忧虞欲去念离隔虽有妻子从我恨终不释出门未忍发惆怅至日夕  

我昔  

我昔在家日有乐不自知及兹出门游始复思往时贫贱为客难寝食不获宜异乡寡俦侣童仆相拥持天性本至慵强使赋载驰发言恐有忤蹈足虑近危人生贵安逸壮游亦奚为何当谢斯役归守东冈陂  

京师尝吴秔  

新秔粲如玉逺漕来中吴初尝爱精凿想出官田租我本东皋民少年习耕鉏霜天万穗熟恣啄从饥乌日暮刈获归妻孥共懽呼茆屋夜舂急风雨江村孤晨炊满家香荐以出网鲈如今幸防恩遨游在南都门前半区田别来想已芜长年盗寸廪补报一事无投匕忽叹息饱食慙农夫  

送周四孝廉后酒醒夜闻鴈声  

别时酒忽醒客去唯空舍风雪鴈声来寒生石城夜遥忆渡江船正泊枫林下  

唐昭宗赐钱武肃王铁劵歌  

妖儿初下含元殿天子仍居少阳院诸藩从此拥连城朝贡皆停事攻战岐王一去梁王来长安宫阙生蒿莱天目山前异人出金戈双举风烟开罗平恶鸟啼初起犀弩三千射潮水归来父老拜旌旗酾酒捶牛宴乡里击裘骏马骄春风锦袍玉带真英雄诏书特赐誓终始黄金镂字旌殊功虎符龙节彤弓矢后嗣犹令赦三死尽言恩宠冠当时天府丹书未逾此摩挲旧物四百年古色满面凝苍烟天祐宰相署名在寻文再读心茫然古来保族须忠节受此几人还覆灭王家勲业至今传不在区区一方铁人生富贵知几时泰山作砺徒相期行人曾过表忠观风雨断藓薶残碑  

送王太守迁云间  

男屠猪羊女酾酒共祷神祠留太守太守今年迁大州除书已下谁能畱两州相去无百里失君应愁得君喜安得如君数十人一时尽福东南民  

刘松年画  

樵青刺篙胜接桨船头分流水声响青山渺渺波漾漾白鸥飞过时一两载书百卷酒十壶日斜出游女儿湖邻舟买得巨口鲈醉拍铜斗歌呜呜此乐除却江南无  

送叶卿东还  

闻君辞家今几年布衣线断芒鞵穿江湖梦回灯火夜听雨毎忆山中田兵戈忽断故乡路虽有两足归无縁上书愿雪父兄耻画地聚米筹山川居然无成困逆旅白日但看孤云眠时人不容祢生傲坐客岂信毛公贤黄金已尽酒徒散壮士反为儿女怜饥吟倚壁气未馁有似病鹘栖荒烟却欲南游探禹穴仆夫整驾鸡鸣前波涛翻江畏饥鳄雾雨连海愁飞鸢相逢谁肯问憔悴山水自为穷人姸乾坤无家去何止飘泊不异回风船区区愿君自爱惜今古遇合无非天乱离贫贱何足叹王孙亦在道路边我今岂少四方志读书坐破牀头氊恩雠两无欲谁报送子空歌宝劒篇  

煑石山房为金华山人赋  

山人不饭秔稻香笑指白石为糇粮金华之石犹可食原是旧牧初平羊荆榛拾归夜深煑自言久服能轻举但令随处有云根不问青天旱无雨我生无力耕西畴砚田欲枯抱饥忧便当从君学此术絶胜乞米监河侯  

夜发钱清  

钱清渡头船夜开黄茆苦竹闻猨哀客官酾酒水神庙风雨满江潮正来蒸饭炊鱼坐篷底不觉舟行两山里櫂歌早过越王城东方未白啼鸦起  

独游云岩寺寄周砥  

城西诸山非不竒我游独与兹山宜红樱春开山后寺白水夏满山前陂幽居况与山不逺钟鼓每到空斋帷雨余烟中落日下曳杖往读头陀碑两岸苍苍日色古枇杷树髙隂满池殿灯欲昏上羣鼠塔铃已静蹲孤鸱兴来即游兴尽返迎送岂要山僧知困穷丧乱岂无感正赖此境忘吾悲嗟君何为乃自苦破鞵短策尘中驰挂帆能来亦未晚浦口三日南风吹  

赠李外史  

仙人飘飘若云风来去儵忽谁能穷岂惟上界足官府往往亦在尘埃中我欲寻真向五岳乱后旧路迷榛蓬天鸡未鸣夜谷暗海鹤已去秋坛空丹崖碧涧瑶草歇洞府一閟无由通陌头惊逢李道士自说柱史为吾翁傍人相传解起死袖里有丹如日红我闻安期古策士亲见楚汉争雌雄终然浊世不肯住渡海竟去先飞鸿洲东望才咫尺彩霞幻作金银宫何当共赴食枣约三花醉折春蒙蒙回看城郭烟雾杳大笑下士真沙虫听教坊旧妓郭芳卿弟子陈氏歌【`时至正已嵗作`】  

文皇在御升平日上苑宸游驾频出仗中乐部五千人能唱新声谁第一燕国佳人号顺时姿容歌舞总能奇中官奉旨时宣唤立马门前催画睂建章宫里长生殿芍药初开勅张宴龙笙奏罢凤停共听娇喉一莺啭遏云妙响发朱唇不让开元许永新绣陛花惊飘艳雪文梁风动委芳尘翰林才子山东李每进新词防上喜当筵按罢谢天恩捧赐纒头蜀都绮晚出银台酒未消侯家主第强相邀宝钗珠袖尊前赏占断春风夜复朝回头乐事浮云改瘗玉薶香今几载世间遗谱竟谁传弟子犹怜一人在曽记霓裳学得成朝元队里艺初呈九天声落干人听丹凤楼前月正明狭斜贵客回车马不信芳名在师下风尘一且禁城荒谁是花前听歌者从此飘零出教坊逺辞京国客殊方闭门春尽无人问白发青裙不理妆相逢为把双蛾蹙水调梁州歌续续江南年少未曽闻原是当时供奉曲朝使今年海上归繁华休说乱来非棃园散尽宫槐落天子愁多内宴稀始知懽乐生忧患恨杀韩休老无谏伤心不见昔人歌汾水秋风有飞鴈此日西园把一卮感时怀旧尽成悲含情欲为秋娘赋愧我才非杜牧之  

方隐君山园  

吴兴城南山水胜竹树参差万家映幽深谁似隐君园车马不来鸡犬静两溪回通柳港曲一峰立对柴门正东西别墅怜更好孤櫂往来随晚兴总令种菜不种桃新制长镵木为柄家童颇解候天时邻叟还能论地性交交林路翳复开活活野泉流不定清晨闻鸟欣独往浓緑泼晴畦色净老叶垂根孤蚓号残英缀梗羣蠭竞乍萦新蔓喜篱长欲迸晚芽嫌土硬此时采撷自足饱肯为食肝烦县令古来名园悉可数金谷辟疆夸独盛凿石圆开弄月池买花深作行春径爱妾宵陪秉烛宴狎朋昼接流觞咏长年懽乐岂知极回首芳菲属他姓只今谁解问遗踪断甓摧垣无一剰乃知厚业要德守那得衰荣但言命君能勤俭遗子孙应有佳名书郡乘  

忆昨行寄吴中诸故人  

忆昨接交豪侠客意气相倾无促戚十年离乱如不知日费黄金出游剧狐裘防茸欺北风霹雳应手鸣雕弓桓王墓下沙草白髣髴地似辽城东马行雪中四蹄热流影欲追飞隼灭归来笑学曹景宗新击黄獐饮其血皋桥泰娘双翠蛾唤来尊前为我歌白日欲没奈愁何回潭水緑春始波此中夜游乐更多月出东山白云里照见船中笛声起惊鸥飞过片片轻有似梅花落江水天峰最髙明日登手接飞鸟攀危藤龙门路黑不可上松风吹灭岩中灯众客欲归我不能更度前岭縁崚嶒远携茗器下相候喜有白首楞伽僧馆娃离宫已为寺香径无人欲愁思醉题髙壁墨如鸦一半攲斜不成字夫差城南天下稀狂游累日忘却归座中争起劝我酒但道饮此无相违自从飘零各江海故旧如今几人在荒烟落日野乌啼寂寞青山顔亦改须知少年乐事偏当饮岂得言无钱【`陈卧子云跌宕淋漓李舒章云神似太白`】  

洞庭山  

朝登西岩望太湖青天在水飞云孤洞庭缥缈两峰出正似碧海浮方壶尝闻此山古灵壤蛇虎絶迹懽樵夫涛声半夜恐魂梦石气五月寒肌肤居人髣髴武陵客户种橘柚收为租髙风欲起沙鸟避明月未出霜猨呼中有林屋仙所都银房石室开金铺罗浮峨嵋互通达别有路往非人涂灵威丈人亦仙子深入探得函中符衣使者不暇惜欲使出拯苍生苏后来好事多继往石壁篆刻犹堪摹千年玉鼠化蝙蝠下扑炬火如飞乌关拒闭谁复到似怪衣上腥尘汚勿言神仙事怳惚灵迹具在良非诬我生扰扰胡为乎坐见白发生头颅久欲寻真未能去局束世故縁妻孥何当临湖借渔艇拍浪径渡先双鳬独攀幽险不用扶身佩五岳真形图夜登天台埽落叶自取薪水供丹炉此身愿作仙家奴不知仙人肯许无  

答余新郑  

前年吴门初解兵君别故国当西行有司临门暮驱发道路风雨啼孩婴仓皇不敢送出郭执手暂立怀忧惊我时虽幸脱锋镝乱后生事无堪营移家江上托他主闲园借得亲鉏耕春朝起沐日照屋野卉杂发鸣鹂鹒思君万里不可见对此涕泪如盆倾有壶当轩忍自酌有句在卷邀谁评走投北郭问消息一客为我言分明君初随例诣阙下有防谪徙钟离城赍无囊金从无仆弃家独去何惸惸长淮黏天趣前渡牙眼怖客浮鼍鲸到州鞠躬谒太守脱去官籍侪编氓城荒无屋寓来客旋乞废地诛蓬荆异乡何人恤同患喜有杨子兼徐卿日髙破灶烟未起闭户不絶哦诗声去年圣恩念逐客特赐拂拭加朝缨勅君赴汴听铨擢路算旧驿犹千程沙河无雨夏云热茆苇夹岸多蚊蟁舟中感疠得下泻刃搅肠腹闻咿嘤荒涂无药相救疗伏枕两旬几殒生终借神明佑吉士疾势渐脱身强轻一官署作新郑簿捧檄已去询田更我虽歴歴听客语虚实未察忧难平初春天子下明诏欲纂前史罗儒英菲才亦辱使者召辞谢不得来南京日斜出局访君舍草满陋巷春泥晴入门小女识父友延拜学诉艰难情且云父意念家逺新遣两卒来相迎须臾出君寄我札上有秀句如瑰琼自陈前事颇一一与客旧说无亏盈读终呼卒问彼土卒言几年经战争河山萧条县虽小民少奸诈多淳诚春秋古称郐子国溱洧水活鲂鱼赪雌兔咻咻草间走雄雉角角桑颠鸣谷深稀逢种田者时有射户栖山棚霜天赤枣收几斛剥食可当江南秔官来抚民务无事鞭挂壁上无敲搒寒厅吏散独坐啸逺对嵩少当檐楹闻之离抱顿舒豁如汲清露醒朝酲便因卒还寄君语此邑小鲜聊试烹幸逢昌朝勿自弃愿更努力修嘉名吾皇亲手拥髙篲洒埽六合氛尘清海中篚筐已入贡陇外户版初来呈大开明堂议礼乐学士济济登蓬瀛太庙冬烝荐朱瑟千畞春耤垂青纮用材不肯略疎贱铢寸尽上天官衡况君磊落抱奇器不异一鹗秋空横岂容久屈簿领下天道始塞终当亨文章期君归黼黻借问报政何时成  

京师苦寒  

北风忽发浮云昏积隂惨惨愁乾坤龙蛇蛰泥兽入穴怪石冻裂生皴痕临沧观下飞雪满横江渡口惊涛奔空山万木尽立死未觉阳气回深根茆檐老父坐无褐举首但望开朝暾苦寒如此岂宜客嗟我嵗晚飘羇魂寻常在舍信可乐牀头每有松醪存山中炭贱地炉暖儿女环坐忘卑尊鸟飞亦断况来友十日不敢开衡门朅来京师每晨出强逐车马朝天阍归时顔色黯如土破屋暝作饥鸢蹲陌头酒价虽苦贵一斗三百谁能论急呼取醉径髙卧布被絮薄终难温却思健儿戍西北千里积雪连昆仑河冰踏碎马蹄热夜斫坚垒收羌浑书生只解弄口颊无力可报朝廷恩不如早上乞身疏一蓑归钓江南村  

张中丞庙  

延秋门上乌啼霜羯儿晓登天子牀江头老臣泪暗滴万乗西去闗山长公卿相率作降虏草间拜泣如羣羊当时不识顔平原岂复知有张睢阳孤城落日百战后瘦马食尾人裹疮男儿竟为忠义死碧血满地嗟谁藏贺兰不斩上方劒英雄有恨何时忘千年海上见祠庙古苔丛木秋风荒摩挲画壁尘网里勇气奕奕虬髥张巫歌大招客酹酒忠魂或能来故乡  

青丘子歌  

青丘子臞而清本是五云阁下之仙卿何年降谪在世间向人不道姓与名蹑屩厌逺游荷鉏懒躬耕有劒任羞涩有书任纵横不肯折腰为五斗米不肯掉舌下七十城但好觅诗句自吟自酬赓田间曳杖复带索防人不识笑且轻谓是鲁迂儒楚狂生青丘子闻之不介意吟声出吻咿咿不絶鸣朝吟忘其饥暮吟散不平当其苦吟时兀兀如被酲头发不解栉家事不及营儿啼不知怜客至不果迎不忧回也空不慕猗氏盈不惭被寛褐不羡垂华缨不问龙虎苦战鬭不管乌兔忙奔倾向水际独坐林中独行斲元气搜元精造化万物难隐情冥茫八极游心兵坐令无象作有声微如破悬虱壮若屠长鲸清同汲沆瀣险比排峥嵘霭霭晴云披轧轧冻草萌髙攀天根探月窟犀照牛渚万怪呈妙意俄同神会佳景每与江山争星虹助光气烟露滋华英听音谐韶乐咀味得太羮世间无物为我娱自出金石相轰铿江边茆屋风雨晴闭门睡足诗初成叩壶自髙歌不顾俗耳惊欲呼君山老父携诸仙所弄之长笛和我此歌吹月明但愁歘忽波浪起鸟兽骇叫山揺崩天帝闻之怒下遣白鹤迎不容在世作狡狯复结飞佩还瑶京【`周青士云磊落嵚崟极其生动`】  

登阳山絶顶  

我登此山巅不知此山髙但觉羣山总在下坐抚其顶同儿曹又见太湖动我前汹涌三十万顷烟波涛长风吹人度层嶂不用仙翁赤城杖峰回秋碍海鹘飞日出夜听天鸡唱中有一泉长不枯乃是蜿蜒神物之所都老藤阴森洞府黑树上不敢畱栖乌常年祷雨车来此投金符灵旗风转白日晦马鬛一滴霑三吴岩峦苍苍境多异樵子寻常不曽至探幽歴险未得归忽听钟来涧西寺此时望青冥脱略尘世情白云冉冉足下起如欲载我升天行古来名贤总何有只有此山长不朽欲呼明月海上来照把长生一瓢酒浮丘醉枕肱洪崖笑开口秋风吹落浩歌声地上行人尽回首  

吴中逢王才随朝京使赴燕南归  

江南草长蝴蝶飞白马新自燕山归燕山归不堪说易水寒风蓟门雪朝邸空随使者车禁阍不受书生谒一杯劝君歌莫哀归时应过黄金台不见荒基秋来土花紫伯图已歇昭王死千载无人延国士  

戎王追彘图  

前骑脱兔奔后骑惊鸿急火烧秋草猎场空一彘穷追势难及大小当戸左右贤众中得隽知谁先君不见天策将真天子驰一马殪四豕  

南园  

君不见平乐馆古城何处寒云满君不见奉诚园荒台无踪秋草繁白日沈山水归海寒暑频催陵谷改皇天大运有推移富贵于人岂常在请看当年广陵王双旌六纛何辉光幸逢中国久多故一家割据夸雄强园中懽游恐迟暮美人能歌客能赋车马春风日日来杨花吹满城南路疉石为山引泉为池辟疆旧园何足奇经营三十年欲令子孙永保之不知回首今几时繁华扫地无复遗门掩愁鸱啸风雨种菜老翁来作主空余怪石卧池边欲问兴亡不能语春已去人不来一树两树桃花开射堂踘圃俱青苔何须雍门琴但令对此便可哀人生不饮何为哉人生不饮何为哉  

夜闻谢太史诵李杜诗  

前歌蜀道难后歌偪窄行商声激烈出破屋林鸟夜起邻人惊我愁寂寞正欲眠听此起坐心茫然髙歌隔舍与相和双泪并落青灯前李供奉杜拾遗当时流落俱堪悲严公欲杀力士怒白首江海长忧饥二子髙才且如此君今与我将何为  

赠金华隐者  

我闻名山洞府三十六一一灵踪纪真箓金华秀出向东南逺胜阳明与句曲楼台缥缈开烟霞天帝赐与神仙家灵源有路不可入但见几片流出云中花子房之师赤松子三千年前亦居此飞行恍惚谁解寻漫说至今犹不死松花酒熟何处游瑶草自緑春岩幽羣羊卧地散如石老鹿耕田驯似牛闻有隐君子乃是学仙者自从入山中不曾到山下世人莫知其姓名以山呼之不敢轻樵夫忽见苦未识只疑便是黄初平嗟我胡为在尘网逺望髙峰若天壤茯苓夜煑傥许餐铁杖来敲石门响  

题黄大痴天池石壁图  

黄大痴滑稽玩世人不知疑似阿母防再谪偷桃儿平生好饮复好画醉后洒墨秋淋漓尝为弟子李少翁貌得华山絶顶之天池乃知别有缩地术坐移胜景来书帷身骑黄鹄去来逺缟素飘落流尘缁颍川公子欣得之手持示我请赋诗我闻此中可度难玉枕秘记传自青牛师池生碧莲花千叶光陆离服食可腾化游空驾云螭奈何灵迹久閟藏荒竹满野啼猩貍寻真羽客不肯一相顾却借释子营茅茨我昔来游早春时雪残众壑销寒姿磴滑不敢骑马上青鞵自策桃笻枝上有烟萝披拂之翠壁下有沙石荡漾之清漪晴天倒影落明镜正似玉女晓沐髙鬟垂饮猨忽下藤袅袅浴鹤乍立风澌澌匡庐有池我未到未省与此谁当奇扫石坐其涯沿洄引流卮醉来自照影俯笑知为谁落梅扑香满接防暮出东涧钟鸣迟归来城郭中复受尘土欺十年胜赏难再得恍若清梦一断无由追朝来观此图恻怆使我悲当时同游已少在我今未老形先疲人生扰扰嗟何为不达但为髙人嗤汉南已老司马树岘首已仆羊公碑唯应学道悟真诀不与陵谷同迁移仙岩洞府孰最好东有地肺西峨嵋髙厓铁锁不可攀援以迳上仰望白云楼观空峩巍此山易上何乃遗便与猨鹤秋相期欲借太乙舟夜卧浩荡随风吹洞箫呼起千古月照我白发凉丝丝倾玉醪荐瑶芝招君来游慎勿辞无为漫对图画日夕遥相思  

妫蜼子歌【`为友王常宗作盖其号也`】  

妫蜼子乃是轩辕之裔虞鳏之孙混沌既死一万年独抱太朴存窃伏在草野冥心究皇坟早逢三光五岳之气乍分裂天狼下地防血流浑浑鹿走秦中原蛇鬬郑国门俎豆弃草莽干戈歘崩奔妫蜼子便欲东游渡弱水沐发沧海朝阳盆又欲西行泝河汉逾昆仑山横川阻两地俱不可以往兮归来掩户卧旦昏莳黍一区注醪一樽妻给井臼儿牧鸡豚不诘曲以媚俗不偃蹇而凌尊作为古文词言髙气醇温手提数寸管欲发义理根上探孔孟心下吊屈贾魂其质耀金石其芳吐兰荪叩虚答有响斲险成无痕陆珍杂水怪变状弗可论几年兀兀不肯出坐待真主应运九五开乾坤鹤书自天来幽隐初见拔使者逺造庐鸡鸣起膏辖与纂金匮编尚书为给劄奸魂泣幽冢下恐遭诛杀书成一代进紫宸鸾旗羽卫夹陛陈閤门导谒称小臣麻衣不脱拜圣人捧函近前殿龙顔喜回春勅赉内帑之金与绮段其文织作银麒麟防恩乞还家以奉白发亲戴古弁垂长绅自号山泽之臞民妫蜼子幸际明良时无为寂黙坐老东海湄青丘有客钝且痴与汝欲结同襟期左鼓清瑟右吹篪作歌共祝天子寿五风十雨万国赤子同熙熙  

登金陵雨花台望大江  

大江来从万山中山势尽与江流东钟山如龙独西上欲破巨浪乗长风江山相雄不相让形胜争夸天下壮秦皇空此瘗黄金佳气葱葱至今王我怀郁塞何由开酒酣走上城南台坐觉苍茫万古意逺自荒烟落日之中来石头城下涛声怒武骑千羣谁敢渡黄旗入洛竟何祥铁锁横江未为固前三国后六朝草生宫阙何萧萧英雄来时务割据几度战血流寒潮我今幸逢圣人起南国祸乱初平事休息从今四海永为家不用长江限南北  

白下送钱判官岳  

白门有垂杨复有春酒香此地逢君谁乃是钱少阳相逢既沽白门酒相送还攀白门柳不向公车更上书却趋官署初垂绶日落淮水头送君去悠悠梁王苑里花飞尽明日相思过汴州  

题滕用衡所藏山水图  

滕君兴在烟霞间逺游十年今始还画图示我有层嶂竟似何处之名山君言我初适东越酒船横渡镜湖月醉咏谪仙天姥吟海光欲曙清猨歇瑶草春已生便入金华行道逢牧羊儿疑是黄初平从此西游楚江水大帆如云挂空里柁楼酾酒唤长风一日看山一千里不闻东林钟但见香炉峰波迷洞庭濶树隔潇湘重白沙翠壁经过好就中几度曽幽讨麻姑坛上扫落花尧女祠前荐芳藻晚客湖南逢鴈回登临长上楚王台天从朱鸟峰头转江自黄牛峡外来搜奇歴险今应倦黙坐旧游空数遍时向明窗看此图好山一一皆重见我闻君言自叹嗟身如处女愁离家闭门读书无半车髀肉渐生空鬓华牀前尘土蔽双屐何不踏之践苔石幸逢盛世道路平五岳寻真皆可适便当往抱緑绮弹松风行尽万壑千岩中仙书探得金匮空归来夸君重相逢握手一笑吴门东  

过胡博士郊居【`胡善筮`】  

头白兰陵客幽居共一村老来吟力退贫去告身存夕吹鸣棃叶秋泉注稻根时因来问筮独叩树间门  

送张司勲赴宝庆同知  

乍出司勲幕还乗别驾车按圗犹汉地输布尽蛮家山热蛇悬树江晴鹤浴沙郡楼回首处北斗近京华  

赠邻友  

同居一坞中只隔水西东林近书灯露溪回酒舫通放鳬长合队移竹每分丛只恐君征起难期作两翁  

江上寄王校书行  

寥落旧懽违江边独掩扉邻家闻暮笛客舍试春衣宿鸟归山乱行人渡水稀相思比花絮斜日绕城飞  

送谢恭  

凉风起江海万树尽秋声揺落岂堪别踌躇空复情帆过京口渡砧响石头城为客归宜早髙堂白发生  

晚登南冈望都邑宫阙  

落日登髙望帝畿龙蟠山下见龙飞云霄双阙开黄道烟树三宫接翠微沙苑马闲秋猎罢天街车鬭晚朝归明朝欲献升平颂还逐仙班入琐闱  

送沈左司从汪参政分省陜西【`汪由御史中丞出`】  

重臣分陜去台端宾从威仪尽汉官四塞河山归版籍百年父老见衣冠函关月落听鸡度华岳云开立马看知尔西行定回首如今江左是长安  

清明呈馆中诸公  

新烟着柳禁垣斜杏酪分香俗共夸白下有山皆绕郭清明无客不思家卞侯墓上迷芳草卢女门前映落花喜得故人同待诏拟沽春酒醉京华  

春来  

客愁拟向春来减春到愁翻倍旧时走马已无年少乐听莺空有故园思日光皛皛浓熏草风力飏飏缓堕丝霹雳沟南酒家路共谁来往问花枝  

谒甫里祠  

衣冠寂寞半尘丝想见江湖独卧时遁迹虚烦明主诏感怀犹赋散人诗钓船鱼去云迷浦鬬鸭阑空草满池芳藻一杯谁为奠鼓声只到水神祠  

迁城南新居  

辛苦中年未有庐东西长寄一囊书未能避俗还依俗堪信移居更索居叶满邻园烟羃羃竹连僧舍雨疎疎何须许伯长安第此屋翛然已有余  

逢倪征士  

数千里外久相违十八滩头偶独归自说病来辞幕府只因愁絶念庭闱吴歌重把还乡酒蛮布犹穿过岭衣话尽三年游歴事满庭风雨送斜晖  

西坞  

空山啄木声敲铿花落水流纵复横松风吹壁鹤翎堕梅雨过溪鱼子生尚有人家机杼逺更无尘土衣裳轻斜阳已没月未出樵子归时吾独行  

送钱塘守  

繁华莫叹异升平到郡初烦露冕行幕下吏书催署字湖中妓舫歇歌声潮来两渡皆侵岸日落诸山半入城休沐南屛烦一到松间寻我旧题名  

寄海昌李使君  

海上波涛夜不惊使君虽老尚能兵荒烟白卤家家灶落日黄冈处处营人杂岛夷争小市潮随山雨入孤城明朝硖石山头路我欲停车听颂声  

次韵金文学送弟往海上  

小陆贤如大陆贤乱离为客最堪怜横金海上知虚席打鼓津头看发船麦气晓晴田雉鬬蘹香春暖野鹅眠明朝梦断生芳草风雨孤舟过练川  

西寺晚归  

逺寺别僧归随钟出烟岭犬吠竹林间斜阳见人影  

陶秘书广陵送别图  

暮雨潮生步春山树绕芜城惆怅离舟欲发江南烟寺钟声  

闻旧教坊人歌  

渭城歌罢独凄然不及新声世共怜今日岐王宾客尽江南谁识李年  

秋柳  

欲挽长条已不堪都门无复旧毵毵此时愁杀桓司马暮雨秋风满汉南  

秋夜同周著作宿娄浦  

小廨寒依竹浦云酒阑相对说离羣一声新鴈谁先听今夜江南我共君  

春思  

愁兼杨柳一丝丝客舍江南暮雨时自入春来才思减杏花开过不题诗  

入郭过南湖望报恩浮图  

雨过春陂柳浪香布帆归缓怕斜阳渔人为指江城近一塔船头看渐长  

山中春晓听鸟声  

子规啼罢百舌鸣东窗卧听无数声山空人静响更切月落杏花天未明  

逢吴秀才复送归江上  

江上停舟问客踪乱前相别乱余逢暂时握手还分手暮雨南陵水寺钟  

吴宫  

芙蓉水殿屧廊东白苎秋来不耐风教得君王长夜醉月明歌舞在舟中  

【`诗话季迪楚宫词云细腰无限空相妒不觉瑶姬梦里逢秦宫词云掖庭无用恩难报愿上蓬莱采药船魏宫词云至尊莫信陈王赋那得人间有洛神思非不深第伤于巧不若吴宫之近雅也`】  

雨中登天界西阁  

青山楼阁楚江东自在苍茫晚色中故国自遥难望见不关春树雨溟蒙  

送葛省郎东归  

金陵女儿踏春阳金陵客子正思乡一杯况复送君去目断飞花江水长  

宿蟾公房  

一禽不鸣深树烟明月下照髙僧禅独开西阁咏清夜秋河欲堕山苍然  

雨中过山  

春云晻霭涧奔浑风雨行人过一村不似山家深竹里乳鸠啼午未开门  

吴王井  

曽闻鉴影照宫娃玉手牵丝带露华今日空山僧自汲一缾寒供佛前花  

消夏湾  

凉生白苎水浮空湖上曽开避暑宫清簟疎帘人去后渔舟占尽柳隂风  

## 明诗综卷十  

翰林院检讨朱彞尊编  

杨　基【`四十九首`】  

基字孟载其先蜀人居于吴为饶介客吴平安置临濠复徙河南旣而放归起知荥阳县谪钟离用荐为江西行省幕官坐罪落职居句曲山中久之起奉使湖南广右召还授兵部员外郎出为山西按察副使进按察使寻被谗夺职供役卒于工所有睂庵集【`徐子元云孟载天机云锦自然美丽独时出纤巧不及髙之冲雅　王元美云孟载如西湖栁枝绰约近人情至之语风雅埽地　江东之云睂庵诗秾丽纤蔚大有唐人风味　顾言云亷访才长逸荡兴多隽永方之钱刘虽未迨元白斯有余　陈卧子云孟载如吴中少年轻俊可爱所乏庄雅　李舒章云孟载如玉袖临春翩翩自喜　王介人云孟载词胜于诗其咏春草云六朝旧恨斜阳里南浦新愁细雨中亦不失为佳句也　静志居诗话吴中四杰孟载犹未洗元人之习故铁厓亟称之王元美卮言谓孟载七律尚短栁如新折后已残梅似半开时类浣溪沙词中语予谓不特此也如芳草渐于歌馆宻落花偏向舞筵多细栁已黄千万缕小桃初白两三花布谷雨晴宜种药葡萄水暖欲生芹雨颉风顽枝外蜨柳遮花映树头莺花有厎忙冲蜨过鸟能多慧学莺啼且自细聴莺宛宛莫教深惜燕息悤春色自来皆梦里人生何必在尊前燕子緑芜三月雨杏花春水一羣鹅江柳净无余叶在渚莲池有一花开花里小楼双燕入柳边深巷一莺啼江浦荷花双鹭雨驿亭杨栁一蝉风山顶雪惟朝北在水邉春已自东来一路诗从愁里得二分春向客中过春水染衣鹦鹉緑江花落酒杜鹃红髙树緑隂千嶂湿野棠疎雨一篱香立近晩风迷蛱蝶坐临秋水映芙蓉罗幕有香莺梦暖绮窗无月鴈声寒睂晕浅颦横晓緑脸消残缬腻春红小雨送花青见萼轻雷催笋碧抽尖蚕屋柘烟朝焙茧鹊炉沉火□熏茶试填入浣溪沙皆絶妙好辞也然其五言古诗足与季廸方驾集亦张企翺所编吾郷项氏天籁阁藏有孟载手録睂庵集六卷中阙七言絶句以勘张本亦无大异`】  

感懐【`六首`】  

蝮蛇冬未蛰靡草寒更生阳光泄为电地雷忽有声上天号令乖致此灾异幷不然多杀伤兵气之所成汉庭免三公毋乃非政刑愿言调玉烛仰见三阶平  

一女不得织三人欲无衣一夫不暇耕八口皆啼饥饥寒迫于身谁能不为非西伯善养老仁人为已归霜寒草木落禽鸟相背飞民心亦何求在于得所依此理勿暂失君子慎其微  

鹊巢知避嵗终为鸠所居巧者劳不足拙者安有余溪翁夜结网山人朝煮鱼隆准入闗中不读半卷书当时微张韩乃与胜广俱大拙乃至巧巧者复何如  

骅骝日千里亦在御者功向无造父能乃与凡马同韩彭覂驾材驱策遇沛公増本渥洼儿意不与项通岂独知马难所贵御马工驾御苟失宜鲜不败乃翁萧萧帐下骓千驷何足雄  

鞲鹰敛六翮栖息如鹪鹩秋风飒然至耸目思凌霄英雄在承平白首为渔樵匪无搏击能不与狐兔遭长星亘东南壮士试寳刀落落丈夫志悠悠儿女曹  

东邻夜从军西邻晓上官一为死别愁一为知已懽懽者承新恩拂拭头上冠愁者嘱妻孥结束跨下鞍悲懽何不同一危复一安黄尘障东华平地生波澜朝荣夕赐死转盼异暑寒寄语承恩人莫叹从军难  

送谢雪坡防御出郭团练  

朝催筑城夫暮防团结兵民民皆动揺一日十数惊所赖官长贤抚劳得众情防御出郊来父老拜且迎垂髫及戴白罗列车下听官家百万师自足与寇争汝自守汝乡汝自保汝生闲暇茍不虞仓卒恐见倾我当徼汝劳薄尔赋税征父老共感激阗然动欢声旌旗洎甲矛五色稍鲜明岂惟备抄掠大敌固可婴问君何能然子弟卫父兄平川雨初收马嘶鼓鼟鼟相送不同徃极目秋鹰横  

送陈资深归广  

丈夫轻别离投老欲入广奈何干戈际万里渉沆漭兹城颇阜庶有女供奉养世乱得麄安胡劳问乡防君言苦无家一夕魂九徃乡书昨日至捧读屡泚颡四丧寄浅土未得掩诸圹虽云敝庐在谁复修祀享感兹归意迫无力犹勉强齿髪固已衰尚足婴扰攘敢忘乡土情偷安恋兹壤吾闻重感激惜别复加赏天寒霜露繁摵摵枯叶响水宿愼蛟螭山行避魍魉田园虽荒芜果实罗栗橡邻居喜均还相邀具醅盎酒薄不得醉且复歌慨慷人生还乡乐无物堪比仿喜极继以悲欢戚同反掌翻思蘓台月照女夜绩纺此时父子情两地同惚怳安得混车书妻孥共罗幌玆事竟难期泪眼一凄怆我家嘉陵江踪迹久飘荡亦欲问前涂逡巡觅西瀼登灵岩和韵周左丞伯温饶大参介之  

单舻集羣英席窄坐每盍烟横半掩寺木落全见塔斜流出渠分曲径转溪合村妆妍丑竝野话悲笑杂童操吴音闻僧作梵偈荅霜苔滑难跻露棘手易拉磴纡螘緑树扉敞蜗啓阖娱賔列五豆礼佛过三帀晴厓暝忧雨秋洞寒疑腊窗攀盗果猨檐入避鹯鸽掬池萍沾袖憩石藓汚袖琴忘荒台弄屧响回廊踏值险虑思筇得竒即倾榼感深怒防磔愁极衰鬓防华年倏川驶雅量浩海纳啸歌激欷歔雄辨肆交沓禅寂虚无量道祖清静盖吅嚻蜗触蛮变幻雀化蛤狂游类饮酎薄宦避嚼蜡终当谢尘鞅埽屋分坐榻  

赠别龚行义  

楚龚风云姿璞素玉不瑑只身蹑双屐十载食破研麻衣阅冬春睥睨狐貉贱胷中何所蓄经史子集传酒酣文思涌强弩机发箭清真谢铅锸越女巧笑倩纡盘珠九曲精粹金百链粲如星森罗勇若军后殿吾党多英雄气索皮肉战西风忽归来尘土吹满面从容问所歴揺首不复辩但云秋水清吴松净如练方同华表鹤遽作幕上燕去住何太轻弗得绊以线君材非樗栎名字已交荐渊泉暂蠖屈雾雨终豹变贤逹坎坷多豪杰穷乏先嗟予书中蠧髀消两目朝骑瘦马出夕饱藜与苋志慙防尔狂质匪由也喭猥遭周秦厄不识舜禹襌因君动遐想翅塌足若螺卮白磁罂聊为江渚饯回首芙蓉花纷纷落红片  

与陈时敏别  

近别防有期逺别易惨凄一人失意行众賔顔色低相顾各无语握手立大堤白沙飞轻烟赤草漫路蹊灶戸八九家皮肉瘦且黧再拜谒官长鹄立无所赍孤防如荒邮壁落新补泥日没官吏防角角野雉啼归来对寒灯儿女相孩提虽云去乡国喜不闻鼓鼙官卑职易称牛刀用割鸡回首华亭鹤月白露凄凄  

季迪病目医令止酒因作此劝之  

病目须饮酒饮酒调微疴气血鬰不舒赖此酒力和所以雷公方制药用酒多活血必酒洗散郁须酒磨制药旣用酒饮酒良匪他酒可引经络酒能驱病魔病目不饮酒此盖医者譌李白好痛饮不闻目有痤子夏与丘明不为饮酒过饮酒旣无害不饮如俗何清晨呼东家买置数斗醝烂醉瞑目坐满面春风酡陶然物我忘梦见孔与轲此药岂不佳而乃止酒那我今劝君饮君意无媕婀庸医或见责请示睂庵歌  

赠毛生  

丈夫遇知已胜如得美官栖栖无聊中握手意便懽古来豪杰人所就非一端狂言与危行初若不可干从容两阵间一语九庙安狐貉不外饰而足御大寒嗟嗟陇西李愿识荆州韩  

长洲春  

縠波流暖云花光艳緑薲津头洗红女蝴蜨上罗裙罗裙秋水上明珰揺白桨飞下双鸳鸯溘溘潮水响  

沧浪波  

入苑緑泱泱縠文融暖光东风吹白浪照见赤龙堂龙堂负贝阙隂火春波热鲛人卖髯绡夜夜唱明月  

发南浦  

开船别西山迤向南浦帆轻去自速初不用篙橹苍苍烟中树槖槖响斤斧一女沙上汲众渔洲畔语我行嵗云晏况复逺俦侣回首北归鸿翩翩下寒渚  

过小孤  

大孤俯如盘小孤俨而立羣山如从使左右相拱揖孤根屹撑拄万窍争喷噏浏浏隂风旋惨惨元气湿江流亘其下震怒莫敢汲洑为盘涡深驰作奔马急跻攀或失手一驶不可及我来值秋晩木落众鸟集勿爨夜船犀鲛人抱珠泣  

望南岳  

我从匡庐来但觉诸山低嵯峩望衡岳云霄与之齐下有赤蛇蛰上有朱雀栖仰瞻祝融防俯揖紫盖迷五岭皆培塿三江为涔蹄巍然南服尊嵩霍相提携封秩崇君称诸神咸朝隮丹书篆寳册万古封金泥百王重祀典赤缫借玉圭自非精灵通牲帛劳焚赍予方向逺道无由陟层梯苍苍烟霞中喔喔闻天鸡缅思昌黎伯恭黙开云霓灵贶自昭格诚敬良可稽斯人久云没感念徒含凄  

发衡州  

五日白一髪十日皱一肤人生氷雪容终作鞾纹麤今朝清镜中已与昨日殊不忧须睂苍但恐皮肉枯肉枯亦常理所念非壮图有亲恩最深抚养劳勤劬怜我幼失怙爱我如掌珠斯恩未及报不敢忘须防书来得凶问哀顿空号呼衣衾与棺敛弗得亲走趋家山在万里那能返故都树头哑哑啼媿杀反哺乌有子初学言行歩要母扶已解索棃栗未知识之无重在托宗祀岂暇问贤愚弟妹皆飘零逺在天一隅仲氏久无信梦中时友于艰难斥卤濵何以保微躯计工当已还毋乃东归吴童仆各分飞仅有赤脚奴竛竮苦肺疾终夜声呜呜怜渠亦觧事翦伐供樵蘓异乡骨肉逺赖此相支吾嗟我客梁楚只身亦﨑岖白昼畏豺虎夜防貍与狐所赖筋力强窜伏幸无虞今年觉衰倦自怯行逺涂东风洞庭波落日青草湖鱼龙来欺人烟涛惨糢糊玆晨过衡阳霁景差可娱桃花白练带春水緑菰蒲感此顔色妍暂使忧心苏万事信有命抚膺长叹吁  

湘江道中思常宗  

暮江防微雨风定波自碧一鹭立不飞双鸿递相直余烟菱女唱新月渔郎笛此处忽懐人相思杳何极  

逺浦归帆  

轻帆挂春风倒影湘江緑天低浦溆逺归向谁家宿遥指落花西黄陵庙前屋  

洞庭秋月  

湘水秋更清湘月秋更白光辉一相荡水月不辨色何处洞箫声巴陵夜归客  

湘女  

湘水旣弥弥湘山亦峩峩空明影上下但觉鱼鸟多我方驻轻桡听彼湘女歌湘女佩幽兰徐行拂青莎春风吹衣裾芳香动微波淑质自妍丽不待绮与罗真修慎所适窈窕山之阿盈盈青楼妇日暮将如何  

清溪渔隐  

清溪秋来水如练厯厯鱼鰕皆可见緑蓑酒醒鴈初飞风急芦花吹满面溪南一带是青山逢着垂杨便可湾谩道白鸥闲似我渔舟更比白鸥闲  

闻蝉  

睂庵四十未闻道偶于世事无所好寻常惟看东家竹屈指十年今不到微躯之外无长物寒暑一裘兼一帽妻孥屡欲升斗絶不独无烟亦无灶身轻自笑可驾鹤眼明岂止堪窥豹人情世故防烂熟皎不如汚恭胜傲有瑕可指未为辱无善足称方入妙此意于今觉更深静倚南风听蝉噪  

废宅行  

弓刀挂墙旗拂瓦行人过门须下马日暮将军纵酒归白棒横街人乱打朱门一闭春草积官印斜封泥涴壁守卒收鰕屋后池邻翁晒麦阶前石帘幕当年尽绮罗网丝顚倒腐萤多杏梁风雨丹青湿时有野鸠来做窠楼台易成还易废前年犹是桑麻地  

闻邻船吹笛  

江空月寒露华白何人船头夜吹笛参差楚调转吴音定是江南逺行客江南万里不归家笛里分明説鬓华已分折残堤上柳莫教吹落陇头花  

长江万里图  

我家岷山更西住正见岷江发源处三巴春霁雪初消百折千回向东去江水东流万里长人今漂泊尚他鄕烟波草色时牵恨风雨猨声欲断肠  

秋霁杂赋【`三首`】  

刘表知先主怀王识沛公未闻收夏口先已入闗中今古车书异兴衰厯数同方惊鸡作鳯当信骛非鸿今日长洲苑秋风列羽旗不图新约法复见旧威仪鼔舞儿童乐歌謡父老悲烟埃方衮衮禾黍正离离晩树霜犹碧秋花雨未黄戎衣轻绣锦旅食尚糟糠驿路千山隔河流一苇航毋忧兵不战已定法三章  

雨  

雨急愁云黒窗虚爱竹青石泉流细细山鸟去冥冥醉里倾荷叶饥来煮茯苓不知刘道士何用换鹅经  

偶题  

身嬾交游絶时危感慨新清江催短鬓芳草怨归人花落纵横雨莺啼淡荡春欲摇舟楫去波浪没平津  

送王仲容之上海  

薄宦依东海孤城隔戍烟花疎寒食后人逺暮帆前深巷编蒲履斜冈种木棉毋烦厌荒寂微禄有畬田  

寄海盐杨砦官  

海屿通村险邉城出敌遥旗灯秋塞雨铃柝夜沟潮士饱争投石农闲数舞箾毋令废收获髙陇有枯苖  

夏夜有怀  

重露澄秋色轻风生夜凉碧防湖草乱红爱渚莲香有弟徒相忆何人不异鄕悲笳在城上双泪落衣裳  

赠翟好问  

笑尔山城隐柴门对县衙酒资千畞苎生计一园瓜雨歩荷巾湿风吟蓆帽斜时时扶短杖防竹到东家  

长沙杂咏  

湘人爱楼居斜枕湘江起楼下倚阑人簪花照春水  

梦緑轩  

梦里緑隂幽草畵中春水人家何处江南风景莺啼小雨飞花  

吴中行乐词  

单罗小扇夹纱衣冠子梳头插翠薇知是范家园里醉无人不戴杏花归  

红緑蕉二仕女图  

两树红蕉隔禁扉晓凉携伴试罗衣金铃小犬迎人吠应怪秋来出院稀  

故山春日  

千花万萼委尘埃只有荼防独自开应是邻家更零落过墙蝴蜨又飞来  

遇史克敬询故园【`克敬自长洲来因询吴中风景大异徃昔赋此以寓鄕里之思`】  

三年身不到姑蘓见说城边栁半枯纵有萧萧防株在也应啼杀树头乌  

赠京妓宜时秀  

欲唱清歌却掩襟晩风亭子落花深坐中年少休轻听此曲先皇有赐金  

到江西省看花次韵  

生色屛风一面开轻罗团扇合懽裁深深院落青青柳纵是无花也看来  

鲤鱼山阻风天甚寒雨皆成霰  

江南天气大无凭草色烟光暖欲蒸向晚鲤鱼风乍急尽吹小雨作春氷  

望武昌【`二首`】  

吹面风来杜若香离离烟柳拂鸥长人家鹦鹉洲边住一向开门对汉阳  

春风吹雨湿衣裾緑水红妆畵不如却是汉阳川上女过江来买武昌鱼  

祁阳道中  

疎烟小雨湿流光愁得杨花不暇狂半晌春晴便飘荡缀人帘幕上人牀  

张　羽　【`二十三首`】  

羽字来仪以字行更字附凤浔阳人从父宦游江浙兵阻不得归遂居吴兴元末授安定书院山长明初征起廷对称旨擢太常司丞兼翰林院同掌文渊阁事以事窜岭外未半道召还抵京知不免自投龙江死有静居集【`张企翺云国初以髙杨张徐比唐之四杰故老言不惟文才之似而其攸终亦不相逺睂庵盈川令终如一太史之毙同乎賔王北郭虽不溺海仅全首领而非首丘先生投龙江又与照邻无异噫亦异矣　王元美云张来仪徐防文如鄕士女有质有情而乏体度　程孟阳云静居五言古诗学杜学韦各有神理非苟然者歌行材力驰骋音节谐畅不袭宋元格调律诗清员浑脱不事雕缋全是唐音颉颃髙杨未知前后或谓张徐不及髙杨此耳食之论也诗话来仪五古微嫌郁轖近体亦非所长至于歌行雄放骎骎欲度季迪前固当含超幼文跨蹑孟载`】  

春初游载山  

云罗横四海田野无遗英尚赖二三子共怡山水情煦煦新阳动寥寥天宇清昔人称四美玆晨遂成幷前登髙丘阻遥睇澄湖明凭林招逺风松桧自成声俛仰天地闲微躯良不轻安能自羁束坐使众累萦防贱足为贵抱素讵非荣逍遥解神虑庶以适吾生  

春山瑞霭图  

莺啼山雨歇前川緑正緐人家在深树鸡犬昼无喧澹澹流水意依依田父言谩鼔木兰楫徃溯桃花源即此堪结庐可以傲华轩  

立秋日早泛舟入郭  

连霖啓秋期金气晨已兆溪云合余隂水霞相照耀登舻泛凉飚乗流驾奔峭廻波荡尘襟青山列逺眺蒲菼迷森沉菱荷争窅窕沙明众女浣潭净孤禽啸端居积百忧暂出窥众妙好爵岂不怀衞生乃其要寄谢沧海人如予可同调  

拟过园隐阻雨  

在逺毎伤离在近还成隔飞雨渺无涯佳期怅难得人寒市井空天晚江潮白知君掩阁卧终朝迟来客  

金川门  

两山夹沧江拍浮若无根利石侔劒防风涛相吐吞维天设巨险为今国东门试将一卒守坚若万马屯吾来犯清晓天空霜露緐列宿森在列北斗峭可援江光合海气溟涬神攸存俯视不敢唾中有蛟龙蟠浮屠者谁子髙居凌风幡下见渡口人扰扰蠭螘諠媿彼超世士去去将何言【`李辰山云是诗作于洪武甲寅未三十载而燕师从此入矣读之可胜浩叹`】  

清口  

豁达两河口前与黄河通髙岸忽斗折清淮汇其中甘罗城在南韩信城在东一为秦人英一为汉家雄人生有不死所贵在立功方其未遇时鹿鹿何异同时命苟未防丈夫有固穷舍舟登髙防嵗暮百草空坡陀陇闲一二老弱翁遗迹不可问但见荒榛丛行行重回首目断双飞鸿  

余将军篆书榻本歌【`即忠襄公阙也`】  

余将军守舒州舒州之城大如砺长江西来绕城流贼船如云压城破将军提劒城头坐劒未动虏已奔鲸鲵蔽江江为浑孤军六年二百战王师不来城自存无兵犹足战无食安可支岂无爱妾与爱马杀之不解壮士饥力尽矢竭将奚为仓皇齚舌骂不已义士千人同日死祗今还有尽忠池碧血清泠化为水将军持节东州时作此篆书形崛竒妙墨已随神物化好事当时临得之虽非其眞意独在垂金屈玉蟠蛟螭我拜重是忠臣迹秦相虽古其人非鸣呼将军此书配者谁请君摹取浯溪石上中兴碑  

畵云山歌  

我昔曾游庐岳顶欲上青天凌倒景山中白云如白衣片片飞落春风影云晶晶兮花冥冥万壑尽送洪涛声恍然坐我沧海上金银楼观空中明上清真人笑迎客夜然桂枝煮白石手持凤管叫云开虎咆龙吟山月白明发邀我升东峰导以绛节双青童天鸡先鸣海出日赤气照耀金芙蓉屛风九叠花茸茸雾阁云窗千万重胡不置我丘壑中一朝垂翅投樊笼空留万片云挂在清溪千丈之寒松愁来弄翰北窗里貌得云山偶相似遂令残梦逐秋风一夜孤飞渡江水梦亦不可到图亦不可传不如早赋归来篇山之人兮待我还安能龌龊尘土闲坐令白云摧絶无所归青山笑我凋朱顔  

米南宫云山歌  

古之画法不复见六朝人物留遗谱后来山水出新意二李三王差可覩洪谷之后有闗荆营丘浑雄独造古华原处士志竒崛余子纷纷何足数郭熙平逺疑有神北苑烂漫皆天眞画院宣和众史集俗笔姿媚非吾伦岂知南宫迥不羣一埽千古丹青尘神闲笔简意自足窈窕青山行白云黄侯黄侯安得此元气淋漓犹满纸晴窗拂拭对髙秋怳忽神游华山里生兮画癖奈此何为子试作云山歌珍藏什袭子须记世闲名畵今无多  

李遵道墨竹歌  

墨竹昉自何人始辋川石刻今余防后来萧恱稍出羣香山侍郎独称美洋州太守善写真长帽先生差可拟江南谩作金错刀枝叶离蓰何足齿北方作者夸澹游房山继之妙莫比吴兴公子最擅名同时亦数蓟丘李蓟丘有嗣能传家笔势翩翩此其是一笔玉立无因依风露淋漓犹满纸想当涂洒发幽兴静对山僧北窗里江湖无人老成尽百艺荒凉今已矣展图三叹墨君堂秋声满座悲风起  

唐子华云山歌  

前朝画品谁第一房山尚书赵公子二公何以能絶伦丘壑乃自胷中起由来书畵总心画政自不在丹青里当时岂无刘与商屛障纷纭何足齿唐侯本是霅川秀爱畵仿佛董与李长松平逺早已工更上歙州看山水归来却师郭咸寜参以房山势莫比始知絶艺老更成庸夫俗辈那知此此图三尺谁为赠云气苍茫石块磊牛羊未归樵子出戸牖寥落苍厓底写成不题嵗月字要是头白居鄕里乾坤浩荡江海空后人未续前人死为君题诗三叹息世上好手今余几乌乎尚书公子不复见得见唐侯斯可矣  

畵山水行【`题赵待制仲穆所画江浦归帆秋林潇洒二图沈才干所藏也`】  

古来名畵传父子唐有二李蜀两黄吴兴公子冠当代雍也继之早擅塲宋祖子孙尽龙种毛骨固是非寻常珊瑚寳玦久零落空有妙艺传文章至元天子亲召见徒歩便赐中书郎奏图毎得天顔喜盛以金匮白玉堂遂令世人争贵重门戸杂遝如堵墙雍初腾踔晚一蹶五陵豪气无时忘吴姬越娥坐相拥始肯落笔挥缣缃五日十日一水石屛障仿佛生辉光君家双图何所得私印乃出牟陵阳一图汗漫秋水阔鴈鸿排序投潇湘山僧悄寻孤寺逺客子喜甚髙帆张一图嵂兀众峰出疎林叶赤天雨霜消揺巾舄者谁氏可是商顔之绮黄风尘澒洞二十载玉轴锦题多防亡图书祗应天上有人闲那得千金藏从来好事多成癖云烟过眼如毫芒君不见王家桓家势尽时复墙走辌不得将何如城南佳山水千岩万壑摩青苍与君对此饮美酒虽无南宫北苑庸何伤  

米元晖云山图  

前代几人画山水逸品只数南宫米海岳楼前北固山顷刻云烟生满纸古云丘壑起心胷怳忽似与神灵通素壁髙悬卧清昼耳边怳若闻松风怪厎青山起毫末森沉緑树临溪活仙人道士疑可招芝草琅玕俯堪掇千里能移方寸间天机挥洒过荆闗如今画史空无数对此髙踪讵敢攀  

倪元鎭畵竹沈御史所藏  

云林之子有仙骨平生好洁如好色纷纷浊士等沙虫呜呼瓒也何由得忆昔常登清閟堂鹊尾炉爇龙涎香绍京妙墨僧繇画示我不啻千明珰人间万事如飞电洗玉池空人不见季子城东土一抔何人为着黔娄传绣衣使者骑青骢曽听竹枝湘水东归来见此若梦寐巴陵洞庭生眼中江湖豪翰今零落君得此图良勿薄媿我题诗忆故人黄鹤题诗下寥廓  

钱舜举溪岸图  

忆昔至元全盛日天子诏下征遗逸吴兴八俊皆竒才秀邸王孙称第一一朝玉马去朝周诸子声名总辉赫岂知钱郎节独苦老作画师头雪白江南没骨传者希钱也得法夸精竒晴窗防染弄顔色得钱沽酒不复疑今人祗知重花鸟岂识此图夺天巧云抱石雷雨垂苍山夹水龙蛇绕岸侧溪回共杳冥蒲稗深沉映鱼鸟渔舟乍随逺烟防客子竞渡澄江晓自云布置师北苑只恐庸工未深了卷余更有魏公题字拟钟王差未老郑侯得之恐神授使我一见喜絶倒双溪流水清何极城外南山空黛色文章翰墨何代无二子俦能蹑其迹为君题诗三叹息于乎古人难再得  

胡廷晖畵  

畵师我识吴兴胡身长八尺苍髯须目光至老炯不枯藻绘万象穷锱铢大儿十嵗能操觚小儿五嵗能含朱得钱但供酒家需时复纵博为欢娱魏公家藏摘爪图妙笔奚翅千明珠胡一见之神顿蘓以指画肚潜临摹落笔便与前人俱祝融撑空阁道孤朝云暮雨相萦纡中天碧瓦仙人庐下有桃源风景殊鸡犬似是先秦余浔阳野客山泽臞自从防乱遭穷涂幸逢治世容微躯尧舜亦有巢由徒已办小艇长防奴便欲徃从渔父渔江湖此境何地无【`赵文敏公家藏小李将军摘图歴代寳之常倩廷晖全补晖私记其笔意归冩一幅质公公大惊赏谓其乱眞由比名实俱进故诗及之`】  

青弁云林图  

前代何人画山水长安闗仝营丘李华原特起范中立三子相望古莫比亦有北苑与河阳后来作者谁能当米家小虎出逸品力挽元气归苍茫房山尚书初事米晚自名家称絶美艺髙一代谁颉颃只数吴兴赵公子当时弭节匡庐峰曽写太平兴国之神宫五峰却立疑争雄台殿突兀纷青红中有云气随游龙我对此图卧三日遂令竒气生心胷乱来学士遭漂荡文艺草草谁能工笔精墨妙心更苦那得再有前贤风于乎乾坤浩荡江海阔使我执笔将安从  

莘叔耕画梅雪轩【`自注叔耕名野世居湖州莲花庄`】  

好画谁如莘枣强堕马折肱犹未忘何年写此寒林趣精絶未数左手王屋里何人坐吹笛似是南昌郡中客曲终朔雪忽飞来开门满树梅花白  

赠琴士  

有客夜半来山中横琴坐石弹松风松风曲罢抱琴去落月一声天外鸿  

听老者理琵琶  

老来索久相违心事虽存指力微莫更重弹白翎雀如今座上北人稀  

取胜亭感旧  

细雨微消紫陌尘湖光冷落似无春朱门记得曽游处杨柳青青不见人  

竒天目山雍长老  

天目之山青岧嶤道人缚屋青山椒白云出山不归去春风吹老黄精苖  

燕山春暮  

金水桥边蜀鸟啼玉泉山下柳花飞江南江北三千里愁絶春归客未归  

徐　贲【`二十七首`】  

贲字幼文其先蜀人徙居吴淮张开阃辟为属避去之吴兴隐蜀山中洪武初用荐授给事中改监察御史出按广东改刑部主事陞广西参政迁河南左布政使寻下狱死有北郭集【`王元美云方伯体裁精宻情喻幽深颇似钱郎　顾言云方伯词采道丽风韵凄朗殆如楚客丛兰湘君芳杜毎多惆怅`】  

【`诗话吕志学题幼文所画山水图谓肆笔道丽清润而带书法于诗亦然才气方之髙杨张三君稍为未逮然诗法然森有纪律长篇险韵极其熨帖颇有类皮陆者张来仪先从吴移居戴山以诗招幼文云吴兴好山水子我盍迁居绕郭羣峰列波一镜如蚕余即宜稼樵罢亦堪渔结屋云林下残年共读书幼文乃移居蜀山两山盖相望也`】  

猛虎行  

尔虎从何来据住三叉口昨日啖东家猪今日噬西家狗山中百兽不敢鸣白杨黄竹隂风生邻家少年凭意气弯弓挂箭廵山行夜深月黒候虎出明朝荒草余白骨  

农父謡送顾明府由吴邑陞常熟  

我家茅屋临官道前种桑麻后棃枣年年力作不违时人有余粮牛有草官长下车今五年老身不到州县前鄕无吏胥门户静家家尽称官长贤大男入郭买田具始知官长移官去来时忆向官道迎今日去时须送行攀辕欲留留不止我民仓皇彼民喜殷勤再拜官道旁愿饮三江一杯水  

柳短短送陈舜道  

柳短短春江满兰渚雪融香东风酿春暖山长水更遥浩荡木兰桡兰桡向何处送君南昌去离愁落日烟中树  

白苹花送王汝器  

白苹花緑蘼草南风吹碧波五月湘江道行人劝酒离绪多櫂女櫂郎歌櫂歌黄鹂啼时风景好大堤日落奈君何君今去不可留山叠叠水悠悠  

八月十五夜饮王扩相川别业得动字  

风髙海云收月出天宇空今日寒暑均适与诸君共懽深坐忘永契合饮易痛露萤寒不飞水鸟夜停哢山精各潜匿银蟾忽飞动亭亭广寒桂不知何年种我欲问嫦娥素鸾无由控佳节屡变更壮心久悾恫人生非仙骨有乐当自纵惜无桓伊笛为尔作三弄  

过荷叶浦  

粼粼水溶春澹澹烟销午不见唱歌人空来荷叶浦无处寄相思停舟采芳杜  

尹明府吴越两山亭  

长江接海门一水限吴越两山郁相对峰峦各罗列劲势争吐吞蒸岚互出没尹君好游观结亭山水窟防干出层巅细路萦百折崩石络垂萝老树着栖鹘平生登临兴尽为山水发不知尝胆人此地几征伐至今两山云来徃似奔突嗟余客江海所厯多竒絶何当上斯亭长歌吊遗烈  

苍筤轩  

小轩閟幽寂廻防碧筠护寒色晴枭池垂梢晚萦露隂凝讶烟积籁起知飇度瑟瑟含夕清萧萧澹秋素不有虚心人何由同嵗暮  

菜薖为永嘉余唐卿右司赋  

逺辞华盖居来卜山隂宅乍到俗未谙久住地旋辟屋庐尚朴纯楹桷谢雕饰髙营踞山跗深甃逗泉脉檐将狼尾苫门用鼠筦织缺垣唯补萝圮砌总蒙虉编篱限迩邻封枿表殊埸本来是野性岂是耽地僻学圃欲拟樊为功敢侔稷寜惜劳外形自甘食余力耕鉏限儿课灌漑当仆役破块何畇畇陈噐亦畟畟驾许俗士回屐向邻翁借筐筥织湘材锹锸铸棠液卓镢鹰觜利负蓑猬毛磔俯仰疲桔槔沾洒渍袯襫循畦行策镵偃林卧攲石防披欲芟丘刈削竟驱砾值阜即为坡遇凹就成洫堤崩防宻葭窦隙拒乱棘地同农畞计区学井田画长畛纵复横曲渠广还窄接流引余清疏沼汇深碧架桁秋实垂篱落夏蔓羃雨露加膏腴粪土发硗瘠识种题裹藏辨类分行植莳法常按谱候时即看厯蕨芽拳握紫姜檗拇骈赤两合怜蘮蒘丛生爱铫芅初□逬蛰雷新薹长春防雀弁萒叶峨马帚茾茎直蔩繁微瓞緜瓠老枯瓣拆芍苖卷龙防药干拥牛膝黄独雪晴收紫藄露晞摘隂阶茂菧苨下田丰菲蒠卷轮木耳垂攒刺菱角射秋茄采更稀夜韭剪仍殖芝芳凝海琼茭郁防池墨枸杞香可醪竹□熟堪腊石皮被柔藫土酥脍肥菂细莼入馔鲈鲜蒌杂羮鲫荼苦檗与俦菘脆氷为敌菌栌西蜀致苜蓿大宛得长萦荇带流乱簇蔯丝绎芹效野人献为天子副决明才一方莴苣连数席璚縻慰渴心玉延起羸疾蕈毒笑非喜芥辛泣讵戚盘根芽薶壤脱颖笋穿壁撷香怜鸡苏折甘嗜燕麦粟腐切方圭乳饼斲员璧孕子椶受刳赘耼石被馘兔目淘夏槐鹿角芼腊炙菁托诸葛呼巢以元修斥【`诸葛元修二菜名`】苋襃蔡守清薇怨周节逆邪蒿义所攘秽荽理堪哑薄利嘉拔葵省谤恶遗薏穷餐虀酸黄俭啖薤留白闲情付田园生意仰膏泽荚齐翠疑剪甲坼緑讶擘掩冉烟际姿葱蒨雨余色始掇惜滓染载涤畏虫螫新荐或在笾薄湘亦须鬲求久渐投醝致爽遽沃醷不烦僚友送敬向先圣释对屠夸大嚼燕客忻小摘柈羞不过三瓮菹当饫百未能着蔬经安敢逾食籍防蓄足山厨素供过香积用兹卒嵗年庶得勤朝夕賔魏徐见厌厄陈顔自怿洁畚上耻汚造桥盗怀恤抱瓮忿设机授书诮求益【`用侯君房征严光事`】纵马因致忧呑蛭遂亡谪万钱栁复乞片金华还掷仕知吕侄妄居味郑人识枕肱仲尼乐伤指范宣扼鼎臑固云嘉食单亦足适敷淡分所安堪味欲易极毋因口体累遂使愆民徳  

登戴山【`在湖州临湖门外二十里`】  

平田渺空旷孤冈忽高峙新松防其巅白石缭其趾初登若崭絶稍上乃如砥亭亭日晷侧肃肃征鸿驶南招天目云北览具区水比来局羁绊游遨喜玆始同心良可重懽言得佳士非惟外累遗沉忧亦成委薄暮聊旋归余兴防留此  

种菊  

萧条斋舍前隙地颇髙爽玆焉倦耘鉏而乃成废壤迩来学种竹始为驱草莽掩苒篱落间枝叶纷以长虽烦灌漑勤亦借雨露养秋香固所恱晚节益可仰匪曰表隐名聊以备幽赏  

荆山  

荆山掲髙厓涂山耸横防长淮出两闲中断见斧凿于焉束洪流浪起石鬬角谁能为此功在昔大禹作至今遗庙存香火乃寂寞我来问邑人往事竟缅邈于时春正深草木尚荒落登临欲开襟覩玆反不乐  

夀州  

舟行夜达曙路入硖石口平山带孤城一塔起髙阜问知古夀春地经百战后羣孼当倡乱受祸此为首彼时土产民十无一二有田野满蒿莱无复识畎畞去程不可稽欲望敢迟久  

颍川  

客程不论逺所求在隂晦恶风满川来雨势晚逾倍船争急流上寸进还尺退枯葭夹崩沙路转数百汇飒飒孤篷飞琅琅万珠碎篙师左右呼坐客黙与对去心虽云迫前涂苦茫昧徳星无后覩洗耳亦何在有懐仰髙风令人发深慨  

盘子城  

前登盘子城山隘势欲迫路廻土峭絶傍夹千仞壁石状如矩斲巨细总方直无泉土脉死草木尽改色髙巅有堡障重门闭重棘隂惨行人险恶意叵易测信知狐鼠辈得在此中匿我生好壮观努力更攀陟立久日将晡浮云渺鄕国  

天井关  

峯回抱深壑下视天凿井昔人建重闗扼险备边警键钥久已絶垣石尚森整峨峨尼父祠门掩众山静曽闻此回辙无复过斯境询知鄕老言此事古未省余氓数家在破屋暮烟冷我行力稍疲景物不暇领且为投宿来惊风夜愁永  

渡沁  

陆行长苦渇今渡沁河水奔腾走百滩声逺闻数里我来坐其涯肩担欣蹔弛不意山坞间偶得见清泚连朝尘沙目豁尔净如洗虽云倦行力对此亦足喜南风吹青蒲白鸥忽飞起  

沁水县  

一水随山根宛转流出迥滩声绕县门孤城数家静风土殊可怪十人五生瘿土屋响牛铎壁满残日景行迟欲问宿连戸皆莫肯亭长独见留半榻亦多幸呼童此晩炊粝饭谷带颖野蔌不可得敢望肉与饼涂行乃至此俭素当自省  

太隂山  

巍巍太隂山厓壁拔崭峭积水嵌层墟凛若太古造冻深草木坚僵立势难挠髙寒横障空阳景未尝到邻有羲和墓欲问莫可吊如何于此地独不被临照至今山中乌性莫识晴昊聊为志其事因之发长笑  

女娲墓  

空山两髙冢娲皇此中葬焦土积层巘势助殿阁壮大哉补天手功出千古上至今链余石火气夜犹放轰雷常祓护烈风日掀荡隂林惨可畏怪木髙数丈百鸟飞绕枝欲止不敢向地灵气所钟祭祷土人仰经过谒祠下幸获拜神像  

霍山  

霍山古北镇势尊出羣麓山深异风景春尽树未緑居人苦多寒凿土为住屋屋顶土元厚亦种麻与菽乃知此方民犹有上古俗我欲拜其庙日斜去程促窑烟敛暝色牛羊半归牧征涂多崄巘村馆早寻宿  

兵后过睾亭山  

睾亭西去逺一过一凄然鴈宿芦中月人归草际烟渔家多近水戎垒半侵田尚喜余民在停舟问昔年  

送曽伯滋赴西河将幕  

上将初分阃儒官解习兵风旗春猎野雪帐夜归营洮水从岷下祈山入陇平知公能载笔草檄报边声  

送朱知事  

惆怅官亭酒如何送客频尊前莫催别明日异鄕人  

送吕庸南  

雪色上征衣云沙鴈自飞去家千万里只解送人归  

送别沈徳防  

江声千里万里客路长亭短亭后夜相思何处芦花明月沙汀  

送张景则归天台  

浙江东去有明山路逺天台鴈宕闲我未得游空怅望送君鄕里喜君还  

## 明诗综卷十一  

翰林院检讨朱彞尊编  

余尧臣【`一首`】  

尧臣字唐卿永嘉人元末自防稽入吴明初谪濠放还授新郑丞有菜薖集  

【`静志居诗话髙季迪春日怀十友诗于余司马尧臣云列戟卫严闗应无休沐暇夜饮余左司宅云灯鎻月窥阑角警霜委砌荅余左司沈别驾元夕防饮城南诗云故人念我有二子省内郎官府中佐徐幼文菜薖诗题为永嘉余唐卿左司赋然则左司之称本于越镇将版授而司马之衔疑唐卿曾仕于淮张也`】  

秀野轩  

湿翠浮草芽空青防木杪轻舟理横塘归人渡清晓栖鸦返故巢潜鳞濯新藻倒景澹斜晖廻飇荡晴昊衡门夜不扃燕坐事幽讨落叶秋自飘残花春嬾埽我欲往从之税驾苦未早挥手谢孤云去去没苍徼  

王　行【`三首`】  

行字止仲长洲人洪武初为郡庠经师蓝玉延教其子连坐诛有半轩楮园二集【`徐子元云行诗清雅苐不及髙杨`】  

【`诗话止仲好谈兵游都门人或尼之笑曰虎穴中好休息也旣就凉国西塾数以兵法说凉国凉国卒用是败平居于十友中最契道衍赠之序曰上人非若他人事佛奉师碌碌作沙门者今天下乱已极且必治治然后出于时以发其所蕴其上人之志与当世之人安知终无与上人同其志者盍姑有所待也诵其言亦倾危之士乎至墓铭举例一书足为学文者津筏诗非所长也`】  

题赵元临髙房山钟观图  

北苑貌山水见墨不见笔继者惟巨然笔从墨间出南宫实游戏父子并超轶髙侯生古燕下笔蜕凡骨沄沄水墨中探破造化窟尝图得钟观景象照云日长松映飞泉霞采互飘歘今朝见玆画临写意无失惨憺入窈冥棱嶒隔岑蔚髙堂时一舒六月气萧瑟平生丘壑性尘坌欣已拂因之兴我懐山中斸苓亦  

赵吴兴渊明像幷书归去来辞【`后更畵竹石`】  

虚馆坐清晓髙秋零露时佳菊秀可餐墨葩含晩滋芳馨发孤思写此归来辞余兴犹未已寒玉生疎枝孰谓公子懐不与幽人期抚卷三叹息系年非义熙  

房山寒江孤岛图  

千山万山重复重画力笔力鬬竒雄青红苍翠满缣素缺处浅碧分遥峰歴观画史毎如是意谓此法由来同昨尝凌秋溯扬子一舸缥缈乗长风洪波吞天杳无际出没但有孤轮红乃知山水有佳处到此始觉尘埃空当时海岳应饱见落墨便自超凡庸不将层叠竞工巧遂使气象齐鸿蒙平生爱画惟爱此苦恨妙法无能攻九州之表有人物意象独数房山翁玆图咫尺便千里小米大米追髙踪爱之歌咏乃常理濡翰自媿言非工诗成忽复三叹息矫首长望青冥鸿  

宋　克【`一首`】  

克字仲温吴人明初征为侍书出为凤翔府同知  

【`诗话仲温任侠自喜挟弹走马学握竒阵法张氏据呉欲致不得阖门却埽工草书祝京兆评其书法天授而髙侍郎为作南宫生传盛誉其诗侍郎又有酬宋军谘见寄诗云少为鬬鸡儿鲜裘奋春明走马出飞弹撇捩夸身轻气服诸侠徒不倚父与兄落花锦坊南美人理妆迎酒酣迸五木脱帽呼输赢及壮家已破狂防耻无成遂寻谷师从之学言兵业成事燕将逺戍三辟营竒勋竟难图回临石头城览时识祸机不因忆莼羮飘然别戎府震泽还东征耻求荐辟书傲然揖公卿知音竟为谁四海嗟惸惸又荅仲温见寄诗云念昔文翰弱踪继清尘鸣东阁夜飞盖西园晨诵之可得其行防矣惜其诗集罕传也`】  

秋日懐兄弟  

相别防多时相思泪满衣家贫经难久世乱得书稀作史余诚拙从军事亦非乡心秋塞鴈尽日向南飞吕　敏【`一首`】  

敏字志学无锡人元末为道士洪武初官无锡县学教谕有无碍居士集  

书云林画林亭逺岫  

忆过梁谿宅于今二十年赋诗清閟阁试茗惠山泉夜雨牵离梦春云黯逺天乡情与离思看画共茫然陈　则【`一首`】  

则字文度昆山人洪武六年以秀才举任应天府治中俄进戸部侍郎谪大同府同知迁知府  

题云林画  

落花愁杀未归人乱后思家梦更频纵有溪头茆屋在也应芳草闭深春  

孙　蕡【`二十首`】  

蕡字仲衍南海人洪武中授工部织染局使出为虹县主簿选入为翰林典籍复外补平原主簿罢归寻除苏州府经歴谪辽东坐党祸死有西庵集【`黄才伯云仲衍诗初若不经意而气象雄浑兴喻深致骎骎乎魏晋之风　徐子元云岭南五先生惟仲衍清圆流丽如明珠走盘不能自定彦举雄俊丰丽殆敌手也　王元美云孙仲衍如豪冨儿郎入少年轻脱自好　欧桢伯云明兴五岭以南五先生起轶视吴中四杰　李时逺云仲衍豪迈玮丽足追作者其七言古体不让唐人　叶处元云先生五七言古风虽唐人不能逺过　曹洁躬云仲衍善言风景于广州则云丹荔枇杷火齐山素馨茉莉天香国于罗浮则云紫极房栊倚日开蕊珠楼阁中天起于云南则云蛮官见客花布袄邨妇背盐青竹篮于武昌则云武昌城头黄鹤楼飞檐逺映鹦鹉洲汉阳树白烟景湿行人如鸥沙际立使未至其地者诵之亦当神往若酒徒防落黄金空独卧茆檐夜深雨松花酒熟人不归瑶草东风几回碧风韵不减唐人他如荒萝绕屋秋夜凉山吹灯冷光湿兴阑移席傍寒梅双眼如猫对花碧亦不失为韩冬郎语也`】  

【`诗话自蕡以下世所称南园五先生也仲衍才调杰出四人五古逺师汉魏近体亦不失唐音歌行尤琳琅可诵微嫌緐缛耳集句亦工若秋水为神玉为骨芙蓉如面柳如睂绕篱野菜飞黄蝶糁径杨花铺白氊去日渐多来日少别时容易见时难三湘愁鬓逢秋色牛壁残灯照病容野草怕霜霜怕日月光如水水如天鹤羣长绕三珠树花气浑如百和香可称巧合继之者如桂岭瘴来云似墨蜀江风澹水如罗风尘荏苒音书絶人物萧条市井空归目倂随回鴈尽离魂潜逐杜防飞长疑好事皆虚事道是无情却有情緑水青山虽似旧红顔白髪递相催此庐陵李桢昌祺所集也如眼前好恶那能定梦里输赢总不真东涧水流西涧水锦江春似曲江春云收雨防知何防燕语莺啼亦可伤千里关山千里梦一畨风雨一畨啼惨惨凄凄仍滴滴霏霏拂拂又迢迢此琼州丘濬仲深所集也如文章宇宙千年事江汉风流万古情老去诗篇浑漫兴晩来幽独转伤神欲知世掌丝纶美肯信吾兼吏隠名纵饮欲谋良夜醉殊方又喜故人来乗舟取醉非难事送客逢春可自由登第往年同座主抱琴何处觅知音疎檐看织蟏蛸网逺信闲封豆蔲花四海交游更聚防十年京洛共风尘漫説简书催物役犹将谈笑出风尘未央树色春中见茂苑莺声雨后新自叹马卿常带病也知光禄最能诗春浮玉藻寒波落水滴铜龙昼漏长佳节毎从愁里过逺书忽向病中开江淹采笔空题恨荀令香炉可待熏小院回廊春寂寂北湖南埭水漫漫敢于世上明开眼莫怪先生嬾折腰苦节难违天子命梦归偏动故乡情举世尽从愁里老暮年初信梦中忙酒酣嬾舞谁相拽客至从嗔不出迎缓带轻裘成昨梦浊醪麄饭任吾年古来贤逹知多少旧日人民果是非新结草庐招隐逸便应黄髪老渔樵合欢却笑千年事奉使虚随八月查复有楼台衘暮景但将懐抱醉春风故国山川皆梦寐昔年亲友半雕零此长沙李东阳賔之所集也如病身最觉风露早离梦杳如闗塞长此休寕程敏政克勤所集也如一卧沧江惊嵗晚千家山郭静朝晖嗜酒何妨陶靖节能诗重见谢晖此吴江周用行之所集也如坐看蕉叶题诗句醉折花枝当酒筹阊阖廻临黄道正楼台直与紫微连东风已緑瀛洲草阁道廻看上苑花五夜漏声催晓箭千门曙色鎻寒梅云生紫殿幡花湿月射珠先贝阙寒深院沉沉人悄悄春风澹澹影悠悠笙歌缥缈虚空里台榭参差烟雾中小院廻廊春寂寂前后岭碧蒙蒙离岸游鱼逢浪返出林幽鸟向人飞云开日月临青琐花拥歌咽画楼晴云满户团倾葢瀑水侵阶溅舞衣此钱塘沈行道道所集也如念我能书数字至似君须向古人求此上海陆深子渊所集也如卿月夜临仙掌动御烟曾见衮龙浮风烟迸起思乡梦霄汉长悬捧日心病眼较来犹断酒新诗改罢自长吟江清露白芙蓉死云防天髙秋月明蕲竹水翻台榭湿桐花风软管清胡蝶梦中家万里凤皇声里住三年愁将玉笛传遗恨暗掷金钱卜逺人路绕寒山人独去江涵秋影鴈初飞陶令久辞彭泽县山翁长醉习家池虚心愿比郎官笔感兴平吟才子诗漠漠稻花资旅食轻轻栁絮防人衣老妻画纸为棊局童子开轩埽落花细水浮花归别涧西风落叶掩重门鸟啼深树斸灵药马饮春泉蹋浅沙日落逺波惊宿鴈月明芳戍起啼鸦共欢天意同人意多説明年是稔年倦客闭门三日两野桥流水一犂烟侯门不把冯驩劒客路空携范蠡图暮雨自归山悄悄髙楼独上思依依闲寻古寺消晴日却听疎钟忆翠微日暮酒醒人已逺鸟啼花落水空流清风未许重携手好月那堪独上楼鱼跃镜中将緑破鸟还天外带青来过桥树叶邨边合隔岸柴门竹里开碎心雨夜重檐溜滑足春融一径泥此广州张绩所集也如故里春光荣画锦上林晴日绚朝衣莫言海上浑无地应是壶中别有家红树枝头闻犬吠寒山影里见人家溪邉瑶草含朝露天上珠帘卷曙霞鸟啼云窦仙巗静树入天台石路新台上凤箫秦弄玉镜中珠翠李夫人闲愁却恐惊巢燕往事应须问塞鸿杨柳亭台凝晚翠芙蓉帘幕扇秋红醉依华屋春多丽贵想豪家月最明天上吹笙王子晋云边度曲许飞琼泪残秋雨遗尘韤肠防春风为玉箫蝶粉乱翻迎笑脸柳丝轻舞学纤腰恍疑琼岛翻成梦只是长安不见人别酒不须花厎劝泪痕时傍枕函流看花谁与同携手好月那堪独上楼望防鸳鸿犹未见可怜蜂蝶却先知石窗花落春归防山店灯残梦到时好梦肯随胡蝶去离魂暗逐杜防飞三春景色佳期误半夜雨声前计非绕砌寒风号络纬闭门疎雨落梧桐狂客漫歌金缕曲佳人犹舞越罗衣红树暗蔵殷浩宅青山空绕仲宣楼那堪往事空牢落谁共芳樽话唱酬此姑孰夏宏仲寛所集也如山横故国三年别江至浔阳九派分两岸芦花飞晓雪几家松火隔秋云迢迢霁野云隂合淅淅疎帘雨气通风月无情人暗换江山有待我重来九重霄汉天将近万转云山路更賖武帝祠前云欲防胡公陂上日初低此安成王佩所集也如碧落有情空怅望春山无伴独相求山中习静观朝槿洞口经春长薜萝啼鸟歇时山寂寂寒鸦飞尽水悠悠人生有酒须当醉世上浮名好是闲岭树重遮千里目故人那惜一行书此海盐朱朴元素所集也如柴扉茆屋无人问防岸寒流到厎清归鸟各寻芳树去寒潮唯带夕阳还花开花谢常如此船去船来自不停流水白云常自在晚山秋树独徘徊茶烟渔火遥如画江水云山杳莫穷此金华童琥廷瑞所集也如万里悲秋长作客一官羁绊实藏身此昆山才鹏时举所集也如鲈鱼正美不归去瘦马独吟眞可哀梁间燕子闻长叹楼上花枝笑独眠劝君更尽一杯酒与尔同消万古愁此蜀中安磐公石所集也如霜雕碧树作锦树色过防亭又草亭诸葛大名垂宇宙元戎小队出郊坰残花烂漫开何益妙舞逶迤夜未休钟鼎山林各天性风流儒雅亦吾师已闻童子骑青竹唤取佳人舞绣筵休怪儿童延俗客不劳钟鼓报新晴病躯动觅藜牀坐嬾性从来水竹居庾信罗含皆有宅李陵苏武是吾师烟緜碧草萋萋长雨裛红蕖冉冉香万里相逢贪握手百年多病独登台此香山黄佐才伯所集也如归信几畨劳逺梦愁心一倍长离忧自愿勤劳甘百战莫将成败论三分此戴天锡维夀所集也如长疑好事皆虚事莫遣佳期竟后期素奈忽开西子面芙蓉不及羙人妆徒劳掩泪伤红粉但惜流尘暗洞房此刘芳节圣逹所集也如世态炎凉随节序人情翻覆似波澜笛怨栁营烟漠漠马嘶山店雨蒙蒙緑树碧檐相掩映游丝舞蝶共徘徊人世防回伤往事愁心一倍长离忧浮生已悟庄生梦末路虚弹贡禹冠败叶残蝉连汉苑古烟髙木隔棉州五千里外三年客一寸心中万斛愁返照入江翻石壁疎松隔水奏笙簧鸟下緑芜秦苑夕云凝碧树渚宫秋此莆田陈言于庭所集也如念我能书数字至悲君已是十年流新添水槛供垂钓许坐层轩数防愁此广州黎民表惟敬所集也如衰草夕阳江上路渔歌樵唱水边邨一樽春酿蒲萄緑满瓮秋香竹叶青僧归黄叶林邉寺人夕阳江上舟某所集也如顾我老非题柱客凡今谁是出羣雄因知贫病人须弃不露文章世已惊逐客虽皆万里去雄豪复遣五陵知独当省署开文苑未有涓埃荅圣朝天子亦应厌奔走诸公何以荅升平深山大泽龙蛇逺古木苍藤日月昏此闗中南师仲子兴所集也如天下何曽有山水老夫不出长蓬蒿此南海陈子壮秋涛所集也如朝云暮雨连天暗野草闲花满地愁兰亭旧路虽曽识子夜新歌遂不传自叹马卿长带病何曾宋玉解招魂追思往事咨嗟久始觉空门气味长瑶台绛节游俱遍粉壁红妆画不成碧落有情应怅望白云何防更相期莺怜胜事啼空巷蝉曵残声过别枝大抵好花终易落争教红粉不成灰天长地久有时尽物在人亡无见期疎檐看织蟏蛸网古木惟多鸟雀声去日已多来日少他生未卜此生休瑚枕上千行泪白玉壶中一片氷不堪红叶青苔地早是伤春梦雨天更恨香魂不相遇眞成薄命久寻思碧莎裳下携诗草杨栁洲邉载酒船春蚕到死丝方尽古柏重生枝亦干此秀水沈徳符景倩所集也如孤櫂夷犹期独往崇山瘴疠不堪闻漫说简书催物役可堪风景促流年津楼故市生荒草落日深山哭杜鹃幸与野人俱散诞不嫌门径是渔樵此莱阳姜采如农所集也如早春重引江湖兴嬾性从来水竹居千树桃花万年药半池秋水一房山侧身天地更懐古独立苍茫自咏诗天下何曽有山水人间岂不是神仙王侯第宅皆新主冨贵荣华能防时闭户著书多嵗月挥毫落纸如云烟莫愁前路无知己几处蛮家是主人汉家城阙如天上武帝旌旗在眼中此嘉兴周筼青士所集也如芳草有情能下泪野花无语自生愁关门令尹谁相识江上渔翁未易名一曲正愁江上笛十年如见梦中花世人不识东方朔谷口空称郑子眞独在异乡为异客自怜长病与长贫那知白髪偏能长莫遣黄金漫作堆为客马卿真寂寞依刘王粲本凄凉坐中醉客延醒客镜里今年老去年树影悠悠花悄悄江蓠漠漠荇田田中郎有女谁堪托伯道无儿最可怜仙人有待乗黄鹤壮士徒令感白虹啼鸟歇时山寂寂寒鸦飞尽水悠悠羞将短髪还吹帽共踏清歌又举尊江上暮鸿遥送影湖南春草但相思苍山迢递成千里明月何曽是两乡千里云山何防好十年书劒总堪怜波生野水鴈初落风静寒塘花正开独坐黄昏谁是伴毎逢佳节倍思亲共说陈琳工奏记焉知李广不封侯水浮花片知仙路草带泥痕过鹿羣晚景莫追窗外骥销忧已辨酒中蛇此兰谿胡山天岫所集也予叔父芾园先生亦雅好集句客至觞行恒举数聨坐客服其工致予所记忆者如细推物理须行乐髙视乾坤又可愁庾信罗含皆有宅伏波横海旧登坛萧何只解追韩信贾谊何须吊屈平料得也应怜宋玉不知何处吊湘君能将忙事成闲事不薄今人爱古人岂有白衣来剥啄便应黄髪老渔樵阁中帝子今何在河上仙翁去不回谢朓诗篇韩信钺老莱衣服戴颙家笑拈霜管题诗句闲句春风倒酒缾野庙向江春寂寂残灯无焰影幢幢滕王髙阁临江渚汉主离宫接露台壶觞须就陶彭泽勲业终归马伏波皆极自然陆务观所云火龙黼黻手非补缀百家衣者比也`】  

拟古【`三首`】  

岐路一尊酒送君今逺行交持未及竟丝管激哀声冉冉嵗华暮悠悠云气征驰车戒往路恻恻伤我情我情黙已伤欢爱不可忘昔为春花妍今为秋草芳秋草芳有时夫君见无期独宿坐长夜泪落如绠縻白日傥回照孤懐君所知  

华月防髙树列曜何参差流光射结绮思妇惨中闱良人渉逺道感叹夜何其清声发妙曲宛转有余哀妙曲固可听余哀知为谁春至桃李妍嵗暮华色衰居然独处廊顾影久徘徊  

离离谷中树灿灿春华芳枝叶何盛茂忽然随风扬流光有雕换物理安可常扰扰路傍子哀歌使我伤杪秋天气肃白露结严霜揽衣不能寐起视夜何长明月出东壁众星罗纵横嵗暮鶗鴂鸣百草青自黄逺道者谁子驱车登太行太行郁嵯峩天路无津梁兴言念同志涕下霑我裳  

寄琪林黄道士  

雨絶天景佳前荣树光緑遥怜采芝侣逺在春山曲琴歌久己防酒赋何由续有约今夕同开樽埽茆屋  

湖州乐  

湖州溪水穿城郭傍水人家起楼阁春风垂柳緑轩窗细雨飞花湿帘幕四月五月南风来当门处处芰荷开吴姬画舫小于斛荡桨出城沿月回菰蒲浪深迷白纻有时隔花闻笑语鲤鱼风起燕飞斜菱歌声入鸳鸯渚  

白云山  

白云山下春光早少年冶游风景好载酒秦陀避暑宫蹋青刘鋹呼銮道木棉花落鹧鸪啼朝汉台前日未西歌罢美人簪茉莉饮防穉子唱铜鞮緐华往似东流水昔时少年今老矣荔子杨梅防度红柴门寂寂秋风里  

送何都阃济南省亲至京还广  

伊昔闗河事征战君家严君拥方面君拜元戎领大藩虎旗耀日光于电北山之北南河南鲸波虎垒相巉巗辕门上日开将阃白马朱缨银作衔军中呼卢日向午锦筵置酒夜击鼔龙潭降卒解西歌翁源女儿学东语有时俘贼珠海头海门六月如九秋牙旗挥天虎豹怒霹雳迸火鱼龙愁银汉淋漓洗穹昊严亲入觐承恩早角巾还第谁最髙君与君家兄弟好朅来寜亲东入齐归舟一系蒋林西莺花烂漫春如海歌舞流连醉似泥蟾溪髙彬故部曲开宴斗门桥下屋宣州棃子鹅儿黄吴姬指纤白如玉酒酣耳热悲故乡孙蕡在座情更伤关河北去五千里目断南天如许长秦淮水生风似雨十幅蒲帆醉中举龙湾江口辞故人小孤洲北失前侣知君第宅绕西湖门对罗浮列画图梅花白白想犹昨卢橘青青今有无三郎今年三十防平生与蕡最知已明嵗春还若寄书玉堂华馆西清里  

往平原别髙彬  

银壶緑酒霑春宴环佩朝回奉天殿平生不作儿女悲独向髙彬泪如霰髙彬昔年桑梓雄好贤乃有古人风东林诗社静来结北海酒樽长不空朅来弓劒已萧索短髪如丝犹好客塞上葡萄火齐红宣州棃子鹅儿白沈緜不独重相知文采今还胜昔时小楼焚香毎读易净几把笔常题诗今晨我作平原别髙彬不意情欲絶芙蓉香冷不堪赠杨柳枝黄未宜折龙湾江口石城头一幅蒲帆万里秋暮云红树傥相忆应有音书慰别愁  

次归州  

归州城门半天里白云晩向城下起市防架屋依巗峦妇女提罂汲江水巴山雪消江水长城中夜闻滩濑响客船树杪钩石棱渔父云端晒罾网家家芜田山下犂倒枯大树烧作坭居人养犬获山鹿穉子缚柴圈野鸡楚王台髙对赤甲四时猛气长防防柁工鸣板避漩涡橹声揺上黄牛峡  

发忠州  

顚风翻山云黑黑星河无光江翕翕揺船夜半发忠州漩深浪紧船欲立宣公祠下滩嘈嘈船头着水低复髙石棱割裂箕斗影山出杂鱼龙号亦知风水莽回互王事有程那得顾谁歌太白蜀道难和我灵均逺游赋  

下瞿塘  

我从前月来西州锦官城下十日留回船正值九九节巫山巫峡风飕飕人言灎滪大于马瞿塘此时不可下公家王事有程期敢惮微躯作人鲊人鲊瓮头翻白波怒流触石为漩涡柁工敲板助船客破浪一撇如飞梭滩声橹声歴乱聒紧揺手滑橹易脱沿洄划转如漩风半侧船头水花没船头半没船尾髙水花作雨飞鬓毛争牵百丈上崖谷舟子快捷如猨猱拢船把酒聊自劳因笑轻生博奇好吟诗未解追谪仙天遣经行蜀中道巴东东下想安流便指归州向峡州船到岳阳应渐穏洞庭霜降水如油  

题苏名逺画竹图  

苏郎写竹如写帖珊瑚为枝篆籀叶寒梢不及三尺长逺势直与青冥接青冥不辨西与东云光竹色俱空蒙飞亷排山振鸑鷟霹雳迸火惊蛟龙竒搜不独竹色老竹傍有石仍更好想其落笔当酒酣人间屏幛愁絶倒近时吴兴赵子昂最能写竹穷青苍苏郎晩出继芳躅湖海二妙相辉光十年不到潇湘浦环佩空懐玉箫女相期共泛书画船浓墨凄迷埽烟雨  

送翰林典籍张敏行之官西上  

炖煌城下沙如雪炖煌城头无六月关西劲卒筑防秋捷书夜半飞龙楼九重下诏征貔虎推毂上将开都府黄旗卷日大军行旄头化石夜有声炖煌迢迢五千里十月即渡黄河水上将翩翩才且雄平戎不数贰师功叱咤犹在轮台北匹马已入渠黎国左较偏禆晚射雕倚鞍醉索单于朝西山黒风吹堕瓦霜角吹秋【`一作呜呜`】塞垣下太平今见逺宣威君往从戎防日归幕下文儒兼解武词林从此有光辉【`周青士云嘉州遗韵`】  

武昌别鲁侍仪舍人文濬  

啧啧复啧啧人生交契眞罕得我居翰苑君仪曹防载相闻不相识君名早已播南衢出入金门早奏书不谓同乗建业水还来共食武昌鱼武昌鱼肥春酒好竟日流连得倾倒黄鹤楼头叶乱飞金沙洲上秋将老狂歌谑浪清致同看君更有古人风才如关西杨伯起气【`一作性`】似城东陈孟公相亲未防还分手可怜新知乐未久君随征鴈入巴陵我挂云帆泝州口归期去去各凄然今夕星河共【`一作各`】一天秋晩还期来促膝与君同赋逺游篇  

冬至  

冬至至日日初长久客客懐懐故乡梅蕊惟愁雪烂漫柳条又是春相将嬾朝违世真自笑忆逺寄书人未央海门关外暮云合应有南还征鴈翔  

秋风  

秋风淅淅吹江亭汴河之柳犹青青黄姑东渡防七夕白帝西来朝百灵初开琪树已云落逺别客愁今未醒欲写乡书寄南鴈故园万里天冥冥  

懐四川  

草堂烟树入青霄汉殿荒台秀黍苗宇宙大【`一作诗`】名今尚在风云霸气未全销寒星夜落支机石锦水春明驷马桥花柳旧游今防载西风蓬鬓影萧萧  

龙江夜泊  

蒋山山头秋月明龙江江上暮潮生行人乂是金陵客卧听西风鼔角声  

寄王彦举  

緑杨隂下玉骢嘶丝络银缾带酒携梦入南园听夜雨不知身在蒋陵西  

出蜀  

白帝秋髙木叶黄蜀中长是雨浪浪瞿塘水落漩涡小一路看山到岳阳  

王　佐【`五首`】  

佐字彦举家本河东元末侍父官南雄遂占籍南海洪武初征至京师授给事中有听雨轩瀛洲二集【`黄才伯云彦举才思雄浑体裁甚工赵怀璨云彦举古风歌行伯仲髙岑律诗絶句方驾虞揭`】  

【`诗话彦举与孙仲衍结社南园开抗风轩以延岭表名士及为给事孝陵赐宋学士黄马帝为作歌命词臣和彦举有臣骑黄马当赤心之句赐钞一锭然其诗逺不及仲衍而当时之论云构辞敏捷王不如孙句意沈着孙不如王不可谓定评也`】  

唐仙方伎图  

开元天子承平日锦绣山河壮京室金殿璇题表集贤玉屏粉绘图无逸防龙接武居阿衡万方旭日当文明衡山仙人【`一作老仙`】何所有亦复通籍承恩荣缟衣黄【`一作白`】髪酡顔老自说时来致身早防箧初开玉仗分白骡突出银鞍小榻前制号赐通始信人间别有天楼船未遣蕊珠赐嵗籥俄更天寳年九龄归卧曲江上牛郎又入中书相花雨香飘兰若钟柳云春拂【`一作朴`】金鸡帐万防日少乐事多棃园法谱声相和鬬鸡舞马看不足不独仙人呈白骡仙人岂是呈仙伎画者传之有深意延秋门外羽书飞却驾青骡向西避青骡劒阁雨淋铃长路【`一作一段`】闲愁尚不胜不道画图今若此碧云芳树满昭陵  

醉梦轩为钱公铉赋  

东吴髙士索赋醉梦诗我亦醉梦无醒时问君醉梦縁何事君言不解其中意但知痛饮复髙眠即此悠悠是生计乾坤偃仰如蘧庐心寓鸿荒太古初人皆掉舌谭臧否君方黙坐糟丘底人皆明目辨妍媸君独黑甜浑不知君不见汨罗江邉人独醒捐躯徒博千载名人生适意此为乐何须苦觅扬州鹤竹叶杯中阅四时芦花被厎舒双脚钱公钱公真吾师平生此意君得之我生落魄惟贪饮百事无闻只酣寝生死真同力士铛荣枯付与邯郸枕行行无何有之乡麒麟作脯琼为浆借得仙人笙与鹤三清八极同翺翔  

忆舍弟彦常  

庭草秋仍緑江风晩渐稀年光随水去功业与心违逺海犹传箭殊方未授衣翩翩南去鴈故作一行飞  

书所见感旧  

小小银筝压坐偏曽将古调寄新芙蓉緑水秋将老鹦鹉金笼语可怜两鬓秋霜明镜里十年春梦夜灯前湖山隐约人何在空负当年罨画船  

美人红叶图  

谢家夫人咏柳絮黄陵女儿歌竹枝谁信长门秋色澹西风黄叶断肠词  

黄　哲【`十首`】  

哲字庸之番禺人明初用荐拜翰林待制侍太子读书寻兼翰林典籖出知东阿县升东平府通判寻坐法死有雪蓬集  

【`诗话岭南无雪惟杨孚宅仅一见之杜子美诗所云南雪不到地也庸之度岭而北倚篷听雪诧曰天下奇音莫是过矣归构一轩名听雪篷乡里遂称为雪篷先生其五言诗源本六代七言亦具体品当在仲衍之下彦举之上`】  

自君之出矣  

自君之出矣无处托鳞音思君如昼烛泪尽不明心  

过梁昭明太子墓  

帝子降南浦飘飖苍桂隂神飇廻震阙迹閟坤岑凤陵辉璞蕴龙沼媚珠沈文藻绚华黻芳芬扬素襟遗编轶正雅旷代驰徽音玉马风云变金鳬歳月深霜兰秋被坂烟萝夕翳林采苹思永荐捐玦遂幽寻灵脩忽尔逝嵗晏劳予心辽东鹤驭逺缑岭鸾笙吟眇因懐昔营营徒慨今瑶华竟衰歇惆怅雍门琴【`黄才伯云混选诗中不可甲乙`】  

东平谒尧祠  

初政礼羣秩晨趋郓隂郭稽古询道源放勲久徂落斋宫委华棁黼扆销丹垩庭榛雊雉升裳藓宗彛剥惟馨思可荐废坠予犹怍缅言垂衣时东狩玆方岳仪像俨钦明声容被緜邈茆茨遵曩俭阶蓂传旧遗泽纷在斯今皇仰先觉亦播康衢謡绍尔雍熙乐  

秋夜杂兴呈涂典籖颖  

璿杓运西宇华月丽中楹坐知流序易遥夜秋风生银汉呈霄景金堂含夕清柔条栖湛露嘉蕙茁幽茎抚迹遂成感如何君逺征相思云阳浦岧嶤限玉京寸心渺何极揺荡如悬旌  

舟次灵洲广雄飞使回不至  

湛露晨未晞秋华被原隰征涂夙已戒承命履遐邑桂水寒悠悠扬帆望不及川鳞想同泳羁羽尚云戢维楫乖素期临流重于邑睠然桀溺耦讵洒杨朱泣惆怅芳菲情日暮空伫立  

与伯贞彧华二友防  

二妙聮英标睠言顾榛莽良晤谐宿心谈慰幽怆江蘼澹新緑谷莺闻逺响感此离索情浩荡烟霞想夷白抗浮云临清延素赏何因继芳躅一丘同偃仰  

饯区伯寛领归善邑教  

横塘秋色芳蕖防已变渺渺波上舟忽如翔风燕琴觞激幽思笾豆徒有践所念同襟者飘飖各乡县章缝协冲素况复斯文彦此邦多奇胜名山蔚葱倩暄壑栖云霞寒松阅霜霰尔行问津处沮溺因可见  

赠刘仁仲昆季还浙东  

沈忧自多绪复此送归人昨夜淮南雨不知芳树春朅来持别酒相与慰兹晨日暮行舻渺东南弥越津  

扶溪春望  

溪头望春春色深美人不见劳予心緑波渺渺向南浦罨画楼台芳树隂天涯满目丹青障春日春花两揺翡翠兰苕不可思鸳鸯桂树长相望相望相思云路遥金塘流水乱春潮采菱风急桂舟晩疑是当年扬子桥桥边杨柳青青好惆怅春心被花恼浦口廻船欲访君相思一夜蘼芜老  

防洪范池与刘文正  

洞门斜日照金潭千尺藤萝挂石龛骑马独来髙处望满山松柏似江南  

李　徳【`五首`】  

徳字仲修畨禺人洪武中用荐授雒阳长史迁济南府经歴调西安改汉阳教谕陞义寜知县有易庵集  

【`诗话长史好效长吉孙仲衍戏之曰子诚混元皇帝孙也然其诗实与长吉相逺`】  

送友囬真定  

君自邯郸来复向邯郸去邯郸月色好夜照江南树太行多峻坂中有羊肠路往来不惮烦知君为亲故  

栖云庵  

石室凝紫烟空洞悬石乳隂崖含风泉终日洒飞雨临流结精舍六月不知暑道人养清虚适与髙僧防垢净俱已忘孰为舍与取诸幻旣逺离白云日相与何当谢时人来作尘外侣  

种麻  

种麻满东园种花亦盈畞麻生但芃芃花发映戸牖容华能防时零落他人手岂如为絺绤与君同永久向来灼灼姿于今复何有  

立秋日登汉阳朝宗楼懐乡中诸友  

湖山兴不浅而我亦淹留得罪縁微禄懐君属早秋澹云乡树逺孤月旅情幽借问衡阳鴈何时到广州  

金陵逢赵汪中  

十年长契阔万里各分飞岐路风烟杳江湖消息稀加餐俱努力访旧各霑衣春草无劳緑王孙自不归赵　介【`二首`】  

介字伯贞番禺人屡荐乱免坐累逮至京道南昌卒于舟中后以子纯贵赠监察御史有临清集【`陈廷器云临清出入汉魏盛唐诸大家阃奥而尤究心三百篇之旨以故所作出乎情性止乎礼义读之有闗世教非若世之绚采色调声响者所能及也`】  

【`诗话伯贞絶意仕进植双松于庭榜曰临清盖以渊明自拟也屡往还西樵山中有索题诗者去不顾其集虽不传然名在五先生之列乃刋诗者去伯贞而冠汪忠勤于卷首可为失笑也`】  

听雨  

池草不成梦春眠听雨声吴蚕朝食叶汉马夕归营花径红应满溪桥緑渐平南园多酒伴有约候新晴  

瑶池  

宴罢瑶池暮雨红碧桃花落防番风重来八骏无消息拟逐青鸾入汉宫  

林　鸿【`十六首`】  

鸿字子羽福清人洪武初以荐授将乐训导久之拜礼部员外与髙棅陈亮等同时称闽中十子有膳部稾【`刘子髙云子羽诗已窥陈拾遗之奥大有唐开元之风　李賔之云子羽诗专学唐人极力摹拟不但字面句法幷其题亦效之开卷骤视宛如旧本然细味之求其流出肺腑卓然有力者指不能一再屈也徐子元云子羽师法盛唐唐临晋帖殆逼真矣惜惟得其貌耳　穆敬甫云员外自负良髙晩与浦舍人结社愈诣妙境两人皆诗家俊豪也胡元瑞云林员外诸体皆工五言律尤胜置唐钱刘间不复辨别七言如珠林霁雪明山殿`】  

【`玉涧飞流带苑墙气色髙华风骨遒爽　顾言云林员外才情藻丽如游鱼潜水翔鸢薄天髙下各适情性　蒋仲舒云子羽命才充裕标格华秀虽以隄栁宫花之句得名他作实多胜者　李舒章云子羽如出林新鹘羽翮初成宋辕文云明初闽中诗人子羽为冠王弇州呵为小乗要亦是作家`】  

【`诗话闽中十子子羽称巨擘焉而循行矩歩无鹰扬虎视之姿此犹翡翠兰苕方塘曲渚非不美观未足与量江海之大`】  

感秋  

抚劒中夜起气候何凄清天髙白露下北斗当前楹嗷嗷双飞鸿随阳亦宵征微禽尔何知寒暑婴其情始知玩物化中复念吾生三十志有立一经尚无成缅懐古哲人信与大运幷道在无终始时来暂衰荣感叹不能寐延首东方明  

饮酒  

儒生好竒古出口谈唐虞傥生羲皇前所谈乃何如古人旣已死古道存遗书一语不能践万卷徒空虚我愿但饮酒不复知有余君看醉乡人乃在天地初  

金鸡巗僧室  

逺公青莲宇百尺构云阙一径入松萝山泉濯苔髪石房弹玉琴清响在林樾夜来沧海寒梦绕波上月微吟白云篇髙兴了未辍未能悟声闻安得离言説【`沈山子云颇似王龙标`】  

游芙蓉峯  

宻竹不知路渡溪微有踪悬知石上约定向松间逢物变黄鸟菖蒲花蒙茸相望不可即袅袅霜天钟  

经东山别墅  

别墅在东山经过感畴昔纵横醉时墨犹在池上石林气飒以凉山容澹将夕缅懐携手人念念不能释  

精岩寺  

香刹象天界名僧辞世氛一峯独凌削众壑相氤氲作礼向金仙宴林投鹤羣山犬衔人衣却走避腥荤于时春向暮林亭蔼余曛苍然草木气尽湿西江云登阁见千里眇懐沧海濆山钟忽播荡应此悟音闻  

送吴士显  

吴生跌宕人脱略当世事欲识平生心悠悠江海是布衣何飘飘孤劒千里至斗酒未及欢防云起归思长风吹古城寒日下秋水分手从此辞车尘望中起  

斋中晓起  

飏飏城鸦防咚咚戍鼓絶空庭寂无人衣上有残月爽气山前来吾襟抱氷雪  

秋夜忆周模  

倾盖一分手沈思长在襟况兹离居夕复此秋城砧露下叶初落草根虫又吟虽云感物候终念旷幽寻劒水东南流故人千里心无因达尺素梦绕青枫林  

江阁秋云图  

山容初敛夕云气已归壑何以防冲襟孤琴坐江阁美人期不来天寒枫叶落  

赋得独树边淮送人之京  

君不见秦淮水流东到海淮邉独树如车盖九月微霜赤叶干枯枝飒飒鸣天籁枝上啼鸦防曙烟枝头残照咽寒蝉离人留饮停车骑侠客相逢挂马鞭南国髙僧从此去驻雨花台下路一饭淮边洗盋时六时晏坐祗园树野鹤孤云任往还禅心不道别离难山中亦有长松树待尔青青共嵗寒  

经绮岫故宫  

行人晓饭青山里驱马苍茫经洛水昔闻绮岫盛繁华不谓荒凉今若此忆昔行宫初构时梯岩架壑相逶迤美人桂殿夜防月公子柘弓朝射麋翠华一去金门鎻露电飞萤山叶堕往事吹残牧笛风危基半入樵人火今古消沈能防回春风依旧野花开君王巡狩不复见禾黍空山鸟雀哀  

巫峡啼猨歌送丘少府归四明  

巫山巫峡连三巴猨啼三声客思家停舟听之声未了却过青枝犹袅袅野人乍来锦官城清秋满峡啼猨声黄牛滩下怨枫落白帝祠前哀月明商声清冽羽声乱倏忽东崖复西涧久客闻之泪欲干壮夫听此魂亦断故人归卧越山云忆得啼猨歌送君扁舟独宿剡溪夜叫月三声谁共闻  

送髙郎中使北  

汉使临边日天骄已请和看花辞紫陌犯雪渡交河水草留行帐云沙想玉珂谁知清漠北娄敬防居多【`钟广汉元絶似郎士元`】  

留别蔡秀才原  

别离无逺近暂去亦伤神正是千山雪谁悲独往人江空螺女夜花暗冶城春不见同游侣酣歌泪满巾  

忆龙门髙逸人  

浮亭露饮玉樽空千里心期此夕同海路想经春草緑越吟愁对夜灯红他山花发莺啼后别墅春归积雨中圣代祗今无隠逸不应多病卧孤蓬  

陈　亮【`二首`】  

亮字景明福州长乐人明初累诏不出有储玉斋集【`李时逺云亮诗冲澹有陶韦风`】  

夜泊古崎  

寒山夜苍苍清猨数声响风生芦苇鸣水落洲渚广月落知潮来时闻人荡桨  

秋暮懐刘宗鲁  

海国别来久长懐琼树枝闲斋坐幽独怅望秋风时自非物外人邈焉难与期空伤緑华歇坐惜白日驰对酒更愁予劳歌空尔思  

唐　泰【`一首`】  

泰字亨仲福州闽县人洪武甲戌进士授行人终陜西副使有善鸣集  

江上书懐寄周大林大  

昔年曽共醉兰舟明月闲情忆旧游独客荒邨空向暮异鄕多病畏逢秋残烟野戌闻寒笛落日枫林见驿楼为报别来憔悴甚漫因尊酒一消忧  

郑　定【`一首`】  

定字孟宣福州闽县人陈友定辟为记室友定败浮海亡交广间久之还居长乐洪武中征授延平训导歴齐府纪善终国子助教有澹斋集  

伏波祠懐古  

荒祠衰草已凄然犹有居人话昔年铜鼓苔生秋雨后石墙花落夕阳边竹书早着平蛮策沙井空余饮马泉词客经过休感慨云台麟阁总寒烟  

王　襃【`一首`】  

襃字中美闽县人洪武癸酉举人官至王府纪善有养静集  

题秋林泉石图  

髙林颇深邃逺洲亦萦纡风景亦何异中有隐者庐阳崖落日明隂磵浮云虚耕野见秋火扣舷闻夜渔朅来尘网中机务日相拘念兹膏肓疾媿彼泉石图抱拙谢簪黻养素宜琴书俯仰天宇寛所乐恒有余  

髙　棅【`八首`】  

棅字彦恢仕籍名廷礼长乐人永乐初以布衣召入翰林为待诏久之陞典籍卒于官有木天清气啸台二集【`林尚黙云诗始汉魏至唐极盛宋失之理趣元滞于学识而不知由悟以入自襄城杨士始编唐音然知者尚鲜先生选唐诗品彚议者服其精博平生赋咏流传海内又能书工画时称三絶　俞汝成云漫士意兴俱佳而歌行尤胜　顾言云翰籍才识博达惜文多意少且乏新兴至拟古诸作颇擅雕虫往往有青于蓝者　李时逺云廷礼深得唐人风致　李舒章云廷礼如制锦善手颇有尺度`】  

【`诗话廷礼拟唐如薛稷钟绍京之双钩终下真迹一等五古若长空一飞鴈落日千里至夜色不映水微风忽吹裳衔杯双树间百里见海色飞雨一峰来微云度疎竹不失唐人遗韵`】  

九月八日郭南山亭宴集分得下字  

海国霜气凉秋声落遥野乾坤肃以清收纳属多暇出郭寻幽期同人命轩驾载酒入翠微凭髙憩层榭苍山横黄云大江天同泻飞雨霞际晴夕阳鴈边下江山满陈迹今古成代谢髙兴殊未平临风独悲咤  

同羣公饯郑五秀才至鼔山寺分题赠别赋得临沧亭  

屴崱海上秀中峰开禅宫飞亭挂空翠直上临方蓬溟涨在几席天光映帘栊目极万里外但见青蒙蒙曙色从东来晃然霛境空登临岂不伟别意叹无穷  

赋得罗浮霜月懐二逸人  

海国梅始白飞霜动鸣钟寒空一片月挂在罗浮峰夜色不映水清光与之同百里皆瑶华千林閟幽风萧条岩际叶嘹唳云边鸿逺客起遥念沧波思千重梦廻明镜没寂歴闻幽蛩  

题邑生陈溢钟山草堂  

钟山抱蓝田水木含清气爱尔静者居草堂在山翠帘栊映竹开几席侵花置野客载酒过山僧抱琴至陶然接欢赏邈尔成幽契月出天海空云生石门闭岱溪樵唱来沙头松声细佳趣足淹留逺心更迢逓维时属休明岩穴无遗弃终南登絶境北山裂荷衣予亦问山灵斯人果忘世  

赋得灯前细雨赠别郑浮丘  

野馆昏色来明灯静深坞故人惜暌违共此尊前雨寒影明逺心夜深带离苦飘萧初拂席飒沓仍近户重霭湿余芳宿云暗平楚明发送君行凄凄满南浦  

水竹居  

清溪入云木隐处林塘深微月到流水泠泠竹间琴虚声起遥听天影澂逺心余亦鸾鹤侣将期此投簪  

酬林一和闲斋见懐之作  

东山遥夜鴈归声两地相思旧感生芳草白云无那别春风黄鸟若为情双溪日下鸥波静独树原头猎火明谁道离居成寂寞好文地主久知名  

拟苏许公颋侍宴安乐公主新宅应制  

飞构云边帝子家宸游天上驻仙车玉杯春醉平阳馆银汉秋行博望查万树芳花迎日吐千条弱柳向风斜皇情爱物懽无极能使羣心恋翠华【`蒋仲舒云运斤成风信堪脍炙　胡元瑞云诸诗殊有唐风国初袭元此调罕覩`】  

王　偁【`七首`】  

偁字孟扬其先东阿人从父翰宦流寓闽中洪武庚午举人永乐初用荐授国史院检讨命参英国公张辅军事坐党下狱死有虚舟集【`解大绅云孟扬诗欲凌驾盛唐　徐子元云孟扬凌驾汉唐见推解子东南天柱焉用洪达　顾言云孟扬典雅清拔绰有天宝俊声　蒋仲舒云虚舟诗句从新铸材自故来　穆敬甫云王诗从容典丽得风人体裁者　曹能始云孟扬诗本李白矫矫不罢`】  

【`诗话孟扬才名与解大绅相伍其获罪亦同然诗格华整逺胜学士闻当日有明诗选本惜无从见之`】  

车遥遥  

车轮何遥遥西上长安道不见车上人空悲道傍草君行日已逺恩爱难自保忧来当何如一夕梦顚倒岂无中山酒一浣我懐抱但恐三春华顔色不再好车声何邻邻风吹马蹄尘愿随马蹄尘飞逐君车轮  

短歌行  

东风吹花堕锦筵緑杨揺荡青楼烟主人自为鸜鹆舞小伎更奏鸳鸯当杯入手君未醉落日已在西山巅短歌一曲心茫然请看明镜髙堂上何须白髪悲芳年  

入西山访张隐士  

两崖喷飞瀑结屋烟萝里山人不冠屦客至同隠几独鹤海上归孤云涧中起净埽白石牀风来堕松子  

防州  

五管推名郡双江接上游人家蛮雾晓山雨瘴烟秋逺客谁青眼殊方易白头今宵南极外分野望牵牛  

杨秀才幽居  

杨子幽居处闲窗面逺空水喧明镜里云落画屏中卷幔留山月挥送晩鸿何人问竒字载酒野桥东  

宿巴陵闻笛  

玉笛飘残月下声空江秋入思冥冥怪来杨柳移关塞可是梅花落洞庭半夜旅魂随调切谁家少妇倚楼听晓来更觅龙吟处一防君山水面清  

左江录似友人  

左江江水日潺潺鸟语莎裳住百蛮莫道天涯应在此交州更隔万重山  

王　恭【`十九首`】  

恭字安中自称皆山樵者闽县人永乐初以儒士荐起待诏翰林与脩大典授翰林典籍投牒归有白云樵唱凤台清啸草泽狂歌【`顾言云安中思多凄怨托喻颇深　穆敬甫云王诗工而有调乃潜心风雅者　林衡者云皆山善得中唐之韵如渭水寒流秦塞晩灞陵残雨汉原秋他乡见月长为客别路逢霜半在船鸟外明河秋一叶天涯凉月夜千峯云归独树天边小雪罢孤峰乌外青驿馆夜残明火市楼霜晓度寒砧防榈叶上惊新雨砧杵声中忆故园防处移家惊落叶十年归梦在孤舟家临故苑长洲树钟度寒山半夜船帆飞楚水舟中饭梦绕淮山树里行均有大歴十子遗音`】  

【`诗话袁景文以白燕诗得名然如月明湘水初无影雪满梁园尚未归翻不若琴川时大本之珠帘十二中间卷玉剪一双髙下飞也顾光逺以白鴈诗得名然如锦瑟夜调氷作柱玉闗晓度雪侵衣亦不若王安中之夜雨芦花防不定夕阳枫树见初飞也安中整练不及子羽而风华跌宕多缥缈之音固似胜之`】  

去妇词  

刺促何刺促东家迎昬西家哭哭声休使东家闻东家车马方如云满堂笑语看珠翠夹道风传兰麝熏浮云上天花落树君心一失无回悟明知遣妾何所归饮泪行寻出门路青铜镜面无光采妾心尚在容华改东家新妇倾城姿似妾从前初嫁时  

舟次镡津  

木落川气凉鸿飞水容夕微灯射逺沙夜榜邻幽石月色栖处寒霜花坐来白遥见九华峰苍苍但萝薜  

初秋同叔彦时游崇山兰若  

习静厌纷扰幽寻给孤园翛然香林下似得桃花源一鸟落天镜千花秀禅门纷吾道机浅谬接甘露言月色隐秋思荷香清夜魂终希偶缁锡永矣超尘喧  

鸡公垄  

荒冈古墓鸡垄邉蔓草离离生野烟狐貍养子隠荆棘乌鸢作巢衔纸钱石麟薶沈土花湿月下精灵语还泣此坟未必无子孙浮荣一去不复存谁家新冢髙数尺又买西家坟上石  

感懐  

不弹贡禹冠不结萧朱绶防处移家任转蓬半生失路惟耽酒兔园挟策竟徒然欲逐长沮学种田秋风仅有相如壁旧物空余子敬氊异乡沦落无朋友论交昨日今何有误将偃蹇对时人岂谓新知不忠厚万事萧然一布衣白头梦想故山薇抱琴欲奏猗兰曲目送云天断鴈飞  

闻笛歌送人之塞上  

横笛对离亭扁舟越江口月下何人最断肠天涯怨别惊杨柳此夜愁心独对君明朝怅别又离羣单于城上吹羌管知尔相思不忍闻  

题扇  

山苍苍兮白云谷窅窅兮夕氛鸿髙飞兮逺逝蝉薄暮兮空闻泛木兰兮容与隐薜茘兮氤氲纷吾老兮旣拙誓相从兮夫君  

书江山别意图送羽人还神乐观  

羽人何处去归事玉宸君飞佩花间别横箫鹤上闻过关闽树防挂席楚江分想到斋宫夕圆丘五云  

江楼闻笛  

纤月挂风林晴楼覆夕隂谁家吹凤管永夜作龙吟杨柳边头恨梅花笛里心天明汉江上惟见水云深  

寄沧洲狂客  

三年憔悴得君怜君上青云益惘然客里思乡何日到天涯见月防回圆未期嵗晩同携手预恐新正对别筵贫贱独慙无可赠临岐空忆绕朝鞭  

鹧鸪  

緑树残春暗双飞锦翼齐长沙有迁客莫向雨中啼  

题水墨小景  

白鸥门外孤艇黄叶山中一瓢惆怅青云旧侣相思不到渔樵  

咏秋风  

青苹江上响萧萧吹得林间万叶飘何处凄凉最关别数株残柳灞陵桥  

邨居  

草径茆扉带软沙隔林鸡犬几人家青山尽日垂帘坐落尽椶榈一树花  

春鴈  

春风一夜到衡阳楚水燕山万里长莫怪春来便归去江南虽好是他乡  

去马  

百战沙场老此身长楸宫草防回春只今弃掷寒郊路犹自悲鸣恋主人  

山楼对酒  

楼前积水映苍苔卷幔孤云落酒杯更尽一樽秋雨外故山曽有几人回  

月下闻筝  

愁心不见薛琼琼何处银筝半夜声肠断十三弦上月一一柱总关情  

二马图  

紫骝嘶逐玉花骢曽是沙场百战功今日奚官重剪拂落花芳草灞陵东  

黄　【`一首`】  

字之官人官泉州训导  

【`诗话林子羽倡风雅于八闽从之游者颇众而独矜许二为入室弟子其赠之诗云予也夙颖悟十五始知文冥心三十年防源颇知津探奇始有得服膺如获珍逝将觉后生庶以酬先民青衿二十徒逹者惟黄持此欲有授二乃其人然二子诗太荏弱句续字凑不能成家似非孟扬漫士皆山之伍南皮李氏称二子诗托兴悠逺殊不尔也`】  

河上立春  

故国防时别殊乡今早春青阳开霁雪残日送归人渐与云霄隔空惊歳月新不堪零落处愁泪满衣巾周　【`一首`】  

字微之闽县人以文学征为礼部郎中有宜秋集  

题青城图  

青城辞家仙路遥秋后白云还见招商山老人不归去巗径松扉长寂寥  
