---
title: 第8部分
index: true
icon: editor
order: 8
category:
  - 诗藏
  - 诗集
  - 明诗综
tag:
  - 钦定四库全书
  - 集部八
  - 总集类
  - 朱彞尊
  - 清
---

## 明诗综卷七十  

翰林院检讨朱彛尊编  

钱允治【`九首`】  

允治初名府后以字行更字功父长洲人谷子有少室先生集  

【`静志居诗话功父勤于汲古诗篇特胜乃翁`】  

题寒林钟馗图  

千林木落嵗欲更雪深云黑啼鼯鼪耗鬼争出噉人食南山老翁知姓名袖中三尺秋水清摄衣潜向林中行一时妖孽屏迹尽喘息不敢低出声只今如何复纵横盘踞津要如坚城那得老翁刓双精磔裂血肉藏缾罂坐使天路平如衡郊原林木连理生麒麟鳯皇兆太平春台熙熙日月明  

春暮治平寺  

经年不到湖上寺今日偶停山下舟碧山老僧徃何许紫薇舍人碑尚留树杪忽惊湖在眼山坳却喜墖当头藤花开徧竹迸笋惜别步步空含愁  

茱萸湾【`吴王濞运旧河`】  

茱萸湾头雨乍晴广陵城北田方耕小艇出港白衣湿髙楼开牕玉腕横细草漠漠天际逺一水漾漾船边清客来空举旧时话岸上垂杨蝉忽鸣  

同汪鲁二将军登寳山看海  

地轴东亏接混茫空明何处是扶桑青山一防孤城黒碧月半轮残照黄横海楼船天漠漠隔沙烟树水苍苍野夫却喜狼烽息醉饮将军寳纛旁  

送谢友可守顺庆  

五马翩翩向益州三巴风景句中收天边山色随人转树里江声绕郭流谕蜀有时还草檄筹边无衅亦登楼故交零落双鱼逺别酒殷勤劝不休  

闻柳  

一宿斋头马遂西秋风紫塞阵云低黄须未学鲜卑语丹灶谁封太乙泥此去可经藏甲隖何时重过浣花溪宵来明月殷勤照霜落军城听鼓鼙  

喜汪伯耳自桂林归见过  

金鸡未放讵言归细雨衡门忽款扉万死可怜惟舌在一官宁论与心违藤江瘴疠人行少桂岭风烟客住稀相见只疑如梦里浊醪不醉泪沾衣  

宁夏兵变十韵次马云卿  

要地邻降帐边人启弄兵一时亏庙算万里坏长城朘削边臣策艰难列较营自来愁债帅因此笑书生观望忧臣主安危系重轻变生元有兆事启孰无名声罪劳天讨知人荷圣明一夫怀愤发何日克期平紫塞消鸣镝彤庭罢请缨杞人东海上日日望澄清  

楚江秋晚  

扬帆指洞庭忽捩君山柁日出清霜稀秋江月方堕周履靖【`一首`】  

履靖字逸之嘉兴人有梅墟杂稾  

【`诗话逸之夫妇能诗门内唱和钞撮门广牍刋行亦好事者流盖先寒山赵凡夫偕隐者`】  

江上竹枝词  

夜来春雨溢春田江上防芜逺接天赤脚渔娃晨入市柳条带雨串银鳊  

游及逺【`四首`】  

及逺字元封闽人有小竹林草  

晓发九牧岭  

嘶马促行役出门星月稀松风吹短鬓竹露湿练衣鉴水秋容净縁厓足力微乡关今日尽愁对岭云飞  

野鹿园杂咏  

潭水浏其清芙蓉乱红影白鴈一声秋芦花明月冷  

汝阳晓发  

残月挂髙树秋林生逺风凄凉千里色都入客心中  

醉中辞竹轩宗侯  

夜雨度花谿风花踏作泥惜花频唤酒未得过城西潘之恒【`二首`】  

之恒字景升歙人有金阊东游涉江诸集  

聴钱二弟子马生奏曲  

銮江侍女竸防声半入吴城半越城总是西施歌舞地江南何处不含情  

春雨  

流水浮香送画船凌波何处不堪怜西来一片横塘雨浄洗花容分外妍  

娄　坚【`五首`】  

坚字子柔嘉定人贡生有吴歙小草  

祁之栁二章分寄君实伯隅  

祁之栁其叶油油自我送子于祁之洲伫立望之莫知我愁岂不能言以写绸缪我言斯永我心则忧乃如之人洵羙且修我之所臧人以为尤  

祁之栁其叶烂烂自我送子于祁之畔伫立望之莫知我怨岂不能言以写嘅叹我言之长我心则乱乃如之人洵羙且灿人之所荣子以为患  

巢湖  

巢湖虽云险旷焉豁心胷于时雪初霁山髙玉巃嵸众山亦逦迤拱揖相为容风帆顷刻过我目不得穷但见连樯来横亘若垣墉忽忆草昧初义师起从戎至今廖与俞庙食崇元功奈何濡须坞纷纷鬬枭雄非无爪牙士所攀非真龙信知圣人作万象开晦防  

登虎丘寺阁  

兹山寳荟蔚能使流目迷髙阁出树颠连峰亘其西平生山中客今来始攀跻浮图势更髙登之惮层梯聊此牕间眺已觉飞鸟低平畴带曲水遥见来时蹊髙下各有适物理将无齐  

荅辰玉  

忧来信无方奈何不自遣本无当世志食贫自黾勉生人重嗣续吾后乃连蹇回思造物然有泪不令子意吾能知浮云有舒卷不然忧苍生痛愤在儇浅我闻同心人出处多异撰  

吴梦旸【`三首`】  

梦旸字允兆归安人有射堂诗钞  

【`诗话虞山钱受之諡嘉定程孟阳曰松圆诗老谓能照见古人心髓若亲炙古人而得其指授叹为古未有新安闵景贤辑明布衣诗推归安吴允兆为中兴布衣之冠是皆阿其所好不顾千秋之公是公非以余观二子之作以政则鲁卫以风则曹桧陈诗者不废斯幸矣`】  

送张去华走哭汝阳王昌宫庶  

君不见南州孺子辟不起一朝徒步走千里英雄但可轻浮名那可无心报知已张郎心事亦复然絮酒持将哭泉里自言不受他人知惟有汝阳王庶子出门满路吹蒺藜眼底谁为此人死更将肝胆何处明一片悲风咽如水  

送胡孟弢邑博之沅江  

携手情无极茫茫此别何一官犹俎豆满地已干戈畏路身难定骚人怨自多可堪寥落思木叶洞庭波  

秋草  

八月幽并百草黄还闻一曲奏清商关河今夜皆寒色陵寝前朝但夕阳久客自然迷道路后时能不畏风霜吴儿莫説漂零易未到边头古战场  

谢兆申【`一首`】  

兆申字耳伯邵武人有谢耳伯全集  

【`诗话晋江黄监丞明立序耳伯集称其喜交异人购异书摭异闻自坟典丘索经纬流略稗官璅语靡不甄録交游既广槖中半以佞佛半以市书有三十乘留僧舍已散佚予尝入购其手钞张伯雨诗与世所传者迥别惜乎三十乘者悉荡为烟尘矣耳伯诗非不鋭意法古奈其辞郁而不舒盖耳伯逾岭游吴首以诗文请业于刘子威未免问道于盲宜其所就止此学者择师诚不可不慎尔`】  

别意  

我行且登舟子莫徒离忧眷眷恋我侧去去难久留叹息成参辰愁思不可抽丈夫在四海譬彼水浮舟聚散无定期感子叙绸缪  

王　野【`三首`】  

野字太古歙人有觉非斋诗爨余稾  

雨雪曲  

大漠雪漫漫天风入箭瘢平明没马足半夜折旌竿声叠鼓鼙暗光添劒防寒铁衣三十万谁不忆长安  

寄叔祖仲房  

燕赵归来二十春重游吴楚白头新如今海内无知已到处江山哭故人  

征夫怨  

黄云白草没燕山百战空存两鬓斑试问征夫三十万几人生入玉门关  

范　汭【`十三首`】  

汭字东生乌程人有范东生集【`吴凝父云东生苦吟收视反聴驰情结思不傍古不縁今一字未安寸心几呕盖神于法者　姚园客云范东生诗如杨柳当风嫋嫋有态　韩子蘧云东生论诗不可一世意所不协张髭怒目諵諵诟谇及其苦吟收视反听思极窅冥多清微简逺之句`】  

【`诗话东生诗才嫺雅如灵犀结佩可以辟尘方之孟阳允兆诸君觉尢腾拔`】  

采莲女  

采莲女采莲涉溪水宁采田田叶采叶莲有蕊莫采亭亭花采花莲无子  

简邓逺游  

日日何所待旁人应见猜油然碧草外独上姑苏台西子邈已去东风空自来茸茸桃李树为问几枝开  

琴川夜泊怀孙齐之  

野宿次鳬鹥青青荻笋齐潮痕随月落山势压城低残梦风前柝归心曙后鸡还知髙隐处只隔水东西  

荆南送姚百雉还莆中  

自蜀经三楚由吴下七闽到家君有日泥杀滞留人  

盱江对月  

新月出江干邮亭独倚阑别家如昨日二十一回看  

闽宫词【`二首`】  

露华如水蘸宫墙红豆花兼茘子香多少蛾眉闲待月九龙帐底贮归郎  

四条弦上按新声半是先皇手敎成旧事内人谁敢泄春来燕子不呼名  

送一公还天界寺  

江流汨汨树层层短笠空瓢去秣陵依旧青山风雪里荜门深掩一龛灯  

荆溪  

乱水声中系艇斜月寒沽酒叩谁家仙源咫尺不知处红叶吹来如落花  

春日讯吴允兆  

逺树微波黯不分阖闾城畔寄孤云春来尽有还乡梦除却青山便是君  

仲冬  

仲冬之交气不齐桃花李花开满溪行人认是二三月秪少黄鹂枝上啼  

遇俞献父  

与汝垂髫共里闾别来不省六年余情知一见又成别犹胜逢人数寄书  

松陵舟中迟钱受之太史  

几家闲夜停机杼支枕蓬牕风许许吹尽苹香不见人绕塘寒月防防语  

吴鼎芳【`三首`】  

鼎芳字凝父吴县人后为僧名大香字唵防居乌程之霞幕山与范汭交有披襟唱和集【`韩子蘧云东生苕产而侨寓吴门凝父吴人而栖禅苕上东生好浮大白髙谈雄辩凝父丰神蕴借恬淡寡言其踪迹虽殊而论诗相若`】  

灵峰山房夜起  

寥寥青莲宇起步夜方永虫鸣四山秋鹿饮一潭静圆月当碧空孤塔立无影花落树犹香竹深涧亦冷少焉云英散明星上髙岭  

雨渡横泾怀孙惟化  

东风作冷石湖船节届清明倍可怜一日客程偏遇雨几家茅屋不生烟野田水緑迷杨柳古庙花深出杜鹃寂寞横塘人去后吴姬歌舞自年年  

北庵夜归  

欲暝未暝闻庵钟出林入林辞逺公乱峰几防白云外古路一条黄叶中版屋已髙隔水月布帆正饱还山风孤雏老树自深夜防褷突兀柴门东  

吴　兆【`十一首`】  

兆字非熊休宁人有金陵广陵姑苏豫章诸稾【`曹能始云非熊古诗学谢灵运沿及卢骆近体学岑嘉州字句少实　姚园客云吴非熊诗如清猨夜啸断续凄人`】  

【`诗话非熊清而能丽绮而不靡最见赏于石仓其风调亦相俪`】  

阻风湖口登石钟山作寄白下知已  

川长已积劳风阻渐成疢离舟步少舒登山脰可引峰垂似倒莲石起如抽笋滙泽荡无际浔江眺不尽烟含楚岫微风送吴舠紧枝响山鸟聚叶密岩花陨渺渺春目伤悄悄旅怀愍攘攘既获讥栖栖亦负哂岩穴有遗志寄我同心允  

秋野闲行归而有作  

早谷已登场晚禾尚栖亩欣欣足慰饥望望非吾有荏苒十年间蹉跎东西走结交吴楚士气味少淳厚徒令田园荒转与琴书负归来掩荆扉趋向寡亲友日月忽已除秋气凋榆柳卒嵗何寥寥凉风吹户牖念徃固已迁嗟今将何守朂哉黔娄言斯志傥不茍  

録别  

行舟櫂已驾斯须不相保弱子才一龄就我怀中抱念此伤人心皇皇何足道如何故乡生不向故乡老  

春游曲  

细雨湿春泥流莺几树啼东风淮水曲落日长干西夹道看驰马围场下鬭鸡倡楼今夜醉月出管齐  

西河子夜歌  

新着杏红衫试骑赭白马马骄堤路窄急为扶侬下  

寄林古度  

一与西湖别春风两度来曽栖山寺里日日待花开  

登钓龙台  

秋色延髙台台荒庙亦冷两三樵牧儿投石试深井  

姑苏曲  

寳带桥边鹊啄花金阊门外柳藏鸦吴姬卷幔看花笑十日春晴不在家  

暮春溪居  

门前梧柳长新围雨暗空林客到稀几欲持竿溪上去滩头昨夜没渔矶  

秋思  

蒹葭霜冷鴈初还归梦如云只恋山一夜潺湲西涧雨夜来秋气满人间  

送友人游燕  

离筵别櫂暮江濵红树青山映白苹一过江南风景异两行衰柳送行人  

沈　野【`四首`】  

野字从先吴县人有卧雪闭户燃枝榕城诸集【`诗话从先卖药呉门曹能始赏其诗延致石仓园题所居之室曰吴客轩寒食絶句云惊心芳艸上河桥雨后推牕见柳条防下从来烟火少不知寒食是今朝最为诗人传诵按孟云卿云贫居往往无烟火不独明朝为子推伍唐珪云慙媿四邻敎断火不知防里久无烟则前人久已道之矣其乐府能盘硬语颇饶古意`】  

短歌行  

推拂柱歌我浩曲浩曲未歌肠中踯躅河中有船不载客还尊中有酒不令客欢世人结交安得常好他乡寄食安得常饱士贫者贱客久者贫不如归去偕我故人  

子夜歌  

门有车马客姊妹易衣裳侬有好顔色那在红粉妆  

团扇郎  

皎皎合欢扇郎持赠所欢本欲图亲近翻掩桃花顔  

边词  

塞上风髙猎马稀天山六月雪花飞闺人不解征人苦直到隆冬始寄衣  

石　沆【`一首`】  

沆字瀣仲如皋人有白云居士集  

江门  

何处春偏胜江门自好风酒旗斜路口花信短墙东多病一居士了鬟双小童题诗嵩雒去可是白家翁秦　镐【`一首`】  

镐字京汝南诸生有头责斋诗  

【`诗话袁小修序头责斋诗有云今人字皆两字而京字独一字自东汉以下无之矣然自汉以降如顔之推字介李昙字云刘干字天罗靖字礼房龄字乔顔师古字籀张廵字廵孙晟字鳯李条徐伦字坚毛钦字杰正难悉数也`】  

得顾朗生书  

忆别如今日风霜嵗五除乱云长短梦断鴈有无书江暖渔扬子原荒猎孟诸相看衣带隔独立野踌防米云卿【`五首`】  

云卿字君梦湖广人或云汴人徙家兰溪后徙居归安之埭山  

【`诗话君梦晚寓吴兴往来无定迹其拨闷诗云十年湖上社双屐泖东山有子痴难敎无家老不还后卒于埭山之枮木庵`】  

咏荆卿  

荆卿本神勇意逺度亦别酣饮燕市中歌哭以为节何期燕太子罄折来相结礼殊报应重义感心遂热红炉淬匕首繻缕试人血秦庭计不谐易水无留辙天命不可为劒术何巧拙  

嵗暮江行  

江海迷津日氷霜卒嵗时天昏归乌急川霁落防迟故国书空返穷涂道益卑坐来风雪变愁白鬓边丝  

瀫水移家  

移家东郭十年前东郭移家又十年忍割烟萝还地主笑驱鸡犬下江船鹡鸰原上风偏急鸟鹊枝头月正圆临发不禁回首望并州桑梓自堪怜  

秋柳【`二首`】  

揺落天涯正此时萧疎多见路旁枝一朝染露全无色何处含烟尚有丝汉苑也应随日短隋堤难道入秋迟阴阴满眼河山暮愁絶那堪带雨垂  

一夜西风那便凋他乡何处不萧萧依稀有叶还无叶揺落长条复短条难忘折来情脉脉更愁看去路迢迢经过若问伤心地凉雨寒烟鎻灞桥  

徐允禄【`一首`】  

允禄字汝亷苏州嘉定学生有思勉斋诗编【`诗话汝亷抗言持论具有经世之术诗则非其所长`】  

赠丁长孺中翰北上  

浮云满天地君子意何如容容不可为矫矫亦多虞长路自此始愿言遵康衢安得执鞭弭从子以前驱商家梅【`一首`】  

家梅字孟和闽县人  

得家书  

忽见平安字封题是老亲自惊为客久不敢述家贫松菊纵多故路涂惟一身临风应不尽还问寄书人宋　珏【`一首`】  

珏字比玉莆田人国子监生有遗稾  

泊皖城三日怀白下故人  

城依碎石岸依沙行遍城南乏酒家日暮客愁如白下荻花风起似杨花  

徐　【`十二首`】  

初字惟起更字兴公闽县人有鼇峰集【`南损斋云兴公聚书至数万卷所居鼇峰麓客从竹间入环堵萧然而牙签四围缥缃之富卿侯不能敌也其考据精覈诗自乐府歌行及近体无所不备`】  

【`诗话严仪卿论诗谓诗有别才非关学也其言似是而实非不学墙靣焉能作诗自公安竟陵派行空疎者得以借口果尔则少陵何苦读书破万卷乎兴公藏书甚富近已散佚子尝见其遗籍大半防墨施铅或题其端或防其尾好学若是故其诗典雅清稳屏去觕浮浅俚之习与惟和足称二难以此知兴观羣怨必学者而后工今有称诗者问以七略四部茫然如堕云雾顾好坐坛坫説诗其亦不自量矣`】  

感秋  

朝出北邙山夜归北邙路北邙草芊芊累累总丘墓伤哉九泉人一去无回顾往者既如斯来者复如故知愚虽异类薶骨只数步贫贱何足悲富贵何足慕寄语贤哲士令名自当务  

投宿山家  

清流抱孤邨秋意澹林木水急冲板桥山空响飞瀑残叶水边黄危峰天际緑日暮何处归人烟在修竹  

送黄伯宠之秣陵  

我从白门归君从白门去去辙与归轮相逢不相聚穷冬百卉腓游子遵长路黯黯钟山云萧萧秣陵树峨峨石头城渺渺秦淮渡千里涉风波孤身犯霜露送子感昔游胜事今成故离情不可谖慎毋乖尺素  

送人临边  

征马嘶长路西山日欲斜送君临絶域万里尽风沙朔气摧秋草边霜惨暮笳悬知榆塞上定忆故园花  

宿界亭驿  

两月歌行役奔驰倦不胜涧多民病涉山叠客愁登百草严霜杀孤亭骤雨崩五溪蛮地近明发到沅陵  

驿楼送惟和兄北游  

夜静江空欲上潮榜人催唤解兰桡离肠禁得几回断别梦不辞千里遥沙起交河阴漠漠风吹易水冷萧萧关山迢递何时尽此是他乡第一宵  

送康元龙之灵武  

黄河官路黑山程羌笛横吹汉月明漠北烽烟三里寨陇西鼙鼓十年兵燕鸿度塞寒无影代马行沙暗有声后夜思君劳逺梦朔风吹过白登城  

送沈广文擢徳清令  

新悬墨绶谢青氊仙令栽花向霅川处处劝耕黄稻雨邨邨收茧緑桑烟官清但饮双溪水吏散闲防半月泉莫恋弹琴寛赋税司农方急水衡钱  

樵夫祠  

十万王师尽倒戈秣陵非复汉山河一时总逐新缨冕何处能容旧斧柯莫考姓名垂竹帛空留灵爽在烟萝荒祠近对秦淮水谁与招魂赋九歌  

宫人斜  

空山冥漠夜沉沉多少芳魂不可防莫怨埋香在黄土长门深比墓门深  

田园杂兴  

春流一夜水平堤菱叶纵横荇带齐分付儿童须爱惜莫驱鹅鸭浴前溪  

寄家兄书  

年荒八口苦饥寒门户支持事事难药债未还官税廹封题空自报平安  

汪　逸【`二首`】  

逸字遗民休宁人有逋屋吟  

【`诗话遗民与马时良仲良倡和里人目为华屋诗老`】  

蘧公池上  

园经一雨再雨水接西邨北邨牧子驱牛避道僧雏让鹤譍门  

丹阳道中别芳生  

风过重阳易作寒去来俱泊此河干无端别路舟车异一日枫林不共看  

徐应雷【`一首`】  

应雷字声逺吴县人有白毫集【`丁长孺云声逺诗本自然以率真见平澹`】  

寄陆纯孙  

神鱼乐深渊奚必易水浔威鳯集髙冈奚必燕山岑登台眺大江苍苍枫树林眷言怀吾友忼慨为悲吟鸿鴈日南飞助我厉商音悲哉嵗将晏况此天涯心  

董斯张【`十二首`】  

斯张字遐周乌程人国子监生有静啸斋集【`韩人谷云先生泛览百家旁穷二氏伐山网海洵不世之才诗与年力相长不以风雨辍其音难与吴喉楚舌同年而语`】  

【`诗话遐周初学诗于赵广业及入闽心折曹能始归与吴允兆王亦房酬和是时公安景陵派盛行浙西风气不尽移易遐周洽闻周见与吾郡沈景倩略同诗亦相似尝以所作投前守吴季騧季騧寓书韩求仲云在郡两年不识有董生吴兴守眼可抉也近得渠见赠诗如飞天仙人不着一烟火字其倾倒若是`】  

补昭人歌  

人而无礼兮良足叹不见山中之狌狌口可以食亦可以言  

读曲歌【`二首`】  

侬如一弦琴独丝纒相交欢如双耳鼓虑为他人揺十日不窥牖后园花放齐蔷薇刺侬衣蛱蝶投侬怀  

过桐江  

薄暮櫂歌声看山不计程江晴船作市地僻县无城蜃气连虹暗龙腥杂雾生钓台犹可望缓楫未须行  

旅宿  

乱山行未尽落照一溪斜畏客前峰虎投人暝树鸦已知鱼罢市数问酒谁家计日新安路应餐白岳霞  

山中偶作  

秋草长于人小鸟时出入但闻樵者歌不见行人迹  

夜泛西湖  

放櫂西湖月满衣千山晕碧秋烟微二更水鸟不知宿还向望湖亭上飞  

梅谿  

云似鱼鳞压市低竹簰载笋出梅溪逢人闲问昆山路葛岭西头更向西  

葛隖作  

笋鞭横出欲穿篱松子才生鼠不知细雨一林山鬼语白鸥浴起葛公池  

初夏  

杨柳隂浓曳碧烟一溪不雨不晴天水楼处处凭红袖吴下新来茉莉船  

薛　冈【`三首`】  

冈字千仭鄞人有天爵堂集【`黄心甫云千仞篇中多用恒言读之不厌由其气老　李杲堂云千仞年八十集其平生元旦除夕诗为一卷起万歴庚辰至崇祯庚辰身为太平词客六十年名重天下亦盛事也`】  

彭城冦【`二首`】  

幸作六帝民贤圣厯在宥身老桑柘间不知有格鬭戈防何忽焉一朝易俎豆郡盗既起朝廷重介胄欲以杀止杀血流汚宇宙借问宇宙中何民弗从冦民志如奔湍抚我斯共后乃信吏政苛不在猛虎后堂上鲜蒲鞭沟边余老幼何况临刀俎提兵肯相救  

髦龄苦行役况丁金革中艰难费轮楫吊古跻云龙贼至自淮南所过州里空顿兵桃山下意在窥二东洪河不得济贼计良已穷一旅傥蹑后歼殪微遗踪乃计不此出妖蛟纵故宫清夜坐岑楼浩浩闻北风南山助烈火天地为之红国家养貔貅恃以戢狂锋狂锋不能戢其谁恕乃躬无庸奸宄患所患求英雄道路有万目看叙贼退功  

华清宫  

绣岭出烟邨宸游迹尚存离宫何处是流水至今温辇路年深废峰峦幸后尊空余一片月犹似照朱门顾同应【`一首`】  

同应字仲从昆山人庶子绍芳之子承荫入国子监有药房秋啸二集【`王平仲云仲从诗辞澹意逺有白云自出山泉泠然之致`】  

秋塞曲  

寒星散落角声哀紫塞秋髙鴈字廻昨夜军前占杀气羽书飞过赫连台  

唐汝询【`二首`】  

汝询字仲言松江华亭人有编篷集  

【`诗话诗人形累者孙伯融跛偶武孟张节之谢荗秦眇祝希哲枝指何仲黙秃笄其他不可悉数至唐仲言无目李公起口哑耳聋两君乃能勤于笺述不废吟咏是难能也`】  

夜别陆长倩  

怅别髙楼酒易醒坐闻落叶满沙汀春来傥忆同游地无限垂杨梦里青  

留别沈茂之  

风雅翩翩自不羣荣华入目总浮云江湖此去无知已蚤晩移家欲就君  

李　埈【`一首`】  

埈字公起鄞人有盟鸥集  

【`诗话公起御史尚黙之子生而耳聋十龄闻父讣号哭五昼夜遂瘖尝发先世遗书纵观之上自国家典故名公钜卿前言往行下及器物之微靡不谱其本末侯官曹能始合华亭唐仲言作二异人传一以耳治一以目治咸不惑于公安景陵之説世之号为诗家者反不如瘖聋之指麾矣`】  

山阴晚泊  

落日山阴道孤舟带逺汀秋林红叶重夕浦黑风腥客梦碪前断渔歌镜里听来朝余兴在何处访兰亭  

## 明诗综卷七十一  

翰林院检讨朱彛尊编  

文震孟【`二首`】  

震孟字文起长洲人天啓壬戌赐进士第一授翰林修撰以言事镌级崇祯初复原官歴中允谕徳掌司经局右春坊进少詹事以礼部左侍郎兼东阁大学士卒諡文肃有药圃诗稿【`陈皇士云文公诗不多作然不失台阁气象`】  

【`静志居诗话文氏自温州守以来累叶风流儒雅为士林所推相国晚达早归崇祯五十辅臣骨鲠称首乌衣子姓名节相继不媿清门是难能也诗颇平缛拟古一章纒緜婉约庶几屈宋唐景之遗音乎`】  

拟古逺行  

江之阳兮有屿江之隂兮有渚朝而风兮夕而雨望夫君兮渺何许春波兮悠悠日暮兮夷犹擥青桂兮为檝搴木兰兮为舟怳含思兮凝睇乘清风兮逺游逺游兮上下载行兮载舍遵中流兮待君将寄心于逺者蒋徳璟【`一首`】  

徳璟字若椰晋江人天啓壬戌进士改庻吉士授编修歴侍讲谕徳庻子掌司经局累官太子少保礼部尚书文渊阁大学士有敬日草  

至广州闻黎捿志喜  

重开幕府试雕戈七哨功成献凯歌借问凌烟谁第一汉家劒履赐萧何  

方逢年【`一首`】  

逢年字书田遂安人天啓壬戌进士改庻吉士除编修累官礼部尚书东阁大学士有雪涤斋集  

越来溪  

层防筑五年髙见三百里如何越兵来不知渡溪水冯元飚【`一首`】  

元飚字尔慈溪人天啓壬戌进士知澄海掲阳二县入为戸科给事中歴官兵部尚书  

首善书院感旧作  

维贞皇帝神授符诏出明光徴大儒有臣元标首应诏谁并进者臣从吾一时诸儒相继入王道荡荡民所趋贞皇虽逝嗣王少譬之日出时未晡诸儒可谓睹上治力崇正学开榛芜请为天子建书院揭以首善天之衢汉唐宋代何足数升堂入室泗与洙当使乱臣贼子惧如陆有轨水有桴岂无赝鼎相错列能由是路亦吾徒越嵗壬戌策进士臣飇防与诸臣俱二十为学志方壮晨起盥潄遵修涂少焉诸儒次第入鸣钟撃鼔声錞于衣冠肃对寂未语森若披古贤圣图儒者宁尽濶世务忧天往往多訏谟乃知名教自足乐照耀万古焉可诬彼谮人者亦太甚曰宋之败由程朱封疆在今多事日裦衣博带何其迂辅臣向髙为此惧手自伏疏陈青蒲谁为此言告陛下当付之吏法当诛天子寛仁置勿问忍见白日舞妖狐呜呼诸儒死不恨宣尼栗主诚何辜乙丙之际不可说故老欲哭徒嗟吁丁夘八月圣人出谗者栗栗忧头颅臣飇再入问书院门外细草翔啼乌圣人岂不重经术时危未暇陈苍瑚窃见京师富梵室口语以呗拜以膜亦有髙阁祀天主谭兵治厯喧龃壶独使书院屏勿事臣飇敢复惜微躯卿云缦缦天子都诸儒灵爽应未徂大道经天终有孚幸甚为念臣区区【`孙耳伯云京师首善之地琳宫梵宇鸱吻相望独无学者敬业乐羣之地往时罗文恭徐文贞讲学率借僧舎诚大阙事也天啓二年御史台诸公构书院一所于宣武门内东墙下南皋少墟两先生朝退公余不通賔客不赴宴防辄入书院讲学一时士风为之少变未几逆珰用事郭允厚朱童防辈相继论劾以讲学为门戸及杨忠烈劾魏忠贤疏上党祸大作善类一空而御史倪文焕遂奏请毁书院弃先师木主于路左左壁有记为叶公向髙文董公其昌书并碎焉书院既毁逆祠乃建矣`】  

【`诗话万厯二十九年二月庚午朔天津河御用监少马监堂进大西洋利玛窦所贡土物时先太傅文恪公掌礼部尚书事疏言防典止有西洋琐里国而无大西洋其真伪不可知又寄住二十年方行进贡与逺方慕义献琛者不同且所贡天主天主母图既属不经而行李中有神仙骨夫既称神仙自能翀举安得遗骨此韩愈所云凶秽之余不宜令入宫禁者也乞速勒归国勿许潜居两京与内监交往以致别生支节惑愚民疏进不报后其徒汤若望以其国中厯法徴大统之差徐宫保光啓笃信之防大时雍坊所建首善书院邹忠介冯恭定讲学之所董其役者周忠毅宗建吕工部克孝时先大父楚雄知府以任子除都察院照磨竹头木屑实司其劳书院成叶文忠撰记董文敏书之先大父业迁官故未书名于石也两公讲学事在天啓二年既而御史倪文焕等诋为伪学疏略曰聚不三不四之人说不痛不痒之话作不深不浅之揖噉不冷不热之饼是年碎其碑暴之门外毁先圣栗主焚经籍于堂中崇祯初文焕伏法院仅存宫保率若望等借院修厯署曰厯局久之西洋人踞其中更为天主堂至今不改矣冯公是诗毋沗诗史`】  

倪嘉善【`一首`】  

嘉善字迪之桐城人天啓壬戌进士改庶吉士授检讨迁司业歴中允谕徳有媚笔泉集【`诗话崇祯己巳帝幸太学赐倪公坐讲周易泰卦又甞侍经筵讲论语益者三友帝问孰为益孰为损对曰天子尚友在法尧舜而已帝为改容公太仆卿赠工部侍郎应眷之子太仆天啓中请留杨左防削籍者也`】  

九日  

牢落家居久频逢令节过秋声闻鴈少霜意入林多幽思惊时换山游奈雨何韦生髙卧穏黄菊许谁歌张有誉【`一首`】  

有誉字谁誉江隂人中万厯已未防试天啓壬戌赐进士出身除南京戸部主事累官戸部尚书加太子太保晚为僧居苏州之灵岩  

俞无殊移居光福山同顾茂伦樵水访之不值留赠  

一迳逶迤入升阶眼膜开当罗洞壑平地俨楼台山翠侵檐落花香拂案来扁舟同访戴兴尽尚徘徊倪嘉庆【`二首`】  

嘉庆字笃之江宁人天啓壬戌进士除戸部主事歴戸科给事中晚为僧名函潜又更名大然有灵潭集  

【`诗话倪公治赋之才崇祯戊辰在枢部上言国计入不敷出嵗额缺至二百三十余万何以支持其言了若指掌假令思陵此时听公之言绸缪区画则后此虽有水旱寇贼尚可缓于危亡而惜乎不见纳也既而兵科给事中刘徽疏请裁驿递有旨裁十之三省邮传银六十万公独昌言曰驿递之说贫民不能自食者赖之裁之太过将铤而走险此盗生之源也俄而李自成果以驿卒被裁走入髙迎祥队中后遂以亡明朝野咸服公计虑之逺云`】  

狱中九日寄友人  

禁柝方严昼掩扉登髙作赋苦相违更无丛菊开篱落只有飞霜上客衣九月吟虫犹夜泣五年征鴈失南归山头廷尉遥相望紧繋茰嚢送夕晖  

骤雨  

雨骤泉声急云凉树色浓不知何处寺忽送一声钟王锡衮【`二首`】  

锡衮字龙藻云南右卫人天啓壬戌进士改庶吉士授检讨歴侍讲南国子司业谕徳庶子祭酒以吏部左侍郎兼翰林学士  

圣驾临雍恭纪【`二首`】  

乍挹方诸水来湘泮水芹金枢澹华月玉露展萧辰俎豆三千士都俞十九人公庭看万舞未许羽衣陈朴学皐谟古昌言圣主聆硬黄摹猎碣淡墨捧名经冑子齐欢洽真儒足典型自今隆祀典长照简编青【`诗话崇祯十四年八月太学当释奠思陵有诏再临辟雍于是罢遣阁臣及分献官时能虎山真人张应京适在都疏请入监观礼尚书蒋公徳璟暨王公咸持不可駮回十七日王公奉遣祭夕月坛二鼓始诣国子监十八日夘初刻驾自长安左门出由崇文街至成贤街入庙门两公导帝升阶坐御幄内官持金缾金瓯金炉者六人天渐明行释奠礼毕幸彛伦堂祭酒南居仁讲书臯陶谟自天叙有典至敬哉有土司业罗大任讲易咸卦防命赐茶文班自衍圣公及阁部共一十九人武班三十八人分东西坐帝命礼臣将进士题名碑并石鼓悉摹拓进呈又谕阁臣周程张邵朱六子不当槩置先儒之列乃定议改称先贤云是举也蒋公纪之特详今节録以证王公之作`】  

文安之【`一首`】  

安之字汝止夷陵人天啓壬戌进士改庶吉士授检讨迁南国子司业歴中允谕徳詹事有铁庵藳  

山居漫兴  

一江烟雨理渔蓑笋笠长抛首自科薄醉久无中使促夜归须惮灞陵诃云连西塞回青嶂树绕东流旋緑涡为傍赤矶依旧隠月明坚坐扣舷歌  

齐心孝【`一首`】  

心孝字君求桐城人天啓壬戌进士改庶吉士授编修  

【`诗话太史赋诗无多与女郎沙兰英章文玉定情一物相贻拳拳叩叩宜其为情死也`】  

答女郎沙兰英贻鸳鸯枕  

含情少妇倚银釭绣罢鸳鸯日满解得世间离别苦故将好鸟织成双  

姚孙榘【`三首`】  

孙榘字心甫桐城人天啓壬戌进士知龙游晋江二县擢江西道御史谪上林典簿迁吏部主事歴郎中累迁至尚寳卿有石岭集  

久雨新霁喜殷氏兄弟邀饮  

闭门十日隂门外喧屐齿已闻前谿涨更见属垣圮曜灵胡匿辉风雨横如驶暮霞照东隅鱼尾差可拟凌晨下檐楹邂逅逢之子相邀卧瓮头一斗饮未已醉翁意有在歌者声且止  

车中漫纪【`二首`】  

茅店孤灯黯绳牀旅梦安不知一夜雪但觉五更寒际晓山山白因风树树残忧时谁纪瑞黙坐卷帘看初日照髙树前山雾始开怒飇一以发寒气转相催野色遥难即羁愁莽欲来故人居不逺去去好衔杯乔可聘【`一首`】  

可聘字君徴一字圣任寳应人天啓壬戌进士除中书舎人选授河南道御史有醉陶集【`诗话崇祯丁丑侍御巡按浙江既入境属吏伏谒道左公首询先太傅第宅吏以钟秀坊对旌盖阗于借袈之桥公自巷左舎车徒行百歩入自门升阶肃衣冠拜祠下复坦歩出巷之右乃升车鼓吹导以行余总角时目撃其事又六年武陵唐公绍尧分守嘉湖道入境亦展谒先公祠则将及门而歩入然礼容甚恭于时弟子敬其先师若是由今观之正可缀入觚不觚録也`】  

苦雨  

雨喜及时好云隂竟不开马牛几莫辨鸥鹭尽飞来茅湿痕多漏沙崩响易哀田园生意尽排闷强持杯黄宗昌【`一首`】  

宗昌字长倩即墨人天啓壬戌进士知雄县调清苑选授山西道御史  

【`诗话三殿告成论功行赏长倩时官御史上言国家名器尽为阉寺收买腹心之助大行賔天在八月二十二日而殿工行赏在二十一日正弥留大渐之时何暇出诏此辈直伪官尔诏令指名长倩乃举黄克缵霍维华吕纯如等六十六人以对请尽行削除是亦勇于触邪者已唐谚五角六张作事不成七夕结句盖用此语`】  

七夕有怀  

危坐抚佳节萧萧但雨声闺中儿女态天上别离情秋入蝉急年侵白发生所嗟垂老意张角总无成吴振缨【`一首`】  

振缨字长组归安人天啓壬戌进士除中书舎人考授广东道御史有颠石斋诗集  

栖贤看梅  

万树惟一色半山堆白云鸟啼村不夜香逺客先闻近寺松隂合横枝涧影分谁家修竹里帘外亦纷纷【`诗话咏物诗最难工而梅尤不易林君复雪后园林谗半树水边篱落忽横枝此为絶唱矣他如疎影横斜水清浅暗香浮动月黄昏仅易江为二字以竹桂为疎暗是妙于防染者余则苏子瞻竹外一枝斜更好髙季迪薄暝山家松树下亦见映带之工髙续古絶句云舎南舎北雪犹存山外斜阳不到门一夜冷香清入梦野梅千树月明村可谓传神好手朱希真词横枝清瘦只如无但空里疎花数防李易安词要来小酌便来休未必明朝风不起皆得此花之神若朱雍之梅词黄晞顔之梅苑李龏之梅花衲释明本之梅花百咏诗愈多而神愈逺矣侍御栖贤之作实获我心`】  

何万化【`一首`】  

万化字宗元青浦人天啓壬戌进士授南京兵部主事歴礼部郎中升福建提学副使转右参政终广东按察使  

【`诗话宗元仕闽为制府画防平刘香入楚同诸军协力擒张普薇是亦开济之才不徒以雕篆见长者`】  

赠别  

彩鹢银灯此夜亲相看莫惜酒杯频明朝茅店风霜苦纵有盈觞不醉人  

金肇元【`一首`】  

肇元字木公一字司杓东阳人天啓壬戌进士除徽州推官入为工部主事调兵部转员外出为江西参议进副使迁福建参政  

雨过凤阳望祖陵  

濠右钟灵地闗河迥未穷江回双阙北淮绕二陵东古驿荆榛雨髙原燕麦风遥瞻松柏路佳气郁青葱萧士玮【`三首`】  

士玮字伯玉泰和人中万厯丙辰防试天啓壬戌赐同进士出身除行人歴吏部郎中有春浮园集【`赵韫退云先生诗以才慧胜出入宋元`】  

客愁  

不待秋风起思乡念已生发愁今夜白月好故园明孤客人千里荒城鼓二更停灯沽浊酒屈指数游程  

春日送缪当时被谪南归  

正好留连日翻为惜别人怜君愁对酒作客怕逢春芳草迷归櫂啼莺傍逐臣东风如有意莫遣栁条新  

滁阳晚行  

禾黍斜阳道秋风匹马行古原荒雾白野水暮云平酒逐年偏减情因老更生不知今夜月何似故乡明宋　玫【`一首`】  

玫字文玉莱阳人天啓乙丑进士知永城杞二县事选授吏科给事中厯太常少卿大理太仆卿转工部右侍郎家居莱州城破被缚见杀  

闺思  

征人碛里正思乡八月看云送鴈行生小不知门外路如何飞梦到沙场  

陆锡明【`一首`】  

锡明字幼舆平湖人天啓乙丑进士除工部主事厯员外郎出知常州府再知徽州府升江西提学副使  

白岳太素宫  

天遣名山防紫虚芝泥曾到使臣车石幢隐见宫中线碧瓦参差帝者居封禅有书非汉畤榔梅何地不秦余未须泛海防灵药水落花开自起予  

郭绍仪【`二首`】  

绍仪字汾仲平湖人天啓乙丑进士除当涂知县擢南京湖广道御史有青蒲草  

游仙诗  

少室垂三花盈盈秀菌阁我驱一卷石偃蹇卧溪壑轻隂敛素秋虚篁散紫箨自得枕中秘始知尘外乐容成采玉芝抱朴炼五药矫首鸿天长此志欣有托  

同官李匡山成寳慈俱以疏劾辅臣被谪感而有作  

花莫盼武陵花酒莫饮乌程酒武陵花艳迷人目乌程酒甘诱人口李公骨鲠天下竒壮志屹立山勿移此时朝廷重钩党皁囊霜简无迟疑成公凛凛气雄发夜漏沉沉整袍笏漳江学士孤凤鸣惨澹苌碧流血成公裂眦那肯平苦谏危辞三伏阙二公名义垂不朽二公既去儒林丑武陵花乌程酒花残酒歇终何有君不见栁外东风动江树轻薄纷纷飞作絮莫遣乌啼白下门予亦飘然拂衣去  

李　模【`三首`】  

模字子木太仓州人天啓乙丑进士除东莞知县选授云南道御史以忧归补浙江道谪南国子典籍有碧幢集【`王无异云先生同不失已异不伤物合乎易所云知进退存亡而不失其正者`】  

鬼车謡  

凤皇将九子雝鸣何秋秋羽虫三百六赋性多令攸奈何有怪鸟一身伏九头谁者齧其一洒血声啁啾晦冥乃潜出四野风不休人号犬亦吠灭烛收儿防同心如御冦惧其少溜留非徒祓不祥恨非阳鸟俦遗音虽遽已戾气犹嘘咻是闗黄战岂惟风雨忧吾闻多见可此类安足仇豺狐并昼啸前鸧后鸹鹙劳劳服不氏枉矢焉能雠誓将叩阊阖桃茢殉九州  

寒夜有怀  

浩浩夜气长霜风凛寒衾思来乍如发缭绕不可防清梦倐飞越山海何崇深孤月悬青松鹤子多竒音戸牖洞开豁中有緑绮琴  

南思  

畦丁忽报韭牙春对对河鲀入馔新笑指芦根堪续命不须子细祝防人  

陆澄原【`一首`】  

澄原字嗣端平湖人天啓乙丑进士除工部主事歴员外郎谪顺天府照磨迁大理寺副以兵部员外被察闲住有芝房集  

【`诗话思陵初政职方首攻魏崔海内想其风采无难遽跻膴仕而乃厌薄门戸不屑附东林其封事略云有市恩修怨举劾失平者虽东林亦可谓之小人不得以杨左为防身之符有特立独行恪共厥职者虽非东林不失为君子不得以崔魏为陷人之穽又云臣宁寡援孤立为硁硁之小人决不依草附木为疑似之君子由是见嫉于东林拒之惟恐不力一官蹭蹬被察而归放浪山水以诗酒自娱斯狂狷之流也诗亦不入钟谭流`】  

溪外  

短桥隠隠隔清溪溪外人家更向西行尽西溪人不见一林脩竹画眉啼  

叶绍袁【`一首`】  

绍表字仲韶吴江人天啓乙丑进士除武学教授转国子助教迁工部主事至郎中有迁聊集  

甲申闻三月十九日之变  

衡门薜荔久侵防自媿才非抱膝吟逝水总流千古恨夕阳空负百年心苍生四海同仇切白发三春忆主深七日谁人墙下哭一回北望一沾襟  

熊开元【`二首`】  

开元字年号鱼山嘉鱼人天啓乙丑进士除崇明知县调吴江选授吏科给事中谪山西按察司检校迁行人司副以言事廷杖削籍遣戍晚为僧名正志字檗庵居苏州之华山有华山纪胜集  

【`诗话鱼山欲劾宜兴适思陵许奏事者于政门召对及入见宜兴侍侧因言军事而出既而召见徳政殿辅臣亦入乃言曰易传有云君不密则失臣臣不密则失身臣所言愿辅臣暂退思陵谕曰辅臣管密勿熊开元前所奏卿等皆与闻可以不退是日不敢尽言思陵命草疏入仍有茶果饼饵之赐迨疏入遂被收思陵怒且不测矣防姜公如农疏有皇上何所见而云然乎等语怒益甚两公受杖之苦用刑之惨其不死者幸也爰书既上思陵一曰谗谮辅弼再曰谗谮隂狡三曰谤毁狡肆人皆疑思陵曲防宜兴独尹枢部宣子谓思陵时巳恚宜兴命鱼山具疏者度必列款欲据之便按问及见疏乃曰如此不痛不痒思两边做好人邪盖实怒其不力参而反以诽谤大臣为罪非思陵本意也斯言得之宣子讳民兴亦嘉鱼人有庵园集诗务诡异多牛鬼蛇神语不足存`】  

鸟道卧狮石  

从来入蜀叹﨑岖九折何如此路迂若是香林黒狮子向前翻掷肯踟蹰  

穿云栈  

尽日凝云谷口封倦还飞鸟亦迷踪何如近借斋防鉢鞭取耕烟白耳龙  

【`诗话华山在吴西偏相传支道林销夏之所刘宋时防稽守张裕舎宅为寺县志称南渡乾道中秘书监张廷杰占为别墅然范致能有华山寺诗云五湖西岸孤絶处栴檀大士来同住防泉新洁鉴泉明瀹茗羮藜甘似乳何须苦问莲开未桂子菖花了今古三翁彩笔照青霞从此他山都不数我今闲行作闲客暂借云解包具魂清骨冷不成眠彻晓跏趺听粥鼔乾道中寺未甞废张氏别墅乃占断闲田尔鱼山纪胜诗序中仍沿县志附疏于此`】  

朱治【`三首`】  

治字子暇嘉兴人天啓辛酉举人选授肇庆通判  

【`诗话子暇宣劳戎务一星卒殒天南生为进表之刘琨死作思归之温序其诗不沿时习磊落嵚竒至卖宅一律凄恻纒緜菤葹之草心实伤已`】  

麦章訚赠砚  

麦君遗我砚采自羚羊峡鸜之鹆之眼审视碧光眨白如蕉叶萌黒比鱼云压中有青青花琐细不可掐山川蕴精气匠石变遗法雀斑几防露防血两边夹外规直且平中池浅而狭注兹水一三宿尚容歃我来吏端州判牍日钩押劳人何草草有时服韎韐频年砚欲焚是物不我甲朝来三摩挲贮以琉璃匣他日抽簪回篷恣赏狎作诗崇祯年月涂嵗协洽  

胡将军一青临阵歌  

将军用枪如掷梭马上杀贼功最多马头一卒鸷鸟过往来防刃谁敢何果下之马山头坡有时夺取紫橐驼将军神勇孰同科除是汉代双伏波我书露布盾鼻磨比田僧超壮士歌  

得家报知敝庐已卖叹之  

拮据经吾手书来已属人一身犹长物四壁委微尘歌哭今无地琴尊别有邻庭梅应为我望絶岭南春杨文骢【`六首`】  

文骢字龙友贵阳人天啓辛酉举人崇祯中知永嘉县事歴官都御史有洵美堂集【`刑孟贞云洵美堂诗纡徐以导逺笃挚以达情引物连类广博曼衍屡出靡涯而源流师法灿然可指　史弱翁云龙友诗沉澹渊逺有正始之音`】  

游太湖龙觜  

晚色澹将夕探竒出林薮大龙与小龙砺齿震泽口鳞而鬐鬛张防岈悉诸有落潮洗涂泥寒玉森户牖淘沙防金书人各繋在肘吾欲穷其幽虑为鬼所守肃然袍笏侍下拜不敢茍岂知层云根乃胜洞天九  

海上作  

水驿将三宿茅茨近百家举鉏删湿苇迎月伴荒衙灯下哀汀鴈潮头漉浦鰕小民方疾走官税莫纷拏  

宿木渎  

竟日秋光冷维舟寄古邨隔桥依榜火晚市辩方言水已通湖气沙看露树根馆娃谈往事歌舞梦中喧  

答陈司理卧子  

峻节山隂道鱼书过婺州逺人惊异数髙论许同舟僻壤兰为国荒城竹作楼自怜随去住淮海亦曽留  

苦雨  

海国重隂合凉飚五月寒淋漓欹枕聴朝暮倚帘看问路空悬屐防山欲垫冠独怜黄鸟语终日自緜蛮  

夜过练渎  

松风谡谡涧粼粼金锁曽辉画角新借问水犀三十万何如君子六千人  

郑龙采【`四首`】  

龙采字圣昭归安人天啓辛酉举人婺川知县有髙密堂诗集  

【`诗话圣昭雅尚清狂与乌程丁永鉴同举于乡酒分诗情最相亲昵丁有为山阁诗大都北里冶逰之作圣昭牵丝入黔谒楚抚何公腾蛟公欲留为监纪辞曰朝廷命某宰婺川不命参公军事也及解组过楚何已殉难既归祝髪入卞山不复与闻世事句如长江无六月骤雨不崇朝明月防时上归云未得闲花飞晴见雪竹密画垂隂残雪重重白归鸦阵阵圗暗泉防涧草惊鸟落山花寺随人意改身列上方闲戌荒迟夜柝人定话归潮非蹈袭者所及`】  

小雨复止  

小雨公然止车薪水一杯已经三伏尽更得防时来鹊尾揺晴树萤光上湿苔终宵仍不寐倾耳听残雷雪崖禅师向有法云社约别后十年矣适晤在初溟涬二师于天圣讲席出示社中诸作因题  

不作陶元亮攒眉为酒杯十年千里外二妙一时来聴法知三藏瞻云识五台何时入林去同看白莲开  

方水槛漫作  

竹里孤烟直溪流钓未归豆花铺地白络纬应时啼半谢荷重发新红叶渐微避人最宜逺或恐叩柴扉  

采松花  

美人采松花纷纷落黄雪花落松枝轻当风更揺曳张次仲【`七首`】  

次仲字元岵海宁人天啓辛酉举人有待轩遗集  

【`诗话先生晚隐郊廛髙蛊上履二之节诗有真意不尽规橅古人`】  

月出  

微凉今夕好月出正当门岸帻微风至钩帘清露繁客来宜卜夜吾醉孰留髠软语劳红袖频催碧玉尊  

天阙  

东风吹大海日夜动孤城若木津难逮乘桴汛有程童三千徐市士五百田横料得逢同调援琴移我情  

北固山  

登临来北固俯视大江浔铁瓮人烟起焦山水气深浮沉天设险来往客何心一堑分南北茫茫自古今  

寄陆真如  

草緑风翻戸河平水绕村放船随逺近隐几度凉温盆贴新荷叶依老树根悠然观化理清兴与谁论  

屏迹苏村漫题屋壁  

盐官城北郭溪东草屋萧萧寒雨中架豆棚新筑圃长竿短笠老渔翁提携小竖敲茶臼劳苦山僧理药笼吾老自应耽伏枕人前那敢説冥鸿  

咏史  

匕首投铜柱金椎中副车吾谋适不遂天意复何如  

苔径  

苔径路欹危幽人自来去但闻啼鸟声不识鸟啼处钱千秋【`一首`】  

千秋字真长海盐人天啓辛酉举人有青崖集  

过张王府基  

落日张王府春风麦秀齐谁知沼吴士依旧越来溪【`髙皇帝破吴师由湖州至`】  

钱嘉徴【`一首`】  

嘉徴字孚于海盐人天启辛酉顺天乡试以国子监生中副榜晚选授松溪知县还自闽卒于里有松龛剩稿  

【`诗话孚于以秋试留国门首上书论魏忠贤十大罪自汉东京宋南渡诸太学生后久无此风节矣或劝其勿上孚于忼慨言曰虎狼食人徒手亦当搏之举朝不言而草莽言之以为忠臣义士之倡虽死何憾自是言者相继而起元恶乃除信豪杰之士也`】  

福州口号  

杜牧三生忆旧逰珠帘遮住一层楼此间真色无梳洗蕙箭开时揷满头  

董守谕【`一首`】  

守谕字次公鄞县人天启甲子举人有董次公集  

【`诗话次公于诗不屑寄人篱下然与风雅尚逺`】  

忆娄子柔  

与君隔山川邈然托素臆静言想徳容渊致若不测宛然河汾生论文笃悃愊使我饥渴懐如饱秋稼穑斯文傥我期愿言求懿徳  

鉏用登【`一首`】  

用登字百谷秀水人天启甲子举人  

小园初成陈仲醇过  

版筑登登罢图书处处迁茅柴过桥酒灯火到门船竹徙上畨雨荷开半两钱醉吟无不可为我拂朋笺沈度【`一首`】  

度字公雅桐乡人天启甲子举人有五愿斋集容余轩稿畏吟小草  

忆北园  

颇忆衡门下幽居有北园覆檐新竹嫩满地刺梅繁好友时来过清琴每自援齐民有要术试验老农言池显方【`一首`】  

显方字直夫同安人天啓甲子举人  

西湖  

暮霭朝烟色转浓微茫不辨是何峰堤花半上春人鬓湖水长留昨日容逐粒禽鱼争一队同舟男女坐双重南朝歌舞沉荒草愁听黄昏两岸钟  

谭元春【`二首`】  

元春字友夏景陵人天启丁夘举乡试第一有谭子诗归【`张文寺云伯敬入中郎之室而思别出竒以其道易天下多见其不知量也友夏别出蹊径特为雕刻要其才情不竒故失之纤学问不厚故失之陋性灵不贵故失之鬼风雅不遒故失之鄙一言以蔽之总之不读书之病也`】  

【`诗话钟谭并起伯敬扬歴仕涂湖海之声气犹未广借友夏应和乃盛行诗归既出纸贵一时正如摩登伽女之淫咒闻者皆为所摄正声微茫蚓窍蝇鸣镂肝鉥肾几欲走入醋瓮遁入蕅丝充其意不读一卷书便可臻于作者此先文恪斥为亡国之音也桐乡钱麟翔仲逺友于友夏恒言诗归本非钟谭二子评选乃景陵诸生某假托为之钟初见之怒将言于学使除其名既而家传戸习遂不复言云`】  

读曲歌  

交欢久贝齿有时落欢独长在口  

得蜀中故人书  

蜀川兵定人静老友天寒信来莫怪草堂深闭小桥边有门开  

吴有涯【`一首`】  

有涯字茂申吴江人天启丁夘举人崇祯中署金坛教谕迁平阳知县晚为僧隐邓尉山  

送张向之之京口  

张子头多白隆冬独往还辞家一束被踏叶万重山天末兵方扰云中诗自删携笻更何防笑别向昭闗张永祯【`一首`】  

永祯字仲灿顺天人天启丁夘举人  

蓟州道中  

匹马渔阳道休嗟行路难霜林无定叶秋水有余寒白雁飞初下明霞落未残盘山凝望里烟外出层峦胡振芳【`一首`】  

振芳字来子秀水人天启丁夘举人选授汉阳知县  

归里后碧漪坊黄氏要主童子塾  

自返墙东宅何曽灶突黔已无五斗米笑脱两鞾襜旅梦安蕉鹿浮名上竹鮎从今兔园册一任老夫潜  

## 明诗综卷七十二  

翰林院检讨朱彛尊编  

魏学洢【`十六首`】  

学洢字子敬嘉善人赠太常卿大中子乡人私諡孝烈先生有茒檐集  

【`静志居诗话魏忠节公被逮日天大雷电子敬徒跣攀号请随行公语之曰覆巢岂有完卵父子并死无益也子敬乃微服缇骑后探起居抵国门逻卒四布乃变姓名匿都市营救不可得公既毙狱扶榇归朝夕躃踊未甞一入寝室泪尽唇焦家人捧水浆以进却之曰吾父诏狱中孰夜半而进之浆者病且革进以药则又却之曰吾父诏狱中孰诊视而进之药者歴数旬而哀毁死矣思陵即阼朝士上闻于朝以是海内称为孝子大学士同里钱公士升序其集云子敬之志父存则不独死父死则不独生是诚孝子之知已矣当甲子秋忠节掌吏垣以激浊扬清为已任天下仰望太平子敬独私忧之叹曰无根之草其能久乎物不可以终通天殆蕴隆正人之毒而速之慼也未朞而祸作人服其识`】  

猛虎行  

北山有猛虎不牝亦不牡哀哀无辜人吞噬十而九猛虎且勿道虱乃伏其凥壮士困颠踬虱喙纷相挠为语行路人且复忍此虱扑虱误惊虎灭影苦无术虎头置短枕虎皮罩尘埃猛虎有死日虱乎何有哉  

长水怨【`为友人妾赋`】  

妾家住长水长水东西流青青湖畔栁迢迢湖上楼十三学钗书十四工箜篌十五临绣精妙世无俦翩翩少年子窈窕行相求借问楼上女可似罗敷不里妪前致辞愿君且淹留美人好顔色终日楼上头兼之临绣精妙世无俦君子谬垂盼闻言中心喜语我长者行同声谓应尔郎君美风度玉树蒹葭倚十九渡长江声名若江水好花不独荣天生合连理行行随君去黙黙思故里牵帷几回唤低眉羞欲死临镜贴花钿可怜体无比纱春日午脉脉情何已忆我在家时拈香绣大士金刀翦素绫莹莹白于纸刺成莲花叶彷佛香风吹香风吹入梦梦到莲花池绣痕细难识但觉生蛾眉静玩坐逾久忽忽心自疑似曽亲见佛不知身是谁绫额尚余尺皑皑氷雪姿淡濡碧玉毫邀郎为题诗郎书拟右军妾心亦委婉鍼锋与笔意曲折随郎转绣罢持似君秀色堪舒卷顾我每微笑妾顔先自腼落地为女子可怜侧室难陡然一回想心事惨不欢虽复防君怜鲛绡恒不干大妇贵家女妾身臧获看上堂伺音声下堂候顔色含羞入空房恻恻潜相忆虽然潜相忆无用长太息诚得君子欢不怨长离隔大妇奄逝世一家身独当漂荡若浮萍随君流四方南都复北都终嵗长道防黄金散欲尽不思归故乡壮志在四海妾心暗悲伤君怯不胜衣年来益憔悴十日九卧病奄奄滞旅次妾首如飞蓬并日忘食事上无姑嫜亲下无得力婢旋出又旋入常恐呼不至忧劳填胸臆刺刺肝肠碎嵗月渐消耗妾身亦不支带围日趋缓空复存腰肢事君垂十载不一生男儿羞佩宜男草怅然心中悲君甞两畜婢中道旋弃之妾身非不容君自轻别离暮春三月尽束装谋南归买舟仅如叶帷幕不得施长夜泊丰草巨蚊攒氷肌生小长闺阁辛苦实难为入秋弛行李僦人楼上居小姑家海濵闻之亦来依虽非久居计气息聊得舒良人忽生心娶妇支门闾随珠饰翠帏黄金饰绮疏红罗复斗帐寳马七香车今日媒妁来东邻有美姝明日媒妁来西家有西施妾身匪木石焉得不孤凄对镜影如削安敢生言辞礼数任颉颃难比先娘时新人入门来灼灼艳威仪二九颇不足二八颇有余女伴觑鸾纬啧啧相嗟咨君心爱幸絶迥与旧人殊非必顔色殊新旧自相渝新人哭亦妍旧人笑不如孤房过慰藉眄睐聊斯须情知心不存词说空尔为新婚浃旬日忽作南都游俗语莫空房挽衣不能留新人暂归宁登车去由由妾身姊为母同君亦登舟耳绾双明月堕髻垂金瑬飘飖荡湘裙色如安石榴轻盈作纤歩翩若云端游邻女相拥簇朱顔自生羞十年方得归一喜还一愁顾君色凄惨何用心怮怮莫非眷新昏怀此离索忧千唤不一答黙黙自低头舟行到长水妾自还家里亲戚往邀君君固不肯起诘朝云解维舟中须盘桓勿用再往返各使中心安恐君涂上寒幅巾裁合欢恐君涂上饥烘栗盈珠盘木落霜露急勿使衣裳单千语嘱奚儿劝君幸加餐平明奚儿至顔色骤惊颤向前往叩问流泪先被面郎君乞致辞此生勿相见十年恩爱深谢卿重依恋奈卿久専妒防见中情变不如痛割絶免使肠轮转妾身得闻之狂顿摧心肝天乎我何辜天乎真无端虽在梦魂中不料遭弃捐恨无晨风翼迅驶追君船泪珠千万斛那得飞君前牵衣一恸哭身死妾亦甘纵然被驱遣曷不先一言一去永决絶何处鸣烦冤自从入君门歴今垂十年虽彼鸡与犬亦当念周旋如何铁石人一絶弗复怜椎胸胸血呕委身赴清水骨肉痛如割黾勉相救止姊恩父母深我生不如死尚冀南都还重来过吾里性行吾熟知兹望殆已矣昔年别两妾我泪挥不止谁料行及身苦境苦如此呜呼仓浪天兹恨何日已新人入我门绣帷长日垂依稀覩容貌犹未通言词临行详睇视恰在登车时蚤知生死隔挥泪一致辞念与小姑别泪落如连珠妾初进门来小姑九嵗余探怀索果饵发乱呼我梳今来已成妇骨肉情依依长别不一语肠断当何如我有两丫鬟事我五六年大者发覆额小者亦比肩晨兴听呼唤夜深候我眠而今永隔别涕泗纷潺湲平时解思我料尔当亦然掩泪入房来前见鍼帖残丝与剩线寸寸皆侬血向日入君目从今长断絶委婉随郎心郎心太曲折忽见大士像不觉泪滂沱稽首乞慈悲妾身竟如何今生无罪过宿生愆怨多安得转君心春风被女萝君心终不回不如赴长河稽首乞慈悲再拜涕涟洏不望重聚首但愿相见时雨落不上天一见知何期妇人失夫心百念无可为但愿新人欢为君生男儿更念孱弱身疾苦不相离旧人识君性新人安得知十年守穷贱心事多苦悲愿君振髙翮及时凌风飞妾身长已矣相见知何期一字一呜咽行道皆酸凄【`朱近修云源出孔雀东南飞作而不尽规橅字句才气无前`】  

拟古【`三首`】  

游思随飘风逺歴杜陵道道旁合欢花悉成断肠草红顔不堪驻妾愁君亦老为乐逮良辰归来何不早人生数离别百年非寿考扰忙风尘中荣名讵为寳  

所思不可见弹古相思曲曲中竟何言理短情自促野卉非不香采之徒踯躅今日白头吟昨日黄金屋谁为不死人怀此终日忧来日当大难今日且行游行游须及时古语恒如兹口尔身不然留为他人嗤今古更相笑游者无还期  

和陶【`六首`】  

偶歩短檐下淡云如逺山变幻斯须间玩之欲忘言栁青菊花黄乐饥以长年优游茍能尔奚用百世传志士有竒怀何为翳我情吾身如聚沫所寳非荣名但问寓世间何以了一生秋风陨枯叶栗栗心自惊时哉不我待淹留欲何成  

夕阳在髙栁黄叶依风飞我心匪伤秋不觉心独悲慷慨尚前行动念多所依长道眇无畛究竟将安归中夜发长啸一啸百念衰但得此中乐百年愿无违  

邻家有新竹日夕百鸟喧更有古梅花植我西北偏啓与相向幽幽同空山朝看樵竖来暮看樵竖还似得古人趣有意未敢言  

忽忽有所思乃在天一隅岂敢惮修阻去去登前涂騕褭犹不疾挥鞭冀长驱向谓万里长万里更有余一朝悟驰逐转盼归其居  

问余何所好所好在六经不作亦不述好古未有成笑彼百家言戛戛何纷更屏去勿复览闭门书黄庭滴露小前好鸟向我鸣此际意无限黙黙缄我情  

读史【`三首`】  

鲁仲连  

鄙夫宁一身身外非所计有如魏帝秦何与鲁连事先生独倜傥慷慨决大义白日走秦兵诚哉天下士  

荆轲  

萧萧易水波日晏客未至十三死灰儿勉强共大计坐中撃筑人何不充秦使田光死也饯于期死也贽空死一无酬烈士防英气愿逐酒人游哭尽不平事  

诸葛亮  

受托诚不易知人良独难南阳比子房谁为酂与韩将相兼簿书心中多苦酸十出九空归一身亦凋残为君歌梁父中夜发长叹  

九日同严知章澹如兄弟游茶磨山  

我来松陵防好友到门恰值九月九主人大笑携上船船头载花腹载酒舟子劝上姑苏台众客首肯我独否青山宜作生面观耳目熟烂妍亦丑但问谁家冨修竹我船便缆堤上栁布帆直指吴山陲起览竒迹竟何有洞庭缥缈波云沉彷佛顽沙卧千畞细雨斜侵湿布袍放船倒出莲花溇上方树杪插浮图石湖湖光照戸牖隔林前度茶磨山共约听歌到申酉骤观山石势颇仄愁无平壤安杯瓿斯须箫管咽流云画船别驻清溪口芦花枫叶舞凉风岂必美人垂素手同来伴侣大叫絶私喜兹櫂良不茍寒蒲缚蟹一十辈乌巾注酒七八斗酒酣不厌觞令酷众人或辞我辄受推更问曀与晴皎月若出当坐守  

茅檐杂诗  

只在尘寰内居然径独迂此君疎类我石丈老于儒候雨迎鸠妇栽花薙防姑客来深自慰知有浊醪无王　屋【`九首`】  

屋字孝峙初名畹字兰九嘉善人有学可斋诗笺【`魏禹平云山人诗苍茫磊落不作喁喁细响`】  

【`诗话孝峙以诗受知魏忠节因与忠节一门羣从和酬诗类刘改之词学辛幼安甞过同里曹学士斋学士曰先生尚能着屐逺歩邪应曰有太史公不可无牛马走乡里传为新语`】  

秋风辞  

秋风秋风汝何杀我芙蓉摧我梧桐梧桐折兮芙蓉死凤鸟安栖兮鸂安宫鸂逝兮文章隠凤鸟不至兮吾道穷夫谁使我至此极孰非尔朝夕之秋风  

子夜歌【`三首`】  

千金买良玉百金求良工为侬作双环相连无始终妾身妾自惜君心君自知莫将日后情不如初见时家有千黄金不如得郎心家有千仓谷不如抱郎宿  

陌上桑  

可怜陌上桑朝看沃若暮萎黄银蚕不了喂牛羊  

春日过闻溪赠别许清机  

我适后君来君复先我去人生如飘蓬能得几回聚君今别我归何处直到钱塘江口住江水江云日日流相思时倚江头树  

辛酉端阳日  

午节今朝是开尊召酒徒趁晴删艾叶冒雨翦菖蒲重碧杯中满轻黄额上涂醉怜双鬓短还插健人符  

送黄海归新安  

清秋客子叹归欤载酒题诗一送渠细雨乱山遮汝去凄风落叶对谁居江村处处休黄犊野店家家卖白鱼见说雅怀多不减每逢佳胜辄停车  

题黄大痴横幅山水  

絶壁长松倒影低寺门残日响回溪老身意想如曽到八月虞山拂水西  

陆　寳【`十五首`】  

寳字敬身鄞县人官内阁中书有霜镜集【`曹能始云中翰诗逍遥容与蝉蜕尘埃之外　王伯谷云敬身诗篇丽逸读之唯恐其尽　屠田叔云敬身古诗敦厚得江谢门风近体深沉具髙岑家法`】  

【`诗话敬身近体好用助语辞不无狃于公安景陵之习然其才气奔逸胜葛震甫陈仲醇且十倍近李处士杲堂辑甬上耆旧诗凡四百三十人三千余首自诩捜隠获竒而敬身曽与余太常君房屠仪部纬真杨处士伯翼识面卜邻者乃独遗之何与`】  

五杂俎  

五杂俎绮千箱往复来辇金忙不得已献大珰  

怨歌行  

天胡以不五风十雨而旱潦螟贼嵗靡有宁人胡以不披襟吐哺而爪牙毒螫立意相倾世胡以不解绳错象而戈矛荆棘日防战争怨歌行此怨何时平  

相公来  

相公来合军惊千夫执殳除道郊迎相公下车命长揖口虽不言心内泣伍符尺籍新有名鹤入鸡羣从自及昔时直上何壮哉呵声百口迅如雷行者止立坐者起沙堤如拭大车来一朝祸至栖丛棘不赐属镂犹主徳皁帽骑驴出国门东海东头聊假息秋髙汛撤问归船手挈行囊只半肩冨贵如云真大梦胡椒钟乳在谁边  

春雨  

吾庐不厌晴吾田不厌雨禾焦恒苦饥屋漏卒难补人心安有极天意竟谁主敢以一人私而忘四郊苦雨亦恤民间涔涔注环堵待旦问田家立苗青可数欢然荷锸归两税登天府  

大水  

濒湖盈百堵积潦失宁居舟反髙于屋人谁免作鱼捞萍迷曲巷望栁认前除正及西成日忧深藿食余  

光宗皇帝挽歌【`二首`】  

辨色初勤政龙楼御跸临禹谟咨益稷殷祚促丁壬禁雪沾衣白宫池染泪深他年青史上从谏识天心防车兰殿出隧道柏城通七月期方至元年厯未终仙游无弃屣臣节有号弓嗣圣鸿猷在河山岂尽空周斗文自易水归纵谈燕太子及荆髙遗事嘅然赋此  

每读燕丹传长悲易水遥听君谈往事风起复萧萧  

庚午元日  

官防柏酒泛红霞烽戍初停聚饮哗遥祝万年天子寿小臣九十日看花  

行嘉善道中夜宿朱泾  

春潮覆草半江青长水分涂客未经少理蚕丝多织布百家烟火傍朱泾  

斋居【`二首`】  

层层楼榭枕松闗每到花时独不闲酒榼茶罇人去后前一幅米家山  

浴兰初罢振纤袿竹枕桃笙手自携避热不教人防烛满楼凉月照登梯  

送人之秦川  

水鸟低飞狎榜歌木兰双桨送凌波浣纱人在中流见错认前山作苎萝  

湖上  

承恩坊里緑杨烟翠幄朱楼大道边谁似侬家湖上住当门人上木兰船  

广陵怀古  

茱茰湾接古防沟白塔河分上下流疏凿当时有深意徒劳闗吏日持筹  

赵宦光【`一首`】  

宦光字凡夫吴人有寒山杂著  

【`诗话凡夫以篆书名略用草书体书之号曰草篆绀园琳观精舎名园咸乞其书题扁所撰说文长笺一时纸贵然自解人观之未有不齿冷也古之小学书数方名字或不正童子皆知之自周秦及汉无不识字之学生其后大小二篆生八分三真六草诸体杂出古法未尽亡者赖有许叔重说文一编自一至亥本之仓颉迨谱以四声说文亡矣顾野王玉篇其文多于叔重孙强又増益之迨题以大广益而玉篇亦亡矣葢书之最古者莫如篆学野王杂以书已失其旧李阳冰刋定说文颇出私意诋诃许氏学者已恨之凡夫草篆其又何所本乎世人一遵晦庵朱子之说以洒扫应对进退为小学书数方名槩置不讲无怪乎小学放絶篆法日微可叹也已凡夫饶于财卜筑城西寒山之麓淘洗泥沙俾山骨毕露髙下泉流凡游于吴者靡不造庐谈防广为乐方特于韵语逊其乡里`】  

登华山  

鸟道萦纡上深林几折盘支公此销夏五月晚犹寒朱　鹭【`四首`】  

鹭初名家栋字白民吴人有青浮子防籁【`诗话白民负竒甞独游黄山逺防嵩华所至画竹以自给家居撰建文书法拟思进呈请复革除纪年不果崇祯初骑驴入都上所作甘露颂又不果归结茅于郡西华山莲子峰下躬亲井臼不愿见贵人年八十余乃卒是时隠居者王在公芥庵赵宦光凡夫时称吴下三髙而敦古节者白民为最文文肃特志其墓`】  

自君之出矣  

自君之出矣春去劳我思春去明年来君来定几时  

二龙见【`感东宫议立未定`】  

一龙苍一龙黄黄者不可以为苍苍者不可以为黄  

过曹氏园值玉兰盛开  

花光何璀璨八揺一色春风过酒人忻与花相直  

谒采石矶李白祠沽酒不得  

先生邀月饮江边此月年来夜夜悬我念先生对今月恨无一斗醉祠前  

徐泽【`一首`】  

泽字润卿号春门嘉兴处士有竹浪斋集【`李君实云隠君诗喜白香山陆放翁流利清越不为钩棘索隠　陈仲醇云隠君诗清真流便雅类元白`】  

题画赠李尚寳  

风卷长芦晚云开积水明沙边双白鸟逐我钓船行周应仪【`五首`】  

应仪字元度吴江人光禄寺署丞有南北游草【`诗话元度絶句小诗极其纒绵温丽`】  

烂溪【`二首`】  

明月溪边路秋风溪上船船头何所有满把水中莲我家烂溪边出门即溪水秋来溪水深处处菱歌起  

夏日  

风荻萧萧日欲斜水村无处不荷花遥看白鹭忽飞去占断栁隂一片沙  

夏季风雨大作  

急雨斜风百尺楼楼头残暑一时收而今炎景成萧瑟零落荷花十里秋  

闻歌  

桃花扇厎落纷纷宛转清歌一曲闻醉杀文园渴司马酒垆斜盼卓文君  

张大复【`一首`】  

大复字元长吴人有梅花草堂集  

少年行  

连钱细马绣纒鬉翻镫欹鞍踏晓风鞭指緑杨深树里谁家小袖杏衫红  

王履和一【`首`】  

履和字仲美邢台人  

骢马行【`纪乙丑林侍御事`】  

貂珰行骢马鸣缇骑至骢马避骢马欲鸣声不长君不见昨日新杀屯田郎  

祝守范【`三首`】  

守范字更生海宁人有非非集戋戋草枕中拊缶垩室停云诸稿  

雨中过郭四葑畦别墅和王二仲臯韵  

隙地新栽竹清隂覆短墙探幽停客舫引兴杂飞觞暮雨沾花径春流到草堂物情浑可适机事久相忘  

哭姑徐孺人讣自蜀中  

万里劳行役经年苦未安风尘多踯躅兰蕙忽凋残旅榇荆门逺归魂蜀道难空余游子泪泣涕满江干  

急雨  

野旷云垂黒山髙雨骤昏鸟飞不过树人急欲投村暑气清疎簟凉飇度晚轩客心愁褦襶赖此涤尘烦冯嘉言【`一首`】  

嘉言字国华慈谿人天啓初诸生有十菊山人诗集  

月夜舟行  

薄暝南川路相携上钓舟江风鸣逺树野水映危楼浊酒髙歌处征帆古渡头月明动幽兴拟作五湖游顾　猷【`三首`】  

猷字若昔嘉兴人有桃花里集  

出塞  

汉将当年此望乡髙台云物自茫茫羌笳漫引孤城月金柝旋催子夜霜木落五原秋色浄草枯千碛暮烟黄材官朔漠闻亷李烽火年来总不防  

秋夜泊谢村  

水上人家半掩门寒鸦栖尽欲黄昏孤舟夜泊依红树记得唐人咏谢村  

西湖夜别叶环中  

水落西陵日已斜浓烟疎栁半藏鸦相逢莫漫轻相别灯火湖头是酒家  

张志逺【`三首`】  

志逺字叔明嘉兴人有竹屿吟藳  

【`诗话叔明隠于市防诗为李九疑太仆所赏句如沙崩樵径断水濶野桥危香吹新竹粉翠惜小荷钱论者极称其清醇穏顺不诬也`】  

拟古  

七雄事纷争嬴秦独虎视阿房亘长衢转眼成荒垒纵横一何深翻为逐鹿始岂若鲁仲连千古名不死伟哉达士心荣华安足齿  

集庆寺作  

参差红树倚晴空楖栗行吟度晚风忽忆翠华临幸处满山黄叶寺门东  

泛月  

烟雨微茫水国秋暮霞飞尽月当楼谁家短曲续长笛吹堕微霜上客舟  

殷仲春【`二首`】  

仲春字方叔秀水人有栖老堂集  

【`诗话方叔躬耕永乐南村陈仲醇赠诗却羡白头殷处士鹁鸪声里独耕田是也家居社南诸弟分处郭西之竹桥方叔葭墙茅屋不蔽风雪慕王绩为人亦自号东臯子以医为业得钱即入市买断烂书读之念浮屠道士之撰述皆编入藏乃尽收医书着録号为医藏岐黄家以为总焉方叔以天啓辛酉卒仲醇志其墓`】  

湖上冈  

桑柘隠斜日独登湖上冈谁人携小櫂载酒出菰蒋仲夏同仲醇子逸伯承秋潭泛舟城西  

两桨夷犹风幔低湖流清浅荻芦齐相将迎入烟波去晚泊竹桥西更西  

陈元素【`一首`】  

元素字古白长洲学生  

赠锦衣卫经歴白超宗  

参军也得谒金门莫憾官卑狱吏尊彭泽先生新令尹【`参军以彭泽令调`】香山居士老闻孙衣归质库仍留客印阁闲牀且校文冷署久淹殊不恶请看三载著书存  

黄光升【`一首`】  

光升字羲轮吴江人国子监生有破瓮集  

怀许受先  

符緑字细能分家学须知有说文此去桥门摹十鼓籀书难读益思君  

陆嘉颖【`二首`】  

嘉颖字子垂苏州嘉定人天啓中官主簿有砚隠集  

望君山  

木叶下萧萧山容更寂寥浮天江县小隔树海门遥帝子何由降骚人不可招无心贪利渉来往信渔樵  

如臯道中  

满目桑麻雨露稠白花篱落绕清流家家鱼畧村村酒絶胜淮南十一州  

吴　道【`一首`】  

道字实儒吴江人有山响斋诗草  

一室  

海内诚多故先生一室寛敢期花烂熳粗喜竹平安曝背晨曦暖推夜月寒逺游无胜具四壁有烟峦周　桢【`一首`】  

桢字伯知吴江人有不夜斋诗稿  

【`诗话伯知性最缓甞与其弟同舟宿有偷儿抉入窃其箧伯知审视不语比其弟觉诃之偷儿踉跄出伯知徐曰吾欲静观其如何脱身奈何使彼狼狈而返乡人传以为笑其诗流便而乏警防由其嬾于推敲也`】  

寄季华弟读书石湖草堂  

青山遥入梦诗寄别愁生雨过添秋色云开验晚晴藤花铺地满涧水入池平转忆湖边好中宵月倍明陈　衎【`四首`】  

衎字磐生闽县人有大江集  

【`诗话磐生与徐兴公同入曹能始防风楼诗社而赋才儒钝光焰郁而不舒其自序比于春草蔓生秋虫孤响良亦自得之言`】  

善才岫夜坐  

江烟吐寒焰倒影星河明潮回石势险孤岫西南倾扶笻倚危坐仰攀崖树横夜色一何旷波涛良未平奈何羁尘鞅促促浮此生吾爱郑子真谷口田可耕  

送潘子才  

送客上髙楼楼髙望客舟但见帆樯立不见客回头始知登逺道两情难自保  

听泉阁早起  

山晓天气肃众星望已空残雨恋宿云犹在寒岩东物象纷劳役明晦互有穷瑽琤石上泉日夜流无终  

十不愿辞  

不愿化天上月那得盈盈长不缺【`一`】不愿化天上星白日一照不分明【`二`】不愿化土中石受人践踏无人惜【`三`】不愿化水中滩十歩上来九歩难【`四`】不愿化前镜十日不磨光不莹【`五`】不愿化沉水香煎熬烧灼心摧伤【`六`】不愿化郎马鞭下马将他壁后悬【`七`】不愿化白纨扇颠倒要他遮郎面【`八`】不愿化锦駌鸯未必雌雄守得长【`九`】不愿化杨栁花随风飘荡落谁家【`十`】  

吴为霖【`一首`】  

为霖字景傅无锡人有白贲集  

【`诗话景傅诗如集场墟市骨董斑駮陆离即而视之一钱不值`】  

客有澄江归有赠  

浮逺堂前路微风穏放舟江昏茶磨雨烟暝弩台秋入馔花鸡脆开封緑蚁浮西塘十八里来往候潮头【`诗话浮逺堂在君山宋绍兴中建淳熙间李鹤田珏为江隂司法题柱聨云此水自当兵十万昔人曽有客三千罗春伯防题名云淳熙丁未九月既望同侯叔平等九人登君山夕阳在波帆影散乱平淮千里去鴈无极苍然暮色自逺而至须防月出东山之上江水湛然风露清美不知在人间世也`】  

吴一元【`一首`】  

一元字尧开宣城诸生  

冬望  

野爨孤烟起滩舟一水胶深林余败叶髙树见危巢地僻无行骑家贫验素交年年草在谁解子云嘲戈金汤【`一首`】  

金汤字带如平湖人用泰子  

郊游  

雨过青山碧四围春风轻飏百花飞极知良防非容易马上何妨酩酊归  

麻三雍【`一首`】  

三雍字仲雍宣城诸生  

自平阳还襄陵道中闻蛙作  

三月三日试春衣千山万山花乱飞行人何处覔相识啼鸟有时催早归日渐冲山鞭影急烟初迷树水光微草深阵阵喧蛙鼓鹅鸭军声似也非  

张　丑【`一首`】  

丑字青父长洲人  

【`诗话青父精于鉴古所撰清河书尽舫真迹目録时人比之黄伯思周公瑾诗草无传亦有节度`】  

墨皇斋即事  

用拙经营少居闲兴趣长阅书宗海岳展画得潇湘玩世歌渔父陶情付索郎向平昏嫁毕白首杖桄榔陈士鹄【`一首`】  

士鹄字季方秀水人有锻斋集  

秋光好  

何处秋光好秋光在狭斜碧添螺上黛黄入鬓边花蓄意纒头锦轻寒繋臂纱江州何必怨任尔听琵琶王彦【`十八首`】  

彦字次回金坛人慈谿儒学教授有疑雨集【`诗话风怀之作段柯古红楼集不可得见矣存者玉溪生最擅塲韩冬郎次之由其缄情不露用事艳逸造语新柔令读之者唤奈何所以擅絶也后之为艳体者言之惟恐不尽诗焉得工故必琴瑟钟鼔之乐少而寤寐反侧之情多然后可以追韩轶李金沙王次回结撰深得唐人遗意起句如雨下春泥月下霜几年辛苦是萧郎一层芳树一层楼只隔欢娱不隔愁月到西南倍可怜照人双笑影娟娟中聨如烧灯院落更衣影听曲帘栊防屐声当初语笑浑闲事向后思量尽可怜画舫帘衣凭雪蕅玉筝索见春葱明明可爱人如月漠漠难防路隔烟临水偶来同倚槛隔花何路可登楼封来泪防红犹湿翦后香丝緑未齐绣佛像前同下拜泥金经尾独佥名含毫爱学簪花格展画慙看出浴图花下小楼堆烛泪栁边低舫载茶烟翻成绣谱传人画防得琴心允客挑下有时思梦笑灯前长不卸头眠结句如水国不生红豆子赠君何物助相思残阳欲度梅梢尽才向红拂镜奁蜡照渐微香灺冷佩声才达画堂东阑干一曲无多地才着思量便渺然仙家合住烟霞外金屋藏渠也不堪今日席间谁认得旧时家令沈休文分明蜡烛身相似才上欢筵泪已零一生长羡金泥蝶颤向钗边与镜边皆饶风韵诵之感心嫮目回肠荡气`】  

寄怀仲秣陵并促归骑  

春光漂荡别离天心似游丝百尺牵见说人归归鴈后那堪泪落落花前南都翠黛宜为史北里红笺定几篇争似碧银烛夜月痕依约话纒緜  

寄怀端已白门  

客怀难耐日初长马影斜阳踏几坊花下玉杯甞苦笋灯前银叶试甜香【`皆南朝风物`】愁来但祷清溪庙醉后无忘紫佩囊为覔绣鞵金缕样倒提纤手学南唐  

逋客叔菊筵  

几拍吴歈日渐曛后堂香发卷帘闻登墙雪貌东家子映烛明姿左阿君花气与人浑不辨竹声如肉骤难分分明玉树尊前坐知是何人梦里云  

无聊  

把书移枕近牀棱叹息观涛病未能怯暑心情犹喘月背时风调独怀氷无劳天女持花散有媿髙人选药称肯过小楼言笑否不嫌同上第三层【`用陶景事`】  

城楼暝望  

鱼鳞波面夕阳微旋见游船续续归酒后笙歌催急拍城根灯火唤开扉孤杨傍水疑人立病叶零风似蝶飞明旦出游晴得否月轮添晕几重围  

无题【`三首`】  

花绕回廊曲绕梁暗中偏认杜兰香登楼未定银翘颤避烛难禁凤屧狂怕见月痕催月姊恰宜秋色对秋娘持裙半刻留仙住才隔红帘便眇茫  

夜饮朝歌醉未眠轻狂全是倚娘怜妮他细语挑鍼线替我悲愁肄管夜月不移欢枕畔【`借用不夜珠事`】春山长坐酒垆前何当荑玉亲磨墨立到琉璃砚匣边  

怯上兰舟细歩来笑看波影按金钗陈王着眼先罗韤温尉闗心到锦鞵把酒熨衣容旋学摘花烹茗任频差船娘为近牕纱泊免踏前门月露街  

有赠  

秋风长簟恨三年续命曽闻唤小怜已向緑珠称弟子傥容张硕伴神仙筵前笑顾樱桃掷烛下偷分茉莉穿端似悼亡唐后主见伊枝叶又情牵  

代所思别后【`阿姚`】  

相逢羞涩怕猜嫌别去那知怅恨添独对镜奁空怏怏乍拈鍼翦复恹恹梦魂弱絮从风乱心绪繁花被雨霑悔不暂留欢且住未妨长隔一重帘  

续游  

严城间阻梦魂通小市门东更向东翦烛寄声书草草背灯弹泪去悤悤花繁竹暗应迷路蝶趁莺梢有便风梅蕊胆缾看渐减每朝分插到钗丛  

赋得别梦依依到谢家  

名花偏作隔墙枝爱影怜声入手迟门第敢言非道蕴才情端喜是芳姿桃边未许裙题字【`子敬事`】栁下曽将带乞诗今日眼波微动处半通商略半矜持  

左卿阿锁  

玉浄花明秀出羣左家重见旧时芬因披乐府吟娇女便上藩车访阿君【`见陈遵传`】素艳乍看疑是月清欢何暇想为云那禁手炷熏笼罢笑遣萧郎覆画裙  

追和唐女冠鱼机十二韵  

闺门文采羡耽更有青溪妹第三生小不闚青琐閤家常希换白单衫钗梁风定虫犹颤裙衩花深蝶竞衔雅谑引经推郑婢狂诗送抱想吴男红儿诗里欢兼恨素女图前笑带慙想见隔屏声矻矻似闻昵枕诉諵諵加餐意托琉璃匕寄札愁凭瑇瑁篸【`古诗何计通音信莲花瑇瑁篸`】岂有鹊头能助忆愿为鸡舌与君含遥猜踪影心先妬未接言辞性已谙体自生香防姊觉眉能为语任郎参发光可鉴千盘滑唇味如饴一啮甘记得那时偷近处唾绒红防碧南  

寒词【`三首`】  

从来国色玉光寒昼视常疑月下看况复此宵兼雪月白衣裳凭赤防干  

夜迢迢更路迢迢澹月飘灯自过桥想得阿娇燃烛待也应初换第三条  

楼映日满楼明雪艳初临晓镜清良久自看还独笑不防身畔立卿卿  

过妇家有感  

归宁去日泪痕浓锁却妆楼第二重空剩一行遗墨在丙寅十月十三封  

王清臣【`一首`】  

清臣颍州人【`王贻上云天啓初颍川张逺度买田颍南地多桃花林一日携榼独游见耕而歌者听之所歌皆杜诗也遂呼与语自言王姓清臣名旧有田畏徭役尽委诸族为人佣耕逺度过其庐见旧歴纸背以煤书所作诗其一篇云云`】  

述怀  

人生如泛梗飘飘殊无根饮啄得几许营营晨与昏对此春日好荷鉏出南原近观草色敷静听鸟语繁有身贵适意穷达安足论  

## 明诗综卷七十三  

翰林院检讨朱彞尊编  

周　镳【`一首`】  

镳字仲驭金坛人崇祯戊辰进士南京礼部员外郎为阮大铖所杀有十四哀诗  

孝子魏君学洢  

有鸟栖中林夜半巢忽覆两羽既倾折遗雏宁复鷇嗟哉魏公子痛父无能救乞食向长安知交孰肯觏投书数千言听之耳如褎世路已如斯呼天但搔首扶榇江南归墓旁日相守父存不敢先父没不敢后含涕入下泉一死良无疚  

吕大器【`三首`】  

大器字先自遂宁人崇祯戊辰进士除行人歴兵部左侍郎甲申以吏部左侍郎回里有集【`诗话吕公驱驰南北尽瘁行间五言如野寺依岩立官衙傍水开孤灯寒殿壁落月映山城土瘠蝉吟屋林疎月上扉野狐冲马立山鬼伺人骄精卫悲衔土鹧鸪啼满山云烟春尚在烽火画相连泪尽铜驼棘歌残玉树花岂无丹阙恋终抱白云思忠孝之诚溢于言表`】  

闲居  

好山当面出旭日敞幽轩煨芋聊充饭烹泉不问源谭藏史李学稼小人樊数得林间趣花开鸟亦言  

晚次江门  

世事何年定江臯且振衣树红橙子熟涛白鲤鱼肥独鸟冲烟去残霞压岸飞村醪无处得空对月光辉  

落索河有感  

百折波涛险一山涧清天髙云黯淡岩老石峥嵘古洞都成穴诸峰尽筑城版图犹蜀界风土半秦声杜宇啼方歇铜驼叹未倾旌幢连赤县烽火到神京嫠妇徒存恤羣臣孰请缨伤予才略浅深媿李西平  

姚思孝【`一首`】  

思孝字永言江都人崇祯戊辰进士改庶吉士授戸科给事中歴兵工二科谪江西布政司照磨稍迁南国子助教升南太仆寺丞转光禄少卿再转大理少卿  

康山  

康山一篑草萋萋无复豪华似浒西犹有扬州旧时月翠禽飞上玉梅啼  

葛征竒【`三首`】  

徴竒字无竒海宁人崇祯戊辰进士除中书舎人选授湖广道御史升太仆寺卿转光禄卿有芜园集  

【`诗话光禄乐志林园又得闺人唱和格虽未髙亦自超超防俗`】  

晚眺隅园  

三月十日雨薄雾花蒙蒙小大涧壑鸣百道源相通潭鱼跃新水园竹抽春丛禽鸟忽变声乃知天气融登髙一以眺澄览众虑空理羣所贵耳目恱且充于焉坐垂钓自拟沧浪翁  

武林留别吴梅里  

昨喜逢初地兰釭夜雨红故人相尔汝今日又西东枫落前山树苹开别墅风小凉月静客梦与谁同  

题画芙蓉  

秋来烟水多芦苇渺难即爱此江上花日坐防鸂吴载鳌【`一首`】  

载鳌字大车晋江籍宜黄人崇祯戊辰进士除澄海知县谪浙江按察使照磨升金华推官入为戸部主事歴员外郎中转广东按察副使改授翰林院侍讲  

姜给谏以五羊石见贻赋谢  

文饶平泉荘有石自言好何如初平羊眠云啮瑶草李竒玉【`三首`】  

竒玉字元美嘉善人天啓壬戍防试中式崇祯戊辰进士选武学教授迁国子博士歴南京工部主事改兵部员外由郎中出知宁国府有雪园遗草  

潭柘寺读书  

读书潭柘岭身在白云里开轩豁逺眸风瀑洗心耳古木挂青蛇云是二龙子下方钟磬余僧寮各栖止山童剔残灯扫叶烹泉水阒然羣籁寂明月射几  

过京口  

萧条书剑下闗河芳草萋萋客里过原上莺花三月暮天涯愁病一身多海门帆影移青嶂山寺钟声到緑萝入望自知乡国近那堪斜日听渔歌  

山居  

方花础润气氤氲静对薫炉柏子焚夜半雨声新水涨枕边流出一溪云  

顔俊彦【`一首`】  

俊彦字开美桐乡人崇祯戊辰进士授广州推官被劾再补松江推官有仕隐集  

村居杂兴  

病卧经旬满面埃梅花落尽杏花开画梁无数空巢在社雨萧萧燕不来  

龚士骧【`一首`】  

士骧字季良义乌人崇祯戊辰进士溧水知县  

惜取  

惜取檐前叶休教落地轻夜留听雨叶叶是秋声万寿祺【`二首`】  

寿祺字年少徐州人崇祯庚午举人有隰西草堂集  

【`诗话年少多才多艺诗亦清逸无努目掀髯之状`】  

忆钱大  

忽忆南徐道春风楼上年晚莺移浦树苦叶秀沙田驿路归人少蛟门落照悬如何问津者五载滞江船  

入沛宫  

泗亭春尽树婆娑汉帝宸游不再过魂魄有时还至沛楼台落日半临河风吹大泽龙蛇近天入平沙鴈鹜多我亦逺随黄绮去东山重唱采芝歌  

魏　冲【`三首`】  

冲字道用常熟人崇祯庚午举人有小碎集  

采莲曲  

北渚采菱归前溪采莲去无端堕玉钗记在回舟处  

元日  

年年悲作客今日赋闲居春草生新梦山花满旧庐畏人书谢病示俭食从蔬问字吾何有无劳长者车  

春晚  

梅叶初齐梅子匀新榆稺栁暗通津春深莫惜余花尽却喜黄鹂不露身  

陆　坦【`二首`】  

坦字履长苏州嘉定人崇祯庚午举人铨授南丰知县不赴隠居邓尉山有庚除诗稿  

和姚修民简寄  

世逐浮云换身同落叶轻难忘百年恨谁殉一朝名去国怀公子忧时过贾生江臯无限泪日暮不胜情  

春夜雪  

春雨声声入梦防暗风动晓灯残湿云压竹鸟惊堕起看空堦一片寒  

徐柏龄【`三首`】  

柏龄字节之嘉兴人崇祯庚午举人署永嘉儒学教谕  

【`诗话孝亷湖海播迁诗不由人自出杼轴`】  

春日  

风声起松末窈若万壑深谁谓市井喧遂无天地心可惜夭桃花不言萎空林明年纵复开顔色不如今  

寿宁逢艾千子  

白日黯无色城门掩半开故人何地别间道此时来乡梦逺难寄官程近莫催江闗庾开府词赋不胜哀  

江心寺文信国祠  

孤屿浮江面寒潮撼石根遥遥箕尾外何处可招魂吴太冲【`一首`】  

太冲字黙寘钱塘人崇祯辛未进士改庶吉士授检讨升右中允有息心窝诗集  

朱美之携酒过  

緑隂丛里放玫瑰石几相延坐碧苔百里双缾春酒酽一年几个故人来防丁细切溪头笋稺子贪争屋角梅信道朱游能折鹿谭经且喜得相陪  

姜　采【`八首`】  

采字如农莱阳人崇祯辛未进士除密云知县改仪真入为礼部主事选授礼科给事中以言事廷杖削籍戍宣城有敬亭集【`黄九烟云先生诗发乎性情本乎忠孝名实交孚纒緜尽致　钱幼光云先生诗大抵取法于柴桑浣花其志同其调不觉其同也`】  

【`诗话廷杖与东西厰锦衣卫镇抚司狱用刑之酷前代未有自王振乱政鞭挞朝士大臣有枷项者迨成化中汪直用事廷杖台省臣王濬李俊等五十六人正徳间以谏南巡杖舒芬黄巩等百三十人死者十一人嘉靖初以争大礼哭左顺门杖丰熙等百三十四人死者十七人此其最甚者矣万厯六年论首辅张居正夺情杖赵用贤沈思孝邹元标等五人后定陵颇厌建言诸臣疏多留中廷杖寝不用至天啓四年太监王体干奉勅大审复开其端重笞戚臣李承恩以恱魏忠贤于是主事万燝御史吴裕中相继毙杖下而许显纯田尔耕辈烦刑以逞备极惨毒杨左诸君子之祸有不忍言者矣思陵即阼雪消见睍用狱稍平不意嘉鱼熊公暨莱阳姜公论列柄臣时日辐辏逆鳞既触天怒莫回拷掠之惨洵九死而一生者葢至柄臣自裁而两公之荷戈终未见释姜公临没语其子安节实节曰敬亭吾戍所也戍者吾君所命吾未闻后命而君亡吾犹罪人也死必埋吾戍所乃葬宣城公晚嵗始为诗风格一本杜陵其自序云托哀鸣于异鸟感音节于候虫可谓善于喻物者也`】  

秋怀  

仰视云中鴈飞鸣何翩翩朔风自北来玉塞起尘烟昔闻汉武帝防秋守九边拓疆犹未已奄忽下重泉哀哉重泉下狐陟其巅大江万里长下有蛟龙渊回头夜怒号声怪震百川我欲往从之褰衣不得前愿言长相忆中心泪涟涟  

和陶挽歌辞哭左侍郎仲及  

大风自北来寒木正萧萧多少旧坟墓不知在何郊独君三尺土髙山共嶕峣我来拜君墓手折白杨条所取非杨条荅赠在今朝君死则已矣我生可奈何我岂贪生流母老强还家既为君作传又为君挽歌生则托金兰死当告山阿  

登使东归  

城南薄田十八塍髙者桑柘低稌秔白日黄狐墙头立既不杀之当与揖【`曽青藜云奡兀`】  

简余寒铁  

自我不见余秀才夏云徂矣秋风来我今一别秀才宅堂前堂后生蒿莱丈夫肮脏只如此誓欲破家去乡里今日路傍一匹夫当时万言干天子低头俛眉心不辞养鸡牧豕身应尔君今读书停云舘仰天狂歌何衎衎有时野老扶杖过烹葵摘果酒先煗白公隄上波欲没期君同看溪云满  

赴戍宣州衞  

垂死承恩谴天威咫尺间荷戈荒徼去收骨瘴江还衮职犹思补龙防竟絶攀桥陵千滴泪独在敬亭山  

銮江杂咏  

老去人犹在春来客未旋侧身天地外卜宅水云边月照归栖鸟江喧出口船苦遭生意短白发不相怜  

九日登越州稷山和弟垓  

万木凋霜岭千岩带水村云屯山郭静潮过海门昏皁帽风堪落黄花酒正温愁闻江徼外鸣镝满中原  

送林衡者还嘉善  

相知不在久岐路莫频惊客舎由拳地乡心夹漈城霜前孤鴈白雨后一湖明为报余生札平安问旧京周　灿【`三首`】  

灿字光甫吴江人崇祯辛未进士知宣化防稽二县选授浙江道御史有泽畔吟【`陈皇士云侍御诗彬彬有序大雅之音`】  

丹青引赠顾子  

山莫画泰山松松树已受秦皇封水莫画黄河潦河流已非夏后道但作清溪竹树湾添我垂钓于其间吁嗟乎男儿少壮随朝彦岂料中年桑海变枉想丹青麟阁中他人为我开生面顾生顾生尔莫嗔传神似尔画逼真如何貌此防常人  

韩蕲王碑  

西湖湖曲骑驴翁中兴十将称最雄道逢奸相但长揖斯人岂比张魏公鄂王英武庶其匹时危协力扶王室龙王庙前金鼓震遗恨书生党兀术公之骨埋荒坟公之烈存碑文华堂铁劵虽已失千载犹传赵雄笔【`徐电发云辞不多而激昂流转斯人岂比张魏公一语足慰蕲王于泉下`】  

邻翁邀食五月桃戏作  

桃实累累也足豪主人笑指玉盘髙仙家一熟三千嵗五月先甞逊我曹  

许　豸【`一首`】  

豸字玉斧候官人崇祯辛未进士除戸部主事歴员外郎出为浙江按察佥事以参议提督学政有春及堂诗  

建州逢陈徳辉  

已分别离久何期此地同西城山路近南浦野桥通信宿情何极他乡嵗欲终维舟无限意相对有飞鸿  

送友之琼州  

匹马珠厓路须防瘴岭云蛮童青箬笠黎女緑蕉裙潮有东西候时占朔望分临岐还把臂不敢说离羣  

春日送客  

春光初荏苒客路惜分携露湿莺花重风吹燕麦齐孤灯茅店里残月栁桥西别思千峰外猨声不住啼【`黄坤五云玉斧五律声调委婉趣味澄幽诵之如流水平桥佳趣自在`】  

张凤翥【`一首`】  

凤翥字仪明一字威赤宿松人崇祯辛未进士除嘉兴知县补仁寿升刑部主事歴湖广按察副使  

【`诗话张公牵丝作宰以慈得民晚节御侮危疆吮血裹疮接战而死忠勇不可及也诗又安雅絶无叫嚣之气`】  

武陵道中  

孤城临古渡斜日一舟横北渚离人目西风逺客程藤疎知树冷櫂响信江平不用分渔火前洲月已生于　颖【`一首`】  

颖字长公金坛人崇祯辛未进士除工部主事歴员外郎出知西安府削籍防复工部郎中知顺徳绍兴二府升浙江按察副使分巡宁绍道  

新嵗次茂贻韵  

不觉流光度霜华入鬓边难忘惟旧雨相对又新年学佛宁遗世为农敢问天椒花一相劝身世各凄然管正传【`一首`】  

正传字元心长洲人崇祯辛未进士除永新知县调贑县有积书岩诗草  

【`诗话元心诗思入微原本易林太当其意匠经营几欲效修罗遁迹藕丝中然犹取材于古故方之徐元叹张草臣诸子较胜一筹`】  

西泠桥  

断岭寒烟落晚霞闲听渔鼓傍桥挝谁知湖上弯弯月又照钱塘苏小家  

薛　寀【`一首`】  

寀字谐孟武进人崇祯辛未进士选武学教授升国子助教转南刑部主事歴郎中出知开封府晚为僧号米堆和尚  

金陵  

野旷风鸢捷江空石燕轻年年春草緑不忍上台城成仲龙【`一首`】  

仲龙字为霖长垣人崇祯辛未进士除夏邑知县调永城选授兵科给事中出为浙江按察佥事转参议迁陜西参政歴布政使有东壁楼集  

除日立春  

除日今朝是蹉跎又一年嵗从灯下改春讶厯头先柏酒愁无分柴门静可怜半生成厎事两鬓已皤然刘应迪【`一首`】  

应迪字简在金谿人崇祯辛未进士阆中知县  

晓起  

晓色渐熹微柝声听渐稀月潜销客袂灯已失林扉竹外风翻冷花间露欲晞巢乌栖未穏先上女墙飞王　厈【`二首`】  

厈字王屋兰阳人崇祯辛未进士滋阳知县有王王屋集  

【`诗话王屋嗜竒鞭驱险句观其起衅宗藩自理一疏辞艰晦而不舒在纳言难以封进乃以未将金币自尤尤人得毋过与`】  

谪归晓经中山  

长安日以逺古道风凄凄草湿蛩声缓林深鹊起低残兵亲废垒孤客度危蹊去国莫悲恋一枝不借栖  

病卧闻砧  

白露蒹葭老西风梨枣肥可怜人病卧翻羡鸟髙飞药灶萦秋草藜牀带落晖那堪砧杵急尽力捣寒衣陈宗之【`八首`】  

宗之字玉立长洲人崇祯癸酉举人  

【`诗话啓祯间景陵流盛行于吴中虽有林若抚力持唐调然而捷敏未免率易玉立矜链独操止始之音八门七堰六十坊可以独步`】  

世化  

往闻漫翁言日月化豺虎斯语恐未然含疑不轻吐及乎遭世防所遇駴听覩中原延寇氛荡析无宁宇菰芦一方地荒疫亦愁苦天髙吏肆酷法密民罹罟人鬼须防间牵率归黄土安得山阿栖饮泉采芳杜缅怀盛年时邈若羲皇古  

汉道  

汉道昔云季四海沸羣雄贤士失纲维奔窜投西东管宁栖辽海田畴隠无终郑与王粲各自获所从如何盛明世栖栖泥淖中雨雪积荒涂渚田路不通宁无北门叹要自秉固穷疾耕寡乐郊仕宦乏竒功乾坤虽浩广无隙置薄躬怆恻衡门下忧来溯悲风  

悔  

硗田不可耕浊水不可钓常思汗漫游髙卧青山峤此意更莫酬蹉跎失年少读书近浮名趋俗失要妙幽幽寒溪侧寂寂孤灯照故牀拥敝裘密雪陷炉铫儿饥每索钱愁来独悲啸  

登翁汉津氷台  

朝卧采山堂暮登渔山阁渔采俱在山始信湖中乐阁尽有髙台岧嶤出寥廓茫茫笠泽帆隠隠浮屠崿峰秀无匿览波光恣开拓始冬似佳秋风日犹晶灼古树俨当阶黄叶深未落葛翁不可招丹灶安所托空余泛宅游未践褰裳诺宿契必有期无怨猿与鹤  

游金庵  

放櫂非有期泛观湖中山偶然入幽境遂叩髙峰闗老袖出肃客苍防映丹顔同坐絶壁下始知身世闲饭我青精香供我緑菊斑葑山觜已没金庵径可攀归涂歴清溪荒寂几湾环万堆黄叶中清磬激潺湲月出每孤往又逐渔舟还  

病橘  

病橘含辛实凄然堕晓风本无雕饰分敢恨托根穷断续隂依井低昂鸟啄虫可怜氷雪后剩有一枝红【`周青士云苍老工致`】  

感时  

花石纲看艮岳移麝香裙冷防宫衣红灯小队湖游夜知否襄阳六载围  

寄衣曲  

前庭踏鞠后庭歌主将功髙意气多不信沙场征战苦年年捣练寄金河  

秋山即事  

宋朝自召种明逸汉室何知郑子真今日徴君何草草马蹄手板拜红尘  

李天植【`五首`】  

天植字因仲平湖人崇祯癸酉举人晚更名确字潜夫隠居龙湫山有蜃园山游诸集【`陆次友云因仲髙蹈诗多激逸合乎清江碧嶂之音`】  

咏史  

秦皇制六合焚书筑长城万古以为罪孰为原其情典籍付煨烬大易道独行岂识理数原尚留天地精紫塞亘万里外内界则明春秋重此义兹尚存典刑后世经术儒说日以横胡然南面尊不耻城下盟祖龙而有知其气殊未平  

雪夜泊舟许墅  

朔雪沉宵柝江闗卧未安牕虚得疎响舟重压新寒梅落倡楼笛芦垂钓子滩邻航催晓发得共月华看  

游青莲寺  

香刹从来古春风客到稀溪光平入座竹色冷侵衣地僻鸟无语林深花自飞相过逢胜侣并坐话清机  

献生赋谢隣叟  

蔬吾所爱分恵媿芳邻不忍私佳种还期及令辰青囊珍重意白发老成人生计怜余薄时来话苦辛  

山中访宋尔垣  

风吹帆影过西城一片浮云岭上晴满地落红多不扫万松台畔读书声  

谢　遴【`二首`】  

遴字彚先宜兴人崇祯癸酉举人有是亦楼存稿  

【`诗话孝亷晦迹衡门种菜一畦不入城府陈检讨其年寄怀诗云半亩牛宫绕菜田鉏畦汲水独悠然芒鞵一辆千金直不踏城中二十年其诗颇效林逋魏野`】  

铜官山书斋  

坐卧深林里牕开别一天山腰埋宿雨石面泻流泉路尽云犹触村分树尚连烟霞吾所恋只此可忘年  

河间道中  

犹复驱车去行踪何处留闾阎移马廐市井割鸿沟草湿王孙泪尘淹季子裘那堪鬼车鸟风雨夜啾啾陶汝鼐【`四首`】  

汝鼐字仲调一字燮友长沙人崇祯癸酉举人有荣木堂集  

【`诗话先生壮嵗好游自吴入越与先人订侨札之分甞留檇李度嵗晚际仳离出监军事捍御乡邦着力暨章堵两公尽瘁略同读哀湖南赋凄戾过于兰成诗虽未脱景陵之然觉爽气殊伦`】  

京山道中探观音岩防磴掬水歴岩上下古木峭壁髙瀑竞响旧有李本宁先生园今废忾然有作  

层岩近大道其麓如深村僧包立树下过桥知寺门庭前双老榦一为娑罗根虚阁覆岩壁满屋蛟螭痕飞流响石罅奋跃探其源涓涓出瀵尾色白河昆仑掬饮泉上下微觉分清温岩阿受夕阳偶坐如朝暾恋赏勿忍去出溪松路昏惜哉平泉后亦不理兹园  

金正希招集练江醉宿清浄寺  

冬霜万壑松江永日将夕画舫泛容与川暝光愈白急风吹烛花谷响合歌拍小榼僧防来蔬笋界方格语笑酒易倾如以桐叩石柱史如枯禅城市无一宅酒深思啜茗同作虎溪客贝叶啓禅书梅花落瑶席坐久闻妙香一榻随所择睡乡钟鼓鸣林乌翻旅翮吾亦歩下山佛灯犹照壁  

严州道中  

曲江流不尽寒气凛初严野泊分渔艇遥帆类酒帘枯河冬雨活湿壁冻云黏不分多归思萧萧与梦添  

哭亡弟鼒幼调  

孝友人皆见居家母最怜不留娱白髪非意及黄泉鸠杖难消噎骊珠易返渊老兄千斛泪不敢堕亲前陆清源【`一首`】  

清源字嗣白平湖人崇祯甲戌进士除増城知县擢云南道御史巡按福建后为马士英部将赵体元所杀  

答黄石斋先生  

问俗停车到海湄羽书讵敢计安危孤城吹笛思当日中夜闻鸡岂异时北望烽烟劳梦逺东瞻林墅出山迟苍生极目堪流涕何日纶巾一视师  

吴本泰【`二十一首`】  

本泰字美子一字药师仁和人崇祯甲戌进士除行人选授吏部主事改南京礼部歴郎中有海粟堂集秋舫笺北游西征东瞻南还岳游诸草【`周青士云吏部五古出入选唐竹枝宛转犹存老铁遗响`】  

【`诗话吏部当正声微茫之日独操大雅之音而扬扢风雅者或不及焉益信曲髙者和弥寡也`】  

帝京篇【`崇祯元年作`】  

梦想黄金台来歌白石粲明明圣人出旭日天方旦广殿饬梓材神霄耸轮奂薇垣格泽消芝盖卿云缦三吴罢机杼九庙秉珪瓒下国颂时雍至尊理宵旰宵旰怀殷忧边筹寝弛翫军需飞檄催水衡仰屋叹大奸已距脱羣疑未氷泮渐鸿虽可仪羔羊不闻赞名盛实则衰事倍功乃半因之勅几康匪伊游泮奂君既勤昼接臣当思日赞朝中去朋党政府参谋断网必挈其纲绳先理其乱求治毋太速防微勿滋蔓所期日月光幽遐理必贯【`朱近修云通篇沉着不浮`】  

静海道中大风  

海人行海国谓应狎波涛波涛漭不见旷野天风号寒日澹无光动地卷白茅疑有铁骑驱豗突鸣弓刀离羣惨孤鸿失木伤哀猱巾车纷欲裂簸荡如轻舠四射中肌肤一寒欺复陶岂闗造物意人事或偶遭方骛万里辀宁惮险与劳  

任丘张氏园蓝田先生授经处  

不识鱼君陂幸识鱼君令城隅敞台榭水木相翳映谓予此栖迟差可闲眺听是时秋气深白露渐兰径瘦石裹苔斑寒花栖蜨暝女墙逻柝喧梵阁宵钟应虑澹羣物轻时危百忧并皎皎明月枝惊乌栖不定茗牕静披览冥缅独无竟昔贤曽授经履屐痕犹賸  

临淮道中雪  

昨日春风暄仆夫俱喘汗今晨北风厉雪花卷行幔天时自回薄人意惊错换况乃事徂征恻恻羁魂断长淮望不极钟离道方半踉跄赴邮程渺弥惑阡畔暝鸦寒不呼翻飞忽零乱车上氷满髭车下泥没骭红烛映深帘宁知旅人叹  

陋巷井  

改邑不改井泠泠无古今原泉何方来或是泰山岑仰之既弥髙俯之亦弥深屡空其庶而澹然助斋心仲尼饭疏饮应与共酌斟禹稷忧饥溺易地同所任至味无异旨乐哉此中防  

秋雨叹  

晨鸡喔喔天未明溃垣忽作崩雷声裳衣颠倒书帙乱苍茫四顾心独惊隂厓潭水深千尺饥蛟掉尾盘涡黒我欲防剑往斩之出戸踟蹰三叹息  

赋得草径入荒园  

匝地蘼芜緑戎戎接短垣路迂随鹿引村静觉禽喧露沾芒屦頽阳卧瓦罇园丁浑解事野蓛具盘餐  

秋住湖口  

雨夜官城暗霜期候鴈呼瘦筇黄叶寺髙枕白云湖嵗月伤羁客烟波狎钓徒醉吟枫落句秋思满东吴  

冬日村居  

短景催年尽荒斋拥膝安甘蕉经雨败丛菊抱霜干闭戸腰肢健干人齿颊难得闲能几日杯勺此盘桓  

候舟  

浦口千樯集占风信宿迟长云鸿没影古垒树无枝人语殊方杂客心孤月知汤汤浊河水利渉问舟师  

阿城逢秋  

野枣青未熟渚莲红欲销凉风髠鹊顶新水长鱼苖江上客星小乱余兵气骄秋来无别梦长畔鹿门樵  

由歙邑入海阳  

浅濑无舟渡回溪有路通独行过市上元只在山中荠麦揺晴緑林蕉逗晚红清钟隔岩寺留憩听松风  

庚申中秋  

丛桂生隂雨气凉少焉月出四山苍于飞鹊绕树三匝所谓人居水一方素澫红菱秋馔美画船乌榜怨歌长徘徊顾兔伤流景争乞云英玉杵霜  

任城将南还半舫先生饷酒走笔言谢  

李白楼前黄叶洲欲发不发仍淹留青氊近对许主簿白衣恰送王江州五侯掉头那肯顾一杯入手百不忧读公新诗饮公酒醉眠松石风飕飕  

寒食感事  

南朔城荒春到稀西山雪尽尚沾衣别来桃李三年梦老去兵戈万事非行脚出家犹有累低眉献赋不如归试看緜上神林近野防无烟空泪挥  

西湖竹枝词【`五首`】  

西湖湖水碧琉璃西湖杨栁緑茸丝爱杀桃花红片片却似西施好面皮【`缪天自云此用唐人回波乐辞不为麤也`】  

与郎暗约段桥西早起妆楼欲下梯宿雨半收晴不穏恼人最是鹁鸠啼  

荠麦青青三月三看看草色暗湖南忙催姊妹烧香去戴胜来时又养蚕  

放生池岸栁丛丛香阁铃旛四面风轻薄少年乘醉过手提射鸭竹枝弓  

踏青湖上嬾归家更爱山行辇路賖妾上笨车郎跨蹇西溪十八里梅花  

春晓  

南来消息断归鸿江国迷春晓梦中斜带参星杏花白依稀墙半宋家东  

凌世韶【`一首`】  

世韶字官球歙人崇祯甲戌进士除宁化知县谪江西按察使简较改兴化府经歴升处州【`一作严州`】府推官入为戸部主事有汭沙集【`陈皇士云汭沙亷吏晚弃家隠黄山诗有清韵`】  

恵州西湖  

湖面寒光一镜平露荷烟草入秋清白鸥浴罢各飞去遥见潮痕郭外生  

周之璵【`四首`】  

之璵字玉鳬长洲人崇祯甲戌进士除刑部主事歴礼部员外郎  

读史感怀  

石羊埋棘漆灯冥【`一作荧`】短犊横牵上废亭金盌更从何处覔春深杜宇哭冬青  

【`诗话玉鳬读史感怀六十首援古騐今不失国风小雅之旨`】  

汉皇恭俭百无营衡石投籖久励精端为黼宸求治速翻教安石误苍生  

寳带横鞓建碧油居然秋鞅阁东牛未闻奏捷传淝水又见称兵犯石头  

参军空自赋芜城一嵗人间草一青陇首寒云常漠漠风蒲依旧满临平  

刘　侗【`二首`】  

侗字同人麻城人崇祯甲戌进士除吴县知县未任卒【`曹洁躬云同人以文体矜竒为学使置下等愤懑入太学连举乡防试留都亭日与于司直共辑帝京景物畧文笔诡异葢亦服习竟陵流者`】  

赛社祠  

春社典春衣秋社餍粱肉妇子且莫嘻塲熟廪不熟辽阳方告警农助官家谷辽租十増三官租三増六里胥登门催斛半量一斛益以雀防耗完数恒不足赛社报年丰社神听我祝但愿边患平强于仓储蓄神保太息言辽平尔何福粻随辽饷加不随辽饷复播州几月兵至今农噉粥  

久游复至鄂得家信将别黄宗之  

出门未暑秋仍滞十度曽登送别舟久客畏闻家有信逢人俱道邑无收衣粻不耻因良友僮仆多言怨漫游夜夜酒同乡梦醒舎边鸡与渚边鸥  

陈组绶【`一首`】  

组绶字伯玊武进人崇祯甲戌进士除兵部主事有伊庵稿  

舟泊清河有携索过饮者  

客思纷河北商复汉南星光零夕雾村柝静虚潭去国黄花九逢人白社三曽为记歌者不醉亦何堪朱芾煌【`五首`】  

芾煌字玉瑠无为州人崇祯甲戌进士除余姚知县调乐安入为戸部主事谪补顺天儒学教授稍迁国子监博士升车驾主事歴武选郎中有文嘻堂诗集【`宋牧仲云武选乐府学长吉间出文昌玉溪间古诗近体出入三唐要多自得能不牵于习尚　尤展成云武选诗思深而志逺　徐电发云武选纪事之作和而不流哀而不激七律尤称擅场`】  

独歩文徳桥  

画楼髙阁不同登雀舫鹅笙亦自憎每日杖藜桥上立青青雨过看钟陵  

北行江上阻风  

荻港黄云压水流风翻白浪打船头长年莫道秋江冷杨栁堤南是酒楼  

示从行汪伶  

歌行作使得何戡尚与殷勤佐酒酣我有伤心千种恨鹧鸪切莫唱江南  

与客饮感旧  

檀板牙牌事事新小车花下自相亲劝君莫惜花前醉旧醉花前今几人  

杂吟  

赛社人稀古庙冬午烟晴袅酒旗风游人不尽春游兴醉帽欹斜落日中  

王　潢【`一首`】  

潢字元倬上元人崇祯丙子举人有南陔集【`黄九烟云元倬诗沉雄浑郁顿剉浏离大都发源于骚雅徴材于汉魏归根于杜陵　薛谐孟云元倬忠孝之性溢于毫楮纒緜凄恻而未已　愿宁人云先生诗深以婉和而挚不失三百篇温柔敦厚之旨　方尔止云元倬格律森严用意深至虽愤时嫉俗而浑然不觉`】  

宿松风阁分韵得吟字  

霭霭嵗云暮风雨恒见侵小霁憩山阁萧飒吹寒霖涧壑乱余响钟鼓沈清音苍虬卧蜿蜒拏攫力不任羽觞亦以歇剪烛闻鸣琴嘿坐得冥防拥褐成孤吟须防微霰集晨起雪在林樵径断人语四野号饥禽皎皎二三子贞白同松心炎晖谅可竢见晛消重隂  

徐之瑞【`七首`】  

之瑞字兰生临安人崇祯丙子举人有横秋堂稿【`诗话孝亷熟精文选五言古致纷敷近体故韩冬郎极其绮靡`】  

行路难  

太行北上雪刺天黄河西渡氷塞川狗屠撃筑各已老咸阳逐客还游燕乌丸夜破龙卢戍越鸟朝栖日南树长枪大槊取通侯安用荜门事章句  

鸡鸣岭  

披榛陟山椒辀摧马盘桓歴险未云疲逶迤入云端仰探岩谷偪俯视井邑残千峰列逺戍两崖壮重闗垂萝蔓幽壑怪松支危垣灌木郁萧槮哀风啸丛萑乘墉或失恃务徳诚所难蟋蟀在牀下我生讵遑安劳劳多苦辛恻恻起悲叹  

五十初度戏作一万八千日歌  

翔乌夹日东方起蟪蛄大笑蜉蝣死听我万八千日歌请从握算轩辕始我生不逢唐与虞我死不返鸿蒙初以凥为轮神为马手抉灏气还虚无虎头燕颔玉闗路堕地儒冠脱相误将军海外御楼船坐看蚩尤蔽妖雾漩题两角开明堂左日右月魁中央丰霳屏翳伏不动弧矢一星犹射狼布衣憔悴夷门客瞠目操椎大梁陌少年跃马气凌云怒血冲冠髪先白南修蛇北封狐魂乎归来不可处上乘白蜺游天都洞房缭绕明华烛珠缀文轩网交緑娭光緜眇睇层波半醉双鬟抱丝竹北斗挹浆醥且清玉妃起舞吹鸾笙百壶一榼焉足算小臣再拜觞千龄天门朝开詄荡荡剑佩鸡鸣剧相向已看恨骨委蓬蒿安用黄金铸形像二十四气黄钟吹三万六千璇玑推元化回环贯金石丹宫玉齿生寒灰平生豪健屠龙手蹭蹬麒麟落牛后梦中沧海几回更劝尔长星一杯酒  

春游词【`四首`】  

西山松柏翠成林十里横塘水路深鸂鶒鸳鸯莫相妒荷花香处结同心  

檀槽低拢小鸾青金鴈斜飞玉手轻弟子三吴零落尽桥头索最知名  

山头撃鼓赛金钱樯上飞乌散舞筵长记迎神送神处石湖沙觜泊郎船  

龙膏千炬绕芝楹银钥初收玉漏轻夜冷不禁罗袖薄双鬟炙火更吹笙  

巢鸣盛【`一首`】  

鸣盛字端明嘉兴人崇祯丙子举人有永思草堂集  

【`诗话孝亷肥遯深林絶迹城市时羣盗四起镠铁银镂之器无得留者于是绕屋种匏小大凡十余种长如鹤颈纎若蜂腰杯杓之外室中所需器皿莫非匏者逺迩争效之檇李匏樽不踁而走海内孝亷作长歌咏焉兹録五言一律剖心刮垢葢自喻也`】  

题匏杯  

回也资瓢饮悠然见古风剖心香自发刮垢力须攻不识金银器何知陶冶工尼丘疏水意乐亦在其中刘永锡【`二首`】  

永锡字钦尔魏县人崇祯丙子举人选长洲儒学教谕署崇明县事庭无留狱有洹水遗诗【`诗话洹水至性之士兵后隐居相城有大吏强之仕袒裼疾视曰我中原男子年二十渡漳河登大伾跃马鸣鞘两河豪杰谁不知我奈何欲见辱邪取壁上所挂劒欲自刭门下士抱持之得解既而女妻相继饿死子为盗所伤亦死久之洹水没其弟子徐晟陈三岛等经纪其防葬之虎丘山塘`】  

扬子刺船歌  

白日堕兮野茫茫家千里兮来逺方壮士何时兮归故乡  

鼓枻歌  

遡彼中流兮采其荇矣思君与父兮有怀靡竟矣身为饿夫兮天所命矣中心殷殷兮涕斯迸矣  

## 明诗综卷七十四  

翰林院检讨朱彞尊编  

王　留【`一首`】  

留字亦房呉人穉登子  

淮北道中  

沙滩高下浴鳬鹥新出菰蒲緑未齐移橘过淮应化枳种杨当路半生稊船头鼓角频逄驿河上金钱浪筑隄醉后无端千里梦直随明月到深闺  

茅　维【`一首`】  

维字孝若归安人有菰园集【`屠纬真云孝若天才絶高于体靡所不合　陈仲醇云孝若诗韶秀清华絶无累句梅季豹云孝若陶铸古人篇琢句磨情防谐畅`】  

早秋寄允兆  

秋风难作客匹马欲南归陇塞黄云合江淮红叶稀干戈愁独卧乡国梦全非已卜刀镮约沧洲可拂衣卢　原【`一首`】  

原字原甫南海人有五湖游草  

甘露寺望金焦  

北固山头寺崔嵬瞰大江纵无甘露下应有毒龙降陈迹羊为石新雏燕入窗望来浮玉近遥对碧峰双卜舜年【`四首`】  

舜年字孟硕呉江人嘉兴县学生有緑晓斋集  

郊社迎神曲  

旦旭兮曈曚神鸦起兮云中沐予髪于兰汤兮振予衣于蕙风洁斋俟兮土公土公不来兮忧心忡忡  

黄浦晚渡  

残照收黄浦孤舟何处依沙昏秋雁落潮满夜渔归薄海山川旷前涂庐舍稀帆轻天路近直与鹤俱飞  

冬夜垂虹桥  

卸马垂虹畔深宵感慨増桥明霜正下江逺月初升吏醉城无柝僧归塔有灯王风京路阻欲咏媿无能  

湖上送别  

西风奋枯林潮沸盛湖晚泪眼对残阳看君行渐逺姚士粦  

士粦字叔祥海盐人国子监生有防吉堂诗集  

薛润娘七夕生日  

生逄乌鹊渡河秋乞巧今畨免上楼莫讶眼边多俗物天孙亦祗嫁牵牛  

张　屈【`二首`】  

屈字醒公长沙人处士乡里私諡贞节先生有醒公诗集【`邢孟贞云醒公诗高寒类孟东野幽渺过之读之使人不惧　金孝章云醒公汲幽梯峻返之冲澹希夷不可方物`】  

山居怀金文裕  

江光映林际纎月微微落静夜钟沈沈响深阁言念君子交于道信不薄空谷常感怀终不我离索  

吊古  

吊古不疾哭欲哭声已吞甞瞻吾自苦对世不敢言中夜望星斗失序何足论至人竭精力能使移昆仑夏月落天霜方报君子恩  

邵升逺【`一首`】  

升逺字子近松江华亭人  

田家乐为陈孟言赋  

香稻收花穗已齐幽栖浑似瀼东西万竿修竹千丛菊十角黄牛五母鸡妇起炊糜朝出馌客来留榻夜分题橙黄蟹紫新醅熟日日何妨醉似泥  

沈之【`一首`】  

之字茂之苏州嘉定人有清溪草堂诗稾【`李本宁云茂之近体含蓄不露得唐人之遗风`】  

济宁舟中望月忆家  

野旷天连水登舻四望寛家逾千里隔月讶两回看客里光相对闺中影自寒邮籖计程速定已梦长安施　武【`十三首`】  

武字鲁孙别字百灵长洲人崇祯间游于滇有楚游草西览篇  

【`诗话鲁孙孝子佯狂翫世善草书郑孝亷士敬谓曰君书直逼二王不杂唐宋以下笔法鲁孙大喜于同人广坐中徧题笺扇呼士敬曰君颇知书吾书究谁似士敬谬曰今日书不见佳鲁孙瞠目左右视掷笔而去甞语人曰吾于诗极力摹拟古人仅可杂之王仲初集中耳今吴人罕有知之者处士金侃亦陶藏其稾经官曹能始墨笔防定予亟録十三首滇黔风景可得其大防焉`】  

乌雅闗  

朝上乌雅闗暮下乌雅闗老乌啼哑哑行人还未还  

闗索岭  

髙岭呼将军将军祀其上行人仰望时白云隔千丈  

相见坡  

上坡面在山下坡山在面相见令人愁不如不相见  

鳯羽词【`鳯羽山名`】  

鳯羽低连邓睒川山头流水屋边田额尖新样姑姑帽五月羊皮带汗穿【`邓睒诏名姑姑帽滇人皆以羊皮系额寒暑皆披`】  

街子词【`滇中以作市曰街子逄辰亥戌未日为期`】  

猪街才罢又龙街蛮女牵羊入市来背上担儿甞惯负胭脂落尽小桃开  

土官出山词【`土官唯参谒官长始冠带居常但用皁绫青布裹头`】  

呜呜牛角满山陂腰下横刀弩箭随杂部椎头皆束帛皁绫纒额长官司  

煮盐词【`滇中盐井四唯黑白二井课税甚多余不及焉`】  

使君不及郁林亷旧例逡巡新例添白井争如黑井好一斤水煮半斤盐  

出猎词  

秋髙出猎草根枯漫纵韩卢不用呼新袭土官夸武健侧身马上获双狐  

归化词【`滇中山茶天下第一唯归化寺者其本合抱花大如盂国初已前物也往来宦游羇客留别交好至此莫不堕泪`】  

鸳鸯梦防防楼空马首萧萧故向东归化寺前多少泪年年三月蜀茶红  

丽江词【`丽江府即古笮国地也地寒五谷稀少惟产良金毛布之类方伯用贡金必索其直从来直指公皆不按其地听之而已人皆耳上贯环好衣红与西域相类`】  

丽江水绕雪山寒郡县羁縻异国看千里罗防【`地名`】无贡赋黄金有价不输官  

永昌词【`永昌古哀牢国也国初流配独多吴人故语言风俗宛似南都为滇之首郡`】  

汉武穷边开永昌哀牢部落散丁当流人不学花蛮语城郭风烟半建康  

寳井词【`寳井在姚闗万里外非容易至贩寳者止于缅中交易缅中多瘴疠除三冬与初春通夷者不敢出`】  

缅中花落满蛮山千两鸦青马上还寒食雨飞防瘴疠汉人不敢出姚闗【`鸦靑寳名时适有是寳重一两三钱价三十贯`】  

卖雪词【`大理苍山雪六月不化市上女郎卖之犹吴下之卖氷也`】  

双龙闗里百花香银海逶迤抱防苍六月街头教卖雪行人错认是琼浆  

邹　潾【`二首`】  

潾字中朗秀水人县学生  

江行望庐山作  

亦知山有寺咫尺见云封瀑布千防水香炉何处峰向晴微见树卓午讵闻钟来往驱尘事深悲负短笻  

武陵  

仙源应不记年华洞口今开几树花若使重来津可问扁舟我亦愿移家  

卓人月【`二首`】  

人月字珂月仁和人贡生有蕊园集  

【`诗话珂月才情横溢所撰续千文稳帖而竒肆诗亦不为格律所拘`】  

泊乌镇不寐作  

逆风逼归期今夕寄浅港月出人不知闭户若蠃蚌逺寺灯微明未罢老僧讲良乆喔喔声荒鸡引其项  

赠女鬟红衣  

石家醋醋喜穿绯裹手擎觞率意飞坐上恨无姜石帚长歌一曲惜红衣  

华　淑【`三首`】  

淑字闻修无锡人  

杂诗  

斲木为车其半为轮车自招摇轮何苦辛  

洞庭西山  

圆湖比满月青山犹挂影晴隂网轻澜深翠积遥岭潆洄柔橹前如鱼狎藻荇恋彼枫柚香丹黄防妍靓终期宅此居一楼一舴艋舴艋石公遥楼当销夏冷竹木待襟裾烟霞开簿领  

消夏湾  

平湖添一曲风色遂全幽晴泛亦疑雨山居犹在舟橘橙垂户户菱芡聚洲洲不信偏宜夏暄凉尽可游林云鳯【`三首`】  

云鳯字若抚长洲人  

【`诗话若抚当钟谭焰张之日守正不回诗篇极其繁富惜知者寥寥困阨终老相如遗草已不可问矣`】  

行路难  

上客且莫餐听歌行路难茹荼知味苦食梅知味酸蜜中亦有螫棘中亦有兰人情反覆君自看泣者未必慼笑者未必欢曲如羊肠郁以盘令我喟然摧肺肝  

韩淮隂庙  

韩侯遗庙在过客不胜悲未请真王印先收大将旗功忘百战后恩报一餐时何似清淮上终身把钓丝  

忧边  

丝纶阁下议东征为遣元戎出大明边月晓悬弓剑影朔风秋散鼓鼙声沧溟万里波臣国紫塞三千浪子兵奏凯未闻粮援絶不知平壤几时平  

项　真【`一首`】  

真字不损秀水儒学生贡入国子监有西湖草【`诗话不损以门才自豪兼综今古文深为李长蘅闻子将所赏有御史巡按至浙试士子文经书发题外俾作一诗题是赋得多雨红榴折不损书法絶伦以行草纵笔写之同学虑御史必怒咸为不损危而御史竟抜置第一益自负傥不羁入修门坐事瘐死于狱予甞见其为闺人铭梳奁曰人之有发旦旦思理有身有心奚不如是笔法极其飞舞绎其语殆亦非真狂生也`】  

社集分赋得竹林  

入林非任达懐抱良有托把臂惬同志痛饮恋狂药修竹何萧萧微风箨已落故丛擢纎枝碧影堕杯勺盘桓不能去啸咏或间作管弦非所好况乃灵鼍咢仰视飞鸟翔醉眼空寥廓契此考槃趣谢彼彯缨缚寄语道旁子沈防与尔各  

谢梦连【`三首`】  

梦连字孟草长洲人有遗诗【`陈玉立云孟草诗使事必穏标韵必谐　金孝章云孟草逺絶时调诗以自然为宗不失唐人风韵`】  

送友人游天台  

细雨蘼芜緑扁舟渡若邪春流飞竹箭暮霭隔桃花佞佛何妨酒游仙莫问家傥怜人外癖分我赤城霞  

治平寺寓友人携酒见访  

吾友携尊至开门黄叶深防云孤岫冷斜日半湖隂独往无千古相期有寸心行行难以别明月在长林  

秋夜  

木叶始微脱庭空防薜萝谁云秋气惨我爱夜凉多林逗纎纎月云浮澹澹河坐深人境寂新鴈一声过何大成【`一首`】  

大成字君立常熟人  

抵防州覔少陵草堂  

成都草堂今若何且向西瀼饱经过乱山不防烟雨色匹马时聴巴渝歌峡中长年布帆穏驿路官长油衣多吴趋老人真好事贪访遗迹空蹉跎  

邵　濓【`一首`】  

濓字茂齐常熟县学生【`冯已苍云邵君诗清旷澹`】  

雨  

终日雨如丝连山芳草碧庭际孤云屯遥村暮烟积野渡行人稀圆沙一鸥白寂莫想晤言谁破苍苔迹屠应韶【`一首`】  

应韶字韶甫秀水人有松吟草  

赠歌童  

弱质偏姚冶清歌意独新未须闻别调梁上已飞尘李　翘【`二首`】  

翘字时实松江华亭人有樵云居稾  

感遇  

幽兰出深谷氷雪扬芬芳夭桃得春风荣华耀朝阳万物各有时盛衰讵可量君子重制行通塞夫何伤对此迟日嘉且进花前觞  

寓言  

松柏有茑萝生死共依附柔弱不自持垂垂百尺树草木匪金石荣华宁乆驻摧折非所期飘零更谁顾丘　遂【`一首`】  

遂字叔遂嘉善人初为僧字凡可中年以口舌忤乡里贵人反儒服补县学生有丘叔遂诗草  

江上杂诗  

竹筏归从栁外汀鸬鷀队队晚风腥渔师不避豆花雨翻脱蓑衣覆酒瓶  

吴　拭【`三首`】  

拭字去尘休宁人有遗稾【`徐武子云去尘慷慨重然诺中年以结客倾其家晚栖吴市防避兵虞山困戹死其诗自出机杼决难泯没　朱子蓉云去尘夙饶于赀破产结客赠予手制糜丸不啻沈珪对胶也客金陵遍题十寺廊壁七言如花雨巳过寒食后风筝又傍社坛斜蛮乡有梦三千里闽海无书二十年半偈嵗深香积饭一畨春老木绵衣移家转近寒山寺探箧惟余秋水篇衣上露凉飘桕叶鬓边霜重压芦花诵之神采溢目`】  

苦寒  

严霜摧百草北风何其凉我愁岂在躬忧此道路长忽忽行役中不复知景光凝氷属仲冬万物咸闭藏吾非寒号虫乃思骄鳯凰踌躇三叹息落日照路旁  

无题和斗生【`二首`】  

海外云生碧浪隂頳鳞苍鴈总浮沈寥寥天汉双星小寂寂梨花一院深贞玉有光还易见明珠无定杳难防轻鸾欲绣愁无力除是灵芸七孔鍼  

巫山逺在暮云中愁隔春灯一防红莫道金刀难翦水须知纨扇也惊风化为蝴蜨飞才竝除是鸳鸯睡不同最是游丝无赖甚又牵春去过墙东  

沈　章【`六首`】  

章字宗玉嘉兴人国子监生有苎庄集  

【`诗话上舍为亡弟千里妇翁诗颇崛竒所居苎庄略彴相通环以水竹余甞读书其地今其二子皆登鬼録遗书莫可问矣`】  

示弟涟  

蠭则有蛹蚕则有绩矧伊人兮胡不尔徳【`一解`】昔我先人实懋厥功靡不夙夜克纉其宗【`二解`】伊余懐兮程是稼穑一经不遗以永朝夕【`三解`】朝斯夕斯日月言迈令闻或忒我心匪懈【`四解`】人亦有言声类是求相彼苍鹰气化为鸠【`五解`】渊氷在前惕焉戾止绳墨在御敢以勗子【`六解`】  

淮隂侯祠  

淮水十防泥半石行人入门三叹息王孙功髙天下疑赤龙雌雉俱慙徳前有渭水后桐庐进则不足退有余曷不归钓城南鱼  

灵谷寺看梅  

下马看碑度孝陵山椒十里树层层半开香气清于水一路人家静似僧春动粉须都化蝶夜寒花片欲成氷思凭一枕罗浮梦月白烟黄睡未能  

岱宗次吴秋圃师韵  

四十里程半日行下观邹鲁井中耕树从樵口标秦汉人与绳篮托死生澡髪不知何处雨曝衣犹及上方晴东风无力吹云去抹防齐州水一  

隋隄懐古  

邗沟新碧晚涛平杨栁曾遮殿脚行谁道雷塘歌吹歇月明重按玉箫声  

天池寺  

窃栗猿雏戏法幢天池中劈石门双深山不是无灯火解惜飞蛾夜触牕  

邵徳生【`二首`】  

徳生字大生平湖人崇祯中儒学生有清闻轩稾  

夜度清逺峡  

枕上不见山但闻水声驶自非山百防水急那如此  

枫亭  

草树随方别枫亭故有枫故乡乌臼树霜色更深红陆夀国【`一首`】  

夀国字灵长长洲县学生夭卒乡人私諡孝简子有岭云集  

虎丘春步  

好鸟语芳树春山逺近看攀厓振萝策度塔跨云鞍缟袖翔飞燕青笺赋木兰雨余客去后新月上栏干吴道约【`一首`】  

道约字博之一字亚侯桐城人县学生有大易山房稾  

懐方子恒  

王孙别去草萋萋江麓残烟送马蹄我念故人肠防絶小桥流水夕阳西  

沈嗣贞【`一首`】  

嗣贞字纪常秀水县学生有荀草堂集【`谭梁生云纪常诸体俱臻典雅`】  

秋夜  

适馆闻衙鼓归家听寺钟欲为僧苦寂未作吏先慵夜永兰膏减秋深玉露浓此中忘去住城市有髙踪李肇亨【`三首`】  

肇亨字防嘉嘉兴人太仆日华子有冩山楼率圃梦余诸草  

【`诗话吾乡鲜岩壑之胜然园亭之参错水木之明瑟舟楫之沿洄纵游览所如而不倦万厯以来承平日久士大夫留意图书讨论藏弆以文防友对酒当歌鸳湖之集谭梁生偕防嘉和之先后赋诗者三十三人事未百年而闾阎故老已莫能举其姓氏玉杯锦席之地皆化为宿草荒烟惟李氏写山一楼尚未椒飞粉落宛然灵光之在鲁録珂雪之作不禁怃然`】  

秋兴  

溪楼闲眺望秋思满林塘潦水茨菇烂西风防防香晴光翻去鸟野色动寒螀问询东篱菊还须后夜霜  

题宋人江泊图  

爱见江边树萧疎落照前逺峰分霁色小坞共寒烟鴈迹留沙渚猿声到客船十年湖海梦今日倍依然  

西泠寓室  

露气横疎栁香风送晚荷不知湖面阔止觉四山多骆云程【`二首`】  

云程字天游一名雨禾字穉孙嘉兴人有广禽言  

布谷  

脱却破袴衣着新莫着故新人纨绮旧荆布贵易交富易妇朝还朝暮还暮人生肯系如匏瓠  

鳯皇  

节节足足雌鸣雄续不集于梧不集于竹栖棘斯危在笯则辱雄兮雌兮何徳之衰兮  

谭贞和【`一首`】  

贞和字訚仲嘉兴人赠太仆卿昌言次子  

社集分赋得金谷  

日月长丽瞩溪山余素期别庐欣赏间更复宾主宜监军旷髙懐祭酒澹尘思盘礴涧道上涧冽荇参差竹柏既峭倩药草复繁滋觥飞罍交错弦急管威夷迢迢锦步障晃晃瑚枝姬侍列云屏倡舞喧相追豪侈极人目俱言此防稀席终方奏序兴往各称诗遗韵珍当年胜游示来兹不负嵗寒约意气欢足持  

谭贞竑【`一首`】  

贞竑字立生贞和贞良之弟有清音阁诗草  

南屏归艇遇雨  

望里南宫泼墨山小牕残烛放舟还从容毕竟输渔父藕叶菱花泊浅湾  

秦征兰【`八首`】  

征兰字楚芳常熟儒学生【`徐大临云近传天啓宫词百首乃琴川秦秀才辞而同里陈悰攘为巳作公然镂板行之`】  

【`诗话徳陵实録为黑头爰立者所攫天啓四年七年事遂尔遗佚秦秀才宫词捃摭禁庭琐语颇称详核第合而观之嫌其述客魏居多而事闗徳陵者寡不无微憾耳`】  

天啓宫词【`八首`】  

红粉排班玉辇旁西园花栁踏春阳中宫侍从偏无几窄袖髙鬟一样妆【`自注张后性淡静爱憎稍与众异客氏教宫人效江南作广袖低髻尤为后所厌薄春秋佳日驾幸西苑等处坤宁宫侍从多不逾三四十辈其妆束如图画所见古人像客氏往往目笑之`】  

石梁深处夜迷藏雾露溟蒙防月光捉得御衣旋放手名花飞出袖中香【`自注乾清宫丹陛下有老虎洞不知所始洞背为御街洞中甃石成壁可通往来上甞于月夕率内侍赌迷藏为戏潜避其内诸花香气上所笃爱时采一二种贮襟袖间故圣驾数武外辄识之以芳芬袭人也`】  

内河环绕禁城边疏凿清澜胜昔年好是南风吹薄暮藕花香拂白鸥眠【`自注神庙静摄年久紫禁城内河壅淤不通徳陵复令疏浚之春夏之交景物尤胜禽鱼菱藕俨若江南`】  

圣主多能絶代姿罢朝常是运斤时裕妃笑指灯屏问雕到寒梅第几枝【`自注裕妃未罹祸时宸眷独宠上好雕镂木器护灯小屏八幅手刻寒雀争梅戏畀诸少珰令鬻之仍谕以御制之物价须一万翌日如数奏进大恱`】  

琉璃波面浴鸥鳬艇子飞来似画图认着君王亲荡浆满隄红粉笑相呼【`自注上数偕中官泛叶舟于西苑手操篙橹去来便捷`】  

美人睂黛月同弯侍驾登髙薄暮还共讶洛阳桥下曲年年声绕兔儿山【`自注兔儿山即旋磨台乙丑登髙圣驾临幸钟鼓司掌印官执板唱洛阳桥记攒睂黛锁不开一阕次年复如之宫人知书者相顾疑怪非特于景物无取语意实近不祥也不期月而鼎湖龙逝矣`】  

风掠轻舟雾不开锦鳞吹裂防鳍摧须防一片欢声动捧出真龙水面来【`自注乙丑端午驾幸西苑用防缯饰小舟首尾为龙形上手持划具同少珰刘思源髙永夀荡漾桥北怪风忽起云雾四塞舟覆二珰渰死管事谭敬匍匐赴救扶驾出水`】氷鸭银苗院院同鹊桥衣卸巧山空晚凉供罢波罗蜜去看河灯万防红【`自注七夕节各宫立乞巧山子宫眷衣鹊桥补自初一起至十四止中元节食银苗菜藕之嫩芽也氷鸭先一夕煮熟凝成膏者甜食房进供佛波罗蜜西苑作法事放河灯已上数条宫中旧例惟宫人内宫深夜相携看河灯则辛酉后事也`】  

吴天泰【`二首`】  

天泰字谧生秀水人嵗贡生有星带草堂集  

示族子  

人生各分定如面异黔晳读书求仕宦运数杳莫测不如事田防勤苦但食力我家本清门中叶浸流失相将习游闲遂乃离朴质流览五服遥颇喜见诸侄水国采菱鱼陆海种秔秫上可奉髙堂俯足宁家室少游甞有言款段与下泽乡里称善人庶几念祖徳  

题周仲吉画  

雪色满天地扁舟傍深谷危峰入层云幽意动遐瞩溪桥冻未澌老鹤立寒木  

吴麟玉【`一首`】  

麟玉字稚祯别号雪翁秀水县学生有醉月听溪二轩诗稾  

邨居  

屏迹市防外烟邨聊索居贫无乞米帖嬾有絶交书松下近调鹤雨余新种书更添数竿竹遮却往来车徐　淮【`一首`】  

淮字爱竹嘉兴县学生有爱竹轩诗  

宿金粟寺  

昨嵗曾游此莓墙墨尚新雨花长似粟观海更无津下榻便行客烹茶费主人【`时查孝亷寓此渎书`】年来稀战伐鼍鼓但迎神【`鼔系孙权所留`】  

徐仲选【`一首`】  

仲选字华海一字鹤友海盐人国子监生有鹤友诗稾  

【`诗话鹤友近体刻意学陆务观`】  

水邨  

照槛晴光眼未迷瘦藤斜影度桥西沙头白鸭黄鹅睡篱畔棚豆架低屋似鱼船疎荻绕亭如僧笠稚松齐此乡风景真堪恋只合携缾坐菜畦  

严绍宗【`一首`】  

绍宗字随翁无锡人有鸠縁集  

新秋廷鸣移具小楼待月  

秋至杳无迹飒然风满林倚楼羇客思呼琖故人心红叶踈帘冷青苹小院深月明今共赋心事两浮沈曾元良【`一首`】  

元良字君山秀水人有烟波集  

秋栁  

俄惊摇落渭城边怅望遥隄絶可怜病叶几能经骤雨柔条犹自锁寒烟从教歌院频翻谱忍见邮亭更折鞭凄防新霜板桥曲衰荷相伴晓风天  

髙秉蕖【`二首`】  

秉蕖字友葵松江华亭人县学生有润照堂诗  

湖隄  

舍馆意未安游览力已猛披衣出芳原苍翠周四屏琳宫千百尺嶻吞颢景兰若非一居鳞次若万井旋窥大佛寺却失龙象整其阳枕江涛其隂负修岭步步异前踪行行惜去境防桥曾不防石隄相与永緑栁何葳蕤间之桃与杏柔飔翦绮縠密叶含藻荇羣秀欣有托万象纷然炳叹息苏长公千载若俄顷江山不改旧风月谁为领抚景念往昔令人发深省  

净慈寺  

维艄緑杨岸爰命理轻防从者四五人钩衣防乱石南屏郁岧嶤琳宫寄崒嵂柱础错互置棁栱向背出槛凤威羽翔幢龙鳞甲拆法象有三身应真计五百伊昔夀禅师于此布法席言铨虽已繁圆镜乃归一我来祗树下髣髴天竺国碧篠吐笙簧青松韵琴瑟口分茵陈饭手展贝多帙逆风发旃檀香气何馝馞非无豪士豪为惮律僧律徙倚澹忘归山空落红日  

沈文煇【`一首`】  

文煇字履亨嘉兴县学生有田遗稾  

西庄  

乍喜人烟别都无俗客喧渐能谙稼穑不复厌鸡豚仄径苔梅古疎篱竹屋存东塍近僧院清磬报黄昏缪师伋【`一首`】  

师伋字孟思嘉兴人  

九日  

黄菊东篱下还逢九日开今朝尊酒尽无复白衣来【`周青士云调合`】  

顾玘徴【`一首`】  

玘征字文玉嘉兴县学生有读书台稾  

感旧  

乌衣门巷旧游非王谢堂前燕子稀有客有客莫遑处式微式微胡不归乾坤万里愁云合风雨三秋落叶飞极目天涯谁与语钓篷思老一鱼矶  

严　焞【`二首`】  

焞字子尹常熟人有南虞小草  

【`诗话子尹诗律颇细如咏雪云竹上有声如雨夜庭中无月亦明时令永嘉四灵见之定把臂入林也`】  

长相思  

长相思在梦中自君之出罗帏空牕前淅淅来朔风满天霜雪鸣孤鸿枫林青兮闗塞黑终然万里魂难通长相思何时终  

初夏偕顾魏二子游西闗  

散步西郊任所之雨余新緑倍浓时同游此日还同散明日分飞各不知  

曹　臣【`一首`】  

臣字野臣歙人有鬼订集  

郝公琰墓下作  

郝之玺今已矣忆君弃我已三年一棺裹骨黄泉里我欲呼君君不起惨栢悲松声聒耳几茎瘦草不成丛是我频来泪浇死  

汤传楹【`二首`】  

传楹字子辅更字卿谋吴县学生有湘中草  

倚楼  

天影一何澹空庭无杂喧暮山随霭没黄叶带鸦翻无径不秋草与邻同小园偶然搔首处竟夕未能言  

渡口别  

一水盈盈便渺然夕阳摇落渡头船长堤灯火人归后回首西楼尽暮烟  

冯元仲【`一首`】  

元仲字次牧慈谿人有天益山房诗集  

题晏常侍祠  

呜呼晏常侍石室存道统上像皇帝三其左周召孔宋之四大儒一一接其踵峩峩殿三楹像皆刻石奉四壁龛者五分标五经緫古人所未闻此是我作俑猗彼何人斯卓哉儒者勇  

【`诗话都城西山教寺传是正徳间中贵晏忠所造寺前有涧过涧垒石为门题曰道统门石殿三楹上琢三皇五帝三王像左凿周召孔孟诸圣贤右凿周程张朱诸儒像别一石龛以藏五经殿外一石亭壁列钟簴干戚钱镈弁裳之属左龙马马毛旋五十五数具一如河图右甲四十五数具一如洛书东堂三楹壁列忠臣龙比以下孝子曾闵以下若干人按元史泰定二年中书省言养给军民必借地利世祖建大宣文教寺寺赐永业当时已号虚费今遗迹已无可考观晏公祠石象礼器制度浑朴不类明时匠人所凿且元于儒释初无所分疑寺即宣文教之遗址晏忠特从而修饰之尔金华姜给事应甲诗云空山石祠堂落穆跨深壑肖像古圣贤髙下坐渊汉殿墀列龙如出自河洛煌煌先儒语所为忠孝作性理累百卷题壁见大略厯览感吾心人传晏公凿厥志在尼山髙邈得所托媿哉彼檀施衅血涂丹雘则竟以为常侍所凿次牧亦沿其误至云古人所未闻此是我作俑不知祠宇列圣贤像始于文翁踵于赵岐汉之遗碑若司隷校尉鲁恭荆州刺史李刚从事掾武梁祠皆有刻石圣贤像非作俑比也`】  

丁元公【`一首`】  

元公字原躬嘉兴布衣晚为僧号愿庵  

【`诗话原躬负竒恒与俗龃龉书画俱入逸品兼精籕篆诗亦不屑作庸熟语`】  

题画木芙蓉  

吹遍鲤鱼江岸风露条霜蕊一丛丛谢家池上秋容【`一作空`】阔十里长隄间白红  

喻应益【`一首`】  

应益字叔虞新建人  

滕王阁  

飞阁千年胜迹留层峦逺水槛中收萋萋防緑王孙草湛湛江平帝子洲烟树尚含罗绮怨风涛不散管愁飘零莫纵登髙目门掩斜阳独下楼  

冯梦龙【`一首`】  

梦龙字犹龙长洲人由贡生选授夀宁知县有七乐斋稾  

【`诗话明府善为啓顔之辞间入打油之调虽不得为诗家然亦文苑之滑稽也`】  

冬日湖邨即事  

蒹葭一望路三义遥认庄窝去路斜舟响小溪过蟹舍屋頽髙岸露牛车轻霜隄栁余疎叶暖日村桃早放花平野萧条聊极目逺天寒影散羣鸦  

## 明诗综卷七十五  

翰林院检讨朱彛尊编  

张　铨【`一首`】  

铨字宇衡沁水人万厯甲辰进士除保定推官擢浙江道御史巡按江西再按辽东阵亡赠大理寺卿加赠兵部尚书谥忠烈有集  

宜春台眺望  

台以宜春胜登临恰仲春竹风如款客花气欲薰人山色平依槛江流曲抱城昔贤栖隠处览古倍含情张振徳【`一首`】  

振徳字季修昆山人万厯丙辰以选贡知兴文县事天啓辛酉死奢崇明之难赠光禄卿諡烈愍  

鱼兜堡  

逖矣南荒地居然小有天鱼兜沈夹浦龙洞閟灵泉耕凿畨歌稳追呼羽檄连逺臣忧主辱未敢赋归田张可大【`一首`】  

可大字观甫其先孝感人世袭南京羽林左卫千户中万厯辛丑武进士厯官都督同知转右都督改南京左军都督府管府事镇登莱崇祯壬申吴桥兵变回攻登州城破自缢諡壮节  

书边事  

无端小草出登坛壮士徒歌易水寒枉把全师轻一掷遂令宿将尽三韩腐儒误国由房琯野老吞声恨贺兰岂是彼苍开杀运祗因人事自摧残  

陆梦龙【`一首`】  

梦龙字君啓绍兴山隂人万厯庚戌进士除刑部主事厯员外郎中出为广西提学佥事转江西参议湖广副使贵州参政广东按察使降补河南参议转山东副使调陜西以参政分守固原道崇祯癸酉战死赠太仆寺卿諡忠烈  

宿东林寺  

禅房独树鸟争栖月色蒙雾渐迷晓起不知山路滑西风吹雨过前溪  

孙承宗【`六首`】  

承宗字稚绳髙阳人万厯甲辰赐进士第二除编修厯坊局以礼部右侍郎掌詹事府拜兵部尚书兼东阁大学士奉命督师出镇山海加太子太保防加少傅兼太子太傅文华殿大学士再加少师兼太子太师予告回籍崇祯二年仍起督师又三年复予告归七年髙阳失守入城南老营望阙拜叱持缳者缢死赠太傅諡文忠有南阳集【`魏环极云孙公古风近体靡不本英分摅雄才髙步作者之林而究无泥于古`】  

【`静志居诗话先生自任天下之重尽瘁师中司马之檄方驰乐羊之箧已满见危授命无媿全人集中三十五忠诗葢有感于珰祸而作三十五忠者赵尚书南星髙总宪攀龙周侍郎炳谟杨副院涟冯副院从吉何总督士晋左佥院光斗李御史应升夏御史之今周中丞起元缪宫谕昌期苏考功继欧张尚书问达汪侍郎煇丁检讨干学邓中丞汉袁御史化中吴总督用先顾宪副大章王尚书纪魏给事大中邹总宪元标王侍郎之宷周主事顺昌夏文选嘉遇周御史宗建周冏少朝瑞黄御史尊素刘知府铎万郎中燝吴御史裕中张都事汶赵宗伯秉忠公侍郎鼐孟防军淑孔也东林之君子已得十八九焉先生之言曰起三十五人于九京未必人人大有勋烈而有勋烈者必此三十五人痛惜人才之至矣`】  

山海闗  

甲胄诗篇少乾坤戎马多幻仍看海市壮拟挽天河塞上人先老山头月柰何羣雄骄语日一劒几经过  

潮  

休嫁弄潮儿潮今亦失信乘我油壁车去向钱塘问  

送友人  

山城吹角月婆娑一派秋声向客多已是愁中听不得那堪重唱渭城歌  

闲圃  

闲身终日比云闲不为秋风栖碧山却讶枝头双白鸟夕阳飞倦未知还  

秋日饮氏水亭  

孤阁临流混太清烟波渺渺重城西风莫卷枯荷尽醉客重来听雨声  

哭门人李元冶  

海内交游已渐稀眼前老友几相依夜来惊有西园信泪洒东风满客衣  

吕维祺【`一首`】  

维祺字介孺河南新安人万厯癸丑进士除兖州推官征入为吏部主事厯员外郎中告归崇祯初荐起尚寳卿改太常少卿进本寺卿提督四译馆升南京户部右侍郎兼都察院右佥都御史总督粮储进兵部尚书流贼陷颍州都督赵世臣守清流闗兵溃廷议多咎之夺职辛巳洛阳陷被执不屈骂贼死事闻赠太子少保防諡忠节赠太傅  

南庾即事  

往事如谭虎先忧甚喘牛自烦前席召屡切北宸忧令甲漕难截呼庚例始留徙薪君不信毋乃到焦头刘振之【`二首`】  

振之字而强慈谿人崇祯庚午举人署东阳儒学教谕迁鄢陵知县辛巳十二月城陷不屈为贼支解赠太仆寺卿有画溪近草氷壶先生遗稾  

【`诗话先生初署广文日以忠考勉诸弟子题官舍之署曰人热难因吾鼎可爱又曰一片氷心堪赠友满腔热血欲输君其后捐躯最烈不食其言`】  

阚湖即事  

秋容到处好碧水湛晴晖岭树隂逾宻湖云湿不飞亭虚山易入野旷鹊忘归户外尘虽满那能上芰衣  

登青笑台  

楼隂倒映水潺潺帘卷空青鸟乍还一幅云林难着笔半沈半露雾中山  

汪乔年【`一首`】  

乔年字嵗星遂安人天啓壬戌进士除刑部主事累官兵部侍郎兼副都御史总督三边死兵难赠兵部尚书  

商于懐古  

路入商源万壑回据鞍懐古思悠哉茹芝髙士坟犹在徙木奸雄骨已灰计絶楚援游客诈诗题秦岭逐臣哀古今得失俱陈迹惟有山花嵗嵗开  

蔡道宪【`二首`】  

道宪字元白号江门晋江人崇祯丁丑进士除大理推官改长沙癸未八月城陷被执不屈为贼所磔事闻赠太仆少卿諡忠烈有悔后集【`诗话江门自序悔后集云悔后者何前日妄作诗今而后悔也悔后而复有集者何吾但能焚前日之诗今日之作且辑之以竢后日之再悔也其虚懐可见诗虽音节未谐而清婉越俗如移竹已抽三尺笋种桃争发一庭花又湘水清紫藤花落鱼子生皆不失为佳句`】  

送堵牧游入觐  

十月迎君南千里送君北一嵗双酒卮随君变顔色谁能入长安便无故人忆下有洞庭上湘江为我留君不可得我在南君在北梦相思见顔色他乡饭君强食歌再歌中叹息  

嵗暮  

美人无信至嵗暮江梅白家住岭西东何处寄相忆冯一第【`一首`】  

一第字椳公长沙人天啓丁夘举人崇祯癸未长沙不守走湘乡将乞师酉阳以图杀贼为贼所获防两手置营中一夕死  

野望  

江岸闲行处晴云澹一天微风生逺树吹送渡头船蔡懋徳【`一首`】  

懋徳字公虞昆山人万厯己未进士除杭州推官入为礼部主事厯员外郎中升江西提学佥事转浙江参政累官佥都御史巡抚山西太原城破自经于三立祠諡忠襄  

月下步朱龙桥  

长虹何夭矫独跨万山中一道来飞练千林压冷枫归云奔逺岫涌月洗寒空揽袂登髙立凭栏望莫穷金毓峒【`一首`】  

毓峒字鹤冲保定人崇祯甲戌进士除中书舍人擢湖广道御史监宣大军防奉命督禁旅扼畿南要害驰至保定登陴固守城陷投井死  

早春杂咏  

系马河滨及早春鸣鸠乳燕往来频故园风景知何似自愧东西南北人  

范景文【`三首`】  

景文字梦章吴桥人万厯癸丑进士授东昌推官擢吏部主事厯员外郎中移疾归起太常少卿防以佥都御史巡抚河南升兵部侍郎转南京都察院右都御史防升南京兵部尚书坐劾时相除名为民已复起工部尚书拜东阁大学士京城陷拜阙号哭投井死初諡文贞顺治初定諡文忠有氷餐堂草【`陈皇士云范公诗古直豪迈棱棱露爽遇国步艰难故多凄戾之辞`】  

【`诗话啓祯之际秦声变而至文天瑞楚调变而至尹宣子越吟变而至王季重正音扫地矣吴桥博综旧章领袖羣雅其诗发扬而不厉新警而不佻独自成家不饮狂泉之水`】  

有感  

天啓嗣祚年台谏气色盛忧危叫九阍所恃上神圣何来连斥逐无乃累新政薄谪亦主恩敢废天子命所虞端一开庶言疑欲屏中珰思乘墉况可授以柄于惟我神皇髙拱握金镜稍稍视下轻酿成结轖病今谁秉国成借之弄机穽罪人佚显罚反憾言官诤漆室抱深懐能不心怲怲尚慎一怒加抚兹万邦正  

宿长清署中有感作  

古驿昏鸦坐长涂病马饥宵寒停柝早时亟啓闗迟落月三更信春风六日期年年行役苦两度已于斯  

过维扬  

游子闗情处江空白露秋客程初问水旅思怯登楼非是瞻云切还应见月愁乡闗归梦里一夜下扬州倪元璐【`一首`】  

元璐字玉汝号鸿寳上虞人天啓壬戌进士改庶吉士授编修厯侍讲南京国子监司业右中允左谕徳右庶子国子监祭酒升兵部右侍郎改户部尚书兼礼部尚书翰林院学士京师陷自缢死初諡文正定諡文贞有忆草  

【`诗话厯日之颁明太祖定于九月之朔其后改十一月朔继又改十月朔遂为定制是日帝御殿比于大朝防士民拜于廷者例俱得赐倪尚书天啓中赋颁厯诗最为典重他诗过于新竒不然也尚书晚筑室于绍兴府城南隅牕槛法式皆手自绘画巧匠见之束手既成始叹其精工时方患目疾取程君房方于鲁所制墨涂壁黙坐其中堂东飞阁三层扁曰衣云凭防则万壑千岩皆在舄下适石斋黄公至越施以锦帷张灯四照黄公不怡谓国步多囏吾辈不宜宴乐尚书笑曰防与公诀尔既北行遂殉寇难阁顺治初尚存曩甞携舍弟千里暇辄登焉今已鞠为荒草矣`】  

皇极门颁厯作  

鳯阙开彤旭猊炉散紫烟六阶齐度纬七政转玑璿甲厯龙躔改寅宾象魏悬明时功在革资始义承干黑帝威初试青皇位早传周官新月令甘氏旧星篇人继羲和后书成蓂荚前庚先三日戒贞下一元旋图箓符垂赤干支徳应兴王惟省嵗太史又编年赐出黄星曜披看緑字鲜因知天厯数如日起虞渊  

孟兆祥【`一首`】  

兆祥字允吉交河人天啓壬戌进士除大理评事升吏部主事厯郎中谪行人司副防迁光禄寺丞转少卿左通政太仆卿通政使官至刑部右侍郎甲申三月守正阳门城陷不屈死赠尚书初諡忠贞定諡忠端  

【`诗话孟公峻节自树取忤中珰卒殉节于正阳门子章明显之以进士观政吏部视公殓毕亦自尽时论翕然以为三百年特见之事初赠河南道御史諡节愍顺治九年定諡忠僖其诗文惜无存`】  

硖石  

硖石分秦险邮亭日欲低未知山近逺已失路东西逺水看烟起深林畏鸟啼鳯城何处是弥望草萋萋义渠【`一首`】  

义渠字骏甫乌程人天啓乙丑进士除行人选授礼科给事中厯兵科都给事中升福建右参政转湖广按察使山东右布政使入为大理寺卿京师陷自经初諡忠清定諡忠介有使岷稾【`诗话凌公诗义见者解颐甞与闵文学元京共排纂湘烟録董上舍斯张称其冷艳毕胪比之吴均入东记及官礼垣封事四十余上皆切中时弊温辅以吏才称之转外温既谢政入为大理临难之顷从容就义惟悉取平生撰述焚之为可惜也公清介特甚田庐一无所遗身后二十余年犹未井椁江都吴绮园次守吴兴时夫人闵尚有园次肃拜堂下秋深矣尚衣葛衣练帬退而叹息恒以盐豉鱼菽遗之且卜地葬公于骥邨之北为文祭之`】  

邺中诗  

微风入树冷修修漳水依然咽旧流何处髙楼思落月乆传疑冢有荒丘佳人南国经春锁公子西园爱夜游最是英雄多慷慨当歌今日好销忧  

施邦曜【`一首`】  

邦曜字尔韬余姚人万厯巳未进士武学教授迁国子监博士厯工部主事员外郎中出知漳州府升福建参政转四川按察使福建右布政使南京光禄寺卿擢左副都御史殉国难初諡忠介定諡恭愍  

【`诗话浙人不幸万厯以来执政者前有四明后有乌程徳清以是朝士不附东林者槩目之曰浙党此指一时阿比执政者而言则可尔东林诸君子全倚浙人助之人品葢棺论定试观建文壬午崇祯甲申杀身成仁洁已自靖者惟浙为多顺治九年定諡甲申殉难文臣计二十人而浙居其六继此授命者更难悉数浙党之目庶几可以一洒矣恭愍从容自经书其案云慙无半防匡时难惟有孤忠报国恩葢初不以诗名而自饶方格`】  

暮望  

返照开西峡穿林度逺塘卑枝散髙影逺岫驻余光城市归人急江天宿鸟忙自伤迟暮客日日送残阳马世竒【`三首`】  

世竒字君常无锡人崇祯辛未进士改庶吉士授编修累迁左春坊左谕徳兼翰林院侍讲甲申京师陷自经死初諡文忠定諡文肃有集【`陈皇士云公诗舂容秾丽居然唐人风格`】  

【`诗话马公清徳奉使诸藩餽赠一无所受比还朝梦中吟文信国诗从今别却江南日化作啼鹃带血归葢殉国之志已素定故先兆于梦云`】  

秦淮曲  

万骑南巡正徳年内家前队铁连钱白衣舞罢乗鸾去应有霓裳曲未传  

赠曹元宰守漳州  

灵查秋泛海天凉五夜心悬燕寝香总为至尊忧社稷汉臣何必薄淮阳  

赠郑少府之任  

宦薄无妨吏隠尊清风一拂百年存流移满目谁堪绘念尔监门旧子孙  

周鳯翔【`一首`】  

鳯翔字仪伯绍兴山隂人崇祯戊辰进士改庶吉士授编修迁南京国子司业厯左春坊左谕徳兼翰林院侍读都城陷自经死赠礼部右侍郎初諡文节定諡文介有集【`陈皇士云公诗清洒无馆阁秾重之习`】  

【`诗话甲申三月之变文介授命独迟十九日城陷语吴庄介云臣子义在必死然必一视大行殡宫缟素恸哭方可无憾尔二十一日赴东华门茶棚下举哀复匍匐至邸自经絶命诗云碧血九原依圣主白头二老哭忠魂时亲犹具庆也于时大学士宜城丘公瑜集议朝房俄而贼入亟走民家自缢为旁人所持不死次日贼踪迹得之挟入窝铺求死不得贼帅刘宗敏刑辱备加犹嫚骂不屈伺守者稍懈乃就缢论者责其濡忍至受羣盗之侮不得与忠臣之列文介东华之哭既不受贼帅之拘而万舌一辞免腐儒吹疵之论是天所以成公大节而公之素行交孚于乡国故也不其难哉`】  

舟中闻鴈  

一苇秋横渡三江鴈引羣北来应几日消息可相闻嘹唳孤云迥萧疎夜色分当前浑欲诉木叶落纷纷刘理顺【`一首`】  

理顺字湛六杞县人崇祯甲戌赐进士第一授修撰升左中允甲申殉国难初諡文正定諡文烈有刘文烈公集【`陈皇士云考宋元以来状元及第死事者于宋得三人何防文天祥陈文龙于元得三人李黼泰不华李齐而明有五人靖难之时则有黄侍中观土木之祸则有曹文忠鼐北京之变则有刘公而浙东有余庶子煌江右有刘中允同升先后皆死国事此亦科名人物之盛轶于前代者也`】  

【`诗话刘公退朝贼骑猝入回寓舍书曰成仁取义孔孟所传信公践之吾何不然暨其妻妾竝缢可谓不负科名矣诗多直抒胸臆不为体格所拘`】  

钱塘江遇雨  

微雨来江上蒙蒙晓未收故园千里隔客梦一身浮乌桕家家树鱼榔岸岸舟观涛无不可须上几重楼吴麟徴【`一首`】  

麟徴字来皇号磊斋海盐人天啓壬戌进士除建昌府推官丁忧起补兴化徴拜吏科给事中厯都给事中升太常寺少卿京师陷自缢初諡忠节定諡贞肃有集  

【`诗话磊斋在八舍知无不言又明于当世之务不茹不吐柰与执政龃龉不用其谋甞与伯兄石匏书云朝廷之是非臧否无恒而所号为正人専以门户声气为事疆场事日益决裂安之若固然惟一人焦劳于上而已又云近日用人倐更倐换当事全无确见惟觇上意所在其余议论纷纭封疆事所以日壊良可叹也又云宜兴败后大狱频兴士大夫几无生气而言路更甚弟幸免风波然欲积诚以冀匡救之万一则未可得也又云闯贼破潼闗直抵西安秦督三万师一溃无余献贼破长沙进逼袁州江浙震动吾乡恐未能安枕天下事有不忍言者子侄辈教以敦厚母事浮文为善于乡党足矣其言一一切中时临终处置家事各有条理从容不乱尤人情之所难能诗不甚敦琢其工者每涉伤时存其二首吉人之言不在多也`】  

送王昆华前辈使节归省由楚入滇  

益部占星信桐圭展萼亲水潆湘畹碧山入防苍新休沐西南里谘诹逺近人潘舆闻送喜日望使车尘【`李子徳云全首清穏`】  

走笔招友人饮  

亭今在否竹马旧过防尚忆人如玉那禁雪满簪平湖秋水濶板屋夜灯深莫更疎还往相看嵗暮心  

送葛无竒侍御按粤  

刺桐花发粤山青一路争看豸绣经回鴈峰南望天北五云长傍使臣星  

汪　伟【`一首`】  

伟字叔度江宁籍休宁人崇祯戊辰进士除慈谿知县选授翰林检讨甲申三月死国难赠詹事府詹事初諡文烈定諡文毅  

旅次述懐  

于役逢萧序停鞍已夕舂酒余忘逆旅湖外忆髙踪挂壁留残火披衣晓钟故园今渐近白岳有云封【`沈山子云大厯十子遗响`】  

吴甘来【`一首`】  

甘来字节之瑞州新昌人崇祯戊辰进士授中书舍人擢刑科给事中厯户科都给事中甲申死寇难初諡忠节定諡庄介  

【`诗话思陵死社稷周文介欲哭殡宫而后死庄介口然其言而亟归寓自缢时因哭殡宫而受榜辱者葢不止丘辅一人是则庄介之识逺也甲申之变谏垣数十人或窜或辱或污伪命死节者仅庄介一人假践文介之言安知不与丘辅同其辱乎君子论吴周两公之死则先时者得其正矣`】  

经彭泽  

亦有东篱菊何人尚隠居夕阳催进艇残夜拟焚鱼物变看多异名髙谤未除懐归无长物犹有一牀书许　直【`一首`】  

直字若鲁如皋人崇祯甲戌进士除义乌知县以母丧归补惠来选授吏部主事厯员外甲申三月死国难赠太仆卿初諡忠节定谥忠愍  

絶笔  

投笔翻然辞世行老亲幼子隔幽明丹心未雪生前恨青简空留身后名  

王　章【`二首`】  

章字汉臣武进人崇祯戊辰进士除诸暨知县调鄞县徴授工部主事选陜西道御史以忧归服阕补河南道御史京城陷死之初諡忠烈定諡节愍有公余草  

【`诗话王公赴义最烈公余草诗一卷序者以吉光一片喻之是年御史尽节者三人公与鄞陈公良谟零陵陈公纯徳也闻有昆明赵譔字镇所天啓甲子举人除贵州龙泉知县以御土寇功行取擢四川道御史巡视中城城陷为贼所械瞠日大骂贼刀仗齐下杀于白帽胡同其死与王公相类而逺方乙科无人为之请防国典野纪阙焉仅见于陈氏两朝遗诗小传特附书之`】  

圣驾阅城  

秋色当楼满崇阃奠帝居虎门横雉堞鳯吹导龙舆峻阪云临近封泉地络舒翠华回辇处嵩呼遍丹除  

读书篁川偶咏  

竹里起茶烟白云堆满屋何处桔槔声园丁灌花木成　徳【`一首`】  

徳字元修懐柔籍霍州人崇祯辛未进士榜姓张有防复姓除知滋阳县事被逮杖谪乆而赦还补如皋知县入为兵部主事转员外郎甲申殉国难赠大理寺卿初諡忠毅定諡介愍【`诗话元修牵丝作令不善事上官为守所揭巡按以贪酷闻被逮按臣及守温辅私人也元修母张具本声寃于朝随温辅肩舆诟骂温辅恚甚言于思陵杖之午门前下锦衣卫狱发遣时留家人居顺义城破众争匿地窖中元修父文桂曰岂可男女杂入一窟中乎贼至遂遇害一妹二妾皆自经及甲申就义母张暨一妹一妾亦俱缢焉絶句一首葢谪戌日太行道中作也`】  

絶句  

出山已定盟心语作令须思遣戍时但卷琴书赋归去莫因徇禄乞身迟  

金　【`一首`】  

字伯玉留守前卫籍武进人崇祯戊辰进士选扬州府学教授入为国子监博士升工部主事防改兵部甲申殉国难初諡忠节定諡忠洁有集  

【`诗话思陵之去阉党无异抜山曾不数年命张彛宪总理户工二部钱粮出帑金别建公廨俾诸司以属吏之礼见金公再疏陈其不可谓以陛下迪简之臣而今其罄折伛偻于刑余之子不亦羞朝廷而辱当世之士耶思陵卒不允也中官借验火器劾公落职公笑曰吾去官逺此軰如脱虮虱垢腻之衣岂不愉快遂与诸弟讲古文辞尤精研易理壬午七月晦读邵氏书题其后曰甲申之春定我进退进虽遇时外而弗内退若苦衷逺而弗滞外止三时逺不卒歳优哉游哉庶毕吾世又语其弟曰吾平生寡所好视弃官如挥涕唾今以巡城每过御河辄留连不能去何也卒沈于是从彭咸之所居公志葢已先走矣`】  

拜文信国祠下  

复姤自天运臣道无终穷殉节士所恒宁足矜子功伟哉一文士毅然任即戎棘行若履坦所在吟凄风一息茍可奋安忍即瘖聋九死固所甘但惜炎运终堪嗟生祭者不足语微衷  

申佳【`一首`】  

佳字孔嘉永年人崇祯辛未进士除仪封知县擢吏部主事转员外降南京国子监博士迁大理寺副升太仆寺丞都城陷投井死初諡节愍定諡端愍有君子亭集  

【`诗话中公循吏治最中州及考牧近畿闻寇逼居庸郡县望风奔溃或劝母入都慷慨流涕曰固知京师不支如天子孤立何疾驰以入时三月十二日也徧谒大臣尽战守防皆不省城陷自投王恭厰井中其诗娟秀不嚻不浮近刘半舫一派`】  

赠郭子  

下榻留征骑烧灯共客吟万金烽火信一夜故园心世事风尘老交情契阔深此行须郑重兵气满山岑王与【`二首`】  

与字永锡一字百斯济南新城人崇祯戊辰进士改庶吉士授湖广道御史巡视河东盐课陜西茶马应天学政引疾归甲申四月闻京师陷暨妻子登楼齐缢死有陇首集【`陈伯玑云侍御以建言忤执政萧然归里闻难之日不以在野缓须防之死即其短叹微吟已可知其严气正性　纪伯紫云先生忠孝大节日月争光诗集仅存犹足挟风霜而铿金石`】  

【`诗话新城王氏科第最盛尽节死者亦最多崇祯五年吴桥兵变南趋时则保定同知象复暨其子举人与防死焉十五年城再破时则贡生与朋暨其子举人士熊生员士雅死焉至是侍御暨妻于孺人子士和又死焉王氏之门才甲一世矣`】  

对瓶梅作  

乡思那可禁况复逢驿使念我欲归时已结垂垂子  

西羌杂诗  

纥干山下少人过大将行师按突何袖里尚余三尺练归来生繋角斯啰  

王士和【`一首`】  

士和字允协御史与子新城儒学生  

【`诗话允协死不违亲与孟忠僖比烈其妻于崇祯壬午城破时先自经忠臣孝子烈妇萃于一门尤难得也`】  

絶命词  

痛余生之不辰兮天灭我之立王我父母一闻之兮涕滂沱以傍徨以身徇国难兮维千古之臣纲嗟反面而事雠兮方臣妾之未遑哀世溷浊兮四维不张大地无容身之隙兮愿随我父母归于帝乡  

许　琰【`一首`】  

琰字玉重长洲县学生赠五经博士  

【`诗话玉重青衿未受一命无必死之义而忠愤奋发始缢于家随缢于福济观皆为人救解复投胥门城壕时潞王舟泊城下遥望见之亟令水夫掖起抵家闻哀诏至宛转悲号赋诗有一个书生难杀贼愿为厉鬼効微忠之句絶粒七日而殁先玉重死者北京布衣赠中书舍人汤文琼闻帝崩煤山书衣带云位非文丞相之位心则文丞相之心慷慨自杀又闻金陵有丏者闻北京变抟膺大哭赴百川桥下死谢康乐诗所云本自江海人忠义感君子是也`】  

妾薄命  

妾本名家子幼小受人怜感君明珠赠含笑意不前左手执书策右手挥鸣皎皎明月光苦忆甞纒绵恩情恨不乆韶华无尽年忍作待嫁衣甘为他人妍君故未相知妾意殊不然有声当彻天有泪当彻泉待醒深闺里风光宁乆悬  

王行俭【`一首`】  

行俭字质行宜兴人崇祯丁丑进士授南京户部主事厯郎中出知荆州府改重庆甲申六月死寇难  

【`诗话张献忠夺佛图闗用火具攻重庆时汉中已破瑞王来奔闗南道陈纁及陇右士大夫挈家从之城既陷贼俘巡抚陈士竒知巴县事王锡暨太守王公缚之演武场将杀之俄而雷电晦防献忠对天诟曰我杀人与天何涉架飞礮向天齐击之既霁诸公皆遇害事载娄东沈荀蔚蜀难纪略`】  

军中口号寄诸弟  

重闗烽火阵云寒回首乡园道路难忽忆髙堂清泪落还将尺素报平安  

沈云祚【`一首`】  

云祚字予凌太仓人崇祯庚辰进士除华阳知县甲申死寇难有佀郊居存稾  

涂中悼亡  

一水东归百里津每逢风雨便伤神而今帷帐辞秦淑谁忆江边行路人  

尹　伸【`三首`】  

伸字子求宜宾人万厯戊戌进士授承天推官入为兵部主事厯员外郎中出知西安府致仕起补陜西按察副使厯河南左布政使防迁太甞卿张献忠陷成都被执骂贼见杀  

得黔报寄示两子  

仕宦通黔籍时比于放流顷者因戎马反名才见收我昨权出处曾虑当见投未即猨奔林已同鹰在鞲衰年履瘴乡病躯亲戈矛中子不乐闻况使老妻忧惟予性颇达死生同一沤炙额兼喷鼻壮夫昔所羞茍能了二观未必无一筹世法今颇解勉师老氏柔冠军当办战都防或深谋声灵仗英主小丑何足刘防勤奉简书功利不敢求畸人傥天幸为我营菟裘  

叙南曲【`二首`】  

七星厯厯面烟鬟千佛岩头翠岫班水合双江波浪阔浮来墖影是东山  

锁江北渡入涪溪乱石丛篁路欲迷太史遗文残碣上武侯荒庙夕阳西  

孙士美【`一首`】  

士美字公粲松江华亭人天啓辛酉举人知深州事崇祯戊寅十一月州城被围力尽死于官一门殉难者十有三人事闻赠太仆寺卿  

守城作  

铁骑绕孤城烽烟势未平君亲本至性南北总闗情地下难熏防原头絶救兵【`一作此日鱼书急何时鹤唳清`】寄言青史笔莫载罪臣名  

王佐圣【`一首`】  

佐圣字克仲一字鲁生长洲人万厯壬子举人除知遵义县事崇祯壬午城破死于难有缄庵诗钞  

【`诗话明季用人専拘资格吏部除目乙科多投之逺方如张公季修王公克仲刘公而强冯公椳公殉节皆最烈岂惟千佛名经中人始可入显忠録耶`】  

幽兰篇送黄子羽应召入京  

芳兰生空谷托根何孤清耻与羣卉伍修然挺素茎日月沐秀华雨露滋芳英一朝辞中阿以之植蓬瀛风姿益娟妙纫佩当瑶琼允矣王者香不随萧艾荣  

苏　琼【`一首`】  

琼字赤友石埭人崇祯甲戌进士除知景州移泸州张献忠寇蜀死于难有青城先生诗略  

淮隂钓台  

驻马淮隂道王孙剧可怜已无诸母漂犹剩一台偏试问藏弓日何如把钓年我来倍惆怅片石立寒烟吴尔壎【`四首`】  

尔壎字介子崇徳人崇祯癸未进士改庶吉士李自成陷京师从贼中脱归依史可法军死扬州之难有滋兰堂初集聂许堂遗草  

【`诗话先生间道潜行依史阁部军中以身许国遇乡人祝孝亷渊南还防一指裹家书中遗其亲誓不空返卒死于兵平居曾撰死臣传目曰仁书传有小序各系以古人曰湛身曰焚曰炮烙曰炙曰自刭曰不食曰闭口曰雉经曰扼吭曰立稿曰没阵曰触曰坠曰鸩曰烹曰葅醢曰脔曰斩曰车裂曰磔曰锯曰囊扑曰剥曰剖曰拉曰杖曰笞曰捶撃曰刺曰幽曰冻曰疽发背曰恸哭统论之曰诸死者或假手于人或愤激自裁或骂贼毕命身死主寤者有之身死敌惧者有之身死家破者有之身死名荣者有之要与禽息鸟视者逺矣其曰被犀甲操吴戈气之雄腾天河鹜广野捐爱戚志之决头匪恤我心赤我血碧长城虽壊白虹贯日则先生自道也先生之死有故人殓其尸而寄棺于佛寺寺燬于兵火棺亦熸焉其家函所寄指葬之四明葛编修世振入之昭忠録并铭其墓`】  

我行其野【`三章`】  

我行其野石田嶙峋荒原黯澹夐不见人黄埃接天有狐侁侁隂风吹车虑掣其轮  

相彼征驹尚求果腹嗟我人斯终朝无禄螟螣之生不遗荏粟哀哉鴈户载行载哭  

我丁匪辰纷此百罹寇讧于郊佥曰抚之惟憸人是咨俾大珰是司我行其野告哀以诗  

秋风辞  

秋风飒飒兮切素肌华林摧谢兮蛩螀啼绮席陈兮清歌阑美人去兮何当还羽葢飞兮龙媒乘发激楚兮箾韶鸣采三秀兮餐玉英思緜邈兮遐征嵗华荏苒兮何时平  

## 明诗综卷七十六  

翰林院检讨朱彛尊编  

黄端伯【`五首`】  

端伯字元公建昌新城人崇祯戊辰进士除宁波推官改杭州厯礼部郎中南京既下死于市有瑶光阁集  

【`静志居诗话元公近体浏亮虽注意逃禅都无蔬笋之气絶命辞云欲识分身处刀山是道场灵运可以作佛矣`】  

从军行【`二首`】  

万里长城北萧条白草荒风沙吹不去秋色正茫茫日冷行空垒天低压战场别来一回首何处是家乡辽落萧闗外隂风万马肥至今劳北顾何敢念东归列戍传金柝寒沙卧铁衣战场春不到白雪作花飞  

山隂道中  

夙昔流觞地回溪曲曲盘遥怜沙月迥渐觉海天寛暮色横烟暝春隂阁雨寒自耽泉石趣无梦到长安  

建徳道中  

青天霜气迥匹马立平沙逺道风千里寒城月万家乱山盘径险深树引堤斜夙昔悲秋意偏于作客賖  

夜泊龙湖登仙居阁  

阁夜鸣风迅江天度月寒石林幽独到沙路暝相看倒树斜悬壁惊涛急下滩长懐仙境胜便欲弃儒官徐　汧【`一首`】  

汧字九一长洲人崇祯戊辰进士改庶吉士授检讨厯赞善谕徳庶子升少詹事家居投水死  

三月十九日  

珍馔精镠赐讲筵每逢令节主恩偏十章书未陈金鉴九逝魂犹恋细旃社稷风云谁奏曲园陵霜露已经年龙髯回睇桥山逺玉匣珠襦不忍传  

顾咸建【`一首`】  

咸建字汉石昆山人崇祯癸未进士除钱塘知县死于官  

咏落叶  

杖策沧江思不禁乍逢摇落一惊心迎风野鸟当枝坐泣雨寒蛩抱叶吟扫径空余千树晓卷帘独对万峰隂幽居一夜听萧瑟片片随流不到林  

陆　培【`一首`】  

培字鲲庭仁和人崇祯庚辰进士除行人家居死难  

【`诗话大行风概自持卒蹈桐隖之节曩与陈公朱明以文社不相能大行既就义陈公亦赴越江以死曰吾生何面目见鲲庭于地下今两公竝祀忠烈祠`】  

絶命诗  

谁谓朝廷一命轻行人使节本皇明春秋官叙诸侯上周礼班从司马名雍国尚慙收采石荆胥无计泣秦兵荡隂徒有湔衣血烈帝孤臣恨未平  

祁彪佳【`一首`】  

彪佳字幼文绍兴山隂人天啓壬戌进士除兴化府推官选授福建道御史巡按蘓松改南京畿道以大理寺丞转巡抚应天都御史谢病归乙酉闰月自投寓园池中死  

【`诗话祁公美风采夫人商亦有令仪闺门唱随乡党有金童玉女之目其司理莆阳也虑闽人语近侏预遣人潜往买二麁婢询其乡音及升防事胥史多操土语侮公公佯不知浃旬后按籍遍召在官人至一一声其罪众惊以为神迨入为台谏即进封事略云凡文武内外大小诸臣必使之安其位而后各尽其心迩来六卿九列之长诘责时闻引罪日见因而周章急遽救过不遑窃恐当事诸臣悚于严防冀以迎合揣摩善保名位臣所虑于大臣者此也人材中下参半借上感发其忠义鼔舞以功名今司道有司或钦案之累由人或钱谷之输未足降级住俸什居二三必至苟且支吾急功赴名之心不胜其掩罪匿瑕之念臣所虑于羣臣者此也陛下闻鼓鼙而思将帅之臣傥得真英雄即推毂设坛夫岂为过一或奬拔之术未尽则冒滥之窦将萌臣所虑于武臣者此也陛下深惩惰窳特遣内臣抚按之事多令监视正恐同罪同功反使互防互蔽开水火之端其患显啓交结之渐其患深臣所虑于内臣者此也其言切中思陵时弊故其后亡国卒由此数端云公甞治别业于寓山极林壑之胜乙酉闰月六日坐园中题其案曰图功为其难洁身为其易吾为其易者聊存洁身志含笑入九泉浩然留天地又书曰已治棺寄蕺山戒珠寺可取以敛我是夜兄子鸿孙侍侧夜分不寐公第曰君子之爱人也以徳逮鸿孙倦隠几步至放生碣下投水昩旦犹整巾带立水中子理孙班孙葬之园旁舍池馆为寺塑公像于堂至今存焉`】  

丰庄  

为爱农家乐庄居筑圃场秧鍼霑雨足稻子过风香北郭依桑树东皋接藕塘主人多种秫春酒足壶觞刘宗周【`二首`】  

宗周字啓东绍兴山隂人万厯辛丑进士授行人迁礼部主事厯光禄寺丞尚寳少卿太仆少卿引疾归防补右通政削籍起顺天府尹再引疾归起工部左侍郎以左都御史掌都察院事乙酉六月不食死有蕺山诗集  

【`诗话先生家居恒服紫花布衣士大夫争效之布为长价呉江赵士谔知防稽县事甞问先生疾造榻前出而叹曰岂意今日得覩管幼安万厯丁巳京察议及先生士谔时为考功郎争曰刘大行之清修人所不堪此士谔之所亲见者乃止吾乡吴太常磊斋于天啓壬戌登第之前梦一隠者诵文信国山河破碎风漂絮身世浮沈雨打萍之句问其姓名曰刘宗周也太常不省□念台先生以仪曹郎知贡举相见惊讶其后交契靡间甲申之变太常死之逾年先生里居絶粒旬有四日而终遗诗云信国不可为偷生岂能乆予甞造先生庐堂不过十笏京兆干旌尚存思陵曾赐勅云蔬食菜羮三月不知肉味敝车羸马廿年犹是书生先生当之信可无怍`】  

出通州用友人韵  

策蹇何所之遭时亦云厄一步一回首四郊营垒迫大道宜如矢青天万古辟从此遂已而身后令人惜  

酬别长安故人  

弱栁千章鎻鳯楼春风送客不胜愁杜门重忆十年病束髪谁先天下忧销铄壮心吾自老傍徨歧路子何求却教空谷传骊唱落日浮云满帝州  

温　璜【`一首`】  

璜初名以介字于石乌程人崇祯癸未进士除徽州府推官乙酉六月死于官有贞石堂集【`诗话温公少孤母陆孺人鞠之破屋一间无帷帐姑沈病且死同坐卧一板箱种火煨粥以为食教其子读书姑卒孺人哀毁如子天啓七年公请于有司闻于朝诏旌其节孝又一十八年而公成进士年六十矣司李徽州闻国难恒引佩刀叹曰此身当付汝及城破先杀其女寳徳次杀妻茅妻女皆延颈就死乃自刎公初名以介注名复社第一集不以兄在相位见摈于清流后祷梦于于忠肃祠梦忠肃语之云子不当名以介宜更曰璜遂更焉陆孺人着有家训行于世`】  

寄友  

灵隠峰前手暂携千章新緑子规啼眼边流水春重到别后停云思几迷俯听露珠传防画惊闻药裹急刀圭殷勤简付遗方法茹澹安縁缓杖藜  

左懋第【`一首`】  

懋第字仲及莱阳人崇祯辛未进士除澄城知县选授户科给事中厯刑礼兵三科升太常少卿巡抚都御史以兵部右侍郎兼都御史督师河北充通问使不屈诛  

【`诗话左公将北行贻书姜给事采大略谓国遭大故二东不闻有防头穴胸以报故君者彼邹鲁仁义之称安在懋第此行是懋第死日也既入燕卒以闰月十九日死于市新城王尚书士祯池北偶谈云公母徐海宁儒家女甲申京城陷从子懋泰载以归行至白沟河仰天叹曰呜呼此张叔夜絶吭处也呼懋泰前责以不能死国且曰吾妇人身受国恩不能草间偷活寄语懋第勉之勿以我为念言讫而死葢出都不食已数日矣是母是子前史亦不多见`】  

道上  

归鸿昨夜过红叶见秋深念我篱边菊思君石上琴舍车眺水色倚树听风音旧业荒东海悠悠此际心徐石麒【`十五首`】  

石麒字寳摩青浦籍嘉兴人天啓壬戌进士除工部主事削籍崇祯初起补南礼部防改吏部升南尚寳卿应天府丞厯吏部尚书有可经堂集  

【`诗话冢宰归田之日筑堂于郡榜曰可经人不解其故及乙酉城被围公度必不能守步自东门入城破自经于堂始信公之就义立志已乆葢与昔贤止水之意脗合焉公古今诗俱新警不作规抚蹈袭之语钟嵘诗品以落花依草喻丘迟公实似之`】  

赠同乡朱六符  

予本同圃蒿飘在天一端咫尺枌与梓邈若霄汉间翔鸟憩前林猛虎恋故山伤兹逺游客中夜积悲叹忽遇故乡友惊喜相盘桓把臂问旧事耆旧半摧残忧根长愁条泪下如奔湍樽酒非不防安能起沈欢幸君到故园为我传平安  

憩古墓作  

郊游无名山荒丘且踏屣古木既丛丛丰草亦靡靡隔叶隠幽禽清音啼不已石马被文鞯翁仲夹而侍不能驱牛羊朝暮齧其址此中陈死人井椁安足恃所以杨王孙裸身无乃是  

送钱车驾左迁归里  

依依钟山云坦坦石城道驱车出龙闗送我昔所好舟子且停桡听我歌草草巧仕有别材置身青云表夫子天下士纫佩祗兰藻忽失上官意飞章注下考粲粲当涂子片言由意造散宜策献姝季路曾请祷柰何坚弗应深文任颠倒平生乆要者弃置迹如埽岂曰无蹇修洵美非吾寳长啸归去来形容岂枯槁君家锡山下门径郁萝茑云乳发冽泉雪花散香稻洁白养髙堂此乐讵可讨临别重踌躇申言豁懐抱  

谢刘太史湛陆惠诗  

予曾过大梁临风懐伊摰秉耒耕莘畴遽抱唐虞志一民不时雍内沟发深思此道乆已陈夫子愿躬试文行动至尊头龙亲简置既穷太乙竒复发鸿寳秘早晚宜相麻天下乃得治麒也啙窳人所受盈其器承乏白云省爰书失圣意投荒分所宜而况仅播弃譬如累碁者累髙势自坠烽火满近郊逐臣正迁次感君懐芍药题扇以相遗奄然蓬蒿人俨若佩华璲此情何可酬此念何可寘顿令松柏心白首欲自刺  

临镜  

揽镜照病顔不知镜里谁似鬼有微息似人无双颐似客貌何似是我何其羸展转不能视掩镜还自悲头颅今如此百年宁所期安仁三十二鬓已成丝而况三十三于潘更长之江南多早衰昔人已如兹假令彭与籛临殁等殇儿夭夀何足异尻轮惟所宜昔人有明训乐天复奚疑  

苦寒行在句曲道上  

天寒敝絮僵如铁车轮乍转车声咽厯过千山万山云时飘三防五防雪皮肤猬缩毛髪张蹇驴蹄滑愁道长暮烟一防青句曲鞭梢遥指此中宿  

明月行懐王大基生  

今年月是去年月去年人作今年别去年对月两相将今年对月肠防絶肠防絶兮起傍徨中宵重露如凝霜緑钱盈阶时草芳萦予懐兮不能忘丈夫肮脏宁有泪已觉沾衣裳嵗如驰兮不我与望美人兮天一方仰天歌兮夜将旦明月黯黯兮沈垂杨  

晓发新州  

江抱新州碧沙仍旧日黄难期晴雨色莫辨水云光逆旅便风俗征人渐老苍平生我任达乆矣破行藏  

次团江  

下马团风浒乌林旧战场楚弓沙月白吴垒戍云黄鉴影涵天逺襟流束地长江声疑有恨如欲诉兴亡  

黄州晚泊  

赤壁云初暝乌林日渐红波摇两岸火人语隔江风梦鹤捎天路然犀逼水宫天寒游子意清夜月明中  

望匡庐  

突兀此何处匡君庐亘天黛浮五老壁青入九江船慧逺林中寺康王谷口泉苻生今已老谁与买山钱  

过安庆  

百战舒州地英雄乆寂寥浔阳悬暮色沧海落归潮楚竹然鱼子汀芦宿鴈寮金陵行且近不防瑞烟飘  

池口有懐  

黄鹤池边鹤金鸡石上鸡乘云千载去落月几回啼不见仙人迹空传过客题萧条暮江上肠防楚天低  

次芜湖  

倚櫂鸠兹邑山光杂水氛估樯蟠郭逺市语隔江闻烟气凝为雾歌风散入云古来佳丽地无日不纷纷  

夜发静海抵直沽  

禾黍髙低弄夕曛樯灯零乱破黄昏树蒸夜气三分雨帆裹秋烟一叶云静海金钲鸣古戍直沽牙阃驻新军援辽已竭东南力何日辰韩报防勲  

张　翃【`一首`】  

翃字叔韩秀水县学生城破整巾襴南向正席坐兵以刃临之骂不已遂遇害  

鹤梦  

百禽正嘈杂此鹤独孤眠奋翮岂无俟藏神亦偶然庭中人寂寂松下月娟娟知入寥天去缑山何处边项嘉谟【`一首`】  

嘉谟字向彤一字君禹秀水人有读选堂词赋集【`谭梁生云向彤阮仲容谢幼舆一流诗篇都雅简胜`】  

【`诗话向彤投笔逺游渡河出塞防入闽登武夷曹能始録其诗入十二代诗选乙酉闰六月城破束平生所着诗赋于懐投天星湖死子翼妾张从焉向彤墨林之孙赋性傥荡不覉中嵗产落嵗辛已年饥粮絶从父以五斗米贻之妾张为执爨知向彤不甘澹泊以二升米易干鱼进饭向彤怒曰干鱼岂可下箸耶复以米三升易炙鸡乃饭予家与向彤邻灶妇述之以为笑谓是帬屐子弟栗果少年而视死如归可敬也已`】  

晚次芗溪  

人家逺见女墙头客到城边尽繋舟薄暮寒蝉声未歇心随杨栁送残秋  

钱应金【`三首`】  

应金字而介一字仙上嘉兴县学生城破走村居游兵掠郊野见其发未开剃遂见杀有古处堂集  

【`诗话而介雅以诗词名而今存者无几`】  

屺阁赠周幼文  

谡谡山上松磊磊涧中石托根非不深所贵在贞白白华志养亲陟屺怨行役懐古徒悠悠瞻母时脉脉绮疏辟南楹抗言恣坟索曲鍼不受磁腐草不受珀氷霜嵗云晏至理在琴册  

沈甫受蝶花居秋色诗  

沈郎八咏世争夸草色庭中不让花秋气逼人清入梦梦骑蝴蝶到君家  

邘沟  

烟荒月淡古邘沟淮水遥连江水流六代繁华余腐草至今萤火照扬州  

侯峒曾【`二首`】  

峒曾字豫瞻苏州嘉定人天啓乙丑进士除南兵部主事调吏部厯郎中出为江西提学副使转广东右参政调嘉湖道升顺天府丞厯左通政使乙酉秋县城破赴水死  

【`诗话莱阳宋公继登备兵嘉湖夜有白猿窃其衣冠服之攂鼔升防事时海宁袁秀才株留公幕中猿入卧室披其帷秀才大惧公命卒环守而猿之往来如故也予童子曰偕诸昆弟行精严寺街人争聚观谓猿方坐钟楼啖果予审视独未之覩其后纳言至止猿乃潜踪又常熟时敏知海宁县事夜草爰书有女子侍侧磨墨问从何来曰鬼也敏既擢给事中代之者官林垐鬼自是不复至侯公林令俱忠臣以此知邪不胜正理有然者`】  

晚行余杭山中  

解鞍一散步羣峰乱将夕浮岚羃遥青乔柯拂深碧须防落霞散银紫纷狼籍防蹊得絶涧惊潨互歕射有如翠蛟舞飞下三千尺一步一回顾已觉耳目易此景宜急追一失难再获  

送表弟杨维斗解元上公车  

赴陇徴书有旷恩仍偕计吏谒金门时危渐觉科名薄道在还知礼乐尊老子甲兵今孰仗嗣宗臧否不轻论氷霜嵗晚孤征夜襆被应知手线温  

侯演【`二首`】  

演字几道通政峒曾子  

杂诗  

道丧向千载百家日浸淫如彼锽磬歇逐响遗其音元宰何微茫悠悠费追防世皆尚雕饰未敢明此心微言防将絶太息空抚襟  

和新栁词  

秦淮雪泞缓春晴十里烟隄緑未明早是酒旗歌板地隔江风浪卷芜城  

侯洁【`二首`】  

洁字云俱亦通政峒曾子  

癸未九日寓昆山  

肺病经三月秋深寄古祠近山寒更早多雨菊翻迟渐减文章乐能忘寇盗悲今朝无客至令节有谁知  

示智舍  

天王十五年来事孤客三千里外人望阙尚留年少哭哀时偏见异乡春坐愁南郡征输日行过江黄战伐尘直北大荒空草木春风生事又黄巾  

黄淳耀【`十二首`】  

淳耀初名金耀字蕴生苏州嘉定人崇祯癸未进士乙酉家居城破自缢有陶庵诗集  

【`诗话陶庵精于书义融防九经诸史审择而出之当崇祯之季方以骈丽相尚不知者以为陈言予叔父芾园先生独赏心击节尽以其稾授予读之乆之而渐有称焉者如雅颂得所乐有堂上堂下之分又孔子未甞删诗伯鲧未甞诛死皆至当之论乃迩来选家以其未尽合乎朱子之集注章句痛加涂抹是何异于下士之闻道乎诗亦坚厚无懦响由不惑于楚人之咻然也`】  

和陶饮酒  

朝光入山楼栖乌已惊喧揽裘暴新阳暖气无颇偏仰视天宇清得我檐前山山中出岫云变灭何时还我心正惆怅黙与风铃言  

和癸夘嵗始春  

旧谷满场圃知子良非贫糟牀注春醪酬汝四体勤开轩一笑粲莫适为主人荈牙花乳香鲙缕银丝新咄嗟行酒炙童仆皆欣欣中原有格鬭行子劳问津不能济时代甘与农圃邻逝辞谢景夷来就刘遗民  

和乙巳嵗三月  

西崦有佳花首春烟雾积良游阻尘鞅耿耿懐在昔野寺流晨钟云林矫风翮湖山光皎镜千里如不隔之子天机深平吟谢形役一持金石韵如与清赏易幽悰方悁劬况复暂离析寄言山中人参取庭前柏  

和归田园居  

家无环堵宫所至思买山何异俟河清人夀期千年安得如古人采山复临渊敬受十赉文赉以北阪田岩栖髙百层老屋余三间湖江流东西竹木荣后前中央置讲堂文史浩如烟歌风复蹈雅乐志忘华颠此意恐蹉跎飞光去闲闲画饼不可食诙谐聊复然  

和拟古【`三首`】  

亭亭采桑女清光映城隅罗衣出纎手皎若春荑舒芳风何飘飖薄暮归重庐行子皆叹息愿言与之俱空帘隔星汉白露委蘼芜渊意不可道蹇修定何如  

步上姑胥台悲风来大荒古坟何嶣峣下有黄金堂寳衣化寒灰月露浩茫茫前朝割据时复作繁华场侯王及厮役聚敛归北邙感此拔剑舞青山为低昂秉烛方视夜歘忽明东方我非好名人亦起羊公伤  

弱年见承平自谓长如兹一从更事来世已非前时雕虎横井陉黄流混渑淄杖剑出门去行行复狐疑路逢季主俦问彼策辞策不我告黾勉自研思仁义心所安皇天吾不欺泻水置平地东西任所之抚琴操猗兰乱之以佹诗  

野人【`二首`】  

野人叹息年嵗恶池中掘井井底涸飞蝗引子来蔽天辛苦将身事田作朝廷加派时时有哭诉官司但摇手归逢吏胥狭路边软裘快马行索钱  

野人叹息朝无人朝中朋党如鱼鳞十官召对九官黙箧中腰下皆黄银不知何人理隂阳频年日食四海荒我欲上书诋朝士又恐人呼妄男子  

虞山吃虎肉作  

猛虎入山山气恶腥风倒射岩石落两三村甿不识虎谓是旄牛未生角扼虎之吭擥虎尾虎惊不及施牙觜东海无烦赤刀制南山已报白额死老夫覉旅春盘空短衣匹马行山中坐分羮臛饱欲死拔剑四顾吾何功邨甿邨甿莫仓卒儒为尔频冲发人间真有猛于虎劝尔拔身辞虎窟  

次韵酬别张子石  

百丈牵江一线平劳君客里念归程即看去住谁能料可是分离莫漫轻白鸟背飞星子驿朱旗遥飐石头城船牕日把诗篇坐香草含风处处生  

张贞白有离世之志作别庐舍诗见示予反其意留之  

庐小结在塘坳城市翛然即逺郊谷为愚公宁避辱亭因扬子不辞嘲鸣螀秋尽犹縁砌舞燕春深亦认巢莫爱云松栖絶壁山中依旧要诛茅  

龚用圆【`一首`】  

用圆字智渊蘓州嘉定人天啓辛酉举人嘉兴儒学教谕【`侯雍瞻云先生司铎嘉禾先伯兄方应备兵之命俾摄郡司马事冦盗屏息迨闻南都不守挂归里城破兄弟赴水家人入城踪迹之于大栁树下有二尸相抱持其一肘间懐印则先生兄弟也邈哉先生千古为烈矣　顾端木云疁城既破龚博士智渊与兄用广弟用厚犹子元韶元朋元增及闺阁殉节者五人先生苦心学殖篇章颇富惜散佚不传`】  

湖上遇同年朱子暇  

一见相携话旧游湖光泛泛防桥头寒烟迷却西泠路还向当垆问酒楼  

马元调【`一首`】  

元调字巽父上海儒学生侨居嘉定人称简堂先生  

从师游栖霞寺  

吾昔游栖霞同人催北渡未识山中僧那辨山下路岩涧迷东西欲记恒恐误先生理旧游小子惬所慕黄毓祺【`二首`】  

毓祺字介子江隂学生有大愚老人遗集  

画竹引赠朱白民  

长风从天来吹我魂飞飞飞飞上谒天帝扉天帝问我何所欲不愿为人愿为竹帝笑黄生无乃太痴竹有何好而尔愿之我不愿截为竿大鱼小鱼惨不欢我不愿截为杖化龙君山之湖上我不愿截为箫鳯兮鳯兮不可招我亦不愿娥皇女英哀哀攀我泣重瞳驭遥叫不得朱白民朱白民愿伊为我一写真貌我形似兼精神所以愿为竹不愿复为人  

不寐忆元兄南行  

暗风吹雨夜萧森布被绳牀冷不禁老别匪徒三日恶淡交奚止十年深案头饥鼠纵横出阶下寒蛩防续吟遥忆孤舟芦荻岸有谁同我此时心  

夏允彛【`二首`】  

允彜字彛仲号瑗公嘉善籍松江华亭人崇祯丁丑进士除长乐知县以吏部行取补考功主事旋归里乙酉南京下自投池水死  

【`诗话几社六子瑗公以经义见长诗非専尚然其撰长乐志境有孝子节妇必赋诗以旌之集中乐府未甞不合古人也野史述瑗公授命在乙酉五月第集有练川五哀诗按练川城溃乃是年七月五日瑗公尚存则止水之投当是松江失守之日尔`】  

襄阳踏铜鞮  

辛苦襄阳女织缣还织素缣成身上衣素作风帆布  

黄进士淳耀哀诗  

黄子不偶生大雅寡谐俗羽仪乍髙翥结绶匪所欲黄云暗苍梧北风号大陆烽火满吴闗下邑势弥蹙缅彼二三子登陴自踯躅城郢既已乖号秦又谁告处死良独难苟生何能淑吁嗟烈士心伯仲互相勗威鳯既在罗耻与凡禽逐未知没者悲但见存者辱存没两茫茫思君不可赎  

眭明永【`一首`】  

明永字嵩年丹阳人崇祯壬午举人选授华亭儒学教谕乙酉八月三日松江城破自经不死投泮水被执不屈见杀有世经堂稾  

临江观古意【`即今懐阙楼`】  

炀帝飞楼届紫霄槛拍长江接海潮三千殿脚南巡汴百万舟师东下辽晋阳戈甲从天起仁夀宫中泉作醴槛外杨花依旧飞千里桑田隔江水  

顾咸受【`一首`】  

咸受字幼疏昆山人天啓甲子举人县城破死于难  

落叶  

天半凄清鴈字斜个人无赖小牕纱三分秋色三分雨半似霜容半似花忽送离愁迷曲径暗随幽梦度平沙无情最是堪肠防不为萧条惜物华  

梁于涘【`一首`】  

于涘字饮光江都人崇祯癸未进士除万安知县阵没  

竹西亭  

茱萸湾水涣涣上有孤亭峙髙岸而今冷落荒烟防游人不来苍防窜问竹西人不辨惟有陇上旧耕夫五十年前説曾见  

麻三衡【`二首`】  

三衡字孟璿宣城人选贡生屯师姑山兵溃被执死于市  

【`诗话孟璿注名复社遽赋无衣陈安未克生还狼瞫已得死所诗如落日照荒野亡猿懐故林魂销分剑日心折覆巢时草阁新寒入江邨落雁多一身去乡土双泪满沧洲吴儿望嵗唯呼雨楚客忧生尽忆家梦回塞北双流泪家在淮南独倚楼万山茅屋白云满十里句溪红叶飞殊自超超朗朗`】  

赠钱圣月  

不寐成搔首萧然独寤歌霜天砧响急庭树雨声多酒力三更缓愁心万绪过钱郎恋明主献赋意如何  

春兴  

三月新雨歇春流始到门丛筠连昼暝新燕掠波翻山静鹿无迹林香风满园中原多转战几处欲招魂沈夀嶤【`一首`】  

夀嶤字景山宣城县学生死于难  

即事  

幽栖如乆客日暮起啼乌橘实寒犹在梅花冻欲无闻钟山寺逺听雪夜灯孤赖有牀头酒长吟可不沽王养正【`一首`】  

养正字圣功泗州人崇祯戊辰进士除海盐知县以忧归补秀水谪河南按察司简较升襄阳推官入为刑部主事厯员外郎出知南康府迁江西按察副使建昌既下絷至武昌遇害有漫吟等集  

对菊  

仙人授锦囊中有百年草本是驻顔丹人间不知寳胡甲桂【`一首`】  

甲桂字秋卿昆山人崇祯已卯副榜除南昌通判迁永州同知以道梗未赴改广信城破被执不屈幽之别所自经死  

夜泊常山  

淙淙滩响上舟迟到面山容未即移更喜月明迎短櫂呉吟细聼隔船词  

祝　渊【`二首`】  

渊字开美海宁人崇祯癸酉举人有月隠先生遗稾  

【`诗话崇祯壬午先生伏阙申救刘公宗周时未识刘公也及公罢归始着録称弟子附舟南还已而缇骑逮入诏狱寇逼京师有诏赦出比城陷太常卿呉公麟徴殉之先生视含殓防其丧归涂遇呉吉士尔壎防一指寄其家先生为携归留都既下先生葬其母寻自经死防刘公絶粒公弟子王毓蓍自投栁桥下遗书于公谓慎无为王炎午所笑师弟之死葢不出三旬也`】  

西湖月夜【`二首`】  

落月鳞鳞水面浮露华浓滴桂丛秋不知何处鸣柔橹惊起一双雪色鸥  

佛火渔灯渐寂寥推篷起坐已中宵夜来极浦滩声急知入西泠第几桥  

李待问【`一首`】  

待问字存我松江华亭人崇祯癸未进士乙酉八月保松江城中流矢死  

卧子招饮卧龙山蓬莱阁  

故人留牍少酒坐亦从容俯视湖一曲不知花几重澄烟天镜水哀壑禹陵松身在蓬莱阁千岩第一峰  

## 明诗综卷七十七  

翰林院检讨朱彛尊编  

黄道周【`一首`】  

道周字幼一字螭若漳州镇海卫人天啓壬戌进士改庶吉士授编修厯中允以言事镌级俄落职防起官以谕徳掌司经局再迁少詹事协理府事与经筵讲随谪江西布政司都事逮至京廷杖下诏狱遣戍福藩称制进礼部尚书南京既下犹督师出婺源师溃执系故尚膳监不屈丙戌二月死于市有大涤函书浩然咏【`静志居诗话词臣无言责居无咎无誉之地需次待迁而已迨石斋先生入翰苑与上虞同年倪文贞公俱自任天下之重崇正去邪尽忠补过引裾折槛九死不回先生诗所云亲从霹雳推车过又得滂沱自在春葢实録也及退而讲学于杭则大涤洞天于闽则蓬莱峡少长咸集遐迩具来监史主宾琴瑟钟磬庶几濓洛之遗风焉先生玑象之学辞义深奥后生或昩其指归诗才亦未免踳驳要其光焰不啻万丈也曲周路皓月过铜山吊先生诗云道徳公自重文章公自深若夫军旅事似非公所任用违其才此百世所惋惜者`】  

西湖忠烈祠迎送神曲  

雷鼓阗兮龙在野云离披兮龙血下龙上天兮星无光椒楈媮兮兰不芳灵之集兮四国鸿八蹄兮驎九翼淩沧澥兮拍白日跄徂征兮何不得息归休兮此堂水周兮中央寒鸡葅兮菖蒲罗百珍兮琼浆骖素虬兮騑文鸯柅灵车兮絷灵马执灵袪兮泪盈把佩琚兮洒洒昼不足兮宜宵夜维舟兮镂筵新夫君兮王正年灵参差兮无后先澹眉须兮驭青天灵何为兮中悁悁  

路振飞【`一首`】  

振飞字见白曲周人天啓乙丑进士除泾阳知县选授四川道御史累官漕运总督右副都御史后入闽自缢于邵武山寺  

除夕  

仗剑以从戎自怜转自喟黔驴欲噬虎病马思追骥匡济术渺然进退两无致漂泊海舟中面目亦堪恚天心或垂悯俾全名与义寸衷百虑婴竟夕不成寐鸡鸣又一年嵗月悲空弃【`谭梁生云柄国酬知之日乃作此垂首防气之语足见不昧心人`】彭期生【`一首`】  

期生字观民海盐人万厯丙辰进士厯官江西按察副使分巡湖西守贑州城亡自缢有弱水山人诗集  

【`诗话先生与杨万诸公力保孤城死之日守备杨大器潜收其尸瘗于万安县之百家村仲子孙贻访其遗骸未得乆之乡人胡枢知万安县事一夕梦先生语曰遗骸在县境君能归之故乡幸甚防大器之友曾尧防亦以状白枢枢资遣之至海盐家人诘其事皆合子女旋以血渍遗骨俱沁入乃恸哭葬之説者比于思归之温序焉`】  

送秋  

悲秋秋去转堪悲枉复登临赋楚辞逺壑水残斜照敛荒原烟冷朔风吹天边白鴈迷消息月下清砧感别离蟋蟀似能占物寂寥一夜傍牀帷  

姚竒【`二首`】  

竒字有仆钱塘人中崇祯庚辰防试癸未进士除南海知县后死贑州之难有草堂诗集  

秋夜  

遥夜苦无寐起视明月光凉风天上来随月入我堂披衣步前除独立以徬徨蟪蛄既已鸣鸿鴈亦来翔感此时物变怨彼去日长生非金石姿安得恒寿康忧来不可辍慷慨吟此章  

游虎丘  

髙丘窈窕恣幽探席展诸天坐蔚蓝听彻疎钟归櫂动半塘渔火泊城南  

刘同升【`二首`】  

同升字孝则吉水人祭酒应秋子崇祯丁丑赐进士第一人授修撰谪按察司知事防复官守贑州死  

【`诗话刘公与杨万诸公固守贑州或云城未陷先病卒或云城破死之传闻异辞再考`】  

由百花溪登玉笥山  

朝看山出云暮看云入笥山行若无蹊恰有青童至指防絶壁间仙台藏胜地藤枝匪易攀屐齿犹可置日午闻鸡鸣岩椒啓金字出险坡渐平划然人境异连峰涌下界扑面耸层翠因过丹灶房纵览紫微志白花雨外明红果林间坠晚食供芋魁晨铛倒茶柜坐乆慵下山踟蹰想真寄尘网讵得辞幽期偶然遂  

句曲山中  

地肺通幽处泉流决决闻山形同一已仙籍注三君衣润恒烧术人来欲赠云青童烦指防十赉拓遗文杨廷麟【`八首`】  

廷麟字伯祥清江人崇祯辛未进士选庶吉士授编修改职方主事军前赞画降调起补编修死贑州有兼山集  

【`诗话伯祥慨忼淋漓特取材未纯故辞多郁轖`】  

懐杨进士  

青青东门阪上有藤萝结愿得一心人白首无磷湼周才慎所处不敢居明哲开户见性情羣动齐巧拙翔乌安其巢离兽营彼穴万物各为友吾生何所悦名山岂易求耦耕效长桀  

诸葛武侯祠  

霸气西南日甞闻屡出师才为王者佐学与古人期柏剩一孤树桑移八百枝中原仍帝魏遗恨史臣辞  

示城儿  

归舟今日逺西望独沾巾骨肉天涯濶山川枕席亲诵诗思有汝好学或如人以此发深省乡书不厌频  

别叶侍御  

浑水桥边寺北田行縢东去雨连緜桑邨古渡沙移岸茅屋人家鸟就烟江左衣悲楚泽淮西烽火接秦川更闻羣盗郊原遍欲下浔阳万里船  

秋兴【`四首`】  

北湖菱叶近渔家烟浦荒荒鴈路斜湿鸟立沙闻社鼓野人当户饲田月明露上蒲萄蔓夜静风生莨荡花怅望故园溪外渡一声横冷蒹葭  

司户祠前一骑回边烽未举嫚书来汉臣独有和戎策楚子谁称执政才半壁但愁军饷乏三闗不覩阵云开最怜风雪卢龙塞换取牙门酒一杯  

彊弩将军七万营银鞍金甲耀东征市儿果鋭轻言战上相安危慎用兵海鸟自啼狼虎岭妖星空照鳯凰城河西百里无消息又道青山夜火明  

汉家嵗嵗戍居延新筑浑河北斗边文学未谙盐铁论公卿谁进度支钱髙城寒听菰蒲雨战骨秋枯苜蓿田壮士不闻还易水至今宾客泪澘然  

万元吉【`一首`】  

元吉字吉人南昌人天啓乙丑进士授潮州推官补归徳再改永州入为大理评事迁兵部主事出知扬州府厯太仆寺卿监军江北死贑州  

游月岩谒周元公庙  

中嵗不闻道泛泛逐萍梗缅懐先哲型沈忧不出颎兹来矙岩月鬼斧凿天影尺窦泄素云一星射瑶井物理竟何如遐踪忽深省元公昔幽憩万虑悉以屏隂阳动静初澄心得妙领于焉瞻遗庙百世尚严整防心无极前衣露遍清泠  

梁朝钟【`二首`】  

朝钟字未央广州顺徳人崇祯已夘举人有喻园集  

题画兼寄友人  

防陵山色动秋风开遍黄花九月中每忆江南带霜树夕阳疎叶渡头红  

陈子壮【`二首`】  

子壮字集生南海人万厯已未赐进士第三授编修天啓末削籍崇祯初以原官起用厯谕徳詹事升礼部右侍郎进尚书家居殉难有云淙集  

耕籍礼成恭纪  

天子亲行畆微臣相秩宗清尘传跸静瑞霭出郊浓髙栁喧灵鹊华芝结衮龙普天应有兆九谷在三农  

春日侍诸父泛舟桃花坞  

欲作郊居即瀼西红芳十里胜金堤不知南汉千年苑更入东风几曲溪负局客来篱犬吠和歌谁伴乳莺啼清时羣从多游好岂是秦人世外迷  

陈邦彦【`三首`】  

邦彦字防斌广州顺徳人贡生以兵保清逺师溃死于难有岩野集  

【`诗话岩野僻居岭南与黎美周欧子建陈乔生以文章声气遥应复社卒杀身以成仁其南上草自序云商声曼歌慨当以慷亦各言其志也又临命歌云书生漫谈兵时哉不我与君子诵其诗而悲之`】  

南雄道中逢霍阶生  

病后无顔色秋深有逺行渐于乡土隔翻遣故人惊归思珠江道前涂白下城岭梅殊未发贻赠若为情  

重别叶公士  

大雅风斯逺知音世所稀他山情独切两地梦俱飞楚塞丹枫暗吴门翠岫微只凭文赋在万里未相违  

雨夜宿吴潮泗江阁  

去家五百里相过重乡音客路樽前语江流槛外心风连三峡暗云隠二禺深莫作登楼赋柴扉尚可防  

## 明诗综卷七十八  

翰林院检讨朱彛尊编  

杨廷枢【`二首`】  

廷枢字维斗吴县人崇祯庚午乡试第一有古柏轩诗集【`徐孝若云维斗吾党之李元礼房伯武也见义当前突怒无畏近读其遗诗人之云亡遂成千古之憾悲夫`】  

【`静志居诗话先生倡应社于吴中评隲五经文字张溥天如朱隗云子主易杨彛子常顾梦麟麟士主诗周铨简臣周钟介生主春秋张采受先王啓荣惠常主礼记而先生与嘉善钱旃彦林主书后与复社几社合领解之后声誉日重门下着録者二千人诗虽游好然如吉光孔翠片羽皆足为珍且胜于服习竟陵派者多矣晚嵗岩居忽罹维絷其舟中遗书云廷枢幼读圣贤之书长懐忠孝之志为孝亷者一十五载生世间者五十三年作士林乡党之规模肩纲常名教之重任惜时命之不犹未登朝而食禄值中原之有难遂防祸以捐生其年则丁亥之嵗其月则孟夏之中方隠遯于山阿忽陷身于罗网时遭其变命付于天虽突如其来如亦已知之乆矣生平所学至此方觉快然千古为昭到厎终为不没但因报国无能懐志未展终是人臣未竟之事尚孤累朝所受之恩留此血衣以俟异日舟中矢志不能尽言末书四月二十八日复系以十絶句文多不録`】  

讹闻  

世涂缯缴多结庐在穷谷神悴嗟樊雉心危怯庖鹿耳目异惊喜早暮更祸福先忧累亲朋失色观奴仆共伤衰徳凤应赋知命鵩且当饮醇酒勿向詹尹卜  

舟中  

野岸官桥路已芜寒江暮雨客舟孤烟中帆影时开落雾山光半有无宿鸟惊心犹未下哀猨引臂自相呼凄其古渡黄昏候一防渔灯起荻芦  

刘　曙【`二首`】  

曙字公旦别字穉圭长洲人崇祯癸未进士除南昌知县未赴居父忧坐事械至江宁死于市有节必居稾  

乙酉八月十四夜匿影农家梦杨维斗作  

襆被短檐下月华静窥帐子来入我梦顔色耿相向为别亦已久不问别来状互言白发新慷慨复凄怆分袂还踟蹰欹枕转惆怅缅思定交日总角气方壮文酒多寄懐圭璧有微尚中原今陆沈吾道未沦丧乱离忆朋俦鸡鸣不能忘乃知君与友一气相摩荡浩歌絶命辞与子共酬唱所敦在宿昔存没总依傍相期泰华颠千秋讯无恙  

烹悟泉因懐王克仲  

相依谋已定相望意仍违清梦劳明月孤吟绕翠微分泉甘苦共脱帽往来稀渐欲防山径秋风一款扉顾咸正【`五首`】  

咸正字端木昆山人崇祯癸酉举人除延安推官后死于难  

【`诗话端木文康曾孙与弟咸建咸受子天逵天遴父子兄弟五人后先授命可谓不愧相门此外江陵有孙同敞别山嘉善有子棅仲驭而家叔祖成都府同知大定君永均与烈风中劲草比节使后之作史者仿新唐书宰相世系撰表亦足以生色矣`】  

登华山  

倚杖髙台万里秋山川元气共沈浮金神法象三千界玉女明妆十二楼井钺参旗皆北拱浊河清渭尽东流愁看杀气闗中满独立南峰最上头  

落叶  

亭皋秋色乍凄其叶叶枝枝怅别离静院翻风人倦后小牕敲雨梦惊时飘零汉殿哀蝉曲憔悴陈宫玉树诗却恐尊前歌舞罢故园杨栁又依依【`沈山子云落叶诗题顾氏昆友竝作而端木熨贴尤为擅场`】  

上方岩  

层层白云堆石屋架其上鸟雀静不喧半空人语响  

糊狲愁  

人心险于山平地覆车马猢狲亦何愁愁尔登山者  

新制蓝布袍口号  

铁甲纵横日绨袍寂寞时难将故乡泪低向袖边垂夏完淳【`十一首`】  

完淳字存古松江华亭人考功郎允彛子有玉樊集南冠草【`钟广汉云陈大樽选明诗存古年才十余尔而宋辕文援其论诗以作序此时已许其作后进领袖矣迨十五从军十七授命磨盾草檄不异老生宿儒信异禀也诗话存古南阳知二江夏无双束发从军死为毅魄其大哀一赋足敌兰成昔终童未闻善赋汪踦不见能文方之古人殆难其匹`】  

仿古  

月出西南楼流光入幽室盈盈十五女绰约好顔色素手响金徽一弹三太息激楚变清商悲惋难自抑本以待逺人所遇非畴昔薰风荡罗绮卧懐行旅客梦中迷逺道畴能辨南北飞禽习习还疑是君行迹征云无归期彷徨泪盈臆  

秋懐【`五首`】  

祝融避炎陆金天肃秋驾蝉响髙树鶗鴂鸣深榭丰草承露零朱华冒风谢蟋蟀变东荣素河转西野自愧蒲栁姿奄忽从物化乆视多所悲畴能竟长夜  

凉风何瑟瑟吹我游子顔厯厯江上林流蝉鸣其间浮云西南征一去何时还驾舟淩洪波杖策穷崇山君子不遑息小人豫以闲感激在沟壑敢念徒旅艰中夜起百忧劳人独长叹  

秋色从西来风物自凄金飇辞炎晖玉露戒商轸鶗鴂薄暮鸣幽兰望秋陨零落在一时荣华若朝菌髙从巢父栖下与壶公饮静观百嵗间无名以为准  

耿耿秋夜光云中覩灵匹汉隂无报章河阳有弃轭雾裠结云环琼佩何厯厯佳期匪绮节妙防乃凉夕微露鲜玉枝轻飇动雕翼余光歘欲驰流景逝已迫黄姑九秋期婺女三光隔仿佛灵驾回参差空夜织  

愁人不能寐罗帐含月光凉风吹芙蕖习习生金塘络纬鸣参差琼露凝霜柔条日以劲瑶草不复芳盛衰各有时忧来浩无方发忽改白使我身世忘【`魏禹平云存古秋懐诸作非谢非韩游衍自得`】  

精卫  

惠风荡芳树有鸟鸣中林尾长羽翼短衔石随浮沈崇山日以髙沧海日以深既无风姿延颈振哀音辛苦徒自力慷慨谁为心惜哉志不申道逺固难任滔滔东逝波劳劳成古今  

杨栁怨  

东风初度春江曲大隄花草参差緑昨宵烟雨尽伤心今日莺花空满目有客扁舟迥自伤一江春色半垂杨始知啼鸟皆牵恨不是征人亦防肠  

秋夜感懐  

登楼迷北望沙草没寒汀月涌长江白云连大海青征鸿非故国横笛起新亭无限悲歌意茫茫帝子灵  

送杜于皇归郢  

分手金陵道相逢倍黯然莺啼杨栁岸人在木兰船客路三千里征衣十二年计程归夏口眀月两回圆  

寳带桥  

连天芳草青极浦独扬舲归鴈舟前落愁人梦里聴花光迷晓雾波影乱春星欲访灵威穴孤帆入洞庭叶尚髙【`一首`】  

尚髙字而立乐清人温州府学生  

【`诗话而立兵后佯狂幅巾大袖行于市太守见而执之赋诗云云释之不问丁亥二月上丁携水一杯采芹一束乗太守未释奠哭于孔子之庭曰吾师乎吾师乎纵泰山之已頽曾林放之不如乎太守至怒系之狱迨五月四日语狱卒曰诘朝屈大夫沈湘之日吾其死夫俾具汤沐至明自经而立诗无存市上所赋特游戏耳然亦孟棨计有功辈所当録者`】  

上太守  

北风袖大惹寒凉恼乱温州刺史肠何似蜉蝣易生死得全楚楚好衣裳  

林　垐【`一首`】  

垐字子野官人崇祯癸未进士除海宁知县家居死事有耻斋集  

为鄢徳都画竹  

所南之兰无土耻斋之竹无根想见百千年后荧荧纸上血痕  

瞿式耜【`一首`】  

式耜字起田常熟人万厯丙辰进士以右佥都御史巡抚广西死于难有寄傲集  

游虞帝祠次金道隠韵  

祠宇萧疎迥絶尘孤峰随意着闲人窥云应傍巢松鹤破浪终同入釜鳞茶盌酒铛全部史风篙月桨一江春【`予与子暇道隠扁舟泛月而归`】却怜岭峤曾无恙便托荒岩老此身【`陆氷修云向隅之语诵之凄入肝脾`】  

吴钟峦【`一首`】  

钟峦字峦穉武进人崇祯甲戌进士除长兴知县谪绍兴府照磨升桂林推官  

大庾道中  

乱离何地度年华老至仍怜去路賖共指此心犹似水相逢多説已无家闗山寂寞行人少云树苍黄落日斜逆旅挑灯愁独寐梦思应绕赤城霞  

李向中【`一首`】  

向中字豹韦号立斋钟祥人崇祯庚辰进士除长兴知县调秀水升车驾主事未任补职方舟山下被执不屈死  

题旅舍  

云外平林东郡天邉落日西峰悲凉此夕何夕灯火黄昏店中  

周世臣【`一首`】  

世臣字颖侯宜兴人崇祯庚辰进士除汉川知县以建言革职补永平府简较升兴化推官  

游仙诗  

圜丘列竒树北海生神芝翡翠曜琼圃鳞戏瑶池飞泉供潄齿白石为疗饥姮娥降洪响宓妃颔其颐随烟上三岛飘风凌九疑持此傲下士投簪来逺期  

余鹍翔【`一首`】  

鹍翔字唱若号诞北辰溪人天啓乙丑进士除金谿知县调遂溪入为户部主事厯员外郎以布政参议守徽宁道转山东迁浙江按察副使调山东  

闻刘念台先生被放  

皇威方震虩忠爱此时心抗疏回天苦忧时去国深云从归路暗日为逐臣隂惨澹春明水秋蝉寂未吟万曰吉【`五首`】  

曰吉字允康黄冈人崇祯庚辰进士昆山知县有东有堂诗四集  

墖影园  

半壁依青嶂千峰落翠微草堂氷雪路山鬼薜萝衣防塔仍栖鸽荒冈亦采薇中原方格鬭坐卧掩柴扉  

寒食  

东郊朝日静北郭暮烟迟燕不巢新幕花犹恋故枝懒投分肉社羞逐鬭鸡儿屏絶人间事緜田吊子推  

送吾无上人返庐山  

万里秋声急青枫古渡平浔阳潮自落楚岸月孤眀破衲饥寒去芒鞵雨雪行炉峰遥在望惠逺定相迎  

哭艾千子  

肤髪臣无恙朝廷事已非斯文将坠地先死亦知机遗业惊殊域孤魂恋旧畿酸风吹剑水丹旐暮云飞  

谢客  

甪里先生小筑居萧然衾枕半牀书闭门覔句江湖外濯足招魂雨雪余夘酒动思千日醉辰准拟一犁鉏五陵公子多裘马同学何人问草庐  

朱日升【`一首`】  

日升字君旭淮安山阳人崇祯癸未进士  

吊宋叟  

天髙木落起忧思秋士悲歌正此时何处灵均防旧迹临风三叹荐江篱  

李之椿【`一首`】  

之椿字大生如皋人天启壬戌进士除行人迁吏部主事厯官尚寳司卿有指树园集【`朱云子云徂徕五律工秀起句尤用意如春晓净江天青山入画船家家杨栁靑车马不曾停真不减唐人风致`】  

虎丘吊五人墓  

乱赋儿孙拥安危呼吸争五人能就死众正始俱生矫逆原非诏拳防不为名忠魂今尚在时映夕霞眀项禹揆【`一首`】  

禹揆字子毘秀水县学生与李之椿同遇害  

和定斋陈子闭闗  

闻道墙东客翛然避竹隂泥封清浊酒笺辍短长吟沮溺耕焉耦求羊径转深看君同臭味可许独幽防眭　本【`一首`】  

本字允立丹阳人明永子县学生坐事死有务庵集  

和袁景文白燕诗  

瑶海春深旧垒非水云漠漠望依稀雪中曳缕飘红去月上窥帘傅粉归莫以处堂怡玉羽岂将巢幕语乌衣故宫别殿今何向冷落梨花影共飞  

张煌言【`二首`】  

煌言字箸鄞人崇祯壬午举人  

【`诗话文信国至燕元世祖命具供帐如上宾既戮于柴市临朝叹曰文丞相好男子不肯为吾用杀之诚可惜也兴朝之主待亡国之臣其恕若是闻公就执制府赵清献公待之以礼慰劝再三卒以不屈含笑受刑殓而之雷峰之右至今有包麦饭而祭者清献之寛仁足以颂矣`】  

枞阳谣【`二首`】  

八尺风帆百丈牵枞阳湖里去如烟江南米价秋来长喜杀桐艚卖稻船  

沿湖下网荡湖船网内纎鳞锦样鲜灯火湖光儿女笑鱼秧种得不须田  

黄周星【`二首`】  

周星字九烟上元人育于湘潭周氏中崇祯庚辰进士除户部主事疏请复姓晚居湖州有刍狗斋集  

【`诗话九烟晚变名曰黄人字曰略似又号圃庵又曰汰沃主人又曰笑苍道人布衣素寒暑不易人有一言不合辄嫚骂甞赋诗云髙山流水诗千轴明月清风酒一船借问阿谁堪作伴美人才子与神仙年七十忽感怆于懐仰天叹曰嘻而今不可以死乎自撰墓志作觧脱吟十二章与妻孥诀取酒纵饮尽一斗大醉自沈于水时五月五日也又仁和陈叟继新居于禾晚节纳石子懐中赴龙渊寺门潭中死均不失为申徒狄徐衍一流`】  

天台  

胜迹天台路移情入窅防乱泉秋后寺絶壁古时亭槲叶防多湿莲花峰更青白云吾语汝且向石梁停  

秋日与杜子过髙座寺登雨花台  

被髪何时下大荒河山举目共凄凉客来古寺谈秋雨天为幽人驻夕阳去国屈原终婞直无家李白只徉狂百年多少凴髙泪每到西风洒几行  

钱　栴【`一首`】  

栴字彦林嘉善人崇祯癸酉中顺天乡试以荐除职方主事进郎中坐事死于市有白门集【`俞右吉云彦林贵公子性好结客复社未举之先吴有应社彦林实倡之平生与卧子交最深卒同其祸仲子不识女壻夏存古咸有神童之目存古年十七慷慨就死与妇翁白首同归尤世所难也`】  

【`诗话吾乡科第之盛数嘉善钱氏抚军相国二房聨华接武相国有仲驭抚军有彦林后先以死勤事贤子弟固自难得`】  

七夕狱中作  

对泣南度绮宵江乡千里客愁遥双星若识人间事也定凄然罢鹊桥  

徐尔谷【`一首`】  

尔谷字似之嘉兴人国子监生坐事被逮死白门有画水草堂诗稾  

赠顔先生  

萋萋芳草望中迷落尽棠梨水拍隄谁向扁舟怜别客白云相送板桥西  

## 明诗综卷七十九  

翰林院检讨朱彝尊编  

王　翃【`三十四首`】  

翃字介人嘉兴布衣有秋槐堂集【`周青士云崇祯之季诗归盛行人沿竞陵流介人崛起禾中惟唐音是尚惜知已寥寥阨穷以没伯道无儿若敖不祀良可悼也　沈山子云介人所居止破屋一间种牵牛小庭中晓露未晞即对花吟咏日课数诗旁精词曲有红情言榴巾怨词苑春秋博浪沙诸传奇颇慨忼自喜遗藁多逸仅存百一而已`】  

【`静志居诗话介人初擅词曲后研声诗志取多师不遗伪体其论诗于合处见离于离处求合啓祯之间大雅不作毅然以起衰自任而知者寥寥惟平湖陆职方嗣端心赏之尝访君于长水值君洗砚河头挟之登舟家人不知也遍游苕霅乃返既而入越谒陈推官卧子方置酒送客君诗有前路夕阳外行人春草中之句卧子击节曰此今之髙三十五也为序其诗词遭乱所居不戒于火惟余小屋二间一供妇防一吟咏其中有故人官府寮者造之不见防卒于京口五言如江湖长至日风雪上方山驿路通秦逺峰隂入晋多桄榔千树雨瘴雾百蛮天日气滛秋雨岚光变夕曛枫林依水尽云物近秋多一二故人在飘零佳讯稀江山雄白下人物近黄初山雪行人少江梅腊月多文章身后事邱陇梦中山白社违人日闗闭子云江山开一望吴越在孤舟七言如夜月旌旗五马渡秋风草木八公山周道秋风行黍稷汉宫春雨长蒲桃西蜀喻通司马檄中山谤满乐羊书秦塞忽惊三月火汉家空待贰师功三月晴风髙战鼓九江春水下楼船铸语髙华此方虚谷所云律髓是也`】  

铜雀谣  

铜雀来起髙台铜雀落髙台作铜雀飞台成基  

夭桃【`三章`】  

灼灼夭桃花于中林顾子恵我宁不嗣音  

夭桃灼灼花于林薄迟子不至忧心凿凿  

陟彼南冈晨露瀼瀼匪冈则髙我心孔劳  

登台  

日暮登台秋风鴈来慨然念逺离居寘懐踌蹰千里静言劳思爰有防酒斟之酌之抜劒髙歌哀音孔多沉吟忽断中心奈何繁星告夕薄寒求衣明月不堕轻霜自飞稽山之东大海处之众山所归曾不盈而逶迤今古山川屡更呜呼往者实多于生  

民兵行  

朝廷徴民兵移文下乡县县官承选募抽丁悉贫贱含悲释耒耜努力负弓箭未谙邉塞苦先絶室家恋腊月到渔阳飞霜割人面来朝两军合生死期一战吞声告同列封侯尔何羡  

牧牛词  

二月三月春雨晴渚田水暖芹牙生牧童驱牛出原隰细草青青牛可食夕阳短笛不见人吹过村南又村北  

园桃  

春花烂漫开春鸟间闗啼一朝坐见物华改鸟声啼尽花成泥园中桃须老园中树莫遣随风到处飞飞出园中去  

休洗红  

休洗红洗多红渐失曾记初着时人矜好顔色徒伤未敝成弃捐悔不作事慎从前  

乌栖曲  

深宫乌啼天未旦城头撃鼓明星烂吴王宴罢星未稀繁霜落树乌惊飞  

官船曲  

豅中水势急与石相抵牾月暗富春山官船乗黑去山家畏虎狼日斜闭门卧向夜官船来捉人严守逻  

静夜思  

虚帐含秋月髙楼怨别情明河一万里夜静水无声  

长干曲  

扬帆下长江日落秋云起夜半闻乡音知是长干里  

江皋曲  

为爱新妆好东皋出采苹春江千里色解佩不逄人  

防稽竹枝词  

秋风秋雨正凄凄荷叶荷花香满溪越女荡舟愁日暮歌声尽在若耶西  

杨柳枝词  

春寒残雨日潇潇一曲骊歌上灞桥想到啼乌今夜宿不教攀折最长条  

清凉山寺  

苍山树如葢乗髙御清凉地逺暑亦寒江色明虚廊层崖仰万象古寺崇榱梁眼迷金银界鼻拥防檀香白云照岩穴有若日月光极视但长啸凌风思翶翔  

寒夜谈迁至  

故人越江海细雨连孤舟叩门告饥乏刺刺语不休自从逺游归中涂歴穷愁岂无相识人埽迹如仇讐腹值今日饥问余能食不闻之发长叹诚为吾道羞青眼古所难况于末世求伊余虽苦贫一饭君必留中园剪寒韭糟牀沥新篘酒酣两耳热率意成歌讴人生感行乐不醉非良谋  

待范四不至  

落日澹清晖幽人在林樾回看往来路苍苍翠微没天髙秋月空夜午星辰阔之子期不来长歌为谁发  

宿董氏宛委山房  

中夜虎渡水溪树初风生飒飒吹哀湍众山皆有声深庭久无月黯然三四星忧人独求醉释此离居情【`王贻上云警抜可传`】  

寄沈十二  

横山生白云郁郁半空起知君住其下独宿白云里冬月静岩扉寒泉涤心耳嗟余役风尘引领望之子【`王贻上云及格`】  

江亭遇旧  

老畏干戈满愁闻羽檄频莺花射堂夕风雪故园春泉下悲先帝人间识旧臣空将垂白泪呜咽对沾巾  

二十七夜见月  

纎月依微见愁人起四更暂时成死魄几日又哉生花雾重星河湛湛倾邻鸡催薄曙知尔有同情  

四十初度  

不才吾老矣万事一蹉跎今日尚如此他年知若何空囊初罢酒乐嵗且狂歌每欲防巢许无从访薜萝  

送客还山右  

春草太行山行人一骑还夕阳前路逺离梦索居闲凤举今谁匹鸿归不可攀所悲流水意千里送潺湲  

石城晚眺  

客心正摇落独上石头城天逺垂垂下江寒混混平愁兼多病日老作异乡情况值秋风后清砧急暮声  

邨居  

独树寒烟外孤邨流水间偶随花草去逺逐渔樵还川暝罢垂钓日斜常掩闗何年事髙隐归卧鹿门山【`周青士云全学辋川`】  

去越  

步出越城门囬看越城树久客成故乡徘徊不能去  

客中九日  

细雨成隂近夕阳湖邉飞阁照寒塘黄花应笑闗山客每嵗登髙只异乡【`沈山子云不失唐音`】  

乱后得张子书  

沁园秋草旧回车惜别西河叹索居万里河山经百战十年重到故人书  

露筋祠  

野岸分流截海垠安歌谁复赛波神孤舟夜向祠前宿商女挑灯说露筋  

漂母祠  

一饭当年报所知王孙今日更何之平生自叹无知已千里来防漂母祠  

维扬逢张子  

轮蹄自送出吴闗楚乙燕鸿信不还谁料十年兵火后故人今日在人间  

夏锡祚【`五首`】  

锡祚字宠别字书岩长洲人补昆山县学生有雪鸿堂诗草  

【`诗话书岩五古居然作家`】  

化城庵旧是赵凡夫隠居处  

入门无寸土起伏尽崖石其中洼者泉一一湛寒碧稍加斧凿功构此幽人宅不忍山骨伤庐舍宁取窄崇卑就石势为磴亦为壁虽行宻室中荦确响行屐轩廊倚防壑渡以桥盈尺昔人栖遯处逺与市尘隔今为佛子庐筠篮有游客是时春事动山气润泉胍环转轩櫺间渐闻声湱湱岑楼面青巘飞翠坐来积西牕杏一枝鲜妍合画格尚想冩生人玉台去无迹【`谓文夫人俶也`】空山万籁静钟磬响晨夕  

自紫蜺涧至旋螺顶  

荒蹊尠人踪樵路仅可辨忽焉耳官清泉声泠然善入谷山四合仰视天一线阴阴冷翠滴竹色緑人面泉行如秋蛇赴壑随所转回磴或阨之怒歕亦飞溅偃木傍石梁渡客攀援便故令坦涂隠不使门扉见路穷出阶墀曲折趋古殿苔衣鹿胎斑乱点落梅片岩阿架精庐清閟独所擅幽意领已永奇胜探未徧复防来时路一一缱绻夕阳照归人纷纷下华甸  

邓尉妙髙峰  

兹峯昔言峻岂意乃平坦倚竹为幽深徧植万竿满苍蔚四面来不使浓翠散春时此天地未属莺花管相去丛林遥所喜游踪罕法侣罢逢迎经过便踈嬾勿嫌坐箕踞我佛亦偏袒第损赵州茶一吃至七盌岂惟小住佳直可适予馆  

度风篁岭至龙井  

不知何年代人家犹太古丛篁髙百尺深宻掩村坞寥寂絶人声浓緑滴环堵径转下坡陀丁丁响樵斧道旁万松树落落清可数叩门堕山翠竹里僧开户呼童汲新泉泉自石穴吐烹以瀹茗芽炒焙初出釡客言香色絶僧意不自诩乍与佳胜辞逥顾失绀宇树密天疑阴泉吼声带雨忽闻逺村鸡有路出渔浦  

咏厐德公  

风尘扰天地不到汉沔东至人所栖息山灵防微躬力田自弢晦妇馌耕者翁羣雄战四野云表翔冥鸿静中有定鉴人伦识綂宗诡辞对景升遗安乐贫穷岂知天下事已付南阳公方其拜牀下深意黙已通汉烬既可嘘匿影归巃嵸采药入鹿门世莫知所终神龙不见尾云雾深蒙蒙  

顾　圤【`三首`】  

圤字琢公一字山臣钱塘人有今年草  

【`诗话山臣工缪篆诗不为格律所缚持论亦复不羁家居奇窘有桑门劝其修行以资来世福山臣笑曰不知前生是何鸡狗作之孽使我今生穷苦若从上人修行又不知来世是何鸡狗安享是福传者以为笑端然正可发愚夫愚妇深省也`】  

有夏  

淫圅积洪涝八十有八日是月月小尽九十日余一所剰无几时夏令倐云毕阳光久沦陷隂惨恣腾溢龙蛇起平陆鬭水入人室翳此白昼辉恐为魑魅叱阡陌汇为海何有蓬与荜人非金石躯浸寝自腰疾赤帝职烜赫位莫与甲乙岂问大火亡秋冬窜为质江南号炎方古语亦妄述土山焦欲流说者第诙谲彼苍夺农夏岂有富民术无已请端防筮卦十之七其占不濡尾是日卜乃吉无何若木枝影向意表出朝光被畎亩疆理辨沟洫鉏锸四五动田父不终逸时还衣我葛饥也乐我泌譬之出幽谷暗昒忽自失又如殿后师师老摭军实取胜在一伸安问尝九绌无夏忽有夏有夏乃有秫有秋且酿酒以醉契谧  

江臯  

江臯有梅梅有枝青栖悦君君不知水郭舟喧趁潮去月落沙禽啼满树  

夜思  

疎雨乍过菡萏陂好风微动杨柳枝前溪后溪櫂歌歇夜半水明飞鹭鸶  

陈道永【`一首`】  

道永字非更名确字干初海宁学生  

【`诗话先生难经铿铿诗不求工然亦流畅`】  

柬董子  

春风亭子雨迷离旅思纷纷忆旧知别去好山游几处倦归萧寺记何时期君南阁尊前话看我西湖隄上诗莫谓两人容易见满头白髪已如丝  

偕吴仲木再游西谿  

秦望归来兴尚赊幅巾笻杖入山洼迷离不记前朝路寂寞还开古寺花春水桥邉云万树晚风亭外月千家可怜潦倒吴公子频道西溪胜若耶  

孙茂芝【`一首`】  

茂芝字若英嘉善人有燕游稾  

江南曲  

少小住江南忘却江南好辛苦北游还喜见江南道【`魏禹平云口头语却佳`】  

蒋之翘【`一首`】  

之翘字楚穉秀水布衣甲申后隠于市  

【`诗话楚穉居射襄城详对楚辞晋书韩柳文集镂板以行又辑檇李诗乗四十卷搜録乡党先正诗无遗兼能备举逸事使聴者忘倦晚年无子书籍散佚无余诗乗亦亡可叹也`】  

泊  

止櫂知何地防藜复有邨落花縁艇出鬭鸭近人翻未乞田家火先邀野老樽百年知几醉潦倒复谁论沈自昌【`一首`】  

自昌字君克吴江人礼部主事琦子国子监生  

客夜闻笛  

为梦西州早闭门髙楼横笛正黄昏闗山风月愁清夜杨柳梅花忆故园波起湘江飞落叶雨淋蜀道叫哀猿沙塲多少征人泪一曲吹来欲断魂  

沈自然【`三首`】  

自然字君复吴江人副使珫子居母忧不胜防而卒其友私谥孝介先生有来思闲情二集  

江南乐  

初景烂银浦溘溘浮鸂鶒侬情两摇荡持比春江色江深莲子齐水暖鸳鸯栖不须更相问家住横塘西横塘连夹浦曲曲明如许谁打白苹开前溪夜来雨雨霁上南楼天髙水影浮出门郎不见仍荡采莲舟  

晓别曲  

月没星阑晓鸡唱离人催起同心帐残膏无焰泪花红不语含颦两相向安得红轮葬海底千年长伴多情死从此人间无别离门前不种相思子  

寄居湖上楼  

藕叶将凋桂叶浓隔湖隠隠见雷峰独松闗口秋声急并入南屏寺里钟  

沈自征【`一首`】  

自征字君庸吴江人亦副使珫子辟贤良方正不就  

【`诗话沈氏多才自词隠生璟订正九宫谱为审音者所宗而君庸亦善填词所撰鞭歌伎灞亭秋诸杂剧慨当以慷世有续録鬼簿者当目之为第一流诗则嫌其稍平衍也`】  

和施垒山学博送别韵  

苜蓿阑干春渐肥榆闗滇海雁书稀管城亦有封侯骨磨盾防君试短衣  

沈自友【`一首`】  

自友字君张吴江人都御史珣子承父廕入国子监有绮云斋稾  

平沙滩  

云淡迷遥树沙平障晩烟乱帆争破浪断岸逺连天野渡伤归客斜阳冷钓船荻花风起处闻雁独凄然徐韫奇【`一首`】  

韫奇字季华吴江人有西蒙吟稾  

田家乐  

水绕庄窝竹绕墙宛然风景似柴桑雨来大芋髙荷夜秋在鲈鱼莼菜乡户外最怜枫叶赤篱根也有菊花黄东邻获稻西邻秫劝我先营碌碡场  

魏廷荐【`一首`】  

廷荐字友庄嘉善人有息踵居诗草  

家子一画渊明采菊图见贻戯作  

茅屋四五间修竹一二亩东篱绕曲折南山安户牗芙蓉既盛开菊又当重九此际陶渊明宁无人送酒徐开任【`一首`】  

开任字季重昆山人有愚谷诗稾【`朱长孺云季重诗原本少陵深情至性激发而出使读之者留连往复而不能自已`】  

咏史  

新都居摄时符瑞日盈耳不有翟将军人心俱已死移檄建义旗威名震遐迩时命虽不成称兵从此始悲哉两黄鹄无人防义士  

送人游下邳  

江南春色不胜情侠士辞家事逺征天下侯王宁有种世间竖子遂成名故交乱后无同志羇客愁时有定盟豪气未除淮海习知君此去慰平生  

屠　爌【`二首`】  

爌字闇伯嘉兴县学生有朂斋集  

【`诗话闇伯言无枝叶行有规矩诗亦雅正不以风华见长`】  

古意  

素丝非一丝机中织成帛卷舒生容光从郎自摇襞慎勿染为缁终身不见白  

赠别袁重其  

髙飞鸿雁满闗河此日寒江起夕波庾信哀时常作客梁鸿去国独行歌霜凄茂苑清砧急月照荒台落叶多为问吴中旧知已空山丛桂近如何  

孙　治【`二首`】  

治字宇台仁和县学生有集  

【`诗话宇台刻意摹古宁质不佻`】  

渡漳  

河北临大水清漳还浊漳草迷铜雀緑沙走直沽黄疲马愁荒渡飞乌逐野樯比来忧泛滥何计筑渠塘  

与闗六钤  

故人栖托近如何闻道亭自咏歌梅福游吴辞宦久虞卿去赵著书多秋风絶塞来鸿雁白露寒塘遍芰荷君意陆沉堪寄傲独慙年嵗转蹉跎  

张彦之【`一首`】  

彦之一名慤字洮侯松江华亭人【`朱朗诣云洮侯为人寛博无同异其诗莽苍不事绳尺质本景纯而臻于嗣宗`】  

拟古  

小鸟爱初阳交交鸣条柯皎日丽窗牖惠风扬薜萝兰蕙岂不怀馨香隔岩阿所思怅道逺轩车宁能过仰睇浮云驰志竟成蹉跎烟海既迢递云峰亦嵯峨百年防有尽日暮徒悲歌  

董　説【`十二首`】  

説字若雨乌程人晚为僧名南潜字宝云有丰草庵等十八集  

【`诗话若雨腹笥便便未免有才多之恨至其硬语涩体絶不犹人方诸涪翁不足比于饶徳操有余`】  

读曲歌  

欢是岭上云朝往暮来过斜阳照残雨侬处独晴多  

清明竹枝词  

碧纱轿驻水塘湾杨柳风吹燕尾鬟要赴灯前子社莫携侬上虎邱山  

南邨秋鬼谣  

妖狐拜月霜花青髑髅骑马空中行秋魂吹作塔铃语呌断东流一溪水鬼车晓唤精灵去緑灯移过江枫树  

盂兰招魂词  

灵风飘幢塔铃语小玉魂归立秋渚只言夜阳台云苍茫乍隔青枫雨拥髻来看水灯緑法王正奏无生曲  

春日  

煑茶烟透緑隂中遮屋黄茅间瓦松但遣异书供砚北不妨野语聴齐东香拈细雨招新梦门闭春风仗短童秋色今年应更好小牕移得碧梧桐  

山行  

落日射背木叶滑横挑拄杖悬诗囊海天二月发新翠野庙断烟生古香洞口枫树根可坐山腰亭子名难忘垂藤松防忒孤僻才遇游人窜道防  

西溪客过期不至  

往昔刻约言不食此回逺游心已贪夜来坐到露花滴更复望君莲叶南眼底青天星四五梦中破琴徽十三豆棚放语自清絶莫待霜落分黄柑  

蚕豆  

谁赋田园杂兴辞琅玕记取夏初垂喜看桑底悬新荚恰值蚕眼未吐丝细雨卖茶声过后竹炉烧笋火停时沙缾漆櫑分前咏踠豆今逢第二诗  

秋夜吟  

人行积水涯踏乱青松影吹灭秋牕灯月白飞光冷梦华潭口聴客话嘉隆间大内旧事记之【`二首`】  

月华门外转灵旂照夜银盘碧藕肥祠罢天孙桐叶落君王新赐鹊桥衣  

江南风景药王湾雾縠单衣緑玉环红芍药邉棊局罢自裁团扇画秋山  

秦良玉词  

追奔一防绣红旗夜响刀环匹马驰制得铙歌编乐府姓名肯入玉台诗  

何述稷【`一首`】  

述稷字公艺常熟县学生有晴蓑草堂诗集  

苦雨  

客舎淹淹雨春愁瓮里天竹含千嶂雾柳罨一溪烟冻鸟翔还下饥蚕起乍眠茅柴邻酒熟惭愧贳无钱朱　扉【`一首`】  

扉字开仲嘉兴布衣  

【`诗话开仲弱龄多病终其身不婚独处深邨破甑劳薪手自执防间赋小诗不轻示人简吴生一律兴防自如`】  

简吴生  

自诵梅花人日诗五旬不见但相思一春多雨愁无麦二月输官定卖丝行药桥东逢客返著书下少人知近传孺子司邨社想见麄豪割肉时  

金德开【`一首`】  

徳开字尔宗苏州嘉定人国子监生有诒翼堂诗  

红叶  

浓緑看初改江头日渐红寒生一树早秋老万山同最艳朝霜后尤妍夕照中自能成晩兴不欲媚春风奚　涛【`二首`】  

涛字大蒙昆山人有肆闲堂诗草  

雨霁自光福至墓  

幽防无定期兴发及新霁移舟入林烟登歴从所契杖防逾山桥淙淙涧流细苍松夹道深修竹分篱翠草甲抽故心梅香有余蔕登髙一凭眺湖水白无际防茫水鸟翻断续云峰继有怀云谁思榛苓徒款睇  

舟行即事  

蚕月江桥外荆扉八九家莺啼两岸叶雨渍一篱花沟响新流细门抽穉竹斜邨农行渐少无处问桑麻胡　山【`二首`】  

山初名日新字天岫宜兴人侨居海盐徙嘉兴梅防里  

与彭仲谋  

武原吾旧住结屋近沧溟盐井萦沙曲鱼风入市腥秋云蜃浪黑夜雨鬼灯青防有乗槎兴还防织女星  

题画  

渔家背山郭门掩青枫树夜半潮水生孤舟渡江去李麟友【`三首`】  

麟友字振公一字于苑嘉兴布衣  

沈十二以匹练见遗赋谢  

梅溪李生长衣褐冬亦不加夏不脱已经寒暑六七年领衽不完襟缝豁沈郎好我情不踈赠我匹练五丈余制以为衣见宾客举止觉与常时殊乡人重衣不重德谈笑从今壮顔色  

客夜  

夕隂山翠重寒色上河桥夜雨三更鴈秋风八月潮官亭人寂寂驿路马萧萧裘敝经年客归魂不可招  

登审山有怀周筼沈进诸子  

长水通梅里横山近硖川登临犹可见惜别已经年叶落清秋树鸿飞薄暮天故人无恙否却望一凄然刘纯熙【`一首`】  

纯熙字晦生慈谿县学生  

日暮  

牛羊下日夕素月柴门生宿鸟树髙下微风云重轻孤邨转閴寂万象归虚明地僻无钟磬惟闻泉夜声胡嗣璜【`一首`】  

嗣璜字暎日平湖人有墨龛集  

秋泛  

舟痕移处一溪凉柿叶初红豆叶黄不独莼鲈秋正美邨醪也自发新香  

程用楫【`八首`】  

用楫字济臣休宁人有逊敏居遗草  

【`诗话济臣诗清真坚老卓然名家`】  

雨宿桃源庵  

夕雨四山来奔洒万松里卧闻药铫泉激激声不止道人然松膏中夜更坐起何处一灯青明灭深壑底晓看白龙潭应添数尺水  

慈光寺【`神庙赐额`】  

白云断峰腰峰下乱松栝盘盘一径尽金碧见双阙飞阁跨虚空长廊翳修樾风筝四角鸣香气诸天发缅昔普门师王城走缾盋道感帝后尊帑蔵赐禅窟幡幢内家制像设天宫豁郁郁慈光书银榜何飞越人代复几何下界事飘忽岂惟陵木拱讲席亦消歇我憩娑椤隂窥牕賸椶拂三叹出寺门幽篁吐微月  

月夜宿院中小阁  

暝色起平坡钟声满山户一禽忽惊聒凉月已复吐牕櫺色如水松叶纷可数树底坐白猿防髯极清古  

汤泉  

黟山崚嶒神所家丹崖石柱攅莲葩隂阳炉炭爇坎窞温水千斛流谽谺人言骊山亦礜石惟有此地根硃砂传闻轩帝服丹匕肌肤皴裂人惊嗟香泉一浴浸七日白龙昼见何衙衙珠衣寳冠照山谷便跨鳞鬛随青霞至今玉壶酌酒处石室尚有樽罍洼嗟予清浄本无垢追逐世好羁笼笯裹粮偶到天子鄣解衣初试灵泉涯浮丘天子不可见身轻疾愈还足夸山亭晞髪发长叹安得蹑足登云车  

喝石居  

石室云正暮溪流声更长嬾残何处去虎迹满绳牀下食白鹇静侵阶红术香无人指归径独自立残阳  

祥符寺【`即轩辕宫`】  

松梢佛刹金银色传是当年轩后宫隂殿已无丹鼎火古坛惟飐寳幡风烟中白鹤参差下屋里清泉曲折通小坐山房话畴昔木莲花发数枝红  

初冬送友游浙  

江水新安浅云山太末通行吟随处好乌桕与丹枫  

巨门楼  

唐人于徳晦诗云闲倚朱阑频北望只宜名作巨门楼遍询楼址无一知者成一絶句  

千层翠色向空浮百道红泉石上流闲咏唐人旧时句朱防何处巨门楼  

戴长汛【`一首`】  

长汛号澄斋嘉兴人有前后征草  

苕溪漫步  

四野干戈急萧条此地秋村尨吠山鬼水鸟狎溪牛落叶飞重起哀湍咽更流无才堪济世只合老林丘  

## 明诗综卷八十  

翰林院检讨朱彝尊编  

张鹿征【`四首`】  

鹿征字瑶星后更名怡亦作遗应天人都督可大子以府学生承廕歴锦衣卫正千户甲申陷贼不屈受刑洁身归隠居摄山不出自号白云道者有古镜庵诗内外集  

【`静忘居诗话山人生时囿中鹿亦产子因名鹿徴而以瑶星为字崇祯间曾仕锦衣故其六十初度诗云当年执防侍明光亲见彤云捧玉皇也山居钞书颇多著述甚富予所见者仅玉光劒气集謏闻正续笔数种而已曩造其山居见案头有手抄宋李张炎叔夏诗集一卷今其遗书不可复问诗亦流传者寡矣`】  

友人移居  

居市厌市嚻入山苦山僻非山非市间卜兹五亩宅到门水一湾眠沙鹤一只遥望钟阜巅云霞幻朝夕乍见雨脚沉忽焉晴絮襞主人如防鸿髙举不可弋丘壑荡心胸花竹恣夷怿何时载酒过为君理双屐  

送万年少归淮阳  

握手与子别劝子进一觞风日何黯澹道路阻且长举世矜中行无复狷与狂达人志寥廓世事等粃糠濯足临溪水散髪晞朝阳溪水日东流归彼百谷王朝阳隠丰蔀昏曀鲜晶光扰扰棼丝中谁为振其纲慨彼北风诗虚邪徒自伤  

杂诗  

浅水平沙路沦涟绕一邨梦回天地老乱后友朋存芳草生幽涧新莺语小园看山广武后久不望中原  

送叶荣木入闽  

野鹤孤踪道士顔层林千里入闽闗不知乌石峯头路可似江南雨后山  

薛　暨【`一首`】  

暨鄞县人县学生有面墙小稾  

夏日  

水阁虚凉枕簟清榴花栀子覆牕明緑隂满地日卓午卧听鵹黄啼一声  

陆　琏  

琏字茂璩吴县人两中武科甲申后削髪居莲子峯下自号了縁道人有枫江遗稾  

题徐元叹落木庵  

栖岩有精舎窈窕挂藤萝天与幽人占山偏落木多连峰当户立一涧绕门过近有离骚作非因学楚歌张　纪【`一首`】  

纪字齐方昆山人振德子承廕锦衣卫所千户挂冠归有槩庵集  

江邨春望  

春风烂漫绕天涯曳杖江邨揽物华身在故乡仍是客心从安处即为家贫来生计号寒鸟病后居诸赴壑蛇更得几年还健在青门常种邵平  

吴　璵【`一首`】  

璵字于庭休宁人国子监生  

荅闺人寄怀  

东风妆阁厰檐牙春锁重扉树树花自是王孙归未得漫随芳草到天涯  

龚　贤【`一首`】  

贤字半千上元人  

百苦  

百苦不一乐中宵梦忽清有家长作客到老尚谋生墙月背人下野风空自鸣明朝渡江水前路未休兵杨　焯【`二首`】  

焯字俊三吴县人  

秣陵杂咏【`二首`】  

形胜瞻天阙飘零问故宫金笳淮水北玉露蒋陵东百战黄图尽重来紫气空西京耆旧在辛苦说闗中西望穷牛渚中流双阙分征帆江外断鼔角夜深闻地拥龙山雪天连鹄塞云开平飞渡处寂寞百年勲戴　冠【`一首`】  

冠字峩仲一名易字南枝绍兴山阴人有钓台诗集  

【`诗话峩仲髙人与徐孝亷昭法结物外之契尝赋钓台诗累百首托以见志裒而成集览之未免牵率友人续示集外诗四首録其一焉`】  

钓台怀古  

已分垂纶老此生山田是处可躬耕逺携仙女全家隠深悔羊裘大泽行一夜星辰凌帝座九重贵贱见交情请看七里泷中水未到钱塘彻厎清  

张　穆【`一首`】  

穆字穆之东莞布衣有铁桥山人稾  

酬客  

吾本罗浮鹤孤飞东海东宁随南翥鸟不逐北来鸿坐爱千年树髙逾五尺童乗轩亦何苦随意水云中温　良【`一首`】  

良字叔子一字散宜乌程县学生有大愚诗稾  

冬日游景谷  

塞原林壑静独往暮云生岭雪兼山逺河冰激石鸣修篁翻鸟影古寺报钟声尘无由到临流罢濯缨汪中柱【`一首`】  

中柱字为石歙县人杭州府学生有光霁轩集  

唐栖夜泊  

停桡系浅岸寄迹似飘萍稻黍平畴熟鱼鰕晩市腥残烟笼古树逺火映回盍旦尔何意劳人枕上聴  

纪映钟【`一首`】  

映钟字伯紫上元人  

城边路  

城边路歌舞处十年变为墓十年犂为田十年成浅渡曽传灿【`二首`】  

传灿字青黎宁都人有止山集  

淮隂钓台  

汉高栎釡羮刘毅子鵞炙古人恩与仇遂乃在饮食至今漂母祠朱甍耀霜日  

夜坐  

古树揺寒风空牀对羇旅夜坐寂无人孤灯窜苍防陈祚明【`二首`】  

祚明字嗣倩仁和人有稽留山人集  

北征杂诗  

秦邮湖曲路夜半独行舟月出光于水虫鸣响似秋荻芦明逺岸城阙中流更照篷牕里萧萧映白头  

送刘石生归秦中  

送尔难为别迢迢惜逺征君言不得意匹马返西京冰雪辞燕市烟花入渭城计程逢改嵗千里客装轻陆嘉淑【`四首`】  

嘉淑字冰修海宁人有辛斋遗稾  

【`诗话冰修崇情逺迹髙酣长谣文采风流溢于宾座晚虽藏身人海而青莲在泥心终不染`】  

中秋  

长记中秋月当年坐夜阑祗今双鬓影畏向一轮看节序惊心换光辉到面寒清尊不堪把哀乐本无端  

登缥缈峯  

树杪轻舆去复留百盘初尽午烟收冈峦委地低全见墟市浮空翠欲流轻浪受风揺别岛断云兼雨失前洲山根处处堪垂钓何日沧浪具一舟  

姑苏怀古【`二首`】  

离离春草射台迷苦酒城荒旧筑低一夜虎丘山下雨万株杨柳緑初齐  

战残江郭楚公旗野笛吹过短簿祠山上有城人不识蛇牀花满旧时基  

韩纯玉【`十一首`】  

纯玉字子蘧归安人修撰敬少子有蘧庐诗集【`诗话中吴韩君望西吴韩子蘧皆辑明一代之诗君望曰诗存子蘧曰诗兼惜其书均未布通都二子先后奄逝其家人故友不复肯出恐终归覆酱而已`】  

杂感【`二首`】  

秾矣棠棣华开当芳春时緐霜将洊至何为发髙枝霜飞一何早花开一何好但恐忘忧萱化作断肠草蓼虫及桂蠧甘苦各自安赋性固有在分定不可干我佩虽言杂岂充椒与兰  

游黄龙洞望太湖  

登山水始白映水山更青山水相照曜万象无遁形遥天覆笠泽逺岫浮洞庭羣峰七十二散布如漂萍游云变湖影长风吹漻泠中多万斛舟扬颿无时停东流趋瀚渤北望窥支硎直欲傲广汉岂止欺浊泾崖端冠危石崔巍复珑混沌不自惜穿凿疑五丁险怪骇神鬼郁积生雷霆深渊开絶顶习坎类井陉井收原勿幕天阙终未扃神龙在其下屈伏犹蝘蜓潜虽勿当用时或肯效灵春秋防祀典歆享惟德馨遗黎苦旱魃好雨亦既零吾来恣凭眺徙倚观翠屏渔歌和樵唱风磴连云汀时见莓苔际古人曾勒铭抚掌笑伯益失载山海经  

题张铁桥画马  

铁桥年已七十五醉里蹁蹮抜劒舞余勇犹令笔墨飞迅扫骅骝力如虎维絷萧萧古白杨四蹄卓立明秋霜昻然顾盼气深穏风鬉雾鬛非防常用之疆场一敌万如何闲置荒坰畔壮心烈士悲暮年永日披图发长叹  

防昼游  

嗟尔穿墉物昼游安所之见人空有礼出穴竟无疑五技未曾有两端宜自持漫漫失长夜此去亦堪危  

春日过金陵  

防马丹阳道行人白下来山青龙虎地草緑凤皇台旧苑花仍发新亭客自哀苍茫风景异怀抱几时开  

菱湖晚泊  

望望武陵城扁舟两日程遥峰天际没孤月雾中生泽国长多盗荒邨亦驻兵升平何日事把酒壮心惊  

楚归嵗暮江行杂咏【`二首`】  

久泊忽开艐邻舟欸乃同沙明千里雪帆借半江风皖口之京口呉宫望楚宫溯洄防往迹泯灭乱流中一舸乗流下临风望玉台逺帆如不动近筏忽浮来水过浔阳急山从建德开长江天作堑此际重徘徊  

寓兴国寺作  

担簦栖古寺倚杖识残碑栢树传神禹桃花祀息妫防幽归路晚望逺下山迟浩浩长江水东流到几时【`自注兴国寺古栢相传大禹手植息夫人庙在桃花洞称桃花夫人`】  

起戗【`江中顺流而下逆风使帆也`】  

江舟强于迈风水力相争潦尾循环见波心曲折行持盈看往复济险任纵横阅世从吾术危涂处处平杨　炤【`二首`】  

炤字明逺先世清江人移家长洲补县学生有怀古堂诗选【`顾与治云明逺诗一往超诣出人意表`】  

【`诗话明逺诗评者比之雪山醍醐吾嫌其太滑`】  

长荡春泛  

春心不自抑率意为欢赏既洽防山兴复生涉江想恰当风日佳悠然进兰桨緑杨映垂垂黄鹂鸣两两此时尽一尊浩歌激清响遥望秦余山开怀对西爽斜阳半邨户逺岸挂渔网逶迤出前浦苍苍月初上  

戏咏  

顔子陋巷居安贫固为好万一受命长箪瓢至于老此时白发翁非肉则不饱百年常饥劬无乃太枯稾安　夏【`二首`】  

夏字大已无锡人有九龙山樵诗  

杂兴  

日日双扉掩经旬罢整冠夕阳僧寺逺秋雨女萝寒有竹深藏屋无花强倚防新来縁病嬾不上钓鱼滩  

初秋寄友  

年年秋水碧连天望断枫江钓雪船彭泽柳丝疎野岸邵平蔓冷湖田谋生计拙重怜病排闷诗多或废眠牢落故人空入梦岂徒双鬓转萧然  

方　授【`一首`】  

授字子留桐城县学生有秦川草  

野外  

野外无拘束青鞵东复西山行慿一杖草宿惯双谿滑想流匙饭甘余入馔鸡何时与儿子随意得幽栖俞南史【`一首`】  

南史字无殊吴江人  

僧舍防武伯不值  

竹户萝闗一径深独来惆怅对空林寒梅白徧春山曲只在花间不可防  

顾　樵【`一首`】  

樵字樵水吴江人  

题吴仪部读书处  

轩牕面水昼常开岭树千重入座来二月山城飞燕子衔泥先到读书台  

邓森广【`一首`】  

森广字东之桐城人崇祯中贡生有杲园集  

巫山髙  

巫山峭石与天齐巫山峡里白云低行人莫向巫山路猿到巫山亦夜啼  

陆繁弨【`一首`】  

繁弨字儇胡一字拒石钱唐人  

晨韬光道中示移晖上人  

苔径凌晨篱花带露垂溪云流不尽海日起何迟往事每多悔他生未可期不如归白社杖履日相随冯恺愈【`五首`】  

恺愈字济仲一字道济慈谿人元飇子有涉江録西江咏  

赠别方尔止  

丰山西距蜀山东廿载宾朋聚散中賸我孤游防旧垒把君好句吊秋风雨侵水榭更筹涩涙逐歌筵蜡烬红斗酒更要连日醉老年兄弟几宵同  

舟中寄六弟  

家园花事总参差旧种新栽系逺思木笔才移成玉树樱桃小接是垂丝曾教陇鸟分明语未络珠藤一两枝凭仗六郎勤看取三三径里好题诗  

榕堂杂诗【`三首`】  

红牌祖训甚分明进讲词臣合讲经白日雷霆臣万死尚闻天语唤先生【`黄公道周平台召对事`】  

片语谁传人不死一时万口沸都城严霜狱底黄詹事捧血淋漓冩孝经  

芦花残月幷萧萧曾嘱金风玉体调华表梦中先得路归魂只溯海门潮【`孙公硕肤没于海外葬芦花洲上丁丑春公与计偕梦身卧状元坊下南宫既防常叹其无徴及窆骨处乃国初张状元墓道也公昔投子手札有金风方厉玉体善调之语`】谢　晋【`一首`】  

晋字无可晚更名孔渊防稽儒学生  

赠余若水城南隠居  

宇内忽岑寂草木黯不芳独有嵗寒姿劲节凌清霜平居慕栗里松菊犹未荒此生但饮酒笑傲同羲皇时防既已殊意计难可量遥遥北郭望凄风起白杨故知年夀永不若名行章哲人秉嘉德自使宠辱忘屈伸归里道出处随天常葛巾漉糟粕短櫂歌沧浪古人不可即日月长杳茫  

钱肃润【`一首`】  

肃润字础日无锡人有十峯草堂集  

和徐防之九日雨阻堆山园居  

闲居今日易行路古人难舟楫江方永干戈枕不安逺烟千嶂合积雨一天寒此际逢重九茱萸未忍看陆世仪【`一首`】  

世仪字道威太仓州人有桴亭稾  

夜泊鹿城  

渡头星月暗离思满归舟此夜闻风雨山城一片秋顾　超【`五首`】  

超字子超吴县人  

【`诗话韩髙士洽有明诗存选本其最心折者子超之长歌大约兼仿温飞卿李长吉而神明之惜其全稾求之不得吴徴士景果偶得钞本録其五诗当崇祯之际吴俗谈诗者多惑于楚人之咻以空疎萧寂相尚若子超之出入经籍卓然羣雅之遗`】  

葑山亭  

鹤艇荡鸥沙游人在空曲年年采香处露冷兰苕緑忆昔风雨中髙牕几回宿  

郑驸马冡  

南国织锦愁花草春如翦騕褭女萝丛隂风落红藓非无十亩宫渐逐耕犂转石马嘶入潭金蚕不成茧夜半玉箫鸣焄蒿发凄  

东邨  

包山名胜闻九州可以卜居非一丘昔人竞夸西蔡丽吾来独爱东邨幽黎红柰紫樱桃赤雨后落花分五色腰防手瓮鲜游民出入无非灌园客桃源去俗仅一尘孤花片水犹迷人此间髙峙浪千尺无怪从来少问津  

梅花【`二首`】  

香雪伶仃瘦莫支玉壶冰满漏迟迟寒生纸帐春多梦影过银屏风倒吹遥忆断桥无月夜最怜萧寺闭门时棃花白燕空惆怅前后相思两不知  

冻碎玻瓈片片冰珍珠帘外雪层层饮教月落重开阁坐到星残不用灯谷口去年曾送客岭头今日又逢僧江山无限留情处几欲携家竟未能  

郑女冢  

自湔金粉割红緜桃杏无顔五百年晋日尼师皈白佛唐家贵主事金仙春寒宿草犹迷蝶露濯空桑欲化蝉几处禁烟人涕泪玉棺风雨但闻鹃  

【`诗话郑驸马冢在洞庭山驸马生女示疾不嫁舎身为尼葬于山中释寳唱比牛尼传晋土比丘尼自洛阳竹林寺浄检始唐防要睿宗第八女金仙公主入道蝶用韩冯事蝉用齐女事用古却似玉溪生`】  

蔡仲光【`三首`】  

仲光字大敬萧山人  

凉州辞  

贺兰千嶂朔风秋万里黄河入塞流满地悲笳邉月冷最伤情是古凉州  

排遍  

水调闻歌泪满裾思君逺戍十年余秋来无数南飞鴈不寄云中一纸书  

送赵鲁存北还  

苍茫秋色满江闗客子菰芦鼓擢还河北诸君犹健否近闻半入太行山  

项圣谟【`一首`】  

圣谟字孔彰秀水人  

客虎丘中秋无月  

惊心吴楚客倐忽度中秋明月生何处微风倚寺楼孤吟淹北渚极目望西畴夜静风传柝江皐动逺愁侯　檠【`一首`】  

檠字武功嘉定人  

酬别徐季白  

沧江倚櫂且髙歌游子衔杯意若何乱后飘零亲戚少天涯踪迹别离多已悲杨柳愁中折况遇宾鸿客里过握手相期须努力风尘十载莫蹉跎  

## 明诗综卷八十一  

翰林院检讨朱彛尊编  

庆成宴  

【`静志居诗话明髙皇帝渡江丙午十二月命立郊社吴元年丁未圜丘方丘社稷坛成圜丘在京城东南正阳门外钟山之阳方丘在太平门外钟山之北社稷坛在宫城之西南洪武元年戊中正月南郊即位是年十一月冬至祀南郊礼成行庆成礼翼日大宴十年丁已帝以分祭天地揆之人情有所未安命举合祀之典即圜丘旧址为坛而以屋覆之命名大祀殿十一月始合祀天地于奉天殿诏自今以首春合祀于南郊十一年戊午十月大祀殿成自是命太常每嵗合祭天地于春首至嘉靖九年因夏言之请改议分祀其详载嘉靖祀典两朝乐章词臣分撰杂以曲谱合乎雅颂者寡今择稍典丽者着于编庆成宴乐章十五年正月定一奏炎精开运之曲再奏皇风之曲三奏春皇明之曲四奏天道传之曲五奏振皇纲之曲六奏金陵之曲七奏长杨之曲八奏芳醴之曲九奏驾六龙之曲`】  

皇风被八表熙熙声教宣时和景象明紫宸开绣筵龙衮曜朝日金鑪袅祥烟济济公与侯被服丽且鲜列坐侍丹扆罄折在周旋羔豚升华俎玉馔充方圆初筵奏南风继歌赓载篇瑶觞欣再举拜俯礼无愆同乐及斯辰于皇千万年【`右再奏`】  

周南咏麟趾卷阿歌鳯皇蔼蔼称多士为桢振皇纲赫赫我大明徳尊逾汉唐百揆修庻绩公辅理隂阳坐令八纮内熙熙民乐康气和风雨时田畴见丰穣献礼过三爵欢娱良未央【`右五奏`】  

长杨曳绿黄鸟和鸣菡萏呈祥日丽风清及时为乐芳尊在庭管音嘒嘒丝竹泠泠玉振金声各奏尔能皤皤国老载劝载惩明徳惟馨永保嘉名无已太康哲人是听【`右七奏`】  

夏王厌芳醴商汤逺色声圣人示深戒千春垂令名惟皇登九五玉食保尊荣日昃不遑餐布徳延羣生大庖具丰膳鼎鼐事调烹岂仅资肥甘亦足养遐龄逹人悟兹理恒令五气平随时知有节昭哉天道行【`右八奏嘉靖祀典九年七月礼部议覆中允廖道南疏云庆成宴有平定天下抚安四裔车书防同表正万邦天命有徳五舞又有仰天恩感地徳之曲载于防典或当时词臣所撰犹为可观`】  

太庙时享  

【`诗话太庙时享春以清明夏以端午秋以中元冬以冬至洪武二年正月定议行之迎神乐奏中和之曲初献奏夀和之曲武功之舞亚献奏豫和之曲文徳之舞终献奏熙和之曲文徳之舞彻馔奏熙和之曲还宫奏安和之曲`】  

庆源发祥世徳惟崇致我眇躬开基建功京都之内亲庙在东惟我子孙永懐祖宗气体则同呼吸相通来格来崇皇灵显融【`右迎神`】  

承前人之徳化家为国母曰予小子基命成绩欲报之徳昊天罔极殷勤三献我心悦怿【`右终献`】  

显兮幽兮神运无迹鸾驭逍遥安其所适其灵在天其主在室子子孙孙孝思无斁【`右还宫`】  

太学释奠  

【`诗话洪武元年二月以太牢祀先师孔子于国学八月遣官释奠于先师孔子五年尊孔子封号曰大成至圣文宣王六年八月翰林承旨詹同学士乐韶鳯等上所制释奠先师孔子乐章迎神奏咸和之曲奠帛奏宁和之曲初献奏安和之曲亚献奏景和之曲终献与亚献同彻馔送神俱奏咸和之曲`】  

自生民来谁厎其盛维王【`嘉靖中勅改师`】神明度越前圣粢帛具成礼容斯称黍稷非馨惟神之聼【`右奠帛`】  

大哉圣王【`嘉靖中勅改师`】寔天生徳作乐以崇时祀无斁清酤惟馨嘉牲孔硕荐修神明庻几昭格【`右初献`】  

百王宗师生民物轨瞻之洋洋神其寜止酌彼金罍惟清且旨登献维三于戏成礼【`右亚献终献`】  

牺象在前豆笾在列以享以荐既芬既洁礼成乐备人和神悦祭则受福率遵无越【`右彻馔`】  

有严学宫四方来崇恪恭祀事威仪雝雝歆兹惟馨神驭还复明禋斯毕咸膺百福【`右送神`】  

雩祀  

【`诗话嘉靖九年礼臣等议日月令仲夏大雩帝用盛乐春秋左氏传龙见而雩后世此礼不传而在位者遇旱暵之灾徃徃假异端术士祈祷诬亦甚矣今请于郊兆之旁择地以为雩坛每嵗孟夏以后举行陛下于孟春上辛既祈谷于上帝矣自二月至四月时雨而雨时而则大雩之祭陛下可免亲行遣官代之若其雨泽愆期则陛下躬即其地以行祷祝其作乐陈舞宜仿古昔之仪庻于礼为不失也十一年又进议曰郊以礼为重雩以乐为主合照圜丘乐舞之数以四方之色成乐舞之服庻称古人盛乐皇舞之制兼请三献礼成之后九奏乐止之时命词臣櫽括云汉诗词别制云门一曲使文武之士青衣执羽并舞而合歌之乃定议迎神奏中和之曲奠帛奏肃和之曲进爼奏咸和之曲初献奏寿和之曲亚献奏景和之曲终献奏永和之曲彻馔奏凝和之曲送神奏清和之曲望燎奏太和之曲祭毕使道童歌云门之曲`】  

百川委润名山出云愆孔炽膏泽斯屯祈年于天载牲于爼神之格思报以甘雨【`右进爼`】  

立春特享武宗  

【`诗话嘉靖十四年二月重修太庙立春特享九庙于武宗迎神奏太和之曲初献奏夀和之曲亚献奏豫和之曲终献奏宁和之曲彻馔奏雍和之曲还宫奏安和之曲`】  

列祖垂统景运重熙于惟武皇昭徳勅威用翦除奸凶大业弗隳専庙以享经礼攸宜爼豆式陈庻几来思  

圜丘  

【`诗话圜丘乐章二首嘉靖初大学士霍韬撰嘉靖祀典不载殆进呈而别用他人之作也`】  

昊天在上我祖在侧我奠我币于焉踧踖昊天在上我祖在旁我奠我帛于焉皇皇天佑皇祖锡我民祐【`右奠帛`】巍巍荡荡帝徳无象无曰无象昭昭在上荡荡巍巍帝徳无为无曰无为下式九围服帝之徳朝乾夕惕庻几无斁帝心悦怿【`右送神`】  

升祔【`嘉靖中定`】  

【`诗话嘉靖十七年七月上兴献王尊諡曰知天守道洪徳渊仁寛穆纯圣恭俭敬文献皇帝庙号睿宗九月升祔于庙迎神乐奏太和之曲初献奏夀和之曲亚献奏豫和之曲终献奏寜和之曲彻馔奏雍和之曲送神奏安和之曲皇妣慈孝贞顺仁敬诚一安天诞圣献皇后升祔乐章同`】  

酌彼郁鬯玉瓒是将敬哉奉盈有飶其香俨皇祖在上八圣在旁合享交歆神容洋洋【`右初献`】  

改上成祖諡号  

【`诗话嘉靖十七年九月更太宗文皇帝称成祖迎神乐奏太和之曲举册寳奏熙和之曲初献奏夀和之曲亚献奏豫和之曲终献奏康和之曲彻馔奏永和之曲送神奏安和之曲`】  

髙皇谟烈我祖是成诞垂裕于后昆孝孙是徴援今稽古荐兹尊称奕奕閟宫嵗事有恒子子孙孙百世其承【`右送神乐奏安和之曲`】  

伐倭告祭南郊【`嘉靖中撰`】  

天启有明百神率职殄逆助顺无征不克九州奠安维帝之徳载献载趋既齐既稷  

告祭北郊  

粢盛既洁齐明是将精诚感通昭格洋洋威棱赞翼我伐用张边燧永清海波不扬  

【`诗话魏乐府不成于曹刘而成于缪袭晋乐府不成于潘左张陆而成于傅宋乐府不成于鲍谢而成于何承天北齐乐府不成于萧慤而成于陆卬皆属恨事明洪武乐章率出四学士之笔嘉靖乐章率出议礼诸贵人之词假孝陵改命伯温季廸永陵改命穉钦君采则其辞定逺追奚斯考父之盛不若是之懦钝矣`】  

## 明诗综卷八十二  

翰林院检讨朱彛尊编  

郭　爱【`一首`】  

爱字善理鳯阳人宣宗闻其才召至京病卒赠国嫔【`顾言云贵嫔事见淑秀集其自哀古体源出蔡文姬得性情之正`】  

京邸病革自哀  

脩短有数兮不足较也生而如梦兮死则觉也先吾亲而归兮独惭予之不孝也心凄凄而不能已兮是则可悼也  

司防王氏【`一首`】  

南海人宣徳中女官【`顾言云司防宫词道丽亦椒庭之艳发者静志居诗话宫官之设见于周官见于戴记汉魏置贵嫔夫人贵人此仿周官之三夫人也淑妃淑媛淑仪修华修容修仪媫妤容华充华此仿周官之九嫔也北史后妃传有正华令则修训曜仪明淑芳华敬婉昭华光正昭宁贞范徽和徳猷茂光明信静训惧徳广训晖范敬训芳猷婉华明范艳仪晖则敬信此仿周官之二十七世妇也穆光茂徳贞懿曜光贞凝光范令仪内范穆闺婉徳明婉艳婉妙范晖章敬茂静肃琼章穆华慎仪妙仪明懿崇明丽则婉仪彭媛修闲修静慎艳光漪容徽淑秀仪芳婉贞慎明艳真穆修范肃容茂仪英淑艳正信凝婉英范懐慎修媛良则瑶章训成润仪寜训淑懿柔则穆仪修礼昭慎贞媛肃闺敬顺柔华昭顺敬寕明训仪崇敬修敬承闲昭容丽仪间华思柔媛光懐徳良媛淑猗茂范良信艳华徽娥肃仪妙则此仿周官之八十一御女也唐宋以来参合损益不废其名明初定设六局曰尚宫尚仪尚服尚食尚寝尚防掌以宫正总六局之事凡出纳文籍皆印署之付内史监牒移于外局有四司尚宫之属有司纪司言司簿司闱尚仪之属有司籍司乐司賔司赞尚服之属有司寳司仪司仗司饰尚食之属有司馔司醖司药司供尚寝之属有司设司舆司苑司灯尚功之属有司制司珍司防司计司防掌储藏段疋者也官设于洪武五年王氏家南海河南村永乐二年选入宫命与权妃同辇辞曰妾嫠妇也安敢充下陈哉帝重之许归呜呼开创之主宫中府中设司分职各有典司后正位乎内夫人嫔御交賛隂教居有保阿之训动有环佩之响内无出阃之言防无私溺之授法至善矣其后宫官罢设奄寺乃得横行王振汪直刘瑾恶已贯盈至魏忠贤揽政昵一客氏深宫更无为懿安皇后助者虽存女秀才女史官空名恒罸提铃警夜而宫官大抵皆为奄寺之菜户矣外而税矿内而批红监军则养冦贼至则开门胎祸之烈一至于此使女官旧章不废祎衣防翟绛纱貂蝉雍雍肃肃何遽称九千嵗于大珰之前乎`】  

宫词  

璚花移入大明宫一树凝【`一作旑旎浓`】香倚【`一作韵`】晚风赢得君王留步辇玉箫吹彻月明中  

【`诗话元制嵗责髙丽贡羙女故张光弼辇下曲云宫衣新尚髙丽様方领过腰半臂裁连夜内家争借防为曽着过御前来杨亷夫元宫词亦云北幸和林幄殿寛句丽女侍媫妤官君王自赋昭君曲勅赐琵琶马上弹明初相沿未改此孝陵有防妃长陵有权妃也权为髙丽光禄乡永均之女善吹箫宫中争效之寕献王诗云宫漏已沉参倒影美人犹自学吹箫王司防亦云赢得君王留步辇玉箫嘹喨月明中皆为权贵妃作`】  

沈琼莲【`七首`】  

琼莲字莹中乌程人治初选入掖庭官女学士  

【`诗话魏有女侍中晋有女尚书迄于唐宋若华姊妹五人皆善属文昭义节度使李抱贞表荐于朝徳宗召入宫试诗赋兼问经史大义深加叹赏不以宫妾遇之呼为女学士贞元后宫中记注若华掌之继而若昭若宪代司其籍乌程女子沈莹中初入掖庭泰陵试以守宫论发题云甚矣秦之无道也宫岂必守哉泰陵大悦擢居第一给事禁中授女学士吴兴人至今呼为女阁老莹中在大内暇饲白鹦鹉教之诵尚书无逸篇此宜载之管彤者也`】  

寄兄  

疎明星斗夜防玉貌花容列女官风递【`一作度`】鳯皇天乐近雪残【`一作晴`】鳷鹊晓楼寒昭仪引驾临丹扆尚寝熏鑪爇紫檀肃肃六宫悬象魏春风前殿想鸣銮  

送弟溥试春官  

少小离家侍禁闱人间天上两依稀朝迎鳯辇趋青琐夕捧鸾书入紫微银烛烧残空有梦玉钗敲断未成归年年望汝登金籍同补山龙上衮衣  

宫词【`五首`】  

翠丝蟠防紫罗襦偷把黄金小带输中使传宣光禄宴内家学士出新除  

青雾蒙蒙罩碧牕青灯的的灿银釭内人何处教吹管惊起庭前鹤一双  

豆蔻花封小字缄寄声千里落云帆一春从不防芳去髙叠香罗旧赐衫  

天子龙楼瞥见妆芙蓉殿试罗裳水风凉好朝西坐専把书经教小王  

明牕棐几浄炉熏闲阅仙书小篆文昼永帘垂春寂寂碧桃花映石榴裙  

范　氏【`一首`】  

清江人【`一云新凎`】梈孙女早寡选入禁中偶题画寄意髙后见之封为夫人遣还乡  

【`诗话明初识字妇女得举女秀才入尚功局万载县志载县民敖用敬妻易渊碧洪武二十六年举女秀才以疾还乡又中都左卫千户陈泰□妻龙玉英孀居亦举女秀才洪熙元年封大乐贤母范氏殆其选也`】  

题老妪骑牛吹笛圗  

玉环赐死马鬼坡出塞昭君怨更多争似阿防牛背穏笛中吹出太平歌  

曹静照【`六首`】  

静照字月士宛平人泰昌元年选良家女入宫李自成犯阙随内监刘至南京开剃为尼  

宫词【`六首`】  

到面东风只自知燕花牌子手中持椒房领得金龙纸勅写先皇御制诗  

一树寒花冒雪开幽香寂寂映楼台女官争簇传呼近知是鸾宫选侍来  

寳妆云髻軃金衣娇小丰姿傍玉扉新入未谙宫禁事低头先拜段纯妃  

口勅传宣幸玉熙乐工先候九龙池装成傀儡新番献尽日开帘防水嬉  

阅遍司农水旱书君王减膳复斋居御厨阿监新承旨明日羮汤不进鱼  

俭徳慈恩上古稀他方织锦尽停机赭黄御服重经澣内直才人着布衣  

【`诗话诸诗见红蕉集其云防昌元年选良家入宫按庆陵在位只一月实录所载礼仪房长随董国用将宫女赵永禄等八口发其亲戚领去于时魏给事应嘉疏言怨女出宫古来盛徳之事自穆庙至先帝两朝凡五十余年矣其间侍从宫人空闲无职何啻千万数人情垂老倍思其乡即此一事不必问有例无例慨然独断施行则仁慈无极言虽未见行然不闻有选良家女子之事当再考之故老野史`】  

宋蕙湘【`一首`】  

蕙湘南京宫女年十四遭掠  

题汲县壁  

风动江空鼖鼓催降旗飃飐鳯城开将军战死君王系薄命红顔马上来  

## 明诗综卷八十三  

翰林院检讨朱彞尊编  

秦藩【`二人`】  

朱敬錪【`一首`】  

敬錪字季量秦愍王樉八世孙有自吟亭诗草【`静志居诗话季量诗太浅率曩富平李孔徳曽以秦藩二诗集见贻久乃失去不复再覩当更访之`】  

江邨雨夜  

骤雨连山黒荒邨夜色侵潇潇霑暗壁飒飒动秋林江鴈湿难度草虫寒更吟愁人当此夕寂寞倍闗心朱谊防【`四首`】  

谊防字子斗秦愍王九世孙有集  

【`诗话子斗才情横溢极为富平李孔徳所称览其祀灶千一百二十字虽未悉工而浩涆不可及也`】  

杂诗  

欹器不受盈槖籥出以虚持是律吾躬可以例卷舒澡发奉严训兼受诗与书砥砺慎立节乡里流叹誉世变触骇浪时穷遁荒墟昔为桂与兰今为栎与樗昔出拥高盖今行无柴车旧交零落尽羸老随樵渔里正肆搜括唾靣不敢除内省虽不疚防观嗤贱愚惓焉顾坟墓不忍捐此躯强顔留纩息不絶将焉如  

冬日开元寺访子新茂之不遇  

世变僧犹在城崩寺尚存终伤游客少益信法王尊欲雪天垂暮重霾地转昏无縁逢二妙惝怳返荒邨  

祀灶诗  

旅食随迁次侨居傍酒垆饔飱资釜甑炊防立庖厨曲突焦埃墨横牕黯垢汚水妃临正位火徳禀神符五祀由三代诸卿暨大夫精禋烦祝史侧媚矧亡俘腊月惊春早温风感嵗徂幸存恒局申祷敢踟蹰汛埽劳箕帚香灯照塈涂主人防跽拜子姓俨奔趋白犊何年有黄羊此地无豚肩亏博硕菟髌润雕枯奠荐先陉灶尊崇复奥隅硬黏簠簋琐果罥盘盂祼地宜如在登天谅不诬赫烟腾皁盖烈焰走骍驹谒帝攀金陛朝元集绛都奏章通太乙闗请凂灵巫昭格惟声响防情窃觊觎干戈逢丧乱坟墓几榛芜樵采悲翁仲椎埋泣湛卢孙阶驯稚犬子舍保童乌日日牀邉笔年年户左弧空斋留破砚寒食酹芳壶别有深祈愿因之切叹吁壹戎初底定百揆待匡扶庶寀窥台鼎将军恋鼓枹武功勤逺略文敎未全敷伪俗浇淳朴讹言狃诳防闾阎驱罔象阛阓窜于菟怪蝎歕氷过妖蛟挟浪麁飓飇来广漠雹雨垫平涂麦豆余萁蔓楼台毁墁圬剧闻填浐灞幸不到江湖岭峤虽枝叶邦畿实榦株北辰当紫禁南极邈苍梧郑使终归晋山公岂患吴墄阶闻羽籥府藏朽彤弧持防频逃伍探丸賸有徒残邨凭赂免完堡受兵屠城郭稀鸢鹊郊坰沸蟪蛄风黄驰响马月黑啸封狐济济宁多士盈盈灿丽姝巧环垂项领亸帽缀雕瑜章句深穿凿衣裳侈僭逾彩毫矜不律绣防压诸于废垄招屯种新畬怕责租疮痍兼稊稗脂髓怯锱铢隠没栖丘貉飘飖泛水鳬市魁争狡狯里正肆捓揄是事谁为宰斯民望愈孤中央苏混沌鯈忽谢鑚刳号恸投锤斲神通返体肤至仁回浩荡大智用糢糊舆盖还高下圆方偹楷模一元调玉烛七政顺璇枢化育殷亭毒形生尽息苏真官辞旭殿恩诏下云衢黄雀酬隂隙金鸡宥罪辜八风推钜鞴二气凑钧炉民物更镕铸人才诞圣儒九重陪舜禹六合际唐虞勲伐追伊傅文章袭典谟经纶恢防县礼乐耀寰区簴业销锋镝艨艟洗舳舻匝瀛躬稼穑率土罢征输雪夜轻收蔡炎荒薄渡泸萧墙安鄪郈社稷定颛防比屋担珪组吞舟决网罛吴禽归翡翠越树却珊瑚嘉运争宁谧彞伦罔斁渝孔懐谐伯仲好合共妻孥朋类坚胶膝姻聮托柿柎过庭承对问入里应歌呼机杼家家锦耡耰处处珠醴移甘井水饴变苦原茶緑溅沉浮蚁青干子母蚨中州囚防貐北海放騊駼鸑鷟重衔箓龙再啓图君臣交警戒朝野洽欢娱粟帛兼颁赉钟镛毕赐酺千秋亨大有万国信中孚嫠妇忧忘纬终军慨弃繻请缨伤耊老揽镜媿睂须不忍懐迷寳深愁厠滥竽向空书咄咄凌险视瞿瞿蓬堵惭今我田守故吾无能安卼何计岀﨑岖司命如瞪目迷魂似陨躯依稀闻咐嘱叱咤戒夸訏忌讳时难触嫌疑世所拘挈缾他自哲跃冶尔何愚足茧防蹉跌唇缄慎嗫嚅耐寒饶契阔献嵗在斯须更始邀光宠维新就快愉权宜绥福履次第啐屠苏涸辙穷鲋欹巢哺好雏探环惊了了啼牖听华表晨归鹤松门夜防鼯渐添丁炽盛全减涕沾濡道苑行舒辔词场且弄觚晤谈来胜侣傲睨哂狂奴誉闻身文绣哦吟口豢刍但佳兴致莫恨久衰癯怳若施鍼石幡然已痛痡引吭餐沆瀣透顶灌醍醐沍泽开融靣阳林坼冻趺莺花催烂漫红紫杂萦纡哀乐情非异飞潜迹固殊宻云悬沛泽其雨断斜晡霜防休酣战曦车弭迅驱防留三舍景末照及桑榆  

题旅舍  

空有千金意难酬一饭恩再来逢漂母不复念王孙  

周藩【`五人`】  

朱安【`二首`】  

安周定王橚孙  

夏夜寄懐谢山人时客汾阳  

良夜孤清赏懐君倍黯然客星一以别明月几回圆紫塞云邉树青山雨后天相思何处写随意有氷  

送李子和山人游西蜀  

谕蜀文谁着风流汉长卿欲投巴子国定向锦官城羸马冲山色哀猨杂树声武侯遗庙在瞻谒重含情朱睦防【`三首`】  

睦防字灌甫号西亭周定王六世孙万厯初举宗正有陂上集  

【`诗话西亭以好客闻藏书为海内第一世所传万卷堂书目不列卷数撰人非故籍也予家藏有聚乐堂艺文志四册俱详列卷数撰人系陂上钞本曩孙侍郎耳伯筮仕祥符从西亭子竹居交契借钞经解颇多今其撰述十存一二而已`】  

送舜符  

畴昔慕游遨与君数朝夕稍申初服懐共结沉冥迹促膝究微言披情阅仙籍盼眯恣丘樊留连眷泉石星霜歘云变婉娈成离析抚景念夙懽即事兴今戚末路谁能同素心不可易凄凄冬日黄渺渺寒流碧暂舍故园林逺适京华陌时有北风来因声慰岑寂  

送郑处士信之还歙因忆同游诸君子  

同调日云稀怜君复逺违青山双屐在白首一帆归野烧浮残雨寒林散夕晖因兹忆畴昔相对各沾衣  

荅田六深甫郑二信之过陂上  

岂是谭经所真成载酒庐竹停仙客骑花翳孝亷车秉烛惊山鸟调琴出浦鱼悠然对孤屿宛在水中居朱睦横【`一首`】  

睦横字仁庵周定王六世孙辅国中尉其子勤辑其诗及已作下及孙朝题曰三业集  

送春  

风吹飞絮防池苹无那伤春又送春试上驿楼高处望落花无主更愁人  

朱勤【`二首`】  

勤号南渚睦横子封奉国将军  

学仙  

学仙贵养气举世少其真放之弥六合返则在吾身日月卒有毁药石宁足珍非吾好妖妄但为知者陈岩穴亦多误不独朝市人  

朱仙镇岳王祠  

未遂黄龙饮金牌止渡河艰难终奉诏痛哭乃回戈三字翻成狱千秋尚挽歌不知廊庙计何苦但求和朱朝【`一首`】  

朝字汝升号崇冈勤子  

郊居杂兴  

杏花漠漠桞路出隋隄十里南一夜水深三十尺朝来网罟集深潭  

齐藩【`二人`】  

朱庆【`一首`】  

庆字仲望高皇帝第七子榑封于齐建文元年废为庶人永乐初复封四年夺爵安置庐州子孙俱为庶人散居南京庆有箨冠集【`王元美云王孙诗能直写胸臆不剽袭人自合古辙`】  

秋日送李文仲访友新安  

正值悲揺落那堪送客舟白云江上晩红树驿边秋细雨润琴幔凉风添酒筹逢迎有知已暇日即登楼朱承防【`一首`】  

承防字国华齐王孙  

送茅平仲  

置酒长干路谈深夜未阑山川牵恨逺风雨逼年残天迥孤防没江空独雁寒从兹君别去月共几时防  

鲁藩【`二人`】  

朱观熰【`二首`】  

观熰字中立钜野僖顺王孙封镇国中尉有济美堂稾  

【`诗话中立好为诗虽格调卑卑亦复自喜尝辑山东诸家诗曰海岳灵秀集`】  

赵康王哀词  

帝子东平侣浮名梦已残丛台春色冷渑水旧盟寒客散谁弹剑花飞自绕阑茫茫天地外何处驾青鸾  

送毛敎授还山  

未老思投老欲归便得归缁尘今渐逺不上芰荷衣朱颐琢【`四首`】  

颐防鲁荒王檀七世孙封镇国中尉  

登兖州城楼  

步上西城楼北望伤我心秋风吹大陆落日蓟门阴霜被寒渚白鴈号中林孤飞何栖止嗷嗷悲不禁怵惕结心曲归写丘中琴朱感人意凄然发哀音中夜不能寐抚桐动沉吟  

寄懐邢子愿侍御  

相忆未相识髙名空复闻时因蓟北鴈一望济南云谢傅青山屐羊欣白练裙风流谁可千载独夫君  

赋得为我弹鸣琴赠王生  

怜君多雅调为我弹鸣琴旷矣丘中赏兼之物外心夜深山鬼泣江净水龙吟曲罢无人解松风披素襟  

蟋蟀  

蟋蟀闗何事哀音入夜偏寥寥闲永漏切切乱鸣乍逐防风断还从踈雨连闺中有思妇怪尔不成眠  

辽藩【`一人`】  

朱术【`一首`】  

术字均焉简王植七世孙辅国中尉换授镇江通判迁戸部主事有綦组堂集  

【`诗话明初旧典宗室子不与内外铨除后因御史李日宣等所请援祖训换授之法言皇族宜通仕籍得防行寕王孙子斗诗云爵人本至公立法无颇偏大训手自订百度何森然郡王有孙子所司騐才贤换授凖任用升转遵常铨谅哉二柱史抗章排拘挛先帝展科目今皇命试官椅桐委断壑被以朱丝骝在外厩防以珊瑚鞭葢纪其事也天启辛酉晋藩庆成温穆王表桐之曽孙慎防始举辛酉山西乡试明年壬戌赐同进士出身除中书科中书舍人歴精膳主事至崇祯戊辰宁藩瑞昌王孙统鉓由进士改庶吉士累官南国子祭酒自后甲戌则蜀藩奉宁藩统铚铚谋防子也丁丑则寕藩统鐀统庚辰则周藩朝防在寕藩綂鉟癸未则代藩鼎廷壻宁藩綂议汴皆以宗支取甲科而均焉得授镇江通判其官户部陜西司主事曽召对平台奏请仍设漕运总兵而思陵不允也后贼既防秦廷臣有撤宁逺守闗门之议思陵心动以问羣臣吴太常麟徴昌言撤之便而辅臣陈演力持不可而止使闗门有备而漕运有兵互相声援何至巨冦如入无人之境哉然则均焉所对亦曲突徙薪之一策也均焉诗多至数千首率尔而成不费持择元夕词结句与白傅歌舞屏风花障上几时曽画白头人同一忾已`】  

元夕词  

春风如箭月如梭良夜匆匆瞥眼过听到众中喧笑处老年人少少年多  

宁藩【`七人`】  

朱多【`二首`】  

多字宗良宁献王六世孙封镇国中尉有朱宗良集  

【`诗话宗良佳句颇多如闗山晓月趋三辅鸿雁秋霜度九河太室出云来苑里黄河如带挂城头路经轩后临戎坂山接高欢避暑宫格调高华惜全诗未见`】  

雨  

触石隂霞北岭遥逗风寒雨入檐飘天涯故旧惟孤枕箧衣裳只敝貂绽雪芦花纷歴歴经霜枫叶莽萧萧还应撼郭涛声急只怪空江上夜潮  

塞下曲  

平明飞骑扣闗门汉将新收吐谷浑从此天山传白羽不敎公主嫁乌孙  

朱多炡【`八首`】  

多炡字贞吉宁献王六世孙封奉国将军卒后私諡曰清敏先生有勌游稾  

【`诗话贞吉与从兄多煃用晦并有诗名用晦与金徳甫交契王元美入之续五子之列然其诗无足观不若贞吉之有爽气也贞吉好游变姓名为来相如踪迹遍吴越间其子谋堚亦效之变姓名曰来鲲字子鱼出游吴楚有集行世临川汤若士为之序所传溪楼连夜雪山县隔年春其警句也`】  

送蔡氏  

为别既不易赠言良独难小人各自媚君子乃忧叹投漆必以胶合椒必以兰子其宁尔心失意古所安  

十四夜玩月  

玉绳界西陆澄空净如澣庭柯零露早见圆景满悄焉増永懐顿令衣带缓四气无终极人生一何短心悲雍门操涙陨山阳管徂谢子山丘凄其我华馆临觞惨不怡忧来莫能款  

龙沙  

龙沙驻跸地皇祖纪南征草昧君臣定壶浆父老迎平临章贡水逺视灌婴城今古雄图在低徊落照明  

对雨  

苦雨何曽歇愁隂暗不开春寒缑氏岭云暮楚王台戏水饥鸢过褰帘湿燕来静防双屐齿无事长莓苔  

别胡云从  

故侣三年隔离懐一醉销烟花桃叶渡春草豫章桥末路难为别名山许见招天涯惟有梦相逐往来潮  

张叙甫园中牡丹作千花赋此赏之  

暮春之初天气新日日衔杯谁主賔石家锦幛四十里汉阙粉黛三千人清丝急管巧相聒伏雨防风横见陈繁华狼藉且如此不醉恐碍花神嗔  

寄黎君寔司训  

君才不薄广文官依旧青氊一片寒家近邮筒传自数地偏书籍借应难懐人夜雨防芜草留客春风苜蓿盘闻道出游堪累月只余山色满吟鞍  

泊长荡  

蒹葭一望暮苍苍长荡湖头烟水长怪道今朝枫叶尽夜来七十二桥霜  

朱多防【`一首`】  

多防字知白宁恵王第四子石城恭靖王奠堵之孙  

【`诗话南昌郭外有龙光寺万厯乙邜二月豫章诗人结社于斯宗子与者十人知白之外则宜春王孙谋文翰瑞昌王孙谋雅彦叔石城王孙谋防鬰仪谋圭禹锡谋臶诚父谋堢藩甫谋垦辟疆建安王孙谋防更生谋垔禹卿谋缉其诗曰龙光社草郡人都察院右都御史掌工部尚书事徐作汝念邢部主事张夀朋冲龢序之`】  

秋日社集  

躧步出郭门凉沙朗朝日迤逦入丛林花宫丹漆巍巍豫章台万木四排比【`音必从白香山读`】高防集友于讨论及刋述清风吹素襟古调和瑶瑟防心岂在逺快意亦多术遥睇天际帆翩翩若风乙  

朱谋防【`四首`】  

谋防字郁仪宁献王七世孙以中尉摄石城王府事既卒豫章士人私諡贞静先生有枳园近稾【`雷元亮云郁仪古体出入汉晋温厚典则近体颉颃初盛高浑雄丽而又之以典籍参之以多闻足以名家`】  

杨计部曙宇载商瓮汉壶千里相饷短篇志谢  

古陶出古丘闳深容斗许駮荦绣土花不知几寒暑使君河北来载以入东楚欣然脱相赠何异获钟吕谓予古人风因之代缟纻岂无珠玉珍雅志非其所摩挲三叹息高谊谁当侣寘彼图史间春秋惟尔汝  

送黄贞父入觐  

脂车秣良驷冠盖如云浮驾言趋上京述职遵诸侯王事既有程肃肃涂路修及兹正元初奉璋觐宸旒君抱廊庙资高视徧九州岀兼卓鲁声入与防龙游翔螭作时雨膏泽布陵丘坛石百里城岂足长淹留揆予慕高义梦想托绸缪赋诗申素衷踧踖翰墨俦清风播兰令徳树千秋愿崇华岱尊黄发长优游  

送姚龙文还永嘉  

百卉懐芬芳当春欣所观时风和且柔好鸟鸣其间万彚何熙熙我思独盘桓良友当逺别惜此防靣难握手临郊衢一往莫可攀愿得少须防言笑暂为欢毋金玉尔音慰我迟暮顔  

燕至  

芳草无数绿杂花相间红谁将双燕至一一舞春风朱谋防【`五首`】  

谋防字康侯更字公退宁献王七世孙有羔鴈淹留芜城巾车四集【`姚园客云康侯诗如雨断山青霞催月出清冷之中每成艳句又云南昌王孙多称诗而康侯拔出`】  

客秦邮呈别阎使臣  

淮田三嵗潦民已半为鱼日下司农檄星驰使者车市烟初寂寂乡梦亦蘧蘧刺史今元结疮痍可渐舒  

甲寅春日江邨即事【`三首`】  

水市沙墟地更偏卑栖无用买山钱荒厨惯乞渔家火行李时登估客船鐡柱江声连野郭香炉云气隔湖天游踪到处堪经月岂待男婚女嫁年  

绿水园亭白版扉轮蹄出郭到应稀江雷乍殷龙儿长社日初晴燕子飞饭熟东田观午馌酒香西舍典春衣长堤何处无芳草莫怨山中客未归  

江村负郭坂田多田舍风光草树和孤鸟立残牛背雨小鱼吹散鸭头波买山忽被高僧笑击壤闲听老父歌犹幸代耕余薄禄门无胥吏夜催科  

寄贺文湛持入东阁  

焚鱼学士最清华五世承恩太史家归沐不言温室树入朝时草内廷麻呉中旧宅卑依市都下新堤浅筑沙傥为故人炊脱粟青门来种邵平  

朱谋堢【`一首`】  

谋堢字藩甫宁藩石城王孙  

九日诚甫宗侯招登明逺楼防集分韵得无字  

有约登高兴不殊天涯朋好接欢娱寒生南浦枫初落秋入东篱菊尚无诗派西江存大雅賔筵左顾敕中厨风前剰有叅军帽醉后终须倩客扶  

朱谋圭【`一首`】  

谋圭字禹锡石城王孙  

秋日龙沙社集  

结驷城外游眷此郊原静﨑岖陟龙沙悠然见西岭风日畅幽懐烟光澹云影松门初地开清磬出禅境黄菊篱下繁红芙木末冷心目既双清和歌答佳景扰扰尘中真乐谁其领  

沈藩【`六人`】  

朱恬烁【`一首`】  

恬烁号振庵沁水庄和王仲子封镇国将军【`李时逺云振庵诗圆熟动合矩矱`】  

【`诗话振庵五言入格如云迎芝葢转花傍药栏开寒叶飞官路霜风满驿楼香云飞贝叶法雨下天花不失为初唐人语`】  

送呉平川判府致政归桐城  

归路东风晩凄心向夕烟青山相送日白首倦游年人渡春江上帆飞暮雨前知君投老去生事在林泉朱恬烷【`一首`】  

恬烷号达庵沁水庄和王叔子封镇国将军有达庵集【`李时逺云逹庵古诗近选近体有韦柳风致`】  

感遇  

虫鸣虚堂明月照高树佳人不我过相思隔云路人生无百龄奄忽若朝露努力求功名名成发已素穷通各有时达人守天赋  

朱珵塯【`一首`】  

珵塯字纯甫恬烁子封辅国将军有玉田集【`李时逺云玉田近体爽朗瓌竒`】  

长信怨  

永巷风偏入深宫月易斜空牀愁独守中夜起长嗟托意题团扇惊心见落花思君情不极惆怅减容华朱珵圪【`一首`】  

珵圪字崇甫恬烁子封辅国将军有玉涧集【`李时逺云玉涧诸体皆备简逺华丽兼而有之`】  

芳树  

嘉树昼芳菲重重在春苑风来翠幄褰日映朱帘卷嫩萼正葳防柔枝亦缱绻不惜与君攀无令歳华晩朱珵圻【`一首`】  

程圻字京甫恬烷子封辅国将军有玉林集  

再逢友人  

道逺频驰梦情深只寄书相逢俱泪下翻似别离初朱效鐊【`一首`】  

效鐊字驯甫封奉国将军有壶峰集  

夏日防伯王园  

避暑梁王苑楼深翠竹间风生三径爽日映八牕关作赋依芳沼开尊对逺山中林容小阮醉后未言还  

唐藩【`二人`】  

朱硕爋【`二首`】  

硕爋字孔炎唐定王桱五世孙封镇国中尉有南阳集  

【`诗话南阳公子博雅工文所为诗颇饶钱刘风致`】  

送王山人游楚  

门前杨桞树风乱麴尘丝日暮临溪别春帆适楚时人烟扬子渡山木偃王祠处处生芳草悠悠千里思  

邵山人子俊见过话游梁事  

有客担簦过草堂一尊风雨话游梁鴈池寂寞芙蓉冷逢着行人説孝王  

朱器封【`一首`】  

器封字子厚硕爋子有巢园集  

【`诗话子厚入弇州四十子之列而集不见传`】  

游仙  

刘安守天厠彼乃赤帝精左右在帝侧翺翔排玉京白云蔽丹巘五鳯啾啾鸣石阶秀朱草饵之可长生举手谢人世尔曹等苍蝇  

益藩【`一人`】  

朱常【`一首`】  

常字防良益端王四世孙  

古怨  

妾思乱如丝纒緜无断絶难将掺掺手解得心中结  
