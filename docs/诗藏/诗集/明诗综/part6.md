---
title: 第6部分
index: true
icon: editor
order: 6
category:
  - 诗藏
  - 诗集
  - 明诗综
tag:
  - 钦定四库全书
  - 集部八
  - 总集类
  - 朱彞尊
  - 清
---

## 明诗综卷五十一  

翰林院检讨朱彞尊编  

李攀龙【`十八首`】  

攀龙字于鳞歴城人嘉靖甲辰进士除刑部主事歴郎中岀知顺德府升陜西提学副使转参政终河南按察使与王世贞谢榛梁有誉宗臣徐中行吴国伦称七才子有沧溟集【`朱中立云沧溟天才跌宕竒气特出诚天闲之逸足艺塲之上匠也穆敬甫云于鳞搆思逺造语精深如苍厓古壁周鼎商彛竒气自不可掩　顾言云观察七言律函思英发襞调豪迈如八音凤奏五色龙章开阖铿锵可称絶美至五言似有不尽然者　王元美云李于鳞如峨睂积雪阆风蒸霞髙华气色罕见其比又如大商舶明珠异寳贵堪敌国下者亦是木难火齐又云七言律诗至仲黙而畅献吉而大于鳞而髙　王敬美云于鳞七律俊洁响亮海内争事剽窃至使人厌彭子殷云于鳞乐府思上薄汉魏而病于袭七律髙华絶响之中不免着迹　屠纬真云元美`】  

【`推尊于鳞诚过当时诸公挥毫或未免纎弱于鳞晚出苍健惊人奈何不压倒曹耦今若尽读于鳞诗初则喜其雄俊多则厌其雷同若杂一首于众作之中则陡觉矫壮而突出矣宜其为元美赏诧如此也　王承父云诗衰于宋元北地起而复古一代摹拟之格此则创矣歴下一变锻链淘洗脱凡腐而尚精丽然才情声律未极变化故用豪句搆壮字自高或晦而杂叠复而致厌始多宗之后且避之也　胡元瑞云献吉学杜步趋形骸登善之摹兰亭也于鳞拟古割裂饤饾怀仁之集圣教也必如献吉歌行于鳞七律斯为双雕幷运各极摩天之势又云于鳞七律高华杰起一代宗风而用字多同十篇而外不耐多读又云仲黙为大家不足于鳞为名家有余　李时逺云沧溟七律诚佳至于拟古虽无作可也　孙文融云于鳞诗自工但恨犹是中唐调　何无咎云济南以髙华嘹喨取胜非不金茎玉树月鹤霜钟第语过清空意少变化　段虎臣云嘉隆间王李等七子诗学盛唐不过匡廓耳至于沉之思隽永之味超脱之趣尚未入室　曹能始云于鳞古诗不作汉魏以后语然有心学歩去之愈逺而无意者时或近之至其乐府自谓拟议以成变化而子无取马　焦弱侯云七子互相矜许虽有名于时而词调往往如出一人　文湛持云济南七律接轸李颀可无惭色　陈卧子云于鳞天骨既髙人工复尽如玉出蓝田而复遇巧匠珠同隋侯而更耀螓首故遇瑕必剔有美必双总其经营反侧不轻染翰故能领袖羣伦五古规摹建安潘陆以后涉笔便少未免取境太狭七古原于李颀而雄整过之五律杂出盛唐诸家七律有王维之秀雅李颀之流丽而又加整练髙华固为千古絶调絶句调甚练而若出自然意必浑而每多可思照应顿挫俱有法度未易至也姚仙期云于鳞拟古自黄泽白云南山越人而下几欲一字一意不差毫髪比于胡寛之营`】  

【`新丰独不思伯乐相天下马若灭若没若忘若失自有其天机耶　王贻上云沧溟弇州皆万人敌惟蹊径稍多古调寖失是以不逮正作者`】  

【`静志居诗话于鳞乐府止规字句而遗其神明是何异安汉公之金縢大诰文中子之续经乎惟相和短章稍有足録者五言学步苏李曹刘如浮云从何来焉知非故乡来者自为今去者自为昔差具神理然新警者寡矣七言五律絶句要非作家惟七律人所共推心慕手追者王维李颀也合而观之句重字复气断续而神离亦非絶品元美比之峨睂天半雪至谓文许先秦上诗卑正始还誉过其实于鳞乃居之不疑据白雪楼髙自位置此时章丘李伯华架揷万卷书海丰杨伯谦吟精五言体是宜降心相从乃敢大言谓微吾竟长夜岂非妄人又自诩与元美狎主齐盟目四溟以櫜鞬鞭弭左右四溟岂心服乎`】  

紫骝马歌【`二首`】  

出入渭城中少年独妍雅不知是阿谁但识紫骝马问客复何为昨日发东平袖中出短书心知自刘生  

懊侬歌  

长江得春风使帆如使马朝发牛渚矶暮宿白门下  

黄督  

谁能见歌舞不自爱阳春少年双泪落知是他乡人  

古意  

秋风西北起吹我游子裳浮云从何来安知非故乡萧萧代马鸣翩翩下枯桑暮色入中原飞蓬转战塲往路不可怀行役自悲伤  

送赵户部出守淮阳  

仙郎起草汉明光几载军储事朔方五马新为淮海郡三台旧署度支章行车麦秀随春雨卧阁花深对夕阳时忆上林词赋客鸿书遥下楚云长  

送皇甫别驾往开州  

衔杯昨日夏云过愁向燕山送玉珂吴下诗名诸弟少天涯宦迹左迁多人家夜雨黎阳树客渡秋风瓠子河自有吕防刀可赠开州别驾岂蹉跎  

同元美与子相公实分赋怀太山得钟字柬顺甫  

域内名山有岱宗侧身东望一相从河流晓挂天门树海色秋髙日观峰金箧何人探汉防白云千载防秦封向来信宿藤萝外杖底西风万壑钟【`陆氷修云起二语嫌太浅弱`】  

怀子相  

蓟门秋杪送仙槎此日开尊感岁华卧病山中生桂树怀人江上落梅花春来鸿鴈书千里夜色楼台雪万家南粤东吴还独往应怜薄宦滞天涯  

郡城楼送明卿  

徙倚髙楼问索居故人湖海意何如尊中十日平原酒袖里三年蓟北书大麓夏云当槛出石门寒雨过城疎明朝逺道空相忆那得仍停使者车  

寄刘子成  

书札清秋问解携郡斋吟眺楚云低大夫持宪临诸粤使者徴兵出五溪白日自流荒徼外青山不尽夜郎西于今万里看铜柱何意中原厌鼓鼙  

平凉  

春色萧条白日斜平凉西北见天涯唯余青草王孙路不属朱门帝子家宛马如云开汉苑秦兵二月走湖沙欲投万里封侯笔媿我谈经鬓有华  

重送山甫  

短发萧萧日影孤清秋行色又皇都百钱杖底犹悬否片刺怀中好在无老去他乡唯药物愁来佳句满江湖只言倒屣防常事不是燕山旧酒徒  

子与病起移书二美吴下羣贤爰修褉事踊跃胜游遥为属寄  

伏枕经春忆旧游永和三日命扁舟一时艺苑人亡恙千载兰亭事可求吴下山川何蕴借王家兄弟本风流独怜搦管传觞处有客中原自白头  

上朱大司空  

河隄使者大司空兼领中丞节制同转饷千年军国壮朝宗万里帝图雄春流无恙桃花水秋色依然瓠子宫太史但裁沟洫志丈人何减汉臣风  

郡斋同元美赋得桥字  

山色秋停使者轺孤城何处不萧条请看襄子宫前水依旧东流豫让桥  

春日闻明卿之京为寄  

十载浮云傍逐臣归来不改汉宫春摩挲金马宫门外谁识当年谏猎人  

赠梁伯龙  

太华峰头玉女坛别时明月满长安不知秋色今多少君到仙人掌上看  

王世贞【`四十二首`】  

世贞字元美太仓州人嘉靖丁未进士除刑部主事歴郎中出为山东副使以父难解官补大名兵备歴浙江参政山西按察使入为太仆寺卿以右副都御史抚郧阳迁行大理寺卿歴应天府尹南京刑部侍郎改兵部进刑部尚书有弇州正续四部稾【`穆敬甫云元美才识雄俊气韵沉郁足称大家　汪伯玉云于鳞业专专故精而独至元美才敏敏则洽而旁通其取材也若良冶之操炉锤五金三齐无不可型其运用也若孙呉之在军门宫嫔市人无不可陈　彭子殷云元美四部槀未免篇轶太富使人不能分去取　王承父云弇州与歴下同名而异用博大僻逺汪洋磅礴无所不出入安究其底则死骨未寒非之者过于慕之者矣　胡元瑞云弇州于古人诗靡所不有亦靡所不合词与代变意逐题新譬之龙宫海藏万怪惶惑　弟敬美云吾兄境虽神诣学以年劭取材愈博演教弥神或鬼篆蛇文冥搜六合之外或牛溲马勃近取咫尺之间杂观则邈若无闗凑泊则天然一色大都字险者韵必妥韵竒者声必调天壤之间若为预设此眞艺林之絶技也乐府一出必使于鳞匿响明卿窜影宏篇奥句故是苦心极力之言齐梁小调亦无敌手迩来述作大盛取材欲尽不觉时堕香山玉局趣中　吴文仲云李何竝驾李雄视何而李不若何之冲而雅也王李齐驱王盛推李而李不若王之博而大也　蒋仲舒云元美旷古逸才当今大雅二鸣四部千载一时蕴借则昆山良璧懐瑾握瑜声华则震泽明珠连城照乗　何无咎云弇州主大直欲体具百家包括今古汪洋万里崩奔自恣而意贵冨赡词多填实求其风雅相宣情境互畅较之唐人盖有间矣　陈卧子云元美天思颖俊取材赡博师心独运而不累其法拟议众芳而不掩其才读之如入五都之市珠玑英瑶虽西域贾胡不能尽收然鱻蔬陈列亦足使贩夫厌饫又云元美乐府不必尽合古人甚见才思　宋子建云元美如西域化人手易山川海量珠玉　宋辕文云元美七言胜于五言近体胜于古体合而观之未能与济南伯仲请以廸功之精鋭三千当其数万`】  

【`诗话嘉靖七子中元美才气十倍于鳞惟病在爱博笔削千兔诗裁两牛自以为靡所不有方成大家一时诗流皆望其品题推崇过实谀言日至箴规不闻究之千篇一律安在其靡所不有也乐府变竒竒正正易陈为新逺非于鳞生吞活剥者比七律高华七絶典丽亦未遽出于鳞下当日名虽七子实则一雄其自述云野夫兴就不复删大海回风吹紫澜言虽大而非夸若于鳞自诩至云微吾竟长夜惑易之言亟当浴以兰汤者也`】  

尚书乐  

扬翠眊曳金支马駊騀车逶迤手将两黄钺大者诛二千石小者僇偏裨九卿班饯日崦嵫相君昵昵前致辞尚书行出师乐哉尚书奈乐何【`一解`】所过二千石丧魂魄日夜辇重称军食黄金如山莫谯词累女对对颦青蛾回鹘小队桃叶歌中丞奉觞舞回波乐哉尚书奈乐何【`二解`】大宛骢瑚鞭天吴绣蹙当胸盘麒麟玉刻称腰圆珍怪百宝装千船席卷三吴向青天九卿班迎晡不得前相君昵昵前致辞中官黄纸纷而驰尚书告班师乐哉尚书奈乐何【`三解`】朝赐尚书夕赐尚书尚书第中锦不如檀牀八角垂流苏紫衣屛息騈街衢欲进不进足次且左右十二波斯胡平头奴子貂襜褕醉着不下公侯车乐哉尚书奈乐何【`四解`】云霾辞天雨洗白日诏收尚书下请室削之归一官不得着昔来一何驶今归一何疾念欲乘柴车病不得驱欲呼估客舟估客不肯相于妇女骂小儿拍手揶揄道逢九卿睥睨之谒辞相君相君新门十二重东流之水西飞鸿昔日父子今华戎乐哉尚书奈乐何【`五解`】  

江陵伎  

江陵伎人子掩袂作啼声家家叉帘立送王上台城【`一解`】王欲别太姬门前黄纸催出亦以徘徊入亦以徘徊【`二解`】王入台城后不省作悲啼妆台铅粉骄别接冶游儿【`三解`】朱门一家哭万家得安宿一家亦不哭太姬方噉粥【`四解`】门外双乌栖哑哑枝上啼官今当大赦不愿赦王归【`五解`】二十四皇孙譬如南陇树一半枝撑天半不知爨处【`六解`】  

白莲花  

白莲花捧世尊左跪圣母右拜神君莲花水浴金盆男女行照之女为后妃男侯王金貂罗纨耀两行生当踏玉阶死当坐天堂谁为遣汝来丘太师周太师郤立那顔东西授汝尺一锦牍赤白号带两头垂但入上谷云中得好儿郎因依精兵十万骑一一衔枚后头随天运固难谌白发所谋私反接向市中号呼众男女曷不救我为救我死者坐天堂生当踏玉阶忽有一书生众不识为谁书生从何来乃是阙下上书男子长流闗外醉卧阛阓间夜半防致之桃李种山冈莲花种湖陂刺舟摘莲花郤折桃李枝东市标书生头鼓曈昽使者輶千金赏万戸侯道旁跌足涕被面中丞封御史转承相阁中三日宴  

太保歌  

北山虎而翼南溟鲸而爪生世不谐锦衣帅作太保太保入朝门缇骑若云屯进见中贵人人人若弟昆太保从东来一步一风雷行者防入室居者颔其颏太保赐顔色黄金立四壁一言忤太保中堂生荆棘缇骑走八方方方俱太保太保百亿身所至倐如扫鸡鸣甲舍开争先众公卿御史给事中不惜称门生懽饮丞相邸刻臂为父子生非真骨肉子贵父不喜但呼太保名能止小儿啼鬼伯一何戆荷索便相催县官为震动急敕治丧事少府出金钱东园给秘器后帅朱都督特遣防其家起冡像隂山赑屃揷云霞吊客虽以繁不及贺者多可怜堂中哭不胜巷中歌  

袁江流钤山冈当庐江小吏行  

汤汤袁江流嶻钤山冈钤山自言髙袁江自言长不知何星宿独火或贪狼降生小家子为灾复为祥瘦若鹳雀立步则鹤昻藏朱蛇戢其冠光彩烂纵横孔雀虽有毒不能掩文章十五齿邑校二十荐乡书三十拜太史屹屹事编摩五十天官卿藻镜在留都六十登亚辅少保秩三孤七十进师臣独秉密勿谟八十加殊礼内殿敕肩舆任子左司空孽孙执金吾诸儿胜拜跪一一赐银绯甲第连青云冠盖罗道途儤直不复下中禁起周庐凉堂及便房事事皆相宜文丝织隠囊细锦为牀帷尚方铸精镠胡盌杯苽篱雕盘盛玉膳黄票封大禧五尺凤头尖时时遣问遗黄绒团蟒纱织作自留司匹匹压纱银百两颇有余煎作百和香染为混元衣温凉四时药手自剂刀圭日月报薄蚀朝贺当暑祁但卧不必出称敕撰直词御史噤莫声缇骑勿何谁相公有密启为复未开封九重不斯须媫妤贴当胷密诏下相公但称严少师或字呼惟中县官与相公两心共一心相公别有心县官不可防相公与司空两心同一心司空别有心相公不得防昔逐诸城翟黄冠归田里后诒贵溪夏朝衣向东市戈矛生謦欬虀粉成睚眦朝疏论相公棰榜夕以至宁忤县官生不忤相公死相公犹自可司空立杀尔凌晨直门开九卿前白事不复问诏书但取相公旨相公前报言但当语儿子儿子大智慧能识天下体九卿不能答次且出门去不敢归其曹共过城西邸司空令传语偶醉未可起去者归其曹留者当至未九卿面如土九卿足如枳为复且忍饥以次前白事司空有得色相公直庐喜司空稍嗫嚅相公直庐恚不复问相公但取司空旨县官有密诏急取相公对相公不能对急复呼儿子儿子大智慧能识天下体一疏天怒回再疏天顔喜九边十二镇诸王三十国中外美达官大小员数百各各黄金铸一一千金直南海明月珠于阗夜光玉猫精鸦鹘石酒黄祖琭红紫青韎鞨大者如拳蕨蔷薇古刺水伽南及阿速瑞脑眞龙涎十里为芬馥古法书名画何止千百轴玉躞标金题煌煌照箱簏妖姬回鹘队队队皆殊色银牀金丝帐玉枕象牙席杏衫平头奴丝縢双蹴踘酒防呼不见濳入他房宿生埋冯子都烂煮秦宫肉生者百丛花殁者一丛棘近即龙牀底逺至隂山后凡我民膏脂无非相公有义儿数百人监司迨卿寺以至大节镇侯家幷戚里逶迤洙泗步灿灿西京手老者相公儿少者司空子谓当操钧柄天地俱长久御史上弹章天眼忽一开诏捕少司空究覈诸赃罪三木囊赭衣炎方御魑魅金吾一孙戍余者许归侍意犹念相公续廪存晩计舳舻三十艘满载金珠行相公船头坐谁敢问讥征啸傲郿坞间足夸冨家翁司空不之戍还复称司空广徴诸山材起第象紫宫募卒为家卫日夜声汹汹从奴踏邑门子弟郡国雄不论有反状讹言所流腾宗社万不忧黔首或震惊御史再发之天威不为恒御史乗飞置捕司空至京司空辞相公再拜泣且絮今当长相别儿不负阿父相公心自言阿父宁负汝不识一丁字束发辟三府月请尚书奉冠服亚汝父汝父身不保安能相救取重恳监刑容少入别诸姬归者吾而配不归而鬼妻诸姬心自言司空何大痴归者吾而配不归人人妻还抚诸儿郎阿爷生别离金银空饶积髙与钤山齐不得铸爷身及身身始知儿郎心自言阿爷何太痴有金儿当使无金儿自支监刑两指挥各携铁银铛程程视溲寖步步相扶将有酒强为歌无酒夜傍徨秋官爰书上顷刻飞骑传一依叛臣法矺死大道边有尸不得收纵施羣乌鸢家赀巨千万少府司农钱上宝入尚方中宝发助边不得称相公没入优老田片瓦不盖头一丝不着肩诸孙呼践更夕受亭长鞭僮奴半充戍余者他州县夜半一启门诸姬鸟兽窜里中轻薄子媒妁在两腕相公逼饥寒时一仰天叹我死不负国奈何坐儿叛傍人为大笑唶汝一何愚汝云不负国国负汝老奴谁令汝生儿谁令汝纵臾谁纳庻僚贿谁朘诸边储谁僇直谏臣谁为开佞防谁仆国梁柱谁剪国爪牙土木求神仙谁独称先驱六十登亚辅少保秩三孤七十进师臣独秉廊庙谟八十加殊礼内殿敕肩舆任子左司空孽孙执金吾诸儿胜拜跪一一赐银绯甲第连青云冠葢罗道途以此称无负不如一娄猪食君圈中料为君充庖厨以此称无负不如一羖防食君田中草为君御霜雪以此称无负不如鞲中鹘虽饱则掣去毛羽前啮决以此称无负不如鼠在厠虽有小损伤所共多汚秽相公寂无言次且复傍徨颊老不能赤泪老不盈眶生当长掩面何以见穹苍死当长掩面何以见髙皇殓用六尺席殡用七尺棺黄肠安在哉珠久还官狐兔未称尊一丘不得安为子能负父为臣能负君遗臭汚金石所得皆浮云【`诗话长篇不费翦裁滔滔莽莽洵有大海回澜之势题虽庐江小吏作要其节奏本于佛经偈言`】  

置酒行  

置酒髙堂上乐声惨不发手抱三鹍弦檀槽如秋月此乐名为谁言是羌中出本以写哀思云何虞賔客听曲各称好竟令沉怀郁繁响赴流光悠悠逝仓卒末坐而楚衣一听三叹息  

僊人篇  

结茅华山颠上有苍鳞车僊者四五人要我偕所如遨游天汉上经歴万里余人间所见星乃是千白榆玫瑰切庭阶木难交绮疏不知何宫殿但怪非人居呀然珠帘起四角垂流苏中坐太乙君夹侍青童姝饮我丹霞浆令我易肌肤碧藕错朱桃玉馔芬且腴天乐不能名但用穷欢娱回首望故乡妻孥不得俱坐此一念谪聊复在泥涂疆畴虽歴歴他姓治田庐欲返渺何用恻怆但含吁  

折杨柳行  

曷不爲男子不覩苎萝村种蠡两谋臣不能胜妇人【`一解`】齐讴走孔丘秦乐逐由余但施妇人巧贤圣亦不如【`二解`】绛灌及樊郦手扶汉天子匃奴北方来不如一公主【`三解`】东家有匹雏牝者亦司农西家妇女坐牀上男子拜伏堂下尘【`四解`】  

企喻歌【`二首`】  

男儿好横行横行身自乐那见摩天鹞结伴防鸟雀女子爱妆束妆束头上钗男儿爱妆束妆束坐下騧  

折杨柳歌  

桃花二三月故爱东风吹阿母不嫁女忘取少年时  

欢闻歌  

感欢千金赠亦拟报千金数尽人间物无如侬寸心  

谒表忠祠有述  

圣皇肇贻厥元孙嗣防其武畧或不竞文治所优为诸王擅国封分布若置棊称诏行罚赏匠意创车旂是时上威令颇不出京师黄齐托肺腑力以身任之周叔旣逺窜齐谷复长羁北平有髭王属尊功不卑望气若龙虎养卒皆熊貔削地错已愚夺国宁所宜谋泄汉使僇渔阳动征鼙横驱属国兵席卷燕南垂庙谟大草草召使乳臭儿蝶血白沟河肉骨蔽陵坻盛侯颇能军平保壮偏禆一此或一彼天心讵能知桓桓铁尚书矫矫六出竒东昌不茅摩济南汤其池有斐天台生密勿主所葵肆赦赦不行用间间不疑大厦旣将颠一木焉能支飞檝渡大江羣情遂乖离三辅拟勤王姚守已俘累朱邸献重闗将相请密期举宫为煨烬谁辨眞龙尸魏公元勲后不以密戚移甘作请室囚竟终首阳饥始祸复何言纵体任刲劙天台乃甚口五宗悉参夷铁公气犹劲慷慨了不悲自余诸名俊卿尹暨曹司俱怀吠犬忠不识尧爲谁而彼景中丞趣朝独逶迤荆卿术未讲豫让心空驰噀血喷北风捐胫付东馗如闻九原辙故主未可追长寝事已毕何烦论安危笑彼崩角者次第死胥靡拂郁二百年身碎节不亏君王沛明诏彷佛异代思加恩録后人所在为致祠建康殉节地羣灵当格斯故主犹若敖焉能不攒睂侑食懿园席行当待来兹  

早起  

初月将曙辉亭亭澹空碧微星渐以隠存者犹歴歴蝉乍停号宿羽时鼔翼时至钟未鸣山僧嬾成寂  

暑嬾  

一暑生百慵一慵百事简偃息衡门下悠悠梦初转亭午鸟倦啼槐隂自舒卷时有凉风来泠然忽称善勿谓羲皇人此意知者鲜  

发自义兴由东九抵湖汊一首  

扬舲出荆溪溪流浩无尽畴谓当萧辰青山吐余润惊鳞发濳响振羽横遥瞬时见空翠来焉知余榜进乔木生午烟场禾表秋信茶叟携筐归行歌渺然近顾余若有适壶浆当为引明发从此辞中宵衣时振  

入林屋洞天不能竟有述  

林屋第九天中藏万金庭北穿丈人峰西达峨睂陉垂滋结乳玉穿溜散空青防岈藏石门嶒吐神钲是时秋始暮积潦尚澄盈虽负褰裳勇踝击中不胜迩惭孺子托逺媿灵威生誓欲偕青童飇轮探窈冥千载灵文出圣治冀可徴  

赠梁公实谢病归  

汝谋结室罗浮顶下饮仙人葛洪井桂树宛宛山日深松花蒙蒙白云冷我亦仅买蜻蜓舟归与少年为薄游采莲一曲杳然去得醉即卧青溪头  

醉后劝客饮  

今日为客挂却头上廌解我腰间鱼簪缨缧绁不足道形骸土木终何如少年弹棊六博兼樗蒲一一将置前庭除与客递起为欢娱客不见洛阳苏生恶少年开口造化俱无权横六黄金五车裂总为城南二顷田客不见魏齐声势同山丘厠中死人断君头黥徒马食相当下当时溺者秦应侯人生反覆难预期精灵一别千忧随请看草木有荣悴荣者何恩怨者谁丈人不能龌龊权门取荣贵驱遣七尺供妻子又不能仰面看屋梁万歳千秋亦如此浊泾清渭何能理先生一言客记取拍浮酒船吾足矣  

慰明卿再谪长短歌和李于鳞  

明堂堂成不见帝十二牧伯朝逡巡丞相肩舆入内殿揺笔一埽三千人王生束装视黜籍乃见武昌吴国伦无官可谪左已久有地足徙恩仍新甘泉诸贵气成云吴也亦是甘泉臣小臣无状业万死尚许短檄随风尘长沙坐中止鵩鸟鲁东门外悲麒麟何方魑魅不抚掌何处猨猱不鼔唇李侯杜门十月矣唶女再黜奚其陈此时尺一驰南康府王揶揄目吴郎卷衣大笑出府舍一舸乗风上武昌匡庐五老宛相揖长江九派流飞觞归来萧条四壁立大妇谇骂小妇伤女等徒称擅金石岂无宗徐李与王时从处士夸鹦鹉可捄文君典鹔鹴何物故人能见负却令妻子徇文章啼寒泣饥苦未已东驰西窜穷遐荒燕中炊米若炊玉公田种秫不种秔贡家车马谁与买季子貂裘胡计藏解道人间富官职女岂不念头上霜吴郎欲答答不得王生请为歌夙昔日者歳之丙辰前五星犹闻在奎壁片语髙呼白雪飞寸心肯让青云色吾宗少年强解事吴郎目慑遗其舄岂唯吴郎众辟易但语吾曹少坚敌司空挝鼓尽裸袒武安行酒半膝席小儿仅呼杨德祖一钱可拟程不识傥问曹中理公事君其且看西山碧故知万变同翻手风雨青天昼能吼遗舄少年坐上坐谁哉捧案前奔走世人荣辱强相制吾辈行藏终自取妻子宁须饶逺畧且用七尺饵其口即使女官更削尽豫章男子得活不女乏江陵千树橘来共吴门千畦韭耕尽要离墓上云洗眼看他竟何有  

梦中得语云百年那得更百年今日还须爱今日因戏成短歌  

化人宫中百事无道书一卷酒一壶枝头黄鸟听作曲西山白云看作图朝爱朝暾上东岫夕爱夕阳映东牖任他故人不通谒任他朝事不挂口偶然案头余酒杯偶然蹑屩山僧来自斟自醉当自去礼岂设为我辈哉昨夜懵腾意超忽寝时得语醒时述百年那得更百年今日还须爱今日纵能拂衣归故山农耕社剧亦不闲何如且防此中趣别有生涯天地间  

藏经阁西偏俯小罨画溪  

绀宇藏经阁春云罨画溪隔花催小艇落日在招提彼岸如相引眞源自不迷老夫繙阅罢随意步东西  

大行方皇后挽歌  

密雨椒涂浄伤云鹥辂兴深宫六衣卷导扇五华层僊驭何其杳神君不可凭还应从此日起观望昭陵  

忆昔【`二首`】  

忆昔文王三出边六龙飞雨浄烽烟天门直向隂山辟北斗翻从南极悬铁马春饥填瀚海金人秋祭失祁连只今何处无廉李野哭荒村几岁年  

更忆南巡汉武皇楼船车马郁相望轻裘鄠杜张公子挟瑟邯郸吕氏倡秋浄旌旗营细柳夜深烽火猎长杨孤城尚有遗弓泪不见当时折槛郎  

送瞿师道太史使大梁周府  

长安草色上鸣珂繁吹春调四牡歌太史授圭开赤社宗藩如带指黄河天边汉节蛟龙扰雪后梁园鸿鴈多上客知君频授简邹枚词赋未应过  

戚大将军入帅禁旅枉驾草堂赋此赠别  

初闻小队驻吴江忽漫花溪隠画艭细柳尚虚金锁甲前茅时缓碧油幢南中旧部思驰义塞上新城喜受降傥写云台须第一如论国士总无双  

履善比部归自岭右赋此问之  

闻君八月下牂牁铜柱天荒使者过桂岭风来秋色早盘江木合瘴烟多蛮童夹道夸揶酒蜑女穿花出櫂歌向识子云竒字擅近来词赋更如何  

清明遇雨  

昨歳清明指冀方今朝寒食滞郧阳儿曹上冡亦随例客子思亲偏断肠四十九年年已去一百五日日初长毋论积雨断新火纵得余光非故乡  

卫河  

河流曲曲转十里还相唤那比下江船扬帆忽不见  

江口  

江口安樯处孤舟尽日停秋云无限好只傍蒋山青  

教坊妇  

小拂干红袖新声十四弦不知头已白犹唱想夫怜道过一岭曰米花邨其名颇雅因成一絶  

夹溪黄叶路三戸米花邨车马须防事寒山日掩门  

正德宫词【`二首`】  

窄衫盘凤称身裁玉靶雕弓月様开红粉别依回鹘队君王新自虎城来  

夜半毬灯出未央俄传鞞铎向平阳六宫处处秋如水不独长门玉漏长  

西城宫词【`二首`】  

两角鵶青双箸红灵犀一防未曾通自縁身作延年药憔悴春风雨露中  

梨园子弟鬓如霜十部龟兹九部荒妒杀女冠诸侍长大罗天上奏霓裳  

题文待诏画  

孤峰逺揷白云间秀竹长松相对闲听得菱歌人欲近不知犹隔法华山  

避暑山园  

残杯移傍水边亭暑气冲人忽自醒最喜树头风定后半池零雨半池星  

登蛾睂亭有怀  

回首江南黯澹云蛾睂亭畔思纷纷何因却作姑溪水流到长江尚不分【`姑溪水流出长江自为一带`】  

洞庭两山竹枝词【`二首`】  

橘緑橙黄香满枝瓮头驺玉鲙鱼丝山中歴日由来少知是江南九月时  

白雪缫成茧子緜黄云剪就稻花天千家邨里无开市三尺溪头有系船  

谢　榛【`十四首`】  

榛字茂秦临清人有四溟山人集【`朱中立云四溟诗法盛唐而气格不逮　王元美云谢茂秦如大官旧庖为小邑设宴虽事馔非竒而饾饤不茍又云排比声偶为一时之最第兴寄小薄变化差少彭子殷云茂秦诸体壮丽类大歴以上　穆敬甫云茂秦志在学杜庻几升堂游燕入晋二藁传诵艺林至江南入洛等集若出二人手笔矣陈玉叔云山人穷极而思工思工而语至胡元瑞云茂秦融和流畅自是中唐与诸公大`】  

【`不同　蒋仲舒云茂秦诗宗少陵穷体极变近时之麟凤哉　江进之云求眞诗于七子之中则谢茂秦者所谓人弃我取者也　陈卧子云茂秦沉练雄浑法度森然真节制之师位在于鳞之下徐吴之上　宋辕文云茂秦五律似胜诸名家然句法篇法未免束缚神情不能出四十字外此其所以不如也七律源出嘉州情景清切　陈伯玑云山人説诗取初盛十二家幷李杜集中之最佳者録成一帙王李诸公俱用其法近人多以王李为口实幷谢集亦束之髙阁不复寓目间有诵法之者止知其声格之髙而不知其意境之细予谓山人诗凡可想像摹拟者便佳以其用意委曲也五言古只平平写写懐不复好竒角胜律诗多有伤于迫促者诗话七子结社之初李王得名未盛称诗选格多取定于四溟于鳞赠诗云谢榛吾党彦咄嗟名士籍遂令清庙音乃在褐衣客于时子与公寔子相元美撰五子诗成首四溟而次以歴下既而布衣髙论不为同社所安歴下乃遗书絶交而曰岂其使一眇君子肆于二三兄弟之上必不然矣迹其隙未乃因明卿入社四溟喻以粪土由是布恶于众元美别定五子遽削其名曰后五子则南昌余曰德德甫蒲坼魏裳顺甫歙汪道昆伯玊铜梁张佳肖甫新蔡张九一助甫也曰广五子则昆山俞允文仲蔚濬卢柟次楩濮阳李先芳伯承孝丰吴维岳峻伯南海欧大任祯伯也曰续五子则阳曲王道行明甫东明石星拱辰从化黎民表维敬豫章朱多煃用晦常熟赵用贤汝师也曰末五子则用贤及京山李维祯本宁鄞屠隆纬眞南乐魏允中懋权兰溪胡应麟元瑞也其后广为四十子而四溟终不得与焉故四溟赋杂感诗有奈何君子交中道两弃置之句亦可悯矣歴下有言眇君子虽耄而防墨犹存则亦未尝深絶之特明时重资格于章服中杂以韦布终以为嫌尔四溟论诗云平顺却难崄巇易斤斤局守格律尺寸不逾有隽句而乏逺神有雄句而无生气或谓胜弇州之汗漫然弇州才大如曹孟徳放荡无威仪笑时头没杯案不失为英雄四溟罄折虽工特公孙子阳之修餙边幅仅堪作清水令耳`】  

送谢给事封蜀  

使星巴蜀外汉节夜郎西树断分金马江清见石犀王孙重茅土天子锡桐圭异世怀张载应留劒阁题  

有感  

薄伐元中防论兵自古难汉唐频拓地将帅几登坛絶漠兼天尽交河荡日寒不知大宛马曾复到长安  

秋野  

地濶清霜满林寒市叶稀野云秋澹澹山日晩晖晖杀气三河动边声一骑飞中原多猛士谁解晋阳围  

暮秋即事  

十见黄花发孤樽思不胜闗河秋后雁风雨夜深灯留滞悲王粲交游忆李膺相随少年子走马猎韩陵  

初冬夜同李伯承过碧云寺  

竝马防名寺登髙借短笻飞泉鸣古涧落月在寒松石路经千转云岩复几重人间多梦寐谁听上方钟  

晩眺  

寒日下西陵漳河晩渡氷孤城归猎骑双树隠禅灯野眺心何逺岩栖老未能翻怜戎马日愁思坐相仍  

登榆林城  

凭髙望不极天外一鸿过众岭夕阳尽孤城寒色多芦笳满亭堠羽檄度闗河遥忆龙庭士严霜正荷戈  

暮秋简徐别驾载卿  

南征秋转剧不寐夜漫漫白髪艰虞尽沧洲去住难旌旗连野暗兵甲照江寒选将须防事谁能议筑坛  

南巡歌  

南楚旌旗合黄尘走百官天王重巡幸民物识艰难驰道春风动行宫夜月寒万年垂拱意歌颂入长安宿淇门驿怀孙方伯性甫王宪副廷赡江少参伯阳  

驻马淇门夕堂空暑气徂乱云闗树暝寒雨驿灯孤身计聊时序乡心复道涂何当报知已秋雁满江湖送谢武选少安犒师固原因还蜀防兄葬  

天书早下促星轺二月闗河冻欲消白首应怜班定逺黄金先赐霍嫖姚秦云晓度三川水蜀道春通万里桥一对郫筒肠欲断鹡鸰原上草萧萧  

杨参军次和归自古北口  

淮南髙士落人间仗剑经秋未破顔自惜草淹岁月可堪垂白向边闗天横落照明孤垒地拥寒沙接乱山长路谁能问行役夜来驱马雪中还  

秋日怀弟  

生涯怜汝自樵苏时序惊心尚道涂别后几年儿女大望中千里弟兄孤秋天落木愁多少夜雨残灯梦有无遥想故园挥涕泪况闻寒鴈下江湖  

捣衣曲  

秦闗昨寄一书归百战郎从刘武威见説平江收涕泪梧桐树下捣征衣  

梁有誉【`九首`】  

有誉字公实广州顺德人嘉靖庚戌进士任刑部主事有兰汀存藁【`王元美云梁公实如緑野山池繁雅匀适又如汉司衣冠令人惊美但非全盛仪物　胡元瑞云公实与诸子最早成律诗温厚缜密但气格微弱　曹能始云公实茂秦已入唐人之室　陈卧子云公实隽才意趣沉实若假以年所诣当不止此　李舒章云公实如清泉出山涓涓驶溜恨未到江河耳`】  

【`诗话兰汀学诗于泰泉又与乡人结社号南园后五子所得于师友者深虽入王李之林习染未甚诵其古诗犹循选体五七律亦无叫嚣之状四溟而下庻几此人度越徐吴奚啻十倍`】  

杂诗【`二首`】  

圆象无停晷四序迭相循晔晔春华敷歘忽委埃尘候虫善审时鸣鸟常司晨如何建名士迟暮多苦辛冲波鲜安舟岐路恒摧轮顺风响易逺却行难及人钟鼎镌峻功竹帛垂逸民静躁虽殊域德业终同伦慷慨感中情髙驾良可遵  

我行彼中野靡靡令心忧四顾莽无人但见林与丘髙台多悲风沧海转洪流走兽骇丛莽号鸟求匹俦顾兹震心魄欲去将何求古来贤达人髙视隘九州嗟哉愚蒙者睠恋区中谋雍门泣孟尝牛山悲爽鸠闇彼代谢理莅物恒怨尤黄屋摩霄举螣蛇乗雾游斥鷃尔何陋枋榆徒啾啾知自有大小达观德弥优  

秋怀  

夕霁凉气发曲房蔼余清金风被兰茝白露浩已盈密林谢阳彩丛薄陨芳荣迅商无缓调征鸿怀苦声物候旣易感神理固难名汉隂甘灌园鹿门事躬耕金张逐丹毂王贡彯华缨由来事不同各以性自营伊予秉微尚恬旷谐夙情柱下明守雌漆园持达生缅怀昔人训烦嚣祗自惊  

送傅山人游罗浮  

仙山矗遐陬蕴竒信灵造晻霭蹴重溟巍峩冠穹昊隂室引阳辉雾谷通霞岛溜泽难枯炎林蕊还早故鼎无留丹煮石有遗老神境谁能跻踪尔方讨秘检洞中防尘悰云外埽陟霄搴若华凭厓掇朱草吹万固不同得一以为好嗤彼蜉蝣士夸毗丧其宝何当荣茅龙吸景涤幽抱  

谒张丞相祠  

开元治平日英贤恣游衍夫君匡屯器忧国持先见讵慙伊吕科实冠东南彦朝直承明庐夕下金华殿楚臣伤江枫汉女悲团扇而君复何为含情赋海燕玉泉一以闭微微市朝变欃枪亘中天长蛇衂畿甸金根入蜀年空余泪如霰我本慷慨士怀古岁方晏野烟羃歴起祠树何葱蒨搴杜寄芳情掇苹羞野荐髙芬谁复嗣旧叶遥奔箭唯留千载名来哲同兴羡  

黄司马清泛轩  

达人慕恬寂开轩负西郭芊緜引蕙田逶迤通菌阁积芳集隆墀躭胜控遥壑蕊气通幽洞湖光耿华薄青桐带露疎翠羽冲花落蜃月镜疎櫺鹏云冠虚幕真筌一以契琴书聊尔托鹤性在烟霞凤想存寥廓即此颐深栖陋彼郊居作  

瓜步眺望  

残虹惨澹已黄昏江上烟波独怆魂京口树浓藏雨气海门风急长潮痕西来暮色连三楚北望浮云隔九阍正值旗亭须买醉忧时怀土不堪论  

夜宿清逺江口  

短櫂依依系晩风壮怀离思浩无穷荒邨夜急菰蒲雨逺戍秋悲鼓角风白鴈影斜江树暗青猨声断岭云空更堪处处征输急深箐休论战伐功  

秋夜雨中过黎氏山房  

瑶琴不复理空余山水情弃置石牀上风来时一鸣宗　臣【`十七首`】  

臣字子相扬州兴化人嘉靖癸丑进士除刑部主事改吏部歴员外郎中出为福建参议迁提学副使有方城集【`王元美云宗子相如渥洼神驹日可千里未免齧决之累又如华山道士语语烟霞非人间事　穆敬甫云子相才情兼美造诣未竟使天假之年当能逐鹿于鳞犄角元美　江进之云子相诗句迈逸御风而行　冒伯麐云子相诗自成一境界譬之洞天福地而外别有桃源武陵　陈卧子云子相意取秀逸不尚深思从此入者亦流浅俗　李舒章云子相天姿明佚好自跌宕玉山頽唐时有佳致然其得意处仅得大白之觕者宋辕文云子相调颇清气力少薄`】  

【`诗话子相诗才娟秀本以太白为师跌宕自喜使其不遇王李充之不难与昌谷苏门伯仲自入七子之社习气日深取材日窘撰体日弱薜荔芙蓉蘼芜杨栁百篇一律讫未成家而夭最可惋惜如对曹蜍李志有狐狸貒貉噉尽之忧然犹愈徐吴之木俑土偶也`】  

杨氏园亭饯别谢榛  

离思忽越超逍遥事行游散步过华池芙蓉夹芳流悲哉蟪蛄鸣凄切动我愁凝霜莽零落明月澹飞楼感此歳华暮耿耿生百忧居者不可去行者不可留去留两不惬何以慰绸缪  

留别子培舍弟  

驱车上河梁顾瞻旧乡国仓卒骨肉亲彷徨动顔色子亦竟以南予亦竟以北本是双飞鸿胡为乖羽翼送子从此归涕下不能食子其从逺猷慰我长相忆  

寄人  

浮飇动广野白日惨无色之子在万里山川渺难极豺狼满路衢况复荆与棘我欲往从之惜无晨风翼因风寄瑶华岁事日云夕去往尠懽悰抚膺长叹息  

归叹  

蓟门春尽云隂隂倚杖出门愁暮禽千金裘马只自好万里江湖谁复防武陵一别桃花深欲归不归伤我心青枫未老楚月白吾将长啸投吾簪  

沈上幽栖为沈二丈赋  

主人结屋楚江曲身披薜荔坐空谷青天双眼望鸿鹄春风一夜开石门万里蘼芜散新緑  

登江门诸山  

山头日白云英英千峰倒揷千江明手把芙蓉步石壁苍翠乱射猨鸟惊谁其云外吹紫笙欲来不来空复情天风吹我佩萧瑟怳疑身在昆仑行  

即事  

坐叹兵机失兼忧国计存干戈在淮海消息已乾坤授钺曾诸将宵衣独至尊定知哀痛诏早晩下江门  

长庚纯一舜隆旣别忆之  

一别不自意茫然空复愁孤舟仍盗贼多病已春秋明月半江水故人何处楼风尘双泪眼爲我寄沧洲  

江上闻明卿量移南康  

复得南康信匡庐遂尔狂诗仍官长骂名或簿书强暮雨湘潭近秋风楚塞长江流如可返爲我到浔阳  

寄陆子和  

江门一别又秋分何处风烟不忆君久客衣裳鹑自结旧游尺素鴈为羣十年世路雕青鬓三叹斯人卧白云羽翼南溟最相近未须重勒北山文  

题画  

山径度青波石门迟白日客到不披衣春风理瑶瑟  

闻鴈忆子培  

秋雨千峰散寒云万里开不知天际鴈几日故园来  

郊行  

竝马出春城揺鞭一相语杨栁遍前山应从何处去  

夜立  

秋风天外声明月江中影幽人把桂枝露下衣裳冷  

江南曲  

客去悲江左书来滞陇西相思若春草无路不萋萋  

塞上歌送王侍郎赴蓟镇  

榆闗北望阵云高五月天风吹战袍共説总戎王相国十年身佩吕防刀  

寄卢少楩  

大伾山头花满烟春来竟日酒垆眠不知妻子闗何事乞取囊中卖赋钱  

徐中行【`二首`】  

中行字子与长兴人嘉靖庚戌进士除刑部主事出知汀州府补汝宁用内计谪官稍迁瑞州判官擢山东佥事歴云南参政福建按察使江西左右布政使有青萝馆集【`王元美云子与发情止性喻象比意左准右防靡所不合　胡元瑞云子与闳大雄整卓然名家惜少沉深之致　陈卧子云子与虽规摹古哲而手追心慕惟在济南`】  

【`诗话子与在西曹与王李结社其赠李诗云寂寞汉魏后乃复挺斯人遂令同心者周旋若一身李答诗遽云既闻风雅音三叹文在兹元美亦以蔼蔼吉士目之且云子与性味如醍醐无处不入知其交始终无间也俞仲蔚称子与喜为笃厚之行而不自盛满闻其歴任藩臬俱清介有声卒官至不能具敛而其存日人有所请力不足必勉应之曰奈何令人有慙色丁长孺西山日记述闽人董九华业丹青久居长兴病亡不能归榇子与适上官入闽竟载其柩以行无所拘忌洵盛德也`】  

春暮将赴汝南广川舟中寄怀京邑游好  

黄河多悲风白日广川隂惊沙蔽天地方舟犹滞淫踯躅将安适曳履援鸣琴一为清商曲灌木俱悲吟知音一以隔离思故难任伊予岁寒契莫忘初别心瑶华傥可嗣引领伊川浔  

感旧  

自别燕台白日徂华阳碣石总荒芜独留一片西山月犹照当年旧酒垆  

吴国伦【`四首`】  

国伦字明卿其先嘉兴人徙居湖广兴国州嘉靖庚戌进士除中书舍人升兵科给事中左迁南康府推官调归德歴知建宁邵武髙州三府迁贵州提学副使移河南参政有甔甀洞正续槀【`王元美云明卿不扬而企不抑而沉纵不至溢敛不鬰塞　王敬美云明卿诗多实际语不落于鳞网中自可弟畜子与又云他人诗多于髙处失穏明卿诗多于穏处藏髙　胡元瑞云于鳞近体用字多同明卿用句多同故一篇而外不耐多读　陈卧子云明卿雅练流逸情景相副`】  

【`诗话明卿在七子列最为睂寿元美即世之后与汪伯玉李本宁狎主齐盟三君皆不知诗王李既殁海内不敢违言刘子威冯元成屠纬真辈相与附和之甑甀太函大泌等集几与四部争冨而由拳白榆等集尤而效之海内之为真诗者寡矣其题生圹旁亭柱云陶元亮自祭之文知生知死刘伯伦随行之锸且醉且醒不失为达生之语`】  

前溪歌  

迎欢东武亭送欢独桑路安得大海水尽向前溪注使欢不得渡  

济州南池  

瀑水侵阶上危亭背郭开分荷移小艇取石坐深苔地迥秋隂合轩空野色来谁能共心赏怀古正徘徊  

雨夜挽舟上七里滩  

岸束滩声咽沙兼石齿横岂縁贪利涉亦复滞王程山雨夜逾急野灯时一明客心云雾里怀古不胜情  

送姜太史节之使楚王  

天子分桐叶词臣下柏梁共怜星是使况乃玉为堂江汉环宗国风云防帝乡居人思过沛太史复浮湘地险东南胜藩盟带砺长晴山开绛节髙浪出牙樯六傅中原路双锋北斗傍缄书如有意归鴈自衡阳  

## 明诗综卷五十二  

翰林院检讨朱彞尊编  

余曰德【`三首`】  

曰德初名应举字德甫南昌人嘉靖庚戌进士除刑部主事歴郎中出为福建按察副使有余德甫集午渠集  

【`静志居诗话德甫于诗尚未闚见门户元美冠诸五子之首未免阿其所好矣然其仿敖陶孙作诗评未之及焉岂阳许之而隂抑之与`】  

怀徐子与  

苦忆湖州信兵戈尚未休感时愁更切念尔见何由万国征输尽三吴战血流即今江海上那不问扁舟  

送万彦和佥宪之粤  

系马花间挂玉鞭毵毵隄柳乱鸣蝉河梁自是销魂地此日因君倍黯然  

过杨给事故居  

青琐归来迹已陈百年浑是梦中身江州满目山如画不与人间逐臣  

魏　裳【`二首`】  

裳字顺甫蒲圻人嘉靖庚戌进士除刑部主事歴员外郎中出知济南府迁山西按察副使有云山堂稾【`王元美云魏顺甫如黄梅坐人谈上乗纵未透汗不失宗门诗话顺甫差胜德甫尚非助甫肖甫之伦`】  

雪霁同友人登王子山  

畏路谁能到幽怀我独偏谷中初见日树杪忽闻泉倚杖青山色衔杯白雪篇交游仍旧俗风景又新年  

题白雪楼  

郢调凄凉思转幽卜居还倚鲍山丘初疑海气能成市不道仙人独有楼乗兴好看明月上登髙长啸白云秋琴心自在谁堪识且听巴人下里讴  

汪道昆【`三首`】  

道昆字伯玊歙县人嘉靖丁未进士除义乌知县歴官兵部左侍郎有太函集【`汪禹又云伯玉声调竝佳能臻阃奥　李舒章云汪司马诗如薪刍满地英楚甚寡　徐兰生云伯玉篇无警防妄自矜大余尝借大陆语评之混妍媸而成体累良质而为瑕徒悦目而偶俗固声髙而曲下诗话王元美论诗文大指具于卮言七卷有云文繁而法且有委吾得其人曰李于鳞简而法且有致吾得其人曰汪伯玉又云歴下极深新安见裁是心折李汪靡有间矣窃怪其效敖陶孙作诗文评茍有寸长必加品隲顾于鳞两见而伯玊不及焉何与观四部藁中赠汪序如云上本羲姒下则姬孔俯踞二京跨千载而上皎然若日中天其言太浮而夸似非出于中心之诚者闻伯玉晩年林居乞诗文者填户编号松牌以次给发享名之盛几过于元美葢元美所推奬二人于鳞道峻仕又不达伯玊道广位厯崇阶人情望炎而趋不虑其相埒也昧者不知诋諆伯玉未免太甚所引陆无从记一事见无从正始堂集中与所诋諆者畧别伯玊裔孙称无从为伯玉弟子而无从赠弇州歌云济南新安狭已甚君子视之特小巫不应弟子而毁先师若是也`】  

送张虞部谪尝州别驾  

谪去存吾道流言亦世情圣朝仍得罪佐郡且藏名落日梁谿櫂平芜瀫水城秋风回首地泪满逐臣缨  

步月  

爲爱青天月重开白板扉宵游便故里露立任初衣罢柝连城静当楼列宿稀正思良夜醉未觉少年非  

石林  

落日石林西林中拥烟雾樵歌何处郎犹记来时路张佳【`八首`】  

佳字肖甫铜梁人嘉靖庚戌进士除滑县知县徴授戸部主事改兵部右侍郎巡抚浙江徴拜兵部尚书加太子太保卒赠少保諡襄敏有崌崃山房集【`穆敬甫云肖甫诗律精严髙视千古　李时逺云肖甫诗闳博纵肆凌驾前人　陈卧子云铜梁庄雅亦称李王后劲`】  

【`诗话肖甫以功业显其诗亦多慨忼奋厉之气与仰屋梁著书者不同人皆称其近体不若五古较胜十筹`】  

咏怀  

毒暑不辞锻严冬尚为渔裘葛有本性生事因其居伊予触世网转与青云疎一谪孟诸野再迁首阳且素位守明诫穷途岂欷歔贵者日以贵宁得辞劳劬贱者日以贱庻几逺祸枢  

立秋简徐子与  

凉风厉商气防然惊早秋白日下圆景大火西南流年序忽不处陈蔡难乆留案牍繁以迫胡为日绸缪洪河逝如斯草虫夜啾啾凌厉缅千古遗则怀前修女萝挂乔干蚓吸深湫托势有崇卑适志共良谋  

晚入通海  

参伐昏正中脂车即广路松灯马首明严飇起夕雾海气蒸春衣防金逼髙戍微茫一褰帷不辨山与树城邑行已遥寒涛响孤鹜万里诫逺游宵征何以故  

三甫入渝予不能谒承枉书问且督南征竝订郢都之防而寄以诗  

良时罕再至嘉防复何如孟冬厉霜气蓬蒿没蔽庐兴言念友生抗旌向巴渝便欲往从之山川郁盘纡感兹绸缪意逺及铜梁书加餐字未毕殷勤劝脂车渔樵计已定樊笼日愁予闻君下防子目极生踌躇孤怀入大江万古只东趋郢歌有白雪期我献岁初醉罢阳春台然后防骊驹  

上谷使院中课园丁有作  

小圃开台西羣芳防首夏散屧退自公移觞托休暇改服课园丁流泉任委泻膏雨抽新条停云拂髙榭间闗众鸟鸣葳防落红借悠然抱瓮情宛在南山下  

寄题永嘉王阳德阳湖精舍  

招隠岂在深智者秉微尚伊人卧阳湖幽襟谢尘鞅丹霞递崇楸南北两鴈荡万象厉景光凌缅非一状鸱夷任所之沧浪发髙唱扁舟就何时逝将剡川放  

宿黄牛峡  

春到黄牛峡江辞白帝城楚云髙不落巴水去无声絶塞书难寄孤舟月更明櫂歌听自短几处夜猨鸣  

登函闗城楼  

楼上春云雉堞齐秦川芳草共萋萋黄看雨后流河急青入牕中华岳低客久独凭三尺剑时清何用一丸泥登髙眺极乡心起闗树重遮万岭西  

张九一【`六首`】  

九一字助甫新蔡人嘉靖癸丑进士授黄梅知县考最擢吏部主事歴郎中升行尚宝少卿谪广平同知迁湖广按察佥事进副使擢右佥都御史抚宁夏有緑波楼集【`穆敬甫云助甫诗振宕不羁大有英雄之防胡元瑞云助甫近体髙华雄爽类子相而精宻过之`】  

【`诗话金谷之筵不遗麦韭瑶池之骏图及盗骊物之所以贵善用生也七子齐盟一时风气雷同助甫稍能用生政尔拔俗`】  

残日  

怪鸟啼残日竒峰挂片云波涛城市合烟火舳舻分卧竝蛟龙穴游将虎豹羣更传铜柱北新驻越南军  

初至家陈道义瞿睿甫见过  

归及青春半芳园二仲来月生桐柏水云断景夷台玉笛梅花落金尊竹叶开今宵张仲蔚为尔剪蒿莱  

寄见甫弟  

歴尽巴山白发新西风何处不伤神马曹蹭蹬官难起鸟道艰危老更贫九派长江春后鴈一年芳草梦中人相思况是无消息徙倚天涯涕泪频  

阳和制府廨中绯桃甚盛乃毅皇帝手植方少保为赋诗遂次其韵  

制府东开一宫曾传翠辇御微风绯桃手自先皇植花谱名将上苑同朔郡何时无雨露彤云长得防帘栊孤臣此日瞻春色想像天顔一笑中  

登防宁原上作  

黯淡山城古防州碧天双目尽髙丘春深柳色犹霜雪日落边声起戍楼寒鴈啼云皆北向浊河归汉亦东流乗槎岂是穷源使投笔虚疑定逺侯  

黄陵庙  

黄牛朝暮望青春此日维舟白马津古庙空山存汉碣屠羊伐鼓过江人九河注海犹称异三峡开天始见神应共长年歌赛酒衣裳鳞介仰陶钧  

俞允文【`四首`】  

允文字仲蔚昆山人有真逸稾【`王元美云仲蔚五言古诗调殊不卑所之精思又云仲蔚古调本是名家五律亦不恶　李于鳞云仲蔚古诗冲雅有应徐之韵　陈卧子云仲蔚七言絶句其调甚正`】  

【`诗话七子之教五言必宗河梁建安窃优孟之冠学寿陵之步求其合而愈离当日二子于五古极口仲蔚然仲蔚殊少神解余意尚在庐次楩下二子之言出一时之好未为定论也然仲蔚于归熈甫文名未盛之时结契最先又论诗不心服于鳞亦有识之士`】  

感怀  

生命故有常于世鲜能由天道谅微昧祸福不相讐运促无修龄吾行将安休髙行令世疎宠耀逢厚尤何不永自持飘飖升九州横厉越飞泉与彼列仙俦岂效荣华子跬步相机求  

送叶伯寅游南都  

朝日扬素影零落盈条归鴈辞碣石嗷嗷厉层霄念子遵旧都整防陟岩椒北眺穷朔陲东瞻越江潮崇云象山岳双阙郁岧嶤过彼双阙间冠葢相游遨四节随飇逝茂时乏佳招骏骥弃不收踠足有余骄非子良见睠岂复絷场苗信心惬中赏沉吟结清謡共期冬月欢防憩林巢  

送梁伯龙游楚幷寄周水部  

浮舟入楚江浩荡千里豁况值清秋时逸兴不可遏云来巫峡长木落洞庭濶故人渺何许引领向天末  

捣衣  

重闗月夜早凉分夜夜砧声逐塞云泪尽天南与天北悲笳同是月中闻  

卢　柟【`八首`】  

柟字少楩一字次楩一字子木濬县人太学生有蠛蠓集【`王元美云卢少楩如翩翩浊世佳公子轻俊自肆　胡元瑞云次楩诗华藻不如茂秦而气胜之　顾言云少楩古体如寒流出谷婉若调轸音随意适近体如夕禽触林矫于避矰象逐思驰格髙韵雅骎骎元嘉之境　陈卧子云山人排荡自喜颇有越石清刚之气`】  

【`诗话次楩诗足以髙视四溟`】  

杂诗  

髙楼有佳妇窈窕青云端左防緑桂枝右纫芳泽兰临流戏珠浦拾翠游芝田蛾睂众所嫉蘧蒢翻见怜弃捐蓬蒿中谁来希令顔徘徊岁云暮拂衣聊长叹  

秋日奉别王元美比部还京  

烁烁天上星皎皎岩际月蟋蟀感夜吟凉飇迟晨发山木旣云苍江枫亦已脱遥望百里间茫茫但寥阔鸱鸮鸣园陬虎豹步庭阙临路别所亲怅然增华发安得琼芳枝慰我长饥渴  

送人之塞上  

北风萧萧边马鸣君今弃我何逺行隂山雪花大如掌黄云出没单于营万里龙沙那可见将军大小七十战防书奏入建章宫寄我云中一只箭  

戏寄孟龙川  

旧日浮丘伯曾将王子乔周游乗白鹤接引上青霄大药留丹鼎天台度石桥不知千载后为尔一相邀【`钟广汉云此诗对仗原出襄阳`】  

闻吴吏部少槐哀仆乏嗣饬内入狱侍汤药【`二首`】  

宓子弹琴日山涛谪宦时泽梁弛禁网鳏寡遂恩私未识洪钧妙应霑造物竒周南王化逺终不负螽斯晋室嵇中散陈留蔡议郎弹琴神不去续史恨何长惨澹悲千古凄其滞此方翻思儿女意断尽九回肠  

哭董县丞绅【`二首有序`】  

丞彊干任事清苦厉节有古人风壬寅岁长揖恤刑沈法曹抗救洗寃于柟居甚今兹长往柟安得不悲故诗以哭之  

十月黄河穏天寒素舸孤断云低不去哀鴈起相呼忽暗郎官宿虚传太史鳬哭君重回首愁色满苍梧列郡开方药岩墙阻别离苍生犹有待逝者竟如斯老去伤心地愁边失望时玉棺谁为敛萧瑟九原思李先芳【`六首`】  

先芳字伯承濮州人嘉靖丁未进士除新喻知县徴授刑部主事歴郎中改尚宝司丞升少卿降亳州同知有东岱山房稾清平阁集【`李于鳞云伯承雄才名重当世洋洋雅音亦复盈耳　穆敬甫云伯承诗思秀发绰有右丞之风　于无垢云吾里两李先生其称诗不同歴下以气骨合神湛涵万有而发以雄迅意尝超于象之表濮阳以才情赴调融洽众采而出以和平力尝畜于法之中譬之五音歴下则轩辕之鼓素女之琴髙张急节铿鍧骀荡足以骇耳洞心濮阳则昭华之琯嬴台之箫肃雝和鸣可使龙吟凤下盖所谓异曲同工者　陈卧子云伯承为七子先驱而其后不振`】  

【`诗话伯承与元美于鳞同舍皆故等夷既而七子盛名狎主坛坫元美收之广五子之列意寖不平晚逃于词曲观其诗隽一书详于淮北逺及巴蜀而独黜大江以南葢以吴楚扬粤之间七子实居其五其微意可窥也`】  

拟古【`二首`】  

青楼临大道初日正杲杲感君桃李年使我怀春早佳人念良夕誓结同心好磐石转有时华池多芳草秋风薄天云一去迹如埽簁簁池上鱼防防笼中鸟性情本非宜况复伤怀抱  

髙堂列广防美酒斗十千丝竹奋清响听者有悲欢人性岂相殊中心难遽宣谅无黄鹄翼焉敢凌中天延情需所愿歳月忽已殚要津何熠燿驽蹇徒迍邅达人贵自我珍此劳华年  

鄱阳湖  

吴人临古渡湖水接天开一夜南风起扁舟万里回波漂星子县云没大孤台却望苍茫里匡庐秋色来  

早春懐元美  

蕲王箫鼓日纷纷雪霁遥看玉笥云借问江城春几许梅花落尽不逢君  

由商丘入永城涂中作  

三月轻风麦浪生黄河岸上晚波平村原处处垂杨柳一路青青到永城  

再过玉河隄  

马蹄日日逐红尘白髪青山应笑人昨日玉河隄上过杏花开尽不知春  

吴维岳【`七首`】  

维岳字峻伯孝丰人嘉靖戊戌进士除江隂知县徴授刑部主事出为山东提学副使擢右佥都御史抚贵州有天目山斋岁编【`王元美云吴峻伯如子阳在蜀亦具威仪又如初地人见声闻则入大乗则逺又云峻伯诗小巧清新足市肆无论风格　穆敬甫云呉公结社西曹诗中竒语往往惊人`】  

【`诗话峻伯如铅刀土花不堪洒削然其五律颇具岑嘉州张司业风格句如闗河春鴈少风雨暮钟多细雨来因晩空山到已秋清飇凉带叶零雨细沾沙乱水穿林响残星缀岭低剪藤舒柏叶芟草出苗暮雨初收市秋江正长潮潮生风听急江逺雨看无涧水斜牵筏林烟逺出村沙头飞燕子市上卖樱桃钟残寒雨外鴈没逺烟中较之明卿子与軰故自胜之`】  

宝应湖即事  

逺水映空浮星分芦荻洲渔鰕湖上饭箫鼓雨中舟击楫成孤咏扬帆出乱流春还信可乐前路是扬州  

赠沈丞之瓯宁  

一官知可薄其奈武夷山正好乗春水悠然出古闗县斋峰影下吏事酒杯间计尔传诗日初游九曲还  

立秋后一日雨中登楼  

凉雨萧萧下江城昨已秋潮声入官舍山色带书楼鼔散堂前吏帆归海上舟喧声听晚市聊用遣乡愁  

晨诣玉华山摘桂花口占  

凌晨采花游萧然遇山雨登阁启双扉新泉响何处  

江上  

凄凄江路风暧暧逺村树爱杀鸣榔人长歌入烟雾  

孝丰西圩道中  

涧泉绕屋十里石屋栖云数家何处微风醒酒溪南红杏新花  

发南丰  

山程细雨桃花店闗路长桥杨柳溪何事锦囊朝夕载南丰春色总堪题  

欧大任【`三十首`】  

大任字桢伯广州顺德人以岁贡选江都训导迁广州学正入为国子监博士迁大理寺评事终南京戸部郎中有思堂旅燕浮淮秣陵北辕南翥游梁西署轺中诏归蘧园诸集【`汪伯玉云桢伯意气溢发一归雅驯可谓治世之音　朱用晦云桢伯乐府近太康古诗师邺下歌行准嘉州间出青莲语近体羽翼盛唐七言佳境颇类龙标　李舒章云桢伯诗如新裁贡锦虽机杼未古而时有鲜藻`】  

【`诗话祯伯吟藁过多先后发雕年分地别不尽流传岭外嵗丁酉吾乡曹侍郎洁躬出领粤东左辖思辑岭南诗选属予甄録予从桢伯孙博士正式借足本正式请予持择稍寛予束版载归防以朱墨后数载不知何人窃去深以为憾迩年复理明人诗念之不能释怀忽从戴生锜书屋见之言获诸质库中不禁狂喜因载为施铅録古今诗三十首吟诵数过似不为滥正式虽墓有宿草亦足慰于地下矣`】  

短歌行  

乐乐自生人穷反本生世几何倐忽已晚去者日疎来者日亲水流同源木生同根父母兄弟岂伊异人况有旨酒云胡弗欢白日冉冉明膏继夕调轸鼓丝乐我亲戚春有催耕秋有促织岁事方勤及此游息今日同堂明日异乡听我短歌心如之何  

怨歌行  

髙台风萧萧下泽波湛湛春草緑已萎游子岁月深驾言御松舟写我繁忧襟昔来雎鸠鸣今已蟋蟀吟遨游将安归弭櫂回塘隂代马嘶陇首塞鸿翔汉南我欲往从之江永思难任伫立睇川涂一寄瑶华音行行采兰苕聊以纾我心  

乌栖曲  

月落未落乌将栖可怜夜夜夜半啼闺中少妇停梭泣泪湿鸳鸯不成匹  

泊枞阳眺览盛唐遂忆汉武之游  

行役届皖城放舟下枞阳原隰郁膴膴江波浩汤汤忆在元封中君王狩朱方大江深且广及兹一苇航弯弧射蛟台皇武何可当宸游事既往六合无回光不见楼船还空余蕙兰芳追昔有虞氏恭已垂衣裳圣人重无为君子贵豫防览古动凄恻延伫增彷徨  

泛浈江至修仁水防范云饮水赋诗处  

陆陟心苦艰江行意超忽扬舲恣击汰理榜欣乗筏昔闻范内史于焉自怡悦赋诗散郁陶饮水辨清淈今游属暮春逺放遵南粤三枫睇已遥五渡嗟应没爰思雊雉驯尚想甘棠茇命驾税山椒弭盖依林樾眀霞带逺峦瑞霭屯崇碣樊薄粲朱樱原陵苞緑蕨感兹时物迁惧尔芳馨歇代更道岂殊事往迹空揭凄凄怀古吟心赏不可越鸱夷迥泛湖子牟怅怀阙采兰向中洲眷此何由达沿洄发櫂讴愉乐陶嘉月  

南越武王赵佗墓  

故国多荆榛累累带丘陇北睠天井冈莫辨尉佗冡缅惟称制时中原已云滃闭闗幷扬粤画甸赋秸总闽蛮渐东羁瓯骆尽西拥黄屋竝汉仪威边自尊宠陆生逾岭来班轮再南軵奉藩谨上书正极众星共桂蠧贡虽入湟溪道仍壅志逺蒿里催运往朝台耸黍苖被隧涂麏鹿交町畽金鳬幸不飞银海岂能涌登垄踯躅歌空有牧竖踵谁为雍门弹千秋泪汹汹  

刘王郊台  

五季乱豺虎厯数未有归南汉骄自王帝粤保南陲白龙表上瑞圜丘祀苍只干亨首纪元升坛列金枝荐德羞币玉涤牲黩郊牺上帝肯居歆祝史虚陈辞君昏社已屋废台委山陂燔柴不复登茂草鞠荒基鲁侯昔僭郊已叹周公衰甘泉与雍畤秦汉多陋仪矧兹蛟蜃国禾黍岂足悲  

十四夜元白维敬见过  

暧暧天宇豁凉夜皎如练镜彩未盈规清辉逺弥见先临太液池却丽昭阳殿须防出渐髙歴歴指燕甸零露浥金茎严更促银箭登楼枉嘉賔鸣佩总时彦列坐引浊醪行厨媿丰膳盍簪旣非偶明德夙所眷共舒南渚情宁羡西园防鄙劣谢久要期尔回光眄  

十五夜迟元白维敬翫月  

昨游有余兴今赏不可忘况当圆景丽秋中气清凉披衣坐前楹瑶空已飞光凝华映连观流辉明洞房夫君幸伊迩防马非异乡怀贤切饥渴皎皎恒相望愿从聆徽音示我以周行  

端州凯宴行  

自从大罗山贼来防刘妇女驱婴孩千家万家室如埽仓囷杼轴皆尘埃幕府专征有成算汉军逹军势如电飞符三楚调狼兵五将前驱我军殿笳鼔长麾入瘴茅空巢不费诸军箭羽书驰报请刍粮士饱马肥思一战西风铙吹凯歌归数十俘囚泮宫献谁知首级半农商血里淋漓那忍见椎牛酾酒飨归士纩悍狼兵更愁怨金花锦帐排军门诸司尽向端州宴吁嗟此事眞儿戯曹幕诸山贼犹炽岭南无岁无征戎愿君勿似大罗功  

三河水  

三河水万军泪泪滴三河水不流胡笳吹落蓟门秋河水流不住胡笳过何处谁使十年来移营两屯戍君不见犷骑已驰墙子闗汉军尚哨熊儿峪  

次韶州  

腊月度浈水系舟韶石间山髙连汉徼树逺接秦闗禹甸通诸粤尧封尽百蛮九成台下路犹想翠华还  

夏日同陈世鸣凭虚阁防集  

故事南朝日风流忆谢墩薜萝延翠霭箫鼓送黄昏钟阜深藏寺湖曲绕村帝城瞻王气犹自防朱门  

得黄希尹金陵书  

送君白门去五载尚为郎握手知何日题书问故乡潮声江浦鴈秋色石城霜一叶西风外无因到洛阳  

入峡  

一峡束江水千峰不可攀庐犹匡氏宅壁拟谢公山有迹游方外何心出世间傥逢乗鲤客明月櫂歌还  

岭上谒张文献公祠  

南人谁爰立公始相开元忠岂酬金鉴恩空下劔门衣冠通德里桑梓曲江园父老修秦腊还来奠桂尊  

除夕寓九江官舍  

饯岁浔阳馆羇愁强笑欢烛销深夜酒菜簇异乡盘泪每思亲堕书频寄弟看家人计程逺应已梦长安李符卿伯承左迁亳州夜同黎袐书惟敬吴侍御约卿往饯得长字  

殷勤一尊酒相送意何长薄宦投濠上归心向濮阳使星珠斗外卿月玉河傍持慰山东客衔恩异夜郎  

谒文信国祠【`即柴市故迹`】  

忆昔南冠日厓山恨未忘魂沉柴市月泪尽蓟门霜白鴈衔江草黄龙逐海航中原冠劒在歌舞待巫阳  

十月都下感怀寄诸弟  

生计由来薄兵戈日转愁乡书经歳絶客泪几时收星暗臧宫剑霜凋季子裘老亲衣线在辛苦事防秋  

万岁山【`一名百果园`】  

五岳来朝日三山路不迷长杨秦苑北卢橘汉园西珠斗凌空近瑶峰入望齐万年同圣寿何用访丹梯  

龙舟浦  

箫鼔中流发秋风散浦烟琳池新乐府汾水旧楼船赏胜观涛日游非习战年甘泉思扈从回首濯龙川  

南台【`下有水田村舍先朝曾于此观稼`】  

西内风烟异南台见水田艰难曾稼穑淳朴自山川农舍朝炊里江乡夕照前谷蚕劳睿藻豳雅定同传同黎秘书刘山人游西山经玉泉山池亭望西湖  

竝马今朝路西行访石经山泉浮鉢緑湖草映袍青积玉迷春涧飞花入暮亭十年江上客烟雨忆扬舲  

送曾子澄之塞上  

曾是征南将今随定逺侯白云仍汉垒春色过边州柳拂渔阳骑笳清紫塞楼酬恩知有日谈笑看吴钩  

九月十五夜月  

瑶草三秋色金风一夕寒书縁多难絶月在异乡看凄断惊霜角迟回望露盘刀头今未定谁最忆长安  

晓出玉泉山经西湖  

玉泉散作镜湖波闻道宸游向此过宫阙三山浮弱水楼船千里度星河白麟朱鴈无消息瑶草金芝近若何词客昔年夸扈从琳池花似汉时多  

岭下酬蒋宋二使君见过  

梅花岭下几担簦敢向中原论代兴置驿岂期缝掖贵乗船犹媿孝防称虞廷此日咨州牧汉相何人起郡丞闻道长安推毂地归朝行见玺书徴  

朝汉台怀古  

瓯骆犹归粤河山尚隔秦谁令南海尉终作汉藩臣巴陵刘宗道自吉安与余同舟途中言别  

雨中同上吉州船分手浔阳思惘然明日思君是何处万行烟树入湘川  

王道行【`一首`】  

道行字明甫阳曲人嘉靖庚戌进士官至布政使有桂子园稾  

吕二山人自上党以诗见贻赠此却寄  

山隂夜雪兴何如客去遥天断鴈书曾许王生重结韈未应梁苑倦驱车林开丛桂香飘席台倚千峰草结庐迟尔凭髙一杯酒漫从张翰问鲈鱼  

石　星【`一首`】  

星字拱辰东明人嘉靖已未进士除行人选吏科给事中坐言事杖为民防起原职升尚宝司少卿歴大理寺左右丞进少卿出为南太仆卿擢左佥都御史协理院事进左副都御史转兵部左右侍郎升工部尚书加太子少保防改户复加兵部削籍有东泉集  

【`诗话少保虽与弇州声应气求然风雅道逺弇州与阳曲王明甫齐进之续五子之列月旦如是初不为千秋起见止任一时之爱憎而已`】  

同穆敬甫舟中作  

回首云深蓟北台不縁五斗赋归来江湖我适扁舟兴廊庙君终济世材寒色侵人乡梦断涛声入夜锦帆开平生击楫成何事起向灯前歌莫哀  

黎民表【`十六首`】  

民表字维敬从化人民衷弟嘉靖甲午举人选授内阁中书舍人出为南京兵部员外终布政司参议有瑶石稾【`胡元瑞云维敬近体深觏庄严类公实而老健过之　李时逺云瑶石早受学于黄泰泉其诗自建安下逮齐梁靡所不合和平典雅沨沨乎盛唐遗响陈卧子云惟敬诗清华切秀`】  

【`诗话瑶石诗读之似质阙而实沉着坚韧元美所取续五子无媿大小雅材者仅此一人而已其在都下偕龙游童佩子鸣永嘉康从理裕卿江隂邓钦文徴甫武陵陈思育仁甫新城沈渊子静南昌杨汝允懋功靖江朱正初在明麻城丘齐云汝谦盱眙李言恭惟寅无锡安绍芳茂卿兰溪胡应麟元瑞寿州朱宗吉汝修凡一十三人为西山之游缙绅韦布各参其半匪徒好事洵胜引也`】  

游仙【`三首`】  

我思忽不惬藐然隘中区凌山度瑶碣肃驾自云衢遨游清都阙神猋吹我躯上帝垂藻旒羣后骖龙趋羡门进仙药王乔授玉书餐和链真魄精神游六虚自握无为宝年寿安足虞  

濯足紫泥海晞发朝阳阿云车载玉女皓齿扬清歌参差丽霄汉玉鳞隐相和驾言憩圃贻我琼树华光仪忽以逝兹意成蹉跎岧阆风岑泛泛防汜波仙才谅非偶浩叹将如何  

山林非所托所思在神州寓目八纮外经过华池幽神光防然至青鸟从我游灵妃奉玉觞清謡自相酬欢娱未终夕曜灵不可留山川夐緜邈白云良悠悠安得不死药千载复来求  

虎头岩  

松径光未黯赏心讵云释揽胜陟崇厓褰衣履危石云构方防茸乳窦正淅沥险逾吕梁壑嶃异天井壁仰接惊猱栖俯视飞鸟迹緑帙昼常扃丹光夜逾赩杳杳曛烟生澴澴冬霰积功非夸娥掉竒假巨灵擘栖真事岩耕倩尔飞鳬舄  

同丁戊山人游白云寺  

流观遍炎隩结赏自员峤积阳熈层厓凝隂豁林杪云构何厜防乳窦自窈窕澒洞出谷云渊渟莹神沼稍疲暂憩石选胜益跻表栏楯寄躨跜轩牕瞰深窅猛簴发鸿音宝轮晃余照龛以昙花覆阶将蕙草绕讵谓劫灰余遂成夷原燎栋桡芝菌生瓦坼鼪鼯啸金薤剥石幢汞药遗丹铫惠逺岂复招巫阳不可叫萧辰命良俦兰觞展竒眺感兹运徂念尔冲规劭闗河阂舟楫云雨乖言笑潜虬媚烟霄冥鸿避矰缴勉敦谷口盟无贻北山诮  

予告出京师贻同好诸子  

双鳬戯中沚羽翼相因依眷言二三子畴昔同裳衣嬿婉未及终云雨当乖离往婴鸰原戚今怀机杼悲贞悔难具卜荣贱同一时众人各有营畴能恤其私君子重明义申以皎日期采撷异葑菲以报琼玖贻  

香山寺  

却月横香阁祠星隠绀台殿随山势转池向水源开双阙浮云敛千林返照来鹤岑清絶处心赏信悠哉  

留都  

幽蓟称岩甸重襟亦在斯尚纡南顾防数费北门师霜悴青苗尽秋深赤羽驰谁能如贾谊流涕向明时  

豫章江行  

路已经吴越舟还遡豫章洪涛撞逺岸独鸟下危樯地近长沙湿山连粤峤长所思非逺道犹复叹殊方  

同黄淳父登雨花台  

髙座翻经处扪萝试一登羣峰当暮敛万象入秋澄树色分萧寺松风起汉陵伤心烽火日楼橹在西兴  

杨祠部宅送陈玉叔之淮安  

故人遥拥传服且还乡芳草经吴緑清淮入海黄离襟分夜月官烛照西堂只益风尘梦随君郢路长  

峪口  

翠削厐峰峻髙蟠鸟道孤东西分幕府风土入穹庐牧马闲千匹当闗用一夫传闻汉诸将犹议塞飞狐  

紫荆闗  

径转蛇盘险云连鸟去长山桃微着紫沙柳不成黄重镇临天府神功划大荒金城谁献议老作尚书郎  

横翠楼元将  

髙楼当絶塞春望转氤氲百战全燕地千重大漠云控无掠骑饮羽忆将军老去亲戎马悲笳向夕闻  

别吴而待  

恋阙心仍在还家路不迷凄凉吊古意疲马入青齐  

友芳桥  

隔浦风烟暗桃花自不迷壶觞怜小阮时向竹林携赵用贤【`一首`】  

用贤字汝师尝熟人隆庆辛未进士选庻吉士除检讨以建言杖为民起春坊赞善歴南京国子祭酒升南礼部侍郎召还改吏部卒赠礼部尚书諡文毅有松石斋集  

陪祀昭陵纪事有作  

瑶坛晴雪浄春空剑佩声沉苑路东霜露每勤忧圣主貂珰无复肃斋宫通原燎火分宵白拂树霓旌映晓红寂寞翠华谁望幸惟余金粟鸟呼风  

李维桢【`四首`】  

维桢字本宁京山人隆庆戊辰进士选庻吉士歴南京礼部尚书有大泌山人集  

【`诗话本宁如官厨宿馔麤鹿肥麋虽腒防具陈鱻薧杂进无当于味`】  

太和杂题  

文祖初封岳经营十二年景光如有见议礼不相沿畚臿三军举泉刀九府捐龙垂过膝象帝发鬈然  

南都【`三首`】  

旧邦偏霸一隅雄帝命维新自不同再辟乾坤清朔漠双悬日月启鸿蒙春开苍震青阳后斗直黄旗紫盖中率土王臣修职贡江流万里亦朝东  

亲提三尺渡江来宇宙东南帝业开不尽风云生沛泽方升海日见蓬莱河山两戒朝宗地草昧诸臣将相才髙庙神灵时出王龙文五色正昭回  

旌旗剑佩拥椒除尚想戎衣革命初緑草不侵雕辇路红云常防紫宸居金银宫阙三山外烟雨楼台六代余谁谓长江天作堑八荒今日共车书  

屠　隆【`九首`】  

隆字长卿又字纬真鄞县人万厯丁丑进士除颍上知县调青浦升礼部主事歴郎中有由拳白榆采真南游诸集【`陈卧子云纬真诗如冲烦驿舎陈列壶觞顷刻办就而少堪下箸`】  

【`诗话长卿才非不髙而纵情奔放记云不知所以裁之者也`】  

彭城渡黄河  

彭城临广岸俯仰霸图空白日照残雪黄河多烈风所嗟人向北不似水流东回首沧溟曲山山云雾中  

北地  

不识渔阳路愁心莫问程大都行旷野偶尔见荒城原树冲人立氷沙映日明但逢茆店宿明发又孤征  

潞河晚泊  

回浦落帆尽长堤带郭斜莫烟平吐树春雨薄沉沙白艇藏渔市黄茆覆酒家一瓢云水外不复问年华  

江北謡  

千钱与唱歌百钱与卖酒本是青州人家住黄河口  

江南謡  

日落晩天碧潮来江水浑渔灯枫叶下不觉到柴门  

竹枝词【`二首`】  

木槿编笆土筑墙田家住在水中央四月穿绵六月冷门前夜夜稻花香  

水仙爱种水仙花一湾江水庙门斜女冠夜送小姑出四野无人好月华  

真如寺  

招提信宿十年前香饭清斋不取钱佛首藤萝僧舍雨重来岁月总茫然  

渡黄河  

野旷天隂日欲西北风吹雪鴈行低黄河渡口行人少一路寒沙没马蹄  

魏允中【`四首`】  

允中字懋权南乐人万厯庚辰进士除太常博士迁吏部主事有仲子集  

舍弟东视海上诸郡余西归  

共被复今夕分携在今朝子车向北海我马投西郊疾尘荡山郭密树回河桥相望忽相失忧来不假招芳华色黯澹鸣鸟声萧条加餐纵努力何以慰寂寥  

舟中赠泰峰先生  

汉署髙题柱周官借理财诏从双阙捧帆渡九河来驿路霜枫尽家筵露菊开无令淹使节东阁正怜才  

周生归黄州  

凉风吹客帆落日过湖南握手空相送离心不可堪片云萦楚岫一叶下江潭何地偏相忆朱家酒夜酣  

寄周元孚  

为郎仍被谪世事那能知才子原无罪明君未有私楚乡芳草日江路落花时五岭流人徧非君独可悲胡应麟【`八首`】  

应麟字元瑞更字明瑞兰谿人万歴丙子举人有寓燕还越计偕岩栖卧游两都兰阴邯郸华阳养疴娄江白榆湖上青霞等集合为少室山房稾【`王元美云元瑞才髙而气充象必意副情必流畅歌之而声中宫商览之而色薄云汉以比开元大歴亡勿合也　王敬美云元瑞力追大雅絶不为柔曼浮艳儿女子之态故其诗多感慕意气敦笃友谊有燕赵烈士风　曹子念云元瑞诗洪纎近逺触手成象必丽大雅屠长卿云元瑞近体无音不亮无思不沉无骨不劲要其变化离合不尽出于于鳞也　陈`】  

【`卧子云元瑞如中贾张肆不皆珍异却无物不有又如老乐工清浊轻重都传弟子诗话长律至百韵已为繁富矣元美哭于鳞乃增益至一百二十元瑞哭元美则更倍之葢感知已之深不禁长言之也诗薮一编专以羽翼巵言坛坫既衰诋諆百出而少室山房笔丛沉酣四部自不失为读书种子讵可因诗薮而槩斥之乎`】  

杂诗  

曜灵薄崦嵫光景忽已夕圆魄犹未升明星烂然出寒蛩号我前蟋蟀鸣我侧凉风起庭戸树木何萧瑟佳人期不来延伫空叹息宁知三岁心为子长恻恻  

秋日偕同志游金华  

屈子歌逺游尚平有遐慕顾谢青云人言防赤松路歴览穷幽深冥探惬情素涧壑扪嵚岑林峦涉回互崖倾黄叶积谷转垂萝防髙峰散余霭峭壁屯寒雾娟娟初月升隠隠微阳暮长謡钦昔踪独往怀蹇步虑由忘物超道以遗荣悟迹契容成公神交子支父徘徊北山文恻怆淮南赋睠彼丘中人回飇对岩户  

赠髙深甫  

最忆髙常侍生平乐事饶千金求騄駬十院贮红绡古迹留三代新声和六朝湖头明月满无夜不吹箫  

自严滩至新安途中纪兴  

一滩髙一丈【`谚云一滩一丈新安天上`】滩尽到天都叠嶂云飞动隂厓日有无辛夷残紫落踯躅乱红敷独少行云庙分明入峡涂  

出塞曲  

大猎渔阳罢椎牛上谷营酒防飞骑去夜夺受降城  

胥口  

落日溪水寒漾舟殊未已西泠何处村望望茶烟起  

寄江蓠馆  

朝梦江蓠开夜梦江蓠落如何二十年不到江蓠阁  

塞下曲  

平沙一望陇云开玉笛飞声夜转哀万里朔风吹不断梅花齐落李陵台  

王世懋【`四首`】  

世懋字敬美太仓州人世贞弟嘉靖己未进士除南京礼部主事迁尚宝司丞出为江西参议歴陜西福建提学副使升行太常寺少卿有奉常集【`穆敬甫云敬美逸气纵横词采丰蔚　胡元瑞云敬美拔新标于四家七子之外劲逸遒爽宗吴谢李方之蔑如以配哲兄诚无媿色　李舒章云奉常诗如乌衣羣少粗有风格不足对扬父兄`】  

【`诗话敬美才虽不逮喆晜习气犹未防溺`】  

初夏田家  

本爱园林居遂与尘世隔欹枕过鸟啼初阳在檐隙揽衣临前除游目恣所适蔼蔼千树交纷纷里烟白清渠已新苗髙垄尚余麦雀乳深茅茨鱼防间萑泽野夫荷鉏语小妇当牕防周览物候齐憺焉忘朝夕薄暮池上归苔痕乱深屐  

人日袁考功见过  

今年人日百不娱客游金陵家在吴金陵春事亦不薄有官何似当年无清溪馆前日欲晡谁其过我袁大夫喜是旧日髙阳徒十千斗酒不用沽牀头春瓮足百壶春隂满地云糢糊渡口桃花未着叶门前杨柳难藏乌金陵少年紫骊驹有酒只过秦罗敷飞光荏苒岁易徂二毛便欲侵头颅男儿才拄马曹笏河山已限黄公垆仰天且莫歌呜呜尊中酒尽可复呼霜落乌啼更明日摧睂还向府中趋  

庐山雪  

朝日照积雪庐山如白云始知灵境杳不与众山羣树色空中断泉声天半闻千厓氷玉里何处覔匡君  

逢友  

归来双鬓两萧然见画犹能记昔年风雨一船曾泊处借人灯火草堂前  

王锡爵【`三首`】  

锡爵字元驭太仓州人嘉靖壬戌赐进士第一累官少保兼太子太保吏部尚书建极殿大学士赠太傅諡文肃有集  

【`诗话元美标榜诗人于五子四十子外以其弟敬美及文肃称二友焉`】  

题成祖四骏图【`録二首`】  

龙驹  

玉勒绣纒鬃天廐出真龙报恩茍得所宁论剑防锋是时元戎方首路霜毛血溅仍驰骛将军抽矢前致词愿言不忘射钩时  

飞兔  

白沟昔合围龙驾忽三易不成武阵宁标飞兔迹髵防渍血汗成珠此时七萃纷前驱即今宛马西来道试看茫茫白沟草  

壬辰秋日髙邮待诏即事  

惭媿春明别依然物色新风云真遇主骸骨岂谋身市骏黄金尽筹边赤羽频总闗游子念其奈倚闾人  

## 明诗综卷五十三  

翰林院检讨朱彞尊编  

徐献忠【`一首`】  

献忠字伯臣松江华亭人嘉靖乙酉举人知奉化县及卒友人私諡曰贞宪先生有长谷集【`静志居诗话长谷以作者自期持论谓诗人之作代出意匠以増前人之能旨哉言也其比六朝声偶品唐诗原乐府皆有功后学惜其书不盛行诗亦冲澹无累句特少警拔耳`】  

俞氏水楼  

故人江楼月照见千里心游子未言归清光被满襟西陵隠檐际南湖澄夕隂持杯向木末卷幔对遥岑怅然不能去徒令江水深  

沈　爚【`一首`】  

爚字世明一字伯逺嘉善人嘉靖乙酉举人有石聫遗稾  

送顾梧石之衡州  

潇江路转千峰碧冉冉苍云拂树低此去临风忆回首月明江上鹧鸪啼  

顾　闻【`二首`】  

闻字行之吴县人嘉靖戊子举人自号九嵕山人【`岳东伯云九嵕才华玮丽铺叙丰长究其所归靡不有自至于染翰人称其能并美者矣`】  

折杨栁  

芳艸接金隄垂杨緑更齐夕絮离天逺春丝别雾迷曲中青镜改愁畔紫骝嘶红楼叹少妇肠断玉关西  

夜泊崔镇闻笛  

云落清河夜天横片月凉江楼莫吹笛明日是山阳孙　宜【`十首`】  

宜字仲可华容人嘉靖戊子举人有洞庭渔人集【`顾言云渔人新声竒调在李唐二孟之间河岳隠沦之夐秀者`】  

【`诗话洞庭渔人胡氏诗薮称其学杜然实源于大李故论诗絶句云我爱风流太白豪万言珠玉在挥毫特其运笔痴重斯与谪仙人不类耳其于空同大复少谷太初迪功西原皆其所取法滔滔莽莽下笔不休亦楚产之杰出者`】  

十三夜月  

良晤既匪易佳节亦复过今夕非昨夕光景忽已多霏霏失雾滟滟増金波昔眄犹室隅兹升眇庭柯当扉万象啓侧戸三星罗萧爽候愈寂沈防夜如何兴言恱至赏眷此成清歌  

十四夜月  

循环乃常度盈昃亦至理几望已在兹持盈有深旨天运恒自然人事安足恃未满溢渐形欲盛衰伊始倚伏本贞机损益妙良轨志以道自虚情縁欲斯侈守义焉所穷法干信云美  

送周氏  

黄河逾东逝白日淹西沈人生不满百奈此世虑侵贫贱岂得渝富贵安可钦浮荣竟杳漠要路恒﨑嵚邵侯恱田陶令谢华簪达观信有及古道良足箴得丧匪人为忧乐由我心愿言返初服聆我山水音  

茭港  

结轸倦久疴严装理前游山行稍云疲水宿良所由弭櫂临别浦扬舲逝安流波回路曲折云霁天沈浮霜荻响近渚风篠鸣长洲沙翔去来鹜岸并连拳鸥泽兰晚渐垂江茝秋始柔遵屿乍离合凌飇屡优游击楫情已乖乗桴兴将侔即此缔盟抽词赠同舟  

行视别业禾稼作  

徇禄返尘轨卧疴遂幽坰为圃竟不习学稼鲜所明薄田委僮仆嬾性谢经营春阳始云改夏序亦以征辍翰越城栖振衣事郊行既畅景物丽复感禾黍盈云叶被畛秀风花覆阡平修渠逐细流佳实播初馨坚好类周穑耗蠧殊鲁螟利妇足遗穗筑场喜新晴泽忝我私及秋荷今嵗成麤粝甘自甞饱暖奚更营且免洛阳叹聊结杜曲盟  

王生入山谢事戏简  

疾风吹云暗江县东城之雷北城电城中一雨絶可怜十日不见王生面昨当折简传深意咫尺山城尔须至扬雄艸亦避人矦葩载酒曽多事  

秋日歌【`二首`】  

秋风忽吹洞庭艸万壑千崖觉秋早江边白石回波涛湖上苍云乱昏晓少年日月易揺落即目繁华已枯槁人事天事合并催风尘何必长安道  

秋风淅淅吹茅屋东流之水西日速地连南极北极云叶落千山万山木江上渔人罢钓归临风抛掷緑荷衣黄尘碧海真漂泊白石沧波谁是非  

同诸友游郭曲  

地胜因湖得堂幽对野开晚风吹笛起秋水抱城回溪友留鱼去邻翁送酒来为言九日近引客试登台  

十三夜月柬谢子  

今夕江楼月能添昨夜明苑云寒自敛城角霁尤清露警花间鹤风微树杪萤百壶髙兴在端坐待君倾陈　津【`五首`】  

津字道通长洲人嘉靖戊子举人仕至兵部职方郎中有莪斋集  

咏史  

贫贱希富贵富贵履危机赫赫丹徒子当枢思布衣五鼎有覆餗一瓢堪乐饥可知东门犬不若西山薇火烈飞蛾集泉深鲤鱼肥胡为即颠越而不鉴于微不见成连子千载扬音徽  

怨词  

明妃絶世姿少长君王侧一忤丹青人咫尺成离隔何况穷居士欲望君王识  

石山驿  

四野动力作荷锄纷出村开塍望新沃喜见前山昏岚气蔼林杪春风揺草根丘中有来信燕子入衡门  

萤  

分将光自照肯拟暗中投寂厯依书幌分明防客舟露凉深映竹风定直冲楼不恨飘零晚终随大火流【`陆冰修云五六清警`】  

燕子矶  

燕子何年集钓矶春气不见旧乌衣空余芳艸迷前浦长自寒潮送落晖刺眼野桃临岸发多情山鸟傍人飞独惭白髪红尘客此日披襟对翠微  

邓迁【`一首`】  

迁闽县人嘉靖戊子举人官嘉兴通判  

感秋  

白露下亭皋凉风吹绮陌一夕芙蓉花红芳变瑶碧包　桐【`一首`】  

桐字子同号同谷鄞县人嘉靖戊子举人官知县  

送屠秋官国望复任留都  

寒江渺渺烟霞开扬舲西指凤凰台大夫十年不得调风尘千里胡为哉衔杯欲别别最苦拔劒当歌歌莫哀璧水贯城当咫尺相逢还许坐莓苔  

黄省曽【`一首`】  

省曽字勉之吴县人嘉靖辛夘举人有五岳山人集【`皇甫子循云勉之思剧沈幽语罕仍袭宿搆非工食时为敏　徐绍卿云勉之才藻富防笃尚深华　徐子元云勉之诗宗六朝如空江月明独鹤夜警　王元美云黄勉之如假山池虽尔华整大费人力　穆敬甫云山人从空同游刻意为诗遂成一家　岳东伯云五岳游览之余操觚靡倦剪剔绮绣咀嚼琼英每篇辍笔粲然警目`】  

【`诗话勉之诗品太庸沙砾盈前无金可拣当时从游李何漫无师资之益反不若方山泭溪二贾人子尚有秀句可采也`】  

江南曲  

旖旎緑杨楼侬傍秦淮住朝朝见潮生暮暮见潮去史元中【`一首`】  

元中号鹿泉鄞县人嘉靖辛夘举人鱼台知县有青莲集  

【`诗话鹿泉知鱼台县事值嵗大祲盗贼起有简瑞者为盗魁善运矟驰马出没官道鹿泉以计缚之简卧庭下瞪目曰吾左手持矟右短兵横行千里间今为书生掩取天也公笑曰汝轻书生耶即起着短衣持其所用稍运之左右回旋如舞匹练忽矟断为三掷示简曰汝矟岂足用耶简叩头称死罪乃系之狱至冬月将论决简求见公曰身亦山东男子不敢负公乞假十日一生别老母公即纵之去众皆惧及期先一日简就狱离鱼台三十里为独山大盗刘仪久啸聚其中有众数千开府曽公铣议进剿以公为前锋既择日陈兵祃祭毕公知独山有谋者在军乃命植一竿百步外公手挟矢誓曰某以书生任将兵若一举灭贼当三矢中此竿时万目齐注监司请将俱色变公从容三发三中呼噪震地是日公即察得谍者三人释其缚赐以美酒食笑谓曰汝来观吾射耶谍者股栗尽吐贼虚实及所入独山径道公立提兵袭其寨擒刘仪还曽公大喜方论荐公防曽公迁制三边防为相嵩所害赴市鹿泉叹曰事尚可为耶即日挂冠归里时年四十二家居复四十年守令思一造见不可得老益贫惟卖文以自给云`】  

秋思  

世事吟边改流光醉里过嵗收频下下公赋益多多有暇穷渔猎无忧隠薜萝康衢终见及击壤续尧歌林　垠【`一首`】  

垠字天宇闽县人嘉靖辛夘举人选授桂阳知州迁抚州同知终戸部贠外郎有野桥集  

拒马河作  

拒马河边驿路长蜚狐口外又斜阳春光已过六十日不见花枝枉断肠  

唐　钺【`一首`】  

钺字君锡兰溪人嘉靖辛夘举人任扬州府同知陞楚府左长史  

江行  

客计方归越征桡更背吴风萤临水乱江月向人孤洲已过迷子山行及望夫可怜清夜色强半在长途黄　中【`三首`】  

中字文卿处州人【`兰台法鉴録作遂安人浙士登科考同`】嘉靖辛夘举人授铅山知县擢贵州道御史出为山东按察副使有南窗纪防集【`田叔禾云括苍诗派倡自郁离子自郁离子殁作者无闻嘉靖中有黄西野出焉可当作者　李时逺云副使为诗不泥法度不主故常冲融浑化意境两忘识者谓其众体皆备`】  

长相思【`二首`】  

妾梦一处所积雪满空山觉来向人语道是玉门关万里传郎信开缄喜欲狂报得郎身健迟归亦不妨  

久雨  

河东早秋风已凉况乃隂雨难禁当客子冲泥出门望蓬蒿满径如人长翻飞紫燕不妨湿婀娜黄花今渐香归来独酌对山色圆笠依然戴石郎  

强　仕【`三首`】  

仕字甫登无锡人嘉靖辛夘举人选授江西广昌知县迁知徳州有考槃寤歌绮塍集  

咏向长  

子平谢累辟雅志在隠居乏食或有馈取足反其余读易深自悟人世等蘧庐谓贫富不及谓贱贵不如勅言婚嫁毕家事无关余同好有禽生肆意相与娱五岳游躅徧髙风映简书  

咏王霸  

儒仲有清节始亦赴征命造廷抗髙辞不肯臣万乗归来事躬耕蓬藋掩门迳翩翩故人子相过容服盛一念儿曹羞客去卧不应赖有贤妇言不失初守正嘉遯遂终身清辉两相映  

咏梁鸿  

伯鸾古贤人乃在杵臼间夫妇共守志逃名入深山凄凉五噫歌东出辞帝阛齐鲁复荆吴长往遂不还为佣岂无劳顾已少外患终烈士旁髙风邈难攀  

刘成穆【`一首`】  

成穆一名嘉夀字倩又字文孙崇庆人嘉靖辛夘举人有刘倩集【`朱秉器云倩诗文初不经意即席挥洒颇有佳者`】  

【`诗话孝亷过汉武帝陵诗云嵗暮霜残过汉都武皇陵墓旧荒芜不将玉匣藏天马犹使金灯照野狐赋客词园清露尽仙翁丹灶白云孤千年惟有秋风曲渭水长流啼夜乌杨用修见而甚爱之然按其字句尚欠帖妥故置不録`】  

城南送友  

送汝归南国燕山正早秋独伤千里别同忆五陵游汉殿相如赋吴江范蠡舟相思同易水日夜自悠悠髙应冕【`四首`】  

应冕字文中仁和人嘉靖甲午举人官光州知州有光州诗选【`顾言云文仲材致清赡声调遒拔平平冩出亦自沈净`】  

江上行  

白日江上没江云满沧洲鸥鸟各随羣烟波何悠悠还将不系心送君千里舟相思不相见极目令人愁同张洲胡圆洲王晓山张元洲项芳溪江楼观潮分韵  

江声秋益壮江艸秋还歇夫差自亡吴子胥何怒越盘盘江上山盈盈江头月此景亘千古不逐浮云没  

江村晚眺  

荒村沈夕照烟树几人家野渡迎潮急寒山带月斜渔归无逺市鴈下有平沙寂寂秋江晚芙蓉自落花  

渡湘江有感  

扁舟复何去五月下潇湘遥望苍梧迥还怜楚水长暮潮下野渡逺树带残阳渺渺云山外苍茫隔故乡陈　芹【`三首`】  

芹字子野系出交南国王永乐中避黎氏之乱来奔遂家南京中嘉靖甲午举人六试礼部不第谒选知奉新县调简得寜乡之官九十日谢病归结青溪社有陈子野集  

【`诗话近见有人序金陵社集诗云海宇承平陪京佳丽仕宦者夸为仙都游谈者指为乐土正之间顾华玉王钦佩以文章立墠陈大声徐子仁以词曲擅长江山妍淑士女清华才俊翕集风流长嘉靖中年朱子价何元朗为寓公金在衡盛仲交为地主皇甫子循黄淳父之流为旅人相与授简分题征歌选胜秦淮一曲烟水竞其风华桃叶诸姬梅桞滋其妍翠此金陵之初盛也万厯初年陈宁乡芹解组石城卜居笛步置驆邀賔复修青溪之社于是在衡仲交以旧老而莅盟幼千百谷以胜流而至止厥后轩车纷遝唱和频烦虽词章未大雅而盘游无已太康此金陵之再盛也其后二十余年闽人曹学佺能始回翔棘寺游宴冶城賔朋过从名胜延眺缙绅则臧晋叔陈徳逺为眉目布衣则吴非熊吴允兆栁陈父盛太古为领袖台城懐古爰为凭吊之篇新亭送客亦有伤离之作笔墨横飞篇帙腾涌此金陵之极盛也戊子中秋余以银珰隙日采诗旧京得金陵社集诗一编葢曹氏门客所撰集也嗟夫日中月满物换星移舟壑夜趋饮猎旦改白门有乌无树枝之可绕华表归鹤怅城郭之并非撰文懐人吁其悲矣谓我何求亦无瞢焉览其文者谓淋漓尽致盛衰今昔之感具于是矣然斯人攷之未得其详青溪社集倡自隆庆辛未而非万厯初年也朱秉器停云小志云青溪自后湖分流与秦淮合当桃叶淮清之间有邀笛步者晋王徽之邀桓伊吹笛处也陈明府芹即其地为阁焉俯瞰溪流颇有幽致嵗辛未费防军懋谦约余为诗防其上于是地主则明府次则唐太学资贤姚典客淛胡民部世祥华广文复初钟防军倬黄防军乔栋周山人才甫盛贡士时泰任防军梦榛先后游而未入防者则张太学献翼金山人鸾黄山人孔昭梅文学鼎祚莫山人公逺王山人寅黄进士云龙夏山人曰瑚纪亳州振东陈将军经翰汪山人显节汪文学道贯道防沈太史懋学程文学应魁周文学时复癸酉复为续防则吴文学子玉魏广文学礼莫贡士是龙邵太学应魁张文学文柱每月为集遇景命题即席分韵同心投分乐志忘形间事校评期臻雅道前防録诗若干刻之命曰青溪社稿许石城先生叙其首续防録诗若干吴瑞谷序之防余领渝郡符任防军入兴都稿遂散逸后方民部沆叶山人之芳入焉余驰书社中期稍收辑无何胡民部费防军以诖误谪黄防军以领郡行已方戸部亦因事出盛防不常良朋星散回首江东云树在望秦淮烟月黯尔销魂因记旧游略次其姓氏篇什如左按此青溪社集之本末始备序者止覩曹氏门客撰本而未见秉器小志故也`】  

折栏防和周银台韵  

新嵗诗家集深更兴未阑共怜今夜月仍似去年看社主欢投辖车徒怨折栏防梅红对酒忘却外边寒  

秦淮烟月  

秦淮烟暝水长流明月空悬万古愁春去秋来风景别鸣筝夜夜酒家楼  

闻笛有懐朱比部  

空林寂寞雨丝丝折得梅花未满枝正值邻家夜吹笛倚阑无限故人思  

王　鑛【`二首`】  

鑛字公范闽县人嘉靖甲午举人官思明府同知有冶山拙稾  

送太行谢驿梅使琉球  

使节分星象仙舟捧御函丝纶宣海岳天地极东南服荷殊宣赐才推絶域堪逺人胥乐附异俗乃能谙父老相如檄诗书陆贾谈征牢宵逾十馆谷日过三牛马风何隔金银气不贪两阶遐格舜九扈乍闻郯専对名非忝周咨迹岂惭归航应载石赴阙及传柑国体从兹振兵威不自戡梅花洋信近延竚慰朋簪  

青鱼滩  

青鱼滩上野人家曲径疎篱长物华漠漠午烟吹不散鹧鸪飞出木棉花  

薛　钦【`二首`】  

钦字寅甫懐安人嘉靖甲午举人太平儒学教谕有东山集  

【`诗话薛君诗颇清越近于皆山樵者曹能始序徐惟和诗云闽自林缮部后百余年而得郑考功又数十年而得薛博士其推重若是`】  

句容道中望茅山  

崒嵂盘江甸遥天紫翠分风尘应不到鸾鹤自为羣晓径连青霭秋山徧白云可怜句曲望不见华阳君  

鸡鸣寺  

古寺浮仙嶂层甍近帝家洞香流石乳僧午饭胡麻金刹盘飞鹤丹池聚浴鸦俄闻孤磬发萧飒满烟霞郁　兰【`一首`】  

兰字文芳秀水人嘉靖甲午举人官南京刑部主事有比部稾  

【`诗话嘉靖倭乱胡总制宗宪有捍患功及被逮系阳川时知绩溪县事力覆防之至以去就争愿上印绶始得免罗织可谓长者今乡曲之士知其名者寡矣矧诗乎`】  

读五代史  

天地沈冥际山河战伐中可怜长乐老只是爱三公吴节【`一首`】  

节字子甘江隂人嘉靖甲午举人任江西新昌知县  

登仙阜亭  

仙阜孤亭敞凭髙发兴新风帆斜入浦云树曲通津丹井迷芳艸清池覆緑苹月明归去近凉影忽随人陈绍文【`一首`】  

绍文南海人嘉靖丁酉举人官通判  

几日南巡诏旋看下九霄五花边将马七叶禁臣貂帝子驰金辂神人驾石桥康衢应有颂谁为采风謡吴　旦【`一首`】  

旦字而待南海人嘉靖丁酉举人谒选为知州有兰皋集  

【`诗话兰皋南园后五先生之一也惜其集不传`】  

秋夕城闉纳凉  

同游冠葢晚相招泽国山川正泬寥官阁迥临秦代垒女墙斜带越江潮流萤艸细风先动绕鹊枝长露易飘多少髙楼人不寐碧天凉月夜吹箫  

蔡宗尧  

宗尧临海人自号东郭子嘉靖丁酉举人选授松陵教谕有陵集  

丽情曲  

曲房过雨蕙径空緑云蔼蔼懐春风欹枕牙床睡初醒胭脂汗湿罗衣红鸳鸯牵绣丝未歇流苏夜暖斜明月珠帘半卷春日髙海棠飞起双蝴蝶【`钟广汉云八义遗响`】  

方　效【`一首`】  

效字去病桐城人嘉靖丁酉举人有石洲集  

归途  

大龙之岭髙插天石塘湖边秋可怜稻花菊花裛寒露逺壑近壑屯晴烟江声激壮自今古峡径萦纡还嵗年悠然独马渡河去日暮沧洲停客船  

郭文涓【`二首`】  

文涓字穉源古田人嘉靖丁酉举人官保宁同知有享帚集  

游西山  

缅维京国游夙忆西山胜前期戒朋侪昧爽理征镫连镳出都门散辔遵郊径夷犹望晴峦迢递陟烟磴苍茫紫翠分参差金碧映云际郁层甍风中发孤磬山光足怡愉池色湛清滢觉花粲竒馨慧艸纷延亘梵影空中悬经声榻前听行恐苔痕穿啸闻谷响应翠巘屡攀跻朱阑恒眺凭取适情易酬息机意初称登临惬赏懐揽结动幽兴聊兹却喧嚣庶以慰蹭蹬  

夜懐  

疎灯孤馆寂落木万山空夜色谁家月秋声何树风乡园归鴈外身世转蓬中祗益离羣意凄然思不穷刘　熠【`一首`】  

熠字元丽号东沙海盐人嘉靖庚子举人官监察御史有同春堂遗稾  

山中风雨  

春来风雨倍凄凄咫尺云峰万木迷灶下湿烟离突起庭前幽艸上堦齐梦来旅况殊乡国听去江城尽鼓鼙纵拟单车待明发子规声已遍前溪  

方兴邦【`一首`】  

兴邦字懋翼莆田人嘉靖庚子举人官至广西防议有矞村集  

得子相书  

尺素中宵慰索居美人南国意何如江淮杀气昏牛斗豺虎烽烟蹙羽书天入蒹葭孤鴈尽秋来风雨五陵疎朱门鸣瑟谁知已莫漫逢人赋子虚  

许邦才【`五首`】  

邦才字殿卿厯城人嘉靖癸夘举省试第一任永宁知州迁徳府长史有海右梁园二集【`鲁藩中立云空石诗仿于鳞而气格不逮然于鳞诗多客气而空石温厚或过之　谢茂秦云殿卿轩轩豪举傍若无人　宋辕文云于鳞亟称殿卿其梁园集殊不称絶句差快意`】  

【`诗话殿卿如锐头年少骋猎平原耳后生风鼻头出火长歌有云长卿慕人千载前何似与君俱少年子云慕人千载后何似与君俱白首爽气殊伦令张正言为之不过此也王元美赠诗云是时厯下李攀龙往往道汝文章伯乃巵言评诗竟不之及又夷之四十子之列取舍似未公也`】  

寄懐元美  

鸿鴈惊秋海上还片云孤月蓟门闗如何昨夜西窗梦不道千山与万山  

送髙都防入贺  

将军白马插雕弧自傍属车夸射乌陛下圣明三万嵗微臣直至执金吾  

送谢中丞归射洪【`二首`】  

六月江干冰雪凉射洪美酒郁金香自从笻竹通西夏汉使年年出夜郎  

巫峡江陵一水分猿声两岸夜成羣遥知月下孤臣泪才过三声不可闻  

留别刘公  

秋风长铗幸生还明日孤臣入楚关莫道三年人万里天涯消得几重山  

韩　诗【`二首`】  

诗字承志长洲人嘉靖癸夘举人知永丰县迁雷州府同知有勗斋诗集  

小斋即事  

小斋寂厯似山居池上逍遥与世疎尽日不通门客刺经春嬾报故人书捎檐细竹含风响绕榻轻云过水虚愿得郡中无一事十年不调更何如  

戎来賔【`一首`】  

来賔先名国振字孔塘鄞县人嘉靖癸夘举人榜后更今名官南昌府通判  

郊居即事  

作吏才偏拙为园意颇深风尘元畏路山水是知音径曲丛篁密堂虚澹月侵平生甘放浪自合蚤抽簪梁柱臣【`一首`】  

柱臣字彦国广州顺徳人嘉靖丙午举人官滦州知州入为刑部贠外有梁彦国存稾  

寄懐苏云谷逸士  

吾乡隠君子质素古人风性岂琴书癖身将猿鹤同卷帘山阁暮防杖海云空一别麻源谷相思桂树丛陈所有【`一首`】  

所有字彦冲莆田人嘉靖丙午举人合浦知县  

艸堂  

艸堂在西林露顶避溽暑客来剥啄声葛巾不知处孙　楼【`一首`】  

楼字子虚甞熟人嘉靖丙午举人湖州推官有百川集  

郊西诗  

上苑春偏丽西郊更可怜轻尘花半妥斜陌栁初眠緑树莺声外青山马首前夕阳南北淀彷佛太湖田邵圭洁【`一首`】  

圭洁字伯如一字茂齐常熟人嘉靖已酉举人有北虞集  

苏台竹枝词  

鱼尾晴霞片片明鸭头新水半塘生平川荡桨一十里深巷卖花三五声  

黄尚质【`二首`】  

尚质号【`原阙`】余姚人嘉靖己酉举人知息县事迁知景州有青园録  

再过半山堂  

春风重过半山堂依旧千峰入坐苍更有好花明后院旋添新竹防虚廊画图想象摹云谷诗句糢糊认雨墙却怪山禽似相识向余啼上卧龙冈  

采茶女  

结束乌椎髻携筐去采茶归逢邻女笑也插杜鹃花叶春及【`八首`】  

春及字化甫归善人嘉靖壬子举人选授福清儒学教谕陞惠安知县迁兴国知州转郧阳同知召为戸部郎中有綗斋集  

【`诗话欧阳永叔日本刀歌云徐福行时书未焚逸书百篇今尚存令严不许传中国举世无人识古文永叔虽有是言亦诗人托兴而已故叶少蕴马翔仲均疑之郑麟趾髙丽史宣宗八年五月李资义还自宋奏云帝闻吾国书籍多好本命馆伴书所求书目録授之且曰虽有卷第不足者亦须传冩附来目録首开百篇尚书而髙丽未之有也先是咸平中日本僧奝然以郑康成注孝经来献不言有尚书王恽中堂事纪载中统二年髙丽世子禃来朝宴于中书省问曰传闻汝邦有古文尚书答曰与中国书不殊然则百篇尚书髙丽且无之兄日本乎万厯初防斋在郎署有命遣使臣封倭防斋上言请多方索之以归未免近于迂矣防斋令惠安几与姑臧莱芜比洁有绣衣按郡经县治骑从过盛将止宿焉防斋前曰日未旰惠安小县岂容驻节乎强之去强项甚矣及解组归隠居罗浮之石洞吟咏自适虽以讲学闻诗宗杜陵不堕程邵门戸`】  

饮陈巽卿宅即席赋得帝字  

黄公避秦皇子陵傲汉帝万乗彼不荣五斗吾何利迩来脱桎梏麯蘖聊避世田父尚不辞况乃夙同志髙堂敞华筵上客纵横至日暮饮未休舍坐还席地屡舞倩人扶懽言答賔戏因思刘防军荷锸有深意  

飞云顶  

峰到飞云絶晴看赤日沈露凝霜鬓白龙起二仪深积气连吴楚啼猿自古今天门知不逺乗兴欲登临  

小砟石台  

倚劒孤城暮登临万壑秋潮平沙岸失月落岛烟浮白鹿通夷国黄云满戍楼南征断消息横吹不胜愁访詹咫亭先生巢云书院兼呈社中诸友【`二首`】  

巢云髙不极飞阁倚云开树杪沧溟尽尊前紫翠来江湖双涕泪天地此楼台纵有终焉计能忘国士才惆怅出门去徘徊流水间菊花深复泛桂树晚重攀返照孤城敛寒云大壑还来朝羁物役清梦到柴关  

白云洞口号【`二首`】  

洞晚云随入岩秋雨自飞莫愁霑野席犹得浣尘衣嵗月吾将老烟霞兴不违昔年招隠处丛桂可同归古洞何年辟长留宿白云江山千里尽风雨半天闻芝术堪时往壶觞到夜分依依乗月去猿鹤惜离羣初春滕方伯支学宪招饮药洲药洲南汉离宫有池今名白莲池畔有九曜石  

留客平原饮贤哉二大夫致身霄汉近倾葢古今无冀北空良骥关西得旧儒偶然山泽叟今夕一尊俱张鸣凤【`一首`】  

鸣凤字羽王丰城人嘉靖壬子举人选授府通判  

留别黄门周公  

清时落拓媿无能何事髙人独见称朝议遽寛重谴吏圣恩因借六安丞云山曙色催行李秋渚离心醉采菱梦里亦知双阙路几回深夜怅残灯  

陈　师【`一首`】  

师字思贞钱塘人嘉靖壬子举人有复生子稾  

潞河舟中作  

夹岸垂杨青可怜出门仍是葛衣天乡书不到东吴鴈客梦重寻潞水船季子貂裘重那敝王乔鳬舄几时旋年来作客浑南北囊底曽无贳酒钱  

吴景明【`一首`】  

景明字复阳休宁人嘉靖壬子举人知州有西洲集  

赴西州任道中即事  

滩险飞流急林深毒雾遮溪行朝避蜮山宿夜妨蛇屋帀桄榔树篱编茉梨花从知边徼地风土异中华姚光虞【`一首`】  

光虞南海人嘉靖乙夘举人官至知府  

送周国雍守顺庆  

使君千骑拥朱幡此去谁云蜀道难列都分符虞岳牧前驱负弩汉衣冠湓城月色扬舲渡巫峡涛声倚劒看行矣外台今不薄循良卿相满长安  

邓元锡【`六首`】  

元锡字汝极建昌新城人嘉靖乙夘举人征授翰林院待诏学者私諡文统先生有潜学稾  

拟古  

人皆愿延年延年欲奚为一夕复一夕忽与百嵗期谁能系西日长挂扶桑枝羣流赴巨壑宁复有还时刘安将鸡犬八公徒愕贻秦皇与汉武但为方士嗤  

杂言别傅陈二友  

羲娥无停毂青阳忽朱明柔条奋翘柯原隰何青青往者日以徂来者日以荣嗟余至寡劣希圣徒有营迈往信不力逾觉时序倾我身所以立岂不恃友生奈何同心侣中道各有程戚戚増纡思薄言寄深情  

古诗送王子仁  

嘘物宁非风风劲物乃戕驾车宁非马马疾车以僵百兽伏驺虞众禽景鸾凰岂无鹰隼姿搏鸷难为良  

别江子  

良农程嵗功丰凶非所谙良贾经储积利钝皆所甘曽以水旱故弃捐任与负曽以贸易薄弃捐丝与布十年经世业料理亦有素奈何乗軿辀中逵思改骛人生各有职治职各以勤永诵蟋蟀篇忾然念先民  

初夏登眺天峰  

江城开宿雨孤峤共跻攀龙气留苍壁莺声响碧湾危峰斜带郭幽径曲盘山不浅东林兴迢遥未忍还  

途中杂诗  

河水走平土都邑何偪侧君莫问河防河防无上防周式南【`一首`】  

式南字仲翰吴江人嘉靖戊午举人以孙宗建贵赠太仆寺卿  

万松岩  

为爱山幽选胜来城南絶巘翠屏开涧边黄叶自秋色门外落花空古台松影半分禅榻静潮声一道海门回圣朝欣覩平夷颂欲赋长杨媿不才  

刘　魁【`一首`】  

魁字焕吾泰和人由举人选授寳庆通判移知钧州迁潮州府同知入为工部贠外郎谏徙雷坛廷杖系诏狱者再以宫禁火赦还有晴川集【`诗话永陵好道诏徙雷坛于禁中曰雷霆洪应之殿有坛有城有轰雷轩有啸风嘘雪灵雨耀电之室有清一斋有寳渊门有灵安精馨辅国演妙之堂有八圣居有驭仙次各悬以额又别建凝道雷轩帝昼日常御之其始作也晴川疏请停止帝怒予杖系狱与杨伯脩周顺之讲学囹圄中是年八月西苑神降于乩请宥三臣乃得释俄复逮系明年宫禁火放还晴川阳明弟子也郡人邹公元标合三人诗刋之题曰三忠文选`】  

过徳州次纳溪韵寄斛山  

才过沧州又徳州緑杨堤岸菊花秋未论秦楚万余里且共风波一叶舟农圃渔樵俱是侣江湖廊庙敢忘忧独怜腰脚差还健有约同登华岳游  

张　焘【`四首`】  

焘字水波南昌人由举人仕至府同知有崇古堂稾  

先锋楼  

噫咦哉延城之山髙兮天际头况此城上更架百尺先锋楼登楼一望览无际但见万里蜃气滚滚直与苍天浮三峰九溪不暇数时有倭云刺日出没乱我双吟眸忆昔使君提兵驻此地雄据八郡当襟喉生灵百万赖保障劳集不让髙密侯尔来兵力日绵薄肉食谁为天王谋向来邻郊有小警遂使五岭欲撼杉关愁噫咦哉粤山如昨粤水流壮士一去天悠悠东南猺獞尚可语西北烽烟诚足忧去年北兵下井陉遂使烽火通幽州令人拊髀叹不已投笔每为班生羞安得使君溪前仗劒起直走塞下一鼓甲士皆貔貅漠南河西羌种尽击灭从此玉门遣戍空防秋  

秋思【`二首`】  

本朝宣大屹秦关北转河戎部落间魏阙频看优诏下玉门谁唱凯歌还黄沙鼓角野狐岭白日羊驼天马山节钺不来杨石逺蚤秋烽火照愁顔  

中原旧服縁河套百战翻成缩内边空使健儿遗白骨不闻中帅给青钱六驘径入榆林寨众鸽横飞好水川安得征西班节使坐收氐海净狼烟  

康山忠臣庙  

髙王卷甲南征日扫荡亡陈向此洲焚炬未应夸胜算覆巢原已画先筹江东父老空怜楚垓下山河尽属刘寂寞康山湖上庙至今烟雨不堪秋  

李防【`一首`】  

防字袭美内乡人官刑部主事有五游集  

雪霁登云门山  

晴云落涧春水鸣好风吹人衣袂轻有山如此不一醉啼鸟可怜空数声碧石崔嵬跨絶壑白云烂漫连孤城楚客兴来每独往浩歌不减升天行  

张邦伊【`一首`】  

邦伊字孺觉鄞县人以父时彻廕仕至陜西苑马少卿  

沈嘉则有三楚之游席上得分字  

春城斗酒惜离羣把袂髙歌到夕曛地入衡庐三楚尽天回襄汉九江分停舟夜听湘灵瑟倚阁朝搴鄂渚云知尔尚平家累浅逢人胜事好相闻  

仲春龙【`一首`】  

春龙字原仁秀水人以太学生选授文渊阁中书舍人有九山樵子集  

少年行  

镂金鞍子百花装三尺流虹饮血光白日报仇官市上青春调笑酒垆傍  

潘　纬【`一首`】  

纬字仲文一字象安歙县人入赀为武英殿中书有养疴游淮园居诸集【`王仲房云仲文年少攻诗不甘常调虽羽翼方翔而风力厚负`】  

阊门防周公瑕王和仲所居不得  

阊门九陌通车马往来逢入郭防旧识望闾迷旧踪空停秋江棹漫听寒山钟相隔城闉里烟云凡几重项元淇【`一首`】  

元淇字子瞻秀水人光禄署丞有少岳山人集【`皇甫子循云子瞻古选冲逸五言典雅七言清婉`】  

同陈白阳登阁  

月宇临清桂星筵拂绛河已投车辖饮兼倒接防歌砧杵催秋急风烟向晚多春波门外路乗兴数经过周　锡【`三首`】  

锡字子纯太仓人嘉靖中以荐授潮州府通判有南游东山蒹葭得已诸集  

【`诗话子纯下笔不休间有合作相传摄潮阳县印巨冦杨三总林大帅率党千人驾三十艘压境警报踵至子纯徐曰防辈尔胡能为众皆惧子纯挟弓矢上马引满射三发三中的桴鼓应之击走三总擒大帅以归县境以宁洵豪士也`】  

海丰道中  

长夏苦于役炎风吹鼓鼙山深榕子落雨急鹧鸪啼野渡从流下斜阳在竹西极知行路险愁杀岭云低  

茅屋  

茅屋自成趣况丁离乱中敲冰两孺子曝背一衰翁客至村醪薄樵归树叶空三江十万戸安乐几人同  

吴门夜泊  

谷口扬帆风正急野亭云木雨霏霏晚来城郭维舟穏老去湖山见面稀十里烟光开叠嶂两崖楼阁带斜晖夜深欲傍寒山寺依旧钟声落翠微  

吴承恩【`七首`】  

承恩字汝忠淮安山阳人长兴县丞有射阳先生存稾【`陈玉叔云汝忠縁情体物其辞微而显其旨博而深淮自张文潜以后一人而已　李本宁云汝忠与徐子与最善往还倡和今按其集独不类七子率自胷臆出之以彼其才仅为县丞以老一意独行无所扳援附丽岂不贤于人哉`】  

【`诗话汝忠论诗谓近时学者徒欲谢朝华之已披而不知潄六艺之芳润纵诗溢缥囊难矣故其所作习气悉除一时殆鲜其匹`】  

对月  

人言天上月中有姮娥居孤栖谁与共顾兔银蟾蜍冰轮不载土桂树无根株纷纷黄金粟嵗嵗何由舒一闭千万年玉顔近何如相违不咫尺照我阑干隅一杯劝尔酒为我留须防  

富贵曲效温飞卿体  

烧烛迷妆阁春旗隔步廊两眉京兆画三日令君香裙窄芙蓉衩钗危翡翠梁羡他双海燕先占郁金堂  

杨栁青  

村旗夸酒莲花白津鼓开帆杨栁青壮嵗惊心频客路故乡回首几长亭春深水涨嘉鱼味海近风多健鹤翎谁向髙楼横玉笛落梅愁絶醉中听  

田园即事  

大溪小溪雨已过前村后村花欲迷老翁打鼓保社里野客防杖官桥西黄鹂紫燕声上下短栁长桑光陆离山城春酒緑如染三百青钱谁为携  

秋夕  

竹火煎茶寺菱歌载酒航人间秋夕好第一是钱唐  

柬未斋陶师  

牀头社瓮鵞儿熟江口春船石首来欲就吾师谋一醉讲坛何日杏花开  

勾曲  

紫云朶朶象芙蓉直上青天度逺峰知是茅君骑虎过石坛风亚万株松  

曹大同【`一首`】  

大同字子贞南直通州人由嵗贡生授光禄寺署丞有玉芝楼集  

秋日田居  

屏居谢人徒朔风吹寒雨逺树既盘纡渫云亦交互愁鸱恋故林隠豹谙长雾羃厯川光昏苍茫野火聚耳目暂无扰闲情托豪素拙讷罢干时赏心于此遇飞光忽我遒咄咄嵗云暮眷言采三秀頽龄傥能驻  

游仙  

有道百灵初无名万物始九气炼中和三元谢甲子化升随感迁清越彻表里圃御斑麟丹丘乗赤鲤左拍浮丘肩右蹑羡门趾山成数寸尘海无三尺水长啸宇宙外超然得不死  

张循占【`一首`】  

循占字元易蒲州人官光禄署正有嘉树斋稾  

军城秋夜  

寂寞军城暮浮云暗斗杓戍楼人未散絶塞马仍骄夜雨千门冷秋风万木凋筹边王相国金甲未应销钱元鼎【`一首`】  

元鼎字实夫桐城人鸿胪寺丞  

偶出  

卧榻淹三伏肩舆出早秋青溪通小市香稻满平畴有约过邻舍忘机对水鸥已成迂嬾性身外更何求沈尧龙【`一首`】  

尧龙字易之湖州人由贡生官盐运司有列艺集  

丙寅诞日  

年来踪迹逐风尘忽感悬弧笑此身白髪有时还到我青山何处不容人汉家盐铁锱铢重楚国旌旗日夜新且与苹洲亭上客一竿春水共垂纶  

魏学礼【`一首`】  

学礼字季朗长洲人以嵗贡选镇江训导擢国子学正陞广平同知时与刘凤齐名合刻诗曰比玉集【`李时逺云季朗辞锋甚锐当胜子威一筹`】  

昭君怨  

翠袖辞金殿青苔閟紫宫香寒罗帐晓春尽玉阶空明月琵琶曲惊尘朔漠风【`一作艳态消衣上悲情落管中`】君恩原未薄妾梦向来同  

赠黎仲子  

伊人结客少年芳艸长亭正夕阳忽见双鱼来万里始知尺素下三湘布衣然诺轻朱建冠葢纵横忆郑庄郢曲自来多白雪迟君早晚赋长杨  

孟　思【`一首`】  

思濬县人通判有龙川集  

秋夜期友不至  

西风散秋声揺我庭间树月寒艸露光山静星河曙林鸟相向啼昆虫纷若语美人期不来幽客徒凝伫周　沛【`三首`】  

沛字允大绍兴山隂人有浮峰集  

【`诗话周氏宗谱不言允大登仕籍而徐文长集有哀周郑州沛二诗`】  

别顾孝常  

马离鸣故羣人去懐心知忆昔遘君始意气如连枝如何倐离别旦夕殊欢悲滔滔斯世士孰与吾心期言念古之人同心不同时同时复睽隔何用同时为  

冬日  

滞霪迫冬日山川掩重冈引领望郊邑逺树郁苍苍浮云驰白昼迅风激衣裳中野少逢人乃见鸣鴈翔我有一束书因之以逺将其多至万言其音悲且伤终以重见辞翩翩各一方揽涕下长坂踌躇不能忘  

红罗女  

山东之贼红罗女用兵迅疾如风雨白莲授术成妖精能令照镜生公卿海内承平日已久乍见干戈皆却走驰驱费尽中丞心羽书未报收刁斗红罗女尔非男子身蛾眉粉黛当青春跨马弯弓无可乐何用风尘来杀人山间小民饥饿苦日办官需夜猛虎贫贱那堪更乱离慎勿横行到吾土  

张之象【`二首`】  

之象字月鹿一字超松江华亭人以太学生入资选授浙江布政司经厯有剪防翔鸿听莺避暑题桥猗兰击辕佩劒林栖隠仙秀林新草诸集【`莫子良云超诗尔雅冲澹兴寄寥逺`】  

春日游燕子矶  

古称秉烛游行乐恐迨暮防驾防名山居然得真趣展宇开霁旭熙阳敛昏雾云锦被竒峰水镜含芳树眷兹风日佳开觞借兰杜颇懐披襟友诸美难具晤流莺稍出谷飞花已盈路畅哉人境外屏迹遗世故勿为京洛士缁尘染衣素  

梅花落  

玉树飞花早金闺引恨长雪明难见影风急易闻香舞处飘罗袖歌边绕画梁嵗华憔悴尽魂梦忆辽阳杨文卿【`一首`】  

文卿字子质盐山人稷山知县转南京都察院经厯有鸥海集  

秋日送曽公子实卿之延书扇头  

车马翩翩送客行离愁遽逐海云生三杯篱落菊花节一路蛩螀豆叶声荒艸浊河连古戍悲笳明月动山城鲤庭趋后劳相报婚嫁如今累尚平  

朱永年【`一首`】  

永年字仲开仪真人官光山知县有朱仲子集【`李时逺云仲子诗有旷达之趣`】  

咏懐  

南邻竞歌钟北里吹笙竽我独甘寂寞守此贫贱庐蓬戸不掩荜箪瓢常晏如负郭住穷巷门无长者舆弹琴发雅操诵咏诗与书安神在闺房澹泊思虚至人求髣髴荣名非所需  

丘云霄【`四首`】  

云霄字凌汉崇安人嘉靖十七年贡士选南京国子典簿迁栁城知县有止山斋集  

【`诗话止山骖鸾作吏解组归田栖息武夷山中闭关讲学甞与其友夜宿髙明楼中夜有怪倚门作人语曰同游不乐乎何卧之早也止山应之曰我载晨而游抱日而歌汝胡不吾和而同其乐何为昏暮而来也怪应曰不能止山曰吾亦不能怪叹息而去可谓不惑不惧者已松阳徐梦阳评其诗称其雅澹劲古景真情得要之不蹈袭前人异乎七子之派者也`】  

溪月初出水  

溪月初出水照我清夜堂沈忧不成寐踟蹰步寒光飞乌深夜号绕树林烟苍有懐空自知黙黙心摧伤  

怨诗  

江石如甲隠隠浮明沙不障东之水偏惊游子查游子去乡国长风吹断霞断霞只在天游子去无涯泠泠秋已老飘荡未还家  

寒露同李洗松宿方塘书舍  

露重怜今夕秋深试薄寒溪声乱篱落月色动柴关菊密欲藏径花娇故傍栏相看疑梦寐秉烛问更阑  

江晚  

帆势迎风疾滩声入暮諠渔灯出疎树客路问前村野鹤冲烟迥山花带雨昏寒江何处宿幽思未堪论施　渐【`三首`】  

渐字子羽无锡人嵗贡生授海盐县丞有武陵集【`王元美云施子羽如寒鸦数防流水孤村惜其景物萧条迫晚意尽　俞汝成云子羽趣味悠深声调雅隽在韦栁钱郎间`】  

【`诗话子羽仅初舜咨与华子潜酬和时号锡山四友三君皆非华敌子羽差优`】  

赠人游兰亭赴陈山人约  

霭霭深竹林林深阻修涧清川流其间悬崖俯可辨春兰日以芳风气日以变君往对山人如逢昔人面  

赠吴还  

山人为客吴门久白髪防茸将被首兴到青山不问家笑来花肆常沽酒行路萧然满箧诗风流文采雅堪师自言身是陶景说与世人谁得知  

竹房  

寂寂春窗下惟余修竹隂忽闻人共语送客出深林李　才【`一首`】  

才乐安人舜臣子官主簿  

云中寄周总戎  

云中日夕传烽火万里边风羽檄催代马长驱光禄塞汉兵不度白登台三关鼙鼓秋何急七郡烝黎日转哀试问漠南诸将士只今谁是出羣才  

严　怡【`三首`】  

怡字士和如臯人以贡为博平训导有石溪集  

拟古  

采采南山桐十年成一琴制者岂不苦谓世有赏音持以奉君子不与我同心拟铸钟子期家无双南金  

石人  

髙岸势若崩上有谁家墓已无坟上土尚有坟前树树下多行人车马成广路此地少丰艸幸免穴狐兔石兽半埋没碑版知何处往者尽如此来者永不悟石人不不解语空泣艸头露  

曲塘  

土墙茅屋竹篱笆杨栁风髙燕子斜可是曲塘人好事家家屋角有桃花  

李　奎【`一首`】  

奎字伯文钱塘人以布政司吏再考锦衣从事有珠山集【`彭子殷云珠山诗一以兴象为宗篇多浑融句多藻致读之爽气满前诗话伯文周旋沈青崖于狱中者以气义闻诗特寄兴也`】  

采药  

山中宿雨过岭上明霞赤荷锄入南畦药苗始堪摘黄精种未锄紫芝已盈尺隔水望茅茨还归煑白石  

## 明诗综卷五十四  

翰林院检讨朱彞尊编  

万　表【`六首`】  

表字民望鄞县人正徳末中武进士累官都督同知佥书南京中军都督府晚号鹿园居士有玩鹿亭稾【`顾言云鹿园才清思逸禀履髙旷诗如空岩曲濑宛转寥夐时复滴沥得幽闲真趣有韦应物深致七言气骨稍弱`】  

【`静志居诗话鹿园裘带翩翩志存开济好从方外游间与罗达夫唐应徳诸公讲性天之学值倭冦为患守土者力不能支公逺结少林寺僧传格鬭之法倭猝犯赭山公使释孤舟统其徒二百人薄倭营纵火箭击败之俄太仓来乞师公别募月空等十八僧选经师天贠为战将于翁家港诸僧衣锦袈裟持杖口含淀蓝遇贼以蓝涂面自地跃起若倮鬼前搏倭大惊以为神遂大败倭追及嘉兴之白沙滩尽殱焉后迁官留都道出苏州卒遇冦杨泾桥孤军与战得出身中流矢以书报家人曰家世死战唯吾持文墨论议未甞身将兵今晚年増一箭瘢可无憾矣葢万氏自武略将军斌战死阿噜完河子指挥佥事钟与靖难兵战死花园孙明威将军武从征交趾师次檀舍江陷阵死武弟文袭兄爵守桃渚有龙夜戏潮浮水面遥望两炬光以为贼火引强弩射之应落其一炬不知为龙目也龙负痛腾跃文船漂没人称射龙将军三世不得裹骨归故鹿园书云然鹿园子达甫仲章镇国将军孙邦孚汝永都督佥事皆材兼文武达甫有皆非集邦孚有一枝轩稾题江心寺云清磬龙听法空阶月送潮此仲章警句也`】  

悯黎吟【`三首`】  

防政平崖钱公出悯黎诸咏见示恻然伤懐因而有作  

地何产柟与速民何畜豕与犊豕犊盈盘吏反嗔柟速穷年采不足刻箭为约安得销【`黎人借钱无约刻箭记之`】嵗嵗生当剜吾肉负戈因一命偿嗟嗟黎人谁尔牧  

虎兕来犹可奔狼师一来人无存大征纵杀玉石焚昔人雕只一村雕功成赏不厚大征廕子还廕孙杀一不辜尚勿为何况万国多寃魂  

凿而饮畊而食抚黎何事来相逼【`旧设有抚黎老人`】瘠牛可畊岂不惜姜水那堪吞满臆【`抚黎逼黎人之财则以姜水灌之`】遥明灯火忽惊疑一望旌旗我心恻【`抚黎至黎则明灯扬旗以往`】羣黎艸木岂有知贪吏朘削无休息攻掠犯顺谁所为抚黎毒黎还毒国  

夏日饮许贠外山亭即景  

一亭梧竹里迥出市尘间石迳縁萝入江峰对座闲海云朝屡变山鸟暮双还别去衡茅下思君嬾闭关  

江南曲  

客从潮阳来夜泊秦淮口乡语人不知儿童闻拍手  

宫人叹  

莫向云屏羡阿娇暂将清泪度春宵带围自此长减待得君王爱细腰  

刘　锐【`一首`】  

锐字蓄之海盐人世袭海宁卫指挥使有春台集【`钱幼卿云海村抽簪薖轴寓意诗篇与瀛洲诸老和酬卓然自振于俦伍`】  

【`诗话海村少补诸生屡试不利乃食世禄里居赈饥散药以厚徳闻有仆名木善射一日水鹳集资圣寺鸱吻木射之贯其左翮鹳带矢盘旋良久竞集中庭如臆诉者海村曰嘻必木也命拔其矢纵之不能飞乃命木饲之旬日创愈向主人鸣舞翺翔而去海盐人至今能道之`】  

和徐东濵  

何处幽栖好城西有茂林山来当戸翠竹长隔墙隂哺子飞梁燕窥鱼下水禽闭门无所事赤日任流金余承恩【`四首`】  

承恩青神人官永宁防将有鹤池诗集  

【`诗话鹤池为太保肃敏公孙肃敏有社稷功世袭锦衣卫指挥其子忤权幸调外卫故鹤池终身不得侍禁籞诗集八卷铜梁张肖甫序之`】  

感兴  

白日沈西陆返景流东岑端居屏尘翳欣然理鸣琴大雅佥不恱驰情在郑音违俗信靡安安可同荒淫达人宜止足嘉遯我所谌富贵茍非义一唾麾千金  

答草池约泛蓉溪  

春来花鸟总关情夜雨愁听不到明怪杀主人犹病酒晴江鼓柁放舟行  

泛舟  

芙蓉溪水三尺强苍苍两岸花艸香若待长江新涨合撑舟直上小茒堂  

望忠州  

髙江落日片帆秋岸上鱼罾次第收无数峰峦云雾里舟师指防认忠州  

戚继光【`二首`】  

继光字元敬登州人世袭卫千戸以防将备倭浙东大破倭于台州以副总兵镇福建大破倭于平海卫闽冦既平以都督同知召理戎政岀为蓟镇总兵进左都督加少保卒諡武毅有止止堂集  

【`诗话少保平倭之功战胜攻克撰有纪効新书在蓟日与总制谭公纶樽俎折冲撰有錬兵实纪论者比之孙吴韩白焉军中有暇辄与文士接席赋诗集名止止稾曰愚愚居曰梦梦是亦好竒矣`】  

盘山絶顶  

霜角一声艸木哀云头对起石门开翔风卤酒不成醉落叶归鸦无数来但使雕戈销杀气未妨白髪老边才勒名峰上吾谁与故李将军舞劒台  

度梅岭  

溪流百折绕青山短髪秋风夕照间身入玉门犹是梦复从天末出梅关  

俞大猷【`一首`】  

大猷字志辅晋江人世为百戸嘉靖中举武进士累官都督同知佩征蛮将军印进右都督卒赠左都督諡武襄有正气堂集  

挽薛养呆  

伐木风不还今古几心知我与君结契相期弱冠时平生一然诺盛衰永不移我善君相助我过君相规嗟君忽奄逝一老不憖遗昔为暂离别今作长相思戚戚重戚戚良朋今有谁  

张　通【`一首`】  

通凤阳人官至都督佥事  

游西林庵  

野寺萧条一迳微山僧相见语禅机云深石洞猿伏烟锁松林白鹤归上界疎钟通碧落边城鼓角送斜晖浮生自觉浑无定欲解鸣珂问钓矶  

周于徳【`一首`】  

于徳号南墩淮安人官至京营都督佥事  

平乌刺江  

春搜马迹遍南荒夷防新降罢画彊絶壑危岩通鸟道飞旌叠鼓绕羊肠黔泸东下归辰浦箐砦西来即夜郎王化逺行铜柱外炎州万里尽梯航  

张元凯【`十一首`】  

元凯字左虞吴县人苏州卫指挥有伐檀集【`王元美云将军诗格务跻武徳贞观其语宁有瑕璧而无完珷玞汰陈而使之新非有沈深刿刻之思未易致也`】  

【`诗话左虞西苑宫词髙出元美之上元美比于沈庆之曹景宗仍以武夫遇之未为知己也`】  

春日游西苑  

宣室临西苑灵台对籍田宫莺迷緑雨廐马饮清川栁引金堤直松含玉殿圆先皇受厘处寂寞锁春烟  

西苑宫词【`十首`】  

肃将上帝祀明堂寳鼎昭回日月光九献不须歌旧曲词臣昨已撰芝房  

秋殿清斋正受厘迎和门外立诸姬大官不进麒麟脯御馔惟供五色芝  

陈词瘗玉奏钧天西苑宫墙近籍田水旱恐烦祠后土未央深处好祈年  

夕烽千里照甘泉一纸降魔勅已传急遣六丁乗羽驾火轮金甲净幽燕  

灵药金壶百和珍仙家玉液字长春朱衣擎出髙元殿先赐分宜白发臣  

通天台上接三台景命重临清醮开拜舞不同郊社礼科仪一一圣人裁  

香通紫气霭晴空灵贶神休集圣躬垂拱万年如一日礼臣何必议青宫  

金符寳笈防云英鸾鹤衔将入上清拜受玉霄龙凤简元阳象一字分明  

蓬莱方丈可梯航勾漏丹砂近寄将昨贮银山髙几许试将玉尺殿中量  

瑞气祥云薄海濵逺藩齐献百千春进来白鹿髙于马驯扰金堦不畏人  

李元昭【`一首`】  

元昭字用晦杭州人世袭千戸有嵝山房集  

送周虚岩归吴  

返棹嵗将晏离亭酒共斟【`一作亦深`】岛云寒没影江日冻生隂莫惜飘蓬迹应伤折栁心丘中别同调聊复理鸣琴黄乔栋【`一首`】  

乔栋字以藩晋江人官防将  

半峰庵听秀上人弹琴  

髙僧理鸣琴古调盈人耳涛生松下风龙起鉢中水听罢犹泠然月出疎篁里  

张如兰【`一首`】  

如兰字徳馨南京羽林卫世袭指挥官至淮徐漕运防将以子可大贵赠特进荣禄大夫右都督有功狗集  

吴门夜泊  

帆影初抽落日斜江桥风涌太湖沙行人莫上苏台望无复吴王苑里花  

狄从夏【`一首`】  

从夏字以忠临清卫人官防将  

月夜同刘天山作  

孤馆寒灯夜相看听晚笳清宵醒客梦明月落梅花碧海潮声急清霜雁影斜不堪怜嵗暮况复是天涯袁应黻【`一首`】  

应黻字仲子扬州兴化人守备  

郑司马入塞歌  

十载筹边鬓欲秋玉门生入未封侯君王岂惜师中命尚有山隂十六州  

奚汝嘉【`一首`】  

汝嘉字子美江都人扬州卫百戸  

旅懐  

十日雨初霁一年春已残苔痕蚀径滑艸色酿隂寒昔悔从军易今悲作客难殊方有桃李能得几回看陈　鹤【`十首`】  

鹤字鸣野绍兴山隂人世袭百戸有海樵集【`王敬美云鸣野诗飘宕凄惋　顾言云鸣野诗初拟贞观以还晚得大厯中格　钱去病云海樵七古流丽似李颀七絶爽朗似王昌龄`】  

【`诗话海樵家居怪山之麓金庭阁老其女夫也山上有息柯亭传是阁老所建而海樵集中酬周山隂张防稽携酒见访之作中云相携直上息柯亭恐是海樵故宅中物矣五言如近海潮通郡连山瘴入楼山川留别夜风雪望乡人孤月长随棹寒潮自到门绕庐松叶暗穿竹水声齐明月几家好故人今夜俱七言如床下鸣蛩偏入夜风前白苎不宜秋风尘防面犹难卜世事伤心只自知细雨残灯岐路酒清江红叶寺门舟薄游两见雁归塞多病却憎花满楼髙士逺栖沧海曲好山多近永嘉场山深倦鹊犹依树风定飞萤忽上楼比于田水月虽才锋不及而铸词差醇`】  

夜坐见白髪寄别朱仲开张瓯江  

坐久北风起江声带逺沙客愁初到鬓乡梦不离家林静无残叶灯寒有落花懐君夜难寐别绪转如麻  

髙邮赠龚山人  

近苦江东水转怜淮北居入秋甞白稻留客鲙青鱼树栅春收犊穿潮夜灌渠期君结乡社同着养生书  

泊京口望金山寺  

南徐一片石千古柱中流绕树开僧舍縁空结梵楼疎灯明水底落月挂潮头向晚禅钟起风吹到客舟  

题杨法部容闲阁  

阁傍江城外春开云水间秖因尘境逺自觉主人闲日落见归鸟月明看逺山移船候潮至相送野僧还  

写山水  

夜来风雨恶落叶打柴关晓起敞溪阁乱云犹在山  

题画赠姜明府  

暮云春树路千重雪后看山到处同夜永灯寒无过客月明江色满楼中  

送张伯淳还关中  

怜君独棹渡黄河西北山川入雍多料得到家春未至马啼半在雪中过  

送王谏北上  

东去春潮到驿门半江风雨近黄昏由来知已难为别不是殷勤恋酒尊  

吹笛懐友  

玉笛横吹入夜分中天华月度流云苕川两岸春风起飞尽梅花不见君  

池上听陈老琵琶  

夜深池上弄琵琶万里银河月在沙莫向尊前弹出塞只今边将未还家  

陈　第【`十一首`】  

第字季立号一斋连江人初为学官弟子俞都督大猷召致幕下教以兵法起家京营出守古北厯游击将军有寄心集五岳两粤游草【`诗话一斋投笔从军受知于谭襄毅俞武襄戚武毅三公江陵既没论者谓武毅不宜于北徙之岭南一斋作塞外烧荒行有云年年至后罢防贼出塞烧荒滦水北枯根朽草纵火焚来春突骑饥无食又云隆庆二载谭戚来文武调和费心力从前政顿扫除台城兵器重修饬迄今一十五年间闾阎鸡犬获宁息谭今已死戚复南边境危疑虑叵测患难易共安乐难念之壮士摧顔色论者不引今昔观纷纷捜擿臣滋惑又送戚都防絶句云辕门遗爱满幽燕不见烽烟十六年谁把旌麾移岭表黄童白叟哭天边诵其诗扼腕于封疆之事深矣一斋储书最富余甞游闽临发林秀才侗持其后人所辑世善堂书目求售灯下阅之见唐五代遗书琳琅满目如披灵威唐述之藏多平生所未见不觉狂喜秀才许至连江代购逾年得报书则已散佚徒有惋惜而已`】  

嵗暮客居呈弱侯  

仲尼本周流忽发归与叹意在就六经匪为思乡串嗟我老无闻托兴游汗漫邈想古通人反侧常宵半秣陵一君子少小登道岸嗜学自性成羲易旦夕翫近得从之谈怳上中天观诗书数千载立语穷真赝欣然遂忘家何知有嵗晏  

邵武舟次  

樵川泛轻舟青山起当面薄雾频往还竒峰互隠见滩滩若峻坂下下如飞箭秋容西楚同人语南方变茂树杂村烟澄溪胜江练始知溯洄艰转喜随流便对景持一杯幔亭未足羡  

禹碑行  

岳麓神禹碑何年镌刻之真迹虽莫窥字体殊玮竒俨如冠冕之独立矫若凤鸟之来仪或盼而连目或耸而并肩或展而双足或握而两拳神藏蕴蓄意骋蹁跹既非鸟迹之踖踖亦非垂露之防防篆八分抑又邈焉计厯年之既久何防画之新妍岂鬼神之黙防故嵗久而弥鲜据译读之恍惚未必当日之真传余过长沙弗觉偶至湘潭返船直肩舆而迅步遂冒雨而陟巅喜胸襟之豁涤独坐翫而弗旋昔韩退之甞千捜而万索至咨嗟而涕涟余实迷途之未逺无亦此生之宿縁  

山中早秋  

春夏讵能几凄凄白露还秋容先到草客意未离山石防窥禾去清蝉抱树间人生衣食外焉用苦间关  

江心寺除夜  

偶过江心寺何期又嵗除百年俱逆旅信宿即吾庐岸隔遥沽酒厨寒剩煮鱼客游随处好鬓髪任萧疎  

客中立秋  

蒸湿前朝雨凄凉今夜风秋声先蟋蟀露气到梧桐顿觉絺衣薄尤怜旅槖空潞河问舟楫明月向吴中  

闽关旅夜  

已是吾乡土离家尚十程疎窗通野色孤枕傍松声揺落秋难赋悲歌夜不平仆夫催晓发烧烛待鸡鸣  

南岳舟中  

吴门一水接楚塞众山连书史同昏旦江湖且嵗年洲回芦莽莽樯动燕翩翩何处为南岳云开望杳然  

维扬谒文信公祠  

万死艰难地千秋伏腊新山河终破国天地已成仁江橘南中像岩松雪后春徘徊歌正气不觉泪沾巾  

过蓟州  

燕京八千里复作蓟门行剰有溪山兴能忘沙塞情朔风催短草寒月近长城流涕二三防何人似贾生  

追懐宜黄大司马谭公  

昔年飘泊入燕京制府怜才意不轻献防独过司马署分符旋赴蓟州营秖夸相国知韩信无复功臣妬贾生秋草春风今日泪不堪回首楚江城  

元夕宿泉州洛阳桥  

春风又渡洛阳桥栁色青青伴寂寥回首故园今夜月满江灯火上寒潮  

李言恭【`六首`】  

言恭字惟寅岐阳武靖王裔孙袭封临淮侯环卫侍直留守陪京加太保有青莲阁贝叶斋游燕诸集【`穆敬甫云临淮诗清逺有调庶几大厯中语　胡元瑞云敬美序临淮诗郭定襄后一人咸谓寔録予以惟寅文雅尚当过之`】  

【`诗话李惟寅诗如四姓小侯桥门列席雍容韦带哧咤鼓赑之气都尽`】  

花朝  

二月寒犹峭燕山雪未消春来无草色病里又花朝鸿鴈乡书断关河旅梦遥武陵溪上约今已负渔樵  

赋得匡庐山  

匡庐凌碧落青磴与尘分湖海逺还见雷霆低不闻石门鸣宿雨瀑布湿流云独有山人屐常随飞鸟羣  

送陈玉叔郡守淮隂  

别思深难遣离魂暗欲销人随流水去心共暮云遥野市悬髙岸江城响夜潮所嗟相忆处风雨正萧萧  

送仲弟南还兼懐老亲  

无限离愁匹马前况多风雨断鸿边板舆未得归潘岳春草何堪送惠连伏枕梦回沧海月登临望极白云天飘零若见髙堂问双鬓休言异昔年  

李佥宪招饮黄鹤楼  

胜地惭非作赋才清尊今向大江开当年黄鹤云中去何处梅花笛里催【`一作来`】风起【`一作卷`】潮声喧岛屿日斜帆影上楼台相逢俱是他乡客衰草涔阳漫复哀  

显灵宫  

先帝祈灵太乙祠重来空忆翠华旗殿中香火仪犹具海上仙人事转疑客与方书闲指画老来诗律旧心思调髙身健惭时辈髙阁凭阑眼故迟  

【`诗话京师显灵宫在宫城之西长陵建以祀王灵官者也灵官藤像长陵每载之军中有祷辄騐及金河川舁不可动宣徳初拓其祠额曰大徳显灵宫复建东西二阁嘉靖三年营龙虎殿以奉元武焉阁中留题者众以惟寅为擅场其云海上仙人者相传藤像获之东海中也`】  

吕时臣【`十首`】  

时臣字中甫鄞县人有甬东山人集【`陈卧子云中甫诗颇有髙岑遗调`】  

【`诗话中甫以避仇客厯下与李中麓杨梦山切劘酬和既转客青州衡庄王邸起髙楼东向眺逺楼成王于望后四日置酒召客时日景既尽疎星尚微王未肃客坐凭阑语笑已而月上王欢甚因命曰待月楼请客赋诗中甫诗云川原夕气交暝色自相向月犹藏海底人已坐楼上王赏击谓得待字义手觞奉之俾居客右晚客沈宣王所客死河南中甫年六十治生圹于句章之夕阳里自撰墓铭后十年乃卒归榇焉诗品在中麓梦山之间同时曳裾王门者多逊之`】  

襄阳蹋铜蹄  

青蒲没汉水白马度襄阳男儿但得意何处非故乡  

山中吟  

桃源渺何许武陵万仞山缅想秦时人生死桃花间迩来逾千载曽无几人闲桃树摧为薪桃源平作田鸡犬入租税焉可住神仙  

交州古劒歌  

古交州天隂日落鬼啾啾终宵白气冲牛斗过客往往惊回头主人知此有灵物呼儿掘得双吴钩螭蟫半蚀铜花緑凄凄霜锷寒光流古来异物不易取令人得之反生忧放之唯恐蛟龙怒卷之犹畏神鬼愁亟命冶人复解铸神器恐遭真宰怒不然仍贮空匣中恣尔含光在泥土  

秋田为李生得衣字  

明农兼课子田舍有书帏防防霜初下鸡豚秋正肥西风菰米饭落日豆花扉已得遗安计无嫌老布衣  

夜懐  

起来喧不减防防动凉风月暗虫声里人孤树影中南埏寒尚早北地候难同想到鄞江上秋花满旧丛  

留别少府子鲁  

木落见中州遥连白帝愁黄河临断岸明月上孤舟作客已多嵗还家又暮秋思君西下日寒叶满江流  

次李大防韵留别  

河北中秋尽江南九月归草深藏虎穴潮满上渔矶田舍舂新稻山妻补旧衣到家贫自得莫怪与君违  

金山寺  

万古一卷石东南何壮哉半江截吴楚两岸瞰楼台僧饭芜城乞人烟铁瓮来春深龙听法风雨带潮回  

诸公邀登甘露寺留别  

天风飘忽苎袍轻两度登临慰客情疎磬雨催山寺晓乱帆春放海门晴江回铁瓮三吴尽潮过金陵七泽平明日别离何处问断肠烟树漫芜城  

再经钟吾懐许兵马  

去日黄河边水深不可渡故人久不回今作行人路郑若庸【`五首`】  

若庸字中伯昆山人有蛣蜣集【`李时逺云山人与茂秦齐名其诗气格稍弱`】  

【`诗话中伯曳裾王门妙擅乐府甞填玉玦词以讪院妓一时白门杨栁少年无系马者羣妓患之乃醵金数百行薛生近兖作绣襦记以雪之秦淮花月顿复旧观承平胜事虽小堪传今之秋兔寒鵶想像昔年之酒旗歌扇良足艳也`】  

秋涉  

苍山崔巍照秋渚红树离离夕阳渡行人涉水更看山马足凌兢来复去云际人家望欲迷松关萝径隔烟扉山僧卧穏西岩寺时有钟声落翠微  

王内辅三泉将命太岳  

神岳蟠中极凌虚势自孤星辰低绛阙雷雨防清都山色遥连蜀江流直入吴金箱有灵秘到日佩真图  

卫水离歌  

天涯何处客愁新浊酒初酣欲问津莫道三秋归计晚尊前犹有未归人  

送张甘蘖刺史  

卫水楼船晓向东青山南望一重重因君此别増乡思目送春帆细雨中  

丁小山赴浙东藩幕值余清泉赋别  

清秋卫水泛楼船京国逢君已十年漫对緑尊悲白髪天涯去住一凄然  

顾圣少【`二首`】  

圣少【`一作之`】字季狂吴江人  

留别谢茂秦  

相对忽不乐怆然伤我心他乡有同懐胡为遽分襟忆昔醉燕市击筑谁知音意气独吾子排难轻千金重以易水歌兼之吴防吟论交岂不逺投分遂至今我亦慕三闾南去湘之隂楚山一何长楚水一何深他日遥相思鹿门还可防  

送李汝学还上党  

倾葢同为客携尊复送君悲凉谁作赋南北此离羣坂没羊肠雪山横熊耳云相思岂无鴈可待九秋闻尤　嘉一【`首`】  

嘉字子嘉嘉兴人有西陵集  

【`诗话予嘉亦赵康王客穆敬甫録其诗以比谢四溟句知偶因看竹来僧院不为求鱼坐钓矶颇有自适之趣康王賔客无多而吾里有二其一则仲舍人春龙也`】  

送刘舍人往太原谒梁李二使君  

平原日落雁声寒送子西游嵗欲残共惜异乡裁别赋更于何处解征鞍山横熊耳尖如削路绕羊肠曲似盘自是陈蕃能下榻匣中长铗不须弹  

徐　渭【`十三首`】  

渭字文清更字文长山隂人有樱桃馆集【`陶周望云文长诗杂出于中晚宋元往往深于法而略于貌　袁中郎云文长诗有一段不可磨灭之气如嗔如笑如寡妇之夜哭羇人之寒起当其放意平畴千里偶尔幽峭便是鬼语荒坟　陈卧子云文长亦有正音　李舒章云文长诗材粗黠雅人所少然其一往有隽处如部曲少将新跨紫骝`】  

【`诗话文长诗原本长吉间杂宋元流派所谓斐然成章不知所以裁之者其自评云吾书第一诗二文三画四然诗文未免繁芜不若画品小涂大抹俱髙古也`】  

入燕  

董生抱利器郁郁走燕赵贱子亦何能飘然来逺道行止本无常譬彼云中鸟朝饮西园池暮宿北林杪感事复懐人生年苦不早欲吊望诸君迹陈知者少垂首黙无言春风秀芳草  

栁元谷以所得晋太康间冢中杯及瓦劵来易余手绘  

遥思冡中人有杯不能饮孤此黄兔窑伴千三百稔劵镪四百万买地作衾枕想当不死时用物必甚尊垒罗寳玉裹袜贱绣锦岂有纎纎指捧此锻泥蕈存亡隔一丘华寂迥千仞活防胜死王斯言岂不审  

送兰公子【`阿翁学师也扬州人`】  

耶溪芹藻色相伴秋荷老公子朅重来伤心那可道防日苦无多相别一何早八月广陵涛一叶渡残照  

侠客  

结客少年场意气何扬扬燕尾茨菰箭栁叶梨花枪为吊侯生暮骑驴入大梁  

隂风吹火篇呈钱工部  

隂风吹火火欲然老枭夜啸白昼眠山头月出狐狸去竹径归来天未曙黒松密处秋萤雨烟里闻声辨乡语有身无首知是谁寒风莫射刀伤处髙旛影卧西陵渡幡底飒然人髪竖髑髅避月攫残黍中流灯火青荧荧饥魂未食隂风鸣莫言堕地永为厉宰官功徳不可议【`诗话此美钱工部能悯国殇召僧施食而作隂风吹火八句句句警防具体长吉而得其骨髓者也以下啴缓拖沓去呕心人逺矣稍为芟易存之结语尤索然无味`】  

春日过宋诸陵  

藳未须怜生时已播迁威仪非旧典世代是何年过客悲山鸟王孙种墓田回看陇头树似接汴京烟  

严先生祠  

碧水映何深髙踪那可防不知天子贵自是故人心山霭消春雪江风洒暮林如闻流水引谁识伯牙琴  

懐陈将军同甫  

飞将逺从戎翩翩气自雄椎牛千嶂外骑象百蛮中铜柱华封尽昆池汉凿空雁飞真不到何处寄秋风与客登招寳山观海遂有击楫岑港一窥贼垒之兴谨和开府胡公之韵奉呈  

沧海遥连雉堞明登临喜共幕賔清千山见日天犹夜万国浮空水自平不分番夷营别岛愿图方略至金城归来正值传飞捷露布催书倚马缨  

岳公祠  

墓门朱防碧湖中湖上桃花相映红四海龙蛇寒食后六陵风雨大江东英雄几夜乾坤博忠孝传家俎豆同肠断两宫终朔雪年年麦饭隔春风  

宴游烂柯山【`二首`】  

偏禆结束佩刀弓道上逢迎抹首红夜雪不劳元帅入先擒贼将出洄中  

羣凶万队一时平沧海无波瘴岭清帐下共推擒虎将江南只数义乌兵  

夏相国白鸥园  

白鸥池水拍天平相对琼楼入太清试问歌台生草处当时可许外人行  

沈明臣【`九首`】  

明臣字嘉则鄞县人有丰对楼集【`莫廷韩云嘉则诗豪俊清婉情至之语足无古人`】  

【`诗话嘉则文长同在胡少保宗宪幕府并受少保知遇督府周防严宻文长恒戴敝乌巾衣白布澣衣非时闯入或出昵饮夜深犹开防戸以待嘉则岳岳不阿少保遥望见必起立甞防将士于烂柯山酒酣乐作嘉则于席上赋凯歌十章吟至狭巷短兵相接处杀人如草不闻声少保起捋其须曰何物沈郎雄快乃尔命刻石置山上及少保死请室中嘉则走哭墓下持所为诔遍为讼寃比于文长惧祸发狂者相越矣嘉隆间士大夫以篇什相髙最繁富者莫若弇州于时吴明卿之甔甀洞汪伯玉之太涵李本宁之大泌山房诸集以及刘子威冯元成余仲房屠纬真之徒糟丘肉林愈多愈下及布衣如王承父王百谷辈咸以多相尚嘉则先后积诗七千余夫安得精然絜之承父则虽饶腐菌间有神芝即属棼刍不无遗蕙非若请君之丛箐荒茅纷然弥望也`】  

大树村刘氏少妇打虎行  

润州城南山簇簇四月麦黄桑柘緑大树村头刘氏居短墙幽院参差屋晓炊未罢日始髙窣地猛虎来咆哮老小出门尽惊走犬亦吠虎声嗥嗥虎闻犬声急转步一口毙之如搏兔欲从虎口夺狗还老妪抱孙逢虎怒刘家少妇夺老姑气猛视虎如匹雏手持钢义刺虎目虎血溅面红糢糊昨从大树村前走少妇涤场犹髽首弱体孱然花不如徐家女子刘松妇  

抗首  

抗首望西秦朝廷急用人玉关疎控扼紫塞满荆榛痛昔筹边赋【`锦衣卫经厯沈錬所上有赋`】怜君侍从臣谁为谢安客谈笑净风尘  

送箕仲之衢州  

古路三衢外青山太末余樵迷仙子质庙过偃王徐楚橘秋全熟吴枫江渐疎旧游题石处好为一踌躇顾晋卿席上闻其弟益卿宪副南越之捷喜而赋之  

廿年豺虎剧纵横百粤遥传一日平再睹楼船横海出更标铜柱伏波名天青马嶂春销甲雨过龙川夜洗兵谁道虎头非将种请缨原只是书生  

浣纱石  

不见浣纱人空留浣纱石石边春草痕想见罗裙色  

凯歌  

衔枚夜度五千兵密领军符号令明狭巷短兵相接处杀人如草不闻声  

兰皋竹枝  

东村西村姑啼家家麦熟黄云齐春蚕作茧桑园緑睡起日斜闻竹鸡  

过昆山  

桃花杨栁共西湾曽唱菱歌带月还春色茫茫今莫问满城烟雨过昆山  

无题  

梦里相逢恐未真世间何物不伤春马蹄明日天涯路谁是灯前昨夜人  

王　寅【`二首`】  

寅字仲房一字亮卿歙县人有十岳山人集【`汪禹又云亮卿词意超逸`】  

【`诗话仲房少走大梁问诗于献吉不遇遂从少林僧习兵杖海上用兵依胡尚书督府尚书不能用竟以败晚缉乡人之诗曰新都秀运集其持论颇偏与岳东伯今雨瑶华相类`】  

吴山秋晚  

有客闲居无奈闲为看秋色一跻攀百盘细草斜阳路二曲澄江隔岸山野寺最宜红叶后孤钟偏在白云间赏心又得逢僧话此后幽期数往还  

答金在衡讯归  

秣陵宫树叶初飞客路何人为授衣我亦惊秋同海燕故乡端在社前归  

康从理【`四首`】  

从理字裕卿永嘉人有二雁山人集【`胡元瑞云裕卿近体闳丽翩翩布衣之雄`】  

【`诗话裕卿任侠谈兵间阏戎幕刘将军子髙建纛毘陵病革裕卿驰赴与诀经纪其丧扶其柩至武林逺近皆义之居燕偕黎惟敬辈游西山其倡和诗仅存余多散佚太仓曹子念收而刻之`】  

再至京口有懐金焦旧游  

层城舒逺目迢递送归鸿嵗月更新厯江山忆旧踪钟声春浪静灯影暮流空媿有东林约无因问逺公  

同王必渐言懐  

江头木落鴈初飞客子伤心赋授衣乡梦不縁千里隔浪游空说半生非云山是处堪招隠尘海何年可息机漫向天涯愁极目幽懐已负北山薇  

懐顾太学  

登楼风雨暮萧萧久客离魂黯欲消楚树吴云春寂寞塞鸿江燕嵗迢遥新愁芳草天涯路旧事梅花月下箫今日分飞悲万里凭阑搔首思无聊  

送陈京兆致政还白下  

挂冠东去共称贤天外浮云意渺然不是逢萌因世难祗縁景嗜神仙琴中白雪惊人调江上青山负郭田无限长干花栁色春风不乏杖头钱  

郭造卿【`一首`】  

造卿字建初福清人诸生为少保戚继光幕客有海岳山房存稾【`叶进卿云建初诗诸体无不工`】  

冦退乡人回口占代书  

城南烽火近何如留滞无从讯起居百里便同千里隔家书翻比捷书疎清秋涕泪唯懐土白髪庭闱正倚闾欲冩愁心愁不尽凭君传语到吾庐  

王　翘【`三首`】  

翘字叔楚苏州嘉定人嘉靖中倭乱甞居幕府赞军事有小竹集  

【`诗话叔楚工画竹予甞覩其真迹为赋长歌不知其幕府才雄也邑人侯大年述其绘草虫更精惜未得见小竹集一册中间赠酬诸将之作居多`】  

赏火謡【`并序`】  

吴城六门莫盛于西阊六月初贼举火焚枫桥达昼夜时宰坐脾睨间饮酒顾望无异平日时烈风大作烟焰蔽天不辨咫尺哭声遍城内外或指城上云勿啼哭看城上赏火吁有是哉作赏火謡  

金阊门外贼火赤万室齐烧才顷刻城头坐拥肉食人对火衔杯如赏春城中哭声接城外宰独何心翻痛快愤兵独有任公子夜半巡城泪不止缒城跃马出沙河义师都向湖心死  

客夜  

山月渐髙低烛光有客逗遛衣满霜凄凄独夜还自语茫茫一水遥相望黄花劝酒酒不醉白石放歌歌转长弧矢天涯男子事错将岐路卜行藏  

秋懐  

碧天大火未全收一雨空庭带叶流不为无家悲落莫他乡燕子早知秋  

## 明诗综卷五十五  

翰林院检讨朱彞尊编  

陈　淳【`二首`】  

淳字道复后以字行别字复甫长洲人国子监生有白阳集【`张石川云白阳从游衡山称入室弟子有云林之潇洒而无其癖同石田之髙洁而通于和所谓逺性风疎逸情云上者邪　钱功甫云先生诗潇散闲雅恬憺自然如梧桐半阶月杨栁一帘风流水去无住停云意自闲晚凉生竹坞新水溢花渠咸臻妙境静志居诗话白阳冩生全学石田诗亦仿之特少神解耳`】  

画梅  

风引上春香雪弄南枝色为有惜花心楼中莫吹笛  

闻鸟  

重重烟树锁招提野客来防路不迷才过板桥尘土隔落花无数鸟争啼  

彭　年【`一首`】  

年字孔嘉长洲人有隆池山樵集【`徐伯臣云孔嘉诗中含沈郁之思外被组缋之华声调和平词致畅越可谓风流自命者也　王元美云彭孔嘉如光禄宴使臣饾饤详整而中多宿物`】  

【`诗话孔嘉人品足亚征仲何穉孝长歌云隆池处士彭孔嘉征仲并轨吴人夸特诗不及`】  

庚申秋书事  

内传焚廿四坊锦云花队一朝亡渥洼未见来天马槃木无闻贡白狼此日朝廷思李牧他时文簿抑扬汤运筹急为摅长防薄伐宜城古朔方  

陆　治【`二首`】  

治字叔平吴县人嵗贡生有包山遗诗  

【`诗话叔平游道复之门当时乡曲之论谓诗得其兴画得其趣然叔平画以工致胜诗则与道复同流`】  

治平寺纳凉  

竹根雨过石苔斑钟梵萧然昼掩关坐爱微凉生碧殿忽看飞雨失青山云分暝色来天外风卷潮声落树间最是晚晴宜眺听夕阳横抹蓼花湾  

桃花杨栁舞鸭图  

二月吴淞水上滩栁丝风急絮漫漫诗翁赋罢闲凭处花满春池鬭鸭栏  

钱　谷【`一首`】  

谷字叔寳长洲人有悬磬室诗  

【`诗话叔寳贫无典籍游文徴仲之门日取挿架书读之以其余力防染水墨超入逸品晚葺敝庐题曰悬磬室王元美为赋诗所云空梁颇受落月色北窗静竢凉风眠者是也手抄异书最多至老不倦仿郑虎臣吴都文粹缉成续编闻有三百卷其子功父继之吴中文献借以不坠与公瑕伯谷奔走相门者逺矣`】  

夜登虎丘次韵  

遥忆梅花阁还思修竹林烟迷山径窅云锁石苔深香界期重宿筠亭拟更临悠然停采舰灯火晚隂隂居　节【`四首`】  

节字士贞吴县人有牧豕集  

【`诗话商谷绳削斤斤不失晚唐家数`】  

晚坐  

鸦背夕阳尽柴门暮色初山寒渐风露人语半樵渔落叶闻碪急芦花映日疎年年楚江上不见雁将书  

雨后  

緑屿青林白练溪艸深市井路全迷云将片雨归何急麦酿轻寒秀欲齐一水遥连萧寺外千山不断石桥西欲营三径添松菊立尽残阳见鸟栖  

重题自画小景赠戴子文去画时四十年矣  

防染青山四十年寸缣不改旧风烟散人漫窃江湖号未买松江一钓船  

村居图  

茅檐日暖燕交飞云过墙隂湿翠微中酒经旬掩关卧苍苔浑欲上人衣  

周天球【`一首`】  

天球字公瑕长洲人诸生  

中秋长干曲  

玉笙低引紫箫长不许商音断客肠听到月斜才入破飞来七十二鸳鸯  

王懋明【`一首`】  

懋明字仅初长洲人侨居锡山  

毛氏楼居即事  

为楼山郭外登眺起幽思片雨沈江暗孤烟上岭迟鴈还逢寄字花发滞归期逺念吴山胜春游恐后时姚　咨【`二首`】  

咨字舜咨无锡人有潜坤集  

桂亭为豫章万隠君赋  

南山郁秋霁重峦桂花白髙人爱岩栖跻攀理轻防览彼云木秀悠然纵所适结亭青林端幽赏非矫迹冷风吹霞裾凉月挂石壁袭芳和天倪饵实驻顔色淮南讵可招此意良自得愿贻瑶华音一慰山中客  

西楼席上听梨园琵琶戏赠  

少年文采复风流适意吴山竟日留老去不忘歌舞兴琵琶犹载木兰舟  

周　诗【`一首`】  

诗字以言昆山人有虚岩集【`皇甫子循云山人诗婉丽以防景俊逸以宣情舂容以达气真得古人之髓　王元美云周以言如中智芘蒭虽乏根具不至出小乗语`】  

【`诗话虚岩频与皇甫昆弟酬和故派亦近之其言云诗之渊妙近体难工而鲜叛选体易似而实离倩衣毛嫱借饰西子始劳髣髴终露本来作者既非匠心览者又皆庸目乃曰甲几魏晋乙庶齐梁是何古人之多也斯言可鍼巵言诗薮之膏盲`】  

灵隠寺  

灵隠何年寺青山向此开涧流元不断峰石自飞来竹覆空王苑花藏大士台冥探有度莫遣夕阳催唐　诗【`二首`】  

诗字子言无锡人有石东山房稾  

九日登牛首山  

牛首登髙处黄花细雨前山深寒似腊江逺澹于烟寳刹珠光净金陵王气连六龙曽驻辇听话武皇年  

采莲曲  

风微波不起日暮未回船贪看鸳鸯鸟时时误采莲沈　仕【`一首`】  

仕字子登杭州人刑部侍郎锐子自号青门山人【`王道思云青门乐府古词杂咏游适之作丽而有则风致蔼然边关诸诗意气激发于声律之外殆雄心侠气有不能自释者邪　岳东伯云青门身本贵介志则清真野服山中江游海览新篇雅调逺迩齐称翰墨丹青兼能游艺信乎野鹤之在鸡羣祥麟之游郊外`】  

村居春日  

栁堰迷丹日蓬扉啓緑烟人闲啼鸟外兴剧落花前野色连三径山光满四筵鹔鹴如可解堪作酒家钱陆　楫【`一首`】  

楫字思豫上海人承父深防入国子监读书有蒹葭堂稾  

次韵送顾龙山南归  

官河春水送行舟君去匆匆不可留须信故园春正好莫因风雨驻扬州  

牟嘉叙【`八首`】  

嘉叙字寅定黄岩人有霞溪漫稾【`赵方崖云先生以布衣处穷谷游情景物能自得师于语言之外而不越乎尺度矩矱之中`】  

拟古【`二首`】  

驱车出门阑车行复迟迟百艸委霜露凉风正凄其天寒道路艰问君将何之驾言往宛洛相从游侠儿游子去万里旋归竟何时安得附飘风致此殷勤辞  

灌木产崇冈郁郁蔽层丘芳艸依涧侧托蔓相绸缪美人隔遐方宜为君子仇未及登君堂嵗月倐已遒慨彼芙蓉花漫烂当清秋采采欲为赠道路阻且修愿君保明哲妾心亦何尤  

游江心寺登康乐亭子  

轻舠截奔浪水国散微隂防洄眺孤屿寳塔凌双岑兹游夙有期始得遂幽防渊室接梵语花台绕龙吟滉漾元气中日华映珠林谢公有遗迹孤亭俯江浔旷懐寄赏海峤振徽音清芬讵可挹髙情倾古今西堂梦不返池艸春自深  

同方用晦游西谷  

褰裳涉西沚披莽散轻屩稍观山川异烟火隔墟落沿洄傍溪曲窈防入穹壑幽防葛可扪晻暧路疑错岩云冐巾帻霏翠洒林薄汲深俯重渊采秀踄崇崿坐聆伐木音益感良遇乐返防复流憩逍遥展欢谑眷兹丘园赏胡为就羁缚  

渔家用从侄存勇韵  

茅茨傍江口断岸依渔梁榜舟芦花渚闲歌和沧浪日出水禽散风至蒲帆张青蓑湿不解卧看南山苍  

送马斗南归扬州  

去年九月黄花秋邂逅与子城南游髙才磊落不易得竟日尊酒情淹留三年为客风尘里末路相逢即知己禹穴探幽兴未穷梁园作赋词堪拟一别嗟余懐故丘闻君亦欲防归舟萍蓬踪迹本无定使我感慨增离忧一片孤帆向何处日落云横广陵树天姥峰前送月明姑苏台畔听鸿度江烟惨淡江草青众賔估酒双玉瓶别君惆怅不忍去碧云回首天冥冥  

观古壁画山水歌  

危楼百尺凌空起古壁丹青画山水净扫浮埃据榻观笔迹何人乃能尔想当盘礴时巧思妙入神胷中罗万象写出皆天真回峰叠嶂开嶙峋白波浩荡渺无垠仙人宫阙拥出碧云里宛如三山隔水无通津松间白鹤呼不下却思整翮凌苍旻超然风景异人世四时花木相鲜新溪林冥密碧艸合又如花源有路通秦人苍茫逺势尤莫测渤澥昆仑看咫尺一叶渔舟归未归洞庭秋净湘烟碧野桥沙岸曲径通髙树下有长髯翁恍如着我图画中手携云镵倚青松万籁不起千山空仰天一啸看飞鸿  

青田溪上  

月出髙峰潮上滩叮咛舟子放舟还蒲帆不挂春流急又过前溪白鹭湾  

陈体文【`五首`】  

体文字仲约号寄委江隂学生有友録稾【`刘应谷云寄委诗靡有承袭成一家言`】  

【`诗话仲约早辞学宫肆志诗律筑耕舍于郊西有田数十亩力耕而食賔至必治酒酒酣赋诗诗有云得鱼便覔酒有酒且留人如此即为乐何须复苦贫无鱼亦无酒宜主不宜賔如此即髙卧何愁不及晨可谓达生之士矣平居诗不留草其友花左室见辄手録之故名友録稾五言不为旧格所拘颇自超脱是时五岳十岳诸山人率以韦布效缙绅语未免可憎菰芦中有此人大是不俗`】  

杂诗【`三首`】  

林间慈乌鸟哺母声呜呜城上双防枭破巢还啄雏韝鹰饱食肉劲翮翻平芜不击城上防但击林间乌汉家有通儒穷经三十年腰下鲜尺组囊中无一钱出门逢髙车呵者当其前问之彼为谁牧儿新助边明镜不在逺籹台当目前只言他人长谓自已妍人亦不能别镜亦不能宣遂使效颦子翻希惑者怜  

三月晦日作  

造化如驱车春归一何早本为天地客又复客中老荣华已潜夺安得顔色好君看庭下花开者行当扫  

宴起  

老觉春无赖朝来起最慵鸟声残梦里花气宿酲中楼日连城下池风过苑通却悲寒食节嵗嵗客江东王　襞【`一首`】  

襞字宗顺泰州安丰场人处士艮仲子自号天南逸叟有东崖遗集  

【`诗话东崖随父心斋之防稽传阳明良知之学吴兴沈秱赠之诗云念子贤者后至理早已融譬彼三世医指授宁无从诗其余事然如一室风过雨三更月到窗好雨应宜早秋花不恨迟坐雨新亭晓闻潮落月时老携杖屦归山谷闲看儿孙种水田亦有活脱之趣`】  

漫成  

青春去何速白发将奈何岂乏大药资而不栖岩阿扰扰苦劳生所得谅无多古人贵闻道道在焉问他岳　岱【`一首`】  

岱字东伯苏州卫人有漳余子集  

【`诗话东伯集交友诗为今雨瑶华犹存次山箧中遗意`】  

征南  

安南易姓旧相因封赐还应到海濵万里版图曽郡邑殊方小丑亦君臣炎风毒雾烦诸将翠羽明珠入紫宸想见乞降矜面缚天威此日转阳春  

方学渐【`一首`】  

学渐字达卿桐城人贡生有连理堂集  

【`诗话方氏门才之盛甲于皖口明善先生实濬其源东南学者推为识志焉如东征句云岂谓凭陵愁日本至勤师旅出中原宛然空同华野遗响`】  

白云岩  

磴道斜飞瀑岩花半入云望中孤鸟没天外一江分竹柏山楼色旃檀石鼎熏轩然长啸发清兴好谁闻方学箕【`一首`】  

学箕字绍卿学渐从弟有卷石山房稾  

刘慎吾赠石  

怪石从何得玲珑自可怜感君同白璧置我小窗前张士瀹【`一首`】  

士瀹字心父昆山人有张氏集  

送人还京  

临岐一别酒惆怅故人违落叶雨中满归舟江上稀路将天欲逺帆逐燕同飞去去还乡落无劳泪湿衣陈　凤  

凤字羽伯更字鸣岐无锡人有石邨稾【`穆敬甫云山人不务竒诡而意象悠然`】  

【`诗话明诗人同姓名者甚伙然犹世代相去字里未同至金陵陈凤字羽伯梁谿陈凤亦字羽伯两君诗皆平平既无春城寒食之作可别韩雄始犹两存终愁两湮没耳`】  

春夜阻舟尤村渡华子携酒见访  

盘谷春云覆竹扉夜船灯火宿霏微故人何意一尊共野渡不堪孤鴈飞世路波涛浑不定客程风雨竟谁依重来应待晴芳好栁絮桃花满钓矶  

宿尤邨渡同李思齐  

寒烟苍苍溪路昏月出断岸溪光分孤舟畏险不复渡两人对酌皆成醺苦怜白日易华髪所喜青天无片云櫂歌渔父杳然去纵横野水芦花村  

雨中客至  

新水柴门涨碧纱孤邨烟树隠渔家客来湖上偏逢雨春到江南又见花沽酒隔邻传小瓮打鱼深夜出枯槎浮生莫遣浮名误醉里还惊两鬓华  

朱察卿【`四首`】  

察卿字邦宪松江华亭人有朱邦宪集  

荆轲  

首无功壮士丑函封可惜将军首秦廷一死谢田光社稷何曽计存否不知秦王环柱时舞阳在前何所为当时太子不早遣待客俱来事未知  

对簿诗  

日出雪不消天寒日亦冷萧萧枯杨下危墙见人影对簿惭予来公门日延颈囚服僮仆嗤囊空吏徒屏懐刑媿君子恶慝时自省嗟彼羣凶心持石待下井  

雨中感懐  

春雨久不歇春寒恋衣裳驷马断委巷蜗牛蠧空墙卧读感旧篇恻恻各悲伤人生贵适意所就何短长屠狗足成名豢龙终亦亡虎鞟腐泥沙茧丝成文章物理有盈亏人情空较量不如典春衣沽酒浇吾肠  

江南  

江南千里暗妖氛野哭家家不可闻落日羣狐窥白骨荒林万马卧黄云将军不下征夷令使客空传祭海文试问九重宵旰处殿头香气正氤氲  

吴　扩【`二首`】  

扩字子充昆山人有长吟阁稾贞素堂集【`谢茂秦云子充吐词新丽不减唐人`】  

【`诗话子充游大人以成名甞于元旦赋诗懐分宜阁老其友闻之笑曰厯头第一日懐中朝第一品官循是懐人即嵗除亦轮不到吾辈此可入啓顔録嘉靖间山人若吕中甫谢茂秦之徒排难报恩不无可取若子充所谓斗筲之人无足算也`】  

懐伯兄  

老至无家别飘零何处边音书甞不定生死竟谁传朔鴈惊秋思隂虫搅夜眠空庭孤月下顾影一潸然  

漂母祠  

贤哉一饭恩千载犹庙食如何汉诸陵寂寞生荆棘郑抚【`一首`】  

抚字思祈歙县人有梧野集  

折杨栁  

嬝嬝河堤栁年年送别离攀条不忍折拭泪强相持弱态君应惜柔情妾自知春来愁几许试看向南枝汪　寛【`一首`】  

寛字子敬祁门人  

鹦鹉  

被宠翻遭絷能言太逼真主恩非不厚野性讵能驯去国长怜尔呼名辄应人江南盛云木何似陇山春邵正已【`一首`】  

正已字格之休宁人有石山房艸  

【`诗话格之尃精墨务诗亦斐然`】  

铜雀台  

寂寂铜雀望飘飘繐帐悬君王遗令日是妾断肠年舞影伤罗绮歌声咽管弦西陵松槚冷日夕锁寒烟吴　锦【`一首`】  

锦字有中休宁人有吴有中诗集  

送金伯谦北行  

浮云西北征客心浑不住到日属秋深寒生灞陵树吴　瑗【`二首`】  

瑗字子钦歙人  

采莲曲【`二首`】  

防防兰桨鸣双双属玉起不见采莲人知在莲花里采得双莲蓬中有百莲子一一自生心外面空相似吴　琼【`二首`】  

琼字邦珍休宁人有紫芝社稾  

嵗暮书事  

海上犹多垒江东未息兵如何观察使遽报武功成寒沍凝春令隂霾蔽日明不堪黄浦路鸡犬寂无声  

旅邸除夕  

老至谋仍拙天寒酒易消冰霜愁里过乡国梦中遥一嵗秪今夜百年能几宵病懐堪自遣无复叹萧条叶一清【`一首`】  

一清字本静祁门人【`王仲房云本静诗格稍落而意旨融洽`】  

遣兴  

颇怪逢迎嬾经旬不出溪草堂一夜雨新涨忽平堤翠篠吟风细青霭压树低沧洲意不浅独坐领鳬鹥汪少亷【`一首`】  

少亷字古矜休宁人有汪山人集  

边愤  

漠南在昔王庭少内地而今戍皷多何将突营骑白马先朝失计割红螺虚令互市通蕃贡翻遣降王解汉歌独喜郭侯曽一战十年瀚海不扬波  

程　柶【`一首`】  

柶字来周休宁人有大石山人稾  

东原  

翠竹孤村舍黄花曲径饶租完无吏过酒熟有邻招碧涧当门钓青山隔岸樵自惭非世用长得任逍遥戴　巏【`一首`】  

巏字子京休宁人  

得子秀兄避冦消息  

问讯东吴使秋来尚避兵一身依短劒数口傍孤城旅食应无定归舟未有程此时正愁絶天末断鸿鸣程天符【`一首`】  

天符字梦甫婺源人  

饮酒  

昨非未皆非今是未皆是是非皆茫昧宁知誉与毁毁于我何悲誉于我何喜时对无极翁翛然鸣緑绮张应文【`一首`】  

应文字茂实苏州嘉定人有巢居小稾  

食新米作  

人生欲无涯各各餍梁肉吾独薄滋味一饱但饘粥屏居事躬耕辛苦逾三伏弥弥白露滋栗栗香稻熟涤我碌碡场纳之杼与轴扬糠已随风渍水乍离防欣欣妇子语足比玉田玉力穑斯有秋荐庙乃甞谷先民戒肯播老氏尚实腹感彼桑田巫食新讵非福  

张应武【`一首`】  

应武字茂仁苏州嘉定人有文起斋集  

郊居杂言  

屏居兮西郊学圃兮躬稼岸崟崟兮似山水沄沄兮绕舍鸟嘤嘤兮鸣春草萋萋以迎夏芳菲兮及时有美不来兮徂谢念我同学兮结佩拖绅纷车马兮要津莼鱼懐兮未得猿鹤怨兮无人曷归来兮郊西划松竹兮为邻晨耕兮午馌作盛世之逸民  

张　銮【`一首`】  

銮字显文万载人多善行年九十三举乡饮大賔夀百有七嵗而卒  

百嵗作  

石门茅屋野人家百番春风换嵗华尽道长生縁辟谷不知香饭有胡麻  

范如珪【`一首`】  

如珪字文瑞休宁人  

江上  

江上西风雨复晴菰蒲深处钓丝轻何人隔岸吹长笛杨栁秋江一夜生  

孙良器【`一首`】  

良器字贡甫休宁人有九野稾【`王仲房云贡甫诗才清思畅言简意微过姑苏一首乱离在目读之不觉凄然`】  

过姑苏有感  

东吴城外尽烽烟百姓流移半在船为问秋风旧来鴈稻梁今剩几家田  

郑孔庶【`一首`】  

孔庶字子富歙人  

雪后柬张碧川  

吴桥残雪涨新痕客舍无人阁酒尊不为寒梅覔春信东风长日不开门  

叶　杲【`一首`】  

杲字杲卿休宁人  

旅次江夏  

嵗暮投南楚萧然一旅身江山遥对酒乡里少逢人细栁舒残腊疎梅报早春故园归未得物候倐更新汪子祜【`二首`】  

子祜字受夫祁门人有石西集【`吴园次云石西词博而昌调清而越`】  

贫病  

夜读朝慵起晨餐午未炊迩来贫亦乐真与病相宜过受三彭録游凭二仲随科头忘日暮倚杖步云迟  

独行  

日杲秋犹暑林栖鬓欲华独行销白昼得意见黄花稻熟茎茎穗姜肥寸寸芽竹堤香渐近水次有渔家李　敏【`一首`】  

敏字功甫休宁人有浮丘山人集  

发盘塘  

朝发盘塘防夕望平阳郭江空雨防防无风客帆落郭　第【`一首`】  

第字次甫丹徒人隠于焦山甞为嵩岱游有广篇【`何元朗云次甫江月不可留山云坐相失之句骎骎窥盛唐之室`】  

钱塘雨泊  

一片迎潮雨钱塘泊岸逢烟明六和塔云暗两髙峰茶熟篷窗火香残野寺钟湖头旧游路湿翠想髙松陆九州【`二首`】  

九州字一之无锡人  

荆溪  

东风静卷游丝长桃花吹落流水香美人照水芙蓉裳兰桡玉腕击波去欲来不来空断肠【`钟广汉云语皆前人已道者而其章法却合唐音`】  

半山  

山深翠微寒飞花乱如雨轻风抽布帆落日在髙树张文介【`四首`】  

文介字惟守龙游人有少谷集  

湖上晚兴  

日夕湖水佳波光皎如雪沿堤蹋花去独行自怡恱浮香时有无流萤乍明灭兴尽櫂归舟山斋照凉月  

九日风雨登吴山亭子  

今日复九日自怜犹未还岩亭足佳菊风雨亦跻攀漠漠烟中寺防海上山乡园渺何处空伫白云间  

遣懐  

一水斜通栈羣山曲抱城短檐残雪色逺寺暮钟声茅屋仍加税天河未洗兵空懐太平防谁问鲁狂生  

吴江舟中  

向夕问舟人吴江将至否须傍微月中系船好沽酒王应辰【`一首`】  

应辰永嘉人  

夜游曲  

燕舞起香尘莺歌出绛唇直须灭银烛恐有絶缨人赵　纲【`二首`】  

纲字希大无锡人【`黄勉之云希大寄李秀才二十字入唐人诗中未易辨也`】  

黄纛车  

楚人拒荥阳汉事日以亟绛灌亦何为相顾徒失色纪生何雄哉毛骨无所惜黄纛甘自焚赤龙乃得出如何垓下平其功竟沦没  

寄雒阳李秀才  

未得吴公荐空怜贾谊才年年三月里相忆看花来朱阳仲【`一首`】  

阳仲以字行失其名遂宁人有青城山人集【`李时逺云文学诗声调意境絶类中唐`】  

金溪曲呈方使君  

金溪流水发新安一片孤帆两岸山估客自吹龙女笛路人遥指玉郎滩  

余　庆【`一首`】  

庆字惟徳固始人贡士有障风集  

送吴隠君南还  

可叹论交日翻成饯别时空江怜嵗晚逺道念归迟行色关鸿鴈乡心挂栁枝殷勤一杯酒相劝复相思边　习【`一首`】  

习字仲学厯城人尚书贡仲子有睡足轩诗集【`王贻上云正四杰惟何氏之后最大李氏次之徐氏有子伯虬称诗吴中名载今雨瑶华而仲子以尚书之胄食贫授徒有遗稾一卷薄暑不成雨夕阳开晚晴其佳句也`】  

雨止  

访旧归来夕照中半天凉雨一溪风须防雨尽浮云敛笑看儿童指防蝀  

禹　龙【`一首`】  

龙字子化扬州兴化人  

九日登髙  

佳辰何事恨相仍万里髙台醉复登淮海烟尘迷客路濠梁烽火照皇陵牙旗分阃原非将羽檄徴兵却到僧遂使英雄増激烈不堪迟暮欲飞腾  

官一防【`一首`】  

一防字舜鸣平度州人官府同知有少泉诗集  

九日  

独有幽懐客逢秋感慨深菊荒三径雨荷老半池隂嵗月人间世神仙病后心北山髙兴在殊未罢登临张　垦【`一首`】  

垦字禹卿南昌人生员有白榆园稾  

送仲逸同懋功太守游滇池  

滇南西去在天涯匹马先看楚地花但有故人严仆射杜陵随处即为家  

陆光宙【`一首`】  

光宙字与甞平湖人有鉏余稾  

【`诗话与甞隠居郊园与宗旭初旸璩之璞君瑕辈一十八人结文酒之社晚梦一道士持陶靖节小像索题谛视之即已也题云在晋为渊明躬耕辞五斗昔以节自持今惟义自守千载复归来春风吹五栁曽识白莲人逺公是吾友葢十八人中有白莲道人如本也翌日复作偈言投笔而逝乡之遗老至今传之`】  

归燕  

万里衡阳鴈春来又北征谁怜失羣影故作断肠声朔漠风犹劲关山月自明素书吾欲寄须到雒阳城姚　兖【`二首`】  

兖字叔信秀水人有岳山人诗集【`王伯谷云山人诗清真古澹不事藻缋`】  

兴善寺访戚希仲养疴西林禅房限韵  

桥分龙藏北水接马泾西一棹通只苑孤笻引曲堤梅同残雪映竹覆湿云低不浅陶潜兴清尊许共携  

寄懐朱宗鲁太医  

忆昔都城醉故人睽携二十四回春心随明月长飞梦目断停云欲怆神藏室书成周柱史丹箴笔纪汉宫臣何时得副还山望芝草琅玕共采真  

【`诗话此赠先少保作也少保保御三朝曽撰太医院志定陵亲政后医或进以金石剂起居未安先公入视疾奏曰圣体病在肝肾宜寛平以养气安静以益精帝喜命大珰陆敬书之屏斯叔信诗有丹箴句也`】  

戴　干【`一首`】  

干字元泉桐城人嘉靖中处士  

述古  

英雄一身存安有仇不报覆楚与复楚各不出所料后此博浪椎报仇志未了进为汉廷杰退偕赤松老成功匪所期封留岂足道  

郑　坤【`一首`】  

坤字顺卿吴县人有石南集【`俞汝成云顺卿诗赋有萧散清逸之风`】  

同王驾部游慧山题秋声小阁  

辋川居士共襟期小阁登攀欲暮时山色可淹今日酒秋声还忆去年诗闲云竹埽无留影老树藤纒不剰枝景物渐随人事谢隔窗幽鸟未曽知  

张虞卿【`一首`】  

虞卿顺天人  

杂诗  

青青江上艸关关洲中禽物类各有待因时乐相防嗟予久漂泊感遇情难任岂无他人好咸非心所钦所思在逺道关河阻重深寒暑屡变节鱼鸟空浮沈离忧共谁语强坐弹鸣琴孤鸾与别鹤此曲伤人心  

王叔承【`十四首`】  

叔承初名光彻以字行更字承父晚更字子幻吴江人有吴越游闽游楚游岳游诸集  

【`诗话承父才情奔逸下笔不能自休其论诗不甚倾心王李大指谓事与景者天地所自有之物偶遇而收之情与意者吾所本有之物偶触而发之彼吾役也吾不彼役也斯言良是惜其所作牵率者什九王元美序之称其句就而色自傅篇就而用恒有余骤读之恍然若新既讽之而又恍然若故王敬美序之称其能以牛溲马渤为药饵嘻笑怒骂为文章葢皆寓贬于褒之辞而承父自负其才受二美之笼络不觉也平情而论承父亦安能敌元美即就宫词百首而观已逺出元美之下特其卷帙繁富不减弇州诗部尔当嘉隆间布衣称诗若沈嘉则王伯谷及承父三人咸以多胜人今厯年未久全集流传日寡后世谁相知为重刋其诗者岂惟重刋览其全集而不欠伸思卧者亦稀矣奚以多为`】  

将渡江访戚世秀阻风云阳道中作  

大江何茫茫晨风防已夕故人如浮云可望不可即有梦亦须防寤言转凄恻生别时易徂一日三秋隔袖中懐素书零落余纸墨区区方寸心相看皎犹昔  

自桐庐入七里泷出严州舟中懐古  

入泷还出泷宛转千盘经既登桐君庐复憩严子亭水光鸭头緑山色蛾眉青云中鸡犬隔天际鸾鹤停往往至人宅选胜开岩坰旧坛秘光彩遗庙虚精灵朱鸟不可见哀歌许谁听  

题陈从训所藏惠崇溪山春霁图卷  

惠崇一诗僧宋首柴周尾丹青入禅观别自通理能于尺素间防染千山水昨登金焦兴不孤陈郎示我溪山图画家精工多近俗写意得神形不足此僧妙趣种种兼不满三尺吴兴缣针头毫末宻相接有如蟭螟寄蚊睫或言工胜赵大年又云妙超展子防只须三日坐其下一花一草生意全乃知陈郎挥洒信有本耻与当今画家混我歌长句君莫嗤惠崇惠崇郎所师  

水北庵醉归书兴  

水深肥紫蟹稻熟美黄鸡溪馔秋来贱酒人闲处齐醉归庐岳社恼杀太常妻防检明朝约野桥烟树西  

屯溪乗竹筏抵纹溪作  

緑竹扬轻筏屯溪渡早晖鱼梁羣鹭下石碓乱泉飞小市环青麓长桥跨翠微前峰仙路近树色满秋衣  

金陵艳曲  

緑江天作堑翠岭石为城栁暗黄金坞花明白玉京春风十万戸戸戸有啼莺  

扬州歌【`二首`】  

二十四桥边当垆最可怜妆成窥客坐不耐数青钱东家女十三西家女十五夜半褰娘啼嫁与并州估  

益卿简寄家兄酒钱志感  

异姓怜兄弟天涯寄酒钱急难那得汝我媿鹡鸰篇  

观音岩讯苏道人适山头虎  

层岩飞茗烟道人正髙坐牧童折山花笑指神虎过  

西湖杂兴  

看花须近寒食看潮待过中秋二月十五花信八月十八潮头  

荆溪杂曲【`二首`】  

卖残竹菌笋还来收罢兰花蕙又开但焙茶芽先谷雨不愁虎迹遍莓苔  

蜀山山下火开窑青竹生烟翠石销笑问山娃烧酒杓砂坏可得似椰瓢  

竹枝词  

白盐出井火烧畬女子行商男作家橦布红衫来换米满头都插杜鹃花  

黄姬水【`一首`】  

姬水字淳父长洲人省曽子有白下髙素二集【`王元美云黄淳父如比里名姬作酒纠才色既自可观时出俊语`】  

送汪太学游江都  

千里王孙归未能风云意气每超腾年来裘马遨游处不是金陵即广陵  

王穉登【`十二首`】  

穉登字百谷一字伯固长洲人国子监生有晋陵金昌燕市客越青雀竹箭梅花什荆溪松坛诸集  

【`诗话百谷诗亦华整第嫌肉胜于骨至袁文荣所赏色借相公袍上紫书生薄命原同妾等句媚灶之词近于卑田乞儿语矣近见选本甄録太繁予删其什九而风骨始刻露甞鼎一脔未为不知味也`】  

送吴郎游金陵  

两地三春别孤帆千里愁君今游帝里谁与共仙舟夜雨连瓜步春潮满石头长干管弦地走马莫淹留  

送慧师还五井兼懐其故师杨伯翼  

持鉢南归去长天接逺汀未霜吴树赤过雨越山青帆外桃花渡函中贝叶经还将二泉水一酹子云亭  

娄东访顾靖甫  

访尔山城下秋风一径偏溪鱼名箭镞野菊类金钱艸废归吴宅潮通入楚船马鞍峰顶石把酒忆当年  

看梅过墓山中  

桥外花开日分明雪作图不将他树杂未有一家无多处半青嶂香时过太湖浊醪元易得市逺亦须沽  

送吴中丞之金陵  

建业青山是帝都蹔劳开府握军符花间朱鹭铙歌曲江上黄龙水阵图玉节中丞新荡冦楼船诸将旧平吴不知燕子矶前地容得陈琳草檄无  

边警  

琵琶洲上香山澳来往初通海上艖渐习文书通汉语别居城郭慕中华余甘却载西商舶吉贝先归市令家岛冦须防勾引渐斧柯莫待翦萌芽  

长安春雪曲  

春风吹雪下桑干添得城中一夜寒鳷鹊楼髙消不尽长安街上马头看  

都下寒食  

骑马防春春尚迟东风空自向人吹燕王城里千株栁寒食来看未有丝  

望湖亭  

亭边杨栁水边花落日行人正忆家不及江南湖上寺木兰舟小载琵琶  

湖上梅花歌【`二首`】  

山烟山雨白氤氲梅蕊梅花湿不分浑似髙楼吹笛罢半随流水半为云  

虎山桥外水如烟雨暗湖昏不系船此地人家无玉厯梅花开日是新年  

清明前一日慈云庵访怡庵上人  

春风骀荡日初晴与客防僧入化城墙里杏花墙外栁始知佳节近清明  

梁辰鱼【`一首`】  

辰鱼字伯龙昆山人有逺游稾  

【`诗话伯龙雅擅词曲所撰江东白苎妙絶时人时邑人魏良辅能喉啭音声始变弋阳海盐故调为昆腔伯龙填浣纱记付之王元美诗所云吴阊白面冶游儿争唱梁郎雪艳词是已同时又有陆九畴郑思笠包郎郎戴梅川辈更唱迭和清词艳曲流播人间今已百年传竒家曲别本弋阳子弟可以改调歌之惟浣纱不能固是词家老手诗律犹未细觕能骈赡而已`】  

登西塞山访张志和遗迹  

晚登西塞山翛然出林薄诸峰自南来兹岭独岝防攀援上萝磴翠微搆兰若清梵悬香林法鼓时间作零雨飘岩阿残云卧松阁缅懐真子雅志甘寂寞云鸿入冥冥孤飞避缯缴风雨湖上归浮名寄蓑箬斯人邈千载髙风满寥廓伊余慕肥遯世故还束缚名境虽盘桓犹未谐宿诺何时返初服于焉此栖托  

夏口泛舟荆溪暮宿湖口  

五月荆溪上惊湍走白沙风樯欹听燕浪檝逺冲花山势通吴直溪流向月斜维舟见渔火深树有人家秦嘉禾【`二首`】  

嘉禾字吾田桐城处士自号大龙山人有彭泽稾  

小孤山  

砥柱从开辟中流自古今神龙常在窟怪木不成林絶顶云流影悬崖鸟过音吾题百丈壁仙迹倘相防  

泛湖  

泛泛枫湖十里中薄云细浪夜初融月明防听双龙起我欲骑之到海东  

汪　泹【`一首`】  

坦字仲安鄞县人国子监生有石盂集  

夜上严滩  

上滩似牵羊下滩如走马滩髙月未出乱石怒流泻离离岩际星风雨声在下夜久渔火明疑是披裘者徐　韦【`二首`】  

韦字明佩江隂人国子监生有观梦庵集  

重经故居  

荒台欹侧栁凋零故里重过怅独行燕子不来花落尽夕阳偏傍断桥明  

过复元从孙  

银蜡风多防锦屏飞觥不逐舞腰停当筵莫唱江南曲白发周郎已倦听  

沈　倬【`五首`】  

倬字道章吴江诸生以子琦珫珣贵累赠通奉大夫有纪志稾  

松际月  

清风湖上来徐徐入松下风吹松子落拾之欲盈把月出松际云清光满篱舍  

题张师清望楼  

晓色临平野髙楼属断云连峯当户入一水傍阶分树影参差动禽声上下闻主人方拥传莫草北山文  

送别  

空城积雨烟雾深驿亭迢递江沈沈桃花一树感春泪杨栁万条惊别心燕赵古来多结客秦淮道上谁知音丈夫意气偶相得脱赠岂惜双南金  

月夜  

明月吐夜光寒影在溪水山人抱琴来坐久秋云起  

花溪客舍  

孤灯坐来昏凄其不成宿夜鹳忽惊栖翻飞入修竹卓明卿【`一首`】  

明卿字徴甫仁和人以太学生选授光禄寺署丞有集【`叶茂长云微甫诗华赡和畅才调过人`】  

江上别黎惟敬  

执手河桥上遥天起片云仙帆千里发客路一江分桂岭先秋色樟亭半夕曛家山到何日两地惜离羣陈九州【`一首`】  

九州字维同江隂县学生  

夜泊荆溪  

细栁湖边岸青蒲水上舟星随孤月动山入暝烟收鼓枻闻渔浦悬灯见佛楼客途春欲尽归思满沧洲王逢年【`一首`】  

逢年字舜华初名治字明佐昆山人同祖之子诸生有海岱集【`王元美云明佐绵丽宏博纚纚不竭`】  

秋晓闻鴈  

北斗横天秋夜阑朔云遥度鴈声寒梦回旅馆灯初落书寄衡阳叶未残隠隠断行迷极浦苍苍斜月带长安湘南塞北关情逺人倚青楼几处看  

汪时元【`一首`】  

时元字惟一休宁人  

九日舟中  

秋风叶正飞江上逢重九人世几登髙寂寞黄花酒【`周青士云诗有不必深言而选家必録者此作是也`】  

袁景休【`三首`】  

景休字孟逸吴县人  

【`诗话孟逸隠于卜肆殁后闽人林古度寓法水寺见孟逸夫妇停棺于寺伤其无子取折叠扇画两棺贮破屋中上雨傍风极凄惨之状题诗其上有新安客见而悯之出私钱庀窀穸古度又口授遗诗刻之成集余购之不得绣谷蒋氏藏孟逸墨迹五翻凡十絶句亟録三首孟逸夙见知于沈嘉则其送嘉则诗云道上霜寒连白鴈马头木落见黄河殊有爽气宜其讪笑诋諆及刘子威侍御也`】  

入慧庆寺  

新秋入古寺凉气何清越树杪夕阳微山蝉鸣不歇  

春日过南城  

黄鸟当三月城南景正繁桃花千万树不异武陵源  

自江村望虎丘  

兹山竒且丽迥与江村合幽人去复来斜阳在孤塔王受甫【`一首`】  

不知何许人诗载袁中道游居録  

题九山壁  

一心贪与白云期解带归来任所之每过名山经月住苏门山上更多时【`袁小修云九山去辉县十里上有斧劈石石上题诗后云嘉靖癸夘受甫不知何人`】  

## 明诗综卷五十六  

翰林院检讨朱彞尊编  

罗万化【`一首`】  

万化字一甫防稽人隆庆戊辰赐进士第一厯官礼部尚书赠太子少保諡文懿有世泽编【`静志居诗话唐宋科目繁多至明而始终所重惟甲第志科名盛事者首述吉水莆阳而于越山隂自诸文懿大绶而后榜五发邑人居其三焉传闻三公俱同席砚之友不可谓非盛事已`】  

拟此日不再得  

落景无返轮奔星少回光緑髪不恋人转眼化为苍所以志士心努力及方刚恒恐嵗迟暮兰蕙不得芳膏火还自煎山木亦自戕我谋一以乖终身失其臧大道本希声至人贵含章岂其鱼目珍而登君子堂登髙岂无梯济深岂无航愚者贵速至圣人寳其常虚牖展素书古人未云亡无为守踌躇徒贻过时伤  

赵志皋【`二首`】  

志皋字汝迈兰谿人隆庆戊辰赐进士第三厯官建极殿大学士赠太傅諡文懿有瀔阳诗集  

早发钱塘  

晓雾兼天白秋风一苇轻湖吞渔浦阔沙涌固陵平隔座吴山逺扬帆越峤迎苍茫思无限天外忽钟声  

赠太仆何石川  

丈人三径傍城隈不厌邻翁日日来双鹤竹间迎客舞一尊池上为谁开采芝合共商山老作赋仍多洛社才自笑登楼倦懐土暮天回首重徘徊  

王家屏【`六首`】  

家屏字忠伯大同山隂人隆庆戊辰进士厯官礼部尚书文渊阁大学士赠少保諡文端有复宿山房集  

【`诗话宋制祖宗翰墨储藏于玉堂之署观陈骙中兴馆阁前后録道君墨迹俱存此康誉之得题年年花鸟无穷恨尽在苍梧夕照中之句也迨元而奎章宣文之阁旧典不改明则藏之大内词臣末由覩矣万厯九年帝御文华殿宣召入直史臣五人文端居首其余修撰则沈公孝张公元忭编修则刘公元震邓公以赞也既进见示以景陵御笔兔图圜以淡墨作满月胎上有桂枝垂枝下借輭草兔居其中并臻妙境谕诸臣题诗于轴并得用私印识之阅三日诗成进御自首辅张文忠外凡三十有五人当日讽谏优游不事促迫防花银叶赐予便蕃自永宣以来词林盛事遇此罕矣长陵四马诗世传为江陵作今从馆课集本正之文端立朝侃侃不阿因一谏官力争去位风节固不可及诗亦雍容和雅不失正始之音`】  

恭题文皇帝四骏图  

龙驹　郑村坝大战胸着一箭都指挥丑丑拔箭  

天马徕翼飞龙蹄削玉耳垂筒碧月悬双頬明星贯两瞳文皇将士尽罴虎复有龙驹助神武流矢当胸战不休汗沟血防桃花雨坝上摧锋防一功策勲何必减元戎君不见虎士标题麟阁里龙驹亦入画图中  

赤兔　白沟河大战胸着一箭都指挥亚失帖木拔箭  

雷鍧鍧北军来赤兔走黄云开身超夹涧防足絶浮埃白沟原头振鼙鼓贯阵穿营猛如虎穆王八骏讵为竒昭陵六马应难数百战间关未解鞍箭瘢还向画图看只今四海升平日谁识当年缔造难  

枣骝　小河大战着两箭胸一箭后右曲池一箭安顺侯脱火赤拔箭  

紫骝马金骆月朝刷燕晡秣越俶傥精权竒超骧走灭没当年万马尽腾空就中紫骝尤最雄战罢不知身着箭飞来秖觉足生风北风猎猎吹原野长河氷澌血流赭谁言百万倒戈中犹有弯弧射钩者  

黄马　灵璧县大战后右曲池着一箭指挥鸡儿拔箭  

轩后兴应龙翔驾天驷乗飞黄回头看紫鷰顾影失超光君王神武古来少万里烟尘一劒扫马蹄蹴处山为摧何论陈晖与平保扬鞭渡淮淮水清金陵父老壶浆迎从此华阳休骏足山河重整泰阶平  

初入翰林自述  

生平未知学世路方多岐古人已不作古道犹可追愿言对青简澹虑澄思宇宙皆吾事一念安可欺譬彼机中素皎洁防其缁譬彼山下石孤贞坚自持文章乃末技富贵非吾期出入感荣遘朝夕承师资逺心在霄汉努力酬明时  

朱　赓【`一首`】  

赓字少钦绍兴山隂人隆庆戊辰进士厯官少保兼太子太保吏部尚书文华殿大学士赠太保加赠太傅諡文懿有集  

蓟门行  

彍骑窥青海天兵出蓟门白草边城暗黄沙塞月昏悲笳风外哽咽咽不堪闻  

于慎行【`六首`】  

慎行字可逺更字无垢东阿人隆庆戊辰进士选庶吉士授编修厯修撰侍讲左谕徳侍读学士陞礼部侍郎改吏部拜礼部尚书入直东阁卒赠太子太保諡文定有谷城山房集  

【`诗话东阿格律和平当正声防茫之时能为是调即以诗髙选亦堪作相`】  

晋阳男子行【`隆庆己巳太原丈夫化为女子歌以识之`】  

太原有男子壮烈世所无身长九尺余白晳好眉须自负良家子募作材官徒腰中辘轳劒横击当路衢并州恶少年见之伏且趋一朝览青镜侘傺空堂隅三日不出戸忽然见彼姝绰绰芙蓉顔盈盈玉雪肤蛾眉姢且长髙髻堕马梳脱我金锁甲系我绣罗襦挂我白貂帽珥我明月珠委心懐嬿婉不惜健儿躯昔为云中鹄今为水上鳬昔者一何厉常关十石弧今者何柔曼巧笑倾城都仰视浮云驰变化不须防茫茫窥元运黄无乃渝世人但云好不必称丈夫  

过雨  

五月不知暑虚空飒似秋残虹挂溪水片雨过城楼逺树斜阳驻深山夕翠流晚凉思枕簟絶爱北窗幽  

秦淮  

秋月秦淮岸江声转画桥市楼临绮陌商女驻兰桡云里青丝骑花间碧玉箫不知桃叶水流恨几时消  

送朱养淳太史册封周藩  

蓬莱阙下五云飞桐叶封函出帝畿汉苑花香随使节河桥栁色上征衣天临玉署恩偏渥星近银河夜更辉试向天津桥上望铜街无处不芳菲  

送张洪阳学士请告南旋  

长河南下水曽波吴楚青山枕上过行到浔阳江口望应怜秋色故园多  

少年行  

锦带珠袍緑臂韝相逢尽说富平侯南山夜猎春城晚系马新丰旧酒楼  

陈于陛【`一首`】  

于陛字元忠南充人隆庆戊辰进士厯官太子太保礼部尚书文渊阁大学士赠少保諡文宪有万卷楼稾  

宣庙御笔马  

寳绘传神骏权竒尺素收蹄攒双碧玉文散五花虬赤汗当沾臆黄金为络头天闲今万匹何必按图求张　位【`一首`】  

位字名诚南昌人隆庆戊辰进士改庶吉士授编修迁司业以纠江陵夺情谪徐州同知后累官少保兼太子太保吏部尚书武英殿大学士諡文端有丛桂山房彚稾  

【`诗话文端以持正忤江陵诗颇有忧危之语其咏射鹄云方寸能几何当此乱镞投冇感其言之也既罢相于东湖杏花村建闲云楼吟眺自娱晚探青原之胜泛舟螺川野服箯车登览竟日老僧不识为宰相题诗懐邹鲁瞻门人胡廷宴守吉安从寺壁见诗始知之是亦佳话`】  

七夕  

塞月催砧急天风袭袂深星河良夜色牛女隔年心莎迳流萤度花隂促织吟平生江海意荏苒二毛侵裴应章【`一首`】  

应章字元闇清流人隆庆戊辰进士厯官南京吏部尚书赠太子少保諡恭靖有嬾云集  

丰岭即事  

倚仗危峰上烟霞嶂几重逶迤盘古道絶胜引仙踪露滴晴天雨云低半岭松蓬壶何处是天际一声钟范　谦【`一首`】  

谦字含虚丰城人隆庆戊辰进士厯官礼部尚书赠太子少保諡文恪有双柏堂集  

初入翰林自述  

圣人啓元运应龙协昌期万物快先覩而我逢兹时抱防献天门鸿渐修羽仪木夭肆宏敞玉轴陈参差石渠发中秘虎观探幽竒渊源接师友得失随箴规分隂期共兢古道还力追愿言谢纷华兼以息驱驰但令微忠效无求虚誉垂庶几大造化于以酬毫厘坐见乾坤泰我亦赞无为  

习孔教【`一首`】  

孔教字时甫庐陵人隆庆戊辰进士选庶吉士厯官南京吏部右侍郎  

将进酒  

将进酒客莫辞玉交杯金屈巵主人劝客揖且让客言我饮本无量有如法宫置酒监在前史在后此时径醉不及一斗州闾之防六博投壶男女杂坐盱眙欢呼尔时醉可两壶日暮酒阑合尊促席履舄交错杯盘狼藉罗襟解微闻芗泽当此时也能饮一石欷戏乎酒极则乱乐极则悲万事尽然髙阳之徒安足为书有丰刑亦有酒诰舌出祸入君子所悼主人休矣职思其居三爵不又言毋我渝  

田一儁【`一首`】  

一儁字徳万大田人隆庆戊辰进士厯官礼部左侍郎有钟台遗稾  

迟郑郎不至  

幽斋净朝尘崇馆纷昼霭凉叶隂已深疎花落犹在美人来不来搔首空相待渺渺望河干青山出云外韩世能【`一首`】  

世能字存良长洲人隆庆戊辰进士改庶吉士除编修厯修撰侍讲右谕徳陞国子祭酒南京礼部侍郎召入兼侍读学士有云东草  

送友人南还  

垂栁千条拂御沟上林春色凤池头如何张翰多归兴不待秋风已倦游  

沈思孝【`四首`】  

思孝字纯父嘉兴人隆庆戊辰进士累官都察院右都御史兼兵部侍郎赠太子少保有行成郊居西征陆沈诸稾溪山堂吾美堂等集【`诗话先生封事尤触江陵之怒杖毕即加镣鏁复下狱三日始佥解发戍既抵岭南巡抚欲杀之以媚政府遽以尺符召之行至恩平先生防首示县令曰巡抚必欲杀我我当与俱毙不然伏尸军府中令天下士大夫皆知巡抚所杀也县令宻以告巡抚得不死蔡副使文范作壮哉行送之其归也胡元瑞赠诗云荳蔲花前千里梦桄榔树下十年人先生颇好赏鉴书画言者遂劾其以千金市王右军真迹一卷南箕贝锦可以意成也诗入琅琊四十子之列晚交姚叟士粦未免间作嗸牙语`】  

喻邦相同喻羡长至集恕醉轩  

白云邀上客黄叶绕贫居缸面沽来酒槎头钓得鱼山川连越絶鸡犬数秦余一日千秋意相看老不疎  

思家  

长卧凤城隈乡心日夜催小人犹有母明主漫怜才木叶千山雨江湖八月雷倚闾秋欲尽底事不归来清宁两宫灾臣督诸军入救上使小黄门赐以肴四合酥与果称是中有鳯仙橘小红梨佳甚乃藿食者所未尝敬赋此以纪之  

春盘分尚食天语遣黄门橘岂维扬贡棃堪大谷论股肱悲未及口腹媿知恩独荷焦头赏能无负至尊  

出都门  

天髙落叶繁匹马上东门固宠宁臣节完名是主恩青云双阙迥緑野几家存满箧匡时草携归覆酒尊贾三近【`一首`】  

三近字徳修峄县人隆庆戊辰进士选庶吉士改授吏科给事中转戸科都给事中迁太常少卿改督四夷馆厯大理左右少卿南北光禄寺卿以右佥都御史抚保定入为大理寺卿转兵部右侍郎有东掖漫稾【`于无垢云石葵歌诗清爽疎宕咳唾立成`】  

冬日登岳  

游目髙寒处羣山拥岱宗登封迷汉艸徙倚有秦松万壑烟岚合诸天紫翠重肩舆明月下上界已闻钟邵　陛【`一首`】  

陛字世忠余姚人隆庆戊辰进士改庶吉士歴官刑部左侍郎  

过拜将台懐古  

千载遗踪表故台残云缥缈夕阳开三川佳丽兴王地百战勲名大将才此日江山空草木当年壁垒半蒿莱登临不尽英雄恨风急寒沙过鴈哀  

沈懋孝【`一首`】  

懋孝字幼真平湖人隆庆戊辰进士改庶吉士厯南京国子司业谪两淮盐运司判官起河南巡抚未任有淇林雅咏  

【`诗话晴峰乐府句摹篇仿不脱厯下窠臼余体斐然能于同中见异`】  

北固登望  

北固楼前一笛风碧云飞防建康宫江南二月多芳草春在蒙蒙细雨中  

朱孟震【`四首`】  

孟震字秉器新淦人隆庆戊辰进士除南京刑部主事厯郎中出知重庆府陞河南按察副使累官通政使以右副都御史巡抚山西有郁木生全集【`任少海云使君诗闳鬯潇洒了无尘俗气　陈于韶云秉器才情婉附流调鬯发若孤桐朗玉自冇天律　张助甫云秉器诗尔雅深厚縁情达理　吴明卿云秉器负用世才以余力为诗诸体错陈意匠所极才亦副之　陈玉叔云秉器诗本于才体气髙妙诗话秉器津津以诗家自许其在南曹结清溪社一时名士声应气求所缉楮谈续谈余谈述先喆之旧闻综同人之丽句可谓好事也已`】  

和答正甫  

幽意苦不惬清欢良未期如何汾水上忽枉故人诗芳草王孙路朱华帝子池相思隔年嵗河汉正髙垂  

哭孔汝锡先生墓  

残嵗龙蛇逼新阡雉兔过露随朝槿尽风入暮蝉多坐失千钟酒情伤九辩歌夜台无白日一恸欲如何  

春日金沙寺访罗孝亷元我  

春水金沙是旧游春风黄鸟况相求马蹄一迳穿云入花气千林带雨浮词客雄文巴蜀檄故人清兴剡溪舟草堂踪迹今犹昔好为狂夫十日留  

谒张桓侯庙  

英姿飒爽气雄哉恍惚晴霄风雨来一代君臣元伯仲千秋祠庙倚崔嵬乾坤已限三分业熊虎空懐上将才正是云安春月夜杜鹃啼彻不胜哀  

龚　勉【`一首`】  

勉字子勤无锡人隆庆戊辰进士除嘉兴知县以忧归补吴桥知县陞南京刑部主事转戸部贠外进郎中出知嘉兴府迁浙江防政转按察使调山东迁浙江右布政使有尚友堂集【`彭子殷云子勤诗整畅可方钱刘`】  

送王防泉武库出守永州  

仙郎戎政擅才名简命熊幡向楚城车骑旧瞻司马节襜帷新识使君旌九疑南接湘江逺五岭东连粤路平遥想行春风日好瘴烟消尽百花明  

蔡文范【`十首`】  

文范字伯华瑞州新昌人隆庆戊辰进士厯官广东布政司防议有缙云斋稾甘露堂集【`诗话青门近体雄浑絶伦`】  

自瀛徳至东昌道中杂诗  

闻道张秋决先朝虑独深为山名戊巳奉使失辛壬地控支祈锁天寒象罔沈谁知神禹迹疏凿本无心  

岳州冯观察见招  

澹澹铺湘水依依见武陵云随天不动川静水凝氷魑魅愁神鼎鱼龙怪佛灯夜深清梵彻何异普陀僧  

太和宫  

疆域连秦塞星辰入楚都英灵天地啓宫阙古今无禅艸诸儒逊功万国趋祠前瞻皁纛曽说赞文谟  

送库部朱阳和备兵甘肃  

隂山雪堕紫貂裘使者行边大漠秋陜右长城班定逺胸中武库杜荆州风吹猎火通瓯脱篴奏梅花落陇头哈宻至今无敢论知君跃马看吴钩  

红心驿值雪  

雪色初骄冷万家那堪风急更回斜来从朔北还兼雨去到江南定结花沙上紫骝嘶不度愁边青鬓忽先华荒村日暮平如练破却寒光数防鸦  

游南岳【`二首`】  

缥缈仙台紫气浮烟笼玉座俨垂旒地包荆楚标南纪江合沅湘向北流牲帛千秋周祀典衣冠五月舜诸侯尘縁未断惭仙骨金简云书何处求  

赤帝髙居小梵天众峰罗列拥堦前秋经絶壁风雷起【`有风雷洞`】醉倚双台日月悬【`上有望日望月二台`】谁道人骑黄鹤去我今寒抱白云眠莫言此夕非冲举已隔人寰丈九千【`志载祝融峰髙九千丈有竒`】  

寳应湖  

湖阔疑无地堤长亘若虹孤舟数防雨杀却日南风  

望白鹤岭  

百里初见近十里转见逺絶顶不分明白云随舒卷  

溪涨发建阳  

白日欲没云蒙蒙建阳城外雨浇空溪边怪石不知数一夜走入洪涛中  

顾大典【`三首`】  

大典字道行吴江人隆庆戊辰进士厯官福建提学副使谪禹州知州改开州有清音阁集  

得山东观察报留别省僚  

肃肃晨风吹明星带徂两平生携手俱今乃殊风壤大江一以逺日夕春潮长忆奉南皮游良时清尊赏华篇想遗则渊调懐余响朋僚既雨散世路即尘鞅去去不可追临风徒懭怳  

苕溪春日  

苕溪春深春欲归栁丝拂地棃花落客子辞家已三月春风初换越罗衣罗衣竞试春江曲花外莺声断还续春心羁思两相催愁见天涯春艸緑春艸年年伴客程扁舟明日又孤征故园回首春云隔江上春风空复情  

送秦郡倅还楚中  

一朝辞簿领千里返湘江弃置君何罪离羣我自伤春风过夏口秋艸卧衡阳为报南来鴈音书好寄将沈　位【`三首`】  

位字道立吴江人隆庆戊辰进士改庶吉士授检讨有柔生集  

【`诗话虹台诗丽以则惜不永龄中秋结语殆成纎也`】  

十二月二十一日献俘  

睿徳通中夏天威震北隅遐方归正朔欵塞献新俘清庙陈宏业彤庭显秘图五兵原不战巨冦已行诛将相多酬赏寰区尽大酺小臣叨侍从率武咏神谟  

中秋  

秋光长与翠华连况是中秋更可怜城阙影髙云里见芙蓉露冷沼中妍谁家笛弄江南曲几处鸿飞塞北天此夜清辉应莫负人生能见几回圆  

渔阳春望  

二月春方半冷风日正长陌头看栁色忘却在渔阳张　镗【`一首`】  

镗号石渠吉安永丰人隆庆戊辰进士除东莞知县陞南工部主事厯贠外郎中出为湖广按察佥事转贵州防议  

寄艾和甫谪戍西宁  

荆南偶接故人书为悉关门近起居万里独看营外月孤身谁念釡中鱼辞刘徐恕心元苦折槛朱云愿不虚秦地日听边塞曲楚歌相和调何如  

喻　均【`四首`】  

均字邦相新建人隆庆戊辰进士厯官天津兵备副使有山居集  

陆中丞移书促入郭有事田间诗以陈情  

厐公愿负耒陶令甘荷锄外物既不干谁能逸其躯朝夕课童仆黾勉在田庐心事异昔人踪迹与之俱咄嗟不逢年髙原化为渠穑事良已矣种豆山一隅羣雀苦交啄持竿为敺除讵意小臧来乃接中丞书要我入城郭髙义有谁如頋念山中人生事各有须宁能舍田亩忽此升斗储殷勤谢来意礼数寛樵渔  

春暮宿大观楼简士功及二三知已  

闲居不适意触事増烦忧振步出西郭登君江上楼沧波涨初阔緑树隂已稠烟云缀遐岫兰盈芳洲迥觉心迹清转见身世浮徘徊未能去衾枕聊淹留既以自怡恱因之报旧游  

送方子及入计  

凝霜沾浦树冉冉嵗欲晏君子意如何垂老仍薄宦一卧艾子城六见秋花绽月米分故人日食藜与苋髙志慕翔鸾卑栖托斥鷃发轨谒承明蚤晚流皇盼白首感睽离追饯临寒涧握手惨无言侧睇云间鴈  

请告书懐  

夙昔浮云意微官久欲休蹉跎身渐老丘壑愿方酬海日犹残暑山风欲度秋盈盈河上水万里送归舟方　沆【`二首`】  

沆字子及莆田人隆庆戊辰进士厯官云南提学佥事谪宁州知州有猗兰堂稾【`朱秉器云子及诗非大厯贞元以上语不道　谢山子云子及心境髙妙有天然之趣`】  

秋泛  

山合松楸晚沙寒橘柚秋坐看鱼鸟近厯厯镜中游  

次长沙懐贾太傅  

楚云万里望京华贾傅南迁路未賖谁料逐臣今更逺春风三月过长沙  

唐文灿【`一首`】  

文灿字若素漳州镇海卫人隆庆戊辰进士除行人厯官广西按察佥事有鉴江享帚集  

大行皇帝挽歌  

忆昔河清日流虹叶瑞徴运随真主转纪逐盛时蒸七世观新庙千秋奉永陵耿光长照耀史册纪中兴郭　庄【`一首`】  

庄字子莅巩昌徽州人隆庆戊辰进士改庶吉士授山东道御史督学南畿  

赋得谒帝承明庐  

丈夫重意气束髪事周游挟防日坎防西风吹敝裘一朝际风云谒帝来神州出入承明庐交结尽英流双阙耸云汉朱旗夹道周翶翔供奉客锦带佩吴钩相传树勲名宁论沈与浮君看黄鹄志不为稻粱谋  

帅　机【`一首`】  

机字惟审临川人隆庆戊辰进士厯官南京礼部郎中陞思南知府谪两浙盐运司副迁南京刑部郎中有膳部集  

秋懐  

八月金气深萧瑟叩虚牝梧楸半离披朱华日就陨风急度离鸿气严感飞隼皎月正舒迟羲轮渐缩窘砧声动四邻薄寒侵席笋清景诚足嘉惜此嵗遒尽况复怆松楸欲赋思归引  

钟庚阳【`一首`】  

庚阳字长卿秀水人隆庆戊辰进士除太平推官入为大理评事迁工部主事厯贠外郎中出知镇江府谪知广徳州终刑部贠外有焚余集  

刘在南直指迁郴州余亦谪守广徳同发潞河投赠  

绣衣使者下兰台愁説双旌潞水开自是圣恩寛逐客却从谪宦见仙才山过衡岳孤帆转路入潇湘鴈影回余亦南行赋归去秋风天末幸追陪  

唐邦佐【`二首`】  

邦佐字惟良兰谿人隆庆戊辰进士知泰和如皋仪真三县入为刑部主事谪两淮运司判官转贑州府通判迁知光州有比部集  

感兴  

蟠曲恶木根不植太山冈婀娜孤生竹抽梢淇水旁佳人好脩饰被服素罗裳感兹帛鴈防得充君子房丝萝引长蔓琴瑟净髙张合懽在令徳容色岂足扬  

塞下曲  

曽随骠骑度浑河雨雪天山夜负戈莫谓归家贫到骨黄沙白骨不归多  

张元忭【`一首`】  

元忭字子荩绍兴山隂人隆庆辛未赐进士第一厯官左谕徳兼侍读有不二斋稾  

杜辖岩访吴公度  

杜辖岩中人曲江旧同席未折彭泽腰早着东山屐栖心老氏书结庐武夷侧晴峰万防青云溪几条白关夹长松丹房架危壁岩头露可餐岩下芝可摘猿鹤时为羣车马杳难即我本丘壑人聊作金门客烟霞夙同好出处偶殊迹谛观声利场何似神仙宅四十已无闻百年亦瞬息徒然赤松子巢居链形魄明发出闽岭题诗订泉石  

邓以赞【`一首`】  

以赞字汝徳新建人隆庆辛未赐进士第三厯官吏部右侍郎赠礼部尚书諡文洁有佚稾  

思归  

星河云气淡茰菊露华清宦况慵兼病乡愁断又生入秋偏逺梦逐日计归程南鴈空中唳能禁此夜情郭子章【`二首`】  

子章字相奎泰和人隆庆辛未进士厯官都御史巡抚贵州进兵部尚书有闽艸留艸蜀艸浙艸晋艸楚艸黔艸等集  

【`诗话青螺敭厯外台而著书不辍诗嫌合格者少然胜于輭熟者多`】  

纪梦  

西南欃枪明占在川之播何哉井厎鼃不知有汉大黔中久愉恬崇朝忽摧挫聚党啸綦江一倡乃百和城市走豻豺平原起堀堁天子赫斯怒命将出右个猥予在田间未许支离卧驰驱竹王疆迅速等转磨夜梦壮缪侯车骑俨相过倒屣延之入席分賔主坐论贼无足虞粃糠易扬簸巢幕暂偷安积薪以待莝及余入八番次第宻捜逻冲风箨乍卷利匕粉同挫岂専帷幄谋一一神所佐从此半壁天蛮僰始退愞剙祠敬事侯击牲进香穤谁为报侯功铭诗我所作  

舟中  

三春滞水濆鱼鸟狎成羣江浊流新雨山晴敛薄云村舂幽涧急岸艸夕阳薰何处城头角偏令倦客闻刘克正【`一首`】  

克正字懋一从化人隆庆辛未进士改庶吉士授检讨  

春雪  

乍觉轻寒薄太空冻云舞絮一宵同防成帘幕浑成雨飞入园林不待风万里江山春寂寞九重宫阙玉玲珑仙郎天下闻髙调一曲谁能和郢中  

郭子直【`一首`】  

子直字舜举崇徳人隆庆辛未进士除行人厯官福建按察副使  

采菱曲  

采菱复采菱采采日已暮贪看马上郎迷却花间渡侯尧封【`二首`】  

尧封字钦之苏州嘉定人隆庆辛未进士授刑部主事改四川道御史厯官福建防政有铁庵遗稾  

第一禅林  

自是禅栖第一林万松回合白云深逺看麋鹿不知数欲问禅居何处防中天日月递朝暮下界山河自古今暂憇便疑尘世隔几人曽此一投簪  

刘虞防【`一首`】  

虞防字直卿髙平人隆庆辛未进士改庶吉士厯官太常寺少卿兼侍读学士掌翰林院事  

苦热行  

燕山虚传千丈雪昔乃苦寒今苦热苦寒尚可御苦热安所逃寒有重裘奥室足自庇热虽袒裼心烦劳炎风吹埃沸四野火云布空日如赭长安衮衮车马尘驱驰道路何为者吾思仙人乃在阆风岑水晶宫阙琪树林安得从之御风吟揽子之袖开我襟念此已足清人心吁嗟炎蒸三伏无嵗无发狂大呌胡为乎  

周光镐【`二首`】  

光镐字国雍一字耿西朝阳人隆庆辛未进士除宁波推官陞南户部主事改吏部厯郎中出知顺庆府陞四川副使转防政迁陜西按察使擢佥都御史抚宁夏入为大理寺卿有明农山堂彚艸  

大梁道上  

眺望中原路逶迤入大梁风尘驰朔骑节序改青阳卫水浮烟黒沙河落日黄愁来看短铗犹带蓟门霜  

秋懐  

灵关秋色白榆多九月霜风黒水河天外鴈鸿嗟阻滞篱边松菊怨蹉跎南来卭塞无烽燧西去临洮走槖駞此日三秦忧不细禁中亲诏出亷颇  

吴中行【`一首`】  

中行字子道武进人隆庆辛未进士改庶吉士授编修以建言廷杖为民防起用迁右中允厯洗马管司业事进侍读有复庵集  

【`诗话江陵夺情事在万厯五年七月迨十月之朔彗星见大内火于是既望三日吴公疏上次日赵检讨用贤疏上又次日艾贠外穆沈主事思孝疏上江陵怒不可止而诸公均受杖矣方杖时邹进士元标疏复上一时士气持正若是许文穆以庶子充日讲官为吴赵二公饯镌玉杯一铭曰斑斑者何卞生泪英英者何蔺生气追之琢之永成器以赠吴公犀杯一铭曰文羊一角其理沈黝不惜剖心宁辞碎首黄流在中为君子夀以赠赵公玉杯今不见犀者为吾乡何少卿防音所得余甞饮此作歌`】  

赋得露凝仙掌  

绛阙秋容静金茎露气长夜深方湛湛日出转瀼瀼共喜仙人掌能渟玉女浆愿持方圣泽沾洒徧遐荒史　钶【`一首`】  

钶字汝和余姚人隆庆辛未进士改庶吉士授编修  

春晴  

春光二月满皇州半逐桃花入水流何事王孙归未得东郊芳艸自含愁  

丁元复【`一首`】  

元复字见心长洲人隆庆辛未进士除知阳信县擢山西道御史厯浙江布政司防议有片玉斋存稾  

早春过赵凡夫池馆  

幽栖何所定选胜得支硎槛厎泉鸣玉天边石作屏江梅依磵戸谷鸟浴清泠千丈原头瀑宜添一艸亭郑邦福  

邦福字洪畴上饶人隆庆辛未进士厯官南京太仆寺卿有采真游稾  

牛场坡  

俯身牛场坡仰面腊笳岭白鸡【`山名`】带雨翔老鸦【`关名`】入云猛如穿螺窍中复跻蜗角顶行地虽数舍计天不盈顷从来汗漫游觏兹殊絶景那知陟宦阶岩崄极无影吴中立【`二首`】  

中立字公度浦城人隆庆辛未进士授礼部主事归籍起尚寳司丞有吴音  

浪吟  

楚歌凤兮凤孔操麟乎麟空为世所瑞胡不全其真三山有若木百嵗无故人去覔逍遥子清湘采白苹  

舟行白下  

江天澹秋色斜日照孤篷渔艇沿门系蒹葭到处通鸟飞帆影外人在镜湖中始觉烟波叟浮家趣不穷薛梦雷【`二首`】  

梦雷字汝奋福清人隆庆辛未进士厯官云南按察使有彩云集  

发三山  

倦游万里欲投闲未断尘縁更出关七十二程重屈指梦魂何处不三山  

夜次弋阳  

风尘何事只栖栖楚水茫茫去鸟低落日渐看人影尽平沙如雪弋阳谿  

熊敦朴【`一首`】  

敦朴字茂初内江人隆庆辛未进士改庶吉士厯官贵州布政司防议有谪居稾  

得赵汝师太史书  

章台犹旅食珍重故人书自是飘零久非关记忆疎野花红更发官栁緑仍舒浩荡乾坤意吾生总不如冯时可【`七首`】  

时可字敏卿松江华亭人隆庆辛未进士除刑部主事改兵部厯贠外郎中出为贵州提学副使再补四川提学副使调广西湖广防政有北征西征金阊石湖岩栖雨航等集【`陈卧子云吾乡元成可方吴门刘子威`】  

【`诗话元成诗极为后来诗人所诋就全集而观甫田弥望稂莠污莱独五古一体尚有遗秉滞穗可供捃拾以比刘子威翻觉胜之`】  

斋居杂述【`二首`】  

兔狡能营窟鸠拙亦居巢兕虎入帝苑麒麟走空郊玉石貌难分金锡质易淆三黜不必愚九迁岂必豪屈伸由好恶人生在所遭鸿也费歌噫雄也费解嘲何如与化游小大并逍遥  

白龙下清渊渔者射其目白使清江卜者刳其腹元君违神梦上帝恶鱼服风波一失所云雨迷牵复芳艸化为刍苦菜葅为蓄世事如转蓬人情多反覆冉冉百年中愁居何能淑  

戊戌归田杂感【`二首`】  

箕斗不共垣有采相为光兰蕙不共根有气相为芳奈何同居者各自生肺肠一笑亦见疑片语含鍼铓不能相慰劳安望相颉颃长林知天风大埜知天霜人生不相知何用接杯觞  

北风何其凉霜霰相与期薄暮侵众卉芳鲜渐已辞髪不堪秋忽觉变青丝翩翩飞蓬征怆怆游子思浮云一出山安知其所之故交皆已贵故心谁为持酌水置金罍为辨渑与淄  

送张孝丰  

浮云不可驻游子不能留惊飇逐骇驷嵗月去何遒御寒安得裘济河安得舟客处无与懽宁不思故丘  

常山道中遇雨  

东山咏零雨感彼归途事今兹赋愁霖行役我伊始业不堪滂沱末由止嶃嶃山弥髙油油云未已我车淖方掀我仆颠莫起蜎蜎蠋蒸桑肃肃鸨集枳苦哉逺征人重山复重水  

建阳道中  

趋程苦行迟遇景苦行速清晨发建阳重雾若云簇载驰且一舍始能豁我目清溪映明沙茂树间修竹千山开且合烟翠争相逐飞梁若垂虹去艇如游鹜竟日抵瓯宁应接难更仆人逺意如何良游偏恨独  

方　扬【`一首`】  

扬字思善歙人隆庆辛未进士厯官杭州知府有初庵稾  

金山  

虚阁疑无地琳宫别有天江空万籁发僧定一灯悬七泽吞吴楚孤峰自嵗年乗风兴不浅髙眺已冷然刘伯渊【`一首`】  

伯渊字静之号念庭慈谿人隆庆辛未进士除泰兴知县迁工部主事厯贠外郎中出为江西按察副使以病致仕归年百余嵗卒有灌息亭集  

【`诗话念庭于隆庆五年释褐万厯十六年即引疾归其八十初度自嘲诗云谓我归田早假令不早有何好几人欲归不得归黄犬东门添懊恼谓合弹冠出陶令折腰八十日投闲已道宜休三揣分真成不堪七及百嵗思陵遣御史梁云搆存问念庭犹健步迎于门外谢恩毕腾觚飞爵了无倦容崇祯十一年事也吴兴有显者家居以厚币乞言介夀念庭笑曰七十上夀毋乃太早乎浙东西相传以为佳话云`】  

园居  

松际茅檐隔小桥水濵穿圃亦通潮得闲独坐翻书卷有客相过慰寂寥方竹嵗深裁作杖大壶霜落剖为瓢年丰饱吃青精饭莫问仙山路近遥  

吴丕显【`一首`】  

丕显字希文松江华亭人隆庆丁夘举人承天府通判有四留轩集  

【`诗话希文奕叶青门一官散吏防能着闻相传初补学官弟子制青苎为襴衫衫授兄子太仆炯以及孙曽家有青苎亭至今存焉襴衫之制诸生服之洪武二十四年三易其式而后定用玉色绢布为之寛袖皂缘系縧垂襦其后渐易以蓝罕用布者矣`】  

题襟江楼  

缆解春江晓帆悬碧树秋开窗千里月近槛一江流草色迎芳渡歌声逐去舟十年湖海梦犹自媿沙鸥郑学淳【`一首`】  

学醇广州顺徳人隆庆丁夘举人选授知县有勾漏艸  

园居  

药裹供垂老幽栖性独偏毎防髙士传无复逺游篇柔橹村烟外寒江夕照前沙鸥我与汝相对可忘年梁　岳【`一首`】  

岳广州顺徳人隆庆庚午举人官知州  

暮春燕京懐归  

长安春尽落花多越客思归意若何节序几从愁里变家园频向梦中过西京形胜雄三辅北鴈音书隔九河燕市酒罏堪取醉莫将留滞起悲歌  

## 明诗综卷五十七  

翰林院检讨朱彞尊编  

李应徴【`三十首`】  

应征初名衷毅字伯逺嘉兴人万厯癸酉举人选授临安教谕陞南国子博士有青莲馆澄逺堂偶寄轩藿园寄苕蓟易河梁两都汗漫游诸集【`皇甫子循云伯逺肆力风雅律诗时似少陵而风骨师心太白　彭子殷云伯逺诗顿挫激昻跌宕飞舞若鞭赤虬辔苍螭而上下彩虹碧落之间　邓逺游云伯逺意取师心法必摹古其于诸体无所不工亦靡所不合　黄贞父云伯逺诗雄沉俊爽如骠骑之师不设刁斗而肃然不可犯　钟汉广云先生早察孝廉以才望自髙既艰于一第老就四门博士其诗取材开寳匠法正是时七子之习变为呌呶公安之渐已淫永先生激彼頽波力返正始闳丽悲壮卓然成家`】  

【`静志居诗话弇州标　榜前后五子而外广为四十子若似乎此外无遗贤矣説诗者遇隆万朝士或置不观直以公安景陵继七子之派不知隆庆诸臣已力挽呌嚣之习归于平澹而定陵初年人皆修辞琢句出入风雅之林若吾乡李先生伯逺若下郑先生允升吴中归先生季思岭南区先生用孺尤卓然名家而闽中徐惟和谢在杭曹能始均不为楚咻所夺未见万厯初之不及嘉靖季也学者取诸家诗诵之庶几论世有权衡矣`】  

吴门逢袁履善先生却赠  

凉风起苹末落日开中园寒蝉声嘒嘒飞鸟何翻翻顾逢云间叟而同江上言我昔与君别逺涉长水原今日复见君乃在吴阊门阊门郁云兴流焱激飞轩携手登兹楼时以散忧烦明月皎夜光有酒盈我尊开尊饮君酒寸心聊复论丈夫重意气迹逺道自存何必齐年齿然后情谊敦愿将结佩赠愧无双瑜璠  

八月十四夜赴沈中丞纯甫约与范倩东生泛月之苕上  

頽照忽已匿闲夜增离情凉风扇薄帷白露涂中庭咏彼蟋蟀唱眷言怀友朋佳期及三五圆景将渐生素书忽见招方舟鹜前汀薄烟敛层霄皎月云间升惊鹊既飞绕来鸿亦哀鸣流辉照衣裳坐见秋江澄爽气荡澜澳冲魄涵虚明属林方满委照知戒盈且勿论居诸杯酒聊共倾芳洲思纫兰极浦闻采菱不寐望所欢悠然见菰城良觌在明发庶以慰深盟  

寄御史大夫沈公纯甫  

谁谓芝桂芳指作葹与莸谁谓西施妍而不如宿瘤姬公避流言孔父蒙麛裘凤徳故不衰仁物竟奚尤睿镜有余照慈杼无妄投亮怀百链操绕指非所谋勿以入室故竞彼戈与矛谗口任呶呶镇之以休休泰山摩苍天不辞垤与丘沧海百谷王涓勺鲜弃流桃李故不私药笼亦见收交亲谊所敦申言副咨诹  

题清音阁赠朱君采  

君采天下彦乗时奋辽廓身虽在轩冕志不忘岩壑朝谢桓氏骢暮罗翟公雀结楼临青苕憺焉守漠一水既当户众山亦罗郭俯瞰激清泠仰熙瞩崖防旷然招逺风萧疎振林薄幷入山水间情境两寂莫緑尊时时开清言复闲作心期契鸿冥世变付龙蠖达人操其权神理或可托  

秋夜归自苕水泛月莺脰湖寄沈子勺  

朝辞若下城暮驱笠泽艑景物忽已改川原亦邈缅娱目惟清晖百里同一眄月出梅堰髙水落松陵浅曲渚屡萦纡环洲遡回转澹澹波生烟遥遥云没岘枫林霜欲丹蒹葭露初境防心自恬神旷理逾显同怀寄秋水离念得所遣  

述感  

旭日不照地惨黯东南隅阴风西北来遂与浮云俱昏晓不复辨晦冥忽须防雷霆击髙空雨雹集阶除皇泽亮已竭天威宁所须戾霄无逸飞逝渊寡潜鱼貂珰搆祸患豺虎当路衢宇宙虽云遥吾驾将安如  

武夷吟为叔平侄赋  

浙水犹未渡闽山安可越夜梦武夷君幔亭弄秋月顾余莞尔笑相携叩丹阙薜茘飘衣裾芙蓉堕冠髪吹愁落空际步虚任超忽陡觉闻天鸡明星髙兀兀九曲杳然失对汝清兴发安能涉世网生死递沦没何当乗飞霞挥手谢仙骨  

舟过松陵沈子勺邀同顾别驾王半刺诸公宴集作兼呈长公伯英  

扁舟遡广泽蒹葭浩苍苍芙蓉被江隄间以秋兰芳恍如觌容仪晔晔舒其光美人忽见招沗窃登斯堂余游伯仲间常恐不得当匪云托肺腑所恃道谊长市交若春华改叶随秋霜茍能抱微衷乖离亦何伤所以一水间落穆如相忘岂谓山泽臞无意偕岩廊迹逺心不遐斯意两不妨乐哉此良防周亲情所康肴来俱异味酒至无返觞新声奏逸响妙伎呈中央主人词坛雄乐府兼擅塲曲误必屡顾按节知宫商此中有妙理奚必非文章世多混真膺谁别否与臧吾将托优孟抵掌以徜徉  

杂诗【`二首`】  

所居虽防市其后即我园三周水绕之水流何潺湲灌木既罗户宻篠亦当轩境近心独逺悠然忘世喧夜枕鸣谿渔晓窗闻鸟言病不废杯酒时时亦开尊适意不在醉聊托余生存  

人生欢日少戚戚恒多悲每忧此身没身后无所遗所以百年中役役无已时生时不行乐死复安所知坟墓且不保智愚岂所期及此有尽躯壶觞聊自持秋雨日以深秋草日以滋严霜倏将至不乐欲何为  

长水雨中送董君谟还四明  

谿云压林林气黑长河黯淡无顔色大艑驱来笠泽风一片归帆雨中湿送君此去归旧山东湖之水流潺湲四明崇峯二百八一一峯尖如黛鬟董生潇洒磊落之才亦如此对之可以开神顔我歌四明送君酒何惜相逢暂携手便应唤汝董糟丘酒池之中可拍浮尽扫尔我坎坷抑塞之穷愁丈夫意气自有主为蛇为龙何足数无钱但须典鹔鹴有酒便能赋鹦鹉少年得意多捓揄却笑乃公尔何苦仰天大呌白日徂腐防那可惊鹓雏男儿世间何事不可作但不能以此七尺为侏儒功名富贵可以赤手博摧眉俛首胡为乎世人闻之皆掩耳董生之前可语此酒阑歌罢君发船我亦还家渡长水  

歴阳  

圣祖开基日淮南即旧邦六龙飞采石万马渡横江豪杰争挑战辕门已受降云山凝望处髣髴见旌  

项王庙  

落日阴陵道悲风百战原当年意气尽四面楚歌喧子弟军谁在春秋庙独存江亭舣船处凄恻不堪论  

横江  

日落海云超苍茫倚棹看横江不可渡秋水正漫漫夹岸青山出孤飞白鹭寒当歌有明月对酒莫辞干  

江行与苏生别  

葭菼正苍苍縁流水一方平沙连极浦斜日上危樯坐惜故人别因悲江路长行行秣陵近回首各他乡  

人日岘山遣兴  

人日人为客春风春可怜烟波浮宅逺丘壑寄情偏柏叶乌程酒椒盘下若鳊如从习池饮醉卧岘山前  

正月十六夜毕孟侯至  

春草忽已绿春潮寒到门喜从新雨后得共故人言小妇调中馈残灯续上元庭梅未揺落还拟数开尊  

送沈嘉则之天台访道士  

秋水看疑合秋声听不分此时四明客去谒三茅君洞壑深藏日峯峦尽入云苍茫烟树里笙隺几回闻  

广陵送张孟竒  

乾坤同作客千里任飘蓬况复离亭别萧条落照中涛声扬子北寒色海门东去去烟波外无为叹路穷  

送万和甫归里  

亦知非逺别还复念孤征行色江天树归帆水国程北风吹断雁九月豫章城到日深愁汝凄其倦客情  

闻王师东援朝鲜  

材官十万欲平倭司马何如汉伏波杀气晓连免郡将军夜渡白狼河还须直破伊岐岛莫使虚传枤杜歌礼乐东藩箕子国王师急为洗干戈  

釡山纪事  

西来边警日仓皇东望烽烟涨海黄持节不烦苏属国和戎误听汉中行遂令纶綍虚丹凤翻引旌旗指玉狼莫道朝鲜犹未靖急将本算慎朝堂  

送康元龙还闽时归自海上  

书生尊俎笑谈兵幕府还闻倒屣迎九塞昔曾驱马度五湖今许放舟行海天云树无诸国客馆莺花檇李城莫道倦游归计拙春风应念倚门情  

重送万和甫还江西  

去嵗今年两度回寸心遥指白云隈城头击鼓天未曙江口潮船正开望望美人南国逺凄凄孤雁朔风哀明朝此地看山色愁絶还登百尺台  

春怀  

衡门过雨净疎帘愁对春江泪共添万户耰锄连海岱三苗戈甲遍巴黔和戎自诧长城险御马谁知朽索纤祀国忧怀殊不细起看林月步虚檐  

舟中眺雪  

俯仰迷江甸东南冻未苏扁舟下逺水积雪断寒芜朔气连沧海穷阴混太湖潇潇兼霰宻脉脉受风扶大地遥浮越低空近压吴山川纷莽苍云木半虚无雁路才分影鸥沙秪辨呼戢鳞潜素鲤侧目逗饥乌色借齐宫并音操郢曲孤披来朝练净映处夜珠枯不用裁梁赋偏宜入剡图乍惊容鬓似却怪嵗华徂腊渐回杓斗春先到酒垆乾坤原浩荡泥滓暂﨑岖自笑寒暄态谁燃造化鑪圣朝阳徳在白日丽髙衢  

浪口渡  

柳风吹浪花谿云澹无色偶此争渡人日夕未遑息  

烟霞洞  

古洞鸦路深杳渺不知处忽见烟云来疑从此中去  

馆娃宫  

不嗟亡国余而怜竒艳絶翻得捧心人吴宫名未灭  

十八夜宿烟雨楼初见月  

雨气连朝夕湖云湿未收今宵看月色始觉过中秋姚舜牧【`一首`】  

舜牧字虞佐乌程人万厯癸酉举人广昌知县有承庵诗集  

【`诗话承庵以厚徳闻乡里事难悉书研究六经各有疑问诗不专工然颇自喜`】  

自君之出矣  

自君之出矣妾守深闺里花落委泥中誓不随流水林　章【`十七首`】  

章先名春元字初文福清人万厯癸酉举于乡有林孝廉集【`谢在杭云孝廉桀骜不羁才情楚楚信自可人　曹能始云初文才士不欲以庸孝廉是处好为人排难解纷乃以无心获罪谢司冦出之缧絏之中适辽海有警累上书进竒策愿身列戎行链甲兵备缓急为嫉者所绳触宪而死诗如客情如春草无处不堪生无家逢寺好多病见僧亲晓烟常带雨夜月忽啼禽千山风雨里一任子规啼皆絶酸楚周元亮云初文才情凄惋`】  

少年行  

君不见长安侠少年酒底髙歌花厎眠鬬鸡走马千金散何曾盗个官家钱一朝忽报边烽起从军不待别妻子但言割地与和亲不愁战死愁羞死  

春日送别  

春风自多思奈与客情违杨栁频催别蘼芜不送归千山独上马一曲两沾衣回首河桥道迢迢看落晖  

吐浆台吊淮南王英公  

孤祠千载后不是汉人开刘项俱天意韩彭只将才九江残水过六国故山回惟有啼鸦在黄昏下此台  

舟中别张仲豫  

昨日淮阳客今朝江上还离亭一杯酒去棹万重山云树故人意风尘游子顔未知携手处莫惜暂追攀  

暮春登燕子矶怀古  

扬子江南燕子矶杨花燕子一时飞六朝人物空流水两晋山川尽落晖草色逺迷爪步去潮声暗打石头归倚阑天际春三月惆怅东风动客衣  

陈汉阳同年招饮晴川阁应城田功甫孝廉适携酒至余于功甫为初识而别汉阳则十年矣时当七夕书以记之  

木叶西风汉渚波髙楼徙倚晚凉多十年易作人间别七夕难为客里过陈子榻前堪对酒田郎座上好弹歌孤城漏下双星见牛女娟娟正渡河  

郧城见黄序宾使君  

云雨交情此日偏与君相见可澘然岂无太守二千石那有故人三十年冠为王阳弹不沗袍因范叔脱堪怜旧时一片滦城月何似今宵汉水前  

潜山送友还闽  

草草相逢楚泽西红亭绿酒又分携人生厎事怜鸡肋客路长教怨马蹄舒子州前柽叶暗越王城外荔枝齐十年归梦如流水一夜随君下建溪  

送别  

相送到江干凄其风又雨泪下沾君衣看君不能语  

夜度恨这关  

楚水东边别路多秋风夜半动离歌迢迢恨这关前月独照行人过汴河  

河水【`二首`】  

河水湾湾绕大隄隄边杨柳一时齐可怜折尽青青色长送行人出水西  

河水漫漫日夕流流将清恨到青州不知郎在青州不妾在河西西尽头  

艳曲  

百花台上百花开妬柳骄桃一处栽惟有东风情最好桃边吹过柳边来  

忆仲姬  

逢时把酒对红顔亲为拈花挿翠鬟今日登髙人万里教伊独上望夫山  

春日  

春城柳色入东华莫惜骅骝过酒家记得去年江上别风吹二十四桥花  

渡江  

不趂东风不待潮渡江十里九停桡不知今夜秦淮水送到扬州第几桥  

元旦  

千官春佩拥朝班万国欢声动圣顔独有缧臣无祝处隔墙遥拜孝陵山  

孙继皋【`六首`】  

继皋字以徳无锡人万厯甲戌赐进士第一歴官吏部左侍郎有柏潭集  

山中  

山中无栋宇小屋但诛茅境僻人烟少林深虎迹交暗泉通石窦炎日避松梢寂寞元吾事披襟诵解嘲  

立秋日病  

伏枕仍今夕开轩乍已秋髙梧片叶落大火一星流楚户砧初动齐纨扇欲收因思故园鲙强起赋登楼  

彗  

十月彗星见一旬光丈余银河不用扫天意欲何如避殿君王诏登台太史书杞人忧国泪占夜几踟蹰  

送周计部饷边  

大漠平连蓟北天向来前箸急筹边将军已佩通侯印使者仍输太府钱几处鼓鼙闲落日何年烽火避甘泉君行防有匡时畧试问金城塞下田  

丙子春梦得一聨足成一絶  

落日船头浪春风江上山家园几千里却向梦中还  

芙蓉湖  

芙蓉湖边杨柳斜家家啼鸟村村花水面歌儿揺画舫陌头游女渡香车  

余孟麟【`一首`】  

孟麟字伯祥江宁人万厯甲戌赐进士第二歴官南京国子监祭酒有幼峯学士集  

多病  

多病门常掩深秋叶尽飞自怜初学废遂觉故人稀镊白心虚壮还丹计实非不堪风露色犹着芰荷衣孙　鑛【`二首`】  

鑛字文融余姚人万厯甲戌进士歴官太子太保南京兵部尚书有居业编  

【`诗话月峯勤学过于士安慧业不如灵运观其论诗有云韩退之于诗本无所解宋人目为大家直是势利他尔是何言与尸佼所云松柏之防不知堂宻之有美枞者也`】  

雨  

漠漠云笼阁霏霏雨拂檐弹琴弦半缓收扇墨多黏古础方花润髙枝坠果甜此心无俗虑屋漏亦何嫌  

舟行  

天阴村迳黑浑迷旧时路忽逢岸上灯照见桥边树赵南星【`八首`】  

南星字拱极髙邑人万厯甲戌进士除汝宁推官入为户部主事改吏部歴员外郎中谪平定州判官起太常寺卿防陞工部侍郎拜都察院左都御史进吏部尚书谪戍代州卒諡忠毅有赵忠毅公集【`姚孟长云梦白诗淋漓沉痛读之如闻易水击筑之音`】  

杂诗  

骑马出城门揽辔登髙冈秋风凋百草原野何荒凉离兽纵横驰饥鸟鸣且翔四望多古坟萧萧荫白杨结根连枯骨落叶满墓傍泉室永寂寞无复白日光今古更相悲奄忽若朝霜髑髅乐南面无乃非其常修名苦不立死亦何足伤  

宿雨  

宿雨苦不开四望垂云黒涂潦浩纵横阡陌不可识客子驾言迈行行还自恻薄暮路转修人马同倦极髙空絶飞鸟况我无羽翼逺壑来悲风草木惨无色念彼白驹诗喟焉长叹息  

闻陈荆山方伯病免  

解组亦常言斯人何其果才见北来鸿俄闻南下舸故人俱还山酒钱谁寄我嗟彼四海人何限不举火拯物岂不怀仕路方坎坷同心眇天末难鼓山阴柁酌我犀角杯遥思浇磊砢【`余曾寄荆山犀杯`】  

壬子仲春与梁升吉徐新周汪景从吴昌期及其子贞复游泲上取水烹茶  

命侣游南郊乃至泲之干春风澹未放薄衣尚微寒水落出平沙中为新月湾抽蒲此偶坐西睇太行山浅流开明镜绮波生其间童子负茶鼎烹之莹心顔自有泲水来胜事良絶难俗人既无韵雅人未必闲我辈幸免俗世务不相关浊河众鱼噞夙志非投竿  

庚戌立夏日  

旱气翻凉冷司方改祝融家家田望雨日日土兼风转壑非能盗开仓未济穷已知天意久不肯遽年丰  

燕子  

渐见年来燕子稀香泥何处恋忘归竹亭草阁帘虚卷树杪云边影乍飞社日屡看时节爽旧巢忍与主人违萧条景物殊畴昔叹息林中事亦非  

寄艾卿  

悬瓠城头坐日斜目随鸿雁极天涯祁连风卷沙如雾瀚海春飞雪作花击筑可怜燕市月凿空虚拟汉臣槎已万死投荒塞岂望金鸡更忆家  

寄象先兵部  

长安嵗晩雪霜频林下应知忘故人此日音书那不寄银鱼冬笋未尝新  

李三才【`六首`】  

三才字道夫临潼人万厯甲戌进士除户部主事歴员外郎中谪东昌推官陞南礼部主事转郎中出为山东按察佥事歴河南参议副使调山西入为大理少卿擢右佥都御史督漕运拜户部尚书有双鹤轩鹪鹩轩二集  

秋夜宿直  

十载犹郎署蹉跎媿少年凉风回树杪白露下庭前漏度三更雨灯残五夜烟由来飞动意回首欲茫然  

送许郎中转饷蓟宻诸镇  

重镇经行逺清秋离别难议和兼汉策转饷命秦官朔雁惊风下边云入夜寒都亭尊酒罢落叶满征鞍  

送姜仲文之徐州  

转饷君之楚为郎我滞燕一尊悲逺道并马忆朝天云失西山树江迷大泽烟相思若汴水日夜咽君前  

送马心易被谪南还  

风雨金陵暮萧然逐客舟酬恩空一劎去国正三秋岸濶清风逺江深落照愁五湖知有兴只此又何求送诸博士夀贤量移过里兼懐顾叔时兄弟  

秦闗西望壮心惊风雪梁园送汝行汉帝有恩前贾席书生何计请终缨金缯嵗月方挑衅宵旰朝廷已论兵若到江南逢二顾安危万里想同情  

谢　杰【`二首`】  

杰字汉甫长乐人万厯甲戌进士除行人厯官户部尚书有北窗吟稾  

煌煌京洛行  

煌煌京洛维帝之乡地交陆海人杂五方物态千状靡可筹量炙手可热死灰或飏清商回换六月飞霜翟公门第雀罗倏张衞青傔仆夕拜侯王黄金作埒白玉为堂东邻施防北里鸣珰鄠杜恶少邯郸名倡征歌百万纵博千塲时不可再乐不可常悠悠南陌累累北邙东望上蔡西望咸阳黄犬既毙狡兎亦僵有徳以昌无徳以亡周公之训懔如探汤  

死马行  

月月桥门进草束千束万束犹不足朝朝死马出桥门五匹十匹纷相属马草日进马日饥马饥日死人日肥圉人圉人焉用尔辈为草人上草将钱买屠夫领马作肉卖卖马肉输圉人马死何能值几缗有时草人转向圉人买得死马草明朝又进桥门道  

吕　坤【`三首`】  

坤字叔蕳寜陵人万厯甲戌进士知襄垣大同二县为吏部主事歴员外郎中出参政山东按察山西转陜西右布政以右佥都御史巡抚山东陞刑部侍郎有去伪斋集  

杂诗【`二首`】  

野水渐我车掀之出于淖夫岂避危途行险终违道万事有当然祸福安足保君子守其辙无论迟与早孔孟恒固穷仪秦毋乃躁所得非所欲宁以落魄老  

土偶象为人终复化为土物化还吾初此身了无苦自予落蓐时觉饥寒痛楚不幸渐有知六气滋外侮逆境不须论快事奚予补劳劳空百年孰注南宫簿  

别意  

留妾一身在怜君万里行夜来双泪尽不忍到长亭徐元春【`一首`】  

元春字正夫松江华亭人万厯甲戌进士歴官太仆寺卿  

灵谷寺访月泉禅师  

山郭防僧出行行黄叶边石泉秋听急江月坐来圆兴豁长昏夜门开不住天时闻钟磬发独立万峯前杨四知【`一首`】  

四知字元述祥符人万厯甲戌进士除行人擢陜西道御史歴大理寺少卿  

髙殿  

髙宫殿五云横先帝祈灵礼太清凤辇不来钟鼓静月明童子自吹笙  

邢　侗【`四首`】  

侗字子愿临邑人万厯甲戌进士除南宫知县徴授监察御史出为湖广参议陞陜西行太仆少卿有来禽馆集【`史绍卿云先生能文能诗能书能画蕞防诸长擅絶兼品诗话子愿虽有诗名为书法所掩其言曰诗盛于嘉隆七子以为尽词人之变矣然效趋者髙趾促柱者急张往往不病而呻吟匪乐而强笑江河日下七子之盛七子之衰也盖深中时流之弊特其自撰不见脱颖耳`】  

竹马歌为济南太守檇李沈公作  

使君五马马五色儿童竹马马以百朝朝迟公阡与陌胡为不夙来令我父兄头渐白  

起居宗伯尊师于公  

七上书移疾三经月改臣心霜露切帝命起居骈去住违今日迟回易长年独余秋夕梦常绕汶阳田  

走笔戏赠万伯修使君  

五花番马鹔鹴裘夜猎归来兴未休教唱西凉新乐府一时霜月遍幽州  

古意再寄于田  

零落钿蝉出汉宫阑干双泪背春风君王总署回心院再画蛾眉恐未工  

周禴【`一首`】  

禴字元孚麻城人万厯甲戌进士除户部主事谪无为州同知陞顺天通判复谪代州判官迁处州府推官转南兵部主事歴尚宝司丞进少卿三黜为澄海典史有澄海集  

乙酉贬代州壬辰贬澄海俱旅宿髙碑店  

风尘何处问衔杯南海浮槎更可哀古道垂杨应笑客逐臣何事又重来  

游　朴【`三首`】  

朴字太初福宁州人万厯甲戌进士除成都推官入为大理评事官至湖广右布政使有藏山集  

行役  

驱马上髙山山髙欲近天及到山巅上更有山在前髙山岂有尽客行良可怜  

木绵庵  

凄凄木绵庵贾相此裂腹矫矫郑虎臣手代天行戮戮死颇快人所恨死不速元凶仅就诛宋社亦已屋苍生尚含愤未得食其肉一夫恣胷臆九有被荼毒生窃片时欢死作千世辱寄语当路儿此是前车覆  

崇宁县却酒  

崇宁清酒如郁金主人长跪留客斟客行欲饮迫程限不饮伤此主人心春风烂熳遍山壑把酒浇花殊不恶客还有酒应留连只恐山花已零落  

范　涞【`一首`】  

涞字原易休宁人万厯甲戌进士除城南知县入为刑部主事厯官左布政使有水堂吟  

浣花溪  

百花潭接浣花溪饶笑堂开傍水西新绽夭桃带微雨轻飞栁絮半沾泥防芳力倦年非壮懐古愁多日欲低回首白云家万里深林偏喜杜鹃啼  

沈　璟【`二首`】  

璟字伯英吴江人万厯甲戌进士官光禄寺丞  

拟古答泽民  

客从逺方来遗我一纨扇上有秋风词读之泪如霰飒飒懐袖间悠悠异乡县防面讵有期凉燠代更变莫以新相知弃捐故与贱  

酬泽民见怀之作  

何来双鲤汉江头江水西南万里流髙枕青山家负郭开襟白日赋登楼洞庭叶下孤云晚梦泽寒深五月秋珍重芳兰堪作佩湘臯揺落不须求  

陶允宜【`六首`】  

允宜字懋中防稽人万厯甲戌进士除刑部主事官止黄州府同知有镜心堂集  

蕲簟  

簟出蕲州世所无五月六月绳牀铺恍坐水阁眠冰壶皇都炎热逾江湖贵臣催簟如催租民情谁语州大夫  

蕲艾  

七年之病三年艾起死回生人所赖芃芃白叶功为最麒麟山上王城在索取其中却其外出入颇烦阍者怪何时断种出野菜火病棰痕两无害  

蕲蛇  

花蛇方顶尾甲指捕者刲腹投之水自脱腹胃净如洗大如竹箭长尺咫能却风挛化食痞方其出穴疾如驶偶遭毒吻人立死我节食饮慎眠起诸邪不侵病良已  

蕲龟  

千年龟小象围棋其甲翠緑毛毰毸置之盆水生涟漪蚊蝇逺避尘自离壁头牀足儿曹嬉不饮不食长如斯求之艰难谁得之  

麻城鹅  

麻城鹅品光州右饵以膏粱兼菉豆肉色红鲜滋味厚取之为鲊进元后近年黄州失耕耨一鹅之肥几人瘦  

黄陂葛  

楚人种葛不种麻男采女绩争纷挐黄陂所织尤精嘉光洁匀细眼不斜皎如白苎轻如纱进之内宫传相夸云绡雾縠无光华价值减少尺幅加织者十家逃九家支大纶【`一首`】  

大纶字心易嘉善人万厯甲戌进士由南昌府学教授陞泉州府推官谪江西布政司理问迁知奉新县有华苹集  

信州公署  

玉露枫林旅雁寒绿蕉分影入雕阑自怜两度来江右不是闲官即冷官  

韩子祁【`一首`】  

子祁字心尧平湖人万厯丙子顺天乡试中式除徳安推官补贑州歴苏州府同知有醯鸡集  

烟雨楼  

层楼百尺防空蒙柬指蓬壶一苇通春雨自添湖上碧晚烟轻抹浪头红万家烟火浮天外午夜星辰落镜中醉坐渔矶还独酌却将鸳渚作鼇宫  

厐一徳【`一首`】  

一徳字与防南海人知府嵩子万厯丙子举人嘉鱼知县教授扬州有双瀑堂稾  

山家  

入山亦已深居人一何稀百里三四家茅茨枕山陂爨斫山木叶饷食道边藜斜日羣行汲漏下未得归篱门麂眼疎所忧虎与罴居人已偃卧何由知客悲  

## 明诗综卷五十八  

翰林院检讨朱彞尊编  

沈懋学【`三首`】  

懋学字君典宣城人万厯丁丑赐进士第一授翰林修撰追諡文节有郊居遗稾【`王元美云先生诗文不名一家纵横捭阖往往出人意表`】  

【`静志居诗话君典少任侠兼精技勇能上马舞丈八矟尝出塞纵观飞狐花马险塞突为彍骑追至幕南君典挟一矢命中其党乃不敢追既登状头是年第二人即江陵相君子嗣修江陵方欲引以相助防夺情之举君典贻书嗣修谓相君天子师表奈何弃纲常饱人以口实嗣修恧不能答也又贻书李尚书养河辞颇激切养河发书嘻笑而已君典乃与吴编修子道赵检讨汝师谋各上疏吴赵受杖去官而君典疏草为人所持不果进然江陵业恨其异已而海内皆服其风节矣君典四十而夭年寿不将命尔而王元美作墓表屠纬真作传欲傅防昙阳子升真之确至以妖梦厚诬光明磊落之君典是岂爱人以徳者邪`】  

次别曾直卿太史  

年来多病检方书梦入双溪把钓余贾谊岂能收涕泪嵇康元自愧麤疎翻愁草色春将晚却笑桃花锦不如恋别可堪风雨夕江天搔首坐踌躇  

署中闻子规  

一片愁心托杜鹃望中陇树断苍烟归人只是归难得白髪相催又隔年  

赠沈孟嘉访开之湖上  

初阳台上紫云停何处璚箫入夜听载酒看花歌白苎直教明月下西泠  

曾朝节【`一首`】  

朝节字直卿临武人万厯丁丑赐进士第三授编修歴侍讲谕徳进侍读学士少詹事升南礼部右侍郎掌翰林院终礼部尚书諡文恪有紫园草  

方正学祠  

祠堂开木末宛在阙庭前缞绖旧君服离骚絶命篇已知心匪石肯污笔如椽蔓抄虽毒遗文百世传冯　琦【`七首`】  

琦字用韫临朐人万厯丁丑进士改庶吉士授编修歴侍讲右谕徳左庶子少詹事升吏部侍郎卒赠礼部尚书諡文敏有北海集【`陈卧子云宗伯经术之士其诗虽未捜亦能象合`】  

结交行呈杨公亮时公亮止酒  

寒不作堂上燕饥不作韝上鹰韝上威棱岂不峻一饱即掣非人情亲极难为疎贵极难为贱长平未罢宾客去何必贵贱交情见君不见步兵防君不见濬冲垆长安车马夹道趋云雨翻覆无时无君今不醉胡为乎  

送伯桢侍御之川中宪副  

间何濶逢诸葛行且止避御史御史今年三十几廌绣翩翩带金紫圣主真忧万里外使君建节三巴里刑天舞干亦自豪精衞填海空复劳黄河悬水三十仞呼风乱度难容舠嗟嗟王郎汝何往古来得失如反掌长安大路多摧轮况乃蜀道青防上蜀道之难难于天不如归问桑麻田振衣独上三峯颠尘埃野马何茫然君不见雁门菟郡伊与鹿南阳画诺亦见逐世间万事谁能卜汝为逺臣恩巳足  

邢太保破倭功成以大司马筦留钥过家省觐太夫人  

云霄汉阙颁新命丰镐周京奠旧邦九列独髙苍玉佩六师争拥碧油幢横戈絶域春浮海击楫中流夜渡江圣主忧先根本计留侯筹策况无双  

恭陪圣驾步祷南郊纪盛  

龙武新军罢勾陈御路开红尘都不扫留待雨师来  

题万玉山房  

本是潇湘人最爱潇湘竹何处丘中琴歴歴潇湘曲  

题阏氏画像  

红妆一队阴山下乱防酡酥醉朔野塞外争传娘子军边头不牧乌孙马  

送魏懋忠  

击筑髙歌兴未孤暂分离恨作欢娱不知后夜相思梦得及今朝醉里无  

余继登【`三首`】  

继登字世用号云衢交河人万厯丁丑进士改庶吉士授检讨累官礼部尚书赠太子少保諡文恪有澹然轩集  

【`诗话文恪诗指陈时事铿竒磊落卓然名家其在容台值国储未建灾变频仍雷击太庙树南都火太白经天秦晋齐皆地震西宁钟不扣自鸣绍兴地出血公俱直言无讳先公册封周藩公诗惟以旱熯为忧不失古人赠言之义闻公先是使周藩渡河舟胶柁折公告于神曰使臣纵有罪神敢震惊龙节亦有佚罚维神实图利之祷毕而波恬若有翼舟以济者斯亦异矣`】  

送朱太史养淳册封周藩  

昔予祗行役驱车向中原中原饥馑余氛祲日以烦白骨乱如麻黯然销神魂朱门郁萧条哀哀诸王孙君今复持节翩翩过夷门不知周孑遗今有几家存况今旱为虐五月黄尘昏知君负经济雅志念黎元当其授简时应为废朝餐莫以董贾笔虚负邹枚言愿赓云汉篇归来达至尊  

送张伯任都谏阅边  

开城古雍州汉家朝那地迢迢控诸畨可以断右臂一从和议成关门久不闭无复念军兴祗闻增嵗币壮士卧干戈边城罢烽燧岂不息战争讵可销兵器籓篱不复施豺狼日窥伺去年戎马来三军同日毙所过无鸡豚哀哉肆吞噬天子频西顾疆吏尽更置君从掖垣中叩阍数言事聚米悉边情一一当上意借尔青琐贤出作行边使周览昔战场白骨尚委弃四野无人烟那能不陨涕誓将廓垢氛何以壮军势君其贾余勇时方待髙议好上金城畧永垂秦川利甘学汲公戆宁顾汉庭忌得君借前筹庶同指掌易  

放歌  

余云衢汝亦堂堂七尺躯二十脱颖荐乡书三十挟策计吏俱玉堂金马此何地容汝久玷承明庐从汝执经已三载天子不肯临石渠吁嗟乎汝既无封侯骨拜相须谩言虎可绣龙可屠屠龙绣虎竟何益况汝冥顽一技无汝不见辕下驹一旦受君牧与刍为君万里争驰驱少府金钱等膏血太仓粟米烦征输念汝何功敢窃食十二年费官家储去夏一病几长徂汝今不去将安需衞河之浒茅可诛且营菟裘为汝居贵何须夸赵孟富何须羡陶朱从今且自脱樊笯三家市里逡巡酒五畞园中觳觫车免使微名挂朝簿耕田凿井歌唐虞邹元标【`二首`】  

元标字尔瞻吉水人万厯丁丑进士观政日以建言谪戍召授吏科给事中复以言事降南刑部照磨升南兵部主事改吏部歴员外郎中罢起大理寺卿升刑部右侍郎终都察院左都御史赠太子太保吏部尚书諡忠介有存真集【`诗话先生晚总西台入朝而踬御史前纠失仪先文恪公进言曰元标在先朝直言受杖至今余痛未除也徳陵意解此事实録不载附识于此`】  

简罗公廓给谏  

老去交情重懐君意转深廿年青琐客同赋白头吟突兀千秋意蹉跎万古心嘤嘤闻好鸟相唤出幽林  

送俞定所起大名  

久别相看慰所思送君空有泪临岐黄沙白草无穷恨不独尊前感别离  

杨起元【`一首`】  

起元归善人万厯丁丑进士官吏部侍郎  

送黄云崖宿州掌教  

前月乘輶车经过睢阳驿慨然思古人入城访遗迹西去二百里张许今庙食秉彞在人心谁不好懿徳君今涉雎流传经聚逢掖文艺何足云忠孝为标的国家根本地土风最当植丈夫万世名勉之在一息  

严一鹏【`二首`】  

一鹏字汝化无锡人万厯丁丑进士除行人以贵州道御史按广西以浙江道御史按浙江以福建道御史按山东厯官刑部左侍郎赠尚书有二知轩诗稾  

【`诗话尚书达尊居三特赐存问赋诗虽不多调故清彻有长孙福孙最善易着易通义颇发先儒所未发惜未刋行其次中允绳孙也尚书稾流传者寡从中允所抄得之`】  

吏隠斋怀孙龙涵  

分袂愁何恨开函喜不禁三年羁旅思千里故人心日落梁溪暮花残鲁地阴天台如有赋双鲤莫浮沉  

清明日贾庵栖隠园社集  

春风吹拂柳丝斜佳节相携感物华共有锦囊题白雪未须金管劝流霞人行磴道初如蚁日落湖帆尽载花散步踏芳归任晚城南犹有未栖鸦  

冯梦祯【`十一首`】  

梦祯字开之秀水人万厯丁丑进士改庶吉士除编修终南京国子祭酒有快雪堂集  

【`诗话冯公儒雅风流名髙三席归田之后间娱情声伎筝歌酒防望者目为神仙中人诗亦不蹈时习五古能盘硬语尤见意匠经营同谱若沈君典屠纬真皆不及也`】  

结交篇【`有序`】  

余少时友周生彦云嗣交贺生伯闇庚午癸酉余与彦云相继登乡荐丁丑余以南宫举首官翰林中遭废弃壬辰出山赴南司业癸已擢掌南翰其明年甲午伯闇始举于顺天乙未成进士官行人而彦云犹未释公车功名之迟速变幻如此今年丁酉秋余为南祭酒几二年所而彦云自里中见访时余苦痁方上乞骸之疏防有诏使临则伯闇也我三人廿年中离合不知凡几忽有此晤喜不自胜遂成此篇  

忆年十五六眼空心胆麤三人笑相昵意气凌万夫转蓬三十年飞沉不同涂贺子初牵绂周生尚公车劣余最先达典胄山水都抚疾新乞骸逐痁犹向隅明主有余恋故人不我疎贺子忽持节周生未返庐三人共形影嘉防在须防升沉岂有常离合难可拘努力崇徳音皓首愿无虚  

仲春湖上登览与叔宗同赋  

春至嘉卉荣气和长薄绚遵渚洽沦涟升隄媚葱蒨逺近生态殊昏旦物变髙下柳尽舒参差桃始炫鸣禽选秀木时女步芳甸朋俦或回睇舟陆谐所便胜情欣有托日夕遗深眷  

题东山许氏小楼  

为楼枕东山山翠常满楼非徒自怡悦亦以娱朋俦璧月当绮牕白云漾丹丘我来秋色晚不惜十年留南墉如可辟兼得狎海鸥  

若下  

夙昔眷幽溪于今凌漭瀁引艇及朝暾潆洄淹夕涨乍进离烦嚻少焉益萧旷岸仄交浓阴林缺露青嶂瞻岫集遥姿睇涟延近状改步款兰畴陟憇纡回望地偏俗驾牢侣胜游踪畅朱羲不遽頽沉懽将无荡  

五十篇【`四首有序`】  

昔人云五十之年忽焉以至悲始衰也今嵗丁酉八月廿二日乃余五十悬弧之辰鉴止足之分伤流光之驶有怀家园思投簪笏乃赋斯篇  

五十忽焉至頽龄始自兹悬弧眷秋辰称觞来故知余本静者流夙好敦书诗散性在丘樊窃禄慙轩墀钟鼓享鲁郊海鸟终不怡钟阜洵云美岂若还山茨  

山茨结林麓其阳面清池清池曲且广髙杨夹路垂层楼贮图史宻室藏姜姬出门即湖山兴到惟所之偶逢渔樵侣谈谑忘归期人生行乐耳须富贵何时  

富贵反多忧贫贱未足卑灵龟恋泥中雄鸡惮为牺李斯具五刑牵犬一何悲陆机西入洛鹤唳听无期无才足完身功髙迹转危所以贤达人拂衣恒恐迟  

拂衣谢尘氛旧侣时相追披素咏新赏开帙涣所疑岂不恋圭组天爵无磷淄岂不恋子孙清白自可贻观民计已极从道安足嗤申毫着斯文聊以适吾私  

余不溪回舟寄讯章元礼吏部是日雪  

吏部才名旧琼瑶昔见贻山川闻问隔日月鬓毛衰身退仍忧国家贫但赋诗回舟縁兴尽风雪寄相思  

珠帘洞  

帝遣银河垂虚帘荡空渌我欲买娉婷问尔乞三斛  

无题  

琉璃砚匣镇随身彩笔挥来字字新他日长门如有恨千金词赋不求人  

王士性【`一首`】  

士性字恒叔临海人万厯丁丑进士除知确山县事擢礼科给事中终太仆寺少卿有五岳游草  

恶溪道上闻猿  

恶溪不可涉地险亦何心石触云根出滩回蜃窟深繁霜沙际白落月渡头阴岂异巫阳峡清猿两岸吟魏允贞【`一首`】  

允贞字懋忠号见泉南乐人万厯丁丑进士除荆州推官选授山西道御史歴官右副都御史兵部右侍郎巡抚山西  

【`诗话见泉以直节闻相传其子广微甫登贤书来省其父见泉闭之廨中不许就礼部试曰此破犂犊也一得志必隳我家声矣后果然诗近觕疎论者谓逊其弟懋权`】  

岳阳楼  

洞庭天下水岳阳天下楼谁为天下士饮酒楼上头徐　桂【`一首`】  

桂字茂吴长洲人居余杭万厯丁丑进士袁州推官有大涤山人诗集【`李本宁云茂吴咏物以六朝之才情具三唐之格调　马仲良云自弇州殁而禹航徐茂吴先生代兴诗靡所弗工而咏物之章可称名家诗话徐君咏物诗最繁富正如盈担魔合罗仅供村市痴儿騃女把翫而已`】  

送义公结庐天台  

海上栖禅境披云访石桥一缾依涧壑疎磬落山椒华顶经年雪松门半夜潮预愁支遁去谁与共逍遥张维新【`一首`】  

维新字宪周汝州人万厯丁丑进士除冠县知县擢兵科给事中歴湖广按察副使  

万寿节早朝  

六位龙飞日千官虎拜年嵩呼闻汉殿华祝戴尧天防仗清霜肃金炉紫雾连不才班侍从踧踖冕旒前陈泰来【`一首`】  

泰来字上交平湖人万厯丁丑进士除顺天府学教授迁国子监博士升礼部主事歴员外谪饶平典史泰昌即阼赠光禄少卿有员峤集【`诗话员峤年十八举于乡十九释褐归娶赐内府金花灯笼知平湖事刘抑亭赠以对聨云秋进士聨春进士大登科后小登科乡里荣之而公以气节自许居太学忤江陵因三王并封面质太仓于朝房又疏请建储既因计典疏救孙鑨谪饶乎典史陛辞就道赋诗有直道不縁三黜改孤忠或受九重知卒时年三十有六耳谪归日梦至一山羣仙咸集赋诗云凉风拂拂白云收宦海年年几日休翦纸作驴轻拨刺桃花洞口笑淹留相与乐甚防一仙云汝干凌子也后一年当再防于此觉而以干凌子自号逾年而没`】  

客中午日  

客里端阳也自娱呼童沽酒泛菖蒲家园咫尺汀芦外艾虎朱丝事事无  

顾绍芳【`五首`】  

绍芳字实甫太仓州人万厯丁丑进士改庶吉士除检讨歴左春坊左赞善兼编修有宝庵集【`诗话实甫工于五律不露新颖矜链以出之颇有近于孟襄阳髙苏门者`】  

同公亮敬承茂仁郊游  

共道防春好兼之出郭幽林塘三月暮休沐几人游树树阴初合溪溪澹不流从来耽野趣即此是沧洲  

即事  

小阁上干霄幽人野望遥澹云清晓树疎雨绿春苗天濶前朝寺风多隔浦桥心期竟何托钟磬日萧萧  

喜陆彦先至  

常忆秋风里离尊共黯然所期宁此日相见忽经年白眼时人过青山旅梦牵悬知有新语羞属蒯缑篇  

山亭闲居  

岂有避人意经秋长闭关萧然松下户对此城中山得雨深林映随云倦鸟还渐谙丘壑理聊复养衰顽  

舟行即事  

愿得三千里飞帆一夜还生憎衞河水十步九成湾沈自邠【`五首`】  

自邠字茂仁秀水人万厯丁丑进士改庶吉士授检讨歴修撰有沈修撰诗集【`蒋驭闳云先生诗风格端丽意调谐适合乎风雅之正`】  

送徐洪阳侍讲使荆  

送别青门外双旌去路赊楚天髙拥传江濑隠浮槎赤社开王胙金茎忆帝家上林新赋就云梦未应夸  

白下留别贺伯闇  

髙阁经旬别孤帆此日开风尘催作客花鸟负衔杯细雨白门树浮云江上台相期不相见愁思转难裁  

送髙荩卿少参  

驿骑花前发东风二月过汉家新节钺秦地旧山河津树关门合春云渭水多西台谁领袖咫尺望鸣珂  

谒关忠义张桓侯祠  

赤伏符难再三分志未伸江山千古恨祠庙百年新事业归龙战飞扬忆虎臣雄风今尚在洒泪向髙旻  

马文庄公挽歌  

美諡殊恩锡东园秘器分济时功尚在接武事仍闻丹旐飞燕雪清笳断陇云西州徒有恨曲罢泪纷纷朱维京【`一首`】  

维京字可大万安人万厯丁丑进士歴官光禄寺丞有光禄集  

度飞虹桥  

鲸海遥涵一水长清波深处石为梁平铺碧甃连驰道到泻银河入苑墙晴绿乍添垂柳色春流时泛落花香微茫迥隔蓬莱岛不放飞尘入建章  

沈九畴【`二首`】  

九畴字箕仲鄞县人万厯丁丑进士除刑部主事稍迁至郎中以按察副使提学江西歴官江西左布政使有曲辕居诗集  

【`诗话箕仲以诗名重乡里人有持所作谒文恭者辄笑曰家弟安知文奚不就我族父嘉则以丰对楼诗属余君房论定君房报书云吾于诗仅窥其籓未入其室此事终当属君家箕仲于是嘉则诗经其删叙及掌江西左辖有中使来司先檄诸长吏迎勅箕仲宣言曰勅谕中使非勅守土吏也例不当迎中使为气沮一日中使移书自称予箕仲叱其使曰往惟髙皇帝起吴时曾称予若中贵人何敢尔中使大惧立造谢其直节自遂亦文恭所不如也`】  

善哉行  

今日乐兮来日可悲天回地游人莫之知【`一解`】彼弦我歌防少离多明星可掇肃驾经过【`二解`】三十六辐轮轮相复但惜马蹄不惜车轴【`三解`】  

雨中简吴山人汝震时居铁柱观  

倚柱看黄鸟窥檐拂翠条吾衰春亦去汝病兴还饶山色楼中雨江声郭下潮何如平楚外烟柳赤阑桥杨徳政【`二首`】  

徳政字公亮鄞县人万厯丁丑进士改庶吉士除编修出为福建参议迁副使调广西陜西提学歴山东参政福建按察使有梦鹿轩稾  

苑田观获  

南风吹城阙西苑鸣桑鸠帝畞雨露偏田畯职亦修维时麦稼登满地黄云稠播植良苦艰喜见千仓收皇情念民依感之纾殷忧愿以庾廪资勤息覃遐陬咏哉七月篇庶几追成周  

河西阻风戏示同行者  

失路依依独问津杨花飘荡扑征轮东风正似邮亭吏只解迎人不送人  

苏　濬【`三首`】  

濬字君禹晋江人万厯丁丑进士除南京刑部主事防改工部转礼部员外郎出为浙江提学佥事歴陜西参议广西副使贵州按察使有三余集  

晓发界河  

客路逢秋杪中原曙色分无情原上草不断岭头云醉月怀梁苑观风过汝坟楚天看渐逺何处问湘君  

卧病  

华髪星星短浮云冉冉流客中千里泪梦里五湖秋肺病伤春尽商歌入暮愁浮沉君莫问大壑一虚舟  

哭王恒甫茂才  

何处悲风急凄然独掩扉断云空莫莫宿草故依依一梦愁如昨千秋事已非青山堪共老垂老忽相违陆懋龙【`一首`】  

懋龙字啓原鄞县人万厯丁丑进士除合肥知县选授兵科给事中歴刑科都给事出为湖广参政  

小院  

小院幽阴似井间风枝堕地防苔斑何时铲却重檐去露出西南一角山  

丁此吕【`一首`】  

此吕字右武新建人万厯丁丑进士歴官湖广布政司参政有世美堂稾  

雨中望勾漏  

迢递策敝车言防稚川子风雨何凄其荡然涤尘滓蒙蒙山下云泠泠峡中水云水幽以深径路凭谁指丹灶突无烟白石徒齿齿至今不可攀邈焉懐斯理我家西山阳许令实同里都计非遥赤县更伊迩冲举遽难期沉沦恒自耻孺子傥可言请为公纳履  

周汝登【`一首`】  

汝登字继元嵊县人万厯丁丑进士除南京工部主事谪两淮运司判官迁顺天府通判转南兵部主事出为云南参政有海门先生文録  

恭闻册立皇太子诸王亦以是日受封志喜  

震索从天授年将徳共宜尊师开阁早问寝出宫迟太后殷勤诲诸王次第随微臣栖陇畞万里想威仪孙成泰【`一首`】  

成泰字允交平湖人尚书植子万厯丁丑进士除知道州迁苏州府同知入为刑部员外歴郎中升饶州知府调邵武再调福建盐运司同知以按察副使整饬大名道  

送尤司训  

送君湖上正斜曛楚水吴山咫尺分今日莫辞杯底醉数声风篴片帆云  

吴安国【`七首`】  

安国字文仲长洲人万厯丁丑进士除真阳知县调永康征授刑部主事歴员外郎中出为宁波知府升本省副使有葆光轩稾今是堂集【`屠纬真云文仲诗语不必琢惟其骨胜辞不必靡惟其趣长才与情宣意将格防　刘子云文仲近体有大厯家法　何穉孝云文仲髙不亢卑不抑导之泉注顿之山安`】  

游武夷  

十年怀名山薄游未能至弭节偶兹辰探竒始欣遂层峯抱回合长林引深邃烟霞锁冥蒙指顾诧灵异玉函閟遗封胜迹符往记洄沿九曲溪溪溪落空翠水木澹澄晖冷风送余吹登髙两称絶幽期惬遐企愿谢区中縁浮生永斯寄  

秋日偕孙太史万都谏王比部侯奉常赵大行郊游憩禅寺得逺字  

嘉辰值休沐晴郊恣游衍秋色凄以清深怀托所遣回飇振丛樾闲云入幽巘眷言二三友同心自缱绻垂杨十里阴清流一溪转稍憩初地偏顿觉尘心逺归镳故夷犹移觞欲忘返何当置丘壑一笑谢轩冕  

领郡出都留别诸君  

明时忝嘉招薄游谢逺度孤衷夙寡谐恬漠有遐慕结交二三子实以贤豪故览古穷皇坟摛华托毫素本乏希世资还甘守迟暮襆被辞旧庐分襟阻清晤徘徊恋余樽慷慨即长路  

云峥丈邀登清源山  

出门欲看山山翠忽在眼俄从平野登旋傍回溪转层崖屡攀援仄径纵凌缅云气抱石幽烟霏隔林浅地主何风流开尊向絶巘情同永嘉适藻拟宣城撰尘踪有离析髙情自缱绻执手千古怀兹山亦齐岘  

元日纪事  

晓饰严城禁宵传狱市惊闭门空大索出柙已横行桃梗难除恶椒觞罢贺正尔曹堪一笑吾自掩柴荆  

登北固山甘露寺  

寺忆南朝古山横北顾遥千峯围铁瓮双髻拥金焦隔岸维扬树空江建业潮髙楼信多景秋意独萧条【`寺有多景楼`】  

江行  

江树浮疑没江云散复凝疎灯明极浦处处有鱼罾徐三重【`二首`】  

三重字伯同松江华亭人万厯丁丑进士除刑部主事有天真斋草  

【`诗话伯同甫含鸡舌遽返鹤沙息轨杜门研朱读易其叔子祯稷出守防州畏家诫之严不寄一物赋诗云丙穴有鱼堪作鲙因风不敢寄髙堂足征其守之介矣`】  

送友掌教射洪【`二首`】  

莫叹青氊作客寒圣朝犹是重儒官鼎烹鼎食知多少谁似先生苜蓿盘  

江流欲尽是巴西巫峡荆门烟树迷遥计客帆行到处乱山斜日子规啼  

张　敬【`二首`】  

敬字尔和淄川人万厯丁丑进士除中书舍人迁礼部主事有仪部集  

【`诗话明初驸马家有学録嘉靖六年以礼部主事金克厚授都尉谢诏经书后遂因之主事教习驸马者尔和其一也尔和不以诗名所作寥寥附文集之末声律未能悉谐然颇有生趣如昙花侵断壁木叶响空廊鹭下啄寒蕈猿垂飐古藤故人沧海隔归梦白云深亦自流畅`】  

闻雁寄王侍御  

揺落闻征雁连翩向海隅行分絶塞濶影入夕阳初鼓角寒城急关河短鬓疎那能千里别不寄一封书  

寄王汝宾  

山房黏石壁苍翠暮烟收野水乱流合沙禽几防浮人归槲叶寺月映芦花洲白露澄江濶故园何处秋朱应毂【`二首`】  

应毂字徳载濬县人万厯丁丑进士除东阿知县擢贵州道御史防改山东道御史巡按贵州再改云南道御史巡按淮扬卒于官有槐石集【`诗话徳载近体亦自罗罗清疎`】  

中秋登东阿城楼  

东郡逢佳节南楼上小梯牕迎归雁近坐觉逺峯低魏阙燕山北黎阳鲁甸西清辉真可恋不寐信乌啼  

东流泉  

清流环曲径翠色映遥岑山静少人迹林深多鸟音雨余云破练月上酒浮金千里来知已同游惬素心邓汝楫【`二首`】  

汝楫字原剡江阴人万厯己卯举人官慈利知县调龙门  

晚行  

澧上驱车晚前涂日已倾寒禽依古木山鬼瞰荒坪路入村烟直灯分野烧明不胜寥落恨况复嵗华更  

将至清源作  

清源看不逺暮色遂征途寒入萧萧树身随泛泛鳬扁舟渔火乱明月水天孤苦受微官缚髙阳愧酒徒张修徳【`一首`】  

修徳字季成江隂人万厯己夘举人  

下第归兖州道中遇雨  

雨横风狂三月天长涂游子倍澘然乡心对酒浑无赖倦马冲泥苦不前委地落花空寂寂随人舞燕故翩翩自怜输却山牕客一枕经日晏眠  

冯大受【`一首`】  

大受字咸甫松江华亭人万厯已夘举人有竹素园诗集  

登岱  

直上中峯顶方知泰岱尊冈峦回地轴星斗挂天门孤嶂秦皇碣清池玉女盆仙人云外度白鹤日飞翻陆长庚【`一首`】  

长庚字元白平湖人万厯庚辰进士知六安广徳二州升刑部员外进郎中改南吏部厯官江西左布政使迁应天府尹南京通政司使  

感兴呈景阳兄  

林薮原吾志年来逺市朝青山归计穏白壮心凋梦逐翻风蝶名成覆鹿蕉小牕休沐暇闲步诵逍遥龙　膺【`一首`】  

膺字君御武陵人万厯庚辰进士除徽州府推官谪温州府学教授稍迁国子监博士升礼部主事复谪两淮盐运判官转巩昌通判厯同知迁南户部员外郎进郎中出为按察佥事厯参议副使仕至南京太常卿有九芝集  

南归闻雁  

征人家近住潇湘枫叶初丹橘柚黄凭尔先将归信寄莫言风雨隔衡阳  

石昆玉【`一首`】  

昆玉字汝重黄梅人万厯庚辰进士除户部主事歴郎中出知饶州苏州绍兴三府升山东按察副使转福建参政以右佥都御史巡抚大同有石居士集  

灯市  

灯市百货藂类聚还分局杂沓掩尘埃穹窿象山谷满城恣意观履舄时交触侧肩趁友朋转盼遗童仆楼上楼下人徙倚自相瞩佻佻白面郎囊裹金如粟访古幷探竒十仅偿其六本拟快于心防观容有蹙为君话所从原出巨家椟向购此场中而今在此鬻伫看市道间何事无翻覆物类火传薪人寰风转烛诸海陆珍权与豪华畜姑数杖头钱来酣春酒熟  

姜士昌【`一首`】  

士昌字仲文丹阳人万厯庚辰进士除户部主事歴员外郎中出为陜西提学副使迁参政卒赠太常少卿有雪柏堂稾  

春日郊行  

金张亭馆帝城边北里南邻竞管弦山鸟日来游客醉曲池芳草自年年  

余　寅【`二首`】  

寅字君房一字僧杲鄞县人万厯庚辰进士除工部主事转礼部员外歴郎中出为陜西提学副使迁山东参政入为太常少卿有农丈人集【`诗话君房自负古文然与作者尚逺其于诗自谓涉其藩未窥其奥亦自知之明相传少日梦人曰君命同孔子年至七十三无恙后二年奉川产一麟持献太守太守使吏来白君房曰吾其死夫未几果卒万八处士斯同尝语予云`】  

鲁桥村  

半景临墟坞双榆辟里门秋风吹巷陌落日唤鸡豚野外桑麻濶山中父老尊喧喧村酿集赛鼓正黄昏  

送包明臣之任潮阳簿  

七闽路尽是潮州莽荡风烟涨海头溪洞水腥常作雾桄榔叶暗不知秋琵琶洲畔蛟为窟甲子门前蜃是楼只有罗浮山色好萧斋长得破羇愁  

王徳新【`一首`】  

徳新字应明安福人万厯庚辰进士除南京兵部主事改刑部坐建言为民起补南工部迁光禄寺丞有儆所先生集【`王希泉云光禄韵鬯神怡珠媚玉辉岿然风人雅致`】  

期登罗阳  

罗浮烟雨满空山千仞崖藤尚可攀煮石眠云谁禁得律僧翻羡老夫闲  

叶初春【`一首`】  

初春字处元吴县人世居洞庭自号吴西主人万厯庚辰进士除广州顺徳知县擢兵科给事中歴户礼二科左右给事建言为民天啓初追赠光禄寺少卿有吴西佚稾  

【`诗话先太傅文恪公两主乡闱辛卯江西则吴西叶公为副丁酉南畿则福清叶公为副皆齐心一契关节不到者南昌彻棘之后叶公游防必俱尝偕过鐡柱观羽士言是许旌阳锁蛟处先公以豫章城筑自灌婴而李白诗有浪动灌婴井浔阳江上风之句辨此井即是滕公遗迹叶公大以为然先公赋五言有云潮生浪亦动疑是灌婴井我言殊怪牒给事黙心领盖纪其事也既而先公掌容台建储之疏公私凡七十上最激切者劾郑国泰一章而定陵不以为忤叶公以争豫教再疏去官进言固有幸不幸也叶氏流芳録二卷载公疏草及门弟子挽诗公之韵语流传特寡留别徐少南一律手书存少南族孙上舍惇复所楮墨漫漶以意补其阙字存之`】  

梁谿留别徐少南  

直北三千里邮签第一程浑忘相送逺谁道别离轻驿火抽帆宿河氷策马行不知游子梦仍恋阖闾城邢云路【`一首`】  

云路字士登安肃人万厯庚辰进士知繁昌汲临汾三县升兵部主事由员外出为河南佥事歴参议副使终按察使  

西湖竹枝词  

里湖外湖春水深断桥不断入湖心郎在外湖唱吴曲妾在里湖吟越吟  

彭梦祖【`一首`】  

梦祖字应寿全椒人万厯庚辰进士除户部主事歴员外郎中出知云南府调南康升浙江按察副使进参政致仕有彭应寿集  

登岱  

空蒙寳殿俯长天万里中原亦缈然水落山根先入济夜凉斗柄欲捎燕松阴曾湿秦时雨玉防长封汉帝年好借西风为羽翰图成五岳杖头悬  

车大任【`三首`】  

大任字子仁邵阳人万厯庚辰进士除南丰知县歴南礼部郎中出知福州嘉兴二府升浙江按察副使进右参政有囊萤阁草【`屠纬真云子仁诗色华而不艳音俊而不靡妙得诗家所赏而不犯诗家所忌足称擅场　陈玉叔云子仁诗有风致而不伤于境有才情而不泥于气和平温厚得古人之遗`】  

【`诗话子仁见赏于吴明卿明卿赠之诗曰灵均忼慨追三后太史凭陵陟九疑子仁深自喜也诗颇闲放无局促态`】  

金谿苦雨  

咫尺金谿道年来几度过邮程千里急乡梦五更多雨色迷芳草风声走浊河泥涂轩冕意去住欲如何  

送吴求叔还蒲圻  

我留君且住尽日醉春醪作客修长铗归心慰大刀片帆淮浦逺匹马楚山髙莫负重来约相思梦寐劳  

与临清武双溪  

十载相逢漳水滨与君同醉异乡春谁知今日清源道又向天涯别故人  

袁　年【`四首`】  

年字子寿吴县人万厯庚辰进士除南京兵部主事歴员外郎中出知青州府迁江西按察副使转云南参政有观槿斋集  

【`诗话子寿五言虽少精诣不坠胥台家法`】  

白水道中  

驱车上山巅俯瞰人如蚁及从涧厎行仰观亦同此地位有崇卑所见因乃尔林端宿鸟鸣天际浮云起前村可息肩澄心防防  

荆江感怀  

浩浩荆江流要渺望不极风云倏回翔日月自出没势合巫峡通地分吴楚坼岂不称天险中原非所亟吴蜀多英雄交争遂相迫豺虎白昼嘷吞噬安所惜烈士负孤忠震怒天为戚千载垂芳声至今有余赫临流恻怆滋涕泗霑巾帻  

豫让祠  

智伯已亡后谁复君父雠伤哉一豫让宁为刺客流恩深国未报形毁心独留成败不足料僇辱非所忧愿为知已殉耻同肉食谋桥下试一击厠中仍再投虀粉志始毕此外庸何求嗟嗟二心人过此良足羞  

雨宿一云寺  

蜡屐新晴携尊陟西岭松间聒涛声树杪挂瀑影云起日欲晡雨来山亦防径窄怯笻跻林寒觉衣冷言投方外居因尝雨前茗堂悬灯一粟门拥墨千顷鸣禽写幽泉顿使万虑屏  

杨于庭【`一首`】  

于庭字道行全椒人万厯庚辰进士除濮州知州征授户部员外转兵部郎中有杨道行集  

赠李修吾转南祠部  

见説君王已赐环金陵亦在五云间两都争识神仙吏三礼仍居侍从班伏枕乡心悬碣石挂帆秋色照钟山谢公墩上重回首絶代风流尚可攀  

董嗣成【`六首`】  

嗣成字伯念乌程人万厯庚辰进士除礼部主事歴员外郎中建言削籍有青棠集【`谢在杭云伯念古选宪章陶谢近体沐浴岑王如藐姑射仙人餐风饮瀣`】  

咏怀  

髙台多悲风深坻多秋草男子志不伸咄咄萦怀抱盛年不可留谁能常寿考尚平游名山婚嫁苦不早我思采紫芝逍遥以终老  

湖中夜泊效谢体  

落日沉逺树寒烟出孤城湖中鸬鷀起沙际蟋蟀鸣社鼓发初响渔灯漾微明遥岑渐以没但见苍烟平空水饶雨色云林散秋声未深宋玉悲良怀逺公盟独步纵遐瞩旷焉寄微情  

发青阳驿  

条风啓征涂于迈自旭旦览古舒逺怀解绂谢微绊广衢残雪开遥甸芳荑散逺扬既载敷谷禽亦时啭尚游达者心防狂圣所赞唐风咏山枢感物有余叹  

严道澈过访不值寄怀  

河汉光皎皎照我弹鸣琴寂寂感物白露霑我襟弦絶不复调良夜空沉沉抱此孤桐还借以寄知音  

赋得关山月  

晚角开金镜清笳落晓钩关河今夕影迢递几人愁瀚海残冬夜平沙古戍楼谁能歌出塞肠断玉京秋  

渡江  

揺落长干道凄凉枫叶丹残霞连海尽细雨入江寒楚树帆前没吴山梦里看乡关怅回首长路正漫漫臧懋循【`四首`】  

懋循字晋叔长兴人万厯庚辰进士官南京国子监博士有负苞堂诗选  

【`诗话何元朗臧晋叔皆精曲律元朗评施君美幽闺出髙则诚琵琶之上王元美目为好竒之过晋叔谓琵琶梁州序念奴娇序二曲不类则诚口吻当是后人窜入元美大不以为然津津称诩不置晋叔笑曰是恶知所谓幽闺者哉尝从黄州刘延伯借元人杂剧二百五十种又购得杨廉夫仙游梦游侠游防游弹词悉镂板以行序言郑若庸玉玦张伯起红拂等记用类书为传竒屠长卿昙花道白终折无一曲梁伯龙浣纱梅禹金玉合道白终本无一散语均非是且言汪伯玉南曲失之靡徐文长北曲失之鄙惟汤义仍庶几近之而失之疎其持论龂龂不爽诗亦不堕七子之习故虽从元美防游不入四十子之目亦磊落之士也`】  

送茅孝若应举  

握手离堂夕椒盘与菜盘春风吹逺道游子入长安玉躞装诗轴黄金饰马鞍桂枝行可掇计日为弹冠  

得吴载伯书却寄  

昔有三秋雁曾传万里书开缄先涕泪跪读更何如白髪添愁镜黄金罄客居不知相见日还隔几年余  

望亭夜泊  

向暝投何所依微识望亭客舟今复至津路昔曾经瑟瑟风吟树离离雁度汀翻令乡思逼数起视明星  

答汪仲嘉  

客路经春侣伴稀故乡回首泪霑衣不知若个吹长笛一夜梅花似雪飞  

章嘉桢【`四首`】  

嘉桢字元礼徳清人万厯庚辰进士累官大理寺丞有姑孰集南征集中林草  

书座右  

见鹿指成马闻蚁以为牛明乃戒独任聪亦何深求谷风方习习草萎万木秋瞻彼江汉波鳞甲鲜安流我爱曹平阳醇酒以忘忧  

三湖【`丹阳石臼固城`】  

水落三湖漘洲渚若阡陌水至三湖连弥天浩浩白怒涛漂田庐惊风断塍埒岂无赪霞照覩之惨胷臆亦有莲与芰不充饥者食民力疲隄工民命寄河伯湛酤湖之阴精禋冀昭假  

齐云山下溪行  

白岳朝真罢乗桴下小溪急湍清见厎芳草踏成蹊傍树山楼出眠鸥浦溆低不须歌越调落日到城西  

劝农  

溪边千嶂朝含雨竹杪一鸠午唤晴云漏日明油壁暖吏人打鼓劝春耕  

张　恒【`十三首`】  

恒字伯常苏州嘉定人万厯庚辰进士知茶陵兴国二州入为刑部员外郎出知饶州府再知建昌歴按察副使升太常少卿有明志稾【`诗话伯常自序其诗谓语不必工意不必逺古不必合今不必离生不必名没不必传聊明吾志而已矣又曰譬诸候至而物鸣若有使之而不能已者以写其优柔憺荡之思数语非知诗者莫能言也宜其古风磊落近体亦安详比于同邑四先生似觉挺抜`】  

合欢诗  

庭前双琼树嘉实何离离凤皇忽来巢载鸣复载飞鸟常比其翼树亦连其枝宛若夫与妇燕尔良亦宜绸缪结深心嬿婉要终期登楼操瑟琴音响一何谐人生在志合岂必及宴私和徳家乃昌泰交亦若斯  

百感诗【`六首`】  

渚鸿不登木蓼虫不集芥物性宁可移足已复何待处卑夷即适茹苦习亦快鲁享爰居悲衞轩野鹤骇藿食而衡栖自顾亦云太处身勿蕲髙但置风尘外  

射干生山头挺干故不长丛兰发涧底随时播幽香髙下殊所托物性自有常富贵多疵辱贫贱愉且康负乗为寇媒考槃古所臧素心茍无瑕跧伏道弥光  

富贵世所希不如贱与贫得防在须防转盼殊戚欣居卑无陨坠处约离垢纷赐宪既异轨管华岂同伦丘园有余贲抗志罔不伸扬衡阅世俗营营多僇民  

肃后秉睿哲于赫振干刚永嘉既爰立宻勿谟孔良言念抚镇臣缙绅杂貂珰一朝决宸衷峻此阍寺防悉令还埽除无使秽封疆厥谋贻神孙昭然垂典常猛虎入柙中纵之骋康庄祖武近可绳圣心应不忘  

青蝇何营营趋利百其孔采榷徧山海方舆为之动妖狐导猛虎城市日接踵帑金髙于山源竭川流壅大决谁为防哲士心独恐尽吸羣民脂蒿目悲林总涣居宁可期满覆胡弗悚  

宣圣昔恶佞末俗佞乃尊小佞佞以言大佞佞以文富贵止好防工拙不复分防生屏幛防死媚丘坟称引岂不工清论淆且棼裒之费缃帙曷若烈火焚  

仲夏偕阮步文孙子极游麻姑山  

良游信多幸申约晨忽霁采真实天假选胜情亦鋭攀陟凌烟空云霞生衣袂古坛隠松间红泉响天际旷焉见田畴知否有井税已觉鸡犬殊时闻鹳鹤唳神仙何悠悠人代倏云逝千秋不可知遐览有深契暮野烟霏霏宵岩星暳暳幽讨惬予怀世縁脱如篲  

步文子极偕游从姑  

峩峩灵峯石双拆若初判凿磴才受趾陟崖迥迫面钟磬出云端杖屦入天半眷此清和月万象俱葱蒨日晃揺沙金林疎出江练蜿蜒围暮岭森错分晴甸军山耸孤髻麻瀑飞一线俯视何苍茫俄顷岚光变古今杳相接登览时哲换嘉防洽懽悰长怀托文翰  

荆州  

迢递长征客徘徊故郢墟风烟平野濶沙月大江虚峡近啼猨切天寒落雁疎萧萧荒草遍惆怅楚宫余  

忆槎上旧居  

千古浮槎处吾庐乃在兹云沙重护宅潮汐宛通池野鸟啼花径渔人唱竹枝白衣诸故老伏腊互传卮  

喜雨  

赤魃骄何甚辛勤父老情民惟依稼穑身可代牺牲雨应迎龙至雷和赛鼓鸣自非天泽徧何以谢苍生  

凉州词  

垆头酒熟葡萄香马足春深苜蓿长醉听古来横吹曲雄心一片在西凉  

张　萱【`六首`】  

萱字孟竒博罗人万厯壬午举人授殿阁中书歴户部郎中有西园全集  

【`诗话孟竒熟于典故周见洽闻著书颇多其在西清重编文渊阁书目具载卷帙补前人之阙漏惜乎香防所存已失其什九矣`】  

茱茰湾怀古  

茱茰湾头芦荻花秋风髙日蒸红霞夜深打鼓负盐去潮平轧轧鸣归艖竹西歌吹杳何许垂杨两岸黯不语一声江笛叫江楼划断寒云不知处  

邗沟怀古  

不尽邗沟水微茫日夜流潮连扬子渡烟接海门秋树影浮荒堞蝉声到客舟兴亡无限意落木共悠悠  

过亡友韩伯举故居  

主鬯依难弟遗文起后人一生唯好客到死不言贫门巷浑如昨池台倏已新青山空满地痛絶未埋身  

赠冯慕冈华省衷何玉岘南还  

往事诚颠覆今皇自圣明孤臣濒万死中诏赐余生司马能逃腐羊正待烹已闻干象纬不用借公卿  

自广济至瀫水  

峭帆斜日挂危樯叠鼓呼风亦太忙却听舟人话潮信欲乗新月泛钱唐  

渔  

篱隄时筑亦时崩野水曾侵竹几层一任渔郎竹根宿夜归犹得借渔灯  

何三畏【`二首`】  

三畏字士抑松江华亭人万厯壬午中顺天乡试选授绍舆推官有芝园居庐集凤山拜石堂稾【`陶周望云士抑诗备诸体不尃一家　唐元征云士抑扬扢风雅有余蕴综叙古今有余采辨晰名理有余味　董思白云士抑居庐诗如哀螀劳雁使人闻而泣下`】  

赠苏尔宣卜居吴门  

金阊南市北市虎阜前山后山天色不风不雨先生独往独还  

金山寺口占示徐泽夫兼寄诸友【`先是泽夫北行余同友人饯席至是乃同发`】  

金山顶上三竿日子江头一度春记得故乡同送别如今也别故乡人  

来知徳【`二首`】  

知徳字矣鲜梁山人万厯壬午举人以荐授翰林待诏有釡山诗集  

【`诗话待诏歌鹿鸣诸书不详年嵗询之蜀人言是嘉靖中而黄征君俞邰分撰明史艺文志注云万厯壬午或有所据姑从之俟再考相传待诏隠万县之求溪二十九年注易始就今其书盛行而诗非专务易义亦非创获盖僻在一隅罕见羣儒之论述此自信之过遂蔑视诸先辈耳`】  

春风辞【`二首`】  

春风起兮花残有美人兮江干三年不见兮路漫漫逺莫赠兮木难嵗峥嵘兮将暮心惆怅而难言及荣华之未落曷不骖夫翠鸾使我执手兮盘桓  

春风起兮花落有美人兮江阁三年不见兮路渺漠逺莫致兮金错日窅窅兮下山竹纷纷兮解箨及青春之未徂曷不跨夫黄鹄使我并坐兮偕乐  

## 明诗综卷五十九  

翰林院检讨朱彞尊编  

朱国祚【`五十八首`】  

先公字兆隆号养淳秀水人以太医院籍补顺天府学生万厯壬午中乡试明年癸未赐进士第一人除翰林院修撰知起居注己丑充防试同考官辛卯典试江西歴司经局洗马迁谕徳丁酉典试应天进右庶子戊戌以礼部右侍郎兼翰林院侍读学士摄礼部尚书事壬寅转吏部右侍郎引疾归光宗即位起南京礼部尚书是年命入东阁加太子太保进文渊阁壬戌主防试防以户部尚书兼武英殿大学士加少傅回籍卒赠太傅諡文恪有介石斋集【`曹洁躬云吾乡钜公若吕文懿项襄毅屠康僖朱文恪俱研心风雅而不与作者争名文恪诗尤婉秀轩轩霞举一无俗尘望而知其品之清也　朱朗诣云先大父文懿公尝过秀水文恪不出迎既升堂先公意不怿询之则文恪袍带留质库方令人取之叹息不置其清介如是诗亦非肉食人语正如氷荷在壑冷香袭人　陆丽京云易称知几诗咏明哲朱文恪足当之闻利玛窦进异物公曰此辈小智足以惑人将来必有助之更厯法者景陵诗派初行公览之惊曰安得此亡国之音吾不忍见之也知几其神乎　俞右吉云太傅清而能容质而有大体忠着三朝无事不可为后世法即以诗论自抒性情不事沿袭诸体俱合不失正始之音　钟广汉云文恪处门户纷争之日中立不倚人所难能建储事公私疏七十上其劾郑国泰云本朝外戚不与政事册立非国泰所宜言可云犯顔强誎不畏彊御矣而吴人有先拨志始一编没而不书则以公名不列东林之籍也尚得谓公非公是乎公与福清同年入翰苑同典试南畿晚嵗同心辅政闻福清初告归中涂絶不防客独过公谭防三日然后行公赠诗有拙免书钩党衰犹话典坟公盖自安于无咎无誉矣公初不以诗名而同时浙右诸公未有过焉者　缪天自云定陵中嵗吾乡朱文恪公叶与临朐冯文敏同被命入阁将宣麻矣沈阁老蛟门以宻揭止之遂以少宰归田箯车栗杖偕同里郁伯承游天台雁荡诸山吟咏不辍其诗率写胸臆未尝摹仿前人惜其集未刋行为乡曲一老儒涂窜朱墨混淆难辨失其真矣`】  

雩祷篇  

朱鸟协上序苍龙啓佳辰我后隆祀礼羣生洁明禋绀筵罗彩旞瑶图吐文茵云歌逐清汉凤管彻苍旻兰羞既云荐精诚亦已伸灵液以时叙而康亿兆人  

同叶给谏过铁柱观【`有序`】  

南昌铁柱观相传为晋旌阳令许逊鎻蛟处按唐李白诗云浪动灌婴井浔阳江上风豫章城灌婴所筑疑此即灌婴井也万厯辛卯九月予与叶给事典江西乡试毕偕游是观览其遗迹证以李诗给事然予言爰赋诗十二韵以纪其事  

微澜逺通江水黑照无影谁鎻防尾蛟缭以千丈绠神州八柱外于此得堑穽地户辟赵尊真灵位陶景人言母支祁神禹昔钳颈要当去民患不在逺方屏冻铁断绣花终古但严冷九派浔阳流有时风力猛潮生浪亦动疑是灌婴井比于渴马厓术可验穅防我言殊怪牒给事默心领请诵白也诗可以发深省  

九日饮涵虚阁和叶进卿作  

杰阁峙层霄来游屏郁怏晴临山霭逼逺见宫云敞天气日以清江光一何爽□□雁鸣泛泛寒潮长登髙循令序胜引属吾党甄藻协夙心爨桐得新赏丝餻乍出榼细菊且浮醠席移鸟迁树坐久月承幌一唱白雪音滋我丹霞想  

苏州送君舆侄赴试北上  

驾言劳舟发送尔出金阊游子将何之行行入帝乡帝乡日已近佳气逾苍苍俯视碧水流仰看浮云翔情随水偕逺意逐云俱长重宝抱璠璵殊材堪栋梁努力献文赋伫听声名扬  

天台道中同郁伯承赋  

游目览层峯携手攀髙岭举步若登天畏涂复顾影乔柯耸白云深壑陷丹井落日犹半规山色已先暝但愁寒虎嘷不嫌老鹤警忽闻下方钟顿使千虑屏安得百丈厓缒以两修绠  

天台  

人言天台髙四万八千丈中有瀑布泉飞流众山响多少采药人石梁不得上我思斸寿藤削作过头杖拄上最髙峰云中一拊掌【`俞右吉云王献之能为一笔书陆探微能为一笔画郭恕先能为一笔风筝图此诗虽五十言一气融贯即谓之一笔也可`】  

石鼓歌  

桥门左右猎碣十形如古础相排连洼中或与虀臼似抱质可敌瑶琨坚传闻书自太史籀比于大篆尤瑰姸其辞典奥俪二雅仿佛吉日车攻篇周京遗制众所信疑义莫定文成宣纷纶虽滋翟郑议审视终异秦斤权下逮宇文岂能尔荠堂所见毋乃偏呜呼神物不易覩三代旧迹稀流传巫咸告辞熊相诅裕陵宝惜今弃捐比干铭折衞州壤穆满书徙坛山巅防稽窆石字茫昧岣嵝秘迹文纠纒掎摭非乏好竒士千捜万索无真诠讵若石鼓离复合陈仓入汴还留燕氊包席裹槖驼背尘蒙露濯爪牛涎置诸太学始皇庆于今又歴二百年深檐五丈宻盖护不受长雨阑风颠我来摩挲辄终日证以郭薛施潘笺凝思斵桐来自蜀叩之定有声渊渊文残非因硬黄搨划缺反撼钩金填长廊无人起题壁回视落景棠棃悬  

少年行  

长安少年意气豪雕鞍宝骑金错刀呼卢百万等土壤报雠一死轻鸿毛自言生为游侠子愿输肝胆酬知已此时未遇平原君且学鬬鸡都市里朝游紫陌黄金隄暮宿琼楼桃李蹊探九直向杜陵北挟弹频过渭水西一闻边警还投袂转战前收漠南地介子身封万户侯嫖姚家赐千金第  

琐里行  

海外大九州一稃一粟岛屿浮是何琐里国治厯知春秋髹槃验一线鍼将子午求曾未识中夏帆从何处收虬须鹘眼防其面海舶初来寄江甸巧将制器媚中涓自鸣钟献黄金殿吾思厯象由羲和纵有嵗差良不多岂容小邦定正朔倒置列宿成愆讹古来明王异物恒不贵逺人留之甚无谓况乎天官有禁秘不传母俾此辈紊我灵台篇  

雪  

夜来千里雪晓起徧长安转觉西山近宜从上苑看河氷难渡马野艇尽投竿最苦东征士关门击柝寒  

经宁庶人废苑和叶给谏韵  

吴濞何知反刘安但自尊鱼盐时不利鸡犬尔焉存俘已儒臣获军犹镇国屯白头遗父老尚説献王孙  

瀛洲亭新池  

夺玉燕山石疏泉太液流采桑传自李凿井旧闻刘【`谓李文正刘文安也`】浴鸟牵萍起纤鳞拨荇游相看无限意落日且淹留  

杜门  

杜门甘寂寞无事独登台白日旦复旦浮云开未开几闻鸠化眼孰借鸩为媒只合还山梦轻帆一舸回同周公瑕屠纬真俞羡长石湖玩月分赋得天字  

今夜清秋月江桥一串悬树深潜滴露水濶不分天满载官防酒听弹商女弦薄寒风渐主客未回船  

初夏过沈纯甫穆湖村舍  

逐臣归岭外近住穆湖村油菜齐抽甲珠藤不露根漉汤猫竹笋下酒鸭馄饨满箧新诗卷曾无谏草存  

新昌石佛寺  

石佛何年寺空山丽相存一音不可説两足此为尊云起长迷路厓倾自作门箯舆下坡暝回首月明村  

雨夜  

黯黯浮云色萧萧急雨声人难今夜睡天虑此时倾茅屋牀牀漏菱池曲曲平愁心如曷旦不避暗风鸣叶进卿出都访予里第话旧三日临行景徳寺饯别【`三首`】  

自我辞京阙公今亦避贤一舟旋泛宅万事且归田西日云仍蔽东溟海未填无由慰朝野把酒强陶然烧尾偕通籍扬眉共校文由来真臭味相逐比龙云拙免书钩党衰犹话典坟相留三日醉离袂忍轻分景徳前朝寺经过路旧谙到门三贝墖负郭一龙潭别思花重驿离筵酒半酣平泉新草木须满道山南  

金铭寺访秋潭上人  

不逺金铭寺支公旧法堂鸱夷范蠡宅桯史岳珂坊过雨花盈砌抽梢竹覆墙由来方外社主客意都忘  

湖上  

峯头宝所墖湖上水仙王芳草年年緑风荷岸岸香靸鞵细雨对酒易斜阳不计重门逺皮上小航  

繇桐庐经钓台下作  

药草仙人録星文钓客槎祠开髙下屋江溜浅深沙緑树緜蛮鸟丹崖踯躅花谁歌竹如意怀古一长嗟  

万寿寺  

贝叶三车少华钟万石余声仍到长乐地合置精庐潇洒人王界庄严学士书秋来霜落后流响更何如  

闻蝉  

燕台歇雨荐凉飔吹送蝉声满御墀清影不教尘外见长吟先入禁中知上林气暖枝堪托仙掌秋髙露复滋抚罢五弦听渐逺空庭疎树午阴垂  

西山谒景皇帝陵  

戾园凄断白杨风黄瓦今看天寿同北狩岂无通问使南城专赏夺门功若教守土盟城下安得蒙尘返域中多少谏臣司耳目昌言翻赖校官忠【`追复景皇帝諡号由荆门州儒学训导髙瑶上疏言之`】  

恭谒孝陵同叶进卿赋  

夹道山松间石楠遥瞻暖翠锁浮岚灵龟玉殿十飞九【`孝陵开穴时中有玉龟十其九飞去一存享殿`】驯鹿银牌寸有三【`钟山鹿千百为羣有悬银牌者髙帝时所畜牌约三寸`】第少丰碑撰方练【`陵无建文年碑`】悔多奸党示胡蓝【`胡惟庸蓝玉之狱髙皇暴其罪有昭示奸党録文皇帝后以目建文诸臣`】五云纵护昌平岭佳气须知兆自南  

孝陵感革除事同叶进卿作  

四年万事革除休逊国遗踪何处求事去金川门不闭心惊王殿火初收空余灵谷松千树谁见文孙土一丘未必西南到天末魂归终傍孝陵游  

徐五修招游九峯三泖之胜晩过斜塘赋此  

月落风微何处钟斜塘岸岸柳惺忪疎星数防布棊局宿鸟一羣冲钓潮水渐生黄歇浦野花齐放陆机茸故人拟赠丹砂诀商榷栖山第几重  

天台道中  

落月林梢一鹊飞赤城霞已照征衣水清几曾鹅鸭閙屋小也有松筠围白葛花香眠鹿起胡麻饭熟行人稀当年刘阮本俗物到此何心苦忆归  

自北雁荡逾南雁荡观龙湫瀑布作  

灵域岧嶤隠不知中藏七十二峯竒披衣正在烟深处到面初无雨歇时谢客未曾经蜡屐贯休已后少题诗洞天只恨流传晚莫覩虫书鸟篆碑  

谒定陵有感述  

乞归自放潞河船息偃江湖二十年往事句胪成梦寐重来弓劒莫攀縁要知孝为慈闱尽谁道恩从贵戚偏犹记南宫封事入听言终似转圜然【`自注国柞因请册立东宫劾及郑国泰先帝不之罪终如所请`】  

恭谒庆陵作【`二首`】  

讲幄频趋鹤籞深重来就日惨棠阴十年始受东朝册一月真倾下土心视榷尽收中使节披沙罢采丱人金最愁日厯书难既龙去乌号涕不禁  

枚卜才宣三殿麻深宫遽晏五云车翠微色映长陵树金粟堆开景帝洼北去重关遮鸟道西来一水抱龙沙白浮村下园官近未夏雕盘已荐  

颁厯恭纪  

阊门开晓日玉律下云边一纪逢羲驭千秋卜汉年灵台占气早上苑得春偏瑞霭含蓂荚懽呼杂管弦三辰传夏令万国戴尧天欲进升平颂惭无白雪篇  

太学释奠同郭美命行分献礼毕周览桥门石鼓归途成二十韵  

上丁迟日丽咸秩辟雍先释奠周官礼安歌鲁国弦质明期敢后分献典宜防宿鸟初离树残星尚在天百夫趋陛防万舞列宫悬次第陈牺象从容执豆笾班居元老次位近素王偏十子升堂旧千春配享焉循阶登降数荐帛节文全小大从于迈东西互折旋黄流才灌地朱燎已生烟毕奏咸和曲徐收广殿筵更衣辞鹭序散胙得羊肩坦步桥门外偕行猎碣边形模度科臼嵗月昧成宣已免风霜剥无愁钟簴迁四诗虽絓漏终古自流传坐久趖松日归来并杏鞯协恭良不易同调最相怜好琢燕山石题名庙学壖  

西勾桥口占  

东雉村边水西沟桥下流濯缨人不至处处浴沙鸥  

裂帛湖上作  

水净一匹练山围六扇屏春风才几日药甲已先青  

即景  

秋风靡靡吹舟入芦花里相呼隔岸人声堕半江水  

逢破瓢道人吴少君  

山人爱一瓢时时负肩背贻我巨胜花来自白羊队  

东鲁道上作  

汶水又一曲龟山知几重从今氷上渡应少赤狐踪  

东朝侍直【`二首`】  

殿庭香霭接云平一道炉函夹陛行肃肃讲臣齐鹄立金莲影里唤先生  

东华疎雨净雰埃夺玉阶平埽碧苔犹恐侍臣侵履湿宣从殿侧左边来  

晚过天宁寺  

郭外秋山百里晴日斜深院晚凉生十三层墖半扉影一鸟不来风铎鸣  

题白云观  

一言止杀古人难多少逋臣借尔安辛苦捐躯文信国得归也拟着黄冠  

夜泊净业寺  

僧楼佛火漾空潭李广桥低积水含一夜朔风喧树杪蓟门飞雨遍城南  

西山湖上  

芍药阑边花气收鸬鷀谷口断云浮倦游爱説江乡事先试西湖一叶舟  

卧佛寺  

人传兰若春三月花比青弥陀院多惆怅芳时来独后但闻风叶响桫罗  

碧云寺  

银牓髙悬宝地賖游人只爱寺前花不知贾舶征求尽旧鬼年年哭潞沙  

秋入香山寺  

山半松门度石梁流泉决决响僧廊置身着色屏风里棃叶新红柿子黄  

洪光寺  

石门几曲转丹梯圆殿僧同怖鸽栖指防游人下山路酒旗风飐夕阳西  

夜宿鲍家寺  

青豆房低结构牢长松静夜卷秋涛分明一枕谿亭雨睡起不知山月髙  

中峯晩望  

中官丙舍即花宫松柏林前梵磬风试上精庐髙处望楼台金碧夕阳中  

摩诃庵观杏花作  

摩诃庵外袖吟鞭繁杏春开十里田曾与村翁旧相识看花不费酒家钱【`吴巨手云元时杏花齐化门外最繁东岳庙石台羣公赋诗张防传为盛事葛逻禄易之诗云上东门外杏花开千树红云绕石台最忆奎章虞阁老白头骑马看花来至明城东花事衰郊西渐盛万厯后摩诃庵杏花多至千株吾乡朱太傅养淳诗云云承平之日翰苑风流后先一致也`】  

秘魔厓  

秘魔厓仄藓文斑千载卢师去不还遗有澄潭二龙子日斜归处雨连山  

山墙围作化人城榆栁隂浓信客行始信精庐风日好秋深犹緑壮丹坪  

刘应秋【`一首`】  

应秋字士和吉水人万厯癸未赐进士第三授编修迁南京国子司业防以右春坊右中允管司业事充日讲官升洗马歴谕徳庶子以国子监祭酒致仕赠礼部侍郎諡文节有刘大司成集【`邹尔曕云公诗文雍容舒徐出入韩欧间`】  

【`诗话文节儒臣非有言责而上书请东朝冠昏劾首辅弹中枢可谓古之遗直已其言有云近代论相多取诸词林词林雍容雅度一切龌龊猥琐曽不关其虑博而习于故静而彻于几能以事外之身策事成败则惟词林胜矣寥寥数言其占地步不浅诗非所务无戾雅音`】  

送林仰晋谪茶陵  

夕郎抗疏出金扉万里衡阳一雁飞世路何年迁客少圣朝今日谏书稀黄陵雨暗连青草岳麓云深湿翠微千载汨罗人不见寂寥心事更谁依  

叶向髙【`四首`】  

向髙字进卿福清人万厯癸未进士选庶吉士授编修歴官坊局南吏部侍郎召为礼部尚书入直东阁以少傅予告再召为少师兼太子太师吏部尚书中极殿大学士卒赠太师諡文忠有苍霞草  

【`诗话东林诸子奉福清为伦魁沙汰江河和调水火海内服其公忠归田之日蕴借风流衔左相之洼尊赌东山之棊墅诗品在山林阁之间诸体皆具`】  

渡江即事  

无嗟风土异已自邈关河村舍人烟少旗亭酒幔多春寒芳草歇天濶断鸿过长路方兹始微名奈若何  

送林客部南归  

几年共逐帝京尘此日那堪别恨新画省风流传谏草黄扉事业媿丝纶故园载酒宜清昼客路听莺属暮春君到里门应北望长安犹有未归人  

出关别江仲鱼  

心知惆怅对离觞一望邮亭十里长自与江郎黯然别马头春草是他乡  

题赵子昻明妃出塞图  

三千粉黛泣长门嫁得单于亦主恩貌取红顔无限恨集贤学士宋王孙  

周应賔【`一首`】  

应賔字嘉甫鄞县人万厯癸未进士改庶吉士除编修累官礼部尚书掌詹事加太子太保回籍卒諡文穆有月湖草  

去妇词  

故人昨日新新人明日故同是机中人何必问缣素岳元声【`一首`】  

元声字之初嘉兴人万厯癸未进士除旌徳知县改大名府教授转国子监博士进监丞升工部主事厯员外郎中疏论首辅夺情落职起南京光禄少卿转太常少卿再转南太仆卿迁南兵部右侍郎进左侍郎有潜初子集  

【`诗话侍郎立朝侃侃不阿里居有不平事弗避嫌怨力排众议以归于正所谓乡先生没而可祭于社者集中韵语罕存寄弟一律曽以题扇者盖本岑嘉州娇歌急管杂清丝之作后骖鸾録暨公集均失载殆不知者嫌其失黏而删去之也`】  

寄仲弟庆逺守尔律  

梅花花信春应早杨柳柳州种定曾天边白雨愁卑湿瘴后黄茅苦郁蒸秋风小鸟供行馔暗壑修蛇挂古藤骖鸾续録闻初就可似吴船范致能  

申用懋【`一首`】  

用懋字敬中长洲人万厯癸未进士除刑部主事改补兵部歴员外郎中迁太仆少卿再迁南京太常卿以右副都御史巡抚顺天进尚书  

蓟门归舆  

山河百二拥宸居亭障三千衞直庐要害直须勤版筑军屯好在理耰耡【`时议开复滦东漕河`】东巡直据莵塞北望频传白羽书自媿酬恩犹未得空留车马赋归与  

姜应麟【`一首`】  

应麟字子文慈谿人万厯癸未进士改庶吉士授户科给事中以建言谪广昌典史迁余干知县补龙溪起太仆少卿赠太常卿  

秋怀  

廿年投老此山丘倚杖闲看水独流万树秋声连断峡一天凉雨过层楼因题枫叶开诗卷为访芦花上钓舟日静衡门无剥啄忘机惟得伴沙鸥  

邹徳溥【`一首`】  

徳溥字汝光安福人万厯癸未进士改庶吉士授编修歴中允洗马卒于家以讲官谕祭有雪山草匍匐吟  

雨霁闻蝉  

西山一望隔帘栊柳暗花明御苑东断续蝉声听不尽夕阳人立小亭中  

王　荁【`一首`】  

荁字季孺慈溪人万厯癸未进士改庶吉士授编修  

题青牛出关图  

柱下藏名久知希未足论知荣翻守辱体物必归根一望真人气应占大道存若为关令尹乞得五千言徐应聘【`一首`】  

应聘字伯衡昆山人万厯癸未进士改庶吉士授检讨歴大仆少卿  

瀛洲亭对雨  

秘阁清宵近兰泉曲沼开宿烟生暮雨新水长秋苔地向蓬莱接波分太液来凭轩多爽气疑在白云隈于若瀛【`九首`】  

若瀛字子步济宁衞人万厯癸未进士除户部主事歴官右佥都御史巡抚陜西赠右副都御史有弗告堂集【`叶进卿云文若诗泠然超诣不袭世人片语而情景婉至迹象可防　王则之云文若近体清旷秀倩出入开元大厯之间　焦弱侯云念东诗不激而高不刻而工隽永藏于温醇纤秾寓之雅澹所称治世之音非邪`】  

【`诗话念东诗格未超然不屑作輭熟语`】  

宿唐洞寺  

野寺大道防短垣倚云峤舍策叩禅关平芜恣延眺暝色还荒径明灭寒原烧篝灯坐幽室皎月来相照未税尘鞅劳已窥静者妙夜半风鸣条不减苏门啸  

晚投清江浦  

淮水吞江浦孤帆晚复开树移沙岸转波逆海潮回人语迎村杂渔灯拂櫂来系舟犹未稳寒漏已频催  

髙邮湖  

髙邮初挂席波起荡湖村逺水浮天白孤城过雨昏柳条依岸断鸥鸟向人翻破屋稀烟火滔滔销客魂  

再过清凉寺  

再入清凉寺髙台览旧都金陵犹王气石壁自雄图宻树依城合澄江入雨无六朝人事改瞻眺独踟蹰  

雨宿潼关  

明灯虚馆凄清夜细雨萧萧乱客肠秋入关门悲鼓角年来驿路老星霜家临济水菰芦白垅接南山黍谷黄千里故园愁阻絶梦还京国亦他乡【`时寄家京邸`】  

寄隠阁春兴  

小阁逶迤近水渠萧条不让野人居惟将药裹供多病不为花飞忆敝庐懒散江边清梦穏交游天上故人疎亦知衰晚甘沦弃世事浮云任卷舒  

舟中杂兴  

两岸山相似舟移曲不妨回看京口尽落照下丹阳  

清泉寺  

满谷西风椒叶稀穿林片片冻云飞荒原车马应无数闲杀山僧坐翠微  

金陵春  

晴云晓压石城孤江树江烟淡欲无南雪未消灵谷寺东风先绿莫愁湖  

徐学聚【`一首`】  

学聚字敬舆兰谿人万厯癸未进士除浮梁知县调吉水擢礼科给事中出为山东提学副使歴福建布政使防以右佥都御史巡抚福建赠副都御史【`阮霞屿云敬舆诗文自出机轴为艺林推尚`】  

【`诗话正以前实録储秘馆荐绅罕得寓目此祝希哲九朝野记徐昌谷翦胜纪闻等书多齐东野人之语自华亭在政府抄有副本弇州见之故史料始得其实敬舆国朝典彚一编亦从实録采摭者也诗亦尚声格惜所传不多`】  

夜宿日观峯禅房  

岱宗面面削芙蓉时有卿云出汉封杖屦中天干象纬风烟下界起蛟龙河流旧绕沧溟逺练影斜悬紫翠重夜半石牀天籁发梦中错认景阳钟  

来三聘【`二首`】  

三聘字任卿萧山人万厯癸未进士除黄梅知县调合肥入为兵部主事歴官江西右布政使有祠部南舟豫章蜀游东游南华等稾【`于念东云任卿诗格律严整而一种恬淡之气不减陶家风致`】  

豫章夜雨  

一月余寒在髙斋听雨眠夜愁牵往事春梦入芳年才拙官何补家贫俸未捐遥怜镜湖水重负杏花天  

解闷  

春风吹暖百花新院麴香浮竹叶春今日酒今日醉一年花老一年人浩歌聊借莺为管醉卧何妨草作茵髙兴未阑天欲暮携壶带月问西邻  

何出光【`一首`】  

出光字兆文扶沟人万厯癸未进士除曲沃知县擢贵州道御史外转太原知府京察谪宁州判官迁知乐陵完县  

次获鹿简井陉顾兵宪  

孤城万古控幽燕乔木残碑不记年路入井陉分赵晋天开畿甸拥山川土门故傍封龙窟石邑犹存白鹿泉西北议和非上策使君此地好筹边  

王时济【`一首`】  

时济字道甫稷山人万厯癸未进士除户部主事歴郎中终衞辉知府  

登髙丘  

清林人迹稀我来何所翫坐看岭上云天风莫吹断虞淳熙【`一首`】  

淳熙字澹然钱塘人万厯癸未进士授兵部职方主事迁主客员外郎改稽勲郎罢去有徳园集  

景泰洼  

合沓众山转鸿沟界危冈贞松心不移偃盖覆神堂欲蜕龙为鱼千古以慨慷土木骨纵横魂来闗塞长君王奠鼇足太史筮苞桑宗庙救伦丧朱火寒有光迎驾谊何笃覆辙戒难忘岂无延陵心重为亡国伤宫门一以夺羡门竟迷方碧瓦易黄屋蓬颗西山傍杜宇啼旧痕织鸟集野棠坤维幸勿絶一洼得新藏云表扶九宫何必厰隂房碧血障边尘芊芊白草芳迢遥西湖畔少保墓道荒君臣祀一体千里同白杨髙睇歌大招涕泗洒衣裳  

茅国缙【`一首`】  

国缙字荐卿归安人万厯癸未进士除章丘知县入为广东道御史谪知浙川迁南工部主事歴郎中有菽园诗草  

过白门酬拙之赠别  

孤帆渺渺指江汀飞尽杨花柳尚青此去不堪频北望愁边风雨满新亭  

庄履朋【`一首`】  

履朋字中益晋江人万厯癸未进士官户部主事  

别林尉  

桑梓勤吾念凭君破寂寥自今花下吏日折道傍腰象郡风烟隔龙城瘴气消行春聊佐令亦足采歌謡张寿朋【`三首`】  

寿朋字冲和号西江南城人万厯癸未进士除刑部主事谪泰安州同知终庐州府通判有深息窝集  

狂歌  

夷门老侯生刎颈送公子此义岂不髙感人安用死毛薛亦风流讽言何婉美信陵赖相成归国见终始身隠世随弃无复关人理悲哉豪侠流大道所不齿  

西湖憩胡氏亭  

中庭遥相望斗室更临水云有卖药人十年身已死柴扉苦长扃我到为之啓鸟迹半幽牕蛛丝横断几花残没阶前竹乱生屋里村妇持帚来埽除亦堪喜破檐补荻帘新火烧枫子可以坐老狂开尊炙枯鲤夕阳何处归大醉且闲止  

翠屏房  

江渔钓罢无市野寺残僧似村鉏圃须留行路爱山莫掩柴门  

汤显祖【`九首`】  

显祖字义仍临川人万厯癸未进士除南太常博士迁南礼部主事谪徐闻典史量移知遂昌县有玉茗堂集  

【`诗话义仍填词妙絶一时语虽斩新源实出于关马郑白其牡丹亭曲本尤极情挚人或劝之讲学笑答曰诸公所讲者性仆所言者情也世或相传云刺昙阳子而作然太仓相君寔先令家乐演之且云吾老年人近颇为此曲惆怅假令人言可信相君虽盛徳有容必不反演之于家也当日娄江女子俞二娘酷嗜其词断肠而死故义仍作诗哀之云画烛揺金阁真珠泣绣牕如何伤此曲偏只在娄江又七夕答友诗云玉茗堂开春翠屏新词传唱牡丹亭伤心拍遍无人防自掐檀痕教小伶其后又续成紫箫残本身后为仲子开逺焚弃诗终牵率非其所长`】  

宿浴日亭因出小浪望海  

为郎傍星纪江湖常久居倏忽过南海片帆挂扶胥隠隠岸门青杳杳天池虚培塿澹凌歴气脉流纡徐潮回小洲渚龙鳞勒沟渠于中藏小舟其外悬日车云影苍梧来咸池相卷舒孟冬犹星河淡月沾人裾阴阳荡挥霍精色隠踟蹰濯足章丘余沐髪扶桑初涛辉临侑盘若木鲜芙蕖西顾连崦嵫东眺极扶余小浪亦莞尔大波始愁予防舶自吞吐楼橹成烟墟飞金出荧火明珠落鲸鱼吾生非贾胡万里握灵糈晻霭罗浮外传闻仙所庐玉树如冬青瑶芝若栟榈阳鸟不日浴昼夜更扶舆丹穴亦不炎好风常相嘘白水月之津一饮饥渴除徐问汝仙尉去此将焉如  

达奚司空立南海王庙门外  

司空暹罗人面手黑如漆华风一来觐登观稍游逸戏向扶胥口树两波罗宻欲表身后竒愿此得成实树毕顾归舟冥然忽相失虎门亦不逺决撇去何疾身家隔胡汉孤生长此毕犹复盼舟影左手翳西日嗔胷带中裂防咙气喷溢立死不肯僵目如望家室塑手一何似光景时时出墟人递香火阴风吹崒嵂上有南海王长此波臣秩幽情自相附游魂知几驿至今波罗树依依两蒙宻波声林影外檐廊暝萧瑟  

丽水风雨下船棘口有怀  

石城双水门落日逺江介春潮风雨飞暮寒洲渚带流云苍翠里绪风箫鼓外分披悟曾裂合沓迷新届宿雾缅余丘生洲隠遥派地脉有亏成物色故明昧曲折神易伤幽清境难防江花莞流放岸草凄行迈不见林中人自抚孤琴对  

送杨安入太原军  

星使三河外春王二月初风云临上党花鸟入昭余关近笳声急川遥骑影虚世途君自见长啸欲何如  

偶成  

雁影金河尽梅花玉管催江南望春色独上鳯皇台  

浪石滩  

潮湿浈阳暮风鸣浪石寒鸬鷀飞不起横过钓丝滩  

恩平中火  

海气层云尽山烟逺烧浮孤臣随早晩一饭是恩州  

觐回宿龙潭  

是嵗春连雪烟花思不堪雨中双燕子今夕是江南  

临江楼闻越舸且别怅然  

乱帆秋影半江楼燕语沧凉傍客舟便去扬州且明日故乡今夜有人留  

姚思仁【`一首`】  

思仁字善长秀水人万厯癸未进士除行人选江西道御史巡按山东河南升通政司参议大理少卿应天府尹入为通政使转工部右侍郎歴尚书太子太傅有菉竹堂遗槀  

【`诗话肃皇帝信蓟州人李升嵩县人刁腾之言分遣中贵崔闵主事沈应干千户仝爵李鋐至其地相视银矿是时辽东衞军姜贤亦奏开盖州归州之矿遂以贤为矿长至万厯间陈开矿之利者纷纷于是中贵四出海内骚然姚公为巡按仿郑侠流民图撰开采图説进呈力请罪役不听既而开矿者争相仇杀羣盗蠭起畿甸则齐本数李庸史籍周言张世才石宾河南则张住朱世安赵仲保兰一枝王西安山西则张守清郭贵三张尽忠许廷珍宁夏则杨戬本欲利国而国几危矣公尝注律以律文简而易晦乃用小字释其下`】  

【`本朝颁行大清律实依公所注本也公居乡孳孳为善年九十一考终余幼时犹及见之`】嘉祥曾子祠  

新祠结构涧之阿问俗年来向此过大勇万人吾往矣传心一贯道靡他狸回残梦遗琴失种先畴旧迹讹自是圣朝崇典祀每闻金石奏安歌  

盛万年【`一首`】  

万年字恭伯秀水人万厯癸未进士除刑部主事歴工部郎中出为福建按察副使歴广东贵州江西按察使迁云南布政使未任卒有拙政编附诗  

【`诗话盛公浮湛藩屏敭歴有年当其司臬羊城值倭人入冦躬擐介冑乗城击破之于锦囊所尝以一人摄五监司事案无留牍其还家诗云三黜已甘投岭外一帆今喜到江乡所居梅湖饶有鱼稻之利筑场纳稼专以宝啬训子孙先畴至今未有改云`】  

右江謡  

昭江滟滟连邕管千厓赭碧清霜满竹鸡格格啼榕林修蛇毒雾愁浸淫鸟言卉服绣项渠荒茅丛箐山头居时平莫负簩弩夜雨丛祠赛铜鼓  

殷　都【`一首`】  

都字无美苏州嘉定人万厯癸未进士除陵知州入为兵部员外歴郎中调南刑部京察去官  

离薋园  

兰生在深谷宁畏恶草滋受性偶不同托根从所宜夙龄负耿介中路遭崄巇弃置缨与緌归来防故蹊南山荒豆田东陵没畦踯躅不自得为园且栖迟上有蘐草堂下有春草池光风旦夕至引觞以为怡兰者自为兰薋者自为薋达观讵离俗全生甘息机寄言谢人徒殊调勿见疑  

【`诗话无美借甚诗名而遗集罕传离薋园一篇为王元美作也园在州治鹦哥桥东有山有池亭曰壶隠曰晞髪轩曰鷃适室曰碧浪曰小憩后池曰芙蓉沼元美尝自为作记`】  
