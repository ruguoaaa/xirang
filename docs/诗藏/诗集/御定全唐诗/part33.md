---
title: 第32部分
index: true
icon: editor
order: 33
category:
  - 诗藏
  - 诗集
  - 御制全唐诗
tag:
  - 钦定四库全书
  - 集部八
  - 总集类
  - 曹寅
  - 清
---

## 御定全唐诗卷八百十九  

皎然  

兵后余不亭重送卢孟明游江西  

孟明常引支子元道人修习禅心兼饵芝术遂与予有栖山之契其宦情未遣故劝勉之  

携手曾此分怳如隔秦越伦侯古封邑荣盛风雨歇饥鼯号空亭野草生故辙如何此路岐更作千年别冯轼望逺道春山无断絶朝行入郢树夜泊依楚月佳士持操髙扬才日昭晰离言何所赠盈满有亏缺时节伤蟪蛄芳菲忌鶗鴂予思鹿门隐心迹贵冥灭頽顔反芝术昔貌成氷雪岁晏期尔来销声坐岩穴  

别山诗  

时因主人寄风溪兰若与道士石脇相邻禅僧仙师时得道防至秋中値外縁有请别山懐旧遂有是诗  

山翁亦好禅借我风溪树采药多近【`一作秋蓬`】汲泉有春渡幽僧时相偶【`一作遇`】仙子或与晤自许战胜心弥髙独游歩如何区中事夺我林栖趣辞山下复上恋石行仍顾宿昔情或乖庻几迹无误松声莫相诮此心冥去住  

同袁髙使君送李判官使廻  

庾公欢此别路逺意犹賖为出塘边栁荣归府中花驰阳照古堞遥思凝寒笳延歩下前渚泝觞流浅沙湖光引行色轻舸傍残霞  

陪顔使君饯宣谕萧常侍  

江涛凋瘵后逺使发天都昏垫宸心及哀矜诏命敷恤民驱急传访旧枉征舻外鎭藩条最中朝顾问殊文皆正风俗名共溢寰区已事方懐阙归期早戒涂繁笳咽水阁髙葢拥云衢暮色生千嶂秋声入五湖离歌犹宛转归驭已踟躇今夕庾公意西楼月亦孤  

春陪顔使君修韵海毕东溪泛舟饯诸文士  

诸侯崇鲁学羔鴈日成羣外史刋新韵中郎定古文【`鲁公著书依切韵起东字脚皆列古篆`】菁华兼百氏缣【`一作雅`】素备三坟国语思开物王言欲致君研精业已就懽宴惜应分独望西山去将身寄白云  

今上初登极岁送皇甫孝亷赴选【`孝亷即故大夫之子`】  

行应防府春欲劝及芳辰北极天文正东风汉律新少年逢圣代欢笑别情亲况是勲庸后恩荣袭尔身同杨使君白苹洲送陆侍御士佳入朝  

久爱吴兴客来依道徳藩旋师闻杕杜归路忆轘辕旧佩苍玉在新歌白芷繁今朝天地静北望重飞翻雪夜送海上人常州觐叔父上人仲文后  

继世风流在传心向一灯望云裁衲惯翫雪歩花能交战情忘久销魂别未曾明朝阮家集知有竹林僧  

送常清上人还舒州  

【`徐林反`】人思尔法楚信有廻船估客亲宵语闲鸥偶昼禅经声含石潋麈尾拂江烟常说归山意诛茅庐霍前  

岘山送崔子向之宣州谒裴使君  

楚思入诗清晨登岘山情秋天水西寺古木宛陵城琴匣应将徃书车亦共行吾知江太守一顾重君名  

送严明府入闗谒黎京兆  

春日异秋风何为怨别同潮回芳渚没花落昼山空旅候闻嘶马残阳望断鸿应思右内史相见直城中  

送丘秀才游越  

山情与诗思烂熳欲何从夜舸谁相逐空江月自逢春明越草秀晴忆剡云浓便拟将轻锡携居入乱峯  

送杨校书还济源  

妖昨日静故里近嵩丘楚月揺归梦江枫见早秋乡心无逺道北信减离忧禅子还无事辞君买沃州  

送杨遂初赴选  

秋风吹别袂客思在长安若得临觞醉何须减瑟弹秉心凌竹栢仗信越波澜春防文昌府思君每北看  

送赟上人还京  

久游春草尽还寄北船归沙鸟窥中食江云入【`一作满`】浄衣秦原山色近楚寺磬声微见説翻经馆多闻似【`一作尔`】者稀  

送广通上人游江西  

香炉七岭秀秋色九江清自古多禅隐吾常爱此行寻师经鄂渚受请到青城离别人间事何闗道者情  

送罗判官还寿州幕  

君章才五色知尔得家风故里旋归驾夀春思奉戎天寒长蛇伏飇烈文虎雄定颂张征虏桓桓戡难功  

送李秀才赴婺州招  

山开江色上孤赏去应迟緑水迎吴榜秋风入楚词【`一作祠`】猿清独宿处木落逺行时见説东阳守登楼爲尔期  

送薛逢之宣州谒废使【`一作谒裴使君`】  

六月鹏尽化鸿飞独秋家不定险路客频经牛渚何时到渔船几处停遥知咏史夜谢守月中聼  

送徳守二叔侄上人还国清寺觐师  

道贤齐二阮俱向竹林归古偈穿花线春装卷叶衣僧墟廻水寺佛陇启山扉爱别吾何有人心强有违  

同明府章送沈秀才还石门山读书  

身为郢【`一作卭`】令客心许楚山云文墨应经世林泉漫诱君欲随樵子去惜与道流分肻谢申公軰治诗事汉文  

送吉判官还京赴崔尹幕  

江南梅雨天别思极春前长路飞鸣鹤离帆聚散烟清晨趋九陌秋色望三边见説王都尹山阳辟一贤  

送裴判官赴商幕  

商洛近京师才难赴幕时离歌纷白伫侯骑拥青丝防喜疲人息应逢黠宼衰看君防髙足自此烟霄期  

送李喻之处士洪州谒曹王  

独思贤王府遂作豫章行雄鎭庐霍秀髙秋江汉清见闻惊苦节艰故伤逺情西邸延嘉士遗才得正平  

送唐赞善游越  

田园临汉水离乱寄随闗今日烟尘尽东西又未还长亭百越外孤櫂五湖间何处游芳草云门千万山  

送韦秀才  

晨装行堕叶万里望桑干旧説泾闗险犹闻易水寒黄云战后积白草暮来看近得君苖信时教旅思寛  

送陈秀才赴举  

诸侯惧削地选士皆不覊休隐脱荷芰将鸣矜羽仪甲科争玉片诗句拟花枝君实三楚秀承家有清规乌程李明府水堂同卢使君防平送奘上人游五台  

身将刘令隐经共谢公翻有此宗师在应知我法存问心常寂乐为别岂伤魂独访华泉去秋风入雁门  

送李季良北归  

风吹残栁细【`一作緑`】孤客欲归时掩抑楚弦絶离披湘叶衰前军犹转战故国杳难期北望鴈门雪空吟平子诗  

送淳于秀才兰陵觐省  

欢言欲忘别风信忽相惊栁浦归人思兰陵春草生撷芳心未及视枕恋常盈此去非长路还如千里情送至洪沙弥赴上元受戒【`上元江中蔡州冇梁戒坛`】  

不肻资章甫胜衣被木兰今随秣陵信欲及蔡州坛野寺钟声逺春山戒足寒归来次第学应见后心难九日同卢使君防平吴兴郊外送李司仓赴选  

重阳千骑出送客为踟蹰旷野多揺落寒山满路隅晴空悬蒨斾秋色起菱湖几日登司防扬才盛五都  

送卢孟明还上都  

江臯北风至归客独伤魂楚水逢乡雁平陵忆故园征骖嘶别馆落日隐寒原应及秦川望春华满国门  

送李少賔赴举  

岂谓江南别心如塞上行苦云揺阵色乱水搅秋声周谷雨未散汉河流尚横春思迟尔防方用静妖兵  

留别阎士和  

不惯人间别多应忘别时逢山又逢水只畏【`一作却`】却【`一作恐`】来迟  

送李道士  

常随山上下忽限江南北共是忘情人何繇肻相忆  

送裴参军还下邳旧居  

北望烟铺【`一作销`】骠骑营邉无火楚天晴此时千里西【`一作思`】归客泗上春风得及【`一作返`】耕  

送文防上人还富阳  

悠悠渺渺属【`一作渉`】寒波故寺思归意若何长忆孤洲【`一作舟`】二三【`一作三二`】月春山偏爱【`一作赏`】富春【`一作阳`】多  

送维谅上人归洞庭  

从来湖上胜人间逺爱浮云独自还孤月空天见心地寥寥一水【`一作三镜`】镜【`一作水`】中山  

九月八日送萧少府归洪州  

明日重阳今日归布帆丝雨望霏霏行过鹤渚知堪任家在龙沙意有违  

同顔鲁公泛舟送皇甫侍御曾  

维舟若许暂从容送过重江不厌重霜简别来今始见雪山归去又难逢  

送孙侍御游越  

不知持斧客吟防是何情丹陛恩犹在沧洲赏暂行江桡随月泛山防逐云行佳句传零雨诗流许盛名  

送顔处士还长沙觐省  

西候风信起三湘孤客心天寒汉水广乡逺楚云深服防将侍膳撷芳思满襟归人忘【`一作志`】艰阻别恨独何任  

送还本上人游江西  

欲广分何教心将江汉期云招望寺处月待泝杯时眞侣谁伤别降猿汝自悲多应过庐阜幽赏却来迟  

送路少府使京兼觐侍御兄  

国赋推能吏今朝发贡湖伫瞻双阙凤思见栢台乌树向秦闗逺江分楚驿孤荣君有兄弟相继骋长途  

于武原从送卢士举  

落日独归客空山疋【`一作走`】马嘶萧条古闗外岐路更东西大泽云寂寂长亭雨凄凄君还到湘水寒夜满猿啼  

送乌程李明府得陟状赴京  

驿吏满江城深仁见此情士林推玉振公府荐氷清爲政移风久承恩就日行仲容纶綍贵南巷有光荣  

送裴秀才徃防稽山读书  

一身赍万卷编室寄烟萝砚滴穿池小书衣种楮多吟诗山响答泛瑟竹声和鹤板求儒术深居意若何  

送崔詹事论之上都【`崔尝典吴兴`】  

金虎城池在铜龙剑佩新重看前浦栁犹忆旧洲苹逺思秦云暮归心腊月春青园昔游处惆怅别离人  

京口送卢孟明还扬州  

萧萧北风起孤櫂下江濆暮客去来尽春流南北分萋萋御亭草渺渺芜城云相送目千里空山独望君  

送沙弥大智游五台  

童年随法侣家世本儒流章句三生学清凉万里游云归龙沼暗木落雁门秋长老应【`一作忆`】相问【`一作待`】传予向祖州  

送禀上人游越  

云泉谁不赏独见尔情髙投石轻龙窟临流笑鹭涛折荷为片席洒水浄方袍剡路逢禅侣多应问我曹  

送潘秀才之舒州  

楚水清风生扬舲泛月行荻洲寒露彩雷岸曙潮声东道思才子西人望客卿从来金谷集相继有诗名  

送王山人游庐山  

千里访灵竒山资亦相随叶舟过鹤市花漏宿龙池峯顶应闲散人间足别离白云将世事吾见尔心知  

送道契上人之越觐大夫叔  

楚僧推后辈唐本学新经外国传香何人施竹瓶秋风别李寺春日向柯亭大阮今为郡看君眼最青  

送沙弥长文游京  

白版年犹小黄花褐已通若为诗思逸早欲似休公迈俗多眞气传家有素风应须学心地宗防在闗东  

秋日送择髙上人徃江西谒曹王  

超然独游趣无限别山情予病不同赏云闲应共行斋容秋水照香早风轻曾被陈王识遥知江上迎  

送如献上人游长安  

闗中四子教犹存见説新经待尔翻为法应过七祖寺忘名不到五侯门闲寻鄠杜看修竹独上风凉望古原髙逸诗情无别怨春游从遣落花繁  

日曜上人还润州  

送君何处最堪思孤月停空欲别时露茗犹芳邀重防寒花落尽不成期鹤令先去看山近云碍初飞到寺迟莫倚禅功放心定萧家陵树误人悲  

寺院聼胡笳送李殷  

一奏胡笳客未停野僧还欲废禅聼难将此意临江别无限春风葭菼青  

送僧【`一作李`】绎  

斜日揺【`一作悠`】扬在栁孤亭寂寂水逶迤谁堪别后行人尽唯有春风起路岐  

答裴评事澄荻花间送梁萧拾遗  

波【`一作江`】上荻花非雪花风吹撩乱满袈裟如今岁宴无芳草独对离樽作物华  

送胜云小师  

昨日雪山记【`一作知`】尔名吾今坐石已三生少年道性易流动莫遣秋风入别情  

诮士和别  

今日同明日隔何事悠悠久为客吾怜溪上去来云我羡磷磷水中石  

送吴冯游京  

北期何意促蕙草夜来繁清月思淮水春风望国门此时休旋逸万里忽飞翻若忆山阴防孤琴为我援  

送僧游宣州【`一作宣城`】  

楚山千里一僧行念尔初縁道未成莫向舒姑泉口泊此中呜咽为【`一作易`】伤情  

宿支硎寺上房  

上方精舍逺共宿白云端寂寞千夜萧条万木寒山光霜下见松色月中看却与西林别归心即欲阑  

答胡处士  

西山禅隐比来闻长道唯应我与君书上无名心忘却人间聚散似浮云  

答张乌程  

莫道谪官无主人秣陵才令日相亲前溪更有忘忧处荷叶田田间白苹  

酬张明府  

爱君诗思动禅心使我休吟待鹤吟更説都中黄覇在朝朝无事许招寻  

劳山居寄呈吴处士  

官居鼎鼐古今无名世才臣独一余贤阁御题龙墨灿诏归补衮在须防  

## 御定全唐诗卷八百二十  

皎然  

从军行五首  

候【`一作双`】骑出纷纷元戎霍冠军汉鞞秋聒地羌火昼烧云万里戈【`一作戎`】城合三边羽檄分乌孙驱未【`一作不`】尽肻顾辽阳勲  

汉斾拂丹霄汉军新破辽红尘驱卤簿白羽拥嫖姚战苦军犹乐功髙将不骄至今丁零塞朔吹空萧萧百万逐呼韩频年不解鞍兵屯絶漠暗马饮浊河干破敌功未録劳师力已殚须防肘腋下飞祸出无端飞将下天来竒谋阃外裁水心龙剑动地肺鴈山开望气燕师鋭当锋敌阵摧从今射雕骑不敢过云堆黄纸君王诏青泥校尉书誓师张虎落选将擐犀渠雾暗津蒲【`一作浦`】失天寒塞栁疎横行十万骑欲扫敌烽余  

陇头水二首  

陇头【`一作西`】水【`一作心`】欲絶陇水不堪闻碎影揺枪垒寒声咽幔军素从盐海积绿带柳城分日落天边望逶迤入塞云  

秦陇逼氐羌征人去未央如何幽咽水并欲断君肠西注悲穷漠东分忆故乡旅魂声搅乱无梦到咸阳【`一作辽阳`】  

塞下曲二首  

寒塞无因见落梅邉人吹入笛声来劳劳亭上春应度夜夜城南战未逥  

都防今年破武威风沙万里鸟空飞旄竿瀚海扫云出氊骑天山蹋雪归  

览史  

黄绮皆皓发秦时隐商山嘉谋匡帝道髙歩游天闗不爱珪组绁却思林壑还放歌长松下日与孤云闲  

咏史  

独负髙世资冥寄浮俗卞子去不归何人辩荆玉鬻舂意不浅汚迹身岂辱鸾铩乐迍邅虬蟠甘窘束五噫谲且正可以见心曲  

咏史  

田氏门下客冯公众中贱一朝市义还百代名独擅始知下客不可轻能使主人功业成借问髙车与珠履何知卑贱一书生  

读张曲江集  

相公乃天盖【`一作启`】人文佐生成立程正頽靡绎思何纵横春杼弄缃绮阳林敷玉英飘然飞动姿邈矣简髙情后辈惊失歩前修敢争衡始欣耳目逺再使机虑清体正力已全理精识何妙昔年歌阳春徒推郢中调今朝聼鸾凤岂独羡【`一作蘓`】门啸帝命鎭雄州待济寄上流才兼荆衡秀气助潇湘秋逸荡子山匹经竒文畅俦沈吟未终卷变态纷难数曜耳代明珰袭衣同芳杜愔愔闻玉磬寤寐在灵府  

奉酬陆使君见过各赋院中一物得江蓠  

江蓠生古砌花毎落禅床嘉客未采掇空门自馨香名因诗目见色对道心忘不遇陆内史谁知殊众芳  

赋得谢墅送王长史【`其墅即昼七代祖吴兴守旧居`】  

世业西山【`一作西州`】墅移家长我身萧疎遗树老寂寞废田春车巷伤前辙篱沟忆旧隣何堪再过日【`一作此`】更送北归人  

夏日同崔使君论登城楼赋得逺山  

逺山湖上小青翠望依稀才向窗中列还从林表微色浓春草在起夏云归不是蓬莱岛如何人去稀  

咏数探得七  

邹子谈天歳黄童对日年求眞初作传链魄已成仙鹤驾迎缑岭星桥下蜀川逢君竹林客相对弄清奉同顔使君眞卿送李侍御萼赋得荻塘路  

落日车遥遥客心在归路细草暗囬塘春泉萦古渡遗踪叹芜没逺道悲去住寂寞荻花空行人别无数赋顔氏古今一事得晋仙传送顔逸【`梁湘东王国常侍顔协着晋仙传五篇`】  

曾看顔氏传多记晋时仙却忆桐君老俱还桂父年青春留鬓发白日向云烟逺别赍遗简嚢中有几篇  

赋得石梁泉送崔逵  

架石通霞壁悬崖散碧沙天晴虹影渡风细练文斜举【`一作攀`】陟幽期阻沿洄客意賖河梁非此路别恨亦无涯赋得夜雨滴空堦送陆羽归龙山【`同字`】  

闲堦夜雨滴偏入别情中断续清猿应淋漓候馆空气令烦虑散时与早秋同归客龙山道东来杂好风  

赋得灯心送李侍御萼【`光字`】  

灯心生众草因有始知芳防妓偏丽金桃动更香花惊春未尽焰喜夜初长别后空离室何人借末光  

赋得竹如意送详师赴讲【`青字`】  

缥竹湘南美吾师尚毁形仍留负霜节不变在林青每入杨枝手因谈贝叶经谁期沃州讲持此别东亭  

聼素法师讲法华经  

法子出西秦名齐漆【`一作七`】道人才敷药草义便见雪山春防法龙来逺闻经鹤下频应机如一雨谁不涤心尘  

咏上人座右画松  

写得长松意千寻数尺中翠阴疑背日寒色欲生风眞树孤标在髙人立操同一枝遥可折吾欲问生公  

夏日【`一作微雨`】登观农楼和崔使君  

片雨拂檐楹烦襟四坐清霏微过麦陇萧散【`一作瑟`】傍莎城静爱和花落幽闻入竹声朝观趣无限髙咏寄深【`一作闲`】情  

妙喜寺逵公院赋得夜磬送吕评事  

一磬寒山至凝心转清越细和虚籁尽疎绕悬【`一作寒`】泉发在夜吟更长停空韵难絶幽僧悟深定归客忘逺别寂歴无性中眞声何起灭  

咏小瀑布  

瀑布小更竒潺湲二三尺细脉穿乱沙丛声咽危石初因智者赏果防幽人迹不向定中闻那知我心寂  

仙女台【`得仙字`】  

寂寂【`一作寞`】旧桑田【`一作朱田`】谁家【`一作何时`】女得仙应无鸡犬在空有子孙传古木花犹发荒台路未迁【`一作月尚悬`】暮来云一片【`一作片云低不散`】疑是欲【`一作却`】归年  

灵澈上人何山寺七贤石诗  

七石配七贤隐僧山上移石性殊磊落君子又髙竒跂禅服宜坏坐客冠可隳夜倚月树影昼倾风竹枝集质患追琢表顽用磷缁佚火玉亦害块然长在兹  

潘丞孩子  

爱子性情竒初生玉树枝人曾天上见名向月中知我识婴儿意何须待佩觽  

南池杂咏五首【`并序`】  

余草堂在池上洲昔柳吴兴诗汀洲采白苹即此地也左右云山满目一坐遂有终焉之志防广徳中寇盗淮海骚动宵人肆志吾属不安因赋南池五咏以自适  

水月  

夜夜池上观禅身坐月边虚无色可取皎洁意难传若向空心了长如影正圆  

溪云  

舒卷意何穷萦流复带空有形不累物无迹去随风莫怪长相逐飘然与我同  

虚舟  

虚舟动又静忽似去逢时触物知无迕为梁幸见遗因风到此岸非有济川期  

寒山  

侵空掩乱色独爱我中无事负轻防闲行蹑幽踪众山揺落尽寒翠更重重  

寒竹  

褭褭孤生竹独立山中雪苍翠揺动【`一作劲`】风婵娟带寒月狂花不相似还共凌冬发  

望逺村  

林杪不可分水歩遥难辨一片山翠边依稀见村逺  

惜暮景  

疎隂花不【`一作下`】动片景松梢度夏日旧来长佳游何易暮  

效古【`天寳十四年`】  

日出天地正煌煌辟晨曦六龙驱羣动古今无尽时夸父亦何愚竞走先自疲饮干咸池水折尽扶【`一作长`】桑枝暍死化爝火嗟嗟徒尔为空留邓林在折尽【`一作摧折`】令人嗤  

古别离【`代人答阎士和`】  

太湖三山口吴王在时道寂寞千载心无人见春草谁识【`一作堪`】缄怨者持此伤懐抱孤舟畏狂风一防宿烟岛望所思兮若何月荡漾兮空波云离离兮北断鸿【`一作雁`】眇眇兮南多身去兮天畔心折兮湖岸春风胡为兮塞路使我归梦兮撩乱  

拟长安春词  

春信在河源春风荡妾魂春歌杂鶗鴂春梦绕轘辕春絮愁偏满春思闷更繁春期不可定春曲嬾新翻  

效古  

思君转战度交河强弄胡琴不成曲日落应愁陇底难春来定梦江南数万丈游丝是妾心惹蝶萦花乱相续  

昭君怨  

自倚婵娟望主恩谁知美恶忽相翻黄金不买汉宫貌青塜空埋异【`一作秦`】地魂  

铜雀妓  

强开尊酒向陵看忆得君王旧日懽不觉余歌悲自断非闗艶曲转声难  

长门怨  

春风日日闭长门揺荡春心似【`一作自`】梦魂谁【`一作若`】遣花开只笑妾不如桃李正【`一作自`】无言  

哭吴县房耸明府  

仁人迈厚徳可谓名实全抚迹若疎旷防心极精研履危节讵屈【`广徳初江南寇盗充斥贼通名宰长城县屡至害而竟不就`】著论识不偏【`公着道性论一篇`】恨以荣级浅嘉猷未及宣伊人期远大志业难比肩昭世既合并吾君借陶甄奈何明明理与善徒空诠征教或稽圣穷源反问天一官自吴邑六翮委江壖始是牵丝日翻成撤瑟年金膏果不就【`房公昔日就沈道士学长生之术昼以佛理难之`】玉佩长此捐倚伏信冥昧夭修惊后先安知忘情子爱网素已褰为有深仁感遂令眞性迁心悲空林下泪洒秋景前夫子寡兄弟抚孤伤藐然倾云为惨结吊鹤共聨翩割念命归驾诀辞向空筵树桃阴始合爱客位常悬幡然【`一作怳若`】逺行时崇望归朝旋悟兹懽晏隔哀被【`一作彼`】岁月延书带变芳草履防移緑钱冥期傥可逢生尽防无縁【`王坦之与生法师为防期前死者归报其罪福`】因愿示因业代君运精专【`沈约死后冥中见十　因师云师急为我造经舍　我苦难`】相思转寂寞独徃西林泉欲见故人心时阅所赠篇素髙陶靖节今重楚先贤芳躅将遗爱可为终古传  

哭觉上人【`时绊剡中`】  

忆君南适越不作买山期昨得耶溪信翻为逝水悲神交如可见生尽杳难思白日东林下空懐歩影时  

题余不溪废寺  

武源离乱后【`一作武陵罹乱后`】眞界积尘埃残月生秋水悲风起故台居人今已尽楼鸽冥还来不到无生理应堪赋七哀【`与宿吴匡山破寺诗畧同`】  

同李洗马入余不溪经辛将军故城  

惨惨寒城望将军下世时髙墉暮草遍大树野风悲壁垒今惟【`一作犹`】在勲庸近可思苍然古溪上川逝共凄其  

忆天台  

箬溪朝雨散云色似天台应是东风便吹从海上来灵山逰汗漫仙石过莓苔误到人间世经年不早廽  

万囬寺  

万里称逆化愚蠢性亦全紫绂拖身上妖姬安膝前【`一作边`】见他拘坐寂故我是眠禅吾知至人心杳若青冥天  

禅诗  

万法出无门纷纷使智昏徒称谁氏子独立天地元实际且何有物先安可存须知不动念照出万重源  

哀教  

本师不得已强为我著书知尽百虑遣名存万象拘如何工言子终日论虚无伊人独冥时人以为愚  

闻钟  

古寺寒山上逺钟扬好风声余月树动响尽霜天空永夜一禅子泠然心境中  

溪上月  

秋水月娟娟初生色界天蟾光散浦溆素影动沦涟何事无心见亏盈向夜禅  

山雪  

夕阳在西叠翠荣残雪狂风卷絮廻惊猨攀玉折何意山中人误报山花发  

江上风  

江风西复东飘暴复何穷初生虚无际稍起荡漾中应吹夏口樯竿折定蹙溢城浪花咽今朝莫怪沙岸明【`一作崩`】昨夜声狂卷成雪  

山雨  

一片雨山半晴长风吹落西山上满树萧萧心耳清云鹤惊乱下水香凝不然风廻雨定芭焦湿一防时时入昼禅  

问遥山禅老  

天与松子夀独饮日月精复令顔子贤胡为夭其生吾将寻河源上天问天何不平吾将诘仙老大道无私谁强名仙老难逢天不近世人何人解应尽明朝欲向翅头山问取禅公此义还  

禅思  

眞我性无主谁为尘识昏奈何求其本若防大木根妄以一念动势若千波翻伤哉子桑扈虫臂徒虚言神威兴外论宗邪生异源空何妨色在妙岂废身存寂灭本非寂諠哗曾未諠嗟嗟世上禅不共智者论  

支公诗  

支公飬马复飬鹤率性无机多脱畧天生支公与凡异凡情不到支公地得道由来天上仙为僧却下人间寺【`一作世`】道家诸子论自然此公唯许逍遥篇山隂诗友喧四座佳句纵横不废禅  

述梦  

梦中归见西陵雪渺渺茫茫行路絶觉来还到剡东乡心缭绕愁夜钟寺北禅冈犹记得梦归长见山重重  

赤松【`一作赤松涧`】  

縁【`一作緑`】岸防笼出见天晴沙沥沥【`一作历历`】水溅溅何处羽人长洗药残花无数逐流泉  

戏题松树  

为爱松声聼不足每逢松树遂忘还翛然此外更何事笑向闲云似我闲  

戏题二首  

看饮逢歌日屡曛我身何似系浮云时人不解野僧意归去溪头作鸟羣  

喧喧共在是非间终日谁知我自闲偶客狂歌何所为欲于人事强相闗  

杂寓兴  

嗟嗟号呶子世称谪僲俦媚俗被鲛鮹欺天荐昫脩奔景谓可致驰龄言易流燕昭昧徃事嬴政亡前筹三山果不见九僊忽悠悠君看牛山乐君见麋浦逰昨日千金子聨绵成古邱吾将揽明月照尔生死流至乐享爰居暂贻达者尤冥冥光尘内机丧成海沤  

杂兴六首  

吾观谈天客工言丧其精万物资广庇此中何有情若为昧顔跖修短怨太清髙论让邹子放词征屈生请从象外推至论尤明明  

短龄役长世扰扰晤不早嫔女身后空欢娱梦中好从教西陵树千载伤懐抱鹤驾何冥冥鼇洲去浩浩柔顔感三花凋发悲蔓草月中伐桂人是谁翻使年年不衰老  

谁髙齐公子泣聼雍门琴死且何足伤殊非逹人心独髙庭中鹤意逺贵氛埃有时青冥游顾我还下来白云琅玕色一片生虚无此物若无心若何卷还舒疎散遂吾性栖山更无机寥寥髙松下独有闲云归精意不可道冥然还掩扉  

偶然五首  

乐禅心似荡吾道不相妨独悟歌还笑谁言老更狂偶然【`一作世`】寂无喧吾了【`一作心`】心【`一作了`】性源可嫌虫食木不笑鸟能言  

隐心不隐迹却欲住人寰欠树移春树无山看画山居喧我未错眞意在其间  

绮语嫌不学梵音从不翻説禅顚倒是乐杀金王孙眞隐须无矫【`一作不须矫`】忘名要似愚只将两条事空却汉濳夫  

问天  

天公【`一作翁`】何时有谈者皆不经谁道贤人死今为傅説星  

寓言  

吾道本无我未曾嫌世人如今到城市弥觉此心眞  

前溪作  

春歌已寂寂古水自涓涓徒误时人辈伤心作逝川  

戏作  

乞我百万金封我异姓王不如独悟时大笑放清狂  

浮云三章  

浮云刺谗也葢取夫盛明之时为浮云所防非不明也小人比于君侧谗言荧惑亦如浮云之害明予览古史极观君臣之际败亡之兆生于谗慝遂作是诗  

浮云浮云集于扶桑扶桑茫茫日暮之光匪日之暮浮云之污嗟我懐人忧心如蠧  

浮云浮云集于咸池咸池微微日昃之时匪日之昃浮云之惑嗟我懐人忧心如织  

浮云浮云集于髙舂髙舂蒙蒙日夕之容匪日之夕浮云之积嗟我懐人忧心如慗  

寓言  

人生百年我过半天生才定不可换东海钓鼇鼇不食南山坐石石欲烂  

若邪春兴  

春生若邪【`一作溪`】水雨后漫流通芳草行无尽清【`一作春`】源去不穷野烟迷极【`一作急`】浦斜日起微风数处乘流望依稀似剡中  

晨登乐游原望终南积雪  

凌晨拥裘径上古源头雪霁山疑近天髙思若浮琼埋积翠玉嶂掩飞流曜彩含朝日揺光夺寸眸寒空标瑞色爽气袭皇州清眺何人得终当独再游  

送商季臯  

比来知尔有诗名莫恨东归学未成新丰有酒为我饮消取故园伤别情  

## 御定全唐诗卷八百二十一  

皎然  

吊灵均词  

昧天道兮有无聼汨【`音覔`】渚兮踌躇期灵均兮若存问神理兮何如愿君精兮为月出孤影兮示予天独何兮有君君在万兮不羣既氷心兮皎洁上问天兮胡不闻天不闻神莫覩若云冥冥兮雷霆怒萧条杳眇兮余草莾古山春兮爲谁今猿哀兮何思风激烈兮楚竹死国殇人悲兮雨飔飔雨飔飔兮望君时光茫荡漾兮化为水万古忠贞兮徒尔为  

歩虚词  

予因览眞诀遂感西城【`一作域`】君玉笙【`一作皇`】下青冥人间未曾闻日华链精【`一作魂`】魄皎皎无垢氛谓我有僊骨且令饵氤氲俯仰媿灵顔愿随鸾鹄羣俄然动风驭缥渺归青云  

奉应顔尚书眞卿观眞子置酒张乐舞破阵画洞庭三山歌  

道流迹异人共惊寄向画中观道情如何万象自心出而心澹然无所营手援毫足蹈节披缣洒墨称丽絶石文乱防急管催云态徐挥慢歌发乐【`音洛`】纵酒酣狂更好攒若雨纵横埽尺波澶漫意无涯片岭崚嶒势将倒盼睐方知造境难象忘神遇非笔端昨日幽竒湖上见今朝舒卷手中看兴余轻拂逺天色曾向东海邉识秋空暮景飒飒容翻疑是眞画不得顔公素髙山水意常恨三山不可至赏君狂画忘逺游不出轩墀坐苍翠  

答韦山人隐起龙文药瓢歌  

隐人药瓢天下絶全如浑金割如月彪炳文章智使然生成在我不在天若言有物不繇物何意中虚道性全韦生能诗兼好异获此灵瓢逺相遗仙侯玉帖人漫传若士青囊世何秘一捧一开如见君药盛五色香氤氲背【`一作阶`】上骊龙蟠不睡张鳞摆颔生风云世人强知金丹道黙僊不成秽僊老年少纷如陌上尘不见吾瓢尽枯槁聊将系肘歩何轻便有三山孤鹤情东方小儿乏此物遂令僊籍独无名  

桃花石枕歌赠康从事  

卞山幽石产竒璞荆人至死采不着何人琢枕持赠君片片桃花开未落剑工见兮可为剑【`昆吾石鐡可铸为剑`】玉工辨兮知非石至寳繇来览【`一作鉴`】者稀今君独鍳应欲惜何辞售【`一作集`】与章【`一作韦`】天眞幸得提擕近玉人可中弃置君不顾天生秀色徒璘玢四座喧喧争目悦巧过造化称一絶莫言昨日因错磨看取从来无防缺六月江南暑未防一尺花氷试枕看髙窗正午风飒变室中不减春天寒主人所重重枕徳文章外餙徒相惑更有坚贞不易心与君天下为士则  

张伯英【`一作伯髙`】草书歌  

伯英死后生伯髙朝看手把山中毫先贤草律我草狂风云阵发愁钟王须臾变态皆自我象形类物无不可阆风游云千万朶惊龙蹴踏飞欲堕更睹邓林花落【`一作落叶`】朝狂风乱搅何飘飘【`一作飘飖`】有时凝然笔空握情在寥天独飞鹤有时取势气更髙忆得春江千里涛张生竒【`一作草`】絶难再遇【`王小令草书古今称草絶`】草罢临风展轻素阴惨阳舒如有道鬼状魑容若可惧黄公酒垆兴偏入阮籍不嗔嵇亦顾长安酒牓醉后书此日骋君千里歩  

寒栖子歌【`曾居庐山欲有事罗浮之行`】  

君在庐山知不羣有疑是鹤又是云生死尘埃汚不得眼前荣利徒纷纷今日惠然来访我酒榼书囊肩背荷拂除衣上饵烟霞昨夜胥门宿蔡家天然不饮亦不食抛名换姓覔不得且向人间作酒僊不肻将身生羽翼停形为饵天地根【`胎息道成`】世人皆死我独存洗虑因吞清明箓世人皆贪我常足栖子妙今道已成手把枢心运冥能令鬼哭神效灵身如飘风不可绊朝游崆峒夕汗漫向来坐客犹未散忽忆罗浮欲去时遥指孤云作路岐海上仙游不可见人间日落空桑枝  

翔隼歌送王端公  

古人赏神骏何如秋隼击独立髙标望霜翮应看天宇如咫尺低廽拂地凌风翔鹏雏敢下鴈断行晴空四顾忽不见有时独出青霞傍穷阴万里落寒日气杀草枯增奋逸云塞斜飞搅叶迷雪天直上穿花疾见君髙情有所属赠别因歌翔隼曲离亭惨惨客散时歌尽路长意不足  

白云歌寄陆中丞使君长源  

一见西山云使人情意逺凭髙发咏何超遥道妙如君【`一作冇如`】有【`一作君`】舒卷萦空叠景多丽容众上自为洁白不繇阴雨积髙明肻共杂烟重万物有形皆有着白云有形无【`一作难`】系缚黄金被烁玉亦瑕一片飘然污不着或逢天上或人间人自营营云自闲忽尔飞来暂爲侣忽然飞去莫能攀逸民对云效髙致禅子逢云增道意白云遇物无偏颇自是人心见同异阊阖天门宜曙看为【`一作华`】缨作盖拥千官从龙合沓临清暑【`殿名`】就日逶迤绕露寒【`宫名`】谁怜西山云亭亭处幽絶坐石长看非我羁手中欲揽【`一作搅`】待君説贞白先生那得知只【`一作解`】向空山【`一作山中`】自怡悦  

裴端公使君清席赋得青桂歌送徐长史  

昔年攀桂为留人今朝攀桂送归客秋风桃李揺落尽爲君青青伴松柏谢公南楼送客还髙歌桂树凌寒山应怜独秀空林上空赏敷华积雪间昨夜一枝生在月婵娟可望不可折若为天上堪赠行徒使亭亭照离别  

周长史昉画毗沙门天王歌  

长史画神独感神髙歩【`一作妙`】区中无两人雅而逸髙且眞形生虚无忽可亲降魔大防缩在手倚天长剑横诸绅慈威示物虽凛凛在徳无秋唯有春吾知眞象本非色此中妙用君心得茍能下笔合神造误防一防亦为道写出霜缣可舒卷何人应【`一作能`】识此情远秋斋清寂无外物盥手焚香聊自展忆昔邉兵围未解感得此神天上下至今云旗图我形为君一顾烟尘清  

奉和顔鲁公眞卿落眞子舴艋舟歌【`楚章华台成愿与诸侯落之`】  

沧浪子后眞子冥冥钓隐江之汜刳木新成舴艋舟诸侯落舟自兹始得道身不系无机舟亦闲从水逺逝兮任风还朝五湖兮夕三山停纶乍入芙蓉浦击汰时过明月湾太公取璜我不取龙伯钓鼇我不钓竹竿嫋嫋鱼簁簁此中自得还自笑汗漫一游何可期后来谁遇氷雪姿上古初闻出尧世今朝还见在尧时  

郑容全成蛟形木机歌  

万物贵天然天然不可得浑朴无劳剞劂工幽姿自可蛟龙质欲腾未去何翩翩扬袂争前谁敢拂可中风雨一朝至还应不是池中物苍山万重采一枝形如噐车生意竒风号雨喷心不折众木千藂君独知【`广徳中郑生避贼吴兴毗山于稠人之中遇予独见称赏`】髙人心多越格有时就月吟春风持来座右惊神客爱君开閤江之濵白云黄鹤长相亲南郭子綦我不识非君独是是何人  

奉同顔使君眞卿清风楼赋得洞庭歌送吴链师归林屋洞  

名山洞府到金庭三十六洞称最灵不有古僊启其秘今日安知灵寳经中山链师栖白云道成仙秩号元君【`安之髙仙者有元君次有天人元君有秩比左仙公`】三千甲子朝玉帝世上如今名始闻吐纳青牙飬肌发花冠玉舄何髙洁不闻天上来谪仙自是人间授眞诀吴兴太守道家流仙师逺放清风楼应将内景还飞去且从分风当此留湖之山兮楼上见山冥冥兮水悠悠世人不到君自到缥缈仙都谁与俦黄鹤孤云天上物物外飘然自天匹一别千年未可期仙家不数人间日  

戞铜椀为龙吟歌【`并序`】  

唐故太尉房公琯早岁尝隐终南山峻壁之下徃徃闻龙吟声清而静涤人邪想时有好事僧潜戞之以五金写之唯铜声酷似他日房公偶至山寺闻林岭间有此声乃曰龙吟复迁于兹矣僧因出其器以告公命戞之惊曰眞龙吟也大厯十三祀秦僧传至桐江予使童儿戞金仿之亦不减秦声也缁人或有讥者曰此达僧之事可以嬉娯尔曹无以行自拘因赋龙吟歌以见其意  

逸僧戞椀为【`一作闻`】龙吟世上未曾闻此音一从太尉房公赏遂使秦人传至今初戞徐徐声渐显乐音不管何人辩似出龙泉【`一作渊`】万丈底乍怪声来近而逺未必全繇戞者功【`一作工`】声生虚无非椀中寥亮掩清笛萦回凌细风遥闻不断在烟杪万籁无声天境空【`聼专一境则众音不闻非万籁之无声也`】乍【`一作昨`】向天台宿华顶秋宵一吟更清迥能令聼者易常性忧人忘忧躁人静今日铿锽江上闻蛟螭奔飞如得羣声过阴岭恐成雨响驻晴天将起【`一作遏`】云坐来吟尽空江【`一作江上`】碧却寻向者聼【`一作声`】无迹人生万事将此同暮贱朝荣动还寂  

饮茶歌诮崔石使君  

越人遗我剡溪【`一作山`】茗采得金牙爨金鼎素瓷雪色缥【`一作飘`】沫香何似诸仙琼蕊浆一饮涤昏寐情来【`一作思`】朗爽【`一作爽朗`】满天地再饮清我神忽如飞雨洒轻尘三饮便得道何须苦心破烦恼此物清髙世莫知世人饮酒多【`一作徒`】自欺愁【`一作好`】看毕卓瓮间夜笑向陶濳篱下时崔侯啜之意不巳狂歌一曲惊人耳孰知茶道全尔眞唯有丹邱得如此  

买药歌送杨山人  

华阴少年何所希欲饵丹砂化骨飞江南药少淮南有暂别胥门上京口京口斜通江水流裴回应上青山头夜惊潮没鸬鷀堰朝看日出芙蓉楼揺荡【`一作荡漾`】春风乱帆影片云无数是扬州扬州喧喧卖药市浮俗无由识仙子河间姹女直千金紫阳夫人服不死吾于此道复何如昨朝新得蓬莱书  

薛卿教长行歌【`时量移湖州别驾`】  

桂阳仙柳道家説昔传苏君今是薛聊将握槊偶时人便【`一作却`】被人间称冠絶黄杨文局龟螭蟠琢成骰【`一作头`】子防琅玕初疑月破云中堕复怪星移指下攒谁识兵竒势可保坐看将军上【`一作占`】一道【`长行有将军梁`】有时彩王【`去声`】非所希笑击单于出重围凫惊隼击疾若飞左顾右盻生光辉家本聨姻汉戚里身是长安贵公子名髙艺絶何翩翩几廻决胜君王前扈【`一作屡`】逰长乐与祈年人望青云白日边谪宦江南歳阴晩还将此道聊自遣繇来君子行最长【`长行经冇君子行小人行`】予亦知君寄心逺  

桃花石枕歌送安吉康丞【`并序`】  

安吉古桃州也今为吴兴右邑士遐副焉于南山获桃花石异而重之珍于席上士遐将赴京师故帅诗人以君所宝之物髙歌赠行  

君吏桃州尚竒【`一作寄`】迹桃州采得桃花石烂疑朝日照已舒含似春风吹未坼圭璋特达世所珍吾知此物亦其伦应羡花开不凋悴应嘉玉片无缁磷立性坚刚平若砥君子偏将交道比何人亦秉坚刚姿吾见君心得如此君心所好我独知别多见少长相思从来赏翫安左右万里提擕君莫辞  

赋得吴王送女潮歌送李判官之河中府  

见説吴王送女时行宫直到荆溪口溪上千年送女潮爲感吴王至今有乃知昔人繇志诚流水无情翻有情平波忽起二三尺此上疑与神仙宅今人犹望荆之湄长令望者增所思吴王已殁女不返潮水无情那有期溪草何草号帝女溪竹何竹号湘妃灵涛旦暮自堪伤的皪婵娟又争发客归千里自兹始览古髙歌感行子不知别后相见期君意何如此潮水  

观李中丞洪二美人唱歌轧筝歌【`时量移湖州长史`】  

君家双美姬善歌工筝人莫知轧用蜀竹弦楚丝清哇【`哇音娃歌声也`】宛转声相随夜静酒阑佳月前髙张水引何【`一作仍`】渊渊美人矜名曲不误蹙响时时如迸泉赵琴【`一作瑟`】素所佳齐讴世称絶筝歌一动凡音辍凝且莫停金罍滛【`一无淫字`】声已阕雅声来游鱼噞喁鹤裵回主人髙情始爲开髙情放浪出常格偶世有名道无迹勲业先登上将科文章已冠诸人籍每笑石崇无道情轻身重色祸亦成君有佳人当禅伴于中不废学无生爱君天然性寡欲家贫禄薄常知足谪官无愠如古人交道忘言比前躅不意全家万里来湖中再见春山緑吴兴公舍幽且闲何妨寄隐在其间时议名齐谢太傅更看擕妓似东山  

陈氏童子草书歌  

书家孺子有竒名天然大草令人惊僧防老时把笔法孺子如今皆暗合飇挥电洒眼不及但觉毫端鸣飒飒有时作防险且能太行片石看欲崩偶然长掣浓又燥少室枯松欹不倒夏室炎炎少人欢山轩日色在阑干桐花飞尽子规思主人髙歌兴不至浊醪不饮嫌昏沈欲玩草书开我襟龙爪状竒鼠须鋭水【`一作氷`】牋白晳越人惠王家小令草最狂为予洒出【`一作挥洒`】惊腾势  

饮茶歌送郑容  

丹邱羽人轻玉食采茶饮之生羽翼【`天台记云丹邱出大茗服之羽化`】名藏仙府世空【`一作莫`】知骨化云宫人不识云【`一作雪`】山童子调金铛楚人茶经虚得名霜天半夜芳草折烂漫【`一作熳`】缃花啜又【`一作久`】生赏君【`一作常説`】此茶祛我疾【`一作赏君茶祛我疾`】使人胸中荡忧栗日上香罏情未毕醉【`一作乱`】踏虎溪云髙歌送君出  

花石长枕歌答章居士赠  

楚山有石郢人琢琢成长枕知是玉全疑氷片坐【`一作睡`】恐销间发花藂惊不足赠予比之金琅玕琼花烂漫【`一作烂烂`】浮席端吾师道【`一作遣`】吾不执宝今日感君因执看试叩铿然应清律纤尘不留蝇敢拂万物皆因造化资如何独负清贞质南山有云鹄在空长松爲我生凉风髙友【`一作文`】朗咏乐其中行住四仪皆道意不学小乘一曲【`一作西竺`】士唯将此物安座隅取次闲眠有禅味  

观王右丞维沧洲图歌  

沧洲误是眞萋萋忽盈视便有春渚情褰裳掇芳芷飒然风至草不动始悟丹青得如此丹青变化不可寻翻空作有移人心犹言雨色斜拂座乍似水凉来入襟沧洲説近三湘口谁知卷得在君手披图拥褐临水时翛然不异沧洲叟  

洞庭山维谅上人院阶前孤生橘树歌  

洞庭仙山但生橘不生凡木与梨栗眞子无私【`一作松`】自不栽感得一株阶下出细叶繁枝委露新四时常緑不闗春若言此物无道性何意孤生来就【`一作就来`】人二月三月山初暖最忧低檐数枝短白花不用乌【`一作鸟`】衔来自有风吹手中满九月十月争破顔金实离离色殷殷【`一作顔色殷`】一夜天晴香满山天【`一作山`】生珍木异于俗俗士来逢不敢触清隂独歩禅起时徙倚前看看不足  

春夜赋得漉水囊歌送郑明府  

吴缣楚练何白晳居士持来遗禅客禅客能裁漉水囊不用衣【`一作良`】工秉刀尺先师遗我【`一作戒`】式无缺一滤一翻心敢賖夕望东思潄盥昽昽斜月悬灯纱徙倚花前漏初断白猨争啸惊禅伴玉瓶徐泻赏【`一作尚`】涓涓溅着莲衣水珠满因识仁人爲宦情还如漉水爱苍生聊歌一曲与君别莫忘寒泉见防清  

湛处士枸杞架歌  

天生灵草生灵地误生人间人不贵独君井上有一根始觉人间众芳异拖线垂丝宜曙看裴囬满架何春风亦解爱此物褭褭时来傍香实湿云缀叶摆不去翠羽衔花惊畏失肻羡孤松不凋色皇天正气肃不得我独全生异此辈顺时荣落不相背孤松自被斧斤伤独我柔枝保无害黄油酒囊石棊局吾羡湛生心出俗【`一作吾湛生心出世俗`】撷芳生【`一作坐`】影风洒懐其致翛然此中足  

观裴秀才松石障歌  

谁工此松唯拂墨巧思丹青营不得初写松梢风正生此中势与眞松争髙柯细叶动飒飒乍聼幽飗如有声左右双松更竒絶龙鳞麈尾仍半折经春寒色聚不散逼座阴阴将下雪荆门石状凌璵璠蹙成数片倚松根何年蒨蒨苔黏迹几夜潺潺水击防裴生诗家后来客为我开图翫松石对之自有髙世心何事劳君上山屐  

送顾处士歌【`吴兴丘司议之女聓即况也`】  

吴门顾子予早闻风貌眞古谁似君人中黄宪与顔子物表孤髙将片云性背时人髙且逸平生好古无俦匹醉书在箧称絶伦神画开厨怕飞出谢氏檀郎亦可俦道情还似我家流安贫日日【`一作用晦`】读书坐不见将名干五侯知君别业长洲外欲行秋田循【`一作脩`】畎浍门前便取觳觫乘腰上还将鹿卢【`一作辘轳`】佩禅子有情非世情御荈贡余聊赠行满道喧喧遇君别争窥玉润与氷清  

水精数珠歌  

西方眞人爲行宻【`一作蜜`】臂上记珠皎如日佛名无着心亦空珠去珠来体常一谁道佛身千万身重重只向心中出  

兵后西日溪行【`并序`】  

沈羲仙记铜岘地肺可以逃水又圣桃源记天地改花源在即此地也此一章灵澈上人可以志之  

一从清气上为天仙叟何年见干海黄河几度浊复清此水如今未曾改西寻仙人渚误入桃花穴风吹花片使我迷时时问山惊踏雪石梁丹灶意更竒【`石梁丹灶铜岘仙人渚灵迹有四所`】春草不生多故辙我来隐道非隐身如今世上无风尘路是武陵路人非秦代人饭松得髙侣濯足偶清津数片昔贤磐石在几回并坐戴纶巾  

姑苏行【`一作台`】  

古台不见秋草衰【`一作凄`】却忆吴王全盛时千年月照秋草上吴王在时几廻望至今月出君不还世人空对姑苏山山中精灵安可覩辙迹人踪麋鹿聚婵娟西子倾国容化作寒陵一堆土  

短歌行  

古人若不死吾亦何【`一作冇`】所悲萧萧烟雨九原上白杨青松葬者谁贵贱同一尘死生同一指人生在世【`一作万代`】共如此何异浮云与流水短歌行短歌无穷日巳倾邺宫梁苑徒有名春草秋风伤我情何为不学金仙侣一悟空王无死生  

山月行【`一作闗山月末句缺一字`】  

家家望秋月不及秋山望山中万境长寂寥夜夜孤明看月上海人皆言生海东山人自谓出山中忧虞欢乐皆占月月本无心同不同自从有月山不改古人望尽今人在不知万世今夜时孤月将　谁更待【`一作孤月将谁更相待`】  

顾渚行寄裴方舟  

我有云泉隣渚山山中茶事颇相闗鶗鴂鸣时芳草死山家渐欲收茶子伯劳飞日芳草滋山僧又是采茶时繇来惯采无近远隂岭长兮阳崖浅大寒山下叶未生小寒山中叶初卷【`二山名`】吴椀【`一作姹`】擕笼上翠微防防香刾罥春衣迷山【`一作山述`】乍可【`一作可`】落花乱度水时惊啼鸟飞家园不逺乘露摘归时露彩犹滴沥初看怕【`一作抽`】出欺玉英更取煎来胜金液昨夜西雨色过朝寻新茗复如何女宫露涩青芽老尧市人稀紫笋多紫笋青芽谁得识日暮采【`一作探`】之长太息清冷眞人待子元【`仙传清冷眞人裴君与道人支子元为友`】贮此芳香思何极  

武源行赠邱卿岑  

昔年羣盗阻江东吴山动揺楚泽空齐人亦戴蜂虿毒美稷化为荆棘藂汹汹四顾多窟穴浮云白波名不同万人死地当虎口一旦生涯悬彀【`一作鼔`】中昨日将军狥死节悉向生民陷成血胸中豹畧张阵云握内虵矛挥白雪长洲南去接孤城居人散尽鼔噪惊三春不见芳草色四面唯闻刁斗声此时狂寇纷如市君当要冲固深垒纵横计出皆获全士卒身先每轻死埽平氛祲望吴门人间歳美桑柘繁比屋生全【`一作全生`】受君赐连营罢战頼【`一作顶`】君恩如何弃置功不【`一作未`】録通籍无名滞江曲防亭不重李将军汉节犹轻苏属国荒营寂寂隐山椒春意空惊故柳条野战攻城尽【`一作只`】如此即今谁是霍嫖姚  

长安少年行  

翠楼春酒虾蟇陵长安少年皆共矜纷纷半醉緑槐道躞蹀花骢骄不胜  

风入松  

西岭松声落日秋千枝万叶风飗飗美人援琴弄成曲写得松间声断续声断续清我魂流波壊陵安足论美人夜坐月明里含少商兮防【`一作照`】清征风何凄【`一作凄凄`】兮飃飃【`一作何飃飉`】搅寒松兮又夜起夜未央曲何长金徽更促声泱泱何人此时不得意意苦弦悲闻客堂  

陪卢中丞闲逰山寺【`此首与和阎士和李蕙冬夜宴集诗畧同`】  

野寺出人境舍舟登逺峯林开明见月万壑静闻钟拥烛明山翠交麾动水容如何股肱守尘外得相逢  

湖南草堂读书招李少府  

削去僧家【`一作中`】事南池便隐居为怜松子寿还卜道家书药院常无客茶樽独对余有时招逸史来饭野中蔬  

答李季兰  

天女来相试【`一作识`】将花欲染衣禅心竟不起还捧旧花归  

酬郑判官湖上见赠  

歳歳湖南隐已成如何星使忽知名沙鸥惯识无心客今日逢君不解惊  

送旻上人逰天台  

眞心不废别试看越溪清知汝机忘尽春山自有情月思华顶宿云爱石门行海近应须泛无令鸥鹭惊  

送别  

闻説情人怨别情霜天淅沥在寒城长宵漫漫角声发禅子无心恨亦生  

与昂上人两字继合四句初字日  

有一鸟雏凌寒独宿若逢云雨两两相逐  

次日  

野外有一人独立无四邻彼见是我身我见是彼身  

## 御定全唐诗卷八百二十二  

广宣  

广宣姓廖氏蜀中人与刘禹锡最善元和长庆两朝并为内供奉赐居安国寺红楼院有红楼集今存诗十七首编为一卷  

皇太子频赐存问并索唱和新诗因有陈谢  

望苑招延【`一作贤`】后禅扉访道余只言俟文雅何意及庸虚率性多非学縁情偶自书清风闻寺响白日见心初重道逢轩后崇儒过魏储青宫列芳【`一作楩`】梓圃积琼琚郑鼠宁容者齐竽久舍诸空懐受恩感含思几踌躇  

禁中法防应制  

天上万年枝人间不可窥道塲三教防心地百王期侍读霑恩早传香驻日迟在筵还向道通籍许言诗空媿陪仙列何阶答圣慈从今精至理长愿契无为  

降诞日内庭献寿应制  

庆夀千龄逺敷仁万国通登霄欣有路捧日愧无功仙驾三山上龙生二月中修斋长乐殿讲道大明宫此地人难到诸天事不同法筵花散后空界满香风  

寺中柿树一蒂四颗咏应制  

珍木生竒畆低枝拂梵宫因开四界分本自百花中当夏阴涵緑临秋色变红君看药草喻何减太阳功  

早秋降诞日献寿二首应制  

秋蓂开六叶元圣诞千年绕殿祥风起当空瑞日悬道光中国主人识大罗仙敢赞无疆寿香花上法筵万方瞻圣日九土仰清光磬地山河壮弥天福寿长瑞烟薰法界眞偈启仁【`一作人`】王看献千秋乐千秋乐未央  

驾幸天长寺应制  

天界宜春赏禅门不掩闗宸逰双阙外僧引【`一作隐`】百花间车马喧长路烟云浄逺山观空复观俗皇鉴此中闲  

九月菊花咏应制【`一作清江诗`】  

可讶东篱菊能知节候芳细枝青玉润繁蕊碎金香爽【`一作浮`】气浮【`一作凝`】朝露浓姿带夜霜泛杯传夀酒应共乐时康  

驾幸圣容院应制  

大唐国里千年圣王舍城中百亿身却指容顔非我相自言空色是吾眞深殿防心随寳辇广庭徐歩引金轮古来贵重縁亲近狂客惭为侍从臣  

圣恩顾问独逰月磴阁直书其事应制  

禅居河畔无多地来徃寻春物正华磴道上盘千畆竹栏干低压【`一作数`】万人家檐前施饭来飞鸟林下行香踏落花自解刹那知佛性不劳更喻几尘沙  

安国寺随驾幸兴唐观应制  

东林何殿是西邻禅客垣墙接羽人万乘逰仙宗有道三车引路本无尘初传寳诀长生术已证金刚不壊身两地尽修天上事共瞻銮驾【`一作銮鹤`】重来廵  

贺王起【`一作贺王侍郎典贡放榜`】  

从辞凤阁掌丝纶便向青云领贡賔再辟文塲【`一作章`】无枉路两开金榜絶寃人眼看龙化门前水手放莺飞谷口春明日定归台席去鹡鸰原上共陶钧  

驾幸普济寺应制  

南方宝界几由旬八部同瞻一佛身寺压山河天宇静楼悬日月镜光新重城柳暗东风曙【`一作暖`】复道花明上苑春向晩銮舆归凤阙曲江池上动青苹  

红楼院应制【`一作沈佺期诗`】  

红楼疑见白毫光寺逼宸居福盛唐支遁爱山情谩切昙摩泛海路空长经声夜息闻天语炉气晨飘接御香谁道此中难可到自怜深院得徊翔  

再入道塲纪事应制【`一作沈佺期诗`】  

南方归去再生天内殿今年异昔年见辟乾坤新定位看题日月更髙悬行随车【`一作香`】辇登仙路坐近炉烟讲法筵自喜恩深陪侍从两朝长在圣人前  

寺中赏花应制  

东风万里送香来上界千花向日开却笑霞楼紫芝侣桃源深洞访仙才  

九月十五日夜宿郑尚书絪东亭望月寄杜给事  

霜天晴【`一作昨`】夜宿东斋松竹交阴惬素懐迥出风尘心得地可怜三五月当阶清光满院恩【`一作思`】情见寒色临门笑语谐霄汉路殊从道合徃来人事不相乖  

## 御定全唐诗卷八百二十三  

含曦  

含曦元和太和间长夀寺僧诗一首  

酬卢仝见访不遇题壁【`一本无不遇题壁四字卢仝冇访含曦上人诗`】  

长夀寺石壁卢公一首诗渴读【`一作饮`】即不渴饥读【`一作食`】即不饥鲸吞海水尽露出瑚枝海神知贵不知价留向人间光照夜  

善生  

善生贞元时僧诗四首  

旅中答喻军事问客情  

一自逰他国相逢少故人纵然为客乐争似在家贫畜恨霜侵鬓摉诗病入神若非怜片善谁肻问风尘  

赠卢逸人  

髙眠岩野间至艺敌应难诗苦无多首药灵惟一丸引泉鱼落釡攀果露沾冠已得嵇康趣逢迎事每阑  

送玉禅师  

飘然无定迹迥与律乘违入郭随縁住思山破夏归【`过夏不终谓之破夏`】盂擎数家饭衲乞几人衣洞了曹溪防宁输俗者机  

送智光之南値雨  

结束衣囊了炎州定去逰草堂方惜别山雨为相留又得一宵话免生千里愁莫辞重卜日后防必经秋韬光  

韬光蜀人卓锡灵隐之巢沟坞白居易守郡时题其堂曰法安诗一首  

谢白乐天招  

山僧野性好林泉每向岩阿倚石眠不解栽松陪玉勒惟能引水种金莲白云乍可来青嶂明月难教下碧天城市不能飞锡去恐妨莺啭翠楼前  

知  

知字后觉姓陈氏眉州人僖宗时赐号悟达国师歌诗二十余卷今存诗三首  

五歳咏花  

花开满树红花落万枝空惟余一朶在明日定随风  

祝尧诗  

生天本自生天业未必求仙便得仙鹤背倾危龙背滑君王且住一千年  

答僧澈  

观君法苑思冲虚使我眞乘刃有余若使龙光时可待应怜僧肇论成初五车外典知谁敌九趣多才恐不如萧寺讲轩横淡荡帝乡云树正扶疎几生曾得阇瑜意今日堪将贝叶书一振微言冠千古何人执卷问吾庐元孚  

元孚宣城开元寺僧与许浑同时或曰楚中僧诗二首  

月夜懐刘秀才  

独夜相思但自劳阮生吟罢梦云涛此时小定未禅寂古塔月中松磬髙  

送李四校书  

朱丝写别鹤冷冷诗满红笺月满庭莫学楚狂隳姓字知音还有子期聼  

栖白  

栖白越中僧前与姚合交后与李洞曹松相赠答宣宗朝尝居荐福寺内供奉赐紫诗一卷今存十六首  

边思  

西北黄云暮声声画角愁山隂一夜雨白草四郊秋乱雁鸣寒渡飞沙入废楼何时番色尽此地见芳洲  

八月十五夜翫月  

寻常三五夜不是不婵娟及至中秋满还胜别夜圆清光凝有露皓魄爽无烟自古人皆望年来又一年  

寻山僧真胜上人不遇  

松下禅栖所苔滋径莫分青山春暮见流水夜深闻不坐看心石应随出定云猿猱非可问岩谷自空曛  

赠李溟秀才  

南居古庙深髙树宿山禽明月上清汉骚人动楚吟数篇正始韵一片补亡心孤悄欺何谢云波不可寻  

送石秀才  

正是叹羁逰知音拜楚侯何须辞逺道自可乐扁舟倚棹江洲雨闻猿岛岫秋谢家山水兴终日待诗流  

送造微上人游五台及礼本师  

寒空金锡响欲过渭阳津极目多来雁孤城少故人与师虽别久于法本相亲又对清凉月中宵语宿因  

送禅师宗极归玉  

背郭去归宿头陀意颇浓鹤争栖逺树猿鬭上孤夜戍经霜月秋城过雨钟由来无定止何处访髙踪  

送僧归旧山  

谈空与破邪献夀复荣家白日【`一作百生`】得何偈青天落几花传灯皆有分化俗独无涯却入中峯寺还知有聚沙  

送圆仁三藏归本国  

家山临晩日海路信归桡树灭浑无防风生只有潮歳穷程未尽天末国仍遥已入闽王梦香花境外邀  

送王链师归嵩岳  

飘然緑毛节杳去洛城端隔水见秋岳兼霜扫石坛一溪松色古半夜鹤声寒迥与人寰别劳生不可观  

夀昌节赋得红云表夏日  

景侯融融隂气潜如云共火相兼霞光捧日登天上丹彩乘风入殿檐行逐赤龙千歳出明当朱夏万方瞻防臣多幸逢佳节得赋殊祥近御  

经废宫  

终日河声咽暮空烟愁此地昼蒙蒙锦帆东去沙侵苑玉辇西来树满宫鲁客望津天欲雪朔鸿离防苇生风那堪独立思前事囬首残阳雉堞红  

赠识古法师  

重城深寺讲初休却忆家山访旧游对月与君相送夜闻蛩教我独惊秋云心杳杳难为别鹤性萧萧不可留遥想孤舟清渭上飘然帆影起离愁  

月夜懐刘秀才【`一作元孚诗`】  

独夜相思但自劳阮生吟罢梦云涛此时小定未禅寂古塔月中松磬髙  

寄南山景禅师  

一度林前见逺公静闻眞语世情空至今寂寞禅心在任起桃花柳絮风  

哭刘得仁  

为爱诗名吟至死【`一作此`】风魂雪魄去难招直须桂子落坟上生得一枝寃始消  

应物  

应物大中时江南诗僧也尝与罗邺唱酬作九华山记诗二首  

龙潭  

石激悬流雪满湾五龙潜处野云闲暂收雷电九峯下且饮溪潭一水间浪引浮槎依北岸波分晓日浸东山囬瞻四面如看画须信逰人不欲还  

题化城寺  

平髙选处创莲宫一水萦流处处通画阁昼开迟日畔禅房夜掩碧云中平川不见龙行雨幽谷遥闻虎啸风偶与防人论法要眞元浩浩理无穷  

智亮  

智亮大中中闽开元寺僧尝袒膊行乞号袒膊和尚诗二首  

戴云山吟  

人间谩説上天梯上万千廻总是迷曾似老人岩上坐清风明月与心齐  

又  

戴云山顶白云齐登顶方知世界低异草竒花人不识一池分作九条溪  

良乂  

良乂大中时僧诗一首  

答卢邺【`一本题上有秋山二字`】  

风泉祗【`一作只`】向梦中闻身外无余可寄君当戸一轮惟晓月挂檐数片是秋云  

常达  

常达字文举俗姓顾发迹河阳大福山大中中居吴郡破山寺诗八首  

山居八咏  

身闲依祖寺志僻性多慵少室遗眞防层楼起暮钟啜茶思好水对月数诸有问山中趣庭前是古松晩望虚庭物心心见祖情烟开分岳色雨雾减泉声逺树猿长啸层岩日乍明更堪论的意林下笋新生一室尘埃外翛然只麽常睡来开寝帐钟动下禅床溪浸山光冷秋凋木叶黄时提祖师意欹石看斜阳西来眞祖意祗在见闻中寒雁一声过疎林几叶空心闲怜水石身老怯霜风为报参者山山月色同眞性寂无机尘尘祖佛师日明庭砌暖霜苦药苖衰汲水和烟酌栽松带雪移好聼防处猿啸岭南枝古寺凭栏危时闻举妙机庭空月色浄夜迥磬声移漏转寒更急灯残冷焰微太虚同万象相谓话微胡僧论的防物物唱圆成疎柳春来翠幽窗日渐明禅心清石室蝶翅覆花英好聼谈处乔松鹤数声祖祖唯心防春融日正长霜轻莎草緑风细药苖香月满眞如浄花开觉树芳庭前莺啭处时聼语圆常僧鸾  

僧鸾少有逸才不事拘检谒薛能尚书以其顚率令之出家后入京为文章供奉赐紫或云即鲜于凤诗二首  

苦热行  

烛龙衔火飞天地平陆无风海波沸彤云叠叠耸竒【`一作彤云叠挂竒峯长`】焰焰凝光热凝翠烟岛搏鹏亸双翅羲和赫怒强总辔饮流夸父毙长途如见当中印王字明明夜西朝又东古来有道仍再中扶桑老叶蔽不得辉华直欲【`一作上`】凌苍空行【`一作万`】人挥汗翻成雨口燥喉干嗌尘土西郊云色昼冥冥如何不救生灵苦何山怪木藏蛟龙缩鳞卷鬛为乖慵不发滂泽注天下欲使风雷何所从旱苖原上枯成焰岳灵徒祝无神騐豪家帘外唤清风水纹明角铺长簟玉扇画堂凝夜秋歌艶绕梁催莫愁阳乌落尽酒不醒扶上西园当月楼废田暍死非吾属库有黄金仓有粟  

赠李粲秀才  

陇西辉用眞才子摉竒探险无伦比笔下铦磨巨阙锋胸中静灔西江水哀弦古乐清人耳月露激寒哭秋鬼苔地无尘到晓吟杉松老叶风干起十轴示余三百篇金碧烂光烧蜀牋雄芒逸气测不得使我踯躅成狂顚大郊逺濶空无边凝明淡緑收余烟旷懐相对景何限落日乱青倚天又惊大舶帆髙悬行涛劈浪凌飞仙囬首瞥见五千仭扑下香炉瀑布泉何事古人夸八斗焉敢今朝定妍丑飒风驱雷暂不停始向塲中称大手骏如健鹘鹗与雕拏云猎雪翻重霄狐狸窜伏不敢动却下双鸣当迅飚愁如湘灵哭湘浦咽咽哀音隔云雾九嶷深翠转巍峩仙骨寒消不知处清同野客敲越瓯丁当急响涵清秋鸾雏相引呌未定霜结夜阑仍在楼髙若太空露云物片白激清皆彷佛仙鹤闲从浄碧飞巨鼇头戴蓬莱出前辈歌诗惟翰林神仙老格何髙深鞭驰造化绕笔转灿烂不为愁苦吟梦乘明月清沈沈飞到天台天姥岑倾湖涌海数百字字字不朽长摐金此日多君可俦侣堆珠叠玑满圃终日并辔逰昆仑十二楼中宴王母  

神頴  

神頴咸通中僧诗二首  

和王季文题九华山  

众岳雄分野九华鎭南朝彩笔凝空逺崔嵬寄青霄龙潭古仙府灵药今不凋莹为沧海镜烟霞作荒标造化心数竒性状精气饶玉树郁玲珑天籁韵萧寥寂寂寻乳窦兢兢行石桥通泉潄云母借草萦香苕我住【`一作在`】幽且深君赏昏复朝稀逢发清唱片片霜凌飚  

宿严陵钓台  

寒谷荒台七里洲贤人逺逐水东流独呌断青天月千古冥冥潭树秋  

澹文  

澹文苏州招隐寺僧干符中人也诗三首  

效古  

荣辱又荣辱一何翻与覆人生百歳中孰肻死前足鬓忽如丝青丛不再緑自古争名徒黄金是谁禄  

病后作  

未得忘【`一作亡`】身法此身终未安病肠犹可洗瘦骨不禁寒药少心情【`一作神`】饵经无力气看悠悠片云质【`一作下`】独对【`一作坐`】夕阳残  

写眞  

图形期自见自见却伤神已是梦中梦更逢身外身水花凝幻质墨彩染【`一作聚`】空尘堪笑予兼尔俱为未了人文秀  

文秀江南僧居长安以文章应制与郑谷善诗一首  

端午  

节分端午自【`一作有`】谁言万古传闻为屈原堪笑楚江空渺渺【`一作浩浩`】不能洗得直臣寃  

懐楚  

懐楚唐末僧住安州白兆竺干院诗二首  

谢友人见访留诗  

轩车谁肻到泉石自相亲暮雨凋残寺秋风怅望人庭新一片叶衣故【`一作上`】十年尘【`一作春`】赖有瑶华赠清吟愈病身  

送新平故人  

常聼【`一作逺得`】仓庚思旧友又因蝴蝶梦生涯一千余里河连【`一作邉`】郭三十六峯寒到家隂岛直分东虢【`一作晓`】雁晴楼髙入上阳鸦姜嫄庙北与君别应笑薄寒悲落花躭章  

躭章俗姓黄莆田人出家于福州灵石嗣法洞宗慕曹溪六祖乃名其山曰曹世以曹山称之后住仰山诗一首  

辞南平钟王召  

摧残枯木倚寒林几度逢春不变心樵客见之犹不采郢人何事苦搜寻  

## 御定全唐诗卷八百二十四  

子兰  

子兰昭宗朝文章供奉诗一卷  

短歌行  

日月何忙忙出没住不得使我勇壮心少年如顷刻人生石火光通时少于塞四季倐徃来寒暑变爲贼偷人面上花夺人头上黑  

饮马长城窟  

游客长城下饮马长城窟马嘶闻水腥爲浸【`一作泛`】征人骨岂不是流泉终不成潺湲【`一本无此二句`】洗尽骨上土不洗骨中寃骨若比【`一作不一作逐`】流水四海有还魂【`一本无此二字`】空流呜咽声声中疑是【`一作骨`】言  

夜直  

大内隔重墙多闻乐未央灯明宫树色茶煮禁泉香凤辇通门静鸡歌入漏长宴荣陪御席话宻近龙章吟歩  

彤庭月眠分玉署凉欲粘朱绂重频草白麻忙笔力将羣吏人情在致唐万方瞻仰处晨夕面吾皇  

赠行脚僧  

世界曾行遍全无行可修炎凉三衲共生死一身休片防云随体稀疎雪满头此门无所着不肯暂淹留  

秋日思旧山  

咸言上国【`一作天上`】繁华岂谓帝城覊旅十防五防残萤千声万声秋雨白云江上故乡月下风前吟处欲去不去迟迟未展平生所伫  

寄干陵杨侍郎  

冷落官资不畏贫司曹且共内官分歩量野色成公案防检樵声入奏闻陵庙路因朝去扫御炉香每夜来焚碑寒树古神门上管得无穷空白云  

登楼忆友  

物象逺蒙蒙周回极望中带烟千井树和磬一楼风月色寒沉地波声夜飏空登临无限趣恨不与君同  

华严寺望樊川  

万木叶初红人家树色中疎钟揺雨脚秋水浸云容雪碛回寒雁村灯促夜舂旧山归未得生计欲何从  

与道侣同于水陆寺防宿  

论道穷【`一作同`】心少有朋此时清话昔年曾柿凋红叶铺寒井鹄【`一作鸽`】坠霜毛着定僧风遰逺声秋涧水竹穿深色夜房灯出门尽是劳生者只此长闲几个能  

城上吟  

古塜宻于草新坟侵官【`一作古`】道城外无闲地城中人又老  

襄阳曲  

爲忆南游人移家大堤住千帆万帆来尽过【`一作过尽`】门前去  

诫贪  

多求待心足未足旋倾覆明知贪者心求荣不求辱  

蝉二首  

独蝉初唱古槐枝委曲悲凉防续迟雨后忽闻谁最苦异乡孤馆忆家时  

衰栁蝉吟旁浊河正当残日角声和寻常不足【`一作是`】少愁思此际闻时愁更多  

太平坊寻裴郎中故宅  

不语凄凉无限情荒堦行尽又重行昔年住此何人【`一作此住人何`】在满地【`一作空见`】槐花秋草生  

登楼  

边邑鸿声一例秋大波平日绕山流故人千里同明月尽夕无言空倚楼  

长安早秋  

风舞槐花落御沟终南山色入城秋门门走马征兵急公子笙歌醉玉楼  

对雪  

宻宻无声坠碧空霏霏有韵舞微风幽人吟望搜辞处飘入来落砚中  

鹦鹉  

翠毛丹觜乍教时终日无聊似忆归近来偷【`一作倚`】解人言语乱向金笼説是非  

晩景  

池荷衰飒菊芬芳防杖吟诗上草堂满目暮云风卷尽郡楼寒角数声长  

长安伤春  

霜陨中春花半无狂游恣饮尽凶徒年年赏翫公卿軰今委沟塍骨渐枯  

河梁晩望二首  

水势滔滔不可量渔舟容易泛沧浪连山翠霭笼沙溆白鸟翩翩下夕阳  

雨添一夜秋涛濶极目茫茫似接天不知龙物潜何处鱼跃蛙鸣满槛前  

悲长安  

何事天时祸未回生灵愁悴苦寒灰岂知万顷繁华地强半今爲瓦砾堆  

千叶石榴花  

一朶花开千叶红开时又不借春风若教移在香闺畔定与佳人艶态同  

观碁  

拂局尽消时能因长路迟防头初得计格手待无疑寂黙亲遗景凝神入过思共藏多少意不语两相知  

## 御定全唐诗卷八百二十五  

可止  

可止姓马氏范阳房山人长近体律诗干宁中赐紫后唐明宗令住持洛京长夀寺署号文智大师有三山集今存诗九首  

山居  

雪消春力展花漫洞门垂果长纤枝曲岩崩直道移重猿围浅井鬬鼠下疎篱寒食微灯在髙风势彻陂  

赠樊川长老【`一作清尚诗`】  

瘦顔颧骨见满面雪毫垂坐石鸟疑死出门人谓痴照身潭入楚浸影桧生隋太白曾经夏清风凉四肢  

寄积麦山防如长老  

黙然如大道尘世不相闗青桧行时静白云禅处闲贫髙一生行病长十年顔夏满期逰寺寻山又下山  

送僧  

四海无拘系行心兴自浓百年三事衲万里一枝笻夜减当晴影春消过雪踪白云深处去知宿在何峯  

哭贾岛  

燕生松雪地蜀死葬山根诗僻降今古官卑悮子孙塜栏寒月色人哭苦吟魂墓雨滴碑字年年添藓防  

雪十二韵  

落处咸过尺翛然物象凄瑞凝金殿上寒甚玉闗西润比江河普明将日月齐凌云花顶腻锁径竹梢低岀谷樵童怯归林野鸟迷煑茶融破练磨墨染成黳陷兔埋平泽和鱼冻合溪入楼消酒力当槛冩诗题道路依凭马朝昏委托鸡洞深作族松亚鹤移栖及夏清岩穴经春溜石梯豊年兼泰国天道育黔黎  

精舍遇雨  

空门寂寂淡吾身溪雨防防洗客尘卧向白云情未尽任他黄鸟醉芳春  

小雪  

落雪临风不厌看更多还恐蔽林峦愁人正在书窗下一片飞来一片寒  

送婆罗门僧  

雪岭金河独向东吴山楚泽意无穷如今白首乡心尽万里归程在梦中  

句  

不知谁防喃喃语必向王前报太平【`中山节度王处直座咏白鹊时诸侯兼并王欲继好息民故云髙僧传`】  

云表  

云表唐末于豫章讲法华慈恩大疏法席称盛诗一首  

寒食日  

寒食悲看郭外春野田无处不伤神平原累累【`一作累累`】添【`一作伤`】新塜半【`一作总`】是去年来哭人  

归仁  

归仁唐末江南僧住京洛灵泉诗六首  

自遣  

日日为诗苦谁论春与秋一聨如得意万事总忘忧雨堕花临砌风吹竹近楼不吟头也白任白此生头  

酬沈先軰卷  

一百八十首清泠韵可敲任从人不爱终是我难抛桂魄吟来满蒲团坐得凹先生声价在寰宇几人抄  

题贾岛吟诗台  

此台如可废此恨有谁平纵使迷青草终难没旧名天悲朝雨色岳哭夜猿声不是心偏苦应闗自古情  

悼罗隐  

一着防【`一作谢`】书未快心几抽胸臆纵狂吟管中窥豹我犹在海上钓鼇君也沈歳月尽能消愤懑寰区那更有知音长安冠葢皆涂地仍喜先生葬碧岑  

题楚庙  

羞容难更返江东谁问从来百战功天地有心归道德山河无力为英雄芦花尚认霜戈白海日犹思火阵红也是男儿成败事不须惆怅对西风  

牡丹  

三春堪惜牡丹竒半倚朱栏欲绽时天下更无花胜此人间偏得贵相宜偷香墨蚁斜穿叶觑蕊黄蜂倒挂枝除却解禅心不动算应狂杀五陵儿  

卿云  

卿云唐末岭南僧诗四首  

旧国里【`一作旧里`】  

旧居梨【`一作黎`】岭下风景近炎方地暖生春早【`一作草`】家贫觉歳长石房云过湿杉【`一作松`】径雨余香日夕竟【`一作久觉`】无事诗书聊自强  

秋日江居闲咏  

寄居江岛边闲咏见【`一作几`】秋残草薄牛羊瘦【`一作攫`】风髙猿鸟寒检方医故疾挑荠偹中餐时复停书卷鉏莎种木兰  

长安言懐寄沈彬侍郎  

故园梨【`一作黎`】岭下归路接天涯生作长安草胜为边地花雁南飞不到书北寄来賖堪羡神仙客青云早致家  

送人游塞  

去去玉闗路省君曾未行塞深多伏寇时静亦【`一作欲`】屯兵雪每先秋降花尝近夏生闲陪射雕将应到受降城隐峦  

隐峦唐末匡庐僧诗五首  

逢老人  

路逢一老翁两鬓白如雪一里二里行四囬五囬歇  

牧童  

牧童见人俱不识【`一作防`】尽着芒鞋戴篛笠朝阳未出众山晴露滴蓑衣犹半湿二月三月时平原草初緑三个五个骑羸牛前村后村来放牧笛声才一举众稚齐歌舞看看白日向西斜各自骑牛又归去  

蜀中送人防庐山  

君游正値芳春月蜀道千山皆秀发溪边十里五里花云外三峯两峯雪君上匡山我旧居松萝抛掷十年余君行试到山前问山鸟只今相忆无  

琴  

七条丝上寄深意涧水松风生十指自乃知音犹尚稀欲教更入何人耳  

浮桥  

横压惊波防没溺当初元剏是军机行人到此全无滞一片江云踏欲飞  

泠然  

泠然唐末僧诗一首  

宿九华化成寺庄  

佛寺孤庄千障间我来诗境强相闗岩边树动下涧云里锡鸣僧上山松月影寒生碧落石泉声乱喷潺湲明朝更蹑层霄去誓共烟霞到老闲  

大愚  

大愚邺都青莲寺沙门诗一首  

乞荆浩画  

六幅故牢健知君恣笔踪不求千涧水止要两株松树下留盘石天边纵逺近岩幽湿处惟借墨烟浓懐濬  

懐濬秭归郡僧诗二首  

上归州刺史代通状二首【`懐濬能逆知未兆之事东里人以神圣待之刺史于公捕诘乃以诗通状于异而释之`】  

家在闽山西复西其中歳歳有莺啼如今不在莺啼处莺在旧时啼处啼  

家在闽山东复东其中歳歳有花红而【`一作如`】今不在花红处花在旧时红处红  

恒超  

恒超姓冯氏范阳人居棣州开元寺终于后汉之干祐诗一首  

辞郡守李公恩命  

虚着褐衣老浮杯道不成誓传经论死不染利名生厌树遮山色怜窗向月明他时随范蠡一棹五湖清浄显  

浄显五代时洛阳首座沙门诗一首  

题广爱寺楞伽山  

灵异不能栖鸟雀幽竒终不着猨猱为经巢贼应无损纵使秦驱也谩劳珍重昔贤留像迹陵迁谷变自坚牢【`失二句`】  

修雅  

修雅唐法师诗一首  

闻诵法华经歌  

山色沈沈松烟羃羃空林之下盘陀之石石上有僧结跏横膝诵白莲经从旦至夕左之右之虎迹狼迹十片五片异花狼籍偶然相见未深相识知是古之人今之人是昙彦是昙翼我闻此经有深防觉帝称之有妙义合目防心子细聼醍醐滴入焦肠里佛之意兮祖之髓我之心兮经之防可怜弹指及举手不逹目前今正是大矣哉甚竒特空王要使羣生得光辉一万八千土土土皆作黄金色四生六道一光中狂夫犹自问弥勒我亦当年学空寂一得无心便休息今日亲闻诵此经始觉驴乘非端的我亦当年不出户不欲红尘沾歩武今日亲闻诵此经始觉行行皆寳所我亦当年爱吟咏将谓冥搜乱神定今日亲闻诵此经何妨笔砚资眞性我亦当年狎儿戏将谓光隂半虚弃今日亲闻诵此经始觉聚沙非小事我昔曾游山与水将谓他山非故里今日亲闻诵此经始觉山河无寸地我昔心猨未调伏常将金锁虚拘束今日亲闻诵此经始觉无物爲拳拲师诵此经经一字字字烂嚼醍醐味醍醐之味珍且美不在唇不在齿只在劳生方寸里师诵此经经一句句句白牛亲动歩白牛之歩疾如风不在西不在东只在浮生日用中日用不知一何苦酒之肠饭之腑长者扬声唤不回何异聋何异瞽世人之耳非不聪耳聪特向经中聋世人之目非不明目明特向经中盲合聪不聪合明不明辘轳上下浪死虚生世人纵识师之音谁人能识师之心世人纵识师之形谁人能识师之名师名医王行佛令来与众生治心病能使迷者醒狂者定垢者净邪者正凡者圣如是则非但天恭敬人恭敬亦合龙赞咏鬼赞咏佛赞咏岂得背觉合尘之徒不稽首而归命  

元寂  

元寂俗姓髙居升元寺保大中授左街僧録内供奉赐紫坐饮酒狂歌落职后醉死于石子冈诗一首  

歌【`马令书云寂日以狂歌为事大醉则十数小儿随之行歌于路与羣儿互相应和旁若无人`】  

酒秃酒秃何荣何辱但见衣冠成古丘不见江河变陵谷  

若虚  

若虚南唐僧隐庐山石室李主累征不就诗三首  

懐庐山旧隐  

九叠嵯峨倚着天悔随寒瀑下岩烟深秋猨鸟来心上夜静松杉到眼前书架想遭苔藓裹石窗应被薜萝纒一枝笻竹游江北不见炉二十年  

乐仙【`一作真`】观  

乐氏骑龙上碧天东吴遗宅尚依然悟来大道无多事眞后丹元【`一作经一作丸`】不値钱老树夜风虫咬叶古垣春雨藓生甎【`一作氊`】松倾鹤【`一作马`】死桑田变【`一作宅`】华表归乡未有年  

古镜  

轩后红【`一作洪`】炉独铸成藓防磨落月轮呈万般物象皆能鉴一个人心不可明匣内乍开鸾凤活台前髙挂鬼神惊百年肝胆堪将比只怕看频素发生  

文益  

文益余杭人姓鲁住金陵清凉寺世称法眼宗诗一首  

覩木平和尚  

木平山里人貌古年【`一作言`】复少相看陌路同论心秋月皎懐【`一作壊`】衲线非蚕助歌声有鸟城阙今日来一讴【`一作沤`】曾已晓  

旡则  

旡则五代时人爲法眼文益禅师弟子诗三首  

鹭鸶  

白苹红蓼碧江涯日暖双双立睡时愿掲金笼放归去却随沙鹤鬭轻丝  

百舌鸟二首  

千愁万恨过花时似向春风怨别离若使众禽俱解语一生懐抱有谁知  

长截隣鸡呌五更数般名字百般声饶伊揺舌先知晓也待青天明即鸣  

谦光  

谦光金陵人素有才辨江南国主礼之诗一首  

赏牡丹应教  

拥衲对芳丛由来事不同鬓从今日白花似去年红艶异随朝露馨香逐晓风何须对零落然后始知空  

## 御定全唐诗卷八百二十六  

贯休  

贯休字徳隐俗姓姜氏兰溪人七岁出家日读经书千字过目不忘旣精奥义诗亦竒险兼工书画初为吴越钱镠所重后谒成汭荆南汭欲授书法休曰须登坛乃授汭怒遰放之黔天复中入益州王建礼遇之署号禅月大师或呼为得得来和尚终于蜀年八十一初有西岳集吴融为序极称之后弟子昙域更名宝月集其全集三十卷已亡胡震亨谓宋睦州刻本多载他人诗不足信其説亦不知何据胡存诗仅三卷今编十二卷  

善哉行【`伤古曲无知音`】  

有美一人兮婉如清扬识曲别音兮令姿煌煌绣袂捧琴兮登君子堂如彼萱草兮使我忧忘欲赠之以紫玉尺白银铛久不见之兮湘水茫茫  

读离骚经  

湘江滨湘江滨兰红芷白波如银终须一去呼湘君问湘神云中君不知何以交灵均我恐湘江之鱼兮死后尽为人曽食灵均之肉兮个个为忠臣又想灵均之骨兮终不曲千年波底色如玉谁能入水少取得香沐圅题贡上国贡上国即全胜和璞悬瓈垂棘结绿  

阳春曲【`江东广明初作`】  

为口莫学阮嗣宗不言是非非至公为手须似朱云辈折槛英风至今在男儿结发事君亲须斆前贤多慷慨厯数雍熙房与杜魏公姚公宋开府尽向天上仙宫闲处坐何不却辞上帝下下土忍见苍生苦苦苦  

白雪曲  

列鼎佩金章泪眼防风枝却思食藜藿身作屠沽儿负米无逺近所希升斗归为人无贵贱莫学鸡狗肥斯言如不忘别更无光辉斯言如或忘即安用人为  

上留田  

父不父兄不兄上留田蝥贼生徒陟冈泪峥嵘我欲使诸凡鸟雀尽变为鹡鸰我欲使诸凡草木尽变为田荆邻人歌邻人歌古风清清风生  

了仙谣  

海中紫雾蓬莱岛安期子乔去何早游戏多骑白骐驎须髪如银未曽老亦留仙诀在人间齧镞终言药非道始皇不得此深防逺遣徐福生忧恼紫术黄精心上苗大还小还行中宝若师方术弃心师浪似雪山何处讨【`何一作无`】  

苦寒行  

北风北风职何严毒摧壮士心缩金乌足冻云嚣嚣碍雪一片下不得声绕枯桑根在沙塞黄河彻厎顽直到海一气抟束万物无态唯有吾庭前杉松树枝枝枝健在  

蒿里【`一本有曲字`】  

兔不迟乌更急但恐穆王八骏着鞭不及所以蒿里坟出蕺蕺气凌云天龙腾凤集尽为风消土吃狐掇蚁拾黄金不啼玉不泣白杨骚屑乱风愁月折碑石人莽秽榛没牛羊窸窣时见牧童儿弄枯骨  

临髙台  

凉风吹逺念使我升髙台宁知数片云不是旧山来故人天一涯久客殊未囘鴈来不得书空寄声哀哀  

杞梁妻  

秦之无道兮四海枯筑长城兮遮匈奴筑人筑土一万里梁贞妇啼呜呜上无父兮中无夫下无子兮孤复孤一号城崩塞色苦再号梁骨出土疲魂饥魄相逐归陌上少年莫相非  

古离别  

离恨如防酒古今饮皆醉只恐长江水尽是儿女泪伊余非此辈送人空把臂他日再相逢清风动天地  

战城南二首  

万里桑干傍茫茫古蕃壤将军貎憔悴抚剑悲年长防兵尚陵逼久住亦非强邯郸少年辈个个有伎俩拖枪半夜去雪片大如掌  

碛中有阴兵战马时惊蹶轻猛李陵心摧残苏武节黄金锁子甲风吹色如铁十载不封侯茫茫向谁说少年行【`纪事作公子行一本后二首作公子行休入蜀王建遇之甚厚一日召令诵近诗时贵戚皆坐休欲讽之乃称公子行建善之贵幸皆怨之`】  

锦衣鲜华手擎鹘闲行气貎多轻忽稼穑艰难总不知五帝三皇【`一作王`】是何物  

自拳五色裘迸入他人宅却捉苍头奴玉鞭打一百面白如削玉猖狂曲江曲马上黄金鞍适来新赌得  

梦逰仙四首  

梦到海中山入个白银宅逢见一道士称是李八伯三四仙女儿身着瑟瑟衣手把明月珠打落金色梨车渠地无尘行至瑶池濵森森椿树下白龙来嗅人宫殿峥嵘笼紫气金渠玉砂五色水守阍仙婢相倚睡偷摘蟠桃几倒地  

轻薄篇二首  

绣林锦野春态相压谁家少年马蹄蹋蹋鬭鸡走狗夜不归一掷赌却如花妾谁云【`一作惟言`】不顚不狂其名不彰悲夫  

木落萧萧虫【`一作蛩`】鸣唧唧不觉朱蔫脸红霜刼鬓漆世途多事泣向秋日方今少壮不努力老大徒伤悲如何  

长安道  

憧憧合合八表一辙黄尘雾合车马火热名汤风雨利辗霜雪千车万防半宿闗月上有尧禹下有防禼紫气银轮兮【`一本无兮字`】常覆金阙仙掌捧日兮【`一本无兮字`】浊河澄澈愚将草木兮有言【`一本作有言有言`】与华封人兮不别【`一本作不别不别`】  

洛阳尘  

昔时昔时洛城人今作茫茫洛城尘我闻富有石季伦楼台五色干星辰乐如天乐日夜闻锦姝绣妾何纷纷真珠帘中姑射神人文金线玉香成暮云孙秀若不杀晋室应更贫伊水削行路冢石花磷磷苍茫金谷园牛羊龁荆榛飞鸟好羽毛疑是緑珠身  

富贵曲二首  

有金张族骄奢相续琼树玉堂雕墙绣毂纨绮杂杂钟鼓合合美人如白牡丹花半日只舞得一曲乐不乐足不足争教他爱山青水绿  

如神若仙似兰同雪乐戒于极胡不知辍只欲更缀上落花恨不能把住明月太山肉尽东海酒竭佳人醉唱敲玉钗折宁知耘田车水翁日日日炙背欲裂  

野田黄雀行  

髙树风多吹尔巢落深蒿叶暖宜尔依泊莫近鸮类蛛网亦恶饮野田之清水食野田之黄粟深花中睡土里浴如此即全胜啄太仓之谷而更穿人之屋  

古意九首  

一雨火云尽闭门心冥冥兰花与芙蓉满院同芳馨佳人天一涯好鸟何嘤嘤【`一作嘤鸣`】我有双白璧不羡于虞卿我有径寸珠别是天地精玩之室生白潇洒身安轻只应天上人见我双眼明  

阳乌烁万物草木怀春恩茫茫尘土飞培壅名利根我本是蓑笠幼知天子尊学为毛氏诗亦多直致言不慕需臑【`一作蠕蠕`】类附势同崩奔唯防桃李蹊去去长者门美人如游龙被服金鸳鸯手把古刀尺在彼白玉堂文章深掣曳珂佩鸣丁当好风吹桃花片片落银床何妨学【`一作当举`】羽翰逺逐朱鸟翔  

乾坤有清气散入诗人脾圣贤遗清风不在恶木枝千人万人中一人两人知忆在东溪日花开叶落时几【`一作我`】拟以黄金铸作钟子期  

莫轻白云白不与风雨会莫见守羊儿或是初平辈人生非日月光辉岂常在一荣与一辱古今【`一作今古`】常相对君【`一本无君字`】不见于公门子孙好冠盖  

古交如眞金百炼色不囘今交如暴流儵忽生尘埃我愿君子气散为青松栽我恐荆棘花只为小人开伤心复伤心吟上髙髙台  

常思谢康乐文章有神力是何清风清凛然似相识一种为顽嚚得作翻经石一种为枯槁得作登山屐永嘉为郡后山水添鲜碧何当学羽翰一去观遗迹  

常思李太白仙笔驱造化宗致之宝床虎殿龙楼无不可一朝力士脱靴后玉上青蝇生一个紫皇殿前五色麟忽然掣断黄金锁五湖大浪如银山满船载酒挝鼓过贺老成异物顚狂谁敢和宁知江边坟不是犹醉卧  

忆在山中时丹桂花葳蕤红泉浸瑶草白日【`一作日夕`】生华滋箬屋开地鑪翠墙挂藤衣防经竹窗边白猨三两【`一作四`】枝东峰有老人眼碧头骨竒种薤煮白石防趣如婴儿月上来打门月落方始归授我微妙诀恬澹【`一作然`】无所为别来六七年只恐白日飞  

酷吏词【`唐末寇乱休避地渚宫荆帅髙氏优待之馆于龙兴寺防有谒宿话时政不治乃作酷吏词以刺之`】  

霰雨灂灂风吼如斸有叟有叟暮投我宿吁叹自语云太守酷如何如何掠脂斡肉吴姬唱一曲等闲破红束韩娥唱一曲锦殷鲜照屋宁知一曲两曲謌曾使千人万人哭不惟哭亦白其头饥其族所以祥风不来和气【`一作风`】不复蝗乎【`一作兮`】贼乎【`一作兮`】东西南北  

还举人歌行卷  

厚于铁围山上铁薄似双成仙体缬蜀机凤雏动蹩躠瑚枝枝撑着月王恺家中藏难掘顔囘饥僝愁天雪古松直笔雷不折雪衣女啄蟠桃缺佩入龙宫歩迟迟绣帘银殿何参差即不知骊龙失珠知不知  

陈宫词  

缅想当时宫阙盛荒宴椒房懱尧圣玉树花歌百花里瑚窗中海日迸大臣来朝酒未醒酒醒忠谏多不听陈宫因此成野田耕人犁破宫人镜  

拟齐梁酬所知见赠二首  

静只焚香坐咏怀悲岁阑佳人忽有赠满手红琅玕不独耀肌魄将行为羽翰酬如上青天风雪空漫漫美如仙鼎金清如纤手琴孙登啸一声缥缈不可寻但觉神洋洋如入三昧林释手复在手古意深复深惭无英琼瑶何以酬知音  

经古战场  

茫茫凶荒迥如天设驻马四顾气候迂结秋空峥嵘黄日将没多少行人白日见物莫道路髙低尽是战骨莫见地赤碧尽是征血昔人昔人既能忠尽于力身糜戈防脂其风膏其域今人何不绳其塍植其食而使空旷年年常贮愁烟使我至此不能无言  

村行遇猎  

猎师纷纷走榛莽女亦相随把弓矢南北东西尽杀心断烧残云在围里鹘拂荒四成血竿打黄茅雉惊起伤嗟个辈亦是人一生将此闗身已我闻天地之大徳曰生又闻万事皆天意何遣此人又如此犹更愿天公一丈雪深山麋鹿尽冻死  

渔家  

赤芦盖屋低压恰沙涨柴门水痕叠黄鸡青犬花蒙笼渔女渔儿扫风叶有叟相逢带秋醉自拔船桩色无媿前山脚下得鱼多恶浪堆中尽头睡但得忘筌心自乐肯羡前贤钓清渭终须画取挂秋堂与尔为邻有深意  

田家作  

田家老翁无可作书甑蒸梨香漠漠只向堦前曝背眠赤桑大叶时时落古壍侵门桃竹宻仓囤峨峨欲遮【`一作蔽`】日自云孙子解耕耘四五年来腹多寔我闻此语心自悲世上悠悠岂得知稼而不穑徒尔为  

江边祠  

松森森江浑浑江边古祠空闭门精灵应醉社日酒白龟咬断菖蒲根花残冷红宿雨滴土龙甲湿鬼眼赤天符早晩下空碧昨夜前村行霹雳  

苦热寄赤松道者  

天云如烧人如炙天地鑪中更何适蝉喘雷干冰井融些子清风有何益守羊眞人之役髙吟招隐倚碧壁紫气红烟鲜的的涧茗园麴尘色骄冷奢凉合相忆  

偶作二首  

新诗一千首古锦初下机除月与鬼神别未有人知子期去不返浩浩良不悲不知天地间知者复是谁门前数枝路路路车马鸣名埃与利尘千里万里行只见青山髙岂见青山平朱门势峨峨冠盖何光明黄鸟在花里青蝉夺其声尔生非金玉岂常贵复贞寄言之子心可以归无形  

夜【`一作秋`】夜曲  

蟪蛄切切风骚骚芙蓉喷香蟾蜍髙孤灯耿耿征妇劳更深扑落金错刀  

春晩书山家【`一本有主人二字`】屋壁二首  

柴门寂寂黍饭馨山家烟火春雨晴庭花蒙蒙水泠泠小儿啼索树上莺  

水【`一作`】香塘黑蒲森森鸳鸯鸂如家禽前村后垄桑柘深东邻西舍无相侵蚕娘洗蠒前溪渌牧童吹笛和衣浴山翁畱我宿又宿笑指西坡豆熟  

春晩闲居寄陈嵩伯  

春霖闭门久春色聚庭木一梦辞旧山四邻有新哭菰蒲生白水风篁擢纤玉为忆湖上翁花时独瞑目  

长持经僧  

唠唠长夜坐唠唠早起杉森森不见长人声续续如流水摐金挣玉吐宫咽征头低草木手合神鬼日消三两黄金争得止【`佛言常持经者可日食三两金`】而槁木朽枝一食而已伤嗟浮世之人善事不曽入耳  

茫茫曲  

茫茫复茫茫满眼皆埃尘莫言白髪多茎茎是愁筋未逹苦雕伪及逹多不仁浅深与髙低尽能生棘榛茫茫四大愁杀人  

古镜词上刘侍郎  

至宝不自宝照古还照今仙人手胼胝寥泬秋沈沈不是十二靣不是百炼金若非八彩睂不可輙照临即归玉案头为君整冠簪即居吾君手照出天下心恭闻太宗朝此镜当宸襟六合悬清光万里无尘侵此镜今又出天地还得一  

送姜道士归南岳【`缺二字`】  

松品落落雪格索索眼有三角头峭五岳若不居岳此处难着药僮貎蛮名鄙彼葫芦酒满担劣起万里长风啸一声九贞须拍黄金几落叶萧萧　杳　送师言了意未了意未了他时为我致取一部音声鸟  

## 御定全唐诗卷八百二十七  

贯休  

循吏曲上王使君  

需宿需宿炳烂光合蒸蒸婺民钟此多福自东自西自南自北伊飞伊走乳乳良牧和气无形春光自成大信不信贻厥无朕需女需女尔亦须语使君为理风震古需女需女尔亦须语我愿喙长三千里枕着玉阶奏明主  

古镜词  

我有一面镜新磨似秋月上唯金膏香下状骊龙窟等闲不欲开丑者多不悦或问几千年轩辕手中物  

怀张为周朴  

张周二夫子诗好人太癖更不过岭来如今头尽白人传禹力不到处河声流向西【`周`】又到处即闭户逢君方展睂【`张`】不知是不是若是即大竒我又闻二公心与人  

不同一生常在寂寞中有时狂吟入僧宅锦囊鸟啼荔枝红有时冥摉海山脑瑚枝动日杲杲圣君在上知不知赤面浊醪许多好  

题顗三藏院  

仪清态淡雕琼瓌卷帘潇洒无尘埃岳茶如乳庭花开信心弟子时时来灌顶坛严伸防塞三十年功苦拘束梵僧梦里授微言雪岭白牛力深得【`师曽受神僧眞言于梦中`】水精一索香一炉红莲花舌生醍醐初听喉音宝楼阁如闻魔王宫殿拉【`一作掠`】金瓦落次听妙音大随求更觉人间万事深悠悠四音俱作清且柔爱河浊浪却倒流却倒流兮无处去碧海含空日初曙  

古意代友人投所知  

青松虽有花有花不如无贫井泉虽清且无金辘轳客从逺方来遗我古铜镜挂之玉堂上如对轩辕圣天龙睡坤腹土蚀金鬛绿因知燕赵佳人顔似玉不得此镜终不【`缺一字`】  

闻知已入翰林  

天骥头似鸟儵忽四天下南金色如椹入火不见火吾交二名士遽立于帝左凤姿既出世大意嘱在我竒哉子渊颂无可无不可  

上裵大夫二首  

我有一端绮花彩鸾凤羣佳人金错刀何以裁此文我有白云琴朴斵天地精俚耳不使闻虑同众乐听指指法仙法【`应作指`】声声圣人声一弹四时和再弹中古清庭前梧桐枝飒飒南风生还希师旷怀见我心不轻  

上刘商州  

周邵吁嘘气结为祯祥云客从逺方来持此将赠君时命偶不谬授馆终南东愔愔良吏师不寐如老农丘轲文之天代天有余功代天复代天后稷何所从  

闲居拟齐梁四首  

夜雨山草滋爽籁生古木闲吟竹仙偈清于嚼金玉蟋蟀啼坏墙茍免悲局促道人优昙花迢迢逺山绿果熟无低枝芳香入屏帷故人久不来萱草何离离苦吟斋貌减更被杉风吹独赖湖上翁时为烹露葵红藕暎嘉鲂澄池照孤坐池痕放文彩雨气増慵惰山翁寄术药幸得秋病可终召十七人云中备香火清气生沧洲残云落林薮放鹤久不归不知更归否支防到江湄江皋木叶飞自怜为客逺还如鹊绕枝南枝复北枝玉露沾毛衣  

塞上曲二首  

锦袷健儿黒如漆骑羊上氷如箭疾蒲萄酒白雕腊红苜蓿根甜沙鼠出单于右臂何须断天子昭昭本如日一握黳髯一握丝须知只为平戎术  

去年转鬬阴山脚生得单于却放却今年深入于不毛防兵拔帐遗弓刀男儿须【`一作贵`】展平生志为国输忠合天地甲穿虽即【`一作则`】失黄金劔缺犹能生紫气塞草萋萋兵士苦横刀誓死清邉土封侯十万始无心玉闗凯【`一作生`】入君看取  

拟齐梁体寄冯使君三首  

庭鸟多好音相呼灌木中竹房更何有还如鸟巢空赖逢富人侯眞东晋谢公煌煌发令姿珂佩鸣丁冬故山有深霞未如旌旗红惭非卫霍松何以当清风  

露益蝉声长蕙兰垂紫带清吟待明月孤云忽为盖伊余石林人本是烧畬辈频接谢公棊输多未曽赛大道贵无心圣贤为始慕秋空共澄洁美玉同贞素伟哉桐江守雌黄出金口为文能废兴谈道弭空有雪林槁枯者坐石听亦久还疑紫磨身成居灵运后  

书匡山老僧庵  

筼筜红实好鸟语银髯瘦僧貌如祖香烟蒙蒙衣上聚冥心缥缈【`一作渺渺`】入铁圄白麏作梦枕藤履东峯山媪贡瓜乳  

读顾况歌行  

雪泥露金氷滴瓦枫柽火着僧留坐忽覩逋翁【`况别号`】一轴歌始觉诗魔辜负我花飞飞雪霏霏三珠树晓珠累累妖狐爬出西子骨雷车拶破织女机忆昔鄱阳寺中见一碣逋翁词兮逋翁札庾翼未伏王右军李白不知谁拟杀别别若非仙眼应难别不可説不可説离乱乱离应打折  

冬末病中作二首  

冬风吹草木亦吹我病根故人久不来冷落如丘园龙与摩诘吁叹非不闻顾惟年少时未合多忧懃风钟逺孤枕雪水流冻痕空余微妙心期空静者论  

胸中有一物旅拒复攻击向下还上来唯疑是肺石山童顽且小用之复何益教洗煮茶铛雪团打邻壁宛转无好姿裵囘更何适庭前早梅树坐见花尽碧屋老多鼠窠窗卑【`一本缺`】露山脊近来胸中物已似输药力微吟复微吟依稀似庄舄  

遇叶进士  

文章拟眞宰仪冠冷如壁山寺偶相逢眼青胜山色气隆多慷慨语澹无他力金绳残果落竹阁凉雨滴自媿龙钟人见此冲天翼  

寄杜使君  

清辰卷珠帘盥潄香满室杉松经雪后别有精彩出琅圅芙蓉书开之向堦日好鸟常解来孤云偶相失有时作章句气概还鲜逸茫茫世情世谁人爱眞实清髙慕度宴黙攀道一残磬隔风林微阳解氷笔亦知休明代谅无经济术门前九个峯终拟为文乞  

寄髙员外  

冷冽苍黄风似劈雪骨氷筋满瑶席庭松流污相抵吃霜絮重裘火无力孤峯地鑪烧白枥厐睂道者应相忆儵忽维阳岁云暮寂寥不觉成章句惟应将寄蘂珠宫【`一作人`】禅刹云深一来去  

书陈处士屋壁二首  

有叟傲尧日发白肌肤红妻子亦读书种兰清溪东【`处士有种兰篇`】白云有竒色紫桂含天风即应迎鹤书肻羡于洞洪髙歩前山前髙歌北山北数载卖甘橙山赀近云足新诗不将出徃徃僧乞得唯云李太白亦是偷桃贼吟狂鬼神走酒酽天地昃青刍生堦除撷之束成束  

对月作  

今人看此月古人看此月如何古人心难向今人説古人求禄以及亲及亲如之何忠孝为朱轮今人求禄唯庇身庇身如之何恶木多斜文斜文复斜文颠窒何纷纷  

山茶花  

风裁日染开仙囿百花色死猩血谬今朝一朶堕堦前应有看人怨孙秀  

上孙使君【`三十九句缺一字`】  

圣主得贤臣天地方交泰恭惟岳精粹多出于昭代君侯握文镜独立尘埃外王演俗容仪崔陵小风概馨香拥兰雪峻秀髙嵩岱嵇松领岁寒庄劒无砻淬威棱玉霜直匠石金槌大诗穿明月珠道拍安期背中兴鸾凤集直道风云防万卷似无书三山如歴块徳乎天所纵清矣谁堪对有法在朝端无尘到冠盖具瞻从宻勿旦夕调鼎鼐为君整衢尊为君戢蕃塞岂知吾后意忧此毗陵最亲手赐彤弓苍生是繄赖下车邻寇散是物氷壶内龚遂丧亷平次公太繁碎袴襦砧动地父母歌阛阓【`阙`】雪鏁戈鋋非烟绕旌斾宁思子产氷肻羡任棠薤忽如春再来不独天重戴昻藏海峤鹤冷碧仙庭桧物物动和气家家有新态芙蓉开帟幕锦帐无纤鼓角穿冻云恩波动耕耒奸囘改精魄礼教书绅带必于尧舜日还似房杜辈野人有章句格力亦慷慨若不入丘门世间更谁爱  

哭灵一上人  

一公何不在空有逺公名共説岑山路今时不可行旧房松更老新塔草初生经论传缁侣文章遍墨卿禅林枝干折法宇栋梁倾谁俊修僧史应知传已成  

行路难  

君不见山髙海深人不测古徃今来转青碧浅近轻浮莫与交地卑只解生荆棘谁道黄金如粪土张耳陈余断消息行路难行路君自看  

不会当时【`一作初`】作天地刚有多般愚与智到头还用真宰心何如上下皆清气大道冥冥不知处那堪顿得羲和辔义不义兮仁不仁拟学长生更容易负心【`一作薪`】为罏复为火缘木求鱼应且止君不见烧金炼石古帝王鬼火荧荧白杨里  

君不见道傍废井生古木本是骄奢贵人屋几度美人照影来素绠银缾濯纤玉云飞雨散今如此绣闼雕甍作荒谷沸渭笙歌君莫夸不应常【`一作长`】是西家哭休説遗编行者几至竟终须合天理败他成此亦何功苏张终作多言鬼行路难行路难不在羊肠里  

九有茫茫共尧日浪死虚生亦非一清净音竟不闻花眼酒肠暗如漆或偶因片言只字登第光二亲又不能献可替否航要津口谭羲轩与周孔履行不及屠沽人行路难行路难日暮途逺空悲叹  

君不见道傍树有寄生枝青青郁郁同荣衰无情之物尚如此为人不及还堪悲父归坟兮未朝【`一作期`】夕已分黄金争田宅髙堂老母头似霜【`一作雪`】心作数支【`一作枝`】泪常滴我闻忽如负芒刺不独为君空叹息古人尺布犹可缝浔阳义犬【`一作夫`】令人忆寄言世上为人子孝义团圆莫如此若如此不遄死兮更何俟  

泊秋江  

岸如洞庭山似剡船漾清溪凉胜簟月白风髙不得眠枯苇丛边钓师魇  

嘲商客  

苇萧萧风摵摵落日江头何处客斜倚帆樯不唤人五湖浪向心中白  

寄王涤  

梅月多开户衣裳润欲滴寂寥虽无形不是小讐敌地虚草木壮雨白桃李赤永日无人来庭花苦狼籍吟髙好鸟觑风静茶烟直唯思莱子来衣拖五般色  

上冯使君五首  

撑船碧江上春日何迟迟汀花最深处拾得鸳鸯儿渔父无忧苦水仙亦何别眠在绿苇边不知钓筒发樵叟无忧苦地仙亦何别茆屋岸花中弄孙头似雪扣舷得新诗茶煮桃花水防防数片帆去去殊未已仁政无不及乳獭将子行谁家苦竹林中有读书声  

拟【`一本无拟字`】君子有所思二首  

我爱正考甫思贤作商颂我爱扬子云理乱皆如凤振衣中夜起露花香旖旎扑碎骊龙明月珠敲出凤皇五色髓陋巷萧萧风防防【`一作淅淅`】缅想斯人胜珪璧寂寥千载不相逢无限区区尽虚掷君不见沈约道佳人不在兹春光为谁惜  

安得龙猛笔防石为黄金【`西岳龙猛大士于砚中磨药防笔成金西天有龙猛金其色紫`】散为【`一作问一作向`】酷吏家使无贪残心甘棠宻叶成翠幄欵【`一作颖`】凤不来天地塞所以倾国倾城人如今如今不可得【`一作所以倾城人如今不可得`】  

古塞下曲四首【`一本无古字亦无四首二字第三首另一题`】  

古塞苦寒地戎马聚如蝇寒雕中石落在黄河氷苍茫逻逤城枿枿贼气兴铸金祷秋穹还拟相凭陵战【`一作白`】骨践成【`一作化黄`】尘飞入征人目黄云【`一作尘`】忽变黒战鬼作阵【`一作夜`】哭阴风吼大漠火号出不得谁为天子前唱此边城曲  

日向平沙出还向平沙没飞蓬落军【`一作阵`】营惊雕去天末帝乡青楼倚霄汉歌吹掀天对花月岂知塞上望乡人日日双眸滴清血  

狼烟在阵云匈奴爱轻敌领兵不知数牛羊复吞碛严冬大河枯嫖姚去深击战血染黄沙风吹暎天赤  

鼓腹曲  

我昔不幸兮遭百罹苍苍留我兮到好时耳闻钟鼓兮生丰肌白髪却黑兮自不知东邻老人好吹笛仓囤峩峩谷多赤饼红鰕兮防麋腊有酒如浊醯兮呼我吃徃徃醉倒潢洿之水边兮人尽识孰云六五帝兮四三皇如防如龙兮如龚黄吾不知此之言兮是何之言兮  

经旷禅师院  

吾师楞伽山中人气岸古淡僧麒麟曹溪老兄一与语金玉声利泥弃唾委兀兀如顽云骊珠兮固难价其价灵芝兮何以根其根眞貌枯槁言朴略衲衣烂黒烧岳痕忆昔十四五年前苦寒节礼师问师楞伽月此时师握玉麈尾报我却云非日月一敲粉碎狂性歇庭松无韵冷撼骨搔窗擦檐数枝雪迩来流浪于吴越一片闲云空皎洁再来寻师已蝉蜕薝卜枝枯醴泉竭水檀香火遗影在甘露松枝月中折【`师去世有甘露降于庭松`】宝师徃日真隐心今日不能堕双血  

边上作三【`一作二`】首【`一本缺第三首`】  

山无绿兮水无清风既毒兮沙亦腥健儿走马疾飞鸟聨翩射落云中声  

阵云忽向沙中起探得匈奴过辽水堪嗟防塞征戍儿未战已疑身是鬼  

见説青塜穴中有白野狐时时出沙碛向东而号呼号呼复号呼画师图得无  

送张拾遗赴施州司户  

道之大道古太古二字为名争莽卤社稷安危在直言须　尧阶挝谏鼓恭闻吾皇至圣深无比推席却几听至理一言偶未合尧聪贾生须看湘江水君不见顷者百官排闼赴延英阳城不死存令名又不见仲尼遥竒司马子佩玉垂绅厯如此公乎公乎施之掾江上春风喜相见畏天之命复行行芙蓉为衣胜絁绢好音入耳应非久三峡闻猨莫回首且啜千年羮醉巴酒  

书倪氏屋壁三首  

茶烹绿乳花暎帘撑沙苦笋银纤纤窗中山色青翠粘主人于我情无厌  

白桑红椹莺咽咽面揉玉尘饼桃雪将为数日已一月主人于我特地切  

水娇草媚掩山路睡槎鸳鸯如画作春光霭霭忽已暮主人刚地不放去  

续姚梁公坐右铭【`并序`】  

愚尝览白太保所作续崔子玉座右铭一首其词防乃典乃文再恳再切实可警策未悟贻厥将来又见姚崇卞兰张説李邕皆有斯文尤为奥妙其于束勗婉娩乃千古之鉴戒资腴矣愚窃爱其文惟恨世人不能行之十得其二一日抽毫遂作续白氏之续命曰续姚梁公座右铭一首虽文经理纬不逮于羣公而亦可书于屋壁云  

善为尔诸身行为尔性命祸福必可转莫慤言前定见人之得如已之得则美无不克见人之失如已之失是亨贞吉反此之徒天鬼必诛福先祸始好杀灭絶不得不止守谦寡欲善善恶恶不得不作无见贵热谄走蹩躠无轻贱微上下相依古圣著书矻矻孳孳忠孝信行越食逾衣生天地间未或非假身危彩虹景速奔马胡不自彊将升玉堂胡为自坠言虚行伪艳殃尔夀须戒酒腐尔肠须畏励志须至扑满必破非莫非于饰非过莫过于文过及物阴功子孙必封无恃文学是司竒薄患随不忍害逐无足一此一彼谐宫合征亲仁下问立节求已恶木之隂匪隂盗泉之水匪水世孚草草能生几几直须如氷如玉种桃种李嫉人之恶酬恩报义忽已之慢成人之美毋担虚誉无背至理恬和愻畅冲融终始天人之行尽此而已丁宁丁宁戴髪含齿  

上卢少卿觅干文  

荆山有美玉含华尚炳烂堪为圣君玺堪为圣君案草木润不雕烟霞覆不散野人到山下仰视星辰畔倘或如栗黄保之上霄汉  

谢卢少卿惠千文  

卢山有石镜髙倚无尘垢昼景分烟萝夜魄侵星斗苞含物象列摉照鱼龙吼寄谢天地间毫端皆我有  

## 御定全唐诗卷八百二十八  

贯休  

大蜀皇帝夀春节进尧铭舜颂二首  

尧铭  

金册昭昭列圣孤标仲尼有言巍巍帝尧承天眷命罔厥矜骄四徳炎炎堦蓂不凋永孚于休垂衣飘飖吾皇则之小心翼翼秉阳亭毒不遑暇食土堦苔绿茅茨雪滴君既天赋相亦天锡徳辀金镜以圣继圣汉髙将将太宗兵柄吾皇则之日新徳盛朽索六马罔坠厥命熙熙蓼萧块润风调舞擎干羽囿入蒭荛旣玉其叶亦金其枝叶叶枝枝百工允厘享国如尧不疑不疑  

舜颂  

髙髙歴山有黍有粟皇皇大舜合尧徳五典克从四门伊穆大道将行天下为公临下有赫选贤用能吾皇则之无斁无逸绥厥品彚光光得一千辐临顶十在随  

跸大哉大同为光为龙吾皇则之圣谋隆隆纳隍孜孜攷攷切切六宗是禋五瑞斯列排麟环凤披香立雪四裔纳賮九围【`一作囿`】有截昔救世师降生竺干夀春亦然万年万年  

大蜀髙祖潜龙日献陈情偈颂  

有叟有叟居岳之室忽振金汤下彼巉崪闻蜀风景地宁得一富人侯王旦奭摩诘龙角日角紫气盘屈揭日月行符汤禹出天歩孔艰横流犯跸穆穆蜀俗整整师律髯髪垂雪忠贞贯日四人苏活万里丰谧无雨不膏有露皆滴有叟有叟无实行实一瓶一衲旣朴且质幸蒙顾盼词暖恩郁轩镜光中愿如善吉  

寄大愿和尚【`注内缺三字`】  

道朗居太山逹磨住熊耳手擎清凉月灵光溢天地尽骑金师子去世久巳矣吾师隐庐岳外念全刳削掷孔圣之日月相空王之槖籥曽升麟德殿谭无着赐衣三铢让不着【`太平裵相公与师诗云竟辞圣主宫中诏来赴遗民社内期`】唯思红泉白石阁因随裵楷离京索【`时裵公出守钟陵与师同行`】迩来便止于匡霍瀑布千寻喷冷烟栴檀一枝翘瘦鹤岘首故人清信在千书万书取不诺【`裵公镇襄阳频使迎取师坚不徃`】微人昔为门下人扣佩惠无边垠自怜亦是师子子未逾三载能嚬呻【`江西三载诵法华经`】一从散席归宁后溪寺更有谁相亲青山古木入白浪赤松道士为东邻焚香西望情何极不及昙诜泪空滴【`诜逺公弟子常在左右`】桐江太守社中人还送郄超米千石【`昔郗鉴送米入山与道安`】宝书遽掩修章句万里空圅亦何益终须一替辟虵人未解融神出空寂【`匡山神为逺公侍者　辟虵人大师曽　书　不知何缘得相见惟冲融无相而防耳`】  

上顾大夫  

碧海漾仙洲骊珠外无宝一岳倚青冥羣山尽如草君侯圣朝瑞动只闗造谁云倚天剑含霜在怀抱谁云青云险门前是平道洪民亦何幸里巷清如扫至化无经纶至神无祝祷即应炳文柄孤平去浩浩即应调鼎味比屋堪封保野人慕正化来自海边岛经传髻里珠诗学池中藻闭门十余载庭杉共枯槁今朝投至鉴得不倾肝脑斯文如未精归山更探讨  

寒月送【`一本有道字`】士入天台  

之子逍遥尘世薄格淡于云语如鹤相见唯谈海上山碧侧青斜冷相沓芒鞋竹杖寒冻时玉霄忽去非有期僮担赤笼宻雪里世人【`一作上`】无人留得之想入红霞路深防孤峰纵啸仙飇起星精聚观泣海鬼月涌薄烟花防水送君丁宁有深旨好寻佛窟游银地【`佛窟银地皆天台云境也`】雪睂衲僧皆正气伊昔贞白先生同此意若得神圣之药即莫忘逺相寄  

上杜使君  

为鱼须处海为木须在岳一登君子堂顿觉心寥廓右听青女镜左听宣尼铎政术似蒲卢诗情出冲漠从来苦清苦近更加澹薄讼庭何所有一只两只鹤烟霞色拥墙禾黍香侵郭严霜与美雨皆从二天落苍生苦疮痍如何尽消削圣君新雨露更作谁恩渥即捉五色笔宻勿金銮角即同房杜手把乾坤橐籥休説卜圭峰开门对林壑  

送僧入马头山  

马头宝峰秀塞寒空有叟有叟真隐其中无味醍醐亦非般若白趾碧目数百潇洒苦竹大于杉白熊卧如马金钟撼壑布水喷瓦芙蓉堂开峰月入岳精踏雪立屋下伊余解攀缘已是非常者更有叟独徃来与我语情无刚彊气透今古竹笠援补芒鞋藤乳北风倒人干雪不聚满头霜雪汤雪去汤雪去无人及空望真气江上立  

上卢使君【`第二十四句缺一字`】  

防龙在庙堂虽然有佥议苍生得父母自是天之意鄱阳气正文物皆鲜媚金镜有余光春风少闲地膺门倚寒碧到者宁容易宾从皆凤毛爪牙悉猨臂楼台千万户锦绣龙歌沸大惠虫鸟全至严龙虎畏可怜召伯树婆娑不胜翠诗摉日月华道咽神仙味嘉树白雀来祥烟甘露坠中川一带香　开幽防地逸少情有余东山境不啻恭闻圣天子廊庙犹虚位应知黎庶心只恐征书至  

送颢雅禅师  

霜锋檘石鸟雀聚帆冻阴飇吹不举芬陀利香释驎虎幡幢冒雪争迎取春光主芙蓉堂窄堆花乳手提金桴打金鼓天花娉婷下如雨狻猊座上师子语苦却乐乐却苦卢至黄金忽如土  

和杨使君游赤松山  

为郡三星无一事龚黄意外扳乔松日边扬歴不争路云外苔藓须留踪溪月未落漏滴滴隼旟已入山重重扪萝葢输山屐伴驻斾不见朝霞浓乳猨剧黠挂险树露木翠脆生诸峰初平谢公道非逺黯然物外心相逢石羊依稀龁瑶草桃花仿佛开仙宫终当归补吾君衮好山好水那相容  

送崔使君【`缺二字`】  

栁门栁门芳草芊绵日日日日黯然黯然子牟恋阙归阙王粲下楼相别食实得地颇淹岁月今朝天子在上合雪必雪况绛之牧文行炳洁释谓縁因久昵清尘王嘉迎安逺狎遗民嫓彼二子厥或相似论文不文话道无滓士有贵逼势不可遏麟歩规矩凤翥昂枿岘首仁踪项频跋商云乳麝香可提望尘　　连紫闼吾皇必用整乾坤莫忘江头白头逹【`白头逹事见髙僧传`】  

杜侯行【`并序`】  

愚自江东兵荒之后受杜氏兄弟深知徃曽见陈陶与抚州蔡京使君杂言曰蔡氏行今亦拟之曰杜侯行云耳  

天目连天抟秀气峥嵘作起新城地徳门钟秀光盛时三虎八龙皆世瑞顷者天厖乱下鲸翻海烽火崩腾照行在江表唯传君子营剑冲牛斗疏真宰金昆玉季轻三鼓煮海悬鱼臣节苦鴈影参差入瑞烟荆花灿烂开仙圃我闻大中咸通眞令主相惟大杜兼小杜但能致君活国济生人亦何必须踏金梯折桂树宣宗懿宗调舜琴大杜小杜为殷霖出将入相兮功徳深生人受赐兮直至今杜侯兄弟继之后璞玉浑金美腾口常言一呼百万何足云终取封侯之印大如斗恭闻吾皇似尧禹摉索贤良皆面覩杜侯杜侯君傥修令徳克有终即必还为大杜兼小杜人之戴兮天笔注国之福兮天固祚四海无波八表臣如今而后君看取  

偶作五首  

谁信心火多多能焚大国谁信鬓上丝茎茎出蚕腹尝闻养蚕妇未晓上桑树下树畏蚕饥儿啼亦不顾一春膏血尽岂止应王赋如何酷吏酷尽为摉将去蚕蛾为蝶飞伪叶空满枝寃梭与恨机一见一霑衣  

机生机巧生巧心镬烘烘日煎炒闯蜀睂嚬游海岛扶桑椹熟金乌饱金乌饱飞复飞四天下人眼孰云我轻薄石头如何唤作玉孰云我是非随邪逐恶又争得古人终不事悠悠一言道合死即休岂不见大鹏防翼葢十洲是何之物鸣啾啾  

君子食即食何必在珍华小人食不食纵食如泥沙清歌且莫唱妙舞亦休夸尔非凤炙麒麟肉焉能一挂于齿牙去来去来归去来红泉正洒芙蓉霞  

君不见金陵风台月榭烟霞光如今五里十里野火烧茫茫君不见西施绿珠顔色可倾国乐极悲来留不得君不见汉王力尽得乾坤如何秋雨洒庙门铜台老树作精魅金谷野狐多子孙几许繁华几更改唯有尧舜周召丘轲似长在坐看楼阁成丘墟莫话桑田变成海吾有清凉雪山雪天上人间常皎洁茫茫欲火欲烧人惆怅无因为君説  

山中作  

山为水精宫借花无尘埃吟狂岳似动笔落天琼瓌伊余自乐道不论才不才有时鬼笑两三声疑是大谢小谢李白来  

闻前王使君在泽潞居  

为善无近名窃名者得声不如心诚哉是言也使君圣朝瑞干符初刺婺徳变人性灵笔变人风土烟霞与虫鸟和气将美雨千里与万里各各来相附信哉有良吏谶应百数【`东阳古老相传有记云刺史满一百即有好刺史来后有大寇至使君来正当一百人两年后果有黄贼来公避地逺去`】古人古人自古人今日又见民歌六七袴不幸大寇崩腾来孤城势孤固难锢攀辕旣不及旌斾冲风露大驾已西幸飘零何处去婺人空悲哀对生祠泣沾莓苔忽闻暂寄河之北兵强四面无尘埃唯祝銮舆早归来用此咎繇仲虺才使四野雾廓八纮镜开皇天无亲长与善邻宜哉宜哉  

将入匡山别芳昼二公二首【`一作将入庐山别僧`】  

喷岚堆黛塞寒碧窗前古雪如白石临岐约我来不来若来须拨红霞觅  

红豆树【`一作花`】间滴红雨恋师不得依师住世情世界愁杀人锦绣谷中归舍去  

送杨秀才  

北山峨峨香拂拂翠涨青奔势巉崪赤松君宅在其中紫金为墙珠作室玻璃门外仙獓睡幢节森森綘烟宻水精帘卷桃花开文锦娉婷众非一抚长离坎荅鼓花姑吹箫弄玉起舞三万八千为半日海涸鼇枯等闲覩爱共安期碁苦识彭祖祖有时朝玉京红云拥金虎石桥亦是神仙住【`一作柱`】白凤飞来又飞来五云缥缈羽翼髙世人仰望心空劳  

别杜将军  

伊余本是胡为者采蕈锄茶在穷野偶披蓑笠事空王余力为文拟何谢少年心在青云端知音满地皆龙鸾遽逢天歩艰难日深藏溪谷空长叹偶出重围遇英哲留我江楼经岁月身隈玉帐香满衣梦歴金盆【`金华山最髙处`】雨和雪东风来兮歌式微深云道人召来归燕辞大厦兮将何为蒙蒙花雨兮莺飞飞一汀杨栁同依依  

送梦上人归  

伊余龙钟归海涯千山万水情自怡梦公别我还上国江边惨执行迟迟向我道云中觅伴未得伴又示我数首新诗尽是诗只恐不如此若如此如此即须天子知萧萧金吹荆门口槐菊鬬黄落叶走前程胜事未可涯但恐圭峰难入手莲峰掌记韩拾遗鴈行雍穆世所稀二十年前即别离凭师一话吟朝饥  

问岳禅师疾  

世病如山岳世医皆拱手道病如金锁师遭锁锁否【`大尘为世病无为无事为道病如金锁`】伊昔芙蓉颊谈经似主渉苏合昼氤氲天花似飞蝶觉树垂寔魔辈刺疾病也不问终不皴膝【`师常坐不卧也`】春光冉冉不上尔质东风浩浩谩入尔室云何斯人而有斯疾  

上荆南府主三让徳政碑  

明明赫赫中兴主动纳诸隍冠前古四海英雄尽戢兵皆如圪圪【`一作矻矻`】天金柱万姓多论政与徳请树丰碑似山岳一从寇灭二十年琬琰雕镌赐重叠荆州化风何卓异寡欲无为合天地虽立贞碑与众殊字字皆是吾皇意君侯捧碑西拜泣臣且何人恩洊及凤皇【`一作诏`】衔下雕龙文徳昧政虚争敢立函封三奏心匍匐坚让此碑声葢国我恐江淹五色笔作不立此碑之碑文不得  

施万病丸  

我闻昔有海上翁须睂皎白尘土中葫芦盛药行如风病者与药皆惺憁药王药上亲兄弟救人急于已诸体玉毫调御偏讃扬金轮释梵咸归礼贤守运心亦相似不吝亲亲拘子子曽闻古徳有深言由来大士皆如此  

甘雨应祈  

春雨偶愆期草木亦未觉君侯不遑处退食或闭阁东海浪滔滔西江波漠漠得不愿身为大虬金其角玉其甲一吸再喢云平雾匝华畅九有清倾六合使不苏者苏不足者足情通上如膏绵绵有叟有叟鼓腹歌于道边歌曰麦苗芃芃兮鸧鹧飞日出而作兮日入归如彼草木兮雨露肥古人三乐兮我乐多之天之成兮地之平兮柘系黄兮瓠叶青兮乳女啼兮蒸黍馨兮炙背扪虱兮复何经营兮  

寄韩圑练  

眞宰动洪鑪万物皆消息唯有三珠树不用东风力君子天庙器头骨何巉崱海内久闻名江西偶相识谁不有诗机麟龙不解织谁不有心地兰茝不曽植多君二俱作独立千仞壁话道出先天凭师动臻【`一作榛`】极青霄鴈行律红露荆花滴偶然成逺别别后长相忆行出鄱阳郡又见谢安石留我遇残冬身心苦恬寂江上春又至引颈山空积何日再相逢天香满瑶席  

春野作五首  

闲歩浅青平绿流水征车自逐谁家挟弹少年拟打红衣啄木  

山花雨打尽满衣如烂锦逺寻鹧鸪雏拾得一团蕈大牛苦耕田乳犊望似泣万事皆天意绿草头蕺蕺斜阳射破冡髑髅半出地不知谁氏子犹自作意气牛儿小牛女少抛牛沙上鬬百草鉏陇老人又太老薄烟漠漠覆桑枣戴嵩醉后取次扫  

深山逢老僧二首  

衲衣线麄心似月自把短锄锄榾柮青石溪边踏叶行数片云随两睂雪  

山童貌顽名乞乞放火烧畬采崖蜜担头何物带山香一箩白蕈一箩栗  

道情偈  

草木亦有性与我将不别我若似草木成道无时节世人不会道向道却嗔道伤嗟此辈人宝山不得宝  

怀二三朝友  

伤心复伤心流光似飞电有惠骊龙十斛珠不如一见君子面愁人复愁人满眼皆埃尘有惠黄金一万斤不如一见于仁人我昔读诗书如今尽抛也只记得田叔孟温舒帝王满口呼长者  

偶作  

君子称一善馨香遍九垓小人妒一善处处生嫌猜口如暴死人铁尺抝不开稂莠蚀田髓积阴成冬雷因知咋舌人千古空悠哉  

义士行  

先生先生不可遇爱平不平睂斗竖黄昏雨雹空似黳别我不知何处去  

观懐素【`一本有上人二字`】草书歌  

张顚顚后颠非颠直至怀素之顚始是顚师不谭经不説禅筋力唯于草书朽【`一作妙`】顚狂却恐是神仙有神助兮人【`一作神`】莫及铁石画兮墨须入金尊竹叶数斗余半斜【`一作饮`】半倾山衲湿醉来把笔狞【`一作猛`】如虎粉壁素屏不问主乱拏乱抺无规矩罗刹石上坐伍子胥蒯通八字立对汉髙祖势崩腾兮不可止天机暗转锋铓里闪电光边霹雳飞古柏身中【`一作旱`】龙死骇人心兮目眓【`音莂`】瞁【`音旭`】顿人足兮神辟易乍如沙场大战【`一作战败`】后断枪橛箭【`一作断骸析骨`】皆【`一作何`】狼籍又似深山朽【`一作怪`】石上古病松枝挂铁锡月兔笔天灶墨斜凿黄金侧剉玉瑚枝长大束【`一作如`】束天马骄狞不可勒东却西南又北倒又【`一作还`】起断复续忽如鄂公喝【`一作捉`】住单雄信秦王肩上【`一作搭`】着枣木槊怀素师怀素师若不是星辰降瑞即必是河岳孕灵固宜须冷【`一作令`】笑逸少争得不心醉伯英天台古杉一千尺崖崩劁【`一作岸`】折何峥嵘或细微仙衣半拆【`一作缝绽`】金线垂或妍媚桃花半红公子醉我恐山为墨兮磨海水天与笔兮书大地【`一作海为水天为笔兮书大地`】乃能畧展狂僧意常恨与师不相识一见此书空叹息伊昔张渭【`一作谓`】任华叶季良数子赠歌岂虚饰所不足者浑未曽道着其神力石桥被烧烧【`一作却`】良玉土不【`一作不土`】蚀锥画沙兮印印泥世人世人争得测知师雄名在世间明月清风有何极  

送卢舍人三首  

一曰劝君不用登岘首山读羊祐碑男儿事业须自竒此碑山头如日月日日照人人不知人不知青山白云徒尔为  

二曰劝君登商山不用觅商山皓云深雪深骡马倒我愿终南太华变为金吾后见之不为宝我愿九州四海纸幅幅与君为谏草使蹑禼践防逢轩见皥日环五色是物得老如此即商山皓商山皓君不用讨他他必来相讨  

三曰君不见释梵诸天夀亿垓天上人间去复来君又不见紫金为轮一千幅宝洲【``】四皆臣伏轮王释梵作何因祗是隆大乘福自古皇王与贤哲顶敬心师刻金玉报通三世释迦言莫将梁武为题目君不见近代韦裵蒋与萧【`韦处厚相国出入庙堂礼佛如朝见君父裵休相国师事空王信敬无比出将入相偏重禅门蒋伸相国墙壍空门为大檀越中书藩镇常事天王萧仿相国清徳冠世白业常修为佛骨碑见行于当世`】文房书府师百僚代天理物映千古布髪掩泥非一朝大哉释梵轮王璞已矣何人继先觉行行珍重寄斯言斯不是寻常曲【`缺一字`】  

宿深村  

行行一宿深村里鸡犬丰年闹如市黄昏见客合家喜月下取鱼戽塘水  

黄莺  

一种为春禽花中开羽翼如何此鸟身便是黄金色黄金色若逢竹实终不食  

送越将归防稽  

面如玉盘身八尺燕语清狞战袍窄古岳龙腥一匣霜江上相逢双眼碧冉冉春光方婉娩黯然别我归稽巘他年必帅邯郸儿与我杀轻班定逺  

别仙客  

巨鼇头缩翻仙翠蟠桃烂落珊瑚地浪溅霓旌湿鹏翅畧别千年太容易  

寒江上望  

荒岸烧未死白云痴不动极目无人行浪打取鱼笼  

读唐史  

我爱李景伯内宴执良规君臣道昭彰天顔终熙怡大簸怕清风糠粃缭乱飞洪鑪烹五金黄金终自竒大哉为忠臣舍此何所之  

樵叟  

樵父貌饥带尘土【`一作风雨`】自言一生苦寒苦【`一作暑`】担头担个赤瓷甖斜阳独立【`一作入`】蒙笼坞  

## 御定全唐诗卷八百二十九  

贯休  

春山行  

重叠太古色蒙蒙花雨时好峰【`一作山`】行恐尽流水语相随黒壤生红黍【`一作米`】黄猨领白儿因思石桥月曽与故【`一作道`】人期  

送谏官南迁  

危行危言者从天落海涯如斯为逺客始是好男儿瘴杂交州雨犀揩马援碑不知千万里谁复识辛毗  

怀香炉峰道人  

常思峰顶叟石窟土为牀日日先见日烟霞多异香冥心同槁木扫雪带微阳终必相寻去斯人不可忘  

观李翰林眞二首  

日角浮紫气凛然尘外清虽称李太白知是那星精御宴千钟饮蕃书一笔成宜哉杜工部不错道骑鲸  

谁氏子丹青毫端曲有灵屹如山忽堕爽似酒初醒天马难拢勒仙房久闭扃若非如此辈何以傲彤庭  

晩泊湘江作【`一作晩泊湘江怀古`】  

烟浪瀁【`一作蒙`】秋色髙吟似有【`一作得`】邻一轮湘渚月万【`一作千`】古独醒人岸湿穿花逺风香祷庙频只应谀佞者到此不伤神  

淮上逢故人  

故园离乱后十载始逢君长恨南熏奏寻常只自闻荒窗秋见岳赤地夜生云莫叹谋身晩中兴正用文  

读杜工部集二首  

造化拾无遗唯应杜甫诗岂非域橐【`一作藁`】夺得古人旗日月精华薄山川气槩卑古今吟不尽惆怅不同时甫也道亦丧孤身出蜀城彩毫终不撅白雪更能轻命薄相如命名齐李白名不知耒阳令何以葬先生  

题简禅师院  

机忘室亦空静与沃洲同唯有半庭竹能生竟日风思山海月上出定印香终继后传衣者还须立雪中  

读刘得仁贾岛集二首  

二公俱作者其柰亦迂儒且有诸峰在何将一第吁句还如菡萏谁复赠襜褕想得重泉下依前与众殊役思曾冲尹多言阻国亲桂枝何所直陋巷不胜贫马病唯【`一作难`】汤雪门荒劣有人伊余吟亦苦为尔一睂嚬  

天台【`一本无上二字`】老僧  

独住无人处松龛岳色侵僧中九十腊云外一生心白髪垂不剃青眸笑转深犹能指孤月为我暂开襟  

经费隐君旧宅  

巉岩玉九株秀湿掩苍梧祥瑞久不出羲轩消得无雨和髙瀑浊烧熁大槠枯到此思归去迢迢隔五湖  

秋末怀旧山  

昔住匡庐北无人知姓名侵云收谷粟引蚁上柑橙寒雨雪兼落枯林虎独行谁能将白发共向此中生  

春过鄱阳湖  

百虑片帆下风波极目看吴山兼鸟没楚色入衣寒过此愁人处始知行路难夕阳沙鸟上囘首一长叹  

寄僧野和尚  

鸟【`一作岛`】外更谁亲诸峰即四邻白头寒枕石青衲烂无尘橡栗堆行径猨猴绕定身傥然重结社愿作扫坛人  

寄冯使君  

端居碧云暮好鸟啼红芳满郭桃李熟卷帘风雨香清吟绣段句黙念芙蓉章未得归山去频升谢守堂  

寄紫阁隐者  

积翠藏一叟常思未得逰不知在岩下为复在峰头苔上枯藤笐泉淋破石楼伊余更何事不学此翁休  

寄天台道友  

大是清虚地髙吟到日晡水声金磬乱云片玉盘粗仙有遗踪在人还得意无石碑文不直壁画色多枯冷立千年鹤闲烧六一炉松枝垂似物山势秀难图紫府程非逺清溪径不迂馨香柏上露皎洁水中珠贤圣无他术圆融只在吾寄言桐柏子珍重保之乎  

旅中怀孙路  

暮尘微雨收蝉急楚乡秋一片月出海几家人上楼砌香残果落汀草宿烟浮唯有知音者相思歌白头  

贻世  

至理不误物悠悠自不明黄金烧欲尽白发火边生苦惑神仙防难收日月精捕风兼系影信矣不须争  

览李秀才卷  

香沐整山衣开君一轴诗吟当秋景苦味出雪林迟经济几人到工夫两鬓知因嗟和氏泪不是等闲垂  

怀方干张为  

冥摉入仙窟半夜水堂前吾道只如此古人多亦然萤沈荒坞雾月苦绿梧蝉因忆垂纶者沧浪何处边  

四皓图  

何人图四皓如语话唠唠双鬓雪相似是谁年最髙溪苔连豹褥仙酒污云想得忘秦日伊余亦合逃  

怀白阁道侣  

寒思白阁层石屋两三僧斜雪扫不尽饥猨唤得应香然一字火磬过数潭氷终必相寻去孤怀久不胜  

读孟郊集  

东野子何之诗人始见诗清刳霜雪髓吟动鬼神司举世言多媚无人师此师因知吾道后冷淡亦如斯  

怀四明亮公  

孤峰含紫烟师住此安禅不下便不【`一作石`】下如斯太可怜坐侵天井黑吟久海霞蔫岂觉尘埃里干戈已十年  

秋过钱塘江  

巨浸东隅极山吞大野平因知吴相恨不尽海涛声黒气腾蛟窟秋云入战城逰人千万里过此白髭生  

上俞许二判官  

近抛蓑笠者急善遇休明未审亲宗伯焉能识正声病容经夏在岳梦入秋并无限林中意今逢许郭倾  

怀刘得仁  

诗名动帝畿身谢亦因诗白日只如哭皇天得不知旅坟孤岳羸仆泣如儿多少求名者闻之泪尽垂  

归故林后寄二三知已  

昨别楚江边逡廵早数年诗虽清到后人更于前岸翠连乔岳汀沙入坏【`一作瀼`】田何时重一见谈笑有茶烟  

春寄西山陈陶  

搔首复搔首孤怀草萋萋春光已满目君在西山西壍水成文去庭柯擎翠低所思不可见黄鸟花中啼  

秋末江行  

四顾木落尽扁舟増所思云冲逺烧出帆转大荒迟天际霜雪作水边蒿艾衰断猨不堪听一听亦同悲  

送人归新罗  

昨夜西风起送君归故乡积愁穷地角见日上扶桑蜃气生初霁潮防匝乱荒从兹头各白魂梦一相望  

思匡山贾匡【`一作寒夜思庐山贾生`】  

山兄诗癖甚寒夜更何为觅句唯【`一如`】作顽坐严霜打不知石膏黏木屐【`一作履`】崖蜜【`一作栗`】落冰池近见禅僧説生涯胜徃时  

偶作  

十载独扃扉唯为二雅诗道孤终不杂头白更何疑句冷杉松与霜严鼓角知修心对闲镜明月印秋池  

赠方干  

盛名与髙隐合近谢敷村弟子已得桂先生犹灌园垂纶侵海介拾句历云根白日升天路如君别有门【`弟子谓李频也`】  

渔父  

一叶一竿竹睂须云欲零陆应无祖业香必是伊腥儿亦名鱼鹧歌称我【`一作尔`】洞庭囘头深自媿旧业近沧溟  

题友人山居  

卜居邻坞寺魂梦又相闗鹤本如云白君初似我闲月明僧渡水木落火连山从此天台约来兹未得还  

寄宋使君  

寺倚乌龙腹窗中见碧棱空廊人画祖古殿鹤窥灯风吼深松雪炉寒一鼎冰唯应谢内史知此道心澄  

怀武夷红石子二首  

常思红石子独自住山椒窗外猩猩语炉中姹姹娇乳香诸洞滴地秀众峰朝曾见竒人説烟霞恨太遥弋者终何慕髙吟坐绿鼇烧侵姜芋窖僧与水云袍竹鞘畬刀缺松枝猎箭牢何时一相见清话擘蟠桃  

送人征蛮  

七纵七擒处君行事可攀亦知磨一剑不独定诸蛮树尽低铜柱潮常沸火山名须麟阁上好去及还  

怀周朴张为  

二子无消息多应各自耕巴江思杜甫漳水忆刘桢白发应全白生涯作麽生寄书多不逹空念重行行  

寄令狐郎中  

雨打繁暑尽放怀歩微凉绿苔狂似人入我白玉堂壍鸟眠堪画庭柽夜益香唯应蘂宫子时到虎溪傍  

鄱阳道中作  

鄱阳古岸边无一树无蝉路转仙山大砧驱乡思偏湖平帆尽落天淡月初圆何事尧云下干戈满许田  

归故林别知已  

别离无古今柳色向人深万里长江水平生不印心逺书容北鴈赠别谢南金愧勉青云志余怀非陆沈  

送僧游天台  

囊空心亦空城郭去腾腾眼作麽是眼僧谁识此僧歇隈红树久笑看白雪崩已有天台约深秋必共登  

咏竹根珓子  

出处慙林薮才微幸一阳不縁怀片善岂得近馨香节亦因人净声从掷地彰但令筋力在永愿报时昌  

砚瓦  

浅薄虽顽朴其如近笔端低心蒙润久入匣更身安应念研磨苦无为瓦砾看傥然仁不弃还可比琅玕  

水壶子  

良匠曽陶莹多居笔砚中一从亲几案常恐近儿童卓立澄心久提携注意通不应嫌器小还有济人功  

笔  

莫讶书绅苦功成在一毫自从蒙管录便觉用心劳手防时难弃身闲架亦髙何妨成五色永愿助风骚  

棊  

棊信无声乐偏宜境寂寥着髙图暗合势王气弥骄人事掀天尽光阴动地销因知韦氏论不独为吴朝  

夜对雪作寄友生  

皓彩中宵合开门失所踪【`一作从`】何年今夜意共子在【`一作老`】孤峯气射灯花落光侵壁罅浓唯君心似我吟到五更钟  

题惠琮律师院  

苦节兼青目公卿话有余唯传黄叶喻还似白泉居猨拨孤云破钟撞众木疎社坛踪迹在重结复何如  

寄清冷山道人  

常忆清冷子深云种早禾万缘虽不渉一句子如何踪迹诸峰匝衣裳老虱多江头无事也终必到烟萝  

秋尽途中作  

行行芳草歇潭岛叶纷纷山色路无尽砧声客强闻残阳曜极野黑水浸空坟那得无乡思前程入楚云  

秋居寄王相公三首【`首句缺一字`】  

禅林蝉　落地燥可生苔好句慵收拾清风作麽来饼唯餐喜悦社已得宗雷还似山中日柴门更不开松声髙似瀑药熟色如花谁道全无病时犹不在家【`逐六尘名不在家也`】山童舂菽粉园叟送银谁访孙阁谈到日斜  

气与非常合常人争得知直须穷到底始是出家儿阁雀衔红粟邻僧背古碑只应王与谢时有沃州期  

读宗幸蜀记  

宋璟姚崇死中庸遂变移如何游万里只为一羌儿泣溻乾坤色飘零日月旗火从龙阙起泪向马嵬垂始忆张丞相全师郭子仪百官皆剽劫九庙尽崩隳尘扑银轮【`一作榦`】暗雷奔栈阁危幸臣方赐死野老不胜悲【`时有羣叟遮道泣见于上`】及霤飘沦日行宫寂寞时人心虽未厌天意亦难知圣两归丹禁承干动四夷因知纳谏诤始是太平基  

## 御定全唐诗卷八百三十  

贯休  

闻征四处士  

一诏羣公起移山四海闻因知丈夫事须佐圣明君白酒全倾瓮蒲轮半载云从兹居谏署笔砚几人焚  

送友人下第游边  

失意穷边去孤城值晩春黑山霞不赤白日鬼随人角咽边风沙昏碛月新明时至公在廻首莫因循  

寄匡山纪公  

锦绣谷中人相思入梦频寄言无别事琢句似终身书卷须求防须根易得银斯言如不惑千里亦相亲  

闻无相道人顺世五首  

一事不经营孤峰长老情惟餐橡子饼爱説道君兄池藕香貍掘山神白日行又闻行脚也何处化羣生自昔寻师日顚峰絶顶头虽闻不相似特地使人愁庭  

树雪摧残上有白狝猴大哉法中龙去去不可留常思将道者髙论地炉傍迂谈无世味夜深山木僵下山遭离乱多病惟深藏一别三十年烟水空茫茫石霜既顺世吾师亦不住杉桂有猩猩糠粃无句句土肥多孟蕨道老如孾孺莫比优昙花斯人更难遇百千万亿偈共他勿交渉所以那老人密传与迦叶吾师得此法不论劫不劫去矣不可留无踪若为蹑  

苦热  

松桂枝【`一作昼`】不动阳乌飞半天稻麻须【`一作倾又作难`】结实沙石欲生烟毒气仍干扇髙枝不立蝉旧山多积【`一作贮`】雪归去是何年  

鄂渚赠祥公  

寂寥堆积者自为是髙僧客逺何人识吟多冷病増松烟青透壁雪气细吹灯犹赖师于我依依非面朋  

怀武昌栖一二首  

常忆能吟一房连古帝墟无端多忤物唯我独知渠病愈囊空后神清木落初只因烽火起书札自兹疎清风江上月霜洒月中砧得句先呈佛无人知此心【`师得句只云堪供养佛`】寂寥从鬼出苍翠到门深惟有双峰寺时时独去寻  

寒食郊外  

寒食将吾族相随过石溪冢花沾酒落林鸟学人啼白水穿芜疾新霞出雾低不堪回首望家在赤松西  

送道士归天台  

道髙畱不住道去更何云举世皆趋世如君始爱君径侵银地滑瀑到石城闻它日如相忆金桃一为分  

经孟浩然鹿门旧居二首  

孟子终焉处游人得得过深黄狖小地煗白云多孔圣嗟大谬宗争奈何空余岘山色千古共嵯峨花落谷莺啼精灵安在哉青山不可问永日独裵囘冢穴应藏虎荒碑只见苔伊余亦惆怅昨日郢城回  

春送禅师归闽中  

春色满三湘送师还故乡穿霞逢黒鸩乞食得红姜大化宗门辟孤禅海树凉傥为新句偈寄我亦何妨  

途中逢周朴  

东西南北路相遇共兴哀世浊【`一作独`】无知已子从何处来菊衰芳草在程逺宿烟开傥遇中兴主还应不用媒  

避寇山中作  

山翠碧嵯峨攀牵去者多浅深俱得地好恶未知他有草皆为户无人不荷戈相逢空怅望更有好时麽  

避寇上唐台山  

苍黄缘鸟道峰胁见楼台柽桂香皆滴烟霞湿不开僧髙睂半白山老石多摧莫问尘中事如今正可哀  

题峄桐【`一作择词`】律师院  

律中麟角者髙谈出尘埃芳草不曽触几生如此来壑风吹磬断杉露滴花开如结林中社伊余亦愿陪  

上冯使君渡水僧障子  

跣足拄巴藤潺湲渡几曽尽权无着印不是等闲僧熊耳应初到牛头始去登画来偏觉好将寄柳吴兴  

秋夜翫月怀玉霄道士  

光异磨砻出轮非雕斵成今宵刚道别举世勿人争征妇砧添怨诗人哭到明惟宜华顶叟笙磬有余声  

上杭州令狐使君  

顔冉徳无邻分忧浙水滨爱山成大癖求瘼似诸身视事奸囘尽登楼海岳春野人如有幸应得见陶钧  

怀诸葛珏【`一作觉`】二首  

诸葛子作者诗曽我细看出山因觅孟踏雪去寻韩【`遇孟郊韩愈于洛下`】谬独哭不错【`诸葛云思牵吴岫起吟索剡云开`】常流饮寔难【`诸葛曽为僧名然有诗云到处自凿井不能饮常流`】知音知便了归去旧江干羸马与羸童微吟冒北风店孤僧共歇日落思无穷囊草无非刺魏人那识公【`投魏不遇而去`】莺花五陵道去去与谁同  

怀钱唐罗隐章鲁封  

二子依公子鸡鸣狗盗徒青云十上苦白发一茎无风涩潮声恶天寒角韵孤别离千万里何以慰荣枯  

送沈侍郎  

从知无逺近木落去闽城地入无诸俗冠峩甲乙精山多髙兴乱江直好风生俭府清无事唯应荐祢衡  

题宿禅师院  

身闲心亦然如此已多年语淡不着物茶香别有泉古衣和藓衲新偈几人传时説秋归梦孤峰在海边  

秋晩泊石头驿有寄  

萧索漳江北何人慰寂寥北风人独立南国信空遥烧坞新云白渔家众木凋所思不可见行鴈在青霄  

别卢使君  

杜宇声声急行行楚水滨道无裨政化行处傲孤云幸到膺门下频蒙俸粟分诗虽曽引玉棊数中埋军山好还寻去恩深岂易云扇风千里泰车雨九重闻晴雾和花气危樯鼓浪文终期陶铸日再见信陵君  

秋夜吟  

如愚复爱诗木落即眠迟思苦香消尽更深笔尚随饥童舂赤黍繁露洒乌椑看却龙钟也归山是底时  

桐江闲居作十二首  

木落雨翛翛桐江古岸头拟归仙掌去刚被谢公留猛烧侵茶坞残霞照角楼坐来还有意流水面前流香刹通真观楼台倚郡城阴森古树气粗淡老僧情壁画连山润仙钟扣月清何须结西社大道本无生静室焚檀印深炉烧铁瓶茶和阿魏暖火种柏根馨数只飞来鹤成堆读了经何妨似支遁骑马入青冥不问赓桑子唯师妙吉祥等闲眠片石不觉到斜阳独自收槠叶教童探柏瓤王孙莫指笑淡泊味还长诗琢冰成句多将大道论人谁知此意日日只闗门乳鼠穿荒壁溪上净盆因知无事贵言外更无言红黍饭溪苔清吟茗数杯只应唯道在【`一作庇`】无意俟时来树叠藏仙洞山蒸足爆雷从他嫌复笑门更不曽开蝉急野萧萧山中信屡招树香烹菌术诗　　琼瑶诸境教人认荒榛引烧烧吾皇礼金骨谁　美南朝【`第四句八句缺三字`】  

露滴滴蘅茅秋成爽气交霜椑如蜜裹　　似盐苞浮藓侵蛩穴微阳落鹤巢还如山里日门更絶人敲【`第四句缺二字`】  

壍鸟毛衣别频来似爱吟萧条秋病后斑驳绿苔深珠翠笼金像风泉洒玉琴孰知吾所适终不是心心芙蓉峰里居闗闭复何如白玃兼花鹿多年不见渠红泉香滴沥丹桂冷扶疎唯有西溪叟时时到庐忆在山中日为僧鬓欲衰一灯常到晓十载不离师水汲冰溪滑钟撞雪阁危从来多自省不学拟何为囊非扑满器门更絶人过土井连冈冷风帘迸叶多村童顽似铁山菜硬如莎唯有前山色窗中无奈何  

寄冯使君  

山风与霜气浩浩满松枝永日烧杉子无人共此时为文攀讽谏得道在毫厘唯有桐江守常怜志不卑  

经栖白旧院二首  

竺卿何处去触目尽凄凉不见中秋月空余一炷香残花飘暮雨枯叶葢啼螀谁礼新坟塔萧条渭水傍国宝还亡一时多李徳林故人卿相泣承制渥恩深旧藁谁收得空堂影似吟裵囘不能去寒日下西岑  

赠李祐道人【`一作赠道士`】  

阘茸复埃尘难亲复易亲皆疑有仙术问着却愁人只是耽浮蚁曽云见泣麟相逢先合手浑似有前因  

赠景和尚院  

藏经看几徧睂有数条霜万境心都冺深冬日亦长窗虚花木气衲挂水云乡时説秋归梦峰头雪满牀  

上宋使君  

折桂文如锦分忧力若春位髙空倚命诗妙古无人有感禾争熟无私吏尽贫野人如有幸应得见陶钧  

离乱后寄九峰和尚二首  

乱后知深隐庵应近石楼异香因雪歇仙果落池浮诗老全抛格心空未到头还应嫌笑我世路独悠悠萧洒复萧洒松根独据梧瀑冰吟次折逺烧坐来无老寒披衲孤云静入防不知知我否已到不区区  

送黄宾于赴举【`第三句第七句各缺一字`】  

冬暮雨霏霏行人喜可稀二阶　夜雪亚圣在春闱马疾顽童逺山荒冻叶飞　师无一事应见丽归  

题灵溪畅公墅  

境清僧格冷新斩古林开旧隐还如此令人来又来岚飞黏似雾茶好碧于苔但使心清净从渠岁月催  

送髙九经赴举  

囘也曽言志明君则事之中兴今若此须去更何疑志列秋霜好忠言剧谏竒【`志列忠言皆旧人也`】陆机游洛日文举荐衡时虎迹商山雪云防岳庙碑夫【`一作凭`】君将潦倒一説向深知  

东西二林寺流水  

水尔何如此区区矻矻流墙墙边沥沥砌砌下啾啾味不卑于乳声常占得秋崩腾成大瀑落托出深沟逺歴神仙窟髙淋竹树头数家舂碓硙几处浴猴共月穿峰罅喧僧睡石楼派通天宇【`一作井`】濶霤入楚江浮为润知何极无边始自由好归江海里长负济川舟  

送王贞白重试东归  

心苦酬心了东归谢所知可怜重试者如折两三枝雨毒逢花少山多爱马迟此行三可羡正值倒戈时  

早秋即事寄冯使君  

金脉火初微开门竹杖随此身全是病今日更嗔谁落叶峥嵘处诸峰爽拔时唯思棠树下髙论入圆伊  

赠景和尚院  

貌古睂如雪看经二十霜寻常对诗客只劝疗心疮炭火邕湖滢山晴紫竹凉怡然无一事流水自汤汤  

寄西山胡汾  

待价欲要君山前独灌园虽然不识面要且已消魂鹿睡红霞影泉淋白石门伊余心更苦何日共深论  

题师颖和尚院  

师院清无敌师心智不知腊髙清眼细闲甚白云卑煮茗然枫枿泥墙札祖碑爱师终不及谩住许多时  

游云顶山晩望  

云顶聊一望山灵草木竒黔南在何处堪笑复堪悲菊歇香未歇露繁蝉不饥明朝又西去锦水与峨睂  

刘相公见访  

千骑拥朱轮香尘岂是尘如何补衮服来看衲衣人庄叟因先觉空王有宿因对花无俗态爱竹见天眞欹枕松窗迥题桥道意新戒师慙匪什都讲更胜询桃熟多红璺茶香有碧筋髙宗多不寐终是梦中人  

寄赤松舒道士二首  

不见髙人久空令鄙恡多遥思青嶂下无那白云何子爱寒山子歌惟乐道歌会应陪太守一日到烟萝余亦如君也诗魔不敢魔一餐兼午睡万事不如他雨阵冲溪月蛛丝罥砌莎近知山果熟还拟寄来麽  

鄂渚逢杨賛禹  

流浪兵荒苦相思岁月阑理惟通至道人或谓无端烧猛湖烟赤窗空雪月寒知音不可见始为一吟看  

别性空禅师  

积翠迸一瀑红霞碧雾开方寻此境去莫问几时回荡桨入檐石思诗闻早雷唯师心似我欲近不然灰  

送胡处士  

不名兼不利相遇海西濆白字未干发清时错爱云头巾多酒气竹杖有苔文久积希顔意林中又送君  

寄澜公二首  

小一头应白孤髙住歙城不知安乐否何以近无生【`师常供养十六罗汉罗汉梵语此云无生`】烧逼鸿行侧风干雪朕清途中逢此信珍重未精诚  

荒乱抛深隐飘零逺寓居片云无定所得力是逢渠【`光洞山道人云吾生独自徃处处得逢渠`】瀑灂羣公社江崩古帝墟终期再相见招手复何如  

寄栖一上人  

花堑接沧洲阴云闲楚丘雨声虽到夜吟味不如秋古屋藏花鸽荒园聚乱流无机心便是何用话归休  

送僧之湖南  

湘水万余里师游芳草生登山乞食后无伴入云行宿雨和花落春牛拥雾耕不知今夜月何处听猿声  

秋末寄张侍郎  

静坐【`一作处`】黔城北离仁半岁彊雾中红黍熟烧后白云香多病如何好无心去始长寂寥还得句溪上寄三张  

古【`一作入`】塞曲三首  

单于烽火动都防去天涯别赐黄金甲亲临白玉除【`一作墀`】塞垣须静谧师旅审安危定逺条支宠如今胜古时方见将军贵分明带冕旒圣恩如逺被狂敌不难收臣节唯期死功勲敢望侯终辞脩里第从此出皇州百万精兵动参差便渡辽如何好白日亦照此夭骄逺树深疑贼惊蓬迥似雕凯歌何日唱碛路共天遥  

古塞下曲七首  

下营依遁甲分帅把河隍地使人心恶风吹旗焰荒摉山得【`一作见`】探卒放火猎黄羊唯有南飞鴈声声断客肠归去是何年山连逻逤川苍黄曽战地空阔养雕天旗插蒸沙堡枪担卓槊泉萧条寒日落号令彻穷边强寇日相持如龙马不肥突围金甲破趂贼铁枪飞汉月堂堂上邉云惨惨微黄河氷已合犹未送征衣南北惟堪恨东西寔可嗟常飞侵夏雪何处有人家风刮阴山薄河推大岸斜只应寒夜梦时见故园花不是将军勇邉兵岂易当雨曽淋火阵箭又中金疮铁岭全无土豺羣亦有狼因思无战日天子是陶唐榆叶飘萧尽闗防烽寨重寒来知马疾战后觉人凶烧逐飞蓬死沙生毒雾浓谁能奏明主功业已堪封万战千征地苍茫古塞门阴兵为客祟恶酒发刀痕风落昆仑石河崩苜蓿根将军更移帐日日近西蕃  

古塞上曲七首  

幽并儿百万百战未曽输蕃界已深入将军仍逺图月明风拔帐碛暗鬼骑狐但有东归日甘从筋力枯中军杀白马白日祭苍苍号变旗幡乱鼙【`一作沙`】干草木黄朔云含冻雨枯骨放妖光故国今何处参差近鬼方白雁兼羌笛几年垂泪听阴风吹杀气永日在青冥逺戍秋添将边烽夜杂星嫖姚头半白犹自看兵经久【`一作大`】雨始无尘边声四散闻浸河荒寨柱吹角白头军战【`一作牛`】马龁草乌鸢识阵云征人心力尽枮骨更遭焚  

帐幕侵邉界凭陵未可涯擒生行别路寻箭向平沙赤落蒲桃叶香微甘草花不堪登陇望白日又西斜地角天涯外人号鬼哭边大河流败卒寒日下苍烟杀气诸蕃动军书一箭传将军莫惆怅髙处是燕然山接龙门水河连勃勃城数州今已伏此命岂堪轻碛吼旄头落风干刁斗清因嗟李陵苦只得没蕃名  

古出塞曲三首  

扫尽烽烟迹回头【`一作戈`】望故闗相逢惟死鬬岂易得生还纵宴参蕃乐收兵过雪山不封十万户此事亦应闲玉帐将军意殷勤把酒论功髙宁在我阵没与招魂塞色干戈束军容喜气屯男儿今始是譀出玉闗门囘首陇山头连天草木秋圣君应入梦半路遣封侯水不担阴雪柴令倒戍楼归来麟阁上春色满皇州  

闻赤松舒道士下世【`东阳未乱前相别`】  

地变贤人丧疮痍不可观一闻消息苦千种破除难阴隲那虚掷深山近始安闗评兔角玉器琢鸡冠傲野髙难狎融怡美不殚冀迎新渥泽【`时太守方录道业奏闻征出`】遽逐逝波澜蜕殻埋金隧飞精驾锦鸾倾摧千仞壁枯歇一株兰【`一作难`】仙庙诗虽继苔墙篆必鞔【`师善大小篆尝有诗题赤松子庙`】烟霞成片黯松桂着行干影拄溪流咽堂扃隟月寒寂寥遗药犬缥缈想琼竿伊昔相寻逺留连几尽欢论诗花作席炙菌叶为盘彭伉心相似承祯趣一般琴弹溪月侧棊次砌云残儵忽成千古飘零见百端荆襄春浩浩吴越浪漫漫已矣红霞子空留白石坛无弦亦湏絶囘首一长叹  

赠抱麻刘舍人  

郡政今良吏门风古缙绅万年唐社稷一个哭麻人愤烈身先死敷气益贞【`一作真`】天乎资大宝泰矣见忠臣得罪钟多故投荒岂是迍玉寒方重涩松古更青皴鹏宁唯白龙多岂止荀道孤梳有雪恩重泪盈巾喻蜀须凭草成周必仗仁三峰宵旰切万里渥恩新赋鵩言无累依刘徳有邻风期仁祖帽鼠讶史云尘禅叟知何幸谈有宿因双溪逢陆海【`东阳见故浙西侍郎`】荆渚遇平津【`江陵见吏部相公`】落日愁闻笛何人为吐茵生徒希匠化寰海仰经纶疾愈蝉声老【`时公在荆州闲居夏疾方可`】年丰雨滴频刘虬师弟子时喜一相亲  

## 御定全唐诗卷八百三十一  

贯休  

夜寒寄卢给事二首  

刻羽流商否霜风动地吹迩来唯自惜知合是谁知堑雪消难尽邻僧睡太竒知音不可得始为一吟之心苦味不苦世衰吾道微清如吞雪雹谁把比珠玑作者相收拾常人任是非旧居沧海上归去即应归  

送叶防赴举  

年年屈复屈惆怅曲江自古身荣者多非年少时空囊投刺逺大雪入闗迟来歳还公道平人不用疑  

闻王慥常侍卒三首  

世乱君巡狩清贤又告亡星辰皆有角日月略无光金柱连天折瑶阶被贼荒令人转惆怅无路问苍苍宗社运微衰山摧甘井枯不知千载后更有此人无政入龚黄甲诗轻沈宋徒受恩酬未得不觉只长吁  

傥在扶天歩重兴古国风还如齐晏子再见狄梁公棠树梅溪北【`公为婺州大理梅溪婺之亭名`】佳城舜庙东谁修循吏传对此莫悤悤  

秋晩野歩  

藤屦兼闽竹吟行一水傍树凉蝉不少溪断路多荒烧岳阴风起田家浊酒香登髙吟更苦微月出苍茫  

闻大愿和尚顺世三首  

王室今如燬仍闻丧我师古容图得否内院去无疑【`大师行髙徳广必生弥勒内院`】岳鬼月中哭松龛雪次隳直须文五色始可立髙碑  

邺衞松杉外芝兰季孟间尽希重诏出只待六龙还不疾成千古令焚动四山感恩终有泪遥寄水潺潺师禀尽名卿孤峰老称情若逰三防外争把七贤平苦雾埋空室啼猨有咽声今朝益惆怅曽沐下牀迎【`愚常念法华经师见即下牀迎云吾不敢以众人相待也`】  

闻叶蒙及第  

忆昨送君诗平人不用疑吾徒若不得天道即应私尘土茫茫晓麟龙草草骑相思不可见又是落花时  

送僧之灵夏  

旧识为边帅师游胜事兼连天唯白草野饼有红盐蕃近风多防河浑碛半淹因知心似月处处有人瞻  

书无相道人庵  

造化太茫茫端居紫石房心遗无句句顶处有霜霜白鹿眠枯叶清泉洒毳囊寄言疑未决【`一作已`】须道雪溪旁  

明进士北斋避暑  

相访多冲雨由来徳有邻卷帘繁暑退湿树一蝉新道在谁为主吾衰自有因只应江海上还作狎鸥人  

晩春寄吴融于竞二侍郎  

白头为逺客常忆白云间只觉老转老不知闲是闲花含宜细雨室冷是深山唯有霜台客依依是往还  

喜不思上人来  

沃州那不住一别许多时几度怀君夜相逢出梦迟瓶担千丈瀑偈是七言诗若向罗浮去伊余亦愿随  

秋怀赤松道士  

仙观在云端相思星斗寒【`一作阑`】常怜呼鹤易却恨见君难石罅青虵湿风榸白菌干终期花月下坛上听君弹  

送刘逖赴闽辟  

离乱生涯尽依刘是见机从来吟太苦不得力还稀路入闽山熟江浮瘴雨肥何须折杨柳相送已依依  

苦雨中作  

通宵复连夕其状只如倾却遣思山者忽然嫌水声好花飘草尽古壁欲云生不奈天难问迢迢逺客情  

送僧归日本  

焚香祝海灵开眼梦中行得达即便是无生可作轻流黄山火着碇石索雷鸣想到夷王礼还为上寺迎【`有僧游日本云彼只有三寺上寺名兜率国王供养中寺名浮上极品官人供养下寺名只上寺风俗供养有徳行即渐迁上也`】  

赠信安郑道人  

貌古似苍鹤心清如鼎湖仍闻得新义便欲注阴符防化金【`一作黙坐诗`】常有闲行影渐无杳兮中便是应不食菖蒲  

送吏部刘相公除东川  

帝念梓州民年年战伐频山川无草木烽火没烟尘政乱皆因乱安人必借仁皇天开白日殷鼎辍诚臣一日离君侧千官送渭滨酒倾红琥珀马控白骐驎渥泽番番降壶浆处处陈旌幢山色湿卭僰鸟啼新帟幕还名俭良医始姓秦军雄城似岳地变物含春白必侵双鬓清应诫四邻吾皇重命相更合是何人  

送智光禅伯  

万事归一衲曹溪初去寻从来相狎辈尽不是知音乞食林花落穿云翠巘深终希重一见示我祖师心  

夜对雪寄杜使君【`第十四句缺一字`】  

片片含天意纷纷势莫拘洒于诸瑞后【`时有柏树再生甘露频降`】忧恐一冬无鹤凚声偏宻风焦片益粗冷牵人梦转清逼瘴根徂扫径僧倾笠为诗士弃炉桥髙银防蝀峰峻玉浮图盈尺何须问丰年已可　遥思郢中曲句句出冰壶  

送王毂及第后归江西  

太宗罗俊彦桂玉比光辉难得终须得言归始是归风帆天际吼金鹗月中飞五府如交辟鱼书莫便稀  

送卢瞻罢庐陵幕归阌乡  

文行成身事从知贵得仁归来还寂寞何以慰交亲芳草色似动胡桃花又新昌朝有知己好作谏垣臣  

避寇白沙驿作【`第五句缺三字`】  

避乱无深浅苍黄古驿东草枯牛尚龁霞湿烧微红时时　人愁处处同犹逢好时否孤坐雪蒙蒙  

闻李频员外卒  

苍苍难可问问荅亦难闻落叶平津岸愁人李使君文章应力竭茅土始天分又逐东风去迢迢隔岭云  

江陵寄翰林韩偓学士  

久住荆溪北禅闗挂绿萝风清闲客去睡美落花多万事皆妨道孤峰谩忆他新诗旧知已始为味如何  

闲居作  

闲门微雪下慵惰计全成黙坐便终日孤峰只此清身心闲少梦杉竹冷多声唯有西峰叟相逢眼最明  

和韦相公见示闲卧  

刻形求得相事事未尝眠霖雨方为雨非烟岂是烟童收庭树果风曵案头牋仲虺专为诰何充雅爱禅静嫌山色逺病是酒杯偏蜩响初穿壁兰芽半出甎堂悬金粟像【`相公常供养维摩居士`】门枕御沟泉旦沐虽频握融帷孰敢褰徳髙羣彦表善植几生前修补乌皮几深藏子敬氊扶持千载圣潇洒一声蝉棊阵连残月僧交似大颠【`韩吏部重大颠禅师`】常知生似幻维重直如饼忆莼羹美茶思岳瀑煎只闻温树誉堪鄙竹林贤脱頴三千士馨香四十年宽平开义路淡泞润清田哲后知如子空王夙有缘对归香满袖吟次月当川休説慙如揵尧天即梵天  

寄山中伉禅师  

举世遭心使吾师独使心万缘瞑目尽一句不言深野火烧禅石残霞照栗林秋风溪上路终愿一相寻  

秋寄栖一  

一别一公后相思时一吁眼中疮校未般若偈持无【`公时有眼疮因为之念多心经`】卷句冰团大炉烟枥橛粗劝君君记取不用更他图  

怀匡山山长二首  

白石峰之半先生好在麽卷帘当大瀑常恨不如他杉罅龙涎溢潭防石发多吾皇摉草泽争柰谢安何见説面前峰寻常醉亦登雨余多菌出烧甚古崖崩觅句曽冲虎耕田半为僧闻名多岁也常恨不飞腾  

怀髙眞动二首  

知尔今何处孤髙独不羣论诗唯许我穷易到无文贳酒儿穿雪寻僧月照云何时再相见兵寇尚纷纷久别无消息今秋忽得书诸孤婚嫁苦求已世情疎乱甚无乔木溪多不钓鱼只应金【`一作全`】岳色如尔复如余  

秋末入匡山船行八首  

楚国茱萸月吴吟梨栗船逺逰无定所髙卧是何年浪卷纷纷叶樯冲澹澹烟去心还自喜庐岳倚青天芦苇深花里渔歌一曲长人心虽忆越帆态似浮湘石獭衔鱼白汀茅浸浪黄等闲千万里道在亦无妨岛上离家化茅茨竹户开黄桑双鹊喜白日有谁来担浪浇秋芋缘滩取净苔回头深自媿旧业本蒿莱匡阜层层翠修江叠叠波从来未曽到此去复如何水庙寒鸦集沙村夕照多谁如垂钓者孤坐皤皤晩泊苍茫浦风微浪亦粗估喧如亥合樯宻似林枯地峻湖无　潮寒蚌有珠东西无定所何用问前途【`第五句缺一字`】  

岛香思贾岛江碧忆清江囊橐谁相似馋慵世少双鼍惊入窟月烧到系船椿谩有归乡梦前头是楚邦南北虽无适东西亦似萍霞根生石片象迹坏沙汀莽莽蒹葭赤微微蜃蛤腥因思范蠡辈未免亦飘零晓色千樯去长江八月时雨淙山骨出擉岸形卑野水畬田黒荒汀独鸟痴如今是清世谁道出山迟  

送僧归华山  

心枯衲亦枯归岳揭空盂七贵留不住孤云出更【`一作便`】孤烧灰犹汤足雪片似黏须他日如相觅还应道到吴  

送友人之岭外【`第七句缺一字`】  

五岭难为客君逰早晩回一囊秋课苦万里瘴云开金柱根应动风雷舶欲来明时好　进苦滞长卿才  

送卢舍人朝觐  

羶行无为日垂衣帝道亨圣眞千载圣明必万年明重徳须朝觐流年不可轻洪才传出世清甲得髙名罕玉藏无映嵇松画不成起衔轩后勅醉别亚夫营烧阔荆州熟霞新岘首晴重重尧雨露去去汉公卿白发应从白清贫但更清梦缘丹陛险春傍防衣生既握钟繇笔须调傅説羮倘因星使出一望问支铿  

上冯使君山水障子  

忆山归未得画出亦堪怜崩岸全隳路荒村半有烟笔句冈势转墨抢烧防颠逺浦深通海孤峰冷倚天柴棚坐逸士露茗煮红泉绣与莲峰竞威如劒阁牵石门闗麈鹿气有神仙茅屋书窗小苔堦滴瀑圆松根击石朽桂叶蚀霜鲜画出欺王墨擎将献恵连新诗宁妄説旧隐实如然愿似窗中列时闻大雅篇  

送令狐焕赴阙  

渚宫遥落日相送碧江陟也须为相天乎更賛谁风髙樯力出霞热鸟行迟此去多来客无忘慰所思  

送吴融员外赴阙  

汉文思贾傅贾傅遂生还今日又如此送君非等闲云寒犹惜雪烧猛似烹山应笑无机者腾腾天地间  

送姚洎拾遗自江陵幕赴京  

捧诏动征轮分飞楚水滨由来真庙器多作伏蒲人舍鲁知非愿朝天不话贫沙头千骑送岛上一蝉新莫使身侵贵无矜贵逼身玉阶凝正色兰苑涨芳尘銮辂方离华车书渐似秦流年飘儵忽书札莫因循凉雨鸣红叶非烟闭紫宸凭将西社意一説向荀陈  

送僧入石霜【`注内缺一字`】  

举世只堪吁空知与道俱论心齐至圣对镜破凡夫业王如云合头低似箭驱【`牛头大师云犹妄心起业业如云俱合论云入地狱人头向下也`】三清徒妄想千载亦须臾唯我流阳叟深云领毳徒尽骑香白象皆握月明珠寂寞排松榻斓斑半雪须苔侵长者论岚蚀祖师图翠巘金钟晓香林寳月孤兟兟齐白趾赫赫共洪炉山色锄难尽松根踏欲无难评传的的须到不区区撩舍新罗瘦炉烟榾柮粗烧畬平虎窟分瀑入香防师去情何切人间事莫拘穿林宿古塜踏叶揭空盂无事终无事令枯便合枯【`鸟窠和尚云无事无事为法道云学向上事不入即须如枯　好也`】他年相觅在亦不是生苏  

送僧归南康  

殻殻学得律还乡见苦情逺思芳草盛不入楚山行帆入汀烟健经吟戍月清到乡同学辈应到贑江迎  

送陈秀才赴举兼寄韩舍人  

主圣臣贤日求名莫等闲直须诗似玉不用力如山草白兵初息年丰驾巳还凭将安养意一説向曽顔【`昔西社羣公尽生安养安养西方也`】  

送友人及第后归台州  

得桂为边辟翩翩颇合宜嫖姚留不住昼锦已归迟岛侧花藏虎湖心浪撼棊终期华顶下共礼渌身师【`天台石桥有帛道猷坐化身渌也`】  

晩春寄张侍郎  

遐想涪陵岸山花半已残人心何以遣天歩正艰难【`时昭宗在岐下`】鸟听黄袍小【`黄袍禽也`】城临白帝寒应知窗下梦日日到江干  

寄景判官兼思州叶使君  

独住西峰半寻常欲下难石多桐屐齾香甚药花干荏苒新莺老穷通亦自宽髯参与短簿始为一吟看  

送卢秀才应举  

几载阻兵荒一名终不忘还冲猛风雪如画冷朝阳【`时名画李白王昌龄常建冷朝阳冒风雪入京`】句好慵将出囊空却不忙明年公道日去去必穿杨  

闻新蝉寄桂雍  

新蝉终夜呌嘒嘒隔溪濆杜宇仍相杂故人闻不闻卷帘花动月瞑目砌生云终共谢时去西山鸾鹤羣  

寄怀楚和尚二首  

吾师师子儿而复貌瓌竒何得文明代不为王者师铁盂汤雪早石炭煮茶迟谩有参寻意因循到乱时跳踯诸峰险回翔万里空争将金鎻鎻那把玉笼笼印缺香崩火窗疎蝎吃风永怀今已矣吟坐雪蒙蒙  

和韦相公话婺州陈事  

昔事堪惆怅谈爱白牛【`法华经以白牛喻大乘`】千场花下醉一片梦中逰耕避初平石烧残沈约楼无因更重到且副济川舟  

## 御定全唐诗卷八百三十二  

贯休  

遇五天僧入五台五首  

十万里到此辛勤讵可论唯云吾上祖见买给孤园一月行沙碛三更到铁门白头乡思在回首一销魂雪岭顶危坐乾坤四顾低河横于阗北日落月支西水石香多白猨猱老不啼空余忍辱草相对色萋萋逺礼清凉寺寻眞似善才身心无所得日月不将来白叠还图象沧溟亦泛杯唐人亦何幸处处觉花开涂足油应尽干陀帔半隳辟支迦状貌刹利帝家儿结印魔应哭游心圣不知深嗟头已白不得逺相随送迎经几国多化帝王心电激青莲目环垂紫磨金睂根霜入细梵夹蠧难侵必似陀波利他年不可寻  

经普化禅师影院  

大一今何处登堂似昔时曽蒙金印印得异野干儿影  

束龙神在门荒桐竹衰谁云续僧史别位着吾师  

秋寄李频使君二首  

为郎须塞诏当路亦驱驱贵不因人得清还似句无烧烟连野白山药拶阶枯想得征黄诏如今巳在途务简趣难陪清吟共绿苔叶和秋蚁落僧带野香【`一作风`】来留客朝尝酒忧民夜画灰终期冒风雪江上见宗雷  

上东林和尚  

让紫归青壁髙名四海闻虽然无一事得不是要君道只传伊字诗多笑碧云应怜门下客余力亦为文  

江边道士  

独住大江滨不知何代人药罏生紫气肌肉似红银酒酽竹屋斓符收山鬼仁何妨将我去一看武陵春  

送僧之湖外  

去防趣非常春风尔莫狂惟擎一铁鉢旧亦讲金刚午饭孤烟里宵禅大石旁羡师终不及湘浪渌茫茫  

怀谬独一  

常忆兰陵子瓌竒皴渴才思还如我苦时不为伊来岳霞猱掷雪湖月浪翻杯未闻霑寸禄此事亦堪哀  

送庐山衲僧  

飞锡下崆防清髙世少双冻天方筛雪别我去何邦烧绕赤乌亥云漫白蚌江路人争得识空仰鬓睂痝  

寄西山胡汾吴樵  

带经锄陇者何止手胼胝觅句句句好慙予筋力衰云塠临案冷鹿队过门迟相忆空回首江头日暮时  

休粮僧  

不食更何忧【`一作求`】自由中【`一作终`】自由身轻嫌衲重天旱为民愁应【`一作供`】器谁将去生台【`一作灵`】蚁不逰会须传此术相共【`一作去`】老山丘  

送杜使君朝觐【`第十六句缺一字`】  

借寇借不得清声彻帝聪坐来千里泰归去一囊空遗爱封疆熟扳辕草木同路遥山不少江静思无穷花舸冲烟湿朱衣照浪红援毫两岸晓欹枕满旗风道罕将人合心难与圣通从兹林下客应　代天功  

送人之岭外  

见説还南去迢迢有侣无时危须早转亲老莫他图小店虵羮黑空山象粪枯三闾遗庙在为我一呜呼  

题宏式和尚院兼呈杜使君  

二雅兼二密愔愔只自怡腊髙云屐朽貌古画师疑壍蚁缘金锡罏烟惹雪睂仍闻有新作只是寄相思【`一作邱迟`】  

湖头别墅三首  

梨栗鸟啾啾髙歌若自由人谁知此意旧业在湖头饥鼠掀【`一作欢`】菱殻新蝉避栗皱不知江海上戈甲几时休桑柘参桐竹阴阴一径苔更无他事出只有衲僧来壍蚁争生食窗经卷烧灰可怜门外路日日起尘埃南北如仙境东西似画图园飞青啄木檐挂白蜘蛛邻叟敎修废牛童与纳租寄言来往客不用问荣枯  

三峡闻猨  

厯厯数声猨寥寥渡白烟应栖多月树况是下霜天万里客危坐千山境悄然更深仍不住使我欲移船  

闻知闻赴成都辟请  

文翁还化蜀帟幕列鹓鸾饮水临人易烧山觅士难锦机花正合椶蕈火初干知己相思否如何借羽翰  

题淮南恵照寺律师院  

仪冠凝寒玉端居似沃州学徒梧有凤律藏目无牛茗滑香黏齿钟清雪滴楼还须结西社来往悉诸侯  

秋末长兴寺作  

荒寺古江滨莓苔地絶尘长廊飞乱叶寒雨更无人栗不和皱落僧多到骨贫行行行未得孤坐更谁亲  

寄杭州灵隐寺宋震使君  

罢郡归侵夏仍闻灵隐居僧房谢朓语寺额葛洪书【`晋道士葛洪与灵隠寺书额了去至今在`】月树猕猴睡山池菡萏疎吾皇爱清静莫便结吾庐  

送人归夏口  

鴈鴈叶纷纷行人岂易闻千山与万水何处更逢君貌不长如玉人生只似云倘经三祖寺一为礼龛坟  

送新罗僧归本国  

忘身求至教求得却东归离岸乘空去终年无所依月冲阴火出帆拶大鹏飞想得还乡后多应着紫衣  

避寇入银山  

草草穿银峡﨑岖路未谙傍山为店戍永日绕溪潭烧地生芚蕨人家煑伪蚕翻如归旧隐歩歩入烟岚  

闻友人驾前及第  

见心知命好一别隔烟波世乱无全士君方掇大科早随銮辂转莫恋蜀山多必贡安时策忠言柰尔何避地毘陵上王慥使君【`时黄贼陷东阳公避地于浙右`】  

至理至昭昭心通即不遥圣威无逺近吾道太孤标辛苦苏氓俗端贞荅盛朝气髙吞海岳贫甚似渔樵庾亮风流澹刘宽政事超清须遭贵遇隐巳被谁招栗坞修禅寺仙香寄石桥风雷巡稼穑鱼鸟合歌謡视事私终杀忧民态亦雕道髙无不及恩甚固难消大寇山难隔孤城数合烧烽烟终日起汤沐用心燋勇义排千阵诛锄拟一朝誓盟违日月【`时贼伪降盟书终背`】旌斾过寒潮古驿江云入荒宫海雨飘仙松添瘦碧天骥减丰臕似在陈兼衞终为宋与姚已观云似鹿即报首皆枭尽愿回清镜重希在此条应怜千万户祷祝向唐尧  

送崔尚书朝觐  

至理契穹旻方生甫与申一麾歌政正三相贺仁人叵似卢怀慎全如邵信臣澄渟消宿蠧煦爱剧阳春对客烟花拆焚香渥泽新征黄还有自【`令弟相公号当公遂避贤路也`】挽邓住无因峡水全输洁巫娥却讶神宋均顔未老刘宠骨应贫大醉辞王翦含香望紫宸三峰初有雪万里正无尘伊昔林中社多招席上珍终期仙掌下香火一相亲  

寒夜有怀同志  

永夜殊不寐怀君正寂寥疎钟寒徧郭微雪静鸣条南省鴈孤下西林鹤屡招终当谢时去与子住山椒  

寄新定桂雍  

独自住乌龙应怜是衲僧句须人未道君此事偏能坞湿云埋观溪寒月照【`一作在`】罾相思不可见江上立腾腾  

赠灵鹫山道润禅师院  

常恨烟波隔闻名二十年结为清气引来到法堂前薪拾纷纷叶茶烹滴滴泉莫嫌来又去天道本泠然  

干霄亭晩望怀王棨侍郎  

霜打汀岛赤孤烟生池塘清吟倚大树瑶草何馨香久别青云士常思白石房谁能共归去流水似鸣珰  

海边见罗邺  

清世诗声出谁人得似君命通须有日天未丧斯文楚木寒连寺修江碧入云相思喜相见庭叶正纷纷  

送僧之东都  

之子之东洛囊中有偈新红尘谁不入独鹤自难亲定鼎门连岳黄河冻过春凭师将逺意説似社中人  

送于兢补阙赴京  

乱离吾道在不觉到清时得句下雪岳送君登玉墀冷惊蝉韵断凉触火云隳倘遇南来使无忘问所之  

送郑凖赴举  

两河兵火后西笑见吾曹海静三山出天空一鹗髙赁居槐拶【`一作陟`】屋行卷雪埋袍他日如相觅栽桃近海涛  

寄拄杖上王使君  

拄杖邻【`一作林`】僧与殊常不可名一条黳玉重百两紫金轻有乳盘春力无心合道情惟宜髙处着将寄谢宣城  

秋望寄王使君  

静蹑红兰径凭髙旷望时无端求句苦永日壑风吹大月生峰角残霞在树枝只应刘越石清啸正相宜  

送缘有禅师与雷处士入武夷山  

师与雷居士寻山道入闽应将熊耳印别授武夷君崖仙棺出江垠毒草分他年相觅在莫苦入深云  

送友生入越投知己  

才大终难住东浮景渐暄知将刖足恨去击李膺门宿雾开花坞春潮入苎村预思秋荐后一鹗出乾坤  

寄乌龙山贾泰处士  

庭果色如丹相思夕照残云边踏烧去月下把书看涧水仙居共窗风漆树寒吾君方侧席未可便怀安  

题大安寺通禅师院  

应行诸岳徧象屣半无纲一法寻常説此机仍未忘窗闲藤影老衲厚瀑防荒寄语迷津者来兹问不妨  

春晩寄卢使君  

满郭春如画空堂心自澄禅抛金鼎药诗和玉壶氷白雨飘花尽晴霞向阁凝寂寥还得句因寄柳吴兴  

武昌县与昼公兼寄邑宰  

小一何人识腾腾天地间寻常如一鹤亦不爱青山铁鉢年多赤麻衣带毳斑只闻寻五柳时到月中还  

别东林僧【`第三句缺二字`】  

大士宅里宿芙蓉龛畔游【`芙蓉道人坐处`】自怜　　在子莫苦相留燥叶飘山席孤云傍茗瓯裵回不能去房在好峰头  

避地寄髙蟾  

荒寺雨微微空堂独掩扉髙吟多忤俗此貌若为饥旅梦遭鸿唤家山被贼围空余老莱子相见独依依  

怀武夷山禅师  

万叠仙山里无缘见有缘红心蕉绕屋白额虎同禅古木苔封菌深崖乳杂泉终期还此去世事只如然  

秋末闲居作  

幽居山不别落叶与阶平尽日吟诗坐无端个病成径苔因旱赤池水入冬清惟有东峰叟相寻月下行  

赠许征君  

昼公友秦系来往踏溪云如今又到我还爱许征君落花鸟衔来永日香氤氲终期将尔曹归去麋鹿羣  

秋夜作因怀天台道者  

万事何须问良时即此时髙秋半夜雨落叶满前池静怕龙神识贫从草木欺平生无限事只有道人知  

偶作因怀大同道友  

蛮木叶不落微吟漳水滨二毛空有雪万事不如人壍水平芳草山花落净巾天童好眞伴何日更相亲  

边上行  

黑松【`一作白榆`】林外路风角逺嗈嗈朔气生荒堡秋尘满病容豺掊沙底骨人上月边烽休作西行计西行地渐凶  

江西再逢周琏  

六七年不见相逢鬓巳苍交情终淡薄诗语更清狂未得丹霄便依前四壁荒但令吾道在晩达亦何妨  

登鄱阳寺阁  

寺楼闲纵望不觉到斜晖故国在何处多年未得归寒江平楚外细雨一鸿飞终斆于陵子吴山有绿薇  

秋晩野居  

僻居人不到吾道本来孤山色园中有诗魔象外无霜禾连岛赤烟草倚桥枯何必求深隐门前似画图  

酬杜使君见寄  

轧轧复轧轧更深门未闗心疼无所得诗债若为还露洒一鹤睡钟余万象闲慙将此时意明日寄东山  

湖上作  

我竟胡为者唠唠但爱吟身中多病在湖上住年深山霤穿苔壁风钟度雪林近来心更苦谁复是知音  

送僧归天台寺  

天台四絶寺归去见师眞莫折枸杞叶令他十【`一作拾`】得嗔天空闻圣磬瀑细落花巾必若云中老他时得【`一作徳`】有邻【`天台国清寺有拾得花巾即波罗巾也`】  

## 御定全唐诗卷八百三十三  

贯休  

寿春节进【`一本注武成元年作`】  

圣运闗天纪龙飞古帝基振揺三蜀地耸发万年枝出震同中古承干动四夷恩颁新命广泪向旧朝垂大寳归谶殊祥出逺池【`时有黄龙见于嘉州之野`】法天深罔测体圣妙难知俭徳为全徳无思契十思丕图非力致英武悉天资正直方亲切回邪岂敢窥将排颇与牧相得稷兼防盐出符眞主【`盐涌并野`】麟来合大规【`麒麟见`】赓歌随羽籥奕叶斆伊祁寡欲情虽泰忧民色未怡盛如唐创业宛胜晋朝仪旰食宫莺啭宵衣禁漏迟多于汤土地还有禹胼胝视物如伤日胜残去杀时守文情的的无逸戒孜孜轩顼风重振皇唐鼎创移始闻呈瑞石又报产灵芝【`瑞石放光灵芝生野`】覆帱髙缘大包容妙在卑兄呼春赫日师指佛牟尼【`大梵天王帝释以佛为师也今上皇帝亦然`】佳气宸居合淳风乐府吹  

急贤彰帝业解网见天慈粟赤千千窖军雄万万儿八蛮须稽颡四海仰昌期玉辇嫔嫱拥宫花锦绣欹尧云同靉叇汉祖太驱驰氛祲根株尽浇讹眹兆隳山河方有截野逸诏无遗境静消锋镝田香熟稻梦中逢傅説殿上见辛毗金镜悬千古彤云起四维盛行唐典法再覩舜雍熙祝夀干文动郊天太一随煌煌还宿衞亹亹叶声诗饮醴和甘雨非烟绕御帷银轮随寳马玉沼见金龟【`金色龟见`】杳杳闻韶濩重重降抚绥魏征须却出葛亮更何之简约逾前古升平美不疑触邪羊唅唅鼔腹叟嘻嘻迈五方云大超三始见竒锦霞连紫极仙鸟下峨睂谢傅还为傅周师又作师纳隍为永任从諌契无为子子寰瀛主孙孙日月旗寿春嗟夀域万国尽防祈捧日三车子恭思八彩睂愿将七万岁匍匐拜瑶墀【`拜当作进`】  

送僧之安南  

安南千万里师去趣何长鬓有炎【`一作沃`】州雪心为异国香退牙山象恶过海布帆荒早作归吴计无忘父母乡  

送僧归剡山  

逺逃为乱处寺与石城连木落归山路人初刈剡田荒林猴咬栗战地鬼多年好去楞伽子精修莫偶然  

送僧入幽州  

髙士髙无敌腾腾话入燕无人知尔意向我道非禅栗迳穿蕃塜狼声隔逺烟槃山多道侣应未有归年  

送僧游五台  

羡师游五顶乞食值年丰去去谁为侣栖栖力已充浊河髙岸拆衰草古城空必到华严寺凭师问辨公  

送僧入五泄  

五泄江山寺禅林境最竒九年吃菜粥此事少人知山响僧担谷林香豹乳儿伊余头巳白不去更何之  

题令宣和尚院  

轩窗领岚翠师得世情忘惟爱谈诸祖曽经宿大荒泉声淹卧榻云片犯鑪香寄语题门者看经在上方  

寄四明闾丘道士二首  

淮海兵荒日分飞直至今知担诸子出却入四明深衣必编仙草僧应共栗林秋风溪上路应得一相寻三千功未了大道本无程好共禅师好常将药犬行石门红藓剥柘坞白云生莫认无名是无名巳是名  

经士马中作  

偷儿成大寇处处起烟尘黄叶满空宅青山见俗人妖星芒刺越鬼哭势连秦惆怅还惆怅茫茫江海滨  

士马后见赤松舒道士  

满眼尽疮痍相逢相对悲乱阶犹未巳一柱若为支堰茗蒸红枣看花似好时不知今日后吾道竟何之  

题方公院寄夏侯明府  

银地有余光方公道益芳谁分修藏力顶有剃头霜经勘松风燥檐垂坞茗香终须结西社此县似柴桑  

与刘象正字  

独居三岛上【`在观中住`】花竹映柴闗道广羣仙惜名成万事闲病多唯纵酒静极不思山唯有逍遥子时时自往还  

怀智体道人  

栖碧思【`一作把笔怀`】吾友庭莺百啭时唯应一处住方得不相思云水淹门阃春雷在【`一作折`】树枝平生无限事不独白云知  

赠晦公禅人  

流阳为役者相访叶纷纷有句虽如我无心未似君搆林青及竹茆屋暖于云何日相将去千山麋鹿羣  

寄静林别墅胡进士兄弟  

见説山居好书楼被翠侵烧熛汀岛境月色弟兄吟犬吠黄椑落牛归红树深仍闻多白菌应许一相寻  

怀赤松故舒道士  

可惜复可惜如今何所之信来堪大恸余复用生为乱世今交鬬宫玉柱隳春风五陵道回首不胜悲  

偶作  

无端为五字字字鬓星星只觉人情薄空余鹤眼青砌莎藏坠果窗雪浸残经只有归山计茫茫何所营  

春日许征君见访  

龙钟多病后日望遇升平逺念穿嵩雪前林啭早莺厨香烹瓠叶道友扣门声还似青溪上微吟踏叶行  

经先主庙作  

古庙积烟萝威灵及物多因知曹孟徳争柰此公何树古靁防剥碑荒篆画讹今朝冥祷祝只望息干戈  

寄中条道者  

柏梯杉影里头白药山孙今古管不得是非争肻论虎须悬瀑滴禅衲带苔防常恨龙钟也无因接话言  

夏日晩望  

登临聊一望不觉意恞然陶侃寒溪寺如今何处边汀沙生旱雾山火照平川终事东归去干戈满许田  

送僧归山【`第六句缺一字`】  

眼青禅帔赤气岸出尘埃霞外终须去人间作麽来崖香泉吐乳坞燥烧　靁他日终相觅山门何处开  

览皎然渠南乡集  

学力不相敌清还彷佛同髙于寳月月谁得射雕弓至鉴封姚监良工遇鲁公如斯深可羡千古共清风  

览姚合极集【`第四句缺一字`】  

至鉴如日月今时即古时发如边草白谁念射声　好鸟挨花落清风出院迟知音郭有道始为一吟之  

大驾西幸秋日闻雷  

军书日日催处处起尘埃黎庶何由泰銮舆早晩回夏租方减食秋日更闻雷莫道苍苍意苍苍眼甚开  

诗【`纪事题作言诗`】  

经天纬地物动必计【`一作是`】仙才几处觅不得有时还自来真风含素发秋色入灵台吟向霜蟾下终须神鬼哀  

秋末江上望  

莽莽古江滨纷纷坠叶频烟霞谁是主邱陇自伤神吞并宁唯汉凄凉莫问陈尽随流水去寂莫野花春  

乞食僧  

擎鉢貌清羸天寒出寺迟朱门当大路风雪立多时似月心常净如麻事不知行人莫轻诮古佛尽如斯  

寒望九峰作  

九朶碧芙蕖王维图未图层层皆有瀑一一合吾居雨歇如争出霜严不例枯世犹多事在为尔久踌躇  

蓟北寒月作  

蓟门寒到骨战碛鴈相悲古屋不胜雪严风欲断髭清吟得冷向逺念失佳期寂莫谁相问迢迢天一涯  

新猨【`一作新蝉`】  

寻常看不见花落树多苔忽向髙枝发又从何处来风清声更揭月苦意【`一作思`】弥哀多少求名者年年被尔催  

怀南岳隐士二首【`一作赠隐者`】  

千峰映碧湘真隐此中藏饼不煮石吃睂应似发长风榸【`一作根`】支酒瓮鹤虱落琴床虽【`一作谁`】斆忘机者斯人尚未忘  

见説祝融峰擎天势似腾藏千寻瀑布出十八髙僧古路无人迹新霞出石棱终期将尔叟一一月中登  

追忆冯少常  

盛徳方清贵旋闻逐逝波令人翻不会积善合如何直道登朝晩分忧及物多至今新定郡犹咏袴襦歌  

闻闵廷言周琏下第  

前牓年年见髙名日日闻常因不平事便欲见吾君兄弟居清岛园林生白云相思空怅望庭叶赤纷纷  

寄景地判官  

渚宫江上别倐忽十余年举世唯攻説多君即不然浦珠为履重园柳助诗勉力酬知己昌朝正急贤  

读贾区贾岛集  

区终不下岛岛亦不多区冷格俱无敌贫根亦似愚青云终叹命白阁久围鑪今日成名者还堪为尔吁  

送衲僧之江西  

索索复索索无凭却有凭过溪遭恶雨乞食得干菱只有山相伴终无事可仍如逢梅岭旦向道只宁馨  

故林偶作  

朗吟无一事孤坐瀔江濆世非吾道良图有白云蠧鱼开卷落啄木隔花闻唯寄壶中客金丹许共分  

寄栖白大师二首  

流浪江湖久攀縁岁月阑髙名当世重好句逼人寒月苦蝉声嗄钟清柿叶干龙钟千万里拟欲访师难苍苍龙阙晩九陌杂香尘方外无他事僧中有近臣青门玉露滴紫阁锦霞新莫话三峰去浇风正荡淳  

送人之渤海  

国之东北角有国毎朝天海力侵不尽夷风常宛然山藏罗刹宅水杂巨鼇涎好去吴乡子归来莫隔年  

寄李道士  

常见髙人説犹来不偶然致身同槁木话道出忘筌长啸仙钟外眠楂海月边倘修阴姹姹一望寄余焉  

秋送夏郢归钱塘  

归客指吴国风帆几日程新诗陶雪字发有霜茎微月生沧海残涛傍石城从兹江岛意应续子陵名  

送僧归翠微  

只衲一个衲翠微归旧岑不知何岁月即得到师心迳绕千峰细庵开乱木深倘然云外老他日亦相寻  

经友生坟  

多君坟在此令我过悲凉可惜为人好刚须被数将白云从冢出秋草为谁荒不觉频回首西风满白杨  

怀洛下卢缙云  

一减三张价幽居少室前岂应贫似我不得信经年木落多诗藁山枯见墨烟何时深夜坐共话草堂禅  

送李铏赴举  

诗业务经纶新皆意外新因知登第牓不着不平人句得孤舟月心飞九陌尘明年相贺日应到曲江滨  

寳禅师见访  

山兄心似我岸谷亦难交不见还相忆来唯添寂寥茶烟粘衲叶云水透蘅茆因话流年【`一作阳`】事斯须不可抛  

观碁  

逸格格难及半先相遇稀落花方满地一局到斜晖禇死不死将军飞已飞今朝慙一行无以造微  

题一上人经阁  

鸟外何须去衣如藓亦从但能无一事即是住孤峰雨歇云埋阁月明霜洒松师心多似我所以访师重  

和毛学士舍人早春  

陋巷冬将尽东风细杂篮解牵窗梦逺先是涧梅谙茶癖金铛快【`舍人有茶谱`】松香玉露含书斋山帚撅盘馔药花甘雅得琴中妙【`舍人妙于七`】常挼脸似酣雪消闻苦蛰气似宜蚕密勿须清甲朝归绕碧潭丹心空拱北新作继周南竹杖无斑防纱巾不着簪大朝名益重后进力皆覃至理虽亡一臣时亦説三不知门下客谁上晏婴骖  

## 御定全唐诗卷八百三十四  

贯休  

夀春进祝圣七首  

千载降祥  

九天宫上圣降世共昭回万彚须亭毓羣仙送下来承干当否极庶事尽康哉只有羲轩比其余不可陪  

文有武备  

武宿与文星常如掌上擎孙吴机不动周邵事多行旰食炉烟细宵衣隙月明还闻防进曲吹出泰阶平  

从谏如流  

及霤龙鳞动君臣道义深万年轩后镜一片汉髙心北狄皆输欵南夷尽贡琛从兹千万歳枝叶玉森森  

搜扬草泽  

俟时兼待价垂棘出尘埃仄席三旌切移山万里来烟霞衣上落阊阖雪中开寿酒今朝进无非出世才  

守在四夷  

天将兴大蜀有道遂君临四塞同诸子三边共一心阇婆香似雪回鹘马如林曽读前皇传巍巍冠古今  

大兴三教  

曈曈悬佛日天俣动云韶缝掖诸生集麟洲羽客朝非烟生玉砌御柳吐金条击壤翁知否吾皇即帝尧  

山呼万歳  

声教无为日山呼万歳声隆隆如谷响合合似雷鸣翠拔为天柱根盘倚凤城恭唯千万歳歳歳致升平  

早秋夜坐  

微凉砧满城林下石牀平发岂无端白诗须出世清邻僧同树影砌月浸蛩声独自更深坐无人知此情  

早起  

夜坐还早起寂寥多病身神清寻梦在香极觉花新树露繁于雨溪云动似人又知何处客轧轧转征轮  

秋晩野歩  

闲歩不觉逺萧萧木落初诗情抛阃阈江影动襟裾阁北鸿行出霞西雨脚疎金峰秋更好乞取又何如  

晩望  

旷望危桥上微吟落照前烟霞浓浸海川岳阔连天白鸟格不俗孤云态可怜终期将尔辈归去旧江边  

寄翰林陆学士  

顔冉商参甲鸾凰密勿才帘垂仙鸟下吟次圣人来寳辇千官捧宫花九色开何时重一见为我话蓬莱  

赠造微禅师院  

薝卜气雍雍门深圣泽重七丝奔小蠏五字逼雕龙药转红金鼎茶开紫阁封圭峰争去得卿相日憧憧  

南海晩望  

海上聊一望舶帆天际飞狂蛮莫挂甲圣主正垂衣风恶巨鱼出山昬羣獠归无人知此意吟到月腾辉  

寄庐山大愿和尚  

石上桂成丛师庵在桂中皆云习凿齿未可扣真风雪洗香鑪碧霞藏瀑布红何时甘露偈一寄剡山东  

怀薛尚书兼呈东阳王使君  

得力未得力髙吟夏又残二毛非自出万事到诗难蝉见木叶落雷将雨气寒何妨槌琢后更献至公看  

上冯使君水晶数珠  

泠泠瀑滴清贯串有规程将讽观空偈全胜照乘明龙神多共惜金玉比终轻愿在晖手常资物外情  

送明觉大师兼寄郑山人  

去去楞伽子春深道路长鸟啼青嶂险花落紫衣香此去非余事还归内道场凭师将老倒一向説荥阳  

庐山寻灵纪不遇  

久别稀相见深山道益孤叶全离大朴君尚在新吴钟嗄声飘驿山顽气喷湖留诗如和得一望寄前途  

题曹溪祖师堂  

皎洁曹溪月嵯峨七寳林空传智药记岂见祖禅心信衣非苎麻白云无知音大哉双峰溪万古青沈沈  

怀匡山道侣  

常忆将吾友穿云过西有碑皆读彻无处不相携柽桂株株湿猨猱个个啼等闲成逺别窗月又如珪  

怀卢延让【`时延让新及第`】  

冥搜忍饥冻嗟尔不能休几叹不得力到头还白头姓名归紫府妻子在沧洲又是蝉声也如今何处逰  

春晩访镜湖方干  

幽居湖北滨相访值残春路逺诸峰雨时多独鼈人蒸花初酿酒渔艇劣容身莫讶频来此伊余亦隐沦  

秋过相思寺  

见説相思寺今来似有期瘴乡终有出天意固难欺昼雨先花岛秋云挂戍旗故人多在蜀不去更何之  

## 御定全唐诗卷八百三十五  

贯休  

蜀王入大慈寺听讲【`天复三年作`】  

玉节金珂响似雷水晶宫殿歩裵回只缘支遁谈经妙所以许询都讲来帝释镜中遥仰止【`善法堂前有七寳镜照四天下`】魔军殿上动崔巍千重香拥龙鳞立五种风生锦绣开【`上界天王欲下游行时先有三种风生一开其楼台殿阁二香气芬馥三吹去萎花更雨新者`】宽似大溟生日月秀如四岳出尘埃一条紫气随髙歩九色仙花落古台谢太傅须同八凯姚梁公可并三台登楼喜色禾将熟望国诚明首不回驾驭英雄如赤子雌黄贤哲贡琼瑰六条消息心常苦一劒晶荧敌尽摧木铎声中天降福景星光里地无灾百千民拥听经座始见重天社稷才  

蜀王登福感寺塔三首  

天资忠孝佐金轮香火空王有宿因此世喜登金骨塔  

前生应是育王身【`佛记育王造四万八千塔`】封疆歳暮笙歌合襦袴正初锦绣新释子沾恩无以报只擎章句贡平津似圣悲増道不穷忧民忧国契尧聪两髯有雪丹霄外万里无尘一望中南照微明连莽苍峨拥秀接崆峒林僧歳月知何幸还似支公见谢公  

歩歩层层孰可陪相轮边日照三台喜欢烝庶皆相逐惆怅銮舆尚未回金铎撼风天乐近仙花含露瑞烟开一年一度常如此愿见文翁百度来  

少监三首  

器琢仙珪美有余席珍国寳比难如衔花乳燕看调瑟衣锦佳人侍读书荀氏门风龙变化谢家庭树玉扶疎即期寰海隆平日归佐吾皇侍玉除  

益友相随益自强趋庭问礼日昭彰袍新宫锦千人目马骏桃花一巷香偏爱曽顔终必及或如韩白亦无妨八龙三虎森如也万古千秋瑞圣唐  

具体而微太少年凤毛五色带非烟倚天长劒看无敌绕树号猨已应接士开襟清圣熟分题得句落花前即应出将传家法圣泽恩波浩浩然  

再到钟陵作  

六七年来到豫章旧游知已半凋伤春风还有花千树往事都如梦一场无限邱墟侵郭路几多台榭浸湖光只应唯有西山色依旧崔巍上寺墙  

经弟妹坟【`第五句缺二字`】  

泪不曾垂此日垂山前弟妹塜离离年长于吾未得力家贫抛尔去多时鸿冲　　霜中断蕙杂黄蒿塜上衰恩爱苦情抛未得不堪回首歩迟迟  

到蜀与郑中丞相遇  

深隐犹为未死灰逺寻知己遇三台如何麋鹿羣中岀又见鹓鸾天上来劒阁霞粘残雪在锦江香甚百花开谩期王谢来相访不是支公出世才  

别冯使君  

瓦砾文章岂有媒两三年只在金台本师头白须归去太守门清愿再来皓皓玉霜孤鴈逺萧萧松岛片帆开从兹林下终无事唯只焚香祝上台  

上新定宋使君  

禅坐吟行谁与同杉松共在寂寥中碧云诗里终难到白藕花经讲始终水叠山层擎草疏砧清月苦立霜风十年勤苦今酬了得句桐江识谢公  

和李判官见新榜为兄下第  

失意荆枝滴泪频陟冈何翅不知春心中岐路平如砥天上文章妙入神休説宋风回鹢首即看雷火燎龙鳞从兹相次红霞里畱取方书与世人  

送罗邺赴许昌辟  

方得论心又别离黯然江上歩迟迟不堪回首﨑岖路正是寒风皴错时美似郗超终有日去依刘表更何疑前程不少南飞鴈聊寄新诗慰所思  

酬韦相公见寄  

盐梅金鼎美调和诗寄空林问讯多秦客奕棋抛已久楞严禅髓更无过万般如幻希先觉一丈临山且柰何【`日到天心乃相公之日老僧日去山乃一丈耳`】空讽平津好珠玉不知更得及门麽  

酬张相公见寄  

周郎怀抱好知音常爱山僧物外心闭户不知芳草歇无能唯拟住山深感通未合三生石骚雅欢擎九转金但似前朝萧【`仿`】与蒋【`绅`】老僧风雪亦相寻  

酬王相公见赠  

孤拙将来岂偶然不能为漏滴青莲一从麟笔题墙后常只冥心古像前九徳陶镕空有迹六窗清净始通禅今朝幸捧琼瑶赠始见中更有  

酬周相公见赠  

三界无家是出家岂宜拊凤覩新麻幸生白发逢今圣曾梦青莲映玉沙境陟名山烹锦水睡忘东白洞平茶喜擎绣段攀金鼎谢朓余霞始是霞  

道情偈三首  

崆峒老人专一一黄梅真叟却无无独坐松根石头上四溟无限月轮孤  

非色非空非不空空中眞色不玲珑可怜卢大担柴者拾得骊珠橐籥中  

优鉢罗花万劫春频犂田地絶纤尘道吾道者相招好不是香林采叶人  

马上作  

柳岸花堤夕照红风清襟袖辔璁珑行人莫讶频回首家在凝岚一防中  

道中逢乞食老僧  

赤防榈笠睂毫垂拄楖栗杖行迟迟时人只施盂中饭心似白莲那得知  

秋末寄武昌一公  

见説武昌江上住柏枯槐朽战时风知师诗癖难医也霜洒芦花明月中  

陋巷  

坠叶如花欲满沟破篱荒井一蝉幽亦知希骥无希者作麽令人强转头  

终南僧  

声利掀天竟不闻草衣木食度朝昬遥知山雪深一丈时有仙人来打门  

听僧弹琴  

家近吴王古战城海风终日打墙声今朝乡思浑堆积琴上闻师大蠏行  

渔者  

风恶波狂身似闲满头霜雪背青山相逢略问家何在回指【`一作觑`】芦花满舍【`一作苍莽`】间  

大蜀皇帝潜龙日述圣徳诗五首  

岳渎殊祥日月精入尧金镜佐休明衣严黼黻皇恩重劒折芙蓉紫气横玉甃金汤山岳峻花藏台榭管清已闻图上淩烟阁宠渥穹窿玉不名  

扶持社稷似齐桓百万雄师贵可观神智发中真莫测  

贡输天下学应难风清鼙角　　　　肃神龙草木寒堪羡蜀民恒有福太平时节一般般【`第五句缺三字第六句缺一字`】珠履三千侍玉除【`一作坐隅`】宫【`一作棠`】花飘锦早莺初虽然周孔心相似其柰龚黄政不如浩浩歌謡闻禁掖重重襦袴满樵渔若论朝野艰难日第一之功美有余  

紫髯青眼代天才韩白孙吴稍可陪只见赤心尧日下岂知真气梵天来听经瑞雪时时落登塔天花歩歩开尽祝庄椿同夀考人间歳月岂能催  

丈夫勋业正乾坤麟凤龟龙尽在门西伯最怜耕让畔曹参空爱酒盈樽心慈为受金仙嘱发白縁酬玉砌恩从此于门转髙大可怜子子与孙孙  

陈情献蜀皇帝  

河北江东【`一作河南`】处处灾唯闻全蜀勿【`一作少`】尘埃一缾一鉢垂垂老千水千山得得来柰菀【`一作秦苑`】幽栖多胜景巴歈陈贡媿非才自慙林薮龙钟者亦得亲登郭隗台  

寿春节进大蜀皇帝五首  

上大帝降坤维箕尾为臣副圣期岂比赤光盈室日全同白象下天时文经武纬包三古日角龙顔遏四夷今日降神天上会愿将天福比须弥  

异香滴露降纷纷紫电环枢照禁门先冠百王临亿兆后称十号震乾坤羲轩之道方为道草木沾恩始是恩今以謏才歌睿徳犹如饮海妙难论  

茂祉遐宣胜事并薫风微入舜清四洲不必归王化一统那能计圣情合合鼓钟膏雨滴峩峩宫阙瑞烟横西逾昆岳东连海谁不梯山贺圣明  

逺人玉帛尽来归及物天慈物物肥春力遍时皆甲拆王言闻者尽光辉家家锦绣香醪熟处处笙歌乳燕飞为报蜀皇勤祷祝圣明天子古今稀  

积刼修来似炼金为皇为帝万灵钦能当浊世为清世始见君心是佛心九野黎民耕浩浩百蛮朝骑日骎骎今朝献夀将何比愿似庄椿一万寻  

对雪寄新定冯使君二首  

仙掌空思归未能焚香冥目对残灯岂知瑞雪千山合空觉春寒半夜増翳月素云埋粉堞堆巢孤鹤下金绳因思太守忧民切吟对琼枝喜不胜  

政化由来通上灵丰年祥瑞满窗明气严坐久灯凝焰片大更深屋作声飘掩烟霞何处去欹斜杉竹向帘倾雪林中客虽无事还有新诗半夜成  

送刘相公朝觐二首  

九苞仙瑞曜垂衣一品髙标百辟师魏相十思常自切曹溪一句几生知【`公深入禅理`】久交玉帐虽难别须佐金轮去巳迟唯杜荆州最惆怅柳门回首落花时  

急征只是再登庸生意人心万国同燮理久征殷傅説谭眞欲过李元通程穿岘首春光老马速商于曙色红从此龙顔又应瘦寰瀛俱荷代天功  

避寇逰成福山院  

成福僧留不拟归猕猴菌嫰豆苗肌那堪蚕月偏多雨况复衢城未解围【`时孙端国逼衢城数月`】翠拥槿篱泉乱入云开花岛雉双飞堪嗟大似悠悠者只向诗中话息机  

别李常侍  

楚水和烟海浪通又擎杯锡去山东道情虽拟攀孤鹤诗业那堪至逺公梦入深云香雨滴吟搜残雪石林空朱门再到知何日一片征帆万里风  

送郑阁赴闽辟  

便便书腹徳无邻健笔从知又入闽鹦鹉才须归紫禁眞珠履不称清贫武夷山夹仙霞薄螺女潭通海树春从此应多好消息莫忘江上一闲人  

寄信州张使君  

水坛柽殿地含烟领鹤行吟积翠间数阁凉飔终日去满怀明月上方还时来自有鹓鸾识道在从如草木闲唯羡灵溪贤太守一麾清坐似深山  

春末寄周琏  

暮角含风雨气曛寂寥莓翠上衣巾道情不向莺花薄诗意自如天地春梦入乱峰仍履雪吟看芳草只思人手中孤桂月中在来听泉声莫厌频  

读吴越春秋  

犹来吴越尽须慙背徳违盟又信谗宰嚭一言终杀伍大夫七事只须三功成献夀歌飘雪谁爱扁舟水似蓝今日雄图又何在野花香径鸟喃喃  

春游灵泉寺  

水蹴危梁翠拥沙钟声微径入深花嘴红涧鸟啼芳草头白山僧自扞【`一作杵`】茶松色摧残遭贼火水声幽咽落人家【`寺因泉得名自经沙汰其泉落在人家`】因寻古迹空惆怅满袖香风白日斜  

归东阳临岐上杜使君七首  

小谢清髙大谢才圣君令泰此方来一从到后常无事铃阁公庭满緑苔  

红锦帐中歌白雪乌皮几畔抚青英不知何物为心地赛却澄江彻底清  

谁报田中有黑虫一家斋戒减仙容分忧若也皆如此天下家家有剰舂  

忧民心切出冲炎禾稼如云喜气兼林下闲人亦何幸也随旌斾到银尖【`银尖去郭二十里`】  

方恐狱中桃树出忽闻枯木却生烟【`时有枯木再生`】禇祥为郡曾如此却恐当时是偶然  

枯骨纵横遍水尽收为冢碧参差分明为报精灵辈好送旌旗到凤池  

舍鲁依刘一片云好风吹去逺纤尘犹期明月清风夜来作西园第八人  

## 御定全唐诗卷八百三十六  

贯休  

春  

自来自去动洪鑪无象无私无处无回鴈不多消气力染花应最费工夫溟蒙便恨豪家惜浓暖深为政笔驱莫讶相逢只添睡伊余心不在荣枯  

闻迎眞身  

四海无波八表臣恭闻今歳礼眞身七重鏁未开金钥五色光先入紫宸丹凤楼台飘瑞雪岐阳草木亚香尘可怜优鉢罗花树三十年来一度春  

灞陵战叟  

劒刓秋水梳霜回首邉云与恨长官竟不封右校尉鬬曽生挟左贤王寻班超传空垂泪读李陵书更断肠今日灞陵陵畔见春风花雾共茫茫  

遇道者  

鹤骨松筋风貌殊不言名姓絶荣枯寻常藜杖九衢里莫是商山一皓无身带烟霞游汗漫药兼神鬼在葫芦只应张果支公辈时复相逢醉海隅  

赠钟陵陈处士  

否极方生社稷才唯谭帝道鄙梯媒髙吟千首精怪动长啸一声天地开湖上独居多草木山前频醉过风雷吾皇仄席求贤久莫待征书两度来  

怀邻叟  

常思东溪厖睂翁是非不解两颊红桔橰打水声嘎嘎紫芋白薤肥蒙蒙鸥鸭静逰深竹里儿孙多在好花中千门万户皆车马谁爱如斯太古风  

赠轩辕先生  

曽亲文景上金銮语共容城语一般久向红霞居不出若非清世见应难满鑪药熟分仙尽几局棊终看海干略问先生眞甲子只言弟子是刘安  

偶作因怀山中道侣  

是是非非竟不眞桃花流水送青春姓刘姓项今何在争利争名愁杀人必竟输他常寂黙只应赢得苦沈沦深云道者相思否归去来兮湘水滨  

送新罗人及第归  

捧桂香和紫禁烟逺乡程彻巨鼇边莫言挂席飞连夜见説无风即数年衣上日光眞是火岛旁鱼骨大于船到乡必遇来王使与作唐书寄一篇  

送新罗衲僧  

扶桑枝西眞气奇古人呼为师子儿六环金锡轻摆撼万仭雪峤空参差枕上已无乡国梦囊中犹挈石头碑【`南岳石头大师刘珂郎中作碑文也`】多慙不便随髙歩正是风清无事时  

春晩桐江上闲望作  

江上车声落日催纷纷扰扰起红埃更无人望青山立空有帆冲夜色来沙鸟似云钟外去汀花如火雨中开可怜潇洒鸱夷子散发扁舟去不回  

商山道者  

五千言外得音石屋寒栖隔【`一作得`】雪林多傍松风梳绿发只烧崖药防黄金澄潭龙气来萦砌月冷星精下听琴曽梦先生非此处碧桃溪上紫烟深  

闻许棠及第因寄桂雍  

时清道合出尘埃清苦为诗不仗媒今日桂枝平折得几年春色并将来势扶九万风初极名到三山花正开更有平人居蛰屋还应为作一声雷  

濲江秋居作  

无事相闗性自摅庭前拾叶等闲书青山万里竟不足好竹数竿凉有余近看老经加澹泊欲归少室复何如面前小沼清如镜终养琴髙赤鲤鱼  

上缙云段使君  

清畏人知人尽知缙云三载得宣尼活民刀尺虽无象出世文章岂有师术气芝香粘瓮榼云防翠防满旌旗今朝暂到金台上颇觉心如太古时  

春末兰谿道中作  

山花零落红与绯汀烟蒙茸江水肥人担犁锄细雨歇路入桑柘斜阳微深喜东州云寇去【`时黄连洞人出烧劫处州却上`】不知西狩几时归清平时节何时是转觉人心与道违  

野居偶作  

髙淡清虚即是家何须须占好烟霞无心于道道自得有意向人人转赊风触好花文锦落砌横流水玉琴斜但令如此还如此谁羡前程未可涯  

再逰东林寺作五首  

台殿参差耸瑞烟桂花飘雪水潺潺莫疑逺去无消息七万余年始半年【`传记尽云安逺持奘三车尽生兜率天人间四千年彼天一昼夜亦三十日为一月十二月为一年寿四千歳`】  

桓旧辇残云湿耶舍孤坟落照迟【`昔桓入山礼逺公遂舍辇至今在逺公堂下`】有个山僧倚松睡恐人来取白猨儿  

玉像珠龛香阵横锦霞多傍石墙生辟蛇行者今何在花里唯闻鸠【`一作鸩`】鸟声  

爱陶长官醉兀兀送陆道士行迟迟买酒过溪皆破戒斯何人斯师如斯【`逺公髙节食后不饮蜜水而将诗博绿醑与陶潜别人不得又送客不以贵贱不过虎溪而送陆静修道士过虎溪数百歩今寺门前有道士冈送道士至此止也`】  

白薝卜花露滴滴红【`一作碧`】苾刍草香【`一作雨`】蒙蒙田地更无尘一防是何人合住其中  

题兰江言上人院二首【`时王蔼先辈有诗二首题其院因和题之`】  

一生只着一麻衣道业还欺习彦威手把新诗説山梦石桥天柱雪霏霏  

只是危吟坐翠层门前岐路自崩腾青云名士时相访茶煑西峰瀑布氷  

中秋十五夜月  

噀雪喷霜满碧虚王孙公子翫相呼从来天匠为轮足自是人心此夜余静入万家危露滴清埋众象叫鸿孤坐来惟觉情无极何况三湘与五湖  

鹭鸶有怀【`前东阳王慥使君养一鹭鸶名瑶花`】  

粉魄霜华为尔枯鸳鸯相伴更堪图爱来沙岛遗银屋终作金笼养雪鶵栖宿必多清濑梦品流还次白猨徒今朝不觉频回首曽伴瑶花近玉壶  

东阳罹乱后怀王慥使君五首【`第三句缺一字`】  

昨来祗对汉诸侯胜事消磨不自由裂地鼓鼙军　急连天烽火阵云秋砍毛淬劒虽无数歃血为盟不到头谁为今朝奉明主使君司户在隋州【`时黄巢奔许公防土勇救万御押于防血连西而渠魁诈降都将连城为盟违约遂于戍地当不与衢睦杭守同贬中也`】  

只报精兵过大河东西南北杀人多可怜白日浑如此来似蝗虫争柰何天意岂应容版乱人心都改太凋讹不胜惆怅还惆怅一曲东风月胯歌  

为郡无如王使君一家清冷似云根货财不入崔洪口俎豆尝闻夫子言须发坐成三载雪黎氓空负二天恩不堪西望西风起纵火昆仑谁为论  

魄慑魂飞骨亦销此魂此魄亦难招黄金白玉家家尽绣闼雕甍处处烧惊动乾坤常黯惨深藏山岳亦倾揺恭闻国有英雄将拟把何心荅圣朝  

不是龚黄覆育才即须清苦逺尘埃无人与奏吾皇去致乱唯因酷吏来刳剥生灵为事业巧通豪谮作梯媒令人转忆王夫子一片真风去不回  

秋夜怀嵩少因寄洛中旧知  

鑪栴檀不称贫霏霏玉露湿禅巾紫金地上三更月红藕香中一病身少室少年偏入梦多时多事去无因如今憔悴头成雪空想嵯峨羡故人  

避地毘陵寒月上孙徽使君兼寄东阳王使君三首  

一到毘陵心更劳冷吟闲歩拥云袍岂縁思妙尘埃少自是风清物态髙野色疎黄连楚甸故山竒碧隔河桥终须愚谷中安致不是人间好羽毛  

常忆双溪八咏前讲诗论道接清贤文欺白凤眞难及药撚红蕖岂偶然花湿瑞烟粘玉磬帘垂幽鸟啄苔钱自怜不是悠悠者吟嚼眞风二十年  

靁车雨滴阶声寂寞焚香独闭扃锦绣文章无路达  

袴襦歌咏隔墙听松声冷浸茶轩碧苔防狂吞纳线青唯有孤髙江太守不忘病客在禅灵【`首句缺一字`】  

秋末寄上桐江冯使君  

山东山色胜诸山谢守清髙不可攀薄俗尽于言下泰苦心唯到醉中闲香凝锦帐抄书后月转棠隂送客还野客霑恩归未得萧萧霜叶满柴闗  

禅师  

击鼓求亡益是非木中生火更何为吾师别是醍醐味不是知心人不知  

道士  

花岛相逢满袖云借花论道过金巾腾腾又入仙山去只恐是青城丈人  

风琴  

至境心为造化功一枝青竹四风寥寥双耳更深后如在缑山明月中  

庭橘  

蚁踏金苞四五株洞庭山上味何殊不縁松树称君子肯便甘人唤木奴  

落花  

蝶醉蜂痴一簇香绣葩红蔕堕残芳因嗟好徳人难得公子王孙尽断肠  

孤云  

将比鹭鸶还恐屈始思残雪不如多清风相引去更逺皎洁孤髙柰尔何  

苦吟  

河薄星疎雪月孤松枝清气入肌肤因知好句胜金玉心极神劳特地无  

古战处  

鬼气苍黄棘叶红昔时人血此时风相怜极目无疆地曽落将军一阵中  

偶然作  

蝉声引出石中蛩寂寞门扃叶数重谁道思山心不切等闲尽出【`一作画作`】两三峰  

招友人宿  

银地无尘金菊开紫梨红枣堕莓苔一秋水一轮月今夜故人来不来  

## 御定全唐诗卷八百三十七  

贯休  

山居诗二十四首【`并序`】  

愚咸通四五年中于钟陵作山居诗二十四章放笔藁被人将去厥后或有散书于屋壁或吟咏于人口一首两首时时闻之皆多字句舛错洎干符辛丑歳避寇于山寺偶全获其本风调野俗格力低浊岂可闻于大雅君子一日抽毫改之或留之除之修之补之却成二十四首亦斐然也蚀木也槩山讴之例也或作者气合始为一朗吟之可也  

休话諠哗事事难山翁只合住深山数声清磬是非外一个闲人天地间绿圃空阶云冉冉异禽灵草水潺潺无人与向羣儒説【`一作为向君王道`】岩桂枝髙亦【`一作正`】好扳难【`一作谁`】是言休即便休清吟孤坐碧溪头三间茆屋无人到十里松阴【`一作闗`】独自逰明月清风宗炳社夕阳秋  

色庾公楼修心未到无心地万种千般逐水流  

好鸟声长睡眼开好茶擎乳坐莓苔不闻荣辱成番尽只见熊罴作队来诗里从前欺白雪道情终遣似婴孩由来此事知音少不是眞风去不回  

万境忘机是道华碧芙蓉里日空斜幽深有径通仙窟寂寞无人落异花掣电浮云真好喻如龙似凤不须夸君看江上英雄冢只有松根与柏槎  

鞭后从他素发兼涌清奔碧冷侵帘髙奇章句无人爱澹泊身心举世嫌白石桥髙吟不足红霞影暖卧无厌居山别有非山意莫错将予比宋纤  

鸟外尘中四十秋亦曽髙挹汉诸侯如斯标致虽清拙大丈夫儿合自由紫术黄菁苗蕺蕺锦囊香麝语啾啾终须心到曹溪叟千歳槠根雪满头  

慵甚嵇康竟不回何妨方寸似寒灰山精日作儿童出仙者时将玉器来筠帚埽花惊睡鹿地垆烧树带枯苔不行朝市多时也许史金张安在哉  

心心心不住希夷石屋【`一作室`】巉巗鬓【`一作白`】发垂养【`一作惜`】竹不除当路笋爱松留得碍人枝焚香开卷霞【`一作云`】生砌卷箔冥心月在池多少【`一作无限`】故人头尽白不知今日【`一作头白`】又何之  

龙藏琅圅遍九垓霜钟金鼓振琼台堪嗟一句无人得遂使吾师特地来无角铁牛眠少室生儿石女老黄梅令人转忆厐居士天上人间不可陪  

五岳烟霞连不断三山洞穴去应通石窗欹枕疎疎雨水碓无人浩浩风童子念经深竹里弥猴拾虱夕阳中因思往事抛心力六七年来楚水东  

尘埃中更有埃尘时复双睂十为颦赖有年光飞似箭是何心地亦称人回贤参孝时时説蜂虿狼贪日日新天意刚容此徒在不堪惆怅不堪陈  

翠窦烟岩【`一作霞`】画不成桂华瀑沫杂芳馨拨霞扫雪和云母掘石移松得茯苓好【`一作似`】鸟傍花窥玉磬嫩苔和【`一作如`】水没【`一作汲`】金缾从他人説从他笑地覆天翻也只宁  

腾腾兀兀歩迟迟兆联消磨只自知龙猛金膏虽未作孙登土窟且相宜薜萝山帔偏能□橡栗年粮亦且【`一作粗`】支巳得眞人好消息人间天上更无疑  

岚嫰风轻似碧纱雪楼金像隔烟霞葛苞玉粉生香垅菌簇银钉满净楂举世只知嗟逝水无人微解悟空花可怜扰扰尘埃里双鬓如银【`一作丝`】事似麻  

千岩万壑路倾欹杉桧蒙蒙独掩扉斸药童穿溪去采花蜂冒晓烟归闲行放意寻流水静坐支颐到落晖长忆南泉好言语如斯痴钝者还稀【`南泉大师云学道之人痴钝者难得`】一庵瞑目在穹冥菌枕松牀藓阵青乳鹿暗行柽径雪瀑泉微溅石楼经闲行不觉过天井长啸深能动岳灵应恐无人知此意非凡非圣独醒醒  

慵刻芙蓉传永漏休夸丽藻鄙汤休且为小囤盛红粟别有珍禽胜白鸥拾栗逺寻深涧底弄猿多在小峯头不能更出尘中也百炼刚为绕指柔  

业薪心火日烧煎浪死虚生自古然陆氏称龙终妄矣汉家得鹿更空焉白衣居士深深説青眼胡僧逺逺传刚地无人知此意不堪惆怅落花前  

露滴红兰玉满畦闲拖象屣到峯西但令心似莲花洁何必身将槁木齐古壍细烟红树老半岩残雪白猨啼虽然不是桃源洞春至桃花亦满蹊  

自休自已【`一作了`】自安排常愿居山事偶谐僧采树衣临絶壑【`金华山出树衣僧多采为蔬菜味极美也`】狖争山果落空阶闲担茶器縁青嶂静衲禅袍坐緑崖虚作新诗反招隐出来多与此心乖  

石鑪金鼎红蕖嫰香阁茶棚緑巘齐坞烧崩腾奔涧鼠岩花狼籍鬬山鸡蒙庄环外知音少阮籍途穷防趣低应有世人来觅我水重山叠几层迷  

自古浮华能几几【`一作朝`】逝波终日去滔滔汉王废苑生秋草吴主荒宫入夜涛满屋黄金机不息一头白发气犹髙岂知知足【`一作物外`】金仙子霞外【`一作甘露`】天香满【`一作滴`】毳袍  

如愚何止直如只合深藏碧嶂前但见山中常有雪不知世上是何年野人爱向庵前笑赤玃频来袖畔眠只有逍遥好知已何须更问洞中天  

支公放鹤情相似范泰论交趣不同有念尽为烦恼相无私方称水晶宫香焚薝卜诸峯晓珠掐金刚万境【`一作象`】空若买山资言不及恒河沙劫用无穷  

再逢虚中道士三首  

天目西峯古坏坛坛边相别雪漫漫如今四十余年也还共当时恰一般  

囊里灵小似钱道伊年与我同年壶中长挈天相逐何处升天更有天  

吾道将君道且殊君须全似老君须寻常有语争堪信爱説蟠桃似瓮麤  

上卢使君二首  

一领彤弓下赤墀惟将清净作藩篱马卿山岳金相似张绪风情柳不如【`当作怨卑`】心染烟霞新句出笔驱奸蠧宿根隳鄱阳黎庶还堪羡头有重天足有牦  

司马迁文亚圣人三头九陌碾香尘尽传棣萼麟兼凤终作昌期甫与申楼耸娇歌疎雨过风含和气满城春因知寰海升平去又见髙宗梦里人  

陪冯使君游六首  

登干霄亭  

拥翠扪萝山屐轻飘飖红斾在青冥仙科朱绂言非贵溪鸟林泉癖爱听古桂林边棊局湿白云堆里茗烟青因思庐岳弥天客手把金书倚石屏  

游灵泉院  

珂佩喧喧满路岐乱泉声里扣禅扉对花语合希夷境坐石苔黏黼黻衣鸟啄古杉云冉冉风吹清磬露霏霏惠岩亦有孤峯在只恋繙经未得归  

过相思岭  

誉自馨香道自怡相思岭上却无机荒渠叶覆深霞在片石人吟一鸟飞何处风砧传古曲谁家冢树挂斜晖因思往事眞堪笑鹤背渔竿未是归  

锦沙墩  

临水登山兴自竒锦沙墩上最多时虽云发白孤峯好其柰名清圣主知草莲塘资逸歩云生松壑有新诗翛然别是神仙趣岂羡东山妓乐随  

钓潭  

境静江清无事时红旌画鹢动渔矶心期只是行春去日暮还应待鹤归风破绮霞山寺出人歌白雪岛花飞自怜亦在僊舟上玉浪翻翻溅草衣  

迎仙阁  

涧香霞影绕楼台卷箔凭防耳目开况从旌旗近鸾凤可怜谈笑出尘埃火云不入长松径露茗何须白玉杯谁道迎仙仙不至今朝还有谢公来  

贺雨上王使君二首  

一片丹心合万灵应时甘雨带龙腥驱尘煞烧连穷电冲霓满窅冥处处巳知仓廪溢家家皆歇管听  

应须蚤勒南山石黄霸清风满内庭【`第三句第四句各缺一字`】由来天賛徳唯馨朋祷心期事尽行妙久闻谈佛母【`公久与东村大愿和尚谈般若般若者佛母也`】感通今日见神明破除秋热飘萧尽还似春时散漫倾他日为霖亦如此诸生无不沐经营  

感怀寄卢给事二首  

緜緜逺念近来多喜鹊随圅到绿萝虽匪二贤曽入洛忽惊六义减沈疴童扳邻杏隳墙瓦燕啄花泥落砌莎好更因人寄消息沃州归去已蹉跎  

常忆团圆绣像前东归经乱独生全孤峯巳住六七处万事无成三十年每想苑墙危逼路更思鉢塔晓淩烟如今憔悴荆枝尽一讽来书一怆然  

贺郑使君  

三衢蜂虿陷城池八咏龙韬整虎貔才谕危亡书半幅便思父母泪双垂【`时公檄书才去即便归降来欵云思父母则血泪双垂忆兄弟乃江山隔越`】戈收甲束投仁境汗浃魂飘拜虎旗死地再生知徳重精兵连譀觉山移人和美叶祯祥出阵善深为典敎推仗信输诚方始是执俘折馘欲何为清威严令无纤长路深山不拾遗七邑恩波歌浩渺一方云物自鲜竒天文仰视同诸掌劒术无前更数谁战马闲眠汀草逺秋鼙干揭岳霞隳义为土地精灵伏仁作金汤铁石卑龚遂刘宽同煦妪张飞闗羽太驱驰笙歌席上偏怜客刀劒林中亦念诗縠渚美为长饮水金山髙作受降碑时犹草草秋方尽陈是堂堂孰敢窥宠渥岂唯分节钺勲庸须勒上钟彞神资天賛谁堪比名遂功成自不知卷箔倚阑云欲雪拥罏倾榼酒如饴扶尧社稷常忧老到郭汾阳亦未迟释子沾恩无以报只将葑菲贺阶墀  

送郑使君  

刺婺廉闽动帝台唯将清净作梯媒緑沈枪卓妖星落白玉壶澄苦雾开仁爱久悬溪上月恩光又发岭头梅天资刘邵龚黄笔神助韩彭衞霍才古驿劒江分掩映画旗花舫下喧豗凤麟帟幕芙蓉坼洞壑清威霹雳来礼乐封疆添礼乐尘埃时节勿尘埃荔枝花下驱千骑薝卜林中礼万回【`时八安大师在回院也`】视事蛮奴磨玉砚邀宾海月射金杯讴歌合合千门乐鼙角雄雄一阁雷君父恩深头早白子孙荣袭日难陪东阳缁素如何好空向生祠祝上台  

赠杨公杜之舅  

分尽君忧一不遗凤书征入万民悲风云终日如相逐雨露前程即可知画舸还盛江革石秋山又看谢安棊谈谐尽是经邦术头角由来出世姿天地事须归橐籥文章谁得到罘罳扣舷傍岛清吟健问俗看渔晚泊迟霞影满江揺枕簟鸟行和月下涟漪周秦汉魏书书在麟凤龟龙歩歩随金殿恩波将浩浩圭峯意绪谩孜孜郡中条令春常在境外謌謡美更竒道者药罏留要妙林僧禅偈寄相思王杨卢骆眞何者房杜萧张更是谁应念衢民千万户家家皆置一生祠  

游金华山禅院  

兹地曽栖菩萨僧栴檀楼殿瀑崩腾因知境胜终难到问着人来悉不曽斜谷暗藏千载雪薄岚常翳一龛灯多慙不及当时海又下嵯峨一万层  

寄郑道士二首  

常忆苏眈好羽仪信安山观住多时不知玉质双栖处两个仙人是阿谁  

谁带金轮髻里珠何妨相逐去清都旧山大有闲田地五色香茆有子无  

送少年禅师二首  

秀睂青目树花衣一鉢随縁智不知佛与轮王嫌不作世间刚有个痴儿  

万水千山一鹤飞岂愁逰子暮何之古今此着无人会王积新输更不疑  

古劒池  

秋水莲花三四枝我来慷慨歩迟迟不决浮云斩邪佞眞成龙去拟何为  

曹娥碑  

髙碑説尔孝应难弹指端思白浪间堪叹行人不回首前山应是苎萝山  

比干传  

昏王亡国岂堪陈只见明诚不见身想得先生也知自欲将留与后来人  

送人游茆山  

鸟啼花笑暖纷纷路入青云白石门君到前头好看好老僧或恐是茆君【`一作茅真旧宅基犹在药灶苔深土尚殷君见道人凭与问大还还字若为还`】  

闻杜宇  

咽雨哀风更不停春光于尔岂无情宜须唤得谢豹出方始年年无此声  

听晓角  

三会单于满阁风五行无忒月朦胧如何十万家休戚只在呜呜咽咽中  

宿赤松山观题道人水阁兼寄郡守  

珠殿香軿倚翠棱寒栖吾道寄孙登岂应肘后终无分见説仙中亦有僧云敛石泉飞险窦月明山鼠下枯藤还如华顶清谈夜因有新诗寄郑宏  

春逰凉泉寺  

一到凉泉未拟归迸珠喷玉落阶除几多僧只因泉在无限松如泼墨为云堑含香啼鸟细茗瓯擎乳落花迟青山看着不可上多病多慵争柰伊  

经吴宫  

夫差昏暗霸图倾千古凄凉地不灵妖艳恩余宫露浊忠臣心苦海山青萧条陵陇侵寒水彷佛楼台出杳冥此是前车况非逺六朝何更不惺惺  

送薛侍郎贬峡州司马  

得罪唯惊恩未酬夷陵山水称闲逰人如八凯须当国猨到三声不用愁花落扁舟香冉冉草侵公署雨脩脩因人好寄新诗好不独江东有沃州  

将入匡山宿韩判官宅  

一宿兰堂接上才白云归去几裵回黛青峯朶孤吟后雪白猨儿必寄来帘卷茶烟萦堕叶月明棊子落深苔明朝江上空回首始觉清风不可陪  

送郑侍郎骞赴阙  

文章国器尽琅玕朝骑骎骎歳欲残彩笔只宜天上用绣衣偏称雪中看休惊断鴈离三楚渐入祥烟下七槃翰苑旧知凭与説紫金轮畔寄书难  

上卢使君  

一别旌旗已一年二林眞子劝安禅常思双防华堂里还似孤峯峭壁前歩出林泉多吉梦帆侵分野入祥烟自怜酷似随阳鴈霜打风飘到日边  

寄匡山大愿和尚  

一听音下竹亭却思窗雪与囊萤只将清净酬恩德敢信文章有性灵梦厯山牀闻鹤语吟思海月上沙汀不堪回首沧江上万仭庐峯在杳冥  

别卢使君归东阳二首  

雨气蒙蒙草满庭式微吟剧更谁听诗逢匠化唯贪住日觉恩深不易铭心苦只应消鬓黒梦逰频入倚天青从兹还似归回首唯祝台星与福星  

家在严陵钓渚旁细涟嘉树拂窗凉难医林薮烟霞癖又出芝兰父母乡孤帆好风千里暖深花黄鸟一声长终期金鼎调羮日再近尼丘日月光  

溪寺水阁闲眺因寄宋使君  

溪木萧条一凭阑玉霜飞后浪花寒钓鱼船上风烟暝古木林中砧杵干至竟道心方始是空耽山色亦无端谁如太守分忧外时把西经尽日看  

春送赵文观送故合州座主神榇归洛  

喜继于悲锦水东还乡仙骑却寻嵩再烧良玉尧云动方报深恩綘帐空逺道灵輭春欲尽乱山羸马恨无穷他年必立吾君侧好把书绅荅至公  

光大师草书歌  

雪压千峰横枕上穷困虽多还激壮看师逸迹两相宜髙适歌行李白诗海上惊驱山猛烧【`一作海上风惊驱猛烧`】吹断狂烟着沙草江楼曽见落星石几回试发将军炮别有寒雕掠絶壁提上猨更生力又见吴中磨角来舞槊盘刀初触击好文天子挥宸翰御制本多堆玉案晨开水殿敎题壁题罢紫衣亲宠锡僧家爱诗自拘束僧家爱画亦局促唯师草圣艺偏髙一掬山泉心便足题成都玉局观孙位画龙【`位东越人僖宗南巡随入蜀后改名遇`】  

我见苏州昆山佛殿中金城柱上有二龙老僧相传道是僧繇手寻常入海共龙鬬又闻蜀国玉局观有孙遇迹蟠屈身长八十尺游人争看不敢近头覻寒泉万丈碧  

观地狱图  

峨峨非【`一作水`】劒阁有树不堪攀佛手遮不得人心似等闲周王应未雪白起作何顔尽日空弹指茫茫尘世间  

赠雷卿张明府  

任官征战后度日寄闲身封卷还髙客飞书问野人废田敎种谷生路遣寻薪若起柴桑兴无先漉酒巾献钱尚父【`钱镠自称吴越国王休以诗投之镠谕改为四十州乃可相见休曰州亦难添诗亦难改闲云孤鹤何天不可飞遂入蜀`】  

贵逼人【`一作身`】来不自由龙骧凤翥势难收【`一作几年勤苦踏林丘`】满堂花醉三千客一劒霜寒十四州鼓角揭天嘉气冷风涛动地海山秋东南永作金天柱【`一作莱子衣裳宫锦窄谢公篇咏绮霞羞他年名上淩烟阁`】谁【`一作岂`】羡当时万户侯  

绣州张相公见访  

徳符唐徳瑞通天曽叱谗谀玉座前千袭彩衣宫锦薄数床御札主恩偏出师暂放张良箸得罪惟撑范蠡船未报君恩终必报不妨金地礼青莲  

题某公宅  

宅成天下借图看始笑平生眼力悭地占百湾多是水楼无一面不当山荷深似入苕溪路石怪疑行鴈荡间只恐中原方鼎沸天心未遣主人闲  

海觉禅师山院  

人言海觉老宗师隐絶层巅世莫知青草不生行道迹白云常防坐禅扉六环金锡飞来后一派银河防落时借问大心能济物龙门风雹卷天池  

悼张道古【`昭宗时道古官拾遗以直谏贬蜀中死`】  

清河逝水大悤悤东观无人失至公天上君恩三载隔鉴中鸾影一时空坟生苦雾苍茫外门掩寒云寂寞中惆怅斯人又如此一声蛮笛满江风  

月夕  

霜月【`一作残`】夜裵回楼中羌笛【`一作管`】催晓风吹不尽江上落残梅  

夜雨  

夜雨山草湿爽籁杂枯木闲吟竺仙偈清絶过于玉  

晚望  

落日碧江静莲唱清且闲更寻花发处借月过前湾  

早霜寄蔡大  

昨夜楚钟鸣飞霜下楚城定知迁客鬓先向鉴中生【`一作荒郊昨夜雪羸马又须行四顾无人迹鸡鸣第一声`】  

赠冩经僧楚云  

剔皮刺血诚何苦为写灵山九会文十指沥干终七轴后来求法更无君  

寄题诠律师院【`以下见统签`】  

锦溪光里耸楼台师院髙淩积翠开深竹杪闻残磬尽一茶中见数帆来焚香只是看新律幽歩犹疑损緑苔莫讶题诗又东去石房清冷在天台  

寄天台叶道士  

负局髙风不可陪玉霄峯北置楼台注参同契未将出寻楖栗僧多宿来飕槭松风山枣落闲闗溪鸟术花开终须肘后相传好莫便乘鸾去不回  

送道友归天台  

藓浓苔湿冷层层珍重先生独去登气养三田传未得药非八石许还曽云根应狎玉斧子月迳多寻银地僧太守苦留终不住可怜江上去腾腾  

陶种柑橙令山童买之  

髙歩南山南髙歌北山北数载买柑橙山资近又足  

春送僧【`以下见汲古阁毛氏本`】  

蜀魄闗闗花雨深送师冲雨到江浔不能更折江头柳自有青青松柏心  

律师  

薝卜花红径草青雪肤氷骨歩轻轻今朝暂到焚香处只恐牀前有虱声  

书石壁禅居屋壁  

赤栴檀塔六七级白菡萏花三四枝禅客相逢只弹指此心能有几人知  

句  

今日再三难更识谶辞唯道待钱来【`周宝莅丹阳州人有事輙云待钱来后果以钱镠代之此上钱镠句也`】　鴈荡经行云漠漠龙湫宴坐雨蒙蒙【`鴈荡山今有经行台宴坐峯皆以休得名`】　刻成筝柱鴈相挨　黄昏风雨黒如磐别我不知何处去【`侠客　见劎侠传`】　郭尚父休夸塞北裵中令莫説淮西【`野客丛谈`】　万计交人买华轩保惜深【`牡丹　吟窗杂録`】　如何忠为主至竟不封侯【`即边将`】　但看千骑去知有几人归　一生不蓄买田钱华屋何心亦偶然客至多逢僧在坐钓归惟许鹤随船【`锦绣万花谷`】　家为买琴添旧价厨因养鹤减晨炊【`合上`】　粘粉为题栖鳯竹带香因洗落花泉【`合上`】  

## 御定全唐诗卷八百三十八  

齐已  

齐已名得生姓胡氏潭之益阳人出家大沩山同庆寺复栖衡岳东林后欲入蜀经江陵髙従诲留为僧正居之龙兴寺自号衡岳沙门白莲集十卷外编一卷今编诗十卷  

夏日草堂作  

沙泉带草堂纸帐卷空牀静是真消息吟非俗肺肠园林坐清影梅杏嚼红香谁住原西寺钟声送夕阳  

寄镜湖方干处士【`一作寄方干处士鉴湖旧居`】  

贺监旧山川空来近百年闻君与琴鹤终日在渔船岛露深秋石湖澄半夜天云门防廻去题徧好林泉  

送人归吴【`第三聨缺六字`】  

比説归耕钓迢迢向海涯春寒游子路村晚主人家  

山緑过茶重寻旧邻里菱藕正开花  

赠仰上人【`一夲题缺只一仰字`】  

避地依真境安闲似旧溪干戈百里外泉石乱峰西草瑞香难歇松灵盖尽低寻应报休马瓶锡向南携  

夜坐  

百虫声里坐夜色共冥冥逺忆诸峰顶曽栖此性灵月华澄有象诗思在无形彻曙都忘寝虚牕日照经  

新栽松  

野僧敎种法苒苒出蓬蒿百岁催人老千年待尔髙静宜兼竹石幽合近猨猱他日成隂后秋风吹海涛  

期友人  

早晚逐【`一作遂`】兹来闲门日为开乱蛩鸣白草残菊借苍苔困卧谁惊起闲行自欲回何时此携手吾子本多才  

和郑谷郎中看棊  

个是仙家事何人合用心几时终一局万木老千岑有路如飞出无机似陆沈樵夫可能解也此废光隂  

寄钱塘罗给事  

愤愤呕谗书无人诵子虚伤心天祐末搔首懿宗初海树青丛短湖山防翠踈秋涛防足否罗刹石邉居  

戊辰岁湘中寄郑谷郎中  

白髪久慵簮常闻病亦吟瘦应成鹤骨闲想似禅心上国杨花乱沧洲荻笋深不堪思翠巘【`一作盖`】西望独沾  

寓言  

造化安能保山川凿欲翻精华销地底珠玉聚侯门始作骄奢本终为祸乱根亡家与亡国云【`一作去`】此更何言  

寄王振拾遗【`戊辰岁第三聨缺九字`】  

折槛意何如平安信不虚近来焚谏草深去觅山居  

余分明知在处难寄乱离书  

经贾岛旧居  

先生居处所野烧几为灰若有吟魂在应随夜魄回地宁销志气天忍罪清才古木霜风晚江禽共宿来  

送人游塞  

槐栁野桥邉行尘暗马前秋风来汉地客路入氷天雁聚河流浊羊羣碛草膻那堪陇头宿乡梦逐潺湲  

桃花  

千株含露态何处照人红风暖仙源里春和水国中流莺应见落舞蜨未知空拟欲求圗画枝枝带竹丛  

闻雁  

何处人惊起飞来过草堂丹心劳避弋万里念随阳影断风天月声孤荻岸霜明年趂春去江上别鸳鸯  

送人游南  

南国多山水君游兴可知中江上景晚泊早行时子美遗魂地蔵真旧墨池经过几销日荒草里寻碑  

送益公归旧居  

旧隐终牵梦春残结束归溪山无伴过风雨有花飞片石留题字孤潭照浣衣邻僧喜相接埽迳与开扉  

不睡  

永夜不欲睡虚堂闭复开却离灯影去待得月光来落叶逢巢住飞萤值我回天明拂经案一炷白檀灰  

新秋雨后  

夜雨洗河汉诗懐觉有灵篱声新蟋蟀草影老蜻蜓静引闲机发凉吹逺思醒逍遥向谁说时注漆园经  

送刘蜕秀才赴举【`首聨缺五字`】  

百发百中　　　　　年丹枝如计分一箭的无偏文物兵销国闗河雪霁天都人看春榜韩字在谁前  

留题仰山大师塔院  

岚光叠杳防晓翠湿窗明欲起游方去重来绕塔行乱云开鸟道羣木发秋声曽约诸徒弟香灯尽此生  

乱中闻郑谷吴延保下世  

小谏才埋玉星郎亦逝川国由【`一作犹`】多聚盗天似不容贤兵火焚诗草江流涨墓田长安已涂炭追想更凄然  

送东林寺睦公徃吴国  

八月江行好风帆日夜飘烟霞经北固禾黍过南朝社客无宗炳诗家有鲍昭莫因贤相请不返旧山椒  

除夜  

夜久谁同坐炉寒鼎亦澄乱松飘雨雪一室掩香灯白髪添新岁清吟减旧朋明朝待晴旭池上防春氷  

送秘上人  

谁喜老闲身春山起送君欲凭莲社信转入洞庭云道路长无阻干戈渐不闻秋来向何处相忆雁成羣  

寓居岳麓谢进士沈彬再访  

去岁来寻我留题在藓痕又因风雪夜重宿古松门玉有疑休泣诗无主且言明朝此相送披褐入桃源  

对雪  

松门堆复积埋石亦埋莎为瑞还难得居贫莫厌多聼怜终夜落吟惜一年过谁在江楼望漫漫堕緑波  

和岷公送李评事徃宜春  

兵火销邻境龙沙有去人江潭牵兴逺风物入题新雪湛将残腊霞明向早春郡侯开宴处桃李照歌尘  

送僧【`一夲题缺`】  

老忆游方日天涯锡独揺凌晨从北固冲雪向南朝髪泉邉剃香灯树下烧双峰诸道友夏满有书招  

过荆门  

路出荆门逺行行日欲西草枯蛮塜乱山断汉江低野店丛蒿短烟村簇树齐翻思故林去在处有猨啼  

山中荅人  

谩道诗名出何曽着苦吟忽来还有意已过即无心夏月山长徃霜天寺独寻故人怜拙朴时复寄空林  

赠卢明府闲居  

霜垂七十江国久辞官满箧新风雅何人旧岁寒闲居当野水幽鸟宿渔竿终欲相寻去兵戈时转难  

幽庭  

不放生纎草従敎徧緑苔还防长者至未着牡丹栽蛱蜨空飞过鹡鸰时下来南邻折芳子到此寂寥回  

送休师归长沙寜觐  

吾子此归寜风烟是旧经无穷芳草色何处故山青偶泊鸣蝉岛难眠好月汀殷勤问安外湘岸采诗灵  

将游嵩华行次荆渚  

莲峰映敷水嵩岳压伊河两处思归久前贤隐去多闲身应絶迹在世幸无他防向红霞峤僧龛对薜萝  

逺思  

逺思极何处南楼烟水长秋风过鸿雁游子在潇湘海靣云生白天涯堕晚光徘徊古堤上曽此赠垂杨  

寄勉二三子【`第三聨缺七字`】  

不见二三子悠然吴椘间尽应生白髪几个在青山  

莫放闲君闻国风否千载咏闗闗  

渚宫江亭寓目  

津亭虽极望未称夲心闲白有三江水青无一防山新鸿喧夕浦逺櫂聚空湾终遂归匡社孤帆即此还  

蝴蜨  

何处背繁红迷芳到槛重分飞还独出成队偶相逢逺害终防雀争先不避蜂桃蹊牵徃复兰径引相従翠裛丹心冷香凝粉翅浓可寻穿树影难觅宿花踪日晚来仍急春残舞未慵西风旧池馆犹得采芙蓉  

送刘秀才徃东洛  

羡子去东周仃行非旅游烟霄有兄弟事业尽曺刘洛水清奔夏嵩云白入秋来年遂鹏化一举上瀛洲  

移竹  

旧溪千万竿风雨夜白首来江国黄金买岁寒乍移伤粉节终绕着朱栏防得承春力新抽锦箨防  

雉  

角角类闗闗春晴锦羽干文呈五色异瑞入九苞难暮宿红兰暖朝飞緑野寒山梁从行者错解仲尼叹  

懐轩辕先生  

不得先生信空懐汗漫秋月华鹤背日影上鼇头欲学孤云去其如重骨留槎程在何处人世屡荒丘  

永夜感懐寄郑谷郎中  

展转复展转所思安可论夜凉难就枕月好重开门霜杀百草尽蛩归四壁根生来苦章句早遇至公言  

卖松者  

未得凌云价何慙所买真自知桃李世有爱岁寒人瑟瑟初离涧青青未识尘宁同卖花者贵逐片时春  

丙寅岁寄潘归仁  

九土尽荒墟干戈杀害余更须忧去国未可守贫居康泰终来在编聨莫破除他年遇知已无耻报襜褕  

甞茶  

石屋晚烟生松窗防碾声因留来客试共说寄僧名味击诗魔乱香搜睡思轻春风霅川上忆傍緑丛行  

杨花  

暖景照悠悠遮空势渐稠乍如飞雪逺未似落花休万带都门外千株渭水头纷纭知近夏销歇恐成秋软着朝簮去狂随别骑游斾冲离馆驿莺扑绕宫楼江国晴愁对池塘晚见浮虚窗萦笔雅深院借苔幽静堕王孙酒繁黏客子裘咏吟何洁白根本属风流向日还轻举因风更自由不堪思汴岸千里到扬州  

咏影  

万物患有象不能逃大明始随残魄灭又逐晓光生曲直寜相隐洪纎必自呈还如至公世洞鉴是非情  

南归舟中二首  

南归乗客櫂道路免﨑岖江上经时节中聼鹧鸪春容含众岫雨气泛平芜落日停舟望王维未有圗长江春气寒客况櫂声闲夜泊诸村雨程回数郡山桑根垂断防浪沫聚空湾已去邻园近随縁是暂还  

送迁客  

天涯即爱州谪去莫多愁若似承恩好【`一作宠`】何如傍【`一作佞`】主休瘴昏铜柱黒草赤火山秋应想尧隂【`一作堦`】下当时獬豸头  

题中上人院  

髙房占境幽讲退即防搜欠鹤同支遁多诗似恵休缾澄孤井浪案白小窗秋莫道归山字朝贤日献酬  

逢乡友  

无况来江岛逢君话滞留生縁同一国相勉共他州竹影斜青藓茶香在白瓯犹怜心道合多事亦冥搜  

自勉  

试筭平生事中年欠五年知非未落后读易尚加前分受诗魔役宁容俗态牵闲吟见秋水数只钓鱼船  

寄诗友  

天地有万物尽应输苦心他人虽欲解此道奈何深返朴遗时态关门度岁隂相思去秋夕共对冷灯吟  

居道林寺书懐  

花落水喧喧端居信昼昏谁来防山寺自要埽松门是事皆能讳唯诗未嬾言传闻好时世亦欲背啼猨  

经吴平观  

中元斋醮后残烬满空坛老鹤心何待尊师已干幡灯古殿夜霜霰大椿寒谁见长生路人间事万端  

劒客  

防劔绕残樽歌终便出门西风满天雪何处报人恩勇死寻常事轻讐不足论翻嫌易水上细碎动离魂  

白髪  

莫染亦莫镊任从伊满头白虽无耐药黒也不禁秋静枕聴蝉卧闲垂看水流浮生未逹此多为尔为愁  

秋兴寄【`一作彻`】公  

风声吹竹健凉气着身轻谁有闲心去江邉防水行村遥红树逺野阔白烟平试裂芭蕉片题诗问竺卿  

野步  

城里无闲处却寻城外行田园经雨水乡国忆桑耕傍涧蕨薇老隔村冈陇横何穷此心兴时复鹧鸪声  

残春  

三月看无也芳时此可嗟园林欲向夕风雨更吹花影乱冲人蜨声繁绕堑蛙那堪傍杨栁飞絮满邻家  

酬尚顔  

取尽风骚妙名髙身倍闲久离王者阙欲向祖师山幕府秋招去溪邻日望还伊余岂酬敌来徃踏苔斑  

苦热  

云势崄于峰金流断竹风万方应望雨片景欲焚空毒害芙蓉死烦蒸瀑布红恩多是团扇出入画屏中  

送欧阳秀才赴举  

莫疑空手去无援取髙科直是文章好争如徳行多烟霄心一寸霜雪路千坡称意东归后交亲那喜何  

放鹭鸶  

洁白虽堪爱腥膻不那何到头从所欲还汝旧沧波  

谢王秀才见示诗卷  

谁见少年心低摧向苦吟后须离影响得必洞精深道院春苔径僧楼夏竹林天如爱才子何虑未知音  

送徐秀才之吴  

吴都霸道昌才子去观光望阙云天近朝宗水路长海门收片雨建业泊残阳欲问淮王信仙都即帝乡  

独院偶作  

风篁清一院坐卧润肌肤此境终抛去邻房肯信无身非王者役门是祖师徒毕竟伊云鸟従来我友于  

酬元员外见寄  

僻巷谁相访风篱翠蔓牵易中通性命贫里过流年且有吟情挠都无俗事煎时闻得新意多是此忘縁  

寄文秀大师  

皎然灵一时还有屈扵诗世岂无英主天何惜大师道终归正始心莫问多岐覧卷堪惊立贞风喜未衰  

夏雨  

霮防蔽穹苍冥蒙自一方当时消酷毒随处有清凉着物声虽暴滋农润即长乍红萦急电防白露残阳应祷尤难得经旬甚不妨吟聼喧竹树立见涨池塘众类声休出羣峰色尽蔵颓沲来洞壑汗漫入潇湘下叶黎甿望髙袪旱暵光幽斋飘卧簟极浦洒归樯藓在堦従湿花衰苑任伤闲思济时力謌咏发哀肠  

谢兴公上人寄山水簇子  

半幅古潺顔看来心意闲何须寻鸟道即此出人间巘暮疑啼狖松深认掩闗知君逺相恵免我忆归山  

酬防上人  

古律皆深妙新吟复造防搜难穷月窟琢苦尽天机晚桧清蝉咽寒江白鸟飞他年旧山去为子逺携归  

同光岁送人及第东归  

西笑道何光新朝旧桂堂春官如白傅内试似文皇变化龙三十升腾凤一行还家几多兴满袖月中香  

寄江居耿处士  

野癖虽相似生涯即不同红霞禅石上明月钓船中醉倒芦花白吟縁蓼防红相思何以寄吾道本空空  

病起二首  

一卧四十日起来秋气深已甘长逝魄还见旧交心撑拄笻犹重枝梧力未任终将此形陋归死故丘林秋风已伤骨更带竹声吹抱疾闗门久扶羸傍砌时无生即不可有死必相随除却归真觉何由拟免之  

送中观进公归已陵  

一论破双空持行大国中不知従此去何处挫邪宗昼雨悬帆黒残阳泊岛红应防到防岸相忆绕茶丛  

## 御定全唐诗卷八百三十九  

齐己  

寄郑谷郎中【`一作住襄州谒郑谷献诗`】  

髙名喧省闼雅颂出吾唐叠巘供秋望无云到夕阳自封修药院别埽着僧牀几梦中朝事依依【`一作久离`】鹓鹭行  

归雁  

塞门春已【`一作亦`】暖连影起苹风云梦千行去潇湘一夜空江人休【`一作空`】举网塞将又虚弓莫失南来伴衡阳树即红  

登大林寺观白太傅题版  

九叠苍崖里禅家凿翠开清时谁梦到白傅独寻来怪石和僧定闲云共鹤回任兹休去者心是不然灰  

赠曹松先軰  

今岁赴春闱逹如夫子稀山中把卷去榜下注官归楚月吟前落江禽酒外飞闲游向诸寺却看白麻衣  

夏日江寺寄无上人  

讲终斋磬罢何处称真心古寺髙杉下炎天独院深燕和江鸟语墙夺暮花隂大府多才子闲过在竹林  

夏日梅雨中寄睦公  

梅月来林寺冥冥各闭门已应双履迹全没乱云根琢句心无味防经眼亦昏何时见清霁招我凭岩轩  

伤郑谷郎中  

钟陵千首作笔絶亦身终知落干戈里谁家煨烬中吟斋春长蕨钓渚夜鸣鸿惆怅秋江月曽招我防同  

临行题友生壁  

山衲宜何处经行避暑深峰西多古寺日午乱松隂鹤黙堪分静蝉凉解助吟慇懃题壁去秋早此相寻  

别东林后回寄修睦  

昨夜从香社辞君出薜萝晚来巾舄上已觉俗尘多逺路萦芳草遥空共白波南朝在天末此去重经过  

古松  

雷电不敢伐鳞皴势万端蠧依枯节死虵入朽根盘影浸僧禅湿声吹鹤梦寒寻常风雨夜应【`一作疑`】有鬼神防  

夏日西霞寺书懐寄张逸人  

人中林下现名自有闲忙建业红尘热栖霞白石凉倚身柽几稳洒面瀑流香不似髙斋里花连竹影长  

访自牧上人不遇  

然诺竟如何诸侯见重多髙房度江雨经月长寒莎道本同骚雅书曽到薜萝相寻未相见危阁望沧波  

题东林白莲  

大士生兜率空池满白莲秋风明月下斋日影堂前色后羣芳拆香殊百和然谁知不染性一片好心田  

寄懐江西徴岷二律师  

乱后江邉寺堪懐二律师几畨新弟子一様旧威仪院影连春竹窗声接雨池共縁山水癖久别共题诗  

东林作寄金陵知己  

十八贤真在时来拂榻【`一作藓`】看已知前事逺更结后人难泉滴胜清磬松香掩白檀凭君聴朝贵谁欲厌簪冠  

山寺喜道者至  

闰年春过后山寺始花开还有无心者闲寻此境来鸟幽声忽断茶好味重回知住南岩久冥心坐緑【`一作石`】苔  

再游匡山  

紫霄兼二【`一作五`】老相对倚空寒久别成衰病重来更上难径危云母滑崖旱瀑流干目断岚烟际神仙有石坛  

赠浙西李推官  

他皆【`一作家`】恃勲贵君独爱诗终日秋光里无人竹影边东楼生倚月北固积吟烟闻説鸳行里多才复少年  

题终南山隐者室  

终南山北面直下是长安自扫青苔室闲攲白石看【`一作坛`】风吹窗树老日晒窦云干时向圭峰宿僧房瀑布寒  

禅庭芦竹十二韵呈郑谷郎中  

错错在禅庭髙宜与竹名健添秋雨响干助夜风清雀静知枯折僧闲见笋生对吟殊洒落负气甚孤贞宻谢编栏固齐由灌溉平松姿真可敌栁态薄难并映带兼苔石参差近画楹雪霜消后色虫鸟黙时声逺忆沧洲岸寒连暮角城幽根狂乱迸劲叶动相撑避暑湏临坐眠必绕行未逢仙手咏俗眼见犹轻  

送孙凤秀才赴举  

九重方侧席四海仰文明好把孤吟去便随公道行梁园浮雪气汴水涨春声此日登仙众君应最后生  

落花  

朝开暮亦衰雨打复风吹古屋无人处残阳满地时静依青藓片闲缀緑莎枝繁艶根枝在明年向此期  

秋苔  

独怜苍翠文长与寂寥存鹤静窥秋片僧闲踏冷痕月明疎竹径雨歇败莎根别有深宫里兼花锁断魂  

老将  

破防与平戎曽居第一功明时不用武白首向秋风马病霜飞草弓闲雁过空儿孙已成立胆气亦英雄  

城中示友人  

久与寒灰合人中亦觉闲重城不锁梦每夜自归山雨破冥鸿出桐枯井月还唯君道心在来徃寂寥间  

送友人游湘中  

懐才难自住此去亦如僧何处西风夜孤吟旅舎灯路沿湘树叠山入楚云层若有东来扎归鸿亦可凭  

经费徴君旧居  

髙眠当圣代云鸟未为孤天子徴不起闲人亲得无猿猱狂欲坠水石怪难圗寂寞荒斋外松杉相倚枯  

严陵钓台  

夫子垂竿处空江照古台无人更如此白浪自成堆鹤静寻僧去鱼狂入海回登临秋值晚树石尽多苔  

原上晚望  

倚杖聊摅望寒原逺近分夜来何处火烧出古人坟野势盘空泽江流合暮云残阳催百鸟各自着【`一作看`】栖羣  

送恵空上人归  

尘中名利热鸟外水云闲吾子多髙趣秋风独自还空囊随客櫂几宿泊湖山应有吟僧在邻居树影间  

酬章水知己  

新吟忽有寄千里到荆门落日云初碧残年眼正昏已为难敌手谁更入深论后信多相寄吾生重此言  

闲居  

渐觉春光媚尘销作土膏防寒放杨栁纎草入风骚睡少全无病身轻乍去袍前溪泛红片何处落金桃  

次韵酬郑谷郎中  

林下髙眠起相招得句时开门流水入静话鹭鸶知每许题成晚多嫌雪阻期西斋坐来久风竹撼疎篱  

思游峨嵋寄林下诸友  

刚有峨嵋念秋来锡欲飞防抛湘寺去便逐蜀帆归难世堪言善闲人合见机殷勤别诸友莫厌楚江薇  

送刘秀才南游  

南去谒诸侯名山亦得游便应寻瀑布乗兴上岣嵝髙鸟随云起寒星向地流相思应北望天晚石桥头  

示诸侄  

莫问年将朽加餐已不多形容浑瘦削行止强牵拖死也何忧恼生而有咏歌侯门终谢去却埽旧松萝荆渚病中因思匡庐遂成三百字寄梁先辈  

生老病死者早闻天竺书相随几汩没不了堪欷歔自理自可适他人谁与袪应当入寂灭乃得长销除前月已骨立今朝还貌舒披衣试步履倚防聊踌躇江月青眸冷秋风白髪疎新题忆剡硾旧约忆匡庐张野久絶迹乐夫曽卜居空龛掩薜荔瀑布歕蟾蜍古桧鸣鹤凉泉跃锦鱼狂吟树防映纵踏花蔫菸唇舌既已闲心脾亦散摅松窗有偃息石径无趦趄梦冷通仙阙神融合太虚千峰杳霭际万壑明清初长徃期非晚半生闲有余依刘未是咏访戴宁忘诸稽古堪求己观时好笑渠埋头逐小利没脚拖长裾道种将闲养情田把药鉏幽香发兰蕙秽莽摧丘墟敢谓囊盈物那言庾满储防烟动晨防细雨滋园蔬藓乱珍禽羽门稀长者车冥机坐兀兀着履行徐徐每许亲朱履多怜奉隼旟簮嫌红玳瑁社念金芙蕖海内竞铁马箧中蔵纸驴常言谢时去此意将何如  

竟陵遇昼公  

髙迹何来此游方渐老身欲投莲岳夏初过竟陵春锡影离云逺衣痕拂藓新无言即相别此处不迷津  

闻贯休下世  

吾师诗匠者真个碧云流争得梁太子重为文选楼锦江新冢树婺女旧山秋欲去焚香礼啼猿峡阻修  

金山寺  

山带金名逺楼台压翠层鱼龙光照像风浪影揺灯槛外扬州树通建业僧尘埃何所到青石坐如氷  

早秋雨后晚望  

暑气时将薄虫声夜转稠江湖经一雨日月换新秋有景堪援笔何人未上楼欲承凉冷兴西向碧嵩游  

过西塞山  

空江平野流风岛苇飕飕残日衔西塞孤帆向北洲边鸿渡汉口楚树出吴头终入髙云里身依片石休  

溪斋二首  

岂敢言招隐归休喜自安一溪云卧稳四海路行难瑞兽蔵头角幽禽惜羽翰子猷何处在老尽碧琅玕杉竹映溪闗修修共岁寒幽人眠日晏花雨落春残道妙言何强诗论甚难闲居有亲【`一作新`】赋搔首忆潘安  

新秋  

始惊三伏尽又遇立秋时露彩朝还冷云晚更竒垅香禾半熟原迥草防衰幸好清光里安仁谩起悲  

寄上荆渚因梦庐岳乃图壁赋诗  

梦绕嵯峨里神疎骨亦寒觉来谁共说壁上自圗看古翠松蔵寺春红杏湿坛归心几时遂日向渐衰残  

已夘岁值冻阻归有作  

河冰连地冻朔气压春寒开户思归逺出门移步难湖云黏雁重庙树刮风干坐看孤灯焰微微向晓残  

送卢说乱后投知已  

兵宼残江墅生涯尽荡除事堪煎桂玉时莫倚诗书暮狖啼空半春山列雨余舟中有新作回寄示慵疎  

读岘山碑  

三载羊公政千年岘首碑何人更堕泪此道亦殊时兵火烧文缺江云触藓滋那堪望黎庶匝地是疮痍  

过鹿门作  

鹿门埋孟子岘首载羊公万古千秋里青山明月中政从襄沔絶诗过洞庭空尘路谁回眼松声两处风  

题玉泉寺大师影堂  

大化终华顶灵踪示玉泉由来负髙尚合向好山川洞壑藏诸怪松杉列瘦烟千秋空树影犹似覆长禅  

秋日钱塘作  

秋光明水国游子倚长亭海浸【`一作漫`】全吴白山澄百越青英雄贵黎庻封土絶精灵勾践魂如在应悬【`一作慙`】战血腥  

送人赴举  

分有争忘得时来须出山白云终许在清世莫空还驿树秋声健行衣雨防斑明年従月里满握度春关  

友人寒夜所寄  

通宵亦孤坐但念旧峰云白日还如此清闲本共君二毛凋一半百岁去三分早晚寻流水同归麋鹿群  

酬洞庭陈秀才  

何必要识面见诗惊苦心此门从自古难学至如今青草湖云阔黄陵庙木深精搜当好景得即动知音  

题鹤鸣泉八韵  

嘹唳遗踪去澄明物掩难喷开山面碧飞落寺门寒汲引随缾满分流逐处安幽虫乗叶过渇狖拥条看上有危峰叠旁宜怪石盘冷吞双树影甘润百毛端异早闻玉灵终别建坛潇湘在何处终日自波澜  

登金山寺  

四面白波声中流翠峤横望来堪目断上彻始心平鸟向天涯去云连水国生重来与谁约题罢自吟行  

寄吴都沈员外彬  

归休兴若何朱绂尽还他自有园林阔谁争山水多村烟晴莽苍僧磬晚嵯峨野醉题招隐相思可寄麽  

寄明月山僧  

山称明月好月出徧山明要上诸峰去无妨半夜行白猨真雪色幽鸟古琴声吾子居来乆应忘我在城  

寄哭西川坛长广济大师  

千万僧中寳三朝帝宠身还源未化火举国全真文集编金在碑铭刻玉新有谁于异代弹指礼遗尘  

酬西川楚峦上人卷  

玉叠峨嵋秀【`一作峻`】岷江锦水清古人搜不尽吾子得何精可信由前习堪闻正后生东西五千里多谢寄无成  

覧延栖上人卷  

今体雕镂妙古风研考精何人忘律韵为子辨诗声贾岛苦兼此孟郊清独行荆门见编集媿我老无成  

寄洛下王彛训先辈二首  

贾岛存正始王维留格言千篇千古在一咏一惊魂离别无他寄相思共此门阳春堪永恨郢路转尘昏北极新英主髙科旧少年风流传贵逹谈笑取荣迁洛水秋空底嵩峰晓翠巅寻常谁竝马桥上戯成篇  

酬岳阳李主簿卷  

把卷思髙兴潇湘阔浸门无云生翠浪有月动清魂倚槛应穷底凝情合到源为君吟所寄难甚至忘筌  

寄懐江西僧逹禅翁  

长忆旧山日与君同聚沙未能精贝叶便学咏杨花苦甚伤心骨清还切齿牙何妨继余习前世是诗家  

送吴守明先辈游蜀  

凭君游蜀去细为话幽竒防乱嘉陵驿尘埃贾岛诗未应过锦府且合上峨嵋既逐髙科后东西任所之  

寄普明大师可凖  

莲岳三徴者论诗旧与君相留曽几岁酬唱有新文翠窦容闲憇岚峰许共分当年若同访合得伴吟云  

还黄平素秀才卷  

求己甚忘筌得之经浑然僻能离诡差清不尚妖妍冷澹闻姚监精竒见浪仙如君好风格自可继前贤  

与张先辈话别【`首句缺三字第五句缺二字`】  

为　　　者各自话离心及第还全蜀游方归二林巴江　　涨楚野入吴深他日传消息东西不易寻  

寄朱拾遗  

一闻归阙下几畨熟金桃沧海期仍晚清资路渐髙研冰濡谏笔赋雪拥朝袍岂念空林下冥心坐石劳  

荆门送兴禅师  

洒落南宗子游方迹似云青山寻处处赤叶路【`一作落`】纷纷虎共松岩宿猨和石溜闻何峰一回首忆我在人羣  

过西山施肩吾旧居  

大志终难起西峰卧翠堆牀前倒秋壑枕上过春雷鹤见丹成去僧闻栗熟来荒斋松竹老鸾鹤自裵囘  

喜夏雨  

四郊云影合千里雨声来尽洗红埃去并将清气回潺湲浮楚甸萧散露荆台欲赋随车瑞濡毫渇謏才  

酬元员外见寄八韵  

旧隐梦牵仍归心只似蒸逺青怜岛峭轻白爱云腾艶冶丛翻蜨腥膻地聚蝇雨声连洒竹诗兴继填膺访戴情弥切依刘力不胜众人忘苦苦独自愧兢兢处世无他望流年有病僧时慙大雅客遗韵许相承  

浣口泊舟晓望天柱峯  

根盘潜岳半顶逼日轮邉冷碧无云防危棱有瀑悬秀轻毛女下名与鼎湖偏谁见扶持力峩峩出后天  

寄楚萍上人  

北面香炉秀南邉瀑布寒自来还独去夏满又秋残日影松杉乱云容洞壑寛何峯是邻侧片石许相安  

竹里作六韵  

我【`一作偶`】来深处坐剰觉有吟思忽似潇湘岸欲生风雨时冷烟蒙古屋干箨堕秋墀径熟因频入身闲得徧欹踏多鞭节损题乱粉痕隳犹见前山叠防茫隔短篱  

寄江西幕中孙鲂员外  

簪履为官兴芙蓉结社縁应思陶令醉时访逺公禅茶影中残月松声里落泉此门曽共説知未遂终焉  

盆池  

盆沼陷【`一作稻`】花边孤明似玉泉涵虚心不浅待月底长圎平稳承天泽依防泛曙烟何须照菱镜即此鉴妍  

喜干昼上人逺相访  

彼此垂七十相逢意若何圣明殊未至离乱更应多澹泊门难到从容日易过余生消息外只合聴诗魔  

## 御定全唐诗卷八百四十  

齐已  

过陈陶处士旧居  

一室贮琴尊诗皆大雅言夜过秋竹寺醉打老僧门逺烧来篱下寒蔬簇石根闲庭除鹤迹半是杖头痕  

寄敬亭清越  

敬亭山色古庙与寺松连住此修行过春风四十年鼎甞天柱茗诗硾剡溪牋瞑目应思着终南北阙前  

湘江渔父  

湘潭春水满防逺草青青有客钓烟月无人论醉醒门前蛟蜃气簔上蕙兰馨曽受蒙荘子逍遥一卷经  

书古寺僧房  

緑树深深处长明焰焰灯春时游寺客花落闭门僧万法心中寂孤泉石上澄劳生莫相问喧黙不相应  

湖西逸人  

老隐洞庭西渔樵共一溪琴前孤鹤影石上逺僧题橘柚园林熟蒹葭径路迷君能许邻并分药斸春畦  

潇湘二十韵  

二水逺难论従离向坎奔冷穿千嶂脉清过几州门阔去都凝白傍来尽带浑经游闻舜禹表里见乾坤浦静鱼闲钓湾凉雁自屯月来分夜底云度见秋痕暮气蔵邻寺寒涛聒近村离骚传永恨鼓瑟奏遗魂雾拥鱼龙窟槎欹岛屿根秋风帆上下落日树沈昏栁少沙洲缺苔多古岸存禽巢依橘柚獭迳入兰荪色自江南絶名闻海内尊吴头雄莫遏汉口壮堪吞寥泬晴方映冯夷信忽翻渡遥峰翠叠汀小荻花繁势接湖烟涨声和瘴雨歕急揺吟客舫狂溅野人樽疏凿谁穷夲澄鲜自有源对兹伤九曲含浊出昆仑  

江行早发  

舟子相呼起长江未五更几防【`一作程`】星月在犹带【`一作载`】梦魂行鸟乱村林逈人喧水栅横苍茫平野外渐认【`一作惭愧`】逺峰名  

宜阳道中作  

宜阳南面路下岳又经过枫叶红遮店芒花白满坡猨无山渐薄雁众水还多日落犹前去诸村牧竖歌  

落日  

晚照背髙台残钟残角催能销几度落已是半生来吹叶隂风发漫空暝色回因思古人事更变尽尘埃  

春兴  

栁暖莺多语花明草尽长风流在诗句牵率绕池塘叫切禽名宇飞忙蜨姓荘时来真可惜自勉掇兰芳  

逺山  

天际云根破寒山列翠回幽人当立久白鸟背飞来瀑溅何州地僧寻几峤苔终湏拂巾履独去谢尘埃  

和郑谷郎中幽栖之什  

谁知闲退迹门迳入寒汀静倚云僧杖孤防野烧星墨霑吟石黒苔染钓船青相对唯溪寺初宵闻念经  

勉道林谦光鸿蕴二侄  

旧林诸侄在还住本师房共扫焚修地同闻水石香莫将闲世界拟敌好时光须防南山下无名塜满冈  

渚宫自勉二首  

晨午殊丰足伊何挠肺肠形容侵老病山水忆韬蔵必谢金台去还携铁锡将东林露坛畔旧对白莲房毕竟拟何求随縁去住休天涯游胜境海上宿仙洲梦好寻无迹诗成旋不留従他笑轻事独自忆荘周  

谢防湖茶  

防湖唯上贡何以恵寻常还是诗心苦堪消蜡面香碾声通一室烹色带残阳若有新春者西来信勿忘  

寄归州马判官  

郡带女名民康境亦宁晏梳秋鬓白闲坐暮山青赠客椒初熟寻僧酒半醒应懐旧居处歌管隔墙聴  

倦客  

闭眼即开门人间事倦闻如何迎好客不似看闲云少欲资三要多言让十分疎慵本吾性任笑早离羣  

送灵上人游五台  

此去清凉顶期瞻大圣容便应过洛水即未上嵩峰残照催行影幽林惜驻踪想登金阁望东北极兵锋  

静坐  

坐卧与行住入禅还出吟也应长日月消得个身心黙论相如少黄梅付嘱深门前古松径时起步清隂  

谢虚中上人寄示题天防阁诗  

天防二首作境幽搜亦阁横三楚上题挂九霄邉寺额因标胜诗人合遇贤他时谁倚槛吟此岂防筌  

荆门寄懐章供奉兼呈幕中知己  

紫衣居贵上青衲老闗中事佛门相似朝天路不同神凝无恶梦诗澹老真风闻道知音在官髙信莫通  

江令石  

思量江令意爱石甚悠悠贪向深宫去死同亡国休两株荒草里千古暮江头若似黄金贵隋军也不留  

月下作  

良夜如清昼幽人在小庭满空垂列宿那个是文星世界归谁是心魂向自宁何当见尧舜重为造生灵  

游道林寺四絶亭观宋杜诗版  

宋杜诗题在风骚到此真独来终日看一为拂秋尘古石生寒仞春松脱老鳞髙僧眼根静应见客吟神【`一作频`】  

勉诗僧  

莫把毛生刺低佪谒李膺须防知佛者解笑爱名僧道性宜如水诗情合似冰还同莲社客聨唱绕香灯  

谢人墨  

珍重岁寒烟携来路几千只应真典诰消得苦磨研正色浮端砚精光动蜀牋因君强濡染舍此即忘筌  

送人游玉泉寺  

西峰大雪开万叠向空堆客贵犹寻去僧髙肯不来潭澄猨覰月窦冷鹿眠苔公子将才子聨题兴未回  

寄郑谷郎中  

诗心何以传所证自同禅觅句如探虎逢知似得仙神清太古在字好雅风全曽沐星郎许终惭是斐然  

春雨  

欲布如膏势先闻动地雷云龙相得起风电一时来霡霂农桑野冥蒙杨栁台何人待晴暖庭有牡丹开  

明月峰  

明月峰头石曽闻学月明别舒长夜彩髙照一村耕颇乱无私理徒惊鄙俗情传云遭凿后顽白在峥嵘  

谢人恵紫栗拄杖  

仙掌峰前得何当此见遗百年衰朽骨六尺岁寒姿雪外兼松凭泉邉待月欹他时出山去犹谢见相随  

送人游湘湖  

君游南国去旅梦若为宁一路随鸿雁千峰绕洞庭林明枫尽落野黒烧初经有兴寻僧否湘西寺最灵  

小松  

发地才过膝【`一作盈尺`】蟠根已有灵严霜百草白深院一林青后夜萧骚动空阶蟋蟀聴谁于千岁外吟绕【`一作倚`】老龙形  

金江寓居  

考槃应未永聊此养闲疎野趣今何似诗题旧不如春篁离箨尽陂藕折花初终要秋云是从风恣卷舒  

晚夏金江寓居答友生  

日日冲残热相寻入乱蒿闲中滋味逺诗里是非髙碧耸新生竹红垂半熟桃时难未可出且欲淬豪曹  

寄李洞秀才  

到处聴时论知君屈最深秋风防西笑抱玉但伤心野水翻红藕沧江老白禽相思未相识闻在蜀中吟  

过商山  

曡曡曡岚寒红尘翠里盘前程有名利此路莫艰难云水【`一作木`】侵天老轮蹄到月残何能寻四皓过尽见长安  

蝉八韵  

咽咽复啾啾多来自早秋园林凉正好风雨思相收在处声无别何人泪欲流冷怜天露滴伤共野禽游静息深依竹惊移瞥过楼分明晴渡口凄切暮闗头时节推应定飞鸣即未休年年闻尔苦逺忆所居幽  

鹭鸶二首  

日日沧江去时时得意归自能终洁白何处悮翻飞晚立银塘阔秋栖玉露防残阳苇花畔双下钓鱼矶雪里曽迷我笼中旧养君忽従红蓼岸飞出白鸥羣影照翘滩浪翎濡宿岛云鸳鸿解相忆天上列纷纷  

送僧归南岳  

浊世住终难孤峰念永安逆风眉磔磔冲雪锡石室关霞嫩松枝拂藓干岩猨应认得连臂下句栏  

夏日林下作  

烦暑莫相煎森森在眼前暂来还尽日独坐只闻蝉草媚终难死花飞卒未蔫秋风舍此去满箧贮新篇  

村居寄懐  

风雨如尧代何心欲退蔵诸侯行教化下国自耕桑道挫时机尽禅留话路长前溪久不过忽觉早禾香  

酬王秀才  

相于分倍亲静论到吟真王泽曽无外风骚甚少人鸿随秋过尽雪向腊飞频何处多幽胜期君作近邻  

赠无本上人  

徃年吟月社因乱散扬州未免无端事何妨出世流洞庭禅过腊衡岳坐经秋终说将衣鉢天台老去休  

寄华山司空图  

天下艰难际全家入华山几劳丹诏问空见使臣还瀑布寒吹梦莲峰翠湿闗兵戈阻相访身老瘴云间  

题真州精舎  

波心精舎好那岸是繁华碍目【`一作日`】无髙树当门即逺沙晨斋来海客夜磬到渔家石鼎秋涛静禅回有岳茶  

懐道林寺因寄仁用二上人  

名山知不逺长忆寺门松昨晚登楼见前年过夏峰雨余云脚树风外日西钟莫更来东岸红尘没马踪  

寻阳道中作  

秋声连岳树草色徧汀洲多事时为客无人处上楼云疎片雨歇野阔九江流欲向南朝去诗僧有恵休  

东林雨后望香炉峰  

翠湿僧窗里寒堆鸟道边静思寻去路急绕落来泉暮雨开青壁朝阳照紫烟二林多长老谁忆上头禅  

寄双泉大师师兄  

清泉流眼底白道倚岩棱后夜禅初入前溪树折氷南凉来的的北魏去腾腾敢把吾师意宻传门外僧  

送人润州寻兄弟  

君话南徐去迢迢过建康弟兄新得信鸿雁久离行木落空林浪秋残渐雪霜闲防登北固东望海苍苍  

贻张生  

日日见入寺未曽含酒容闲聴老僧语坐到夕阳钟竹里行多影花邉偶过踪犹言谢生计随我去孤峰  

送人游雍京  

君来乞诗别聊与怆前程九野未无事少年何逺行商云盘翠险秦甸下烟平应见周南化如今在雍京  

春草  

处处碧萋萋平原带日西堪随游子路逺入鹧鸪啼金谷园应没夫差国已迷欲寻兰蕙径荒秽满汀畦  

懐华顶道人  

华顶星边出真宜上士家无人触牀榻满屋贮烟霞坐卧临天井晴明见海涯禅余石桥去屐齿印松花  

寄自牧上人  

五老回无计三峰去不成何言谢云鸟此地识公卿梦媿将僧説心嫌触类生南朝古山寺曽忆共寻行  

静坐  

日日只腾腾心机何以兴诗魔苦不利禅寂颇相应砚满尘埃防衣多坐卧棱如斯自消息合是个闲僧  

送人游衡岳  

荆楚腊将残江湖苍莽间孤舟载髙兴千里向名山雪浪来无定风帆去是闲石桥僧问我应寄岳茶还  

荅知己自阙下寄书  

故人劳札翰千里寄荆台知恋文明在来寻江汉来羣机喧白昼陆海涨黄埃得路应相笑无成守死灰  

新笋  

乱迸苔钱破参差出小栏层层离锦箨节节露琅玕直上心终劲四垂烟渐寛欲知含古律试剪凤箫防  

寄唐洙处士  

行僧去湘水归雁度荆门彼此亡家国东西役梦魂多慵如长傲久住不生根曽问兴亡事丁宁寄勿言  

谢人恵竹蝇拂  

妙刮筠篁制纎柔玉柄同拂蝇声满室指月影揺空敢舍经行外常将宴坐中挥谈一无取千万媿生公  

新燕  

燕燕知何事年年应来却縁华屋在长得好时催花外衔去空中接食回不同黄雀意迷逐罗媒  

谢王先辈寄氊  

深谢髙科客名氊寄恵重静思生朔漠和雪长蒙茸折坐资禅恱铺眠减病容他年从破碎担去卧孤【`一作髙`】峯  

寄还阙下髙辇先辈卷  

去岁逄京使因还所寄诗难留天上作曽换月中枝趣极僧迷防功深鬼不知仍闻得名后特地更忘疲  

和孙支使恵示院中庭竹之什  

忆就江僧乞和烟得一茎剪黄憎旧夲科緑惜新生防噪蝉身稳资吟客眼明星郎有佳咏雅合此君声  

苦热中江上懐炉峰旧居  

旧寄炉峰下杉松绕石房年年五六月江上忆清凉久别应荒废终归隔渺茫何当便揺落披衲玩秋光  

送僧游龙门香山寺  

君到香山寺探幽莫损神且寻风雅主细看乐天真  

江上值春雨  

江臯正月雨平陆亦波澜半是峨嵋雪重为泽国寒农田淹寖尽客櫂徃来难愁杀骚人路沧浪正渺漫  

七十作  

七十去百岁都来三十春纵饶生得到终免死无因宻理方通理栖真始见真沃洲匡阜客几刧不迷人  

谢虚中寄新诗  

旧友一千里新诗五十篇此文经大匠不见已多年趣极同无迹精深合自然相思把行坐南望隔尘烟  

送彬座主赴龙安请讲  

两论久研精龙安受请行春城雨雪霁古寺殿堂明白髪老僧聼金毛师子声同流有谁共别着国风清  

夏日荆渚书懐  

嵩岳去值乱匡庐回阻兵中途息瓶锡十载依公卿不那猨鸟性但懐林泉声何时遂情兴吟绕杉松行  

春日西湖作  

一水绕孤岛闲门掩春草曽无长者辙枉此问衰老  

谢中上人寄茶  

春山谷雨前并手摘芳烟緑嫩难盈笼清和易晚天且招邻院客试指落花泉地逺劳相寄无来又隔年  

送节大徳归阙  

西京曽入内东洛又朝天圣上方虚席僧中正乏贤晨光金殿里紫气玉帘前知祝唐尧化新恩异徃年  

览清尚卷  

李洞僻相似得诗先示师鬼神迷去处风日背吟时格已搜清竭名还着紫卑从容味髙作翻为古人疑  

荆门送昼公归彭泽旧居  

彭泽旧居在匡庐翠叠前因思従楚寺便附入吴船岸绕春残树江浮晓霁天应过虎溪社伫立想诸贤  

## 御定全唐诗卷八百四十一  

齐已  

登祝融峯  

猨鸟共不到我来身欲浮四边空碧落絶顶正清秋宇宙知何极华夷见细流坛西独立久白日转神州  

寄贯休  

子美曾吟处吾师复去吟是何多胜地销得二公心锦水流春阔峨嵋叠雪深时逢蜀僧说或道近游黔  

送唐禀正字归萍川  

霜须芸阁吏久掩白云扉来谒元戎后还骑病马归烟村蔬饮淡江驿雪肥知到中林日春风长涧薇  

寄懐江西栖公  

龙沙为别日庐阜得书年不见来香社相思绕白莲江僧归海寺楚路接吴烟老病何堪説扶羸寄此篇  

山中喜得友生书  

柴门关树石未省梦尘埃落日啼猨里同人有信来自成为拙隐难以谢多才见说相思处前峰对古台  

谢人恵扇子及茶  

鎗旗封蜀茗圎洁制鲛绡好客分烹煑青蝇避动摇陆生夸妙法班女恨凉飇多谢崔居士相思寄寂寥  

寄监利司空学士  

诗家为政别清苦日闻新乱后无荒地归来尽逺人寛容民赋税憔悴吏精神何必河阳县空传桃李春  

荅陈秀才  

万事皆可了有诗门防深古人难得志吾子苦留心野叠凉云朶苔重怪木隂他年立名字笑我老双林  

游橘洲  

春日上芳洲经春兰杜幽此时寻橘岸昨日在城楼鹭立青枫杪沙沈白浪头渔家好生计檐底系扁舟  

寄武陵道友  

阮肇迷仙处禅门接紫霞不知寻鹤路几里入桃花晚树隂揺藓春潭影弄砂何当见招我乞与片生涯  

谢人恵药  

五金元造化九链更精新敢谓长生客将遗必死人久餐应换骨一服已通神终逐淮王去永抛浮世尘  

还族弟卷【`第五句缺一字`】  

岂要私相许君诗自入神风骚何句出瀑布一聨新若长如此名须逺逐身闲斋舒复卷留滞忽经旬  

送周秀游峡  

又向蘷城去知难动旅魂自非亡国客何虑断肠猨灔滪分髙仞瞿塘露浅痕明年期此约平稳到荆门  

荆门夏日寄洞山节公  

湖光揺翠木灵洞叠云深五月经行处千秋桧栢隂山形临北渚僧格继东林莫惜相招信余心是此心  

再经蒋山与诸长老夜话  

逺迹都如雁南行又北回老僧犹记得徃岁已曽来话遍名山境烧残黒栎灰无因伴师住归思在天台  

寄当阳张明府  

玉泉神运寺寒磬琴堂有境灵如此为官兴亦长吏愁清白甚民乐赋输忘闻説巴山县今来尚忆张  

游三觉山  

白石路重重萦纡势忽穷孤峰擎像阁万木蔽星空世论随时变禅懐歴刼同良宵正防目海日上窗红  

庭际晚菊上主人  

九月将欲尽幽丛始绽芳都縁含正气不是背重阳采去蜂声逺寻来蝶路长王孙归未晚犹得泛金觞  

送赵长史归闽川  

荆门与闽越闗戍隔三千风雪扬帆去台隍指海边客情消旅火王化似尧年莫失春回约江城谷雨前  

拟嵇康絶交寄湘中贯防  

何处同懒吾徒道异诸本无文字学何有徃来书岳寺逍遥梦侯门勉强居相知在契莫讶八行疎  

寄许州清古  

北来儒士说许下有吟僧白日身长倚清秋塔上层言虽依景得理要入无徴敢望多相示孱微老不胜  

谢丁秀才见示赋卷  

五首新裁翦搜罗尽指归谁曽师古律君自负天机圣后求贤久明公得隽稀乘秋好携去直望九霄飞  

惊秋  

褰帘聴秋信晚傍竹声归多故堪伤骨孤峯好拂衣梧桐凋緑尽菡萏堕红稀却恐吾形影嫌心与口违  

夏日雨中寄幕中知已  

北风吹夏雨和竹亚南轩豆枕欹凉冷莲峰入梦魂窗多斜迸湿庭徧瀑流痕清兴知无限晴来示一言  

夜次湘隂  

风涛出洞庭防影入澄清何处惊鸿起孤舟趂月行时难多战地野阔絶春耕骨肉知存否林园近郡城  

寄唐禀正字  

疎野还如旧何曽称在城水邉无伴立天际有山横落日云霞赤髙窗笔砚明鲍昭多所得时忆寄汤生  

宿舒湖希上人房  

入寺先来此经窗半在湖秋风新菡萏暮雨老菰蒲任聴浮生速能消黙坐无语来灯焰短嘒唳发髙梧  

戊辰岁江南感懐  

忽忽动中私人间何所之老过离乱世生在太平时桃李春无主杉松寺有期曽吟子山赋何啻旧凌迟  

送林【`一作休`】上人归永嘉旧居  

东越常悬思山门在永嘉秋光浮椘水防影背长沙城黒天台雨村明海峤霞时寻谢公迹春草有瑶花  

荅友生山居寄示  

嘉遁有新吟因僧寄竹林静思来鸟外闲味绕松隂兵寇凭陵甚溪山几许深休为反招隐携取一相寻  

新秋霁后晚眺懐先公  

雨霁湘楚晚水凉天亦澄山中应解夏渡口有行僧鸟列沧洲队云排碧落层孤峰磬声絶一防石龛灯  

池上感兴  

所向似无端风前吟凭栏旁人应闷见片水自闲防碧底红鳞鬛澄邉白羽翰南山众木叶飘着竹声干  

和昙域上人寄赠之什  

百病煎衰朽栖迟战国中思量青壁寺行坐赤松风道寄虚无合书传徃复空可怜禅月子香火国门东  

吊双泉大师真塔  

塔耸层峰后碑镌巨石新不知将一句分付与何人静坐云生衲空山月照真后徒游礼者犹认指迷津  

暮冬送璘上人归华容  

故园虽不逺那免怆行思莽苍平湖路霏防过雪时全无山阻隔或有客相随得见交亲后春风动栁丝  

秋夜聴业上人弹琴  

万物都寂寂堪闻弹正声人心尽如此天下自和平湘水泻秋碧古风吹太清徃年庐岳奏今夕更分明  

谢人恵丹药  

别后闻餐饵相逢讶道情肌肤红色透髭髪黒光生仙洞谁传与松房自链成常蒙逺分恵亦觉骨毛轻  

荆门病中寄懐贯防上人  

我衰君亦老相忆更何言除安禅力难医必死根梅寒争雪彩日冷让氷痕早晚东归去同寻入石门【`匡山逺大师尝与诸贤游石门洞玩锦绣谷`】  

荅孔秀才  

早向文章里能降少壮心不愁人不爱闲处自闲吟水国云雷阔僧园竹树深无嫌我衰飒时此一相寻  

秋江  

两岸山青映中流一櫂声逺无风浪动正向夕阳横岛屿蝉分宿沙洲客独行浩然心自合何必濯吾缨  

船窗  

孤舸凭幽窗清波逼面凉举头还有碍低眼即无妨瞥过沙禽翠斜分夕照光何时到山寺上阁防江乡  

永夜  

永日还欹枕良宵亦曲肱神闲无万虑壁冷有残灯香影浮龛象瓶声着井氷寻思到何处海上断崖僧  

中春怆懐寄二三知已  

眼暗心还白逢春强凭栏因闻积雨夜【`一作夜雨`】却忆旧山寒竹撼烟丛滑花烧露朶干故人相防处应话此衰残  

自遣  

了然知是梦既觉更何求死入孤峰去灰飞一烬休云无空碧在天静月华流免有诸徒弟时来吊石头  

送陈霸归闽  

凉风动行兴含笑话临途已得身名了全忘客道孤乡程过百越帆影绕重湖家在飞鸿外音书可寄无  

寄孙辟呈郑谷郎中  

衡岳去都忘清吟恋省郎淹留才半月詶唱颇盈箱雪长松柽格茶添语话香因论乐安子年少老篇章  

荆门送人自峩嵋防南岳  

峩嵋来已逺衡岳去犹賖南浦悬防影西风乱荻花天涯遥梦泽山众近长沙有兴多新作携将大府夸  

谢主人石笋  

西园罢宴游东阁念林邱特减花邉峭来添竹里幽忆过阳朔见曽记大湖求从此频吟绕归山意亦休  

经安公寺  

大圣威灵地安公宴坐踪未知长寂黙不见久从容塔影髙羣木江声压暮钟此游幽胜后来梦亦应重  

秋夕寄诸侄  

每到秋残夜灯前忆故乡园林红橘柚窗户碧潇湘离别身垂老艰难路去长弟兄应健在兵火里耕桑  

谢炭  

正拥寒灰次何当恵寂寥且留连夜向未敢满炉烧必恐吞难尽唯愁拨易消豪家揑为兽红迸锦茵焦  

夏满日偶作寄孙支使【`其年闰五月`】  

一百二十日煎熬几不胜忆归沧海寺冷倚翠崕棱旧扇犹操执新秋更鬰蒸何当见凉月拥衲访诗朋  

寄清溪道友  

山门揺落空霜霰满杉松明月行禅处青苔绕石重泉声喧万壑钟韵遍千峰终去焚香老同师大士踪  

谢重縁旧山水障子  

敢望重縁饰防茫洞壑春坐看终未是归卧始应真已觉中心朽犹怜四靣新不因公子鍳零落几成尘  

寺居  

邻井双梧上一蝉鸣隔墙依稀旧林日撩乱绕山堂难嘿吟风口终清饮露肠老僧加防物应任噪残阳  

剃髪  

金刀闪冷光一剃一清凉未免随朝夕依前长雪霜夏林欹石腻春涧水泉香向老凋踈尽寒天不出房  

谢髙辇先軰寄新唱和集  

敢谓神仙手多懐老比丘编聨来鹿野酬唱在龙楼洛浦精灵慑邙山鬼魅愁二南风雅道从此化东周  

送徐秀才游吴国  

西江东注急孤櫂若流星风浪相随白云中独【`一作瞥`】过青他时谁共说此路我曽经好向吴朝看衣冠尽汉庭  

忆在匡庐日  

忆在匡庐日秋风八月时松声虎溪寺塔影雁门师歩碧葳蕤径吟香菡萏池何当旧泉石归去洗心脾  

寄三觉山从益上人  

山下人来说多时不下山是应终未是闲得且须闲海面云归窦猨邉月上闗寻思乱峰顶空送衲僧还  

残秋感怆  

日日加衰病心心趣寂寥残阳起闲望万木耸寒条楚寺新为客吴江旧防潮此懐何以寄风雨暮萧萧  

寄南徐刘贠外二首  

竟陵兵革际归复旧园林早岁为官苦常闻说此心海邉山夜上城外寺秋寻应讶嵩峰约蹉跎直到今昼公评众制姚监选诸文风雅谁收我编聨独有君余生终此道万事尽浮云争得重携手探幽椘水濆  

贻王秀才  

功到难搜处知难始是诗自能探虎子何虑屈男儿此道真清气前贤早白髭须教至公手不惜付丹枝  

赠孙生  

见君【`一作传家`】诗自别君是继诗人道出千途外功争一字新寂寥中影迹霜雪里精神待折东堂桂归来更苦辛  

酬元员外  

清洛碧嵩根寒流白照门园林经难别桃李几株存衰老江南日凄凉海上村闲来晒朱绂泪滴旧朝恩  

与杨秀才话别  

庾信哀何极仲宣悲苦多因思学文赋不胜弄干戈自古有如此于今终若何到头重防蹇归去旧烟萝  

寄何崇邱贠外  

门底桃源水涵空复映山髙吟烟雨霁残日郡楼间变俗真无事分题是不闲寻思章岸见全未有年顔  

赠刘五经  

徃年长白山发愤忍饥寒埽叶雪霜湿读书唇齿干羣经通讲解八十尚轻安今日江南寺相逢话世难  

送游山道者  

我亦游山者常经旧所经雪消天外碧春晓海中青可见乱离世况临衰病形怜君此行兴独入白云屏  

舟中江上望玉梁山懐李尊师  

残照玉梁巅峩峩逺櫂前古来传胜异人去学神仙白鹿老碧壑黄猨啼紫烟谁心共无事局上度流年  

角  

闻说征人说呜呜何处邉孤城沙塞地残月雪霜天防转飚风急吹长碛雁连应伤汉车骑名未勒燕然  

言诗  

毕竟将何状根元在正思逹人皆一贯迷者自多岐触类风骚逺懐贤肺腑衰河桥送别者二子好相知  

詶王秀才  

离乱几时休儒生厄逺游亡家非汉代何处觅荆州旅梦寒灯屋乡懐昼雨楼相逢话相杀谁复念风流  

春居寄友生  

莎径荒芜甚君应共此情江村雷雨发竹屋梦魂惊社过多来燕花繁渐老莺相思意何切新作未曽评  

寄答武陵幕中何支使二首  

十万雄军幕三千上客才何当谈笑外逺慰寂寥来骚雅锵金掷风流醉玉頽争知江雪寺老病向寒灰南州无百战北地有长征闲杀何従事伤哉蘓子卿江楼聨雪句野寺看春耕门外沧浪水风波杂雨声  

浙江晚渡  

去年曽到此久立滞前程岐路时难处风涛晚未平汀蝉含老韵岸荻簇枯声莫泥闗河险多游自逺行  

送人下第东归再谒旧主人  

一战偶不防东归计未空还防故书劒去谒旧英雄楚雪连吴树西江正北风男儿艺若是防合值明公  

寄谢髙先辈见寄二首  

穿凿堪伤骨风骚久痛心永言无絶唱忽此恵希音杨栁江湖晚芙蓉岛屿深何因防仙手临水一披诗在混茫前难搜到极有时还积思度岁未终篇片月双松际髙楼濶水邉前贤多此得风味若为传  

## 御定全唐诗卷八百四十二  

齐已  

寄仰山光味长者  

大仰禅栖处杉松到顶隂下来虽有路归去每无心鸟道峰形直龙湫石影深径行谁得见半夜老猨吟  

贻庐岳陈沆秀才  

为儒老双勤苦竟何如四海方磨剑空山自读书石围泉眼碧秋落洞门虚莫虑搜贤僻徴君旧此居  

邉上  

汉地从休马邉人自牧羊都来销帝道浑不用兵防草上孤城白沙翻大漠黄秋风起邉雁一一向潇湘  

蟋蟀  

声异蟪蛄声聴须是正聴无风来竹院有月在莎庭虽不妨调瑟多堪伴诵经谁人向秋夕为尔欲忘形  

寄西山郑谷神  

西望郑先生焚修在杳防几番松骨朽未换鬓根青石阙凉调瑟秋坛夜拜星俗人应抚掌闲处诵黄庭  

读参同契  

堪笑修仙侣烧金觅大还不知消息火只在寂寥闗鬓白炉中术魂飞海上山悲哉五千字无用在人间  

闻落叶  

楚树雪晴后萧萧落晚风因思故国【`一作园`】夜临【`一作流`】水几株【`一作林`】空煮茗烧干脆行苔踏烂红来年未离此还见碧丛丛  

谢王先辈昆弟游湘中廻各见示新诗  

潇湘多胜异宗社久裵囘兄弟同游去幽竒尽采来只应求妙唱何以示寒灰上国擕归后唯呈不世才  

寄酬髙辇推官  

道自闲机长诗从静境生不知春艳尽但觉雅风清竹腻题幽碧蕉干裂脆声何当九霄客重叠寄无名  

逢诗僧  

禅无可并【`一作示`】诗妙有何评五七字中苦百千年后清难求方至理不朽始为名珍重重相见忘机话此情  

话道  

大道多大笑寂寥何以论霜枫翻落叶水鸟啄闲门服药还伤性求珠亦损魂无端凿混沌一死不还源  

谢欧阳侍郎寄示新集  

宫锦三十段金梭新织来殷勤谢君子迢逓寄寒灰鸑鷟对鼓舞神仙双裵囘谁当巧裁制披去升瑶台  

西墅新居  

渐渐见苔青疎疎遍地生闲穿藤屐起乱踏石阶行野鸟啼幽树名僧笑此情残阳竹隂里老圃打门声  

酬孙鲂  

幽人还爱云才子已从军可信鸳鸿侣更思麋鹿群新题虽有寄旧论竟难闻知已今如此编聨悉欲焚  

扫地  

日日扫复洒不容纎物侵敢望来客口道似主人心蚁过光中少苔依润处深门前亦如此一径入疎林  

书匡山隐者壁  

红霞青壁底石室薜萝垂应有迷仙者曽逢采药时桃花饶两頬松叶浅长髭直是来城市何人识得伊  

送干康禅师入山过夏  

由来喧境难驻寂寥踪逼夏揺孤锡离城入乱峰云门应近寺石路或穿松知在栖禅外题诗寄北宗  

野鸭  

野鸭殊家鸭离羣忽逺飞长生縁甚瘦近死为伤肥江海防空阔池塘啄细防红兰白苹渚春暖刷毛衣  

伤秋  

旦暮余生在肌肤十分无眠寒半榻朽立月一株枯梦已随双树诗犹却万夫名山未归得可惜死江湖  

懐东湖寺  

铁柱东湖岸寺髙人亦闲徃年曽每日来此看西山竹径青苔合茶轩白鸟还而今在天末欲去己衰顔  

寄岘山愿公三首  

形影更谁亲应懐漆道人片言酬凿齿半偈伏姚秦榛莽池经烧蒿莱寺过春心期重西去一共吊遗尘相思恨相逺至理那时何道笑忘言甚诗嫌背俗多青苔闲阁闭白日断人过独上西楼望荆门千万坡彼此无消息所思江汉遥转闻多患难甚说逺相招老至何悲叹生知便寂寥终期踏松影携手虎溪桥  

清夜作  

不惜白日短乍容清夜长坐闻风露滴吟觉骨毛凉兴寝无诸病空闲有一牀天明振衣起苔砌落花香  

赠白处士  

莘野居何定浮生知是谁衣衫同野叟指趣似禅师白髪应无也丹砂久服之仍闻创行计春暖向峩嵋  

崔秀才宿话  

事转闻多事心休话苦心相留明月寺共忆白云岑藓壁残虫韵霜轩倒竹隂开门又言别谁竟慰尘  

懐天台华顶僧  

华顶危临海丹霞里石桥曽从国清寺上防月明潮好鸟亲香火狂泉喷泬寥欲归师智者头白路迢迢  

送人赴官  

年少作初官还如行路难兵荒经邑里风俗久凋残照砚花光淡漂书栁絮干聊应充侍膳薄俸继朝餐  

水鹤  

鸳鸯与鸂相狎岂慙君比雪还胜雪同羣亦出羣静巢孤岛月寒梦九臯云归路分明个飞鸣即可闻  

湘中感懐  

渔翁那防我傲兀苇邉行乱世难逸迹乘流拟濯缨江花红细碎沙鸟白分眀向夕题诗处春风斑竹声  

九日逢虚中虚受  

楚后萍台下相逢九日时干戈人事地荒废菊花篱我已多衰病君犹尽黒髭皇天安罪得解语便吟诗  

赠李明府  

名家宰名邑将谓屈锋铓直是难苏俗能消不下堂氷痕生砚水栁影透琴牀何必称潇洒独为诗酒狂  

暮春久雨作  

积雨向春隂冥冥独院深已无花落地空有竹蔵禽檐溜声何暴邻僧影亦沈谁知力耕者桑麦防闗心  

渚宫莫问诗一十五首【`并序`】  

予以辛已岁蒙主人命居龙安寺察其疎鄙免以趋奉爰降手翰曰盖知心不在常礼也予不觉欣然而作顾谓形影曰尔本青山一衲白石孤禅今王侯搆室安之给奉食之使之乐然万事都外游息自得则云泉猿鸟不必为狎其放纵若是夫何系乎自是龙门墙仭厯稔不复瞻觊况他家哉因创莫问之题凡一十五篇皆以莫问为首焉  

莫问疎人事王侯已任伊不妨随野性还似在山时静入无声乐狂抛正律诗自为仍自爱清浄里寻思【`一作敢望至公知`】  

莫问伊嵇嬾流年已付他话通时事少诗着野题多梦外春桃李心中旧薜萝浮生此不悟剃髪竟如何莫问休行脚南方已徧寻了应须自了心不是他心赤水珠何觅寒山偈莫吟谁同论此理杜口少知音莫问孱愚格天应只与闲合居长树下那称众人间迹絶为真隐机忘是大还终当学支遁买取个青山莫问无求意浮云喻可知满盈如不戒倚伏更何疑乐矣贤顔子穷乎圣仲尼已过知命岁休把运行推莫问闲行趣春风野水涯千门无谢女两岸有杨花好鹤曽为客真龙或作蛇踌蹰自回首日脚背楼斜莫问真消息中心只自知清风含笑咏明月混希夷壊衲凉天拥文静夜披善哉温伯子言望至公知【`一作言外认扬`】  

莫问休持鉢从贫乞已疎侯门叨月俸斋食剰年储簮履三千外形骸六十余旧呵练若松径接匡庐莫问依刘迹金台又度秋威仪非上客谭笑愧诸侯礼许无拘捡诗推异辈流东林未归得揺落楚江头莫问无机性甘名百钝人一牀铺冷落长日卧精神分已踈知旧诗还得意新多才碧云客时或此相亲莫问闗门意从来寡徃还道应归淡泊身合在空闲四面苔围緑孤窗雨洒斑梦寻何处去秋色水邉山  

莫问　　　　　逐性情人间髙此道禅外剰他名夏松边坐秋光水畔行更无时忌讳容易得题成【`首聨缺五`】  

【`字第五句缺一字`】  

莫问多山兴晴楼独凭时六年沧海寺一别白莲池句早逢名匠禅曽见祖师防搜与真性清外认扬眉【`一作清浄里寻思`】  

莫问衰残质流光速可悲寸心修未了长命【`一作夀`】欲何为坐卧身多倦经行骨渐疲分明说此苦珍重竺干师莫问野腾腾劳形已不能慇懃无上士珍重有名僧坐觉心心黙行思歩歩氷终归石房里一防夜深灯  

荆州新秋病起杂题一十五首  

病起见王化  

病起见王化融融古帝乡晓烟凝紫气晚色作云黄四野歌豊稔千门唱乐康老身仍未死犹咏好风光  

病起见圗画  

病起见圗画云门兴似饶衲衣椶笠重嵩岳华山遥命在斋犹赴刀闲髪尽凋秋光渐轻健欲去倚江桥  

病起见苔钱  

病起见苔钱规模遍地圎儿童扫不破子母自相连润屋何曽有縁墙谩可怜虚教作铜空使外人传  

病起见庭竹  

病起见庭竹君应悲我情何妨甚消瘦却称苦修行每谢侵牀影时回傍枕声秋来渐平复吟绕骨毛轻  

病起见生涯  

病起见生涯资縁觉甚奢方袍嫌垢弊律服变光华颇愧同诸俗何尝异出家三衣如两翼珍重汝【`一作尔`】寒鸦  

病起见秋扇  

病起见秋扇风前悟感伤念予当咽絶得尔致清凉沙鹭如揺影汀莲似绽香不同婕妤咏托意怨君王  

病起见衰叶  

病起见衰叶飘然似我身偶乗风有韵初落地无尘纵得红霑露争如緑带春因伤此懐抱聊寄一篇新  

病起见庭栢  

病起见庭栢青青我不任力扶干瘦骨勉对岁寒心韵谢疎篁合根容片石侵衰残想长夀时倚就闲吟  

病起见庭莲  

病起见庭莲风荷已飒然开时闻馥郁枕上正纒绵本在沧江阔移来碧沼圎却思香社里叶叶漏声连  

病起见庭菊  

病起见庭菊几劳栽种工可能经卧疾相倚自成丛翠萼低含露金英尽亚风那知予爱尔不在酒杯中  

病起见庭石  

病起见庭石岂知经夏眠不能资药价空自作苔钱翠忆蓝光底青思瀑影邉岩僧应笑我细碎种阶前  

病起见庭莎  

病起见庭莎緑阶傍竹多绕行犹未得静聴复如何蟋蟀幽中响蟪蛄深处歌不縁田地窄剰种任婆娑  

病起见苔色  

病起见苔色凝然阵未枯浅深围柱础诘曲绕廊庑碧翠文相间青黄势自铺为钱虚玷染毕竟不如无  

病起见秋月  

病起见秋月正当三五时清光应鍳我幽思更同谁惜坐身犹倦牵吟气尚羸明年七十六约此健相期  

病起见闲云  

病起见闲云空中聚又分滞留堪笑我舒卷不如君触石终无迹从风或有闻仙山足鸾凤归去自同羣  

夜坐闻雪寄所知  

初宵飞霰急竹树洒干轻不是知音者难教爱此声渐凌孤烛白偏苦心清堪笑同文友忘眠坐到明  

懐洞庭  

忆过巴陵岁无人问去留中宵满湖月独自在僧楼渔父真闲唱灵均是谩愁今来欲长徃谁借木兰舟  

欲游龙山鹿苑有作  

龙山门不逺鹿苑路非遥合逐闲身去何须待客招年华残两筋骨倦长宵闻说峯前寺新修白石桥  

再逢昼公  

竟陵西别后徧地起刀兵彼此无縁着云山有处行久吟难敌句终忍不求名年鬓俱如雪相防眼且明  

送人游武陵湘中  

为子歌行乐西南入武陵风烟无战士賔榻有吟僧山绕军城叠江临寺阁层遍寻幽胜了湘水泛清澄  

酬九经者  

九经三史学穷妙又穷防长白山初出青云路欲飞江僧酬雪句沙鹤识麻衣家在黄河北南来偶未归  

寄赠集滩二公  

闻有难名境因君住更名轩窗中夜色风月绕滩声客好过无厌禽幽画不成终期一寻去聊且寄吟情  

夏日作  

燕雀语相和风池满芰荷可惊成事晚殊喜得闲多竹众凉欺水苔繁緑胜莎无慙孤圣代赋咏有诗歌  

行路难  

下浸与髙盘不为行路难是非真险恶翻覆作峰峦漆媿同时黒朱慙巧【`一作汚`】处丹令人畏相识欲画白云防  

送玉泉道者回山寺  

却忆西峰顶经行絶爱憎别来心念念归去雪层层石坞寻春笋苔龛续夜灯应悲尘土里追逐利名僧  

谢王拾遗见访兼寄篇什  

竹里安禅处生涯一印灰经年乞食过昨日谏臣来愧把黄梅偈曽酬白雪才因令识鸟迹重叠在苍苔  

题张氏池亭  

树石丛丛别诗家趣向幽有时闲客散始觉细泉流蝶到琴棋畔花过岛屿头月明红藕上应见白龟游  

送人南游  

且聴吟赠逺君此去蒙州瘴国频闻说邉鸿亦不游峦花蔵孔雀野石乱【`一作隐`】犀牛到彼谁相慰知音有郡侯  

题明公房  

寺北闻湘浪窗南见岳云自然髙日用何要出人羣瓦滴残松雨香炉匝印文近年精易道疑者晓纷纷  

寄顾处士  

半年离别梦来徃即湖邉两幅关山雪寻常在眼前项容蔵古翠张藻卷寒烟蓝淀圗花鸟时人不惜钱  

贻【`一作赠`】徐生  

可能东海子清苦在贫居扫地无闲客堆窗有古书少年犹若此向老合何如去岁频相访今来见亦疎  

谢虚中上人晚秋见寄  

楚外同文在荆门得信时几重相别意一首晚秋诗日暮山沈雨莲残水满池登楼试南望为子动归思  

## 御定全唐诗卷八百四十三  

齐已  

寄东林言之禅子  

闻思相送后幽院闭苔钱使我吟还废闻君病未痊聴秋唯困坐怕客但佯眠可惜东窗月无聊过一年  

寒节日寄乡友  

岁岁逢寒食寥寥古寺家踏青思故里垂白防杨花原野稀疎雨江天冷澹霞沧浪与湘水归恨共无涯闻西蟾从弟卜岩居岳西有寄【`末句缺一字`】  

瀑布见髙低岩开岩壁西碧云多旧作红叶防新题滴沥中疎磬嵌空半倚梯仍闻樵子径　不到前溪  

寄懐西蟾师弟【`蟾师有万里八九月一身西北风之句`】  

万里八九月一身西北风自从相示后长记在吟中见说南游逺堪懐我姓同江邉忽得信回到岳门东  

扑满子【`一作咏扑满`】  

祗爱满我腹争如满害身到头须扑破却散与他人  

寄西川恵光大师昙城  

禅月有名子相知面未曽笔精垂壁溜诗涩滴杉氷蜀国从栖泊芜城几废兴忆归应寄梦东北过金陵  

忆别匡山寄彭泽干昼上人  

忆别匡山日无端是逺游却回防五老飜悔上孤舟蹭蹬三千里蹉跎二十秋近来空寄梦时到虎溪头  

又寄彭泽昼公  

闻君彭泽住结搆近陶公种菊心相似甞茶味不同湖光秋枕上岳翠夏窗中八月东林去吟香菡萏风因览支使孙中丞看可凖大师诗序有寄  

一千篇里选三百首菁英玉尺新量出金刀旧剪成锦江増古翠仙掌减元精【`凖公曽以诗道访司空圗于华下`】自此为风格留传诸后生  

新秋病中枕上闻蝉  

枕上稍醒醒忽闻蝉一声此时知不死昨日即前生更欲临窗聴犹难防杖行寻应同蜕殻重饮露华清  

寄云盖山先禅师  

曽寻湘水东古翠积秋浓长老禅栖处半天云盖峰闲牀饶得石杂树少于松近有谁堪语浏阳妙指踪  

落叶  

落多秋亦晚窗外见诸邻世上谁惊尽林间独扫频萧骚防月夜重叠早霜晨昨日繁隂在莺声树树春  

次耒阳作  

绕岳复沿湘衡阳又耒阳不堪思北客従此入南荒旦夕多猨狖淹留少雪霜因经杜公墓惆怅学文章  

舟中晚望祝融峯  

天际卓寒青舟中望晚晴十年闗梦寐此日向峥嵘巨石凌空黒飞泉照夜明终当蹑孤顶坐防白云生  

吊杜工部坟  

鹏翅蹋于斯明君知不知城中诗价大荒外土坟卑瘴雨无时滴蛮风有穴吹唯应李太白魂魄徃来疲  

岳中寄殷处士  

出岳与入岳前题继后题遍寻僧壁上多在雁峰西近说游江寺将谁话石梯相思立髙巘山下草萋萋  

送幽禅师  

霜繁野叶飞长老倦行衣浮世不知处白云相待归磬和天籁响禅动岳神威莫便言长徃劳生待发机  

观烧  

猎猎寒芜引承风势不还放来应有主焚去到何山焰入空蒙里烟飞苍莽间石中有良玉惆怅但伤顔  

咏茶十二韵  

百草让为灵功先百草成甘传天下口贵占火前名出处春无雁收时谷有莺封题从泽国贡献入秦京齅觉精新极甞知骨自轻研通天柱响摘绕蜀山明赋客秋吟起禅师昼卧惊角开香满室炉动緑凝铛晚忆凉泉对闲思异果平松黄干旋泛云母滑随倾颇贵髙人寄尤宜别匮盛曽寻修事法妙尽陆先生  

寄阳岐西峰僧  

西峰残照东瀑布洒冥鸿闲忆髙窗外秋晴万里空藤隂蔵石磴衣毳落杉风日有谁来觅层层鸟道中  

廻雁峯  

瘴雨过孱顔危邉有径盘壮堪扶夀岳灵合置仙坛影北鸿声乱青南客道难他年思隐遯何处凭阑干  

赠询公上人  

威仪何贵重一室贮冰清终日松杉径自多虫蚁行像前孤立影钟外数珠声知悟修来事今为第几生  

秋兴  

所见背时情闲行亦独行晚凉思水石危阁望峥嵘雨外残云片风中乱叶声旧山吟友在相忆梦应清  

古寺老松  

百岁禅师说先师指此松小年行道绕早见偃枝重月槛移孤影秋亭卓一峯终当因夜电拏攫从云龙  

题无余处士书斋  

闲地从莎藓谁人爱此心琴棋懐客逺风雪闭门深枕外江滩响窗西树石隂他年衡岳寺为我一相寻  

岁暮江寺住  

山依枯槁容何处见年终风雪军城外蒹葭古寺中孤村谁认磬极浦夜鸣鸿坐忆匡庐隐泉声滴半空  

新燕  

栖托近佳人应怜巧语新风光华屋暖管牡丹晨逺采江腻双飞麦雨匀差池自有便敢触杏梁尘  

喻吟  

日用是何専吟疲即坐禅此生还可喜余事不相便头白无邪里魂清有象先江花与芳草莫染我情田  

过湘江唐书斋  

四邻无俗迹终日大开门水晚来边雁林秋下楚猨一家随难在双眼向书昬沈近骚人庙吟应见古魂  

读贾岛集  

遗篇三百首首首是遗寃知到千年外更逢何者论离秦空得罪入蜀但聼猨还似长沙祖唯余赋鵩言  

寄山中诸友  

自归城里寺长忆宿山门终夜冥心客诸峰呌月猨岚光生眼力泉滴爽吟魂只待游方遍还来埽树根  

懐终南僧  

扰扰一京尘何门是了因万重千叠嶂一去不来人鸟道春残雪萝龛昼定身寥寥石窗外天籁动衣巾  

送二友生归宜阳  

二生俱我友清苦軰流稀旧国居相近孤帆秋共归残阳沙鸟乱疎雨岛枫飞防宿多山处猨啼烛影防  

懐从弟  

孤窗烛影防何事阻吟思兄弟断消息山川长路岐日沈栖鹤坞霜着呌猨枝可想为懐抱多愁多难时  

岳阳道中作  

客思寻常动未如今断魂路岐经乱后风雪少人村大泽鸣寒雁千峰啼昼猨争教此时白不上须根赴郑谷郎中招游龙兴观读题诗坂谒七真仪像因有十八韵  

何处陪游胜龙兴古观时诗悬大雅作殿礼七真仪逺继周南羙弥旌拱北思雄方垂朴略后軰仰箴规对坐茵花暖偕行藓阵隳僧绦初学结朝服久慵披到处琴碁傍登楼笔砚随论禅忘视聴谭老极希夷照日江光逺遮轩桧影欹触鞋松子响窥立鹤雏痴始贵茶廵爽终怜酒散迟放懐还把杖憇石防搘颐眺逺凝清眄吟髙动白髭风鹏心不小蒿雀志徒卑顾我専无作于身忘有为叨因五字解每忝重言期舍此应休也何人更赏之淹留仙境晚回骑雪风吹  

书李秀才壁  

干戈阻上日南国寄贫居旧里荒应尽新年病未除窗风连岛树门迳接邻蔬我有闲来约相防雪满株  

闻尚顔下世  

岳僧传的信闻在麓山亡郡有为诗客谁来一影堂梦休寻灞浐迹已絶潇湘逺忆同吟石新秋桧栢凉  

蔷薇  

根本似玫瑰繁英防外开香髙藂有架红落地多苔去住闲人看晴明逺蝶来牡丹先几日销歇向尘埃  

送隆公上人  

独携谭柄去千里指人寰未断生徒望难教白日闲空江横落照大府向西山好骋陈那孔谁云刼石顽  

宿简寂观  

万壑云霞影千年松桧声如何教下士容易信长生月共虚无白香和沆清闲寻古廊画记得列仙名  

遇元上人  

七泽过名山相逢黄落【`一作叶`】残杉松开寺晚泉月话心寒祖遍诸方礼经曽几处防应懐出家院紫阁近长安  

早梅  

万木冻欲折孤根暖独回前村深雪里昨夜一枝开风遰幽香去【`一作出`】禽窥素艶来明年如【`一作犹`】应律先发映春台  

聴泉  

落日几万仞冷【`一作逺`】声飘逺【`一作冷`】空髙秋初雨后半夜乱山中只有照壁月更无吹叶风几【`一作昔`】曽庐岳聴到晓与僧同  

送孙逸人归庐山  

独自担琴鹤还归瀑布东逍遥非俗趣杨栁谩春风草绕村程緑花盘石磴红他时许相觅五老乱云中  

聼李尊师弹琴  

仙子弄瑶琴仙山松【`一作杉`】月深此声含太古谁聴到无心洒石霜千片歕崖泉【`一作歕空瀑`】万寻何人传指法携向海中岑  

寄武陵防上人  

善卷台邉寺松筠绕祖堂秋声度风雨晓色遍沧浪白石同谁坐清吟过我狂近闻为古律雅道更重光  

匡山寓居栖公  

外物尽已外闲游且自由好山逢过夏无事住经秋树影残阳寺茶香古石楼何时定休讲归漱虎溪流  

湘西道林寺陶太尉井  

太尉遗孤井寒澄七百年未闻陵谷变终与姓名传影浸无风树光含有月天林僧晓来此满汲洒金田  

寄松江陆龟蒙处士  

万卷功何用徒称处士休闲欹太湖石醉聴洞庭秋道在谁开口诗成自防头中间欲相访寻便阻戈矛  

闭门  

外事休闗念灰心独闭门无人来问我白日又黄昏灯集飞蛾影窗销迸雪痕中心自明了一句祖师言  

看水  

范蠡东浮阔灵均北泛长谁知逺烟浪别有好思量故国门前急天涯照【`一作櫂`】里忙难收上楼兴渺漫正斜阳  

寄栖白上人  

万国争名地吾师独此闲题诗招上相防雪下南山内殿承恩久中条进表还常因秋贡客少得掩禅关  

自题  

禅外求诗妙年来鬓已秋未甞将一字容易谒诸侯挂梦山皆逺题名石尽幽敢言梁太子傍采碧云流  

孙支使来借诗集因有谢  

防搜从少小随分得淳元闻说吟僧口多传过蜀门相寻江岛上共防夏云根坐落迟迟日新题互把论  

夏日言懐  

苦被流年廹衰羸老病情得归青嶂死便共白云生树枿烧炉响崕棱蹑屐声此心人信否魂梦自分明  

早秋寄友生  

雨多残暑歇蝉急暮风清谁有闲心去江邉防水行河遥红蓼簇野阔白烟平试折秋莲叶题诗寄竺卿  

送王秀才徃松滋夏课  

松滋闻古县明府是诗家静理余无事歌眠尽落花江光揺夕照栁影带残霞君去应相与乗船泛月华  

喜公自武陵至  

已尽沧浪兴还思相楚行鬓全无旧黒诗别有新清暂憇临寒水时来扣静荆嚢中有灵药终不献公卿  

假山【`并序`】  

假山者盖懐匡庐有作也徃岁尝居东郭因梦觉遂圗于壁迄于十秋而攒青叠碧于寤寐间宛若扪萝挽树而升彼絶顶令所作仿像一面故不尽万壑千岩神仙鬼怪之宅聊得解懐既而功就乃幽抱而作是诗终于一百八十言尔  

匡庐久别离积翠杳天涯静室曽圗峭幽亭复创竒典衣酬土价择日运工时信手成重叠随心作蔽亏根盘惊院窄顶耸讶檐卑镇地那言重当轩未厌危巨灵何忍擘秦政肯轻移晚觉莎烟触寒闻竹籁吹蓝灰澄古色水合凝滋引防僧来数牵吟客散迟九华浑髣髴五老颇参差蛛藤萝挂春霖瀑布垂加添双石笋映带小莲池旧说雷居士曽闻逺大师红霞中结社白壁上题诗顾此诚徒尔劳心是妄为经营慙培塿赏翫愧童儿防入千峰去闻踪任属谁  

谢西川可准上人逺寄诗集  

匡社经行外沃洲禅宴余吾师还继此后辈复何如江上传风雅静中时卷舒堪随乐天集共伴白芙蕖  

秋空  

已觉秋空极更堪寥泬青只应容好月争合有妖星耿耿髙河截翛翛一雁经曽于洞庭宿上下彻心灵  

与聂尊师话道  

伯阳遗妙防杳杳与防防说即非难说行还不易行药中迷九转心外觅长生毕竟荒原上一般蒿陇平  

送相里秀才自京至却回  

夷门诗客至楚寺闭萧骚老病语言涩少年风韵髙难于寻阆岛险甚渉云涛珍重西归去无忘役思劳  

谢人寄南榴卓子  

幸附全材长良工斸器殊千林文柏有一尺锦榴无品格宜仙果精光称玉壶怜君逺相寄多愧野蔬麤  

寄旧居隣友  

别后知何趣搜竒少客同几层山影下万树雪声中晚鼎烹茶緑晨厨防粟红何时携卷出世代有名公  

送朱秀才归闽  

荆门来几日欲徃又囊空逺客归南越单衣背北风近乡防有雪到海渐无鸿努力成诗业无谋谒至公  

龙潭作  

乍临毛髪竪双壁夹湍流白日鸟影过青苔龙气浮蔽空云出石应祷雨翻湫四面耕桑者先闻贺有秋  

依韵酬谢尊师见赠二首【`师欲调举`】  

南国搜竒久偏伤杜甫坟重来经汉浦又去入嵩云旧别人稀见新朝事渐闻莫将髙尚迹闲处傲明君岳顶休髙卧荆门访掩扉新诗遗我别旧约与谁归贤路曽无滞良时肯自违明年窥日窟仙桂露霏防  

送氷禅再徃湖中  

行心宁肯住南去与谁羣碧落髙空处清秋一片云穿林瓶影灭背雨锡声分应笑游方久龙钟椘水濆  

喜表公徃楚王城  

已闻人舍地结构旧基平一面湖光白邻家竹影清应难寻辇道空说是王城谁信兴亡迹今来有磬声  

春雪初晴喜友生至  

数日不见日飘飘势忽开虽无忙事出还有故人来已尽南檐滴仍残北牖堆明朝望平逺相约在春台  

残春连雨中偶作懐故人  

南邻阻杖藜屐齿绕牀漠漠门长掩迟迟日又西不知何兴味更有好诗题还忆东林否行苔傍虎溪  

送崔判官赴归倅  

白首从顔巷青袍去佐官只应防俸禄聊补旧饥寒地说丘墟甚民闻旱歉残春风吹绮席賔主醉相欢  

寒食日懐寄友人  

万井追寒食闲扉独不开梨花应折尽栁絮自飞来梦觉懐仙岛吟行绕砌苔浮生已悟了时节任相催  

懐巴陵旧逰  

洞庭云梦秋空碧共悠悠孟子狂题后何人更倚楼日西来逺棹风外见平流终欲重寻去僧窓古岸头  

招干昼上人宿话  

连夜因风雪相留在寂寥禅心谁指示诗卷自焚烧语黙邻寒漏窗扉向早朝天台若长徃还渡海门潮  

荆门秋日寄友人  

青溪知不逺白首要难归空想烟云里春风鸾鹤飞谁论传法偈自补坐禅衣未谢侯门去寻常即掩扉  

哭郑谷郎中  

朝衣闲典尽酒病觉难医下世无遗恨传家有大诗新坟青嶂叠寒食白云垂长忆招吟夜前年风雪时  

## 御定全唐诗卷八百四十四  

齐已  

题东林十八贤真堂  

白藕花前旧影堂刘雷风骨画龙章共轻天子诸侯贵同爱吾师一法长陶令醉多招不得谢公心乱入无方何人到此思髙躅岚防苔痕满粉墙【`谢灵运欲入社逺大师以其心乱不纳`】  

题南岳般若寺  

诸峯翠少中峯翠五寺名髙此寺名石路险盘岚霭僧窗髙倚泬寥明凌空殿阁由天设遍地杉松是自生更有上方难上处紫苔红藓绕峥嵘  

寄庐岳僧  

一闻飞锡别区中深入西南瀑布峰天际雪埋千片石洞门【`一作前`】氷折几株松烟霞明媚栖心地苔藓萦纡出世踪莫问江邉旧居寺火烧兵刼断秋钟  

游谷山寺  

城里寻常见碧棱水邉朝暮送归僧数峰云脚垂平地一径松声彻上层寒涧不生浮世物隂崖犹积去年氷此身有底难抛事时复携笻信歩登  

楚寺寒夜作  

寒炉局促坐成劳暗淡灯光照二毛水寺闲来僧寂寂雪风吹去雁嗷嗷江山积叠归程逺魂梦穿沿过处髙毕竟忘言是吾道袈裟不称揖萧曹  

送泰禅师归南岳  

石龛闲鏁白猨邉归去程途【`一作途程`】半在林簇晓霜离水寺路穿新烧入山泉已寻岚壁临空尽却防星辰向地悬有兴寄题红叶上不妨收拾别为编  

山中寄凝宻大师兄弟  

一炉薪尽室空然万象何妨在眼前时有兴来还觅句已无心去即安禅山门影落秋风树水国光凝夕照天借问荀家兄弟内八龙头角让谁先  

海棠花  

繁于桃李盛于梅寒食旬前社后开半月暄和留艶态两时风雨免伤摧人怜格异诗重赋蜨恋香多夜更来犹得残红向春暮牡丹相继发池台  

题赠湘西龙安寺利禅师  

头白已无行脚念自开荒寺住烟萝门前路到潇湘尽石上云归岳麓多南祖衣盂曽礼谒东林泉月旧经过闲来松外看城郭一片红尘隔逝波  

寄文浩百法【`间欲拥毳参禅`】  

当时六祖在黄梅五百人中眼独开入室偈闻传絶唱升堂客谩恃多才铁牛无用成真角石女能生是圣胎闻说欲抛经论去莫教惆怅却空回  

谢人寄新诗集  

所闻新事即戈矛欲去终疑是暗投逺客寄言还有在此门将谓总无休千篇著述诚难得一字知音不易求时入思量向何处月圎孤凭水邉楼  

谢元愿上人逺寄檀溪集  

白首萧条居汉浦清吟编集号檀溪有人收拾应如玉无主知音只似入理半同黄叶句遣懐多拟碧云题犹能为我相思在千里封来梦泽西  

寄道林寺诸友  

吟兴终依异境长旧游时入静思量江声里过东西寺树影中行上下方春色湿僧巾屦腻松花沾鹤骨毛香老来何计重归去千里重湖浪渺茫  

赠智满三蔵  

灌顶清凉一滴通大毗卢蔵遍虚空欲飞薝卜花无尽须待陁罗尼有功金杵力摧魔界黒水精光透夜灯红可堪东献明天子命服新酬赞国风  

谢王先軰湘中回恵示卷轴  

少小即懐风雅情独能遗象琢淳精不敎霜雪侵鬓便向云霄换好名携去湘江闻鼓瑟袖来缑岭伴吹笙多君百首贻衰飒留把吟行访竺卿  

荆渚寄懐西蜀无染大师兄  

大沩心付白崖前寳月分辉照蜀天圣主降情延北内诸侯稽首问南禅清秋不动骊龙海红日无私防象川欲聴吾宗旧山说地边身老楚江边  

谢武陵徐廵官逺寄五七字诗集  

五字才将七字争为君聊敢试悬衡鼎湖菡萏揺金影蓬岛鸾皇舞翠声还是灵巢得稳要须仙子驾方行两边珍重遥相恵何夕灯前尽此情  

重宿旧房与愚上人静话  

曽此栖心过十冬今来潇洒属生公檀栾旧植青添翠菡萏新栽白换红北面城临灯影合西邻壁近讲声通不知门下趋筵士何似当时石解空  

谢南平王赐山鸡  

五色文章类彩鸾楚人罗得半摧残金笼莫恨伤冠帻玉粒须慙剪羽翰孤立影危丹槛里双栖伴在白云端上台爱育通幽细却放溪山去不难  

荆门病中雨后书懐寄幕中知已  

病根翻作忆山劳一雨聊堪浣鬰陶心白未能忘水月眼青独得见秋毫蝉声晚簇枝枝急云影晴分片片髙还忆赤松兄弟否别来应见鹤衣毛  

宿江寺  

岛僧留宿慰衰顔旧住何妨老未还身共锡声离鸟外迹同云影过人间曽无梦入朝天路忆有诗题隔海山珍重来晨渡江去九华青里扣松闗  

谢贯防上人寄示古风今体四轴  

四轴骚词书八行捧吟肌骨遍清凉谩求龙树能医眼休问圗澄学洗肠今体尽搜初剖判古风淳凿未黄不知谁肯降文阵闇防旌旗敌子房  

荆州贯休大师旧房  

疎篁抽笋栁垂隂旧是休公种境【`一作此`】吟入贡文儒来请益出官卿相驻过寻右军书画神传髄康乐文章梦授心销得青城千嶂下白莲标塔帝恩深  

寄谷山长老  

游遍名山祖遍寻却来尘世浑光隂肯将的的吾师意拟付茫茫弟子心岂有虚空遮道眼不妨文字问知音沧浪万顷三更月天上何如水底深  

寄黄晖处士  

蒙氏艺传黄氏子独闻相继得名髙锋铓妙夺金鸡距纎利精分玉兎毫濡染只应亲赋咏风流不称近方刀何妨寄我临池兴忍使江淹役梦劳  

荆门勉懐寄道林寺诸友  

荣枯得失理昭然谁斆离骚更问天生下便知真梦幻老来何必叹流年清风不变诗应在明月无踪道可传珍重匡庐沃洲主拂衣抛却好林泉  

荅崔校书  

雪色衫衣絶防尘明知富贵是浮云不随喧滑迷真性何用潺湲洗汚闻北阙防抛红駊騀东林社忆白氛氲清吟有兴频相示欲得多惭蠧蚀文  

乞樱桃  

去年曽赋此花诗几聴南园烂熟时嚼破红香堪换骨摘残丹颗欲烧枝流莺偷啄心应醉行客潜窥眼亦痴闻说张筵就珠树任从攀折半离披  

寄南雅上人  

曽得音书慰暮年相思多故信难传清吟何处题红叶旧社空懐堕白莲山水本同真趣向侯门刚有薄因縁他时不得君招隐防逐南归楚客  

寄欧阳侍郎【`时在嘉州馈遗`】  

又闻繁总在嘉州职重身闲倚寺楼大象影和山面落两江声合郡前流棋轻国手知难敌诗是天才肯易酬毕竟男儿自髙逹从来心不是悠悠  

与崔校书静话言懐  

同年生在咸通里事佛为儒趣尽髙我性已甘披祖衲君心犹待脱蓝袍霜髭晓几临铜镜雪鬓寒疎落剃刀出世朝天俱未得不妨还徃有风骚  

谢人恵拄杖  

卭州灵境产修篁九节材应表九阳造化已能分尺度保持争合与寻常幽林剪破清秋影髙手携来緑玉光深谢鲁儒怜潦倒欲教撑拄绕禅牀  

谢秦府推官寄丹台集  

秦王手笔序丹台不错褒扬防上才凤阙几传为匠石龙门曾用振风雷钱郎未竭精华去元白终存作者来两轴蚌胎骊颔耀枉临禅室伴寒灰  

题画鹭鸶兼简孙郎中  

曽向沧江看不真却因圗画见精神何妨金粉资髙格不用丹青防此身蒲叶岸长堪映带荻花丛晚好相亲思量画得胜笼得野性由来不恋人  

贺行军太傅得白氏东林集  

乐天歌咏有遗编留在东林伴白莲百尺典坟随防乱一家风雅独完全常闻荆渚通侯论果遂吴都使者传仰贺斯文归朗鉴永资声政入薰弦  

韶阳防公  

曲江晴影石千株吾子思归梦断初有信北来山叠叠无言南去雨疎疎祖师门接园林路丞相家同井邑居闲野老僧留得否相招多是秀才书  

将之匡岳过寻阳  

防过寻阳晚霁开西风北雁似相催大都浪后青堆没五老云中翠叠来此路便堪归水石何门更合向尘埃逺公林下莲池畔个个髙人尽有才  

寄湘幕王重书记  

抛掷浟江旧钓矶日参筹画废吟诗可能有事闗心后得似无人识面时官好近闻加茜服药灵曽说换霜髭髙才直气平生志除却从游即不知  

宿沈彬进士书院  

相期只为话篇章踏雪曽来宿此房喧尽消城漏滴窗扉初掩岳茶香旧山春暖生薇蕨大国尘昏惧杀伤应有太平时节在寒宵未卧共思量  

静院  

花院相重防破苔谁心肯此话心灰好风时傍疎篁起幽鸟晚从何处来笔砚兴狂师沈谢香灯魂断忆宗雷浮生已问空王了箭急光隂一任催  

送白处士游峩嵋  

闲身谁道是羁游西指峩嵋碧顶头琴鹤几程随客棹风霜何处宿龙湫寻僧石磴临天井斸药秋崖倒瀑流莫为寰瀛多事在客星相逐不回休  

寄顾蟾处士【`好于山水`】  

久闻为客过苍梧休说携家归镜湖山水颠狂应尽在须毛凋落免贫无和僧抢入云中峭带鹤驱成涧底孤春醉醒来有余兴因人乞与武陵圗  

懐金陵知旧  

海门相别住荆门六度秋光两鬓根万象到心难盖口一生无事可伤魂石头城外青山叠北固窗前白浪翻尽是共游题版处有谁惆怅拂苔痕  

喜得自牧上人书  

吴都使者泛惊涛灵一传书慰毳袍别兴偶随云水逺知音本自国风髙身依闲淡中销日髪向清凉处落刀闻着括嚢新集了拟教谁与序离骚  

惊秋  

晓窗惊觉向秋风万里心凝淡荡中池影碎飜红菡萏井声干落緑梧桐破除闲事浑归道销耗劳生旋逐空妖杀九原狐兎意岂知丘陇是英雄  

闻沈彬赴吴都请辟  

长讶髙眠得稳无果随徴辟起江湖鸳鸯已列罇罍贵鸥鹤休懐钓渚孤白日不妨扶汉祚清才何让赋吴都可能更忆相寻夜雪满诸峰火一炉  

寄江夏仁公  

寺阁髙连黄鹤楼檐前槛底大江流防因秋霁澄空外独为诗情到上头白日有余闲送客紫衣何啻贵封侯别来多少新吟也不寄南宗老比丘  

中春林下偶作  

浄境无人可共携闲眠未起日光低浮生莫把还丹续万事须将至理齐花在月明蝴蜨梦雨余山緑杜防啼何能向外求攀折岩桂枝条拂石梯  

送刘秀才归桑水宁觐  

归和初喜戢戈矛乍捧乡书感去留雁序分飞离汉口鸰原骞翥在鼇头家邻紫塞仍千里路过黄河更几州应到髙堂问安后却携文入帝京游  

寄曹松  

旧制新题削复刋工夫过甚琢琅玕药中求见黄芽易诗里思闻白雪难扣寂颇同心在定凿空何止髪冲冠夜来月苦懐髙论数树霜边独傍栏  

酬蜀国欧阳学士  

因縁刘表驻经行又聼西风堕叶声鹤髪不堪言此世峩嵋空约在他生已从禅祖防真性敢向诗家认好名深愧故人怜潦倒每传仙语下荆衡  

寄荆幕孙郎中  

珠履风流忆富春三千鹓鹭譲精神诗工凿破清求妙道论研通白见真四座共推操檄健一家谁信买书贫别来乡国魂应断劒阁东西尽战尘  

谢王詹事垂访  

鸟外孤峰未得归人间触类是无机方悲鹿轸栖江寺忽讶轺车降竹扉王泽乍闻谭涣汗国风那得话防应惊老病炎天里枯骨肩横一衲衣  

题南平后园牡丹  

暖披烟艶照西园翠幄朱栏防列仙玉帐笙歌留尽日瑶台伴侣待归天香多觉受风光剰红重知含雨露偏上客分明记开处明年开更胜今年  

和李书记  

繁极全分青帝功开时独占上春风吴姬舞雪非真艶汉后题诗是怨红逺蜨恋香抛别苑野莺衔得出深宫君防万态当筵处羞杀蔷薇防碎丛  

谢孙郎中寄示  

一念禅余味国风早因持论偶名公久伤琴防人亡后忽有云和雪唱同防琢静闻罤象外是非闲见寂寥中时来日徃縁真趣不觉秋江度塞鸿  

爱吟  

正堪凝思掩禅扄又被诗魔恼竺卿偶凭窗扉从落照不眠风雪到残更皎然未必迷前习支遁宁非悟后生传写防逢精鉴者也应知是咏闲情  

寄懐东林寺匡白监寺  

南岳别来无约后东林归住有前縁闲搜好句题红叶静敛霜眉对白莲雁塔影分疎桧月虎溪声合几峯泉修心若似伊耶舎传记须添十九贤  

谢人恵十色花牋并棋子  

陵州棋子浣花牋深愧携来自锦川海蚌琢成星落落吴绫隐出雁翩翩留防桂苑题诗客惜寄桃源敌手仙捧受不堪思出处七千余里劔门前  

夏日寓居寄友人  

北游兵阻复南还因寄荆州病掩闗日月坐销江上寺清凉魂断剡中山披缁影迹堪蔵拙出世身心合向闲多谢扶风大君子相思时到寂寥间  

中秋十四日夜对月上南平主人  

今宵前夕皆堪翫何必圎时始竭才空说轮中有天子不知何处是楼台终忧明夜云遮却且埽闲居坐看来玉兎银蟾似多意乍临棠树影裵囘  

谢人恵十才子圗  

丹青妙写十才人玉峭氷棱姑射神醉舞离披真鸑鷟狂吟崩倒瑞麒麟飜腾造化山曽竭采掇珠玑海几贫犹得知音与圗画草堂闲挂似相亲  

荆门病中寄懐乡人欧阳侍郎彬  

谁防荆州一老夫梦劳神役忆匡庐碧云雁影纷纷去黄叶蟾声渐渐无口淡莫分餐气味身羸但觉病肌肤可怜馔玉烧兰者肯慰寒偎雪夜炉  

送谭三藏入京  

阿阇梨与佛身同灌顶难施利济功持咒力须资运祚度人心要似虚空东周路踏红尘里北极门瞻紫气中好进梵文霑帝泽却归天策继真风【`三蔵住椘国天防寺`】  

寄酬秦府髙推官辇  

天台衡岳旧曽寻闲忆留题白石林岁月已残衰飒风骚犹壮寂寥心缑山碧树遮蔵宻丹穴红霞掩暎深争得相逢一携手拂衣同去聴音  

叙懐寄髙推官  

搜新编旧与谁评自向无声认有声已觉爱来多废道可堪传去更沽名风松韵里忘形坐霜月光中共影行还胜御沟寒夜永狂吟冲尹甚伤情  

送朱侍御自洛阳归阆州宁觐  

寻常西望故园时几处魂随落照飞客路旧萦秦甸出乡程今绕汉阳归已过巫峡沈青霭忽认峩嵋在翠防从此倚门休望断交亲喜换老莱衣  

贻恵暹上人  

经论功余更业诗又于难里纵天机吴朝客见投文去楚国僧迎着紫归已得声名先振俗不妨风雪更探防金陵髙忆恩门在终挂云帆重一飞  

酬西蜀广济大师见寄  

犹得吾师继颂声百篇相爱寄南荆卷开锦水霞光烂吟入峩嵋雪气清楚外已甘推絶唱蜀中谁敢共悬衡应怜无可同无本终向风骚作弟兄  

江寺春残寄幕中知已二首  

谁遣西来负岳云自由归去竟何因山龛薜茘应残雪江寺玫瑰又度春早岁便师无学士临年却作有为人何妨夜醮时相忆伴醉佯狂笑老身  

社莲惭与幕莲同岳寺萧条俭府雄冷淡独开香火里殷妍行列绮罗中秋加玉露何伤白夜醉金缸不那红闲忆遗民此心地一般无染喻真空  

寄玉泉实仁上人  

徃岁曽寻圣迹时树邉三绕礼吾师敢望防法将军记且喜焚香弟子知后防未期心的的前峰欲下歩迟迟今来老劣难行甚空寂无縁但寄诗  

荆渚感懐寄僧逹禅弟三首  

电击流年七十三齿衰气沮竟何堪谁云有句传天下自愧无心寄岭南晓潄气嫌通市井晚烹香忆落云潭邻峰道者应弹指藓剥藤纒旧石龛  

十五年前防虎溪白莲斋后便来西干戈时变信虽絶吴楚路长魂不迷黄叶喻曽同我悟碧云情近与谁携春残相忆荆江岸一只杜鹃头上啼  

鹤岭僧来细话君依前髙尚迹难羣自抛南岳三生石长傍西山数片云丹访葛洪无旧灶诗寻灵观有遗文莫将离别为相隔心似虚空几处分  

寄孙鲂秀才  

郡楼东面寺墙西顔子生涯竹屋低书案飞飏风落絮地苔狼藉燕衔吟窗晚凭春篁宻行径斜穿夏菜齐别后相思频梦到二年同此赋闲题  

送李评事徃宜春  

兰舟西去是通津名郡贤侯下礼频山遍寺楼看仰岫台连城阁上宜春鸿心夜过乡心乱雪韵朝飞句韵新别有官荣身外趣月江松径访禅人  

中春感兴  

春风日日雨时时寒力潜从暖势衰一气不言含有象万灵何处谢无私诗通物理行堪掇道合天机坐可窥应是正人持造化尽驱幽细入罏锤  

早莺  

何处【`一作事`】经年閟【`一作絶`】好音暖风催出啭乔林羽毛新刷陶潜菊喉舌初调叔夜琴蔵【`一作怕`】雨并栖红杏宻避人双入緑杨深暁来枝上千般语应【`一作似`】共桃花说【`一作诉`】旧心  

酬尚顔上人  

紫绶苍髭百岁侵緑苔芳草绕堦深不妨好鸟喧髙卧切忌闲人聒正吟鲁鼎寂寥休辨口刼灰销变莫宣心还怜我有冥搜癖时把新诗过竹寻  

寄倪署郎中  

风雨防防春闇移红残緑满海棠枝帝鄊久别江乡住椿笋何如樱笋时海内擅名君作赋林间外学我为诗近闻南国升南省应笑无机老病师  

题郑郎中谷仰山居  

檐壁层层映水天半乗冈垅半民田王维爱甚难抛画支遁怜多不惜钱巨石尽含金玉气乱峰深锁栋梁烟秦争汉夺虚劳力却是巢由得稳眠  
