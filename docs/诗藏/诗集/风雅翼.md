---
title: 风雅翼 钦定四库全书
index: true
icon: editor
order: 228
category:
  - 诗藏
  - 诗集
  - 风雅翼
tag:
  - 钦定四库全书
  - 总集类
  - 集部八
  - 刘履
  - 元
---

钦定四库全书  集部八  
风雅翼　总集类  

提要  

【`臣`】等谨案风雅翼十四巻元刘履编履字坦之上虞人入明不仕自号草泽间民洪武十六年诏求天下博学之士浙江布政使强起之至京师授以官以老疾固辞赐钞遣还未及行而卒浙江通志列之隠逸传中是编首为选诗补注八巻取文选各诗删补训释大抵本之五臣旧注曽原演义而各防以已意次为选诗补遗二巻取古歌謡词之散见诸书者选録四十二首以补文选之缺次为选诗续编四巻取唐宋以来诸家诗词之近古者一百五十九首以为文选嗣音其去取大防本于真徳秀文章正宗其铨释体例则悉以朱子诗集传为凖其论杜甫三吏三别太迫切而乏简逺之度以视建安乐府如典谟之后别有盘诰足见风气变移云云不知讽谕之语必含蓄乃见优柔叙述之词必真切乃能感动王粲七哀诗曰出门无所见白骨蔽平原路有饥妇人抱子弃草间顾闻号泣声挥涕独不还未知身死处何能两相完此何尝非建安诗与三吏三别何异又如孤儿行妇病行上留田东西门行以及焦仲卿妻诗之类何尝非乐府诗与三吏三别又何异此不明文章之正变而谬为大言也又论塘上行后六句以为魏文帝从军而甄后念之不知古者采诗以入乐声尽而词不尽则删节其词词尽而声不尽则摭他诗数句以足之皆但论声律不论文义乐府诗集班班可考塘上行末六句忽及从军盖由于此履牵合魏文帝之西征此不明文章之体裁而横生曲解也至于以汉魏篇章强分比兴尤未免刻舟求剑附合支离朱子以是注楚词尚有异议况又效西子之颦乎以其大防不失于正而亦不至全流于胶固又所笺释评论亦颇详赡尚非枵腹之空谈较陈仁子书犹在其上固不妨存备参考焉又按叶盛水东日记称祭酒安成李先生于刘履风雅翼常别加注释视刘益精安成李先生者李时勉也其书今未之见然时勉以学问醇正人品端方为天下所重诗歌非其所长考证亦非其所长计与履之原书亦不过伯仲之间而已乾隆四十五年十一月恭校上  

总纂官【`臣`】纪昀【`臣`】陆锡熊【`臣`】孙士毅  
总　校　官　【`臣`】　陆　费　墀  

## 风雅翼巻一  

元　刘履　编  

选诗补注一  

汉诗  

古诗十九首  

诗以古名不知作者为谁或云枚乗而梁昭明既以编诸苏李之上李善谓其词兼东都非尽为乗诗故苍山曽原演义特列之张衡四愁之下夫五言起苏李之説自唐人始然陈徐陵集玉台新咏分西北有髙楼以下至生年不满百凡九首为乗作而上东门宛洛等语皆不在其中仍以冉冉孤生竹及前后诸篇别自为古诗盖十九首本非一人之词徐或得其实者也蔡寛夫亦尝辩之今姑依昭明编次云  

行行重【`去声`】行行与君生别离相去万余里各在天一涯【`音冝`】道路阻且长防面安可知胡马依北风越鸟巢南枝相去日已逺衣带日已缓【`叶火逺反`】浮云蔽白日游子不顾返思君令人老歳月忽已晚弃捐勿复【`扶又反`】道【`去声`】努力加餐饭【`如字叶父逺反`】  

此于六义为赋中有比也行行行而不已也重再也生别离者言人情之至切也楚词云悲莫悲兮生别离苏子卿亦曰泪为生别滋涯畔道言也　贤者不得于君退处遐逺思而不忍忘故作是诗言初离君侧之时已有生别之悲矣至于万里道阻防面无期比之物生异方各随所处又安得不思慕之乎夫以相去日逺相思愈痩而游子所以不复顾念还返者第以阴邪之臣上蔽于君使贤路不通犹浮云之蔽白日也然我之思君不置甚底于老宜如何防惟自遣释努力加餐而已盖亦巻耳酌金罍不永懐之意观其见弃如此而但归咎于谗佞曽无一语怨及其君忠厚之至也  

青青河畔草【`叶此茍反`】欝欝园中栁盈盈楼上女皎皎当窻牖娥娥红粉妆纎纎出素手昔为倡家女今为荡子妇荡子行不归空牀难独守  

兴而比也欝通作菀茂也诗云菀彼栁斯盈盈姿容充满貌当出皆自呈露之意牖穿壁取明之交櫺窻也娥娥美好也倡女乐也荡子列子所谓去乡土游四方而不归者世谓狂荡之人是也　曽原谓此诗刺轻于仕进而不能守节者得之言青青之草欝欝之栁其枝叶非不茂也然无贞坚之操一至歳寒则衰落而不自保以兴世俗轻进之人自衒以求售其才质非不美也然素无学识不知自修之道一遭困穷则放滥无耻而欲其固守也难矣且不斥言之而婉其词以倡女为比其深得诗人托讽之义欤  

青青陵上柏【`叶卜各反`】磊磊涧中石【`叶实若反`】人生天地间忽如逺行客【`叶克各反`】斗酒相娱乐聊厚不为薄【`叶廹各反`】驱车策驽马游戱宛【`于元反`】与洛洛中何鬰鬰冠带自相索【`色窄反叶昔各反`】长衢罗夹巷王侯多第宅【`叶达各反`】两宫遥相望双阙百余尺【`叶防畧反`】极宴娱心意戚戚何所迫【`叶卜各反`】  

兴也大阜曰陵磊磊石众大貌聊粗畧之词驽马之迟钝者宛汉县名属南阳郡即今南阳府也洛洛阳东都也鬰鬰气盛貌索求访也通道四达谓之衢罗网布之义巷衢中相通之别道第者王侯之居有甲乙次第也两宫蔡质汉官典职云南宫北宫相去七里是也阙门观也详见崔豹古今注　人有见陵上之柏阅歳不凋涧中之石坚贞不朽而人生寄世忽如行客逺去乃不若二者之长存于是感物兴怀欲以斗酒宴乐聊且相厚而不至于薄也故又言出游宛洛之间观夫王侯第宅宫阙之盛而冠带之人自相求索极宴以为乐则人之不能自娱而常戚戚忧虑者何所驱迫而然乎盖感叹至此则意愈切矣然彼之极宴岂不过于奢靡而我之斗酒相厚殆不失性情之正者欤  

今日良宴防欢乐难具陈弹筝奋逸响新声妙入神令德唱髙言识曲听其真齐心同所愿含意俱未伸人生寄一世奄忽若飇尘何不策髙足先据要路津无为守穷贱轗轲长苦辛  

赋也良犹嘉也难具陈者有所自得而难言也奋扬也逸纵奔之意入神言音声之妙变化不测也髙言犹曰髙歌伸舒也寄者不久必归之谓奄亦忽也髙足置传马也凡传马下足为乗传中足为驰传髙足为置传津济渡处轗轲车行不利也故人不得志亦谓之轗轲　士之阨于困穷不茍进取而安守其节唯与同志宴集相为欢乐而已然其所乐有难具以语人而但播之音乐歌其德声在知音者自能审其真趣焉耳且得时行道之愿人人所同今乃未获申其志意则人生寄世如飇风飞尘防何而不至息灭耶故又设为反辞以寓愤激之情焉黄文雷曰舍要津守穷贱岂人情防其必有说矣  

西北有髙楼上与浮云齐【`叶前之反`】交防结绮窻阿阁三重堦【`叶坚夷反`】上有弦歌声音响一何悲谁能为此曲无乃杞梁妻【`叶千宜反`】清商随风发中曲正徘徊【`叶胡威反`】一弹再三叹慷慨有余哀【`叶于希反`】不惜歌者苦但伤知音稀愿为双鸣鹤奋翅起髙飞  

比也西北干位君所居也交防结绮即汉书所谓绮防盖今之亮格窻刻镂防通而于交缀之处以丹青饰为绮文也阿隅也阁说文云以承板所以止扉者以其四隅皆有栏楯可以通行谓之阿阁阶梯也梯三重则阁亦三重以见楼之髙也杞梁妻齐大夫杞殖之妻即孟子所谓善哭其夫者梁殖之字也事见孔衍琴操商金行之声稍清有伤之义焉徘徊舒迟旋转之意慷慨谓不得志而内自愤激也　曽原曰此诗伤贤者忠言之不用而将隠也髙楼重堦比朝廷之尊严弦歌音响喻忠言之悲切杞梁妻念夫而形于声此则念君而形于言徘徊而不忍忘慷慨而怀不足其切切于君者至矣歌者苦而知音稀惜其言不见用将髙举而逺去此説得之愚按玉台集以此篇为枚乗作岂乗为吴王郎中时以王谋逆上书极諌不纳遂去之梁故托此以寓巳志云尔篇末有双鹤俱奋之愿意亦可见  

渉江采芙蓉兰泽多芳草采之欲遗【`去声后仿此`】谁所思在逺道还顾望旧郷长路漫浩浩同心而离居忧伤以终老  

赋也水行为渉芙蓉荷华也水所钟聚曰泽多芳草者见可采者之非一也旧郷即所思之处因渉江而还望之漫浩浩皆大水貌言路长无涯际也　客居逺方思亲友而不得见虽欲采芳以为赠而路长莫致徒为忧伤终老而已详此岂亦枚乗久游于梁而不归故有是言及孝王薨而乗归则已老矣未防武帝以安车蒲轮征之竟死于道  

明月皎夜光促织鸣东壁玉衡指孟冬【`当作秋诗意本平顺众说穿凿牵引皆由一字之误识者详之`】众星何歴歴白露霑野草时节忽复【`扶又反下同`】易秋蝉鸣树间鸟逝安适昔我同门友髙举振六翮【`音歴`】不念携手好【`去声`】弃我如遗迹南箕北有斗牵牛不负轭【`叶乙得反`】良无盘石固虚名复何益  

赋而兴也促织蟋蟀也玉衡谓北斗杓歴歴逺布之貌鸟燕也按春秋考异邮立秋促织鸣月令季夏蟋蟀居壁孟秋白露降寒蝉鸣仲秋鸟归皆记时物之变也逝往振奋也翻鸟之劲羽凡鸟之善飞者皆有六翮良之言亮也磐大石也　此诗怨朋友之不我与也覩时物之变异感节序之流易有志愿者能不动于中乎因思昔者同门之友髙举自奋乃不念平生久要之好竟弃我如遗迹然如诗所谓维南有箕不可以簸扬维北有斗不可以挹酒浆睆彼牵牛不以服箱是皆虚有其名而不适于用者以兴为朋友者亮无贞固之心而徒事虚名是无益也此虽不言其所以怨望而责其不援引之意亦可见矣  

冉冉孤生竹结根泰山阿与君为新婚兔丝附女萝兔丝生有时夫妇防有冝千里逺结防悠悠隔山陂思君令人老轩车来何迟伤彼蕙兰花含英扬光辉过时而不采将随秋草萎君亮执髙节贱妾亦何为  

兴而比也冉冉弱貌曲阜曰阿兔丝女萝草之同类者女萝蔓松而生枝正青兔丝则蔓聨草上黄赤如金附者纒绵之意适理为宜陂水泽也轩曲辀轓车也来归也蕙兰皆香草以比己之德含者初开而未尽发也既曰含英而又言扬光辉者存诸中而见于外也亮信也髙节谓执一定之见自以为髙者也贤者既出仕久而未见亲用自伤不得及时行道以扬名后世将与碌碌庸人俱老死而无闻是以不忍斥言其君乃托新防夫妇为喻而作是诗泰山众山之尊有君道焉故以起兴言彼孤生之竹则结根于泰山之阿矣此与君为新婚者则如兔丝之附女萝矣夫丝之生且有时则夫妇之防固有其宜何千里结防之后不由此道乃致逺隔使我思望不置将恐如芳鲜之花过时不采而与众草同腐是可伤也然君亮必自执髙节不复转移则贱妾亦何为防此亦怨而无可柰何之词也一説君但信我之能执髙节以自守亦复何为亦通  

庭中有竒树緑叶发华滋攀条折其荣将以遗所思馨香盈怀袖路逺莫致之此物何足贵但感别经时赋也华滋光泽貌尔雅谓华【`同作花`】为荣怀谓襟抱之间致送诣也　此怀朋友之诗因物悟时而感别离之久也  

迢迢牵牛星皎皎河汉女纎纎擢素手札札弄机杼终日不成章泣涕零如雨河汉清且浅相去复防许盈盈一水间脉脉不得语  

比也迢迢髙貌牵牛一名河鼓在河汉之西女织女也在河汉之东淮南子云乌鹊填河而渡织女道书亦有牵牛娶织女之说故世俗相传以为事实擢引也札札机杼声杼机之持纬者脉脉字当作眽相视貌　此言臣有才美善于治职而君不信用不得以尽臣子之忠犹织女有皎防纎素之质勤于所事不得与牵牛相亲以尽夫妇之道也惟其不得相亲有所思系心不専在故虽终日机织不成文章唯有泣涕而已夫河汉既清且浅相去甚近一水之间分明盻视而不得通其语是岂无所为防含蓄意思自有不可尽言者尔  

逥车驾言迈悠悠渉长道四顾何茫茫东风揺百草所遇无故物焉【`于防反`】得不速老盛衰各有时立身苦不早人生非金石岂能长夀考奄忽随物化荣名以为宝赋也逥车云者有忽自省悟之意驾言犹兴言也渉犹歴也茫茫广逺貌立身谓进德修业使有所成立也化犹死也物化语出庄子　此因逥车渉道顾瞻时物之变慨然感悟恨立身之不早也且人生非金石之固岂能久存于世所可保者特荣名而已盖亦君子疾没世而名不称之意  

东城髙且长逶迤自相属囬风动地起秋草萋巳緑四时更【`平声`】变化歳暮一何速晨风懐苦心蟋蟀伤局促荡涤放情志何为自结束燕【`平声`】赵多佳人美者顔如玉被服罗裳衣当户理清曲音响一何悲弦急知柱促【`韵或重用古人不拘如诗六月末章云饮御诸友张仲孝友此类甚多后仿此`】驰情整中带沉吟聊踯躅思为双飞燕衘泥巢君屋  

赋而比也逶迤委曲连延之貌晨风蟋蟀皆诗篇名踯躅欲行不行之意　此不得志而思仕进者之诗言见东城之髙且长囬风起而秋草已萋然矣因念四时更相变化而于歳之云暮独何速邪然我方以未见君子如晨风之言心怀忧苦今而歳暮不乐又恐如蟋蟀所赋徒伤局促盍亦荡涤其忧虑放肆其情志何苦乃自致结束而不为乐防盖以吾党之士才美者众犹燕赵之多佳人也彼其修德立言壹皆独善其身故其言往往悲愤激切而有以知其志气欝塞未获舒展亦犹佳人之被服鲜洁而但当户自理清曲故其音响悲切而知弦柱之急促也是以我之驰情整服沉吟而踯躅思与此人同奋才力以入仕于朝庶防得以舒吾苦心而遂其情志焉尔故又托为双燕衘泥巢屋以结之于此可见当时贤才之遗逸者非特一人而已也  

驱车上东门遥望郭北墓白杨何萧萧松柏夹广路下有陈死人杳杳即长暮潜寐黄泉下千载【`上声`】永不寤浩浩阴阳移年命如朝露人生忽如寄夀无金石固万歳更相送贤圣莫能度服食求神仙多为药所娱不如饮美酒被服纨与素  

赋也上东门东都门名白杨栁属叶圎而白古者庶人之墓多树之萧萧悲凄之声陈故也杳杳深暗无所见也即就也长暮犹言长夜地中有泉曰黄泉浩浩水流貌谓阴阳四时运行不息如水之流也医书以饮药为服被服衣之也生缯曰纨白练曰素　此驱车郭门因所见而感悟谓死者不可复作生者岂能长存人夀有限虽往古圣贤亦莫能过越于此者与其逆理以求生不若奉身以自养斯亦不失顺正俟命之义欤  

去者日以【`一作已古通用下同`】踈来者日以亲出郭门直视但见丘与坟【`叶符筠反`】古墓犂为田松柏摧为薪白杨多悲风萧萧愁杀人思还故里闾欲归道无因  

赋也去谓死者来谓生者髙阜曰丘墓茔之地聚土髙则谓之坟犂耕摧折也闾里门也　此诗大槩语与前篇相类而此则客逰遐逺思还故里日与生者相亲而不可得故其悲愁感慨见于词气有不能自已者焉按此亦在枚乗九篇之列若与忧伤终老一篇合而观之信不虚矣  

生年不满百常怀千歳忧昼短苦夜长何不秉烛逰为乐当及时何能待来兹愚者爱惜费但为后人嗤仙人王子乔难可与等期  

赋也秉执也兹年也吕氏春秋云今兹美禾来兹美麦嗤笑也王子乔周灵王太子晋也列仙传谓其好吹笙有道士浮丘公接以上嵩髙山后乗白鹤过缑氏山头举手谢时人而去　此勉人及时为乐且谓仙人难可与并使之省悟盖为贪吝无厌者发也其亦唐风山有枢之遗意欤  

凛凛歳云暮蝼蛄夕鸣悲凉风率已厉逰子寒无衣锦衾遗洛浦同袍与我违独防累【`鲁水反`】长夜梦想见容辉良人惟古欢枉驾恵前绥愿得常巧笑携手同车归既来不须防又不处重闱亮无晨风翼焉能凌风飞眄睐以适意引领遥相睎徙倚怀感伤垂涕沾双扉  

比也蝼蛄【`虫名按本草衍义即五技防也至夜则鸣声如蚯蚓`】率皆厉猛也游子本妇人指夫而言今托以喻君也曹子建七哀诗以宕子喻文帝殆亦此意遗犹捐也洛浦宓妃所在累积也凡妇称夫曰良人惟思古旧恵授也绥挽以上车之索古者亲迎有壻授妇绥之礼闱闺门也晨风鹯之别名眄睐旁视睎望也徙倚以见其心不安于一处也　此忠臣见弃而其爱君忧国之心不能自已故托妇人思念其夫而作是诗言歳暮虫鸣以比世道渐衰而小人得时也凉风厉而逰子无衣以比阴邪既盛而君无匡辅之者且君虽有贤者而不能用亦犹锦衾遗于洛浦而不以御如我夙昔与之同袍者亦相违逺使之独防既久常于梦寐想见而不敢忘其或精诚感通君怀旧欢而枉顾我愿携手以同归然皆梦中所遇不久与处徒虚美耳于斯时也既不能奋飞以相从则惟瞻望自适不免感伤而垂涕此可见其爱之深思之切不自知其若此也  

孟冬寒气至北风何惨栗愁多知夜长仰观众星列【`叶力质反`】三五明月满四五蟾兎缺【`叶区聿反`】客从逺方来遗我一书札【`叶之律反`】上言长相思下言久离别【`叶卑吉反`】置书怀防中三歳字不灭【`叶莫笔反`】一心抱区区惧君不识察【`叶敇律反`】比也惨栗寒之甚也三五十五日也礼记云月生三五而盈三五而阙此云四五谓二十日也蟾兎世言月中有蟾蠩白兎战国策则云月魄象蟾兎缺者谓月缺则蟾兎亦从而不完也札简也区区小貌谦词也　此君子忧世道之日衰审出处之定分以答或人之词托言孟冬北风愈寒昼短而夜长岂非阴盛阳微君子道消小人道长之时乎观羣小之在朝而贤者退处亦犹明月既缺则众星繁列也所谓三五月满者乃是追思朝廷全盛气象叹当时犹及见之今不然矣盖君子于此则当巻而怀之可也而故旧荣达之人因逺来之客寄遗我书其言相思久别殆有相招出仕之意我则非不感其勤厚而敬佩之然于我区区所抱之怀恐其终不能识察也观此则其持身之谨重待物之温恭自可见矣  

客从逺方来遗我一端绮相去万余里故人心尚尔文彩双鸳鸯裁为合【`音阁`】欢被着【`掌吕反`】以长相思縁【`俞见反`】以结不解【`叶举里反`】以胶投漆中谁能别离此  

赋也二丈为端绮文缯也着郑氏仪礼注谓充之以絮也按礼韵緜絮装衣曰楮义与此同则字当通用縁边饰也　此言朋友道合不以相去之逺而有间且即以其所遗之绮为被者盖因其有双鸳之文而又制为合欢加以长相思之着结不解之縁如此则其情亲义固愈久而不能离矣然此着此縁皆托言相思不解而虚标其名非必实有是物也  

明月何皎皎照我罗牀帷【`一作帏`】忧愁不能寐揽衣起徘徊【`叶胡咸反`】客行虽云乐不如早旋归出户独彷徨愁思【`去声`】当告谁引领还入房泪下【`去声`】沾裳衣  

赋也揽手取也彷徨歩逥旋而心不安貌　旧注李周翰以此为妇人之诗谓其夫客行不归忧愁而望思之也曽原以为独醒之人忤世无俦抚时兴悲之作今详味其辞气大概类妇人当以前説为是  

乐府古辞  

吕延济曰汉武帝定郊祀歌采齐楚赵魏之声以入乐府名字磨灭不知作者故称古辞也详此则此辞宜次诸古诗十九首之后  

饮马长城窟行  

长城战国时赵燕皆尝筑之以备胡自阴山止辽东谓之古长城至秦始皇西起临洮东入髙丽连亘万里按郦道元水经注及乐府广题谓其南北皆有泉窟汉时征戍之士饮马于此乃作是曲王僧防伎録以为相和歌词之瑟调曲也凡妇人思逺者亦借此题以寄情焉  

青青河边草绵绵思逺道逺道不可思防昔梦见之梦见在我傍忽觉在它郷它郷各异县展转不可见枯桑知天风海水知天寒入门各自媚谁肯相为言客从逺方来遗我双鲤鱼呼童烹鲤鱼中有尺素书长跪读素书书中竟何如上有加餐食下有长相忆  

兴而比也青青谓青而又青迤不絶之貌绵绵亦不絶之意也昔夜也宿昔犹言昨夜展转皆寐不安席也媚亲好也　征夫之妇见河边之草青青不絶因思其夫行役逺道又念防昔感于梦寐而展转之顷已不可见则其情虑有非它人所能知者譬犹枯桑揺落乃知天风海水旷荡无障乃知天寒不经离别之人焉知思逺之苦彼但入门各自媚好谁肯相与慰问之乎惟頼所思之人逺遗素书使我致敬而读之知其勤厚不忘可以自释耳此篇情思深宛最宜涵泳其词虽若间断意实相属读者不为旧注所惑可也  

长歌行  

此亦相和歌词之平调曲也按古今注谓长歌短歌言夀命长短有定分也考之魏武帝陆士衡及唐人诸篇皆言人运短促当及时自勉然二曲一致初无彼长此短之分李善引古诗长歌正激烈魏文帝短歌微吟不能长等语以为歌声有长短非言夀命也斯得名题之本意  

青青园中葵朝露待日晞阳春布德泽万物生光辉常恐【`去声后仿此`】秋节至焜【`胡本反`】黄华叶衰百川东到海何时复西归少壮不努力老大徒伤悲  

比也葵菜名常倾叶向日晞暴干也焜说文云煌也谓叶变衰而黄色焜煌也　此言人之待时犹葵之待日当天下有道贤者在位能者在职莫不各遂所志而功名显著及世运衰朝不信道则贤者皆摈弃而销落譬之春阳和煦雨露膏泽之时万物莫不畅茂而光辉至于秋风一起而华叶变衰矣且亨嘉之运难逄进修之功易沮年与时驰亦犹百川之赴海而不复囬茍不自奋而幼学壮行则老而伤悲复何及防详此非惟自勉亦以勉人也  

苏武字子卿杜陵人武帝天汉元年以中郎将使匈奴十九年不屈节初幽置大窖中卧齧雪与旃毛并咽之数日不死匈奴以为神徙之北海上使牧羝杖汉节卧起不舍节旄尽落防昭帝与匈奴和亲得归汉拜为典属国至宣帝神爵二年卒年八十余与功臣圗像麒麟阁  

诗四首  

骨肉縁枝叶结交亦相因四海皆兄弟谁为行路人况我连枝树与子同一身昔为鸳与鸯今为参与辰昔者常相近【`去声`】邈若胡与秦惟念当离别思情日以新鹿鸣思野草可以喻嘉宾我有一尊酒欲以赠逺人愿子留斟酌叙此平生亲  

赋也縁连络之意鸳鸯匹鸟也雌雄偶居而不相离参辰二星名东西异处而不相比胡秦敌国不相亲者喻譬也　此子卿别昆弟之诗言骨肉之亲本同一体如枝叶之相连本同一树也彼结交为友者亦相亲依虽四海之人皆得以为兄弟而不为路人矣况我连枝同体非结交四海比者何乃昔常相近而今成乖别耶然昔者相近之时玩熟以为常邈然若无所系及当离别则思念之情有日新而不已者焉彼鹿鸣相呼思得野草以共食尚可取喻以燕乐嘉賔今兄弟逺离有酒盈尊且愿相留斟酌以叙平生之亲也其委曲尽情亦彷佛常棣之遗意欤  

结发为夫妻恩爱两不疑欢娱在今夕燕婉及良时征夫懐往路起视夜何其【`音基`】参辰皆已没去去从此辞行役在战塲相见未有期握手一长叹泪为【`去声`】生别滋努力爱春华【`如字`】莫忘欢乐时【`韵重`】生当复来归死当长相思赋也结发李善曰取笄冠之义伊川程子亦曰如结髪事君结髪与匈奴战只言初上头时也燕安婉顺也其语辞滋益也　此子卿出使时别妻之诗其夫妇之情义臣子之忠诚蔼然见于言外曽原曰夫奉君命以出别其室家即以死誓捐躯报国素志如此宜边庭之不屈节也  

黄鹄一逺别千里顾徘徊【`叶胡威反`】胡马失其羣思心常依依何况双飞龙羽翼临当乖【`叶公威反`】幸有弦歌曲可以喻中怀【`叶胡威反`】请为逰子吟泠泠一何悲丝竹厉清声慷慨有余哀【`叶扵希反`】长歌正激烈中心怆以摧【`叶徂为反`】欲展清商曲念子不得【`一作能`】归俛仰内伤心泪下【`去声`】不可挥愿为双黄鹄送子俱逺飞  

赋中有比也乖离背也喻开晓也游子吟古曲名琴操有楚游子龙丘髙者三年出游思归故乡而作楚引恐即此曲也厉犹振也激烈言歌声如水之激火之烈也怆伤摧折展转也挥以手去之不可挥言多也　此子卿在匈奴时得归汉而与李陵别之诗故首以双飞龙为比后以子不得归为念盖同在匈奴十八年其间羁旅之态抑塞之怀相知者惟吾二人一旦遽别言归岂忍舍防此其衷诚痛怛有不自知其语之复者后村刘克庄曰愿为双黄鹄送子俱逺飞者陵虽万无还理武尚欲防之以归汉忠厚之至也  

烛烛晨明月馥馥秋【`旧作戒字画之误`】兰芳芬馨长【`一作良`】夜发随风闻【`去声`】我堂征夫怀逺路游子恋故郷寒冬十二月晨起践严霜俯观江汉流仰视浮云翔良友逺别离各在天一方山海隔中州相去悠且长嘉防难再【`一作两`】遇欢乐殊未央愿言【`一作君`】崇令德随时爱景光  

比也中州中国也殊若诗殊异乎公路之殊犹言却也央尽也　因逺游南国将别朋友而归为赋此诗晨月以比其仪容之光霁兰芳以喻其德美之播扬而芬馨闻我则又以见其交契之同心焉耳夫良友有如此者今我当还故郷见江汉之流浮云之翔亦知已之行迈不止而与其相离日逺矣且朋友之嘉防难再而随时之欢乐未央故于临别赠言重以相勉也　愚谓子卿既能杖节尊汉扬名显亲其于君臣父子之道可谓尽矣况诗中所述兄弟夫妇之亲朋友之义蔼然充溢如此校之其他篇什欲求无亏于五典如子卿者盖絶无而仅有耳学者不可不审也  

李陵字少卿陇西成纪人前将军广之孙也少为侍中建章监善骑射为骑都尉天汉二年将歩卒五千击匈奴转鬭矢尽遂降敌汉于是族其家单于以女妻之立为右校王在匈奴二十余年卒与苏武三首  

良时不再至离别在须臾屏营衢路侧执手野踟蹰仰视浮云驰奄忽互相逾风波一失所各在天一隅长当从此别且复立斯须欲因晨风发送子以贱躯  

赋也良时谓君臣际防之时须防斯须皆少待之顷屏营惶恐不安貌踟蹰行不进也晨风旦风也　少卿既失身匈奴思欲复还汉庭不可得矣及苏武归因作诗为赠故首叹良时不再至以起伤别之端也况又见浮云之驰奄忽相逾则知人之离散如风波一失而相去逺矣故其执别恋恋之情不能自已亦欲乘风而以身俱往也  

携手上河梁游子暮何之徘徊蹊路侧恨恨【`一作悢`】不能【`一作得`】辞行人难久留各言长相思安知非日月望自有时努力崇明德皓首以为期  

赋也河北方流水之通名梁桥也者月缺其半之名望者月满之时与日相望也　初少卿説武降已谓终不得归汉矣及和亲之后而匈奴又诡言武死今其归也诚出少卿之不意宜其握手惊问恨恨而不能辞也然思旧之情曷已离合之理可推故以日月望为喻而相期于皓首亦自遣释云耳　李周翰谓武使匈奴时陵赠此诗而曽原取之非也凡使者奉君命出疆在朝之臣或有赠言自当慷慨规祝不应预逆其不归而有风波失所长从此别及长相思皓首为期等语况二人素称相善又岂忍言此防林实夫以此为答武黄鹄逺别之诗得之矣  

嘉防难再遇三载为千秋临河濯长缨念子怅悠悠逺望悲风至对酒不能酬行人懐徃路何以慰我愁独有盈觞酒与子结绸缪  

赋也三载为千秋犹诗所谓一日不见如三秋之意长缨非冠缨也马鞅亦谓之缨终军请受长缨以羁南越王者恐即此属也　因濯缨而念逺行之人望悲风而举盈觞之酒其词气稍缓与前二诗不同岂此篇独为出使时所赠者欤　或疑苏李诗皆后人所拟作以为武在长安何为乃及江汉陵诗用盈字不应触惠帝讳此殆不必深辨也  

班媫妤【`音接予`】左曹越骑校尉况之女司空椽彪之姑也少有才学成帝选入宫以为婕妤帝尝游后庭欲与同辇载辞之每进见上防依则古礼后赵飞燕自微贱兴因譛其祝诅考问之对曰妾闻修正尚未防福为邪欲以何望使鬼神有知不受不臣之愬如其无知愬之何益上善其对遂求得共养太后长信宫尝作赋自悼  

怨歌行  

按伎録此相和歌词之楚调曲也  

新制【`一作裂`】齐纨素鲜【`一作皎`】洁如霜雪裁为合欢扇团圎【`一作团团`】似明月出入君懐袖动揺微风发常恐秋节至凉飇夺炎热弃捐箧笥中恩情中道絶【`古月薛韵通用`】  

比也纨素出齐地荀恱汉纪云齐国献纨素绢飚通作猋疾风自下而上者也　媫妤既退处东宫因以纨扇自喻而作此曲其言新制齐纨鲜如霜雪则修已有洁白之行矣及合欢成扇圎如明月则事君无亏缺之仪矣至于承君宠幸又温惠而不骄且専乃如微风足以洗涤烦热必待动揺然后应之耳惟常虑夫时移事变或有邪媚上僭如秋猋暴疾自能移夺吾君之心则将不免于弃捐而恩情中絶矣今乃果罹于此其得已于言防此晦庵朱子所谓情虽出于幽怨终不过于惨伤者当与自悼赋兼观可也张衡字平子南阳西鄂人通五经尤善于天文阴阳厯筭永元中举孝亷连辟公府皆不就安帝时征拜为郎中再迁太史令顺帝阳嘉中迁侍中宦官惧其毁已共谗之出为河间王相三年上书乞骸骨征拜尚书卒  

四愁诗  

张衡不乐久处机宻阳嘉中出为河间相【`按后汉书顺帝改阳嘉五年为永和元年又衡出相河间在永和初此云阳嘉中恐即改元之年也`】时国王骄奢不遵法度【`河间孝王之子恵王政也汉书谓其慠狠不奉法宪`】又多豪右并兼之家衡下车治威严能内察属县奸猾行巧刧皆宻知名下吏收捕尽服擒诸豪侠游客悉惶惧逃出境郡中大治争讼息狱无系囚时天下渐弊欝欝不得志为四愁诗屈原以美人为君子以珍宝为仁义以水深雪雰为小人思以道术相报贻于时君而惧谗邪不得以通其词曰  

一思曰【`此衍文也下仿此李周翰曰题首曰愁而此为思者愁出于思故也`】我所思兮在太山【`叶输旃反`】欲往从之梁父【`音甫`】艰【`叶居贤反`】侧身东望涕霑翰美人赠我金错刀何以报之英琼瑶路逺莫致倚逍遥何为懐忧心烦劳  

赋而比也太山在兖州为五岳之尊故以比时君梁父太山下小山也以比谗邪小人侧身不安之貌翰未详其义错以金缕文也汉书云王莽造错刀又续汉书云诸侯王佩刀黄金错镮此言美人赠者喻爵禄之荣也琼赤玉瑶白玉皆玉之美而有英华者也路逺亦以喻谗邪所间倚者伫望切切之意逍遥翺翔自适也  

二思曰我所思兮在桂林欲徃从之湘水深侧身南望涕霑襟美人赠我金【`五臣作琴`】琅玕何以报之双玉盘【`叶蒲沿反`】路逺莫致倚惆怅【`叶丑良反`】何为懐忧心烦伤  

赋而比也桂林在湘水之南八桂成林其地因名桂州今为静江府湘水出零陵今全州清湘县也琅玕瑚之属按本草具五色生海底网得之古惟雍州所贡今多产南海惆怅恨望也  

三思曰我所思兮在汉阳欲往从之陇阪【`音反后仿此`】长侧身西望涕霑裳美人赠我貂襜【`蚩占反`】防何以报之明月珠路逺莫致倚踟蹰何为懐忧心烦纡  

赋而比也汉阳陇西天水郡即今秦州也阪山坡可通车者陇阪秦州有大陇山亦曰陇首其阪九曲貂防属大而黄黑出东北夷皮可为服饰直裾谓之襜防今蔽膝也明月珠海蚌食月光而生者以为名纡曲而乱也  

四思曰我所思兮在鴈门【`叶眉贫反`】欲往从之雪雰雰【`叶字句反`】侧身北望涕霑巾美人赠我绵绣叚何以报之青玉案路逺莫致倚増叹何为懐忧心烦惋【`乌玩反`】  

赋而比也鴈门在今代州众山相连中有水道如门鴈出其间故名叚犹言缣匹也玉案器之贵重者楚汉春秋淮南侯曰汉王赐臣玉案之食惋懊叹也此诗指意已具本序既思太山而又及于桂林汉阳鴈门者以见思之不一也四方各有所阻亦以喻君之左右前后莫非谗间小人也是则虽有爱君忧国之忠诚而莫之致卒乃付之无可奈何但自遣释焉耳世谓七言起于汉武帝柏梁诗盖如今之聨句在座之人共成之然未见有自为全篇传至于今者故録此以备一体云  

郦炎字文胜范阳人郦食其之后也有文才尚志气灵帝时州郡辟命皆不就性至孝旧患风病遭母忧复发动妻始产而惊死妻家讼之病甚不能理对竟死狱中时年二十八尚书卢植为之诔讃以昭其懿德  

诗二首  

大道夷且长窘路狭且促修翼无卑栖逺趾不歩局舒吾陵霄羽奋此千里足超迈絶尘驱倐忽谁能逐贤愚岂常类禀性在清浊【`叶厨玉反`】富贵有人籍贫贱无天録通塞茍由已志士不相卜陈平敖里社韩信钓河曲终居天下宰食此万钟禄德音流千载功名重山岳【`叶虞欲反`】赋也夷平窘迫也趾足指局拘缩貌絶尘庄子注云去速而不见其尘也籍记载也天録本传注云谓若萧曹见名于圗书之类茍诚也由已如蔡泽谓唐举曰富贵吾自取之所不知者夀命是也陈平韩信事并见汉书　此文胜言志之诗其意谓人禀天地之气以生既得其气之清者而为贤自与愚浊者不同类矣惟当抗志髙逺以行其道安守穷贱相时而动则通塞在我不必取决于人盖有志者未尝无成如陈平韩信始虽困阨闾里终能享其富贵而垂功名于无穷也  

灵芝生河洲动揺因洪波兰荣一何晚严霜瘁其柯哀防二芳草不植太山阿文质道且贵遭时用有嘉【`叶居何反`】绛灌临衡宰谓谊崇浮华【`叶胡戈反`】贤才抑不用逺投荆南沙【`叶乗河反`】抱玉乗龙骥不逄乐与和安得孔仲尼为世陈四科  

兴也洲水中可居之地瘁病也绛绛侯周勃灌灌婴也衡宰谓权衡之任谊贾谊崇尚也文帝召谊为愽士议论通达国体帝恱之后欲任以公卿之位绛灌之属害之出为长沙王傅沙即长沙也四科谓论语记弟子德行言语政事文学各有所长也　文胜适遭汉运衰末权奸柄国之时而懐材抱器不获施展故作是诗言芝生失所兰荣后时以兴君子有文有质而不利于用反见摈斥如玉骥虽良不逄伯乐卞和谁能别识之者安得孔子复生为世陈列贤才之科等也　愚按汉诗气度浑厚兴趣悠逺多得三百篇流风余韵下至张衡四愁亦未失汉人词调郦炎当桓灵时语特矫峻已有曹魏风气今故録于巻末可以观世变矣  

## 风雅翼巻二  

元　刘履　编  

选诗补注二  

魏诗一  

魏武帝姓曹氏讳操字孟德沛国谯人汉举孝廉为郎拜骑都尉献帝初闗东州郡起兵讨董卓时为济南相屯兵河内初平二年袁绍表为东郡太守乘黄巾乱入据兖州为刺史建安初入朝为司校尉録尚书事为大将军十三年自为丞相十八年立为魏公二十年进爵为王后文帝即位追諡曰武皇帝庙号太祖  

苦寒行  

按伎録此相和歌词清调六曲之一也后人或谓之北上行  

北上太行【`户郎反`】山艰防何巍巍羊肠阪诘屈【`区勿反`】车轮为之摧【`叶徂为反`】树木何萧瑟【`一作索`】北风声正悲熊罴对我蹲虎豹夹路啼【`叶田离反`】谿谷少人民雪落何霏霏延颈长叹息逺行多所懐【`叶胡威反`】我心何怫【`音佛`】鬰思欲一东归水深桥梁絶中道【`一作路`】正徘徊【`叶胡威反`】迷惑失故路薄【`迫各反后仿此`】暮无宿栖【`叶先赍反`】行行日已逺人马同时饥担囊行取薪斧氷持作糜悲彼东山诗悠悠使我哀【`叶于希反`】  

赋也太行山在河内按厚斋王应麟地理攷首自孟州连亘至幽州凡有八陉是为天下之脊羊肠阪史记正义云即太行阪道也今沁州有羊肠山石磴盘纡若羊肠然熊罴皆猛兽色黄赤相似罴尤多力能防树怫郁忧滞也东归指谯郡而言谯即今亳州也薄迫也斧氷谓天寒水冻碎之以供爨也糜粥也东山诗周公既东征述其往来之劳在外之久以劳归士者也　此盖武帝屯兵河内时登陟太行遇天寒而赋之也首言道路之险艰次叙景物之变异因叹吾行旅日逺思欲一归而不可得末又念及征夫劳苦迫于饥寒而不得休息也一说水深桥絶以比事之未济云　按魏武御军三十余年手不舍巻横槊赋诗皆成乐章然昭明所选此篇之外惟短歌而已而西山真氏文章正宗又不取焉且曰杜康始酿者也今云惟有杜康则防于谑矣周公吐哺为王室致士也若操之致士特为倾汉计耳独苦寒一篇犹有悯劳恤下之意故録之吁诗岂易为者防  

魏文帝讳丕字子桓太祖长子八歳能属文建安十六年为五官中郎将二十二年立为魏太子太祖薨嗣位为丞相魏王称汉禅遂即帝位在位七年  

善防行【`四言`】  

此亦相和歌词之瑟调曲也李善曰善防者叹美之词魏明帝歩出夏门行亦曰善防殊复善歌乐我情  

上山采薇薄暮苦饥谿谷多风霜露沾衣野雉羣雊【`古豆反`】猿猴相追还望故郷欝何垒垒【`叶伦追反`】髙山有崖林木有枝忧来无方人莫之知人生如寄多忧何为今我不乐歳【`一作日`】月如驰汤汤【`尸羊反`】川流中有行舟随波转薄【`如字一作囬转`】有似客游策我良马被我轻裘载驰载驱聊以忘忧  

赋中有兴也薇菜名雊雉求匹之声诗云雉之朝雊尚求其雌欝丛宻之貌垒垒重叠貌皆指髙山林木而言故下文因以起兴方定所也汤汤流不息貌转薄囬旋也　此文帝因征行劳苦感物忧伤而歌以自娱也托言上山采薇既不足以疗饥而徒为风霜所侵且物之羣动者尚各求其匹侣今我何独逺离所亲而劳于征役乎于是还望故郷则欝然垒垒者又为隔絶使不可见故其忧感之懐反复兴叹而不能已焉汤汤川流以下三语亦以申言嵗月如驰人生如寄之意宜乎防马被裘以自遣释也　西山真氏谓此篇末意类芙蓉池特以其中有可采者故録之愚按芙蓉池一篇首言乗辇夜行逰逍遥歩西园末云遨逰快心意保巳终百年则是缺人君济之度纵一已流连之情其不取也宜矣若夫驱马出逰聊以写忧亦人情所不能无者读者不以词害意可也  

杂诗二首  

李善曰不拘流例遇物即言故云杂也  

漫漫秋夜长烈烈北风凉展转不能寐披衣起彷徨彷徨忽已久白露沾我裳俯视清水波仰看明月光天汉囬西流三五正纵横【`叶胡光反`】草虫鸣何悲孤鴈独南翔郁郁多悲思【`去声`】绵绵思故郷愿飞安得翼欲济河无梁向风长叹息断絶我中肠  

赋也漫漫字通作曼长也烈烈犹栗烈也三五谓星也诗云嘒彼小星三五在东郁郁积而不舒之意按文帝黄初五年八月以舟师伐吴九月遂至广陵防暴风至龙舟防覆今此诗首言秋夜北风烈烈以至彷徨不寐感物思归而有向风长叹断絶中膓之悲其必作于斯时欤下篇意亦相合  

西北有浮云亭亭如车盖惜防时不遇适与飘风防吹我东南行行行【`一作南行`】至吴防【`古外反`】吴防非我郷安能久留滞【`叶直带反`】弃置勿复陈客子常畏人  

比也亭亭耸立貌囬风曰飘以喻扰乱之时吴吴郡防防稽也庄子释文云浙江为吴防分界是也　此篇以浮云自喻言由西北而至东南其作于广陵无疑矣且帝实至广陵而还此云至吴防者岂其伐吴欲入其地而言欤然以末句观之则知其心事不遂有难以语人者故常畏人知也  

燕歌行【`七言`】  

歌録云燕地名犹楚宛之类按伎録此相和歌词之平调曲也  

秋风萧瑟天气凉草木揺落露为霜羣燕辞归鴈南翔念君客游思断肠慊慊【`苦簟反`】思归恋故郷何为淹留寄他方贱妾防防守空房忧来思君不敢忘不觉泪下沾衣裳援琴鸣发清商短歌微吟不能长明月皎皎照我牀星汉西流夜未央牵牛织女遥相望尔独何辜恨河梁  

赋而兼比也萧瑟寒凉之意慊慊心有所不足也防防独也援引也尔本指二星而实自谓也辜之为言故也　此妇人思其君子逺行不归之词岂帝为中郎将时北征在外代述闺中之意而作欤然不可考矣其曰慊慊思归者意其必然之词何为淹留者又怪而问之之词也忧来而不敢忘微吟而不能长则可见其情义之正词气之柔至如牵牛织女而下因赋所见而反以自况含蓄无穷之思焉  

曹植字子建太祖子文帝同母弟也建安十六年封平原侯寻徙封临菑文帝即位命诸侯并就国黄初二年贬安乡侯改封鄄【`音绢`】城三年立为鄄城王四年徙封雍丘明帝太和元年改封浚仪二年复还雍丘三年徙东阿六年加封陈王薨年四十一諡曰思  

朔风诗【`四言五章`】  

仰彼朔风用懐魏都愿骋代马倐忽北徂凯风永至思彼蛮方愿随越鸟翻飞南翔  

赋也魏都在邺郡即相州也文帝虽已迁都洛阳又以邺为王业之本基故常往来听治皆为皇都焉代冀北郡名其地多产良马凯风南方之风永逺也南夷曰蛮　文帝多猜忌诸昆弟各就藩国不得以时朝谒黄初四年子建始得自雍丘入朝上责躬诗是时待遇礼甚傲法甚峻既而与白马王彪还国欲同路欵叙不许遂愤惋而别此诗必还雍丘后作故此章首懐魏都而兼思兄弟之国按魏志是年彪为吴王故称蛮方也  

四气代谢悬景运周别如俯仰脱若三秋昔我初迁朱华未希今我旋止素雪云飞  

赋也代谢谓更替退去也悬景犹云悬象日月星辰也俯仰言不多时也脱忽然之词迁谓自鄄城徙至雍丘旋谓自京都还至国也希通作稀止语词　此因时物之变而知气运渐周别离易久也  

俯降千仭仰登天阻风飘蓬飞载离寒暑千仭易陟天阻可越昔我同袍今永乖别  

赋也八尺曰仭天阻犹言天险千仞天阻皆指山之髙险而言载则也离犹言歴也同袍谓兄弟也　言登髙陟险逺就封国如蓬随风飘歴歳不返且山之髙险尚可逾越而不以为难何兄弟同袍之亲乃致阻絶而不得见耶  

子好芳草岂忘尔贻繁华将茂秋霜悴之君不垂眷岂云其诚秋兰可喻桂树冬荣  

赋而比也子尔君皆指文帝　子建性简易不治威仪不尚华靡惟任性而行文帝往往御之以术矫情自饰宜其所好有不同者是以邪媚日进亲爱愈踈故借芳草为喻而言此等不足以持久也且谓君不垂爱于我又岂知我之心而许其为诚防然诚伪易辨譬彼秋兰虽芳不若桂树之后凋也  

弦歌荡思【`去声`】谁与消忧临川暮思何为【`去声`】泛舟岂无和乐游非我邻谁忘泛舟愧无榜【`音迸又音谤`】人  

赋而比也荡思谓荡涤情思可以消忧也何为犹言谁与邻如论语言德必有邻之邻谓可亲比之人也榜人船长主倡声而歌者　此章反覆申言懐恋之情以为与之游者既非所亲则虽有弦歌亦不足以解忧必也兄弟既翕而后和乐且湛故又临川暮思亦欲泛舟以相从然无榜人倡声以进之则亦无如之何矣盖上眷之不垂下诚之不通皆系乎无人为之维持调护耳托意深逺读者宜详味之  

杂诗六首  

髙台多悲风朝日照北林之子在万里江湖迥且深方舟安可极离思【`去声`】故难任孤鴈飞南游过庭长哀吟翘思慕逺人愿欲托遗音形影忽不见翩翩伤我心比也悲风阴惨之风朝日非大明之日也北林阴翳之地之子自谓也迥寥逺也方舟徐错曰今之舫也谓并两船而并之故大夫方舟士则特舟而已任堪也翘举首貌逺人指君而言　子建逺处藩邦兄弟乖隔而情念不得以通故诗言髙台悲风朝日北林以比朝廷气象阴惨逺君子而近小人也由小人之谗蔽日深故兄弟之乖离日逺如江湖万里方舟安可极乎夫既失爱于兄而常责躬自悼正犹孤鴈之失羣而哀鸣也故因其过庭欲就托遗音以达之于彼庶其能感悟焉而形影忽巳不见则使我心翩翩不定而至于忧伤也  

转蓬离本根飘飘随长风何意囬飇举吹我入云中髙髙上【`时掌反`】无极天路安可穷类此游客子捐躯逺从戎毛褐不掩形薇藿常不充去去莫复道【`去声叶如字`】沉忧令人老  

比也蓬陆佃埤雅云草之不理者叶散生遇风輙防而旋褐毛布贱者之服也藿豆叶可为羮充犹饱也沉溺也　此篇叹身世之飘转有类于蓬故赋之以自比也盖久在逺外政如蓬离本根一得入朝京都如遇囬飇吹入云中自谓天路之可穷矣及乎终不见用转致零落乃知髙髙无极不可企及反类逰客从戎而有饥寒之苦者是则且宜安于时命去去勿言而不至溺于忧伤也此与本传所载吁嗟此转蓬一篇词意实相表里  

西北有织妇绮缟【`古老反`】何缤纷【`叶孚匀反`】明晨秉机杼日昊不成文【`叶微匀反`】太息终长夜悲啸入青云妾身守空闺良人行从军自期三年归今已歴九春飞鸟绕树翔噭噭【`音呌`】鸣索羣愿为南流景驰光见我君  

比也缯之精白者曰缟缤纷飘动貌太息大声叹也啸蹙口出声以舒愤懑之气也噭噭呼号之貌南流景谓日也　此自言才华之美而君不见用如空闺织妇服饰既盛而良人从军久而不归者也然则虽秉机杼实何心于効功惟终夜悲叹而已至于感鸣鸟之索羣则其愿见之心为何如防张铣曰日光逺近皆同人无不见故愿托为此驰往见君以自明也  

南国有佳人容华若桃李朝防江北岸日夕宿湘沚时俗薄朱顔谁为【`去声`】发皓齿俛仰歳将暮荣耀难久恃比也沚渚也发皓齿者谓与之言笑也一説谁肯启齿为结姻好之言也荣耀即荣华之美也　此亦自言才美足以有用今但逰息闲散之地不见顾重于当世将恐时移嵗改功业未建遂湮没而无闻焉故借佳人为喻以自伤也  

仆夫早严驾吾将逺行逰逺游欲何之吴国为我仇将骋万里涂东路安足由江介多悲风淮泗驰急流愿欲一轻济惜防无方舟闲居非吾志甘心赴国忧  

赋而兼比也严整肃也之往也东路指齐地本已属魏由从也行也介侧畔也楚词云哀江介之悲风淮泗二水名悲风急流皆以喻扰乱之象轻便防貌赴趋就之也　此言殉国之志如此惜无兵权以遂所施也  

飞观【`去声`】百余尺临牖御櫺轩逺望周千里朝夕见平原烈士多悲心小人媮自闲【`叶夷坚反`】国雠亮不塞【`悉则反`】甘心思丧元拊劎西南望思欲赴太山【`叶翰旃反`】弦急悲声发聆我慷慨言  

赋也观门阙飞栖也三辅黄圗云登之可以逺观故谓之观御犹凭也櫺轩槛也徐错曰今阑楯下为横櫺以板为之曰轩通名曰槛烈士刚正之士自谓也媮茍且也塞犹杜絶也元首也丧元谓赴战鬭而死拊按也西南指蜀而言太山与吴接境故思欲赴彼以镇御之李善引责躬诗愿蒙矢石建旗东岳是也此因登髙望逺感而多悲惟常以二方未克为念  

愿捐躯以报国是以目瞻西蜀心向东吴而此志不遂无以舒吾愤激之懐且如弦之急者其发声也悲则我之出言也自不能不慷慨耳  

七哀诗  

七哀吕向曰痛而哀义而哀感而哀怨而哀耳目闻见而哀口叹而哀鼻酸而哀未详何据  

明月照髙楼流光正徘徊【`叶胡威反`】上有愁思【`去声`】妇悲叹有余哀【`叶于希反`】借问叹者谁言是宕【`徒浪反`】子妻【`叶千宜反`】君行逾十年孤妾常独栖【`叶先宜反`】君若清路尘妾若浊水泥【`叶年其反`】浮沉各异势防合何时谐【`叶弦基反`】愿为西南风长逝入君懐【`叶胡威反`】君懐良不开【`叶祛其反`】贱妾当何依  

比也宕义与荡同清路犹言亨衢事遂曰谐　子建与文帝同母骨肉今乃浮沉异势不相亲与故特以孤妾自喻而切切哀虑之也其首言月光徘徊者喻文帝恩泽流布之盛以发下文独不见及之意焉此篇亦知在雍丘所作故有愿为西南风之语按雍丘即今汴梁之陈留县当魏都西南云  

赠白马王彪【`七章`】  

按魏志彪字朱虎太祖子子建弟也黄初三年封吴王七年徙封白马太和六年改封楚王后坐罪自杀  

谒帝承明庐逝将归旧疆清晨发皇邑日夕过首阳伊洛广且深欲济川无梁汛舟越洪涛怨彼东路长顾瞻恋城阙引领情内伤  

赋也承明庐禁中寓直之所汉武帝赐严助书云君厌承明之庐旧疆所封雍丘也皇邑以山川考之指洛阳也首阳山名在今河南府偃师县陆玑云在洛阳东北去洛二十里按此非夷齐所居之首阳也伊洛二水名同流至荥泽入于河　子建在黄初四年五月入朝与诸王俱防于洛阳时任城威王彰薨既懐友于之痛七月即与白马王还国而监国使者灌均等又不许同路止宿遂愤怨赋此而别此章言初离皇洛而瞻恋之情不能已也  

太谷何寥廓山树郁苍苍霖雨泥【`去声`】我涂流潦浩纵横【`叶胡光反`】中逵絶无轨改辙登髙冈修坂造云日我马以黄  

赋也太谷东路所经行之山谷也李善作太谷引东都赋注在洛阳西南者非是雨三日以上为霖按魏志是年七月大雨伊洛溢流泥泞也大雨涨水曰潦涂方九轨谓之逵轨辙迹也山脊曰冈坂通作阪造云日言其髙也黄马病而变色也　既逾洛川乃舍舟而车雨潦泥涂则其登陟艰苦可知矣章首疑脱二句如下章承上起下之词不然何独简短若此也  

黄犹能进我思【`去声`】郁以纡郁纡将何念【`一作难进`】亲爱在离居本圗相与偕中更【`平声`】不克俱鸱枭鸣衡轭豺狼当路衢苍【`黾虫`】间【`去声`】白黑谗巧令亲防欲还絶无蹊揽辔止踟蹰  

赋而比又兴也事变其初曰中更鸱枭恶声之鸟鸣则为妖衡辕耑横木即所谓车轭也豺狼二兽相类状如犬性能害物蹊径路辔马缰也　言兄弟亲爱本由天性多为谗佞所间遂致乖离夫小人进谗于君侧犹鸱枭鸣于车前豺狼之当通道故以为比所谓苍蝇之汚能变白黒谗巧之言能令亲防此则兴也大槩为文帝信谗不克与偕故其忧思郁纡不特为别彪而言观其欲还无蹊一语可见矣  

踟蹰亦何留相思无终极秋风发微凉寒蝉鸣我侧原野何萧条白日忽西匿归鸟赴乔林翩翩厉羽翼孤兽走索羣衘草不遑食感物伤我懐抚心长太息  

赋也萧条草木衰落貌匿藏也厉犹振起也遑暇也方将自释而又感物如此是则索羣之念虽切而  

归赴之程莫稽安得不伤懐而太息也夫  

太息将何为天命与我违柰何念同生一往形不归孤魂翔故域【`魏志同此李善作城`】灵柩寄京师存者忽已过亡殁身自衰【`存者亡没四字疑错互`】人生处一世去若朝露晞年在桑榆间影响不能追自顾非金石咄唶【`上丁兀反下子夜反`】令心悲赋也同生同母兄威王故域威王所封任城也桑榆间指日薄暮之景以喻人之将老也咄唶大惊叹声此章虽以志愿之违委诸天命然又痛威王之  

薨叹存者之不久于世则于亲爱离居念愈切而心愈悲矣  

心悲动我神弃置莫复陈丈夫志四海万里犹比【`音毗`】邻恩爱茍不亏在逺分【`扶运反`】日亲何必同衾帱然后展殷勤忧思成疾疢【`丑刃反`】无乃儿女仁仓卒【`苍没反`】骨肉情能不懐苦辛  

赋也心之灵曰神比近也分谓情义厚薄之等分衾被也帱单帐也一说当作禂禅被也诗云抱衾与裯此盖用汉姜肱兄弟共被而卧之义展犹申也疢病也儿女仁犹韩信所谓妇人之仁仓卒急遽之间此章与白马王将别乃言相亲在心而不在迹诚能万里不忘犹同被也忧思成疾徒自苦耳盖虽用以自遣然于仓卒之间骨肉分离亦终不能忘情也  

苦辛何虑思天命信可疑虚无求列仙松子久吾欺变故在须臾百年谁能持离别永无防执手将何时王其爱玉体俱享黄髪期收泪即长路援笔从此辞  

赋也虚无谓老庄之道松子列仙传云神农时雨师赤松子也变故谓祸难不测之事持执留也玉体爱重之称黄髪老人髪既白而变黄也　又于临别而言人之夀夭固不可测神仙虚无自不足信变故须防谁能久于世者未知此去防面何时惟相与劝勉颂祷收泪赋诗以别观其情词悲欵可以见其友爱之笃也　刘克庄曰子建于黄初之世数贬削方且责躬上表而不敢废恭顺之礼卒以此自全此诗作于诸王凛凛不自保之时而其忧伤慷慨有不可胜言之悲诗中所谓苍蝇间白黒谗巧令亲疎盖为灌均軰发终无一豪怨兄之意处人伦之变者当以为法  

赠徐干  

按魏志干字伟长北海人尝为司徒军谋祭酒掾属五官将文学恬淡寡欲有箕山之志后除上艾长以疾不行着中论二十余篇建安二十二年卒  

惊风飘白日忽然归西山【`叶轮旃反`】圎景光未满众星粲以繁【`叶汾沿反`】志士荣世业小人亦不闲【`叶夷坚反`】聊且夜行游游彼双阙间【`叶经天反`】文昌郁云兴迎风髙中天春鸠鸣飞栋流猋激櫺轩顾念蓬室士贫贱诚足怜薇藿弗充虚皮褐犹不全慷慨有悲心兴文自成篇实弃怨何人和氏有其愆弹冠俟知已知已谁不然良田无晚歳膏泽多丰年亮怀璵璠【`音翻`】美积久德愈宣亲交义在敦申章复何年  

比中有兴也圎景月也世业谓当世之功业文昌魏都殿名郁郁然髙起貌迎风观名鸠鹁鸪也天阴则逐妇或目为背义之鸟激自下而上冲也蓬室士指徐干兴文言其慷慨悲懐发为文章也和氏楚人卞和得璞玉楚山中因献楚王王以为诈而刖其足弹冠谓振去其尘世称王阳在位贡禹弹冠盖喜其必相荐达也璵璠玉之美者宣明着也敦厚也　此子建闵伟长遭世运之未亨而不究于用姑勉之以待时也言惊风飘日忽归西山以比董卓作乱献帝播迁汉室由此而倾也圎景未满而众星繁以比魏之基业未集而一时羣臣已翕然辅佐之当是时有志之士以及卑下之人莫不各有所营而无闲居者焉我亦聊且乗时出逰其间观夫宫殿台观巍然中天可见魏都气象之有成矣然其所用之人或有邪佞上厠如鸠鸟之鸣栋猋风之激槛乃使有德之士困处蓬室饥寒呻吟有足怜者且如宝之见弃将怨于谁和氏诚欲献之则亦反受其罪此又兴弹冠以俟知已之荐而知已之人亦莫不见疑于君而不自遂也然德之厚者虽晩成其器必大亦犹田之沃者虽晩熟其获必丰盖蕴美于中积久而愈着未有不际遇者故以此勗之末又谓其且当益敦亲交之义我但申意于诗章夫复何言详此则子建亦不得志于斯时其所望于晩成者又岂可以常情测防  

赠丁仪  

按魏畧仪字正礼沛郡人初太祖欲以爱女妻之以目眇为五官将所沮及辟为掾与论议嘉其才朗悔不与女太祖又尝欲立植为嗣仪及弟廙【`音翼`】数共赞之后遂为太子所杀  

初秋凉气发庭树微销落凝霜依玉除清风飘飞阁朝云不归山霖雨成川泽【`叶达各反`】黍稷委畴陇农夫安所获【`叶黄郭反`】在贵多忘贱为恩谁能愽狐白足御冬安念无衣客【`叶克各反`】思慕延陵子宝劒非所惜【`叶息约反`】子其宁尔心亲交义不薄  

比也依犹着也玉除殿阶也狐白狐腋下皮白可为裘者御当也延陵子吴季札也将西聘晋带宝劒以过徐君徐君不言而心欲之季子为有上国之事未献而心许之及反则徐君已死乃解劒挂其墓树而去　此诗大意与赠徐干篇畧同言凉气初发庭树销落以喻天下肇乱渐见迫夺至于霜依玉除风飘飞阁则汉室危矣云不归山霖雨成川又以比诸豪之不肯匡辅本朝各据一方是以兵戈日鬭流毒日深而生民之失利从可知焉当是时仪居贫贱无能怜念之者故又言人之常情在贵者多忘贱衣暖者不恤寒然我思慕延陵季子之义彼但一见徐君尚不惜宝劒而遂其所欲于既死况我与子亲交素厚岂不能振防尔乎其言子宁尔心者则所以慰之之意深矣  

赠王粲  

端坐苦愁思【`去声`】揽衣起西逰树木发春华清池激长流中有孤鸳鸯哀鸣求匹俦我愿执此鸟惜防无轻舟欲归忘故道顾望但懐愁悲风鸣我侧羲和逝不留重【`平声`】阴润万物何惧泽不周谁令君多念自使懐百忧赋而比也羲和日御也　仲宣因西京扰乱乃之荆州依刘表以其貌寝体弱通恱而不甚重及表卒劝其子琮归太祖则是仲宣固有思魏之心矣是时子建寄赠此诗托言西逰见池中有孤鸳鸯哀鸣而求侣者我愿执之而不可得至于欲归忘道顾望懐愁盖深惜其无所依归而思念之情切焉悲风鸣而羲和不留亦以喻汉祚之速去而重阴润物则以比太祖德泽之广被言此又以劝其归魏而勉使勿忧也或谓太祖名为辅汉而实有顷汉之志此言泽周万物者得不害于义乎愚谓子建既无泰伯至德能不从而逃则惟恭父之命而巳或者之议其亦充类至义之尽之意欤  

又赠丁仪王粲  

从军度函谷驰马过西京山岑髙无极泾渭扬浊清壮防帝王居佳丽殊百城员出浮云承露槩泰清【`韵重`】皇佐扬天惠四海无交兵权家虽爱胜全国为令名君子在末位不能歌德声丁生怨在朝王子欢自营欢怨非贞则中和诚可经  

赋也函谷闗名在陜州灵宝县路由谷中深险如函故以为名西京长安也泾渭二水名泾浊渭清既合流则清浊益分员阙门观之制下方而上圎也承露仙掌铜盘也在建章宫神明台上一云在甘泉宫通天台详见三辅黄圗槩平斗斛器言露盘髙擎其状似之泰清谓天也皇佐谓太祖为汉丞相权家兵家也孙子兵法云全国为上破国次之君子指威仪粲时俱为丞相掾贞正也可法之谓则可常之谓经建安二十年太祖西征张鲁而子建从之因歴览西都城之壮丽喜见太祖用兵之神速惜乎二子俱在末位不能乐于其职而颂歌太祖之德声故赠是诗以规勉焉考之仲宣从军诗云筹防运帷幄一由我圣君刘公干诗亦云昔我从元后整驾至南乡是时汉帝尚存其尊太祖皆已如此今子建犹以皇佐称之特异二子盖此诗可谓上不失君臣之义下以尽朋友之道者矣  

送应氏  

清时难屡得嘉防不可常天地无终极人命若朝霜愿得展嬿婉我友之朔方亲昵并集送置酒此河阳中馈岂独薄賔饮不尽觞爱至望苦深岂不愧中肠山川阻且逺别促防日长愿为比【`毗至反`】翼鸟施翮起髙翔赋也我亲之之词昵日相近者水北曰阳中馈妇人居中所主之馈馔望期望也苦犹甚也长亦逺也比翼鸟生南方结胷国状如凫青赤色一目一翼必二鸟相兼乃飞故又名鹣见尔雅及山海经施加也此诗文选本有二首刘良以为送应玚兄弟也今考其前篇既伤洛阳被焚荆棘荒秽则清时之难得可知复言游子久不归念我平生居则嘉防之不常又可知矣故于此叹人生之脆促愿得常相欢洽而今亲友逺逰北方则其情念当何如防于其行也所亲之人莫不出饯而我之所具岂独薄于众人柰何离别伤懐而賔饮不能尽觞也然我于尔情爱既至期望甚深今乃使之不谐所志而有逺离之苦岂不愧于中乎故特愿为北翼之鸟相辅髙飞以副吾之所望焉详此岂子建为平原侯时玚为庶子心亲义宻其于送别殆不自知其词之切至欤  

三良诗  

按春秋左氏传秦穆公卒以子车氏之三子奄息仲行【`户郎反`】鍼【`其廉反`】虎为殉皆秦之良也国人哀之为赋黄鸟之诗后人亦因而咏歌焉  

功名不可为忠义我所安【`叶于防反`】秦穆先下【`去声`】世三臣皆自残【`叶财先反`】生时等荣乐既没同忧患【`叶胡防反`】谁言捐躯易杀身诚独难【`叶那沿反`】揽涕登君墓临穴仰天叹【`叶它防反`】长夜何防防一往不复还【`音旋`】黄鸟为【`去声`】悲鸣哀防伤肺肝【`叶经天反`】  

赋也安心所乐也下世犹言没世残亦害也等同也揽者以手将去之也　此哀三良之不得其死也言功名不可以强为惟于忠义所在乃吾心之所安也且秦穆既死彼三臣者皆以身殉徒自害耳盖臣之于君生既同荣死则同患固其理也人但言捐驱报国不以为难然究其所以杀身者必欲当理而合乎忠义使中心安焉无所疑惑则诚独不易矣今三良之就死乃不顾其非礼而曲从君命此岂安于忠义者防是以不免临穴悲叹而有惴栗之意故下文特为之哀惜也　尝考黄鸟一诗刺穆公以人从死哀三良之莫赎而三良之所以为良不过曰百夫之特百夫之防百夫之御而已后之人乃从而称美之如王仲宣则曰临没要之死安得不相随生为百夫雄死为壮士规陶靖节亦曰厚恩固难忘君命安可违临穴罔惟疑投义志攸希是皆许其死之当矣然魏武子疾病欲以妾为殉其子颗以乱命不从【`左氏传`】陈干【`音干`】昔将死欲使二婢夹我其子尊已以殉葬非礼弗果杀【`檀弓`】以此观之则三良之殉又乌得而许之耶独子建此篇持论公正诚有补于世教咏史者冝取法焉或曰穆公遗命于前康公驱迫于后为三良者若之何其处之曰是不难死则死矣与其不违乱命防身于非礼之地孰若力陈大义授命于康公之前岂不为得其所防  

箜篌引  

箜篌乐器名其状如琴按史记封禅书及汉郊祀志皆云武帝祠太一后土始用乐作空侯应劭曰帝令乐人侯调造此故吴兢乐府解题谓其因姓而得名今考诸家韵书字皆从竹未详何自引曲也此曲乃相和歌词六引之一即所谓公无渡河也详见崔豹古今注又按乐府集有箜篌謡与引不同大畧言结交当有始终今子建所作殆亦此意  

置酒髙殿上亲友从我逰中厨办丰膳烹羊宰肥牛秦筝何慷慨齐瑟和且柔阳阿奏竒舞京洛出名讴乐饮过三爵缓带倾庶羞主称千金夀賔奉万年酬久要不可忘薄终义所尤谦谦君子德磬折欲何求惊风飘白日光景驰西流盛时不可再【`一作再来`】百年忽我遒【`慈秋反`】生存华屋处【`上声`】零落归山丘先民谁不死知命亦【`一作复`】何忧  

赋也丰膳盛馔也宰屠也筝防恬所造故曰秦筝瑟本伏羲所作齐国临淄之民无不习之【`史记苏秦云`】故称齐瑟阳阿汉倡优家教坊之名汉书赵飞燕初属阳阿主家学歌舞又云成帝过阳阿主作乐奏进也名讴善歌者之称庶羞诸牲肉之有滋味者周礼亨人防谓牛羊豕调以五味盛于豆者谓之庶羞千金夀谓燕賔之时复举千金为夀犹鹿鸣承筐是将之意万年颂祷之词诗云君子万年义所尤者言于义为有罪也磬折足恭之貌言其曲躬如磬之折也遒迫也零落犹言殂落　此盖子建既封为王之后燕享賔亲而作是曲故言置酒髙殿而极陈烹宰膳羞之丰声乐献酬之盛矣而又谓亲交之义但居久要不忘始终如一何乃过为谦卑若有所求而然耶此可见其虽处富贵而能以义下交于人寛裕恺悌有以劝其开懐尽欢也篇末复言嵗不我与终归于尽顺受其正亦复何忧特以申其相欢之义而于待宾之情意益勤至矣  

美女篇  

按乐録名都美女皆以篇首二字为名并杂曲歌词之齐瑟行也  

美女妖且闲【`叶何坚反`】采桑岐路西【`叶萧前反一作间叶经天反`】柔条纷冉冉叶落何翩翩攘袖见【`音现`】素手皓腕约金环【`叶胡防反`】头上金爵钗腰佩翠琅玕【`叶经天反`】明珠交玉体瑚间【`去声`】木难【`叶那沿反`】罗衣何飘飖【`一作飘飘`】轻裾随风还【`音施`】顾盼遗光彩长啸气若兰【`叶陵延反`】行徒用息驾休者以忘餐【`叶逡縁反`】借问女安居乃在城南端【`叶都反`】青楼临大路髙门结重闗【`叶圭反`】容华耀朝日谁不希令顔【`叶倪坚反`】媒氏何所营玉帛不时安【`叶于防反`】佳人慕髙义求贤良独难【`韵重叶同上`】众人徒嗷嗷安知彼所观【`叶居反`】盛年处房室中夜起长叹【`叶他防反`】比也妖少好貌闲雅也道二达谓之岐攘袖犹今人言捋臂也约纒绕也环通作镮钏也瑚似琅玕红润如玉可为珠生南国海底盘石上木难珠名色黄生东夷又南越志云金翅鸟沫所成碧色珠也衣之裔曰裾端发首处结犹构也安置也良犹甚也嗷嗷众口喧杂之声彼指佳人实自谓也　子建志在辅君匡济策功垂名乃不克遂虽授爵封而其心犹为不仕故托处女以寓怨慕之情焉其言妖闲皓素以喻才质之美服饰珍丽以比已德之盛至于文采外着芳誉日流而为众所希慕如此况谓居青楼髙门近城南而临大路则非踈逺而难知者何为见弃不以时而币聘之乎其实为君所忌不得亲用今但归咎于媒荐之人盖不敢斥言也且古之贤者必择有道之邦然后入仕犹佳人之择配而慕夫髙义者焉惟子建以魏室至亲义当与国同其休戚虽欲它求其可得乎此所以为求贤独难而其所见亦岂众人所能知防夫盛年不嫁将恐失时故惟中夜长叹而已孟子所谓不得于君则热中其子建之谓欤  

名都篇  

名都多妖女京洛出少年宝劒直千金被服丽且鲜鬭鸡东郊道走马长楸间【`叶经天反`】驰骋未能半双兔过我前揽弓捷【`则叶反`】鸣镝长驱上南山【`叶输旃反`】左挽因右发一纵两禽连余巧未及展仰手接飞鸢观者咸称善众工归我妍归来宴平乐美酒斗十千脍鲤臇【`子兖反`】胎鰕炮鼈炙熊蹯【`音烦叶汾沿反`】鸣【`去声`】俦啸匹侣列坐竟长筵连翩击鞠【`渠六反`】壤巧捷惟万端【`叶都反`】白日西南驰光景不可攀【`叶普边反`】云散还城邑清晨复来还【`音旋`】  

赋也鬭鸡春秋时已有此戏至魏俗尤盛按邺都故事明帝太和中筑闘鸡台楸梓属古者道傍多植之捷与挿同鸣镝汉书匈奴冐顿【`音墨出`】作为鸣镝音义云如今之鸣箭也挽引也纵亦发也畋获飞走皆谓之禽展尽施也接迎射之也鸢鸱类众工善射之徒归许与也妍好也即诗所谓揖我谓我儇之意平乐观名倡优所居凡鱼肉之腥聂而切之为脍臇少汁臛也胎鰕谓有胎在腹者炮亦炙也熊蹯即熊掌也鸣呼命也啸亦呼集之声连翩更续轻捷之貌鞠以韦为毬可蹴戱一说击鞠今之打毬也壤按艺经及周处风土记以木为之前广后锐其形如履长尺四寸阔三寸捋戯先侧一壤于地遥以一壤击之中者为上部　子建见京城之士女佩服盛丽相与逰戏于郭外而骋其射艺之精极其宴技之乐惟日不足不自知其为非故赋此以刺之也  

怨歌行  

为君既不易为臣良独难【`叶那沿反`】忠信事不显乃有【`音又`】见疑患【`汁胡防反`】周公佐成王金縢功不刋【`叶丘防反`】推【`吐囬反`】心辅王室二叔反流言【`叶倪坚反`】待罪居东国泣涕当留连皇灵大动变震雷风且寒【`叶胡千反`】拔木偃秋稼天威不可干【`叶经天反`】素服开金縢感悟求其端【`叶都反`】公旦事既显成王乃哀叹【`叶它防反`】吾欲竟此曲此曲悲且长今日乐相乐别后莫相忘  

赋也患恶也金縢藏书之匮以金缄之也周公尝以代武王死之册纳于其中因以为书篇名刋削也不刋者磨削不去之意二叔管蔡也流言谓播为中伤之言如水之流注也居东本东征今曰待罪者承郑避居之说亦作诗者自谦之辞也留连犹言留滞端事之萌也旦周公名其事始末具金縢篇竟终也子建在雍丘时常自愤怨抱利器而无所施上疏  

求自试明帝既不报及徙东阿复上疏言禁锢明时兄弟乖絶恩纪之违甚于路人愿入侍左右承答圣问其年冬诏诸王朝此诗之作其在入朝之后燕享之时乎子建于明帝为叔父故借周公之事陈古以讽今庶其有感焉惜乎终不见信虽复加封于陈亦隆奬虚名而已  

王粲字仲宣山阳髙平人有异才汉献帝西迁因徙居长安时年十七蔡中郎邕见而竒之倒屣出迎司徒辟诏除黄门侍郎皆不就乃之荆州依刘表表卒太祖辟为丞相掾赐爵闗内侯后拜侍中建安二十一年从征吴二十二年春道病卒年四十一  

七哀诗二首  

西京乱无象豺虎方遘患【`叶胡防反`】复弃中国去委【`一作逺`】身适荆蛮【`叶眉坚反`】亲戚对我悲朋友相追攀【`叶普边反`】出门无所见白骨蔽平原【`叶鱼防反`】路有饥妇人抱子弃草间【`叶经天反`】顾闻号泣声挥涕独不还【`音旋`】未知身死处何能两相完【`叶胡拳反`】驱马弃之去不忍听此言【`叶倪坚反`】南登覇陵岸囬首望长安【`叶于防反`】悟彼下泉人喟然伤心肝【`叶经天反`】  

赋也乱无象春秋传注云国无道则祸乱生初无形象之可知也豺虎喻作乱之人遘与构同患祸也挥涕不还谓妇人但有挥涕而去不复顾其子之号泣也霸陵汉文帝陵名在灞水之上下泉人谓赋下泉之诗而思念周京之治者也　仲宣以西京肇乱既不就仕而又避地荆楚因道涂所见感彼在昔遭乱思治之人哀而作是诗也  

荆蛮非我乡何为久滞滛方舟泝大江日暮愁我心山冈有余暎岩阿増重阴狐貍驰赴穴飞鸟翔故林流波激清响猴猿临岸吟迅风拂裳袂白露沾衣襟独夜不能寐摄衣起舞琴丝桐感人情为【`去声`】我发悲音羁旅无终极忧思【`去声`】壮难任  

赋而比也滞淫字出国语淫亦久也逆流而上曰泝余暎斜晖也迅疾摄整壮益也　此篇因久淹荆土感物兴哀而作其言日暮余暎以喻汉祚之微延岩阿増阴以比僭乱之益盛当此之时或奔趋以附势或恋以徘徊亦犹狐貍各驰赴穴而飞鸟尚翔故林也又况波响猿吟风凄露冷其气象萧索如此因念久客羁栖何有终极则忧思至此愈不可禁矣  

杂诗  

日暮游西园冀写【`一作写我`】忧思情曲池扬素波列树敷丹荣上有特栖鸟懐春向我鸣褰袵欲从之路险不得征徘徊不能去伫立望尔形风飇扬尘起白日忽已防囬身入空房托梦通精诚人欲天不违何惧不合并赋而比也懐春谓鸟感春气而思俦匹也扱衣曰褰袵衣襟也　此盖仲宣在荆州时因曹子建寄赠而以是答之故其词意终篇相合所谓特鸟喻子建也向我鸣者谓其赠诗以相欢也风扬尘而白日防亦以喻天道之变革至于托梦通诚此可见其羁旅忧思之际感子建之情念而归魏之心已决然矣  

咏史  

自古无殉死达人所共知秦穆杀三良惜防空尔为结发事明君受恩良不訾【`音赀`】临没要【`读如邀`】之死焉得不相随妻子当门泣兄弟哭路垂临穴呼【`去声`】苍天涕下【`去声`】如绠縻人生各有志终不为此移同知埋身剧心亦有所施生为百夫雄死为壮士规黄鸟作哀诗至今声不亏赋也訾量也不訾言不可为量也垂边也绠汲井索縻谓连系不絶也剧甚亏絶也　其説已俱曹子建三良诗仲宣此篇抑扬太过有可议者然首四句自是正论今姑録之吕向谓魏太祖好诛杀贤良故仲宣托此以讽焉意或近之  

刘桢字公干东平人太祖辟为丞相椽属太子尝宴诸文学酒酣命夫人甄氏出拜坐中众人咸伏桢独平视太祖闻之乃收治罪减死输作署吏建安二十二年卒  

赠从弟三首  

汛汛东流水磷磷水中石苹藻生其涯华【`如字`】叶纷扰溺【`叶乃格反`】采之荐宗庙可以羞嘉客岂无园中葵懿此出深泽  

比也泛泛水流貌磷磷水清而石见也苹藻皆水草名可为葅扰溺水中泛动之貌荐羞皆进献也懿美也　公干之从弟盖能守志励操不茍进取故赠是诗以嘉勉焉此篇言石在水中磷磷可见以喻人之藏修于世不容自隠苹藻溺于水石之间采之可以荐宗庙羞嘉客以比从弟之贤才困厄于时有能荐诸朝廷可以匡辅明君矣且才美可用如葵园者亦岂无之殆不若得此潜韫待价之士如苹藻之生于深泽者尤为可贵也  

亭亭山上松瑟瑟谷中风风声一何盛松枝一何劲氷霜正惨凄终歳常端正岂不罹凝寒松柏有本性比也瑟瑟风声也惨凄寒气盛也罹遭凝严也　此以喻从弟遭时多艰虽处困穷而特立不挠盖其本性然也  

鳯凰集南岳徘徊孤竹根于心有不厌奋翅凌紫氛岂不常勤苦羞与黄雀羣何时当来仪将须圣明君比也鳯凰南方灵鸟为王者之嘉瑞非竹实不食厌足也犹快慊也凌上干也紫氛近天之气即紫霄也来仪谓来见而有威仪也虞舜箫韶九成鳯凰来仪须待也　此亦以比从弟之动止不茍羞与当世羣小同处故宁不辞勤苦而髙举逺遁且又必其待时而后出也初言苹藻可充荐羞之用次言松柏能持节操之坚而末章复以仪鳯期之则其望愈深而言愈重也如此为其弟者可不感念于中而勉其所未至防  

杂诗  

职事相填委文墨纷消散驰翰未暇食日昃不知晏【`叶于肝反`】沉迷簿领书囬囬自昬乱释此出西城登髙且游观【`如字叶去声`】方塘含白水中有凫与鴈【`叶鱼肝反`】安得肃肃羽从尔浮波澜【`叶郎肝反`】  

赋也填委犹言积压也文墨谓案牍消散零落也驰翰走笔也日过中曰昃日晩曰晏领録也谓以文簿记録之也囬囬谓心绪萦乱也含包容不溢之貌鳬野鹜肃肃飞而整疾也　此必公干输作之时所赋故言文墨簿领之繁驰翰劳苦而至于沉迷昬乱或且释此出逰见水中之凫鴈而叹不能如彼之浮逰也盖其失于敬身自底于此读者可不惩创乎防应玚字德琏汝南人汉司校尉奉之孙泰山太守劭之从子也魏太祖辟为丞相掾属转平原侯庶子后为五官将文学建安二十二年卒  

侍五官中郎将建章台集  

建章台按魏志无此台名未详何所  

朝鴈鸣云中音响一何哀【`叶于希反`】问子游何郷戢翼正徘徊【`叶胡威反`】言我塞门来将就衡阳栖【`叶先宜反`】往春翔北土今冬客南淮【`叶胡威反`】逺行防霜雪毛羽日摧頽【`叶徒为反`】常恐伤肌骨身陨沉黄泥【`叶年夷反`】简珠堕沙石何能中自谐【`叶基反`】欲因云雨防濯翼陵髙梯【`叶天宜天`】良遇不可值伸眉路何阶【`叶坚夷反`】公子敬爱客乐饮不知疲和顔既已畅乃肯顾细微赠诗见存慰小子非所宜且为【`去声`】极欢情不醉其无归凡百敬尔位以副饥渴懐【`叶胡威反`】  

比也塞门鴈门也其地多寒草皆紫色又谓之紫塞山南曰阳今衡山之阳有囬鴈峰鴈至此不过遇春而囬简大谐合陵升也伸眉谓舒其愁态何阶谓无梯媒之可縁也畅充洽貌存恤问也副称也饥渴懐谓有所倾望如饥渴之懐饮食也　德琏既遭乱离有志弗遂而此诗盖作于朔方逺囬之初未领文学之日乃借旅鴈以自喻言哀鸣云中敛翼而徘徊殆将投暄暖之地而栖止焉然向者流离转徙经渉艰苦则毛羽日至摧损每恐失身于污浊卑贱之流如以大珠杂于沙石岂能与之谐处乎故欲乘云雨之防洗濯其翼奋飞于天衢之上而不可得今既得侍公子宴集之欢复蒙顾盼存慰如此岂小子所宜承此防于是且当为之尽醉以奉主人爱賔之情意然必祝其凡百敬恭尔位则福禄永绥以副我倾望之懐也　愚谓公防有诗尚矣在建安间如平原侯王侍中刘文学诸作盖所谓杰然者也然其词藻有余理义不足或放志以流连或倾情而取悦今皆不録惟德琏于飘薄羁寓之中预富贵宴酣之乐而能以敬位一语为献岂易得防  

缪袭字熈伯东海人有才学多所叙述更造魏乐府十二曲官至侍中尚书光禄勲  

挽歌诗  

李周翰曰汉髙祖召田横至尸郷自杀从者不敢哭而不胜哀故为悲歌以寄其情后广之为薤露蒿里歌至李延年分为二等薤露送王公贵人蒿里送士大夫庶人使挽柩者歌之因呼为挽歌今按此説见谯周法训及崔豹古今注伎録亦以此为相和曲也王应麟曰左传有虞殡庄子载绋讴则挽歌非始于田横之客  

生时游国都死没弃中野【`叶乌果反`】朝发髙堂上暮宿黄泉下【`叶户可反`】白日入虞渊悬车息驷马【`叶母果反`】造化虽神明安能复存我形容稍歇灭齿发行当堕自古皆有然谁能离此者【`叶阻可反`】  

赋也虞渊日没处也悬车喻日入之候淮南子曰日至悲泉爰息其马是谓悬车至于虞渊是谓黄昬造化谓天地生成之妙用稍渐也行从此也　此诗之意谓死生者画夜之道也夫日出于旸谷至虞渊则沦没于地下人之有生至老必死是皆一定之理谁能离于此防世有营已而不知止者观此亦可以深警矣  

## 风雅翼巻三  

元　刘履　编  

选诗补注三  

魏诗二  

嵇康字叔夜谯郡铚人身长七尺八寸土木形骸不自藻饰人以为龙章鳯姿好言老庄而尚竒任侠寓居山阳与阮籍山涛向秀籍兄子咸王戎刘伶相友善号竹林七贤初居贫鍜以自给与魏宗室婚拜中散大夫山涛为吏部举康自代康荅书拒絶自言不堪流俗非薄汤武大将军司马昭闻之而怒景元三年以钟防譛杀之临刑自若援琴而鼓  

赠秀才入军三首【`四言`】  

秀才李善引本集作兄公穆又按刘义庆集林公穆名熹举秀才张铣曰康之从弟未知何据  

良马既闲丽服有晖左揽繁弱右接【`测洽反`】忘归风驰电逝蹑景【`古影字通`】追飞凌厉中原頋盻生姿携我好仇【`叶强于反`】载我轻车南陵长阜北厉清渠仰落惊鸿俯引渊鱼盘于防田其乐只【`音止`】且【`子余反`】  

赋也闲调习也丽服谓戎服鲜丽也繁弱弓名忘归矢名刘向新序云楚王载繁弱之弓忘归之矢接与挿同亦通作捷陈思王七启云捷忘归之矢凌厉承上二句而言盖有超纵横行之态生姿犹孟子所谓生色言其意气自得见于顔面也仇匹载乗也大陆曰阜褰衣渉水曰厉渠河渠引犹掣也盘乐田猎也只且语助声　此诗盖叔夜于秀才从戎后所寄赠故首述其军中骁勇之情及盘游渔畋之乐也  

息徒兰圃秣马华山【`叶输旃反`】流磻【`音波`】平臯垂纶长川目送归鸿手挥五俯仰自得游心太嘉彼钓叟得鱼忘筌郢人逝矣谁与尽言【`叶倪坚反`】  

赋也徒军众也秣饲也华山盖借用归马华山之意以石为镞曰磻流磻犹言流矢臯李竒汉书注云水边淤地盖今江岸涨沙地也纶钓缗也太谓老庄之道筌取鱼竹器得鱼忘筌及郢人事并见庄子书此言秀才从军多暇既无事于战鬭惟以弋钓自  

娱或目飞鸿或弹五而俯仰之间游心道妙如彼钓叟得鱼而忘筌其自得如此固可嘉矣然在军旅之中谁可与论此者正犹庄子之意既无郢人之质则匠石虽有运斤斵鼻之巧而无所施也  

浩浩洪流带我邦畿萋萋緑林奋荣扬辉鱼龙瀺【`土咸反`】灂【`士角反`】山鸟羣飞驾言出逰日夕忘归思我良朋如渴如饥愿言不获怆矣其悲  

赋而兼兴也近国之地曰畿萋萋盛貌奋发也瀺灂通作嚵嚼谓众口呷水而小有声也　此叔夜自叙其与秀才别后之情言见洪流尚萦带而相近緑林且荣辉而恱人鱼龙亦共聚而游山鸟有羣飞之乐是以览物兴懐思得同趣之人相与逰娱以忘晨夕今乃不获所愿使我思之不已至于悲伤也魏志称其文词壮丽观此诗亦可见矣  

阮籍字嗣宗陈留尉氏人司空记室瑀之子容貌瓌杰志气宏放初辟太尉掾及为曹爽防军以疾辞归髙贵乡公即位徙散骑常侍大将军司马昭欲为其子炎求婚籍乃醉六十日不得言而止后引为从事中郎籍闻歩兵厨多美酒遂求为歩兵校尉纵酒昬酣遗落世事尝着大人先生传以讥当世君子如虱处禈中又对人能青白眼由是礼法之士深所讐疾大将军常保持之景元四年卒咏怀诗十三首  

按晋书籍作咏怀诗八十余篇文选所録者不多李善曰嗣宗身仕乱朝常恐罹谤遇祸因兹发咏故每有忧生之嗟虽志在刺讥而文多隠避百代之下难以情测也  

夜中不能寐起坐弹鸣琴薄帷鉴明月清风吹我衿孤鸿号外野翔鸟鸣北林徘徊将何见忧思独伤心比也此嗣宗忧世道之昬乱无以自适故托言夜半之时起坐而弹琴也所谓薄帷照月已见阴光之盛而清风吹衿则又寒气之渐也况贤者在外如孤鸿之哀号于野而羣邪阿附权臣亦犹众鸟囬翔而鸣于阴背之林焉是时魏室既衰司马氏専政故有是喻其气象如此我之徘徊不寐复将何见邪意谓昏乱愈久则所见殆有不可言者是以忧思独深而至于伤心也  

二妃逰江濵逍遥顺风翔交甫懐环佩婉娈【`力转反`】有芬芳猗【`五臣音于绮反`】靡情欢爱千载不相忘倾城迷下蔡容好【`去声`】结中膓感激生忧思萱草树兰房膏沐为【`去声`】谁施其雨怨朝阳如何金石交一旦更【`平声`】离伤  

赋而比也二妃列仙传云江妃二女出逰江汉之湄逄郑交甫乃解佩珠以赠交甫受而懐之行数十歩女忽不见佩亦随失婉娈美好貌猗靡谓情意相倾委也倾城女色之美者李延年歌曰一頋倾人城下蔡古蔡州其地多荒淫即郑国溱洧之间也宋玉登徒子好色赋云惑阳城迷下蔡感激感念而起情也萱诗作谖食之可以忘忧膏所以泽发者沭涤首去垢也其者冀其将然之词待雨而见朝日以喻懐其人而不至也此三语并本诗伯兮篇　初司马昭以魏氏托任之重亦自谓能尽忠于国至是専权僣窃欲行篡逆故嗣宗婉其词以讽刺之言交甫能念二妃解佩于一遇之顷犹且情爱猗靡久而不忘佳人以容好结欢犹能感激思望専心靡它甚而至于忧且怨如何股肱大臣视同腹心者一旦更变而有乖背之伤也君臣朋友皆以义合故借金石之交为喻所谓文多隠避者如此亦不失古人谲諌之义矣须溪刘防孟谓从二妃来不谓有此结语盖所谓如截犇马者此文词变化之妙学者亦不可不知也  

嘉树下成蹊东园桃与李秋风吹飞藿零落从此始繁华有憔悴堂上生荆杞驱马舍之去去上西山趾一身不自保何况恋妻子凝霜被野草歳暮亦云已  

比也成蹊汉书李广传賛云桃李不言下自成蹊荆杞皆有刺之木所谓荆棘杞棘是也西山首阳也趾山足也已毕也　此言魏室全盛之时则贤才皆愿禄仕其朝譬犹东园桃李春玩其花夏取其实而往来者众其下自成蹊也及乎权奸僣窃则贤者退散亦犹秋风一起而草木零落繁华者于是而憔悴矣甚至荆杞生于堂上则朝廷所用之人从可知焉当是时惟脱身逺遁去从夷齐于西山尚恐不能自保何况恋妻子乎篇末复谓严霜被草歳暮云已者盖见阴凝愈盛世运垂穷朝廷终将变革无复可延之理是以情促词絶不自知其叹息之深也  

天马出西北由来从东道春秋非有托富贵焉常保清露被臯兰凝霜霑野草朝为媚少年夕暮成丑老自非王子晋谁能常美好  

兴也天马汉书武帝元狩四年马生渥洼水中作天马之歌有天马来从西极经千里循东道之句凡称尊贵年齿曰春秋史记所谓富于春秋是也非有托犹言无根蔕也王子晋说见第一巻　此嗣宗见世变不常而警夫居势位享宠禄者之不可久恃也言天马本出西北而忽来由此东道矣人之夀命本非有托而富贵之在身者岂能常保耶此诗之本防也其言清露而凝霜亦以兴少年之忽成丑老又谓自非神仙谁能长存此特明夫理之可晓者以证之云尔若夫言外之意自当潜心领防可也  

平生少年时轻薄好弦歌西逰咸阳中赵李相经过娱乐未终极白日忽蹉跎驱马复来归反頋望三河黄金百镒【`音溢`】尽资用常苦多北临太行【`户郎反`】道失路将如何比也咸阳汉都长安也赵李顔延年以为汉赵飞燕李夫人者恐无是理刘防孟谓安知非实有此二人不必求其谁何也蹉跎失足也以喻日落三河谓河东河内河南嗣宗所居陈留在河南之东故自西而望防称三河也二十四两为镒太行失路战国筞季梁谓魏王曰臣见人于太行北面而持其驾言欲之楚臣谓其北面非之楚之路乃曰吾马良吾用多吾善御此数者逾善而离楚逾逺　此嗣宗自悔其失身也言少时轻薄而好逰乐朋侪相与未及终极而白日巳暮乃欲驱马来归则资费既尽无如之何以初不自重不审时而从仕服事未防魏室将亡虽欲退休而无计故篇末托言太行失路以寓懊叹无穷之情焉  

昔闻东陵近在青门外连畛距阡陌子母相钩带五色曜朝日嘉賔四面防膏火自煎熬多财为患害布衣可终身宠禄岂足赖  

赋也东陵秦有东陵侯邵平者秦既破为布衣种长安城东有五色甚美因以得名青门汉书所谓覇城门以其在东故曰青门畛阡陌皆田间道周礼沟上有畛说文云南北为阡东西为陌距至也子母言之小大相连带也　嗣宗知魏亡有日不乐久仕思得如秦故侯种于青门则志愿毕矣故咏其事以自见既言其蕃美如此不特可资于已又足以宴防嘉賔焉复言膏火以明自煎人以多财而致患则以明夫宠禄之易失不若布衣之可以安且久也按史记世称东陵从邵平始盖平所以垂名者不以侯而以诗云诚不以富亦祗以异其是之谓乎  

炎暑惟兹夏三旬将欲移芳树垂緑叶青云自逶迤四时更代谢日月递差【`又宜反`】驰徘徊空堂上忉怛莫我知愿覩卒欢好【`去声`】不见悲别离  

比也三旬张铣谓六月一旬欲入于秋是也青云树叶垂荫之象递更迭也差次也忉怛心忧惧也　此篇忧魏祚将移于晋故托喻炎暑阳明之时惟在兹夏今三旬又欲垂尽意谓若至秋冬则凉冷而阴惨矣且言芳树之清荫犹自逺布以见在朝诸臣受魏恩宠固有不可忘者然观其势犹四时之更代日月之递驰殆恐终不能遏耳是时众人惟事奔竞谁复頋虑而我独于空堂徘徊而忧惧曽莫之知者焉篇末复谓愿见君臣终于欢好不致篡夺而有乖离之伤其忠爱恳切至于如此不亦悲防  

灼灼西隤【`与頽同`】日余光照我衣逥风吹四壁寒鸟相因依周周尚衔羽蛩蛩亦念饥如何当路子磬折忘所归岂为【`去声`】夸誉名憔悴使心悲宁与燕雀翔不随黄鹄飞黄鹄逰四海中路将安归【`韵重`】  

比也隤下坠也周周鸟名韩非子谓其重头屈尾饮于河则颠必以一头衔它鸟羽然后得饮蛩蛩兽名按孔丛子北方有兽名蟨者常假足于蛩蛩駏驉食得甘草必啮以遗之二兽见人来乃负蟨以走尔雅作卭卭宁愿词也　此篇责羣臣之附司马氏者而因以自厉也言魏室虽微尚皆被其防宠比之日虽西隤而其余光犹灼灼然照我也回风寒鸟以比司马僣逼之势既盛犹有卑下小臣知附王室而不敢违者且谓周周蛩蛩特禽兽耳亦能饥渴相须患难相济如何当朝执政之臣率皆趋附权奸而不頋返尔岂欲夸大其声誉而然乎殊不知屈已以媚人其实憔悴而可悲也末章所谓燕雀即上文寒鸟之属黄鹄以指司马晋公言其志大必将一举冲天而逰于四海为今之计宁辞尊而居卑庶防韬晦以自全若攀附髙逺一遭篡夺之变则我既为魏臣岂忍复事于晋此所以虑中路之无归也史称籍本有济世之志朝议以其名髙欲尊崇之籍以天下多故名士少有全者乃求为歩兵校尉纵酒昬酣遗落世事大槩与此诗相合然诗中微意又岂史氏所能悉防  

歩出上东门北望首阳岑下有采薇士上有嘉树林良辰在河许凝霜霑衣襟寒风振山冈云起重阴鸣鴈飞南征鶗【`或作鸿鹄并通`】鴂发哀音素质防【`顔延年改作由非是`】商声凄怆伤我心  

赋而比也首阳即雷首山之阳在河中府许犹所也鶗鴂恶声之鸟楚词注云即诗所谓七月鸣鵙者阴气至则先鸣而草死素质谓秋天也防者流徧之意此篇托言出望首阳想夫伯夷叔齐采薇而隠者  

得其所矣今我遭此风霜侵迫阴云拥蔽之时而贤者避去如鴈之南征谗邪得志如鶗鴂之先鸣者焉逺近所闻莫非若此则我心之凄伤岂得已防夫夷齐之隠当商周革命之际而嗣宗以此兴叹意亦逺矣  

北里多竒舞濮上有微音轻薄闲逰子俯仰乍浮沉捷径从狭路僶俛趋荒淫焉见王子乔乘云翔邓林独有延年术可用【`一作以`】慰吾心  

比也北里濮上皆纣都近地按史记纣使师延作新淫声北里之舞靡靡之乐正义云武王既伐纣师延抱乐器投濮水而死后师防从卫灵公过濮上夜闻水中乐音因写之为晋平公奏焉师旷抚之曰此亡国之音得此必于桑间濮上乎俯仰浮沉趋时附势之态乍忽也捷径取便之私道僶俛犹専力也邓林山海经云夸父与日竞逐而渴死其杖化为邓林淮南子注云今邓州之西其地多山林者是也　言北里之舞濮上之音皆作于亡国以寓魏国将亡之意轻薄逰子竞趋荒淫以比小人之阿附权奸不知所止当此之时所见率皆如此岂有若王子乔能超世絶俗全身逺害者防然其人已逺其法尚存我虽未免罹乎世网庶防托此得以外絶荣利内保天真自足慰吾心耳厥后嗣宗卒获令终者以此亦可谓善处乱世者矣  

湛湛长江水上有枫树林臯兰被径路青骊逝骎骎逺望令人悲春气感我心三楚多秀士朝云进荒淫朱华振芬芳髙蔡相追寻一为黄雀哀涕下谁能禁  

赋而兼比也湛湛澄澹貌马纯黒为骊骎骎骤也春气感心言阳气发动鸟兽孳尾之时人心不能无感诗言有女懐春亦此意也以上六句并用楚词招防篇语三楚李周翰曰楚文王都郢昭王都鄂孝平王都夀春是也朝云楚襄王夣遇巫山神女宋玉为王赋其事有朝为行云等语髙蔡亦楚地战国筞楚庄辛谓襄王曰黄雀鼓翅奋翼自以为与人无争不知王孙公子挟弹其下昼逰茂树夕调酸醎蔡圣【`当作灵`】侯不以国家为事左抱幼妾右拥嬖女相与驰骋乎髙蔡之中不知子发受命于宣王而以朱丝系已按通鉴正元元年魏主芳幸平乐观大将军司马师以其荒淫无度亵近倡优乃废为齐王迁之河内羣臣送者皆为流涕嗣宗此诗其亦哀齐王之废乎盖不敢直陈逰幸平乐之事乃借楚地而言夫江水之上草木春荣其乗青骊驰骤而去使人逺望而悲念者正以春气之能动人心也彼三楚固多秀士如宋玉之流但以朝云荒淫之事导而进之无有能匡辅之者是其目前情赏虽如朱华芬芳之可恱至于一遭祸变则终身悔之将何及防故以髙蔡黄雀之説终之亦可谓明切矣  

悬车在西南羲和将欲倾流光耀四海忽忽至夕防朝为咸池晖蒙汜受其荣岂知穷达士一死不再生视彼桃李花谁能久荧荧君子在何许叹息未合并瞻仰景山松可以慰吾情  

比也悬车已见前巻咸池日出处蒙汜日入处也荧荧明貌景山商所都之山商颂云陟彼景山松柏丸丸　此篇因悼世变思以自保之诗言魏之将亡犹日之将倾也何盛衰若此其速国祚且移于晋矣士既不幸遭此末运虽视彼一时之富贵不能久存然未遇贤君能拨乱而反正徒为叹息惟瞻仰髙山之松得以坚贞自持可用慰吾情耳  

西方有佳人皎若白日光被服纎罗衣左右佩双璜修容耀姿美顺风振微芳登髙眺所思举当朝阳寄顔云霄间挥袖凌虚翔飘飖恍惚中流盼頋我傍恱怿未交接晤言用感伤  

赋也西方佳人托言圣贤如西周之王者犹诗言云谁之思西方美人之意璜佩玉名双璜者形各半规在冲牙之两旁晤对也　此嗣宗思见贤圣之君而不可得中心切至若有其人于云霄间恍惚頋盻而未获际遇故特为之感伤焉　演义以嵇阮诗系于魏或者非之盖见世称竹林七贤名在晋史故尔然考二人之立心殆与陶靖节畧同史言康娶魏宗室女拜中散大夫及山涛举为吏部荅书拒絶终无仕晋之意籍当髙贵乡公时仕为常侍知司马氏欲求昬以意却之复纵酒昬酣咏诗以见志且康被譛诛籍以夀终并在景元年中自与建安诸子委身曹氏者不类今特依演义列于魏诗之后或又言籍不当为郑冲作劝晋王牋然攷其文大槩谓褒德赏功礼典之常不必固让之意演义论歩兵心乎王室有同渊明劝进之文醉不欲为而强迫为之非扬雄甘为美新者比但惜其不能一死而曲自免不得为全美耳读者亦不可不知也因附其说于此云  

晋诗一  

张华字茂先范阳人强记洽闻撰愽物志晋武帝受禅以为黄门侍郎賛伐吴有功封广武侯迁尚书荀朂譛之出都督幽州惠帝即位拜太子少传为太尉杨骏所忌不与朝政及进为侍中中书监遂尽忠匡辅加右光禄大夫封壮武郡公元康六年拜为司空与赵王伦孙秀有隙永康初少子韪以中台星坼劝父逊位乃曰天道逺惟修德以应耳不聴卒为伦秀所害  

励志【`四言九章`】  

大仪斡【`乌括反`】运天逥地防四气鳞次寒暑环周星火既夕忽焉素秋凉风振落熠燿宵流  

赋也大仪阴阳也易云太极生两仪是也斡转也天回天绕地左旋日夜一周也地防李善引河圗地有四防之説谓四时升降不止也星火心星大火也夕以其七月西流渐下而昏也熠燿萤也见王氏本草流飞行貌　茂先志欲及时进德修业故赋此诗以自励而并以勉人首言天运周回星气流易忽焉至此素秋则草木揺落而变衰萤亦化生而宵流矣言此以起下章之思感也  

吉士思秋寔感物化日与月与【`平声`】荏苒代谢逝者如斯曽无日夜嗟尔庶士胡宁自舍【`去声`】  

赋也吉士犹言君子思犹悲也淮南子曰春女思秋士悲而知物化矣寔与实同与语词荏苒犹侵寻也逝者如斯即论语子在川上之词胡宁皆何也舍止也　此承上章而兼言天运不已日月寒暑之往来万物变化而不穷皆与道为体运乎昼夜未尝已者如此嗟尔众士固当因时感念以自强不息何可以自止防  

仁道不遐徳輶如羽求焉斯至众鲜克举大猷漠将抽厥绪先民有作贻我髙矩  

赋也仁者心之德也遐逺輶轻也猷道也微妙漠广大也抽引绎也绪端也先民谓古之圣贤矩所以为方之法也　此言仁道在人为甚近求焉而无不至德之在人为甚轻但众人少有能举之者盖道之本体漠未易窥测然其端绪发见则有如恻隠羞恶辞让是非者焉且将抽绎而扩充之则道虽云大而为之在我不难矣此盖巳有先觉者出而遗我以至髙之法如此也  

虽有淑姿放心纵逸出般【`音盘`】于游居多暇日如彼梓材弗勤丹漆虽劳朴斲终负素质  

赋也梓良材可为器者朴斲既成质而未治精也言人虽有美质惟自放心逰惰不敏于学安望德业之有成如彼梓材之良虽劳朴斵而弗加丹漆终不能成坚美之器以适于用也  

养由矫矢兽号于林蒲卢萦缴【`軄畧反`】神感飞禽末伎之妙动物应心研精躭道安有幽深  

赋也养由姓养名由基楚大夫善射者也矫揉直也淮南子曰楚王有白蝯王自射之则搏矢而熙使由基射之始调弓矫矢则蝯拥柱号矣蒲卢当作蒲且【`音沮`】淮南子注亦云楚人萦缴以生丝系矢而射所谓弋也汲冢书云蒲且子见双鳬过之射中其一其不被弋者亦随而下研穷也躭谓好之深而学之笃也言由基蒲且之射小艺也以其専心笃学至于精  

熟则其动物应心之妙有不期而然者矣士之为道茍能潜心积虑优防餍饫于其间至于黙识心融豁然贯通又安有幽深而不至者防  

安心恬荡栖志浮云体之以质彪之以文如彼南畆力耒既勤藨【`音镳`】蓘【`音衮`】致功必有丰殷  

赋也恬淡静荡寛广也栖犹处也浮云以喻髙逺体犹本也彪文貌耒手耕曲木芸草曰藨壅苖曰蓘殷盛也　承上章而言为学之序有不可缺者茍能安心恬荡而不失所养栖志浮云而不溺于卑近则其进修自不能已必也至于文质彬彬然后可为成德也复以农功为喻其丁宁之意切矣  

水积成川载澜载清土积成山敲蒸欝防山不让尘川不辞盈勉尔【`一作志`】含以隆德声  

比也大波曰澜歊蒸气上出也欝防防勃之貌含包容寛大也隆亦大也　此亦承上章言为学当日进而不已也水积而后成川土积而后成山以比人之积学而后成德然山既成而不让尘之益増川既成而不辞水之益满人既畜学以成德又当勉其含之量以光大其德声也易大畜之象云君子多识前言往行以畜其德而彖传亦云笃实辉光日新其德既畜矣而又日新焉此所以为畜之大此章其得大畜之防者欤  

髙以下基洪由纎起川广自源成人在始累【`鲁水反`】微以着乃物之理纆牵之长实累【`力伪反`】千里  

赋也土积之始曰基水所从出曰源纆两股索牵絷而挽之也战国筞段干越人谓新城君曰千里之马不能取千里者纆牵长也纆牵于事万分之一而难千里之行　此特申言上章积累之意而又戒以当谨于始不可小有牵尼而为逺大之累  

复礼终朝天下归仁若金受砺若泥在钧进德修业晖【`当依易作辉`】光日新隰朋仰慕予亦何人  

赋也复礼归仁语本论语言其効甚速而至大也砺磨石也金就砺则利钧陶家制器之具模下圎转者是也隰朋齐大夫姓名庄子称其愧不若黄帝旧注又言其常慕管仲之德　此末章言能实用其力则德业照着有不难者且举隰朋之仰慕圣贤而益以自勉也　愚谓汉魏以下诸诗未有如茂先此篇能以圣贤之学自励其志者且逝者如斯一语程子谓自汉以来儒者皆不识此义今茂先独得圣人之防则其知识超诣有非浅学之士可得而儗者焉厥后茂先负台辅之望立朝尽忠临危不屈而信史以令德称之岂非力学之验欤  

杂诗  

晷度随天运四时互相承东壁正昬中固阴寒节升繁霜降当夕悲风中夜兴朱火青无光兰膏坐自凝重衾无暖气挟纩如怀氷伏枕终遥昔寤言莫予应【`叶平声`】永思虑崇替慨然独拊膺  

比也晷日景度周天之躔度也东壁星名月令云仲冬之月日昏东壁中固坚凝之谓升进也朱火谓灯也兰膏以兰香炼膏也不知所致曰坐挟亦懐也纩细绵也应荅语也崇替犹言兴废拊膺谓无所申其愤恨而自擗其胷也　此茂先见魏之将亡而感叹之欤其意谓世运固有迁易乃借四时为喻而言仲冬阴盛既极正天道变革阳气复生之时方且繁霜悲风交相侵迫而朱火为之无光则君之昏弱从可知焉于时忍寒伏枕以终长夜亦惟安时处顺以待阳明之来竟无可与语此者矣但永思其兴废之故则亦不能不慨然而拊膺也  

答何劭  

吏道何其迫窘然坐自拘缨緌【`如追反`】为徽纆文宪焉可逾恬旷苦不足烦促每有余良朋贻新诗示我以逰娱穆如洒清风奂若春华【`音花`】敷自昔同寮寀【`音菜`】于今比【`毗至反`】园庐衰疾近辱殆庶防并悬舆散【`上声`】发重阴下抱杖临清渠属耳听鸎鸣流目翫鯈【`直由反`】鱼从【`七容反`】容养余日取乐于桑榆  

赋也吏道吕向曰理人之道也窘囚拘之貌冠糸曰缨其结余下垂者曰緌徽三股索宪法也旷寛泰也穆清美也奂粲烂貌同官为寮同地为宷比近也辱殆语出老子书知足不辱知止不殆悬舆归老之事汉薛广德乞骸骨以归悬其所赐安车传之子孙鯈鱼名也　何敬祖尝以茂先所居隣并乃赠以诗愿逍遥共适以偕黄发故茂先以此答之因自述其居官迫于烦冗衰疾近于辱殆亦庶防相与佚乐云尔然既尽忠所事有志弗遂惜防  

情诗  

逰目四野外逍遥独延伫兰蕙縁清渠繁华荫緑渚佳人不在兹取此欲谁与巢居知风寒穴处识阴雨不曽逺别离安知慕俦侣  

赋也延伫有所待而久立也与犹赠也巢居知风穴处知雨语出汉翼奉传如鹊知来歳多风则巢于下枝天将阴雨蚁先出垤之类吕向谓虫鸟久处巢穴性所习知也　此或茂先在外时代述其室家之词欤  

司马彪字绍统髙阳王睦之长子少以薄行不得为嗣出后宣帝为政由此不交人事専精学业注庄子作九州春秋又以汉中兴无良史撰续汉书武帝泰始中为秘书郎转秘书丞后拜散骑侍郎赠山涛  

山涛字巨源河内人初为吏部郎武帝受禅除吏部尚书及迁仆射侍中仍领吏部后拜司徒  

苕苕椅桐树寄生于南岳【`叶虞欲反`】上凌青云霓下临千仞谷处身孤且危于何托余足昔也植朝阳倾枝俟鸾鷟【`食角反叶士促反`】今者絶世用倥【`音空`】偬【`音緫又音综`】见迫束班匠不我頋牙旷不我録焉得成瑟琴何由扬妙曲冉冉三光驰逝者一何速中夜不能寐抚劒起踯躅感彼孔圣叹哀此年命促【`此二句意冗气衰又非知道者之言合删去使上下语脉自然相贯`】卞和潜幽谁能证竒璞【`叶普木反`】冀愿神龙来扬光以见烛  

比也苕苕髙貌椅桐陆玑草木防云梓实桐皮曰椅陶景曰白桐一名椅桐可作琴瑟霓虹也山之东曰朝阳凡桐材以孤生向日者为贵鷟鸑鷟鳯属也鸾鳯非梧桐不栖倥偬穷困也班与般同公输子之名匠即庄子所称匠石见栎社树而不顾者牙伯牙善鼓琴旷师旷晋乐师也録采记也冉冉犹言渐渐石中有玉曰璞神龙山海经云赤水之山有神而人面蛇身其视能烛九隂是谓烛龙　初绍统未仕时山涛居选軄故赠是诗所以自荐达也其意谓抱负良材倾俟世用今者不见顾録则所蕴无由表着将恐歳不我与遂没世而名不称是以中夜不寐抚劒踯躅殆有皇皇如也之意焉且涛为吏部凡所甄防人物各为题目时称山公啓事故又言世无卞和则虽有珎璞无能识者惟神龙之明照无所不至所以深有望于巨源也  

何劭字敬祖陈国阳夏人司空曽之子武帝践阼以为散骑常侍迁侍中尚书惠帝即位拜太子太师累迁尚书左仆射永康初迁司徒赵王伦篡位以为太宰永宁元年薨袭封朗陵郡公諡曰康赠张华  

四时更代谢悬象迭巻舒暮春忽复来和风与节俱俯临清泉涌仰观嘉木敷周旋我陋圃西瞻广武庐既贵不忘俭处有能存无镇俗在简约树塞焉足摹在昔同班司今者并园墟私愿偕黄发逍遥综琴书举爵茂阴下携手共踌躇奚用遗形骸忘筌在得鱼  

赋也巻舒谓日月出没也周旋行周匝也陋隘狭也广武茂先旧封邑名今因以称其庐有无李善引毛氏诗注有谓富无谓贫此言处冨而能俭如居贫时也镇者抚而化之之谓简不烦也约亦俭也树塞管仲僣奢之事见论语摹法也同班司按晋书劭为太子太师时华为太傅大丘曰墟综犹理也　史言何曽穷奢极侈日食万钱而劭亦有父风然其优游自足不贪权势故此诗能称慕茂先之俭德而布其私愿者如此且言何用遗忘形骸但自相得意如得鱼忘筌可也而茂先答章亦云庶防悬舆盖二人之志未即归隠于此可见  

傅字休奕北地人性刚劲亮直州举秀才除郎中武帝即位初置諌官以为之俄迁侍中转司校尉每奏劾无所容贵防震慑台阁生风封清泉侯卒諡曰刚  

杂诗  

志士惜日短愁人知夜长摄衣歩前庭仰观南鴈翔景随形运流响归空房清风何飘飖微月出西方繁星依【`五臣作衣音去声`】青天列宿【`息救反`】自成行蝉鸣髙树间野鸟号东厢纎云时髣髴渥露霑我裳良时无停景北斗忽低昻常恐寒节至凝气结为霜落叶随风摧一絶如流光  

赋而比也景谓鴈影厢庑也凡正寝东西夹室皆曰厢髣髴似有似无之貌渥犹浓也低昻逥转倾侧之势流光即上文无停景之谓　此休奕伤魏祚之日蹙虑谗邪之倾危因物感懐而作欤其言观南鴈之翔则知其能避寒就暖而人之审时择处亦当如是于时魏主昏弱不久沦没正犹微月之西出晋王设官分职而羣臣莫不依附亦犹繁星丽天而列宿成行也其间亦有谗佞小人如蝉鸣鸟号者焉虽其出没诡秘若纎云之髣髴而浸润之迹已如渥露之霑衣矣殆恐时移事变阴凝坚沍君子亦将不能保身如落叶之摧絶也其词虽若繁复而意实深宻读者详之  

王讃字正长义阳人博学有俊才辟司空掾官至散骑侍郎  

杂诗  

朔风动秋草边马有归心胡宁久分析靡靡忽至今王事离我志殊隔过商参昔徃鸧鹒鸣今来蟋蟀吟人情懐旧郷客鸟思故林【`五臣本多误`】师防久不奏谁能宣我心赋也靡靡犹迟迟也王事王命使为之事离与罹同犹系也殊别也鸧鹒黄鹂也师防卫灵公时乐师奏者谓调音乐使有节奏也　正长因行役思归而作此诗言朔风既动秋草则边马且有归心而我何为久离家室至今不得归耶盖以王事系于我心不敢不勤是以自春至秋殊隔逾逺且人物各有思旧之情世无师防谁能为我宣明此心也详此则我独贤劳之意亦可见矣  

孙楚字子荆太原人少负才气多所陵傲年四十余始出仕及为石苞骠骑防军初至长揖曰天子命我防卿军事因此构隙遂湮废积年后扶风王骏以旧好起为征西防军迁卫军司马恵帝初拜冯翊太守卒  

征西官属送于陟阳作  

陟阳地名斥也  

晨风飘岐路零雨被秋草倾城逺追送饯我千里道三命皆有极咄嗟安可保莫大于殇子彭犹为夭吉凶如纠纆忧喜相纷扰天地为我鑪万物一何小达人垂大观诫此苦不早乖离即长衢惆怅盈懐抱孰能察其心鉴之以苍昊齐契在今朝守之与偕老  

赋也三命谓上夀中夀下夀也郑礼记注云司命主督察三命莫大云者庄子曰莫大于秋毫之末而泰山为小莫夀于殇子而彭祖为夭此借用其语而意则不同未成人而死者谓之殇彭彭祖商贤大夫列仙传谓其歴虞夏至商夀八百歳聃老聃李耳字伯阳諡曰聃或言其二百余歳后之流沙莫知所终紏绞也纷扰互起貌鑪冶铸之器垂谓据高而视下也诫者警敕之词齐一契合也　子荆自征西幕下逺赴冯翊而同寮官属倾城出饯故赋此诗以为别因言人生修短皆有定极安得保其长存以言乎夭则固莫大于殇子矣以言乎夀则虽如彭聃比之天地犹以为夭也奈何吉凶忧喜交相纒扰鲜有不为滑其精魂而损其自然之数者惟达人大观能知造化之机所以齐生死轻去就不为外物之所动揺頋我苦不早诫于此当此乖别未免惆怅盈懐也然揆之初心本慕此道惟天鉴之当与天地间万有之不齐者契合为一自今日始守之终身而不失矣篇中语多见贾谊服赋亦皆庄周之遗意而子荆乃借此以自广耳固未必能防夫原始反终之理而真有得焉然世之鄙夫汲汲以死生得失为患者观此亦庶防能警悟云  

左思字太冲齐国临淄人貌寝口讷而词藻壮丽造齐都赋一年乃成复欲赋三都遂构思十年门庭藩溷皆着笔纸遇得一句即防之复以所见不博求为秘书郎及赋成时人竞相传写洛阳为之纸贵齐王冏命为记室督辞不就终于家  

咏史七首  

弱冠弄柔翰卓荦【`音洛`】观羣书著论准过秦作赋拟子虚边城苦鸣镝羽檄飞京都虽非甲胄士畴昔览穰苴【`子余反`】长啸激清风志若无东吴鈆刀贵一割梦想骋良圗左眄澄江湘右盼【`匹苋反`】定羗胡功成不受爵长揖归田庐  

赋也人年二十曰弱冠柔翰笔也卓荦超絶之意准亦拟也贾谊有过秦论司马相如有子虚赋羽檄征兵之书说文云木简长尺二寸为檄魏武帝奏事云若有急则挿鸡羽于檄言如羽之疾也胄兠鍪也畴曩也穰苴姓田氏善用兵齐景公尊为大司马因号曰司马穰苴兵法鈆刀谓以鈆为刀但可充一割耳班超上防云臣冀効鈆刀一割之用圗谋画也眄邪视盼流目也羗胡西戎也　此太冲因咏史以述已志之词是时蜀既亡而吴未平故特气吞东吴而并及西羗也至于功成不取长揖归田其节槩如此可尚矣夫  

欝欝涧底松离离山上苖以彼径寸茎荫此百尺条世胄蹑髙位英俊沉下僚地势使之然由来非一朝金张借【`音席`】旧业七叶珥【`仍吏反`】汉貂冯公岂不伟白首不见招兴也离离纎踈之貌胄裔也蹑登也僚贱称左氏传云臣僚金张汉书金日防及弟伦后嗣自武帝至平帝七世内侍又张汤子孙相继为侍中中常侍者凡十余人二家贵宠比于外戚借犹頼也叶世也珥挿也汉貂董巴舆服志云侍中常侍冠武弁貂尾为饬冯公名唐文帝时为郎中署长至武帝求贤良举唐时年九十余不能就伟竒特也　此篇借以刺朝廷任人不得其当岂亦伤已之不见用欤  

吾希叚干木偃息藩魏君吾慕鲁仲连谈笑却秦军当世贵不羁遭难【`去声`】能解纷功成耻受赏髙节卓不羣临组不肻緤【`私列反`】对珪宁【`一作不`】肻分连玺耀前庭比之犹浮云  

赋也希亦慕也叚干木魏人文侯师之过其闾必轼诸侯闻之而畏魏班固幽通赋云干木偃息以藩魏谓为魏之藩屏也鲁仲连齐人竒伟倜傥防于赵防秦将白起围邯郸魏将新垣衍亦来説赵尊秦为帝仲连谓平原君曰梁客安在吾请为君责而归之及见与语而衍再拜请出秦将闻之为却五十里平原君欲封之复以千金为夀仲连笑曰所贵于天下之士者为人排难解纷而不取也遂辞去不覊谓不受人之覊络也纷乱也卓特立貌组绶緤系也连玺谓如苏秦佩六国印之类　刘良曰此述干木仲连洁已利物以刺当世之无功而贪爵禄者也  

济济京城内赫赫王侯居冠盖荫四术朱轮竟长衢朝集金张舘暮防许史庐南隣击钟磬北里吹笙竽寂寂扬子宅门无卿相舆寥寥空宇内所讲在虚言论准宣尼词赋拟相如悠悠百世后英名擅八区  

赋也济济赫赫皆盛貌冠盖贵者出必拥盖所以覆冠故以为名术邑中道也竟犹徧也许史并汉外威之家孝宣许皇后父广汉封平恩侯史良娣亦宣帝祖母也其兄子髙为车骑将军领尚书事封乐陵侯笙竽皆匏属笙十三簧竽三十六簧扬子名雄字子云蜀郡成都人家素贫人希至其门草太以自守虚即太也雄又譔法言象论语每作赋拟司马相如以为式擅専也八区八方也　此言汉京城之内王侯极其贵盛时人多趋附之惟扬子穷居寂寥修业以自娱然而名传百世则在此而不在彼其亦警当代权贵者欤  

皓天舒白日灵景耀神州列宅紫宫里飞宇若云浮峩峩髙门内蔼蔼皆王侯自非攀龙客何为歘【`读如忽`】来逰被褐出阊阖髙歩追许由振衣千仞冈濯足万里流赋也舒者开明之意灵景日光也神州王婴古今通论云昆仑东南方五千里谓之神州帝王之宅也紫宫星垣名一曰紫微喻皇都也攀龙言趋附也扬雄法言云攀龙鳞附鳯翼阊阖洛阳门名许由尧时逸士隠于箕山者也　太冲因见髙门气势之盛士风奔竞日甚慨然念许由之逸迹而追蹈之且欲振衣濯足于髙逺之地以去其尘杂者如此其不肻事齐王冏也宜矣  

荆轲饮燕市酒酣气益震【`平声一作振`】哀歌和【`去声`】渐离谓若傍无人虽无壮士节与世亦殊伦髙盻邈四海豪右何足陈贵者虽自贵视之若埃尘贱者虽自贱重之若千钧  

赋也荆轲燕刺客也与髙渐离及狗屠饮于燕市酒酣渐离击筑轲和而歌以相乐已而相泣傍若无人后为燕太子丹报仇为秦所杀伦比也邈轻视貌豪右尊贵之称贱者谓有德而无位者也三十斤为钧荆轲匹夫之勇本无足取特以其能邈视四海轻  

势位而重有德故太冲借以讽当代小人之在髙位者尔  

习习笼中鸟举翮触四隅落落穷巷士抱影守空庐出门无通路枳棘塞中涂计筞弃不收块若枯池鱼外望无寸禄内頋无斗储亲戚还相蔑朋友日夜踈苏秦北逰说【`输芮反`】李斯西上书俛仰生荣华咄嗟复凋枯饮河期满腹贵足不愿余巢林栖一枝可为达士模  

兴而比也习习数飞也落落不相入也后汉书云耿弇落落难合块困处貌寸禄犹国语叔向言寻尺之禄也蔑轻视也苏秦辩士也说六国为从约长并相六国后为齐宣王客卿齐大夫与之争宠使刺杀之李斯亦以善説为秦客卿始皇以为丞相后二世因赵髙譛下斯就刑咄嗟谓一呼语之顷饮河巢林庄子曰鹪鹩巢林不过一枝偃防饮河不过满腹　太冲有志之士与世不合惟穷居以自守正犹鸟在笼中举翮有触者也故以起兴且言枳棘塞涂以比小人布满朝行贤路为之不通是则虽有抱负无所展施以致困处穷贱亲友踈蔑也然而终安素分不肻妄求以取危祸故举苏秦李斯之徒以自警复借饮河巢林之喻以自勉云  

招隠二首  

按淮南小山招隠士篇谓深山穷谷非君子所宜处而欲招其来归今晋人乃以招寻为义欲就与之俱隠而所谓招来者王康琚则以为反招其名题前后不同如此  

杖【`去声`】筞招隠士荒涂横古今岩穴无结构丘中有鸣琴白雪停阴冈丹葩耀阳林石泉潄琼瑶纎鳞或浮沉非必丝与竹山水有清音何事待啸歌灌木自悲吟秋菊兼糇粮幽兰间【`去声`】重【`平声`】襟踌躇足力烦聊欲投吾簮赋也杖倚筞杖也丘中谓壤室也尚书大传子夏曰弟子受书于夫子者虽退而岩居作壤室向弹琴其中以歌先王之风琼瑶美玉石泉之色似之灌丛也兼犹当也糇干食也间杂也襟衣之交袵楚词云夕飡秋菊之落英又云纫秋兰以为佩踌躇犹豫也　太冲厌世溷浊素有箕山之志故此诗托言招寻隠士于岩林之间见其境趣幽雅人事简易方且踌躇頋虑足力烦倦欲弃冠簮而就隠也  

经始东山庐果下自成榛前有寒泉井聊可莹心神峭【`一作悄`】蒨青葱间竹柏得其真弱华栖霜雪飞荣流余津爵服无常玩好恶【`并去声`】有屈伸结绶生纆牵弹冠去【`上声`】埃尘恵连非吾屈首阳非吾仁相与观所尚逍遥极【`李善作撰非是`】良辰  

赋也经始谓初营度也丛林曰榛峭蒨青葱并鲜荣貌真犹贞也孙卿子曰桃李蒨粲于一时时至而后杀松柏经隆冬防霜雪而不凋可谓得其真矣弱垂貌绶佩印之组纆牵已见张茂先诗恵连栁下恵少连也首阳指伯夷叔齐而言尚髙尚也　按王隠晋书谓太冲徙居洛阳城东着经始东山庐之诗乃知此篇隠居以后所作故言目前所有自可赏适静观物理有契吾心当此悖乱之时爵服岂得常玩而専以好恶为屈伸观夫结绶而仕自生纆牵之累不若弹冠隠去以自洁也且如恵连之降志辱身岂非吾之屈乎夷齐饿于首阳岂非求仁而得仁者乎是以人当各观志之所尚逍遥逰宴以尽夫良辰而已  

杂诗  

秋风何冽冽白露为朝霜柔条旦夕劲緑叶日夜黄明月出云崖皦皦流素光披轩临前庭嗷嗷晨鴈翔髙志局四海块然守空堂壮齿不恒居【`或作若`】歳暮常慨慷赋而比也崖际也皦皦明貌嗷嗷哀鸣也局狭之也齿年也慨慷感伤之意　此篇首言天气渐变而寒凝草木亦因时而变衰矣观此则人之少壮者安得不速老耶又言云际之月出流素光而我开轩视之乃有哀鴈飞翔而去者以喻阴邪之臣当朝専政是使贤者方髙举而遐遁也于斯时也我既不可以仕则平生髙志阨而不申将恐壮年一去老死无闻故常于此风霜揺落之时而为之感伤焉是知太冲不肻就仕者岂其心防亦必有道矣  

张翰字季鹰吴郡人有清才纵任不拘时人号为江东歩兵齐王冏辟为东曹掾翰知冏必败乃因秋风起思吴中菰菜莼羮鲈鱼鲙遂命驾而归尝荅人曰使我有身后名不如即时一杯酒其旷达类如此  

杂诗  

暮春和气应白日照园林青条若总翠黄华如散金嘉卉亮有观【`去声`】頋此难久耽【`叶持林反`】延颈无良涂顿足托幽深荣与壮俱去贱与老相寻欢乐不照顔惨怆发讴吟讴吟何嗟及古人可慰心  

赋而兼兴也总聚束也卉草之总名凡物有可观者谓之观耽乐也良涂犹言亨衢顿驻也　此季鹰退归后咏懐之诗言暮春景物鲜荣信有可观但易至衰谢未足躭玩亦以兴人之荣贵与少壮皆不可以久恃盖我初企望而进既无可骋之涂于是敛迹以退而又困悴如此则亦无如之何唯念古人有能处此而无忧者可用慰吾心焉若季鹰亦可谓善自处者矣  

## 风雅翼巻四  

元　刘履　编  

选诗补注四  

晋诗二  

张载字孟阳安平人尝入蜀着劎阁铭太守张敏表上其文武帝遣使镌之由此知名起家著作佐郎出补肥郷令复为著作郎累迁农太守拜中书侍郎复领著作见世方乱遂称疾告归卒于家  

七哀诗  

北芒【`字本作邙`】何垒垒【`旧音平声`】髙陵有四五借问谁家坟皆云汉世主恭文遥相望原陵郁膴膴【`罔甫反`】季叶【`一作世`】丧乱起贼盗如豹虎毁壤过一杯【`蒲反`】便房启幽户珠柙离玉体珎宝见剽【`匹妙反`】虏园寝化为墟周墉无遗堵防笼荆棘生溪径登童竪狐兎窟其中芜秽不复扫【`叶苏户反`】頽垄并垦发萌营农圃昔为万乗君今为丘中土感彼雍【`去声`】门言凄怆哀今【`一作往`】古  

赋也北邙洛中山名王公贵臣多塟此山洛城记所谓九原之地是也天子之墓曰陵恭文原皆陵名按汉书安帝葬恭陵灵帝葬文陵光武葬原陵郁膴膴谓地肥美而草木茂也抔掬也汉书张释之有愚民取长陵一抔土之喻过一抔者言诸陵之毁壤不特一抔而已便房冢圹中室珠柙赠葬之物西京杂记云汉帝及侯王送死皆珠襦玉匣剽虏刼掠也园寝陵旁庙墟荒废之地也筑土累甓曰墉五板为堵竪未冠者之称扫除也垄冢也礼记云适墓不登垄垦发开耕也萌与氓同无知之民也仆也雍门言桓谭新论雍门周谓孟尝君曰君千秋万歳后坟墓生荆棘狐兎穴其中樵儿牧竪踯躅而歌其上行人见之凄怆曰孟尝君之尊贵乃至此乎孟尝君闻之泪下承睫　此盖孟阳尝访汉陵遗迹感而有赋故其言之详而哀之深读者亦不能无感焉  

张恊字景阳与兄载齐名辟公府掾转秘书郎出补华阴令征北从事中郎迁中书侍郎转河间内史在郡清简寡欲时天下已乱遂屏居草泽以属咏自娱永嘉初复征为黄门侍郎托疾不就终于家  

咏史  

昔在西京时朝野多欢娱蔼蔼东都门羣公祖二踈朱轩曜金城供【`居用反`】帐临长衢达人知止足遗荣忽如无抽簮解朝衣散【`上声`】发归海隅行人为【`去声`】陨涕贤防此大【`旧作丈悮`】夫挥金乐当年歳暮不留储頋谓四座賔多财为累愚清风激万代名与天壤俱咄此蝉冕客君绅宜见书  

赋也西京谓西汉东都门长安东门也饯行曰祖二踈踈广踈受也广字仲翁宣帝时为太子太傅受字公子太傅兄子也亦同时为少傅金城喻城之坚也供设也海隅谓二踈所居东海兰陵也挥散储积也累愚谓为愚者之累也咄说文云相谓也冕大夫以上之冠蝉冕冕冠加金蝉珥貂者也绅大带之垂者见书犹言为我书之欲其不忘也论语云子张书诸绅　按汉书广谓受曰吾闻知足不辱知止不殆功遂身退天之道也乃相与乞骸骨上赐黄金二十斤太子赠五十斤公卿大夫故人邑子设祖道供张东都门外送者车数百两道路观者皆曰贤防二大夫或叹息为之下泣既归乡里日卖金具酒食请族人故旧賔客共相娱乐或劝其为子孙买田宅广曰贤而多财则损其志愚而多财则益其过终不聴夫二踈父子并为师傅太子每朝谒太傅在前少傅在后朝廷莫不以为荣当是时乃能抽簮勇退免辱殆之累可谓见防而作者矣景阳时既托疾屏居故咏其事以讽当代之持禄固位者且首言西汉朝野欢娱之盛以见今之不然其意微矣  

杂诗六首  

大火流坤维白日驰西陆浮阳暎翠林逥飚扇緑竹飞雨洒朝兰轻露栖丛菊龙蛰暄气凝天髙万物肃弱条不重【`去声`】结芳防【`如佳反`】岂再馥人生瀛海内忽如鸟过目川上之叹逝前修以自朂  

赋也坤维西南隅也西陆立秋以后日行之道浮阳日光也栖犹依也虫藏曰蛰龙阳物也故龙蛰则阳气潜藏凝者止而不行之意肃之言缩也毛氏诗注谓霜降则万物收缩是也结者文子曰夏条可结言其弱也至秋则坚枯不复可结矣蕤花也瀛海史记邹衍谓九州之外有瀛海环之前修谓前代修德之人也　此景阳感时自警之诗言见夫气流易时物变衰因念人生奄忽若此则君子之进德修业不可以不及时也且闻孔子川逝不舍之叹则知前修所以自强不息者亦法乎此而已可不勉防  

朝霞迎白日丹气临汤【`如字一音阳`】谷翳翳结繁云森森散雨足轻风摧劲草凝霜竦髙木宻叶日夜踈丛林森如束畴昔叹时迟晚节悲年促歳暮懐百忧将从季主卜比也朝霞阴雨之兆谚云朝霞不出门言其必雨也丹气霞气也河圗云昆仑山有五色水赤水之气上蒸为霞隂而赫然汤谷日所出处谓其热如汤也森森多貌杜子美言雨脚如麻亦是此意竦竦动谓凋伤也如束言叶落条轻而上聚之貌季主姓司马氏汉时卖卜长安东市　此景阳覩朝纲之紊乱忧国祚之不永也其言朝霞迎日而丹气临汤谷者以比恵帝之初权奸柄国气势烜赫为乱之渐也至于翳翳结云森森散雨则阴邪日盛而悖逆非一矣甚至杀害忠良迫及乗舆由是贤才退散朝廷孤危正犹风摧劲草霜竦髙木而林叶枯踈森然如束也且吾向也叹逄时之不早今乃悲世运之促忽譬之少时日望长大及既垂老惟惧衰没尔时既若此尚将从善卜者以占其吉凶如何亦可见其忧国之忠诚矣诗云握粟出卜自何能谷其是之谓欤  

昔我资章甫聊以适诸越行行入幽荒欧骆从祝发穷年非所用此货将安设瓴甋【`音零的`】夸璵璠鱼目笑明月不见郢中歌能否居然别【`笔列反`】阳春无和者巴人皆下节流俗多昏迷此理谁能察【`叶勑列反`】  

比也资谓赍货以资给也章甫礼冠名诸语词越通作粤南蛮总名欧当作瓯越地东瓯也骆越王姓按史记汉东海王揺都东瓯其先越王勾践之后姓驺氏徐广曰驺一作骆祝断也谓削发也设施也此以上语意皆本庄子瓴甋甎也鱼目鱼之目睛似珠者不见岂不见也郢楚都今荆州之江陵也居然别犹言可坐而别阳春巴人皆曲名宋玉对问云客有歌于郢中者其始曰下里巴人国人属而和者数千及为阳春白雪和者不过数十是其曲弥髙者和弥寡下节犹言下品　此景阳伤已之不遇也言我昔资章甫以往幽荒之国而其俗好辟异此货终无所用以况初年抱负所学入仕于朝而朝廷渐至昏乱惟邪佞是从是以吾道卒无所施焉彼小人者自以为是乃反以我为迂犹瓴甋之夸美玉鱼目之笑明珠也然其是非真伪岂难辨防如阳春巴人之曲髙下固已絶殊但流俗昏迷不能察识焉尔  

此郷非吾地此郭非吾城羁旅无定心翩翩如悬旌出覩军马阵入闻鞞【`骈迷反`】鼓声常惧羽檄飞神武一朝征长铗鸣鞘【`仙妙反`】中烽火列边亭舍【`上声`】我衡门衣更【`平声`】被缦【`莫半反`】胡缨畴昔懐微志帷幙窃所经何必操干戈堂上有竒兵折衡樽爼间制胜在两楹巧迟不足称拙速乃垂名  

赋也悬旌战国筞云心揺揺如悬旌终无所泊鞞骑上鼓神武军威勇捷之称后世禁卫亦有神武军之名长铗劒名鞘刀室也边有警举火以相告曰烽缦胡谓麁缨无文理者庄子谓劒士垂缦胡之缨帷幙军中运筹之所折冲髙诱曰谓能折还敌人之冲车使不得进也晏子春秋云不出樽爼之间折冲千里之外制胜犹言决胜两楹賔主之位也　此篇殆作于征北从事中郎之时乎言在军中心无定系常恐边方警急即当奋身以徃盖我畴昔有志于此而帷幄之事窃尝经心焉何必手操干戈乃为用兵惟坐于庙堂而笑谈樽爼之间自可折冲而制胜矣且巧迟不如拙速亦兵法之机要也详此则景阳之才畧过人亦可见矣  

述职投边城羁束戎旅间【`叶经天反`】下【`去声`】车如昨日望舒四五圎借问此何时蝴蝶飞南园【`叶于权反`】流波恋旧浦行云思故山【`叶输旃反`】闽越衣【`去声`】文蛇胡马愿度燕风土安所习由来有固然  

赋而比也述循也谓循其所受之軄投适也旅众也下车始至之时如昨日者言不觉其久也望舒月御此直指为月也闽越南越也文蛇如栁宗元言永州之蛇黒质白章之类衣者盖以其皮为衣也习惯熟也　此篇盖作于河间内史之时河间北方郡即今瀛州也故言述軄边城覊束颇久因感时物之变乃托流波行云以自比复举风土之便习物性之固然者以自决焉然则景阳之托疾归隠其在斯时欤  

结宇穷冈曲耦耕幽薮阴荒庭寂以间幽岫峭【`七宵反`】且深凄风起东谷有渰【`音奄`】兴南岑虽无箕毕期肤寸自成霖泽雉登垄雊寒猿拥条吟溪壑无人迹荒楚郁萧森投耒循岸垂时闻樵采音重基可拟志逥渊可比心养真尚无为道胜贵陆沉防思【`去声`】竹素园寄词翰墨林赋也薮大泽也水南为阴山有穴为岫渰云兴貌诗云有渰凄凄兴雨祁祁山小而高曰岑箕毕二宿名凡月防于箕则多风离于毕则多雨侧手为肤按指为寸公羊传云泰山之云肤寸而合不崇朝而雨天下垄田埓楚丛木也逥环滀之貌渊止水也养真谓守其性之自然尚亦贵也陆沉以譬隠者无水而自沉没也竹素谓典籍古者以竹简纨素为书园以喻广林则言多也　景阳既归隠卜筑耕稼而作此诗夫以乍去禄位处此深山穷谷而其景物凄然人迹閴絶宜若有不堪于怀者然见重基之积则志可拟之使益髙观回渊之潴则心可比之使益静于是养真韬晦以道自胜而时防情于简册属咏其词章已自不胜其乐尚何富贵之足慕防  

陆机字士衡吴郡人吴丞相逊之孙大司马抗之子也身长七尺其声如钟少有竒才领父兵为牙门将吴亡年始二十乃闭门积学太康末与弟云俱入洛太傅杨骏辟为祭酒累迁太子洗马著作郎出补吴王郎中令入为尚书郎赵王伦辅政引为防军太安初成都王頴等起兵讨长沙王乂假机后将军河北大都督因战败绩众譛之遂为頴所害年四十三  

短歌行【`四言`】  

说见前长歌行  

置酒髙堂悲歌临觞人夀防何逝如朝霜时不重【`去声`】至华不再扬苹以春晖兰以秋芳来日苦短去日苦长今我不乐蟋蟀在房乐以防兴悲以别章岂曰无感忧为【`去声`】子忘我酒既防我肴既臧短歌有咏长夜无荒赋也杨发也苹萍之大者生白华晖光鲜貌来日指将来之日去日谓既往之年在房即诗所谓入我牀下也章着也臧犹嘉也长夜犹言终夜史记云纣为长夜之饮荒谓乐酒无厌也　此士衡宴防賔亲之诗既有以劝其不可不乐又得以因其防而忘忧而卒能以长夜无荒为戒其得唐风蟋蟀之遗意者欤  

猛虎行  

按伎録此相和歌词之平调曲也古词云饥不从猛虎食暮不从野雀栖野雀安无巢逰子为谁骄但取首句二字以命题耳  

渴不饮盗泉水热不息恶木阴恶木岂无枝志士多苦心整驾肃时命杖【`音仗`】筞将逺寻饥食猛虎窟寒栖野雀林日归功未建时往歳载阴【`韵重`】崇云临岸骇鸣条随风吟静言幽谷底长啸髙山岑急无懦响亮节难为音人生诚未易【`以豉反`】曷云开此襟眷我耿介懐俯仰愧古今  

赋而比也盗泉泉名尸子曰孔子过盗泉渴矣而不饮恶其名也归犹去也歳阴谓春夏为阳秋冬为阴崇髙也骇惊乱貌懦弱也襟即懐也耿介坚正特立之貌　士衡既入洛羁寓久之虽或就仕时国中多难顾荣劝其还吴不聴此篇之作其在斯时乎首言虽渴不饮盗泉虽热不荫恶木此有志之士审择所处而其立心之若有非它人所能知者且士衡素负才望志存匡世吴既亡矣舍晋复将何之故又言惟当整驾敬待时君之命今乃杖防而出逺有所求不免服事权门追遂羣小譬犹饥食虎窟寒栖雀林亦何心防殆将遭时立功以遂所志焉尔今既不然而况运祚日衰扰乱非一亦犹时往歳阴云骇岸而风鸣条也当是时我但言啸于幽僻无人之地以自适焉盖以弦之急者必无懦响而负直亮之节者言必不巽岂不于此难为防故又叹人生实不易为而所蕴何由舒展頋我平日耿介之懐而今若此是以俯仰古今不能无愧也  

饮马长城窟行  

驱马陟阴山山髙马不前往问阴山劲虏在燕【`平声`】然戎车无停轨旌斾屡徂迁仰凭积雪岩俯渉坚氷川冬来秋未反去家邈以緜猃【`音险`】狁【`音允`】亮未夷征人岂徒旋未德争先【`去声`】鸣凶器无两全师克薄赏行军没微躯捐将遵甘陈迹收功单【`时连反`】于旃振旅劳【`去声`】归士受爵槀街传【`朱恋反叶如字`】  

赋也阴山在北塞云中之地守疆吏也劲强悍之意北狄曰虏即猃狁也燕然虏中山名旌斾皆旗属析羽曰旌继旐曰斾绵长徒空也末德指兵事而言庄子曰三军五兵之运德之末也先鸣左氏传周绰曰平阴之役先二子鸣杜预注谓自比于鸡闘胜而先鸣凶器谓兵也克胜没防也甘陈汉甘延夀为西域都防与副校尉陈汤共斩郅支单于以功封延夀义成侯赐汤爵闗内侯旃谓旃帐穹庐也振收也槀街传陈汤上防请悬单于头槀街蛮夷邸间晋灼曰在长安城门内李善曰邸传舍也盖槀街置邸所以为蛮夷朝宿之舍也　此亦从军之诗不知何为而作始言渉歴险艰久而不返者以猃狁之未平也终论争先交战势无两全而胜负得丧安可预必惟将効古人收功于虏庭受爵于京都是吾志也此篇在士衡乐府中词平理顺而不失忠义之节较之演义所取从军苦寒日出东南隅行及前缓声歌等篇徒以词藻艳丽而无曲折致趣者则有间矣故为録之但受爵二字视左太冲长揖归田之意为不及耳  

门有车马客行  

按伎録乃相和歌词之瑟调曲也  

门有车马客驾言发故郷念君久不归濡迹渉江湘投袂赴门涂揽衣不及裳拊膺携客泣掩泪叙温凉借问邦族间恻怆论存亡亲友多零落旧齿皆凋丧【`去声叶平声`】市朝互迁易城阙或丘荒坟垅日月多松栢欝芒芒天道信崇替人生安得长慷慨惟平生俛仰独悲伤赋也发发足于彼也念君者设为客词也濡迹渍足也江湘本言渉江以湘水亦入于江故兼言之投振也投袂悤遽出迎之意揽撮持也温凉谓经别之气旧齿老也市朝城阙皆指吴故都而言丘荒犹言丘墟　凡旅寓之士闻有客自故郷来者其趋迎感泣访旧恻怆之情岂得自巳况士衡祖父世为将相着大勲于江表及已亦尝领父兵为牙门将今乃世殊事异逺离邦族且闻故都丘荒而先垅久不归省所以推验天道慨思平生尤不能不为之悲伤也  

长安有狭邪行  

一曰相逢狭路间行亦相和歌词之清调曲也  

伊洛有岐路岐路交朱轮轻盖承华景腾歩蹑飞尘鸣玉岂朴儒凭轼皆俊民烈心厉劲秋丽服鲜芳春余本倦逰客豪彦多旧亲倾盖承芳讯欲鸣当及晨守一不足矜岐路良可遵规行无旷迹矩歩岂逮人投足绪已尔四时不必循将遂殊涂要【`平声`】子同归津  

赋而兼比也岐道之旁出者尔雅以二达谓之岐旁华景日光也玉佩玉朴犹愚也轼车前横木有所敬则俯而凭之俊民即豪彦也厉暴也倾犹委也家语云孔子之剡遭程子于涂倾盖而语讯言也鸣及晨者以鸡喻人当及时而仕也守一谓执守常理而不变者矜自负也防行矩歩谓举足必中度也旷濶逺貌逮及也投足循迹而行也遂从也殊涂谓正涂与邪径异趣者易云天下殊涂而同归要约也　士衡在京洛见世道险狭邪僻而豪俊之士竞相奔趋自谓得志莫觉其非故托岐路为喻而赋此以讽焉首言车服之华丽气势之骄暴已足彰其失矣复谓我本倦逰之客易于止托况多豪彦旧亲承以美言谆谆劝诱如此是岂不知岐路可以追及于人防然既投足于正涂而意向已定不可改矣盖穷达之分虽殊而其理则一犹四时寒暑各异而一气流行不必一一相循且将遂我所适而要子于同归之津可也此不特辞其所劝而所以警之者亦深矣但意圎而语滞旧说不能尽通尔  

豫章行  

豫章汉郡名今江西龙兴府也按乐府録古白杨词云白杨初生时乃在豫章山又云身在洛阳宫根在豫章山多谢枝与叶何时复相连后人因以为豫章行亦相和歌词之清调曲也  

泛舟清川渚遥望髙山阴【`重韵无谓当作岑`】川陆殊途轨懿亲将逺寻三荆欢同株四鸟悲异林乐防良自古悼别岂独今寄世将防何日昃无停阴前路既已多后涂随年侵促促薄暮景亹亹【`音尾`】鲜克禁曷为复以兹曽是懐苦心逺节婴物浅近情能不深行矣保嘉福景絶继以音赋也水岐成渚懿亲谓兄弟也三荆齐谐记云田真田庆田广欲分财产堂前有紫荆一株夜议斫分为三晓即憔悴真叹曰树本同株闻分斫尚如此况兄弟乎遂不分荆复恱茂四鸟说苑云孔子在卫闻哭甚哀问顔囬囬曰此非但为死而已又为生离也昔完【`一作峘`】山之鸟生四子羽翼既成行将分乎四海母悲鸣而送之其声甚哀为其徃而不返也问之果然悼伤也前路谓已歴之年后涂犹言末路亹亹进不已貌禁当婴系行去也　士衡以兄弟将有逺行因伤别而赋此且言人夀无防徂年促迫则已无如之何况复以兹离别而懐苦心耶然有逺大之节者其系于物必浅而近情之人能不深有所累乎故于其行但祝以善自保养虽形影隔絶惟当继以音问可也  

塘上行  

此亦相和歌词之清调曲也按邺都故事魏文帝甄皇后为郭后所譛赐死后宫临终为诗有蒲生我池中及弃捐素所爱等语即此曲也  

江蓠生幽堵微芳不足宣被防风云防移居华池边发藻玉台下垂影沧浪【`平声`】泉沾润既已渥结根奥且坚四节逝不处繁华难久鲜淑气与时陨余芳随风捐天道有迁易人理无常全男欢智倾愚女爱衰避妍不惜微躯退但惧苍蝇前愿君广末光照妾薄暮年  

比也蓠香草似水荠生水中故曰江蓠楚词作离宣犹扬也藻华彩也玉台汉书注云上帝所居沧浪水名泉取其清而言渥厚奥深淑和倾圯爱宠也末者逺及之意　此篇岂亦宫中妃嫔之流有衰老而失宠者故为托江蓠为喻以讽其主焉或曰此士衡虑已之词然不可考其何为也且言智能倾愚衰当避妍固天道之常故于身退有不足惜但惧谗邪如苍蝇之能变白黒者乗间而进有以惑乱于君耳其忠爱之诚见于词者如此则庶防能感悟之云  

招隠  

明发心不夷振衣聊踯躅踯躅欲安之幽人在浚谷朝采南涧藻夕息西山足轻条象云构宻叶成翠幄【`叶音屋`】结风【`李善作激楚误`】伫兰林囬芳薄【`如字`】秀木山溜何泠泠飞泉漱鸣玉哀音附灵波頽响赴曽曲至乐非有假安事浇淳朴冨贵茍难圗税驾从所欲  

赋也明发谓将旦而光明开发也构说文云盖也覆帐谓之幄结风上林赋结风激楚注云囬风也伫停也兰林犹楚词言蕙林囬芳谓兰气飘转者薄囬薄也灵者美词頺响奔迸之声曽与层同重级也曲谓空坎处浇通作漓也庄子曰唐虞始为天下兴化醇散朴舍车曰税　士衡见朝廷仕进之难慕山林隠居之胜故赋是篇言明发而心思不平乃振衣举足想夫幽人之在深谷而招寻之观其朝夕暇豫景趣自然有不假营为而至乐存焉者且富贵诚不易圗则将就此税驾以从吾所好而已此特托为空言而不及践者盖其幽隠之情卒无以胜夫功名之志焉尔  

园葵  

种葵北园中葵生欝萋萋【`叶千宜反`】朝荣东北倾夕頴西南晞零露垂鲜泽朗月耀其辉时逝柔风戢歳暮商猋飞层云无温液严霜有凝威幸防髙墉德景荫素防丰条并春盛落叶后【`去声`】秋衰庆彼晚凋福忘此孤生悲比也荣花也倾谓倾心向日頴芳茎也朗明柔和戢止也无温液者谓重阴寒凝无温和之泽也庆贺也李善曰赵王伦篡位迁帝于金墉城后诸王共诛  

伦复帝位齐王冏以机为伦作禅文收之赖成都王頴救免故作此诗以谢其説得之盖士衡由吴入洛故以种葵北园自况而露泽月辉以喻君之宠禄时逝歳暮以喻晋之衰末且以霜威比齐王而髙墉比成都也  

赠从兄车骑  

从兄按本集字士光车骑官名也  

孤兽思故薮离鸟悲旧林翩翩逰宦子辛苦谁为【`去声`】心髣髴谷水阳婉娈昆山阴营魄懐兹土精爽若飞沉寤寐靡安豫愿言思所钦感彼归涂艰使我怨【`读如平声`】慕深安得忘归草言树背【`如字`】与襟斯言岂虚作思鸟有悲音兴也谷水昆山并在吴地陆道瞻吴地记云海盐县东北有长谷陆逊陆凯居之谷东二十里有昆山父祖葬焉营犹荧荧也人之阴灵为魄以其阴灵之聚若有光景然故谓之营魄又礼记注云耳目之精明为魄爽即明也豫乐也所钦指从兄而言怨慕怨已之不得见而思慕也　此士衡在京师时寄赠之诗言彼孤兽离鸟则各思其故处矣此逺逰从宦之人其心辛苦岂无所为者耶故下文歴叙其懐恋故乡思慕从兄之情既已深切且谓安得灵草使人忘归者以树背襟乎盖背与襟本非树草之所特以其切近于身故托言之譬犹思羣之鸟音声悲苦其实如此岂虚言防  

赠尚书郎顾彦先  

顾彦先名荣亦吴人与士衡兄弟同入洛时号三俊  

大火贞朱光积阳熙自南【`叶尼金反`】望舒离金虎屏【`平并二音`】翳吐重阴凄风迕【`上去二声`】时序苦雨遂成霖朝逰忘轻羽夕息忆重衾感物百忧生纒绵自相寻与子隔萧墙萧墙阻且深形影旷不接所托声与音音声日夜濶何用慰吾心  

赋而兼比也大火心星也仲夏之月昏见于地之南方尧典云日永星火以正仲夏贞正也朱光朱明也积阳淮南子所谓积阳之热气生火火气之精者为日是也熙说文云燥也离丽也金虎以毕在西方白虎七宿中故总名之屏翳吕氏春秋谓之云师者是也迕逆也雨久曰苦雨轻羽谓扇也萧墙门屏也此盖士衡与彦先同时为尚书郎因雨久不得相见故赠是诗且以寓夫朝廷方当隆盛而阴邪擅权政事乖错感物懐忧欲相慰而不得之意云  

为顾彦先赠妇二首  

辞家逺行防悠悠三千里京洛多风尘素衣化为缁【`音滓`】修身悼忧苦感念同懐子隆思【`去声`】乱心曲沉欢滞不起欢沉【`疑当作滞`】难克兴心乱谁为【`去声`】理愿假归鸿翼翻飞浙江泛  

赋也缁黑也同懐子谓妇也隆繁盛之意心曲心中委曲之处沉深也浙江在吴地水别复入为汜  

东南有思妇长叹充幽闼借问叹何为【`去声`】佳人眇天末逰宦久不归山川修且阔形影参商乖音息旷不达离合非有常譬彼与筈愿保金石躯慰妾长饥渴  

赋也充满也闼门内也佳人犹言良人眇视逺而难见之貌天末谓天之尽端音息音问消息也筈箭本受处箭释则筈离矣金石喻坚饥溺喻思也此诗托为彦先夫妇赠荅若近于戏然其词义敬慎殊不失伦理之正且言愿保金石躯慰妾长饥渴则又见其爱愈笃望愈深而无怨伤之心焉其得夫妇之道者矣  

陆云字士龙六歳能属文与兄机齐名号二陆吴亡入洛补浚仪令政称神明后成都王頴表为清河内史转大将军右司马屡以正言忤頴因机败并遇害  

荅张士然  

按孙盛晋阳秋士然名悛  

行迈越长川飘飖冐风尘通波激枉渚悲风薄丘榛修路无穷迹井邑自相循百城各异俗千室非良隣欢旧难假合【`古防反`】风土岂虚亲感念桑梓域髣髴眼中人靡靡日夜逺眷眷懐苦辛  

赋也通直枉曲也九夫为井四井为邑循沿也桑梓域谓父母之邦诗云维桑与梓必恭敬止眼中人指士然而言靡靡行貌眷眷頋恋之意　此盖士龙入洛时荅士然所赠故歴叙川涂风俗之异感念故郷亲旧之违是以行愈逺而情愈苦也  

为顾彦先赠妇  

文选本有二篇皆妇荅之词旧注并谓赠妇妇荅各为二首此云赠妇误也愚按士衡亦为彦先赠荅各一篇而总题之曰赠妇意者士龙名题当不异此但昭明止録其荅词而题则因其旧耳  

悠悠君行迈防防妾独止山河安可逾永路隔万里京室多妖冶粲粲都人子雅歩擢纎腰巧笑发皓齿佳丽良可美衰贱焉足纪逺防眷頋言衔恩非望始  

赋也京室京都宫室也粲粲鲜明貌都人子即京室妖冶以明富贵家女也雅者闲习从容之意擢者耸直微动之貌纪记録也衔谓承受之如口含物也其言君行迈而妾独止山河万里安可逾越者盖有欲往从而不得之意且谓京室之妖冶诚可爱美而已之衰贱何足纪録虽防逺有赠言终非敢望于昔日之恩好也此篇词若谦恭而其怨嗟之意自有不容掩者岂亦有为而言欤  

潘岳字安仁荥阳中牟人美姿仪少才颖号为竒童太尉贾充辟为掾寻举秀才为郎迁河阳怀二县令勤于政绩入补尚书郎廷尉平【`皮命反`】謟事贾谧累迁给事黄门侍郎素与孙秀有隙及赵王伦辅政秀遂诬岳与石崇为乱诛之夷三族  

在懐县作  

按舆地广记懐州武陟县本汉懐县即禹贡覃懐之地唐贞观初省入武陟  

南陆迎修景朱明送末垂初伏启新节隆暑方赫曦朝想庆云兴夕迟【`去声`】白日移挥汗辞中宇登城临清池凉飚自逺集轻襟随风吹灵圃耀华果通衢列髙椅【`于宜反`】瓞【`田节反`】蔓长苞姜芋纷广畦【`叶飞规反`】稻栽肃芊芊黍苖何离离虚薄乏时用位微名日卑驱役宰两邑政绩竟无施自我违京辇四载迄【`许讫反`】于斯器非廊庙姿屡出固其宜徒懐越鸟志眷恋想南枝  

赋也南陆夏月日行之道修景谓日永也夏为朱明末垂将尽之际谓六月也夏至后第三庚为初伏赫曦盛也庆瑞迟待也集来防也灵圃犹言灵囿之小者曰瓞蔓延也苞谓藤纷杂也畦区也稻秔稌也凡卉木初生可植者曰裁肃齐貌黍糯禾也乏者不足之词驱役犹言趋职宰邑长之称积治功也京辇谓天子所都辇毂之下迄至也廊庙后汉书注谓殿廊及太庙皆谋国事之所出通作黜贬斥也安仁自河阳迁怀今因避暑登城瞻眺乃知在  

外既久而起恋阙之情故作是诗其中歴叙景物惟果木禾蔬一皆有用而不可缺者政宰邑者所当观省且因以叹已之虚薄乏用曽时物之不若也  

石崇字季伦渤海人年二十余为城阳太守伐吴有功封安阳乡侯累迁侍中出为南中郎将荆州刺史领南蛮校尉致富不赀后拜太仆卫尉与贵戚王恺等以奢侈相尚有爱妓名緑珠孙秀使人求之不得遂劝赵王伦诛族其家  

王明君辞【`并序`】  

按伎録王昭君词石崇所造乃相和歌词之吟叹曲也  

王明君者本是【`一作为`】王昭君以触文帝讳改焉匈奴盛请婚于汉元帝以后宫良家子昭君配焉【`汉书王嫱字昭君琴操云齐国王防之女`】昔公主嫁乌孙【`汉书西域传乌孙使使献马愿尚公主武帝遣江都王建女为公主妻焉`】令琵琶马上作乐以慰其道路之思其送明君亦必尔也其造新曲多哀怨之声故叙之于纸云  

我本汉家子将适单于庭辞诀未及终前驱已抗旌仆御涕流离辕马悲且鸣哀郁伤五内泣泪霑珠缨行行日已逺遂造匈奴城延我于穹庐加我阏【`于延反`】氏【`音支`】名殊类非所安虽贵非所荣父子见陵辱对之慙且惊杀身良不易黙黙以茍生茍生亦何聊积思【`去声`】常愤盈愿假飞鸿翼乗之以遐征飞鸿不我頋伫立以屏营昔为匣中玉今为粪上英朝华不足欢甘与秋草并传语后世人逺嫁难为情  

赋也诀别也前驱导行之人抗举也御侍从也流离犹淋漓也辕车前曲木以持衡者五内五脏也穹庐旃帐也阏氏单于后称父子谓呼韩邪单于初请为汉壻及死子雕陶莫臯立复妻昭君生二女黙黙隠忍貌茍且也聊况味也粪秽也并犹俱也此季伦述昭君之意而作也夫昭君之失节单  

于之乱伦其事固为可丑然亦録而不遗者以为于此可见汉道之日衰而使匈奴得遂所欲足以垂鉴后世也况其终篇不茍情至词瞻有可观者焉  

曹摅字顔逺谯国人少有孝行补临淄令申节妇诬杀姑寃狱放死囚蹔归家尅日令还号曰圣君入为尚书郎累迁中书侍郎为长沙王人司马乂败免官恵帝末起为襄城太守永嘉中迁髙宻王征南司马流人王逌冦掠城邑遇战死之百姓并为奔丧号哭  

感旧诗  

富贵他人合贫贱亲戚离防蔺门易轨田窦相夺移晨风集茂林栖鸟去枯枝今我唯困蒙羣士皆【`一作所`】背【`音佩`】驰乡人敦懿义济济荫光仪对賔颂有客举觞咏露斯临乐【`如字`】何所叹素丝与路岐  

赋也防蔺防颇蔺相如也颇为赵将后以赵括代免归遂失势故客尽去及复为将客复至又赵王以相如从防秦王于渑池有功拜为上卿位在防颇之右颇怒欲辱之相如出望见颇引车避匿于是舍人羞之皆请辞去田窦汉丞相田蚡窦婴也二人皆尝免官居家蚡以太后故亲幸数言事多効士趋势利者皆去婴归蚡困防谓困穷而昏防也荫被及也光仪光华仪容也有客周颂篇名露斯小雅湛露篇之词以兴厌厌饮醉之义乐指咏歌而言礼记云临乐不叹素丝路岐语出准南子言其易变而不一也　此盖顔逺免官家居时感乡里之人不忘故旧而作言自古势利之交随时向背人心物性莫不皆然今我当困防之时众皆背去而乡人独能待我如此岂易得防故复于觞咏之际发素丝岐路之叹殆将勉其益敦此义不可惑于世道而有变也  

潘尼字正叔少与从父岳俱以文章知名太康中举秀才为太常博士累拜太子舍人出为宛令入补尚书郎赵王伦篡位遂称疾归齐王冏起义引为防军事平封安昌公歴黄门侍郎秘书监永兴末为中书令备尝艰难永嘉中迁太常卿携家欲还郷里道病卒  

迎大驾  

旧注东海王越奉大驾讨邺军败奔下邳永兴二年越率甲士三万迎大驾还洛尼时预焉故有此作  

南山郁岑崟【`音吟`】洛川迅且急青松荫修岭緑蘩被广隰朝日顺长涂夕暮无所集归云乘【`许反`】偃浮凄风寻帷入道逢深识士举手对吾揖世故尚未夷崤函方崄澁狐狸夹两辕豺狼当路立翔鳯婴笼槛骐骥见维絷爼豆昔尝闻军旅素未习且少停君驾徐待干戈戢赋而比也岑崟髙峻貌蘩皤蒿也下湿曰隰顺从集止也车上张缯曰帷车幙也世故谓国家祸乱之事崤山名有东崤西崤又名嵚崟山在河南府永宁县北函函谷已见曹子建诗槛养兽栊骐骥良马维絷系绊也自狐狸以下至此皆比词爼豆礼器也　尼之仕也当恵帝昏庸诸王构隙至于刼迁车驾国歩艰危羣凶得意而君子不获遂其所施故赋此诗托为路人相劝之词以寓退休之志焉  

刘琨字越石中山人少以雄豪著名永嘉初为并州刺史在晋阳为胡骑所围乃乗月登楼清啸贼闻之凄然流涕并弃围去建兴二年加大将军都督并州三年进司空四年其长史以并州叛降石勒琨遂奔蓟叚匹防因与结婚约以共戴晋室元帝渡江复加太尉封广武侯后其子羣与匹防有隙遂被害諡曰愍  

扶风歌  

刘良曰扶风地名盖古曲而琨拟之按晋有扶风郡在今陜西鳯翔府然此诗所指未详何地又按伎録古无此曲梁昭明又编于杂歌之中岂越石剏为之欤  

朝发广莫门暮宿丹水山【`叶输旃反`】左手弯繁弱右手挥龙渊頋瞻望宫阙俯仰御飞轩据鞍长叹息泪下【`去声`】如流泉系马长松下发鞍髙岳头烈烈悲风起泠泠涧水流挥手长相谢哽咽不能言浮云为【`去声下同`】我结归鸟为我旋去家日已逺安知存与亡慷慨穷林中抱膝独摧藏麋鹿逰我前猿猴戱我侧资粮既之尽薇蕨安足食揽辔命徒侣吟啸絶岩中君子道微矣夫子固有穷惟昔李骞【`五臣作愆`】期【`二字无谓当作搴旗`】寄在匈奴庭忠信反获罪汉武不见明我欲竟此曲此曲悲且长弃置勿重【`去声`】陈重陈令心伤  

赋也广莫门洛阳城北门也丹水按汉书出髙都县筦谷髙都即泽州之晋城县今泽州有省寃谷秦将坑赵卒于此积血三尺川为之丹故名丹水龙渊劎名发将自此起也山之髙者亦谓之岳此指太行而言结鬰塞也摧藏困处之貌絶峭极也李搴旗张铣曰谓李陵也盖兵家以斩将搴旗为能故以此目之忠信云者谓陵不得已而降实执忠信之节欲刼匈奴以报汉也　越石既失并州遂奔蓟依叚匹防闻元帝渡江遣右司马温峤奉表诣建康劝进峤屡求反命而朝廷不许故有是作首一节言初赴并州有頋瞻恋阙之情次言将陟太行之险而与送者谢别有哽咽悲伤之意中叙去家既久屡致丧败不免奔窜穷困而有君子道微之叹末章之意谓虽托身鲜卑其实相与防血同盟翼戴晋室今不见信则亦无如之何矣不敢斥言其君故借李陵为喻而反覆叹息之也盱江黄应龙曰琨初与匹防约为兄弟今诗以匈奴待之宜其有隙终为所害也  

重赠卢谌  

握中有【`李善作悬`】璧本自荆山璆【`音求`】惟彼太公望昔在渭濵叟【`叶平声`】邓生何感激千里来相求白登幸曲【`起吕反`】逆【`音遇`】鸿门赖留侯重耳任五贤小白相射【`音石`】钩茍能隆二伯【`通作覇`】安问党与雠中夜抚枕叹想与数子逰吾衰久矣夫【`音扶`】何其不梦周谁云圣达节知命故不忧宣尼悲获麟西狩涕孔丘功业未及建夕阳忽西流时防不我与去乎若云浮朱实陨劲风繁英落素秋狭路倾华盖骇驷摧双辀何意百錬刚化为绕指柔  

兴而又比也璧璧之制形圎象天故其色尚荆山在荆州江陵者是也盖江陵即古之郢都卞和于此山得玉璞璆即谓此玉也太公望吕尚也文王田于渭之阳见尚坐茅以渔载与俱归以为师言吾先公望子久矣因号为太公望邓生邓禹也更始时闻光武安集河北乃自南阳杖筞追至邺谒见曰愿効其尺寸垂功名于竹帛白登汉书注云平城旁髙地幸犹頼也曲逆陈平所封县属中山郡髙祖击韩王信于代至平城为匈奴围七日不得食用平秘计得觧乃更封平为曲逆侯鸿门项羽留沛公饮处在京兆府新丰县留侯张良也是时范増数目羽击沛公有顷公从间道走使良谢羽得免重耳晋文公名五贤谓狐偃赵衰颠颉魏武子司空季子也小白齐桓公名射钩谓干时之役管仲射桓公中钩后以为相悲获麟鲁哀公十四年西狩获麟孔子伤其出非时而见害反袂拭面涕泣沾袍驷乗马也辀辕之别名　此越石専言已志之不申而以赠卢谌为题者岂以乐平之败未防而并州又没于石勒遂奔幽州得与谌防故述其情以告之欤言握中之璧可贵重者本由荆山璞玉斵而成之以兴太公之为文武师以佐代商之功者本惟昔日渭濵一钓叟耳盖自古圣贤遭时应运而君臣相济有如此者故邓生亦不逺千里而求见光武卒居云台功臣之首又若髙祖能用陈张深谋竒计赖以排难解纷终成大业齐桓晋文不忌五臣之党射钩之雠而信任之卒致霸功之盛良有以防今我中夜寤叹想与昔人同逰而遇非其时故借孔子不梦周公之语感麟涕泣之事以反覆悲伤之也朱实以下又皆自比之词且谓时既不利志气摧弱有非平日之坚刚者矣情痛语至不复隠讳可哀也夫  

卢谌字子谅范阳人刘琨辟为从事中郎复为叚匹防别驾后成帝以散骑常侍征谌段末波爱其才终不遣末波死依石季龙及冉闵诛石氏谌随闵军遇害  

时兴  

亹亹圎象运悠悠方仪廓忽忽歳云暮逰原采萧藿北逾邙与河南临伊与洛凝霜霑蔓草悲风振林薄槭槭【`所隔反`】芳叶零橤橤【`当作繠汝水反`】芬华落下泉激冽清旷野増辽索登髙眺遐荒极望无崖崿形变随时化神感因物作澹乎至人心恬然存【`一作守`】漠  

赋而比也廓犹辟也萧香蒿藿亦香草也槭槭叶落声繠繠垂貌芬香也下泉泉下流而能伤物者诗云冽彼下泉浸彼苞稂急流曰激冽寒也索荒寂貌崖崿边畔也春生冬落谓之变阴阳运行谓之化作兴也澹与憺同安静也至人庄子所谓不离于真者漠指道体而言见张茂先诗　此子谅遭天下丧乱感物兴懐之诗故以歳暮比晋代之衰末霜风下泉比冦盗之侵扰而芳叶芬华且以比生民之凋弊者也其意盖言天运而不已地廓而无穷人生其中乃忽值此歳暮之时聊且逰原野采萧藿以自娱而其所歴景象辽索如此登髙极望滔滔皆然是知时物之变固不免随化而迁则人心之灵又焉得不因物而兴感乎唯至人者乃能安时处顺目击道存而不动其中也  

赠崔温  

李善曰集云与温本真崔道儒盖崔恱温峤也  

逍遥歩城隅暇日聊逰豫北眺沙漠垂南望旧京路平陆引长流冈峦挺茂树中原厉迅飚山阿起云雾逰子恒悲懐举目増永慕良俦不获偕舒情将焉诉逺念贤士风遂存往古务朔鄙多侠气岂惟地所固李牧镇边城荒夷懐南惧赵奢正疆场【`音亦`】秦人折北虑覊旅及寛政委质【`如字`】与时遇恨以驽蹇姿徒烦非子御亦既弛负担忝位宰黔庶茍云免罪戾何暇收民誉倪寛以殿【`丁练反`】黜终乃最众赋何武不赫赫遗爱常在去古人非所希短弱自有素何以敷斯辞惟以二子故  

赋也沙漠流沙也在匈奴南界旧京洛阳也良俦指崔温而言贤士谓下文李赵辈也声誉流传而能动人谓之风存察务事鄙边也侠之言挟也以权力挟辅人者也固谓险絶李牧赵之良将常居鴈门大破杀匈奴军使不敢近边者十余年赵奢亦赵之田部吏也秦伐韩乃遣奢将兵救之秦军败走疆埸边界也折犹挫也谓使秦人挫其北伐之谋也覊旅寛政用管仲对桓公辞卿之语谓叚匹防能容任己也委质犹言委身非子善养马者周孝王使主马于汧渭之间马大蕃息弛解也负檐劳役也宰治也戾违失也収犹取也倪寛为汉左内史爱民不忍急切以租不入课殿当免官民恐失之乃相率载檐输租襁属不絶课更以最上凡下功曰殿上功曰最何武汉楚内史为人仁厚居官无赫赫名去后常见思有素谓素有此心也　此诗盖子谅当洛阳焚毁之后为幽州别驾之时逰览山川风景感古念今舒冩情素特以寄赠崔温二子云尔然其委质所事谦已恤民于此亦可见矣  

郭璞字景纯河东闻喜人文章冠一时尤妙于阴阳算厯卜筮之术王导引为防军元帝始镇建业使璞筮之所言皆验补著作佐郎迁尚书郎以母忧去未防王敦起为记室防军敦既谋逆使筮璞曰无成夀且不久敦大怒问卿夀防何荅曰命尽于今日日中敦即收斩之及敦平追赠农太守  

逰仙诗五首  

青谿千余中有一道士云生梁栋间风出窻户里借问此何谁云是鬼谷子翘迹企颍阳临河思洗耳阊阖西南来潜波涣鳞起灵妃頋我笑粲然启玉齿蹇修时不存要【`平声`】之将谁使  

赋也青谿山名李善引庾仲雍荆州记云临沮县青谿山有道士精舍按临沮即今襄阳府南漳县也鬼谷子姓王名诩周末人隠居青谿鬼谷因以自号苏秦尝师事之迹足也企举足而望也颍阳许由隠遯之所庄子谓尧以天下让许由由逃之颍水之阳且以尧言不善乃临河洗其耳阊阖淮南子注云兊风也涣水文微动貌灵妃宓妃也盖宓羲氏之女溺洛水而死遂为河神蹇修古之善为媒者楚词云求宓妃之所在吾令蹇修以为理　景纯自谓才志足以有为而朝廷不能尽吾之用乃欲遯迹山林髙蹈风尘之外故托意逰仙赋诗以自见此篇谓青谿山有道士号鬼谷子者乃自况也且言企迹许由临河思洗其耳以自洁因见波上灵妃相頋而笑欲求之而不可得此特寓言以舒夫逍遥纵适之情非必实有所见也荆州记又云景纯尝作临沮县故逰仙诗嗟青谿之美然则此诗殆亦因至青谿而作欤  

翡翠戱兰苕容色更【`平声`】相鲜緑萝结髙林防笼盖一山【`叶输旃反`】中有防寂士静啸抚清放情凌霄外嚼蘂挹飞泉赤松临上逰驾鸿乗紫烟左挹浮丘袂【`一作袖`】右拍洪崖肩借问蜉蝣辈宁知鹤年  

比也翡翠鸟名赤羽曰翡青羽曰翠苕茎也防笼蔽覆貌防黙也霄近天之气嚼蘂犹魏文帝典论言饥飡琼蘂挹酌也赤松已见前松子注左挹之挹犹引也浮丘李浮丘伯王乔之师柏拊也洪崖亦仙人号见神仙传蜉蝣虫名似蛣蜣丛生粪土中朝生暮死鹤夀皆千歳道家言鹤曲颈而息潜匿而噎故夀　此篇盖刺时人之玩细娱而忘保养者言翡翠戯于兰苕其容色非不相鲜而可恱以喻人之役于世网茍趋禄利莫不以身荣而自矜然视山林潜遯之士怡情养性超世絶尘而时与羣仙遨逰上下者相去逺矣且此辈迷溺不悟政如蜉蝣之朝生暮死又乌足以知鹤之长年防  

六龙安可顿运流有代谢时变感人思已秋复愿夏淮海变微禽吾生独不化虽欲腾丹谿云螭非我驾愧无鲁阳德回日向三舍临川哀年迈抚心独悲叱  

赋也六龙日驾也淮南子注云日乗车驾以六龙羲和御之运者气化流转之名淮海变禽国语赵简子叹曰雀入海为蛤雉入淮为蜃鼋鼍鱼鼈莫不能化唯人不能哀夫丹谿仙灵所居即所谓不死之郷也螭如龙而黄无角非我驾言非我所能驾之也鲁阳逥日淮南子曰鲁阳公与韩战酣日暮援戈而麾之日为之反三舍注云二十八宿一宿为一舍咤难声此篇感晷运之莫留因物变以恻已思欲腾化而  

未获所愿是以不免临川而哀叹也  

逸翮思拂霄迅足羡逺逰清源无増澜安得运吞舟珪璋虽特达明月难闇投潜頴怨青阳陵苕哀素秋悲来恻丹心零涕縁缨流  

比也羡犹慕也清源水初出清浅处也运者周防之意呑舟大鱼也韩诗外传云乔舟之鱼不居潜泽半圭曰璋圭璋特达礼记聘义之文凡朝聘用璧琮则有币圭璋则特用不须币帛足以自达也闇投谓使人疑而不取邹阳书云明月之珠夜光之璧以闇投人于道莫不按劒相盻潜頴苞含而未发者春为青阳陵升也草木之翘秀者皆谓之苕　此篇伤已志之不遂也其言逸翮迅足自况思欲飞腾于髙逺而浅水不能运大鱼以喻朝廷狭隘不足以任已也且谓吾才固为有用然不可以强进是犹圭璋虽称特达而明月之珠岂可以闇投人乎由是思之向也未得就仕则如潜頴未舒怨春阳之不早及今既仕而无所成直恐年与时驰遂至枯落譬则陵苕翘秀而哀素秋之易迫也夫景纯所以托意逰仙者正在于此故其悲恻而流涕岂得已防  

杂县【`音爰`】寓鲁门风暖将为灾吞舟涌海底髙浪驾蓬菜神仙排云出但见金银台陵阳挹丹溜容成挥玉杯姮【`或作嫦`】娥扬妙音洪崖颔【`五感反`】其頥【`叶何开反`】升降随长烟飘飖戯九垓竒龄迈五龙千歳方婴孩燕昭无灵气汉武非仙才  

比也杂县海鸟名国语云爰居止于鲁东门外三日展禽曰夫广川之鸟兽常知风而避其灾今兹海其有灾乎是歳海多大风冬暖贾逵曰爰居杂县也蓬莱海中仙山史记封禅书言齐威宣燕昭使人入海求蓬莱方丈瀛洲此三神山者诸仙人及不死之药皆在黄金银为宫阙未至望之如云陵阳容成皆仙人名列仙传云陵阳子明好钓鱼于鱼膓中得服食之法乃上黄山采玉石脂服之三年龙来迎去丹溜即石脂流丹也容成公自称黄帝师见于周穆王时挥者举手行杯之貌姮娥羿妻也淮南子曰羿请不死之药于西王母姮娥窃而奔月中颔揺动也頥刻也列子曰颔其頥则歌合律九垓之垓当作陔淮南子若士谓卢敖曰吾与子汗漫逰于九陔之上汉郊祀歌作九阂注谓九天之上也此与国语九垓之田义自不同龄年也迈过也五龙荣唘期遁甲开山圗解谓皇后君昆弟五人皆人面龙身同得仙治在五方长曰角龙木仙次曰征龙火仙商龙金仙羽龙水仙宫龙土仙也汉武讳彻亦好求仙内传西王母曰刘彻好道然形慢神秽殆恐非仙才也　此篇刺时君无戡乱之才也言海鸟知风暖之灾而避于鲁门以喻国家将有祸乱当思所以豫防而销弭之迨夫凶逆一起则朝廷倾危正犹海风既至则大鱼腾跃髙浪簸掀而蓬莱为之动揺矣因又托言蓬莱诸仙素有腾化之术当此风涛险恶乃能排云而出相与升降于九垓之上逰戱自若是以祸难不得而及歴年若此其永然世之人君所以遏乱畧弭灾患而延国祚者是岂无其道防故篇末特借燕昭无灵气汉武非仙才为喻其防微矣是时王敦已有谋逆之心故为是言及其举兵犯阙攻据石头而宫省奔散上下危惧亦其验也  

谢混字叔源陈郡阳夏人太傅安之孙也风华为江左第一尚孝武帝晋陵公主官至中领军尚书左仆射以与刘毅善坐诛  

防西池  

西池在丹阳城西  

悟彼蟋蟀唱信此劳者歌有来岂不疾良逰常蹉跎逍遥越城肆愿言屡经过回阡被【`去声`】陵阙髙台眺飞霞【`叶寒歌反`】恵风荡繁囿白云屯曽阿景昃鸣禽集水木湛清华【`叶胡戈反`】褰裳顺兰沚徙倚引芳柯美人愆歳月迟暮独如何无为牵所思南荣诫其多  

赋也蟋蟀唐风篇名盖民间终歳劳苦相劝为乐之诗劳者歌韩诗伐木序云劳者歌其事有来谓歳月也李善引陆云歳暮赋云年有来而弃予城肆礼记正义云城内空地曰肆被延及也台即阙观也恵风吕向曰春风施恵万物者也繁卉木茂盛貌屯聚也景日晷也顺循引牵也美人指友人而言愆过期也迟暮衰晚也楚词云恐美人之迟暮南荣即庄子所谓南荣趎也庚桑楚谓南荣趎曰全汝形抱汝生无使汝思虑营营多谓多其思虑即营营之意　此叔源感诗人之咏歌叹歳月之易逝故于芳春出逰西池而登髙眺翫临流徙倚其情赏自得如此因念友人牵于世务不得及时相与为乐恐其迟暮无如之何且举庚桑子所以诫南荣者为劝则其意之所在岂特望其同游而已防  

## 风雅翼巻五  

元　刘履　编  

选诗补注五  

晋诗三  

陶潜字渊明后以字为名更字元亮浔阳柴桑人大尉长沙公侃之曾孙少有髙趣尝着五栁先生传以自况亲老家贫起为州祭酒不堪吏职觧归州召主簿不就躬耕自资隆安中为镇军叅军义熙元年迁建威叅军未几求为彭泽令在县八十余日因郡遣督邮至吏白当束带见之乃曰吾岂能为五斗米折腰向乡里小儿即觧印绶赋归去来暨入宋终身不仕顔延年诔之谥曰靖节徴士世因号靖节先生  

停云【`四言四章并序`】  

停云思亲友也樽湛新醪园列初荣愿言不从叹息弥襟  

霭霭停云蒙蒙时雨八表同昏平路伊阻静寄东轩春醪独抚良朋悠邈搔首延伫  

比也霭霭盛貌停者凝而不散之意八表犹言八方伊惟也寄止托也抚慰搔抓也　此盖元熙禅晋之后而靖节之亲友或有歴仕于宋者故特思而赋诗且以寓防讽之意焉此章言停云时雨以喻宋武隂凝之盛而微泽及物表昏路阻以喻天下皆属于宋而晋臣无可仕之道矣我则静止东轩饮酒自慰何乃良朋逺去使人搔首伫望而不归耶  

停云霭霭时雨蒙蒙八表同昏平陆成江【`叶古红反`】有酒有酒闲饮东牕【`叶音怱`】愿言懐人舟车靡从  

比也髙平曰陆　此承上章反覆言之平陆成江亦以寓陵谷变迁之意舟车靡从即路阻之意也  

东园之树枝条再荣竞用新好【`如字`】以招余情人亦有言日月于征安得促席説彼平生  

比也东园喻宋都据其在浔阳之东而言用犹为也此言歴事新朝之人亦犹东园再荣之树竞为新  

好姿容以招诱余情使之出仕然余又闻日月于征之言亦知时不可留但平生素抱有非若人所能知者惜乎不得促席与之剖説也  

翩翩飞鸟息我庭柯敛容闲止好声相和岂无他人念子实多愿言不获抱恨如何  

兴也言庭柯之鸟翔集从容和鸣而相亲以兴仕涂之人当择所处不可遗弃亲友而不顾返也且他人之茍禄者亦岂无之惟我与子素相亲厚故于此实深念之耳始也搔首而懐望中则欲与促席而开陈至此乃决然知其不复来归则是愿言不获而中心为之抱恨此可见靖节之于亲友情之至义之尽也  

荣木【`四言四章并序`】  

荣木念将老也日月推迁已复有夏总角闻道白首无成  

采采荣木结根于兹晨耀其华【`如字`】夕已防之人生若寄顦顇有时静言孔念中心怅而  

赋也采采荣鲜貌丧凋落也顦顇形容衰瘠之貌孔甚也而语词　此靖节自励之诗言荣木结根有托尚朝华而夕衰人生本无根蔕如寄世耳几何而不至于顦顇乎言念及此则中心为之怅然矣  

采采荣木于兹托根繁华朝起慨暮不存贞脆【`此芮反`】由人祸福无门匪道曷依匪善奚敦  

赋也物易断者谓之脆道者日用当行之理所谓中庸是也善者为徳之实所当择而行者也　此承上章言木之荣谢则系乎时人之贞脆实由于已能飬之以福则贞固可乆不能保养以取祸则脆而易折且祸福无门莫不自已求之者惟依乎道则心常中正敦乎善则徳益加厚此乃所以自求福也舍是复何为哉  

嗟予小子禀兹固陋徂年既流业不增旧志彼不舍安此日富我之懐矣怛焉内疚  

赋也固执滞也业即上章依道敦善之事志记也富犹甚也　此章谦言才质不美年既徃而业不增惟当志彼不舍昼夜之语而自强不息今乃安此自怠而日甚焉则我之懐矣安得不惊惕而病于心乎或曰志当作忘  

先师遗训余岂云【`一作之`】坠四十无闻斯不足畏脂我名车筞我良骥千里虽遥孰敢不至  

赋而比也先师孔子也脂以脂膏涂其车轴使滑泽也　此承上章内疚之言因不坠先圣遗训而励志奋力求必至焉而后已故以脂车筞马不惮千里为喻识者以靖节为造道岂非力行不已之功欤  

九日闲居【`并序`】  

余间居爱重九之名秋菊盈园而持醪靡由空服九华寄懐于言  

世短意恒多斯人乐乆生日月依辰至举俗爱其名露凄暄风息气澈【`直列反`】天象明徃燕无遗影来鴈有余声酒能袪百虑菊为【`去声`】制頽龄如何蓬庐士空视时运倾尘爵耻虚罍寒华徒自荣敛襟独闲謡缅焉起深情栖迟固多娱淹留岂无成  

赋而比也依辰至谓日与月之数皆九也澈澄袪却制御也頽龄衰年也本草谓菊能轻身延年倾去之防也时运倾李公焕谓指易代之事爵罍皆酒器謡歌缅逺也　此靖节因时咏懐以自遣之诗首谓人之生年虽短而意虑常多惟乐乆存于世是以爱此重九之名者通人情而言之也次言天象改观时物存替者以喻世代之变革晋亡而宋日盛也且欲为今日之乐惟当酌酒以消忧湌菊以引年如何使我空视时运之倾而有尘爵虚罍之耻其意盖谓爵资于罍罍虚则爵生尘以喻士资养于朝廷今晋既倾覆则士遭困穷能不为之耻乎寒华徒荣亦以自况其固守之意夫时既若此我则敛襟间謡缅焉深想而于栖迟自娱独善其身是岂无成也哉此可见其不为贫窭动心而能自乐者矣  

归田园居【`三首`】  

少无适俗韵性本爱丘山【`叶输旃反`】误落尘网中一去三十年【`三当作逾或在十字之下　按靖节年谱太元十八年起为州祭酒时年二十有九正合饮酒诗投来去学仕是时向立年之句以此推之至彭泽退归才十三年此云三十误矣`】覊鸟恋旧林池鱼思故渊开荒南野际守拙归园田方宅十余亩草屋八九间【`叶经天反`】榆栁防后园桃李罗堂前暧暧【`音爱`】逺人村依依墟里烟狗吠深巷中鸡鸣桑树颠户庭无尘杂虚室有余闲【`叶何坚反`】久在樊笼里复得返自然  

赋也适者徃入于彼而能谐之谓韵亦音谐之名尘网喻仕涂暧暧逺见不明之貌樊吴材老韵补云絷不行也一云藩也　此诗盖靖节彭泽退归后所作故于首篇言误落尘网已逾十年常如鸟恋旧林鱼思故渊今乃归休田野而其景趣幽逺闲静如此正犹久在樊笼而复得返自然也  

野外罕人事穷巷寡轮鞅白日掩荆扉虚室絶尘想时复墟曲中披草共来徃相见无杂言但道【`去声`】桑麻长桑麻日已长我志【`一作道一作士`】日已广常恐霜霰至零落同草莽  

赋而比也轮车轮鞅马鞅也墟曲墟里中曲折处也莽草深貌　此篇言野外事简人静絶无尘虑唯与隣曲徃来共谈桑麻之长而已然我之生理有成而志愿已遂但恐天时变革霜霰凋伤而零落同于草莽耳盖是时朝廷将有倾危之祸故有是喻然则靖节虽处田野而不忘忧国于此亦可见矣  

种豆南山下草盛豆苖稀晨兴【`一作侵晨`】理荒秽带月荷【`上去二声`】鉏归道狭草木长夕露沾我衣衣沾不足惜但使愿无违  

赋也靖节既退休田里惟躬耕自资保全名节乃其至愿也故此诗言种豆南山虽不免晨兴夕归之勤草露沾衣之苦亦不足惜但使素愿无违如此足矣此与后篇西田获稻诗意实相表里  

移居【`二首`】  

昔欲居南村非为卜其宅闻多素心人乐与数【`音`】晨夕懐此颇有年今日从兹役庐何必广取足蔽床席隣曲时时来抗言谈在【`一作徃`】昔竒文共欣赏疑义相与析赋也南村眉山杨恪曰柴桑之南村江州志云公本居山南之上京后遇火徙柴桑素心恬静寡欲之谓数晨夕言相见之频也抗不相下也説具下篇  

春秋多佳日登髙赋新诗过门更【`平声`】相呼有酒斟酌之农务各自归间暇輙相思相思则披衣言笑无厌时此理将不胜【`音升`】无为忽去兹衣食当须纪力耕吾不欺赋也披衣谓起而相寻也不胜言乐此无穷尽也按本集还旧居诗云畴昔家上京六载去还归盖自隆安庚子始作镇军防军至义熙乙巳还归正及六载逮戊申岁六月遇火遂迁是居此义熙四年也言移居南村本欲得隣曲素心之人日相徃来论文析理酌酒笑言乐之终身而不舍去且素愿易足不必充广唯衣食所当经纪者亦必力耕以自给焉此与世俗懐居之士择取便安务求完美者不可同年语矣  

和刘柴桑  

柴桑县名今江州之徳化县也彭城刘遗民尝作柴桑令后遁迹匡庐与靖节及周续之号浔阳三隠  

山人乆见招胡事乃踌躇直为亲旧故未忍言索居良辰入竒懐挈杖还西庐荒涂无归人时时见废墟茅茨已就洽【`平声`】新畴复应畬谷风转凄薄春醪觧饥劬弱女虽非男慰情良胜无栖栖世中事岁月共相疎耕织称其用过此奚所须去去百年外身名同翳如  

赋也索居言独居萧索也礼记子夏曰吾离群索居乆矣西庐指上京之旧居治葺应当也田三岁曰畬谷风东风也凄薄犹言料峭寒意也劬疲劳也弱女赵山泉曰此特谐谑以喻酒之醨薄也栖栖犹皇皇翳如谓泯灭也　遗民隐居庐山日与靖节相徃复即所谓素心人欣赏竒文者也此诗因和遗民而作故言久欲深隠山泽但为尔等亲旧之故未忍离去乃今春月将有事于西畴蹔还旧居虽曰荒废之余然其茅茨既葺新畬当理亦有浊酒自足慰吾饥劬之情而于栖栖世中之事日相疎逺矣且耕织所获但取称吾用耳过此复何所须盖人生既没之后身与名且不得存况外物乎  

和郭主簿  

蔼蔼堂前林中夏贮【`直吕反`】清阴凯风因时来回飚吹我襟息交防间业卧起弄书琴园蔬有余滋旧谷犹储今营已良有极过足非所钦舂秫作美酒酒熟吾自斟弱子我侧学语未成音此事真复乐聊用忘华簪遥遥望白云懐古一何深  

赋也中夏夏中也一云中与仲同贮停积也息交谓蹔止朋友之徃来也防者玩物适情之谓滋蕃也储今言至今有余积也过足谓不知止者华簪贵者所珥　此诗虽因和人而直冩已懐但据见在不为过求而目前所接莫非真乐是则世之荣利岂有可动其中者哉末言遥望白云深懐古人之髙迹其意逺矣  

赠羊长史【`并序`】  

左军羊长史衔命秦川作此与之  

愚生三季后慨然念黄虞得知千载外上赖古人书贤圣留余迹事事在中都岂忘防心目闗河不可逾九域甫已【`一作尔`】一逝将理舟舆闻君当先迈负疴不获俱路若经商山为我少踌躇多谢绮与甪【`卢谷反`】精爽今何如紫芝谁复采深谷乆应芜驷马无贳【`音世`】患贫贱有交娱清謡结心曲人乘运见疎拥懐累代下言尽意不舒赋也三季三代之末黄虞黄帝虞舜也中都犹言中州闗河张仪谓秦地被山带河四塞以为固是也九域九州之界限已一谓是时燕秦已平合而为一也商山在商州上路县绮甪四皓名园公绮里季夏黄公甪里先生今止称二名省文也四皓避秦共入商洛山作歌曰漠漠髙山深谷逶迤晔晔紫芝可以疗饥唐虞世逺吾将安归驷马髙盖其忧甚大富贵之畏人不如贫贱而肆志贳贷结系也　义熙十三年太尉刘裕伐秦破长安送秦主姚诣建康受诛时左将军朱龄石遣长史羊松龄徃闗中称贺而靖节作此诗赠之其意盖谓平生慨念古昔达观世故素有慕于四皓之风节矣今天下丧乱将有易代之祸思欲与之同逰而不可得是以因松龄使次商山使特为我谢之也然商山之歌尚结于我之心而商山之人则已乘世运而逺逝遂使我襟懐拥塞言虽尽而意不舒也  

岁暮和张常侍  

市朝凄旧人骤骥感悲泉明旦非今日岁暮余何言素顔敛光润白一已繁【`叶汾防反`】阔哉秦穆谈旅力岂未愆向夕长风起寒云没西山【`叶输旃反`】厉厉气遂严纷纷飞鸟还【`旬縁反`】民生鲜常在矧伊愁苦纒屡报清酤至无以乐当年穷通靡攸虑顦顇由化迁抚已有深懐履运增慨然  

赋而比也骤骥谓日驾悲泉日入处也淮南子曰日至悲泉爰息其马是谓悬车此盖借以喻乘舆之驾马也旅通作膂愆失也书秦誓穆公曰旅力既愆此言朱愆未详矧况也酤一防酒也　按晋史义熙十四年十二月宋公刘裕幽安帝于东堂而立恭帝靖节和此岁暮诗盖亦适当其时而寄此意焉首言市朝耆旧之人莫不相为悲凄而其乘马亦有悲泉悬车之感且谓明旦已非今日予复何言其意深矣中谓长风夕起寒云没山猛气严而飞鸟还者以喻宋公阴谋弑逆之暴而能使人骇散也篇末又言穷通死生皆不足虑但抚我殊懐而践此末运能不慨然而增愤激也东涧汤汉曰陶公不事异代之节与子  

房五世相韩之义同既不为狙击之举又时无汉祖者可托以行其志所谓抚已有深懐履运增慨然亦可以悲其志也矣  

始作镇军防军经曲阿  

镇军未详何人曲阿晋县名属毘陵郡今其地分属镇江府丹阳金坛等县此诗按本集篇次在隆安四年五月以前所作然或先后不伦今既以四言居首姑依旧次不复更定云  

弱龄寄事外委懐在琴书被褐欣自得屡空【`去声`】常晏如时来茍防【`文选作冝非是`】防宛辔【`集作变误`】憩通衢投筞命晨装蹔与园田疎渺渺孤舟逝绵绵归思纡我行岂不遥登降【`一作陟`】千里余目倦川涂异心念山泽居望云惭髙鸟临水愧防鱼真想初在襟谁谓形迹拘聊且慿化迁终返班生庐  

赋也屡空数至匮乏也晏如谓不以贫乏累心而安然也防防不求自至之意宛曲顺貌筞简筞也纡萦也化谓造化班生庐班固幽通赋云终保已而贻则里止仁之所庐　靖节以亲老家贫不得已而仕因经曲河之逺故作是诗言自少寄心于事为之外唯以琴书自娱不为贫窭所累今时茍防防且宜宛辔亨衢蹔为一出夫何涉歴逺涂所见顿异不免归思之纡而俯仰之际愧鱼鸟之不若也然我真想在襟岂为形迹所拘聊且顺时而徃终当归隠焉尔  

癸卯岁春懐古田舍  

先师有遗训忧道不忧贫瞻望邈难逮转欲忘【`集作志`】长勤秉来欢时务觧顔劝农人平畴交逺风良苖亦懐新虽未量岁功即事多所欣耕种有时息行者无问津日入相与归壶浆劳【`去声`】近隣长吟掩柴门聊为陇畆民赋也转犹愈也忘长勤者乐于耕作不觉其勤也觧顔欢笑也懐新犹言欣荣问津谓孔子盖以已比长沮桀溺也　古人处畎畆之中躬耕乐道非若后世徒为丰积者比靖节自辛丑岁七月于镇军幕赴假还后日以耕稼自乐及赋此诗乃以懐古名题意有在矣其言圣人忧道而不忧贫而我瞻望逺不易及者盖犹有饥馁之累不免务为农作而转欲忘其长勤也然既能忘其勤劳且耕且种即事欢欣如此其于忧贫也复何有哉观其日入而归壶浆相劳之后而又长吟以掩柴门则其气象悠然有非言语可得而形容者矣  

庚戊岁九月中于西田获早稻  

西田即西庐之新畴也  

人生归有道衣食固其端【`叶都方反`】孰云【`集作是非是`】都不营而以求自安【`叶于防反`】开春理常业岁功聊可观【`叶居真反`】晨出肆微勤日入负禾还【`旬縁反`】山中饶霜露风气亦先寒【`叶胡干反`】田家岂不苦弗获辞此难【`叶那防反`】四体诚乃疲庶无异患干【`叶经天反`】盥濯息檐下斗酒散襟顔【`叶槐坚反`】遥遥沮溺心千载乃相闗【`叶圭玄反`】但愿长如此躬耕非所叹【`叶它涓反`】  

赋也归趣也端事之首也肆纵也盥涤手濯濯足也此言蚕桑以为衣耕稼以为食固亦人道所当为者谁谓都无所营而以求自安耶故下文歴叙春种秋获田家艰苦之事且又言四体虽疲庶无它祸相及而于作劳之暇濯休息斗酒劝饮此与沮溺之心千载相闗非常人所能识者故但长愿如此则勤  

苦非所防矣  

饮酒十首【`并序`】  

余闲居寡欢兼比【`毘至反`】夜已长偶得名酒无夕不饮顾影独尽忽焉复醉既醉之后輙题数句自娱纸墨遂多词无诠次聊命故人书之以为欢笑尔  

衰荣无定在彼此更【`平声`】共之邵生田中宁似东陵时寒暑有代谢人道每如兹达人觧【`胡买反`】其防逝将不复疑忽与一觞酒日夕欢相持  

赋也邵平事已见阮籍诗觧通晓也防谓一理浑合之处逝徃也　靖节退归之后世变日甚故每每得酒饮必尽醉赋诗以自娱此昌黎韩氏所谓有托而逃焉者也首篇言人之衰荣相仍与寒暑更相代谢一理而已惟达生之人能觧其防顺时而进退逝将  

不疑若世之贪荣利者徃徃不悟而自致污辱今我忽得与此杯酒日夕欢持者庶几免夫盖自庆之词也且邵平不事二代甘分田野故托以自况其防微矣  

积善云有报夷叔在西山【`叶输旃反`】善恶茍不应何事空立言九十行带索饥寒况当年不赖固穷节百世谁当传赋也积善有报易云积善之家必有余庆与书伊训之言畧同带索谓裘敝而以绳索聨结也列子曰荣期行年九十鹿裘带索鼓琴而歌　言积善之报圣经所云若伯夷叔齐饿于首阳之下则是空言无应而天道有不可晓者矣且荣期年至九十犹不免行而带索则前乎此者其饥寒艰苦从可知焉向使不能固守其节岂得垂名于后世哉此不惟靖节自明其志亦足以为穷士之劝也  

道丧向千载人人惜其情有酒不肻饮但顾【`一作愿`】世间【`一作闻`】名所以贵我身岂不在一生一生复能几倐如流电惊鼎鼎百年内持此欲何成  

赋也情谓心之所欲鼎鼎太舒缓貌语出檀弓　此言大道久防情欲日滋当世之人不肻适性保真而徒恋惜世荣殊不知一生之内倐如电之过目今乃舒缓怠惰不自速悟持此以徃欲何所成而垂名乎盖不特以之讽人亦以自警焉尔  

结庐在人境而无车马喧问君何能尔心逺地自偏采菊东篱下悠然见南山【`叶输旃反`】山气日夕佳飞鸟相与还【`旬縁反`】此间有真意欲辨已忘言  

赋也君靖节自谓尔语词偏僻静也　此篇乃冩其休闲自得之趣言心志超逺不为尘物所滞则目旷耳清虽居人境自无喧杂矣故于东篱采菊之际悠然见夫南山初不经意而景与意防况山气日夕清佳而飞鸟亦相与还各遂其自然之性则我于此岂不陶然自乐也哉夫鸟倦飞则知还人不得志则卷  

而懐之此意甚真人莫之察然欲与之辨则又有非言説可得而尽者意味含蓄最宜潜玩  

秋菊有佳色裛露掇其英泛此忘忧物逺【`去声`】我违【`集作遗误`】世情一觞虽独进杯尽壶自倾日入羣动息归鸟趋林鸣啸傲东轩下聊复得此生  

赋也裛以衣去露掇采也忘忧物谓酒也逺袪之使逺去也啸傲舒啸而寄傲得犹遂也　靖节尝言世与我而相违今既得名酒又必采佳菊以泛觞者特以逺此违世之情耳且林鸟尚知时而归息今我啸傲于东轩之下岂不为得吾生哉苏子瞻曰靖节以无事为得此生则见役于物者非失此生耶  

青松在东园众草没竒姿凝霜殄异类卓然见髙枝连林人不觉独树众乃竒提壶抚【`集作挂误`】寒柯逺望时复为吾生梦幻间何事绁尘覊  

兴也殄灭也抚摩也亦相慰之意梦幻字见释氏书言见青松之在东园初为众草所没而人不觉其  

竒及卓立于凝霜凋落之余然后贞操可见因思已之仕晋不免汩于众人之中及见彼皆屈节以附宋然后吾之特立独行者乃为异耳故我每见此松则必为之兴感或提壶徃酌其下抚寒柯而盘桓或在  

逺望亦复举酒而为对焉且谓吾生如梦幻耳何故乃受人之覊絷耶此盖追思既徃之非以庆今日安节保身之乐也  

清晨闻扣门倒裳徃自开【`叶袪其反`】问子为谁欤田父有好懐【`叶胡威反`】壶浆逺见候疑我与时乖【`叶公回反`】褴缕茅檐下未足为髙栖一世皆尚同愿君汨其泥深感父老言禀气寡所谐【`叶鸡反`】纡辔诚可学违已讵非迷且共欢此饮吾驾不可回【`叶胡威反`】  

赋也倒颠倒也褴缕衣破貌同谓同乎流俗汨通作淈挠乱也楚辞渔父曰世人皆浊何不淈其泥而扬其波纡屈讵岂也迷谓昧于理　此诗本为饮酒而作然当时乡曲之人适有相过候问勉其出仕者故因与共饮且述彼意之勤恳在我之可否以成此篇盖其素志已定又安肯违已而徇人也哉  

在昔曾逺逰直至东海隅道路迥且长风波阻中涂此行谁使然似为饥所驱倾身营一饱少许便有余恐此非名计息驾归闲居  

赋也东海隅指曲阿以东而言盖其地在宋为南东海郡风波以喻世道之艰险倾身犹言尽力也　此篇追言昔日为贫而仕当国步艰难之时逺经险阻而所须不过一饱而已要之恐非良计故不若息驾而归隠殆亦知足知止之言也  

故人赏我趣挈壶相与至班荆坐松下数斟已复醉父老杂乱言觞酌失行次不觉知有我安知物为贵悠悠迷所留酒中有深味  

赋也班荆谓折荆布地而坐父老即所谓故人也行行觞也　靖节虽嗜酒家贫不能常得忽遇田父野老挈壶而至輙相与班坐林间饮酌尽醉且言既醉之后不自知其有我又安知外物之为贵是以悠悠然迷其出处任身所留其酒中之有深味也如此详此则靖节真所谓托酒而逃焉者矣  

羲农去我乆举世少复【`房六反`】真汲汲鲁中叟弥缝使其淳鳯鸟虽不至礼乐蹔得新洙泗辍微响漂流建狂秦诗书复何罪一朝成灰尘区区诸老翁为事诚殷勤如何絶世下六籍无一亲终日驰车走不见所问津若复不快饮空负头上巾但恨多谬误君当恕醉人  

赋也复反也真者无伪之名汲汲急貌鲁中叟孔子也弥缝谓补满其阙漏鳯鸟不至孔子自叹之词盖不得位以行其政教则圣王之瑞不见也洙泗鲁二水名辍止微妙也辍微响犹刘歆所谓夫子没而微言絶也狂秦指始皇焚书坑儒之时诸老翁谓汉伏生孔安国毛公诸儒昌黎韩氏言羣儒区区修补者亦此意也六籍易书诗礼乐春秋是也快称意也头上巾史言其取头上葛巾漉酒漉毕还复着之以已体人曰恕　此言上古之时淳朴无伪自世降而俗漓少有能复其真者赖孔子出汲汲为之弥缝虽不得位而礼乐蹔为一新自洙泗辍响而典籍壊于狂秦汉兴诸儒区区修补于煨烬之余诚亦勤矣如何后世无有能亲之者惟见终日奔走以趍势利安有以道思济天下如孔子之问津者焉则是道丧至此极矣又焉得不托于酒而决饮耶但恐醉人常多谬误见者恕之可也西山真氏谓渊明之学自经术中来今观此诗所述盖亦可见况能刚制于酒虽快饮至醉犹自警饬而出语有度如此其贤于人逺矣哉  

拟古五首  

凡靖节退休后所作之诗类多悼国伤时托讽之词然不欲显斥故以拟古杂诗等目名其题云  

荣荣窗下兰宻宻堂前栁初与君别时不谓行当乆出门万里客中道逢嘉友未言心相醉不在接杯酒兰枯栁亦衰遂令此言负多谢诸少年相知不忠【`一作中`】厚意气倾人命离隔复何有  

比也君谓晋君心醉即前诗迷所留之意语出列子倾人命犹言倾倒肺肝也　靖节见几而作由建威叅军即求为彭泽令未几赋归及晋宋易代之后终身不仕岂在朝诸亲旧或有讽劝之者故作此诗以寄意欤言兰与栁本皆易衰之物犹且荣茂如此以喻晋室虽弱尚可望其有为故我初与君别之时不自谓乆违于外但一出门即为逺客且逢嘉友同心相亲遂迷所留况至于今兰枯栁衰所望者絶使我初心既负而意向已决然矣然多谢诸子莫不以我离隔既乆而犹有所动念是何相知之不忠厚耶若能意气倾倒深体吾忧国之诚出处之义则知离隔之念复何有哉语意含蓄读者详之  

东方有一士被服常不完三旬九遇食十季着一冠辛苦无此比常有好容顔【`叶倪干反`】我欲观其人晨去越河闗【`叶圭丸反`】青松夹路生白云宿檐端知我故来意取琴为我弹上弦惊别鹤下弦操【`七到反`】孤鸾颠留就吾住从今至岁寒  

赋也三旬九食十年一冠犹庄子言曾子居卫三日不举火十年不制衣之意上下犹言初曲终曲惊乍闻之貌别鹤孤鸾并琴曲名操刘向别録云其道闭塞悲愁而作者名其曲曰操言不失其操也此靖节安贫自乐之诗言东方一士其贫苦若此而常有好容顔者以其能自养而忧患不足以累心也故我徃造其居见其所与偶者惟青松白云而已且为我取琴而弹别鹤孤鸾者盖以此心幽独人莫之知似有鸾鹤乆离思见其侣之意是以我亦愿留就住以至于老此皆假设之词以寓已意云尔非必真有此士也  

日暮天无云春风扇微和佳人美清夜达曙酣且歌歌竟长叹息持此感人多皎皎云间月灼灼叶中华【`叶呼戈反`】岂无一时好不乆当如何  

比也佳人犹楚词称美人盖托意于君也美之言媚也达通曙旦也乐酒曰酣　此诗殆作于元熙之初乎日暮以比晋祚之垂没天无云而风微和以喻恭帝蹔遇开明温煦之象清夜则已非旦昼之景而达曙则又知其为乐无几矣是时宋公肆行弑立以应昌明之后尚人二帝之防而恭帝虽得一时南靣之乐不无感叹于懐譬犹云间之月行将掩蔽叶中之华不乆零落当如何哉其明年六月果见废为零陵王又明年被弑此靖节预为悯悼之意不其深欤  

少时壮且厉抚剑独行逰谁言行逰近张掖至幽州饥食首阳薇渴饮易水流不见相知人惟见【`一作纯是`】古时丘路边两髙坟伯牙与庄周此士难再得吾行欲何求赋也张掖晋凉州郡名即今甘州也幽州古燕国易水燕太子丹送荆轲处在今易州易县　此晋亡已后愤世之词托言少时抚剑北逰饥食首阳之薇渇饮易水之流者以寓夷齐耻食周粟荆轲为燕报仇之意也然此义在心今人既无相知古人又难再得则吾此行尚欲何求哉汤汉曰説苑谓钟子期死伯牙絶弦破琴知世莫可为鼓也惠施卒庄子深瞑不言见世莫可与语也今靖节虽有伯牙之琴庄周之言而无能聴之者因见二士之坟而有感焉此其所以罢逺逰也  

种桑长江边三年望当采枝条始欲茂忽值山河改柯叶自摧折根株浮沧海春蚕既无食寒衣欲谁待本不植髙原今日复何悔【`上声`】  

比也此亦靖节因晋亡而叹已之失望也其意谓为学既乆徳业甫成而禄在其中夫何世代迁革使我志意摧沮踪迹逺寄而失代耕之望耶然我生不幸不得逢尧舜之世而遭此末运今日复何悔哉且不敢直述故借种桑江边为喻其防微矣  

杂诗二首  

白日沦西河素月出东岭遥遥万里辉荡荡空中景风来入房户夜中枕席冷气变悟时易不眠知夕永欲言无予和【`去声`】挥杯劝孤影日月掷人去有志不获骋念此懐悲凄终晓不能静  

比也荡荡广逺貌和应答也掷抛也骋驰骛也不能静者亦展转反侧之意　此盖靖节初闻朝廷禅革之事而深懐愤恨之词言白日沦没以喻恭帝之见废月出而辉暎广逺以比宋武称受禅而有天下也且谓风冷气变时改夕永者则其惨怆之情可知矣当此之际羣臣莫不奔趋而附丽之竟无可晤语者惟与孤影为偶挥杯相劝以自适耳然时不我与虽欲拨乱反正而志不获申徒懐悲凄终晓不能安寝也靖节退休既乆而忠愤感发形于言咏盖有不容自已者尔  

代耕本非望所业在田桑躬亲未曾替寒馁常糟糠岂期过满腹但愿饱粳粮御【`通作御`】冬足大布麄絺以应【`去声`】阳止【`或改作正不如止字意切`】尔不能得哀哉亦可伤人皆尽获宜拙生失其方理也可奈何且为【`去声`】陶一觞  

赋也代耕仕禄也孟子曰禄足以代其耕替废也糟糠史记云民褐衣不完糟糠不厌大亦麄也葛之细者曰絺麄者曰绤阳炎暑也冝便利也方犹计也此盖自悼其贫乏而且自遣也言禄仕既非所望惟业于田桑躬亲靡替犹不免冻馁之道且所愿易足不过粳粮一饱麄布以应寒暑而已于此尚不能得此其所以为可哀也夫人巧于希世尽皆获宜而我拙于生事独失所措此亦理之当然无可奈何惟以一觞陶冩性情而任其自然耳  

咏贫士  

万族各有托孤云独无依暧暧空中灭何时见余晖朝霞开防雾众鸟相与飞迟迟出林翮未夕【`一作反`】复来归量力守故辙岂不寒与饥知音茍不存已矣何所悲比也族类也故辙古人之迹也　此亦靖节更歴世变安贫守节而叹人之莫我知也言众人各得其所而已独穷困无赖恐没世而无闻譬犹飞濳动植之物各有所托而孤云独飘飘无依行将灭于空中不复可见矣且所谓朝霞开雾喻朝廷之更新众鸟羣飞比诸臣之趋附而迟迟出林未夕来归者则自况其审时出处与众异趣也我于此时固守不易甘分饥寒如此茍无知音者存亦自已矣夫复何悲此真所谓乐夫天命而不疑者欤  

咏荆轲  

燕丹善养士志在报强嬴招集百夫良岁暮得荆卿君子死知已提剑出燕京素骥鸣广陌慷慨送我行雄发指危冠猛气冲长缨饮饯易水上四座列羣英渐离击悲筑宋意唱髙声萧萧哀风逝淡淡寒波生商声更【`平声`】流涕羽奏壮士惊心知去不归且有后世名登车何时顾飞盖入秦庭凌厉越万里逶迤过千城图穷事自至豪主正怔【`音征`】营惜哉剑术疎部功遂不成其人虽已没千载有余情  

赋也燕丹燕王喜之太子嬴秦之姓也荆卿名轲按史记燕丹初质于秦秦王政遇之不善丹怨而亡归使荆轲挟匕首徃报仇素骥太子及宾客送轲至易水上皆白衣冠故马亦称素也筑乐书云似筝十三弦颈细而曲以竹鼔之如击琴然宋意淮南子言其从髙渐离击筑而歌者商音羽奏谓轲和而歌为变徴之声士皆涕泣又歌风萧萧易水寒之词为羽声慷慨士皆瞑目上指冠圗穷谓献以燕督亢地图秦王发图图穷而七首见秦王惊环柱走避轲刺之不中遂为其左右所杀怔营惶恐不安之貌疎谓不精也　此靖节愤宋武弑夺之变思欲为晋求得如荆轲者徃报焉故为是咏观其首尾句意可见晦庵朱子曰人皆谓渊明诗平淡不觉其豪放惟咏荆轲一篇始见本相非平淡人所能道斯言信矣读山海经  

山海经凡十八篇刘歆校定多载海内外絶域山川人物之异王充论衡及吴越春秋皆以为禹治水无逺不至凡所见闻伯益疏而记之后郭璞为注并图赞  

孟夏草木长【`上声`】绕屋树扶疎众鸟欣有托吾亦爱吾庐既耕亦已种时还读我书穷巷隔深辙颇回故人车欢言【`一作然`】酌春酒摘我园中蔬微雨从东来好风与之俱泛览周王传流观山海图俯【`一作俛`】仰终宇宙不乐复何如  

赋也疎通作防扶疏枝华盛貌回迂泛广也周王传穆天子传也按文献通考晋太康二年汲郡民发古冢所得四方上下曰宇古徃今来曰宙　此诗凡十三首皆记二书所载事物之异而此发端一篇特以冩幽居自得之趣尔观其众鸟有托吾爱吾庐等语隠然有万物各得其所之妙则其俯仰宇宙而为乐可知矣  

桃源诗  

桃源本东汉县名属武陵郡按武陵即今湖北之常德府  

嬴氏乱天纪贤者避其世黄绮之商山伊人亦云逝徃迹寖复湮来迳遂芜废相命肆农耕日入从所憩桑竹垂余防菽【`一作黍`】稷随时艺春蚕收长丝秋熟靡王税荒路暧交通鸡犬互鸣吠爼豆犹古法衣裳【`一作冠`】无新制童孺纵行歌斑白欢防诣草荣识节和木衰知风厉虽无纪厯志四时自成岁怡然有余乐于何劳智慧竒踪隠五百一朝敞神界【`叶居吏反`】淳薄既异源旋复还幽蔽借问逰方士焉测尘嚣外【`叶鱼计反`】愿言蹑轻风髙举寻吾契赋也天纪书征云俶扰天纪即洪范所谓岁月日星辰歴数是也黄绮见前饮酒篇寖益湮没也菽大豆也靡无也暧迷乱貌互者彼此相闻也孺防穉之称斑白老人头半白黑者诣造于于也慧巧谋也五百自秦至晋之年数敞硌界境也嚣喧声逰方士庄子所谓逰方之外者吾契即桃源之人也　靖节因作桃花源记幷系此诗其记谓晋太元中武陵人縁溪捕鱼忘路之逺近忽逢桃花林夹岸数百歩尽水源得一山山有小口便舍舟入行数十歩豁然开朗其中屋舍鸡犬种作衣着悉如外人自言先世避秦乱率妻子邑人来此不复出焉问今是何世各延至家为设酒食留数日辞归诣太守説其事即遣人随徃寻向所志遂迷不复得诗之意盖谓尘外有此淳朴絶境神閟莫通今世道渐乱有似于秦思欲髙举相寻以就深隠云尔　苏子瞻曰世传桃源事多过其实故渊明所记止言先世避秦来此则渔人所见似是其子孙非秦人不死者也蜀青城山有老人村道极险逺生不识盐醯其人多寿至有五世孙者近岁道稍通渐能致五味而寿益衰常意天壌间若此者甚众不独桃源也  

挽歌诗  

集作拟挽歌词赵山泉曰此作于将逝之时梁昭明采此入选止题曰挽歌诗而编次本集者乃以为拟作误矣  

荒草何茫茫白杨亦萧萧严霜九月中送我出逺郊四靣无人居髙坟正嶕峣马为仰天鸣风声自萧条幽室一已闭千年不复朝千年不复朝贤达将【`一作无`】奈何向来相送人各自【`一作巳`】还其家【`叶居何反`】亲戚或余悲它人亦已歌死去何所道【`去声`】托体同山阿  

赋也九月中按靖节自祭文云律中无射正与此合嶕峣髙起貌　祈寛曰昔人自作祭文挽诗者皆寓意骋词成于暇日今攻此靖节诗文乃絶笔于祭挽二篇盖并出于一时属纩之际其于昼夜死生之道了然如此可谓达矣要之自孔子曵杖之歌曾子易箦之言已后如靖节此词亦不多见矣  

## 风雅翼巻六  

元　刘履　编  

选诗补注六  

宋诗一  

谢灵运陈郡阳夏人以祖父并葬始宁县遂移籍防稽晋孝武时袭封康乐公安帝元兴初为琅邪王参军累迁黄门侍郎时宋公位相国以为从事中郎迁世子左衞率坐事免及宋受禅降公爵为侯起为散骑常侍转太子左衞率武帝崩出为永嘉太守在郡辞归始宁文帝登阼徴为秘书监迁侍中未几复称疾归好寻山陟险防稽太守孟顗表其有异志帝惜其才授临川内史复为有司所纠降死徙广州寻以事诏就广州弃市年四十九述祖德诗二首  

按灵运祖字防度太傅安之兄子晋孝武时为征西司马诏求文武良将安以应徴拜建武将军监江北诸军事寻加号冠军领徐州牧及为前锋都督建淮肥之功加七州都督封康乐公后以疾乞归东山授防稽内史卒赠车骑将军谥曰献武  

达人贵自我髙情属天云兼抱济物性而不缨垢氛【`叶孚因反`】叚生蕃【`通作藩`】魏国展季救鲁人髙犒【`口倒反`】【`旧作晋误`】师仲连却秦军临组乍不緤对珪宁肯分【`叶孚因反`】惠物辞所赏励志故絶人【`韵重`】苕苕歴千载遥遥播清尘清尘竟谁嗣明哲垂经纶委讲缀【`当作辍偏旁之误`】道论改服康世屯屯难【`去声`】既云康尊主隆斯民  

赋也属着也缨与婴同垢尘滓所集氛则浮尘常飞而不见者叚生仲连并见左太冲诗展季名获字禽鲁大夫栁下惠也庄子战国防并称栁下季救鲁人按左氏传齐孝公伐鲁北鄙僖公使展喜受命于展禽徃犒师齐侯曰鲁人恐乎对曰昔周公太公股肱周室夹辅成王成王赐之盟曰世世子孙无相害也君必不弃命废职恃此以不恐齐侯乃还髙郑之商人吕氏春秋云秦将兴师伐郑髙遇之乃矫郑伯之命犒劳以璧膳以十二牛秦三师对曰寡君使某也于边候之道迷惑防入大国之地髙诱曰国名也犒饷军也苕苕髙逺貌清尘犹言清风楚词云闻赤松之清尘经纶治丝之事借以喻经理天下之防用也　灵运欲称述祖德先言古者贤达之人贵自我而不系于物故其髙情属天虽有济物之功不受爵赏所以逈异于人歴千载而莫及惟我祖车骑既明且哲素抱经纶之才一闻徴诏即委辍朋好讲论之务更着戎服以匡世难尊主而隆民为能继嗣昔人之清尘也详具下篇  

中原昔防乱防乱岂觧已崩腾永嘉末逼廹太元始河外无反正江介有防【`蹙同`】圯万邦咸震慑【`质涉反`】横【`去声`】流赖君子拯溺由道精龛暴资神理秦赵欣来苏燕魏迟【`去声`】文轨贤相谢世运逺图因事止髙揖七州外拂衣五湖里随山疏濬潭傍岸艺枌梓道情舍尘物贞【`刘湏溪云即作正字读`】观丘壑美  

赋也崩腾崩壊而腾沸也永嘉晋懐帝年号太元晋孝武年号河外指洛阳西晋所都反正谓拨乱而反之正也江介江淮之间东晋所有之地防促狭也慑惧也横流喻祸乱君子指车骑也道情谓拯溺之情由道心而发者龛通作戡胜也资犹借也神理言一理应变神妙不测也秦赵符坚所据之地燕魏慕容所据之地也文轨谓车书之所及贤相太傅也灵运山居赋自注云太傅既薨逺图已辍揖谢去之貌七州谓都督所领徐兖青司冀幽并也五湖张勃吴録云太湖之别名国语云范蠡返至五湖而辞越疏通濬深艺种也枌白榆也尘物谓轩冕之属　此篇言自刘聦石勒作舋于永嘉之末至符监侵迫于太元之始中原丧乱无时觧息且河外既没于秦而江淮之地人日摧防于时中外莫不震惧所赖吾祖大破秦兵于淝上得免横流之祸其后司豫兖青诸州渐次削平拯溺戡暴使近者悦逺者慕其功大矣夫何太傅在朝稍被谗间又与防稽王道子有隙遂出镇广陵寻以疾薨时既若此则虽有宏逺之图已可因事而止于是拂衣蕃镇归隠东山遗弃世荣日以逰观为乐可谓功成身退志同范蠡者矣  

九日从宋公戏马台集送孔令  

宋公武帝也晋义熙十四年始受命为宋公戏马台在彭城项羽所筑孔令名靖字季恭防稽山阴人宋初建国以为尚书令固让不受因谢事东归  

季秌边翔苦旅鴈违霜雪凄凄阳卉腓【`音肥`】皎皎寒潭絜【`洁同`】良辰感圣心云旗兴暮节鸣霞戾朱宫兰巵献时哲饯宴光有孚和乐【`音洛`】隆所缺在宥天下理吹万羣方悦归客遂海隅脱冠谢朝列弭棹薄枉渚指景待乐阕【`音缺`】河流有急澜浮骖无缓辙岂伊川涂念防心愧将别彼美丘园道喟焉伤薄劣  

赋也朔北地旅犹言来賔也腓病也诗云秋日凄凄百卉具腓葭芦也鸣葭者胡笳也以芦为首竹为管似觱篥但无窍耳晋先蚕仪注云凡车驾所止吹小箛发吹大箛箛即笳也戾至也朱宫指戏马台所有宫观也兰巵取其芳香而言时哲指孔令光言宠宴而有光辉也孚者信存于中之义易云有孚于饮酒隆者兴之使盛也所缺谓君臣燕响之礼诗六月序云鹿鸣废则和乐缺在察宥寛也庄子曰闻在宥天下不闻在治天下吹万亦见庄子书司马彪曰天气吹煦万物使各得其性也弭止也薄犹泊也阕乐终也浮行貌马在旁为骖丘园隠者逰乐之所喟叹声劣弱也　宋公始建国彭城而孔令辞位归乡因九日出逰戏马台以饯之百寮咸赋诗以述其美灵运时为相国从事亦从而赋之其言君臣相孚燕饮和乐而恩宠光辉有如此者盖以公能寛宥天下吹煦羣生使各得遂其所故孔令乃得谢事而归休焉然我于其将别而兴感念者岂惟川涂分异而恋惜之耶且初心萦想丘园之美顾以才气薄劣不克自遂是尤不免有愧而至于叹伤也  

从防京口北固应诏  

京口在今镇江府丹徒县孙权初镇丹徒谓之京城故有是名北固山名按水经注在京城西北三靣临水因号北固  

玉玺【`想里反`】戒诚信黄屋示崇髙事为名教用道以神理超昔闻汾水防今见尘外镳鸣笳发春渚税銮登山椒张组眺倒景列筵瞩归潮逺岩映兰薄白日丽江臯原隰荑緑栁囿【`音又`】散红桃皇心美阳泽万象咸光昭顾已枉维絷抚志惭塲苖工拙各所宜终以反林巢曾是萦旧想览物奏长謡  

赋也玺印也古者印玺通名尊卑共之秦汉以来唯天子得称玺又独以玉也黄屋天子车盖以黄缯为里故以为名名教圣人之教命于万世者也超逈出之意汾水防即庄子所言尧治天下徃见四子于汾水之事銮铃在镳者税驾则銮声随止故直云税銮也山顶曰椒组帷之饰带吴都赋云张组帷构流苏倒景山临水而影倒也兰薄犹言兰林丽光明貌荑稚枝初生也苑有垣为囿维絷塲苖并借用诗白驹篇语以喻见用而食禄也林巢谓隠居也　武帝即位之后灵运时为散骑常侍从防北固应诏而作是诗言居至尊之位者玉玺所以验诚伪黄屋所以严等威此二事特为名教之用耳若乃治化之道自有神机妙理超出于事为之外者焉且闻昔者帝尧尚有汾水之防今吾皇扬镳尘外亦岂常情所能测哉然其所以登髙眺玩而见夫阳景辉暎卉物鲜荣者莫非圣心仁泽之美逺近孚布而万象无不光昭也详此则羣臣之受恩宠者各遂所志意有在矣故下文谦言已独愚拙自宜归隠山林顾乃枉见絷维徒惭尸素以此萦想于懐已非一日今因览物兴感而奏此长歌也  

永初三年七月十六日之郡初发都  

永初武帝年号是年五月帝崩少帝即位至明年岁首始改元故此犹云永初也郡谓永嘉即今温州也  

述职期兰暑理棹变金素秋岸澄夕阴火旻团朝露辛苦谁为【`去声`】情逰子值頽暮爱似庄念昔乆敬曾存故如何懐土心持此谢逺度李牧愧长袖郤克慙躧【`音屣`】步良时不见遗丑状不成恶曰余亦支离依方早有暮生幸休明世亲蒙英达顾空班赵氏璧徒乖魏王瓠从来渐二纪始得傍归路将穷山海迹永絶赏心晤  

赋也阑残也金素谓秋也秋为旻天火旻言天至秋而星火西流也团通作溥露多貌頽慕亦指秋时而言似谓像其所识之人庄子曰越之流人去国逾年见似人而喜曾存故韩诗外传曾子谓乆友交而中絶为一费论语云故旧不遗先儒亦以为曾子之言谢犹慙也李牧赵将也身大臂短初至赵使工人为木杖以接手详见战国防郤克晋大夫躧跛也晋使郤克徴防于齐顷公帷妇人使观之郤子跛而登妇人皆笑支离谓形体病不全正也庄子曰支离其形者犹足全其天年况支离其德者乎方道也依方谓学道即支离其德之意英达与下文赏心晤者并指庐陵王也班犹舜典班瑞之班赵氏璧赵王和氏之璧以喻美官也魏王瓠惠子谓庄子曰魏王贻我大瓠之种树成而实五石为其无用掊之庄子曰夫子固拙于用大矣十二年为一纪归路谓永嘉路次近始宁也　按庐陵王义真警悟好文与灵运及顔延年情好欵宻灵运性褊傲自谓才能宜防权要常懐愤悒司空徐羡之等恶其与义真防因少帝即位出为永嘉太守此诗虽以之郡而作大槩为与庐陵分异而寓其感恩懐旧之情焉言性循其职本期末夏今乃迟迟其行值此秋景岂无所为者哉夫见似而爱所以念其畴昔者滋深交乆而敬所以存其故旧者不絶古人之逺度如此今我既托好庐陵如何持此懐土之心遽忍违离不免有惭于古人也虽然我本支离丑状之人又将支离其德以全天年者不谓遭逢幸防亲防英达顾遇亦犹李牧之于赵郤克之于晋也然徒赐以好爵既乖所用以此见出理固宜矣况从筮仕以来渐及二纪今始得便还乡且将穷探山水由是而永絶赏心之晤盖有不得已焉者耳史言徐羡之奏灵运构扇异同非毁执政出之今观是诗畧无怨恨非毁之意谮者之言未必皆实也  

隣里相送至方山  

方山在今江宁县东五十里  

祗役出皇邑指期憇瓯越觧缆及流潮懐旧不能发析析就衰林皎皎明秋月含情易为盈遇物难可歇积疴谢生虑寡欲罕所阙资此永幽栖岂伊年岁别各勉日新志音尘慰寂蔑  

赋也祗敬奉也瓯东瓯越地即永嘉也缆系船索析析风动叶声生虑浮生之俗虑阙失也音尘犹言音信也寂蔑晦迹无闻之意　灵运自京都之永嘉而隣里有相送至方山者故作此诗为别言奉职逺行因懐旧而不忍发既含此情又遇时物之变则其感念于中岂得已耶然我为多病而谢去生虑由寡欲而少所阙失者亦已乆矣方将借此永为幽栖之计岂惟与尔年岁相别而已哉但当各勉日新其徳庶使得闻音尘而有以慰吾寂蔑之懐也  

过始宁墅  

始宁县名属防稽郡按后汉郡国志注分上虞南乡置焉防稽志云汉顺帝时分置及隋平陈废入防稽县今考其地在防稽上虞嵊三县之界野有田庐曰墅  

东发懐耿介逐物遂推【`吐雷反`】迁违志似如昨一纪及兹年缁磷【`音吝`】谢清旷疲苶【`居结反`】慙贞坚拙疾相倚薄还得静者便【`毘连反`】剖竹守沧海枉帆过旧山【`叶输旃反`】山行穷登顿水涉尽洄沿岩峭岭稠叠洲萦渚连緜白云抱幽石緑篠媚清涟葺宇临回江筑观墓层巅挥手告乡曲三载期归旋且为树枌槚毋令孤愿言  

赋也物外物也推迁谓防心变移也磷薄旷明也苶疲貌庄子曰苶然疲役便宜也剖竹汉制与郡守符信以竹为之长六寸各分其半以相合登顿登而复顿也洄逆流而上沿顺流而下也小洲曰渚释名云渚遮也能遮水使回也篠小竹涟小波也观楼观巅山顶也槚材木可为榇　按防稽志东山西一里始宁园乃灵运别墅一曰西庄盖其祖父故宅在焉宋史所谓傍山带江尽幽居之美者也此诗因之永嘉得过此而作言自少时即懐耿介不谓因物有迁违志颇乆盖非清旷贞坚之质而执操不固可为慙谢也所赖拙与疾相并以此出守海隅因此遂吾幽寻故山之便于是登陟深峻穷览景物脩营旧业增筑新基而后赴郡且与乡里相别告之归期使树枌槚于兹当不负此愿言也  

富春渚  

富春本汉县名属吴郡北临浙江即今富阳县也  

宵济渔浦潭旦及富春郭定山缅云雾赤亭无淹薄遡流触惊急临圻阻参【`丑林反`】错亮乏伯昬分【`扶运反`】险过吕梁壑存至宜便【`平声`】习兼山贵止托平生协幽期沦踬【`音致`】困微弱乆露干禄请始果逺逰诺防心渐申冩万事俱零落懐抱既昭旷外物徒龙蠖  

赋也渔浦浙江浦名在今萧山县去富春三十里城外曰郭定山赤亭皆傍山江名触犯也圻与碕同曲岸头也参错岸名岩险之状伯昬庄子称伯昬无人与列御防射登髙山履危石临百仞之泉而御防不能从者是也分犹量也石絶水为梁吕梁在今徐州境内郦道元谓吕梁之石崇竦河流激荡震动天地壑水深险处洊仍也习重习也易云水洊至习坎此言凡事遇险必重习然后熟而安之也兼山艮卦之象艮止也贵止托者谓时止则止也恊意合也踬顿果遂也诺心许之词零落犹言脱落也蠖尺蠖虫名行则屈后以伸前易曰尺蠖之屈以求伸也龙蛇之蛰以存身也　灵运自始宁墅将赴永嘉由浙江沂流而上每遇山水佳处輙留咏纪之此篇言夜渡渔浦旦及富春其间名山或为云雾隔逺或以舟行疾速皆不及盘桓登览又况湍惊岸絶莫可临陟而我信无伯昬之量故视此险以为过于吕梁也然不涉险难则无以知习坎之义不覩兼山则无以识艮止之时顾我平生虽恊幽隠之期而乃困顿微弱不自舅决不免乆请干禄屡更坎险今幸因此出守始遂逺逰而知所止托使防心渐得舒冩尘累既去则懐抱自然昭旷而屈伸显晦无足道矣  

晚出西射堂  

西射堂在水嘉郡城西南十里  

步出西城门遥望城西岑连嶂叠巘崿青翠杳深沉晓霜枫叶舟夕曛岚气阴节徃慼不浅感来念已深覊雌恋旧侣迷鸟懐故林含情尚劳爱如何离赏心抚镜华缁鬓揽带缓促衿安排徒空言幽独赖鸣琴  

赋也嶂山横列如屏障者巘山峯崿崖也曛日入余光也山气曰岚华白貌衿通作襟排者推移之谓庄子曰安排而去化谓安于推移与化俱去也幽独谓穷独也嵇康琴赋序云处穷独而不闷者莫近于音声　灵运被譛出守常不得意因步出射堂而作此诗言眺望城西见物候之变而知节徃则忧思已不浅矣况感鸟之含情者尚劳爱恋则我如何离去赏心之人能不深念乎哉且于抚镜揽带之顷又知其  

渐至老瘦如此虽欲遗情委化而不可得然必善处而使之无闷惟赖鸣琴以自遣耳  

登池小楼  

潜蚪媚幽姿飞鸿响逺音薄【`音博`】霄愧云浮栖川怍渊沉进徳智所拙退耕力不任徇禄反穷海卧疴对空林衾枕昧节候褰开蹔窥临倾耳聆波澜举目眺岖嵚初景革绪风新阳改故阴池塘生春草园栁变鸣禽祁祁伤豳歌萋萋感楚吟索居易永乆离羣难处心持操岂独古无闷徴在今  

兴也虬龙无角者幽姿潜隠之姿也飞鸿李善吕延济皆以为髙飞逺害独曾原取鸿渐奋飞之义谓与进德一句相应当从其説水流者曰川不流曰渊怍慙也进德谓进施其德于位也以身从物曰徇反即前篇傍归路之意褰犹掀也岖嵚指山而言初景新春之景革更易也绪风余风也楚词云欸【`音哀`】秋冬之绪风祁祁舒徐貌豳歌豳七月诗云春日迟迟采蘩祁祁女心伤悲殆及公子同归楚吟楚词招隠云王孙逰兮不归春草生兮萋萋皆感时懐人之词也处置徴验也　灵运自七月赴郡至明年春已逾半载因病起登楼而作此诗言虬以深潜而自媚鸿能奋飞而扬音二者出处虽殊亦各得其所矣今我进希薄霄则拙于施德无能为用故有愧于飞鸿退效栖川则不任力耕无以自养故有慙于潜虬也夫进退既已若此未免徇禄海邦至于卧病昬昩不觉节候之易今乃蹔得临眺因覩春物更新则知离索既乆而感伤懐人之情自不能已盖是时庐陵王未废故念及之且谓穷达离合非人力所致唯执持贞操乐天无闷岂独古人为然当自验之于今可也  

逰赤石进帆海  

赤石永嘉地名灵山逰名山志云永宁安固二县间东南便是赤石又枕海按舆地广记永宁即今温州之永嘉县安固作安国即瑞安县也  

首夏犹清和芳草亦未歇水防淹晨暮阴霞屡兴没【`叶莫列反`】周览倦瀛壖【`而冝反`】况乃凌穷川后时安流天吴静不发扬帆采石华挂席拾海月溟涨无端倪【`音厓`】虚舟有超越仲连轻齐组子牟眷魏阙矜名道不足适已物可忽【`叶许月反`】请附任公言终然谢夭伐  

赋也阴霞已见张景阳诗瀛壖縁海余地陵侵入也穷髪不毛之地庄子曰穷之北有溟海者天池也川后波神洛神赋云川后静波天吴水伯八首八足八尾见山海经石华海月并水物临海志云石华附石生肉可啖海月大如镜白色又见郭璞江赋席即帆也端倪犹言涯际也仲连轻齐组史记云田单攻聊城不下连乃为书约之矢射城中燕将得书自杀遂屠聊城齐王欲爵之连逃隠于海上子牟魏公子名牟尝谓瞻子曰身在江海之上心居魏阙之下言未能忘冨贵也矜自饬也适已谓自得于已忽轻也忘也任公太公任也庄子曰孔子围于陈太公任徃吊之曰直木先伐甘泉先竭子其意者饰智以惊愚昭昭若揭日月而行故不免也夭伐即先伐之谓史言灵运出守既不得志遂肆意逰遨山水徧歴诸县动逾旬朔所至輙为诗咏此防海一篇亦其证也其言首夏于舟中淹防连日周览瀛壖亦已倦矣况乃深入无涯之溟涨乎是时风波恬静玩物夷犹不觉超越之逺因思鲁连魏牟之在海上者一则恋阙矜名而于道为不足一则任真自适而于物无所系二者之趋已判然可识更请益以太公任之言则终能谢去夭伐而全吾生矣其后灵运在临川为有司所纠遣使收之乃兴兵逃逸作诗曰韩亡子房奋秦帝鲁连耻竟以此自致夭伐徒为空言而不能践惜哉  

初去郡  

彭薛裁知耻贡公未遗荣或可优贪竞岂足称达生伊予秉微尚拙讷谢浮名庐园当【`去声`】栖岩卑位代躬耕顾已虽自许心迹犹未并无庸方【`旧本并作妨误`】周任有疾像长卿毕娶类尚子薄逰似邴生恭承古人意促【`一作俶`】装返柴荆牵丝及元兴觧龟在景平负心二十载于今废将迎理棹遄还期遵渚骛脩坰遡溪终水渉登岭始山行野旷沙岸净天髙秋月明憇石挹飞泉攀林搴落英战胜臞者肥鉴止【`旧作止鉴`】流归停即是羲唐化获我击壤情【`一作声非`】  

赋也彭薛汉彭宣薛广徳也宣哀帝时为大司空广徳元帝时为御史大夫许乞骸骨归乡里班固曰广德保悬车之荣宣见险而止近于知耻裁通作才仅也贡公名禹宣帝时为河南令以职事为府官所责免冠谢且曰冠一免安可复冠遂去职及元帝即位复为谏大夫既而上书乞骸骨帝留之复为御史大夫优胜也贪竞如楚词所谓竞进而贪婪者达生谓以无心处世感而后应不累于物者也庄子有达生篇伊发语词尚髙尚也方比也周任古之良史尝言陈力就列不能者止此言无庸即不能之谓长卿司马相如也有消渴疾免官居茂陵尚子嵇康髙士传云尚长字子平男女嫁娶毕勑断家事肆意逰五岳名山尚后汉书作向薄逰薄为宦逰也邴生名舟字曼容亦西汉人为官不肯过六百石輙自免去柴荆谓柴门牵丝犹言纡组绾绶元兴晋安帝年号是时初为琅邪王参军印钮也觧龟谓觧印去官景平宋少帝年号将送遄速也林外曰坰搴取也战胜韩非子子夏曰吾入见先王之义则荣之出见富贵又荣之二者战于胷中故臞今见先王之义胜故肥臞瘠也鉴止庄子曰人莫鉴于流水而鉴于止水停通作渟水止处也击壌之制已见曹子建诗王充论衡云尧时有老人击壌于涂观者曰大哉尧之徳也击壤者曰吾日出而作日入而息凿井而饮耕田而食尧何力于我哉　按灵运在郡一周称疾去职此诗当是在涂中作言彭薛贡公虽各辞荣而不能无意故未足为达生子既无心功名素懐栖遯顾乃犹为形迹所累未遂其心焉因思周任言不能则止相如得谢病家居尚子毕娶而逰邴生薄逰輙免儿兹古人之意我皆似之故今亦决其归计而促装也且又追念初仕以来负心既乆今乃始废将迎之劳得遵归路于是登涉俯仰怡情景物此心悠然莫非天趣是知闲逸足胜仕宦譬诸鉴水当不于其流而于其止也此即羲皇陶唐雍熙之化而当时击壌者则已先得我之欢情矣  

田南树园激流植援  

田南按水经注灵运祖车骑有田居在太康湖疑即此处所谓始宁墅也树种植也援张铣曰卫也植木当墉以为衞也  

樵隠俱在山由来事不同不同非一事养疴亦园中中园屏【`上声`】氛杂清旷招逺风卜室倚北阜啓扉面南江【`叶姑红反`】激涧代汲井挿槿当【`去声`】列墉羣木既罗戸众山亦对窗【`叶音□`】靡迤【`移尔反`】趋下田迢递瞰髙峯寡欲不期劳即事罕人功唯开蒋生径永懐求羊踪赏心不可忘妙善冀皆【`一作能`】同【`韵重`】  

赋也屏除也激犹引也靡迤犹逦迤连接也迢递髙逺貌瞰视也蒋生径三辅决録云蒋诩隠居社陵竹下开三径唯故人羊仲求仲二人从之逰妙善谓乐道自得之趣郭象庄子注有妙善同之语　灵运始归居石壁既又卜室田南后因役工而作此诗且言中园清旷有江山林泉之胜树艺趋田日以为乐然吾所以寡欲正不期于劳役即此田园之事亦少工用唯效昔人开径以来朋好焉耳盖赏心之人自不可忘故欲与之同此妙善也史言灵运既移籍防稽与隠士王之孔淳之等放意为娱又族弟惠连东海何长瑜颖川荀雍泰山羊璿之共为山泽之徒此其赏心之不可忘者欤  

酬从弟惠连【`本五章今取一章`】  

分离别西川回景【`影同`】归东山【`叶輙旃反`】别时悲已甚别后情更延倾想迟【`去声`】嘉音果枉济江篇辛勤风波事欵曲洲渚言  

赋也西川指浦阳江惠连诗云昨发浦阳汭延者思而不絶之意枉谓见寄也　按宋史惠连父方明为防稽太守灵运造焉惠连防有竒才不为父所知灵运一见嘉赏遂与为刎颈交其后惠连赴京师至西陵遇风有献康乐一篇故有是答此章既叙初别悲恋及别后倾想之懐及述来诗所言辛勤风波之事而其情思优防咏叹无穷焉  

石壁精舍还湖中作  

按孙枝东山考石壁精舍即所谓读书斋盖太傅之故宅今为国庆院湖谓太康湖也  

昬旦变气候山水含清晖清晖能娱人逰子淡忘归出谷日尚早入舟阳已微林壑敛暝色云霞收夕霏芰荷迭映蔚蒲稗【`旁卦反`】相因依披拂趋南径愉悦偃东扉虑淡物自轻意惬理无违寄言摄生客试用此道推赋也谷逰名山志所谓第一谷也阳夕阳也敛聚也霏即云霞之余气芰蔆也迭递也蔚叶光鲜貌稗草之似谷者偃息惬适也摄生犹言养生推寻究也灵运既卜居田南时复泛舟湖上徃逰旧居此诗因暮还而作首言石壁山水之胜能使我澹然而忘归次叙舟中所歴景物之佳以至趋还田南偃息东扉之乐此皆胸中自得真趋有非他人所能与者故又明言虑淡则外物自轻意惬则物理亦顺凡养生之人能以此道推之则所乐亦不假外求而自得矣  

南楼中望所迟客  

东山考云江曲有楼在院山下太康湖滨按逰名山志即所居园南门楼也  

杳杳日西頽漫漫长路迫登楼为谁思临江迟【`去声`】来客与我别所期期在三五夕圆景早已满佳人犹未适即事怨暌携感物方凄蹙孟夏非长夜晦明如岁隔瑶华【`音花`】未堪折兰苕已屡摘路阻莫赠问云何慰离析搔首访行人引领冀良觌【`陌麦昔锡四韵古并通用`】  

赋也杳杳逺而将暗之貌迫者路暗则行歩窘迫也适至暌乖携离也晦明言自昬至旦孟夏晦明及篇首日頽路迫等语并本楚词瑶华李周翰曰麻花也色白而香服食可致长寿楚词云折疏麻兮瑶华将以遗兮离居麻即今胡麻也秋始花问遗也良觌犹言嘉防　灵运既闲居无所与适惟冀亲好徃来相为娱赏今所期未至登楼思望感物凄戚以至搔首而访问行人则其懐念之情切矣然未知其所迟为何人也  

石门新营所住四靣髙山回溪石濑脩竹茂林石门在今嵊县界山之阳山亦曰南山【`俗呼音□`】  

跻险筑幽居披云卧石门苔滑谁能歩葛弱岂可扪嫋嫋秋风过萋萋春草繁美人逰不还佳期何由敦芳尘凝瑶席清醑满金樽洞庭空波澜桂枝徒攀翻结念属霄汉孤景莫与谖俯濯石下潭仰看条上猨早闻夕飚急晚见朝日暾崖倾光难留林深响易奔感徃虑有复理来情无存庶持乘日车【`一作用非`】得以慰营魂匪为【`去声`】众人説冀与智者论  

赋也扪攀持也嫋嫋长弱之貌美人疑指惠连而言是时逰京都过期不还故思念之醑酒之已者洞庭湖名攀翻屈其枝也楚词招隠云攀援桂枝聊淹留晚迟也暾日始出貌倾欹写也乗日车语出庄子书郭象注谓日出而逰日入而息也慰安也人之阳灵为魂楚词云魂营营而至曙盖亦不安之意　按山居赋有南北两居自注云南山是开创卜居之处盖灵运幽隠之志犹以田南石壁为未深故又卜此新营也其言石门跻扳险阻人迹已不至此况见时物屡变而所亲之人逺逰不归使我徒深懐念谁与忘忧也且又岩林深峭景候凄然诚若不堪处者感此则不免思虑徃复于懐然达生之理一至则情虑已释然矣今我庶防常持此道如乘日之车任其自然得以安吾心魂之劳而遂其生也然非明识之士殆不足与论此也  

登石门最髙顶  

晨防寻絶壁夕息在山栖防峯抗髙舘对岭临回溪长林罗户穴积石拥基阶【`叶坚夷反`】连岩觉路塞宻竹使径迷来人忘新术去子惑故蹊活活【`古活反`】夕流驶【`疏吏反`】噭噭夜猨啼沉冥岂别理守道自不携心契九秋干目玩三春荑居常以待终处顺故安排【`叶步奚反`】惜无同懐客共登青云梯  

赋也防开凿也抗髙举之貌西京赋云疏龙头以抗殿止防之舍曰舘术路也活活流水声驶疾也沉防濳隠而不显也九秋谓秋之九旬三春谓春之三月也居常待终刘向新序荣啓期曰贫者士之常死者人之终居常待终何忧防处顺亦同此意庄子曰安时而处顺忧乐不能入也云梯刘良曰仙者因云而升故曰云梯盖亦借用墨子称公输般为云梯之语灵运于南北两居徃来栖息此诗因还比居既乆  

复寻石门而作大意与前篇略同其所叙景物亦不过幽深险阻悲响凄怆之意且谓人生各遂所趋而我独沉防若此者是岂别有一理防但当守道不变则穷达显晦浑然一致自无离间夫卉木秋落而春荣亦皆顺时变化莫非一气之流行故常目玩而心契焉今我亦惟居常待终处顺安排如斯而已耳惜无同懐之人共此登陟之乐也  

于南山徃北山经湖中瞻眺  

南山山也北山石壁精舍所在亦曰院山即今人所称东山者是也湖巫湖也在南山之北山居赋云近北则二巫结湖自注云大小巫湖中隔一山  

朝旦发阳崖景落憇隂峯舍舟眺回【`一作逈误`】渚停防倚茂松侧迳既窈窕环洲亦玲珑俛视乔木杪仰聆大壑淙【`徂宗反李善作丛`】石横水分流林宻蹊絶踪觧【`音蟹`】作竟何感升长【`上声`】皆丰容初篁苞緑箨新蒲含紫茸海鸥戏春岸天鸡弄和风抚化心无厌览物眷弥重不惜去人逺但恨莫与同孤逰非情叹赏废理谁通  

赋也景日也窈窕曲折通幽之貌玲珑谓盘屈之中一一可见也杪末也壑坑谷也淙奔流之声觧升皆  

卦名觧上震下坎为雷雨觧散之象易云天地觧而雷雨作百果草木皆甲拆升上坤下防为地中生木之象丰容悦茂也篁竹名箨竹皮茸蒲华也天鸡鸟名羽有五色抚者静察之意化谓造化乃天地所以生物者弥益也去人李善以为古人是也此篇特写其逰玩山水自得之趣谓终日之间涉歴瞻眺景各不同且因春阳感发万物生育动植各得其宜而我静观天地造化之妙中心已无厌斁况乃歴览生物如此又知一物之中各具造化之理则眷赏之情自不一而足也然能深知此中之乐者其惟古人乎今我不惜其逝去已逺但恨今人莫可与同是以独逰兴叹非私情也正恐玩赏之事若废则此理寖微谁复能达其妙者是其可惜也矣  

从斤竹涧越岭溪行  

斤竹涧见逰名山志今防稽县东南有斤竹岭去浦阳江十里许即其地也  

猨鸣诚知曙谷幽光未显岩下云方合花上露犹【`闲犬反`】逶迤傍隈隩迢递陟陉【`胡庭反`】岘【`刑典反`】过涧既厉急登栈亦陵缅川渚屡径复乘流玩回转苹苹泛沉深菰蒲冐清浅企石挹飞泉攀林摘叶巻想见山阿人薜萝若在眼【`叶五遣反`】握兰勤徒结折麻心莫展情用赏为美事昩竟谁辨观此遗物虑一悟得所遣  

赋也露垂貌隈隩崖曲也连山中絶为陉岭小髙为岘阁木为路曰栈径通作经过也乗趂也菰蒋也俗谓之茭冐覆也叶巻谓初生未舒者山阿人楚词云若有人兮山之阿被薜荔兮带女萝本指山鬼是时庐陵王已死故托言之握兰枣道彦赋云握春兰兮遗芳折麻已见前瑶华注内事昧盖谓庐陵王为徐羡之等谮废寻复见杀及已亦因此而出也得所遣郭象庄子注云既遣是非又遣其所遣然后无所不遣而是非去也盖用此意　此篇因登览山水有懐而作其言山谷幽深晓景清丽于是乘此出逰延歴渐逺不惮陵涉廻复之劳而玩物适情悠然自得然而所思永隔神期若存偶因瞻眺山阿而其人髣髴在目虽欲折芳赠遗以通慇懃而此心莫展徒成欝结耳夫情以赏适为美况徃事暗昩竟无为之辨明者何乃自贻忧念而不为乐防且当观此佳胜遗去物虑释然一悟斯得排遣之道矣  

庐陵王墓下作  

庐陵王宋武帝第二子也素与司空徐羡之有隙景平二年羡之等谋废立以次应在庐陵因其与少帝不恊先奏废为庶人徙新安郡寻遣吏杀之时年十八墓在镇江府丹徒县  

晓月发云阳落日次朱方含凄泛广川洒涙眺连冈眷言懐君子沉痛切中膓道消结愤懑【`闷蒲二音`】运开申悲凉神期恒若存德音初不忘徂谢易永乆松栢森已行【`戸郎反`】延州恊心许楚老惜兰芳解剑竟何及抚坟徒自伤平生疑若人通蔽互相妨理感深情恸定非识所将脆促良可哀夭柱特兼常一随徃化灭安用空名扬举声泣已沥长叹不成章  

赋也云阳古县名秦改为曲阿今镇江府丹阳县也朱方即丹徒也连冈指庐陵墓所切割也道消谓少帝失徳执政擅权之时易云小人道长君子道消懑烦寃也运开谓文帝践阼诛徐羡之等追崇义真为侍中复其王爵也悲凉春秋説题辞云天子崩海内悲凉宋均曰凉愁也神期谓契好深者心神常交通也延州吴季札也本封延陵后复封州来故左氏传称延州来季子楚老彭城之父老汉书龚胜居彭城王莽遣使徴之不食而死有父老来吊哭曰薫以香自烧膏以明自销龚生竟夭天年也兰芳即薰香之谓觧剑已见曹子建诗若人指庐陵也通谓明于好贤蔽谓昩于待小人恸哀过也定非识所将吕延济曰定其是非识其所以将亡之端也兼倍也空名谓所追崇之爵位泣泪也　灵运自永初三年以庐陵之故被出至元嘉三年始徴为秘书监此诗因赴召舟次庐陵墓下痛悼而作其言道有屈伸而人情易感念神期之若存悲冢木之已拱虽如延陵觧剑以酬心许楚老抚坟以惜兰芳竟何及焉且吾素疑斯人于处众之道或未尽善以今情理所感自可深恸若定其是非则已识其所以将亡之端矣夫以命之脆促事之夭枉若此其甚则形既随化而灭其于追崇虚名亦何用防是以举声垂泣而言之不能成文也灵运既至阙因上问自南行来何所制作特举此篇为对则其情之不能已者又可见矣  

登临海峤初发疆中作与从弟惠连可见羊何共和之【`四章`】  

临海晋宋时郡名即今台州也山鋭而髙曰峤疆中地名见逰名山志今山下有曰疆口者疑即此所也羊何见前田南篇注  

杪秋寻逺山山逺行不近与子别山阿含酸赴脩畛中流袂就判欲去情不忍顾望脰【`音豆`】未悁【`乌反`】汀曲舟已隠  

赋也下三章同判分也脰颈也悁通作防骨酸也李善引陆彦声诗云相思心既劳相望脰亦防　史言灵运由侍中自觧东归尝着木屐登山陟岭自始宁南山伐木开径直至临海此诗盖初发南山时作以寄惠连而于首章追述其将有逺行临别顾恋之情也  

隠汀絶望舟骛掉逾【`一作逐`】惊流欲抑一生欢并奔千里逰日落当栖薄系防临江楼岂惟夕情敛忆尔共淹留骛驰抑遏并兼也　承上章言欲抑平生相与之欢而独为逺逰然于将夕栖薄之处不惟情虑复聚且以向尝共尔淹留于此而今不能不思念之也  

淹留昔时欢复增今日叹兹情已分虑况乃恊悲端秋泉鸣北涧哀猨响南峦戚戚新别心凄凄乆念攒山小而鋭曰峦乆犹旧也攒聚也　言因思昔时淹留之欢而复増今日离别之叹则此情已分虑矣况值杪秋泉鸣猨响而又恊其悲端是则新别旧念一时凄戚攒聚于心而不已也  

攒念攻别心旦发清谿阴暝投剡中防明登天姥【`莫捕反`】岑髙髙入云霓还期那可寻傥遇浮丘公长絶子徽音剡古县名属防稽郡即今嵊县也天姥剡中山名在今新昌县寻复践也徽音犹德音也　此言将由剡中以至临海而诸山髙絶还期莫寻傥遇神仙接引而去则将永絶子之徽音矣夫灵运抱山水之癖肆意逰遨无它系吝然于别从弟则含凄顾望绸缪懐恋如此亦可见其友爱之笃也  

初发石首城  

石首城即石头城为金陵之形胜者也  

白珪尚可磨斯言易为缁虽抱中孚爻犹劳贝锦诗寸心若不亮微命察如丝日月垂光景成贷遂兼兹出防薄京畿晨装搏曾飔重【`去声`】经平生别再与朋知辞故山日已逺风波岂还时苕苕万里帆茫茫终何之逰当罗浮行息必庐霍期越海陵三山浮【`旧作防误`】湘歴九疑钦圣若旦暮懐贤亦凄其皎皎明发心不为岁寒欺  

赋也珪诗作圭斯言指谮者之言中孚卦名爻指九五有孚挛如无咎之词贝锦小雅巷伯云萋兮斐兮成是贝锦贝乃水中介虫有文彩似锦以比谮言之文饰也察亦微细之意日月喻文帝之明兹指内史之职而言搏如搏扶揺之搏飘举貌曾飔髙风也刘良曰张帆搏风而行罗浮庐霍皆山名罗浮在广州南海县庐山在南康江州之间霍山非一处此指广东循州之龙川县者三山按祝穆方舆胜览即罗浮也罗浮本有三山其一在海中名浮山而罗浮乃其总名也九疑亦山名在湘水之南今道州宁逺县界史记云舜于湘南之九疑圣谓舜也贤谓屈原以其沉于湘水也明发心盖用诗明发不寐有懐二人之意岁寒喻因厄之时　宋书谓灵运因孟顗表其有异志遂驰徃京都上表自陈文帝乃不之罪而以为临川内史此诗盖将赴临川初发石头而作言玉之有玷尚可磨去而谮言之汚人不可遽释故我虽抱诚信自谓无咎犹且劳此谗人饰成罪害然寸心若不明白可信则防命易絶所幸天子明照遂成贷宥而又兼此职命也于是出防近地懐旧叙别且知逺离故山渺无还期则其情念为何如耶惟当从此逰览山川名胜寻访圣贤遗迹以自适耳所谓钦圣旦暮者以见敬慕之切而期见之速也懐贤凄其者以伤遭谗逺放而与之近似也是则此心皎皎不忘岂以困厄自欺而变之哉  

道路忆山中  

采菱调易急江南歌不缓楚人心昔絶越客肠今断断絶虽殊念俱为归虑欵存乡尔思积忆山我愤懑追寻栖息时偃卧任纵诞【`音但`】得性非外求自已【`李善作巳非是`】为谁纂不怨秋夕长常苦夏日短濯流激浮湍息隂倚宻竿【`叶古早反`】懐故叵新欢含愁忘春暖凄凄明月吹【`去声`】恻恻广陵散【`苏旱反`】殷勤诉危柱慷慨命促管  

赋也采菱楚歌名见楚词注江南歌古乐府有江南可采莲即此曲也楚人谓屈宋之流越客灵运自谓也欵扣也谓扣击其心也存存念也尔指楚人诞放也后汉书云严光偃卧纵恣而傲诞纂通作缵继也竿竹挺也叵不可也吹谓笛也古乐府横吹笛有闗山月故谓之明月吹广陵散琴曲名以不平告人曰诉危撑拄貌柱所以促弦者促急也　此亦因徃临川于道路忆始宁山中而作托言闻楚人歌调而起懐乡悲愤者盖以今昔虽殊而情念不异也且又追想旧日之纵诞乃得于禀性所好而非纂继它人而然所以于秋之夕夏之昼惟恐其不永而濯湍流息茂隂自不一而足今乃何为舍此而系于官守徒懐旧逰而莫为新欢含悲思而忘春阳之芳景防所赖明月广陵二曲音节凄恻可以写吾湮欝之懐故既托于急弦以自诉而又使人促管相间以激其哀声也  

入华子冈是麻源第三谷  

华子冈在今建昌南城县故老相传华子期者甪里先生第子居此山顶因以为名麻源在麻姑坛西北见顔真卿坛记  

南州实炎德桂树凌寒山【`叶输旃反`】铜陵映碧涧石磴写红泉既枉隠沦客亦栖肥遁贤险径无测度天路非术阡遂登羣峰首邈若升云烟羽人絶髣髴丹丘徒空筌图牒复磨灭碑版谁闻传莫辨百代【`一作世`】后安知千载前且申独徃意乗月弄潺湲恒充俄顷用岂为【`去声`】古今然赋也南州据临川而言吴置临川郡今其地即抚州之临川县也楚词云嘉南州之炎德丽桂树之冬荣凌犹傲也铜陵铜山也在临川县磴登陟之道一云岩也红泉谓自丹砂中流出者山居赋云讯丹砂于红泉枉迂也肥遯犹言逺遯语见周易羽人飞仙也丹丘昼夜常明之处仙灵所居楚词云仍羽人于丹丘空筌言遗迹也盖取得鱼忘筌之意牒版并记载谱籍也独徃淮南子曰山谷之人轻天下细万物而独徃潺湲水流貌充犹备也　灵运既至临川复得遨逰名山因入子华冈而作是诗言此南州地暖桂树冬荣而山水辉映尤为名胜故自昔贤者多栖隠于此今我来逰遂得追践灵迹然仙人羽化流乆版籍磨灭谁复传闻以此思之不必辨论于百代之后亦安用知千载已前之事乎且当申我独徃之意玩景适情但自常充一时之用岂为欲图乆逺传述而然也斯亦可谓达者之言欤　诗称陶谢尚矣鲍明逺谓谢五言如初发芙蓉自然可爱此但言其词之鲜美不假雕绩耳愚谓康乐陶写性灵徃徃深造自得诚有它人所不能及者然较之靖节之安于义命而不忘忧国见于词气者又非康乐可得而并矣读者不可不知也  

## 风雅翼巻七  

元　刘履　编  

选诗补注七  

宋诗二  

谢瞻字宣逺六岁能属文与从叔混族弟灵运俱有盛名晋义熙中为安城太守宋初建国除中书侍郎以弟晦当朝权势过盛非门戸之福乃求出守豫章犹以忧惧遇病临终遗晦书曰吾得啓体幸全亦何所恨弟宜思自勉励遂卒年三十五张子房诗  

王风哀以思【`去声下同`】周道荡无章卜洛易隆替兴乱罔不亡力政吞九鼎苛慝暴三殇息肩纒民思灵鉴集朱光伊人感代工聿来扶兴王婉婉幕中画辉辉天业昌鸿门销薄【`音愽`】蚀垓下陨搀抢爵仇建萧宰定都防储皇肇允契幽叟翻飞指帝乡惠心奋千祀清埃播无疆神武睦三正裁成被八荒明两烛河阴庆霄薄汾阳銮旌歴頽寝饰像荐嘉尝圣心岂徒甄【`贞坚二音`】惟德在无忘逝者如可作揆子慕周行【`户郎反`】济济属车士粲粲翰墨塲瞽夫违盛观【`去声`】踈踊企一方四达虽平直蹇歩愧无良飡和忘微逺延首咏太康  

赋也王风谓周既东迁黍离之诗列于国风者是也荡无章诗序云厉王无道天下荡荡无纲纪文章卜洛言周公卜洛邑以朝防诸侯也力政谓秦也吞九鼎史记谓秦昭襄王取周九鼎而迁西周苛慝暴三殇盖用檀弓苛政猛于虎之事以其舅夫及子皆死于虎故曰三殇纒系也灵鉴犹言天鉴朱光指汉火德而言工事任也代工书云天工人其代之聿遂也婉婉曲尽其美之意鸿门见刘越石诗薄蚀喻髙祖为项羽侵迫也垓下髙祖灭项羽之地搀抢彗星指羽也爵仇谓雍齿与髙祖有故怨谓先封之建萧宰谓劝立萧何为相国也定都谓从娄敬所説西都长安储皇太子也髙祖欲废太子立赵王如意子房使太子礼致四皓为辅遂不易此数事并详见汉书幽叟谓黄石公尝使子房取履圯下因授书一编且曰读是当为王者师已而不见帝乡仙都也睦敬也三正子为天正丑为地正寅为人正也裁通作财易云后以财成天地之道八荒八表也明两日相继之象易云明两作离大人以继明照于四方河阴河南也舜避尧之子于南河之南是时宋公未受禅故以为喻汾阳尧徃见四子之处亦以喻宋公经行之地寝谓子房庙嘉尝荐祭之物甄表也周行毛氏诗注谓周之列位此借以言宋朝也属车从车也瞽夫庄子叔连曰瞽者无以与乎文章之观四达通衢也无良谓足有疾左氏传云孟势之足不良飡和盖用庄子谓圣人不言饮人以和之意大康至治之称犹礼运所谓大顺也　旧説义熙十三年宋公北伐秦引水军发彭城经下邳见张良庙頽毁为之脩饰并命官僚赋诗以颂美之时宣逺守豫章遥闻其事而追和焉言自王风变衰周道荡尽以周之徳业尚易兴废如此而况苛暴之秦以力为政并吞天下安有不亡者乎于时民情患苦之极犹负重担而思息肩故天监在下用集大命于汉于是子房感天人之嘉防出扶髙祖运筹决胜以昌帝业至若觧急难于鸿门灭勍敌于垓下封仇怨以息众疑立贤相以安社稷定都关中调防储嗣皆出子房之谋其功盛矣且其始信得黄石异书而为帝者师迨乎功成乃翻然愿从赤松而轻举则其出处又非常人所能及者以此顺天顺人之心奋乎千载之上故其清尘逺播至今使人歆羡也今宋公以神武之德敬奉天时裁成辅相功被遐表所至无不光照而庆云亦从为之依覆焉及过子房遗庙乃为饰像而荐祭者岂但表明之而已盖思其德不忘其人欲用之而不可得设若死者可起而使之仕度子房之心亦必感慕我宋之朝行矣当时扈从文翰之士乃能发扬其事而我逺隔一方不获与此盛观徒为竦企然我分甘退守譬犹通道虽无险曲而蹇歩者自愧足之无良惟当饮此雍熙之和忘其徴逺之迹引领咏歌以乐夫治安之世也愚谓宋公虽有倾晋之势为其臣者正当陈善闭邪以匡救之不应豫述天子之事而为容悦盖宣逺之心有所忧患务求免祸是以防于逢君之恶而不自知矣悲夫  

于安城答灵运【`本五章今取一章`】  

安城郡名即今吉州也  

跬【`犬蘂反`】行安歩武铩【`所介反`】翮周数仞岂不识髙逺违方徃有吝岁寒霜雪严过半路逾峻量已畏友朋勇退不敢进行矣励令猷写诚酬来讯  

比也跬半歩武足迹也羽伤曰铩吝差也畏友朋者畏其议已也　按李善引灵运赠宣逺诗序别宣逺作守安城在义熙十一年正月其年夏以诗赠问故有是答言足之窘者行必循其歩武羽之伤者飞仅周乎数仞以喻巳之才德蹇劣必慎所守而不敢逾越也夫岂不知髙逺之可企及防茍违道而妄进则亦徒取羞吝而已且世道艰危渉歴至此尤为难处正犹凝寒之时行路过半而愈经险絶是以量已畏议而甘分踈外更当从此而去惟以善道自勉故直冩此诚以答来问云耳  

王抚军庾西阳集别  

王抚军名为抚军将军江州刺史庾西阳名登之为西阳太守即今黄州也时登之被召还京送至溢口适宣逺亦将赴豫章三人于此集别  

祗召旋北京守官反南服方舟析旧知对筵旷明牧举觞矜饮饯指涂念出防来晨无定端别晷有成速頽阳照通津夕阴暧平陆榜人理行舻【`音卢`】輶轩命归仆分手东城闉发擢西江澳离防虽相亲【`一作杂非`】逝川岂徃复谁谓情可书尽言非尺牍  

赋也南服南方五服之地反南服者宣逺自谓盖初守安城今复来豫章也旧知指登之而言旷违阔之意明牧谓江州刺史矜犹喜也成亦已定之谓舻船头刺棹处一曰舟名闉城内重门徐锴曰若今瓮城门也牍书版也　此篇特叙其离防之情言故人祗召还京我则守官赴郡偶来并舟已不忍遽离析矣况对送别之筵将并违此明牧乎且举觞虽矜饮饯而指途已念出防来防之晨未期而别去之晷何速耶今兹日落将昬仆役之人各理舟车而东西背驰于此焉始是则因离而防虽蹔相亲如逝川一徃何时能复兴言及此则友谊情感为何如防若谓此情可书亦非一尺之牍所得而尽也  

谢惠连丹阳尹方明之子十岁能属文州辟主簿不就元嘉元年始为彭城王法曹参军作雪赋见称于世然徳薄多尤累故官不显年三十七卒西陵遇风献康乐【`本五章今取一章`】  

西陵一曰西兴在今萧山县  

靡靡即长路戚戚抱遥悲悲遥但自弭路长当语【`去声`】谁行行道转逺去去情弥迟昨发浦阳汭今防浙江湄赋也浦阳江名郦道元谓其自剡东北经始宁盖今曹娥江上流是也水曲曰汭浙江今钱塘江也　其説已具灵运所答篇此可见惠连绸缪懐恋之意而章末直以防处相告者欲使兄知我今夕之所在又自叹其离去之渐逺也  

捣衣  

衡纪无淹度晷运倐如催【`叶仓夷反`】白露滋园菊秋风落庭槐【`叶胡威反`】肃肃莎鸡羽烈烈寒螀【`音将`】啼【`叶杜夷反`】夕阴结空幕宵月皓中闺【`叶涓韦反`】美人戒裳服端饰相招携【`叶儇规反`】簪玉出北房鸣金歩南阶【`叶坚夷反`】櫩【`檐同`】髙砧响发楹长杵声哀【`叶于希反`】微芳起两防轻汗染双题【`叶杜夷反`】纨素既已成君子行未归裁用笥中刀缝为万里衣盈箧自余手幽缄候【`一作俟`】君开【`叶祛其反`】腰带凖畴昔不知今是非  

赋也衡北斗第五星名汉天文志谓衡殷南斗兴杓魁分建以定诸纪纪谓日月所会之次舍月令云季  

冬月穷于纪是也肃肃羽动貌莎鸡络纬也能振羽作声烈烈声悲切也寒螀髙诱淮南子注云水鸟也戒者以言相戒偹也楹柱题额也幽宻也　此惠连咏美人捣衣之诗言其感天运之速时物之变思念君子行役未归用戒衣裳以为御寒之备于是乘此  

月夕招携同侣相与从事于碪杵不惮用力勤劳如此及衣既成将以寄逺且谓腰带寛窄但以旧时尺寸为则不知今日肥瘦又为何如言念至此则闺房懐逺之情切矣　唐子西以宣逺诗不工而推惠连与灵运晖合为三谢钟嵘评惠连才思富徤秋懐捣衣虽灵运无以加而文章正宗亦专録秋懐一篇而已以愚观之惠连才气不逮宣逺秋懐一诗尤无足取即其首云平生无志意殆将何以为人至如夷险难预谋倚伏昧前未知古人心且从性所玩则其智识浅狭而自弃可知且谓頽魄不再圆倾曦无两旦其失理又如此窃恐学者尊所闻而忽所见犹未免于顾惜故附着其説焉  

顔延之字延年琅邪临沂人性疎诞不防细行而文章冠絶当时初为宋公豫章世子参军及公即帝位补大子舍人庐陵王待之甚厚执政以其构扇异同因帝崩出为始安大守文帝元嘉三年徴为中书侍郎未几复出守永嘉孝武登阼以为金紫光禄大夫卒赠特进谥曰宪子  

还至梁城作  

梁本古宋国之地即睢阳也汉文帝以封其子孝王武后孝王有功广睢阳城七十里故称梁城今为归德府  

眇黙轨路长憔悴征戍勤昔迈先【`去声`】徂师今来后【`去声`】归军振防睠东路倾侧不及羣息徒顾将夕极望梁陈分故国多乔木空城凝寒云丘垄填郛郭铭志灭无文木石扃幽闼黍苖延髙坟惟彼雍【`去声`】门子吁嗟孟尝君愚贱同堙灭尊贵谁独闻曷为乆逰客忧念坐自殷赋也眇黙逺而无穷之貌楚词云路眇眇而黙黙先谓行时啓之于前后谓归时殿之在后也倾侧路险而车不正也羣谓偕行者陈亦国名在梁之西南即今陈州也郛亦郭也铭即志也凡死者志其官爵行事之实刻诸墓门则谓之铭扃闭塞也幽闼墓门也雍门孟尝君并见张孟阳诗堙犹塞也殷忧貌诗云忧心殷殷　义熙十二年冬晋太尉刘裕北伐始有宋公九锡之授诸府遣使徃庆殊命时延年为豫章世子参军奉使至洛阳还过梁城而作是诗言道路险逺征役勤劳而于息徒将夕之时瞻望故国空城已不胜其惨怆况见丘垄之多又皆荒頽若此能不为之感伤焉因思雍门固对孟尝君之言则知千秋万岁以后贤愚贵贱同一堙灭岂独尊贵而能永存者乎今我何为乆逰逺道而自致忧念防史言延之使洛道中作二诗文词藻丽为谢晦传亮所赏然其北使一篇但懐怨叹曾无王事靡盬之忧故不録若此篇之覩景增懐感今兴喟自有人情之所不能无者况其词之可观也  

始安郡还都与张湘州登巴陵城楼作  

始安即桂林今广西静江府也张湘州名邵时为湘州刺史巴陵岳阳也  

江汉分楚望衡巫奠南服三湘沦洞庭七泽蔼荆牧经涂延旧轨登闉访川陆水国周地险河山信重复【`方六反`】却倚云梦林前瞻京【`当作荆`】台囿【`叶于六反`】清氛霁岳阳曾晖薄澜澳凄矣自逺风伤防千里目万古陈徃还百代劳起伏存没竟何人炯【`古逈反`】介在明淑请从上世人归来艺桑竹  

赋也汉水名由荆山之北东流至汉阳入江分别也望方望也左氏传云江汉睢漳楚之望也衡巫二山名衡山南岳也在衡州衡阳县巫山在防州巫山县奠定也三湘郭璞山海经注云江湘沅三水共防于巴陵之洞庭故称三湘沦犹入也七泽子虗赋云楚有七泽其一曰云梦未闻其余蔼草木丛茂貌郊外曰牧经涂都邑中直道也周礼云国中经涂九轨复亦重也却退后貌荆台在今荆州监利县説苑云楚昭王逰于荆台囿者蕃育鸟兽之所霁开明貌岳阳今岳州也居天岳山之阳故名澜澳指洞庭而言陈谓存其迹也起伏犹言兴废炯光明介贞特也淑善也上世人语见王充论衡谓质朴之人也　元嘉三年延年既有中书之召自始安还都因登巴陵城楼有感而作是诗其言楚国山川形势之胜瞻眺遐旷而万古徃还之迹百代兴废之端尽在目矣即思当时之人一存一没今日竟安在防要其炯介而不泯者惟在乎德之明淑也我既无能及之不若请从质朴之人归树桑竹以乐夫闲居云耳  

五君咏五首  

按宋书延之既入中书复领歩兵校尉好酒踈诞每犯权要刘湛言于彭城王义康出为永嘉太守延之愤怨乃述竹林七贤作五君咏以自况而山涛王戎以贵显黜焉  

阮歩兵  

阮籍事见第三巻  

阮公虽沦迹识宻鉴亦洞沉醉似埋照寓辞类托讽长啸若懐人越礼自惊众物故不可论途穷能无恸赋也识知识宻犹精也鉴烛洞深也埋照韬光也寓辞谓作咏懐诗八十余篇多托意讽刺长啸魏氏春秋云籍少时逰苏门山与隠者谈太古无为之道及论五帝三王苏门生萧然若不经聼籍乃对之长啸焉越礼谓籍居防无礼为何曽靣质以为败俗又尝与嫂相见与别或以礼讥之答曰礼岂为我设耶物事也故者已然之迹物故曾原以为世故是也　言阮公处虽沉晦而内实精深然其托酒昏防寓辞讽咏或长啸若懐人或逾礼以惊众者盖见世道变故已甚不可具论是以不得不如此耳正犹行者之遇途穷能不为之深恸乎故籍每率意独驾不由径路车迹所穷輙恸哭而返是岂无其意防  

嵇中散  

嵇康事亦见第三巻  

中散不偶世本是餐霞人形觧验黙仙吐论知凝神立俗迕流议寻山洽隠沦鸾翮有时铩龙性谁能驯赋也餐霞仙人服食之事形觧即尸觧谓仙去也顾凯之嵇康赞云东海徐宁夜闻鲍靓室中琴声因恠问为谁靓曰嵇叔夜宁曰临命东市何得在兹靓曰叔夜迹虽示终而实尸觧黙者言使人莫之测也吐论谓康着养生论凝者静定之谓立犹处也流议流俗之议竹林七贤论云康非汤武薄周孔所以迕俗洽亲比也隠沦指王烈也神仙传云王烈年已二百三十八岁康数与入山逰戏采药驯扰也　言中散与世不合者本自神仙中人故其语黙交际皆与人异所以多迕流俗如鸾翮有时而见伤然其形虽被诛实则仙去岂非龙性之不可驯者乎  

刘参军  

刘伶字伯伦沛国人尝为建威参军  

刘伶善闭关懐情灭闻见鼔钟不足欢荣色岂能韬精日沈饮谁知非荒宴颂酒虽短车深自此见【`形甸反`】赋也闭关即下文懐情灭闻见之谓史言伶潜嘿少言殆亦此意懐韬皆蔵也惑也沈饮谓耽于酒伶妻尝以其饮酒太过泣谏断之伶使妻具酒肉祝鬼神以誓乃曰天生刘伶以酒为名一饮一斛五斗觧酲妇儿之言誓不可聼仍引酒衘肉块然复醉颂酒伶尝作酒德颂方寸所蕴也人言伶善于内闭则情欲自销而外物不足以为累故但韬光沈酒假此以自适谁知本非纵欲而为荒耽也观酒徳颂所言则其中心所蕴亦可见矣  

阮始平【`始平晋郡名即今京兆府兴平县也`】  

阮咸字仲容籍之兄子也为中防军长史时中书监荀朂掌乐事每与咸论音律自以为不及因疾之出为始平太守  

仲容青云器实禀生民秀达音何用深识微在金奏郭奕已心醉山公非虚觏屡荐不入官一麾乃出守【`叶舒救反`】赋也青云言髙逺也器者有用之材生民秀礼记云人者五行之秀气是也达通晓也金奏传畅晋诸公赞云咸唱议谓荀勗所造乐声髙则悲金声不合雅颂必古今尺长短所致后掘地得古铜尺【`文献通考作周玉尺`】度之则今尺短四分郭奕太原人有识量少所推先惟见咸心醉不觉叹服山公山涛也涛典选职荐咸为吏部郎曰咸若在官人之职必妙絶于时章三上武帝不能用觏见也麾以手指使也　言仲容材髙质美而又妙觧音律郭奕见之已不觉心服而山公之推举岂虚见耶然荐者再三而不能用权要一麾乃遽出守竟何以防此盖延年借以舒愤怨之词也  

向常侍【`向式亮反`】  

向秀字子期河内人为散骑常侍  

向秀甘淡薄深心托毫素探【`平声`】道好渊观书鄙章句交吕既鸿轩攀嵇亦鳯举流连河里逰恻怆山阳赋赋也毫笔素帛也以帛代简书字故称毫素探道谓其好老庄之学尝觧庄周内外篇鄙厌薄之也交吕谓与东平吕安灌园于山阳也轩飞举貌攀嵇谓与嵇康友善每一相思輙千里命驾康寓居山阳秀与之偶鍜流连犹留连也河里即河内今懐州也山阳河内县名今之倄武县也赋谓思旧赋盖嵇吕既皆被诛秀经山阳旧庐闻邻人笛声有感而作者也言向秀甘守淡薄専心文词之间探道必造其精防观书不泥于章句其为人如此宜若无所累于外矣然其素与交好之人今皆逝去因经旧逰之地追想曩昔之欢则亦不免感伤而形于赋咏也　愚谓五君率皆负才放诞轻礼法纵酒昬酣遗落世事当时士大夫莫不以为贤谓之旷达延年盖亦有取焉此五咏者其实自叙大槩为一麾出守而发也虽复不免以词防不逊得罪于众然欲观五君一时之风致殆亦不出此咏也夫  

秋胡诗【`九章`】  

列女传云鲁秋胡子纳妻五日而去官于陈五年乃归未至家见路傍有美妇人方采桑悦之下车谓曰力田不如见丰年力桑不如见国卿吾有金愿与夫人妇郤之秋胡子遂归以其金遗母母使人呼其妇既至乃向采桑者妇曰辞亲徃仕乆始得还且悦路傍妇人而忘其母是不孝也妾不忍见不孝之人遂自投河而死按乐府觧题谓后人哀其事为赋秋河行延年此诗盖拟作也  

椅梧倾髙鳯寒谷待鸣律影响岂不懐自逺每相匹婉彼幽闲女作嫔君子室峻节贯秋霜明艳侔朝日嘉运既我从欣愿自此毕  

兴也倾犹待也椅梧倾鳯説见司马彪诗寒谷刘向别録云燕有谷寒不生五谷邹衍吹律而温气至遂生黍懐张铣曰犹顾也幽静闲雅也嫔妇也贯犹连也侔等也　此章首述其始嫁之意言椅梧倾鳯寒谷待律犹影响之顾形声故虽在逺必以类应以兴女之待聘而嫁既遂有家则欢愿自此毕矣  

燕居未及好【`一作欢`】良人顾有违脱巾千里外结绶登王畿戒徒在昩旦左右来相依驱车出郊郭行路正威迟存为乆别离没为长不归  

赋也燕居欢燕之时顾者有眷恋之意脱巾犹言释褐王畿未详所指戒严饬也昩旦将晓而晦明未辨之际威迟回逺也　此章言良人相处未及欢好而遽有千里之违其来归之日则亦未可预期也  

嗟予怨行役三陟穷晨暮严驾越风寒觧鞍犯霜露原隰多悲凉回飊巻髙树离兽起荒蹊惊鸟纵横去悲防逰宦子劳此山川路  

赋也三陟盖用诗巻耳陟崔嵬陟髙冈陟彼砠之词严亦戒也　此述秋胡行役既逺不免登陟险艰越歴风霜感物伤懐而悲逰宦之劳苦也  

超遥行人逺宛转年运徂良时为此别日月方向除孰知寒暑积僶俛见荣枯岁暮临空房凉风起座隅寝兴日已寒白露生庭芜  

赋也超遥歴逺之貌宛转流行循环之意良时谓少年除去也僶俛勉强也芜草也　此述其妻感时懐逺之词言行者既逺年运不留叹良时之易失昩寒暑之屡更今复值此岁暮荒凉而益不堪于独处也  

勤役从归愿反路遵山河昔辞秋未素今也岁载华【`叶胡戈反`】蚕月观时暇桑野多经过佳人从所务窈窕援髙柯倾城谁不顾弭节停中阿  

赋也岁华谓春也观时暇者言此时闲暇多逰观之人也援扳也弭按也止也节以毛为之凡使逺外持以为信者　此言秋胡觧任而归适值蚕桑之月见妇人采桑于道旁悦其美色按节停歩而顾盻之也  

年徃诚思劳路逺阔音形虽云五载别相与昧平生舍车遵徃路鳬藻驰目成南金岂不重聊自意所轻义心多苦调【`去声`】宻比金石声  

赋也鳬藻班彪冀州赋云感鳬藻以进乐吕延济曰如鳬鸟得水草欢趋而进也目成楚词云满堂兮美人忽独与余兮目成言相盼以成亲好也南金荆扬之金苦犹苦节之苦调音调乐律也宻近也　此言岁徃则思念实劳路逺则音形隔阔理之常也岂意秋胡为别离乆而遽昩平生夫妇之伦至于如此然不知妇人节义之苦犹金石之音克谐律调自有不可紊者凡八音惟金石最为难谐故以为比  

髙节难乆淹朅【`绮列反`】来空复辞迟迟前涂尽依依造门基上堂拜嘉庆入室问何之日暮行来【`一作采`】归物色桑榆时美人望昬至慙叹前相持  

赋也朅去也来如归去来之来刘向有朅来归耕之语嘉庆谓母也行者相将之词物色谓相度其顔色也列仙传云闗令尹知老子将过物色而遮之桑榆时谓桑间相见之时前相持谓以金持赠之事　此言秋胡既不得与之再语而还至家且知其妻采桑未回则此心固已猜度而不自安及至见靣又安得不为之慙叹也  

有懐谁能已聊用申苦艰【`叶经天反`】离居殊年载一别阻河闗【`叶圭反`】春来无时豫秋至恒早寒明发动愁心闺中起长叹【`叶它涓反`】惨凄岁方晏日落逰子顔【`叶倪坚反`】  

赋也殊变异也日落者吕向以为顔貌日就销落也此述其妻对秋胡怨诉之词既自叹其离居之愁  

苦又常念夫行者之劳瘁也  

髙张【`音帐`】生絶弦声急由调起自昔枉光尘结言固终始如何乆为别百行【`去声`】愆诸已君子失明义谁与偕没齿愧彼行露诗甘之长川汜  

比也张弦曰张髙张谓琴瑟之弦以柱张之使急也扬雄觧嘲云弦者髙张急微枉光尘谓其来亲迎也行露诗召南国风盖贞女能以礼自守不为滛乱之俗所汚者也　此则述其妻自誓之词以终之琴瑟髙张必至絶弦以比人之立节期于尽命声急由于调起以喻词苦出于情切也因言昔者相与结言自谓终始不渝今乃不意为别之乆而竟失其素行也以君子之不义若此岂可复与之偕老耶与其含汚而茍生能不有愧于行露之诗不若赴水而死之为自安也噫古之贤妇能守其节义有如此夫后人或有咏歌之者词多不传独延年此诗叙述周折足以发其情志虽若繁衍而不流于靡丽亦可使人吟讽而有以哀夫死者之不幸云  

袁淑字阳源陈郡阳夏人少有风气元嘉中彭城王起为祭酒累迁尚书吏部郎御史中丞从母兄刘湛欲其附已淑不为改意再迁太子左衞率太子劭将行弑逆呼淑及中庶子萧斌等相与戮力斌曰谨奉令淑叱之曰卿便谓殿下贵有是耶力谏不随邵命杀之孝武登阼追赠侍中太尉谥曰忠宪  

效曹子建白马篇  

按伎録乃杂曲歌词之齐瑟行也  

剑骑何翩翩长安五陵间【`叶经天反`】秦地天下枢八方凑才贤荆魏多壮士宛洛富少年意气深自许肯事郡邑权借借【`音与籍同`】关外来车徒倾国五侯竞书币羣公亟为言义分明于霜信行直如交欢池阳下留宴汾隂西【`叶萧前反`】一朝许人诺何能坐相捐彯【`音飘`】节去函谷投佩出甘泉嗟此务逺图心为四海悬但营身意遂岂校耳目前侠烈良有闻【`音问`】古来共知然  

赋也五陵汉髙祖长陵惠帝安陵景帝阳陵武帝茂陵昭帝平陵并在西京之北因名其地曰五陵借借言其声名之盛关外指荆魏宛洛而言市也王侯  

汉成帝悉封其舅王谭等五人为列侯权势日盛世谓之王氏五侯池阳属左冯翊汾阴属河东郡并汉县名彯文彩飘动貎侠烈言侠客人所畏惮而有威烈也举世多尚防侠而不知其非君子之道阳源此诗  

盖刺之也言长安天下枢要贤才所聚而防侠之士意气豪盛自逺而来从者甚众贵戚侯门莫不招聘而羣公又数相称荐于是交欢留宴殆无虚日一旦许人以赴急难则奋身勇徃虽死不顾其心专欲图遂乆逺声名而一时议论是非不复计校观夫嗟此但营等字则黜之之意深矣篇末复言侠烈之人甚有声闻如此且自古知其为然已非一日则其感叹世道之非意在言外所宜详味也题云效曹子建今考子建白马篇未免狃于俗习而以防侠为贤又如鲍明逺结客少年塲行至以侠客自居然则阳源所见殆有卓然度越诸子者矣  

效古  

讯【`一作谇`】此倦逰士本家自辽东昔李将军十载事西戎结车髙阙下极望见云中四面各千里从【`音纵`】横起严风寒燠岂如节霜雨多异同夕寐北河阴梦还甘泉宫勤役未云已壮年徒为空乃知古时人所以悲转蓬赋而比也讯问也辽东汉郡名在今辽阳隶附属也李将军李广也事如有事之事西戎匈奴也结谓交接庄子曰车轨结于千里之外髙阙北塞山名云中亦汉郡名即云州也北河徐广史记注云戎地之河甘泉汉宫名　按宋书彭城王义康为司徒録尚书事适文帝寝疾积年不愈而义康专秉朝权势倾逺近又兼刘湛之徒阿意推崇相与谋倾宰辅【`殷景仁`】诬杀功臣【`檀道齐`】将谓大业终归义康不复存君臣之礼阳源歴仕其间殆有倦逰之志故托为边塞征役之士以赋是诗其言边地旷逺严风四起者以比朝廷内外莫非阴谋之交通也寒暖失莭霜雨异同者以喻义康之威权不测生杀由已也夕寐北河而梦还宫阙者以喻已处此背乱之朝既无可奈则惟一念忠诚不忘于君而己然又叹于此勤役未已而壮年空为之失因思古人已有遭时艰难乃以蓬之飘转者自况今我身亲歴之然后知其所以悲者为不虚矣愚观宋之诗人能以忧国为心者惟阳源一人而已故其词气髣髴类陶靖节云  

鲍照【`一作昭`】字明逺东海人文词赡逸尤长于乐府始谒临川王义庆贡诗言志擢为国侍郎迁秣陵令文帝选为中书舍人上方以文章自髙颇多忌由是赋述不敢尽其才后临海王子顼镇荆州以为前军叅军时江外诸王皆拒命子顼败遂遇害东武吟  

东武本汉县名在齐地属琅邪郡即今宻州诸城县也左思齐都赋注云东武大山皆齐土风弦歌讴吟之曲名伎録作东武吟行乃相和歌词之楚调曲也  

主人且勿諠贱子歌一言仆本寒乡士出身防汉恩始随张校尉占【`去声五臣作召误`】募到河源后逐李轻车追虏穷塞垣宻途亘万里宁岁犹七奔肌力尽鞍甲心思【`去声`】歴凉温将军既下世部曲亦罕存时事一朝异孤绩谁复论少壮辞家去穷老还入门腰鎌刈葵藿倚杖牧鸡防【`豚同`】昔如韝上鹰今似槛中猨徒结千载恨空负百年怨【`平声`】弃席思君幄疲马恋君轩愿垂晋主惠不愧田子魂赋也仆亦贱者之称张校尉汉张骞以郎应募使月氐而至大夏穷河源后为校尉占募吴志中郎将周祗乞于鄱阳占募谓自隠度而应募也李轻车汉李广从弟蔡也元朔中为轻车将军击匈奴右贤王有功垣即城也宻近也亘方言云竟也七奔用左氏传子重一岁七奔命之词部曲司马彪续汉书云大将军营五部部有校尉一人部有二曲曲有军候一人鎌刈钩亦名锲【`音结`】韝驾鹰臂捍槛养兽栊也晋主晋文公韩非子曰文公归至河上欲捐笾豆席蓐咎犯哭曰笾豆所以食也席蓐所以卧也而君弃之臣不胜其哀公乃止田子韩诗外传云田子方出见御者将弃其老马于道喟然曰少尽其力老弃其身仁者不为也束帛而赎之穷士闻之知所归心焉　按乐府觧题谓东武吟率皆伤悼时移事变之词明逺此篇殆亦有所为而拟作欤观其首言主人勿諠而后歌者欲其聼之审而感之速也故下文歴叙征役逺塞之劳穷老还家之苦至篇末复懐恋主之情而犹有望于垂惠然不知其为谁而发也  

出自蓟北门行  

蓟故燕国之地即秦汉之渔阳郡也乐府觧题谓此曲与从军行同致古词多言燕蓟风物及突骑勇悍之状伎録以为杂曲歌词也  

羽檄起边亭烽火入咸阳徴骑屯广武分兵救朔方严秋筋竿【`读如簳古旱反`】劲敌阵精且强天子按劒怒使者遥相望鴈行縁石径鱼贯度飞梁箫鼓流汉思【`当作飔`】旌甲被胡霜疾风冲塞起沙砾自飘扬马毛缩如猬【`音胃`】角弓不可张时危见臣节世乱识忠良投躯报明主身死为国殇  

赋也徴召也广武汉县名属太原郡今代州鴈门也朔方汉郡名在长城外西北即夏州也严秋筋竿劲言弓矢至秋而劲也苏林曰秋气至胶可折弓弩可用匈奴常以为候而出军按抚也鱼贯如以条穿鱼而骈头相次也鴈行鱼贯皆言其阵势似之箫短箫军中鼓吹之乐按礼图二十一管流传声也被防也砾小石猬虫似防有刺触之则踡缩而毛刺攒起国殇谓死于国事者　此言汉时边塞警急出师征战正当严秋弓矢坚劲敌阵精强之时而其冐犯风霜不避辛苦如此大抵危乱之际方见臣子之懐忠殉节能弃其身而不顾也岂亦因时多难有所激劝而言之欤  

东门行  

东门刘良曰长安城门即东都门离别之地伎録云东门行相和歌词之瑟调曲也  

伤禽恶惊倦客恶离声离声断客情賔御皆涕零涕零心断絶将去复还诀一息不相知何况异乡别遥遥征驾逺杳杳落日晚居人掩闺卧行子中夜饭【`扶逺反`】野风吹秋木行子心膓断【`叶多逺反`】食梅常苦酸【`叶荀縁反`】衣【`去声`】葛常苦寒丝竹徒满坐【`去声`】忧人不觧顔【`叶倪坚反`】长歌欲自慰弥起长恨端【`叶都反`】  

兴也伤禽伤弓之禽战国防谓更羸发虚弓而下鸿鴈且曰此孽也故创未息惊心未忘闻音而陨明逺乆倦客逰将复逺行恶闻离别之声故以伤禽之恶惊者起兴而为是曲备述逺涂辛苦中心忧伤以明夫不忍遽别之情也其言日落昬暮家人已卧而行者夜中方饭所谓不相知者如此且以食梅衣葛为喻则其忧苦自知有非声乐所可得而慰者其情意悲切音调抑扬读者宜咏歌而自得也  

白头吟  

西京杂记云司马相如将聘茂陵一女为妾卓文君作白头吟以自絶相如乃止其词云凄凄重凄凄嫁女不须啼愿得一心人白头不相离按伎録乃相和歌词之楚调曲也  

直如青丝绳清如玉壶氷何慙防昔意猜恨坐相仍人情贱思旧世议逐衰兴毫髪一为瑕丘山不可胜食苖实硕防玷白信苍蝇鳬鹄逺成美薪刍前见陵申黜褒女进班去赵姬升周王日沦惑汉帝益嗟称心赏犹难恃貌恭岂易慿古来共如此非君独拊膺  

赋而比也朱丝绳谓琴瑟之弦玉壶氷言清澈也毫髪喻少丘山喻多也硕大也诗云硕防硕防无食我苖逺成美韩诗外传田饶谓鲁哀公曰鸡有五徳若犹防而食之以其所从来近也黄鹄一举千里止君园池啄君稻梁无五德而君贵之以其所从来逺也刍禾秆也前见陵盖用汲黯谓武帝用羣臣如积薪后来者居上之意申周幽王后申国之女襃襃姒也幽王得襃姒而黜申后班赵事已见班媫妤诗注君明逺自谓也　此殆明逺为人所间见弃于君故借是题以喻所懐言我既直且清而防昔相与之意无可愧者不知何縁而致此猜恨耶盖世降俗薄人情背驰徃徃遗旧逐新随时俯仰见人稍有微隙则张而大之譬犹硕防之伤苖苍蝇之汚白凫鹄自逺而至方为贵美而新刍之积前者必见覆压也其举申后班媫妤之事又以见君主溺于宠新遂至变替且谓心所亲赏者犹难乆恃而况于貌恭者岂可以深托之防亦以寓规讽之意云耳篇末复言古皆来已如此非独尔为然者以自寛也衞诗云我思古人俾无訧兮其是之谓乎  

放歌行  

歌録云孤子行一曰放歌行亦相和歌词之瑟调曲也  

蓼虫避葵蓳【`音谨`】习苦不言非【`五臣作排误`】小人自龌【`音握`】龊【`测泊反`】安知旷士懐【`叶胡威反`】鸡鸣洛城里禁门平旦开【`叶扶其反`】冠盖纵横至车骑四方来【`叶陵之反`】素带曵长飊华缨结逺埃【`叶于布反`】日中安能止钟鸣犹未归夷世不可逢贤君信爱才【`叶前西反`】明虑自天断不受外嫌猜【`叶千西反`】一言分珪爵片善辞草莱【`叶陵之反`】岂伊白璧赐将起黄金台【`叶田黎反`】今君有何疾临路独迟回【`叶胡亏反`】  

比也蓼虫食蓼之虫孔丛子有蓼虫赋言其生长于蓼不以为辛蓳有二种此即内则所谓蓳荁【`音九`】之蓳根如荠叶如细栁味甘可蒸食小人小器之人龌龊局陿貌素带礼记云大夫带素夷世平时也天指君而言草莱谓田野之间白璧赐史记虞卿説赵孝成王一见赐白璧一双黄金台燕昭王所筑置千金于上以延天下之士者　此殆明逺自中书舍人以后退归当孝武之时重于仕进故作是曲以见志欤首言蓼虫避葵堇而集于蓼由其惯于食苦不言非甘以喻已之谢禄仕而穷居安于处困自以为髙也然  

众人所见者小乃为之不堪其忧安知旷士之懐随时出处视穷达为一致者防下文歴言京城达官之人四方逺集而朝夕不止况乎时不可失而贤君爱  

才进用如此其易今尔有何所病乃独临路迟回而不进耶盖明逺之所不进有难以语人者故特设为  

它人之词以诘之此即所谓不知旷士者也  

代君子有所思  

按伎録杂曲歌词有君子有所思行代犹拟也  

西出登雀台东下【`去声`】望云阙层阁肃天居驰道直如发绣甍结飞霞璇题纳行月筑山拟蓬壶穿池类溟渤选色遍齐代徴声帀【`作答反`】卭越陈钟陪夕燕笙歌待明发年貌不可还身意防盈歇蚁壤漏山河丝泪毁金骨器恶舍满欹物忌厚生没智防众多士服理辨昭昩【`叶莫结反乐府集作晰`】  

赋也雀台即铜雀台在魏都西北肃肃然髙耸貌驰道天子之道汉书云太子不敢絶驰道甍栋之翘起者或曰檐阿轩翔如鸟翼也玉饰椽头曰璇题纳稽留也言其圆白如日之留也蓬壶二仙山名溟渤并海名也齐东国代北郡卭西蜀之地越南国也徴取也帀亦遍也陈设也楚词云陈钟按鼓蚁壤漏山河言当谨其微也孔融临终诗云言多今事败器漏苦不宻河溃蚁孔端山壊田猿穴丝泪毁金骨李善谓谗谮人者但下如丝之泪则虽坚如金骨亦必为之伤毁也邹阳书云众口铄金积毁销骨欹谓倾覆家语云孔子观于鲁桓公之庙有欹器焉注水实之中则正满则覆服习也　此篇戒富贵之人当虑患而防微也言出见其宫阙台池之盛声色伎乐之繁而但朝夕娱宴无有穷已然不知壮年岂得长存乐意岂能长有一言不谨则易成大患谗毁一生则易致伤害可不思所以豫防之乎大抵器满者必倾物盛者必灭理之当然宜常戒惧明智之士服习事理而于明暗防防之际尤当审察也详夫天居驰道等语盖为时君过奢不能自谨故特以此规讽之且不敢指斥故借多士为言耳  

拟古二首  

幽并重骑射少【`一作小`】年好驰逐毡带佩双鞬【`居言反`】象弧挿雕服兽肥春草短飞鞚【`音□`】越平陆朝逰鴈门上暮还楼烦防石梁有余劲惊雀无全目汉敌方未和边城屡翻覆留我一白羽将以分虎竹  

赋也幽并二州名舜以冀州地广而分为之毡带以氊为佩带鞬盛弓矢器魏志云董卓双带两鞬左右驰射弧弓也象弧语出考工记谓其象天上弧星也一説以象骨饰弓弰也雕画也服所以蔵矢今言弧互文耳鞚马勒也楼烦故胡地赵武灵王取以置县汉属鴈门郡今太原之崞【`音郭`】州也石梁阚子曰宋景公使工人为弓九年乃成景公登虎圈之台射之矢  

逾于西霜之山集于彭城之东其余力逸劲犹饮羽于石梁盖指吕梁也雀无全目者世记云吴贺使羿射雀之左目羿误中其右白羽矢也虎竹汉符也当发兵遣使至郡用铜虎符与郡守用竹符　此亦托古以讽今之诗言北方风气刚勇俗尚骑射故其人自防肄习所以驰骋捷疾技艺精妙如此且曰方今汉虏未知边城警急正当留我一矢用以立功而分符守郡也此可见当时朝廷多尚武功茍能精于骑射则刺史郡守不难得矣  

鲁客事楚王懐金袭丹素既荷【`去声`】主人恩又蒙令尹顾日晏罢朝归鞍马塞衢路宗党生光华賔仆逺倾慕富贵人所欲道得亦何惧南国有儒生迷方独沦误伐木清江湄设罝【`子斜反`】守毚【`音谗`】兔  

赋也金谓金印扬雄法言云纡朱懐金是也衣单复具曰袭丹素以丹朱饰素衣盛服也主人谓君也令尹楚之上卿儒生明逺自谓也方向也伐木盖用诗伐檀之义谓伐檀以为车而行陆今乃寘之河干而无用罝兔罟也守兎韩非子曰宋有耕者见兎走触株折颈而死因释耕守株冀复得兎毚狡也　此明逺自叹其守道而无所遇托言有鲁客来事楚王者其佩服之盛宠顾之荣及退食而鞍马仆从之众如此是以亲疎逺近无不歆慕之者且富与贵人所同欲茍以其道得之亦何所惧而不处焉今南国之儒生乃独迷其所向而自致沦误犹伐木者寘之江湄而望其为车设罝于此而待狡兎之自至奚可得防其词若自贬责其实乃自许也  

学刘公干体  

胡风吹朔雪千里度龙山【`叶输旃反`】集君瑶防上【`文选作里`】飞舞两楹前兹晨自为美当避艳阳天【`文选作年今依本集`】艳阳桃李节皎洁不成妍  

比也龙山即楚词言北有寒山逴龙者是也瑶台亦见楚词　此亦明逺被间见疏而作乃借朔雪为喻词虽简短而托意微婉盖其审时处顺虽怨而益谦  

然所谓艳阳与皎洁者自当有辨  

咏史  

五都矜财雄三川养声利百金不市死明经有髙位京城十二衢飞甍各鳞次仕子彯华缨逰客竦轻辔明星晨未稀轩盖已云至賔御纷飒【`悉今反`】沓【`达合反`】鞍马光照地寒暑在一时繁华及春媚君平独寂寞身世两相弃赋也五都谓雒阳邯郸临淄宛成都也财雄以多财为雄豪班固自叙云班壹当孝惠髙后时以财雄边三川河南之地有河洛伊故秦置三川郡声名也不市死言金多者不死于市京城谓长安十二衢按西都赋云立十二之通门则知衢亦十二也竦犹振也飒沓众盛貌君平姓严名遵西汉人卖卜于成都市日阅数人得百钱足自养则闭肆下帘而授老子此篇本指时事而托以咏史故言汉时五都之地皆尚富豪三川之人多好名利或明经而出仕或懐金而来逰莫不一时骈集于京城而其服饰车徒之盛如此譬则四时寒暑各异而今日繁华正如春阳之明媚当是时惟君平之在成都倄身自保不以富贵累其心故独穷居寂寞身既弃世而不仕世亦弃君平而不任也然此岂亦明逺退处既乆而因以自况  

欤  

行乐至城东桥  

行乐六臣并作行药且谓因疾服药行而宣导之然与诗意畧不相渉详此特字画之误今正之城谓京城也  

鸡鸣闗吏起伐鼓早通晨严车临逈陌延辙歴城闉蔓草縁髙隅倄杨夹广津迅风首旦发平路塞飞尘扰扰逰宦子营营市井人懐金近从利抚剑逺辞亲争先万里途各事百年身开芳及稚节含彩吝惊春尊贤永照灼孤贱长隠沦容华坐消歇端为谁苦辛  

赋也闗吏犹所谓晨门伐击也隅城隅首先也稚节谓少年春亦以喻盛年也　此明逺因行乐有感而作言侵晨将出逰眺逺郊至城东门方且延览景物而行者之尘已飞塞于路矣观夫逰宦从利之徒扰扰营营争先万里莫不各为百年之身所累而然殊  

不知百年之内倐忽无防惟当及此少壮以进德倄业开布芳荣何乃徒自含章羞惊盛年之失且尊贵而有德者虽不免于形役犹得以扬名后世若此孤贱无闻之人乃亦奔走其间坐见衰老不知端为谁而辛苦哉盖亦勉人及时自树不可徒为沦没也曾原曰明逺之诗词气俊伟而之浑涵然未至流于靡丽下此则皆靡丽矣读者详之  

## 风雅翼巻八  

元　刘履　编  

选诗补注八  

齐梁诗  

谢朓【`他雕士了二反`】字晖宋仆射景仁之从孙少有美名齐随王子隆镇荆州以为文学未防求还都除新安王记室寻兼尚书殿中郎宣城王鸾辅政以为骠骑谘议掌中书诏诰转中书郎出补宣城太守后迁至吏部郎兼衞尉永元初江祐谋立始安王遥光引以为党不从收下狱死年三十六蹔使下【`疑当作还`】都夜发新林至京邑赠西府同僚都指丹阳即金陵也新林浦名按山谦之丹阳记白鹭洲南边即新林浦西府荆州随王府也  

大江流日夜客心悲未央徒念闗山近终知返路长秋河曙耿耿寒渚夜苍苍引领见京室宫雉正相望金波丽鳷鹊玉绳低建章驱车鼎门外思见昭丘阳驰晖不可接何况隔两乡风云有鸟路江汉限无梁常恐鹰隼击时菊委严霜寄言罻【`尉蔚二音`】罗者寥廓已髙翔  

赋而比也曙明貌城五堵为雉宫雉指京城也金波月光流动貌鳷鹊观名汉书注云在甘泉宫外建章亦汉宫名并借以称京室也玉绳星名按春秋元命包玉衡北两星是也鼎门世记云成王定九鼎于郏鄏因名其南门曰定鼎此亦以喻丹阳城门也昭丘荆州记云当阳县东有楚昭王墓王粲登楼赋所谓西接昭丘是也驰晖盖谓项刻之时罻亦罗也　晖在随王西府以词赋深被赏爱乃为长史王秀之所嫉遂因事还都及至京邑而恋旧之情不能自已故作是诗以寄同僚焉言见此大江之流不息使我心悲无穷者盖自荆州顺流而下相去虽近然欲复返此路则终知其不可得也今秋夜澄明瞻望京室已一一在目回顾向来欢集之地则彼此隔越而不可接矣因叹风云寥廓之间幸有鸟路可容髙举何江汉近地乃反不得以通盖由在府中时常恐谗邪中伤犹鸟虑鹰隼之搏击菊畏严霜之凋残耳今我既得逺避则谗谮之人已无所施其巧矣曾原谓此诗词实典丽意亦委折而气则溢斯言得之  

酬王晋安  

晋安郡名即今福州也按本集作王晋安德元  

梢梢枝早劲涂涂露晚晞南中荣橘柚宁知鸿鴈飞拂雾朝青阁日旰【`音干`】坐彤【`徒宗反`】闱怅望一途阻参差百虑依春草秋更緑公子未西归谁能乆京洛缁尘染素衣赋也梢梢叶落枝劲之貌涂涂楚词云白露纷以涂涂王逸注云厚貌柚橘之大者旰晚也彤丹饰公子指王晋安而言洛京缁尘盖用陆士衡诗语　此盖晖在中书时答王晋安之诗其意谓彼此气候之寒暖景物之荣悴既皆不同矣况我于此自朝之晚不得休暇而德元之守郡优防玩适至今忘归是以不免怅望而兴感叹也所谓参差百虑依者不特为与晋安睽间而言盖其居中必有龃龉而以补外为乐焉耳  

之宣城出新林浦向版桥  

宣城郡名即宣州也版桥谓浮桥也  

江路西南永归流东北鹜天际识归舟云中辨江树旅思倦揺揺孤逰昔已屡【`龙遇反`】既懽懐禄情复恊沧洲趣嚣尘自兹隔赏心于此遇虽无豹姿终隠南山雾赋也揺揺无所定也诗云中心揺揺沧洲海中洲名仙隠所居之处豹列女传云陶大夫答子化陶三年名誉不兴家富三倍其妻谏曰南山有豹隠雾雨七日不下食欲泽其毛以成文章今夫子能薄而官大是谓婴害无功而家昌是谓积殃言当蔵以逺害也　晖始出守宣城而于途中作此诗以写夫江路逺景且言既喜得禄而又恊幽隠之趣则嚣尘自此隔絶矣盖是时明帝方弑君自立而晖乃有全身逺害之志故以豹隠雾之説终之其意逺矣愚谓天际归舟云中江树两语殆与鱼戏新荷动  

鸟散余花落日华川上动风光草际浮同一巧媚无复古人浑厚风气亦在所当削者然以终篇较之犹为彼善于此姑特存之以着其説使读者知所别焉  

郡内髙斋间坐答吕法曹  

郡即宣城郡法曹掌刑法之官吕向曰吕僧珍为齐王法曹  

结构何迢递旷望极髙深窗中列逺岫庭际俯乔林日出众鸟散山暝孤猿吟已有池上酌复此风中琴非君美无度孰为劳寸心惠而能好我问以瑶华音若遗金门歩见就玉山岑  

赋也岫山有穴者此则即指众山而言无度言不可以尺寸限量也瑶华音谓所见赠之诗如玉之美也金门指吕法曹所趋之地扬雄觧嘲云歴金门上玉堂玉山当是宣城所有山名也　晖理郡多暇因吕法曹有赠故答是诗其言景趣幽逺朝夕可娱琴尊在御自足赏适非僧珍德美无度将复为谁而使我劳心防且以今之爱好兼至遗我佳篇则其情意之厚何异枉髙步而来就见也  

在郡卧病呈沈尚书  

时沈约为五兵尚书  

淮阳股肱守髙卧犹在兹况复南山曲何异幽栖时连隂盛农节薹苙聚东菑髙阁常昼掩荒阶少详辞珍簟清夏室轻扇动凉飔嘉鲂聊可荐緑蚁方独持夏李沉朱实秋藕折轻丝【`二句冗长字亦重复合删去且方独持与良辰何许等语自然相挠`】良辰在何许夙昔梦佳期坐啸徒可积为邦嵗已朞歌丝莫取抚枕令自嗤  

赋也淮阳汉郡名今陈州宛丘县即其地也武帝召汲黯为淮阳太守黯以病辞上曰淮阳吏民不相得吾徒得君重卧而治之股肱守季布为河东太守文帝谓曰河东吾股肱郡故特召君南山宣城之陵阳山也薹一名夫湏即莎草也可为农笠以御雨田始耕一岁曰菑珍者贵美之称鲂鱼名緑蚁谓酒中浮粕也刘熙释名云酒有况齐浮蚁在上洗洗然良辰谓朋友懽防之日梦佳期者言想见之切也坐啸谓不任事而自适也张璠汉记云南阳太守岑公孝农成瑨但坐啸朞周一岁也弦歌盖用子防治武城之事　晖与沈尚书交契雅厚因卧病治所作诗寄之以道已之情素焉其意谓淮阳为汉要郡汲黯犹卧治之今我守此幽静之邦尤为易治且得以养病矣然但居闲自适不得与朋好懽晤徒积岁月而弦歌之治终莫可取是以抚枕慨然秪自嗤咲耳观其在郡朞年民既安业庭无诤讼而犹以不及古人之政化为耻亦可谓善于倄职者矣  

和伏武昌登孙权故城  

伏武昌名曼容为武昌太守武昌即鄂州也孙权尝徙都于此因更是名  

炎灵遗剑玺当涂骇龙战圣期缺中壤覇功兴防【`古宇字`】县鹊起登吴山鳯翔陵楚甸衿带穷严险帷帟【`音亦`】尽谋选【`去声`】北拒溺骖镳西龛收组练四海既无波俯仰流英眄裘寃类禋郊卜揆崇离殿钓台临讲阅樊山开广防文物共葳防【`如佳反`】声明且葱蒨三光厌分景书轨欲同荐参差世【`一作代`】祀忽寂寞市朝变舞舘识余基歌梁想遗转【`一作啭`】故林衰木平荒池秋草徧雄图怅若兹茂宰深遐睠幽客滞江臯从赏乖缨弁清巵阻献酬良书限间见幸籍芳音多承风采余绚于役倘有期鄂渚同防衍【`去声`】  

赋也炎灵谓汉也剑指髙祖斩蛇剑汉故事凡太子即位中黄门以此剑授之当涂谓魏也汉献帝纪太史丞许芝奏曰许昌气见于当涂盖当道而髙大者象魏也魏当代汉龙战语见周易圣期即五百年必有王者兴之谓寓国四垂也鹊起鳯翔并以喻孙权言其初治建业后徙都武昌也郊外曰甸衿带喻山川之形胜张衡西京赋云严险周固衿带易守小幕上曰帟北拒谓周瑜破曹操于赤璧溺骖镳宋均春秋感精符注谓战败相杀血溺骖马也西龛谓陆逊败刘备于猇亭收取也组漆甲成组文者练练袍也左氏传云组甲三百被练三千流英眄者言其意欲图中原也裘寃谓权即帝位时郊祭之服类祭名书云类于上帝禋者精意以享之谓卜谓择其地揆谓度日影以定其方位也此言初徙都武昌之事以其后复迁建业故但云离殿也钓台樊山并在武昌水经云袁山即樊山也北背大江江上有钓台讲阅简练车马也广防吴志云帝常临钓台饮酒大醉令羣臣共作乐葳蕤葱蒨并华盛貌文物声明语出左氏传祀年符也歌梁博物志云韩娥之齐鬻歌假食既去而余响绕梁三日遗转即余响也茂宰指伏武昌弁冠也良书指其挥翰赋诗之事绚文采也鄂渚鄂州地名衍防乐寛纵之意　此亦晖在宣城时闻伏武昌登城懐古而有作故遥和之其意谓汉祚既亡三国鼎峙然魏独以防纬弑夺而得位此盖圣王不作而覇功所以兴也是时孙权据形胜之地任谋畧之臣拒敌制胜雄视中原及践帝位而一时行事文物声明可谓盛矣然而天厌分裂将归于一故其世代促忽以至于今而陈迹荒凉如此夫以当时之雄图而有今日之哀替守兹土者登髙遐览不能不深为之感慨而形于赋咏也篇末自以不得从赏为恨尚期相与逰乐者则亦因和是诗而不免兴感于懐云尔  

晚登三山还望京县  

三山丹阳记云江宁县北十二里濵江有三山相接因以为名  

防涘望长安河阳视京县白日丽飞甍参差皆可见余霞散成绮澄江静如练喧【`一作暄`】鸟覆春洲杂英满芳甸去矣方滞滛懐防罢懽宴佳期怅何许泪下如流霰有情知望乡谁能鬒【`真忍反`】不变  

赋也防涘覇陵岸也京县指洛阳此二句并借言由三山而望丹阳京阙也练熟素缯覆者言其多也霰雪初作撒下如稷粒者鬒黒发也　晖在郡既乆必有所不乐于懐因出临江登眺而起恋阙之思故作是诗其言当去矣而且留滞之乆懐念至此宁不使人罢懽宴耶然是时朝廷擢授非慿势要无由通进则是未知佳期又在何许是以不免悲泣而至于叹伤也观此则于前篇豹隠之志得无少变乎  

观朝雨  

朔风吹飞雨萧条江上来既洒百常观复集九成台空蒙如薄雾散漫似轻埃平明振衣坐重门犹未开耳目蹔无扰懐古信悠防戢翼希骧首乗流畏曝鳃动息无兼遂岐路多徘徊方同战胜者去剪北山莱  

赋也倍寻曰常观阙也张景阳七命云表以百常之阙成犹层也吕氏春秋云有娀氏二佚女为九成之台骧举也骧首盖用邹阳书蛟龙骧首奋翼之词曝鳃三秦记云河津一名龙门两旁有山水陆不通江海大鱼薄集其下上则为龙不得上则曝鳃水次莱草名叶香可食诗云北山有莱　此殆晖任内职时所作其言早起飞雨既集禁门未开未与物接而耳目蹔得无扰因懐古人处世之道一何悠防今我  

欲敛翮而退犹望得意以骧首乗流而进又畏失势而曝鳃是以动息两难惑于多岐而未决方将相与能以道义自胜者去采北山之莱而归休焉  

同谢谘议铜雀台诗  

按晖集谢谘议名璟铜雀台在邺都魏武帝所作今乐府集有铜雀台一名铜雀妓亦相和歌词之平词曲也  

繐【`须惠胡桂二反`】帏飘井干罇酒若平生欝欝西陵树讵闻歌吹【`去声`】声芳襟染泪迹婵媛【`音瑗`】空复情玉座犹寂寞况乃妾身轻  

赋也繐布之细而疎者帏单帐也井栏曰干凡台上有栏者通谓之井干西陵武帝地即魏志所谓髙陵也婵媛眷恋牵系之貌玉座指武帝盖不敢斥言也　魏武既作铜雀台临终遗令于台上施繐帐设酺糒月朝作妓望吾西陵墓田晖此诗盖同谢谘议追咏其事以刺夫虽死犹不能忘情于妓乐则亦徒然而已且以妓妾感叹之词终焉其警人之意益深逺矣  

沈约字休文吴兴武康人宋秦始中蔡兴宗引为安西记室参军入齐为太子家令累迁吏部郎出为东阳太守明帝徴为五兵尚书及梁武帝受禅以佐命功除仆射歴尚书令侍中封建昌侯卒谥曰隠多所撰述而宋书至今行于世  

应诏乐逰苑饯吕僧珍  

乐逰苑按丹阳郡图经在宫城北三里吕僧珍字元瑜范阳人事梁武帝官至领军将军  

丹浦非乐战负重切君临我皇秉至徳忘已用尧心愍兹区宇内鱼鸟失飞沈推【`吐雷反`】毂二崤道扬斾九河阴超乘尽三属选士皆百金戎车出细栁饯席樽上林命师诛后服授律缓前禽凾轘【`音患`】方觧带峣【`音尧`】武稍披襟伐罪芒山曲吊民伊水浔将陪告成礼待此未抽簪赋也丹浦丹水也六韬云尧与有苖战于丹水之阳推毂古者天子遣将亲为推车毂送之崤凾并説见潘尼诗九河在兖州西北河将入海之处超乘能跳跃上车之人三属谓甲也如淳汉书注云上身一髀禈一踁缴一凡三属也百金史记云选百金之士又汉书云良士直百金细栁汉将周亚夫屯军之地樽谓设酒尊汉郊祀歌云尊桂酒上林汉苑名并借喻也律法也缓前禽谓前来降者缓而勿诛也此亦借用易三驱失前禽也轘轘辕洛坂名在河南府偃师县峣武二闗名并在商州襟带已见前觧披者言其将弃险而来降附也芒山伊水时北魏迁都洛阳故指言之　武帝天监四年大举北伐时僧珍为冠军将军前军司马于是出饯乐逰以遗之复命官僚赋诗以送焉休文此诗谓尧征有苖非乐于战闘也以其顽弗率服所系甚重迫于不得已而亲临之今武帝用尧之心忧天下民物不得其所故有是举盖将发迹河南长驱海濵悉戡定之而后已是以严备器械精选士卒命将出师皆有礼法凡闗险之处闻其威德自将披觧出降而伐罪吊民之功可立待矣我将奉陪大告武成之礼故未敢为退休计也然则休文以混一区宇期于武帝人臣之心固当如此且以壮僧珍攻伐必克之志云  

别范安成  

按梁书范岫字懋賔济阳人仕齐为安成内史安成即安城也  

平生少年日分手易【`以豉反`】前期及尔同衰暮非复别离时勿言一樽酒明日难重【`去声`】持梦中不识路何以慰相思  

赋也易轻忽也梦中路盖用韩非子语其言六国时张敏与髙惠为友毎相思不得见敏便于梦中徃寻但行至半道即迷不知路　此休文与范内史老年相别故其感念顾虑之情自有不容已者然非交谊之深亦未必能至此也  

冬节后至丞相第诣世子车中作  

旧注齐豫章王嶷髙帝第二子也薨赠丞相世子豫章王长子亷也蔡邕独断云诸侯适子称世子  

亷公失权势门舘有虚盈贵贱犹如此况乃曲池平髙车尘未灭珠履故余声賔阶緑钱满客位紫苔生谁当九原上欝欝望佳城  

赋也亷公亷颇也説见曹顔逺诗曲池平雍门周説孟尝君之词言其死后变迁如此也珠履史记云楚春申君客皆蹑珠履緑钱古今注云室无行迹则生苔藓一名緑钱九原晋卿大夫所之地见礼记郑氏注佳城墓域也汉滕公掘得石椁有铭云佳城欝欝　史称豫章王寛仁忠谨有珪璋之质且又谥曰文献可谓贤矣宜乎在朝诸臣所当崇敬者也及薨未防而门舘顿虚休文独至其第感古伤今不能自已退还车中而作是诗末章谓今已若此则自尔寖乆岂复有人能思念而望其丘墓者防此可见当时士风率皆趋附权门而不顾道义故休文刺之也  

逰沈道士舘  

秦皇御宇宙汉帝恢武功懽娱人事尽情性犹未充鋭意三山上托慕九霄中既表祈年观复立望仙宫宁为【`去声`】心好道直由意无穷曰余知止足是愿不湏丰遇可淹留处便欲息微躬山嶂逺重叠竹树近防茏开衿濯寒水觧带临清风所累非外物为念在空朋来握石髓賔至驾轻鸿都令人径絶唯使云路通一举凌倒景无事适华嵩寄言赏心客岁暮尔来同  

赋也秦皇谓始皇御统也汉帝武帝也恢廓大之也鋭意犹言切意三山指海上三神山表者因其旧而明之之谓祈年观在咸阳城外秦穆公所造望仙宫在华阴汉武所造空谓道也石髓袁宏竹林名士传云王烈服食养性入山得石髓柔滑如饴自服其半余以与嵇康皆凝而为石倒景如淳汉书注云在日月之上日月反从下照故其景倒也华嵩二岳山名　梁书言约乆居端揆有志台司而武帝终不用于是稍知止足陈情老病欲谢事而归休焉此因逰沈道士舘作诗以见志大槩欲托迹山林屏去尘累唯与朋好赏适以终余年而已非若秦皇汉帝贪慕无穷者比也所谓通云路凌倒景亦不过寄兴而言以极夫登陟逰观之乐而未至于神仙轻举之事故篇末且望知已之人投老而来同意亦可见  

江淹字文通济阳考城人初仕宋为镇军防军领南东海郡丞黜为逺安吴兴令齐髙帝既受禅始置史馆命淹居之累迁中书侍郎尚书左丞后为御史中丞多所弹劾时称独步洎入梁为散骑常侍迁金紫光禄大夫封醴陵侯卒谥曰惠  

杂体诗三首  

刘太尉伤乱  

皇晋遘阳厄天下横氛雾秦赵值薄蚀幽并逢虎据伊余荷宠灵感激徇驰骛虽无六竒术冀与张韩遇戚扣角歌桓公遭乃举荀息冐险难实以忠贞故空令日月逝愧无古人度饮【`去声`】马出城濠北望沙漠路千里何萧条白日隠寒树投袂既愤懑抚枕懐百虑功名惜未立发已改素时防茍有防治乱惟防数【`薄音慱揖上声`】赋也皇大也阳厄汉书律厯志注云厄防也氛雾喻防乱秦赵幽并并刘聪石勒及叚匹禅所据之地六竒术汉书诵陈平凡六出其竒计张韩张良韩信也扣角歌三齐畧记云寗戚饭牛车下扣角而歌齐桓公召以语説之以为大夫荀息晋大夫荀叔也初献公使傅太子奚齐乃曰臣竭股肱之力加之以忠贞不济则以死继之濠城下池也防数犹言天数后汉书乌丸论云天之防数　按晋懐帝初即位以刘琨为并州刺史是时防贼纵横道路断塞琨募兵上党得五百人转闘而前至晋阳府寺焚毁邑野萧条而而民多流散文通拟此篇正述其事且谓负陈平之志逢寗戚之时加以荀息死难之忠贞惜乎功名未立而有愧于古人也然时来有几治乱有数皆不可以逆料但当竭心以待一聼于天而已其真得越石之心者矣  

陶徴君田居  

种苖在东臯苖生满阡陌虽有荷锄倦浊酒聊自适日暮巾柴车路闇光已夕归人望烟火稚子候檐隙问君亦何为百年防有役但愿桑麻成蚕月得纺绩素心正如此开径望三益  

赋也巾覆之也柴车车之麤者防者期必之词三益谓友也　此篇词稍平淡近似渊明故人多称诵之或乃窜入陶集而不疑然论者谓开径望三益一语不类又似牵缀且种苖与桑麻前后意杂终非自然读者不可不察  

休上人怨别  

上人沙门之称本名惠休姓汤氏善属文宋孝武命之还俗仕至扬州从事  

西北秋风至楚客心悠哉日暮碧云合佳人殊未来露彩方泛艳月华始徘徊宝书为君掩瑶琴讵能开相思巫山渚怅望阳云台膏鑪絶沉燎绮席生浮埃桂水日千里因之平生懐【`叶呼壊反`】  

赋也西北盖自桂水望巫山阳台而言鑪熏鑪也李善曰取其芬香故加之曰膏有烟无焰故谓之沉也桂水在桂州临桂县因犹托也钟防懐士赋云托逺念于兴波　此述惠休怨朋友乆别覩景物而兴逺念之词也　曾原曰诗自灵运已后气日益漓下至晖渐致巧丽以胚晚唐之风休文軰又多靡浅而文通独欲追魏晋诸公逸驾其志似亦可尚然古作体制至此极已寄之巻终识者必有感焉噫斯亦可谓知言也矣  

## 风雅翼巻九  

元　刘履编  

选诗补遗上  

唐虞三代  

康衢謡  

列子曰尧治天下五十年不知天下治与不治与亿兆愿戴已与不愿戴已与乃微服逰于康衢闻儿童謡云云  

立我烝民莫匪尔极不识不知顺帝之则  

立建烝众也极即所谓皇极帝谓尧也则法也今其词见诗思文皇矣篇中而意各不同  

击壤歌  

王充论衡云尧时有五十之民击壤于涂观者曰大防尧之德也击壤者答之云云日出上本有吾字岂后人因以为歌而去之与按逸士传作八九十老人  

日出而作日入而息凿井而饮耕田而食帝何力于我防【`以力字叶韵`】  

论语言大防尧之为君荡荡乎民无能名于此可见  

南风歌  

乐记云舜作五弦之琴而歌南风家语亦云舜弹五弦之琴造南风之诗  

南风之薫兮可以觧吾民之愠【`叶纠云反`】兮南风之时兮可以阜吾民之财【`叶前西反`】兮  

愠心所緼积而含怒也阜厚也　太史公曰南风者生长之音也舜乐好之乐与天地同意得万国之欢心故天下治也  

卿云歌【`三章`】  

乐府集载尚书大传云舜将禅禹于是俊乂百工相和而歌卿云帝唱之八伯咸进稽首而和帝乃再歌  

卿云烂兮糺缦缦【`莫半反`】兮日月光华旦复旦兮  

史记天官书云若烟非烟若云非云郁郁纷纷萧索轮囷是谓卿云卿云见喜气也郑氏曰卿当作庆缦缦礼文交错不杂之意盖言卿云之状似之此帝唱之之词也  

明明上天【`叶辰因反`】烂然星陈日月光华于一人  

此八伯进和而归美于帝之词  

日月有常星辰有行【`叶户郎反`】四时顺经【`叶居良反`】万姓允诚【`叶辰羊反`】于子论乐配天之灵【`叶龙张反`】迁于贤善【`一作圣`】莫不感聼【`叶生良反`】鼚【`叶良反`】乎鼓之轩乎舞之精华已竭褰裳去【`叶上声`】之  

鼚鼓声精华竭者即书之言耄期倦于勤也此盖帝因八伯之和而再歌以示禅禹之意按尚书大传四祀载前二章唱和之后继之曰帝乃载歌而无其词説者疑之至十五祀始见此一章乃错简之误而汲冡书亦以此章误在伊尹祠桐宫之下今依乐府集编次不惟词意相属而再歌一语亦不虚矣  

夏人歌【`一日醉歌一章`】  

韩诗外传云桀为酒池糟隄纵靡靡之乐一鼓而牛饮者三千人羣臣皆相持而歌刘向新序所载亦同尚书大传以为夏人饮酒醉者持不醉者不醉者持醉者而歌  

江水沛【`叶普祭反`】兮舟楫败【`叶薄寐反`】兮我王废兮趣【`音促`】归于亳【`一作薄`】亳亦大【`叶徒帝反`】兮  

沛水流不止貌此上两句兴第三句亳汤所居也  

乐兮乐兮四牡蹻【`渠畧反`】兮六辔沃【`叶欝镈反`】兮去不善而从善何不乐兮  

蹻壮貌诗云四牡蹻蹻此歌言将去桀而归于汤殆有时日曷丧之意  

麦秀歌  

史记云箕子朝周过故殷墟咸生禾黍箕子伤之欲哭则不可欲泣则近妇人乃作麦秀之歌以咏之民为流涕书大传以为防子作  

麦秀渐渐【`一作蕲`】兮禾黍油油彼狡童兮不我好仇狡童指纣也箕子纣诸父故斥言之谓其不我善好而至于如此也  

采薇歌  

史记云武王克殷伯夷叔齐义不食周粟隠于首阳山采薇而食乃作歌云云  

登彼西山兮采其薇矣以暴易暴兮不知其非矣神农虞夏忽焉没兮我安适归矣吁嗟徂兮命之衰矣按仁山金氏【`履祥`】谓史记载采薇之歌词怨而气弱絶与孔孟所言夷齐气象不同盖疑其为后人拟作者太史公亦云覩轶诗可异焉然即此而观既曰无适与归而委之命衰终饿以死则其贞介之气岂有可得而屈者尚何怨之有防况其词调之古又非商山紫芝歌浅俚者之比故不得不録  

虞箴  

左氏传魏庄子谓晋侯曰昔周辛甲之为太史命百官官箴王阙于虞人之箴云云按古史辛甲武王时太史也  

芒芒禹迹画为九州经啓九道【`叶徒口反`】民有寝庙兽有丰草【`叶比茍反`】各有攸处德用不扰【`叶忍九反`】在帝夷羿冐于原兽【`叶始九反`】忘其国恤而思其麀牡武不可重【`去声`】用不恢于夏家【`叶吠乎反`】兽臣司原敢告仆夫  

经亦画也寝所以居庙所以祀也夷羿之氏冐贪也恤谓事之当忧者麀牝恢大也　愚谓有穷后羿簒夏代立后为家众杀而烹之其凶逆至此而周之虞人犹以帝称之者非尊之也盖特以戒夫君天下者不可以不慎而有从兽无厌之心也  

黄泽謡【`二章`】  

穆天子传云天子东逰于黄泽使宫乐謡云云  

黄之陁其马歕【`铺魂反`】沙【`叶果和反`】皇人威仪【`叶牛句反`】黄之泽【`叶达各反`】其马歕玉【`叶音珏讫岳反`】皇人寿糓【`叶音珏`】  

陁陂阪也歕沙未详疑即汉天马歌所谓沫流赭之意歕玉按刘禹锡説骥谓无事而嘘吸也李太白诗言口喷红光即此之谓糓善也　此乐工承命因人马之美盛而颂祝之也又按穆王西逰昆仑与王母宴于瑶池和白云之謡南逰猎于华山天寒雨雪作黄竹之诗盖不特黄泽而已然惟此词格韵髙古有不可及者故録之  

祈招诗【`招音韶`】  

左氏传楚右尹子革曰昔穆王欲肆其志周行天下将皆有车辙马迹祭公谋父作祈招之诗以止王心王是以获没于祗宫  

祈招之愔愔式昭德音思我王度式如玉式如金形民之力而无醉饱之心  

祈祈父官名周之司马招其名也愔愔安和貌形者谓量其力而赋役之如制噐者各随其形也家语作刑言以法也　穆王逺逰供亿之繁不无伤财害民故指司马以讽王言祈父掌甲兵从王出逰当安和而不惊扰用自明其德音又当思我王度用如金玉之珍重不可过用民力纵一已之欲以困伤之也仁山金氏曰冏命之书作祈招之后盖穆王深悔造父八骏之御导君于侈而能闻善言以自克也朱子亦曰不有祈招诗徐方御宸极言不因此而速悟则周祚几移于徐偃王矣然则此诗有功于人君其可少防  

商歌【`一曰饭牛歌`】  

淮南子曰寗戚欲干齐桓公困穷无以自达乃为商旅将任车防于齐郭门外桓公郊迎客夜开门戚饭牛车下击牛角而疾商歌桓公闻之曰异防非常人也命后车载之因授以政  

南山矸【`音岸叶鱼战反`】白石烂【`叶都声反`】生不逢尧与舜禅短布单衣适至骭【`音干叶同矸`】从昬饭【`去声`】牛薄【`迨各反`】夜半【`叶彼春反`】长夜漫漫何时旦【`叶都巻反`】  

矸山有石貌骭胫骨也长夜以比时之昬乱　乐府集又一首云沧浪之水白石粲中有鲤鱼长尺半弊布单衣裁至骭清朝饭牛至夜半黄犊上坂且休息吾将舍汝相齐国观此词亦是古作结语尤激切有足动人聼者因附録于此云  

扊扅歌【`扊音剡扅音移`】  

风俗通云百里奚为秦相堂上乐作所赁澣妇自言知音因呼之援琴抚弦而歌问之乃其故妻还为夫妇  

百里奚【`叶弦姬反`】五羊皮忆别时烹伏【`扶又反`】雌【`叶于移反`】炊扊扅今日富贵忘我为  

百里姓奚名虞人也亡之秦为楚鄙人所执穆公以五羖羊皮赎之授以国政号五羖大夫伏雌母鸡扊扅门闗也  

侏儒歌【`左传作朱`】  

左氏传襄公四年邾人莒人伐鄫臧纥救鄫侵邾败于狐骀国人诵之云云  

臧之狐裘【`叶须之反`】败我于狐骀【`叶盈之反`】我君小子朱儒是使朱儒朱儒使我败于邾  

臧鲁大夫臧武仲名纥狐裘大夫之服狐骀邾之地名小子谓襄公时方七岁朱通作侏侏儒短人言武仲形貌短小也邾小国名章末反复痛切亦可见其怨之深也  

鼎铭  

左氏传云宋正考父佐戴宣武三命而益恭故其鼎铭云云  

一命而偻再命而伛三命而俯循墙而走【`叶予与反`】亦莫余敢侮饘于是鬻【`粥同`】于是以糊余口【`叶孔五反`】  

偻伛俯并曲躬貌言鼎之形如此以喻已之益恭也循墙莫侮言鼎虽置诸幽侧皆知其为有用之器以喻已虽谦卑亦必见用也饘粥糊口亦以见其无它烹炰唯俭约自将而已　按正考父宋闵公之裔孔父嘉之父也歴事三君体一器而终身行之言愈巽而德愈着其贤矣防  

获麟歌  

孔丛子曰叔孙氏之车子鉏商樵于野而获麟众莫之识以为不祥弃之五父之衢冉有告曰麋身而肉角岂天之妖乎夫子徃观焉泣曰麟也麟仁兽出而死吾道穷矣乃歌曰  

唐虞世兮麟鳯逰今非其时来何求麟兮麟兮我心忧  

接舆歌  

论语楚狂接舆歌而过孔子盖知尊孔子而讥其不能隠去以避乱也  

鳯兮鳯兮何德之衰徃者不可谏来者犹可追已而已而今之从政者殆而  

沧浪歌【`浪平声`】  

孟子曰有孺子歌云云孔子曰小子聼之清斯濯缨浊斯濯足矣自取之也  

沧浪之水清兮可以濯我缨沧浪之水浊【`叶厨生反`】兮可以濯我足  

曵杖歌  

礼记云孔子蚤作负手曵杖消揺于门而歌云云既而谓子贡曰予夣坐奠于两楹之间夏后氏殡于东阶之上殷人殡于两楹之间某也殷人夫明王不兴天下其孰能宗予予殆将死矣寝疾七日而终  

泰山其頽【`叶徒威反`】乎梁木其壊【`叶胡威反`】乎哲人其萎乎  

## 风雅翼巻十  

元　刘履　编  

选诗补遗下  

汉魏晋  

汉安世房中歌  

汉书礼乐志云汉房中祠乐髙祖唐山夫人所作凡乐乐其所生礼不忘其本髙祖乐楚声故房中乐楚声也惠帝二年更名安世乐夹漈郑氏曰本周乐秦改曰寿昌盖妇人祷祠于房中者故惟宫中用之  

大孝备矣休德昭清髙张四县【`悬同`】乐充宫庭芬树羽林云景杳冥金支秀华庶旄翠旌七始华始肃唱和声神来宴娭【`嬉同`】庶几是聼粥粥音送细齐【`则背反`】人情忽乗青熙事备成清思【`去声`】眑眑【`音窈`】经纬冥冥  

县谓虡栒芬草生分布貌羽林谓树采羽于崇牙之上其盛若林也金支言树羽以金为枝旄旌亦皆乐县之饰七始尚书大传言八音七始郑氏曰黄钟太蔟林钟南吕姑洗应钟蕤賔也华始未详一説华明貌犹论语言皦如之意言七者更相为始而不杂也孟康谓七始为天地四时人之始华始为万物英华之始恐未必然粥粥郑氏礼记注云谦卑貌盖亦敬谨之意乘升也青谓天熙与禧同清思眑眑言细齐之时如此也经纬谓神灵忽升忽降经纬天地而不可测也　此章言髙祖作乐以备孝享至于送神而其余敬愈不忘也  

王侯秉德其邻翼翼显明昭式清明鬯【`畅同`】矣皇帝孝德竟全大功抚安四极海内有奸纷乱东北诏抚成师武臣承德行乐交逆箫勺羣慝肃为济防盖定燕国邻谓左右之臣书曰臣防邻防翼翼敬辅也式法也畅达也言达于上下也成师语出左氏传言各置部校授以律也箫舜乐勺周公乐晋灼曰言以乐征伐顔师古曰制定新乐教化流行则逆乱之徒尽交欢也盖覆冐也　此言髙祖秉清明之德一时佐命功臣相与翼賛以成帝业至于出师之际武臣亦能承其德意行乐以化逆乱使之服从也按髙祖之世自匈奴和亲边境安靖终无穷兵黩武之事信乎此歌非虚颂矣  

大海荡荡水所归髙贤愉愉民所懐【`叶胡威反`】大山崔【`俱回遵经二反`】百卉殖民何贵贵有德  

愉愉和而有容之貌崔髙貌此章有规勉之意  

大莫大成教德长【`展两反下同`】莫长被无极雷震震电燿燿【`耀同`】明德乡【`音向`】治本约【`叶一笑反`】加被宠咸相保【`叶补茍反`】德施【`去声`】大世曼寿【`叶殖酉反`】  

雷电以兴天子之威令易行言但明示以德之方向使趋从之乃治本之要也曼寿延乆也大槩亦申言上章之意  

呜呼孝防案抚戎国蛮夷竭欢象来致福【`叶笔力反`】兼临是爱终无兵革【`叶讫力反`】嘉荐芳矣告灵飨矣【`虚辰下同`】告灵既飨德音孔臧惟德之臧建侯之常永保天休令问不忘案通作按象译福贡常乆也此章大指在惟德之臧一语  

皇皇鸿明荡侯休德嘉承天和伊乐厥福【`叶笔力反`】在乐不荒惟民之则浚则师德下民咸殖令问在旧孔容翼翼鸿大也荡广被貌侯维也天和休德感召之和气也浚益深也师顔师古曰众也师德言日新而多蓄也旧乆也翼翼敬德之容盖乆而愈谨也在乐不荒亦一章之大指  

孔容之常承帝之明【`叶谟郎反下同`】下民之乐子孙保光孔容之常承帝之明下民安乐受福无疆  

帝之明谓天之明命此反复推言敬天安民则子孙永保其福意谓不然则四海困穷天禄永终矣其为戒不亦深乎　愚按汉郊庙乐歌至武帝定郊祀礼专立乐府命司马相如等造歌词如练时日以下至天马斋房白麟赤鴈凡十九章而五郊迭奏之可谓盛矣然究其词防不过直賛其美而已求其所谓优防反复有能感动人者殆阙然也今观唐山夫人所作不特词格髙古音韵铿锵其于形容盛德之中有委曲警敕之意可以格于鬼神垂法后世故元城刘忠定公称其骎骎乎商周之颂而竹竿载驰不足以方之者岂溢美防此歌旧云十七章顾乃混其所施未免词有重复义或难通今妄意畧加删次合为七觧庶几条理而明洁博雅君子幸恕其僣  

汉鼓吹铙歌三首  

汉鼓吹曲短箫铙歌军乐也其后分为二部有鼓角者为横吹军中马上所奏有箫笳者则为鼓吹角之朝防道路亦以给赐而非军乐矣按古今乐録汉鼓吹铙歌十八曲其六曰战城南十曰君马黄十六曰临髙台者今録如左其余词调皆古而字多讹误义或未驯不得尽取也  

战城南  

战城南死郭北野死不葬乌可食为【`去声`】我谓乌且为客豪野死谅不腐肉安能去子逃水深激激蒲苇冥冥枭【`音浇`】骑战闘死驽马徘徊鸣梁筑室何以南何以北【`一作梁何北误`】禾黍不获君何食愿为忠臣安可得思子良臣良臣诚可思朝行出攻暮不夜归  

客豪言其得意如侠客之豪也谅者信其必然之词激激波腾跃貌冥冥拥蔽貌皆因所见以喻昏乱之象枭通作骁良马也梁川梁可通南北者筑室其上则无由通矣禾黍不获亦以喻贤者弃而不用子谓君也　此篇叹朝廷不能用贤盖有非所当使而使之战闘以死者不复收是弃之也贤者弃而驽劣存是使贤路蔽塞君既无所资益而忠良之士亦将絶意于仕进矣故特为之反复思念而叹惜之也  

君马黄  

君马黄臣马苍二马同逐臣马良易之有騩【`归愧二音`】蔡有赭【`此韵未详疑有脱误`】美人归以南【`叶尼心反`】驾车驰马美人伤我心佳人归以北驾车驰马佳人安终极  

騩马浅黑色蔡未详赭赤色也　此盖忠臣见君不从谏率意妄行不知止极虽欲进以善道而不可得故托以其乘马不良恐致颠踣而为之忧伤也  

临髙台  

临髙台以轩下有清水清且寒江有香草目以兰【`叶陵延反`】黄鹄髙飞离防翻【`叶乎鸢反`】闗【`音弯`】弓射鹄令我主寿万年髙台以比朝廷之尊水清且寒喻政事之未和江有香草以比君子稍逺但可目之而不得采用黄鹄以下则以比大臣权力强盛而有叛逆之势故欲去之而使吾君得享其永祚也此诗人忧国嫉邪之忠义蔼然见于言咏之中篇末或有收中吾三字其义未详疑特曲调之余声如乐録所谓羊吾夷伊那何之类【`按郑夹漈系声乐此作不存此三字`】  

东门行  

按伎録汉相和歌词之瑟调曲也  

出东门不顾归来入门怅欲悲盎中无斗储还视桁【`下浪反`】上无悬衣防剑出门去舍中儿母牵衣啼【`叶山调反`】它家但愿富贵贱妾与君共餔糜共餔糜上用仓浪【`平声`】天故下为【`去声`】黄口小儿今时清亷难犯教言君复自爱莫为非乐【`奏目今时至此再叠`】吾今为迟【`去声`】平慎行望君归  

用以也仓浪言清也仓浪天妇人谓夫言依戴之如天也教言法令也　吴竞乐府觧题云士有穷不安其居者防剑将去其妻留之如此愚谓妇人于此既能守约处常且又不忘警戒劝勉而有忠爱和平之气可谓得性情之正者矣  

艳歌何尝行二章  

古艳歌行及此曲并与东门行同调何尝二字  

飞来双白鹄乃从西北方十十五五罗列成行【`户郎反`】妻卒【`仓没反`】被病行不能相随【`今人多读如推与下徊开頽叶`】五里一反顾六里一徘徊吾欲衔汝去口噤不能开【`叶慧袪反`】吾欲负汝去毛羽何摧頽乐防新相知爱来生别离踌躇顾羣侣泪下不自知  

此盖新婚之人将有逺行妻病不得与俱徘徊顾恋而不堪于离别之懐  

念与君别离气结不能言各各重自爱逺道归还难【`叶那反`】妾当守空房闭门下重闗【`叶居反`】若生当相见中者防黄泉今日乐相乐万岁期延年  

此章乃其妻答之词情义切至虽以死誓终无怨伤且以延年为祝其忠厚和平之气蔼然可见  

箜篌引【`一作公无渡河`】  

崔豹古今注云朝鲜津卒霍里子髙晨刺船于河见一白首狂夫被髪提壶乱流而渡遂堕死其妻随而止之不及乃歌云云亦投河而死子髙归语其妻丽玉丽玉引箜篌冩其声闻者莫不堕泪因名之曰箜篌引伎録以为相和歌曲也  

公无渡河公竟渡河堕河而死当奈公何  

白头吟  

西京杂记云司马相如将聘茂陵人女为妾文君作白头吟以自絶相如乃止  

皑如山上雪皎若云间月闻君有两意故来相诀絶今日斗酒防明旦沟水头躞蹀向沟上沟水东西流凄凄复凄凄嫁女【`一作妻误`】不须啼愿得一心人白头不相离【`叶音黎`】竹竿何嫋嫋鱼尾何簁簁【`山冝反`】男儿重意气何用钱刀为  

皑白貌皑皎皆言相如之心易见如此也躞蹀歩行也嫋嫋簁簁并揺动貌以比相如之心不定又将它图也刀亦钱之别名其形如刀按食货志有契刀错刀契刀直五百错刀以黄金错直五千此指女家之资装而言茂陵人多富故云然　初相如客临卭卓王孙家其女新寡窃从戸窥相如相如以琴心挑之乃夜亡奔遂与驰归成都其失身背理如此虽果见弃亦无足恤然今所録之词特以其格韵不凡托意婉切殊可讽咏后世多有拟作方其简古未有能过之者视相如琴歌归鳯求凰之词不掩丑恶者自不侔矣观者不以人废言可也  

拊缶歌  

汉杨恽答孙防宗书云田家作苦岁时伏腊烹羊炰羔斗酒自劳家本秦也能为秦声妇赵女也雅善鼓瑟奴婢歌者数人酒后耳热仰天拊缶而呼乌乌其诗曰  

田【`音甸`】彼南山芜秽不治种一顷豆落而为箕人生行乐耳须富贵何时  

萁豆茎也　按汉书恽司马迁之甥也当孝宣时封平通侯迁中郎将以亷洁公平见称于朝好发人阴伏由是多怨为太仆戴长乐诬告免为庶人兄子谭谓曰侯罪薄且有功当复用恽曰有功何益县官不足为尽力未几有日食之变言者乃以归咎于恽遂被诛公论为之不平初失位家居治产业以财自娱防宗以书戒之故有是答其言南山芜秽比朝廷之多谗邪也豆落为萁喻已无辜而见黜也如此尚有仕乎故有末句之叹词虽简短殊不失托讽之义云  

黄雀童謡  

汉书五行志成帝时童謡云云  

邪径贩良田谗口乱善人【`叶如延反`】桂树华不实黄雀巢其颠故为人所羡今为人所怜  

桂赤色汉火德之象华不实言成帝无继嗣也黄爵指外家王氏而言其后莽簒位自称土德应黄防也阳朔二年刘向因王氏专国势焰日盛以为必危  

刘氏乃上封事极谏而成帝惑于杜钦谷永之谗邪终不信悟卒致倾夺之祸为斯謡者亦岂无所见耶  

东都诗三首  

班固孟坚既赋两都复系五诗于东都之后以颂美光武之盛德大业赋中有观明堂临辟雍扬缉熙宣皇风登灵台考休徴云者实此三诗之题意也  

明堂  

于昭明堂明堂孔阳圣皇宗祀穆穆煌煌上帝宴享五位时序谁其配之世祖光武普天率土各以其职猗欤缉熙允懐多福【`叶华力反`】  

辟雍  

乃流辟雍辟雍汤汤【`音商`】圣皇莅止造舟为梁皤皤【`音婆`】国老乃父乃兄【`叶虚王反`】抑抑皇仪孝友光明【`叶哗郎反`】于赫太上示我汉行【`叶七郎反`】洪化惟神永观厥成【`叶辰羊反`】  

太上上帝也行道也  

灵台  

乃经灵台灵台既崇帝勤时登爰考休徴【`叶陟隆反`】三光宣精五行布序习习和风祁祁甘雨百糓蓁蓁庶草蕃庑【`汉书作芜`】屡惟丰年于皇乐胥【`叶上声`】  

祁祁舒徐貌庑茂也胥语辞　后村刘克庄论诗四言尤难以有三百五篇在前故尔今此诗词意虽亦不免间有蹈袭然其平实温雅简而有则非若文选所载王仲宣陆士衡赠送诸篇之泛演词章者比云  

武溪深行  

崔豹古今注云马援南征有门生袁寄生善吹笛援作歌令寄生吹笛以和之按后汉书武陵五溪蛮反援为伏波将军时年六十二自请击之盖武溪即武陵溪杜子美吹笛诗云武陵一曲想南征是也  

滔滔武溪一何深鸟飞不度兽不敢临嗟防武陵多毒滛  

小麦童謡  

后汉书五行志桓帝时天下童謡云云  

小麦青青大麦枯谁当获者妇与姑丈夫何在西击胡吏买马君具车请为诸君鼓咙胡  

鼓动也咙胡喉肮也谓不敢公言但私谒语耳　按桓帝元嘉中凉州诸鬼一时俱反大为民害中国益遣兵而调发重及有秩者即其事也  

塘上行  

邺都故事云魏文帝甄皇后袁绍中子熙之妻也太祖破绍文帝时为太子遂纳为夫人生明帝后为郭后所譛赐死后宫临终为诗云云今详其词气盖初见弃在后宫所作非临终时语也  

蒲生我池中其叶何离离傍能行人义【`一作仁义一作人义`】莫若妾自知众口铄黄金使君生别离念君去我时独愁常苦悲想见君顔色感结伤心脾念君常苦悲夜夜不能寐莫以贤豪故弃捐素所爱【`叶背既反`】莫以鱼肉贱弃捐防与薤【`叶胡既反`】莫以麻枲贱弃捐菅【`居顔反`】与蒯【`叶苦对反`】出亦复苦愁入亦复苦愁边地多悲风树木何倄倄【`一作萧萧叶同`】从军致独乐延年寿千秋  

傍指文帝盖方言也礼运以夫义妇德谓之人义众口铄金语出邹阳书言金为众口毁疵屡致销铄也莫者疑辞犹言莫不也枲麻之有子者菅蒯并茅类可为索左氏传云虽有丝麻无弃菅蒯　其言君之去我乃谗口使然非君本意又想君能念我不置我至悲愁而今从军边地当复如何且以独乐延年为祝终无怨意忠厚之至也  

浮萍篇  

魏陈思王植所作一日蒲生行取塘上行篇首二字为题  

浮萍寄清水随风东西流结髪辞严亲来为君子仇恪勤在朝夕无端获罪尤忆昔防恩惠和乐如瑟琴何意今摧頽旷若商与参茱萸自有芳不若桂与兰新人虽可爱无若故所欢行云有反期君恩倘中还慊慊仰天叹愁心将何愬日月不恒处人生忽若寓悲风来入懐泪下如垂露发箧造衣裳裁缝纨与素  

此篇大意虽本塘上行殆亦思王不得于君而作结语出人意表盖不特善自遣释且有以深望君恩之复还也  

野田黄雀行  

此亦思王所作乃相和歌之瑟调曲也  

髙树多悲风海水扬其波利剑不在掌结友何须多不见篱间雀见鹞自投罗罗家得雀喜少年见雀悲防劒捎罗网黄雀得飞飞飞飞摩苍天下来谢少年  

建安之间朝廷衰乱而羣雄竞起天下贤才徃徃失身自防不获遂其所志思王于此时欲收纳以为己辅惜乎有所扼腕而权力不足以拯防之故作此以自见观其词气纵逸几失古雅遗韵稽之性情颇有任侠之偏本非可取然其间亦有感动人者故特存之而并着其説以为学诗者之鉴  

悲歌  

按乐録但称杂曲古词不知何人所作今详其格力絶类建安故次于此  

悲歌可以当【`去声下同`】泣逺望可以当归思念故乡役役垒垒【`叶平声`】欲归家无人【`叶如正反`】欲渡河无船心思不能言【`叶鱼载反`】膓中车轮转【`叶去声`】  

咏懐三首  

魏阮步兵籍所作  

杨朱哭岐路墨子悲染丝揖让长离别飘飘难与斯岂徒燕婉情存亡诚有之萧索人所悲祸衅不可辞赵女媚中山谦柔愈见欺嗟嗟涂上士何用自保持  

言世道多端而易变将揖让而永离去之然于此一时情念岂但眷恋惜别而已殆恐别后存亡诚有不可测者盖据目前景象已可见矣赵女中山事未详以赵女喻司马氏中山喻君也涂上士嗣宗自谓因别去而言也用以也此实忧君而后忧已也  

于心懐寸阴羲阳将欲冥挥袂抗长剑仰观浮云征云间有鹤抗志扬哀声一飞冲青天旷世不再鸣岂与鹑鹒逰连翩戱中庭  

懐寸阴忧魏祚之将倾也挥袂抗剑盖用虞公以剑指日使不落之意浮云所以蔽日观浮云者言虽欲指日而不可得鹤嗣宗自况旷世不再鸣以见决无仕晋之志也  

夏后乗灵舆夸父为邓林存亡从变化日月有浮沉鳯凰鸣参差伶伦发其音王子好箫管世世相追寻谁言不可见青鸟明我心  

此篇大意谓古人虽亡而其神灵变化犹有不亡者存如日月之有浮有沉未可以魏之衰末而遽絶之鳯凰鸣于治世虽王子晋好吹箫亦相感应而来下谁谓终不可见耶况我愿见之者甚切庶防青鸟徃来为我明此心也意嗣宗犹望魏之复兴与  

按文献通考阮歩兵诗集四巻其中五言凡八十首总谓之咏懐然世罕传之可见者唯文选所载十七篇尔始余偶得其集乃是钞本而讹缺不全以故补注所録十有三首校之昭明选外仅得二首近见板本因得遍阅而精考之又获此三篇意甚深逺尤宜讽咏今虽不及类入补注而别録于是庶使观者无沧海遗珠之叹  

晋拂舞歌独漉篇  

晋书乐志云拂舞出自江左旧云吴舞也殆亦周礼帗舞之遗意独漉疑地名  

独漉独漉水深泥浊【`叶厨五反`】泥浊尚可水深杀我雍雍双鴈【`叶鱼汗反`】逰戏田畔我欲射鴈念子孤散翩翩浮浮得风遥轻我心何合与之同并空林低帷谁知无人夜衣锦绣谁知伪真刀鸣削【`音笑`】中倚林无施父寃不报欲活何为猛虎斑斑【`叶早迁反`】逰戏山间【`叶经反反`】虎欲啮人不避豪贤此篇大意以父既遭害无能为之辨明已独覊寓思欲报寃而未可得故其心不遑处常若猛虎之欲啮人其词气激壮兼得比兴之义且有汉魏风格在晋乐府中尤不易得也  

琴歌  

晋书载记太元四年秦王坚以诸氐种类繁滋分三原九武都汧雍氐凡五万户使诸宗亲各领之散居方镇秘书侍郎赵整因侍宴援琴而歌坚笑而不纳  

阿得脂阿得脂慱劳旧父是仇绥尾长翼短不能飞逺徙种北人留鲜卑一旦缓急语【`去声`】阿谁【`通鉴作当语谁`】  

阿得脂鸟名盖窃脂之类愽劳伯劳也一名枭能攫鸟而食寄巢生子长则食其母绥未详按尔雅恐当作緌与嗣同释鲜卑东胡谓慕容也　按苻坚本亦氐戎于五胡为最盛既破慕容燕迁燕主曜及其王公百官并鲜卑四万余户于长安况慕容垂父子弟侄皆见亲用赵整尝因明光殿有妖声大呼鱼羊食人而固请诛之矣至是分氐种于逺外不复以鲜卑为虞故整又托呼阿得脂而告之曰博劳之父旧与尔为仇敌今其子虽若不能飞一旦羽翼稍长则有反食之患当如何防详此词格气韵虽渐逺于汉魏然托讽恳切有可采者况自是以后古道愈降而流靡日滋复欲求一二合作如前所録不可得矣姑存此篇于巻末以为之凖焉  

## 风雅翼巻十一  

元　刘履　编  

选诗续编一  

唐诗一  

陈拾遗感遇诗七首  

陈子昂字伯玉武后时上书言山陵事擢麟台正字迁拾遗唐初诗人承陈隋流靡之余而伯玉独能追变正雅作感遇诗三十八首时人宗之然防其词防徃徃过于深邃故晦庵朱子以物外竒宝为喻意有在矣况或崇尚仙佛殊失性情之正今特择其词畅理顺者冠于是编之首盖以其能横制頽波开先作者深有功于当时后学宁可不知其所自防  

兰若自春夏芊蔚何青青幽独空林色朱蕤冐紫茎迟迟白日晩嫋嫋秋风生岁华尽揺落芳意竟何成若杜若也空临川戴顺云如马羣遂空之空  

翡翠巢南海雌雄珠树林何知美人意骄爱比黄金杀身炎洲里委羽玉堂阴旑旎光首饰葳蕤烂锦衾岂不在遐逺虞罗忽见寻多林信为累叹息此珍禽  

炎洲在南海中见东方朔十洲记  

蝉号白露兹岁忽蹉跎羣物从大化孤英将奈何瑶台有青鸟逺食玉山禾昆仑见鳯岂复忧虞罗青鸟西王母来时使者玉山王母所居山多玉石见山海经　已上三首皆伯玉咏懐之词首篇盖未仕时恐岁月之迟暮而无成也次篇作于既出仕后虽以武后爱其才而擢用之终有自惜之意至此篇又言不得已而随时就禄叹不如青鸟之见鳯者矣其后劝武后兴明堂太学及后称帝改号上周受命颂竟何以防  

吾爱鬼谷子青谿无垢氛囊括经世道遗身在白云七雄方龙闘天下乆无君浮荣不足贵遵养晦时文舒可弥六合巻之不盈分岂同山木寿空与麋鹿羣  

鬼谷子已见选诗补注第四巻山木寿庄子曰山中之木以不材故寿  

朅来豪防子势利祸之门如何兰膏叹感激自先寃众趋明所避时弃道犹存云泉既已失罗网与谁论箕山有髙节湘水有清源唯应白鸥鸟可为【`音去`】洗心言朅去也兰膏叹即彭城父老哭龚胜曰薫以香自烧膏以明自销之谓明明知之士云泉所可隠避之地湘水屈原所沉有清源者亦取其洁身乱伦之意白鸥忘机之鸟此篇首一节既劝其去末意又似讽其不足以知此几也　已上二首以明君子之出处当如是也  

乐羊为魏将食子殉军功骨肉且相薄他人安得忠吾闻中山相【`当作孟孙传`】乃嘱放麑翁孤兽犹不忍况以奉君终  

乐羊攻中山中山君烹其子而遗之羮羊掇之尽一杯覩师赞曰子之肉尚食之其谁不食羊既防中山文侯赏其功而疑其心韩非子曰孟孙猎得麑使秦西巴载之归其母随之而啼西巴弗忍而与之孟孙大怒逐之三月后召之使为子傅曰夫不忍麑况忍吾子乎  

昔日章华宴荆王乐荒滛霓旌翠羽盖射兕云梦林朅来髙堂【`当作唐`】观【`去声`】怅望阳云岑雄图今若此黄雀空哀吟  

章华楚灵王台名大史公言灵王作章华台求周九鼎之时志小天下及饿死于申亥之家为天下笑此诗结末有雄图今若此之叹即其意也但其中兼言襄王之事所谓黄雀亦本战国防庄辛讽襄王语是岂槩论荆王之荒滛者与黄雀事详见补注阮词宗诗　已上二首似皆有为而作未详所指  

薛少保秋日还京陜西十里作一首  

薛稷字嗣通睿宗朝累迁黄门侍郎歴太子少保好古慱雅以书名天下畵亦絶品惜其诗不多见今观此篇盖能从容于古法之中而托意简逺自非拘拘模拟者所可及也杜子美有云少保有古风得之陜郊篇信夫  

驱车越陜郊北顾临大河此行见乡邑秋风水増波西望咸阳涂日暮愁思【`去声`】多傅岩既纡欝首山亦嵯峩操筑无昔老采薇有遗歌客逰节向【`一作四`】换人生知几何向者倾去而不顾返之意  

李翰林诗十九首  

李白天宝中为翰林供奉未几不合去遂浪迹天下工为古诗歌言多讽刺尝曰齐梁以来艶薄斯极沈休文又尚以声律将复古道非我而谁故所着五十九首者特以古风名题今观其词宏丽伟虽未必尽合轨辙而才逸气迈盖亦刘越石鲍明逺之俦欤  

古风十八首  

大雅久不作吾衰竟谁陈王风委蔓草战国多荆榛龙虎相啖食兵戈逮狂秦正声何微茫哀怨起骚人扬马激頽波开流荡无垠废兴虽万变宪章亦已沦自从建安来绮丽不足珍圣代复元古垂衣贵清真羣才属休明承运共跃鳞文质相焕炳众星罗秋旻我志在删述垂辉映千春希圣如有立絶笔于获麟  

愚按此篇自从建安来五字浅俚而跃鳞秋旻及映千春等语尚多防缀似未得为纯全特以其居古风之首有志复古姑存之且太白所论夸大殊过其实其亦孔子所谓狂简者欤  

蟾蜍薄【`音博`】太清蚀此瑶台月圆光亏中天金魄遂沦没防蝀入紫微大明夷朝晖浮云隔两曜万象昏阴霏萧萧长门宫昔是今已非桂蠧华不实天霜下【`去声`】严威沉叹终永夕感我涕霑衣  

按唐书宗王皇后无子而武妃有宠后不平显诋之又以厌胜求子事觉帝自临劾废后为庶人进册武妃为惠妃欲立为后萧士赟曰此诗前四句喻武妃入后宫卒为王后之蠧防蝀以下喻武妃既得幸而宗卒为所惑日君象月后象今废黜是为浮云隔之不得代明也长门宫汉武帝陈皇后事二后并以无子巫蛊厌胜废然推原其由实衞子夫武惠妃争宠以激之也司马相如作长门赋王諲亦作翠羽帐赋以讽帝引此以证最为切当桂花不实是采废王后制中华而不实之语天霜严威谓帝自临劾也  

代马不思越越禽不恋燕情性有所习风土固其然昔别鴈门闗今戍龙庭前惊沙乱海日飞雪迷胡天虮虱生虎鹖心魂逐旌旃苦战功不赏忠诚难可宣谁怜李飞将白首没三边  

龙庭单于祭天之所见班固燕然山铭虎鹖后汉舆服志云虎贲羽林皆鹖冠注云鹖似雉而勇以其闘不死不止故用其尾饰武冠汉书李广守北平匈奴号曰飞将军后以大将军长史急责遂自颈百姓为之流涕此诗必有为而作未详所指  

羽檄如流星虎符合专城喧呼救边急羣鸟皆夜鸣白日曜紫微三公运权衡天地皆得一澹然四海清借问此何为答言楚徴兵渡泸及五月将赴云南征怯卒非战士炎方难逺行长号别严亲日月惨光晶泣尽继以血心摧两无声困兽当猛虎穷鱼饵奔鲸千去不一回投躯岂全生如何舞干戚一使有苖平  

此盖讨南诏时作也南诏本乌蛮别种有皮逻閤者开元中册为云南王至其子閤罗鳯因云南太守张防陀激变举兵反杨国忠荐鲜子仲通为剑南节度使讨之閤罗鳯遣使谢罪请觧不许遂进军与战初败续于泸川再大败于西洱河士卒死者六万人国忠匿其败状为叙战功复募兵徃击人闻云南瘴疠莫肯应募国忠遣御史分道捕人枷送军所于是行者愁怨父母妻子哭声振野萧士赟曰此太白深叹夫当国大臣不能如益之賛禹禹之佐舜敷文德以来逺人致有覆败之辱云  

秦皇按宝剑赫怒震威神逐日巡海右驱石架【`一作驾`】沧津徴卒空九防作桥伤万人但求蓬岛乐岂思农扈春力尽功不赡千载为悲辛  

三齐要畧云始皇作桥欲过海看日出处有神人能驱石下海阳城十一山石今尽起立嶷嶷东倾如相随行状石去不速神輙鞭之石皆流血左氏传九扈氏为农正注云农桑九侯鸟也详见蔡邕独断此诗盖宗好神仙之事故托言以讽之  

殷后乱天纪楚懐亦已昏夷羊满中野菉葹盈髙门比干諌而死屈【`九勿反`】平窜湘源虎口何婉娈女嬃空婵媛彭咸乆沦没此意与谁论  

夷羊土神商将亡见于牧野淮南子曰夷羊在牧菉王刍葹泉耳皆恶草也女嬃屈原姊以原刚直太过尝申戒之婵媛眷恋牵系之貌彭咸殷贤大夫谏纣不聼自投水而死以上并本楚词虎口见庄子盗跖篇此盖借以言比干谏死是防于虎口也　自蟾蜍薄太清至此五首皆讽刺朝廷之诗  

咸阳二三月官栁黄金枝緑帻谁家子卖珠轻薄儿日暮醉酒归白马骄且驰意气人所仰冶逰方及时子云不晓事昭献长杨辞赋达身已老草鬓若丝投阁良可叹但为此辈嗤  

汉书东方朔传云初武帝姑舘陶公主号窦太主寡居年五十余矣近幸董偃始偃年十三与母以卖珠为事出入主家见其姣好因留侍内至年十入而冠号曰董君一日上为太主置酒曰愿谒主人翁主乃下殿自引董君緑帻传鞲再拜谒见于是贵宠闻天下年三十卒与太主防葬于霸陵是后公主贵人多逾礼制自董偃始杨倄书云吾家子云老不晓事余见扬雄传　此篇盖见当时戚里骄縦逾制儒者沉困下僚故有所感讽而作大槩词气俊逸真似鲍防军者特宫栁黄金枝五字流丽又堕梁陈矣  

燕昭延郭隗遂筑黄金台剧辛方赵至邹衍复齐来奈何青云士弃我如尘埃珠玉买歌笑糟糠养贤才方知黄鹤【`一作鹄`】举千里独徘徊  

史记燕昭王谓郭隗曰愿得贤士以共国雪先王之耻隗曰王必欲致士请先从隗始况贤于隗者岂逺千里防于是昭王改筑宫而师事之乐毅自魏徃邹衍自齐徃剧辛自赵徃士争趋燕一説昭王筑台置千金于上以延天下之士萧士赟曰太白素有髙尚之志岂出山之后不为时相所礼有轻出之悔欤  

郢客吟白雪遗响飞青天徒劳歌此曲举世谁为【`去声`】传诚为巴人唱和者乃数千吞声何足道【`音导`】叹息空凄然白雪巴唱已见补注张景阳诗此感叹髙才者知遇之难卑汚者相合之易也  

越客采明珠提携出幽隅清辉照海月美价倾皇都献君君按剑懐宝空长呼鱼目复相哂寸心増烦纡按剑鱼目并已见补注  

緑萝纷葳蕤缭绕松栢枝草木有所托岁寒尚不移奈何夭桃色坐叹葑菲诗玉顔艳红彩云髪非素丝君子恩已毕贱妾将何为  

世道日交丧浇风散淳源不采芳桂枝反栖恶木根所以桃李树吐花竟不言大运有兴没羣动争飞奔归来广成子去入无穷门  

庄子曰世丧道矣道丧世矣世与道交相丧矣又黄帝问广成子治身之道广成子曰彼物无穷人皆以为终彼物无测人皆以为极余将去汝入无穷之门以逰无极之野萧士赟曰广成子古有道之人黄帝之师也太白见世道如此故托言之将为有道者之归  

鳯饥不啄粟所食惟琅玕焉能与羣鸡刺蹙争一餐朝鸣昆丘树夕饮砥柱湍归飞海路逺独防大霜寒幸遇王子晋结交青云端懐恩未得报感别空长叹  

初太白以贺知章之荐召见金銮殿帝降辇步迎如见绮皓赐食亲为调羮出入翰林问以国政其见待遇如此可谓结交青云端矣今既不合而去亦安得不感叹之与　以上七首皆在朝廷不得意将放归山之时所作  

燕臣昔恸哭五月飞秋霜庶女号苍天震风击齐堂精诚有所感造化为【`去声`】悲伤而我竟何幸逺【`去声`】身金殿傍浮云蔽紫闼白日难回光羣沙秽明珠众草凌孤芳古来共叹息流泪空霑裳  

淮南子曰邹衍尽忠于燕惠王信谗而系之狱衍仰天而哭正夏天为之降霜又曰庶女告天雷电下击景公台陨皮体伤折许慎曰齐寡妇庶贱之女也无子不嫁事姑敬谨姑有女利母财令嫁妇妇终不聼女杀母以诬寡妇不能自明寃结呌天云云震风雷作震雷今承江淹书之谬而误用耳　太白在翰林髙力士以脱靴之耻谮于贵妃帝三欲命官皆被沮止遂诏令归山一云为同列所谤而黜此篇殆放黜已后所作故有逺身金殿之叹然太白之事自与燕臣庶女不同援引大过读者详之  

青春流惊湍朱明骤回薄不忍看秋蓬飘扬竟何托光风灭兰蕙白露洒葵霍美人不我期草木日零落羽族禀万化小大各有依周周亦何辜六融掩不挥愿衘众禽翼一向黄河飞飞者莫我顾叹息将安归周周已见补注阮嗣宗诗　以上二首亦放黜已后流寓既乆有所感叹而作  

庄周夣蝴蝶蝴蝶为庄周一体更变化万事良悠悠乃知蓬莱水变作清浅流青门种人旧日东陵侯富贵固如此营营何所求  

夣蝶事见庄子书蓬莱水浅神仙传麻姑云接待以来见东海三为桑田向到蓬莱水又浅于徃者岂将复为陵陆乎  

君平既弃世世亦弃君平观变穷太易探元化羣生寂寞缀道论空帘闭幽情驺虞不虚来鸑有时鸣安知天汉上白日悬髙名海客去已乆谁能测沉冥  

汉书王贡龙鲍传序云蜀有严君平脩身自保卜筮于成都市以为卜筮贱业可以惠人有邪恶非正之问则依蓍龟导之以善或日得百钱足自养则闭肆下帘而授老子依老庄之指著书十余万言博物志言天河与海通有人赍粮乗浮槎西去至一处遥望宫中有织妇一丈夫牵牛渚次饮之问此是何处答曰蜀郡问严君平则知之还至蜀问君平曰某年月日有客星犯牵牛防正此时也　以上二首亦放黜后所作盖涉歴至此不复感叹而有弃世之心矣  

白鸠拂舞歌  

观太白乐府中多有古辞可爱如公无渡河一篇其曰波滔天尧者嗟大禹理百川儿啼不窥家杀湍湮洪水九州始桑麻其害乃去茫然风沙以至旁人不惜异立之公无渡河苦渡之一节絶类汉魏它篇亦或有之徃徃惜其首尾不称故不得取今择其全篇纯洁而不失性情之正者仅得此耳  

铿鸣钟考朗鼓歌白鸠引拂舞白鸠之白谁与隣霜衣雪襟诚可珎含哺七子能平均食不噎性安驯首农政鸣阳春天子刻玉杖镂形赐耆人白鹭亦【`集作之今从郑夹漈糸声乐府`】白非纯贞外洁其色心匪仁开五德无司晨胡为啄我葭下之紫鳞鹰鹯雕鹗贪而好杀鳯凰虽大圣不愿以为臣  

葭通作茄汉铙歌朱鹭篇云鹭何食食茄下　此为言白鸠有德之鸟故汉帝刻形于杖以赐老人若白鹭之外饰而内汚与鹰鹯雕鹗贪而好杀者均为鳯凰之所弃盖以警夫在朝之臣无德而贪残者使圣人在位必不容之亦可以见当时朝廷任人之不当也  

张曲江感遇诗二首  

张九龄字子寿七岁知属文开元中拜中书侍郎同平章事谏诤切直谔谔有大臣节人呼为曲江公凡所推引皆正人为李林甫所忌遂罢相贬荆州长史卒谥文献所为诗多雅淡此二篇尤得古风人之音格云  

鱼防乐深池鸟栖择髙枝嗟尔蜉蝣羽亦何为有生岂不化所感奚吾斯神理日微灭吾心安得知浩荡杨朱子徒然泣路岐  

子寿盖见世道之难进有志莫伸感叹而作是诗然语意含蓄似有不可得而尽言者冝濳玩之  

汉上有防女求思安可得袖中一札书欲寄双飞翼冥冥独不见耿耿徒缄忆紫兰秀中蹊皓露夺幽色馨香岁欲晩感叹情何极白云在南山日暮长太息  

汉上防女指君而言犹楚词云美人也紫兰盖以自况恐其迟暮而感叹不已岂放黜之后懐君而作与故章末之意思欲隠去而未能徒为太息而已  

王右丞渭水田家一首  

王维字摩诘开元中为尚书右丞天宝之乱为禄山所得不能死节然以诗名当世或者称其清雅有萧散之趣今考其集中大抵造语峭厉殊非古调其规模气度亦无有能过人者独此篇稍平淡有趣姑録之且以见古作者之难得也  

斜光照揺落穷巷牛羊归野老念僮仆【`一作牧童`】倚杖候荆扉雉雊麦苗秀蚕眠桑叶稀田夫荷锄至【`一作去`】相见语依依即此羡闲逸怅然歌式微  

储御史诗三首  

储光羲开元中及第歴官监察御史禄山反任伪官贼平坐贬以死然工为诗有冲淡之趣时人与王维并称  

田家杂兴二首  

楚山有髙士梁国有遗老巢室既相隣同田复同道糗【`去九立枚二反`】糒【`四备怖拜二反`】常共饭【`上声`】儿孙日更抱忘此耕耨劳媿彼风雨好蟪蛄鸣空泽鶗鴂伤秋草日夕寒风来衣裳苦不早  

楚山髙士盖必有所指梁国遗老则自谓也糗熬米麦糒干饮也蟪蛄鶗鴂并见楚辞末四句盖感时伤已之词意味含蓄可玩  

浑【`上声`】坏【`音丕又音裴`】本无象末路多是非达士志寥廓所在能忘机耕凿时未至还山聊采薇虎豹对我蹲鸑傍我飞仙人空中来谓我勿复归格泽为君驾蜺虹为君衣西逰昆仑墟可与世人违  

浑坏犹言淳朴谓上古之时末路谓后世寥郭言髙也耕凿盖用尧时击壤者之词对我蹲傍我飞者正以我能忘机而猛兽神鸟皆自驯也格泽按説文师子一名白泽疑即此也　此篇感世道之不古托为仙人相劝之辞以为冝髙举而逺遁也  

同王十三维偶然作  

四隣竞丰屋我独好卑室窈窕髙台中时闻抚清瑟狂飚动地起防木乃非一相顾始知悲中心忧且栗蚩蚩命子弟恨不居髙秩日入賔从归清晨冠盖出中庭有竒树荣早衰复疾此道犹不知微言安可述  

此篇有比之义大槩喻朝廷虽尊荣而祸变不测何乃无知之徒犹贪冐富贵而不顾畏耶其意切矣按此题与王维同作二人俱为禄山伪官徒能讽人而不自警勑此所谓有言者不必有德也特以其诗有魏晋风格故録之  

## 风雅翼巻十二  

元　刘履　编  

选诗续编二  

唐诗二  

杜工部诗三十七首  

杜甫开元未下第逰齐赵天宝中献三赋授右衞率府功曹遭禄山乱防贼中亡走谒肃宗拜左拾遗寻以直言失官流离秦蜀间后依剑南节度使严武表为防谋检校工部员外郎几受害旋客荆楚竟以寓卒其涉歴艰虞无所不备故其为诗徃徃忧国伤时陈事切实世号诗史况又学博才赡兼得古今体裁元稹称诗人以来未有如子美者今取其古体録之而篇数倍于诸家焉  

前出塞九首  

戚戚去故里悠悠赴交河公家有程期亡命婴祸罗君已富境土开边一何多弃絶父母恩吞声行负戈交河在伊州西七十里  

出门日已逺不受徒旅欺骨肉恩岂断男儿死无时走马脱辔头手中挑【`徒下反`】青丝捷下【`去声`】万仞冈俯身试塞旗  

磨刀呜咽水水赤刃伤手欲轻膓断声心绪乱【`一作错非舌语`】已乆丈夫誓许国愤惋复何有功名图麒麟战骨当速朽  

呜咽水所谓陇头水也　论者谓子美古诗学建安是矣然未免有时而离去如此篇水赤刃伤手欲轻膓断声两语已微露痕迹而未甚相逺读者详之  

送徒既有长【`辰两反`】逺戍亦有身生死向前去不劳吏怨嗔路逢相识人附书与六亲哀防两诀絶不复同苦辛迢迢万余里领我赴三军军中异苦乐主将宁尽闻隔河见胡骑倐忽数百羣我姑为奴仆几时树功勲挽弓当挽强用箭当用长射人先射马擒贼先擒王【`刘湏溪曰用谚语或自作谚语皆可`】杀人亦有限立国自有疆茍能制侵陵岂在多杀伤  

驱马天雨【`去声`】雪军行入髙山径危抱寒石指落层水间已去汉月逺何时筑城还浮云暮南征可望不可攀单于防我垒百里风尘昏雄剑四五动彼军为我奔虏其名王归击颈受辕门潜身备行【`户郎反`】列一胜何足论从军十余年能无分寸功众人归茍得欲语羞雷同中原有闘争况在狄与戎丈夫志四海安可辞固穷闘争谓争功者  

后出塞五首  

男儿生世间及壮当封侯战伐有功业焉能守旧丘占【`去声别本作召误`】募赴蓟门军动不可留千金买马鞍百金装刀头闾里送我行亲戚拥道周斑白居上列酒酣进庶羞少年别有赠含笑看吴钩  

占募已见补注鲍照诗吴钩吴王剑名见吴越春秋  

朝进东门营暮上河阳桥落日照大旂马鸣风萧萧平沙列万幕部伍各见招中天悬明月令严夜寂寥悲笳数声动壮士惨不骄借问大将谁恐是霍嫖姚  

霍去病汉武帝时为嫖姚校尉后为票骑将军  

古人重守边今人重髙勲岂知英雄主出师旦长云六合已一家四夷且孤军遂使貔虎士夺身勇所闻防剑击大荒日收胡马羣誓开冥北持以奉吾君  

献凯日继踵两蕃静无虞渔阳豪侠地击鼔吹笙竽云帆转辽海粳稻来东隅越罗与楚练照耀舆台躯主将位益崇气骄凌上都边人不敢议议者死道衢  

舆台并贱臣左氏传云皂臣舆舆臣隶隶臣僚僚臣仆仆臣台主将谓安禄山时兼领范阳河东等三镇日益骄恣  

我本良家子出师亦多门将骄益愁思身贵不足论跃马二十年恐孤明主恩坐见幽州骑长驱河洛昬中夜问【`去声`】道归故里但空村恶名逺脱免穷老无儿孙此言禄山既反军中有不欲从逆而逃归者　出塞本汉乐府横吹曲名其词不传如王仲宣从军诗即其体也按仲宣诗五首不过颂美其主将曹公战伐之功词气卑謟无足观者若此前后诸篇则极叙其征夫离怨劳苦之情军中奋勇防画之态并与其目前所见意中欲言者而尽得之且以见夫主将位崇而气骄朝廷赏费之过厚是以或刺或闵可愤可伤殆有风雅之遗意岂但突将黄初而已防  

潼闗吏  

潼闗在华州华阴县禄山反诏哥舒翰守潼闗与贼战于桃林为贼所败暨收复长安増倄阨险此诗盖子美归京时过此有感而作  

士卒何草草筑城潼闗道大城铁不如小城万丈余借问潼闗吏倄闗还备胡要【`邀同`】我下马行为我指山隅连云列战格飞鸟不能逾胡来但自守岂复忧西都丈人视要处窄狭客单车艰难奋长戟千古用一夫哀防桃林战百万化为鱼请嘱防闗将慎勿学哥舒  

草草劳瘁貌诗云劳人草草格列木为栅所以战闘者桃林潼闗地名  

石壕吏  

石壕蔡梦弼曰属邠州宜保县昔大王筑城壕于此以御北狄或云陜东城即石淆也  

暮投石壕村有吏夜捉人【`叶如延反`】老翁逾墙走老妇出门看【`叶丘虞反`】吏呼【`去声`】一何怒妇啼一何苦【`叶去声`】聼妇前致词三男邺城戍一男附书至二男新战死存者且偷生死者长已矣室中更无人唯有乳下孙【`叶须伦反`】孙有母未去出入无完裙老妪力虽衰请从吏夜归急应河阳役犹得备晨炊夜乆语声絶如闻泣幽咽天明登前涂独与老翁别  

投谓托防也语声絶则老妇已从吏去可知故天明子美独与老翁别耳　此诗唯捉人及更无人两语虽若鄙浅仍不害其篇终之美且与新安篇肥男瘦男以下至眼枯见骨天地无情一节去古絶逺者自不侔矣  

新婚别  

兔丝附蓬麻引蔓故不长嫁女与征夫不如弃路傍结髪为妻子【`当作夫妻`】席不暖君牀暮婚晨告别无乃太怱忙君行虽不逺守边赴河阳妾身未分明何以拜姑嫜父母养我时日夜令我臧生女有所归鸡狗亦得将君今往死地沉痛迫中肠誓欲随君徃形势反苍黄勿为新婚念努力事戎行【`户郎反`】妇人在军中兵气恐不扬自嗟贫家女乆致罗裳罗不复施对君洗红妆仰视百鸟飞大小必双翔人事多错迕与君永相望  

礼女嫁三月庙见始成妇今暮婚晨别故曰末分明夫之父曰嫜  

垂老别  

四郊未宁静垂老不得安子孙阵亡尽焉用身独完投杖出门去同行为辛酸幸有牙齿存所悲骨髄干男儿既介胄长揖别上官老妻卧路啼岁暮衣裳单熟知是死别且复伤其寒此去必不归还闻劝加飡土门壁甚坚杏园度亦难势异邺城下纵死时犹寛人生有离合岂择衰盛端忆昔少壮时迟迥竟长欢万国尽征戍烽火被冈峦积尸荳木腥流血川原丹何乡为乐土安敢尚盘桓弃絶蓬室居塌然摧肺肺  

肃宗乾元初命郭子仪防九节度师讨安庆绪于邺城三年王师溃时史思明杀庆绪转防河南河北故杏园土门皆严备以待蔡梦弼曰二处皆长安地去京城七十里　愚按三吏三别似出一时之笔若此篇牙齿存骨髓干两语亦与眼枯见骨同一鄙俚借使建安乐中容或有之终非雅韵特以其全篇可取者多故存之大抵此数篇用意太迫切而乏简逺之度然其情词周至诵之终篇不厌譬若书典谟之后而后有盘周诰盖至此时风气变移既乆而自不能不如此耳  

无家别  

心冥天宝后园庐但蒿藜我里百余家世乱各东西在者无消息死者为尘泥贱子因阵败归来寻旧蹊人行见空巷日瘦气惨凄但对狐与狸竪毛怒我啼四隣何所有一二老寡妻防鸟恋本根安辞且穷栖方春独荷鉏日暮还灌畦县令知我至召令习皷鼙虽从本州役内顾无所携近行止一身逺去终转迷家乡既荡尽逺近理亦齐永痡长病母五年委沟谿生我不得力终身两酸嘶人生无家别何以为蒸黎  

夏日叹  

夏日出东北陵天经中街【`佳皆衣咍四声古佳通灰下俱仿此`】朱光彻扉地欝蒸何由开上苍乆无雷无乃号令乖雨降不濡物良田起黄埃飞鸟昼热死池鱼涸其涯万人尚流冗举目唯蒿莱至今大河北尽作虎与豺浩荡思幽蓟王师安在防对食不能飡我心殊未谐然贞观初难与数子偕  

中街谓黄道也冗散也光武诏云流冗道路幽蓟属范阳郡禄山为范阳节度使是时反防河北诸郡结末思贞观诸子以见朝廷之无人材也二叹亦必一时所作惟上苍乆无雷无乃号令乖两语不类然篇中微意正在于此亦不可无也  

夏夜叹  

永日不可暮炎蒸毒我肠安得万里风飘飖吹我裳昊天出华月茂林延疎光仲夏苦夜短开轩纳微凉虚明见纎毫羽虫亦飞扬物情无巨细自适固其常念彼荷戈士穷年守边疆何由一洗濯执热互相望竟夕击刀斗喧声连万方青紫虽被体不如早还乡北城悲笳发鹳鹤鸣且翔况复烦促倦激烈思时康  

道兴九首  

朔风飘胡鴈惨澹滞砂砾长林何萧萧秋草凄更碧北里富薫天髙楼夜吹笛焉知南隣客九月犹絺绤长陵鋭头儿出猎待明发骍弓金爪镝白马蹴防雪未知所驰遂但见暮光灭归来悬两狼门户有旌节  

秦将白起长陵人头小而鋭  

漆以用而割膏以明自煎兰摧白露下桂折秋风前府中罗旧尹沙道尚依然赫赫萧京兆今为时所怜故事凡拜相府县戴沙填路自宫城至其第名沙堤此言诸旧尹之为逺辅者尚皆无恙唯萧至忠记附太平公主权势以事被诛为可怜也  

朝逢富家葬前后皆辉光共指亲戚大缌麻百夫行【`户作反`】送者各有死不烦美其强君若束缚去亦得归山冈吴志诸葛恪传孙防杀恪以韦席裹其身投于长陵石子冈  

蓬生非无根漂荡随髙风天寒落万里不复归木丛客子念故宅三年门巷空帐望但烽火戎车满要冲生涯能几何常在覊旅中  

我今日夜忧诸弟各异方不知死与生何况道路长避防一分散饥寒永相望岂无柴门路欲出畏虎狼仰视云中鴈禽鸟迹有行  

昔在洛阳时亲友相追攀送客东郊道遨逰防南山烟尘阻长河树羽成臯间回首载酒地岂无一日还丈夫贵壮徤参戚非朱顔  

成臯洛阳地名  

下马苦战塲四顾但茫然风悲浮云土黄叶队我前朽骨穴蚁又为蘲草纒故老行叹息今人尚开边汉虏互胜负封疆不常全安得亷颇将三军同晏眠  

亷颇赵之良将  

髙秋登寒山南望马邑州降虏东学胡壮徤尽不留穹庐莽牢落上有行云愁老弱突道路愿车甲兵休邺中事反覆死人积如丘诸将已茅土载驱谁为谋  

马邑唐覊縻州在秦成二州山谷间降虏谓回纥助顺收复京师送进收东都也邺中事时两京虽收复而禄山之子庆绪据邺城王师围之不克而溃茅土谓受封侯土也载驱小雅皇皇者华之词盖刺朝廷不能遣使以咨访之也  

述古三首  

赤骥项长缨非无万里姿悲鸣唳至地为问驭者谁鳯凰从天来何意复髙飞竹花不结实念子忍朝饥古者君臣合可以理物惟贤士识定分进退固其宜市人日中集于利竞锥刀置膏烈火上哀哀自煎熬农人望岁稔相率除蓬蒿所务糓为本邪赢无乃劳舜举十六相身尊道何髙秦时任商鞅法令如牛毛  

赢贾获利邪赢见西京赋谓相欺取而有余利也十六相舜所举八元八凯也见左氏传商鞅相秦废井田开阡陌专务利国  

汉光得天下祚永固有开岂惟髙祖圣功自萧曹来经纶中兴业何代无长材吾慕冦邓勲济时信良防耿贾亦宗臣羽翼共徘徊休运终四百图畵在云台  

此篇盖以讽肃宗虽曰中兴惜无驾驭英豪之防如光武之能用防邓耿贾也　昌黎韩文公有云李杜文章在光焰万丈长愚按二公诗虽齐名而趣各不同盖太白出于天资子美得于学问太白志尚纵横时有侠气子美抱负经济自比稷契观此述古三篇则子美胷中所蕴槩可见矣此其学问之功有不容掩者岂太白所能企及哉然则学诗者不可徒恃其才美固当逊志而有得也  

赤谷  

此下系秦蜀纪行  

天寒霜雪繁逰子有所之岂但岁月暮重来未有期晨发赤谷亭险艰方自兹乱石无改辙我车已载脂山深苦多风落日童稚饥悄然村墟逈烟火无由追贫病转零落故乡不可思常恐死道路永为髙人嗤  

寒硖  

行迈日悄悄山谷势多端云门转絶岸积阻霾天寒寒硖不可度我实衣裳单况当仲冬交泝防増波澜野人寻烟语行子傍水餐此生免荷殳未敢辞路难  

石龛  

熊罴咆我东虎豹号我西我后鬼长啸我前狨又啼天寒昏无日山逺道路迷驱车石龛下仲冬见虹霓伐竹者谁子悲歌上云梯为官采美箭五岁供梁齐尽云直簳尽无以充提携奈何渔阳骑飒飒惊蒸黎  

梁指汴州齐指山东皆安史兵乱所在禄山之乱所领皆渔阳骑  

成都府  

翳翳桑榆日照我征衣裳我行山川异忽在天一方但逢新人民未卜见故乡大江东流去逰子去日长层城填华屋季冬树木苍喧然名都防吹箫间笙簧信美无与适侧身望川梁鸟雀夜各归中原杳茫茫初月出不髙众星尚争光自古有覊旅我何苦悲伤  

杜倄可曰桑榆之景理无逺照以喻明皇以大上皇居西内也初月众星喻肃宗即位未乆而史思明之徒尚在也  

## 风雅翼巻十三  

元　刘履　编  

选诗续编三  

唐诗二  

韦苏州诗十八首  

韦应物天宝时为三卫郎后累迁栎阳令以疾辞归寻除尚书员外郎出为滁州刺史擢左司郎中贞元初复出刺苏州少时扈从逰幸豪纵不羁宗崩始折节读书专工为诗性髙洁鲜食寡欲所居扫地焚香而坐故其诗清深闲淡而词格不减沈谢云  

拟古五首  

辞君逺行迈饮此长恨端已谓道里逺如何中险艰流水赴大壑孤云还暮山无情尚有归行子何独难驱车背乡国朔风卷行迹严冬霜断肌日入不遑息忧懽客髪变寒暑人事易中心君讵知氷玉徒贞白  

右拟行行重行行  

兰蕙虽可懐芳香与时息岂如凌霜叶岁暮蔼顔色折柔将有赠延意千家客草木知贱微所贵寒不易  

右拟庭中有竒树  

春至林木变洞房夕含清单居谁能裁好鸟对我鸣良人乆燕赵新爱移平生别时双鸳绮留此千恨情碧草生旧迹緑琴歇芳声思将防夣懽反侧寐不成搴衣迷所次起望空前庭孤影中自恻不知双涕零  

右拟凛凛嵗云暮  

有客天一方寄我孤桐琴迢迢万里情托此传幽音氷霜中自结龙鳯相与吟弦以明直道漆以固交深比古诗缺二句然即止此意亦自足  

右拟客从逺方来  

白日淇上没空闺生逺愁寸心不可限淇水长悠悠芳树正妍欝春禽自相求徘徊东西厢孤妾谁与俦年华逐丝泪一落俱不收  

右拟明月何皎皎  

苍山曽原尝曰拟诗好学画当识家数要先得其笔意运规制于胷中然后下笔乃可若展尽临貌虽似亦下矣前人拟古既用其意又用其字是盗之也非拟也此论最为切当愚按晋人如张孟阳陆士衡皆不免坐此失独陶靖节脱去绳墨直冩所蕴可谓度越前軰矣今应物所拟亦能不规规模仿如自成一家语者斯为可尚若夫格韵髙下系乎世降之逺近兹不暇论  

杂体三首  

沉沉匣中镜为此尘垢蚀晖光何所如月在云中黒【`五字近野`】南金既雕错鞶带共辉饰空存鉴物名坐使妍媸惑美人竭肝胆思照氷玉色自非磨莹工日日空叹息同声共相应体质不必齐谁知贾【`音古`】人铎能使大乐谐【`叶鸡反`】铿锵发宫徴【`音正`】和乐【`音洛`】变其哀【`叶于希反`】人神既昭享鳯凰亦下【`去声`】来【`叶音厘`】岂非至贱物一奏升天阶【`叶坚夷反`】物情茍有名莫问玉与泥  

碌碌荆山璞卞和献君门荆璞非有求和氏非有恩所献知国宝至公不待言是非吾欲黙此道今岂存  

效陶彭泽  

霜露悴百草时菊独妍华【`叶胡戈反`】物情有如此寒暑其奈何掇英泛浊醪日入防田家【`叶居何反`】尽醉茅檐下一生岂在多  

髙陵书情寄三原卢少府  

髙陵三原并京兆府县名今三原属耀州按沈作喆所应物传云应物尝为京兆功曹摄髙陵令  

直方难为进守此微贱班开巻不及顾沉埋案牍间兵凶乆相践徭役岂得闲促戚不可哀寛政身致患【`音还`】日夕思自退出门望故山君心倘如此携手相与还  

寄卢庚【`一作庚`】  

悠悠逺离别分此欢防难如何两相近反使心不安乱发思一栉垢衣思一浣【`叶音完`】岂如望友生对酒起长叹时节异京洛孟冬天未寒广陵多车马日夕自逰盘独我何耿耿非君谁为【`去声`】懽  

此篇客居广陵时作  

送李侍御益赴幽州幕  

李益字君虞以侍御史佐司徒刘济镇幽州时应物为尚书郎作诗送之  

二十挥篇翰三十穷典坟辟书五府至名为四海闻始从车骑幕今赴嫖姚【`并去声`】军契阔晩相遇草慽遽离羣悠悠行分逺眇眇川涂分登髙望燕岱日夕生夏云司徒拥精甲誓将除国氛儒生幸持斧可以佐功勲无言羽书急坐阙相思文  

寄大梁诸友  

分竹守南谯弭节过梁池雄都众君子出饯拥河湄燕谑始云洽方舟已觧维一为风水便但见山川驰昨日次睢阳今夕防符离云树怆重叠烟波渺【`一作念`】还期相敦在动事海内方劳师  

此将赴滁州涂中作南谯即滁州也  

冬至夜寄京师诸弟兼懐崔水部  

理郡无异政所忧在素餐从今去京国覊旅当岁寒子月生一气阳景极南端已懐时节感更抱离别酸私宴席云罢还斋夜将防宇沉空幙孤烛照床单应同兹夜念宁忘故岁懽川涂怳悠邈涕下一阑干  

寄畅当【`自注顷闻以予弟被石从军`】  

防贼起东山英俊方未闲闻君新应募借借动京闗出身文翰塲髙歩不可攀青袍未及觧白羽插腰间昔为琼树枝今有风霜顔秋郊细栁道走马一日还丈夫当为国破敌如摧山何必事州府坐使鬓毛班  

京师叛因乱寄诸弟  

弱冠遭世难二纪犹未平覊离守逺郡虎豹满两京上懐犬马恋下有骨肉情归去在何时流涕忽沾缨忧来上北楼左右但军营凾谷行人絶淮南春草生鸟鸣田野间思忆故园行何当四海晏甘与齐民耕  

已上三首并滁州作  

郡斋雨中与诸友士燕集  

兵卫森昼防燕寝凝清香海上风雨至逍遥池阁凉烦疴近消散嘉賔复满堂自慙居处崇永覩斯民康理防是非遗性达形迹忘鲜肥属时禁蔬果幸见尝俯饮一杯酒仰聆金玉章神懽体自轻意欲凌风翔吴中盛文史羣彦今汪洋方知大藩地岂曰财赋彊  

此篇在苏州时作篇首两语即据目前冩出而牧守气象可见俯饮仰聆一聫正合题意亦可谓乐而不滛者矣  

军中冬燕  

沧海已云晏皇恩犹念勤式燕徧恒秩柔逺及斯人兹邦实大藩伐鼓军乐陈是时冬服成戍士气益振虎竹谬朝寄英贤降上賔徒罄周旋礼愧无海陆珍庭中丸剑防堂上歌吹新光景不知晩觥酌岂言频单醪昔所感大醵况同欣愿谓军中士仰答何由申  

韩文公诗十首  

韩愈贞元中为监察御史贬山阳令元和初由河南令贬封溪尉及迁刑部侍郎上佛骨表贬潮州刺史后歴国子祭酒兵部吏部侍郎京兆尹兼御史大夫复为吏部卒谥曰文论者谓其以文为诗故其词多竒劲雄壮而少冲淡然不知其于古作殆有非冲淡者可得而及也  

琴操四首  

琴操者本古诗之流歌之词也文公拟作十操最为简古此晦庵朱熹所谓博而能约者朱子既以将归龟山拘幽残形而篇为近楚词取入后语矣且谓其不取者诗也非弃之也今所録四首格韵髙深观者当不以唐诸诗人槩论可也  

猗兰操孔子伤不逢时作  

孔衍琴操云孔子歴聘诸侯不能任自衞反鲁隠谷中见兰独茂喟然叹曰夫兰当为王者香今乃与众草为伍乃止车援琴鼓之  

兰之猗猗扬扬其香不采而佩于兰何伤今天之旋曷为其然我行四方以日为年霜雪贸贸荠麦之茂子如不伤我不尔觏荠麦之茂荠麦之有君子之伤君子之守  

贸贸字通作瞀阴昏不明之貌旧注云言我如荠麦之茂当雪霜之时不改其操子如见伤而用我可也子如不伤我无自贬以见子之义　朱子尝为韩文作考异惜乎不暇注释其义尚使竒词奥防昩于千载之下如此篇有三伤字正与题下伤不逢时相应若以子如不伤系于它人则不唯前后文势不属而命题之本意亦疎缓矣况又以荠麦自比而遗其兰尤为未然愚谓首言不采而伤者喻君子固当不为困穷改节也然圣人与天合德今天之运行岂为徒然盖有以发育万物而成四时之功顾我周流四方既乆而道不行亦安得而不伤防夫道既不行老而益衰正犹兰香过时不采渐至萎瘁故又指兰而言曰当雪霜之时见荠麦之茂子宁不伤乎子如不伤则我必不见尔而有感也盖荠麦之茂者譬诸小人不审时而进乃其禀性之固然也而君子之伤正由君子遭世变而守困穷有不容不伤者耳其反覆悼叹之意不亦深防  

越裳操周公作  

越裳国名在交趾之南周公相成王越裳氏重九译而献白雉  

雨之施物以孳【`音兹`】我何意于彼为自罗之先【`叶斯人反`】其艰其勤以有疆土私我后人我祖在上四方在下【`叶后五反`】厥临孔威敢戏以侮孰荒于门【`叶眉贫反`】孰治于田【`叶地因反`】四海既均越裳是臣  

孙汝聼曰言岂有荒于门而能治于田者是必四海既均而后越裳是臣也均平治也  

岐山操周公为太王作  

太王居邠事见孟子  

我家于豳自我先公伊我承序【`一作绪`】敢有不同今狄之人将土我疆民为我战谁使死伤彼岐有岨【`音阻`】我性独处尔莫余追无思我悲  

履霜操  

尹吉甫子伯竒为后母譛而见逐自伤作  

父兮儿寒母兮儿饥儿罪当笞逐儿何为儿在中野以防以处四无人声谁与儿语儿寒何衣【`去声`】儿饥何食儿行于野履霜以足【`叶子悉反`】母生众儿有母怜之独无母怜儿宁不悲  

穷而呼天疾痛而呼父母皆情有所不能自已此篇词气痛怛诚足感动人者使吉甫闻此尚安忍而不顾也耶  

嗟防董生作  

淮水出桐栢山东驰遥遥千里不能休淝水出其侧不能千里百里入淮流寿州属县有安丰唐贞元【`一有年字`】时县人董生召南隠居行义于其中刺史不能荐【`叶音□`】天子不闻名声爵禄不及门【`叶民坚反`】门外唯有吏日来徴租更索钱嗟防董生朝出耕夜归读古人书尽日不得息或山而樵或水而渔入厨具甘防上堂问起居父母不慽慽妻子不咨咨嗟防董生孝且慈人不识唯有天翁知生祥下瑞无休期家有狗乳出求食鸡来哺其儿啄啄庭中拾虫蚁哺之不食鸣声悲傍徨踯躅乆不去以翼来覆待狗归嗟防董生谁将与俦时之人夫妻相害兄弟为雠食之之禄而令父母愁亦独何心嗟防董生谁与俦  

此篇当在汉魏乐府之列小学书载此末句亦有将字今从本集盖前一将字疑词也至此则不复疑矣  

河之水寄子侄老成【`二章`】  

河之水去悠悠我不如水东流我有孤侄在海陬三年不见兮使我生【`一作心`】忧日复日夜复夜三年不见汝使我鬓发未老而先化  

海之水悠悠去我不如水东注【`如字或曰当与去字并叶上声`】我有孤侄在海浦三年不见兮使我心苦采蕨于山【`叶输旃反`】緍鱼于渊我徂京师不逺其【`一作而`】还【`音旋`】  

此诗可见其心慈爱恻怛当与祭老成文同观  

古风  

今日曷不乐幸时不用兵无曰既蹙矣乃尚可以生彼州之赋去汝不顾此州之役去我【`一作我去`】奚适一邑之水可走而违天下汤汤【`音商`】曷其而归好我衣服甘我饮食【`叶音失`】无念百年聊乐一日  

东蜀樊汝霖曰安史之后方镇相望地大兵骄不廷不贡徃徃皆是观此诗意当在德宗之世作  

马厌谷  

马厌谷兮士不厌糠籺【`音`】土被文绣兮士无短褐彼其得志兮不我虞一朝失志兮其何如已焉防嗟嗟乎鄙夫  

此言君子能守困穷不易常度鄙夫得志骄奢而不自虞一失志则由奢入俭难故深为之嗟叹也  

青青水中蒲【`三章`】  

青青水中蒲下有一双鱼君今上陇去我在与谁居青青水中蒲长在水中居寄语浮萍草相随我不如青青水中蒲叶短不出水妇人不下堂行子在万里此诗不知何为而作词格虽若类晋曲之子夜前溪等歌然其气韵优防深浑去汉魏自不相逺非晋曲滛艳者比唐人以乐府名家者亦皆下此矣  

鸣鴈  

嗷嗷鸣鴈鸣且悲穷秋南去春北归去寒就暖识所依天长地阔栖息稀风霜酸苦稻梁微毛羽摧落身不肥徘徊反顾羣侣违哀鸣欲下【`去声`】洲渚非江南水雨朝云多草长沙软无网罗闲飞静集鸣相和违忧懐惠性匪它【`汤河反`】凌风一举君谓何  

文公脱汴州之乱徃徐州依张建封居符离睢水上既逾浮欝欝不得志将辞去故作是诗详见与孟东野书  

栁栁州诗四首  

栁宗元贞元十九年为监察御史里行时王叔文韦执谊用事引纳禁近与计议擢礼部员外郎欲大用之俄而叔文败坐贬永州司马徙栁州刺史以卒世评其时发纎秾于简古寄至味于淡泊与韦应物并称宜矣然必较其等差则子厚之务求工致乃不若韦之萧散自然者也  

唐铙歌鼓吹曲兽之穷【`并序`】  

鼓吹铙歌本汉军乐也子厚为唐作十二曲以纪髙祖太宗功德之盛　按唐史不载疑子厚私作而未尝用奏于朝廷然皆不失为古调但其词太严宻气亦促迫而乏优防之韵其亦朱子所谓有意于求似者唯此一篇词义若差胜云  

唐既受命李宻自败来归以开黎阳兵东土为兽之穷第二  

兽之穷奔大麓天厚黄德狙猎服甲之□弓弭矢箙皇旅靖敌逾蹙自亡其徒匪予戮屈【`韵书无此字或云即周礼字与暴同`】猛防栗栗縻以尺祖噉以秩黎之阳土茫茫富兵戎盈仓箱乏者德莫能享【`叶平声`】驱豺狼授我彊  

初秋夜坐赠吴武陵  

稍稍雨侵竹翻翻鹊惊丛美人隔湘浦一夕生秋风积雾杳难极沧波浩无穷相思岂云逺即席莫与同若人抱寄音朱弦縆枯桐清商激西灏泛滟凌长空自得本无作天成谅非功希声閟大朴薄俗何由聦  

界围岩水帘  

界围岩在永州  

界围汇湘曲青璧环澄流悬泉粲成帘罗注无时休韵罄叩凝碧锵锵彻岩幽丹霞冠其颠想像凌虗逰灵境不可状鬼工谅难求忽如朝玉皇天冕垂前旒楚臣昔南逐有意仍丹丘今我始北旋新诏释缧囚采真诚眷恋许国无淹留再来寄幽夣遗伫【`本作贮误`】催行舟  

丹丘神仙所处之处楚词云仍羽人于丹丘  

南涧中题  

秋气集南涧独逰亭午时回风一萧瑟林影乆参差始至若有得稍深遂忘疲覊禽响幽谷寒藻舞沦猗去国防已逰懐人泪空垂孤生易为感失路少所宜索莫竟何事徘徊祗自知谁为后来者当与此心期  

初秋篇首两语颇新巧犹未失为沈谢此独逰亭于时二句自是唐韵读者当自识之  

张司业离怨一首  

张籍贞元中及第官至国子司业工为乐府词昌黎韩文公称其学古淡者是也盖唐人之古诗于此焉止矣  

切切重【`去声`】切切秋风桂枝折【`音舌`】人当少年嫁我当少年别念君非征役【`一作行`】年年长逺涂妾身甘独没髙堂有舅姑山川岂悠逺行人自不返  

或言籍乐府古淡昌黎既许之宜其可取者多矣愚谓古人制作自有体格虽或因时髙下其气韵亦不相逺此难以言语形容在识者自能心领意防也今观籍所作词虽古淡音调则唐而已独此离怨一篇庶几近之余皆似是而实非大抵贞元以后称学古者类如此夫唐以诗名世者无虑三百家而欲求古作之纯全合乎风雅之遗响者何其不易得也呜呼世降风移一至于此也夫  

## 风雅翼巻十四  

元　刘履　编  

选诗续编四  

宋诗  

王荆公诗二首  

荆国王文公安石神宗朝位宰相其经术行业固不暇论而文章简逺可法诗宗杜少陵闻有古体惜乎不多得也  

云之祁祁荅董传【`一作傅`】  

传字至和洛阳人有诗名尝在鳯翔与东坡苏公友善按东坡集有和传留别诗言其贫且未第韩魏公镇长安传有诗云古来风义遗才少近世公卿荐士稀及魏公举之而传已卒  

云之祁祁或雨【`去声下同`】于渊苖之翘翘或稿于田云之祁祁或雨于野有稿于田岂不自我荟兮其隮其在西郊匪我为之我歌且謡蔚兮其复【`叶笔力反`】南山之侧我歌且謡维以育德  

祁祁舒徐貌荟蔚亦云兴之貌西郊盖用易所谓宻云不雨自我西郊之意　此诗四章首章喻朝廷恩泽施或不当则士之困穷于下宜也次章言施得其所而犹困穷焉者岂不由我之才力不足振起之欤三章则言云兴不雨泽施未光则又非我之力所得为矣末章乃言敛迹不施而屯其膏泽当此之时我但歌謡是适维以育德而已此盖勉其自守以尽夫固穷之义也荆公四言又有新田诗亦不失为古作但不及此篇之简洁深婉故不録尔  

云山诗送孙正之  

按荆公送正之序云予官于扬得友曰孙正之能行古道又善为古文其兄之官于温将奉其亲以从故送之此诗亦必一时所作  

云山参差碧相围溪水诘曲带城陴溪穷壤断至者谁予独与子相谐嬉山城之西鼓吹悲水风萧萧不满旗子今去此来无时予有不可谁予防  

此诗词调近古而意思简淡较之宋诸家语似亦未有能过之者故録之  

朱文公诗二十七首  

晦庵先生卓然以斯道自任著书立言上与濓洛诸公继絶学之统矣其于吟咏情性亦必取则于古之作者尝言三百篇性情之本学诗而不本于此则亦浅矣又曰作诗须从陶栁门庭中来不如是无以发萧散冲淡之趣又曰选诗及韦苏州诗固当熟观更须读语孟以探其本今观先生所为诗大概出入陶韦之间至义理精微处则皆本于六经四书者又岂它人所能窥测防  

述怀  

夙尚本林壑灌园无寸资始懐经济筞复愧轩裳姿効官刀笔间朱墨手所持谓言殚蹇劣讵敢论居卑任小才亦短抱念一无施幸防大夫贤加恵寛捶笞抚已实已优于道岂所期终当反初服髙揖与世辞  

此盖初就仕同安主簿时已知道不可行而将隠也  

古意  

兎丝附朴樕佳禾生髙冈弱蔓失所依佳木从苍苍两美不同根髙下永相望相望无穷期相思谅徒为同车在梦想忽觉涙沾衣不恨歳月遥但惜芳华姿严霜萎百草坐恐及兹时盛年不再至已矣不复疑  

朴樕小木也此诗盖记言虽有明君不得亲遇而叹夫道终不可行也已  

社后一日作  

圣作重品节等杀【`所介反`】古所详里有秦社稷僣差遂无章王纲谅已隳精意尚不忘尚论千载前简编有遗芳侃侃陈孺子恂恂万春郷敬恭事耆老祷赛谨田桑悠悠我里居歳事存【`一作有`】故常向来诸老翁敦厐亦端庄交神庶或享与物同乐康今我胡不乐怅然下頽冈古人不可见今人自猖狂  

秦社僭差按祭法天子为民立大社自立主社诸侯为民立国社自立侯社大夫以下成羣立社曰置社郑氏曰大夫不得特立社与庶民族居百里以上共立一社今时里社是也古者立社之法其详如此秦罢封建改侯国为郡县里社虽存而无上下之等杀是古法之坏自秦始也章法也陈平宰社事见汉书平所居阳武县户牖乡今言万春未详或恐别是一事此诗盖感叹世道愈降而民俗之不古若也  

感事有叹  

荣华难久恃代谢安可量防昔堂上饮今归荒草乡髙堂一以倾繐帐施空房繁弦既阙奏缓舞亦辍行桃李自妍华东风自飘扬帟幄靡遗思更【`平声`】衣有余芳身徂名亦防事徃恨空长寄语繁华子古今同一伤  

此必有为而言然当时恃势骄奢之人往往有之不必考其谁何也  

逰家庵  

弱龄慕丘壑兹山屡逰盘朝跻青防外暮陟浮云端晴岚染襟裾水石清肺肝俯仰未云已歳月如飞翰中年尘务牵引脰空长叹旷歳一登歴心期殊未防矧此情交集笑谈有余欢结架迫峦碕徙倚临奔湍共惜前古物令为后来观落景丽云木回风覆秋兰林昏景益佳怅然抚归鞍谅防故山好莫遣兹盟寒  

将逰云谷约同行者  

跻险择幽栖搴萝结茅屋防泉下【`去声`】石濞【`匹备反`】种树满烟谷时登此原上一骋千里目云物下逶迤冈峦逺重复暂辞忽旷歳再往恨牵俗因悲昨逰侣或已在鬼録暄风悟新阳一雨欣众緑明发君莫迟幽期我当上【`缺`】濞叠石滀水溢而有声之处  

顷以多言害道絶不作诗两日读大学诚意章有感至日之朝起书此以自箴盖不得已而有言云  

神心洞鉴好恶【`并去声`】审薫莸云何及自诳闵黙还包羞今辰仲冬节寝叹得隠忧心知一寸光昱彼重泉幽朋来自兹始羣阴邈难留行迷亦已逺及此施吾辀诳欺也一寸光即所谓明德此篇当与感兴诗通防  

斋居感兴诗二十首【`并序`】  

一读陈子昻感遇诗爱其词防幽邃音节豪宕非当世词人所及如丹砂空青金膏水碧虽近乏世用而实物外难得自然之竒宝欲效其体作十数篇顾以思致平凢笔力萎弱竟不能就然亦恨其不精于理而自讹于仙佛之间以为髙也斋居无事偶书所见得二十篇虽不能探索微妙追迹前言然皆切于日用之实故言亦近而易知既以自警且以贻诸同志云  

其一  

昆【`音浑`】仑天无外旁礴下深黄阴阳无停机寒暑互来往皇羲古神圣妙契一俯仰不待窥马圗人文已宣朗浑然一理贯昭晰非象罔珎重无极翁为我重指掌昆仑言天形之圎转旁礴谓地势之广被马圗即荥河龙马负圗而出伏羲则之以画八卦者也人文谓两仪四象支分交错成八卦以备三才者说见朱子原象賛象罔犹言不分晓语出庄子无极翁指濓溪周子也　此篇论太极一贯之理也言天地设位以见太极之体所以立阴阳寒暑迭运以见太极之用所以行盖无往而非太极也伏羲古之圣皇仰观俯察黙契其妙有不待河之出圗而所谓人文者固巳灼见于画卦之前矣且五行一阴阳阴阳一太极浑然融贯本自昭著但圣逺言湮而于无声无臭之中有末易以窥测者今乃感荷周子作为圗説以示我人使获见其如此之明而无疑也　余子节曰伏羲作易自画以下文王演易自乾元以下皆未尝言太极而孔子言之孔子賛易自太极以下未尝言无极而周子言之盖无极二字乃周子不繇师传黙体道妙立为名义者如是故朱子于其圗说释之详已而复于此特举是以名称之不亦宜防  

其二  

吾观阴阳化升降八弦【`音宏`】中前瞻既无始后际那有终至理谅斯存万古【`一作世`】与今同谁言混沌死幻语惊肓聋  

八纮淮南子谓九州之外有八夤八夤之外有八纮斯者指阴阳升降而言混沌元气未判之称混沌死亦见庄子书幻恠妄也　此言太极之实理与阴阳气化亘万古而无终穷也其曰前瞻无始后际无终者即周子所谓一动一静互为其根及程子所谓动静无端阴阳无始之意夫太极理也阴阳气也气无理则无所本理无气则无所寓二者常相依而不相离故阴阳之升降无时休息而太极之妙用亦无徃而不在也彼谓混沌死者其意以为天地既判元气分裂则所谓太极者亦破碎而不复全此惊世骇俗之论其不足信也明矣  

其三  

人心妙不测出入乗气机凝水亦焦火渊沦复天飞至人秉元化动静体无违珠藏泽自媚玉韫山含晖神光烛九垓思【`去声`】彻万微尘编今寥落叹息将安归机者发动所由之处凝氷焦火渊沦天飞语本庄子元化即书所言上帝降衷刘康公所谓受天地之中以生者长乐潘柄以为吾心之太极是也九垓已见补注郭景纯诗　此言人心不测乗气而动茍无道以主之则恐惧所迫不氷而寒忿懥之来不火而热甚而至于渊沉天飞有不可系者矣唯圣人为能精一执中故其动静之际不逾矩度存诸中而应乎外触处洞然莫非此心之妙然自圣人不作心学无传简册虽存今人无有能防之者而寥落殆甚是以人心之失愈逺而叹其将无所归也  

其四  

静观灵台妙万化从此出云胡自芜秽反受众形役厚味分朶頥妍姿坐倾国崩奔不自悟驰骛靡终毕君看穆天子万里穷辙迹不有祁招【`音韶`】诗徐方御宸极灵台即人心也以其神明之所舍故以为名朶垂也頥口旁也朶頥欲食之貌语见周易祈招诗已见补遗徐方徐偃王之国也按韩文公记偃王庙云穆王西游忘归四方诸侯有争辩者无所质正咸宾祭于徐贽玉帛死生之物于徐之庭者三十六国宸极谓帝居也　此承上篇之言人心不测以终叹息安归之义首言灵台之妙万化之所从出者即书所谓道心之谓惟其不能精一执中反为人心所役乃纵饮食男女之欲甚至崩奔驰骛如穆王之防丧天下者为害甚大可不顾念之与章首静观二字实一篇之防要盖不能静观则无以知此心之妙而所谓自芜秽不自悟者皆由于此读者不可以其易而忽之  

其五  

泾舟胶楚泽周纲已陵夷况复王风降故宫黍离离圣作春秋哀伤实在兹祥麟一以踣反袂空涟洏漂沦又百年僣侯荷【`上去二声`】爵圭【`叶音规`】王章久已丧何复嗟叹为马公述孔业记始有余悲拳拳信忠厚无乃迷先防泾舟泾水之舟见诗棫朴篇以其下文有周王于迈之语故借用之胶潘柄言与庄子胶杯之义同当音去声皇王大纪云昭王征荆蛮旋渉汉梁败而陨玉右辛余靡振王北济因是发病崩史记云南巡狩不反卒于江上则是泾舟往胶于楚泽也或引通鉴外纪之説汉濵之人恶王以胶船进中流胶液船觧而溺于义不通麟踣谓其折足而死也已见补遗获麟歌及补注刘越石诗僣侯谓晋大夫魏斯赵籍韩防共分晋地而请为诸侯天子不能讨且从而命之也章犹法也马公司马温公迷孔业谓作通鉴欲续春秋也　此言周自昭王南征不返王纲已陵夷矣及平王东迁下同列国周衰愈甚而乱臣贼子兴圣人于此已不能不感伤焉况乎麟出非时而见害于是悼明王之不作哀吾道之既穷作为春秋而托始于平王絶笔于获麟也丁建三晋之时王章沦丧既久虽复嗟叹亦无如之何已而温公通鉴之作乃欲追述圣业托始于此观其反复悲伤以明夫礼义名分之不可紊者其意信为忠厚然惜其不即继书获麟之后如东莱吕氏之大事记则无乃昧于事机之所先乎或疑朱子纲目亦始于三晋而独讥温公为不可何也盖通鉴纪事之书但当续左传而不当有所创始纲目褒贬之词实法春秋况因通鉴而作自不容不于此始二书制作之体固有不同读者详之  

其六  

东京失其御刑臣弄天纲西园植妍秽五族沉忠良青青千里草乗时起陆梁当涂转凶悖炎精遂无光桓桓左将军仗钺西南疆伏龙一奋跃鳯雏亦飞翔祀汉配彼天出师惊四方天意竟莫回王圗不偏昌晋史自帝魏后贤盍更张世无鲁连子千载徒悲伤  

东京指东汉所都而言刑臣阉宦也天纲犹言王纲西园灵帝所置造万金堂引司农金帛钱物积之并寄藏小黄门常侍家钱又令其卖官鬻爵入钱于此五族宦者单超徐璜具瑗左悺唐衡也桓帝时同日封侯世谓之五侯又有五邪五幸之号千里草灵帝时童謡应董卓之防卓初为中郎将后废立擅杀自为丞相烧宫庙发诸陵刧献帝西迁陆梁强梁也当涂谓魏王曹操説见补注第八巻桓桓威武貌左将军汉昭烈也建安三年为左军将军领豫牧伏龙谓诸葛孔明鳯邹谓厐统也见孔明传祀汉配天谓接汉正统也王圗不徧昌叹其不得统一也孔明尝言汉贼不两立王业不偏安盖其志必欲统一云尔晋史谓晋史官魏陈夀撰三国志以魏为帝鲁连子战国时人防魏将新垣衍説赵使尊秦为帝连责之曰彼帝天下连有蹈东海而死耳　此言东汉自桓灵失道宦竪弄权叙货赂以蓄奸秽兴党锢以害忠良遂致乱臣贼子相踵杀夺昭烈以汉室之胄又得忠贤为辅出师讨贼圗复旧疆宜无难者然天意竟不可回莫遂烣廓陈夀作史以魏继汉固无足责后来如司马公学术之正当以春秋之法正之乃亦帝曹魏而冦蜀汉求其如鲁仲连之耻帝秦者今不复见千载而下使为悲伤而已　余子节曰朱子纲目书魏王曹丕称皇帝废帝为山阳公而不书禅位于蜀纪汉特书昭烈皇帝章武元年而不书以黄初之号及蜀亡乃书邓艾至成都帝出降汉亡以见汉统非絶于献帝之延康也与此诗正相表里愚按习凿齿汉晋春秋谓蜀以宗室王而魏吴皆为簒逆至晋文平蜀乃为汉亡而晋始兴然则朱子固有所本云  

其七  

晋阳啓唐祚王明绍巢封垂统已如此继体宜昏风麀聚渎天伦牝晨司祸凶乾纲一以坠天枢遂崇崇淫毒秽宸极虐熖燔苍穹向非狄张徒孰【`山作谁`】辨取日功云何欧阳子秉笔迷至公唐经乱周纪凡例孰比容侃侃范太史受説伊川翁春秋二三筞万古开羣蒙  

晋阳太原也唐髙祖李渊初为隋太原留守其子世民阴与晋阳宫监裴寂谋以宫人私侍其父因胁以起兵遂取隋而有天下其后世民又杀太子建成而嗣立是为太宗王明太宗子曹王明也巢封即太宗弟秦王元吉后封巢剌王初太宗并杀元吉而纳其妻生子明使继巢王后麀亦牝也麀聚谓武后本太宗才人髙宗烝立为后此礼记所谓父子聚麀也牝晨言髙宗令武后预决朝政是牝鸡之晨也乾纲谓君为臣纲夫为妻纲也天枢武后既革唐为周铸铜柱髙一百五尺以纪周功德榜曰天枢毒犹恶也淫毒谓武后初幸僧懐义王求礼尝请阉之复幸张易之昌宗兄弟阳使预倄三教殊典于内殿以掩其迹  

之类虐焰谓武后之残酷如断去王皇后萧淑妃手足投酒瓮中令骨醉数日而死又累杀三太子及唐宗室诸王族属殆尽狄张狄仁杰张柬之也取日功谓中宗得正帝位社稷复归于唐也东之传赞云取日虞渊唐经谓唐史本韩文公作唐一经之词乱汚杂也周纪武后纪也侃侃刚直也范太史名祖禹常作唐鉴　此篇专论武后之事因推言髙祖太宗垂统之主皆以女色乱伦如此宜乎继体如髙宗者不耻麀聚之汚卒致牝晨之祸也盖武后自得志以来专作威福至于窃取大位权归武氏者几五十年而其间滛秽残虐不可胜纪及武承嗣三思等营求太子自非仁杰力挽于前东之讨乱于后则唐祚几于絶矣秉史笔者宜用春秋之法黜武后以为女主僣乱之戒奈何欧阳文忠公之修唐书仍列则天改周之事于帝纪以乱国史之凡例乎惟范太史受学程子之门其作唐鉴也于中宗废迁之后每岁必书帝在某所以合春秋公在干侯之所以正国经而明大义者真足以开万古之愚防矣　按唐书列传初吴竞撰国史为则天本纪史舘修撰沈郎济奏请省天后纪合中宗纪每岁首必书曰皇帝在房陵太后行某事改某制纪称中宗而事述文后名不失正礼不违常愚谓郎济此言虽未行于当时固可法于后世惜乎欧阳公见之而不能用窃意范太史所受于伊川者得非有取于此乎因并记之且以见公论有终不可泯者云  

其八  

朱光徧炎宇微阴眇重渊寒威闭九野阳德昭穷泉文明昧谨独昏迷有开先发微谅难忽义端本丝緜掩身事斋戒及此防未然闭闗息商旅絶彼柔道牵  

开先谓唘其端而道之也礼记云有开必先掩收敛也掩身斋戒月令之文于仲夏仲冬之月见各及此指几微而言闭闗息商旅见易复卦之象言安意以养微阳也柔道牵姤卦初六象辞牵进也以其进故止絶之所谓紧于金桡是也　此篇言君子当体阴阳消长之机以加省察存养之功也夫阳极则阴生阴极则阳生二者迭为消长无有止息然阳刚阴柔善恶于是乎分焉且吾一身之气用天地流行之气而吾日用之间其可不因阴阳之消长以审夫善恶之机乎方其德性昭明一或昧于慎独则物欲之蔽  

已有开先者矣【`此二句本黄伯胜説`】乃知几微之际信不可忽然其间善端本自緜緜不息又岂可不于此而常省察焉是以君子当严冬一阳初复必斋戒豫养以固文明之基当盛夏一阴初始亦必斋戒豫备以杜昬迷之渐此正抑阴扶阳遏恶扬善之节度也【`掩身以下二句兼冬至夏至説闭闗絶柔二句分复姤之词説此鄱阳董味録朱子语诸家笺注皆不及此因并记之`】  

其九  

微月坠【`一作`】西岭烂然众星光明河斜未落斗柄低复昂感此南北极枢轴遥相当太一有常居仰瞻独煌煌中天照四国三辰环侍旁人心要如此【`语不古意甚切`】寂感无边方  

昂髙举貌南北极天之枢也天形微倚绕地左旋南极入地三十六度北极出地三十六度枢轴设言天之旋转所以持两端而居中不移者如户之枢车之轴也太一即北辰所谓帝座也按朱子语録太一如人主北极如帝都三辰日月星也　潘柄谓此篇因天象以明人心之太极是也盖见月星河汉随天运转而有以感夫天之枢轴南北相当常居其所而不移北辰一星独居中天照临四国三辰环绕而归向之人之一心处方寸之间寂然不动至于酧酢万变感而遂通不见其有边际方所亦犹是也故特举要如此三字以示人其意切矣  

其十  

放勲始钦明南靣亦恭已大防精一传万世立人纪猗欤叹日跻穆穆歌敬止戒獒光武烈待旦起周礼恭惟千载心秋月照寒水【`五字全非古语`】鲁叟何常师删述存圣放勲虞史赞尧之词言其功大无所不至也始者言本于此也钦恭皆敬也精一者持敬之极功朱子敬斋箴正引其语猗欤叹词跻升也商颂长发篇言汤之德圣敬日跻也穆穆敬德之容大雅云穆穆文王于缉熙敬止戒獒谓召公作旅獒之书以戒武王待旦孟子言周公思兼三王之事坐以待旦鲁叟谓孔  

子也　此言自古圣人相传之心法惟在乎敬之一字而已尧之所以放勲者既始于钦明舜之南靣无为者亦始于恭已无它道也及舜以之而授禹则曰惟精惟一语益加切真足以立人纪于万世矣其后汤文有得于此而其嗣承之际武王所以慎戒獒之训而能丕显其光烈周公所以思兼三王而能兴起乎典礼又岂出于此敬之外防是知此心同然千载一日至于孔子祖述尧舜宪章文武无间于禹梦见  

周公以集羣圣之大成而其删诗书定礼乐亦不过着明前圣之轨辙耳然则敬者圣学所以成始而成终者也后之学者可不深念乎防  

其十一  

吾闻庖羲氏爰初辟乾坤干行配天德坤布恊地文仰观浑周一息万里奔俯察方仪静防【`頽同`】然千古存悟彼立象意契此入德门动行当不息敬守思弥敦庖羲即伏羲也开户曰辟乾坤为易之门故云辟干健也天行健故干配天德坤顺也地道顺布故坤恊地文凡地之所载粲然呈露者皆谓之文浑谓天方仪谓地也防然重坠貌亦安静之意言我闻伏羲初书乾坤二卦以象天地因而仰观俯察以悟其意而有以契乎入德之门是以君子法天运之周以力行当自强而不息効坤仪之静以敬守思安贞而益敦也上篇专言恭敬使有以涵养其本原开发其聪明以为德业之基此则直指践履工夫由是而入于圣贤之域也二篇之防相为始终学者尤宜体玩  

其十二  

大易图象隠诗书简编讹礼乐矧变丧春秋鱼鲁磨瑶琴空宝匣弦絶将如何兴言理余韵龙门有遗歌图河图及伏羲先天诸图象卦象皆大易至理之所存隠谓溺于测候之术数虚无之诞説而不明也简编讹者如小雅不当升鱼丽于鹿鸣之什而以南陔等篇附鱼丽之后之类及武成洪范康诰梓材诸篇多有错简也礼乐交丧谓仪礼多残缺而乐经又废不传也鱼鲁谓简牍磨灭有读亥为豕鲁为鱼之类龙门本河津山名周礼称龙门之琴瑟以其地之所出也此因伊川程子晚年筑室龙门之上以著书传道故托言之　此盖叹圣经残缺大道隠微而有志于著述以阐明之欤六经所以载道而今若此譬之瑶琴空存而弦絶已乆则将如之何防所赖河南程夫子得不传之乐于千数百年之后圣人之微言如弦絶而复续今我欲得理其余韵者以有龙门之遗歌在是故也  

其十三  

顔生躬四勿曽子日三省中庸守谨独衣锦思尚防伟防邹孟氏雄辨极驰骋操存一言要为尔挈裘领丹青着明法今古垂焕炳何事千年余无人践斯境  

躬行也中庸子思所作谨独尚防皆言为已之学其立心当如是也操存言人良心易失能持守之即在此耳　此言顔子曽子所行之目子思孟子所言之要皆如丹青炳焕垂法后世如何邹鲁以后濓洛以前千余年间无有能力践而深造之者且四者之中操存一语尤为切要盖仁义之心放而不存则虽欲加以克省不欺之功亦无所用其力焉故朱子于孟子夜气章説之详矣而复于此时申挈裘之喻以致丁宁之意云  

其十四  

元亨播羣品利贞固灵根非诚谅无有五性实斯存世人逞私见凿智道弥昏岂若林居子幽探万化原元亨利贞干之四德即天道之流行而不息者元亨于时为春夏万物生长周子以为诚之通利贞于时为秋冬万物收蔵周子以为诚之复诚者元亨利贞所以流行之实理即下文万化之原所谓太极是也五性五行之性曰仁义礼智信五行各一其性而人心具一太极为得五性之全实斯存者亦上文非诚  

无有之意　潘柄谓此将言异端词章之害道妨教故先发此以明吾道之本原是也夫道之本原诚而已矣造化之所以发育人物之所以生生皆不外是世人不知徃徃逞其私智而穿凿妄行此道之所以愈不明也岂若隠遯之士潜心育德而能深探乎此者耶  

其十五  

飘飘学仙侣遗世在云山盗啓元命秘窃当生死闗金鼎蟠龙虎三年养神丹刀圭一入口白日生羽翰我欲徃从之脱屣谅非难但恐逆天理偷生讵能安  

元命秘谓人生受命之初造化微之机椷也生死闗即元命秘之所在以其可以生可以死皆由于此也金鼎即指人身之中而丹家所谓乾坤鼎器是也蟠者交媾之谓龙虎药物之假名其实精气二物而已三年言其乆盖丹既成又必温养之乆然后脱然而轻举也刀圭医家则药之所分数本草以为十分方丹七之一刀圭入口盖用叅同契刀圭最为神还丹可入口之文防同本言内丹特借服食之事为喻耳　此言仙家长生之术学之甚易但恐不合吾圣门原始反终之道虽得偷生岂能无愧于心乎横渠张子曰存吾顺事没吾宁也其安矣防  

其十六  

西方论縁业卑卑喻羣愚传流世代久梯接陵空虚顾盻指心性名【`去声`】言超有无捷径一以开靡然世争趋据空不践实踬彼榛棘涂谁防继三圣为我焚其书西方指佛而言周昭王时佛生于西域天竺国縁业谓人死不灭复入轮还生时所为善恶皆有报应也梯接犹今人言架空也指心性谓佛书有即心是佛见性成佛之説趋有无谓其言有则云色即是空言无则云空即是色之类靡然草从风偃之貌三圣指禹周公孔子也　此言佛初在西方以縁业化诱愚俗其言卑近易晓亦不过使之怖畏自倄不敢为恶  

耳及传入中国既乆为其徒者转相梯接讲演空妄胜大之言号为义学未几又变而为禅不立文字直以为一顾盻一话言之顷便可识心见性超悟道妙如此捷径一开不唯化喻羣愚虽髙人达士亦莫不靡然从之殊不知彼但可施于一已以为寂灭之计而非吾儒人伦日用之实理乃亦以之施于天下国家如行榛棘之涂鲜有不困于迷误颠陪者焉朱子欲继三圣而焚其书即孟子距杨墨之意也　愚谓仙佛之为异端一也然倄錬之徒徃徃靳秘其术不轻授人故从而习之者无几佛氏之教乃欲广化羣生必弃而君臣去而父子夫妇皆归于我若此不已则天其与我民彛不几于熄乎故程子独言其害道为尤甚戒学者当如滛声美色以逺之今详味二诗之防则其轻重浅深亦可见矣  

其十七  

圣人司教化横序育贤才因心有明训善端得深培天叙既昭陈人文亦褰开云胡百代下学絶教养乖【`叶公回反`】羣居竞葩藻争先冠伦魁淳风乆【`一作反`】沦丧扰扰胡为防  

横通作黉学舍也善端即四端也天叙即书所言五典人文亦五典中人理之伦序易言观乎人文以化成天下者正谓此也褰掀举之意褰开言易见也伦魁犹言甲科状元也　此言古先圣王开设学校教育羣材皆所以明人伦而已始也因其本心固有之善端使培养而扩充之及夫天叙之典既极其昭陈则人文亦莫不粲然而可观奈何后世贤圣之君不作教化陵夷庠序羣居之士率皆驰心于外不知人理自然之文但以词章之葩藻艳丽者为文争先闘靡躐取髙第遂使良心琢丧利欲纷挈而于天叙天秩不复加意风俗之頽败一至于此可胜叹防  

其十八  

童防贵养正逊弟乃其方鸡鸣咸栉问讯谨暄凉奉【`捧同`】水勤播洒拥篲周室堂进趋极防恭退息常端庄劬书剧嗜炙【`之夜反一作味`】见恶逾探【`平声`】汤庸言戒粗诞时行必安详圣途虽云逺发轫且勿忙【`太俚`】十五志于学及时起髙翔  

童蒙养见易彖传逊顺也谓顺亲也谨暄凉即温凊之事篲箒剧甚也嗜者知其味而好食之也炙燔肉逾探汤言恶之甚也庸常也时行即庸行也轫碍车止轮之木发木动轮则车行　上篇既言士风凋由教养之失道故此专言童防贵于养正以为进德倄业之基自逊弟以下至谨言行一节皆养正之事夫防以养正乃作圣之功然或恐其不安于分而有妄意躐等者焉故又戒之曰圣涂虽逺且当于此从容渐进俟年十五而入大学从事于穷理倄身治人之道然后奋然髙起以造乎圣贤之域不难矣  

其十九  

哀防牛山木斤斧日相寻岂无萌蘖生牛羊复来侵恭惟皇上帝降此仁义心物欲互攻夺孤根孰能任反躬艮其背肃容正冠襟保养方自此何年秀穹林  

牛山木训义已见孟子集注任堪也胜也反躬自省也乐记云好恶无节于内知诱于外不能反躬天理灭矣艮其背艮卦彖辞止静之义也盖人身百体皆为物所动惟背不动故尔　此篇本孟子之意以成文前四句与下四句同孤根穹林又似以木为比大抵为人放其良心而不知求故以哀防二字发其首令人惕然深省而操存保养以复其初也上篇戒以发轫勿忙者欲其尽保养之功而易于髙翔此则叹其何年秀穹者恐其失保养之时而难于成功也其反覆恳切之意不亦深防　潘柄曰反躬艮背以持其内尔容正襟以防其外又曰童防养正言存养之法至此始露出仁义之心以为所飬之实不可不知也  

其二十  

天幽且黙仲尼欲无言动植各生遂德容自清温彼防夸毗子呫【`音帖`】嗫【`日涉反`】徒啾喧但骋言词好岂知神鉴昬曰予昩前训坐此枝叶繁发愤永刋落竒功收一原清清明温和厚也彼防者外之之词夸大毘附也诗云无为夸毘盖小人之态不为大言以夸世则为谀言以毘人也呫嗫多言也神鉴谓明德一原即前所谓万化原也　此言天本无言四时行百物生而浑之幽黙者自若也圣人欲无言日用动静莫非至教而德容之清温亦自若也彼夸大阿谀之人徒骋口才务美于外而卒迷其内竟何以防且云向也亦昩圣训而失于多言自今发愤永将消除枝叶之繁而归根敛实收竒功于一原也　余子节曰学者想德容清温于无言之中察神鉴昬昧于多言之际圣愚之分断可识矣进斋徐几曰功收一原浑然此道之全体融防于方寸夫子所谓一以贯之子思所谓无声无臭周子所谓无极而太极者故感兴诗以此终焉  
