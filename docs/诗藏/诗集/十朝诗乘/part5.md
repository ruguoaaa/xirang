---
title: 第5部分
index: true
icon: editor
order: 5
category:
  - 诗藏
  - 诗集
  - 十朝诗乘
tag:
  - 郭则沄
  - 民国
---

## ●卷一七  

长沙张文达师《金台感事》诗云：“圆明宫殿閟苍苔，镇日烟霞锁未开。福海衣冠忠义尽，淀园风雨鬼神哀。只今跨水分岩地，不见开云镂月台。闻道垂裳三圣主，一时同驾六龙来。”伤淀园之劫也。其地初为世宗邸园。康熙五十五年，高宗以皇孙侍圣祖宴，赏牡丹于镂月开云，三圣一堂，洵天家盛事。高宗南巡，规南中湖山园墅之胜，增景四十，每夏初幸园，冬初还宫，率以为常。文宗继统，伤于祸乱。九年冬，郊宿斋宫，夜分痛哭，侍臣凄恻。大考翰詹，以“宣室前席”命题，忧心焦思，乃稍自抑制，奇于文酒。以宫中行止有节，尤喜园居，冬至入宫，初正即出。英人求通商不得，又以烧烟肇衅，乘中原多故，潜募群盗，称“西洋马队”，长驱直入。十年六月，跸驻淀园，闻敌骑犯通州，仓卒出狩。西兵至圆明园宫门，管园大臣文丰说止之。兵已去，文丰问守卫禁兵，一无在者，知终不保，还内投福海死。奸人乘机纵火，入宫劫掠，敌兵从之，各园皆火，三昼夜不熄。寻乃议和，释使臣巴夏礼，与敌帅同至礼部订约，予海关税银三千六百万，而抵偿圆明园银仅二十万。自是通商不禁，而园苑荒虚，鞠为茂草矣！王壬秋《圆明园词》述雍乾盛况云：“圆明拜赐本潜龙，因回邸第作郊宫。十八篱门随曲涧，七楹正殿倚乔松。斋堂四十皆依水，山石参差尽亚风。甘泉避暑因留跸，长杨扈从已韬弓。纯皇缵业当全盛，江海无波待游幸。行所留连赏四园，画师写仿开双境。谁道江南风景佳，移天缩地在君怀。当时只拟成灵囿，小费何曾惜露台。”自注谓：“世宗以畅春先朝旧幸，让而弗居。雍正三年，乃改赐园，设朝房，以避暑听政。乾隆六十年中，迭有增饰，于西湖苏堤、麴院及海宁安澜园、江宁瞻园、钱塘小有天、吴县师子林，俱全写其制。当康雍兴修，斥内府余财，不仰绐于部帑。乾隆时，承世宗清厘之后，府库充实，又营作诸臣皆不见能于上，无敢浮冒，故工作计日而举。”又云：“殷勤无逸箴骄念，岂意元皇失恭俭。秋狝俄闻罢本兰，妖氛暗已传离坎。吏治陵迟民困痡，长鲸跋浪海波枯。始闻计吏忧财赋，欲卖行宫作转输。”自注谓：“高宗于《增建长春清漪园记》谆谆以踵事为戒，仁宗秉之，不复南幸。宣宗嗣服，始念国贫，并辍秋狝，务安静息民。然牧令贪庸，监司忠厚，相率讳盗容奸，刑弛不用，遂酿乱源。迨烧烟衅启，内奸导之，窥知上意惮兵，借以胁和。其时大吏异心，本无战备，故舶犯大沽，京师震惶。使塞道两朝审时张弛，有以振之，讵至于此！”又云：“此时先帝见忧危，诏选三臣出视师。宣室无人侍前席，郊坛有恨哭遗黎。年年辇路看春草，处处伤心对花鸟。玉女投壶强笑歌，金杯掷酒连昏晓。”则仰述文皇焦愤。“三臣”谓胜保、曾国藩、袁甲三，皆由建言擢用，而朝臣无足赞襄，故柄用肃顺、陈孚恩，同时论才，俱不及也。诗注且述孝贞后以上纵酒晏朝，脱簪泣谏，事尤可传。又述兵祸云：“当时仓卒动铃驼，守宫上直余嫔娥。芦笳短吹随秋月，豆粥长饥望热河。上东门外胡雏过，正有王公班道左。敌兵未焫雍门荻，牧童已见骊山火。应怜蓬岛一孤臣，欲持高洁比灵均。丞相避兵生取节，徒人拒寇死当门。”是日引见，班集，始闻出狩。“孤臣”谓文丰也。李越缦句云：“不须华发摩铜狄，空使孤魂泣水囚。”抒感亦同。又：莫子偲诗云：“海腥吹入汉宫墙，无复关门亦可伤。杂种古来忧社稷，深仁今日太包荒。羽林设卫存文物，车驾巡秋冒雪霜。卧榻事殊南越远，可容鳞介混冠裳。”“烟艘未肯靖机赢，月落霜黄趣负戈。精卫有心寻木石，爰居何事避风波。筹边上相朝辞阙，横海将军夜渡河。十道援师齐解甲，汉廷已许莫离和。”噫嘻！局成累卯，政等举棋，致沈陆之为灾，卒受盟于城下，在莒讵忘余痛，盈廷可谓无人！一时词客如汪梅村、高碧湄，各有书感之作，俞曲园先生诗尤沈痛，其诗云：“海上军容盛火荼，名王自领黑云都。独当淝水心原壮，一失街亭势已孤。九地藏兵狐善扌骨，重洋传檄噩难驱。遥知此夕甘泉望，早见烽烟照大沽。”“郁郁三山次第开，离宫别殿似蓬莱。累朝制度周灵囿，每岁巡游汉曲台。海外鲎帆来络绎，云中凤阙失崔嵬。昆明湖畔波如镜，犹望春风玉辇回。”“汉代和戎计最疏，重烦供张大鸿胪。天吴紫凤真儿戏，清酒黄龙是誓书。式璧齐廷聘鹍鹄，击钟鲁国飨鶢鶋。几时竿上垂明月，钓取吞舟海大鱼。”“先朝讲武旧围场，萧瑟秋风塞外凉。早望羽车回谷口，漫劳石鼓刻岐阳。飞黄一去清尘远，凝碧重来法曲荒。剩有开元朝士在，颓唐诗笔赋《连昌》。”先是，上坐寝殿，见白鬓翁，自云“园神”，请辞而去，上于梦中加神二品阶，明日至祠谕之，未一期而园毁。壬秋诗所谓“妖梦林神辞二品，佛城舍卫散诸方”者，或数定欤！同光间，故迹未湮，朝士犹有过而凭吊者。谭叔裕先生官翰林日往游，遇张姓太监，年一百有六矣，自云九岁入宫，及见教匪林清之变，咸丰中扈从滦阳，谈及淀园被毁，老泪盈睫。叔裕赠以诗云：“曾侍先皇玉案前，方瞳钳发尚蹁跹。直从教匪初平后，话到滦阳扈从年。老辈谅难逢沈令，炼真端合比毛仙。即今柏寝无遗器，时望觚棱定泫然。”近年木石俱尽，惟小田盘一角，错落榛莽间，略存遗迹。  

曲园先生诗中所云“名王”者，谓僧忠租王。海氛急，王奉命督防，筑炮台于大沽两岸。己未四月，英舰入大沽，设计败之，沈其二艘。次年六月，英法合兵复来犯，王于北门伏地雷，将俟其登陆尽歼之。有沙姓者，世居其地，于己不利，阴泄于外人，遂掘所伏，径登北门。又以和议饣舌我，出不意夺北炮台，提督乐善中炮损，王以是夺爵，而敌已长驱犯阙矣。王子寿诗云：“家世阴山贵且强，出身为国扫欃枪。亲提代北沙陀部，群倚汾阳异姓王。直奉心肝扶社稷，不教鳞介易冠裳。捷书早晚迎銮返，送喜腾声遍万方。”李越缦诗云：“名王铁骑镇沽中，太息藩篱指顾空。孤注何曾谋寇准，吁留几见约陈东。绝怜沧海横流速，尚想神京拱卫雄。东望翠华应下泪，昭陵松柏起西风。”一作于事前，望其策勋；一作于事后，闵其致挫。而导扬忠盖，无异辞焉。王受宣宗顾命，志安宗社，尝疏言和议不足恃，且谓“上忧粮不足，臣请倾国之粮，输以纾难”，其语甚壮，文宗亦倚为心膂。大沽告警，手诏云：“握手言别，倏逾半载。沽岸危急，知汝忧惔。惟天下大本在京师不在海口，若有挫失，当退保津通，万勿寄命炮台，为一身之计。握管凄怆，汝其勉遵。”盖深恐其轻身以殉也。后再起，督剿粤寇，生擒林凤祥，尽灭渡河股寇，以功进亲王。捻患作，督师燕、齐、豫、楚间，逾十年。曹南之役，降贼桂三有异志，反走突冲，贼乘之，王死麦塍中。王定甫尝佐其幕，赋挽诗多首，有云：“靺合归朝日，精忠起宅侯。边声动宛马，寒色看吴钩。磊落终横海，侏?敢荡舟。从来负遗策，魏绛岂能谋。”谓其误于桂三也。又云：“荏泽仍栖莽，蓬池未薙茸。郭门偏集鵩，城内竟并蜂。在国愁艰步，于林怅即踪。天言哀恸剧，西顾待临冲。”谓贤王殁而匪患益棘也。后越缦出大沽口，复追悼二律，有云：“可怜好片金汤地，忍话崦嵫筑馆年。”亦感庚申事。  

咸丰时，鉴于外侮日偪，有主迁都三秦者。赵沅青兵备时官给谏，极言其不可，尝疏论时政，谓：“承乎日久，大官类多闇庸，以奉行文书为尽职，京营阙额而不知，器械朽窳而不问，财用竭乏而不能足，寇至张皇，寇退泄沓如故。亟当别择刚正练达者代之，由内而外，以次得人。”其意固指枢相也。又备言圜法之敝，人多失业，以及劝捐抽厘之病民，京师重案牵连查抄之过当，皆洞中时弊。陈朗山书其疏草后云：“雪涕龙髯恸莫攀，排奸疏早望回銮。孤危阳气扶谁壮？忠爱臣心出更难。青史异时劳简册，汉庭一纪重衣冠。重阳节过霜风厉，寂寞秋英耐饱看。”沅青名树吉，宜宾人，后出为云南迤西道，引疾归，一时以为“朝阳鸣凤”。  

上元许海秋（宗衡），官起居注主事，有《庚申纪事诗》云：“皇帝未北狩，举朝方晏然。鱼龙戏曼衍，拜手觞万年。维时夏六月，兵气南斗缠。荧惑骇星变，民间多讹言。觥觥陆御史，抗疏陈大篇。倏忽七月交，鼙鼓津门喧。枢辅既引退，列卿还迁延。魑魅走白日，雕鹗迷青天。前军相交绥，骇兽如散烟。朝议多翻覆，抚战两未坚。秘策宋南渡，预计周东迁。犹恃拓羯兵，庶几孤守边。一人有弃甲，万马无回鞭。似闻失河湟，未敢盟澶渊。六飞谏未出，两诏众所传。威欲熊罢申，诛或鲸鲵骈。夷祸二十载，得此如转圜。开关孰延敌，火已燎于原。袖手思张弓，无由绷劲弦。王公既失险，坏云压郊埏。黯黯八月秋，万树霜华寒。光禄中枪退，丞相策骑旋。空劳懿亲议，难仗藩王贤。己巳日未午，惨澹旌旗翻。仓卒羽林儿，飘影遑整冠。缇衣亦颠倒，遄征抵木兰。凉风起边邑，疲马嘶声酸。哑哑白头乌，回首长杨间。关云夜墋黩，颇似延秋门。尔时我皇意，岂不思多艰。大业二百载，圣德垂便蕃。弧矢定四海，梯航方交欢。朝廷失砥柱，沧海生波澜。昨者获巨寇，譬鸟钅杀羽翰。呼吸一夫命，峥嵘千鬼环。狡计纵飞火，殿阁何斑斓。血色昆明湖，电掣诸峰殷。疑是犬戎祸，传烽悲骊山。岂比阿房灾，焦土同一叹。急纵虎出柙，遑惜驹伏辕。鲜卑竟姑息，惕隐宜生还。有功异回纥，无厌类契丹。介弟非仗钺，进退空触藩。遵负征虏任，绛虏和戎愆。谚忌鼠投器，《诗》刺蝇止樊。踌躇起四顾，但求宗社安。古来重悔祸，咸以殷忧先。挽回术无他，感召理有权。信果格豚鱼，治可舞羽干。西山转苍郁，王气犹龙蟠。君侧必大儒，中兴诚非难。”是年为文宗三旬万寿，有韶停止告祭受贺，加赉亲藩大臣而已。洋兵及通州，载垣擒英使巴夏礼解京。迨京师陷，恭邸留京议款，奏请释还之。诗以为“纵虎出柙”，所见殊隘。“枢辅引退”，谓彭文敬罢枢直也。淀园之劫，常嫔薨焉，而诗家咏叹不及。徐兰史孝廉（锦）《漫兴》诗云：“独使至尊南顾叹，更无飞将北平来。酒酣耳热谈兵事，击节澶渊寇准才。”可为痛哭！  

当津辅戒严，命相国瑞公督近畿旗绿营扼防通州，且急诏徵及甘陇河西猎户。甘陇大吏以召募不及，先调绿营射士入援，使海东帆守备统之。未至，而京师已陷矣。董琴虞刺史居秦川，有诗送东帆北行云：“凤诏承闻下紫闱，水犀精选赴戎机。将军入援勤王事，射士长驱向帝畿。弓矢平调皆中鹄，旌旗气壮不停騑。酬君夙昔封侯愿，奏凯行看肘印归。”先是海氛北犯，刺史有《忧来》诗四首，录其二。云：“秋阴币地画常昏，闻道妖氛近海门。八日羽书驰绝塞，十年烽火满中原。虎头食肉心空壮，马革捐躯事孰论。虮虱小臣翘北望，关河鼓角荡羁魂。”“拙宦边城久乞身，时艰蒿目泪沾巾。勤王诸道徵骁骑，谋国中朝仗重臣。但祝幽燕先奏凯，休言西蜀旧蒙尘。在天列祖灵堪恃，二百年来总爱民。”次首亦以西幸为非，其时盖盛传斯议。  

叶昆臣初抚粤，尝躬督官军驻高州剿匪，以计破贼于罗镜墟，遂犁其穴，论功晋总督衔。谭荔仙（溥）为作《罗镜墟破贼歌》云：“罗镜墟头暮色黄，小丑负嵎腾毒光。深山大泽不敢入，鼓角动地妖风猖。主将屯兵屹不动，佯畏贼群戈戟勇。两月藏锋坚避战，十里移营遥隔陇。那知立计宽贼防，五路早伏千军强。义勇分途截贼粮，贼惊欲窜逃无方。主将登台鸣战鼓，群戎听令肃貔虎。军门高敞海暾红，征马静依牙纛舞。指挥号令如有神，五路埋兵一齐举。缚贼搜巢特地烧，火光烛天天色骄。残尸昼丛野狼食，热血夜染胥口潮。君不见奇功自占归奇策，书生戎马今谁敌！杀贼归来血未干，宝刀红洗霜锋白。”当时咸谓昆臣知兵也。既而英兵入犯，与督臣徐广缙疏言“粤民忠勇却敌”，因冒得封爵。未几，代广缙督粤，遂膺大拜，年未四十，中朝深倚之。丁巳，粤再警，乃束手无策，封翁素奉乩，昆臣亦笃信不贰。乩云：“十月十四日，事当自定。”将吏请方略，辄举乩语戒勿扰，竟不为备。及期，广州陷，英人挟以西，坐卧一小楼，一材官从之，犹为人作书画，自刊小印，曰“海外苏武”，遂卒于海外。朱眉君孝廉（监成）赋《汉阳相公行》云：“汉阳相公望龙虎，奉命天南资固圉。兼圻十载拥旌旄，殊恩五等颁茅土。雍容军政矜裘带，沈默神机陋干羽。百吏难参杜德机，远彝潜玩渠邱莒。臣舰周城三十六，先声一炮摧公府。万雷入夜火轰云，人肉填城血为雨。岂无老罢卧当道，势可偾豚公不许。兵有虚声责有专，诸卿高阁何关汝。十月十四事当戢，镇海楼中备樽俎。彝乐喧阗擂大鼓，九十三乡勇遣归，龟从筮从时可数。粤秀山头红旆举，诸营飞翰安如堵。无人之地索相公，百鬼挟趋公首俯。回纥今真见大人，匈奴故自嗔夷甫。奋身不并蛟龙游，絷颈甘遭犬羊侮。土风谁听钟仪音，廷评或许苏卿伍。相公一身何足惜，中朝体制天王土。呜呼！相公之志非不坚，半生功烈知由天。东洛旧尊筹海望，南交新就富华篇。散金自学陈平误，如意犹思昭远贤。李陵得当还归汉，千里云亡定怨仙。君王面下欧刀敕，故旧情深动颜色。幸不生还累素交，且为易棺安反侧。文渊马革换鲛丝，慷慨幽忧那得知。老父悲凉抚题凑，圣朝宽大免陈尸。相公介弟东华客，往日长安曾接席。可怜痛哭为余谈，国忧方亟非家呃。我时无语只沈吟，事有难言忘吊恤。愿能奋发攘夷功，一洗垢瘢同气责。故事无须感汉阳，天津北去火轮忙。东风入律夔龙绩，捍海金堤白霫王。”介弟名名澧，官内阁侍读，能诗，有声于时，愍昆臣事，郁郁改官，抵浙遽卒。冯鲁川按察有诗挽之云：“家逢多难生无乐，官未真除死尚贫。”可哀也已。  

章桐门相国与彭文敬皆以举人中书直枢垣，游陟端揆。文敬与昆臣乙未会闱，同出文文端门。迨文敬拜参知，文端与昆臣同时居纶阁，故祁文端《和文敬授经筵讲官纪恩》句云：“师弟同时三独座，拜飏浃日两恩纶。”一时播为美谈。惜昆臣陷身殊域，功名不终。文敬《怀人》诗云：“戴达求死应同憾，苏武还乡未有期。”谓昆臣也。语从忠厚，犹见同门交谊。沈退庵太守（映钤）《丁巳冬即事有感》二百云：“频年海上指搀枪，厝火还争说太平。独倚赞皇娴远略，岂知安石误苍生。拜章但乞神灵护，折屐谁驱草木兵？一舸苍黄浮海去，奇谋至竟未分明。”“赉弼曾传协帝廷，天留南粤作藩屏。能如公意材原少，独恃神怜梦不醒。铃阁森严挎静镇，楼船拘系叹伶仃。尚余宏济艰难意，未报中台陨相星。”则指斥其佞佛误国、陷敌惜身，几于不留余渖。退庵时知韶州，同在粤中，所闻尤切。  

善化劳文毅（崇光），为道咸间名督抚。初，布政粤西，收抚张忠武（国梁）。迨督粤，适继叶汉阳之后，敌军尚驻羊城，文毅叱驭径入，即日受事，商民复业者数千家，敌酋间之惊愕，卒受成而去。王弼夫（景谟）诗云：“粤秀山高锁阵云，崎岖叱驭犯重氛。挥轮目已无吴虏，拔帜心先折赵军。受命而来身敢惜，要盟虽定事犹纷。汉家尚有嫖姚在，会见天戈扫蚁群。”文毅官翰林时，尝奉使越南，有《入关留别》诗云：“叱驭遑辞行役频，得朋偏喜缔交新。浮踪与我盟鸥鹭，佳什惭君说凤麟。三月轮蹄周辙迹，千秋文字契精神。四方兰谱他年订，南纪名流有魏申。”若督粤之行，终使蛟鳄就驯，为朝廷增重，是无愧凤麟矣。  

龚定久直纶阁，稍迁宗人府主事，郁抑不自得，故其诗多凄悱之音，独《和内直友人春晚退直》诗数首，则雍容大雅。其诗云：“西郊富山水，天子驻青。元气古来积，群灵咸是依。九重阿阁畔，一脉太行飞。何必东南美，宸居静紫微。”“一翠扑人冷，空蒙望却遥。湖光飞阙外，宫月澹林梢。春暮烟霞润，天和草木骄。桃花零落处，上苑亦红潮。”“恍惚西湖路，其如怅望何。期门瞩威武，贱士感蹉跎。囿沼输鱼跃，峰峦羡鸟过。周去新令在，不得睹《卷阿》。”“掌故吾能说，雍乾溯以还。惮心辟初地，小幸集清班。遂进群藩宴，兼怡圣母颜。升平六十载，乃大启三山。”“警跸闻传膳，枢廷述地方。宸游兼武备，大典在官常。禁额如云起，仙人隔仗望。万重珊翠里，不数尚书郎。”“此地求沿革，当年本合并。林岚陪禁近，祠庙仰勋名。水榭分还壮，云廊改更清。诸公齐努力，谁得似桐城。”是日园直事竣，过澄怀园所作。注谓：“旧为张文和赐园，后割其半为畅园，内直诸公分居之。凡车驾有所临幸，谓之传地方。”盖禁中通语。圆明园外有静宜、静明、清漪三园，皆因山结构，故曰“三山”。庚申燹后俱毁，惟清漪稍完。当日海宇清晏，宁知转睫间导西酋以熠淀园者，即其子也。其子初名孝珙，自号半伦，谓生平面五伦，惟一妾在。其乖僻可想，遗行尤多，不愿吾笔也。  

文宗缵承大统，得力于师傅杜文正。尝奉命与诸皇子校猎，恭邸获最多，而文宗一无所获，宣宗怪之。对曰：“方春鸟兽孳生，诚不忍残杀，以伤天和。”因自引罪。宣宗谓有君人之度，储位遂定，富秉师教也。故文正之薨，恩礼特隆。文宗固笃好儒术，即位初，尝选词臣善书者，以小楷缩钞《朱子全书》，时供乙览。吴牧绉恭纪诗云：“冠礼三加后，妪歌四海初。春风长乐树，乙夜考亭书。政本先宫府，军需问积储。宵衣十一载，轩梦感华胥。”盖践阼于艰屯之日，定策于播越之余，所以推贤选将，贻同治中兴之业者，庙谟远矣。  

盛京太庙，藏列圣御宝。故事：每加上列圣尊号，则遣官龙治之，以所加尊号增刻。嘉庆五年，张皋文以工篆刻充是役，谓宜别选良玉，依所加尊号刻成，遣使尊藏，其旧藏者不当龙治。当事者然之，例格不果奏。武陵胡光伯侍读亦精小学，咸丰辛亥，奉使诣盛京，恭篆太庙玉宝，其纪行诗有云：“二篆祖仓颉，盘蜿入符玺。螭玉镌华文，百代存编纪。列圣继景祚，光烈迈前史。清文与清篆，垂象中天起。宝信焕丝纶，篆译字连理。太庙藏玉宝，ギ册隆礻付祀。皇基肇东都，庙莫豳岐比。高宗典礼备，册宝分藏始。我皇嗣丕基，旧典虔率履。仁宗溯诒谋，尊谥扬休美。閟宫崇列后，徽音齐任姒。宝文今改刻，画篆先摹拟。翰林与中书，载笔供任使。”是役例用翰林中书也。又《偶作》诗云：“东都奉使篆神玺，乘暇ゼ毫日一再。”亦谓其事，录资掌故。  

咸丰九年，钞票狱起。其冬十一月廿有九日冬至，户部灾发，自稿库延至大堂、二堂、二门、八旗俸饷处、司务厅、现审处、官票所、陕西、湖广、浙江、山东四司，共三百余楹，贵州司当火道独存。事闻，所司官吏俱逮问。山阳丁颐伯既作《纪灾诗》，别赋《跋扈将军行》，有云：“水衡操利权，年来困军储。金钱日不足，钞币供急需。小吏恣乾没，守藏多染。勾稽亦有法，清浊终不渝。云何兴韶狱，玉石同焚如。缇骑四方出，逮系相连株。严抄类瓜蔓，密纲张秋荼。生者填狴犴，死者嗟无辜。怨声感苍穹，白日精光徂。上帝命祝融，扫荡无孑余。煌煌大农署，创建亦有初。归然数百载，一炬成空虚。将军不悔祸，叱咤风云俱。罗织及舆亻台，沈命兼吏胥。执拘尽付狱，掠治无完肤。先皇好仁慈，命且缓须臾。宰执免对簿，阖泽咸沾濡。”“将军”，谓肃顺也。肃顺长尸部，创议开烟禁而徵其税，翁文端以相国管部，执不可，积成嫌隙。初，部设官钱肆，行钞票，日久丛弊，文端择司员掌之，肃顺藉除奸商为名，兴大狱，欲以倾文端。玄宗命怡王载垣按其事，垣厚于肃，逮司员入狱，谋钅链坐赃，而穷治无所得。时文端已予告，肃顺疏请交刑部，人皆危之，赖上知文端深，仅下部议处。迨同治初，载垣、瑞华、肃顺坐法诛，是狱商人马锡禄等株连逮系者始得省释。颐伯诗末云：“古人造请室，刑不上大夫。前年陷宰辅，对簿同囚奴。相距未三载，好还理不诬。地下若相逢，故鬼应挪榆。”则兼谓静涛相国事也。静涛以戊午科场案弃市，亦肃顺构成之。  

静涛在政府，与肃顺同列久，凿枘不相容，其《值班纪事》云：“几度暄和几度凉，乱山高下又斜阳。我如开宝闲鹦鹉，日向峰头哭上皇。”托感深矣。道咸间，法令积弛，科场规律，亦成虚设，关节枪替，恬不为怪。静涛适奉命典京兆试，是科满洲平龄浼人枪替，入闱获隽。平龄好演剧，场期中在外爨演，为人指讦，因及关节请托数事。静涛罪止失察，本可以议贵宽减，而肃顺力持之，遂与同考官浦安等俱罹大辟。案涉副主试程公少子，以长子承之，亦弃市，人尤冤之。然自是场规始肃。先是闱中彗星见，监试尹杏农侍御以东坡《试院》韵相酬唱。静涛诗有云：“时也袄星明，帚形倍碜。相告而静观，往来人踔甚。晚现斗杓旁，晓扫扶桑葚。天意远难知，使我心谨凛。”而不知祸在眉睫及身应之也。是狱肃顺监刑，入市扬扬有得色，顾静涛曰：“劳久候矣。”闻者议其狠。后数年，肃顺亦诛。吴牧驺《戊午北闱事发感赋》云：“琐院抡才典最崇，诸君衮衮太和同。岂容关节通包老，可笑冬烘误鲁公。十手难遮天下眼，一鸣今见直臣风。不栽桃李栽荆棘，谋国谋身总未工。”盖秉直之论。  

是科朱文端以大司马为副主试，关节案发，诏以文端不知情，从宽夺职，寻授侍读学士，仍直上斋。方黜官，值六十生日，张文襄为其门下土，献诗云：“张侯《论语》夏侯《书》，帝辅王师有大儒。地近论思归侍从，时艰担荷在中枢。孤芳拒免べご累，公论终无薏苡诬。旧德归然资顾问，岂容挥手卧江湖。”“曾记龙门第一游，柳条西北近光楼。笼中芝箭辜青眼，岁暮松筠易白头。修竹群贤兰渚会，黄冠一老镜湖秋。会稽山水堪娱老，勾漏丹砂不待求。“后复擢至尚书，同治初，遂正揆席。公为道光壬辰榜眼，与先中丞公同榜。许季湘尝于阁库中检得壬辰黄榜，装池成幅，文端孙文钧为题长句，有云：“宣皇御宇十二年，我祖释褐来田间。大廷射策名第二，吴公季公相后先。清秩稍迁佐国子，三天亻暴直承恩始。圣代崇儒师道尊，亲藩向学天颜喜。平生报国矢兢兢，礼数三朝简在膺。历遍六官身已老，天教黄阁赞中兴。”文端易攵历尚、侍，以恭谨受知，故身名俱泰。在上斋，督课特严，宣宗召对，温谕嘉许。君臣遇合，自此益隆，见文钧诗注。是科状元为吴钟骏，探花为争芝昌。芝昌大考连列第三，纪恩句云：“九重知己温言逮，三度同符盛事传。”出抚晋，甫受事即内召秉枢，盖出殊眷。后官至闽逝总督，谥文敏。  

文宗初政，即正穆彰阿、耆英之罪。其罪穆彰阿者曰：“柔佞窃位，倾排异己，沮格戎机，罔恤国论。”海内喁望，群颂圣明，而穆之罪案，良不止此。自雍正朝设军机处，为庶政总枢。穆得君最专，柄政尤久，直省督、抚，每先咨意恬，乃具疏章。海氛起，穆揣知圣意忧天下财匮，闻有兴发，辄不怕，故粤西盗炽，抚臣郑梦白密咨于穆，辄令秘不上闻，苟且弥缝，侥幸无事。迨咸丰初，盗不可讳，梦白始请自赴平乐督师，且调向忠武协力讨捕。然补牢之谋殊晚，出柙之势已成。追原祸始，穆当首负其责。王壬秋《独行谣》有云：“洪杨窃名号，倡和连浔梧。琛也起州县，奏草先中枢。彰云上厌事，调发烦军输。文宗既龙飞，其变乃具疏。选将由固原，荐材未云诬。谁轻鼷鼠机，林死降李周。周刚意轻李，雁行始不和。奏用军二万，大臣舌挢呿。惜哉谋不用，足为后世模。向使并全力，武宣扫无余。置此曲突计，焦头赏曾胡。”“鼷鼠”语谓言官劾梦白，夺职，以邹鸣鹤代之，更简林文忠以钦使督师。文忠道卒，李文恭继往。时鸣鹤罢桂抚，代者为且文忠，意轻文恭，遂互忤。周疏言“盗未可轻，请募二万人大举攻剿。”而其言不见用。自盗起，言军事者无如周策，嗣罢归疾卒，褒却有加，思其言也。鸣鹤奏报谓“秀全朱姓”，盖出诡托，其曰洪姓者，亦自托洪武之裔，皆不足据。  

黄海华《感赋》句云：“踞床不语安能事，牵被蒙头可笑人。”刺常南陔中丞也。南陔与郑梦白同为穆相称引，皆以庸懦误国，穆盖取其恭谨守文，以为易使。积靡成习，由来久矣。其由翰林御史出任方面，氵存陟疆寄，亦颇著廉名。咸丰初任鄂抚，值粤寇由岳州进犯武昌，久困围城中，徨绕室行，嘿无一策。城中捕奸细，多衡人，见即搏显乞哀，辄纵之去。或言其诈，南陔曰：“吾乡人也，必不为害。”岁暮，有贼数十人缒城上，守卒尽溃，城遂陷，南陔自经死。事闻，谥文节。海华别有《湘水诗》云：“自古褒忠谊，斯人何足论。不才甘偾事，一死亦孤恩。”颇具阳秋之笔。又有句云：“银枪彻队衙城静，却忆临边老大臣。”则谓裕庄毅。庄毅三抚湘南，久任楚督，尝平新宁李沅发之乱，使犹得其人坐镇荆楚，固不至此。  

李文恭未通籍时，为鄂藩记室。林文忠已建节，从陶文毅见其词翰，深赏之，托人延聘，则已计偕北上，寻得隽入翰林矣，成进士，甫十二年，即开府陕右，以江督乞养。迨文忠道卒，奉命督师，赴梧州，驻节武宣。知贼势方张，又与抚臣周文忠不协，焦忧失常度，疾革，指使印曰：“送与周公。”其寄家书云：“事至此，惟有屏息以待雷霆。”识者哀之。陆亚章《感事》诗云：“陈情令伯自天回，推毂旋登上将台。联络东西消畛域，主张剿抚绝疑猜。马贤本进招徕策，房元无统驭才。至竟壶头空赍志，弹章犹荷主恩恢。”文恭初志主与向忠武、周文忠开诚共济，所怀不得遂，又时迫，忧危以死。遗疏言“内不能养亲，外不能干寇，忠孝两亏，殓用民服，以彰臣咎。”文宗览而悲之，恩却如例。尝召乩叩终身，官秩皆念，末云“苍梧凛节”，竟终于梧州。  

林文忠之奉命督师，就权桂抚。粤民夙仰公威惠，闻公出，额手相庆，贼党散大半。洪酋恐，谋遁入海。时公已有疾，黾勉驰驱，行次潮州疾革，易箦时呼“星斗南”者三，世以方宗留守之呼“渡河”。自公薨，军民失所倚，贼势寝不可制矣。尹杏农《咏史》次首云：“诏书日夜起廉颇，舆疾勤工奈老何。五丈陨星臣力尽，三军吹律死声多。中原蹂躏惊蛇豕，故垒荒凉失鹳鹅。自古胜兵由胜将，征南旧部泪滂沱。”盖谓文忠。泾阳张文毅（芾）赋《广哀诗》，开卷即以“呜呼林文忠”发端，谓公一身存亡，系天下之重也。使公不去粤，或起用稍早，粤难固不足平。李越缦《村居杂感》有云：“桂岭千盘毒雾多，养痈从此溃山河。岂真小丑关妖谶，谁使中军尽雅歌。宗泽犹存宁至是，重湘虽险待如何。督师忍召乡邦祸，身后犹应誓枕戈。”结韵责李文恭也。吴圭编修（观礼）赋《星斗南》长歌云：“斗南一人大星坠，内讧外寇乃驯致。帐中自呼‘星斗南’，骑箕天上回戎骖。平生未快屠鲸手，力挟丰隆海西走。岛夷千载未祠神，遂震威灵荐圭卣。中奉历朝天可汗，惟一个臣在庑右。写金教识麟凤姿，覆杯肯飨葡萄酒。汉民掠卖岁几千，惟神护持拊摩久。岂无虐死为鬼雄，会当搏噬奋功狗。吁嗟乎！男儿生不遑请缨，死将叫阍与帝争。不共戴天宁反兵，秽人何物来要盟。众仙排云孰可使，须骏马监傅介子。龟蒙就戮匈奴臣，笑斩楼兰目壮士。灵旗既下犁鞑城，视我将星东北指。术赤遗封生虎狼，包藏祸心越疆理。神力驱除冰海头，铜柱拓边还万里。异姓藩开奇渥温，世捍牧圉承皇恩。声教四讫弥海垠，一洗诸派婆罗门。神兮归来配杓，丹青自有浚烟阁。”圭为何子贞婿，与文忠同里，传闻西人震慑威灵，立像祠祀，又值伊辈沦陷，感邻伺之方殷，慨九京之不作，故有斯咏。文忠家居，尝倡驱夷之议，大忤当事，思中伤之，会有诏召用，乃止。殁而有神，此志固当不渝。又：后进忧西洋为患，就公请方略，公曰：“此易与耳，终为中国患者，其俄罗斯乎！”时俄人未交中国者数十年，闻者惑焉。厥后伊犁事起，乃服其前识。杨文彦诗云：“可怜大鸟窥边急，醉梦群公尚漏舟。”为之三叹。  

李文恭卒，相国赛公（尚阿）继其任，所倚重者惟向忠武、乌武壮两军。武壮轻锐，忠武持重，所见互异，寝乃不相能。赛公独重武壮。永安之役，乌军与贼战，贼大溃，窜大洞山。武壮追寇遇伏，四总兵俱殒，武壮亦重伤，旋卒。寇遂迫桂林。壬秋诗所谓“六月守永安，左向颇右乌。失律偾四镇，桂林闭”者也。先是，武壮言东路祗寿春一营，宜增兵为备。忠武主兵法“围师必缺”之说，其策遂不用。至是，果乘虚扌寿寿春营，突围东窜。孙伯和吊武壮诗云：“临贺郡南震金鼓，坏云如山压楼橹。弹丸之水斗形城，穴蚁社鼠纷纵横。上相筹边驻旌节，龙骧虎贲俱从征。邺都李郭叹师老，迁延孰把欃枪扫。元戎安坐敕受降，填坑凿隧饥鹰飏。穷迫军帖今何迫，壮士长驱崤黾厄。已教踞险失任嚣，谁使捐骸丧乌获？”同时死事者，总兵长瑞及其弟长寿，追贼至龙寮岭阵殁。王定甫诗云：“二长好兄弟，忠烈出先代。”谓其父嗒斯哈为喀什喀办事大臣，殉张格尔之难也。张文襄《咏乌都统》云：“桓桓都护须髯紫，平日爱兵如父子。万里征讨毒瘴乡，能结士心得士死。左江右江贼如麻，四方征调糜虫沙。按炮持燧不敢发，一里以外犹呿嗟。始将火攻教懦卒，可惜利器无开花。老罢据气山涌，水窦孤军摇不动。黑夜出奇卷甲来，以少击多无旋踵。独恨诸军不和辑，老将兀兀成孤立。桂林桥上铁雨飞，五管军民同雨泣。呜呼庸相真无谋，弃骏任驽祸神州！当年若使乌向为两翼，安有长鲸直下江海成横流？”注谓：“都统领京营，长于火器，待士卒有恩。回民屠羊者，号“羊肉床”，惯以重利剥旗兵。公为设法归所负，而禁其私借，所为多类此。”赛相信任总兵和春，后以为翼长。和在诸镇中差胜，然远非乌向比，故有“弃骏任驽”之喻。桂林围迫，向忠武奉檄驰援，以两日一夜至。贼用吕公车攻城，向军火焚之，知不可克，遂攻全州，折入湘境。光存之诗云：“都会狡焉逞，将军疾顿忘。一身随七卒，匹马挟单枪。城守因之固，车冲喜自创。桀骛欣磔﹃，渠首亦仓皇。”可想其英姿飒爽。  

王子寿《漆室吟》有《读史》数章，皆讽刺时事。其云：“命将凿凶门，保国安与危。古之干城选，文武惟所施。不起亲与贵，但用才略奇。自非豁达士，拔擢犹迟疑。柏直当韩信，高帝间已嗤。何待接锋刃，了然决雄雌。”谓赛相以重臣督师，非其才也。又云：“汉置武功爵，入赀皆补官。贤否益混淆，吏杂民不安。盗贼自此起，直指出夏兰。持斧日斩断，闾里以凋残。选举通治道，同源无异澜。源浊流岂清，法敝民乃干。西园复继踵，黄巾为兵瑞。事固有召祸，蕴利良足叹。”则极言捐纳之滥，吏治以乖，大乱乘之而起。又云：“郡守典兵马，制视古诸侯。请奏及征讨，举动皆自由。折冲四境内，草泽销奸谋。后乃绌其权，专城如赘旒。连圻付节镇，从容居方州。势大运必缓，地广防难周。匹夫一攘臂，千里皆虔刘。”则言郡守之乏兵柄，无以建威销萌，后来变法，且并督、抚兵柄而削之矣，安得不败。其《论治要》云：“元魏起朔代，控弦震北方。九州得大半，敛衽朝遐荒。浸淫逮中叶，衰兆萌履霜。六镇一倡乱，所在为战场。妖贼纵殄灭，强臣遂鸱张。追寻孝明世，始溃厥防。贿赂遍私室，选用非才良。奸雄敢抵隙，觊觎干非常。昔也震六合，后如赢与。制治自有道，道胜靡不强。乃知帝王术，刑政为其纲。”于盛衰得失之由，一若烛照数计，诚至论也，别有《枢言》上下篇，与诗互相阐发。  

王定甫通政以枢僚佐赛相幕，备谂军中事。其《乙卯书愤》诗注谓：“赭寇初由中平、百丈还走入紫荆。时总兵某驻象州，统兵千，匿不出战，赖向乌两军追及。向军夺猪崽峡，遂破双髻山。将乘胜进攻，而都统某持五不可，不三日间，逆酋遂尽弃花雷、茶池诸巢，遁走宣墟矣。既而我师复破风门坳，断贼后援。向密请饬南路进兵，而孔村日报胜仗，迄半月，扎营犹在廿里外，贼得从鹏隘、鹏化两山间遁去。未几，向军败于官村，以失援几覆。向愤甚，胸发疽，逾月病起，请得楚兵，独任北路，复奏韶潭诸捷。次年二月，乌军贪进大败，贼又炽。向既北行，守荔浦，复间道趋省，解桂林之围。四月朔，贼去桂林，扑全州，追兵仅七千人，弗克力援，迨和镇领大兵至，城已屠矣。然贼走极窘，追及蓑衣渡，几尽歼之。复得脱东走，扑永不遂，而窜踞道州。及秋，出扰郴桂间，渐入湘境。长沙之围，贼渠萧朝贵自郴率众先至，死焉，余众犹盛。向病起，自粤驰至，城守复完。而贼得窜走者，则以岳麓不守，我师迁延，不成围也。”据其言，则忠武固非养重纵寇者，而事权不壹，策应不周，至屡败于垂成，或有数焉。其诗云：“元年辛亥春，我从丞相行。六月朔四日，桂州入元旌。是日贼返走，中平还紫荆。威震千里外，追逐可成擒。况我有前覆，象州曾驻兵。何为金鸡战，偏师匿州城。大令敢辄挠，诸军乱枪。是时向与乌，威声犹埒。两军相先后，及贼青山坪。一战贼负嵎，恃险螳臂撑。双髻矗后户，宣墟敞前庭。十日猪崽夺，蝥弧夜先登。将军落天上，卷甲势岂停。悖哉都护谁，不鼓从而钲。花雷走群凶，风门奋空霆。宣墟贼为巢，四面踞溪塍。围师岂不周，回后乌前营。半月又蹉跎，孔村惜虚声。自兹乌向隙，贼逸由双鹏。乌南又三匝，北师气徒增。官村怒焚舟，一蹶愤且婴。贼得徜徉去，蒙州蹋堑坑。南师逡巡及，途詈闻蚩伫。”述双髻、风门两捷，贼垂歼得脱，而有官村之挫也。又云：“十月日将晡，军门来渥桢。病余走伛偻，一旅请南荆。中枢夜集议，诘旦军为惊。果然孟明将，指挥藐鲵。一战龙潭复，再战横岭清。飞腾十三捷，万众ん雷呜。奈彼负固力，岂能徒搏胜。况令南北师，转杯水火争。”述向军韶潭诸捷也。又云：“二月始生魄，龙寮夜开扃。三伏计已虚，追击当犹能。古束尾而击，贼尸戮如京。前徒虽出险，荒徼失仓<厂>。我复两翼前，张刘若张罾。谁令雾雨中，山蹊鼓而升。兵家有死地，大覆峦山陉。坐看釜中鱼，又成跋尾鲸。”谓乌军大洞之败。“张刘”，谓张敬修、刘长清也。又云：“荔水一交戈，贼徒西北并。榕城谁备御，仓卒儿倒绷。咄哉将军勇，间道穷郊。崎岖龙西路，雨夜杂徒乘。免胄及国门，群呼闻角崩。须臾贼至，叫啸万目瞠。至今桂之人，援师疑神灵。”述桂林解围事也。又云：“五月湘源哭，孤城惨零丁。小坚大之破，讵尔沟壑经。乃我万师及，城中火荧荧。蓑衣渡头船，蹙若亡六<鼠廷>。”述全州之战也。又云：“此贼最狼狈，饥飏折翅鹰。满江阻夏涨，有庳乃虚乘。经岁说边防，楚山空がテ。粤师虽踵及，疲敝亦可矜。三月营道师，围攻如缺甍。秋来健隼翮，肉重骞腾。郴桂路千余，寸尺多锋。指挥倘如意，火炎是塍螟。跋前而后，手足胡凌兢。八月围星沙，分军贼渠狞。妙高一峰踞，群咻聚蚋[D15C]。熊湘十万家，比屋明宵灯。谁知完玉璧，犹藉将也荣。”言疲军转战，及驰援长沙也。自是妖氛四突，寝及长江。诗中述吴楚战事云：“去年秋风利，戈船闻结。巴邱始微蹶，郢鄂旋峥嵘。直下收蕲黄，居然高屋瓴。莽苍列城复，飞扬残零。余皇鼓卑振，坐拔三山青。”固俨然有澄清之望。又云：“建业天下雄，师中谁丁。未见赵括败，几能马谡争。连城走奔电，万众愁飞萤。坐使江州甲，孤拳徒努睛。楼橹既不前，豺狼计环生。东窥黄石壁，南泛鄱湖藩。可怜全功失，徘徊星渚ぎ。”则不能不痛恨于节帅之非人也，噫！  

方贼氛迫楚，朝命以粤督徐广缙代赛相督师，意以广缙知兵也。既奉命，忄匡怯不进，敌乃窃船渡湖，扰及楚北。岳阳足军储，遽为贼得，势益张。寻由岳犯武昌，巡抚常南陔及学政藩臬皆死之。诏夺广缙职，以江督陆建瀛继任督师，亦张皇无策。恩镇败于老鼠峡，诸镇继溃，芜城、金陵先后陷，江宁将军祥公率丁巷战一书夜，力竭，驰出城，犹手刃十数贼，坠马遇害，贼中皆叹息致敬。于是逮问建瀛，命向荣、琦善俱佩钦差大臣印。向围金陵，四野尚安堵，琦驻扬州，军中逸乐而已。光存之《村居述怀》诗述楚北军事云：“光弼初更郭，乌余更跳梁。迟营细柳垒，疾窃洞庭航。烽火销衡麓，军储失岳阳。齐州皆震动，楚制更凄凉。窃计通城邑，端为扼要防。鄂城资犄角，皖省仗屏障。虎旅凭谁撤，狼氛诚未央。风驰非铤鹿，雨集若蜚蝗。”述长江军事云：“使者承新命，长征破斧<片斤>。全军轻一掷，偏队已先亡。鼠峡师摧折，龙山士震惶。绸缪阴雨未，倥偬恶风刚。出柙虽如虎，当车岂是螳。一年培尸牖，顷刻失苞桑。白下千帆集，红巾万众装。梯攻城遂陷，戈倒士非臧。谁领八旗旅，偏撑一柱搪。死心独耿耿，生气自堂堂。”又述围攻宁扬石：”回眚须功补，琦瑕待绩偿。频年围建业，期月顿维扬。狡贼扬降帜，愚民惑鼓簧。恶藤频衍蔓，湖水滥从觞。”时捻匪犯汴，臬司林某埋木包城下，启门招贼，毙其众千余，乃渡河窜走。又赭寇攻南昌，掘地道，轰毙多贼。抚臣张文毅每出战，以兵勇迭为排次，兵退勇斩之，勇退兵斩之，遂大破贼，余众仅百一，焚垒遁去。诗中有云“军事专林叟，戎机握子房。妖看天火殛，尸念地雷僵。门启潜施炮，戈排若堵墙。三千凭火化，七万尽沙飏。”谓其事也。又捻匪自汴犯直，直督某坐失机逮治，诏起僧王督师，屡歼巨寇，诗中所云“诏书收大府，戚谊出藩王。”指此。盖兵烽四起，南北几无宁宇矣。  

张文毅籍隶泾阳，起家词苑，抚赣，值寇乱，力捍危城，得不破。后归里为团练大臣，殉回匪之难，遗著不传。俞曲园先生尝见其《冰溪吟草》一卷，其《广哀诗》四十三章，即在其中，历举军兴以来师友姻党及僚吏将弁之殁于王事者，盖侨居玉山时所作。又有长歌纪奴子郑贵、材官哈恩事，云：“去年今日豫章城，我在城头督战兵。贼炮如雨向城击，忽然鲜血溅我缨。左右骇愕环相顾，中有二人中炮仆。材官哈恩仆郑贵，淋漓血染城头路。哈恩碎颅气仅存，郑贵洞腹犹能言。首问主人受伤否？次言有母乏饔飧。我闻此语心悲切，世人枉自谈名节！此仆二十不读书，临死之言何烈烈！人生忠孝赋于天，我今报国知何年。将母犹荷君恩重，愧汝国殇空泪涟。”后来取义成仁，固已见于素抱。  

沈文节（炳垣）拜命督桂学，寇乱已炽，密购双刀置床头，日加拂拭。按试梧州，中途闻梧城围急，左右以“学臣无守土责”劝折回，不顾，亟驱至梧，缒城而入。未几城破，朝服坐堂皇，见贼大骂。贼素重公，属其党密护之，不得死。文节绝食自誓，词气慷慨，贼党感泣，因乘机诱使反正，谋内应。事几谐矣，贼觉之，遂遇害。吴牧驺挽文节诗云：“满地黄巾未息戈，诏宣星使出銮坡。百僚动色青门饯，五岭从容绛节过。刀剑随身同笔砚，文章报国指山河。牙旗玉帐谁专阃，翻愧词臣仗义多。”“眼见危城力不支，锋车日暮向前驰。始知慷慨捐躯节，早在飞扬叱驭时。征寇惊呼‘真铁汉’，诸生痛失大宗师。天涯傲骨烦相忆，酹酒招魂隔九疑。”事间，赠阁学，予谥。先是，京师松筠庵僧心泉得忠愍两疏遗墨，乞张受之（辛）手摹上石，筑谏草亭贮之。落成日，文节尚在部下，为题长句，有云：“我欲亭地盈尺，以铁铸贼仆亭侧。贼身朽尽疏不灭，戟手骂贼恨填咽。”忠愤激越，读之如见高坐骂贼时也。  

与沈学士同易名者，有旌德吕文节。咸丰初，以侍郎会办团防，驻舒城。寇自集贤关进，桐城陷，渐迫舒境。或曰：“公非守土吏，且未辖一兵，曷退守，图再举？”文节叱之曰：“吾奉天子命，治乡兵杀贼，事不济，命也，退将安之！”遂纳靴刀，率父老登陴捍御。未几城陷，巷战力竭死，僚属幕佐多从殉。事闻，赠尚书，擢其子锦文侍读。严仙舫通政（正基）尝为公论荐，挽以诗云：“荐牍曾膺吕许公，储胥无计佐平戎。喜闻奉韶清淮甸，深望连乡定皖中。北极朝廷自神武，南州冠冕复沙虫。王师咫尺龙舒道，甲马应襄杀贼功。”文节在谏垣，尝劾扬威将军奕经幕僚鄂云诳骗欺朦，滥支军饷；广东劣幕余廷槐、训导黄培芳招匪充团，藐法滋事。皆得旨察究。文宗御极，应诏陈四事曰：“懋圣学，正人心，育人才，恤民隐。”又以诏求直言，“请饬臣工悉蠲忌讳，一洗泄沓故习。”上嘉纳之。每入朝，痛切沥陈，声泪俱下。出治团防，自知不返，别母行，悲恸不能起。忠孝之笃，盖由夙秉云。  

邹钟泉中丞（鸣鹤）继郑梦白抚桂，以失援全州落职，嗣协守江甯，城破殉节。曾文正疏请子谥，既得请，以御史朱镇疏论撤回。复有白其诬者，乃予却如例，谥壮节。易名之慎如此。其《绝命诗》云：“太仓半粒粟，沧海一微尘。人生百年耳，忠尽仁乃纯。”署其集曰《世忠堂》，盖自许有素也。初权守开封，值祥符、张湾河决，有议迁省洛阳者，中丞作《六难》之说。林文忠在河工，用“柏梁体”为诗美之，则其人固有足传者。  

《庸笔记》载：庐江守胡元炜，未入官时困甚，贷戚友，得数百金，将入都报捐杂职。途遇一人，谈甚洽，因约同行。抵都，亦共舍。久之，问元炜来意，告以捐官，其人索履历，予之。越数日，语元炜曰：“丈夫生斯世，何必龌龊为卑官？吾已为子输金，得知府矣。”元炜甚德之。既而分皖，得权庐州，盖亦其人之力，元炜不知也。咸丰三年，寇踞集贤关，径趋庐州。围城中忽有来谒者，视名剌，即其人。元炜迎入，拜诵前德，其人曰：“尔勿然，吾将以某日下庐州，尔能迎降，不失封赏，否则殆矣！且尔忘一官所自来乎？执迷以取危亡，报德以取富贵，是在尔自决之。”元炜不得已，决从顺。时江忠烈新授皖抚，驻军六安州，元炜具禀诡言：“庐州粮械足用，团练多而得力。”忠烈以为可守，遂移驻。及至，悟为所绐，每见必痛斥，将斩以徇，从官为乞恩乃止。元炜有心腹勇目，徐、淮故县役也，素通贼，夜开城引贼入，于是城陷。忠烈殉，元炜竟降。州人恨之，城破时，相率入府署，灭其家。贼得元炜，初试以贱役，久之，乃授伪职。官军复安庆，执而戮之。王心如大令（权）有《庐江行》记其事云：“于赫江公胆如斗，狂寇闻名吐舌走。天子亲授朱雀，节钺东指巢湖口。铲奸剔蠹庐江清，拔刀欲斩胡太守。太守乞活肉觳觫，方伯监司跪且伏。庸人婀智者忧，有刃不事刂贼臣腹。贼臣腹中鳞甲横，贲饮风浪延蛟鲸。铁牡夜飞走卒出，一纸潜约红袄营。选将出师正酣战，鼓裂翻事中变。叛人揖盗重门开，毒雾腥风塞四面。中丞拊膺臣负国，一柄旁牵古所叹。冠缨整肃投清潭，箕尾光芒返碧汉。义士穴城负骨来，四民痛哭三军哀。颜色如生目炯炯，却看江甸皆尘埃。吁嗟大节谁编比？尚赖儒冠舒城李。一时愚忠有管生，手执书编为国死。”是役同殉者：布政刘公豫钅、池州守陈源兖、同知胡子、副将松安、县丞兴福，而邹同知汉勋、马参将良勋、自六安从忠烈入城，亦俱殉。诗中所云“管生”，未知孰指。  

蒋中丞（文庆）为王晓林司寇（植）论荐，由布政代为皖抚。时粤寇陷武汉，胁从顿盛，连樯东下，旌旗蔽江。江督陆建温守浔，师溃，轻舟过皖，使人报曰：“贼众不可当，制府退守江东矣。”中丞遣飞骑邀入城，及江干，舟已发，人心益涣。周文忠奉命助守安庆，藉口留剿凤颍诸寇，不进援，而劝中丞退守庐州。中丞得书，太息曰：“旦夕望若来共死守，乃教我遁乎！退将安往？”寇迫，自裁不殊，旋遇害。孙和伯纪事诗有云：“周郎陆弟无勋业，楚尾县头有战争。”盖并讥周陆。又云：“蒋尉龙山轻死盗，巨先牛渚失援兵。”蒋尉”谓中丞，“巨先”则谓权臬使张熙宇，督师小孤山，先溃也。中丞字蔚亭，隶汉军，嘉庆甲戌进士。  

当金陵、扬、镇连陷，六合孤立其间，寇以全力来攻。时温北屏（绍原）摄邑令，深得民心。徐彝舟太守以检讨里居，助之规办团防，战守皆以民勇，寇至辄败。朝廷录北屏破虏九γ洲功，特擢江甯守，以道员用，仍留驻六合。六年中，大小数十战，贼畏之如虎，有“纸金陵，铁六合”之谣。彝舟《和北屏军中纪事原韵》云：“太真威令重如山，百里严城铁牡关。妖窟群惊犀火照，廉泉早卜蚌珠还。当门赤棒能行法，崩角黄巾渐革顽。回忆两番征战处，亲援桴鼓左轮殷。”其二云：“宗岳呼爷不敢名，山头草木尽疑兵。星连流火宵然炬，雾销长江晓破营。锡命频闻天语宠，投醪久识士心倾。楼船烧断千寻铁，浑争功事已明。”其三云：“下蜀街头甫罢兵，四郊又赋捕蝗行。空拳欲识珠成米，众志犹铁作城。岁计庚桑居畏垒，宵深壬荚问君平。万家齐下和南拜，救我慈悲佛再生。”  

其四云：“强弩三千学射潮，壮猷欲馘慕容超。微文偶触参军怒，宽议终邀圣主朝。图报益教心耿耿，飞书不觉夜迢迢。余情更续《金荃集》，叉手吟诗兴未消。”戊午九月，本台城陷，北屏死之。是年，彝舟授福甯守，谢恩召对，文宗询绍原年齿、起居及防守事甚悉。南行纡途过里，拟述天眷以告北屏，已不及矣。李越缦诗云：“铁铸孤城枕贼冲，危疆喋血十年中。一宫强项成名将，百战衔须作鬼雄。可惜睢阳终死敌，更无玉璧为旌功。弹丸真作王罢冢，从此江淮保障空。”为北屏作也。王子寿诗谓“郡守当寄以兵权”，观北屏事益信。  

祁文端诗宗韩杜，洼承程春海衣钵，其《得六弟金陵书感寄》二首云：“恩重惭君父，时危念弟兄。大江何浩渺，剧盗且纵横。汝在书犹达，吾衰命亦轻。挑灯玩手札，便恐毕平生。”“少日同忧患，中年各奋飞。遭逢殊不料，时事乃多违。报国心犹壮，思亲涕暗挥。何由见颜色，梦寤或相依。”沈挚处直逼少陆。文端六弟名宿藻，先为武昌守，以办赈功超擢，都转广东。迨拜宁藩，尚书杜公犹奏派治赈南河，事竣赴官，省防已急。文端诗作于此时。江督陆建瀛奉命督师，驻九江，悉帑充军饣襄，以危城委之，与将军力筹城守，积劳欧血死。越十日，而江甯陷。文端复有《哭弟诗》之作。其一云：“昨作两篇诗，挥泪奇吾弟。贼氛蔽大江，不知何路递？连日见军报，旁皇无所底。初云汝登陴，欧血已病侪。继云病不支，啣恨殒官邸。余时直枢垣，疏下不能启。欲读恐失声，欲哭惧非礼。惨怆合寮宗，悯惜动宸陛。手诏鉴丹忱，温语慰同体。恩重死转轻，志苦甘如荠。九顿出彤墀，感深惟雪涕。”其二云：“金陵石头城，城大守匪易。吾弟气素豪，艰险曾不避。武昌捍水灾，劳心为抚字。粤东办巨贼，更拜长缨赐。屏藩莅江左，安集先河次。履任席未爰，楚氛已氵存至。岩岩制府公，抵掌运才智。提兵扼九江，库藏悉罗致。神炮五百余，尽数充武备。京帑六十万，并取毋遗置。遗之以危城，置之于死地。弟曰谨受命，空誊奋攘臂。爰集诸绅民，慷慨陈大义。首严迁徙禁，先出眷属示。捐资峙糗粮，练勇除戎器。甘苦与众共，赏罚无偏恣。匝月规模成，力竭神已悴。中丞尚虚怀，将军同志。长城信足倚，黾勉望疆帅。”其三云：“疆帅军上游，初议岂不壮。舳舻亘千里，江皖赖保障。前茅甫遇贼，一战总戎丧。翩然乃退死，踉跄弃兵仗。匿迹归白门，哗声撼青嶂。命曰帅饵贼，吾民复奚望。城巾十万户，湍决各奔放。大府方闭合，猜嫌仍未忘。中丞又径去，力挽不回颃。哀哉一腔血，贲洒何所向。将军承同寮，抗疏陈其状。报恩誓必死，天容亦凄怆。赫然责失律，申命易大将。忠魂竟不待，骸骨委幽旷。追思偾事由，后懦而前亢。若使谋乃进，据险审所当。纵退时犹纡，援兵势可仰。严城民气固，内外力足抗。此错竟谁铸，此灾无妄。鲸鲵遂窟穴，烽火助波浪。全家更何有，定付江鱼葬。梦中吾弟在，告别已惆怅。痛哭向南天，何时见涤荡。”建瀛亦号知兵，而张皇失策至此，其罪岂减何根云哉！将军名祥厚，与副都统霍隆武俱力战以殉。  

邹叔绩司马（汉勋），从江忠烈殉庐州之难，生平富于著述，所著有《六国春秋》、《谷梁例》、《湘中考古录》、《殷石刻释文》，世罕见之者。为诸生时，尝以事系狱。盖有无名男子缢死于富户某姓山树间，官诣念，吏仵皆曰无伤，已掩葬结案。叔绩访知乃其族子，其死有他故，乃与其同族诉于邑堂，讠凡触令怒，坐“索诈扛讼”革惩。会黄海华太守摄守，宝庆邓湘皋为白其枉，叔绩亦自狱中上书自剖，乃即日提释详雪，复其衿，是秋遂举于乡。海华纪诗云：“黄霸初来治郡日，邹阳伏上讼冤书。惭无大厦栖巢燕，忍使园扉泣获鱼。旧价文章真不忝，今年榜帖竟何如。灯前狂笑冠缨落，入彀英雄雪活余。”或云：叔绩应省试，僦屋蔡公祠，盖明推官殉寇难者，梦蔡来谒曰：“子卷为我力荐，勉之。”后知闱卷几摈获中，不意为死节之兆。  

蒯子范太守挽忠烈诗有云：“幸有援师来介弟，应教指日复平梁。”谓公弟达川方伯（忠）自湘募师，会刘公（长佑）军来援也。迨庐州克复，赋《庐阳夜捷行》云：“咸丰五年十月朔，庐阳夜半城告复。十万义民奋空拳，城外三军新睡觉。自从癸丑岁仲冬，于今十载困樊笼。街头栏栅锁西东，禅处直与虮虱同。两番有约报机密，某日某夜献城吉。星河黯淡天萧瑟，麻绳巷口排墙出。斩关直夺时雍门，隔河尽是官军屯。屋梁壁板驾空起，呼请将军入城垣。将军自操稳算多，‘公无渡河’可奈何。众民焦急齐恸哭，请兵不如放火速。须臾火光照万千，戍楼四面一齐燃。贼众仓皇失所措，疑是官军降自天。是时火风力遒，人声军声闹不休。四门各挟刀剑走，夺取贼刀斫贼头。晨星落落鸡声唱，始见将军麾羽仗。若非火势惊贼走，几使全城为鸡狗。将军入城贼已空，捷书驰报甘泉宫。连宵恩命下九重，骠骑新拜何雍容。”自序谓：“癸丑，庐城陷，贼限庐人分居后街，树栅断出入。官兵至，城固不得下。城中人密与大营约开城迎，应以白布裹头为号，大营姑听之。届期，各挟木板排墙出，启时雍门，请官军入城，迟不至。不得已，乃纵火四城，更棚、火药房同时火起，贼疑官军骤至，亟逃窜，夺刀截杀无算。比官兵入，坐收其成，犹张皇战功入告。”官书顾可信哉。  

徐西叔学正（子苓）夙与忠烈厚，从达川军驻庐州，别赋《庐陵夜捷行，呈江使君》云：“壶浆士女泣垂面，爱说中丞旧时战。张巡死去贺兰生，痛杀潜山庙中奠。骠骑连宵拜新命，汉廷不惜通侯印。使君爱逐赤松游，脊令原畔牵归兴。”时达川甫以战绩擢官也。是岁除夕前一日，置酒飨士，达川虚其左，西向以荐忠烈，既毕奠，揖西叔就宾座，曰：“君，先兄故人，状相若，齿相埒也，见君如见吾先兄矣。”于是轰饮极醉，相顾失声。西叔之识忠烈，因池州守陈公。池州死状久未明，其弟毕凡将来寻兄骨而未至，故西叔为诗呈达川，兼留伫毕凡云：“虎帐森严忝上宾，座中灵爽动星辰。无端恸哭干戎禁，多愧将军恕酒人。信国千秋青史在，荆卿四座白衣新。醉时错认西台路，朱鸟歌终倍怆神。”“老向风尘赋《八哀》，池州儒雅济时才。并时巡远宜同传，入洛机云久未来。数载兵戈知已尽，百年怀抱对君开。天涯明夕同除夕，好挽长河注酒杯。”酸楚不忍卒读。相传大蜀山上有忠烈祠，贼夜过，见列炬荧煌，剑槊声相摩，大惊遁走。又：丧归时，贼自东安犯新甯，攻七昼夜败去。讠凡贼党，具言酣斗时见蓝旗军突出，遂不支。“蓝旗”者，忠烈部曲所用，其时固无是军，然则忠烈虽死，犹能为厉鬼击贼也。  

忠烈初由赛相国疏调，率所用乡兵五百人，敝衣槁项，转战屡捷，为楚勇出境讨贼之始。自是援桂林、保长沙，军锋称最。其援赣也，简疫余之众，得千三百，凡三昼夜行五百里，疾驰抵南昌。贼相惊曰：“江军来何速也！”时贼图窜吉安、临江，而安福、泰和、万安寇复起，公分军樟树镇扼贼冲，檄罗忠节等讨奉和各属，平之，赣氛遂戢。军中赋《感事》诗云：“东望三城久不收，又闻鼙鼓入中州。孤城保障吾何敢，大局艰难剧可忧。前席每思廉李将，中兴谁是岳韩俦？时危多病甯天意，差幸甘霖兆有秋。”方赣事亟，公奉韶襄江南军务，凤阳同时告警，谓当先所急，遂赴赣。及授皖抚，诏留楚，相机进止，不拘成命。公曰：“吾曩急于援赣，未遑顾皖，今皖寇益急，且拜命抚是邦，坐视不救，何以对皖之父老！”即拜疏冒雨行，遽及庐州之难。其挺身赴险，无所趋避，古大臣所难也。先是忠烈家居，知大乱将至，结丁壮，缮兵仗。雷再浩叛，大府募能擒贼者，赏五百金。公应募，率乡兵缚再浩送官，取金归为尊翁寿。翁曰：“长吏信赏，矫而不受，是损上之信；资人力而专其利，是损己之廉。二者皆非也。其举金以葺邑城，城完民安，两得之矣。”公如命。于是官绅奋助，凡两年毕役，盗不敢窥。不爱钱，不惜死，忠烈兼有之焉。  

全州之陷，粤寇始张。知州曹燮培、都司伍朝显协力守城，城亡俱殉。宝甯方友石司马（玉润）作《全州哀》云：“全州节，谁最烈？都司头，刺史血。刺史守城苦无兵，都司带兵愁远别。同是天家戮力臣，相逢何必判轩轾。人肉食尽雀鼠空，弓靴煮烂思杀妾。拊膺一恸外援断，无人不憾湘漓月。丈夫死耳庸何伤，能为厉鬼真人杰。君不见睢阳城内杀声哀，邻境笙歌尚清越。”又：冠县不守，县令傅士珍死之。友石为赋《冠县令》云：“冠县令，一家血染粤贼刃。咸丰甲寅三月朔，贼旗蜂拥来何<辶凡>。一炮已毁二黄纛，忽复小旗挥四阵。四阵四门乱云集，常山蛇难首尾应。回身巷战贼盈衢，只手犹能戮枭獍。力尽成禽那肯屈，张巡原抱男儿性。旁有一仆亲属目，先砍公头后公腹。后堂烈妇并烈女，五人同时遭残酷。犹幸婴儿属乳母，天留一脉继良族。吁嗟乎！智者婢，义者仆，烈者妇，忠者牧，滇南节义冠青牍。”弹九州邑，御乏兵，守乏援，智弹力竭，徒以一死报国，是可哀已。  

赭寇所至，掠得妇女，别置馆居之，虽有夫者，不得合并。有朱九妹者，楚北人，美而才，被掳至金陵，居女馆中，谋以鸩酒杀贼，事泄遇害。贝子木有诗云：“须眉几辈愧青史，匍匐泥中欠一死。雌虹堕地霹雳鸣，乃有湖湘小女子。鸩贼进持酒一觞，愤拚弱质婉清扬。欧刀不惜遭寸磔，肉糜骨粉皆奇香。吁嗟落溷花，化作碎阶玉。荆州曼仙同一哭，澧兰沅芷赋《招魂》，合谱神弦荐芳酥。”“曼仙”，亦女子死烈者，见吴梅村《绥寇纪略》。王子扬孝廉《女专诸行》则称为“朱九姑”，序谓：“九姑，江夏人，读书晓文义，杨秀清得之，以为女记室。伺隙毒秀清，不济，贼怒，磔之。”其诗云：“鱼肠险割吴儿剑，青天白日飞紫电。姑从何处淬良药，干将献魄莫邪链。金陵城头虎大吼，百二十人舁贼走。道旁胁持不敢息，稍稍色动立碎首。有美一人意气舒，红襦系以双明珠。朝朝对镜泽容肤，夜夜搦管亲军书。朝夜伺贼贼不觉，鸩鸟告予以谣诼。身死即死心决绝，事成不成天唯诺。事不成，姑竟死。义声凛凛百千祀，专诸乃出奇女子。”据其诗，则又似以诡媚邀宠者。吴明经（家桢）《金陵杂咏》有云：“棘闱先设女科场，女状元称尽善祥。堪惜扬州朱九妹，含冤六月竟飞霜。”谓九妹为扬州人，与子木、子扬所闻又异。然纪其事者，则无异辞。明经《杂咏》又云：“红颜亦肯矢孤忠，易水萧萧国士风。百尺高竿悬挂处，天灯光烛满城红。”是谋杀贼者，不仅朱九妹矣。其《记女馆事》云：“六军女馆重关防，廿五娇娃聚一房。轮指今宵逢月晦，满城飞遍野鸳鸯。”又云：“高堂午夜沸笙歌，红粉双行列绮罗。弹到琵琶合手调，男伶不抵女伶多。”“糕果攒成百寿形，衙前新选女娉婷。今朝诞日开筵宴，竞把黄金铸寿星。”其中忍耻受污，或腼颜贡媚者，正不可偻数，九妹其佼佼者耳。又云：“谁使雄飞竟伏雌，难分扑朔与迷离。血光涌处刀光灿，重到转轮殿上时。”“么凤香尘步步莲，砑罗双幅绣行缠。如钩新月纤纤样，纵不凌波亦可怜。”“幻缘忽现女儿身，鸾镜蛾眉赧效颦。踯躅街前分队立，黄罗帕子素罗巾。”盖贼中好男色，伪令阉割幼童，俾裹足作女装。阉割者凡六千余，活者仅十之一。杨酋选中者给黄罗帕，余给素罗帕，分升诸酋，蓄为男妾，莫敢抗也。独新安吴幼莲之子（广），年十三，侨居扬州，被掠去，贼迫使为义子，毅然不屈，曰：“我天朝士子也。”竟被杀。子扬为作《天朝士子歌》云：“生十三年之吴童，贼喜不屠诱呼翁。翁呼非独活汝命，鲜衣美食骑花聪，甚者觊觎王侯公。童气如虹声如钟，一言上诉天为通，蒲卢以我为桑虫。旁人窃窃语吴童，高飞上有冥冥鸿。左顾宝剑磨青铜，右顾十丈氍毹红，童知有翁羁海东，走相告者翁捶胸。何不忍死稍从容，噫嘻忍死常儿同。”矫矫是儿，亦汪也。又：贼中使人饰夷妆，称东西洋陪臣，各贡夷女，因虚设东西洋行省，事尤可笑。  

张丙垣（继庚），为诸生，负才略。咸丰癸丑，陷贼中，变姓名，隶韭王。北王所辖，凡数千人。张其解事者，时为陈说大义，讠术以利害，皆色然动。乃与乡人谋，各就亲知，潜相结合，于是楚北人被胁者皆附之，湘粤人亦踵至。区画粗定，遂以五千人具名，上书向忠武，愿为内应。忠武喜甚。既与之约，乃失期，城中人咎张语不诚，稍稍散。而张不时往来向营，受贼逻察，亦屡濒于败，然其众犹千余人，乃约于甲寅二月五日杀神策门守目，纳外兵。及期，外兵不至，以雨辞。事败，张被收，刑毒备至，穷及党羽。张受刑毕，则曰：“吾党甚夥，趣以册来。”册至，则指其剽能为贼出死力者，以笔识其名。贼即骈戮之，十日中死四百余，锋锐大损，渐悟其诈，坚令指出鄂籍及江甯人。张迄不语，绝粒至死，贼举其尸辗裂之。与张同谋者皆得脱，然自是无复谋应外兵者矣。梅伯言与其父景堂契，作歌悲之云：“生名继庚其姓张，年少奇气腾蜚黄。为诸侯客游湖湘，笔头落纸天风长。咸丰初年归建康，城破不死心胆强。欲以翻城翦ァ狼，诡言进执酋首旁。贼喜授以黄巾装，潜诱羽翼回心肠。汝夫携妇汝还乡，相逢目动心深藏。缒书大帅三报章，会期斩关门朝阳。将心踌躇士徨，望门疑伏归雁行。城内气绝失所望，旷日谋泄死可伤。身虽糜烂舌不僵，呜呼此生真国殇！”谭仲修大令（廷献）亦赋《义士行》云：“班超布衣一诸生，奇功三十六人成。奇功绝域尚可立，胡乃义士歼名城。谁欤男子张应庚，宛转虎口蓐棘荆。翻城反正再三试，云作死气鼓死声。气经百折不心挫，事败狂寇魂犹惊。是时大帅亦雄杰，艰难百战扬旆旌。一念持重事机失，坐甲遂老十万兵。西风秦淮草不青，漠月犹照将军营。卅年高歌《洗兵马》，来吊国殇胸不平。”论者每病向忠武持重纵寇，余尝辨之，若此事，不得谓非持重之失。金弓叔《哀丙垣》诗云：“万户侯相待，原拚七尺躯。鬼都贼酷，我敢哭君愚。黑海横流是，青天醒日无。连营消遣过，苦费大声呼。”于忠武亦有微辞。  

弓叔又有《哀张丫头》诗云：“才知刀有用，热血满身归。杀贼心原在，收城计已非。三军常健忘，一载只长围。值得酬知己，江东贱布衣。”《哀机匠父子》诗云：“健儿终并命，彼妇竟何心。魂魄或无恨，生存已到今。大家都敢死，何贼不成禽。十日磨刀庆，中庭杀气沈。”“张丫头”者，习拳勇，不修细行。金陵陷，浮沈贼中年余，终不为贼所得，盖其智有过人者。丙垣既有所结合，计非有勇士，不能斩关以纳外兵。或举张丫头，丙垣使人说之。张不可，曰：“张君知我，必自来，乃为知己者死耳。”丙垣闻之，即日诣张，张大喜，许之。至期，张袖大刀，夜至神策门，尽杀守门贼二三十人，候外兵，迄不至，惘惘归。既而贼讠求杀人者甚急，适丙垣事泄，有知张附丙垣者白诸贼，捕之至，张大呼曰：“速杀我，勿多言！”遂先丙垣死。“机匠”，沈姓，佚其父子名，居江甯西南城隅浮桥右委巷中，父子四人皆健武。贼初入城，志在掠财物，非华屋高门，往往键户获免，机匠独启户坐待。其室仅三间，各以一子守之，置刀杖僻处。贼众至者，则伛偻肃迎，贼见其无长物，辄弃去。若二三人或一人至，则必邀之过其家，甫入即闭户，诸子视贼所至室，执而杀之，瘗后圃荆棘中，复启户如故。阅旬余，杀贼将百数。邻有老妇，忽戒一贼勿入其家，事遂泄。群贼乘夜围之，机匠与其二子皆斗死，惟中子得脱。张丫头死于甲寅二月，机匠父子死于癸丑五月。弓叔闻之于村民者。又闻有“倪丫头”者，以无行著，城陷日，遇贼独行者，伺左右无人，即出袖中刃杀之，凡杀七八贼，卒莫得主名，后不知所往。  

周荇农阁学《武昌谣》，述咸丰壬子粤寇陷鄂事特详。盖有湘南营弁史某，自京师赍奏回，经武昌，遇乱，陷贼中一月，脱归，复至京师，为荇垦述其目击者，而荇农著之于诗。诗云：“冬寒夜雨汁，贼围已兼旬。忽传须臾间，万贼攻城。向晓城大开，周衢贼纷纭。官吏及士庶，眠起无衣裙。待死就汤镬，束缚同鸡豚。贼酋拥官衙，贼徒据里门。刃人血成渠，色赤腥风喷。洎闻败兵言，始悉贼所因。腊月夜初四，黎黑天未晨。有贼窥城隅，不足四十人。我兵彷佛觉，所苦夜色昏。众奋思登陴，雨湿烽不然。向官屡索烛，不给翻怒瞠。谓是特求犒，诳辞惑三军。兵闻自慑退，贼噪旋登垣。一战开户纳，众贼驱群猿。不劳一矢加，已见高墉沦。血肉饱豺虎，财粟堆荆榛。重赏靡一应，况夙无纤恩。贼远吝一烛，重若宝与珍。贼来弃金帑，轻若沙与尘。贪庸坐尔曹，上负吾皇仁。尔命亦何惜，奈此蚩蚩冤。”其二云：“初四贼陷城，屠割兼搜牢。三日皮骨空，伪令传封刀。初七令甫传，残魂惊复喜。四十余万人，存不两万耳。城中七大湖，湖水阔且深。贼来惧污掠，各各怀死心。争前向湖投，燎发洪炉中。骸骨互撑拄，湖塞无可容。邑之田将军，仕粤屡杀贼。坐是为贼仇，家祸惨尤极。一门二百口，蹈刃无栗色。又有陈氏母，其子为县官。誓死不辱贼，身率阖门焚。贼所不杀者，耄稚或废疾。愚氓计求活，刺目折胫膝。残肤且幸生，生不过百一。死则葬狐犬，生复苦饥寒。天阴雨湿时，啾啾声不闻。贼威所劫制，鬼惧声亦吞。况彼弱肉辈，哀哉复何言。”是役殉难者：学政冯培元，赠侍郎，谥文介；藩司梁星源，谥敏肃；臬司瑞元，谥端节；而抚臣常南陔疏庸偾事，亦获美谥，且建专祠，所以褒忠者厚矣。然斧钺之严，犹存诗史，亦以见当时清议焉。  

方粤寇久围长沙，而宝庆屹然独完，太守李荫庭之力也。荫庭守宝庆，甫下车，即擒治猾盗数百人，复储仓谷，练民勇，城守以固。其检治桥土石背洞匪，皆得民勇之力，故宝勇精练特著。后塔忠武用之，以奏甯乡、湘潭之捷。当赛相入楚，荫庭奉檄赴岳州承办军差，邓湘皋有《寄怀》二律云：“堂堂上相拥旌旄，几队貔貅戒驿骚。扉履咄嗟应立办，指挥谈笑可忘劳。人来大漠风尤劲，天入重湖气倍豪。已卜荆关衔辔过，沿湘草色映征袍。”“来何勇决去何，落角摧牙事未终。治乱由来用重典，尚严原自具深衷。陋邦好恶何曾定，贫国疮痍尚待公。老我州民思叔度，时揩病眼望王充。”“王充”，谓王丽生明经（治模）。荫庭守郡，丽生佐其幕甚久，多所赞画，以肝胆相许，后客死宝庆。长沙丁果臣继之，相得如丽生。丁巳，武昌寇退，果臣躬送其丧归浙东。吴本深，丽生师也，有诗记其事兼示果臣云：“居官不知治，宾吏仗刀笔。读律未晓文，据坐傲占毕。越人党徒盛，窟穴处虱。脂膏罄吏俸，冀幸免三黜。吾伤此已久，思欲较名实。岂知有王君，才尽儒者术。君本诸生流，呃穷日抱膝。济时事则已，岂必躬辅弼。楚南天岳州，洞庭我洋泌。尺书忽及门，著山律举。韪与荫庭翁，相骏用群逸。先后宝郡略，君所笔书疾。我但闻君归，不得何月日。阊门有书到，道阻思逾密。穷山竟已矣，孤魂旅啾唧。岭盗跳险初，幕筹甚周悉。寇张君则亡，藏掩十六七。众才今角露，品第谁甲乙。矧乃词赋优，文采复稀匹。江湖道犹梗，也豕纵横出。归丧计安从，丁子独胶漆。青枫湘浦暮，灵舸存萧瑟。城头夜吹角，山鬼莫迷失。”语虽质拙，而深于性情，固非苟作者。外吏用幕宾治刑名钱谷，沿袭已久，大率精于例牍。以吏为师，不谓其中亦有才略气节之士，而惜乎不竟其用也！荫庭性鲠介，以戎绩擢湘臬。值骆文忠抚湘，延左湘阴于幕中，虚己听之，属吏白事，必先谒左。独荫庭始终不一谒之，由是见忤，摭他事论劾左官。嗣稍迁道员，终蹉跎不振。同治己巳，郡人述城守功，为请列祠名宦，且别建专祠，以丽生附祀。屈于荣途，而伸于舆诵，直道之遗，庶几不泯。  

许雪门太守（瑶光）《乌鹊怨》、《黄鹤怨》两诗，作于咸丰癸丑。《乌鹊怨》云：“牵牛不渡河，罪乃归乌鹊。银汉水茫茫，桥梁何处托。天船实可乘，河鼓声交作。仙人胆气虚，坐误星期约。迁怒到旁人，世情何险恶。可怜小鸟无诉伸，雨血风毛几沟壑。君不见今日大臣误国罪小臣，攫人障箭善保身。千古宦情多类此，南飞乌鹊倍伤神。”刺徐督部（广缙）也。长沙围急，督部奉命督师，率福兴所部驰援。自粤赴楚，节节留滞，抵湘潭，遂逗留不进。迨岳州陷，始进屯益阳，而有移营长沙之奏。诏责其迁延贻误，乃归咎益阳令不为备船，几得罪，诗意指此。《黄鹤怨》云：“神仙手堕绿玉杖，龙钟莫上黄鹤楼。黄鹤崔巍出云表，风高天旷令人愁。愁杀巴陵倾，长蛇噬象行。君山不塞洞庭口，妖波直接长江横。愁杀汉阳树，鹦鹉飞难渡。青山覆笠围团团，坐见冲霄腾赤雾。战士虫沙六百人，烟消电卷知何处。黄龙青雀束江流，白马红巾蹋地游。夹岸喑呜背石壁，一条衣带小于沟。夜深吹破《梅花》笛，士卒酣眠刁斗寂。女墙分付明月看，虎帐惟闻寒露滴。沈沈更柝天难曙，节钺辕深坐悲。一卷韬钤看复抛，黑风灭烛飞霆霹。蝥弧忽报有人登，地缺天摧惨何极。赤子蠕蠕尽网罗，金汤顷刻走狂魔。可怜天帑如山积，资寇徒闻金橐驼。窖粟藏金恣搜括，丹流碧血漫城阿。溃卒焚巢夜纵火，珠帘画栋烟煤多。此时江雪正飞花，此际江水损荻牙。{鼓蚤}鼓夜喧催去腊，炮车朝响逼年华。春朝三日弃城遁，江南江北生黄沙。凫溪夜夜啼城畔，楚台白气如烟散。夏逆曾烦圣祖兵，谁知今日逢离乱。我思龙蟠山侧鄂王城，陶侃当年擅盛名。风月登楼犹似昔，蚍蜉撼树竟伤情。岂无帐布分军士，坐使银山陷贼营。莫上枣亭高处望，蛟鼍从此激江声。”纪武昌之陷也。壬子十一月，贼陷岳州，弃不守，八日而抵汉口，朱副将（瀚章）率六百人守汉阳，战死。逾日，汉阳知府董振铎亦巷战死，城遂陷。时冬令水涸，江有涨沙，贼掠船造浮桥以达武昌。提督向公自洪山出战，贼以小队乘之。次日，地雷轰破望山门，武昌亦陷。督臣先以筹防驻衡州，其从抚臣殉难者，学政藩臬外，则汉黄德道王寿同，盐法道林恩熙，前盐法道王东槐，武昌守明善，同知周祖衔也。江夏令绣麟巷战死，尤烈。贼意图江南，尽驱居民登舟，弃城以去。明善字韫田，莅官未久即遇难，王子寿有诗哀之云：“烽烟惨照使君，仓卒乘城甫下车。典郡本为天子吏，成仁无愧圣贤书。卢循凶狡锋谁敌，傅燮艰难恨有余。他日楚江崇庙食，撷苹千载重欷。”  

曾文正为吴文节（文）门下士，文节以咸丰癸丑奉命督楚。时楚防复急，巡抚崇纶谋移营城外，为自脱地。文节知之，立往谒，约共死守。巡抚不可，公愤甚，拔佩刀置案上曰：“城存与存，亡与亡，敢言出城者，齿吾刃！”巡抚默然，议乃定。会寇逼，公即登城捍守，围得解。巡抚内愧，乃密劾公闭城坐守，有诏趣进复黄州，而以城守责巡抚。公调胡文忠所部黔勇，又与曾文正约，合力夹攻，将会师大举，而巡抚屡之。朝旨趣战益急，公不得已，即进薄黄州，两战皆胜。既而贼大至，忽后营火起，众惊溃，公投水死。是年武昌复陷，巡抚先受代去。迨文正复武昌，始疏陈公死事及巡抚倾陷状，有诏逮问，巡抚畏罪自尽，公冤乃大白。平安山为公尽节处，刘芙裳广文过其地，有诗追吊云：“朔雪寒风裂战袍，一军桴鼓手亲操。澶渊办贼成孤注，都督横江拥万艘。堕水子颜空据马，濒危光弼尚抽刀。伤心十丈陈陶水，终古精魂咽怒涛。”公临危督战，都司刘富成犹手刃数贼，兵卒继之，殪贼数十，故有“光弼抽刀”之喻。其地亦名堵城，洪右臣给谏《过堵城吊文节》诗云：“山下浮云作阵过，秋风吹恨满关河。时艰雷口屯温峤，事去壶头困伏波。鬼哭荒原闻败鼓，农耕战地拾残戈。萧萧废垒寒鸦散，落日招魂带女萝。”时辈谓其工切，然未若吴仲云“死诚得所才堪惜，谗不能行事最难”之句，为能一语破的。其时秉鄂臬者，为遵义唐威恪（树义），由陕藩左官，金口一役，督水师剿寇甚力，崇纶夺其军，投江死。一时亦多浮议，久之始白。  

咸丰癸丑，粤寇陷田家镇，上窜巴河，进迫黄郡。其时城守无兵，库藏亦匮，太守金菊仙度无全理，誓以身殉。方移治考棚，见近阶有井，试以长竿，得水五尺许，曰：“此足了吾事矣。”及贼至，怀匕首刺贼，毙一人，贼不杀之，遂冠服赴井死。留书别亲故，附《绝命词》三章，有云：“命妇投缳日，双珠争后先。泉台忠烈魄，相待已经年。”盖前此武昌之劫，公配汪恭人与二女同日自经也。事闻，赠太仆卿。包上舍（长庚）购得其尸，鬻田以葬之，且亲课其遗孤。洪右臣为赋《鬻田歌》，以志风义。  

巡抚崇纶之以忧去官也，青侍郎（麟）以学政摄其事，甫受任而寇至。城陷，侍郎走荆州，将募湘勇图收复，诏责其失地规避，即就荆正法。李越缦诗所谓“剑凛然明诏语，新传上策误檀公”者也。侍郎故长者，待士有礼，抚百姓有恩，城孤食尽，突围乞援，论者多曲谅之。武昌余承柱《吊墨卿中丞》诗云：“危城坚守几经时，不死封疆死法司。呼吁可怜庚癸迫，精诚终达圣明知。三军涕泪生前感，万姓悲歌殁后思。书罪书功青史在，孤忠耿耿自昭垂。”遗爱在人，于此可见。言卓林秀才为侍郎幕客，既脱难，值冯展云学士继督楚学，驻荆州，遂往依之。尝为王子寿述武昌事变，子寿赠诗云：“乐布客彭越，所怀国士恩。顾盼感意气，死生终弗谖。夫子梅里裔，入楚随高轩。主人领军府，贼势如蜂屯。城孤食且尽，突走前乞援。宾客仓卒散，榛莽宵窜奔。侧闻杜邮赐，血溅枯草根。西上氵斥水，羁困难自存。幸逢使者至，北海仍开尊。相将滞荆郢，未得搴兰荪。中夜忽思旧，恻怆声暗吞。荒郊尚埋碧，饮泣孤臣魂。烽烟惨乡国，何处江南村。拔剑起击柱，莫释心烦冤。灵修信浩荡，已矣忽复论。”诗意亦为侍郎扼腕。侍郎隶包衣籍，相传官翰林日，有新庶常谒其旗主，遇侍郎后至，跽拜讫，主挥令侧坐，庶常骇然。主曰：“依制不当坐，今犹以君故，宽假之也。”“包衣”者，其先世坐罪，发功臣为奴，遂世承奴籍，虽贵不得自脱。松文清居枢辅之尊，值主家有丧，犹著白袍，立门外执鼓，迄特韶抬旗乃免。大臣奴事私门，殊伤国体，而无敢议变革者，附记以著旗制之敝。  

善化瞿春陔比部（元霖），咸丰辛亥举于乡，屡试春官不第。乔勤恪方分巡常镇，其师门也，邀入幕，自京师间关赴之。时镇江尚为寇踞，巡道驻节常州，为规画善后二十策，兼及防守大计。寻镇江克复，遗黎待赈，复作《赈说》上勤恪，皆有特识。其和勤恪《入润城》诗云：“振衣度京岘，山隙见孤城。行行入东郭，寂寞溪桥横。庐舍峙余烬，犹闻坏墙声。转蓬逐瓦砾，巷陌阴风生。枯树鸣鸺留，石砌藏犭延<鼠生>。顾见黧面人，血手方披荆。纤帜表坊里，导引无迷行。乃知官吏来，指画厘章程。觥觥我夫子，吴会久有名。治兵与治民，累岁忧劳并。此邦更蹂躏，惨淡烦经营。百计关豫虑，惟恐孤舆情。亟谋奠江左，羽檄挥无停。逆氛昔东下，巨浪骄鲲鲸。据险阻江堑，筑垒元刂山形。名郡屡摧陷，中原皆震惊。重臣苦巽懦，鲁卫有弟兄。坐令雄胜区，荡毁夷不平。方今豸节驻，抚驭一以诚。吟怀见仁爱，盼兹百室盈。游夏未敢赞，展也歌大成。”述乱后荒城凋残翳，不堪卒读。所著日记谓：“道光间，海氛内犯，江甯人逃匿乡曲，不堪其苦，故粤寇至，相率拚一死，不复行遁。迨城破，遭虐役，求死不得，于是有阖门自燔者，渐亦逃出不少。丙辰夏，向营退丹阳，附近居民，被祸尤酷。高资之败，贻患不小，因叹督师者畏葸，固足长寇，若不揆机宜，轻于一掷，偾事之咎亦均。”洵阅历之言也。  

比部尊人鲁青翁（岱），绩学不遇，尝自写其身，由少而壮而老，为像三。乘枯槎泛海涛中，少者持楫，而壮与老者休焉。图成，署曰“自济”，盖隐寓横流之兆。其孙文慎既贵，遍徵题咏，郭筠仙侍郎诗尤沈挚，有云：“先生生长承平际，水潦干戈已芽孽。手无斧柯排干力，肩项从人夸截や。岂知尘劫起微沫，太阿竟受群哮折。龙蛇蹙踏天发机，应声有似蕤宾铁。达观昭旷矧无人，一手一足甯为烈。试看浮云著海浪，信行不与坤轴裂。天开地辟万化生，要自以身为圭臬。济身乃以经天下，圣贤自古无留诀。文孙善济知此意，呵叱尘嚣吹一[口]。要识绸缪达一体，莫枉彭阳见夷节。”洵能窥及作图深旨。王葵园祭酒诗有云：“枯楂泛大海，坚以独力支。神勇固不测，诞登终有期。岂无济物心，伏处气伤悲。高位不苟践，寸抱非可私。”托意略同。其夫人汤氏别有《分镫课子图》，题咏亦夥。文慎直枢廷时，援钱香树故事，以两图上乞御题，孝钦后题曰“耀德昭嫩”，德宗题诗云：“自济兼怀道济忱，画堂宵课惜分阴。象贤有后传家学，述德无忘世守心。”一时台阁羡为殊遇。左文襄与翁父子论交比纪群，谓翁躯干甚伟，倜傥自喜，而忘其贫，翁亦异人哉。  

高资之战，抚部吉公殉焉。乔勤恪于吉公推服甚至，谓其立心忠诚，任事果毅，为百尔中所仅见，且述其居常语云：“人寿不能百年，而作事当存百年及见之想；人死未必有知，而不可使有知抱难弥之恨。”其然不欺之心，即此可见。勤恪有《五忠咏》，纪高资死难诸贤，首及吉公，其诗云：“独抱匡时略，余才在典兵。应机能立断，一意自孤行。寮き咸心服，东南赖手撑。如公何可死，恸哭失长城。”次为副都统绷阔，副将周兆熊，盐知事张翊国，江甯守刘存厚。谓绷当吉公往援高资，已抱病乞假，且强起偕行，吉止之不可。迨兵败，纵马得脱，就水师。既至舟中，闻吉死绥，叹曰：“吾力疾出战，为吉公耳。公死，吾奚以生为！”遂投江死。周屯营镇江西门外，被围三日，食尽，度援兵不至，自燔其营，端坐烈火中，从死者甚众。张在军中，阚称最，有“小虎”之目。临阵屡濒于危，气不少馁，卒以力战殒，事皆可传。刘则与周筑垒协守，兵败，同及于难。高资南连镇江，北渡江为瓜洲，西向金陵，中经包容、溧水诸邑，为水陆要冲，故宫军与赭寇力争之。初，官军累战不利，适邓提督绍良等兵挫，帅臣奏劾，责以立功自赎，乃大战破寇。于是周刘度地驻师，吉公进屯九华山，军辎悉从。仓卒覆军，反以资寇。祸福倚伏，信哉。  

溯当赭氛初炽，桂人之忧时者，有《独秀峰题壁》七律卅首，注述綦详，与王定甫诗多可互证。其刺邹鸣鹤中丞者，有云：“宵深铃阁自焚香，困坐愁城没主张。退贼但知悬赏格，逆词翻取附封章。牙枪自卫环貔虎，函谷频迁畏犬羊。笑倒无才真肉食，安排遣表奏当阳。”“儒生从未读兵书，请战殷殷计已疏。出岫无心虚发矢，临江属目早回车。危场偏有音怀我，余子何曾勇贾余。一望草根缠白骨，马头凭吊亦欷。”谓邹专倡团练，又募勇自卫，滥赏无算。勇有淫掠者，不能禁。寇迫乃悬格，有能退贼者，予钱十万。贼射伪字入城，亦附章上奏。又不谙战略，堕贼计，致皖兵全覆。由是官兵积怯，遇贼即退，或虚施枪炮而已。其刺赛相云：“碧莲峰里拥旌，贼去贼来坐失机。拥得精兵甘远避，从教群盗合重围。《登楼》王粲空悲赋，还阙丁郎早退飞。传道桂林烽火息，儿童又指相公归。”谓赛拥兵数千，驻阳朔，坐视不援。迨向忠武抵省固守，贼不得逞，宵遁。逾十日，赛乃还。王粲，即谓定甫也。此为诸诗所罕及者。又述军事云：“剑影刀光列从官，重重帷幕独盘桓。围棋自计争先著，飞檄俄传失永安。固垒深沟容贼据，缺┥斯破斧转心寒。孤城在望无人近，半载甘从壁上观。”“春风春雨又花朝，战伐经年壮志销。大帅不须行上策，单于早已遁中宵。封章连日称收复，城郭无人感寂寥。最惜群师随四镇，模糊身死报当朝。”注谓：“浔州四邑，贼过一空。踞永安至七阅月，官军隔水，无敢与战者。直至贼弃城去，钦帅遂报收复。然城中鸡犬俱绝。迨贼踞大洞，地奇险，四镇强兵蹑之，全军覆焉。四镇堕岩死，含糊奏报而已。”又纪兴安之陷云：“蔓草迁延去更难，永安城破又兴安。黄巾不少冲关贼，黑夜争逃守土官。纵有援兵皆退缩，最怜民屋尽凋残。倘教执法无私曲，应杀商羊剖肺肝。”注谓：“兴安令商某，借治团勒民捐输，寇至乃弃民逃。事后饰词行赂，转得保奖。”然则官书可尽信哉？其余所述，如：“幸有将军天上降，葵心向日报平安。”美向军门之间道赴援；“更有偏师思直捣，桥头痛绝霍嫖姚。”美乌都统之力战死绥；“梯云取月应成梦，走电轰雷莫奏功。”纪贼以吕公车攻城，车中火发自毙。则诸诗已有详之者。其于同时当道，略有讽刺，亦无关宏旨。独纪全州之役有云：“粮空连日皆枵腹，城破无人不断头。遥指蓬山离万里，刘郎观望转优游。”注谓：“伍都司（朝选）带兵四百遇州境，州牧曹理村（燮培）留共城守。食尽，犹力战三日夜，戮伪南王，力竭城陷，俱殉。而刘提军（长清）奉命赴援，终不至。”燎原之纵，谓非人事耶？  

旧制：宗室封公，曰“镇国”，曰“辅国”，有入八分不入八分之别。“八分”者，即许用宝石顶、团龙褂、开气袍、紫缰、朱轮、门钉、茶壶、家将。“门钉”者，府第大门，密布巨钉为饰。“茶壶”者，形巨而扁，高广逾一尺，出门时从人挈之。“家将”者，所用家丁，得赏顶戴。不入八分者，不得用也。何平斋丈诗云：“上公异数压朝绅，玉牒宗支为展亲。持较诸王恩稍杀，殆如九锡宠勋臣。”即咏其事，若满漠大臣封公者，谓之“民公”，与侯、伯、子、男序列。公、侯、伯为超品，冠服依一品，但得用方蟒补服。子一品，男二品，各从其品服而已。  

名场得失，若有前定，先辈屡言之矣。吾乡龚禹畴侍御，初纳赀为兵部郎，屡困场屋，中年后始入翰林，转台谏。尝考试差，诗题为“‘进贤兴功’得‘官’字。”与试者咸不知题旨，侍御曰：“我昔官兵部，见武选司堂匾有此四字，定是《周礼?夏官》语。”同人闻之，据以入诗，皆得高列。侍御乃不敢自引用，仍被黜，叹曰：“翰林阅三载，始有文衡之望，吾诚重之，不敢率试。”故何平斋丈追怀侍御诗结句云：“却笑《夏官》疑待阙，文衡得失太关身。”后终于御史。居京师，贫甚，然口不言钱，与人交，无城府，亦君子人。  

咸丰丁巳，赭寇攻南昌，久不下，乃变计图闽。是岁二月，贼渠孙四照从泸溪乘雨夜掩入铁牛关，遂薄光泽城下。郡守蒋一樵誓众固守至旬日，力竭城陷，死之。时粮储道王训驻杉关，不能救，乃退保邵武。杨卧云纪事诗云：“援江貔旅拥杉关，斗大城围十日间。半夜铁牛乘雾入，尔时铜马想弓弯。何当侦骑音全渺，枉说军门令若山。自此昭阳顿风鹤，金鳌峰顶废跻攀。”于王有微词焉。贼既逞志，更分股出扰。一股进攻邵武，陷之，王训与邑令孙翘江俱殉。遂连陷泰宁、宁化，与小刀会匪合。于是汀州、清流、归化皆沦于贼。又一股迫围建宁，掘其东门，城崩至数丈。守者效死捍御，终不可下。寻东、西溪乡团并起，纠众数十万，沿村杀贼。副将毕定邦复自赣率师驰援，屡击贼，破之。贼气馁，始鼠窜去。郑修楼广文有《东乡》、《西乡》二诗，美乡团也。次年戊午二月，贼众复入岑阳关，以犯浦城。邑富庶，城守特坚。诸生詹先钦、黄美中通贼，止守卒炮勿发。贼得攀堞上城，遂陷。死者数万人，多阖室自焚。邑令韩湛尽烧仓谷，自缢死。修楼《戊午书事》诗云：“江郎旧地铁为城，积粟如邱集义兵。劫火遍诸钜户，妖儿突起两书生。都疑乐土招奇祸，却累神君殉令名。井底有声为谁哭，青山高竦一宵倾。”纪浦城之陷，罪逆衿，哀良吏也。城陷前，市中井夜间哭声，人咸异之，故结语云云。时王春岩制府领兵五百，驻延平。按察使赵印川剿寇出关，克复邵武。是年三月，寇复犯杉关，守卒尽逸。赵愤甚，与郡守匡某率乡兵出御之。叛卒复聚，劫其绫，乡兵亦溃。于是邵武再陷。赵退守建阳，力尽竟殒。修楼《书事》次首云：“成功岂必尽超群，事到艰难惜此君。先轸如生留毅魄，武侯虽死走妖氛。险中策马先诸卒，意外回戈散一军。报国未完甘殉国，翻教身后议纷纷。”即哀赵而作。其末首有句云：“伤人骄卒宁伤贼，御寇良民亟御兵。”则纪建州兵民互斗事。注谓：四方兵勇来舟坌集，每肆行劫掠。郡守万金镛杖系二人，兵勇怒，纠众露刃薄城，缚守卒二人去。民大惊，闭城拒之。兵勇向城发枪，伤数人。民亦还击之。既而督师大吏申令约束，始止斗，而各还所繁者。嚣至此，法纪尽矣。然是役犹赖各路援军力，首复浦城，徐规诸郡邑，而气机一振。  

咸丰癸丑以后，闽中匪乱，无岁无之。蔓延州邑，劫掠公行，虽良善亦附匪自保。张享甫《送史梅叔氵位闽》诗云：“官贪民乃斗，民斗官乃喜。括户比搜牢，盗贼任窃起。”吏治之污，酿为匪患，非一朝夕之故矣。渐乃攻城扌斩邑，悍然作乱。小刀会匪起，自海澄破漳州，巡道文某、总兵曹某皆遇害。遂连陷漳浦、长泰、厦门、同安、安溪诸厅、县。既而漳州民勇奉旧令张印川、参将饶廷选起讨贼，始收复郡城，渐及旁邑。而贼渠黄德美、黄位据厦门上游自若也。红钱会匪起自永安，其渠黄有使，笼岩篙师也。而永春武生林俊应之，由延平进陷仙游，攻兴化。于是泉州亦告警。盐法道瑞常兴、泉永道来锡蕃，分路进剿不利，匪胆乃益张。嗣巡抚王懿德亲出督师，水师提督偕粤将以舟师至，水陆累捷，遂克厦门。黄德美伏诛，黄位浮海遁去。时林俊尚踞仙游，势猖獗。南安令请募义军，间道击之，久不就。至是，官兵乘胜往剿，克仙游，俊遁入山，抚臣遂告班师矣。莆田有乌白旗者，与俊勾结。官军怵兵祸，一意主抚，益悍不可制。迨乙丑，左文襄遣王德榜军讨平之，余孽始殄。先中丞公从事厦门戎幕，有《乱后感赋》云：“海云如墨障蓬壶，乱后山川风景殊。诸将都应膺上赏，流民谁与绘全图。田园芜没千聚，墟里荒凉一庙孤。闻道行营催转饷，吏胥火急奉官符。”又《贼退》诗云：“悔祸关天意，旄头避紫微。么么空壁垒，父老讶旌。创病聊相慰，流亡半末归。谁从悬磬日，痛哭念民依。”《饮至》云：“腊鼓声中柏酒香，凯旋饮至止戈堂。书生不敢夸功绩，但赋民劳汔小康。”  

绿营之敝久矣。承平日久，将不知兵。如古所云萧娘、吕姥者，固多有之。然跃冶之锋，未可尽掩。江苏会匪之围延平，副将李正芳，武进士也，善用长刀，力战御贼，贼皆披靡。一夕，贼遣数十人梯城上，守者皆卧，遂移炮内向，欲倒燃以击城中。一卒起见之，大惊，亟泼粥灭其火。贼怒杀卒，卒与抗，不敌而死。然喧声远闻，正芳驰至，挥长刀斩十数人，余众惊堕城下。未几围得解，而正芳以力瘁死。林雪樵为赋《李将军杀贼歌》，有云：“如猿群寇夜缒城，城上健卒惟鼾声。前者既登后者继，蹑脚勿使三军惊。炮车倒移星斗动，全城会作田横冢。何来一卒独当锋，手泼粥糜灭火种。贼怒杀卒卒怒号，将军夜起挥大刀。刀光过处头乱落，避而堕者填城濠。将军报国一腔热，此刀饮尽贼徒血。神锋自古有遭逢，不遇风胡亦顽铁。”正芳事罕见纪载，得是诗可以传矣。郑修楼别有《李将军战刀歌》、《延平卒歌》，篇长不悉录。  

闽中之乱，守吏慷慨尽节者颇不乏人。兹纪其死事尤烈者：一为徐晓峰观察。观察籍维扬，任汀漳龙道。值粤寇汪海洋自浙窜闽入学，复自粤回犯，力攻漳州。徐所部仅练勇二百余，誓众死守，力尽援绝，被执，大书壁间云：“壮志未酬，君恩未报。取义成仁，寸心皎皎。”又赋《绝命诗》云：“何处更寻春草碧，伤心一片血模糊。”遂贼而死。教授池秋如（剑波）同被执遇害。事闻于朝，赠却有加，予徐谥“刚毅”。刘蓉舟大令有《吊徐刚毅公》诗云：“巡方拜命迫危时，慷慨精诚见誓师。击贼壮心存段笏，当官遗爱继羊碑。寒林寂寞酬恩泪，春草凄凉绝命词。朱鸟会应招毅魄，漳江风雨下灵旗。”一为金谷生太守（万清）。太守会稽人，以名进士宰永安，有惠政。既去，而会匪乱作，继任者不能治。太守上书大吏，语痛切，因檄之往。至则匪尽散去。逾年，擢郡守。时会匪踞九龙山，太守督剿，屡破之。匪遁入山，复追击，禽其渠，匪众几尽。其支党窜扰建州，势复张。太守提兵往，累战不利。以百人与贼数百战于万金坑，力竭遇害。侦尸，失其元，以臂有创痕识之，盖尝割臂疗父疾也。张子瑜挽句云：“未灭寇仇心肯死，两全忠孝气如生。”可谓知公者矣。宋己舟挽以《金缕曲》云：“挥尽行人泪。进将来、剑津前畔，多于流水。太息彼苍何梦梦，酿出千戈满地。更坏却、长城万里。不为溪山留保障，问遗黎、谁作庇？天下事，可知矣。  

感恩况更叨知己。但自愧、西台碎竹，招魂无计。雪压重关丹冷，枉是英雄盖世。只博得、如斯而已。热血一腔空欲洒，洒难成、两个伤心字。呜咽处，暮云紫。”是时闽匪遍地，上游箐密山深，尤萑苻之所出没。其得以少安者，实太守之力。故谈者皆深惜之。若州、县之殉寇难者，韩湛、孙翘江，皆一时良吏，前已述之。孙字兰皋，滇人，有子年十三，骂贼从殉，尤可悯也。他若建安令何芸樵（镇之），以督民团出剿，力战死。一子从殉。崇安令莫励堂（自逸），夙得民心，誓众固守，贼不能犯，且屡援邻境。戊午之役，被围日久，粮尽城陷，死之。韶安令赵仁麟固守危城，誓与城并命，卒死之。是皆无忝青史者。乃至丞悴之末，则有候补县丞李子馥、岚下县丞汪连茹。偏裨之微，则有瓯宁千总江禹钧，皆以力战死。浦城守备许某者，城陷被执，骂贼不屈，贼怒，缚之树，举鸟枪丛击之，至死不绝口。其事尤烈。惜名不著。符雪樵诗云：“愧煞人间牙纛辈，徒闻风节属卑官。”郑修楼诗云：“偏裨亦自知忠孝，始信人间有丈夫。”诚有慨而言也。其以儒官殉职者，更有武平教谕林书甫（丞英）、浦城教谕丁朴夫（汝恭），皆衣冠贼。林与生徒七人，俱遇害。丁断臂，寻卒。二君皆劬学。丁有《感事》句云：“委琐沙虫空自化，模糊风鹤漫相惊。”盖死志早决矣。先辈见危授命，岂必限于守土者哉。  

咸丰癸丑，户部以军兴费繁，始铸大钱，如当十、当百之类，议通行于天下。然都市大钱已壅滞，物价因之腾涌。前卷已略述之。高茶庵明经有《当十钱》诗，海墓周观察有《穷民行》，皆痛言其弊，惜未及采录。嗣又推行铁钱。魏子安《陔南山馆诗话》述及梁礼堂《铁钱行》，今其诗亦不著。又举三山樵叟《竹枝》诗注，谓铁钱一千，重十觫零，每银一两，可易钱十余千，计之得铁百觫以上。于是外人多购以铸炮，内地业冶者亦竞购以铸锅。驯至现钱匮乏，仅存空纸。盖南唐覆辙，不幸而复蹈之。闽为瘠乡，困累滋甚。故葛香雨《除夕》诗云：“寇警已如此，杞忧仍枉然。军书频募勇，国帑久糜边。市侩持钱价，穷檐突烟。中原殷望岁，收复果何年。”虽在闽言闽，实当日通患也。戊午三月，遂有福州南台窭民，持铁钱纠众入城，挟钜绅尚书某，闯入总督署，攀辕呼吁，势汹汹。幸将军某公至，开诚抚慰之，众心稍平。制府亟颁示，限以三折，事乃息。孙墨林孝廉（燕贻）纪诗云：“事前空执桓宽论，事后谁怜赵台穷。今日十州余铁在，有何铸错问群公。”时值军事方殷，计臣束手，出此下策，事属权宜，未几遂罢。  

梁芷邻中丞诗云：“大府风闻曷可当，承流太守亦堂堂。流丸自向瓯臾止，但笑蚍蜉撼树狂。”自谓为举商一事而发。且云：被举之家，横加疑谤于己，故为此诗以自明，见所著《归田琐记》。举商者，闽盐引课久疲，或建议举富民为商，责以清理旧逋，则官课可充，商困亦释。刘玉坡制府（韵珂）甫氵位闽，率尔行之。被举富绅，竭蹶赔垫，多倾产者。一时目为苛政。何午楼《行路难》末章颇详其事，诗云：“水客货盐活其身，市价平允交易均。曾几何时作法新，货盐倡议招富民，输金转运称商人。商人专大利，晒盐晒官地。禁私猛虎狼，献金饱胥吏。家聚百夫餐，日费万钱易。子弟习豪奢，赀本渐益匮。课税积累累，势穷蹶而踬。一商疲，众商瘁。一商倾，众商累。官又称贷以益之，扬汤止沸火更炽。官曰吾能调剂救疾之良方，吾能招募殷实之新商。举国闻者惊若狂，前车脱辐后车偿。妻子泣于房，吏役哄于堂。愿者免汝殃，违者枷锁声琅。如缚豕，如牵羊，甜言不入苦刑张。熬煎焚炙民莫当，小民敢不刮脂抉髓罄尔橐囊。新商举，谁惜汝畏沮，疲商积欠今间汝。吁嗟乎，南路西路日奔浪，依旧将钱买囹圄。”所述有不忍卒诵者，亦杜老《石壕》、次山《舂陵》之遗意也。同治间，吴桐云以盐法道氵位闽，创行就商按包徵课之法，饷举而商不累，差为得之。然论者犹以盐规未灭，盐厘复增，引为疵议。以视今之盐课，则何如耶？  

## ●卷一八  

咸丰庚申夏，文宗圣躬不豫，有荐陆秀山（毓成）能医者。秀山，吴人。父国栋，为庆阳守，因留滞秦中，尝从杨忠武西征，论功得守备，辞不受。其医得叶天士之传，至是，以访友至京师，年七十余矣。既召入，处方异众医。上迟疑，秀山叩首曰：“服民方不效，愿当死罪。”服之果愈，赐官太医院判，固辞，乃受虚秩，自是出入禁闼。会津辅告警，上语及之，秀山率尔对词，甚戆，上聆之动色，而秀山意气夷然也。全州蒋申甫京兆赠以诗云：“著书远欲绍忠州，晚节高同黄绮俦。言可养生技进道，贫而逃仕乐忘忧。古来国手秦医缓，今见山人李邺侯。帷幄也应同苦口，扶危何以副旁求。”申甫亦敢言。庚申寇迫，释服，未补官，疏请幸晋，格不及上。复单骑入晋阳，欲纠守臣故相迎銮，不果。同治初元，进《中兴十二策》，旋乞养归。善化张伯舆《怀旧》诗有“四海犹传师弟疏，中朝不答友朋书”之句。“师弟”兼谓王子寿比部，为申甫甲辰典试所得士，时亦应诏抗言也。  

旧制：设升平署，掌演习雅乐，隶内务府。咸丰时，复置南府，选内监之颖秀者，命乐工教之。两部皆不时进御。维时海宇多故，圣怀不乐，稍近声色。圆明园总管文丰承旨，采江浙佳丽以进，即所谓“四春”者，列居别苑，并承宸眷。而菊部之秀，则越伶蒋檀青为冠。每内廷奏技，恩赉过诸伶。未几，宫车蒙尘，淀园灰烬，檀青犹应召赴滦阳。同治初，复返京师，傺无所遇，遂从人游江淮间，沿门卖曲为业，都下无复知其人者。杨云史少日游广陵，于平山堂酒座睹之，垂垂老矣，弹筝一曲，泪随声下，因言宫中旧事甚悉，云：”咸丰九年三月某夕，镂月开云台牡丹盛开，夜凉月出，上敕诸美人侍宴，宝炬千百，珠翠如云，召演《长生殿》数折。上顾诸美人嗟赏，传赐伽楠牟尼碧玉带、钩各一，文锦两袭。内官引就花阴拜谢，舞衣犹未卸也。”言已欷歔。云史感其事，为赋《檀青引》，有云：“三山凉月照瑶台，夹道珠镫拥夜来。一派吴歌调凤琯，《后庭玉树》报花开。临春高宴新承宠，玉骨轻盈珠极重。避面宁教妒尹邢，当筵未许怜江孔。太液春寒召管弦，官家沈醉杏花天。昭阳宫里春如海，五鼓新传《燕子笺》。呈红照睡繁枝重，绝代佳人花簇拥。南府新声压野狐，升平独赐龟年俸。夜半青娥扫落花，深宫月色趁羊车。庸知铜辇春风梦，留与词人赋馆娃。当时海内勤王事，慷慨誓师曾与李。未见江头捷骑来，忽闻海上夷歌起。避暑温泉夜气清，宫花露冷月华明。惊心一曲《长生殿》，直是渔阳鼙鼓声。延秋门外乌啼苦，城阙尘生嫔御去。穆王从此不重来，马上天颜屡回顾。来朝胡骑绕宫墙，凝碧池头踞御床。昨夜采莲新制曲，水云多处舞衣凉。太白睒睒欃枪吐，云房水殿都凄楚。阿房万落倚天高，可怜一炬空焦土。和戎留守有贤王，万骑西行入大荒。金粟堆空啼杜宇，苍梧云冷泣英皇。居庸日落离宫暮，北望幽都黯烟树。初闻哀诏下沙邱，已报新君出灵武。鼎湖龙去使人愁，福海悠悠春水流。山蝶乱飞歌板地，野莺啼满殿西头。梨园寂寂扃烟雨，百草千花愁无主。汉家仙掌出人间，壶宫宝镜知何处。归来掩面过宫门，犬马难忘旧日恩。檀板红牙今落拓，寻常风月最销魂。十年血战动天地，金陵浪说风云气。南部烟花北地人，天涯那免伤心泪。怜尔依稀事两朝，千秋万岁恨迢迢。至今烟月千门锁，天上人间两寂寥。”檀青事无纪者，读此诗，如聆天宝弹词。  

湘乡受文宗特达之知，从戎墨，转战东南，朝士犹有齮龁之者。其授军柄洎督两江，肃顺实左右之，为之介者，王壬秋（闿运），高碧湄（心夔）也。王高皆出入肃顺邸，肃尤重高，与闻机秘。其登礼部第也，肃许以大魁，谂高敏赡，廷试日，甫过午，即督促交卷，不完卷者夺之，以为无与竞者。讵高是日文思忽滞，亦不及完卷。朝考试律出韵，复列劣等，遂归班。肃罹法，高赋《城西》二首哀之，云：“连云列戟羽林郎，苑树依然夕照苍。一狩北园盛车马，再寻东阁杳冠裳。涤兰苦污生前佩，炷麝能升死后香。赫赫爰书铸惇史，天门折翼梦荒唐。”“宠冠亲贤岂遽衰，致身胡取亟登危。将军清静归醇酒，公子声华误绣丝。坊乐入筵天庆节，殿材营第水衡司。十年风义亏忠告，江海湮流此泪垂。”“坊乐”、“殿材”二语，皆当日罪案也。玩其诗恬，似亦不善肃所为。肃柄政久，奢靡骄纵，固宜致败，然独能爱重才彦，虑事敏断，亦胜于唯阿摸棱者。左湘阴佐湘抚幕，为忌者所中，几不得其死。郭筠仙侍郎为奔走营救，计惟肃能活之，密商于碧湄。碧湄言于肃，慨然自任，既而曰：“此事已有旨，非外廷特疏，不易图也。”乃复干潘文勤。文勤疏上，肃因以斡旋，事得解。寻益阳、湘乡交章荐，遂擢京卿，参戎政，骎骎大用矣。  

骆文忠抚湘，倚左湘阴特专。左尤负意气，致滋谤议。咸丰壬子，徐寿蘅尚书以宫允视学山左，陛辞召对，文宗以尚书湘人，询兵事及城守甚悉。迨任满归，复召对，询湘事兼及左之为人。尚书具言其志学才识操履，他日当任重致远，为国家干翼，上为释然。盖“三至”之谮，圣人亦不能无疑也。当湘阴被劾，适钱萍工副宪典鄂试，甫出闱，奉命按其狱。萍工语人曰：“左某，异日伟人，讵可以细故废弃。”覆奏时，力为剖白。嘉善顾静压《城南杂咏》有云：“少年叉手斗孙杨，敦宣南酒友忙。不道‘谪仙’真巨眼，一时心识郭汾阳。”即谓其事。萍工豪放好饮，孙次公、杨小铁，皆其狎友也。湘阴早岁试春官落第，赋《燕台八咏》。其一云：“西域环兵不计年，当时立国重开边。橐驼万里输官稻，沙碛千秋比石田。置省尚烦他日议，兴屯宁费度支钱。将军莫更纾愁眼，生计中原亦可怜。”后来事功，以平回为最，所谓“兴屯”、“置省”者，悉见措施，与诗适合。《庸盒笔记》谓文襄毕生勋业，皆预见于梦，是尤奇矣。  

李云生《谒骆文忠祠》诗云：“百二危城半劫灰，公从湘水振师来。雄风一战声先夺，零雨三年志不回。”谓文忠自湘抚督师援蜀也。时蜀中乱，公至，督所部剿平之，事必躬亲，与抚湘迥异。凡所规画，必集司道议，使反复之，迨无可，而后定策，故能推行尽利。及殁，蜀人为服丧如诸葛武侯故事。将军某摄督，心忌之，令有司谕禁，蜀人不从，曰：“异日将军去时，恐求此不可得也。”将军闻之，怃然若失。继为蜀督者，惟吴仲宣（棠）有惠政，其去官也，部民追慕弗衰。张文襄时督川学，赠别诗云：“春水方生公去时，万民恋母士恋师。”可见其概。诗中又云：“西蜀安危仗才杰，花县相公曾持节。武功才竟未修文，前哲遗憾待来哲。譬如病后须淖糜，公以宽大苏疮痍。”盖文忠治蜀未竟之绪，仲宣为能继之。相传孝钦后未入宫时，奉父丧北归，仲宣初无素，于其过境厚赙之，后心识其人。适有举其治迹者，不数年，遂跻开府。后虽被劾，犹曲全之。然观其治蜀得民，固非幸致。  

文宗践阼，诏求直言，曾文正与袁端敏、胜克斋皆力规主德，由是见知，号“三直”。王王秋《独行谣》所谓“‘三直’虽异趣，帝圣能远猷”者也。立正以在籍侍郎出治军，辟士简戎，壁垒一振，然所恃惟乡曲子弟，又绌于饣襄。湘潭告急，桂阳陈士杰议往援，而彭嘉玉欲攻靖港，论不一。提督鲍起豹与曾军不协，复沮挠之。会靖港士民中夜来乞师，文正分三营，自率往，交绥即退，乃植帅旗，令“散退过旗者斩。”军士皆从旗旁过，遂溃。文正愤甚，自投于水。幕僚章介人救之，诡称有捷报，既而湘潭果大捷，寇亦遁走楚。两司闻曾军败，详请夺其军治罪，而提督沮挠无论者。事闻，朱谕切责鲍起豹，以塔齐布代之。诏书于靖港之败，温词致慰，且曰：“汝此时心如悬旌，，平日自命者安在？”又令奏调司道随军支应，两司徐有壬、陶恩培见公，皆顿首谢罪。壬秋诗有云：“兵兴五稔来，搏战始自由。虽有靖港败，失势两不留。明明我显皇，坐照臣藩忧。诏夺提督兵，超次用塔侯。壬培始愧屈，蒲伏毡氍毹。曾军长气势，后用<今戈>魁酋。每怀御将暑，涕泪横衿袍。何必身受知，甘死报圣朝。”庙算之明，旁观犹感叹，况在当局！时议以讨寇增练水师，仿广州艇船。立五营，以总兵陈辉龙、游击沙定邦、知府褚汝航、知县夏銮将之。时彭刚直以诸生从戎，与千总杨载福为左右长，湘军十营属之。岳州之战，越师先出，得捷。及将还，沿岸牵缆，舟横众乱，皆陷没，而彭杨卒为名将。壬秋诗所云：“水国利戈船，篙工自越招。偾军陈陵矶，拖罟重被胶。折肱果知医，彭杨狎奔涛。乘此破竹势，千里卷昏雾。”指此，武昌克复，赖湘军水陆之力。领陆军者，罗忠节也。藩司夏廷樾请留罗山屯守，文正不许，移师直下，复有九江之挫，上赐御服黄里貂马褂，甫至，而寇以小舟夜劫之。壬秋诗云：“湘军不后劲，直弄浔阳潮。轻兵卒致败，盗获元戎貂。”盖文正长于将将，绌于将兵，奋袂驰驱，屡更错，终集大勋，固有数焉。价人以军功保至知府，蹉跎不见用，后重过靖港，作《铜官感旧图》，时辈题什者，颇议文正相遇之薄，余窃非之。曩见善化瞿文慎题诗有云：“绵田不言禄，论拟恐未当。苛责及报牛，臆测抑又妄。春风苏草木，施受固两忘。徒持时俗见，宁识贤者量。”洵有特识。  

武昌四战之地，前之崇纶、青麟，后之杨霈、陶恩培，皆不足与规城守。杨在广济，闻湘军败走德安，过省城不入；陶为巡抚，彷徨束手而己。王秋诗云：“鄂将如惊弓，陶抚但惊号。收军诅能守，委罪信无聊。”匪过论也。武昌三陷，陶待城破死之，杨获罪。以西陵阿为钦使督师，寻又代以官文忠，兼领楚督。时胡文忠起时望，由道员连擢至鄂抚，得罗忠节军，倾身下之；彭杨将水师，不和，百拜调解之；谍卒还营，自出门迎候，故将士感激，争效命。初与官督不相能，或说之曰：“官长厚易与，若相得而利用之，是公兼为总督也。督、抚一心，何难不平？”胡韪之，即诣官，开诚结纳。官妾拜胡母为母，以盐税归宫，月得三千金。官大喜，所议罔不听。胡先与满洲文庆典江南试，俱获咎，咎实在文，不辨也。至是，文再起柄政，与胡深相契，为交惧朝贵，盛言其才能，奏上辄邀允，益得行其志。罗忠节入赣，既克广信，自请援武昌，于是克义窖，扫崇通，武昌复定。官胡守之，屹然为重镇，寇莫敢窥矣。壬秋诗云：“时危出奇计，罗军退鸣铙。卷甲趋武汉，三战洪山高。文忠发智略，群帅尽和调。黄金寿绛侯，薏苡馈中朝。披榛立军府，雄藩纛峨峨。”盖粟括其事。胡以其时肃清蕲广，即视师九江，会将军都兴阿及李忠武策定方略。次年九月，忠武穴九江城，发地雷破之。其地为吴楚门户，悍酋林启荣磐踞历四年余，塔忠武、罗忠节屡攻不下，兹乃殄除。故论者谓九江之平，为当日军事一大关键。壬秋闻捷，有诗寄胡巡抚云：“喉舌通三省，脂膏尽五年。分忧群帅苦，闻喜万人传。破竹成今日，栽瓜满废田。便应乘夏水，浩荡起戈船。”又云：“力战成孤注，兵机有万端。遗民翻涕泪，百战转艰难。日落江潮白，城空夏木寒。向来论进取，不独守凋残。”盖剥复相乘，识者已有澄清之卜。楚境既清，安庆亦下，而公积劳疾作，病急时，犹以引贤退不肖为务，固未尝一日逸也。阳湖蒋侑石刺史（日豫）《胡公咏》云：“晏靡足殄身，窳惰足陨名。荆襄二百年，习俗酣嬉成。竭频示大罚，原野皆榛荆。堂堂中丞公，振起湘川滨。出守一再还，利病洞若神。及来作镇抚，凋劫丛污陈。慨然颁教条，钜细规员程。手开农货源，俾民奠其生。杜塞衣食流，俾民完其真。吏皆知首公，政乃臻大醇。时艰不敢康，百度勤修明。寇慑皆远扬，纡筹急其。龙山传大捷，国愤快一伸。至今破竹功，累复数大城。黔黎幸渐苏，皆出公精诚。纲纲謇臣节，奄忽归千春。同时诵遣章，朝野哭失声。作歌示百寮，谁得如公勤。”呜呼，岂足以尽胡公战！  

李文忠隶湘乡门籍，初入幕，文正颇裁抑之，意不能平。会李次青（元度）偏师败衄，文正将论劾，幕僚争之不得，相约不具草，而文正闭闼亲草疏，命悉断关白。文忠排闼入，亦力争之，坐与文正忤，引去，次青由是废置。迨金陵克复，文正始为专疏伸雪，得官云南廉使，其为次青序先正事略，犹拳拳及之。次青《哭文正》诗云：“偶蒙作元晏，犹似讼陈汤。”即指其事。文忠既去，过武昌，胡益阳留之幕中，有《明光村镇题壁》二律云：“四年牛马走风尘，浩劫茫茫剩此身。杯酒借浇胸磊块，枕戈试放胆轮。愁弹短铗成何事，力挽狂澜定有人。绿髻渐凋旄节落，关河徙倚独伤神。”“巢湖看尽更洪湖，乐土东南此一隅。我是无家失群雁，谁能有屋稳栖乌。袖携淮海新诗卷，归访烟波旧钓徒。地枯苗望霖雨，闲云欲去又踟蹰。”当即拂意时作。未几，文正复招之赴营，两年间，遂综师干膺节钺，崛起为名帅，前此盖虑其养气未纯，隐以磨练之也。何廉昉《寄湘乡师》云：“海宇清平在度中，眼光如月手如风。千秋感激能知我，一代功名已属公。身系安危关气数，才兼将相必英雄。忆初羽扇麾军出，已觉休休量不同。”绎其末语，则知文正得力于学养者良多，其于文忠，委曲匠成，固有深意。  

彭刚直攻克彭泽，夺回小姑山要隘，自纪诗云：“书生亲率战船来，江上旌旗耀日开。十万貔貅齐奏凯，彭郎夺得小姑回。”姓氏巧合，播为盛事。陈散原吏部《江上杂咏》有句云：“彭郎夺得传佳话，只倚催妆句句新。”注谓：“昔年攻克九江诸郡邑，杨公岳斌功为多，自彭公有此句，世遂专以推彭。杨公尝笑语人云：“雪琴解赋诗，乃独擅千古。”按：杨初名载福，避穆宗御名，改岳斌，殁谧勇殷。初为绿营千总，湘乡奇其才，俾与刚直分领水师。攻皖之役，同在兵间，而夺回小姑山之举，实出刚直，固非掠美，且勇悫非不能诗者，有《登君山》绝句云：“战罢登临倦眼开，湖山佳处且徘徊。自从武穆留题后，七百年余我又来。”其风致亦与刚直诗相类。尤工书，陈殁庵太傅尝得其里居时手临阁帖，为芝仙观所贻，《感旧赋谢》有云：“瘴云六月山堪烘，我初谒公沧海东。茆檐竹椽拄刀戟，台飓夜卷如飞蓬。其秋把晤榕叶底，坐叹铸错哀藏弓。湘江一卧遂契涧，闻鼙又见边烽红。峭帆微服满耳，年时手障馄身雄。山川百战付竖子，天胡此醉神其恫。”注谓：“公之援台湾，法舶扼海道，易服乘渔舟夜渡。明年事定，犹屯军都山中，以争台狱不得直引退。”事在光绪甲申、乙酉间，时刚直亦奉诏防粤。二公盖与舟师相终始焉。  

当彭泽未克，刚直进兵屡失利，有《书感》诗云：“无复军中唤史都，空留余恨失吞吴。只缘竖子无长策，不是彭郎误小姑。大纛高牙看远引，奔狼突豕任长驱。唾壶击碎寻常事，一日愁浇酒百壶。”注谓：“部曲都司史久立有谋勇，善战，人呼以‘史都爷’。十二月十二夜，由九江扼湖口，战殁。探小姑山、彭泽贼有运粮船二百余，余拟乘夜拣轻舶往袭，以绝湖口贼粮。商之诸军，皆不应，遂失事机。”又：“十二夜，城贼约小姑山、彭泽贼上下夹攻。诸军不御而退，余船悉入湖，为敌断路，不得出。于是贼分攻江鄂，余援江保省城无恙。鄂帅杨公拥兵驻黄梅，闻警星夜退走，武汉复失。”军权歧出，所寄复非人，可为深喟。刚直行军所至，皆有诗自纪，如《克复岳州》云：“城隅高耸岳阳楼，电扫雷轰浊雾收。满地赤巾抛髑髋，一天红日耀兜鍪。自惭鸡肋非猿臂，已见龙泉断‘虎头’。终夜枕戈听刁斗，哀鸿声里不胜愁。”注谓：“塔智亭军门斩渠酋曾天养，所谓‘虎头军’者也。”又：《肃清洞庭湖》有句云：“犀甲雄吞云梦北，鸦军劲扫洞庭西。”《肃清江西全省》句云：“年来浩劫满洪都，郡县收回六十余。狐兔妖氛消蠡水，鲸鲵孽浪静鄱湖。”注谓：“往者江西府厅州县失守者六十余，惟省城片土，以江岷樵力获全。”皆足资史料。  

固始李愍肃（卿谷），宦蜀多惠政，权鄂臬，殉咸丰甲寅之难。子鹤人方伯，以丁未进士出宰，擢守泗城。负勇略，墨从军，卒克武昌，收忠骸以归，赐“珠尔杭阿巴图鲁”名号，译言“忠孝男子”也。后官至皖藩，权巡抚，粮尽师溃，从容死难。留《绝命诗》授其仆，有“九泉拜父应含笑，两代清名万古留”之句。所著有《蓼东集》，朱伯韩句“子孝臣忠原一事，诗才将略各千秋”，即题集之作也。江夏程之桢《挽鹤人二律》云：“《正气歌》成墨未乾，絷鹰槛骥付摧残。雄才受制悲周处，飞檄求援阻贺兰。忍死饥军拚苦斗，逆天悍贼识名官。虏廷自效平原节，遗憾金昆一面难。”“十载枕戈刘越石，一身集谤马文渊。酬恩壮志成孤立，拜父忠魂慰九泉。虎穴得尸归故土，蛾眉拾出烽烟。渠魁未翦长城坏，可惜登坛正少年。”诗所述受制绝援，且撄危谤，以一死报国，亦可悲已。“娥眉”，当指其妹，亦从戎，世所传李五姐者。李香雪《丙辰纪怪》云：“昨逢李五姐，高髻绾尺半。自云产中州，术得神仙幻。呵叱风雨灵，鞭挞云雷惯。刀剑不能伤，水火不能犯。大帅檄调之，欲凭定武汉。我闻语未毕，不觉惊拍案。”是真怪闻矣。  

李次青之攻抚州，临川林司马（源恩）与邓弥之（辅纶）领平江军自南昌会之，连克进贤、东乡，遂合围抚州。弥之中谗谢去。后两月，司马与耿光宣战殁，都司唐德升赴援，同及于难。迨戊午抚州克复，曾文正为司马立《殉难碑记》。弥之旋从军临川，为诗吊之云：“芒星睒睒破月入，回沙漠漠玄云泾。帐前朔气鸣干将，夜半阴磷鬼雄立。饥久绝粒临川军，因粮苦道分屯急。兵符一点疾不收，百里驰呼岂相及。雾映城南角声起，飞燧照江血流水。力战三时日半晡，白杆纵横蔽残垒。林公耿介当营立，腰间剑光冷如洗。刃摧弦绝一再麾，五百健儿尽回指。悲风一骑唐侯来，宝刀突兀烟尘里。授公以策公弗回，慷慨坐地泣不止。由来重义岂顾身，猛气雄姿为公死。残卒抱鞍哭向天，唐侯汝亦奇男子。当时眉骨皆尔曹，江上诸壁宁至此。昌江部曲见者愁，裹疮涕面诉道周。惜公抵死空断头，蒿陂雨黑魂咿[口优]。鹄啄骨声飕飕，安得起公领貔貅。往集余烬翦我仇，掩袂东望徒烦忧。”弥之尝将湘军援浙，积功需次道员，以人言罢，晚客金陵，主文正书院。  

壬秋诗云：“洪杨喜徵死，杯酒自刳屠。韦石又疑，其隙懈可图。朝议未遑审，承乏恨怡和。侍郎乃知难，拜表还丧庐。其先墨出，议礼难彭吴。斯时独胡公，虎视厉熊ァ。梁也亦奋威，再得登七桥。二福不经济，群盗蔓浙涡。始闻歌九江，已见哭三河。成乎夜起舞，金陵尔无虞。一胜杀二李，六合祸池鱼。”“怡、和”谓江督怡良、钦使和春。“二福”谓皖抚福济、督江西军福兴。“二李”谓迪庵、鹤人。是时洪杨潜构，秀清谋自立，秀全使人刺杀之，并诛其党二万人，石达开惧避走。怡良、和春辈不知乘隙灭贼，降将张国杰能军，和春又牵制之。立正时丁外艰，遂请终丧，委军还巴陵。吴敏树与彭嘉玉议夺情与否，未能决也。立正弟温甫佐李迪庵，继领罗军，克九江，进援庐州，乘胜深入，所过留兵。比至三河尖，有众三千，伤夷大半。寇将陈玉成合捻寇三十万众围之，全军覆没。朝命起胜保领军，取中旨促战。三河既败，而鹤人权抚皖，亦败死。庐州江北列邑，惟六合坚守。题兴阿屯浦口师溃，寇破六合，邑令温绍原死之。至是军事复棘。高碧湄《客子吟》有云：“湘衡猛士何桓桓，将有江罗军如山。吴头楚尾阵云黑，远见群真朝帝冠。皖公青青青复殷，轰沙爆石奔虫猿。但闻虎伥啸天柱，李侯昨出今不还。泪溢氵ň水何能干。”“李侯”谓迪庵也。迪庵为罗山弟子，从罗山办贼，每战必为军锋，七年中迭克四十余城，两复武汉，功尤著。其自湖口合师攻九江，令壮士数百拥盾伏城濠，伺地雷发，即奋呼登城，城立复，殄贼数万。张闻惺刺史（宪和）《过九江吊李忠武》云：“决机有胜算，攻坚良独难。龙骧昔扬旆，赤羽映江干。戎帐互包络，鳞屋在中蟠。洗甲易朝爨，兵民两相安。移营扼山险，窟穴幽压寒。地雷迸烈火，函谷开泥丸。ァ孽无留种，遗黎共摧残。累累京观间，功成转ォ澜。成功不易居，兵法非一端。进取迫朝旨，何暇计复单。慷慨靴中刀，喋血犹未干。斫地痛彭亡，智勇讵既弹。”追述战绩，犹动人慨慕。迪庵死状上闻，文宗震悼流涕，至有“申甫再生”之吁。时封翁尚在，迪庵克九江，即图归省。翁答书勖以一心报国，遂止。及拔营，握胡文忠手痛哭曰：“吾无由复见父母也！”左右皆感泣。至是赠官予谥，并赐其父一品封典。  

罗忠节起儒生，治团练，意在保乡里。其率乡勇出湘剿贼，毅然以澄清自任，盖与湘乡有气谊之感。其《和文正会合》诗云：“寇盗起桂管，蚩尤扬天旗。承乎二百载，文武争恬嬉。以此长驱入，天下喧鼓鼙。江汉吼鼋鼍，金陵窟狐狸。谁敢撄其锋，卵翼我黎。天子诏令下，侍郎起南维。水师驶凫，陆师飞虎罢。旧交入帐莫，经济酬所知。老筠与腐公，朝夕参戎机。军旅我未学，末座聊追随。忆昔癸丑夏，妖氛偪江西。老筠偕我出，往助岷公威。贼闻胆已落，一战旋解围。筠车汉水回，我马吉水归。共知才不逮，誓各隐衡嶷。侍郎何殷勤，葑菲不我遗。更得塔将军，拔之由偏裨。忠勇冠三军，士气随转移。甲寅六月初，旌旗下湘矶。洞庭倒巨浪，大江燃灵犀。岩岩半壁山，滔滔富池湄。长江沈铁锁，荆楚复藩篱。射蛟浔阳江，王师欲东之。胡为江水沸，长鬣鼓鲸鲵。封姨吐鬼火，坚城顿雄师。物论遂纷纷，尤吹腐公疵。成败以论人，嫱施亦可媸。蕲黄何迢迢，锁钥者阿谁。贼旌复东指，鄂渚填积尸。东道广与饶，浙闽路。贼又捣其虚，多方令我疲。侍郎曰否否，祸者福之基。丈夫誓许国，艰险复何辞。旌节驻匡庐，楼船修彭蠡。塔公拟西征，我师靖东陲。堂堂数路出，不自惜奔驰。调度虽有方，未免伤睽违。老筠知其故，幡然出书帏。欲纾侍郎忧，用慰腐公思。我方战信水，不得晤须眉。斯人既未死，世事尚可为。”其与文正交谊，及同时湘彦出处，离合之迹，略见于诗。忠节邃于性命之学，咸丰丙辰，攻武昌，中炮伤重，索纸笔，仰卧书曰：“乱极时站得定，才是有用之学。”临绝谓胡文忠曰：“死何恨，恨事未了，君与迪庵好为之。”造次颠沛，不改其素，是真儒者。文正负知人鉴，尝谓罗山异日必以忠义死，及为表墓，许以豪杰，洵能深知罗山者。  

石达开于诸酋中稍有才识，文正尝寓书招降，不从，赋诗五首以答，录其二首云：“曾采芹香入泮宫，更探桂蕊趁秋风。少年落拓云中鹤，陈迹飘零雪里鸿。声价敢云空冀北，文章今已遍江东。儒林异代应知我，祗合名山一席终。”“扬鞭慷慨莅中原，不为仇仇不为恩。只觉苍天方愦愦，莫凭赤手拯元元。三年揽辔悲羸马，万众梯山似病猿。我志未酬人亦苦，东南处处有啼痕。”相传达开未出时，以赀雄一方，慕游侠，好结纳，无赖者多依之。所居迩一山，为盗窟。有闽商挟重金行，谒达开乞庇。盗怒，率众往，谋纂取之。达开闻盗至，开门延入，语之曰：“壮士所欲者，货财耳！念闽客挟赀行万里外，以谋什一利，果丧其金，何以东归？诚不忍其颠沛。”因出五千金，为客请命。群盗愕然，推谢再三，乃受其半，而闽客得免。会达开生日，盗感其义，往为寿。或讦之于官，官径捕之下狱。杨秀清夙善达开，纠众劫而出之，遂从秀清叛。其因救人而从贼，固实事也。当金陵内讧，达开自领军出湘赣间，遂围宝庆，众号五十万，所过三日夜人马不绝，湘军气夺，几不能敌。壬秋诗所谓“石众忽南趋，卅万拥い”者也。至是，乃为此诗，气已折矣。后绕浙闽回桂，复入川，乃灭。堑刚直《悲四川》句云“狞石妖氛莽蜀中”，犹见余焰。  

椎埋中非无忠勇之士。咸丰十年，粤寇自丹阳东下，当道募敢死士，得秀水沈世麒，领兵守平望，贼不能犯，力竭战死。其人少无赖，纵酒嗜博，独能执干戈以卫社稷，是可传矣。金小岱广文鼎（麒）为作《莎哥行》云：“生不愿作多田翁，酒徒无赖皆英雄。又不愿读万卷书，弯弓击剑轻头颅。莎哥一掷百万赌，笑杀人间守钱虏。睚眦必报恣横行，孝侯为害能射虎。鼓鼙动地飞艨艟，破竹千里何人攻。子龙一身都是胆，只手奋起撄其锋。男儿南八分死耳，功虽不成心则同。模糊碧血洒古渡，髑髅提出无人顾。英灵应俪五人墓。”莎哥，世麒字也。小岱后权临安训导，亦殉寇难。  

壬秋诗“一言拔管婧，七贵笑咸胡”，注谓：“曾先以取妾，为丁果臣所讥。”武陵扬性农驾部（彝珍）《简求阙》诗亦为是事，有云：“二气容调鼎，三归好筑台。神还逢洛浦，仙竟遇天台。倚槛描螺黛，如皋射雉媒。绸缪成燕婉，窈窕昵于{髟思}。楼静箫声渺，堂空帘影开。哀来遣丝竹，泣尽继琼瑰。勿复金为屋，休将锦作堆。勉匡天步正，冀挽日车颓。”其自序云：“忽志哀怆，有伤婉娈。等歌诗之不类，比行人之失辞。然吉甫美韩，且及诸娣；奚斯诵《鲁》，亦举令妻。其旨虽殊，于例则一。匪取斗靡，聊代遣怀。”其词自非空中结撰，有知其事者谓文正驻节安庆时，忠襄为置一妾，陈姓，腧年以瘵殁，事详文正手书《日记》。世传彭刚直闻纳妾事，切谏遣去，盖传闻之误。性农诗当作于陈姬玉折之时，篇末云：“倘命安舆至，当惊揖客来。形容应莫辨，气谊自无猜。定与题襟会，兼斟饮至杯。若教他役我，仍拟凿颜坏。”交道中亦见风骨。  

王益吾祭酒少日亦尝从戎，有《述怀诗》云：“弱龄经丧乱，楼船管书记。老彭曾竞走，壮王时并骑。不能从俯仰，颇复多慢易。尚枉孟公留，甘作杨津避。忽逢长沙友，邀共泉陵辔。饱看山水归，穷途亦高致。陇西开幕府，陕南伫儒帅。中道有分张，微材免瑕累。梁公实桓桓，胆气固少二。抗手杯酒间，披肝野营次。大江平若席，酣卧有余地。谍报群来，早市缠妖燧。深宵呼起起，草檄不成睡。尚想九真役，凶徒俄蚁萃。元戎空目，老将或垂泪。飞炮鸣我门，高唱倚薄醉。突围走天门，道左纷贼帜。湖桥中夜断，纵马泅更坠。移军蕲水县，张幄孤峰翠。炙背当骄阳，披襟逐凉吹。习勇喜观阵，受降甘报使。蹴踏骸骨场，见惯了不异。顾惭百链质，庶获一割利。何期忝高科，谬得陪清位。低心就绳墨，眵目觑文字。肉食远谋虚，头衔流俗贵。悠悠世事改，冉冉颓年至。事愿每自违，身世已无系。由来抚髀叹，不溷洗耳志。悠哉复游哉，终已快吾意。”自注谓：“曩在水师向导营，一日，见彭刚直，问：‘能走乎？’对曰：‘能。’公上岸疾行，予从之，抵一市镇小憩，则三十里矣。又尝从营主王公吉并马驰骋，王公累著战功，后终于狼山镇。又尝客梁公军中，有匪数十通款，求一人往为信，余即请行，遂偕以往。”其时盛意气，不知艰险，乃致身词苑，主讲名山，为名儒以老，谓非天哉！然祭酒立朝，风骨尤峻，督江学任满还朝，疏陈时政阙失，语切直，不报，即移疾归，有诗自纪云：“分明疲马不任几，里老欢言衣锦归。剩有豪情寄烟墨，惟应清梦入云扉。公言似惜黄师是，私议从刊朱胜非。曾把宝书天上看，要令寰海照清辉。”姜桂之性，老而不渝如此。  

沈文肃配林夫人，侯官文忠公女也，从文肃守广信。粤寇骤至，文肃适以事下乡，夫人刺血为书，致常山镇将饶总兵乞援。饶固文忠部将，得书驰援，围得解。其书为人传诵，后郡人为文肃立专祠，以夫人附祀。许雪门赋《广信解围诗》，纪其事特详，诗云：“频年战事纷纷争，乡兵义勇无定名。频年蚁贼汹汹起，水蜮山狐难确指。即如广信昨被围，逆踪飘瞥宁都来。或云闽疆小刀之遗孽，或云吉水边钱之渠魁。其实挂林老巢有伏莽，东走会赴金陵隈。我获逆书识情状，不似郢说令人猜。若乃危城似卵欲剖竟不剖，群颂文忠之婿沈太守。文章经济得真传，日坚金缔良偶。吏民骇散僮仆逃，百雉巍峨中两口。抚州建昌正合围，那有偏师扼旁走。沈思定计乞浙援，一函书达同乡友。衢镇饶公闽海人，斯时虎旅玉山屯。外貌颀长实内荏，宝马长恋城草春。奈何昔怯变今勇，赖有虎将二人来卫拥。一将毕君玉树坚，一将赖君猿臂耸。偏裨得力主帅安，大厦原需众材拱。荷花时节共杯盘，酒间咳唾威霜涌。果然三捷扫妖氛，保全铁壁铜墙巩。围解中秋月正圆，星使狮江回去船。衡文笔奏捷书武，试苑桂花扑弓弦。太守夫人启妆箧，银簪金钏输搞钱。漳兵诏勇哗然笑，群道维桑气谊坚。我闻捷书转太息，私念忠节能格天。天意果何如，细为君家述。八月初七贵溪失，五秀才兵俱失律。超过弋阳祗二程，玉山启行亦是日。若非大雨沛滂沱，师行陆路里三十。天遣波臣助纛神，沙溪下驶行舟疾。虎旅乘流贼阻雨，制胜兵家判劳逸。入城饱食出城迎，是役奇功争半刻。岳渎公侯思效灵，西江秋树青更青。长歌聊备中兴史，始信河冰之说非不经。”所述二部将及行师得雨事，前人纪载未及。二部将者：毕君名定邦，山东人，后阵亡，谥愍烈；赖君名高翔，漳州人，后亦阵亡，谥勤毅。“五秀才”者，贵溪练军，为石景芬所统。贵溪之陷，一秀才屈姓者跃马突阵死绥，余皆溃，惜佚其名。或云广信获保，固文肃伉俪之功，而督师侍郎廉公兆纶先期有疏，请调饶镇，兼筹赣防，得旨俞允。镇将无越境征剿之权，向非侍郎此疏，则其事未可料也。诗郎字琴肪，直隶宁河人，时以学政兼督广饶军务。其孙兰如太守（绳同）检箧，得是疏及朱批，附咨浙原，并其他筹防文牍，汇送史馆，世始知之。林夫人致饶镇书亦云：“此间太守闻吉安失守之信，豫备战守，偕廉侍郎往河口筹饷招募。”按之正相合契。  

守令任城守之责而乏兵权，亦旧制之疏也。周文之太守（沐润）初为常熟令，值粤寇至，守城百余日，屡书乞援，不报，力竭城陷。诏谓“该县官绅困守日久，援绝失陷，情殊可悯”，吏议因之从宽。文之有《感恩自述诗》云：“四月孤城泪眼枯，苍生板荡与匡扶。荐绅宅第归狐兔，文武衣冠坐炭涂。柱下若逢周太史，江东为报管夷吾。分明尧舜中天日，沟渎西山岂丈夫。”“两度登陴捍贼坚，存亡成败本由天。三书空效包胥哭，一旅曾无祖逖鞭。老死岂关天下计，余生端荷圣人怜。悠悠青史无公论，倚树秋江思悄然。”文之于城陷后与邑绅赵常博（宗建）毁家助饣襄，共图匡复，又有《赠常博》诗云：“仗义疏财有大名，南州人说赵营平。一编《风》、《雅》生忠孝，九土神奸貌朴诚。天下苍生方苦贼，江东子弟尚谈兵。赤眉未了黄金散，突兀胸中五岳生。”数诗皆有豪迈之致。其当官擅才暑，独不修细行，卒以挟妓饮酒罢官遣戍。《答人问被劾》句云：“坐缘宰相[B12V]粗去，特和将军竞病来。”又云：“灵雨几曾桑下宿，使星还为弱兰淹。岂缘风月关防密，或是《春秋》责备严。”盖有挟隙中伤之者，其诗可谓善于解嘲。  

军兴乏饣襄，不得已而有抽厘之举。郑子尹《抽厘哀》云：“东门牛截角，西门来便著；南门生吃人，北门大张橐。官格高悬字如掌，物物抽厘助军镶。不论亻纟次十取一，大贾盛商断来往。一叟担菜茹，一叟负樵苏，一妪提鸡子，一儿携鲤鱼。东行西行总抽取，未及卖时已空手。主者烹鱼还瀹鸡，坐看老弱街心啼。噫吁嘻！贸束布者不能得一匹赢，售斗盐者亦不得赢一升。厘金大抵恃商贩，欲入闭门焉可行。村民租铢利有几，何况十钱主簿先奉己，纵得上供已微矣。乃忍饲尔饿豺以赤子，害等邱山利如米。呜呼！贯率括率有时可暂为，盍使桑儿一再心计之。”是举发自长兴钱东平（江）。东平尝附贼，嗣投诚，佐雷副宪（以诚）糈台，知军需苦乏，因挟是策进。其人固疏放，偶使酒，语侵雷，触其怒，即酒次斩之，而以“妄陈图谶”奏上，闻者冤之。施均甫（补华）作《钱生传》谓：“厘捐之设，赖以给军，而病商扰民无终极。钱之杀身，亦天也。”钱能诗，遗不传，世传其《邗江杂感》云：“草野犹怀救国忠，而今往事哭秋风。桓刘有意争雄长，韩岳终难立战功。沧海风涛沈草檄，关山霜雪转飞蓬。匆匆过眼皆陈迹，往日雄心付水中。”末句若成诗谶。吴牧驺《哀东平》诗，亦为钱扼腕。其诗云：“白鹿表，鹦鹉赋，能令公喜，能令公怒。古来狂士多杀身，全者天幸亦有故。钱生钱生策何疏，军中但献《平准书》。一朝头颅席上落，才人短气膏儿乐。噫吁嘻！猛虎不可狎，毒龙不易驯。藤萝倚乔木，俯仰难自伸。君不见帘钩钩冠剑在手，杜陵几不免虎口，汝曹使酒亦何有。”钱负才而狂，芥视一切，幕下客咸忌之，齮龁者日众。其被杀也，或谓其有异志。当时海宇麋沸，人有择木之思。钱故策士之流，奚足以言志节，特其才可用耳。然纵狂斥也，倚醉咆哮，谗构之乘，要由自取。处乱世者，当以为戒。  

张丙垣事见前，所著有《金陵举义文存》，杨豫庭观察题诗吊之云：“书生报国艰苦志，成耶败耶视天意。书生报国危难时，生耶死耶度外置。有时有志功不成，金陵秀才《举义》记。其人卧薪尝胆身，其事吞炭漆身智。须臾忍死讵偷生，专为伦常忠孝寄。国家养士二百年，受恩未必君独异。十年殉节千万人，赤心只有君无愧。钟山之明淮水清，自有英灵出人瑞。咄彼当途厚禄人，不死胡颜立天地！”其推许至矣。然当金陵沦陷，密策匡复者，固非止一人。金弓叔以诸生困贼中，谋内应，而官军屡愆约。事泄，仅以身免。其不为张丙垣者，幸也。其《自金陵脱险出城至善桥》云：“出城二十里，世界顿清凉。不觉发将白，才知日尚黄。居人尽旗鼓，吾辈又冠裳。重见圣朝诏，羞挥泪数行。”语语真挚，中有血泪。《将去大营，寄城中诸友》云：“十万冤禽仗此行，谁知乞命事难成。包胥已尽滂沱泪，晋鄙惟闻声。自古天心悭悔祸，腼余人面错偷生。一身轻与全家别，何日残魂更入城。”怨而不怒，忠厚之遗。向公贤将，宁无惭负。其《募兵诗》，忧草泽之鸱张，哀棘门之儿戏，亦得自目击。诗云：“城中旧兵不如额，分守城头尚乏策。何论城下诘暴客，市儿接迹多反侧。一旦招之入军籍，朝来首裹青布帻。细襻革靴黝盈尺，黑衣蔽腹袖尤窄。堂下群鸦立无隙，或舞大刀或磔石。取其壮健汰老瘠，九城累累保卫册。昼坐当门怒眼赤，大声能作老枭吓，恶モ往往暗褫魄。夜出走巡街巷栅，火光烛天月不白。木梃竹鞭在肘腋，吠犬无声都辟易。一人日与钱一百，勤则有犒惰则革。借问谁司鼓与钲，居然高坐来谈兵，百夫长是迂书生。”当日标兵乡团，皆此类也。使当敌，安得不败？  

淮勇之名，创自桐城马莪园总戎（复震）。总戎本儒族，祖瑞宸，官工部主事，在籍殉难；父三俊，举孝廉方正，率乡兵御寇战死。总戎年方十五，冒锋镝寻父尸归葬。遗书数卷，守之不去身，每对书啜泣，誓杀贼雪恨。会曾文正奉诏督师，以旧谊走谒，留幕府读书，欲请率偏师自效，不许。偶赋《感事》十律，文正见而赏之，谓可办贼，即令募淮勇五百，从唐总戎（义训）赴皖。唐之幕客某忌之，数抑其功不上，且为窜名武弁中，遂由守备进身，积功至专阃。治兵几二十年，所向有功，未中寿而卒，论者惜之。其《感事》十律云：“慷慨发悲歌，伤时涕泪多。绿林驰虎兕，沧海立蛟鼍。犹未擒元济，那堪有尉佗。书生空怅望，寂寞枕周戈。”“百战原无敌，将军万里城。霓旌挥虎豹，羽箭落欃枪。莽荡风尘际，烟花岁月更。如何发轻骑，翻失亚夫营。”“四海疮痍甚，淮西未勒铭。筑坛森节钺，坚壁绚丹青。张羽真英杰，何曾亦翰屏。可怜同一死，何以报朝廷。”“稍喜余杭郡，扶危一俊人。乘城无许远，拒贼有张巡。尺寸皆王土，经营仗虎臣。子奇犹未死，珍重莫因循。”“浩劫造江东，征输万里空。主恩亲授钺，将略自弯弓。未可徵张浚，还应借寇公。穷荒皆赤子，抚字会须同。”“况是筹形胜，经营贵上游。从来据汉水，未有弃荆州。虎帐声威重，龙韬策画优。自能知远略，不必杞人忧。”“夷狄犹狼顾，中原关市通。乐天能字小，报国总精忠。戎马纷纭际，风云惨淡中。古来惟魏绛，不枉说和戌。”“岂料楼船至，翻令铁锁开。凿山艰道路，航海迅风雷。问鼎心何测，徵牢义可哀。安边非易事，会有出群才。”“综戎偏致寇，鲸鳄气枭张。无策歼长狄，空传伐鬼方。谁家金勒马，到处绿沈枪。久与匈奴处，偏氓亦可伤。”“热血凭谁洒，浮生自有涯。密霾翻霹雳，积雨化龙蛇。漂泊云烟缈，蹉跎岁月赊。行藏休问卜，马革是吾家。”总戎转战楚、秦、燕、晋，迭夷巨寇，皆得淮勇之力，而毕生勋业，实发轫于是诗，盖志趣干识见焉。文正称其沈雄似少陵，固不仅以沈雄胜。  

苗沛霖，一反覆小人耳。初以诸生倡办乡团，磐踞庐凤间，所部皆桀黠材。朝议因而用之，擢至川北道，恩亦厚矣。而沛霖潜与粤寇通，受其伪印。咸丰庚戌、辛酉间，所部练勇有遇害者，遂藉端发难，围攻寿州，令练众蓄发，四出肆掠。叛状既著，始夺职剿办，然当道犹有主抚者，卒之就抚，复叛，久乃钱平。吴筠轩观察《闻沛霖授首志喜》诗云：“乱民犯天常，非剿不为武。将帅尔何心，辄谓是宜抚。有苗本庸竖，藉团以啸聚。伪职受粤渠，甘为贼心膂。乃复掩逆迹，甘言误官府。三窟营狡兔，两端实首鼠。昔者李西平，进攻疾风雨。庸人利贼存，饰辞肆挠阻。楚师既易帅，丑类益自翔。遂使寿春城，人民委豺虎。旁邑悉蹂躏，焰若燎原炬。众议犹依违，理势昧如瞽。贤王提兵来，旌日卓午。鹰扬大合围，螳臂敢撑拒。贼众逾二万，歼之祗一鼓。首授得元凶，骈诛尽党与。流血成长渠，弯弓士犹怒。紧彼萌蘖初，拾之仅须附。伊谁实养痈，竟使指如股。岂无反侧子，顽梗欲相祖。天讨威既彰，伏莽恶敢怙。庶几淮颍间，悉为干净土。为语议抚者，成效斯可睹。”是篇辟主抚之失，可谓痛切。方苗叛，论者以其出身胶庠，多有恕辞，虽胜克斋亦惑之。文塞责其偏见，谓：“此辈反覆无常，未始非缓兵之计。设倚以办贼，为患腹心，何以御之？”乾照之明，无微不烛矣。克斋平定江淮，功最著。阳湖汪仲穆（柬春）有诗述其战绩云：“一战收临清，再战扫堂邑。干戈满地甲连山，万里惊风驱落叶。”是时，席方胜之威，如浇萤压卵，沛霖不能抗，故甘言乞降，以图缓兵，克斋不之察也。苗在军中，相呼以“苗先生”。方子箴《苗先生歌》云：“八公山下风怒号，东台湖畔排旌旄。愁云黯澹日光冷，筑垒三面穿长壕。孤城直等亡羊牢，称戈比干苗先生。先生出师名无名，绣衣持斧非不荣。青衿得之呀然笑，崎岖蜀道吾难行。呜呼！读圣贤书学何事，号召子弟讲仁义。螳螂捕蝉黄雀伺，林鸠借居虫亦寄，渔翁巧收鹬蚌利。先生一鸣惊将帅，富贵功名乃立致，佥曰先生无异志。先生横行淮以南，兔超贪狼贪，虎欲逐逐视眈眈，蜗国蛮触挥戈锬。勤王有命从天下，倒戈相向气凌跨。前年寻衅入寿春，手缚大吏代乞恩。睚眦已报私怨伸，跋扈公然森羽鳞。先生通贼复卖贼，首鼠两端心叵测。举止依然穷措大，谈兵实减英雄色。雷霆赫赫扬天威，纷纷雨檄来合围。名王东下万马肥，贰师将军从指挥。况有韩范娴戎机，网罗四布奚能为，吁嗟我为先生危。”所云“通贼”、“卖贼”，谓其诱擒陈玉成也。或传其《题石》云：“位置豪家白玉栏，终嫌格调太孤寒。不如飞去投榛莽，留与将军作虎看。”盖好乱成性。  

徐兰史孝廉（锦）《读史》云：“周ダ徒流涕，深源但负名。江淮多警报，雨雪几专征。日食麒麟斗，风高虎豹惊。似闻汉诸将，坚卧亚夫营。”责向忠武辈持重纵寇也。然曾胡肃清上游，实赖向张扼守孝陵卫，藩蔽而阻遏之，袁沤曾有是论。向公怜才好士，与部卒共甘苦，多乐为之用。转战数省，志在澄清。临终以军事付张忠武（国梁）曰：“汝才足了贼。”复踊身疾呼曰：“终负国恩矣！”盖以巢穴未平为恨。阳湖蒋侑石（日豫）《忠武向公挽诗》云：“封事陈遗恨，褒忠纪备恩。给丧三百士，典谒半千孙。春火开乐社，归帆认栝门。平生余感激，呜咽听人论。”“初督当关战，俄传近垒惊。轻身归间道，只手兀孤城。雨洗鲸鲵观，天长骠骑营。括苍山下路，遗镞付人耕。”“下濑楼船急，孤军泊石头。卧轮排怒虎，传燧不惊鸥。江雨寒笳鼓，天星落剑。白门杨柳色，端不为封侯。”犹有怜才意，深求国事当。能军羊叔子，得士马宾王。知己千秋少，奇勋一代偿。淮南多草木，万福姓名扬。”“一病三秋过，凄怀唤‘渡河’。捷书曾未慰，遗矢渐无多。青史酬元老，苍生失拥呵。几时看洗甲，家祭报岩阿。”洵能道出盖臣心事。  

张忠武（国梁），初为盗，朱伯韩侍御治团练于乡，倡议招降之，遂隶向忠武部。骁勇善战，能于马上接火箭，所向无敌，而尤重恤民。继向公后保障江左，中朝倚以为重。晚建策筑长围，谓可歼贼。师挫身殒，海内痛之。监利王子寿《张军门歌》云：“登坛者谁先溃奔，战死独有张军门。军门奋迹起群盗，能以赤心酬主恩。张家黑帜威名壮，骁贼见之魂魄丧。单骑亲突万军中，火箭横飞接马上。力复江淮数十城，全吴不睹烽燧惊。下令恤民专杀贼，壶浆夹道闻欢声。去年建策修长围，壕堑三重断走飞。槛中穷兽日夜泣，翘足可展犁巢威。苍鹰奋击不受绁，骏马脱衔疾电掣。阃外进退孰专决，坐恨庸才制雄杰。奔星去秋犯牛斗，春雪寒飞三尺厚。坏云如山宵压营，军门裹创剑在乎。格斗未已俄丧躯，雄师十万骨亦枯。岂惟精锐饱豺吻，天柱长城今则无。”“庸才”，谓和春也。是役猝败，以和春忌功饣襄，军心骤变，致溃师钟山。上夙知其忠勇，尝命图形以进；又尝具摺问安，有“卿安即朕安”之谕，其倚重如是。事闻轸惜，有诏优却。蒋叔起廉访《庚申偶作》有云：“一死完臣节，平生有士风。丹阳诸父老，流涕话黄。”纪其实也。吴晋壬太守《哀江南》句云：“九重痛惜长城坏，一柱倾ㄨ大局空。”又云：“表忠未见崇高观，斩佞何由请上方。”则以却诏未下，责和春之欺蔽，皆见一时公论。汪梅村孝廉（士铎）《长濠行》，亦咏忠武事。云：“凿濠百里如长虹，襄阳内外天不通。援贼西来拔砦入，寸寸裂之春冰融。疲民百万事畚扌局，饥寒趋赴期成功。永安往鉴尚未久，竟欲持此为英雄。”颇议掘濠之失。又云：“锦衣玉食奏横吹，上将牙帐捎天风。钟山雨花望凯乐，作奏待上明光宫。饣襄糈已竭壮士倦，坚城屹屹谁能攻。可怜将军仁且武，爱民杀贼畴能同。进阴未隶隶孔费，坐使豪杰悲天穷。”以驽制骥，良堪扼腕。末云：“云阳丹阳数百里，至今赛社多村翁。只鸡斗酒拜且哭，遗爱烈烈留江东。”其德泽入人深矣。忠武之殒，世多言其投水，其地在丹阳南门八里牌。蒋侑石《咏忠武》诗云：“庚申夏四月，雷雨阵酣拢。偶未困兽防，溃军剩孤拥。作书上告变，字字血糊氵重。督师心彷徨，公遂裹创踊。重臣辱敌手，此事关国宠。呜呼八牌塘，竟作王罢冢。”述死绥事迹甚详，亦以公为投水者。独李越缦《悲丹阳》诗有云：“扶创奋呼挺矛出，炮火一声天地裂。一卒还报将军亡，大帅仰天刎道旁。”注谓：“金陵穷寇溃围而出，忠武跃马逐之。战方酣，有自后发火枪者，忠武立损，则大臣和春奴受贼贿为此谋也。忠武麾下卒尽见之，痛哭且大哗，和春惶遽自裁。或谓其纵奴不问，疑预闻焉。”“赴水”云者，岂官书讳其事而饰言之耶？  

赵忠节（景贤），湖州人，在籍治团，叙功擢福建粮道，仍留浙办防。咸丰庚申，寇围湖州，固守获全。逾年，杭州再陷，郡城孤立，食尽援绝，死守不懈。城既陷，酋目多方胁降，终不屈，骂贼遇害。世传其蜡丸书，述彼中情况及收复方略甚悉，后嗣犹珍藏之。授命时，赋诗五首，今录其二。云：“岂待孤城破，方嗟力莫支。从来疆守义，敢以死生辞。乱刃交挥处，危冠独坐时。相持不相杀，鼠辈尔何知。”“裂眦呼狂寇，奚烦讲说多。断头身自分，抗手意云何。厚貌徒为尔，孤忠矢靡他。空劳尊酒献，骂坐更高歌”。可想其临命之壮。温次言（汝超）同在围城，有《呈竹生》诗云：“久仰龙门百尺增，荆州初识兴飞腾。困胡自信同苏武，负汉平生薄李陵。得句泪流书激烈，谈兵色变露がテ。丈夫远志如鸿鹄，皮里阳秋莫作凭。”“经文纬武抱奇材，天遣星灵应运来。蟾窟探花标虎榜，豸冠继业上麟台。掷卢表赤心同鉴，转绿回黄事漫猜。对酒酣嬉还大笑，轻生沟渎太无才”。竹生，忠节字也。忠节以第三人登贤书，故有“探花”之喻。施寿伯（山）咏忠节事云：“铜马驰我前，青犊闯我后。铁胫我左赤眉右，蚍蜉蚁子断我援。贪狼很羊挠我守，责我疏防非我咎。我官非官民非民，一奇男子贼识否。呜呼杀身更烈柴市叟，孤城力障一年久。南斗北，北斗南，舍我赵公更谁某。”当金陵匪逾广德，趋湖州，声势莫御，而蛊节以独力障之，虽败亦足豪矣。归安姚王展（谌）佐忠节城守，忠节主防局，综饷需，子展司民丁保甲，楚军主兵。嗣主兵统将萧某死，忠节代领之，城中患食绌。辛酉，杭州陷，子展为储粮计，请以五十舟出城运米，忠节不能用。俄寇大至，四野尽掠。明年三月围合，  

军食告竭，谋损民食济军，子展力诤止之。至四月，民食亦尽，忠节用客计，以三十六乡分隶各营，令自求食，子展以为不可，谓“宜并力突围，通镶道，胜于坐困。”忠节韪之而未决。逾月，城陷矣。又：忠节与周孝廉（学汝）善，防守事辄与议。忠节酒后妄杀，周争之，往往得释。时四乡及旁邑民皆来郡避寇，户口逾常，食益困。周议令居民愿出者勿禁，则耗食者寡，兵粮可不匮，忠节亦不能用。是数事，皆戴子高言于人者。论者谓忠节力果而谋疏，守坚而智绌，盖君子之过也。  

庚申、辛酉，杭州两陷，罹祸特酷。褚二梅，浙人也，有诗述故乡闻见。其一云：“贼中亦具守城策，更筑城墙高三尺。北城苦战南城奔，官军肉薄城之根。铅丸洞壁如蜂窠，火药欲尽知奈何。君不见城上黄卓不倒，城下将军头中炮。”其二云：“万鬼夜出争索头，周家云集旧酒楼。楼前隙地积骸白，中有当年酒人骨。酒人骨化心不化，瘦骨棱棱压牛马。君不见买骨万斤困一屯，杭州已筑十二坟。”其三云：“城中大宅贼作馆，坏壁ㄨ垣尚留半。横刀搜伏官军来，长绳系颈妇与孩。摸金校尉来何迟，将军转怒民无赀。君不见官军临行三日火，县官入城无处坐。”其四云：“朔风卷地吸枯蓬，天寒欲雪云。独行空巷忽无路，欲辨东西迷处所。草深丛棘钩衣破，一足惊向棺中堕。君不见颓然一塔城西偏，十里以内无人烟。”读之满纸森寒，不啻目睹芜城喋血、鬼车叫夜情景。所云“城下将军”者，谓总戎处公启宇也。是役，成公督队御贼，力战死之。  

庚申之役，赭酋李秀成自甯国、武康窥杭。杭无劲旅，米兴朝军自徽来援，次富阳，趑趄不进。江督檄张玉良援浙，中道受王壮愍命，先扌求湖州。迨闻杭警，亟率五百人驰至，则杭城已先四日陷矣。城中居户逾二百万，愤与贼巷斗，毙贼无算。贼怒，下令屠戮，尸骸填道路，人马至不能行。即褚二梅诗所述也。巡抚罗公（遵殿）阖门殉难，将军瑞公（昌）初欲自裁，以副都统来存、佐领杰纯言，遂力战捍贼，满城获全。既而玉良军至，贼弃城走。陆亚章赋《武林复》云：“鹄云反乎覆，杭城七日复。七日复犹迟，不闻一路哭。神勇瑞将军，头蓬不暇沐。苦战六昼夜，矢竭芒刃秃。邂逅援师集，千狐同穴戮。杭湖气少苏，上游争逐鹿。”纪其事也。杭州涌金门侧，旧有金华将军庙，祀青蛙神。“金华”者，青蛙之转音也。城复日，青蛙游行，满城中殆遍，旗丁虔奉之，谓“保障之功出神贶”。于是择满城适中地，醵金建庙，视故庙壮丽过之。庙成，大吏以下徇八旗将领意，咸趋贺。许雪门赋《金华将军行》云：“二月杭州失，夜雨冤魄啸。三月杭城收，白日青天照。死绥忠厉未附祠，将军且建金华庙。‘金华’究何神，双目如怒瞠。前生住明月，长与玉蜍邻。饱味白兔药，链此黄金身。广寒太寂寞，下饮西湖春。繁华酿劫运，武林吹黄尘。神仙避劫非草草，杭州虽陷满城保。后土皇天定有灵，海鸟爰居识机早。鼓钟俎豆祀将军，那期士女争迎祷。何以博神欢？雕梁双龙蟠。何以洽神嗜？绿灵湛冰盘。何以怡神目？银瓶供素兰。何以安神居？锦茵簇花团。神贶宜早甄，神谴愁大难。不求赐土田，但求佑平安。顶祝无日夜，腾沸来千宫。捍患扌求灾果何以，善哉将军无一言。”越人好礻几，由来久矣。满军世驻越，迈亦染其习尚。  

李秀成之犯杭，以间道行，仅提偏师。张玉良军猝至，赋兄“张”字旗，疑为张殿臣，颇错愕。其本计在解金陵之围，殿臣出，则劲兵必分，可图反扑。又以杭距金陵远，四面阻水，虑粮储不继，湖郡兵转战甚悍，满城又未下，恐官军断其后路，乃决弃杭。既去，张军入城，报克复。江督何根云与王壮愍有旧，以调度功归之壮愍，遂拜抚浙之命。既而悍匪“四眼狗”自临安、余杭来犯，而嘉兴匪氛尤炽。壮愍忧之，谋迎奉天竺大士像。卜诸交，不吉；乃强迎入，供奉于武林城楼。寻移置吴山伍公祠，通诚祈禳。次年，杭再陷，壮愍死之，大士像亦毁。雪门更赋《白衣仙人曲》云：“西湖杨柳新秋绿，白衣仙人出天竺。北关香气浓云浮，白衣仙人来城楼。千貂万骑楼下拜，甘露淅沥神旗幽。宝盖亭亭覆莲座，绣幔摇曳盘龙游。搴兰菊以仰供，办心香而俯求。俾我黎元年寿永，俾我震旦妖氛收。浙西往昔艳佛土，普陀山峙东海头。海波灏氵羔迷宝筏，曲罢伫立空夷犹。”壮愍颇负才望，而不免于佞佛，论者惜之。满营将领抗守如前，兵败，悉众自焚，无一人从寇者。瑞公殉焉，得谥忠壮。麟蕉园太守（趾），桂文端孙也，以金华守权布政，力疾，率小队出战死，谥贞愍。雪门挽以诗云：“重任维藩寄，中朝宰相孙。病多常卧阁，寇急自当门。薇署无余饷，椒房有旧恩。少年殉节死，宝马泣荃荪。”劲节同标，足光青简矣。  

根云父贱，尝事壮愍尊翁。翁见根云慧，使伴壮愍读。根云既贵，因约为兄弟。抚苏日，壮愍尚在下僚，使佐帷幄，筹饣襄需，称综核。以根云荐，累擢至苏藩。其拜浙抚，自陈不知兵，请辞不许。既受任，疏于扼防，贼迫援绝，城中食尽，誓以一死报，遗书谓“无伤吾民”。贼感之，为发丧。虽将略非所长，而慷慨从容，则兼有之矣。豫庭观察《王将军歌》云：“将军裔出开闽王，广眉大颡躯昂藏。少年随宦走万里，昆明山水穷遐荒。椿萱倏谢荆枝弱，一官混迹吴山旁。石鲸不是池中物，枳棘安可栖凤皇。清谈傅粉何平叔，遥临戟膺雄疆。群纪交情夙青眼，风尘一顾惊骊黄。当时海内承平久，江山半壁弗置防。书生帷幄勤擘画，养兵首在储糗粮。竹头木屑师陶侃，秋毫利析桑弘羊。一月三迁不次擢，姓名夹袋屏风张。荐贤自代才十倍，危厦一木需栋梁。朝廷破格重疆寄，擢自苏藩来抚杭。上感君恩下知己，奋身欲往思彷徨。自知聚敛颇称职，将兵韬略非臣长。一身去就系社稷，艰钜独任何敢当。上书乞请收成命，帝曰往哉善保障。愁云惨淡忽无色，妖星四射飞钱塘。邻封早成豺虎窟，凶焰环迫逾披猖。危城坐困九十日，消息弗漏水与浆。懦兵弱将不用命，荷戈缩颈何怯忄匡。未敢出战力主守，险要布置无纪纲。转令地利贼先占，翦我羽翼扼我吭。前无援师后无饷，百万黎庶绝秕糠。罗雀掘鼠饿尸积，覆辙竟蹈张睢阳。将军力竭死报国，誓以城亡与俱亡。慷慨骂贼守者我，哀此饿殍尔勿戕。啣须裂眦目不瞑，贼感壮义为发丧。忠躯扶送到海上，面目不改神未僵。怀中遗疏血满纸，臣罪无可逃王章。生不杀贼死作厉，忠愤无路陈庙堂。痛哭流涕想下笔，左右神鬼来趋跄。凤山城楼危坐日，米浆半月未充肠。呜呼将军死何憾，国事民命能无伤。当时邻疆拥劲旅，非无力足驱豺狼。忍哉袖手坐不救，此意牢固分门墙。不思天朝尺寸土，生灵何罪遭兵殃。安危只争一反手，何至千万为国殇。吁嗟乎！将军之死史册光，成就将军全名全节者仍楚狂。”篇末责湘军之不援浙，持义甚正。壬秋《独行谣》云：“古来无请援，王邵谬奉书。君无申胥诚，久作仲连居。”注谓：“浙抚王有龄，遣主事邵懿辰及邓某来告浙急。余笑曰：‘君误矣，迂儒骂贺兰进明，自古岂有军可请而发者。’浙江果破。”余闻自故老云，当壮愍受吊，挽章中咸痛诋湘军也。  

庚申，金陵兵溃，江督何根云仓皇弃甲，亻亻回于白洋湾、洋泾桥之间。寇益偪，乃走苏州。苏抚徐公（有壬）方戮力城守，拒不纳，传语曰：“此间但知有死巡抚，不知有逃制军。”何既引去，苏防益急。突有马姓者，诡称镇军，带兵来援，徐纳之。马遂矫徐命，折毁沿城民房，纵兵焚掠，夜闻城上拍马如飞，遍插贼旗，而城陷矣。中丞抱印投水死，妻子从殉。吴人为骈语云：“何可废也，早游范伯之五湖；徐而俟之，莫救周郎之一炬。”蒋采臣太仆（廷皋）述其事为《苏台怨》云：“抚臣守，督臣走。毁弃冠裳易姓名，白衣变幻成苍狗。督臣走，抚臣守。翩翩戎马一书生，佩印黄金大如斗。五更鼓角军门开，新兵教战合重围。棘门灞上真儿戏，白梃长竿耀武威。红巾铁骑如风驶，扬鞭齐向江东指。待得营中部伍齐，豺狼已入城西市。坐把金城付贼人，空将一死酬天子。封疆大吏殉君亲，谁殉君亲守土臣。肯与吾民坚战守，小民视死如轻尘。抚臣握要司关键，城亡犹议旌忠典。金昌亭畔建专祠，七尺穹碑蚀苔藓。抚臣庙食享千秋，祠旁怨魄声啾啾。”其诗颇刺中丞，曰“书生”者，犹谅之也。世传根云奏报常州失守，亦以一介书生自诿。文宗批曰：“平日侈谈彼短，临事巧自诿饰，辱没‘书生’两字。”然江督之任，时望皆属湘乡，肃顺亦欲荐之，而枢臣匡源奏言：“今日江南糜烂，非独何桂清不能定，曾某亦不能定，何练习且可觇后效。”故廷旨仍责何恢复。言者论不已，始逮问何，而命曾开府。壬秋诗中所谓“匡肃始谋帅，关防落东流”者也。厥后湘乡特疏论之，乃正国法。周次轩孝廉（士清）《毗陵逸》、《吴市焚》、《姑苏陷》三诗，亦笔挟斧钺。《毗陵逸》云：“檀公三十有三计，上策莫如亲走避。轻装小队出兰陵，别觅江南干净地。江南何地非战场，长城万里公保障。父老劝公莫轻去，官民协力筹堵防。公言死此何裨汝，不用与城共存亡。朝发毗陵驿，夕至金阊城。城中吏民顿大惊，料贼踵至不少停。留公适以祸苍生，世有乐土公请行。君不见驺从传呼又他去，明日贼来不知处。”《吴市焚》云：“峨峨七宝城，攘攘五都市。十万风花艳朱紫，大江以南那有此。百虫将军烂然起，烈焰燎原不可止。孰殃池鱼甲胄士，节钺元戎听驱使。檄谕居民连夜徙，万众奔号劫灰里。融风一吹玉石毁，金穴铜山气尽死。焦头烂额恨切齿，可怜无辜尔赤子。噫吁嘻！赤眉未入长安城，咸阳一炬草木。似闻清野欲坚壁，曾结连城几座营。”《姑苏陷》云：“十日连摧城百雉，万夫不加贼一矢。阵云低压阖闾城，如墨吴军色皆死。昨日贼围曲阿口，今日贼从惠山走。睢阳将军力不守，督部仓皇丧家狗。汴州军乱<片戈>留后，顷刻满城红帕首。健儿拔刀作狮吼，手提髑髅大如斗，累累金印失悬肘。芒鞋习奔十八九，曾有一人巷战否。呜呼贼未破城城四开，如鬼如蜮何从来，官兵夜袭姑苏台。”“睢阳”，谓张殿臣也。苏州陷后，署藩蔡某，截髯而逸，号“断须布政”。署臬朱钧，死城中神道街官井后，赠太常。先是，汤敏斋太常过江南，谒根云，见其轻躁，语吴稼轩曰：“何公佻率，必无成功。”稼轩《常州诗》所云“轻躁先知独太常”者，本此。先辈观人于微，往往奇中。  

募勇之趱悍者，推潮勇。刘观察（廷英）统所部潮勇有年，战必身先。咸丰庚申，粤寇围京口，相持濒五载。其卒保危城者，刘部潮勇与练勇之力也。时罗亿堂（志让）以诸生治乡团，合力捍御，事平，绘《秋林脱剑图》纪之。乙卯二月，刘以御寇死绥，亿堂为赋《裹尸行》云：“卓哉刘公今伟人，意气雄豪绝等伦。独率偏师誓报国，黄金脱手轻灰尘。麾下健儿多猛鸷，剧贼当之皆引避。身似猿猱狎战场，手搏豺狼必生致。昔日邓公方溃兵，纷纷道路委旌。就中何人能殿后，兀然潮勇如长城。刘公有子曾歼敌，授命疆场人所惜。只今又见翁骑箕，一家忠烈罹锋镝。嗟尔曹蜍李志独生存，奄奄牖下不堪论。刘公父子真奇绝，凄怆歌声慰尔魂。”刘官至监司，父子死国难，而名不甚著，张君勖诗云：“伤心裹革沈沙后，不及青阳石刻留。”“青阳”谓吴生（廷芬），以出身微贱，人但以“青阳二观”称之。寇犯常熟，二观领乡团扼守湖桥，伺寇迫，焚桥断其路，遥发炮击之。贼少沮，城中人得从容迁避，而二观竟以力战死。翁文恭退居日，为立主于土地祠，刻石纪其事。沈石友（汝瑾）《吊二观诗》云：“当年若遇湘乡帅，鲍虎多龙较将才。”吾于刘公，有同慨焉。  

前乎鲍多，为湘乡识拔者，首推塔忠武（齐布）。塔初为绿营都司，文正知其能，擢统援军，氵存膺专阃。张文襄《五北将歌咏湖北提督塔齐布》云：“湘沸江腾虎出柙，千城百垒如摧拉。谁翻败局据胜势，破贼首见满洲塔。艰难起义曾太傅，左提右挈无人助。猛火光里识奇男，一旦英雄归驾驭。南来帐下三百人，一一材武皆冠军。童彭刘毕靡刂豺虎，杨鲍黄李翔风云。军门神武殆天授，能用水师兼步斗。六合枪诀无人学，出必先人归殿后。上游湘潭城，下游九江郡，行二千里无顿刃。兵势如龙贼如草，百船钅夷锁一宵烬。归营僵卧不知人，明朝蓐食仍陷阵。田镇故垒临江湄，父老言之叹且悲。中兴诸将列茅士，开创风气非公谁？我间但有胜将无胜兵，惟在运用能神明。请看塔公部下诸将士，岂分勇营与绿营！”注谓：“忠武以救火为曾公所知，其亲兵三百人，皆长沙协标卒。战没者如童添云、彭三元、刘士宜、毕金科，奏绩者如杨岳斌、鲍超、黄翼升、李成谋、李朝斌，胥出其中。杨勇悫水师亦隶其部曲，可谓盛矣。忠武擅六合枪，每自教将校亲兵，皆二三合即惫，而公能尽之。至九江后，入纡谋，出临阵，劳瘁过甚。每战归，辄卧床若昏厥，逾时始苏，卒力竭殒。朱伯韩吊以诗云：“前年痛哭江中丞，谁其继者塔提军。中兴以来数将帅，林公之后三忠魂。当年决策竟东下，楼橹蔽江如云屯。武昌踢倒董鹤碎，赤壁万舟一炬焚。奇谋勇士何纷纷，督师者谁曾大臣。拔之偏伍付将柄，天子动色称知人。三十登坛气绝伦，壁垒一变号令尊。都天健儿来归附，飞鸟不敢当辕门。平生爱兵如弟昆，饮啖杂坐笑语亲。又闻临阵与众誓，生死一心同苦辛。九江天堑波，城头逆焰压坏云。一腔热血何处洒，众口喑哑声暗吞。”盖忠武旧至湘，大吏率属为文以祭。伯韩适过湘遇之，感而有作。后伯韩亦殉庚申浙难。湘阴李季眉（星渔）《挽塔提督》云：“素舆丹浔阳来，千人万人同一哀。东南半壁更谁倚，擎天失此非常才。”呜呼，岂阿誉哉！  

塔忠逮之剿贼湘潭也，得一马，色微赤，身短脊立，而尾特长，腹下旋尾若鳞甲状，闻鼓声则奋起。一日，追寇入穷谷，马不进，异而迹之，则下临深渊，旁有伏寇。随马奔处，得小舟，乃渡。方突围时，受刀伤不蹶。塔公殁，马悲嘶垂泪，人呼为“义马”。沈朗山布政（寿榕）为作歌云：“塔公上马能杀贼，此马偏从贼中得。百战沙场破竹功，满身云锦桃花色。汗沟隆起垂梢长，黄金羁勒青丝缰。旋文在腹若鳞甲，人惊天骥非寻常。当时追贼搜穷谷，阵压元云白日速。马行不行若有知，贼来不来疑有伏。俄临千尺流，水深无尽头。丛薄杀声起，欲渡无行舟。舟来公且渡，更恐前无路。重围跃出鸟飞难，毛羽淋漓马行处。将军归来衣上紫，不克九江臣愤死。便为厉鬼亦忠魂，遥望长安谢天子。素旌飘摇依灵而，哀嘶枥下声酸悲。壮哉忠武自不朽，惜哉义马无人知。刘公告我我作歌，座中有客双滂沱。千秋国士千金骨，知己不逢空奈何。”是事朗山闻自刘静山中丞，言时长沙彭参将（定泰）在座，忠武旧部也，闻之泣下。或云：忠武所乘为铁骊，绝有力，名“追风”，亦湘潭殪贼所得。塔乘之，特し捷，所向无前。每逼觇敌垒，比敌觉，去已远，贼惊以为神。或一事而传者互异也。  

杨留述塔公之见知湘乡，亦与南皮诗注小异。谓塔初为武壮公所器，累擢侍卫，以都司发湖南，权中军参将。文正方治团练，与语，奇之，试所辖兵，皆精练。会副将清德嗾提督摧辱之，立正为劾罢副将，荐塔可大用。王子寿诗所谓“一事知人足千古，穰侯特荐武安君”者也。其从甯乡援湘潭，经塔岭，询知地名与己合，曰：“吾必胜矣。”因进兵。遇贼，一战破之。复进至马坡，遇贼，列阵以待。贼少却，官兵乘之，乡民观者呼噪动地，贼惶骇走，遂复邑城，中兴大捷自此始。子寿赋《塔公挽诗》云：“鸷将起熊湘，骁腾百战场。前驱收沔鄂，转斗复蕲黄。师过欢如沸，威行令若霜。壶头嗟见扌益，遗恨在浔阳。”“精忠同涅背，名将未图形。正拟清妖雾，俄惊落大星。悲号腾部曲，叱咤想英灵。应助天戈击，云旗下杳冥”。“恨抱宗留守，功隳祖豫州。虎臣今不作，蛾贼尚堪忧。宵旰艰危日，乾坤战伐秋。诏书间痛惜，推毂将难求。”塔刺字左右臂，曰“以死报国”，故以武穆涅背为喻。殁前二夕，有大星西南流，其光烛地，咸谓为骑箕之兆。  

施均父观察（补华）所赋《萧大夫马》，亦义马也。庚申四月，湖州围急，萧太守（瀚庆）奉檄率湘军驰援，战死于长兴之虹星桥，所乘马悲鸣不食，部卒豢之，不受骑，竟毙。均父诗云：“大夫起家军旅中，十年战伐多奇功。常骑此马入阵斗，四蹄风举行如空。大夫忠勇万人敌，此马肝胆能与同。涉深历屡转战，巧随人意为西东。归来爱马如爱子，亲饲刍豆杂马僮。刀疮箭孔手摩抚，腾槽意若相感通。今年大夫死殉国，此马悲鸣惨不食。雄姿猛气顿销沈，拳毛脱落无颜色。愿为鬼马驰鬼雄，风雨阴森从击贼。部下健儿不敢骑，苕上词人早相识。方瞳峻耳形未殊，日日来看泪沾臆。”又：癸丑武昌之陷，多云笏太守自襄阳移守首郡，率队巷战，力竭死，所乘战马亦称神骏，江夏陈维周为作歌云：“太守之马连钱，长飚莽荡如骑龙。马高八尺头角崭，双眼夹镜莹方瞳。颓云压阵阵鼓急，天骨开张屹山立。巨炮一声众马喑，烈火光中奋身入。人膝马腹相进合，左射右射短兵接。马首辟易万贼泣，头颅乱落轻如叶。追奔余怒腾秋潮，一跃三丈飞空壕。战罢归去尘不动，朔风卷地天为高。”想见纵横扫荡之概。又云：“公昔麾守来襄阳，此马相随百战场。自从量移武昌郡，又值狂寇纷鸱张。库无储银军无糈，大官远遁拥干橹。啮指呼天绝外援，谁与守者一巡抚。此时此马惨无色，长鸣顿辔气填臆。可怜赤汗桃花红，热血满腔酬不得。杀气入城女墙黑，太守上马呼杀贼。谓马汝奋我死格，生共功名死报国。马蹄蹂尸不暇择，只见刀光一片白。斫贼愈多势愈剧，人众拚用孤军敌。须臾乱箭中马死，太守裹创仆复起。横矛解印授团兵，忠魂遂葬井泉水。”述其授命疆场，凛凛犹有生气。云笏由比部出守，时寇氛已迫，崎危叱驭，盖早拚一死矣。  

八旗将才继起，与征赭之役者，推多忠勇（隆阿）。从曾胡剿寇，积功官荆州将军，以攻中炮卒，亦广雅所咏《五北将》之一也。广雅诗云：“明公将步布将骑，纵横天下皆如意。胡公东征善知人，鲍步多骑左右臂。收取太湖扼潜山，奇兵横绝集贤关。马队八百敌万众，无发无捻无精坚。陈狗失穴如游沸鼎内，安庆无援已在掌握间，江淮大局进退在一战，挂车河水流血成朱殷。古来骑将专击搏，今看陷阵良足乐。灌婴季布平阳侯，不及将军有智略。关中祸乱留花门，三辅焦烂无完村。外援到陕已却步，内兵渡渭徒迸奔。将军钟鼓鸣灞上，终南山色开朝昏。整匡坚巢城如铁，将星遽碎城亦裂。部下金善长穆王曹雷，余威扫尽葱岭雪。从来步骑难兼长，况乃能谋能战平生无败创。所恨仓卒不待一二载，生写形容上紫光。”时回匪扰陕，陕抚刘霞仙督剿屡挫，刘秉璋军亦败，鲍超闻调不至，所恃惟忠勇一军，累战于荆紫关、石马寨、捉马沟、太平山、三角池等处，皆大捷，遂克高陵、泾阳，肃清关辅。既而悍酋蓝大顺陷，驰军往围之，亲登台督战，炮伤左目，鼓声不绝。是夕，蓝酋成禽，整厘城竟复，而忠勇以伤重不起，昏迷中但呼“杀贼”。厥后从左文襄平回疆者，如金顺、善庆、长顺、穆腾阿、王可升、曹克忠、雷正绾辈，皆其部将也。使忠勇犹在，功岂在湘阴下哉！林颖叔时为陕藩，挽忠勇诗云：“偃月城垂克，流星矢独当。将旗春黯淡，列帐夜踉跄。百战灵阴护，三军气蹶张。鼠奴期尽磔，遗恨未禽王。”亦深叹惜忠勇。蒙古人所统为黑龙江骑兵，与都直去并以敢战者。初从僧忠王平高唐、连镇、冯家屯贼巢，复从直夫克武汉，复黄梅、广济。直夫督师扬州，举以自代，遂专戎柄。由是迭克潜山、桐城、宿松、舒城。集贤关一役，以寡胜众，世尤称之。姜提军（玉顺）亦其部曲，忠勇笃爱之，尝曰：“吾鞭梢所指，是儿能了之，安可以绳尺拘也。”忠勇殁，同列不相容，遂引去，流转江湖间。每述西征事，声泪俱咽，所持扇以铁为胁，他人莫能用。黄秋岳为赋《铁扇子歌》，其述忠勇战绩云：“初从太湖收潜山，阵云直压集贤关。大呼陷壁一敌万，铁骑腾蹴轮朱殷。其余诸战亦少偶，生缚名王常八九。羽书日夕下江淮，先声僵走‘四眼狗。’”道咸而后，丰沛将才寝衰，若塔与多，犹称后劲。  

陈晓亭军门，战死于征赭之役，杨雪沧为作挽歌，有云：“高浦区区弹丸地，天何萃生盖世豪。李忠毅后一公耳，奇劫同列水仙曹。”谓其与忠毅俱籍同安，且皆死于水也。忠毅征蔡牵，乘胜跃入其舟，几获牵者再，为牵奴林阿小发炮所中，其死敌也以怙胜。晓亭亦然。当其守福山与贼麈战，已大捷，毙贼无算，众劝慎进，晓亭不顾，扬帆径渡，遂中飞炮，谓非误于怙胜乎！雪沧作歌述其事云：“正月二十有六日，岁在癸丑白战鏖。四合山头望江水，腥风吹浪征袍。劝公得意勿再往，须虞陷或堕牢。公乃张帆芜湖去，飞炮陡落命号眺。”晓亭名胜元，生平倜傥自喜，尝制僧服藏笥，语人曰：“吾他年功成，得披缁入山足矣。”竟不克践。  

元和严戊卿（承咸），名诸生也。有《捕鳄行》纪吴中潮匪事。盖自道光朝订约互市，潮人贩土者，集吴郡，多居阊门外，有富而豪者为之魁。自癸丑金陵陷，假名保卫，开局练勇。无识殷户，各赀助之，局给以灯，悬门外，许以有警报局，即为驱捍。且有钜绅徙乡，雇勇护送者。由是启其觊觎，始而掠食，继乃昼劫，自乡而渐及近城，甚者占踞华屋，强娶艳女。或持刀登门吓诈，又或拦街械斗，列炮当路，阻绝行人。其魁夙结官府，讼必阴袒之，小民无所控诉。太守薛君（焕）习闻其事，甫下车，即白中丞，部勒士卒。中秋夜午，亲率出城搜捕。初犹抵拒，力不敌，乃弭首就缚，起赃无算。捕至，分别首从，先后刑戮。历年积患以清，吴人比于昌黎驱鳄。戊卿因有是咏，其诗云：“潮州刺史驱鳄鱼，千载以来称灵异。潮州近海风气恶，其人大抵鳄鱼类。冥顽不灵藐王章，羊很狼贪性狂恣。粤西余孽窜江浒，羽檄争驰方有事。潮人杂处阖闾城，白日横行无畏忌。掠人财贿充橐囊，掳人妇女入旅次。西城户口最殷繁，夜夜人家惊寇至。昔日鳄鱼在恶溪，今日鳄鱼在平地。昔食民畜害犹小，今食民膏祸更炽。河东太守人中豪，一麾出守来吴市。下车即问民疾苦，同声切齿潮贼肆。访问得实心激昂，不露声色运神智。区别莠良散其党，约法三章伸大义。随向军门请兵符，材官苍头密布置。中秋夜半月朦胧，鱼钥潜开偃帜。雷霆疾走捣其巢，身先队伍青骑。潮人恃众犹跳梁，凭高困守举烽燧。中之虎釜中鱼，一网擒之伏猛鸷。当时抗拒数十人，先服上刑市中弃。其余械系尚数百，累累入城属之吏。省释无辜不滥刑，巨魁骈首试刃利。黄歇堂前秋草殷，鲸鲵京观叠肩臂。士民环瞩声欢腾，粤寇闻之心亦悸。吴地已无内顾忧，江上凯旋望群帅。”时有巨魁郑姓者，徼幸免脱，事后就获，仅递解回籍，盖犹有袒庇之者，论者以为遗憾。故贝子木和戊卿诗，有“巨鱼漏网”之叹。然太守是举，力除民害，固可传矣。  

康乾时，泰西诸国叩关输琛，意在遣使通市。列圣仅縻羁之，始终未允所请。其时海舶来止，但限于珠江一隅。鸦片之役，国威顿挫，乃有“五口通商”之约，庚申和约渐推及于南、北内地。厥后窥伺益深，威棱积损，驯至租借军港，形胜尽失。固繇于师徒之不竞，向使谋国群公，审闭关之不可久恃，乘时应势，预为策画，其弊或不至此。周玉山督部（馥）尝纂集道光以来通商各国条约，勒为专帙。书成，题诗志感云：“惊心五十年间事，盘敦干戈几变迁。前辙后车非鉴远，徙薪曲突在机先。市船可算非无术，琴瑟难调要改弦。气局日新谁遏得，盛衰莫尽诿天缘。”盖亦深慨故步自封之失。当通商衙门初设，朝士自爱者，类以致身洋务为耻。主清议者，动即昌言攘夷，而中外大势，茫然罔察。方曾文正治天津教案，吴中丞（大廷）纪事诗有云：“横海屠鲸手，防军落雁都。纷纷筹策者，可解火攻无。”伊犁事亟，或作《愤言》诗，亦云“第一人心尤足恃，草茅也耻说和戎”。百年间风气如此。后来甲申、甲午诸役，未始非清议成之。矫之者又往往曲徇外情，侥幸旦夕无事，所见抑尤卑矣。  

天庾之供，仰于河运。自嘉道以后，淮低于董，漕臣多方挽济，迄无长策。上下为之交困。泾县潘文慎（锡恩）督南河时，创为灌塘之法。先于黄河南淮水来处筑为围堤，而缺其南面，引粮艘泊焉。乃戽淮水入塘，涨高则启其北堤，放粮艘渡黄而北。一时利赖之。玉山督部《过清江浦》诗云：“借黄济运运随淤，当日权宜术本疏。却羡潘公灌塘法，自留《金鉴》未编书。”犹叹美其事。《治水金鉴》，文慎所著书也。承平时，淮浦一隅，为漕河两督所驻。官枝帑滥，奢靡成风。刘相国权之尝计运粮一石，费银十六两至十八两，而河防之费不与焉。乾隆以后，河防积耗益繁。工需不足，继以捐例，亦繇牵于漕运故耳。虽有主南漕改折，或规复海运，迄无敢议行者。迨咸丰初，铜瓦厢决，运道中梗，始由海程。岁运百余万石，公私撙节，不可胜计。玉山诗所谓“天心为国添长算，特遣黄河入济流”也。厥后轮舶畅行，河运遂废。而河行山东境，转为东民之患。玉山久官北直，屡奉檄治河，奏奇效。其论治河，主顺水性。有诗云：“大智如无智，专视水行止。人心与水一，水自听驱使。滔天滥时，水本非得已。疏塞失水性，水患从此始。”盖阅历有得之言。合肥李文忠河工奏疏，论者称其详核，皆玉山赞助之也。  

## ●卷一九  

湘军之复祁门，徐兰史有诗志喜云：“百战三湘拥虎貔，过江人物拯流离。神兵争快瞻铜面，大度何妨赦赤眉。令肃秋毫安市肆，口传温诏问疮痍。覆舟山下尘军捷，破竹东南在此时。”其时王师屡挫，转胜之机系于此举也。曾文正既拜江督之命，驻祁门者半载。王壬秋有《发祁门杂诗》多首，择录其有关戎事者，如所云：“拙速元非计，全兵寇亦能。不成援北固，终拟弃南陵。”又：“寇骑凭泾县，潜军度绩溪。苍黄十营败，风雨万家啼。”则师征未尽利也。又云：“恸哭勤王诏，其如社稷何。至今忧国少，真悔养官多。四海空传檄，书生岂荷戈。萧萧易水上，立马望山河。”谓庚申畿辅彝警，徵兵入卫。又：“拒虎诚无策，饥鹰且未驯。如何载彤矢，翻拟赐黄巾。西望咸秦险，东依晋郑亲。从龙卌八族，今日竟何人。”谓胜克斋收抚苗沛霖，且请以之率师援陕。又：“巡抚声名久，筹边日夜劳。应防吕蒙橹，莫畏阿童刀。盗贼驱除易，荆襄控驭高。时危根本重，凄恻步江皋。”谓益阳徂逝，骤失长城。又：“上将仍黄钺，徵兵走绛幡。忧危廷议息，予夺圣心存。国体无新进，军功惜旧恩。嫖姚真智略，史笔愿评论。”谓逃帅之未正国宪，皆足补史。其《独行谣》有云：“收吴既鞭长，争徽又唇焦。”注谓：“曾公居祁门，余以为宜率师从淮扬进常镇，公弟沅浦攻安庆，左季直出浙江应皖南，乃得形势。曾不听。时张芾驻徽州，以万人分防百处，余又言：‘不得已，且可至徽州，以固周天受甯国之守。’亦不能用。”盖老成持重，固有深算，非壬秋所知也。  

罗忠节初以布衣讲学，一时湖湘才俊多从之游。咸丰初，设馆贺耦耕尚书家。及门诸子借居垦沙城东定王台就之请业；李公（续宜）、王公（鑫）、李公（杏春）咸与焉，后皆以武功显。左文襄尝访忠节于此，故其《题忠节遗像》诗云：“紫光画阁且迟开，竞羡长沙好秀才。省识旧游如昨日，春风归咏定王台。”忠节自少笃志先儒，未娴军旅。其初，塔忠武出战，作壁上观而已。一日寇来攻营，接战，大捷，遂称“劲军”。自援南昌发轫，先后克城二十，大小二百余战，临阵辄以坚忍胜，盖得力于所学。壬私诗所谓“罗山善学阵”者，此也。邓弥之观察过田家镇忠节战处，见居人临流结屋，植篱种薯，无复昔时废垒，感而赋诗，有云：“大江流浩荡，斯人去千载。干济自一时，豪雄复谁在。沮溺耦而耕，师襄入于海。山阿有茆屋，薯芋行可采。”古今代谢，大抵然也。  

彭刚直工画梅。或传其与同里梅姑曾有婚嫁约，藉寓绿叶蹉跎之恨，其事无稽。余闻公配某夫人，不得于姑。迫姑命，大归。公恨之，终身不复娶。或以是传讹欤？然公有《感旧》七律云：“错过当初悔不回，流风遗韵任低徊。因缘许证三生石，往事徒伤百念灰。乍合乍离凭梦幻，时嗔时喜费疑猜。青禽一去无消息，愿召灵真细问来。”又《感怀》二首云：“少小相亲意气投，芳踪喜共渭阳留。剧怜窗下撕磨惯，难忘灯前笑语柔。生许相依原有愿，死期入梦竟无由。黄家山里冬青树，一道红墙万古愁。”“皖水分襟十二年，潇湘重聚晚春天。徒留四载刀环约，未遂三生镜匣缘。惜别惺惺情缱绻，关怀事事意缠绵。抚今思昔增悲哽，无限心伤听杜鹃。”见公手稾，曲园先生为公编集时删去。玩其词意，曰“错过当初”，曰“少小相怜”，曰“未遂三生”，似金钿虚盟，玉箫已逝，不类伤心覆水者，岂世所传擅姑事不尽子虚耶？广平铁石，偶赋梅花，何足为累，录之以质世之知公者。  

幼时间先王父按察公言：“曩抚部徐清惠建节涖闽，所至携一材官，躯干奇伟，其长如曹交。尝从清惠过吾家，门低，楣及其胸，伛俯乃得入。邻里聚呼观长人，庭为之塞。清惠言：‘是赵姓，名桓，北通州人。曩于北直治团练，其人为勇目。喜其魁梧，特拔之，相从久矣。’”近阅江弢叔《伏堂集》有《咏赵桓》诗云：“《春秋》长狄久绝种，赵桓忽生通州乡。量以工部营造尺，乃有八尺九寸强。折床毁椅坐卧窘，戴头起立愁触梁。傻而出门走入市，肩齐于檐颐过墙。背后群儿戏相逐，误入胯下如门厢。来经沪上众夷骇，愿欲贡之英国王。可怜舆马不能载，时自阔步衢路旁。却防泥印大人迹，致令方士欺汉皇。或更指为帝之武，小儒笺释弥荒唐。又愁他日秋井塌，专车一骨考莫详。临洮大人巨无霸，以今准古其相当。记读前史《五行志》，是名人疴为不祥。虽然今世用人法，以貌魁岸为才长。其长在身人所识，必有遭遇殊寻常。即无战功猎大贵，保汝支食三人粮。”弢叔时以佐职客闽，侘傺寡合，故藉抒抑塞之感。  

庚申，京师戒严，有盗劫尚书灵桂宅，而侍郎某亦被盗。御史奏言：“大司寇、少司寇职治寇，且不免于寇。”因论京师诘暴之疏，壬秋诗所谓“标剑劫司寇”者也。其诗颇臧否朝士，有云：“翰林学山渊，不识古鲍照。吾乡有周（寿昌）徐（树铭），通博人中豪。世族数翁（同龢）潘（祖荫），张（之洞）李（文田）翔寥寥。谢（维藩）许（振祎）不知时，愿铺程朱糟。”注谓：“是年试南书房翰林，命拟鲍照数诗，皆不知出处。”又京师论翰詹中能文学者有二人，张广雅、李若农也。别有半人者不得其名，或疑为周荇农，周亦闻之，因深恶此语。自曹文正主殿廷考试，偏重楷法，翰詹但工卷摺而己。之数君者犹知务学也，若农尤博赡。凡天文、舆地、兵法、性理，以及占筮、医相、金石源流、书籍板本，靡不殚究。晚年治舆地，尤专注西域、蒙古，著有《元秘史注》、《元圣武亲政录校注》、《元史地名考》、《和林金石录》，惜其书罕传于世。廷试卷，初拟首列，以《詧吏》条引《周书》句读微误，抑置第三。故其《探花归第口占题张诗舲赐宴图扇子》绝句云：“洪厓肩畔是浮邱，我亦同为汗漫游。若把一龙论首尾，本来龙尾逊龙头。”“犬头生角梦中听，吉语冥蒙半未灵。壁里古文终日事，不应疏读《尚书》经。”以若农博极群籍，犹疏于《周书》，彼不识鲍昭者，又奚足怪。  

翁文恭、潘文勤，世交雅厚。咸丰戊午，同典陕试，时文恭方感汤夫人之逝，有《定兴道中七夕》诗云：“燕台回首树冥冥，尚见西山未了青。薄醉岂能消积痗，远游终是逐浮名。风帘蝉翼知成梦，雨枕凫镫唤不醒。人事变更谁料得，涿州城下看双星。”文勤和作有“青天碧海多离合，绿酒红镫几醉醒。之句。文恭绘《驿亭听雨图》，今存翁氏后人处。文恭沈毅，文勤率直，后俱当政地，意向遂寝歧。吴子亻隽编修（观礼）《邻家女篇》即为二公作，其诗云：“小时门前剧，女伴相颉颃。邻家久洽比，欢如姊妹行。西邻早奉帚，华冠七宝铛。倩盼自矜宠，意态殊飞扬。良人稍裁抑，悲啼毁容妆。因缘复助簉，低首含凄凉。凄凉固自喻，顾我何庄庄。东邻拟班左，绛纱悬洞房。时还佐中馈，有无劳黾皇。周旋旧俦侣，厚貌逾寻常。貌厚倘可语，敷衽言其详。昔闻漆室女，忧时独彷徨。亦有冯婕妤，奋身熊敢当。纵非主内政，求贤慎扶将。入门易见嫉，子云戒其伤。亦勿取容悦，兰麝徒薰香。泠泠《洞箫赋》，笑我耽篇章。不望琥珀佩，矧彼珩与璜。人言同社燕，后先成凤皇。西飞高举趾，东飞鸣锵锵。同声庶贺世，何以协归昌。”“西邻”谓潘，故有“奉帚”语，喻其直南斋也。“东邻”谓翁，故有“绛纱”、“中馈”语，喻其直毓庆宫且兼计部也。文勤官少司农，以公罪革留。寻复坐科场案镌级，吏议当革任，愤甚，举门封尽毁之。既而赏编修，门人醵集三万金报园工，再赏京卿，所云“毁容”及“助簉”者指此。子亻隽于文勤则讽其励节，于文恭则望其尽言，盖附于责善之义。  

京师市肆有所谓“陶菜”者，凫芗宗伯遗制也。宗伯精食谱，咸丰初，在京师与顾彦和、李朴园两太守、林鞠史观察、兴润斋参赞为“五老会”；后潘木君中丞以四品卿入都，张诗舲入为少宰，同与斯集，又名“七老”。朴园出七团扇绘小照，各存其一。时为乙卯，凫芗年八十四，朴园年八十三，彦和年八十，鞠史年七十七，润斋年七十四，诗舲年七十一，本君年六十四。许海秋题诗云：“谁画东坡笠屐图，放翁团扇未模糊。春风一笑须眉见，入手同看古丈夫。”“‘二疏’‘四皓’应相似，金粟前身月有光。若较年华谁末坐，依然惨绿杜黄裳。”谓木君也。木君同治时摄督云贵，为巡抚徐之铭所忌，遇害，谥忠毅。  

朴园名光庭，宝坻人，久居京师，家法严内外。每移居，必先设转桶，媒妪、领佣、妇者辄曰：“转桶，李家不可往。”朴园一笑，戏赋《转桶》排律云：“转桶遵遗制，闲占纳约爻。往来情易达，内外面难交。壁障休嫌隔，门鐶不待敲。圆轮疑扇断，巧样藉班钞。偶尔钱投<缶后>，居然肉取庖。不箍防底脱，无辖免脂胶。僮戏儿乘传，厨顽妪詈聱。兔乌随转毂，鸠鹊共争巢。柯匪凭媒伐，工须听我教。李家蹊径少，留此任人嘲。”其诗即试帖体也。余于光绪初随宦京师，所见京曹第宅虽不设转桶，而内外之别綦严：男女不同车；妇女乘车出，无不垂帘者；僮仆非白事，不得至内阃。庶几古风未坠。  

善化唐确慎（监）宗闽洛之学，退居主讲金陵。文宗闻其学行，召诣阙进对至十五次，将大用之。自陈衰老，力辞，乃令还江南，矜式多士。其纪恩诗有云：“若将书院同祠禄，更与崇阶作告身。”殁后，以太常卿得予谥，异数也。  

王定甫《题惠邸受印图》云：“赤舄丹心励永肩，灵符自昔倚亲贤。祃牙九日霜旌健，凯乐三霄绣斧全。筑版烟尘销北地，夹江金鼓震南天。休言从事多微贱，图画还叨姓字传。”盖作于征捻凯旋之后。国初，王师入关，太宗以大将军印亲授睿邸，遂定中愿。印藏于皇史，岁久不轻用也。捻寇炽，惠邸衔命督师，僧忠亲王为参赞，统京旗及蒙古兵出征，文宗命取是印亲授惠郧。迨寇平，逆酋林凤祥、李开芳生致阙下，行献俘礼，仍归印于皇史，惠邸乃作图纪之。按：皇史为尊藏累朝《实录》之所。高槎客尝奉命入检书，因作《检书行》，有云：“舍人手启鱼钥箧，禁军伏地语喁喁。如云帆转曲岸，洞门双扇开宫{隆石}。制穹顶竹半筒，旁牖冶铁涂以铜。峨峨石室相对立，长磴连互巨璞攻。安置金匮二十六，签牌夭矫孥虬龙。”略见史规制，黄痦堂《跋》称《西河集》载：皇史垣壁皆石甃，置金龙蟠匮其中，用章京四、披甲二十典守，皆选年老者，槎客诗所谓“禁军”也。近年《德宗实录》告竣，犹遵故事，尊藏于皇史，先文安公为副总裁。恭纪有云：“御河路转小南城，典守犹余老禁兵。两翼分排金馈灿，九霄上烛玉虹明。检书供奉长歌壮，受印亲藩异数荣。欲证旧闻遗老尽，文谟武烈想承平。”注谓：“皇史旧藏《永乐大典》及经史诸书，今仅存列朝《实录》，据乾嘉诸老考证，其《永乐大典》与翰苑所藏者别是一部，不知移归何许。  

咸同间黔乱最久，都匀屡陷。太守鹿壮节夫妇自焚，继者石公（均）、高公（廷瑛）皆遇害。莫子偲诗云：“一样捐躯新旧守，天心人事两难平。”纪都匀事也。高以进士知县分黔，张文襄尊人奉檄治军，自请募勇从讨贼，其志甚壮。文襄赋《五忠咏》，咏高式如事，云：“文采蜚科第，称师艾至堂。义师巡助远，儒吏伍从王。肺附皆虞殡，同袍又国殇。城云丛坏气，祠俎并英光。”式如，其字也。文襄时从宦于黔，所述“五忠”，皆其知交死难者。《咏石阡知府严叔和》（谨）云：“溪峒飞鸢处，凄凉马援兵。樵苏艰一饱，秦越兀连营。决胜宾僚智，扶衰骨肉情。如何箕尾促，不得话平生。”注谓：“叔和，浙之桐乡人，先大夫以署贵东道，剿下游苗教各匪，叔和为幕僚，后守石阡，殉难。”《咏署贵东道于伯英》（钟岳）云：“部曲从先子，艰难矢石中。论诗‘七子’杰，破阵万夫雄。缟素孤儿泪，丹青乃祖风。牂牁迟悔祸，不奏贵西功。”注谓：“伯英为襄勤裔孙，父崇璟以知县殉难，墨绖从先大夫军，战功最伟。其巡贵西，悉力办贼，悍酋歼灭略尽，贼深恨之，战殁后仅得归元。”《咏思南训导张鸿远》云：“甫成倾盖乍，遽报夕烽来。凤羽寒虽短，豺牙厉不摧。涣奔时事棘，守道腐儒哀。凄咽乌江水，相期愧不才。”注谓：“思南之陷，府县官吏皆遁，殉难者惟张一人。”《咏册亨州同刘宝善》云：“贤子册亨吏，尊公老岸司。卑官如一辙，惨节不同时。野哭红江暗，招魂碧血滋。欲求公百辈，为帝守边陲。”注谓：“刘以御粤寇战殁，其父官河南老岸司巡检，首发李文成逆谋，死节，其功不亚强令，而纪事者罕及之。”黔处边僻，数君者犹赖诗以传。叔和之死以巷战，妹永华在室，仓卒负母冒白刃逾垣出，余人从之，既闻贼大至，全家投廨后荷池中。贼相语曰：“严公清官，其家属不可犯也。”遂得免。永华后归沈仲复中丞，为继室。有石阡纪事诗云：“边城从古叹孤悬，忽见军烽照义泉。狭巷短兵相接战，亲闱永诀敢图全。衔须温序忠魂在，食肉班超壮志捐。恨乏兰台修史笔，国殇犹待杀青编。”“早办靴刀一死轻，全家蕉萃困围城。已拌沈水从先络，谁使逾垣作吕荣。天意欲全黄口嗣，时危竟弛赤眉兵。惊魂定后还思痛，自是明只感至诚。”叔和有弟里居，闻变，诉江往迎其母以归。  

赵鲁斋大令宰阳谷，寇至，乞援不应，力战，死。王劭农太守诗云：“天兵压境除群丑，腹负将军握枢纽。贺兰拥众尽熊罢，睢阳危立无刁斗。况乎阳谷仅弹丸，坐视孤城入贼手。宰官五日京兆耳，进退肯因人左右？靴刀单骑奋直前，嚼齿捐躯不顾后。”可谓烈矣。光绪中，赵次山、季鹤兄弟建节，即鲁斋子。季鹤后亦殉川难。  

张文襄有《铜鼓歌》，鼓为其尊人兵间所得。时官兴义守，与绅民誓死守城。寇退，复蹑踪追剿，连复安南、普安二邑，及新城县丞所驻地。由是以治兵著绩。文襄诗述先德云：“咸丰四年黔始乱，播州首祸连群苗。列郡扰攘自战守，盘江尺水生波涛。府兵远出连城陷，合围呼啸央徒骄。纯皇天章久愈炳，义民岂惑狐鸱妖。我先大夫仗忠信，青衿白屋皆同袍。吴公祠下水清泚，百口并命甘一朝。冲焚罂听贼计尽、凿门而出穷追抄。民兵五千凭感激，疾如扫萚覆其巢。奢香系颈降道左，济火革面居前茅。不见援师助空，那有馈饷分箪醪。三城百塞并扫荡，箐谷黯黮湔腥臊。收其积聚供馆谷，放其牛马还林皋。清酒一钟亦不饮，独取一物深于丁甯短于。降夷稽首述故事，传自汉相安犭童猺。”其遇几于鲁斋，而危城获保且建殊勋者，民兵力也。  

于野渔大令（崇璟），沧来廉使孙而邗山司马子也。数世皆能诗，为贵州普安令。咸丰乙卯，安南匪乱，窜扰邑境，守城力竭，骂贼死，妇女俱殉。时邗山尚在，有《述哀》绝句云：“万里书来不忍看，舍生取义古来难。谁知烽火盆州路，碧血溅时土未干。”“黔南远宦别庭闱，一去翻成永诀悲。太岳鸿毛同是死，死能报国是须眉。”“子女安排计早成，从容就义誓坚贞。可怜血影青溪石，异代同垂烈妇名。”“乞师一哭效包胥，茧足奔驰泪眼枯。念尔孤儿仇未复，大僚感动肯相扶。”“弟兄墨绖共从戎，杀贼能将孝作忠。克复二城非尔力，祖宗默佑得成功。”“奏捷论功达帝阍，同怀一例沐君恩。老夫南望收残泪，不坠家声有二孙。”二孙，一名钟毓，纠合乡团，收复县城。黔臬孔庆瑚檄所谓“濒于九死，早拚碧血沈冤；曾不崇朝，竟使黑山破贼”者也。一即伯英观察，张文襄所咏“五忠”之一。野渔死事，赋绝命词数首，有云：“欲与明贤步后尘，愧多遗憾负君亲。他年附入先生祀，我与秋翁二十人。”“秋翁”，谓安南令朱公。“明贤”，则谓殉明之十八先生。明桂王走黔，依孙可望。可望处之安笼所，四年无人臣礼。从臣吴贞毓、张镌、周允吉、杨忠、徐极、蒋乾昌、李元开、李颀、朱议羼、郑允元、赵赓禹、蔡纟寅、易士佳、胡土瑞、朱东旦、任斗墟等愤甚，与内侍张福禄、全为国谋，遣人之滇南，谕李定国共图可望。事泄，皆遇害。时人哀之，为丛葬于城外西山麓，题曰“明十八先生成仁处”，顺治五年事也。洪北江督黔学，过其丛葬处，有诗云：“七千里路接蛮乡，十八先生并命场。绝胜瀛洲唐学士，就中甯有许高阳。”  

沈菁士太守（丙莹）由比部郎出守安顺，戎马间不废吟咏，有诗记黔西州徐生死难事，谓：“生名先任，桂箐团人，寇犯州城，众观望莫救，独生率乡兵驰援，贼众兵单，无继者，竟战死，一家二十二人俱殉，可谓烈矣。”其诗云：“滥泥沟深，壤接鸭池。弓箭结社，桂箐魁奇。孰纠集是，先任徐氏。新场杀贼，惟桂箐之士。壬戌仲秋，寇犯龚州，爰壁城下，爰肆虔刘。乡各自守，徐生曰否否。谓乡之于州，犹手足之有首，奈何勿扌求。乃召其伍，乃建旗鼓。奋臂一呼，人莫不武。贼骑云屯，孤军无援。先轸赴斗，乃丧其元。仲叔季弟，东海昆孙，二十二人，歼旃无复存。呜呼国殇，羞彼戎行。汪童死姬，华殖死姜。勿曰微贱，伊史乘之光。”  

黔俗好武，以乡兵捍卫其乡，往往能尽死力。郑子尹大令（珍）为荔波教谕，值苗匪作乱，县令蒋晓云（嘉谷）击贼于县东十里之水错河，力尽，死之。越四日，南丹练首从九品刘芝山与贼战城外，亦中铳死。又二日，其弟芝文率部众出城与贼决斗，杀悍贼无算，积尸几与城平，夺其兄及蒋令二榇归，贼众遂散。盖迫于兄仇，视公战如私斗，虽死不顾，故终胜之。子尹《哀蒋令》诗云：“犭水苗生苗一时变，两月恃者三百练。仓窖亦已空，势不死守即死战。呜呼大吏坐视如不知，一令死若杀一鸡。天令若辈斗黔土，君职已尽何唏为。”又记刘芝山事云：“呜呼世祸知未已，无用不死有用死。平生千里不留行，兵事好还尔何悔。季也缟素挥双刀，两棺卷过血涨壕。匹夫报友报国尽于此，孰要天子知其劳。”蒋令，绍兴人。芝山字伯龙，芝文字叔龙，军中相呼以“刘三”、“刘四”，子尹尝为赋《刘三行》者也，能手提六十筋大炮，蹲发之，辄毙数十贼。征粤匪，积功，尽以让族兄士哲得知府，己仅保巡尉，不就。率所部冶钅夷南丹，至是复出，佐剿寇，遂死国难。子偲诗：“浩歌惜刘三，授命偕蒋洌。”亦深痛之。  

黔中有斋匪者，杨元保为首，肇乱于丰宁土司。甲寅三月，围州城，四月就擒。九月，桐匪杨凤等围遵义，元保余党余光裕复起于下司之芒场，旋击遁。十二月，凤亦破走。次年乙卯三月，窜至石阡葛章司授首。是年六月，凯棠等苗陷厓门司。后廿余日，上江斋匪陷三脚{屯土}。七月，都江厅陷。八月，定旦营陷。十月，大塘、罗斛两州判治及铜仁府、八寨厅俱陷。十一月，印江县、思南府、松桃厅、石阡府、正大营俱陷，而杨凤余党徐子容等复起围桐梓。两年间几无甯息。子偲籍独山，其《寄示犹子远猷百韵》，述匪祸及独山战守事甚详。远猷时方治乡团也。其诗有云：“遵桐昔未乱，斋匪假妖术。纠结异种人，丰宁肆侵轶。灯花走愚，趋死不自悉。其渠虽就歼，同恶未尽桎。遂乘白锦衅，还扰白阳卒。”述杨元保构乱及其余党也。又云：“雄兵萃三省，恶马驰万匹。雷台走虔柳，逐北数道出。连郡驱风飚，巨憝属钻。一时反侧子，何者不股栗。坐想乘胜师，一鼓痛爬栉。指清鬼教，叱咤洗蛮猾。譬之汤沐具，何处留虮虱。握机者谁子，自诳不暇恤。耳目忘腹心，枝条昧根节。朝防趣甲弛，暮衅睹竿揭。惊传厓门陷，旋报合州失。酿成燎原患，尚冀杯水灭。”述桐匪、苗匪之既仆复起也。又云：“愁闻我行路，妖党转滋孽。涿湄指沅首，横互伺扃。延辰更始间，木耳又草窃。坏城未一收，弃乃过七八。儒冠即戎首，诗礼竟何物。材官工遁逃，文吏安用诘。毅哉两游戎，斗死更不怵。杨君吾保障，愈令想屹杰。孝廉扬与蹇，寸禄未干舌。殉义同铮铮，士耻赖一雪。”述思南、石阡等州县连陷及死难诸贤也。“两游戎”谓定旦游击保龄、八寨游击杨廷柱。廷柱果敢而有谋略。杨元保乱作，先至独山筹守具，州城获完。元保既擒，还守八寨，屡却贼，以兵单乏援殉城死。杨蹇谓举人杨超儒、蹇谔谔战殁桐梓。超儒字幼轩，以孝廉截取当谒，选抚军，令其暂归丛寨，治团练。城破，死于学宫。皆见子偲自注。又云：“稍知吾远子，失业久投笔。纠旅当北藩，猛气颇荡决。哀哉黄梁战，几作滩头血。唇亡叹八寨，我州愈О。连书戒持重，飞梦绕。迟尔消息来，重裘换单葛。开函乍惊喜，涕泪几横溢。言从去年夏，州境环贼窟。州人争敌忾，奋发气莫夺。秋成皆入保，官私稍充实。宿饱使荷戈，何锐不摧折。所以一岁周，崇墉尚完屹。今年耕作计，仅有二分一。眼前纵无虞，常恐到支绌。矧自我里焚，全家寄城阙。东南姑姊妹，惊聚守饥渴。远也捍贼冲，百战苦力竭。”则言远猷治团城守，其奋力卫乡，不避艰险，固有足多者。又云：“我生既不早，死地觅真活。荆吴漫耶苏，滇云肆回纥。绿营卒已罄，水衡费徒括。骁材多掣抑，驽帅习奔蹶。欲纾宵肝忧，差赖巡社仡。近者观湖湘，远者东南越。连城自保障，百挠鲜一拔。故令新使者，行省增设。刚头丁乱始，柔氓与筋骨。延北寻次之，其众益勇杰。迩虽遗小蠢，肯使再延茁。黔盗自如毛，两徼良足遏。天心若厌乱，劲选在此列。”咸同治寇，深得团保之力，观此诗可证。又：桐梓余贼邹神保等穷蹙，入水落洞，为守者所纵，子偲纪诗云：“聚师环压石门牢，后舞前歌太自豪。瓮鳖竟能生羽翼，釜鱼谁使纵波涛。庞勋虚帜还供米，彭乐收金漫举刀。大镇几多逋敌者，知难小邑问牛毛。”国纪之隳，人心之涣，至此极矣。  

黄少昆方伯（润昌）督师援黔，至黄飘遇害，地名若为先兆。孙小峰太守（桐生）挽以诗，有云：“九仞功亏一篑难，危机伏莽竞千盘。陨身有地思庞统，玩寇何人斩曲端。”初，小峰以庶常出宰酃县分校。丁巳秋闱，得方伯卷，力荐未售，故方伯有知己之感。迨入黔，辟小峰佐幕。小峰诗所谓“偶因脱颖徵毛遂，转恨抡才失李翱”者也。黔乱，待援急而遽陨将星，时论惜之。道咸以来，疆吏习为蒙蔽，而黔地僻远，其风尤甚。鲍穆堂时督黔学，以黄平被贼状入告，按试遵义，捻团匪王安国积恶，诛之，大吏犹为曲护，乃具疏自奏，朝议仍绳以成例，责其不当，附驿言事。文法束缚，可为深叹。  

吴牧驺挽克斋刺史（庆安）云：“曼缨长剑手弯弓，闻道连然士气雄。颇解父兄呼仆射，可能子弟似江东。城危官已成孤注，寇狡兵先约反攻。万众投戎臣死职，握拳未泄寸心忠。”“赤手谁扶大厦颠，叫阍声厉彻云天。贞魂直傍罗青冢，杀气难消太白躔。九死不忘臣有母，一棺归去橐无钱。荔丹他日宜祠庙，配食休遗小杜贤。”克斋知安甯州，有治绩。咸丰己未，回匪攻城，募州人御之。诅募卒潜通贼，城陷，死难，吏目杜鸿金同殉。诗中所谓“小杜”也。克斋遗书以老母为念，闻者哀之。罗青，则前代州人之死忠者。  

陕抚邓公（尔恒）之遇害，朝旨追问而莫得主名。盖总兵徐有保所为也。有保，马龙人，素无赖，从戎积功，至偏裨。坐罪当死，旋立功自赎，氵存致专阃，益崖柴睢恣。邓由滇藩拜命抚陕，道出曲靖，有保遣悍党劫其行李，复围迫行馆，猝戕之。时有保声势薰灼，有司不敢问，饰词入告。此咸丰末年事也。同治初，有保以虐下为部卒所杀，并及其妻。适回酋某拥众入境，尽掠其资以去。闻者谓有因果。吴牧驺赋《马龙行》云：“谁家锐头儿，雕面微有须。自称曰将军，气性乖以愚。少小隶兵籍，荡决敌百夫。历阶至偏裨，从征苍山隅。苍山十九峰，绵亘瞰郡郛。列营周原野，吹角声呜呜。一朝挂弹简，失意李轻车。尺组将见缚，白刃拟汝躯。跳身走间道，前望行省驱。行省在何许，重围遍{艹佳}符。粮绝盼外援，饥卒城上呼。内外一相应，摧敌若拉枯。开城贺壮土，观者塞路衢。大府赐颜色，手酒劳辛劬。赏犒累千万，椎牛宰羊猪。尺一露布文，上功告帝都。诏下贷前死，策勋勉后图。转战三四载，恩宠军中无。飘缨饰翠羽，高冠耀珊瑚。腰悬总戎印，衣锦还乡闾。里中同舍儿，嘈嘈献佞谀。大吏通问好，小吏避道涂。夜郎坐自大，杀人以为娱。鞭挞到甯越，掠及范睢。峨峨中丞公，车前拥八驺。移滇抚三秦，露冕佩琼琚。取道白石江，驻节太守衙。黄尘必跋起，旭日忽西徂。丑扇构黑白，斧舌乱紫朱。同舟变敌国，飞刃交华裾。吁嗟节度使，横尸枕圭窬。含敛无贝玉，荣独惟妻孥。官吏不敢诘，主名付莫须。朝端悬明镜，迅霆责丹书。国事日大难，且复忍须臾。今皇践阼始，东南盟不渝。蛮触已息斗，行贾居者Θ。将军喜且舞，卷甲归故居。连厘起甲第，雕刻施薄栌。肥马充后厩，鲑珍满中厨。华堂铺<毛瞿><毛俞>，两厢沸笙竽。偃仰起日午，惧笑召酒徒。门外旧吏卒，不得稍沾濡。遂令腹心辈，反噬砺爪牙。穴鼻始成魄，闰八月之初。鸡声杂枭鸣，鬼灯影绮疏。仇人挟利刃，缘桄穷高楼。直前扌甚其胸，梦呓强支吾。蹒跚登徒妻，惊起扪户枢。锋锷交杂沓，并命仆庭除。豪客来何方，从人三百余。坐收渔翁利，<门为>门发所储。重马困捆载，络绎出城。伏尸弃不顾，守哭无孤雏。生为万夫雄，死为众鬼奴。作歌告恶少，天理复何如。”其时滇云竟同化外。  

牧驺有《义犬行》，纪袁大令（祖德）事。大令，随园孙也，宰上海，邑境五方杂处。粤人名“小镜子”者，所为多不法。大令擒治之，挞几毙，豪家某挟势要，力保释去。遂纠众作乱，乘夜突入邑署，仆役皆骇走。大令出叱之，仓卒遇害。署蓄犬五，方贼戕官，犬奔嗥，贼散，则守尸不去。上民入治殓，犬俯首呜呜，作衔哀状，殓毕，皆不食毙。咸丰癸丑八月事也。牧驺诗云：“天狗鸣，国狗惊，磨牙反噬胡狰狞。袁公铁面威铮铮，力能服猛手长缨。一朝缚虎复纵虎，ァ狼嗥呼入官府。神羊一角难枝梧，禽惊兽骇亡其伍。夜半力竭死节时，无一义士有犬五。犬不如人寸铁无，能出死力卫遗躯。枕尸恸哭若有意，忍饥待毙忘其愚。君不见旧时僮养十九走，安乐则共忧患否，可以人而不如狗。”随园子迟，嗣子通，并著才誉，所谓“阿通乐府阿迟画，都为而翁补阙如”者也，死烈有孙，增光家乘。  

吾乡林范亭先生（廷禧）官云南迤西道，回匪乱作，攻城急，乞援不至，城陷，坐堂皇骂贼死。大吏犹饰词归咎，久之事白，乃予却如例。林欧斋方伯夜趋枢直，遥见迤西道灯仗，逾月，奏报始至。余曾采其事入《洞灵小志》。近见沈涛园中丞有《述忆》诗云：“一灯相对话畴昔，往事前言忍弃掷。谈史传书执手悲，苌弘化血伤心碧。神芝突出信无根，出言长老惊辟易。弱冠登朝众所倾，独居深念愁难怿。斜街花好时过从，作达微言隐相释。一朝持节滇海西，就道从知心匪石。杂耕未安反侧子，仓卒弯弓反相射。大夫守官妾死夫，官阁残骸怜忱藉。家国之穷恨有余，忠孝粗完心未适。名流翦纸为招魂，万里天阍来咫尺。江南垂老念神交，为买墓田展宗柘。家室漂摇事可知，湖山香火分兹席。春渚兰泉例好事，樊榭山谷合相惜。前辈风流事可师，我为传志勤拾摭。当时相诏未及详，述德感怀永兹夕。”诗中追述尊人文肃公与范亭交谊。范亭不得于继母，虽早岁通籍，居恒抑郁。文肃官京师，往还颇密，故知之特深。范亭既殁，文肃出千金为置祭田。以范亭无子，寓书林勿村中丞，为择族子嗣之。闽中小西湖开化寺旁舍曰宛在堂，乡先辈祀明诗人林子羽等十五人于此。至是，并移范亭栗主配食其间。盖仿何春渚、王兰泉于西溪黄山谷祠附祀厉太鸿之例。生死交情，二公不负。  

往者，士夫重气谊，不惜捐生以报知已；求诸今人，其难之。田家镇之役，徐硕民观督师，吴生衡甫参其军事。将出战，徐举印付其仆，仆不敢受，吴毅然受之。既而徐死绥，吴抱印以殉。光存之与吴有姻连，为作歌云：“我之大母尔曾姑，乃父与我客京都。尔随乃兄束发初，头角奕奕群儿殊。南北奔驰才一瞥，黉序齐骋汗血驹。矮屋蹉跎身及壮，橐笔幕府风云驱。徐公持节来黄州，抚众戡乱君与俱。徐公御贼田家镇，贼众援绝一军孤。解印授仆仆不受，君代佩之死与俱。阴风惨淡旌旗黯，赤日韬光豺虎趋。友仆劝退徐公叱，从容致命君同符。徐公殉国君殉友，古今烈烈两丈夫。阐幽入告大吏事，作歌代诔君知无。”后大吏上其事，徐得却，赠如例。吴以无职，褒赠不及。虽然，君非有官守者，宜可无死；其死也以报知己，岂希荣哉。  

大兴陈仲英太守，由翰林历守浙皖，有治绩。其尊人绩学不第，屈志就微官，殉亳州之难。觅忠骸不得，招魂以葬，子孙引为深痛。仲英子鹿侪，名璟章，赋《亳州哀》云：“我祖少岐嶷，为学俗儒耻。静参象纬经，深抉《阴符》忄旨。清尘迈时哲，颇恶俗谲诡。文雄奈数奇，五下考功第。蹉跎恐终老，弹冠强而仕。作客杜陵哀，捧檄毛生喜。远望衡山云，乡心起江埃。深夜仰观天，忽讶时事否。烽燧象已形，四郊多战垒。励志思从戎，感时忽抚髀。群盗弄潢池，重氛迫溱洧。孤城累卵危，端仗中流砥。承平日已久，武事尽颓弛。组练未成军，干戈遽连轨。深入狐狸穴，倡迫不能止，千帐偃熊罢，四围突也豕。金甲夜不脱，铁骑昏尽靡。入齐利用矛，叱项怒裂眦。月死阵云黑，沙暗刃光紫。慷慨答君王，节义遗孙子。痛哉平生心，马革何处是。衣冠怆招魂，丹腕归桑梓。著书虽等身，拚共尘沙委。钱刀谱汉法，韬钤述戚氏。只余怀友诗，丛残三四纸。”以其通天文，娴兵法，使得展所长，其成就当不亚罗忠节、江忠烈。惜乎虫沙同尽，所著书亦不传。  

萍乡文树臣（星瑞），道光甲辰举人，以尊人叔来太守殉梅州之难，誓杀贼复仇。屡破悍寇，积功，擢知府。有《罗阳御寇感赋》八首，录其四首，云：“草窃成何事，当时误养痈。不图孤鼠辈，竟与虎狼同。一斗乡兵散，千村廪积空。自嗟门户失，未敢怨邻翁。”“援师望甫至，裹甲竟蹉跎。壮士搴少，将军跋扈多。符谁夺晋鄙，律总废萧何。料得筹边者，从容正雅歌。”“报国男儿事，临危敢惜身。千军麾赤帜，—战走黄巾。所向真无敌，成功若有神。疮痍仍满地，莫厌抚绥频。”“扫荡才今日，安危恃此衷。箧书聊免谤，保障敢论功。未可忘忧惕，相期慎始终。谁言弹丸地，尽职普天同。”危而不馁，胜而不骄，以此治军，宜为名将。  

沈文节（炳垣）殉难梧州，事见前卷。黄韵甫（燮清）《七月十八日泊鸳湖，值文节归骨，谒奠舟次，诗以代哭》云：“伟哉沈阁部，读书秉大节。孤城捍骁寇，战守至百日。势逼志愈定，力尽誓不屈。遑计先轸元，但奋常山舌。宾师非疆臣，不死亦有说。顾念天下事，半为庸巧裂。捐兹七尺躯，要使将士激。人臣尽如此，群盗岂足灭。”能揭文节死难之义，以愧愤事偷生者。又云：“回头询僮仆，艰难为我述。往来白刃中，幸负余骸出。百体存一支，烽火成铁。袭以红锦囊，光焰夜烛月。主忠仆亦义，魂厉贼犹栗。神灵已太虚，遗蜕永芳烈。”自注谓：“梧州陷，文节骂贼不屈。贼磔而焚之，烬余，残骨仅存数寸许。好义者韬以锦囊，置之昆将军署中。时粤楚间贼氛犹阻，其仆袁咸犯险走兵间，载骨以归。其义亦不可泯没。”学臣死难者尚有孙兰检（铭恩），时方督皖学，驻太平，城陷，死之。仆某归其丧，与沈文节事颇相类。彭文敬《吊孙学使诗》云：“文臣无一旅，慷慨誓捐躯。食尽民皆寇，城空势益孤。先奔惭懦将，后死重奚奴。白发招魂处，江干泪眼枯。”  

文敬所纪徐芳田太守，韵甫所纪陈笠雨刺史，以文臣御贼死难，皆可传也。太守名育，以《实录》叙劳，得知府，权守广西太平。值龙州匪起，犯及郡境，率队出御，阵亡。文敬诗云：“西掖仇书侣，天涯有几人。蛮荒弄兵革，羽檄走风尘。弱卒难戡乱，危城竟致身。万山归骨路，南望暗伤神。”刺史名希敬，知深州。城陷被执，骂贼不屈，其死尤烈。韵甫诗云：“陈刺史，骂贼死，拍案狂呼发上指。贼不死我骂不止。楚南鹿飞过江，江淮烽火通金梁。渡河仅赍三日粮，朔方健儿走且僵。曾无一骑守太行，井陉失险尤堪伤。鬼磷夜照滹沱月，刺史孤城外援绝。武夫杀贼三尺铁，书生杀贼一腔血。贼气沮丧正气激，握爪穿龈眦怒裂。刺史短视长于文，千秋之业已等身。处为佳士为才人，出为循吏为忠臣。人生大节忠孝始，堂堂捐躯报天子。天颜惨淡朝士悲，秩以监司更崇祀。以死卫国固应尔，安得守吏尽如此。”见危授命，儒者之学也；彼武臣惜死，正坐不读书耳。  

徐兰生明府（大镛）历宰河南之偃师、鹿邑、安阳、柘城、杞县，摄知禹州。晚年居杞，所为长短句，多纪当时乱事。捻匪犯杞，岳竹臣参戎率陕甘兵三百过境。大府奏留协防。迨匪南窜，岳军复回虔刘四境。赋《齐天乐》云：“去冬东境遭涂炭，此番四郊席卷。穴蚁争喧，屋乌焉集，谁是斩鲸手段？心惊目惨。正野哭城奔，户增十万。民命如悬，无家可毁但长叹。幸逢岳家将健，率甘凉劲卒，中道折转。彼众虽多，吾防聊固，不愧裘轻带缓。席犹未暖。忽电掣星驰，倒戈回窜。如此披猖，何时天厌乱？”邱总戎联桂自西华追贼至廿五渡，杀贼甚多，贼中呼以“邱虎”，以力薄援绝阵亡。赋《黄鹤引》云：“半壁河山，多少遗黎群托命。一夕，将星惨落，哀沈闾井。前茅后劲。卧虎威名远振。不图折鼎。一腔血热欢鞍镫。  

颇牧久知名，浩劫由天定。不如意事偏多，此心可镜。望风捉影。料得忠魂未泯。不须悲愤。千万口、非无公论。”睢州王小林刺史遣仆何坤探贼消息。坤深入贼巢，被执屹立，大言不屈，竟被难，得优却。赋《满庭芳》云：“满腹忠肠，浑身侠骨，此中大有伟人。深探虎穴，惟冀讠情真。遇贼大言侃侃，任茶毒、若罔知闻。舌三寸，坚如钅夷铸，抵死胆轮。幽魂。怜应是，丹诚报主，敌忾同伸。况捐躯王事，却典恩新。愧煞许多守土，专城寄、平昔称尊。到危急，弃城一走，谁现宰官身？”词不工，以事存之。“邱虎”传矣，而何坤凛然一死，尤不可及。  

商邱陈小蕃观察（重）为明副贡贞慧七世孙。贞慧季子户部主事宗石为侯雪苑赘婿，因徙居商邱，世登科第。癸丑，粤寇入豫，归德不守，阖门殉难，独观察以选拔官京师获免。其祭墓诗有云：“一官翻作避寇资，二人并著临危节。亲虽无憾子自尤，深恩已矣曷仰酬。”又《重有感》律句云：“身世遭逢剧可哀，轻装间道独归来。全家碧血邀恩泽，大地红羊换劫灰。忍死难忘衔恤恨，余生犹望勒铭才。天涯到处惊烽火，杀气连云亘不开。”皆极沈挚。甲寅、乙卯间，墨绖出佐英西林戎幕，闻官军克复武昌汉阳，有诗寄呈曾涤生师云：“咸丰岁甲寅，八月廿四日。恶氛靖鄂州，露布赴京阙。初间喜欲狂，回忆转悲切。群盗煽聚初，狗鼠纷偷窃。掩捕督牧令，祸萌立铲削。苍天开杀运，生灵化异物。莽莽八桂间，贼踪横窜逸。先告永安陷，继报全州失。全州势险阻，天使键楚粤。守此渐围迫，枪岂难灭。吁嗟全州失，遂至贼猖撅。犹谓岳阳楼，要害可断遏。鄂沔势相应，重镇仗节钺。衔尾鱼迟，昂头蛇<辶凡>疾。遣援动后期，连陷仅一月。凶焰兹益张，军气为之夺。长江不可限，大河竟横越。川谷恣狼奔，垣篱任豕突。苍黄数千里，人烟正萧瑟。壤跃青磷，黄草缠白骨。官至报收复，民穷劳抚恤。返业甫年余，两郡又沦没。小子去夏归，里居久郁郁。骨肉方悲哀，姻娅复呜咽。阅闰荚新，问音楮叶绝。但闻筹饣襄烦，不问严防撤。皇仁感苍昊，地灵起英杰。奉承天子威，乡团自练卒。貔虎何赳桓，鹳鹅巧联缀。无虑百千万，号令秉于一。儒将肘悬金，健儿眼有铁。大小数十战，每战气勇决。巴陵初建功，嘉鱼再整列。神速合兵机，雷奔更电掣。风利不得洎，浪破汉江阔。阵云黑压城，迫贼贼惴栗。摧坚如朽枯，诅止铅刀割。多士皆鹰扬，贼子少兔脱。夹岸双雄垣，连朝两排闼。鹦鹉洲汤汤，凤凰山兀兀。登临试观象，顿觉妖氛豁。列雉缺后完，灾黎死中活。军兴此快事，宸衷定嘉悦。赏即剖玉，名垂竹书漆。桓桓湘乡公，与古孙吴匹。荆楚才暖席，江淮盼移节。钟山久厌肉，皖水尚流血。自切望岁心，待公安荡析。破竹势堪乘，净扫鲸鲵窟。”其诗颇详平寇事迹。“骨肉”、“姻娅”，谓通山令希唐战死，其从兄也。刘见甫方伯殉难庐州，其姑婿也。李红樵权楚臬，殉难武昌，其姻家也。六姻之间，忠义萃焉。  

小蕃《书感》句有云：“登坛大将开鼓，异姓真王拥节旄。”谓僧盅亲王也。又云：“已颁宝剑申严令，更括金钱买斗心。”谓中旨督战及分敕助饣襄也。当江甯、安庆连陷，计臣苦乏饣襄助军，副宪文小云（瑞）密疏言：“就富绅劝募，钜饣襄可立集。”上问：“富绅何指？”小云历举穆鹤舫、潘芝轩、卓海帆、耆介春、陈伟堂五相国及孙符卿大农、崇惕翰讲。事下户部，招翠公集议。惠邸、恭邸、僧邸捧朱谕至，由文孔修尚书宣读，穆等皆伏地痛哭。于是穆、卓、耆三相合输四万金，潘任三千金，孙任五千金。陈斋太史初助万金，某邸知其新收银号，勒助至四万始止。惕先输三千金，约于一月内续措九千金，得赏詹事衔，见《惕笔记》。计无所措，而出此下策，可知国帑之艰。小蕃又有《读史杂感》十六首，语存规讽，亦军事旁记也。择录十首，云：“书剑相随柳营，就中人物记分明。参军风义兼师友，仆射仁慈似父兄。绿树千章春二月，红灯万点夜三更。围蓁赌墅从容甚，风景将无是太平。”“在山远志费评论，徵召居然拜主恩。竹马可还迎郭汲，布衾从古说公孙。连村伏莽狐鸣火，绣幕论兵虱处禅。自是太平须粉饰，此方怜有未招魂。”“白衣从事绿衣新，假节征东镇寿春。延誉未妨王福时，钩深可比范纯仁。肯随大府参谋断，尽护诸军快笑瞠。自有貂蝉酬马槊，凤毛今已荷恩纶。”“威重端凝大将坛，深宵鼓角起无端。蔡州城外鹅声乱，淝水军中鹤唳寒。到处望楼传号矢，有人短巷跨雕鞍。明公镇定夸风度，雪夜戎帏卧未安。”“门户攀援气便骄，均田税屋事纷嚣。衣冠混迹容屠狗，里新章笑续貂。赖有齐年通荐牍，拟教长吏作同僚。榆再集春秋会，社曲宫商恐失调。”“敖仓久切匮亡忧，从事贤劳四序周。公膳骛鸡筹进奉，军储鼠雀费搜求。谈兵范モ晨夷灶，却敌檀公夜唱筹。最忆扬州栖食客，比来瞑眩可能瘳。”“纳栗飞刍更算缗，劳劳草檄役闲身。争教画省薰香客，轻作沿门托钵人。谕蜀相如怀昔彦，输边卜式望齐民。轮蹄踏遍征途雪，为访贤豪一指。”“底须岩穴广搜罗，曾向终南一再过。毛遂囊中锥末锐，吕公袋里赫多。相门桃李霏红雨，幕府芙蓉泛绿波。游戏人间随巧宦，诸君剑佩日相摩。”“春风欲度海西头，诏赴边城起故侯。三十登坛开北府，九重畀节镇南州。星蓁列寨传书定，水陆严开转战收。淮右安危依少保，此身无恙莫轻抽。”“园追修竹里鸣珂，变幻其如浩劫何。生计渐因征战少，时艰转愧俸钱多。蓬蒿满目嗟行役，棱杞伤心敢作歌。露白霜高间鼓角，审音可是《定风波》。”盖佐幕时所作。嗣以军功积阶至道员，授永定河道，弃官归。李文忠督直，屡招之，终不出。尘芥轩冕，小蕃有焉。  

敬持茂才为小蕃弟，殉归德之难，年甫二十四。后睢州某生家召乩，敬持适降，书二诗，并自述死难事甚悉。录其广首云：“荒城暴骨亦何伤，此是张巡旧战场。落日飞鸦啄败肉，尔时裂帛裹新疮。腰间羽箭凭人识，箧里兵书忆手藏。寄语吾兄休痛惜，千秋名节有余芳。”小蕃辑遗诗刊之，为《投辖轩剩稾》。且以庶子为嗣，即吾友葆生刺史也。其稾遭兵燹，不存。葆生述其《书愤》绝句，盖贼氛方迫，官绅集六忠祠，议守城事，感而有作。诗云：“死能庙食胜封侯，张许英名百世留。只恨当时南八箭，不先上拟贺兰头。”未几，城遂陷，是诗几于绝笔矣，犹见视死如归之。  

希唐大令以名进士摄宰湖北通山，时寇已燎原。邑人士入谒，辙留对饮，因询民间疾苦及奸猾所在，寻捕至，诛之，县境肃然。会寇犯汉黄，通山匪应之，邑南鄙蠢动。希唐出驻太阳山备寇，遣人迎母，自间道出。贼瞰城虚，袭据之。于是希唐遣所亲吴超赴义甯募百人，又遣仆赴省借军械。既备，即向城进发。莠民通贼者，诡言城中有内应，官至可立复，希唐益决。至藕塘，民尽闭产。有大宅外扃，兵士破扉入，见堂上列数十席，肴羹犹热。搜厨下，一老妇出，见官惊曰：“官今安往？此间乡民为贼设食。顷见官兵至，皆走入城报贼，变不远矣。徒死无益，官宜亟去。”希唐笑谢曰“死，吾分也。姥第劝乡里忍须臾，待大军，慎勿为贼愚，徒取祸。吾计决矣。”取酒酌数十杯，命吏卒饱食。出门，于马上作绝命词曰：“我世贞絮，传烈眇躬。效能一官，逢此百凶。治惠未孚，运往忽诸。生死在予，敢舍而渝？永负君亲，遑恤一己。宜葬两压，以佑六里。”两压者，境内名山也。县乡分六里，故云。既而遇伏寇数千，希唐手发炮击贼，因驰入阵。贼矛攒攻之，其勇仆寅儿奋刀格矛，杀数人，同被重创，死。贼欲取其头，头著地，数人共持之，重不可举。三日贼去，民葬之两崖。立祠焉，祈祷辄应。希唐工诗，《送徐秀才赴界水岭筑垒》云：“记取心长胜发长，好穿陷井射贪狼。绸缪牖户防风雨，保障山河冒雪霜。联栅营成歌板屋，深沟界就断舆梁。笑谈便使烽烟靖，重折花枝引乇觞。”《筑九宫山五处隘口》云：“群山遥接大江西，溪壑回环径易迷。只有盘蛇通曲折，岂容旋马历高低。乘风但许飞鸢度，赘石同觇列雉齐。不用徵兵屯五岭，勇夫重闭集Θ犁。”《劝民户置械》云：“纵少雄关峙百寻，鹑居自足靖音。秀才尽励从戎志，巾帼同坚敌忾心。扼险只凭枪画地，登高快睹剑成林。须知十室多忠信，起冶无烦计画深。”谍阮德高以劳卒，悼之以诗云：“轮肝胆托华颠，千里亲将檄草传。新建围城攀雉堞，水兴厄地犯狼烟。六旬不惮军符促，半载频经贼垒穿。记取田单师走卒，相期尽瘁共筹边。”若希唐者，可谓以诗酒为政矣。集中亦有表忠之作，浮梁谢令（芳涧）久摄州悴事，甫回任，战殁，为诗吊之云：“孤愤佣舒眼，雄谈快捋须。时清宜避位，事急独捐躯。枋得军难振，昌江贼竞趋。饱山楼下草，碧血共模糊。”又《吊马镇军长歌》云：“马公自闽来浔阳，即闻逆贼攻南昌。誓师各持三日粮，倍道入援汗渍裳。扼关守陴激将士，力请一战摧跳梁。掷杯脱帻目如炬，双刀匹马行腾骧。城头但见贼头落，贼杀不尽尤披猖。公子出关急拔剑，女婿穿垒偕提枪。城楼鸣金不及听，部曲失援争逃亡。只手何能殄群丑，百身已共悲‘三良’。幼子登城哭顿首，请率死士超女墙。忠孝所激人鬼助，红兜骇散走且僵。吮创舐目载尸返，三军血泪同浪浪。中丞夜半驰封事，绿沈瓜堕感庙堂。魂升天些朝紫皇，九阍讠失荡屯虎狼。老臣独携两国殇，愿见岳家忠武王。”镇军名佚，俟考。  

李资斋大令（仁元），希唐甥，少日齐名，称“南陈北李”。以进士中书出宰乐平。寇急，三上书当道言军事，不省。先是，鄱阳令沈君（衍庆）治行称最，资斋论与合，约为兄弟交。沈赴省，资斋权鄱阳事，募壮士，得五百；遴其敢死者，得二百九十七人。寇至，余官尽逃。资斋被甲上马，负剑，腰弓矢，手长矛，先驰，约其卒曰：“即战不利，吾未死，必勿退，吾为若先取其酋，徒众不足诛也。”资斋故精击刺，马上运丈矛刺黄衣队首，殪之。贼众大惊，既视其卒寡，复合战。资斋率从卒刺斫数十百人，寇合益众，纵马阻积潦。步卒稍后不属，乃独骑奋矛斫贼，中其臂，矛失，即攀街旁屋椽，踞坐门楼，中矢，颠死。余卒来扌求，犹死斗。死者过半，乃各散。既而沈归，复佩县印、持铜鞭出战，亦毅十许贼而死。资斋母陈，迎养鄱署，闻难，自经。女弟三人、妻金氏及妾皆投井死。寻寇犯乐平，资斋父及弟亦死之。盖阖门尽殉。事平，巡抚上其事，请立专祠，诏许之。乐平父老思其德，尽葬其父母以下，各为大冢，于冢前立祠。鄱民亦建祠曰“二忠”，兼祀沈也。陈孟民（怀远）闻饶州失守，吊李资斋云：“贪狼十丈光芒赤，江北江南死灰色。洪都未解十重围，猖撅芝阳妖焰逼。岂聚蜂屯仓卒来，鸟散鸦分惊顷刻。太守胡君血未干，鄱阳沈令继尸残。阃戌城守俱灰烬，惨睹全城白骨寒。同时遇难尤惨极，翥山令尹身殉国。斗大山城一卵危，只手擎天出神力。如山意气轻死生，巷战大呼挥短兵。浴血裹创犹鼓勇，头悬臂断一尸横。城破身亡祸未巳，匪徒突自萧墙起。丁丁萧斧伐椿萱，含笑归泉偕令子。连枝戕及天无情，赴义弟妹皆从兄。妇死夫兮夫死国，井波终古表冰清。我为李侯长叹息，邓禹英年刚四七。翩翩顾影一书生，金殿当年看射策。无端一现宰官身，青史终留不朽名。回忆阳元总角语，吾家宅相果然成。”孟民于资斋，亦甥舅也。又李滇生《吊鄙阳沈令》诗云：“漫漫妖雾日无光，黄巾满地何披猖。勒兵西向窜章水，毒吾独哀鄱阳。邑令沈君数才彦，恺悌为政民所望。去岁入朝觐天子，圣人奖许称循良。致身报主要有在，君民一体忧如伤。莠徒窃发乱纲纪，阖邑震动人心惶。区区小丑癣疥疾，拔薤有责先锄强。无如粤寇来突兀，撕城夺垒如探囊。沈君斯时志慷慨，誓以赤手歼豺狼。城守无功出巷战，甯死不屈遂被戕。太守胡公血溅碧，乐平李令全家亡。哲人数短古所慨，想见紫庭鸾鹤翔。昭昭姓字壮青史，身虽百死终流芳。我为诸公洒热泪，却顾危垒心栖皇。愿为鬼雄佐天讨，殄此凶丑还康庄。”资斋亦工诗，与希唐多酬唱之作。程卧梅《招侍希唐舅氏饮，感赋》云：“日落江寒木叶飞，当筵奉手各单衣。干戈满地蛮争急，骨肉遥天雁到稀。早岁琴尊春梦隔，荒城鼓角壮心违。深杯道尽新知乐，侧报衡湘未合围。”盖深于性情者。  

金息侯同年（梁）杭州驻防，尝记其家世轶事，作《十义诗》，择录之。《义盗》云：“忠义徒为世所嗤，粉身碎骨且亡尸。流传风义衣冠愧，生死交情一窃儿。”注谓：“先伯父忠节公（麟瑞）咸丰庚申阵殁乍浦，先君募人觅其尸，盗某感昔被释之恩，缒城入访，为贼刺足，负伤归，尸终不可得，遂以衣冠葬。”《义仆》云：“先生义侠本温仁，两浙同声诵善人。为感忠门存义仆，秋坟埋骨一沾巾。”注谓：“乍浦副都统锡公（龄阿）全家殉庚申之难，有仆石某独负其幼子出，乞食养之，先君为言于薛中丞（焕），奏予抚却，且赋《义仆行》，给资遣归。”《义犬》云：“救主殷勤不顾身，奇哉义犬亦成仁。儒家苦判人禽界，人道甯如畜道亲。”注谓：“先叔云瑞公陷贼，迫降，备酷刑。家有犬，奋起噬贼喉，贼怒，并杀之，弃诸野。好事者痉之，题曰‘义犬冢”’。《义猴》云：“猿公游戏到人间，辣手灵心解破奸。安得化身千万亿，尽平天壤不平山。”注谓：“曩家乍浦，畜一猴，解人意。某甲窃藏珠，诬婢，绝其食。甲偶出珠探视，猴攫而纳诸口。甲惊呼，众集，始破案，释婢而绳甲罪。”《义马》云：“十载中原战血斑，万蹄踏遍旧江山。男儿报国拚同尽，天赐将军匹马还。”注谓：“先君昔统马队转战江南。一夕卧营帐，闻坐骑嘶鸣不绝，遂复起，乘马出巡视。诅马奔不可止，突闻炸药巨震声，回顾己营，已被炸全覆。向非马警，必同尽矣。”夫至于盗与畜，犹知酬恩尽义，奈何为士而不如之？息侯为瓜尔佳氏，其先累世死忠，宜感及异类。  

桐城姚氏有女仆高二娘者，其夫与子皆役于姚。值寇至，搜得高子，将刃之，二娘跽求得免。复于床下得姚氏子，垂刃矣，二娘复前绐贼，曰：“是吾弟也。老母七旬，仅此弟；弟死，父祀且斩。愿以身代。”贼乃舍姚子而事刂刃二娘，且劫二子去。光存之亦桐城人，谂其事，为作《义仆高二娘歌》云：“东南天倾柱欲折，黄巾直下江南北。子背父逃奴凌主，谁进忠义一腔血。姚家女仆夫氏高，若子若夫皆服劳。予取予求不汝疵，褐夫睨之主訾警。嗟我弹丸贼蜂起，积尸如麻血流水。刃及妇子求免之，矮床之中得姚子。妇绐曰弟求更哀，老母七十此孤孩。妇身请饮将军刃，绵此一脉恩洪哉。诚格豚鱼窒豺虎，不事刂姚子剃妇肚。可怜二子尽拘之，宛转妇尸委阶上。食主之禄报主恩，拭目古今见几人。君不见婕妤从猎在汉宫，奋身屹屹前当熊。天地绵留此正气，此妇与之同英风。”死忠者岂限贵贱，其事可传。  

冯福基者，山西代州人，随父任天堂寨巡检。咸丰丁巳夏，贼掠天堂，被掳，入黄梅境，止于药店。福基窃毒药饵贼，毙十七人，而自仰其余药。濒死，贼弃诸野。遇一僧，挈入寺。忽少苏，作书告其家，投笔而绝，年甫十四。其父哀之，胪其事徵诗。董献臣明经（葆琛）为赋《雁门童子歌》云：“古来奇迹那有此，有此奇迹出童子。不能刀贼亦杀贼，一十七贼同时死。童子随宦居天堂，仓卒贼势来披猖。尽掠孩提驱以走，日暮同次黄梅乡。飞龙药店暂安宿，一儿无言众儿哭。却幸群贼不我虞，逡巡谋贼进之毒。鸩毒一中群贼殊，众儿相向犹踟蹰。此身自顾无生理，亦仰余药捐其躯。凄凉野寺江村畔，欲绝未绝神不涣。手作家书贻家人，其志已毕魂乃断。我闻此事心暗悲，五尺之童才智奇。自古无独却有偶，千载以上童汪。”世之腼颜从贼者，愧此童矣。  

庚申之役，苏常连陷，独上海一隅获全。朝命以薛觐堂抚苏，兼摄江督，驻上海。复起文恪为团练大臣，至沪共策恢复。时寇氛遍江浙，上海为饣襄源所在，疆帅委蛇其间，一旅不发。觐堂精鉴别，日以书画碑刻自娱。治团诸君有为红襄之饮者，祥符周文之作《书画局》、《内应局》、《抽厘局》乐府三章，意主谲谏。其《同王庆元诣沪谒帅》四律云：“中丞利市一朝开，木难珊瑚养祸胎。回鹘部人相诟病，叹鱼门客尽奴才。枕戈岁月儿童戏，巢幕心情妇女猜。更有风流团练使，时来读画一衔杯。”“天地茫茫只一浮，江山终不产骅骝。世间怪事无一可，海外狂奴有九州。泽国独当天半壁，岛夷浑是水诸侯。一枝梅在纡筹策，羞煞中朝将相流。”“梦寐提戈到润州，东南天堑此衿喉。一时家国无穷恨，万古兴亡不尽流。铁瓮江山真失计，金窝醉饱太无谋。男儿马革寻常事，不斩楼兰死不休。”“鹰扬郎将强嵬峨，帐下曾无曳落河。沪渎江湾犹好在，茧丝保障欲如何。千军酣讠燕红裙醉，万室流亡白骨多。安上门边图未了，时时醉发楚狂歌。”又《辛西舟泊吴淞遇警夜话》云：“老去鸿毛一掷悝，柁楼晚饭说时艰。东南地尽天浮水，西北风高浪卷山。万里隆宫来岛国，一朝袜守江关。诸公珍重垂堂戒，潮打孤城只等闲。”“节钺巍巍镇上台，一时庞薛尽庸才。吾曹寂寞扁舟在，天地凄凉同谷哀。夹岸万人风雪走，寒江一道贼兵来。吴淞父老休悲咽，人事贞元理可推。”嗤点时贤，固非苛论。后曾文正督两江，以舟师畀李文忠，浮江而东，就摄巡抚，始以次划复苏常。江怡之（有兰）《纪苏城克复》诗云：“东南几载烽烟墨，蚁聚蜂屯诛未得。李公胸罗万甲兵，揽辔要今天下清。楼船横海遇风渡，枞金伐鼓临沪城。旌旃云卷刀飞雪，数道雄师惊霹雳。半年已下城廿余，军兴以来无此捷。吴淞江水流滔滔，舟师来去频乘潮。民言若非公莅此，那得安堵如今朝。公操胜算仁无敌，手挽横流能拯溺。东南倏忽回阳春，雍容裘带纡奇策。忆昨江阴夜泊舟，欣看点兵如过筹。杀贼累累高山邱，公亦银鞍金兜鍪。先时鏖战昆山陬，擒三千贼诛其尤。将土铁衣尚未脱，公又督兵趋苏州。城门四开不敢闭，熊罢开道迎骅骝。贼首十人获其九，跪而受诛如决囚。白日照空飞人头，尸横十万江不流。十年众愤今尽泄，快哉此举功无侔。天生李晟为社稷，川岳钟灵世罕匹。九重倚畀如长城，旄钺公孤坐专席。行看画像登紫光，鲰生请进中兴章。”其诗兼以贺李文忠。是役陆军属程总兵（学启）、水师属李总兵（朝斌）、黄总兵（翼升），而洋将戈登等火攻奏续，并膺殊赏。  

洋将效诚者，戈登、华尔、卜得禄、勒伯勒、达互第福功最著。时未有宝星之制，设一、二等功牌赉之，并锡以提督、总兵职衔。上元孙之（文川）诗云：“契宓原为唐健将，日曾作汉功臣。”咏其事也。华尔，美洲人，守上海、松江，累著战绩，后殒于同治壬戌慈溪之役，赐却视总兵。之赋《嗟哉华尔行》云：“亚墨利加洲有爱育士迭国，去中华三万余里，其国之人皆泰西诸邦所迁徙。背英吉利苛政自立，日富以强。有华盛顿创为传贤之法法最良，行之数传，民和而世康。其国左右皆大洋，旁峙落机大山万里长。我皇盛丰十年，其国之人华尔慕化而至。值乱贼披猖，杀人肝脑涂地。华尔曰嘻，我夷兵官也，今见官军乃儿戏。彼乱贼人人得诛之，吾虽外臣愿为朝廷敌忾。嗟哉华尔，愤不顾身。大吏言于朝，授以兵五百人。华尔教以泰西阵法，坐作进退无逡巡。飞炮中敌无一生，遂克松江守其城；克甯波，留其军。又克周浦金山，无不以一当百，海上处处闻威声。皇帝嘉之拜官副总兵。华尔感激，愿属籍受廛，世为主国氓。彼金日契宓何力往矣，今有华尔乃能继汉唐蕃将成功名。”篇长不悉录。洋将中独戈登得赐黄马褂、花翎，尤为异数。  

杨豫庭观察初以知府需次浙中，值粤寇陷杭，被虏。贼呼为“老妖”，以献其酋。未加害，乘间得脱。走苏沪，嗣从张翊伯都转督率洋将德克碑等攻复绍兴。时左文襄驻衢州，捷闻，乃责以擅用夷兵，欲加罪。明年，文襄克杭州，亦用洋将之力，闻者咸为不平。豫庭为诗答之，其一云：“不伐孟之反，君犹未我知。何功叨上赏，有罪出偏师。异类仍凭藉，楚材无是非。私仇与公愤，得报我心夷。”其二云：“余生脱虎口，岂复畏刀兵。已觉此身赘，安能与命争。我方尝尽险，人乃享其成。回首山阴道，心如路不平。”其三云：“克城乃天意，胜算岂人操。军饷搜遗谷，夷兵索谢劳。隔江烽正炽，邻邑盗如毛。善后兼防堵，能容挫一毫。”其四云：“不忍疮痍睹，斯民靡孑遗。城中鸟兽迹，座右虎狼姿。白骨包村积，花头海上移。偷生羞女伴，事贼又归夷。”注谓：“绍城克复，余权府事年余。善后艰辛，流亡渐复。方议开徵，而左帅委代者至。先是，合肥李公于上海募洋将华尔，俾教练洋枪队，统名‘常胜军’。军士皆以花巾裹首，屡立战功。迨议复绍郡，余与张翊伯都转、王申甫太守商之英领事官呿乐尧，就沪募集一军，凡千五百人。围攻绍城五阅月，多得其力。夷将如勒伯勒东、买忒勒、庞得者五六人，皆奋不顾身。需饣襄因地筹之，不费公帑。克城后因夷将索搞十余万，及善后收抚等费无出，不得已，将封存贼中积谷，并伪官徵存厘谷未解者，仍令民间暂解充饷，支持年余。余以官徵贼粮为非，具牍请蠲之。史士良观察不谓然也。”又谓：“伪署屋壁皆绘五色龙虎，贼所至，残杀无已。诸暨包村团防包立生拒守久，受害尤酷。克城后，往收战骨多至十三万余具。伪署内被掠妇女，初为洋将所留。余既查点难民，分厂收养，再三开导，始允遣散，而仍有潜行贩卖者，可哀也已。”其《克复绍兴郡城纪事》四律，亦足资考证。诗云：“朝朝对垒战黄巾，昼出交绥夜警巡。旗帜风号扬水面，炮珠雨落集船唇。酹来杯酒前官墓，迎我壶浆陷贼民。肉薄登城先士卒，书生愤切早忘身。”“临戎不惮勇兼谋，调度雄师捣越州。雪窖马蹄红氆氇，春灯牛酒绿兜鍪。五云添灶无完垒，西廓捐躯有壮酋。笑比昆仑开夜宴，凯歌唱罢月如钩。”“军容鹅鹳肃戎行，炮演开花细寸量。攻毒固知还以毒，自强到底孰为强。先筹善后封遗谷，未厌夷情索厚偿。十万白金酬苦战，居然冠带习华装。”“狡狯难驯德克，暗中日意格为师。遗民才幸开天眼，异类何堪刮地皮。保我灾黎方有事，责之大义诅无知。天威震能恭顺，颁下功牌乐不支。”“前官”谓前太守廖公，城陷时殉节。“壶浆”句谓师次上虞，郡绅筹赀助饷，乞为内应。五云、西廓，皆绍郡城名。洋勇各以红绿毡裹身。德克碑初甚狡肆，日意格阴主之。既予犒金，复奉诏畀以银牌衔秩，得者荣之，咸华服来谢。其时远人犹有向化之思也。国势积衰，名器乃贱。  

墨子云梯为吾国机事之祖。厥后非无作者，然皆闭门造车，不尽适于用，其法亦不传。咸丰时有殷竹伍（家亻隽）者，家湘阴。明初以军功世掌营田，故饶于赀。竹伍有巧思，弹究《周髀》、《九章》之书，能洞其秘。尤喜制器，凡徐光启所传制法，辄召匠试为之。器成不可用，则更作；作成，复弃不用。以是耗其产。当武汉再复，鄂藩夏廷樾主转饣襄，居武昌，王壬秋与偕行，因得识竹伍。方欲有所营，适遘黄州、九江之败，武昌复陷。踉跄奔免，自是偃蹇兵间。尝从黄冕任榷税，非其志也。厥后东南底定，廷议留意船炮，拨关税七百万金，创设船政局于闽、机器厂于沪。或言竹伍才，竟不用。丁文诚督蜀，规设火器局，聘竹伍领之。台谏言：“蜀所制器不适法，故旋作旋坏。”诏使按之，悉撤废。竹伍复失意归，盖所学迄未展也。壬秋《赠竹伍二律》云：“汗漫屠龙技，辛勤刻楮时。覃精嗟昔误，垂老感新知。未展斫轮巧，俄蒙抱瓮欺。明时方在德，归隐或招遗。”“江汉风尘日，同舟击楫前。闺房催岁晏，歧路骇烽烟。惨淡澄清策，蹉跎老大年。太平文武盛，访旧忽茫然。”技成而无所用，逢时而不见求，竹伍之遇蹇矣。虽然，同光间游学归者类皆散置，或以他途进，岂独竹伍然哉？  

三河败后，湘军鉴于步卒之失利，始增练骑兵，以马武毅（德顺）将之。武毅，河南人，每怒马出战，横扫无前。积阶至提督。后从剿甘肃回匪，阵殁。王壬秋在祁门时尝从之问牧马，于阵亡册中见其名，怆然怀旧，为赋《马将军歌》云：“曾侯昔起田间师，将用拙速胜巧迟。腰镰执梃五千众，大捷湘上名天知。当时提督一马竿，突阵破贼风电驰。南人好船不好马，水师万舸横江湄。三河一败兵如灰，虽有舟楫无由施。陆军气夺贼马蹄，都统扬扬建两旗。始知骑步定天下，曹公不敌董卓儿。驱勒农夫学腾跨，项强胫直百不宜。我年二十骋身手，超亢堕堑抛金羁。驽骀多肉骥多骨，炎方刍稻难调治。马侯将马识马性，如造父孙牧时。是时王师苦不利，曾公避地董山陲。骅骝蹇驴尽无用，相与蚁垤为娱嬉。据鞍一笑何生痴，壮士恨不革裹尸。清秋一桨下鄱水，归来但觅果下骑。春风秋日偶盘骤，骨脉和协心颜怡。马侯牧方聊小用，千金擗纩越女嗤。尔来廿年不问事，死生贵贱和天倪。偶从蠢牍见名姓，使我心热神亻宁疑。松阴长簟恍未冷，苦战身死真何为。忆尔伊凉骋千里，郁气一吐月晕亏。战马长嘶饮河水，谁甘老死阜隶笞。余亦放马衡山阳，梦中不听晓角吹。马侯马侯身死莫论功成败，君不见湘乡石马青苔滋。”自注谓：“曾侯议立马队，何应祺利之，而怯于败，取几上书占之，适得《杜集》诗句云：‘苦战身死马将军’，丧气而止。余尝笑之，至是乃悟其兆。诗中何生谓应祺也。”壬秋以孝廉与闻军事，始终不就官，其赠于文和诗云：“廿年和战忧危大，只与世人生富贵。贾胡反复那足云，案甲论兵误群帅。”犹见兀傲。  

文正在军中，温书围蓁外，间著吟咏，其《感怀述事》有云：“山县寒儒守一经，出山姓氏各芳馨。要令天下销兵气，争说湘中聚德星。旧雨三年精化碧，孤灯五夜眼长青。书生自有平成量，地脉何曾独效灵。”盖自湘军倡兴多用儒将，如罗忠节、李忠武、江忠烈辈，类起自寒素，出建旌旗，先后裹尸马革，不能无阮笛嵇琴之痛。公居外，艰归里，诸弟始出治兵。温甫从李迪庵军，死三河之难，文正有诗哭之云：“原横陨第三人，鹤唳华亭不复春。先轸归元何日是，虞翻骨相本来屯。科名久滞青云路，身手难扶赤日轮。十二万年香不灭，从渠捣麝作灰尘。”语甚沈挚。厥后季洪亦卒于军，独忠襄以诸生从戎，所向克捷，卒奏石城之绩。其克复巢县、和州、含山等城，文正寄诗云：“濡须坞里涨春波，三月莺啼气正和。一骑云飞新报捷，汉家收复旧山河。”“碧血家家百草腥，荒郊五夜泣坤灵。将军一扫陵阳道，便有游人说蹋青。”“半壁山前铁锁横，当年诸将各声名。即今锥凿西梁下，益信先皇万里明”。“私淑韩公二十霜，敢将裴令并论量。诸君自有浯溪笔，看取穹碑日月光。”至是股寇渐平，军锋已振。迨金陵平，值忠襄四十一生日，方乞假里居。文正寄诗有云：“九载艰难下百城，漫天箕口复纵横。今朝一酌黄花酒，始与阿连庆更生。”“河山策命冠时髦，鲁卫同封异数叨。刮骨战瘢天鉴否，可怜叔子独贤劳。”忧谗畏讥，溢于言外。功名之地，不易居也。相传文宗末命，能平寇者不吝封王之赏，至是朝议谓析爵为二：文正封侯，忠襄封伯，祁文端主之，部曲颇不平。文正命公子惠敏检青海、金川酬庸旧典，谓是役封爵者特多于前，实出异数，群疑始释。  

湘乡幕府有“三圣七贤”之目。“三圣”者，吴竹如、涂朗轩及先中丞公；“七贤”则邓弥之、莫子偲诸人，不能悉记。文正有句石：“幕府山高对碧天，英英群彦满尊前。”想见盛。李文忠《效将进酒古体诗述同时幕中人物》云：“南丰老人应寿昌，说经舌粲莲花香。往往谈兵惊四座，却行伤足愁迷阳。吾宗文雅兼武署，浙东争诵小诸葛。佞佛仍持苏晋斋，凌云未解马卿渴。诗家许浑殊翩翩，苦吟欲度饭颗前。更有王郎斫剑歌，泻地涌出万斛泉。满堂豪翰济时彦，得上龙门价不贱。牡丹时节金带围，定有五色云中见。短主簿，髯参军，纵横笔阵风运斤。为公折简访倪迂，添写江楼雅集图。”南丰谓文正，“吾宗”谓李次青（元度），许浑谓许仙屏（振祎），“王郎”谓王壬秋（闿运）也。又有金眉生（安清）者，官湖北督粮道，忤袁乍桥，被劾罢，亦尝在文正幕中。其人好骂坐，而娴习例案。文正呼以“老书办”。罢官后，疆帅遇事犹谘之。蒋果敏抚浙，尤得其力。  

张靖达（树声）、勇烈（树珊）兄弟并领淮军戡定东南，麻著戎绩。靖达积功致兼圻，为名节度；勇烈率师从征捻，阵殁于援楚之役。周泊园中丞《题勇烈遗像》云：“恂恂儒者耳，气乃万人敌。睢阳岂苗裔，奋起临淮壁。被褐振英风，速腾露火色。伸手取贼王，骇鹿与众踣。大功轫三吴，威江南北。仗节赴楚援，么么藐群贼。一夕兆彭亡，蛟渊罹不测。穷追兵所忌，死事真毅魄。开图见飒爽，能使懦夫立。惜哉如此人，劲羽中道折。”其遗象尚存勇烈后人许。勇烈死绥，事在同治丁卯。时捻匪任赖诸酋窜孝感德安，勇烈驰剿，怙胜穷追，以及于难。于是朝命罢官相鄂督，以李文忠代之，俾一力办贼。寻任柱窜赣榆，钟文光窜高邮，皆就戮，而终定捻匪者，淮军力也。  

沈振麟精绘事。咸丰己未，奉敕于清晖堂恭绘御容。既成，上嘉悦，书“御容传神妙手”六字以赐，振麟纪诗装卷。徐寿蘅尚书题排律二十四韵云：“忆昔初元日，欣逢出震辰。治才徵俊，隆礼浃贤亲。谏议昭鸣凤，旁求逮应鳞。心传商杜傅，手诏答倭仁。励志忘肥瘠，危明诅劫尘。东南隅瓦裂，江海职珠沦。战血三千里，军储亿万缗。诏书哀痛数，庙算训辞频。屡捷天戈振，翘瞻露布申。师贞王命虎，待阁图麟。孰翦鳄鲵翼，翻疑驯。翠华循北狩，朱辂俨南巡。虞帝苍梧野，轩皇鼎水滨。乌弓攀莫及，驼棘恨难伸。玉殿悬遗象，蒿宫泣老臣。摩挲飞白字，涕泪受恩身。”尚书道光丁未进士，咸丰丙辰已与朝殿阅卷，同辈中推早达。盖由端肃荐引，以受主知，视学闽中。尝缮刊《朱子全书》，勤于造士。辛酉，哀韶至，伏地痛哭，不能起，逆知朝局将有变，不仅攀髯深痛也。省觐还朝，未久，即以言事左官，氵存长六卿，年已垂暮。谭仲修有《朱亭歌》，送其假归省觐。云：“海上有朱亭，筑时海宇方清甯。三百三十有三士，人进一  

石题其名。帝眷朱家好兄弟，采风视学扬王廷。徐公数乘使者车，巴蜀邹鲁四牡驱。求贤自然盛桃李，奋武还欲清萑苻。九重讠失荡开天门，六部九卿朝至尊。天颜左顾每色喜，臣铭才气无汝伦。从容清问白日移，日中宫树交青春。吁嗟使闽以来又三载，阿监传呼犹在耳。大臣梦落觚棱旁，云英夜照桑乾水。三载坐我朱亭上，石气空青郁相向。隐几方论文字心，冯高只见兵戈象。沧溟万怪复皇惑，海风吹裂芙蓉仗。千里马，驾乘舆，从宫万骑来西都。西都之事不可说，慕陵佳气无时无。木落玉泉山，水涸昆明湖。乌乎中外将何如？翠华摇摇向东举，星辰北极还新主。顾命之际非寻常，策动定罪纷难数。即今离席断丝竹，遏密八音泪如雨。徐公祖父俱大年，白云亲舍心悠然。君亲惨舒在怀抱，述职将游日月边。先帝昨御龙鸾笔，锡类殊恩内府物。天章昭回赋云汉，贡珍绮丽盈堂室。与公结交如弟兄，知公夙夜思承明。大行诏下眼流血，海滨孺子知忠诚。人世之荣可无有，沐日浴月赖公手。绕膝知承春酒欢，趋朝莫在秋风后。乌乎中外之事难具陈。岂惟世事难具陈，君不见，朱亭已圯石生尘，江湖流宕平生亲。”其时尚书或有退志，仲修深知其忧国隐衷，故贻诗以广之。尚书祖笏亭（国晋），年八十，赐“重闱锡羡”额及如意大缎。父俞臣（夔）卒年亦七十七，故云累世大年。其督学山东，尝佐抚臣简军实、练士卒，诗所谓“奋武”也。  

文宗善画马，几暇偶一挥染。潘文勤尝拜石刻拓本之赐，上有御书少陵诗“雄姿逸态”四句。李越缦与文勤密，为题长句云：“呜呼先皇神圣姿，几余宸翰昭华夷。偶然画出渥洼种，便觉世上无骅骊。龙媒蹀躞自天下，玉花垂髦气闲雅。骄嘶写取杜堕诗，迥立俯视曹霸马。一自御极风尘多，献沙浴铁驱渡河。禁中乙夜叹颇牧，披图索骥将如何。侍郎昔直承明日，密疏荐才频造膝。不烦赭白赋瑰辞，常恐骥ら眼前失。回首龙髯已莫攀，长凭赐墨想天闲。昭陵石马同灵异，气象中兴咫尺闪。”“昭陵石马”，袭用史事，与太宗大小白故事隐合，亦佳谶也。  

都统伊公兴阿剿捻山东，阵殁。相从剿寇者有滕谨亭军门（家胜），称“骁将”，时已官徐州总兵。捻匪东窜，僧忠亲王以饥疲之卒督战，屡挫，寇遂扑汶河。谨亭与伊公合师迎敌，不解甲者六昼夜。力孤援绝，俱战死。谨亭负勇略，年甫逾壮，识者惜之。段紫沧（广瀛）挽以二律云：“与我同兄弟，时艰仗汝才。骤闻天折柱，直似地奔宙。箕尾归何处，风沙惨不开。无由见颜色，笳角暮生哀。”“识汝当行伍，同舟吾所期。生为百姓福，死负故人思。天意方兴甲，君恩特赐祠。精魂应杀贼，阴雨见灵旗。”紫沧，癸丑进士。尝从军，官至河南督粮道。其时将才之盛虽数湘淮，而八非无勇略气节之士。小田大令（肃庆）宰隆昌，寇至，檄守将不应，自带勇御贼，勇溃，阵亡。沈意文诗云：“邻有寇，城有防，藉民力，筹勇粮。县官忍坐视，带勇先击贼。贼来勇先奔，官死尽其职。君不见将宫带勇不出城，华衣绣纛街前行。夜凉帐下闻歌声。”又有富明阿者，出汉军袁氏，明督师崇焕之裔，尝从征喀什噶尔琦。文勤剿捻河南，隶麾下。从至江淮，复扬州，克来安，论功授副都统。转战受重伤，乞休。同治初扶伤觐阙，晋都统。命率师南下，醇贤亲王赠句云：“登坛重寄敢辞难，百战归来力未殚。”谓其余勇可用也。时防营乏饷，建议招商贩盐，省并厘卡，军用以充。宗湘文诗云：“军中愁日暮，枵腹唱沙筹。盐铁思刘晏，功名重ガ侯。”即咏其事。后肃清皖北，赐世职，拜江甯将军。退休再起，为吉林将军。年八十而卒，谥威勤。子永山侍卫，光绪甲午领兵拒日本，战死凤皇城，谥壮敏。又福珠洪阿以固原提督率师南征，死金陵之难，亦谥壮敏。子牧臣侍卫（益谦）为神机营参领，癸亥从军直东，战殁。戴和甫诗云：“壮敏与壮武，英名传国史。”壮武者，壮敏弟。牧臣嗣父亦以总兵征粤匪，阵亡。世笃忠贞，以类纪之。  

工坦舫总戎（凤祥）以游击从胜克斋征捻，积功擢川北镇，赐号“资勇巴图”。鲁豫匪渐戢，余孽窜据确山，桐舫衔命驰剿，挥诸军截断贼队，大败之，追杀十余里，毙千五百余人。贼遁入亳境。逼近老巢，桐舫怙胜深入，陷重围，矛刺贼目多人，突马蹶失跌，群贼攒刺之，即时阵殁。署副将王庆长驰马援之，众寡不敌，亦被戕。有诏凤样照提督例，庆长照副将例优却。吴述之与桐舫为中表昆弟，桐舫尝谓之曰：“与其困一毡，曷若从我杀贼？”又曰：“设我死绥者，君其奈何？”述之曰：“果尔，则我收君骨。”相与举杯大笑。后屡招未往，及桐舫殁，述之吊以诗云：“大将星沈百战休，英名一死豹皮留。九重倚畀资神勇，万众咨嗟溯壮猷。恨极握拳应透爪，创深盈面不回头。悔余未践从戎约，谁把沙场烈骨收？”注称：“桐肪面受七创，犹奋呼杀贼，可谓壮矣。”其从弟煦昌从之，带兵御捻，未出回南境，与捻匪接仗，先遇害。以无职，请却不及。述之亦有诗悲之，云：“今日尽忠臣报国，当年效命弟先兄。论情庙合双忠祀，归骨魂应一例旌。碧血痕凝征雁影，黄河水咽脊声。最怜早死无官职，空有英灵作鬼兵。”  

胡文忠初守黔之黎平，即首创练勇。韩果靖（超）方知独山州，以擒治州境剧盗著能声。文忠与深语，识其才略，特相推重。文忠援鄂，果靖独留，转战著功，累迁至黔抚。粤寇入黔中，更回乱筹防靖难，厥功为多，旋引疾归。病中诗云：“九试匡衡一丙科，誓凭百战挽天河。君恩留得沙场骨，且买黄牛荷笠蓑。”光绪初年卒，年七十有九。黔人怀其德，立祠祀之。  

威愍公（凤全）以驻藏帮办大臣死番兵之乱，事迹具在国史。夫人为皖南道文焕妹，闻耗誓殉，绝粒者十二日。文焕驰书，勉以大义，乃强进食饮，为威愍卜兆成都凤皇山，亲赴打箭炉，迎忠衬归葬，自营生圹墓右。迨威愍专祠落成，是夕，大雷雨，夫人素衣白带，潜起投祠南莲池死。事间得旌。休宁汪述祖纪诗云：“凤皇山上鸳鸯冢，蜀人不断香花奉。夫尽孤忠妇尽贞，煌煌一死邱山重。夫人别字媲贞筠，少矢节操凌青云，善画独宗南田派，能书不数北山文。及笄正赋求凰曲，郎君官贵鸾胶续。翠钿九树饰妆新，金诰五花承宠渥。郎君奉命赋先征，锦车携手与偕行。剑阁连云频叱驭，乌斯古国建旗旌。扭如谕蜀方乘传，跳梁小丑妖氛煽。不虞螳斧竟当车，邛崃山下亲征战。矢尽弦摧力不支，伤心马革裹尸归。噩音飞到心伤断，却粒惟吟绝命词。兄书远自淮南至，劝勉交加几行宇。毋徒一死效摩笄，当为将军完后事。夫人得书泪浪浪，独活花存影亦凉。朝夕辛勤营马鬣，更营生冢傍山冈。蜀山佳气常葱郁，招得忠魂来彷佛。炉城躬迓素而归，负土寸心从此毕。岁维丁未九月中，新成祠宇诏旌忠。升堂荐酒绅集，饰终茂典何其崇。是日晴明申享祀，是夜雷鸣雨不止。夫人素带缟衣裳，举身自赴莲池死。祠南池水清且涟，祠堂柏树青参天。行人下拜忠贞庙，岁岁香花开白莲。”  

固始李鹤人方伯兄妹从戎，同与征赭之役，事详前卷，以为闺檐中仅见也。比见李越缦侍御所作《包英姑歌》，其事乃绝相类。英姑者，诸暨包立身之妹也。当粤寇犯浙，连陷诸郡邑，诸暨遂当其冲。立身方村居，奋起治团练，激励丁壮，誓共生死。贼屡攻之，不能胜。英姑亦骁勇，助兄捍御尤力。时贼众号数十万，立身兄妹以孤村抗敌，贼中无不惮包村者。然终以力竭挫败，兄妹同战死于马面山后。蒋果敏抚浙，疏举其事闻于朝，诏追予优却。越缦浙人，其闻自乡人者，则英姑实于村破两月前以劳瘁卒，非死绥也。歌云：“夜缝战士裳，朝作军中装，出门驱贼如驱羊。阿兄巨刃摩天扬，小妹双刀明月光。纷纷头落千贪狼，血满襟袖不洗妆。归来语女伴，照水匀鹅黄。盈盈入门去，上膳耶与娘。”其二曰：“阿兄鼓四军主，妹领中军督所部。壬戌五月贼大举，炮火殷天矢飞雨。兄呼妹言速集旅，我当北面贼所聚，东西南面属诸汝。妹闻阿兄言，整队齐出堵，翩若惊鸿猛如虎。是好男儿死此土，有不出者视我斧。”其三云：“贼尸蔽野血漂筏，贼围幸开女刀竭。矢石不死死以，耶娘已终女事卒，语兄好为事毋忽。是为穆宗元年之六月，我作此歌补贞碣。”或曰英姑不死，则包村终不破。姑亦奇女子哉。  

列圣几余，多涉绘事。余于张叔诚斋壁见高宗御笔山水，参法宋、元，绝工。溥沅叔前辈藏宣宗松石画幅，外间所见尤罕。近涉厂市，有以文宗山水册求售者。册只一幅，写野屋临流，竹树荫翳，板桥土井，宛若村家。屋后一亭出松石间，岩遥拱，天然深秀。盖丁巳闰夏御笔，越二年，己未七月八日，以赐枢相彭文敬者。文敬恭纪诗，述画中情景云：“略佝横清溪，淙淙流石濑。茆堂似村居，古井临苔砌。汲瓮置其旁，屈曲长绳曳。列坐却无人，篱落欹斜蔽。高原竦一亭，群峰绕其外。树木何萧森，烟云杳无际。安能城市中，得此清闲地。”末云：“今当海氛销，稍慰忧勤意。持此畀近臣，退食卧游记。暮齿愧无才，不堪任国事。所望靖烽烟，凯歌劳旋帅。”则以是时粤寇方炽，海警复屡闻，朝廷不得已，屈意羁縻，幸旦夕无事。初不意次年庚申，即有犯阙燎原之举也。沈文忠（兆）同在枢直，暨吴县潘文勤、钱塘许仁山阁学（彭寿），咸有和作。文忠诗所云：“神明得静怡，始克康庶事。起馆更招贤，作军藉谋帅。”阁学诗所云：“行见民气恬，千村乐无事。吹《豳》效称觥，歌《雅》奏旋帅。”虽俱切时事，犹是承平《雅》、《颂》之音。文勤诗有云：“端赖匡弼贤，莫遂栖隐志。和衷济苍生，村村乐丰岁。”以文敬尝拜御书“和衷匡弼”四字之赐也。滦阳出狩，龙驭不归，遐缅忧勤，适增感恸。今宣统帝亦擅丹青，萧新之侍御（丙炎）以知医内直，尝拜画松之赐。盖犹有先朝遗矩云。  

“保壁遗民”者，黄中丞（恩彤）晚年自号也。中丞籍山左，起家科目。尝从辽督牛鉴守金陵，与西人订修好释兵之约。伊立布、耆英驻粤，议通商善后，皆引之为助。积官至粤抚。时国论重尊攘，故清议薄之。以奏武科事失上旨，左官同知，寻乞养归。其人负干略，晚岁里居，值捻匪之乱。躬治团练，以保乡里，寇不敢侵。其以“保壁”自号，由此。捻事虽散见篇什，中丞身在兵间，闻见特切，故于诗中纪述尤详，多足资史料。如《南贼肆扰宁阳山南书感》云：“杀机占久雪，兵气兆凝阴。鼎沸人争窜，烟迷寇已深。传烽光灼灼，游骑走。倚剑愁遥望，长枪植若林。”“南贼”，即指捻寇。谓寇每至，必先纵火，使居民惊走，然后以游骑旁出纵掠。其枪取劳山高竹，著以利，长逾二丈，故锋锐而能及远。《闻官军追贼大捷》诗有云：“元帅桓桓异姓王，手把大钺戡封狼。击贼万铳喷烟涩，招民一纛迎风翔。”谓僧忠亲王勇于杀贼而仁以抚民。每出战，必先以大红纛招贼中难民来归，厚恤之，全活甚众。其《伊都护歌》有云：“可怜百战未成功，数奇每被旁人妒。万口叫阍留不得，垂头且隐南山雾。后来知己遇贤王，表表英名如大树。跃马奋呼贼胆裂，直透重围有余怒。”谓伊明阿初以立功中谗，从僧忠王征捻，追贼至沙河，力战深入遇害。又《喜闻蒙、毫肃清》诗有云：“倾巢搜怪卵，捣穴猎狂麟。堠鹭行头速，林革面忙。”谓王所至奏捷，先于连镇、冯官屯迭擒贼渠，至是，首逆张藩刑父子伏诛，传首被害各地方示众。余匪苏添才等十数名，次第就俘正法。王怀义等相率投诚。蒙、毫遂靖。其窜扰豫北、山东各属者，别为股匪，往来轻剽，所至肆掠，即因地为粮。当局谋坚壁清野，绝其饣襄源，令民间一律治团设堡，贼深恨之。故每破民堡，辄戕其老弱，掳其丁壮，而尽焚其庐舍。黄诗所谓“惴惴方凭垒，汹汹竟闯门。千家丁壮尽，一炬屋庐燔”也。僧忠亲王既平枪匪、教匪，乃专意征捻。时贼已渡汶北犯，官兵扼之，乃复南窜。王自豫东转战以至曹西。每出师，恒兼程疾进，以穷追制其旁掠。斩馘逾万，夺械无算。安良散胁，功已垂成。方并力苦战，志歼余寇，乃竟以陷阵深入遇害。中丞哭以诗云：“临淮督阵压靴力，十荡无前血染袍。队合貔貅知莫敌，穴倾蝼蚁欲焉逃。鲸封未掩残骸积，熊岳还同弃甲高。誓死不教留一贼，马蹄蹴处鬼呼号。”“川原惨澹陨星时，士马无声鼓角悲。苦雾迷空沈壁垒，腥风吼地裂旌旗。功成忽折将军树，战胜徒留坠泪碑。河水东流倍呜咽，九原遗恨有天知。”僧王之薨，朝野痛惜，为挽章者夥矣，是诗特痛切。曾文正奉命继征捻之任，督诸军驻济宁，始决用沿河筑垒之策。于运河东岸建堤捍贼，亘数百里，守以兵甲，贼不得渡。且于济南增筑石城。又以步马之势不相及，别募黑龙江马队。中丞诗云：“千帆昔过通吴舫，百堵今兴控鲁台。”又云：“步马恒不及，争传铁骑下卢奴。”纪其事也。斯时，山东之民，赖以小安。然防河地广，兵力所不及者，辅以团防。以之御寇，既不足当飞骑之锋，以之布防，亦或疏于策应。中丞《挽刘兰署别驾》诗云：“白徒能野战，聚散若风涛。鹅鹳心难台，熊熊胆亦豪。势原殊步马，技不惯弓刀。独奋常山舌，模糊血染袍。”注谓：“新募团丁，尚未练习，初遇贼，颇有斩馘。以步马不敌，致溃败。别驾年六十矣，率二子御贼被执，抗骂不屈，死之，二子同尽。”又《南贼闯渡运河》诗云：“河涸流将断，兵分势易孤。冲锋仗诸将，把浅付乡夫。官府频驰檄，田家尚荷锄。望尘先坠胆，贼渡若平途。”注谓：“河上兵调赴前敌，而防堵责之团丁。贼来迅速，丁未及集，遂致失守。”观此可知团防之概。时在同治丁卯，李文忠已继文正代总诸军。兵势渐振，而不免顾此失彼之患。贼既渡河，遂恣杀掠，四出驿骚，渐蔓延于登、莱、青诸郡。读中丞诗所云：“汶波淼淼忽扬尘，直指三齐向海滨。东去几无干净土，南来尽是乱离人。妖禽画啸传烽急，怨鬼宵啼喋血新。太息遗民犹保壁，干戈满目一沾巾。”参黩之状，殆有甚于河北者。文忠征捻，仍秉文正方策，故有“胶河筑围”之举。其诗所谓：“胶河三百里，冒暑起长围。挥汗都成雨，诸军况铁衣。”亦云瘁矣。又有诗云：“跨河起长堤，颇有凭城势。豕涉波不兴，丰触藩亦敝。南窜逾沂、沭，西向规汶、济。度岘若夷途，地险失十二。官军贵持重，制胜当养锐。日行三十里，于法戒趋利。坐此判迟速，逋逃翻得计。”盖贼虑失归路，复闯渡胶莱河，窜往东南，官军追之不及。诸军中，刘壮肃铭传之“铭字营”，最称精悍。追及捻寇，大破之，毙匪首任柱。毙之者，降将潘某也。又大破残寇于狼虎谷。追至高邮瓦窑铺，获匪首赖文。中丞纪诗有云：“露布星驰远近闻，破竹压卯安足云。旌旗骤变李元帅，士卒愿属刘将军。”又《平定山东凯歌》有云：“地险更逢狼虎谷，天威尽扫犬羊群。”谷在莱芜邑境。盖东境至是始靖。中丞别有《肃毅伯平寇方略》诗，于兵事能举其要。诗中有云：“方今李与曾，如昔周与葛。妙算握十全，奇谋掩三杰。贼初渡会通，正如鼠离穴。濒河起层垒，归路亦已绝。”纵之使东奔，假息容苟活。时当夏秋交，草肥马得秣。况逢再有秋，余栗行可掇。骁腾彼方骄，我军且止杀。转眄届隆冬，北地凛冰雪。遗黎各入堡，旷野莽空阔。驰骋枉自疲，人羸马亦蹶。飕飕草上飞，到此成弩末。召我金刀将，率兹银枪卒。连营Τ海隅，挥戈风<风列>々。欲遁西路穷，欲窜东海截。天设三面网，一面兵塞缺。昔为林端，今为瓮底鳖。捷书如所期，贼平十二月。”衡其成算，固得力于长围坚壁，始终以之。其时河北余贼尚横，左文襄虽奉命会剿，实文忠之力为多。于运河西北岸增筑长墙，自张秋镇直抵津门，亦数百里。贼不得西窜，又南阻黄河，乃复扰山东北境。西自高唐，东届惠民，或来往频烦，或经旬盘踞，劫掠焚杀，恣其毒，而终不能远逸。中丞《闻河北流寇消息》诗即是时作。其云：“穷寇狂奔势欲归，长川千里起严围。不教一面开天纲，更筑重城护帝畿。”谓运河西北岸长墙也。又云：“十万豺狼十度过，平原渤海遍干戈。魂飘黑眚遗民少，血化青磷怨鬼多。”谓其踞扰鲁北也。其间官军追剿屡胜，贼势已穷。迨戊辰六月，始蹙之于禹城徒骇河畔。殪首魁，殄余孽，河朔于是肃清。中丞纪事诗，归功于长墙之效，云：“自古制流寇，所恃在城堡。汉民各坚壁，赤眉愁饿殍。今更创一策，若拙实大巧。因川起长墙，横亘千里道。凭墙列大铳，虎士森牙爪。贼马习驰骋，到此徒旋绕。南遁隔河州，东奔望海岛。掘阱陷猛兽，张网罗恶鸟。贼己落围中，跳踉空自扰。”又述诸将战功云：“仡仡陈将军，锐若秋鹰矫。急迫屡大捷，摧破同振槁。数月贼势穷，诸军乃荡扫。刘、郭百胜威，张、宋亦壮佼。各拥万熊罢，压卯泰山倒。三面大合围，前有洪波绕。殪毙两渠魁，群丑如斩草。”陈将军，谓提督陈国瑞。先因事夺官，是役特赏侍卫，俾从征，追贼屡胜。刘即铭军。郭、张谓武壮、勤果。宋则祝三提军。皆一时兜鍪之杰。其集寥寥数卷，而纪捻事始末具焉，洵诗史也。今津河长墙遗址，俗呼为“墙子河”，谓僧王御捻时所筑。而文正、文忠之妙算，乃罕知者，可慨也已。  

教匪起于山东，盖白莲遗孽。初踞绎山煽乱，渐乃焚掠四境，胁从日众。时鲁省士绅方以备寇治团练，钜、郓团丁御匪被挫，溃散无所归，遂投于匪，时所谓“长枪会”匪也。僧忠亲王悯其愚蠢，不忍尽诛，获其渠首斩之，余悉就抚。黄中丞（恩彤）有诗纪事云：“南贼汹汹思北窜，举国张皇说团练。不费官家升斗粮，坐致雄兵且百万。伸锄作矛戟，裂裳制旌旗。蠢蠢家人子，自负熊与罢。传闻南贼夜渡河，乡丁叱咤争横戈。前者为鹳后为鹅，蛇矛丈八纷交摩。贼骑疾于驰，我矛钝若椎。宛宛青衿充将领，轻裘缓带空尔为。阵交风沙暗，不战军先乱。得势忽云合，失势各星散。聚众不易散众难，雕面恶少发指冠。夜伏林莽操白挺，昼游街市弄赤丸。杀贼不工工作贼，长老垂涕禁不得。观鱼台边烽火红，获麟堆畔烟尘黑。横突狂奔西复东，声息潜与南贼通。黑山远欲追张燕，白莲近更慕徐鸿。异性贤王仁且武，左握芒黄右钟乳。元凶授首正典刑，群丑崩角归民伍。”藐兹蚩顽，乃欲挺身助乱，可悯亦可噱矣。会匪既戢，王乃移师，东剿教匪。先使总兵黄国瑞攻破山，下之，复亲督诸军破其巢穴。教匪初无异术，每诡词惑众曰：“官军不足患也，纵不幸致败，席云土遁，犹足自全。”众信之。至是技穷，竟就缚伏法。黄有诗述其罪状云：“饥鸢攫肉不择腴，倾箱倒困捋襦。烈焰绛天烟模糊，驱胁丁壮为尔徒。不从辄杀丹膏濡，新鬼冤号声乌乌，厥罪贯盈干天诛。”又述僧王击贼云：“江夏元戎麾蝥弧，如汤沃雪锋摧枯。轰以巨炮山骨酥，捣巢掘穴涤垢污。生致渠魁如缚猪，王不屠尔尔自屠。分兵四出追亡逋，席云堕地遁迷途，覆辙再蹈徐鸿儒。”语皆纪实，亦史料也。别有《千里草》、《十八子》、《卯金刀》三诗，纪从逆之较著者，各以其姓系之。《千里草》者，纪绎山董某事。董为邹邑钜族，中己酉举人。初以避乱居绎山，树栅置械自卫，从者至万余家。久之乃附于教匪，与匪众同就戮。其事类于黄厓，而逆迹昭著，则罪浮于张积中，士林之异类也。其诗云：“千里草青青，长遍绎山道。昔为兰蕙丛，今作荆棘绕。啾啾雀结巢窠，狐兔跳踉人迹少。一朝狐兔变封狼，干群雀随妖鸟。妖鸟飞飞啄人屋，封狼下山甘人肉。山下邪蒿一丈长，蒺藜塞路迷荒谷。西风忽来天雨霜，烈烈猛火烧山冈。千里草，尔为逋逃薮，尔戮能逃否。”《十八子》者，纪白莲池匪首李八事。李为土著，尝以犯法在逃。匪乱作，乃潜归，与匪结合。别踞凤皇山为巢，中多女寇。每出掠，妇女居半。及匪败，李亦就法。其诗云：“十八子，道旁零落一苦李。不逐桃花逐白莲，恶风吹落东山里。东山高高凤皇仪，凤皇去矣来鸱。有爪如钩觜如锥，飞飞琢尽田家儿。十八子，尔既不学魏公坐拥回洛仓，又不学闯王横驱三堵墙。但以大石磊磊塞山口，饥出攫食饱入守。山外蓬蒿长没人，山中茅舍如鱼鳞。朝击肥牛暮屠豕，雄贼醺醺雌贼喜，群呼大王声沸耳。官军连营夜吹角，步骑十万天上落。可怜窟中狡兔穴中狐，化为不如飞去纥干雀。”《卯金刀》者，纪淄川匪首刘德培事。刘乘乱踞淄川城，自托汉裔，称“大汉德王”。闻官兵将至，致书巡道陈某，欲保境安民，仿钱武肃故事，闻者以为笑。僧王率师进剿，刘婴城与抗，力尽乃遁。王策骑日行二百里，卒追及，捕而诛之。其诗云：“卯金刀，孝妇河畔逞尔豪。尔非隆准之末孙，胡为张口作大言。孤城斗大一鼠窟，要学钱王割吴越。硕鼠硕鼠乃变狼，缚杀县令如屠羊。朝朝治事临堂皇，公然自大倍夜郎。官军旅进雁骛行，城头列铳火机张。城脚伏石坚以苍，凿之不入空雷良，又招南贼相颉顽。异姓贤王今郭、李，轻骑转战疾于矢，四面张网罗鼠子。君不闻大白山头万鬼号，呜呼卯金刀。”是虽赤眉、青犊之徒，而存其逆迹，以垂鉴戒，固亦史家之义也。又集中《读南宋张浚传》四首云：“权门濡足便乘聪，白简何曾秉至公。首击李纲援宋愈，如何党逆却仇忠。”“曲端冤骨久沈埋，岳帅精忠尽力排。此是何人此何意，却将诚正语诚斋。”“高谈恢复吐虹霓，彼己何曾一审稽。慷慨督师成底事，关西送罢又淮西。”“纷纷朋附感私恩，公是公非且莫论。争以撰碑推巨手，谁知曲笔为南轩。”词意显有指刺，疑感胜克斋事而发。然当日秉钧之彦，高言理学而务在裁抑功能；执简之流，藉口朝纲以肆其排异己，可慨者正不止一人一事已也。“除河北贼易，除朝中朋党难”，千古同慨。  

## ●卷二○  

何吟秋《同治中兴篇》云：“南海始土寇，西边入群夷。削平壹中外，咸仰中兴时。两宫女尧舜，诏下御帘垂。周公赤舄度，北面遵朝仪。郭李竞功烈，韩范资匡持。文士皆麟凤，武夫具熊罢。二疏与‘四皓’，尊为帝者师。《豳风》图往古，《金监》戒来兹。缅昔至盛治，历朝有成规。文量尚清静，贞观萃群材。汉唐不足法，上与三代齐。”又：《忆昔行》有云：“两宫圣人抱冲主，佐以二三济时杰。海内盗贼次第平，遗矢告庙神颜悦。”盖以<今戈>乱兴邦，归美於垂帘之治也。先是，文宗临终遗诏，命载垣、端华、景寿、肃顺、穆荫、匡源、杜翰、焦佑瀛赞襄政务，密授两宫以“同道堂”印，谕有大事得用之。寻载垣、端华、肃顺以罪诛，景寿等谴罢，大学士贾桢、周祖培等疏请皇太后临朝，胜保亦专疏言之，於是定垂帘听政之制，以恭忠亲王辅政。初，穆宗践阼，以祺祥纪年，至是改元同治。载垣等朋比专政久矣，文宗屡计回銮，为群凶所尼。两宫与恭邸谋既决，即命恭邸间道先行，銮舆随发，乘不备，尽擒之而置诸法。渊默雷声，朝纲一肃。李小湖廷尉恭纪四律云：“冲龄定鼎古来无，重振家风六尺孤。七政辉联占象纬，三监事白感狼胡。治方总己官僚肃，鸣便惊人亿兆孚。圣圣相承非异揆，尧忧鲧舜加诛。”“云气苍梧暗野庐，璇闱含泪返金舆。宣仁治化开元佑，明德慈徽诏建初。精意睢麟万事本，谐人豺虎一朝除。纷纷枉阻垂帘制，台谏忧时早上书。”“为痛宗盟赐自裁，难逃齐斧有渠魁。由中尝矫斜封敕，歇後虚充亚相才。李催胁持三乘去，章惇离间两宫来。大清臣子从无此，贻误蒙尘辙共哀。”“返阙方将巨猾收，免教行在变苗刘。朋从一例惩枢府，旅进何能贷粉侯。病去尚期元气复，时危弥切乏才忧。江湖正尔心王室，梦阻天边傅说舟。”“粉侯”，谓额驸景寿也。“三凶”以肃顺为最，怡郑二王皆粗才耳。临刑，肃谓二王曰：“不从吾言，致有今日。”噫，是何言哉！虽然，其罪则可诛，当赭捻纵横，密赞庙谟，柄用材贤，以平大难，肃亦与有力焉。  

肃顺之以骄蹇致败，识者已前决之。高碧湄所赋《城西》律句及《寄怀陈子鹤》诗，词旨显然，已著前卷。传闻恭邸旋都，肃已虑有密诏，预伏死士於途，赖微服间道得免。及就缚，犹咆哮，恭邸正色曰：“有诏。”肃忿然曰：“不经政枢，安得为诏？”其恣雎凌戾，濒死曾不悟也。碧湄客其邸最久，所言颇见用於肃，有知己之感，故其赋《中兴篇》有云：“文宗诒谋深且奇，默祷申甫当倾危。翰林潘卿谏台赵，荐疏但入皆镇颐。诗臣故有造膝请，首赞大计承畴咨。口衔两江授楚帅，所为社稷他何知。乌受遗左军桀，倏忽谋逆丞相斯。君亲无将与众弃，不济则死忠成欺。国家除恶方务尽，功轻罪重谁敢疑。谬哉区区掷要领，不睹告庙分封时。”盖痛其坐逆之诬，且追述其运筹之秘。功罪相掩，是非遂湮，虽徇私恩，亦关公论。  

碧湄《中兴篇》述粤寇之平云：“冲皇朝贺开明堂，国有元老平南疆。锺山九隧迅雷捷，扫穴万马真龙骧。五年荆襄画地势，一旦扬越通天光。遂捷长围举京观，转策飞将穷飘扬。假息周星不更贷，长鲸短狐从灭亡。景风协律开庆典，亚相金印题紫囊。介弟虯服最辉映，次列圭璧铭钟?。《采薇》、《采薇》咏未已，汰遣部曲耕资湘。别留艨艟置十镇，率然首尾江防峻。侍郎威略湖海知，霆军转战兵无顿。七闽督师匡复才，西征宿将宏亻隽。寻常蹑履牙帐间，开府连圻对昌运。”是役，忠襄围攻会陵，久不下，不得已，乃辟地道，所谓“锺山九隧”也。洪酋天刑，遂戮其嗣。金陵既定，文正首撤湘军，酌留水师镇长江，以彭刚直任巡阅之役。维时幕府宾僚，高牙相望，而将校投散者，则往往流离困顿，或以武干法，闻者慨之。刘裴村《感事》诗云：“道逢行乞人，自言旧湘军。衣服鬻且尽，皮肉尽垢皴。一从剿粤寇，立功拯生民。转战遍南北，猛气冲风云。堂堂锡勇号，归仍饿其身。谅山复闻警，应募走兼旬。资装虽无多，亲友意已勤。孰知功不酬，志欲清鬼氛。且图饱战饭，捐命答吾君。况闻鬼马死，鬼妾号长裙。正可威南服，和议成逡巡。故乡不得归，又不死沙尘。含血空巽天，忠愤何由伸。且勿叹忠愤，乞钱周尔贫。”甲申，越南事起，有招湘军应敌者，故诗述其事。又：朱曼君（铭盘）有《游勇行》云：“江东有穷子，早岁曾为兵。杀贼虽多不得赏，太平散卒驱归耕。田庐荡绝骨肉死，商贾不习谁可营。短衣数挽足无袜，可怜日向街头行。夕阳惨淡照林木，此时饥腹空吞声。吁嗟此辈故骛悍，大酒肥肉乃餍情。而况当时用彼力，授以金铁令杀人。一朝偃武尚法律，此辈何识气顿驯。使酒争博亦细故，论罪那便陨厥生。何者逻吏骑马过，道旁见之意不平。呼为游卒叱缚送，堂上一鞫头颅倾。呜呼天下皆赤子，入伍则卒出则民。尔曹媚上亦多术，乃以人肉为功名。翁归张汤却遍地，宁成郅都那足云。往者督部沈少保，以猛为治良可程。遂有鄙夫窃意旨，戈船小吏白骨横。呜呼戈船小吏白骨横！我愿大官日夕拂高监，慎勿借之鳞甲为蛟鲸。”“少保”谓沈文肃，即所谓“三牌楼”之狱也。  

克复金陵之役，文正奏报，以首功属李公（臣典），其《军中日记》亦同。而沈涛园中丞《赠朱总兵（洪章）诗序》则谓：忠襄所部皆楚将，朱以黔军独立，遇危急，辄当其冲，忠襄以是重之。当龙脖子地道垂成而陷，四百人无一全者。既而地道成，忠襄集诸将问：“孰当先锋？”莫敢对。朱愤甚，退而出队，从火光中跃冲缺口上。贼辟易。以矛授所部肉薄，蚁附而登，诸将皆从之，城遂复。会李公（臣典）於克城之次日以伤损，忠襄慰朱，以李列首，朱次之，报於安庆大营。文正依官阶叙列，朱遂居第四，故诸将有封子、男者，朱仅得轻车都尉，以提督记名而已。朱谒忠襄，谙不平。忠襄举靴刀授之，曰：“奏名易次，吾兄主之，实幕客李某所为也，盍刃之。”朱笑而罢。王壬秋成《湘军志》，乖曾氏意，忠襄使东湖王定安改订之，亦缘官书未改。朱不无觖望，因论其书，至抵几，忠襄亦不为忤。此涛园闻朱自述者，因为诗云：“每饭意不忘钜鹿，眼前魏尚翻为戮。少年不自惜功勋，垂老对人羡蒲谷。苍头特起黔中黔，太守益阳与薰沭。颍川骂坐雄万夫，酒失岂真弃心腹。一为楚将亦冠军，迁地为良敢雌伏。屯兵坚城势欲绌，连营百里气转蹙。忽惊地道隳垂成，四百儿郎糜血肉。即今丰碑龙脖子，空使诗人叹同谷。破敌收京谁第一，再接再厉创垂复。冲锋让前受赏同，公等因人何碌碌。当时大树耻言功，今夕灞陵还止宿。文吏刀笔错铸铁，幕府文书罪罄竹。谁知东海又传箭，矍铄踞鞍更蹋リ。不侯枉自矜长臂，再植何堪拟群木。飘零草疏讼陈汤，鼙鼓闻声思李牧。白首忘年怅较迟，奋笔成诗助张目。行空甲马如有闻，我有长歌方当哭。”“颍川骂坐”语，谓朱先隶胡文忠，为亲兵，从杀贼，文忠甚壮之，无役不从。值文忠母寿，诸将毕集称贺，朱中酒争坐，伤其曹，文忠辞焉，而密令曾文正收之，遂隶曾部。与毕金科攻吉安贼，文正以忧归，江抚满洲某公挟粮台夙嫌，勒饷促战。毕战殁，朱突围夺其尸还。其人盖饶材勇，盛意气，数奇不侯，晚益落拓。甲午中日事起，南皮张文襄耳其名，使募十营守吴淞。寻移金山卫，修台筑垒，市厘贴然。以同事者訾议牵掣，不得行其志，未几伤发卒。文襄上其劳，赐谥建祠逾常典，涛园实左右之也。其诗其序，足补国史之阙。  

金陵收复，彭刚直有《志喜二律》云：“皇仁帝德颂遐昌，上将威宣日月光。前事亻危成还亻危败，今朝擒贼竟擒王。东南半壁天无恙，淮海双清浪不扬。屈指国殇三百万，功成回忆转心伤。”“血战长江十五年，一朝拨乱见青天。三吴城郭收新版，六代江山复旧阡。甲胄已怜生虮虱，兜鍪岂望换貂蝉。书生喜了出山愿，敢乞残骸归种田。”当金陵久围不下，刚直统水师克复太平郡，遂攻克乌江、和州，破九洲下，次金陵洲居。金陵对江，贼久踞，城壕甚固，水师环攻两昼夜，死亡枕藉，乃乘夜雾，遣成发祥、喻俊明、任星沅、王吉轮战，佯攻其城，别遣精队四十人短兵登岸蛇行，迫垒门纵火，猱而入，大队继进，遂破之。刚直诗云：“战垒铜城敌焰高，猱身肉薄夺深宵。烘天火鹞红千里，炙地金蛇赤万条。”盖是役立功为最奇矣。寻收复宁国、丹阳、溧水、东坝，降高淳、溧水二城。金陵仰苏浙粮米，至是，以水陆重兵屯东坝，伪都粮道始断。刚直亦有诗云：“高淳溧水树降旗，犀甲威声草木知。兵到何曾烦矢镞，寇穷争自拜旌麾。金陵粮断妖烽灭，铁坝军屯捷报驰。浪净丹阳湖水洁，东南从此有清时。”继之肃清长江，亦水师之力。使非殄其羽翼，绝其援应，金陵残寇，或尚旦夕稽诛，未可知也。  

沈文肃在谏垣，曾疏请专任曾文正讨贼；其抚赣，亦由文正推引，固夙契也。官赣抚日，有都司刘青云诈赃酿命，既定谳矣，文馒以为疑，移皖讯鞫。阅半载，卒从原谳，而意终不释。文肃性严峻，甄劾属吏，皆从重，被劾者投效皖营，益媒蘖其间。会文正欲提九江关茶厘，立肃争之，请留赣充饷。文正复疏辨，廷谕均分，并引廉、蔺、贾、寇事为勖，两公皆具疏谢。然当日所争者公事，无私隙也。赣省南堤报功祠兼祀文正、文肃。涛园中丞为文肃子，以赣藩摄抚，尝诣谒祠，有诗云：“台谏论公贼可戡，後来幕府尚同参。平反冤狱水难济，宾客盗言乱用饣炎。建业遣宫犹对宇，淮壖私祭亦齐龛。毅皇温语褒廉蔺，二老当年谢弗堪。”按：曾沈江南专祠，俱在龙蟠里，故云“对宇”。两公功炳国史，是事当宫无徇，亦见坦直。余谓文正非不能容物者，文肃亦非欲硁硁自鸣者，正以是时功高位重，疑谤易乘，以所荐举之疆吏，犹以细故争持，上烦宸断，庶几增朝廷之重，息党援之嫌，此中固有深意。  

郭筠仙自粤抚乞归，有《述怀留别》诗云：“世事江河日夜流，古人先我有深忧。输琛西海犹唐典，鼓棹南宫但越讴。犀首直须无事饮，鸢肩岂信有功侯。六条行部吾安放，虚拥旌麾学督邮。”“积雨翻成аа阴，刺桐拂槛影萧森。粤台颂洞龙蛇窟，虞苑销沈草木林。无纵诡随民病亟，是何濡滞主恩深。谁令肺腑戈矛起，惭愧平生取友心。”说者谓为左文襄而发。筠仙与文襄同里，有旧。方文襄佐湘幕，为官相论劾，几得祸，筠仙营捄甚力。迨筠仙为总督瑞麟所劾，朝命文襄按之，乃避嫌不敢直白，筠仙由是罢，遂成私憾。其赋《周示》云：“十二万年有此隙，谁与居者忽著我。高岩大嶂奇峥嵘，终日掩关天上坐。遗山一出计已妄，牛奋箕张空白琐。”自注谓：“周示岭为余结庐地，托始道光庚戌，与季高有结邻之约。盛丰壬子，避粤寇之乱，遂徙家焉。”患难相依，而富贵相轧，古今人情类然耶。又：《次意城书感》有云：“忧患深沈共，张今古同。健儿夸独出，莫更问桓东。”自注：“谓左季高也。”其介介不忘如是。文襄之殁，筠仙为挽诗云：“功成文武并，道大古今疑。”似许之而有微辞。其末章云：“触眼伤沈浊，谁言古道存。攀援真有术，排斥亦多门。直以功勋旧，无烦气谊敦。荒山余老泪，酹酒与招魂。”则几於嫚骂矣。语云：“久要不忘。”又云：“以直报怨。”二公盖两失之。  

曾文正既复石城，见秦淮萧瑟，命以废舟二召工改造，编竹为篷，饰以画栏，任载游客。长洲朱仲我（仲彰）有诗云：“特改长龙作画桡，秦淮未禁弄笙箫。当时曾见舟人哭，一夕凉风咽暮潮。”“长龙”，为废舰旧名，诗意若微讽者。龚蔗轩诗则云：“杨柳新栽绿作阴，相公曾此画船临。闲情不是耽丝竹，一片苍生同乐心。”能道出文正襟抱。相傅李云亭（宗羲）为江藩，涂朗轩（宗瀛）为江宁守，皆以理学自负。一日进谒，白文正曰：“日来河下甚热闹，公有所闻乎？”文止徐答曰：“信热闹耶？不热闹，大不好；热闹，大好。君等第遣人弹压，勿致滋事可矣。”李涂皆默然而退。同一秦淮，百文敏禁之，而曾文正倡之者，时不同也。百公当全盛，意在惩淫靡；曾公当兵後，意在复流亡。皆不失为仁民之政。  

平山堂，为扬州胜迹。康熙时，汪蛟门比部与金真长太守重事修葺，蛟门殁，即瘗其侧。陶篁村《由红桥至平山堂》绝句云：“遥闻天半起笙歌，面面雕空瞰碧波。若计扬州二分月，红桥应占一分多。”“亚字墙围万柳条，枣花帘北酒旗飘。不教尺地清闲过，更遣长廊接画桥。”犹见承平盛槩。<齿差>业中改，井苄箫条，赭氛所侵，楼台俱烬。同治中，方子箴都转重修落成，蒋叔起纪诗三首，云：“喜见翠飞绕蜀冈，使君今日即欧阳。果然‘澄旷’非凡境，依旧栖灵古道场。双塔刺天森若笋，万松经雨茁如秧。容斋後记知难称，敢洒摩厓墨数行。”“更比真长著手难，者番兵燹太凋残。行春台又重新筑，平远楼仍次第安。竹院寒泉深浸月，松颠飞阁迥流丹。蛟门茧犹存否，寄语头陀仔细看。”“余力经营保障湖，四桥烟水未全芜。春流渐可容歌舫，云栈依然似画图。壁上龙蛇追庆历，峰西箫鼓赛司徒。山童漫唱《唐多令》，都运新诗比大苏。”堂有御书“澄旷”二字，盖高宗南巡时所赐也。相传圣驾临幸，顾侍臣曰：“风景大佳，惜对山乏一塔耳。”次日临视，则浮图矗起，盖集众商之力，一夕所成也，上为叹异。以盛时兴创之易，益叹末造规复之艰。  

宝文靖久直枢近，好嘲讠含，有“歇後郑五”之目，然遇事能持大体。官少司农时，端肃专政，欲移京部仓库，辇赴热河行在，文靖持不可，坐抗旨论斩，寻赐五品服，仍摄少农。迨端肃败，始得大用。少孤贫，每会友课文，闺中典衣治喂。既贵，尤爱恤寒畯。门下某翰林，雪中乏貂服，取旧貂畀之，不称体，更易一袭，某乞兼得之。文靖笑曰：“吾固不吝，君得勿近贪乎！”竟如其请。何平斋太守为文靖门下士，其《怀贤》诗咏文靖事云：“一个中兴柱石臣，八年杖履盎阳春。钓鳖神技平生志，失马澄观坦荡身。刀锯余生匡帝业，金貂厚馈讽儒绅。留宾典絮谈贤助，垂老难忘白屋贫。”“钓鳌”、“失马”二句，用文靖罢政述怀诗语也。锡厚庵都护初官户部，隶陕西司，亦以公事与肃顺抗。时肃长部，深忌之，几得罪。庚申，京师陷，借居萧寺，有《写怨》诗云：“不识人间世，残春何处归。疾风回雪落，病叶带花飞。历劫名心减，浇愁酒力微。平生受恩重，未敢学忘机。”“鼠窥镫ウ淡，鸦集月昏沈。古殿神明肃，幽房鬼火侵。所存惟夜气，可见是天心。未及穷途哭，犹为《梁父吟》。”言外之感深矣。  

文文忠为同治朝贤相，务宏奖士类，尝疏言：“取材当如宋富弼、苏辙，庶有裨时政。”以枢相兼领译署，创设储材馆。每接晤外使，遇非理干求，必面折之无所挠，外人亦惮其严正。身後，门人於其故居置祠祀之，袁忠节丙戌寓直，即文忠所辟储材馆，有诗云：“虎贲寓直借兰房，屋势连云却向阳。小住偷闲聊却扫，静中宴坐漫焚香。”“百年应得养士报，拓筑金台用意长。士卜有为先自重，莫驱鸡骛逐黄粱。”“捄时表列富兼苏，马格权奇孰应图。不惮批鳞作危论，知公风节立朝孤。”“不数竹西礼贤馆，岂仿南都史道邻。佳宾何处得侯计，墙下森森竹似人。”“人言绠短汲深甃，扌骨扌骨骑危不自休。今信老成谋国意，百年乔木竟荒邱。”清时台省厌谈域外事，如文忠者，固庸中之佼。  

二品以上大臣，年至六十，例赏朝马。汉员不惯乘马，准代以二人肩舆。若年六十以内，特恩拜赐者，则只许乘马。李梦韶河帅官少司寇，兼摄京尹，得赏朝马，纪恩诗云：“自愧驽骀负上闲，超腾忝缀亚卿班。骅骝叨共枢廷锡，绮绣荣逾翰苑颁。敢说行清辇毂，欣闻归马定河山。著鞭勉效驰驱力，老去何嫌瘦骨孱。”“不待东华晓日红，双蹄蹀躞早趋风。回思策蹇缁尘里，何意呜珂紫禁中。八骏鸾声联哕哕，六旬驹影惜。乞恩欲借篮舆稳，罄控终惭习未工。”“骅骝”、“绮绣”二句，谓杜继园少司空年未六十，以枢直特赏朝马。先一日，翰苑诸君因缮写《贞观政要》成，拜大缎荷囊之赐也。是日，文臣同拜赐马者八人，故曰“八骏”。又时方闻捷，故云“归马”。  

宛平陈定斋太守守顺德时，鞫一盗案，莫穷其奸，翻供者屡矣，心窃忧之。有老仆龚某跽而请曰：“奴将为盗矣。”定斋愕然。仆曰：“奴为盗，欲以得盗也。”乃伪作盗状，荷锁钮入狱，与盗相处，阅三月，尽得其实。案始定，盗伏诛。定斋义是仆，焚其券，任去，且为卜《易》曰：“尔後必有兴者。”後其孙果为刺史。李朴园与定啬後人岫轩中翰善，闻其事，为纪诗云：“良吏除奸宄，奴星报主恩。壮心如铁勒，智术匹昆仑。虎必亲探穴，羝非误触藩。忠诚昌後嗣，天诈大其门。”定斋，贵州人也。  

道咸间，江淮讲学者推周太谷（星垣）。太谷，石埭人，仪徵李晴峰（光圻）、石埭张石琴（积中），皆其入室弟子。石琴居黄厓山中，聚徒讲学。值寇乱，避难者多依之。其徒服古衣冠祭孔子，又置兵仗练团习战，忌者谓其图叛。阎文介抚东，使有司召之，畏罪不敢应，遂调重兵围而火之。避难者禁不得出，千余户俱烬。事後，悉以从逆入奏。韩叔屺赋《黄崖山谣》云：“黄崖何高高，中有妖人巢。妖人但敛钱，那解茂弓刀。黄崖何密密，栉比多寓室。可怜惟一径，既入不得出。中丞捕妖人，健儿乐纵焚。马後载妇女，马上驮金银。凄凄复凄凄，妇女掩面。初不识妖人，见谓妖人妻。中丞奏天子，妖人尽磔死。人死无一降，黄厓竟如此。”是事文介旋亦悔之。光绪季年，乔茂萱居谏垣，具疏白其冤，有诏交东抚杨文敬查覆。幕府已具稿，为请雪逆名。文敬踌躇阁置。太谷之学，旁参佛、老，兼涉谶纬，故士大夫多斥之，然实无异谋。石琴北行，晴峰送以诗云：“兵气连凶岁，惊心六月寒。天戈频挫衄，国步太艰难。东鲁儒宗古，南天雁影单。铜驼荆棘泪，忍与尔同看。”“名世徒虚耳，休言王者师。清樽辞旧雨，梁木坏多时。尔我中年後，兵戈未了期。相逢问军旅，俎豆亦何为。”诗作於咸丰丁巳，而於後来内忧外侮若有前知，则其学固非尽妄。惜乎蹈祸之不自知也！  

李文忠抚吴，既借用洋将，连克青浦、嘉定。李听香太守（庆恩）以偏师攻太仓，力绌兵涣，请援不许。太守愤甚，曰：“宁必洋将乃能制胜！”率师猛进。值昆山援贼大至，将士溃散，太守与其弟俱死。或咎其无援轻进，上元孙伯曰：“得援而不援，非其咎也。”赋诗二首云：“海上中丞拥士卒，众逾三万力犹屈。夷蕃兵少力转强，青浦嘉定连收复。中丞深居如不闻，太守怒气干青云。请师直捣太仓垒，肯使夷蕃将独勤。水师三千陆六千，太守统之衔枚前。黠贼撄城伏不斗，我兵但驻西南偏。此时锐气原可用，骄将恣睢各拥众。掠民勇健谁可当，遇贼笼东不敢动。昆山援贼宵来多，围之数重皆楚歌。太守本意恃诸将，可怜诸将俱抛戈。太守肯死不肯走，兄弟同时丧贼手。败卒纷纷无斗心，长跪乞降那敢後。乃知中丞不战非需时，灼知此辈非雄师。若教奋往似太守，诸军早已无孑遗，吁嗟中丞胡可嗤。”其二云：“浦西贼退成空垒，海上孤城攻自易。出师十日无战声，见贼一败乃涂地。太守非不忠且勤，其奈诸将难图勋。试问嘉青两城复，此时可是中丞军。藐尔弹丸攻不克，痛杀黎元救不得。壶浆箪食迎王师，发可怜重陷贼。去年陷贼贼无猜，今年遇贼怒似雷。恨民发不贷死，冤魂转悔官军来。”先是，太仓父老谋迎应官军，事败，遂皆戮於贼。  

吴牧驺於同治间宫慎南，目击回匪杜文秀之乱。文秀先据大理、武定，参将马容潜与通，佯称奉提督檄调，径带兵入省，居五华书院。滇督潘忠毅主抚，将轻骑驰谕，有劝阻者，不听，遂往遇害。监院华藕船训导击案大骂，武巡捕郑某抚忠毅尸痛哭，皆死之。郡守黄梅谷、昆明令翟乐园月望谒庙回，闻变驰视，亦中道被戕。岑彦卿督部方任滇藩，即署为营，严兵以待，贼不敢犯。提督某，亦回人，以事驻临安。岑飞书促归，内外夹击，毙贼甚众，马容遁走。事闻，即命岑抚滇，督师攻大理，生擒杜文秀，斩之。其时慎省为回众磐踞，与文秀并峙者为马德新、马如龙。或谓马容事德新，实主之。盖如龙方署临元镇，欲并迤东诸郡，独临安梁士美者力与抗。因请剿士美，忠毅不许，乃自率所部往攻之。忠毅密抚士美，且檄他郡练众之异党者数千人，阳为合攻临安，而阴助士美，共图如龙。事为德新所知，致召斯变。牧驺《挽潘制军》诗云：“置身虎穴力难施，口舌焉能战犭制儿。贼未畏威嫌抚早，公非乏策恨来迟。堂堂讲舍横经地，凛凛元戎喋血时。几处危疆资保障，长沙不死死滇池。”忠毅初守长沙，昼夜巡城，坠马伤臂不颐，围卒得解，竟死於蛾寇，殆由数定。又：《哀华训导、郑巡捕》诗云：“铁汉手无铁，不能扌甚贼胸。奋髯呼且詈，攘臂触其胸。胡瑗人师表，臧洪地下从。毅魂招郑弁，肉食笑庸庸。”《哀黄太守、翟令》云：“齐国哀王蝎，平陵吊我公。趋班才济济，并命太。劫比黄巾惨，归怜白首同。凄凉此元夕，月黑鬼灯红。”先是，林文忠督滇，按冶回汉互斗事，文秀亦在案中。文忠怜其才，曲贷一死，不虞其终为乱。文秀就擒，牧驺作《志喜》诗有云：“文忠昔治狱，怜汝出幽囚。也识胡雏异，而宽汉吏收。豹文潜黠鼠，蟆洞跃长则。流毒连诸郡，山川百战愁。”自发难迄龛定，兵祸逾十年矣。  

继左文襄後抚浙者，推蒋果敏。果敏起家戎旃，或以不识丁目之，益折节读书，尤敬礼文士，辟书局，复书院，士论翕然。王啸缑得果敏所制墨，以赠外舅乐静翁，墨径三寸许，镌“鸿文焕彩”四字，背署“芗泉自制”，外舅为赋长歌，其述果敏治绩云：“蒋侯勋业铭弓刀，手奠吾浙功尤高。干戈十载民生凋，休养生聚招贤豪。崇儒远绍康乾朝。此墨付公得其主，绛灌能文随陆武。磨盾军书走旁午，至今猛士思鼙鼓。”以浙人言浙事，亦百年公论也。果敏自浙移抚粤，以求治太急，与督部瑞公不相能，赖先祖按察公佐其幕，时斡旋其间。既而出守肇庆，幕中无复进言者，卒被劾左官。又：果敏所部郑总兵（绍忠），缘事获谴，亦先按察公言於果敏，力全之，後卒为名将。  

左文襄、郭意城先後佐湘抚幕，俱自许武侯，故称“老亮”、“新亮”。刘霞仙任蜀藩，受石酋俘，赋诗亦以“赛诸葛”自负。何麓生（元普）《蜀相祠》句云：“王佐天生非易许，且留巾扇任人师。”盖隐讽之。世传林欧斋对文襄曰：“此葛亮所以为诸。”以此见忤，後被劾。然欧斋之劾，以争用兵不得由陕境。且徵饷不足。其《西征诗》云：“关陇连云寒草横，才供北伐又西征。少陵自谓知房，诸葛何心罪李平。已报材官收泾渭，肯容羌骑走咸京。屯田使者乘秋出，早晚投戈未废耕。”《霞仙巾丞处读湘阴左公论西事疏》云：“南斗戴天高，西征犯暑劳。卧龙腾渭水，秣马报陈涛。三策纡筹笔，五年期卖刀。闻声皆落胆，遍地唱同袍。”一曰诸葛，再曰卧龙，皆以湘阴自期者称之，意仍推重。其诗述军事者如《谭军门报夺上关赋寄刘中丞》云：“一饭韩淮阴，事汉甘掷身千金。谭侯庶几亦若此，设疑潜袭再见今。饱便如虎饥如鼠，冀於死地谋活汝。神峪渡河天五更，拔帜树帜然列炬。中丞盼断关山尘，捷书奏帝知回嗔。此军敢战一敌万，惜哉一千五百人。”谭名失孜，初坐罪当死，霞仙奏宥之，使戴罪自赎。时方率饥军三营，至凤翔，犒以一餐，是夕遂奏上关之捷。又：灞之战，甚其败者曰：各军覆焉，且有奏萧总兵贼不屈死者，皆失实也，纪以诗云：“灞之桥界五里，槛桥设伏官军死。张纟散拥轿萧总兵，狐裘貂帽孔雀翎。在戎未惯著戎服，意气亦以骄敌人。ㄏ发落辫剥其衣，刳腹视尔何肝脾。嗟尔一死不足惜，惜不免死屈双膝。同时死者三千人，灞之水血流赤。”又：《高将军歌》云：“帐下健儿仓卒起，汝不我生我汝死。可怜楚粤百战身，奉行帅府书一纸。推心置腹古何人，未去肘腋伤臂指。前日过我貌堂堂，奋袂誓欲清河湟，此才亦是邦之良。鱼肠进酒烛未半，漫漫长夜无时旦。一生谨慎诸葛君，纶巾羽扇信轶群，胡为杀我高将军。”萧名德扬，高名连升，皆官总兵。连升固叹宿将，文襄致徐树人中丞书亦言其勇敢过人，特气矜之隆，颇足廑虑，後果以此见杀。  

吴圭佐湘阴幕，有《西征》诗自纪。又《军中感事》诗云：“宁闻周召制鹰扬，拜将登坛重启行。兵柄谁侵天策府，元戎直拟虎贲郎。若为善驭临淮将，可有专征赵郡王。多难岂容矜意气，累朝旧制未应忘。”讽政府控驭之失，慨帅臣牵掣之烦，盖有深见。文襄性蹇傲，独於圭欣合无闲。圭亦倾诚助之，屡决策奏捷。由部郎氵存擢道员，弃而试礼闱，入词苑。同治朝，屡上封事，皆荦荦大者。尤注重主德，於翁文恭过访，谆勖以格非，文恭以“羽毛未丰”为解，且曰：“不可为外人道也。”圭作《耳鸣》诗云：“珊珊仙佩下层城，握手花间理玉笙。话到耳鸣红晕颊，教侬休说许飞琼。”既谂正言之不足动听，乃托之谲谏，前卷所纪《邻家女》外，尚有《冢妇》、《小姑》诸篇，《冢妇》篇云：“门旅本寒素，质陋长善愁。托身适贵族，甲第连朱楼。先後众娣姒，什百亲疏俦。冢妇主中馈，明慧称才优。威姑有喜怒，一意承温柔。温柔岂不懿，所愿无愆尤。任劳先任怨，匪但心休休。馨腥久相习，早辨薰与犹。况今家多难，旧业芜田畴。我居介妇末，疏逖空泪流。鞠凶伊可畏，未阴亟绸缪。求贤庶自辅，为尔歌‘好逑’。有姆倘善教，引近爰谘谋。资沅富兰芷，明珠在炎洲。光气世实重，纫佩悬巾。小姑暨诸妇，或恐志不侔。和众与推挽，窃愿从之游。门庭既清肃，内宁无外忧。众妇尔毋怠，坠家实尔羞。”《小姑》篇云：“入门为幼妇，稽首歌姑恩。三日入厨下，诸姒为我言。家世守先业，田园甲幽燕。无端遘灾害，凋敝年复年。冢妇自明慧，懒慢思避喧。小姑育南土，于归家太原。稍知道途事，臧获交称贤。归宁侍阿母，中馈同周旋。初云佐筐，已乃操管键。事事承母命，处处蒙人怜。深潭不见底，柔蕤故为妍。女巫托灵谈，宁止糜金钱。人或为姑语，善遣离堂前。非无姊妹行，远嫁多在边。舍旃勿复道，何以祈安全。诸姒语未终，我忧泣涕涟。思欲谏冢妇，室远情未联。小姑初见我，颇若亲婵娟。苦口倘能喻，诸姒宁惮烦。阴云幕檐际，隐隐间杜鹃。徘徊就私寝，终夜不成眠。”“冢妇”谓恭忠亲王，“小姑”谓沈文定。恭邸当国久，春秋寝高，倚文定若左右手。文定厚貌深情，廉介自托，而大事难於匡正。故圭望湘阴入政府助枢邸，以整饬朝纲，诗中曰“有姆”，曰“在边”，皆谓文襄。厥後文襄虽入政府，迄不久於位。其再入枢廷，奉命不必常川入直，阳以重之，实以远之，盖鲠直不见容也。圭临终，犹致书文襄论西事，见文襄奏疏，即为圭请立史传者，足徵二人欣契。张文襄挽圭云：“交遍公卿无诡合，久更戒马转湛深。”二语可槩其生平矣。  

穆宗典学，倭文端、翁文恭同时充师傅，醇贤亲王直弘德殿，综司稽查。同治戊辰，御制《晓日》诗有“光辉万象增”之句，醇邸恭纪以诗，有云：“幸瞻天语浩，预卜物华新。或朴赓歌际，刍荛再，拜陈。丰功当甲子，遗志述庚申。离照同悬镜，乾行励卧薪。”颂不忘规，拜扬之古义也。倭文端次和亦云：“大哉天语焕，万象尽弥纶。尤喜屏藩地，长资社稷臣。忠诚真恳款，诗句最清新。鸿宝何曾秘，《豳风》取次陈。辞危心所切，论正义重申。绍复思粤蘖，居安懔厝薪。累朝神武业，率土圣人民。何以酬宵旰，皇灵震八垠。”长乐林锡三学士，以文端荐，直上斋，翁文恭乞养，举以自代，遂直弘德殿。每进讲，多所规戒。方穆宗亲政，疏陈十事，其大者为“勤圣学、保圣躬、罢土木。”王庆祺辈入直，既不相容，又尝入对东朝，密劾贝勒载，以是忤枢邸，将出为九汪道。枢臣言非故事，乃命督江学。学臣向不停升转，林且预保前列，数载不还，卒於任。其视学出都，有“三年讲幄惭无补，但愿群公辅圣明”之句。翁文恭题其遗照云：“忆昔辛未冬，吾母病阽危。上书乞侍养，沥血肝肠披。圣慈未听许，令举替厥司。觥觥林夫子，直节好风仪。行在通介间，文笔双葳蕤。英英南皮彦，秀特余所师。遂以两君荐，并堪侍经帷。君独入承明，我旋伏茅茨。大哉毅皇德，微陋罔或遗。楸梧闲贰棘，蘼芜逮べご。侧闻君在朝，谠直无所私。又观经进文，举笔不忘规。”皆纪实也。学士里居时，尝与先王父按察公结社倡酬，称“南社十子。”多疏方伯，其第三子也。故先文宣公寿方伯诗，追述遗直云：“缅昔毅皇初登极，讲幄妙选儒臣充。道南一脉承遗绪，梁村以後惟文恭。汲直不容坐斥外，攀号竟殉轩湖弓。易名得请归告墓，天章亲勒穹碑崇。”学士卒於光绪戊寅，逊政後，与翁公并追谥文恭。  

壬申大婚庆典，彭刚直适展觐京师，躬睹其盛，纪诗十章，录其八首，云：“大徵纳彩赐彤弧，九合香烟袅御炉。殿满凤奁真溢目，宫高鸾镜尚留趺。香车宝马填街陌，钿玉钗金抬巷衢。举国欢声腾士女，黄童白叟尽嵩呼。”“彤廷瑞日爰丹除，锦绣乾坤画不如。白玉宝缄双喜字，黄金册铸万年书。銮仪五辂排龙辇，仙仗千官拥凤舆。一部中和《韶》乐作，彩云飞绕绛文襦。”“亲迎盛典帝王家，《韶》奏仙音引翠华。鸾仗绣排千队锦，龙灯红灿九街霞。母仪雍肃中宫正，祖制尊崇大礼嘉。交泰殿前增瑞彩，恭陈册宝静无讠华。”“晓霞红映五云瑞，宫殿花攒集大观。天遣吉时谐凤侣，御书如意看龙蟠。乾坤底定重离耀，钟鼓声扬万国欢。拜灶捧柴三叩毕，团圆膳进月团园。”“九重帝阙仰巍峨，紫气东来降瑞多。宝扇鸾凰开异彩，锦袍龙凤庆同和。交杯互进银台盏，合乐兼陈金笸箩。一色大红新钿罩，两行宫眷列仙娥。”“皇图巩固地天长，帝道遐昌赖后襄。幔殿绣如花蕊簇，锦棚艳共彩云张。紫金鞍跨双平果，碧玉瓶收百宝装。盛世从来风俗美，君民一例取祯祥。”“朝庆龙颜霁色温，两行仪驾锦云翻。人间万喜临丹掖，天上重明耀紫垣。蕃部鹰扬森殿陛，臣僚鱼贯入门。御炉捧处趋跄肃，静听仪官唱帝阍。”“东阁朝阳艳晓晴，坤宁宫殿瑞云生。合筵宴叶《关雎》乐，交祝歌成《雅》、《颂》声。日月双轮悬朗耀，河山一统庆升平。从今泰运符天地，万国咸安海宇清。”注谓：“大徵纳采之礼，颁赐后父母文马金银器用缎匹外，兼有甲胄弓矢。妆奁极盛，内有西洋大镜一方，入宫门时，去架乃进。倾城士女，观者填塞。前一日，册立大典，上御太和殿，大小臣工行礼，跪听宣读册文、宝文。册、宝有金有玉，厥制非一。奉迎时以册、宝前导，凤舆正中置龙如意，上有朱笔御书‘龙’宇，命福晋陈之。捧舆校尉咸绛红绣服，仪仗旌旗宫扇遍绣鸾凰。前後宫灯三百对，耀如昼。吉日，帝、后俱服龙凤同和袍，宫中执事命妇，咸戴大红罩袖。是日子刻，凤舆入乾清宫，礼部堂官率司员捧册、宝安奉交泰殿左右案上。后降舆，左右手各携平果一，随侍女官接之。福晋命妇捧宝瓶以授，内装百宝。又以马鞍跨坤宁宫门限上，其下置平果二。盖从俗取‘吉祥平安’之意。青庐设坤宁宫东爰阁，合卺用结发侍卫夫妇二人，念交祝歌。次日，行捧柴礼，帝后同把天地喜神毕，诣灶君前行礼，回宫进团圆膳。膳后复同诣寿皇殿列圣列后圣容前行礼，顶设五色彩殿於此。”其述嘉礼，有《会典》、《宫史》所不及者，录此以见王化之本，系於雎麟。  

同治庚午、辛未间，越南有内乱，中朝命提督冯子材率师往平之，其国王感戴恩德。值穆宗大婚，因自请贡象，以供辇驾，诏许之。盖此为最後贡象矣。裴玉山（则楷）纪诗云：“分茅岭外路崎，万里梯航励悃忱。月德占祥资服辇，天威远比输琛。改元故事卑南兖，纪瑞何人赋《上林》。银笏绯衫从拜亻舞，宣仁催赐象官金。”凡贡象，自桂邕极南之分茅岭入华境，以赴京师，途必经长沙。瞿春陔比部里居时，备闻其事，作《越南贡象记》，谓所贡象凡三：其一青白色，高八尺，长丈余，牙长三尺许。其二色较黑，高长稍逊。随来者：象官一，牧医三，兵十五。过湘时，巡抚依故事赐食。是日，莅演武场，幕张乐作，象官等皆宽袍方履，无带，冠如唐巾，执笏作银光，拜於阶前，一跪四叩；退引象出，披红氍，鞍有架，朱漆如栏。一兵坐架前，一立架後，俱著袍蓝巾，徐至阶下排立。兵教之拜，即屈後足，伸前足踞地，旋起。每象一食案，以盘置糯团、蕉根、广糖。又酒一坛，频倾之。象吸酒食物尽，领金花插栏上，银牌系栏外，又红布缯葛及犒象官等物纳栏中。象官有翎枝尖靴，余悉同。较巨之象先在东，忽挤而西，在西者转而东，班定跪谢。象起，巡抚乃起，观者雨散。次日，过陈家渡洗象讫，复行，闻贡使别由水道，不知於何会合。  

叔侄先後擢大魁，德清二蔡、吴县二吴而外，惟翁文恭与其兄子仲渊殿撰（曾源）。仲渊迭赐举人、进士，不由常格进，尤为殊遇。先是仲渊父药房中丞抚皖，以封疆失陷，为曾文正疏劾，系狱论死。文端公以痛子致疾，旋卒。上悯之，许中丞出狱治丧。事竣入狱，从宽遣戍。仲渊於其时擢列高第，亦出特恩，其送父出塞，同年竞为诗赠之。张文襄诗云：“玉堂春早花如雪，捧衿揽辔与君别。扶将老父辞修门，西行上陇水呜咽。陇山之外路悠悠，轮台况在青海头。岂独鞍马忧憔悴，花门千骑充凉州。云史太守行召用，吏议虽苛主恩重。出塞不劳送吏嗔，过海喜有佳儿从。君家季父天下奇，曾辞使节披莱衣。君今为亲行万里，一门孝弟生光辉。幸免清羸似叔宝，更祝白发颜常好。盐泽羽今须纵观，桐乳盘酥强一饱。闻说韩擒师且班，石城青盖入中原。边尘一斗为君洗，早晚金鸡下玉关。”文端、文恭，两世为帝师，门望甲海内。中丞亦起家词苑，在戍值军事，佐边帅策画，卒於花马池军中，以劳复官予谥。或传湘乡论劾疏草，出李文忠手，翁李不协由此。  

馆阁诗赋，例主颂扬，不为贡谀也。严缁生（辰）咸丰己未以朝元馆选，同治初应散馆试，赋题《为政在顺民心》，以“尧舜帅天下以仁”为韵，缁生所作，主颂美宣仁，词采并茂，阅卷者置首列。懿旨责其专事揄扬，抑附二等，改部属。其时两宫虽训政，一切以谕旨行之，是事乃特颁懿旨。缁生纪以四律云：“两冠蓬山了不奇，谁知薄命竟难支。大言忽触雷霆怒，小谪仍叨雨露私。圣诏犹闻褒寓贬，臣衷终愧颂忘规。文章报国今无分，歌咏升平剩有诗。”“承明著作马班俦，扬厉铺张赋体优。颂美自沿前哲例，导谀偏切圣人忧。两宫谦德超今古，一介迂儒泯怨尤。懿训煌煌侔大典，贱名转喜附千秋。”“献赋前番阻病魔，未容薄技奏銮坡。弄人造物情何巧，误我成名罚太苛。不遇非关知己少，无才岂悔读书多。只惭孤负先皇鉴，御试曾登片玉科。”“改元初政小臣知，不觉讴吟念在兹。圣德已歌同治代，民心欲赋中兴时。公卿颇索相如稿，海宇终传石介诗。一语差堪千古质，颂扬谄媚究分歧。”其时慈安后务持大体，故有是举。後来廷对，且有以援引新政懿旨得高列者，使缁生见之，益不平矣。  

范鹤生舍人（鸣龢）与同治壬戌春闱分校，得张文襄卷，亟赏之，荐於总裁郑尚书（敦谨），以额满见摈，争之不得，愤悒至泣下。次年，癸亥恩榜，复与分校，文襄获隽，仍出舍人房。王少鹤太常谓舍人曰：“此乐奚啻登仙趣。”其赋诗因有“适来已自惊非分，再到居然为此人”之句。文襄和作云：“十八瀛洲选，惟公荐士诚。不才晚闻道，因困转成名。已赋从军去，重偕上计行。天知陶铸苦，更遣作门生。”“沧海横流世，何人惜散材。奇为众笑，湔祓有余哀。叠中凭摸索，孤生仗挽回。韩门多彻喜，应恨不同来。”杨见山（岘）壬戌会试，亦出舍人房，荐而不售，次科未与试，故末语及之。文襄榜後，以壬戌闱作，附刊於朱卷之後，一时诧为创闻。  

谢麟伯在翰林，究心时政，屡有论列。其登第，出倭文端门，有《哭文端》诗云：“冲主悲遗疏，群酋叹伟贤。道明汉学後，忠尽讲筵前。正气倡同列，余恩在各边。似间中外惜，流涕中兴年。”文端匡翊主德，扶持正学，略见於篇。同时李文清亦著清望，後僧忠亲王数月薨，麟伯亦有诗挽之，云：“富韩论相业，程邵接儒宗。天地中州正，朝廷再造隆。遽惊元老殒，益恐四夷雄。中外摧天柱，何由慰圣躬。”倭李二公，同治宋学，又皆主攘夷，当时贤之。光绪初，有候选主事某以纠众行劫弃市，文清孙也。清门中坠，事有不可知者矣。  

阎文介中岁退居，负东山之望。丁文诚有《中条山访阎丹初》诗，云：“中条山色静分明，知有贤人隐上清。绕径柿林秋气肃，到门竹影夏寒生。相逢白发伤迟暮，共嚼青蔬感世情。我愧抗尘君抱洁，要将晚节证前盟。”文介初治西征粮台，称综；迨再出，长司农。国步寝艰，力主节缩，两宫深倚重之，尝呼以“丹翁”而不名，文介惶恐免冠谢，慈圣笑曰：“予在宫中，亦如是也。”公益感奋。厘剔既精，或邻溪刻，尝议汰孤寡口粮，梁文忠（鼎芬）非之，作《阎公谣》云：“圣清重民命，忠厚开基长。太后武且仁，只手回金汤。钱刀犒劳役，粟米振凶荒。上衍列圣德，永荫万世昌。孤寡至堪悯，定例颁口粮。行之百余载，未闻有所妨。尚书田间来，悍然嗤旧章。彼小儿老妇，奚亦窃太仓。有恃不谋生，国库岂债偿。裁之截其滥，独断莫敢搪。在官诸少年，附和因夸张。谁知道路哭，上掩日月光。臣闻理财用，无政事不良。财税旧有则，江海今通商。岁收八百万，较昔一倍强。勇营耗天下，极费最北洋。江南多冗官，饱食不较帚。省一营一官，胜如算比糠。漏卮属情好，无告乃可戕。用心既不厚，行事亦不祥。臣言若诬讪，神鬼森在旁。忧心日如酲，长歌以慨慷。”又：文介长部，既甄劾部僚，更劾各行省司道多人皆曾官户部者，究及既往，世谓其苛。归安姚彦士（觐元）官粤藩，亦被劾，代者为龚蔼人方伯。二君皆能诗，蔼人用老杜《诸将》韵，赋诗慰之。翊日相晤，彦士亟称其工，蔼人索和，彦士曰：“我仅和第三首。”结韵云：“薏苡明珠从古有，敢将白简怨司农。”蔼人应声曰：“我再和此韵。”云：“抨劾本为台谏事，如何倒用出司农。”相顾大笑。然文介虽刻，而能服善。在部，分日传见司员，李越缦为郎，谓“呼名就列如决囚，失朝官之体。”上书力言之，文介谢过而止。後以裁减内府经费且谏阻园工，失慈眷，不久於位，其卒也，饰终恩诏仅赠太子少保。蒋著生侍读挽诗云：“道直身名泰，时艰进退严。”又云：“中台非不遇，伟抱自难舒。”可桨括其生平矣。  

丁文诚以庶常从戎，叙功授编修，历官至川督。虽曾列词垣，而散馆考差及翰詹大考，皆不得与。奉简岳州守，有句云：“百战勋名空画饼，十年翰墨废荒邱。”固未忘结习也。居官励风节，世尤传其逮治太监安得海一事。得海恃慈眷，颇不检。取中旨往苏杭催办织造，循运河南下，所至张龙凤旗帜，挈杂伎无赖多人，索有司供应。文诚时抚东，饬解至济南，堂讯犹倔强，谕以先朝祖训，乃怵服。疏上，得旨“正法”，则慈安后与恭邸力主之也。王壬秋诗云：“古来功名难，中山涕涟如。何况奄竖宠，殃淫厚其辜。制严城门禁，邀敕观杭苏。龙旗炫鬲津，密帖令要遮。王林不自脱，欧刀徒见污。向非失堂奥，终亦费驱除。”则谓是举出恭邸授意。文诚晚岁，犹自负戎略。甲申，台澎警，自请率师驰援，既上疏，有诗志感云：“天骄横绝闽南东，疆吏孤危战守穷。那见尚书来鹿浑，空嗟使节出鸡笼。早时筹策归何处，此日军储不见供。切语临边诸将帅，应知开道有天公。”“同是庸愚致主忧，救邻遑俟集群谋。临机漫笑空奋，先事惭无借箸筹。合从谁如苏季子，鞠躬敢效武乡侯。时艰多半因人事，九仞功亏一气球。”和议旋定，援台不果。  

捻寇之陷沧州，天津令谢忠愍（子澄）驰御，陆用芦团，水用雁户，以火枪夹击。寇以为水雷也，惊而溃，自杨柳青窜至独流。会大臣胜保督师至，檄忠愍随剿，与副都统佟监协击获胜，殪贼数百。既而被围，力竭，俱战死。事闻，赠却有加。尹杏农观詧《哀独流》诗云：“叠山子孙有奇节，独流誓师目眦裂。天愁风惨日西匿，晕鬼狺狺巽人血。鹾使总戎各灰色，跃马逾沟手搏贼。狱中死囚刘继得，勇气咆哮一当百。大小身亲数十战，誓扫黑山馘飞燕。宰相弃甲临关，保障京师天津县。仲冬之月日在子，大帅潜行出营垒。坏云四压炮声起，佟将军马跃於水。谢尹身翼佟将军，要害七创与俱死。”“佟将军”谓监也，“鹾使”谓杨公（霈），即创练芦团者。至今津人岁以四月六日至八日赛城隍神，兼赛忠愍祠，灯乐昼夜不绝。每迎神，出旌旗箫鼓，极一时之盛。李越缦以主讲问津书院至津，有诗云：“金花宝盖满城中，浴佛先期赛谢公。犹说裂裳驰一骑，大呼杀贼渡河东。”桐乡之惠，睢阳之烈，公兼有之。自光绪六年始，合祀佟公，号“双忠祠”，且以邑人张锦文附祀。锦文尝为麟见亭河督纪纲，居里营盐。是役，倡预输引课，得二万金，赖以集饷；又议释狱囚，使杀贼赎罪。刘继得，本回民，出狱集其众，立得千人，尤资其力。事定论功，锡锦文一品封，子擢监司，孙赐举人。身後且叨血食之报，亦臧获中仅见者矣。  

陈百生检讨（宝），尝以孝廉从征捻匪，所作《军中杂诗》，备详戎事。有云：“西捻从西来，陕西及山西。长驱不留行，蹂躏燕赵齐。析津国南门，到此回妖旗。勾河而股海，运河实弦之。区中卅余邑，马足纵横驰。千里断邮报，击柝闻王畿。宫中三圣人，日旰忧杰黎。禁旅屯近郊，火器升城陴。五城兴团防，列肆谨所讥。三方既命将，十道犹徵师。防剿各有职，廓清常指期。庙谟岂操切，威克今所宜。亟当洗赤县，然後静四陲。”当日畿疆震动，寇纵横，盖几於腹心之患。又云：“闻昔咸丰初，有贼林凤祥。名王仗天戈，捣之於高唐。尔後十余载，未见兵尘扬。去年任与赖，隔此河之阳。兹上非上腴，颇亦能耕桑。枣实大如卵，秫秆高於墙。朝墟趁烟火，夕野牧牛羊。贼至鹰隼抄，兵来乌鸢翔。兵贼互传舍，游散生虫蝗。妇稚岂可问，鸡犬尽已殃。流人哭暑雨，矮尸官道旁。皆缘屯堡废，缓急难逃藏。坚壁与清野，先病谁储方。所以将帅武，不如司牧良。”建策清野，而归源吏治，自属不刊之论。又云：“系马在深闼，剖箱为之槽。迫鸡忽踏瓦，击豕先败牢。瓶盎尽翻倒，窗棂便摧烧。比舍破斧声，誓不遗秋毫。醉饱发高唱，裸卧纷爬搔。一妇牵出窖，争先起草嚣。老冤方惴惴，执爨供刍茭。齐俗固强悍，吞恨乌能消。每值单骑过，或伺中途要。驱来授畚锸，临穴无一逃。所报或匪仇，玉石躯命淆。仇杀迭相寻，将怒兵能挑。昨日长平坑，今日阿房焦。”述闾里驿骚，迫而铤走，孰任其咎，可为痛心。又云：“钢铁截作筒，柔铅煮成豆。阴火孕蛇腹，神机啄乌朱。争长轶弓弩，命中洞介胄。兹器识利用，夷船重金购。初止一夫敌，把玩秘怀袖。近日堂堂师，每配十万副。他兵一时废，步伐亦夷授。鬼方初猾夏，肇衅在卮漏。神州比多故，乘时逞践蹂。上赖九庙灵，西獒不复嗾。蚩尤在今日，制器亦云富。戎心未可启，慎勿示之陋。”言资械於夷也。捻寇毒痛数省，鹰剽虎眈，以僧邸兜鍪之雄，犹琐於敌。合肥代将，国威始张，固赖群材，亦繇利器，迨张总愚就翦，捻患悉平。新阳朱怡云（培源）赋《洗兵马》云：“前年王师下淮甸，崇朝瘴雾收金陵。三吴亡女获安枕，如出水火衽席登。捻匪豕突未知悔，负恃爪距狰狞。皇心赫怒敕将帅，务穷巢穴犁其庭。已遣ガ侯领财赋，复移光弼摩旌。六师大举入沂兖，不惜重赉倾金缯。军心凫藻气百倍，如汤沃雪海浇萤。昨闻露布驰急骑，逆徒果见天诛撄。贝州生缚王则献，稾街悬首申常刑。首恶就戮胁从散，青齐氓庶安春耕。捷书朝奏百官贺，上殿万寿欢称觥。告成郊庙太平始，待次动力酬功名。”光弼谓李文忠也。盖湘乡未竟之功，赖合肥能继成之。  

黎莼斋早岁诣阙上书，以诸生用知县，命往佐曾营。建言得宫，旷世之遇也。其兄檬村赋诗送之，有云：“相公襟抱真王佐，不日秣陵贼当破。汝今名隶相公军，举酒堪为行子贺。拨乱扶危须占豪，况今言路收刍荛。孔璋行矣莫自失，爱吾剑气凌斗杓。”莼斋之得登用，文文忠、李文清在枢府实奖成之，将以激励言路，而台谏无识者，且率臆抨弹，见黎所著《拙尊园丛稿》，李越缦为赋《乌夜啼》乐府云：“膊膊乌夜啼，御史府巾列柏栖，朝来匿景乘夜啼。一乌啼向曙，群乌问何怒。云昨有黄雀，飞呜公车署。黄雀万里来黔巾，衔花直达明光宫。主人睹花感雀意，金铃系雀穿花丛。乌言百鸟自成列，凤皇不能司雀秩。只闻鸠隼居上林，不许鹪鹩傍堂街。黄雀一心惟报恩，饮啄风露甘邱樊。忽遭弹射谁敢冤，由来反舌憎人言。”其时朝士固亻塞，动以资例绳人，大率类此。莼斋入宫後，以通晓时务著称，历官至川东道。  

德清戴子高（望）邃於经学，守汉儒宗法。曾文正克金陵，规设书局，延子高主之。捻患急，有诏促文正督师北上，司道以下属僚同置饯，子高以从事书局，亦与焉。酒半，从容进曰：“公功成名遂，不闻老氏‘知止’之训乎？”举坐失色，目以为征。未几，偃蹇客死。潘凤洲侍读《伤往》诗云：“慷慨临歧动上公，狂名一日满江东。白门柳色萧疏甚，无限秋心落照巾。”文正功成後，师法郭汾阳，故间召即行，且屡请解江督任，以散员留军中自效，其《感事述怀》句云：“藻火但闻山甫衮，桐庐岂有子陵裘。”盖自揣无引退余地也。子高书生，宜未见及此。  

高陶堂《书愤》诗云：“枢运蠢不生，在物恶先腐。狡彼西来獒，狺狺我中土。百越虏大将，威信两未举。巧盗其子弟，使抗兄与父。珠厓谓悬绝，析木非外户。赫赫细柳军，奄忽变虎鼠。窃闻启尧忧，池台辍钟鼓。何为金张馆，不废清夜舞。周人伤《板》、《荡》，六月师再睹。稾街无显诛，长缨那得取。时议绝支离，魁纲仗神武。桃源昔十疏，惨怆天不语。”盖为同治庚午天津教案而作。时曾文正督直，以外人要挟，缉凶赔修，谴及守令，大为清议所诋。“桃源十疏”，谓尹杏农侍御（耕云）。侍御由礼曹转谏垣，值议设使馆，力争不得，痛哭於朝。海氛起，疏凡八九上。木兰之狩，寓书责肃顺，方以南仲、李埕、汪黄、王振，语多愤激，当世重其鲠直，实不尽切事情。李越缦《庚午书事二律》云：“孤愤千秋在，狂呼一击中。夷酋方丧魄，廷议急和戎。歼敌诚非易，要盟岂有终。宋金殷鉴近，幸莫倚成功。”“华夏瞻山斗，安危仗老成。出师良有待，执法太无名。竟堕纤儿术，难全义士生。虚传持重议，晚节付公评。”亦责备湘乡。当时清议，几於异喙同声。未几，适有江督马公（新贻）遇刺事，遂移曾文正督江，以李文忠代之。  

柳子厚《龙城录》载：龙城在柳州罗池北，有石刻云：“龙城柳，神所守。驱厉鬼，出匕首。福士氓，制九丑。”凡十八字。同治初年，金陵砥定，儿童竞歌是语，以为兵燹甫平，诵之以驱厉祈福也。迨马端敏遇刺，周彦升谓其应谶，因作《龙城谣》云：“龙城柳，神所守。驱厉鬼，出匕首。匕首出，日无光，柳星正对连天张。两江制府坐堂皇，材官骑将纷趋跄。京口健儿束急装，一手偃仰纛中央。绿营员弁走且僵，兵必露刃剑耀。是日校士门关防，飞鸟不到舆盖旁。戟辕令下如秋霜，铃下肃静旗飘扬。但闻擂鼓声良良，白日照案风动裳。忽然走卒来亻匡怀，濡缕彷佛背有芒。贼刃大府如羊，众手搏贼如虎狼。贼顾而笑神扬扬，诘贼何名张文祥。朝命严讯贼主张，贼对不对无惧惶。吁嗟乎！世间怪事无不有，龙城柳，出匕首。”是日，端敏莅校场阅武，突有人拦舆递禀，方受禀间，递出匕首椹端敏。立殡，犹闻呼捕刺客声。凶犯就获，讯之无确供。或谓马本回族，既贵而叛之，故彼族挟憾以逞。或疑穷交蓄怨，相伺已久，迫而出此。又或谓马据其妻，遇害後，某姬亦自经死。究皆臆测之论。周荇农阁学初闻流言，为赋诗云：“一昔狼星殒石城，扶风恶耗使心惊。虎牙未听呼来歙，犊鼻翻令误马卿。磨刃廿年胎祸水，饮章万口溢冤声。诸公莫作元衡例，斟酌崇祠与易名。”嗣晤勒少仲河督（方），知其说全诬，又赋一诗云：“人事百年真出世，谁知定论死犹无。重臣已被元衡祸，谤语几罹永叔诬。泣到遗民知惠政，荐从贤相识通儒。流言惑听惭非智，况是千秋被史愚。”其时少仲同在江南，所言自堪传信。兴化赵小楼（鸿书）《教场歌》云：“锺山七载无烽火，仪凤城高宵不锁。丝竹东山话谢公，风流自昔惟江左。尚书辛苦选材良，阅武亲临内校场。细柳营门刚下令，华林马射正分行。材官技勇群相角，金鼓声声相间作。帐下俄惊恶客来，天边瞥见寒星落。千金匕首血花斑，此际恩仇岂等间。聂政从来无识面，荆轲原自不须还。满城僚属争相讯，刺客从容承鞫问。三尺爰书尚未成，又传阃内红儿殒。岂有琼花璧月吟，门前何苦说韩擒。无情怨杀燕支井，女伴凄凉泪满襟。当日烽烟连皖豫，江头记得潜行处。良人同日窜荆榛，贱妾何羞齐相御。转眼升沈事渺茫，使君玉节耀钱塘。飘零萍梗无家客，也向西湖泛小航。相逢话旧情难遣，靡芜山下惊重见。恩怨循环一晌间，罗敷枉用多留恋。鸟不高飞亦可哀，浑忘万苦贼中来。谁怜婀娜天涯树，强向侯门苑里栽。侯门深锁春光好，一夜西风吹树倒。歌舞方酣祸变生，呼天一哭天应老。浩荡长干鼓浪声，愁心重叠恨难平。春蚕已死丝仍缚，粉蝶成孤梦未醒。转眼豪华经晓露，六州一错凭谁铸。北渚新添渺渺愁，西陵误认亭亭树。星使明年白下来，优扬典礼逮泉台。不知年少三河客，底甚沧溟作巨魁。”其诗犹沿传说之讹。  

孤山自逋翁卜隐後，遂为林氏所专。林迪旦太守（启）治杭，有惠政，尝於孤山补梅。杭人於其卒也，为卜葬孤山，且立“林社”，岁时祀之。郑太夷诗所谓“年年春到孤山麓，几树梅花属使君”者也。前乎太守者，有林小岩县尉（汝霖）。小岩於咸丰十年权仁和典史，城破，骂贼被戕，一门六口同尽。迨杭城复，葺废署，得其尸，老隶某识之，曰：“此故尉林公也。”遂择地孤山，移其家人之骨合瘗焉。戴子高过孤山，为诗吊之，云：“少府隶侯官，宦游来浙水。吏隐可相兼，官卑安足耻。岁在庚中春，红巾犯边鄙。全家誓偕亡，不复计远徙。无何寇氛迫，长城失所倚。甘心共殉国，夙志固如此。勇哉王陵母，慷慨谁能拟。哀哉温序妻，节烈亦无比。饮刃或投缳，从容识大体。公乃被朝服，堂皇端坐俟。口具常山舌，骂贼痛相诋。印即司农笏，击贼不容已。愿为严将军，头断心转喜。悲风绕座号，热血洒空紫。其年甫卅一，其人何雄伟！大府闻於朝，赠却有加礼。卜兆孤山阳，一家仍傍倚。忆昔过佳城，崇碑详载记。想见遇难时，读之为殒涕。不信奇杰人，乃在百僚底。”循绩忠标，後先辉映，孤山为不孤矣。  

保桓靖（恒）权古城领队，时回匪方炽，连陷南路诸城，进攻宁夏、巩昌。桓靖预储粮，待寇至，与战，大捷。未几巩昌陷，复来犯，出奇兵击之，劳甚致疾。有诏调哈密，未赴。与後任惠壮节（庆）协力捍御，卒於军。明年春，城陷。壮节率妻女举火自焚，桓靖之妾女子妇，亦赴火死。其子子猷将军《锡纶》负骨以归，御赐碑文，为张文襄在翰林时所撰。有云：“半冰已尽，哺革餐筋；三版将倾，嚼龈裂眦。忘良夫之跛，每扪足以劳军；闻宗泽之呼，已伏弢而饮血。”可谓壮矣。子猷後亦持节殉边。其《自题马上小影》云：“马上谁？更生子，上马行行千万里。问子何为号更生？兵火冻馁不曾死。匍匐雪海冰天里，负骨还乡又来此。三十四年四度来，两衔帝命攻贼垒。封豕人劫不止，十年积恨何时已。始来束发今落齿，未报君恩臣老矣。吁嗟乎！更生子。”国难家艰，字字血泪。又《北征诗》，赴布伦托海帮办大臣时所作。云：“还家血战後，骨肉欣团乐。团乐日未几，离别生无端。回思恍如梦，触绪来悲酸。边月照铁衣，犹是前年寒。”“行行出居庸，载经古战场。风疾雁声小，日低驼影长。战骨不能朽，往往堆如霜。抗怀将帅才，独立天苍茫。”“杀气薄元冥，凝结成雪花。天地失元黄，浩浩无垠涯。夜酌葡萄酒，醉起闻悲笳。金山不可度，西望长咨嗟。”“金山不可度，回首雁南归。岂不愿归去，简书无敢违。吾生恩怨重，感恩尤入脾。行止难自由，薄言知己思。”语亦苍劲入古。京旗人士，视守边为畏途，自昔已然，将军乃独当其厄。  

子猷之权镇伊犁也，俄患已迫。有阿尔泰山喇嘛棍噶札拉参曾，赐号“呼图克图”者，骁勇善战，科布多、塔尔巴哈台一带蒙民皆附之，拥众十万，屡与俄边人战。子猷深与结纳，相为犄角，俄人侵轶者，辙擒治之。以是为俄所忌，屡言於朝，求斥去之。遂叠垩吏议褫职，暂缓离任。妻子自都赴之，居以他所，不与相见，盖死边之志久已决矣。张文襄《五北将》诗《咏锡将军》云：“匈奴象人射郅都，楚祭北门为黔夫。敌国所恶我所宝，羊陆市诈将人愚。迩来阃外盛材武，敢战内寇怯战虏。何况罗刹逞睢盱，六国同声畏豺虎。一自昆弥叛不朝，王庭十载沦天骄。狡黠老渔伺便利，盗据‘瓯脱’容逋逃。豪杰陷贼能自拔，习惯沙场从结发。贤父战死沙州城，‘桓靖’美谥荣忠骨。贤兄博学高名起，武达文通一门里。国难家仇在西域，孤儿甘赴边城死。绝远无如塔城孤，斗入斯科环杂胡。藩篱外收哈萨克，犄角内结呼土图。匈奴未灭家何有，闭壁不许通妻孥。垦荒起疲变重镇，鄂博一步谁能逾。西邻责言众积毁，热血未冷霜盈颅。玉门望断敌人喜，刀笔纠挝纷纷起。私交不责许田郑，市租独苛代郡李。恩宽仅杀饰终仪，柳娶凄凉归万里。二卵弃将古有之，长城顿坏今已矣。鼓鼙声壮磬声悲，我皇听之思者谁。屯田末熟征夫老，界上来争帕尔碑。”子猷身後，户部劾其借俄商饷银五万，前後奏报不符，撤销却典。然张勤果抚东，借洋债六十万，身後事发，户部为奏请筹偿，不闻加谴。则子猷事，出於谗构可知。子猷兄即厚庵都护（锡缜），淹雅能文，《寄弟》句云：“同怀出处相参错，异域音书半渺茫。”亦见性情之笃。  

海南洲（英）尝佐左文襄平回戎幕，为黄再同编修述西陲轶事，再同有诗纪之，云：“露布传西塞，关中遍凯声。伊凉今课种，回纥亦归耕。十载谟方定，千军忾共平。惟忧新部落，积侮衅还生。”其二云：“劫後居民少，芜城爝火幽。赡军萧相国，减食武乡侯。薪束忧郊秣，醪瓶乏水投。就粮空有策，无敢代持筹。”“其三云：“功名夸绝域，远出五门关。虏遁飚风疾，途迷雨雪艰。去农寻食返，亡卒授衣还。西岭冰霜结，寒深莫更攀。”其四云：“瀚海沙如海，人烟自占空。半年青鸟信，平地白驼风。转饷危逾战，跳梁计每工。谁将诸将苦，一为达宸聪。”注谓：“关外沙漠无水草，转输维艰。安西西去，戈壁连天，流沙成海，凡千八百里，尤难行者四十里，风过必效白驼伏地，否则挟去。近边六月即雪，行迹易迷，以方向测之。雪山连藏，夏辄化水。哈密饶粮布，产铁足用，当事者利於转输，故无敢言者。时贼渠白彦虎挟众数千出关，攻破回城，虏其王，胁从益众，往来飘忽。张宋诸军，屯垦安西，兵民各半，兵仅本年之食，民为存粮，用意甚善。然一民给十五金，为马牛具费；兵给五月之饷，三季之服，仍相率逃亡。则以土产欺客，勒高物价，不相安也，盖皆闻自南洲。”刘书圃大令（炳青）亦从文襄西征，其《新疆纪事诗》有云：“寒气裂肌凝冻雪，怪风卷物入层云。羽摧汉节羝难乳，声乱胡笳马失群。”刻画荒寒，几非人境。又云：“松阴幂谷山为界，火焰腾空地不毛。”注称：吐鲁番火山，烟火喷薄，寸草不生，疑《西游记》所述者即此。亦足以广异闻。书圃从军归後，於乙酉、丙戌联捷，成进士，官江苏丹阳令。  

曾左诸公既平内乱，即孜孜於变法图强。左文襄督闽，於马江创设船政局，制造轮舶，以钦使董之。管带诸员，月俸从厚。又设前後学堂，习制造驾驭，选颖秀子弟赴欧洲游学，岁计糜帑甚巨。然所选皆幼童未成丁者，故收效殊薄。杨豫庭观詧《感时》诗云：“百万黄金易不毛，相公白发战功高。东南财赋边城血，夷夏楼船海上涛。宿将大都皆暮气，後贤安见尽时髦。朝廷广备干城选，西学於今信足豪。”“沙滩特地变繁华，马尾钦差始建衙。糜饷万千尽膏血，造舟十二半瑜瑕。学童出海丁年选，大副迁宫月俸加。只恐将来防国计，小巫腾笑大方家。”厥後海军增设官秩，提、镇、参、游具备。李文忠於吴淞创制造局，於津沽创水师学堂。闽厂所制轮舶外，略购西舰，遂为海军之权舆。其派遣诸生游学美洲，则自曾文正创之，吴川陈兰彬率以往。高州区锷良、新昌容增祥、南丰吴嘉善先後充监督。嘉善绳诸生、严诸生挟愤与抗，遂言於政府，罢留美诸生，悉遣归国，此光绪卒巳事也。黄公度提刑时在美洲，为诗讽之云：“自从木兰狩，国弱势不枝。环球六七雄，鹰立侧眼窥。应制台阁体，和声试帖诗。二三老成谋，知难济倾危。欲为树人计，所当师四夷。奏遣留学生，有诏命所司。第一选亻隽异，其次择门楣。高门掇科第，若摘颔下髭。千金不垂堂，谁能狎蛟螭。惟有小家子，重利轻别离。但图飞去乐，不复问所之。蓝缕田舍奴，蓬头乳臭儿。优绐堂飧钱，荣颁行装衣。舟中东西人，相顾惊复疑。此乃窭人子，胡为来施施。使者挈乘槎，四牡光。郑重韶监督，一一听指麾。广厦百数间，高悬黄龙旗。入室阒无人，但见空皋比。便便腹高卧，委蛇复委蛇。各随女师去，雏鸡母相依。就中高材生，亦有出类奇。其余中不中，大半悲染丝。嬉戏替戾冈，游讠燕贺跋支。纵谈‘伊优亚’，酣歌‘妃呼’。吴言与粤语，病忘反不知。亦有习袄教，相率拜天祠。楼台法界住，香花美人贻。此间国极乐，乐不故蜀思。新来吴监督，其僚喜官威。谓此{西乏}驾马，衔勒乃可骑。徵集诸生来，不拜即鞭笞。弱者[B17K]呼痛，强者反唇稽。汝辈狼野心，不知鼠有皮。谁甘畜生骂，公然老拳挥。监督愤上书，溢以加罪辞。诸生尽佻达，所业徒荒嬉。学成供蛮奴，否则仍汉痴。国家糜金钱，豢此将何为。朝廷命使者，去留审所宜。使者护诸生，本意相维持。监督意亦悔，驷马舌难追。使者甫下车，含怒故诋其。监督拂衣起，怒喘竹筒吹。一语两不合，遂令天地暌。郎当一百人，一一悉遣归。当其未还初，西人书交驰。总统格兰脱，校长某何谁。愿言华学生，留为国光辉。此来学日浅，难言成与亏。颇有聪颖士，利椎非钝槌。忽然筵席撤，何异ひ带褫。本图爱相助，今胡弃如遗。相公答书言，不过别瑕疵。一旦尽遣散，哗然谓我欺。怒下逐客令，旋禁华工来。溯自西学行，极盛推康熙。天士充日官，译器何夥颐。惜哉国学舍，未及设狄。矧今学兴废，尤关国盛衰。十年教训力，百年富强基。奈何听儿戏，所遣皆卑微。部娄难为高，混沌强书眉。坐令远大图，坏以意气私。牵牛罚太重，亡羊补恐迟。目送海舟返，万感心伤悲。”吾国派遣留学，不後於东瀛，而所得响异者，公度此诗尽之矣。始谋不臧，至今为梗，司胜慨哉。  

沈文肃督两江日，亦好言洋务。孙琴西太仆任江藩，与文肃议小合，遂至交忤。文肃为蕖田学士门人，琴西以是挟长，无以处之。政府知其情，乃有内调之命。琴西益愤，次日即依京卿体制，投帖制府，寻引疾归。其《挽文肃》诗有云：“吴楚犹分辙，刍荛屡献疑。兵因屯驻弱，财以算缗衰。弧矢威终用，花门事可危。未知天下计，轻作管中窥。”足徵持论之歧。又云：“船官垂七载，肺病辄三秋。重币求奇器，遗章尚铁舟。心真匪石转，事恐与生休。却恨中行说，精微为虏谋。”则并疵其经画船政。又云：“最爱资材美，犹须记览全。岂闻宣政世，不读《建隆编》。制节雄三镇，通家托二天。镌磨都未尽，生死一潸然。”言外阳秋尤显。然二公皆贤者，一主图新，一主持重，则所见之有异同也。琴西《一拂先生祠口占》绝句云：“二拂清风自渺然，如何簪组集群贤。今年更比去年好，又有囝来郎罢前。”题序谓：“祠把末监门郑侠。己卯春，有受当道意旨者，议以闽二林公配食。辛巳，得《江宁续志》，则所谓‘当道者’亦与末坐。”“当道”亦谓文肃，其诗近於丑诋，失诗人敦厚之旨矣。文肃为政尚严，惩骄兵猾吏尤力，以是不无遗议，其志固在整饬纲纪。汪竹楼诗云：“乌附由来止毒功，石城乱後正韬弓。当时辣手无彭沈，草木江淮尽伏戎。”  

巾兴骁将，推鲍春霆（超）、陈庆云（国瑞）。春霆位专阃，膺茅士，以功名终。庆云官至处州镇，记名提督，帮办军务，俨然列帅。然气矜自雄，乃至涎利器，攻淮军，又挟愤攻漕帅署，坐黜革。再起，从征捻，复官。又与李世忠构隙被擒，其兄子率众追之不及，取世忠妾婢归游街，有投水死者，由是降都司，世忠亦褫职。後数年，以詹启纶杀人案，有唆使迹，斥戍墨龙江。功不抵罪，论者惜之。俄警起，或荐其将才，廷旨以询黑龙江将军，谓可用，曾忠襄言其骄蹇不易制，遂终於谪籍。当庆云隶提督黄开榜麾下，年少英勇，所部皆服红衤两裆，贼畏之，称“红孩儿军”，历克正阳、怀远、凤阳。复从吴清惠剿捻，<今戈>定江淮。既而又从僧邸转战山东，破长城、岐山、兖州诸寇，屡歼厥渠，功尤著。尝作《长城克敌图》，傅梧生题云：“珥貂信是出兜鍪，豪气元龙百尺楼。位业麒麟昭大夏，精神鹰隼见高秋。此才诅止千人敌。进步还期万户侯。凯唱归来闲校士，会文袭带剧风流。”观此，则其人固非不知书者。厥後邓铁香鸿胪为疏请褒却，鲁人官京朝者亦述其前劳，乞复官建祠，诏许之。魏吟舫侍御《乃》，德州人也，既列名具疏，复为赋《陈将军歌》云：“将军面白如书生，十五二十能将兵。杀尽青徐贼百万，河北草木知姓名。财帛妇女无所喜，纵横雄辩富文理。下马辄乘书画船，昂藏走入扬州市。扬州豪华天下无，豪门藏垢多贪污。灌夫生平惯使气，麾斥大猾如庸奴。庸奴恃势公行赂，良懦含冤莫能诉。身余一剑报不平，坐持短长得远戍。远戍乃至黑龙江，获谴不为薏苡囊。铁衣摧残壮士死，英魂犹得依边方。边方帅府镇沙漠，羊羔饮罢无所作。马革弃置不上闻，逾岁泉台尚寂寞。寂寞谁怜甲胄臣，有真御史为乞恩。吾乡荐绅思旧伐，合词吁请动至尊，得旨建祠祀将军。吁嗟乎！将军有功於齐鲁，神之灵兮在东土。东人祀公公不吐，卫青去病何足数，李广不侯已千古。”庆云得此，足以传矣。  

张勤果少孤贫，依所亲固始令蒯某，使带练勇。会有解饷官过境，以盗炽虑劫，勤果将县官命，率数十人往，竟破其鞘，分怀饷金归。令责其专擅，勤果曰：“挈鞘必需时，寇且至，饷得保乎？”咸服其识略。未几，粤寇围城，佐令力守获全，以是名间两河，即以候补县丞摄固始令。李子和制军（鹤年）抚汴，尤倚重之。两河肃清，勤果与宋祝三之力为多。氵存擢两司，实关公望。然以出身戎马，不知者谓其“目不识丁”。刘侍御（毓楠）劾之，改总兵。自是益折节读书，且以此四字镌印自励。世传其《军中述怀》诗云：“吏治才疏复治兵，中年事业两无成。赢来阅历添书味，处到艰危悟世情。病体渐支愁塞月，尘颜已改滞边城。儒生漫道封侯易，还仗文章博令名。”盖改官後所作。左文襄平回之役，勤果与祝三并从，叙功擢提督，复改授桂抚。所部类朴勇习劳，留京治城壕，克日竣事，有诏加尚书衔，俞巡视河防，旋移节抚东。李越缦《送朗斋尚书巡河》诗云：“帝城远带玉泉高，特假三军畚锸劳。双凤朝晖呈翠箭，五云春影泛红桃。不须犀助做飞骑，想见鹰扬大食刀。为近行营蒲类海，祁连山下遍投醪。”“暂息烽烟百粤城，宣房未塞诏亲行。河堤使者兼持节，桂管尚书守本兵。贾让尽谈三策异，王尊自藉一身成。他年麟阁酬功了，相约稽山事耦耕。”勤果之文武兼资，至是始昭公论。治鲁尤多惠泽，卒官日，虽隶モ，亦奔哭失声，东人至今祠祀之。  

天长陈勇烈，殁於滑县陈滩之战。是役，初获全胜，怙功穷追，以及於难，论者惜之。勇烈遗命葬山阳，其族叔世铭纠众移柩归天长原籍。夫人吴氏曰：“先夫有言矣，生不乐居天长，死乃强之耶！”伏柩而号。勇士扶之，径曳柩出。伤重，遗腹立坠，泣曰：“向之偷生者，以块肉在，今不可复活矣。”吞药以殉，年甫十八。刘省三军门驻军杨庄，闻报，遣兵追枢返，擒世铭戮之，且建双烈祠，合祀勇烈夫妇。山阳徐宾华纪诗云：“夫死贼军，妇死贼族。妇不即死，遗孤在腹。忠骨得归，命痉射阳。贼来夺衬，将之何方。柩既夺矣，任既血矣。祀既绝矣，心何恤矣。夫死报国，妇死报夫。妇不绝吭，贼不伏辜。谓贼妇德，妇命顷刻。谓贼妇仇，妇节千秋。”或谓：世铭，族也，谓之为“贼”，过矣。然夺其枢，死其妇，堕其胤，恩义绝矣。路人之所不忍为者，而族人忍之，其心贼也，则“贼”之亦宜。  

宾华又有《牛烈妇》诗。烈妇者，制府吴公（棠）家婢也。既长，以嫁部卒牛庚。庚出征，久不返，烈妇力绩自赡。既得庚死耗，绩益勤，以所得易金为资斧，间关走数千里，寻庚遗骸归，营葬讫，仰药从死，盖征捻时事。其诗云：“醴泉不择地，芝草无根ぼ。烈妇贵家婢，解歌《柏舟》诗。夫婿好身手，东方骑前麾。入门为君妇，誓言尘与灰。昨闻羽书急，楚北齐南陲。舂粮缚褶，送郎临中逵。看郎肩刀裹，为郎正貂厘。郎行勿忧妾，愿郎封侯归。是日大阴晦，杀气摧云ㄨ。朔风镞人骨，层冰塞河湄。夜黑不见贼，惊笳一何悲。全军断消息，一去今几时。三更见明月，照妾罗床帷。人影立浴血，血腥酸风吹。郎果殁沙场，魂兮归何迟。乌鸢啄战骨，恃妾收郎骸。妾心事未了，妾身誓相随。朝成一匹缣，暮成五丈丝。卖钱寻郎骨，筑冢Θ{艹毗}莱。今日妇事毕，敢即从此辞。愿从所天去，鸩羽甘如饴。”或云：烈妇为婢时，蠢蠢无他异，不图临大节坚卓如是。余谓正惟其蠢也，故所志纯壹，使黠者处之，或熟计而踟蹰矣。又：汉军徐铁孙观察御贼祈门阵亡，妾伍氏闻耗，投缉殉之。伍亦潘德畲（仕成）家婢也。初侍铁孙，是日适闻南宫捷报，黄蓉石比部（玉阶）贺以《菩萨蛮》词，所谓“却扇赋妆台，泥金刚报来”也，此二事，皆足为青衣生色。  

捻寇，非励贼也。乘中原多难，假息草间，屡挫复炽。然材勇辈出，戮力澄清，士气人心，已足胜之。龚蔼人方伯由庶常散馆选授滇令，道阻不得赴，遂出佐戎幕。集中多及军事。《杞县大战纪捷》云：“大风扬沙白日黑，杀声入鼓鼓皮坼。胡哨呜呜贼骑来，遍野旌旗天改色。弓刀肃肃郊侧，力遏狂锋骑不百。贼众闻之不敢驰，孤城斗大当其厄。将军飞降来天上，壁上ん呼喜相望。血潮肉雨炮飞烟。鸟骇兽奔军列仗。勋戚功高异姓王，侍郎谱蝶出天潢。麾下五千铁骑出，腰间十石宝弓长。父老迎师夹道遮，搴斩将马加挝。灰尘堆面笑开口，北音慰劳舌<谷含><谷牙>。我帅量沙筹为竭，空城雀鼠恣罗掘。朝食常供万士餐，夜呼更饮千羊血。节度新军倍道驰，纲罗面面合成围。三驱已有前禽势，一死犹存困兽思。十里火光援贼至，蚁屯蜂聚尚狂恣。王师踊跃奋争先，电掣雷轰贼夺势。杀草锋声不闻，断颅残觜血纷纷。短兵喋战未肯息，就中勇者金将军。将军里创色不变，桴声如雨沙迷面。是兵是贼不分明，人马奔腾喧一片。刀光突出如流电，冲入贼中贼不见。快刀新浴献闪俘，杯酒犹温开凯宴。余贼乘宵丧胆逃，巍巍京观积郊皋。{戚角}栗收声鹳鹅静，沙场啄肉乌鸢劳。伸纸千言草檄雄，书生下马亦言功。红旗一骑长安道，至尊方待甘泉宫。”追写战功，声色俱壮。是役督师即僧忠亲王。侍郎国瑞领马队，毛尚书（昶熙）、郑中丞（元善）领步队，俱合战。余将军为总兵余际昌，战最勇，受重伤，方伯以药活之。迫捻匪平，方伯有《河北官军灭贼志喜》四律，录其二云：“露布方驰捷，威弧再上。营连  

九节度，星台五诸侯。地利易为力，兵多信在谋。十年逋寇尽，解释万方忧。”“中天悬日月，四海自销兵。草窃安能久，根Θ不再生。令行中执法，民散小团营。齐鲁弦歌地，频闻凯唱声。”计用兵已逾十年，方伯亦叙劳进监司矣。方伯诗才清俊，佐幕时，有《营门闲步观刈麦者》诗，云：“犹幸黄云币地屯，四围绿叶认烟村。篝车尚效操豚祝，游牧空留草痕。偶与老农话畴昔，贪看野色过营门。乱余始识耕Θ乐，我欲抽身学灌园。”重兵在郊，而农畴不扰，桑麻共话，耕凿相忘，是亦足觇军纪之肃矣。方伯先世七世祖其裕，官两淮都转；六世祖嵘，官江西提刑；太高祖一发，知镇南州事；高祖景瀚，官甘肃兰州守。俱有惠政，身後崇祀名宦。工文诚推方伯从戎功，为请於朝，并宣付史馆立传。方伯别有述德纪恩诗，汹推盛事。余应试归里，曾饮於方伯里第之环碧轩，池馆幽深，树石萧爽，犹见其流风余韵焉。  

恒子久司空之薨，董酝卿挽以诗云：“为国忘功罪，孤忠世所无。开关同咋舌，解带分捐躯。中外群情定，乾坤只手扶。诅能因宿草，不使泪沾濡。”谓咸丰庚申，子久与英法酋议和事也。时乘舆已幸滦阳，子久留京，赴议於华严寺。争持久不决。司空愤然曰：“今日我死，乃可济也。”拂袖径入，将引决。西酋相顾愕眙，谓中国尚有人。破扉急捄，悉如其议。同治壬戌八月，召对养心殿，询及前事，子久具陈。上慨然曰：“为国乃至此！”子久叩首谢，既退，属酝卿以“为国”二字书额，故得备捻其事。  

中戌七月，恭忠亲王以召对失仪，朱谕严斥，降郡王，仍留直，并夺其子贝勒载濂衔爵。次日，以两宫懿旨，赏还之。袁妪太常纪诗云：“竟陵玉节拥朱舆，涉历艰难委佩余。西邸谁陈因果论，东平难乞短长书。幅巾倘幸传归第，华屋何人为曳裾。割肉污貂终得释，风雷扌前爪事何如。”题但署《甲戌七月晦日》，於恭邸获咎之由，未尽明也。王壬秋《独行谣》述其事则云：“安子小黄门，御前颇承趋。初无城社托，夤缘畏鼠狐。热车游九门，厂店椎珊瑚。御膳供粗瓷，微词倾六耶。或云谬啜茗，取箸疑亚夫。蔡生好抵戏，奏上生崎岖。危乎臣不密，嫁祸翻怨倭。”注谓：“外间传说安得海供膳用粗瓷器，圣母间故，对曰：昨六爷言宫中求索多。圣母不悦。未几，恭邸革去议政王。”又：“传闻恭王每入对，恒赐茶，一日忘设，王误举御杯，故云失仪。”失仪事小，意者借以督过耳。又云：“编修蔡寿棋奏劾恭王，王尝言其人不宜在翰林。及奏上，太后问王：‘有人论汝，知之乎？’王对：‘蔡某非善上。’后怒，遂罪恭王，几不测。蔡先以奏示倭相，故後并怨倭。”壬秋寒儒，不列朝籍，所述第得自传闻。然以夹辅之尊，屡撄谴斥，必有潜失宸眷者，兰艾不容，芳荃不察，是可累欷者矣。  

王庆棋之入直讲幄，张振卿都宪师以编修同被恩命，在直未久，不善庆棋所为，即乞养归。庆棋膺眷日隆，华秩崇衔，舆论薄之。穆宗升遐後，坐典试匿丧，为台谏劾罢，实借辞也。孙琴酉太仆《读吴柳堂遗疏感赋》有云：“玉陛金铺散晓光，钧天一醉梦难长。谁知十部龟兹外，别有人间万宝常。”即刺庆棋而作。穆宗好乘马，宫车晚出，有御马名“乌之珠”者，悲鸣於景山林树间，不食以毙。黄公度诗云：“多时不见宫车驾，一马悲嘶夜复夜。自蒙拂拭众人惊，奚啻黄金长声价。青丝络头伏道旁，反因受宠丛讥骂。何如死殉侍昭陵，风雨灵旗驰石马。”言外亦寓讽刺。  

孝哲后身殉穆宗，李越缦官京师，恭赋挽词云：“才唱廉歌送素车，永安宫里咽悲笳。碧桃爱种千年果，白柰愁簪二月花。阿母层城谁遣使，玉皇天上自携家。灵衣飒飒因风举，知是长望翠华。”“凶门柏历罢皇仪，犹象深宫大练衣。扶荔风香图史富，濯龙花发宴游稀。伤心宝辞瑶媵，几见圆铛妒玉妃。凤御襄知有恨，平恩衔命向金微。”故事：选后，皆后妃并选。而两妃先期入宫，穆宗选后时，圣母属意凤秀女，母后谓崇绮女端庄，决於帝。帝以母后意定之，由是为圣母所不喜，禁不得辄至中宫。帝疾革，后趋视，犹斥其蛊惑。迨帝崩，不立嗣，别立德宗以嗣显庙，后益悲愤，曰：“然则大行皇帝犹殇也。”遇丽妃深劝之。是夕，后崩。光绪己卯三月，合葬惠陵。世传严玫君女士所赋《孝哲皇后挽诗》云：“升遐帝驾六龙行，遂迫星轩返玉京。独抱湘君捐恨，谁明姜后脱簪情。承华未建元良位，长信难居颐养名。但祝女中尧舜寿，垂帘仍复御升平。”“惠陵杯土已乾无，莫问忠贞晋大夫。神器只应兄及弟，徽音那得妇承姑。鸾声缥缈思黄竹，凤采销沈泣白榆。翘首怆呼天下母，千秋明月一轮孤。”语出闺檐，故能直笔。“大夫”，谓吴柳堂侍御也。柳堂从事惠陵，遂不返。遗疏争为穆宗立嗣，语甚切直。其时宣宗派下，仅贝子溥伦於序可继，然实远支入嗣，非嫡裔，故不得已而迎立德宗。寻有诏，异日德宗承祚之子，即为穆宗嗣子，且命录吴疏，存枢阁以旌之。  

李越缦诗云：“争说千官扈跸回，田盘驰道百花开。杜鹃一树斜阳里，独向苍梧泣血来。”咏柳堂事也。柳堂初官御史，以疏争成禄事左官。成禄，满州人，为甘肃提督。高邑贡生马吉贞等聚众抗捐，巡道窦型等通禀上闻。成禄遽派兵擒斩之，骈死二百余人。县令管笙讦其冤杀，事交廷议。柳堂既疏请诛成禄，迨廷议定，则改立决为监候。复具疏争之，坐戆直获谴。越缦《读史》诗云：“黜陟山中岂与闻，罪言谏草重纷纷。将军铁券赊三死，大贾金钱策异勋。已为免冠憎汲黯，徒传请剑出朱云。洛阳痛哭终何益，输与当年万石君。”当日王通政（凌辰）、王理少（家璧）亦疏争之。迨议成禄罪名，疏稿已具。醇贤亲王後至，袖一疏，以“牵合天时，刺听朝政”，请谴言者。某公奋笔署奏曰：“王爷大，中堂小，吾从王爷”。遂以上，于通政等争之不得。见陈伯潜太傅为张仲昭题柳常所作《围炉话别图》诗注。其诗云：“侍御案稾事失刑，一斥谪卧兰山陉。当年廷议孰主者，斫伐直木新发硎。宁期再出殉龙驭，秦良卫史公所型。同时四谏接踵起，欲挽清渭澄浊泾。晓晓牖户及未雨，纪纲之正先朝廷。角弓翩反局一变，窜逐流散随春星。忌医廿载药笼尽，疾亟永命尊苓。抱薪止沸国卒斩，骚魂九死谁能瞑。我交侍御恨已晚，衰泪犹为同宗零。谈诗说鬼再寒暑，厦语谓踏田盘青。张侯居庐更叹逝，摊卷百感鳏鱼醒。蓟祠既成就故宅，去後还往余风萤。横街每过辙掩袂，矧对遗墨凭精灵。黄童死孝骨朽早，肯念桑海吾伶仃。藏书掠遍独脱此，呵护无亦关冥冥。长言追记慰明发，永宝手泽扬余馨。”“田盘”句，谓侍御死前语人曰：“将游盘山。”故其上陵不返，家人犹疑在盘山也。“黄童”，谓再同编修，卷中存其题作。回光间有所谓“翰林四谏”者，为张文襄、黄漱兰、宝竹坡及何太守金寿，同以敢言得名，李文正阴主之。太傅与仲昭父篑斋，皆当时健者。嗣以恭醇二王不协，政局中变，诸建言者，先後坐事斥罢，诗中所谓“角弓翩反”也。柳堂罢归，吴圭送之以诗云：“当时辣草避人焚，抗直何心天下闻。冤狱雍州沈黑水，狂名汉殿宥朱云。全家未遂还乡计，五道犹驰出塞军。毕竟霜威慑诸将，端无车骑冒奇勋。”“颇忆当时戎马间，邢侧耳痛伤残。毒民谁劾吕文德，坐法新收田武安。漫道玉关春不度，早知金殿礼终宽。乘聪会诏还台省，万口何劳惜谏官。”“邢”句，谓其时有旭红营至顺德，与民，屠百余人，适与成禄事相类。未几，柳堂果以吏部主事起用，遂殉山陵。盛伯熙《惠陵》句云：“白云深处空回首，一个孤臣万叠山。”或谓即指柳堂，而杨雪桥谓是乙亥九月醇邸从太后阅视陵工志哀之作，伯熙手抄之，误以入集，附记之。  

同治朝，群盗就平，邦家再造，实基於文宗诒谋之远。顾复初诗云：“鼎湖一纪御瑶宸，痛值遭家不造辰。庙算早能平寇盗，天心况复最慈仁。成功应告先皇庙，报国还须少主臣。今日有嘉占折首，共球行见万方宾。”纪金陵奠定，而归美文宗也。文宗在位，屡蠲租赋，裁河员，减京饷，务恤民艰。军兴，饷乏，有请加赋者，严斥不诈。弥留末命，犹以东南未平，百姓荡析离居，惨罹锋镝为念，是即祈天永命之符。御制诗有云：“大江南北乱离中，岂是妖氛气力亢。守土居然皆走鹿，斯民能不赋哀鸿。九重自揣殚思虑，三载何曾奏事功。麟阁至今犹汉代，丹青何以绘草公。”惕厉忧勤，圣衷如揭，终凭神算，以殄凶顽，宜也。两宫听政，实踵乾规，孝钦英敏善断，孝贞虽恭慎无为，而务持大体，园工之罢，安竖之诛，胥由裁定。同治初，尝命辑前代帝治及垂帘事迹可为法戒者，以资观省。穆宗亲政之始，预诰诸臣尽心匡弼，勿避嫌怨。光绪初元，求言恤灾，有“上天降灾，何不移於宫廷”之谕。左文襄之入枢府，亦孝贞后主之也。庚辰，孝钦疾，次年乃愈，而孝贞骤崩。王必达赋挽词，有云：“闻说忧西内，殷勤药自尝。心虔招扁鹊，首ぽ乞长桑。一夕微疴感，群生我妣伤。青霄扶紫极，益寿助娲皇。”当日姒幄徂音，固臣民所不料。自是甲申、甲午迭更外衅，诵《黄台》而伤抱蔓，涉铜陌而感生荆。虽曰天屯，诅非人事？俯仰陵谷，有余悲焉。  

古礼亲尽则祧。穆宗升附时，太庙龛位已满。而迁祧世室之制，东朝力持不可。於是与议王大臣援奉先殿成案，创为并龛之说。独醇贤亲王疏，筹久远，尚存复古之渐。廷臣专疏抗言者，竹坡侍郎（宝廷）及于廷尉、王少卿等数人而已。嗣取决於直督李文忠，亦未敢立异，仅言并龛之敝。筹及增室，盖用黄陶楼方伯之议，所谓“彼善於此”者。李越缦《日记》谓庙祧之废，自圣清始，皆合肥不学无术误之。而不知文忠所处之难也。瞿文慎《咏叔孙通》云：“礼乐属微缺，复古乃其时。如何稷嗣君，空以苟且为。”当指此事托讽。文慎甫授馆职，大考列第二，即擢侍讲学士，年未三十。自是典试督学，轺车四出，且往往一年两役。自苏学召还，即擢尚书，入枢府。眷遇之优，同时无匹。或谓其貌似穆宗，召对时，慈圣顾之流涕，因谘勉交至。其得眷由此。初疑无稽，近见文慎《大考擢官，召对养心殿恭纪》诗云：“珠襦武帐中，东朝发清问。嘉尔少能文，勉旃为国俊。俯询臣亲年，谓是汝家庆。慈怀痛先帝，悲感声泪进。仰视不能语，更端承懿训。曰帝在幼冲，岐嶷实天性。来岁期典学，蒙养古以正。稽首戴徽音，对扬忝非分。”诗为光绪初年所作，则外间传说，不尽无因。其《有感》四律之一云：“安辇临长乐，鸣钟出上林。勤劳酬姒德，尊养极尧心。台沼经营盛，球刀付托深。如间中兴烈，大宝有垂箴。”隐讽园工，具见忠爱。  

直隶教案之起，由於教士收买幼尸，供试验医术之用。适有匪徒以邪术诱拐稚幼，贩鬻图利，咸疑为教堂主使。众愤所激，衅端以成。时崇地山（厚）为通商大臣，於愚民赴诉者，辄激励之，焰乃益张。遂有拆毁教堂，戮辱教士之举。教士迫求惩凶，且指摘守令之防护不力。曾文正方督直，不得已，解府县任，逮究行凶者。达民夙鸷悍，又以是举为义，集讯日，争前自承者十数人，欲摘释而不得。政府亦怵於外患，卒至守令遣戍，暴徒就法，而与西人屈意行成。即所谓“天津条约”也。当事初起，京朝官众论激昂，至欲兴兵雪愤。及定案，则又集矢湘乡，劾其误国。台谏中若贾小樵（瑚）、宋雪帆（晋），皆抗疏最力者也。独冯晓沧部郎《打絮巴》一诗，持论为允。“打絮巴”者，俗谓“拐匪”，亦曰“拍花”，盖采生折割之流。诗中首述诱拐云：“阴云障日雷失鸣，魑魅罔两纷纵横。生剖人心抉人睛，分遣徒党混市城。与人作意为逢迎，袖出迷药弹指轻。顿教慧黠成蚩氓，结舌无言双目瞪。伥者前导相随行，回头猛虎牙爪狞。波涛汹涌左右惊，几人死地知求生。父号失子弟失兄，坦坦周道生榛荆。樵童牧竖绝经营，坐看书馆无书声。”又述达事肇端云：“赫赫官府位列卿，薄言往恕怒莫撄。地方官吏心未盲，强者强项无能争。津门义士愤不平，振臂一呼街衢盈。卫民报国死有名，万众一口如同盟。ん声鼎沸杂铜钝，妇人女子皆豪英。手刃渠酋髑髅擎，翦除余孽无留萌。高楼十丈何峥嵘，湿柴一束掷飞甍。火光倏起风力并，画栋雕梁顷刻倾。”“列卿”，谓崇地山也。仓卒一，袒臂争起，盖民间挟愤不平者，非一日矣。又述京朝风议云：“诘朝传播遍帝京，有客掀髯浮巨觥。惊喜疑虑心交萦，谓非天意人难成。中朝大官论道精，中兴勋业一柱撑。李唐郭李明阳明，遵养时晦得权衡。动出万全王者兵，安能卤莽为楚伧。我皇盛德务含宏，感召异类推至诚。煌煌玉律不可更，长驾远驭恢寰瀛。”当日朝士蒙昧之习，虚侨之风，於此可觇其概。所云“大官论道”，当有所指。其谓祁文端、沈文定之辈欤？诗末又云：“义士义士谁使令，尔死於法非於情。尔曹身死姓字荣，七十二沽水澄泓，尔曹姓氏同其清。”盖悯罹法诸人也。冯为北直人，立言固当如是。世称其治狱仁恕。时以比部郎兼提牢狱，中有瘐毙者，坐夺官。曾文正与之乡举同年，因延主柳川书院讲席，故於是事闻见特详。余得是诗於其孙公度少府。公度处屯习Т，不忘宗国，有祖风焉。  
