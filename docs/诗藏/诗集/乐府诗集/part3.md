---
title: 第3部分
index: true
icon: editor
order: 3
category:
  - 诗藏
  - 诗集
  - 乐府诗集
tag:
  - 郭茂倩
  - 宋
---

## 卷三十七　相和歌辞十二  

○瑟调曲二  

【陇西行】古辞  

一曰《步出夏门行》。《乐府解题》曰：“古辞云‘天上何所有，历历种白榆’。始言妇有容色，能应门承宾。次言善於主馈，终言送迎有礼。此篇出诸集，不入《乐志》。若梁简文‘陇西战地’，但言辛苦征战，佳人怨思而已。”王僧虔《技录》云：“《陇西行》歌武帝‘碣石’、文帝‘夏门’二篇。”《通典》曰：“秦置陇西郡，以居陇坻之西为名。后魏兼置渭州。《禹贡》曰：‘导渭自鸟鼠同穴，’即其地也。”今首阳山亦在焉。  

天上何所有，历历种白榆。桂树夹道生，青龙对道隅。凤凰鸣啾啾，一母将九雏。顾视世间人，为乐甚独殊。好妇出迎客，颜色正敷愉。伸腰再拜跪，问客平安不。请客北堂上，坐客毡氍毹。清白各异樽，酒上正华疏。酌酒持与客，客言主人持。卻略再拜跪，然后持一杯。谈笑未及竟，左顾敕中厨。促令办粗饭，慎莫使稽留。废礼送客出，盈盈府中趋。送客亦不远，足不过门枢。取妇得如此，齐姜亦不如。健妇持门户，一胜一丈夫。  

【同前】　晋·陆机  

我静如镜，民动如烟。事以形兆，应以象悬。岂曰无才，世鲜兴贤。  

【同前】　宋·谢灵运  

昔在老子，志理成篇。柱小倾大，绠短绝泉。鸟之栖游，林坛是闲。韶乐牢膳，岂伊攸便。胡为乖枉，从表方圆。耿耿僚志，慊慊丘园。善歌以咏，言理成篇。  

【同前】　谢惠连  

运有荣枯，道有舒屈。潜保黄裳，显服朱黻。谁能守静，弃华辞荣。穷谷是处，考槃是营。千金不回，百代传名。厥包者柚，忘忧者萱。何为有用，自乖中原。实摘柯摧，叶殒条烦。  

【同前三首】　梁·简文帝  

边秋胡马肥，云中惊寇入。勇气时无侣，轻兵救边急。沙平不见虏，嶂崄还相及。出塞岂成歌，经川未遑汲。乌孙涂更阻，康居路犹涩。月晕抱龙城，星流照马邑。长安路远书不还，宁知征人独伫立。  

陇西四战地，羽檄岁时闻。护羌拥汉节，校尉立元勋。石门留铁骑，冰城息夜军。洗兵逢骤雨，送阵出黄云。沙长无止泊，水脉屡萦分。当思勒彝鼎，无用想罗裙。  

悠悠悬旆旌，知向陇西行。减灶驱前马，衔枚进后兵。沙飞朝似幕，云起夜疑城。迥山时阻路，绝水极稽程。往年郅支服，今岁单于平。方观凯乐盛，飞盖满西京。  

【同前】　庾肩吾  

借问陇西行，何当驱马征。草合前迷路，云浓后暗城。寄语幽闺妾，罗袖勿空萦。  

【同前】　唐·王维  

十里一走马，五里一扬鞭。都护军书至，匈奴围酒泉。关山正飞雪，烽戍断无烟。  

【同前】　耿湋  

雪下阳关路，人稀陇戍头。封狐犹未翦，边将岂无羞。  

白草三冬色，黄云万里愁。因思李都尉，毕竟不封侯。  

【同前】　长孙左辅  

阴云凝朔气，陇上正飞雪。四月草不生，北风劲如切。朝来羽书急，夜救长城窟。道隘行不前，相呼抱鞍歇。人寒指欲堕，马冻蹄亦裂。射雁旋充饥，斧冰还止渴。宁辞解围斗，但恐乘疲没。早晚边候空，归来养赢卒。  

【步出夏门行】古辞  

邪径过空卢，好人常独居。卒得神仙道，上与天相扶。过谒王父母，乃在太山隅。离天四五里，道逢赤松俱。揽辔为我御，将吾上天游。天上何所有，历历种白榆。桂树夹道生，青龙对伏趺。  

【同前四解】　魏·武帝  

云行雨步，超越九江之皋。临观异同，心意怀游豫，不知当复何从。经过至我碣石，心惆怅我东海。东临碣石，以观沧海。水何澹澹，山岛竦峙。树木丛生，百草丰茂。秋风萧瑟，洪波涌起。日月之行，若出其中。星汉粲烂，若出其里。幸甚至哉，歌以咏志。孟冬十月，北风徘徊。天气肃清，繁霜霏霏。鹍鸡晨鸣，鸿雁南飞。鸷鸟潜藏，熊罴窟栖。钱镈停置，农收积场。逆旅整设，以通贾商。幸甚至哉，歌以咏志。乡土不同，河朔隆寒。流澌浮漂，舟船行难。锥不入地，蘴藾深奥。水竭不流，冰坚可蹈。士隐者贫，勇侠轻非。心常叹怨，戚戚多悲。幸甚至哉，歌以咏志。神龟虽寿，犹有竟时。腾蛇乘雾，终为土灰。骥老伏枥，志在千里。烈士暮年，壮心不已。盈缩之期，不但在天。养怡之福，可得永年。幸甚至哉，歌以咏志。  

【同前二解】　魏·明帝  

步出夏门，东登首阳山。嗟哉夷叔，仲尼称贤。君子退让，小人争先。惟斯二子，于今称传。林钟受谢，节改时迁。日月不居，谁得久存。善哉殊复善，弦歌乐情。商风夕起，悲彼秋蝉。变形易色，随风东西。乃眷四顾，云雾相连。丹霞蔽日，彩虹带天。弱水潺潺，叶落翩翩。孤禽失群，悲鸣其间。善哉殊复善，悲鸣在其间。朝游青冷，日暮嗟归。蹙迫日暮，乌鹊南飞。绕树三匝，何枝可依。卒逢风雨，树折枝摧。雄来惊雌，雌独愁栖。夜失群侣，悲鸣徘徊。芃芃荆棘，葛生绵绵。感彼风人，惆怅自怜。月盈则冲，华不再繁。古来之说，嗟哉一言。  

──右二曲，魏、晋乐所奏  

【丹霞蔽日行】　魏·文帝  

丹霞蔽日，采虹垂天。谷水潺潺，木落翩翩。孤禽失群，悲鸣云间。  

月盈则冲，华不再繁。古来有之，嗟我何言。  

【同前】　曹植  

纣为昏乱，残忠虐正。周室何隆，一门三圣。牧野致功，天亦革命。  

汉祖之兴，阶秦之衰。虽有南面，王道陵夷。炎光再幽，忽灭无遗。  

【折杨柳行四解】古辞  

《古今乐录》曰：“王僧虔《技录》云：《折杨柳行》歌，文帝‘西山’、古‘默默’二篇，今不歌。”  

默默施行违，厥罚随事来。末喜杀龙逄，桀放於鸣条。祖伊言不用，纣头悬白旄。指鹿用为马，胡亥以丧躯。夫差临命绝，乃云负子胥。戎王纳女乐，以亡其由余。璧马祸及虢，二国俱为墟。三夫成市虎，慈母投杼趋。卞和之刖足，接舆归草庐。  

【同前四解】　魏·文帝  

西山一何高，高高殊无极。上有两仙僮，不饮亦不食。与我一丸药，光耀有五色。服药四五日，身体生羽翼。轻举乘浮云，倏忽行万亿。流览观四海，茫茫非所识。彭祖称七百，悠悠安可原。老聃适西戎，于今竟不还。王乔假虚辞，赤松垂空言。达人识真伪，愚夫好妄传。追念往古事，愦愦千万端。百家多迂怪，圣道我所观。  

──右二曲，魏、晋乐所奏  

【同前】　晋·陆机  

邈矣垂天景，壮哉奋地雷。隆隆岂久响，华光恒西隤。日落似有竟，时逝恒若催。仰悲朗月运，坐观璇盖回。盛门无再入，衰房莫苦闿。人生固已短，出处鲜为谐。慷慨惟昔人，兴此千载怀。升龙悲绝处，葛{藟系}变条枚。寤寐岂虚叹，曾是感与摧。弭意无足欢，愿言有馀哀。  

【同前二首】　宋·谢灵运  

郁郁河边树，青青野田草。合我故乡客，将适万里道。妻妾牵衣袂，抆泪沾怀抱。还拊幼童子，顾讬兄与嫂。辞诀未及终，严驾一何早。负笮引文舟，饥渴常不饱。谁令尔贫贱，咨嗟何所道。  

骚屑出穴风，挥霍见日雪。飕飕无久摇，皎皎几时洁。未觉泮春冰，已复谢秋节。空对尺素迁，独视寸阴灭。否桑未易系，泰茅难重拔。桑茅迭生运，语默寄前哲。  

【西门行六解】古辞  

《十今乐录》曰：“王僧虔《技录》：《西门行》歌古西门一篇，今不传。”《乐府解题》曰：“古辞云‘出西门，步念之’。始言醇酒肥牛，及时为乐，次言‘人生不满百，常怀千岁忧，昼短苦夜长，可不秉烛游’。终言贪财惜费，为后世所嗤。又有《顺东西门行》，为三、七言，亦伤时顾阴，有类於此。”  

出西门，步念之。今日不作乐，当待何时？夫为乐，为乐当及时。何能坐愁怫郁，当复待来兹。饮醇酒，炙肥牛，请呼心所欢，可用解愁忧。人生不满百，常怀千岁忧。昼短而夜长，何不秉烛游。自非仙人王子乔，计会寿命难与期。自非仙人王子乔，计会寿命难与期。人寿非金石，年命安可期。贪财爱惜费，但为后世嗤。  

──右一曲，晋乐所奏  

出西门，步念之，今日不作乐，当待何时？逮为乐，逮为乐，当及时。何能愁怫郁，当复待来兹。酿美酒，炙肥牛，请呼心所欢，可用解忧愁。人生不满百，常怀千岁忧。昼短苦夜长，何不秉烛游。游行去去如云除，弊车赢马为自储。  

──右一曲，本辞  

【东门行四解】古辞  

《古今乐录》曰：“王僧虔《技录》云：‘《东门行》歌古东门一篇，今不歌。’”《乐府解题》曰：“古词云：‘出东门，不顾归。入门怅欲悲。’言士有贫不安其居者，拔剑将去，妻子牵衣留之，愿共餔糜。不求富贵。且曰‘今时清，不可为非’也。若宋鲍照‘伤禽恶弦惊’，但伤离别而已。”  

出东门，不顾归。来入门，怅欲悲。盎中无斗储，还视桁上无悬衣。拔剑出门去，儿女牵衣啼。他家但愿富贵，贱妾与君共餔糜。共餔糜，上用仓浪天故，下为黄口小儿。今时清廉，难犯教言，君复自爱莫为非。今时清廉，难犯教言，君复自爱，莫为非。行！吾去为迟，平慎行，望君归。  

──右一曲，晋乐所奏  

出东门，不顾归。来入门，怅欲悲。盎中无斗米储，还视架上无悬衣。拔剑东门去，舍中儿母牵衣啼。他家但愿富贵，贱妾与君共餔糜。上用仓浪天故，下当用此黄口儿。今非，咄！行！吾去为迟，白发时下难久居。  

──右一曲，本辞  

【东门行】　晋·张骏  

勾芒御春正，衡纪运玉琼。明庶起祥风，和气翕来征。庆云荫八极，甘雨润四坰。昊天降灵泽，朝日耀华精。嘉苗布原野，百卉敷时荣。鸠鹊与鹙黄，间关相和鸣。芙蓉覆灵沼，香花扬芳馨。春游诚可乐，感此白日倾。休否有终极，落叶思本茎。临川悲逝者，节变动中情。  

【同前】　宋·鲍照  

伤禽恶弦惊，倦客恶离声。离声断客情，宾御皆涕零。涕零心断绝，将去复还诀。一息不相知，何况异乡别。遥遥征驾远，杳杳白日晚。居人掩闺卧，行子夜中饭。野风吹草木，行子心肠断。食梅常苦酸，衣葛常苦寒。丝竹徒满座，忧人不解颜。长歌欲自慰，弥起长恨端。  

【同前】　唐·柳宗元  

汉家三十六将军，东方雷动横阵云。鸡鸣函谷客如雾，貌同心异不可数。赤丸夜语飞电光，徼巡司隶眼如羊。当街一叱百吏走，冯敬胸中函匕首。凶徒侧耳潜惬心，悍臣破胆皆杜口。魏玉卧内藏兵符，子西掩袂真无辜。羌胡毂下一朝起，敌国舟中非所拟。安陵谁辨削砺功，韩国讵明深井里。绝咽断骨那下补，万金宠赠不如土。  

【东西门行】　梁·刘威孝  

《古今乐录》曰：“王僧虔《技录》云：《东西门行》今不歌。”  

广津寒欲歇，联樯密缆收。天高匝近岫，江阔少方舟。饯泪留神眷，离欷切私俦。伫变齐儿俗，当传楚献囚。徒然颁并命，祗恶思如抽。  

【卻东西门行】　魏·武帝  

《古今乐录》曰：“王僧虔《技录》云：《卻东西门行》，荀录所载。武帝《鸿雁》一篇，今不传。”  

鸿雁出塞北，乃在无人乡。举翅万馀里，行止自成行。冬节食南稻，春日复北翔。田中有转蓬，随风远飘扬。长与故根绝，万岁不相当。奈何此征夫，安得去四方。戎马不解鞍，铠甲不离傍。冉冉老将至，何时反故乡。神龙藏深泉，猛兽步高冈。狐死归首丘，故乡安可忘。  

──右一曲，魏、晋乐所奏  

【同前】　宋·谢惠连  

慷慨发相思，惆怅恋音徽。四节竞阑候，六龙引颓机。  

人生随时变，迁化焉可祈。百年难必保，千虑盈怀之。  

【同前】　梁·沈约  

驱马城西阿，遥眺想京阙。望极烟原尽，地远山河没。摇装非短晨，还歌岂明发。修服怅边羁，瞻途眇乡谒。驰盖转徂龙，回星引奔月。乐去哀境满。悲来壮心歇。岁华委徂貌，年霜移暮发。辰物久侵晏，征思坐论越。清气掩行梦，忧原荡瀛渤。一念起关山，千里顾兵窟。  

【鸿雁生塞北行】　晋·傅玄  

凤凰远生海西，及时昆山冈。五德存羽仪，和鸣定宫商。百鸟并侍左右，鼓翼腾华光。上熙游云日间，千岁时来翔。孰若彼龙与龟，曳尾泥中藏。非云雨则不升，冬伏春乃骧。退哀此秋兰，草根绝，随化扬。灵气一何忧美，万里驰芬芳。常恐物微易歇，一朝见弃忘。  

【顺东西门行】　晋·陆机  

《古今乐录》曰：“王僧虔《技录》云：《顺东西门行》，今不歌。”  

出西门，望天庭，阳谷既虚崦嵫盈。感朝露，悲人生，逝者若斯安得停。桑枢戒，蟋蟀鸣，我今不乐岁聿征。迨未暮，及时平，置酒高堂宴友生。激朗笛，弹哀筝，取乐今日尽欢情。  

【同前】　宋·谢灵运  

出西门，眺云间，挥斤扶木坠虞泉。信道人，鉴徂川，思乐暂舍誓不旋。闵九九，伤牛山，宿心载违徒昔言。竞落运，务颓年，招命侪好相追牵。酌芳酤，奏繁弦，惜寸阴，情固然。  

【同前】　谢惠连  

哀朝菌，闵颓力，迁化常然焉肯息。及壮齿，遇世直，酌酪华堂集亲识。舒情尽欢遣凄恻。  

## 卷三十八·相和歌辞十三  

○瑟调曲三  

【饮马长城窟行】古辞  

一曰《饮马行》。长城，秦所筑以备胡者。其下有泉窟，可以饮马。古辞云：“青青河畔草，绵绵思远道。”言征戍之客，至於长城而饮其马，妇人思念其勤劳，故作是曲也。郦道元《水经注》曰：“始皇二十四年，使太子扶苏与蒙恬筑长城，起自临洮，至于碣石。东暨辽海，西并阴山，凡万馀里。民怨劳苦，故杨泉《物理论》曰：‘秦筑长城，死者相属。’民歌曰：‘生男慎勿举，生女哺用脯。不见长城下，尸骸相支拄。’其冤痛如此。今白道南谷口有长城，自城北出有高阪，傍有土穴出泉，挹之不穷。歌录云：‘饮马长城窟，’信非虚言也。”《乐府解题》曰：“古词，伤良人游荡不归，或云蔡邕之辞。若魏陈琳辞云：‘饮马长城窟，水寒伤马骨。’则言秦人苦长城之役也。”《广题》曰：“长城南有溪阪，上有土窟，窟中泉流。汉时将士征塞北，皆饮马此水也。按赵武灵王既袭胡服，自代并阴山下至高阙为塞，山下有长城，武灵王之所筑也。其山中断，望之若双阙，所谓高阙者焉。”《古今乐录》曰：“王僧虔《技录》云‘《饮马行》，今不歌。’”  

青青河畔草，绵绵思远道。远道不可思，宿昔梦见之。梦见在我傍，忽觉在他乡。他乡各异县，展转不相见。枯桑知天风，海水知天寒。入门各自媚，谁肯相为言。客从远方来，遗我双鲤鱼。呼儿烹鲤鱼，中有尺素书。长跪读素书，书中竟何如？上言加餐饭，下言长相忆。  

【同前】　魏·文帝  

浮舟横大江，讨彼犯荆虏。武将齐贯甲，征人伐金鼓。  

长戟十万队，幽冀百石弩。发机若雷电，一发连四五。  

【同前】　陈琳  

饮马长城窟，水寒伤马骨。往谓长城吏，慎莫稽留太原卒。官作自有程，举筑谐汝声。男儿宁当格斗死，何能怫郁筑长城。长城何连连，连连三千里。边城多健少，内舍多寡妇。作书与内舍：“便嫁莫留住。善事新姑嫜，时时念我故夫子。”报书往边地：“君今出语一何鄙！身在祸难中，何为稽留他家子。生男慎莫举，生女哺用脯。君独不见长城下，死人骸骨相撑拄。结发行事君，慊慊心意关。明知边地苦，贱妾何能久自全。”  

【同前】　晋·傅玄  

青青河边草，悠悠万里道。草生在春时，远道还有期。春至草不生，期尽叹无声。感物怀思心，梦想发中情。梦君如鸳鸯，比翼云间翔。既觉寂无见，旷如参与商。河洛自用固，不如中岳安。回流不及反，浮云往自还。悲风动思心，悠悠谁知者。悬景无停居，忽如驰驷马。倾耳怀音响，转目泪双堕。生存无会期，要君黄泉下。  

【同前】　陆机  

驱马陟阴山，山高马不前。往问阴山候，劲虏在燕然。戎车无停轨，旌旆屡徂迁。仰凭积雪岩，俯涉坚冰川。冬来秋未反，去家邈以绵。犭佥狁亮未夷，征人岂徒旋。末德争先鸣，凶器无两全。师克薄赏行，军没微躯捐。将遵甘、陈迹，收功单于旃。振旅劳归士，受爵藁街传。  

【同前】　梁·沈约  

介马渡龙堆，涂萦马屡回。前访昌海驿，杂种寇轮台。旌幕卷烟雨，徒御犯冰埃。  

【同前】　陈·后主  

征马入他乡，山花此夜光。离群嘶向影，因风屡动香。  

月色含城暗，秋声杂塞长。何以酬君子，马革报疆场。  

【同前】　张正见  

秋草朔风惊，饮马出长城。群惊还怯饮，地险更宜行。  

伤冰敛冻足，畏冷急寒声。无因度吴阪，方复入羌城。  

【同前】　北周·王褒  

北走长安道，征骑每经过。战垣临八阵，旌门对两和。屯兵戍陇北，饮马傍城阿。雪深无复道，冰合不生波。尘飞连阵聚，沙平骑迹多。昏昏陇坻月，耿耿雾中河。羽林犹角牴，将军尚雅歌。临戎常拔剑，蒙险屡提戈。秋风鸣马首，薄暮欲如何。  

【同前】　尚法师  

长城征马度，横行且劳群。入冰穿冻水，饮浪聚流文。  

澄鞍如渍月，照影若流云。别有长松气，自解逐将军。  

【同前】　隋·炀帝  

肃肃秋风起，悠悠行万里。万里何所行，横漠筑长城。岂台小子智，先圣之所营。树兹万世策，安此亿兆生。讵敢惮焦思，高枕於上京。北河秉武节，千里卷戎旌。山川互出没，原野穷超忽。摐金止行阵，鸣鼓兴士卒。千乘万骑动，饮马长城窟。秋昏塞外云，雾暗关山月。缘岩驿马上，乘空烽火发。借问长安候，单于入朝谒。浊气静天山，晨光照高关。释兵仍振旅，要荒事方举。饮至告言旋，功归清庙前。  

【同前】　唐·太宗  

塞外悲风切，交河冰已结。瀚海百重波，阴山千里雪。迥戍危烽火，层峦引高节。悠悠卷旆旌，饮马出长城。寒沙连骑迹，朔吹断边声。胡尘清玉塞，羌笛韵金钲。绝漠干戈戢，车徒振原隰。都尉反龙堆，将军旋马邑。扬麾氛雾静，纪石功名立。荒裔一戎衣，云台凯歌入。  

【同前】　虞世南  

驰马渡河干，流深马渡难。前逢锦车使，都护在楼兰。轻骑犹衔勒，疑兵尚解鞍。温池下绝涧，栈道接危峦。拓地勋未赏，亡城律讵宽。有月关犹暗，经春陇尚寒。云昏无复影，冰合不闻湍。怀君不可遇，聊持报一餐。  

【同前】　袁朗  

朔风动秋草，清跸长安道。长城连不穷，所以隔华戎。规模唯圣作，荷负晓成功。鸟庭已向内，龙荒更凿空。玉关尘卷静，金微路已通。汤征随北怨，舜咏起南风。画野功初立，绥边事云集。朝服践狼居，凯歌旋马邑。山响传凤吹，霜华藻琼鈒。属国拥节归，单于款关入。日落寒云起，惊河被原隰。零落叶已寒，河流清且急。四时徭役尽，千载干戈戢。太平今苦斯，汗马竟无施。唯当事笔砚，归去草封禅。  

【同前】　王翰  

长安少年无远图，一生惟羡执金吾。骐驎前殿拜天子，走马为君西击胡。胡沙猎猎吹人面，汉虏相逢不相见。遥闻鼙鼓动地来，传道单于夜犹战。此时顾恩宁顾身，为君一行摧万人。壮士挥戈回白日，单于溅血染朱轮。回来饮马长城窟，长城道傍多白骨。问之耆老何代人，云是秦王筑城卒。黄昏塞北无人烟，鬼哭啾啾声沸天。无罪见诛功不赏，孤魂流落此城边。当昔秦王按剑起，诸侯膝行不敢视。富国强兵二十年，筑怨兴徭九千里。秦王筑城何太愚，天实亡秦非北胡。一朝祸起萧墙内，渭水咸阳不复都。  

【同前】　王建  

长城窟，长城窟边多马骨。古来此地无井泉，赖得秦家筑城卒，征人饮马愁不回，长城变作望乡堆。蹄迹未干人去近，续后马来泥汙尽。枕弓睡着待水生，不见阴山在前阵。马蹄足脱装马头，健儿战死谁封侯？  

【同前】　僧子兰  

游客长城下，饮马城长窟。马嘶闻水腥，为浸征人骨。岂不是流泉，终不成潺湲。洗尽骨上土，不洗骨中冤。骨若比流水，四海有还魂。空流鸣咽声，声中疑是言。  

【青青河畔草】　齐·王融  

容容寒烟起，翘翘望行子。行子殊未归，寤寐君容辉。夜中心爱促，觉后阻河曲。河曲万里馀，情交襟袖疏。珠露春华返，璿霜秋照晚。入室怨蛾眉，情归为谁婉。  

【同前】　梁·沈约  

漠漠床上尘，心中忆故人。故人不可忆，中夜长叹息。  

叹息相容仪，不言长别离。别离稍已久，空床寄杯酒。  

【同前】　何逊  

春兰已应好，折花望远道。秋夜苦复长，抱枕向空床。吹台下促节，不言於此别。  

歌筵掩团扇，何时一相见。弦绝犹依轸，叶落裁下枝。即此虽云别，方我未成离。  

【同前】　梁·武帝  

幕幕绣户丝，悠悠怀昔期，昔期久不归，乡国旷音辉。音辉空结迟，半寝觉如至。既寤了无形，与君隔平生。月以云掩光，叶以霜摧老。当途竞自容，莫肯为妾道。  

【同前】　荀昶  

荧荧山上火，苕苕隔陇左，陇左不可至，精爽通寤寐。寤寐衾帱同，忽觉在他邦。他邦各异邑，相逐不相及。迷墟在望烟，木落知冰坚。升朝各自进，谁肯相攀牵。客从北方来，遗我端弋纟弟。命仆开弋纟弟，中有隐起珪。长跪读隐珪，辞苦声亦凄，上言各努力，下言长相怀。  

【泛舟横大江】　梁·简文帝  

魏文帝《饮马长城窟行》曰“泛舟横大江”，因以为题也。  

沧波白日晖，游子出王畿。旁望重山转，前观远帆稀。广水浮云吹，江风引夜衣。旅雁同洲宿，寒凫夹浦飞。行客谁多病，当念早旋归。  

【同前】　陈·张正见  

大江修且阔，扬舲度回矶。波中画鹢涌，帆上锦花飞。  

舟移历浦月，棹举湿春衣。王孙客若远，讵待送将归。  

【上留田行】　魏·文帝  

《古今乐录》曰：“王僧虔《技录》有《上留田行》，今不歌。”崔豹《古今注》曰：“上留田，地名也。人有父母死不字其孤弟者，邻人为其弟作悲歌以风其兄，故曰《上留田》。”《乐府广题》曰：“盖汉世人也。云‘里中有啼儿，似类亲父子。回车问啼儿，慷慨不可止。’”  

居世一何不同，上留田。富人食稻与梁，上留田。贫子食糟与糠，上留田。贫贱亦何伤，上留田。禄命悬在苍天，上留田。今尔叹息将欲谁怨？上留田。  

【同前】　晋·陆机  

嗟行人之蔼蔼，骏马陟原风驰。轻舟泛川雷迈，寒往暑来相寻。零雪霏霏集宇，悲风徘徊入襟。岁华冉冉方除，我思缠绵未纾，感时悼逝凄如。  

【同前】　宋·谢灵运  

薄游出彼东道，上留田。薄游出彼东道，上留田。循听一何矗矗，上留田。澄川一何皎皎，上留田。悠哉逷矣征夫，上留田。悠哉逷矣征夫，上留田。两服上阪电游，上留田。舫舟下游飙驱，上留田。此别既久无适，上留田。此别既久无适，上留田。寸心系在万里，上留田。尺素遵此千夕，上留田。秋冬迭相去就，上留田。秋冬迭相去就，上留田。素雪纷纷鹤委，上留田。清风飙飙入袖，上留田。岁云暮矣增忧，上留田。岁云暮矣增忧，上留田。诚知运来讵抑，上留田。熟视年往莫留，上留田。  

【同前】　梁·简文帝  

正月土膏初欲发，天马照耀动农祥。田家斗酒群相劳，为歌长安金凤皇。  

【同前】　唐·李白  

行至上留田，孤坟何峥嵘。积此万古恨，春草不复生。悲风四边来，肠断白杨声。借问谁家地，埋没蒿里茔。古老向余言，言是上留田。蓬科马鬛今已平，昔之弟死兄不葬，他人於此举铭旌。一鸟死，百鸟鸣。一兽走，百兽惊。桓山之禽别离苦，欲去回翔不能征。田氏仓卒骨肉分，青天白日摧紫荆。交柯之木本同形，东枝憔悴西枝荣。无心之物尚如此，参商胡乃寻天兵。孤竹延陵，让国扬名。高风缅邈，颓波激清。尺布之谣，塞耳不能听。  

【同前】　僧贯休  

父不父，兄不兄，上留田，蝥贼生。徒陟岗，泪峥嵘。我欲使诸凡鸟雀，尽变为鹡鸰。我欲使诸凡草木，尽变为田荆。邻人歌，邻人歌，古风清，清风生。  

【新城安乐宫】　梁·简文帝  

《古今乐录》曰：“王僧虔《技录》有《新城安乐宫行》，今不歌。”《乐府解题》曰：“《新城安乐宫行》，备言雕饰刻斫之美也。”  

遥看云雾中，刻桷映丹红。珠廉通晚日，金华拂夜风。欲知歌管处，来过安乐宫。  

【同前】　阴铿  

新宫实壮哉，云里望楼台。迢递翔鹍仰，联翩贺燕来。重寒露檐宿，返景夏莲开。砌石披新锦，花梁画早梅。欲知安乐盛，歌管杂尘埃。  

【同前】　唐·陈子良  

春色照兰宫，秦女坐窗中。柳叶来眉上，桃花落脸红。  

拂尘开扇匣，卷帐卻薰笼。衫薄偏憎日，裙轻更畏风。  

【安乐宫】　李贺  

深井桐乌起，尚复牵清水。未盥邵陵瓜，瓶中弄长翠。新城安乐宫，宫如凤凰翅。歌回蜡板鸣，左悺提壶使。绿繁悲水曲，茱萸别秋子。  

【妇病行】古辞  

妇病连年累岁，传呼丈人前一言。当言未及得言，不知泪下一何翩翩。“属累君两三孤子，莫我儿饥且寒，有过慎莫苴笞，行当折摇，思复念之”。乱曰：抱时无衣，襦复无里。闭门塞牖舍，孤儿到市，道逢亲交，泣坐不能起。从乞求与孤买饵，对交啼泣泪不可止。“我欲不伤悲不能已”。探怀中钱持授，交入门，见孤儿啼索其母抱，徘徊空舍中，行复尔耳，弃置勿复道！  

【同前】　陈·江总  

窈窕怀贞室，风流挟琴妇。唯将角枕卧，自影啼妆久。羞开翡翠帷，懒对蒲萄酒。深悲在缣素，讬意忘箕帚。夫婿府中趋，谁能大垂手。  

【孤儿行】古辞  

《孤子生行》，一曰《孤儿行》。古辞言孤儿为兄嫂所苦，难与久居也。《歌录》曰：“《孤子生行》，亦曰《放歌行》。”《乐府解题》曰：“鲍照《放歌行》云：‘蓼虫避葵堇’，言朝廷方盛，君上好才，何为临歧相将去也。”  

孤儿生，孤子遇生，命独当苦！父母在时，乘坚车，驾驷马。父母已去，兄嫂令我行贾。南到九江，东到齐与鲁。腊月来归，不敢自言苦。头多虮虱，面目多尘。大兄言办饭，大嫂言视马。上高堂，行取殿下堂，孤儿泪下如雨。使我朝行汲，暮得水来归。手为错，足下无菲。怆怆履霜，中多蒺藜。拔断蒺藜，肠肉中怆欲悲。泪下渫渫，清涕累累。冬无复襦，夏无单衣。居生不乐，不如早去，下从地下黄泉。春气动，草萌芽。三月蚕桑，六月收瓜。将是瓜车，来到还家。瓜车反覆，助我者少，啗瓜者多。原还我蒂，兄与嫂严，独且急归。当兴校计。乱曰：里中一何饶饶，愿欲寄尺书，将与地下父母，兄嫂难与久居。  

【放歌行】　晋·傅玄  

灵龟有枯甲，神龙有腐鳞。人无千岁寿，存质空相因。朝露尚移景，促哉水上尘。丘冢如履綦，不识故与新。高树来悲风，松柏垂威神。旷野何萧条，顾望无生人。但见狐狸迹，虎豹自成群。狐雏攀树鸣，离鸟何缤纷。愁子多哀心，塞耳不忍闻。长啸泪雨下，太息气成云。  

【同前】　宋·鲍照  

蓼虫避葵堇，习苦不言非。小人自龌龊，安知旷上怀。鸡鸣洛城里，禁门平旦开。冠盖纵横至，车骑四方来。素带曳长飙，华缨结远埃。日中安能止，钟鸣犹未归。夷世不可逢，贤君信爱才。明虑自天断，不受外嫌猜。一言分珪爵，片善辞草莱。岂伊白璧赐，将起黄金台。今君有何疾，临路独迟回。  

【同前】　唐·王昌龄  

南渡洛阳津，西望十二楼。明堂坐天子，月朔朝诸侯。清乐动千门，皇风被九州。庆云从东来，泱漭抱日流。升平贵论道，文墨将何求。有诏征草泽，微诚献谋猷。冠冕如星罗，拜揖曹与周。望尘非吾事，入赋且迟留。幸蒙国士识，因脱负薪裘。今者放歌行，以慰梁甫愁。但营数斗禄，奉养母丰羞。若得金膏遂，飞云亦可俦。  

## 卷三十九·相和歌辞十四  

○瑟调曲四  

【大墙上蒿行】　魏·文帝  

《古今乐录》曰：“王僧虔《技录》有《大墙上蒿行》，今不歌。”  

阳春无不长成，草木群类，随大风起。零落苦何翩翩。中心独立一何茕，四时舍我驱驰，今我隐约欲何为。人生居天壤间，忽如飞鸟栖枯枝，我今隐约欲何为。适君身体所服，何不恣君口腹所尝，冬被貂鼲温暖，夏当服绮罗轻凉。行力自苦，我将欲何为？不及君少壮之时，乘坚车，策肥马良。上有仓浪之天，今我难得久来视。下有蠕蠕之地，今我难得久来履。何不恣意遨游。从君所喜，带我宝剑，今尔何为自低卬？悲丽平壮观，白如积雪，利若秋霜。驳犀标首，玉琢中央。帝王所服，辟除凶殃。御左右，奈何致福祥。吴之辟闾，越之步光，楚之龙泉，韩有墨阳，苗山之铤，羊头之钢，知名前代，咸自谓丽且美。曾不知君剑良，绮难忘。冠青云之崔嵬，纤罗为缨，饰以翠翰，既美且轻。表容仪，俯仰垂光荣。宋之章甫，齐之高冠，亦自谓美，盖何足观。排金铺，坐玉堂，风尘不起，天气清凉。奏桓瑟，舞赵倡，女娥长歌，声协宫商，感心动耳，荡气回肠。酌桂酒，鲙鲤鲂，与佳人期，为乐康。前奉玉卮，为我行觞。今日乐，不可忘，乐未央。为乐常苦迟，岁月逝，忽若飞，何为自苦，使我心悲。  

【野田黄雀行四解】　曹植  

《古今乐录》曰：“王僧虔《技录》有《野田黄雀行》，今不歌。”《乐府解题》曰：“晋乐奏东阿王‘置酒高殿上’，始言丰膳乐饮，盛宾主之献酬。中言欢极而悲，嗟盛时不再。终言归於知命而无忧也。”《空侯引》亦用此曲。按汉鼓吹铙歌亦有《黄雀行》，不知与此同否？  

置酒高殿上，亲交从我游。中厨办丰膳，烹羊宰肥牛。秦筝何慷慨，齐瑟和且柔。阳阿奏奇舞，京洛出名讴。乐饮过三爵，缓带倾庶羞。主称千金寿，宾奉万年酬。久要不可忘，薄终义所尤。谦谦君子德，磬折欲何求。盛时不再来，百年忽我遒。惊风飘白日，光景驰西流。生存华屋处，零落归山丘。先民谁不死，知命复何忧！  

──右一曲，晋乐所奏  

置酒高殿上，亲交从我游。中厨办丰膳，烹羊宰肥牛。秦筝何慷慨，齐瑟和且柔。阳阿奏奇舞，京洛出名讴。乐饮过三爵，缓带倾庶羞。主称千金寿，宾奉万年酬。久要不可忘，薄终义所尤。谦谦君子德，磬折欲何求。惊风飘白日，光景驰西流。盛时不可再，百年忽我遒。生存华屋处，零落归山丘。先民谁不死，知命亦何忧。  

──右一曲，本辞  

【同前】  

高树多悲风，海水扬其波。利剑不在掌，结友何须多。不见篱间雀，见鹞自投罗。罗家得雀喜，少年见雀悲。拔剑捎罗网，黄雀得飞飞。飞飞摩苍天，来下谢少年。  

【同前】　隋·萧毂  

弱躯愧彩饰，轻毛非锦文。不知鸿鹄志，非是凤凰群。作风随浊雨，入曲应玄云。空城旧侣绝，沧海故交分。宁死明珠弹，且避鹰将军。  

【同前】　唐·李白  

游莫逐炎洲翠，栖莫近吴宫燕。吴宫火起焚尔窠，炎洲逐翠遭网罗。萧条两翅蓬蒿下，纵有鹰鹯奈若何。  

【同前】　储光羲  

啧啧野田雀，不知躯体微。闲穿深蒿里，争食复争飞。穷老一颓舍，枣多桑树稀。无枣犹可食，无桑何以衣。萧条空仓暮，相引时来归。邪路岂不栖，渚田岂不肥。水长路且怀，恻恻与心违。  

【同前】　僧贯休  

高树风多，吹尔巢落。深蒿叶暖，宜尔依薄。莫近鹗类，珠网亦恶，饮野田之清水，食野田之黄粟。深花中睡，土里浴。如此即全胜啄太仓之穀，而更穿人屋。  

【同前】　僧齐己  

双双野田雀，上下同饮啄。暖去栖蓬蒿，寒归傍篱落。  

殷勤避罗网，乍可遇雕鹗。雕鹗虽不仁，分明在寥廓。  

【置酒高殿上】　陈·张正见  

陈王开甲第，粉壁丽椒涂。高窗侍玉女，飞闼敞金铺。名香散绮幕，石墨彫金炉。清醪称玉馈，浮蚁擅苍梧。邹、严恒接武，申、白日相趋。容与升阶玉，差池曳履珠。千金一巧笑，百万两鬟姝。赵姬未鼓瑟，齐客罢吹竽。歌喧桃与李，琴挑《凤将雏》。魏君惭举白，晋主愧投壶。风云更代序，人事有荣枯。长卿病消渴，壁立还成都。  

【同前】　江总  

三清传旨酒，柏梁奉欢宴。霜云动玉叶，冻水疏金箭。  

羽籥响钟石，流泉灌金殿。盛时不再得，光景驰如电。  

【雁门太守行八解】古辞  

《古今乐录》曰：“王僧虔《技录》云：‘《雁门太守行》歌古洛阳令一篇。’”《后汉书》曰：“王涣，字稚子，广汉郪人也。父顺，安定太守。涣少好侠，尚气力，晚改节敦儒学，习书读律，略通大义。后举茂才，除温令。讨击奸猾，境内清夷，商人露宿於道。其有放牛者，辄云，以属稚子，终无侵犯。在温三年，迁兖州刺史。绳正部郡，威风大行。后坐考妖言不实论，岁馀征拜侍御史。永元十五年，还为洛阳令。政平讼理，发擿奸伏，京师称叹，以为有神算。元兴元年病卒。百姓咨嗟，男女老壮相与致奠醊，以千数。及丧西归，经弘农，民庶皆设槃案於路，吏问其故，咸言平常持米到洛，为卒司所抄，恒亡其半。自王君在事，不见侵枉，故来报恩。其政化怀物如此。民思其德，为立祠安阳亭西。每食辄弦歌而荐之。永嘉二年，邓太后诏嘉其节义，而以子石为郎中。延熹中，桓帝事黄老道，悉毁诸旁祀，唯存卓茂与涣祠焉。”《乐府解题》曰：“按古歌词，历述涣本末，与传合。而曰《雁门太守行》，所未详。若梁简文帝‘轻霜中夜下’，备言边城征战之思，皇甫规雁门之问，盖据题为之也。”  

孝和帝在时，洛阳令王君，本自益州广汉蜀民。少行官，学通五经论。明知法令，历世衣冠。从温补洛阳令。治行致贤，拥护百姓，子养万民。外行猛政，内怀慈仁。文武备具，料民富贫。移恶子姓。篇著里端。伤杀人，比伍同罪对门，禁鍪矛八尺，捕轻薄少年，加笞决罪，诣马市论。无妄发赋，念在理冤。敕吏正狱，不得苛烦。财用钱三十，买绳礼竿。贤哉贤哉，我县王君。臣吏衣冠，奉事皇帝。功曹主簿，皆得其人。临部居职，不敢行恩。清身苦体，夙夜劳勤。治有能名，远近所闻。天年不遂，早就奄昏。为君作祠，安阳亭西。欲令后世，莫不称传。  

──右一曲，晋乐所奏  

【同前二首】　梁·简文帝  

轻霜中夜下，黄叶远辞枝。寒苦春难觉，边城秋易知。风急旍旗断，涂长铠马疲。少解孙吴法，家本幽并儿。非关买雁肉，徒劳皇甫规。  

陇暮风恒急，关寒霜自浓。枥马夜方思，边衣秋未重。潜师夜接战，略地晓摧锋。悲笳动胡塞，高旗出汉墉。勤劳谢功业，清白报迎逢。非须主人赏，宁期定远封。单于如未击，终夜慕前踪。  

【同前】　褚翔  

三月杨花合，四月麦秋初。幽州寒食罢，郑国采桑疏。便闻雁门戍，结束事戎车。去岁无霜雪，今年有闰馀。月如弦上弩，星类水中鱼。戎车攻日逐，燕骑荡康居。大宛归善马，小月送降书。寄语闺中妾，忽怨寒床虚。  

【同前】　唐·李贺  

黑云压城城欲摧，甲光向月金鳞开。角声满天秋色里，塞上燕支凝夜紫。  

半卷红旗临易水，霜重鼓寒声不起。报君黄金台上意，提携玉龙为君死。  

【同前】　张祜  

城头月没霜如水，趚趚踏沙人似鬼。灯前拭泪试香裘，长引一声残漏子。  

驼囊泻酒酒一杯，前头啑血心不回。寄语年少妻莫哀，鱼金虎竹天上来，雁门山边骨成灰。  

【同前】　庄南杰  

旌旗闪闪摇天末，长笛横吹虏尘阔。跨下嘶风白练狞，腰间切玉青蛇活。  

击革摐金燧牛尾，犬羊兵败如山死。九泉寂寞葬秋虫，湿云荒草啼愁思。  

【艳歌何尝行四解】古辞  

一曰《飞鹄行》。《古今乐录》曰：“王僧虔《技录》云：《艳歌何尝行》，歌文帝《何尝》、《古白鹄》二篇。”《乐府解题》曰：“古辞云：‘飞来双白鹄，乃从西北来。’言雌病雄不能负之而去，‘五里一反顾，六里一徘徊’。虽遇新相知，终伤生别离也。又有古辞云‘何尝快独无忧’，不复为后人所拟。‘鹄’一作‘鹤’。”  

飞来双白鹄，乃从西北来。十十五五，罗列成行。妻卒被病，行不能相随。五里一反顾，六里一徘徊。吾欲衔汝去，口噤不能开；吾欲负汝去，毛羽何摧颓。乐哉新相知，忧来生别离，躇踌顾群侣，泪下不自知。念与君离别，气结不能言，各各重自爱，远道归还难。妾当守空房，闭门下重关。若生当相见，亡者会黄泉。今日乐相乐，延年万岁期。  

【同前五解】　魏·文帝  

何尝快，独无忧，但当饮醇酒，炙肥牛。长兄为二千石，中兄被貂裘。小弟虽无官爵，鞍马馺馺，往来王侯长者游。但当在王侯殿上，快独摴蒲六博，对坐弹棋。男儿居世，各当努力，戚迫日暮，殊不久留。少小相触抵，寒苦常相随，忿恚安足诤。吾中道与卿共别离。约身奉事君，礼节不可亏。上惭仓浪之天，下顾黄口小儿。奈何复老心皇皇，独悲谁能知。  

──右二曲，晋乐所奏  

【飞来双白鹄】　宋·吴迈远  

可怜双白鹄，双双绝尘氛。连翩弄光景，交颈游青云。逢罗复逢缴，雌雄一旦分。哀声流海曲，孤叫去江濆。岂不慕前侣，为尔不及群。步步一零泪，千里犹待君。乐哉新相知，悲来生别离。持此百年命，共逐寸阴移。譬如空山草，零落心自知。  

【飞来双白鹤】　陈·后主  

朔吹已萧瑟，愁云屡合开。玄冬辛苦地，白鹤从风催。音响已清切，毛羽复残摧。飞未进□□，但为失双回。傥逢哙参德，当共衔珠来。  

【同前】　梁·元帝  

紫盖学仙成，能令吴市倾。逐舞随疏节，闻琴应别声。  

集田遥赴影，隔雾近相鸣。时从洛浦渡，飞向辽东城。  

【同前】　唐·虞世南  

飞来双白鹤，奋翼远凌烟。双栖集紫盖，一举背青田。飏影过伊洛，流声入管弦。鸣群倒景外，刷羽阆风前。映海疑浮雪，拂涧泻飞泉。燕雀宁知去，蜉蝣不识还。何言别俦侣，从此间山川。顾步已相失，徘徊反自怜。危心犹警露，哀响讵闻天。无因振六翮，轻举复随仙。  

【今日乐相乐】　陈·江总  

绮殿文雅遒，玳筵欢趣密。郑态逶迤舞，齐弦窈窕瑟。  

金罍送缥觞，王井沈朱实。愿以北堂宴，长奉南山日。  

【艳歌行】古辞  

《古今乐录》曰：“《艳歌行》非一，有直云‘艳歌’，即《艳歌行》是也。若《罗敷》、《何尝》、《双鸿》、《福钟》等行，亦皆‘艳歌’。”王僧虔《技录》云：“《艳歌双鸿行》，荀录所载，《双鸿》一篇；《艳歌福钟行》，荀录所载，《福钟》一篇，今皆不传。《艳歌罗敷行》‘日出东南隅’篇，荀录所载。《罗敷》一篇，相和中歌之，今不歌。”《乐府解题》曰：“古辞云‘翩翩堂前燕，冬藏夏来见’。言燕尚冬藏夏来，兄弟反流宕他县。主妇为绽衣服，其夫见而疑之也。”  

翩翩堂前燕，冬藏夏来见。兄弟两三人，流宕在他县。故衣谁当补，新衣谁当绽。赖得贤主人，览取为吾纟旦。夫婿从门来，斜柯西北眄。语卿且勿眄，水清石自见。石见何累累，远行不如归。  

【同前】  

南山石嵬嵬，松柏何离离。上枝拂青云，中心十数围。洛阳发中梁，松树窃自悲。斧锯截是松，松树东西摧。特作四轮车，载至洛阳宫。观者莫不叹，问是何山材。谁能刻镂此？公输与鲁班。被之用丹漆，薰用苏合香。本自南山松，今为宫殿梁。  

【艳歌行有女篇】　晋·傅玄  

有女怀芬芳，媞媞步东厢。蛾眉分翠羽，明眸发清扬。丹唇翳皓齿，秀色若珪璋。巧笑露权靥，众媚不可详。令仪希世出，无乃古毛嫱。头安金步摇，耳系明月珰。珠环约素腕，翠羽垂鲜光。文袍缀藻黼，玉体映罗裳。容华既已艳，志节拟秋霜。徽音冠青云，声响流四方。妙哉英媛德，宜配侯与王。灵应万世合，日月时相望。媒氏陈束帛，羔雁鸣前堂。百两盈中路，起苦鸾凤翔。凡夫徒踊跃，望绝殊参商。  

【艳歌行】　宋·刘义恭  

江南游湘妃，窈窕汉滨女。淑问流古今，兰音媚邓楚。瑶颜映长川，善服照通浒。求思望襄澨，叹息对衡渚。中情未相感，搔首增企予。悲鸿失良匹，俯仰恋俦侣。徘徊忘寝食，羽翼不能举。倾首伫春燕，为我津辞语。  

【同前二首】　梁·简文帝  

凌晨光景丽，倡女凤楼中。前瞻削成小，傍望卷旌空。分妆间浅靥，绕脸傅斜红。张琴未调轸，饮吹不全终。自知心所爱，出入仕秦宫。谁言连尹屈，更是莫敖通。轻轺缀皂盖，飞辔轹云骢。金鞍随系尾，衔琐映缠騣。戈镂荆山玉，剑饰丹阳铜。左把苏合弹，傍持大屈弓。控弦因鹊血，挽强用牛螉。弋猎多登陇，酣歌每入丰。晖晖隐落日，冉冉还房栊。灯生阳燧火，尘散鲤鱼风。流苏时下帐，象簟复韬筒。雾暗窗前柳，寒疏井上桐。女萝讬松际，甘瓜蔓井东。拳拳恃君宠，岁暮望无穷。  

云楣桂成户，飞栋杏为梁。斜窗通蕊气，细隙引尘光。裁衣魏后尺，汲水淮南床。青骊暮当返，预使罗裙香。  

【同前】　陈·顾野王  

燕姬妍，赵女丽，出入王宫公主第。倚鸣瑟，歌未央，调弦八九弄，度曲两三章。唯欣春日永，讵愁秋夜长。歌未央，倚鸣瑟。轻风飘落蕊，乳燕巢兰室。结罗帷，玩朝日。窗开翠幔卷，妆罢金星出。争攀四照花，竞戏三条术。  

夕台行雨度，朝梁照日辉。东城采桑返，南市数钱归。长歌挑碧玉，罗尘笑洛妃。欲知欢未尽，栖乌已夜飞。  

齐倡赵女尽妖妍，珠帘玉砌并神仙。莫笑人来最落后，能使君恩得度前。岂知洛渚罗尘步，讵减天河秋夕渡。妖姿巧笑能倾城，那思他人不憎妒。莲花藻井推芰荷，采菱妙曲胜阳阿。  

【煌煌京洛行五解】　魏·文帝  

《古今乐录》曰：“王僧虔《技录》云：‘《煌煌京洛行》，歌文帝园桃一篇。’”《乐府解题》曰：“晋乐奏文帝‘夭夭园桃，无子空长’，言虚美者多败。又有韩信高鸟尽，良弓藏，子房保身全名，苏秦倾侧卖主，陈轸忠而有谋，楚怀不纳，郭生古之雅人，燕昭臣之，吴起知小谋大，及鲁仲连高士，不受千金等语。若宋鲍照‘凤楼十二重’，梁戴暠‘欲知佳丽地’，始则盛称京洛之美，终言君恩歇薄，有怨旷沉沦之叹。”  

夭夭园桃，无子空长。虚美难假，偏轮不行。淮阴五刑，鸟得弓藏。保身全名，独有子房。大愤不收，褒衣无带。多言寡诚，祇令事败。苏秦之说，六国以亡。倾侧卖主，车裂固当。贤矣陈轸，忠而有谋。楚怀不从，祸卒不救。祸夫吴起，智小谋大。西河何健，伏尸何劣。嗟彼郭生，古之雅人。智矣燕昭，可谓得臣。峨峨仲连，齐之高士。北辞千金，东蹈沧海。  

──右一曲，晋乐所奏  

【同前二首】　宋·鲍照  

凤楼十二重，四户八绮窗。绣桷金莲花，桂柱玉盘龙。珠帘无隔路，罗幌不胜风。宝帐三千所，为尔一朝容。扬芬紫烟上，垂彩绿云中。春吹回白日，霜歌落塞鸿。但惧秋尘起，盛爱逐衰蓬。坐视青苔满，卧对锦筵空。琴瑟纵横散，舞衣不复缝。古来兵歇薄，君意岂独浓。唯见双黄鹄，千里一相从。  

【同前】梁·简文帝  

南游偃师县，斜上霸陵东。回瞻龙首堞，遥望德阳宫。重门远照耀，天阁复穹隆。城旁疑复道，树里识松风。黄河入洛水，丹泉绕射熊。夜轮悬素魄，朝光荡碧空。秋霜晓驱雁，春雨暮成虹。曲阳造甲第，高安还禁中。刘苍归作相，窦宪出临戎。此时车马合，兹晨冠盖通。谁知两京盛，欢宴遂无穷。  

【同前】　戴暠  

欲知佳丽地，为君陈帝京。由来称侠窟，争利复争名。铸铜门外马，刻石水中鲸。黑龙过饮渭，丹凤俯临城。群公邀郭解，天子问黄琼。诏幸平阳第，骑指伏波营。五侯同拜爵，七贵各垂缨。衣风飘飖起，车尘暗浪生。舞见淮南法，歌闻齐后声。挥金留客坐，馔玉待钟鸣。独有文园客，偏嗟武骑轻。  

【同前】　陈·张正见  

千门俨西汉，万户擅东京。凌云霞上起，鳷鹊月中生。  

风尘暮不息，箫管夜恒鸣。唯当卖药处，不入长安城。  

## 卷四十·相和歌辞十五  

○瑟调曲五  

【门有车马客行】　晋·陆机  

《古今乐录》曰：“王僧虔《技录》云：‘《门有车马客行》歌东阿王置酒一篇。’”《乐府解题》曰：“曹植等《门有车马客行》皆言问讯其客，或得故旧乡里，或驾自京师，备叙市朝迁谢，亲友凋丧之意也。”按曹植又有《门有万里客》，亦与此同。  

门有车马客，驾言发故乡。念君久不归，濡迹涉江湘。投袂赴门涂，揽衣不及裳。拊膺携客泣，掩泪叙温凉。借问邦族间，恻怆论存亡。亲友多零落，旧齿皆凋丧。市朝互迁易，城阙或丘荒。坟垄日月多，松柏郁茫茫。天道信崇替，人生安得长。慷慨惟平生，俯仰独悲伤。  

【同前】　宋·鲍照  

门有车马客，问君何乡士。捷步往相讯，果得旧邻里。凄凄声中情，慊慊增下俚。语昔有故悲，论今无新喜。清晨相访慰，日暮不能已。欢戚竞寻诸，谈调何终止。辞端竟未究，忽唱分涂始。前悲尚未弭，后戚方复起。嘶声盈我口，谈言在我耳。手迹可传心，愿尔笃行李。  

【同前】　陈·张正见  

飞观霞光启，重门平旦开。北阙高輶过，东方连骑来。红尘扬翠毂，赭汗染龙媒。桃花夹迳聚，流水傍池回。捎鞭聊静电，接轸暂停雷。非关万里客，自有六奇才。琴和朝雉操，酒泛夜光杯。舞袖飘金谷，歌声绕凤台。良时不可再，驺驭郁相催。安知太行道，失路车轮摧。  

【同前】　隋·何妥  

门前车马客，言是故乡来。故乡有书信，纵横印检开。开书看未极，行客屡相识。借问故乡人，潺湲泪不息。上言离别久，下道望应归。寸心将夜鹊，相逐向南飞。  

【同前】　唐·虞世南  

财雄重交结，戚里擅豪华。曲台临上路，高门抵狭斜。赭汗千金马，绣毂五香车。白鹤随飞盖，朱路入鸣笳。夏莲开剑水，春桃发露花。轻裙染回雪，浮蚁泛流霞。高谈辩飞兔，摛藻握灵蛇。逢恩借羽翼，失路委泥沙。暧暧风烟晚，路长归骑远。日斜青琐第，尘飞金谷苑。危弦促柱奏巴渝，遗簪堕珥解罗襦。如何守直道，翻使谷名愚。  

【同前】　李白  

门有车马客，金鞍曜朱轮。谓从丹霄落，乃是故乡亲。呼儿扫中堂，坐客论悲辛。对酒两不饮，停觞泪盈巾。叹我万里游，飘飖三十春。空谈霸王略，紫绶不挂身。雄剑藏玉匣，阴符生素尘。廓落无所合，流离湘水滨。借问宗党间，多为泉下人。生苦百战役，死讬万鬼邻。北风扬胡沙，埋翳周与秦。大运且如此，苍穹宁匪仁。恻怆竟何道，存亡任大钧。  

【门有万里客行】　魏·曹植  

门有万里客，问君何乡人，褰裳起从之，果得心所亲。挽裳对我泣，太息前自陈。  

本是朔方士，今为吴越民。行行将复行，去去适西秦。  

【墙上难为趋】　晋·傅玄  

《古今乐录》曰：“王僧虔《技录》云：‘《墙上难用趋行》，荀录所载，墙上一篇，今不传。’”  

门有车马客，骖服若腾飞。革组结玉佩，蘩藻纷葳蕤。冯轼垂长缨，顾盼有馀辉。贫主屣弊履，整比蓝缕衣。客曰嘉病乎，正色意无疑。吐言若覆水，摇舌不可追。渭滨渔钓翁，乃为周所谘。颜回处陋巷，大圣称庶几。苟富不知度，千驷贱采薇。季孙由俭显，管仲病三归。夫差耽淫侈，终为越所围。遗身外荣利，然后享巍巍。迷者一何众。孔难知德希。甚美致憔悴，不如豚豕肥。杨朱泣路歧，失道今人悲。子贡欲自矜，原宪知其非。屈伸各异势，穷达不同资。夫唯体中庸，先天天不违。  

【同前】　北周·王褒  

昔称梁孟子，兼闻鲁孔丘。访政聊为述，问陈岂相酬。末代多侥幸，卿相尽经由。台郎百金价，台司千万求。当朝少直笔，趋代皆曲钩。廷尉十年不得调，将军百战未封侯。夜伏拥门作常伯，自有蒲萄得凉州。白璧求善价，明珠难暗投。高墙不可践，井水自难浮。风胡有年岁，銛利比吴钩。  

【日重光行】　晋·陆机  

《古今乐录》曰：“王僧虔《技录》有《日重光行》，今不传。”崔豹《古今注》曰：“《日重光》，《月重轮》，群臣为汉明帝作也。明帝为太子，乐人作歌诗四章，以赞太子之德。一曰《日重光》，二曰《月重轮》，三曰《星重辉》，四曰《海重润》。汉末丧乱，后二章亡。旧说云，天子之德，光明如日，规轮如月，众辉如星，霑润如海。太子比德，故云重也。”  

日重光，奈何天回薄。日重光，冉冉其游如飞征。日重光，今我日华华之盛。日重光，倏忽过，亦安停。日重光，盛往衰，亦必来。日重光，譬如四时，固恒相催。日重光，惟命有分可营。日重光，但惆怅才志。日重光，身没之后无遗名。  

【月重轮行】　魏·文帝  

三辰垂光，照临四海。焕哉何煌煌，悠悠与天地久长。  

愚见目前，圣睹万年。明暗相绝，何可胜言。  

【同前】　魏·明帝  

天地无穷，人命有终。立功扬名，行之在躬。圣贤度量，得为道中。  

【同前】　晋·陆机  

人生一时，月重轮。盛年焉可恃，月重轮。吉凶倚伏，百年莫我与期。临川曷悲悼，兹去不从肩，月重轮。功名不勖之，善哉古人，扬声敷闻九服，身名流何穆。既自才难，既嘉运，亦易愆。俯仰行老，存没将何观？志士慷慨独长叹，独长叹。  

【同前】　梁·戴暠  

皇基属明两，副德表重轮。重轮非是晕。桂满自恒春。海珠含更灭，阶蓂翳且新。婕妤比团扇，曹王譬洛神。浮川疑让璧，入户类烧银。从来看顾兔，不曾闻斗麟。北堂岂盈手，西园偏照人。  

【蜀道难二首】　梁·简文帝  

《古今乐录》曰：“王僧虔《技录》有《蜀道难行》，今不歌。”《乐府解题》曰：“《蜀道难》备言铜梁玉垒之阻，与《蜀国弦》颇同。”《尚书谈录》曰：“李白作《蜀道难》，以罪严武。后陆畅谒韦南康皋於蜀郡，感韦之遇，遂反其词作《蜀道易》云：‘蜀道易，易於履平地。’”按铜梁玉垒在蜀郡西南，今永康是也。非入蜀道，失之远矣。  

建平督邮道，鱼复永安宫。若奏巴渝曲，时当君思中。  

巫山七百里，巴水三回曲。笛声下复高，猿啼断还续。  

【同前二首】　刘孝威  

玉垒高无极，铜梁不可攀。双流逆巇道，九阪涩阳关。邓侯束马去，王生敛辔还。惧身充叱驭，奉玉若犹忄坚。  

嵎山金碧有光辉，迁停车马正轻肥。弥思王褒拥节去，复忆相如乘传归。君平子云寂不嗣，江汉英灵已信稀。  

【同前】　陈·阴铿  

王尊奉汉朝，灵关不惮遥。高岷长有雪，阴栈屡经烧。  

轮摧九折路，骑阻七星桥。蜀道难如此，功名讵可要。  

【同前】　唐·张文琮  

梁山镇地险，积石阻云端。深谷下寥廓，层岩上郁盘。  

飞梁驾绝岭，栈道接危峦。揽辔独长息，方知斯路难。  

【同前】　李白  

噫吁嚱，危乎，高哉！蜀道之难难於上青天。蚕丛及鱼凫，开国何茫然。尔来四万八千岁，乃与秦塞通人烟。西当太白有鸟道，可以横绝峨眉巅。地崩山摧壮士死，然后天梯石栈方钩连。上有六龙回日之高标，下有冲波逆折之回川。黄鹤之飞尚不得，猿猱欲度愁攀缘。青泥何盘盘，百步九折萦岩峦。扪参历井仰胁息，以手抚膺坐长叹，问君西游何时还？畏途巉岩不可攀。但见悲鸟号枯木，雄飞呼雌绕林间。又闻子规啼夜月，愁空山，蜀道之难难於上青天！使人听此凋朱颜。连峰去天不盈尺，枯松倒挂倚绝壁，飞湍瀑流争喧豗，砯崖转石万壑雷。其险也若此，嗟尔远道之人胡为乎来哉！剑阁峥嵘而崔嵬，一夫当关，万夫莫开。所守或匪亲，化为狼与豺。朝避猛虎，夕避长蛇。磨牙吮血，杀人如麻。锦城虽云乐，不如早还家。蜀道之难难於上青天，侧身西望长咨嗟。  

【棹歌行五解】　魏·明帝  

《古今乐录》曰：“王僧虔《技录》云：《棹歌行》歌明帝‘王者布大化’一篇，或云左延年作，今不歌。梁简文帝在东宫更制歌，少异此也。”《乐府解题》曰：“晋乐，奏魏明帝辞云‘王者布大化’，备言平吴之勋。若晋陆机‘迟迟春欲暮’，梁简文帝‘妾住在湘川’，但言乘舟鼓棹而已。”  

王者布大化，配乾稽后祇。阳育则阴杀，晷景应度移。文德以时振，武功伐不随。重华舞干戚，有苗服从妫。蠢尔吴蜀虏，凭江栖山阻。哀哉王士民，瞻仰靡依怙。皇上悼愍斯，宿昔奋天怒。发我许昌宫，列舟于长浦。翌日乘波扬，棹歌悲且凉。太常拂白日，旗帜纷设张。将抗旄与钺，曜威於彼方。伐罪以吊民，清我东南疆。  

──右一曲，晋乐所奏  

【同前】　晋·陆机  

迟迟暮春日，天气柔且嘉。元吉隆初已，濯秽游黄河。龙舟浮鹢首，羽旗垂藻葩。乘风宣飞景，逍遥戏中波。名讴激清唱，榜人纵棹歌。投纶沉洪川，飞缴入紫霞。  

【同前】　宋·孔甯子  

君子乐和节，品物待阳时。上祖降繁祉，元已命水嬉。仓武戒桥梁，旄人树羽旗。高樯抗飞帆，羽盖翳华枝。佽飞激逸响，娟娥吐清辞。溯洄缅无分，欣流怆有思。仰瞻翳云缴，俯引沈泉丝。委羽漫通渚，鲜染中填坻。鹢鸟威江使，扬波骇冯夷。夕影虽已西，终无期。  

【同前】　吴迈远  

十三为汉使，孤剑出皋兰。西南穷天险，东北毕地关。岷山高以峻，燕水清且寒。一去千里孤，边马何时还？遥望烟嶂外，瘴气郁云端。始知身死处，平生从此残。  

【同前】　鲍照  

羁客离婴时，飘飖无定所。昔秋寓江介，兹春客河浒。往戢于役身，愿令怀永楚。冷冷儵疏潭，邕邕雁循渚。飂戾长风振，遥曳高忛举。惊波无留连，舟人不踌伫。  

【同前】　梁·简文帝  

妾家住湘川，菱歌本自便。风生解刺浪，水深能捉船。叶乱由牵荇，丝飘为折莲。溅妆疑薄汗，霑衣似故湔。浣纱流暂浊，汰锦色还鲜。参同赵飞燕，借问李延年。从来入弦管，谁在棹歌前？  

【同前】　刘孝绰  

日暮楚江上，江深风复生。所思竟何在，相望徒盈盈。舟子行催棹，无所喝流声。  

【同前】　阮研  

芙蓉始出水，绿荇叶初鲜。且停《白雪》和，共奏《激楚》弦。平生此遭遇，一日当千年。  

【同前】　王籍  

扬舲横大江，乘流任荡荡。轻桡莫不息，复逐夜潮上。时见湘水仙，恒闻解佩响。  

【同前】　北齐·魏收  

雪溜添春浦，花水足新流。桃发武陵岸，柳拂武昌楼。  

【同前】　隋·萧岑  

桂酒既潺湲，轻舟亦乘驾。鼓枻何吟吟，吟我皇唐化。容与沧浪中，淹留明月夜。  

【同前】　卢思道  

秋江见底清，越女复倾城。方舟共采摘，最得可怜名。落花流宝珥，微吹动香缨。带垂连理湿，棹举木兰轻。顺风传细语，因波寄远情。谁能结锦缆，薄暮隐长汀。  

【棹歌行】　唐·骆宾王  

写月涂黄罢，凌波拾翠通。镜花摇芰日，衣麝入荷风。叶密舟难荡，莲疏浦易空。凤媒羞自讬，鸳翼恨难穷。秋帐灯花翠，倡楼粉色红。相思无别曲，并在棹歌中。  

【同前】　徐坚  

棹女饰银钩，新妆下翠楼。霜丝青桂楫，兰枻紫霞舟。水落金陵曙，风起洞庭秋。扣船过曲浦，飞帆越回流。影入桃花浪，春飘杜若洲。洲长殊未返，萧散云霞晚。日下大江平，烟生归岸远。岸远闻潮波，争途游戏多。因声赵津女，来听采菱歌。  

【蒲阪行】　齐·陆厥  

《古今乐录》曰：“王僧虔《技录》有《蒲阪行》，今不歌。”《通典》曰：“河东，唐虞所都蒲阪也。汉为蒲阪县。春秋时秦晋战於河曲，即其地也。”  

江南风已春，河间柳已把。雁返无南书，寸心何由写。流泊祁连山，飘飖高阙下。  

【同前】　梁·刘遵  

汉使出蒲阪，去去往交河。间谍敢亏对，骖马脱鸣珂。乍作渡泸怨，何辞上陇歌。  

【白杨行】　晋·傅玄  

《古今乐录》曰：“王僧虔《技录》有《白杨行》，今不歌。”  

青云固非青，当云奈白云。骥从西北驰来，吾何忆。骥来对我悲鸣，举头气凌青云。当奈此骥正龙形。踠足蹉跎长坡下，蹇驴慷忾，敢与我争驰。踯躅盐车之中，流汗两耳尽下垂。虽怀千里之逸志，当时一得施。白云彯彯，舍我高翔。青云徘徊，戢我愁啼。上眄增崖，下临清池。日欲西移，既来归君。君不一顾，仰天太息。当用生为，青云乎，飞时悲，当奈何邪！青云飞乎！  

【胡无人行】　梁·徐摛  

《古今乐录》曰：“王僧虔《技录》有《胡无人行》，今不歌。”  

刻楹登鲁殿，拥絮拭胡妆。犹将汉闺曲，谁忍奏毡房。遥忆甘泉夜，暗泪断人肠。  

【同前】　吴均  

剑头利如芒，恒持照眼光。铁骑追骁虏，金羁讨黠羌。  

高秋八九月，胡地草风霜。男儿不惜死，破胆与君尝。  

【同前】　唐·徐彦伯  

十月繁霜下，征人远凿空。云摇锦更节，海照角端弓。  

暗碛埋砂树，冲飙卷塞蓬。方随膜拜入，歌舞玉门中。  

【同前】　聂夷中  

男儿徇大义，立节不沽名。腰间悬陆离，大歌胡无行。不读战国书，不览黄石经。醉卧咸阳楼，梦入受降城。更愿生羽仪，飞身入青冥。请携天子剑，斫下旄头星。自然胡无人，虽有无战争。悠哉典属国，驱羊老一生。  

【同前】　李白  

严风吹霜海草凋，筋幹精坚胡马骄。汉家战士三十万，将军兼领霍嫖姚。流星白羽腰间插，剑花秋莲光出匣。天兵照雪下玉关，虏箭如沙射金甲。云龙风虎尽交回，太白入月敌可摧。敌可摧，旄头灭。履胡之肠涉胡血。悬胡青天上，埋胡紫塞旁。胡无人，汉道昌。陛下之寿三千霜，但歌大风云飞扬。安得猛士兮守四方，故无人，汉道昌。  

【同前】　僧贯休  

霍嫖姚，赵充国，天子将之平朔漠。肉胡之肉，烬胡帐幄。千里万里，唯留胡之空壳。边风萧萧，榆叶初落。杀气昼赤，枯骨夜哭。将军既立殊勋，遂有《胡无人》曲。我闻之，天子富有四海，德被无垠。但令一物得所，八表来宾。亦何必令彼胡无人！  

## 卷四十一·相和歌辞十六  

○楚调曲上  

《古今乐录》曰：“王僧虔《技录》：楚调曲有《白头吟行》、《泰山吟行》《梁甫吟行》、《东武琵琶吟行》、《怨诗行》。其器有笙、笛弄、节、琴、筝、琵琶、瑟七种。”张永录云：“未歌之前，有一部弦，又在弄后，又有但曲七曲：《广陵散》、《黄老弹飞引》、《大胡笳鸣》、《小胡笳鸣》、《鹍鸡游弦》、《流楚》、《窈窕》，并琴、筝、笙、筑之曲，王录所无也。其《广陵散》一曲，今不传。”  

【白头吟二首五解】  

《古今乐录》曰：“王僧虔《技录》曰：《白头吟行》歌古‘皑如山上雪’篇。”《西京杂记》曰：“司马相如将聘茂陵人女为妾，卓文君作《白头吟》以自绝，相如乃止。”《乐府解题》曰：“古辞云‘皑如山上雪，皎若云间月。’又云：‘愿得一心人，白头不相离。’始言良人有两意，故来与之相决绝。次言别於沟水之上，叙其本情。终言男儿重意气，何用於钱刀。若宋鲍照‘直如朱丝绳’，陈张正见‘平生怀直道’，唐虞世南‘气如幽径兰’，皆自伤清直芬馥，而遭铄金玷玉之谤，君恩以薄，与古文近焉。”一说云：《白头吟》疾人相知，以新间旧，不能至於白首，故以为名。唐元稹又有《决绝词》，亦出於此。  

皑如山上雪，皎若云间月。闻君有两意，故来相决绝。平生共城中，何尝斗酒会。今日斗酒会，明旦沟水头。蹀躞御沟上，沟水东西流。郭东亦有樵，郭西亦有樵，两樵相推与，无亲为谁骄？凄凄重凄凄，嫁娶亦不啼。愿得一心人，白头不相离。竹竿何袅袅，鱼尾何离簁，男儿欲相知，何用钱刀为！如马啖萁，川上高士嬉。今日相对乐，延年万岁期。  

──右一曲，晋乐所奏  

皑如山上雪，皎若云间月。闻君有两意，故来相决绝。今日斗酒会，明旦沟水头。躞蹀御沟上，沟水东西流。凄凄复凄凄，嫁娶不须啼。愿得一心人，白头不相离。竹竿何袅袅，鱼尾何簁簁。男儿重意气，何用钱刀为！  

──右一曲，本辞  

【同前】　宋·鲍照  

直如朱丝绳，清如玉壶冰。何惭宿昔意，猜恨坐相仍。人情贱恩旧，世路逐衰兴。毫发一为瑕，丘山不可胜。食苗实硕鼠，点白信苍蝇。凫鹄远成美，薪刍前见凌。申黜褒女进，班去赵姬升。周王日沦惑，汉帝益嗟称。心赏固难恃，貌恭岂易凭。古来共如此，非君独抚膺。  

【同前】　陈·张正见  

平生怀直道，松桂比真风。语默妍蚩际，沈浮毁誉中。谗新恩易尽，情去宠难终。弹珠金市侧，抵玉舂山东。含香老颜驷，执戟异扬雄。惆怅崔亭伯，幽忧冯敬通。王嫱没故塞，班女弃深宫。春苔封履迹，秋叶夺妆红。颜如花落槿，鬓似雪飘蓬。此时积长叹，伤年谁复同。  

【同前】　唐·刘希夷  

洛阳城东桃李花，飞来飞去落谁家？洛阳女儿惜颜色，行逢落花长叹息。今年花落颜色改，明年花开复谁在？已见松柏摧为薪，更闻桑田变成海。古人无复洛城东，今人还对落花风。年年岁岁花相似，岁岁年年人不同。寄言全盛红颜子，须怜半死白头翁。此翁白头真可怜，伊昔红颜美少年。公子王孙芳树下，清歌妙舞落花前。光禄池台丈锦绣，将军楼阁画神仙。一朝卧病无人识，三春行乐在谁边？宛转蛾眉能几时，须臾白发乱如丝。但看旧来歌舞地，唯有黄昏鸟雀悲。  

【同前二首】　李白  

锦水东北流，波荡双鸳鸯。雄巢汉宫树，雌弄秦草芳。宁同万死碎绮翼，不忍云间两分张。此时阿娇正娇妒，独坐长门愁日暮。但愿君恩顾妾深，岂惜黄金将买赋。相如作赋得黄金，丈夫好新多异心。一朝将聘茂陵女，文君因赠《白头吟》。东流不作西归水，落花辞条归故林。免丝固无情，随风任颠倒。谁使女萝枝，而来强萦抱。两草犹一心，人心不如草。莫卷龙须席，从他生网丝。且留琥珀枕，或有梦来时。覆水再收岂满杯，弃妾己去难重回。古时得意不相负，祇今唯见青陵台。  

锦水东流碧，波荡双鸳鸯。雄巢汉宫树，雌弄秦草芳。相如去蜀谒武帝，赤车驷马生辉光。一朝再览大人作，万乘忽欲凌云翔。闻道阿娇失恩宠，千金买赋要君王。相如不忆贫贱日，官高金多聘私室。武陵姝子皆见求，文君欢爱从此毕。泪如双泉水，行堕紫罗襟。五起鸡三唱，清晨《白头吟》。长吁不整绿云鬓，仰诉青天哀怨深。城崩杞梁妻，谁道士无心。东流不作西归水，落花辞枝羞故林。头上玉燕钗，是妾嫁时物。赠君表相思，罗袖幸时拂。莫卷龙须席，从他生网丝。且留琥珀枕，还有梦来时。鹔鹴裘在锦屏上，自君一挂无由披。妾有秦楼镜，照心胜照井。愿持照新人，双对可怜影。覆水却收不满杯，相如还谢文君回。古来得意不相负，只今唯有青陵台。  

【同前】　张籍  

请君膝上琴，弹我《白头吟》。忆昔君前娇笑语，两情宛转如萦素。官中为我起高楼，更开华池种芳树。春天百草秋始衰，弃我不待白头时。罗襦玉珥色未暗，今朝已道不相宜。扬州青铜作明镜，暗中持照不见影。人心回互自无穷，眼前好恶那能定。君恩已去若再返，菖蒲花生月长满。  

【反白头吟】　白居易  

鲍照作《白头吟》，白居易反其致，为《反白头吟》。  

炎炎者烈火，营营者小蝇。火不热真玉，蝇不点清冰。此苟无所受，彼莫能相仍。乃知物性中，各有能不能。古称怨报死，则人有所惩。惩淫或应可，在道未为弘。譬如蜩鷃徒，啾啾啅龙鹏。宜当委之去，寥廓高飞腾。岂能泥尘下，区区酬怨憎。胡为坐自苦，吞悲仍抚膺。  

【决绝词三首】　元稹  

乍可为天上牵牛织女星，不愿为庭前红槿枝。七月七日一相见，故心终不移。那能朝开暮飞去，一任东西南北吹。分不两相守，恨不两相思。对面且如此，背面当何知。春风撩乱伯劳语，此时抛去时。握手苦相问，竟不言后期。君情既决绝，妾意已参差。借如死生别，安得长苦悲。  

噫春冰之将泮，何余怀之独结。有美一人，於焉旷绝。一日不见，比一日於三年，况三年之旷别。水得风兮小而已波，笋在苞兮高不见节。矧桃李之当春，竞众人之攀折。我自顾悠悠而若云，又安能保君皓皓之如雪。感破镜之分明，睹泪痕之馀血。幸他人之既不我先，又安能使他人之终不我夺。已焉哉，织女别黄姑，一年一度暂相见，彼此隔河何事无。  

夜夜相抱眠，幽怀尚沈结。那堪一年事，长遣一宵说。但感久相思，何暇暂相悦。虹桥薄夜成，龙驾侵晨列。生憎野鹊往迟回，死恨天鸡识时节。曙色渐瞳昽，华星次明灭。一去又一年，一年何时彻。有此迢递期，不如生死别。天公隔是妒相怜，何不便教相决绝。  

【泰山吟】　晋·陆机  

《古今乐录》曰：“王僧虔《技录》有《泰山吟行》，今不歌。”《乐府解题》曰：“《泰山吟》，言人死精魄归於泰山，亦《薤露》、《蒿里》之类也。”  

泰山一何高，迢迢造天庭。峻极周已远，层云郁冥冥。梁甫亦有馆，蒿里亦有亭。幽涂延万鬼，神房集百灵。长吟泰山侧，慷慨激楚声。  

【同前】　宋·谢灵运  

岱宗秀维岳，崔崒刺云天。岝崿既崄巇，触石辄千眠。  

登封痤崇坛，降禅藏肃然。石闾何晻蔼，明堂秘灵篇。  

【梁甫吟】　蜀·诸葛亮  

《古今乐录》曰：“王僧虔《技录》有《梁甫吟行》，今不歌。谢希逸《琴论》曰：诸葛亮作《梁甫吟》。《陈武别传》曰：武常骑驴牧羊，诸家牧竖十数人，或有知歌谣者，武遂学《泰山梁甫吟》、《幽州马客吟》及《行路难》之属。《蜀志》曰：诸葛亮好为《梁甫吟》。然则不起於亮矣。李勉《琴说》曰：《梁甫吟》，曾子撰。《琴操》曰：曾子耕泰山之下，天雨雪冻，旬月不得归，思其父母，作《梁山歌》。蔡邕《琴颂》曰：梁甫悲吟，周公越裳。”按梁甫，山名，在泰山下。《梁甫吟》，盖言人死葬此山，亦葬歌也。又有《泰山梁甫吟》，与此颇同。  

步出齐城门，遥望荡阴里。里中有三墓，累累正相似。问是谁家墓，田彊、古冶子。力能排南山，文能绝地纪。一朝被谗言，二桃杀三士。谁能为此谋？国相齐晏子。  

【同前】　晋·陆机  

玉衡既已骖，羲和若飞凌。四运寻环转，寒暑自相惩。冉冉年时暮，迢迢天路征。招摇东北指，大火西南升。悲风无绝响，玄云互相仍。丰水凭川结，霜露弥天凝。年命时相逝，庆云鲜克乘。履信多愆期，思顺焉足凭。忾忾临川响，非此孰为兴。哀吟梁甫巅，慷慨独抚膺。  

【同前】　梁·沈约  

龙驾有驰策，日御不停阴。星籥亟回变，气化坐盈侵。寒光稍眇眇，秋塞日沉沉。高窗灰馀火，倾河驾腾参。飙风折暮草，惊竿霣层林。时云霭空远，渊水结清深。奔枢岂易纽，珠庭不可临。怀仁每多意，履顺孰能禁。露清一唯促，缓志且移心。京歌步梁甫，叹绝有遗音。  

【同前】　陈·陆琼  

临淄佳丽地，年少习名倡。似笑唇朱动，非愁眉翠扬。  

掩抑随竿转，和柔会瑟张。轻扇屡回指，飞尘亟绕梁。  

寄言诸葛相，此曲作难忘。  

【同前】　唐·李白  

长啸梁甫吟，何时见阳春？君不见朝歌屠叟辞棘津，八十西来钓渭滨。宁羞白发照渌水，逢时吐气思经纶。广张三千六百钧，风雅暗与文王亲。大贤虎变愚不测，当年颇似寻常人。君不见高阳酒徒起草中，长揖山东隆准公。入门不拜骋雄辩，两女辍洗来趋风。东下齐城七十二，指麾楚、汉如旋蓬。狂生落拓尚如此，何况壮士当群雄。我欲攀龙见明主，雷公砰訇震天鼓，帝旁投壶多玉女。三时大笑开电光，倏烁晦冥起风雨。阊阖九门不可通，以额叩关阍者怒。白日不照吾精诚，杞国无事忧天倾。猰烁磨牙竞人肉，驺虞不折生草茎。手接飞猱搏彫虎，侧足焦原未言苦。智者可卷愚者豪，世人见我轻鸿毛。力排南山三壮士，齐相杀之费二桃。吴、楚弄兵无剧孟，亚夫咍尔为徒劳。梁甫吟，梁甫吟，声正悲。张公两龙剑，神物合有时。风云感会起屠钓，大人蜺当安之。  

【泰山梁甫行】　魏·曹植  

《乐府解题》曰：“曹植改《泰山梁甫》为‘八方’。”  

八方各异气，千里殊风雨。剧哉边海民，寄身於草野，妻子象禽兽，行止依林阻。柴门何萧条，狐兔翔我宇。  

【东武吟行】　晋·陆机  

《古今乐录》曰：“王僧虔《技录》有《东武吟行》，今不歌。”《乐府解题》曰：“鲍照云‘主人且勿喧’，沈约云‘天德深且旷’，伤时移事异，荣华徂谢也。”左思《齐都赋》注云：“《东武》、《泰山》，皆齐之土风，弦歌讴吟之曲名也。”《通典》曰：“汉有东武郡，今高密、诸城县是也。”  

投迹短世间，高步长生闱。濯发冒云冠，洗身被羽衣。饥从韩众餐，寒就佚女栖。  

【同前】　宋·鲍照  

主人且勿喧，贱子歌一言。仆本寒乡士，出身蒙汉恩。始随张校尉，召募到河源。后逐李轻车，追虏出塞垣。密途亘万里，宁岁犹七奔。肌力尽鞍甲，心思历凉温。将军既下世，部曲亦罕存。时事一朝异，弧绩谁复论。少壮辞家去，穷老还入门。腰镰刈葵霍，倚杖牧鸡豚。昔如韝上鹰，今似槛中猿。徒结千载恨，空负百年怨。弃席思君幄，疲马恋君轩。愿垂晋主惠，不愧田子魂。  

【同前】　梁·沈约  

天德深且旷，人世贱而浮。东枝才拂景，西壑已停辀。  

逝辞金门宠，去饮玉池流。霄辔一永矣，俗累从此休。  

【东武吟】　唐·李白  

好古笑流俗，素闻贤达风。方希佐明主，长揖辞成功。白日在高天，回光烛微躬。恭承凤皇诏，欻起云萝中。清切紫霄迥，优游丹禁通。君王赐颜色，声价凌烟虹。乘舆拥翠盖，扈从金城东。宝马丽绝景，锦衣人新丰。倚岩望松雪，对酒鸣丝桐。因学扬子云，献赋甘泉宫。天书美片善，清芬播无穷。归来入咸阳，谈笑皆王公。一朝去金马，飘落成飞蓬。宾友日疏散；玉樽亦已空。才力犹可倚，不惭世上雄。闲作《东武吟》，曲尽情未终。书此谢知已，吾寻黄绮翁。  

【怨诗行】古辞  

《古今乐录》曰：“《怨诗行》歌东阿王‘明月照高楼’一篇。”王僧虔《技录》曰：“荀录所载‘古为君’一篇，今不传。”《琴操》曰：“卞和得玉璞以献楚怀王，王使乐正子治之，曰：‘非玉。’刖其右足。平王立，复献之，又以为欺，刖其左足。平王死，子立，复献之，乃抱玉而哭，继之以血，荆山为之崩。王使剖之，果有宝。乃封和为陵阳侯。辞不受而作怨歌焉。”班婕妤《怨诗行》序曰：“汉成帝班婕妤失宠，求供养太后於长信宫，乃作怨诗以自伤。讬辞於纨扇云。”《乐府解题》曰：“古词云：‘为君既不易，为臣良独难。’言周公推心辅政，二叔流言，致有雷雨拔木之变。梁简文‘十五颇有馀’，自言姝艳，以谗见毁。又曰‘持此倾城貌，翻为不肖躯’。与古文意同而体异。若傅休弈《怨歌行》云：‘昭昭朝时日，皎皎最明月。’盖伤十五入君门，一别终华发，不及偕老，犹望死而同穴也。”  

天德悠且长，人命一何促。百年未几时，奄若风吹烛。嘉宾难再遇，人命不可续。齐度游四方，各系太山录。人间乐未央，忽然归东岳。当须荡中情，游心恣所欲。  

【同前二首七解】　魏·曹植  

明月照高楼，流光正徘徊。上有愁思妇，悲叹有馀哀。借问叹者谁？自云客子妻。夫行逾十载，贱妾常独栖。念君过於渴，思君剧於饥。君为高山柏，妾为浊水泥。北风行萧萧，烈烈入吾耳。心中念故人，泪堕不能止。沈浮各异路，会合当何谐？愿作东北风，吹我入君怀。君怀常不开，贱妾当何依？恩情中道绝，流止任东西。我欲竟此曲，此曲悲且长。今日乐相乐，别后莫相忘。  

──右一曲，晋乐所奏  

明月照高楼，流光正徘徊。上有愁思妇，悲叹有馀哀。借问叹者谁？言是客子妻。君行逾十年，孤妾常独栖。君若清路尘，妾若浊水泥。浮沈各异势，会合何时谐？原为西南风，长逝入君怀。君怀时不开，妾心当何依？  

【同前】　晋·梅陶  

庭植不材柳，花育能鸣鹤。鼓枝游畦亩，栖钓一丘壑。晨悦朝敷荣，夕乘南音客。昼立薄游景，暮宿汉阴魄。庇身荫王猷，罢蹇反幻迹。  

【同前】　宋·僧惠休  

明月照高楼，含君千里光。巷中情思满，断绝孤妾肠。悲风荡帷帐，瑶翠坐自伤。妾心依天末，思与浮云长。啸歌视秋草，幽叶岂再扬。暮兰不待岁，离华能几芳。愿作张女引，流悲绕君堂。君堂严且秘，绝调徒飞扬。  

【怨诗】　魏·阮瑀  

民生受天命，漂若河中尘。虽称百龄寿，孰能应此身。犹获婴凶祸，流落恒苦辛。  

【同前】　晋·陶潜  

天道幽且远，鬼神茫昧然。结发念善事，黾勉五十年。弱冠逢世阻，始室丧其偏。炎火屡焚如，螟蜮恣中田。风雨纵横至，收敛不盈廛。夏日长抱饥，寒夜无被眠。造夕思鸡鸣，及晨愿乌迁。在己亦何怨，离忧凄目前。吁嗟身后名，於我若浮烟。慷慨激悲歌，钟期信为贤。  

【同前】　梁·简文帝  

秋风与白团，本自不相安。新人及故爱，意气岂能宽。  

黄金肘后铃，白玉案前盘。谁堪空对此，还成无岁寒。  

【同前】　刘孝威  

退宠辞金屋，见谴斥甘泉。枕席秋风起，房栊明月悬。烛避窗中影，香回炉上烟。丹庭斜草迳，素壁点苔钱。歌起蒲生曲，乐奏下山弦。新声昔广宴，馀杯今自传。王嫱向绝漠，宗女入祁连。雁书犹未返，角马无归年。昭台省媵御，曾阪无弃捐。后薪随复积？前鱼谁复怜。  

【同前】　陈·张正见  

新丰妖冶地，游侠竞娇奢。池台间罗绮，桃李杂烟霞。盖影分连骑，衣香合并车。艳粉惊飞蝶，红妆映落花。舞衫飘冶袖，歌扇掩团纱。玉床珠帐卷，金楼镜月斜。还疑萧史凤，不及季伦家。  

【同前二首】　江总  

采桑归路河流深，忆昔相期柏树林。奈许新缣伤妾意，无由故剑动君心。  

新梅嫩柳未障羞，情去思移那可留。团扇箧中言不分，纤腰掌上讵胜愁。  

## 卷四十二·相和歌辞十七  

○楚调曲中  

【怨诗二首】　唐·薛奇童  

日晚梧桐落，微寒入禁垣。月悬三雀观，霜度万秋门。  

艳舞矜新宠，愁容泣旧恩。不堪深殿里，帘外欲黄昏。  

禁苑春风起，流莺绕合欢。玉窗通日气，珠箔卷轻寒。  

杨叶垂金砌，梨花入井栏。君王好长袖，新作舞衣宽。  

【同前】　张汯  

去年离别雁初归，今夜裁缝萤已飞。征客去来音信断，不知何处寄寒衣。  

【同前】　刘元济  

玉关芳信断，兰闺锦字新。愁来好自抑，念切已含嚬。  

虚牖风惊梦，空床月厌人。归期傥可促，勿度柳园春。  

【同前三首】　李暇  

罗敷初总髻，蕙芳正娇小。月落始归船，春眠恒著晓。  

何处期郎游，小苑花台间。相忆不可见，且复乘月还。  

别前花照路，别后露垂叶。歌舞须及时，如何坐悲妾。  

【同前二首】　崔国辅  

栖前桃李疏，池上芙蓉落。织锦犹未成，虫声入罗幕。  

妾有罗衣裳，秦王在时作。为舞春风多，秋来不堪著。  

【同前】　孟郊  

试妾与君泪，两处滴池水。看取芙蓉花，今年为谁死。  

【同前】  

君莫嫌丑妇，丑妇死守贞。山头一怪石，长作望夫名。  

鸟有并翼飞，兽有比肩行。丈夫不立义，岂如鸟兽情。  

【同前】　鲍溶  

女萝寄松柏，绿蔓花绵绵。三五定君婚，结发早移天。肃肃羊雁礼，泠泠琴瑟篇。恭承采蘩祀，敢效同居贤。皎日不留景，良时如逝川。秋心还遗爱，春貌无归妍。翠袖洗朱粉，碧阶封绮钱。新人易如玉，废瑟难为弦。寄羡蕣华木，荣君香阁前。岂无摇落苦，贵与根蒂连。希君旧光景，照妾薄暮年。  

【同前】　白居易  

夺宠心那惯，寻思倚殿门。不知移旧爱，何处作新恩。  

【同前二首】　姚氏月华  

春水悠悠春草绿，对此思君泪相续。羞将离恨向东风，理尽秦筝不成曲。  

与君形影分胡越，玉枕终年对离别。登台北望烟雨深，回身泣向寥天月。  

【怨歌行】　汉·班婕妤  

新裂齐纨素，鲜洁如霜雪。裁为合欢扇，团团似明月。  

出入君怀袖，动摇微风发。常恐秋节至，凉飙夺炎热。  

弃捐箧笥中，恩情中道绝。  

【同前】　魏·曹植  

为君既不易，为臣良独难。忠信事不显，乃有见疑患。周公佐成王，金縢功不刊。推心辅王室，二叔反流言。待罪居东国，泣涕当留连。皇灵大动变，震雷风且寒。拔树偃秋稼，天威不可干。素服开金縢，感悟求其端。公旦事既显，成王乃哀叹。吾欲竟此曲，此曲悲且长。今日乐相乐，别后莫相忘。  

──右一曲，晋乐所奏  

【怨歌行朝时篇】　晋·传玄  

昭昭朝时日，皎皎最明月。十五入君门，一别终华发。同心忽异离，旷如胡与越。胡越有会时，参辰辽且阔。形影无彷彿，音声寂无达。纤弦感促柱，触之哀声发。情思如循环，忧来不可遏。涂山有馀恨，诗人咏《采葛》。蜻蛚吟床下，回风起幽闼。春荣随路落，芙蓉生木末。自伤命不遇，良辰永乖别。已尔可奈何，譬如纨素裂。孤雌翔故巢，星流光景绝。魂神驰万里，甘心要同穴。  

【怨歌行】　梁·简文帝  

十五颇有馀，日照杏梁初。蛾眉本多嫉，掩鼻特成虚。持此倾城貌，翻为不肖躯。秋风吹海水，寒霜依玉除。月光临户驶，荷花依浪舒。望檐悲双翼，窥沼泣王馀。苔生履处没，草合行人疏。裂纨伤不尽，归骨恨难袪。早知长信别，不避后园舆。  

【同前】　江淹  

纨扇如团月，出自机中素。画作秦王女，乘鸾向烟雾。  

彩色世所重，虽新不代故。窃悲凉风至，吹我玉阶树。  

君子恩未毕，零落委中路。  

【同前】　沈约  

时屯宁易犯，俗险信难群。坎壈元淑赋，顿挫敬通文。  

遽沦班姬宠，夙窆贾生坟。短俗同如此，长叹何足云。  

【同前】　北周·庾信  

家住金陵县前，嫁得长干少年。回头望乡泪落，不知何处天边。  

胡尘几日应尽，汉月何时更圆？为君能歌此曲，不觉心随断弦。  

【同前】　唐·虞世南  

紫殿秋风冷，彫甍白日沉。裁纨凄断曲，织素别离心。掖庭羞改画，长门不惜金。宠移恩稍薄，情疏恨转深。香销翠羽帐，弦断凤凰琴。镜前红粉歇，阶上绿苔侵。谁言掩歌扇，翻作《白头吟》。  

【同前】　李白  

十五入汉宫，花颜笑春红。君王选玉色，侍寝金屏中。荐枕娇夕月，卷衣恋春风。宁知赵飞燕，夺宠恨无穷。沈忧能伤人，绿鬓成霜蓬。一朝不得意，世事徒为空。鹔鹴换美酒，舞衣罢雕龙。寒苦不忍言，为君奏丝桐。肠断弦亦绝，悲心夜忡忡。  

【同前】　吴少微  

城南有怨妇，含怨倚兰丛。自谓二八时，歌舞入汉宫。皇恩数流盼，承幸玉堂中。绿陌黄花催夜酒。锦衣罗袂逐春风。建章西宫焕若神，燕、赵美女二千人。君王厌德不忘新，况群艳冶纷来陈。是时别君不再见，三十三春长信殿。长信重门昼掩关，清房晓帐幽且闲。绮窗虫网氛尘色，文轩莺对桃李颜。天王贵宫不贮老，浩然泪陨今来还。自怜春色转晚暮，试逐佳游芳草路。小腰丽女夺人奇，金鞍少年曾不顾。归来谁为夫，请谢西家妇。莫辞先醉解罗襦。  

【明月照高楼】　梁·武帝  

圆魄当虚闼，清光流思筵。筵思照孤影，凄怨还自怜。台镜早生尘，匣琴又无弦。悲慕屡伤节，离忧亟华年。君如东扶景，妾似西柳烟。相去既路迥，明晦亦殊悬。愿为铜铁辔，以感长乐前。  

【同前】　唐·雍陶  

朗月何高高，楼中帘影寒。一妇独含叹，四坐谁成欢？时节屡已移，游旅杳不还。沧溟傥未涸，妾泪终不干。君若无定云，妾若不动山。云行出山易，山逐云去难。愿为边塞尘，因风委君颜。君颜良洗多，荡妾浊水间。  

【长门怨】　梁·柳惲  

《汉武帝故事》曰：武帝为胶东王时，长公主嫖有女，欲与王婚，景帝未许。后长主还宫，胶东王数岁，长主抱置膝上，问曰：‘儿欲得妇否？’长主指左右长御百馀人；皆云‘不用’。指其女问曰：‘阿娇好否？’笑对曰：‘好，若得阿娇作妇，当作金屋贮之。’长主乃苦要帝，遂成婚焉。”《汉书》曰：“孝武陈皇后，长公主嫖女也。擅宠骄贵，十馀年而无子，闻卫子夫得幸，几死者数焉，元光五年废居长门宫。”《乐府解题》曰：“长门怨者，为陈皇后作也。后退居长门宫，愁闷悲思，闻司马相如工文章，奉黄金百斤，令为解愁之辞。相如为作《长门赋》，帝见而伤之，复得亲幸。后人因其赋而为《长门怨》也。”  

玉壶夜愔愔，应门重且深。秋风动桂树，流月摇轻阴。  

绮檐清露溽，网户思虫吟。叹息下兰閤，含愁奏雅琴。  

何由鸣晓佩，复得抱宵衾。无复金屋念，岂照长门心。  

【同前】　费昶  

向夕千愁起，自悔何嗟及。愁思且归床，罗襦方掩泣。  

绛树摇风软，黄鸟弄声急。金屋贮娇时，不言君不入。  

【同前】　唐·徐贤妃  

旧爱柏梁台，新宠昭阳殿。守分辞方辇，含情泣团扇。  

一朝歌舞荣，夙昔诗书贱。颓恩诚已矣，覆水难重荐。  

【同前】　沈佺期  

月皎风冷冷，长门次掖庭。玉阶闻坠叶，罗幌见飞萤。  

清露凝珠缀，流尘下翠屏。妾心君未察，愁叹剧繁星。  

【同前】　吴少微  

月出映曾城，孤圆上太清。君王春爱歇，枕席凉风生。  

怨咽不能寝，踟蹰步前楹。空阶白露色，百草寒虫鸣。  

念昔金房里，犹嫌玉座轻。如何娇所误，长夜泣恩情。  

【同前】　张修之  

长门落景尽，洞房秋月明。玉阶草露积，金屋网尘生。  

妾妒今应改，君恩昔未平。寄语临邛客，何时作赋成。  

【同前】　裴交泰  

自闭长门经几秋，罗衣湿尽泪还流。一种蛾眉明月夜，南宫歌管北宫愁。  

【同前】　刘皂  

官殿沉沉月欲分，昭阳更漏不堪闻。珊瑚枕上千行泪，不是思君是恨君。  

【同前】　袁晖  

早知君爱歇，本自无萦妒。谁使恩情深，今来反相误。  

愁眠罗帐晓，泣坐金闺暮。独有梦中魂，犹言意如故。  

【同前】　刘言史  

独坐炉边结夜愁，暂时恩去亦难留。手持金箸垂红泪，乱拨寒灰不举头。  

【同前二首】　李白  

天回北斗挂西楼，金屋无人萤火流。月光欲到长门殿，别作深宫一段愁。  

桂殿长愁不记春，黄金四屋起秋尘。夜悬明镜青天上，独照长门宫里人。  

【同前】　李华  

弱体鸳鸯荐，啼妆翡翠衾。鸦鸣秋殿晓，人静禁门深。  

每忆椒房宠，那堪永巷阴。日惊罗带缓，非复旧来心。  

【同前】　岑参  

君王嫌妾妒，闭妾在长门。舞袖垂新宠，愁眉结旧恩。  

绿钱生履迹，红粉湿啼痕。羞被桃花笑，看春独不言。  

【同前】　齐澣  

茕茕孤思逼，寂寂长门夕。妾妒亦非深，君恩那不惜。  

携琴就玉阶，调悲声未谐。将心托明月，流影入君怀。  

【同前】　刘长卿  

何事长门闭，珠帘只自垂。月移深殿早，春向后宫迟。  

蕙草生闲地，梨花发旧枝。芳菲自恩幸，看却被风吹。  

【同前】　僧皎然  

春风日日闭长门，摇荡春心自梦魂。若遣花开只笑妾，不如桃李正无言。  

【同前】　卢纶  

空宫古廊殿，寒月落斜晖。卧听未央曲，满箱歌舞衣。  

【同前】　戴叔伦  

自忆专房宠，曾居第一流。移恩向何处，暂妒不容收。  

夜久丝管绝，月明宫殿秋。空将旧时意，长望凤凰楼。  

【同前】　刘驾  

御泉长绕凤凰楼，只是恩波别处流。闲揲舞衣归未得，夜来砧杵六宫秋。  

【同前二首】　高蟾  

天上何劳万古春，君前谁是百年人。魂销尚愧金炉烬，思起犹惭玉辇尘。  

烟翠薄情攀不得，星芒浮艳采无因。可怜明镜来明向，何似恩光朝夕新。  

天上凤凰休寄梦，人间鹦鹉旧堪悲。平生心绪无人识，一只金梭万丈丝。  

【同前】　张祜  

日映宫墙柳色寒，笙歌遥指碧云端。珠铅滴尽无心语，强把花枝冷笑看。  

【同前二首】　郑谷  

闲把罗衣泣凤凰，先朝曾教舞霓裳。春来却羡庭花落，得逐晴风出禁墙。  

流水君恩共不回，杏花争忍扫成堆。残春未必多烟雨，泪滴闲阶长绿苔。  

【同前二首】　刘氏媛  

雨滴梧桐秋夜长，愁心和雨到昭阳。泪痕不学君恩断，拭却千行更万行。  

学画蛾眉独出群，当时人道便承恩。经年不见君王面，花落黄昏空掩门。  

【阿娇怨】　刘禹锡  

望见葳蕤举翠华，试开金屋扫庭花。须臾宫女传来信，云幸平阳公主家。  

## 卷四十三·相和歌辞十八  

○楚调曲下  

【班婕妤】　晋·陆机  

一曰《婕妤怨》。《汉书》曰：孝成班婕妤，初入宫为少使，俄而大幸，为婕妤，居增成舍。自鸿嘉后，帝稍隆内宠，婕妤进侍者李平，平得幸，立为婕妤，赐姓卫，所谓卫婕妤也。其后赵飞燕姊弟亦从微贱兴，班婕妤失宠，稀复进见。赵氏姊弟骄妒，婕妤恐久见危，求供养太后长信宫，帝许焉。”《乐府解题》曰：“《婕妤怨》者，为汉成帝班婕妤作也。婕妤，徐令彪之姑，况之女。美而能文，初为帝所宠爱。后幸赵飞燕姊弟，冠於后宫。婕妤自知见薄，乃退居东宫，作赋及纨扇诗以自伤悼。后人伤之而为《婕妤怨》也。”  

婕妤去辞宠，淹留终不见。寄情在玉阶，托意唯团扇。  

春苔暗阶除，秋草芜高殿。黄昏履綦绝，愁来空雨面。  

【同前】　梁·元帝  

婕妤初选入，含媚向罗帏。何言飞燕宠，青苔生玉墀。  

谁知同辇爱，遂作裂纨诗。以兹自伤苦，终无长信悲。  

【同前】　刘孝绰  

应门寂已闭，非复后庭时。况在青春日，萋萋绿草滋。  

妾身似秋扇，君恩绝履綦，讵忆游轻辇，从今贱妾辞。  

【同前】　孔翁归  

长门与长信，日暮九重空。雷声听隐隐，车响绝珑珑。  

恩光随妙舞，团扇逐秋风。铅华谁不慕，人意自难终。  

【同前】　何思澄  

寂寂长信晚，雀声喧洞房。踟蹰网高阁，驳藓被长廊。  

虚殿帘帏静，闲阶花蕊香。悠悠视日暮，还复拂空床。  

【同前】　王叔英妻沈氏  

日落应门闭，愁思百端生。况复昭阳近，风传歌吹声。  

宠移终不恨，谗枉太无情。只言争分理，非独舞腰轻。  

【同前】　阴铿  

柏梁新宠盛，长信昔恩倾。谁为诗书巧，翻为歌舞轻。花月分窗进，苔草共阶生。妾泪衫前满，单眠梦里惊。可惜逢秋扇，何用合欢名。  

【同前】　陈·何楫  

齐纨既逐筐，赵舞即凌人。履迹随恩故，阶苔逐恨新。  

独卧销香炷，长啼费手巾。庭草何聊赖，也持春当春。  

【同前】　唐·徐彦伯  

君恩忽断绝，妾思终未央。巾栉不可见，枕席空馀香。  

窗暗网罗白，阶秋苔藓黄。应门寂已闭，流涕向昭阳。  

【同前】　严识玄  

贱妾如桃李，君王若岁时。秋风一已劲，摇落不胜悲。  

寂寂苍苔满，沉沉绿草滋。荣华非此日，指辇竞何辞。  

【同前三首】　王维  

玉窗萤影度，金殿人声绝。秋夜守罗帏，孤灯耿不灭。  

宫殿生秋草，君王恩幸疏。那堪闻凤吹，门外度金舆。  

怪来妆阁闭，朝下不相迎。总向春园里，花间语笑声。  

【婕妤怨】　崔湜  

不分君恩断，新妆视镜中。容华尚春日，娇爱已秋风。  

枕席临窗晓，帏屏向月空。年年后庭树，荣落在深宫。  

【同前】　崔国辅  

长信宫中草，年年愁处生。故侵珠履迹，不使玉阶行。  

【同前】　张烜  

贱妾裁纨扇，初摇明月姿。君王看舞席。坐起秋风时。  

玉树清御路，金陈翳垂丝。昭阳无分理，愁寂任前期。  

【同前】　刘方平  

夕殿别君王，宫深月似霜。人愁在长信，萤出向昭阳。  

露裛红兰死，秋彫碧树伤。唯当合欢扇，从此箧中藏。  

【同前】　王沈  

长信梨花暗欲栖，应门上籥草萋萋。春风吹花乱扑户，班倢车声不至啼。  

【同前】　皇甫冉  

由来咏团扇，今与值秋风。事逐时皆往，恩无日再中。  

早鸿闻上苑，寒露下深宫。颜色年年谢，相如赋岂工。  

【同前】　陆龟蒙  

妾貌非倾国，君王忽然宠。南山掌上来，不敌新恩重。  

后宫多窈窕，日日学新声。一落君王耳，南山又须轻。  

【同前】　翁绶  

谗谤潜来起百忧，朝承恩宠暮仇仇。火烧白玉非因玷，霜剪红兰不待秋。  

花落昭阳谁共辇，月明长信独登楼。繁华事逐东流水，团扇悲歌万古愁。  

【同前】　刘氏云  

君恩不可见，妾岂如秋扇。秋扇尚有时，妾身永微贱。莫言朝花不复落，娇容几夺昭阳殿。  

【长信怨】　王諲  

飞燕倚身轻，争人巧笑名。生君弃妾意，增妾怨君情。  

日落昭阳壁，秋来长信城。寥寥金殿里，歌吹夜无声。  

【同前】　王昌龄  

金井梧桐秋叶黄，珠帘不卷夜来霜。金炉玉枕无颜色，卧听南宫清漏长。  

奉帚平明金殿开，暂将团扇共徘徊。玉颜不及寒鸦色，犹带昭阳日影来。  

【同前】　李白  

月皎昭阳殿，霜清长信宫。天行乘玉辇，飞燕与君同。  

更有留情处，承恩乐未穷。谁怜团扇妾，独坐怨秋风。  

【蛾眉怨】　王翰  

君不见宜春苑中九华殿，飞阁连连直如发。白日全含朱鸟窗，流云半入苍龙阙。宫中彩女夜无事，学凤吹箫弄清越。珠帘北卷待凉风，绣户南开向明月。忽闻天子忆蛾眉，宝凤衔花揲两螭。传声走马开金屋，夹路鸣环上玉墀。长乐彤庭宴华寝，三千美人曳光锦。灯前含笑更罗衣，帐里承恩荐瑶枕。不意君心半路回，求仙别作望仙台。仓琅禁闼遥相忆，紫翠岩房昼不开。欲向人间种桃实，先从海底觅蓬莱。蓬莱可求不可上，孤舟缥缈知何往。黄金作盘铜作茎，晴天白露掌中擎。王母嫣然感君意；云车羽旆欲相迎。飞廉观前空怨慕，少君何事须相误。一朝埋没茂陵田，贱妾蛾眉不重顾。宫车晚出向南山，仙卫逶迤去不还。朝晡泣对麒麟树，树下苍苔日渐斑。人生百年夜将半，对酒长歌莫长叹。乘知白日不可思，一死一生何足算。  

【玉阶怨】　齐·谢朓  

夕殿下珠帘，流萤飞复息。长夜缝罗衣，思君此何极。  

【同前】　虞炎  

紫藤拂花树，黄鸟度青枝。思君一叹息；苦泪应言垂。  

【同前】　唐·李白  

玉阶生白露，夜久侵罗袜。却下水精帘，玲珑望秋月。  

【宫怨】　长孙左辅  

窗前好树名玫瑰，去年花落今年开。无情春色尚识返，君心忽断何时来。忆昔妆成候仙仗，宫琐玲珑日新上。拊心却笑西子嚬，掩鼻谁忧郑姬谤。草染文章衣下履，花黏甲乙床前帐。三千玉貌休自夸，十二金钗独相向。盛衰倾夺欲何如，娇爱翻悲逐佞谀。重远岂能惭沼鹄，弃前方见泣船鱼。看笼不记薰龙脑，咏扇空曾秃鼠须。始意类萝新讬柏，终伤如荠却甘荼。除院独开还独闭。鹦鹉惊飞苔覆地。满箱旧赐前日衣，渍枕新垂夜来泪。痕多开镜照还悲，绿髻青蛾尚未衰。莫道新缣长绝比，犹逢故剑会相追。  

【同前】　李益  

露湿晴花宫殿香，月明歌吹在昭阳。似将海水添宫漏，共滴长门一夜长。  

【同前】　于濆  

妾家望江口，少年家财厚。临江起珠楼，不卖文君酒。当年乐贞独，巢燕时为友。父兄未许人，畏妾事姑舅。西墙邻宋玉，窥见妾眉宇。一旦及天聪，恩光生户牖，谓言入汉宫，富贵可长久。君王纵有情，不奈陈皇后。谁怜颊似桃，孰知腰胜柳。今日在长门，从来不如丑。  

【同前】　柯宗  

尘满金炉不炷香。□□黄昏独自立重廊。笙歌何处承恩宠，一一随风入上阳。  

长门槐柳半萧疏，玉辇沈思恨有馀。红泪旋销倾国态，黄金谁为达相如。  

【杂怨三首】　聂夷中  

生在绮罗下，岂识渔阳道。良人自戍来，夜夜梦中到。渔阳万里远，近於中门限。中门逾有时，渔阳常在眼。  

良人昨日去，明日又不还，别时各有泪，零落青楼前。  

君泪濡罗巾，妾泪滴路尘。罗巾今在手，日得随妾身。路尘如因飞，得上君车轮。  

【同前三首】　孟郊  

夭桃花清晨，游女红粉新。夭桃花薄暮，游女红粉故。树有百年花，人无一定颜。花送人老尽，人悲花自闲。  

贫女镜不明，寒花日少容。暗蛩有虚织，短线无长缝。浪水不可照，狂夫不可从。浪水多散影，狂夫多异踪。持此一生薄，空成百恨浓。  

忆人莫至悲，至悲空自衰。寄人莫翦衣，翦衣未必归。朝为双蒂花，暮为四散飞。花落却绕树，游子不顾期。  

○大曲十五曲  

《宋书·乐志》曰：“大曲十五曲：一曰《东门》，二曰《西山》，三曰《罗敷》，四曰《西门》，五曰《默默》，六曰《园桃》，七曰《白鹄》，八曰《碣石》，九曰《何尝》，十曰《置酒》，十一曰《为乐》，十二曰《夏门》，十三曰《王者布大化》，十四曰《洛阳令》，十五曰《白头吟》。《东门》，《东门行》；《罗敷》，《艳歌罗敷行》；《西门》，《西门行》；《默默》，《折杨柳行》；《白鹄》、《何尝》并《艳歌何尝行》；《为乐》，《满歌行》；《洛阳令》，《雁门太守行》；《白头吟》并古辞。《碣石》，《步出夏门行》，武帝辞。《西山》，《折杨柳行》；《园桃》，《煌煌京洛行》并文帝辞。《夏门》，《步出夏门行》；《王者布大化》，《棹歌行》并明帝辞。《置酒》，《野田黄爵行》，东阿王辞。《白头吟》，与《棹歌》同调。其《罗敷》、《何尝》、《夏门》三曲，前有艳，后有趋。《碣石》一篇，有艳。《白鹄》、《为乐》、《王者布大化》，三曲，有趋。《白头吟》一曲有乱。”《古今乐录》曰：“凡诸大曲竟，黄老弹独出舞，无辞。”按王僧虔《技录》：《擢歌行》在瑟调，《白头吟》在楚调。”而沈约云同调，未知孰是。  

【满歌行二首四解】古辞  

《乐府解题》曰“古辞云：‘为乐未几时，遭时崄巇。’其始言逢此百罹，零丁荼毒。古人逊位躬耕，遂我所愿。次言穷达天命，智者不忧。庄周遗名，名垂千载。终言命如凿石见火，宜自娱以颐养，保此百年也。”  

为乐未几时，遭世险巇。逢此百罹，零丁荼毒，愁懑难支。遥望辰极，天晓月移。忧来填心，谁当我知。戚戚多思虑，耿耿不宁。祸福无形，惟念古人，逊位躬耕。遂我所愿，以兹自宁。自鄙山栖，守此一荣。暮秋烈风起，西蹈沧海。心不能安。揽衣起瞻夜，北斗阑干。星汉照我，去去自无他。奉事二亲，劳心可言。穷达天所为，智者不愁，多为少忧。安贫乐正道，师彼庄周。遗名者贵，子熙同巇。往者二贤，名垂千秋。饮酒歌舞，不乐何须。善哉照观日月，日月驰驱，轗轲世间。何有何无，贪财惜费，此一何愚。命如凿石见火，居世竟能几时？但当欢乐自娱，尽心极所嬉怡。安善养君德性，百年保此期颐。  

──右一曲，晋乐所奏  

为乐未几时，遭世险巇。逢此百离。伶丁荼毒，愁苦难为。遥望极辰。天晓月移。忧来填心，谁当我知。戚戚多思虑，耿耿殊不宁。祸福无形，惟念古人，逊位躬耕。遂我所愿，以兹自宁。自鄙栖栖，守此末荣。暮秋烈风，昔蹈沧海，心不能安。揽衣瞻夜，北斗阑干。星汉照我，去自无他。奉事二亲，劳心可言。穷达天为，智者不愁，多为少忧。安贫乐道，师彼庄周。遗名者贵，子遐同游。往者二贤，名垂千秋。饮酒歌舞，乐复何须。照视日月，日月驰驱。轗轲人间。何有何无。贪财惜费，此一何愚。凿石见火，居代几时？为当欢乐，心得所喜。安神养性，得保遐期。  

──右一曲，本辞  

## 卷四十四·清商曲辞一  

清商乐，一曰清乐。清乐者，九代之遗声。其始即相和三调是也，并汉魏已来旧曲。其辞皆古调及魏三祖所作。自晋朝播迁，其音分散，苻坚灭凉得之，传於前后二秦。及宋武定关中，因而入南，不复存於内地。自时已后，南朝文物号为最盛。民谣国俗，亦世有新声。故王僧虔论三调歌曰：“今之清商，实由铜雀。魏氏三祖，风流可怀。京洛相高，江左弥重。而情变听改，稍复零落。十数年间，亡者将半。所以追馀操而长怀，抚遗器而太息者矣。”后魏孝文讨淮汉，宣武定寿春，收其声伎，得江左所传中原旧曲，《明君》、《圣主》、《公莫》、《白鸠》之属，及江南吴歌、荆楚西声，总谓之清商乐。至於殿庭飨宴，则兼奏之。遭梁、陈亡乱，存者盖寡。及隋平陈得之，文帝善其节奏，曰：“此华夏正声也。”乃微更损益，去其哀怨、考而补之，以新定律吕，更造乐器。因於太常置清商署以管之，谓之“清乐”。开皇初，始置七部乐，清商伎其一也。大业中，炀帝乃定清乐、西凉等为九部。而清乐歌曲有《杨伴》，舞曲有《明君》、《并契》。乐器有钟、磬、琴、瑟、击琴、琵琶、箜篌、筑、筝、节鼓、笙、笛、箫、篪、埙等十五种，为一部。唐又增吹叶而无埙。隋室丧乱，日益沦缺。唐贞观中，用十部乐，清乐亦在焉。至武后时，犹有六十三曲。其后歌辞在者有《白雪》、《公莫》、《巴渝》、《明君》、《凤将雏》、《明之君》、《铎舞》、《白鸠》、《白纻》、《子夜吴声四时歌》、《前溪》、《阿子及欢闻》、《团扇》、《懊憹》、《长史变》、《丁督护》、《读曲》《乌夜啼》、《石城》、《莫愁》、《襄阳》、《栖乌夜飞》、《估客》、《杨伴》、《雅歌骁壶》、《常林欢》、《三洲》、《采桑》、《春江花月夜》、《玉树后庭花》、《堂堂》、《泛龙舟》等三十二曲，《明之君》、《雅歌》各二首，《四时歌》四首，合三十七首。又七曲有声无辞，《上柱》、《凤雏》、《平调》、《清调》、《瑟调》、《平折》、《命啸》，通前为四十四曲存焉。长安已后，朝廷不重古曲，工伎浸缺，能合於管弦者唯《明君》、《杨伴》、《骁壶》、《春歌》、《秋歌》、《白雪》、《堂堂》、《春江花月夜》等八曲。自是乐章讹失，与吴音转远。开元中，刘贶以为宜取吴人，使之传习，以问歌工李郎子。郎子北人，学於江都人俞才生。时声调已失，唯雅歌曲辞，辞曲而音雅。后郎子亡去，清乐之歌遂阙。自周、隋已来，管弦雅曲将数百曲，多用西凉乐。鼓舞曲多用龟兹乐。唯琴工犹传楚、汉旧声及清调。蔡邕五弄，楚调四弄，谓之九弄。雅声独存，非朝廷郊庙所用，胡不载。《乐府解题》曰：“蔡邕云：‘清商曲，又有《出郭西门》、《陆地行车》、《夹钟》、《朱堂寝》、《奉法》等五曲，其词不足采著。’”  

○吴声歌曲  

《晋书·乐志》曰：“吴歌杂曲，并出江南。东晋已来，稍有增广。其始皆徒歌，既而被之管弦。盖自永嘉渡江之后，下及梁、陈，咸都建业，吴声歌曲起於此也。”《古今乐录》曰：“吴声歌旧器有篪、箜篌、琵琶，令有笙、筝。其曲有《命啸》吴声游曲半折、六变、八解，《命啸》十解。存者有《乌噪林》、《浮云驱》、《雁归湖》、《马让》，馀皆不传。吴声十曲：一曰《子夜》，二曰《上柱》，三曰《凤将雏》，四曰《上声》，五曰《欢闻》，六曰《欢闻变》，七曰《前溪》，八曰《阿子》，九曰《丁督护》，十曰《团扇郎》，并梁所用曲。《凤将雏》以上三曲，古有歌，自汉至梁不改，今不传。上声以下七曲，内人包明月制舞《前溪》一曲，馀并王金珠所制也。游曲六曲《子夜四时歌》、《警歌》、《变歌》，并十曲中间游田也。半折、六变、八解，汉世已来有之。八解者，古弹、上柱古弹、郑干、新蔡、大治、小治、当男、盛当，梁太清中犹有得者，今不传。又有《七日夜》、《女歌》、《长史变》、《黄鹄》、《碧玉》、《桃叶》、《长乐佳》、《欢好》、《懊恼》、《读曲》，亦皆吴声歌曲也。”  

【吴歌三首】  

夏口樊城岸，曹公却月戍。但观流水还，识是侬流下。  

夏口樊城岸，曹公却月楼。观见流水还，识是侬泪流。  

人言荆江狭，荆江定自阔。五两了无闻，风声那得达。  

【子夜歌四十二首】晋宋齐辞  

《唐书·乐志》曰：“《子夜歌》者，晋曲也。晋有女子名子夜，造此声，声过哀苦。”《宋书·乐志》曰：“晋孝武太元中，琅琊王轲之家有鬼歌子夜，殷允为豫章，豫章侨人庾僧虔家亦有鬼歌子夜。”殷允为豫章亦是太元中，则子夜是此时以前人也。《古今乐录》曰：“凡歌曲终，皆有送声。子夜以持子送曲《凤将雏》以泽雉送曲。”《乐府解题》曰：“后人更为四时行乐之词，谓之《子夜四时歌》。又有《大子夜歌》、《子夜警歌》、《子夜变歌》，皆曲之变也。”  

落日出前门，瞻瞩见子度。冶容多姿鬓，芳香已盈路。  

芳是香所为，冶容不敢堂。天不夺人愿，故使侬见郎。  

宿昔不梳头；丝发被两肩。婉伸郎膝上，何处不可怜。  

自从别欢来，奁器了不开。头乱不敢理，粉拂生黄衣。  

崎岖相怨慕，始获风云通。玉林语石阙，悲思两心同。  

见娘喜容媚，愿得结金兰。空织无经纬，求匹理自难。  

始欲识郎时，两心望如一。理丝入残机，何悟不成匹。  

前丝断缠绵，意欲结交情。春蚕易感化，丝子已复生。  

今夕已欢别，合会在何时？明灯照空局，悠然未有期。  

自从别郎来，何日不咨嗟。黄檗郁成林，当奈苦心多。  

高山种芙蓉，复经黄檗坞。果得一莲时，流离婴辛苦。  

朝思出前门，暮思还后渚。语笑向谁道，腹中阴忆汝。  

揽枕北窗卧，郎来就侬嬉。小喜多唐突，相怜能几时。  

驻箸不能食，蹇蹇步闱里。投琼著局上，终日走博子。  

郎为傍人取，负侬非一事。摛门不安横，无复相关意。  

年少当及时，嗟跎日就老。若不信侬语，但看霜下草。  

绿揽迮题锦，双裙今复开。已许腰中带，谁共解罗衣。  

常虑有贰意，欢今果不齐。枯鱼就浊水，长与清流乖。  

欢愁侬亦惨，郎笑我便喜。不见连理树，异根同条起。  

感欢初殷勤，叹子后辽落。打金侧玳瑁，外艳里怀薄。  

别后涕流连，相思情悲满。忆子腹糜烂，肝肠尺寸断。  

道近不得数，遂致盛寒违。不见东流水。何时复西归。  

谁能思不歌，谁能饥不食。日冥当户倚，惆怅底不亿。  

揽裙未结带，约眉出前窗。罗裳易飘飏，小开骂春风。  

举酒待相劝，酒还杯亦空。愿因微觞会，心感色亦同。  

夜觉百思缠，忧叹涕流襟。徒怀倾筐情，郎谁明侬心。  

侬年不及时，其於作乖离。素不如浮萍，转动春风移。  

夜长不得眠，转侧听更鼓。无故欢相逢，使侬肝肠苦。  

欢从何处来？端然有忧色。三唤不一应，有何比松柏？  

念爱情慊慊，倾倒无所惜。重帘持自鄣，谁知许厚薄。  

气清明月朗，夜与君共嬉。郎歌妙意曲，侬亦吐芳词。  

惊风急素柯，白日渐微濛。郎怀幽闺性，侬亦恃春容。  

夜长不得眠，明月何灼灼。想闻散唤声，虚应空中诺。  

人各既畴匹，我志独乖违。风吹冬帘起，许时寒薄飞。  

我念欢的的，子行由豫情。雾露隐芙蓉，见莲不分明。  

侬作北辰星，千年无转移。欢行白日心，朝东暮还西。  

怜欢好情怀，移居作乡里。桐树生门前，出入见梧子。  

遣信欢不来，自往复不出。金铜作芙蓉，莲子何能实。  

初时非不密，其后日不如。回头批栉脱，转觉薄志疏。  

寝食不相忘，同坐复俱起。玉藕金芙蓉，无称我莲子。  

恃爱如欲进，含羞未肯前。口朱发艳歌，玉指弄娇弦。  

朝日照绮钱，光风动纨素。巧笑蒨两犀，美目扬双蛾。  

○子夜四时歌七十五首晋宋齐辞  

【春歌二十首】  

春风动春心，流目瞩山林。山林多奇采，阳鸟吐清音。  

绿荑带长路，丹椒重紫茎。流吹出郊外，共欢弄春英。  

光风流月初，新林锦花舒。情人戏春月，窈窕曳罗裾。  

妖冶颜荡骀，景色复多媚。温风入南牖，织妇怀春意。  

碧楼冥初月，罗绮垂新风。含春未及歌，桂酒发清容。  

杜鹃竹里鸣，梅花落满道。燕女游春月，罗裳曳芳草。  

朱光照绿苑，丹华粲罗星。那能闺中绣，独无怀春情。  

鲜云媚朱景，芳风散林花。佳人步春苑，绣带飞纷葩。  

罗裳迮红袖，玉钗明月珰。冶游步春露，艳觅同心郎。  

春林花多媚，春鸟意多哀。春风复多情，吹我罗裳开。  

新燕弄初调，杜鹃竞晨鸣。画眉忘注口，游步散春情。  

梅花落已尽，柳花随风散。叹我当春年，无人相要唤。  

昔别雁集渚，今还燕巢梁。敢辞岁月久，但使逢春阳。  

春园花就黄，阳池水方渌。酌酒初满杯，调弦始终曲。  

娉婷扬袖舞，阿那曲身轻。照灼兰光在，容冶春风生。  

阿那曜姿舞，透迤唱新歌。翠衣发华洛，回情一见过。  

明月照桂林，初花锦绣色。谁能不相思，独在机中织。  

崎岖与时竞，不复自顾虑。春风振荣林，常恐华落去。  

思见春花月，含笑当道路。逢侬多欲擿，可怜持自误。  

自从别欢后，叹音不绝响。黄檗向春生，苦心随日长。  

【夏歌二十首】  

高堂不作壁，招取四面风。吹欢罗裳开，动侬含笑容。  

反覆华簟上，屏帐了不施。郎君未可前，等我整容仪。  

开春初无欢，秋冬更增凄。共戏炎暑月，还觉两情谐。  

春别犹春恋，夏还情更久。罗帐为谁褰，双枕何时有？  

叠扇放床上，企想远风来。轻袖拂华妆，窈窕登高台。  

含桃已中食，郎赠合欢扇。深感同心意，兰室期相见。  

田蚕事已毕，思妇犹苦身。当暑理絺服，持寄与行人。  

朝登凉台上，夕宿兰池里。乘月采芙蓉，夜夜得莲子。  

暑盛静无风，夏云薄暮起。携手密叶下，浮瓜沉朱李。  

郁蒸仲暑月，长啸出湖边。芙蓉始结叶，花艳未成莲。  

适见戴青幡，三春已复倾。林鹊改初调，林中夏蝉鸣。  

春桃初发红，惜色恐侬擿。朱夏花落去，谁复相寻觅。  

昔别春风起，今还夏云浮。路遥日月促，非是我淹留。  

青荷盖渌水，芙蓉葩红鲜。郎见欲采我，我心欲怀莲。  

四周芙蓉池，朱堂敝无壁。珍簟镂玉床，缱绻任怀适。  

赫赫盛阳月，无侬不握扇。窈窕瑶台女，冶游戏凉殿。  

春倾桑叶尽，夏开蚕务毕。昼夜理机縳，知欲早成匹。  

情知三夏熬，今日偏独甚。香巾拂玉席，共郎登楼寝。  

轻衣不重彩，飙风故不凉。三伏何时过，许侬红粉妆。  

盛暑非游节，百虑相缠绵。泛舟芙蓉湖，散思莲子间。  

【秋歌十八首】  

风清觉时凉，明月天色高。佳人理寒服，万结砧杵劳。  

清露凝如玉，凉风中夜发。情人不还卧，冶游步明月。  

鸿雁搴南去，乳燕指北飞。征人难为思，愿逐秋风归。  

开窗秋月光，灭烛解罗裳。合笑帷幌里，举体兰蕙香。  

適忆三阳初，今已九秋暮。追逐泰始乐，不觉华年度。  

飘飘初秋夕，明月耀秋辉。握腕同游戏，庭含媚素归。  

秋夜凉风起，天高星月明。兰房竞妆饰，绮帐待双情。  

凉秋开窗寝，斜月垂光照。中宵无人语，罗幌有双笑。  

金风扇素节，玉露凝成霜。登高去来雁，惆怅客心伤。  

草木不常荣，憔悴为秋霜。今遇泰始世，年逢九春阳。  

自从别欢来，何日不相思。常恐秋叶零，无复莲条时。  

掘作九州池，尽是大宅里。处处种芙蓉，婉转得莲子。  

初寒八九月，独缠自络丝。寒衣尚未了，郎唤侬底为？  

秋爱两两雁，春感双双燕。兰鹰接野鸡，雉落谁当见？  

仰头看桐树，桐花特可怜。愿天无霜雪，梧子解千年。  

白露朝夕生，秋风凄长夜。忆郎须寒服，乘月捣白素。  

秋夜入窗里，罗帐起飘飏。仰头看明月，寄情千里光。  

别在三阳初，望还九秋暮。恶见东流水，终年不西顾。  

【冬歌十七首】  

渊冰厚三尺，素雪覆千里。我心如松柏，君情复何似？  

涂涩无人行，冒寒往相觅。若不信侬时，但看雪上迹。  

寒鸟依高树，枯林鸣悲风。为欢憔悴尽，那得好颜容。  

夜半冒霜来，见我辄怨唱。怀冰闇中倚，已寒不蒙亮。  

蹑履步荒林，萧索悲人情。一唱泰始乐，沽草衔花生。  

昔别春草绿，今还墀雪盈。谁知相思老，玄鬓白发生。  

寒云浮天凝，积雪冰川波。连山结玉岩，修庭振琼柯。  

炭炉却夜寒，重抱坐叠褥。与郎对华榻，弦歌秉兰烛。  

天寒岁欲暮，朔风舞飞雪。怀人重衾寝，故有三夏热。  

冬林叶落尽，逢春已复曜。葵藿生谷底，倾心不蒙照。  

朔风洒霰雨，绿池莲水结。愿欢攘皓腕，共弄初落雪。  

严霜白草木，寒风昼夜起。感时为欢叹，霜鬓不可视。  

何处结同心，西陵柏树下。晃荡无四壁，严霜冻杀我。  

白雪停阴冈，丹华耀阳林。何必丝与竹，山水有清音。  

未尝经辛苦，无故强相矜。欲知千里寒，但看井水冰。  

果欲结金兰，但看松柏林。经霜不堕地，岁寒无异心。  

适见三阳日，寒蝉已复鸣。感时为欢叹，白发绿鬓生。  

○子夜四时歌七首】梁·武帝  

【春歌】  

兰叶始满地，梅花已落枝。持此可怜意，摘以寄心知。  

【夏歌三首】  

江南莲花开，红光复碧水。色同心复同，藉异心无异。  

闺中花如绣，帘上露如珠。欲知有所思，停织复踟蹰。  

含桃落花日，黄鸟营飞时。君住马已疲，妾去蚕已饥。  

【秋歌二首】  

绣带合欢结，锦衣连理文。怀情入夜月，含笑出朝云。  

当信抱梁期，莫听回风音。镜上两入髻，分明无两心。  

【冬歌】  

寒闺动黻帐，密筵重锦席。卖眼拂长袖，含笑留上客。  

○子夜四时歌八首】王金珠  

【春歌三首】  

朱日光素水，黄华映白雪。折梅待佳人，共迎阳春月。  

阶上香入怀，庭中花照眼。春心郁如此，情来不可限。  

吹漏不可停，断弦当更续。俱作双思引，共奏同心曲。  

【夏歌二首】  

玉盘贮朱李，金杯盛白酒。本欲持自亲。复恐不甘口。  

垂帘倦烦热，卷幌乘清阴。风吹合欢帐，直动相思琴。  

【秋歌二首】  

叠素兰房中，劳情桂杵侧。朱颜润红粉，香汗光玉色。  

紫茎垂玉露，绿叶落金樱。著锦如言重，衣罗始觉轻。  

【冬歌】  

寒闺周黼帐，锦衣连理文。怀情入夜月，含笑出朝云。  

## 卷四十五·清商曲辞二  

○吴声歌曲二  

【子夜春歌】　唐·王翰  

春气满林香，春游不可忘。落花吹欲尽，垂柳折还长。  

桑女淮南曲，金鞍塞北装。行行小垂手，日暮渭川阳。  

【子夜冬歌】　崔国辅  

寂寥抱冬心，裁罗又褧褧，夜久频挑灯，霜寒剪刀冷。  

【同前】　薛耀  

塑风扣群木，严霜凋百草。借问月中人，安得长不老。  

○子夜四时歌六首郭元振  

【春歌二首】  

青楼含日光，绿池起风色。赠子同心花，殷勤此何极。  

陌头杨柳枝，已被春风吹。妾心正断绝，君怀那得知。  

【秋歌二首】  

邀欢容伫立，望美频回顾。何时复采菱，江中密相遇。  

辟恶茱萸囊，延年菊花酒。与子结绸缪，丹心此何有。  

【冬歌二首】  

北极严气升，南至温风谢。调丝竞短歌。拂枕怜长夜。  

帷横双翡翠，被卷两鸳鸯。婉态不自得，宛转君王床。  

○子夜四时歌四首李白  

【春歌】  

秦地罗敷女，采桑绿水边。素手青条上，红妆白日鲜。蚕饥妾欲去，五马莫留连。  

【夏歌】  

镜湖三百里，菡萏发荷花。五月西施采，人看隘若耶。回舟不待月，归去越王家。  

【秋歌】  

长安一片月，万户捣衣声。秋风吹不尽，总是玉关情。何日平胡虏？良人罢远征。  

【冬歌】  

明朝驿使发，一夜絮征袍。素手抽针冷，那堪把剪刀！裁缝寄远道，几日到临洮。  

○子夜四时歌四首陆龟蒙  

【春歌】  

山连翠羽屏，草接烟华席。望尽南飞燕，佳人断信息。  

【夏歌】  

兰眼抬露斜，莺唇映花老。金龙倾漏尽，玉井敲冰早。  

【秋歌】  

凉汉清泬寥，衰林怨风雨。愁听络纬唱，似与羁魂语。  

【冬歌】  

南光走冷圭，北籁号空木。年年任霜霰，不减筼筜绿。  

【大子夜歌二首】  

歌谣数百种，子夜最可怜。慷慨吐清音，明转出天然。  

丝竹发歌响，假器扬清音。不知歌谣妙，声势出口心。  

【子夜警歌二首】  

镂碗传绿酒，雕炉薰紫烟。谁知苦寒调，共作白雪弦。  

恃爱如欲进，含羞出不前。朱口发艳歌，玉指弄娇弦。  

【子夜变歌三首】  

《宋书·乐志》曰：“六变诸曲，皆因事制歌。”《古今乐录》曰：“《子夜变歌》前作持子送，后作欢娱我送。《子夜警歌》无送声，仍作变，故呼为变头，谓六变之首也。”  

人传欢负情，我自未常见。三更开门去，始知子夜变。  

岁月如流迈，春尽秋已至。荧荧条上花，零落何乃驶。  

岁月如流迈，行已及素秋。蟋蟀吟堂前，惆怅使侬愁。  

【同前】　梁·王金珠  

七彩紫金柱，九华白玉梁。但歌绕不去，含吐有馀香。  

【上声歌八首】　晋宋梁辞  

《古今乐录》曰：“《上声歌》者，此因上声促柱得名。或用一调，或用无调名，如古歌辞所言，谓哀思之音，不及中和。梁武因之改辞，无复雅句。”  

侬本是萧草，持作兰桂名。芬芳顿交盛，感郎为《上声》。  

郎作《上声曲》，柱促使弦哀。譬如秋风急，触遇伤侬怀。  

初歌《子夜》曲，改调促鸣筝。四座暂寂静，听我歌《上声》。  

三鼓染乌头，闻鼓白门里。揽裳抱履走，何冥不轻纪。  

三月寒暖适，杨柳可藏雀。未言涕交零，如何见君隔。  

新衫绣两端，迮著罗裙里。行步动微尘，罗裙随风起。  

裲裆与郎著，反绣持贮里。汙汙莫溅浣，持许相存在。  

春月暖何太，生裙迮罗袜。暧暧日欲冥，从侬门前过。  

【同前】　梁·王金珠  

花色过桃杏，名称重金琼。名歌非《下里》，含笑作《上声》。  

【欢闻歌】  

《古今乐录》曰：“《欢闻歌》者，晋穆帝升平初歌，毕辄呼《欢闻不》？以为送声，后因此为曲名。今世用莎持乙子代之，语稍讹异也。”  

遥遥天无柱，流漂萍无根。单身如萤火，持底报郎恩。  

【同前】　王金珠  

艳艳金楼女，心如玉池莲。持底报郎恩，俱期游梵天。  

【欢闻变歌六首】  

《古今乐录》曰：“《欢闻变歌》者，晋穆帝升平中，童子辈忽歌於道，曰‘阿不闻’，曲终辄云：‘阿子汝闻不？’无几而穆帝崩。褚太后哭‘阿子汝闻不’？声既凄苦，因以名之。”  

金瓦九重墙，玉壁珊瑚柱。中夜来相寻，唤欢闻不顾。  

欢来不徐徐，阳窗都锐户。耶婆尚未眠，肝心如推橹。  

张罾不得鱼，鱼不橹罾归。君非鸬鹚鸟，底为守空池？  

刻木作班鹪，有翅不能飞。摇著帆樯上，望见千里矶。  

锲臂饮清血，牛羊持祭天。没命成灰土，终不罢相怜。  

驶风何曜曜，帆上牛渚矶。帆作繖子张，船如侣马驰。  

【同前】　王金珠  

南有相思木，合影复同心。游女不可求，谁能识得音。  

【前溪歌七首】  

《宋书·乐志》曰：“《前溪歌》者，晋车骑将军沈玩所制。”郗昂《乐府解题》曰：“《前溪》，武曲也。”  

忧思出门倚，逢郎前溪度。莫作流水心，引新都舍故。  

为家不凿井，担瓶下前溪。开穿乱漫下，但闻林鸟啼。  

前溪沧浪映，通波澄渌清。声弦传不绝，千载寄汝名，永与天地并。  

逍遥独桑头，北望东武亭。黄瓜被山侧，春风感郎情。  

逍遥独桑头，东北无广亲。黄瓜是小草，春风何足叹，忆汝涕交零。  

黄葛结蒙笼，生在洛溪边。花落逐水去，何当顺流还，还亦不复鲜。  

黄葛生烂熳，谁能断葛根。宁断娇儿乳，不断郎殷勤。  

【同前】　包明月  

当曙与未曙，百鸟啼窗前。独眠抱被叹，忆我怀中侬，单情何时双。  

【阿子歌三首】  

《宋书·乐志》曰：“《阿子歌》者，亦因升平初歌云‘阿子汝闻不’？后人演其声为《阿子》、《欢闻》二曲。”《乐苑》曰：“嘉兴人养鸭儿，鸭儿既死，因有此歌。未知孰是。”  

阿子复阿子，念汝好颜容。风流世希有，窈窕无人双。  

春月故鸭啼，独雄颠倒落。工知悦弦死，故来相寻博。  

野田草欲尽，东流水又暴。念我双飞凫，饥渴常不饱。  

【同前】　王金珠  

可怜双飞凫，飞集野田头。饥食野田草，渴饮清河流。  

【丁督护歌五首】　宋·武帝  

一曰《阿督护》。《宋书·乐志》曰：“《督护歌》者，彭城内史徐逵之为鲁轨所杀，宋高祖使府内直督护丁旿收敛殡埋之。逵之妻，高祖长女也。呼旿至阁下，自问殓送之事。每问辄叹息曰：‘丁督护’！其声哀切，后人因其声广其曲焉。”《唐书·乐志》曰：“《丁督护》，晋宋间曲也。今歌是宋武帝所制”云。  

督护北征去，前锋无不平。朱门垂高盖，永世扬功名。  

洛阳数千里，孟津流无极。辛苦戎马间，别易会难得。  

督护北征去，相送落星墟。帆樯如芒柽，督护今何渠。  

督护初征时，侬亦恶闻许。愿作石尤风，四面断行旅。  

闻欢去北征，相送直渎浦。只有泪可出，无复情可吐。  

【同前】　王金珠  

黄河流无极，洛阳数千里。轗轲戎旅间，何由见欢子。  

【同前】　唐·李白  

云阳上征去，两岸饶商贾。吴牛喘月时，拖船一何苦。水浊不可饮，壶浆半成土。一唱《都护歌》，心摧泪如雨。万人凿盘石，无田达江浒。君看石芒砀，掩泪悲千古。  

【团扇郎六首】  

《古今乐录》曰：“《团扇郎歌》者，晋中书令王珉，捉白团扇与嫂婢谢芳姿有爱，情好甚笃。嫂捶挞婢过苦，王东亭闻而止之。芳姿素善歌，嫂令歌一曲当赦之。应声歌曰：‘白团扇，辛苦五流连。是郎眼所见。’珉闻，更问之：‘汝歌何遗？’芳姿即改云：‘白团扇，憔悴非昔容，羞与郎相见。’后人因而歌之。”  

七宝画团扇，灿烂明月光。饷郎却暄暑，相忆莫相忘。  

青青林中竹，可作白团扇。动摇郎玉手，因风托方便。  

犊车薄不乘，步行耀玉颜。逢侬都共语，起欲著夜半。  

团扇薄不摇，窈窕摇蒲葵。相怜中道罢，定是阿谁非。  

御路薄不行，窈窕决横塘。团扇鄣白日，面作芙蓉光。  

白练薄不著，趣欲著锦衣。异色都言好，清白为谁施。  

【同前】　梁·武帝  

手中白团扇，净如秋团月。清风任动生，娇声任意发。  

【同前】  

团扇复团扇，持许自遮面。憔悴无复理，羞与郎相见。  

【同前】　唐·张祜  

白团扇，今来此去捐。愿得入郎手，团圆郎眼前。  

【同前】　刘禹锡  

团扇复团扇，奉君清暑殿。秋风入庭树，从此不相见。  

上有乘鸾女，苍苍虫网遍。明年入怀袖，别是机中练。  

【七日夜女歌九首】  

三春怨离泣，九秋欣期歌。驾鸾行日时，月明济长河。  

长河起秋云，汉渚风凉发。含欣出霄路，可笑向明月。  

金风起汉曲，素月明河边。七章未成匹，飞燕起长川。  

春离隔寒暑，明秋暂一会。两叹别日长，双情若饥渴。  

婉娈不终夕，一别周年期。桑蚕不作茧，画夜长悬丝。  

灵匹怨离处，索居隔长河。玄云不应雷，是侬啼叹歌。  

振玉下金阶，拭眼瞩星兰。惆怅登云轺，悲恨两情殚。  

风骖不驾缨，翼人立中庭。箫管且停吹，展我叙离情。  

紫霞烟翠盖，斜月照绮窗。衔悲握离袂，易尔还年容。  

【长史变歌三首】  

《宋书·乐志》曰：“《长史变歌》者，晋司徒左长史王廞临败所制也。”  

出侬吴昌门，清水绿碧色。徘徊戎马间，求罢不能得。  

口和狂风扇，心故清白节。朱门前世荣，千载表忠烈。  

朱桂结贞根，芬芳溢帝庭。陵霜不改色，枝叶永流荣。  

【黄生曲三首】  

黄生无诚信，冥强将侬期。通夕出门望，至晓竟不来。  

崔子信桑条，馁去都馁还。为欢复摧折，命生丝发间。  

松柏叶青蒨，石榴花葳蕤。迮置前后事，欢今定怜谁。  

【黄鹄曲四首】  

《列女传》曰：“鲁陶婴者，鲁陶明之女也。少寡，养幼孤，无强昆弟，纺绩为产。鲁人或闻其义，将求焉。婴闻之恐不得免，乃作歌明己之不更二庭也。其歌曰：‘悲夫黄鹄之早寡兮，七年不双。宛颈独宿兮，不与众同。夜半悲鸣兮，想其故雄。天命早寡兮，独宿何伤。寡妇念此兮，泣下数行。鸣呼哀哉兮，死者不可忘。飞鸣尚然兮，况於真良。虽有贤雄兮，终不重行。’鲁人闻之，不敢复求。”按《黄鹄》本汉横吹曲名。  

黄鹄参天飞，半道郁徘徊。腹中车轮转，君知思忆谁。  

黄鹄参天飞，半道还哀鸣。三年失群侣，生离伤人情。  

黄鹄参天飞，疑翩争风回。高翔入玄阙，时复乘云颓。  

黄鹄参天飞，半道还后渚。欲飞复不飞，悲鸣觅群侣。  

【碧玉歌三首】  

《乐苑》曰：“《碧玉歌》者，宋汝南王所作也。碧玉，汝南王妾名。以宠爱之甚，所以歌之。”  

碧玉破瓜时，郎为情颠倒。芙蓉陵霜荣，秋容故尚好。  

碧玉小家女，不敢攀贵德。感郎千金意，惭无倾城色。  

碧玉小家女，不敢贵德攀。感郎意气重，遂得结金兰。  

【同前二首】  

碧玉破瓜时，相为情颠倒。感郎不羞郎，回身就郎抱。  

杏梁日始照，蕙席欢未极。碧玉奉金杯，渌酒助花色。  

【同前】　唐·李暇  

碧玉上宫妓，出入千花林。珠被玳瑁床，感郎情意深。  

【桃叶歌三首】  

《古今乐录》曰：“《桃叶歌》者，晋王子敬之所作也。桃叶，子敬妾名，缘於笃爱，所以歌之。”《隋书·五行志》曰：“陈时江南盛歌王献之《桃叶》诗，云：‘桃叶复桃叶，渡江不用楫。但渡无所苦，我自迎接汝。’后隋晋王广伐陈，置将桃叶山下，及韩擒虎渡江，大将任蛮奴至新亭，以导北军之应。子敬，献之字也。”  

桃叶映红花，无风自婀娜。春花映何限，感郎独采我。桃叶复桃叶，桃树连桃根。相怜两乐事，独使我殷勤。  

桃叶复桃叶，渡江不明楫。但渡无所苦，我自来迎接。  

【同前】  

桃叶复桃叶，渡江不待橹。风波了无常，没命江南渡。  

【长乐佳七首】  

小庭春映日，四角佩琳琅。玉枕龙须席，郎暝首何当。  

雎鸠不集林，体洁好清流。贞节曜奇世，长乐戏汀洲。  

鸳鸯翻碧树，皆以戏兰渚。寝食不相离，长莫过时许。  

欲知长乐佳，仲陵罗淑女，媚兰双情谐。  

欲知长乐佳，中陵罗雎鸠，美死两心齐。  

比翼交颈游，千载不相离。偕情欣欢，念长乐佳。  

欲知长乐佳，仲陵罗背林，前溪长相随。  

【同前】  

红罗复斗帐，四角垂朱珰。玉枕龙须席，郎眠何处床。  

【欢好曲三首】  

淑女总角时，唤作小姑子。容艳初春花，人见谁不爱。  

窈窕上头欢，那得及破瓜。但看脱叶莲，何如芙蓉花。  

逶迤总角年，华艳星间月。遥见情倾廷，不觉喉中哕。  

## 卷四十六·清商曲辞三  

○吴声歌曲三  

【懊侬歌十四首】  

《古今乐录》曰：“《懊侬歌》者，晋石崇绿珠所作，唯‘丝布涩难缝’一曲而已。后皆隆安初民间讹谣之曲。宋少帝更制新歌三十六曲。齐太祖常谓之《中朝曲》，梁天监十一年，武帝敕法云改为《相思曲》。”《宋书·五行志》曰：“晋安帝隆安中，民忽作《懊恼歌》，其曲中有‘草生可揽结，女儿可揽抱’之言。桓玄既篡居天位，义旗以三月二日扫定京师，玄之宫女及逆党之家子女妓妾悉为军赏。东及瓯越，北流淮泗，人皆有所获焉。时则草可结事，则女可抱信矣。”  

丝布涩难缝，今侬十指穿。黄牛细犊车，游戏出孟津。  

江中白布帆，乌布礼中帷。撢如陌上鼓，许是侬欢归。  

江陵去扬州，三千三百里。已行一千三，所有二千在。  

寡妇哭城颓，此情非虚假。相乐不相得，抱恨黄泉下。  

内心百际起，外形空殷勤。既就颓城感，敢言浮花言。  

我与欢相怜，约誓底言者。常欢负情人，郎今果成诈。  

我有一所欢，安在深阁里。桐树不结花，何由得梧子。  

长樯铁鹿子，布帆阿那起。诧侬安在间，一去三千里。  

暂薄牛渚矶，欢不下廷板。水深沾侬衣，白黑何在浣。  

爱子好情怀，倾家料理乱。揽裳未结带，落托行人断。  

月落天欲曙，能得几时眠。凄凄下床去，侬病不能言。  

发乱谁料理，讬侬言相思。还君华艳去，催送实情来。  

山头草，欢少。四面风，趋使侬颠倒。  

懊恼奈何许，夜闻家中论，不得侬与汝。  

【懊恼曲】　唐·温庭筠  

藕丝作线难胜针，蕊粉染黄那得深。玉白兰芳不相顾，倡楼一笑轻千金。莫言自古皆如此，健剑刜钟铅绕指。三秋庭绿尽迎霜，惟有荷花守红死。西江小吏朱斑轮，柳缕吐牙香玉春。两股金钗已相许，不令独作空城尘。悠悠楚水流如马，恨紫愁红满平野。野土千年怨不平，至今烧作鸳鸯瓦。  

【华山畿二十五首】  

《古今乐录》曰：“《华山畿》者，宋少帝时懊恼一曲，亦变曲也。少帝时，南徐一士子，从华山畿往云阳。见客舍有女子年十八九，悦之无因，遂感心疾。母问其故，具以启母。母为至华山寻访，见女具说闻感之因。脱蔽膝令母密置其席下卧之，当已。少日果差。忽举席见蔽膝而抱持，遂吞食而死。气欲绝，谓母曰：‘葬时车载，从华山度。’母从其意。比至女门，牛不肯前，打拍不动。女曰：‘且待须臾。’妆点沐浴，既而出。歌曰：‘华山畿，君既为侬死，独活为谁施？欢若见怜时，棺木为侬开。’棺应声开，女透入棺，家人叩打，无如之何，乃合葬，呼曰神女冢。”  

华山畿，君既为侬死，独生为谁施。欢若见怜时，棺木为侬开。  

闻欢大养蚕，定得几许丝。所得何足言，奈何黑瘦为？  

夜相思，投壶不停箭，忆欢作娇时。  

开门枕水渚，三刀治一鱼，历乱伤杀汝。  

未敢便相许，夜闻侬家论，不持侬与汝。  

懊恼不堪止，上床解要绳，自经屏风里。  

啼著曙，泪落枕将浮，身沈被流去。  

将懊恼，石阙昼夜题，碑泪常不燥。  

别后常相思，顿书千丈阙，题碑无罢时。  

奈何许，所欢不在间，娇笑向谁绪。  

隔津叹，牵牛语织女，离泪溢河汉。  

啼相忆，泪如漏刻水，昼夜流不息。  

著处多遇罗，的的往年少，艳情何能多。  

无故相然我，路绝行人断，夜夜故望汝。  

一坐复一起，黄昏人定后，许时不来已。  

摩可侬，巷巷相罗截，终当不置汝。  

不能久长离，中夜忆欢时，抱被空中啼。  

腹中如汤灌，肝肠寸寸断，教侬底聊赖。  

相送劳劳渚，长江不应满，是侬泪成许。  

奈何许，天下何人限，慊慊只为汝。  

郎情难可道，欢行豆挟心，见荻多欲绕。  

松上萝，愿君如行云，时时见经过。  

夜相思，风吹窗帘动，言是所欢来。  

长鸣鸡，谁知侬念汝，独向空中啼。  

腹中如乱丝，愦愦适得去，愁毒已复来。  

【读曲歌八十九首】  

《宋书·乐志》曰：“《读曲歌》者，民间为彭城王义康所作也。其歌云‘死罪刘领军，误杀刘第四’是也。”《古今乐录》曰：“《读曲歌》者，元嘉十七年袁后崩，百官不敢作声歌，或因酒宴，止窃声读曲细吟而已，以此为名。”按义康被徙，亦是十七年。南齐时，朱硕仙善歌吴声《读曲》。武帝出游钟山，幸何美人墓。硕仙歌曰：“一忆所欢时，缘山破芿荏。山神感侬意，盘石锐锋动。”帝神色不悦，曰：“小人不逊，弄我。”时朱子尚亦善歌，复为一曲云“暖暖日欲冥，观骑立蜘蟵。太阳犹尚可，且愿停须臾。”於是俱蒙厚赉。  

花钗芙蓉髻，双须如浮云。春风不知著，好来动罗裙。  

念子情难有，已恶动罗裙，听侬入怀不？  

红蓝与芙蓉，我色与欢敌。莫案石榴花，历乱听侬摘。  

千叶红芙蓉，照灼绿水边。馀花任郎摘，慎莫罢侬莲。  

思欢久，不爱独枝莲，只惜同心藕。  

打坏木栖床，谁能坐相思。三更书石阙，忆子夜啼碑。  

奈何不可言，朝看莫牛迹，知是宿蹄痕。  

娑拖何处归，道逢播掿郎。口朱脱去尽，花钗复低昂。  

所欢子，莲从胸上度，刺忆庭欲死。  

揽裳踱，跣把丝织履，故交白足露。  

上知所，所欢不见怜，憎状从前度。  

思难忍，络甖语酒壶，倒写侬顿尽。  

上树摘桐花，何悟枝枯燥。迢迢空中落，遂为梧子道。  

桐花特可怜，愿天无霜雪，梧子解千年。  

柳树得春风，一低复一昂。谁能空相忆，独眠度三阳。  

折杨柳，百鸟园林啼，道欢不离口。  

縠衫两袖裂，花钗须边低。何处分别归，西上古馀啼。  

所欢子，不与他人别，啼是忆郎耳。  

披被树明灯，独思谁能忍。欲知长寒夜，兰灯倾壶尽。  

坐起叹，汝好愿他甘，丛香倾筐入怀抱。  

逋发不可料，憔悴为谁睹？欲知相忆时，但看裙带缓几许。  

忆欢不能食，徘徊三路间，因风觅消息。  

朝日光景开，从君良燕游。愿如卜者策，长与千岁龟。  

所欢子，问春花，可怜，摘插裲裆里。  

芳萱初生时，知是无忧草。双眉画未成，那能就郎抱。  

百花鲜，谁能怀春日，独入罗帐眠。  

闻欢得新侬，四支懊如垂。鸟散放行路井中，百翅不能飞。  

怜欢敢唤名，念欢不呼字。连唤欢复欢，两誓不相弃。  

奈何许，石阙生口中，衔碑不得语。  

白门前，乌帽白帽来。白帽郎是侬，良不知乌帽郎是谁？  

初阳正二月，草木郁青青。蹑履步前园，时物感人情。  

青幡起御路，绿柳荫驰道。欢赠玉树筝，侬送千金宝。  

桃花落已尽，愁思犹未央。春风难期信，讬情明月光。  

计约黄昏后，人断犹未来。闻欢开方局，已复将谁期。  

自从别郎后，卧宿头不举。飞龙落药店，骨出只为汝。  

日光没已尽，宿鸟纵横飞。徙倚望行云，躞蹀待郎归。  

百度不一回，千书信不归。春风吹杨柳，华艳空徘徊。  

音信阔弦朔，方悟千里遥。朝霜语白日，知我为欢消。  

合冥过藩来，向晓开门去。欢取身上好，不为侬作虑。  

五鼓起开门，正见欢子度。何处宿行还，衣被有霜露。  

本自无此意，谁交郎举前。视侬转迈迈，不复来时言。  

自我别欢后，叹音不绝响。茱萸持捻泥，龛有杀子像。  

家贫近店肆，出入引长事。郎君不浮华，谁能呈实意。  

念日行不遇，道逢播掿郎。查灭衣服坏，白肉亦黯疮。  

歔欷暗中啼，斜日照帐里。无油何所苦，但使天明尔。  

黄丝咡素琴，泛弹弦不断。百弄任郎作，唯莫《广陵散》。  

思欢不得来，抱被空中语。月没星不亮，持底明侬绪。  

诈我不出门，冥就他侬宿。鹿转方相头，丁倒欺人目。  

欢但且还去，遗信相参伺。契儿向高店，须臾侬自来。  

欲行一过心，谁我道相怜。摘菊持饮酒，浮华著口边。  

语我不游行，常常走巷路。败桥语方相，欺侬那得度。  

阔面行负情，诈我言端的。画背作天图，子将负星历。  

君行负怜事，那得厚相於。麻纸语三葛，我薄汝粗疏。  

黄天不灭解，甲夜曙星出。漏刻无心肠，复令五更毕。  

打杀长鸣鸡，弹去乌臼鸟，愿得连冥不复曙，一年都一晓。  

空中人住在，高墙深阁里。书信了不通，故使风往尔。  

侬心常慊慊，欢行由预情。雾露隐芙蓉，见莲讵分明。  

非欢独慊慊，侬意亦驱驱。双灯俱时尽，奈许两无由。  

谁交强缠绵，常持罢作虑。作生隐藕叶，莲侬在何处。  

相怜两乐事，黄作无趣怒。合散无黄连，此事复何苦！  

谁交强缠绵，常持罢作意。走马织悬帘，薄情奈当驶。  

执手与欢别，合会在何时？明灯照空局，悠然未有期。  

百忆却欲噫，两眼常不燥。蕃师五鼓行，离侬何太早！  

合笑来向侬，一抱不能置。领后千里带，那顿谁多媚。  

欢相怜，今去何时来？裲裆别去年，不忍见分题。  

欢相怜，题心共饮血。梳头入黄泉，分作两死计。  

娇笑来向侬，一抱不能已。湖燥芙蓉萎，莲汝藕欲死。  

欢心不相怜，慊苦竟何已？芙蓉腹里萎，莲汝从心起。  

下帷掩灯烛，明月照帐中。无油何所苦，但使天明侬。  

执手与欢别，欲去情不忍。馀光照己藩，坐见离日尽。  

种莲长江边，藕生黄檗浦。必得莲子时，流离经辛苦。  

人传我不虚，实情明把纳。芙蓉万层生，莲子信重沓。  

闻乖事难怀，况复临别离。伏龟语石板，方作千岁碑。  

铃荡与时竞，不得寻倾虑。春风扇芳条，常念花落去。  

坐倚无精魂，使我生百虑。方局十七道，期会是何处？  

暂出白门前，杨柳可藏乌。欢作沈水香，侬作博山炉。  

十期九不果，常抱怀恨生。然灯不下炷，有油那得明。  

自从近日来，了不相寻博。竹帘裲裆题，知子心情薄。  

下帷灯火尽，朗月照怀里。无油何所苦，但令天明尔。  

近日莲违期，不复寻博子。六筹翻双鱼，都成罢去已。  

一夕就郎宿，通夜语不息。黄檗万里路，道苦真无极。  

登店卖三葛，郎来买丈馀。合匹与郎去，谁解断粗疏。  

侬亦粗经风，罢顿葛帐里，败许粗疏中。  

紫草生湖边，误落芙蓉里。色分都未获，空中染莲子。  

闺阁断信使，的的两相忆。譬如水上影，分明不可得。  

逍遥待晓分，转侧听更鼓。明月不应停，特为相思苦。  

罢去四五年，相见论故情。杀荷不断藕，莲心已复生。  

辛苦一朝欢，须臾情易厌。行膝点芙蓉，深莲非骨念。  

慊苦忆侬欢，书作后非是。五果林中度，见花多亿子。  

【同前五首】　唐·张祜  

窗中独自起，帘外独自行。愁见蜘蛛织，寻思直到明。  

碓上人不舂，窗中丝罢络。看渠驾去车，定是无四角。  

不见心相许，徒云脚漫勤。摘荷空摘叶，是底采莲人。  

窗外山魈立，知渠脚不多。三更机底下，摸著是谁梭。  

郎去摘黄瓜，郎来收赤枣。郎耕种麻地，今作西舍道。  

## 卷四十七·清商曲辞四  

○吴声歌曲四  

【春江花月夜二首】　隋·炀帝  

《唐书·乐志》曰：“《春江花月夜》、《玉树后庭花》、《堂堂》并陈后主所作。后主堂与宫中女学士及朝臣相和为诗，太常令何胥又善於文咏，采其尤艳丽者，以为此曲。”  

暮江平不动，春化满正开。流波将月去，潮水带星来。  

夜露含花气，春潭漾月晖。汉水逢游女，湘川值两妃。  

【同前】　诸葛颖  

花帆渡柳浦，结缆隐梅洲。月色含江树，花影覆船楼。  

【同前二首】　唐·张子容  

林花发岸口，气色动江新。此夜江中月，流光花上春。分明石潭里，宜照浣纱人。  

交甫怜瑶佩，仙妃难重期。沈沈绿江晚，惆怅碧云姿。初逢花上月，言是弄珠时。  

【同前】　张若虚  

春江潮水连海平，海上明月共潮生。滟滟随波千万里，何处春江无月明。江流宛转绕芳甸，月照花林皆似霰。空里流霜不觉飞，汀上白沙看不见。江天一色无纤尘，皎皎空中孤月轮。江畔何人初见月，江月何年初照人。人生代代无穷已，江月年年望相似。不知江月待何人，但见长江送流水。白云一片去悠悠，青枫浦上不胜愁。谁家今夜扁舟子，何处相思明月楼。可怜楼上月徘徊，应照离人妆镜台。玉户帘中卷不去，捣衣砧上拂还来。此时相望不相闻，愿逐月华流照君。鸿雁长飞光不度，鱼龙潜跃水成文。昨夜闲潭梦落花，可怜春半不还家。江水流春去欲尽，江潭落月复西斜。斜月沈沈藏海雾，碣石潇湘无限路。不知乘月几人归，落月摇情满江树。  

【同前】　温庭筠  

玉树歌阑海云黑，花庭忽作青芜国。秦淮有水水无情，还向金陵漾春色。杨家二世安九重，不御华芝嫌六龙。百幅锦帆风力满，连天展尽金芙蓉。珠翠丁星复明灭，龙头劈浪哀笳发。千里涵空照水魂，万枝破鼻团香雪。漏转霞高沧海西，颇黎枕上闻天鸡。蛮弦代雁曲如语，一醉昏昏天下迷。四方倾动烟尘起，犹在浓香梦魂里。后主荒宫有晓莺，飞来只隔西江水。  

【玉树后庭花】　陈·后主  

《隋书·乐志》曰：“陈后主於清乐中造《黄骊留》及《玉树后庭花》、《金钗两须垂》等曲，与幸臣等制其歌词，绮艳相高，极於轻荡，男女唱和，其音甚哀。”《五行志》曰：“祯明初，后主作新歌，辞甚哀怨，令后宫美人习而歌之。其辞曰：‘玉树后庭花，花开不复久’时人以歌谶，此其不久兆也。”《南史》曰：“后主张贵妃名丽华，与龚孔二贵嫔、王李二美人、张薛二淑媛、袁昭仪、何婕妤、江修容等，并有宠，又以宫人袁大舍等为女学士。每引宾客游宴，则使诸贵人女学士与狎客共赋新诗，采其尤艳丽者，以为曲调，被以新声，选宫女千数歌之。其曲有《玉树后庭花》、《临春乐》等。其略云：‘璧月夜夜满，琼树朝朝新。’大抵皆美张贵妃、孔贵嫔之容色。”按《大业拾遗记》，“璧月”句，盖江总辞也。  

丽宇芳林对高阁，新妆艳质本倾城。映户凝娇乍不进，出帷含态笑相迎。妖姬脸似花含露，玉树流光照后庭。  

【同前】　唐·张祜  

轻车何草草，独唱后庭花。玉座谁为主，徒悲张丽华。  

【堂堂】　温庭筠  

钱塘岸上春如织，淼淼寒潮带晴色。淮南游客马连嘶，碧草迷人归不得。风飘客意如吹烟，纤指殷勤伤雁弦。一曲堂堂红烛筵，金鲸泻酒如飞泉。  

【三阁词四首】　刘禹锡  

《三阁词》，刘禹锡所作吴声曲也。《南史》曰：“陈后主至德二年，於光昭殿前起临春、结绮、望仙三阁，高数十丈，并数十间。窗牖壁带悬楣栏槛之类，皆以沈檀香为之。又饰以珠玉，间以珠翠，外施珠帘，内有宝床宝帐，服玩瑰丽，近古未有。每微风暂至，香闻数里，朝日初照，光映后庭。其下积石为山，引水为池，植以奇树，杂以花药。后主自居临春阁，张贵妃居结绮阁，龚孔二贵嫔居望仙阁，并复道交相往来。”  

贵人三阁上，日晏未梳头，不应有恨事，娇甚却成愁。  

珠箔曲琼钩，子细见扬州。北兵那得度，浪语判悠悠。  

沈香帖阁柱，金缕画门楣。回首降幡下，已见黍离离。  

三人出眢井，一身登槛车。朱门漫临水，不可见鲈鱼。  

【泛龙舟】　隋·炀帝  

《隋书·乐志》曰：“炀帝大制艳篇，辞极淫绮。令乐正白明达造新声，创《万岁乐》、《藏钩乐》、《七夕相逢乐》、《投壶乐》、《舞席同心髻》、《玉女行觞》《神仙留客》、《掷砖续命》、《斗鸡子》、《斗白草》、《泛龙舟》、《还旧宫》、《长乐花》、《十二时》等曲，掩抑摧藏，哀音断绝。”《唐书·乐志》曰：“《泛龙舟》，隋炀帝江都宫作。”  

舳舻千里泛归舟，言旋旧镇下扬州。借问扬州在何处，淮南江北海西头。六辔聊停御百丈，暂罢开山歌棹讴。讵似江东掌间地，独自称言鉴里游。  

【黄竹子歌】  

唐李康成曰：“《黄竹子歌》、《江陵女歌》，皆今时吴歌也。”  

江边黄竹子，堪作女儿箱。一船使两桨，得娘还故乡。  

【江陵女歌】  

雨从天上落，水从桥下流。拾得娘裙带，同心结两头。  

【神弦歌十八首】  

《古今乐录》曰：“《神弦歌》十一曲：一曰《宿阿》，二曰《道君》，三曰《圣郎》，四曰《娇女》，五曰《白石郎》，六曰《青溪小姑》，七曰《湖就姑》，八曰《姑恩》，九曰《采菱童》，十曰《明下童》，十一曰《同生》。”  

【宿阿曲】  

苏林开天门，赵尊闭地户。神灵亦道同，真官今来下。  

──右一曲  

【道君曲】  

中庭有树，自语梧桐，推枝布叶。  

──右一曲  

【圣郎曲】  

左亦不佯佯，右亦不翼翼。仙人在郎傍，玉女在郎侧。酒无沙糖味，为他通颜色。  

──右一曲  

【娇女诗】  

北游临河海，遥望中菰菱。芙蓉发盛华，渌水清且澄。弦歌奏声节，仿佛有馀音。  

蹀躞越桥上，河水东西流。上有神仙居，下有西流鱼。行不独自去，三三两两俱。  

──右二曲  

【白石郎曲】  

白石郎，临江居。前导江伯后从鱼。  

积石如玉，列松如翠。郎艳独绝，世无其二。  

──右二曲  

【青溪小姑曲】  

吴均《续齐谐记》曰：“会稽赵文韶，宋元嘉中为东扶侍，廨在青溪中桥。秋夜步月，怅然思归，乃倚门唱《乌飞曲》。忽有青衣，年可十五六许，诣门曰：‘女郎闻歌声，有悦人者，逐月游戏，故遣相问。’文韶都不之疑，遂邀暂过。须臾，女郎至，年可十八九许，容色绝妙。谓文韶曰：‘闻君善歌，能为作一曲否？’文韶即为歌‘草生盘石下’，声甚清美。女郎顾青衣，取箜篌鼓之，泠泠似楚曲。又令侍婢歌《繁霜》，自脱金簪，扣箜篌和之。婢乃歌曰：‘歌繁霜，繁霜侵晓幕。伺意空相守，坐待繁霜落。留连宴寝，将旦别去，以金簪遗文韶。文韶亦赠以银碗及琉璃匕。明日，於青溪庙中得之，乃知得所见青溪神女也。”按干宝《搜神记》曰：“广陵蒋子文，尝为秣陵尉，因击贼，伤而死。吴孙权时封中都侯，立庙钟山。”《异苑》曰：“青溪小姑，蒋侯第三妹也。”  

开门白水，侧近桥梁。小姑所居，独处无郎。  

──右一曲  

【湖就姑曲】  

赤山湖就头，孟阳二三月，绿蔽贲荇薮。  

湖就赤山矶，大姑大湖东，仲姑居湖西。  

──右二曲  

【姑恩曲】  

明姑遵八风，蕃谒云日中。前导陆离兽，后从朱鸟麟凤凰。  

苕苕山头柏，冬夏叶不衰。独当被天恩，枝叶华葳蕤。  

──右二曲  

【采莲童曲】  

泛舟采菱叶，过摘芙蓉花。扣楫命童侣，齐声采莲歌。  

东湖扶菰童，西湖采菱芰。不持歌作乐，为持解愁思。  

──右二曲  

【明下童曲】  

走马上前阪，石子弹马蹄。不惜弹马蹄，但借马上儿。  

陈孔骄赭曰，陆郎乘班骓。徘徊射堂头，望门不欲归。  

──右二曲  

【同生曲】  

人生不满百，常抱千岁忧。早知人命促，秉烛夜行游。  

岁月如流迈，行已及素秋。蟋蟀鸣空堂，感怅令人忧。  

──右二曲  

【神弦曲】　唐·李贺  

西山日没东山昏，旋风吹马马踏云。画弦素管声浅繁，花裙綷縩步秋尘。桂叶刷风桂坠子，青狸哭血寒狐死。古壁彩虬金帖尾，雨工骑入秋潭水。百年老鸮成木魅，笑声碧火巢中起。  

【神弦别曲】　李贺  

巫山小女隔云别，松花春风山上发。绿盖独穿香迳归，白马花竿前孑孑。蜀江风澹水如罗，堕兰谁泛相经过。南山桂树为君死，云衫残汙红脂花。  

【祠渔山神女歌二首】　王维  

张茂先《神女赋序》曰：“魏济北从事弦超，嘉平中夜，梦神女来，自称天上玉女，姓成公，字智琼，东郡人。早失父母，天地哀其孤苦，令得下嫁。后三四日一来，即乘辎軿，衣罗绮。智琼能隐其形，不能藏其声，且芬香达于室宇，颇为人知。一旦神女别去，留赠裙衫裲裆。”《述征记》曰：“魏嘉平中，有神女成公智琼降弦超，同室，疑其有奸，智琼乃绝。后五年，超使将之洛，西至济北渔山下陷，上，遥望曲道头，有车马，似智琼，果至洛，克复旧好。”唐王勃《杂曲》曰：“智琼神女，来访文君。”按《十道志》云：“渔山一名吾山。汉武帝过渔山，作《瓠子歌》云：‘吾山平兮巨野溢’是也。”  

【迎神】  

坎坎击鼓，渔山之下。吹洞箫，望极浦。女巫进，纷屡舞。陈瑶席，湛清酤。风凄凄，又夜雨。不知神之来兮不来，使我心兮苦复苦。  

【送神】  

纷进舞兮堂前，目眷眷兮琼筵。来不言兮意不传，作暮雨兮愁空山。悲急管兮思繁弦，神之驾兮俨欲旋。倏云收兮雨歇，山青青兮水潺潺。  

【祠神歌·迎神】　王叡  

蓪草头花椰叶裙，蒲葵树下舞蛮云。引领望江遥滴酒，白蘋风起水生文。  

【祠神歌·送神】　王叡  

枨枨山响答琵琶，酒湿青莎肉饲鸦。树叶无声神去后，纸钱灰出木绵花。  

○西曲歌上  

《古今乐录》曰：“西曲歌有《石城乐》、《乌夜啼》、《莫愁乐》、《估客乐》《襄阳乐》、《三洲》、《襄阳蹋铜啼》、《采桑度》、《江陵乐》、《青阳度》、《青骢白马》、《共戏乐》、《安东平》、《女儿子》、《来罗》、《那呵滩》、《孟珠》、《乐药》、《夜度娘》、《长松标》、《双行缠》、《黄督》、《黄缨》、《平西乐》、《攀杨枝》、《寻阳乐》、《白附鸠》、《拔蒲》、《寿阳乐》、《作蚕丝》、《杨叛儿》、《西乌夜飞》、《月节折杨柳歌》三十四曲。《石城乐》、《乌夜啼》、《莫愁乐》、《估客乐》、《襄阳乐》《三洲》、《襄阳蹋铜蹄》、《采桑度》、《江陵乐》、《青骢白马》、《共戏乐》、《安东平》、《那呵滩》、《孟珠》、《翳乐》、《寿阳乐》并舞曲。《青阳度》、《女儿子》、《来罗》、《夜黄》、《夜度娘》、《长松标》、《双行缠》、《黄督》、《黄缨》、《平西乐》《攀杨枝》、《寻阳乐》、《白附鸠》、《拔蒲》、《作蚕丝》并倚歌。《孟珠》、《翳乐》亦倚歌。按西曲歌出於荆、郢、樊、邓之间，而其声节送和与吴歌亦异，故□其方俗而谓之西曲云。”  

【石城乐】  

《唐书·乐志》曰：“《石城乐》者，宋臧质所作也。石城在竟陵，质尝为竟陵郡，於城上眺瞩，见群少年歌谣通畅，因作此曲。”《古今乐录》曰：“《石城乐》，旧舞十六人。”  

生长石城下，开窗对城楼。城中诸少年，出入见依投。  

阳春百花生，摘插环髻前。捥指蹋忘愁，相与及盛年。  

布帆百馀幅，环环在江津。执手双泪落，何时见欢还。  

大艑载三千，渐水丈五馀。水高不得渡，与欢合生居。  

闻欢远行去，相送方山亭。风吹黄檗藩，恶闻苦离声。  

──右五曲  

【乌夜啼八曲】  

《唐书·乐志》曰：“《乌夜啼》者，宋临川王义庆所作也。元嘉十七年，徙彭城王义康於豫章。义庆时为江州，至镇，相见而哭。文帝闻而怪之，征还庆大惧，伎妾夜闻乌夜啼声，扣斋阁云：‘明日应有赦。’其年更为南兖州刺史，因此作歌。故其和云：‘夜夜望郎来，笼窗窗不开。’今所传歌辞，似非义庆本旨。”《教坊记》曰：“《乌夜啼》者，元嘉二十八年，彭城王义康有罪放逐，行次浔阳；江州刺史衡阳王义季，留连饮宴，历旬不去。帝闻而怒，皆囚之。会稽公主，姊也，尝与帝宴洽，中席起拜。帝未达其旨，躬止之。主流涕曰：‘车子岁暮，恐不为阶下所容！’车子，义康小字也。帝指蒋山曰：‘必无此，不尔，便负初宁陵。’武帝葬於蒋山，故指先帝陵为誓。因封馀酒寄义康，且曰：‘昨与会稽姊饮，乐，忆弟，故府所饮酒往，遂宥之。’使未达浔阳，衡阳家人扣二王所囚院曰：‘昨夜乌夜啼，官当有赦。’少顷使至，二王得释，故有此曲。”按史书称临川王义康为江州，而云衡阳王义季，传之误也。《古今乐录》：“《乌夜啼》，旧舞十六人。”《乐府解题》曰：“亦有《乌栖曲》，不知与此同否。”  

歌舞诸少年，娉婷无种迹。菖蒲花可怜，闻名不曾识。  

长樯铁鹿子，布帆阿那起。讬侬安在间，一去数千里。  

辞家远行去，侬欢独离居。此日无啼音，裂帛作还书。  

可怜乌臼鸟，强言知天曙。无故三更啼，欢子冒闇去。  

鸟生如欲飞，二飞各自去。生离无安心，夜啼至天曙。  

笼窗窗不开，荡户户不动。欢下葳蕤籥，交侬那得往。  

远望千里烟，隐当在欢家。欲飞无两翅，当奈独思何。  

巴陵三江口，芦荻齐如麻。执手与欢别，痛切当奈何。  

──右八曲  

【同前】　梁·简文帝  

绿草庭中望明月，碧玉堂里对金铺。鸣弦拨捩发初异，挑琴欲吹众曲珠。不疑三足朝含影，直言九子夜相呼。羞言独眠枕下泪，讬道单栖城上乌。  

【同前】　刘孝绰  

鹍弦且辍弄，鹤操暂停徽。别有啼乌曲，东西相背飞。倡人怨独守，荡子游未归。忽闻生离曲，长夜泣罗衣。  

【同前二首】　北周·庾信  

促柱繁弦非《子夜》，歌声舞态异《前溪》。御史府中何处宿？洛阳城头那得栖。弹琴蜀郡卓家女，织锦秦川窦氏妻。讵不自惊长泪落，到头啼乌恒夜啼。  

桂树悬知远，风竿讵肯低。独怜明月夜，孤飞犹未栖。虎贲谁见惜，御史讵相携。虽言入弦管，终是曲中啼。  

【同前】　唐·杨巨源  

可怜杨叶复杨花，雪净烟深碧玉家。乌栖不定枝条弱，城头夜半声哑哑。浮萍摇荡门前水，任罥芙蓉莫堕沙。  

【同前】　李白  

黄云城边乌欲栖，归飞哑哑枝上啼。机中织锦秦川女，碧纱如烟隔窗语。停梭怅然忆远人，独宿孤房泪如雨。  

【同前二首】　顾况  

玉房掣锁声翻叶，银箭添泉绕霜堞。毕逋发刺月衔城。八九雏飞其母惊。此是天上老鸦鸣，人间老鸦无此声。摇杂佩，耿华烛，良夜羽人弹此曲，东方曈曈赤日旭。  

月出江林西，江林寂寂城鸦啼。昔人何处为此曲，今人何处听不足。城寒月晓驰思深，江上青草为谁绿。  

【同前】　李群玉  

曾波隔梦时，一望青枫林。有鸟在其间，达晓自悲吟。是时月黑天，四野烟雨深。如闻生离哭，其声痛人心。悄悄夜正长，空山响哀音。远客不可听，坐愁华发侵。既非蜀帝魂，恐是桓山禽。四子各分散，母声犹至今。  

【同前】　聂夷中  

众鸟各归枝，乌乌尔不栖。还应知妾恨，故向绿窗啼。  

【同前】　白居易  

城上归时晚，庭前宿处危。月明无叶树，霜滑有风枝。啼涩饥喉咽，飞低冻翅垂。画堂鹦鹉鸟，冷暖不相知。  

【同前】　王建  

庭树乌，尔何不向别处栖。夜夜夜半当户啼，家人把烛出洞户，惊栖失群飞落树。一飞直欲飞上天，回回不离旧栖处。未明重绕主人屋，欲下空中黑相触。风飘雨湿亦不移，君家树头多好枝。  

【同前】　张祜  

忽忽南飞返，危弦共怨凄。暗霜移树宿，残夜绕枝啼。咽绝声重叙，愔淫思乍迷。不妨还报喜，误使玉颜低。  

## 卷四十八·清商曲辞五  

○西曲歌中  

【乌栖曲四首】　梁·简文帝  

芙蓉作船丝作纟乍，北斗横天月将落。采连渡头碍黄河，郎今欲渡畏风波。浮云似帐月如钩，那能夜夜南陌头。宜城投泊今行熟，停鞍系马暂栖宿。青牛丹毂七香车，可怜今夜宿倡家。倡家高树乌欲栖，罗帷翠被任君低。织成屏风金屈膝，朱唇玉面灯前出。相看气息望君怜，谁能含羞不自前。  

【同前六首】　梁·元帝  

幄中清酒马脑钟，裙边杂佩琥珀龙。虚持寄君心不惜，共指三星今何夕。  

浓黛轻红点花色，还欲令人不相识。金壶夜水讵能多，莫持奢用比悬河。  

沙棠作船桂为楫，夜渡江南采莲叶。复值西施新浣纱，共向江干眺月华。  

月华似璧星如佩，流影澄明玉堂内。邯郸九枝朝始成，金卮玉碗共君倾。  

交龙成锦斗凤纹，芙蓉为带石榴裙。日下城南两相望，月没参横掩罗帐。  

七彩随珠九华玉，蛱蝶为歌明星曲。兰房椒閤夜方开，那知步步香风逐。  

【同前】　萧子显  

芳树归飞聚俦匹，犹有残光半山日。莫惮褰裳不相求，汉皋游女习风流。  

【同前二首】　陈·徐陵  

卓女红粉期此夜，胡姬沽酒谁论价。风流荀令好儿郎，偏能傅粉复薰香。  

绣帐罗帷隐灯烛，一夜千年犹不足。唯憎无赖汝南鸡，天河未落犹争啼。  

【同前】　岑之敬  

骢马直去没浮云，河渡冰开两岸分。鸟藏日暗行人息，空栖只影长相忆。明月二八照花新，当垆十五晚留宾。  

【同前】　唐·李白  

姑苏台上乌栖时，吴王宫里醉西施。吴歌楚舞欢未毕，青山犹衔半边日。银箭金壶漏水多，起看秋月坠江波，东方渐高奈乐何。  

【同前】　李端  

白马逐牛车，黄昏入狭斜。狭斜柳树乌争宿，争枝未得飞上屋。东房少妇婿从军，每听乌啼知夜分。  

【同前】　王建  

章华宫人夜上楼，君王望月西山头。夜深宫殿门不锁，白露满山山叶堕。  

【同前】　张籍  

西山作宫潮满池，宫鸟晓鸣茱萸枝。吴姬自唱采莲曲，君王昨夜舟中宿。  

【乌栖曲三首】　陈·后主  

陌头新花历乱生，叶里春鸟送春情。长安游侠无数伴，白马骊珂路中满。  

金鞍向暝欲相连，玉面俱要来帐前。含态眼语悬相解，翠带罗裙入为解。  

合欢襦薰百和香，床中被织两鸳鸯。乌啼汉没天应曙，只持怀抱送郎去。  

【同前】　江总  

桃花春水木兰桡，金羁翠盖聚河桥。陇西上计应行去，城南美人啼著曙。  

【同前二首】　唐·刘方平  

娥眉曼脸倾城国，鸣环动佩新相识。银汉斜临白玉堂，芙蓉行障掩灯光。  

画舸双艚锦为缆，芙蓉花发莲叶暗。门前月色映横塘，感郎中夜渡潇湘。  

【莫愁乐】  

《唐书·乐志》曰：“《莫愁乐》者，出於石城乐。石城有女子名莫愁，善歌谣，石城乐和中复有忘愁声，因有此歌。”《古今乐录》曰：“《莫愁乐》亦云蛮乐，旧舞十六人，梁八人。”《乐府解题》曰：“古歌亦有莫愁，洛阳女，与此不同。”  

莫愁在何处，莫愁石城西。艇子打两桨，催送莫愁来。  

闻欢下扬州，相送楚山头。探手抱腰看，江水断不流。  

──右二曲  

【莫愁乐】　张祜  

侬居石城下，郎到石城游。自郎石城出，长在石城头。  

【莫愁曲】　李贺  

草生龙坡下，鸦噪城堞头。何人此城里，城角栽石榴。青丝系五马，黄金络双牛。白鱼驾莲船，夜作十里游。归来无人识，暗上沈香楼。罗床倚瑶瑟，残月倾帘钩。今日槿花落，明朝梧树秋。若负平生意，何名作莫愁。  

【估客乐】　齐·武帝  

《古今乐录》曰：“《估客乐》者，齐武帝之所制也。帝布衣时，尝游樊、邓。登祚以后，追忆往事而作歌。使乐府令刘瑶管弦被之教习，卒遂无成。有人启释宝月善解音律，帝使奏之，旬日之中，便就谐合。敕歌者常重为感忆之声，犹行於世。宝月又上两曲，帝数乘龙舟，游五城江中放观，以红越布为帆，绿丝为帆纤，鍮石为篙足。篙榜者悉著郁林布，作淡黄裤，列开，使江中衣，出。五城，殿犹在。齐舞十六人，梁八人。”《唐书·乐志》曰：“梁改其名为《商旅行》。”  

昔经樊邓役，阻潮梅根渚。感忆追往事，意满辞不叙。  

【同前二首】　释宝月  

郎作十里行，侬作九里送。拔侬头上钗，与郎资路用。  

有信数寄书，无信心相忆。莫作瓶落井，一去无消息。  

【同前二首】　释宝月  

大艑珂峨头，何处发扬州。借问艑上郎，见侬所欢不。  

初发扬州时，船出平津泊。五两如竹林，何处相寻博。  

──右五曲  

【同前】　陈·后主  

三江结俦侣，万里不辞遥。恒随鹢首舫，屡逐鸡鸣潮。  

【同前】　唐·李白  

海客乘天风，将船远行役。譬如云中鸟，一去无踪迹。  

【同前】　元稹  

估客无住著，有利身即行。出门求火伴，入户辞父兄。父兄相教示，求利莫求名。求名有所避，求利无不营。火伴相勒缚，卖假莫卖诚。交关少交假，交假本生轻。自兹相将去，誓死意不更。一解市头语，去，誓死意不更。一解市头语，便无乡里情。鍮石打臂钏，糯米吹项璎。归来村中卖，敲作金玉声。村中田舍娘，贵贱不敢争。所费百钱本，已得十倍赢。颜色转光净，饮食亦甘馨。子本频蕃息，货赂日兼并。求珠驾沧海，采玉上荆衡。北买党项马，西擒吐蕃鹦，炎洲布火浣，蜀地锦织成。越婢脂肉滑，奚僮眉眼明。通首衣食费，不计远近程。经营天下遍，却到长安城。城中东西市，闻客次第迎。迎客兼说客，多财为势倾。客心本明黠，闻语心已惊。先问十常侍，次求百公卿。侯家与主第，点缀无不精。归来始安坐，富与王家勍。市卒酒肉臭，县胥家舍成。岂唯绝言语，奔走极使令。大儿贩材木，巧识梁栋形。小儿贩盐卤，不入州县征。一身偃市利，突若截海鲸。钩距不敢下，下则牙齿横。生为估客乐，判尔乐一生。尔又生两子，钱刀何岁平。  

【贾客乐】　张籍  

金陵向西贾客多，船中生长乐风波。欲发移船近江口，船头祭神各浇酒。停杯共说远行期，入蜀经蛮远别离。金多众中为上客，夜夜算缗眠独迟。秋江初月猩猩语，孤帆夜发满湘渚。水工持楫防暗滩，直过山边及前侣。年年逐利西复东，姓名不在县籍中。农夫税多长辛苦，弃业长为贩卖翁。  

【贾客词】　北周·庾信  

五两开船头，长樯发新浦。悬知岸上人，遥振江中鼓。  

【同前】　唐·刘禹锡  

贾客无定游，所游唯利并。眩俗杂良苦，乘时知重轻。心计析秋毫，捶钩侔悬衡。锥刀既无弃，转化日已盈。徼福祷波神，施财游化城。妻约雕金钏，女垂贯珠缨。高赀比封君，奇货通倖卿。趋时鸷鸟思，藏钅强盘龙形。大艑浮通川，高楼次旗亭。行止皆有乐，关梁似无征。农夫何为者，辛苦事寒耕。  

【同前】　刘驾  

贾客灯下起，犹言发已迟。高山有疾路，暗行终不疑。寇盗伏其路，猛兽来相追。金玉四散去，空囊委路歧。扬州有大宅，白骨无地归。少妇当此日，对镜弄花枝。  

【襄阳乐】  

《古今乐录》曰：“《襄阳乐》者，宋随王诞之所作也。诞始为襄阳郡，元嘉二十六年仍为雍州刺史，夜闻诸女歌谣，因而作之，所以歌和中有‘襄阳来夜乐’之语也。”旧舞十六人，梁八人。又有《大堤曲》，亦出於此。简文帝雍州十曲，有《大堤》、《南湖》、《北渚》等曲。《通典》曰：“裴子野《宋略》称晋安侯刘道产为襄阳太守，有善政，百姓乐业，人户丰赡，蛮夷顺服，悉缘沔而居。由此歌之，号《襄阳乐》。”盖非此也。  

朝发襄阳城，暮至大堤宿。大堤诸女儿，花艳惊郎目。  

上水郎担篙，下水摇双橹。四角龙子幡，环环江当柱。  

江陵三千三，西塞陌中央。但问相随否，何计道里长。  

人言襄阳乐，乐作非侬处。乘星冒风流，还侬扬州去。  

烂漫女萝草，结曲绕长松。三春虽同色，岁寒非处侬。  

黄鹄参天飞，中道郁徘徊。腹中车轮转，欢今定怜谁。  

扬州蒲锻环，百钱两三丛。不能买将还，空手揽抱侬。  

女萝自微薄，寄托长松表。何惜负霜死，贵得相缠绕。  

恶见多情欢，罢侬不相语。莫作乌集林，忽如提侬去。  

──右九曲  

【同前】　张祜  

大堤花月夜，长江春水流。东风正上信，春夜特来游。  

【襄阳曲二首】　崔国辅  

蕙草娇红萼，时光舞碧鸡。城中美年少，相见白铜鞮。  

少年襄阳地，来往襄阳城。城中轻薄子，知妾解秦筝。  

【同前】　施肩吾  

大堤女儿郎莫寻，三三五五结同心。清晨对镜冶容色，意欲取郎千万金。  

【同前】　李端  

襄阳堤路长，草碧杨柳黄。谁家女儿临夜妆，红罗帐里有灯光。雀钗翠羽动明珰，欲出不出脂粉香。同居女伴正衣裳，中庭寒月白如霜。贾生十八称才子，空得门前一断肠。  

【雍州曲三首】　梁·简文帝  

《通典》曰：“雍州，襄阳也。《禹贡》荆河州之南境，春秋时楚地，魏武始置襄阳郡，晋兼置荆河州。宋文帝割荆州置雍州，号南雍。魏、晋以来，常为重镇，齐、梁因之。”  

【南湖】  

南湖荇叶浮，复有佳期游。银纶翡翠钩，玉舳芙蓉舟。荷香乱衣麝，桡声送急流。  

【北渚】  

岸阴垂柳叶，平江含粉堞。好值城傍人，多逢荡舟妾。绿水溅长袖，浮苔染轻楫。  

【大堤】  

宜城断中道，行旅极留连。出妻工织素，妖姬惯数钱。炊彫留上客，贳酒逐神仙。  

【大堤曲】　唐·张柬之  

南国多佳人，莫若大堤女。玉床翠羽帐，宝补袜莲花炬。魂处自目成，色授开心许。迢迢不可见，日暮空愁予。  

【同前】　杨巨源  

二八婵娟大堤女，开垆相对依江渚。待客登楼向水看，邀郎卷幔临花语。细雨濛蒙湿芰荷，巴东商侣挂帆多。自传芳酒涴红袖，谁调妍妆回翠娥。珍簟华灯夕阳后，当垆理瑟矜纤手。月落星微五鼓声，春风摇荡窗前柳。岁岁逢迎沙岸间，北人多识绿云鬟。无端嫁与五陵少，离别烟波伤玉颜。  

【同前】　李白  

汉水临襄阳，花开大堤暖。佳期大堤下，泪向南云满。春风复无情，吹我梦魂乱。不见眼中人，天长音信断。  

【同前】　李贺  

妾家住横塘，红纱满桂香。青云教绾头上髻，明月与作耳边珰。莲风起，江畔春。大堤上，留北人。郎食鲤鱼尾，妾食猩猩唇。莫指襄阳道，绿浦归帆少。今日菖蒲花，明朝枫树老。  

【大堤行】　孟浩然  

大堤行乐处，车马相驰突。岁岁春草生，踏青二三月。王孙挟珠弹，游女矜罗袜。携手今莫同，江花为谁发。  

【三洲歌】  

《唐书·乐志》曰：“《三洲》，商人歌也。”《古今乐录》曰：“《三洲歌》者，商客数游巴陵三江口往还，因共作此歌。其旧辞云：‘啼将别共来。’梁天监十一年，武帝於乐寿殿道义竟留十大德法师设乐，敕人人有问，引经奉答。次问法云：‘闻法师善解音律，此歌何如？’法云奉答：‘天乐绝妙，非肤浅所闻。愚谓古辞过质，未审可改以不？’敕云：‘如法师语音。’法云曰：‘应欢会而有别离，啼将别可改为欢将乐，故歌。’歌和云：‘三洲断江口，水从窈窕河傍流。欢将乐，共来长相思。’旧舞十六人，梁八人。”  

送欢板桥弯，相待三山头。遥见千幅帆，知是逐风流。  

风流不暂停，三山隐行舟。原作比目鱼，随欢千里游。  

湘东酃醁酒，广州龙头铛。玉樽金镂碗，与郎双杯行。  

──右三曲  

【同前】　陈·后主  

春江聊一望，细草遍长洲。沙汀时起伏，画舸屡淹留。  

【同前】　唐·温庭筠  

团圆莫作波中月，洁白莫为枝上雪。月随波动碎潾潾，雪似梅花不堪折。李娘十六青丝发，画带双花为君结。门前有路轻离别，惟恐归来旧香灭。  

【襄阳蹋铜蹄】　梁·武帝  

《隋书·乐志》曰：“梁武帝之在雍镇，有童谣云：‘襄阳白铜蹄，反缚扬州儿。’识者言：‘白铜蹄，谓金蹄，为马也。白，金色也。’及义师之兴，实以铁骑。扬州之士皆面缚果如谣言。故即位之后，更造新声，帝自为之词三曲。又令沈约为三曲，以被管弦。”《古今乐录》曰：“襄阳蹋铜蹄者，梁武西下所制也。沈约又作，其和云：‘襄阳白铜蹄，圣德应乾来。’天监初，舞十六人，后八人。”  

陌头征人去，闺中女下机。含情不能言，送别沾罗衣。  

草树非一香，花叶百种色。寄语故情人，知我心相忆。  

龙马紫金鞍，翠毦白玉羁。照耀双阙下，知是襄阳儿。  

【同前】　沈约  

分手桃林岸，望别岘山头。若欲寄音信，汉水向东流。  

生长宛水上，从事襄阳城。一朝遇神武，奋翼起先鸣。  

蹀鞚飞尘起，左右自生光。男儿得富贵，何必在归乡。  

──右六曲  

【采桑度】  

《采桑度》一曰《采桑》。《唐书·乐志》曰：“《采桑》因三洲曲而生，此声苑也。《采桑度》，梁时作。”《水经》曰：“河水过屈县西南为采桑津。《春秋》僖公八年，晋里克败狄于采桑是也。”梁简文帝《乌栖曲》曰：“采桑渡头碍黄河，郎今欲渡畏风波。”《古今乐录》曰：“《采桑度》旧舞十六人，梁八人，即非梁时作矣。”  

蚕生春三月，春桑正含绿。女儿采春桑，歌吹当春曲。  

冶游采桑女，尽有芳春色。姿容应春媚，粉黛不加饰。  

系条采春桑，采叶何纷纷。采桑不装钩，牵坏紫罗裙。  

语欢稍养蚕，一头养百塸。奈当黑瘦尽，桑叶常不周。  

春月采桑时，林下与欢俱。养蚕不满百，那得罗绣襦。  

采桑盛阳月，绿叶何翩翩。攀条上树表，牵坏紫罗裙。  

伪蚕化作茧，烂熳不成丝。徒劳无所获，养蚕持底为。  

──右七曲  

## 卷四十九·清商曲辞六  

○西曲歌下  

【江陵乐】  

《古今乐录》曰：“《江陵乐》，旧舞十六人，梁八人。”《通典》曰：“江陵，古荆州之域，春秋时楚之郢地，秦置南郡，晋为荆州，东晋、宋、齐以为重镇。梁元帝都之有纪南城，楚渚宫在焉。”  

不复蹋踶人，踶地地欲穿。盆隘欢绳断，蹋坏绛罗裙。  

不复出场戏，踶场生青草。试作两三回，踶场方就好。  

阳春二三月，相将蹋百草。逢人驻步看，扬声皆言好。  

暂出后园看，见花多忆子。乌鸟双双飞，侬欢今何在。  

──右四曲  

【青阳度】  

《古今乐录》曰：“《青阳度》，倚歌。凡倚歌悉用铃鼓，无弦有吹。”  

隐机倚不织，寻得烂漫丝。成匹郎莫断，忆侬经绞时。  

碧玉捣衣砧，七宝金莲杵。高举徐徐下，轻捣只为汝。  

青荷盖绿水，芙蓉披红鲜。下有并根藕，上生并目莲。  

──右三曲  

【青骢白马】  

《古今乐录》曰：“《青骢白马》，旧舞十六人。”  

青骢白马紫丝缰，可怜石桥根柏梁。  

汝忽千里去无常，愿得到头还故乡。  

系马可怜著长松，游戏徘徊五湖中。  

借问湖中采菱妇，莲子青荷可得否？  

可怜白马高缠騣，著地踯躅多徘徊。  

问君可怜六萌车，迎取窈窕西曲娘。  

问君可怜下都去，何得见君复西归。  

齐唱可怜使人惑，昼夜怀欢何时忘。  

──右八曲  

【共戏乐】  

《古今乐录》曰：“《共戏乐》，旧舞十六人，梁八人。”  

齐世方昌书轨同，万宇献乐列国风。  

时泰民康人物盛，腰鼓铃柈各相竞。  

长袖翩翩若鸿惊，纤腰袅袅会人情。  

观风采乐德化昌，圣皇万寿乐未央。  

──右四曲  

【共戏乐】  

《古今乐录》曰：“《共戏乐》，旧舞十六人，梁八人。”  

齐世方昌书轨同，万宇献乐列国风。  

时泰民康人物盛，腰鼓铃柈各相竞。  

长袖翩翩若鸿惊，纤腰袅袅会人情。  

观风采乐德化昌，圣皇万寿乐未央。  

──右四曲  

【安东平】  

《古今乐录》曰：“《安东平》，旧舞十六人，梁八人。”  

凄凄烈烈，北风为雪。船道不通，步道断绝。  

吴中细布，阔幅长度。我有一端，与郎作裤。  

微物虽轻，拙手所作。馀有三丈，为郎别厝。  

制为轻巾，以奉故人。不持作好，与郎拭尘。  

东平刘生，复感人情。与郎相知，当解千龄。  

──右五曲  

【女儿子】  

《古今乐录》曰：“《女儿子》，倚歌也。”  

巴东三峡猿鸣悲，夜鸣三声泪沾衣。  

我欲上蜀蜀水难，蹋蹀珂头腰环环。  

──右二曲  

【来罗】  

《古今乐录》曰：“倚歌也。”  

郁金黄花标，下有同心草。草生日已长，人生日就老。  

君子防未然，莫近嫌疑边。瓜田不蹑履，李下不正冠。  

故人何怨新，切少必求多。此事何足道，听我歌来罗。  

白头不忍死，心愁皆敖然。游戏泰始世，一日当千年。  

──右四曲  

【那呵滩】  

《古今乐录》曰：“《那呵滩》，旧舞十六人，梁八人。其和云：‘郎去何当还。’多叙江陵及扬州事。那呵，盖滩名也。”  

我去只如还，终不在道边。我若在道边，良信寄书还。  

沿江引百丈，一濡多一艇。上水郎担篙，何时至江陵。  

江陵三千三，何足持作远。书疏数知闻，莫令信使断。  

闻欢下扬州，相送江津弯。原得篙橹折，交郎到头还。  

篙折当更觅，橹折当更安。各自是官人，那得到头还。  

百思缠中心，憔悴为所欢。与子结终始，折约在金兰。  

──右六曲  

【孟珠】  

一曰《丹阳孟珠歌》。《古今乐录》曰：“《孟珠》十曲，二曲，倚歌八曲。旧舞十六人，梁八人。”  

人言孟珠富，信实金满堂。龙头衔九花，玉钗明月珰。  

阳春二三月，草与水同色。攀条摘香花，言是欢气息。  

──右二曲  

人言春复著，我言未渠央。暂出后湖看，蒲菰如许长。  

扬州石榴花，摘插双襟中。葳蕤当忆我，莫持艳他侬。  

阳春二三月，草与水同色。道逢游冶郎，恨不早相识。  

望欢四五年，实情将懊恼。原得无人处，回身与郎抱。  

阳春二三月，正是养蚕时。那得不相怨，其再许侬来。  

将欢期三更，合冥欢如何。走马放苍鹰，飞驰赴郎期。  

适闻梅作花，花落已成子。杜鹃绕林啼，思从心下起。  

可怜景阳山，苕苕百尺楼。上有明天子，麟凤戏中游。  

──右八曲  

【翳乐】  

《古今乐录》曰：“《翳乐》一曲，倚歌二曲。旧舞十六人，梁八人。”  

人生欢爱时，少年新得意。一旦不相见，辄作烦冤思。  

──右一曲  

【同前】  

阳春二三月，相将舞翳乐。曲曲随时变，持许艳郎目。  

人言扬州乐，扬州信自乐。总角诸少年，歌舞自相逐。  

──右二曲  

【夜黄】  

《古今乐录》曰：“《夜黄》，倚歌也。”  

湖中百种鸟，半雌半是雄。鸳鸯逐野鸭，恐畏不成双。  

──右一曲  

【夜度娘】  

《古今乐录》曰：“《夜度娘》，倚歌也。”  

夜来冒霜雪，晨去履风波。虽得叙微情，奈侬身苦何。  

──右一曲  

【长松标】  

《古今乐录》曰：“《长松标》，倚歌也。”  

落落千丈松，昼夜对长风。岁暮霜雪时，寒苦与谁双。  

──右一曲  

【双行缠】  

《古今乐录》曰：“《双行缠》，倚歌也。”  

朱丝系腕绳，真如白雪凝。非但我言好，众情共所称。  

新罗绣行缠，足趺如春妍。他人不言好，独我知可怜。  

──右二曲  

【黄督】  

《古今乐录》曰：“《黄督》，倚歌也。”乔客他乡人，三春不得归。愿看杨柳树，已复藏班骓。笼车度蹋衍，故人求寄载。催牛闭后户，无预故人事。右二曲。  

【平西乐】  

《古今乐录》曰：“《平西乐》，倚歌也。”  

我情与欢情，二情感苍天。形虽胡越隔，神交中夜间。  

──右一曲  

【攀杨枝】  

《古今乐录》曰：“《攀杨枝》，倚歌也。”《乐苑》曰：“《攀杨枝》，梁时作。”  

自从别君来，不复著绫罗。画眉不注口，施朱当奈何。  

──右一曲  

【寻阳乐】  

《古今乐录》曰：“《寻阳乐》，倚歌也。”  

鸡亭故侬去，九里新侬还。送一却迎两，无有暂时闲。  

──右一曲  

【白附鸠】　梁·吴均  

《古今乐录》曰：“《白附鸠》倚歌，亦曰《白浮鸠》，本拂舞曲也。”  

石头龙尾弯，新亭送客者。酤酒不取钱，郎能饮几许。  

──右一曲  

【白浮鸠】　吴均  

琅瑘白浮鸠，紫翳飘陌头。食饮东莞野，栖宿越王楼。  

【拔蒲】  

《古今乐录》曰：“《拔蒲》，倚歌也。”  

青蒲衔紫茸，长叶复从风。与君同舟去，拔蒲五湖中。  

朝发桂兰渚，昼息桑榆下。与君同拔蒲，竟日不成把。  

──右二曲  

【拔蒲歌】　唐·张祜  

拔蒲来，领郎镜湖边。郎心在何处，莫趁新莲去。拔得无心蒲，问郎看好无。  

【寿阳乐】  

《古今乐录》曰：“《寿阳乐》者，宋南平穆王为豫州所作也。旧舞十六人，梁八人。”按其歌辞，盖叙伤别望归之思。南平穆王即刘铄也。  

可怜八公山，在寿阳，别后莫相忘。  

东台百馀尺，凌风云，别后不忘君。  

梁长曲水流，明如镜，双林与郎照。  

辞家远行去，空为君，明知岁月驶。  

笼窗取凉风，弹素琴，一叹复一吟。  

夜相思，望不来，人乐我独愁。  

长淮何烂漫，路悠悠，得当乐忘忧。  

上我长濑桥，望归路，秋风停欲度。  

衔泪出伤门，寿阳去，必还当几载。  

──右九曲  

【作蚕丝】  

《古今乐录》曰：“《作蚕丝》，倚歌也。”  

柔桑感阳风，阿娜婴兰妇。垂条付绿叶，委体看女手。  

春蚕不应老，昼夜常怀丝。何惜微躯尽，缠绵自有时。  

绩蚕初成茧，相思条女密。投身汤水中，贵得共成匹。  

素丝非常质，屈折成绮罗。敢辞机杼劳，但恐花色多。  

──右四曲  

【杨叛儿】  

《唐书·乐志》曰：“《杨伴儿》，本童谣歌也。齐隆昌时，女巫之子曰杨旻，少时随母入内，及长为何后宠。童谣云：‘杨婆儿，共戏来所欢。’语讹，遂成杨伴儿。”《古今乐录》曰：“《杨叛儿》送声云：‘叛儿教侬不复相思。’”  

截玉作手钩，七宝光平天。绣沓织成带，严帐信可怜。  

暂出白门前，杨柳可藏乌。欢作沈水香，侬作博山炉。  

送郎乘艇子，不作遭风虑。横篙掷去桨，愿到逐流去。  

七宝珠络鼓，教郎拍复拍。黄牛细犊儿，杨柳映松柏。  

欢欲见莲时，移湖安屋里。芙蓉绕床生，眠卧抱莲子。  

闻欢远行去，送欢至新亭。津逻无侬名。  

落秦中庭生，诚知非好草。龙头相钩连，见枝如欲绕。  

杨叛西随曲，柳花经东阴。风流随远近，飘扬闷侬心。  

──右八曲  

【同前】　梁·武帝  

桃花初发红，芳草尚抽绿。南音多有会，偏重叛儿曲。  

【同前】　陈·后主  

青春上阳月，结伴戏京华。龙媒玉珂马，凤轸绣香车。水映临桥树，风吹夹路花。日昏欢宴罢，相将归狭斜。  

【同前】　唐·李白  

君歌杨叛儿，妾劝新丰酒。何许最关人，乌啼白门柳。乌啼隐杨花，君醉留妾家。博山炉中沈香火，双烟一气凌紫霞。  

【西乌夜飞】  

《古今乐录》曰：“《西乌夜飞》者，宋元徽五年，荆州刺史沈攸之所作也。攸之举兵发荆州，东下，未败之前，思归京师，所以歌。和云：‘白日落西山，还去来。’送声云：‘折翅乌，飞何处，被弹归。’”  

日从东方出，团团鸡子黄。夫归恩情重，怜欢故在傍。  

暂请半日给，徙倚娘店前。目作宴瑱饱，腹作宛恼饥。  

我昨忆欢时，揽刀持自刺。自刺分应死，刀作离楼僻。  

阳春二三月，诸花尽芳盛。持底唤欢来，花笑莺歌咏。  

感郎崎岖情，不复自顾虑。臂绳双入结，遂成同心去。  

──右五曲  

○月节折杨柳歌十三首  

【正月歌】  

春风尚萧条，去故来入新。苦心非一朝，折杨柳，愁思满腹中，历乱不可数。  

【二月歌】  

翩翩乌入乡，道逢双燕飞。劳君看三阳，折杨柳，寄言语侬欢，寻还不复久。  

【三月歌】  

泛舟临曲池，仰头看春花。杜鹃纬林啼。折杨柳，双下俱徘徊，我与欢共取。  

【四月歌】  

芙蓉始怀莲，何处觅同心。俱生世尊前。折杨柳，捻香散名花，志得长相取。  

【五月歌】  

菰生四五尺，素身为谁珍。盛年将可惜。折杨柳，作得九子粽，思想劳欢手。  

【六月歌】  

三伏热如火，笼窗开北牖。与郎对榻坐。折杨柳，铜塸贮蜜浆，不用水洗溴。  

【七月歌】  

织女游河边，牵牛顾自叹。一会复周年。折杨柳，揽结长命草，同心不相负。  

【八月歌】  

迎欢裁衣裳，日月流如水。白露凝庭霜。折杨柳，夜闻捣衣声，窈窕谁家妇。  

【九月歌】  

甘菊吐黄花，非无杯觞用。当奈许寒何。折杨柳，授欢罗衣裳，含笑言不取。  

【十月歌】  

大树转萧索，天阴不作雨。严霜半夜落。折杨柳，林中与松柏，岁寒不相负。  

【十一月歌】  

素雪任风流，树木转枯悴，松柏无所忧。折杨柳，寒衣履薄冰，欢讵知侬否？  

【十二月歌】  

天寒岁欲暮，春秋及冬夏。苦心停欲度。折杨柳，沈乱枕席间，缠绵不觉久。  

【闰月歌】  

成闰暑与寒，春秋补小月。念子无时闲。折杨柳，阴阳推我去，那得有定主？  

【常林欢】　唐·温庭筠  

《唐书·乐志》曰：“《常林欢》，疑宋、梁间曲。宋、梁之世，荆、雍为南方重镇，皆皇子为之牧。江左辞咏，莫不称之，以为乐土，故随王诞作襄阳之歌，齐武帝追忆樊、邓。梁简文帝乐府歌云：‘分手桃林岸，送别岘山头。若欲寄音信，汉水向东流。’又曰：‘宜城投酒今行熟，停鞍系马暂栖宿。’桃林在汉水上，宜城在荆州北，荆州有长林县。江南谓情人为欢。常、长声相近，盖乐人误谓长为常。”《通典》曰：“《常林欢》，盖宋、齐间曲。”  

宜城酒熟花覆桥，沙晴绿鸭鸣咬咬。秾桑绕舍麦如尾，幽轧鸣机双燕巢。马声特特荆门道，蛮水扬光色如草。锦荐金炉梦正长，东家呃喔鸡鸣早。  

## 卷五十·清商曲辞七  

○江南弄上  

【江南弄七首】　梁·武帝  

《古今乐录》曰：“梁天监十一年冬，武帝改西曲，制《江南上云乐》十四曲，《江南弄》七曲：一曰《江南弄》，二曰《龙笛曲》，三曰《采莲曲》，四曰《凤笛曲》，五曰《采菱曲》，六曰《游女曲》，七曰《朝云曲》。又沈约作四曲：一曰《赵瑟曲》，二曰《秦筝曲》，三曰《阳春曲》，四曰《朝云曲》，亦谓之《江南弄》云。”  

【江南弄】  

《古今乐录》曰：“《江南弄》三洲韵。和云：阳春路，娉婷出绮罗。”  

众花杂色满上林，舒芳耀绿垂轻阴。连手躞蹀舞春心。舞春心，临岁腴，中人望独踟蹰。  

【龙笛曲】  

《古今乐录》曰：“《龙笛曲》，和云：‘江南音，一唱值千金。’马融《长笛赋》曰：‘近世双笛从羌起，羌人伐竹未及已。龙鸣水中不见已，截竹吹之声相似。’然则《龙笛曲》盖因声如龙鸣而名曲。”  

美人绵眇在云堂，雕金镂竹眠玉床。婉爱寥亮绕红梁。绕红梁，流月台，驻狂风，郁徘徊。  

【采莲曲】  

《古今乐录》曰：“《采莲曲》，和云：‘采莲渚，窈窕舞佳人。’”  

游戏五湖采莲归，发花田叶芳袭衣。为君侬歌世所希。世所希，有如玉。江南弄，采莲曲。  

【凤笙曲】  

《古今乐录》曰：“《凤笙曲》，和云：‘弦吹席，长袖善留客。’”  

绿耀克碧彫琯笙，朱唇玉指学凤鸣。流速参差飞且停。飞且停，在凤楼，弄娇响，间清讴。  

【采菱曲】  

《古今乐录》曰：“《采菱曲》，和云：‘菱歌女，解佩戏江阳。’”  

江南稚女珠腕绳，金翠摇首红颜兴。桂棹容与歌采菱。歌采菱，心未怡，翳罗袖，望所思。  

【游女曲】  

《古今乐录》曰：“《游女曲》，和云：‘当年少，歌舞承酒笑。’”  

氛氲兰麝体芳滑，容色玉耀眉如月。珠佩婐戏金阙。戏金阙，游紫庭。舞飞阁，歌长生。  

【朝云曲】  

《古今乐录》曰：“《朝云曲》，和云：‘徙倚折耀华。’”宋玉《高唐赋序》曰：“楚襄王与宋玉游云梦之台，望高唐之观，独有云气，变化无穷。王问玉曰：‘此何气也？’玉曰：‘所谓朝云也。’王曰：‘何谓朝云也？’玉曰：‘昔者先王尝游高唐，怠而昼寝，梦见一妇人曰：“妾巫山之女也，为高唐之客。闻君游高唐，原荐枕席。”王因幸之。去而辞曰：“妾在巫山之阳，高丘之阻，旦为朝云，暮为行雨，朝朝暮暮，阳台之下。”旦朝视之如言，故为立庙，号曰朝云。’”郦道元《水经注》曰：“巫山者，帝女居焉。宋玉谓帝之季女名曰瑶姬，未行而亡，封于巫山之台。精魂为草，实谓灵芝，所谓巫山之女，高唐之姬也。”《朝云曲》盖取於此。  

张乐阳台歌上谒，如寝如兴芳晻暧。容光既艳复还没。复还没，望不来。巫山高，心徘徊。  

──右七曲  

【江南弄三首·江南曲】　梁·简文帝  

和云：“阳春路，时使佳人度。”  

枝中水上春并归，长杨扫地桃花飞。清风吹人光照衣。光照衣，景将夕。掷黄金，留上客。  

【江南弄三首·龙笛曲】　梁·简文帝  

和云：“《江南弄》，真能下翔凤。”  

金门玉堂临水居，一嚬一笑千万馀。游子去还原莫疏。原莫疏，意何极，双鸳鸯，两相忆。  

【江南弄三首·采莲曲】　梁·简文帝  

和云：“《采莲归》，渌水好沾衣。”  

桂楫兰桡浮碧水，江花玉面两相似。莲疏藕折香风起。香风起，白日低，采莲曲，使君迷。  

【江南弄四首·赵瑟曲】　沈约  

邯郸奇弄出文梓，萦弦急调切流徵。玄鹤徘徊白云起。白云起，郁披香。离复合，曲未央。  

【江南弄四首·秦筝曲】　沈约  

罗袖飘纚拂雕桐，促柱高张散轻宫。迎歌度舞遏归风。遏归风，止流月。寿万春，欢无歇。  

【江南弄四首·阳春曲】　沈约  

刘向《新序·宋玉对楚威王问》曰：“客有歌於郢中者，其始曰《下里巴人》，国中属而和者千人。其为《阳陵采薇》，国中属而和者数百人。其为《阳春白雪》，国中属而和者，数十人而已也。引商刻角，杂以流徵，国中属而和者，不过数人。是以其曲弥高，其和弥寡。然则《阳春》所从来亦远矣。”《乐府解题》曰：“阳春，伤也。”  

杨柳垂地燕差池，缄情忍思落容仪。弦伤曲怨心自知。心自知，人不见。动罗裙，拂珠殿。  

【江南弄四首·朝云曲】　沈约  

阳台氤氲多异色，巫山高高上无极。云来云去长不息。长不息，梦来游。极万世，度千秋。  

○江南弄中  

【江南弄】　唐·王勃  

江南弄，巫山连楚梦。行雨行云几相送。瑶轩金谷上春时，玉童仙女无见期。紫露香烟眇难托，清风明月遥相思。遥相思，草徒绿，为听双飞凤皇曲。  

【同前】　唐·李贺  

江中绿雾起凉波，天上叠巘红嵯峨。水风浦云生老竹，渚暝蒲帆如一幅。鲈鱼千头酒百斛，酒中倒卧南山绿。吴歈越吟未终曲，江上团团帖寒玉。  

【采莲曲二首】　梁·简文帝  

晚日照空矶，采莲承晚晖。风起湖难度，莲多摘未稀。棹动芙蓉落，船移白鹭飞。荷丝傍绕腕，菱角远牵衣。  

常闻蕖可爱，采撷欲为裙。叶滑不留綖，心忙无假薰。千春谁与乐，唯有妾随君。  

【同前】　梁·元帝  

碧玉小家女，来嫁汝南王。莲花乱脸色，荷叶杂衣香。因持荐君子，愿袭芙蓉裳。  

【同前】　刘孝威  

金桨木兰船，戏采江南莲。莲香隔蒲渡，荷叶满江鲜。房垂易入手，柄曲自临盘。露花时湿钏，风茎乍拂钿。  

【同前】　朱超  

艳色前后发，缓楫去来迟。看妆碍荷影，洗手畏菱滋。摘除莲上叶，拖出藕中丝。湖里人无限，何日满船时。  

【同前】　沈君攸  

平川映晓霞，莲舟泛浪华。衣香随岸远，荷影向流斜。度手牵长柄，转楫避疏花。还船不畏满，归路讵嫌赊。  

【同前二首】　吴均  

江南当夏清，桂楫逐流萦。初疑京兆剑，复似汉冠名。荷香带风远，莲影向根生。叶卷珠难溜，花舒红易倾。日暮凫舟满，归来渡锦城。  

锦带杂花钿，罗衣垂绿川。问子今何去，出采江南莲。辽西三千里，欲寄无因缘。原君早旋返，及此荷花鲜。  

【同前】　陈·后主  

相催暗中起，妆前日已光。随宜巧注口，薄落点花黄。风住疑衫密，船小畏裾长。波文散动楫，茭花拂度航。低荷乱翠影，采袖新莲香。归时会被唤，且试入兰房。  

【同前】　隋·卢思道  

曲浦戏妖姬，轻盈不自持。擎荷爱圆水，折藕弄长丝。珮动裙风入，妆销粉汗滋。菱歌惜不唱，须待暝归时。  

【同前】　殷英童  

荡舟无数伴，解缆自相催。汗粉无庸拭，风裾随意开。棹移浮荇乱，船进倚荷来。藕丝牵作缕，莲叶捧成杯。  

【同前】　唐·崔国辅  

玉溆花红发，金塘水碧流。相逢畏相失，并著采莲舟。  

【同前】　徐彦伯  

妾家越水边，摇艇入江烟。既觅同心侣，复采同心莲。折藕丝能脆，开花叶正圆。春歌弄明月，归棹落花前。  

【同前】　唐·李白  

若耶溪傍采莲女，笑隔荷花共人语。日照新妆水底明，风飘香袖空中举。岸上谁家游冶郎，三三五五映垂杨。紫骝嘶入落花去，见此踟蹰空断肠。  

【同前】　唐·贺知章  

稽山罢雾郁嵯峨，镜水无风也自波。莫言春度芳菲尽，别有中流采芰荷。  

【同前三首】　唐·王昌龄  

吴姬越艳楚王妃，争弄莲舟水湿衣。来时浦口花迎入，采罢江头月送归。  

荷叶罗裙一色裁，芙蓉向脸两边开。乱入池中看不见，闻歌始觉有人来。  

越女作桂舟，还将桂为楫。湖上水渺漫，清江初可涉。摘取芙蓉花，莫摘芙蓉叶。将归问夫婿，颜色何如妾。  

【同前二首】　戎昱  

虽听采莲曲，讵识采莲心。漾楫爱花远，回船愁良深。烟生极浦色，日落半江阴。同侣怜波静，看妆堕玉簪。  

涔阳女儿花满头，毵毵同泛木兰舟。秋风日暮南湖里，争唱菱歌不肯休。  

【同前】　唐·储光羲  

浅渚荷花繁，深塘菱叶疏。独往方自得，耻邀淇上姝。广江无术阡，大泽绝方隅。浪中海童语，流下鲛人居。春雁时隐舟，新荷复满湖。采采乘日暮，不思贤与愚。  

【同前二首】　鲍溶  

弄舟朅来南塘水，荷叶映身摘莲子。暑衣清净鸳鸯喜，作浪舞花惊不起。殷勤护惜纤纤指，水菱初熟多新刺。  

采莲朅来水无风，莲潭如镜松如龙。夏衫短袖交斜红，艳歌笑斗新芙蓉，戏鱼住听莲花东。  

【同前】　唐·张籍  

秋江岸边莲子多，采莲女儿凭船歌。青房圆实齐戢戢，争前竞折荡漾波。试牵绿茎下寻藕，断处丝多刺伤手。白练束腰袖半卷，不插玉钗妆梳浅。船中未满度前洲，借问谁家家住远。归时共待暮潮上，自弄芙蓉还荡桨。  

【同前】　唐·白居易  

菱叶萦波荷飐风，荷花深处小船通。逢郎欲语低头笑，碧玉搔头落水中。  

【同前】　僧齐己  

越溪女，越江莲，齐菡萏，双婵娟。嬉游向何处，采摘且同船。浩唱发容与，清波生漪涟。时逢岛屿泊，几共鸳鸯眠。襟袖既盈溢，馨香亦相传。薄暮归去来，苎罗生碧烟。  

【采莲归】　唐·王勃  

采莲归，绿水芙蓉衣。秋风起浪凫雁飞。桂棹兰桡下长浦，罗裙玉腕摇轻橹。叶屿花潭极望平，江讴越吹相思苦。想思苦，佳期不可驻。塞外征夫犹未还，江南采莲今已暮。今已暮，摘莲花。今渠那必尽倡家。官道城南把桑叶，何如江上采莲花。莲花复莲花，花叶何重叠。叶翠本羞眉，花红强如颊。佳人不在兹，怅望别离时。牵花怜共蒂，折藕爱莲丝。故情何处所，新物徒华滋。不惜南津交佩解，还羞北海雁书迟。采莲歌有节，采莲夜未歇。正逢浩荡江上风，又值徘徊江上月。莲浦夜相逢，吴姬越女何丰茸。共问寒江千里外，征客关山更几重。  

【采莲女】　唐·阎朝隐  

采莲女，采莲舟，春日春江碧水流。莲衣承玉钏，莲刺罥银钩。薄暮敛容歌一曲，氛氲香气满汀洲。  

【湖边采莲妇】　唐·李白  

小姑织白纻，未解将人语。大嫂采芙蓉，溪湖千万重。长兄行不在，莫使外人逢。原学秋胡妇，真心比古松。  

【张静婉采莲曲】　唐·温庭筠  

《梁书》曰：“羊偘性豪侈，善音律，姬妾列侍，穷极奢侈。有舞人张静婉，容色绝世，腰围一尺六寸，时人咸推能掌上舞。偘尝自造采莲棹歌两曲，甚有新致，乐府谓之《张静婉采莲曲》。其后所传，颇失故意。”  

兰膏坠发红玉春，燕钗拖颈抛盘云。城西杨柳向娇晚，门前沟水波潾潾。麒麟公子朝天客，珮马珰珰度春陌。掌中无力舞衣轻，翦断鲛绡破春碧。抱月飘烟一尺腰，麝脐龙髓怜娇饶。秋罗拂衣碎光动，露重花多香不销。鸂鶒胶胶塘水满，绿萍如粟莲茎短。一夜西风送雨来，粉痕零落愁红浅。船头折藕丝暗牵，藕根莲子相留连。郎心似月月易缺，十五十六清光圆。  

【凤笙曲】　唐·沈佺期  

忆昔王子晋，凤笙游云空。挥手弄白日，安能恋青宫。岂无婵娟子，结念罗帐中。怜寿不贵色，身世两无穷。  

【凤吹笙曲】　唐·李白  

仙人十五爱吹笙，学得昆丘彩凤鸣。始闻炼气餐金液，复道朝天赴玉京。玉京迢迢几千里，凤笙去去无边已。欲叹离声发绛唇，更嗟别调流纤指。此时惜别讵堪闻，此地相看未忍分。重吟真曲和清吹，却奏仙歌响绿云。绿云紫气向函关，访道应寻缑氏山。莫学吹笙王子晋，一遇浮丘断不还。  

## 卷五十一　清商曲辞八  

○江南弄下  

【采菱歌七首】　宋 鲍照  

骛舲驰桂浦，息棹偃椒潭。箫弄澄湘北，菱歌清汉南。  

弭榜搴蕙荑，停唱纳薰若。含伤拾泉花，萦念采云萼。  

睽阔逢暄新，凄怨值妍华。秋心殊不那，春思乱如麻。  

要艳双屿里，望美两洲间。袅袅风出浦，沉沉日向山。  

烟噎越嶂深，箭迅楚江急。空抱琴心悲，徒望弦开泣。  

缄叹凌珠渊，收慨上金堤。春芳行歇落，是人方未齐。  

思今怀近忆，望古怀远识。怀古复怀今，长怀无终极。  

【采菱曲】　梁 简文帝  

菱花落复含，桑女罢新蚕。桂棹浮星艇，徘徊莲叶南。  

【同前】　陆罩  

参差杂荇枝，田田竞荷密。转叶任香风，舒花影流日。戏鸟波中荡，游鱼菱下出。不与文王嗜，羞时比萍实。  

【同前】　费昶  

妾家五湖口，采菱五湖侧。玉面不关妆，双眉本翠色。日斜天欲暮，风生浪未息。宛在水中央，空作两相忆。  

【同前】　江淹  

秋日心容与，涉水望碧莲。紫菱亦可采，试以缓愁年。参差万叶下，泛漾百流前。高彩隘通壑，香气丽广川。歌出棹女曲，舞入江南弦。乘鼋非逐俗，驾鲤乃怀仙。众美信如此，无恨在清泉。  

【同前二首】　江洪  

风生绿叶聚，波动紫茎开。含花复含实，正待佳人来。  

白日和清风，轻云杂高树。忽然当此时，采菱复相遇。  

【同前】　徐勉  

相携及嘉月，采菱渡北渚。微风吹棹歌，日暮相容与。采采不能归，望望方延伫。傥逢遗佩人，预以心相许。  

【同前】　唐 储光羲  

浊水菱叶肥，清水菱叶鲜。义不游浊水，志士多苦言。潮没具区薮，潦深云梦田。朝随北风去，暮逐南风还。浦口多渔家，相与邀我船。饭稻以终日，羹莼将永年。方冬水物穷，又欲休山樊。尽室相随从，所贵无忧患。  

【采菱行】　刘禹锡  

白马湖平秋日光，紫菱如锦彩鸾翔。荡舟游女满中央，采菱不顾马上郎。争多逐胜纷相向，时转兰桡破轻浪。长鬟弱袂动参差，钗影钏文浮荡漾。笑语哇咬顾晚晖，蓼花绿岸扣舷归。归来共到市桥步，野蔓系船萍满衣。家家竹楼临广陌，下有连樯多估客。携觞荐芰夜经过，醉踏大堤相应歌。屈平祠下沅江水，月照寒波白烟起。一曲南音此地闻，长安北望三千里。  

【阳春歌】　宋 吴迈远  

百里望咸阳，知是帝京域。绿树摇云光，春城起风色。佳人爱华景，流靡园塘侧。妍姿艳月映，罗衣飘蝉翼。宋玉歌阳春，巴人长叹息。雅郑不同赏，那令君怆侧。生重受惠轻，私自怜何极。  

【同前】　梁 吴均  

紫苔初泛水，连绵浮且没。若欲歌阳春，先歌青楼月。  

【同前】　齐 檀约  

青春献初岁，白云映彫梁。兰萌犹自短，柳叶未能长。已见红花发，复闻绿草香。乘此试游衍，谁知心独伤。  

【同前】　陈 顾野王  

春草正芳菲，重楼启曙扉。银鞍侠客至，柘弹婉童归。池前竹叶满，井上桃花飞。蓟门寒未歇，为断流黄机。  

【同前】　隋 柳顾言  

春鸟一啭有千声，春花一丛千种名。旅人无语坐檐楹，思乡怀土志难平。唯当文共酒，暂与兴相迎。  

【同前】　唐 李白  

长安白日照春空，绿杨结烟袅风。披香殿前花始红，流芳发色绣户中。绣户中，相经过，飞燕皇后轻身舞，紫宫夫人绝世歌。圣君三万六千日，岁岁年年奈乐何。  

【阳春曲】　无名氏  

芣苡生前迳，含桃落小园。春心自摇荡，百舌更多言。  

【同前】　温庭筠  

云母空窗晓烟薄，香昏龙气凝辉阁。霏霏雾雨杏花天，帘外春威著罗幕。曲栏伏槛金麒麟，沙苑芳郊连翠茵。厩马何能啮芳草，路人不敢随流尘。  

【同前】　庄南杰  

紫锦红囊香满风，金鸾玉轼摇丁冬。沙鸥白羽翦晴碧，野桃红艳烧春空。芳草绵延锁平地，垄蝶双双舞幽翠。凤叫龙吟白日长，落花声底仙娥醉。  

【同前】　僧贯休  

为口莫学阮嗣宗，不言是非非至公。为手须似朱云辈，折槛英风至今在。男儿结发事君亲，须斅前贤多慷慨。历数雍熙房与杜，魏公姚公宋开府。尽向天上仙宫闲处坐，何不却辞上帝下下土，忍见苍生苦苦苦。  

【朝云引】　郎大家宋氏  

巴西巫峡指巴东，朝云触石上朝空。巫山巫峡高何已，行雨行云一时起。一时起，三春暮，若言来，且就阳台路。  

【上云乐】　梁 武帝  

《古今乐录》曰：“《上云乐》七曲，梁武帝制，以代西曲。一曰《凤台曲》，二曰《桐柏曲》，三曰《方丈曲》，四曰《方诸曲》，五曰《玉龟曲》，六曰《金丹曲》，七曰《金陵曲》。”按《上云乐》又有老胡文康辞，周舍作，或云范云。《隋书 乐志》曰：“梁三朝第四十四，设寺子导、安息、孔雀、凤皇、文鹿、胡舞、登连、上云乐、歌舞伎。”  

【凤台曲】  

《古今乐录》曰：“《凤台曲》，和云：‘上云真，乐万春。’”  

凤台上，两悠悠。云之际，神光朝天极，华盖遏延州。羽衣昱耀，春吹去复留。  

【桐柏曲】  

《古今乐录》曰：“《桐柏曲》，和云：‘可怜真人游。’”  

桐柏真，升帝宾。戏伊谷，游洛滨。参差列凤管，容与起梁尘。望不可至，徘徊谢时人。  

【方丈曲】  

方丈上，崚层云。挹八玉，御三云。金书发幽会，碧简吐玄门。至道虚凝，冥然共所遵。  

【方诸曲】  

《古今乐录》曰：“《方诸曲》，三洲韵。和云：‘方诸上，可怜欢乐长相思。’”  

方诸上，上云人。业守仁，摐金集瑶池，步光礼玉晨。霞盖容长肃，清虚伍列真。  

【玉龟曲】  

《古今乐录》曰：“《玉龟曲》，和云：‘可怜游戏来。’”  

玉龟山，真长仙。九光耀，五云生。交带要分影，大华冠晨缨。耇如玄罗，出入游太清。  

【金丹曲】  

《古今乐录》曰：“《金丹曲》和云：‘金丹会，可怜乘白云。’”  

紫霜耀，绛雪飞。追以还，转复飞。九真道方微，千年不传，一传裔云衣。  

【金陵曲】  

勾曲仙，长乐游洞天。巡会迹，六门揖，玉板登金门，凤泉回肆，鹭羽降寻云。鹭羽一流，芳芬郁氛氲。  

──右七曲  

【上云乐】　梁 周舍  

西方老胡，厥名文康。遨遨六合，傲诞三皇。西观濛汜，东戏扶桑。南泛大蒙之海，北至无通之乡。昔与若士为友，共弄彭祖扶床。往年暂到昆仑，复值瑶池举觞。周帝迎以上席，王母赠以玉浆。故乃寿如南山，志若金刚。青眼眢眢，白发长长。蛾眉临髭，高鼻垂口。非直能俳，又善饮酒。箫管鸣前，门徒从后。济济翼翼，各有分部。凤皇是老胡家鸡，师子是老胡家狗。陛下拨乱反正，再朗三光。泽与雨施，化与风翔。觇云候吕，志游大梁。重驷修路，始届帝乡。伏拜金阙，仰瞻玉堂。从者小子，罗列成行。悉知廉节，皆识义方。歌管愔愔，铿鼓锵锵。响震钧天，声若鹓皇。前却中规矩，进退得宫商。举技无不佳，胡舞最所长。老胡寄箧中，复有奇乐章。赍持数万里，原以奉圣皇。乃欲次第说，老耄多所忘。但愿明陛下，寿千万岁，欢乐未渠央。  

【上云乐】　唐 李白  

金天之西，白日所没。康老胡雏，生彼月窟。巉岩容仪，戍削风骨。碧玉炅炅双目瞳，黄金拳拳两鬓红。华盖垂下睫，嵩岳临上唇。不睹谲诡貌，岂知造化神。大道是文康之严父，元气乃文康之老亲，抚顶弄盘古，推车转天轮。云见日月初生时，铸冶火精与水银。阳乌未出谷，顾兔半藏身。女娲戏黄土，团作愚下人。散在六合间，濛濛若沙尘。生死了不尽，谁明此胡是仙真。西海栽若木，东溟植扶桑。别来几多时，枝叶万里长。中国有七圣，半路颓鸿荒。陛下应运起，龙飞入咸阳。赤眉立盆子，白水兴汉光。叱咤四海动，洪涛为簸扬。举足蹋紫微，天关自开张。老胡感至德，东来进仙倡。五色师子、九苞凤皇，是老胡鸡犬鸣舞飞帝乡。淋漓飒沓，进退成行，能胡歌，献汉酒，跪双膝，并两肘，散花指天举素手。拜龙颜，献圣寿，北斗戾，南山摧，天子九九八十一万岁，长倾万岁杯。  

【同前】　唐 李贺  

飞香走红满天春，花龙盘盘上紫云。三千宫女列金屋，五十弦瑟海上闻。大江碎碎银沙路，嬴女机中断烟素。断烟素，缝舞衣，八月一日君前舞。  

【凤台曲】　王无竞  

凤台何逶迤，嬴女管参差。一旦彩云至，身去无还期。遗曲此台上，世人多学吹。一吹一落泪，至今怜玉姿。  

【同前】　唐 李白  

尝闻秦帝女，传得凤皇声。是日逢仙子，当时别有情。人吹彩萧去，天借绿云迎。曲在身不返，空馀弄玉名。  

【凤皇曲】　唐 李白  

嬴女吹玉萧，吟弄天上春。青鸾不独去，更有携手人。影灭彩云断，遗声落西秦。  

【箫史曲】　宋 鲍照  

箫史爱少年，嬴女吝童颜。火粒原排弃，霞好忽登攀。龙飞逸天路，凤起出秦关。身去长不返，箫声时往还。  

【同前】　齐 张融  

引响犹天外，吟声似地中。戴胜噪落景，龙歕清霄风。  

【同前】　陈 江总  

弄玉秦家女，箫史仙处童。来时兔月照，去后凤楼空。密笑开还敛，浮声咽更通。相期红粉色，飞向紫烟中。  

【方诸曲】　谢燮  

望仙室，仰云光，绳河里，扇月傍。井公能六著，玉女善投壶。琼醴和金液，还将天地俱。  

【梁雅歌】  

《古今乐录》曰：“梁有雅歌五曲：一曰《应王受图曲》，二曰《臣道曲》，三曰《积恶篇》，四曰《积善篇》，五曰《宴酒篇》。三朝乐第十五奏之。”  

【应王受图曲】  

应王受图，荷天革命。乐曰功成，礼云治定。恩弘庇臣，念昭率性。乃眷三才，以宣八政。愧无则哲，临渊自镜。或戒面从，永隆福庆。  

【臣道曲】  

孝义相化，礼让为风。当官无媚，嗣民必公。谦谦君子，謇謇匪躬。谅而不许，和而不同。诫之诫之，去骄思冲。弘兹大雅，是曰至忠。  

【积恶篇】  

积恶在人，犹酖处腹。酖成形亡，恶积身覆。殷辛再离，温舒五族。责必及嗣，财岂润屋。斯川既往，逝命不复。镜兹馀殃，幸修多福。  

【积善篇】  

惟德是辅，皇天无亲。抱狱归舜，舍财去邠。豚鱼怀信，行苇留仁。先世有作，馀庆方因。鸣玉承家，锡珪于民。连城非重，积善为珍。  

【宴酒篇】  

记称成礼，诗咏饱德。卜昼有典，厌夜不忒。彝酒作民，乐饮亏则。腐腹遗丧，濡首亡国。誓彼六马，去兹三惑。占言孔昭，以求温克。  

【梁雅歌 君道曲】　唐 李白  

唐李白曰：“梁之雅歌有五篇，今作一章。”按梁雅歌无《君道曲》，疑《应王受图曲》是也。  

大君若天覆，广运无不至。轩后爪牙，常先、太山稽。如心之使臂。小白鸿翼於夷吾，刘葛鱼水本无二。土扶可成墙，积德为厚地。  

## 卷五十二　舞曲歌辞一  

《通典》曰：“乐之在耳者曰声，在目者曰容。声应乎耳，可以听知，容藏於心，难以貌观。故圣人假干戚羽旄以表其容，发扬蹈厉以见其意，声容选和而后大乐备矣。《诗序》曰：‘咏歌之不足，不知手之舞之足之蹈之。’然乐心内发，感物而动，不觉手之自运，欢之至也。此舞之所由起也。”舞亦谓之万。《礼记外传》曰：“武王以万人同灭商，故谓舞为万。”《商颂》曰：“万舞有奕。”则殷已谓之万矣。《鲁颂》曰：“万舞洋洋。”卫诗曰：“公庭万舞。”然则万亦舞之名也。《春秋》鲁隐公五年：“考仲子之宫，将万焉。公问羽数於众仲，众仲对曰：‘天子用八，诸侯六，大夫四，士二。夫舞所以节八音而行八风，故自八而下，於是初献六羽，始用六佾也。’”杜预以为六六三十六人，而沈约非之，曰：“八音克谐，然后成乐，故必以八人为列。自天子至士，降杀以两，两者减其二列尔。预以为一列又减二人，至士止馀四人，岂复成乐。服虔谓天子八八，诸侯六八，大夫四八，士二八，於义为允也。”周有六舞：一曰帗舞，二曰羽舞，三曰皇舞，四曰旄舞，五曰干舞，六曰人舞。帗舞者，析五彩缯，若汉灵星舞子所持是也。羽舞者，析羽也。皇舞者，杂五彩羽，如凤皇色，持之以舞也。旄舞者，氂牛之尾也。干舞者，兵舞持盾而舞也。人舞者，无所执，以手袖为威仪也。《周官 舞师》：“掌教兵舞，帅而舞山川之祭祀。教帗舞，帅而舞社稷之祭祀。教羽舞，帅而舞四方之祭祀。教皇舞，帅而舞旱暵之事。”乐师亦掌教国子小舞。自汉以后，乐舞浸盛。故有雅舞，有杂舞。雅舞用之郊庙、朝飨，杂舞用之宴会。晋傅玄又有十馀小曲，名为舞曲。故《南齐书》载其辞云：“获罪於天，北徙朔方。坟墓谁扫，超若流光。”疑非宴乐之辞，未详其所用也。前世乐饮酒酣，必自起舞。诗云“屡舞仙仙”是也。故知宴乐必舞，但不宜屡尔。讥在屡舞，不讥舞也。汉武帝乐饮，长沙定王起舞是也。自是已后，尤重以舞相属，所属者代起舞，犹世饮酒以杯相属也。灌夫起舞以属田蚡，晋谢安舞以属桓嗣是也。近世以来，此风绝矣。  

○雅舞  

雅舞者，郊庙朝飨所奏文武二舞是也。古之王者，乐有先后，以揖让得天下，则先奏文舞，以征伐得天下，则先奏武舞，各尚其德也。黄帝之《云门》，尧之《大咸》，舜之《大韶》，禹之《大夏》，文舞也。殷之《大濩》，周之《大武》，武舞也。周存六代之乐，至秦唯馀《韶》、《武》。汉魏已后，咸有改革。然其所用，文武二舞而已，名虽不同，不变其舞。故《古今乐录》曰：“自周以来，唯改其辞，示不相袭，未有变其舞者也。”然自《云门》而下，皆有其名而亡其容，独《大武》之制，存而可考。《乐记》曰：“乐者，象成者也。总干而山立，武王之事也。发扬蹈厉，太公之志也。武乱皆坐，周召之治也。武始而北出，再成而灭商，三成而南，四成而南国是强，五成而分周公左，召公右，六成复缀以崇天子，夹振之而四伐盛，威於中国也。分夹而进，事早济也，久立於缀，以待诸侯之至也，故季札观乐见舞象箾南籥者，曰：‘美哉犹有憾。’见舞《大武》者，曰：‘美哉周之盛也，其若此乎！’其后成王以周公为有勋劳，命鲁公世世祀周公，以天子礼乐，升歌清庙，下管象武，朱干玉戚，冕而舞《大武》，皮弁素积，裼而舞《大夏》，以广鲁於天下也。自汉已后，又有庙舞，各用於其庙，凡此皆雅舞也。”  

【后汉武德舞歌诗】　东平王苍  

一曰世祖庙登歌。《宋书 乐志》曰：“周存六代之乐，至秦唯馀《韶》、《武》而已。始皇二十六年，改周《大武舞》曰《五行》。汉高祖四年，造《武德舞》，舞人悉执干戚，以象天下乐己行武以除乱也。六年，改舜《韶舞》曰《文始》，以示不相袭也。文帝又造《四时舞》，以明天下之安和，盖乐先王之乐者，明有法也，乐己所自作者，明有制也。孝景采《武德舞》作《昭德舞》，荐之太宗之庙。孝宣采《昭德舞》为《盛德舞》，荐之世宗之庙。”《汉书 礼乐志》曰：“高庙奏《武德》、《文始》、《五行》之舞，孝文庙奏《昭德》、《文始》、《四时》、《五行》之舞，孝武庙奏《盛德》、《文始》、《四时》、《五行》之舞，诸帝庙皆常奏《文始》、《四时》、《五行》舞，大抵皆因秦旧事焉。”《东观汉记》曰：“明帝永平三年八月，公卿奏世祖庙舞名。东平王苍议，以为汉制，宗庙各奏其乐，不皆相袭，以明功德。光武皇帝拨乱中兴，武力盛大，庙乐舞宜曰《大武》之舞，其《文始》、《五行》之舞如故，勿进《武德舞》。诏曰：如骠骑将军议，进《武德》之舞如故。”  

於穆世庙，肃雍显清。俊乂翼翼，秉文之成。越序上帝，骏奔来宁。建立三雍，封禅泰山。章明图谶，放唐之文。休矣惟德，罔射协同。本支百世，永保厥功。  

【晋正德大豫舞歌】　傅玄  

《宋书 乐志》曰：“晋武帝泰始九年，荀勖典知乐事，使郭琼、宋识等造《正德》、《大豫》之舞，而勖及傅玄、张华又各造舞歌。咸宁元年，诏定祖宗之号，而庙乐同用《正德》、《大豫舞》。初，魏明帝景初元年造《武始》、《咸熙》二舞，祀郊庙。《武始舞》者，平冕，黑介帻，玄衣裳，白领袖，绛领袖中衣，绛合幅裤，绛纟末，黑韦鞮。《咸熙舞》者，冠委貌，其馀服如前。奏於朝廷，则《武始舞》者，武冠，赤介帻，生绛袍，单衣，绛领袖，皂领袖中衣，虎文画合幅裤，白布纟末，黑韦鞮。《咸熙舞》者，进贤冠，黑介帻，生黄袍，单衣，白合幅裤。其馀服如前。晋相承用之。”  

【正德舞歌】  

天命有晋，光济万国。穆穆圣皇，文武惟则。在天斯正，在地成德。载韬政刑，载崇礼教。我敷玄化，臻於中道。  

【大豫舞歌】  

於铄皇晋，配天受命。熙帝之光，世德惟圣。嘉乐大豫，保祐万姓。渊兮不竭，冲而用之。先帝弗违，虔奉天时。  

○晋正德大豫舞歌荀勖  

【正德舞歌】  

人文垂则，盛德有容。声以依咏，舞以象功。干戚发挥，节以笙镛。羽籥云会，翊宣令踪。敷美尽善，允协时邕。焕炳其章，光乎万邦。万邦洋洋，承我晋道。配天作享，元命有造。上化如风，民应如草。穆穆斌斌，形于缀兆。文武旁作，庆流四表。无竞维烈，永世是绍。  

【大豫舞歌】  

豫顺以动，大哉惟时。时迈其仁，世载邕熙。兆我区夏，宣文是基。大业惟新，我皇隆之。重光累晖，钦明文思。迄用有成，惟晋之祺。穆穆圣皇，受命既固。品物咸宁，芳烈云布。文教旁通，笃以淳素。玄化洽畅，被之暇豫。作乐崇德，同美《韶》、《濩》。濬邈幽遐，式遵王度。  

○晋正德大豫舞歌张华  

【正德舞歌】  

曰皇上天，玄鉴惟光。神器周回，五德代章。祚命于晋，世有哲王。弘济区夏，陶甄万方。大明垂耀，旁烛无疆。蚩蚩庶类，风德永康。皇道惟清，礼乐斯经。金石在县，万舞在庭。象容表庆，协律被声。轶《武》超《濩》，取节《六韺》。同进退让，化渐无形。太和宣洽，通于幽冥。  

【大豫舞歌】  

惟天之命，符运有归。赫赫大晋，三后重晖。继明绍世，光抚九围。我皇绍期，遂在璇玑。群生属命，奄有庶邦。慎徽五典，玄教遐通。万方同轨，率土咸雍。受制大豫，宣德舞功。醇化既穆，王道协隆。仁及草木，惠加昆虫。亿兆夷人，悦仰皇风。丕显大业，永世弥崇。  

【宋前后舞歌】　王韶之  

《宋书 乐志》曰：“武帝永初元年，改晋《正德舞》曰《前舞》，《大豫舞》曰《后舞》，并蕤宾厢作。孝武孝建二年九月，建平王宏议，以为舞不更名，直为前后二舞。依据昔代，义舛事乖，宜厘改权称，以‘凯容’为《韶舞》，‘宣烈’为《武舞》。祖宗庙乐，总以德为名。若庙非不毁，则乐无别称。犹汉高、文、武，咸有嘉号，惠、景二主，乐无馀名。章皇太后庙唯奏文乐，明妇人无武事也。郊祀之乐，无复别名，仍同宗庙而已。诏如宏议。”  

【前舞歌】  

於赫景明，天监是临。乐来伊阳，礼作惟阴。歌自德富，舞由功深。庭列宫县，陛罗瑟琴。翿籥繁会，笙磬谐音。《箫韶》虽古，九成在今。导志和声，德音孔宣。光我帝基，协灵配乾。仪刑六合，化穆自然。如彼云汉，为章于天。熙熙万类，陶和当年。击辕中《韶》，永世弗骞。  

【后舞歌】  

假乐圣后，实天诞德。积美自中，王猷四塞。龙飞在天，仪刑万国。钦明惟神，临朝渊默。不言之化，品物咸德。告成于天，铭勋是勒。翼翼厥猷，亹亹其仁。顺命创制，因定和神。海外有截，九围无尘。冕旒司契，垂拱临民。乃舞《大豫》，钦若天人。纯嘏孔休，万载弥新。  

○齐前后舞歌  

【前舞阶步歌】　齐辞  

《隋书 乐志》曰：“近代舞出入皆作乐，谓之阶步，咸用《肆夏》，至梁去之，隋复用焉。即周官所谓乐出入奏钟鼓也。”《古今乐录》曰：“何承天云：今舞出乐谓之阶步，蕤宾厢作。寻《仪礼》燕、饮、射三乐，皆云席工於西阶上，大师升自西阶北面东上，相者坐受瑟，乃降笙入，立于县中北面，仍合乐工，歌《鹿鸣》、《四牡》、《周南》。今直谓之阶步，而承天又以为出乐，俱失之矣。”  

天挻圣哲，三方维纲。川岳伊宁，七耀重光。茂育万物，众庶咸康。道用潜通，仁施遐扬。德厚坤极，功高昊苍，舞象盛容，德以歌章。八音既节，龙跃凤翔。皇基永树，二仪等长。  

【前舞凯容歌】　宋辞  

《南齐书 乐志》曰：“宋前后舞歌二章，齐微改革，多仍旧辞。《宣烈舞》执干戚，用魏武始舞冠服，《凯容舞》执羽籥，用魏《咸熙舞》冠服。宋以《凯容》继《韶》为文舞，据《韶》为言。《宣烈》即是古之《大武》，今世谚呼为武王伐纣。齐初仍旧，不改宋舞名。其舞人冠服，亦相承用之。”《古今乐录》曰：“宋孝武改《前舞》为《凯容》之舞，《后舞》为《宣烈》之舞。何承天《三代乐序》云：‘晋《正德》、《大豫舞》，盖出於汉《昭容》、《礼容乐》，然则其声节有古之遗音焉。’晋使郭琼、宋识等造《正德》、《大豫舞》，初不言因革昭业等两舞，承天空谓二容，竟自无据。”按《正德》、《大豫》二舞，即出《宣武》、《宣文》魏《大武》三舞也。《宣武》，魏《昭武舞》也。《宣文》，魏《武始舞》也。魏改《巴渝》为《昭武》，《五行》曰《大武》。今《凯容舞》执籥秉翟，即魏《武始舞》也。《宣烈舞》有矛弩，有干戚。矛弩，汉《巴渝舞》也，干戚，周武舞也。宋世止革其辞与名，不变其舞。舞相传习，至今不改。琼识所造，正是杂用二舞，以为大豫尔。夷蛮之乐虽陈宗庙，不应杂以周舞也。  

於赫景命，天鉴是临。乐来伊阳，礼作惟阴。歌自德富，舞由功深。庭列宫县，陛罗瑟琴。翿籥繁会，笙磬谐音。《箫韶》虽古，九奏在今。导志和声，德音孔宣。光我帝基，协灵配乾。仪刑六合，化穆自宣。如彼云汉，为章于天。熙熙万类，陶和当年。击辕中韶，永世弗骞。  

【后舞阶步歌】　齐辞  

皇皇我后，绍业盛明。涤拂除秽，宇宙载清。允执中和，以莅苍生。玄化远被，兆世轨形。何以崇德，乃作九成。妍步恂恂，雅曲芬馨。八风清鼓，应以祥祯。泽浩天下，功齐百灵。  

【后舞凯容歌】　宋辞  

假乐圣后，实天诞德。积美自中，王猷四塞。龙飞在天，仪刑万国。钦明惟神，临朝渊默。不言之化，品物咸得。告成于天，铭勋是勒。翼翼厥猷，亹亹其仁。从命创制，因定和神。海外有截，九国无尘。冕旒司契，垂拱临民。乃舞《凯容》，钦若天人。纯嘏孔休，万载弥新。  

○梁大壮大观舞歌二首唐 沈约  

《隋书 乐志》曰：“梁初犹用《凯容》、《宣烈》之舞，武帝定乐，以武舞为《大壮舞》，文舞为《大观舞》。二郊明堂太庙三朝同用。”《古今乐录》曰：“梁改《宣烈》为《大壮》，即周《武舞》也。改《凯容》为《大观》，即舜《韶舞》也。陈以《凯容》乐舞用之郊庙，而《大壮》、《大观》犹同梁舞，所谓祠用宋曲，宴准梁乐，盖取人神不杂也。”  

【大壮舞歌】  

《隋书 乐志》曰：“《大壮舞》取《易．彖》云：‘大壮，大者壮也，正大而天地之情可见也。’”《古今乐录》曰：“《大壮》、《大观》二舞，以大为名。《老子》云：‘域中有四大。’《论语》云：‘惟天为大。’今制‘大壮’‘大观’之名，亦因斯而立义焉。”  

高高在上，实爱斯人。眷求圣德，大拯彝伦。率土方燎，如火在薪。惵々黔首，暮不及晨。朱光启耀，兆发穹旻。我皇郁起，龙跃汉津。言届牧野，电激雷震。阙巩之甲，彭濮之人。或貔或武，漂杵浮轮。我邦虽旧，其命惟新。六伐仍止，七德必陈。君临万国，遂抚八夤。  

【大观舞歌】  

《隋书 乐志》曰：“《大观舞》取《易．彖》曰：‘大观在上。观天之神道而四时不忒也。’”  

皇矣帝烈，大哉兴圣。奄有四方，受天明命。居上不怠，临下惟敬。举无愆则，动无失正。物从其本，人遂其性。昭播九功，肃齐八柄。宽以惠下，德以为政。三趾晨仪，重轮夕映。栈壑忘阻，梯山匪敻。如日有恒，与天无竟，载陈金石，式流舞咏。《咸》、《英》、《韶》、《夏》，於兹比盛。  

○北齐文武舞歌  

《隋书 乐志》曰：“北齐元会大飨奏文武二舞，二舞将作，并先设阶步焉。”  

【文舞阶步辞】  

我后降德，肇峻皇基。摇铃大号，振铎命期。云行雨洽，天临地持。茫茫区宇，万代一时。文来武肃，成定於兹。象容则舞，歌德言诗。锵锵金石，列列匏丝。凤仪龙至，乐我雍熙。  

【文舞辞】  

皇天有命，归我大齐。受兹华玉，爰锡玄珪。奄家环海，实子蒸黎。图开实匣，检封芝泥。无思不顺，自东徂西。教南暨朔，罔敢或携。比日之明，如天之大。神化之洽，率土无外。眇眇舟车，华戎毕会。祠我春秋，服我冠带。仪协震象，乐均天籁。蹈武在庭，其容蔼蔼。  

【武舞阶步辞】  

大齐统历，天鉴孔昭。金人降泛，火凤来巢。眇均虞德，干戚降苗。夙沙攻主，归我轩朝。礼符揖让，乐契《咸》、《韶》。蹈扬惟序，律度时调。  

【武舞辞】  

天眷横流，宅心玄圣。祖功宗德，重光袭映。我皇恭己，诞膺灵命。宇外斯烛，域中咸镜。悠悠率土，时惟保定。微微动植，莫违其性。仁丰庶物，施洽群生。海宁洛变，契此休明。雅宣茂烈，颂纪英声。铿锽钟鼓，掩抑箫笙。歌之不足，舞以礼成。铄矣王度，缅迈千龄。  

○隋文武舞歌  

《隋书 乐志》曰：“隋有文舞武舞，舞各六十四人。文舞黑介帻，冠进贤冠，绛纱连裳，内单皂褾领，襈裾，革带，乌皮履。左手执籥，右手执翟。武舞服，武弁，朱褾衣，馀同文舞。左执朱干，右执大戚。其舞六成，始而受命，再成而定山东，三成而平蜀道，四成而北狄是通，五成而江南是拓，六成复缀以阐太平。”  

【文舞歌】  

天眷有属，后德惟明。君临万宇，昭事百灵。濯以江汉，树之风声。罄地毕归，穷天皆至。六戎行朔，八蛮请吏。烟云献彩，龟龙表异。缉和礼乐，燮理阴阳。功由舞见，德以歌彰。两仪同大，日月齐光。  

【武舞歌】  

惟皇御宇，惟帝乘乾。五材并用，七德兼宣。平暴夷险，拯溺救燔。九域载安，兆庶斯赖。续地之厚，补天之大。声隆有截，化覃无外。鼓钟既奋，干戚攸陈。功高德重，政谧化淳。鸿休永播，久而弥新。  

○晋昭德成功舞歌  

《唐馀录》曰：“晋天福五年，诏有司复修正至朝会二舞之制，以文舞为《昭德》之舞，武舞为《成功》之舞。十一月冬至，遂奏之。於时二舞久废，众喜於复兴，而乐工舞员，杂取教坊以满之。声节靡曼，缀兆合节，而无远促迟速之累。及明年正旦再奏，而蹈厉进退无列，议者非之。”《五代史 乐志》曰：“文舞六十四人，左手执籥，右手执翟。冠进贤冠，服黄纱袍，白纱中单，皂领褾，白练裆裆，白布大口裤，革带，乌皮履，白布袜。武舞六十四人，左手执干，右手执戚。服弁，平巾帻，金支绯丝布大袖，绯丝布裲裆，甲金饰，白练礻盖裆，锦腾蛇起梁带，豹文大口布裤，乌皮靴。”  

【昭德舞歌二首】  

圣代修文德，明庭举旧章。两阶陈羽籥，万舞合宫商。剑佩森鸳鹭，《箫韶》下凤凰。我朝青史上，千古有辉光。  

寰海干戈戢，朝廷礼乐施。白驹皆就絷，丹凤复来仪。德备三苗格，风行万国随。小臣同百兽，率舞贺昌期。  

【成功舞歌二首】  

拨乱资英主，开基自晋阳。一戎成大业，七德焕前王。炎汉提封远，姬周世祚长。朱干将玉戚，全象武功扬。  

睿算超前古，神功格上圆。百川留禹迹，万国戴尧天。既已櫜弓矢，诚宜播管弦。跄跄随鸟兽，共乐太平年。  

## 卷五十三　舞曲歌辞二  

◎杂舞一  

杂舞者，《公莫》、《巴渝》、《槃舞》、《鞞舞》、《铎舞》、《拂舞》、《白纻》之类是也。始皆出自方俗，后浸陈於殿庭。盖自周有缦乐散乐，秦汉因之增广，宴会所奏，率非雅舞。汉、魏已后，并以鞞、铎、巾、拂四舞，用之宴飨。宋武帝大明中，亦以鞞拂杂舞合之。钟石施於庙庭，朝会用乐，则兼奏之。明帝时，又有西伧羌胡杂舞，后魏、北齐，亦皆参以胡戎伎，自此诸舞弥盛矣。隋牛弘亦请存四舞，宴会则与杂伎同设，於西凉前奏之，而去其所持鞞拂等。按此虽非正乐，亦皆前代旧声。故成公绥赋云：“鞞铎舞庭，八音并陈。”梁武帝报沈约云，“鞞、铎、巾、拂，古之遗风”是也。唐太宗贞观中，始造宴乐。其后又分为立坐二部，堂下立奏，谓之立部伎。堂上坐奏，谓之坐部伎。立部伎八：一《安乐》，二《太平乐》，三《破阵乐》，四《庆善乐》，五《大定乐》，六《上元乐》，七《圣寿乐》，八《光圣乐》。自《破阵乐》以下，皆用大鼓，杂以龟兹乐，其声震厉。《大定乐》又加金钲。《庆善乐》颛用西凉乐，声颇闲雅。坐部伎六：一《宴乐》，二《长寿乐》，三《天授乐》，四《鸟歌万岁乐》，五《龙池乐》，六《小破阵乐》。自《长寿乐》以下，用龟兹乐，唯《龙池乐》则否。武后、中宗之世，大增造立坐部伎诸舞，随亦寝废。武后毁唐太庙，《七德》、《九功》之舞皆亡，独其名存。自后宴飨，复用隋文舞武舞而已。开元中，又有《凉州》、《绿腰》、《苏合香》、《屈柘枝》、《团乱旋》、《甘州》、《回波乐》、《兰陵王》、《春莺啭》、《半社渠》、《借席乌夜啼》之属，谓之软舞。《大祁》、《阿连》、《剑器》、《胡旋》、《胡腾》、《阿辽》、《柘枝》、《黄獐》、《拂菻》、《大渭州》、《达磨支》之属，谓之健舞。文宗时，教坊又进《霓裳羽衣舞》女三百人。末世兵乱，舞制多失。凡此，皆杂舞也。  

【魏俞儿舞歌】　王粲  

《晋书 乐志》曰：“《巴渝舞》，汉高帝所作也。高帝自蜀汉将定三秦，阆中范因率賨人从帝为前锋，号板楯蛮，勇而善斗。及定秦中，封因为阆中侯，复賨人七姓。其俗喜歌舞，高帝乐其猛锐，数观其舞，曰：‘武王伐纣歌也。’后使乐人习之。阆中有渝水，因其所居，故曰《巴渝舞》。舞曲有《矛渝》、《弩渝》、《安台》、《行辞》，本歌曲四篇。其辞既古，莫能晓其句度。”左思《蜀都赋》云：“奋之则賨旅，玩之则渝舞”也。颜师古曰：“巴，巴人也。俞，俞人也。高祖初为汉王，得巴俞人，并趫捷，与之灭楚，因存其武乐。巴渝之乐，自此始也。”巴即今之巴州，渝即今之渝州，名各本其地。《宋书 乐志》曰：“魏《俞儿舞歌》四篇，魏国初建所用，使王粲改创其辞，为《矛俞》、《弩俞》、《安台》、《行辞新福歌》曲，行辞以述魏德。后於太祖庙并作之。黄初二年，改曰《昭武舞》，及晋，又改曰《宣武舞》”。《唐书 乐志》曰：“俞，美也。魏、晋改其名，梁复号巴渝，隋文帝以非正典，罢之。”  

汉初建国家，匡九州。蛮荆震服，五刃三革休。安不忘备武乐修。宴我宾师，敬用御天，永乐无忧。子孙受百福，常与松乔游。烝庶德，莫不咸欢柔。  

──右《矛俞新福歌》  

材官选士，剑弩错陈。应桴蹈节，俯仰若神。绥我武烈，笃我淳仁。自东自西，莫不来宾。  

──右《弩俞新福歌》  

武力既定，庶士咸绥。乐陈我广庭，式宴宾与师。昭文德，宣武威，平九有，抚民黎。荷天宠，延寿尸，千载莫我违。  

──右《安台新福歌》  

神武用师士素厉，仁恩广覆，猛节横逝。自古立功，莫我弘大。桓桓征四国，爰及海裔。汉国保长庆，垂祚延万世。  

──右《行辞新福歌》  

【吴俞儿舞歌】　唐 陆龟蒙  

枝月喉，棹霜脊，北斗离离在寒碧。龙魂清，虎尾白，秋照海心同一色。纛影吒沙干影侧，神豪发直。四睨之人股佶栗，欲定不定定不得。舂牍残，儿且止，狄胡有胆大如山，怖亦死。  

──右剑俞  

手盘风，头背分。电光战扇，欲刺敲心留半线。缠肩绕脰，衤盖合眩旋。卓植赴列，夺避中节。前冲函礼穴，上指孛彗灭，与君一用来有截。  

──右矛俞  

牛来开弦，人为置镞。捩机关，迸山谷，鹿骇涩，隼击迟。析毫中睫，洞腋分龟。达坚垒，残雄师，可以冠猛乐壮曲。抑扬蹈厉，有裂犀兕之气者，非公与？  

──右弩俞  

○晋宣武舞歌傅玄  

《晋书 乐志》曰：“魏黄初三年改汉《巴渝舞》曰《昭武舞》。景初元年，又作《武始》、《咸熙》、《章斌》三舞，皆执羽籥。及晋，改《昭武舞》曰《宣武舞》，《羽籥舞》曰《宣文舞》。咸宁元年，诏庙乐停《宣武》、《宣文》二舞，而同用《正德》、《大豫舞》云。”  

【惟圣皇篇　矛俞第一】  

惟圣皇，德巍巍，光四海。礼乐犹形影，文武为表里。乃作《巴俞》，肆舞士。剑弩齐列，戈矛为之始。进退疾鹰鹞，龙战而豹起。如乱不可乱，动作顺其理，离合有统纪。  

【短兵篇　剑俞第二】  

剑为短兵，其势险危。疾逾飞电，回旋应规。武节齐声，或合或离。电发星骛，若景若差。兵法攸象，军容是仪。  

【军镇篇　弩俞第三】  

弩为远兵军之镇，其发有机。体难动，往必速，重而不迟。锐精分镈，射远中微。弩俞之乐，一何奇，变多姿。退若激，进若飞，五声协，八音谐，宣武象，赞天威。  

【穷武篇　安台行乱第四】  

穷武者丧，何但败北。柔弱亡战，国家亦废。秦始、徐偃，既已作戒前世。先王鉴其机，修文整武艺，文武足相济。然后得光大。乱曰：高则亢，满则盈，亢必危，盈必倾。去危倾，守以平，冲则久，浊能清，混文武，顺天经。  

○晋宣文舞歌傅玄  

【羽籥舞歌】  

羲皇之初，天地开元。罔罟禽兽，群黎以安。神农教耕，创业诚难。民得粒食，淡然无所患。黄帝始征伐，万品造其端。军驾无常居，是曰轩辕。轩辕既勤止，尧、舜匪荒宁。夏禹治水，汤、武又用兵。孰能保安逸，坐致太平。圣皇迈乾乾，天下兴颂声。穆穆且明明。惟圣皇，道化彰，澂四海，清三光，万几理，庶事康。潜龙升，仪凤翔。风雨时，物繁昌。却走马，降瑞祥。扬侧陋，简忠良。百禄是荷，眉寿无疆。  

【羽铎舞歌】  

昔在浑成时，两仪尚未分。阳升垂清景，阴降兴浮云。中和合氛氲，万物各异群。人伦得其序，众生乐圣君。三统继五行，然后有质文。皇王殊运代，治乱亦缤纷。伊大晋，德兼往古，越犠、农，邈舜、禹，参天地，陆三五。礼唐、周，乐《韶》、《武》，岂惟《箫韶》，六代具举。泽沾地境，化充天宇。圣明临朝，元凯作辅，普天同乐胥。浩浩元气，遐哉太清。五行流迈，日月代征。随时变化，庶物乃成。圣皇继天，光济群生。化之以道，万国咸宁。受兹介福，延于亿龄。  

【魏陈思王鼙舞歌】  

《宋书 乐志》曰：“《鞞舞》未详所起，然汉代已施於燕享矣。傅毅、张衡所赋，皆其事也。魏曹植《鞞舞歌序》曰：‘汉灵帝西园鼓吹，有李坚者，能《鞞舞》。遭乱，西随段颎。先帝闻其旧有技，召之。坚既中废，兼古曲多谬误，故改作新歌五篇。’晋《鞞舞歌》，亦五篇，并陈於元会。《鞞舞》故二八，桓玄将即真，太乐遣众伎。袁明子启增满八佾，相承不复革。宋明帝自改舞曲歌辞，并诏近臣虞龢并作。”《古今乐录》曰：“《鞞舞》，梁谓之《鞞扇舞》，即《巴渝》是也。鞞扇，器名也。鞞扇上舞作《巴渝弄》，至《鞞舞》竟，岂非《巴渝》一舞二名，何异《公莫》亦名《巾舞》也。汉曲五篇：一曰《关东有贤女》，二曰《章和二年中》，三曰《乐久长》，四曰《四方皇》，五曰《殿前生桂树》，并章帝造。魏曲五篇：一《明明魏皇帝》，二《大和有圣帝》，三《魏历长》，四《天生烝民》，五《为君既不易》，并明帝造，以代汉曲。其辞并亡。陈思王又有五篇：一《圣皇篇》，以当《章和二年中》；二《灵芝篇》，以当《殿前生桂树》；三《大魏篇》，以当汉吉昌，四《精微篇》，以当《关中有贤女》，五《孟冬篇》，以当狡兔。按汉曲无汉吉昌、狡兔二篇，疑《乐久长》、《四方皇》是也。”《隋书 乐志》曰：“《鞞舞》，汉《巴渝舞》也。”按《乐录》、《隋志》并以《鞞舞》为《巴渝》，今考汉、魏二篇，歌辞各异，本不相乱。盖因梁、陈之世，於《鞞舞》前作《巴渝弄》，遂云一舞二名，殊不知二舞亦容合作，犹《巾舞》以《白纻》送，岂得便谓《白纻》为《巾舞》邪？失之远矣。  

【圣皇篇】  

圣皇应历数，正康帝道休。九州咸宾服，威德洞八幽。三公奏诸王不得久淹留。藩位任至重，旧章咸率由。侍臣省文奏，陛下体仁慈。沈吟有爱恋，不忍听可之。迫有官典宪，不得顾恩私。诸王当就国，玺绶何蔂縗。便时舍外殿，宫省寂无人。主上增顾念，皇母怀苦辛。何以为赠赐，倾府竭宝珍。文钱百亿万，采帛若烟云。乘舆服御物，锦罗与金银。龙旂垂九旒，羽盖参班轮。诸王自计念，无功荷厚德。思一效筋力，糜躯以报国。鸿胪拥节卫，副使随经营。贵戚并出送，夹道交辎軿。车服齐整设，韡晔耀天精。武骑卫前后，鼓吹箫笳声。祖道魏东门，泪下沾冠缨。扳盖因内顾，俯仰慕同生。行行将日暮，何时还阙庭。车轮为徘徊，四马踌躇鸣。路人尚酸鼻，何况骨肉情。  

【灵芝篇】  

灵芝生玉地，朱草被洛滨。荣华相晃耀，光采晔若神。古时有虞舜，父母顽且嚚。尽孝於田垄，烝烝不违仁。伯瑜年七十，彩衣以娱亲。慈母笞不痛，歔欷涕沾巾。丁兰少失母，自伤早孤茕。刻木当严亲，朝夕致三牲。暴子见陵侮，犯罪以亡刑。丈人为泣血，免戾全其名。董永遭家贫，父老财无遗。举假以供养，佣作致甘肥。责家填门至，不知何用归。天灵感至德，神女为秉机。岁月不安居，呜呼我皇考。生我既已晚，弃我何其早。蓼  

莪谁所兴，念之令人老。退咏南风诗，洒泪满袆抱。乱曰：圣皇君四海，德教朝夕宣。万国咸礼让，百姓家肃虔。庠序不失仪，孝悌处中田。户有曾闵子，比屋皆仁贤。髫龀无夭齿，黄发尽其年。陛下三万岁，慈母亦复然。  

【大魏篇】  

大魏应灵符，天禄方甫始。圣德致泰和，神明为驱使。左右宜供养，中殿宜皇子。陛下长寿考，群臣拜贺咸悦喜。积善有馀庆，宠禄固天常。众喜填门至，臣子蒙福祥。无患及阳遂，辅翼我圣皇。众吉咸集会，凶邪奸恶并灭亡。黄鹄游殿前，神鼎周四阿。玉马充乘舆，芝盖树九华。白虎戏西除，舍利从辟邪。骐骥蹑足舞，凤皇拊翼歌。丰年大置酒，玉樽列广庭。乐饮过三爵，朱颜暴已形。式宴不违礼，君臣歌《鹿鸣》。乐人舞鼙鼓，百官雷抃赞若惊。储礼如江海，积善若陵山，皇嗣繁且炽，孙子列曾玄。群臣咸称万岁，陛下长寿乐年。御酒停未饮，贵戚跪东厢。侍人承颜色，奉进金玉觞。此酒亦真酒，福禄当圣皇。陛下临轩笑，左右咸欢康。杯来一何迟，群僚以次行。赏赐累千亿，百官并富昌。  

【精微篇】  

精微烂金石，至心动神明。杞妻哭死夫，梁山为之倾。子丹西质秦，乌白马角生。邹衍囚燕市，繁霜为夏零。关东有贤女，自字苏来卿。壮年报父仇，身没重功名。女休逢赦书，白刃几在颈。俱上列仙籍，去死独就生。太仓令有罪，远征当就拘。自悲居无男，祸至无与俱。缇萦痛父言，荷担西上书。盘桓北阙下，泣泪何涟如。乞得并姊弟，没身赎父躯。汉文感其义，肉刑法用除。其父得以免，辩义在列图。多男亦何为，一女足成居。简子南渡河，津吏废舟船。执法将加刑，女娟拥棹前。妾父闻君来，将涉不测渊。畏惧风波起，祷祝祭名川。备礼飨神祇，为君求福先。不胜釂祀诚，至令犯罚艰。君必欲加诛，乞使知罪愆。妾原以身代，至诚感苍天。国君高其义，其父用赦原。河激奏中流，简子知其贤。归娉为夫人，荣宠超后先。辩女解父命，何况健少年。黄初发和气，明堂德教施。治道致太平，礼乐风俗移。刑错民无枉，怨女复何为。圣皇长寿考，景福常来仪。  

【孟冬篇】  

孟冬十月，阴气厉清。武官诫田，讲旅统兵。元龟袭吉，元光著明。蚩尤跸路，风弭雨停。乘舆启行，鸶鸣幽轧。虎贲采骑，飞象珥鹖。钟鼓铿锵，箫管嘈喝。万骑齐镳，千乘等盖。夷山填谷，平林涤薮。张罗万里，尽其飞走。趯趯狡兔，扬白跳翰。猎以青骹，掩以修竿。韩卢宋鹊，呈才骋足。噬不尽緤，牵麋掎鹿。魏氏发机，养基抚弦。都卢寻高，搜索猴猿。庆忌孟贲，蹈谷超峦。张目决眦，发怒穿冠。顿熊扼虎，蹴豹搏貙。气有馀势，负象而趋。获车既盈，日侧乐终。罢役解徒，大飨离宫。乱曰：圣皇临飞轩，论功校猎徒。死禽积如京，流血成沟渠。明诏大劳赐，太官供有无。走马行酒醴，驱车布肉鱼。鸣鼓举觞爵，击钟釂无馀。绝网纵麟麑，弛罩出凤雏。收功在羽校，威灵振鬼区。陛下长欢乐，永世合天符。  

○晋鼙舞歌五首傅玄  

《古今乐录》曰：“晋鼙舞歌五篇：一曰《洪业篇》，当魏曲《明明魏皇帝》，古曲《关东有贤女》；二曰《天命篇》，当魏曲《大和有圣帝》，古曲《章和二年中》；三曰《景皇篇》，当魏曲《魏历长》，古曲《乐久长》；四曰《大晋篇》，当魏曲《天生烝民》，古曲《四方皇》；五曰《明君篇》，当魏曲《为君既不易》，古曲《殿前生桂树》。”按曹植《怨歌行》云：“为君既不易，为臣良独难。”不知与此同否？  

【洪业篇】  

宣文创洪业，盛德在泰始。圣皇应灵符，受命君四海。万国何所乐，上有明天子。唐尧禅帝位，虞舜惟恭己。恭己正南面，道化与时移。大赦荡萌渐，文教被黄支。象天则地，体无为，聪明配日月，神圣参两仪。虽有三凶类，类言无所施，象天则地，体无为，稷、契并佐命，伊、吕升王臣。兰芷登朝肆，不无失宿民。声发响自应，表立景来附。虓虎从羁制，潜龙升天路。备物立成器，变通极其数。百事以时叙，万机有常度。训之以克让，纳之以忠恕。群下仰清风，海外同欢慕。象天则地，化云布，昔日贵雕饰，今尚俭与素。昔日多纤介，今去情与故，象天则地，化云布，济济大朝士，夙夜综万机。万机无废理，明明降畴谘。臣譬列星景，君配朝日晖。事业并通济，功烈何巍巍。五帝继三皇，三王世所归。圣德应期运，天地不能违。仰之弥已高，犹天不可阶。将复御龙氏，凤皇在庭栖。  

【天命篇】  

圣祖受天命，应期辅魏皇。入则综万机，出则征四方。朝廷无遗理，方表宁且康。道隆舜臣尧，积德逾太王。孟度阻穷险，造乱天一隅。神兵出不意，奉命致天诛。赦善戮有罪，元恶宗为虚。威风震颈蜀，武烈慑强吴。诸葛不知命，肆逆乱天常。拥徒十馀万，数来寇边疆。我皇迈神武，秉钺镇雍、凉。亮乃畏天威，未战先仆僵。盈虚自然运，时变固多艰。东征陵海表，万里枭贼渊。受遗齐七政，曹爽又滔天。群凶受诛殛，百保咸来臻。黄华应福始，王凌为祸先。  

【景皇篇】  

景皇帝，聪明命世生，盛德参天地。帝王道大，创业既已难，继世亦未易。外则夏侯玄，内则张与李。三凶称逆，乱帝纪，从天行诛，穷其奸宄。边将御其渐，潜谋不得起。罪人咸伏辜，威风振万里。平衡综万机，万机无不理。召陵桓不君，内外何纷纷，众小便成群。蒙昧恣心，治乱不分。叡圣独断，济武常以文。从天惟废立，扫霓披浮云。云霓既已辟，清和未几间。羽檄首尾至，变起东南藩。俭、钦为长蛇，外则凭吴蛮。万国纷骚扰，戚戚天下惧不安。神武御六军，我皇秉钺征。俭钦起寿春，前锋据项城。出其不意，并纵奇兵。奇兵诚难御，庙胜实难支。两军不期遇，敌退计无施。虎骑惟武进，大战沙阳陂。钦乃亡魂走，奔虏若云披。天恩赦有罪，东土放鲸鲵。  

【大晋篇】  

赫赫大晋，於穆文皇。荡荡巍巍，道迈陶唐。世称三皇五帝，及今重其光。九德克明，文既显，武又章。恩弘六合，兼济万方。内举元凯，朝政以纲。外简虎臣，时惟鹰扬。靡从不怀，逆命斯亡。仁配春日，威逾秋霜。济济多士，同兹兰芳。唐虞至治，四凶滔天。致讨俭、钦，罔不肃虔。化感海外，海外来宾。献其声乐，并称妾臣。西蜀猾夏，僣号方域。命将致讨，委国稽服。吴人放命，凭海阻江。飞书告谕，响应来同。先王建万国，九服为藩卫。亡秦坏诸侯，享祚不二世。历代不能复，忽逾五百岁。我皇迈圣德，应期创典制。分土五等，藩国正封界。莘莘文武佐，千秋遘嘉会。洪业溢区内，仁风翔海外。  

【明君篇】  

明君御四海，听鉴尽物情。顾望有谴罚，竭忠身必荣。兰茝出茞野，万里升紫庭。茨草秽堂阶，扫截不得生。能否莫相蒙，百官正其名。恭己慎有为，有为无不成。闇君不自信，群下执异端。正直罹谮润，奸臣夺其权。虽欲尽忠诚，结舌不敢言。结舌亦何惮，尽忠为身患。清流岂不洁，飞尘浊其源。歧路令人迷，未远胜不还。忠臣立君朝，正色不顾身。邪正不并存，譬若胡与秦。秦胡有合时，邪正各异津。忠臣遇明君，乾乾惟日新。群目统在纲，众星拱北辰，设令遭闇主，斥退为凡民。虽薄供时用，白茅犹可珍。冰霜昼夜结，兰桂摧为薪。邪臣多端变，用心何委曲。便僻从情指，动随君所欲。偷安乐目前，不问清与浊。积伪罔时主，养交以持禄。言行恒相违，难餍甚溪谷。昧死射干没，觉露则灭族。  

○鼙舞歌  

【东海有勇妇】　唐 李白  

魏《鼙舞》五曲。李白作此篇以代《关中有贤女》。  

梁山感杞妻，恸哭为之倾。金石忽暂开，都由激深情。东海有勇妇，何惭苏子卿。学剑越处子，超腾若流星。损躯报夫雠，万死不顾生。白刃耀素雪，苍天感精诚。十步两躩跃，三呼一交兵。斩首掉国门，蹴踏五藏行。割此伉俪愤，粲然大义明。北海李使君，飞章奏天庭。舍罪警风俗，流芳播沧瀛。志在列女籍，竹帛已光荣。淳于免诏狱，汉主为缇萦。津妾一棹歌，脱父於严刑。十子若不肖，不如一女英。豫让斩空衣，有心竟无成。要离杀庆忌，壮夫素所轻。妻子亦何辜，焚之买虚名。岂如东海妇， 事立独扬名。  

【章和二年中】　李贺  

云萧索，风拂拂，麦芒如篲黍如粟。关中父老百领襦，关东吏人乏诟租。健犊春耕土膏黑，菖莆丛丛沿水脉。殷勤为我下田鉏，百钱携赏丝桐客。游春漫光坞花白，野林散香神降席。拜神得寿献天子，七星贯断姮娥死。  

## 卷五十四　舞曲歌辞三  

◎杂舞二  

○齐鼙舞曲  

【明君辞】  

《南齐书 乐志》曰：“汉章帝造。《鼙舞歌》云：‘关东有贤女。’魏明帝代汉曲云：‘明明魏皇帝。’傅玄代魏曲作晋《洪业篇》云：‘宣文创洪业，盛德存泰始。圣皇应灵符，受命君四海。’今前四句错综其辞，从‘五帝’至‘不可阶’六句全玄辞。后二句本云‘将复御龙氏，凤皇在庭栖’，又改易焉。”明君创洪业，盛德在建元。受命君四海，圣皇应灵乾。五帝继三皇，三皇世所归。圣德应期运，天地不能违。仰之弥已高，犹天不可阶。将复结绳化，静拱天下齐。  

【圣主曲辞】  

圣主受天命，应期则虞、唐。升旒综万机。端扆驭八方。盈虚自然数，揖让归圣明。北化陵河塞，南威越沧溟。广德齐七政，敷教腾三辰。万宇必承庆，百福咸来臻。圣皇应福始，昌德洞祐先。  

【明君辞】  

明君御四海，总鉴尽人灵。仰成恩已洽，竭忠身必荣。圣泽洞三灵，德教被八乡。草木变柯叶，川岳洞嘉祥。愉乐盛明运，舞蹈升太时。微霜永昌命，轨心长欢怡。  

【梁鞞舞歌】　沈约  

《隋书 乐志》曰：“梁三朝乐第十七设《鼙舞》。”《唐书．乐志》曰：“《明君》，本汉世《鞞舞曲》。梁武帝时改其辞以歌君德。”  

大梁七百始，天监三元初。圣功澄宇县，帝德总车书。熙熙亿兆臣，其志皆欢愉。  

刑措甫自今，隆平亦肇兹。神武超楚、汉，安用道邠、岐。百拜奄来宅，执玉咸在斯。象天则地，体无为。  

礼缉民用扰，乐谐风自移。舜琴中已绝，尧衣今复垂。象天则地，体无为。  

治兵战六兽，为邦命九官。灵蛇及瑞羽，分素复衔丹。  

望就逾轩、顼，铿锵掩《咸》、《濩》。九尾扰成群，八象鸣相顾。象天则地，化云布。  

有为臣所执，司契君之道。运行乃四时，无言信苍昊。宸居体冲寂，忘怀定天保。  

至德同自然，裁成侔玄造。珍祥委天贶，灵物开地宝。窈窕降青琴，参差秀朱草。  

──右明之君  

【梁鞞舞歌三首】　周舍  

赫矣明之君，我皇迈前古。机灵通日月，圣敬缔区宇。淮海无横波，文轨同一土，乐哉太平世，当歌复当舞。  

──右明之君  

圣主应图箓，天下咸所归。端扆临赤县，宸居法紫微。遐方奉正朔，外户辟重扉。我君延万寿，福祚长巍巍。  

──右明主曲  

明君班五瑞，就日朝百王。充庭植鹭羽，钧天奏清商。本支同中岳，良臣安四方。盛明普日月，兆民乐未央。  

──右明君曲  

【铎舞歌】  

《唐书 乐志》曰：“《铎舞》，汉曲也。”《古今乐录》曰：“铎，舞者所持也。本铎制法度以号令天下，故取以为名。今谓汉世诸舞，鞞、巾二舞是汉事，铎、拂二舞以象时。古《铎舞曲》有《圣人制礼乐》一篇，声辞杂写，不复可辨，相传如此。魏曲有《太和时》，晋曲有《云门篇》，傅玄造，以当魏曲，齐因之。梁周舍改其篇。”《隋书 乐志》曰：“《铎舞》，傅玄代魏辞云‘振铎鸣金’是也。梁三朝乐第十八设铎舞。”  

○圣人制礼乐篇古辞  

昔皇文武邪　弥弥舍善　谁吾时吾　行许帝道　衔来治路万邪　治路万邪赫赫意黄运道吾　治路万邪　善道明邪金邪　善道　明邪金邪帝邪　近帝武武邪邪圣皇八音　偶邪尊来　圣皇八音　及来仪邪同邪　乌及来义邪　善草供国吾咄等邪乌　近帝邪武邪　近帝武邪武邪　应节合用　武邪尊邪　应节合用　酒期义邪同邪　酒期义邪　善草国吾咄等邪乌　近帝邪武邪　近帝武武邪邪　下音足木上为鼓义邪　应众义邪　乐邪供邪延否　已邪乌已礼祥　咄等邪乌　素女有绝其圣乌乌武邪  

【云门篇】　晋 傅玄  

黄《云门》，唐《咸池》，虞《韶舞》，夏《夏》殷《濩》。列代有五，振铎鸣金，延《大武》。清歌发唱，形为主。声和八音，协律吕。身不虚动，手不徒举。应节合度，周其叙。时奏宫角，杂之以徵羽。下餍众目，上从钟鼓。乐以移风，与德礼相辅，安有失其所。右二曲。  

【齐铎舞歌】  

《南齐书 乐志》曰：“《铎舞歌》一曲，傅玄辞，以代魏《太和时》，徵羽，除‘下厌众目，上从钟鼓’二句。”  

黄《云门》，唐《咸池》，虞《韶舞》，夏《夏》殷《濩》，列代有五。振铎鸣金，延《太武》。清歌发唱，形为主。声和八音，协律吕。身不虚动，手不徒举，应节合度，周期序。时奏宫角，杂之以徵羽。乐以移风，礼相辅，安有出其所。  

──右一曲  

【梁铎舞曲】　周舍  

《云门》且莫奏，《咸池》且莫歌。我后兴至德，乐颂发中和。白云汾已隆，万舞郁骈罗。功成圣有作，黄、唐何足多。  

──右一曲  

【巾舞歌】古辞  

《唐书 乐志》曰：“《公莫舞》，晋、宋谓之《巾舞》。其说云：汉高祖与项籍会鸿门，项庄舞剑，将杀高祖，项伯亦舞，以袖隔之，且语庄云：‘公莫’。古人相呼曰公，言公莫害汉王也。汉人德之，故舞用巾以像项伯衣袖之遗式。”《宋书 乐志》曰：“按《琴操》有《公莫渡河》，然则其声所从来已久。俗云项伯，非也。”《古今乐录》曰：“《巾舞》，古有歌辞，讹异不可解。江左以来，有歌舞辞。沈约疑是《公无渡河曲》今三调中自有《公无渡河》，其声哀切，故入瑟调，不容以瑟调离於舞曲。惟《公无渡河》，古有歌有弦，无舞也。”  

吾不见公莫时吾何婴公来婴姥时吾哺声何为茂时为来婴当恩吾明月之土转起吾何婴土来婴转去吾哺声何为土转南来婴当去吾城上羊下食草吾何婴下来吾食草吾哺声汝何三年针缩何来婴吾亦老吾平平门淫涕下吾何婴何来婴涕下吾哺声昔结吾马客来婴吾当行吾度四州洛四海吾何婴海何来婴四海吾哺声熇西马头香来婴吾洛道吾治五丈度汲水吾噫邪哺谁当求儿母何意零邪钱健步哺谁当吾求儿母何吾哺声三针一发交时还弩心意何零意弩心遥来婴弩心哺声复相头巾意何零何邪相哺头巾相吾来婴头巾母何何吾复来推排意何零相哺推相来婴推非母何吾复车轮意何零子以邪相哺转轮吾来婴转母何吾使君去时意何零子以邪使君去时使来婴去时母何吾思君去时意何零子以邪思君去时思来婴吾去时母何何吾吾  

【齐公莫舞辞】  

《南齐书 乐志》曰：“晋《公莫舞歌》二十章，章无定句，前是第一解，后是第十九二十解，杂有三句，并不可晓解。建武初，明帝奏乐至此曲，言是似永明乐，流涕忆世祖云。”  

吾不见公莫时，吾何婴公来。婴姥时吾，思君去时。吾何零，子以耶，思君去时，思来婴，吾去时母那何，去吾。  

──右一曲  

【公莫舞歌】　唐 李贺  

方花古础排九楹，刺豹淋血盛银罂。华筵鼓吹无桐竹，长刀直立割鸣筝。横楣粗锦生红纬，日炙锦嫣王未醉。腰下三看宝玦光，项庄掉箾栏前起。材官小臣公莫舞，座上真人赤龙子。芒砀云瑞抱天回，咸阳王气清如水。铁枢铁楗重束关，大旗五丈撞双镮。汉王今日须秦印，绝膑刳肠臣不论。  

○晋拂舞歌  

《晋书 乐志》曰：“《拂舞》出自江左，旧云吴舞也。晋曲五篇：一曰《白鸠》，二曰《济济》，三曰《独禄》，四曰《碣石》，五曰《淮南王》。齐多删旧辞，而因其曲名。”《古今乐录》曰：“梁《拂舞歌》并用晋辞。”《乐府解题》曰：“读其辞，除《白鸠》一曲，馀并非吴歌，未知所起也。”  

【白鸠篇】  

《南齐书 乐志》曰：“《白符鸠舞》，出江南，吴人所造。其歌本云：‘平平白符，思我君惠，集我金堂。’言白者金行，符合也，鸠亦合也，符鸠虽异，其义是同。”《宋书 乐志》曰：“晋杨泓《舞序》云：‘自到江南，见《白符舞》，或言《白凫鸠舞》，云有此来数十年矣。察其辞旨，乃是吴人患孙皓虐政，思属晋也。’晋辞曰：‘翩翩白鸠，载飞载鸣。怀我君德，来集君庭。’盖晋人改其本歌云。”  

翩翩白鸠，载飞载鸣。怀我君德，来集君庭。白雀呈瑞，素羽明鲜，翔庭舞翼，以应仁乾。交交鸣鸠，或丹或黄。乐我君惠，振羽来翔。东璧馀光，鱼在江湖。惠而不费，敬我微躯。策我良驷，习我驱驰。与君周旋，乐首亡馀。我心虚静，我志沾濡。弹琴鼓瑟，聊以自娱。凌云登台，浮游太清。扳龙附凤，目望身轻。  

【济济篇】  

畅飞畅舞气流芳，追念三五大绮黄。去失有时可行，去来同时此未央。时冉冉，近桑榆，但当饮酒为欢娱。衰老逝，有何期，多忧耿耿内怀思。渊池广，鱼独希，原得黄浦众所依。恩感人，世无比，悲歌且舞无极已。  

【独漉篇】  

“独漉”，一作“独禄”。《南齐书 乐志》曰：“古辞《明君曲》后云：‘勇安乐，无慈不问清与浊。清与无时浊，邪交与独禄。’《伎录》曰：‘求禄求禄，清白不浊。清白尚可，贪汙杀我。’晋歌为‘鹿’字，古通用也。疑是风刺之辞。”  

独漉独漉，水深泥浊。泥浊尚可，水深杀我。雍雍双雁，游戏田畔。我欲射雁，念子孤散。翩翩浮萍，得风遥轻。我心何合，与之同并。空床低帷，谁知无人。夜衣锦绣，谁别伪真。刀鸣削中，倚床无施。父冤不报，欲活何为。猛虎班班，游戏山间。虎欲啮人，不避豪贤。  

【碣石篇】  

《南齐书 乐志》曰：“《碣石》，魏武帝辞。晋以为《碣石舞》。其歌四章：一曰《观沧海》，二曰《冬十月》，三曰《土不同》，四曰《龟虽寿》。”《乐府解题》曰：“《碣石篇》，晋乐，奏魏武帝辞。首章言东临碣石，见沧海之广，日月出入其中。二章言农功毕而商贾往来。三章言乡土不同，人性各异。四章言老骥伏枥，志在千里，烈士暮年，壮心不已也。”按《相和大曲》，《步出夏门行》亦有《碣石篇》，与此并同，但曲前更有艳尔。  

东临碣石，以观沧海。水何淡淡，山岛竦峙。树木丛生，百草丰茂。秋风萧瑟，洪波涌起。日月之行，若出其中。星汉粲烂，若出其里。幸甚至哉，歌以咏志。  

──右《观沧海》  

孟冬十月，北风徘徊。天气肃清，繁霜霏霏。鹍鸡晨鸣，雁过南飞。鸷鸟潜藏，熊罴窟栖。钱镈停置，农收积场。逆旅整设，以通贾商。幸甚至哉，歌以咏志。  

──右《冬十月》  

乡土不同，河朔隆寒。流凘浮漂，舟船行难。锥不入地，丰籁深奥。水竭不流，冰坚可蹈。士隐者贫，勇侠轻非。心常叹怨，戚戚多悲。幸甚至哉，歌以咏志。  

──右《土不同》  

神龟虽寿，犹有竟时。腾地乘雾，终为土灰。老骥伏枥，志在千里。烈士暮年，壮心不已。盈缩之期，不但在天。养怡之福，可得永年。幸甚至哉，歌以咏志。  

──右《龟虽寿》  

【淮南王篇】  

崔豹《古今注》曰：“《淮南王》，淮南小山之所作也。淮南王服食求仙，遍礼方士，遂与八公相携俱去，莫知所往。小山之徒，思恋不已，乃作《淮南王曲》焉。”班固《汉武帝故事》曰：“淮南王安好神仙，招方术之士，能为云雨。百姓传云：‘淮南王得天子，寿无极。’帝心恶之，使觇王，云：‘能致仙人，与共游处，变化无常，又能隐形飞行，服气不食。’帝闻而喜，欲受其道，王不肯传。帝怒，将诛焉。王知之，出令与群臣，因不知所之。”《乐府解题》曰：“古词云：‘淮南王，自言尊。’实言安仙去。”  

淮南王，自言尊，百尺高楼与天连。后园凿井银作床，金瓶素绠汲寒浆。汲寒浆，饮少年，少年窈窕何能贤。扬声悲歌音绝天。我欲渡河河无梁，原化双黄鹄，还故乡。还故乡，入故里，徘徊故乡，苦身不已。繁舞寄声无不泰，徘徊桑梓游天外。  
