---
title: 第12部分
index: true
icon: editor
order: 13
category:
  - 诗藏
  - 诗集
  - 御定历代赋汇
tag:
  - 钦定四库全书
  - 集部八
  - 总集类
  - 陈元龙
  - 清
---

## 御定历代赋汇卷九十八  

玉帛  

空青赋　　　　　　　　　　【`梁`】江　淹  

夫赤琼以照燎为光碧石以葳蕤为色咸见珍于东国竝被贵于西极况空青之丽宝挺山海之不测其所处则峻巘层石穴龙壁素岸成云赪砂如碛外隐青苔丹草内伏玉枝玛瑙铜鈆合生防磪坚英自非索崄觅危乗鲎履螭倦春厌秋斲异镌竒能得厠于轩宇接君子之光仪于是写云图气学灵状僊宝波丽水华艳山阳谷之树崦嵫之泉西海之草炎州之烟银台之乌穆王之马都广之国番禺之野皆咫尺八极镜见四荒云烟始出日月既张若夫防古之世汗漫窈微惟此青墨所以造之至乃翠灿轩室葱郁台殿杂蛟龙之文章发麟鹿之炳绚骋神形于钟簴舒怪物与雷电亦有曲帐画屏素女防扇锦色窈郁绮质曼衍防拂浓薄如隐  

如见山水万象丹青曲变咸百镒之可珍亦千金而不贱虽楚之夏姬越之西施赵妃燕后秦娥吴娃溺爱靡意魂飞心离侯青翳为藻饰方赩红华与素仪冠众宝而独立信求之而无亏  

马瑙勒赋【`有序`】　　　　　　　　魏文帝  

马瑙玉属也出自西域文理交错有似马瑙故其方人因以名之或以系颈或以饰勒余有斯勒美而赋之命陈琳王粲并作辞曰  

有竒章之珍物寄中山之崇冈禀金德之灵施含白虎之华章扇朔方之气喜南离之焱阳歙中区之黄采曜东夏之纯苍苞五色之明丽配皎日之流光命夫良工是剖是镌追形逐好从宜索便乃加砥砺刻方为圆沈光内灼浮景外鲜繁文缛藻交彩接连嘉镂锡之盛美感戎马之首饰固兹物之攸宜信君子之所服尔乃借彼朱罽华勒用成骈居列跱焕若罗星  

马瑙勒赋【`有序　　　　　　　魏`】陈　琳  

五官将得马瑙以为宝勒美其英彩之光艳也使琳赋之  

托瑶汉之宝岸临赤水之朱波尔乃他山为错荆和为理制为宝勒以御君子  

马瑙勒赋　　　　　　　　　【`魏`】王　粲  

游大国以广观览希世之伟宝总众材而课美信莫臧于马瑙被文采之华饰杂朱緑与苍阜于是乃命工人裁以饰勒因姿象形匪雕匪刻厥容应规厥性顺德御世嗣之骏服表騄骥之仪则  

车渠椀赋【`有序`】　　　　　　　　魏文帝  

车渠玉属也多纤理缛文生于西国其俗宝之  

惟二仪之普育何万物之殊形料珍怪之上美无兹椀之独灵苞华文之光丽发符采而扬荣理交错以连属似将离而复并或若朝云浮髙山忽似飞鸟厉苍天夫其方者如矩圆者如规稠稀不谬洪纤有宜  

车渠椀赋　　　　　　　　　【`魏`】曹　植  

惟斯椀之所生于凉风之浚湄采金光之定色拟朝阳而发晖丰素之暐晔带朱荣之葳蕤蕴丝纶以肆采藻繁布以相追翩飘飖而浮景若惊鹄之双飞隐神璞于西野弥百叶而莫希于时乃有笃厚神后广被仁声夷慕义而重使献兹寳于斯庭命公输使制匠穷妍丽之殊形华色灿烂文若防成郁蓊云蒸蜿蜒龙征光如激电影若浮星何神怪之巨伟信一览而九惊虽离朱之聪目内炫燿而失精何明丽之可悦超羣宝而特章俟君子之闲宴酌甘醴于斯觥既娱情而可贵故永御而不忘  

车渠椀赋　　　　　　　　　【`魏`】应　玚  

唯兹椀之珍玮诞灵岳而竒生扇不周之芳烈浸琼露以润形荫碧条以纳曜噏朝霞而发荣纷黄以彤裔晔豹变而龙华象蜿虹之辅体中含曜乎云波若其众色鳞聚卓度诡常絪緼杂错乍圆乍方蔚述繁兴散列成章扬丹流缥碧玉飞黄华气承朗内外齐光  

车渠椀赋　　　　　　　　　【`魏`】王　粲  

侍君子之宴坐览车渠之妙珍挺英才于山岳含隂阳之淑真飞轻缥与浮白若惊风之飘云光清朗以内曜泽温润而外津体贞刚而不挠理修达而有文杂黄以为质似乾坤之未分兼五徳之上美超众寳而絶伦  

玛瑙椀赋　　　　　　　　　【`陈`】江　总  

翠羽流霞之杯谅无闻于玮丽岂匹此之竒瓌爰覩殊特臻自西国状惊鹤之防渍似游龙之割刻士衡譬之云采中郎羞其马勒于时北园清夏东阁浮凉山交枝而影杂水沈叶而流香蝉无风而引短鹭出迥而飞长副君海渟岳峙纸落金锵获阿宗之美寳命河朔之名觞寳出昆仑之仙阜觞即洲之玉酒酒既醉而还年椀稍酌而延夀仰天纵之体物铭攲器兮何有  

瑇瑁椀赋　　　　　　　　　【`晋`】潘　尼  

有瑇瑁之竒寳亦同旅于介虫下法川以矩夷上拟干而规隆或步趾于清源或掉尾于泥中随隂阳以潜跃与龙乎齐风包神藏智备体兼才髙下斯处水陆皆能文若绮波背负蓬莱尔乃遐夷效珍越裳贡职横海万里逾岭千亿挺璞荒峦摛藻辰极光曜炫晃昭烂熻赩嘉斯宝之兼美料众珍而靡对文不烦于错镂采不假乎藻缋岂翡翠之足俪胡犀象之能逮  

琉璃椀赋　　　　　　　　　【`晋`】潘　尼  

览方贡之被珍玮兹椀之独竒济流沙之絶险越葱岭之峻危其由来也阻逺其所托也幽深据重峦之亿仞临洪溪之万寻接玉树与琼瑶邻沙棠与碧林瞻阆风之崔嵬顾圃之萧参于是游西极望大蒙历钟山闚烛龙觐王母访仙童取琉璃之攸华诏旷世之良工纂仪以取象凖三辰以定容光映日曜圆成月盈纤瑕罔丽飞尘靡停灼烁旁烛表里相形凝霜不足方其洁澄水不能喻其清刚过金石劲励琼玉磨之不磷湼之不浊举兹椀以酬宾荣密坐之曲宴流景炯晃以内彻清醴瑶琰而外见  

水晶盏赋【`有序　　　　　　　明`】靳学顔  

西亭子觞予防景之亭出水晶盏焉命曰子能赋诸顔唯唯而赋曰  

有太阴之凝魄抱英之至质发坤藏于重艮托哲匠而呈则既骋技于刀铦巧天然而弗饰元精既理于焉从规驰若遗景驻无藏疵方宜凌厉乎凿落就执热而不融胡浮沤之在掇羌有质而能容若乃瑶宫燕宴桂馆婵娟辟琉璃之甲帐缀明月之髙悬幽蟾散馥素姬承盘挹上池之灵浆酌明水于金仙席之茵荐以苍筵覆之冰縠系以霜纶澄望若空扣泠泠然含有于无匪色而妍惟德其物御惟哲人  

碎琥珀枕赋【`以良药是资竒　　唐物非宝为韵`】独孤授  

琥珀为枕兮可保而持欲加首兮金疮是资况无用于寝戈之日固非全于枕辔之时在宝难求不借金之坚也其脆易破无劳斧以斯之岂为我宝用安尔止况将展转之状用救通中之痏分好恶于千载之姿定刚柔于一人之捶莫投金柱相如之璧则非不陨霜锋子云之珍焉是夫其铿然始解发耀腾晖定锱铢讵论乎大小考多少未极乎精微异色旁分兮涣然冰释虹光中裂兮溘尔星飞然后霞彩断角势违岂同摘玉之流去彼取此殊异毁珠之日辨是与非美夫节彼用物视其丰约始如席上之珍忽碎封中之药念刮骨之痛尔将束手于无为在抗首之时我则曲肱而奚若故逺于患无或不良叩两端兮乍疑分寳摧一角兮尚可含章在目无全似假庖丁之术应手而碎不同石氏之强虽谓大道不寳吾道则屈固非合散之流不是羣分之物假以衒将为美絶代称竒昔为永坚之好今伤善价之仪偕符氏之坚名果遭贞石同五鹿之神角或遇金锤犹能动彩熠熠驰精杲杲难分走海之灵尚认沙洹之寳徒美夫弃其异而斥其好曾不知失其枕而获其道  

琥珀拾芥赋　　　　　　　　【`唐`】何　据  

天地之根孰知其源倐而化化歘尔存存琥珀拾芥鳯形精蕞物之防出乎意外于是气以防合物由化造础因云以积润燧取火而就燥伊琥珀之为珠亦鳯形而吸草既璀错以琼艳又荧煌而金藻尔乃探其至赜持其自然手与心惬视与目全美寳擢色以临矣飞芒乘虚而附焉此见几而作间不可省彼因感而应道不可传故能异质脗合殊途通播形的皪透影玲珑似乎月含桂以贞明泉泛箨而映净云发彩于虹玉竹乘隂于鹊镜虞都尉见而言曰昔者枫丹岸绮松翠山衣膏沦甘壤珠孕清辉全其真讵蜂巢之所僭守其朴宁鹤卵之能希进乎洁已一薰一莸而竝采徳以繄物拾萧拾艾而同归且珠之于宝也至贵芥之于草也至微不以贵而黜菅蒯不以微而替葑菲君无谓我腐为萤有耀君之经是照君无谓我弱为舟有征君之流可乘物犹尚尔人亦谅只若泰初之偶蒹葭长公之俯青紫生刍对如玉之容芳荷被怀琰之士则珠岂草以相期芥得珠以成美吾乃今知然乎至矣  

瑠璃牕赋【`以日烁烟融如　　　唐无碍隔为韵`】王　棨  

彼牕牖之丽者有瑠璃之制焉洞彻而光凝秋水虚明而色混晴烟皓月斜临陆机之毛发寒矣鲜飇如透满奋之神容凛然始夫创竒宝之新规易疎寮之旧作龙鳞不足专其莹蝉翼安能拟其薄若乃孕美澄凝沦精灼烁栋宇廓以冰耀房栊炯其电落深窥公子中眠云母之屏洞见佳人外卷水精之箔表里玲珑霜残露融列逺岫以秋緑入轻霞而晩红满榻琴书杳若冰壶之内盈庭花木依然瑶镜之中故得绣户増光绮堂生白覩悬虱之旧所疑素蟾之新魄碧鸡毛羽微微而雾縠旁笼玉女容华隐隐而银河中隔防误梁燕遥分隙驹比曲櫺而顿别想圭窦以终殊迥以视之虽皎洁兮斯在逺而望也则依微而若无由是蝇泊如悬虫飞无碍光寒而珠烛相逼影动而琼英俯对不羡石崇之馆树列瑚岂慙韩嫣之家牀施玳瑁如是价重琐闼名珍绮疏彻纱帷而晃朗连角簟而清虚倘征其形王母之宫可匹语其巧大秦之壁焉如然而国以奢亡位由侈失帝辛为象着于前代令尹惜玉缨于往日其人可数其类非一何用崇瑰宝兮极精竒置斯牕于宫室  

瑚树赋　　　　　　　　　【`唐`】仲子陵  

瑚生矣于彼沧溟禀精于天地之气擢秀于鱼龙之庭含九泉之滋液冠百宝之神灵在涅不缁既同象玉之洁有枝无叶亦如见树之形当其萌芽欲成根柢初结同坚冰之有渐类阴火之潜爇琼枝硕茂铁网森列贯纎目而玲珑映重泉而昭晰海人于是方舟以进拭目而观牵夫密网出彼清澜润夺白虹之气光连赤玉之盘厥价伊何有逾于琥珀其色则尔取类于鸡冠及夫汉帝思仙神君降质堂惟大小帐有甲乙植以瑚之树缀以明珠之实何幽茂以凌秋独青葱而照日亦有王家贵戚石氏财雄争豪世上使气胸中视瑚之若芥运如意以成风彼植之为贵此碎之又何谓谅无补于经纶徒见称于祥瑞今也圣人御天所宝惟贤敛云物之容不书于防斮珠玉之胫而沈于泉车有龙首鸾衡不以瑚为柱马有乘黄兹白不以瑚为鞭故虽古人之所贵独吾君能舎旃  

通犀赋【`以温润而泽厥　　　　唐文自然为韵`】王　损  

犀有异角其名通天外径挺以孤耸内清明而自全匪刻匪雕既含章而无隐如追如琢亦通理于未然当其逺徴搜备琛賮得自乌鸢之野断以龙泉之刃瑟兮素理如线之状既呈灼尔清光似玉之形方润丰下鋭上势圆质峻傥成象以表竒必骇鸡而取信明徴以验分剸是资美胜截肪之日珍逾剖蚌之时素光的的而中贯彩规规而外滋良玉无瑕既呈竒而异矣白圭有玷将配美兮逺而故其分坚贞比金石光通上下色润膏泽透掌而纤粟必分窥天而秋毫不隔况本精粹蓄絪緼依稀象物皎洁成文或似双鱼映緑水而鬐鬛皆见偶成孤鹤翔碧霄而羽翮斯分则知变态不恒众美难越契人情之用矣岂天意之贻厥故能贞而不变明而不昏粲竒文之炯炯畅美质之温温则贝有文兮不必为异羲列卦兮何足而论究其所然徴其所自虽常情难得之货葢造物偶然之意何异夫笔误防而状蝇虫食叶而成字若然者则文犀之美故不足为瑰异  

素赋　　　　　　　　　　【`汉`】班媫妤  

若乃广除悬月晖木流清桂露朝满凉襟夕轻改容饰而相命卷霜帛而下庭曳罗裙之绮靡振珠佩之精明若乃盼睐生姿动容多致弱态含羞妖风靡丽于是投香杵叩玫砧择鸾声争鳯音梧因虚而调逺桂由贞而响沈防繁轻而浮防节疎亮而清深调非常律声无定本任落手之参差从风飇之近逺或连跃而更投或暂舒而长卷侈长防于妍袂缀半月于兰襟表纤手于防缝庶见迹而知心计修路之遐夐恐芬芳之易泄书既封而重题笥已缄而更结  

练赋　　　　　　　　　　【`唐`】魏　璀  

细腰杵兮木一枝女郎砧兮石五彩闻后响而己续听前声而犹在夜如何其秋未半于是拽鲁缟攘皓腕始于揺扬终于凌乱四振五振惊飞鴈之两行六举七举遏彩云而一断隐髙阁而如动度遥城而如散夜有露兮秋有风杵有声兮衣有缝佳人听兮意何穷步逍遥于凉景畅容与于晴空黄金钗兮碧云发白素巾兮青女月佳人听兮良未歇擘长虹而乍开凌倒景而将越是时也余响未毕微影方流逶迤洞房半入宵梦窈窕闲馆方増客愁李都尉以胡笳动泣向子期以隣笛増忧古人独感于听今者况兼乎秋属南昌旧福东鲁前丘升黄绶之堂论文谢贾入素王之庙捧瑟齐由愿君无按龙泉色谁道明珠不可投  

绣赋　　　　　　　　　　　【`梁`】张　率  

寻造物之妙巧固饰化于百工嗟莫先于黼绣自帝虞而观风杂藻火与粉米郁山龙与华虫若夫观其缔缀与具依放龙为文神仙成象总五色而极思借罗纨而发想具万物之有状尽众化之为形既緜华而稠彩亦密照而疎明若春湿之扬蘤似秋汉之含星已间红而韵紫亦表而里素间緑竹与蘅杜杂青松与芳树若乃邯郸之女宛洛少年顾影自媚窥镜自怜极车马之光饰尽衣裳之妖妍既徙倚于丹墀亦徘徊于青阁不息末而反本吾谓遂离乎浇薄  

浊江春日文君濯锦赋　　　　【`唐`】张　何  

粤惟姑洗应律勾芒御辰鴈桥风暖犀浦花新叠嶂萦郭长杨映津轩车照地士女惊人风土堪乐山川可珍岁时不殊于荆楚形胜有类夫咸秦晩景弥秀晴江转春即有卓氏名姝相如丽室织回文之重锦艳倾国之妖质鸣梭静夜促杼春日布叶冝疎安花巧密写庭葵而不欠拟山鸟而能悉绩缕嫌迟嚬蛾慕疾乍离披而成段或焕烂而成匹言濯春流鸣环乃出于是近深沈傍清泚朱顔始映珍箧方啓其始入也疑芳树影落涧中少将安焉若晴霞色照潭底夺五云长风未散百花微雨新洗尔乃曝林崖出泉洞迟日徐转和风缓送稍变回鸾全分舞鳯戏蝶时绕娇莺欲弄乗春景而方收俟王正而入贡懿其彩色足重鲜明可嘉青为禁栁红作宫花能使卫尉萦障夫人饰车郎官居而列宿郡守衣而还家若夫齐纨之与楚练岂非细縠之与轻纱廻文锦赋【`以文思精絶古　　　唐今传赏为韵`】张仲素  

昔窦滔之于役从军伊小妇兮玉洁兰薫对鸣机以抽恨织美锦而成文攅万绪之荏苒揉众防之絪緼肠廻而緑字初结发乱而青丝共棼萋兮斐兮常属思于黄绢不日不月长寄怀于碧云其始也轸蕙心蓄藻思披黄流之渥彩等后素之绘事循环而览夫言岂一端宛转而求则韵皆居次写别既乆怨心有盈锦霞駮而増丽诗绮靡而緑情自发于巧心素手何慙于墨妙笔精当其用寄逺方临风载阅迹类雕虫文如委缬既连珠而复贯又通理而不絶居人言念缄万恨而在中君子置怀字三嵗而宁灭是绎是寻攻乎织纴宛而成章见色丝之丽永以为好表美人之心傥或以新而代故岂殊陋古而荣今黼黻不同愁阅目而等耀彩章自异惧谗口之见侵况复委箧多年化尘千古方烂兮如在复灿兮可覩藻艳波旋环廻辐圆蕴四愁而难解焕五彩以相鲜犹或逾绣段胜彩牋贵以文自夺鸳衾之价赠乎逺无劳防足之传且物在人亡留思长想谓其文之着也可卷而怀谓其制之贵焉乃摅而赏若知七防之非匹岂玉案之虚往  

廻文锦赋【`以文思精絶古　　　唐今传赏为韵`】皇甫威  

彼美人兮悬陇云念塞上之征客廻机中之锦文千里驰心十年誓志相闗山之延梦托丹素而垂意札札鸣杼纷纷积翠梭曳绪而龙廻锦披云而鳯至情生万象功归一致緑为芳草怨王孙之不归红作仙花发美人之幽思懿夫达其意者在乎诚为其艺者贵乎精顾异物之可赏谅同心之所成离披而芳树揺影焕烂而明霞近荣振素手以鸣机兰闺霜集敛翠蛾而绩缕纱牕月生则知妙极十全才先一絶既以彰其意亦以表乎节类乎锦卓氏服以妍精言乎诗谢女慙乎清切稽六义而不忒方百花而迥别心唯念逺将绩缕以同营字是回文与愁肠而共结成乎手发乎心鋭精思而在今方之纨比之素积功而冠古笑草露之轻薄胜林花之新吐宛矣丽矣错金彩以成章寂兮寥兮零玉筯而如雨于是披阅风前光文烂然百花互进五色相宣文彬彬而怆矣彩重重而恨焉匪类雕虫工乎织岂徒悦目寄乎边写片心之赠逺代尺素之相传一则托乎情一则存于想谓乎锦也可裁心乎足赏君乎君乎发缄封知精诚之不爽  

临风舒锦赋【`以赋之明丽　　　唐当如此为韵`】阎楚封  

风响清韵锦明色丝阅攒花之丽防当偃草之惊时拂袖而起翻光益滋始晖晖之展也俄习习以动之且烂兮则舒爰假不周之力及斐然而异诚同絶妙之词尔其黼黻言开浸淫逺度蕴鸣梭之巧思比掷地之丽赋晖光乱起如荡漾之波翻彩状闲飘若逶迤之霞布观夫引曳交映彰施焕盈当大块之初发遇回文之已成夺云彩曜日晶激飗飗而愈疾动猎猎而增明向水而揺似挂帆之欲去当筵而列谓施障之将行况复入座轻冷横空掣曳当蜀郡之新濯拟潘文而更丽絪緼乍举时牵素手之中煦妪潜来逺自青苹之际晩映花户暗临洞房烟晖之照灼腾藻艳而飘扬袅轻吹铄流光扇涵和而回触摅炳丽而前当五色相宣喻体物之词彩八风迭起骇织文之鸟章且萧飒初戾红明正舒照琐牕而粲矣焕云幄以晖如彩曜克宣谅本因于剪饰精华可翫终亦借其吹嘘是知修时者莫贵其精微制锦者莫尚其绮靡善染翰之瑰丽状临风之旖旎懿哉文之义也谅发明之在此  

海人献文锦赋【`以珍物时来以　唐应君德为韵`】李君房  

彼潜织兮泉室之人曳文绡兮结冰缕灼锦彩兮照花新背穷海以入贡望君门而效珍于以献之爰彰至德非同防氏之练更异仙家之织临风始啓全含琪树之芳向阙爰开遥写蜃楼之色固竒工之所就岂常情之可识当其防缕方织鸣梭静闻绚霞光于阴火缀缛藻于卿云舞鳯翔鸾乍徘徊而抚翼重葩叠叶纷宛转以成文疑映地之花折似饮渚之虹分弄杼斯成既呈妍于泉客垂衣可仰欣有奉于明君啓瑶缄而骇视方雾縠而难拟离披耀彩临玉砌以莲舒灿烂生姿映金门而霞起固将保其所异孰能识其所以投炽焰而靡燎为灰濯清流而不濡于水原夫献琛方至捧箧员来临虚庭而障倚俯洞户以屏开蝶翩翻而误起鸟盼睐以惊廻物无情而自感化有孚而斯应以文为贵宁同卷伯之诗表德方来且异美人之赠非同禹贡不谢尧时对天庭而照烛向丽景而葳蕤皎洁凝光爰识冰蚕之绪霏微发色不惟园客之丝既而焕彼文章作为黼黻方可重于逺人宁有讥于翫物  

冰蚕赋【`以凝沍之境成　　　　唐彼竒巧为韵`】王　起  

懿北极之寒劲有珍蚕之处冰匪柔桑之是食匪幽室之是凭托彼峨峨且不资于春煦抽其曳曳自有乐于阴凝既违燥而就湿知同类而殊能尔其律穷芳岁暮百谷风壮羣川冰固游片片之凝光映重重之积素十畆之间兮泄泄何劳六尺之内兮涓涓正沍既苦寒而不倦将载绩而是务观夫如临如履经之营之隔皑皑之积冰吐漠漠之轻丝朱緑曳而愈出黼黻成而是资焕乎有章岂寒女之能得超然独处信夏虫之所疑淋漓未泮组织方逞匪缲于盆匪悬于井蚕事登矣必因之而剖冰茧税求焉将取之而越境岂比夫风戾之所生嵗单之所成蚕月而方育蚕器而见营安能苦其节履其贞窥之有战战之色取之有冲冲之声匪树而游奚感仙而化不筐而绩奚假蠏为名宜乎海人见彩尧帝斯呈伊蠢蠢之繁委实生生之殊诡防游冰下我亦来思生火中吾乃异彼况乎雪霜是履鳞角多竒若觧以东风或泉鱼而共跃藏诸北陆幸凌人之见知宜乎含章勿改牵丝有待傥来献于九重必相宣于五彩  

海人献冰蚕赋【`以四夷即叙海　唐不藏珍为韵`】张良器  

圆峤之山兮迥踊遐壌旁临穷海嘉冰蚕之底贡彰逺人之无怠原其禀气斯异含灵有待鳞角是带育七寸之殊形雪霜载加发五彩之异色资纤缕以成绩弄杼攸勤美重锦之可持女工能即施劳且异于三盆为用宁同于五緎致美之厚罔差其妍不入献之光必资于善良惊楫云迈懿筐是将渉三山之重阻辞万里之遐荒越溟涨届帝乡升玉殿荐君堂示彼有诚则申屈膝之贽乐我无事愿充垂拱之裳盖威灵之有及故珍物之不藏懿乎生乃因地育乃非时四气平分届严冬而成止五方异俗在中国之莫为自尧年而效美暨今日而来思足以彰德风之普洽表王道之清夷不然则脩路﨑岖洪涟濧濞较道里而累亿罹寒暑而数四匪化理而无虞曷员来之可致彼躬桑载育献茧为均浴濯龙之水涨川馆之春而后罗纨是绩筐莒攸陈固在常而可悦殊自逺而为珍是知化之所被物无不臻德之所加人无或阻托兹赋以极思臻皇猷之焯叙  

海人献冰纨赋【`以四夷即叙海　唐不藏珍为韵`】韦执中  

憬彼员峤兮阻夫穷海厥贡冰纨兮备诸渥彩产非中夏故致用之所资来自殊方表懐人之斯在然则蚕虽土育纨实人力禀鳞角以成质则或屈或伸因冰雪以爽容而匪雕匪饰作九服之上贡应五方之正色虽寒暑鳞次必借至阴之时而风土所宜则异中和之域既生既育是准是则谅因时之所致实希代之莫识所美夫得之斯难所贵夫逺而能即亦由我后洪化浃洽淳风遐被方五帝而可六比三王之可四是使贡献逺物徳格异类爰发迹于僻界肆涉遐而执贽献土地之所生携箧篚之云洎亦既觏止侯其孔臧不灼不濡将火防以比义或朱或緑岂橦花之足方既同练云缭绕而交映又似仙花暐晔而含芳间衮龙以发色集黼黻以成章昔苞茅不贡昭周室之壊法令冰纨入献覩邦家之耿光非夫混一车轨茂育华夷何则不逺其逺献兹在兹既有劳于跋涉亦多历于岁时标为贡首虽一时之可不献于君所知四方之咸叙是则其求匪易其用何珍傥见加于剪拂庶晖光之日新  

鲛人卖绡赋【`以难得之货色　　唐如轻雾为韵`】冯　宿  

彼巨海兮鲛人是居作轻绡兮厥状纷如不日而成固可卷而懐也侯时将见期善价而沽诸出波心而月彩相绚映泉室而云阴乍虚其来不测其丽何极行市道而莫知访人寰而未识非运思于文绣讵用功于纺织足使大贾慙容众珍掩色岂重锦之云比谅千金而求直夫鲛者水府之所生绡者鲛人之所成竒货聿来宁假手于蚕绩变形斯至非挂籍于王征方雾縠而犹薄拟冰纨而更轻茍未知而不售恒固执而潜行皓如凝露纷若游雾爰洁尔容不愆于素质初阶于蜃蛤名不登于贡赋知慢藏诲盗哂泉客之遗珠悟冶容诲淫耻风人之抱布伟夫游洞穴媚清澜趋市人逺凌波路难贵朴全真讵闗乎日浴出潜离隠岂效于泥蟠且深不可测赤水之珠求得往莫可追汉臯之佩且欺是绡也成于无朕动若随时辞海底之潜处赴日中之防期属吾皇斥无用之寳贱难得之货徒待价而称珍庶转身而逺播  

竒布赋【`有序　　　　　　　　魏`】殷　臣  

惟泰康二年安南将军广州牧滕侯作镇南方余时承乏忝备下僚俄而大秦国奉献琛来经于州众寳既丽火布尤竒乃作赋曰  

伊荒服之外国逮大秦以为名仰皇风而悦化超重译而来庭贡方物之绮丽亦受气于妙灵美斯布之出类禀太阳之纯精超常品乎意外独诡异而特生森森丰林在海之洲煌煌烈火焚焉靡休天性固然滋殖是由牙萌炭中颖发烬隅叶因焰洁翘与炎敷焱荣华实焚灼萼珠丹辉电游彤炯星流飞耀冲霄光赫天区惟造化之所陶理万端而难察燎无灼而不焦在兹林而独昵火焚木而弗枯木吐火而无竭同五行而竝生与大椿其相率乃采乃析是纺是绩每以为布不盈数尺以为巾帊服之无斁既垢既污以焚为濯投之朱炉载然载赫停而冷之皎洁凝白  

## 御定历代赋汇卷九十九  

服饰  

冠赋　　　　　　　　　　　【`唐`】赵良器  

懿哉圣人之所为触类而长縁情以施大则察乾坤之用小则稽鸟兽之仪近取诸身既制冠以象德逺取诸物亦模范而开规装玉彩而晶耀钿珠华而陆离礼容于是乎克尚首饰于是乎攸宜故柔以虚中刚而劲外惟德是辅惟仁是大缀香簮以半出垂寳缨而双对珥白笔以孤悬总绀髪而繁防若乃九门朝啓千官奉职剑履锵锵旌旗翼翼趋玉阶以云耸入金门而电赩于赫朝廷其仪不忒此乃礼容之有则也尔其尊卑异制古今殊情备鹖所以贵勇加蝉所以贵清进贤表文者之号章甫尊儒者之名獬豸触邪恶佞臣而直指鵕防崇饰光近侍以増容此又威仪之孔明也是以举之有节施之无妄或用晦而冕旒或蔽聪而黈纩居止而不  

失其职得位而不愆于上每守分以自安故虽髙而不亢此乃进退之惟当也客有赋之而叹曰夫检身者礼表容者服服之不称必近于妖祥礼之或差自阶于倾覆故君子履道以逺害小人崇奢而取戮郑臧聚鹬果贻出境之诛疏受挂门克保永终之禄则知逆理者天之所祸顺常者神之所福况乎在位之庶僚可不鉴兹而敬肃  

进贤冠赋　　　　　　　　　【`唐`】阙　名  

天道廓兮日月为乆圣人作兮衣冠为首彼将照临万有此将肃穆羣后是以明王代寳君子学干总朝廷之要惟进贤之冠寸之七且比夫七德梁之三又取夫三端至美乎威仪棣棣经营乎束帛戋戋知人不易行之为难将欲昭隐逸责声实胁谗佞为忠贞革贪侈为廉质则以正御下虽居髙匪危以虚制有纵持满何溢动法道静得一自代兮经为此名无止兮騐彼天秩徒以贤能有意于贤不言而信不用于权俾荷宠禄者贤贤而易色荣上林者安安而能迁乆要不忘虽弊必加于首嫌疑不涉李下岂正其偏则鹖之果也武重蝉之洁也政先亮当用而为用信之而又若因物揆理易人推迁非徳不依智也非礼勿动慎也唯贤必举义也任用无为顺也包四善而世济其美别九仪而尊固其信夫预明试者稽乎人言为大夫者资乎能赋则流问以体物敢不立言以存务将欲存义终则用之不穷将述功之懋则物无能措诗云服之无斁吾以斯文之为度  

进贤冠赋【`以圣朝崇儒服　　　唐以旌德为韵`】于伊躬  

惟冠之制惟贤是崇冠俟贤而出贤因冠而通成于人有传古之仪形于国有尊儒之风吾君于是诏司服进良工考前法以无替觌斯义而有融然后得多士以立效实兹冠而允淑君臣克序用彰有道之时冕弁可俦载稽取象之服则知冠以招士亦犹工以度木匪工也良材何以辨于山匪冠也羣贤何以求其禄观夫制作有则威仪孔昭建象于初爰从太古之代更名于后始惟炎汉之朝不绘画以崇饰在进用以彰徳上下率而有差礼容行而无忒不可奢致不可俭偪葢取事之大猷亦设官之盛饰上自元后降于公卿用则异数制乃同名五梁三梁表尊卑之序七寸八寸为前后之程惟徳是急惟儒是旌叶缁布之遗象与皮弁而齐衡且夫作之罔乖服之有以岂同带鹖者空尚乎猛聚鹬者不称于已曷若取鉴斯在为工式孚御膳加大官之列使臣荐不疑之谟稽乎其形谅先王之制本乎其义为君子之儒瞻之克以正创之而以圣列士崇徳之规蒸人立身之镜岂徒在首贯髪雍容肃敬而已  

进贤冠赋【`以明时急　　　　　唐贤才为韵`】梁　洽  

制冠有象惟贤表名冠在首而为用政匪贤而莫成伊进贤之为急乃斯冠之发明古人所尚永代作程岂比夫戴鹖聚鹬琼弁玉缨彼旌武而贻咎寕比徳而同声念兹在兹侯其伟而山有木工则度之君为政贤必进之木自工以生态故得人而允厘故君子进退以礼消息候时时既清兮为贤是急贤既进兮其政必立总六官而谓何嘉此名而可挹客有闻之而言曰或摽之豸或珥之蝉所谓二者莫如进贤忝从班于圣日愿效试于明台敢预弓旌之召无遗菅蒯之才  

貂蝉冠赋【`以制冠取清　　　　唐蝉之义为韵`】侯　洌  

冠表朝容饰崇工制示劲悍而貂文既缉彰清髙而蝉翼斯缀所以发宰臣之盛改武弁之弊配紫绶而增华入黄枢而转丽突而将戴翘然可观糅轻毛而丝络鬬微殻而花攅引杂错之光足见乎以文为贵分动揺之影诚诫夫居危如安丽则无挂新而莫弹彩列如星卫女何荣于防弁用当谒帝齐相堪嗤于濯冠所以类防咸収如螗必取示威无假于鹖戴呈巧岂矜于鹬聚影丽华簮光联垂组乍临天陛泽鲜而日照如濡时受王言质薄而风揺自舞鄙旧规于却敌笑逺适于章甫貂之贵谁忧换酒于晋臣蝉之清是用加金于汉主故能坚逾铁柱妙夺玉缨非不足之时狗尾何续从有緌而用蜩甲如生柔而辅曲洁以从轻灼灼而自为首饰炯炯而能使心清至矣哉蝉者食洁居髙貂者内温外悍尽饰斯在齐光不防发令姿于缀者王何以尊借旧叶而珥焉金张益焕将进贤而并美与交譲以相资承柱后之名是表礼无违者冠侍中之首欲使人皆见之道光汉册事合秦赐冠乎斯用之以明义  

弹冠赋【`以君子之交诚　　　　唐有所感为韵`】王　起  

岌岌髙冠是加于首将服之以入仕遂弹之而去垢纎埃不染知洁已之为先法服是从明干禄之非乆岂比裂之而无用挂之而勿有也当其贡公不仕王阳未荣风起缁布尘飞玉缨积嵗月而无色混风姿而莫呈岂知防缀则价重拂拭则光生葢以防金之人未达于清世陆沉之士犹劳其赤诚是故置之而有待褚之而勿营洎夫大汉登庸伊人有所同松茂而柏悦将龙翔而凤举于是取章甫而言曰冠者首之饰人之规盛服将朝此为大者结髪从仕曷莫由之吾方防名于丹阙委质于彤墀顾将尽饰以为美岂薄汚而见嗤及解彼珠缨弹于玉指彰乆要之必信表从政之有使拂旧彩以増鲜振浮埃而暂起由是发光耀正容止朝廷济济具瞻夫哲人巾栉锵锵用表夫君子则知硕量之所包贤人之与交其贱也乐夫伐木其贵也同夫拔茅则爵位相先者以弹冠而是鉴金兰合契者因弹冠而有感故能致美缙绅不婴垢氛将总防于发期入仕于青云岂比夫晏子濯以入朝是称贤相屈生弹于新沐方俟明君  

雀钗赋　　　　　　　　　　【`晋`】夏侯湛  

览嘉艺之机巧特精思于雀钗収泉珍于八极纳瓌异以表竒布太阳而拟法妙团团而应规于是妍姿英妙之徒相与竞嬖飞宠并修饬理袿襟整服饰黛眉之琰琰収红顔而发色流盼闲步轻袂翼翼恃炫艳以相邈常逍遥而侍侧昔先王兴道立教崇冲譲以致贤不留志于华好  

山水纳袍赋【`有序　　　　　　陈`】江　总  

皇储监国余辰劳谦终宴有令以纳袍降赐何以奉扬恩泽因题此赋  

滥时来之宠沐振长缨以祗肃奉性与之文章侍相娱之丝竹觧女萝之山带佩流霞之羽服裁缝则万壑萦体鍼缕则千岩映目图岛屿之削成写沦涟之径复埒符采于雕焕并芬芳于兰菊悯四选之徂迁轸百虑之回邅霜飞空而浸雾雁照月而猜听风钟之易近对氷霤之疎悬若董衣之百结同衞服之十年嗟斑鬓之已飒媿冶褏之为妍谢衔珠之有报荷坠屦之无捐五色比象赋【`以车服有制示　　唐不徒设为韵`】陶　拱  

圣人以王命之施官秩之设贵有品类贱有等列望之可辨非旌表而焉知出而自殊宜车服之有别于是招绘素之党召彩笔之徒程乱目之众色写外物于百夫以侯伯子男之服为饰以山龙华虫之象为殊莫不煌煌荧荧煇煇煜煜青为山兮峣嶷而争峻赤为火兮赩炽而含燠粉米以纯白而璀璨宗彛以太而黝儵綷而为羽则振迅而对飞晕而为龙则跨腾而相逐葢上古之礼制亦当今之法服必谓美妙无尽精防有余侔桂月之规纵丽天而莫胜拟海藻之质虽摛文而不知实逞巧之无比信取象而靡虚岂徒用别于涖职葢亦或施于乗车懿自创自于心成之在手或大之者不遗其美恶小之者不失其妍丑此实权等于真宰功齐于妙有所以作国家之程式辨王臣之印绶历万代之恒规经百王而共守不然者法实纷纠制有允休何必假其彩色之炳焕于君子之衣裘合九章之物者则冩非五等之服者则不故往代垂模明君立制一则爵命之易辨一则制容之昭丽宜乎嘉其义重其事佐盛礼而罔易垂后代以永示信哉表徳之为良亦美作者之深意  

衣锦褧衣赋【`以君子之道闇　　唐然日章为韵`】李　程  

君子制服兮损益以时秉衣锦之特丽必尚褧以相资欲曳娄以成饰故威仪而可持异彼佩环有以文为贵者同夫絺绤必特表而出之察其所以亦将有防愿无伐善俾其蕴美衞诗既作且赋于硕人之篇匪服是加则嗤乎彼其之子异狐裘而羔袖比緑衣而黄里防纎缟而不隔笼渥彩之可拟彷佛兮若豹姿之藏雾隐映兮似珠光之透水徒有美于烂然孰可详其蔚矣故服之无斁终然允臧当斐然而入用惧学制以见伤知我者谓我隐蔽文章不知我者谓我颠倒衣裳曽不念顺之则理的然而亡自类韬光不耀孰云欲葢而彰比乎绘事后素勿矜为寳不有外者何以混其色不有内者何以蓄其藻雅符含章之德不愆尽饰之道服玩美矣人亦宜然等诚明之道合同出处之义全亦由絜矩之士穷而不滥蕴贞明体恬澹昔有喻于谗口何以自明今不衣而夜行寕惟逮暗是知大象既分先质后文徳为道用静为躁君不衒昭质退藏于密匪同厖服之竒自契黄中之吉彼无褐空念于卒嵗此成章不俟兮终日未若赋衣锦之褧衣为终身之自律  

华貂赋【`有序　　　　　　　　陈`】江　总  

领军新安殿下以副貂垂锡仰铭恩泽谨题小赋贵丰貂于挹娄饰惠文而见求标侍臣之密设曜毛彩之温柔拜文防而影度陪武帐而香浮随玉珩之近逺共金珰之去留仰太山之千仞开谷中之鄙吝撤君子之寳饰荣小人之蓬鬂蔑置醴之殊私夸赐田之薄润顾朽拙之防躬早游艺而不工逢河间之好古自隗始而恩隆谅维鹈之有媿庶懐昔而克终  

西域献吉光裘赋【`以水火騐之　唐为异为韵`】独孤授  

遏矣外区实生珍异彼灵兽之则获制良裘之斯至圣王之所未覩献令之所莫备叶朝宗则来自金方应中国而色当土位意者以烈风之靡兴溟海之清澄德动天而遐方内向气入翼而贡献足征方啓袭以进语如执轻之不胜飒然舜风翠云之光可奋笼夫尧日青凤之焕徒称故其背昆仑逾弱水重九译越万里岂殊俗之所贵信希代之为美直千金者更轻称狐白者非拟虽沉以天沼无易暵其之性燎以束薪独异焚如之理斯乃动聴惊视孰知其然者矣夫物有难测必思之而不厌事有诡常亦推之而可騐何异绩防毛以为布引龙须以成丝澣于火而自若于弓而有之况能御寒凉以效用衣裼袭以呈姿司服以登备皇仪而饰朝礼至尊爰御光紫极而耀丹墀遂使越人捧翟以求退王母収环而请辞羣公乃拜首而称曰休哉圣君之缉熙且天地不爱其寳岂戎夷敢爱其私乎将念委裘之有寔防侈服之生祸表防于君子小人酌义于夏山殷火俾万物之咸格其徳风之在我于是天子曰俞彼则献其琛曷若献其可  

狐白裘赋【`以珍裘非　　　　　唐一腋为韵`】陶　翰  

邈哉瑞兽生乎青丘资挟温以流润得頥素而成裘故镇毫错毳匪刚斯柔象羣哲以济美较千年而取优配华玩于车服曜珍竒于贵游殷祀典以崇贲饰礼容而克修暨夫秋沉金气冬举律进卿相之门登王侯之室寒袪温荐恩纒好密任藏用以卷舒委凉暄以升黜将绤衣以逓御与纨扇而更出茍人事之宜然谅废兴之若一嘉其全真定色育精含徽千金振价众服腾辉朝临皓雪且状乎寒披鹤氅晓安朱架又象乎髙悬玉衣虽质文之可别葢贵贱而同归故崇侈者取贵而尚戒奢者含贞以非矧乎从损而益工兼素腋德之攸亲岂惟物新晏婴相齐以推孟尝献秦而获珍贞休利乎蕃玦悔吝生乎妄人倘兹道之无替遮遗芳于后尘  

千金裘赋　　　　　　　　　【`唐`】雍　陶  

良冶之子兮不坠旧规制珍裘兮巧意无遗非一狐之成此直千金而在兹葢以表盛服之丽者举髙价而美之倘以负刍如当市骨之日如将贳酒偏宜买笑之时如其选择亦求粹白资众毛取羣腋极貍制之状殊豹饰之迹俾裼袭之有加欲曵娄而无斁纫鍼既就振领提裳乍掩孔雀全欺鹔鹴有斯而死不于市衣此而坐不垂堂何必献武帝之时人来西域受平公之处鸟下东方宜乎在笥见珍满籝非贵将示美以爰御岂救寒而乃衣时彰节用乃三十年而尚存俗竞奢妍乃十万军之所费观其皓练渐洁轻埃莫霑巾币之酬犹少外饰之态俄添日影遥临岂见犬羊之易雪华傍射自宜狐貉之兼尔乃取而讽论其众亦犹多士补于衮职羣材搆于时栋岂比夫告敝于黑貂夸焕于青鳯然则乖恶衣之义生侈服之心既伤三德之数徒称千镒之金所以披鹤氅于王公独标耿洁焚雉头于晋帝用戒奢淫况乎衣褐可以备卒嵗挟纩足以御寒夜何劳寳剑侔赀岂要骊珠同价委此防茸之资被乎勤俭之化使狗盗之人尽息其偷诈  

布衣赋　　　　　　　　　　【`明`】袁　定  

遡皇初之淳厐兮葆真素于洪荒尚结绳以为政兮未有事于采章中天啓文明之盛兮作绘作服而山龙藻火之煌煌垂衣裳而治天下兮野老歌白云之乡渐忧上下之无等兮为之别服色禁僭侈而制度于无疆自古风之渐邈致末流之滥觞冰纨雾縠下逮俳倡舆台卒被服辉光物力由此而愈绌人事因之而改常但思衣服之丽都而遑问道徳之允臧也则见夫公子王孙朱缨文縠盛冠劒之陆离潄兰荃而芳郁狭邪则金张豪贵常骑白鼻之騧抗谈则王谢风流并挥麈尾之玉而究之学慙一卷之师才类道旁之木则见夫丽女妖姬粉白黛緑飘长袖兮轻裾舞霓裳之一曲争妍则骑马入宫矜蛾眉之淡埽怙宠则醉扶上殿叹海棠之睡足而究之金谷衔哀于坠楼姑蘓兴恨于游鹿尔乃私人之子熊熊是裘教胄启鸿都之学烂羊封闗内之侯作势而耀里门隐然负嵎之虎称名而登末座俨然冠沐之猴而究之东园终诮夫铜臭狗矢岂贮于金瓯尔乃乗轩之辈荟蔚贻羞入朝侈三英之粲退食鲜五緎之修虎皮而羊质兮尽锵锵之鸳鹭维鹈而濡翼兮实楚楚之蜉蝣而究之技仅能言之鹦鹉荣均文绣之牺牛而况服之不衷贾祸堪忧如膏适足致谤聚鹬益以召尤缥绫是何法服思称德兮鲜俦惟布衣之士萧然环堵之内将坟典之博搜称先则古圣贤是谋斯诚不倚势而贵不借财而富而足称为人物之第一流也乃士风士习之渐异士气士节之或殊卑自工妾妇之术髙亦蹈亢龙之虞薫莸早别于逢掖国是爰分其菀枯则古今之变有可得而详旉者焉伊处士之横议兮隂阳任其翕辟离合凭其纵横公卿执辔而虚左兮侯王拥篲以郊迎朝寄游士之籍兮暮垂上相之缨乞怜昏夜而骄人白日兮游大人以成名此固富贵利达之薫心而自谓布衣之极荣也乃六国既灭李斯相秦儒生犹连镳而接轸巷议尚尊古而卑今宜逢彼之怒而尽供秦始之一坑洎党人之清议兮顾盻长其声价登接晋于龙门俊顾及厨之标榜兮宗山斗于三君汝南月旦之芬芳兮至秽视夫朝廷西州豪杰而深耻不与兮自表免以腾声此固风尚名节之垂芬而无愧布衣之莫京也乃节甫煽祸黄巾弄兵党锢虽乍禁而旋觧善人谁扶危而奠倾彼汉社之屋而实兆分袒于甘陵若夫浊流之投隙縁牛李战野之血黄滔天之虐洪水非有斩袪射钩之仇而分角门户纥干兴哀于天子若夫洛蜀之英倏分彼此水火之形既成排毁之端蜂起适来小人侧目之谗而立碑永锢铜驼致委于棘杞彼道学何负于国家自伪学之网一设朝署为之一空彼士子乐覩夫京华自同文之狱一倡太学于焉欲封无何云扰诸夏尘飞土中蹂践厮养之下困顿戎马之丛食给稗子薪拾马通此真儒流之浩刼而布衣之极穷也穷斯滥滥斯变思求活以茍全遂改顔而易面由径由窦之罔惜兮思一长以自衒为奴为隶之不辞兮兾他人之我盼已渐趋极轻之势兮谁不谓古之士也贵而今之士也贱若此者非布衣之能负人实人负布衣之称而有惭于在昔之名彦吾尝思之矣五月披裘者何人乎聿有懐于负薪之不贪带索行吟者何人乎聿有懐于啓期之乐天楮冠而歌商颂鹑衣百结而贫也非病者何人乎聿有懐于洙泗之贤排难觧纷脱屣千金者何人乎聿有懐于蹈海之仲连而且慕富春之垂竿而且慕松下之风湍而且慕五栁之盘桓而且慕剡溪之入山而且慕居辽之幼安而且慕寄庑之伯鸾而且慕白云留住之可以长年而且慕安乐行窝之炳于防先而且慕梅妻鹤子之澹寄襟期于水涯而山巅髙山仰止景行行止将数之不胜数也洵布衣者之可师而可传然则所称布衣者尤当顾名而思义也毛褐之与俦而轻暖之勿觊也安乎布衣之粗则莫羡绮罗之细安乎布衣之朴则莫羡纯緜之丽毋羡文锦而緼袍是愧毋羡朱绂而初服是弃荷衣蕙带标一丘一壑之清风朱绂长缨任九棘三槐之连缀卧牛衣而饮泣兮负英气以不衰寕却衣而冻死兮秉清操而愈厉必服之无斁兮而后可以历险易齐得失不改其仪一如结之致我非恶锦衣而逃之是有分焉不可以茍营而妄兾也虽然布衣是甘将遂草木同腐乎曰非然也儒者明体达用之学行则着其事居则明其理综成败于古今日精研乎经史补葺往代之遗文垂为后起之懿轨不朽惟三传诸奕纪虽志行不逮往哲兮恒素修之自矢窥陈编而如觌耿光兮乃所愿则学孔子服苍玉赋【`以天子之服从　　　唐此方色为韵`】独孤申叔  

天配五色惟春也苍然地孕万物惟玉也坚焉玉可乆持故君子比德于玉苍实正色葢圣人形象于天嵗既阳止色其着矣东方木德之令苍本灵威之纪顺其色繄象服是宜饬其容信以苍为美晶荧兮其莹如碧追琢兮其平如砥实同法服不敢违于先王有异象环独见用于孔子若乃太史告立春之期天子迎东郊之时映乎冕节以采茨瑟若生刍之色肃乎出蓝之姿萦垂组而温润泽矣系冲牙而左右流之质且异珪终乃磨之无玷色虽匪白谁谓涅而不缁故能间五玉先四服混冕曜黄屋防白虹之皎洁对苍龙以照烛岂非哲匠之所逢他山之所攻采此温如之质择其善者而从得佩之服之于此琢之磨之于彼齐苍璧之获荐异白玉之见毁色膺时用寕侔纯漆之彩非染成讵比夺朱之紫矧乎四气莫先乎春阳五位莫首乎东方九有具瞻其尊也帝皇万物咸頼其大也穹苍我乃应春气之德顺阳和之则为帝者之行节候穹苍之正色丛四美而具宣冠羣玉之攸克所以标嘉名于时令宜乎哉垂楷模之无极  

山玉赋【`以竒质异文作　　　唐佩公侯为韵`】沈　逵  

佩玉之设所以导容止节威仪惟山之在御配组织之标竒山以表名葢取山崇之德而载色且昭黙之宜合殊姿于雅称俾服玩以无亏懿其韫匵称珍连城表质爰制冲牙之用以戒趋驰之失匪取乎截肪自资乎纯漆响既清越理惟缜密色温合乎缁衣韵锵鸣乎玉律动之在聴随矩步而声繁佩之在躬寕风趋而影疾羣寮奉贽庶官陪位贵贱毕陈髙卑咸萃我则发清响标竒器饬彼雅容遵乎深意配元侯而礼盛奉上公而仪备岂比瑌珉彰庶士之殊水苍表大夫之异况乃黝衡比色缁组侔文体端而位辨表黼衮而功分或倚或垂昭君臣之异载扬载揖殊进退之闻宜发明乎盛徳永光锡乎洪勲其质贞清其光错落官推王府之典制自玉人之作是用比徳贤臣表功王爵始自韬石未彰含晖尚晦隐山以参差冠云而霮防哲匠莫顾俊贤未佩徒弃置于层峦岂琢磨于明代及乎偶拭拂遇磨砻服之容美执之礼崇自可寳同乎金锡岂惟价重于王公则知其律聿修在礼斯柔非夫赐象服锡鸣璆何以膺山之瑞于诸侯者哉  

佩赋　　　　　　　　　　　【`唐`】胡　运  

玉有环佩所以节威仪珪璋所以应朝觐朝觐贵乎特达威仪在乎淑慎则佩之为用以徳闻佩之为服以礼进既取坚以缜密亦体柔以温润其彩炯明涵黼黻之华其声清越谐金石之韵岂止法先王之服戒乎大夫抑以古人之象原之帝舜由是表尊卑之饰彰朝觐之美佩山而抱水苍揺揺兮耿光左宫羽而右角征锵锵兮垂委非徒抑其进退亦以制其容止则裂石破玉靡顔腻理清清泠泠作羽仪于君子思我王度服之衷已珩韨相焕品命不渝贯以桃花之绶错以明月之珠时也朝北极历天衢明玉殿耀金铺徽音生于矩步繁响起于风趋济翼为君臣之荣逶迤乃贤哲之令图亦何必搴修兰于长坂折琼枝于逺区然后为美乎别有楚台神媛越国名姝娇罗艳縠秀色鲜肤振鸣玉以亮响践瑶阶以踟蹰声兮若有无睇緜緜兮意愉愉翩蹮蹮兮望坐隅欲从君子礼之拘乃歌曰佩玉蕊兮徳音发中规矩兮声不歇驰畋猎兮思敬慎夀考不亡兮长嵗月端法服兮临魏阙羣后觐兮万方谒  

佩赋　　　　　　　　　　　【`唐`】麻不期  

夫圣人彰徳以建物表意以与名礼容孔备制度昭明衣冠振序簪绂齐升亦兹佩之为用随剑履而扬声观其所兴爰自古昔玉华既重于周后蠙珠亦珍于汉辟葢将以威仪节度知无不易岂徒矜珠玉之芳声喧步顿之前迹懿其符彩照烛流曜晖光宫征合韵左右铿锵此亦邦国之仪范为衣裳之典章于是垂为臣倚为主式标上下动合规矩亦非独洛妃觧赠于陈思汉女见投于交甫尔其幽人所重君子攸资则兰蕊驰馨于楚客象环腾誉于宣尼斯偶物升荣助荷衣之葱翠因时适用陪藻服之葳蕤既而天子防朝臣御华阙冠葢云发公侯进退而为容卿士俯仰而趋谒兹佩也幸朝仪不弃流响未歇既连带于虹蜺庶传名于日月  

冲牙赋【`以君子佩玉由　　　　唐我成声为韵`】阙　名  

佩必有节牙惟应声既熠熠以光动始锵锵而韵清驰声曲折之间突尔乃激方随步武之际跳然若惊嘉其琢自良工饰于君子兾静闻而中矩每徐转而知止乍旁达以散迁忽髙飘而间起比于德寕无故以去身习乎容谅和鸣而入耳是知宫征交应周旋必闻助清音而靡絶混真质以才分将观其礼朝于君假抑扬而有耀俟动静以成文故乃借此相攻彰夫必佩窅尔同声服而非碍顾规模之可则宛在其中聴寥亮之无差不离于内则知俯仰寕阻进退皆由引异响而非往配礼容而必周虚徐互振寂寞相求洞晨照而弥彻惊防风而更幽原夫制彼竒形韵兹良玉虽杳杳以将尽竟迟迟而潜续澹以成章静而应曲重轻莫杂恒宛转而下垂左右皆调每玲珑而中触由是孤光屡进片影弥轻驻幽音而乍黙值逸势而俄成方将应组绶厠瑶琼应疾徐而洞彻顺激射以锵鸣故其悄以分音玲然自我当待扣而逾寂匪轻揺而孰可岂不以佩服纷纶威仪众伙徴冲牙之防防然后知古礼之不堕  

古君子佩玉赋【`以古君子行　　唐必锵玉为韵`】裴　度  

伊君子兮何师邈淳古而绎思俨然有章相威仪于乐只温其如玉故切磋而佩之缜密是比贞明所资追琢斯成既殊张氏之印清美可羡寕匹孔侯之龟是用濯自丹水取诸圃君求美质我则表温润于光容臣聴好音我则动凄清于步武结以绅带缀以环组使感之者在约而思纯服之者居今而行古岂比夫诗人无文赠杂佩兮夫君骚人着美纫幽兰兮之子是以嘉其抱素贵以合真想见白虹之气思闻清越之声发凝辉兮既昭我述锵雅韵兮必俟君行是以敬慎侯度独髙人情至若斲以为壶徒玩其质执而为璧徒旌其秩岂若用之有方垂之无必威仪棣棣居则粲然之光进退玱玱动则泠然之律是以古之君子物有其章温恭可象环佩其锵既覩容而生敬谅播往以传芳然则贞玉之质非贤无以服用昔贤之佩非玉无以表彰故佩斯敬覩斯荘方今野无遗贤山不藏玉彼华佩兮同昔时以入用彼君子兮思古人以自朂故能振休风播淳俗则今日之佩玉昔贤之髙躅者也  

象环赋【`以谦德无事　　　　　唐循转为韵`】钱　起  

圣有制作人具尔瞻是环也用之防谦成乎其规故有典有则全乎其素故匪雕匪刻动法天旋温如玉色可以观象见意可以取文昭德终日佩之其仪不忒懿夫圆通既固雅丽且殊皓质中澈腾光外敷守其明也处暗室而不昩偕其道也映素服而如无鄙南容之珪贞而犹玷嗤卞氏之璧瑾而不瑜升诸组绶不亦宜乎或有黄雀酬恩郑商所利其名则一其宜则异皆浮俗之所珍乃老氏之遐弃寕若斯为美也将君子而比义文而不华垂之如坠循环无极参日月之在躬佩服有常于韦而戒事固知宣尼之防有要有伦于此表礼创物乃将卑服谦身是以成形而不受其彩散璞而不失其真莹尔情性洁白惟纯导尔情性贞明日新舍之则礼容若缺用之则法度是循物既合权古称其善常虚心以随运虽匪石而可转覩妙用之昭宣知前哲之舒卷  

象环赋【`以谦德无事　　　　　唐循转为韵`】沈　仲  

佩服之设惟德是瞻夫子之服素而博夫子之德称而廉式制象以表诸俭岂无玉兮体乎谦谦而伊何服用有则舍寳佩庶以彰其无位制象环实亦明其让德匪玉兮匪金是雕兮是刻取其焚身之齿奋其截肪之色磨而不磷涅而不黒相彼玦矣谓其玦之有离制此环兮体其环之不极因良工以表器奉圣人以聘国茍炯戒之斯存曷威仪之有忒于是不师尔制爰始我谋错落増色晶明克殊写金规于顾掩素彩之随珠崇其五寸之范辉彼十围之躯贵其文兮我则文而能洁谓其曲也我则曲而不逾既圆体以就满亦虚中而应无服为身表环为佩器若礼义之相湏岂周旋之暂坠将以体象其法理亦以循环乎志意杂章甫以为饰腾组绶而生辉蔚礼经以留规掩水苍之故事明夫素王立范象岂因循必使动容有则箴规合伦得礼容之不选着盛徳之日新环之质兮取其终始罔遗象之齿也取其坚白可珍体夫子之历聘周旋似夫子之从时屈伸象环之制兮其义不浅谦防之防兮因斯而阐道崇受物用能寛而有容理贵适时体如丸而任转忝明试以效拙敢献赋而旌善  

履赋　　　　　　　　　　　【`唐`】赵良器  

朝廷兮赫曦冠剑兮逶迤惟斯履之所用得礼容之威仪缀珠綦以崇饰遵玉趾而更移其始造也佳人运思女工妙选爰斯功之始毕出闲庭之试践眇轻步以相矜指竒文而争衒若乃相国承宠尚书见荣历彤阶而曳响上玉殿而规行出郡表竒则檐前燕落入朝表异则云际鳬惊运蓍丝以示俭蹑田而见明时行则行时止则止洁其容色固其表里偶簮裾未以为荣践泥沙而以为耻其仪翼翼其貎邕邕曳踵则轮轨不防接武则尘迹相重其取进也每迎前以啓路其守谦也常处下而翘容其受用也既虚中以待物其顺人也亦应时而曲从是以加其丝饰广其文绣所以表威仪光领袖宗庙祭祀非履不行揖让周旋舍履何就易履者礼也吾谓斯文之不谬  

孔子履赋【`冇序　　　　　　　元`】杨维祯  

按晋书武库火累代之寳及吾先圣履汉髙斩蛇剑王莽头并焚焉人以为履丁厄数不知履可焚而履之道虽万刼火不可焚也且圣人之履与逆臣之馘并室同珍司马氏失芳臭之辨矣宜火之焚馘而有以累履也乡校命赋以孔子履谨再拜而为之赋曰  

繄尼山之降圣实礼服之攸师冠天圜而肖象履地方而取仪曰大圣之所履岂逺异夫文綦惟玉趾之所托遂有贵于后来吾想履之几几协周公之赤舄或过庙之躩如或去邦之削迹或审步于矍圃或迟行于故国羌是履之必俱随仕止于乆速去之五百年兮历嬴刘而典午赤帝子之手剑新室氏之首颗何并室而同珍失媺恶之去取俾簒逆之余烈累神明之步武吾又哀司马氏之逆德而何尤其武库也呜呼履之器可灺兮其则永存履之迹可屈兮道万世而长伸故放四海以布轨极厚土以蹑跟严尺寸而不颇垂百圣之所遵行帝道而帝履素臣而臣又何与汉三尺而共吊悲玉石而同焚彼有衒文豹于干溪结色丝于鳯陵争霸者之遗迹背王法之绳绳编明珠以养客偕长剑而上廷羌偭规而改错匪先民之攸程织仲子以傲禄纳东郭以矫名葛既褊于魏俗革又变于赵灵提岭上之只景翥云间之双鳬进圯桥之所堕逐黄石之有无是又佛老氏之诞幻奚啻霄壌之殊涂匪圣之堂吾何升匪圣之路吾何趋虽瞠若乎其后兮始吾行之弗渝也谇曰青絇赤繶履之造兮由仁行义履之道兮履可化兮道不可槁兮非履之寳惟道以为寳兮展兮君子亦允蹈兮  

豹舄赋【`以两遍用　　　　　　唐四声为韵`】钱　起  

丽哉豹舄文彩彬彬豹则雕虎齐价舄与君子同身故得飞声入楚见赐留秦曩者胡为隐雾而不下今复何幸对雪而迎賔葢因虞者之获成于匠者之手茍当时以为用虽杀身而何有于以履之美且无度既居下以御湿亦迎前以啓路花映香尘光生玉步借使登朝廷列台阁规矩不改防同自若投其迹必陟鸳鹭之行取其文不改犬羊之鞹诗人歌其事春秋美其名舍则止用则行拂汉齐飞遥分邺令之术入朝曳响近杂尚书之声彼纠纠葛屦珠履一则固穷一则僣起制度首出宪章俱美尝试谈论其兹舄而已士或览之而言曰象以齿而焚龟以骨而毙况之豹也凭岩穴以逞欲以爪牙而自衞而有用于人竟以皮而戾一朝寝处成此新伟夫斑文散涣毳毛防密映鹤氅以凝晖临翠被以曜质于斯时也不可谈悉亦有刻意未参卑秩东郭之曵履长穿王生之结韈何日思蔚然而一变歌豹舄以自毕  

豹舄赋【`以两遍用　　　　　　唐四声为韵`】钱　起  

豹可为兮郁矣其文材贾害兮用之楚君用之则那为舄几几虽工兴其饰亦天钟厥美奢以则之众目所视异哉惟杂尔巧有诡其制也青葱掩其真赤繶慙其丽动容而彩射金屋举趾而声传玉砌谅服玩之惟竒知侈靡之无艺征夫至理也匪威仪不忒匪古训是则甚葛屦之失礼同鹬冠之败德何役智以宣骄乃自躬而刑国噫先王立极念兹在兹服有常度行无越思何尔舄之豹饰杂珠绮与文貍若昭其泰无乃简彛是舄也君子叹之观乎异状斑然复周蹙霞起焕尔文质当其践履知我者谓我恶居下流不知我者谓我亲承玉趾则知物有所归天之冥数惟豹作舄杀身思遇惜其有美而来亦以御寒之故虽雨雪而盈尺俾阳和而在步不然者宁践于斯路客有感而言其文也何丽其用也何薄当卑步武之间徒异犬羊之鞹饰被已惭于翡翠为裘更羡于狐貉别南山之雾以奉进趋同邺县之鳬愿翔寥廓  

豹舄赋【`以两遍用　　　　　　唐四声为韵`】谢良辅  

惟兹舄兮称珍受异质而彬彬其文也合变于君子其用也见美于诗人伊昔大匠未知含章可乆栖止隐雾或羣或友且申威以肃杀寕畏险而挺走岂知献状于獠者之身入用于屦人之手敏手既至光华増媚两美必合一朝成器信常功之嘉猷为尽饰之美利茍赏善之在我甘杀身而不怼曲直裁成威仪可覩若向也兽而今也舄诸侯所重楚子之翠被有光王者攸宜周官之赤繶无斁左之右之乍合乍离每唯命以进退将有翼于威仪择地而行岂虑泥涂之辱有道则至尚懐文彩之竒故尚书之曳履声则有音中郎之倒屣义亦为美虽措足以同方岂能文而可纪则知随时应物顺人合度克通夫莫往莫来寔怪于规行矩步滞阜乡之自惜飞邺县之可慕愿賔上国之阶墀冀吾君之一顾夫材俟时而进用时俟材以求索彼防兽之有章亦饰躬而制作慕公孙之几几耻滑稽以交错幸参鹓鸾之行无杂犬羊之鞹若然者则荷夫天衢之亨对斯文而不怍  

锦鞵赋　　　　　　　　　　【`唐`】温庭筠  

阑里花春云边月新耀粲织女之束足嬿婉嫦娥之结璘碧意缃钩鸾尾凤头鞻称雅舞履号逺游若乃金莲东昏之潘妃寳屧临川之江姬匍匐非夀陵之步妖蛊实苎萝之施罗韈红蕖之艳丰跗锦之竒凌波防步瞥陈王既蹀躞而容与花尘香迹逢石氏倏窈窕而呈姿擎箱回津惊萧郎之始见李文明练恨汉后之未持重为系曰瑶池仙子董双成夜明帘额悬曲琼将上云而垂手頋转昐而遗情愿绸缪于芳趾附周旋于绮楹莫悲更衣牀前弃侧聴东晞佩玉声  

锦带赋　　　　　　　　　　【`明`】李攀龙  

彼都人士上谷少年翩翩逸丽原尝是贤连交绂冕英俊之域缔好貂珰景缪之家三辅豪举五陵纷华莫不肺肝共沥意气相加尔其冠葢如云骑从如水持觞竢尽投袂鹊起浮逰近县迈言千里思美孟姜在济之湄神招魂佻匪我愆期怨青春兮桃李衰况白日兮西南驰握君手兮泪愈滋怅轩车兮来何迟忽嫮目兮调笑容复易中兮思怨移絙洞房罗帱帐爇兰镫酌瑶浆桑间诗芍药章酡朱顔发娭光始容与以防动兮体陂阤而精荡頩薄怒以相难兮旋靡迤而态畅尔乃下装金恣欢情沈湎日夜极欲所营乍百草兮艳阳又羣芳兮素秋胡防鸣兮忆故乡逝将返兮动离忧防抗轫而北发重嫣然而且留若乃聊城控急邯郸被围射书则纷难立觧窃符则赵魏焉依回镳迅赴媚子顿违羇栖就道缱绻去闱送复送兮逺山曲行复行兮大河隈飞雪掩野悲风北来抆血相对洒涕衔恩妾居齐右君家蓟门掺子袪兮苍玉玦捐余佩兮赠王孙于是愿假湏防似行未辞何以报之锦带幡而方其织下秦川之机垂诸燕市之侠飏缨绣于轻飇系陆离之长铗容兮遂兮鞙鞙猎猎于是引如霜兮并刀剖五色兮纷防乍若彩霞初防倚若木又如虹霓中絶垂碧涛鸂鶒兮凤皇羽翼兮垂伤令黄河兮如此带置懐袖兮天地长女如束素郎亦青衿虽缕思之乍分庶离绪之可寻羌良防兮终合将永结兮同心于是纡领徘徊引踵迁延痛一逝而异乡恐芳华之坐捐驱征轮兮不顾望行尘兮沾襟尘漠漠而无见别胍胍以方新居人闺掩游子马嘶梦揺揺以空逐形怳怳以长睽抚此物兮准畴昔欲往从之谁为匹  

## 御定历代赋汇卷一百  

饮食  

酒赋　　　　　　　　　　　【`汉`】邹　阳  

清者为酒浊者为醴清者圣明浊者顽騃皆麴湒丘之麦酿野田之米仓风莫预方金未啓嗟同物而异味叹殊才而共侍流光醳醳甘滋泥泥醪醴旣成绿瓷旣啓且筐且漉载载齐庶民以为欢君子以为礼其品类则沙洛渌酃程郷若下高公之清闗中白薄清渚萦停凝醳醇酎千日一醒哲王临国绰矣多暇召皤皤之臣聚肃肃之宾安广坐列雕屏绡绮为席犀璩为鎭曳长裾飞广袖奋长缨英伟之士莞尔而即之君王凭玉几倚玉屏举手一劳四座之士皆若餔粱焉乃纵酒作倡倾盌覆觞右曰宫申旁亦徴扬乐只之深不狂于是锡名饵袪夕醉遗朝酲吾君夀亿万歳常与日月争光  

酒赋　　　　　　　　　　　【`汉`】扬　雄  

子犹瓶矣观瓶之居居井之湄处高临深动常近危酒醪不入藏水满懐不得左右牵于纆徽自用如此不如鸱夷鸱夷滑稽腹大如壶尽日盛酒人复借酤常为国器托于属车出入两宫经营公家由是言之酒何过乎  

酒赋【`有序　　　　　　　　　魏`】曹　植  

余览扬雄酒赋辞甚瑰玮颇戏而不雅聊作酒赋粗究其终始赋曰  

嘉仪氏之造思亮兹美之独珍仰酒旗之景曜协嘉号于天辰穆生以醴而辞楚侯嬴感爵而轻秦其味有宜城醪醴苍梧醥清或秋藏冬发或春醖夏成或云沸川涌或素螘浮萍尔乃王孙公子游侠翱翔将承芬以接意防陵云之朱堂献酬交错宴笑无方于是饮者并醉纵横讙哗或扬袂屡舞或叩劔清歌或颦噈辞觞或奋爵横飞或叹骊驹旣驾或称朝露未晞于斯时也质者或文刚者或仁卑者忘贱窭者忘贫于是矫俗先生闻之而叹曰噫夫言何容易此乃淫荒之源非作者之事若耽于觞酌流情纵逸先王所禁君子所斥  

酒赋　　　　　　　　　　　【`魏`】王　粲  

帝女仪狄防酒是献苾芬享祀人神式宴辨其五齐节其三事醍沉盎泛清浊各异彰文徳于庙堂协武义于三军致子弟之孝养纠骨肉之睦亲成朋友之欢好赞交往之主宾旣无礼而不入又何事而不因贼功业而败事毁名行以取诬遗大耻于载籍满简帛而见书孰不饮而罹兹防非酒而惟事昔在公旦极兹话言濡首屡舞谭易作难大禹所忌文王是艰  

酃酒赋　　　　　　　　　　【`晋`】张　载  

惟圣贤之兴作贵埀功而不冺嘉康狄之先识亦应天而顺人拟酒旗于象造甘醴以颐神虽贤愚之同好似大化之齐均物无往而不变独居旧而弥新经盛衰而无废历百代而作珍若乃中山冬啓醇酎秋发长安春御乐浪夏设漂蚁萍布芬香酷烈播殊美于圣载信人神之所悦末闻珍酒出于湘东旣丕显于皇都乃潜沦于呉邦往逄天地之否运今遭六合之开通播殊美于圣代宣至味而大同匪徒法用之穷理信泉壌之所钟故其为酒也殊功絶伦三事旣节五齐必均造酿在秋告成在春备味滋和体色淳清宣御神志导气飬形遣忧消患适性顺情言之者嘉其防美味之者弃事忘荣于是纠合同好以遨以游嘉宾云防矩坐四周设金樽于南楹酌浮觞以施流备鲜肴以绮进错时膳之珍羞礼仪攸序是献是酬頳顔旣发溢思凯休徳音晏晏宏此徽猷咸徳至以自足愿栖迟于一丘于是欢乐旣洽日薄西隅主称湛露宾歌骊驹仆夫整驾言旋其居乃冯轼以回轨骋轻驷于通衢反衡门以隐迹览前圣之典谟感夏禹之防微悟仪氏之见疏览往事而作戒罔非酒而惟愆哀秦穆之旣醉歼良人而弃贤嘉卫武之能悔着屡舞于初筵察成败于往古埀将来于兹篇浊醪有妙理赋【`以神圣功用无　宋防于酒为韵`】苏　轼  

酒勿嫌浊人当取醇失忧心于昨梦信妙理之凝神浑盎盎以无声始从味入杳防防其似道径得天眞伊人之生以酒为命常因旣醉之适方识此心之正稻米无知岂解穷理麴糵有毒安能发性乃知神物之自然盖与天工而相并得时行道我则师齐相之饮醇逺害全身我则学徐公之中圣湛若秋露穆如春风疑宿云之解駮漏朝日之暾红初体粟之失去旋眼花之埽空酷爱孟生知其中之有趣犹嫌白老不颂徳而言功兀尔坐忘浩然天纵如如不动而体无碍了了常知而心不用座中客满惟忧百榼之空身后名轻但觉一杯之重今夫明月之珠不可以襦夜光之璧不可以餔刍豢饱我而不我觉布帛燠我而不我娯惟此君独游万物之表盖天下不可一日而无在醉常醒孰是狂人之药得意忘味始知至道之腴又何必一石亦醉罔闲州闾五防解酲不问妻妾结韈庭中观廷尉之度量脱鞾殿上夸谪仙之敏防阳醉逷地常陋王式之褊歌呜仰天每讥杨恽之狭我欲眠而君且去有客何嫌人皆劝而我不闻其谁敢接殊不知人之齐圣匪昏之如古者晤语必旅之于独醒者汨罗之道也屡舞者髙阳之徒欤恶蒋济而射木人又何狷浅杀王敦而取金印亦自狂疎故我内全其天外寓于酒浊者以饮吾仆清者以酌吾友吾方耕于渺莽之野而汲于清泠之渊以醸此醪然后举洼樽而属予口  

浊醪有妙理赋【`次东　　　　　宋坡韵`】李　纲  

尽弃糟粕独留精醇导性理以通妙知麴糵之有神融方寸于混茫处心合道齐天地于毫末遇境皆真厥初生民时维司命天有星以象周建官而设正泉香器洁旣曲尽于人为气洌味甘乃资陶于天性盖百礼之所须宁五浆之可并荒耽失职当戒羲和之湎淫温克自将宜法文武之齐圣良辰美景明月清风沸新篘之蚁白滴小槽之珠红味流霞而细酌扫浮云之一空醇徳可嘉颂觚瓢于刘子醉郷不逺记风土于无功恍尔神逰窈然心纵天光泰定而遗万物根尘解脱而忘六用借之饮药能资疾疹之痊或使坠车岂觉死生之重嗟夫此异随珠寒可当襦此异和璧饥可当餔疗饥寒以饱暖化忧忿为欢娯信麴生之风味岂侍坐之可无霞散冰肌谢仙人之石髓红潮玉颊殊北苑之云腴又曷贵盗醉瓮下见鄙州闾得饮墦间归骄妻妾三升起待诏之恋千首矜翰林之防分田种秫未讶渊明之迂防劔引杯更觉少陵之狭治则醒而乱则醉其智足称饮愈多而貌愈恭其贤可接是知察行观徳莫酒之如自昔逹者必取之于饮而粹者元鲁山之徳也饮而拙者阳道州之政欤袒裼相从笑竹林之七逸供帐出饯贤都门之二疏故我取足于心得全于酒内以此而怡弟昆外以此而燕宾友虽一杯于一石同酣适之功又何必吸百川以长鲸之口  

中山松醪赋　　　　　　　　【`宋`】苏　轼  

始予宵济于衡漳车徒渉而夜号燧松明以记浅散星宿于亭皋郁风中之香雾若诉予以不遭岂千歳之妙质而死斤斧于鸿毛效区区之寸明曾何异于束蒿烂文章之纠纆惊节解而流膏嘻作厦其已逺尚药石之可曹收薄用于桑榆制中山之松醪救尔灰烬之中免尔萤爝之劳取通明于盘错出肪泽于烹熬与黍麦而皆熟沸春声之嘈嘈味甘余而少苦叹幽姿之独髙知甘酸之易壊笑凉州之葡萄似玉池之生肥非内府之蒸羔酌以瘿藤之纹樽荐以石盘之霜螯曽日饮之防何觉天刑之可逃投拄杖而起行罢儿童之抑搔望西山之咫尺欲蹇裳以逰遨跨超之奔鹿接挂壁之飞猱遂从此而入海眇翻天之云涛使夫嵇阮之伦与八仙之羣豪或骑麟而翳鳯争榼挈而瓢操顚倒白纶巾淋漓宫锦袍追东坡而不可及归餔歠其醨糟潄松风于齿牙犹足以赋逺游而续离骚也  

酒子赋有序　　　　　　　　【`宋`】苏　轼  

南方酿酒未大熟取其膏液谓之酒子率得十一旣熟则反之醅中而潮人王介石泉人许珏乃以是饷予宁其醅之漓以蕲予一醉此意岂可忘哉乃为赋之米为母麴为父烝羔豚出髓乳怜二子自节口饷滑甘辅衰朽先生醉二子舞归沦其糟饮其友先生旣醉而醒醒而歌之曰吾观穉酒之初兮若婴儿之未孩及其溢流而走空兮又若时女之方笄割玉脾于蠭室兮氄雏鹅之毰毸味盎盎其春融兮气凛冽而秋凄自我皤腹之罂兮入我凹中之荷杯暾朝霞于霜谷兮蒙夜稻于露畦吾饮少而輙醉兮与百榼其均齐游物初而神凝兮反实际而形开顾无以酧二子之勤兮出妙语为琼瑰归懐璧且握珠兮挟所有以傲厥妻遂讽诵以忘食兮殷空肠之转雷  

洞庭春色赋【`有序　　　　　　宋`】苏　轼  

安定郡王以黄柑酿酒名之曰洞庭春色其犹子德麟得之以饷予戏作赋曰  

吾闻橘中之乐不减啇山岂霜余之不食而四老人者游戏于其间悟此世之泡幻藏千里于一斑举枣叶之有余纳芥子其何艰宜贤王之逹观寄逸想于人寰嫋嫋兮秋风泛天宇兮清闲吹洞庭之白浪涨北渚之苍湾携佳人而往游勒雾鬓与风鬟命黄头之千奴卷震泽而与俱还糅以二米之未借以三之菅忽云蒸而冰解旋珠零而涕澘翠勺银罂紫络青纶随属车之鸱夷款木门之铜镮分帝觞之余沥幸公子之破悭我洗盏而起甞散腰足之痹顽尽三江于一吸吞鱼龙之神奸醉梦纷纭始如髦蛮鼓巴山之桂楫叩林屋之琼闗卧松风之瑟缩揭春溜之淙潺进范蠡于渺茫吊夫差之惸鳏属此觞于西子洗亡国之愁顔惊罗韤之尘飞失舞袖之弓弯觉而赋之以授公子曰呜呼噫嘻吾言夸矣公子其为我删之  

防子酒赋　　　　　　　　　【`宋`】李　纲  

伊南方之硕果禀炎辉之正气实石致而睟文肤脂凝而腻理厥中然自含天体酿阴阳之絪緼蓄雨露之清泚不假麴糵作成芳美流糟粕之精英杂羔豚之乳髓何烦九醖宛同五齐资逹人之嗽吮有君子之多防穆生对而欣然杜康甞而愕尔谢凉州之葡萄笑渊明之秫米气盎盎而春和色温温而玉粹当炎荒之九秋寄美人于千里不费缾罍以介夀祉破紫殻之坚圆剖冰肌之柔脆酌彼洼樽荐兹妙味吸沆瀣而咀琼瑶可忘懐而一醉  

蒲桃酒赋【`有序　　　　　　　元`】元好问  

刘邓州光甫为予言吾安邑多蒲桃而人不知有酿酒法少日常与故人许仲祥摘其实并米炊之酿虽成而古人所谓甘而不饴冷而不寒者固已失之矣贞祐中邻里一民家避宼自山中归见竹器所贮蒲桃在空盎上者枝蔕已干而汁流盎中薫然有酒气饮之良酒也盖乆而腐败自然成酒耳不传之秘一朝而发之文士多有所述今以属子子宁有意乎予曰世无此酒乆矣予亦尝见还自西域者云大食人绞蒲桃浆封而埋之未防成酒愈乆者愈佳有藏至千斛者其说正与此合物无大小显晦自有时决非偶然者夫得之数百年之后而证数万里之逺是可赋也于是乎赋之其辞曰西域开汉节回得蒲桃之竒种与天马兮俱来枝蔓千年郁其无涯敛清秋以春煦发至羙乎胚胎意天以美酿而饱予出遗法于湮埋索罔象之珠荐清明于玉杯露初零而未结云已薄而仍裁挹幽气之薫然释烦悁于中怀觉松津之孤峭羞桂树之尘埃我观酒经必麴糵之中媒水泉资香洁之助秫稻取精良之材效众技之毕前敢一物之不谐艰难而出羙好徒酖毒之贻哀繄工倕之物化与梓庆之心斋旣以天而合天故无桎乎灵防吾然后知珪璋玉毁青黄木灾音哀而鼓钟味薄而盐梅惟挥残天下之圣法可以复婴儿之未孩安得纯白之士而与之同此味哉  

轧赖机酒赋【`有序　　　　　　元`】朱德润  

至正甲申冬推官冯仕可惠以轧赖机酒命仆赋之盖译语谓重醸酒也辞以末学荒芜措辞弗精承教再四勉掇古人余韵而为之赋曰  

崆峒山人尝读书闭门穷冬适届朔风昼昏围炉忘热袖手不温虽户牖之墐塞方霰雹之飞翻羡可居而虫蛰徒兀坐以鸱蹲怅然怀友隐几忘言俄而蔌蔌葸葸起问童子剥剥啄啄衡门谁啓乃有麴生之流骈肩累足接迹而至揖予而前曰子何瘁色之如是邪衣不寒乎食无饥乎衣食粗足思虑何居得非天气之栗烈觱发之号呼生与侪軰洗爵奠斚提壶挈觞汲瓮底之新篘泲醅余之宿尝法酒人之佳制造重酿之良方名曰轧赖机而色如酎贮以札索麻而气防香卑洞庭之黄柑陋列肆之姜笑灰滓之采石薄泥封之东阳观其酿器扃钥之机酒温凉之殊甑一器而两圏铛外环而中洼中实以酒仍椷合之无余少焉火炽旣盛鼎沸为汤包混沌于郁蒸鼓元气于中央薫陶渐渍凝结为炀滃渤若云蒸而雨滴霏防如雾融而露瀼中防旣竭于连熝顶溜咸濡于四旁乃泻之以金盘盛之以瑶樽开醴筵而命友醉山頽之玉人但见酡顔耀余嗽淋漓乱我边豆屡舞僛僛麴生掀髯抚掌笑歌攲侧劝我饮淳若有徳色谓日费万钱或时饮一石眠长安酒家之市倒黄公旧垆之侧若斯之欢酒奚无益仆谢曰诚不敏亦有古语子试聼旃昔仪狄肇醖大禹疏焉酣歌恒舞伊训是宣羲和湎淫而时日废庆封易内而国朝迁阳竖献饮而子反去楚灌夫使酒而徙相于燕故古人节之以酬酢戒之以诰誓避酒祸于将萌饮终日而不醉宾主百拜一献而始三爵为燕享之诚九献乃上公之礼觚棱兕觥设于宾筵玉瓒黄流荐之庙祀岂子庶贱饮不知止傥罹骄淫君子所耻子虽劝饮吾弗为矣麴生复蹙额而前曰噫当今之盛礼莫盛于轧赖机盖逹官之所荐豪家之所施子居隘陋曽不之知山人冁然而笑曰子知今日之所尚风俗之所推亦管见于一斑犹盎聚之醯鸡子不遐弃重为言之延祐之秋仆以文艺见召随天使而北辕曽待命于公车屡承宣于禁垣闻宿卫之遗老谈中统之初年巍巍乎世皇俭徳之美昭昭乎圣谟贻厥之传谓饭羊毋弃其髋髀酒淹莫渍于衣氊五齐以飨宗庙三酒以祀昊天光禄监六材之剂宣徽进五方之鲜鸾舆嵗幸于开平醴鬯时颁于太官盛锡燕于羣臣讲宾酬于内园太常列朝仪于班席御史肃朝防而纠愆句胪传而杯举节乐应而丝弹旣醉旣饱弗哗弗喧于以示太羮酒之质朴于以见调元生物之甄陶槖神化于一区降德耀于九霄馈五浆于暍者赐三脯于老饕穄来朝酮发西凉之马乳鸱夷属车载大宛之葡萄玉门有保障之酒泉铁堠有金山之羊羔祁连有和酪之冰窦菟有浊醠之松胶白塡有宿熟之鲁醖黒防有颗浆之椰瓢辐凑两都恩沾四郊临辟雍而养耆耄扩淳风而化漓浇措天下于泰和之域泽生民于仁义之膏又岂特羡随人之玉薤责楚贡之包茅也哉于是麴生之流闻吾言逡巡再拜趋隅抠衣进退有礼羞前之为将弃壶觞于糟丘之泽挥盏斚于牛饮之池谓宁叹于扼腕母终酣于噬脐仆晓之曰酒者醴天之甘禄时和岁丰家给人足麴糵以时湛炽洁熟以之享神神降之福以之祈年年登五谷朋酒斯享亲戚用睦吾试与子礼饮是朂肴核具陈杯盘新沐问答未已春阳煜煜笺吾赋于棐几记匏樽之相属  

醉赋【`有序　　　　　　　　　唐`】皇甫湜  

昔刘伶作酒德颂以折搢绅处士余尝为沉湎所困因作醉赋寄嘲任山君君嗜此物亦以警之尔  

沉湎于酒有晋之七贤心逰于梦境堕于烟六府漫漫四支緜緜逶随津淳陶和浑鲜遗天地之濶大失膏火之消煎寂寂寞寞根归复朴居若死灰行犹飘殻车屡堕兮无伤首鎭濡兮不觉机发而动魂交而瞑合文字之醇味反骚人之独醒曽不知其耳目尚何惧于雷霆偶四体以合莫归一元而太宁麴糵气散竹桂滋已百虑森复七情纷始风飘火爇矜夸跱跂嗟害马之骤还顾息肩兮未防苏门子闻而笑之曰子之于道其醯鸡乎彼至人者天地根性情虚披拂众万脱遗寰区形犹大象心冥太初故大患乃失而至道可居也乃今假荒惑之具沉耳目之机其解须防忧患繁滋中心不可损外患生之为为毒为狂为醨负责之道阴阳戾违束乎巫医殴乎有司辱身灭名痿肺淫支狼狈猖蹶为大人嗤不得尽年玉色先衰曽不如覩无醉时使人困苦如斯  

中酒赋　　　　　　　　　　【`唐`】陆防  

书编百氏病载千名将有滨于九死谅无敌于余酲牕间落月枕上残更意欲问而无问梦将成而不成心悄悄目瞠瞠爱静中而人且语愁曙后而鸡已鸣才遭轥轹适别恩情屈大夫之独醒应难共语阮校尉之连醉不可同行气缕支緜神杂色沮前欢已誓于抛掷往事空经乎思虑有馘卓擒伶之伍我愿先登有殛狄放杜之君臣能执御聿当防酒树平麴封培仲榼碎尧钟先刋羙椽次削眞龙编虎防者宁教畔去持蟹螯者不要相逢欲倚还眠将词又黙深穷寂寞之境别有凄凉之域黄昏细雨迷途而不到长亭白昼繁花失意而初归故国背枕求隐牵帏就黒愁应平子分与渴是相如传得感物逾嗟怀人有恻谢月镜共王清去去不乏风流杜兰香别张硕来来更无消息冠缨不御柸桉空陈徒歼燕燕之髀浸费猩猩之唇牛心表异熊掌称珍剪云梦防采泮宫芹周子之菘向晚庾郎之薤初春加以欧川桂蠧颍谷榆人虽驰心于万品且忘味于兹辰莫话三年谁云五斗从齐奴车骑如水任阿风姿似柳仙莫得而媒艳何能而有麟毫帘近遮云母不足惊心琥珀钏将还玉儿未能回首或乃强迎宾友力答牋书落魄不啻压伊有余襜褕犹嬾整解散固慵梳卞士蔚专讽虾蟇诚堪窃笑庄周子化为蝴蝶实是凭虚客曰虽鲭鲊能珍微风可折岂比夫榴花竹叶之味酃水中山之碧必能醺骨酡顔潜销暗释况前覆乃后车之警独行为众人之僻不然吾将受教于圣贤敢忘欢伯  

卯饮赋　　　　　　　　　　【`宋`】张　耒  

张子晨起落然四壁千林霜暁四顾寒寂先生惘然而不自得顾视壁间若有物焉短脰魁腹兮长喙旁啄而椎髻上直也虽未知其何祥而津津然有喜色矣于是童子趋而进曰是有客曰麴生者愿奉先生于顷刻先生欣然三揖而进之葢其气盎盎洌而浮兮其声浏浏和而幽兮其质醇醇毅以柔兮先生曰甚矣予之不敏也今日乃知从子之游于是体之粟然寒者温心之郁然结者散已大忘于寒暑尚何有于夜旦揖麴生而告之曰吾将旦旦与君周旋旣导君以辰良又饯君以芳鲜而可乎麴生对曰斥子之泉吾泉出兮枵吾之腹君腹实兮陋彼昏之献嘲何啻富子于一日兮  

解朝酲赋　　　　　　　　　【`金`】赵秉文  

心怦怦兮危身恍恍兮风船头岑岑其作恶神昏昏其欲眠安得尤物之萧爽析朝酲为可怜若夫虀金苞之嫩馨脍玉缕之芳鲜蛤酒熟而口哆蟹糟醉而脐团皆足以扶尊前之頽玉醒座上之逃禅自萧闲五忆之外及涪翁与坡仙或耳目所不察盖亦畧得而言焉又若酪水冰融山梨冻坚剖西之蜃卵烹北蔡之蛟涎亦足解五更之得梦快一嚼于冰泉至若辣蓼之和邪蒿之酱牛鱼之醢鹿尾之浆海东头鵞安西尾羊隽以天保【`原本阙二字`】秦王殿以红腊饭以黄粱然后煎以松风蟹眼之汤然以清泉黄串之香已而龙岩雪谿擘乌丝而操翰墨竹溪黄山挥玉麈而谈冰霜却弓弯而谢珠贯屏水逺与山长笑五斗于竹林追独醒于沅湘辗然汗出释然病已亦可谓彼此一时跨鹤于维扬者邪  

茶赋　　　　　　　　　　　【`唐`】顾　况  

稽天地之不平兮兰何为兮早秀菊何为兮迟荣皇天旣孕此灵物兮厚地复糅之而萌惜下国之偏多嗟上林之不生如罗玳筵展瑶席凝藻思开灵液赐名臣留上客谷莺啭宫女嚬泛浓华漱芳津出恒品先众珍君门九重圣夀万春此茶上逹于天子也滋饭蔬之精素攻肉食之羶腻发当暑之清吟涤通宵之昏寐杏树桃花之深洞竹林草堂之古寺乘槎海上来飞锡云中至此茶下被于幽人也雅曰不知我者谓我何求可怜翠涧阴中有碧泉流舒铁如金之鼎越泥似玉之瓯轻烟细珠霭然浮爽气淡烟风雨秋梦里还钱怀中赠橘虽神秘而焉求  

煎茶赋　　　　　　　　　　【`宋`】黄庭坚  

汹汹乎如涧松之发清吹皓皓乎如春空之行白云宾主欲眠而同味水茗相投而不浑苦口利病解胶涤昏未尝一日不放箸而防茗椀之勲者也余尝为嗣直瀹茗因录其涤烦破睡之功为之甲乙建溪如割双井如□日铸如防其余苦则辛螫甘则底滞呕酸寒胃令人失睡亦未足与议或曰无甚髙论敢问其次涪翁曰味江之罗山严道之防顶黔阳之都濡髙株泸川之纳溪梅岭夷陵之压甎临邛之火井不得已而去于三则六者亦可酌褐之瓯瀹鱼眼之鼎者也或者又曰寒中气莫甚于茶或济之盐勾贼破家滑窍走水又况鸡苏之与胡麻涪翁于是酌岐雷之醪醴参伊圣之汤液斮附子如博投以熬葛仙之垩去藙而用盐去橘而用姜不夺茗味而佐以草石之良所以固太仓而坚作彊于是有胡桃松实庵摩鸭脚勃贺蘼芜水苏甘菊旣加臭味亦厚宾客前四后四各用其一少则美多则恶发挥其精神又益于咀嚼盖大匠无可弃之材太平非一士之畧厥初贪味隽永速化汤饼乃至中夜不眠耿耿旣作温齐殊可屡歃如以六经济三尺法虽有除治与人安乐宾至则煎去则就榻不游轩后之华胥则化庄周之蝴蝶  

琼芽赋【`有序　　　　　　　　元`】陈　旅  

栾阳之野多芍药人掇其芽以为蔬茹雄武邢遵道始治之以代茗饮清腴甘芳能辅气导血非茗饮所能及也至治中有防命如法以进天子饮而嘉之于是乎有琼芽之名夫芍药之为物以花艳取重于流俗至用为药饵为烹之滋皆不以尽芍药之妙自着本草以来至今世始得因遵道以所蕴者见知天子何其遇之晚也余惟物之不遇于世者多矣固有一无所遇而竟已者而不欲以他技自衒至晚始一遇者亦可悲也余年四十有一始为国子助教天暦二年夏扈从至上京因过邢生饮琼芽而生徴予赋其辞曰  

繄神臯之弥迤兮余尝防马而孤征朱光熇阴雨复旸兮琼芽怒抽寖满乎郊坰彼妇子之踵踵兮持顷筐以取盈盖腌之以为菹兮复芼之以为羮友野茹以杂进兮至溷辱于腐腥旣不得吐曽华以当春兮又不为雅剂以上下乎参苓懿邢生之嗜竒兮颛与世而相违戸腰艾其总总兮则纫兰以佩之闵灵苖之纯嫩兮曽不得鬯其所施乃登广原渉芳澨披翳卉撷珍栽盛以文竹之筥屑以緑石之硙瀹之以槛泉燥之以火燧广延绀霜逊其色丹丘寳露媿其液诸拓巴且甘斯埓也留夷轩于芬斯夺也乃若溽霤旣收凉吹初作鸾旂罢猎张宴广漠舞鱼龙于钧天厌牛羊于珠泽亟命进乎琼芽俾得聮于玉食当是时也金沙紫笋龙安骑火乳窟仙掌防顶麦颗皆于邑以无色甘退列于下佐夫何一幽人兮揽孤芳以徘徊抚年嵗之旣晏兮恐繁霜其崔嵬念宠荣之所在兮竞膏车以先驰或以近而易与兮或以逺而不见推或握瑜以来毁兮或羣荐而非瓌以媚世者之诚可耻兮则宁抱吾素而委蛇  

茶僧赋【`有序　　　　　　　　宋`】方　岳  

林子仁名茶瓢曰茶僧予为之赋  

秋崖人问茶僧曰咨尔佛子多生纠纒今者得度以何因縁岂其能重译陆羽之经饱叅赵州之禅也欤累彼灌莽翳于原田扶种族之瓠落引苗裔之蔓延系有尼父之叹磊若壶公所悬彼躯体之拥肿而猥大者君子虽器之而未知其孰贤或刳而中或剖而邉士操取饮于夜涧鸟劝行沽于春烟曽未若尔出家在许瓢之后而成佛在魏瓠之先也试尝为埽除霜茁提携出山衣以駞尼之浅褐喜其梵相之坚圆与之转法轮于午寂战魔事于春眠山童敲云外之臼野老掬雪中之泉瞬木上座其少休与竹尊者而留连嗽冰玉之不再搜文字之五千然后挂维摩拂卧沩山缾未尝不叹曰竒哉此僧之精研也  

杞菊赋【`有序　　　　　　　　唐`】陆防  

天随生宅荒少墙屋多隙地着图书所前后皆树以杞菊春苗恣肥得以采撷供左右杯案及夏五月枝叶老硬气味苦涩旦暮犹责儿童軰拾掇不已人或叹曰千乘之邑非无好事之家日欲击鲜为具以饱君者多矣君独闭闗不出率空肠贮古圣贤道徳言语何自苦如此生笑曰我防年来忍饥诵经岂不知屠沽儿有酒食邪退而作杞菊赋以自广云  

惟杞惟菊偕寒互緑或颖或苕烟披雨沐我衣败绨我饭脱粟羞慙齿牙茍且粱肉蔓延骈罗其生实多尔杞未棘尔菊未莎其如予何其如予何  

后杞菊赋【`有序　　　　　　　宋`】苏　轼  

天随生自言尝食杞菊及夏五月枝叶老硬气味苦涩犹食不巳因作赋以自广始余尝疑之以为士不遇穷约可也至于饥饿嚼齧草木则过矣而余仕宦十有九年家日益贫衣食之奉殆不如昔者及移守胶西意且一饱而斋厨索然不堪其忧出与通守刘君廷式循古城废圃求杞菊食之扪腹而笑然后知天随之言可信不谬作后杞菊赋以自嘲且解之云  

吁嗟先生谁使汝坐堂上称太守前宾客之造请后掾属之趋走朝衙达午夕坐过酉曽杯酒之不设揽草木以诳口对案颦蹙举箸噎呕昔阴将军设麦饭与葱叶井丹推去而不齅怪先生之眷眷岂故山之无有先生听然而笑曰人生一世如屈伸肘何者为贫何者为富何者为美何者为陋或糠覈而瓠肥或粱肉而墨瘦何侯方丈庾郎三九较丰约于梦寐卒同归于一朽吾方以杞为粮以菊为糗春食苗夏食叶秋食花实而冬食根庶防乎西河南阳之夀  

后杞菊赋【`有序　　　　　　　宋`】张　耒  

余到官之明年以事之东海道涟水涟水令盛侨以苏子瞻先生后杞菊赋示余余不达世事自初得官即不欲仕而亲老矣家苦贫冀斗升之粟以纾其朝夕之急然到官岁余困于往来奔走之费而家之窘迫益甚向日悲愁叹嗟自以无聊旣读后杞菊赋而后洞然如先生者犹如是则余而后可以无叹也  

有蓬四垣张子居官童子晨谒有驹在门张子迎客平生故人予致其勤餽客以飱撷露菊之清英剪霜杞之芳根芳旉满前无有馨膻客愠而作谓余曷然张子始叹终笑以言陋虽尔弃分则余安子闻之乎胶西先生为世逹者文章行义徧满天下出守胶西曽是不饱先生不愠赋以自笑先生哲人太守尊官食若不厌况于余焉不称是惧敢谋其他请卒余说子无我嗟冥冥之中实有神物主司下人不间毫发夫徳不称享者殃劳不偿费者罚余身甚微余事甚贱聊逍遥于枯槁庶自逺于人患客谢而食如膏如饴兹山林之所乐余与尔其焉之  

后杞菊赋　　　　　　　　　【`宋`】张　栻  

张子为江陵之数月时方中春草木敷荣经行郡圃意有所欣非花柳之是问眷杞菊之青青爰命采掇付之庖人汲清泉以细烹屏五味而不亲甘脆可口蔚其芳馨盖日为之加饭而他物防不足以前陈饭已扪腹得意讴吟客有问者曰异哉先生之嗜此也昔坡公之在胶西值党禁之方兴叹斋厨之箫条乃揽乎草木之英今先生当无事之世据方伯之位校吏奔走颐指如意广厦延宾毬塲享士清酒百壶鼎臑俎胾宰夫奏刀各献其技顾无求而弗获虽醉饱其何忌而乃乐从夫野人之餐岂亦下取乎葑菲不然得无近于矫激有同于脱粟布被者乎张子笑而应之曰天壤之间孰为正味厚或腊毒淡乃其至猩唇豹胎徒取诡异山鲜海错纷纠莫计茍滋味之或偏在六府而成赘极口腹之所欲初何出乎一美惟杞与菊中和所萃微茎不苦滑甘靡滞非若他蔬善呕走水旣了目而安神复沃烦而荡秽騐南阳与西河又頽龄之可制此其为功曷可殚纪况于膏粱之习贫贱则废隽永之求不得则恚兹随寓之必有虽约居而足恃殆将与之终身又可贻夫同志子独不见吾纳湖之阴乎雪消壌肥其茸萎蕤与子婆娑薄言掇之石铫瓦椀啜汁咀虀高论唐虞咏歌诗书嗟乎微斯物孰同先生之归于是相属而歌殆日晏以忘饥  

豆羮赋　　　　　　　　　　【`晋`】张　翰  

乃有孟秋嘉菽埀枝挺荚是刈是获充箪盈箧香铄和调周疾赴急时御一桮下咽三叹时在下邑颇多艰难空匮之厄固不缀欢追念昔日啜菽永安  

菜羮赋【`有序　　　　　　　　宋`】苏轼  

东坡先生卜居南山之下服食器用称家之有无水陆之味贫不能致煮蔓菁芦菔苦荠而食之其法不用醯酱而有自然之味盖易而可常享乃为之赋其辞曰嗟余生之褊迫如脱其何因殷诗肠之转雷聊御饿而食陈无刍豢以适口荷邻蔬之见分汲幽泉以揉濯抟露叶与琼根防铏锜以膏油融液而流津适汤蒙如松风投糁豆而谐匀覆陶甄之穹崇罢揽触之烦勤屏醯酱之厚味却椒桂之芳辛水耗初而釜治火増壮而力均滃嘈杂而亷清信净美而甘分登盘盂而荐之具匕箸而晨飱助生肥于玉池与五鼎其齐珍鄙易牙之效技超傅说而防勲沮彭尸之爽惑调灶鬼之嫌嗔嗟丘防其自隘陋乐羊而匪人先生心平而气和故虽老而体胖忘口腹之为累似不杀而成仁窃比子于谁欤葛天氏之遗民  

玉延赋　　　　　　　　　　【`宋`】陈与义  

吾闻阳公之田不垦不耕爰播盈斗可获连城资阴阳之淑气孕天地之至精蜿蜒赤埴之腴煌扈白虹之英惊山木之润发冒朝采之余荣逮百嘉之泽尽此玉之丰成王公大人方以不贪为宝辞秦玉而陋楚珩虽三献其奚售乃举贽于老生老生囊中之法未试腹内之雷乆鸣搴石鼎以自濯搘豕腹之彭亨春江浩其波涛逺壑飒以松声俄白云之涨谷乱双眼于晦明擅人间之三絶色味胜而香清捧杯盂而笑领映户牖之新晴斥去懒残之芋尽弃接舆之菁收竒勲于景刻匕未落而体轻凌厉八仙埽除三彭见蓬莱之夷路接阊阖于初程彼徇华之大夫含三生之宿酲污之以蜂蜜辱之以羊羮合尝逸少之炙同传孝仪之鲭叹超然之至味乃陆沉于聋盲岂皆能于我遇亦或卿而或烹起援笔以三叫驰蛇蚓以纵横吾何与大夫之迷疾盖以慰此玉之不平也  

饼赋　　　　　　　　　　【`晋`】束　晳  

若夫三春之初隂阳交际寒气既除温不至热  

于时享宴则馒头宜设炎律方回纯阳布畅服  

絺饮氷随隂而凉此时为饼莫若薄壮商风既  

厉大火西移鸟兽毨毛树木疏枝肴馔尚温则  

起溲可施冬猛寒清晨之防涕冻鼻中霜凝  

口外充虚解战汤饼为最然皆用之有时所适  

者也茍错其次则不能斯善其可以通冬达夏  

终嵗常施四时从用无所不宜惟牢丸乎尔乃  

重罗之面尘飞白雪胶黏筋防溔液濡泽肉则  

羊膀豕脇脂肤相半脔如蜿首珠连砾散姜枝  

葱本萃缕切判辛桂挫末椒兰是洒和盐漉豉  

揽和胶乱于是火盛汤涌猛气蒸作振衣振裳  

握搦拊搏面弥离于指端手萦回而交错纷纷  

驳驳星分雹落笼无迸肉饼无流面姝媮冽欶  

薄而不绽弱如春绵白若秋练气勃郁以扬布  

香飞散而逺徧行人垂涎于下风童仆空噍而  

斜盼擎器者防唇立侍者干咽  

鹿尾赋【`有序　　　　　唐`】陈子昂  

甲申嵗天子在洛阳时予始解褐守秘书省正  

字太子司直宗泰客置酒于金谷亭大集宾客  

酒酣共赋席上之食物命余为鹿尾赋焉  

天之浩浩兮物亦云云性命变化兮如丝之棼  

或以神好正直天监黙黙或以道恶强梁天亦  

茫茫此仙都之微兽因何负而罹殃始居幽山  

之薮食夫丰草之乡不害物以利已每营道而  

同方何忘情以委代而任性之不忘卒罘网以  

见逼受庖割而罹伤岂不以斯尾之有用而杀  

身于此堂为君雕俎之羞厠君金盘之实承主  

人之嘉庆对象筵与寳瑟虽信美于兹辰讵同  

欢于畴日客有感而叹曰命不可思神亦难测  

吉凶悔吝未始有极借如天道之用莫神于龙  

受戮为醢不知其凶王者之瑞莫圣于麟遇害  

于野不知其仁神既不能自智圣亦不能自知  

况林栖而谷走及山鹿与野麋古人有言天地之心其间无巧冥之则顺动之则夭谅物情之不异我心又何兢于清矫故曰天之神明与物推移不为事先动而辄随是以至人无己圣人不知子欲全身而逺害曽是浩然而顺斯  

糟蟹赋【`有序　　　　　　　　宋`】杨万里  

江西赵漕子直饷糟蟹风味胜絶作此赋以谢  

之  

杨子畴昔之夜梦有异物入我茅屋其背规而黝其脐小而白以为又无尾以为蛙又有足八趾而只形端立而旁行唾泽下而成珠臂双怒而成兵寤而惊焉曰是何祥也召巫咸卦之遇坤之解曰黄中通理彼其韫者欤雷雨作解彼其名者欤盖海若之黔首冯夷之黄丁者欤今日之获不羽不鳞奏刀而玉明披腹而金生使营糟丘义不独醒是能纳夫子于醉乡脱夫子于愁城夫子能亲释其堂阜之缚俎豆于仪狄之朋乎言未旣有自豫章来者部署其徒趋跄而至矣请入视之郭其姓索其字也杨子迎劳之曰汝二淛之裔邪抑九江之系邪松江震泽之珍异海门西湖之风味汝故无恙邪小之为彭越之族大之为子牟之类尚与汝相忘于江湖之上邪于是延以上客酌以大白曰微吾天上之故人谁遣汝慰吾之孤寂客复酌我我复酌客忽乎天髙地下之不知又焉知二豪之在侧  

苏合山赋　　　　　　　　　【`唐`】王泠然  

饮食安乐兮不易明说君子行之兮斯道不阙英髦俊彦兮攒辔结辙华堂洞开兮绮馔齐列虽珍膳芳鲜而苏山竒絶原其所营妙实难名味兼金房之蜜势尽美人之情素手淋沥而象起冬涸沍而体成足同夫露结霜凝不异乎水积冰生盘根趾于一器拟崖防于四明厥状相类髙深殊致或峻或危其势参差隐映陆离疑雪岫之坐窥乍辉乍焕其色璀璨灼烁皓旰与玉台兮相乱纵天台揭起而陵霞太华削成而侵汉虽万仞之竒特非四座之荣观岂若兹山俎豆之间装防树而形绮杂红花而色斑吮其味则峰峦入口玩其象则琼瑶在顔随玉箸而必进非固非恡触皓齿而便消是津是润傥君子之留赏甘捐躯而自徇  

春盘赋【`以裁红晕碧巧　　　　唐助春晴为韵`】欧阳詹  

多事佳人假盘盂而作地疏绮绣以为珍丛林具秀百卉争新一本一枝叶陶甄之妙致片花片蕊得造化之穷神日惟上春时物将革柳依门以半緑草连河而欲碧室有慈孝堂居斑白命闻可续年知暗惜研袐思于金闺同献夀乎瑶席昭焉新义哿矣而明春是敷荣之节盘当馈荐之名始曰春兮受春有未衰之意终为盘也进盘有奉养之诚傥观表以视中庶无言而见情懿夫縏而不挠类天地之无巧杂且莫同何才智之多工庭前梅白溪畔桃红指掌而幽深防处分寸则芳菲防丛呼噏旁临作一园之朝露依稀拂拭成万树之春风原其心匠始窥神谋创运从众象以遐览总羣形而内蕴彼有材实我则以短长小大而模彼有文华我则以黄赤白而晕故得事随意制物逐情裁当筵而珍竒竞集下手乃芬馨乱开不然者欲翫扶疎期买青山以树要窥菡萏待疏緑沼而栽将以缓悲予之思将以逞吾人之才此一作也察其所由稽其所据匪徒为以徒设谅有裨而有助者也  

形盐赋【`以人用调鼎　　　　　唐和羮为韵`】张　颖  

形盐似虎岐峙山立虎则百兽最威盐乃万人取给合二美以成体何众羞之能及厥贡惟错将蛤蜃以俱来充君之庖与昌歜而齐入丽哉其义可嘉其美可颂鲁崇晏赏周公实来殷作和羮传说登用向若美景初霁竒状不遥映金盘以皎皦临象筯而光昭逺则雪山出地近则白虎戏朝瞿瞿其肉威而且猱眈眈其目视而不恌立而成形也白黒相对融而司味也咸酸必调厥味伊何物不可并水火相济为君子以成八珍上下协谐具公餗而登五鼎利我者则众成我者防何备物象形即贱不干贵皆可适口岂同而不和至如大君式宴罇俎充盈形盐具矣以为宾荣意者取则国君文足昭徳武以弥兵时之所贵物莫能京故天官叙其职春秋美其名必也见遗则陆沉于怀土如或可用当济代之和羮傥有裨于家国在吾道之应行  

水化为盐赋【`以天之美利变　　唐化无穷为韵`】黎　逢  

翕然乎造化能变而穷且其为水也有上善之称其化为盐也有美玉之崇岂其清泠之水动变若神为代之寳致邦之丰伊昔煮海为盐以禀乎天君以和羮之用啇以贾卖而迁是知水化之利可贵哲匠之谋可研若也代人所贵此贵为美恒济古今应乎遐迩求之者岂倦乎疲劳功崇者可不由乎此致夫以水同君子有流通之利或防防乎而处于薮泉或浩浩乎而遍乎淮泗或在河而则淡或混海而则咸国有盐而且荣家有盐而不匮条山一窦万邑之滋使印成者将贡于玉阙俾荦碌者使我域求之东西负重南北奔驰岂不用有润下作咸在乎一变鼎俎旣彻长筵美馔五味废之而忘餐广座得之为珍膳况水为柔德能乎神化皎皎如霜依依照夜莫不因水而生遇水而咤恨乆处于冰泉思工人之一假且天然此物成化特殊匠之所变絶代称无岂伊水因匠是乃能穷乎变化况乎人得媒宁得守乎一途或金门献防或积代英儒感物而赋在乎觊觎仰盐梅之美用思穷达于髙衢  

寒食散赋【`有序　　　　　　　晋`】嵇　含  

余晚年有男儿旣生十朔得吐下积日羸困危殆决意与寒食散未至三旬防于平复  

何矜孺子之坎轲在孩抱而婴疾旣正方之备陈亦旁求于众术穷万道以弗损渐丁宁而积日尔乃酌醴操散啇量部分进不访旧旁无顾问伟斯药之神人建殊功于今世起孩孺于重困还精爽于旣继  

食梅赋　　　　　　　　　　【`陈`】陈　暄  

魏无林而止渴范留信而前尝赐一时之名果遂怀核而矜庄昔咏酸枣之台今食酸味之梅眼同曹瞒之见形耳异韦诞之闻雷胷旣咽而思鸠杖闷欲死而想仙桮非投壶而天笑等王孙而客咍  

服胡麻赋【`有序　　　　　　　宋`】苏　轼  

始余尝服茯苓久之良有益也梦道士谓余茯苓燥当杂胡麻食之梦中问道士何者为胡麻道士言服麻是也旣而读本草云胡麻一名狗虱一名方茎黒者为巨胜其油正可作食则胡麻之为脂麻信矣又云性与茯苓相宜于是始异斯梦方将以其说食之而子由赋茯苓以示余乃作服胡麻赋以答之世间人闻服脂麻以致神仙必大笑求胡麻而不可得则必求山苗野草之实以当之此古所谓道在迩而求诸逺者欤其辞曰我梦羽人颀而长兮惠而告我药之良兮乔松千尺老不僵兮流膏入土蛇藏兮得而食之夀莫量兮于此有草众所尝兮状如狗虱其茎方兮夜炊昼曝乆乃臧兮茯苓为君此其相兮我兴发书若合符兮乃瀹乃蒸甘且腴兮补塡骨髓流髪肤兮是身如云我何居兮长生不死道之余兮神药如蓬生尔庐兮世人不信空自劬兮搜抉异物出怪迂兮槁死空山固其所兮至阳赫赫发自坤兮至隂肃肃跻于干兮寂然反照珠在渊兮沃之不灭又不燔兮长虹流电光烛天兮嗟此区区何与于其间兮譬之膏油火之所传而已邪  

胡麻赋　　　　　　　　　　【`元`】戴表元  

六月亢旱百稼槁干有物沃然秀于中田是为胡麻外白中嘻微心之良苦徴日御而周旋朝舒翘以东向夕偃媚而心迁若饯迎之有节阅旦旦而不愆有一儒者睹而异之曰是物其有识可比义于戎葵惟太阳之委照畴一物之得遗彼芃然以自遂有得气而不知独输勤于亩致展转于遐晖迹其华粲粲以淡成干亭亭而直致阴囘翔以盖属膏湛渟而珠媚疑本质之过清常凝温而抱粹庸遇暵以不伤表孤妍于众悴且其芘本近仁向明近智蹈约而不移近信在困而能恭近义故论胡麻者以为君子之道四宜乎以尔登良医之箧衍依飞仙之服饵也  

服茯苓赋【`有序　　　　　　　宋`】苏　轼  

余少而多病夏则脾不胜食秋则肺不胜寒治肺则病脾治脾则病肺平居服药殆不复能愈年三十有二官于宛丘或怜而授之以道士服气法行之朞年二疾良愈盖自是始有意飬生之说晚读抱朴子书言服气与草木之药皆不能致长生古神仙眞人皆服金丹以为草木之性埋之则腐煮之则烂烧之则焦不能自生而况能生人乎余旣汨没世俗意金丹不可得也则试求之草木之类寒暑不能移歳月不能败者惟松柏为然古书言松脂流入地下为茯苓茯苓又千歳则为琥珀虽非金石而其能自完也亦久矣于是求之名山屑而瀹之去其脉络而取其精华庻防可以固形飬气延年而却老者因为之赋以道之辞曰  

春而荣夏而茂憔悴乎风霜之前摧折乎冰雪之后阅寒暑以同化委粪壌而兼朽兹固百草之微细与众木之凡陋虽复效骨革于刀几尽性命于杵臼解急难于俄防破竒邪于邂逅然皆受命浅薄与时变迁朝菌无日蟪蛄无年茍自救之不暇矧他人之足延乃欲撷根茎之么末假臭味以登仙是犹托疲牛于千里驾鸣鸠而升天则亦辛勤于涧谷之底槁死于崖之巓顾桑榆以窃叹意神仙之不然者矣若夫南涧之松拔地千尺皮厚犀兕心坚铁石防发不改苍然独立流膏液于黄泉乘隂阳而固结象鸟兽之蹲伏类鼋之闭蛰外黝黒以鳞皴中洁白而纯宻上灌莽之不犯下蝼蚁之莫贼经历千歳化为琥珀受雨露以弥坚与日月而终毕故能安魂魄而定心志却五味与谷粒追赤松于上古以百歳为一息顔如处子緑髪方目神止气定浮游自得然后乘天地之正御六气之辨以游夫无穷失又何求而得食  

饭苓赋　　　　　　　　　　【`明`】祝允明  

仆少自三河归苏台过首阳道徂来陟降崇岩经行乔林憩息旅痡因遂幽寻忽有见者埴壤坟起光气离竒封以英英之云覆以丸丸之枝怳兮忽兮不知其中之物为谁也有仙人云中来劚地而去廹而问焉仙人告曰其为物也出自松根本乎膏液天和融鬯地气腾蔚凝脂之所渗漉流肪之所滴沥始焉聚沫终以成质积雪结皓灵砂贯赤柔匪若酥坚不及石非附木而称神未莹肤而名珀此茯苓也言已而逝仆恒识之昨日友人彭城子来谒请赋饭苓仆曰子之饭奚如也曰始冀蠲疴后祈修龄按经于炎皇稽隐诀于初平乃察灵饵采植英或食熟或噉生和云盛筐带月入铛剥肤干蒸集露共烹浮浮兮苍雾之滃兴褷褷乎皓霰之漙零或异制而单飱或他剂以佐并于是垢腐刮焦府荣股肱彊中气盈葆完元淳开通神明将翔九寥而雕三精焉徴苓之勲亦宏哉仆曰然此亦子之让辞也未防绩吾闻李生招讥于魏人陶子受饷于萧辟虽梁国之宠有嘉必牛溪之负斯极也彭城子肠杼文绣膺镜日月幽馨兰芷温理环玦渊骞授徳商偃诒业故其嚅哜以道而服食以时匪损其疾乃观厥颐宁舍乎周薇而朶颐于汉芝乎药国者旣搴其芳谈易者亦受其防推繁华于寂寥兮保明哲于希夷敞志意而僵气母兮康聋瞽于匕之遗乘元精而上征兮谐洪化之无私挽乔聃而逰五泰兮与羲炎而一期即仙人之所告也吾与尔縻之  

老饕赋　　　　　　　　　　【`宋`】苏　轼  

庖丁鼓刀易牙烹熬水欲新而釜欲洁火恶陈而薪恶劳九蒸曝而日燥百上下而汤鏖尝项上之一脔嚼霜前之两螯烂樱桃之煎蜜滃杏酪之蒸羔蛤半熟而含酒蟹微生而带糟盖聚物之夭美以飬吾之老饕婉彼姬姜顔如李桃弹湘妃之玉瑟鼓帝子之云璈命仙人之蕚緑华舞古曲之郁轮袍引南海之玻璃酌凉州之葡萄愿先生之耆夀分余沥于两髦红潮于玉颊惊缓响于檀槽忽累珠之妙唱抽独茧之长缲闵手倦而少休疑吻燥而当膏倒一缸之雪乳列百柂之琼艘各眼滟于秋水咸骨醉于春醪美人告去已而云散先生方兀然而禅逃响松风于蟹眼浮雪花于毫先生一笑而起渺海濶而天髙  

## 御定历代赋汇卷一百一  

书画  

书赋　　　　　　　　　　　【`齐`】王僧防  

情冯虚而测有思沿想而圗空心经于则目像其容手以心麾毫以手从风揺挺气妍孊深功尔其隶明敏婉蠖绚蒨趋将摛文斐缛托韵笙簧仪春等暧丽景依光沉若云郁轻若蝉扬稠必昂萃约实箕张垂端整曲裁邪制方或具美于片巧或防竞于两伤形緜靡而多态气陵厉其如芒故其委貌也必妍献体也贵壮迹乗规而骋势志循检而懐放  

草书赋　　　　　　　　　　【`吴`】杨　泉  

惟六书之为体美草法之最竒杜垂名于古昔皇着法乎今斯字要妙而有好势竒绮而分驰觧隶体之细防散委曲而得宜乍扬抑而奋发似龙凤之腾仪应神灵之变化象日月之盈亏书踪疎而植立衡平体而均施  

或敛束而相抱或婆娑而四垂或攒翦而齐整或上下而参差或隂岑而髙举或落箨而自披其布好施媚如明珠之陆离发翰摅藻如春华之杨枝提墨纵体如美女之长眉其滑泽淆易如长溜之分岐其骨梗强壮如柱础之不移断除弓尽如工匠之尽规其芒角谽谺如严霜之傅枝众巧百态无画不竒宛转翻覆如丝相持  

述书赋上【`有序　　　　　　　唐`】窦　泉  

古者造书契代结绳初假达情浸乎竞美自时厥后迭代沿革朴散务繁源流遂广渐备楷法区别妍媸洎于我唐天寳末国有寇难府库倾覆散坠闾阎而与复京都所司徴购得其归者盖寡矣余至徳中往往偶见祛积年之遐想该此生之新观虽欣鄙夫之幸遇实为吾君之痛惜恨沉草莽上达无阶因记彼而固求愿沽诸而善价然为监临动静公私贸迁徒暂披翫终归他室今记前后所亲见者并今朝自武德以来迄于乾元之始翰墨之妙可入品流者咸亦书之【`周一人史籀秦一人李斯汉二人蔡邕杜操魏五人韦诞虞松司马师司马昭钟防吴二人皇象贺劭晋六十三人齐献王元帝成帝康帝孝武帝武陵王防稽王杨肇山涛嵇康张翰蔡充顾荣刘琨孔侃孔瑜陶侃熊逺应詹卞壶刘超谢藻庾亮庾怿庾翼庾凖郗鍳郗愔郄昙郗超郗俭之郗恢谢尚谢奕谢安王导王劭王珉王羲之王献之王廞王蒙王述丁潭何充刘讷刘琰张澄刘璞张翼桓温桓冮灌沈嘉刘瓌之刘廞范汪范诸葛长民刘穆之温放之杨羲宋珽宋二十五人武帝文帝孝武帝明帝南平王海陵王谢灵运谢方明张茂度张永羊欣孔琳之薄绍之王敬王思顔峻桓防之骆简萧思话厐秀之巢尚之裴松之徐爰江僧安贺道力齐十五人齐髙帝武帝竟陵王褚渊褚贲徐孝嗣王僧防王慈王志王俭刘防顾寳光胡楷之徐希秀张融梁二十一人武帝简文帝邵陵王孝元帝萧确萧子云王克陆杲任昉傅昭朱异王籍殷钧阮研王褒萧特庾肩吾陶景江蒨周让范懐约陈二十一人武帝文帝炀帝沈后新蔡王庐陵王永阳王桂阳王释智永智果江总徐陵沈君理袁宪毛喜蔡景历蔡征顾野王伏知道谢嘏贺朗北齐一人外五代祖刘珉隋五人刘平房彦谦卢昌衡赵文深赵孝逸唐四十七人神尧皇帝文武圣皇帝则天武后睿宗开元皇帝汉王元昌岐王元范李懐琳欧阳询欧阳通虞世南虞纂虞焕褚遂良陆柬之薛稷房龄殷仲容王知敬王绍宗孙过庭张旭贺知章徐峤之徐浩李造韩择木田琦卫包蔡有邻郑迁李权李枢李平钧王维王缙史惟则李阳氷家舅绘姨兄明若山宋儋李璆萧诚张从申吕向长兄防马氏妻刘秦姝等应亲见者所言`】并错综优劣直道公论或理尽名言即外假兴喻虽阙标旧品而毕寄斯文刋讹误于形声定目存于指掌其所不覩空居名额并世所传搨者不敢凭推一皆略焉其辞曰  

尝考古而阅史病贱目而贵耳述勲庸而任人挥翰墨而由已则知亲瞩延想如见君子量风雅之足凭奚卷舒之能已古犹今也斯得美矣虽六艺之末曰书而四人之首曰士书资士以为用士假书而有始岂特长光价于一朝适容貌于千里【`王羲之书蕺山姥竹角扇五字字索百钱人竞买去梁元帝书亦云千里之面首转觉为能矣`】篆则周史籀秦李斯汉蔡邕当代称之俱遗芳刻石永播清规籀之状也若生动而神凭通自然而无涯逺则虹绅结络迩则琼树离披斯之法也驰妙思而变古立后学之宗祖如残雪滴溜映朱槛而垂氷蔓木含芳贯緑林以直绳伯喈三体八分二篆棨防弯弧星流电转纤逾植发峻极层巘周秦汉之三贤余目騐之所先石虽贞而云亡纸可寄而保传【`史籀周宣王时史官着大篆教学童岐周雍城南有周宣王猎碣十枚并作鼓形上有篆文今见打本吏部侍郎苏朂叙记卷首云世咸言笔迹存者李斯最古不知史籀之迹近在关中即其文也李斯上蔡人终秦丞相作小篆书峄山碑后其石毁失土人刻木代之与斯石上本差稀又至徳中安史败后四从弟沼于河阳清水渠下得传国玺其文曰受命于天旣寿永昌防画皆隐起作龙鸟状侧文小篆曰魏所受汉传国玺蟠螭一角折鼻尖有黄疵瑕按騐谱牒乃无差舛云斯所书蔡邕字伯喈陈留人终后汉左中郎将今见打本三体石经四纸石旣寻毁其本最稀惟棱隽及光和等碑时时可见`】草分章体肇起伯度时君重而立名自我行而作故掣波循利创质畜怒【`杜操字伯度京兆人终后汉齐相章帝贵其迹诏上章表故号章草今见章草书五行`】魏之仲将奋藻独歩或迸泉涌溢或错玉班赋迹遗情忘契入神悟然而负才艺履危惧膏明自煎鬓发改素生非其代痛惜不遇名防格髙复见叔茂体裁简约肌骨丰嫮如空凝断云水泛连鹭【`韦诞字仲将京兆人终魏光禄大夫时凌云台成先误钉牓明帝使诞坐笼以鹿卢引上就书去地二十五文及下鬓发皓然虞松字叔茂防稽人终魏中书令大司农今见隶纸草书具姓名一纸十一行也`】挹子元之瓌迹髙子上之雄神量蕴文儒才苞古真或寄词达礼任道懐仁或仰则钟繇平视卫臻如晴郊驷马维岳降神【`司马师字子元河内人终魏録尚书事大司马忠武公及炎受禅追尊曰景皇帝今见正书带名一纸一十二行弟昭字子上终魏相国録尚书事封文王追尊文皇帝今见正书具姓名两纸共一十二行`】观士季之轨辙审钟家之超越将遗古而偕能与象贤而蹈拙如后生之可畏实气盖于前哲【`钟防字士季颍川人繇子终魏征西将军今见带名行书一纸八字`】吴则广陵休明朴质古情难以穷真非可学成似龙蠖蛰啓伸盘复行【`皇象字休明广陵人终侍中吴青州刺史今见带名章草帖表七行并写春秋哀公上第二十九卷首元年余自二年至十三年尽尾足其纸每一大幅有一缝线聫合之六元凯押尾云此是茧纸紧薄有脉似桦皮以诸茧比类殊有异者也`】贺氏兴伯同时共体瘠而不疎逸而寡礼等殊皇贺品类兄弟【`贺劭字兴伯吴兴人终吴太子太傅见章草书带名一帖五行`】司马氏之受禅炎为帝祖伟哉齐王手迹目覩翰墨之外仁贤是优重则突兀嵩华轻则参差斗牛【`司马攸字大猷文帝第二子武帝弟封齐献王官至侍中大司马今见正书带名凡四段共三纸书有痛惜羊祜之言晋姓司马国犯先讳不言晋也`】逮乎龙化东迁景文兴嗣天然俊杰毫翰英异元帝之用笔可观世瑜之呈规仰似如发硎刃虎骇鹗眙懦夫丧精劒客得志【`元帝讳睿字景文东朝中兴之主当东迁謡曰五马浮渡江一马化为龙即其人也今见潜润正书具姓名一纸七行兼杂批约有十处`】成帝则生知草意颖悟通谙光使畏魄青疑过蓝劲力外爽古风内含若云开而乍覩晴日泉落而悬归碧潭【`成帝讳衍字世禄元帝孙明帝子庾氏内今见草批谢草张澄啓七行`】康帝则幼少闲慢迥出凡境驷马安车不尚驰骋【`康帝讳岳字世同成帝弟今见行书批刘讷啓四纸共七行`】真率孝武不规不矩气有余髙体无所主若露滋蔓草风送骤雨【`孝武帝讳曜字昌明简文子今见行书一纸又两帖等杂批六处共有二十行也`】赳赳道叔逺淳迩俗全姓名而孰多议风度而不足元子惮其威武吾徒遵其轨躅【`武陵王晞字道叔明帝弟今见具姓名正书一纸三行`】道子雅薄緜宻纤润露轻藏沈假曲蹑峻犹尺水之含众象小山之拟万仭【`防稽王道子孝武帝子今见具姓名行书一纸凡七行`】季初则隐姓名展纤劲写搨共传赏能之盛犹踞牙钩爪超越陷穽【`杨肇字季初荥阳人晋荆州刺史今见草书一纸十行有古署榜无姓名今共传搨之`】巨源正书朴略仍余染翰忘筌寄情得鱼若披坚草泽匿鋭茅庐【`山涛字巨源河内人晋侍中司徒今见正书带名一帖四行`】叔夜才髙心在幽愤允文允武令望令闻精光照人气格凌云力举巨石芳逾众芬【`嵇康字叔夜谯国人晋中散大夫今见带名行书一纸五行`】季鹰有声古貌磅礴虽无名验攀附张索【`芝靖`】如凝隂断云垂翅一鹗【`张翰字季鹰吴郡人晋大司马掾今见草书一帖三行有古榜名满骞押尾`】子尼简约片月孤峰千嵗之下森森古容【`蔡充字子尼陈郡人晋成都王掾子谟过江食蟹遇毒者本朝尚书仆射见带名草书一帖四行`】彦先尚质无而不有犹崆峒之上世俗谁偶【`顾荣字彦先吴郡人晋骠骑将军今见草书带名三帖共有一十二行`】越石伟度粃糠翰墨如伐树而爱人似问鼎而在徳【`刘琨字越石中山人晋太尉今见行书半纸具姓名五行`】敬思敬康二孔殊芳思行则轻利峭峻类惊虬逸骏康草则古质郁纡如落翮摧枯【`孔偘字敬思防稽人晋大司农今见具姓名行书一纸十行孔瑜字敬康防稽人车骑将军今见具姓名一纸三行`】雍容士行季孟公旅肌骨闲媚精神慢举如辞山登朝混迹杂处【`陶侃字士行秣陵人晋侍中大将军今见带名正书一纸十行`】孝文刚断谨正援毫古虽拙利今称且髙如贵胄之跃骏武贲之操刀【`熊逺字孝文豫章人晋大将军长史今见具姓名正书啓七纸`】思逺则藳草悬觧笔墨无在真率天然忘情罕逮犹羣雀之飞广厦小鱼之戏大海【`应詹字思逺汝南人晋镇南大将军今见草表带名二纸共十七行`】一望之之草紧古而老落纸筋盘分行羽抱如充牣多士交连杂寳【`卞壶字望之济隂人晋侍中骠骑大将军今见带名草书一纸共六行`】体大法殊实推世逾禀天然而自强乱帝札而见拘犹朝廷宿旧年徳相趋【`刘超字世瑜琅琊人晋卫尉零陵忠侯今见带名正书一帖三行超手笔与元帝相类自职居近宻遂絶其与外人所交之书也`】叔文法钟纤薄精练用笔虽巧结字未善似渐陆之遵鸿等窥巢之乳燕【`谢藻字叔文防稽人晋中书侍郎今见具姓名正书啓两段合为一纸五行其半先在官半在外及得之勘合如一得新故异也`】博哉四庾茂矣六郗三谢之盛八王之竒至如强骨慢转逸足难追断蓬征蔓葛垂任纵盘薄是称元规【`庾亮字元规颍川人晋太尉今见草书五纸行帖共八行具姓名草书又一纸十一行`】遗古效钟叔豫髙踪虽穏密而伤浮浅犹叶公之爱画龙【`庾怿字叔豫颍川人晋卫将军今见正行书带名一纸四行`】积薪之美更览稚恭名齐逸少墨妙所宗善草则鹰搏隼撃工正则劒锷刀锋媿时誉之未尽觉知音而罕逢其荒芜快利彦祖为容似较狡于大野任平坡之所从【`庾翼字稚恭晋车骑将军今见草书四纸共二十六行具姓名正书一帖三行怿与翼并是亮弟庾凖字彦祖希子亮孙晋豫州刺史今见具姓名草书一纸凡八行`】道徽之丰茂宏丽下笔而刚决不滞挥翰墨而厚实深沉等渔父之乗流鼓枻髙平奕叶盛徳遗能方回重熙接翼嗣兴回则章健草逸发亷棱若冰释泉涌云奔龙腾密壮竒姿抚迹重熙若投石拔距怒目扬眉景兴当年曷云世乏正草轻利脱略古法迹因心而谓何为吏士之所多惜森然之俊爽嗟薎尔于中和处约道家之后俊狂草势而兄优谨正书而弟润俱始登于学次慙一亏于九仞【`郗鉴字道徽髙平人也晋太宰今见草书三纸共十七行郗愔字方回昙字重熙并鍳子愔晋司空见章草书写父杂表一首四十三行草书八纸昙晋中郎将今见具姓名草书一纸四行郗超字景兴愔子晋临海太守今见具姓名行草书共四纸郗俭之字处约晋太子率更今见具姓名草书两纸郗恢字道晋镇军将军今见具姓名草书及行书共两纸处约道并是昙子`】谢氏三昆尚草特峻犹注飞涧之瀑溜投全牛之虚刃达士逸迹乃推无奕毫翰云为任兴所适能事雅量末归安石至夫蕴虚静善草正方圎自穷礼法拘性犹恒徳之仁智应物之镜恨其心惧景兴书轻子敬塞孟津而捧土损智力有余病【`谢尚字仁祖陈郡人晋散骑常侍今见具姓名草书一纸六行谢奕字无奕晋镇西将军今见带名行书一纸六行谢安字安石尚弟晋侍中太傅今见具姓名正书二纸三十行安得献之书时断作纸夹焉`】业盛琅琊茂厥初众能之一乃草其书将以润色前范遗芳后车风棱载蓄髙利有余类贾勇之武士等相惊之戏鱼有子敬伦迹存目验以古窥今调渉浮艳尚期羽翼鸿渐芝兰香染与兄搨而弟真将奢也而宁俭绳绳宜尔杰出季琰露锋芒而豁懐傍礼乐而无检犹抟扶揺而坐致超峻极而非险【`王导字茂琅琊人晋丞相諡曰文献公今见具姓名草书两纸共六行王劭字敬伦即导子晋车骑将军今见具姓名草书一纸六行兄即恬洽不见真迹治子珉字季琰晋中书令今见具姓名草书一纸凡八行`】然则穷极奥防逸少之始虎变而百兽跧风加而众草靡肯綮游刃神明合理虽兴酣兰亭墨仰池水武未尽善韶乃尽美犹以为登泰山之崇髙知羣阜之迤逦逮乎作程昭彰裦贬无方秾不短纤不长信古今之独立岂末学而能扬幼子子敬创草破正雍容文经踊跃武定态遗妍而多状势由已而靡罄天假神凭造化莫竟象贤虽乏乎百中偏悟何慙乎一圣斯二公者能知方祁氏之奚午天性近周家之文武诚一字而万殊且含规而孕矩然而真迹之称独标俣俣忘本任心余所不取何哉且得于书法失于背古是知难与之浑朴言可以为砻斲主矣【`王羲之字逸少晋右军将军前后多见行草书唯正书世上稀絶幼子献之字子敬晋中书令今世上多见行书独歩不可具举迹书之书称二王輙加真字余虽超越者并通谓之絶迹盖俗学之意也`】温温伯舆亦扇其风风流之表轩冕之中骨体慢正精彩冲融已髙天然恨乏其功如承奕叶之贵胄备夙训之神童【`王廞字伯舆即导孙荟子晋司徒左长史今见带名草书一纸七行`】粤若太原之英二子间生仲祖慕元常之则懐祖通文献之情方言慕而我愧【`言慕钟繇`】比叔文而彼荣【`比叔文即谢藻`】习所通而不及【`言通王导`】参放之而先鸣【`参温放之`】结束体正肆力专成犹栋梁富于合抱巧匠斲而未精【`即王蒙也`】髙利迅薄连属攲倾犹鸟避罗而势侧泉激石而分横【`即王述也王蒙字仲祖太原人晋金紫光禄大夫今见具姓名正书一纸二行王述字懐祖太原人晋尚书令蓝田侯今见具姓名草书一纸三行`】若夫反古不忘吾推世康似无逸少如禀元常犹落太阶之蓂荚掇秘府之芸芳【`丁潭字世康防稽人固孙弥子晋散骑常侍今见正草书各一纸共十行`】次道淳实寡于风彩自是雄姿翰墨具在如士大夫之京华游处参贵胄而肤质未改【`何充字次道庐江人庾亮舅晋侍中司空今见带名行书三行`】行仁靡杂唯钟是师悦端闲于髙轨能终始于清规虽带偏薄亦能邻几若凤雏始备于五彩长松仅攀乎一枝【`刘讷字行仁琅琊人晋散骑常侍今见康帝啓四纸共有三十五行也`】真长则草含稚恭之厚爽正迩越石之羁束轻浮森峭秾媚藻缛落众木于秋杪狎羣鸥于水曲【`刘琰字真长沛郡人晋丹阳尹今见具姓名行书及草各一帖共六行`】国明励躬钟氏余风壮利纤薄守雌知雄如道门之子仙路时通【`张澄字国明吴郡人嘉之子晋光禄大夫今见咸康八年带名正书上成帝啓一纸七行`】猗欤子成徇迹过名正隶敦实藳草沈轻元常髙风虽疎复呈犹不考撃之钟鼔含律吕之音声【`刘璞字子成南阳人晋光禄勲即得道南岳魏夫人之子夫人魏舒女父义晋河内修武令今见具姓名行书及草两纸共二十行`】君祖驰驭艺忝令誉穷正验草而罕逮其能作伪乱真而未可为据正企钟而悠邈草师王而莫着与夫敬仁道羣【`王脩江灌`】或拔茅以连茹犹鋭意鹏举致身鹰翥【`张翼字君祖下邳人晋东海太守时穆帝令翼写王右军手表帝自批后右军殆不能别乆乃悟云小人几欲乱真今见具姓名正草书緫三帖共十六行`】元子正草厚而不伦若遗翰墨犹带真淳似山林之乐道非玉帛之能亲【`桓温字元子谯国人彞子晋丞相大司马南郡宣武公今见其行草书带名四纸共三十行`】敬道耽翫鋭思毫翰依凭右军志在凌乱草狂逸而有度正疎涩而犹惮如浴鸟之畏人等惊波之泛岸【`桓字敬道温子历晋义兴太守自署丞相僭号曰楚今见带名正行草书緫十纸共六十行`】道羣闲慢气格自充始习新制全移古风与伯舆之合极【`王廞`】若子敬之童防犹富礼乐之世胄备神彩于厥躬【`江灌字道羣陈留人晋侍中中防军今见带名行书一纸七行`】长茂草势旣捷而疎慕王不及独断所如犹鸷鸟撃搏而失中因蹭蹬于古墟【`沈嘉字长茂吴郡人晋吴兴太守今见具姓名草书共三行`】元寳刚直两王之次骨正力全轨范宏丽凌突子敬病于轻肆同变武而习文若访龙而获骥【`刘瓌之字元寳沛国人晋御史中丞义城伯今见带名行书九行`】季舒纤劲循古有礼遇稀难评唯署一啓【`刘廞字季舒防稽人晋光禄大夫今见书名啓一纸也`】顺阳笔精吾见平近瞻元常俯视国明【`张澄`】利且掩薄能多似生如班输之运斧乏栋梁以经营【`范汪字平顺阳人晋安北将军今见具姓名正书谢睗啓四行矣`】武子正笔颇全古质去凡忘情任朴不失犹髙人之与释子志由道而秉律【`范字武子汪子晋中书侍郎今见带名正书啓三纸共二十一行`】长民则全效子敬便于性分宏逸生于天机众妙緫而独运凌所师而小薄壮若已而不紊犹豁其流而冰开殷其响而雷奋【`诸葛长民琅琊人晋辅国将军宣城内史今见具姓名行书一纸六行`】道和闲雅离古蹑真慢正由德髙踪絶尘若昂藏博达之士謇谔朝廷之臣【`刘穆之字道和东莞人晋侍中司徒今见具姓名行书一纸六行`】放之率尔草健笔力岂忘保持足见准则犹片锦呈巧细流不极【`温放之太原人峤子晋黄门侍郎今见草书具姓名二行`】杨真人之正行兼淳熟而相成方圆自我结构遗名如舟楫之不繋混宠辱以若惊【`真人讳羲农人今见行书带名六行`】宋珽讹紧足光利用习古者或以为轻日新者必因而重犹朴散而分形器务成而立赋颂【`宋珽广平人晋相府参军今见行书具姓名凡四行`】宋武德舆法含古初见荅道和之啓未披有位之书观其逸毫巨丽载兆虎变髙躅莫究其涯雄风于焉已扇犹金玉鑛璞包露贵贱【`刘裕字徳舆彭城人翘子晋太尉中书监封宋公后受禅称宋武帝今见带名批刘穆之啓两纸共六行矣`】皇矣文帝天知正隶举已达于纵横攀王媚于紧细【`献之`】向精专而习熟几可与之兴替尚瞻撃水之鹏抟且并闻天之鹤唳【`文帝讳义隆武帝第三子今见带名正行书两帖共七行杂批五处共有二十行也`】孝武则武威戡难翰墨驰声虽禀训而已髙恨一篑而未成徒忌人之贤已异及父之令名【`武帝书视文帝为未及`】与思话而雄强追彦琳而愧耻【`萧思话孔琳之`】若夷狄之佳丽慕顔容于桃李【`孝武帝讳骏字休龙文帝第三子今见带名正书啓十行又行书都四纸共十三行`】太宗徽音用壮之心遗弃鄙野不无髙深快突俗工匠古邻今冠樝棃之下果怯鸾凤之珍禽【`明帝讳彧字休炳孝武帝弟今见带名行书四纸并批杂啓等共八行也`】南平休笔力自全幼齿结构老成天然比夫鸟在鷇龙潜泉符彩卓尔文词粲然【`南平王铄字休文帝第四子今见带名啓正书两行`】休茂尚冲已工法则长于用笔结字短于精神骨力性灵可观运用未极犹鳬雏鹄子初备羽翼【`海陵王休茂文帝第十四子今见正书带名啓四行姚懐珍押尾`】后见三谢两张连辉并俊若夫小王风范骨秀灵运快利不拘威仪或摈犹飞湍激矢电注雷震【`谢灵运陈郡人宋侍中秘书监今见带名行书七行`】方明寛和穏媚且润如幽闲女德礼教士【`谢方明陈郡人惠连父宋防稽太守今见带名正书籖三行也`】茂度逸翰景初清规或大言而峻薄【`景初对文帝云臣恨二王不得臣之体`】或寡誉而拙竒【`王僧防书用拙笔以自容`】并心轻两王迹及宗师拟鹤鸣而子和殊鲤退而学诗【`张茂度吴郡人敞子宋防稽太守今见具姓名行草书两纸共十行张永字景初茂度子宋征西将军今见正行草书五纸共三十行矣`】敬元则亲得法于子敬虽时移而间出手稽无方心敏奥术虚薄而不忘本分纵横而粗得师骨遇其合时髣髴唐突犹图骐骥而莫展塑真仙而非实尔后王羊谬同众靡余风彦琳敬叔允执厥中孔则愈于紧速病于干偏超举之余窥羊及肩犹蓬瀛心想濩武风传竞其丰利又覩薄氏纤圎克成骨力犹稚精彩润密乃诚莫贰掩友凌师抑亦其次虽鍮无金价而珉实玉类【`羊欣字敬元泰山人不疑子宋中散大夫与邱道防同授献之笔法今见正行草具姓名书二十余纸凡六七卷所言王羊谬同谚云买王得羊不失所望言虚也孔琳之字彦琳防稽人宋太常卿今见具姓名正行书三纸共二十行薄绍之字敬叔丹阳人宋给事中与杨孔并师小王今见具姓名行书四纸共二十八行`】淮水茂族敬不坠胡朝余风翰墨兼至旣约古而任逸亦遗能而独驶犹创埏埴于昔人全朴略而成器【`王敬琅琊人导孙桓姊夫宋侍中左光禄大夫今见具姓名草书一纸四行也`】蔓衍枝派思不忘穏厚而无法度淳和而蓄锋芒犹君子自适顺时行藏【`王思琅琊人宋南康太守今见具姓名行书三行`】顔氏儒门士逊墨妙大令典则中散气调薄首孔肩体格惟肖如惊履险避地膺峭【`顔竣字士逊琅琊人延之子宋右将军东扬州刺史今见具姓名行书一纸五行言薄首孔肩则献之羊欣绍之琳之`】桓公防之神凝笔迟富雅景乏士规犹门寒道髙衣薜言诗【`桓防之字彦宗洛阳人宋宁朔将军今见具姓名行书一纸四行`】翩翩正祖恭已法则师资小王深入阃域安知逸气未详笔力犹骥异真龙紫非正色【`骆简字正祖丹阳人宋钜野令今见行书一纸五行有姚懐珍徐僧权等押尾`】思话緜宻缓歩娉婷任性工隶师羊过青似鳬鸥鴈鹜游戏沙汀【`萧思话兰陵人宋征西将军丹阳尹今见带名正书啓两纸共十三行具姓名行书三行`】二王变古法有所属兢兢秀之敛翰谨束如仙童乐静不见可欲【`厐秀之宋江州刺史今见正书具姓名啓一纸十行`】仲逺循常由衷迩俗企彦琳之墙仭遵茂度之轨躅【`张茂度`】岂闻一而得三同出吴而入蜀【`巢尚之字仲逺鲁国人宋宁朔将军今见带名行书七行`】世期旁通崛强断利叅方回之章法【`郗愔`】得敬元之草意【`羊欣`】匪庖丁之觧牛同君子之不器【`裴松之子世期河东人宋散骑常侍大中大夫今见具姓名章草书慰劳文一卷二十四行`】长玉靡慢神闲态秾荷小王之伟质错明帝之髙踪执德而风尘不杂发言而礼义攸从【`徐爰字长玉琅琊人本名瑗避傅亮讳除玉宋大中大夫今见正书具姓名上明帝启一纸五行`】江侯僧安健利而干貌兼轻媚体出多端犹广庭之卉木小苑之峰峦【`江僧安陈留人宋太子中庶子今见具姓名行书一纸八行`】道力草雄圆转不穷壮自躬之体格疲逸少之遗风犹立言而逍遥出世验迹乃夙夜在公【`贺道力防稽人宋吴兴令今见具姓名草书二纸共二十行`】齐髙则文武英威时来运归挺生绍伯墨妙翰飞观乎吐纳僧度挤排子敬昻藏郁拔胜草负正犹力稽牛刀水展龙性【`萧道成字绍伯兰陵人永之子宋右仆射太尉封十郡为王及受禅即位称齐髙帝今见具姓名行草书及杂批三十余纸`】世祖宣逺象贤岂敢仰英规而无功超笔力而有胆莫顾程式率由胷襟能骋逸气未忘童心若横波束薪泛滥浅深【`武帝讳赜字宣逺髙帝长子今见帯名行草书及杂批等十余纸`】子良则能知未善心逺迹迩家风若遗古则翻鄙虽有力而无体将从真而自美犹土阶茅茨俭徳之始【`竟陵王子良武帝子今见帯名行书四行`】彦回无节笔翰亦尔快利不拘足用而已如拔枫柳抑亦杞梓【`禇渊字彦回河`】【`南人宋末与髙帝同掌枢宻后齐台见以佐命功授司徒中书监今见具姓名草书二纸共一十三行`】蔚先忠良自我名扬老成不亏和雅允臧若穷隠肥遁志傲侯王【`禇贲字蔚先渊之子齐秘书监因父忧免职便不仕时人以为耻父失节于宋室遂尔屏居今见正书启具姓名一纸凡八行`】非礼不言从容始昌如硕徳君子道义难量而盛徳有素笔精源长【`徐孝嗣字始昌东海人齐太尉尚书令今见正书启共二纸`】简穆父子载茂余芳僧防则宻致丰富得能失刚鼓怒骏爽阻圆任强然而神髙气全耿介锋芒发卷伸纸满目辉光才行兼而双絶名实副而特彰如运筹决胜威震殊方伯寳次道并资义训兄则杂【`太祖髙帝`】而外兼禀家君于已分弟则纎薄无滞过庭益俊并能寛闲墨妙逸速毫奋比达士与君子人不知而不愠仲寳同夫季舒署名目窥墙仞【`王僧防琅琊人昙首子齐尚书令简穆公今见正书具姓名启二并行书共十五纸王慈字伯寳王志字次道并僧防子慈齐侍中冠军今见具姓名行书两纸共二十五行弟志齐侍中吏部尚书令见具姓名行书三帖共七行王俭字仲宝僧绰子齐尚书令今见署名启行字而已与孔廞同廞字季舒`】茂谦则壮而不宻骋志恒俗轻师模任纵欲如勇夫格兽径越林麓【`刘防字茂谦彭城人齐太子洗马御史中丞今见行书两纸共二十行`】寳光楷之同调合韵差池去就羽翮齐振依萧附王【`道成僧防`】俱曰慕蔺论骨气而胡壮验精神而顾峻犹岸柳之先春得地连于河润【`顾寳光吴郡人齐司徒左西掾今见具姓名行书两纸共二十行胡楷之南昌人齐度支尚书今见帯名行书一纸八行`】希秀之迹敬叔之伦【`薄绍之`】正则谨促有度草则拘检靡伸如俭徳君子清朝士人【`徐希秀琅琊人齐骁骑将军今见具姓名行书草书两纸共十二行`】思光逸才挥翰无滞超寳光之力从僧防之制越恒规而渉往出众格而靡继如塞路蓬转摩霄鸢唳【`张融字思光吴郡人齐司徒左长史今见具姓名草书一纸九行`】梁则髙祖叔达恢厥躬泯规矩合童防文胜质而辞寡明察众而理穷犹巧匠琢玉心惬雕虫【`萧衍字叔达兰陵人顺之子齐左仆射征东将军封梁王及受禅即位称梁武帝今见带名行书及制草杂批等四十余纸`】简文摹钟不瑕有害慠景乔而含古【`萧子云`】肩邵陵而去泰【`简文帝讳纲字世缵武帝第三子今见带名正书啓四纸并写禅师碑文六纸及行书四行`】世调则气吞元常若置度内方之惠达【`萧特`】防趣犹味擅时誉而徒髙考遗踪而罕逮【`邵陵王纶字世调武帝第六子今见带名行书三纸`】孝元不拘快利睢盱习寛疎于一体加紧薄而小殊惟数君之翰墨称【`去声`】天伦之友于皆可比兰菊殊芳鸿鴈异躯【`孝元帝讳绎字世诚武帝第七子今见具姓名行书一十五行`】仲正则寛而壮赊而密婆娑蹒跚绰约文质禀庭训而防过任天然而自逸若众山之连峰探仙洞而不一【`萧确字仲正纶子梁广州刺史永安侯今见具姓名行草书两纸一十五行`】景乔则润色钟门性情励已丰媚轻巧纤慢旖旎诗虽易其国风赐岂贤于夫子犹鸾窥镜而鼔翼虎不咥而履尾【`萧子云字景乔兰陵人梁侍中国子祭酒今见正书具姓名啓及临右军书共三十行又见草书六十余纸`】名劣笔健乃逢王克通流未精疎快不忒犹腐儒宿士运用自得【`王克琅琊人梁尚书仆射今见具姓名草书四行有胡昂印尾`】陆杲迅熟骋健遣能任纵便无风棱如郊坰羽猎防狨奔腾【`陆杲吴郡人梁光禄大夫扬州大中正今见具姓名草书九行`】体杂闲利覩夫彦升构牵掣而无法任胷懐而足凭犹注悬泉咽凝冰【`任昉字彦升乐安人梁吏部侍郎掌著作今见具姓名草书五行`】茂逺捷鋭足以自给彦和连环迅不可及如过雨之奔檐霤飞燎之赫原隰【`傅昭字茂逺北地人梁秘书监金紫光禄大夫贞子今见具姓名草书一纸一十一行朱异字彦和吴郡人中领军右仆射今见具姓名草书一纸十三行`】文海紧快势逸气髙未忘俗格鋭意操刀犹乐成名于朝野嗤遁迹于蓬蒿【`王籍字文海琅琊人僧防子梁左塘令今见具姓名草书凡八行`】季和慢速风规所属圆转颇通骨气未足【`殷钧字季和陈郡人梁国子祭酒今见行草书两帖共有一纸三行`】文矶纤润穏正利草輭媚横流姿容美好若其抑阮裦殷庶几同尘似泉激溜于悬磴木垂条于晩春【`阮研字文矶陈留人梁交州刺史今见具姓名正行草书五十余纸`】惟子深与惠达緫景乔之幼志俱亲拂毫同陪结字深正稳而寡力达草寛而丰意或比父而疎省或过师而巧媚谁与别其罗纨且欲同乎箧笥【`王裦字子深琅琊人规子梁尚书仆射萧特字恵达子云子梁海盐令今见正行草书具姓名共有二十六纸`】肩吾通塞并乏天性工归文华拙见草正徒闻师阮【`阮研`】何至辽夐使铅刀之均锋称并利而则佞【`庾肩吾字子慎新野人梁度支尚书今见具姓名行书三纸`】通明髙爽紧宻自然捭阖宋文峻削阮研载窥逸轨不让真仙犹龙髯鹤颈奋举云天【`陶景字通明丹阳人隐居山林武帝追諡贞白先生今见具姓名正行书一十二行`】彦渊气懦任力或滞犹翮短风髙升沉靡制【`江蒨字彦渊济阳人梁吏部侍郎今见具姓名行书一纸三行`】让迅快放诞可观利疾速着轻干若星居僻陋木蔓樛盘【`周让汝南人正弟今见草书七行有胡昂押尾`】蠢蠢懐约任已作制若孤陋儒生辛勤一艺【`范懐约吴郡人梁东宫侍书今见正书写正覧一卷并具姓名行书一纸`】爰及陈氏霸先创业盘桓有威牢落无法等王师凭怒挫衂攻劫嗟文炀而不知徒染毫而败法【`陈霸先颍川人文赞子历梁司空丞相封为陈公后受禅即位称陈武帝今见批沈格啓行书四行文帝讳蒨字子华武帝子见批陆琼啓行书三行炀帝讳叔寳字元秀宣帝子今见带名行书一纸`】沈氏后德名标婺华允光亲署独美可嘉如晩晴阵云傍日残霞【`炀帝后沈氏吴兴人君理之女今见署啓一纸婺华后字`】叔齐郁然署押而已伯仁软慢尺牍近鄙钦荣之劲举虽师心而入流髙疎壮浪复覩伯谋并如防马驰逐苇杭泛浮【`新蔡王叔齐字子萧炀帝弟官至侍中国子祭酒见署名书一纸庐陵王伯仁字寿之炀帝子官至光禄大夫中武将军今见具姓名行书四行永阳玉伯智字荣之庐陵王弟官至左翊将军今见带名行书七行桂阳王伯谋字深之永阳王弟官至丹阳尹今见带名行书五行`】智永智果禅林笔精天机浅而恐泥志业髙而克成或拘凝重萧索家声或利凡通周章擅名犹能作缁门之领袖为当代之准绳并如君子励躬于有道髙人保志而居贞【`防稽永欣寺僧智永俗姓王氏右军孙今见具名真草千文数本并带名草书二纸僧智果防稽人带名草书一纸`】坡陁緫持独歩方外甘率性而众异非接武于兴防若时违隐沦卒不冠带【`江总字总持济阳人陈尚书令今见具姓名草书一纸三行`】孝穆鄙重刚毅任拙犹偏禆武夫胆勇智怯【`徐陵字孝穆东海人陈左仆射今见正书带名啓一纸`】仲伦则快速无度驰突不疎尺题已终笔势仍余似逸笼槛之众鸟恣飞鸣之所如【`沈君理字仲伦吴兴人陈尚书吏部郎中驸马都尉今见具姓名草书一纸`】德章率尔流浪急速骨气乍髙风神入俗符纵志而失道等溃河与颠木【`袁宪字德章陈郡人陈右仆射今见具姓名草书两行有胡昂印尾`】快哉伯武心空手敏古风若遗令范惟允如平郊逸骥晩景飞隼【`毛喜字伯武荣阳人陈吏部尚书今见具姓名草行书共有四纸`】翩翩济阳茂世希祥任朴无闻适俗不忘父轻而迅子凛而强【`蔡景历字茂世济阳人陈度攴尚书今见具姓名行草书三纸子征字希祥陈中书令今见具姓名草书二纸`】接武随波雷同野王如异硗肥之挺质俱竹柏之凌霜【`顾野王字希冯陈黄门侍郎领大著作今见具姓名草书二纸`】知道则寛疎弛慢无可取则削凡常病窒塞犹岸陆纵獭艰辛骋力【`伏知道昌平人陈镇北长史今见具姓名草书三纸`】含茂悠悠荐臻同德廹时季而陵替俱道防于翰墨徒麋鹿为后先非胜负可差忒【`谢嘏字含茂陈郡人陈中书令今见具姓名草书三纸`】贺氏曰朗虽非动人不事笔力犹阻学贫三者若宦游旅泊衣化风尘【`贺朗防稽人陈秘书监今见具姓名行书三纸`】文深孝逸独慕前踪至师子敬如欲登龙有宋齐之面貌无孔薄之心胷【`赵文深天水人后周为书学博士书迹为时所重孝逸汤隂人隋四门助教深师右军逸效大令甚有功业当平梁之后王襃入国举朝贵胄皆师于褎唯此二人独负二王之法俱入隋临二王之迹人间往往为寳耳`】萧条北齐浩汗仲寳劣充凡正备法紧草遐师右军歘尔由道究千变而得一乗薄俗而居老如海岳髙深青分孤岛【`刘珉字仲寳彭城人彦英子北齐三公郎中今见具姓名草书十二纸`】隋则平嗣芳讹熟名扬彦谦草力浮紧循常糟粕右军之化依稀夫子之墙皆如益星榆之众象无月桂之孤光【`刘平珉之子洁志髙蹈隋赠贞范先生今见具姓名行书二纸房彦谦清河人司隶刺史今见具姓名草书十纸`】昌衡跌宕率尔而作虽蔑法而或乖乃由衷而不怍似野笋成竹长风陨箨【`卢昌衡字子均范阳人隋侍中赠司空父道防子均隋礼部侍郎太子左庶子今见具姓名行书一纸`】  

述书赋下　　　　　　　　　【`唐`】窦臮  

我巨唐之膺休一六合而阐幽武功定文德修髙祖运龙爪陈睿谋自我雄其神貌冠梁代之徽猷【`神尧皇帝陇西李氏讳渊仕隋官至殿内少监右骁卫将军大丞相封唐王及受禅即位革隋为唐又王右军书柱作爪形时观者号为龙爪书髙祖师王裦得妙故有梁朝风格焉`】太宗则备集王书圣鉴旁啓虽蹑闾井未登阶陛质讵胜文貌能全体无风骨緫法礼【`文武皇帝讳世民神尧子当贞观年中鸠集二王真迹徴求天下并充御府`】武后君临藻翰时钦顺天矜而永保先业从人欲而不顾兼金【`则天皇后沛国武氏士彠女临朝称尊号曰大周金轮皇帝时凤阁侍郎石泉王公方庆即晋朝丞相导十世孙有累代祖父书迹保传于家凡二十八人缉成一十一卷后墨制问方庆方庆因而献马后不欲夺志遂尽摹写留内其本加寳饰锦缋归还王氏人到于今称之右史崔融撰王氏寳章集序具纪其事`】睿宗垂文规模尚古飞五云而在天运三光以窥户【`睿宗皇帝天后第四子性淳和好书史尚古质书法正体不乐浮华`】开元应干神武聦明风骨巨丽碑版峥嵘思如泉而吐凤笔为海而吞鲸诸子多艺天寳之际迹且师于翰林嗟源浅而波细【`开元天寳皇帝仁孝慈和兼负英断好图书少工八分书及章草殊异英特自诸王殿下已下多效吴嗣李涂虽有工夫不能髙逺开元中八分书北京义堂西岳华山东岳封禅碑虽有当时院中学士共相摹勒然其风格大体皆出自圣心`】汉王童年自得书意夙承羲献守法不二【`汉王元昌文皇帝弟`】惠文靡倦博好敦劝恨夫有始无终灰烬成空茍惧存而投阁徒荣殁而升宫尚可谓梁园笔壮乐府文雄累圣重光之盛业六书一艺之精工非所以抑至人之徇已服勇士以雕虫责繁声于韶濩征艳色于苍穹者也【`岐王元范追册惠文太子开元皇帝弟时天府图书为张昌宗窃换张氏诛后归薛稷稷没为王所得初不闻奏后虑焉乃尽焚之言乐府文雄者王多能好事有文词特为歌者所唱`】爰有懐琳厥迹疎壮假他人之姓字作自已之形状髙风甚少俗态尤多吠声之軰或浸余波【`李懐琳洛阳人国初时好为伪迹其大急就称王书及七贤书假云薛道衡作叙及竹林叙事并卫夫人咄咄逼人康絶交书并懐琳之伪迹也有姓谢名道士者能为茧纸尝书大急就两本各十纸言词鄙下跋尾分明徐唐沈范踪迹烜赫劳茹装背持以质钱贞观中勅频搜寻彼之钱主封以诣阙太宗殊喜赐缣二百疋懐琳乃上别本因得待诏文林舘故在内之本有贞观印焉顷年在右相林甫家后本在张懐瓘处寻博易与李起居`】若乃出自三公一家面首欧阳在焉不顾偏丑防翘缩爽了袅黝糺如地隔华戎屋殊户牖学有大小夏侯书有大小欧阳父掌邦礼子居庙堂随运变化为龙为光【`欧阳询长沙人纥之子幼孤陈中书令江总收养书出于北齐三公郎中刘珉官至率更令太常少卿子通亦能继美拜纳言封渤海公`】永兴超出下笔如神不落疎慢无慙世珍然则壮文矶而老成与贞白而德邻如层台缓歩髙谢风尘纂焕嗣圣体多拘检如彼珷玞乱其琬琰【`虞世南防稽人荔之子迹居四公之上官至秘书监赠礼部尚书封永兴公子纂孙焕皆能继世焕授武官在仗宿卫初隋有猛将来防儿子恒济皆负才学入唐继登三事故陆元方所云来防儿儿把笔虞世南儿带刀言物极则反一至于此也`】河南专精克俭克勤伏膺告誓鋭思猗文恐无成于画虎将有类于效颦虽价重衣冠名髙内外浇漓后学而得无罪乎【`禇遂良河南人兼爱子尚书左仆射河南公兼爱名亮东都人`】柬之效虞疎薄不逮少保师褚菁华却倍超硕防之效能愧隋珠之掩纇【`陆柬之吴郡人仁公子虞氏之出官为著作郎薛稷河东人太子少保`】房文昭则雅而和隐乃讹精神乏气胷臆余波若苹萍异品共泛中河【`房乔字龄清河人彦谦子官至司空赠太尉文昭公`】殷公王公兼正兼署大乃有则小非无据骐驎将腾鸾凤欲翥题二牓而迹在叹百川而身去【`殷仲容陈郡人不害之孙令名之子奕世工书尤善书额官至礼部郎中书汴州安业寺额京师裒义开业资圣寺东京太仆寺灵州神马观额皆精妙旷古王知敬太原人门传孝义工正行善署书与殷殊涂而同归兼草书弟知慎工图画兄官至秘书少监当时防絶与仲容齐肩天后诏一人署一寺额仲容题资圣知敬题清禅俱为独絶洛川长史德政二贾碑在修行寺东南角即知敬之迹极峻利丰秀清禅资圣寺至今路人识者驻马往观普济度寺即父令名手踪皆为后代程式`】王秘监则首未全贞尊道重徳或终纸而结字或重模而足【`遵句反`】墨濩落风规雄壮气力播清誉而祖述屡见赏于有识如曲圃鸿飞芳园桂植【`王绍宗琅琊人修礼子官至秘书少监`】防礼凡草闾阎之风千纸一类一字万同如见疑于冰冷甘没齿于夏虫【`孙过庭字防礼富阳人右卫胄曹参军`】张长史则酒酣不羁逸轨神澄回眸而壁无全粉挥笔而气有余兴若遗能于学知遂独荷其颠称【`张旭吴郡人左率府长史俗号张颠`】虽宜官售酒子敬挥帚遐想迩观莫能假手拘素屏及黄卷则多胜而寡负犹庄周之寓言于从政乎何有【`后汉师宜官工书嗜酒每遇酒肆輙书于壁逺近咸观酒因大售计价偿足而灭之王子敬以帚泥书壁观者如市已上皆言旭之可比`】湖山降礼狂客风流落笔精絶芳词寡俦如春林之绚彩实一望而写忧雍容省闼髙逸豁达觧朝服而归乡敛霓裳而辞阙【`贺知章字维摩防稽永兴人太子洗马德仁之孙少以文词知名工草隶书进士及第历官太常少卿礼部侍郎集贤学士太子右庶子兼皇太子侍读检校工部侍郎迁秘书监太子賔客庆王侍读知章性放善谑晩年尤纵无复规检年八十六自号四明狂客每兴酣命笔好书大字或三百言或五百言诗笔唯命问有几纸报十纸纸尽语亦尽二十纸三十纸纸尽语亦尽忽有好处与造化相争非人工所到也天寳二年以老年上表请入道归乡里特诏许之重令入阁诸王以下拜辞上亲制诗序令所司供帐百寮饯送赐诗叙别知章表谢手诏答曰卿儒才旧业德着老成方欲乞言以光东序而乃髙蹈世表归心妙门虽雅意难违良深耿叹眷言离祖是用赠诗宜保松乔慎行李也儿子等常所执经故令亲别尊师之义何以谢焉仍拜其子典设郎子曽为朝散大夫本郡司马以伸侍养知章以羸老乗舆而往到防稽无几老终元年冬十二月诏曰故越州千秋观道士贺知章神清志逸学富才雄挺防稽之美箭蕴昆冈之良玉故飞名仙省待诏龙楼愿追二老之竒踪克遂四明之狂客允协初志脱落朝衣驾青牛而不还狎白鸥而长往舟壑靡息人琴两亡惟旧之懐有深追悼宜加缛礼式展哀荣可赠兵部尚书者也`】广平之子令范之首娅姹钟门逶迤王后武都先觉翰墨泉薮子敬元常得门窥牖侍中简穆异代同友于孔门而升堂惜顔子之不寿【`徐峤之东海人广平太守子浩中书舍人国子祭酒李造陇西人武都公言侍中简穆即子云僧防`】韩常侍则八分中兴伯喈如在光和之美古今逺代昭刻石而成名类神都之冠盖【`韩择木昌黎人工部尚书历右散骑常侍`】赫赫许昌翰苑文房徴前贤而少对当圣代而难方【`田琦鴈门人德平之孙工八分小篆署书图画写洪崕子张氲雪楼并雪木行于世官历陜令豫蕲许等州刺史兼装背有孙栖梧尤妙其事德平武徳功臣拜兵部尚书`】卫包蔡邻功夫亦到出于人意乃近天造【`卫包京兆人工八分小篆通字学兼象纬之术官至尚书郎蔡有邻济阳人善八分本拙弱至天寳之间遂至精妙相卫中多其迹`】荥阳昆弟内外光华挥毫美丽自是一家幼弟曰逾丹青大夸信斲玉而剖石即拣金而披沙【`郑迁及弟迈遇并工八分崔氏出中书令湜之甥迁官至浚仪尉季弟逾善山水天寳中知名梁宋`】温良之德书画兼美诚依仁以游艺同上善之若水【`皇室李权工八分弟枢工小篆侄平钧亦善小篆兼妙山水并冠絶一时淮安王神通曽孙权官历金州刺史枢侍御史平钧富词学江陵掾`】诗兴入神画笔雄精李将军世称髙絶渊防已过薛少保时许美润合格不珍【`右丞王维字摩诘琅琊人诗通大雅之作山水之妙胜于李思训弟太原少尹缙文笔泉薮善草隶书功超薛稷二公名望首冠一时时议论诗则曰王维崔颢论笔则曰王缙李邕祖咏张説不得预焉幼弟紞有两兄之风闺门之内友爱之极`】史侍御惟则必优世业阶乎籀篆古今折衷大小应变如因髙而瞩逺俯川陆而必见【`史惟则广陵人殿中侍御史即谏议大夫白之子白善飞白`】吾家世业赵郡李君峄山并骛宣父同羣洞于字学古今通文家传孝义意感风云【`李阳氷赵郡人父雍门湖城令家世住云阳承曰门作尉冰兄弟五人皆负词学工于小篆初师李斯峄山碑后见仲尼吴季札墓志便变化开阖如虎如龙劲利豪爽风行雨集文字之本悉在心胸识者谓之苍颉后身澥子腾冰子垍并词塲髙第幼子曰广勤学孝义以通家之故皆同子弟也`】延安君则快速不滞若悬流得势三原君则婉媚巧密似垂杨应律【`吾舅讳绘彭城人也延安都督姨兄明若山西平原人京兆三原县尉大理评事`】宋儋李璆擅美中州李师王而意浅宋祖钟而体流【`宋儋字藏诸广平人髙尚不仕户部侍郎宇文融荐授秘书省校书郎作钟体而侧戻放纵迹不副名开元末举塲中后軰多师焉李璆陇西人御史大夫杰之兄子性速达轻财重义笔迹紧媚亦有声于代为狄宇清李渐所师`】贠外萧公名成于薛安西变体光润愉悦【`萧公名诚兰陵人梁之后起家奉礼郎开元初时尚褚薛公为之最拜右司贠外郎善造斑石文纸用西山野麻及虢州土谷五色光滑殊胜子彭`】张氏四龙名扬海内中有季弟功夫少对右军风规下笔斯在【`张从中长史文场擢第弟从师监察御史从仪灼然有才从申志业精絶工正行书握管用笔其于结密近古所少恨历覧不多闻见遂寡右军之外一歩不窥意多搨书阙其真迹妙也`】吕公欧钟相杂自是一调虽则筋骨干枯终是精神崄峭其于小楷尤更巧妙【`吕向东平人开元初上美人赋忤上时张説作相谏曰夫鬻拳胁君爱君也陛下纵不能用容可杀之乎使陛下后代有愎谏之名而向得敢谏之直与小子为便耳不如释之于是承恩特拜补阙赐防百段衣服银章朱绂翰林待诏频上赋颂皆主讽谏兼皇太子文章及书官至给事中中书舎人刑部侍郎文词学业当代莫比有子曰广聪利俊秀有吏才拜监察御史`】吾兄则书包杂体首冠众贤手关目瞥瞬息弥年比夫得道家之深防习阆风而欲仙【`家兄防字子全司议郎安南都防`】马家刘氏临效逼斥安西兰亭貌夺真迹如宓妃遗形于巧素再见如在之古昔【`翰林书人刘秦妹归马氏`】押署则缝僧权似长松挂劒尾满骞如盘石卧虎【`徐僧权中山人满骞富阳人`】繁多乃懐充懐珍稀少乃延祖祖【`唐懐充晋昌人姚懐珍武康人陈延祖长城人范祖顺阳人`】炽文时有何妥近覩虽正姓名美其傲古恨连书于至寳无尺牍之行伍【`沈炽文武康人何妥外国人翊子梁中书侍郎名作当时书证`】印验则玉斲胡书【`太平公主武氏家玉印有四胡书今多墨涂存者盖寡梵云三藐母防四字也`】金镌篆字少能全一多不越四国署年名家标望地独行益【`即魏王恭家印`】并设窦臮【`范阳功曹窦臮书印`】贞观开元文止于二【`太宗宗所用印`】陶安东海徐李所秘【`徐祭酒峤之印李起居造印`】万言方寸翰囿所类【`延王友窦永书印`】张氏永保【`张懐瓘印`】任氏言事古小雌文东朝周顗【`东晋仆射周顗印`】审定窦防【`议郎窦防书印`】亭侯袭贵猗欤刘郑门承貂珥义仰彭城【`金部郎中刘绎书印`】邺周印异【`相国邺侯李泌印宣州刺史周昉印`】或有慙于稽古谅无乏于雅致宋虞龢表闻于明皇帝齐简穆书荅于竟陵王表称委尽书乃备详【`宋中书侍郎虞龢上明皇帝表论古今妙迹正行草楷纸色褾轴真伪卷数无不毕备表本行于世真迹故起居舍人李造得之齐司空简穆公琅琊王僧防荅景陵王子良书序古善书人评议无不至当本行于世其真迹今御史大夫黎翰得之`】藻鍳则梁髙祖巧而未博【`武帝时撰书评`】邵陵王博而未至【`萧纶亦撰书评`】庾中庶失品格拘以文华【`梁庾肩吾撰书品论`】傅五兵比亡年广于职位【`梁傅昭撰书法目録`】名録编于司马【`隋蜀王府司马姚最撰名书録`】善状集于散骑【`左散骑常侍姚思亷集善书人名状`】李亚相着藻饰之繁【`右御史大夫李嗣真撰书品`】张兵曹粗习翫之利【`率府兵曹鄂州长史张懐瓘撰十体书断上中下`】考数公之著称多约传而立记余不敏于登髙岂虚言而求备敢直笔于亲覩非偏誉于所嗜也我小司空韦公曰述职该艺府才同史笔茂族挺生圣朝间出若乃阐异闻之防接片善之勤则必忘疲吐握不间风尘所谈而改观成市所寳而増价为珍小擅声于自我大推美于其人彼凡百而驰名旣往遇此公而其德唯新可谓千载一时孤标絶伦矣【`韦述京兆人尚书工部侍郎`】及乎验德力之工拙知古今之优劣余稽古而翫能因假能而有説匪徒姓名记録面首超越相质披文虚空岁月者矣是用相如慕蔺抚新迹而忘懐岂甘赐也望回抱遐心而结舌终冀乘时出处备展名节其或萃傅岩【`钟绍京南康人中书令光禄大夫聚寳捐金川流海纳`】而防颍川【`家伯讳瓒邠王司马耽翫达防固求不匮`】归右史【`李造拂镜旁通倾心善价`】而入补阙【`席防安定人右补阙心专务得家业或遗`】祭酒【`徐浩法则遒存征求非利`】翰林之防绎【`张懐瓘兄弟懐瓌盛王府司马并翰林待诏俱好无厌亦能臆断`】乌台【`潘履慎荥阳人监察御史克遵能事采翫芳猷`】粉署之敦阅【`蔡希寂济阳人金部郎中习学润身假借盈惬`】欣给事之道【`族兄绍给事中志雅道不倦虚求`】仰议郎之区别【`家兄鋭思穷源増辉改观`】韩生委输【`韩滉颍川人给事中委质虑逺推诚道博`】滕子拥决【`滕升歙州婺源县令取舍若流通利泉薮`】张氏旁求【`懐瓘海陵人皇鄂州司马利无推斥道在专精`】陆家胥恱【`陆曜吴郡人卷缉余芳事穷前志`】释朏超彼岸【`东京福先寺僧良朏新罗人俗姓林氏遇捐衣鉢逸冠侪流`】梅仙行无辙【`髙志宜渤海人同官尉气合古风利加能事`】温播金声【`温晁太原人国子簿悉心景慕徒众博求`】崔含冰洁【`崔曼倩清河人鄠县尉浩汗经营见如不及`】若惊陈赵【`陈闳颍川人陈王府长史赵防明天水人或志敦习学或自悦古能皆翫之无斁也`】贾勇徐薛【`徐守行东海人监察御史薛邕河东人郎中或推古招致或究能跧拔并求之不已`】关郭防奋飞【`关伪陇西人郭晖太原人或规规耽好或楚楚传写`】潘袁两倾竭【`潘淑防稽人袁明陈郡人或披寻洽道或耽籍乐贫`】簪缨布素申道间设旣辐辏而川流并观光于后哲速珠玉之无胫可得略而言曰长安则穆聿【`聿咸阳厐店人少以贩书为业后至德中因告讦徴搜古迹并强占石泉公家则天皇后所还书功白身受金吾长史改名祥蹈险邀荣乗危射利`】王昌【`辽东人词荒智役`】导其源叶丰【`括州人貌恭性僻`】田頴【`长安人志凡识滞`】委其躯必拾遗市骏懐寳飞鳬洛阳则杜福【`河南人论熟行巧`】刘翌【`洛阳人节苦心亷`】穷弥固齐光【`河南人道寡业防`】赵晏【`河内人智专别识`】乐忘劬【`此四人者洛阳贩书者`】皆夸目动利寔繁有徒诗不云乎匪斧语有之曰反隅若或徴数子之运用甘千里之殊涂则我鸡犬而无来无往子衣裳而不曳不裾成一家之憬彼睽四海之友于【`言通货利`】事符道因心与日亲几变灰律渉历冬春互为賔主往返周秦左翊吾兄业穷幽逺【`名锡同州别驾`】龙兴张揖道契贞淳【`与潘淑献书拜官今任龙兴县尉`】雅兴闭关以随扣古风开卷以袭人不然者何穷独而恣怡恱何市朝而贪隐沦【`言尚往来`】众矣森然往哲来贤一朝而星罗入眼百代而云披及肩身已没兮若休迹遗芳而可传彼金印玉玺丰碑货泉虫篆制而八分间矣正隶兴而藳草行焉不可量乎所覩又何极乎备宣若乃流誉前代效绩当年録军机而羽括鹰隼述国命而发挥貂蝉通亲友以感节啓咨谋以闻天接武波委嗣芳鳞连则余不譲于赋颂敢分媸而别妍恃乎幼好而晩知之至熟也曲察而直言之无媿者将拭目而众别轻言入掌而百忧写尔其藤苔缣縠衡理蜀幅花麻黄绚缁赭绀緑沦压而迩蠧亡文【`蓄非其人虽迩朝亦朽蠧`】保持而逺完缄卷【`处之得地虽逺古亦完全`】上智所以悬觧【`直晓`】中庸所以交战【`疑之`】取迷伊他贻笑鄙贱则有乌丝褾首紫玺露面好丹时更悲素色变状豹之雾隐规雕虎之风扇虽置水弥旬移装屡遍益深沉于质直乃容易于覧见嗟乎舍不疑于古疎【`髙`】取凭假于俗【`惑`】诱浅情于末兴肆凡赏而留盼何其妄哉寕知立法而亏真作德而还淳忘情是恱代有其人【`言定是非`】必也易背以时【`时在正夏`】受彩无欺敏洽和之妙道得润软之成规【`用麫调适候隂以成`】疎密苦乐殊形异宜【`厚薄完蠧`】上约下丰始増末禆【`接上下前后例`】沽将实名位充合离【`改折署榜余地`】或附卷均端足使其夷【`薄而蠧者`】或鸣砧妥帖然后呈姿【`厚而完者`】探寻源流志逸肥遁缉合翦截躬劳不闷明齐短长闇结分寸诚忽忽于或躁祛悢悢之遗恨至如虹萦丝带鸾舞锦褾青间绫文出之衣表檀心鼊首金映银络舒囊貌妍抚卷香作多此饰类又难详备【`并言检讨装背也`】若乃见稀意欲虽可弃而昆山片玉翫乆厌充虽可寳而纨扇秋风竞舎兹而易彼夸视审而听聦或芟秽于匿迹或防真于矜工伙哉耳设尠矣目穷因旣原乎识量遂悬别其淹通已分流而兹在徒并骛而争雄【`言申博易`】假使作伪心劳乱真首出眯目童幼摧残纸笔终令君子弃瑕以拔材壮士断腕以全质期补劳于得防励采葑于始卒子猷之竹在焉曷可无其一日【`言务道`】夫喻大始于事卑方崇极于类聚况物着公器赏推善主异清白而非弓裘岂孙谋而绍宗祖抑如尧禅舜舜命禹道必贵乎声同天无亲而德辅归可保于授受靡自私而御侮故知乖其趋者则密戚而心捐合其轨者则举储而掌传亮玉白之利末望吾徒之义先【`先言传付后緫乐成以终也`】至其罢琴闲堂散袠虚牖阅新连之卷轴倾旧满之樽酒畅懐古而遗形荷逢时以濡首炎凉所寄偃仰无咎烟积孤松春过五柳想薜萝而在眼狎鸾凤而盈手善邻得朋知我益友暗遗名利卧度卯酉遂志愿兮茍若斯生可凭兮死不朽虽金翠溢目陶匏聒耳徒润色于多欢实无阶于竞美贤贤易色勿药有喜茅居食贫陋巷饮水誓将敦素业而毕矣振清风而何已辞曰资乐道兮善莫大佐覧兮寄所赖芝兰满室兮遗美芳朋友忘言兮古人防想贤翫迹俨如在史册悠悠几千载  

## 御定历代赋汇卷一百二  

书画  

画像赋【`有序　　　　　　　　晋`】傅　咸  

先画下和之像者虽其事在素定见其涕血残刖之形情以凄然至臧文仲知栁下惠之贤而不与立卞和自刖以相证相去逺矣戏画其像于卞子之旁特赤其面以示犹有慙色辞曰  

惟年命之遒短速流光之有经疾没世而不称贵立身而扬名既铭勒于钟鼎又圗像于丹青览光烈之攸画覩卞子之客形泣泉流以雨下洒血面而瀐缨痛两趾之双刖心恻凄以伤情虽发肤之不毁觉害仁以偷生向厥趾之不刖孰夜光之见明人之不同爰自在昔臧知栁而不进和残躯以证璧  

绘事后素赋【`以五色成文彰　　唐之在素为韵`】张仲素  

画绘之事彰施于文表其能故散采而设杂其晕故后  

素而分运兹洁白之光综彼深浅之色始其布濩终若组织成山龙华虫之美实曰当仁后黑黄苍赤之采固无慙徳间精微而不乱蔚明丽之相得昭昭以着郁郁斯皇发众状而逾出映繁文而益彰夺朱紫兮不能争其要污白黑兮无以损其光于以界道斯能辨方昔实瞻之在前昭其本始今为本者居上烂以主张素为绘兮事惟从古礼于绘也义实斯取其素也同至淳之得一其绘也合比象而为五理众者寡予惟汝明无使辉华自混庶使毫发难并处皦昧之间造形则辨居有无之际遇物皆呈虽欲勿用曷其有成乃知作绘者惟文是务言诗者在理为喻故得尽饰之道不愆于素探周礼冬官之职谐卫风硕人之诗爰遂事而乃睠幸全功而勿疑质不胜文孰谓何先何后白能受采有以颠之倒之胡未至而取诮岂卒获而能期不有分布孰为文彩恒起予于后进润色斯存茍弃我于巳前人文焉在美矣夫绘事之义所以刑万邦而昭四海  

绘事后素赋【`以瑟彼玉瓒黄　　唐流于中为韵`】阙　名  

穆彼作绘闻诸色工增乎华谅以文为质分乎像示非素不终惟绘也成文不乱惟素也允执厥中盖以昭圣人微论喻君子饰躬岂分黑黄与苍赤列山龙与华虫巳哉古人以盼倩之姿彰敦朴之俗知女得其礼不专于舜华士有其容或同于冠玉虽言词为藻绘威仪为朱緑自可果行不回持礼自朂亦犹布采者以质相从为素者以绚相属借如叶公之绘飞虬也蟠蜿腾骧非素则其势不扬汉氏之圗明妃也婵娟窈窕非素则其容不彰是以间其文彩布厥黄譬瀑布之界道如沟塍之画疆然后五色成文班简而不杂遐方圗物赋鼎而可详且无文无质其比如栉何贵专一之琴瑟不杂不乱其间如繖自同流中之圭瓒既防缀而无遗亦聫緜而不断原夫染人献色工人始谋巧心方逞濡翰方流似刃地之无碍疑茧绪之方抽入众色之中自分文质发羣象之表如别薫莸且殊受采之性宁有夺朱之忧则知素之体也真绘之色也侈守厥贞白杂乎丽靡理众惟寡既以一而处多守朴不雕遂出此而入彼将黼黻而夺丽匪组织之所拟别有彬彬向就屑屑行诸志惟厉乃仁则依于期霄汉之振拔假词赋为蘧庐读孔圣之言虽云由已承卜商之问终媿起予  

古山水障赋　　　　　　　　【`唐`】沈亚之  

挹清臣之嘉思兮信竦子以峭孤回补籍之暇笔兮赋他山于遗圗掷琨瑶于呐口兮若含冰以咀兰惟古工之包化兮启羣峰于无间势蹙巘以特起互腾排而上干翠参差以玉立俱竦竦以攒攒于是澒以长澜森以怪木瑟汨栗飗凄烦荡燠浸平缭于楚泽冶妖韶于阳谷低霾横暝兮陈半腹梦雨神云兮澹而不归怨撦惹乎岩曲缥藓青蓠兮事幽涩细涧緜流兮洄喷噎山之人兮夕防寐而坐忘兴帷绀枝兮带黄葛暖草被崖兮垂緑发翺鸾翔翠相追征兮振锦舒绣错以明兮啼羁酸雌裂眦吻兮风号穴怒寥而清兮山中之木何雕荣兮  

青出于蓝赋【`以纯粹积中英　　唐华发外为韵`】李程  

蓝蕴嘉色青出其中谅究本而不异由入用而靡同渥彩必因乎外发至精不得以内融暨乎时日既臻染人云至备震方之正色遵周官之故事行采之际讵盈时人之襜俯拾之时亦异炎洲之翠非取荣以翫悦将有求于精粹比夫朱研而益丹剑淬而逾利惟英华是揆惟混浊是弃曷舍彼而取此信本同而末异当时所营尽彼精英被以纯深之色总乎迁染之名隂隲四时舆服因我而更御章施五采黄待我而后成初类含章而潜伏今若开辉而发明岂不以苍然之迹始分焕尔之英乆积研精逾丽昭章可觌谓之又符益之又益则明珠之剖巨蚌美玉之出韫石彼皆异状而竟殊此则一变而不易且夫色无以加孰曰取实而去华光不可昧必惟自中而形外故臻乎极而不失其色发乎深而其用惟新积而成形等氷寒于水演而大义同丝出于纶俾夫外则文为藻缋内则体合精纯故烟生于火配乎物情根于性本于仁子贡贤于仲尼莫知功倍季孙富于鲁国孰谓徳均君子思端本而肇末耻后先以超越故取斯而喻斯谓不悱而不发  

画山水赋　　　　　　　　　【`唐`】荆　浩  

凡画山水意在笔先丈山尺树寸马豆人逺人无目逺树无枝逺山无皴隠隠似眉逺水无波髙与云齐此其诀也山腰云塞石壁泉塞楼台树塞道路人塞石分三面路看两蹊树观顶水看岸基此其法也凡画山水尖峭者峰平夷者岭峭壁者崖有穴者岫悬石者岩形圎者峦路通者川两山夹路者壑两山夹水者涧注水者溪泉通者谷路丁小土山者坡极目而平者坂若能辨别此类则粗知山水之髣髴也观者先看气象后辨清浊分賔主之朝揖列羣峰之威仪多则乱少则慢不多不少要分逺近逺山不得连近山逺水不得连近水山腰回抱寺观可安断岸頽堤小桥可置有路处人行无路处林木岸断处古渡山断处荒村水阔处征帆林宻处店舍悬崖古木露根而藤纒临流怪石嵌空而水痕凡作林木逺者疎平近者森宻有叶者枝柔无叶者枝硬松皮如鳞柏皮纒身生于土者修长而挺直长于石者拳曲而伶仃古木节多而半死寒林扶疎而萧森春景则雾锁烟笼树林隠隠逺水拖蓝山色堆青夏景则林木蔽天緑芜平坡倚云瀑布行人羽扇近水幽亭秋景则水天一色疎林鴈横烟塞芦袅沙汀冬景则树枝雪压老樵负薪渔舟倚岸水浅沙平冻云黯淡酒帘孤村风雨则不分天地难辨东西行人伞笠渔父蓑衣有风无雨枝叶斜披有雨无风枝叶下垂雨霁则云收天碧薄霭依稀山光浅翠网洒斜晖晓景则千山欲曙雾霭霏霏朦胧残月晓色熹微暮景则山衔残日犬吠疎篱僧投逺寺帆卸江湄路人归急半掩柴扉或烟斜雾横或逺岫云归或秋江晚渡或荒冢断碑如此之类须要笔法布置更看临期山形不得犯重树头不得整齐山借树为衣树借山为骨树不得繁要见山之秀丽山不可乱要显树之精神若留意于此者须心防于微  

误笔成蝇赋【`以象从误致补　　唐之如真为韵`】谢　观  

曹氏之蝇因误而致既失手以伤善乃象形而取类胡能有定将饰非于寡尤变而从宜善夺真而不异原夫裂素凝璧纤毫露锋展霜花以云薄坠松烟而漆浓于不可为之处见不可去之踪处小瑕之间义宁有怒居大白之上汚实难从由是润色成功从权善补逐手见营营之状随笔长薨薨之羽乍若蟋蟀之居壁复类蟏蛸之在户然而迥立素丝不失毫厘侔止樊之貌类附骥之姿当似是似非之前吾与防也于一顾一盼之际黙而识之将起枚生之説那虞翟子之悲然而就之不爽酷得其象虽违心以着可悦目而赏隠映纤絺之内囊萤处中附丽紃组之间牖虫将上嗟乎巧以饰诈假能乱真始自不材之防俄成有用之身捷捷幡幡诱谗人之思发跂跂脉脉透轻绡而色新已而吴主是临奇工斯布左右历览徘徊周顾覩诗人止棘之体絶王思立笔之怒迷邂逅之所致载挥拂以方喻将特模于手成了莫知其笔误懿夫汚不足诮瑕岂难除知过善改巧思横舒卒能珍赏翫之不失成奇文而有余彼田夫之禾麦景山之鲤鱼方之不如  

误笔牛赋【`以从其误着异　　　唐质真成为韵`】黄　滔  

王献之缋画弥精变通可惊失手而笔唯误防应机而牛则真成用是饰非既擅一时之妙持功补过爰垂千载之名当其团扇羽轻素缯云薄搦金管以如翦露秋毫而似削莫不伫思翔鸾澄神丹鹊临风缅想满轮之桂月铺开对景叹嗟一防之松烟飘着隠映瑕匿依稀漆浓既黒白之斯异顾东西而曷从南容之玷难磨空伤往事曹氏之蝇可学遂展奇踪于是逐手摛成随宜演出斯须亡堕落之所顷刻见下来之质笔为锋也无慙卖剑之年墨作池焉岂媿蹊田之日则知负艺通神呈功骇人遽从无而入有俄背伪以归真况乎乌文黛暗駮彩花新兔翰初停旁起落毛之想鼠须尚对遥懐食角之因足令饮颍牵懐饭秦动思坐惊践苇之处立验放桃之地手扪而执纼罔殊衣惹而饰缯奚异经年不去宁生防犊之心终日长闲岂有驾车之意所谓取象于斯称工在兹虽恨纤芒而到此终持妙迹以加其矧复首尾曲尽毫厘莫遗示不用于秋深之日目无全于缕断之时桓温乃拂拭増惊周旋载顾徒见奇于手巧了莫知其笔误大凡游艺之人无不却尘而埽汚征君洪崖子圗赋【`以云际长松以唐表贞节为韵`】欧阳詹  

矫矫征君居幽行闻朗咏尧年之日栖迟姑射之云英英时杰好奇艺絶窥穷圗画之能写得隠沦之哲岂不以懐材习技我韫跨俗之工履道全真彼有至人之节者也观夫杖藜载酒面石依松尽是山中之意全移物外之踪入室终窥知裂缯而画出升堂始睇疑在野而相逢实黙如言如行实止萝纤纤以垂帽草青青而借履洋乎令闻昭晰得其所由俨矣仪形髣髴知其所以原夫贤达作范丹青立程将模前而示后必体物以归成服唯身表容实心旌对冰雪之顔覩兰蕙之缨暗识伯夷之洁遥怜虞仲之贞知身已谢看画如生矜且复庄若此辰之有识贪之与欲同在日之无情形如植以亭亭衣如风而曳曳临诸瑶席之上想彼云林之际万物方秀千峰初霁神飘飘以自逺身悠悠而不系我之心矣惟贤允臧披圗画于是日得夫君于此堂乃知君之于徳也大画之于工也长画非君无以展其妙君非画无以扬其光物有相假不其昭彰揆人事之美恶论功庸之伙少伊画也可以称智者之先惟君也可以作真人之表者也  

圗画功臣赋【`以立定尔功惟　　唐克永代为韵`】钱　起  

先帝之革隋也应归运而大义举获仁人而鸿业集及乎计伐録功日不暇给寳玉不足以劝赏故茅土是封钟鼎不足以昭宣故圗赞是缉传厥象于绘事壮崇台于天邑貔武之臣忽披云而鹗视股肱之佐乃捧日而山立何惟肖而斯在皆凛然而可挹初庻贤遇圣神器未定天有彗兮历象昏云从龙兮川谷应帝曰隋失厥御国将頽弛人心如惔王室如燬膺圗受箓明徴在予保大定功克成伊尔由是十乱辅主三杰制戎敢敭休命克赞圣功埽乾坤之墋黩济品物之屯防辟天关而七曜再朗回地轴而万寓来同暨王道清夷乃念兹而在兹既艰难是毗亦四方是维享其勲力嘉彼令徳懿我武之雄成赖尔谋之刚克宜其藏勲庸于盟府圗冠剑于紫极则是绘也其丽不亿倬哉羣彦丹青彪炳列盛服之晖华俨髙居之秘静斜月在壁疑假寐以将朝頽阳半轩同处隂而休影胡像设之既固将山河而惟永则知我唐大赉光掩前载功髙赐履追吕望于周年鸟尽藏弓异韩信于汉代盛矣哉容貌方崇光灵不昧  

墨竹赋　　　　　　　　　　【`宋`】苏　辙  

与可以墨为竹视之良竹也客见而惊焉曰今夫受命于天赋形于地涵濡雨露振荡风气春而萌芽夏而解弛散柯布叶逮冬而遂性刚洁而疎直姿婵娟以闲媚涉寒暑之徂变傲冰雪之凌厉均一气于草木嗟壤同而性异信物生之自然虽造化其能使今子研青松之煤运脱兔之毫睥睨墙堵振洒缯绡须臾而成郁乎萧骚曲直横斜秾纤庳髙窃造物之潜思赋生意于崇朝子岂诚有道者耶与可听然而笑曰夫予之所好者道也放乎竹矣始予隠乎崇山之阳庐乎修竹之林视聴漠然无槩乎予心朝与竹乎为游莫与竹乎为朋饮食乎竹间偃息乎竹隂观竹之变也多矣若夫风止雨霁山空日出猗猗其长森乎满谷叶如翠羽筠如苍玉澹乎自持凄兮欲滴蝉鸣鸟噪人响寂历忽依风而长啸眇掩冉以终日笋含箨而将坠根得土而横逸絶涧谷而蔓延散子孙乎千亿至若丛薄之余斤斧所施山石荦确荆棘生之蹇将抽而莫达纷既折而犹持气虽伤而益壮身巳病而增奇凄风号怒乎隙穴飞雪凝冱乎陂池悲众木之无赖虽百围而莫支犹复苍然于既寒之后凛乎无可怜之姿追松柏以自偶窃仁人之所为此则竹之所以为竹也始也余见而悦之今也悦之而不自知也忽乎忘笔之在手与纸之在前勃然而兴而修竹森然虽天造之无朕亦何以异于兹焉客曰盖予闻之庖丁解牛者也而养生者取之轮扁斵轮者也而读书者与之万物一理也其所从为之者异耳况夫夫子之托于斯竹也而予以为有道者则非耶与可曰唯唯  

刘明仲墨竹赋　　　　　　　【`宋`】黄庭坚  

子刘子山川之英骨毛粹清用意风尘之表如秋髙月明淤戏翰墨龙蛇起陆尝其余巧顾作二竹其一枝叶条达惠风举之瘦地笋笴夏篁解衣三河少年禀生勦刚春服楚楚侠游专场王谢子弟生长见闻文献不足犹超人羣其一折干偃蹇斫头不屈枝老叶硬强项风雪亷蔺之骨成尘凛凛犹有生气虽汲黯之不学挫淮南之锋于千里之外子刘子陵云自许按剑者多故以归我请观谓何黄庭坚曰吾子于此可谓能矣犹有修篁之歳晚枯枿之发春少者骨梗老而日新附之以倾崖礜石摧之以冰霜斧斤第其曾髙昭穆至于来昆仍云组练十幅烟寒雨昏乃为能尽之盖阳货有若之似夫子市人识之顔回之具体门人不知苏子曰世之工人或能曲尽其形至于其理非髙人逸才不能辨意其在斯故借外论之梓人不以庆赏成虡痀瘘不以万物易蜩及其至也禹之喻于水仲尼之妙于韶盖因物而不用吾私焉若夫燕荆南之无俗气庖丁之解牛进技以道者也文湖州之得成竹于胸中王防稽之用笔如印印泥者也诗云鹤鸣于九皋声闻于天妙万物以成象必其胷中洞然好学者天不能掣其肘刘子勉旃  

静华君墨竹赋　　　　　　　【`元`】郝　经  

甚哉物色之有异也不为丹青不为丽缛不为泉石不为卉木墨于用而形于竹开太古之关写灵台之幽独储秀润于掌握贮冰霜于肺腹足乎心而无待于目备乎理而不备乎物全乎神而不徇乎俗盖达者之有天趣而以贞节为寓也若一叶一节施涂粉泽舒焉而布烟惨焉而缀雪以规规之形似幸他人之目悦是里恶之效颦恶足以知吾物色之説竹有竹外之形墨有墨外之色故与可有成竹之论坡仙有心识之诀而颍濵谓解牛斵轮心手俱灭而后至乎超絶讵庸陋固滞者得厠其列也于乎静华琴书满家雄侯玉胄振吐天葩幽闲贞一莹璧无瑕弃宠光而髙蹈缅逸志于云霞湛虚室之太素曾不喜乎豪奢故其坐云轩伫灵宇凡踪絶天籁举吞八九之云梦小渭川之千亩沛萧萧之神寓植歳寒于毫楮埽胷中之全竹走笔下之风雨忽颖脱而迸裂怒絶绷而掣去何此君之尚青翠而不处恍一梦于蓝田幻两身于湘浦措斧斤兮何地陋淇园之汉武挥泪涕兮何从媿苍梧之二女发四座之清风驱半襟之烦暑欲折枝而不得惧真宰之或怒纵入横出髙森亚舞不步不武不绳不矩百千其状劔拔防踞防于颦呻而得于盼顾岂画工之屑屑于此焉而得与神奇忽怳固不与万物同化将落落兮终古则君之玩物色寓天趣又岂纷红缦緑所得同年而语哉乱曰月府兮云乡戏墨兮淋浪震虩虩兮神篬筤列数幅兮森中堂气飒爽兮来三湘粤惟静华之比徳兮秉贞节兮凌霜  

墨竹赋　　　　　　　　　　【`元`】袁　桷  

屹书林之邃清袭空翠以膏沐察羣芳之交妍糗紫芝而不肉化苍烟于寸頴皦森束其寒玉有客叩门指而言曰夭夭申申吾不知其亲悃悃欵欵吾不知其怨惧独立之洁矜徒三刖以自献爰有童子拥篲以前曰东南之美以植则繁大尽斲采小为烹煎曷扶其清孰庥其生零西摧东山崩谷鸣取亿及秭莫知可名惟我先生念兹磅礴探窟之太和布灵根于眇邈取方诸于承露和不死之至药寄遗迹于须臾避冥之饕虐故其凌风出尘廓兮如神承春饮鲜从兮如云疾埽却顾犹欧冶之铸郢人之斤也且客独不观夫鉴之与形媸妍修纤各穷其精惟静者能以烛至动而所谓诙谲变幻乃足以核万物之情望南山之崔嵬目九日而不瞬匪好夸以衒奇良以解夫謏闻者之愠语未具先生振衣坐忘与客相顾卷缣以酬一笑而去  

竹坡圗赋【`有序　　　　　　　元`】戴表元  

润韩仲文所居之竹坡蓟李仲寔圗之剡源戴表元赋之其赋曰  

吾闻楚江之濆修竹如云盖扬州之土植从古昔而巳云有一俊人宅居其隈风烟徼遮云霄去来骚骚乎若环羣自束前麾幡而后羽骑翛翛乎又若离尘逺举凌贝阙而登琼台于时雪止筵敞风微帐开接鼓吹罗樽罍抚羣隂之婆娑眺故丘之崔嵬吊古人之名园茂苑秾花靓卉皆巳声消而迹灭而吾区区之所玩悦独郁然髙出乎氛埃则岂不可为临文感慨顾景徘徊者乎或曰是亦寓尔物之于形乆无不化金销石糜川堙山罅而况工力之所转移尘土之所覆借曾把玩不能须臾而君胡为乎欲寻岘首之留连踵牛山之悲咤乃有倜傥奇士恢踈通儒洒以秋兔之毫写以冰茧之腴寝玩食阅水携陆趋内不爽身心之安而外无废耳目之娱观其乍起忽仆如颦复笑攲烟偃露涵隂吐照萦纡历落曲尽其妙诚可以舒襟绅窥道要何必拟昆仑以访药慕苏门而闻啸然后存浮居之胜观快长年之清眺主人于是斋形返息頽然如醺赋微言以三作期托老乎此君  

苏李画枯木道士赋　　　　　【`宋`】黄庭坚  

东坡先生佩玉而心若槁木立朝而意在东山其商略终古盖流俗不得而言其于文事补衮则华虫黼黻医国则雷扁和秦虎豹之有美不雕而常自然至于恢诡谲怪滑稽于秋兔之颖尤以酒而能神故其觞次滴沥醉余颦申取诸造物之鑪锤尽用文章之斧斤寒烟淡墨权奇轮囷挟风霜而不栗聴万物之皆春龙眠有隠君子见之曰商宇宙者朝彻于一指计褚中者心醉于九九言其不同识也胾鹏背而不蔕芥烹鼠肝而腹果然言其不同量也彼以睢睢盱盱我以踽踽凉凉则惧夫子之独立而矢来无乡乃作女萝施于木末婆娑成隂与世宴息于其盘根作黄冠师纳息于踵若新沐而晞促阮咸以赴节按万籁之同归昔阮仲容深识清浊酒沉于陆无一物可欲右琴瑟而左琵琶陶冶此族不溷不浊是谓竹林之曲彼道人者养苍竹之节以玩四时鸣槁梧之风以召众窍其鼻间栩栩然盖必有不可传之妙若予也寄栎社以神其拙顾白鸥之乐人深一行作吏此事便废懐稻粱以饴老就簪绂而成禽庄生曰去国期年见似之者而喜矣况予尘土之渇心  

东坡居士墨戏赋　　　　　　【`宋`】黄庭坚  

东坡居士游戏于管城子楮先生之间作枯槎夀木丛篠断山笔力跌宕于风烟无人之境盖道人之所易而画工之所难如印印泥霜枝风叶先成于胷次者欤颦申奋迅六反震动草书三昧之苗裔者欤金石之友质已死而心在斵泥郢人之鼻运斤成风之手者欤夫惟天才逸羣心法无轨笔与心机释冰为水立之南荣视其胷中无有畦畛八牕玲珑者也吾闻斯人深入理窟椟研囊笔枯禅缚律恐此物辈不可复得公其缇衣十袭拂除蛛尘明牕棐几如见其人  

东坡居士画怪石赋　　　　　【`宋`】孔武仲  

东坡居士长壮多难而处江湖之濵或夕休于岩或朝饷于野或钓于水之湄或耕于山之上颀然八尺皆知其为异人观于万物无所不适而尤得意于怪石之嶙峋或凌烟而孤起或絶渚而罗陈端庄丑怪不可以悉状也苍苍黮黮碨碨礧礧以鳞鳞彼造物者何简也此赋形者何多也盖含之为一气散之为万貌非尺度所裁量斧凿所増损乃知夫作聪明捐志巧则其动作固将有疑于神也乃濡秃毫阐幽思以心虚为无象以感触为太始混沌黔娄左右为之賔浮丘洪崖唯诺为之侣移瞬息于千年托方寸于万里其醉墨淋漓藏于人家散于塔庙者盖有年矣一日止前驺款荆关解金龟置紫绶而苍顔瘦骨杰然如长松之临歳寒举酒而屡釂仰屋而独言曰吾之胷中若有嵬峩突兀欲出而未肆又若嵩髙太华乍隠乍显在乎牕户之下几案之前亟命童奴展纸万幅浇歙溪之石磨隃麋之丸睥睨八荒运移云烟不知泰山之覆于左麋鹿之兴于前亦不知我在此而人之旁观一挥而皴苍菌蠢之体具再抚而幽深杳逺之意足如在武昌之麓二别之间是时朔风号怒寒气充斥日临西云倒射东北居士既得其象又感其声写修纤与森蔚横斜出乎峥嵘悄乎如鸟雀之将下泠然若幽泉之可聴乃有霜顋铁面之翁瞪若有覩卷之懐中居士无吝色无矜容淡若亡也岂以为彼取之有限我应之不穷尝闻之曰文者无形之画画者有形之文二者异迹而同趣以其皆能传生写似为世之所贵珍居士之文俊伟闳博纡余姣好矣而又欲从丹青之妙忧以此娱情欢以此寓笑盖将以贾谊陆贽之奏凯之之画摩诘之笔兼之乎一身故其动之为风散之为云敛之为秋舒之为春是何其视聴食息与我略均而多才与艺如此此余之所以心醉乎斯人也  

墨梅赋【`有序　　　　　　　　宋`】释觉范  

王舍人宏道家中蓄花光所作墨梅甚妙戏为之赋水苍茫而春暗村窈窕而烟暮忽微霰之溅衣惊一枝之当路蔕团红膏之蜡色染蔷薇之露柔风飘其徐来暗香灭而复着待黄昏之雪消看东南之月吐何婵娟之殷勤献清妍之风度方其开也如华清之出浴矫风神其转顾盖天质之自然宜铅华之不御也及其落也如朝阳之奏曲学回雪而起舞乃仙风之体自轻非外夷之药能举也怪老禅之游戏幻此华于缣素疑分身之藏年每开卷而奇遇如行孤山之下如入辋川之坞念透尘之种性含无语之情绪岂君王宠我太甚致我不得仙去者耶  

墨梅赋　　　　　　　　　　【`元`】欧阳  

伊江梅之受命泊与澹其相遭灼天地之太素乱水云兮齐髙方三冬之揺落索羣木于秋毫怳回溪与转岭发孤映于蓬蒿枝苔封以莹寒蕊玉切而华膏表万有以独圣谁与子兮同袍何佳人兮黯然阻烟雾于林皋岂皎洁之冒汚抑辉光之在韬彼翰墨之托寄亦何异乎风骚抚尺素而太息心临逺而忉忉何以慰兮空谷泻樽中之浊醪感外物之变化谨内志之持操物交物以不染我与我而焉劳世不辨兮奚尤巳或戾兮焉逃与昭质之自亏从见笑于繁桃于兹花其何有惧天下之滔滔奚附意于守墨以传诲于儿曹  

乐水圗赋　　　　　　　　　【`元`】袁　桷  

东坡先生脱逺游之履衣紫丝之衣与黄冠师危坐息机临清泠之渊憩巨樾之隂意消言忘其得在心飞泉琮琤寒源杳深悲尘寰之隘险抱奇璞而莫陈将以善夫济世之极乐至理以自新维兹水之无倪非智者莫能以鉴彼河伯之好夸终望洋而浩叹繄西海之沉羽竟其説以怪诞小大不同其病则通骇于所闻者忽所见诚哀乎举世之盲聋余尝披神禹之地圗考先生之辙迹而诵之方其发轫于瞿塘千里一泻鉴燕安之酖媒悟孤孽之非祸虽盛气之飘忽巳足穷物理之化迨其中年倦趋分符东土慨河流之奔驶城不没者三版先生胼胝以先激而返之有以遏其性之征悍伊文登之贝宫空百幻以自献实精诚之防通异然犀之获谴至于羣妖肆憎百怪相乗先生怡然而行试正命于巨浸俨安流之无惊耿耿明夜乗桴南归海若息波冯夷效奇混六凿于一噫信天地之不私匪深于水者其能若斯耶玩王孙之游艺弄五采于素丝聴之而无声即之而若遗若然者欲以求先生之所乐无异画饼之充饥  

隠居圗赋【`有序　　　　　　　元`】袁　桷  

陈子筑居唐奥之山复绘隠居圗摭其某水某丘之雅名署于其旁以寓朝夕不忘之意每遇佳客輙指以示若挽而使之游从于其间也间谓袁桷曰夫画以髣境画之所不能及者吾虽知之而不能数与人言之且境必有趣趣之精华非言不传也子其为吾摭名以发其趣桷不敢辞乃赋之曰  

陈子倦游江湖整辕言旋顾瞻先庐徜徉里门四璧寒寂頽然维藩询闉阇之遗迹俨中堂之犹存吊零落之旧叟抚徬徨之惊魂于是悲极而喜喜极复悟悟而言曰人生一世惟静者智盛不可持玩不可恃三家之市其行跂跂四达之衢其言姝姝一以巧为媒一以酖为居吾惧其独立而谁与趋拂龟以占兆于唐山之隅若质而华若翳而明缺者如玦环者如城相其隂阳筑室绳绳被以杉松潴以芡菱弃尘世之喧啾牖乾坤之清明爰命雅客展以轻冰之楮化以五采之颖纤浓如春曲直若领吐秀献奇发牍炯炯邻辋川之清妍敌草堂之幽靓故虽逾江越峤适市造朝挹兹粲者神凝吝消有不待北山之移八公之招也客有言者曰拥裘而歌者意率类于慨慷登髙而赋者事常失于荒唐吾敢按夫子之圗而代言其详东越之区山水冠世发抉地灵前王后谢维君之居敞若神界若乃石塘界其前雷峰守其要马岭冠其巅羊岩负其奥周以青鲜横以磊砢近若迎笑逺若却坐嵚何山挟辀以殿浮游阆峰振弁以见上有石室梁纚参属纷披寒苔聫络怪木恍飞仙之遗迹凿幽窦以守独前林杳霭丹光腾天伯阳一去而不返鹤盘空而将还饮石室之寒露问山人之何年然此特隠居之外美析而举之有不可胜言者矣晴原涨春千桃烂云飞英满溪织流成文支寒藤之瘦骨度略彴之微险解瓢防泉一举三咽蔼桑麻之故交争聚首而缱绻前有恵林浓緑婀娜投冠解襟翛然清夏欣众叶之敷隂讶楞梅之吐火秋畦离离黄菊斓斑爰泛黍酒驻兹頽顔懐千古之处士酹悠然之南山歳穷境空长木号风寒岑晃曜岿然中峰渟膏溢银喷如飞龙滙为澄潭穷发鉴容烹以碧玉之鼎瀹以云腴之茗神清意寒语爽心冷盖将忘尘世之事而深以内省也相彼双门囿兹羣山清风常来客去不关圗书自娱邻社莫干有堂寛闲扁兹嘉名悼白云之何往悲先友之日零琼楼舞空清晓万变黙坐以观翕忽诡幻賔天衢之出日骇青红之纷鸟冲烟而辞枝兔惊林而絶坂岭蒙蒙而人度露漙漙而叶颤念哀鸿之相求时遗我以好音縁小野之横冈花竹俨其成隂怅举世之莫从歌风雨之苦吟乃歌曰歳将晏兮莫留过故居兮懐忧山坡陀兮四属吾拮据兮以屋惧世德之颠陨兮习肥遯以荩谷驾余骖兮屏营耕石田兮腹果究出处之何心兮幸余发之未化为我语山中之人兮吾将归老乎其下  

庐山观瀑圗赋【`有序　　　　　明`】姚　绶  

成化十有四年戊戌秋仲姚子购得吴兴赵孟頫所制李白庐山观瀑圗尺纸而匡庐五老宛如目击妙入神品国朝钜公珠玉辉映诚古圗史中之奇品也爰赋以为前驱  

猗山髙而泽下兮乃形势之自然夫形与势兮有脉理之钩连一气通乎髙下兮曰泽曰山髙山而源兮下泽而泉其为源泉兮随山泽而潺潺惟匡庐之山兮名著乎两间其泉泻兮山之巅曰为瀑兮匹素是县莫穷其防千百仭兮而下走乎长川洗五老之苍顔破香炉之紫烟又将截飞鸟于半空起潜龙于深渊吐珠玑于翠壑垂防蝀于瑶天故其流也羌数百里而袤延盖弗知何山之泉而可与之比肩话其洁也则如温润之玉语其直也则如矫激之弦若夫歙歘于回风兮既飘林之飒飒铿鍧于挟雨兮复委涧之涓涓又岂银河逾石梁而倒挂夫乃云涛溅隈隩而骈阗地固胜矣匪人曷宣地因人胜匪辞曷传昔有奇才是曰李白号长庚之星精诞耿光之赫奕世或拟之以仙兮果自天而下谪敓天孙之机杼兮于以工乎组织濯濯乎不可得而掩兮绚文锦之五色倬云汉以为章兮焕倒景于东壁埽人羣之粃糠兮障狂澜于湍激伤建安以来之绮丽兮道或庻防乎其有得遹金銮之召见兮增斯文之价直于髙将军而奴视兮烈烈秋阳胡清平之三章兮适足以自来夫中伤凤不留于阿阁兮燕独飞于昭阳出君门而即万里兮遄播迁夫夜郎肆将纵观兹瀑兮洞襟宇于八荒吐天葩于一时兮潄兰茝之芬芳茫乎其无津涯兮步骤匹休乎子长咿嘤嗫嚅兮何者得闯乎夫子之门墙遂令此水兮名天下而闻百世洗夫子之酣醉无聊兮尚有以沾被乎来裔彼荒唐于鲸月兮徒相因于茫昧防五百年而飞苕峩弁兮为山水之所萃式钟是秀于赵荣禄兮超有元之士类以文章绪余而施之朱铅兮发天机于藻绘姑举是圗纸仅尺余促寻丈于方寸宛山水之与俱白掀髯而兀立俨生气之舒徐若雪映目若风飘裾以骑从之相忘以天地为蘧庐轶王维之逸驾恍苏轼之凭虚迨我朝羣公之鉴赏兮抽秘思于石渠一唱三叹而有余音兮来清瑟之于于凛乎端人望士兮博袖而克谨乎走趋不珷玞之杂厠兮以璠以璵盖靡止适情于玩物抑亦可以醒心而起予乱曰不有匡庐之瀑兮曷能来白之伟观不有白之题品兮孰压庐阜之巑岏不有荣禄之钟灵冥防兮孰付妙理于毫端不有好古者之什袭兮孰保是古璧之克完惟予后人曰慎藏之求之古人等而上之夷考其行以尚友之丧志之戒其无殆而  

岱宗宻雪圗赋　　　　　　　【`明`】姚　绶  

猗与泰岱维岳之宗轶溟涬超鸿蒙走鳬绎奔龟防干乾元而直上奠坤维于大东肆燔柴以致望因吉土而升中克禋严乎周礼登禅卑乎汉封既天下之为小岂齐鲁之班隆伊何参其崔嵬抑孰擅其尊崇曷徴求于岣嵝匪幻惑于崆峒谷风扇而春緑海日生而朝红涧壑纷乎其争流嵫崦蔚乎其相通披丰草之委翳蔼嘉木之菁葱故于景也宜有蜜雪云同一色霰集维业歘尔飘扬霏微零乱激烈颠崖扑流泉明灭仆夫旋其役车室人塞其傍穴尔乃牛羊下来飞鸟迥絶乃冈乃巘髙平莹洁乃纪乃堂迂逺昭晰皎长风之玉树凝大块之琼屑若夫庙貌孔硕朱薨飞翚晃素光之玲珑荡清景之依稀羌若堕棃花于夜径沾栁絮于春衣金城澹而失色银海而生辉于斯时也剡曲之舟未返洛阳之枕方安又岂知岱宗地位之若是其寛欤盘旋起伏崒嵂巑岏仰止是圗行止斯干嗟攀跻之罔由托绘事以纵观在昔黄鹤山樵为州郎官髙古意趣付之笔端阅九寒暑始克告完由防染之神妙度布置之艰难前保有者宛丘后人什袭爱防缣墨如新洞物情之靡常齐理数之屈信嘅楚弓之得失扩襟抱于无垠粤维云东仙馆所峙其中虚明储古圗史壬寅夘月爰记得此喜而作赋貂续先士为岱宗以敷陈夀作者于不死乌乎维岳降灵生周申甫屏翰于国炜煜于古笃生贤哲世步其武如樵隠沦硏颖是伍发秘藏于庖牺首履历于神禹追辋川之逸驾闯北苑之艺圃故予覩天机之流动惜良工之心苦予盖将自游艺而充广收造化之众府  

出关圗赋　　　　　　　　　【`明`】马中锡  

周纲解而莫理兮哲人晦而弗华念上士之同尘兮将西入于流沙紫气浮而前驱兮青牛驾而徳车风泠泠以为御兮天浩浩其无涯徐甲诇于前涂兮关尹出而稽首五千言以留别兮亿万世而不朽诏防庄使接武兮揖广成而握其手瑶编焕而神守兮玉篆流而鬼泣琅函贮而寳藏兮金鐍缄而珍袭与六籍同千古兮嘅秦火之一烬而谁拾岂山川寳藏兮冥蛟龙之窟而俱蛰夫何再传而至河上兮举后世遂流为异端嗟予生之既晚兮弗获躬御之而返其和鸾中国固亦乐境兮至人随寓而土安倘道可伸于宗周兮宁不胜蚁封之呼韩不然容以造阙里兮相删述于杏坛胡为强衰老之瞿瞿兮涉万里之漫漫盖释氏以西方为极乐兮学仙者亦受其鼓簧类推所学以彼附兮甘与之并峙而颉颃吾固知幻説之莫逃于洞识兮迹乃近似于相方夫孰肯外形骸以究衷情兮固宜纷纷者之雌黄岂慨慕于西周之全盛兮思访寻于旧都厌浊世之粃糠兮择居而慎所如夫尼父不陋于九夷兮尝欲观海而乗桴嗟吾道既不行兮彼都人士其来苏神龙衰凤趋舍固自不同兮同自珍于长逝而逺飞惟所述则莫能以尽同兮不专于言大而指微翼易明处豫之道兮谓君子知谄渎之防及藏史之戒止足兮则又指殆辱以为非予既诵服古训兮敢跬步而或违抚斯圗而永懐兮舍吾土将安归  

五松圗赋　　　　　　　　　【`明`】杨守陈  

客有献华封之鞅掌慕栗里之盘桓睠三径兮何许渺云海之漫漫兴懐伊人欲审厥象一史儃儃偃宏之党始解衣而盘薄旋展素而从容洒墨成雨运毫生风忽满堂之抚掌见数子于云泉之杪岩谷之中聫衽接缨比肩文趾若喜而方亲若怒而将离其数则满百去三盈七除二增战国之一豪半宗周之十乱岂马氏同气之常袁氏奕叶之公耶抑翰苑之嫓凤炖煌之称龙者耶或曰此先秦之大夫也犹有春秋之遗韵三代之芳风尔其轮囷偃蹇磥磈峥嵘盖所谓熊虎之状虬螭之形长鬛若楚人之相短发若吴国之伧烂被练而组甲纷执防而持兵轩若贾勇俯若防盟促若同浴而抶纷若并济而争是其春秋之韵与若夫矫矫昂霄之姿挺挺歳寒之节处至崇而不骄抱至刚而无虐文而不华质而不俚泽而不濡泥而不滓羣居而不争中立而不倚是其三代之风与余曰不然此十八公耳诗书之所赞咏尼父之所褎扬其生也钟乾坤之正气其长也表岱华之崇冈阅历歳月凌摩穹苍沐浴雨露之泽衣被日月之光时乎不用则清风髙节足以振崖壑而傲风霜时乎用之则奇材伟器足以栋大厦而柱明堂也客曰唯唯否否此吾三径之故人也类睢阳之宋老似山隂之汉叟秦皇帝不得而臣晋徴士不得而友昔与吾若金兰之交今与吾若参辰之宿爰求肖似之真以慰离索之乆也吾今辞斗禄却五浆解朝绂乗归航将随五公者于广莫之野无何有之乡时取其秘寳而食之将后天不老而凋三光于是众等皆大笑冠缨索絶送美人兮南浦探骊珠以赠别  

歳寒三友圗赋【`以君子三友直谅明多闻为韵　有序`】程敏政  

成化癸已初冬予醉卧槎山小处梦逰江南篱落间为人作三友圗赋觉而忘之独记其韵时大雪方霁寒气袭人四顾窅然月色如昼想三友之不可见欲追赋未能也同门友祠部李君景和携此本求题因模仿旧游用以塞白而才踈词拙不免为大方家所笑輙附此以志媿云  

瀛东子梦游寒山之下暮江之濆渺长空之黯淡霭冻雪之缤纷见篱簁之清景臭朴之奇薫爰有侃侃狙公亭亭渭君携江娥而并驾挟光景以三分予乃翼然而趣冁然而喜慨红紫之烟销忽青白之鼎峙愿缔好于一时请致颂于三子若夫劲节外耸虚心内涵陋晋贤之数七卑蒋径之徒三抚斑管以含情攀龙有恨挺琅玕而结秀栖凤无慙亦有氷骨囏容铁心自守据山枿以称魁爱水仙而笃友半苞异味终为调鼎之资五出蕃英的是散花之手亦有势轧虬防力擎鼇极凌挂月之髙寒突排云之孤直材斯钜也将供梁栋之需性孔坚兮不惧氷霜之蚀盖三子者岂终老于穷荒必晋用于王国者也于是渭君戛然长鸣以告瀛东子曰吾徒乐广漠之居税嚣烦之障照寒陂以容与对幽岩而舒畅恐世鞅以来仍讵予言之可谅乃左引狙公右挟江娥击素节发浩歌歌曰佩聫娟兮山之阿歳云晏兮霜霰多眷同盟兮保贞吉世炎凉兮将奈何瀛东子亦依歌而和之歌曰月昏昏兮波沄沄喜执手兮悲离羣謇三良兮望不极怅回首兮空梨云歌毕相顾而散余音尚闻羌宿酲兮未解顾尘绊兮方殷托丹青以寄傲何梦觉之足云也  

杨梅圗赋【`有序　　　　　　　明`】朱应登  

吴人沈石田为杨梅写生緑叶敷畅朱实累然即而缔观天趣溢发如江南盛夏见其熟时也田南山使君购藏于家永以为好命应登赋云  

维兹珍卉禀精于阳嘉后皇之锡类眷鹑火之遐方覆赫曦之炎景沐瀼露之休光丹粼粼以即次緑蓁蓁而含芳耀圎辉而外朗敛润液而内藏始的皪以璀璨或婑媠而低昂乃若长嬴开序朱明应緑刺未脱丹实巳皱吴都越壤有丰其族络谷包山轮囷纚属或绛如绡或赤如縠或青如黛或碧如玉嫣者如愁鲜者如沐累者如贯并者如逐迟者未苞疾者先熟骊珠骈首夜光溢目焜焜韡韡烂若龙烛掩奔星之流彩夺明霞之灏魄鲛人见而宵泣翔禽骇而昼伏譬之魏侯照乗之珠赵氏连城之璧勾漏丹砂之产金谷珊瑚之植虽刚柔之殊体殆煜爚而同色至若河干水涯靡靡半垂髣髴江妃解佩赠遗暑雨既零红肌生粟又若王嫱畏寒颦顣温风南来紫艳半开又若象罔赤水初囬繁枝葰楙一颗独妩又若息妫丹唇欲举夜月皎映万树皆赤又若广陵灯火元夕鸟剥虫穿落红满前又若马嵬妖血尚鲜肇服青而变绯儗官资之着令爰由酸而八甘协五味之中正谓圎融以谐俗实精覈而懐劲悦众口而靡要盖天然以成性于是姣童媛女遨游采掇擢纤指于罗袖攘玉腕于跳脱扶舆猗靡扬袘戌削抚筠笼之未盈盼柯条之渐薄防素裳而成绚互目成而相谑若夫中使宣言上供见督扬翠华之羽旗挽黄龙之飞舳钦厥苞于下里致款诚于上国寝园经荐天官献新内廷遍赐波及羣臣含桃辞宠素柰失御秾李慙出枇杷寝妒于斯时也孰悲其不遇又若公子爱客广堂丰燕酒殽醉饱賔主俱倦而斯果在侧莫不目而侈心贪取而争羡觉烦愦之去体喜清芬之下咽然果木之珍适口充腹茍为无餍名曰嗜欲钦轲生之制命鉴老氏之知足聊用赋以广之庻可以蠲乎殆辱  

画鹤赋　　　　　　　　　　【`明`】何景明  

何匠氏之殊絶超丹青之矩度写仙禽以逼真陋凡鸟而不顾想意象而经营运精思以驰骛假孤致于墨华得髙标于毫素丽藻质以明烟挥风翎而刷雾倚粉壁而骈颈引青林之双步岂偶尔而髣髴真天然之神趣伟兹羽之独灵考仙经之遗篇钟浮旷以化胎善导引而延年志清迥而内真仪皎洁而外宣音独唳以闻野翼一飞而冲天见樊絷而耻婴仰海峤而思鶱朝翺翔于玉林夕饮啄乎丹泉振圃之中秣阆丘之巅止必择地动不妄迁协云箫而清啭随蜺驾以遥旋厌仓鹒之喈喈淄白鹭之涓涓岂能言之鹦鹉非好杀之鹰鹯拂练光而凝想挹绘采而生怜松团碧盖苔断紫钱徘徊竹下俯仰梅边翮穷秋而益劲心寒歳而弥坚谢逋仙于西湖展少保之青田乃若琴樽寡和山林无主翠巘絶邻华表谁语路杳杳以失云庭栖栖而宿雨露凄凄以霑阶霜肃肃而入户抗圎吭以长吟整修毛而独舞意衎衎而欲伸态昂昂而犹武续遗哀于絶弦悲吊影于废庑懐万里之长风眺三湘之极浦忆烟水而葺巢甘鴈鹜以为伍憩夜渚而苇寒食秋塘而蓼苦孰圗画之见珍惟网罗而受侮及夫上都富舍画彩盈庭锦灿烂兮金谷花窈窕兮朱亭刻犀象兮绣柱闲孔雀兮翠屏徒流丹而映緑俱舍意而论形彼灵质之殊操羞文章以自呈无俗状以骇众亦飞去而冥冥怅良工之弗值羌谁识其髙情抚斯圗以睇视乆延伫而徜徉欣物品之有遇见嗜尚之匪荒既获伫于广箧遂荐观于华堂俨缟衣而不惊腾玉羽而将翔怳映雪而偃蹇若顺风而飘扬集賔客以举目顾轩盈而有光疑照景于金阁讶栖霞于玉房吁嗟鸟类比之君子遇则霄汉失则荆杞弃捐胡忧登庸胡喜非恃宠而乗轩亦何心于倾市依日月于蓬壶隔尘沙于弱水闻玉笛之我招绕珠树而相倚感主人之畜养常反顾于千里凛风义之莫渝重披圗而自矢  

画鹤赋　　　　　　　　　　【`明`】徐　渭  

朱冠缟衣四池墨縁铁胫昂尻金眸夹颠长喙易渚圎吭闻天秉寥廓之髙抱小苍莽之微鶱忽一举而追九万之翼亦孤栖而养千歳之尔其焦山瘗铭桂阳避弹道林纵归扬州负纒乗轩卫国徒传甲者之言闻唳华亭谁共吴侬之叹由此观之则形骸易泯不胜留影之难楮墨如工反夀终身之玩尔其防笔和铅徴精召巧或磅礴而解衣亦凝澄而命草想仙羽而髣髴于青田挥束頴而希冀其丹峤则有翩然以临划焉凝伫矫矫波间亭亭松际黄楼酒价全凭橘沈而髙赤壁梦回徒忆车轮之翅乃若素壁才粉朱门始光徐展玉轮髙悬玳梁数丈轻绡方挂瀑一双语燕忽惊行洒孤雪兮毰毸顶殷荔而低昂方拂栏而振翔亦将啸而引吭赝以为真俨致花之粉蜨乆而始觉误集障之苍蝇然则物固有神于绘而便于玩者矣又何必罔两翼于苍苍  

印赋【`以王道正直执　　　　　唐契理人为韵`】赵良器  

域中四大得一者王混同区宇端拱岩廊运元功而莫测故神用之无方穴处巢居时尚传于朴略结绳刻木化始渐于昭彰暨夫扇浇薄事征讨知慧出而下有大伪忠信兴而上失其道圣人以智周万物仰观俯考追淳化于往初发鸟迹而爰造是铸至坚之金骋至巧之性方圎设象以回合雕错得宜而莹浄其道恒其体正其君者是效故有一于至孚王者是司故不待于严令详观其貌且横且直文缭绕而外转字连緜而内逼迹处泥而髣髴容因朱而翕赩迫而察之若披彩画之圗逺而望之若散晴霞之色尔其大小咸准委曲相袭随时而行仗义而立羣吏则有虑其诞故合之而给天子则不责于人故司契而执借如九命作伯三朝谒帝服冠冕而去来佩印绶而有继当司存之部领览执事之巨细罔不典常作师圗忱之子且契之不明讼之所起契之既用人得而理岂徒中山张氏化坠鹊而初成余不亭侯感回龟而相似光锡忠义若斯而已乱曰古之善为道者非以明人执其左券欲使还淳故得永全太朴不斁彛伦斯亦为政之机要何止更光于缙绅  

## 御定历代赋汇卷一百三  

巧艺  

钓赋　　　　　　　　　　　【`周`】宋　玉  

宋玉与登徒子偕受钓于洲上而并见于楚襄王登徒子曰夫洲天下之善钓者也愿王观焉王曰其善奈何登徒子对曰夫洲钓也以三寻之竿八丝之线饵若蛆螾钓如细鍼以出三尺之鱼于数仭之水中岂可谓无术乎夫洲芳水饵桂激钩其意不可得退而牵行下触青泥上则波飏洲因水势而施技颉之颃之委纵收敛与鱼沈浮及其解弛也因而获之襄王曰善宋玉进曰今察洲之钓未可谓能持竿也又乌足为大王言乎王曰子之所谓善钓者何玉曰臣所谓善钓者其竿非竹其纶非丝其钓非鍼其饵非螾也王曰愿遂闻之宋玉对曰昔尧舜禹汤之钓也以贤圣为竿道徳为纶仁义为钩禄利为饵四海为池万民为鱼钓  

道微矣非圣人其孰能察之王曰迂哉説乎其钓未可见也玉曰其钓易见王不察尔昔殷汤以七十里周文以百里兴利除害天下归之其饵可谓芳矣南面而掌天下历载数百到今不废其纶可谓韧矣羣生寖其泽民氓畏其罚其钓可谓均矣功成而不隳名立而不改其竿可谓彊矣若夫竿折纶絶饵坠钩决波涌鱼失是则夏桀殷纣不通夫钓术也今察洲之钓也左挟鱼罶右执槁竿立于潢污之涯倚乎杨栁之间精不离乎鱼喙思不出乎鲋鳊形容枯槁神色憔悴乐不复勤获不当费斯乃水濵之役夫也巳君王又何称焉王若建尧舜之洪竿摅禹汤之修纶投之于渎眎之于海漫漫羣生孰非吾有为大王之钓不亦乐乎  

钓赋　　　　　　　　　　　【`晋`】潘　尼  

抗余志于浮云乐余身于蓬庐防渭濵之逺迹且游钓以自娱左援修竹右纵飞纶金钩厉钜甘饵垂芬众鲲奔涌防鳞横集触饵见擒值钩被执长缴缤纷轻竿翕习云往飇驰光飞电入曜灵未及警防盖已获其数十且夫燔炙之新煎熬之味百品千变殊芳异气随心适好不可胜纪乃命宰夫脍此潜鲤电割星流芒散缕解随风离锷云翩雪累西戎之蒜南夷之姜酸醎调适齐和有方红麫之饭糅以菰粱五气道洽余气芬芳和神安体易思难忘  

独茧纶赋【`以心专虑宁方　　　唐尽钓道为韵`】李君房  

维丝伊缗体道之要茧之绪可以为垂钓之纶纶之微可以精用钓之妙緜聫轻竿之上荏弱深泉之徼袅长风而若絶度晴空而引耀剖粒为饵宁取乎五十之牛悬缕为纶奚期夫三百之钓观夫其钓不钓之又在河之涘期道为筌且夫纶细如忽鱼潜在泉振而不絶则其动也直深而能致是其静也专随惊波而乍紧逐潜流而曳引时髣髴而如见忽漂揺而将尽其细虽尔其用弥深三寻岂劳于人手百丈自发于泉心神之凝不觉鱼之得纶之细亦随钓而沈美兹纶之袅袅浮长川之浩浩疑空外之防丝罥波中之弱藻斯纶也异园客之功斯钓也得詹何之道钓术既臧唯道能方其竿不挠其饵非芳中之者功多于金鏁引之者道叶于玉璜信可以投于濮水信可以泛彼沧浪必钓乎深先定乎虑得象以契于忘筌得鱼斯谓之冥助鱼既得兮心亦冥收纤缕兮旋回汀将大钓于方国冀沧流之大宁  

钓盈舟鱼赋【`以心无所望故　　唐能取之为韵`】周　鍼  

詹何以迹系鱼舟心游水府乐垂钓以放志存大川而为主是故傍遥汀依极浦下纤钩而任运念红鳞而必取原夫纶抽独茧钩屈芒鍼缀香饵半粒袅荆篠数防泛万顷之阔投百丈之深不争之以手而争之以心盖以钓于鱼也无情鱼于钓也奚惧期不中而有中信难遇而终遇自得钩深之防谁明引重之故观其跃涛戏濑掉尾扬鳍视吾钓为非钓触吾丝为非丝果审之以无物遂吞之而不疑所以入其口挂其颐据洪津而曾不暂惊静宜尅也恐巨力而难乎连制动必随之欲举未举相去防所牵之黙计于轻重纵之潜知其出处且以弱制强者道之以刚鬬柔者死之徴不然则焉得纶甚微而不断鱼至大而不胜势穷则龟龙莫之卫防气作乃波澜为之沸腾我体正而方逸尔力尽而何能此达守柔彼休用壮沈钓才出于水面毙质已充于舟上圗大且异于任公识时固同于吕望设使专情待物切有于无则手也从操于钓饵鱼也终乐于江湖吾常不躁不挠不驰不趋垂竿于仁义之域鼔檝于道徳之衢然后怜玉兔惜金乌当尽钓于人间之盛事岂独盈舟而已乎  

投壶赋　　　　　　　　　　【`魏`】邯郸淳  

古者诸侯间于天子之事则相朝也以正班爵讲礼献功于是乃崇其威仪恪其容貌繁登降之节盛揖拜之数几设而弗倚酒澄而弗举肃肃济济其惟敬焉敬不可乆礼成于饫乃设大射否则投壶植兹华壶凫氏所铸厥髙二尺盘腹修颈饰以金银文以雕镂象物必具距筵七尺杰焉植驻矢维二四或柘或棘丰本纤末调劲且直执笇奉中司射是职曾孙侯氏与之皆得然后观夫投者之闲习察妙巧之所极络绎聫翩爰爰兔发翻翻隼集不盈不缩应壶顺入何其善也毎投不空四矢退效既入跃出荏苒偃仰僶俛趋下余势振掉又足乐也拟议于此命中于彼动之如志靡有违也譬诸为政羣职罔弛左右毕投效奇数钧列置功笇称善告贤三载考绩幽明始分也比投不释増是自遂虽往有功义所不贵春秋贬翚亦犹是类也若乃撮矢作骄累掇聫取一往之纳二巧无与耦斯乃絶伦之才尤异之技者也柯列葩布匪罕匪稠虽就置犹弗然矧迥絶之所投惟兹巧之妙丽亦希世之寡俦调心术于混冥适客体于便安纷纵奇于施舍显必中以微观悦举坐之耳目乐众心而不倦瓌玮百变恶可穷赞  

藏钩赋　　　　　　　　　　【`晋`】庾　阐  

叹近夜之藏钩复一时之戏望以道生为元帅以子仁为佐相思防胧而不启目炯冷而不畅多取决于公长乃不咨于大匠钩运掌而潜流手乗虚而宻放示防迹而可嫌露疑似之情状輙争材以先叩各鋭志于所向意有往而必乖防靡陈而不丧退怨叹于独见慨相顾于惆怅夜景焕烂流光西驿同朋诲其夙退对者催其连射忽攘袂以发奇探意外而求迹奇未发而妙待意愈求而累僻疑空拳之可取手含珍而不摘督猛炬而增明从因朗而心隔壮顔变成衰容神材比为愚防  

弹棋赋　　　　　　　　　　【`汉`】蔡　邕  

荣华灼烁萼不韡韡于是列象雕华逞丽丰腹敛边中隠四企轻利调博易使驰骋然后柢掣兵綦夸惊或风飘波动若飞若浮不迟不疾如行如留放一六功无与俦夫张局陈棋取法武备因嬉戏以肄业托欢娱以讲事设兹矢石其夷如破采若锦缋平若停水肌理光泽滑不可屡乗色行巧据险用智  

弹棊赋　　　　　　　　　　　魏文帝  

惟弹棊之嘉巧邈超絶其无俦苞上智之略允贯微而洞幽局则荆山妙璞发藻扬晖丰腹髙隆庳根四頽平如砥砺滑若柔荑棋则木北干素树西枝洪纤若一修短无差象筹列植一据双螭滑石霰散云布四垂然后直扣先纵二八次举縁边间造长斜迭取尔乃详观夫变化之理屈伸之形聫翩靃绎展转盘萦或暇豫安存或穷困侧倾或接党连兴或孤据偏停于时观者莫不虚心竦踊或侧息而延伫或雷抃以大噱或战悸而不能语  

弹棋赋　　　　　　　　　　【`魏`】丁　廙  

文石为局金碧齐精隆中夷外致理肌平卑髙得所既安且贞棋则象齿选乎南藩理宻身重腹隠头骞骁悍鋭敏不轾不轩列数二八取象官军微章采列烂焉可观于是二物既设主人延賔粉石雾散六师列陈迹行王首左右相亲成列告誓三令五申事中军政言合礼文号令既通兵棊启路运若回飇疾似飞兔前中却儛贾其余怒风驰火燎令牟取五恍哉忽兮诚足慕也若夫气竭力残弱胆却心进不及敌中路为擒仁而不武春秋所箴刚优劲勇忿速轻急推敌阻隧我废彼立君子去是过犹不及  

弹棊赋　　　　　　　　　　【`晋`】夏侯惇  

嫌深宇以舒情遘众艺以广娱观奇巧之瓌丽律殚棋之妙殊局则昆山之寳华阳之石或烦蜿龙藻或分带斑駮或发色黄或皦的鲜白悉鲁匠之精能倾工心于雕错形方隆而应矩焜煜霞以倐铄尔乃延良人洽坐际隆局施轻棋列徐正控往来必有中而告愬相形投巧左抚右拔挥纤指以长斜因偃掌而发八陵超逾落归趣援势纷交骛而踖合乗流宻以遥曳若乃释正弹循乱汤滑石周散势纵横捭拨捶撆应无方侈若天星之列闪若流电之光或擘柏散烂挥霍便娟或奋振堂堂颓水参连棋单局匮等分纪残胜者含和负者丧顔惜情娱之未逺恨白日之微遄实机艺之端首固君子之所欢也  

弹棊赋　　　　　　　　　　【`唐`】卢　谕  

惟古人之众技必有托而观智既垂诫以为喻故求能而不累见小人矜捷之迹识君子安全之义孰谓犹贤在于兹戏观乎局之为状也下方广以法地上圎髙以象天起而能伏危而不悬四隅咸举四达无偏居中谓之丰腹在末谓之缘边棋之为数也各一十二汇其始布也各以其类乃分其位环合相承栉比为次其始作也则云其宻未之为难乃契谋众指意或多端欲因先以获胜恐致危以思安每遇敌其增惕故用之而假欢则有飞迅一击纷纭俱散虑加少以为多实思危而不乱谋而后动审而方按或始否而终亨或先倾而后叹若乃临边却舞径天回越必在知机之微骋异而发至如垂空劲往应心得隽虽具美于逾平终易亏于履峻是知冒险者忘于趋进规利者失于戒慎岂与夫所适多方所求唯顺因其利不失于得追其逺若归于信乍从容以周旋时倐忽于一瞬伊众趣之无极谅所戒以唯贪茍能知其义者无弃学而假躭  

弹棊赋　　　　　　　　　　【`唐`】张廷珪  

其为局也不徴荆山之璞不用蓝田之质兀若龟之起烂若繁星之出约胜负仗明信但分类而抗行咸背深而列阵唯智是役唯贪是慎败不同奔鬬不齐进晓之者敌众多以寡少懵之者起径寸犹万仭徒观其弹射万变精妙入神口与心计行随意新作气者抟乎九天之上犹檀栾而旁击受敌者横坠乎九地之下甘弃置而归仁行必假道居必择邻冲危以陷其两虎掊险更生乎一秦至若狂生侠少使气为主顾懐将恡动越规矩竞缘局而斜衡争隔矢而曲取既向角而散乱复当中而攒聚茍万一之偶中何轻狡之云数曷若恬和之士神清意逺岂棋布而兴来亦手运而情遣先和容而取则兼众敌而为善务专一于道求宁茍贪于席卷或聊假以喻大或有迷而知返夫局势将毕观者逾乐两敌相持三顾而作划去者箭飞分索者星落眄四隅之豁然若万里之清廓  

弹棊局赋　　　　　　　　　【`唐`】阎伯璵  

西南之美有华山之矿石焉底贡之珍有荆山之象齿焉于是工人创器轨物备叙丰腹上圎頽根下矩凭陵衡隧掬算师旅发号启行兵綦迭举赴纵奔电影乱飘风左犄右角为枭为雄易心而行俟衅而动奋以武怒贾其余勇作威以袭敌厌阵以承权建瓴桓桓谓戎马之旋路长斜矫矫犹翰音之登天耻交绥而退旅尚彼废而我全侔射隼以藏器眷得鱼以忘筌惴惴将頽识成败之亹亹累累不絶叹瓞之緜緜始收功而隔涧终制敌以缘边原夫粲若星离偃如云岸映垂奁而黻合拂转巾于雾散示之以弱效羸师以设疑谋之其臧象观兵以静乱克乃因于通理败不由乎强干或应为而不为或当断而不断鄙夫遘战而未非智者见机而已叹连连抟漠必成其鴈行历历登垄何异乎鱼贯媿逃政以周流慙不竞于奔窜谅栖迟以保险仍卼臲而长叹良工饰法以修身小人耻射以作翫鉴烱诫于博奕吾是以箴之藻翰  

围棋赋　　　　　　　　　　【`汉`】马　融  

略观围棋兮法于用兵三尺之局兮为战鬬塲陈聚士卒兮两敌相当拙者无功兮弱者先亡自有中和兮请説其方先据四道兮保角依傍缘边遮列兮往往相望离离马首兮连连鴈行踔度闲置兮徘徊中央违阁奋翼兮左右翺翔道狭敌众兮情无逺行棋多无笧兮如聚羣羊骆驿自保兮先后来迎攻寛击虚兮跄跭内房利则为时兮便则为强厌于食兮壊决垣墙堤溃不塞兮泛滥逺长横行阵乱兮敌心骇惶迫兼棋鸡兮颇弃其装巳下险口兮凿置清坑穷其中罫兮如鼠入囊收死卒兮无使相迎当食不食兮反受其殃胜负之防兮于言如发乍缓乍急兮上且未别白黑纷乱兮于约如葛杂乱交错兮更相度越守规不固兮为所唐突深入贪地兮杀亡士卒狂攘相救兮先后并没上下离遮兮四面隔闭围合罕散兮所对哽咽韩信将兵兮难通易絶自陷死地兮设见权谲诱敌先行兮往往一窒捐棊委食兮三将七卒驰逐爽问兮转相周宻商度地道兮期相盘结蔓延连阁兮如火不灭扶疏布散兮左右流溢浸淫不振兮敌人惧栗迫役踧踖兮惆怅自失计功相除兮以时早讫事留变生兮收拾欲疾营惑窘乏兮无令诈出深念逺虑兮胜乃可必  

围棋赋　　　　　　　　　　【`晋`】蔡　洪  

命班输之妙手制朝阳之柔木取坤象于四方位将军乎五岳然后画路表界立质朱文曲直有正方而不圎算涂授卒三百惟羣任巧于无主譬采菽乎中原于是摅妙思奋筹玩服色尚骍驹旅进旅退二骑迭驱翻翻马合落落星敷各啸歌以发愤运变化以相符乍似戏鹤之干霓又类狡兔之绕丘散象乗虚之飞霓聚类絶贯之积珠然后枕以大罗缮以城郭缀以悬险经以絶落眇望翼舒翺翔容奕弯掌南指情实西射扬尘奄迹虽动详悉或临局寂然惟棋是陈静昧无声潜来若神抑舒之役成子之贤也或声手俱发諠哗噪扰色类不定次措无巳再衰三竭鋭气巳朽登轼望轶其乱可取也尔乃心鬬奔竞势使挥谦携手诋欺朱顔妬嫌然局不席子不盈卷秉二仪之极要倔众巧之至权若八卦之初兆遂消息乎天文屈则尺蠖舒则龙翻崔嵬云起巃嵸浪传崟岑山结沓如雾分静若清夜之别宿动若流彗之互奔殿未结而算子首不得窥其门扄覆乱而不惑研桑不足识其源或设死而称枉皋陶不能治其怨或巧逸以乐胥后防不足以之赞乱云势貌多矣孰能究传逺求近取予一以贯  

围棋赋【`有序　　　　　　　　晋`】曹　摅  

昔班固造奕防之论马融有围棋之赋拟军政以为本引兵家以为喻盖宣尼之所以称美而君子之所以游虑也既好其事而壮其辞聊因翰墨述而赋焉辞曰局则邓林之木鲁班所造规方砥平素质道犀角象牙是错是砺内含光润形亦应制于是二敌交行星罗宿列云防中区网布四裔合围促阵交相侵伐用兵之象六军之际也张甄设伏挑敌诱寇纵败先锋要胜后复防道为场频战累鬬夫保甲依边处山营也隔道相望夹水兵也二鬬共生皆目并也持棋合围连理形也览斯戏以广思仪羣方之妙理讶奇变之可嘉思孙吴与白起世既平而功絶局告成而巧止当无为之余日差见玩于君子  

围棋赋　　　　　　　　　　　梁武帝  

圎奁象天方局法地枰则广羊文犀子则白瑶玉方目无斜直道不曲尔乃建将军布将士列两阵驱双轨徘徊鹤翔差池燕起用忿兵而不顾亦冯河而必危痴无成术而好鬬非智者之所为运疑心而犹豫志无成而必亏今一棋之出手思九事而为防敌谋断而计屈欲侵地而无方不失行而致寇不助彼而为强不让他以增地不失子而云亡落重围而计穷欲佻巧而行促剧疎勒而迍邅甚白登之困辱或龙化而超絶或神变而独悟勿胶柱以调瑟专守株而待兔或有少棋巳有活形失不为悴得不为荣若有苦战未必能平用折雄威致损令名故城有所不攻地有所不争东西驰走左右周章善有翻覆多致败亡虽蓄鋭以将取必居谦以自牧譬猛兽之将击亦俛耳而固伏若局势巳胜不宜过轻祸起于所忽功坠于垂成至如金壶银台车箱井栏既见知于曩日亦在今之可观或非刼非持两悬两生局有众势多不可名或方四聚五花六持七虽涉戏之近事亦临局而应悉或取结角或营边鄙或先防而亡或后撇而死故君子以之游神先达以之安思尽有戏之要道穷情理之奥秘  

棋赋　　　　　　　　　　　【`唐`】吴大江  

奇谋入妙巧思参虽一枰之可美起三隅而邈然似将军之出塞若猛士之临边及其进也则鸟集云布陈合兵连或参差而易决或龃龉而难便开马眼以防后张虎口而遮前磊磊似玉石之相饰粲粲若众星之丽天尔其深思逺虑知白守黑以仁义为反道用谲诡为明徳或意在东南而伪击西北类行藏之通变同隂阳之不测于是且侵且战不恃不平鴈行络绎鱼阵纵横宁扶危以救死不贪败以丧生或偏攻于略地或专命于用兵或辘轳以成劫或宛转而入征虽劳形而竭思固难得以言名及夫雌雄有决疑多胜寡思悠扬而不定心沈吟而未下名不可窃智不可假千虑万计复何为者行必量力动则相时其措意也屡巧其适变也多姿既得之者荣失之者辱此余而未已彼懐而讵足驰神不竭应运无穷势出心外命悬手中围初开而复闭路欲塞而不通伊仁智之可翫岂造化之为功使夫离娄丧睹首迷术公子罢宴而惊视樵客入山而忘出  

胜奕赋【`有序　　　　　　　　明`】朱应登  

沃庵子以奕称雄一邑得其理矣夫艺之不可使班于人人也譬连鸡之不能俱止于栖也故曰举棋不定不胜其耦然则沃庵子其达定理乎称胜奕赋云  

览斯戏之防防三尺之方局秉二仪之极要列四象之殊俗审吾意之所投乃握子之在掬始周章其未盈终聫翩以相属静全神理动则变迁体希微之奥防趣众功之至权鉴奇正之两途遂消息乎道间乐每生于功逸智恒炳于机先类戏鹤之干霓拟神龙之出渊信尺蠖之巳屈迅狡兔之将潜神既周于维防数罔遁于参伍彼谋之既诎乃怡情于暇豫或设虚而慎乗或防罅而自补从智力之匪剂故进退之维旅然盛名难居大言不詹即多取而自负必遭衂而速愆或宣辞以扬己亦近夸而非谦故马融以贪作戒陈轸以智自全庻执卑而擅美固明哲之所防  

四维赋【`有序　　　　　　　　晋`】李　秀  

四维戏者卫尉挚侯所造也画纸为局截木为棋取象一元分而为二准隂阳之位拟刚柔之防而变动云为成乎其中  

世有喆人黄中通理探赜索隠开物建始造四维之妙戏邈众艺之特奇画盈尺之纸局乃拟象乎两仪立太极之正统班五常之列位刚柔异而作配趋舍同而从类或盘纡诘屈连延络绎或间不容息舍棋则获围成未合骄棋先出九道并列专都独毕  

象戏赋　　　　　　　　　　【`周`】庾　信  

观夫造作权舆皇王厥初法凝隂于厚德仰冲气于清虚于是緑简既开丹局直正理洞硏防原穷作圣若扣洪钟如悬明镜白凤遥临黄云髙映可以变俗移风可以莅官行政是以局取诸干仍圗上月轮新满日晕初圎模羽林之华葢写明堂之璧泉坤以为舆刚柔卷舒若方镜而无影似空城而未居促成文之画亡灵龟之圗马丽千金之马符明六甲之符于是搢笏当次依辰就席回地理于方珪转天文于圎璧分荆山之美玉数蓝田之珉石南行赤水之符北使山之策居东道而龙青出西关而马白既舒象聊定金枰昭日月之光景乗风云之性灵取四方之正色用五徳之相生从月建而左转起黄钟而顺行隂翻则顾兔先出阳变则灵乌独明况乃豫游仁夀行乐徽音水影揺日花光照林乍披圗而乆玩或开经而熟防虽复成之于手终须得之于心乃有龙烛衔花金鑪浮气月落桂垂星斜栁坠犹豫枢机嫌疑泾渭顾望回惑心情怖畏应对坎而冲离忽当申而取未  

握槊赋【`有序　　　　　　　　唐`】邢绍宗  

握槊今人谓之长行也斯博奕之徒与观其进退迟速虽存于大体因时适变必务于权舆施之于人可以义存赋曰  

夫何一枰之内兮而取之多端六艺之外兮其为功乎实难张四维则地理攸载背两目则天文可观不可饰于丹漆宁假贵于琅玕物以羣分故黄而不杂鬬必遇敌惟蚌鹬其何欢彼千变之奚准任双头之所安遂使象牙在手骏骨登盘为无窍之须凿故非龟而见钻且其广凡防分数不过六参差宛转循环反覆不能者败而成患故能者养之取福则猗角相持首尾俱蹙形同楚汉气陵贲育收七纵之奇功在一掷于余掬或抚防而惊盼或耸身而助速似临敌之旗鼓同在师之耳目率成是而败非类吉凶之倚伏多回君子之虑以实小人之腹尔乃启行前指要然自能经彼防之无算谓我谋之足征岂知夫否终则倾道非假易持不竞之微力乗骤胜之遗累闭六关而不通因一子而为质乃欲速而贾害翻后世而获利无以凭陵而顦顇无将往蹇而自弃实反掌而变生亦随手而自异至若幽人欲寡智士谋深不荡其志以平其心非独巧于往遂移情于今是知行必有恒事思不乆亹亹经略循循善诱或欲退而径前或谋疾而居后虽有敌而必应固无险而不走或用壮而可攻或示羸而难扣不幸灾以矜伐每终吉而何咎虽小道而可观彼多诈而焉有其故柔匪及懦勇必兼断聚或一里分为数段始雾委而云集忽风解以氷泮皆应物以卷舒亦从宜而合散虽触类而则长维吾道之攸贯足明夫正而不谲取又非贪全同坐隠斯为手谈必由理胜岂非言甘虽小失其奚爽亦大来而莫慙然则终多丧志吁嗟士兮不耽  

摴蒱赋　　　　　　　　　　【`汉`】马　融  

昔通先生游于京都道德既备好此摴蒱伯阳入戎以斯消忧枰则素旃紫罽出乎西邻縁以缋绣紩以绮文桮则瑶木之榦出自昆山矢则蓝田之石卞和所攻含精玉润不细不洪马则犀象牙是磋是礲桮为上将木为君副齿为号令马为翼距筹为防勲矢法卒数于是芬葩贵戚公侯之俦坐华榱之髙殿临激水之清流排五木散九齿勒良马取道里是以战无常胜时有逼逐临敌攘围事在将帅见利电发纷纶滂沸精诚一叫十卢九雉磊落踸踔并来猥至先名所射应声粉溃胜者欢悦负者沈悴  

戏摴蒱头赋【`以酒酣举　　　　唐白为韵`】薛　恁  

在众艺兮所尚伊摴蒱兮自乆招邯郸少年命诸葛新友分曹列席促罇举酒犹贤博奕将取适于解颐乃贵先鸣故决争于游手终日莫闲连宵战酣不拔其旗且背城而借一并兼是视岂分土之惟三瞠目贾勇危冠竞贪鉴座中之奔北为席上之司南然用之斯行舍之斯去老氏以训人立范庄生以亡羊是举佐欢有则任物有叙既无我以推移每随之以处所别有膏粱之子缙绅之客时为此物以代支防初一拟而纯卢忽连呼而成白相顾则笑泯然无隙请倾耳而侧目看后来之一掷  

塞赋【`有序　　　　　　　　　汉`】边　韶  

可以代博奕者曰塞其次也试习其术以惊睡救寤免昼寝之讥而巳然而徐核其困通之极乃亦精妙而足美也故书其较略举其指归以明博奕无以尚焉曰始作塞者其明喆乎故其用物也约其为乐也大犹土鼓蒉枹空桑之瑟质朴之化上古所耽也然本其规模制作有式四道交正时之则也棋有十二律吕极也人操厥半六爻列也赤白色者分隂阳也乍亡乍存象日月也行必正直合道中也趋耦方折礼之容也迭往迭来刚柔通也周则复始干行健也局平以正坤徳顺也然则塞之为义盛矣大矣广矣博矣质象于天隂阳在焉取则于地刚柔分焉施于人伦仁义载焉考之古今王霸备焉览其成败为法式焉  

打马赋　　　　　　　　　　【`宋`】李易安  

歳令云徂卢或可呼千金一掷百万十都尊俎具陈巳行揖让之礼主賔既醉不有博奕者乎打马爰兴摴蒱遂废实小道之上流乃深闺之雅戏齐驱骥騄疑穆王万里之行问列黄类杨氏五家之队珊珊佩响方惊玉之敲落落星罗忽见连钱之碎若乃吴江枫落燕山叶飞玉门关闭沙苑草肥临波不渡似惜障泥或出入用奇有类昆阳之战或优游仗义正如涿鹿之师或闻望乆髙脱复庾郎之失或声名素昧便同痴叔之奇亦有缓缓而归昻昻而立鸟道惊驰螘封安步敧岖峻坂未遇王良局促盐车难逢造父且夫丘陵云逺白云在天心存恋豆志在着鞭止蹄黄叶何异金钱用五十六采之间行九十一路之内明以赏罚覈其殿最运指挥于方寸之中决胜负于防微之外且好胜者人之常情游艺者士之末技説梅止渇稍苏奔竞之心画饼充饥少谢腾骧之志将圗实效故临难而不回欲报厚恩故知防而先退或衔枚缓进巳逾关塞之艰或奋勇争先莫悟穽堑之坠皆因不知止足自贻尤悔况为之不巳事实见于正经用之以经义必合于天徳故绕牀大叫五木皆卢沥酒一呼六子尽赤平生不负遂成剑阁之师别墅未输已破淮淝之贼今日岂无元子明时不乏安石又何必陶长沙博局之投正当师袁彦道布帽之掷也  

博赋　　　　　　　　　　　【`明`】常　伦  

夫其制局方广地维镇矣诀骑黑白隂阳分矣门梁以别内外限矣日月相值星宿相当天文绚矣疾迟乗除返复倐忽人事奋矣只则见持耦则亡虞存诗人棠棣之义彰往察来明乎得失得大易消长之槩勿贪敌资慎守我居避实击虚盖孙武战陈之奇颏为内据门为外枢梁遏奔趋有王公设险之威撞门逾颏明迟暗疾田文之脱秦疆撤底守死时至溃敌赵襄之保晋阳彼骑被执我家无隙井隰之拔旗食马余奇触险趦趄垓下之溃围风或不竞外驰内救较计索情后举是求汉髙之迁用智之柔也气豪采应凭陵大呼心愉手敏敌无所措唐文之战破竹是务也内梁马逸刬外以障之长围势也因投纵系单骑以调之老师智也局耦势当鸿沟乌江胜负先后则神闲者强单防孤立减灶佯北机括微则食饵者兀是故三才拟之形诗书为之徴蕴霸王之略骋才智之雄谈具涯略古今可方矣推其至也则坐忘寝食旁若无人有遗世独立之趣悬递待投不怨胜已有乐天知命之誉因系之辞曰嵁岩寂白日延游戏陆博娱我神地平天成隂阳判风雷搏击防后先感客启予譔斯文理如县防遗所欢  

## 御定历代赋汇卷一百四  

巧艺  

正都赋　　　　　　　　　　【`晋`】傅　  

抚琴瑟陈钟簴吹凤箫击鼍鼓奏新声理秘舞乃有材童妙伎都卢迅足缘修竿而上下形既变而景属忽跟挂而倒絶若将坠而复续虬萦龙蟠委随纾曲杪竿首而腹旋承严节之繁促于是神岳双立冈岩崟崟灵草蔽崖嘉木成林东父翳青盖而遐望西母使三足之灵禽列仙逸唱熊虎聴音丹蛟吹笙文豹鼓琴素女抚瑟而安歌声可意而入心偓佺企而鹤立和清响而哀吟  

勤政楼花竿赋　　　　　　　【`唐`】王　邕  

皇上朝万国宴千官当献岁之令节御万楼而赐欢应和风奏以天乐耀长伎出乎花竿伟夫如山之重如绳之直挺其质以百寻缋其文以五色将烜赫以夸众铿锵而取则髙居乃在乎帝庭发迹乃因乎人力于是  

玉顔直上金管相催顾影而忽升河汉低首而下指楼台整花钿以容与转罗袖而徘徊晴空乍临若虚仙之涌出片云时映若仙女之飞来矧夫曲终示危乗危中矩八方劳观亿计如堵载之者强项超羣登之者纤腰回舞犹尽巧于繁节且献能于圣主广场合势则衽举成帷众伎惊心则汗流漂雨或有趫材告捷角力争先鸣鼍鼓以动地仰花竿而拂天初腾陵以电激倐缥缈而风旋或暂留以头挂又却倚而肩连蹑足皆安象髙梧之凤集随形便跃奋乔木之莺迁然后赑屃用壮回还变状度岌岌之云梯绕森森之仙仗通衢为之翕习太蔟为之条畅人自能艺信咫尺于重霄竿则有材惟饬磨于大匠是日也悦豫重情喧阗镐京角觝慙妙巴歈寝声赏含嘉用润泽寰瀛观斯乐之为最孰不称于美名  

长竿赋　　　　　　　　　　【`唐`】梁　涉  

伊酺醵之可观有格泽之修竿势百常以茎擢文五彩而花攒可负以致逺又行之匪艰故得一人之庆而为万国之欢独步华场偏临广术当太阶以影正对重楼而首出岌岌兮髙柱承天亭亭兮若木拂曰有美人兮来从紫闱为都卢兮衣锦褧衣凝靓妆以如玉耸轻身兮若飞倐龙盘而婉转遂花落而霏微朝云乍兴神女之初降晓月将落姮娥之未归于是伐鼓雷响鸣金星合从正殿以独步巡广场而未匝势欲倾掉力将弹压天地为之振动楼台为之岌嶪临人自正兮有异从绳处险而安兮匪同履冰岂有象于鸿渐终无教于猱升闻北风其凉我则懐将恐将惧见南山之夀我则喜不鶱不崩则知蹲防稽者其言矫在浚郊者其利少曷若扬王庭越木杪为域中之大见天下之小哂伏波之铜柱遥居海裔陵汉武之金茎掲出云表惟我皇而念兹遂角觝而存之非为作竒伎庻尧之谤木可为非为作无益庻舜之舞千可持使迁乔者仰止守直者方斯临下则正而不谲在上则髙而不危夫是跨越古今标格寰宇闻之者鳬趋雀跃见之者足蹈手舞非测日之表可传非凌云之梯足数将掲焉以山立或拊之而林聚故知斯竿无亲惟力是邻虽盛徳之在木必先容而假人欲为柱兮承彼大厦愿为檝兮当彼要津既呈材以效质乐我王于万春  

汉武帝后庭秋千赋【`有序　　　唐`】髙无际  

臣无际才非马融位叨麟阁属秘书监博陵崔公画秋千障而得一观皓齿蛾眉徧于后庭秋千之观乐焉考古之文苑惟秋千赋未有作况秋千者千秋也汉武祈千秋之夀故后宫多秋千之乐今因覩斯画而善前名臣虽不敏谨述汉武后庭秋千赋以歌之词曰  

大哉汉武兮尊一人域中无事兮天下皆春丰比黍兮欲东巡风雨时若兮辉光日新百寮良哉六宫清谧外无金革之警内驭玉帛之逸王母呈益地之圗素女授延龄之术河鼓效职于永巷洛神负书而入室当是时也初度禖燕之辰未届亲蚕之日鬬春服竞新裳临镜台耀殿堂态越千金之态香殊百和之香下珠楼巡玉砌并伍徐出丛三连袂照緑池而娇多步晴天而影细姸兮雅佳兮丽争攀桃李之花竞説间以红绨丛娇乱立以推进一态婵娟而上跻乍龙伸而蠖屈将欲上而复低擢纤手以星曳腾弱质而云齐一去一来鬬舞空之花蝶双上双下乱晴野之虹蜺径如风捷如电倐忽顾盼万人皆见香裾飒以牵空珠汗集而光面时进时退以游以遨类七纵而七舍期必髙而让髙第取其至乐靡辞其体劳徒观其天仙步虚飞鸟颉颃飞鸟不离于羽族天仙不举而自上汉皇由是辟昭阳临未央歌虞舜诫幽王知所以失知所以昌察六宫之闲旷耗五防之衣裳念一朝之罢织想十月之寒霜俾游者有礼乃辍而不荒岂兹赏之为乐盖欲习夫采桑必令动也无害何必劳而有妨诏宫掖慕共姜克勤筐篚之事继美葛覃之章则知汉武之徳与尧舜而齐芳于昭圣王兮穆穆兮皇皇  

拔河赋　　　　　　　　　　【`唐`】薛　胜  

皇帝大夸胡人以八方平泰百戏繁防令壮士千人分为二队名拔河于内实耀武于外伊有司兮昼尔于麻宵尔于纫成巨索兮髙轮囷大合拱兮长千尺尔其东西之首也派别脉分以挂人胷腋各引而向以牵乎强敌载立长旌居中作程茍过差于所志知胜负之攸平于是勇士毕登嚣声振腾大魁离立麾之以肱初拗怒而强项卒畏威而伏膺皆陈力而就列同拔茅之相仍瞠目赑屃壮心凴陵执金吾袒紫衣以亲鼓仗柱史持白简以监绳败无隠恶彊无蔽能咸若吞敌于胷中惨莫虿芥又似拔山于肘后匪劳凌兢然后一鼓作气再鼓作力三鼔兮其绳则直小不东兮大不东允执厥中鼍鼓逢逢士力未穷身挺拔而不动衣帘襜以从风鬬甚城危急逾国蹙履陷地而灭趾汗流珠而可掬隂血作而顔若渥丹胀脉愤而体如瘿木可以挥落日而横天阃触不周而动地轴孰云遇敌迁延相持蓄缩而已左兮莫往右兮莫来秦皇鞭石而东向屹不可推巨灵蹋山而西峙嶷乎难摧绳防仆而将断犹匍匐而不回大夫以上停眙而忘食将军已下虓阚而成雷千人抃万人咍呀奔走坌尘埃超拔山兮力不竭信大国之壮观哉嗟夫虚声奚为决胜在场实勇奚为交争乃伤彼壮士之始至信其锋之莫当洎摽纷以校力突绳度而就彊懦絶倒而臆仰壮乗势而头抢纷纵横以披靡齐拔剌而陆梁天子启玉齿以璀璨散金钱而莹煌胜者皆曰予王之爪牙承王之宠光将曰拔百城以贾勇岂乃牵一队而为刚于是匈奴失筯再拜称觞曰君雄若此臣国其亡  

内人马伎赋【`以文彩节奏发　　唐扬蹈厉为韵`】李　濯  

皇帝顺时观武乗暇防羣百蛮在庭如蚁慕于羶附千官翊圣类星拱之垂文于是时也严霜翦木晴空灭云都人士女杂沓缤纷或侧肩以驰见或奔跃以乐闻众观迭改羣心如待于是渥洼神骥齐逸足以翩翩宫禁名姝耀杂妆之彩彩莫不游缨寳校玉珂金玦挟刃明霜衣金被铁搴旗命伍抽戈按节侔三边之挑战壮六军之校阅翘趾金鞍之上电去而都闲委身玉镫之旁风惊而诡谲人矜绰约之貌马走流离之血始争锋于校场遽写鞚于金埒若乃杨叶既指雕弓斯彀百步应的七札皆透天顔防怡雷鼓訇奏由羿忸于手折幽并慙于伎陋于是羌髳夷羯氊裘辫发心目愕眙形神陨越屈膝天庭稽首魏阙荷臣子之忻戴咨译人以启发曰天临有唐抚绥万方文徳广洽武义大扬且柔妇之克妙矧骁夫之可量于是王公卿士手舞足蹈歌湛露之既浃咏天保之攸报乃言曰斯伎也义同七徳名冠六艺惟便习之至精在教理之发厉是知物无不学学无不济我皇岂不曰非妇人之职任盖欲以洁君子之磨鋭  

季秋朝宴观内人马伎赋【`以文彩节奏发扬蹈厉为韵`】  

【`唐`】敬　括  

夫何至徳之极兮越五常而作君羌柔逺以服外廓防县而同文若乃寅奉上天畴咨亮采道备淳白朝无阙殆由是修乐以省风虑未善而将改髙楼隠映广场肃洁冠剑惟序奉天子之风仪笙镛以和得先生之制节夀觞既已雅乐斯阕然后罢朝宴百寮与耆耋于是旁分美人下彻金奏玉勒齐习雕弓并彀鸿鶱龙翥却濩略以骁腾左旋右抽突绚练而驰鬬沛艾多状蹁蹮不歇香汗与桂条争薫丽色比桃花竞发应繁鼓以顿挫历层台而超越何登降之趫悍乍回旋以抑扬寳钗耀目罗衣沐香乍倐忽以变态亦终然而允臧徒观其匪疾匪徐以舞以蹈旋中规而六辔沃若动合节而万人鼓噪日既逮昏圣心攸憩斯帝王所以因壮观而戒逸遂居安而若厉岂淫乐以惑人见终朝于郑卫  

内人蹋毬赋【`以仁疑玉毬　　　唐仰术为韵`】王　邕  

毬犹求也展转驰逐兮将求仁而得仁毬上有嫔毬以行于道嫔以立于身出红楼而色妙对白日而顔新旷古未作于今始陈俾众伎而皆掩擅竒能而絶伦于是扬袂叠足徘徊踯躅虽进退而有据常兢兢而自朂毬体兮似珠人顔兮似玉下则雷风之宛转上则神仙之结束无习斜流恒为正游毬不离足足不离毬弄金盘而神仙欲下舞寳剑则夷狄来投方知吾君偃武之日修神仙之术但欲扬其善教岂徒悦其淑质谓艳色兮可轻使宫女兮程功而出疑履地兮不履其地疑腾虚兮还践其实当是时也华庭纵赏万人瞻仰洛神遇而耻乗流飞燕逢而慙在掌防看制而动息防度纷而来徃倐而复归于云霄何防妙之忽恍  

气毬赋【`以圎实之形　　　　　唐可贵为韵`】仲无颇  

气之为毬合而成质俾腾跃而攸利在吹嘘而取实尽心规矩初因方以致圆假手弥缝终始满而不溢茍投足之有便知入门而无必时也广场春霁寒食景妍交争竞逐驰突喧阗或略地以丸走乍临空以月圎可转之功混成之防虽无侣而是匹谅有皮之足贵傅毛非取奚资蔚矣之文实腹可嘉且养浩然之气观夫浑兮无覆块若有形方劳击触曾匪遑宁其升木也许子之瓢始挂其坠地也魏王之瓠斯零惧欲挤于沟壑将不出于户庭智不待乎扄锁妙乃存乎苞裹坚彊斯致虽吐纳之在君蕴蓄为功信盈虚而自我念修完之是急如穿凿之忘可勿懐弃掷委质操持舍之则藏岂凝滞之兴诮苏而复上犹轻举之可思彼跳九之与蹴鞠又何足以加之  

绳伎赋　　　　　　　　　　【`唐`】胡嘉隠  

律南吕兮仲之秋帝张乐兮秦之楼鼓舞令节铿锵神州万国防百工休俾乐司咸戢绳伎独留此圣人之新意也与众共之降赏成列服也徳之称容兮已之悦观八肸则罗韈生尘髧两髦则麻衣如雪结绳既举彛伦攸序杳若天险之难升忽而投足而复阻来有匹去无侣空中玉歩望云髻之峨峨日下风趋见罗衣之楚楚足容捷貌容恭鸟斯企云相从晔晔兮映朱楼之花萼焕烂兮开甲帐之芙蓉横竿却走叠卵相重缋人不能窥其影谋士不能指其踪既如阿阁之舞凤又如天泉之跃龙徘徊反覆交观夺目拥金骑屯绣毂髙词论者族谈多才艺者心服既得擅塲其能未央应鼔或跃投绳或翔婉娈兮防玉之随萧史仙妻之别刘纲凌波不足矜其术行雨未可比其方然后知海之深则孤楂可泛河之广则一苇能杭不奔明月不赴髙唐食君之珍膳衣君之褧裳喜千秋之令节愿献夀兮天长于是众变格行无力欢百姓之心倾四方之国掌上失妙宫中沮色所宠者宠其回邪所好者好其正直视履不惧柔嘉维则故知我者谓我从绳不知我者谓我凭陵绳有弛张艺有废兴用舍靡定倚伏相仍如临如履何兢何喜犹君之从谏则圣伎之从绳则正惟伎可以为制节绳可以为龟镜殷监不昧在此而已岂徒昭玩人丧德岂徒悦彼姝者子明后居髙视卑创物成规此乃尧舜之用心使吾人之载喜庆赐必周将顺其美来娉婷去轻盈奇伎兮忽还天上而不可见绳绳兮道之逺兮不可名  

楼下观绳伎赋　　　　　　　【`唐`】张楚金  

惟千秋之令节启圣夀兮无疆诏百辟以髙防挟宸欢而未央地胜楼辟天清气凉礼容克备乐府斯张翕赫曶霍荧荧煌煌伊旷古之未有岂名言之得详乃有殊伎特异呈材累至动不勤物用非假器观夫立象盖取诸意本自宫中之传名为索上之戏掖庭美女和欢丽人身轻体弱絶代殊伦被罗縠与珠翠铺琼筵与锦茵其防练也横亘百尺髙悬数丈下曲如钩中平如掌初绰约而斜进竟盘姗而直上或徐或疾乍俯乍仰近而察之若春林含耀吐阳葩逺而望之若晴空回照散流霞其格妙也窈窕相过蹁蹮却走寄两木以更摄有双童而并骛还回不恒踊跃无数惊骇疑落安然以住虽保身于万终恃君恩于一顾节应钟鼔心谐律吕履氷谷兮徒云临焦原兮虚语是时齐讴辍响赵舞掩色丝桐发而沮势丸劔调而挫力方言寰海清太阶平兵革不用兮国无征风雨既洽兮年顺成上曰可乐人胥以亨大则有焘载之义小则无角和之名固端拱而成理岂系物而为程者哉  

透橦童儿赋　　　　　　　　【`唐`】阙名  

卓絶之伎不为则已为必陵羣骇目驾俗惊耳观透橦之儿信其然矣云竿百尺绳直规圎推有力者树之君前僔僔就日亭亭柱天鬼魅不敢傍其影鹓鸾不敢翔其颠此儿于是跂双足戢两臂踊身而直上若有其翅尽竿而并立若余其地人以为难我以为易人以为恐我以为戏难中有戏戏中有难倒轻躯坠髙竿如更嬴之鴈下空里似蒲且之鸧落云间不识者谓之髙奇好絶自取其残眼为之惨心为之寒怖甚虀粉之势不敢仰看庸讵知所凴之竿暗相扶所恃之术私有准掩都卢其若无顾燕戏而足哂屹然中驻余勇不尽于时也解雀散鸟逃龙走鱼跳劔臂拆咒刀口呿一场之内独雄雄如既而天眷偏及天顔赐喜曰其絶人有如此其服人有如此岂止透竿之儿抑又持竿之士持若不定或掉而或倾透虽自彊何怙而何恃乃回天札题其两絶降天酒赏其双美斯道也诚则小哉可以感于知巳都卢防橦赋【`以势极髙空罔　　唐思颠坠为韵`】金厚载  

彼修竿兮回立天中有都卢兮身轻若风始发地以直上渐陵烟而转崇敏捷无俦恣飞翻于白月孤髙可尚任回环于碧空初其委质员来当场献艺耀百戏于君所仰千寻于天际千霄迥出将为悦目之娱举步俄升自有翻云之势孤标上耸兆庻同嬉信超腾而自若罔危惧以疑思质劲挺以无伦人皆见也衣帘襜而不定风以动之挺影难俦乗髙罔坠临广街以堪望骋趫材而自异拂云端之缥缈似欲升天跨橦末之敧危若有余地徒观其逺望蹁蹮轻如列仙形翻碧落足动晴烟杳杳难分宛在朝天之外亭亭迥映全髙众木之颠其态可喜其功不测既穹崇以独立每缘循而至极将以骋轻趫咨登陟傍临既分乎逺近上达必资乎孤直仰而望也始似出于烟霄逼而察焉又若生乎翅翼事契鸿渐情非教猱既翻身而自下渐托质以弥髙回匝花场见千夫而共憙闲临紫陌瞰万井以无逃故得众目闲窥羣心是仰若丹梯之巳践类迁乔之可上毎所以恣攀援助观赏诚哉平子之言先贤之勿罔  

吞刀吐火赋【`以方士有如此　　唐之术焉为韵`】王棨  

奇幻谁传伊人得焉吞刀之术斯妙吐火之能又咽却锋铓不患乎洞胷达腋嘘成赩赫俄惊其飞焰浮烟原夫自天竺来时当西京暇日骋不测之神变有非常之妙术初呈握内岂吹毛之鋭难亲含腹指胷虽铄石之威可出于是叱咤神励谽谺气质旁驾肩而孰不观也忽攘臂而人皆异之俄而精钢充腹炽烈交颐罔有剖心之患曾无烂额之疑寂影灭以光沈霜锋尽处烟霞舒而血喷朱焰生时素刃兮倐去于手红光兮遽腾其口始尔以虹藏竟防然而电走隠于笑语回看而防鞞皆空出自咽喉旁取而榆檀何有莫不刻意斯效焦心巳舒相刚肠之砺乃惊燥吻以焚如胡为引镜之形销于咀嚼安得燎原之色发自吹嘘亦足以道冠幻人名倾术士食鍼既可以増媿噀酒亦宜乎让美且夫神仙兮不常变化兮多方或漱水而雾合或吐饭而蜂翔曾未若彼用解牛我则虚喉而挫鋭彼皆钻燧我则鼓舌以生光然惑如斯云为徒尔虽夸外国之献本匪王庭之伎吾谓吞词锋者可尚吐智烛者为是所以安处先生终去彼而取此  

竞渡赋　　　　　　　　　　【`唐`】范　慥  

楚之人兮有舟利于涉者节以檝师而竞驰因汨罗拯溺之事为江汉载浮之嬉以娱黎蒸以穆风俗故歳习而无亏尔其月维仲夏节次端午则大魁分曹决胜河浒饰画舸以争丽建防标而竞取聿来肇自于北津所届眇期于南浦选孟贲鸟获以用壮酹川后天吴以潜辅重轻莫异于锱铢先后不差于步武外希得隽之称内约畴庸之伍降簪裾以列筵拥士庻兮如堵于是鹢首齐向飘然羽轻引长絙以观整罗小艇以持平逺岸天阔乗流镜清援枹者气作于一鼓理櫂者伎于先鸣聆大呼之始发若纵柂而迅征直冲谅驶于狂兕忽往未殊于骇鲸日正昼而惧浪无风兮歘生鸣鼙吹竽上聒天衢如伏波整旅合水兽于江湖建旗列卒俯映泉室若五利将军访仙师于溟渤摄防奇以潜骇恒游泳而下逸羣声合噪羣手齐力虑勍敌之我先莫遑舍于瞬息乗轻若在于风驭处疾互飞于首饬舳舻惟正审流镝之向齐檝櫂翻然乱惊鳬之挥翼投劲竹以交拥各庻防于独尅向背适中胜负攸分一喻马之旋泞一如龙之曳云始差池以接影忽夐絶而殊羣曾不移晷倐然戾止去孤标于部党争距跃而赴水有麾竿以赞获或振防以扬美中程者虽多欲于上人后时者犹未甘于胜已惩既往之败绩伫将来以雪耻由是励能激愤赴涨而回其逐进也速飞电之经目其引退也缓孤鷮之应媒彼狃浅以生怠此方殷而有猜仰兴慕于三节爰息徒而复来论始作之功虽掉鞅而偏擅稽未事之效乃发梁兮备该然后弭舟檝宴沙场叶同党之诚愿锡上官之宠光徴固敌之财以颁赏合如渑之酒以飞觞勉居人后以成绩翻有初于不藏水府澹以澄静人羣欣而乐康夫吞刀倚巧而幻人之伎角觝称妙而狡童之戏岂比夫仙舟以济川之器竞渡有救灾之义非百夫之众无以较其捷非九江之广无以蒇其事总夷夏之具搜为壮观之能类  

射雉解顔赋【`以艺极神惊愁　　唐顔变喜为韵`】浩虚舟  

昔贾氏兮其容似鄙伊室家兮中心莫喜将匪匹以为念惧无能而是耻自初笄之岁终日低眉因获雉之辰有时见齿原夫他室是托芳华正春谓妖容之可恃顾陋质以难亲自西自东每栖栖而反目不言不笑常脉脉以凝神尔乃释恨无方从权有计因如臯而肆望逞若神之絶艺执弓挟矢期应手以无遗果志惬心冀回眸之一睇已而健马蹄疾中原草平想媞媞之未悦聆戛戛之初鸣花顔惝怳以徐骇锦翼翩翻而忽惊迟回而满月将发盼睐而横波以青由是执辔情专驰神望极星走白羽绮张丹臆陋容蹙缩以兴愤慢脸防娟而改色彩光迸落初莞尔以难持飞镞洞穿遂嫣然而不息及夫广陌将暮征途既还鸣弰劲挺以风响澡翰毰毸而血殷盼么麽之凡姿于焉改貌散低回之郁志由是开顔向使恨蓄两心功亏一箭终悄兮而莫释宁咥其之可见委丝萝之弱性没齿而难忘惨桃李之秾华终天而不变是知陋不足耻艺诚可优嘉五善之殊妙解三年之积愁然后知一笑之难得岂止千金而是酬  

春湖美人骑射赋【`有序　　　　明`】潘云献  

随鸥子当暮春之初与二客来游虎林值春雨初霁游人云集乗艇至昭庆寺忽车骑从寺门出约可数人中有一妓戎妆手挟弓矢与豪华少年俱其色殊丽随鸥子瞩视之乃燕中薛素素也隔面四年矣而其貎转艳天地间一妖物耳遂作春湖美人骑射赋以美之其辞曰  

惟芳春之佳丽山浓淡乎得宜水兴波而滉漾树偃葢而垂枝萍泛泛以随流草青青于阶墀收湖光以及目挹岚翠于檐楣鸟弄声兮音喈喈鱼上下乎春池乗小艇于湖中央恍涉三峡而瞻九疑有美人兮天一方忽冉冉乎来斯身娉婷而妖丽乃皓齿而翠眉既泃美其艳逸复窈窕而凝脂翩翩若巫山之女亭亭如洛浦之妃驾骅骝以驰骤挟弓矢以试奇偕豪华之少年与并辔乎双堤咸逸羣之神骏乃奋行而奔驰岂越人之学射惟甘蝇以方之操乌号以月挂坐龙种以风移马走坂其自若矢穿石而不知必射雕之长技能迈逺而忘劬虽凝眸以瞩望人愈逺而莫随冀薄暮之言旋犹眷眷乎此姬何山光之渐暝终独立乎水湄心匆匆乎返棹徒永叹而长噫  

秦淮灯船赋【`有序　　　　　　明`】钟　惺  

小舫可四五十只周以雕槛覆以翠幕每舫载二十许人人习鼓吹皆少年场中人也悬羊角灯于两旁略如舫中人数流苏缀之用绳聫舟令其衔尾有若一舫火举伎作如烛龙焉巳散之又如鳬鴈槃跚波间望之皆出于火直得一赋耳  

集众舫而为一兮乃秦淮之所观借万炬以为舟兮纵水嬉之更端波内外之化为火兮水欲热而火欲寒聨则虬龙之蠢动兮首尾腹之无故而交攒散则鹳鹅之作阵兮羌左右下上于其间观其蜿蜒与喋唼兮载万光而往还俄箫鼓怒生于鳞羽之内兮楼台沸而鱼虫欢彼舟中人之惘怳而不知兮乃居髙者之悉其回环嗟景光之流而不居兮羣动去而一水自安重曰火水沓兮生星月兮声光杂兮晴澜压兮照幽泬兮潜怪怛兮晦明达兮作津筏兮彼楚魄兮寃滞豁兮  

纸鸢赋　　　　　　　　　　【`唐`】唐宋  

代有游童乐事末工饰素纸以成鸟象飞鸢之戾空翻兮将度振沙之鹭杳兮空光渐陆之鸿抑之则有限纵之则无穷动息乎丝纶之际行藏乎掌握之中其翰非逸其羽乃疾防轻影昂素质侔瑞鹊之临河学灵乌之就日诡状万殊奇姿非一冲击吹而频惊入増尘而乍失及夫晚际萧寥近日迢遥出虚景逼长霄艳艳裔裔亭亭迢迢如片雪之初下似残云之欲消何裕如之嚣嚣纷携兹而玩玩其上同绮翼之迁乔其下若驯雏之就唤虞罗获免缴莫惮野鹄来迁而伴飞都人相视而指看叹乎升沈得势真假相乱殊不慙鹦鹉之被笼苍鹰之受绊六鶂尚退于宋都大鹏犹沈于海畔彼无识而无知亦曷足以见嗤但仰牵运不能自为无仙鹤九皋之响乏晨鸡五徳之奇零落倐忽悠扬暂时借鸳鸯之侣入凤凰之池向若劳力髙风莫吹安有望于寥廓必不出于藩篱且纸之所尚事有攸徃供笔阵之乐起词华之赏故莫载于凤文而反圗于鸱像因人而进争路而长固不济于时须欲屏之兮何爽  

纸鸢赋　　　　　　　　　　【`唐`】杨　誉  

相彼鸢矣亦飞戻天问何能尔风之力焉余因稽于造物知不得于自然原其始也谋及小童徴诸哲匠蔡伦造纸公输献状理纤以体成刷丹青而神王殷然而髠彼羽翼邈尔而引夫圎吭膺系纤缕趾续长绳俯剧骖之七达挂髙台之九层形全而和似鬬鸡之养纪渻目大不覩若异鹊之在雕陵因所好而毛羽思有遇而鶱腾鄙宋都之退鶂慕溟海之抟于是扇以扶揺纵诸寥廓绚练倐闪翕赫忽霍瞬息而上千里咄嗟而游大漠翔鶤仰而不逮况青鸟之与黄雀彼都人士瞻竚城隅初指中天之鹤逺言拂日之乌望有尘埃谓翻形而载斾徳无影响疑避影以衔芦始回翔于元气终出入于髙衢所以羽翮既成云霄自致期上腾以奋激何中路之颠坠力不培风势将控地感鱼龙之失水义蚊蝱之附骥比画虎之非真与刍狗之同弃宁待时而蓄力信因人以成事吁嗟鸢兮适时与我兮相期知我者使我飞浮不知我者谓我拘留啄腐鼠兮非所好啸茅栋兮増至愁才与不才且异能鸣之鴈适人之适将同可狎之鸥我于风兮有待风于我兮焉求幸接飞亷之便因从汗漫之游当一举而万里焉比夫榆枋之鸴鸠者哉  

棘猴赋【`以视之不见能　　　　唐尽巧心为韵`】杨贞  

昔燕王好奇术客尝巧剡棘刺之微物成沐猴而不挠毫末之细雕锼既施睢盱之状委曲无遗尝晏隂之静景辨腾捷之幽姿其始未觏如将受欺虚无之中既焦心于观者抄末之上宛成形以究之实兮若虚的尔才见霏微而草上霑露羃防而条端集霰闪孤光而乍分拂轻霭而将观夫至精惟一至小无朋岂侧陋之于用在良工之所能不食而安终有殊于狙怒穷髙是处亦何异于猱升原夫作者经之其勤至矣积冲妙于灵府假锋铓于纤指盖以神遇宁将目视因乎有用之质造彼无间之理何剞劂之一变若儇跳之仪止伊竹间之猿父大小相殊相木杪之獑猢依凭酷似若乃徴物类较能不贯虱心者未喻其精微巢蚊睫者自然之妙有庸知造物之意暂假斯人之手披左生之赋方此由心验韩子之书诫其誊口事逺前古名闻至今虽幽通之不测终髣髴而难防然因棘为猴固成其麽质乃观猴在棘无异于乔林盖同符于神化而中出于人心斯语可徴妙能曲尽傥雕虫之不弃希定价于平准  

木人赋【`以周穆王时有　　　　唐进斯戏为韵`】林　滋  

何伊人兮异常爰委质以来王想具体之初既因于乃雕乃斲及抱材而至孰知其为栋为梁原夫始自攻坚终资假手虽克已于小巧之丁乃成人于大朴之后来同辟地举趾而根柢则无动必从绳结舌而语言何有心游刃兮在兹鼻运斤兮罔遗兀若得木君之状块然非土偶之资曲直不差既无蠧于今日短长合度宁自伐于当时莫不脱枯槁以前来投胶漆而是进低回而气岸方肃伫立而衣裾屡振秾华不改对桃李而自逞芳顔朽质莫侵指蒲栁而讵惊衰鬓既手舞而足蹈必左旋而右抽藏机关以中动假丹粉而外周生本林间茍有参乎之美立当君所何慙柴也之俦是则贯彼五行超诸百戏误穿节以瞪目疑声干于奋臂如令居杞梓之上则树徳非难若使赴汤火之前则焚躯孔易进退合宜依然在斯既无丧无得亦不识不知迹异草莱其言也无莠情同木讷其行也有枝可谓暗合生成潜因习熟虽则剉身于斤斧曷若守株于林麓宜乎削尔肩刳尔腹既有乱于真宰宁取笑于周穆  

斆鸡鸣度关赋　　　　　　　【`唐`】宋　言  

鸡伺晨而风雨不渝人懐诈而关防可圗效长鸣于顷刻排大难于斯须近取诸身俾羣情而莫测出于余口将五徳以无殊昔者田文乆为秦质东归齐国之日夜及函关之际顾追骑以将临念国门之尚闭君臣相视方懐累卵之危豪侠同谋未有托身之计下客无名潜来献诚君祸方垂于虎口臣愚请斆于鸡鸣于是鹰扬负气鹗立含情迥夜遥天未变沈沈之色攒眉鼔臂因为喔喔之声审聴真如遥闻酷似髙穿紫塞之上深入黄河之里一鸣而守吏先惊三唱而行人尽起回瞻满座皆黙黙以无言散入荒村渐胶胶而不已想夫计即成欺人皆不疑重门似洞以俱辟驷马如龙而莫追虽师旷之聪诚难辨矣纵冶长之慧未必知之于是考智谋察能否君于士兮诚重士于君兮亦厚念秦关之百二难逞狼心笑齐客之三千不如鸡口既而播美彊邻名闻上賔暂解咽喉之急永为心膂之臣想季路之危冠相侔未可任秦皇之利觜欲学无因岂非志在酬恩居然造响清浊如一髙低不爽迷翰音之类应若同声辟反拒之门易于覆掌始知战国之多才是招贤之道广  

木猫赋　　　　　　　　　　【`元`】陈　栎  

惟木猫之为器兮非有取于象形设机械以得防兮配猫功而借名谅哉猫之字防贵兮实依人以寝处岂猫之偏可爱兮见鼠之深可怒鼠罪不可胜数兮大罪在害夫吾书圣贤所以心天地命生民兮多噬嚼而无余外齧衣与毁器兮并穴仓而盗肉难偻指以尽其恶兮惟良猫渐可歼其族奈良猫每难蓄兮食不可以无鱼或钝庸而不捕兮遂设谋夫穽机外匝板以四周兮柱双峙而梁横悬重木其若砧兮下簟盛夫羶腥妙在分厘梗之活系兮防有触而轰击鼠防行而冒入兮危机动而防命毕闻响而再设兮或一夕获禽之三四防奇勲其若兹兮名木猫其奚媿然我以机心为彼械兮彼亦因机械而触夫机心海鸥之闲雅而犹然岂黠鼠之不能初用之多中兮再三用之则否毋乃指祸穽以相告语兮尽机张而饵诱木砧暮悬而诘朝兮羣黠跳梁于外而不入其中得非机械之有穷兮岂若良猫之有常功或者因猫之难畜兮遂抑猫而扬此使木之猫果能尽用兮则猫可以尽死患彼不捕之罢钝兮岂不可易夫衔蝉譬之因望庸人之失职兮乃遂并众君子而舍旃也耶  

雪狮赋　　　　　　　　　　【`明`】郑元勲  

猗有质兮无声霏清气兮澄澄舒明睇兮薄醉豁冷韵兮幽襟投银砾兮裂帛积玉英兮重茵缀嘉禾兮琼圃敷大地兮瑶京乃有丱女崽子不畏寒栗和香埽来带翠攒集木猴棘鸢之神工刻玉镂脂之无迹垒成厥类备摹怪丑不动而威不声而吼毛浅若虥尾大如斗是云条支国生日可五百里走唇阔维河目闪其电钩爪锯牙虬髯鋭鬛气可碎随兕而零星力若吸巴蛇于一线王敬则之梦里五色目迷宗充干之军中百羣股战肤甚绰约体则刚强神何骇厉质本清扬金铺加壮绣闼增光鸟惊散逸兽怖踉跄俄而风旋淑气影射朝暾梅破涕以为笑竹折腰而获伸昨之龈腭今也消沈譬僵王而腐相胡雄艳之足矜吁嗟尔命爰感予心使其寳座以负空王则逍遥于乐土即其重译而庭上国亦优游于禁林不然放之荒山广漠絶壑遥岑任咆哮而跳踯从空豹而侣麟胡致身不保兮仅余影威棱棱兮不俄顷先冰泮而流澌共晨晖而夕陨信造作者无常知顺动者不窘覩物情之共然何巧黠之勿醒  

## 御定历代赋汇卷一百五  

仙释  

仙赋【`有序　　　　　　　　　汉`】桓　谭  

余少时爲中郎从孝成帝岀祠甘泉河东见郊先置华隂集灵宫宫在华山下武帝所造欲以怀集仙者王乔赤松子故名殿爲存仙端门南向山署曰望仙门窃有乐髙妙之志即书壁爲小赋以颂美曰  

夫王乔赤松呼则出故噏则纳新天矫经引积气闗元精神周洽鬲塞流通乘凌虚无洞达幽明诸物皆见玉女在旁仙道旣成神灵攸迎乃驾青龙骖赤骊爲历躇厉之擢防有似乎鸾凤之翔飞集于胶葛之宇泰山之台吸玉液食华芝漱玉浆饮金醪出宇宙与云浮洒轻雾济倾崖观沧洲而升天门驰白鹿而从麒麟周览八极还崦华坛泛泛滥滥随天转旋容容无爲寿极乾坤  

列仙赋　　　　　　　　　　【`晋`】陆　机  

夫何列仙妙超摄生乎世表因自然以爲基仰造化而闻道性冲虚以易足年缅邈其难老尔乃呼噏九阳抱一含元引新吐故云饮露餐违品物以长盼妙羣生而爲言尔其嘉防之仇息宴游栖则昌容弄玉洛宓江妃观百化于神区觐天皇于紫微过太华以息驾越流沙而来归  

水仙赋　　　　　　　　　　【`梁`】陶景  

淼漫八海汯汨九河中天起浪分地泻波东卷长桑日窟西斡龙筑月阿乃者潼闗不壅石门巳开导江出汉浮济达淮障渠水府包山洞台娥英之所游往琴冯是焉去来或穷发送鹏咸池浴日随云濯金浆之汧追霞采建木之实弄珠于渊客之庭卷绡乎鲛人之室此真敻矣至于碧岩无雾緑水不风飞轩引凤游軿驾鸿上朝紫殿还觐青宫进麾八老顾拂四童拊洞隂之磬张圃之璈酌丹穴之酎荐麟洲之肴安期奉枣王母送桃锦旌丽日羽衣拂霄又其英矣及秋水至层涛架山各巡封隩来赉王言选奇于河侯之府出宝于骊龙之川夜光烛月洪贝充辕亦其瓌矣若夫层城瑶馆缙云琼阁黄帝所以觞百神也涂山石帐天后翠幕夏禹所以集羣臣也岷嶓交错上贯井络穷汉硱磳横带玉绳浸汤泉于桂渚涌沸壑于金陵崩沙转石惊湍走沫絶壁飞流万丈悬濑奔激芒砀之间驰骛壶口之外逮乎旋纲运极九六数翻用谋西汉受事龙门小周姒后初防嬀前平隂钜鹿再化爲渊清河渤海三成桑田抚二仪以恻怆眺万兆以流连佥自安于蝣晷编无羡于鹄年皆松下之一物又奚足以语仙嗟乎循有生之造物固莫灵于在人宁不踵武于象帝入妙门而自宾茍沦形而无晓与蝼蚁而爲尘亦有先觉之秀独往之英窥若士于防谷求吕梁于石城从务光于厎柱索龙威于洞庭迎九于金阙谒三素于玉清更天地之弥固终逍遥以长生  

九宫赋　　　　　　　　　　【`汉`】黄　香  

伊黄虚之典度存斗文之防宫翳华盖之葳蕤依上帝以隆崇握璇玑而布政总四七而持纲和日月之光耀均节度以运行序列宿之焕烂咸垂景以煌煌历天隂之晦暗扬玉石以炳明镜大道之浩广泑沆漭以圠坱盼旭历而锐崒廓以阅阆即蹴缩以櫢檽坎烻援以渞炀骝以羌嬴磋磥皓皜以駮乐银佛律以顺游径阊阖而出玉房谒五岳而朝六宗对祝融而督勾芒荡翊翊以敝降聊优游以徜徉蹠昆仑而蹈碣石逾厎柱而跨太行肘熊耳而据桐柏介嶓冡而持外方浣彭蠡而洗北海淬五湖而漱华池粉白沙而定容眷南越以腾历连明月以爲悬剥骇鸡以爲钗绕缋组而云郁垂独茧而服离贵戴防岌而带缭曳陶匏以委虵乗根车而驾神马骖防駽而夹穷奇使织女骖乗王良爲御三台执兵而奉引轩辕乘駏驉而先驱招揺丰隆骑师子而夹毂各先后以爲云车左青龙而右觜觿前七星而后腾蛇征太一而聚羣神趣荧惑而叱太白东井辍而播洒彗勃佛仿以捎击四徼尘于千道絶引者而警跸蚩尤之伦玢璘而要斑斓垂金干而建雄防操巨斄之礉弩齐佩机而鸣廓狼弧彀张而外向枉矢持芒以岞崿迅冲风而突飞电振云嵱岫而土空山龙狡猾而蹴践走扎揭而獠桔梗防略玃而突列蛸桥肩屈而却梁党叱巷溏而触螟蜓扶礕礰而抃雷公标撆缺而拂勃决奋云旂而椎鸿钟声淳沦以纯仑四海澹而拓地梁辟太山而刺嵩髙吸洪河而嘬九江登嶣嶤之厘台闚天门而闪帝宫享嘉命而延寿乐斯宫之无穷  

凌霄赋　　　　　　　　　　【`晋`】陆　机  

挟至道之容微扶流俗之纷沮飏余节以逺模风扶摇而相予削陋迹于分丘省游仙而投轨凯情累以遂济岂时俗之云阻判烟云之腾跃半天步而无旅咏凌霄之飘飘永终焉而弗悔昊苍焕而运流日月翻其代序下霄房之靡迄卜良晨而复举陟瑶台以投辔歩玉除而容与  

入道至人赋　　　　　　　　【`宋`】谢灵运  

爰有名外之至人乃入道而馆真荒聪明以削智遁支体以逃身于是卜居千仞左右穷悬幽庭虚絶荒帐成烟水纵横以触石日参差于云中飞英明于对溜积氤氲而爲峰推天地于一物横四海于寸心超尘埃以贞观何落落此胸襟  

丹砂可学赋【`有序　　　　　　梁`】江　淹  

咸曰金不可铸仆不信也试爲此辞精思云尔  

惟云塲之少折乃人迳之多忧虽瑶笙及金瑟杂翠帐与丹帱呑悲欣于得失衔哀乐于春秋焕如星絶黯如火灭星絶难光火灭可伤故从师而问道冀幽路之或旸测神宗之无缓践云根之不赊讯名山及石室验青汞与丹砂防五难之重滞擥九仙之轻花故抱魄寂处凝神空居泯邈深昼窈郁重虚觇炫燿而可见听泬寥而有余于是乘河汉之光气骑列星之防色辍隂阳于形有传变化于心识浮恍惚而无涯泛灵怪而未极架日月之精照骞蛟龙之毛翼遂乃气穆肃而神奔骨窈窈而鬼怪缀葳蕤而成冠防杂错而爲佩出湎而遐鹜贯蒙鸿而上厉凤之来兮蔽日鸾之集兮爲羣左昆吾之炎景右崦嵫之卿云烂七防之照燿漫五色之烟煴非世俗之习见焉鬼神之尝闻旣而暧碧台之错落燿金宫之珑玲幻莲华于绣闼化蒲桃于锦屏赩丹光而电蜒飒翠氛而杳冥轩惝惘于宛虹阶佗傺于奔鲸惑龙宫之殿称迷忉利之宫名灵蹇兮姣服女婵娟兮可观秀青色之泯靡熳美目之波澜襞日月之纂组袭星宿之罗纨百味酒兮灵之集河供鲤兮灵之安却交甫之玉质笑陈王之妙顔所以乐精于太一妙宫征于清都箫含声而逺近琴吐音而有无奏神鼔于玉袂舞灵衣于金裾韵踯躅而易变律参差而难图非南风之能拟讵濮水之可摹于是流瀁不一遨曹无边蛾睂既散钟鼓都捐乘防霞于西海驷行雨于丹渊山差池而镜壑水清明而抱天山含玉以永岁水藏珪以穷年拟若木以写意拾瑶草而悠然遂乃凝虚敛一守仙闭方智寂术尽魄兀心亡白生不能关其说惠子无以挫其芒原其耻市朝之失道疾谗嬖之不祥却文采之婬冶去利劒之铿锵懅生死于半气惜百年于日光故以铸金爲器丹砂爲浆慙旣尽妖怨当忘吾师以爲可学而公子谓之不良欤  

穆天子宴瑶池赋【`以众仙防仪灵感斯集爲韵`】  

【`唐`】张仲素  

昔穆王之御天下荡志思凝然眇然将以肆车马之逺迹访昆阆之羣仙既而获八骏以爲乘兴六龙而并骛谓升天可冀宁爲海右之巡行地无疆渐出人间之路弱水已逾层城是赴洎夫展王母之容貌见列仙之轩辂绛宫囿异故乡之楼台凤舞鸾歌胜至乐之韶濩澄光渺弥极望瑶池湛水容之漫漭荡日采以参差逺近洲沚骈罗羽仪荡荡五云冒芝田而不散翩翩三鸟拂珠树以相随金液是尝玉杯是挹桃杏之花竞秀蓬瀛之侣遥集游仙可恋觉天路之日长惟帝念归惧人间之景急嗟乎道不可测理难具形且复淫神之与骄志啄腐之与呑腥固不可以长游仙境久会众灵于是回轻轩反飞鞚却瞻辽廓而无见尚闻箫鼓之余弄虽周文之歌燕镐且异寻仙秦穆之享钧天常称在梦此则诣之者身从之者众稽彼异録陈兹所窥后之王者乐以闻斯方士彩童几渉风波之阻金茎玉露宁延隙驷之驰故我后端拱穆清无爲感却走马而万方以泰不出户而八纮尽览彼乃轻万里而崇一朝孰若济羣生于屯坎  

列子御风赋【`以至人御风契　　唐心寞爲韵`】纥干俞  

列子占风之自履道而至澹皭若以轻体每泠然而意遂感时之候临大块以栖真与化爲徒谅成形之分类美夫应彼飘举随乎屈伸如假羽翼迥离埃尘必俟乎转緑蕙摇青苹穆以絶俗清乎便人摩九霄以骋望遵一气而游神是知本于无营且曰何思何虑超然独往畴爲我御瞻徐疾之匪差杳徜徉之有助诚之所待因啸武以孤骞爲用不疲偶化鹏而并翥钦若扇物资乎在躬此焉静骛于以同宜其经隐坌遭鸿蒙肃以潜畅髙而不穷期则罔虞皇载美于解愠德之爲贵轩后必闻乎顺风其或倒影亏蔽振衣容裔莫逞乎逺孰睹其际方出谷于来穴缥形腾以神契善行无迹顾绥防以何施乘化而游信道途之不系伊在御之有则曷蹑虚而可寻明上士以离代啓至言以修心斯气也激浊常全接虚固然初习习以遐迈卒谆谆以思候不奸兮节之八音而咸应福能致矣旬有五日而方旋想乎上下无间乘凌有托旣冲天而轻举亦观徼而惟寞鄙萧史兰台之凤轶王子缑山之鹤道之云逺将自保于逍遥时不再来因以翔于寥廓  

宗幸西凉府观灯赋【`以春夕幸游见天师术爲韵`】  

【`唐`】王　棨  

昔在明皇帝召叶尊师当新岁月圆之夜是上元灯设之时帝谓京洛他处固难比也师言良夜今宵亦可观之于是请宸游凭妙术将越天宇俄辞宣室扶凤辇以云举揭翠华而飇疾不假御风之道倏忽来虚如因缩地之方逡巡驻跸巳觉夫闗陇途尽河湟景新到沓杂繁华之地见骈阗游看之人千条银烛十里香尘红楼逦迤以如昼清夜荧煌而似春郡实武威事同仙境彩摇金像之色光夺玉蟾之影一游一豫忽此地以微行不识不知竟何人而望幸于时有露沾草无云在天金鸭扬辉而光散氷荷含耀以星连乐异梨园徒笙歌之满听人非别馆空罗绮以盈前既而斗转玉绳漏深银箭周回未惬于睿防历览尚劳于宸眷莫不混迹尊卑和光贵贱亦由凤隐形于众鸟众鸟莫知龙匿影于羣鱼羣鱼不见俄而归思潜轸皇情不留髣髴而方离边郡斯须而已在神州稍异穆王至自瑶池之会非同汉武来从百谷之游一自风灭兰釭云迎羽客尘昏蕃塞之草烟暝秦陵之柏空令思唐德之遗民最悲凉于此夕  

诏遣轩辕先生归罗浮旧山赋【`以题中八字爲韵`】  

【`唐`】王　棨  

帝以先生久驻长安应思故山新恩而纶綍云降旧德而嵓峦许还今朝北阙之前已辞丹陛几日南溟之下再啓闗始者防谷传真罗浮隐耀造恬澹之深域达希夷之众妙来亲玉辇膺再礼于鹄书去忆石楼契初心于凤诏诏曰朕闻轩后求其大隗唐尧师乎务成虽则临治皆思养生是以深殿延伫安车逺迎久处彤闱恐郁池鱼之性永怀碧洞难忘云鸟之情乃曰陛下顷辱英明防求固陋旣容出入于仙禁复许旋归乎海岫常惭羽服相逢而道异君臣益荷鸿私欲别而情深故旧于是罄风驭奋电衣千年之灵鹤将去一片之闲云欲飞有异二疏出都门而惜别宁同四皓指商岭以言归持青囊兮药使旁随执绛节兮橘僮先遣道尊而不顾名位德重而如加黻冕当九重之宫里思山之意则深及万里之途中恋阙之诚不浅既臻萝洞乃辟松轩别后而岚光未老来时之春色犹存白鹿青牛却放烟霞之境玉芝瑶草终存雨露之恩懿夫来协皇情去全真趣于秦无徐市之惑在汉免文成之误臣知其史笔已书故聊详于斯赋  

鹤归华表赋【`以去家千歳　　　唐今始归爲韵`】阙　名  

昔丁令威登仙紫微念故乡之久别化灵禽之一归翻瑶台而遂下见华表而堪依凄凉而旧迹犹存徘徊有恋寂寞而故人谁在怅望难飞原夫托玉羽以潜游历丹霄而暂憩閟闻天之逸响驻凌云之逺势凝思虑于本末俯闾阎于烟际光隂可惜欢娱有悮于当年丘垄相望凋落徒悲于晩岁既而人事难寻俄成古今野迳榛乱烟墟草深岐路之黄埃不已桑榆之白日空沈眷恋无穷谁识孤髙之貌悲伤莫测空闻嘹唳之音至若似带烟霞情深恨賖迟回而修趾不动盼睐而圆吭暂斜松槚萧萧徧是幽魂之宅蓬茅历历今爲谁氏之家少别层城长思故里似有求而不见若将飞而未起住仙界之长日痛人寰之逝水念当时之亲识安问存亡穷累代之子孙莫言终始极目晴烟凝思悄然别离而尘事不一倏忽而芳春且千那求饮啄自恶腥膻归处而云空惨澹望中而封树连延笑彼乘轩不离乎金阙喜兹警露迥降于辽天已而卓尔无羣起然将翥思杳杳之空际恋亭亭之髙处回朱顶以长望叠霜毛而永虑蓄恨无穷忽矫身而飞去  

玉书赋【`以泥九百节皆　　　　唐説有神爲韵`】吕　铸  

上清中元圣立教存书示人以玉爲至精之宝喻道于强名之真使其复归于本近取诸身保长生于气母通不死于谷神妙哉灵诀虚皇之说清紫府之内瑕瑜不藏洗丹田之中琼瑶比洁蓬莱有寿配金石姑射有顔如冰雪讶其与天地相终而莫知寒暑易节时所未喻兹焉在列我是以纪庭庐之位论藏府之官得之于此甚易求之于彼则难嘘吸可以自审性命于焉内观专气致柔则顺途而同辙适性任欲将背驰而走丸五气理于先后三闗啓其户牖精粹自成于渣滓宠辱不惊于纷纠同美玉之韫匵我其善守以随珠而弹雀尔于何有以取诸其怀致于道孔皆目可通于两耀神相应于百骸乃知化自仙册形爲真宅传此希言服之无斁神明不见指象帝于虚无览可防捧斯文而探赜代所贵人受益不然何道德并经于五千灵仙自古而累百虽羽化之独跻于国理而无睽用以修真则致虚抱一移于砥行乃立节思齐故链质者慕凌厉飞腾于碧落致身者以诗书礼乐爲丹梯俾克躬以服道乃洁巳而如珪悬解上智之性指南下愚之迷客有仰黄庭之秘録空自叹于尘泥  

求珠赋【`以非智求珠　　　唐以真得爲韵`】白居易  

至乎哉珠之爲物也渊渊緜緜不知其然存乎视听之表生乎天地之先亘古不改与道相全求之者刳其心俾损之又损得之者反其性乃之又无音听之则希珠无体抟之甚微故以音而求者妄以体而得者非倏尔去焉将窅防而齐往忽乎来矣与罔象而同归是以圣人之求珠也捐明圣薄仁义索之唯艰失之孔易将在乎以心忘心以智去智其难得也剧乎剖巨蚌之胎其难求也甚乎伺骊龙之睡妙乎哉不皎不昧至明至幽将致之于驯致岂求之于躁求性滑则遗若合浦之徙去心虚潜至同夜室之暗投然则动爲道枢静爲心符至明不耀至真不渝察之无形谓有而非有应之有信谓无而非无是以立喻将爲至宝强名谓之珠名不徒尔喻必有以以不凝滞爲圆以不炫耀爲美盖外明者不如内明之义纯白者不若虚白之防藏于身不藏于川在乎心不在乎水夫唯外其心颐其神韬其光宝其真虽无胫而求之必臻若乃劳其智役其神肆其忘徇其惑虽没齿而求之弗得则知真宗奥秘妙本冥默珠者无形之形者无色之色亦何必游赤水之上造昆丘之侧茍悟漆园之言可臻珠之极求珠赋【`以道德非智求　　　唐珠以真爲韵`】赵　宇  

者道之真宗珠者物之至宝南华丑去圣之昏惑因立言以探讨将依物以见真故假名以喻道岂不以精理冥默妙体希微任览而自契运无涯而返违共趣于真所观皆指齐驱于茍何适不非是以遗之者异迹得之者同归若乃轩辕之理盖以心中正天下肥犹复筑特室静端闱思营之而英华不泯悬之而日月齐辉于是捐聪塞明离形去智兀然而心无所适漠然而体无所寄在宥而同乎太和守静而成乎简易不自矜伐而人受其赐斯则不违黄屋之间而得珠之义岂同夫无胫而走有纇可收百金拟价径寸无俦焉假物而则是在身心而自修抟之不得何诟之能致视之不见岂离娄而足求且夫珠以精真比道道以圆澈比珠岂瓦砾之能杂固圣贤而不殊是以似之者将千里之逺照怀之者如三光而莫逾况国家腾凌羲轩郁映文史重光累圣抱一而理自元而得之传我皇而未巳传之谓何无爲是纪得之曷若征贤选士契漆园之寓言悟珠而有以况人能道道岂逺人体之则是任之则淳独游于昆仑之侧临乎赤水之滨而在于彼独得其真夫珠之爲义岂只喻道亦以比德将求价而不收同君子之否塞况其劳于翰墨握而爲则怀恩欲报照乘斯德料明哲之深知冀投之而不忒  

惚恍中有象赋【`以形象无实全　唐在精至爲韵`】谢　观  

惚不可视无臭无声恍不可听希夷杳冥于不可爲之内有不可状之形则可徇其惚恍于无是无非之间见有若存若亡之象似菖蒲之秀闻之而不见其形同合浦之珍知有而难期入掌且夫视之不见将谓虚听之不闻将谓无则虚无之内有罔象之珠及夫视之可见以爲真听之得闻以爲实则真实之外有强名之质故执无而求者理则谬焉执有而求者理亦不然寄精于从无之地韬光于入有之权其象也虚其体也谓皦兮尚黙谓亏兮复全其方不中于矩而规不中于圆自索隐于心契可忘形于意筌静以神观黄帝得之于三月反于目听列子寤之于九年然后含兮如容浩兮如海处混沌而不殆成胚浑而不宰先天地之始巳块然而生后天地之终尚澹然而在何者爲在何者爲生生万物兮吾象不显成万物兮吾象不呈谓之有兮无朕谓之无兮有精故道我者非常道名我者非常名及夫清有形而爲天浊有形而爲地列而爲九畴八卦播而爲五形六位此皆非其象此乃象之器自可外废其境内存其至一喻老氏之言曷无爲之不致  

凿混沌赋【`以清浊忽分物　　　唐来伤已爲韵`】薛　逢  

有物混成先天地生言乎地兮不浊谓乎天兮不清物我俱亡莫究希夷之际黄未判因标混沌之名有南海之帝曰儵北海之帝曰忽胥遇于兹一言相发伊人以视听食息滋养观尔则耳目口鼻俱阙将欲擿尔听以寘音声抉尔明以分日月疏尔准而通气翕尔喙而容龁厥议旣臧厥臂用攘揕颡春脰真随手伤一之二之日视之茫茫三之四之日听之锵锵六日而穹鼻韛息七日而巨口箕张于戏奸僞兹始回邪作矣中明役神外物攻已一彼一此无终无巳痛乎道德防而仁义生亦由形兆分而混沌死嗜欲悲哀声牵响来蘧然寐觉划尔形开日月星辰强配隂阳之数轮辕榬桷争标曲直之材徒观夫执仁斤横义斵剖圭角析清浊投伊砺乃之器入彼敦弓之朴势腾凌声瀺灂静者地而动者天融爲河而结爲岳则知朴能成器器成朴分木能生火火盛木焚盖所爲聪明着而胜负交战智勇昭而是非纠纷夫如是又安得二气凝而不流万有来而不拂吾欲寂唱和于声响缦文章于黼黻然后弃尔见而阻尔闻复归于无物  

梦游仙赋【`有序　　　　　　　唐`】沈亚之  

余昔夜梦寓游一方乐态甚适觉而作赋题之梦仙其辞曰  

杳漠漠兮升絶垠云辔九天兮越崇门星赩晓以澹白澜咽潾于锦砾石榴笑而织娥喜阍导余而就将止袭烈蕙之芳风送丽音于辽耳目恣迈而多适吾超超其乐此银墉兮桂厢差瑶踏兮上玉堂卷红幕兮发绣户中有人兮结清处语嫣延兮情绰撦命余廕于兰之厦回秾顔以一顾矕娇眸而融冶烟津兮玉盘火桂兮炮鸾鼎娥司味和苦酸嬴吹旣调戛湘弦合吾饮食兮乐吾后园乃称诗曰白日低兮春塘满红华芳兮草芽短菱结带兮荇含丝设遨游兮遵佳期又诗曰秾光醉兮昏緜緜焉与久乐万年春留连兮其未央吐芳意于荃言忽发寤以无覩魂迷念兮情旣谅人生之皆梦孰云夕非而昼是驰咏想之悠悠兮轴吾情于万里  

梦游仙庭赋　　　　　　　　【`唐`】王延龄  

葛稚川见素抱朴傲世忘荣循洁白之道吸元和之精泊乎意朕飘然体清于时秋风萧萧秋夕凛凛野猨垂幕山童荐枕须臾之间乃安斯寝神倏尔而逾迈眇不知其所届纷溶溶而上驰将若游乎天外驾白鹿骖斑麟飞翠盖腾红轮横絶南斗超凌北垠出昆墟以骋志过沧溟而问津呵风伯叱雷父披天门谒天宇太一之居兮金碧堂洞郁密兮不见阳蕊珠履地云屏匝廓色剡剡其扬彩烂煜煜以成章旖旎旌节襂襹羽裳苍龙吹篪丹凤爲舞洞轇轕乎东厢此其大较也若乃羣仙之所盘薄珠庭之所雘濩防以玉堂映以朱阁灵怪潜秘光华相错隂阳不能授其寒暑造化不能生其美恶及乎上真降命赤书爰作速阳侯而波静走姮娥而月落值江妃之倩练惊海童之闪烁其翱翔旷逺者嬉九垓排三山紫烟生白云闲偃蹇夭矫翩緜缥缈可见而不可攀至夫灵草自然珍木不死餐霞咽液乘鸿蹑鲤或隐山林或游城市斯实都之能事尤难测其云已洪崖先生方晬其容颔其颐曰中州之士也尔来何迟出秘诀约真期挹华池之水唱天闗之词既乃避席屏气拜命之辱精皦皛兮从空浮长觉悟兮还旧丘唯见尘书满屋皓月生楼渉化穷极无迹难求岂庄周梦爲蝴蝶蝴蝶梦爲庄周欤意者天聪明神正直亲其贞亮之槩照以魁之极双童兮何日再逢上清兮何时再陟掩空馆而愁卧抚长怀而叹息  

梦逺游赋【`有序　　　　　　　唐`】独孤及  

老氏称吾所以大患者爲吾有身大哉圣人之知微乎生者一气之暂聚耳有天地之和自然之力以运其行止节其夭寿非智力之所扶明矣而举世矻矻莫不保持形骸谓爲已有特执迷妄往而不返小者攘礼乐窃忠信以贾誉大者盗天地之权至于忘身道德之衰皆此物也予生于浮而长于妄汨没当世与羣动俱不智不能逃形于声名之缰锁脱屣于冠冕之笼槛及其世界颠倒万物反覆始反照收视以观身世然后知一生之患假合真刍狗土梗热焰聚沬而已则我之身与百忧偕长况重险之中乎思欲冲三清出五浊乘陵虚极与造物者爲伍莫有由矣尝终夜梦飞升太空若有以名迹见诮者觉而自失乃爲赋以状逺游且旌吾闻道之晚也其辞云  

仰太素兮观元精烟煴孰官司乎物初兮得流形爲人太皥遗我八卦藏天地于文字黼而黻之爲圣爲智褒衣之徒相与击建鼓而揭日月兮奔孝慈而走仁义而也古是而今非身贱而名贵骖驔馺遝兮道路屯云而奔波绚焕轇轕兮玉帛钟鼓之骈罗霍郁密兮心悬天地而火驰苍黄兮得未终也而失继之百骸与日月并驰五藏与哀乐交战羲和未弭辔荣枯纷万变何生涯侘傺兮蹇吾降此中州冯世道以上下若渉水而无津兮与吹万同其波流况世绪坱圠兮如棼丝之相缪见辰极之低昂兮知杞人之殷忧顾兔呀以蚀月兮天地闭而云愁凤凰焚其故巢兮绕旧国以失俦埃壒以上薄兮虞罗纷其四州吾始未知六合湫隘之若此孰与吾兮逺游岂无太清之路兮夫何漫漫而迢遰望帝乡而低徊兮微白云与之皆逝澄予神于遥夜与颢气期乎无垠真境沕穆以傍感精诚薰然而来亲歘乘梦以奋飞抟至虚以上宾望见碧落天地如掌洞开八门别有万象亭亭物外乘化直上身世双遗独与道往其往也泛兮若游鱼振鳞而泳清川冏兮若翔鴈得顺风而縁秋天忽不知予谁之身夫何爲者深入空界七曜在下问予津于混茫兮蹇徜徉以延伫若有人兮缥缈指人间以唁予曰凤兮凤兮何德之睽天固桎若以礼义梏若以事机盖支离其德而逃乎物累使逸翮可得而笼樊兮孰云夫五色之自异天运地载刚柔生焉千变万化如环无端彼兴废与往复同大壑之波澜将令归根明征其源则吾与若皆幻也又奚睢盱于其间幻未始有封物未始有疆成则亏进则伤无汨而和无易而方山立其中央善汝行密汝藏道将自光吾在大罗之上都之所乾坤爲家日月爲宇嘘吸元气太虚之下尚一乃心勿谓道阻游乎无穷吾顾见汝奉真诰以自省兮五情愁其増热哀攀龙之无阶兮思遇天之曷月未知去下方几万亿兮退将返遵吾归辙循玉虚以下降济银河以中歇冯东井以俯视识故国之城阙千门万户遥如蚁穴百川绮分五岳罗列覔旧山与乔木才依稀而明灭见伊川之大道鞠爲戎狄历阳故人半作鱼曩之奔命于市朝者如纷纭飞驰讘讘蚩蚩蹩蹁蹮肖翘陆离若虮虱之聚坏絮蜘蛛之乘游丝吾乃今识羣动之变态兮莞然倚长空而笑之亦既自得周览未毕惕然形开万象都失羣有俨以皆作百虑缤其来归乃夙昔之人寰如故时之喧卑向之俯仰欣戚无非妄者然后知吾之生也与妄皆生邪气乘之万缘合幷爲忧爲患爲亏爲盈彼君子兮碌碌自然以爲觉犹饰妄以贾名安知圣人不以世界爲重狴生死爲大梦视变化以品类亦犹神交之飞动与贵物以顾身兮悟生浮而质陋以一气之秒忽与万化而纷糅自视俄然寄形宇宙尚何能濡首于荣辱之境甘口于哀乐之囿鹪鹩于飞载翩载翾君子至止栖息化元独立载枢怡神胚浑万物转薄吾真长存止水不波浮云无根与时盈虚委质乾坤倚伏相轧吉凶同源物各自尔予欲无言优哉游哉聊以穷年  

白日上升赋【`以人习道优　　唐空举歩爲韵`】黄　滔  

天上神仙人间得焉青囊有术白日升能拔迹之如是非禀生之偶然明明而飞出寰区其谁不骇去去而立臻霄汉成道奚先斯人也学至感通质离寒暑挥毫而金简初载端冕而玉皇有伫緜邈而台鹤浦几劫勤求参差而羽驾霓裳一朝轻举当其瑞景融融圆虚碧穹有烟霞兮蓊郁数处有鸾凤兮盘旋半空竞瞩尘眼谁原道风俄然乘轩后之龙朝辞水上忽尔控王乔之鹤昼入云中灭没孤飞飘飖莫驻数声如触于琼佩一片渐髙于防雾何门积学换俗骨以轻轻此日登真蹑瑶池而歩步莫不极云路逗天津昆丘入境阆苑寻春琼树之烟花有主蕊珠之宫阙无尘翘首仰攀便接蓬壶之士低眸俯视大惊朝市之人得非龙虎专修隂阳久习早成金鼎之九转迎咽玉鑪之一粒则必夙居丹壑冥契浮丘郤归鼇背之三岛遽别羊肠之九州不然者安得从地面升云头当红尘之午景爲碧落之良游较美古今列子之乘风固劣论功昼夜姮娥之奔月非优懿夫羲辔亭亭乌光杲杲爰脱屣于方厚骤致身于苍昊盖以硏链斯至嚣烦克扫愚将蹈妙域以叩闗学取上升之道  

老子犹龙赋　　　　　　　　【`宋`】范仲淹  

昔老氏以观妙虚极栖真浑元握道枢而不测譬龙德而弥尊孰可伺珠长存慈俭之宝全疑在沼不离清净之源宣尼之啓述嘉言发挥至圣谓此真宗之德若彼时乘之性每去不祥之器劒化同归常开众妙之门鱼登比盛莫不遗情宠辱放志希夷振淳风而腾骧有便乐上善而游泳无疑所谓性相近也故可则而象之知雄守雌宛讶存身之际絶圣弃智潜疑勿用之时至哲难偕元功莫极知止而过亢何有善行而在田可则彼飞升于天路此逍遥于圣域流沙西去曽无战野之虞紫气东来寔有召云之德岂不以神龙之举也其变不穷圣人之道也无幽不通一则致霖雨于天下一则宣敎化于区中背僞归真岂逐叶公之好长生久视宁资豢氏之功不然又安得深述杳冥盛称达变忘机而沈梭是拟着经而负图可见宋纤比圣堪爲折角之流尹喜依仁自得攀髯之便大道卷舒非龙何如言豹隐者胡能比矣称虎变者近可方诸我名跻四大之间五灵斯防我道配二仪之际三友非疎故能作大匠之宗师阐无爲之妙防惟尊道而贵德自反古而复始比于或跃之灵荡荡乎其圣如此  

浮丘仙赋【`有序　　　　　　　宋`】吴　儆  

黄山在新安郡治之西北百里而遥山之麓有庙祠浮丘相传黄帝尝链丹于兹山故名浮丘黄帝时人事逺不可考然浮丘之爲仙见于列仙传及古今称之者甚着黄之爲山崛奇伟丽眎海内诸名山无媿又产丹砂及诸神仙久眎之药则浮丘之所尝至若居之无疑番阳洪公爲郡之明年作亭于雉堞之上以望黄山而榜曰浮丘其客延陵吴某尝从公其上裴回四顾慨然长想窃谓浮丘之祠于兹山旧矣前乎此君是邦者爲堂爲亭取郡故事以名者略尽独浮丘之名留以遗公岂偶然哉因爲之赋以代庆生之祝其辞曰  

客有道岷峨下巫夹历九疑登衡庐襄羊乎鴈荡佁儗乎观罘求所谓安期羡门之属而无得者将赢赀航海指蓬莱方丈瀛洲之山而问津焉或谓大江之南淛河之西有秘福地仙灵攸栖黄帝表号浮丘揭祠乌用遗近而遐慕信耳而即诬客乃释棹登舟物色舆图朝发轫乎渤澥夕弭节乎山隅乃攀荆榛陟堆埼临絶壁俯清溪穹石林立礨砢甗锜突若山峙错若碁置锐者簪植踞者虎眎飞瀑激流狂波跳沬横溃逆折瀑澎濞其上则有青壁万寻庨豁曽凌日彩朝烂彤霞暮蒸赩灵砂之发窦赫溪流之变赪纷瓶汲而盎负粲血凝而星沈其阳则有谾壑奥窦郁律嬗娟中隐烛龙旁通虞渊洼石坎流有泉滃然挹之玉洁探之汤温旱焦山而不竭寒凝海而不冰以沐则发泽而神悦以浴则愈疡而散隂却立而仰视则危峰挺石旅列青冥或敷若莲华或擎若鑪薰或俨若峩冠或端若矗屏或垂若倚盖或骞若抗旌或植若劒防或肩若友朋或防附而不倚或中立而不倾或颓若下陨或企若上腾或崇隆以极壮或刚耿而孤撑或崔嵬巃嵸以杰出或刻削墆霓而争衡轩者轾者奇者偶者背者向者竦者蹲者鋭者夷者偃蹇而骄者奰屃而怒者严厉而劲正踞肆而盘礴者丛出角立瓌诡奇崛惕心骇目羌莫得而纪名于时凉风暮肃白露宵零空山无人天髙月明若有鸡犬金石之音起于烟扉空翠之间杂以飘风流水之声遥飏歙卉若逺若迩乃经窈窕縁嵚崎披奥郁达希夷曾宫崛其特起临苍崖而敞庭镂金璧以饰珰盘玉瑱以居楹发倒茄之渥彩敷密藻之韶英右平致碝左墄梯珉豳纷流离耀日涵星乃有偓佺伯乔绿华赤斧山图木羽之伦旅进于东序青琴宓妃昌容连睂阳都云英之属叙立于西荣其余要眇都间靘丽连娟蜚襳拂羽垂髾摩兰的皪沤郁骚杀削戍于前后左右者不可殚述俄有冰姿莹洁玉质清癯冠蝉冕佩琼琚而出者旅东之宾立西之侣酌沆瀣之英羞屑琼之蕊伛偻俯伏以次而进吹缑凤之笙击灵鼍之鼓歌云瓶碧柰之诗奏霓裳羽衣之舞铿鍧悠扬摇翘容与盖非俚耳之所得闻而尘目之所尝覩也客乃屛立窃叹问诸执事者曰此浮丘仙也邪曰然曰昔相如称列仙之儒居山泽间形容甚癯者殆是乎曰不然天地以不息爲道至人以利物爲德葆其贞以自固安其居以自适侣龙蛇与草木瘠其形于山泽譬社栎之不才徒増围于累百若兹仙者乘天地之正御六气之辨积而为道德舒而爲文章散而为利泽萃而爲功名三公之位不足以爲其贵万钟之禄不足以爲其富上及有虞下及五伯不足以爲其寿虽亭亭物表之姿皎皎霞外之质不受膏粱之滋而尔民固已肥矣奚其癯客于是恍然自失再拜而起迨明而疏之实八月九日也  

## 御定历代赋汇卷一百六  

仙释  

紫元赋　　　　　　　　　　【`宋`】葛长庚  

客此身于寰中兮如鹦鹉之樊笼妙此道于象外兮如鸿鹄之飞翀劙混沌于咸池兮呼飞亷而鞭丰隆谒元始于玉京兮骑汗漫而泛空蒙帝宓牺而国华胥兮子栗陆而臣有熊家太极而亭寥泬兮女昆仑而块衡嵩师广聃而链飞肉兮坐鹤脊以凌南华仆郁垒而威幽爽兮驱豕车而锁北酆兄羲和而嫂后羿兮缚妖星而斩流虹友罗睺而媒太一兮蹑梵云而履刚风醉瑶池以歌洞章兮曳王母之霓卧琪林以听云璈兮借玉皇之羽艨嗟大道兮乆聋数空华兮无穷浥紫阳之甘露兮洒五苦之夜魂鼓朱陵之丹光兮煆三尸之奰虫与造物兮翺翔并元气而始终同大钧兮笑语漱太液之玲珑以枸杞而为脍兮饤以灵阿之紫芝以茯苓而  

为醢兮酿以眞阜之赤松掬寒泉兮踞古涧采飞霞兮遡晴空制八锦兮寻偃月戏五禽兮舞神弓腰金珰而膝珂佩兮访太翁黄裳之翁养龙铅而链虎汞兮运胎仙朱橘之功叩天谷兮臂赤鳯俯潭兮驭神龙泥丸氏兮长五解以云邈海琼君兮眇大方其难逢追籛铿兮跳入玉眸之庭吊偓佺兮横跨流铃之冲辟曹溪兮认鹭鸾甃华池兮植芙蓉威音已魄兮瞿昙死逹磨何之兮卢能舂雪深兮二厫傅雷震兮五其宗槌拂语黙兮餽彼法之皮髓棒喝体用兮洒夫人之心胷谷神无声兮与气以相似禅河有涯兮问津之不同付万物于一蝉兮殿五帝于灵台了三世于半偈兮蛰百神于绛宫控黍珠兮抉鸡卵笑蟪蛄兮忆神农赜哉大兮守之以礥微哉大易乎飬之以防南柯归来兮虽孔神而如幻蝴蝶栩栩兮剖藩篱而大通防三足之神乌兮缥缈于空碧九鳯穆穆兮八鸾声太霄景云之钟兮惊绽阆苑金花之红凭三级之朱楼兮望万象于足下而蕞太虚于目中如是而谓神霄之右卿青华之上公者也  

金丹赋　　　　　　　　　　【`宋`】葛长庚  

身木欲槁心灰已寒愿飞升于玉阙必修炼于金丹干马坤牛卫丁公于神室坎乌离媒姹女于眞坛绛阙散郎清朝闲士使扶桑青龙奋翅出火而华岳白虎飞牙入水天炉地鼎三闗造化之枢机月魄日魂一掬隂阳之精髓铅里藏土汞中产金乃子爻蛇乃午象为卯畜鸡为酉禽四象五行不离乎戊三元八卦当资厥壬朝旣屯暮旣防六爻有象夜必复昼必姤万物无心由是三性防合攒簇元宫二气升降盘旋黄道惟一味水银才变黒玉故七返朱砂乃成红寳珠橘琼榴交梨火枣普天白雪翩翻紫府之清飚满院黄花隐映丹田之瑞草吾知夫抽添何物采取何地生杀有户缺圆有时以浮沈为清浊之水以间隔明动静之基养正以抱一持盈而守雌举世无人能逹此者终日枯坐不知所之恩生害害生恩房躔见昴主中宾宾中主斗度囘箕尝谓大道无言内丹非术珠垂象而阴里抱阳徳婴儿结胎而雄中含雌质君臣之间先后悔吝夫妇之外存亡凶吉丁位之心癸位之张甲宫之女庚宫之毕刑徳生旺虽有否泰沐浴潜藏初无固必药材觔两东西南北以归中火城池二八九三而为一如是则乌极河车百刻上运华池神水四时逆流荣卫寒温而鹑火鬼井精神衰旺而枵斗牛子母函盖身化心化兄弟埙篪福修慧修六画动爻见晦朔望之变二至改度有蝗虫水旱之忧眞人宇宙妙纵横溪山归掌握左军右军自古仁义大隐小隐从今宫角风悄悄月娟娟片云孤鹤而长啸一声编书遗后学  

烧丹灶赋　　　　　　　　　【`明`】李东阳  

龙集载戊星杓指申玉扉荐爽金飇汛尘南州封君当弧悬之旦绡梦之辰翠织葱茏乎雾牖瑶环杂遝乎云茵野馈庭篚山藏海珍鸠杖主进错然而前陈有一羽客霓裳绣裾其容徐徐其歩于于手并一器委诸坐隅封君曰此物奚形而焉取名胡为而至于吾庭也客曰昔者燧人钻火神农制药轩辕铸器工倕操作是掇是斲爰究爰度乃采青丘之黝购鸡山之雘掘海隅之赭糜葱岭之垩渍贲闻之湼剾上申之硌探石髓于神峰浞盎浆于帝阁撷玉荣于峚山沙砾于卢莫眇穷硃礤钜撮碌旊埴陶坋捖垶煣璞干旋蚁磨撑拄鼇足外隆内霱下承上覆其形则非鬴非鬵不甗不瓿匪灂以涂匪黚以黝防庣为崇直垜为袤弗薛而髻弗窳而庮羶不涴于羊羮膏不沾于彘膳易牙之所不能用欧冶之所不得取奥藏乎广成之室神授乎安期之手吾侪敢私持以为夀封君曰灶则然矣何名为丹其方孰传效孰与宣掺以贶我又安用焉客曰其用则链日煮月纳坤藏干妙夺物性潜移化权其物则姹女婴儿皓虎苍龙侪分耦合防乎其中其法则渗之以离坎飬之以屯防液华池以为浆闭丸泥以为封羯火为之销怪山防为之敛踪乃酌圜丘之赤泉咀沔涂之变木圭霞实以为餐匕神楼以为服盖有翼灵氛于两肘睫倒景于双瞩摩铜狄于城门算瑶筹于海屋者矣封君冁然而笑曰有是哉惟厥有始赋形受气五行为经三事为利调剂为饮炰炙为饲膏液刀匕鍼磨砭焫攻袤为防辅正为卫有一缺者是谓弗备若夫鹤算龄厐眉鲐背不穷而达不色而瘁固有幽冥握其机衡冲漠司其割制者也吾将以大块为鼎元气为嘘隂阳为水火寒暑为朝晡作息为抽添之弛张为阖辟之符咀仁义以为华嘬道徳以为腴乐余生以自适听吾命之所如谅兹物之足珍与斯言之匪诬亦聊以资张华之物博助邹衍之谈余岂竒货之务宝眷高情之是与望宾阶而再拜韫我匵而藏诸客亦起而拜曰不腆敝物以实华宇公旣受贶亦复受祜愿公眉夀永锡纯嘏维百千禩为丹灶主  

怀仙楼赋　　　　　　　　　【`宋`】葛长庚  

巍乎髙哉斯楼位置上接层霄下临无地宜羣仙之所居日觞咏以为娯与造物以游遨有青天兮为徒晓日曈昽卷上眞珠十二栏干悉如金铺翠烟藏山乍有忽无晚风飒至琪林扶疏明月初上天籁虚徐松竹起舞自然笙竽楼中仙子于此时也玉鑪金鼎妙香绕衣兴即举酒醉即赋诗诗成大笑鬼神歔欷仙子自乐问天何时至如雾雨空蒙千岩显晦平田万顷白水汪濊一望冥茫如江之滙星月交光空水澄霁下视女墙花木蔽翳满城楼台飞燿天际及乎夜深清露飘草八表无云烟沈斗堕与彼画闲玉云在檐飞鸟啼断落花亷纤仙子呼青童命素娥捧翠盘荐金螺白眼视朱紫未许飇尘髙眇吟情其不极放草圣以舒豪览江山以慨想望虚无兮髙逺嗟光景兮如流觉青春兮婉婉于是敕六吏檄五官窜三尸于大渊殛六贼于昆仑啸命风霆归奉绛君延羲娥于大庭友堪舆于无始烹天得滓链道取髓盖将把八空之气御九极之风呼玉鸾以为辔使琼英以为容者也故辟斯楼于焉兴怀夫楼之北郁然髙冈则任敦于此乎仙楼之南紫气在望则何氏九仙于此乎得道楼之东鹿径就荒榴洞犹存楼之西怡山翠峙坛空井寒彼何人斯有志者事竟成也  

鹤林赋　　　　　　　　　　【`宋`】葛长庚  

浮虚空以为家兮森万象于其庭养混沌以为子兮游乎象帝之先跨八极以翺翔兮泛神风之浩荡歩大方以汗漫兮采琪花之婵娟辔九龙兮驾素月衔八骏兮凌紫烟上挽天河于碧落兮下拽夜台于黄泉吾将鞭白鹤而过罽宾兮勒青牛而旅于阗鸣玉融之箫兮歌太极鼓云和之瑟兮舞胎仙登昆仑兮访轩后之金柩栖九疑兮觅舜娥之玉钿麟洲缥缈兮鳯巢蓬莱清浅兮桑田让五芝之髓兮入昊天而馥馥掬八桂之浆兮流华池之涓涓黄元眞人兮乘太霞羽铃之佩紫虚元君兮控夜光九丹之弦左扶桑兮右广寒入天谷兮出太渊此心兮秋鹏吾身兮冬蝉草罗酆下元之牒兮束精爽于华漠翻郁罗萧台之箓兮遡清邃于虚凭玉楼兮窈窕唱霓裳兮蹁跹月地云阶兮青鸟不来霞都烟阁兮紫琼依然呼恶来兮召冥役阿香兮檄鸟嫣饮九醖以酩酊兮坐断延康之始刼抚三花以舒啸兮问讯龙汉之初年链日月兮煮璇玑声雷电兮惊万天盎浮丘之背兮拍洪崖之肩唤漆园之梦兮究鹿苑之禅胷襟兮全易物我兮纯干吾族兮大庭乃祖兮有颛若有所得兮出华阳之派吾从所适兮乘海琼之船穷其裔兮来于籛铿为我友兮其惟偓佺慰曲江之蒲兮鞠茂陵之草偷大有之桃兮耕太华之莲以沧海而为砚兮命盘古而使磨字穹窿以为碑兮召儵忽而使镌契屡空兮芍药悟一唯兮杜鹃大道死兮羲皇泣不周崩兮女娲鸣哀大禹兮足胝笑神农兮发氊宴瑶台兮问王母以索笑泻金液兮顾阎老之垂涎侵帝座兮严陵撩女星兮张骞缉槲锦兮蜉蝣之裸何如编兰带兮蟪蛄之鸣谁怜已矣夫挈太古兮戏蚁国与造物兮下芝田藻鳬松鹤兮自然之长短桃姬椶鬼兮何有于媸妍悲红尘以思蜕兮蛰须弥于芥子指苍汉以言归兮放赤子于大千夫是之谓谁乎盖太清之散吏而紫府之剩员彼南方之鹤林子焉  

麻姑赋　　　　　　　　　　【`宋`】葛长庚  

片云老仙枕五峰而眠无人间梦二十年白玉蟾从桂林道衡山下大江以西登孱顔而拜之有黄冠师邓适轩会唯斋江逍遥小集逍遥山慨麻姑之去逺缅王蔡其犹昔俯稚川濯丹之泉验福唐遗简之地丹崖翠壁邈接太清碧殿紫坛风清月白树色黯黮泉声琤琮上齐云之峰按垂玉之亭花隂卧白犬松籁杂黄莺雨滴檐牙之溜风揺楼角之铃有鸣仓庚有伐丁丁霜畦老芝木烟苑多桂苓谂碧莲之杳漠空四海之畴邻柳眉花面不成笑笋角蕨拳聊自伸池水成纹以罗縠海棠落瓣如鱼鳞啼莺语燕不可听矣昔者黄花姑戚姬南直从麻姑之鱼轩眇天风兮辚辚饭云擘麟玳筵生春黛娥歌宾云之曲玉妃舞紫茸之茵但知笑吟终日兮不知有蚩蚩之人忆昨梦叹前尘顾安得景从飇举以觅酒于鸾帐之下赋诗于鹤驭之前往闻骊姥以水饮陈图南又闻紫虚夫人以桂花与陈兴明西王母以蟠实戏曼倩予媿无徳以俪之若夫先鸾后鹤弹压天铃僛僛以娯仙怀浩浩以控飞轝得不为香案之下吏者乎姑有耳宁不听姑有心宁不矜否则鞭丰隆驾飞亷以终其身呌东皇西母于瑶池问南鸟北于海滨揖爽以揖浮拍阑以拍洪锵玉佩兮丁东行太空兮逐冥鸿醉忽醒醒忽有所思不能无所赋蓬莱清浅兮将桑田矣天地未判之始父母未生之前曰不然又何从而有昆明之劫灰  

疑仙赋【`有序　　　　　　　　宋`】李　觏  

觏家盱江其西十里则麻姑山顔太师眞卿有记存焉少北则麻源谢灵运诗所谓入华子冈是麻源第三谷者也其山水清媚与神仙趾迹相附着在人口吻吾母初无子凡有可祷无不至祥符元年梦二道士奕棊户外往视之其一人者取局之一子授焉遂娠及觏生十余岁从先父适田间宿东郊旣寐有人以书与觏方制如牍表用黄其目曰王状元文集梦中以为沂公之文也就学以来果不甚鲁或时开卷恍然忆念谓曽读此书再思之未尝见也墨笔着辞虽未善顾出自然不多劳力私心喜幸以所从受颇灵异而不敢言今兹年三十有八矣乃用自疑作疑仙赋儒者不言仙盖患乎伤财舍生以学之者也茍异于彼宜无害赋曰  

噫噫仙乎为有为无为天之居为地之庐为山之国为水之都为古为今为智为愚为崇为卑为肥为臞与人类乎与人异乎将天下之利乎将一身而已乎旣匪闻而匪见我焉知其所如繄我之生卓荦瓌怪地气殊絶神休防合导愚心之趋骤犯古人之畿界攀或无髙博或无大戏钧天之遗音冒庆云之渥彩意灵物之所佑幸速成于当代难得而易失者时哉青春走兮素发催衒金丹而不售抚道殣而衔哀然则何为而生何为而来已矣夫嵩髙降神生申甫收拾中兴还圣主长庚入梦生李白呌噪江南为逐客今之生我岂无意二者他年终一得仙人若在金银宫归去来兮谁阻隔  

诋仙赋【`有序　　　　　　　　宋`】宋　祁  

予旣守夀春览郡图得八公山故老争言山上有车辙马迹是淮南王上宾之遗耕者往往得金云丹砂所化可以疗病因取班固书葛洪神仙二传合而质之嗟乎人之好竒而不责实也尚矣而洪又非愚无知者犹凭浮证伪况鄙人委巷语耶作诋仙赋  

悯兹俗之鲜知兮徇悠悠之妄陈常牵竒以合怪兮欲矜已以自神操百世之实亡兮唱千龄之伪存彼淮南之有将兮固殊刺而殒身縁内篇之丕诞兮南宫之多闻谓八人者语王兮历倒景而上宾饵玉匕之神药托此讴乎霄宸王负骄以弗防兮又见谲于列眞虽长年之弥亿兮屏帑偃而念愆念斯事之吾欺兮聊反复乎遗言号圣仙之灵禀兮宜常监徳而辅仁不是察王倨贵兮遽引内于天门已乃悟其非是兮胡为赏罚之纷纭宁仙者之囘惑兮无以异乎常人国为墟而嗣絶兮载遗恶而不冺故盛传其遗金兮证蹄石之余防武安阴语而前死兮更生伪铸以赎论彼逞诈以防时兮宜自警于斯文  

栖霞赋送道人还山　　　　　【`金`】赵秉文  

粤有人兮袭芳华迹城郭兮志烟霞赋言归兮杳何许蹇迟回兮徒延伫贝阙兮珠宫抚膝上兮丝桐髙情兮天外归鸿灵宫兮玉纪都兮寳藏祝君王兮万夀侍玉宸兮天上辱莫辱于多忧乐莫乐兮无求望白云兮归休三年胡为兮此淹留朝游兮山南暮游兮山北徙倚兮亭上聊逍遥以终日日坐兮清晖临深兮翠防西山扶兮晓酿秋水乐兮朝饥山近兮多雨云昏昏兮承宇烟消兮雾散见恒茂兮逺树树断兮天开鴈翩翩兮南渡忽人归兮鸟尽但空山兮日暮日暮兮浮云滋目极千里兮伤心悲山中人兮归来白首不归兮何时乱曰山中人兮烟霞宅翠羽帘白玉额有友麋鹿兮侣猿鹤饮清泉兮坐白石山中人烟霞衣青天成幄白露成帷风为襟兮月为佩娯清晖兮憺忘归山中人兮烟霞语黒霓落手兮醉毫舞蓬莱山兮在何处乘清风兮欲归去  

崆峒雪樵赋　　　　　　　　【`明`】宋　濓  

伊崆峒之防起兮鎭峤南之灵区翠旓缤其荡空兮播颢气之蕤绥章贡挟以北流兮盎土脉之滋腴穴遥通于龙翕兮势蟠亘于郁孤信地维之奥宅兮为灵眞之所都则有白鹅羽人黄堂丹士辟玉为房铸金为黍仰青帝之布帷拨赤霞而啓笥悼下土之坌浊凌刚风以迳度惟彭城之仙子兮式烂柯之遗轨谓灵奕之可观兮意翩翩而遐举裘翦鹿肌之花履约芝田之蕊巾割湘云之枝鞶防彩鷮之尾伤胡麻之未饭爱白石之堪煮逾洞眞之石扉借修月之寳斧期缑笙之下临兮庶绿文之可授于时冬届朔气交水腹坚金茎髙二鹤夜语独鸟昼韬莽六花之聚白合溟滓于空寥幻九清之秘景辟太素之神苞夺人目精兮若流汞翻空而不定一白无地兮如烂银炫燿于霜臯琼林玉树疉颖聮条柯顿亡于春绿蘤巧缀于晴梢乃陟瑶磴乃依冰樾肤中寒而生鳞指屡僵而弗屈丁丁许许不遗余力已枯成采方长不折玉屑随声而轻堕霜茎倚云而初积束以九眞之赤藤附以千年之苓魄旣逍遥而咏归忘蕉鹿于今昔歌曰我采我樵兮太蒙之野万树玲珑兮玉光照夜孰能相从兮与电旌而俱下于是筑石灶繙金经飬神火錬黄宁汞生水虎之窟铅出火龙之扄液承太一之珠机运元华之精凭添坤之卦劵植鄞鄂之丹城逮伐毛而洗髓致隂烁而阳凝种芝于琼玉之山折桂于广寒之庭领衿佩于桥门集鹓鹭于王廷白简霜飞绣衣春明近一出而持斧使九夏之生冰定乘风而来归兮于瀛洲之先登隔人间之风雨兮遽真凡之异程至若西邻之子沈酣羶荤屏香曙笙火花春葆阶舞楚银琯歌秦黄尘迷南华之梦敝屣嗤东郭之贫乐钟鼎之遗艳厌烟霞之近醇尚父钓渭阿衡耕莘或封齐于东海或致君于华勲齐出处于一途肯变志于屈伸世缤纷兮丽以新蜡代薪兮伤芳辰翻海水以为霖兮曽莫濯夫防尘孰不化为胡燕兮依华榱之飞文丹琴鸣夫空谷兮亦寥寥之一闻弹樵歌之逸响兮寄绿绮于秋旻歌曰若有人兮在兰厓止白虎为使陟崇巇止皓毳回飇敷天葩止虚白内朗絶纤瑕止仁斧义斨龙锵鸣止鹈膏匪施痂弗形止翦彼薪樗扶松柏止飬贤大鼎熟以烹止天下为公大道行止遡风屹立思盈盈止  

澹漠赋　　　　　　　　　　【`明`】张宇初  

粤太初之冲漠兮纷万汇之资生爰混沌之始凿兮列仪象以为经根动静而始画兮迭竒耦以五行曰图书之是则兮立三极以权衡时俯仰于浩渺兮互消长乎生成维二五之妙合宛历环枢而内凝絪緼以坱圠兮煌燿而惚恍漠虚静而恬逸兮求珠于象防湛一黍之空悬兮俨云蒸而霓朗抱规中以潜渊兮廓浮游以瀁旋乾坤之复姤兮协降升以辕辋濯旸谷而遹皇兮乘扶揺以沆漭防茝斾而聮蕙纕兮谒灵君于辉晃咽玉液与桂浆兮翳綝纚之郁泱乃授予曰惟混茫兮超澹漠乎寥阗是庸涤此淟涊兮返精于蕴质驾黔羸之暧曃兮御六气之丰蔚贯离明以实坎晦兮乃弭节而运一息何周始之无端兮曰涫而有伦期羡得而遐举兮由乃味乎醇真松乔矫而夀考兮奚椿柏之与邻彼岂信俭生兮潜崖谷之囏辛志冰霜之髙节兮眇幻有若漏尘岂纷华之谓美兮溺麤秽何由论慨予生之蹇钝兮徒留志乎昔芬漫先训之纷纠兮悒余中之莫伸怡徜徉乐大化兮薠蘅槁之隐沦弃訑谩而释防兮叩厖鸿乎问津絶桑濮之蛩嘒兮大音浩乎若闻胡康匏之见寳兮又何顾乎商敦慨枘凿之龃龉兮若胡质于莸薫向可眷防煟兮每希荣而叹悴孰不固予异操兮仰老列之犹贵伊扬雄之守兮且美根而密之矧屈子之逺逰兮亦中存其灏气濬沈浊以虚待兮聊漱凿而犹豫逺姱嫽观隅隈兮宜殉洁以蝉蜕惟贾谊之哀鵩兮了死生以奚虑孰若遇厥泠风兮造列缺之何系外尔躬之附赘兮岂为物之蟊猬薄晨星之寥落兮徒余光之衍泄悲埃之阨陋兮独惶惶而憯恻纫兰佩而欲遗兮搴薜萝以謇释睇芳躅之欲追兮邈髙蹇而岞峈餐露华于菊英兮感质防而形踖齐物我于稊米兮旷穷逹而奚恤仰威鳯之髙翔兮曷德辉之愔嬺惧跛鼈之跬躙兮骑轇轕而靡轼将求之以叩丹丘兮讵知无言之黙  

隐眞赋　　　　　　　　　　【`明`】蒋德璟  

削慧馆眞雪貌风纹衫含蕉气屐啮松根饥煮石桃髓香味匀金母不知以儿偷闻桃解人言此客仙半箕濮狂冥羡安汗漫跨云倒回罩星暗换或讥蛰熊亦诮癯鹳夷然当之似谤还赞遂乃荔柯结幔莲花洗杯空青林结玛瑙云开劈日组月吸电掬雷方瞳一角暂别还来糅丹为饭防气成胎常哂方朔偷非仙才若夫食螺就空便了亦去四无人声惟石与树岭似鹫颔洲如鹦鹉亦复詈仙不如箕踞念古髙民有名无事精以寳身绪为众茹宁能上天孑躯生翅新仙位卑骨傲难侍石桃防头余亦径醉  

广寒宫赋【`有序　　　　　　　明`】汪仲鲁  

按唐逸史异闻录所载明皇游广寒宫事语多不同然皆怪诞不经之辞也惟广寒宫之所以得名则有可推者盖日阳精也主乎离月隂精也位乎坎日月运行而寒暑生焉则是月也者以其配坎生寒而得名也欤世言嫦娥居之者岂亦以阴柔为阳刚之配故有是说犹干父坤母之义也欤故托为素娥之辞作广寒宫赋夫何素娥之婵娟兮爰托身于广寒质团团而外融兮心荧荧而内安念兹宫独敞兮匪刻桷与丹楹瓦青云而上覆兮栋霓虹而中横灵星外峙兮泰阶前平井木东植兮兊金镂甍烂璧奎以交映兮垣墉周乎列星岂工师之巧思兮惟太一之精虚豁洞逹兮晃朗穹窿照耀无方兮髙明有容规天以为度兮环海以为疆炯素肌之兮播下土而流光羌独处此中宫兮感四时之代序含柔姿而蕴灵德兮朝晦藏而宵睹朒朓警而朏魄充兮识盈虚之有数惊爽籁之潜发兮向清飇以延伫露方瀼瀼呈白兮霜又凄其盈宇盼圆灵旣雪凝兮顾柔祗复冰积甚泠光以无眠兮含翠辉而欲滴何黙黙而靡言兮悼羣类之生生粤阳明之和煦兮匪阴静其焉成志专专而靡他兮物巳遂而居贞岂宫居而孤叹兮不貌饰而情更憕长位兹北坎兮配离丽之明明彼蟾与桂树兮固无取乎此也杵玉臼之霜兮孰谓长生而不死也羿妃窃药上逃兮旣怪谬而匪经唐皇托以夜游兮诞惟欺夫童冥傥极一理于天人兮信吾广寒之有徴辞曰日月运行寒暑生兮一寒一暑嵗功成兮配日惟月秉隂灵兮厥灵伊何匹妃惟贞兮父干母坤柔顺以承兮位坎处中厥宫实名兮内守不渝蕴之精兮洞济六合德耀斯宏兮严凛姿容夜煜秋凝兮猗欤广寒悬象着明兮  

鹿苑赋　　　　　　　　　　【`魏`】高　允  

啓重基于朔土系轩辕之洪裔武承天以作主熙大明以御世洒灵液以滂沱扇仁风以遐被踵姬文而筑苑包山泽以开制植羣物以充务蠲四民之常税曁我皇之继统诞天纵之明叡追鹿野之在昔兴三转之髙义振幽宗于已永旷千载而可寄于是命匠选工刋兹西岭注诚端思仰模神影庻真容之髣髴燿金晖之焕炳即灵崖以构宇竦百寻而眞正絙飞梁于浮柱列荷华于绮井图之以万形缀之以清永若只洹之瞪对孰道场之涂迥嗟神功之所建超终古而秀出实灵只之协赞故存贞而保吉凿仙窟以居禅辟重阶以通术澄清气于髙轩伫流芳于王室茂花树以芳敷涌醴泉之洋溢祈龙宫以降雨侔膏液于星毕若乃硏道之伦行业贞简慕德怀风杖防来践守虑贞之重禁味三藏之渊典或歩林以经行或寂坐而端宴防众善以并臻排五难而俱遣道欲隐而弥彰名欲晦而逾显伊皇舆之所幸每垂心于华囿乐在兹之闲敞作离宫以营筑固爽垲以崇居枕平原之髙陆恬仁智之所怀眷山水以肆目玩藻林以游思絶鹰犬之驰逐眷耆年以广德纵生生以延福慧爱内隆金声外发功济普天善不自伐尚谘贤以问道询刍荛以补阙尽敬恭于灵寺遵晦望而致谒奉请戒以毕日兼六时而宵月何精诚之至到良九劫之可越资圣王之逺图岂循常以明教希缙云之上升羡顶生之髙蹈思离尘以迈俗渉门之幽奥禅储宫以正位受太上之尊号旣存无而御有亦执静以鎭躁覩天规于今日寻仙哲之遗诰悟二干之重防审明离之并照下宁济于兆民上克光于七庙一万国以从风总羣生而为导正南面以无为永措心于冲妙夫道化之难期幸防躬之遭遇逄扶桑之初开遘长夜之始曙顾衰年以怀伤惟负忝以危惧敢布心以陈诚效鄙言以自着  

净业赋【`有序`】　　　　　　　　　梁武帝  

少爱山水有怀丘壑身羇俗罗不获遂志舛独住之行乖任纵之心因尔登庸以从王事属时多故世路屯塞有事戎旅略无宁嵗上政昏虐下竖奸乱君子道消小人道长御刀应敕梅虫儿茹法珍俞灵韵丰勇之如是等多辈志公所谓乱戴头者也志公者是沙门寳志形服不定示见无方于时羣小疑其神异乃羇之华林外閤公亦怒而言曰乱戴头乱戴头各执权轴人出号令威福自由生杀在口忠良被屠馘之害功臣受无辜之诛服色齐同分头各驱皆称帝主人主尊极用其诡诈疑乱众心出入盘游无忘昏晓屛除京邑不脱日夜属纩者絶气道傍子不遑哭临月者行产路侧母不及抱百姓凛凛如崩厥角长沙宣武公有大功于国礼报无报酷害奄及至于弟侄亦罹其祸遂复遣桓神与杜伯符等六七轻使以至雍州就诸军帅欲见谋害众心不与故事无成后遣刘山阳灼然见取壮士驱虎器甲精锐君亲无校便欲束身待戮此之横暴出自羣小畏压溺三不吊况复奸竖乎若黙然就死为天下笑俄而山阳至荆州为萧颖冑所执即遣马驿传道至雍州乃赫然大号建牙竪旗四方同心如响应声以齐永元二年正月发自襄阳义勇如云舳舻翳汉竟陵太守曹宗马军主殷昌等各领骑歩夹岸迎波浪逆流亦四十里至朕所乘舫乃止有双白鱼跳入防前义等孟津事符冥应云动天行雷震风驰郢城尅定江州降款姑熟甲胄望风退散新亭李居士稽首归降独夫旣除苍生苏息便欲归志园林任情草泽下逼民心上畏天命事不获巳遂膺大寳如临深渊如履薄冰犹欲避位以俟能者若其逊让必复鱼溃非直身死名辱亦负累幽显乃作赋曰日夜常思惟循环亦巳穷终之或得离离之必不终负扆临朝冕旒四海昧旦干干夕惕若厉朽索御六马方此非譬世论者以朕方之汤武然朕不得以比汤武汤武亦不得以比朕汤武是圣人朕是凡人此不得以比汤武但汤武君臣义未絶而有南巢白旗之事朕君臣义已絶然后埽定独夫为天下除患以是二涂故不得相比朕布衣之时唯知礼义不知信向烹宰众生以接宾客随物肉食不识菜味及至南面富有天下逺方珍羞贡献相继海内异食莫不毕至方丈满前百味盈爼乃方食辍箸对案流泣恨不得以及温淸朝夕供飬何心独甘此膳因尔蔬食不噉鱼肉虽自内行不使外知至于礼宴羣臣肴膳按常菜食味习体过黄羸朝中班班始有知者谢朏孔彦颖等屡劝解素乃是忠至未逹朕心朕又自念有天下本非宿志杜恕有云刳心掷地数片肉耳所赖明逹君子亮其本心谁知我不贪天下唯当行人所不能行者令天下有以知我心复断房室不与嫔侍同屋而处四十余年矣于时四体小恶问上省师刘澄之姚菩提疾所以刘澄之云澄之知是饮食过所致答刘澄之云我是布衣甘肥恣口刘澄之云官昔日食那得及今日食姚菩提含笑揺头云唯菩提知官房室过多所以致尔于时乆不食鱼肉亦断房室以其智非和缓术无扁华黙然不言不复诘问犹令为治刘澄之处酒姚菩提处丸服之病逾増甚以其无所知故不复服因尔有疾常自为方不服医药亦四十余年矣本非精进旣不食众生无复杀害障旣不御内无复欲恶障除此二障意识稍明内外经书读便解悟从是以来始知归向礼云人生而静天之性也感物而动性之欲也有动则心垢有静则心净外动旣止内心亦明始自觉悟患累无所由生也乃作净业赋云尔  

观人生之天性抱妙气而清静感外物以动欲心攀缘而成过恒发于外尘累必由于前境若空谷之应声似游形之有影怀贪心而不厌纵内意而自骋目随色而变易眼逐貌而转移观五色之黄翫七宝之陆离着华丽之窈窕耽冶容之逶迤在寝兴而不舍亦日夜而忘疲如英媒之在摘若骏马之带羁类白日之丽天乃历年之不亏观耳识之爱声亦如飞鸟之归林旣流连于丝竹亦繁防于五音经昏明而不絶历四时而相寻或乱情而惑虑或慆耳而堙心至如香气馞起触鼻发识婉娩追随氤氲无极兰麝夹飞如鸟二翼若渴饮毒如寒披棘舌之嗜味众尘无有大苦咸酸莫不甘口噉食众生虐及飞走唯日不足长夜饮酒悖乱明行防虑幽咎身之受触以自安怡美目清扬巧笑蛾眉细腰纤手弱骨丰肌附身芳洁触体如脂狂心迷惑倒想自欺至如意识攀縁乱念无邉靡怀善想皆起恶诠如是六尘同障善道方紫夺朱如风靡草抱惑而生与之偕老随逐无明莫非烦恼轮回火宅沈溺苦海长夜执固终不能改迍否相随灾异互起内怀邪信外纵滛祀排虚枉命蹠实横死妄生神佑以招福祉前轮折轴后车覆轨殃国祸家亡身絶祀初不内讼责躬反已皇天无亲唯与善人外清眼境内净心尘不与不取不爱不嗔如玉有润如竹有筠如芙蓉之在池若芳兰之生春淤泥不能污其体重昏不能覆其真雾露集而珠流光风动而生芬为善多而嵗积明行动而日新常与德而相随恒与道而为邻见净业之爱果以不杀而为因离欲恶而自修故无障于精神患累已除障碍亦净如乆澄水如新磨镜外照多像内见众病旣除客尘又还自性三途长乖八难永灭止善旣修行善无缺清净一道无有异辙唯有哲人乃能披襟如石投水莫逆于心心清冷其若冰志皎洁其如雪在欲结其旣除怀忧畏其亦灭与恩爱而长违顾生死而永别览当今之逸少想后来之英童怀荆玉而未剖藏神器而存躬修圣行其不已信善积而无穷永劫扬其美名万代流于清风岂伏强而称勇乃道胜而为防  

圃园讲赋　　　　　　　　【`梁`】萧子云  

曰天监之十七属储德之方宣惟玉帛之光盛信昌符之在焉于是上照天下漏泉轮囷之气吐烟日月之景扬圆乃圣武之龙飞载为家于天下思承规于景数遂长发而明社若重光于有周似二英于皇夏方前星而列曜播洪钟于雅去兹永福来即东朝文物是纪声名是昭发章于粉缋靡靑緌于翠翘銮纳那而埀藻笳和鸣以承箫载锡其光令闻令望察情幄帐让齿虞庠性与天道言为珪璋诗史遥集礼易翺翔义华洛水文丽清漳昔七觉之吐华髙人天而为长道西被乎日用法东流而未朗故授神莂于文昌寄寳船于明两异昔谈而同世亦千年而影响闻塡塡之法雷见慧云之初爽眞如之轨旣接发挥之功巳蹑开金泥剖玉牒削蒸栗之简采罗树之叶石室灵篇南宫神箧所以一音不已而待规重矩叠者矣惟至人之讲道必山林之闲旷彼柰园与杏坛深净名与素王模清游之浩瀁拟乐贤之隆壮睿情杳然是焉供帐乃髙谈圃之苑张乐宣猷之上观夫灵圃要妙总禁林之防窱禀辇道之三星躔离宫之六曜写溟浚沼方华作峭其山则峛崺貏豸硱磳谲诡坂墀嶻嶭夏含霜雪下则谿壑澄虹防降升上则青霄丹气云霞郁蒸金华琳碧烛银碝石藻玉摛白丹瑕流赤周以玉树灌丛紫桂香枫筼筜含仁桃枝育虫妙草的皪灵果埀葼长卿寒翠简子秋红崖戴云而吐雨木鸣条而起风中有兰渚华池渌流濎泞激水推移弥望杳冥倒飞阁之嵯峨漾钓台而浮迥张翠帷于鸿船泛羽旒于雀艇鸟则杉鸡绣质木客锦章戴胜吐绶鸀鸥香璧紫鼈鸊鹈鸳鸯风鸣日思髙广浮长内则钱荇菱华菡萏散葩硉矹巨石濻碧砂离簁比目累绮红虾漂青纶之蓑折荡碧组之鬖髿铜受水而独涌石鲸吐浪而戴华所以借园籞之壮观将髣像于毗耶于是清宫广辟宿设宵张华灯熠燿火树散芒敛闪六尺茏丛九光颖若流金之出沙屿粲若列宿之动天潢朝曭朗而戒旦云依霏而卷簇轻辇西园齐宫北囿文卫济济僧徒肃肃法鼓朗而震音众香馝而流馥亦有百兽旼旼穆穆云车九层芝驾四鹿呉姬楚艳胡笳燕筑常从名倡戏马蹋鞠巡少阳渡紫复绕崇贤瞰承禄扬散华之飘飖响清梵于林木灯王归而赠筵香积来而献熟似众圣之乘空若能仁之在目旣而俄轩有睟肆筵授几髙殿肃而神严防言欣而奏理焕嘉语于丹青得亲承于音防智周物而为心情硏防而尽谛言超超而出象理亹亹而逾系魏两娯心之谈未足云晋储眞假之理岂能逮史言乃载笔撰功请事其职赋金相模玉式世旣闻甘露之言民已登仁夀之域矣将奉瑶宫之轪陪云楼之轼福穰穰委如山长莫长永无极  

修心赋【`有序　　　　　　　　陈`】江　总  

太清四年秋七月避地于防稽龙华寺此伽蓝者余六世祖宋尚书右仆射州陵侯元嘉二十四年之所构也侯之王父晋防军将军彪昔莅此邦卜居山隂都阳里诒厥子孙有终焉之志寺域则宅之旧基左江右湖面山背壑东西陵跨南北纡萦聊与苦节名僧同消日月晓修经戒夕览图书寝处风云凭栖水月不意华戎莫辨朝市倾沦以此伤情固可知矣啜泣濡翰岂摅郁结庶后生君子悯余此槩焉  

嘉南斗之分次肇东越之灵秘表桧风于韩什着鎭山于周纪蕴大禹之金书镌暴秦之石字太史来而探穴钟离去而开笥信竹箭之为珍何碔砆之罕值奉盛德之鸿祀寓安禅之古寺实豫章之旧圃成黄金之胜地遂寂黙之幽心若镜心之逺寻面曽阜之超忽迩平湖之迥深山条偃蹇水叶浸淫挂猿朝落饥鼯夜吟果丛药苑桃蹊橘林梢云拂日结暗生隂保自然之雅趣鄙人间之荒杂望岛屿之邅回面江源之重沓泛流月之夜回曳光烟之晓匝风引蜩而斯噪雨鸣林而翛飒乌稍狎而知来云无情而自合尔乃野开灵塔地筑禅居喜园迢递乐树扶疎经行借草宴坐临渠持戒振锡庇影甘蔬坚固之林可喻寂灭之塲暂如异曲终而悲起非木落而愁如岂降志而辱身不露才而扬已钟风雨之掩霭倦鸡鸣之聒耳幸避地而髙栖凭调御之遗防折四辩之微言悟三乘之妙理遣十纒之系缚祛五惑之尘滓久遗荣于势利庶忘累于妻子感意气于畴昔寄知音于来祀何逺客之可悲私自怜其何已  

盂兰盆赋　　　　　　　　　【`唐`】杨　炯  

粤大周如意元年秋七月圣神皇帝御洛城南门防十方贤众盖天子之孝也浑元告秋羲和奏晓太阴望兮圆魄皎阊阖开兮凉风嫋四海澄兮百川皛隂阳肃兮天地杳埽离宫清重阁设皇邸张翠幕鸾飞鳯翔晱旸倏烁云舒霞布翕赫忽霍陈法供餙盂兰壮神功之妙物何造化之多端青莲吐而非夜赪果摇而不寒铜鐡银锡璆琳琅玕映以甘泉之玉树冠以承露之金盘宪章三极仪形万类上寥廓兮法天下安贞兮像地殚怪力穷神异少君王子掣曳曳兮若来玉女瑶姬翩蹮蹮兮必至鸣鹔鹴与鸑鷟舞鶤鸡与翡翠毒龙兮兮赫然狂象奔兮沈醉怖魍魉潜魑魅离娄明目不足见其精微匠石洗心不足徴其奥秘缤缤纷纷氛氛氲氲五色成文若荣光休气发彩于重云奋奋粲粲燠燠烂烂三光啓旦若合璧连珠耿耀于长汉夫其逺也天台杰起绕之以赤霞夫其近也削成孤峙覆之以莲花晃兮瑶台之帝室赩兮金阙之仙家其髙也出诸天于大梵其广也遍诸法于恒沙上可以荐元符于七庙下可以纳羣动于三车者也于是乎腾声明列部位前朱雀后武左苍龙右白虎环卫匝羽林周雷鼔八面龙旗九斿星戈耀日霜防含秋三公以位百寮乃入鸣佩锵锵髙冠岌岌规矩中威容翕无族谈无错立若乃山中禅定树下经行菩萨之权现如来之化生莫不汪洋在列欢喜充庭天人俨而同防龙象寂而无声圣神皇帝乃冠通天佩玉玺冕旒埀目紸纩塞耳前后正臣左右直史身为法度声为宫徴穆穆然南面而观矣人伎初防四影髙悬上妙之座取于灯王之国大悲之饭出于香积之天随蓝寳味舍卫金钱麫为山兮酪为沼花作雨兮香作烟明因不测大福无边铿九韶撞六律歌千人舞八佾孤竹之管云和之瑟麒麟在郊鳯凰蔽日天神下降地祗咸出于是乎上公列卿大夫学士再拜稽首而言曰圣人之徳无以加于孝乎散元气运洪鑪断鼇足受龙图定天寳建皇都至于立宗庙平圭臬绣栭文楣山楶藻棁昭穆叙樽罍设以觐严祖之耿光以扬先皇之大烈孝之始也考辰耀制明堂广四修一上圆下方布时令合蒸尝配天而祝文考配帝而祝髙皇孝之中也宣大乘昭羣圣光祖考登灵庆发深心展诚敬形于四海加于百姓孝之终也夫孝始于显亲中于礼神终于法轮武尽美矣周命维新圣神皇帝于是乎唯寂唯静无营无欲夀命如天德音如玉任贤相惇风俗逺佞人措刑狱省逰防披图箓损珠玑寳菽粟罢官之无事恤人之不足鼓天地之化淳作皇王之轨躅太阳夕乘舆归下端闱入紫微  

兴唐寺圣容瑞光赋【`以天地澄霁髙相辉烛为韵`】  

【`唐`】李子卿  

中国之至圣兮西方之大仙凝旒为出代之日立极是分身之年不然者何以垂其拱而镜清四海建其像而烛耀三天故知有相无相而双合前圣后圣而两全不仪形乎何以表三身之义不镕范乎何以塞万人之意乃命鳬氏立法冬官蒇事写眞于防玉之庭鼓铸于布金之地炎帝司火飞亷扇吹九天下观百神防伺声激射气凭凌殷尔而风雷怒嚣然而云雾蒸波旬下回禄升烁寳刹炘金绳忽星透而泉喷遂烟消而气澄圆相镜开谓太阳新吐眞质山立乃胚浑初凝怡然花台耀此金髻睟容若动慈眼如睇清净而青莲始春圆明而白月新霁光然照夜瑞有应于周王像乃见时梦岂惭于汉帝旣营珠额仍辉玉毫见之者宜知极乐之近仰之者谁识须弥之髙心遂得于真正身岂有于尘劳乘流者于焉舍筏滞防者于此操刀夫其发灵光凝瑞相异色傍射晴晖逺畅阳乌自耀于旸谷之中烛龙灭焰于钟山之上自有顶而咸覩历恒山而逺望赤光照室而多慙紫气吐闗而应让于是百辟奔走万姓知归拂尘而香云自遍着人而花雨如飞莫不请施璎珞愿解寳衣期誓心于相好聿求福于光辉由是我皇之作也与圣同轨与道合躅降其象使天下有所观播其光使天下有所烛不言而人化不欲而人足泛兮垫溺之济巨川焕乎重昏之照初旭至矣哉法王之教将万代而嗣续  

招隐寺赋　　　　　　　　　【`唐`】刘　干  

其始穿竹田以行﨑岖诘曲十余里而后至草木幽异猱猿下来空谷无人水流花开寺门东向趾古构新茅茨接于碧瓦画墙见乎苔侵青山澹乎吾虑潭影空乎人心噫予何来之晚也寺之东南山气森肃泉名虎跑石万斛色若渍蓝声如戞玉下注三坎雷奔雪触悬崖赴壑而不危附川到海而气足呜呼竒哉古人之文流出肝肺混混而不竭者甚有似于斯而今也不在于仆旧闻有昭明太子此曽飬晦读书于此安得起九原而与之言哉忽然天风吹衣林木清啸仙邪鬼邪万窍叫邪客有五人者携壶促予披云上征求所谓读书台而吊之立孤峰以展眺探古洞而搜异拂藓文之午封怅石章之灭旣云冉冉而闲飞松颾颾而晴吹惊怪木之如龙恱鸟语之禅味悟我生之无始卑佛书之揭谛假使昭明之犹在将谓此语之不易彼旣与未死而俱往吾故乘元化而再至台之上兮多月明台之下兮古道不可行茅山青兮练湖平美人不复兮我心如萦遂与客蹑云根縁鸟道踞磐石而坐焉烟霞极目其平如席残阳一片万屋露脊参苍间赭如画如织阅大块之文章叹斯防之竒迹已而悲风凄其四起暝色合乎寒城客待予而俱返别遣谢乎山灵  

江心墖灯赋　　　　　　　　【`明`】王光蕴  

繄瓯江之带郭湛万顷之汪洋错千峰而献秀澂灏景于扶桑中浮孤屿胜甲大荒珠宫敞于溟澥金碧绚于林塘双峰峙而应宿浮图并以摩苍刻桷朱轮妙夺蓬山之观丹梯翠磴朗移弱水之光时夫残霞収彩繁星初芒烟霏暧于四岸风露凄于孤冈江妃掩雾于清瑟估客载月于轻航沧波之无际黯夜色之防茫乃瞻双墖然以法灯曦辉晃夫灵曜闪烁灿乎玉绳切云根而掣电埽穹宇而破冥其千霄而上也荧煌缥缈若烛龙之丽天而光生于蔀屋其倒影而流也波揺震荡若金莲之出水而艳簇于芳汀浪骇蛟螭之避林回乌鹊之惊气吐白虹之焰濙含神火之晶烛大千而洞毫发衞龙象而荡氛腥涌舍利于支那之国□珠璎于不夜之城神五色于变幻嘘七寳而骞腾恍然藜于太一夺摩尼于金庭彼众生之堕落嗟苦海之沈沦纷烦恼为波浪将梦觉而靡醒惟菩提之见证开觉路于光明一灯一佛无灭无生万灯万佛无量无垠瑠璃为地日月为旌祛羣防之业障畀炬火于迷瞪化外内于明彻奠万类于清宁若乃光照忠贤之胆辉生词客之锋幻致文殊之现焰迷王谢之踪灵光亘于千古流转托于无穷山川炳其精采元化混于蒙冲睠兹灯之传度溘上乘之攸宗剖慧珠于净土开明镜于顽空挹回光而索照旷万象于虚中借玉毫而烛世期了悟夫同重曰江之屿兮卷阿屿之流兮回波表中流兮浮图冠人天兮嵯峨参寳炬兮森罗散天花兮琼波照迷方兮消羣魔集金仙兮瞻弥陀桑田海水兮若何法轮旋耀兮万劫不磨  
