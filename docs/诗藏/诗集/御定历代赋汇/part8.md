---
title: 第7部分
index: true
icon: editor
order: 8
category:
  - 诗藏
  - 诗集
  - 御定历代赋汇
tag:
  - 钦定四库全书
  - 集部八
  - 总集类
  - 陈元龙
  - 清
---

## 御定历代赋汇卷五十四  

祯祥  

紫玉见南山赋【`以由徳通祥至　唐如影响为韵`】李　觐  

南山之阳何珍不藏昭皇家之至徳发紫玉之祯祥荧荧千岩动色炯炯万壑生光映于林谓羣凤之集上据于石辨众珉之居旁固已闻于往牒遂荐臻于我皇稽夫所自无胫而至每隐曜而不欺曷招携之可致所以瑞于有道将委质而式孚出非其时则韬光而自弃南眺穹崇玉见于中贞姿岂琢劲质非砻逺而望焉与彩云而揺曳即而察也杂嘉气之葱茏对白璧而即异配珪而攸同故瑞无应而不至事有感而遂通通人莫测孰知其色由是王者凭之而致理君子观之而比徳明琬琰之在兹岂瑕瑜之有匿原乎玉之处幽俭徳是修徳表玉而应瑞玉用徳而降休盖眞宰之潜运知神功之所由不然安得揖至宝于潜谷阐皇风于大  

猷而已哉若乃外彻中朗泠然如响佩服之处虽贵乎山抵鹊之时罔怀于土壤大矣哉瑞无常居因化所如惟徳是依彼自彰于符契不贪为宝我何待而沽诸故客有观光而歌曰归太素兮逺蛮屏有瑞玉见霄岭浮紫气于云际混清辉于水影庶南山之不骞期我皇之惟永  

咸阳获宝符赋　　　　　　　【`唐`】阙　名  

君生人者在乎宝位守宝位者在乎灵符鎭四海而攸重临万方而作孚时或遘迍暂沦精于甸邑道将昭泰旋应徳于皇衢日者师犯顺贼臣附进随黄钺以外迁与翠华而西幸茍遇运之云否将随时而匿影忽影脱于金绳遂沉埋于土梗既而寇尽天府驾旋京师衣冠再朝于紫殿文物重布于丹墀圣上愍兹符之阙遗恒寤寐以求之结精诚而仰望契幽昧以思惟皇心退修已闻于其政神噐大集又叶于其期其形欲呈其气先觌何五色之可爱与三光而相射光凝渭濵之苑冝玉树之青青媚贯王都之川状银河之奕奕载求载索甸人斯获捧之而片月下来怀处而长虹上格临宸扆同舜徳之文眀照阶墀叶尧心之光宅玉钮惟旧芝埿尚新螭文外发鸟篆中陈题为天子之宝实抚逺方之人彼之近县俯接城闉我唐既斩虏将于桥上汉氏亦拜单于于渭濵不然者曷不呈于异境而见于他辰者也当其大君出令布蛮夷之政匪我无以重其成命逺人底宁执玉帛于庭匪我无以阐其威灵足知宝符之复光我昭代唐虽旧邦其命惟再颂声作于外喜气溢于内藏之王府将神鼎以俱崇列彼帝庭与宝圭而相对盛矣哉我唐之景祚信三皇之作配  

昆田化为金赋【`以祭祀明洁神　唐化之金为韵`】阙　名  

地有百瑞美者惟金其见寡其应深故因神而呈足表至诚之道从物以化更彰肃祭之心其祭惟何首山之事其祭则那我皇所致始馨香以享徳终洁敬而展意向清汉以式瞻庶嘉祥于一至于是乎神报以福帝受以厘昆田之上金化于兹考出地之形时则亡也观从革之状维其有之原其始也未辨厥名莫知其价纷杂乎珍异昭彰乎昼夜呈祥于氏虽得神而生入息于时亦待神而化及其变也倐忽而成烂然而明初比粟而散防竟如萤以乱呈昔混丹砂南面之防诚始荅今辉瑶草四方之正色遂生山下荧煌田间昭晰向曙而野花齐媚入暝而天星共列祥风拂而逾丽瑞露濡而更洁至若随车表舜还雨来秦或因初以出或从木而陈未有还移以礼变化从神以彼瑞为兹瑞易前珍为后珍则知宝非神而不见其祥神非宝而莫临其祭访古而昆田宛在阅史而清风不替别有泥沙久沉光影常翳顾兹神之所开亦化形而表帝  

梓潼神鼎赋【`以灵瑞珍　　　　唐宝出为韵`】卢　庾  

于戏徳包生植者不能动彼天之道瑞及飞走者未能感无一之宝故知瑞之大者下及无心之金石徳之深者上合不言之造我国家髙选物理光天顺人膺景命阐坤珍由是函谷关旁灵符出而启圣梓潼郡内宝鼎光乎取新此鼎者圣人之大宝有国之神器量则深体乃殊异嶷如断山之崒屹若巨鼇之赑屭峙其足者可以象三徳虚其心者将以含万类不汲而满不燃而沸内烹饪以养贤上歊云而作瑞应火木之卦既调盐梅镂山川之容且御魑魅是鼎也岂徒灵感亦有欵识不假雕镌宛然文字实彼天之所锡表吾君之至异揭五百代之昌符成六万年之宝位与夫迁鼎郏鄏卜代三十卜年七百者不可同日而议宜书于册于帝之庭以合明应以昭神灵士有闻而叹曰昔黄帝作宝鼎三秦帝奠神鼎一周之衰也沉泗水而隐藏汉之盛也在汾隂而见出未有能来圣寿之无疆应人文以纯吉窃亦欲负鼎于明主启心而献术若能使我征于有商岂见遗于今日  

汾隂出宝鼎赋【`以皇汉之道神　宋鼎斯出为韵`】文彦博  

至徳昭彰炎灵道昌当汾隂而展礼见宝鼎以呈祥有感则通表承干之穆穆为时而出彰负扆之皇皇昔孝武以运继东周位崇西汉居尊克务于兢业临下弥勤于宵旰崇诸厚徳俾逺迩之恱随祀彼方丘冀人神之幽赞礼斯盛矣神惟享之允降穰穰之福靡愆抑抑之仪由是睢丘之畔汾水之湄仰窥乎天见黄云之缭绕俯察于地得宝鼎以瑰竒莫不焕金景之荣光蔚龙文之丽藻非惟啓于至圣抑亦见乎有道宁虞覆餗寔天地之殊祥不假铭功乃邦家之盛宝伟夫万方悉庆百辟咸欣非铸鼎以象物盖至诚之感神瑞启明时岂类宗周之宝天祚皇徳实为巨汉之珍是何泽及坤灵祥昭金鼎固莫量于轻重又难偕于竒挺载于瑞典非迁洛以堪同获彼灵祠岂于汤之足并不然则又安得并芝房而荐庙配白雉以陈诗于以显皇化之广运于以昭圣政之无私岳修贡而川効珍徒虚语耳鼎取新而革去故何莫由斯美夫祀事聿修休祥有秩非劳九牧之贡自显三材之质所以标瑞牒而纪祥经弥万代而首出  

丹甑赋【`以国有丰　　　　　　唐年为韵`】薛　邕  

神物昭见圣人是则五位时序兮万邦以宁百祥荐臻兮一人之徳鼓兹灵器呈我王国有物有凭匪雕匪刻察其状而妙相其仪而不忒谅幽赞而克成矧徽犹之允塞是知竒制可久嘉名不朽类君子之心以虚而受同至人之徳终善且有既应盛而自满不假于盘瓶亦讵炊而自熟何劳于薪槱拟神鼎之有用掩欹器而无咎岂以尘见范丹之空赂为纪国之丑者矣且夫清明在躬符瑞由衷诚之必感感而遂通献白环于重华克明濬哲锡珪于文命告厥成功此唐尧之表贶盖王母之钦风曷若自然挺出为瑞斯崇其应不昧其用无穷莫因埏埴宁俟磨砻以彰我君圣以报我年丰而已哉客有赋而歌曰徳日用兮象帝之先丹甑时见兮神物光妍中含虚兮体道上应规兮法天染人无所施其彩饰陶人无所効其贞坚以享以孝兮可以餴饎多稌多黍屡兹豊年  

丹甑赋【`以国有豊　　　　　　唐年为韵`】史　翽  

皇矣上帝临下有则徳升闻荣问充塞三光明而品物昭报四气序而黎人不忒虽休勿休惟静惟黙伟夫自然之丹甑方作瑞于明徳应皇运而无疆报时豊于有国其业可大其功可久既申命以自天类有孚而盈缶循环外映爰假象以为名濩落内虚信当无而入有明夫既耨既获表此不稂不莠将有开而必先固兹器之可守天应灵贶人期至丰不汲而满将宝鼎而齐列不炊而沸与温泉而比崇异钧陶之有作符造化之为功千箱以之而发咏万姓无嗟乎屡空且夫人为国本食乃人天朝有代耕之秩野多击壤之贤岂不以休征毕至瑞应无边正色斯呈以明于圣感天资可尚是表其丰年影亭亭于瑞日光泛泛于祥烟九功咸序八政攸先超三皇而轶五帝尚何足夫比肩  

仁寿镜赋【`有序　　　　　　　唐`】阙　名  

天宝初有献书阙下者言巴蜀之间有石镜见于岩之半仁寿之字昭然可观仆深竒之因而为赋  

主上恢大宝阐鸿休仁风扬而徳布寿星辉而皇化流故得灵仙启瑞石镜涵秋无往不形鉴乃侔于止水有鼎而应道可喻于虚舟懿夫化自天钧质非镕造亭午光射灵朝曙早来洞穴之九仙对商山之四皓炳昆岫之龙烛倒风坛之竹埽光能照乘不遗罔象之珠迹在幽岩为启崆峒之道动如秋水之澄皎如寒雪之凝驻清夜之圆月挂长河之片氷其形不由于拂拭其势岂假于钩绳君则无心惟徳之斯感山非自尔喜神之有凭左猨吟右虎啸万籁相聒羣容必召虽复晋有金饰之美魏有银华之妙何如庸魅而野鹿羞窥爱舞而山鸡自照昔之写形仁寿见瞻咸阳倚玳瑁而称丽挂瑚而益光名传岁月事着缣缃咸播美于前古孰归功于我皇镜为之鉴与明徳之合符石类于金惟圣躬之初应可以示后世之千叶可以轨前王之万乘纪事之简以光良史之书颂美之词更动诗人之兴法天法地之谓仁不骞不崩之谓寿惟仁也故能昭泰惟寿也故能长久万人咸识鄙石室之仙经六体自然轻汉园之卧栁我大君犹抑而不纳谦而不有小人无益于补天庶斯文之不朽  

西王母献白玉琯赋【`以圣道昭格神　唐物呈祥为韵`】髙　郢  

君有徳兮必体道以传芳物有灵兮必顺时以呈祥君感物而徳着物应君以名彰于皇有虞道光先圣既受终于纳麓乃禋宗而齐政光被人神泽周遐夐故得灵祥効祉西母来朝霓裳璀璨羽服飘飖驾鸾鹤兮御松乔陵碧落戾丹霄宴瑶池于旭日賔魏阙而崇朝其始至也天地氤氲彤庭赫其奕奕其既觌也堦墀皓旰素琯烂其昭昭已而森列防龙张皇金石仙侣齿于臣位灵物陈其賔席眞质贞明神光激射可使青琐失翠丹墀罢赤舞兽见而回眸仪凤观而委翮信希代之名宝旌有虞之光格若乃虚心守白圆质怀贞功髙律吕用等权衡价夺昆山之价声如嶰谷之声则赵之璧楚之珩杯遇殷而入用玦因魏而来呈虽见称于中古固难可而与京是知琯之为物信其直而不屈琯之既神乃历代而可珍始与时而沿革竟随物而沉沦否不可终得之于道既逢奚景之赏宁从卞和之抱人亦如斯坚贞美好愿同和而见用以窥天而不宝  

白玉琯赋【`以神人来献以　　　唐和八音为韵`】王　起  

玉琯絶伦受之于神希夷感化皎洁含眞既比徳而为美亦谐音而可珍肇自夐絶发兹璘玢匪剖石于和民乃成器于羽人伊昔帝乡所传王室未献虹彩潜射蜺旌并建鸾鹤映之以生光烟霞奏之以适愿同钧天之乐灵境独闻在层城之宫人寰共逺既而舜徳有感王母来过献之皎皎捧之峩峩重华遂得其符瑞百灵永谢其琢磨傥比以为笙知凤吹之不逺如秉之为笛曷龙吟之足多岂徒嘒嘒于兹竹碌碌于随和若乃观其戾止察其所以质非竽籁韵含宫征圆其表而合规虚其中而通理光连素手虽提握之不忘色映丹唇在吹嘘而成美其舎也无声之乐其获也无疆之祉虚而不屈老氏之籥乍同磨而不磷戎人之环孰比况乎知白自守无瑕可猜色迷琼树影杂瑶台怀清越之音不求于扣感馨香之徳不召而来固仙侣之所执非玉人之取材则知素琯之祥理可察将使律合于六音谐于八传眞人之逸韵资圣主之大戛宜乎藏九重之深为百代之钦腾辉烂烂和俗愔愔使伶伦之筩自慙叶律俾女史之管空媿垂箴无以窥天之心而忘至徳之音  

玉鸡赋【`以祥瑞之气因　　　　宋孝而至为韵`】文彦博  

王者尊临四海孝治万方握金鉴以御众感玉鸡而降祥将韫椟以强名寔资光润假栖埘而赋象用表飞扬原夫翼翼奉先孜孜继志允彰恭已之道克协因心之义精诚能格于上天和气遂钟于下地非烟非雾侔攻石以腾辉将翺将翔状衔珠而为瑞油然生也仰以观之或缥缈以瑜润或氤氲而翼垂笼汉室之飞鳬髙呈葱鬰映周行之振鹭俯焕羽仪奕奕堪嘉溶溶可贵混铜龙于博望蒙金雀于象魏有道则见宁同野马之光为时而生宛类白虹之气来岂无为至实有因且非求于照庑亦无假于司晨虽名符于五徳盖瑞应于一人将紫气以俱浮度关宁辨与青云而共散防鼎相伦旌此至诚表乎笃孝标名且异于石燕穷理亦殊于雾豹轮囷乍布辉山之美应同蠛蠓暂收敛翼之仪是效能致此者夫何伟而诚日乌之可遂谅天驷以难追湛露宵零已类寄流之际长霞晓映还符系火之时伟乎呈瑞不羣凌空有异非醇化而不显故旷代而罕至吾皇以孝徳升闻兹玉鸡来萃  

醴泉无源赋　　　　　　　　【`宋`】王禹偁  

泉本灵长皆从滥觞何无源而自涌应有徳以呈祥厥味孔甘可饮九苞之凤其波不浊宁朝百谷之王岂不以地乃至柔水惟善下不爱其宝于以光乎圣人感而遂通于以归乎王者但沸防以出焉奚疏凿之谓也神化难知汪洋在兹视之者孰分似带挹之者咸谓如饴匪自髙山非贰师之刺矣不居絶塞岂耿恭而拜之有以见徳及于地不期而至其润也齐乎圣泽其涌也偕乎睿知浪井不凿我则同出而异名灵芝无根我则重祥而叠瑞稽夫是泉也其源不见于义则那其味且旨在理云何得非源之隐也与凡流而有异味之美也表圣徳而靡他不然又安得匪因掘地而自可蠲疴者哉出鸟鼠者匪吾之耦产蛟龙者亦孔之丑鄙河水之九曲笑泾泥之一斗自然而然非有而有考乎支派应居水府之先效彼休祯合列祥经之首是何不在髙原波腾浪翻孰知乎桐柏孰谓乎昆仑任大禹之功深宁归畎浍纵张骞之力尽曷识根源士有自立身谋非因世本桴学海以斯久导言泉而渐逺期作瑞于昌朝免常流之一混  

甘露赋【`有序　　　　　　　　明`】杨士竒  

臣闻武备国家不可一日忽忘者也自黄帝至于文武数圣人皆以之安天下易曰除戎器戒不虞书曰克诘尔戎兵诗曰以作六师若春秋礼所载讲武之法尤备故武者所以保民御侮安内攘外之大器也洪惟皇帝陛下临御以来薄海内外咸归徳化尊卑大小安分循义耕食凿饮朝恬夕嬉陛下圣人之心宵旰惓惓谓天下虽安不可忘危时虽无事不可忘武陛下此心即隆古帝王忧勤惕厉之心所以为国家生民造太平无穷之福者也夫有至仁之徳者必有至和之应乃永乐十年十月丁丑车驾狩于武冈之阳讲武事也先夕甘露降兹山戊辰狩阳山甘露复降臣谨稽载籍有曰君治政平甘露降又曰帝王恩及于物顺于人而甘露降又曰圣王之徳上及太清下及太宁中及万灵则膏露呈瑞凡此皆天地至和之应陛下至仁之所致也臣士竒幸叨侍从目覩盛事心切忻怿谨譔瑞应甘露赋一首上进赋曰  

圣人膺干符御九五溥帝泽肃皇度徳化于万方明威令于率土盛矣哉治平之世超汉唐而跻邃古也惟皇圣徳同符舜禹功愈大而愈恭恒存戒于满假肆服外以安内兼修文而讲武盖将奠斯民于衽席之安而寿宗社于磐石之固也于时寒霜既肃孟冬维叙百谷登场三农毕务顺上天之时令考圣王之典故将简阅于司徒而狩田之爰举也吉日丁丑式启鸾辂风伯警途云师先御左翼青龙右卫白虎前导后从丹凤武千乘万骑猋驰电骛至夫天玺之东武冈之阳翠华于是而驻焉粤兹山之先夕焕幄殿其夙具风清泠淑穆月皎洁不雾直氐北之一星耿煌煌乎天乳旦而视之冈峦之表松柏之树已厌浥乎甘露矣轻若霜凝浓若雪积散若玉屑圆若珠缀霏柯糤条比比而是盖芳饴不足以儗其甘醍醐不足以喻其味于是六军惊异欢贺拜跽山呼谷应天子万岁天子于是更龙衮乘飞黄从造父御王良升髙眺逺周览四方纷营队其整列森部伍之分张震笳鼔遏云凛戈防兮飞霜布储胥兮四合渺罝网弥冈乃有上公彻侯材官骑士分驰方攘环驱迤靡追奔载翔曶霍迅驶于是金貍玉兔赤豹青兕麋鹿麞麂白鴈文雉仓皇怖慑气夺魄褫或跳踉而未已或蒙茸其犹起矢不虚发一发五殪槊不虚掷应掷遄毙巧防妙中辟翕变态杀获生絷盖不可为数计矣天子既嘉雄武之士尤重三驱之义乃下诏止焉于是时也物不穷杀农不妨耕将恱骋志士乐获盈羣情快适笑欢沸腾天子于是命众撤营旋驾都城升金根之车锵鸾和之声揭日月之旗扬析羽之旌鸣铙叠鼔条畅铿鍧不亟不徐雍容安行历东华登大廷御黼扆朝公卿文武济济介胄弁缨以及海外遐裔藩王陪臣莫不舞蹈上寿同声一情皆以谓天子致勤武事笃在保民感至和之瑞而兆国家生民万亿年太平之庆也猗欤盛哉昔之子虚上林羽猎长杨驰骋浮词以夸诩弋猎之乐杀获之富游观之竒而其实无所取征者彼安知圣王至仁盛徳上契乎天心天人协和灵瑞骈应者乎臣职词苑躬覩嘉祥稽首陈赋继以诗章诗曰天子仁圣保康兆民民之允怀皇天维亲至和萃灵嘉祥骈臻介福穰穰天子圣仁又曰明明天子受福于天徳威所被下竟八埏内固外顺宗社奠安圣子神孙于千万年  

神蓍立赋【`有序　　　　　　　唐`】潘　炎  

景龙三年九月十七日上使韩从礼蓍筮卦未成蓍自立从礼曰大人之瑞也赋曰  

惟彼神蓍生而有知用之不测明以稽疑擢九尺之纎榦伏千年之宝徳圆而神兮无幽不及其生三百兮其用五十惟圣人之观象乃神动而鬼入列八卦以效变翘孤茎而孑立数彰得一命乃自天同大横之有夏表或跃而在田其察也深其功也大称美名于神物齐妙用于神蔡是曰元后兹为筮从气受隂阳夜分而彩露兼幽赞天地朝覆而轻云数重蓍而有灵立定天保可谓神助用光天造功深莫善仲尼且许以钩深屈于不知太公徒言乎腐草蓍之立兮发其祥吾君得之尊以光明乎太极演彼归藏因卜祝之符瑞应天人之会昌  

蓂荚赋【`以呈瑞圣　　　　　　唐朝为韵`】程　谏  

尧阶蓂荚兮实称休祯盖历代而难值至我后而斯呈植之以前墀左墄映之而镂槛丹楹激薰风而叶转迎太阳而心倾日往月来深符大小之数时和历应因见天地之情观乎荣谢以月徳为常卷舒以日数成类随初吉以増茂暄然自春度既望以渐零翛然如寄体盈虚而方同得道任消息而匪殊有智金波桂树逺合象于雕荣炎汉芝房近方慙于祥瑞彼朱草与萐蒲曷于兹而拟议则知圣作物覩物兴由圣圣于赫而尭着元亨物效祥而天莫之令然而蓂之为应也博蓂之为瑞也昭赞睿主则太平在迩测隂灵则时变不遥初也则日益一日终也则宵尽一宵弱质浃金茎之露轻姿散玉戸之飇或曰麟在郊而合图牒凤来仪以听箫韶虽咸见而可贵于列迹而斯超岂如蒙贲着总集于厚地焜燿于皇朝  

蓂荚赋【`以呈瑞圣　　　　　　唐朝为韵`】吕　諲  

圣人法天兮无物不成皇天辅圣兮有贶必呈蓂荚之嘉瑞爰乃应乎休祯禀神灵以擢质因尧阶而得名抽茎防防布叶英英二八而落三五而盈隂徳自然仰蟾蜍而知晦太阳常近与葵藿而同倾尔乃丕体其祥博考其义所以厚上天之徳所以表皇王之瑞其国乱也则植之犹难其国理也则生之孔易惟我后之钦若亦合符而受赐承荣金殿旁沾三露之滋每奉玉阶上防五云之施岂无萱草以恱其性岂无灵芝以彰其盛芝擢其秀既以纷纶于策书萱树于堂曷能弥缝于明圣未若蓂荚生于皇朝与夫髦士来应弓招受成于天谅多闻于国瑞托其得地且有异于山苖窃预谈于皇道庶有望于迁乔  

指佞草赋【`以灵草无心有　　　唐佞必指为韵`】梁　肃  

圣泽濡煦动植斯形相彼瑞草逢时効灵体嘉生于浩气秉植道于彤庭昔在尧帝至化惟馨伊屈轶之芳贞协王猷与国经有皇睿后徳动杳冥二气畅而羣生遂百祥来而万宇宁矧夫佞者小人之道直者为国之宝虽纠正于邦宪实发明于瑞草象恭言伪于是焉去而勿疑叶布茎分何患乎辨之不早若乃一人当宁超黄越虞百辟来朝日临云趋风力论道伊咎陈谟瑞草在前畴敢以谀故曰物生于有有生于无感此变化发为祯符不然彼植物之何知乃同功于帝俞天道不言圣人无心寓形阐教其用则深禾颖降于周王芝房发于汉后信呈丰告庆并垂美于不朽彼直指以去邪谅于功乎何有我明主所以超三英之躅彼灵草所以为百瑞之首有由然也史鱼守直宣父恶佞佞直不分邦家靡定惟草所指惟皇所听指归乎一听戒乎失茍君道之不徒倚瑞以自必重曰晔彼草直而指佞圣之瑞时之理颂皇休无极已  

指佞草赋【`以灵草无心有　　　唐佞必指为韵`】沈　封  

伊嘉卉昔生轩庭盖历代而莫观其状至我后而方覩其形对右平与左墄间朱草与彤庭薰风昼洒湛露宵零所以彰吾君之睿圣所以表吾君之徳馨匪然何以于昭其异有赫厥灵根茎竦擢枝叶静好恶夫佞允叶乎圣心作乎祥特异于灵草况今勤施五至克奉三无多忠良之士絶谗佞之夫非斯草之助化何以臻于此乎指佞之为徳也广指佞之为瑞也深逢圣斯生介一人之景福有佞必指俾百寮而革心故能殊众芳之质标羣瑞之首彼獬豸之触邪抵罪在法则严伊平露之倾叶知方于人何有孰若我应明圣指邪佞昔之辅徳告轩后之功成今也呈祥赞吾君之理定一名屈轶千载挺出有佞则指孰云无必岂比夫萐蒲空扇于尧厨芝房徒歌于汉室哉足以彰致理荐嘉祉君子在位我则恭黙以倾心佞人入朝我则无私以直指信可以美芳声于雅颂垂不朽于国史  

指佞草赋【`以灵草无心有　　　唐佞必指为韵`】郑　辕  

旒扆肃诚天地降灵荩臣咸造屈轶生庭翠影如植皇心以宁暑屏寒生感萐蒲之代谢日来月往异蓂荚之飘零舄奕造诞生厥草表忠蹇之不迟惧壬佞之何早宵承湛露密叶如倾画偃薫风纎茎若埽猗那且都歌咏难模其生也则一其道也乃殊育于轩阶其指或有生于圣代其用则无是灵草之无心以圣人为之心对危行而不侮觌巧言而则侵荣乎砌隂实为为镜肃我皇度式如玉如金冠卉之首緜代旷有茅三脊之可封芝九茎而延寿曷若兹草之盛莫之与并类貂蝉之性洁均獬豸之质劲得诗人之无邪行孔门之逺佞于铄屈轶邈乎迥出遇唐复生应时作实经百王而影戢历千祀而宥密如执法之不回奉直道而自必所以野退宵人朝多髦士同鱼水之合契絶防蝀之莫指封思齐于大夫名可比于君子谢有香之兰荪恶无言之桃李  

朱草合朔赋　　　　　　　　【`唐`】韦模当  

县官执大法阐大猷道惟行逺化必通幽彼朱草以合朔示皇天之降休月始而生用资乎隂骘月亏而落事契夫冥搜其于作靡或不由乃知天防私亲神惟辅徳茍明智之有务必冥报而无忒或产水涯或生岩侧布赤叶之蒨练挺朱柯之翕赩既周复而莫穷与乾坤而不极谁究其义吾知其为美一人之化洽俾万国而泽被由是节不疑生荣以时依天听以叶祉顺月魄以呈姿朔吿合焉表皇化之无异草名朱也比丹心自持较瑞不慙于蓂荚称珍岂让夫灵芝观其光彩妍媚文理密致资亭毒以荣落以神祗之奥秘三五之前逐蟾光以潜长二八之后与桂华之暗坠匪权量之能侔将漏刻而齐致其气芬芳其色焜煌圣帝攸感灵仙是常何纎芥之微物遇休明而効祥谅君恩之克播致天意之溥将可以同覩日月共贯隂阳岂止渍醴变金浆而已哉懿夫分茎灼烁擢颖超遥朔自呈讵比夫偶阳而动既望斯陨宁同乎见晛曰消幽不测神化孔昭自然泽浸有截化行无外三光并明两仪交泰于灵草以配历冠古今而为大  

平露赋　　　　　　　　　　【`唐`】阙　名  

惟唐累庆唯天眷命植平露之殊祥表吾君之睿圣不窥于牖可以辨百寮之贤不下于堂可以观四方之政其仪可尚其义可覈平也者所以表太平之时露也者所以彰雨露之泽以此知庶类光赞神功昭格也希代以出旷古而无空尝覩于青史独有验于祥图借如嘉禾合穗且生于陇亩萐蒲扇食未逺于庖厨孰与夫荐祉于彤庭之际含荣于紫殿之前亭亭茎擢的的规圆属乾坤交泰风烈昭宣是以执正自守居中不偏偶香阶之蓂荚对玉户之賔连以承君顾盼以奉君周旋非夫圣哲首出英贤在位君臣同心上下一致五帝可以六三王可以四亦曷能感于兹瑞如或政有所缺道有未光则柢枝倾盖应是知方宁兹物自尔信有神所将似能存于炯诫岂独效于祯祥客有闻之而叹曰于戏哉莫瑞匪灵匪圣莫丁伟兹平露卓尔祥经物之咸若国之康宁覩珍符之有炳敢不颂乎徳馨颂曰官为贤政无失君与臣徳惟一伊平露应时出彰圣代光史笔  

灵芝赋　　　　　　　　　　【`宋`】薛士隆  

宋兴二百有三年封陲载宁狼烽不惊上乃髙揖凝旒栖神泰清天之与子法舜承尧祗载夔夔斋栗以朝帝被衮章舁防宝列旄麾罗羽葆太师辅前少师保后工瞽登歌奉常赞道有觉彤庭皇拜稽首上天子之父号曰光尧寿圣太上皇帝母曰寿圣太上皇后宫维徳寿康寿其堂色养无违仪刑四方二圣相欢用惟其至仰孝俯慈假天准地二气之精百物之英诞秀灵草乘时挺生隆兴惟甲申岁之阳羲皇御寅斗直东方有茁者芝有粲其房不植不根于殿之梁轮囷扶踈馨香有馝紫色芬蒀交光晔日歘腾龙而翥凤追金相而玉质焕燿宸居清明帝闼阅之者神惊瞻之者目夺一本同柯支生十二错地分州蟠天列次瞻彼日月膺期嗣岁亦有律吕八音以谐仙馆玉楼光于泰阶皇帝乃命东观启钥书披瑞命之篇参瑞应之图验通儒于白虎稽神契于孝经佥曰王者孝慈则芝茂又曰养老则芝生深仁是加于草木祥应是接于仙灵故肃宗养亲而产延英之座孝武严帝而秀甘泉之庭于是圣心恱怿称贺諠哗皇上赋玉华之诗太上发芝房之歌君臣动色室家胥庆被之于服章声之于讴咏蜑獠以之输琛海波以之愉静戴白之叟成黄之儿爰及闺房笑语嬉嬉自庆未始识也若岂天降而人为哉粤有狂生小子乐称古徳喜溢于顔忧形于色谓和气致祥允天子之慈孝天施地产诚圣人之逹徳也乃若汉之宣章号称七制仁民得天休符接至桓灵何道而产中黄之藏有芝英之瑞也由是言之妖祥叵测尔雅离骚乃寻乃绎乃列芝兰乃识菌芝或云产于嵒阿采于山而有之盖希出堂殿髙华之所有沾濡郁结而为曽胡多之可尚青龙之际乃一柯而三十有六支此何敞所称生庭之怪草崔光以谓蒸气而生之也乃其竒祥有取蔑闻往古方士多岐有传汉武逮乎季末谀辞麕至鬼目呈符菌宫贺瑞岂黄精钩吻有时而乱亦鸡苏豨苓有时而帝也于惟我后秉文之徳昊天景贶三辰耀色虽无此芝何损于治生禁之庭亦孔之异此不可不察者诚何足以当上意也怅天居之髙逺羌欲告而谁言聊陈辞而写志庶有发于尘编乱曰灵芝秀兮烁宫庭春秋易色兮随月而生神父慈兮君至孝贶珍符天之云告我欲排阊阖云路迢遥物怪司阍翅折之招爰摅怀作赋傥六丁下来持去  

## 御定历代赋汇卷五十五  

祯祥  

四灵赋【`以麟凤四灵王　　　　　唐者嘉瑞为韵`】阙　名  

于惟圣人之志气如神百物自化四灵荐臻是以鸟兽浸其惠泽昆虫怀其深仁福应尤盛休祥日新不然何以灵挺岀飞龙来賔羽族降而集凤鸟毛羣格而畜麒麟莫不率彼飞走荷此陶钧或羣或友是扰是驯夫其时然后动动而斯中叶休明之徳迈川岳之贡负图腾大河之龙衔诏引丹穴之凤介虫称长将开奥以应期肉角为仁示有武而不用原夫契时也其感不一效灵也其数惟四为皇极之休征作太平之盛事然后鱼鲔不淰知化而鳞萃禽兽不狘怀徳而麏至非夫天子睿哲黎元底宁惠化广被品物流形则何能光有九土克扰四灵美功而不宰仰洪徳而惟馨在郊薮则栖托以自适闻箫韶则率舞而来庭且如羲之道昌龙图  

有章姒之功成书呈祥或驯麒麟或降凤凰彼皆一者之或出未若四者之来王又若龙鬭郑洧麟伤鲁野凤有咏何徳之衰有灵而梦是假兴宣父之叹运未遇焉叶夏后之祥道之行也出处则以待时乎隐见而允符王者圣徳可大灵物可嘉游宫沼兮骙骙无惧鸣苑囿兮锵锵不哗辽东献豕又何足数越裳贡雉失其所夸惟明王之理天下也垂衣恭己修礼逹义仪形隂阳昭苏品汇天不爱道则干符应命地不爱宝则坤珍表瑞然后万物可得而賔四灵可得而致  

四灵赋　　　　　　　　　　【`元`】林同生  

乾清坤宁圣作物覩当四灵之毕来知万物之得所钦惟皇上绳祖之武敷和气于两闲播仁风于万宇九渊之龙乍腾髙冈之凤时翥麒麟在郊神在渚繄泰和元气之所钟惟体信达顺之所使彼昭昭之为灵验皇徳之遐着今夫神龙之英鳞族莫前或吟于云或奋于渊昔龙师之纪号彰瑞物于万年宣大易之取象首八卦而为干不有斯灵象数何先又若鸣阳之鸟集于髙冈五音雝雝五采煌煌阿阁之游嶰谷之翔雌雄奏和自成宫商使轩辕之作乐成律吕之短长不有斯灵制作未详又若神见洛粲粲朱衣呼烟吸雾灵液霏霏緑文一出为偶为竒揭我九章示我民彝不有斯灵大范孰知又若麒麟在郊万毳之英其象昭昭其角振振当周南之化美讫春秋之文成或播之诗或笔之经不有斯灵圣道何明虽然灵不自灵因人而灵圣人不作灵物不兴千载一时见于当今无为而化至治惟馨天不爱道甘露时零地不爱宝醴泉以生四灵骈萃宇宙文明而且賔兴多士雾集云从振关西之凤起南阳之龙元五总举眞儒之用麒麟在阁图当代之功使盛徳之士同乎四灵者又可以彰圣治于无穷  

四灵赋　　　　　　　　　　【`元`】林仲节  

维大钧之播物差变化之不同虽偏塞之有间亦和粹之或钟伊百兽之孰灵曰麟凤龙其灵伊何为瑞孔多或出鲁而降圣或鸣岐而应和或浮洛而荐瑞或出河而负图徳感而应者兴二南之咏乐成而仪者纪帝典之书九江纳锡昭土贡之盛六御时乘应干徳之符其为物也或毳而慈或羽而仪或鳞之长或甲之竒麟之为灵也角不以触趾不以踶虫有生而不践草必黄而后跻麟麟着于春秋咏于诗凤之为灵也体乃象徳鸣兮应时非竹实不食微冈梧曷栖凤凤文明之祥匪徳之衰龙之灵也神以妙物泽以及时或守国以绍明或云从而天飞龙神化之盛稽易而可知粤若先民伤时思昔纪礼运以成书表四灵之为徳匪罝网之可求岂阱擭之能执若为畜而可驯乃至和而自获彼昏不知孰明斯义夸元狩之瑞浪传一角之竒纪五凤之元徒取羽毛之异元君入梦骋畸说之荒唐夏椟藏漦涉纪闻之茫昧下有继诞之徒曲学之士束脯而食语有竒而不稽藻棁以居礼虽盛而匪智引笙而下料王子之空谈网梭而飞嗤晋人之妄议盖故实者不求史传之支离而必明经典之所指乃知礼经之言所以伤今思古而想像乎四者之为瑞也辞未竟客有谓余者曰子徒知昔人伤今思古而不思推古以证今也四灵以为畜则王者可制礼乐岂无其事而虚语哉洪惟圣神御四方而正四国张四维而立四极居四大而顺四时敷四瑞而体四徳乃若四者之应则麟凤之在郊龙之在沼振振跄跄蜲蜲蛇蛇而不知其几也今子徒骋五经之绪余而不覩文明之盛事辨纪传之荒诬而不鉴徳盛之所致诚下国之鄙人也赋者于是逡廵而起改容而谢乃续而为四灵之歌曰麟仁凤文龙神今世之珍礼乐斯兴道厥淳于赫盛徳维皇元  

青龙赋　　　　　　　　　　【`魏`】缪　袭  

懿矣神龙其知惟时览皇代之云为袭九泉以潜处当仁圣而觌仪应令月之风律昭嘉祥之赫戏敷华耀之珍体燿文采以陆离旷时代以稀出观四灵而特竒是以见之者景骇闻之者奔驰观夫神龙之为形也盖鸿洞轮硕丰盈脩长容姿温润蜲蛇成章繁虵虬蟉不可度量逺而视之似朝日之阳迩而察之象列缺之光爚若鉴阳和映瑶琼防若望飞云曳旗旌或蒙翠黛或类流星或如虹蜺之垂耀或似红兰之芳荣焕璘彬之瑰异实皇家之休灵奉阳春而介福赉万国以嘉祯周以龙兴赋【`以旋服国中位　　唐光鳞族为韵`】黄　滔  

周以创三十代启八百年既鸣凤以授徳复兴龙而御干奔天下之二分岂惟雨骤擎洛中之九鼎宁止波旋当其韬仁圣以表威灵涌祯祥而呈气色岐梁防衔耀之所汧陇湛蟠泥之域几年贪饵吞将吕望之钩一旦飞天霹破殷辛之国观夫或屈或伸非假非眞泽霈六合恩濡兆民以息虞芮作在田之迹以却夷齐为逆物之鳞掀陆海之波涛固殊鲸浪扩九重之宫室肯类鲛人则知指纵而或仗爪牙善战而靡资血肉火兵戈而虽假烧尾镜今古而未尝寐日遂使盟津契防此时莫愧于云从羑里栖迟昔日何伤于鱼服下蛰如此髙翔曷量于蛮貊而虫沙附申忠信而鬐鬛张足以雄飞革命首冠兴王驾木徳于震宫苍然被彩应阳精于乾象赫矣飞光所谓建皇基立宝位模日楷月规天矩地非三圣之尤异焉可以神物取类邈罔象乘鸿蒙奔霆迸电驱雷走风非四灵之感通焉可以与周而同功岂徒角树臣佐穴居域中拏开粟而攫散财滂沱有截寿九龄而豢十乱振奋无穷懿乎后焕放牛前光播谷愈彰圣徳于王者益验神踪于介族则老聃之道汉祖之顔永宜雌伏  

黄龙见赋【`有序　　　　　　　唐`】潘　炎  

景龙二年秋九月五日黄龙见于上党伏牛山之南冈留久之彰圣人之徳也赋曰  

龙之来兮乘其阳跃于泉兮临髙冈龙之至兮归有徳符于黄兮土之色精曜曜光雄雄上不在天兮接于物下不在田兮蟠于空列四灵智称其首居五位色表其中将衒甲以无比与负舟而不同明皇家之王气符历数于圣躬飞烟喷雾若动若顾声虽虩虩非同三尺之劔色乃煌煌下映五花之树诚帝王之嘉兆宁朝夕之可遇何虵蟥之足言谅腾黄之匪喻同翠之荐緑图彰大人兮告元符览史墨之言未之闻也验登殷之祀不其然乎  

黄龙再见赋【`有序　　　　　　唐`】潘　炎  

景龙三年六月十五日黄龙再见于牛山天意汲汲于圣人赋曰  

龙之见也春分而登于天龙之潜也秋分而入于川假崇山而再见应元圣而通蜿蜒孤蟠云雾四发目中精耀光飞列缺之火颔下珠悬色夺蟾蜍之月方将游彼池囿岂徒止于郊野非同上天之五虵有异渡江之一马孙权象之而置于军中魏帝范之而在于殿下永言于此我皇是宜秦王之梦立乎鄜畤汉后之时见于成纪彼皆一至此则重光采色炫燿文明焜煌错甲镂鳞既以来乎字分官纪号可以表其祥超紫凤于丹穴越青鸾于女牀龙徳相成而无悔天家久久而蕃昌黄龙负舟赋【`以克己勤物大　　唐川効灵为韵`】吕　温  

夏后氏奠山疏滞拯溺开泰珪锡命既成天下之功黄龙发祥始跃域中之大当其驻轸江甸舣舟洪川天行健而时有未济地设险而瞻之在前思利涉以抚俗遂精诚而告防于是云气滃起神光烂然奋角于勿用之窟骧首于或跃之泉光波澄澜奉天意以颙若拖尾垂鬛夹王舟而负焉合灵符于百代表圣运于千年徒伟夫出无情驰不测如驱风雷若有羽翼观竭诚以効用似就列而陈力电目流光金鳞耀色天吴奔走阳侯屏息巨险汔济孰假剡木之能潜怪莫逢宁资画鹢之息应变化以昭盛出沉潜而刚克其庆惟大頼祉福者兆人其观惟荣执玉帛者万国若非平土湮水泣辜罪已菲饮食以昭俭卑宫室而思理徳掩乎生成之初功齐乎开辟之始安有非常之神物不召而萃止济其不通而彰其具美者也至若汉横汾水秦抵沧溟实逞心欲匪崇徳馨苍生之虚瘁靡念方士之空言是听始幸免于覆溺夫何望乎炳灵于戏勤罔轨模言非善教则人虽愚弱或使之而不効其志惟纯其徳孔殷则龙虽神化将不役而自勤信矣哉国家俾人其苏在理无郁超乎大禹不务舟车之劳蜿彼黄龙但为宫沼之物而已  

赤龙据桉赋【`有序　　　　　　唐`】潘　炎  

景龙二年夏四月十七日帝在防事假寐白鹤观道士宋大辩等三十人同见赤龙据桉至矣哉神妙无方不可得而称也  

天之龙兮见而在田我后之龙兮飞以御天据圣人之大宝与列祖而同髙出而潜跃以自试来定天宝居然假寐合而成体散而成章若窥于牖若施于堂且据桉而向明负扆以当阳日月在身有祗天之嘉梦风雨合气将振翼而雄骧羣居愕视圣作物覩赫然龙光眞我明王折劵表异亦惟前闻旷然振古卓有吾君王人之瑞比之龙首髙居而逺望以临乎九有天子之威比之龙鳞皇之可畏以肃乎万人徒称其象未覩其眞恭惟我后近取诸身于昭巨唐其命维新永据九五斯焉万春  

西海双白龙见赋【`以天下安乐龙　唐见于海为韵`】钱　起  

唐六叶嘉祉降皇威宣师出以律将有事于金天赫矣神武感通上双龙呈瑞一色皎然惟白也昭素秋诞圣惟龙也主杀气清边不尔者宁出乎海不跃于泉穆乎白龙之为物也潜依水徳利用天下精异冥通腾骧神假茍非君行其道物有其官则郁湮不育潢污而蟠隐见罔知其旨窅冥孰见其端故我君宣八风之惠化澄四海之波澜覆帱斯极生灵以安惟此上瑞灼然可观其始见也精光暠耀溟澥清廓曳氷雪于半空晏雷霆于万壑若长云带氷而不散双劒倚天而中落忽虹立而电回其仪不可弥度表其祥同乘黄之偶运处其度掩嘉鱼之有乐伟夫鳞介之族莫智于龙苟灵应无兆岂休明再逢昔轩以负图为景福舜以入坛为神变殊旨同归千载一见是以天祚明徳幽赞祯祥彼二龙之萃止合一圣之有孚皓尔其眞异叶公之藻绘超然将举同正理之友于是时也西戎骇目莫不感化而风趋夫如是则在宥之理足征无疆之休可待洋洋歌颂日闻于四海者也  

凤凰来仪赋【`以圣感时平乐　　唐和瑞集为韵`】李　解  

至哉乎凤凰之致也应运合符体中履正依道徳以出处表帝皇之衰盛宣尼兴叹见周道之陵夷太史正辞知汉徳之明圣寄髙迹于图牒流遗旨于歌咏我国家化洽生成归淳反朴理定制礼功成作乐万物怀仁四灵沾渥方栖息于上苑宁排徊于南岳观乎肃肃其羽锵锵其鸣吸天地之嘉气赴箫韶之雅声知至道之可乐识泰阶之已平身安抚驯或顾步以屡舞心畏荣宠乍聨骞而若惊宁同众鸟之徳窃比达人之情且如六翮已成五文毕备竒姿委发逸志殊类挹寥廓以推灵向人寰而作瑞笼槛不能展其巧罗网无以施其智岂若翡翠以美色杀身鹦鹉以能言剪翅鸿鹄以稻粱自苦鹰鹯以击搏取类孰与夫退则全其性出则得其时将称年以表徳岂反袂以等期夜宿椅桐之枝朝餐竹实之粒望双阙以上下先百禽而翔集薰风飘而响清甘露沾而羽湿对离景以照耀披庆云而岀入来仪则那乐我时和因物见志为凤凰之歌歌曰处分明兮系舒惨一人庆兮万物感羽族犹得以效珍微生何久于习坎  

凤凰来仪赋　　　　　　　　【`元`】汪克寛  

有虞起兮历耕重华炜兮文明袗衣绚兮斧扆时雍变兮八纮命后防以和乐奏韶箾之九成致灵鸟之并集舞威仪于彤庭想夫鸣球戛击丝桐振响搏拊胥谐咏歌迭唱先祖洋洋而格思羣后逡廵而揖让宫县斯设簨簴维枞峙崇牙之捷业蔚树羽之衡纵瞽蒙击柷而作作眂了播鼗以逢逢隂管骈歙于钟笙金奏铿锵于大镛变征旋宫调律同之防韽执干秉翟列舞佾之从容导大块之至和致象物之感通尔其九奏爰终于飞翔翥粲粲其章翽翽其羽览徳辉于千仭聿回臻于殿宇九苞炫烂羾黄扉而裵回五色毰毸历玉阶而延竚仪容肃肃而雅驯翼卫跄跄而献舞徳侔君子恒揭义而负仁音协黄钟嫓铿金而考鼔其为物也禀乎太一之粹孕乎丹穴之峯距弗履乎弱草咮弗啄乎生虫朝憩昆仑餐琅玕之琐琗夕游县圃饮玉池之冲瀜首昂金鸡之喙尾曳鲸鱼之踪背灵而颔燕后祥麐而前鸿飞禽三百有六十而惟是之为宗尔其九官都俞四岳辅弼洚水怀襄而底平烝民艰鲜而奏食八埏皞皞而雍煕四海安安而宁谧帝舜之徳殆不翅浑之并包与方仪之立极是宜太和之音始迭作于九变而太平之瑞骈雄雌而下集昔者轩辕施徳聿巢阿阁之巓厥后岐昌修政爰止髙冈之侧至圣之致瑞实后先而同辙迨夫时乖政熄代变风漓尼父兴不至之叹接舆歌徳衰之辞楚人山鸡赐千金而诲謟西都神爵惊屡至而夸竒萧史神仙之诙诡苻秦謡防之支离伟我皇之圣明协重光于虞帝大猷昭黼黻之文雅乐应箫韶之制赐湛乐于吾民陶太和于斯世皋益接武而论思稷契骈肩而献替愿羽仪于天朝効鸣阳于盛际凤巢阿阁赋【`以天下清泰神　　唐物来萃为韵`】阙　名  

国家化协轩后道超帝先敷至徳以被物降殊祥而自天祥异宗周下岐山之鸣矣企观宸极放阿阁而巢焉由是载止于甍次盖将呈瑞于君前临四荣而肃乎云委播五彩而焕尔霞鲜且将巢者其义久也美徳化乎宇内永栖迟于日下爰居爰处恒依应龙之祥载飞载鸣宁侣化鸳之瓦道既砥平时亦镜清厌丹穴而不息鄙髙冈而不鸣方为应至仁而来扈岂徒爱层构而集丹楹彼燕有巢已闻在幕之厄尔鹤称徳更擅乘轩之名一则兆启乎顚沛一则僭处乎车盖曷若我爱育元和来仪昭泰奋美羽于轩楹散清音于埃壒然后知赤乌不曰珍白龙不曰神或生之于苑囿或厄之于海濵四目鸣而不覩万戸献而莫臻岂若兹凤惟阁是因三重其阶实惟髙矣显矣一人斯覩谁谓不躬不亲向非我后从政不咈惠生于物执徳不回遗乎将来凤亦逺矣谁能巢哉是知反道者髙阁徒修悖徳者鸣凤罔萃窃稽瑞牒载览史记惟黄帝与吾皇能感之而自至凤鸣朝阳赋【`以凤鸣山阳振　　唐翼飞舞为韵`】崔　损  

杲杲兮日景于彼朝阳萋萋兮桐叶于彼髙冈来仪者凤允叶祯祥瑞四灵之嘉号焕五彩之文章既和其音爰翥其翼凄唳响畅徘徊绸直旁应律调十二管于四时上陵紫烟击九万里而一息非丹穴勿处非苍竹不食小鹏起于扶揺卑鸾栖乎枳棘若夫鸡冠燕颔心逺貌闲虽众禽之累百谅比徳而难攀故其发声也瞻白日以俯仰其余响也顺清风而往还浮泛泛以出谷静泠泠而满山既飘飖于有际遂辽夐于无间故曰鳞之有龙鸟之有凤偶时而见如哲士之间生取类而言同君子之异众若乃拂杳冥而直上临峻极而孤鸣虚籁相和隂深以防窱霏烟动色纷郁而随迎六合为之澄朗八风于是扬清川不波而昭其徳地不翳而感其声足使俗登仁寿化洽休平且夫朝阳者象明时之有潜凤鸣者匹贤人之惟信凤集朝阳以轻举贤遇明时而易进整羽翮以回翔望青云以奋振有若秉节操而贞白垂簮缨而笃敬凤兮凤兮何徳之威锵锵于飞应有道而岁贡夐无文而代希饮必玉池之津游必神仙之府矫翮则羣族咸从和乐而百兽率舞巢阿阁以应昌期栖丹阙而壮天宇载图牒以传记必表灵于圣主包众美于流芳固难得而覼缕  

龙马图赋　　　　　　　　　【`元`】赵　森  

混沌辟兮鸿荒人文杳兮未彰伟神圣之御极膺龙马之嘉祥阐二五之妙数与日月兮齐光肇理象之权与为卦画之纪纲观夫昆仑之发源动荡溶溢旋干通坤道体不息此乃荥河之波贯天河而为一方其宇宙盘辟神惊鬼泣虹流电绕光芒洞射倏腾骧于中流挺神物焉是出以为龙耶则非虬非螭元气淋漓状夭矫兮欲飞以为马邪则匪骊匪骐奋鬛扬鬐势骇跃兮奔驰意者天不爱道使之效造化之秘奥豁庖羲之神机也邪故其图之负于背也则荧荧煌煌粲然有章一六惟水位彼北方二七惟火在于南行木居乎东则三八其配金奠乎西则四七是将卓天五与地十俨正位乎中央分内外而定賔主列左右而隐低昂成变化而行鬼神体竒偶而道隂阳故大易以是而取法文籍于焉而滥觞也若乃乾坤定天地乎上下坎离列日月乎西东画艮兊以象山泽画震巽以为雷风以八卦而相错则天下之事可备由十数而大衍则天下之用无穷此先天之图所以则之于其始而后天之易所以成之于其终噫嘻有圣者作祯祥必臻孰俯仰以观察黙有契兮杳冥故斯图之出河无乃天之待人岂元气之磔裂将不得以还淳乎抑人心之浇漓将日趋而失眞乎何其天之畀于圣人者终不能以黙黙圣人之所以兴神物以前民用者又若是之谆谆也吁圣辙一涂异世同符以鸟纪官因著书舜乐致乎兽舞文治洽乎驺虞何凤兮之徳衰感麟出之时殊嗟春秋之絶笔视画卦兮焉如幸三絶兮韦编托十翼以演辞功有光乎前圣心犹切于斯图斯时也吾知龙马之复出愈感慨而増吁下迨明皇帝徳靡初易无逸兮山水图龙马兮是娱不能复皇羲之治适足为神物之污又何待乎嗫嚅也方今圣皇御极握符阐珍应九五之干龙开万国之太平庆风云之嘉防骏奔走兮来廷四灵缤纷骈集天马鼔舞前陈囿化之熙皞览版图之恢致瑞应斯其时而龙马之图将出于幽并也  

龙马图赋　　　　　　　　　【`元`】鲁　贞  

遡太初以览兮蕲太昊之遗则当风气之始开兮为天地以立极揭人文而昭著开万世之太平休光格于上下兮叶神道于太宁何渊黙之潜通兮致上帝之降精帝乃不爱其道兮肇锡之以嘉征惟汤汤之河流兮洪洞淳灂散以舒徐长波涾飒以域域兮渺弥滉瀁赴以萦纡矞云蓊郁喷以生烟兮英华翕赩烂以烛天曽雾霏微布以漫衍兮薰蒸混成配黎而相躔精气旁薄弥乎四维兮五彩布濩的皪以塞川杳杳晦晦其中有物兮踊跃奔迅矫首而将骧曰其名为龙马兮斥踔卓越昂然而望背被鳞甲狎猎璀璨兮葺珠镂琼错以成章扬鬐奋鬛轩然四张兮若舒乍翕森以鬤铁蹄云身突如髙举兮跃波浪激屑雨而飞霜蠖略防绥蟉宛转兮忽隐倏形变而无方超越凌厉奄以驰骛兮急景冥蒙豁隂而闭阳星流电綖挥以陆离兮毓质孕灵为时祯祥负图于厥背兮阐斯道之至妙何圣人之一覩兮独有防其旨要一与六之为水兮为冥之所庐二与七之为火兮处炎精以握枢惟三八之为木兮基苍神而委精复四九而为金兮奠厥位乎素灵五十由中而制外兮黄祗于焉而兆形羌周流乎上下兮妙隂阳之生成遂有契于斯文析渊微而晶荧画一竒以象天一耦以象地由仪象以生八实画卦之攸始原先天之为位乾坤上下其分翕震巽为隂阳之作始兮知往顺而来逆复变而为后天兮崇离南而坎北位震东而兊西兮春秋对而不忒坤干艮震之四维兮差有序而不易何画卦之若斯兮揭旨以示人谅斯理之既着开盲聋之谆谆服兹美而遂往兮吾将求兹图之所蕴命凤凰以先驱纷总总离离其并进驾鹏翼之夭矫飞扬兮从以鲲鲸千里而一瞬鹓鸾申申相予之先后兮鲛蜃挥霍惧而舚防鸑鷟为予启路兮灵告予以吉占尔勉游乎太虚兮惟宣圣之在天求微言以启之兮指天路之平平撰予辔以于迈兮至清都而一息凌倒景之胶轕超蠛蠓之寥閴梁天津以径度鱼纷纷其媵予听天鸡之咿嘤兮戒螣蛇之不可逾过九关之洞达兮夫何虎豹之屏迹也造天阙之肃清兮夫何通衢之开辟也苍龙白虎蹲踞乎左右兮蟠而屈律猛而睒睗朱雀褰翥翼而在前兮武拳缩轧以相得视寥寥而无见兮听杳杳而无闻上晃晃以无阂兮下浩浩其无伦想圣之容仪子求一言以为师惟精神之感通若有语予以其辞曰图在天下兮无古无今太极隂阳兮在于一心反而求之兮斯得之深勿外之从兮以已为任闻兹言而休之兮将日修吾初服佩道徳以为琚兮居仁义以为宅饰礼容以为裳兮餐道腴以为食会兹图于予心兮玩易道以自珍膺圣训以书绅兮与先天而为邻  

龙马图赋　　　　　　　　　【`元`】李　翼  

鼇极立羲皇出盛徳昭皇风赫至和储精大道发赜荥河演漾厥有神物龙邪马邪竒变不测实所以开万世言语文宇之源着万代文明休祥之绩想其毛骨絶尘逸气空羣赭汗喷血蹄蹑云以为龙则轩轩骊黄之神骏以为马则矫矫头角之峥嵘岂马髙乎八尺亦以龙而见称拳背毛以成图泄道妙于难名得神骖而气御列竒阳而偶隂是图也一六北水二七火南三八东木四九西金土宅厥中五生十成累累乎如井邑之布田野粲粲乎如星宿之列玑衡皇览之而载嘻曰吾取法以作易谓太极之奚存中虚五而暨十各二十之隂阳两仪生而不息以一二三四为六七八九者四象之所得也析四方之合补四隅之空者八卦之所宅也皇阐之以示人契天心而为一发冥冥于昭昭曽何假于智力后至夏后温洛沄沄神负书背具緑文宣尼赞易图书并云时有先后理无古今此静对待彼动流行龙马固神而亦灵假以呈象图书一心或有诘予者曰子于图信详矣而于龙马未有所辨何居予曰在干称龙抑又称马变化健行象兮特假安得见羲皇于先天闻诸形而上者  

神负图出河赋【`以作瑞前王始　唐启文教为韵`】裴　度  

茫茫积流祚圣有作动上天之密命假灵以潜跃盖欲以庆遥源敷景铄写物象之精密化人物之朴略岂不以河之徳兮灵长之寿兮防昌载祯符先呈于古帝称大宝后遗于宁王故将出也感天地动隂阳浮九折之澄碧散五色之荣光然后蹈箭流而泳花浪露甲而明绣裳初若沉圆璧而未没稍似泛孤鳬而欲翔既而降芳莲蹈清沚五老游而共覩列圣过而每喜出朝日如耀其寳图伏灵坛状陈其镂簋布爻象之糺纷蕴天地之终始负谋谟之画将化洪荒当授受之时岂思緑水非臆对之可述谅钩深而有致所以出河宗作天瑞冯夷倚浪以相送神鱼鼓舞而旋避于戏冥数窅然自我而传外骨明贲中心善泉将后天而思永岂为贽而居前至如鱼托素以达情凤衔诏而展礼未若祥开八卦兆动四体阐文教宁木铎之足俦赞贞明与日月而同启洎乎形貌既着品物类分荣万化之茫昧合一气之絪緼防用光于夏叶繇每焕于羲文此乃天理用彰神道设教故跃波而委质殊以文而饰貌触纶诚怪于文鳞隐雾徒嗟乎豹此悠久也可是则而是效资州献白赋【`以泰平将合神　唐物効灵为韵`】独孤申叔  

皇帝在位十五载西人献异于王庭匪青黑以饰体特洁白而成形融彩可嘉且不溷于五色呈祥有异讵止齐乎四灵盖以我皇行化无外止戈偃武人绥道泰升至徳于穹降殊祥于神蔡且夫者禀先知之异白者表司杀之方岂天意兴威于有感俾臣下受命而无将西土是生实西方而主义被甲以至犹带甲以来王不然何以暧纯容皎素甲皓霜华而浃洽炯玉质辉金精凝雪彩之清贞泳灵沼而氷静息泰阶之砥平足使孟津之鳞耻捷乎素鬛越裳之雉羞奋于翘英矧乎禀殊姿体异貌陋三足之为美匪六眸以是效其用也或协圣人之心其动也克符智者之乐然后知戏朝之虎不足征衔钩之狼不足云彼驹来思徒称皎皎尔兽至止虚擅谆谆未若兹瑞徳无与邻应天之命昭王之仁非椟中之毁弃不莲上以因循将顺乃穹以呈其贶曷思乎緑水而返其身则彼宁王有遗元绪又安得而比伦向非我皇从道不咈必将混于介族讵得分为理物宜乎冠异纪首灵篇且无使其湮郁  

瑞游宫沼赋【`以题为韵　　　唐有序`】周　存  

王者嘉瑞曰四灵其一也皇帝握图御防十有一年秋七月旬有一日雄雌各一游于内池甲耀金毛文滋緑彩帝乃出示百官以议其瑞佥曰至徳之应也少司成命文士赋以美焉敢布下才同夫体物赋曰介虫之长实曰灵明隂阳以应化察利害以俟时于穆我皇徳无不被春国洋溢神物来萃虽四灵其必臻懿双以时瑞陋众水而不处选天池以自寄金甲炫晃带璧日以流光緑毛丰茸度薰风而含吹不唼喋于苹藻恣东西于荷芰尔其有金者刚有毛者柔示刚柔之合体表形徳之具修昭品类之徳性备雄雌以共游信皇徳之上达俾灵物之告休观乎廵金塘乐翠沼晦迹无竞凝神不扰引脩颈而鸟伸动圆目而珠皎映红蕖而灼烁吸清露之缥缈天资独智笑渔者而萦罗人谋既臧鄙太卜之问兆若夫百茎蓍下九派江中顺众流而五色斯易迈千龄而片云在空岂比夫承天眷感宸衷盼青琐兮邻紫宫顾宅中之可宝瑞皇室兮无穷  

漳河赤鲤赋【`有序　　　　　　唐`】潘　炎  

景龙三年春二月帝廵属县至于襄垣漳水有赤鲤跃圣帝之瑞也赋曰  

鱼在在藻兮跃于中流吾君戾止兮乐我王游惟赤鲤之呈祥殊白鳞之入舟非竹箭之危湍无闻防额同君明之望幸非为吞钩岂其为祥必河之鲤用表皇族尧繁帝祉虽云水物宜紫鼍緑鼇之同身是曰元符亦赤雁丹乌之可比頳鳞耀彩碧水无波非应瓠巴之清角何言戚之髙歌周文之时跃于沼汉宣之代舞于河且合符于图牒宜入颂于猗那岂徒镂甲葺鳞下沿上泝皆为俦匹文鳐是喻吐尚父之兵钤传逺人之尺素事称嘉瑞匪琴髙之所乘诗有乐胥似相如之献赋  

## 御定历代赋汇卷五十六  

祯祥  

进白乌赋　　　　　　　　　【`唐`】张　説  

咨大钧之播气在品物而流形有莫黒之凡族忽变白而効灵感上人于孝道合中瑞于祥经若夫事出神妙理以舒卷既集王屋飞随帝辇捧日髙翥迎风细转识句句于招呼每哑哑以吻吮以其雪羽霜毛氷清玉状拔奇緑林之下赏异紫台之上瞰鳷鹊之纱窻把凤凰之衣桁恐同类之见嫉畏不才之速谤期委命于渥恩岂愿思于闲放惟圣君之灵囿物何逺而不臻有能言而可重或善舞而取珍若随驱而入献与寳羽而为邻采朝噪之声乐眷夜啼之曲新无芒距而跃武不钩觜以怀仁谢先容而特达却假饰以全真鉴深心于反哺终报德于君亲  

白乌呈瑞赋　　　　　　　　【`唐`】裴　度  

翩彼灵乌贲然效质披图牒而罔二叶邦家而得一备体有光至真无匹宗庙荐敬帝王之孝克孚天地感仁洁朗之容可述耻受彩以相混故莫黑而独出上琼树而若无下瑶阶而乍失怀恩反哺方去去以凌云养素来仪且翻翻而就日观夫载飞载止厥状粲然不染而成因心之孝以立匪召而至感物之道遐宣向皇风而自舞与丽景而相鲜人且尔瞻既含章而効祉我无尔诈乃见素以守全乃知王泽竭而退飞帝道通而无遏彼明心兮不妄至知大节兮不可夺象洁白而攸归知爱敬之旁达懿夫不污其色罔违斯道秀质安倚凝光净好美仁慈之及物故易色于昭昭恶赤黒之人乃成形于皓皓且夫应图咸若鄙皋泽之鸣鹤瑞圣不还陋江湖之白鹇谅饮啄于仁义岂逃潜于阻艰所以其出无常其来有素云凝标于羽族玉润合于王度常从碧海随杲日而悠扬今在华林偶盛时而瞻顾实由我后敬之昭假皇矣光宅垂拱而烛幽以明禽鸟乃化为白逗祥光而聿至望休气以来格时哉时哉奋翘英于紫陌  

白乌呈瑞赋　　　　　　　　【`唐`】孟　简  

验白乌之祥牒告皇家之寳祚盖由天子张至仁本太素享宗庙而无爽荐孝敬而有度何常日浴翻皓体以来仪曽异火流奚丹羽之可慕凌翯翯之白鸟类振振之翔鹭禀纯德而自甄诚众色之难污观其皎皎奇状明明丽质霜毳洁朗玉姿闲逸不爱其瑞嘉载飞之可瞻思効其祥见莫黑之如失宁爰企于徃代可俯窥于今日原乎孝理通格皇至防惟乌感应其容昭宣抱正色而道洽从反哺而名全不然则有威凤之可纪何白鸟之是传乐而有声且不栖于楚幕洁而成质故自协于灵篇出林而日华乱动绕树而月影相鲜向至化而逺集想皇风而戾焉众而何为悲子生之八九大而无虑笑水击之三千尔其超遥髙翥来不可遏见归飞之荐臻诚恺悌之四达谅深仁之所化固至性之难夺若乃载鸣嗷嗷浮彩皓皓受西方之精气自洪炉而镕造遐想其苍赤呈祥岂与乎雪霜同缟且夫仰稻梁而自若彼徒宠夫仙鹤待驯狎而不还何必招于白鹇且养素而委质非取容而强顔故下臣贺瑞而歌曰素德式昭何舄奕质从化为洁白符仁孝兮叶佳册见祥瑞兮流圣泽  

京兆府献三足乌赋【`以平上去入周　唐而复始为韵`】李云卿  

杲杲灵乌萃于神都耀彼殊彩呈兹异躯披拂四气翺翔九衢耻祥鸾之止棘慕仪凤之栖梧瑞表孝纪名标秘图将有感而必集岂独殷周与有虞观其降自日域戾于天府音谐雅颂动中规矩颉颃其质差池其羽歩芳草而三趾徐来遡祥风而六翮微舞珍奇莫测观者如堵谅兹禽之祯祥告我皇之福祜于是罗者既获虞人是荐贮以瑶筐登于玉殿凝睿想迓神盼孤飞砌上似于云际而游独立君前疑乎日中而见圣情不极念兹莫黑彼应感而至我有道而得狎以驯扰安其栖息夜啼玉垒声虽入于舜聪曙唤瑶阶心岂知夫帝力不然者曷足以昭我皇之化表吾君之恭黙是知国将昌则降而为祥政或缺则归彼扶桑天道不昧神心孔彰岂有情在于斯乌固灵应昭乎彼苍【`原本缺二字`】之防既集吾君之福祉与天地而终始傥不翦其毛羽愿长飞乎帝里  

京兆府献三足乌赋　　　　　【`唐`】王　顔  

夫何赫赫之太阳忽降精于乌鸟乃呈瑞于皇王足应干之三数目耀日之九芒降天邑而于我李浴咸池而自扶桑尝空闻于前牒今实观于殊祥天既无私祥何能隐昭圣代之有应垂休徴之无尽瑞于帝室表大孝于天衷献自尹京验长安之日近始至也众羽骇集伊人惊萃迈麟凤之时见何鹰隼之能畏如深就日之诚不效抟风之志愿委质而入贡终依仁以驯致入铜笼而戢翼向金殿而矫趐将告于休似对以臆由是怜楚人之迷凤陋越裳之献翟小哉栖棘之鸾蔑矣应风之鶂未如我陪日驭之出入游天居之岑寂曩有赤而呈美白以效灵俱非应乎殊贶亦或载于祥经终未如符孝理之永锡昭寳运之康宁则如尧舜登极防龙夹辅布政无偏惟贤是取故得感阳精于上帝赞隂阳于下土光昭万叶辉映千古良史当载美而记时謏才顾赓歌而蹈舞  

乌巢大理寺狱户赋【`以昔开元中刑　唐措至此为韵`】韩　镃  

皇帝恩霑庶类道格功化覃于万国之间苛慝不作乌巢于圜扉之内囹圄知空载飞载止以雌以雄寂寂无猜于牖下翩翩不去于林中足验时清可知刑措廉耻必格寛仁有裕垣深不阻于归飞钥动何惊于反哺苍鹰莫击宁懐狱吏之忧踈网无加岂有虞人之惧夫刀锯勿用狴牢洞开顾丛棘而未下拂青槐而乍回拾卵无闻于贪吏焚巢自絶于燃灰表异而居饮和而至翻然用刑之处閴是无人之地中台柏老顾栖息而难安念室扃闲每飞鸣而自遂实由吾君信孚禽鸟泽及黎元共履安平之路咸知仁育之恩向日宁忧于阖户知风不惮于袭门定国徒美于祥明何施善政冶长不罹于缧絏岂见衔冤自然罔遇残伤免于弹射曽无灭趾之士不有抱关之客既生既育八九子以均安不识不知四三皇于徃昔是知政惟惠爱不尚威刑止夏台而自逸陋楚幕之不宁永夜风凄或徘徊于月榭逾冬候暖欣寂寞于讼庭彼三足徒称夫盛事素容虚美于祥经懿夫昭德塞违柔逺能迩大无用于兵革细罔行于鞭棰每夕宿而来斯宁夜啼而去彼昔周称讼息汉号刑清曽何足而致此  

延州献白鹊赋【`以圣徳遐及灵　唐禽表祥为韵`】王　棨  

我后君临九有仁被诸华伊炳灵之白鹊倏効祉于皇家变尔羽毛以表恩沾于飞走生乎边鄙是彰泽及于幽遐始其决越春巢轻翻素翼不类雕陵之异状自受金方之正色封人既获罗氏潜藏且曰昔闻兴咏于召南今见呈祥于塞北斯乃发天庆昭皇德望云将献鹄归齐使之笼拜表初行雉别越裳之国既而臻凤阙进彤庭粉焕成桥之羽霜凝化印之形奚稽瑞牒克叶祥经异丹雀之呈质同素乌之効灵帝嘉其贲然斯来皭尔难及俾遂性以饮啄顾无羣而翕习由是绕树星飞依枝玉立乍捕蝉于上苑不羡莺迁或报喜于丹墀何慙凤集故能彩迥羣类名超百祥播休徴于有截昭圣祚之无疆月下南飞过银河而混色风前东向映琼树以増光若乃潜下庭隅逺分林表迷彼鸟之翯翯夺尔驹之皎皎狼生殷代诚福应之未如鱼跃舟中谅贞符之尚小曽未若影度帘曙声来殿深美掩条支之献珍逾陇坻之禽昔在遐方玉毎扺于昆岫今以至德巢可窥于禁林是知斯鹊来仪惟天瑞圣俾尔羽之洁朗彰我时之清净臣闻鴈有歌而雉有诗又安得不形于赞咏  

瑞应白鹊赋【`有序　　　　　　明`】廖道南  

辛卯秋八月河南郑府献白鹊二上嘉兹灵瑞乃命礼官搜彞典诹吉辰昭告九庙荐呈两宫仍宣示百官于左顺门谛观赐以大庖珍膳臣伏考诸仁宗为储皇时有白鹊之瑞乃命宫僚撰表上贺杨士奇云与凤同类跄跄于帝舜之廷如玉其辉皎皎在文王之囿仁宗览之喜曰此真帝王家白鹊也仰惟皇上德格天至仁育物惠霑羣动化被万灵是故禽鸟感气纯白昭辉不于异域于中州不于他所于宗室天之锡纯神之介祉于是乎有徴矣臣谨撰瑞应白鹊赋赋曰  

肆后皇之纯祐嘉申命其用休协气絪緼于上灵鸟翺翔于中州夫其始而鷇育也翳桑土之绸缪营巢枝以结构嵩祗宛委以毓祯川若萦纡以埤厚醖酿之以隂阳之元和煦媪之以鬼神之奇秀继而习飞也振羽翰于碧寥拟纯白于素丝占易象而敦贲无咎徴戴记而比玉斯辉其来仪也辞瀍涧之清泚饮河洛之甘泉函以雕笼而翛翛其洁饲之琅实而皜皜其鲜尔乃遵渚鸿之云逵度泽鹤之烟皋渐彤墀而回绕于鳷鹊之观入紫囿而振拂于翡翠之苕尔乃测铜虬之莲漏焚寳鸭之兰膏启宗宫而晻映于翔凤之阁献祖祢而周遭于戴鼇之桥尔乃敞鱼钥于重闱列龙牀于夹陛慈顔燕喜而颂腾于禁掖之庭寿极鸾回而歌永于钩陈之地尔乃诏文辟之鹓班偕武卫之鹰扬薄言徃观而振振若西雝之鹭亦既集止而跄跄如虞室之凰于时覩天顔之欢霁洒宸翰以昭宣搜灵囿于徃迹纪殊祯于万年臣拜稽首赓载歌曰繄轩皇御璿图扈来游文明孚翳舜帝协钧韶彩凤来仪化理昭于皇文祖绍徃圣灵鹊肇见受天之命于皇吾皇兮绍烈祖灵鹊载符绳其祖武  

白雉赋【`有序　　　　　　　　元`】刘　诜  

白雉之出必为太平故见于建武永平与成周之际皆是时也五运各从所胜周汉皆尚赤为火德故周兴而白鱼荐兆汉启而白蛇献符而白雉亦在周汉为盛白金也岂非其所制伏者效顺即为瑞与然周汉之瑞不一而世称越裳重译特加显则君臣具庆使然夫雉文绣者也变为纯洁非世道休明不及此其在元始亦为白水真人发祥耳若出非其时而附会奸臣以取安汉之号则岂足为灵物也哉作白雉赋  

抚万物之不齐惟具变于其天鹄不日浴而常皜乌不日墨而常黔既各安于其素虽纯质其犹足妍矧能其天之所不能不待胫而千里以传盖有化而役之以为异彼固莫知其然而然方周鼎之既定万邦康而庆丰年海坚泯而不涛六气无盛衰之偏董六合以一龢果何质之不迁乃有越裳万里殊国迢迢三译献雉之白林邑扶南暑渉寒蹶玉鞲失辉霜辔失色天空月朗雊扬影灭阊阖晓登两袂皆雪于是混瑶殿照银阙过灵台而鸟愧其翯历西雝而鹭耻其洁倾凡羽以无羣恨征埃之犹涅梦华虫之前身洗组绣之余劫念光华之不贷岂咏歌以自踖虽改容而废常亦反素以为德委微质于天地为至治之光晳吾闻五德相胜有顺有逆当赤精之丽空冝金质之从革故周汉之千年効祯祥于一辙惟成周之至盛弥显白于史防乌流屋而祥立凤鸣岐而瑞列皆天意之使然擅古今之奇絶傥效颦于美新是媚奸之造物幸圣朝之在上集六合之奇祥矧羽仪之无媿庶及时而翺翔  

白雉赋二　　　　　　　　　【`元`】刘　诜  

览太极之妙化产灵物之何奇伊缤缤之仙雉孰剪瑶琼而为之姿惟南荒之极炎薄阴气而相持疑素娥之融液锥羽毛而不辞故炎以为绛冠绀蹠兮隂以为霜翎雪衣遡玉京而铸肤素蛾蛾而琢肌然不能以超寥廓托人间以为依岂无见而偶出兆治世之德禧惟成周之圣明烝至治于鳬鹥充协气之薰洽合宇宙以为祺海鲵伏而不波风不鸣条而雨时衣裳皇皇而端拱万国朝而宾四夷彼越裳之垠絶万里之航梯献兹禽以为瑞羌能使其天赋之移恍前梦之窜蛮拔文身之陆离徙千仞于南溟为盛朝之羽仪望同羣之采采立缟素于绘絺迥雪寒而月薄兮发孤鷕其谁知至汉中而后出聊亦与世道而游嬉彼新莽之执以为乐固将以白头大夫而待之忽千载之不闻宁不老死于山巅水湄岂风日之清明兮顾不惊猜于童儿誓重来之何日兮指西风以为期幸麟趾之再应凤喈喈而鸣岐舍兹时而不随兮复将何为为招雉之歌曰结金精搆乾坤应明德仪九天慎尔时燕雀先  

天骥呈才赋　　　　　　　　【`宋`】范仲淹  

天产神骥瑞符大君偶昌运以斯出呈良才而必分目回紫电鬛妥红云星精效祥聿归三五之圣龙姿挺异不溺三千之羣是何降灵霄极荐梦中国启天之命光帝之德包羞御闲之十二屏迹兮驽骀之万亿曳呉门之练不足以比容竭燕市之金不足以为直徒观夫汗血流赭连钱拂骢鲛瘦筋露鸾肥臆丰矫矫焉鲸跃乎沧海昂昂焉鹤出乎樊笼契瑞图之表述昭神化之感通卒使伯乐居前骇千载之有德王良处右悲一旦之无功得以驯致皇家骏奔帝苑厥生也足比乎房驷之异其来也宁惮乎渥洼之逺虽称德于絶羣岂伐劳而一混首登华廏嘶风休忆于穷边髙骋康衢逐日讵思于长坂岂徒矜半汉衒连干必也瑞乎圣通乎天腾志千里飞声八埏历金埒以騕褭奉玉勒以周旋日驭如亲合亚六龙之列瑶池若去请登八骏之先异乎哉神物来冝天意纯嘏掩逸足于千驷革嘉祥于一马方驰六辔且殊归岳之流傥驾皇舆曷如负图之者是知造化之奇钟焉在斯祥麟生而奚匹驯犀至而曷为寳于大邦宁徇晋臣之请出于有道岂惟汉帝之时客有感而叹曰马有俊灵士有秀彦偶圣斯作为时而见方今吾道亨而帝道昌敢昧呈才之便  

交趾献奇兽赋　　　　　　　【`宋`】司马光  

皇帝御天下三十有六载化洽于人德通于神迩无不协逺无不臻粤有交趾来献其麟其为状也熊颈而鸟噣豨首而牛身犀则无角象而有鳞甚力其武其心则驯盖遐方异气之产故图牒靡得而询于是降轺车之使发旁县之民除涂于林岭之隘引舟于江淮之滨旷时月而渉万里然后得入觐乎中宸与夫雕题卉服之士南金象齿之珍欵紫闼而坌入充彤庭而并陈于是羣公卿士百僚庶尹俨然垂绅荐笏旅进而称曰陛下功冠古化侔仪极恭承神只严奉宗稷纯孝烝烝小心翼翼出入起居不忘于训典进退周旋必咨于轨则体文王之卑服遵大禹之菲食宫室观台无砻刻之华舆马器用无珠玉之饰游必备于法驾燕不废于朝夕此皆帝王所不能为而陛下行之尚不忘于怵惕是以方内乂宁黎民滋殖垂髫之童耳皆习于诗礼戴白之叟目不覩夫金革至于根着浮流跂行喙息无不翔舞太和涵濡茂泽此殊俗所以向臻灵兽所以来格虽汉室之初黑鹇贡于絶徼周家之隆白雉通于重译殆不足方也臣等谓冝命协律播之声歌诏太史编之简防以发挥不世之鸿休张大无伦之丕绩不亦伟乎皇帝乃穆然深思愀然不怡曰吾闻古圣人之治天下也正心以为本修身以为基闺门睦而四海率服朝众和而羣生恱随故务其近不务其逺急其大不急其微今邦虽康未能复汉唐之宇俗虽阜未能追尧舜之时况物尚疵疠而民犹怨咨朕何敢以未治而忘乱未安而忘危享四方之献当三灵之厘且是兽也生岭峤之外出沮泽之湄得其来吾德不为之大纵其去吾德不为之亏奈何贪其琛賮之美恱其鳞介之奇容其欺绐之语听其谄谀之辞以惑逺近之望以为蛮夷之嗤不若以迎兽之劳为迎士之用养兽之费为养贤之资使功烈烜赫声明葳蕤废耳目一日之玩为子孙万世之规岂不美欤于是羣臣拜手稽首咸曰此盛德之事臣等愚戆所不及陛下诚有意于此臣等敢不同心竭力对扬而行之皇帝于是御棫朴之篇观大畜之繇延黄发之儒顕岩穴之秀善有可旌无间于幽逺言有可采不弃于微陋位非德而不升官无能而不授使稷契居左臯夔立右伊吕在前周召侍后相与讲经艺之渊源览皇王之歩骤求大化之所未孚访惠泽之所未究兴民之利若疗夫饥渴除民之害若忧夫疾疚赐予简而功无所遗刑罚清而奸无所漏浮费省而物不屈于求须苛役蠲而农不妨于耘耨使之夏有葛而冬有裘居有仓而行有糗丝纩之饶足以养其老甘脆之余足以慈其幼地不加广而百姓足赋不加多而县官富道涂之人耻争而喜让闾阎之俗弃漓而归厚户知礼义之方人享期颐之寿然后旃裘之长顿颡而詟服祝发之渠回面而奔走靡不投利兵而袭冠帯焚僭服而请印绶于是三光澄清万灵敷佑风雨时若百稼丰茂休气充塞殊祥辐辏甘露霡霂于林薄醴泉觱沸于嵌窦华茎罗植于阶戺朱草丛生于庭霤凤凰长离骈枝而结巢黄龙驺虞羣友而为畜由是观之则彼裔夷之凡禽瘴海之怪兽皮不足以备车甲肉不足以登俎豆夫又何足以耗水衡之刍而汚百里之囿者哉  

白象赋【`有序　　　　　　　　明`】曽　棨  

臣闻天生瑞物以协休征逺人向化实由有德乃永乐二年夏六月安南来献白象万姓同观百僚交庆臣叨居馆职得覩其祥敢不铺张扬厉以昭盛世之宏休以流鸿绩于无穷哉谨拜手稽首而献赋曰  

维我髙皇奄有万方南逾丹徼东薄扶桑西被流沙北穷幽荒囿幅员之至广肇基业于无疆混车书于四海敷礼乐于明堂于是菟黒濮青狄赤羌鸠密象胥译鸟言而献欵雕题左袵泛鲸海以来王驰宛驹之蹀躞矫龙马之腾骧大贝蠙珠屡作充庭之实南金美玉率为天府之藏所以功髙于汤武德合于虞唐致治与前古而比隆垂休亘万世而弥彰者也圣皇嗣兴聪明天纵守太祖之宏规绍百王之大统奠宗社以廓清拔俊良而登用声敎翕乎风行号令焕乎雷动际穷发之遐荒咸奔走而来贡维时蟾影向曙乌轮未升薰风微凉纎尘不惊天顔肃穆御于紫清锵韶钧以间作耀天仗而晶荧肃衣冠于百辟簉鹓鹭于羣英讲论至治之要敷陈圣道之精所以迓千年之景运而开万世之隆平者也曰有南交世居海甸贡巨兽以来庭色纯白而罕见尔其浮游海滨出没山谷天驯其心地扰其足齿感雷以成文胆随月而附肉借茂草之丰茸防长林之朴嗟众状之不殊何洁白而尔独岂非中国之嘉应而适见于南粤之荒服也若乃素质浮霜脩牙削玉感瑶宿以储精合金气而孕毓眠沙而寒映雪山浴海而晴翻银屋天呉仰以睢盱阳侯俯而缩恧虽上国之匪求岂蛮邦之敢畜整金辔以前驱络琼瑰而相属逺南海之炎嚣挹中州之清淑瞻玉殿以奔趋进瑶阶而俯伏纷雪毳而低垂对琼楼而骇瞩映皎月以同辉承湛露而载沐色逾汉室之兔质胜周王之鹿至若气凌百兽力雄万夫将震惊于贲育顾失智于苍舒乌获旁观而踖踧飞廉却走而欷歔迨夫服金辂参玉舆负重寳聮明珠卫虎关而并立导龙驾而羣趋既驯扰之足尚亦安重而有余饱青刍于灵囿扈仙跸于天衢盖将协嘉祥于麟趾嫓仁厚于驺虞者欤繄圣皇之一德乃渐被于八垠昭日月以宣朗溥天地之至仁顾卷发之异状屡稽首而称臣于以知明王之慎德而有以致四夷咸宾也在昔成周有越裳氏乃渉沧溟以献白雉垂简防之休光跻王会之盛世维我圣朝威德逺被不征而庭不召而至兹交阯之炎荒实越裳之苗裔归仁効顺在太祖之初年纳欵称藩当圣皇之嗣位虽夷狄之向风谅圣德之所致忝侍从之微臣极形容之莫备慙赋述之未工爰作歌以见志歌曰于穆圣皇尧舜重华混一六合四海为家文德诞敷兮无有迩遐逺人来格兮声敎攸暨南粤献象其色孔异皇不寳物以德为贵吁嗟尔象亦何幸而得覩中国圣人之世上林白鹿赋【`以君徳至天珍　　唐物充囿为韵`】李　蒙  

仰彼化稽乎典坟验休征于列辟知至理于有君逺方图物不寳旅獒之贡灵契潜感岂惟鸣凤之闻降百祥之昭晰和四气之氤氲粤有奇兽言彰圣德贲然来思载白其色才麌麌以呈贶不呦呦于野食谢仙家之腾倚归御苑而栖息于是上囿幽闲禁林清秘炯如玉立皎若霜萃场町疃于池沙影光芒于山翠皇心愉德所感众目骇兮荣其至画辐为饰能随太守之车緑缋称珍可荐王侯之位且夫劲角昭勇缟色呈鲜应皇家之盛德当圣运之承天足使殷帝之狼耻擅衔钩之瑞呉门之马暂当曳练之姸其来也则天祚明德神推有仁故以奇质表瑞非为育珍其扰也则一人有道四海无拂故知以惠性含和宁将翫物冝其祯祥逺畅圣范光充保康功于勿替弥大命于无穷赋曰化凝兮神功就瑞兽格充君囿质皜耀以霜洁角淋漓而玉秀耻射于东游笑获麟于西狩惟皇灵之介福固永命而何究  

上林白鹿赋【`以君德至天珍　　唐物充囿为韵`】萧　昕  

大哉圣德望之如云苑囿期广动植惟分匪狙犷之獝狘将煦育于氤氲伊生灵之遂性实咸若于吾君为白鹿之呈瑞时或友而或羣夫其充牣禁苑喜乐王国庇丰草而择隂感食苹而懐德奋角觡以共觝粲珪璋而混色将攸处以寝兴非挺走而畏逼既而濯濯不羣呦呦慕类狎威凤以来格侣驺虞而必萃笑豹以深藏哂飞黄而逺致贞姿麌麌若皓鹤之羣惊逸足骎骎齐素翚而麇至然后饮刷铜沼咆哮琼田忽徃顾以腾倚时决骤以周旋分形雪散曳影霜悬岂有虞之可即将不覊于永年嘉祯祥之肸蠁知君德之届天大矣哉固当不爱其道不藏其珍我泽如浸我惠如春矧微贶之不腆岂足彰乎至仁者哉伊兹兽之匪陋亦大块之品物感陶冶之相甄会祯祥之骏发将因质以受彩岂不缁而自伐与刍狗之陶甄光图牒之剪拂泱泱大风盛德惟充嗟不识之狂简愿赓歌于帝功歌曰德由庚羣物凑协嘉祥扰灵兽感防合于天符遂充塞于君囿  

白鹿夹辀赋【`以行春布和瑞　　唐□来格为韵`】许季同  

政洽于下物惟表神彼奔走之絶类忽驯扰而归仁尔来于辀岂陈力以効感我行其野将劝农以务春眷芳林之濯濯偶大车之辚辚观其烦足髙歩回还左顾参熊轼而左右分光望隼旟而疾徐有度惟德是择惟贤是辅观皓影之来仪谅和风之克布暠皛真明霜浓雪轻标玉质贯金精始呦呦而双止终麌麌而偕行载驰载驱轶轻尘于后乗乍腾乍倚惊逸骛于前旌映丹帷之晖焕陪露冕之光荣怀仁于卫君之毂忘味于食野之苹则福履攸绥神休是格翼戴髙驾徜徉广陌不惊不惧彰尔性之闲和克皎克明契我躬之洁白踯躅徘徊饮化而来政言可矣人咏康哉表灵庆而有同神凤狎驯养而不异龙媒懿彼僊都诞兹灵兽劲角昭勇鲜光挺秀行而择地恒町疃于道涂出或以朋靡栖息于园囿老聃之御徒迷王母之乗何陋翦去烦苛敷陈惠和蝗出境而奚尔珠还浦而其何曷若兹鹿扰于明义覈其理而莫穷求其类而罕譬无心而应感不言而表瑞岂止其効于贱微乐驱驰于仁智而已  

白鹿赋【`有序　　　　　　　　明`】夏　言  

皇上龙飞之一纪承天建极骏德鸿烈震曜宇宙巍乎炳然与二帝三王同盛于是休气充塞祯祥并臻诸福之物应德而见乃献岁嘉月有白鹿至自灵寳太子太保礼部尚书臣言拜手稽首曰夫白鹿者百禄也岂非我皇受禄于天之庆哉谨献赋曰  

繄金方之灵兽产中岳之神区按祥经以验物表圣代之休符孕瑶光以成象输北海而应图乍腾倚于山椒忽振迅于天衢彼积寿于千龄毳将苍而变白角未茁而已然实气化之所殖挺玉质以霜莹耀晶荧之正色超崄絶而星奔野呦呦而苹食度朝关于函谷弭夕驾于瑶池谢仙寰之岑寂望帝阙而来仪跄百兽而率舞衎嘉宾而赋诗感明王之在御岂虞罗之可覊昔飞黄服皁于轩图凤鸟雝鸣于舜治商运启而白狼游汉道亨而天马至遇涂山之素乌贡越裳之皓雉纷荣烛于徃牒并垂光于来祀矧皇极之丕建协鸿化于神明夐登三而咸五与泰初而齐名冝祯祥之总萃显不世之休征保灵祚之孔殷来百禄而是膺遂作颂曰圆宰睠命景福臻神物乃至兮孚皇仁登献祖庙芳苾陈鸿祯协应当上春周南麟趾歌振振于皇万年主百神永符寳祚光日新  

瑞鹿赋【`有序　　　　　　　　明`】陈　琏  

自古帝王之兴必有祯祥以明征应麒麟凤凰驺虞见于文明之世者历历可考钦惟皇上自登大寳仁恩敷祯祥叠见乃宣德五年冬有瑞鹿见于淮安海州守臣以闻有防命平江伯率军校捕获以献其色纯白其性仁厚其髙大异于常鹿按格物论云一千年为苍鹿又百年化为白鹿是鹿也盖天地异气攸钟为圣人寿考之征昭昭矣臣忝居喉舌之司职当宣扬国家之盛谨稽首顿首而献赋曰  

维圣皇之御历敷仁恩于万方啓鸿运之重熙衍国祚于无疆来诸侯之玉帛集瑞世之祯祥淮海之阳孕兹瑞鹿寿逾千龄中林攸伏皓雪其肤白玉其足琼瑶其角日星其目其性仁厚不惊不触其歩舒徐不棘不速餐中野之萍蒿饮云间之泉瀑濯濯之采绚于烟霞呦呦之声震于川陆惟天苑之可养岂人间之敢蓄方离海岛出现昌辰名著张宿瑞应天文匪山灵之敢閟偶虞人之见珍守臣闻知驰奏严宸爰命元戎率彼虎贲以畋以猎至于海滨瞻彼瑞鹿夐然出羣导以麛鹿卫以麚嘘以和气护以祥云神采异常难以备云望雕笼而径入不踯躅而安驯似脱迹于凡类而幸归于至仁既进金门陈于丹陛日耀霜姿风含雪毳荷重瞳之荣盼致百辟之嗟异腾瑞气于九霄沸欢声于厚地顾惟寿考之征显兹文明之世遂置御苑纵其游嬉或友麟凤或从灵或侣驺虞或偶文犀渴饮醴泉饥餐琼芝卧紫苔兮成茵咽甘露如饴沐天恩湛露鉴清影兮瑶池诚真僊之瑞兽应圣人之寿祺虽芙蓉园之所获冝春苑之所蓄者实不足以方之也谇曰质洁白兮毓金精性仁厚保长生贡天府协瑞征期圣寿亿万龄  

潞河逐鹿赋【`有序　　　　　　唐`】潘　炎  

景龙二年八月帝逐鹿于潞河惟河也深三丈阔倍之鹿迫而入水因鞭而逐之水不及鞯应获鹿后骑入者溺焉赋曰  

大君于田兮巷无居人四鍭如树六辔既均定俞骑而百灵奔命腾雨师而四野清尘鸣兽骇殚川原飞伏事非定霸不求陈寳之鸡位在至尊故取中原之鹿惊而决骤鸣不择音将投身以赴水非顺命而前禽骇浪溢涌挥鞭电烁乌号满月而方开骥足撇波而巨跃乗流既济赫怒中止毙骇鹿之一发振惊而未已洞胷絶系左角右觭虽复驱两而获五豵发小豝而殪大兕皆平陆之常事曾以逾此谁谓河广一马驰之大人将兴灵感若兹谅神明之所辅何后乗之可追从此继天而作主元元日用而不知  

## 御定历代赋汇卷五十七  

临幸  

驾幸太学赋【`以人安国泰大　　唐播儒风为韵`】朱　休  

皇帝念儒林之繁防当天地之交泰降万乘以爰来使八方而咸頼视其鼓箧之地文在其中礼于释菜之庭化行乎外睿想难喻精捜典谟属车连延辗御陌而后入翠华容裔向文囿以前驱防观惟新墙垣尽饰宗伯礼贤以蒇事司成执经而奉职端冕旒而防仗初立始驻六龙发声教而翠华未旋以行万国整衣裳之楚楚习威仪之翼翼入门而冠剑陆离布位而貂蝉逼侧若乃展先师之礼示后进之人张国容以贵道阐文教以尊神升夫子之堂所谓以徳行行周公之礼岂可不躬亲不然者何以自谦于至圣而亲飨于陪臣哉是以讲学斯陈徳音逺播念日将而月就各呈材而切磋龙顔不逺顾探索之惟勤天歩下临曷斯须之敢惰云布星  

攒周回可观彼儒风之习习资睿思以安安颐指于学海儒林自因泽及目击乎雄词丽藻谁谓才难恩下育而冬暖命遐宣而昼寒济时以劝学为先居上以易俗称大俾惰逰者咸思于经籍好勇者亦髙其冠带既而宣化毕盛礼终缴素志播皇风转龙旂于祥烟之表返銮辂于瑞气之中盛矣哉载笔之史不纪乎教化之宫  

圣驾幸太学赋【`有序　　　　　宋`】文彦博  

国家以寰宇昭泰仍嵗登平务恢儒风以章示黎献皇帝乃备法驾幸于太学诏诸儒博士讲论前典亲临聴焉臣获逢休吉之期恭闻伟盛之事舞蹈不足形于赋咏诚不能述宣上徳褒赞形容姑第樵夫之谈以协击辕之韵尔辞曰  

炎宋受命之四叶皇上御极之三年九有咸若六合晏然黎庶跻于夀域文教烛乎氷天朝无阙政野无遗贤九叙可歌而不紊百官承式以惟防刑罚防措宿防不愆荒憬清夷而偃革狙犷栗詟而慕羶轶漠逾沙趣藳街者有万受缨请吏伏魏观者且千碧弩文钺之珍充仭乎储邸黑章肉角之兽驯扰乎郊阡嘉祥麇集异瑞蝉聮天降甘露地出醴泉语鸿烈则超图而溢牒较盛时则裕后而光前冝乎优防当宁拱黙承干尚乃惕严衷而驭朽思嘉谟而渉渊以为治国之道校学为先故周氏东胶往诰之所显商人右学来叶之以传上既行则民胥效也君所令则臣必从焉虽平昔之巳务在于今之益宣于是命有司涓良日祲仪盛蒇法驾乃出天威穆穆国容皇皇采章焕烂和銮铿锵太史协乐以前导大丙弭节而徐翔严羽卫历康庄在浚之都于国之阳神移斗运乃至于上庠宸心防巩天歩髙骧历阶逾阃覩奥窥堂晞将圣兮有穆如悉数兮相当然后趋讲室明典章缨緌匝序巾卷充廊钜儒硕生奉帙而在列礼官博士掌婣而诏王展东面之殊礼法西周之旧章禹聴弥审尧聪益详夫子善言由兹而不昧虞舜好问于是乎有光于时闾闬相欢神灵胥喜扶老擕弱自遐及迩莫不连踵而景集驾肩而戾止悉云委于桥门尽堵观于壁水粤有华颠胡老童牙胄子含经味道之流方领髙冠之士咸相与而言曰赫胥逺而大庭尚矣无得称焉不可详已自夫五帝而降三王之始书契可以传闻宪章可以追拟悉皆恢雍泮之基盛胶庠之阯四术四教因是而兴三行三徳所由而起是故醇化丕隆至徳逾美为万世之所宗弥亿载而罕比卯金之后盖不足纪当涂窘蹙典午沦弛南取岛夷之讥北贻索虏之耻干戈于是日寻俎豆以之中圯咸不永于卜世但胥循于覆轨逮乎有唐皇维诞张五室之仪兮絶而复嗣四郊之制兮抑而复扬置序于术建塾于乡家知礼让民用和康所以卜年久而享国长号治古而振懿纲朱石之际鼃声閠位覆亡则曾不暇给学校则诚非拟议噫大道不可以终否斯文不可以久坠故昊天命我太祖埽除僭伪俾万方无坠炭之劳百姓有息肩之地三后继明百祥还至展云岱之鸿仪绍元封之故事盛徳大业固无与二今我皇上克奉先烈寅绍庆基体元则大累洽重熙将使儒风寖盛文敎日滋故乘舆亲视于学俾亿丑预觇其仪足鄙元鼎之间屡有甘泉之幸堪讥延熹之际惟尚濯龙之祠夫然则三代之风必能缓歩而越矣两汉之盛岂可并日而论之伟乎轨迹夷易文物葳蕤信千载而一时  

圣驾临雍赋　　　　　　　　【`明`】戴　洵  

粤我祖宗之立国也恭天命以秉钺顺人心而御宇思皇极之敷锡在彞伦之攸叙爰韬弓而戢戈创辟雍而讲艺稽四代之遐规酌一中而定制于是负以崇城面以离明垣墙缭绕松栢纵横左殿庭之赫奕右堂舍之深闳崇先师之严祀集海内之髦英人文朗王教明仁风洽民俗成历八圣之授受莫不躬亲乎幸临盖所以重风俗之先务示倡道于青衿逮我皇上寳位初履承帝命之方凝懐永图于慎始恒侧席以思贤每宵衣而求理考先后之令图将次第而修举御文华而延访进辅臣而咨汝佥曰教为治本贤为国基求贤在于豫养宣教在于隆儒维太学之穆清当神都之北隅固贤士之所闗亦彞训之所储欲劝学而造士将舍此其焉如帝曰俞哉乃降徳音考礼书饬玉驾张金舆命烈缺而清道走丰隆而先驱凤旌蔽日龙旂拂云副车翼翼从骑纷纷和鸾动地以跄锵天香载路而絪緼翠华逶迤于康衢六龙蜿蜒于桥门遂登堂啓丹扃礼先圣瞻遗灵陈俎豆羞粢盛万舞翕赩八音铿鍧陋太牢之简略躬下拜之精诚盖所以崇百王之轨范表万国之仪刑若乃周旋太室释奠既毕爰御左外于焉少息然后明养老之谊讲乞言之术于是进三老登五更酱酳馈筐篚承祝鲠噎于前后奉几杖于公卿亲执经而问道求示我之周行斯时也考鼖鼓铿华钟抚清瑟吹和笙咏南山赓鹿鸣俊乂趋跄而恱怿烝黎观徳以欢欣有一儒生历阶而升载歌圣徳作为颂声歌曰穆穆我后临万邦兮勤勤图治先纲常兮荡荡文教沛遐方兮皇猷帝范超虞唐兮又歌曰翼翼成均萃羣英兮勉勉我皇躬作兴兮济济多士邦之桢兮千秋万嵗皇心宁兮歌诵既竟皇乃嘉聴知众志之既孚识士风之丕应遂回銮而入紫清开明堂以观太平之盛  

圣驾临雍赋　　　　　　　　【`明`】陈经邦  

维圣皇之御鸿寳兮遘礼乐之昌期陋叔季而不践兮索隆世而是追斥八九之荒谈兮慕三五之令规歌伊教于鲁颂兮咏于乐于周诗廓超览而凝思兮悟理道之所冝曰徂昔王风之休畅兮咸首劝学与崇师廼咨羣僚乃谋故实命春卿兮述典召星史兮练日既礼陈而辰戒爰辟雍之是即斯时也太皞司令勾芒宣职淑气烟煴柔风翕习虎贲曶霍以毕从兮象卫葳蕤而焕饰千官趋跄于帝辇兮万灵奔扈于天跸前使洒涂兮丰隆又为之驱役六连蜷之翠虬兮驾遗风于玉勒鸣八鸾之啁啾兮凤盖髙飞而翼翼龙蜿蜒其承旂兮矫若扶桑之拂日飏画斗之朱旙兮夹明月之玉戚皇路肃以清夷兮俨万乘乎天行輷輷辚辚兮磤磤砰砰如风如涛兮如雷如霆忽按节以徐廻兮届贤闗而至止霭瑞氛于虎闱兮浮清晖夫璧水云舆俄次兮虹旌暂委繄太学之央央兮夐靓深而闳侈弁冕之所防翔兮章缝之所迤逦谈周孔而吟诗书之士缜纷杂袭肩丽武接兮咸集乎成贤之里伫矫首而望幸兮覩属车而蹈喜皇帝乃穆尔敛容冲然式礼瞻素王以展谒兮曾不恡于卑已诎宸旒以对越兮恍音容于筵几于是采五学之文崇三老之齿馈既亲于俎爵兮祝亦兼夫绠防爰问道而宪言兮即授防以顾史若乃鼓钟作筦磬鸣树崇牙之三组奏钧乐之六茎羣髦雾拥庶尹云臻或瞻依乎临扆或论难于执经惊睿思之逸发倏泉涌而飊生说诗者失解颐之誉谈易者慙折角之名下至鹖冠虎韔之伦逺及雕题鸟言之长圜桥门兮动色望宫墙兮飞爽有芹兮池之湄率青衿兮采之鼓箧兮登歌天朗兮风熙在藻兮有鱼若振翼兮轩鳍虞庠曾不足以擅美兮周雍想彷佛其如斯迨百礼之既洽兮景翳翳其寖移怅盘桓以返驾兮信乐只而忘罢闻昔赤帝子之重道兮仅过鲁之一祠武皇起太学与明堂兮纷文物以何为独永平之拜老兮千世为之艳慕而嗟咨岂若我皇之隆轨兮直与虞周乎并驰謇小臣之承学兮何幸际此明时峩余冠之切云兮长余佩之陆离从六飞之清尘兮与髦士而胥依想击壤之讴吟兮感棫朴而兴诗遂歌之曰稽古有虞肇上庠兮镐京辟廱亦继昌兮畴其似之猗我皇兮儒馆亲临有光兮文教旁流洽四方兮敷天薄海诵洋洋兮天眷我皇夀考无疆兮千秋万嵗来此堂兮作君作师其永有庆兮  

临雍赋　　　　　　　　　　【`明`】许　国  

天牖民之孔易宠君师于四方厥绥猷其惟后洽时夏而陈常于我明之十叶戢干戈而矢徳建首善自神京中四方而作则惟圣皇之嗣服绍烈祖而崇文席久道之遗化徽五典而作新既建极以敷锡复隆树其风声嵗初元之丁卯月载纪乎王春皇诹吉而释奠应天地之文明于是宗伯草仪金吾除道青衿望幸喜色相告天子乃服皮弁乘玉舆驾翠虬骖文螭铿和鸾之鸣树日月之旂虎贲后翼龙骧前驱都民拥道而夹观纷总总其承辉司成悉率六馆髦士公卿世胄逺夷侍子举踵喁喁望风迎拜聆警跸之严声睇棽离之华盖从簪笏以周旋间俎豆而萃縩烝烝皇皇济济跄跄北面肃揖祗谒素王防门动色芹藻荐芳霓旌羽葆容与登堂五更三老馈珍酳觞博士横经鳞次鴈行天顔穆穆衿佩锵锵灿如星丽煦若春旸于论鼓钟于乐宫墙环桥门而观聴者以亿万计莫不举手加额祝皇夀以无疆猗与休哉昔在三五重道崇儒粤我祖宗文教缉熙喜旷典之复觏见从官之威仪章缝增气自上作之抃舞敬应风行化驰始自畿甸达于华夷朱崖鐡勒负笈如归譬彼设的射者竞趋卑汉帝与唐宗空拜老而增舍猗璧水之荡荡照鸾旂之于迈俊乂咸造谟训遹新佥曰休哉天子作人钜礼告竣纶音申励六龙旋轸千骑廻斾遵辇道以言复垂衣裳而致治迄四时之诵挹五云之瑞气家礼乐而戸诗书掞烟霞而偃烽燧抽毫作赋光于万禩乱曰璧流萦廻环宫墙兮棫朴敷文育羣良兮翠华莅止师道光兮肃雍展谒黄幄帐兮圣有谟训炳琳琅兮昭回云汉为天章兮青衿咸奋佩无疆兮载戢载櫜肆陈常兮沛然徳教轶陶唐兮  

阙里诸生望东封赋【`以圣徳光被人思告诚为韵`】  

【`唐`】王　棨  

鲁国诸生欣逢圣明咸西向以迎睇望东封而勒诚习礼空劳日日而徒瞻岳色凝旒何处年年而尚郁人情岂不以兵偃三邉尘清万邑欲行登禅之事犹执劳谦之徳是使想黄屋以心倾敛青襟而日极乃相谓曰自古帝王功成业昌尽皆增博厚报穹苍所以山呈瑞应水出荣光国泰财阜时丰俗康固合陈俎豆捧珪璋髙践天坛之上遥升日观之傍而乃阙其仪寝其议盖九重之凤诏缺敷四海之鸿恩未被空令汉史愿陪检玉之行更切孔徒渴见泥金之事莫不引领延伫凝情尽思未遂相如之请空吟叔寳之诗夫子坛邉恐云龙之防晩顔生巷里忧日月以来迟况可后示百王前观万姓三千徒兮今日斯恳七十君兮当时称盛潜期山下得闻万嵗之呼每想封中获仰千年之圣嗟夫迹居洙泗防断咸秦俟南面之鸾驾问西来之路人当河清海晏之时冝遵古典是率土普天之幸岂但素臣近虽下国枭鸣邉夷防盗既有征而无战尽摧凶而翦暴冝允儒者之心登泰山而昭告  

驾幸宣辉门观试举人赋【`以君圣臣肃精择多士为韵　有序  

唐`】阙　名  

借于天田之嵗也洎正月下明诏及仲秋萃贤良凡今才人莫不麋至他他籍籍不可胜言于以躬亲示纳人之献可也为之加膳示恤之以饫赐也既自渴贤不足实为观国之光君举必书敢赋其事  

惟天为大则之者我君有严有翼乃武乃文据天地之大寳建社稷之元勲道不虚行于从政乎何有试可乃已俾滥吹者区分于是移千官以就日辟髙阙以连云济济罄山林之士峩峩列鹓鹭之羣且木以从防则正君以从谏则圣广开替否之规遂下昌言之命采彞伦翘错薪能官于是乎瘅恶则哲自可以知人得孙为举首趋倚相为史臣俨端居于咫尺恭大问以丝纶睿防临天威肃咸怵惕之若厉俱进退之维谷将毕力于谟猷乃竭诚于啓沃帝载惟贞垂范作程有典有则惟一惟精重席表其彰善持衡所以贵平便便有司能奉法而宣令髙髙在位更责实以循名观贤谓何务于慎择或告之诫训或旌之束帛日旰岂疲于端想躬亲不徳于胡获夫如是王者无外谁为方外之臣野无遗贤谁为在野之客独有扣角劳歌忧心孔多仰天门以难呌咏硕人之在阿则知代实须才生此多士惟贤非后不食惟后非贤不理一技称最徒仰惠堂之荣三道登科敢望太常之美傥连茹之终及乃愿一申于知巳也驾幸宣辉门观试举人赋【`以君圣臣肃精择多士为韵`】  

【`唐`】张彦震  

望之如云圣人为君克敷厥徳以嶷鸿勲大庇黎元始躬耕而载籍旁求俊彦终访道而崇文于穆我皇乃神乃圣开四目以达聪掩八纮而布政羣龙顺啓沃之防多士奉畴咨之命大哉邈乎于斯为盛尔其庶士冢宰百寮近臣大夫师长之旅版筑岩穴之人举尔所知乃寸长无舍裒然而至虽片善必申于是朝无遗逸野絶沉沦颙昂于凤阙之下鼓舞于鸿渐之辰且圣泽昭宣惟闻有典有则天威咫尺孰谓不躬不亲伊何【`原本阙四字`】百寮增肃仰清问而矫首拜昌言而俯伏烝哉髦士绿骥方呈于长衢贲于丘园白驹自来于空谷亦既赞休命亦既陈厥成将献可而替否必覃思而研精意彼逸足侔乎先鸣错翘薪以割楚聊擢桂而敷荣懿乎文物明明威仪赫赫揺防仗于云路辟禁围于广陌虽知人不易实在乎区分而天鉴孔明自彰乎慎择夫然才为世出才应时多以才从政兮国有恒典以才为辅兮人知匪他于以代天工则百寮矜式于以掌邦宪则庶事协和亦自此立功亦自此致理迈前王之躅垂可大之纪维翼翼之圣朝务济济之多士岂止夫尧吁舜咨可畴徳而巳哉  

驾幸春明楼试武艺絶伦赋【`以弧矢之利威天下为韵`】  

【`唐`】韦　肇  

有武偹者国之嘉谟习武事者人之令图其在易也徴之击柝其在礼也取彼悬弧盖居安虑危而兵不可去防兵委质而艺不可无我皇冨有四海光宅八区然犹轸懐未达惕虑不虞欲以广盛业于二柄选雄才于百夫时乃驾幸于层楼辟场乎九轨森其羽卫揭以弧矢列簪佩而俨立端冕旒而髙视诏曰惟尔力人惟尔爪士食我场藿今则至矣歌乎采蘩试可乃已于是拜手稽首足之蹈之骋技于非常之日争锋于防类之时则有六钧用壮百中无疑和容就列省括于兹射用蔵弓不独主皮之善发殊罕忌而无失鹄之嗤可谓措杯至习舍防必至尽其妙而不弃前修擅其功而若有余地天顔既瞩且赏丽龟之功人意所倾敢争射隼之利又若蒙轮之俊超乘如飞骋广场之永埒览繁弱而忘归左旋右抽擢两肩于敏手奋髯增气示众目以余威立表取凖临危应机盘过身之矛所投皆中执如组之辔所向无违宸心用多其勇防观者咸服其精微至有术非五善取非十全不能定是非于已分而又争利害于君前莫不心战股栗落羽惊岂捜扬之不至谅工拙之相悬夫试也者为求于众防也者为同于天非侥幸之可窃周旌劝之无偏是以诣阙者数百计而升眀者才一二焉其或进而不滥动必合雅靡蹲甲以自媒思观礼之见假始僶俛于法度忽苍黄于取舍信其命而有之亦不得而无也冝乎召墨客授行者书絶艺于祠臣传不朽于天下  

登防赋【`有序`】　　　　　　　　　魏文帝  

建安十七年春防西园登铜雀防命余兄弟并作其辞曰  

登髙防以骋望好灵雀之丽娴飞阁崛其特起层楼俨以承天歩逍遥以容与聊游目于西山溪谷纡以交错草木郁其相连风飘飘而吹衣鸟飞鸣而过前申踌躇以周览临城隅之通川  

登防赋　　　　　　　　　　【`魏`】曹　植  

从眀后之嬉逰聊登防以娱情见天府之广开观圣徳之所营建髙殿之嵯峨浮双阙乎太清立冲天之华观连飞阁乎西城临漳川之长流望众果之滋荣仰春风之和穆聴百鸟之悲鸣天工坦其既立家愿得而获呈扬仁化于寓内尽肃恭于上京虽桓文之为盛岂足方乎圣明休矣美矣恵泽逺扬翼佐皇家宁彼四方同天地之矩量齐日月之辉光永尊贵而无极等年夀于东皇  

临层防赋　　　　　　　　　　唐太宗  

惟万防之暇景屏千虑于巗廊英移其暮节白日黯其斜光郁金阶兮起雾碧玉宇兮流霜延复道于阿阁啓重门于建章尔乃崇基廻构危檐间出暑终冬台寒浓夏室望雕轩之拱汉观镂槛之擎日柱引桂而圆虚芬舒莲而倒实霞观近兮红逼烟楼遥兮翠密念作者兮为劳愧居之而有逸于是慨然自思情懐不怡虽移新之建址实从故而裁基鉴前王之御世亦因机而化之换卑宫于穴处改巢树于茅茨何燥湿之殊致乃浇淳之换时有前前之累改无后后之相师只若阿房初制穷八荒之巧艺甘泉始成极三秦之壮丽工靡日而不劳役无时而暂憩加以长城亘地絶脉遐荒叠鄣峙汉层檐映廊反是中华之弊翻资北狄之强烽才烟而巳偹河欲冻而先防玉帛殚于帑蔵黎庶殒于风霜喷胡尘于渭水腾朔马于渔阳罄有限之赋敛给无厌之豺狼既陵轹于千古乃防思于百王属虚躬之纂武登皇图而御宇三防于庙堂变千机于狂虏顿王纲于沙漠制云罗于海浦移种落殄凶渠卷毳帐埽穹庐门无闗于地轴戸不纳于天枢肆黎元于耕凿一文轨于车书循今踪兮览前迹俯层城兮临太液鉴髙深之外固荡心神而内益有土木之二劳非干戈之两役虽复重基数仭异细栁之初营叠岸盈丈开上林而玩兵彼露防之一俭乃延徳于苍生此崇基之渐泰方起谤于黎甿利懐小而忘大害弃重而思轻是犹蜀侯之贪金防其国于岷峨智伯之纵辩迷自灌于洪波鉴损益而为寡殊祸福而成多故庸愚之尚志岂贤达之殊智至若膏雨云飞八纮广被信触类而流泽非有求于报施故为施而不自矜者亦成功之大义受而不知感者乃悖徳之深累澄遣心意坐怡情抱一徳是珍万物非寳不避辱于真恶岂求荣于伪好既同徳而同心共流芳于王道  

驾幸温泉宫赋【`以天下安乐明　唐主宴逰为韵`】林　琨  

寒郊巳暮兮景气澄鲜遥林罢色兮古岫苍然我皇将出豫涤思观风猎贤于是旭月霁野庆云霭天指凤城之香陌得骊阜之甘泉乃乘雕玉之舆驾飞黄之马罗霜仗于灞亭之上驻清跸于泰山之下赋汾水于秋风咏在镐于周雅若其严气盛隂云寒氷生巨壑雪满层峦河海方闭温泉正湍岂独鉴天心于曲渚藻圣虑于清澜洞上善之为信秉至柔之自安伊昔竹殿始秋梧宫未落空望幸之杳怨嬉逰之寂寞芸徒馥于玉阶月虚容于金阁接逺树于新丰韵晓钟于长乐皇欢是并品物咸亨逶迤清泚皎洁澄明奏钧天而寒谷变律陈羽卫而隂飙换晴故能蠲忧除患利用永贞于时泽洽羣臣恩徧区宇野丰击壤则有颂于康哉帝之何力空赓歌于圣主因返斾回銮逍遥近甸度祥光之萧索郁佳气之葱蒨钩陈不改下辇成晏诫轵道而兴嗟想磻溪而流盼然后省娱逰之乐念淳朴之俦开灵液之广润与万姓而同休施罝于中谷贲束帛于巗幽独有执防三道栖迟一丘空想臣朔之列常陪汉武之逰驾幸华清宫赋【`以温泉毖涌荡　唐邪难老为韵`】韩　休  

惟我皇御宇兮法象乾坤天歩顺动兮行幸斯存雨师洒路兮九门洞啓千旗火生兮万乘雷奔紫云霏微随六龙而欲散还聚白日照耀一人兮当寒却温盖上豫逰以叶运岂伊沐浴而足论若乃北骑殿后钩陈啓前辞紫殿而鱼不在藻出青门而龙乃见田霜防森森以星布玉辂迢迢而天旋声明动野文物藻川月落凤城巳渉于灞日生旸谷俄届于甘泉于是登三休兮憩神辔朝百辟兮礼容偹玉堂凭艮面鹑野以髙明石溜象蒙绕龙宫之清毖处无为兮既端拱时或濯兮汤泉涌圣躬清兮圣徳广四目明兮四聪朗与元气之氛氲如晴空之涤荡观夫巍峩宫阙隠映烟霞上薄鸟道经廻日车路临八水砌比万家楼观排空时既知于降圣忠良在位谅勿疑于去邪儒有鹏无翼风有搏每俟命以居易尚媿身于才难观国光以举踵历华清而展欢不赓歌以抃舞夫何足以自安乃为歌曰素秋归兮冬早王是时兮出西镐幸华清兮顺天道琼楼架虚兮仙灵保长生殿前兮树难老甘液流兮圣躬可澡俾吾皇兮亿千寿考  

温汤御毬赋　　　　　　　　【`唐`】阎　寛  

天寳六载孟冬十月霜清东野斗指北阙已毕三农亦休百工皇帝思温汤而顺动幸防昌之离宫越三日下明诏伊蹴踘之戏者盖用兵之技也武由是存义不可舍顷徒习于禁中今将示于天下广场惟新埽除克净平望若砥下看犹镜微露滴而必闻纤尘飞而不映欲观乎天子之入先受乎将军之令宛驹冀骏体佶心闲银鞍月上华勒星还细尾促结髙鬐难攀俨齐足以骧首待驰骛乎其间羽林孤儿力壮身勇盖稷门而未防攀秦鼎而非重积习为常成规亲奉咸技痒而愿効望鸣銮而跂踵云开紫殿日临丹墀无哗众士其局各司圣神之主于是乎帅师君前决死且不敢辞珠毬忽掷月仗争击并驱分镳交臂叠迹或目留而形往或出羣而受敌禀王命以周旋去天威兮咫尺有骋趫材専工接来未拂地而还起乍从空而倒回宻隂林而自却坚石壁而迎开百发百中如电如雷更生竒絶能出虑表善学都卢仍骑騕褭轻剧腾狖迅拚鸷鸟梢虚而讶人手长攒角而疑马身小分都骤满别部行収哮噉则破山荡谷踊跃则跳峦簸丘争靡违于君子中宁谢于诸侯况赏罚之必信旌君国之大猷其中志气超神睂目胜画地只卫跸山灵捧靶众沸渭以纷纭独雍容而闲暇峩冠而云散五色挥防而日回三舍状威凤之飞翔等神龙之变化此神人兮有作岂臣子之齐驾是时也天宇辟睿情欢命京尹将属官美斯场之宠丽成今日之逰盘详其指挥雅标干事之首察其任使孰为知人之难遂赏功而褒徳何缣缟之戋戋尹乃拜手稽首逡廵不受曰子来之功臣何力之有夫称物以平施则可大而可久故职司与役徒亦恩加其赐厚且称兹艺精链古来罕见寓今斯成伐谋足擅可以震叠戎狄康宁防县汉祖未悟果有白登之围唐尧阙修载劳丹浦之战然明者覩于未兆戒者图于不见城诚狭颇积往来之勤马虽调恐生衔橜之变凭览则至乐躬亲则非便帝曰俞忠哉真知言之选  

驾幸九成宫赋【`以顺时出豫观　唐风展义为韵`】李子卿  

皇帝握灵符之三载也天地穆清星日耀润野访遗逸朝登杰儁化则垂拱而成令则不言而信时廵之仪展秋狝之礼顺思访俗而观人若乘干而出震右辅伊迩离宫在兹前瞻鸣凤之岫傍指神鸡之祠渭水烟波接苑中之洲渚岐山云物落禁里之轩墀俄而回銮辂载羽旗为宴镐之乐动横汾之词况不劳于百姓而有务于三时者哉由是叶清秋练吉日乘石洗皇舆出七驺按队千乘扈跸戈矛林森士马栉比始地嶪而天旋终电驰而飙疾翻然而八骏鶱腾霍濩而六龙奔逸雷公转毂风伯按驭朱旗列而秋野生春金甲照而暮川增曙陋汉帝之防衍哂秦皇之逸豫祥烟不散近飞枪垒之间瑞草常开并拂车攻之处广陌鸣銮异彼逰盘访百年之疾苦知五稼之艰难成王之搜由是问古公之政有以观翠华来兮野老喜属车至兮国人欢讵比夫陇塞回中妄开行幸之路泰郊畤上虚立礼神之坛穆然深宫驻跸其中楼枕岭而倒影殿当川而抱虹閟邃而寒暑隔岧嶤而云雾通前视八水傍临九嵕所以明四目逹四聪凝睿想播风比逰心于汗漫侔得道于崆峒亦既下辇于是端冕补阙政修坠典大风之歌作湛露之恩展于是振旅建旄廻銮返辔百蛮惧威武万姓知教义若臣者巗穴久伏丘园来贲未有烛于皇明窃以覩于人瑞敢献杨雄之赋庶获有司之议  

驾幸天安宫赋　　　　　　　【`唐`】吕令问  

卓哉有唐之开元也拉五帝而轶三皇洒云雨之霶泽炯日月之重光恵及豚鱼则鸟兽咸若化被草木则行苇不伤尔其尚节俭反贞淳照之如日育之如春犹以为震出而亨则随方而东狩豫顺以动则因时而西巡非以肆志放欲盖乃观风劳人于是乎天子乃命羣寮考吉日升玉辇驰清跸霍濩沸渭铿訇洋溢龙舆驰地杳空山而自鸣红旗照天转洛桥而半出若乃宸襟逺览睿赏遐宣则野泛佳气树生彩烟过渑池而懐古入傅岩而想贤览唐墟之遗迹嘉舜风之慨然白云初飞澡秋思于汾水黄河一变濯圣虑于秦川是以问年徳恤惸独望秩山浸肆觐羣牧属车所止罔不清肃乃有邑老田父进而歌曰嵗既稔而时清我后来兮应天行东都士庶扶轮送西土诸侯埽地迎君之徳兮徳无有路旁劳赉皆牛酒乘舆一至长安城千秋万嵗南山寿  

驾幸芙蓉园赋　　　　　　　【`唐`】阙　名  

紫禁彤庭兮二月春戏蝶流莺兮百处新借问此来逰幸所是日芳菲最惹人乘桂苑之春晩值芳林之雨霁徴声都尉之门召舞平阳之第的皪防仗逶迤罗袂两两相看歩揺簪一一共鬬承云髻鸣銮渐出转佩相从仙宫万户层城九重防扇似月从骑如龙奏清笳于杨柳下天盖于芙蓉灞川宛转秦郊绮错北极仪凤之楼南邻隠豹之崿入红园而移歩辇俯绿池而卷行幕鸣管则娇鸟不飞拂簟则轻花自落留连帐殿弥望帷宫水揺揺而岸花紫烟微微而野树红鸣文鹢于波面奏娇莺于掌中千钟献尧之酒五弦歌舜之风日落前溪云垂后殿陌上气合花间露徐飞睿藻再融神盻羣公既奏柏梁文万乘方回瑶池醼  

回銮赋　　　　　　　　　　【`唐`】欧阳詹  

夫何降一人兮将凝帖乎万方神其精而杰其质兮赫赫巍巍以昂昂膺千年之寳历承八圣之重光道为纪徳为纲仁为宅义为防化悠悠而荡荡风习习以洋洋沐雨露以蕃昌烛日月以皆康癸亥之嵗太皞司政乃作幸于西顺上帝之令将行曰相彼元元以哲后为父母视滛君犹刍狗予其在徳则踈逖皆予之子也伊重闗击柝于予谁守乎予其不淑则骨肉实予雠敌也虽金城汤池于予何有乎四门大开七寝停警歘凛凓以风清宵寂澄而月静于时厥有顽民从愚至逆假鸿恩以出入防神器于闲隙于是天忿地怒人惨神恻积愤气以交冲叠冤心以潜逼灾变流演妖氛充塞山河列以长晦日月存而无色明则士庶幽则灵只豚鱼有识草木无知企喁喁以嗷嗷望我后之来仪如孺子之忆慈亲焉如涸鳞之念长津焉如枯苗之待膏雨焉如笼鸟之仰林莽焉既而文物无荒声明有素木叶犹飞金风未暮圣泽西浃天顔东顾回旌旗整銮辂雨师啓途风伯前驱丰隆布令列行诛神功莫仇天力谁虞栉缤纷于宰骈骆驿乎虚无洗地轴拂天衢殱有罪福无辜雰霾埽荡于寰区尘埃涤濯乎皇都元凶不戮而沦痡品物未覩而遥苏尔其灵物既先乘舆乃从云车烟驭春心日容郁霏霏以葳蕤辉熠熠以严颙祥风以淫滛瑞气霭霭以溶溶蒙茏焉虹蜺之荣仪凤髣髴焉烟霭之送逰龙若夷若夏乃愚乃贤振振骈骈殷殷阗阗巷如流以汤汤野若草以芊芊云浮巨岳水集洪川至喜翻悲含泪而前曰自沐化緜緜如载于天如饮于泉卒嵗永年皆谓自然异日殷忧方昭厥由归欤归欤人其待居是日也皇帝乃辟金门升紫宫宣睿防将天衷熈乎若微雷淑气畅昆虫芬乎若韶光丽景发青葱下蟠厚地上洽穹扶桑而西虞泉而东百福交通万汇大同白日三舍以逡巡瞪丕征以融融南山万嵗以争呼颔声若动而崇崇至矣哉之徳也深乎大乎滂乎沛乎尔其汪濊乎可谓上合天经下叶地灵旁统神明中获人情故能不守有与之守不争有与之争此一举也足见天地之心足辨人神之意谅无党以无偏唯夫道徳之比者也  

侍上奉圣母观玉泉山赋　　　【`明`】夏　言  

嵗丙申之季春兮上有事于园陵严万乘以夙驾兮奉圣母而同行徧七圣以展谒兮越四宿而礼成指归途以回銮兮度沙河而西征览金山之坡陀兮有玉泉之清泠惟斯泉之可玩兮溜石罅而潜涌汇一之湛洁兮俨玉渊而金井鉴睂发其不爽兮纷镜光之炯炯既寥戾以圆渟兮复濙洞而深冷俯引巵而可酌兮羌不劳乎素绠惟皇情之志养兮奉慈幄而来观盛东朝之法驾兮罗羽骑其桓桓箫鼓鸣而谷震兮歩幛宛而龙蟠陟方亭于山椒兮埽素石而临澜动天顔之有喜兮映鹤发而增欢仰圣人之大孝兮叙天伦之乐事覩洪源之濬发兮体上善而流惠何小臣之多幸兮侍宸旒而扈跸感君恩之罔极兮岂鱼水之足喻祝慈夀之无疆兮颂如川之方至  

大驾南巡赋　　　　　　　　【`明`】夏　言  

伊我明之九叶兮惟皇圣神乃嘉靖之已亥兮大驾南巡册储宫兮定本开明堂兮享亲肆卿云一再见兮皇天顾歆乃悲慈极兮犹居大内乃念寝园兮逺在楚滨展孝思于先帝兮欲亲觌乎祾恩乃卜之羣庙兮谋之众心请于髙旻兮类于只灵爰择利动兮越翼佳辰出疆祖道兮时维仲春召雨师而洒道呼风伯以清尘乃戒严万乘控御六军师保任辅扈兮将帅用命内都拥追及兮诸郊望幸损嫔御而减膳兮惟后宫之数人念脩涂之供亿兮每夙戒而宵征于是抚翠凤之舆兮扬黄龙之旌鼓雷动兮鞭泉鸣车波流兮骑星奔攫天狼之弧兮挺太阿之柄走光景之轮兮聴铜驼之令于是三时顺豫万国来襄乃出幽燕之墟兮驱八神而司警跸饮沱洹之沬兮突万骏而絶飞梁于时大司马肃甲骑教歩师而慎张皇大司徒布委积严刍饷而备输藏大宗伯率胥史讲巡狩而道趋跄大司空行道列庐次而卫宫墙文章侍从则有起居常侍集螭首而争能献技金吾宿翼则有羽林彍骑奋虎贲而鸷突超骧前后曳虹霓兮拱辰象而璀璨东西布日月兮瞻太常而飞扬喧牝牡之动兮俨翠华之缥缈寂辕蹄之伫兮聴画角于中央于是度恒麓驾长河于惟朝诸侯也则时庸展亲有唐叔汝叔楚叔赵弟郑弟徽有国兄周有世孙覃锡赉于诸王于惟徧羣神也则衡岳嵩岳济渎河渎古帝明王忠臣善士举望徧于周行于惟明防陟也则大防羣吏操赏罸之柄乃剔蠧而留良于惟省观方也则问民疾苦亲谕耆艾蠲除振贷爰闵恤而傍徨作太祝而修辞兮知鬼神之情状渉巨川而赋诗兮防君臣之同庆羌制草视于宵中兮对臣工而命意华锡骈于昼接兮顾师保而霁顔一人任其劳兮报亲恩之浩大千里行如息兮喜圣躬之保安乃渡汉水历襄山望龙气瞻帝乡驻丰乐之津兮睇阳防之眇过汉王之沛里兮入岐周之丰镐黄旄弭节于天衢兮紫盖延光于灵沼万骑盘旋于雉堞兮千官舞蹈于云表于是贲潜邸御龙飞陟重明正宸居谢昊天之基命兮申皇考之严配奏亲恩之象成兮报神功之攸始宣钧天之曲兮云门之与咸池禋灌地之诚兮郁鬯之与宗彞献圭璜于修洁兮致柴望于明离山灵川伯国社国门以洽百礼徧于羣神乃率后宫走羣辟度层冈蹑华璧入万寳之佳城兮和一龙之幽宅楼观出于长松兮屹重垣之金碧王气应于中台兮绕龙光于四翼衡庐峙为双睂兮内方为之腹脊江沱溢为咽喉兮汉潜为之唇吻恍皇考之洋洋见羣臣而喜怿敞灵宫之翼翼兮知圣子之在侧慰终身之勤慕兮念宸忧之巳释覩陟岵之渊兮感孝思之允迪文谟光于江汉兮武烈显于中域庙制定于宗簴兮宫接乎南极于是推恩汤沐歌咏膏泽下寛诏于诸州兮复田租于近邑故老为之欢呼兮山川为之赫奕于是昭帝命也则应天顺天承天居重以丽乎阳明于是阐地灵也则钟山天夀纯徳安贞以萃夫幽脉信郢歌之寡和兮阳春布于四方接淮泗之皇灵兮荣光发于万物感祾恩而嘏祝兮乐声被乎金石拜重明而作颂兮昌期应乎寳历蔼云孙兮厌乃徳垂神谟兮叶万亿稽首兹行兮劳圣跸嗟吁小臣兮歌帝力贻燕子孙兮保无斁  

## 御定历代赋汇卷五十八  

搜狩  

子虚赋　　　　　　　　　　【`汉`】司马相如  

楚使子虚使于齐齐王悉发车骑与使者出田田罢子虚过诧乌有先生而亡是公存焉坐定乌有先生问曰今日田乐乎子虚曰乐获多乎曰少然则何乐对曰仆乐齐王之欲夸仆以车骑之众而仆对以云梦之事也曰可得闻乎子虗曰可王驾车千乘选徒万骑畋于海濵列卒满泽罘网弥山掩兔辚鹿射麋脚麟骛于盐浦割鲜染轮射中获多矜而自功顾谓仆曰楚亦有平原广泽游猎之地饶乐若此者乎楚王之猎孰与寡人乎仆下车对曰臣楚国之鄙人也幸得宿衞十有余年时从出游游于后园览于有无然犹未能徧覩也又焉足以言其外泽乎齐王曰虽然略以子之所闻见而言之仆对曰唯唯臣闻楚有七泽尝见其一未覩其余也臣  

之所见盖特其小小者耳名曰云梦云梦者方九百里其中有山焉其山则盘纡岪郁隆崇崒岑崟参差日月蔽亏交错紏纷上干青云罢池陂陁下属江河其土则丹青赭垩雌黄白坿锡碧金银众色炫耀照烂龙鳞其石则赤玉玫瑰琳瑉昆吾瑊玏厉碝石碔砆其东则有蕙圃蘅兰茝若射干芎防菖蒲茳蓠蘪芜诸柘巴苴其南则有平原广泽登降陁靡案衍坛曼縁以大江限以巫山其髙燥则生葴菥苞荔薛莎青薠其埤湿则生藏莨蒹葭东蘠雕胡莲藕菰卢奄闾轩于众物居之不可胜图其西则有涌泉清池激水推移外发芙蓉菱华内隐钜石白沙其中则有神蛟鼍瑇瑁鼈鼋其北则有隂林巨树楩枏豫章桂椒木兰檗离朱杨樝棃梬栗橘柚芬芳其上则有鹓雏孔鸾腾逺射干其下则有白虎豹蟃蜒防犴于是乎乃使专诸之伦手格此兽楚王乃驾驯駮之驷乘雕玉之舆靡鱼须之桡旃曳明月之珠旗建干将之雄防左乌号之雕弓右夏服之劲箭阳子骖乗孅阿为御案节未舒即陵狡兽蹵蛩蛩辚距虚轶野马騊駼乗遗风射游骐倏眒倩浰雷动猋至星流霆击弓不虚发中必决眦洞胷达掖絶乎心系获若雨兽掩草蔽地于是楚王乃弭节徘徊翶翔容与览乎隂林观壮士之暴怒与猛兽之恐惧徼徼受诎殚覩众物之变态于是郑女曼姬被阿緆揄纻缟杂纎罗垂雾縠襞积褰绉纡徐委曲郁桡谿谷衯衯裶裶扬袘戍削蜚垂髾扶舆猗靡翕呷萃蔡下靡兰蕙上拂羽盖错翡翠之葳蕤缪绕玉绥眇眇忽忽若神仙之髣髴于是乃相与獠于蕙圃媻姗勃窣而上乎金隄掩翡翠射鵔鸃微矰出孅缴施弋白鹄连鴐鵞双鸧下鹤加怠而后发游于清池浮文鹢扬旌栧张翠帷建羽盖网瑇瑁钩紫贝摐金鼔吹鸣籁榜人歌声流喝水虫骇波鸿沸涌泉起奔物防礧石相击硠硠礚礚若雷霆之声闻乎数百里之外将息獠者击灵鼓起烽燧车案行骑就队纚乎淫淫般乎裔裔于是楚王乃登云阳之台泊乎无为澹乎自持勺药之和具而后御之不若大王终日驰骋曽不下舆脟割轮焠自以为娱臣窃观之齐殆不如于是齐王无以应仆也乌有先生曰是何言之过也足下不逺千里来贶齐国王悉发境内之士备车骑之众与使者出畋乃欲戮力致获以娱左右何名为夸哉问楚地之有无者愿闻大国之风烈先生之余论也今足下不称楚王之德厚而盛推云梦以为髙奢言淫乐而显侈靡窃为足下不取也必若所言固非楚国之美也有而言之是彰君之恶无而言之是害足下之信彰君之恶而伤私义二者无一可而先生行之必且轻于齐而累于楚也且齐东渚钜海南有琅邪观乎成山射乎之罘浮渤海游孟诸邪与肃慎为邻右以晹谷为界秋田乎青丘徬徨乎海外吞若云梦者八九于其胷中曽不蔕芥若乃俶傥瑰玮异方殊类珍怪鸟兽万端鳞萃充牣其中不可胜记禹不能名禼不能计然在诸侯之位不敢言游戏之乐苑囿之大先生又见客是以王辞不复何为无以应哉  

上林赋　　　　　　　　　　【`汉`】司马相如  

亡是公听然而笑曰楚则失矣而齐亦未为得也夫使诸侯纳贡者非为财币所以述职也封疆画界者非为守御所以禁淫也今齐列为东藩而外私肃慎捐国逾限越海而田其于义固未可也且夫二君之论不务明君臣之义正诸侯之礼徒事争游戏之乐苑囿之大欲以奢侈相胜荒淫相越此不可以扬名发誉而适足以贬君自损也且夫齐楚之事又焉足道乎君未覩夫巨丽也独不闻天子之上林乎左苍梧右西极舟水更其南紫渊径其北终始灞浐出入泾渭酆镐潦潏纡余委蛇经营乎其内荡荡乎八川分流相背而异态东西南北驰骛徃来出乎椒丘之阙行乎洲淤之浦经乎桂林之中过乎泱漭之壄汨乎混流顺阿而下赴隘陿之口触穹石激堆埼沸乎暴怒汹涌彭湃滭沸滵汨偪侧泌瀄横流逆折转腾潎洌滂濞沆溉穹隆云桡宛潬胶盭逾波趋浥涖涖下濑批岩冲拥奔扬滞沛临坻注壑瀺灂霣坠沈沈隐隐砰磅訇礚潏潏淈淈湁潗鼎沸驰波跳沬汨防漂疾悠逺长懐寂漻无声肆乎永归然后灏溔潢漾安翔徐回翯乎滈滈东注太湖衍溢陂池于是乎蛟龙赤螭防防渐离鰅鰫鰬魠禺禺魼鳎揵鳍掉尾振鳞奋翼潜处乎深岩鱼鼈讙声万物众伙明月珠子的皪江靡蜀石黄碝水玉磊砢磷磷烂烂采色澔汗丛积乎其中鸿鹔鹄鸨驾鵞属玉交精旋目烦骛庸渠箴疵防卢羣浮乎其上沈淫泛滥随风澹淡与波揺荡奄薄水渚唼喋菁藻咀嚼菱藕于是乎崇山矗矗巃嵸崔巍深林巨木嶃岩防嵳九嶻嶭南山峩峩岩陁甗锜嶊崣崛﨑振溪通谷蹇产沟渎谽呀豁閕阜陵别隖崴碨防廆丘虚崛礨隐鳞郁防登降陁靡陂池貏豸沇溶淫鬻散涣夷陆亭皋千里靡不被筑揜以緑蕙被以江蓠糅以蘼芜杂以留夷布结缕攒戾莎掲车蘅兰槀本射干茈姜□荷葴持若荪鲜支黄砾蒋芧青薠布濩闳泽延蔓太原离靡广衍应风披靡吐芳扬烈郁郁菲菲众香发越肸蠁布写晻薆咇茀于是乎周览泛观缜纷轧芴芒芒恍忽视之无端察之无涯日出东沼入乎西陂其南则隆冬生长涌水跃波其兽则防旄貘犛沈牛麈麋赤首圜题穷竒象犀其北则盛夏含冻裂地涉氷掲河其兽则麒麟角端騊駼槖駞蛩蛩驒騱駃騠驴驘于是乎离宫别馆弥山跨谷髙廊四注重坐曲阁华榱璧珰辇道纚属步櫩周流长涂中宿夷嵏筑堂累台増成岩窔洞房俯杳眇而无见仰攀橑而扪天奔星更于闺闼宛虹拖于楯轩青龙蚴蟉于东厢象舆婉僤于西清灵圄燕于闲馆偓佺之伦暴于南荣醴泉涌于清室通川过于中庭盘石振崖嵚岩倚倾嵯峨防嶫刻削峥嵘玫瑰碧琳瑚丛生瑉玉旁唐玢豳文鳞赤瑕驳荦杂挿其间晁采琬琰和氏出焉于是乎卢橘夏熟黄甘橙楱枇杷橪柿楟柰厚朴梬枣杨梅樱桃蒲萄隐夫薁棣答遝离支罗乎后宫列于北园防丘陵下平原扬翠叶扤紫茎发红华垂朱荣煌煌扈扈照曜钜野沙棠栎槠华枫枰栌留落胥邪仁频栟闾欃檀木兰豫章女贞长千仞大连抱夸条直畅实叶葰楙攒立丛倚连卷欐佹崔错癹骪坑衡閜砢垂条扶踈落英幡纚纷溶箾参猗狔从风浏莅卉歙盖象金石之声管籥之音偨池茈虒旋还乎后宫杂袭絫辑被山縁谷循阪下隰视之无端究之无穷于是乎猿素雌蜼玃飞蠝蛭蜩蠼猱獑胡豰蛫栖息乎其间长啸哀鸣翩幡互经夭蟜枝格偃蹇杪颠逾絶梁腾殊榛防垂条掉希间牢落陆离烂漫逺迁若此者数百千处娱游徃来宫宿馆舎庖厨不徙后宫不移百官备具于是乎背秋渉冬天子校猎乗镂象六玉蚪拖蜺旌靡云旗前皮轩后道游孙叔奉辔卫公参乗扈从横行出乎四校之中鼓严簿纵獠者江河为阹泰山为橹车骑靁起殷天动地先后陆离离散别追淫淫裔裔縁陵流泽云布雨施生貔豹搏豺狼手熊罴足壄羊防鹖苏绔白虎被斑文跨野马凌三嵏之危下碛历之坻径峻赴险越壑厉水椎飞廉弄獬豸格虾蛤鋋猛氏羂騕褭射封豕箭不苟害解脰陷脑弓不虚发应声而倒于是乎乘舆弭节徘徊翶翔徃来睨部曲之进退览将帅之变态然后侵淫促节儵夐逺去流离轻禽蹵履狡兽防白鹿捷狡兔轶赤电遗光耀追怪物出宇宙弯蕃弱满白羽射游枭栎蜚遽择肉而后发先中而命处矢分艺殪仆然后扬节而上浮凌惊风历骇猋乗虚无与神俱躏鹤乱昆鸡遒孔鸾促鵕防拂翳鸟捎鳯凰捷鹓鶵揜焦朋道尽涂殚回车而还消揺乎儴佯降集乎北纮率乎直指晻乎反乡蹷石关历封峦过鳷鹊望露寒下棠棃息冝春西驰宣曲濯鹢牛首登龙台掩细柳观士大夫之勤略均猎者之所得获徒车之所轥轹步骑之所蹂若人臣之所蹈借与其穷极倦惊惮詟伏不被创刃怖而死者他他借借填阬满谷掩平弥泽于是游戏懈怠置酒乎颢天之台张乐乎胶葛之防撞千石之钟立万石之虡建翠华之旗树灵鼍之鼓奏陶唐氏之舞听葛天氏之歌千人倡万人和山陵为之震动川谷为之荡波巴渝宋蔡淮南干遮文成颠歌族居递奏金鼓迭起铿鎗闛鞈洞心骇耳荆吴郑衞之声韶濩武象之乐隂淫案衍之音鄢郢缤纷激楚结风俳优侏儒狄鞮之倡所以娱耳目乐心意者丽靡烂漫于前靡曼美色于后若夫青琴宓妃之徒絶殊离俗妖冶嫺都靓糚刻饰便嬛绰约柔桡嫚嫚妩媚弱曳独茧之褕眇阎易以防削便姗嫳屑与俗殊服芬芳沤郁酷烈淑郁皓齿粲烂冝笑的皪长眉连娟微睇緜藐色授防与心愉于侧于是酒中乐酣天子芒然而思似若有亡曰嗟乎此太奢侈朕以览听余闲无事弃日顺天道以杀伐时休息于此恐后叶靡丽遂徃而不返非所以为继嗣创业垂统也于是乎乃解酒罢猎而命有司曰地可垦辟悉为农郊以赡氓隶頽墙填壍使山泽之民得至焉实陂池而勿禁虚宫馆而勿牣发仓廪以救贫穷补不足恤鳏寡存孤独出德号省刑罚改制度易服色革正朔与天下为更始于是历吉日以斋戒袭朝服乗法驾建华旗鸣玉銮游乎六艺之囿驰骛乎仁义之涂览观春秋之林射貍首兼驺虞弋鹤舞干戚载云罕掩羣雅悲伐檀乐乐胥修容乎礼园翶翔乎书圃述易道放怪兽登明堂坐清庙次羣臣奏得失四海之内靡不受获于斯之时天下大説向风而听髓流而化芔然兴道而迁义刑措而不用德隆于三皇而功羡于五帝若此故猎乃可喜也若夫终日驰骋劳神苦形罢车马之用抏士卒之精费府库之财而无德厚之恩务在独乐不顾众庶忘国家之政贪雉兔之获则仁者不繇也从此观之齐楚之事岂不哀哉地方不过千里而囿居九百是草木不得垦辟而民无所食也夫以诸侯之细而乐万乗之侈仆恐百姓被其尤也于是二子愀然改容超若自失逡巡避席曰鄙人固陋不知忌讳乃今日见教谨受命矣  

羽猎赋　　　　　　　　　　【`汉`】扬　雄  

孝成帝时羽猎雄从以为昔在二帝三王宫馆台榭沼池苑囿林麓薮泽财足以奉郊庙御賔客充庖厨而已不夺百姓膏腴谷土桑柘之地女有余布男有余粟国家殷富上下交足故甘露零其庭醴泉流其唐鳯凰巢其树黄龙游其沼麒麟臻其囿神爵栖其林昔者禹任益虞而上下和草木茂成汤好田而天下用足文王囿百里民以为尚小齐宣王囿四十里民以为泰大裕民之与夺民也武帝广开上林东南至冝春鼎湖御宿昆吾旁南山西至长杨五柞北绕黄山滨渭而东周袤数百里穿昆明池象滇河营建章鳯阙神明馺娑渐台太液象海水周流方丈瀛洲蓬莱游观侈靡穷妙极丽虽颇割其三垂以赡齐民然至羽猎甲车戎马器械储偫禁籞所营尚泰奢丽夸诩非尧舜成汤文王三驱之意也又恐后叶复修前好不折中以泉台故聊因校猎赋以风之其辞曰  

或称羲农岂或帝王之弥文哉论者云否亦并时而得冝奚必同条而共贯则泰山之封焉得七十而有二仪是以创业垂统者俱不见其爽遐迩五三孰知其是非遂作颂曰丽哉神圣处于宫富既与地乎侔赀贵正与天乎比崇齐桓曽不足使扶毂楚严未足以为骖乗狭三王之阨僻矫髙举而大兴历五帝之寥廓涉三皇之登闳建道德以为师友仁义与之为朋于是冬季月天地隆烈万物权舆于内徂落于外帝将惟田于灵之囿开北垠受不周之制以终始颛顼冥之统乃诏虞人典泽东延昆邻西驰阊阖储积共偫戍卒夹道斩丛棘夷野草御自汧渭经营酆镐章皇周流出入日月天与地沓尔乃虎落三嵏以为司马围经百里而为殿门外则正南极海邪界虞渊鸿蒙沆茫碣以崇山营合为防然后先置乎白杨之南昆明灵沼之东贲育之伦防盾负羽杖镆铘而罗者以万计其余荷垂天之罼张竟壄之罘靡日月之朱竿曳篲星之飞旗青云为纷虹蜺为缳属乎昆仑之墟涣若天星之罗浩如涛水之波淫淫与与前后要遮欃枪为闉明月为荧惑司命天弧发射鲜扁陆离骈衍佖路徽车轻武鸿絧緁猎殷殷轸轸被陵縁阪穷夐极逺者相与列乎髙原之上羽骑营营昈分殊事缤纷徃来轠轳不絶若光若灭者布乎青林之下于是天子乃以阳朝始出乎宫撞鸿钟建九旒六白虎载灵舆蚩尤并毂防公先驱立历天之旗曳捎星之旃霹雳列缺吐火施鞭萃傱沇溶淋漓廓落戏八镇而开关飞廉云师吸嚊防率鳞罗布列欑以龙翰啾啾跄跄入西园切神光望平乐径竹林蹂蕙圃践兰唐举烽烈火辔者施技方驰千驷校骑万师虓虎之陈从横胶轕猋拉雷厉驞駍駖礚汹汹旭旭天动地岋羡漫半散萧条数千里外若夫壮士忼慨殊乡别趣东西南北骋嗜奔欲扡苍豨跋犀犛蹶浮麋斮巨狿搏猿腾空虚距连卷踔夭蹻嬉闲闲莫莫纷纷山谷为之风猋林丛为之生尘及至获夷之徒蹶松栢掌蒺藜猎防笼辚轻飞屦般首带修蛇钩赤豹牵象犀跇峦阬超唐陂车骑云防登降闇蔼泰华为旒熊耳为缀木仆山还漫若天外储与乎大浦聊浪乎宇内于是天清日晏逢防列眦羿氏控皇车幽輵光纯天地望舒弭辔翼乎徐至于上兰移围徙阵浸淫蹵部曲队坚重各案行伍壁垒天旋神抶雷击逢之则碎近之则破鸟不及飞兽不得过军惊师骇刮野埽地及至防车飞扬武骑聿皇蹈飞豹羂嘄阳追天寳出一方应駍声击流光野尽山穷囊括其雌雄沇沇溶溶遥噱乎纮中三军芒然穷冗阏与亶观夫剽禽之绁逾犀兕之抵触熊罴之拏攫虎豹之凌遽徒角枪题注防竦詟怖魂亡魄失触辐关脰妄发期中进退履获创淫轮夷丘累陵聚于是禽殚中衰相与集于靖冥之馆以临珍池灌以岐梁溢以江河东瞰目尽西畅亡涯随珠和氏焯烁其波玉石嶜崟炫燿青荧汉女水潜怪物暗冥不可殚形鸾孔雀翡翠垂荣王睢关关鸿鴈嘤嘤羣嬉乎其中噍噍昆鸣鳬鹥振鹭上下砰礚声若雷霆乃使文身之伎水格鳞虫凌坚氷犯严渊探岩排碕薄索蛟螭蹈防獭据鼋鼍抾灵蠵入洞穴出苍梧乗钜鳞骑鲸鱼浮彭蠡目有虞方椎夜光之流离剖明月之胎珠鞭洛水之宓妃饷屈原与彭胥于兹乎鸿生钜儒俄轩冕杂衣裳修唐典匡雅颂揖譲于前昭光振耀响忽如神仁声惠于北狄武谊动于南邻是以旃裘之王胡貉之长移珍来享抗手称臣前入围口后陈卢山羣公常伯杨朱墨翟之徒喟然并称曰崇哉乎德虽有唐虞大夏成周之隆何以侈兹夫古之觐东岳禅梁基舎此世也其谁与哉上犹谦譲而未俞也方将上猎三灵之流下决醴泉之滋发黄龙之穴窥鳯凰之巢临麒麟之囿幸神雀之林奢云梦侈孟诸非章华是灵台罕徂离宫而辍观游土事不饰木功不雕蒸民乎农桑劝之以弗怠侪男女使莫违恐贫穷者不徧被洋溢之饶开禁苑散公储创道德之囿仁惠之虞驰弋乎神明之囿览观乎羣臣之有亡放雉兔收罝罘麋鹿刍荛与百姓共之盖所以臻兹也于是醇洪鬯之德丰茂世之规加劳三皇勗勤五帝不亦至乎乃只庄雍穆之徒立君臣之节崇贤圣之业未遑苑囿之丽游猎之靡也因回轸还衡背阿房反未央  

长扬赋【`有序　　　　　　　　汉`】扬　雄  

明年上将大夸胡人以多禽兽秋命右扶风发民入南山西自襃斜东至农南驱汉中张罗网罝罘捕熊罴豪猪虎豹狖玃狐兔麋鹿载以槛车输长杨射熊馆以网为周阹纵禽兽其中令胡人手搏之自取其获上亲临观焉是时农民不得收敛雄从至射熊馆还上长杨赋聊因笔墨之成文章故借翰林以为主人子墨为客卿以讽其辞曰  

子墨客卿问于翰林主人曰盖闻圣主之养民也仁霑而恩洽动不为身今年猎长杨先命右扶风左太华而右襃斜椓嶻嶭而为弋纡南山以为罝罗千乗于林莽列万骑于山隅帅军踤阹锡戎获胡搤熊罴拖豪猪木拥枪累以为储胥此天下之穷览极观也虽然亦颇扰于农人三旬有余其勤至矣而功不图恐不识者外之则以为娱乐之游内之则不以为干豆之事岂为民乎哉且人君以黙为神澹泊为德今乐逺出以露威灵数揺动以疲车甲本非人主之急务也防窃惑焉翰林主人曰吁客何谓兹邪若客所谓知其一未覩其二见其外不识其内也仆尝倦谈不能一二其详请略举其凡而客自览其切焉客曰唯唯主人曰昔有彊秦封豕其土窫窳其民凿齿之徒相与磨牙而争之豪杰麋沸云扰羣黎为之不康于是上帝眷顾髙祖髙祖奉命顺斗极运天关横巨海漂昆仑提劒而叱之所过麾城摲邑下将降旗一日之战不可殚记当此之勤头蓬不暇梳饥不及餐鞮鍪生虮虱介胄被霑汗以为万姓请命乎皇天乃展民之所屈振民之所乏规亿载恢帝业七年之间而天下密如也逮至圣文随风乗流方垂意于至寜躬服节俭绨衣不弊革鞜不穿大厦不居木器无文于是后宫贱瑇瑁而疏珠玑却翡翠之饰除雕琢之巧恶丽靡而不近斥芬芳而不御抑止丝竹燕衎之乐憎闻郑衞防眇之声是以玉衡正而泰阶平也其后熏鬻作虐东夷横叛羌戎睚眦闽越相乱遐氓为之不安中国防被其难于是圣武勃怒爰整其旅乃命骠卫纷纭沸渭云合电发猋腾波流机骇蠭轶疾如奔星击如雷霆碎轒輼破穹庐脑沙漠髓余吾遂躐乎王庭驱槖驼烧熐蠡分剓单于磔裂属国夷阬谷拔卤莽刋山石蹂尸舆厮系累老弱吮鋋瘢耆金镞淫夷者数十万人皆稽颡树颔扶服蛾伏二十余年矣尚不敢惕息夫天兵四临幽都先加回戈邪指南越相夷靡节西征羌僰东驰是以遐方防俗殊邻絶党之域自上仁所不化茂德所不绥莫不蹻足抗首请献厥珍使海内澹然永无边城之灾金革之患今朝廷纯仁遵道显义并包书林圣风云靡英华沉浮洋溢八区普天所覆莫不沾濡士有不谈王道者则樵夫笑之意者以为事罔隆而不杀物靡盛而不亏故平不肆险安不忘危乃时以有年出兵整舆竦戎振师五柞习马长杨简力狡兽校武票禽乃萃然登南山瞰乌弋西厌月窟东震日域又恐后代迷于一时之事常以此为国家之大务淫荒畋猎陵夷而不御也是以车不安轫日未靡旃从者彷佛骩属而还亦所以奉太尊之烈遵文武之度复三王之田反五帝之虞使农不辍耰工不下机婚姻以时男女莫违出恺悌行简易矜劬劳休力役见百年存孤弱帅与之同苦乐然后陈钟鼓之乐鸣鼗磬之和建碣磍之虡戛击鸣球掉八列之舞酌允铄肴乐胥听庙中之雍雍受神人之福祜歌投颂吹合雅其勤若此故真神之所劳也方将俟元符以禅梁父之基増泰山之髙延光于将来比荣乎往号岂徒欲淫览浮观驰骋秔稻之地周流棃栗之林蹂践刍荛夸诩众庶盛狖玃之收多麋鹿之获哉且盲者不见咫尺而离娄烛千里之隅客徒爱胡人之获我禽兽曽不知我亦已获其王侯言未卒墨客降席再拜稽首曰大哉体乎允非小人之所能及也乃今日发防廓然已昭矣  

羽猎赋　　　　　　　　　　【`汉`】张　衡  

皇上感天威之缪烈思太昊之观虞虞人表林麓而廓莱薮翦荆梓而夷榛株于是鳯凰献历太仆驾具蚩尤先驱雨师清路山灵防阵方神跸御羲和捧辔弭节西征翠盖葳蕤鸾鸣珑玲山谷为之澹淡丘陵为之簸倾于是皇舆绸缪迁延容与抗天津于伊洛夐遥集乎南圃大诏猎者竟逐长驱轻车飇厉羽骑电骛雾合云集波流雨注马蹂麋鹿轮辚雉兔弓不妄弯弩不虚举鸟惊絓兽与矢遇  

羽猎赋　　　　　　　　　　【`魏`】王　粲  

济漳浦而横阵倚紫陌而并征树重罝于西址列骏骑乎北坰遵古道以游豫兮昭劝助乎农圃因时隙之余日兮陈苗狩而讲旅相公乃乗轻轩驾四辂拊流星属繁弱选徒命士咸与竭作旌旗云扰锋刃林错扬辉吐火曜野蔽泽山川于是乎揺荡草木为之摧落禽兽振骇防亡气夺举首触网揺尾遇挞陷心裂胃溃□破颊鹰犬竞逐奕奕霏霏下鞲穷緤搏肉噬肌坠者若雨僵者若坻清野涤原莫不殱夷  

校猎赋　　　　　　　　　　　魏文帝  

披髙门而方轨迈夷涂而直驾长锻糺电飞旗拂天部曲按列什伍相连峙如丛林动若奔山超崇岸之曽崖厉障澨之双川列翠星陈戎车方毂风回云转埃连飇属雷响震天地噪声荡山岳遂躏封豨借麈鹿捎飞鸢接鸑鷟聚者成丘陵散者填溪谷流血赫其丹埜羽毛纷其翳目考功効绩班赐有叙分授甘炰飞酌清酤割鲜埜享举爵鸣鼓銮舆促节骋辔回翔望雀台而増举渉幽壍之花梁  

西狩赋　　　　　　　　　　【`魏`】应　玚  

伊炎汉之建安飞龙耀乎天衢皇宰奕而陶运树匡翼而大摹荡无妄之氛秽扬威灵乎八区开九土之旧迹暨声教于海隅时霜凄而淹野寒风肃而川逝草木纷而揺荡鸷鸟别而髙厉既乃择吉日练嘉辰清风矢戒屏翳收尘于是魏公乃乗雕辂驷飞黄拥箫钲建九斿按辔清涂飒沓风翔于是围网周合雷鼓天震千乗辰罗万表星陈双翼伉旌八校祖分长燧电举髙烟蔽云尔乃徒舆并兴方轨连质惊飇四骇冲禽惊溢骋兽塞野飞鸟蔽日尔乃赴谷陵崇峦俯掣奔猴仰捷飞猿云幕被于广野京燎照乎平原醴炰充给洪施普宣  

猎兔赋　　　　　　　　　　【`晋`】夏侯湛  

尔乃乗露箱御良马盾戈接于广漠弓矢连于旷野端眺蒿莱侧盱榛秽落日攒慨傍窥蓊荟视毚免之所隐乃精望而审发絶箭激惊伏并毙搜陵危险觅历冈阜留罾挂于重林踈罝结于通薮密惊视于草间暂见之于防茸拟以鋭殳规以良弓覩豪末而放镞乃殪之于窟中或纷歘赫以惊骛影跳竦而扬白擢轻足之防防振游形之跃跃弓不暇弯罝不及羃尔乃鹰鹞翻以飘扬劲翼谡而下猘马释控以长骋郁腾空而陵厉翕习于回阻之间缭绕于山泽之际盘纡游田其乐泄泄心既倦兮日迁命舆驾兮将还息徒兰圃秣骥华田目送归鸿手挥五弦优哉游哉聊以永年  

射雉赋【`有序　　　　　　　　晋`】潘　岳  

余徙家于琅琊其俗实善射聊以讲肄之余暇而习媒翳之事遂乐而赋之  

渉青林以游览兮乐羽族之羣飞聿采毛之英丽兮有五色之名翚厉耿介之专心兮奓雄艳之姱姿巡丘陵以经略兮画坟衍而分畿于是青阳告谢朱明肇授靡木不滋无草不茂初茎蔚其曜新陈柯摵以改旧天泱泱以垂云泉涓涓而吐溜麦渐渐以擢芒雉鷕鷕而朝雊眄箱笼以掲骄睨骁媒之变态奋劲骹以角搓瞵悍目以旁睐莺绮翼而赪挝灼绣颈而衮背郁轩翥以余怒思长鸣以効能尔乃搫场拄翳停僮葱翠緑栢参差文翮鳞次萧森繁茂婉转轻利料戾以彻鉴表厌蹑以密致恐吾游之晏起虑原禽之罕至甘疲心于企想分倦目以寓视何调翰之乔杰邈畴类而殊才扇举而清呌野闻声而应媒褰微罟以长眺已踉蹡而徐来摛朱冠之赩赫敷藻翰之陪鳃首药緑素身拕黼绘青秋莎靡丹臆兰綷或蹶或啄时行时止斑尾扬翘双角特起良游呃喔引之规里应叱愕立擢身竦峙捧黄间以密彀属刚挂以潜拟倒禽纷以迸落机声振而未已山鷩悍害猋迅已甚越壑陵岑飞鸣薄廪擎牙低镞心平望审毛体摧落霍若碎锦逸羣之儁擅场挟两栎雌妒异倏来忽徃忌上风之餮切畏映日之傥朗屏发布而累息徒心烦而伎懩伊义鸟之应机啾擭地以厉响彼聆音而径进忽交距以接壤彤盈窻以美发纷首颓而臆仰或乃崇坟夷靡农不易垅稊菽丛糅翳荟菶茸鸣雄振羽依于其冢防降丘以驰敌虽形隐而草动瞻挺穟之倾掉意淰跃以振踊暾出苖以入场愈情骇而神悚望黡合而翳皛雉脥肩而旋踵欣余志之精锐拟青颅而防项亦有目不歩体邪眺旁剔靡闻而惊无见自周环回复缭绕盘辟戾翳旋把萦随所历彳亍中辍馥焉中镝前重膺旁截叠翮若夫多疑少决胆劣心狷内无固守出不交战来若处子去如激电闚防叶幎历乍见于是筭分铢商逺迩揆悬刀骋絶伎如防如轩不髙不埤当咮值胷裂膆破觜夷险殊地驯麤异变昃不暇食夕不告勌昔贾氏之如皋始解顔于一箭丑夫为之改貌憾妻为之释怨彼游田之致获咸乗危以驰骛何斯艺之安逸嗟禽从其已豫清道而行择地而住尾饰镳而在服肉登俎而永御岂唯皁隶此焉君举若乃眈盘流遁放心不移忘其身恤司其雄雌乐而无节端操或亏此则老氏之所诫而君子之所不为  

## 御定历代赋汇卷五十九  

搜狩  

三月三日华林园马射赋【`有序　周`】庾　信  

臣闻尧以仲春之月刻玉而游河舜以甲子之朝披图而巡洛夏后瑶台之上或御二龙周王圃之前犹骖八骏我大周之创业也南正司天北正司地平九黎之乱定三危之罪云纪御官鸟司从职皇王有秉历之符珪有成功之瑞岂直天地合德日月光华而已哉皇帝以上圣之姿膺下武之运通乾象之灵啓神明之德夷典秩宗见之三礼防为乐正闻之九成克已备于礼容威风总于戎政加以卑宫菲食皁帐绨衣百姓为心四海为念西郊不雨即动皇情东作未登弥回天眷兵革无防非有待于丹乌宫观不移故无劳于白燕银瓮金船山车泽马岂止竹苇两草共垂甘露青赤二气同为景星雕题凿齿识海水而来王乌弋黄皮验东风而  

受吏于时鸟司历苍龙御行羔献氷开桐华萍合皇帝幸于华林之园玉衡正而泰阶平阊阖开而勾陈转千乗雷动万骑云屯落花与芝盖同飞杨柳共春旗一色乃命羣臣陈大射之礼虽行祓禊之饮即用春搜之仪止立行宫裁舒帐殿阶无玉璧既异河间之碑户不金铺殊非许昌之赋洞庭既张承云乃奏驺虞九节貍首七章正饰五彩之云壶寜百福之酒唐弓九合冬干春胶夏箭三成青茎赤羽于是选朱汗之马校黄金之埒红阳飞鹊紫燕晨风唐成公之骕骦海西侯之千里莫不饮羽衔竿吟猿落鴈钟鼓震地埃尘涨天酒以罍行肴由鼎进彩则锦市俱移钱则铜山合徙太史听鼓而论功司马张旃而赏获上则云布雨施下则山藏海纳实天下之至乐景福之欢欣者也既而若木将低金波欲上天顔惟穆宾歌惟醉虽复暂离北阙聊宴西城即同酆水之朝更是岐山之防小臣不举奉诏为文以管窥天以蠡酌海盛德形容岂陈梗槩  

歳次昭阳月在大梁其日上已其时少阳春史司职青祗效祥徴万骑于平乐开千门于建章属车酾酒复道焚香皇帝翊四围于帝闲回六龙于天苑对宣曲之平林望甘泉之长坂华盖平飞风乌细转路直城遥林长骑逺帷宫宿设帐殿开筵傍临细柳斜界冝年开鹤列之阵靡鱼防之旃行漏抱刻前旌载鸢河湄薙草渭口浇泉堋云五色的晕重圆阳管既调春弦实抚总章协律成均树羽翔鳯为林灵芝为圃草衔长带桐垂细乳鸟啭歌来花浓雪聚玉律调钟金錞节鼓于是咀衔拉铁逐日追风并试长楸之埒俱下兰池之宫鸣鞭则汗赭入埒则尘红既观贤于大射乃颁政于司弓变三驱而画鹿登百尺而悬熊繁弱振地铁骊踏空礼正六耦诗歌九节七札俱穿五豝同穴弓如明月对堋马似浮云向埒鴈失羣而行断猿求林而路絶控玉勒而揺星跨金鞌而动月乃有六郡良家五陵豪选新回马邑之兵始罢龙城之战将军戎服来参武防尚带流星犹乗奔电始听鼓而唱筹即移竿而标箭马喷沾衣尘惊洒面石堰水而浇园花乗风而绕殿熊耳刻杯飞云画罍水衡之钱山积织室之锦霞开司筵赏至酒正杯来至乐则贤乎秋水欢笑则胜上春台既而日下泽宫筵防相圃怅徙跸之留欢眷回銮之余舞欲使石梁衔箭铜山饮羽横弧于楚水之蛟飞镞于吴亭之虎况复恭已无为南风在斯非有心于蜓翼岂留情于防枝唯观揖让之礼盖取威雄之仪  

大猎赋【`有序　　　　　　　　唐`】李　白  

白以为赋者古诗之流辞欲壮丽义归博达不然何以光赞盛美感天动神而相如子云竞夸辞赋历代以为文雄莫敢诋讦臣请语其大略窃或褊其用心子虚所言楚国不过千里梦泽居其大半而齐徒吞若八九三农及禽兽无息肩之地非诸侯禁淫述职之义也上林云左苍梧右西极考其实地周袤才经数百长杨夸胡设网为周阹放麋鹿其中以搏攫充乐羽猎于灵台之囿围经百里而开殿门当时以为穷壮极丽逮今观之何龌龊之甚也但王者以四海为家万姓为子则天下之山林禽兽岂与众庶异之而臣以为不能以大道匡君示物周博平文论苑囿之小窃为微臣之不取也今圣朝园池遐荒殚穷六合以孟冬十月大猎于秦亦将耀威讲武埽天荡野岂淫荒侈靡非三驱之意邪臣白作颂折厥美其辞曰  

粤若皇唐之契天地而袭气母兮粲五叶之葳蕤惟开元廓海防而运斗极兮总六圣之光熈诞金德之纯精兮潄玉露之华滋文章森乎七曜兮制作参乎两仪括众妙而为师明无幽而不烛兮泽胡逺而不施慕徃昔之三驱兮顺生杀于四时若乃严冬惨切寒气凛烈不周来风冥掌雪木脱叶草解节土囊烟隂炎井氷闭是月也天子处乎堂之中餐八水兮休百工考王制兮遵国风乐农人之闲隙兮因校猎而讲戎乃使神兵出于九阙天仗罗于四野徴水衡与林虞辨土物之众寡千骑飙埽万乗雷奔梢扶桑而拂火云兮刮月窟而捜塞门赫壮观于今古嶪揺荡于乾坤此其大略也而内以中华为天心外以穷发为海口豁咽喉以洞开吞荒裔以尽取大章按步以来徃夸父振防而奔走足迹乎日月之所通囊括乎隂阳之未有君王于是撞鸿钟发銮音出鳯阙开宸襟驾玉辂之飞龙历神州之层岑游五柞兮瞰三危挟细柳兮过上林攒髙牙以总总兮驻华葢之森森于是擢倚天之劒弯落月之弓昆仑叱兮可倒宇宙噫兮増雄河汉为之却流川岳为之生风羽旄扬兮九天绛猎火烻兮千山红乃召蚩尤之徒丛长防罗广泽呵雨师走风伯棱威耀乎雷霆烜赫震于蛮貃陋梁都之体制鄙灵囿之规格而南以衡霍作襟北以代恒作袪夹东海而为堑兮拖西溟而流渠麾九州之珍禽兮回千羣以坌入聨八荒之竒兽兮屯万族而来居云罗髙张天网密布罝罘緜原峭格掩路蠛蠓过而犹碍蟭螟飞而不度彼层霄与殊榛罕翔鸟与伏兔促营合技弥峦被冈金戈森行洗晴野之寒霜虹旗电掣卷长空之飞雪吴骖走练宛马蹀血萦众山之聨緜隔逺水之明灭使五丁摧锋一夫拔木下堑髙頽深平险谷摆椿栝开林丛喤喤呷呷尽奔突于场中而田疆古冶之俦乌获中黄之党超峥嵘猎莽苍喑呜哮风旋电徃脱文豹之皮抵熊之掌批狻手猱挟三挈两既徒搏以角力又挥锋而争先行甝号以鹗睨兮气赫火而歊烟拳封猯肘巨狿枭羊应叱以毙踣防貐亡精而堕巅或碎脑以折眷或歕髓而飞涎穷遐荒荡渊薮扼土伯殪天狗脱角犀顶拔牙象口埽封狐于千里捩雄虺之九首咋腾蛇而仰吞拖奔兕而却走君王于是峩通天靡星旃奔雷车挥电鞭观壮士之効获顾三军而欣然曰夫何神詟鬼栗之骇人也又命建防鼓励武卒虽躏轹之已多犹抝怒而未歇集赤羽兮昭日张乌号兮满月戎车轞轞以陆离彀骑煌煌而奋发鹰犬之所腾捷飞走之所蹉蹶攫麏麚之咆哮蹂豺貉以挂格膏锋染锷填岩掩窟观殊材与逸羣尚挥霍以出没别有白飞駮穷竒防防牙若错劒鬛如丛竿口吞殳鋋目极枪橹碎琅弧攫玉弩射猛彘透奔虎金镞一发旁叠四五虽凿齿磨牙而致伉谁谓南山白额之足覩总八校捜四隅驰专诸走都卢趫乔林撇絶壁抄獑猢揽貃囚鼯鼬于峻崖顿豰貜于穹石养由发箭竒肱飞车巧括更嬴妙兼蒱且坠鸀鳿于青云落鸿鴈于紫虚捎鸧鸹漂鸬殚地庐空神居斩飞鹏于日域摧大鳯于天墟龙伯钓其灵鼇任公获其巨鱼穷造化之谲诡何神怪之有余所以喷血流川飞毛洒雪乍若乎髙天雨兽上坠于大荒又似乎积禽为山下崩于林穴阳乌沮色于旭日隂兔丧精于明月思腾装上猎于太清所恨穹昊之路絶而忽也莫不海晏天空万方来同虽秦皇与汉武兮复何足以争雄俄而君王茫然改容愀若有失居安思危防险诫逸斯驰骋以狂发非至理之术且夫人君以端拱为尊妙为寳暴殄天物是谓不道乃命去三面之网示六合之仁已杀者待其犯命未伤者全其天真虽剪毛而不献岂割鲜以染轮解鳯凰与鸑鷟兮旋驺虞与麒麟获天寳于陈仓载非熊于渭滨于是享猎徒封劳苦轩行庖骑酌酤韬兵戈火网罟然后登九霄之台宴八纮之圃开日月之扃辟生灵之户圣人作而万物覩览搜岐与狩敖何宣成之足数哂穆王之荒诞歌白云于西母曷若饱人以淡泊之味醉时以醇和之觞鼓之以雷霆舞之以隂阳虞乎神明狃于道德张无外以为罝琢大朴以为杙顿天网以掩之猎贤俊以御极若此之狩罔有不克使天人晏安草木蕃殖六宫斥其珠玉百姓乐于耕织寝郑卫之声却靡曼之色天老掌图风后侍侧是三阶砥平而皇猷允塞岂比夫子虚上林长杨羽猎计麋鹿之多少夸苑囿之大小者哉方将延荣光于后昆轶风于邃古拥嘉瑞臻元符登封于泰山篆德于社首岂不与乎七十二帝同条而共贯哉君王于是回蜺旄返銮舆访广成于至道问大隗之幽居使罔象掇珠于赤水天下不知其所如也  

春搜赋【`以畋狩得时献　　　　唐禽合礼为韵`】常　衮  

上方究心政理惕虑游畋顺时而行仁育之恩克洽酌古取则春搜之义攸先所以示军容于有众发号令于初年时惟仲春景则清昼列武卒于天仗选龙媒于御廐野有鸣鹿尔则食君之苹巷无居人我亦从王于狩其仪可觌其理可究春者蠢也象其动以宣威搜者求焉薄于求而在宥固将明其校阅非取乐于驰骤想熊罴之士必在于求贤驱貔豹之师寜惟于逐兽夫其将陈于野先训于国执铙备卒伍战阵之教执镯尽进退疾徐之则六军之节制可观三畋之礼文斯得而原其初也勅司马致髙旗行火弊薙畬菑弯良弓而发彼破脩眦以毙之择可取而克成旧事舍将孕而用表深慈虽四海乆清礼且崇于国典三冬尚隙役无夺于农时然后算其获否以行赏劝皆贾艺以求功必极忠而上献若然者岂徒倒逸材之兽落翰飞之禽大发以彰其武力小杀以冝其道心事且载于周礼迹寜诫于虞箴夫如是子云无以讽其羽猎相如未足言其上林于是天旋景从飙轶电杂皮冠且进虞人之守斯存防仗前驱天子之围不合有司乃申誓人之词具表貉之礼献禽以报其生植充豆以遵其孝悌君子谓是搜焉足观国家之大体  

皇帝冬狩一箭射双兔赋【`以题上六　唐字为韵`】路季登  

大矣哉我唐之盛兮七叶重光袭文明以为德表武烈而称皇于是行冬令稽旧章当清风之戒节建律之司方时因展狩礼备肃将信不差于王道岂取乐于禽荒者哉若乃整钩陈严羽卫星旄烛野云旗拂曀周长杨而为阹属甘泉以为缀骋六龙而电发顾双兔而飙逝性毚狡而不恭足轻迅而靡制爰从圣射乃观神艺銮镳却转引柘月而随圆金镞斜飞叠霜毫而俱毙既絶系而达臆亦洞胷而裂眦岐阳之美不独称于周王上林之雄未可论于汉帝观夫歳聿暮时既冬采吉日咏车攻或备鲜于干豆或荐芬于祖宗匪合围而纵获谅阅武而观农且箭协阳爻兔唯隂兽柔而不犯信尔类之可全强以多猜信我网之不漏伊省括而一发纷应而双仆所以章圣武于无穷表灵诛于薄狩至如驰騕褭跨深密追捷踪腾劲质飘勇气于苍昊抗棱威于白日激流电而指顾蹑奔星而迅疾叠穿兮彼兔则双舎拔兮我矢惟一足使百蛮胆丧万人股栗遐哉邈乎不可谈悉彼更嬴之絶艺蒲且之妙术曽何足以拟议焉于是杀气肃英风扇信合美于三驱实挺竒于一箭然后回雕辇御金殿或畀台阶或归鼎膳乃知我皇之盛德眇万古之罕所闻见者也  

圣人苑中射落飞鴈赋【`以题为　　唐韵次用`】陆　贽  

于穆我皇受天明命与乾坤而合德配唐虞而齐盛成功斯着射中九霄之禽文教已宣道应千年之圣想彼禽矣雝雝可珍配玉帛于前礼齐山木于至人栖必择处翔无失伦律南徂洞庭之芳草犹碧顺时北向上林之繁花已春茍应以啓圣同杀身以成仁尔乃云收逺天水落上苑风萧萧而劲夕日杳杳而低晩于是圣人悦年丰修武功有直斯矢有弨其弓因肃杀之游苑囿之中彼鴈于飞斜当禁掖带轻云之微素映遥天之晴碧虽逢防之絶艺莫敢措心固离娄之明眸其才能觌我弓斯张我矢斯射算分数之逺近则舎拔而应镝质毛纷其已坠声振犹未释闻之者足蹈手舞覩之者目骇心惕彼贯心称妙穿叶无怍一则三年而后发一则百步以为约岂如料必中于飞动骋絶伎于寥廓鴈以逺而矢发矢既中而鴈落异哉莫髙者天戾天者飞彼抟空之逸翰尚无所违矧荒服之逆命曷不咸归则知皇圣有作夷夏无间鄙楚庄之戏猿笑晋平之失鷃固将威九而清八荒岂直落翔云之一鴈  

三驱赋【`以搜畋以时网　　　　唐去三面为韵`】裴　度  

古之畋猎自天子达诸侯秋则狝春则搜非有情于杀戮固无取于盘游盖以除时稼之所害示军容之克修故王者有三驱之礼也职此之由夫生杀之柄主之于天生诚有之杀亦冝然是乃张我武出于畋植灵旗以准的应晋鼓以周旋兵作于后兽驰于前背主而去者以其逆而必杀委质而来者以其顺而必全是知从禽之中有古义焉何哉三驱之义我则有以且以驱为名至三而止驱者以无合围之道三者以有知足之理盖以明上帝之心见圣人之防初其择吉日戒师期既逐兽以礼亦使人以时不如追军讵设左右之翼有异捕鹿寜分觭角之师夫尧舜而来殷周以往皆顺时而行令非害物以示养无违者不杀知有异于焚林犯德者取之固无间于漏网故知树德务滋除恶务去所以欲万国之畏威使四方之即叙柔者来服则必解其罻罗挺而背走则必烹于鼎爼若然者必沮其彊梁而销其旅拒也逮乎大汉游盘是恣驰骋是眈崇苑囿而大开里寜止百取庖防之餍饫畋岂惟三不然者何以子云有长杨之讽相如有亡是之谈我国家修古典斥游宴狩不夺于三时网惟留于一面大田多稼聊防猎以长苖四海无虞徒因搜而教战美矣哉三驱之礼因兹而又见  

畋获非熊赋【`以有开必先是　　唐膺明盛为韵`】频　喻  

畋者所以讲武贤者所以辅弼能顺时以阅逢命世之间出得贤于搜狩之塲効获乎霸王之术且以展时巡之明义昭至化之隂骘将入林之有期寜即鹿而无必哉是以赋车攻练吉日驾驷牡之既闲俨七驺以齐跸于是列卒满路张罟竟天倾薮刮野捜林荡川小殷汤之教祝同周文之猎贤治国之规必闻献可从禽之乐寜假献如斯则沃心之期乎说啓乃入梦之知夫兆先观夫猎车未贯大绥将弭得贤之繇既符非熊之姿宛是马足不极皮轩遽回解云罗之周布广天仗以全开用割鲜之能我则曽事于屠钓夸染轮之味我则将和于盐梅且夫博采为圣旁求斯盛寜知校猎之游更展弓旌之命白驹皎皎无烦空谷之维束帛戋戋不待中园之聘薄狩有隙畋游有恒陈虞箴以炯戒得吕望以光膺驰骛乎道德之囿故逸飞之遗走将贤能之是择在麋鹿而何有十旬失位悲夫洛汭之歌三品充庖讵比渭滨之叟此威容兮我武既成彼非熊兮惟时之英来仪则迈种靡怨佐理则日月宣明盛哉三驱之致用也永代垂声  

田获三狐赋【`以田获三狐吉无　唐不利为韵　有序`】李　咸  

客有都尉崔公尝以投笔筮仕遇解九二爻应无何而立功成名遂之来相与游逺而获三狐公以为应徃者之兆遂为田获三狐赋余因应云  

放心而适者其在乎游田徒御自肃镮鋂相牵指东郊以按辔乗北风以鸣鞭风威初厉鹰隼斯击英寮讼闲农人务隙分曹命侣荣随所历未济之狐起荒陌多疑胆捐虚惊心惕趫材竞逐良弓可射算分铢商逺近乃舎拔而则获于是长舒逺引自北徂南遇丰草而必陟逢虎穴而争探车轻轮髙羣足防将使蹂躙其十二三尔乃出林莽践平芜历历尔见绥绥有狐莫赤其色又腯其肤各挟尔之矢先张尔之弧虽罗空三面而人合四隅终见加其一目遽生擒于仆夫更有七擒七纵乍奔乍逸忽投足于旧丘且守之而勿失俄而猎父焰炽蕴崇烟郁知隐伏之无所动险中之瞰出抟噬交乱竿投揘觱罔解狐之终凶符六二之贞吉得理中之道偕枉直之实且夫平原广衍何有何无独兹狐之见获应君子之筮謩君子云谁其惟崔公筮謩伊何当入其仕乎固欲知蔡泽之跃马而问詹尹以泛鳬公侯干城则四方壮士文章经国则一代英儒我章斯银我绶斯朱安比夫求鱼靡饵即鹿无虞哉已而日低岚岫烟生寒柳鬯弓释掤割鲜纵酒是田也盖以集彼戎事从其羣丑第吾人之讙謡则郢中之能不岂徒焚林竭泽干池涤薮况夫天诫其驰骋御难其枯朽虽俟俟儦儦或羣或友皆弃之而不受嘻兹狐之无知何虽兽而似智当其七雄分势遇楚相以申威九尾来仪感魏君而呈瑞又若腋入珍裘肉登俎味在物斯贱与人为利利之者以此载咏歌而无愧  

开三面网赋【`以仁圣之道　　　唐开三面为韵`】阙　名  

汤既有殷圣德日新敬畋游必因于无事取禽兽不为乎资身于是设无私之网当去杀之辰加一日而虽期于用开三面而盖取诸仁乃言曰遂尔之性啓予有圣悲罗者之所重伤诏虞人悉除其令恢恢虽设不为四校之防荡荡无疑必遂三驱之命是用施诸大麓祝以嘉辞举数隅而罔烦曲取当直道而岂假周维故得兽安狂顾鸟释危疑弗虑弗图自乐已生者足矣若亡若存不用吾命者絷之当夫搜狩有常稼苖是寳将遂乎驱逐岂烦乎穷讨所以释从禽之利以絶一源解竟野之罟欲穷诸道遂得行无所阻物不怀猜念羣生而东西必遂嘉众路而逺近咸开弱羽飞空未见触丝之患微行走地曽无系足之哀故曰圣道克美深仁及此虽有畋猎而无荒虽有罝罟而必弛所以冠百王而不怍历万祀而无慙正其德而惟守一用其网而必去三芳随事逺化与恩覃则里革断罟之心庶修遗美西乙放麛之感足继清谈今天子意在搜田志清郊甸庖羲之网屡设成汤之心未变已焉哉谁能述三代之所兴庶可垂永于南面  

大搜赋【`有序　　　　　　　　宋`】丁　谓  

司马相如扬雄以赋名汉朝后之学者多规范焉欲其克肖以至等句读袭微引言语陈熟无有已出观子虚长杨之作皆逺取旁索灵竒瑰怪之物以壮大其体势撮其辞彩笔力恢然飞动今古而出入天地者无几然皆人君败度之事又于典正颇逺今国家大搜行旷古之礼辞人文士不冝无歌咏故作大搜赋其事实本之于周官历代沿革制度参用之以取其丽则竒言逸辞皆得之于心相如子云之语无一近似者彼以好乐而讽之此以勤礼而颂之冝乎与二子不类辞曰  

仲冬天子严祀事答神祐伫农隙谨搜狩踵教本稽典旧礼容左右武事前后等尊第卑上长下幼人民丰穰物色繁富盖亦阅军实于介胄非徒恣游畋于禽兽者哉前期命虞人以采莽苍芟拥遏草木裸洁原隰砥阔视军众寡度地本末髙表四立坦场中豁限田防而防织志辕门而旌掲青龙白虎拥防乎行在之所左防右毕分张乎侍卫之列风萧萧而野鸣云隂隂而昼结麋鹿狼狈以投林狐狸踉跄而迁穴由是司马举职羣吏咸秩各有司存皆给名物备小驾而六龙集开武库而五兵出辂车金玉旂章日月防牙刺举旄头雪密画蚩尤于斾颠匣干将于劒室騠駃妥贴以负轭骕騻徘徊而转轶召佽飞以前导命武而殿卒目恍罗列神惊比栉师勅战法帅董戎律始建旗以誓众亦斩牲而戒失所畋之野备物咸毕外事尚刚戊日惟吉上乃乗七驺拥六军白旄方下于北极黄纛已搴于应门服章天地车驾风云日随月侍岳走川奔列收声而听跸丰隆鼓力以扶轮队仗乎八百诸侯殿呼乎七十二君烟霞错杂以垂地河汉颠倒而失源灵祗慑栗怪物腾骞颛帝苍黄而废职冥倏闪以驰防俨方离于大内盛已列于平原祃表云已衔杖而前虵阵翼张虎贲环匝鼓以三阕围不四合律戎索以济济饬军威而镮再振而铙再鸣弓斯张而矢斯挟尔乃驱百兽当一人弓工操轩辕之弧奉御罗氏设商汤之网拥羣熊罴之爪距摧折虎豹之心肝分裂射必三兽发则五豝雹逆毛羽星飏角牙肉堕庖丁之刀血溅鲁阳之戈诸侯卒事以俨雅百姓突围而交加上方敛緌以惨怆众乃靡旗而諠哗围开一方惧尽杀也舎顺取逆彰怀来也出表不顾耻逐奔也等别三杀贵宗庙也得匪上以显孝思下以不乎鸟兽之肉不登器者无取貔虎之士罔用命者有诛警进退于钲鼓习威仪于卒徒戎事同銮辂回军声振而万国耸立天仗指而九门洞开郊馌兽而礼之勤也庙献禽而神其享哉以劳饮至以能防勲刑必加于共弃爵乃及乎众尊如是则不曰暴天物不曰教民战于以辨名号而训仁义于以昭文章而明贵贱也下臣窃详三代之书颇究二王之典大阅之制昭然义见军旅之事阙教则失利祭荐之制非理则不献施信赏率怠倦使夫民知方兵识变莫若示搜畋而敦大劝也后之王者反礼叛经荒乐诛杀放怀荡情借如汉武于古详明博捜圣书广召文英讲评谟训华饰声明凡曰大乐阙焉不行乃穷畋极猎夸国耀兵隔蜀罗设跨秦戈横麛卵夭死獝狨愁声以至欺猛狂而手格喜暴恶以力争岂残忍之足耻唯豪勇之所京下垂历代不能变更魏晋而下离合寰瀛咸局促以仅守曷礼乐之能兴粤抵李唐时惟防昌彼文明二帝实驱驰百王大畋之义犹或废亡者若陛下自膺寳命临万方动必法度举皆故常缉羲轩之絶绪新姬孔之旧章郊焉而五帝肃肃享焉而百神洋洋九年三月升于绀坛十有三年躬耕借田心以民本事由礼先谪王满嗜欲乎驰骋斥帝彻瞽瞆乎神仙故天地不能藏祥而秘瑞日月无以示谴而戒愆甘露降而区宇泽景星烛而氛祲蠲总治本操化源措虑寂尔存神泊然是以发狂之心无自入焉下臣以为大搜之典周公制于往古陛下行于今兹中闲数千余祀咸杳昧而不知彼唐汉之士修崇礼仪封禅之徴诞明堂之说竒此数事不详于尧舜文武之书臣寜敢狂斐而陈诸所以赋大搜而歌盛礼也俾千古知至德之巍巍  

雪猎赋【`有序　　　　　　　　元`】朱德润  

至治二年春二月既望时雪初霁天子大搜于柳林还幸寿安山命集贤大学士臣泰思都学士臣颡哥识律功德副使臣三旦班君小臣朱德润图而赋之因考礼经谓干豆宾客充庖三田之义汉儒雄词丽藻可谓形容尽之至于偃武修文之説亦略见于篇中皇元受命四海来格游猎之盛武备粲然所以明国家之制大备矣臣德润谨援笔墨图成雪猎而并陈其赋曰  

颛顼司序冥驾冬屏翳扇飙冯夷洒冻霜坚氷于沍泽之底霰急雪乎苍冥之中迷漫六合飘飖太空混黄而暴白始胚腪于鸿防忽焉山川不夜之境盎然草木长春之丛化瑶瑰不瑳之巧布珠琲莫撷之工有自强者奋然而唶曰天地既肃风云已凉兽豺獭而毕祭士弓矢胡未张可以振威警于下土阅武备于非常乃选车徒淬精砺刚陋萧君之不出壮桓防之髙骧旄孤麾而骑集鞲乍脱而鹰扬旗纛翩翻铃鸾铿锵铦矛大槊钩防长枪乌号繁弱莫邪干将兵气含辉伟列其旁于是雷司挝鼓山灵捧鞬王良执御羿氏控封豕中机贪狼就剸纵离朱之明睫步章亥之宏跧穷罅捣穴络野经原饮羽则飞将视石调矢则由基号猿箭双雕于一镞殪两兕于孤鞭卢令令而狐踣鹗皎皎而鴐颠至若鸿鴈防防鹈鸴防鹳□麕□嬎獖羊貄貆伯益之所未録尔雅之所未刋飞走之属并坠其前血颔其濡贯翎其聮数实登载振旅告旋又何止易堂下之一牛窥管中之一斑哉故相如夸猎于上林子云校猎于甘泉以至长杨五柞渭水黄山皆前人辙迹之所蹈文辞之所传得则为敬天顺时之义失则有纵乐从禽之愆东吴小臣渡江泝河过鲁适衞瞻两都京阙之巨丽揖中州士子之多贤曩曽逐公子王孙之后尘而闻诸塞上之翁曰我圣朝神武之师常以虎贲之众际八埏而大围驱兽蹄鸟迹之道为烝民粒食之基燎火田于既蛰入山林而不麛胎不殀夭巢不覆枝讲春搜秋狝之举临夏苖冬狩之期效成汤祝网之三面思文王搜田之一时所以丰稼而除害所以致敬而受厘收其齿革羽毛咸供需于民用洁其牺牲腊脯盛礼筵于宾仪论功赐脤锡胙临墀太常荐新于庙祀大官供味于庖胹捄棘匕其膏膋饛簋飱其肉糜侑以元醴享以醇醨宰臣调其醎甘学士和其雍熈皇恩浃上泽施武事讲文教驰遂乃四方鼓舞万里梯航邠人祝粟无逺不届菟黒獠致礼其邦斥侯尽职贡之道象胥讲献纳之方故众姓之人闻钟鼓管籥虽三尺之童携箪食壶浆然后知旷百王天人之盛事啓亿万年大元之方昌今圣天子励精图治寛裕有容绍祖宗鸿熈之运体上帝好生之功将以仁义为基道德为宗诗书礼乐为治政刑法度为公正以网罗俊乂驾驭英雄则鳯凰鸑鷟不足以为贵驺虞白泽不足以为崇岂特西旅之獒大宛之龙芝房赤雁之歌寳鼎白麟之诵盖将息牧野之如虎如貔获渭滨之非罴非熊闻一善以为训明一艺无不庸国家有基命宥密君臣有同寅协恭跻生民仁夀之域回太古淳厐之风臣愚戆猥材草莱陋质愧不足以润色皇猷宣扬盛世裁前贤锦绣之文镌大经金石之字仿雅颂之作兴表德泽之流泄他日庶几河图洛书龙负瑞先以写臣方寸丹诣寿安献赋之意  

## 御定历代赋汇卷六十  

文学  

读书赋　　　　　　　　　　【`晋`】束　晳  

耽道先生澹泊闲居澡练精神呼吸清虚抗志云表戢形陋庐垂帷帐以隐几被纨素而读书抑扬嘈囋或疾或徐优游蕴借亦卷亦舒颂卷耳则忠臣喜咏蓼莪则孝子悲称硕防则贪民去唱白驹而贤士归是故重华咏诗以终已仲尼读易于终身原宪潜唫而忘贱顔回精勤以轻贫倪寛口诵而芸耨买臣行唫而负薪贤圣其犹孳孳况中才与小人  

秋宵读书赋　　　　　　　　【`唐`】王延龄  

独夜寥寥兮清我素襟践艺城兮游遨书林观先王之行道见古人之同心羲农之精微兮含隂吐阳周孔之奥秘兮神入鬼出有礼乐经邦之化有徳刑御人之术虽兴风而致理或因文以丧质借如助筑于涧垂钓在  

川梦来而所象方得繇啓而其贶必甄何风云之防感而君臣之道全谟明弼谐开物成务仪在楚而何辱隗得燕而何遇起之来兮而长平不守季之入兮而武关非固将吉凶之由人伊存亡之有数若乃大夫西都之佳赏公子南皮之胜瞩将军之画阁天半卫尉之凉台水曲驰香车与寳马炫纎罗及美玉玉馔金觞暮不归妙舞清歌断方续何贵幸之斯甚为欢娱以自足亦有窜江滨兮不用首河梁兮永辞长门幽絶恨欲死掖庭一去还无期黄鸟嘤嘤兮野花落白露瀼瀼兮边草衰此时但能登髙而逺望孰云不肠断兮泪如丝夫以聪明正直维神之假有才无位奚其为者行莫过于顔曽文莫先于班贾空竞竞于人世竟蹉跎于物下能育其寳则宜无屯不与其命何生此人仗雄劒以激愤一欲问夫苍旻夜如何其夜以防闲琴牢落坐南端流月曈曈兮素华满银釭煜煜兮清光寒于是开中轩矖晴盼天敞朗兮北斗何髙云依微兮南山可见银河既已倾玉窗又以明哀鸿嗷嗷兮空际逺坠叶纷纷兮林外轻已而羣感互兴众念相积怜稚顔兮何暮对流年以自惜徒见其生也杨柳繁华为我春不知其死也松槚幽泉为我夕何恃俊于祢衡何恸穷于阮籍郭璞防垢兮岂不洁幽兰无人兮终自芳黄绶从来兮非所愿白云逶迤兮满山自得长歌太平事胡为扰扰风尘间  

学殖赋【`以深根固柢无　　　　唐使将落为韵`】张　泰  

学者人之本也必资乎穷要道励专心故假农以为喻将克已而攸箴笔力载耕既研精而不倦情田以耨将覃思而惟深懿兹善喻丰滋是务当勤劳而有获岂灭裂而不顾种德潜润比土膏之勃兴修业大成方云稼之森布切磋讨论将究其根孜孜而其功且倍矻矻而其教弥尊茍惰以自安则耒耜之用废习而不辍则藨蓘之道存蕴经笥而焕乎既庶成行业而油然实繁且夫以兹训语譬彼树艺学者在清其本末农者在立其根柢庶存心而有补期竭力而无替顾三冬之足用且俟经时异四体之不勤而能望歳其道既敷其志不渝自微至着生有于无厥修乃来类京坻之可积不思则罔同水旱之是虞原夫匪独化人聿兼为已寕徒取于披阅固可移于任使功成乆习宋人之揠足伤事不两全樊迟之学诚鄙稽其存于日省就此月将覩专专以开帙嫓汲汲而筑场劳而无怠焉奚必乎四之日禄在其中矣可期乎万斯箱客有服膺糟粕惟善是乐恒虑失而不逮讵怀安而自若敢窃比于农夫惧见逢于摇落  

人不学不知道赋【`以学然后知　唐不足为韵`】阙　名  

君子之为道也敦诗书说礼乐俾其润身而裕德克已而志学亦犹嘉肴在器良玉抱璞肴之知味既因于尝玉之成功必由于琢物既肖旃士亦宜然知此道者必勤学焉若夫即其讲肄齿以胄筵儒风是习素业斯传以三坟五典为本以八索九邱为先存乎博奥究其精妍渔猎乎六籍之内牢笼乎百氏之前得用而行将陈力于休明之代自强不息必苦节于少壮之年于是慎择其师审取其友师之严则尊敬而靡懈友之直则切磋而可乆志有所立言无所茍讲道德必探其本原进礼乐必尽其先后故业就而青紫可拾器成而瑚琏自负【`阙`】  

学然后知不足赋【`以君子强志然　唐后成立为韵`】雍　陶  

士有倦乎耕耘求其典坟毎下学以为已期干禄而事君虽历三冬词轧轧而未能足用虽观百氏意歉歉而常如阙闻复得散帙如初攻坚兹始谓尺璧兮易得叹分隂之难止隐居就道欲名垂于千万年嗜学从师将继志于二三子当其敦诗说礼存诚自强恃少壮而能勉励惧老大而有悲伤儆覆篑之遗事慕絶编以同芳亲宾兮莫徃莫来昼夜兮无怠无荒始励已而功诚为矻矻乃收心而贵复觉茫茫岂九流之深岂六义之秘抑由懵学者请益而尚少虽勤而未至又安得食而求饱困而欲寐忘匡氏之心无苏君之志由是其意弥坚其业弥专开卷且尔服膺拳然不出户期知万里不下帷寜止三年欲罢不能所求广矣大矣以思无益故得藏焉修焉始也傥易足于謏闻无求备乎讲究顾羣籍而是弃虽勤师而莫诱若然者足见微功并弃于前洪名疾没于后所以大器不愧晩成时习以资其学殖日就而冀其经明静而专敞而立既勤勤而曽不息又孜孜兮如不及大矣哉学者之心信地芥而必拾  

多文为富赋【`以儒者崇学多　　宋以为富为韵`】文彦博  

稽先王之训见君子之儒取多文以为美体至富以寜殊蕴之则独善于身不失其所施之则兼济于物无得而逾鲁哀公道在崇儒孔宣父心存化下将令德之广矣必使道之行也以为勤诸博学式彰乎善莫大焉类彼多藏自取乎文为贵者由是笃行无倦修辞罔穷所谓学成而上抑亦禄在其中韫玉俟时我则非道而弗处怀珠待价我则惟德而是崇岂假狥财爰因嗜学虽云既富而且庶实在怀忠而抱朴博文者自显丰盈昧道者堪讥龌龊抱义而处寜须陆海之珍藏器于身便是荆山之璞盈非损志用不患多匪予求而予取假如切以如磋修身践言信满堂而可守浸仁沐义谅润屋以难过则知富于文者其富为美富于财者其富可鄙故往籍之攸载俾来者之所履发论甚嘉垂谟有以进德修业谅多积以攸同温故知新岂厚亡之足比莫不郁郁斯盛彬彬有为且常同于富赡又曷见于盈亏雅符怀寳之人惟遵于道岂类穷奢之士必速于危懿夫学海腾芳儒林挺秀彰圣教之不坠见文风之是茂寜虞丧寳罔同于无德而贪讵比浮云岂并乎不义而富坏宅得书赋【`以壁中得之传　　唐诸后学为韵`】蒋　凝  

孔氏之居中藏古书当霸鲁坏隳之日见亡秦焚灭之余卜数仞为缭垣时之潜矣定四科于竹简世以传诸当其汉偃兵戈鲁修宫掖将穷下国之侈遂去前贤之籍并吞一畆方取地以崇居摧折两楹遂得书于暗壁悲夫其宅也人亡道穷削迹于中瓦毁而阼阶缺裂尘飞而环堵空蒙鲤也必趋之庭将为辇路仲由未入之室欲创离宫其书也藏书废乆坑儒之后虫侵而鸟迹微亏土蚀而韦编欲朽虞夏不刋之典出彼圬墁殷周将丧之文存于培塿于是升彼堂矣弃诸简焉信遗址兮必取寜古文兮何传将卜楼台刬榛芜而矻若俄闻金石扣寂寞以铿然王乃凝思潜听追踪【`原本阙三字`】一宅兮不坏知其书兮可学悔隳古而荣今庶立礼而成乐门庭犹在存圣者之规模虫篆难详是古人之质朴倚伏相推于焉有之不广其居则斯文永堕不闻其乐则往迹全隳信乎君子所居亦废兴而有数圣人大道当用舎而随时今皇家修典坟崇阃□开儒馆以待士设文教以济国千秋万歳知此道之无穷四海九州信将来之有得  

汉章帝白虎殿观诸儒讲五经赋【`以髙防羣儒讨论正义为韵  

唐`】李　程  

汉章帝以文教式孚象德崇儒仿石渠徴校文之所配白虎集青衿之徒于是发明诏下皇都宏辨者愤愤悱悱博议者云萃风趋所以赞扬政理岂惟探讨典谟尔其髙观洞开鸿儒四防擅古今之美为皇王之最八索九邱之籍理析异同三坟五典之书义分小大举两端而拟议与百代而沙汰既理贯于中亦声闻于外实钩深而索隐况致逺而情髙信积学而无倦岂待问而有劳谈柄乍挥振冠盖之岌岌词源忽注泻江海之滔滔将以演制度之善论威仪之盛撮五经之阃阈为九流之镜连山鲁史自此而刋礼义诗书自兹乃正夫如是始可以化人伦施国柄有典有则惟明惟圣上知恭勤下审教令然后代有等威理归清净懿哉释钤键之枢奥赜精微而讨论疑之者风散氷释学之者理顺义存可以明乎褒贬从其简易贡别九州兴穷六义岂惟槭之説盖亦识之智今我后化叶人文莫羣陋汉日越尧君观其环林森森璧池浩浩鸿儒硕生旦夕探讨曲尽庶汇旁流圣造则知儒者可为帝王之师保  

太学壁经赋【`以六经典法刋　　　唐正文字为韵`】阙　名  

国家诞敷文命建学崇政置六经于屋壁作羣儒之镜翦遗文以辨谬俾雅语以详正是以儒业益敷皇风载盛斆学既阐廓宇斯分饰素壁而照月搆丹梁而结云于是集青衿之侣延鸿儒之羣贞八索起三坟采典谟之沦翳次编简之缤纷稽古至今从百家之正义归真背伪俾四海之同文于是博考羣臣宣明旧典既科斗之互缺亦鱼鲁之相舛依鸟迹而难从访蛇形而莫辨定兹金简规程邈之隶书遵彼古文参史籕之大篆然后命钟张之艺诏文学之官界四壁以绳直挥五色之毫端粲尔其彩昭然可观虽一劳之克定乃千载之不刋错综既备班列有次欲昭明于六书先襃贬于一字俾去颠讹之惑用全述作之意茍不絶于韦编将永齐于石记至于止戈为武反正为乏将为后生之式必宪先王之法爰及垂露悬鍼鹤头蚊足酌前修之模楷为后来之轨躅瞻彼垣墙代兹简牍篇章焕炳文雅照烛正以先王之修则曲礼三千习以孔门之徒则冠者五六所谓一人作则京国仪刑光我廊庙异彼丹青示人范于古训正国常于典经既文明乎天下宜逺域而来庭  

太学创置石经赋　　　　　　【`唐`】阙　名  

我国家学校崇崇创石经于其中用啓千年之圣将遗万古之风化式敷厥德既彰于有截声诗再阐斯文庶表于无穷既而招学苑之徒命他山之役陈满笥之文雅结峻天之逺碧且曰道自人教由时易若不考深防勒贞石布落落于广庭陈岩岩于千尺则何以表吾道之不骞见伊唐之有赫者哉由是雕锼之功备矣文质之义昭然凿寒光而崭崭迭映骈古色而字字相宣俨彼贞规韫玉之姿益壮穷诸墨妙崩云之势弥坚事既叶于造微理乃符于摭实削成岂劳于执简壁立更逾于散帙旁分鸟迹且非精卫之衔来逺暎天光有若娲皇之补出可谓洙泗之风不坠而教化之道益敦钻仰茍同于深奥咫尺可见于微言五色参差夫子之文章尽在丹楹俯瞰圣人之阃阈斯存岂非吾君秉兹一德修文临极坚贞为庶士之规考礼作百王之式既而辨舛错而定鲁鱼然后二三子是效是则  

石经赋【`有序　　　　　　　　明`】贝　琼  

五经载道之器也秦烧诗书经燬而道自若也汉求坏烂之余书礼乐已残缺十九惟易以卜筮存诗以弦歌存春秋以口授存而俗儒章句之徒傅防穿凿使五经大义不明于天下不亦悲夫灵帝熹平四年议郎蔡邕与棠溪杨赐马日防张驯韩説覃飏等求定六经文字诏许之邕乃书丹于石命工刻之立于太学门外时四方摹者日以千计然未知道之所存也特以邕之书耳洎唐文宗时髙重为国子祭酒与郑覃复刋定九经于石呜呼汉唐石经已风摧雨剥于数百年之乆与岐阳之鼓峄山之碑同一榛莽已因推衍其凡以为之赋云赋曰  

繄圣作而明述兮尼父集夫大成历四海其遑遑兮威鳯瘖而不鸣吁嗟时之终否兮托空言以载道世莫知余奚恤兮阅万世其杲杲嬴既暴而不德兮举六籍而火之薄先王之仁义兮尚法律而为治悲祖龙之鲍腥兮阬亦湮而无烟易幸存于卜筮兮诗亦肄于管弦春秋閟而不出分礼乐佚而不全科斗螙于壁中兮光白虹之射天嬴遂偾而刘王兮家六合而寜谧乃偃革而为轩兮掇壊烂于十一洎六叶而遘武兮炳大明之当中黜百家之淆乱兮一道术而异同易科斗而为隶兮复家蓄而人诵道固不可泯兮亦何待夫汗牛而充栋时既降而道晦兮经寻灭而莫收割申劝之或舛兮众咸失于校讐属熹平之四祀兮帝孝灵之当宁正俗儒之穿凿兮伟中郎之博古辨鲁鱼与亥豕兮刻南山之坚珉巍乎四十有六兮树翼翼之成均钩铁画之倔强兮妙骨气之洞达非饿隶之羸形兮非寒岩之枯枿非醉草之欹斜兮非劒舞之浑脱初崩云之恍恍兮粲列宿之离离鸾振翼以夭矫兮树交枝以参差鸷鸟以乍飞兮羣鵞游而戏海彼鹤头与隼尾兮曽何足以为态防奔泉之渇骥兮纵入草之惊蛇势或埒于坠石兮体已悟于画沙观者纷其堵立兮车连连其日至岂八法之是尚兮幸经存而不坠陋石鼓之苔剥兮鄙漆书之土瘗观竒阳而偶隂兮穷太极于有无感尧汤之禅放兮求厥中于典谟何二南之和平兮悲雅变而逮胡仪三千与三百兮伊朝夕之攸执何曲折而精微兮谨一出而一入嗟圣人之忧世兮徒感麟而掩泣二百四十二年之笔削兮善既劝而奸戢正夷夏之内外兮亦纲常之攸立夫何经之徒存兮昧古训之时式痛卖官而列肆兮盛后宫之倾国奄竖党以盘错兮又孰恤乎社稷九州裂而纷攘兮黎庶化而为豺经虽镌而何补兮政与道而相乖逮有唐之文宗兮乃继汉而有作砻巨石之崭崭兮列广庭之落落吁回首其几何兮悉风摧而雨剥文断缺而莫辨兮委荆棘之漠漠吾恐为沉犀于蜀门兮同刻鲸于昆池曽不若庆云与松风兮托艮岳而效竒又焉得纪功千载兮拟岣嵝之禹碑谇曰已焉哉石经泐兮剡藤出书连车兮布万国抚遗墨兮相得失道之存兮昭白日  

御注孝经台赋【`以百行之本明　唐王所尊为韵`】张　昔  

孝惟行先教实理本故宗探宣尼之防为圣理之阃爰索隐以钩深或词约而意逺然后勒睿防于他山之石树崇台为儒林之苑天文焕发知孝道之克宣微旨髙悬示仁风之已返上崇君德下达人情王猷玉润帝典金清谊虽刑于子道理实畅乎家声施之于人风俗可移于孝理悬之于教日月方比于贞明不然何以卓尔孤标介然守正金字累累以条贯银钩历历而交暎故向之者修睦就之者起敬斯乃示生民之大端仰髙山之景行至哉圣化本本元元酌其旨而薄俗可厚毗于政而理道可敦故政以肃教为尊非无诗书始务陈其行本非无贵贱心愿宗其化源且髙而不危者尚乎台磨而不磷者莫如石掲贞质于庠序殊秘府之竹帛谅乃侔天地而始终岂特垂载祀于千百静而绎思文固在兹一人有作比屋允厘览君君臣臣之间则心乎爱矣于尊尊卑卑之道则学而知之矧乎雕琢成章区分式序方隅而不失其正篇次而各得其所三千子之鼓箧邈矣具瞻十八章之箴规掲之备举乃知孝理馨香有时而彰不壊不朽化被无疆所以播鸿休于玉叶表嗣子于明王故曰孝者天之经也宜乎配地乆而天长  

五经阁赋【`以礼传诗书　　　　唐易成教为韵`】许尧佐  

王者为邦实先学校不有载籍何以垂教必由乎文字使知乎忠孝东序西序取乎游焉息焉八索九邱俾其是则是效粤我后矣圣哲者欤命儒官兮至公以居所崇惟学所寳惟书捜羣言而斯在立重阁而藏诸观其结搆孤髙轩扉对啓饰不及侈俭而中礼刮楹之上标银牓之煌煌峻宇之前阅子衿之济济于是六籍咸萃百代无遗恭俭之教比事之辞虞夏商周之五典国风雅颂之四诗既精微之与广博莫不森罗而在兹文移科斗之质字别鱼鲁之疑轴星攒而花散带蜺舒而草滋櫺槛风来动芸香之苾苾绮疎日暎见铅椠之累累览彼缣缃请披记传或崇其台以邀非望之福或防其榭以逞荒怠之防未若事惟师古政以化成斲朴之勤毋弛怠于儒学黼藻之饰不加贲于檐楹由是事美德风人歌懿绩校则同于天禄藏乃异于鲁壁左平右墄虽有陋于明堂上栋下宇乃不逾于大易别有名系庠序身衣缝掖覩兹阁之岧嶤谅吾道之益  

经神赋【`以明识经防能　　　　宋若神矣为韵`】文彦博  

昔郑康成英聪挺生擅穷经之妙誉着飨德之嘉名识洞精微我则惟变所适学臻几奥我则用晦而明岂不以温故知新博闻强识明先典之奥义晓圣人之遗则是以道并无方功侔不测下帷靡怠莫穷乎变化云为开卷是精可验乎聪明正直岂止夫游心万仭皓首一经爰因学以知道遂表人之最灵阐扬乎黄卷青箱难迷祸福讲贯乎三坟五典可洞幽岳岳腾芳孜孜擅美允符得一之义克配害盈之理敦诗罔倦应遵岳降之言学易弥勤自合蓍圆之旨若夫彼之神兮于防漠而足称此之神兮在探讨以为能谅咸因于广博固靡自于依凭刘孝标之书淫岂能方轨杜元凯之传癖诚宜服膺厥号堪嘉斯言可度盖经明之是务岂石言之有托多文为美知福善以攸同非圣不谈信依仁而宛若伟哉斯人扬名立学以学优而既显将诚感以斯亲有同乎周季刘臻皆称汉圣且异夫隋初杨素止号江神是何盛德昭然遗芬若此当一时之攸仰俾千载而可韪神兮神兮与百神而有殊吾亦祷之乆矣  

诗有六义赋【`以风雅比兴自　　唐家成国为韵`】李　益  

夫圣人之理原于始而执其中观天文以审于王事观人文而知其国风故毎歳孟春采诗于道路而献之泮宫有以知下之化逹人之穷发于关睢之首及乎王道之终故曰天明自人而视天听自人而聪所谓政于内系一人之本动于外形四方之风始于风成于雅失其道或天方荐瘥得其宜或锡之纯嘏是人情之大窦未有不由于斯者尔其德以颂宣事以类比陈之于学校将可以反正辍淫播之于丝桐何有于剪商变徴属辞庶因于劝戒縁情孰多夫绮靡嘉鱼作而贤者进焉驺虞废而王道缺矣至于诗之为称言以全兴诗之为志赋以明类亦有感于鬼神岂止明夫礼义王泽竭而诗不作周道微而兴以刺俾乃审音之人于以知风之自洎夫代见更改也运历于诗亡自天未丧斯文也以至于皇唐于是抑文尚质崇俭去奢振六艺以补化秉一言之无邪不然何以天地奉若而不兴云汉之嗟用能德馨而苹蘩可荐诚达而来麰降生虽九重歳招其諌诤而九有日闻其颂声且君匪五諌兮何弼诗匪六义兮何成我皇乃以诗而条之国政本乎人情故得行于蛮貊岂独用之邦国修之身则寿考不忘垂乎后则子孙千亿乃知诗之为教盖亦王猷之至极  

诗赋　　　　　　　　　　　【`明`】袁　黄  

大矣哉诗之为义也情感天地化动鬼神声被丝竹气变冬春其得意而咏物也游寸心于千古收八埏于一掬漱芳藻采遗縠志翼翼以凌云心兢兢而刻鹄拟去浮而肖形期得髓而遗肉其因咏而成诗也选文入象就韵摹心发新声于竒磬谢落叶于故林词即近而寓逺意沿浅而入深至于圣皇在宥负扆临轩觐羣后兮雍雍碧玉贡八蛮兮济济青旃述朝防之盛事被圣德于管弦宜肃雝而渊广殊不取乎新妍或虎观春筵承明夜防淑女提壶美人侍馔纪公燕兮乐易而典醇歌房中兮和平而感恋欲崇正而献箴亦戒淫而忌绚若九庙献歌南郊设颂欲正欲严欲庄欲重夸则爽直踈则鲜用乃至元戎出境万骑屯云出马铙歌旋师凯文词宜壮兮不宜忘警气贵严兮犹贵拊循夫楚臣被放汉妾辞宫羁客裘敝孀闺泪穷孤孽遭谤无路自通或以短韵而鸣隐志或以长篇而写幽怨而不怒微而若防履患难兮如素处忧戚兮靡恫或秦楚兮异国复穷达兮殊陟行子断肠居人罢食风萧萧而兴悲草萋萋而变色款款赠言沥肝吐臆叙生平之雅情勗佳人之令德箴而不謏婉而不直如春草兮始生秋月兮正明炎威侵簟寒雪满坪遵四时而叹逝感万物而若惊勿徒流连乎光景宜留防意于新声乃若故宫黍茂别殿莺啼空山逺眺緑野俄睇览古迹兮发今凄痛前事兮开后迷言不尽意意不局题又若南山祝年摽梅贺婚思贤悼往临丧挽言志喜兮乐以则茹哀兮伤以惇乐不荡志伤不断魂此咏言之杂态亦艺圃之纷蕃也是以抱硕德秉孤忠咏闺情兮逺赓圣功铺王化兮近指草虫词能动物兮色象俱空美刺无迹兮斯谓之风正语是非庄言真假文而不靡质而不野言关世教斯谓之雅肃雝布声清庙展诵扬休功而信徴赞祖德而情洞不诡不浮若劝若讽形容曲尽斯谓之颂情见乎词志触乎遇微者达于宏逖者使之悟随性情而敷陈视礼义为法度衍事类而逼真然后可以为赋假幻传真因人喻已或以卷石而况泰山或以浊泾而较清济或有义而可寻或无情而难指意在物先斯谓之比感事触情縁情生境物类易陈肠莫罄可以起愚顽可以发聪听飘然若羚羊之挂角悠然若天马之行径寻之无踪斯谓之兴六义既陈淑慝攸分如其情存魏阙泛咏楚云心纒鲍臭虚述兰芬既真宰之相违纵华靡而不文倘余榛之未翦类偏弦之独撑宫唱而商靡应金调而石未平茍丝毫之有亏虽成文而不精性灵未协心气多魔失温柔之家法象急管之偏颇恨湍流之迅激故虽精而不和词如合璧意不贯珠篇有死句句无活肤首尾不属声调多迂惟生理之不完文虽和而实枯是以内骋心灵外阐物精振之则山立蓄之则渊澄运之则行云流水饰之则簇锦飞英或浓如醴酒或淡若太羮或急如跃矢或缓若调筝或始徐而终促或似谲而实贞或外槁而中腴或言隘而意闳或化腐而趋新或因竒而造平诗体多途诗情万叠修词者迷根尚理者弃叶拟华实之兼收庶二妙之相接曹刘闻之而魄丧李杜遇之而气慑回大雅于狂澜振頽风于百劫  

端午献尚书为寿赋【`以诚以古书资　唐乎圣寿为韵`】王　棨  

节乃端午经惟尚书当炀帝穷奢之际见苏公为寿之初五日嘉辰欲有禆于圣德百篇奥义敢将献于皇居始夫蕤宾既调星火初正虽云祭屈之日合有祝尧之敬咸求玩好冀尽竭其忠勤竞荐珍竒愿延长于睿圣惟公以邦纪将紊洪图渐倾欲讽江东之幸思停辽水之征繇是访注于安国求篇于伏生既逢采艾之时合祈洪算遂托献芹之礼庶达微诚盖以文尽雅言事传上古前王之善恶皆载历代之安危可覩自然于礼无爽于君有补岂效辟兵之法专用灵符寜依续命之仪祗陈防缕既而面对丹墀防而进之其为贽也非鴈非羔非玉非帛其为书也非易非传非礼非诗且曰臣则有志匡主无心顺时窃以百王之典可为万歳之资愿陛下察所以是究所以非不知枕惟琥珀之珍裘有雉头之美诚未知典谟训诰阅斯而北阙长存虞夏商周鉴此而南山相似所以鼓箧斯至称觞自殊借手而则为臣矣服膺而在其君乎愿因犬马之诚取为镜欲取丝纶之笔用作规模且浴兰献物兮古岂无捧酒祝君兮今亦有谁能持十三卷之雅诰上千万年之洪寿  

八卦赋　　　　　　　　　　【`唐`】敬　括  

太古之气是生两仪浩然无测渊乎勿为虽混沌之已判尚冥防而未知既不辨其两偶孰能察其三竒爰有皇圣其惟伏羲索四营之妙理究三才之大规乃画八卦以穷万象神可以测来智可以藏徃辨庶品于竒功握羣形于指掌使六位之恒存乃百王之是仰故干以至健坤以利贞含千变之象类万物之情起潜龙以设位立牝马而开名为大易之门户极天下之至精离以象日巽以为风既明照于天下复扇动于虚空凡有象而皆见无幽而不通诚自然之妙理亦变化之神功尔其震位生木坎方生水擢修木于千寻汨长波于万里和众籁而成响写羣峰而倒峙则有兑取于金艮乃为止既兼山而立卦亦丽泽而成轨表三索于永终瞻万物于资始莫究其探赜之妙虚测其精微之理物欲象而斯来穷则变而无已信可以决疑辨悮训人轨物必定志以先占乃端蓍而后揲以通其变使人不倦贤哲好之以洗心愚夫覩之以革面则知卦之为道其亦至微妙不可测理不可违既设爻以尽数亦观象而知几天地由其开辟隂阳由其发挥总百虑而一致混殊涂而同归  

大易赋【`有序　　　　　　　　宋`】郑刚中  

观如居士既取汉魏以来易学参订其説窃拾余意撰窥余十五卷毎旦又陈易书案上徃复诵之作大易赋辞曰  

风雨防防炉香昼清初祓濯以危坐徐玩味乎羲经有竒偶兮探洛书之数有肩足兮具河图之形彼连山归藏兮虽絶编之已乆吾文王孔子兮尚端拜以犹生秘七八而勿示着九六以通灵极三才而尽变郁万化以含精得鬼神之至理发虫鱼之隐情圣人谓象而用之必有物也故有以万有二千五百二十之数藏之于四十九茎大矣哉槩其凡虽曰洁静精微其教也乃若挈天地袭气母者要不可以容声扬子云之骨朽兮孰吊之曰此三大圣相授之妙而方州部家敢以凖自名乎吃魄不能对有客出而难予曰子谓易不可谈则今之学古之学也按隋经籍志自汉抵魏费直古文之训康伯系辞之作郑之易王弼之卦合四家之注已二十二卷岂其皆糟粕欤诸授业师探微抉隐邃者称圣雄者折人角河内女子亦得以説卦三篇补散落子患言之多曷不泛其浩浩而守其卓也予曰噫嘻客孰知无迹则橐籥虚窍多则浑沌凿字三写而乌焉不真语再传而唾剉皆错是以説象则义遗论数则象格至有以龙为防羊为羔果蓏为果堕是皆好竒之病无病而进药又怪则五行傅防六情假托如蛇下梁鱼入寺一牛两首逆陈幸中仅巫祝之相若大抵春秋可以言灾异而谈谐射覆或流为东方朔也客辞屈则拜而请曰先生之易何如曰我知我愚我戒我慧实拥肿之似而防象之比中夜以兴未明而起髙揖圣贤如忽相值读乾坤知覆载之恩推损益洞盈虚之防恒则可亨蹇则当止谓中孚兮则好爵之可縻惟无妄兮则勿药而有喜既逺实兮斯为困防矧考祥兮天常视履壮兮则为触籓之羊暌兮则见负涂之豕危厉已熏于艮背迟泥必成于遯尾故折狱致刑者丰之用而赦过宥罪者解之理火在天上兮当出门而同人天与水违兮宜作事而谋始飞鸟以凶兮盖山有雷尚口乃穷兮岂泽无水泰兮则小往而大来震兮则惊逺而惧迩益戒颠颐旡妄灭趾井念羸瓶鼎思出否勿在旅以焚巢将济涣以奔机卑以自牧立不易方然后借用白茅而为慎之至吾之所得于易者如斯而已乃若兼收象义精粗不弃窥窃众説拾其余意肴蔌同甘莫分彼是集而藏之所以备遗忘于衰龄教箕裘于不肖之裔客勿视为京郎之细也  

易兼三才赋　　　　　　　　【`宋`】范仲淹  

大哉易以象设象由意通兼三才而穷理尽性重六爻而原始要终二气分仪着髙卑于卦内五行降秀立动静于爻中所以明乾坤之化育见天人之防同者也昔者有圣人之生建大易之防观天之道察地之纪取人于斯成卦于彼将以尽变化云为之义将以存洁静精微之理极其数也必在乎兼而两之定其位焉由是乎三者备矣若乃髙处物先取法乎天所以显不息之义所以轸行徤之权保合太和纯粹之源显著首出庶物髙明之象昭宣此立天之道也御隂阳而德全又若卑而得位下蟠于地所以取沉潜之体所以拟广博之义寂然不动既侔厚载之容感而遂通益见资生之利此立地之道也自刚柔而功备于是卑髙以陈中列乎人刚而上者宜乎主柔而下者宜乎臣慎时行时止之间寜迷进退察道长道消之际自见屈伸此立人之道也敦仁义而有伦既而明三极之端知八象之谓存拟议而无爽周变通而曷既君子用之而消息圣人执之而经纬亦由璇玑测象括运动于七辰玉琯时含惨舒于四气岂不以易之为书也范彼二仪易之为教也达乎四维观其象则区以别矣思其道则变而通之上以统百王之业下以断万物之疑变动不居适内外而无滞广大悉备包上下而无遗至矣哉无幽不通唯变所适凖天地而容日月畜风雷而列山泽鼓之舞之以尽神统三才而成易  

读易赋　　　　　　　　　　【`宋`】髙似孙  

嗟古人之不余欺兮吐微言以昭宣苞万微以自图兮肯造端于坤干杳两气之吸嘘兮邀元化以齐甄产六子以该辅兮谐初画以俱旋人以事而鼓桴兮物以数而雕镌昧罔窥其橐籥兮智或殚其眇绵呜呼文与孔孰囿命兮肯自放于踣颠迄以道而蓍兮特探几于羲先老世故之轇轕兮信吾辰之迍邅泯无闷之可汰兮假羲翁以俱传西伯不知其所以兮尼父亦莫知其攸然任吉凶之荡摩兮付吝悔之争挻览天人以自索兮坦日用于平平吁嗟乎九歌其谁作兮太图洁而娟娟既以身为心累兮犹输情于兰荃又岂知薇有可采兮匪伯夷之隘焉抑不如归去来兮乐夫天命以自研余亦消息盈虚兮有余师者圣贤索遗文以退儆兮三加省而逾坚审爻象以耽玩兮粲日星而陈前数固非可偏揲兮理亦非可以独筌呜呼天生余有命兮余有命其在天妙矣夫知之精之者在之而又尚有得于古人兮幸加我以数年誓将老于斯经兮其毋忘乎三折编  

礼赋　　　　　　　　　　　【`周`】荀　卿  

爰有大物非丝非帛文理成章非日非月为天下明生者以寿死者以葬城郭以固三军以强粹而王駮而伯无一焉而亡臣愚不识敢请之王王曰此夫文而不采者与简然易知而致有理者与君子所敬而小人所不敬者与性不得则若禽兽性得之则甚雅似者与匹夫隆之则为圣人诸侯隆之则一四海者与致明而约甚顺而体请归之礼  

仲尼为素王赋　　　　　　　【`宋`】王禹偁  

鳯鸟不至兮河不出图圣人无位兮立教崇儒道之将行但栖迟而历聘民受其赐犹南面以称孤有以见同乎王者孰云乎葢出司徒者也原其运属陵迟力兴儒素道将侔于皇极化实被于黔庶文行忠信设万世之纪刚礼乐诗书崇百王之法度于时也鲁道有荡周德下衰言念万国将同四夷不有圣也谁其救之我所以行教化序尊卑造次颠沛兮于是东西南北兮忘疲用能定君臣父子之道述皇王帝霸之基夫如是则土无二以并矣位通三兮伟而异夫振乃素风齐诸大寳赞易象兮奉人时修春秋兮行天讨讲于洙水初彰化下之功登彼泰山宛契升中之道自然其教斯广其号弥尊岂止同明于日月亦将比德于乾坤居无求安四载之勤劳是效弋不射宿三驱之田猎斯存盖由宅一亩以卑宫佩五常而克已其位也困于陪臣其道也齐乎天子列四科而升十哲元凯何殊诛正卯而斩俳优四凶窃比圣德洋洋同诸帝王行束修而陈玉帛端逢掖而垂衣裳梦见周公求傅岩而允理问于老子师尚父而弥光大哉道济古今教流华夏瞻不泯之庙貌若无疆之宗社悲夫商辛夏癸兮号独夫又安得比于儒者  

## 御定历代赋汇卷六十一  

文学  

春秋经传类对赋【`有序　　　　宋`】徐晋卿  

余读五经酷好春秋治春秋三传雅尚左氏然义理牵合卷帙繁多顾兹謏闻难以殚记乃于暇日撰成録赋一篇凡一百五十韵计一万五千言欲包罗经传牢笼善恶则引其辞以倡之欲错综名迹源统起末则简其句以包之欲按其典实故表其年以证之欲循其格式故比其韵以属之首尾贯穿十得其九命曰春秋经传类对将使究其所穷可以寻其枝叶举其宏纲可以撮其枢要也其间立意迂阔措辞鄙野不尚华而背实但虑涉于淫竞不摘诡以抉竒又惧伤夫名敎故用藏于巾衍以自备于检寻传之昆云而俾谨乎诵习非敢流布圣旦昭示钜儒以为哂噱之资也  

运及姬世天生仲尼修鲁国之史防遵周公之典彞莫  

不编年示法系日摛辞左丘明传之释义杜元凯注之质疑十二公之事言用传后世五十条之凡例式据前规有恵夫人实生桓子当平王迁都之末是隐公即位之始乃有伯乐献麋【`宣公十二年`】却至奉豕【`成公十七年`】许絶太岳之禋【`隐公十一年`】郑废泰山之祀【`隐公八年`】帅师入极讥无骇克胜之由【`隐公二年`】求好于邾贵仪父防盟之美【`隐公元年`】问族众仲【`隐公八年`】询名申繻【`桓公六年`】子驷请息肩于晋【`襄公二年`】荀息谋假道于虞【`僖公二年`】天弃商而乆矣【`僖公二十二年`】神亡虢以宜乎【`庄公三十二年`】宋昭灭宗知庇根之失所【`文公七年`】郑庄宠弟虑滋蔓以难图【`隐公元年`】贵有常尊【`宣公十二年`】礼有异数【`庄公十八年`】石尚归脤【`定公十四年`】齐桓拜胙【`僖公九年`】向戍尤孟献之美室【`襄公十五年`】韩宣誉季孙之嘉树【`昭公二年`】解鼋而郑国以乱【`宣公四年`】更鹜而齐臣致怒【`襄公二十八年`】鲁筑王姬之馆外礼弥尊【`庄公元年`】晋为太子之城内谗益固【`庄公二十八年`】蛇妖祸郑【`庄公十四年`】豕怪害齐【`庄公八年`】强鉏不能衞足【`庄公十六年`】邓侯徒后噬脐【`庄公六年`】晋逐楚于颍北【`宣公十年`】鲁追戎于济西【`庄公十八年`】施氏沉郤犨之子【`成公十一年`】郑人夺堵狗之妻【`襄公十五年`】姜氏搆谋轨死归于鲁国【`桓公十八年`】子比胁立灵生失于干谿【`昭公十三年`】郑息违言【`隐公十一年`】晋楚结好【`成公九年`】晋荀跞掩耳而走【`昭公三十一年`】浑良夫被发而噪【`哀公十七年`】或骖乘以持带【`襄公二十三年`】或塞井而夷灶【`成公十六年`】灵见梗阳之巫【`襄公十八年`】寛生萑苻之盗【`昭公二十年`】掩义隐贼驩兜招浑敦之称【`文公十八年`】毁信废忠共工得穷奇之号【`同上`】伯有强死【`昭公七年`】郑庄寤生【`隐公元年`】越椒有熊虎之状【`宣公四年`】伯石是豺狼之声【`昭公二十八年`】与玦衣者表守国之意【`闵公二年`】献缟纻者伸结友之诚【`襄公二十九年`】虞公奔彼共池因求寳劒【`桓公十年`】得臣败于城濮为惜玉缨【`僖公二十八年`】晋城虎牢【`襄公二年`】鲁筑鹿囿【`成公十八年`】妇姜贵聘而贱逆【`文公四年`】郑忽先配而后祖【`隐公八年`】鲁贿荀偃也以寿梦之鼎【`襄公十九年`】周分唐叔也以密须之鼓【`定公四年`】楚王伐畔降许子于武城【`僖公六年`】晋侯问囚税钟仪于军府【`成公九年`】士防灭狄【`宣公十六年`】甘歜败戎【`文公十七年`】献六羽而用六佾【`隐公五年`】节八音而行八风【`同上`】仲叔带窃其拱璧【`襄公三十一年`】鲁阳虎纳以大弓【`定公元年`】虽未获一吉人行父则庶几免戾【`文公十八年`】而能流四凶族重华则其有成功【`同上`】晋疆戚田【`文公元年`】鲁略棠地【`隐公五年`】秦鍼之适晋也车有千乘【`昭公元年`】共叔之都京也城过百雉【`隐公元年`】郑子产善相小国【`昭公四年`】楚商臣能行大事【`文公元年`】韩厥奉觞而加璧因遇齐侯【`成公二年`】郤至免胄以趋风盖逢楚子【`成公十六年`】郑庄有礼【`隐公十一年`】齐襄无常【`庄公八年`】蛇乘龙而为灾于宋郑【`襄公二十八年`】水胜火而不利于子商【`哀公九年`】虢公无徳而禄【`闵公二年`】楚围不义而强【`昭公元年`】邓曼妇人知莫敖之必败【`桓公十三年`】然明君子识程郑之将亡【`襄公二十四年`】鲁铸林钟【`襄公十九年`】唐分姑洗【`定公四年`】周内史知文伯有后【`文公元年`】季文子谓齐侯不免【`文公十五年`】郑国之井堙木刋【`襄公二十五年`】郇瑕之土薄水浅【`成公六年`】胥臣称郤之善命以先茅【`僖公三十三年`】士伯举桓之贤赏以衍【`宣公十五年`】莫敖梁溠【`庄公四年`】艾猎城沂【`宣公十一年`】颍考叔挟辀以走【`隐公十一年`】鲁庄公乗传而归【`庄公九年`】吴有越若腹心之搆疾【`哀公十一年`】虞得虢犹唇齿之相依【`僖公五年`】楚国子文既毁家而纾难【`庄公三十年`】宋邦公子遂竭粟以贷饥【`文公十六年`】商臣忍人【`文公元年`】狼瞫君子【`文公二年`】杞生圃兮歌南蒯之叛【`昭公十二年`】莠在门兮喻良霄之死【`襄公三十年`】狐毛设其二斾【`僖公二十八年`】文王获其三矢【`宣公四年`】曹太子乐奏而叹也未免有忧【`桓公九年`】宋元公酒乐而泣焉诚知必死【`昭公二十五年`】陨霜杀菽【`定公元年`】雨雹为灾【`昭公四年`】子产殂而仲尼出涕【`昭公二十年`】太叔卒而赵简甚哀【`定公四年`】晋寘衞侯于深室【`僖公二十八年`】秦舍晋君于灵台【`僖公十五年`】蔡昭侯两佩两裘巳为怨府【`定公三年`】郤子恶五兵五甲更作祸胎【`昭公二十七年`】禆谌能谋【`襄公三十一年`】叔向好直【`襄公二十九年`】楚灭江也秦伯为之出次【`文公四年`】越围吴也赵孟降于丧食【`哀公二十年`】因龙命氏蔡墨陈刘累之宗【`昭公二十九年`】以鸟名官郯子述金天之职【`昭公十七年`】衞人馈锦【`昭公十三年`】宋公求珠【`哀公十一年`】塞夷庚而絶晋【`成公十八年`】城州来以挑吴【`昭公十九年`】楚侍者知挤于沟壑【`昭公十三年`】绛县师辱在于泥涂【`襄公三十年`】栾盈过周既思父黡之过【`襄公二十一年`】华耦盟鲁特陈祖督之辜【`文公十五年`】大官庇身【`襄公三十一年`】旧职展体【`定公四年`】辕颇之奔郑也既进其腵脯【`哀公十一年`】葛卢之朝鲁也又馈以刍米【`僖公二十九年`】晋军风于泽【`僖公二十八年`】郑车偾于济【`隐公三年`】郑飨楚子爰伸九献之仪【`僖公二十二年`】秦馈晋侯乃用七牢之礼【`僖公十五年`】秦人入鄀【`文公五年`】楚国围江【`文公三年`】戎昭果毅【`宣公二年`】民生敦厖【`成公十六年`】荀吴围鼓而鼓人服【`昭公十五年`】晋侯去原而原国降【`僖公二十五年`】栋折榱崩子产心忧于郑国【`襄公三十一年`】踊贵屦贱晏婴相语于晋邦【`昭公三年`】嵗害鸟帑【`襄公二十八年`】辰伏龙尾【`僖公五年`】顿子牂事晋而背楚【`定公十四年`】悼夫人瘠鲁以肥杞【`襄公二十九年`】克黄得楚子以赐生【`宣公四年`】士燮使祝宗而祈死【`成公十七年`】侨如巳获宣伯由是以旌功【`文公十一年`】阳州既降苫越因之而名子【`定公八年`】季隗就木【`僖公二十三年`】怀嬴奉匜【`同上`】先轸怒兮不顾而唾【`僖公三十三年`】齐侯战兮不介而驰【`成公二年`】公子啓五辞楚位【`哀公六年`】邓养甥三逐巴师【`桓公九年`】楚国争囚上下手于以决矣【`襄公二十六年`】鲁邦议战小大狱由是明之【`庄公十年`】荀偃瘅疽【`襄公十九年`】晋侯惑蛊【`昭公元年`】或骖絓而止【`桓公三年`】或旝动而鼔【`桓公五年`】发之短者齐欲胜吴【`哀公十一年`】鬛之长者楚仍夸鲁【`昭公七年`】伯禽始封于鲁国土田陪敦【`定公四年`】蚡冐肇啓于楚邦筚路蓝缕【`宣公十二年`】秦伯改馆【`僖公十五年`】晋侯加笾【`昭公六年`】穆叔辞金奏之乐【`襄公四年`】郤至惊地室而县【`成公十二年`】神夺虢公之鉴【`僖公二年`】天假晋侯之年【`僖公二十八年`】箕之役先轸黜于狼瞫【`文公二年`】夷之搜贾季戮于臾骈【`文公六年`】许悼告终仲尼加世子之罪【`昭公十九年`】晋灵被弑董狐书赵盾之愆【`宣公二年`】祀有执燔戎有受脤此养神之节也则刘康公之言可准【`成公十三年`】聘而献物朝而献功此事霸之礼也则孟献子之言堪崇【`宣公十四年`】七札夸由基之射【`成公十六年`】六钧传顔髙之弓【`定公八年`】晋侯治兵于緜上【`襄公十三年`】阚止失道于弇中【`哀公十四年`】鲁封须句念实司于太皞【`僖公二十一年`】楚灭夔子因不祀于祝融【`僖公二十六年`】魏犨束胷【`僖公二十八年`】楚王伤目【`成公十六年`】华臣弱皋比之室【`襄公十七年`】子重杀巫臣之族【`成公七年`】伊戾谗兮宋痤死【`襄公二十六年`】无极谮兮朝吴逐【`昭公十五年`】晋献将废于太子衣以偏衣【`闵公二年`】鲁昭欲宠于家羁赐之轻服【`昭公三十二年`】伯宗避重【`成公五年`】荀吴驱冲【`昭公十三年`】臧文仲宿于重馆【`僖公三十一年`】叔孙豹食于庚宗【`昭公四年`】子干食百人之饩【`昭公元年`】桓子获千室之封【`宣公十五年`】楚王浃辰克莒【`成公九年`】齐侯三日取龙【`成公二年`】嵗在豕韦苌识蔡侯之祸【`昭公十一年`】星出婺女禆灶知晋国之凶【`昭公十年`】屠伯馈羹【`昭公十三年`】考叔舍肉【`隐公元年`】赐魏绛以金石之乐【`襄公十一年`】命士防以黻冕之服【`宣公十六年`】子产之为郑政也田有封洫【`襄公三十年`】赵武之相晋国也民无谤讟【`昭公元年`】郑从子突三覆既殪于戎师【`隐公九年`】晋用贲皇四萃更败于王族【`襄公二十六年`】伯有公怨【`襄公二十七年`】季子私言【`成公八年`】赵宣子秣马蓐食【`文公七年`】僖负羁寘璧盘餐【`僖公二十三年`】葑菲不遗于下体【`僖公三十三年`】葛藟能庇其本根【`文公七年`】不虞制人坐见燕师之败【`隐公五年`】无谓邾小行闻鲁卒之奔【`僖公二十二年`】城彼缘陵【`僖公十四年`】盟于曲濮【`定公八年`】潘崇掌环列之尹【`文公元年`】赵盾为旄车之族【`宣公二年`】郑之火也出新客而禁旧客【`昭公十八年`】宋之灾也彻小屋而涂大屋【`襄公九年`】卫献公与言于孙子不释皮冠【`襄公十四年`】郑子产将见于晋侯乃加戎服【`襄公二十五年`】楚子汰侈【`昭公元年`】文王恵和【`昭公四年`】蔡昭侯沈玉而誓汉【`定公三年`】晋文公投璧而盟河【`僖公二十四年`】申包胥倚墙而哭【`定公四年`】齐庄公拊楹而歌【`襄公二十五年`】弃甲复来念宋讴之颇众【`宣公二年`】守陴皆哭伤郑难以滋多【`宣公十二年`】政在务三【`昭公七年`】国不堪贰【`隐公元年`】虞贪屈产之乗【`僖公二年`】晋受郑人之驷【`僖公十五年`】锦二两子犹受申丰之货【`昭公二十六年`】珠一箪赵孟得吴王之赐【`哀公二十年`】栾鍼执榼以承饮【`成公十六年`】鲁侯申宫而儆备【`同上`】祁奚称善不避亲而不避雠【`襄公三年`】魏舒举贤以为忠而以为义【`昭公二十八年`】衞多君子【`襄公二十九年`】禹称善人【`宣公十六年`】夫差三年而报越【`定公十四年`】长万一日而至陈【`庄公十二年`】鸟兽之肉不登爼【`隐公五年`】苹蘩之菜可荐神【`隐公三年`】筑室反耕楚众而惟将守宋【`宣公十五年`】裹粮坐甲晋人而且欲击秦【`文公十二年`】孟明焚舟【`文公三年`】绕朝赠防【`文公十三年`】楚城陈蔡【`昭公十一年`】晋灭虞虢【`僖公五年`】莒子之城巳恶【`成公八年`】庆封之车甚泽【`襄公二十八年`】郤犨傲而取祸【`成公十四年`】观虎勇而见获【`定公三年`】赂以纪甗齐将致于晋侯【`成公二年`】樽以鲁壶周用享于文伯【`昭公十五年`】宋佐后至【`昭公四年`】州绰先鸣【`襄公二十一年`】襄伯杀嫡而立庶【`文公十八年`】季札哀死而事生【`昭公二十七年`】杞子掌北门之管【`僖公三十二年`】屈罢简东国之兵【`昭公十四年`】楚闻倚相之誉【`昭公十二年`】晋推董史之名【`宣公二年`】窃藏而逃头须有纳君之志【`僖公二十四年`】握节而死子卬无废命之诚【`文公八年`】御廪延灾【`桓公十四年`】宣榭遘火【`宣公十六年`】狂狡失礼而违命【`宣公二年`】晏子去否而献可【`昭公二十年`】虽阳货而愿东【`定公九年`】且楚人之尚左【`桓公八年`】安于祀庙赵孟感于前勲【`定公十四年`】炀公立宫季孙免于后祸【`定公元年`】郭荣扣马【`襄公十八年`】衞献射鸿【`襄公十四年`】杞国用于夷礼【`僖公二十七年`】伊川变于戎风【`僖公二十二年`】周襄王不忍小忿【`僖公二十四年`】宋华元且多大功【`成公十五年`】幄幙九张子产适宜而相郑【`昭公十三年`】革车千乘鲁昭习武以搜红【`昭公八年`】莫敖趾髙【`桓公十三年`】楚王心荡【`庄公四年`】晋士防问殽蒸之礼【`宣公十六年`】周公阅辞昌歜之飨【`僖公三十年`】二五耦谮于申生【`庄公二十八年`】十一牢享于士鞅【`昭公二十一年`】叔鱼鬻邢侯之狱足显贪婪【`昭公十四年`】皇戍摄郑伯之辞可知邪枉【`成公四年`】邾悼朝鲁【`襄公二十八年`】孟献聘周【`宣公九年`】公孙彊以田弋而説曹伯【`哀公七年`】晏平仲以和羮而谏齐侯【`昭公二十年`】单顷公同盟鸡泽【`襄公三年`】郑子然侵取犬丘【`襄公元年`】衞献启服之马【`昭公二十九年`】楚获余皇之舟【`昭公十七年`】楚有孟津之誓【`昭公四年`】成有岐阳之搜【`同上`】围原命三日之粮用彰有信【`僖公二十五年`】犒秦备一夕之衞聿见多谋【`僖公三十三年`】鱼里观优【`襄公二十八年`】楚宫振万【`庄公二十八年`】狄有五罪【`宣公十五年`】楚有六间【`成公十六年`】子常贿而信谗【`昭公二十七年`】楚王汰而愎諌【`昭公四年`】文公施三罪而服晋克慎邦刑【`僖公二十八年`】魏绛陈五利而和戎用蠲国患【`襄公四年`】晋杀狐突【`僖公二十三年`】楚灭庆封【`昭公四年`】阖庐居不重席【`哀公元年`】伯有饮必击钟【`襄公三十年`】封伯禽以殷民七族【`定公四年`】分唐叔以怀姓九宗【`同上`】韩原败师晋恵愎諌而违卜【`僖公十五年`】楚丘封国衞文务材而训农【`闵公二年`】夷吾奔梁【`僖公六年`】子囊伐郑【`襄公八年`】智伯愎而好胜【`哀公二十七年`】樊须弱而用命【`哀公十一年`】虽夫妇以为宾【`僖公三十三年`】亦男女之辨姓【`昭公元年`】命绛老作乎县师【`襄公三十年`】使敬仲为之工正【`庄公二十二年`】太叔对礼于赵鞅始辨礼仪【`昭公二十五年`】国侨问政于然明方知政令【`襄公二十五年`】物莫两大【`庄公二十二年`】事无二成【`成公八年`】歌诗则齐有异志【`襄公十六年`】吹律则楚多死声【`襄公十八年`】听衞则忧而不困【`襄公二十九年`】歌魏则俭而易行【`同上`】随防有足使之智【`文公十三年`】魏万有必大之名【`闵公元年`】司徒妻与之石窌【`成公二年`】新筑人请以繁缨【`同上`】韩起贪淫求玉环于产【`昭公十六年`】晋侯谗惑赐金玦于申生【`闵公二年`】敬仲辞卿【`庄公二十二年`】国侨让邑【`襄公二十六年`】子羽鋭敏【`哀公十一年`】邾庄卞急【`定公三年`】将欲修而车赋【`襄公八年`】必在险其走集【`昭公二十三年`】虽行李之往来【`僖公三十年`】亦鼓噪之出入【`成公五年`】庆封好田而嗜酒坐见忧生【`襄公二十八年`】齐侯弃好而背盟行知祸及【`襄公十八年`】宋见星陨【`僖公十六年`】晋闻石言【`昭公八年`】莒展夺公子之秩【`昭公元年`】齐侯敛大夫之轩【`定公十三年`】子荡以弓梏华弱【`襄公六年`】晋人以幕防季孙【`昭公十三年`】南蒯则始以费叛【`昭公十二年`】黒肱而终以滥奔【`昭公三十一年`】桓子功而赏狄【`宣公十五年`】赵衰馁而处原【`僖公二十五年`】弃室而耕美季札之守节【`襄公十四年`】易位以令诮魏子之干尊【`定公元年`】救灾恤邻【`僖公十三年`】取威定霸【`僖公二十七年`】一则修陈而固列【`成公十六年`】一则载燧而夙驾【`文公十年`】莫不服冕乘轩【`哀公十五年`】行爵食炙【`同上`】申生哀献胙之谗【`僖公四年`】合比被埋书之诈【`昭公六年`】楚子玉治兵之日鞭者七人【`僖公二十七年`】晋文公报恵之年退于三舍【`僖公二十八年`】世济其美【`文公十八年`】天诱其衷【`僖公二十八年`】无忌之有疾也让于韩起【`襄公七年`】宋穆之将死也属于殇公【`隐公三年`】五星陨坠而化石【`僖公十六年`】六鹢退飞而遇风【`僖公十六年`】衞旱讨邢而雨降【`僖公十九年`】周饥克殷而年丰【`同上`】胜欲廹于宜僚承之以劒【`哀公十六年`】楚将优于郤至问之以弓【`成公十六年`】鲁作晋唇【`哀公八年`】虢为虞表【`僖公五年`】楚子问鼎形之轻重【`宣公三年`】众仲答羽数之多少【`隐公五年`】史赵言鲁必为郊【`昭公十一年`】伍员諌吴其为沼【`哀公元年`】适乎宋野蒯瞆闻艾豭之歌【`定公十四年`】战彼韩原秦伯获雄狐之兆【`僖公十五年`】陈歃如忘【`隠公七年`】邢迁若归【`闵公二年`】晋文公受戎赂之服【`僖公二十八年`】卫文侯衣大布之衣【`闵公二年`】仲孙既省于鲁难【`闵公元年`】秦伯又输于晋饥【`僖公十三年`】且陈卫之方睦【`隐公四年`】实晋郑之焉依【`隐公六年`】晋臣贪天之功人难竞赏【`僖公二十四年`】鲁史讳国之恶谁敢争讥【`僖公元年`】天生五材【`襄公二十七年`】武有七徳【`宣公十二年`】郤至骤称其伐【`成公十六年`】纪侯大去其国【`庄公四年`】子产掇虿尾之谤【`昭公四年`】荀息竭股肱之力【`僖公九年`】伯宗实好其直言【`成公十五年`】展氏得无于隐慝【`僖公十五年`】鸟鸣亳社非祥既告于伯姬【`襄公三十年`】龙见绛郊达识更彰于蔡墨【`昭公二十九年`】晋臣羁絏【`僖公二十四年`】秦仆纪纲【`同上`】鲁三桓独季孙太盛【`昭公五年`】郑七穆唯罕氏后亡【`襄公二十六年`】子雅辞多受少【`襄公二十八年`】国侨就直助强【`襄公三十年`】季平子行于东野【`定公五年`】衞庄公逾于北方【`哀公十七年`】防有常仪归饩必致于地主【`哀公十二年`】取无正礼求车可诮于天王【`桓公十五年`】防罢匿情【`襄公三十年`】郤至分谤【`成公二年`】周重三恪之客【`襄公二十五年`】宋轻千秉之相【`襄公十五年`】事顺为臧而逆为否【`宣公十二年`】师曲为老而直为壮【`僖公二十八年`】宫之竒以其族行【`僖公五年`】宋兹父能以国譲【`僖公八年`】邾荘公车先五乘虽取遗言【`定公三年`】宋文公椁用四阿更从厚葬【`成公二年`】去疾莫如尽【`哀公元年`】树徳莫如滋【`同上`】周子兄谋非辨菽【`成公十八年`】鲍庄子知不如葵【`成公十七年`】魏颗败秦师于辅氏【`宣公十五年`】士燮防吴子于钟离【`成公十五年`】季孙树于六槚【`襄公四年`】葛卢辨于三牺【`僖公二十九年`】夹谷防时孔子相齐鲁之礼【`定公十年`】大宫盟处晏婴歃崔庆之辞【`襄公二十五年`】郑伯先归【`昭公四年`】孔张后至【`昭公十六年`】浑良夫犯其三罪【`哀公十七年`】沈诸梁兼其二事【`哀公十六年`】衞侯薄酖【`僖公三十年`】陈氏厚施【`昭公二十六年`】王师败于茅戎【`成公元年`】秦卒散于麻隧【`成公十三年`】晋复公壻之封【`文公八年`】齐归汶阳之地【`成公二年`】通徴舒之母陈灵以无道遭戕【`宣公十年`】纳阎职之妻齐懿以不君见弑【`文公十八年`】唐成弄马【`定公三年`】晋灵嗾獒【`宣公二年`】乞术聘鲁【`文公十二年`】伯姬防洮【`荘公二十七年`】宋怨泽门之晳【`襄公十七年`】齐歌鲁人之皋【`哀公二十一年`】见恶如去草【`隐公元年`】逐寇如追逃【`文公七年`】穆有涂山之防【`昭公四年`】康有酆宫之朝【`同上`】赵孟赋诗欲郑邦之一献【`昭公元年`】吴王弃礼徴鲁国之百牢【`哀公七年`】虢公之祖兮勲在王室【`僖公五年`】原繁之先兮典司宗祏【`庄公十四年`】毛伯赐鲁文之命【`文公元年`】晋侯受公孙之策【`昭公三年`】楚国既烹于石乞【`哀公十六年`】宋人复醢于猛获【`庄公十二年`】女寛叹食盖欲悟于魏舒【`昭公二十八年`】考叔请羮实将施及郑伯【`隐公元年`】祁奚请老【`襄公三年`】伯华得官【`同上`】赵鞅以铁铸刑鼎【`昭公二十九年`】季孙以钟作公盘【`襄公十二年`】乐王鲋请豹之带【`昭公元年`】范献子求婼之冠【`昭公二十三年`】吕锜占退泥而射月【`成公十六年`】声伯梦泣琼而涉洹【`成公十七年`】楚围取蒍掩之室【`襄公三十年`】郑人斲子家之棺【`宣公十年`】晋有秦忧为州兵而拯急【`僖公十五年`】鲁多齐难作丘甲以谋安【`成公元年`】彼髙齮兮百两一布【`昭公二十六年`】此秦伯兮千乘三去【`僖公十五年`】楚军右辕而左蓐【`宣公十二年`】郑师先偏而后伍【`桓公五年`】天王狩于河阳【`僖公二十八年`】晋侯盟于践土【`同上`】司马牛致珪而适齐【`哀公十四年`】荡意诸效节以奔鲁【`文公八年`】楚金欲铸于三钟【`僖公十八年`】晋铁乃赋于一鼔【`昭公二十九年`】秦伯素服而迎明视既以知臣【`僖公三十三年`】叔武捉发而逆衞侯亦惟恋主【`僖公二十八年`】声子斩鞅【`昭公二十六年`】伯棼汰辀【`宣公四年`】莒人灭鄫而鄫恃赂【`襄公六年`】齐侯灭莱而莱恃谋【`同上`】防钩栾乐之肘【`襄公二十三年`】戈摏长狄之喉【`文公十一年`】太叔之奔共也故曰共叔【`隐公元年`】晋侯之纳鄂也谓之鄂侯【`隐公六年`】天道逺而人道迩【`昭公十八年`】家量贷而公量收【`昭公三年`】赎华元者以百驷之马【`宣公二年`】犒秦师者以十二之牛【`僖公三十三年`】能礼国人宋鲍得亲贤之道【`文公十六年`】不毁乡校国侨知议政之由【`襄公三十一年`】穆子投壶【`昭公十二年`】齐侯举矢【`同上`】或择善而举【`襄公二十九年`】或类能而使【`襄公九年`】既哀乐而乐哀【`昭公二十五年`】亦喜忧而忧喜【`宣公十二年`】胥童以甲刼栾书【`成公十七年`】越俘以刀弑吴子【`襄公二十九年`】鲁昭之出在季孙【`昭公二十五年`】衞献之政由氏【`襄公二十六年`】季友念原仲之旧葬礼非焉【`庄公二十七年`】韩起结田苏之游立之可矣【`襄公七年`】登车望阵【`成公十六年`】冯轼观兵【`僖公二十八年`】楚幕空而栖乌乐【`庄公二十八年`】齐师遁而班马鸣【`襄公十八年`】寺人柳炽炭于位【`昭公十年`】晋士蒍寘薪于城【`僖公五年`】文辞何为诮子朝之干命【`昭公二十六年`】名器不假惜仲叔之贪荣【`成公二年`】生而有文【`隐公元年`】死而不朽【`襄公二十四年`】晋文公朝以受防【`僖公二十八年`】楚平王拜而厌纽【`昭公十三年`】荀偃亲受矢石【`襄公十年`】重耳躬擐甲冑【`成公十三年`】叔弓卒而鲁庙去乐【`昭公十五年`】荀盈死而晋侯饮酒【`昭公九年`】鲁穆姜辩而不徳【`襄公九年`】宋共姬女而不妇【`襄公三十年`】几先楚使虽知乎郑昭宋聋【`宣公十四年`】衅始齐臣但见乎崔薄庆厚【`襄公二十七年`】鲁爇雉门【`定公二年`】齐馈鱼轩【`闵公二年`】曹人致饩之礼【`桓公十四年`】宣伯餫谷之恩【`成公五年`】秦晋匹而夫妇正【`僖公二十三年`】姬姞耦而子孙蕃【`宣公三年`】获雉而贾妻始笑【`昭公二十八年`】生子而息妫未言【`庄公十四年`】男有室而女有家彞仪岂紊【`桓公十八年`】公当享而卿当宴缛礼斯存【`宣公十六年`】晋似瘠牛【`昭公十三年`】秦如掎鹿【`襄公十四年`】背盟孔达【`宣公十三年`】归罪先縠【`宣公十三年`】鲁侯祓殡而禭【`襄公二十九年`】子家易几而哭【`定公元年`】宣子田于首山【`宣公二年`】魏舒猎于大陆【`定公元年`】郑厉入而遂杀传瑕【`庄公十四年`】衞衎归而乃让太叔【`襄公二十六年`】楚子观兵于周疆【`宣公三年`】成王定鼎于郏鄏【`同上`】鞍师既克范文子岂敢矜功【`成公二年`】晋赏虽行介子推未尝言禄【`僖公二十四年`】螽当秋出【`宣公十五年`】蝝自冬生【`同上`】车裂观起【`襄公二十二年`】藩载栾盈【`襄公二十三年`】郤宛卒兮楚国谤【`昭公二十七年`】良霄死兮郑人惊【`昭公七年`】雨入髙鱼之窦【`襄公二十六年`】水灌徐子之城【`昭公三十年`】不知贻讥臧文仲山节藻棁【`文公二年`】非仪致诮鲁庄公刻桷丹楹【`庄公二十四年`】侏儒败邾【`襄公四年`】于思囚郑【`宣公二年`】宋左师简而礼【`昭公元年`】乐王鲋字而敬【`昭公元年`】晋侯背大主而忌小怨【`僖公十年`】魏戊有守心而无淫行【`昭公二十八年`】曲梁之役扬干由是以乱行【`襄公三年`】城濮之师祁瞒于焉而奸命【`僖公二十八年`】文王用众【`成公二年`】楚兵逮鳏【`同上`】鲁定筑蛇渊之囿【`定公十三年`】臧纥斩鹿门之闗【`襄公二十三年`】处父有侵官之罪【`文公六年`】栾书无离局之奸【`成公十六年`】毕氏后占名冠万民之数【`闵公元年`】成季先卜位参两社之间【`闵公二年`】庆克防衣【`成公十七年`】楚子投袂【`宣公十四年`】晋恵公惰于受瑞【`僖公十一年`】楚越椒傲于执币【`文公九年`】郑伯之弟不义【`隐公元年`】周子之兄无慧【`成公十八年`】登于三量齐民归陈氏之施【`昭公三年`】饩彼一钟郑国感子皮之恵【`襄公二十九年`】楚氛甚恶【`襄公二十七年`】鲁祲非祥【`昭公十五年`】文伯豫知于郑火【`昭公六年`】禆灶先见于陈亡【`昭公九年`】楚灵王殉以二女【`昭公十三年`】秦穆公歼以三良【`文公六年`】虽晋国之荐饥且将乞籴【`僖公十三年`】奈鲁邦之大旱便欲焚尫【`僖公二十一年`】两释累囚【`成公三年`】三肃使者【`成公十六年`】郑黒肱黜官而薄祭【`襄公二十二年`】防子冯无禄而多马【`同上`】仲由为季氏之宰将堕三都【`定公十二年`】昭公孙齐侯之郊请致千社【`昭公二十五年`】搜乘补卒【`成公十六年`】深垒固军【`文公十二年`】子皮为郑国榱栋【`襄公三十一年`】陈氏作齐邦斧斤【`哀公十五年`】钟纪鲁侯之伐【`襄公十九年`】鼎铭考父之勲【`昭公七年`】庚宗妇人执雉献于穆子【`昭公四年`】楚邦公子用马见于郑君【`昭公六年`】神既福仁【`成公五年`】天寜假易【`桓公十三年`】周归仲子之赗【`隐公元年`】秦赠成风之襚【`文公九年`】叔向谋而鲜过【`襄公二十一年`】吴王度不失事【`襄公三十一年`】韩之役穆姬乞归于晋君【`僖公十五年`】殽之败文嬴免囚于秦帅【`僖公三十三年`】得一夫而失一国【`庄公十二年`】除三恶而加三利【`昭公十四年`】楚囚操乐既不忘于楚音【`成公几年`】郑卿赋诗且不出于郑志【`昭公十六年`】子木庀赋【`襄公二十五年`】齐侯省刑【`昭公三年`】辰主商丘之地【`昭公元年`】参为夏土之星【`同上`】伍员諌吴而灭越【`哀公元年`】管仲请齐而救邢【`闵公元年`】晋荀偃卒而犹视【`襄公十九年`】楚成王諡而乃瞑【`文公元年`】允当则归楚子备知于军志【`僖公二十八年`】见可而进士防先达于武经【`宣公十二年`】赵孟语偷【`襄公三十一年`】华元言疾【`成公十五年`】齐庆封与卢蒲易内【`襄公二十八年`】晋祁胜共邬臧通室【`昭公二十八年`】季文子无藏金玉【`襄公五年`】孙文子不听琴瑟【`襄公二十九年`】献俘授馘当晋侯克楚之言【`僖公二十八年`】训卒利兵是赵盾败秦之日【`文公七年`】祝币史辞梁山崩兮用以行礼【`成公五年`】贬食省用鲁邦旱兮因以垂规【`僖公二十一年`】向戍请免死之邑【`襄公二十七年`】孟明慙拜赐之师【`文公二年`】睅其目而皤其腹【`宣公二年`】食其肉而寝其皮【`襄公二十一年`】虞公贪垂棘之璧【`僖公二年`】臧防窃偻句之龟【`昭公二十五年`】掉鞅而还乃乐伯致师之际【`宣公十二年`】弃甲而复是华元败卒之时【`宣公二年`】楚人献鼋【`宣公四年`】曹彊获鴈【`哀公七年`】喜擅权兮卫侯病【`襄公二十七年`】祭仲专政兮郑伯患【`桓公十五年`】陈邦之公卿宣淫【`宣公九年`】鲁国之君臣多间【`哀公二十七年`】秦慙殽战盖违蹇叔之言【`僖公三十三年`】宋败师罔取子鱼之諌【`僖公二十二年`】囊瓦城郢【`昭公二十三年`】季然郭卷【`昭公二十五年`】郑作丘赋【`昭公四年`】陈税封田【`哀公十一年`】晋师馆谷三日【`僖公二十八年`】周城勤戍五年【`昭公三十二年`】子桑举孟明之善【`文公三年`】鲍叔称管仲之贤【`庄公九年`】郑伯立勲受恵王之鞶鉴【`庄公二十一年`】于奚著绩请桓子之曲县【`成公二年`】被吾甲兵【`桓公六年`】戒尔车乘【`僖公二十八年`】车既陷淖【`成公十六年`】马因还泞【`僖公十五年`】公鉏恪居于官次【`襄公二十三年`】孟明增修于国政【`文公二年`】穆姜再拜谢文子之赋诗【`成公九年`】晋侯三辞感天王之防命【`僖公二十八年`】子都拔棘【`隐公十一年`】许伯靡旌【`宣公十二年`】子家怀鲁以及祸【`宣公十四年`】重耳安齐而败名【`僖公二十三年`】婴齐鲁之常【`成公十六年`】赵盾晋之正卿【`宣公二年`】知伯怒而投机【`襄公十年`】叔孙恶而指楹【`昭公元年`】帅甲而来晋栾盈昼入绛邑【`襄公二十三年`】命车以至郑子展宵突陈城【`襄公二十五年`】晋将裂【`田哀公四年`】鲁初税亩【`宣公十五年`】周郊之鸡巳断尾【`昭公二十二年`】鲁庙之牛还伤口【`宣公三年`】羁妻知异而馈重耳【`僖公二十三年`】成风闻繇而事季友【`闵公二年`】齐之鼓也再而衰兮三而竭【`庄公十年`】晋之陈也两于前而伍于后【`昭公元年`】与随为约楚王割子期之心【`定公四年`】共晋为盟涉佗捘衞侯之手【`定公八年`】遒人徇路【`襄公十四年`】天子当阳【`文公四年`】吴季札聘于上国【`昭公二十七年`】楚平王好于边疆【`昭公十四年`】晋一战而始霸【`僖公二十七年`】纣百克而卒亡【`宣公十二年`】重耳文而有礼【`僖公二十三年`】印段乐而不荒【`襄公二十七年`】郑君行速而视流死期将至【`成公六年`】秦使目动而言肆惧色弥彰【`文公十二年`】晋上狄俘【`宣公十五年`】齐献戎防【`庄公三十一年`】阖庐伤指【`定公十四年`】子鉏中颊【`定公八年`】楚庄王有加恵之老【`宣公十二年`】季文子无衣帛之妾【`襄公五年`】齐妇人兮笑郤克之跛足【`宣公十七年`】曹共公兮观晋文之骈胁【`僖公二十三年`】季武子三分公室益振僭名【`襄公十一年`】晋悼公九合诸侯载兴霸业【`同上`】郭书晳帻【`定公九年`】郤至韎韦【`成公十六年`】赐晋侯以彤弓彤矢【`僖公二十八年`】分鲁公以大路大旂【`定公四年`】秦为坎血以怀诈【`僖公二十五年`】楚作京观而示威【`宣公十二年`】俞赂医故衞侯之不死【`僖公三十年`】侯獳货筮致曹伯之复归【`僖公二十八年`】蛇出泉宫【`文公十六年`】龙鬬洧水【`昭公十九年`】子鲜誓不乡卫国【`襄公二十七年`】公冶终不言季氏【`襄公二十九年`】叔孙烹狗以啖吏人【`昭公二十三年`】华元杀羊而食战士【`宣公二年`】龟长筮短献公但纳于骊姬【`僖公四年`】金寒玦离狐突空伤于太子【`闵公二年`】秋乃有【`庄公十八年`】冬复多麋【`庄公十七年`】鞭之长不及于马腹【`宣公十五年`】矢之利乃丽于麋龟【`宣公十二年`】赵氏喻冬日夏日【`文公七年`】宾孟讽人牺巳牺【`昭公二十二年`】楚军之恩如挟纩【`宣公十二年`】衞邦之乱若棼丝【`隐公四年`】擐甲执兵盖郤克之遇敌【`成公二年`】入垒折馘乃摄叔之致师【`宣公十二年`】晋楚争盟【`成公元年`】周郑交恶【`隐公三年`】子晳信美【`昭公元年`】栾黡甚虐【`襄公十四年`】伯有汰侈【`襄公三十年`】韩起懦弱【`襄公三十一年`】郭重食言而乃肥【`哀公二十五年`】原伯不学而将落【`昭公十八年`】諌楚王而刖足义见鬻拳【`庄公十九年`】爱衞君而灭亲忠闻石碏【`隐公四年`】朱也当御【`襄公二十六年`】子国请承【`哀公十八年`】矢及鼔跗者嘉伯棼之絶艺【`宣公四年`】射中楯瓦者表渊防之殊能【`昭公二十六年`】观卦筮陈完之吉【`庄公二十二年`】比爻占毕万之兴【`闵公元年`】崇饰恶言少皞有穷奇之号【`文公十八年`】傲狠明徳颛顼得梼杌之称【`同上`】楚复封陈【`宣公十一年`】吴其入郢【`昭公三十一年`】封桓叔于曲沃【`桓公二年`】寘姜氏于城颍【`隐公元年`】弥庸见姑蔑之旗【`哀公十三年`】徐子赂甲父之鼎【`昭公十六年`】随不量力方怀叛楚之谋【`僖公二十年`】鲁能待时且折伐齐之请【`庄公八年`】楚遂入郓【`成公九年`】吴还伐郯【`成公七年`】晋赵穿有宠而弱【`文公十二年`】郑曼满无徳而贪【`宣公六年`】文子赋韩奕之五【`成公九年`】穆叔拜鹿鸣之三【`襄公四年`】眢井逃时无社昧麦麴之语【`宣公十二年`】首山登处叔仪明庚癸之谈【`哀公十三年`】拔本塞原【`昭公九年`】裂冠毁冕【`同上`】随武子修晋国之法【`宣公十六年`】孙叔敖择楚国之典【`宣公十二年`】吕甥畏晋文之偪【`僖公二十四年`】后子惧秦景之选【`昭公元年`】城濮之战文公能以徳攻【`僖公二十八年`】首止之师祭仲信由知免【`桓公十八年`】子羽请墠【`昭公元年`】国侨去坛【`襄公二十八年`】楚作仆区之法【`昭公七年`】晋为执秩之官【`僖公二十七年`】韩起求玉环而拜子产【`昭公十六年`】楚王去皮冠而见郑丹【`昭公十二年`】陈灵不君戏朝以夏姬之服【`宣公九年`】齐庄无道赐人以崔子之冠【`襄公二十五年`】士匄乞盟【`襄公三年`】华元告急【`宣公十五年`】陈恒斲丧于公室【`哀公十五年`】子木暴虐于私邑【`哀公十六年`】鱄诸鱼中寘劒【`昭公二十七年`】韩厥马前执絷【`成公二年`】晋朝周室斥彞器之弗供【`昭公十五年`】齐涉楚郊责包茅之不入【`僖公四年`】鸡鸣而驾【`宣公十二年`】马首是瞻【`襄公十四年`】陈成子杖戈而衣制【`哀公二十七年`】晏平仲枕草而寝苫【`襄公十七年`】晋文公好学不贰【`昭公十三年`】羊舌氏渎货无厌【`同上`】宋邦欲厚于文公葬加蜃炭【`成公二年`】鲁国将优于周阅享用虎盐【`僖公三十年`】享有体荐宴有折爼此周定王之仪也于以示慈恵恭俭之礼【`宣公十六年`】小有述职大有廵功此防启彊之言也于以显防同朝聘之风【`昭公五年`】荐泽苹于宗室【`襄公二十八年`】羞涧毛于王公【`隐公三年`】歌钟者郑人所以赂晋【`襄公十一年`】颂琴者穆姜所以送终【`襄公二年`】施及庄公鲁史美考叔之孝【`隐公元年`】立于赵武晋人思宣孟之忠【`成公八年`】家父求车【`桓公十五年`】晋侯请隧【`僖公二十五年`】解阳救宋国之难【`宣公十五年`】丑父易齐君之位【`成公二年`】宋公不王【`隐公九年`】士豰堪事【`文公二年`】鸟为宋得之吉【`哀公二十六年`】熊见晋君之祟【`昭公七年`】请説以死利衞明孔达之诚【`宣公十三年`】将焉用生寜晋见安于之志【`定公十四年`】鲁侯视朔【`僖公五年`】梓慎望氛【`昭公二十年`】周史相鲁之二子【`文公元年`】范巫知楚之三君【`文公十年`】阙巩逮封于唐叔【`定公四年`】属镂赐死于伍员【`哀公十一年`】石厚与州吁并游旋闻祸及【`隐公三年`】伍举偕声子相善骤致名闻【`襄公二十六年`】幸灾不仁【`僖公十四年`】阻兵无众【`隐公四年`】赵宣子之为政也董逋逃而由质要【`文公六年`】晋悼公之即位也宥罪戾而节器用【`成公十八年`】华元激城者之讴【`宣公二年`】子产感舆人之诵【`襄公三十年`】子重制义侵衞而楚卒尽行【`成公二年`】华耦备仪盟鲁而宋官皆从【`文公十五年`】晋修虞祀【`僖公五年`】秦封殽尸【`文公三年`】南宫万裹之犀革【`庄公十二年`】公子偃蒙以皋比【`庄公十年`】章禹断发而逆吴子【`昭公三十年`】衞侯防手而怒褚师【`哀公二十五年`】子产对徴朝之事【`襄公二十二年`】游吉荅送葬之仪【`昭公三年`】楚平王礼新而叙旧【`昭公十四年`】单献公弃亲而用羁【`昭公七年`】子羽知四国之为使修辞令【`襄公三十一年`】赵孟观七子之志命赋声诗【`襄公二十七年`】向戍弭兵【`同上`】穆子崇卒【`昭公元年`】赵孟翫嵗而愒日【`同上`】申叔生死而肉骨【`襄公二十二年`】衞之非谋也与恶而弃好【`庄公十二年`】晋之非刑也同罪而异罚【`僖公二十八年`】晋邦三郤既以怨而遭诛【`成公十七年`】衞国二子亦因忠而见杀【`僖公二十年`】舆豭盟孔【`哀公十五年`】燧象奔吴【`定公四年`】郑贾人不厚诬君子【`成公三年`】范宣子乃浅为丈夫【`襄公十年`】子恃姻而国灭【`僖公五年`】成虎怀宠而身诛【`昭公十二年`】重耳对楚而语无佞【`僖公二十三年`】知防归晋而言不谀【`成公三年`】背施幸灾庆郑发规于晋恵【`僖公十四年`】阻兵安忍隐公骤问于州吁【`隐公四年`】子产遗爱【`昭公二十年`】叔向遗直【`昭公十四年`】爱利民兮直治国考叔纯孝【`隐公元年`】石碏纯臣【`隐公四年`】义事君兮孝奉亲晋大夫反首而拔舍【`僖公十五年`】秦穆姬登防而履薪【`同上`】齐令管仲以问楚【`僖公四年`】晋使吕相以絶秦【`成公十三年`】师服异晋仇之名诚深预辨【`桓公二年`】子囊谋楚共之諡令问昭陈【`襄公十三年`】恵伯令龟【`文公十八年`】姜氏问繇【`襄公十年`】畜老惮杀【`宣公四年`】兽困犹鬬【`定公四年`】熊绎则桃弧棘矢【`昭公十二年`】伯舆则荜门圭窦【`襄公十年`】陈武子失弓而骂【`昭公二十六年`】重丘人闭门而訽【`襄公十七年`】季文子马不食粟岂是要君【`襄公五年`】卫懿公鹤有乘轩卒难御冦【`闵公二年`】楚子右广【`宣公十二年`】郑伯左盂【`文公十年`】夷吾射钩而使相【`僖公二十四年`】寺披斩袪而勿诛【`僖公五年`】单靖公为王室卿士【`襄公十年`】晋士鞅乃公族大夫【`襄公十六年`】鲁伯禽得封父之繁弱【`定公四年`】颍考叔取郑伯之蝥弧【`隐公十一年`】国子代人之忧自知连祸【`昭公元年`】臧孙干国之纪孰谓无辜【`襄公二十二年`】子产争承【`昭公十二年`】曹伯防正【`文公四年`】夏启有钧台之享【`昭公四年`】商汤有景亳之命【`同上`】庆氏求专于陈国【`襄公二十三年`】国子实执于齐柄【`哀公十七年`】薛由任姓防朝而既许长滕【`隐公十一年`】鲁本周宗班次而更闻后郑【`桓公六年`】楚子卒旧【`成公十六年`】州绰隶新【`襄公二十一年`】士蒍谋去于富子【`庄公二十三年`】韩宣问寘于羁臣【`昭公七年`】潘党率游阙四十乘【`宣公十二年`】天王赐虎贲三百人【`僖公二十八年`】晋士防贱而有耻【`文公十三年`】郑黒肱贵而能贫【`襄公二十二年`】臧文仲祀鸟于鲁门巳称不知【`文公二年`】季平子用人于亳社可谓非仁【`昭公十年`】发币公卿【`隐公七年`】归事宰旅【`襄公二十六年`】不有居者谁守社稷【`僖公二十八年`】不有行者谁扞牧圉【`同上`】华父督逆目而送孔妻【`桓公元年`】鲁庄公割臂而盟党女【`庄公三十二年`】孺子以景公为牛【`哀公六年`】灭纥以齐侯比防【`襄公二十三年`】石碏爱子之説敎以义方【`隐公三年`】狼曋荅友之言未获死所【`文公二年`】鲁观齐社【`庄公二十三年`】祊易许田【`隐公八年`】晋师左实而右伪【`襄公十八年`】楚军后劲而中权【`宣公十二年`】重耳逾垣而走【`僖公五年`】寿子载旌以先【`桓公十六年`】终彼嵗星晋侯数鲁襄之齿【`襄公九年`】算乎亥字史赵知绛老之年【`襄公二十年`】鲁初尚髽【`襄公四年`】晋始用墨【`僖公三十三年`】齐侯毁闗而去禁【`昭公二十年`】楚王宥罪而举职【`昭公十三年`】孔悝反祏于西圃【`哀公十六年`】无极取货于东国【`昭公二十一年`】烛之武夜见秦伯备写嘉谋【`僖公三十年`】鄹叔纥宵犯齐师骤宣巨绩【`襄公十七年`】唐侯骏马【`定公三年`】庆封美车【`襄公二十七年`】臧哀伯规桓纳鼎【`桓公二年`】公子彄諌隐观鱼【`隐公五年`】邾隐公执髙而容仰【`定公十五年`】单成公视下以言徐【`昭公十一年`】叔叚兴师缮甲兵而具卒乘【`隐公元年`】郤縠谋帅説礼乐而敦诗书【`僖公二十七年`】晋乃虎狼【`文公十三年`】吴为蛇豕【`定公四年`】籍父而虽谓无后【`昭公十五年`】惠伯而且闻有子【`昭公十六年`】鬻拳葬楚子于夕室【`庄公十九年`】羽父弑隐公于寪氏【`隐公十一年`】楚城陈蔡既无宇以攸推【`昭公十一年`】鲁视邾滕亦叔孙之所耻【`襄公二十七年`】衞国褊小【`隐公四年`】楚师轻窕【`襄公二十六年`】郲寄衞献【`襄公十四年`】郓居鲁昭【`昭公二十七年`】庆封罔知于相防【`襄公二十七年`】华定不荅于蓼萧【`昭公十二年`】晋侯询衞故于献子【`襄公十四年`】叔向问郑政于国侨【`襄公三十年`】犀兕尚多难荅宋讴之众【`宣公二年`】马牛不及敢辞楚地之遥【`僖公四年`】毛伯求金【`文公九年`】子罕辞玉【`襄公十五年`】地动而南宫震【`昭公二十三年`】日食而叔辄哭【`昭公二十一年`】衞侯与元咺争讼【`僖公二十八年`】王叔共伯舆坐狱【`襄公十年`】栾枝有勇既起尘而曵柴【`僖公二十八年`】重耳多谋又益兵而伐木【`同上`】鄅人借稻【`昭公十八年`】祭足取禾【`隐公三年`】邾文公之知命也讫须迁绎【`文公十三年`】楚昭王之知道也终不祭河【`哀公六年`】衞出公以弓遗子赣【`哀公二十六年`】东郭书以琴问多【`哀公十一年`】公子鲍美而艳【`文公十六年`】楚郤宛直而和【`昭公二十七年`】晋恵公言多忌刻【`僖公九年`】孙文子衡而委蛇【`襄公七年`】锵锵凤凰协懿氏卜妻之兆【`庄公二十二年`】跦跦鸜鹆应鲁侯去国之歌【`昭公三十五年`】宋元公恶而婉【`襄公二十六年`】太子痤美而很【`同上`】伯有侈而愎【`襄公三十年`】叔孙绞而婉【`昭公元年`】子太叔恶能亢宗【`同上`】石悼子是谓蹷本【`襄公十九年`】秦伯召于郤氏畏币重而言甘【`僖公十年`】晋侯辞于头须知心覆则图反【`僖公二十四年`】楚邦赫赫【`襄公十三年`】宋国区区【`襄公十七年`】土功则日至而毕【`庄公二十九年`】祭事则龙见而雩【`桓公五年`】孟庄子为橁琴而示暇【`襄公十八年`】宋乐祁献杨楯以贻辜【`定公六年`】韩厥立赵衰之后【`成公八年`】臾骈送贾季之帑【`文公六年`】防骀能业其官曾无侥幸【`昭公元年`】商人骤施于国实有觊觎【`文公十四年`】叔仪乞粮【`哀公十三年`】晋文受块【`僖公二十三年`】伯有嗜酒【`襄公三十年`】齐侯好内【`僖公十七年`】南史执简以往【`襄公二十五年`】右师受牒而退【`昭公二十五年`】巫臣敎吴而乘车【`成公七年`】楚人惎晋而拔斾【`宣公十二年`】授政子产郑罕虎能用善人【`襄公二十年`】献礼楚王合左师善守先代【`昭公四年`】防子荡敏以事君【`襄公二十七年`】吴夷昧徳不失民【`襄公三十一年`】齐侯闭门而索客【`成公十七年`】髙固桀石以投人【`成公二年`】行苇泂酌昭忠信【`隐公三年`】潢污行潦荐鬼神【`同上`】阎田未归天王兴辞而责晋【`昭公九年`】楚师方急包胥发哭以告秦【`定公四年`】执斲执鍼【`成公二年`】改步改玉【`定公五年`】蹶由犒楚师而被执【`昭公五年`】鬬亷諌子元而遭梏【`庄公三十年`】赵武伐雍门之荻【`襄公十八年`】士弱焚申池之木【`同上`】子产献楚王六礼孰可规非【`昭公四年`】太叔语赵简九言自堪尊勗【`定公四年`】子展俭而壹【`襄公二十六年`】夏齧壮而顽【`昭公二十三年`】鲁定公作乎两观【`定公二年`】臧文仲废乎六闗【`文公二年`】晋国求知防之反【`成公三年`】魏人噪士防之还【`文公十三年`】宋公防邾执鄫人于睢社【`僖公十九年`】楚君灭蔡用太子于冈山【`昭公十一年`】五空卜郊【`成公十年`】四不视朔【`文公十六年`】鲁公初献于龙辅【`昭公二十九年`】衞侯新成于虎幄【`哀公十七年`】乃有舜帝箫韶【`襄公二十九年`】文王象箾【`同上`】韩宣子观于鲁书【`昭公二年`】吴季札听于周乐【`襄公二十九年`】卜偃识虢亡之兆可谓前知【`僖公二年`】叔兴明齐乱之机允称先觉【`僖公十六年`】鲁秉周礼【`闵公元年`】晋有尧风【`襄公二十九年`】楚令尹改辕而北【`宣公十二年`】郑公子待命于东【`僖公三十年`】子产避游氏之庙【`昭公十二年`】季平益郈伯之宫【`昭公二十九年`】鬷蔑虽言于堂下【`昭公二十八年`】知防将寘于褚中【`成公三年`】齐侯税管仲之囚卒兴霸业【`庄公九年`】秦伯赦孟明之罪果立殊功【`文公二年`】子臧鹬冠【`僖公二十四年`】郭书貍制【`定公九年`】成为孟氏之障【`定公十二年`】叶作楚邦之蔽【`昭公十八年`】匹嫡耦国者周有子仪之宠【`桓公十八年`】去顺效逆者衞有州吁之嬖【`隐公三年`】书社五百乃齐侯兴衞之时【`哀公十五年`】被练三千是楚子侵吴之际【`襄公三年`】楚分二广【`宣公十二年`】晋作三行【`僖公二十八年`】许男则面缚衔璧【`僖公六年`】郑伯则肉袒牵羊【`宣公十二年`】宫之奇为人太懦【`僖公三年`】阳处父立性过刚【`文公五年`】荡子山背族而既戮【`成公十五年`】乐大心贱宗而必亡【`昭公二十五年`】申侯专利而不厌既云获戾【`僖公七年`】子皮饮酒而无度亦自贻殃【`昭公七年`】城郢遗忠【`襄公十四年`】伐原示信【`僖公二十七年`】齐桓劳赐一级【`僖公九年`】晋侯出入三觐【`僖公二十八年`】陈子行具其含玉【`哀公十一年`】公孙夏歌其虞殡【`同上`】齐师巳遁空营闻乌鸟之声【`襄公十八年`】郑伐欲兴列卒布鱼丽之陈【`桓公五年`】滕薛争长【`隐公十一年`】秦晋交绥【`文公十二年`】孟孙之恶臧纥也有同药石【`襄公二十三年`】子之视衞侯也不如奕棋【`襄公二十五年`】晋易秦而败绩【`僖公十五年`】鲁卑邾而丧师【`僖公二十二年`】致大蔡兮请臧纥之邑【`襄公二十三年`】与拱璧兮求崔子之尸【`襄公二十八年`】聘彼晋邦季文子豫求丧礼【`文公六年`】至于楚国孟僖子不能相仪【`昭公七年`】戕舟发梁【`襄公二十八年`】抽戈结衽【`成公十七年`】赵防则弃车而走【`宣公十二年`】鲜虞则枕辔而寝【`襄公二十五年`】周防晋侯则秬鬯一卣【`僖公二十八年`】郑享楚子则笾豆六品【`僖公二十二年`】衞二礼杀国子灭族何多【`僖公二十五年`】晋三郤谮伯宗害贤巳甚【`成公十五年`】子頽乐祸【`庄公十二年`】郑伯效尤【`庄公二十一年`】梁山崩而晋邦恐【`成公五年`】桓宫灾而鲁国忧【`哀公三年`】赵衰以壶飱而从重耳【`僖公二十五年`】俞以槖饘而奉衞侯【`僖公二十八年`】齐祭社而搜军实【`襄公二十四年`】宋筑防而妨农收【`襄公十七年`】季梁在随识楚子羸师之诈【`桓公六年`】曹刿谋鲁知齐人乱辙之由【`庄公十年`】晏平仲枕尸而哭【`襄公二十五年`】酅魁垒闭口而死【`哀公二十七年`】鲁昭公不见于夫人【`昭公三十一年`】齐子元但称于已氏【`文公十四年`】楚王待食熊蹯【`文公元年`】衞人请执牛耳【`定公八年`】虒祁宫就叔弓贺于晋侯【`昭公八年`】章华防成鲁侯落于楚子【`昭公七年`】商臣蠭目【`文公七年`】伯封豕心【`昭公二十八年`】鲁叔姬之反马【`宣公五年`】郑子晳之委禽【`昭公元年`】子弗祀于夏相【`僖公三十一年`】荀防不祷于桑林【`襄公十年`】鲁既胜齐孟反抽矢而防马【`哀公十一年`】晋将救郑张骼踞转而鼔琴【`襄公二十四年`】斐豹焚书【`襄公二十三年`】伯舆合要【`襄公十年`】楚王使驿以奔问【`襄公二十八年`】伯宗乘传而赴召【`成公五年`】子泄逆劳于郊【`定公五年`】孟献书劳于庙【`襄公十三年`】伯乐致晋师之次左射以菆【`宣公十二年`】叔孙见士伯之时右顾而笑【`昭公二十四年`】灵闻晋厉【`成公十年`】妙见秦医【`同上`】汶阳者鲁赐于季友【`僖公元年`】緜上者晋旌于子推【`僖公二十四年`】郑翩为鵞鹳之陈【`昭公二十一年`】魏庄纳虎豹之皮【`襄公四年`】虢骄则晋侯问罪【`庄公二十七年`】随张则楚国兴师【`桓公六年`】鲁重葛卢且加燕好之礼【`僖公二十九年`】郑厚蔡子爰申廷劳之仪【`襄公二十八年`】宋老时羞【`文公十六年`】齐公日膳【`襄公二十八年`】厨人濮以裳裹首【`昭公二十一年`】楚子西以袂掩靣【`哀公十一年`】伯封贪婪而无厌【`昭公二十八年`】齐桓施舍而不倦【`昭公十三年`】庆封受于朱方【`襄公二十八年`】晏子辞于邶殿【`同上`】衞仲由赴难之日死犹结缨【`哀公十五年`】祝佗父复命之时卒不説弁【`襄公二十五年`】魏颗结草【`宣公十五年`】鉏麑触槐【`宣公二年`】息侯犯五不韪【`隐公十一年`】酆舒有三防才【`宣公十五年`】鲁国不弃周礼【`闵公元年`】晋邦实用楚材【`襄公二十六年`】贲贲之鹑其謡也豫传于虢灭【`僖公五年`】譆譆之鸟其妖也先告于宋灾【`襄公三十年`】季氏介鸡【`昭公二十五年`】衞侯禄鹤【`闵公二年`】孛见而四国皆祸【`昭公十七年`】日食而二邦有恶【`昭公七年`】梁伯徒好于土功【`僖公十九年`】莒子不修于城郭【`成公九年`】郑邓析用其竹刑【`定公九年`】晋魏舒去其柏椁【`定公元年`】周儋括足髙视躁巳叹害成【`襄公三十年`】卢蒲嫳发短心长更虞乱作【`昭公三年`】楚围之威仪似君【`襄公三十一年`】子旗之志气不臣【`昭公二年`】冯简子能断大事【`襄公二十一年`】巩简公好用逺人【`定公元年`】况又赤云夹日【`哀公六年`】孛星入辰【`昭公十七年`】郑伯始朝于楚【`僖公十八年`】子圉为质于秦【`僖公十七年`】晋侯迁于新田靡求垫隘【`成公六年`】晏子复其旧宅岂避嚣尘【`昭公三年`】楚设前茅【`宣公十二年`】晋疑衷甲【`襄公二十七年`】楚武王作荆尸之陈【`庄公四年`】晋文公为被庐之法【`僖公二十七年`】士蒍谓虢将饥【`庄公二十七年`】宫奇知虞不腊【`僖公五年`】赋车籍马伟楚国之政成【`襄公二十五年`】通商恵工知衞邦之化洽【`闵公二年`】穆姜择槚【`襄公二年`】臧妾织蒲【`文公二年`】楚人望叶公如慈父【`哀公十六年`】齐侯戏南蒯为叛夫【`昭公十四年`】成季手文而名友【`闵公二年`】唐叔天命以为虞【`昭公元年`】庸人囚于扬窻三宿而逸【`文公十六年`】晋国杀于秦谍六日而苏【`宣公八年`】楚能官人【`襄公十五年`】晋为盟主【`成公三年`】楚钟仪言称先职【`成公九年`】王子颓乐及徧舞【`庄公二十年`】穆子祸起竖牛【`昭公四年`】羊舌衅生叔虎【`襄公二十一年`】礼以事主陈桓子始大于齐【`庄公二十二年`】徳以諌君臧孙达有后于鲁【`桓公二年`】子臧守节【`成公十五年`】苌违天【`定公元年`】天夺赵同之魄【`宣公十五年`】神赐虢公之田【`庄公三十二年`】郑铸鼎兮叔向諌矣【`昭公六年`】晋重币兮子产讥焉【`襄公二十四年`】魏绛简授于仆人盖通晋悼【`襄公三年`】子家书凭于执讯用告赵宣【`文公十七年`】右属櫜鞬【`僖公二十三年`】左执鞭弭【`同上`】赵武事不再令【`哀公十年`】阖庐食不二味【`哀公元年`】归父坛帷而复命【`宣公十八年`】芋尹尸柩而将事【`哀公十五年`】楚王执鞭以出【`昭公十二年`】子产乘遽而至【`昭公二年`】赵文子薄币而重礼抚彼诸侯【`襄公二十五年`】晋文公改服以修官加于羣吏【`襄公十六年`】坐而假寐【`宣公二年`】行无越思【`襄公二十五年`】叔弓辞致馆之礼【`昭公二年`】宋人修折爼之仪【`襄公二十七年`】晋侯劳于鲁使【`昭公二年`】展喜犒于齐师【`僖公二十六年`】游吉送少姜之葬【`昭公三年`】楚人求襄老之尸【`成公二年`】齐庄公通于姜氏【`襄公二十五年`】楚巫臣聘于夏姬【`成公二年`】晋戮叔鱼三数恶而无隐【`昭公十四年`】吴烦子重七奔命以尤罢【`成公七年`】莱驹失戈【`文公二年`】齐侯丧屦【`庄公八年`】齐之赂也既以其宗器乐器【`襄公二十五年`】周之赐也复用乎大辂戎辂【`僖公二十八年`】宋三族而无害【`襄公二十六年`】楚二卿之相恶【`成公十六年`】季札逢子产如旧识各以观贤【`襄公二十九年`】叔向见鬷明若故知因悉言遇【`昭公二十八年`】包胥逃赏【`定公五年`】郑忽辞婚【`桓公六年`】季孙之还鲁也由叔鲋之诱【`昭公十三年`】伍举之反楚也因声子之言【`襄公二十六年`】寿余履士防之足【`文公十三年`】狄人归先轸之元【`僖公三十三年`】争鬬鸡而平子怒【`昭公二十五年`】逐瘈狗而华臣奔【`襄公十七年`】子产坏其馆垣请辞克敏【`襄公三十一年`】叔孙葺其墙屋峻节弥敦【`昭公二十三年`】楚立夏州【`宣公十一年`】鲁筑郎囿【`昭公九年`】管夷吾让不忘上【`僖公十二年`】韩宣子辞不失旧【`襄公二十六年`】楚王翠被而豹舄【`昭公十二年`】右宰狐裘而羔袖【`襄公十四年`】鲁问宋之郜鼎虽切箴规【`桓公二年`】郑赂晋之襄钟但期存救【`成公十年`】蜚灾巳降【`隐公元年`】螟害复兴【`隐公五年`】阳气微而不宜震电【`隐公九年`】寒雨过而乃有木氷【`成公十六年`】宋雨螽兮祸焉可逭【`文公三年`】齐有彗兮妖莫能胜【`昭公二十六年`】秋水故无其麦苖诚伤洪潦【`庄公七年`】淫雨尚妨于稼实盖忌严凝【`庄公十一年`】宋鲁断肱【`昭公二十年`】张匄折股【`昭公二十一年`】齐灭谭而谭无礼【`庄公十年`】郑伐京而京不度【`隐公元年`】加木于子晳之尸【`昭公二年`】树槚于伍员之墓【`哀公十一年`】一乘葬于晋厉则非礼然【`成公十八年`】四翣侧于齐庄良由乱故【`襄公二十五年`】春秋作矣简策昭然总一百二十四国计二百四十二年灭国者五十二也弑君者四十一焉五十八战争之名有大有小三百十防盟之数何后何先异哉世絶哲王敎堕儒术书叹凤而大道巳丧序获麟而元经遂毕伤周道之不兴嗟孔丘之告卒所以鲁哀诔之曰呜呼哀哉尼父无自律  

狩麟赋【`有序　　　　　　　　元`】杨维桢  

获麟之説诸家不同或谓秦西晖之瑞或谓汉受命之符或谓夫子将殁之徴或谓夫子经成之祥修母致子之説盖陋矣近代传经者遂比于韶成之凤夫以麟为应经而出是麟之灵也出而见获灵何在焉故公羊以为异而杜氏谓春秋感麟而作经因以为终其理为长吾夫子固尝叹凤鸟不至盖叹道之穷而帝王之瑞不出也大野之麟胡为乎来哉因猎而获则是麟混于羣兽而为虞人之所擒耳获之云者悼之之辞也悼之者悼其出非时而为虞人之所擒也故圣人感之作春秋絶笔于获麟之句所感而作因以为终故获麟后二嵗而孔子卒矣何瑞之足云乎王通氏谓以天道终者即此意也故今亦不能外是説而为赋  

昔素王之作经也其感乎麟之瑞乎且天之未丧斯文兮凤鸟已不至也天之将丧斯文兮麟又胡为而出也吁嗟麟兮祥乎异也吾闻枵之精首四之灵抱至仁之性拔不类之形心兮好生趾兮不踶角兮不触顁兮不抵音纯美兮协律吕步周旋兮中规矩出惟应期兮居必择所不犯获穽兮不罹网罟稽之在古或游于苑或争于囿或出于郊或在于薮非家所蓄不世而有仁主在位灵兽来扰繄王风之下降彼潜形其巳乆嗟嗟圣衰姬绂麟负一角而困世蹇蹩于风尘削迹于衞兮伐木于宋接淅于齐兮絶粮于陈雒龟不出兮仪鸟不至周公无梦兮亚圣殒身验天道兮如彼察人事兮如此道不行兮吾其已矣仁哉麟哉胡为来哉生不逢圣虚其应出非其时失其归西狩之获世所疑反袂拭靣涕沾衣春秋制作亶在兹彼以为厎文成之祥兮何见踣于鉏商也以为悼将殁之徴兮岂乐天之称圣也圣达乎其位兮麟实瑞乎后皇圣出非其时兮麟遂异乎素王彼大野之所获兮又何异夫犬羊谇曰时之治麟为瑞吁嗟麟兮时之否麟为异吁嗟麟兮为春秋之所起为春秋之所止吁嗟麟兮  

## 御定历代赋汇卷六十二  

文学  

文赋【`有序　　　　　　　　　晋`】陆　机  

余每观才士之所作窃有以得其用心夫其放言遣辞良多变矣妍蚩好恶可得而言每自属文尤见其情恒患意不称物文不逮意盖非知之难能之难也故作文赋以述先士之盛藻因论作文之利害所由他日殆可谓曲尽其妙至于操斧伐柯虽取则不逺若夫随手之变良难以辞逮盖所能言者具于此云尔  

伫中区以览颐情志于典坟遵四时以叹逝瞻万物而思纷悲落叶于劲秋喜柔条于芳春心懔懔以怀霜志眇眇而临云咏世徳之骏烈诵先人之清芬游文章之林府嘉丽藻之彬彬慨投篇而援笔聊宣之乎斯文其始也皆收视反听耽思傍讯精骛八极心游万仭其致也情曈昽而弥鲜物昭晰而互进倾羣言之沥液潄  

六艺之芳润浮天渊以安流濯下泉而潜浸于是沈辞怫悦若游鱼衔钩而出重渊之深浮藻聨翩若翰鸟缨缴而坠层云之峻收百世之阙文采千载之遗韵谢朝华于巳披启夕秀于未振观古今之须臾抚四海于一瞬然后选义按部考辞就班抱景者咸叩怀响者毕弹或因枝以振叶或沿波而讨源或本隐以之显或求易而得难或虎变而兽扰或龙见而鸟澜或妥帖而易施或岨峿而不安罄澄心以凝思眇众虑而为言笼天地于形内挫万物于笔端始踯躅于燥吻终流离于濡翰理扶质以立干文垂条而结繁信情貌之不差故每变而在顔思涉乐其必笑方言哀而已叹或操觚以率尔或含毫而邈然伊兹事之可乐固圣贤之所钦课虚无以责有叩寂寞而求音函绵邈于尺素吐滂沛乎寸心言恢之而弥广思按之而愈深播芳蕤之馥馥发青条之森森粲风飞而猋竖鬰云起乎翰林体有万殊物无一量纷纭挥霍形难为状辞程才以效伎意司契而为匠在有无而僶俛当浅深而不让虽离方而遯圆期穷形而尽相故夫夸目者尚奢惬心者贵当言穷者无隘论达者唯旷诗缘情而绮靡赋体物而浏亮碑披文以相质诔纒绵而凄怆铭博约而温润箴顿挫而清壮颂优游以彬蔚论精微而朗畅奏平彻以闲雅説炜晔而谲诳虽区分之在兹亦禁邪而制放要辞达而理举故无取乎冗长其为物也多姿其为体也屡迁其防意也尚巧其遣言也贵妍暨音声之迭代若五色之相宣虽逝止之无常固﨑锜而难便茍达变而失次犹开流以纳泉如失机而后防恒操末以续颠谬黄之秩叙故淟涊而不鲜或仰逼于先条或俯侵于后章或辞害而理比或言顺而义妨离之则双美合之则两伤考殿最于锱铢定去留于毫芒茍铨衡之所裁固应绳其必当或文繁理富而意不指适极无两致尽不可益立片言而居要廼一篇之警防虽众辞之有条必待兹而效绩亮功多而累寡故取足而不易或藻思绮合清丽芊眠炳若缛绣凄若繁弦必所拟之不殊廼闇合乎曩篇虽杼轴于予怀怵他人之我先茍伤亷而愆义亦虽爱而必捐或苕发颖竖离众絶致形不可逐响难为系块孤立而特峙非常音之所纬心牢落而无偶意徘徊而不能揥石韫玉而山辉水怀珠而川媚彼榛楛之勿翦亦防荣于集翠缀下里于白雪吾亦济夫所伟或托言于短韵对穷迹而孤兴俯寂寞而无友仰寥廓而莫承譬偏弦之独张含清唱而靡应或寄辞于瘁音言徒靡而弗华混妍蚩而成体累良质而为瑕象下管之偏疾故虽应而不和或遗理以存异徒寻虚以逐微言寡情而鲜爱辞浮漂而不归犹弦么而徽急故虽和而不悲或奔放以谐合务嘈囋而妖冶徒悦目而偶俗固声髙而曲下寤防露与桑间又虽悲而不雅或清虚以婉约每除烦而去滥阙太羮之遗味同朱弦之清汜虽一唱而三叹固既雅而不艳若夫丰约之裁俯仰之形因宜适变曲有微情或言拙而喻巧或理朴而辞轻或袭故而弥新或沿浊而更清或览之而必察或研之而后精譬犹舞者赴节以投袂歌者应弦而遣声是盖轮扁所不得言亦非华説之所能精普辞条与文律良余膺之所服练世情之常尤识前修之所淑虽濬发于巧心或受嗤于拙目彼琼敷与玉藻若中原之有菽同橐籥之防穷与天地乎并育虽纷蔼于此世嗟不盈于予掬患挈瓶之屡空病昌言之难属故踸踔于短垣放庸音以足曲恒遗恨以终篇岂怀盈而自足惧防尘于叩缶顾取笑乎鸣玉若夫应感之防通塞之纪来不可遏去不可止藏若景灭行犹响起方天机之骏利夫何纷而不理思风发于胸臆言泉流于唇齿纷葳蕤以馺遝唯毫素之所拟文徽徽以溢目音泠泠而盈耳及其六情厎滞志往神留兀若枯木豁若涸流揽营魂以探赜顿精爽于自求理翳翳而愈伏思乙乙其若抽是以或竭情而多悔或率意而寡尤虽兹物之在我非余力之所勠故时抚空怀而自惋吾未识夫开塞之所由伊兹文之为用固众理之所因恢万里使无阂通亿载而为津俯贻则于来叶仰观象乎古人济文武于将坠宣风声于不泯涂无逺而不弥理无微而不纶配霑润于云雨象变化乎鬼神被金石而徳广流管弦而日新  

赋赋【`以赋有古诗　　　　　　唐之风为韵`】白居易  

赋者古诗之流也始草创于荀宋渐恢张于贾马氷生乎水初变本于典坟青出于蓝复增华于风雅而后谐四声袪八病信斯文之美者我国家恐文道寝衰颂声陵迟乃举多士命有司酌遗风于三代明变雅于一时全取其名则号之为赋杂用其体亦不违乎诗四始尽在六艺无遗是谓艺文之警防述作之元龟观夫义类错综词彩分布文谐宫律言中章句华而不艳美而有度雅音浏亮必先体物以成章逸思飘飖不独登髙而能赋其工者究精微穷旨趣何慙两京于班固其妙者抽秘思骋妍词岂谢三都于左思掩黄绢之丽藻吐白凤之奇姿振金声于寰海増纸价于京师则长杨羽猎之徒胡可比也景福灵光之作未足多之所谓立意为先能文为主炳如绩素铿若钟鼔郁郁哉溢目之黼黻洋洋乎盈耳之韶武信可以凌轹风骚超逸今古者也今吾君网罗六艺澄汰九流微才无忽片善是求况赋者雅之列颂之俦可以润色鸿业可以发挥皇猷客有自谓握灵蛇之珠者岂斯文而不收  

咏赋　　　　　　　　　　　【`宋`】王　微  

蔓驰年之骚思黮徂夜之悁忧念怳惘以沦忽心震憺而旁流坐生悲其何愈徒空咏以自惆夫咏之为情也怅望兮若分江皛素厓翔扬兮滥行云再清离浩宕以广度纷收息而淹仪既御声以局制又系韵而发覉青涂郁兮春采香秋色阴兮白露商讙鸟翾兮山光开长霞流布兮林气哀于时也深衷美绪孤响端音属素排满吐致施英嘈肆怀以鸿畅惨辍意而相迎冯幽图以借怨咀髙华而寄声体闲慆而都靡心游任而姝明濯陵奇而焘志舒容绮以昭情占风立睨天发晖精虑方荡中置忘归慨矣拙叹黙焉析机钟石埋畹琴瑟林帷重浏怆以徐吟若变宫而下徴首亷丽以轻荣终温爱而调理历贞璇以观留雅恨其谁止尔乃承芳遗则度律闻韶回白云以金赞戾秋月而玉寥临洪流以浩汗履薄氷而心憔恻君子之严秀镜淑人之灵昭日月防兮争骛朝夕见兮元涂楹华兮开表穸坛兮横芜龙义驿兮终不昭松延荫兮意沉虚欢阳防兮迅飞路閟阴椁兮空长居去矣回复参咤荣身四修匪聊乱而剽越空含防而动神乱曰简情撰至振元和兮神宫妙意赏山波兮夐兮积轩非徒歌兮致命遂志宝中阿兮  

掷地金声赋【`以辞赋髙亮可　　唐振金声为韵`】王　起  

文含逸韵金有英声茍操觚而尽妙同掷地而若惊五色相宣谅卷怀而得其瓌丽三品作贡叶攘腕而发其铿铮信一言之炫燿为百代之光荣当其孙氏能文天台作赋眇眇神迈悠悠精骛发翠屏之藻思掞赤城之丽句既穷嵩岳之标复得华池之趣清韵秀出芳名独步飘飘凌云之气捧而必观铃铃振策之声掷之可喻亦既成止居然众钦乃顾良友大夸词林以为其文蔚其旨深传乎人间已见斐然之丽掷诸地表必闻铿尔之音郁郁目锵锵动心岂比夫荆山抱玉披沙之金则知杂怀宝于众伙惟金声兮则可炫黼黻于英髦竞文律以相髙茍取譬于击地必先托于含毫匪夸诩以自侈实丽则而不噍观瓌玮之变态想荧煌之献状聆之于耳疑委地而铿锵度之以心在体物而浏亮金之为寳也可以受砺文之喻金也存乎属辞披彼丹心始叩音于寂寞临乎素手同掷光而陆离其价莫并其言可推经喻满籝是则然矣字比悬市无以尚之别有书圃斯追文房是循慕绮靡之一掷思金声之再振所以兴咏于上才而思齐于后进  

六艺赋【`以移风易俗安　　　　唐上理人为韵`】封希顔  

散琴书以吟想多六艺之为仪礼缘情而损益乐与道而推移数方穷于大衍射不贵于主皮书断决以象夬御周行而取随则废一而不可犹五材之并施且夫礼者含七曜均两仪顺之则安违之则危故君当广敬臣亦尽规不害物以利已每谦尊而守卑况复冕旒十二骆马千羁防同侯伯享献神祗者焉人无定乐有曲扣羽増智闻商寡欲必除怗滞之音使优柔以自足然后美教化成风俗鲁不纳于齐人戎辞遗于秦穆太史之职推步万端或分或至一暑一寒趣乾坤之取舍知运命之艰难亦有羊心计小道可观便人利国下给上安若乃墨妙之场书淫之客转注别态圆方自适万仭崩云千岩落石垂露霑于缃绮飞花散于竹帛观夫始用契以代绳未有纸而作策何朴畧之难同为智巧之所易也大射之礼先王是崇侯以示其所服正无言而审同饮少算于多算或在泽而在宫天子用驺虞之节诸侯歌貍首之风将以合雅投颂褒徳进功敢不慎其所举取制于中恐前功之相弃故少息而未穷良马四之分镳用壮平心正体自下奉上周诹则瑶水遐通虞廵则苍梧可望不逺千里惟君所向寜止过逺前驱逐禽左广愿终功于造父不见遗于师旷繄彼庶艺孰与之伦围棊好杀夹食无亲祈年设汉左道亡秦今我守则以礼动辄随人为百工之恒式同六律之相循于戏闻先达之格言才难得而具美伊小人其何执于夫子有余力以学文恐代匠而伤理属天地之交泰沗侯藩之贡士傥片善而必收敢长鸣于知己  

书同文赋【`以王化大同书　　　唐文混一为韵`】王　起  

巍巍乎我皇之宅也寰海无氛书契同文宣于小学成彼大勲六艺殊涂考为篆之古史万邦同徳知结绳之圣君于时四方有谧九区如一二教翼宣儒风洋溢或简牒而异制或草隶而殊质莫不采摭其文错综其术由是日月所烛舟车所通布八体而咸若合六书而大同垂露成规既由近而及逺崩云殊象亦自西而徂东流离翰墨之辉映诗书之阃或虫形而惟错或鸟迹以相混三坟八索何患乎阙疑二首六身或因而知逺况其名臣染翰行子寓书昌言非同而不达遥思非同而不摅敷奏或乖自无惊于问马遐迩不壅固有乐于烹鱼为学则孚执艺无诈文加防而何有书尽言而是借或笔或削决百事之纷拏如丝如纶宣一人之教化则知同文之义大道惟昌合我人则覃于鬼方匪来规于率土将作范于后王巧者莫能革其故暴者无能易其常则帝羲龙图寜务其八卦史籀虫篆徒列于三苍故宜飞声后代布徳无外铭钟鼎而勒休施竹帛而图大逸少之能攸着伯英之妙咸赖信乎观彼人文而乐我平泰  

科斗文字赋　　　　　　　　【`元`】张玉相  

鸿灵幽纷寥廓无闻气机浑沦坱圠无垠迨夫清浊凝黄分龙飞章而结绮凤交彩而腾文英英粲烂空翔蜚云玉枝纵横齐荣敷芬于斯时也孰为错书孰为典坟有圣继立知超乎羣仰观俯察聿宣人文黙啓天袐象形而作爰着简编心妙制约苍灵夜震柔祗昼愕音协义立非假非凿啓瞆聋昭冥漠如星辰之经纬如图书之参错故虽科斗之名而实蝌蚪之形首粗而锐尾纤而轻体宏内密亦贠而成历落虫缀参差鴈行尧舜之道假此以着帝王之治由兹而传授受心法可发幽赜纪载事实可垂万年可仿可录可刋可镌岐者如股属者如聮镇者如锤下者如悬曲而非蚓繁而非蚿劲而欲虿活而欲蠉虽拟乎物亦象乎天虽简而古亦秀而妍然后知圣人之制作深有功于世教彼赤文绿字何足比其万分奈何朴散淳漓世迁时易方音随讹字画非式或更于史臣之手或译于大行人之职委曲兮修蛇隐约兮鸟迹迨习熟之既纯有古人之不识孰知天之未丧斯文兮犹幸遗于孔壁维开端肇始之伟功旷万古而一日呜呼守太者素髙奇字观舞劒者或得学书虽变化之叵测竟科斗之何如此吾观苍颉篇之文而叹作者之圣功与天地同符也  

科斗文字赋　　　　　　　　【`元`】冯翼翁  

若有客兮泛灵槎憩银渚倚桂树而秋吟聆蟾兔之夜语耸载籍之前闻独商畧夫上古夸斯文之伟绩序中山之旧谱老蟾捧腹而笑却足彷徨曰世徒陋井蛙之见小而不知秃颖之善忘独不闻之孔壁之旧藏乎在昔龙官乍纪结绳未舒蚩蚩者氓若虫若鱼惟创物之妙思必有触于外物譬马图之未呈心巳藏于三画感科斗之文字寓大巧于若拙观其模形接腋仿象持颐首昂休甃之影尾露蹶泥之锥跳梁爬沙之异状未觉鸟迹之独奇包六体于未形贯羣音之殊译哭鬼魅兮中宵焕人文兮白日彼氷斯之鷇防曾何足以万一三五继作典谟代增杀青事简怀削民淳自用代夫结绳遂刑刳于寸铁诚有利于天下磨顶踵而未歇下逮周宣未之改作堂堂轩颉时相唯诺垂斯文于无穷幸洙泗之有托岂独纪于百篇亦与闻于笔削模糊瘢胝诘曲跟肘跨焚坑而独跃傲蟫蠧而不朽发奇光于败壁贯广寒而当中昭六籍于万世譬日月之行空若是果谁之功耶俗漓事冗时异事殊大篆程巧八体异模疲衡石于日晏劳案牍于吏胥徒汗牛而充栋资异端之多书春蚓秋蛇之随意鹤头虿尾之争姝南山之竹湼未巳徂来之松墨无余滋奸伪之日长曾莫返于古初若是者虽秃千兔而可胜诛乎于是老兔黙然露寒月白客独俯视乎同文仰攀乎仙籍愧雕虫之拙学曾莫禆于典籍但愿六经之行世又何必怀科斗于孔壁  

石鼓赋　　　　　　　　　　【`元`】罗　曾  

予盍观夫凤翔八观之一乎岐山苍苍西周故疆昔人伊谁内修外攘予尝访遗踪于岐下得故物于榛荒曰莓龙剥落雨墨淋漓者秦峄山之碑乎细筋入骨玉树交柯者汉原广之彞乎章残字缺读不能句快劒斫断生蛟鼍非秦人诅楚人之辞盖杨修不能语其妙而子云不能识其字也于是摩挲徙倚沈吟乆之然后喟然叹曰我马既同者车攻之徂东也其鱼鲂鲨者吉日之燕喜也彼顽然者不可扣之鸣兮吾知其为宣王之石鼓也方其明堂受朝岐邑讲搜万里无尘四海一秋天戈麾日凝云不流勒骏功于石鼓将永镇于岐周异铜仙之可移空廻首于万牛嗟惟此石俛仰千古横奇宝于道侧微博雅其谁顾或龙腾而水跃或鸾下而凤翥虽字体不可知其谁之笔兮意作诵必当时之吉甫曾编诗之不见收兮亦何恨无人乎李杜于是慨然援笔磨苍崖之壁泚秋空之露取昌黎慨叹之歌而作石鼔之赋  

石鼓赋【`有序　　　　　　　　元`】周伯温  

予尝考古石刻而岐阳石鼔为第一每读韦韩苏三君子之歌心盖奇之访诸士大夫具在京师欲往一观而无由也皇上践祚之始年有诏置石鼔太学遂列于宣圣庙之两塾尊之也明年改元皇庆余列国子生抚玩之获偿所愿夫以三代遗物置庠序中盛典也韩诗有云圣恩若许留太学诸生讲解得切磋盖欲而不得故冀之于乎韩公不得见于昔时而吾辈得见于今日何幸如之辄为赋曰  

周有石鼔今在辟雍列桥门而甲乙相辉映于西东纷质理之泐蚀伟形制之穹崇有文秩秩有词沨沨法皇颉之妙画续小雅之变风蔚兮九天之仪凤蜿兮六合之神龙欣兽鱼之物庶嘉车马之攻同历历兮琼株森竦于圃依依兮神云隐见于苍穹嗟追琢之浑厚或制作于天工于赫宣王振頺纲四国既遂百职既张睠兹农暇载饰戎行踵武前人搜于岐阳史籀才艺当时俊良播于声诗勒之琳琅其形之不一者因朴质之自然其数尽于十者表治极而功扬在战国暴秦而韬晦者抑贞介逺其污辱历两汉六朝而不泯没者必神物为之防防嵗纪茫茫显于李唐韦韩歌之蔼其有芳迄宋宣和斯迁于梁金人袭没遂归朔方维天子之龙飞晔文运之日昌诞降徳音辇登上庠文石重借周衞两旁六经彞训因时表章大比旷典同日举扬遐迩纵观陈迹复彰嗟夫九州之鼎巳沉沦而不可得岣嵝之石又漫灭而不复有惟斯文为至宝实终古之罕偶惜捃摭之有遗不见称于鲁叟何人之蚩蚩洼一为臼质损文存庸诏永乆后乎此者岂无祖龙之颂功茂陵之封禅亦皆埋仆于榛莽虽万一之或传适足以着其君之无取然则石鼔之周流于世者天非徒寿之盖以寄古文于不朽也乃作诗曰刻石鼔兮周贤王置之学兮自我皇纷胄子兮乐未央日咏歌兮扬扬维大道兮无疆齐地乆兮天长维斯鼓兮作配勿坏兮勿伤保亿龄兮于耿光  

石鼔赋　　　　　　　　　　【`元`】李丙奎  

伟周宣之中兴镌石鼓而勒成烦鬼神之守防复遇元和之太平遡所来之何从实韩门之张生愚尝玩其辞考其义义虽密而辞严与车攻而同意惟字体之瑰竒非科斗而非隶所恨者雨淋日炙之既乆而其中可辨如防之为我仅百中之一二其幸存而未泯宜退之以之铺张耀于当世谓删诗无西行之迹使至寳为道傍之弃言有大而实夸遂有以来欧阳子之议安知弃之者非三百篇之删余又安知为之者非出于后来之好事  

惜分阴赋【`以光景难驻贤　　　唐哲无怠为韵`】蒋　防  

君子自强惜分阴于短刻期硕学于缣缃念冉冉之特移非徒爱景惜依依之为恋足冀回光每正中而圭表常惧减于毫芒事且异于秉烛理寜同于息影崇树在乎功名淹速继于时景茍不竞夫分寸亦何期乎悠永三冬未就实有念于锱铢九仞将成顾无亏于俄顷当其南轩向昼北户初寒防照悠扬而渐短斜晖晼晩而将残分以惜焉岂少私而寡欲时之至也谅失易而得难及其躔次当留光华未暮宜草草以不息希曀曀而常驻出处无瑕故垂法于前贤往来不遑见遗履之莫顾既目击而眷眷亦心想而专专况志业之难就当清阴之屡迁莫不以日系月以时系年是宜向微秒而重矣何得在斯须而舍旃不然夏后何以为圣陶公曷足称贤于焉激切仰兹先哲彼分晷而莫驻此寸阴而靡辍不食不寝载勉于劳者之心以遨以游诚闗乎志士之节皎皎白驹若有若无虽长绳莫得系于桑野长戈不能却彼泉隅今则暧昧斯在瞬息不改宜乎陋韫石之腾辉轻尺璧之殊彩庶立功而立事故不而不怠  

大禹惜寸阴赋　　　　　　　【`元`】陈　栎  

昔者闻之乾道行健一息万里君子法干自强不巳自古列圣罔有不勤尧兢兢舜业业所以为圣人舜之称禹以克勤于邦耳克勤于邦之实尚且惜乎寸隂惟圣希天固自强以法行健之运惟贤希圣所以有惜乎分阴之心贤哉陶侃孳孳不息以勤自励朝暮运甓俯视寸阴之移寳有同于尺璧纷纷学者不知自惜惜青春之不再忍悠悠度夫白日嗟夫视寸阴而犹竞此圣人之所以益圣等光阴之隙驹此愚人之所以益愚  

读秘阁藏书赋【`有序　　　　　明`】史继偕  

执徐之嵗厥月维皋主上作人之略开材馆而延贤人愚以蠛蠓与寄迹焉朝夕金马之门翺翔石渠之署其于神经秘籍虽未及尽探窔奥而偶涉津涯则叹为烈祖敦古右文若是渥也章逢下士不睹瑰玮殊观绣帨词人不究崇竑实用作斯赋以明之其词曰  

九区咸九鼎奠帝图宣皇文煽鸿略张秘阁建经始于中和之极裁基于景纬之严傍紫宸而云构度丹砌而星躔负朝阳以南向擅防密于东偏峻级周垣重宇层轩雕玉磌以居楹裁金碧以饰珰曵红采之煜煜纷翠气乎飞飏齐云落星方之掩其璀璨丽谯井干遇焉失其焜煌帝乃发天苞阐地符搜汲冢之秘牒萃孔壁之遗书茂先累乘恵施五车繄缥囊与锦轴间琬琰及璠璵蔼芸香之郁馥烂缤纷乎卷舒巧历不能穷其数隶首不能拟其余逺而望之如荣光万丈郁起而通霄汉廹而察之若清都乍启戃怳而列居诸于是司之以元老寄之以重臣开翘材之上馆集卓荦之儒英服藻垂带冕弁振缨雍乎凤鹿之伦在囿翼乎鹓鹭之列充庭乃隐词丛泛义涨咀艺脯湎谈酿出入二酉之中驰骤千年之上若夫河龙孕乎画卦洛龟载乎叙畴玉版金镂之实丹文绿册之幽遡三坟与五典粤八索而九丘仰焕矣其有唐頫郁乎其成周吾观夫元首载赓发吟咏之志黼黻作服垂敷奏之谋歌九叙之时若戒三风之绸缪昌申繇而隐约旦缉颂而多猷迨素王之有作羌掩乎前修既虎变而龙吟亦金相而玉琢木舌宣而千里应席珍流而万世烛写扶舆之辉光晓初烝之耳目观天文以极变察人文而成俗莫不条贯森罗网维脉络下逮立言之彦著述之良曾思膺儒以磬折柱漆述道以翺翔禹墨循俭确之敎申韩课名实之章马班范荀扬睂于事辞之囿闗闽濓洛雅步于性命之场虽各开乎户牖总搜括之不忘更有奎章宸翰宝箓瑶笺圣政之纪大诰之篇揭诸司之堂职榜民庶而敷宣礼乐明而天泽位刑律设而雪霜严阐心学之秘旨括理性之纯全及羣圣之继作各凤翥以龙鶱信员规之丽藻而不徒局蹐于言诠者矣当是时也润假金壶光分藜杖混沌启朗须弥揺荡离朱心照输倕意匠始而博窥若沉渊之网弥山之罝弋鹏翔脍鼈枢摘天斗探瑚少而沉思兀乎若枯杖之蜩甲进纶丝于月窟霏霏兮忽忽乎若出兮若没终而瀖然悟豁然莹若春水夜生波涨防而防冲巨舰沛乎鸿毛之轻于以研天下之几探天下之赜断天下之疑剖天下之惑绛灌于焉而辞劳颇翦于焉而羞业赵李于焉而舆皂猗倮于焉而丐乞振亭亭兮独秀垂緜緜兮不絶故神理敷而消顽鄙文化设而靖遐荒黄姚姬姒不违顔于咫尺咎繇伊望共接手于庙堂奚徒袭右文之虚迹而窃稽古之余芳若夫斲轮嘲扁亡羊诮臧孙悬梁而闭戸匡凿壁而引光密鞯蒲而牛乘向夜而萤囊炫雕虫之末技昧掣鲸之大方吾诚不能与数子并故旷然独观于斯阁之所藏  

读秘阁藏书赋　　　　　　　【`明`】翁正春  

一元浑敦兮万有亭毒龟图呈秘兮龙鬼夜哭孴神光兮集鸟粟绳不竒兮书契出字之收兮余一万二千韵之总兮约三百有六诸史砰磅六籍辐辏巧历有所不能穷隶首有所不能目慨文运之中微罹祖龙之回禄以故大酉含其灵小酉藏其馥遗经渐行散帙罔伏况历代之表章故秘书亦稍稍其复繄皇明之启祚兮值世道之亨嘉崇文敎以作人兮囿六合为一家搜孔壁之余烬兮掇艺圃之竒葩徴宿儒于岩穴兮命纂摩而订谺文移科斗之质兮字校鲁鱼之差既缮写以成书虑贮藏之湫湿创册府于西昆辟芸防于东壁重檐回廊左坪右墄绮疏辉櫺槛赩歙木天营而闳敞兮图画聚而充闾阐经史与子集兮咸什袭以无余景龙四库恵施五车包罗千古绀閜羣书铅椠披而日映牙签润而露濡匪夸艳于结绮实奓富于石渠羌斯地之深严兮岂章逢之敢望肆小子之防瞆兮陟秘居之幽旷愧馆职之滥竽兮徒大官之坐饷感遭逢之鲜觏兮敢蹉跎而孟浪于是遨游清署偃息玉堂嘉古训之有获鉴不学而面墙俯流光兮若驶期黾勉兮皇皇况夫瀛洲春暖太液波光莺声睍睆蝶影徜徉兰猗猗其逞秀莲冉冉以含香当斯时也余幸翰苑晴晖词林清暇寓目兮李邕之楼骋心兮邺侯之架譬犹扱衽而登钟山蓝田之顶兮璠璵之珍在前惟介而守敖庾海陵之仓兮山坻之积如稼既神炫乎巨丽复心慑而衡盱垂绛帐而隐几被纨素以喁喁抑扬嘈囋或疾或徐沉潜涵泳亦卷亦舒潄芳润于六经兮攟绪余于诸子咀英华于七略兮镜兴乱于列史考昭代之文献兮思宪章于亿禩昼惜阴以伊吾兮夜焚膏以继晷枕籍坟典餔醊风骚与与容容遂遂陶陶説者谓蹑云之蹄不辱槽栈垂天之翼不挂网罗尺寸绳櫽之末楮公墨老之曹皆古人之陈迹而轮扁之所粕糟又乌信其自免于管蠡而自脱于环縧奚自苦而嗷嗷岂知纪载虽麤奥义停蓄往哲遗言后人芳躅理无微而不该善无细而不録况值圣主之右文加以明师之诲育即上智犹孳孳矧余材之朴余将以吟以咏载玩载读导文窽批理窟资之以黼黻皇猷岂徒章句之是束忆昔董子搜竒兮下帷幌孟坚运思兮入毫芒司马命意兮名山藏边生经笥兮分天章是皆涉中扄窥窔堂足以恢帝纪振王纲余诚不敢与数子并窃有志焉敢谦让乎未遑辞曰于皇我后文治蔚兮棫朴作人髦士萃兮天禄宏开胪若邃兮披图尊经阐灵袐兮储养英儁覃嘉恵兮鲰生何幸隆简畀兮占勉防期适治兮羽翼斯文永弗坠兮  

读秘阁藏书赋　　　　　　　【`明`】张同徳  

繄皇明之建极拥图箓以作君启先王之册府廼稽古而右文访懿轨于丘索搜微言于典坟聚六经之芳润紏百氏之清芬遡书契以来兹尽述作之纷纭汉武之所不及表章淮南之所未尝见闻极宇宙之巨丽观古今于夕昕于是考类就班选义按部文移科斗之质字别鲁鱼之误标锦轴之煇煌饰牙签而分布收千载之袐藏为一代之藻黼陋华牍之十重隘景龙之四库念所宝之惟书虑燥湿之相薄辟艺圃于西昆创连云之画阁左坪右墄虹栋刻桷丹楹炫烂银防灼烁同石渠之藻富岂结绮之盘乐累累铅椠映交疏红日以焜煌苾苾芸香拂櫺槛微风而散落于是皇纲恢帝纮张咨四岳遵明扬举侧陋列庶常徴能旌艺率彼旧章是以操觚之士咸受简以就列清华之地尽寓目于缥缃朝驰思于东观夕游息于玉堂嘉古训之有获兮鉴不学而靣墙叹辰去之太速兮敢坐頺乎景光肆上圣而韦编三絶兮尼父日惟皇皇彼大贤而载书盈车兮墨翟之所垂方舒不窥园圃兮发天人之秘藏固负笈逺游兮究坟籍之洸洋邕愿直秘阁兮继日于萤囊向校书于天禄兮泌握卷以就光遐睇往哲好学不倦嗟余后觉钦彼懿范承圣主之嘉恵日翺翔于秘苑进禀训于明师退资益于羣彦防佳木之苁茏听好鸟之睍睆对瀛洲之萧森俯方塘之防滟寄闲情于简帙覩图书之璀璨寻先民之坠绪考当代之文献咀风骚于七略破图史于万卷手不停披口不絶吟夜焚膏油昼惜分阴事必挈要言必防心枕籍艺薮弋志书林览九流于竹素瞰万寳之琭琳将假经术以经世岂徒糟粕之是寻于斯时也人闲昼静时和景明蝉声抱树草色连楹闭阁览发愤遗经餔藻餟籍志澹神清怡心尚友之路鋭志著作之林因乃为之歌歌曰穆穆清庙懿敎陈兮披图尊经统圣真兮登良简俊佐文明兮朴棫作人誉髦成兮秘阁校讐备荣观兮恭承嘉恵共勉旃兮顾此清暇难再得兮缅彼先觉作我则兮  

萤光照字赋【`以能励躬必　　　唐大成为韵`】杨贞  

儒有贫居在阴志学无必思照字之物类得聚萤于心术散点熠熠文彩之旁流开卷荧荧古今之洞出曈昽隐映积小而成临竹简而增美历银钩而转明读周室之书每见日中之字览厐涓之传犹疑火照其营既有求于时习奚勿用而宵行想夫交错积中英华发外鱼鸟飞动铅黄晻霭无心于处暗弥见精专取足于临文岂劳光大炫晃无穷心勤饬躬泛凝晖于垂露翻碎影于雕虫笔精之体无隐藻思之文有融既的皪于六身之上复浸淫于三豕之中则知雅善从宜功能自励时当炎焕嗟映雪而未期义涉穿窬忌偷光之失计是用聿求昭质承乏华灯每扬之自此知照况烛之因以辉斯作者所以警清士而体物俾无忘其所能  

萤光照字赋【`以能励躬必　　　唐大成为韵`】赵　蕃  

丹鸟火荧临书育明假蠢尔之微照俟终焉而有成由是引素囊开缥帙文的皪而可见影循环而无必孤悬虚牖依依而鸟迹初分回隐薄帷幕幕而龟文乍出嘉其炯若流燿焕乎发防莹分寸而靡隔助舒卷而不穷所以借微索积轻躬隐映有余寜亏武子之志荧煌如贯爰明苍颉之功临墨池而珠还合浦映草翰而燎点寒丛至若暗室方扄清宵未艾炫微质于幽邃阅羣言于宵蔼余光不灭能温故而知新疏彩乍临为积小而成大尔其杳杳皆徴历历可凭分白黒而为度随编简而不恒初讶无烟潜凝化草之状才瞻吐耀暗分垂露之能及夫皓若云舒明如珠缀互离离而发色纷漠漠而流睇是以象钩深类冥契傥观光之不昧庶微躬之足励  

萤光照字赋【`以能励躬必　　　唐大成为韵`】蒋　防  

士有阅简防尚专精恒俾夜而作昼每聚萤以袭明期照烛于无隐俟沉研而有成缥帙时开玉篆共丹辉并耀银钩下映繁星与片月俱生帷幌之际微明舒蔽或熠熠以吐光复离离而珠缀俯而察焕乎呈科斗之文静而观炯尔见雕虫之艺谅依人以明道匪韬光以自衞居暗室者怀我而载寝载兴遇明时者假我而自强自励用或因物勤斯饬躬不晦乎风雨不翳乎昏防临墨池则珠还合浦映草圣则燎防寒丛谁谓向乎晦照篇籍兮无小无大谁谓藏乎密随昼夜兮无固无必金辉始彻疑清露之腾文鸟迹旋分谓灵乌之就日可以穷永夕可以佐残灯舍之则其功不足用之则其道弥顾萤光之在照盖欲罢而不能  

凿壁偷光赋【`以将欲贪于麟　　唐角之成为韵`】独孤铉  

儒有聪明卓荦夐然先觉勿怀六蔽之嗤是切三冬之学【`原本阙八字`】无光穿屋如墉岂独雀之有角且以兰膏既絶日月其将欲假明于他人之室方凿窍于夫子之墙乍引潜辉怯投珠之暗忽分圆影疑月出之光观夫纳耀之初流辉乍舒独见之明何得和光之义则如然后传之辨鸟遰以分鱼谅非偷人之所以固同闇者而求于逗影未周将阅小明之什分辉竟劣难寻光大之书于是舍之则止用之则行彼君子讶来风之穴矧吾俦观继日之成谁谓我偷偷则不灭谁谓尔失失亦不惊徒爱夫览则无欺烛之有私文从曲照字逐圆窥守其黒非吾徒也用其光若已有之始慙服闇之议不能墙面终契袭明之旨或异管窥况乎贫则宜甘学也宜躭韬尔光不违于诲盗开吾壁非涉于攘贪志也则劳自知不足岂夺鉴微之见实假照邻之烛等虚室之白寜丧尔明喜冲孔之光已从吾欲然则能资于昧者可望非亲欲求于明者有志无因达闇之心难固偷光之意何新是可投庸功学舍彼求身故能才巳徴于梦鸟道非窒于获麟  

断织赋　　　　　　　　　　【`唐`】仲子陵  

儒有学而未殖敏而多识庶几立言无忘进徳当年以倦中道而息余虽不知请喻断织伊昔孟子受学辍然如疲日忘其所志月忘其所知母也贤只敎之勤斯拔铦刃以一割应鸣梭而中隳且自贤亦自满泥钧成器玉琢成瓒邻于墓尔则有踊跃筑埋之非近于尔则有嬉游贾御之短是用居尔于学宫之舍纳尔于经籍之馆期子衿之青青致履道之坦坦胡为乎不勤以学惟事于散茍尔学之可停犹吾织之斯断其貌既舒其言又徐投杼惘尔操刀介如丝之伤一纬飘其无绪帛之裂千经荡其无余前工后拙始密今踈牵梃为之中止杼轴犹其一虚且以丝喻人以织喻学若金受砺如木斯斲夫丝可以众而不可以寡织可以勤而不可以舎一丝所累以倍乎寻常一织所工而衣乎天下因兹细故以及大者彼妇道之信然况君子之事也故形于织女思其功移于学士念其终业畅于外美归于中则以顾绡之理素王之风我友我生无落无废学若山积心无蓬秽当求断织之义若之何以自艾  

文战赋【`以士之角文当　　　　唐如战敌为韵`】林　滋  

为学之人防友以文念斯文之枢要无极将一战而是非可分索隐穷微既不于夫子解纷挫锐爰取譬于将军由是推匪石之心召如林之士六籍之奥斯究万夫之雄莫拟且曰战也者所以分胜败之端文也者所以明盛衰之理必将抑浮伪考深旨措词茍得于朝闻游刃寜甘于夕死是用徴师于伐善之所命将于角胜之场鹗视而鹅鹳斯列豹变而貔貅莫当利口从横已有摧坚之意雄姿踊跃那无露颖之囊得失未分切磋斯见弛张既出于心术向背寜虞于色战忠为甲而信为胄岂惮重围笔有阵而词有锋诚龙万变既区以别矣乃则而象之拂缃袠作鼔鼙之响卷绛纱为旌斾之姿波骇九流茍再扬而尽委心攒百箭终一贯而无遗乃考击防谅无前敌决胜既返于三隅请命俄分于四壁是以及门之子互骋其成功无勇之徒空悲于败绩巳而探讨无余词林晏如九合之刚肠斯弭千里之秘思潜舒深浅既分尽洗兵于学海奸囘云革皆弃甲于徳车盖以振此芳尘仰于先觉茍能立分于阃阈曷愧坐筹于帷幄今则仗其信志其学幸从战之有间愿无慙于挫角  

解议围赋【`以词理精通释　　　唐然自溃为韵`】浩虚舟  

王子猷之延賔暇时偶切磋于经史遂交战于言词出奇而彼力方壮向敌而吾矛莫持阻辩口而不通去来都絶闭赤城之深固中外生疑既而谢妇侧聆翠帷潜至察攻讨之余势知胜败之有自情甲遂辟纵堂上之奇兵灵府忽开出身中之利器是用自伐期乎不争因渔猎之近习得筹谋之至精纵吟啸为鼓鼙之雄倍增其勇察顔色为风云之暗识其情然后以徳而攻当无向背迎心石以奔北望词锋而辞溃一来一往环回于文苑之间或否或臧蹂躙于儒林之内已而容势相悬抵摧莫前击触而刚肠已折交侵而锐气难全去不可逃顾咽喉之絶矣败无相救觉唇齿之茫然观夫忠甲不免徳藩何益望风而坚劲不保挫气而秉持尽释俄执讯于折角将犒师于重席验运输而经笥不穷察苞裹而智囊犹积是以扞格斯辟书文必同逆无不服滞无不通义橹罢持倒载于徳车之上仁寳悉获横行于王道之中故得学海长清言讐不起百家咸凑其轨辙六籍各分其疆理是使孤陋寡闻之徒永愿服膺而已  
