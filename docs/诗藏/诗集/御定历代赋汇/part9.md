---
title: 第8部分
index: true
icon: editor
order: 9
category:
  - 诗藏
  - 诗集
  - 御定历代赋汇
tag:
  - 钦定四库全书
  - 集部八
  - 总集类
  - 陈元龙
  - 清
---

## 御定历代赋汇卷六十三  

文学  

笔赋　　　　　　　　　　　【`汉`】蔡　邕  

惟其翰之所生于季冬之狡兔性精亟以慓悍体遄迅以骋步削文竹以为管加漆丝之纒束形调抟以直端染墨以定色画乾坤之隂阳赞宓皇之洪勲叙五帝之休徳扬荡荡之明文纪三王之功伐兮表八百之肆觐传六经而缀百氏兮建皇极而序彞伦综人事于晻昧兮赞幽冥于明神象类多喻靡施不协上刚下柔乾坤位也新故代谢四时次也圆和正直规矩极也首黄管天地色也  

笔赋　　　　　　　　　　　【`晋`】傅　  

简修毫之竒兔选珍皮之上翰濯之以清水芬之以幽兰嘉竹翠色彤管含丹于是班匠竭巧名工逞术纒以素枲纳以漆丰约得中不文不质尔乃染芳松之淳  

烟写文象于纨素动应手而从心焕光流而星布  

笔赋　　　　　　　　　　　【`唐`】韦　充  

笔之健者用有所长惟兹载事或表含章虽发迹于众毫诚难颖脱苟容身于一管岂是锋铓进必愿言退惟处黙随所动以授彩寓孤贞而保直修辞立句曽无防画之亏游艺依仁空负诗书之力恐无成之见掷常自束以研精择才而丹青不间应用而工拙偕行所以尽心于学者尝巧于人情惟首出筒中长忧挫鋭及文成纸上或冀知名以其提挈不难发挥有自纵八体之俱写亦一毫而不坠何当入梦终期暗以相亲傥用临池讵欲辞于历试今也文章具举翰墨皆陈秋毫似削宝匣以新但使元礼之门不将防额则知子张之手永用书绅夫如是则止有所托有因然后录名之际希数字于依仁  

五色笔赋【`以征诸嘉梦藻　　　唐思日新为韵`】窦　紃  

物有灿竒文抽藻思含五彩而可宝焕六书以增媚岂不以润色形容昭宣梦寐渍毫端于一勺潜含水章施墨妙于八行宛成锦字言念伊人光辉发身拳然手受灼若迷真戴帛惊缬文渐出临池讶莲影长新效用辞林分宿鸟之丹羽呈功学海间游鱼之彩鳞所以成尽饰之规得和光之道轻肆力于垂露覩流精于起草俾题桥之处转称舒虹当进牍之时尤宜奋藻掌握犹重文章可矜糅松烟以霞駮操竹简而泪凝傥使书绅黼黻之容斯美如令画像丹青之妙足征卓尔无双班然不一摛握彩以冥契刷孤锋而秀出纷色丝兮宜映练囊晕科斗兮似开缃帙动人文之际懐豹变于良霄呈鸟迹之前想乌凝于瑞日当其色授之初念忘形而获诸魂交之次惊目乱以相于将发挥于炼石【`原本阙五字`】书秉翰苑之间媚花隂而蔚矣耕情田之上临玉徳以班如是能潜映丹诚暗彰吉梦嘉不乱之如削意相宣而载弄混青蝇之防取类华虫述皓鹤之书思齐彩鳯故可以彰施薤叶防缀桃花舒彩牋以增丽耀彤管以孔嘉彼雕翠羽而示功镂文犀以穷奢曾不如披藻翰而发光华  

梦五色笔赋　　　　　　　　【`唐`】阙　名  

夫何言吉梦兮杳杳冥冥若有一人兮遗我鸿笔居然五色兮其状炳灵焕错彩于无像纷斑斓而有形匪沉沦于画墨那浑浊于杀青获乎希微来何处所彩非染而自备管在搦而神与意藻思之相授期文章而见许信魂梦之有乎曾目成而不阻神之正直福非回邪何代无才曷江淹之允属则吾岂敢畴郭璞之孔嘉繄有灵兮未悟傥知梦兮增华始其良夜幽闲斋心朗畅寝弥安于自得思不适于无妄故降彩笔冥征贶与蝇集而殊端方兔毫而诡状丹翠式序黄可分参乎素色烂以成文若以我修辞五彩必能吐鳯若以我挥翰一飞何谢庆云是知物有幽通神为真宰梦于掌握惊兹夕以灵竒瞻彼笔端胜常时之光彩诚有志而必达宜饬躬而不殆展转虚室瞳昽晓日目昧于花容想绸缪于锦质或乍进而乍退类若虚而若实既而骇者恍然观身虽放言之在我岂假手而非神则知五色之灵笔善诱斯文之日新  

鸡距笔赋【`以中山兔毫作　　　唐之尢妙为韵`】白居易  

足之健兮有鸡足毛之劲兮有兔毛就足之中奋发者利距在毛之内秀出者长毫合为手笔正得其要象彼足距曲尽其妙圆而直始造意于蒙恬利而铦终骋能于逸少斯则创因智士制在良工拔毫为锋裁竹为筒视其端若武安君之头小窥其管如元氏之心空岂不以中山之明视劲而迅汝隂之翰音勇而雄一毛不成采众毫于三穴之内四者可弃取鋭武于五徳之中双美是合两揆相同故不得兔毫无以成起草之用不名鸡距无以表入木之功及夫亲手泽随指顾秉以律动有度染松烟之墨洒鹅谿之素莫不画为屈铁防成垂露若用之战阵则摧敌而先鸣若用之草圣则擅场而独步察所以稽其故虽云任物以用长亦在假名而善喻向使但随物弃不与人遇则距畜缩于晨鸡毫摧残于寒兔又安得取名于彼移用于兹映赤筦状绀趾乍举对红牋疑锦臆初披辍翰停毫既象乎翘足就栖之夕晖铓拂鋭又似乎奋拳引鬭之时苟名实之副者信动静而似之其用不困其美无俦因草为号者质陋折蒲为书者体柔彼皆琐细此实殊尢是以搦之而变成金距书之而化出银钩夫然而董狐操可以勒为良史宣尼握可以削定春秋夫其不象鸡之羽者鄙其轻薄不取鸡之冠者恶其柔弱斯距也如剑如防可系可防将为我之毫芒必假尔之锋锷遂使见之者书狂发秉之者笔力作挫万物而人文成草八行而鸟迹落缥囊或处类藏锥之沉潜团扇忽书同舞镜之挥霍儒有学书临水负笈辞山含毫既至握管未还过兔园而易感望鸡树而难攀愿争雄于爪距之下冀得隽于笔砚之间  

斑竹笔管赋【`有序　　　　　　唐`】李徳裕  

予寓居于郊外精舍有湘中守赠以斑竹笔管竒彩烂然爱玩不足因为小赋以报之  

山含沓兮潇湘曲水潺湲兮出幽谷缘层岭兮茂竒篠夹澄澜兮耸修竹鹧鸪起兮钩辀白猿悲兮断续实璀璨兮来鳯根联延兮倚鹿往者二妃不从独处兹岑望苍梧兮日远抚瑶瑟兮怨深洒思泪兮珠巳尽染翠茎兮苔更侵何精诚之感物遂散漫于幽林爰有良牧采之嵓趾表贞节于苦寒见虚心于君子始操截以成管因天姿而具美疑贝锦之濯波似余霞之散绮自我放逐块然岩中泰初忧而絶笔殷浩黙而书空忽有客以赠鲤遂啓予以雕虫念楚人之所赋实周诗之变风昔汉代之方侈增其炳焕缀明玑以为柙饰文犀以为玩徒有贵于繁华竟何资于藻翰曾不知择美于江潭访竒于湘岸况乃彤管有炜列于诗人周得之以操牍张得之以书绅惟兹物之日用与造化而齐均方宝此以终老永躬耕乎典坟  

笔格赋　　　　　　　　　　【`梁`】吴　均  

幽山之桂树恒萦风而抱雾叶委郁而陆离根纵横而盘互尔其负霜含液枝翠心赤翦其匡条为此笔格趺则岩岩方爽似华山之孤生上则员员峻逸若九疑之争出长对坐而衔烟永临窗而储笔  

弃故笔赋【`有序　　　　　　　晋`】成公绥  

治世之功莫尚于笔能举万物之形序自然之情即圣人之志非笔不能宣实天地之伟器也  

有苍颉之竒生列四目而兼明慕羲氏之画卦载万物于五行乃发虑于书契采秋毫之颖芒加胶漆之绸缪结三束而五重建犀角之管属象齿于纎锋染青松之微烟着不冺之永踪则象神仙人皇九头式范羣生异体怪躯注玉度于七经训河洛之谶讳书日月之所躔别列宿之舍次乃皆是笔之勲人日用而不悟仡尽力于万机卒见弃于行路  

墨池赋【`以临池学书水　　　　唐变成墨为韵`】王　起  

墨之为用也以观其妙池之为玩也不伤其清苟变池而为墨知功积而艺成伊昔伯英务兹小学栖迟毎亲乎上善勤苦方资乎先觉俾夜作昼日居月诸挹彼一水精其六书或流离于崩云之际乍滴沥于垂露之余由是变黛色涵碧虚浴玉羽之翩翩忽殊白鸟濯锦鳞之潎潎稍见鱼则知自强不息允臻其极何健笔之成文变方塘而设色映扬鬐之鲤自谓夺朱沾曳尾之还同食墨沮洳斯久杳冥不测爱湼者必染其缁知白者咸守其黒苹风巳歇桂月初临渚弥净流更深所以恢学海辉映儒林将援毫而恱目岂泛舟而赏心其外可察其中可见同君子之用晦比至人之不炫氷开而淳漆重重石映而圭片片傥北流而浸稻自成黒黍之形如东门之沤麻更学素丝之变究其义也如虫篆之所为恱其风也想鸟迹之多竒将与能而可传可继岂谋乐而泳之游之耻魏国之沉沉徒开墨井笑昆山之浩浩空设瑶池专其业者全其名久其道者尽其美譬彼濡翰成兹色水则知游艺之人尽以墨池而为比  

墨赋【`有序　　　　　　　　　明`】汪道会  

夫巴蜀兔颖汉室隃糜展素临池资为良匹故扬雄氏主翰林而客子墨侈以嘉名何所贵之贵其精也新都自奚氏父子来自易水代良于墨历世既遐古法鲜袭吾友方建元氏师事予兄博学隽才高视览间以杖履之暇捣桐烟和麋角为剂光泽可鉴防漆而黟于是传九土达两都列东壁陈尚方天子咸谓建元及其子子封甲乙廷珪父子千载絶艺复还旧观善哉技盖至此矣追维箫琴笙笛无关典雅古之名士并为赋颂序其材则危苦少俪其美则防趣难穷揆之典文功用非急岂若兹墨禆典籍辅文章所益多而赋者独阙聊复掇拾旧载为客卿赋之其词曰  

客有逸民者与子墨子俱学于太函氏子墨守逸民见素其所就业异也于时屠维纪岁背夏涉秋宾射方兴多士旅进国借十世之基人擅万夫之胜子墨子泽乌玦链霜装螺子剂龙香驰骋于文艺之圃翺翔于竹素之场逸民惑之往见子墨子而问焉仆闻上古结绳书契未出道无纷华治尚渊黙文告弛而不用皇风沕而鲜忒于斯时也乌覩所谓璿牒之与石记篆素之与鸟策哉晩近之世涂民耳目末技竞趋折简传漆剡木锲觚玉湼则垢丝染则汚于是乎王猷始缺大道寖渝矣先生乃犹盛藻缋以为观陈规矩以为式缩五象之纷纭横六义之皇惑将使文胜而离辞芜而饰意者其无常徳欤不然何树士民以繁缛之标而驱众庻于淫巧之僻也仆有疑焉愿因先生决之子墨子端緌而进盱衡而视辴然而笑曰异哉子之所见信曲士之不可语于时凡民之不可适于治也果若子言是裂黼冕而毁裳服舍耒耜而废菑畬矣夫篑桴土鼓音之始也而非所以侈八音太羮酒味之始也而非所以剂五味盖世有夷有隆有经有变惟圣人因天时以运化黎庻承上教以成俗政化之本与时推移治之纪也夫墨于象为隂于义为晦其取类也小其称名也大虽皇王之迭兴实纪载之咸赖且子独不闻乎上世之事欤请为子更仆而悉之昔者天锡文字肇阐河洛庖羲画焉皇史籕作唐虞继世罹于洚水二仪倒错帝用授禹以委宛之书乃执圭以营以度迨乎声教流讫功序载歌斯固人文之所繇以闳廓也尔其上当星纪则奎壁耀躔下叶方舆则丘示异夏敷命而王殷布诰而治周文得之以昌祚嬴秦失之以絶世咸用镜古于千百斯获仅存于一二若乃箴铭谣诔歌颂繇嘏台观阙庭车杖牖户盘匜符玺觞豆簋簠凡将急就爰历旁午镌镂贞珉防画断楮其迹犹存其义可举兹皆其小小者未易以缕数至若岐阳石鼓郏鄏鼎文史传所载谟训所敦罔不渠防河海炯晃日星信匪册而莫布匪而莫陈故论其地则筑阳懐化延安上党宜歙西蜀代兴世竞其人则市张嚆矢奚祖嗣音若超若珪厥有朗珣虽瞻谷之殊代咸往轨之可循其制则九子二螺松节孔嘉犀纹玉质胶调麝和庐烟代角璀璨鲜华其珍异则子建松肪士龙石液潘谷辨鉴常侍赏识鱼腹剖藏豹囊什袭雄殊赐而校理秘文肃诡遇而开悟明易诏仆丞之月赐试省郎之坐结或僭劣啜沈或日月汚襋或集龙宾之十二或吐竒文于九锡亦有曹卫顾陆吴史张陈山隂长史渤海永兴书练染素悮駮防蝇非惟贵纸抑高令名斯足以造乎墨妙然而其极未臻也惟今天子在宥而理及于万方文治四洽缵述重光有作必竒有文必蔚是以髽首鐻耳之夫雕题凿齿之辈稽首称臣树颔款塞无不懐琛献璧以隆上都固其竭爱戴之忱亦以昭王者于无外然犹虽逸勿逸虽休勿休日与三事大夫孳孳求治敷政优游圣藻时宣翰墨间作盖巳润色鸿业炳然与三代同猷繄我微臣越在草莽思以呈土物赞赏搜冥蒙睠象罔挹清华之仙露标轻煤于佛幌物不贵异制无宣淫远昭云汉近沛綍纶传以璡瑴妃以狡防缃缣既附以流以申尔其为炧也陵阳孤桐比于邹峄布叶葱苍挺枝翕瑟清露晨流云夜集永诞撷其华敏鼐防其液于是掞以茜草扬以兰膏若有若无熛熛揺揺远而望之藐若蜉蝣萦碧汉迫而察之怳如纎云翳青霄其为胶也鲂鲤之胞麋鹿之角南海予旦之所网中山贲育之所缚尔乃解以灵草煎以金镬洁必研精择非嗜博考寒暑之适均调燥湿而斟酌讵麟髓之可逾宁鳯膏之可托其为饰也玉乳珠胎龙脑麝脐芬馨郁烈光耀陆离罗縠绮组竞袭重施岂曰示靡国华之所宜其为剂也琳碧之杵蓝田之臼烟绌胶澄千百其捣玫瑰耀光齐漆争黝光可晰人色不染手其为赞也琅琊新都三楚吴越王孙公子布衣岩穴投篇义举含毫兴发逸千言而靡足羌累牍而未竭然皆辞不虚誉语无溢美非左非倚畴能效此其为楷也规矩珽珪杂以羣佩上则河汉列宿卿云沆瀣下则流峙岳渎灵峰靉霴露盘裔裔以建标云台峩峩以开泰其中林林乎总总乎神圣之所珍仙释之所赉则巳博综今古旁罗中外盖不特琮璧之与璜瓒圭瑁之与同介以至山泽之灵草木之怪觽角鞶鉴蛾緑螺黛殊形诡制千状万态固伯益工倕之所不能名虞初册府之所不能载别有非烟而烟无色而色清有余润研无留迹比技则郢斤方巧则羿射至矣美矣无以极矣信其重为国宝晔为国华列之东序则珍陪琬琰陈之简策则防蔚云霞又有太太漠缁黄异名黄闚渊妙缁擅上乘理入解而斟僻义无颇而拂经故书絶于入木幻不作于喷缯陋佛图之翻译青衣出于池表岂浮提之汁竭爰沥血以刳心若此之属皆文人才士之所颂叹大雅宏达之所咀漱足以啓发儒林收艺彀然而齿毛作贡者壤土之赋也芹曝用献者野人之私也则乃缄縢鐍钥特达两都匪赋匪献防肆是居希一盼于落落冀所重于璠璵于是天子乘秋布令省我穑事发仓廪以赈贫穷薄税敛以恤防匮四海之内寥廓突奥幽遐独邃莫不乐更生防厚赐以驯致乎嘉美休泰迄乎天高气鲜露滋霜肃斜汉左界旋玑南陆菊敷芬以发芳月澄晖以照屋天子方御便殿陈豳风侍从帷幄之臣屡抽毫以进牍于时海宇黎献式应弓旌士籍于泽宫者千二百人书奏天子览而叹曰嗟乎人文若斯之盛也我明兴二百余载哲圣相承体天立制崇作述之道则徳义以长世固巳治定功成垂于勿替然于礼乐制度谦让未遑非所以昭景铄诏来裔也尔乃辟四门广贤路考文章稽典故协颂雅歌湛露庀五材兴百度修文徳斥武库去泰甚损服御贱后宫之靡丽遵上古之朴素进伯夷以司秩宗相后防使典韶濩美哉洋洋乎包括帝王步武驰骛盛徳大业非圣人其孰能与也由是名儒雾赴惇史云蒸石渠天禄之府金马著作之庭翼翼济济殚见竭闻敦典由礼蹈徳咏仁下及于羣黎万姓亦且荡瑕涤滓无欲无营优游自得守神情以镜至清斯固三王复起而五帝可生也何时君世主之足云由是观之墨之为用章于国君与于斯文洽于教化渐于兆民故夫一文一质者道之经也一张一弛者治之神也非张弛文质恶能兴道理而致太平且冀都朔方其色为黑当代应运实主水徳是宜其执枢建极旋拱万国以垂有道于千亿若子之论将燔诗书弃儒术其何以为天下式子墨之语未终逸民逡巡而起避席再拜曰夫葛不耐寒裘不耐燠时之所在天地弗违微先生言仆几盭足以却步拜命之辱尚守吾师之庻其与于斯防矣  

纸赋　　　　　　　　　　　【`晋`】傅　咸  

盖世有质文则理有损益故礼随时变而器与事易既作契以代结绳兮又造纸以当策犹纯俭之从宜亦惟变而是适夫其为物厥美可珍廉方有则体洁性真含章蕴藻实好斯文取彼之淑以为巳新揽之则舒舍之则卷可屈可伸能幽能显若乃六亲乖方离羣索居鳞鸿附便援笔飞书写情于万里精思于一隅  

砚赋　　　　　　　　　　　【`晋`】傅　  

采隂山之潜璞简众材之攸宜节方圆以定形锻金铁而为池设上下之剖判配法象乎二仪木贵其能软石美其润坚加采漆之胶固含冲徳之清  

石砚赋【`以山水辉映墨　　　　唐妙笔精为韵`】张少博  

砚之施也被乎用石之质也本乎山温润称珍腾异彩而玉色追琢成器发竒文而绮斑盖求伸于知己爰待用于君子故立言之徒载笔之史将吮墨以濡翰乃操觚而汲水始烂烂以光澈终霏霏而烟起或外圜兮若规或中平兮如砥原夫匠石流盼藻荧生辉象而负图乍伏如鹊之缄印将飞设之户庭王充之名巳着置之藩溷左思之用无违徒观夫清光影耀真质霜浮符彩华鲜精明隐映皎如之色比藏氷之玉壶焕然之文状吐菱之石镜当其山谷之侧沉竒未识韬玉吐云懐珍隐徳及乎入用以磨砺因人而拂拭故能抚之类磬发竒音对之若镜开新色既垂文以呈象亦澄澜而渍墨砚之用也讵可兴叹而焚石乃坚然孰谓有时而泐斯可以正典谟之纪垂篆籕之则者也遂更播美六书传芳二妙用之汉帝常同彭祖之席存之鲁国犹列宣尼之庙是以遗文可述兹器奚匹匪销匪铄良金安可比其刚不磷不缁美玉未可方其质光鸟迹于青简发文于鸿笔则知创物作程事与利并兹砚也所以究墨之妙穷笔之精者也  

石砚赋【`以山水辉映墨　　　　唐妙笔精为韵`】黎　逢  

有子墨客卿从事于笔砚之间学旧史之暇日得美石于他山琢而磨之其滑如砥欲精研而染墨在虚中而贮水水随晕而环周墨浮光而黛起明而未融是以为用久而不渝故以为美器成上古征阙里之素王匠法增华参会稽之内史且王言惟一道心惟微于以幽赞由之发挥从人之欲委质莫违代若遐弃文将畴依肃观光而雾集赖设色而烟霏实将振文而为邦岂惟蕴玉而山辉者哉君无谓一拳之石取其坚君无谓一勺之水取其净君其遂取我有成性苟有辅于敷阅固无辞于蕴映惟圣人有大宝昊天有成命莫不因我以载形以我而施令志前王之事业作后人之镜夫物迁其常天运不息水有涸兮石有泐代贵其不磷我则爱其白代贵其不染我则爱其黑象山下之泉为天下之式因碌碌于俗间类栖栖于孔墨呜呼辞尚体要文当絶妙虽濡翰其不疲无繁文以取诮爰贡君子以其劲质或升之堂或入之室对此大匠厠诸鸿笔见珍于杀青之辰为用于草之日夫气结为石物之至精攻之为砚因用为名事若可久代将作程斯器也不独坚之为贵谅于人之有成  

孔子石砚赋　　　　　　　　【`唐`】王嵩萼  

昔夫子有石砚焉邈观器用宛无雕镌古石犹在今人尚传从叹鳯兮何世至获麟兮几年世历近王近霸年止几徂几迁任往回于几席垂翰墨于韦编时亦远矣物仍在焉非圣人之休祐安得兹而不捐洎乎俗远圣贤教遗齐鲁列庙以居先师攸主上荧荧以光澈旁羃羃以色固介尔贞坚确乎规矩昔诸侯立政周道无闻嗟礼乐之仍缺叹诗书而未分圣人乃啓以襃贬垂以典坟必借兹器用成斯文盖石固而人往亦事存乎砚云至乃方质圆形铜模首雕饰为用陶甄可久横彩烟而不絶添緑水而常有岂如石焉斯为不朽昔偶宣父厥容伊何旁积垂露中含偃波时代迁移去游夏而弥远日月逾迈变炎凉之巳多别有逢掖书生献策东京仰希先哲攻文后成叨秉笔以当问愧含毫而颂声  

缸砚赋【`有序　　　　　　　　宋`】苏　辙  

先蜀之老有姓滕者能以药煑瓦石使软可割如土尝以破酿酒缸为砚极美蜀人往往得之以为异物余兄子瞻尝游益州有以其一遗之子瞻以授余因为之赋曰  

有物于此首枕而足履大胷而大膺杯口而箕制其寿百年骨肉破碎而独化为是其始也生乎黄泥之中其成也出乎烈火之下尾鋭而腹皤长颈而巨口餔糟醊酒终日醉饱外坚中虚肤密理解偶与物鬭胁漏内槁弃于路隅瓦砾所笑忽然逢人药石包裹不我谓瑕治以鼎鼐烹煎不辞斧凿见剖一为我形沃我以水污我以煤处我以几子既博物能识巳否客曰嗟夫物之成也则必固有毁也邪物之毁也则又不可谓弃也邪既成而毁者悲其弃也既弃而复用者又悲其用也是亦大惑而巳矣且以予观之昔子则非开口而受湿茹辛含酸而不得守子之性者邪今子则非坦腹而受汚糢糊弥漫而不得保子之正者邪且其饮子以水也不若饮子以酒以物汚子也不若使子自保子果以此自悲也则亦不见夫诸毛之捽拔诸楮之烂糜杀身自鬻求效于此吐词如云传示万里子不自喜而欲其故则吾亦谓子恶名而喜利弃淡而嗜美终身陷溺而不知止者可足悲矣  

龙尾砚赋【`有序　　　　　　　宋`】释觉范  

予所蓄龙尾砚比他砚最贤龚徳庄从予乞曰此石宜宿玉堂岂公所当有邪既以与之又戏为之赋云柳子尝有言曰砚之美者惟青石最贤而绛石次焉自绛青而下盖亦不数而世亦无传何温然之子石出高要之晴川方其始造也祠中牢以丐祐犯惊湍之洄漩探万仭之崖腹取劲石之坚圆裹碧草以径出割紫云之明鲜萦金缕于廓岸张雊目于坳渊于是房以玉室而绨以锦衣名以虚中而以居黙字之适风櫺之春昼偶莫逆于书帏管城子方防茸而落防燕客俨峩峩之丰颐爱知白之尽展其厎蕴而看君答烟霞之谭词粲古今于立顷而观者若未始与闻而有知以其有是之徳故君子见録而不遗也盖尝罥网而出鲤昭以佳瑞而生之涸于顺山而鸽致浴于越池而水缁姿端重而有墨侯之封腰微坳而作郎官之状逸于阗青铁之羣秀蟾蜍玉器之上又尝汚卢擕之怒裾印太真之醉掌泮紫金于药鼎锵清声于书幌迨其弃而弗用也犹賮余骸于弟子瘗朽骨于草莽而狂生乃以铁窃其名而市工仍以瓦肖其像由此砚之难致故纷谬伪之欺诳也顾予此砚之清坚出于歙溪之湄水乃陋南荒之彘肝而窃自比于龙尾匀数寸之秋光温一片之和气疑初得于鲁祠何朴美之如此从予游亦有年爱其忍垢之类巳嗟所值之不遭纷白眼之相视惟一龚之可人辄倾盖而见喜将提携而去归置玉堂之棐几稔亨奋而逃穷脱怒骂之焚毁终未免腹洞于暮年而犹胜支牀于壮岁子行勉矣予将观子与管城辈耕于无所不知之乡而铚丰年之义理也巳  

古瓦砚赋　　　　　　　　　【`唐`】吴　融  

勿谓乎柔而无刚土埏而为瓦勿谓乎废而不用瓦断而为砚藏器蠖屈逢时豹变陶甄巳往含古色之几年磨莹俄新贮秋光之一片厥初在冶成象毁方效姿论坚等甓鬭缥胜瓷人莫我知是冬穴夏巢之日形为才役乃上栋下宇之时扶同杞梓回避茅茨若乃台号姑苏殿称枍诣楼标十二之耸阁起三重之丽莫不瓴甋凝辉鸳鸯叠势缝密如鏁行踈若缀衔来而月影重重漏出而炉香细细觚棱金爵竞托岧嶤玉女胡人争来睥睨陵谷难定松薪忽焉朝歌有巳秀之麦咸阳有不灭之烟是则纵横旧址散乱荒阡风飘早落雨滴仍穿藏弥迤之春芜耕牛脚下照青荧之鬼火战骨堆边谁能识处亦莫知年何斯邂逅见宠雕镌资乎有作备我沉研磬在水以羞浮钟因霜而谢响玉滴一堕松烟四上山鸡误舞澄明之石镜当头织女疑来清浅之银河在掌异哉昔之藏歌盖舞庇日干霄繁华几代零落一朝委地而合随尘土依人而却伍琼瑶天禄石渠和铅即石风台雪苑落笔争邀依依旧物历历前朝沈家令坐上回看能无泪下江中书归来偶见得不魂销有以见古今推移牢笼漫成败皆分短长一贯何树春秋各千年何花开落惟一旦星陨地以为石尽灭光辉鸡升天而上仙别生羽翰异类犹然浮生莫算  

浑沌砚赋【`有序　　　　　　　元`】郝　经  

贾侯有砚端之异石也温润坚洁浑然天成而不资匠凿之力余嘉其能全于朴而致于用也故名之曰浑沌而赋之辞曰  

昔先天氏之一卵全浑沌于太极有心有迹而惟变是适方其鷇不音而拘龙不蜕而蛰防万殊于一同而纳万动于一息忽感而化与神俱入秘于重泉赘于老石而潜风波没泥滓潄沕潏湛清泚哆蟾惊而坟彩老蛟怒而砺齿既未复于故步复见遇乎舟子渊九重而缒出判二气于太始深固反以诱盗静密友以求徙割鼇胆而获翠落鲸肝而得紫一凿而失真六窍存而不死然众变之夭忽实大化之所使水无风而不波心无物而不起但不离不随不凿不弭又焉有卵为石石为砚之异又何疑砚作石石非卵之防盖必有是物以明是理必有是用以明是体一贯而通一宅而止是浑沌砚也巳故其奕辉光登侯堂琰匣贮而色莹净几陈而气张定心存而颖自役大朴在而儵忽自亡散迹于坟典策勲于文章石渠东观陵铄秦汉孔壁汲冢颉颃夏商烬南山之松而不变腐孤竹之管而不伤墨者自墨而不迎儒者自儒而不将含中和而云淰雨霮摧坚贞而金声玉相雾縠披于沍氷隂鉴溢于秋阳色非此色而妄幻减时非此时而宠辱亡守重厚薄洋不名不辱而其用不可量也乱曰砚之珍石之诡杳光含玉溪水知白守黑兮为石谷知刚守柔兮为水委是以涸四海而不汔灰万山而不毁纳元气兮云之根化无穷兮神无巳而列诸圣贤之轨固不待防庄浮屠驾言而作訾  

端溪砚石赋【`有序　　　　　　元`】刘　诜  

石者天地隂阳之核也故蕴神毓异无所不有砚之为石又其精者以天地之大而产石之为砚不过数处而端溪又为天下第一则山川英淑之气寒暑禅代之积千百年间凝而为兹物亦不甚易矣吾闻端溪取石者常千百夫挽绠而不能使之出或雷电晦冥失石所在则知造物非无意于斯石也夫以其生之不易出之不轻则其出也足以经天地而饰皇猷亦必有相之者矣不然造物之宝是也将何为哉作端溪石赋  

伊鼇极之肇判兮奠地维于四方东蕴和而清在西兮北重劲而南燥刚旷南荒之呀裂兮胡为而为石之乡盖以润而为骨兮伏隂气而补乎阳中藏太古之雨兮云为石而山为苍郁古端之最高兮出众峰而为之纲烂柯矗于穹汉兮扶卢南走而昻昻敛灵杰以归物兮贤哲明而石彰三岩窅而如厦兮北尤萃乎积气之藏百霆震击于上兮海飇激射于其旁夜霜寒而月横窥兮白日经天而无光厓枝怪草以晻暧兮孤猿嘷而寡鹤悲翔龙湫隂黑而袭人兮漦千岁而为璜气不逞而结兹石兮故能温栗而坚强缒羣夫而下凿兮散鬼火于隂房神蛟奋其牙兮螭吻孔张丰隆砰怒兮水浪浪羌不知人世之昼夜兮比其升如昧谷之扶桑割云紫以淋漓兮北斗隐而布行搤文武而夺其马肝兮凄冷血乎老苌抉鹆眼之涓涓兮尚如吊夫稠父之亡或刻为太皞之规兮或琢而象夫琥璋或耆势以为穹兮或随形以为长散竒用于天下兮举有砺乎文章锦帆毳匣之万里兮进其尤良历木天之荡荡兮置之玉堂清风永日之娱人兮净几明窗燎西掖之椽烛兮凝细氊之清香绛人之以为侣兮发之以将军五色之芒草黄麻之六经兮施尺一于八荒陈太平之盛典兮轶坟谟而度黄唐笑十睂之春红兮浮远山其断肠鄙西陵之故瓦兮出萎麦之凄凉龙尾失色而愈羞兮鳯咮伏而不敢翔搆元气于朱石天地兮老空山而待明昌忽奎运之昭回兮一日出而为世祥地爱宝而克靳兮鬼神呵而周防及斯世而不自用兮将何以为造化之常乱曰五色补天精窜南兮数千万年一见于人间兮龙马奋兴河图还兮  

书防赋　　　　　　　　　　【`汉`】杜　笃  

惟书防而丽容象君子之淑徳戴方矩而履规加文藻之修饰能屈伸以和礼体清净而坐立承尊者之至意惟高下而消息虽转旋而屈挠时倾斜而反侧抱六艺而卷舒敷五经之典式  

书轴赋　　　　　　　　　　【`唐`】吕　牧  

方舆之静也轴居其重大辂之转也轴当其用夫履端抱圆何所适而不中则有饰以金玉交以丹漆乍骈首于青案或周身于缥帙虽偶提而偶携亦无固而无必故能退尺则不短进寸则不长得随时之舒卷合君子之行藏刘向校书之时偏薰兰气扬雄草之所独染芸香其质则微其用不浅若轮毂之负载同户枢之开转能藏飞鹤之书更掩回鸾之篆妙防谦以处厚每求伸而先卷遭秦则玉质斯焚入汉则石渠可践别有韬黄公之秘略懐王烈之素书探禹穴而谁见啓金縢而有诸仲宣之藏万卷惠子之藏五车非我轴之何宝能懐文以自如岂俟脂膏后运枘凿方虚彼所持而有待假经籍为蘧庐  

獭皮书袋赋　　　　　　　　【`唐`】王　起  

懿彼獭生于水乡始杀身于河涘卒成器于书囊仍彼残文不假乎雕刻裁以新制自合乎圆方既出纳而斯取亦扃鐍而有常想夫下泉委质上天致祭紫府咸萃丹诚若契宜介福以全生奚徼祸而致毙苟利人以获助甘成器于此际则有攻皮之工尝巧于中遗文不剪轻缕潜通圆其盖则合而能固柔其质则用之不穷谢水府之至乐入书林而见崇外也防茸毛有所傅中也骈坒书有所聚韬蔚矣之文章秘焕乎之词赋弥缝则密岂亡三箧之书周旋必复且涉九衢之路若乃青简叠至尺素交驰藏筐箧而不可置懐袖以攸宜必资之以善闭克守之而不遗虽纳以鱼牋乍似噬鲂之日临乎墨沼宁同赴汨之时动必依人静而挂壁满贮攸戒缄縢受益其来也江海至深其洁也波澜所涤掩青囊之贮卷异豹文之成舄既翰墨之居珍幸提携而无斁  

卧读书架赋　　　　　　　　【`唐`】杨　炯  

儒有传经在乎致远力学在乎请益士安号于书淫元凯称于传癖高眠孰可讵贻边子之嘲甘寝则那宁耻宰予之责伊国工而尝巧度山林以为格既有奉于诗书固无违于枕席朴斲初成因夫美名两足山立双钩月生从绳运斤义且得于方正量枘制凿术仍取于纵横功因期于学殖业可究于经明不劳于手无费于目开卷则气杂香芸挂编则色连翠竹风清夜浅每待蘧蘧之觉日永春深常偶便便之腹股因兹而罢刺膺由是而无服庻思覃于下帏岂遽留而更读其利何如其乐只且巾遂挂于帘幌履谁曳于堦除每偶草之子不亲非圣之书比角枕而嗟若匹瑶琴而病诸尔其临窗有风闭户多雪自得陶潜之兴仍秉袁安之节既幽独而多闲遂凭兹而高阅读易则期于素隐习礼则防于志恱傥叔夜之神交固周公之梦絶其始也一木所为其用也万卷可披墨沼之前谓江帆之乍至书林之下若云翼之新垂动静随于语黙出处任于挽推必欲事于所事实斯焉而取斯因谓之曰尔有卷兮尔有舒为道可以集虚尔有方兮尔有直为行可以立徳济笔海兮尔为舟航骋文囿兮尔为足翼故吾不知夫不可聊逍遥以宴息  

读书镫檠赋【`有序　　　　　　明`】王一翥  

王子终夜读书宝一镫檠妇曰苟冨贵毋相忘遂为赋之  

尔其为器也闇而能纳盈而徐冲卷舒惟时万户其同烛龙匿景蟾兔朣胧自非嘉徳孰补昏防或照锦幕或耀朱栊伴愁助笑提携不穷相其体鉴制自良工如金如以错以砻茎擢兰膏焰吐玉虫缭青萦白围晕旁通佳人是告以筮吉凶孰若佐读唔咿相从槐燧初钻松寮始烘苇屏竹舍苦雨老风渔灯如星佛火如虹室少木奴案乏青童丹黄丙夜形影孤蓬守此陶甆陋彼铜缸首推素侣实维厥功嗟彼酣嬉旧业罔效椒烟登进草篝防戎折耳败足委弃壁龙我则安敢夙夜靖共照彻汗青以及女红高炬荧荧咨尔始终  

## 御定历代赋汇卷六十四  

武功  

善师不阵赋【`以圣潮威服　　　唐远人为韵`】阙　名  

明明天子五帝可六政不严而诸夏以清师不陈而远人咸服于是旋大斾罢长毂劒无顿锋矢无血镞万方悦四境肃同夏后之舞羽舞干笑周王之白狼白鹿边鄙以之不耸神祗于焉介福至矣哉善师不阵之功烈烈而郁郁者也伊昔汉武黩兵于邻殚天下之赋悉域中之人南浮瘴海北历胡尘然后戎虏稽服瓯闽入臣孰与乎兵不交而枹不鼓遂奔走而来宾我师孔闲我后齐圣顺鲁史之武有七徳法周书之农用八政不讨远而远者自懐不耀兵而兵威克盛信百王之楷范为百代之镜者也自太朴之既散俗易而难威蜂虿或恣其毒螫鸱枭乃纵其翻飞是以有征无战有守无围家以文事革武事士以儒衣易铁衣王者之兵也有  

征而无战北方之强也不召而来归旋师以出振旅而返示牛马之弗服在干戈而载偃鄙楚子之灭小文王之侵阮百僚兮率职济济羣士兮直言謇謇声教所被则莫我敢遗日月所临于是乎无远荡荡昭昭不讳之朝忝陶唐之比屋敢颂美于帝尧  

有征无战赋【`以安人以徳不　　唐战而旋为韵`】陈山甫  

皇威克宣强敌无全始建牙而耀武终不杀而摧坚授师律以徂征凿门而出指戎夷而向化掉鞅而旋静难以仁胜残以徳绥懐未及方资吊伐之谋氛祲潜消讵假貔貅之力命将必先于制胜数课宁劳于逐北三令着而狼野自清七徳彰而枭心巳息是知训戎有律料敌无遗乘地形而动众顺天讨以行师播武烈为先登之旅尊英风为遏乱之资利百胜者不其殆矣尚九变者于斯远而于是指途而边鄙革心按甲而凶渠授首向威懐而将顺将血刃而何有行当尽敌制在于成规武以止戈匪劳于善诱念安人之可待懐鬭志而终不当其蕴龙韬以啓路驰豹骑以清尘鄙身膏于草野笑血染于车轮所以示专命柔远人扬分阃之威无逾六月来有苖之类不俟七旬一举干戈载櫜弓矢惟义是徇惟仁是以有以见解纷之谋有以见知难之防且夫治兵在于克敌定乱在于图安苟率人以知化宁黩武以自残所以不矜其庸功不事乎权变文教被于含育武徳彰于防县由是而言善用师者不在乎善战善胜不武赋【`以能善胜者无　　宋烦威武为韵`】陈　襄  

以威治国者国罔乂以义服人者人必归故王者因善胜而无越在黩武以诚非将成不阵之功岂烦戎事自得无为之战奚用兵机斯盖本道徳以为治异权谋而尚威者也伊昔良臣上言圣者以谓君有其徳则固于邦本国用其武则黩于天下但为善之可胜必兴戎而无假既守不争之道率服羣心奚资因敌之劳始平诸夏善教旁出纯诚诞敷自裕华夷之俗且忘征战之虞盖以道自吾有争将尔无不怒而威岂假阗阗之旅惟仁无敌奚烦赳赳之夫且夫耀徳者匪尚于观兵修文者是期于偃武嘉圣治以昭格且军仪而何取自然邦乃其昌人谁敢侮运筹于帷幄之内岂尚戈矛折冲于樽俎之间讵扬卒伍则知善而能胜者由教化以罙敦胜而不武者示威懐而可尊既蒸黎而自化信攻敌以无烦所以舜格苖民且班师而勿用周降崇国惟务徳以斯存此则治道光昭圣猷丕阐括民下以远服恶戎容而外显不战而克非劳缮甲之能广徳而强讵假行丘之善彼大勇推乎不鬭善结本于无绳曷若我守彼自强之志昭夫去敌之称武王之七伐乃齐终慙拨乱文公之一战而霸岂足矜能斯所谓圣化光敷民心响应非烈烈以威取盖巍巍而道胜故得大邦懐徳而小邦畏威成功允称  

不阵而成功赋【`以功徳双美威　宋震寰海为韵`】田　锡  

圣人以徳御天下威加域中谅至仁以无敌故不阵以成功征道徳之格言谓乎善战取春秋之经武自服皇风是知恩始孚于万灵武寔加乎七徳安民和众以为本禁暴戢兵而是式所以堂堂之阵弗施而唯取柔懐整整之旗何用而陋乎刚克昔者成汤革夏泽及万邦劲敌靡由乎力制匪人自悦而心降岂比夫祖龙霸秦恃山河之百二淮隂事汉称智勇以无双又若武王克啇灵旗前指岂鵞鹳之是列匪鱼丽之称美自然宣威有亳民率服以来归师济盟津众悦随而戾止是知王者之取天下也泽普羣动恩流九围道徳为城池之固忠信为甲胄之威所以箪食壶浆迓王师而自速靡旗乱辙望圣徳以如归冝乎师克在和动先观衅仁义之施也若风雨之速威武之加也若雷霆之震传称因垒美崇伯之归周书曰舞干纪有苖之服舜今圣朝以民跻寿域道洽人寰将铸劒于农器方虚侯于玉关弭祸乱于未形恩能服众布英威于有截礼以防闲下臣赓歌之曰化洽无私兮功符不宰取仁义为胜兮岂干戈砺乃徳上冠于唐虞政下任乎元凯孙吴之阵法奚取韩白之兵机弗采冝乎车同轨而书同文至化方流于寰海  

师贞丈人赋【`以武有七徳师　　唐贞丈人为韵`】独孤授  

先王以武不可独任故受之以师得其人则百蛮风靡失其职则九庙陵夷君于是慎择其难申命分掌动众以正临下以长合人谋兮顺天奬慎战也在知机而万全慎身也如临深于百尺夫然后出号令拔忠谠树藩屏畴土壤截方隅以无事威寰海以稽颡俾其政成者列爵功高者受赏是知师贞丈人之称也至若荩臣嘉谋以国利不可动忠不可贼威远方以慕化训万民以勤徳使强弱不相陵乃胜残而可克力牧佐之而不疑轩后居之而不惑此帝者之师也萧萧马鸣悠悠斾旌伐叛则刑立柔远而徳成上乃奉君之职下乃守臣之贞汤武用之而定业伊周法之而作程此王者之师也审官以统众求贤以自辅必观衅而后动岂穷兵以极武不害闾阎不败工贾政得其经事合其矩管仲因之以相齐桓晋文由是而称盟主此霸者之师也暴而不戢安忍无亲徒侈其欲轻用其人处劳则先加于众居后则乐止其身犹回邪而自保迷大路而不遵州吁处之以国灭子反效之以祸臻此黩武之师也尝试言曰王心无逸师出以律惟徳是钦惟刑是恤自然道贯三五勲崇四七不假筑京观兮定武功逞淫刑兮数军实言乎师贞在人其来自久动无悔败位不虚受追惟古昔厥有臧否是则颇牧之勇敢可以执其手平勃之临事可以难其后伊吕之行可以钦其顺其守不失其攻不有行称文武之畧居成社稷之守神祗以百福休祐子孙以百代不朽盖由尊严之重以礼立训师律顺正动而何咎  

王师如时雨赋【`以慰悦人心如　唐雨苦旱为韵`】陈去疾  

惟唐十二叶盛徳如春虽幽无不被而犷有未臣帝曰苟非我武焉能庇人于是考策谐谘询投干戈于苖扈之地拯黎庻于涂炭之辰是师也以胜残为心以除暴为主得周宣之薄伐非汉皇之黩武尔乃誓六师命吉甫鼓而出兮俯而取始天声乍发阚若雷霆终圣泽旁流霈如甘雨既歼元恶不问其余诚与之更始而待之如初箪食壶浆将争先以邀路缁黄耆艾知弛负以宁居是以足蹈手舞怨释愤摅洗心灵而沃若类草木之贲如始其闻金鼓之声疑杀戮之谓及其防霑濡之赐众乃欷歔以相慰曰岂图污俗犹轸圣心殷云雷以作解与枯槁而为隂济济烝徒一以贯乎睿防颙颙噍类咸得涤其烦襟渥恩既溥幽忧爰泄爱离毕之时见覩燎原之焰灭始凭鼓怒信天步之不回终乃发生谅人情之大恱既而新厥政革其谟遂开儒风与文教载櫜越棘与燕弧正皇纲于寒暑变下国之荣枯夫如是莫不沐仁泽以愉愉咏恩波之侃侃方且观濠梁之鱼乐岂复比农夫于嵗旱  

王师如时雨赋【`以慰恱人心如　唐雨枯旱为韵`】章孝标  

念黎庻兮罹于毒痡我兴师以翦屠如旱岁之稼穑得膏雨之霑濡岂不以垂渥泽润涸枯草木之心宁虑暵其干矣天人之意将使卫讨邢乎至乃锐戈矛齐卒伍诚告防于上帝祈发生于下土龙旗电掣疑驱蔚矣之云鼍鼓雷奔似送霈然之雨匪六师之是侵实百姓以为心所谓谋臣如雨猛将如林驰之驱之似得时而将降六伐七伐谓决渠而就深既踊跃而成列象沉隂之欲泄青萍刜而破块将分白羽麾而散丝不絶奚润草之芳茂信洗兵之是阅异苞茅之贡矣尔职不恭同隂雨以膏之我心则悦不疾不徐箕张翼舒向兵革而自弭喻霶之有余多鼓钧声知上善之不若密云不雨想西郊之未如且宣王六月兮非旱之备高宗三年兮适足为费惟鬼方之是惧何人伦之足慰岂比指緑林于一戎养苍生于百卉知我者信号令如春不知我者疑甘泽随轮一鼓而风云作气再麾而寰宇清尘以此出征为活国不能无战乃爱人故得戎羯来王淮夷纳款嗟蝼蚁之犹聚将刑戮而尚缓今挟泰山压危卵不得巳而用师如救岁之大旱  

大阅赋【`以国崇武备明　　　　唐习顺时为韵`】阙　名  

惟圣有作含灵大庇万邦以平羣动咸遂输瑜景集削袵麇至犹且修干羽除戎器懿文徳恢武备大阅之礼所谓简车徒谋元帅以虞以度习无不利故冬令有典夏官是司尚黑服建黑旗各率属以于往昭用众之在兹择元辰于仲月得刚日于斯时然后莱田立表斩牲徇阵斾游旌控高靷百其勇倍其信骈驰翼驱旅退旅进钲铎镯铙之数物有攸施坐作疾徐之节教无不顺咸以律而自勉谅匪高而匪吝才实天生用犹日慎遵兰防而合礼罢艽野而作镇边陲削平天下文明遂以畋而以狩知足食而足兵戎士趫夫呈才逞武将撄戾以雄入顾振旅而尽取公之私之有伦有矩崇七徳之丰禁迈三驱而夸诩岂惟兆于熊罴固乃除于防貐暨夫整众而入军容翕习聒腾骧天动地岌亦取暌而致用诫犹火之不戢惟皇建中昭明有融止戈为则垂衣是崇混车书于无外尚何施于一戎别有明试畴庸举惟慙徳征于二柄或不爽于为邦形于一言庻无忝于观国  

大阅赋【`以国崇武备明　　　　唐习顺时为韵`】胡　瑱  

乾坤设象帝出乎震文经邦而遐迩安武御冦而上下顺厥二道之可久同五材而皆进故轩辕出涿鹿之战颛顼列共工之阵足以克定祸乱天禄永终虽八荒有截而七徳是崇若乃冥用事律变冬中胡地马肥宁控而习战汉家农隙且讲事而威戎于是简车徒命将帅崇文物设武备旌旗裔裔而风飞士马嚣嚣而云萃竟泽弥谷殷天动地衔枚无声击鼓作气雕弓月满宝刀霜利申前驱诛后至为三表而有节历千古而不坠者也尔其兵势崩腾军容翕习甲鳞布长戈岳立虞人莱野羣吏作旗事着六职礼分四时可以顺少长匡邦国匪盘匪游有典有则是时也长杨草落鄠杜霜明既不虞而作式亦因狩而治兵大田获之以三品和门树之以两旌抱木之猿见矫矢而遥泣伤之鴈闻虚弓而巳惊且夫设席张幕防盾负羽兽之大小既公私而殊获野之险易亦人车而各主岂即鹿而无虞诚献禽而后取此非以田猎纵天下之极观亦因之简众而习武  

大阅赋　　　　　　　　　　【`宋`】王禹偁  

大阅之义载于春秋彼乃一国之军礼千乘之诸侯曾未若天子之大阅扬神武而阐皇猷天祚有宋授禅于周太祖以武功戡定太宗以文徳懐柔亿兆人兮颂声作四十载兮王泽流二后上仙贻厥孙谋一人继统承天之休大舜孝思四海遏密高宗谅闇三年宅忧俯顺先王之防纪重违百辟之勤求于是延英入阁端冕凝旒钧台锡宴拊石鸣球天地同和覩来庭之鳯舞君臣相遇歌在藻之鱼游惟圣克念惟皇聿修方欲生擒颉利血灭蚩尤辑大勲而光祖考练武经而平寇讐以为天生五材孰能去其兵革武有七徳予将整乃戈矛时也鹰隼击虹蜺收陨箨飞乎原隰嘉禾敛乎田畴因农隙而顺时令数军实而修戎政野庐设次甸师奔命御幄立而天开教场平而霜劲雷动风行千骑万乘于以威八荒于以安百姓师出以律我所以表严庄之称器不示人我所以执征伐之柄乃幸近甸出重城天步顺动帝车啓行申军令以偃草揭灵旗于画荆赳赳洸洸卫社之将帅皇皇济济扈跸之公卿从龙云合捧日霞生卤簿前驱按礼文而不忒招揺在上法天象而有程肃肃戈防镗镗鼓钲期门佽飞云蒸而鳞萃材官骑士岳立而山横旌旗衣服文物声明列羽林之仗空细柳之营锡鸾和铃铿天籁于晓吹枪棓锋盾戢星芒于太清皇帝乃降步辇陞帐殿明誓六师诞修一战法武侯之阵示以纵横按风后之图亲加训链出游兵以定两端握竒数而制四面揺干荡坤飞霆走电八尾四头千化万变开阖舒卷若常山之蛇蟠沸渭喧阗如沧海之鼇抃则有超乘贾勇戏车为郎挟辀射防挽强蹷张劒倚青汉戈挥太阳可以越巨壑踏昆冈气压乎北方之强又若屈产新羁渥洼逸驾汗血兰筋腾霜照夜师子花狞胡孙色赭可以走高山突平野势吞乎南牧之马莫不虓若虎貔猛如熊罴鏖兵神速彍骑飙驰前御其前必参长而补短阵闾容阵亦鴈行而鱼丽疾徐有节动静有期无穷如天地之运转不竭如江汉之渺弥没而复出如两曜尽而复生如四时同子弟之亲父兄急难相救如手足之捍头目斯须不离屹屹然立不败之地堂堂乎成无敌之师以虞待不虞则祸乱息矣治多如治寡则进退随之所谓有备无患居安虑危保宁宗社震詟边陲畅皇威于禹画生兊悦于尧睂夫如是岐阳大搜安能窃比骊山讲武不足称竒以此攻城何城不克以此平戎何戎不北兵虽示乎服习战必分其曲直周武桓桓之众尚以仁而伐不仁汉高将将之材固鬬智而不鬭力既而皇欢洽白日斜还北阙御东华宴喜斯备庆赏有加气增堡障声动幽遐通大漠极流沙伫见破天亲可汗之名风行紫塞赐奉国契丹之印永属皇家帝庸作歌曰顺时狝狩安边御寇扬我武兮师人辑睦军阵习熟威丑敌兮不教而战祗取败兮不戢自焚予深戒兮近臣再拜而赓歌曰秋大阅兮威穷边兵力锐兮人心坚封狼居兮禅姑衍抵瀚海兮登燕然俾遁逃兮无地咸扶服兮朝天无外之化兮被率土升中之礼兮告上然后飞英声介景福亿万斯年  

饮至赋【`以破敌有　　　　　　唐功为韵`】李子卿  

皇矣圣主贤哉良佐庙谟克谐武烈斯播凿门而上将初出屈指而西戎巳破既执讯而获俘遂策勲而类课覩沙漠之旗偃见边庭之鼓卧盖所以示王师之有征识天兵之不挫者矣振旅而还军容毕觌其出也谐六月之功其入也叶三年之绩庭实既备皇欢是式醉百壶而军声恺康献万寿而喜气緜羃茂勲彰于防县盛礼陈于宗祏知我功之不宰知我武之无敌六师于是乎张皇百蛮于是乎怵惕然后勇爵高设元功克受搴旗斩将者其锡蕃攻城拓土者其赏厚筑京观而无谓铭鼎彞而可久蒲海长清匈奴巳闻于断臂稾街初列戎王正见于悬首舞干且在于舜阶挟纩更闻于尧酒此乃征而不战为而不有者也由是遐荒必通饮化向风息去病之深入罢张骞之凿空从此止戈不劳乎四伐五伐因兹解辫无限乎自西自东非我皇明四目达四聪上让下竞君明臣忠则何以建无大之元功  

饮至赋【`以破敌有　　　　　　唐功为韵`】崔　损  

圣人推有功择贤佐武义举湛恩播所谓君良臣忠上唱下和鬼方难制敢称乱以荡揺遐荒恃险不恭命而朝贺然后兴以戈矛伐其怠惰自彼曲而我直必义勇而遥破有若霸由一战晋文伐国以定功师兴七旬有苖崩角而自挫然后陈大礼广庻绩乃公乃侯左贤右戚一人有庆必偃武修文四海无虞乃销锋铸镝宰夫供其牢醴乐人陈其戞击英英之士爵劳先以代谋屹屹勇夫宠命嘉其勦敌惟我后贯三古之睿哲继百王之絶纽用伊吕则举无遗策扶卫霍则功称不朽每懐远以赏功因劳车而献寿坐朝饮至同鲁史之策勲在泮献馘耻汉家之斩首远方安而犹慎多垒静而不有及夫殊勲既答王泽斯崇劳还师以枤杜赐侯伯以彤弓勇爵劝能懦夫增气于无敌拔卒为将武臣誓心于有功然后寰海远辟天下大同教化无外昭明有融覩班师之盛礼莫不励志而饬躬  

曹刿请从鲁公一战赋【`以小大微情必能穷理为韵`】  

【`唐`】高　郢  

曹刿者何鲁国英士将有征而无伐必虑终而谋始是以揣人情究物理决胜则若火燎原发言则如石投水智非尔及乡人胡乃以措辞谋必我臧庄公固无其逆耳今小大是恤忠信是履故刿谓公曰此可一战而巳于是陈车乘备甲兵顾谓斯战请从而行敌巳料却计当宿成鲁有竒才将吞之于度内齐无良算讵得知其祸萌俟彼三鼓而退谅此一埽而平若临穽扼兽竭海斩鲸则何以逞其情哉观其扬红旗耀白日两军山峙千骑栉比挥戈电飞激箭飙疾我鼓振兮其威初厉彼气衰兮其律巳失果当辙乱而旗靡孰谓无固而无必既而齐师败绩奔防俶扰杀气凝于空间惊尘接于云表鸿门之会比其功而莫高涿鹿之师齐其阵而犹小余勇未终地尽川穷师旋而云烟书廓兵殄而山河夕空巳矣哉千古崇崇仰夫英风被褐之时贾勇当百夫之特登轼之日指纵为三军之雄益使鲁君去其奢抑其欲永竞竞于刑狱择其善从其能得翼翼之股肱故君子曰猗欤曹刿经国之大俾夫肉食者终有慙于暧昧  

济河焚舟赋　　　　　　　　【`唐`】高　迈  

昔孟明之载战载北也空山肉填平地血流匹马双轮荡然不收社稷包羞朝廷隐忧用兵至此不死何求诚以弃瑕之恩未报拜赐之言虚设砥名砺节易地改辙冀桑榆之未晩得雌雄之一决乃复总元戎申薄伐驷马云屯长劒电掣哮阚兮前貔后虎威棱兮左霜右雪火千旗而四面风生雷万鼓而一道地裂小长平之瓦散凌不周之柱折朝出乎咸秦夕临乎孟津其气益振其屈欲伸于是指河中之舟示军中之人曰吾与君子誓雪前耻雪则出黄泉之下胜则入青云之里吹嘘而霜露变叱咤而风尘弭虽无此舟谁无此舟否则骸骨为异乡之土魂魄为邻国之鬼虽有此舟谁有此舟矣乃命焚之夫其火与木相守水与火相煎烘大川焮长湍龙吼乎沸潭鱼喁乎汤泉舳舻化而为炭檝櫂飏而为烟水声与军声合旁括乎地火气与兵气鬭上冲于天是谓天为我赫怒焉地为我震嶪焉林木为我枯死焉山陵为我崩骞焉千里而高鸟不过四遐而猛兽莫前况于人乎况于国乎于是晋君臣闻之心攒百箭背负芒刺形神无主手足若坠曰秦师徳之修诚之至天将啓吾将避闭城郭而不出潜锋铓以自备以五庙苟存为幸以万人苟免为智敢佑其山河而虞其土地于时晋实为主反为客秦实为客反为主不战而胜不攻而取掠地于大河之北封尸于崤陵之下既而鬼得偿前耻人得解厚顔四顾野清横行而旋噪声破晋山嘉气塞秦关曹沬复鲁之勲自居其下范蠡平吴之力莫厠其间此役也见孟明之临事暂否终泰图之大也见子桑之举人遗麤得精鉴之明也见秦伯之用贤责功舍过道之在也臣事君不必自致借主司之公君使臣不必自得借主司之忠由是观秦伯之有子桑犹耳目之在躬以其视视一国之明以其听听一国之聪自可以翊天子还淳风代与三五比崇身与二八争功威强晋霸西戎不亦冝乎明明我后渴贤固久悬无私之镜以照六合持无私之衡以秤九有掇竒拾异葑菲尽取若有一人兮近文章含坚贞悔巳往之无成谋大来于此行出蜀郡题桥以见志入函关弃繻以示诚宁作焚舟而死不为弃甲而生投军于子桑自比于孟明君谓之何如哉言之不可以巳也颂之曰析薪如之何匪斧不克事君如之何匪媒不得是知焚舟之役非孟明之力乃子桑之力也  

孙武试教妇人战赋【`以题　　　唐为韵`】李　铣  

昔孙武子兵术干吴王曰臣闻国之大君之尊法星象月则干效坤盖利徳之并用故文武而兼存所以安社稷保子孙恢霸图虑并吞臣实不敏请尝试论王曰弧矢之利以讨其贰虽邦国之无虞必干戈之有备今者革车千乘介马万辔外多劲敌敢旷戎事诚愿陈五兵之道用一鼓之气虽寡人之不徳知将军之自试闻女子之难令岂习之而能致不然者则无以表将军之异武曰唯唯大王之所示乃召内宰出丽嫔下高台授武臣皇皇兮其令巳申肃肃兮其气益振今日宠不可恃法有所尊当秉心以受教勿怙色而骄人于是建主首统诸妇示其左右约其先后唯玉貌之自矜念将军之何有顾三令而却立哂再麾而掩口当兵法之必诛虽君令之不受既而易将更令整行定伍开天门闭地户审向背分客主角以持兵金以节鼓张竒正以导其进退制方圆而必中规矩武曰彼如桃如李皆如貔如虎可以服楚越慑齐鲁惟大王之悉覩岂独播于虚声以妇人之讲武王曰始也壮卿之术今也信卿之效将遇敌而可敌故难教而可教乃朝羣臣御正殿授以斧钺使其攻战王不失王道武不辱武战戮二姬而顔色匪怍制敌国而军声大变于是孙子用兵有独断之名尤不若吴王有割爱之善  

纵火牛攻围赋【`以火发牛惊龙　唐文炳焕为韵`】阙　名  

昔田单以将亡之国坐必胜之筹伺燕军于无虞之夜纵燧尾于有力之牛将用突骑劲卒谬以龙文虎彪冀重围之宵溃复三败之深讐乃先诈以乞降然后谋而窃发内欲激于怒士外且骄其敌卒遂决策于斯须固无疑于飞突于是建皁盖选名军因七尺之殊状画五防之竒文先事以谋凿垣之门暗啓及期而进束苇之火遂焚巳而夜景将迷霄辉潜焕龙章交映虎斾杂半以强服猛肇牵之质前驱从黑忽明无备之师大乱攒万蹄以跃出噪众鼓以相从喧声震乎厚地列炬迸乎崇墉风敲后焰血洒前锋一战而彊甚周武之驱归兽众神皆走剧叶公之惧真龙始其制胜唯神开机必果合如雷电廹如星火飞驰之际先资战野之威叱咤之间巳转覆巢之祸故得骋照曜恣横行士卒咸以奔溃山谷为之震惊陷阵摧坚不劳于五千之士而追亡逐北何啻乎七十余城由是齐人复振燕国大倾襄王曰牛者以彊力称猛兵者以计谋自幸必将尽一时之觝触为万代之彪炳岂使饱丰草与清泉望桃林而休影垓下楚歌赋【`以汉师清歌遂　　唐统天下为韵`】阙　名  

昔汉兵未罢师屯垓下物格时变威轻势寡两雄较武焉知刘氏昌乎四面闻歌是何楚人多也且其秦以三世汉之五年当重围而外合聆逸韵以初传令肃辕门如贯珠而有序声环戎垒闻弹铗以相宣将清氛祲于兹夕宁遏行云于逺天由是互变新声复转余弄效巴人而四起明汉祚之一统宣于里巷千门而羣犬吠声静入房栊一夜而满城惊梦尔其本秦人也尽当秦声爰作郢曲以移楚情将以表升平之道引讴诵之清戚楚外虞风急而鼓钲动地曲终回顾月上而旌旗绕城楚王乃起自帐中怃然悲惋腰间之劒斯在麾下之师巳散在昔割河渠分理乱东也为楚西也为汉乘时合约情激愤以空深言志增悲意浮游而不断但闻迭唱以继和宁肯侧聆而屡叹回首无计虞兮奈何汝起楚舞吾将楚歌弱冠举兵霸世之名则振穷途败绩拔山之力空多固知天命有归雄图不遂念绕梁之未阅信创业之难致战征七十空传海内之名子弟八千谁返江南之地巳而楚幕旗偃汉军角悲虽溃围之远遁终漏网以难期便继遗声可成功而作乐果符先兆乃献凯以旋师呜咽奏之一曲决雌雄于此时  

汉以木女解平城围赋【`以国娥行止蕃姿固忌为韵`】  

【`唐`】谢　观  

汉七年兮海内巳清恃兵强兮深入平城将耀武于穷边絶域欲用壮于四海八纮举国兴师娄敬之言莫听七日不食陈平之计方行于时命雕木之工状佳人之美假剞劂于缋事写婵娟之容止逐手刃兮巧笑俄生从索绹而机心暗起动则流盻静而直指似欲排君之难匪惮陋容如将报主之讐无辞克巳既拂桃脸旋妆柳睂目成可望肉食无遗摛粉藻而标格有度传簪裾而朴畧生姿节操坚贞状刳剔之刑无惧秾华窈窕见削成之肩不疑然后回出孤域逍遥独步向锋刃之形稿高秉松柏之心坚固既而踟蹰素质婉娩灵娥日照顔色风牵绮罗覩从绳之容楚楚混如椎之髻峩峩有貌而自为饰诈无情而不转横波时也匈奴合围嬖人兴事故持娉婷之淑态用挠阏氏之所忌果惊如劒之眸不识运斤之鼻观其玉立汉垒花生女垣香飞大漠名动雄蕃各揣蕞陋之姿胡顔恃宠兢念芳鲜之质苟且孤恩乃储讐以极谏并懐礼而献言以为汉之与蕃本为殊国冀两地之无患曷二主之相殛落日而鸣鼙自怨中夜之重围暗失  

汉文帝幸细柳营赋【`以将军出令汉帝徐行为韵`】  

【`唐`】冯　韬  

敌犯榆塞军屯柳营观文帝劳师之礼得亚夫为将之名其始也威独立气横行由棘门而及灞上列千骑而陈五兵羽卫爰来威仪既盛马壮而尘起旗整而风劲全忘以律自矜万乘之尊是用加嚣未发三军之令及其回鳯盖驻金舆师徒方俟于倏往介胄俄惊其勃如人心为之激发天步为之踌躇方警跸之初传自南自北洎銮铃之有节匪疾匪徐伟夫推毂而行受赈而出苟心腹之无二视尊卑之如一足使他将顔厚余凶股栗戈鋋有耀压灞水之波澜士马无声悄辕门之风日焜耀今古光昭典坟振天声于絶漠笑儿戏于诸军山河保誓竹帛垂勲守官而敢违上命不战而自息祅氛时也暴去彊秦功成大汉炎火兴而刘氏将炽旄头燿而胡羣尚叛思堂堂之阵用拓封彊得赳赳之夫以平祸乱冝其威加异类才出非常精贯金石贞含氷霜近镇秦城之上遥临渭水之将观尔类之可歼师安得夺谅我战之则克敌何以当国家威武有制寇销蜂虿之毒臣展爪牙之卫斯幸也诚则可嘉殊足称于其帝  

昆明池习水战赋【`以将伐远戎先修武事为韵`】  

【`唐`】王　起  

伊昔汉武将吞远戎凿昆池之澹澹习水战之雄雄池则无涯冩填河之象战思拓土合水国之风将以规远畧恢圣功遐方不拥犷俗来同岂徒列万艘之逦迤翫一沼之冲融乃命搜舳舻征卒伍剡楫櫂备金鼓得佽飞于荆江获文身于越土榜人来萃水客斯覩介夫仡仡将牵牛以交映画鶂呀呀与石鲸而对吐奚去陆以习坎方整众而耀武武之耀兮昭彰众之整兮张皇揽繁弱拔干将可以摧南方之锐可以挫北方之强列万夫之貔豹杂五两之雪霜跃彼涟漪见鱼丽之出游乎洲渚知鴈翼之张观乎作军政临武事进退有节沿洄趋利或连兵而鸟逝或应鼓而麋至令肃而必平戎敌教成而不可夺帅四遐纵观士徳增修森森兮烈于武库赫赫兮敞以层楼文物惊乎海若声名震乎阳侯河汉为之震荡刼灰为之沉浮则知水陆之谋无阙则遐荒可伐舟车之利克全则珍宝争先故能立功于穷裔垂盛于当年国家以四海波清九州草偃感彼洪沼犹连汉苑余波尚在空发藻以潜鱼水战不修耻劳师以袭远实我皇之清净冝福禄之来反  

汉武帝勒兵登单于台赋【`以旌旗千里深入黠虏为韵`】  

【`唐`】韦　充  

汉兴五叶帝曰孝武气盖羣方威加丑虏谓八表可以臣服谓四方可以力取所以发王者之师于中原登单于之台于北土乃征骑卒爰整虎貔将驰大驾用建灵旗电耀星奔忽东西而沸渭虬腾龙骋纷左右以葳蕤出乎关山之外乘乎肃杀之时始也历涿郡之墟涉西河之水践匈奴之絶域蹂长城之故垒洪尘坌乎三边白刃森乎万里追风蹑影之骑蔚以先登执弓挟矢之徒纷然四起帝于是奋师旅纵窥临云浮层构霜激雄心鼙鼓之声自隂山而雷动旌旗之色从大漠以烟深故得远瞰龙城旁分马邑俯云路以周览穷地形之可袭悠悠四塞辨古戍之微茫一一辽天见征鸿之出入既而敌不敢犯兵亦言旋将雪耻于平城之下冀归功于高庙之前殊不知天下一家不必耀威灵于亿兆域中无事何烦夸被练之三千况彼詟羣胡恣专杀且非示一人之恩信亦何以制九夷之桀黠徒使五原之下感戎马之萧萧四海之中识兵车之轧轧未若我国家无私为用不战为名外设受降之垒内悬进善之旌俾四方之通泰致九有之文明岂徒与西戎北敌较战而论兵  

请长缨赋【`以谋果气雄约　　　唐束强虏为韵`】张友正  

昔汉武志辟中原谋绥远裔选使者之招抚得终军之雄厉握瑞节将彼俗斯懐请长缨必其王是系惟越之王南方之强拥百城而窃位扼五岭而为防隔上国之正朔弄先王之宪章子云乃奉辞象魏衔命要荒因壮志以中愤遂雄谋而外扬蕞尔小国又非内属缔交火鼠之乡连结雕题之俗地远人旷山重暑溽不可以师旅加不可以威刑束请今流圣泽以旁浸引皇明而遐烛虽百越难羁而长缨可足何者欲以请长缨之容欲以革断发之风使有执珪以展敬庻无鸣镝以称雄既而化被越裳威行南土解椎髻而袭冠冕舍卉服而垂缨组其合浦之明珠与炎州之翠羽咸奔走于外域共充盈于内府缓颊来九译之朝一言敌两阶之舞是知缨以长为美士以才为主当其时也爰陈敢请之辞于以系焉果致未羁之部观其兴言无愧适足无畏有以见四方之气功谐所筹事惬所求有以见千金之谋士之处代贵乎排难解纷扞灾攘祸重立信于金石急成仁于水火傥见授于长缨愿轻生而致果  

请长缨赋【`以愿得长缨终　　　唐期系颈为韵`】阙　名  

昔终军志蕴勇谋辩能游说愿陈炎汉之威武远挫劲越之铓锐以谓嘉言是发不假短兵之交远畧无俦思得长缨以系乃言曰蠢尔越裳僻在遐方隔华夏之正朔阙贡赋之典章遂得持汉节适蛮荒得执缨以奉使期系敌而来王既存乎功莫我大奚辞于道阻且长摧倔强于舌端匪申北面之礼曳葳蕤之首饰将服南方之强既而届彼絶域于焉辨惑以利害为纪纲以礼义为组织明其攻取之计比以众寡之力越王于是俯而敬听仰而失色徒虑枭首之有期惟惧束身而莫得乃解其椎髻愿与华同献明珠翠羽之珍曾无虚月化断发文身之俗莫不向风谅约束以在始故羁縻而有终原夫三寸之舌自骋七擒之术作警俾其气慑于胸常恐兵在于颈听丝纶之命巳有惧心受萦绁之时敢不引领是知缨之是持功罔期锡王者之服章礼以牵率加越人以文冕义在絷维斯则继陆贾之前功乃立可俟也来尉佗于丹徼非远莫致之则知善于激劝乃适我之愿词可纵横故縻之以缨则雕题黑齿之类孰不从风而行  

上将辞第赋【`以丑敌未灭将　　唐军不家为韵`】张　随  

匈奴猖狂犯汉封疆天子赫斯怒而沮南牧谘上将而临北方惟干戈是扬惟赏罸是将能推诚则功臣必锡之甲第不私己故嫖姚见辞于武皇所谓万夫之雄特百代之忠良也且将军英威果决如火烈烈志以形言义以激节乃进而陈曰烽燧之虞未絶豺狼之党未灭矧师旅而尚劳何栋宇之云设于是崇义立勲飘然不羣精贯白日气干青云胷中吞乎万里掌内指乎三军誓将驱我貔武歼彼丑伍岂惟献俘而执馘抑亦开疆而拓土苟不能上安社稷外宁寰宇虽欲乐钟鼎而徒为高闬闳而何补若夫飞甍连属画防旁周地直戚里爵居通侯苟素尸而为累当轮奂而为尤可不知池台之娱缇绣之费谅无勲业之重徒冐宠章之贵在人事之攸宜于王臣而则未斯言也摭实去华斯志也宁俭匪奢忘身而可谓事主许国而何暇恤家王翦请贻乎子孙与兹难并晏婴敢烦乎里旅相去不遐夫策在必行功宜可久侈言无验亦孔之丑彼樊哙之述横行贾生之论系首岂如将军恢壮节辞华第俾功先而身后者也  

佩刀出飞泉赋【`以至诚所感灵　唐泉为生为韵`】阙　名  

贰师之伐大宛也耀武经阐王灵入絶域讨不庭近取诸身拔宝刀之错落上善若水出山溜而清冷则诚之所至危无不宁挹既思于跋石利遂因于新硎当其大漠之北穷山所次万流皆涸甘泉斯秘尧人不能以凿井考叔徒称其阙地思羣饮而骏奔懐载渴而麋至大兵悬命夸父之拔策是忧上将失容曹公之指梅莫致惟石岩岩将破以至诚忧心惨惨将慰以感乃拯经营陟嵘峥缀流之急贯日之精念鑪中锻链之利成山下决防之情孤环出铦锷明赖黑壤而暂啓迸泉而可惊活活兮有甘井忽开之兆泠泠兮夺醴泉自出之名飞流乍凝乎淬刃濯血又同于洗兵三军激心始观切玉之利万夫骇耳俄闻潄玉之声咸曰将军发丹恳劳赤诚俾竭涸流湿枯稿增荣亹亹之流既控清而引浊济济之众咸出死而入生岂一勺为多实一瓢为贵既挹注之有待知福禄之来为刀惟百链不挫其锋铓泉则九重未存其觱沸此画地之成川如开流之纳泉酌焉不竭瞻之在前何尽心之颙若致满腹之怡然向使以诚为后以力为先动而有悔钻之弥坚则佩彼孟劳谅无施于硗瘠拜同疏勒亦何望于潺湲于戏人之有志物莫能御刀为短兵兮曷用泉居厚地兮不沮中石之箭处危疑而则那驻日之戈于精诚而谁与故能飞名域外献功王所岂不以至诚如神达之于六府聚米为山赋【`以习知山川　　　唐之险易为韵`】蒋　防  

至精者米至大者山伊巧心之可化谅措手之非艰始聚之时虽未离乎掌握象成之后若可极于跻攀昔马援以炎徼未宾雄图是急爰请兵以薄伐将越险而深入惧君意之未明陈地形之久习既如辨襟带分郡邑虽蛮貊千里亦可围于寸眸冈峦万重诚不过于数粒方高高而仰止异屑屑而俯拾远近忽其豆分东西俄而玉立写载既宣规模罔雪峯竞耸云岭交连初疑栖亩之粮尚班于地渐以如坻之庾欲峻于天笑覆篑之难进讶高陵之遽迁起自纤微有类积尘为岳终非竒幻那同画地成川且坚而不动者山之常远而可识者人之智既分铢于忖度得道路之险诐所谓喻大于微图难于易事非同于积累迹岂涉夫诈譌故得户牖不窥要荒可知积廪于增丽因陈而究竒缩地势于撮土之间孰云见小备山形于握粟之内何虑功亏近可得而立验远无劳而坐驰经营若神不愧巨灵之迹融结随意将符真宰之窥至矣哉曲尽人谋详规地险非羣玉而玉彩争光异落星而星芒动防然后师干可试隘害可期不假斗筲之算因成指画之资念彼愚公谁肯与其进也征夫良将吾当学以聚之  

聚米为山赋【`以明知险易寇　　唐敌成擒为韵`】独孤铉  

有山负固兮远不可窥规模之于米兮了然可知象在其中则远而视近积而能散故高以就卑所以举一隅而必状投一溢而増危峙乃糗粮始觌必盈之积尘其糠粃俄分不让之为爰将取法非曰作伪初识聚米之夫及为乐山之智同远近无拔蛇之患殊轻重去压卵之易善于阵者谓我幄内师谋昧于事者谓我军前儿戏于是高卑殊状岩壑再辟爰分杵臼之资写彼丘陵之积持一撮之多谓能作固迷方寸之地巳疑见敌操量鼓者早讶于拔山充糜粥者旋惊其茹石若其似朽疑駮如呀欲平防之于十手所指负之于五斗而盈无还三十之车侔于造化酷似五千之仞势亦崇成且夫域以筲藏峯疑箕敛搜其存廪之实屹作捍邦之险削培塿而敝帚呈功吐嵚岑兮括囊未掩于是太白忽峙玉山宛呈簸持兮隂灵乍泄转捧兮云掌俄生偕病马之冈莫知其远指亡羊之路不见而明然以小方大布新除旧有懐狗盗之虞无辞蚁壤之漏爰谋爰度方同数米之人为冈为陵不是倾仓之寇是知进退由巳高下在心克尽崇卑之势难均筲斗之斟勿谓君前尝巧事外求音功早登于九仞敌何逃于七擒  

辕门射防枝赋【`以一箭解围人　唐中之后为韵`】王　起  

矫矫吕公凛千载之英风立辕门而耀威百夫之特射防枝而骋伎一矢称雄所以解纷为智和难成功岂徒用壮于六钧之妙务能于百步之中当其刘氏兴戎袁公结阵既祸拏而莫解亦兵纒而屡振鬭貔豹而不宁苦蚌鹬而相徇是用假我手弓救其血刃则万夫骇目不在于和容二憾革心必资乎中俊阙力未疲征会于兹排其患难成彼宴私离坐离立左之右之森森两军比晋楚衷甲之日桓桓二帅同刘项舞劒之时是用出雄防射小枝既从容而谕防亦慷慨而兴辞乃曰射者所以明其志忠其质今欲转祸为福反凶致吉若嗤同失鹄我艺自忝其叠双傥妙等丽尔心固宜乎如一乃展容耀示英威决拾既佽分铢不违洸洸赳赳如翰如飞莫不竚其密彀释此重围彼防在门揭焉独见立亭亭之直影引耽耽之英眄刃孤标而霜白末斜指而目弯弧弨弓之际势若月圆鸣镝于矢之端光如电炫观之者心惕闻之者胆战固当靖难于五兵岂独解顔于一箭彼容色沮我师气振咸曰将军勇絶众艺如神蹲甲非敌措杯不伦今在坐隅徒欲衅勇而啬祸傥居战阵谁当左马而右人请惩忿于昔日愿释憾于兹辰盛矣哉斯会也当军门而人无不协中防枝而战无不舍既威加于域中亦艺絶于天下则毁其璧二人之讼息弄其丸两家之难解比将军之功实为小者  

长啸却胡骑赋　　　　　　　【`宋`】范　镇  

制动者以静善胜者不争伊刘氏之长啸却胡人之乱兵初历历以传闻合围风靡遂稍稍而引退一境尘清当其分晋室之忧勤守幷门之冲要边寇众至敌战数挑胜不可以近决敌不可以前料凌云拔帜谁为赵璧之谋诉月登楼独引苏门之啸出自予口期于众闻征角更变宫商互分俨神意以不动服戎心而若醺终夜长吟故异鸡鸣之客远人咸听遂收乌合之羣是知安可破危利能图害攻而至吾不为之戚服而去吾不为之泰亦犹雅歌之乐坐镇军中不假射声之威横行塞外岂不以啸本予发抑扬而自娱骑虽尔众顾视而如无既倾听以知汉乃散逃而入胡若楚军夜遁之时闻歌于四面殊汉将道穷之日振臂而一呼宜夫深谋者为众归尚力者必自匮此以安而得儶彼以彊而失利因惟口之出好去满目之异类遂使本朝双阙时有内面之人广莫一隅不逢南牧之骑大哉人籁斯发边兵遂潜盖得先声之术曾无黩武之嫌谈笑而却秦军理宜共底偃息而藩魏室功亦难兼是何据一郡之尊凭百姓之助势至小也以徳而大啸甚微也因诚以着使被发之丑类咸审音而远去夫如是则有天下之君曷为西北之虑  

凌烟阁图功臣赋　　　　　　【`唐`】崔　损  

粤若圣唐之御极也寰防克清鸿业再创缵功臣之烈纪重阁之上图照日而增明阁凌烟而益壮勲庸是表威仪可望昭昭兮藻绘之容灼灼兮丹青之状远而视疑列仙之台逼而察识公侯之相缥缈兮映空色而遥彻咫尺兮近天顔而内向稽其义知圣君之膺时覩其象知忠臣以应期叶云龙之潜会合鱼水之相资览炎汉之前规宁或比矣征大魏之往制何可尚之懿夫容彩彰施气肃端俨风存正直色形恭俭若进忠以欲谏如率礼而有检处其高也方取贵于功高居其险也固非同于履险则知君策勲兮旌于贤臣在图兮参于前名位雍雍就丹楹而成列衣冠楚楚焕藻井而相鲜美绘迥超于云阁崇勲岂比夫燕然是以皇心斯远圣虑惟遐谋猷是念忠贞是嘉不然者岂徒饰藻绘之功恱辉焕之象对重栾之宏丽翫峻宇之敞而巳也所以作其炯诫激乎劝赏有以赞丕绩之奕休有以念前勲而存想徒观乎岧亭天半巃嵸云中容止有作光芒有融廓宇宙而翼圣配丹青而纪功蔼城阙之佳气被君王之徳风仰之弥高嫓星辰正拱于紫极望之不及谓申甫将降于维嵩岂不遇圣明之主建公忠之节石有时而泐水有时而竭兹阁也不骞不崩表功臣之盛烈三箭定天山赋【`以远仗皇威大　唐降畨骑为韵`】王　棨  

丑敌侵塞将军耀威弓一弯而天山未定箭三发而铁勒知归骁骑来时叠利镞以连中宫人祭处收黄尘而不飞始夫寇犯朔方檄传边壤高宗乃将钺斯授仁贵而君恩是仗初持汉节鹰扬貔虎之威爰臂燕弧肉视豺狼之党军压亭障营临塞垣九姓犹凭其桀骛六钧亦未于戎蕃既而胡兵鸟集贼骑云屯将军于是勇气潜发雄心自论拈白羽以初抽手中雪耀攀雕鞍而乍逐碛里星奔由是控彼乌号伸兹猿臂军前而鬭边月空际而鸣朔吹声穿劲甲俄骇胆于千夫血染平沙巳僵尸于一骑斯一箭之中也尚倡狂而背义是用再调弓矢重出麾幢曜英武于非类昭雄棱于异邦赤羽远开骋神机而未巳胡雏又毙惊絶艺以无双斯二箭之中也犹凭陵而未降且曰志以安边誓将去害苟犬羊之众斯舍则卫霍之功不大又流镝以防飞复应而狼狈斯三箭之中也遂定七戎之外昔在秦汉尝开土疆或劳师于征讨徒耀武于张皇未若弯弧手妙于主皮大降虏众骋伎心同于掩目遂静沙塲故得化覃幽皇风被远鸟岭之烽巳息灵台之伯斯偃然知鲁连虽下于聊城岂定穷荒之絶巘  

鄂公夺槊赋　　　　　　　　【`宋`】田　锡  

唐初鄂公在二十四功臣之列独推其雄力敌猛虎气扬飞虹挥鞭而马疾如电运槊而身轻若风棱棱真丈夫之勇頟頟信武夫之容于时擒李密戮王充靖隋之乱致唐之功非太宗不能得我之死力非我不能赴太宗之指纵壮其叱咤而万夫莫敌摧坚陷阵而一队前空虽孟贲之勇鄋瞒之崇固不足抗其锐当其锋所以秦叔宝之徒屈突通之辈随我转战指麾相从既而荡平天下厎定寰中戎器既包于虎革勲臣尽纪于鸿钟高祖位尊正凝旒于北阙太宗功大方主鬯于东宫一旦上御便殿公因召见语艰难之创业念辛勤于百战张胆信其如升瞠目赩以流电有若伏波马上据鞍而犹示筋骸李广病中闻鼓而思驱组练帝问以军阵之间何为最难奏曰唯避槊不易然夺槊尢难请殿下试臣斯艺幸殿下临轩以观于是宗室有齐王元吉力可以索铁而伸钩勇可以挟辀而磔石由是命之以角逐合之为勍敌二人乃策马交驰锋铓若飞千人看万人窥广塲喧阗而将裂高殿崔嵬而欲敧一驰一骤乍合乍离红尘涨天地杀气飘旌旗若两虎鬭而未知生死二龙战而不辨雄雌天顔为之动容神武为之增威莫不鬼出神藏风驰雨走金吾之列卫旁震武库之五兵潜吼或左兮或右或前而或后或翻身相避或挺身以诱王谓我艺必胜公谓彼槊可取俄而齐王之槊巳在鄂公之手骇众目噪羣口喧喧阗阗足以见一胜而一负王犹以为偶然也于是再跃锋铓重飞骕骦欲致于必死之地将求乎一日之长虽余勇而可贾岂突来而难防适资我胜终莫予伤乃至于再至于三皆为所夺有以见鄂公胜于齐王也壮哉厥艺如神其名益振信乌获扛鼎之匹项羽拔山之伦宜其凌三军而势若摧枯夺一槊而易如拾芥闻之者谁不尽伏见之者无不大骇当其左击右刺星驰电迈一场纵横使人神王而心快上意欣愉羣臣欢呼怜公絶艺多公壮图书所谓番番良士诗所谓赳赳武夫霹雳可叱之而鬭泰山可挟之而趋况陈安擅价于蛇矛敢为匹敌羊偘得名于折树未知驰驱是知天生圣哲赞以英杰料敌在于筹谋破敌由乎勇烈然后祸乱可弭奸雄可灭故汉高得樊哙乃济鸿门之危太宗得鄂公乃立皇唐之基虽文皇之圣也房杜之谋也而军功武力我寔多之  

裴将军劒舞赋【`有序　　　　　唐`】乔　潭  

后元年秋七月羽林裴公献戎捷于京师上御花蕚楼大置酒酒酣诏将军舞劒为天下壮观遂赋之词曰将军以幽燕劲卒耀武穷发俘海滨敌山羯左执律右秉钺振旅阗阗献功魏阙上享之则钟以悍簴鼓以灵鼍千伎度武万人高歌秦云动色渭水跃波有肉如山有酒如河君臣乐饮而一醉区夏薰薰而载和帝谓将军拔劒起舞以张皇师旅以烜赫戎虏节八音行八风奋两阶之干羽公于是乎贝胄朱綅而作色虎裘锦裼而攘臂抗棱威飘锐气陆离乎武备婆娑乎文事合桑林之容以尽其意照莲花之彩以宣其利翕然鹰扬翼尔龙骧锋随指顾锷应回翔取诸身而耸擢上其手以激昻纵横耀颖左右交光观乎此劒之跃也乍雄飞俄虎呴揺鹿卢射牛斗空中悍慓不下将久歘风落而雨来累惬心而应手尔其陵厉清浮绚练夐絶青天兮何倚白云兮可决覩二龙之追飞见七星之明灭杂朱干之逸势应金奏之繁节至乃天轮宛转贯索回环光冲融乎其外气浑合乎其间若涌云涛如飞雪山万夫为之雨汗八佾为之慙顔及乎度曲将终发机由捷或连翩而七纵或瞬息而三接风生兮蒨斾襜襜电走兮彤庭晔晔隂明变见灵怪离躐将鬼神无所遁逃岂蛮夷之不足震慑嗟夫兰子之迭跃其技未雄仲由之自卫其舞未工岂若将军为百夫之特宝劒有千金之饰奋紫髯之白刃发帝庭之光色所以象大君之功亦以宣忠臣之力或歌曰洸洸武臣耀雄劒兮清边尘威戎行兮率土来宾焉用轻裙之妓女长袖之才人天子穆然诏伶官斥郑卫选色者使觇乎军容教舞者俾观乎兵势激楚结风发扬蹈厉佥谓将军之劒舞古未之制  

郭子仪单骑见敌赋　　　　　【`宋`】秦　观  

回纥入寇汾阳出征何单骑以见敌盖临戎而示情四马雄趋方传呼而免胄诸羌骇瞩俄下拜以投兵方其唐祚中微胡尘内侮承范阳猖獗之乱值永嘉因循之主金缯不足以塞其贪嗜铠仗不足以止其攘取云屯三辅但分诸将之兵乌合万羣难破重围之堵子仪乃外弛严备中输至诚气干霄而直上身按辔以徐行于是露刃者胆防控者骨惊谓令公尚临于金革想可汗未厌于寰瀛顿释前憾来寻旧盟彼何人斯忽去幢幡之盛果吾父也敢论戈甲之精岂非事方急则宜有异谋军既孤则难拘常法遭彼敌之悍劲属我师之困乏校之力则理必败露示以诚则意当亲狎所以彻卫四环去兵两夹虽锋无镆邪之锐而势有泰山之压据鞍以出若乘擒虎之骢失仗而惊如弃华元之甲金石至坚也以诚可动天地至大也以诚可闻矧尔熊罴之属困乎蛇豕之羣于是时也将乘骄而必败兵不戢则将焚惟有明信乃成茂勲吐蕃由是而引归师歼灵夏仆固于焉而暴卒祸息幷汾非不知猛虎无助也受侮于狐貍神龙失水也见侵于蝼蚁曷为烽镝之交下遽遗纪纲而不以盖念至威无恃于张皇大智不资于恢诡远同光武轻行铜马之营近类曹成独造国良之垒向若怨结不解祸连未央养威严于将军之幕角技巧于勇士之场攻且攻兮天变色战复战兮星动芒如此则虽骁雄而必毙顾创病以何长苻秦夸南伐之师坐投淝水新室恃北来之众立溃昆阳固知精击刺者非为将之良敢杀伐者非用兵之至况徳善之身积宜福祥之天畀故中书二十四考焉由此而致  

## 御定历代赋汇卷六十五  

武功  

神武赋【`有序　　　　　　　　魏`】陈　琳  

建安十有二年大司空武平侯曹公东征乌丸六军被介云辎万乗治兵易水次于北平可谓神武奕奕有征无战者巳  

伫盘桓以淹次乃申命而后征觐狄民之故土追大晋之遐踪恶先縠之惩防善魏綘之和戎受金石而弗伐盖礼乐而思终陵九城而上济起齐轨乎玉绳车轩辚于雷室骑浮厉乎云宫晖曜连乎白日旂旐继于电光斾既轶乎白狼殿未出乎卢龙威凌天地势括十冲单鼓未伐敌已溃崩克俊馘首枭其魁防尔乃总辑瓌珍茵毡幕幄攘璎带佩不饰雕琢华珰玉瑶金麟牙琢文贝紫瑛缥碧绿黼锦缋组罽毼皮服  

东征赋【`有序　　　　　　　　魏`】曹　植  

建安十九年王师东征吴冦余典禁兵卫宫省然神武一举东征必克想见振旅之盛故作赋一篇  

登城隅之飞观兮望六师之所营幡旂转而心异舟楫动而伤情顾身微而任显兮愧责重而命轻嗟我愁其何为兮心遥思而悬旌师旅冯皇穹之灵佑兮亮元勲之必举挥朱旗以东指兮横大江而莫御循戈橹于清流兮汜云梯而容与禽元帅于中舟兮振灵威于东野  

纪征赋　　　　　　　　　　【`魏`】阮　瑀  

仰天民之髙衢兮慕在昔之遐轨希笃圣之崇纲兮惟哲而为纪同天工而人代兮匪贤智其能使五材陈而并序静乱由乎干戈惟蛮荆之作讐将治兵而济河遂临河而就济瞻禹迹之茫茫距疆泽以潜流经昆仑之髙冈目幽防以广衍遂霑濡而难量  

出征赋　　　　　　　　　　【`魏`】杨　修  

嗟夫吴之小夷负川阻而不庭肇天子之命公总九伯而是征整三军而饰戒殄征夫而叛惊华舫翼以鳞集苍鹰杂以星陈塞川原而上下蔽城隍而无垠于是州牧覆舟水衡戒事饰师就部乃讲乃试信大海之可横焉江河之足忌公命临淄守于邺都侯怀大舜乃号乃謩茂国事之是勉兮叹经时而离居企欢爱之偏处兮独搔首于城隅  

西征赋　　　　　　　　　　【`魏`】徐　干  

奉明辟之渥德与游轸而西伐过京邑以释驾观帝居之旧制伊吾侪之挺劣获载笔而从师无嘉谋以云补徒荷禄而蒙私非小人之所幸虽身安而心危庶区宇之今定入告成乎后皇登明堂而饮至铭功烈乎旂常  

征天山赋　　　　　　　　　【`魏`】繁　钦  

素甲焰皓旰流光左骈防防右攅干将彤旅朱缯丹羽綘房望之如火焰夺朝阳华旗翳云霓聚刃曜日芒于是轒輼云趋威弧雨发钲鼓雷鸣猛火风烈跃刃雾防敌锋摧折呼吸无闻丑类殄灭  

武军赋【`有序　　　　　　　　魏`】陈　琳  

回天军于易水之阳以讨瓉焉鸿沟参周鹿菰十里荐之以棘为建脩橹干青霄竁深隧下三泉飞云梯衡神钩之具不在孙吴之篇三畧六韬之术者凡数十事秘莫得闻也乃作武军赋  

赫赫哉烈烈矣于此武军当天符之佐运承斗刚而曜震汉季世之不辟青龙纪乎大荒熊狼竞以拏攫神寳播乎镐京于是武臣赫然飏炎天之隆怒叫诸夏而号八荒尔乃拟北落而树表睎垒壁以结营百校罗峙千部列陈弥方城掩平原于是启明戒旦长庚告昬火烈具举鼓角并震千徒从唱亿夫求和声訇隐而动山光赫奕以烛夜其刃也则楚金越冶棠溪名工清坚皓锷修刺锐锋陆防蕊犀水截轻鸿铠则东胡阙巩百链精刚函师振旅韦人制缝缥甲灼烁流光弩则幽都筋角恒山檿榦通肌畅骨崇緼曲烟大黄沉紫直矢轻当锋摧决贯遐洞坚其弓则乌号越耗繁弱角端象弭绣质哲拊文身矢则申息肃慎箘簵空疎焦铜毒铁丽毂挞辀马则飞云絶景直鬐騧駵駮龙紫鹿文的鱼走骏惊飇歩象云浮若乃清道整列按节徐行龙姿凤峙灼有遗英钩车轇轕九牛转牵奋雷响激折橹倒垣其攻也则飞梯行云临阁灵构上通紫霓下过三垆蕴隆既备越有神钩排雷冲则【`原本阙一字`】髙【`原本阙一字`】烈炬则顿名楼冲钩竞进熊虎争先堕垣百叠敝楼数千炎燧四举元戎齐登整行按律决敌中原八部方置山布星陈干戈森其若林牙旗翻以如绘南辕反斾爰振其旅胡马軿足戎车齐轨  

南征赋【`有序　　　　　　　　　晋`】陆　云  

太安二年秋八月奸臣羊元之皇甫商敢行称乱大将军数命羣后同恤社稷乃身统三军以谋国难自义声所及四海之内朔漠之表蒸徒赢粮而请奋胡马欵塞而思征四方之防众以百万军旅之盛威灵之着自古以来未之有也粤十月军次于朝歌讲武治戎以观兵于殷墟于是美义征之举壮师徒之盛乃作南征赋以扬匡覇之勋云尔  

有皇晋之霸后资濬哲之叡圣崇文德于缉熈济武功而保定应天鉴之昭华荷帝祐之休命步玉衡以观八方在璇玑而齐七政芒芒神道化洽崇深仰戾天飞俯洞渊沉振南箕以鼓物冐庆云而崇防恢天维以笼世廓宇宙而宅心济博施之厚德铿希声之大音渊泽回而并注豪彦萃而为林九服惟清诸夏谧静肃慎回首沙漠引领天和时降地灵夙挺结芳林之竒干发珍木之神颖励脩徳于亿兆端澄形于万景在中叶之不竞遭皇家之毒乱悲国步之未夷仰夙兴而昧旦括多方而大诰集率土而贞观致天属于王畿肃宵征而省难尔乃建黄钺之灵威树戎辂之髙盖伐隐天之雷鼓振凌霄之电斾介夫挥戈而夙兴武臣总干而啓迈振灵韶之嘈嘈飞旟旐之蔼蔼虹旃泝风以委蛇霓旄防光而容裔公徒十万其防云兴悠悠华戎时防不承尔乃命屏翳以夕降式飞亷以朝升涂防雨而复清景带天而光澄陪武臣于雕轩列名僚于后乗猛将起而虎啸商飇肃其来应士凭威而响骇马歔天而景凌临川屯于广陆武骑被乎中陵类祃比京师徒经始桓桓先征在河之涘顺彼长道悬旌千里羡王师之遵时茂七德而发止尔乃税驾殷我徒既闲顺时讲武薄狩于原纷同方而类聚焕副翼而明分只明刑以誓众习军政于旧闻俨山立以崇荟粲烟骇而兴纷若溟海之引回流岱灵之吐行云于时冬首时隂风戒煞山泽含哀天地肃乂闲夜冽以澄清中原旷而暧昧戎士肃而咸戒三军纷而杂遝长角哀叫以命旅金鼓隐訇而启伐景凌而四播音乗云而上逝火烈具举伐鼓渊渊朱光俛而丹野炎晖仰而綘天曜灵翕赫以増炽愤气怫郁而凌烟狂飇起而妄骇行云蔼而芊眠旌斾翻其猗靡惊熛因而嬗娟尔乃洪音雷动清闻克广凌云发挥万里振响声冯虚而天回烈骇空而地荡映皓月而望舒闇照重昏而大夜朗服县炎扬而晃儵飞烽戢煜而泱漭乃有熊罴之旅虓阚之将防声泉涌逸气风亮超三军以奔厉贾余勇而成壮兆洪音于寂寞先无形而髙唱纷若屯云涣若积波遁隂□景静言勿哗絶唱寂其既收万夫翕而咸和严鼓隐而重戒景燧晔而星罗烈防隂而仰假曜凭阳而登遐若扶桑之振华叶皓天人之防朝霞超烛龙之絶景岂比象于百华  

羊肠转赋　　　　　　　　　【`晋`】陆　云  

尔乃使熊罴之士虓阚之将雄声泉涌逸气风亮超三军以奔厉贾余勇以成壮兆洪音于寂寞先元声而髙唱元兵时纷若屯云焕若积波授教斯谧静言勿哗严鼓隐其雷骇万夫翕而咸和治安步以止立应金奏而靡戈进总干以乗言退挥旅而星罗及至景凌礼既毕归旅将振寻萦圆转因濑盖旋若疾流之绕骏沉惊飙之靡狂尘羊肠转时命屏翳以夕降式飞亷而朝兴涂防雨而后清景带天而先澄陪俊臣于雕辂列名僚于后乗猛将起而虎啸商风肃其来应士凭势而响骇马嘘天而景凌  

出师赋【`有序　　　　　　　　唐`】赵子卿  

古之王者出师有征无战然则兵革之事圣人是兴盖所以威不轨而昭文德也帝乃钦若尧禹承天运行鲜卑在图夜郎无外而旄头贼丑忘道弄边河浸海寒障路幽朔皇赫斯怒亲师用征摇星纛神召募防合白羽森月朱旗烂空俾夫翕东海之炎波埽北荒之沙雪国用长防人忘暂劳聊胜咏歌取思而赋赋曰  

莫髙匪天兮生我圣人聪明运用兮不测惟神恩泽洪融覆帱弥淳喷穷陆霈无垠珍怪烟委而波属蛮夷鸟狎而虫驯粤若鬼方兮玁狁孔狡固隂沍寒陵我河津于是按玉劒而凭怒耀金戈而雷震祃蚩尤誓勾陈防白帝骑苍鳞天动地应罗羽卫而煌煌风咆雷鬬作笳鼓之殷殷别有哮悍之旅毅勇之宾爰自幽并而投石走巴楚而来臻铁马金甲虹旌电轮鸣者飞鴈由其殒越挥戈者白日所以逡巡国体兵势殊容共身既出师于鄠社亦猎虏于新秦野气苍茫而助杀军声慷慨以含仁奋威则鲸鲵忉衅流咏则枭獍怀亲大荒揺落知单于之魄死层冰洋涣感天子之情春昆汇杂种于何不臣宁直跨胡而北省亦当抚柔于丛榛海岱攸类匪兵是遵固将历三五而髙视岂与夫费百万于同勤  

出师赋【`有序　　　　　　　　唐`】赵伯励  

先天年猃狁孔炽动揺边陲是以我国家有事于沙漠也徴甲选徒星驰云集楚劒霜利吴钩月悬将以驱日逐之首斩天骄之族盖使烽埤无火亭障息肩大矣哉自古出师未有若斯之盛者借虽不敏敢述赋云赫哉帝唐叶殷累圣光明乾道洗清邦政德所以和怀四方教所以平章百姓用能尽奄有于天下得乐推于羣黎凤符以讴歌而适龙历以揖让而跻既神化之无外何鬼方之独迷若乃皇赫斯怒元戎是出其制敌也以威其用师也以律雕戈电举铁骑风疾霜明锋刃夕曜曜以冲星火色旌旗昼炎炎以篲日横行有同于千里止歩不过于六七桓桓大将黄石老之兵符赳赳武夫白猿公之劒术谋无再陈其来若神攻则必取谅资于武既作气以鼓行受脤者实在乎国英虽假灵于庙算决胜者亦闗于天断固将以拒十角之猖狂岂止埽一隅之陵乱然后作寰宇之清谧成皇王之壮观别有其仪不忒诗书是则鳞翮初就将腾跃于风波冠劒末从尚栖遑于翰墨愿髙之气殄伫燕然之铭勒优哉悠哉小臣髙歌帝徳  

出师赋　　　　　　　　　　【`唐`】梁　献  

圣人乗时兮里社鸣圣人御宇兮天下平百姓日用而不尽四方风动而化行外镇武将内罗羣英既居尊以体道思顺文而偃兵何朔塞之丑类尚居边而屡惊皇赫斯怒授钺四七告历登坛选时习吉流紫泥之明诰开黄石之秘术旌旗翩飜而篲云刀劒灿烂而含日望塞而徐迈度青门而迥出天子乃整师旅振威德班列品类巾拂辀勒杂沓参差骈阗逼侧隐隐轸轸锵锵翼翼鋭兵含气武士作色后殿未出于朝庭前驱已罗乎郊国大哉圣主乗时而抚内脩防德于以广文外整兵戈于以克武设鱼丽布鹅鹳良将劲卒威武刚断欲使凶渠斩首豺狼慴窜一劳而逸永清疆畔尔其有征无战缣缃所陈兵不可恃惟道是亲昔周君有敌虽戎衣一解而夏禹将战反脩德七旬前君尚以行化而感迷悛况我皇上圣德通神别有穷途下客流落羁栖书劒不用山川防迷失路空叹亨衢未跻幸逢明圣触类归正既懐投笔之用希遇封侯之聘  

西郊讲武赋【`以夏时阅兵俾　　宋民知战为韵`】田　锡  

吾皇帝以品物咸宁方隅砥平当北阙之无事幸西郊而讲兵万乗天旋按和鸾之节奏六师鳞萃分部伍以纵横盖以安不忘危先王之训理不忘乱圣人所慎虽寳祚之重熙当昌朝之应运礼称秋狝法无爽于威加易贵师贞动必遵于豫顺于是纶綍宣词西郊戒期中谒者传出兵之令大司马陈讲武之仪甸人奉职以奔走军吏宵征而陆离观象于天当太白垂芒之际陈师于野协金风肃物之时于是驾太一之帝车出兊方之近甸声容海荡以川振扈从风驱而电转宣传号令若骊山之阅兵分布陈行比滇池之教战百万之众如虎如貔三千被练如熊如罴或圆阵以右布或方阵兮左施或灵鼍以进矣或金钲以却之喧喧阗阗天地为之震荡乍离乍合山岳为之分披睿武皇威詟八荒而尽恐军般兵勇肃万里以咸知既而臣下山呼天顔兊恱罢鵞鹳之行伍防鱼丽之布列蚩尤扈跸以遵路风后陪乗而中节乃舍爵以赏赉迨策勲于功烈古称耀徳我则克已以防恭孰可去兵我则以时而讲阅夫武有七德修之于君天生五材用之于民靖乱四方必以武而底定怀其万国必用文以经纶是知武辅于文若雷霆表昊穹之怒文经于武犹舟航济巨川之津冝乎仁君纂嗣于丕图睿徳方臻于至理总兵三百万拓地万余里整齐黎元混同书轨然春秋有阅兵之礼仲尼垂教战之防故神武耀乎区域天威震乎遐迩书云华夏峦貊罔不率俾  

渡江赋　　　　　　　　　　【`元`】刘　因  

郝翰林奉使南朝九年不还今国家大举方与宋君防猎于江东因之以问罪北燕处士慨然壮其事乃计地势审攻守将草渡江防以助之淮南劒客闻而过之曰今兹大举长江必可渡乎江东必可克乎君其为我言其势处士曰昔我国家初基创元顺斗极运天闗握雄图祭雪坛神人赫尔折箭以首之遂超大河横八荒跨北岳漂九阳南极破而朔风烈长星灭而北辰张继继承承臣仆万方其威益振其武益扬卵压中原势开混茫蠢尔蛮荆何痴而狂自取征伐孰容尔强今乃提天纲顿地纮竭冀北之马防天下之兵衔枚疾走摄号而南行然后骈部曲列校队总元戎誓将帅横坚阵于髙冈招胜风于大斾鼓角鸣于地中旌麾拂于天外骁骑轻车軯隐訇幕绿徽飞扬晻蔼鱼丽长蛇撼摇覆载长鋋雪防流矢雨飞霜矛电激神劒飙驰精甲云屯白日争辉扇燎原之猛势奋盖世之防威呜呼噫嘻吾想夫隂山虎士茹毛饮血状若神鬼气傲霜雪嬉于战鬭业在征伐咆哮而防兕怒感激而风云变頽昆仑而飜海浪折江河而崩雷电川谷为之荡波丘陵为之震使彼淮方之矮马蛮溪之豪族延目望之固足以拳拘喘汗免胄肉袒进不敢敌退不敢窜我乃击奔霆而倐升怒长风而迅征一叱而建瓴折棰再鼓而瓦解土崩于是环垒跨堑麾城下邑灌以流潦礮以巨石前喉后背左排右掖一日之间一方之地开拓千里遂乃进楚泗防江都击丹阳取南徐浙西之津破矣拥庐寿跨乌江济芜海攻建康淮南之戍溃矣平舒剪蕲顺流而下径入浔阳江东之渡得矣掠荆州掩黄冈下江陵困武昌湖北京西之逵通矣于时六师奋檝水马吞舟驾黄龙之云颿御五牙之蜺帱断横江之铁鎻焚栅岸之河楼其势也人人清河公一一韩擒虎小王濬之楼船凌伏波之铜柱朝发舳舻夕防南隅囊括百越杯观五湖灵旗所指席卷长驱哀哉宋君可怜也战则为黄泉之土降则为青衣之奴上絶奎宫之运下失皇祐之区草满金陵鹿走姑苏五溪焦土七泽丘墟何其痛哉客闻之而笑曰信如公言以谓遂无宋矣曽不知大国有征伐之力小国有御敌之势而我长江所以限南北山川所以界封域外则西接巫峡东至海陵相望万里烽橹旗亭其形胜也临谷为塞因山为障振扼喉襟天设巨防苍龙武之制白狗黄牛之状铁瓮铜梁之固劒门石闗之壮峭峡东之狼尾耸荆门之虎牙持防州之百牢掲瞿塘之两崖鸟道盘空杈牙刺天马不得列车不能旋一人守隘万夫莫前彼虽有悬车束马之勤栈云梯石之役我主彼客彼劳我逸财殚力痡功不补患矣内则滩流迅急波涛汹涌狂澜逆走絶壁障壅其所鼓荡则盘涡谷角涛陵山颓隳云遁雨怒风轰雷状如天轮胶戾而激转又似地轴挺拔而争回吞淮饮海滔天而来中有舟舰被江旌甲烛日金翅青龙风乌水鹢连樯万里牵柁千尺篙工舟师选自闽禺靡飔风翫灵胥掬冯夷防天吴察象马之神机责千里于须臾东守偃城之坞西屯采石之戍一舸据津万夫莫渡孙权割险而自覇曹丕望洋而回驭加之以春水方生涨气连天蓊郁薫蒸跕堕飞鸢彼虽有甲骑百万横屯北岸安能飞渡我长江乎又若转襄汉之粟漕江淮之资发武库之兵剸犀象之皮镂铜牙于龙川伐竹箭于防稽使巴渝趫捷善鬬之夫服而用之亦足以抗衡中原隔障边陲退以坚守而进以功持也又有义士奋袂良将登坛既有枕戈之刘琨岂无击楫之谢安假祖逖以黄钺之威拜陆逊以都督之权而曹公赤壁之役苻融合淝之战公独不闻之乎处士曰表里山河备败而已坚甲利兵应敌而已以势御势固未知其孰利曽不知应之以大机昭之以大义而有不可御者我请为子筹之我直而壮彼曲而老我有名而众彼无义而小一也彼江塞之地盘亘万里分兵以守之则力悬而势屈聚兵以守之则保此而失彼二也彼恃衣带之水据手掌之隅将惰兵骄傲不我虞其备愈乆其心愈踈三也彼荆鄂之民旧经翦伐久痛疮痍见旃裘而胆落梦毳窟而防飞今闻大举重被芟夷人心揺落士卒崩离四也彼留我奉使讐我大邦使天下英防请缨破浪虎视长江亦有年矣今天将啓宋将危我中国将合我信使将归应天顺人有征无战五也孰谓宋之不可图邪客于是怗然失色循墙匍匐口怯心碎不知所以对矣  

南征赋【`有序　　　　　　　　明`】廖道南  

毅皇北狩儵而南征星周月穷言旋钟陵孽防喧骄莫可殚陈乃赋南征焉其辞曰  

繄天王之南征兮赫神武其昭回悬日月于翠葆兮缀星河于彤蕤驱海若使清涂兮驭天吴而掀髹防虬龙夭矫以熻奕兮魋罗翔踊而瓌□羣贞裂眦而莫留兮夫畴尸乎厉之媒探造之冥邈兮若启休叶而中恢杂舳舻以如云兮列防冲于海隅扬鸿威于六漠兮允猷孚于九垓曵黄熊于羽渊兮骖白鳍于极浦悲防象而啸冯夷兮虎足局而脰頫彼蛲蚘之防知兮亦何勤恤乎蛆蚥咄濞安伦琳之方命兮干天纪而敢予侮往遇器而獓奔兮盾猼訑而锋猰防嘻纎小之兮昧煦沫其茶蛊潏彭蠡而流秽兮环孤山以横度瞰围城而架云冲兮矢雉堞其如雨謇烈夫之宣翊兮卒挟纩而投醪敷义勇以勤王兮匪鞠防庚癸而忘劳惊鹜鵞于淮蔡兮走甝于江之洲罗鹙颖以贯槊兮亦奚遗夫獍而周周族鲲鲕以聫类兮胡恣释于鳣鲔而蚴蟉甲水犀以鞭流兮枭白纛之兜鍪二广四翼前茅藘兮醢血肉其髑髅敛妖祲于日表兮璚珥虫蜺遯焱而潜雺抑人谋之克臧兮实天命之有主帝阍以陈辞兮曰予躬狩于白下迟六飞以作好兮起边燧于倏防将羯胡而师曳落河兮庸耀武于王之度髳卢彭濮矗而环卫兮寄象鞮译翼其来防驯脩狼之野心兮翦孽狐之妖嫭于皇真宰诱其衷兮念内宁而无乖神机窅而剨变兮何俟乎彳亍而徘徊歘山岳而淹江河兮指鳯陵与燕台将纳民于轨物兮岂大往而小来莽铠甲其蒸霞兮虎橐靖而振龙綖驶轮毂而焞雷兮易毲而袭貂蝉摘羽毛于天竁兮饰物采于云旃望清尘以引领兮士女跳跃而喧阗观驰道其如堵兮父老泣下而悲咽霁宿雪于明光兮沸广储之疏弦开太液之坚氷兮簇昭阳之翠钿晋阳之南威兮西雍飞燕偠绍而便娟尔乃乐班伯举杜康建白旂开堂斥魍魉斮獝狂纳月华于枍栺兮侈山容于柏梁袅篆烟于鱼藻兮促莲漏于未央牖渊懿而开霁兮骤有事于南郊神天而通地灵兮明禋阅祀而方交靁鼓编磬戛其具陈兮六同五和凤而鸾箫肆鸡彛象鼎之备物兮纁黄绮上下其膏防朅皇舞袚舞之彯翩兮奏神功之丰隆曰殱兹逆德而靡遗兮昭旂常而有终乃朝享于紫宸兮受万国之来同蚩尤格泽不足为荧惑兮延祉祚于无穷掲干柄爰自强兮惜震器而滋慎服道徳以持恒兮操刚健以居正环泰清其敉宁兮防播弃乎黎老之憗追遐轨而轶三五兮岂伯□之罅衅重曰维天祐民维圣建极维明明后永世作则髙文启运克贞元符日晶天回肇厥洪图宣庙靖藩英帝革闰神谋内裁厐基攸镇肆我泰陵垂十八年丰亨豫大智神仁天早建元良万邦维庆崇文演武胥遒胥正逆瑾既族奸芳用惩恪遵天度厥声厥灵黠尔么麽黯奸国纪振落发防崛强其旅王猷允塞先声如雷如雷如霆四方震惊弧矢载韬覃其文德文德昭回洽此四国深维大命重轮重光继继绳绳万叶无疆  

招寳山阅兵观海赋【`有序　　　明`】米万钟  

皇帝膺箓之二年嵗在黓阉茂月次仲辜予谒直指傅公于句章时公适大阅水陆并举继之以夜登招寳山临溟海余及海道洪君从公顾谓余赋之余谢不敏敢拜嘉命赋曰  

归墟之滥溟渤之澜胚浑太清澒洞淼漫徒观夫隂火弱流之俶恠寒裔炎徼之郁盘浙若无而若有托巽隅之片干爰有钜镇越在灌门前襟搏木后枕四明安期留舄而境迥任公蹲犗而波神迩徐市之穷岛望龙伯之遐滨其忽荒奥陾圹防穷垠吠封狐而防虺时防攫而甘人是用斥以重掫之警詟以均服之振窥侦窒其罅要害扼其津羌小腆之蠢动驰羽檄之纷缤妖纒白草雾惨红巾桴青徐之鼓宿山海之屯谅逰釜之终糜既矍矍而震邻维哲人之长虑惎老谋于壮事缅七伐之止齐将一鼓而作气萃跗注之君子搜兜鍪之介士帅以丈人董以大吏诹刚日以戒期余趋蹡而狎至荷异数于御戎属右鞬以凭轼奉樽俎之清燕摩壁垒以扬励昉水续陆质明迨昧甫观其水阅则防然足以骇矣其阅也楼橹如烟芒樯刺天兰锜齐榜储胥衞焉飞梯之岌嶪每三休而跻巅屹中艘以建阃翼傍舰以开甄拳勇剽桀戛簨精妍三老竞奋五两髙鶱军声振而海水为之沸风涛击而士气为之轩鼇背掣兮云斿乱鱼眼射兮日羽鲜张歙之势迅奇正之机圆洵良工之使马傥没人之忘渊固宜恬波来越裳之译安澜回杨仆之船尔乃执讯明威颁劳饰喜命驾崇丘弭节髙址临招寳以挥觥掩浮歊而决眦周四瞬以无际但连天之积水鲲鹏化于一勺日月经乎波里神惝怳以中疲目瞪眙而近眡俯营灶矗旄纛之悬察艅艎侈戨戙之比倏如叶以如荠失京坻之前拟肆诘朝之再阅嗟水德之灵明潮涌山其懐襄海展镜以虚澄蓬壶若可覩朝夕爽其恒啮防堂兮喷漂弥门轨兮濡轮逮波委而澜頽爰摐金而奏角转青舫之沫鳬列缁坛而命鹤雷厉焱举防防五色方引千花绣错乍鱼颉而鸟舒忽风卷而云落率然之首尾应鸳鸯之羽翼合弓拟挂于若华驾将鞭乎蛟鳄沸猬云天豗哗广莫杂县惊矫以避风马衔闪尸而遯壑迄振旅之阗阗奄谧防而恬漠忻暮战之同朝待燔燎而继作留余照于鲁戈嗣前眺乎宿诺直瞰落伽傍睨三蕚指虎蹲之将将辨蛟门之岳岳何飘飖之帆影防防茫于天末巳而渴蚁酣昏倾乌黯夕列幕莽苍视之同色歘一燧之髙飏笼万灯而并出蜿蟺明虹之饮夭矫火龙之蛰始矩列以摹璋旋规随而效璧防似爝分聚若鳞翕惕暮夜之有戎开一面以延敌变叠五而胜全逾丙夜而功讫推廓畧昭上下情怿若夫讨而训之以敌忾摩而励之以声实多算胜而少败否臧凶而律吉师以和克勇以方立此固昭日星以提命穷□櫍而不置者也猗使君之天挺真虎跃而龙骧蔚文昌于紫极森武库之清霜理棼丝而立断控函鼎而弗恇拟手中之仆姑堕天上之欃枪审折胶以立威资省汛以立防余小子之厚幸瞻韎韐于顔行闻鼓鼙以轩翥佐折冲而慨慷倾耳泛昆明之水凝神骋金马之乡商乌号之肉好析夏服之楛良运筹决胜此焉巳觇嗃矢磨盾作檄窃欲附其末光顷狡之惕威窜头颅于岛航魄巳褫于先声去卒罹夫后殃悉俘而献之阙下斯亦我武之维扬行洗兵于鲽海防刷马于龙荒华膴节钺舄奕旂常期斯言之不忒庶斯逰之不忘  

驰射赋　　　　　　　　　　【`魏`】应　玚  

于是阳春嘉日讲肄余暇将逍遥于郊野聊娱游于骋射延宾鞠旅星言夙驾树应鞞于路左建丹旂于表路羣骏笼于衡首咸皆騕褭与飞尔乃结翻伍齐伦匹良乐授马孙膑调驷筹算克明班次均壹左揽繁弱右接湛卫控满流睇应飞碎旝动鼓震噪声雷溃重破累□流景倐忽纷纭络绎次授二八骅骝激骋神足奔越终节三驱矢不虚发进截飞鸟顾摧月支须纡六钧口弯七规观者屏气而倾竦咸侧企而腾移尔乃萦回盘厉按节和旋翩翩神厉体若飞仙奕奕骍牡既佶且闲扬骊沛艾蠖畧相连  

立走马赋　　　　　　　　　【`唐`】乔　彛  

元戎帐外兮何者雄蹑絶电踏追风于是千旗巳合万马既匝枪垒环回辕门洞开纷荧荧以照雪殷嶫嶫以随雷严鼓齐苍山破一夫唱万人和寒笳既鸣攅骑无声左右交入奔腾迸集鸿洞戢孴隂森嶷岌挥铁骑以突空上金鞍而屹立轮寳刀以直视拔长劒而端揖奔鲸絶海旋巨浪以尚迟饿鹘翻身冩长风而未急于是神仙怳鬼怪呼吸摆金甲而作寒喷玉花而半湿膂力既刚防锋莫当掷红旌以颠倒按白刃以荧煌霍灭没离披颉防引山河之奔走随簸荡以低昂讶夫累迹从容自适互辟易沸霹雳豁千里以万里乃左射而右射余掉青丝系练影叫天阍挥落景云旗一簸飜古塞而半飞画防双盘冩长风而自冷况复腾勇气耀红尘倚精诚而张胆仗忠信以扶身妙能杰出其大絶伦感平生之顾遇睹性命之逡廵既见知于挺特宁有力于依因得逢尧舜之代以备爪牙之臣恨武扬之尚狭踢髙歩而难伸皆曰若更渡交河絶大漠藏铁羽销金错横穿马邑雷鼓出于地中直上龙城将军忽如天落引皇风之披靡荡杀气以澄廓不离旗斾长随卫霍鞭八方之戎羯豁万里而开拓骋轻趋之俊艺突沙塞以取乐壮观呈肃然清扬大斾入旧营  

观兵部马射赋【`以艺成而动举　唐必有功为韵`】元　稹  

大司马以驰射而选才众君子皆注目而观艺至张侯之所乃执弓而誓誓曰今皇帝制羽舞以敷文徳择材官而奋武衞莫不以超乗者为雄中鹄者得祭用先才防志亦和平以多马为能故以马为试以得鹿为美故以鹿为正岂独武人之利实惟君子之争射者皆曰诺虽五善之未习庶一举而有成为是马逸骙骙士勇伾伾蓄锐气歌诗初听采苹之章共调白羽次逞穿杨之妙忽纵青丝旁瞻突过咸惧发迟曽骥足之展矣翻猿臂而射之挥弓电掣激矢风追方当耦象决裂丽砉尔摧班示偏工于小者安然飞鞚固无忧于殆而信蹄而不爽则舍拔之无遗故司射举旌以効胜曰尔能克备我爵可期贾余勇者冝乗破竹之势善量力者当引负薪之辞由是靡不争先莫为我后皆曰措柸于肘十得其九叅明试者亦何尝而不有破的之术万不失一凡献艺者岂自疑于无必冲冠发怒扬鞭气逸引满雷砰腾陵飙疾皆穷百中之妙尽由一孔而出乃知来者之艺盖亦前人之匹若此则蹲甲壮潘扬觯观孔信一塲之独擅终六辔之未总岂比夫浮云迥度开月影而弯环如雨横飞挟星精而揺动虽当至理不忘庸功天子垂衣俨鹓行于北夏官司马阅骑从于南宫贡士之程职司具举防款塞五方之俗观校将百夫之主得隽为防惟能是与星郎草奏上献拱辰之方天骄解顔喜见射雕之侣客独顾之而笑曰此盖有司之拔萃固非吾君之右汝我有笔阵与词锋可以偃干戈而息戎旅司文者闻之而惊曰尔其自励于尔躬吾将献尔于王所  

射杨叶百中赋【`以艺通于神动　唐不虚发为韵`】何　据  

于稽百氏爰得六艺射之制伎之锐既取象于逢防且规模于飞衞寝石遇而洞啓蹲甲彻而激艺于是盼牂牂之叶引觪觪之弓拨长弰而累气虑轻叶之摇风心与手兮冥合神与术兮同标的外准精和内融杯水凝而色粲粲金镝拟而光雄防亦既纵横鸣激羽驰虚走空柳虽大忘于所志之外叶虽小舍之必取其中力不屈道必通牢笼五善之奥总括百中之工时称絶技实曰巧发贵乎揖让贱乎矜伐岂直忘归贯星繁弱御月鴈迸落于云霄猨洞叫于岩樾而已哉客有覩之而叹曰弧矢之利器之维新而彼审鹄为美曷若中叶可珍众谓之叶我视如轮参于灵妙逹于鬼神飞后镞而挺出划前括而相循飬叔之复一矢顔髙之持六钧庸丽景而同尘此射礼所以宜尔射善所以温如其发也不虗慎于末善厥初角弓犹有劲杨叶碎无余百歩穿杨叶赋【`以艺精意专发　唐必能中为韵`】贾　餗  

有美一人兮操其矢献其艺发兹手敏与彼心契广场爰设砥平乎百歩之中众目所瞻星流乎片叶之际恒规规而月满乍肃肃而风厉是时也固当审毫厘分巨细槁木斯立自应往昔之无贯珠而来孰谓后难为继岂非妙归至习道合惟精积少之多而无失以小观大而有程克中之时吃诟不能以施力造防之处离娄不得以争明不然则一矢之短宁期乎必至一叶之微若有乎余地谅有开而必先故无往而不利然后知射也舍耳而任目外形而专意出乎一札焉知来者之不如中乃百全勿虑前功之并弃且夫禀絶伦之伎当明试之前为众所推发不可不中冀君所赏情不可不专由是舍矢而破固叶是穿翻光而白雪驰羽振响而清风激名加彻札术异攻坚非后来之居上信直道而无偏夫然则习艺者不得暂阅控者不可不发不发则吾何以述艺不脩则尔亦无必安得穷五善之妙出百夫之能积时之功且弃必获之美徒称嗟夫今之习射则多选材斯众若穿杨叶者旷千载而一中  

贯七札赋【`以心平体正彻　　　唐彼坚刚为韵`】杨贞  

善乎养由之为弓也挟穿杨之技推贯金之诚左乌号兮右青茎睨七属之甲收百中之名神驰手敏体正心平始则一以贯之将叠双不息终则迭于径也俾合七而成颖脱洞达鳞差混幷旁穿而雀角非劲深入而防飞有声夫蹲蛟函彀象弭量歩逺迩回眸徙倚指锵锵之练取中于兹状累累之珠其端若彼蓦六以进吾无间然吞八之名我异于是是知木之用贯革为先出一札而锋铓自利逾百歩而犀兕无全虚其中螳螂之衞徒设稽其数混沌之窍齐穿岂徒激白羽开月俾晋侯之禽自失汉将之石弥坚且鞬櫜既启美六材之定体决拾将临矜一发于巧心是夸妙防岂惮重深疑叠翮之摧頽犹惊饮羽类缝裳之襞积尚谓纫鍼夫弓以火而劲其彻得火之正故将笑函人之仁掩矍相之盛俾带甲之士知皮之不存在引弓之人则心莫能竞故称矢无虚发艺得专场考穷深之宜我将用直探破坚之理尔则乗刚方今寰海镜清皇明朗彻泽宫是选貍首为节望正鹄以进旅奉弧矢之成列然后彻札之人庶验其工拙  

射巳之鹄赋【`以审诸已而　　　唐后能中为韵`】张友正  

习射之妙惟精惟审其审也在无偏无颇其精也在不食不寝是则动之不虚由已求诸三侯张而六钧始彀一鹄中而百发如初月满指掌星飞庭除已因鹄修其德惟积鹄为已任其射宁踈志气中秩威仪外舒正其身而有则有准合其奏而匪疾匪徐原夫彼鹄父射为父子射为子并列其名各承其美假以成绩脩之在巳射不应而有善谁观艺不臻而有时奚俟专功绎志每叹于流年时中成人敢忘其寸晷以此怀之常忧殆而日月既往弧矢既持心超超兮有歳防怳怳兮无时非不慎乎规矩逮恐失于毫厘周旋可托进退维兹镞破的兮流光防出应手兮飞羽相追实此鹄之是念唯彼侯之敢思立则唯心成因在手且一控而一发亦何先而何后舍意虽晩和容巳久喜满势而暂维媿直之屡受若乃旌竿并举侯状皆升晓露中滴晴光上凝观武于兹可明七德之要取才于彼亦彰一艺之能以其独弄旁观者众岂比夫啼猿防绕飞鴈双中傥射巳鹄之可称冀鸣而再控  

射中正鹄赋【`以诸侯立戒众　　唐士知训为韵`】白居易  

圣人木为弧剡木为矢惟弧矢之用也中正鹄而已矣是谓武之经礼之纪故王者务以选诸侯诸侯用而贡多士将俾乎礼无秕稗位有降杀广塲辟而堵墙开射夫同而钟鼓戒于以致国用修嵗贡使技痒者出于羣艺成者推于众在乎矢不虚发弓不再控射绎志也信念兹而在兹鹄小鸟焉取难中而能中乃设五正张三侯叶吉日于清昼顺杀气于素秋礼事展乐容脩既五善而斯偹将百中而是求于是诚心内蕴壮容外奋升降揖让合君子之令仪进退周旋仰先王之彛训故礼举而义具且无声而有闻及夫观者坌入射者挺立矢既挟弓既执抗大侯次决拾指正则掌内必取料鹄乃彀中所及雕弧乍满当书而羽月弯弯银镝忽飞不夜而流星熠熠其一发也騞若彻札其再中也如贯笠玉霜降而弓力调金气劲而声急惬羣心而踊跃骇众目而翕习若然者安知不能空弯而鴈落虗引而猿泣者也矧乃正其色温如洒如游于艺匪疾匪徐妙能曲尽勇而贾余岂不以志正形直心庄体舒不出正兮信得礼之大者无失鹄也岂反身而求诸斯盖弓矢合规容止有仪必气盈而神正宁心詟而力疲则知善射者在乎合礼合乐不必乎饮羽在乎和容和志不必乎主皮夫如是则射之礼射之义虽百代而可知  

大牙赋【`有序　　　　　　　　吴`】胡　综  

黄武七年黄龙见夏口因瑞改元作黄龙大牙常在军中进退眎其所向命综为赋赋曰  

狼弧垂象实惟兵精圣人观法是效是营始作器械爰求厥成明明大吴实天生德乃律天时制其神军取象太一五将三门疾则如电迟则如云进止有度约而不烦四灵既布黄龙处中周制日月实曰太常杰然特立六军所望  

旗赋【`以风日云野军　　　　　唐国清肃为韵`】李　昂  

遐国华之容衞谅兹旗之多工文成日月影灭霜空乍逶迤而挂雾忽揺曵以张风排回惊鸟飞失断鸿至若混羽旗以横野则覩之者目骇杂金鼓而特设则见之者气防尔其誓将临边兴师授律拥豹骑而长往指龙山而冲出月阵聫云星旄鬬日回五翎以革面挫三庭而屈膝匪旗之佐彼军容则何以沙场清谧明明我君四海无尘立徽号建洪勲为旗削蚩尤之迹画蛟龙之文信侔功于巢燧谅比德于姜云奄有天下体国经野览兹旗之财成故可得而言者俨孤峙以标众列广形而助寡随时卷舒任用行舍不务功以伐谋良有足而称也徒观其进退缤纷旖旎三军可仰可则光辉一国轥示迷于指南何登车而逐北塞断连营幸偶时清对岌岌之台殿间悠悠之斾旌陵紫霄而风埽逗碧落以云萦摆帝楼之晴树弄天门之晓旌髙则可仰犯乃不倾每低昂以自守常居满而望盈时亨大畜于何不育永端容于太阶沭皇风之清肃  

灵旗赋【`以随所指方　　　　　唐敌必摧为韵`】独孤授  

术有以厌胜则灵旗之制可知宁不师古或取诸随命曰灵表神灵之托考其象亦象之在斯前史载焉可得而举用于兵祷之际在乎郊见之所详厥制之由始信法天而为纪翠华匪伦黄鸟可拟因通帛以作绘树脩竿而直指三星前列成太一之蠭旗九仞髙悬拂堪舆之壁垒垂彩扬光焕其有章牡荆郅掲而乍动登龙蚴蟉而欲翔物之精也必异神之用也无方靡防风知其整整含霁景覩夫央央惟是越人害及疆场彼则神怒我将霆击乃祈幽赞乃导彼役所以酌意于天所以信威于敌撰辰其用致精一穹是飨太史祗祓及瑄玉既陈而灵旗独出顺徂征之所向庶获丑之可必异先登之蝥弧同指佞之屈轶帝车烂烂靡丰蔀而见斗君象昭昭状寅宾之出日终能吞若裔土克全师律岂得之于伐谋将有类于斯术尝闻王者兮厥徳不回两阶之舞兮三苖实来则吾君绍重华之广运超帝彻之雄才布泽而阳和乃发抗威而枯朽易摧且将举天毕以掩凶暴倾云汉而涤氛埃古灵旗者奚足道于今哉太史奉灵旗指蔡赋【`以国家兵祷建唐兹神物为韵`】阙　名  

旗昭戎容武备天讨上蔡干纪惟圣后之克诛南越徂征穆汉皇于肇造仰垂象以徼福洎有司而请祷封疆乃俟于指明寇虐方期于荡扫详其效虞典之舞羽体周官之祃牙九仞屹以特立三星粲其増华分野髙标象指挥于帝力光耀旁发形耳目于兵家矧夫天飞龙而载图北有斗而上献当我师之欲勇乗彼众之胥怨上宣其意将同乎十手所临人授其踪必在夫六斿之建至乃直指遐举申严叶时且殷祭以诚若视凶徒而蠢兹小蝥弧之先登令斯行也奉郅揭以东向神乎尊之匪曵珠而极侈谅悬首而为期懿夫从人谋而罔咈则异于九旗之物摅皇怒以不賔取贵于八方之神故能杀敌啓灵申威定国蟠喜气以将逺扬胜风而自北仪在端表始令于斯贞以出人知向方用符于我战则克奚必彰翠凤以崇丽法蛇而辨色适足以计其功庸未可以靖乎氛慝睿畧无敌宸心有征侔制胜于左杖聿称材于牡荆方旗指以神辅俾蔡溃而功成蹈道不昧谋谟孔明徴太史于往制备唐年之主兵者哉偃伯灵台赋【`以时成泰和伯义　唐悠乆为韵　有序`】褚　寔  

偃伯师节也国家武成止戈文致皇极小宗伯乐之广有命赋  

国家执道纪酌天和敷皇极以协徳作武成而止戈由是天子居穆清之中念康济之防乃讯元老礼鸿硕恢至道以垂裕义灵防以偃伯且以韬五兵屏三革服仁义以为壁垒仗道徳以为矛防俾其庶绩咸熙百工惟时弓矢载櫜讵资乎司马之法仁义无敌宁取乎丈人之师矧乎丰财保大之谓仁济物安时之谓义义也者所以溥洪畅之德仁也者所以广生成之施我是以却马于粪车务仁于穑地然后诵大武歌由庚协神道以广运致人文以化成以左右万物以厚利羣生则夫乾元贞坤元亨彛伦叙而太阶平岂不以其逺至迩安有截无外却两阶之干羽颂五戎以冠带百神肸蠁以属福二气氤氲以交泰亦以播无疆之休昭有道之大固能协乎上下承以天休俎豆陈而五刑措干戈戢而七德脩展威仪之秩秩卷旌斾以悠悠始欲登三以咸五岂徒归马而休牛尚矣哉茂祉之彰德之厚真神明之所福冝配天地而长久偃师节于灵台之上返淳风于混元之首谅游圣而难知徒扣虚而责有  

击柝赋【`以封守勤固　　　　　唐御暴为韵`】崔　琪  

严城暮兮絶人踪君门深兮开九重清矣击柝出彼髙墉铜壶而发箭杂鳬氏之鸣钟响以应声按更筹而宣九陌内以逹外禁奸慝而清四封何斯违斯是击是扣声参投壤之击知甚挈瓶之守风雨如晦不假鸡鸣夙夜在公但见牛斗至若卫尉奉职金吾克勤盖欲惩宼暴亦以戒昏昕夜如何其嵗聿云暮阶凝冬雪月满蟾是时也哀响稍动寒声转布窈窕凤凰之楼萧瑟铜驼之路于焉巡惊自成险固复有空闺怨别幽客飘寓心驰辽阳之戍衣化陆生之素闻一声莫不阑干听万籁悉以横注当今六合肃清四方即叙时无暴客邑空囹圄彼干楯之事击柝之所尚行于方隅犹用于军旅者盖取诸豫备固吾守御则知自我垂法宁云待暴至矣哉居安思危亦从吾君之所好也  

## 御定历代赋汇卷六十六  

性道  

性习相近逺赋【`以君子之所　　唐慎焉为韵`】郑　俞  

酌人心之善败惟性习之所分习者物之迁以动为主性者生之质以静为君运情有同于镕铸通志亦比夫耕耘或定心以纯一或逐境而纠纷故定心者若疏源而自得逐境者犹理丝而又棼且物之惑人无穷人之徇物无巳近之则归于正性逺之则防于天理虽真妄之多端谅御用而由巳至若习于所是则孟母之训子其居也初阛阓之是邻遂贾鬻之无耻及夫又徙于学徒示以坟史卒能振文行以标名郁古今而播美岂不以性相近而习之至矣又若效之而非则夀陵之从师其故也等善行之无辙见大道之甚夷及夫邯郸之学匍匐于兹既所能之未尽终故歩而莫追岂不以习相逺而性亦失之固冝人定其情物安其所苟欲迁性习  

以交防易贤愚之攸处则舍于已而效于人学弥得而性弥阻述而莫息亦莫之御是非乖理而亦徇未若袭慎而委顺勿牵外以槩名在执中而克慎钦若奥防闻诸古先习之则善道可进守之则至理自全兹义也智所不染愚亦难迁傥中庸之可甄愿斯焉而取焉性习相近逺赋【`以君子之所　　唐慎焉为韵`】白居易  

噫下自人上达君咸徳以慎立而性由习分习则生常将俾夫善恶区别慎之在始必辨乎是非纠纷原夫性相近者岂不以有教无类其归于一揆习相逺者岂不以殊途异致乃差于千里昏明波注导为愚智之源邪正岐分开成理乱之轨安得不稽其本谋其始观所由察所以考成败而取舎审臧否而行止俾流遁者返迷途于骚人积习者遵要道于君子且夫徳莫徳于老氏乃曰道是从矣圣莫圣于宣尼亦曰非生知之则知徳在修身将见素而抱朴圣由志学必切问而近思在乎积艺业于黍累慎言行于毫厘故得其门志弥笃兮性弥近矣由其径习愈精兮道愈逺而其防可显其义可举勿谓习之近徇迹而相背重阻勿谓性之逺反真而相去几许亦犹一源派别随浑澄而或浊或清一气脉分任吹喣而为寒为暑是以君子稽古于时习之初辨惑于成性之所然则性者中之和习者外之徇中和思于驯致外徇诫于妄进非所习而习则性伤得所习而习则性顺故圣与狂由乎念与罔念福与祸在乎慎与不慎慎之义莫匪乎率道为本见善则迁观炯诫于既徃审进退于未然故得之则至性大同若水济水也失之则众心不等犹面如面焉诚哉习性之説吾将以为教先  

性犹湍水赋【`以性之为善犹　　唐水趋下为韵`】侯　冽  

人立性兮诚明为本水激湍兮动直惟柔将以游心于澹故其从善如流天理斯在坎徳可求谓寘怀而必将流恶同赴势而咸得处休至人之性唯当浩浩君子之道所以犹犹原夫性本皆善诱成迁化湍有常行决而上下得其道则致和平汨其流遂成奸诈故圣人行当顺动义不诡随欲滔滔而处下逾洁将淼淼而致逺不疲顺意周流诚随波而迁染由衷激发庶合道以云为托以洗心从之洁已尊派别脉分之要道守涤瑕荡秽之至理符老君之立教心乃善泉同太史之奏言徳方在水势虽相近意当一揆法润下流谦之迹莫非有为为之爱漂沙宕石之功是皆景行行止心源洞适徳泽潜敷在审思其决泄岂求润于霑濡逺近相沿宛见为仁由已始终共济足见循道而趋不然则丧其真失其正动必旁午志皆纷竞安能使通达为无滞之姿禀受成善利之性徳如毛而转润行有叶而逾滋心镜之前若光明而上下察也情田之内同澹泊而左右流之懿其义戒中人事标前典是明各有原本不可迁移岂徒虚阅波澜以方清浅若然者信乎孟子之言所谓惩恶而劝善  

动静交相养赋【`有序　　　　　唐`】白居易  

居易常见今之立身从事者有失于动有失于静斯由动静俱不得其时与理也因述其所以然用自儆导命曰动静交相养赋云  

天地有常道万物有常性道不可以终静济之以动性不可以终动济之以静养之则两全而交利不养之则两伤而交病故圣人取诸震以发身受以复而知命所以荘生曰智养恬易曰防养正者也吾观天文其中有程日明则月晦日晦则月明明晦交养昼夜乃成吾观嵗功其中有信阳进则隂退阳退则隂进进退交养寒暑乃顺且躁者本于静也斯则躁为民静为君以民养君教化之根则动养静之道斯存且有者生于无也斯则无为母有为子以母养子生成之理则静养动之义明矣所以动之为用在气为春在鸟为飞在舟为檝在弩为机不有动也静将畴依所以静之为用在虫为蛰在水为止在门为键在轮为柅不有静也动奚资始则知动兮静所伏静兮动所倚吾何以知交养之然哉以此有以见人之生于世出处相济必有时而行非匏不可以长系人之善其身枉直相循必有时而屈故尺蠖不可以长伸嗟夫今之人知动之可以成功不知非其时动必为凶知静之可以立徳不知非其理静亦为贼大矣哉动静之际圣人其难之先之则过时后之则不及时交养之间不容毫厘故老氏观妙顔氏知几噫非二君子吾谁与归  

自诚而明谓之性赋　　　　　【`宋`】范仲淹  

圣人生禀正命动由至诚发圣徳而非习本天性以惟明生而神灵实降五行之秀发于事业克宣三代之英稽中庸之有云仰上圣之莫越性以诚着徳由明发其诚也感于乾坤其明也配乎日月我生既异初郁郁而有融我性在斯终存存而不竭上智不移无为而为蕴彼精醇之志发为濬哲之资文王之徳之纯既由天啓周公之才之美亦自生知故得冠乎人伦立乎圣域所以见至矣之性所以成自然之识究其本也盖钟纯粹之精及其显焉乃着文明之徳岂不以自诚而明者生而非常自明而诚者学而有方生而徳者实兹睿圣学而及者惟彼贤良顔生则自明而臻谓贤人而可拟夫子则自诚而至与天道而弥彰若然则诚之道也既如此明之道也又如彼葢殊途而同致亦相须而成理发乎仁义遂使跂而及之着乎圣神所谓诚则明矣且夫明乃诚之表诚乃明之先存乎诚而正性既立贯乎明而盛徳乃宣有感必通始料乎在心为志不求而得终知乎命受于天大矣哉考彼格言见兹元圣施为可覩于君徳动静必遵于天命由至诚而达至明是为圣人之性  

一赋【`以为文首出得　　　　　唐数之先为韵`】王　棨  

昔庖氏为君斯文始分画卦而初成阳位造书而肇见人文岂非本自道生终云神得俾大衍以虚数从黄钟而立则君子守以制性圣人抱而临极然后彤弓是锡天王嘉重耳之勲箪食见称夫子美顔回之徳万物生焉惟兹处先况乃闻而知十用以当千名立兮卓尔形标兮孑然许子之瓢既弃陈公之榻犹悬或有钱囊讥世刍束称贤改其月而为正月号其年而曰元年若夫李陵呼时荆轲去日歌兴三叹之唱智惭百虑之失为山用篑鲁论之义足徴载鬼以车周易之文始出借如寒暑相推薰莸可知鹗百鸟而非匹龙三人而共为俭徳弥彰平仲之众裘安在仁心逺播成汤之三网犹施既闻兴国之言亦有倾城之顾措辞虽屈于子夏重诺常推于季路天得地得膺千年出圣之期彼时此时叶四海为家之数琴瑟专矣车书混之分杯羮而孰忍缝尺布以堪悲虽云管仲能匡因成霸业未若萧何如画永作邦基是知王居四大之初日冠三光之首目所加而可取毛不拔而何有愚则立节无二千时未偶幸麟角以成功庶桂枝而在手  

一生二赋【`以元气之用生　　　宋是天地为韵`】文彦博  

一者本乎妙道二者资乎混元道生一而既显一生二以斯存通幽洞冥作三才之肇祖从无入有为万化之本原昔老氏以识鉴道枢心存义纬和光允执于众妙施教遂熙于庶汇以谓一之所起盖兆自于真宗二者何先必生因于冲气察其所以因而陈之本无象而生有象自无为而成有为旁老斯文类黄钟之生六律近探六义同太极之分两仪得不逺赜真筌深穷妙用当始在于冲漠固未分于错综无名渐散惟道也寂尔而日彰有物将形惟一也渊兮而景从是故一由道以昭著二因一以潜生清浊本兹而遂判刚柔自是以方成为品物之宗我则触类而长作圣人之式我则与时偕行若然则大道俄分浇风靡靡既成形以成象则有非而有是茫茫兮仗我生成浩浩兮因吾继始状辚辚之华毂起自椎轮同皎皎之层氷生于积水则知一者生乎立极二者兆乎先天见相生之道备得下济之功全当有仪未象之时包藏莫显及自寡成多之际孕育无邉懿哉事体无形功符不器始则混而为一终乃分而为二故侯王得之以大宁可以经天而纬地  

有物混成赋　　　　　　　　【`宋`】王　曾  

妙物难模先天有诸着自无名之始生乎立极之初不缩不盈赋象宁穷于广狭匪雕匪斲流形防滞于盈虚原夫未辨两仪中含四象虽欲兆于形质曾莫知夫影响问洪纤而莫得自契胚浑考上下以都忘孰分天壤及夫大朴将散三光欲萌清浊待兹而一判昏明由是以相生然后品汇咸观用作有形之始淳和外发或知至道之精是何小不隠于纤芥大不充于寰海配一气以冥运亘终古而斯在纵隂阳之推荡我质难移任变化之纷纭斯形不改岂不以有者真有之基物者生物之先冥捜而兆朕斯显寂听而音容莫传得我之小者散而为草木得我之大者聚而为山川视焉且无讶深蟠于厚地抟之不得疑上极于髙天本自强名诚难取类其始也既出无而入有其终也亦规天而矩地既不可指掌而窥又不可因人而致明君体之而成化则所谓无为而为君子执之而立身亦同乎不器之器无反无侧神之听之谅潜形于恍惚实委化于希夷倾毁何由固秉持之在我刚柔有体将用舎以随时令我后掌握道枢恢张天纪将穷理以尽性思反古而复始巍巍乎执大象而抚域中达妙有之深防  

太极赋　　　　　　　　　　【`元`】陈　樵  

何太始之无始坱坱圠希夷后不知其有终兮前不见其肇基厐昧无朕何象何仪九干何端八极何倪五方何属四维何施非圆何覆非方何祉五辰何抚六宗何司为天道之大原兮有物混沦大不知其有外兮细又入于无伦长上古以为生兮阅万世而长存懐道体之大全兮命元气以为凭天人于是乎成性兮裂积气而标形方其函三义以为一兮气磅礴而未伸清与汚其杂袭兮曾黄之未分邈沆漭而漫诞閴晻霭而幽纷溟涬兮参寥冲漠兮絪緼冯冯翼翼杳杳旼旼育白日于琼池孕明月于蕊渊列象兮储光孰辨兮昭昏于是沉奥頫垂清阳高抗下蓬勃而蓊防上扶舆而森爽女娲揭石以傍视鯈忽废凿而自丧天经地纬成文成象积气舒光昭晰清朗川疏凟融海涵岳壮四游上下与时升降大防左旋行无停轮玉衡斡流七政率循其出入之息互为吐吞乗气之机呼寒吹温六月一息开阳阖隂动为静基静为动源温兮寒所伏寒兮温所存极不期复时徃时来二气所布是行四时袭四为五五气相滋方青嵗之开先兮又握赤精而嗣之袭黄灵以白藏兮又申之以炜冲气蜿蟺隂化阳施汇列条分万类睢睢动行植跋鳞泳羽飞人道配天有仁有义天去人其几何虽殊分而一理无始之真吾其性五气之精吾其体故道至察于鸢鱼气可塞于天地也吾尝望元气之轮囷兮思邃古之开元瞻天运之不息兮慨万物之芸芸物更谢而迭瘁兮皆太始之来昆曾浑沦之不老兮世弥乆而弥新夫天亦不能以自巳兮吾又乌知其门哉系曰无始之真肇混元兮为物祖始万象先兮思述祖徳穷化源兮名则无有辞何宣兮昔有人兮襟桂兰问天不对兮余千年四时错行兮品物繁对天甚侈兮非无言  

太极赋　　　　　　　　　　【`元`】黄　潜  

厥初冯翼以瞢闇兮维黄其孰分爰揭揭而中立兮配天地以为人曩既学而有志兮纷遑遑其求索曰道不可名兮孰无征而有获繄皇羲之神圣兮感龙马之负图得妙契于俯仰兮何有画而无书岂至道之逺兮非名言之可摹懿尼丘之降神兮廓人文以宣朗揭日月以中天兮啓羣昏之罔象指道妙于难名兮曰以一而生两是谓太极兮非虚无与惚恍髙下以位兮天尊地卑燥湿以类兮五行顺施南干北坤兮西坎东离万物错综兮殊巨细与妍媸孰主张是兮兹一本之所为历两都而江左兮胡论説之纷霏岂清言之弗美兮去道逺而伟先哲之独诣兮重指掌于无极揭座右以为图兮开盲聋于千亿谓斯道之匪他兮在夫人而曰诚几善恶犹隂阳兮兹吉凶之所生嗟竒论之后出兮穴墙垣为户牖析同异于一言兮或曰无而曰有莸终不可使薫兮垩终不可使黝道惟辨而愈明兮贻话言于不朽昔圣门之多贤兮缤入室而升堂端木氏之頴悟兮仅有覩其文章虽亚圣之挺生兮犹叹其前后之无方畴敢索无声于窅黙兮孰能求无形于渺茫惟下学而上达兮炳圣谟之洋洋诸生之贸贸兮方钩深而摘隐探赐也之未闻兮夸神竒而捷敏恃空言如系影兮曾不满夫一哂曰予未有知兮何太极之敢言秉思诚之遗训兮矢动息而弗谖庶返观而有得兮明万理之一原申诵言以自诏兮聊抒意于斯文  

太极赋　　　　　　　　　　【`元`】胡炳文  

浑沦无外磅礴深广孰钩其为我指掌鼇极定位龙马负图五十虚中天地其发我矣乎书天锡禹畴攸则其中用五名曰皇极然则羲之则图也卦有爻蓍有策文王周公亦既有辞矣胡为不以太极言于易易者隂阳代换之名极者隂阳代换之理后际不见其终前瞻不见其始文王周公非不言也隂阳在是太极不离乎是尔不离者物物各具不杂者物物统体浑然者如此粲然者如彼造化气也孰为气之枢纽品汇形也孰为形之根柢不有夫子孰明厥防大哉易矣斯其至矣夫文王周公未尝言太极也而发之者仲尼仲尼未尝言无极也而明之者濂溪曰有曰无奚可岐而二之况所谓无者非视之不见而言希非听之不闻而曰夷葢言无形而有理非如屋极之极可以形窥也非如北极之极可以象推也濓溪之説吾知其非得之于师濂溪之心吾知其得之于仲尼仲尼得之文王周公文王周公得之庖羲混兮辟兮其无穷兮不言者非私言之者非离然则孰为天地之太极曰人孰为人之太极曰心太极动而生阳静而生隂人者隂阳二气之防心者隂阳不测之神人之一身万物咸备一方寸中具一天地所当得者将发之际原夫未发无偏无倚在图书则中各有五五中有一一非心之体乎在先天则万化万事生乎心非即图书之自中而起者乎动宜省察静宜极养诚心在致其知勿忘勿助之长立身以徳行为先立言以明经为尚太极在我真实无妄往圣之絶学万世之太平方当于我乎有望也而况主静以立人极幸有圣人在乎上  

橐籥赋　　　　　　　　　　【`宋`】王禹偁  

伯阳以体道立言探乎极见乾坤之用也取橐籥而比焉岂不以徳无疆者谓之地功不宰者谓之天譬翕张而气作犹吹喣而声传用能万物自化八音克全故王者法之以虚受帝道用之而无偏者也原夫橐也者利于鼓风籥也者存乎运吹虽有质以克殊且无心而匪异故可以侔造化比天地一开一阖勃焉而元气生变宫变商泠然而正声至亦如天道无为地道博施于以丽百谷于以行四时皆虚中为动也故自外而应之是以橐之用则飞霆走电籥之运则如壎如箎信天地之义若此而橐籥之理在兹得不求诸系表取自无间不言而动物妙用而循环趋圣域叩闗昧其防者徒小心翼翼得其要者唯大智闲闲是知虚而不屈为橐之师动而愈出为籥之资本虚无而生矣因形器以观其所以天地之心悠也乆也帝皇之道斯焉取斯懿夫二仪脗合一气夷犹或动或静克刚克柔取乎韛焉气动而物来斯应类乎笛也乐出而人无我求至矣哉天地有大徳其鼓动也于囊于橐天地有希声其煦妪也维竽维籥虽小大之不类信拟议而咸若今我后道合希夷心无适莫葢囊括以为用岂管窥而可度所以百姓日用而不知又孰见圣人之有作  

穷神知化赋　　　　　　　　【`宋`】范仲淹  

惟神也感而遂通惟化也变在其中究明神而未昧知至化而无穷通幽洞微极万物盛衰之变钩深致逺明二仪生育之功大易格言先圣微防神则不知不识化则无终无始在乎穷之于此得之于彼茍精义而入焉如至诚而感矣原其不测识隂阳舒惨之权察彼无方得寒暑往来之理莫不广生之谓化妙用之谓神视其体则归于无物得其理则谓之圣人必先赜其真宰然后识其鸿钩载审聪明见日居月诸之象宁迷肸蠁合春生夏长之仁仰止天倪探诸神造扣寂之情斯至观妙之言可考不疾而速思左旋右动之机不怒而威悟福善祸淫之道岂不以化之布也无党无偏神之理也自然而然亦有究彼灵蓍审万象而无失推兹妙律测四时而罔愆若然则眇觌虚无遐观妙有知微妙而斯在欲拟议而何就所以虞舜运璇玑之日不爽昭回仲尼穷易象之年自明休咎念兹在兹不可不知稽恶盈而是则将应变以何疑以此观天通乾道而明矣以斯设教助人文而用之是以圣人徳合乾坤道通昼夜法至神而有要臻大道而多暇有以见秉尧智以无为而民自化  

三才赋　　　　　　　　　　【`宋`】陈　普  

尝疑一隂一阳之九六兮迭相摩荡而为易迨大易之既成兮爻位之数乃独用其一九为龙而六为马兮胡为用马而舍龙六十四之反易兮复重其数为三十六宫葢尝为之深思兮六合之中惟一二而已矣是以卦各三画兮其中一画其上戴而下履定体三而各二兮又天地之大义隂阳柔刚仁义兮遂成卦爻之六位五上为天而初三为地兮二四在中而为人一为体而二为易兮涵不尽之经纶一事尤要兮实为万世之定主以六包九六兮主静以为动静之府天下万善兮莫善于太极图之主静天地亦以为主兮何独圣人之仁义中正有为本无为兮动亦定而静亦定才者以其良能兮良者以其自然之定性刚健悠乆天之才兮行日月而飞风霆一日十六万里而过一度兮万古三百六十五日一周星约堪舆于其中兮刚风劲气不足名使万类得以生成兮各当其性而如其情持载生育地之才兮载华岳而振河海兀浮空而不坠兮千古万古而长在徳合干之无疆兮分有大小而不失其大仁义礼乐人之才兮位九五而致时雍达修六府而穷乐一箪兮禹稷顔子无不同爱亲敬兄兮亦无间于孩提之童三者以其才则一兮其要惟以静为宗惟以静而行动静兮斯无一处之不通故易以六涵九六兮不过以隂为隂阳之本动静同一静兮所以宏固而悠逺流行发用隂一听于阳兮然终以隂为家室男女皆育于女兮此亦一事之可质何以谓之才兮注疏之儒皆未及各二之为六兮此事尤当以为急不然尧舜何以无为无迹文王何以无声无臭而孔子何以无意无必也耶  

静赋【`有序　　　　　　　　　明`】艾可乆  

孔子曰仁者静诸葛武侯曰宁静足以致逺人生而静之初合天地万物为一体由无极生太极由太极而生生相嬗于不穷静之时义大矣哉世人徒以清虚恬淡目之是因境为喧寂极其致只成一自了汉耳于静乎何居爰着静赋以明所重者之别有在也其辞曰繄乾坤之正位兮爰资始而资生惟亘古其永贞兮自得一以清宁极四仲之推迁而吹羣动以不息兮尝行所无事而并忘健顺之名彼帝禅王继之各殊兮亦随时因应而非有所矫拂以矜能嗟人情之佻巧兮殚智虑以经营日驰骛而不足兮胥游六凿之府而委任夫心兵诈谋蠭起诡变纵横咸笑守正之为迂而谓造物者之可以力争小之为田窦之扰扰大之为莽操之纷纷宇宙由此其不静而人心愈长其嚣陵矣于是独行之士谷处岩栖兄事巢许弟畜夷齐或逃虚乎鹿苑或采真于丹梯好沈云而湎月听鹤唳与猿啼置理乱于不问耽泉石以品题是但足为幽人达者之髙致而难语于审时度务者之神竒也尝博观乎古今上下之间而叹动静之殊途犹彼疆此界之异派髙祖百战百胜而不免平城之围太宗万举万当而不免髙丽之败梁武动心于佛法而致罹台城之忧汉武动心于方士而立召巫蛊之怪新法纷纭于朝野酿成南渡偏安官制更变于殿庭一旦金川不戒是皆开创守成之令主而犹亏九仭之一篑所以周武却旅獒之贡汉文遗尉陀之书光武谢西域之使明宣捐交趾之区志存乎攘外不如安内而不肯广骛而纷驰也岂惟君也臣亦有然臣道法乎坤而义取乎隂岂可以亢阳而召愆彼博陆之骖乗违恶盈而好谦彼文饶之秉轴亦炫能以招权彼党人之月旦几抗衡于龙衮彼道学之臯皮思角胜于鸡坛始焉害及其身而其继祸延于国岂非不知处后而一意乘先遂至无以自全乎马伏波示矍铄之容卒来薏苡之谤寇莱公惑朱能之説难免朱崖之行二陆之相沦暗朝空悲鹤唳八闗之连贬荒徼空説莺鸣彼自号贤智犹不能鉴事于未形而何有于贪权嗜利防顽不灵者乎尔乃复辟格天稽首归政鸣鸟矢音遵渚明农奉清浄于葢公而术崇黄老付翼储于商皓而归伴赤松三公辞防务而养望将军释兵柄以从容樽浮緑野之醑蹇策灵鹫之峯皆名不乐居其名而功不愿尸其功者也若夫伏处荃茅盱衡世局方寄迹于屠钓佣贩已洞识乎兴亡叛服尔其黄石授书汉马扶毂髙吟梁父三分鼎足东山赌墅整暇镇俗锁骨珊珊唐社勿屋青田望气预调玉烛临安守疆金銮自复非有渊异之识察微之智何遽同于数计而卜此实明理观世之学非静无以洞其防亦非静无以持其轴也区区清虚恬淡之士独善则有之矣以云善俗则未也重曰世纠纷兮赖渊识兮炳防先兮守塞嘿兮不妄营兮戢羽翼兮勿先时而亦不后时兮早审观于六月之息岂仅麋鹿之与羣兮而徒托于南山之南北山之北况古来君相之胥协于静兮安可不啬智凝神而敛勲猷于克一  

知赋　　　　　　　　　　　【`周`】荀　卿  

皇天降物以示下民或厚或薄常不齐均桀纣以乱汤武以贤湣湣淑淑皇皇穆穆周流四海曾不崇日君子以修跖以空室大参乎天精微而无形行义以正事业以成可以禁暴足穷百姓待之而后泰宁臣愚不识愿闻其名曰此夫安寛平而危险隘者邪修洁之为亲而杂汚之为狄者邪甚深藏而外胜敌者邪法禹舜而不能掩迹者邪行为动静待之而后适者邪血气之精也志意之荣也百姓从之而后宁也天下待之而后平也明达纯粹而无疵也夫是之谓君子之知  

智若禹之行水赋　　　　　　【`宋`】孔平仲  

古有大智中潜至明何行水以为喻葢存心之自诚渊然创物之谋敏而外发沛若决川之势顺以东倾夫惟灵万类而生毓五常之粹不滞于物其端曰智然顺其故则不致于交谲悖其本则浸成于大伪居惟适正委美质之自然举若下鸿措安流于无事审利图害筹安计危蕴千虑以无惑包万殊而不遗每优游而处此不汨乱以行之内畜清明陶天真而去诈逺侔疏凿适地势以流卑湛然恬养于中廓然识周于外不涤源而涤性之垢不治水而治情之害较迹无间成功亦大可通塞壅顺意表以弥沦如决怀襄贯地中而滂沛大抵多计者流于机巧好辨者溺于空虚其弊明甚惟人戒欤故我抱灵鉴以无隐导沈防而自如心常恶其凿也势若排而注诸舜以是而察迩言聪明并决尧因之而急先务障蔽皆除夫运至计以利仁绍徽谋于平土徳一也何独议乎智人一也何独尊乎禹葢智之于物兮必顺适其理而禹之于水兮亦疏导其苦茍能此道宜效臯陶之谟一失其原或谓白圭之愈后世苏张之辨胜庄老之道鸣其耀才者或笼愚而不正其矫枉者又絶圣以无营皆与性以相戾譬濬川而逆行亦犹戕栁以为之棬并非其质揠苗而助之长反害其生噫喻玉莹者楚有屈平侔蓍者秦闻樗里或以易变而贻笑或以不知而为耻皆莫若顺其性以行焉所谓智者乐水  

公生明赋　　　　　　　　　【`宋`】许安世  

事欲无蔽心宜尽公既守正以宅志遂生明而在躬祛一意之党偏不私乎物照百为之情伪罔汨于中若夫外交事变之繁中固心诚之守以谓虚已鉴物则枉直昭晰挟情适事则是非纷纠欲庶理之皆辨舍至公而则不中立不倚始持正于羣伦旁烛无疆遂致明于万有无陂无侧不阿不偏非妄恶也恶其众之所弃非作好也好其众之所贤葢依违牵制者固已去矣则明白洞达者乃其自然百志惟宁居絶倾邪之乱五綦不乱遂观昭旷之先葢夫智因窒而后昏性以私而有党爱憎既絶则真伪必审取舍既平则善恶不爽抱纯正以中执涵机灵而内养所以主心善治汤无蔽塞之忧直道钦承文有照临之广岂不以湛静者人之性偏闇者性之情知静为本故虚之则定知闇为害故去之则明正厥心官始闲邪而制物发为智烛终迪哲以通诚大抵处有累之地者莫不徇私对无穷之变者鲜能不惑凡适理以非由秉心之自克得不保守天质蹈行圣则周而不比无一曲之蔽情静之徐清有三知之入徳因知心乃物之鉴公为职之衡系吝既屏纯明自生以之察已则事至不惑推而成务则物来敢名是故君子养源于以致忠邪之判大人正已岂徒无谮防之行嗟夫有为者易失其本心无惮者或迷于至理故伾文党与以丑正恭显庸回而疾士智尚昧于自保识敢期于逺视惟夫以公正为心明则生矣  

## 御定历代赋汇卷六十七  

性道  

谦赋【`以满招损谦　　　　　　唐受益为韵`】阙　名  

鉴天道之恶盈将守之以持满穷易象之明义排溢美于虚诞鉴其体而如卑明其训而非缓惟徳之柄惟行之管是以贤人君子虽百代而同光圣帝明王历万古而相纂然则谦之为义与让同标茍不由于斯理必灾祸而自招是以道映三皇明扬侧陋智周万物询于刍荛且圣贤而自贬何凡庶而可骄岂不思行髙则忧毁于众木秀则惧摧于飚矧夫阳光正中映土圭而将转阴灵才满随蓂荚以旋消是故君子覩之以为立身之本名弥彰而弥惧功弥髙而弥损不耀彼而自上不明我而自混徒观其退藏好闭养智于恬幽而坦坦卑以谦谦一辞而行将耻于躁三揖而进何有于嫌况乎海以卑广居深山以镇静可久楚庄惧功茂而终吉晋文  

耻战克以无咎嗟凡今夸彼而竞进何不覩斯而自守徒欲毁信废忠谋讦自丑想进徳之明义岂见充于虚受曷如君子称物平施不生颇僻多者用谦为裒少者用谦为益不求翰音以待问必复厚徳以珍席傥不伐之可嘉庶无媒以托迹  

谦受益赋【`以君子立身谦　　　唐徳之柄为韵`】吴连叔  

执劳谦者可以为天下君习防谦者可以为天下勲在易也有自牧之义于书也有受益之文行已立身而道自着御人率众而徳有云在上则腾茂实居下则播令闻亦足以化乎四表而行乎三军若乃天地之义鬼神之理或祸其满盈或福其廉耻故执羔鴈而行者得之而益贵秉耒耜之列者得之而易使在臣下之尚然况继天而为子是以敷之而化行执之而教立被车书之所至霑雨露之所及故能迩无不洽逺无不賔岂不以言出乎口行发乎身求之于已加之于人者也夫心者难备物者难兼故先王所以戒慎徃哲所以崇谦不然者宣子何以称贤太伯何以为徳书三让之策文作千古之程式其执谦也必在乎合宜其在卑也亦存乎随时过之者俯而就矣不至者跂而及之无贻诮于防牀之义无见刺于相鼠之诗惟木兮从绳则正惟后兮从谦则圣虽不冨于其邻而有助于为政理于身也合仁义之五常理于国也则文武之二柄宜播美于笔端传谦徳之雅咏  

谦受益赋【`以君子立身谦　　　唐徳之柄为韵`】孟　翺  

求百行之规矩考三才于典坟叹防谦之上徳出雅诰之明文天得之而配地臣得之而辅君昭明茂绪啓迪洪勲匪招益而日益不求闻而自闻谦之伊何慎尔攸止益之伊何介尔繁祉谦持益兮为辅为车益赖谦兮成纲成纪在宠思辱居终虑始昧之者所谓憸人行之者是称君子其在炎汉英髦盛集京房辞荣疏广防挹挂衣冠以长徃辞阙廷而不入弃人间而逺游顾君恩而尚及斯谦徳之尤着轶羣贤而独立降及南山绮季谷口子真逃居避窜逺害全身既逍遥以齐物独放旷以怀仁斯受益之为用在有闻而足珍固知将欲求益莫如好谦览孙之为箴满而恐扑观周庙之作诫其难更添若露才而扬已宁韬光而自潜勿为天葢髙其道正直勿为神无形恒处幽黙既恶盈而恶满斯好谦而好徳同形影之相随在毫厘而靡忒既警既戒念兹在兹虑日月之逝矣当寤寐而求之凡曰儒行如何勿思于嗟谦兮惟道之性能执一以无舍在神明而辅正惟观铅素希易象之一谦仰望铨衡歌周官之八柄  

天道益谦赋　　　　　　　　【`宋`】范仲淹  

士有探造化之真筌察盈虚于上天虽秉阳之功不宰而益谦之道昭宣万物仰生否者由斯而泰矣四时下济屯者自我而亨焉原夫杳杳天枢恢恢神造损有余而必信补不足而可考是故君子法而为政敦称物平施之心圣人象以养民行裒多益寡之道岂不以谦者物之自损益者时之与昌龙蛇蛰而后震草木落而还芳于以见其物理于以见其天常月既亏而中盈于时不昧阳尽剥而来复其义爰彰然则髙明之运也善行无迹盛衰之应也惟变所适茍守之以谦必受之以益有终之士我则锡元吉而弗违罪已之君我则助勃兴而无斁雅契姬文之述何烦太史之占处幽晦者日星必照在集枯者雨露必霑取类而言如江海之润下殊涂同致若鬼神之福谦得不观庶物之情究至理之本贵必始之于贱益乃生之于损既人事之在斯又天道之奚逺髙者抑而下者举一气无私徃者屈而来者伸万灵何遁大哉覆受无遗神之听之执虚者不言而应用壮者虽猛何为卑以自牧之人实受其福贵而能降之君不失其冝我后上徳不矜至仁博施实兆民之是頼无一物之不遂贵退让而黜骄盈得天道益谦之义  

蒙以养正赋　　　　　　　　【`宋`】范仲淹  

蒙者处晦而弗曜正者居中而弗羣守晦蒙而靡失养中正而可分处下韬光允谓含章之士居上弃智斯为抱一之君圣人以设彼易文授诸君子考其在蒙之象得此养正之理浑兮若浊下民无得而称焉闇然而彰圣功亦在其中矣是以不伐其善罔耀其能惟朴素而是守又濬哲而曷矜故知我者谓我愚不可及不知我者谓我智不足称务实去华育徳之方斯在反听收视养恬之义相应故得悔吝不生纯和自履隐其明而若昧保其终而如始至贤者孟子在养素而弗违亚圣者顔生信如愚而有以是知蒙正相养圣贤是崇欲求乎不失其正必在乎受之以防石韫玉而外质蚌含珠而内融天地何言育物之功潜用龙蛇处蛰存身之道不穷其或谋画为先聪明自广不务淳淳而处每思察察而徃则彼蒙也丧乎其真此正也失其所养曷若我知白守黒老氏之教宁忘用晦而明箕子之风不爽至矣哉正之在斯养亦宜其蕴道徳而不衒岂祸福之能随志士体之而修身素履无失圣人执之而行化赤子焉知乃有修辞立诚穷理尽性常黙黙以存志将干干而希圣庶几进退之间保君子之中正  

复其见天地之心赋　　　　　【`宋`】王禹偁  

动者天地之用其震也勃焉静者天地之本其复也寂然故二仪之心乃见七日之义斯自可要终而原始何必俯地而仰天岂不以复卦之义雷入于地既反本以无朕亦见心而有自躁君不挠遂明万化之源剥道方终未覩一阳之至其或鼓万物荡六幽上徤行而弗息下刚克而勿休蒙亨艮止以时作雷动风行而不收此乾坤之功也心无得而可求及其化功成物理格髙明之体无用沉潜之形莫索凝然若混沌之未凿寂兮如庖牺之未画此乾坤之本焉心有来而可赜得不穷动静之防审语黙之端其心斯在其妙可观圣人见之则政尚简教尚寛弃智而化万姓垂衣而总百官故帝尧之道文思安安非复之义者谅至此而攸难君子见之则反诸身视诸掌既絶虑于嗜欲乃游神于罔象故孔子所谓其道荡荡非复之至者亦舍此而奚徃是知运行者天地之时寂静者天地之基心亦在其中也物莫得而见之坐忘遗照之人于兹得矣至日闭关之义何莫由斯我后端冕凝旒穷神知变希夷之理斯极清净之风克扇大哉天地之心明明而可见  

损先难而后易赋【`以损徳之修先宋难后易为韵`】陈　襄  

损有至理圣能极观谓修身而谨行必后易而先难始克己以图仁敢忘劼毖终致躬而无患以讫多盘圣人赞易于神周身以智因忧患而发乎虑着损益必明其义故乃取山泽之二体寓人时之深防谓进徳修业当克已以艰难则心逸日休斯措身于乐易诚以惴惴夕惕干干日修内惩忿以窒欲外损刚而益柔义既无悔福斯来求当兹逺害之初已事遄徃及尔有孚之吉俾躬处休且夫难莫难于初慎莫慎乎损况经纶乎徳业修思乎诚悃无忘克责之意斯乃安乐之本虽二簋之可用享志乃先劳洎十朋之弗克违事非徃蹇兹所谓艰乃无咎损之有时事君庇民吾不以为徳屈身降志吾不以为卑虽一时之劳止终百禄以康之所以菲食卑宫夏禹享圣功之茂跋胡防尾周公成王业之基葢先圣居忧虞之时明止说之则物视其化民怀其徳必先损益以修巳然后安乐而享国亦犹否既倾而后喜乃励危心谦以劳而有终亦为矜式若然则图其终者在慎其始逸于后者必劳于先苟不刻意以虑患谨身而图全又安得永有终誉祐之自天昔也利艰虽甚涉川之患俄而引逸斯为致福之筌况一卦之始终六时之先后着圣王克损之徳戒君子操修之厚故曰终于逸乐者始于忧勤吉又何咎  

蹇赋【`有序　　　　　　　　　明`】何景明  

兄子士之上大梁也予戒之曰至则求大梁李子书及还李子乃书所着钝赋焉曰何子其和予篇夫钝者委时之弗利无如之何欲以藏用而自完葢获予志焉读其辞伤怀慷慨悲之遂抽其绪余因别为蹇赋继之书付士使并藏观览焉赋曰  

悲世涂之迫阨兮互险坦而多岐蹇予步之踯躅兮屡前却以狐疑众趫踔而便防兮又车輶而马习羌量力而退守吾拙兮固将逊彼之超轶物有坚而不化兮性有蠢而难移循故躅而弗舍兮众覩其躧蹝而笑之予岂无骐骥之玉驷兮意犹豫而不敢进临修路而邅回兮恐丛棘之未尽昔予膏车而北骛兮顾九折而返御岂吾志之未遐兮葢惧夫途逺而日暮世周迎而径造髙健羡而卑徳谓康庄为迂兮谓蹊为直予岂不知儇防之逢合兮与奔竞之先至爰却走以求完兮固冝盘桓而弗利闵疾行之冒险兮孰贪进而靡害彼彭韩岂不皆王兮卒囚执而葅醢木以材而菑及兮马以力而取败予羡夫二疏之览止兮齐县舆而税驾彼非不知炎炎者之为荣兮固恐阽危而逢祸重曰世淆杂而溷糅兮弃骐骥而不骖兰芷芎防不植于路兮蒿艾蔽而成林予纵有龙驹与紫燕兮孰能执防为余先容吕尚棘津之屠叟兮文王载之车后寗戚贱牧兮桓公乃勃焉举于牛口彼二子之鞠戚兮故世人之所訾征古人之轨迹兮聊渊潜励吾初志孅趋曲趦兮匡士所恶旋辟中墨兮又羣情之所妒予亦知圜行而方阁兮勉弗能改此度也骥伏枥而奋身兮愿一顾而求试服罢驴与羸驷兮又骥之所耻退敛策而改辐兮修矩矱以自饬驱骐骥与狐狸并逐兮信不如其巧速宁参罢服羸全以自终兮岂能与韩卢逐防而鬬行步之工拙履霜坚氷至赋【`以君子之道闇　唐然而日章为韵`】王　起  

霜之履兮白商应氷之坚兮律分其履也结之寒露其坚也矗若长云当万物始挫之时降于青女及六尺凝寒之日可荐明君信履微而知著冝布象于前闻乃若歳如何其夜亦秋止棱棱稍结兢兢未履渐皑皑于葛屦之下将皎皎于玉壶之里虽严凝作气必纳于舆人而怆凄动容先感于君子此谓履霜之始暨夫变化无朕坚刚有期律移缇幕之候辰当黒帝之司由是璀璨无积清明自持则丰山古钟不舂容而明矣邺台旧井可皎洁而藏之此所谓坚氷之时也霜之飞兮至微氷之洁兮自保所以通变其徳所以驯致其道畜峨峨之色且寒于长河改之光宁留于劲草凝冷兮渐滋积素兮斯瞰始落金波之上有助其明终藏阴室之中不欺于闇氷因乎厚地霜本乎髙天何质变而増励何节穷而更妍亦由洪因纤起髙以下先投一迹而千里路极覆一篑而九仞功宣则求已者知霜氷之言理有渐周身者知霜氷之防于未然固冝研精屑屑覃思干干岂翫蒹葭苍苍之色凿山谷冲冲之坚哉士有错综文房琢磨儒术以修词为履霜也不同于豺祭之辰以干禄为坚氷也不同于狐听之日愿察言而观行傥循名而责实况乃良牧煌煌近天子光引凝阴之义为劝学之方则因卑致崇匪一朝一夕为大于细在日就月将然后知作者之微防嘉言孔彰  

履薄氷赋【`以戒慎之心如　　　唐履氷上为韵`】皇甫湜  

氷之积也不厚人之履也难任此焉投足可为寒心彼垫溺之攸虑在恐惧而诚深慎同数马之人然非万石诫若倚衡之子不以千金水始凝氷未壮乏六尺之为厚非七月之所尚螽斯之股兮犹且不同齐人之纨兮曾无以况虽鞠躬而欲涉何跬歩之能抗有同居黒卵之危无殊坐积薪之上股栗兮在兹魂惊于所之怵惕求前岂人心之难测趦趄有畏类狐性之多疑每缩缩而若坠常兢兢而自持与巢幕兮焉比将临泉兮是拟丈夫不处斯畏其没身夫子所惩不惟于灭趾徐子忘其故步尚书越其素履行自失于佻佻舄无施于几几视之岂无履而若虚非北陆积坚之始是东风初解之余水虫隔而纤鳞必露秋蝉比而轻翼不如当履道未成其难汔济纵善行无迹不可踌躇兢慎图其不败震慑谓其将坏步揺揺尔式彰君子之行身飘飘然谁谓邑人不戒如何克巳若此履氷与习坎而相类符执玉而可惩故叠足是虞侧身以进言忘足履之适自近防隅庶几心腑之中无贻悔吝得过陨易危之吉靡濡首失容之衅行之止于三思戒实先于六慎  

履薄氷赋【`以戒慎之心如　　　唐履氷上为韵`】阙　名  

氷之薄兮消释可期人之履兮忧患是持将秉心于处险谅投足而増疑故君子假轻重之喻为安危之资跬步未移顾见吉凶生矣踌躇欲泮行观左右流之是以义比垂裳戒同狎水乍兢兢而股战时剡剡而屡起步难免于褰裳忧有甚于濡履则知吉凶系乎物动静由乎巳不敢不蹐虽厚地而莫安时止时行固轻氷之可以故知我者见我战战兢兢不知我者谓我视川若陵既无咎于素履尚可期于积氷或北陆初结或东风始兴覩之也知其脆易破涉之也恐其任不胜由是屏气而行虚心而进在阳敢思乎不治通阴庶懐乎克慎身若重于千钧氷疑消于一瞬忧心辗转危步虚徐空色不分每疑于灭趾氷容无响或逺于曵裾将释兮畏明君之焕若其行也惧大易之屯如然则观薄氷之为象知立身之所尚类将坠于焦原之前如待然于积薪之上始玲珑而若尽复皎皛而可望就其浅玉石无以隐其辉临其深鱼龙不能掩其状大矣哉其薄斯在其虞则深将以戒干干于终日持惕惕之小心当见晛而或跃惧霜霰之未任故曰古之机言今之攸戒傥所行而不惑俾处薄而勿坏  

观澜赋　　　　　　　　　　【`元`】傅与砺  

渊乎深哉道洋洋不可极兮万化泯泯其同流浩吾涉夫圣之涯兮蹇欲济乎中洲朝濯发于江汉兮夕余将浴于沂泗覩逝者之如斯兮沛百川之方至乍澎湃潏以若倾兮终纡徐迤而趋平空漠漠杳其下垂兮云缤缤暧而上征长风回薄剨以合沓兮阳景翕靃淼以滉瀁灵剡剡其交驰兮气凭凭与相荡穷余目不知其逺兮下孰究夫丈寻繄进流之有渐兮盍稽夫源之深心与境其适遭兮冥合乎斯道嗟末俗之波流荡浇风其澜倒纷雨集之沟浍兮朝盈而夕枯使河海可蠡而测兮岂云异夫潢污亦惟涓涓之始兮积之以浩浩既混混其不息兮渊渊焉以深造彼鼃坐以井观兮固难与语夫津涯昧者又不察兮竞好诞而喜夸漭迷源而滥入愕望洋以増叹傥遂返其初兮徒求乎汗漫嘻先哲岂其然兮亮有本者如兹惟古训斯昭昭兮归求之有余师净以澄心浩然以养气沉浸乎礼乐兮涵之以仁义大中以正其源兮至和发而灵波一勺不见其少弥六合而非多尚丽泽之是资兮旁流之务塞谦以持其盈兮满焉而不溢成章其自达兮派有万而必东迩之润吾身兮逺将及乎无穷乱曰大化沄沄湍以驶兮乗流斯行坎即止兮厥有源泉更昼夜而不舍兮匪道伊合亦何取于是乎  

夫子之墙赋　　　　　　　　【`元`】汪克寛  

敏学主人与博古先生游于尼山之麓曲阜之墟造孔林之阙里瞻至圣之攸居楩楠连云而荟郁桧柏参天而扶疎跸亭嵯峨而倚空杏坛甃甓而荒芜列横序之层搆峙钜殿之中岿屹崇门之突兀缭周垣之回纡主人喟然而叹曰端木子所谓数仭之墙其在兹乎吾子衣蹁跹之逢掖冠崔嵬之章甫涂抹丹铅摹冩今古行式渊骞言称求路盍为我抽思逞辞饬章绘句铺张丽之规縁饰髙广之度极词人之炫燿亟援笔而为赋先生曰嘻夫子之墙岂今之所谓墙哉粤自二龙绕空五星降庭萃大块之清淑防元气之晶英缵圣神之华胄集条理之大成拓天下之广居开亿代之文明夫是以覆泰宇以为櫩立人极而为柱存至诚而为基凝至道以为土文章为之华饰徳业为之培累贯一理以为桢崇万善而为堵仁义中正乃其板载之方诗书礼乐乃其畚锸之具不思不勉初何事于经营弥髙弥坚又奚烦于削镂悠久无疆乃斯墙巩固之迹博厚配地乃斯墙延袤之数葢非有冯冯之声俾人得而闻又非有薨薨之形俾人得而覩子舆守约而独请复圣瞻前而无方卫赣及肩之浅室仲由驻足而升堂彼州仇之何人固无惑乎不足以窥圣域之渺茫主人冁然而笑曰繄尼父之诲人若太虚之时雨示后进之表仪固无行而不与夫岂强蔽于垣墉岌岌乎城堞之扞御使升髙而无阶谩颙颙而延竚先生曰非也夫物理之不齐亶钜纤之异冝凡藏蓄之广博必髙深而难窥傥其中之狭隘外卑薄以奚疑茍处下而眎髙曽何异乎斥鷃笑大鹏于藩篱主人于是与客蹑髙□眺清赏辟重扃披宿莽历石级而步趋睇宫庭之峻广扣玲珑之绮疏拜蒙倛之遗像覧碑碣之籕文聆丝竹之絶响爰从容而咏归挹清风之萧爽  

君子不器赋【`以用之则行无　　唐施不可为韵`】白居易  

君子哉道本性知徳惟天纵抱乎不器之器成乎有用之用不器者通理而黄中有用者致逺而任重葢识包权变理蕴通明业非学致器异琢成审其时有道舒而无道卷慎其徳舍之藏而用之行语其小能立诚以修辞论其大能救物以济时以之理心则一身独善以之从政则庶绩咸熙既居家而必达亦在邦而允厘彼子贡虽贤唯称瑚琏之器彦辅信美空标水镜之姿是故非求备者又何足以知之岂如我顺乎通塞合乎语黙何用不臧何向不克施之乃伊吕事业蓄之乃庄老道徳虽应物而不滞终饬躬而有则若止水之在器因器圆方如良工之用材随材曲直原夫根淳精于妙有宅元和于虚受内道以维新外济用而可久鄙斗筲之奚算谅挈瓶之固守何器量之差殊在性情之能否岂不以神为枢智为心符全其神则为而勿有虚其心则用当其无故动与神合静与道俱时或用之必开臧武之智道不行也则守寗子之愚至乎哉冥心在我无可而无不可应用不疲无为而无不为信大成而大受非小慧而小知顾庶类曲从则轮辕适用若一隅偏执则凿枘难施是以易尚随时礼贵从宜展矣君子斯焉取斯  

不寳金玉赋【`以君子立身无　　唐利财贿为韵`】蒋　防  

圣哲之人含道徳以自贵逺瓌奇而不珍被褐所怀上恃慈俭以为主作砺于用下推忠信以为臣俾得各归于其璞庶将靡失于其真异彼满堂且由乎知足殊夫润屋焉借以发身虑知损而贾害比行妨而贱贿宁因众口以铄自絶匹夫之罪当令与土同价谁重一籯念其将石俱焚奚夸陆海塞淫奢之路彰廉洁之徒谅纵横而抵鹊岂镕范以为符抑好货之心自家刑国秉不贪之志虽有若无顾毁椟兮则那念称穴之可耻献而辞也足愧彼宋人欲乃攫之诫书乎列子还兹碛砾之内宜彼岩峦之隈类亚父之碎斗鄙昭王之筑台虚而盈将以礼义为器藏诸用何须府库之财靡近取于蓝田讵逺求于林邑却玲珑兮尘翳守清净兮氷立或黄或白得之而必捐如锡如圭践之而不拾空韫石以自晦孰披沙而强分若受欺于田父嗤冐赏于啇君执固穷以去奢视同累块喻至冨于来学轻如浮云于是国尚亲仁民从弃利戒多藏于百货思寡欲于万类所攻惟善宁采之于荆山所拣惟贤任雨之于秦地  

以不贪为寳赋【`以不惊他货士　唐之意哉为韵`】黄　滔  

以玉为寳兮寳之常名以不贪为寳兮寳其可惊彼空矜其纯粹此特禀其清贞洁已虚中既处一言而落落飞声擅价终倾众寳以铿铿宋人获希代之珍子罕当连城之防且曰伊我之寳非君莫遗提携而日月耀手跪拜而丘山属意殊不知饮氷砺节如氷之色何烦匪石推心剖石之姿足弃如此则别号琼瑰得之非荆山者哉独为奇美种之乃情田而巳莫不埽埃垢于嗜欲扩规模于防耻器之于国雕锼皆让剑之流利之于人贸鬻悉投钱之士繇是焕烂羣目锵洋一时自叶至珍之比永辞凡口之嗤岂可轻重贵贱诹议磷缁衒实矜华尔则以琬琰当也辉今映古我则以惇素称之卒使民知返朴之风俗靡攫金之过岂惟清白以足谓固亦温良而大播所以不润屋而润身葢非货而曰货则知以非货而为寳者少以所货而为寳者多少则与珪璋而合美多则与瓦砾而同科故其涤以芜秽加诸琢磨采于已而不采于彼贵于我而不贵于他纵饶秦氏当时曾欺赵地争奈楚君昔日载刖荆和宋人于是辞黙而慙顔頳而走斯言既得以佩服吾寳乃分其妍丑谁能持确论秉贞姿问贪夫之信不  

课虚责有赋【`以理派空至方　　唐明得门为韵`】黄　滔  

虚者无形以设有者触类而呈奚课彼以责此使从幽而入明寂虑澄神世外之筌蹄既历垂华布藻人间之景象旋盈昔者陆机赋乎文防推含毫伫思之道得散朴成形之理虽羣言互发则归于造化之中而一物未萌乃锁在渺茫之始是宜囊括牝箕张混元暗造无为之域潜臻不死之根致彼音尘莫隐于秋毫纎芥令其影响俄通于万户千门然后房作波澜腾为气色无论于逺近髙下罔计于飞沉动植如铿至乐非所闻而遽闻若摘珠非所得而遽得则知文本于道道不可量杳韬存而韫亡道散于文文不可当乃飞锋而耀铓取之者取之愈逺偶之者偶之不常故其越影迈乌光向无声无臭之间陶开品汇于出鬼入神之际定作圆方乃使巧拙应机亏金任器考其始而始则无覩验其终而终则有自物居恍惚牢笼而俟以真归精匿杳冥搜索而期乎实至所谓摆扬恬澹剖判虚空冀其神贶逮彼幽通岂惟率尔邈然散着于山川草木风飞泉涌争飘于鸟兽昆虫夫如是则洞啓幽曾无险隘流音既自于扣寂成象还同于画卦固知文苑之菁华亦冲和之一派  

知白守黒赋【`以为后之则迹　　唐无颠坠为韵`】黄　滔  

白之能知须守黒于所为黒之能守则知白而无咎圣人所以立言于彼垂训于后将令学者得韬光用晦之机不使来人有衒实矜华之丑是冝采厥理扣其辞岂非白也吐耀含辉禀西金而成姿或黄而可得或苍赤而可期知之者必能洞彻万物昭彰一时故为祸患之所之黒也光沉影匿漫北水而成色既视之而不见亦晓之而莫得守之者必能混合羣象冥蒙众惑故为安宁之所则繇是任怀霜而怀雪不在明言纵如璧以如珪终须黙识如此则准绳万国镜八区俾其擅清名者若昧抱明智者如愚有于不有无于不无亦犹玉之贯虹以韫石而为妙珠之象月以蚌胎而为殊论于物而物且能尔验于人而人焉忽乎是以钓璜于西渭之濵扣角向南山之夕须知刖足以招祸莫若漆身而遁迹君不见斗牛乌兔垂大明而或隔阴霾麟凤龙作嘉瑞而常居薮泽则知以白藏黒兮道无不全以白离黒兮理其不然若乃包乎皎皎当外处乎绵绵故怀希代之珍者被褐负不羁之才者草然后彰典式克免危颠夫如是则垂戒无垠推诚触类靡令受采之质或爽处蒙之意吾徒也勉之哉佩带斯言而勿坠曲直不相入赋【`以题中曲直　　唐二字为韵`】黄　滔  

曲也者厥理维何直也者其辞可属一则见回邪之所自一则非平正而不欲故圣人立此格言为乎懿躅俾有家而有国不与混同令自卑而自卑靡为参触至如木也或表从绳之直或叠来巢之曲虽则含烟带雨共呈苍翠于岩间而耸本盘根各禀规模于山足勿言同地而错杂固乃殊途而瞻瞩所以方能中矩俟良匠之所知劲不为轮信奇材而可録莫不分彼邪正镇于时俗且木之理兮犹不差忒人之道兮切在忠直直也不可以曲从曲也不可以直饰行于已而已有异施于人而人是测繇是屈原在楚餔其糟而不为比干相殷剖其心而可得顾惟忠谠之受性岂与邪防而同域其不相入也理茍如是俗奚以惑小人曲媚或乘造次以得时君子直诚可仗英明而辅国今我后恢睿哲以御干澄圣心而立极恶似钩而在物乐如弦而比徳惟曲是斥彰万乘之准绳惟直是求示百王之楷式微臣之获咏歌敢不佩之于取则  

大匠诲人以规矩赋【`以良匠之诲人　宋以规矩为韵`】欧阳修  

工善其事器无不良用准绳而相诲由规矩以为常度木随形俾不欺于曲直运斤取法必先正于圆方载考前文爰稽哲匠伊作器于祖善必诲人而攸尚有模有范俾从教之克精中矩中规贵任材而必当诚以人于道也非学而弗至匠之能也在器而攸施既谆谆而诲尔俾拳拳而服之黙受以全曲则轮而直则轸动皆有法梡为鞠而断为棊然则道不可以弗知人不可以无诲茍审材之义失则教人之理昧规矩有取为圭为璧以异宜制度可诲象地象天以是配匠之心也本乎大巧工之事也作于圣人因从绳而取喻彰治材而有伦学在其中辨葢舆之异状艺成而下明凿枘之殊陈义不徒云道皆有以将博我而斯在宁小巧而专美殊玉工之作器惟求磨琢之精异扁人之斲轮但述苦甘之防是知直在其中者谓之矩曲尽其妙者本乎规然工艺以斯下俾后来之可师道或相营引圆生方生而作喻言如未达譬周旋折旋而可知是何朴斲为工剞劂斯主玩其役以虽未听乃言而可取故孟子谓学者之诲人亦必由于规矩  

水火不相入而相资赋　　　　【`宋`】范仲淹  

水火之性也偏其反而水火之利也一以贯之居惟异处动必相资始则无自入焉受诸暌而已矣中则徃有功也取既济以冝其原夫两仪肇生五行并命水以流而顺火以明而盛一彼一此自分燥湿之情知和而和匪间炎凉之性烈烈汤汤曰阴曰阳其数六者柔而胜其数七者炽而昌六以阴而习乎坎位七以阳而配彼离方离坎诚非其一致阴阳安得而两忘虽天生之材本四象而区别葢日用之利合二体以交相道非独善功不相逺翻疑乎方以类聚何患乎体与情反作咸作苦始殊同气之求曰润曰炎岂宜相得之晩施之无穷和而不同亦犹天地分而其徳合山泽乖而其气通日月殊行在照临而相望寒暑异数于化育以同功则知质本相违义常兼济六府辨盛徳之美九鼎洽大烹之惠分而为二曲直相入以诚难防之有元胡越同心而自契象则逺尔理必依于当异位而有别终同功而靡疎从政者寛猛相须体兹至矣为道者恬智交养观此行诸是故躁以静为君有以无为用相薄类风雷之益违行殊天水之讼我道也不相入而相资与天下之公共者也  

赞善赋　　　　　　　　　　【`吴`】杨　泉  

伊善恶之所施乃祸福之为阶行徳安而保身妄为害而自危故先民之有作执温恭而不亏云顔冉之遭命怪祸福之参差夫二贤之履道历千载而见知身既没而名存厥复戚兮何为夫死生之有命非神明之所规故积善之家厥福惟昌积恶之门必有余殃是以赵武好善厥以长三却好胜厥身以亡古人从善如不及去恶如探汤何福徳之难值而祸恶之易当  

韦赋【`以君子佩之用　　　　唐规性情为韵`】阙　名  

赵魏君子迹着明文有韦之淑慎在躁静以区分于以诫徳在我于以表正事君禀刚以宣其志守柔以播其勲动静有恒得枢机于要道佩服无斁合规矩于典坟昔董安于事赵简子虚心固节收目反视由一国之具瞻在四徳之为美诫孜孜于不怠谅勤勤于所履观其之劲姿可以励其攸止式标其道于焉克已所谓惕祸以垂休故以善终而令始且其天道何常顺之无悔察是非之倚伏节行藏于进退守而取则在刚柔以为箴动必可观此玉剑之为佩邺令乃曰躁用乖于正性故安卑以从时静既恭于五徳故不暴以为师命韦带之闲缓体君子之舒迟惟器可象惟贤则之佩兰则殊于楚客象环有慕于宣尼信建物之表意实善人之所资故知欲不可纵俭以足用徳或可移中以成规识君子之容止见淑人之表仪周旋之中宁假于宫徴内外相制亦合乎壎篪大哉景行刚柔异性缓之于韦用和急之于表正既守道而恒佩因履端而不竞懿夫式彰荗徳分意表情礼节既备敬慎孔明参衣冠而振序列簪绂以齐荣猗二子之垂诫与千古之扬名  

佩韦赋【`有序　　　　　　　　唐`】柳宗元  

柳子读古书覩直道守节者则壮之葢有激也恒惧过而失中庸之义慕西门氏佩韦以戒故作是赋  

邈予生此下都兮块天质之慤醇日月迭而化升兮寖遁初而枉神雕太素而生华兮汨末流以丧真睎徃躅而周章兮懵倚伏其无垠世既夺予之太和兮眷授予以经常循圣人之通途兮郁从臾而不扬犹悉力而究陈兮获贞则于典章嫉时以奋节兮闵已以抑志登嵩丘而垂目兮瞰中区之疆理横万里而极海兮頽风浩其四起恟惊怛而踯躅兮恶浮诈之相诡思贡忠于明后兮振教导乎遐轨纷吾守此狂狷兮惧执竞而不柔探先哲之奥谟兮攀徃烈之洪休曰沉潜而刚克兮固谠人之嘉猷嗟行行而踬踣兮信徃古之所仇彼穹壤之廓殊兮寒与暑而交修执中而俟命兮固仁圣之善谋吾祖士师之直道兮亦愀然于伐国尼父戮齐而诛卯兮本柔仁以作极蔺竦顔以诮秦兮入降防犹臣仆吉优游而布和残萑蒲以屏匿刿拔刃于霸侯兮退匑匑而畏服寛与猛其相济兮孰不颂兹之盛徳克明哲而保躬兮恢大雅之所朂阳宅身以执刚兮卒易帅而防辜羽愎心以盭志兮首身离而不惩云岳岳而专强兮果黜志而乖图咸触屏以拒训兮肆陨越而就陵冶讦谏于昏朝兮名崩弛而陷诛茍纵直而不羇兮乃变罹而祸仍历九折而直奔兮固摧辕而失途遵大路而曲辙兮又求达而不能广守柔以允塞兮抵暴梁而坏节家防谦而温美兮脇子公而丧哲义师仁而恶狠兮遂溃腾而灭裂斯委懦以从邪兮悼上蔡其何补徐偃柔以屏义兮倐邦离而身虏桑和而却武兮涣宗覆而国举设任柔而自处兮蒙大戮而不悟故曰纯柔纯弱必削必薄纯刚纯强兮必丧必亡韬义于中服和于躬和以义宣刚以柔通守而不迁兮变而无穷交得其宜兮乃获其终姑佩兹韦兮考古齐同乱曰韦之申申佩于躬兮本正生和探厥中兮哲人交修乐有终兮庻寡其过追古风兮  

行不由径赋【`以处心行道有　　唐如此焉为韵`】浩虚舟  

澹台灭明幽栖武城感朴直之风散恶奸邪之径生茍正其身宁偏僻而是履不以其道故斯须而不行想乎尘满荆扉草迷荒野追游不慎其经历咫尺固难于出处钟山石上杖藜之意殊乖蒋氏庭中携手之期顿阻牢落幽居交从日疎顾履危之若是将茍且其焉如访野径以闲游恐穿松竹出衡门而独步不绕园庐嘉夫砺志草茅规行畎畆避幽隐以不到视崎岖而何有芜城独赏宁游旧井之间山馆时归肯逐樵人之后至若草树沉沉幽芳阻寻络野之茅阴自合縁溪之苔色空深以遨以游见徇公灭私之志一动一息有去邪崇正之心是以萧索乡闾虚闲襟抱优游多辙之穷巷来徃疎槐之古道花间絶迹念蹊树之徒芳原上无人惜兰之暗老且遵道如砥持心若弦信无私以白首将抱直以穷年顔生负郭之田有时窥矣谢氏登山之屐无所用焉既而披蔓草之荒凉见游人之逦迤方检身于邪正宁系怀于逺迩杨朱悲道丧事亦如斯阮籍哭途穷意殊若此当举直以错枉冀风行而草靡茍非贤智之为心孰能如是  

弋不射宿赋【`以君子仁及　　　唐飞鸟为韵`】王　起  

禽之生兮择其翔集弋为絷兮修其决拾飞则骋伎或雕俎是求宿必表仁亦良弓用戢无欺其处闇必济其不及岂惮杀而为心将好生而是急当其白日既曛皎月才分敛翮争萃来巢有羣同在笼之无见虽惊而不闻岂不知翦其羽饰旌旗之靡靡裂其肉成炮炙之纷纷葢以忘机为心方同海上之子俯窥见害奚恃太平之君四镞既藏六钧遂弨物则咸若徳用不扰三驱之礼未五豝之仁为小蒲且希伎自贯于青云踅蔟设官爰射乎妖鸟岂以窥城上之乌栖殒月中之鹊绕至道在兹怀仁有归恩同于解网戒比于合围且以顺行而搜宁恨于风毛雨血当夕而殒奚思于不鸣不飞谅身翦而知惧实羽族之有依我思古人聿求夫子蓄矍相之艺不发于非时当山梁之求必资乎顺理从禽之礼斯得夜猎之夫多耻物既全诸真艺亦藏诸身则知率是道也在博施于仁  

富贵如浮云赋【`以不义而得有　唐如浮云为韵`】郑磻隐  

义重所守云轻不居茍崇髙而非据等飘薄之无余比赫赫之荣不因于道徳似悠悠之质且寄于空虚推在天之所自谅于我其焉如昔宣父以饮水为娱枕肱方息原宪在左顔生侍侧感落落以抱影见英英之改色明征瞰室之诫穷彼吉凶遥怜出岫之容齐乎失得且曰得之不处生也若浮放于利而安仰止于天而不留将以轻列爵动诸侯虽南国佳人漫学如蝉之鬓西园危槛空齐似蜃之楼察彼载浮异兹长守髙冠始加而已失雅歌式遵而非久象徃来之车葢圆影难追映躞蹀之马蹄嘉名何有诚以善恶不昧卷舒有时由得之而滥矣果飘然兮已而暴则不居异郁郁纷纷之状求而非道同朝朝暮暮之姿然则触石而起者如茍得之易从风而灭者非能散之义顾炎炎之色鼎食皆虚仰片片之多烟空如寄倐忽时变悠扬日曛垂一言于百代揖万国之孤云月榭风台空复散其萧索藻扃黼帐皆不驻于氤氲可以定圣哲之穷达审是非于得否山川之气俄失髙明之象速朽至乎哉如云之喻传于二三子之口  

驷不及舌赋【`以是故先圣予　　唐欲无言为韵`】陈忠师  

甚哉言之出口也电激风趋过乎驰驱掉三寸以发越应千里于须臾逝不可追空劳于驷马行而无踪岂系于九衢故君子念彼尤悔本乎虚无茍出话之不复将起羞而是虞且舌之鼓也有时而驰骛类扣虚之莫获同捕影之难遇萧萧之响徒系于下风逐逐之音已疲于中路信枢机之爰发随小大而作故傥善守于辅车何遽烦乎骐迟速相悬奔走徒然言出于身所谓徃而不反马竭其力犹叹瞻之在前虽欲适逺迩课后先如流之巧以失若灭之态何宣嗟夫以骎骎之足追言言之速岂能之而不欲葢窒喋喋之喧喻骏骏之奔在诫之而不言肇自微渺倐尔腾翻疾既甚于过隙患必防于属垣斯事也罔念则狂克念则圣悮片言之既徃知逸足之难竞自然有蹻之造勿谓载翕其居此不矜于哿矣彼何患于班如不然者其出弥逺其来愈踈是以慕宿诺于季路悔听言于宰予至哉诗恶翩翩书惩靡靡方凭响于无际岂絶尘之可弭易象又着夫寡辞礼经亦防其茍訾未若古人之深诫饘于是兮鬻于是驷不及舌赋【`以枢机一发荣　　唐辱之本为韵`】陈仲卿  

言如流兮惟舌是出咎将至兮徒驷之疾既力竭而罔逮则厉阶而非一孰云不进谅金铄以难追尚谓莫扪茍星奔而愈失由是知所大者吾将诫之虽欲加于鞭策诚有谬于毫厘不且息焉想喋喋而自逺非敢后也因骎骎而罔追尔其逝矣将兴班如忽越彼悬蹄之莫驰伊利口之斯发犹在耳而旋失须臾若过隙而终烦灭没澹澹如掉俄出有而入无薄薄陟遐想劳筋而苦节岂独嚣然未殄儵尔既徂征其如驾之防防其不密之枢如沸如腾讶已成于枝叶靡瞻靡顾信空骋于道途原夫贵以寡尤取之不辱虑一出而匪贱故再驱而是朂茍如簧之靡定是见瘁躬若捕影之无由宁劳蹀足是知听之则咎鼓之或非靡不忘于可复固必在于知机虽齐景之则多爰思灭迹傥张仪之尚在讵可塞违至哉立彼教言先乎根本影响之靡诫惧众多之招损崩腾未蹀侔逐日而自勤反覆虽柔见如电之将逺是知孔甘者辱若讷者荣期自虞于速祸故必遣于遄征君子所以存劝诫立度程虽奔走而致逺吾知夫莫疾于声  

驷不及舌赋　　　　　　　　【`宋`】王　回  

彼驷能行骎骎万里此舌能言人才闻耳万里逺矣驷行有彊闻耳甚微舌言无方六辔在手纵之吾游见险逢艰不可控留一出诸口死传吾志善恶吉凶孰追孰避葢古君子取物以箴学士诵焉可毋慎今  

三复白圭赋【`以立身慎言思　　唐是用则为韵`】张仲素  

贤哉南容咏白圭于雅什奉明义以为诫征莠辞于口给谅同符于素履将辨志而贞立玷生在玉伊良工之可磨言出于躬纵驷马之不及是知诗之为喻言以昭信想研精于奥防知底滞于遗韵咏叹彰其不足反覆明乎克慎身之是省况开卷而念兹心茍无瑕异献璞之徃吝允矣君子宜其念之惩诸嘉玉观尔灵尚鲜华之彩慕特达之词知在涅而不昧同居暗以无欺重明哲以作则故沉吟于四时既切磋以求友将造次而解颐得之自中殊学者之四失复而无斁类夫子之绎思是谟是训是效是则谅修已以为物可自家而刑国既引之以改过复重之以比徳香芸自杂于卷舒青蝇宁间乎白黒彼以圭为瑞此以诫为珍茍因文而假物非贵玉而贱珉然则怀璧者耻慢藏而成玷事君者畏不密而失身夫其列于雅颂备法语之为用垂于后昆庶厥道之长存汗简之文可考绝编之义再敦且非守句之末学有异断章而赋言岂不以贤智之心慎枢机之所啓瑾瑜之质惧毫发以成痕懿夫志士仁人明不自是执一善以无失故三复而乐只若或志于斯行秉善价而谁毁  

知四十九年非赋【`以贤者朂身知唐非昔歳为韵`】陆　肱  

徃事多违今来觉非嗟忽度于时景惧将萌于祸机新年当艾服之初方能知过徃歳比灵蓍之数未省防微试问何人云蘧伯玉以道为喻因言自朂追向者以何及悟平生之不足处身而每在防谨立志而常齐宠辱故乃追徃日想当年似有失礼疑乎不贤惧愧于三千之内仍思于五十之前虽云时不再来悔无及也所谓过而能改善莫大焉想其悒悒自伤兢兢若厉悲急景以隙过叹芳时而川逝将以防彼终身警夫后世驰心于见善之末托意于思贤之际星霜不驻俄符大衍之筹容貌初移忽及始衰之歳况复日月逾迈春秋载新惧有乖于君子恐时同于小人前违而欲改安得后患而将迁有因百行维修宛见日新其徳三缄乍启可明言出于身自是一悔幽微全忘矫假方同知过之士亡异恶强之者朝来暮徃故无得而逾焉乱世危邦则可卷而怀也穷其过兮嗟嗟莫追考其数兮七七惟寄岂因利而有改虽委骨而无移异买臣官达之期未然而觉契孔氏命穷之日既至而知由是三省为人劳谦自责驷马将追而莫遂中心欲悔而何益永示千载非惟半百故余当弱冠之年已知非于曩昔  

事君赋　　　　　　　　　　【`宋`】王　回  

北靣以受命兮命同而功则异矢中心而自赞兮非有道曷明其所为葢图国之在人兮我得之故为贵若货私之不敢爱兮奉君欲之所便役股肱而忘死兮济君难于已然岂不输忠而塞报兮奈何犹憾于天倬我图而孔臧兮志常足而名全阅万物之至众兮孰一人之至寡呼同徳以佐佑兮赖先权于取舍张有司而赋政兮寄聪明于夙夜傥虚其人而瘝厥官兮虽有食而谁暇汇以进夫贤能兮罄岩泽而无留但见朝大夫士兮暨四方之守侯咸显任其所知兮迓交泰之时休君无为而垂拱兮我亦退食而优游昔重华之弼唐兮拔岳牧与禹稷文命蹑其近武兮晤臯陶而谟九徳摰虺夹以相汤兮美遂良而举直元公作周衡兮向勤训于三宅其诚荐于天地兮况我民之训格君臣享其淑问兮诒万世之矜式亚斯之不敢缓兮亦何世而无人随小大以成功兮但挟霸而未纯谅要道之自然兮如歳运于阳春迷咫步以他之兮固治乱之所分臧仲之蔽展禽兮坐挂讥于窃位公孙托摈于仲舒兮众交诋其疾忌夫岂不念于善传兮反贪功而速累曾莫望于货之徒兮犹可以逃罪彼匠者之构厦兮操斧墨而自能楩楠老于深林兮斧墨具而焉程惟得人而事君兮乃受命而有成感先儒之话言兮聊颂箴而一明  

君可思赋　　　　　　　　　【`宋`】杨　亿  

夫民生在世兮事之攸同子之能仕兮父教之忠念委质而勿贰兮本陈力以自公虽代耕而徯禄兮曷期侈以图丰亦怀材而待试兮将乘时而奋庸夫何直谅不回孤坚寡偶贯歳寒而勿改兮濯江汉而无垢中履洁以好修兮外葆光而虚受筮仕逢亨奏技承平濯鳞禁沼拊翼丹楹尧文载郁禹律维精荷紫囊而舐笔兮从单于之勒兵霜飚刮骨流尘满缨自此研精藻翰局影天扃毫残鸡管香消鹤绫缤雕屋渍心悬阁铃矧乃郢坊酒醇武都泥紫版急鹄头书详马尾石屋防书鸿都约史攟摭阙遗发明统纪窃企迹于前修庶同风于古始虑罔越思身亦勤止宣汉徳于无穷纳舜韶于羡美志本勿矜言乎有凭非施劳而伐善岂扬已而害能每噪吻而踯躅屡抚心而屏营激谈泉而载涸鼓思风而弗兴感外邪而遘疠殆五日之沉冥怅官事之孰了汨劳府而靡宁岂望夫连城之报岂爱乎画饼之名羌民生之朴忠希在昔之遐踪思不出位罔贪天功慕台骀之业官肯有二事念犁弥之辞赏愈激厥衷庶克终于雅尚聊有禆于素风奈何虺心昌炽锦言萋菲蝇薨薨以交乱犬狺狺而迎吠贤登朝而共嫉女入门而各媚乍缉缉以翩翩竞翕翕而訾訾结合隐邪缔造疑似俾朕师之震惊恣星箕之华哆幸大度之不校专巧言而纵毁胡能伤君徳之巍巍徒以动贤心之惴惴然后饰衞鹤之华轩衒黔驴之短技窃名器以宴居絶上下之愧畏俟贯恶之既盈将幽神而共弃若夫睟穆东房奚望清光定心服物伟量包荒耿求贤兮不及慎乃宪而惟康延登体貌义问覃详伊蓬心之受惠怜橘性之有常置之近署采其寸长遇忠见察浸润无伤犯四禁而多恕缓千编而不遑丁宁一札在宥三章践丹涂而乃眷宴华林而釂觞动羣伦之耸羡曷丹心之弭忘盛宪多忧长卿沉疾退迹东冈之陂举首长安之日色变愁鬓谗消病骨周田食粟聊强饭于数升江径诛茅姑却埽于一室岂不念悲哀作主甽畆思君羁心蘗苦别绪丝棼岷江一防幸天畿之接畛成周五世庶宰树以参云感骚人之遗韵聊抒意于斯文  

责难赋　　　　　　　　　【`宋`】王　回  

臣卑而君尊兮侔地道之承天北靣防以伏朝兮南靣受之偃然役股肱于夙夜兮须有命而后防含厥美以自忠兮避成功而不敢先何责善于难行兮奄恭名而独传葢曰善之为猷兮匪身修而弗克五事生之所禀兮觉初微而渐硕傥一失其本原兮外物来而横逆况宅摰于人上兮百度丛而归责治则身安而名荣兮乱甚者丧其家国贤臣出而登用兮爵既好而禄又丰师保阿衡受教兮箴諌谨于羣工匪圣法而不敢述兮推天命于始终使吾君至诚兮执忠信以自主使吾君达其所忍兮仁无不恕使吾君耻不若先王兮遵义之路使吾君不敢慢于匹夫兮礼乃大具使吾君察天下之理而无凿兮智足以成务勤君之思而劬君之力兮谁吾谓倨葢志行则爵禄可报兮否则遁而去昔舜禹之相尧斯猷着于典谟商摰慕其遗风兮引挞市而为虞说冢宰于武丁兮绳正木而靡渝周公之告孺子兮扬文武之永图召伯又歌乎公刘兮美厚民而匪居虽孔孟之游于衰世兮固守经而严如宜其名实之一揆兮彼兴废何区区后千载岂无臣兮忘钻仰于我极逢君欲以就利兮几枉寻而直尺量君才为不及兮聊顺时而姑息诋髙论曰迂阔兮喜近已而循迹呜呼君名贬于杂霸兮专颂美于在昔臣不恭莫甚于此兮徒没齿而愧惕窃独嘉夫魏公兮沃唐文而迓衡知正已而民服兮破俗辨之刑名既柔逺而能迩兮尚惜其学畧而功速成作正位之儆戒兮虽刍荛者亦听匪吾言之能赋兮唯尚文之易明  

爱人赋　　　　　　　　　　【`宋`】王　回  

俶天民之秉彛兮同懿徳而自好纵百骸以徇物兮义与利其殊报彼君子兮唯先觉是号故忠恕以爱人兮舍元元其焉肖窃诵夫曾氏之求志兮忘违礼而寝于大夫之箦感童子之关讽兮虽疾病犹扶而反席元与春务养吾欲兮何屑屑而姑息诒话言于一朝兮可推而措诸靡极葢曰徳之为物兮在已而不在他焉其形輶于鸿毛兮其力重于泰山吾人所以相保而生死兮固赖此而能然俾各达其常心兮因厥类敺而复迁孝莫大于尊亲兮不格奸于几諌慈莫隆于燕子兮择明师而讲善忠莫美于致君兮专责难于可愿礼莫隆于任臣兮敕钦职而有间莫戚于夫妇之际兮风雎鸠而谁溷莫孺于兄弟之间兮泣关弓而弭怨莫乐于朋友之交兮竞切磋而成信其余凡吾义之所及兮亦应乎求而敢倦异此则陷父于恶兮晋申生才諡为恭纳宠孽于骄奢兮卫庄侯卒覆其宗逢主欲以厚敛兮冉求服鸣鼓之攻王僚试于私人兮形变雅之大东恣同牀之干政兮妹妲继以兴戎小不忍于咈母兮郑克叔而俱凶损友之三科兮匪孔门之所容况巧言与佞色兮实媚众以雷同呜呼是非之甚明兮成败亦不为效历万古而犹惑兮宁醉昏而梦未觉惜劳心而日拙兮窃方循理而造要庶无忝于曾氏之所言兮聊矢赋而弥劭  

## 御定历代赋汇卷六十八  

性道  

融结为河岳赋　　　　　　　【`唐`】黄　滔  

象帝以伐出物我陶开杳冥至精风散元气雨零一浊一清既定乾坤之体或融或结遂为河岳之形岂非断乎鼇足之时剖彼鸡黄之日二仪各立以交泰一气旁流而洋溢于是苍茫不定奔为归国之墟积聚无从叠作干霄之质则令川陆天下江山域中浅深莫极夷险难穷刚柔随之而汹涌嗜欲继之而隆崇翻雪浪与霜涛下吞方厚拔重峰兼叠嶂上列圆空尔乃产鳞介虫沙殖毛羽草木星辰昼夜以明灭乌东西而往复则有负龙擎文籍其阳九隂六其触愚移倾缺其天枢地轴如疏朴畧波万壑以派分似截渟仞千岩而云矗旋闻大禹鞭神巨灵涌身凿通浩擘断嶙峋然后总注沧海争摩碧旻舟檝风生航利名于世世轮辕雷  

起驾祸福于人人至今若带兴言如拳设喻牢笼下土以箭急控压中洲而石固三门九曲竞呈升没之源太华维嵩交辟奔冲之路谁能究厥理考其情沟渎曷为而散作丘陵奚补而攒成致彼至柔洒回邪而互急俾其峻极干道德以全平吾欲炭韛隂阳鑪然天地鼓将逦迤之濬谷冩破连延之积翠令今日之形象复当时之寤寐默默緜緜然却归于无事  

义路赋【`以言有君子得　　　　唐行斯路为韵`】王　棨  

义则本在路犹强名虽无有而为有亦时行而则行人或未知谓投足以山险心如能制信在躬而砥平既絶回邪无差正直居则思之而可见忽尔觅之而安得默识终始潜名南北昩其所在迷吾道之康庄能此是敦造先王之阃阈然而视之者不为好径赴之者岂曰多岐迈德而谓其达矣立身而何莫由斯圣人每修孰虑乎崩榛所塞君子常喻宁求其老马能知稽夫近远甚夷往来无茍周朝之柱史奚弃国之贞妻自守旁生行叶于列树以寜殊中引德车在摧轮而何有莫不亘深仁宅遥通礼园匪狼之所到惟干橹以斯存若乃循其轨游其藩有如入顔巷之中恬然自乐复似经桃蹊之上寂尔无言可以导彼深诚臻乎奥防相逢尽重气之士相防皆舍生之子徘徊其侧多感分以遗身驰骛于中必先人而后已厥大斯着其髙或闻异邪途之径捷与左道以岐分五霸三王既适此以图业忠臣烈士亦从兹而报君夫如是则踶跋所为坦夷斯喻于以辟百家之蔽塞于以洞五帝之防趣悲夫冲防行险之徒曷不遵乎此路  

天爵赋　　　　　　　　　　【`元`】陶　安  

赫上帝之有命赋良贵于心官全众美而光荣超万物而尊安盖是爵得于天之所赋何假分茅而胙土班瑞而锡鞶也维人有心主宰一身克具天理故曰天君当其大化浑沦冲气絪缊质凝胚腪灵秀为人帝令诞敷付以性真上帝若曰咨尔心官聪听诰戒天地生物元徳至大全体为仁妙用为爱畀汝斯爵恻隠爰在服此宠嘉力行无怠制事之宜其理为义应酬裁度发彊刚毅畀汝斯爵羞恶所系申服严训扩充必至维尔心官朕所简阅尚其毋贰临汝昭晰行之以礼粲然有节文之详明之以智截然有是非之别既降衷而不遗当秉彞而对越然而与是德者天之道实其德者人之功尽已而忠则仁义实蕴于其中循物而信则仁义实用于无穷乐夫善而不倦曽无间于始终兹皆天爵可慕可从咨尔心官以思为职代天作工为民立极敬受尔爵其永无斁于是尊居灵台光辟泰宇端庄整肃临莅而处以方寸为所封之土以诚信为所佩之组耳目之司有其统筋骸之束有其主维屏维翰严御欲之雄藩如圭如璧莹真纯之奥府遂乃极髙明而为堂蹈中正而为涂观艮象以行庭御巽风以乗车施广誉而代绣积太和而成厨醉以道德之醇饫以义理之腴衮衣赤绂未足为重髙牙大纛何足为殊凡君臣父子之有伦隆杀等级之异冝揭纲常于万世示法则于羣黎于以为邦家之光于以立太平之基则又皆出于斯也呜呼时降风移人爵是炫赵孟斯贵赵孟能贱枉已求合浮云歆羡昧天爵之当修冝邹孟氏感于世变也系曰皇天无私兮赋德在躬彞伦咸备兮委任寔隆匪轩冕而自荣兮不品秩而能崇纷吾既有此内美兮守而不能舍也誓忠贞以自许兮庶几因时而待贾也  

孝者善继人之志赋【`以人子行孝能　宋继先志为韵`】文彦博  

稽礼经之垂训见孝子之奉亲俾继袭于先志盖博谕于后人必学为箕既显奉亲之要无改于父克彰务本之因得不载考斯文深穷秘防非徒树彼教本盖以朂于人子欲令不悖于亲固在必从于始克缵丕绪始则扬武王之休追祀先公次则显周旦之美徒观其孝道斯盛国家遂行悉务无违之教或敦不匮之诚其父析薪孰云负之靡克若考作室但见构之方成斯盖君令臣从上行下效俾百姓以从化则一国而兴孝用劳用力率从安义之文学礼学诗敢悖过庭之教防坠先德弥増懿称于颠沛而克肖寔前后以相承子路之贫屡伤斯为直养孟荘之臣不改是谓难能所谓乎君子能劳后代有继遵地义以宁失守天经而罔替克绍前烈我则益务于矜庄无废旧勳我则弥远于逊悌是曰有后无闻辱先非惟世济其美抑亦代不乏贤史谈著书迁继而立言垂世夏鲧治水禹绍而随山濬川懿哉念凯风之言遵白华之义盖将无忝尔祖是用不违其志夫然则上自君而下达民固冝守兹而勿坠  

中者天下之大本赋【`以天下之教由　宋此而出为韵`】文彦博  

中者存乎性性者命于天为万物所宗之本乃七情未发之前澹乎自持政教自兹而出矣感而后动吉凶由是以生焉原夫赜礼典之渊微得中和之用舍圣人极之以育物君子循之而化下人生而静故能用其中焉教所由兴是以谓之本也始其惟寂惟寞何虑何思道所从而隆矣人可得而由之喜怒不形守为朴素之本嗜欲将至散成礼乐之基外物未牵中扃是斆茍能发以中节是致广而成教始惟所禀金则义而木则仁终乃有迁父为慈而子为孝是知言其中者哀乐之未发谓乎本者教化之必由蕴之则五常尽在散之则百礼交修何异夫大朴将分上者道而下者器洪钧欲播达乎萌而出乎勾得不载考斯言详观至理虽化育之甚大亦权舆而自此诚明内着两仪蟠极之宗和顺外融万物经纶之始有如此者不其伟而为最灵而可美着达道以攸冝若然则天下之精无能及此纵域中之大何莫由斯故知道不自于天生礼非从于地出起于人性之静肇彼民心之质所以王者之致中和虽百虑而同归于一  

至诚尽人物之性赋【`以惟至诚尽人　宋物之性为韵`】陈　襄  

性理虽奥圣神可知繄此诚明之德尽夫人物之为禀上智于中和冥通化育烛羣生于动植深极谋惟凡厥民生应夫天粹有性之德曰仁与义罔之生也则失诚而明之则备故穷本以知本推类而知类上以观三极之道可得而明下以究万物之情亦莫不至所谓与性俱生配天而诚不思而理得无为而化成深则尽人之道微而极物之精湛一德以清明坐无遗照格二仪之覆载居得舆情盖夫人性均义也在推其所不为人性均仁也在行其所不忍将悠久以无息兹昭著于未朕穷吾理则人理斯得推吾情则人情可准心渝金石则毫厘千里而差孚格豚鱼则天地一言而尽且夫蠢焉非齐者庶物危而难保者蒸人何治之能格何施而能臻必在先诚其性内本诸身其深也有以通天下之志其几也有以尽天下之神凡在化育孰不尊亲大不失夫妇之愚必防其泽小不遗草木之细亦被其仁若然则情靡有迁道无所屈大人之事斯备赤子之心无拂伊尹之圣且思拯于匹夫虞舜之仁亦推明于庶物斯乃性格天道德为人师有气帅以为之用有心官而为之思冝尔小者大者乐之利之神藏在中通变而民防倦智周于下曲成之类无遗故孟轲明四端之由荀子辨五官之正知之者善成之者圣稽诸髙厚而不悖质之幽明而孰病况于人乎况事伦乎莫不尽其性德至者色泽洽赋【`以德辉发形顔　宋色斯洽为韵`】刘　弇  

德既能至形斯有归故兹色泽之洽率由充实之辉根百善之大全初忘物我畅四支之积美罔汨脂韦窃原乐莫大于诚人之生也直厥有备善是为至德茍本诸中扃者未始亏赘则见之外貌者何烦藻饰立其大者性命默尔以皆安人焉廋哉色泽油然而可识外秉四重中清五綦其中周旋而盛亦巳至其蓄刚健而新从可知纯德发若粹和在斯朝廷之上訚訚而侃侃闺门之内愉愉而怡怡志意致修居有润身之积英华发外形为睟面之滋接物非特既其文成已为能用其极如雾豹焉泽彩于幽如山玉焉扬辉于伏匿杜人伪之象恭天真之踵息默然而喻始符通理之黄中即之也温卒异鲜仁之令色诚以矜墦祭而归者骄态可贱取夏畦之病者谄容孔艰又孰若藻德小言容之足美身卑口耳之间穷而衡泌则神王而气逸达而朱金则心舒而体闲陋肮脏之元叔体柔嘉于仲山观我朶颐微羲易舍之躁赫如渥赭得衞诗锡爵之顔有动之而斯远暴慢之明无就之而不见可畏之忽趋行奚事于舜禹肝胆靡忧于楚越何假地文之示自得天光之发所以养气而无是馁嘉孟氏之醇醇乐内而何其臞伟颜生之勃勃向若蒿目自累火驰弗宁窘劳倦不枯之貌囿睢盱承豫之形槁项黄馘者既中已无主曼肤骈肩者又愚而不灵遂使赧赧而非所知徒慙表暴诩诩而相取下举昩沉冥夫岂知彪外之君子不诬践形之圣人可法盖泚颡而达面目者未免愧积则养指而失肩背者良由智乏故曰德至同于初泽色何从而不洽  

巵言日出赋　　　　　　　　【`宋`】王禹偁  

巵之为物也空则仰满则倾伊斯言之无系假厥器而强名日出弥新尚安知其适莫天倪自得亦何系于虚盈岂不以巵无所识每逐物而欹侧言无所执但因时而语默谅何思而何虑固靡失而靡得用能满天下以无过体寰中而可则徒观夫巵以弗定言支离而不穷孰见兆朕难明始终冥其心若虚舟之泛水应乎物类天籁之鸣空是以至道无形至人絶想讵难追于驷马寔冥求于罔象以不器之器是资以不言之言为上存于身则大智之闲闲移于邦则王道之荡荡喻鸣钟之大小物莫我欺取胶柱于枢机吾将安仰大哉巵也者既异敧器且殊漏巵言也者亦匪确论又非诡随知万物之种也奚千里而应之智过挈瓶梼杌之书徒尔信逾盈缶连山之象云为故曰不言则齐同形相禅巧如簧兮非偶卒若环兮无变得之者毁誉两忘失之者是非交战详夫巵有空满于义则那言无准的在理云何亦犹君不言而黔首化天不言而玉烛和是以大道五千取不知而立诫寓言十九借外论以同波今我后据北极之尊穷南华之防思欲体清净而率兆庶故先命词赋而试多士盛乎哉崇道之名不为虚美慎所好赋【`以重译献珍信　　　唐非寳也为韵`】阙　名  

君子严其墙仞戒以心胷知躭味之易入俾回邪而不容其慎德也白圭是闻其三复其好贤也缁衣必荐其九重自然契已坦荡清心肃雍玩丧志而何有欲败度兮何从昔如王者三朝远人重译执防山委献琛云积岂不知纳寳库为子孙之藏映玉墀嘉戎夷之绩盖以难得之货有损不贪之寳无斁获狼而荒服不臻却马而汉王受益嗤虞公受玉之败美晋帝焚裘之迹匪骋欲而适愿将去奢而无怨满堂足戒黄金宁慎其四知连城不求白璧何劳于三献所爱者礼所懐者仁君由之而乂国士用之以防身衣服有常非敢玩于千袭饮食不渎寜专美于八珍其受才也必择能而得儁其慕友也亦资忠而履信将辞直而不违知言甘而有吝是窒其欲无忽于微五色足躭审之则朱紫不夺八音可乐慢之则郑雅同归思禁邪而制放虑今是而昨非上则宣风下同偃草将还淳而复朴在躭德而味道搜田失度则念虞人之箴慈俭或亏必思老氏之寳至矣哉好之者儒以多闻为润屋立义为分社孝既慕于参乎学愿从于回也孜孜屑屑束修问寡如此人所以铭座而弗忘书绅而不舍  

同人于野赋【`以君子之道何　　唐往不通为韵`】周　鍼  

善本身修名由道长惟君子之所履遇同人而遂往不修正直诫邪枉于出门既叶于心视野郊于指掌守柔以处亦何后而何先秉健而行谅无偏而无党盖以居谦不躁应上潜通欲垂文于天下湏立志于胷中云合雾开孰无机于豹变声驰响答皆有意于雷同必使量统含义资探讨包利贞而共济顾言行而相保情田波注将符若水之时德宇馨香用法如兰之道乃言六二是乗柔之主九五为行健之资乘乎柔而何刚敢夺行乎健而何往不之况能辨方知类视险如夷念同气以遵彼实忘言而在兹于以审吉凶较能否始居中而体正终处上而为首理方求友喻伐木以攸冝义在同心于断金而谁有所期利比浮云悠然莫分光于身者曰道声于教者曰文故得退无失位进得其羣将果行以育德移忠而事君则知福应无他元亨由已理契和顺心惟知止不然何以风云偶防咸为得路之人悔吝不生尽似同舟之子别有励志弥久劳谦巳多既考之于六位亦化之于四科且如今日之进也道如之何鸟求友声赋【`以人自得求友　　唐声之道为韵`】王　棨  

日暖风轻有黄鸟兮间关嘤嘤始乗春而出自幽谷俄择木而求其友声尚沮羣猜每念载鸣之侣方期类聚讵无相应之情于是红破园桃青匀禁柳韶光媚原野之始宿雨霁池塘之后由是睍睆迁乔栖翔寡友潜符切切之义爰发嘐嘐之口林间乍啭诚谓乎知音可期陌上频啼似恨其离羣已久既而雅叶交应如懐故人得鹦鹉之流言不信见灵乌而白首如新灌木烟中念友朋而有待杨园景里岂鸠集之无因鸣亳既殊攀稽靡异犹角征之先奏俟宫商之有自遂使夕阳桥畔人人増感别之愁晓色楼前处处动伤春之思族类安在间关未休想王睢兮从吾所好知斥鷃兮谓我何求岂比蜀魄衔寃啼巴月于深夜燕鸿失侣叫边云于凛秋懿夫隔雾弥幽含风转好似三益之防足警寡闻之抱想伊鸟也犹推故旧之心矧乃人斯忍弃友朋之道取则宁远流音在兹尔茍嘤鸣而占矣吾将德义以求之虽慕惠庄愿定交于他日如令管鲍得擅美于当时夫如是则结绶何慙弹冠不惑伐木将废而莫可谷风欲刺而安得已乎勿谓斯鸟之声至微而忘其是则  

松柏有心赋　　　　　　　　【`唐`】王　棨  

彼木虽众何心可持惟松柏其生矣禀坚贞而有之所以固节干岁凝芳四时积翠森疎见冐雪停霜之性攒空萧瑟无改柯易叶之期懿夫外耸【`原本阙五字`】直或盘根于幽磵之畔或挺资于髙山之侧【`原本阙三字`】桂何慙荆棘叶殊而可谓不同节厚而尽云难测相连夹路在成城而稍侔未可为薪比死灰而莫得嫓匪石而枝劲叶悬旌而影揺茍无惧于早落亦何忧于后雕耸榦山顚且甚长于众植成行陵上终不乱于惊飇矧乎万树含秋千林向晩方见夫鹤栖之所弥茂麝食之余不损天台溪畔若有意以垂隂太华峰前岂无情于固本既立端操宁惊大寒似盖而秦封翠敛如愁而殷社烟攒势迥蒿莱竞髙标于尘外时当揺落争秀出于林端岂无井上之桐亦有园中之桞于春色以自得在岁寒而则不曽未若方寸斯抱层空可凌藿虽倾而莫比蓬非直而何称至如严气方劲翠色犹増亦何异君子仗诚处难危而愈厉志人髙道当顚沛以弥是知斯木惟良因心所贵各固结其修榦共青苍于四气然则喻礼于人欲舍此而何谓  

跬歩千里赋【`以审乎致逺行　　唐之在人为韵`】王　棨  

彼道虽远惟人可行积一时之跬步臻千里之遥程亦如尘至防而结成山岳川不息而流作沧瀛是则大自小成遐因迩至理茍均于积习义必资乎驯致莫不究其攸往明其所自不因布武之间那及同舟之地终寻髙躅必可继于飞鸿不蹑前踪安得齐于赤骥是则欲追迢递无或踟蹰始谓与其进也不亦远乎玉趾勤迁谅金城之可越芳尘渐【`原本阙三字`】水之难逾矧夫髙以下为着显以微为本既曳踵以将至盖执心而忘返行行莫止岂辞明月之程去去不停宁惮黄云之远但勉行之终能及之茍循途而坦坦盍履道以孜孜如肯裂裳自等聚粮之义岂劳由径当齐命驾之期得非务进弥专遄征有禀念踽踽以无怠故儦儦而滋甚自勤跋涉邯郸之学全殊不暇因循燕宋之遥可审然而志勿休者虽难必易行不止者虽远必臻亦犹积水为莹冰之始层台实累土之因大道能遵终及奔驰之子中途傥废诚慙跛躄之人别有局蹐负来踌躇斯在将欲跋迹霄汉超踪寰海或能开道路解絷维则千里之途可待  

天秩有礼赋【`有序　　　　　　宋`】陈　普  

先儒曰天专言之则道也又曰天即理也夫以形体而言谓之天以主宰而言谓之帝其实即一自然之道体也秩者品位之次序也朱子曰礼之为体虽严而皆出于自然之理所谓天秩有礼者也礼者圣人之所制而实皆天则之当然天理之自然天道之本然圣人不过循之而已舜之无为禹之无事文王之不知不识顺帝之则皆此事也有者天理之所本有当有人心之同然非本无此理而独出于圣人之所作为者也  

夫礼即道妙体居用先非人为而始有皆天秩之当然莫髙覆焘之形一原从出寔叙节文之礼万善皆全闻之帝则之中无在不然王道之行以斯为美灿然截然和以为贵主是张是命之不已礼之秩也岂独出于圣人性所有焉一皆本于自然主宰谓帝性情曰干心则人心之妙体皆道体之全不已文王常在左右何言孔子初无后先礼之制也初不在我理之因也皆自于天大矣无私乃物类之太初太始截然有序为人伦之三百三千兹盖皇矣临下辨上下之等差髙而听卑定尊卑之位次本原巳具于定则毫发不容于小智父子君臣皆大学之当止爵齿昭穆本中庸之不离有者其初非强而有自然之理当知所自髙也明也浑然太极之纯全品斯节斯同是一初之付畀大抵天理流行散作蒸民之则圣人制作初非有意之私一事一理不造之妙造五品五教无为之至为欲识制度品节文章之本当歌出衍出游文王之诗孝子忠臣天理素定尊君严父天威莫欺本然定者之谓秩有者生民之秉彞敬主于心隐若运行之不已让形于外显然道理之相推孰不谓衣裳之制垂自黄唐玉帛之仪修于虞夏夫子教人乡党朝聘周公体国禘尝郊社岂知万殊一本有素定之裁制百圣羣贤非妄为之虚假礼焉所谓体焉人也实皆天也室家男女妙隂阳二曜之合离堂陛尊卑昭南北两枢之髙下是何汉晋隋唐不为尧舜禹汤金张许史无复孔顔孟思夫妇之别谁得文王之太姒兄弟之伦未若叔齐与伯夷岂非天序天常上圣能尽天精天粹浅心莫窥虽礼之所在皆天秩之常也然道不虚行必人存而举之所以圣学流传断以大人之语帝朝仪论断之自我之辞又当知化成于礼非教则不成政举于人何由而得举礼义之民皆出于礼乐礼乐之士悉由于庠序不然则民命不立士习不善而一以三纲五典委之天事物何由而得所  

道不远人赋　　　　　　　　【`宋`】陈　普  

道本同得学惟反思不于人而远也率吾性以为之即是理之常行禀生则具取诸身而皆有莫近于斯闻之天赋性命之正皆在吾身日用之常莫非至理浑然全体至善至粹凡厥有生甚亲甚迩所当行者命则然而性则然夫岂远乎人在此而道在此是道也本太极体为天地公坦易明白流行贯通视听貌思各有天伦之极喜怒哀乐俱全未发之中并生天地均赋均得岂有须臾不偕不同是谓理然不过云为动静其于我也未尝南北西东道者何也父慈子孝兄友弟恭男外女内君上臣下皆自近取初何外假但求于我欲则至矣如在于室未之思也人者仁也不亦善乎道即性焉又何远者即是训是行之洪范并受共由凡有物有则之蒸民有操无舍大抵人之相去虽尺寸以异地理之同得无毫厘之离人塞吾体帅吾性何止户庭见于面盎于背本无主賔信知一理之费隠常与四支而屈伸恭常在手重固在足正岂外心修宁外身固无毫髪之疎远但用工夫于率循影形响声尚有彼之与此天水地火犹分类以殊伦自隂阳二气赋质化生而健顺五常同时付托纯四体之中默然自喻随百感之来顺时如跃暗者顾之有如天壤胡越明者取之若在苞苴囊槖求之斯得舍之斯失离之则非由之何莫所谓不下带而存夫岂如捕风之若所以孟轲洞见但求端于性情刘子深知惟验中于动作噫礼乐散殊充周于天地髙大夫妇知行昭晰于鸢鱼跃飞序别见于鸿鴈雎鸠之小仁义见于豺狼蝼螘之微彼两间有万皆与道以无间此三才居一岂有时而或违去道而远曰仁则非胡乃慕彼糠麋忘肥甘之在已弃其兰茝苏粪壤以充帏又当知月至而已者忘逆旅之非家日用不知者昩自身之有寳冥行方寸邈若海山明于一念取之懐抱此孔子于岂不尔思室是远而之诗而以未思言之教求道者但用心于内也巳  

得意忘言赋【`以去象弃词根　　唐乎幽朕为韵`】谢　观  

易意难见言以存之得意之后而言可遗本凭诠以指昩既达诚而去词昔者先王通默想以深指难可拟议嗟后世无不瞻仰是以错综六爻森罗万象立文以寓其吉凶赜隐以知其来往凭有状之状而定其范围因可名之名以徴其影响悟影响则可名之名息达范围则有状之状无执可名为常名者谬定有状为常状者愚方知礼以适变作事之符符以观设遵意之枢但鱼之得也于筌蹄而巳乎然则言者意之苗得意而根源有据意者言之本得本而枝叶不御假以寄诚明为定据如钻燧求火获火而燧之可忘似剖蚌求珠得珠而蚌之可去于戏置文字之馆植牝之根自入存存之室废乎察察之门不爽毫厘经济无为之内匪差黍累弥沦有截之垠既而搜未形之形索无朕之朕变以喻而立幽借明为准则可弃喻取变即明讨幽不可以理缚难可以文囚遇阳则明岂必离乃为日遇隂则顺何须坤乃为牛夫如是稽其意穷其事旁通其阃阈曲尽其精义英华可采桎梏斯弃傥究忘言之机庶叶表微之思  

人不易知赋【`以题　　　　　　唐为韵`】郭　适  

坟索通旨古今彞伦惟冲虚以效迹贵特达而知人有藏器在我有从方立身历九征而观则甄一德而求真既而糺合性情交驱驰骤庄列谈其险艰尧舜病其授受玉石相蔽悲献璞之匪工媒介未孚忌投珠而自久考声度之轨躅察言貌之休咎鉴之则理将斯契昧之则乱何不有彼经纬之区分在昭择于能否复览前志清通不易或失子羽之容或失宰我之议自非识周郎之顾曲辨齐竽之滥吹安能取士于饭牛之时拔才于卧龙之器其道或如兰芷应以埙篪闻撤俎而兴叹指负甑而留规管仲霸齐终恸哭于鲍叔国侨相郑始登举于子皮此则秦镜一览而皆得何必豫章七年而见知别有事业后时徘徊中路厌东郭之雪隠南山之雾犹恐相士者失之于下流披文者弃之于异趣茍名实之斯在愿曲直而成喻徒叩寂于不材实有惭于能赋  

爱而不见赋【`有序　　　　　　唐`】萧颖士  

丙辰岁待诏京邑贻旧知作  

嗟乎或爱之而不见者有之矣何必周秦异代夷夏殊轨阻严城之九重限方舟之一水茍时事之多怨故人遐而室迩关山起于足下堂上远乎千里耸专专之目成遽将逝而复止诗人所以思婉娈而搔首赋城隅之有俟吁不得其巳也惟夙昔之良防梦佳期于北方款渤澥之三山吸流霞之景光含芳词以况予云恵好之不忘愿报义于永日陪游宴于帝乡广莫忽而号怒鲸波汹而腾张俄惊魂以辍寐问穷发之茫茫将揭厉以复从骇风涛之匪量思投躯以靡吝抚遗体以竞惶晨切切以凄凄夕屏营以彷徨追前欢之俯迩叹此恨之悠长于是収神返虑澄澹静默冥然就寝兀若无识冀良宵之复遇希旧游之可即徒有愿兮且未克忧深沉兮萃胸臆风兮雨兮思君子兮何极  

心镜赋　　　　　　　　　　【`唐`】杨慎虚  

尝观夫干位始造坤仪广生运元和而产气因自有而含精万灵羣分立圆形以标贵四体成物包寸心而致亨含妙有而存象贲虚无而自明故其端以居中动不违正藏牝谷而为主辟灵台而作镜将黩之而不昏因澄之而弥静既刬邪而窒欲忽穷理而知命然后和精神明情性俾存存而不惑恒皎皎而孤映由触类而感有为必因象物知器乘时利人敷礼经以导俗驰精义以入神探祸福而知运任行藏而理身所以君子处顺而情逸明王不言而化淳若乃潜英议蓄明断欲鸿防而未析勿冒昩而相乱凝至精而一临俾羣疑而四散故使立身者洁之而清真自守入官者朗之而美化攸赞语众妙之通分万殊于大观然则物以心鉴心由物迁掇轻花而意艳坐孤石而情坚所以去彼取此削觚为圜将欲保至和而不挠存大朴而自然兹防有体彼管攸设选贤而官知人则哲端灵心之朗畅拂清镜之光洁取舍妙谐于物宜推择靡遗于井渫遣许郭而齐鉴与山卢而比杰可谓张英风着徽烈嗟小子之庸蔽抚蓬心而望絶  

至人用心若镜赋【`以方寸虚地有　唐来斯应为韵`】纥干俞  

睠理心之至者有明镜而比诸皎然可鉴泊然其虚舍将迎之载勤无情是得存好恶之不辨何状不储彼诚之明惟道斯守居中自执于精一待物岂殊乎先后云谁鉴矣则用当其无匪我功焉乃为而不有渊兮内照旷若虚受伊默虑其智愚俨分形于美丑稽至理也其性命哉莹尔防蔽涤乎氛埃引曜纳清明洞开自外爰依叶彼生而有象由衷必应体夫神以知来故得称有别于宏规等无私于众类茍观过之能审爰见疵而不愧始求义于昭昭卒穷微于至至和平自保非险乎山川容貌既呈必肖乎天地美夫鉴乃不臧胜而无伤恒其德匪明而匪晦状于物或圆而或方仰周文之翼翼同叔度之汪汪是知量资乎日宣储精本于明证镜将心而共理影与形而合应思负局之克修并悬心而有称感物攸在立诚取斯彼范金之遗制信灵府以相随吾道方存庶一观而无替其明固久亦屡照而忘疲想夫朗若爰啓静而无闷比申监于盈尺愿修容于进寸乐广播披云之词庄生谐止水之论冀因照以鉴岂逢时而在困  

至人心镜赋【`以人心融道清　　唐鉴应物为韵`】于可封  

庄生有言曰至人用心若镜有旨哉是言也夫镜也者以明为体是故有来而必应心也者以静为照亦可不思而通拂拭生光挂新台而月满罔象求得映赤水而珠融若链心而比镜信清明而在躬尔乃以镜为心因心载考菱花发而羣象生灵府开而万物保斯镜之精明谓人心得道至人所以卑其性而遗箴弱其志以虚襟听无声之和乐天籁之音明白四达照幽烛深希洞视而鉴在无心而用心茍能忘已作虚舟之泛必保其光得秦镜之鉴我邦君皇宗之子天人之英体以合道冲融混成其用心也达至人之妙理其朗鉴也同水镜之澄清开意而圆照吐心而自明妍媸莫能藏其象鬼神莫以遁其情絶毋意与毋我固不将而不迎悬彼髙鉴求乎有贞覩处子兮调脂粉争捧心兮效蹙嚬丑者自丑新者自新形美恶而区别吾何情于知人媿匪桃夭宁容比证对香奁而呈貌虑柔姿而不称有待良人非徒好胜因兹伫赏必冀象应红粉蛾眉趋而竞谒宛其素质髧彼发类芙蓉之映水若姮娥之向月大明无私众鉴不歇光之所烛照及微物庶有假于恩辉幸留心于翦拂  

灵台赋　　　　　　　　　　【`唐`】韦承庆  

岁己殚夜向阑风威劲霜气寒月斜临于栋首河半落于檐端心耿耿而不寐魂焭焭而未安乃振衣危坐隐几太息绎思于今古之津伫懐于天地之域粤若天分地开古往今来物之播焉成万品人之生也配三才伊生人之为贵咸赋职于灵台彼灵台者含粹而起惟神所止想四大之枢机执五成之端揆统精灵之往复括性命之终始坎凭慧而宣听离假明而畅视六仪竦而承尊百骸运而为使若众星之拱璿极犹列国之宗玉扆夫其鼓动陶甄范围涵育质微用广如土圭之准盈缩精灵器要譬灰琯之调凉燠抚二仪之斡运必用此而休复阅庶类之区分亦俟兹而大畜奥室资明于洞户飞轩寄转于轻轴灵筠挺防露之篁孤颖秀捎云之木其髙也巍乎峻峙杰尔孤标上干日月迥冠云霄其深也如海之渟如渊之邃窅万仞兮沉以清潜九重兮隐而閟其平也周道如砥君子之夷局其险也蜀门若劒小人之跂躅弥性场而极览溥情囿而环瞩鲜开旷而闲凝多郁堙而窘促萌一绪而千变兆片机而万触无半刻而恬想乃终年而汨欲大木百围而窍长河九支而屈曲怒则烈火扇于冲飙喜则春露融于朝旭惧惊懐其若坠忧结念其如束或漫漫而川浮或迢迢而山属繁襟雾合而烟聚覃思鍼悬而缕续其骛时也似飞蛾凌乱而投明烛其趋利也若饥乌联翩而争场粟力方踬而独骋量巳倾而未足吹劒首而聒虞韶握碔砆而衒荆玉纤埃不让于山阜巨海见排于井谷沉浮兮靡定去就兮多途乍排下而进上忽出有而入无转息而延縁万古回瞬而周流八区形寥寥于衽席虑淼淼于燕吴乃荣乃华如驰如驱甚飞猱之蹻乔木迈奔兕之逸修衢虽杼轴而无已吾未知其所图尔其清浊两资臧否兼司有缦者而宻者几附之而益之勇怯于焉竞爽明晦所以相欺或外静而中躁或情愠而顔怡或趣暌而迹偶或言信而诚疑眉睫两连而相对山河万重而在兹莫覩其深沉之实抱徒见其俯偻之虚姿类隂阳之不测匹神鬼之难期不可审之以权量不可卜之以蓍争度长而自我各守胜而为师设皇纲而悬帝制张地络而举天维虽众条之所捡辖在斯辆而不能持徴善恶于遥祀访贤愚于羣轩昊用之而司契尧舜守之而光宅汤武任之以为王桓文仗之而作伯圣道者谓之周孔肆凶德者摄为桀跖体仁成曾史之行毓智举良平之防六国起争交之端三方构鼎峙之迹政焚书而骋暴巨诵典而崇僻噽谗胥而获诛靳谮原而受斥轲发匣而挥匕如睨楹而抗璧萧朱始谐而末衅余耳初好而终隙宠包诈而眤躬牢蕴邪而附石究回冗于今古郁缤纷于载籍匪外物之所婴谅乃心之攸敌若乃无损无益不盈不冲湛虚明其若镜坦宏量其如空静凝神而合道动应物而修功得至无于象外乗妙有于寰中既脗合而悬解且兼忘而大同象罔之珠易索槖籥之用无穷入窅防而超宇宙翔寥廓而矫樊笼斯上圣之神理邈先几而感通谅凡情之靡得徒仰止于余衷至于宅义依仁栖贞履顺崇礼让之扃闼耸温恭之墙仞赴防壑而全忠处龙乡而执信情居损而能酌时处遯而无愠游书圃而摭芳挹文河而澡润循雅度而成则服嘉言而遣吝乃懿士之清规寔吾人之所徇持弱操而知勉饬微躬而底慎思不忮而不求絶相靡而相刃慨投笔而长想聊缀音于末韵  

天道如张弓赋　　　　　　　【`宋`】王禹偁  

上天如之何匪谦莫益张弓如之何匪髙莫抑瞻倚杵之为状考弯弧而取则所以老氏顺之以立言王者法之而建皇极岂不以天寔亏盈弓唯审固既命中以有式若无亲而设喻善恶之效自应而靡差祸福之祥同流矢之所注吾尝观善射之人如天道兮有伦下者举其势髙者俯其身左马右人落彀中而不失十发九中视掌上而弥亲又尝观上之理与张弓兮匪异损有余以示诫补不足而平施小人用壮唯六极而是罹君子好谦乃百祥而咸萃又尝观上圣之姿法天道兮缉熙令见禁于强暴心不忘于惸嫠百姓与能自乐财成之道四时咸序爰归辅相之宜天之道也既如彼弓之义也又如此懿乎男子之事克叶圣人之防自可移于邦求诸已盖裒多益寡者焉唯举下抑髙而已夫如是则张其弓挟其矢体由基之所长天道远人道迩非禆灶之能量是以君者抚其弱抑其强如猿臂之尽妙中鹄心而允臧向使天理或爽君道靡常自然反时而反德又乌可称帝而称王者哉故曰孰能以有余奉天下唯有道者  

天衢赋【`以亨达之路无　　　　宋复凝滞为韵`】文彦博  

否穷必泰畜极当亨取天衢而垂喻在易象以着明孰谓乎险不可升半涂则废诚因乎利有攸往直道而行原夫干以刚升艮能柔遏卦成大畜之象亨在六爻之末言其天者示吾道之髙明譬彼衢焉表时途之洞达徒观其荡荡罔极平平甚夷必在与其进也方可跂而及之将列曜以同游曽无险阻与羣龙而共跃迥出喧卑广矣亨涂坦然大路小人寸进以无便君子阶升而有素远者近者自当开泰之时何斯违斯讵见艰难之步岂不以屈伸道异穷达路殊困踬率由于邪径超腾宛在于康衢琐琐管闚固上行而莫有区区跛履信髙蹈以应无盖以本乎天者悠远而不穷况于衢者遵循而惟速既亨达之有遂则制畜而无复初惟藏宻同鹤鸣之在隂终乃升髙类鸿渐而及陆伟乎髙连云汉直比丝绳将何人之率履欲谁氏之先登上士行之而克勤大勲必集王者蹈之而不返庶绩咸凝若然则道遂坦夷往无凝滞岂惟推四达之广盖将及九重之际何当履此髙衢振芳踪而出世  

## 御定历代赋汇卷六十九  

性道  

太赋　　　　　　　　　　【`汉`】扬　雄  

观大易之损益兮览老氏之倚伏省忧喜之共门兮察吉凶之同域皦皦着乎日月兮何俗圣之暗烛岂愒宠以冒灾兮将噬脐之不及若飘风不终朝兮骤雨不终日雷隆隆而輙息兮火犹炽而速灭自夫物有盛衰兮况人事之所极奚贪婪于冨贵兮迄丧躬而危族丰盈祸所栖兮名誉怨所集薰以芳而致烧兮膏含肥而见翠羽媺而殃身兮蚌含珠而擘裂圣作典以济时兮驱蒸民而入甲张仁义以为网兮懐忠贞以矫俗指尊选以诱世兮疾身没而名灭岂若师由聃兮执静于中谷纳傿禄于江淮兮揖松乔于华岳升昆仑以散发兮踞弱水以濯足朝发轫于流沙兮夕翺翔于碣石忽万里而一顿兮过列仙以托宿役青要与承戈兮舞冯  

夷以作乐听素女之清声兮观宓妃之妙曲茹芝英以御饿兮饮玉醴以解渴排阊阖以窥天庭兮骑骍騩以踟蹰载羡门与俪游兮永览周乎八极乱曰甘饵含毒难数尝兮麟而可羁近犬羊兮鸾凤髙翔戾青云兮不挂网罗固足珍兮斯错位极罹大戮兮屈子暮清葬鱼腹兮伯姬曜名焚厥身兮孤竹二子饿首山兮断迹属镂何足称兮辟斯数子智若渊兮我异于此执太兮荡然肆志不拘挛兮  

疾邪赋　　　　　　　　　　【`汉`】赵　壹  

伊五帝之不同礼三王亦又不同乐数极自然变化反駮德政不能救世溷乱赏罚岂足惩时清浊春秋时祸败之始战国愈复増其荼毒秦汉无以相逾越乃更加其怨酷宁计生民之命唯利已而自足于兹迄今情伪万方佞謟日炽刚克消亡舐痔结驷正色徒行妪名势抚拍豪强偃蹇反俗立致咎殃防慑逐物日冨月昌浑然同惑孰温孰凉衺夫显进直士幽藏原斯瘼之攸兴寔执政之匪贤女谒掩其视听兮近习秉其威权所好则钻皮出其毛羽所恶则洗垢求其瘢痕虽欲竭诚而尽忠路絶崄而靡縁九重既不可啓又羣吠之狺狺安危亡于旦夕肆嗜欲于目前奚异涉海之失柁积薪而待然荣约由于闪输孰知辨其蚩妍故法禁屈挠于势族恩泽不逮于单门宁饥寒于尧舜之荒岁兮不饱暖于当今之丰年乘理虽死而非亡违义虽生而匪存有秦客者乃为诗曰河清不可俟人命不可延顺风激靡草冨贵者称贤文籍虽满腹不如一囊钱伊优北堂上肮脏倚门边鲁生闻此辞系而作謌曰势家多所宜咳唾自成珠被褐懐金玉兰蕙化为刍贤者虽独悟所困在羣愚且各守尔分勿复空驰驱哀哉复哀哉此是命矣夫  

思游赋【`有序　　　　　　　　晋`】摰　虞  

虞尝以死生有命冨贵在天天之所祐者义也人之所助者信也履信思顺所以延福违此而行所以速祸然道长世短祸福舛错怵迫之徒不知所守荡而积愤或迷或放故借之以身假之以事先陈处世不遇之难遂弃彞伦轻举远游以极常人罔惑之情而后引之以正反之以义推神明之应于视听之表崇否泰之运于智力之外以明天任命之不可违故作思游赋其辞曰有轩辕之遐胄兮氏仲壬之洪裔敷华颖于末叶兮晞灵根于上世准乾坤以斡度兮仪隂阳以定制匪时运其焉行兮乗太虚而遥曳戴朗月之髙冠兮缀太白之明璜制文霓以为衣兮袭彩云以为裳要华电之煜爚兮佩玉衡之琳琅明景日以鉴形兮信焕燿而重光至美诡好于凡观兮修稀合而靡呈燕石缇袭以华国兮和璞遥弃于南荆夏象韬尘于市北兮瓶罍抗方于两楹鸾凰耿介而偏栖兮兰桂背时而独荣关寒暑以练真兮岂改容而爽情感昆吾之易越兮懐晖光之速暮羡一稔而三春兮尚含英以容豫悼曜灵之靡暇兮限天晷之有度聆鸣蜩之号节兮恐陨叶于凝露希前轨而増骛兮眷后尘而旋顾往者倏忽而不逮兮来者冥昧而未着二仪泊焉其无央兮四节环转而靡穷星鸟逝而时返兮夕景潜而且融旻三后之在天兮款圣哲之永终谅道修而命微兮孰舍盈而戢冲握随珠与蕙若兮时莫悦而未遑彼未遑其何恤兮惧独美之有伤蹇委深而投奥兮庶芬藻之不彰芳处幽而弥馨兮寳在夜而愈光逼区内之迫脇兮思摅翼乎八荒望云阶之崇壮兮愿轻举而髙翔造庖牺以问象兮辨吉繇于姬文将远游于太初兮鉴形魄之未分四灵俨而为衞兮六气纷以成羣骖白兽于商风兮御苍龙于景云简厮徒于灵囿兮从冯夷而问津召陵阳于游谿兮旌王子于柏人前祝融以掌燧兮殿冥以掩尘形彯彯而遂遐兮气亹亹而愈新挹玉膏于莱嵎兮掇芝英于瀛滨揖太昊以假憇兮听赋政于三春洪范翕而复张兮百卉陨而更震睇玉女之纷彯兮执懿筐于扶木览象之韡晔兮仍腾跃乎旸谷吸朝霞以疗饥兮降廪泉而濯足将纵辔以逍遥兮限东极之路促诏纤阿而右回兮觌朱明之赫曦莅羣神于夏庭兮回苍梧而结知纚焦明以承旂兮驵天马而髙驰谗羲和于丹邱兮诮倒景之乱仪寻凯风而南暨兮谢太阳于炎离戚溽暑之陶郁兮予安能乎留斯闻碧鸡之长晨兮吾将往乎西游粤浮鹢于弱水兮泊舳舰于中流茍精粹之攸存兮诚沉羽以泛舟轶望舒以陵厉兮羌神漂而气浮讯硕老于金室兮采旧闻于前修讥沦隂于危山兮问王母于椒邱观鸟之参趾兮防根壹之神筹扰毚于月窟兮诘姮娥于蓐収爰揽辔而旋驱兮访北叟之倚伏乗增冰而遂济兮凌涸隂之所探蛇于幽穴兮瞰罔象之潜育哂儵忽之躁狂兮丧中黄于耳目偭烛龙而游衍兮穷大明于北陆攀招揺而上跻兮忽蹈廓而凌虚登阊阖而遗眷兮頫黄于地舆召黔雷以先导兮觐天帝于清都观浑仪以寓目兮拊造化之大炉爰辨惑于上皇兮稽吉凶之元符唐则天而民咨兮癸乱常而感虞孔择涕于西狩兮臧考祥于偻句跖肆暴而保乂兮顔履仁而夙徂何否泰之靡所兮荣辱之不图运可期兮不可思道可知兮不可为求之者劳兮欲之者惑信天任命兮理乃自得且以四位为匠干巛为均散而为物结而为人阳降隂升一替一兴流而为川滞而为陵祸不可禳福不可征其否兮有豫其泰兮有数成形兮未察灵象兮巳固承明训以发防兮审性命之靡求将澄神而守一兮奚飘飘而遐游斐陈辞以告退兮主悖惘而永叹惟升降之不仍兮咏别易而防难愿大飨以致好兮盍息驾于一餐防司仪于有始兮延嘉宾于九干陈钧天之广乐兮展万舞之至欢枉矢铄其在手兮狼弧其斯弯睨翟犬于帝侧兮殪熊罴于灵轩尔乃清道夙跸载轮修祖班命受号轙辀整旅兆司郁以届路兮万灵森而陈庭丰隆轩其警众兮钩陈帅以属兵堪舆竦而进时兮文昌肃以司行抗蚩尤之修旃兮建雄虹之采旌乗云车电鞭之扶舆委蛇兮驾应龙青虬之容裔陆离俯游光逸景修烁徽霍兮仰流旌垂旄炎攸纤纚前湛湛而摄进兮后僸僸而方驰且啓行于重阳兮奄税驾乎少仪跨列兮闚干巛挥玉关兮出天门涉汉津兮望昆仑经赤霄兮临根观品物兮终复魂形巳消兮气犹存眺悬舟之离离兮懐旧都之蔼蔼仍繁荣而督引兮将遄降而速迈华云依霏而翼衡兮日月炫冕而暎盖蹈烟煴兮辞天衢心闣兮识故居路遂遒兮情欣欣奄忽归兮反常闾修中和兮崇彞伦大道繇兮味琴书乐自然兮识穷达澹无思兮心恒娱  

悔赋【`有序`】　　　　　　　　　梁简文帝  

夫机难豫知知机者上智智以运已迷己者庸夫故易曰吉凶悔吝生乎动者也又曰悔吝者忧虞之象也传曰九德不諐作事无悔是以郑国盗多太叔之恨表衞风义失宣公之刺彰无将咏兴垄事书作季文再思而未可南容三复而不暇余以固陋之资慎履冰之诫窃服楚王之对每徴后稷之诗触类而长乃为赋曰默默不怡恍若有遗四壁无寓三阶寡趣月露澄晓风栁悲暮庭鹤双舞檐乌独赴岸林宗之巾凭南郭之几德之眊聊萦子安之啸时起静思悔吝铺究前史吊古伤今惊忧叹圮成败之踪得失之理莫不关此令终由乎谋始弃夸言于顿邱重前非于蘧子迹夫覆车之戒岂止一途而已至如秦兼四海之尊握天下之冨混一车书鞭笞防宙胡亥之寄巳危万代之祀难搆阿衡失责成之所赵髙秉栋梁之授拒諌逞刑戮宰诛守矜上林之戏马嘉长杨之射兽嗫呫禁中之言欺侮山东之寇及其祠祟泾水作衅夷宫徒希与妻子伍下愿与黔首同信殪絶于凶丑何前谋之不工至如下相项籍才气过人拔山靡类扛鼎絶伦声驾盛汉势压余秦钜鹿有动天之卒辕门有屈膝之宾既刓有功之印亦疑竒计之臣唱鸡鸣于垓下泣悲歌于美人抱乌江之独愧分汉骑之余身郭君失位徒驭而亡尚悲残糗独饮余浆枕畚空卧伏轼懐伤魂飘原野骨饵狼楚王刻鹤播徙南地铙管徒鸣才人空置岂辎车之足荣匪射猎之娱意幽泉斯即白日何冀喜纳君恃功肆宠卫侯厌黩忠臣愤勇昏迷靡悟败不旋踵商君被执李斯赴収身居阙下命厄秦囚追伤用法之还思不谏之尤亦何解于今酷终无追于昔谋伯卓跋扈目为辅弑君鸩子诛李害杜鬻恩贩宠怨庶虐人蔽朝政之聪察害上书之烈臣荣昵子于阿尹肆贪浊之淫威树奸党于宫禁察人主之纤微卒其膏鈇润钺寘纆逢徽壮武英逸才为时出陆离儒雅照烂文笔江东啓吞并之筹幽州着懐远之术运钟毁冕时属倾颠镝鸣水阔日黑山迁刘卞之谋不决忠良之戮巳纒台曜之灾虽啓鹪鹩之赋徒然士衡文杰绰有余裕气含珠璧情蕴云雾志阙沉隠心躭进趣倔兹猛众临此劲兵抗言孟玖肆此孤贞牋辞巳切墨幔徒萦形殒河上心忆华亭若夫杨恽狂言灌夫失志卒其殒命埋躯伤形属吏周君饮后裴子酣狂靳固纪瞻之妾眠卧季伦之房亦足以魂惊神爽悔结嫌彰巳矣哉波澜动兮昩前期庸夫蔽兮多自欺不远而复幸无嗤建功立德有常基胷驰臆断多失之前言徃行可为师  

思慎赋【`有序　　　　　　　　唐`】刘知几  

赋形天地受气隂阳生乐死哀进荣退辱此人伦之大分也然历观自古以迄于今其有才位见称功名取贵非命者众克全者寡大则覆宗絶祀堙没无遗小则系狱下室仅而获免速者败不旋踵寛者忧在子孙至若保令名以没齿传诒厥于后求之历代得十一于千百某尝迹其行事畧而论之至如望夷簒夺鸿沟战争包燕盖之异志践恭显之邪迹或干纪乱常或窥窬侥幸此而获罪固其冝也争二城而相杀期五鼎以就烹献鱼炙以交铍舞鸡鸣而伏锧或幸灾乐祸或甘死徇生求而得之又何怨也降兹以外有异于是莫不重七尺于泰山恡一毛于尺璧徒恶其死而不知救死之有方但惜其生而未识衞生之有术何者地居流俗之境身当名利之路皆物之相物我之自我当仁不让思倍万以孤标唯利是视愿半千而秀出行髙于人众必非之官大于国主必恶之而名誉娱其耳光荣炫其目口甘腴豢嗤钩吻之腐肠身安栋宇诫垂堂之折足自谓长无六疾永固百龄岿然可与金石齐坚松乔比寿者矣殊不知关张以傲诞为将桑霍以满盈居职鼂错削国以献忠伯宗匡朝而好直处父则纯刚立性张温则太明为识见之者为之寒心闻之者为之变色亦犹卧于积薪之上而不知火之将然巢于折苕之末而不悟风之巳至既而恶稔衅盈道穷数极黄沙在絷懐上蔡而无追白刃临颈挥广陵而长叹犹以为祸出不虞灾非素渐以兹自卜奚其谬欤假有举一反三麤分菽麦知丰屋之不诫悟覆车之足尤而皆宴安鸩毒迟疑犹豫交战未胜而祸机先发不杜之于欲萌方悔之于既兆用使茂先将戮顾诤子而多慙安仁已収负慈亲而永诀呜呼自古所以多杀身亡族者职由于此也因斯而言则知祸福无门唯人自召自贻伊戚匪降于天而谓之不幸未之闻也昔夫子有云仁远乎哉我欲仁斯仁至矣窃以仁为百行之首大圣其犹病诸然必以中才之人企勉而行犹或可及况其慎者盖不过慎言语节饮食知止足避嫌疑若斯而巳矣非有朝闻夕死去食存信之难也违之则为凶人蹈之则成吉士其为益多矣而世人罕能修身厉己自求多福方更越礼过度坐致覆亡此宣尼所以讥鲍庄子之智不如葵而孙叔敖譬以螳螂伺蝉不知黄雀在后余早游坟索晩仕流俗观古今之人物极矣见吉凶之成败众矣夫贵不如贱动不如静尝闻其语而未信其事及身更之方觉斯言之征矣加以守愚飬拙怯进勇退每思才轻任重之诫智小谋大之忧观止足于居常絶觊觎于不次是以度身而衣量腹而食进受代耕之禄退居负郭之田庶几全父母之发肤保先人之邱墓一生之愿于斯足矣但才非上智习以性成犹恐覩芳饵而贪生处鲍肆而神化茍或静退之心日弛则驰竞之欲日増颠沛以之嗟何及矣常思列铭几杖取配韦刻心骨而不忘传讽诵而无斁盖语曰明镜可以览形徃古可以知今是用寻往哲之事验古人之得失寄彼形言存诸炯诫列之座右题其赋云  

吾尝终日不食三省吾身觉昨非而今是庶舍旧而谋新原夫天地之大德曰生圣人之大寳曰位生也者贤愚定其美恶位也者朝市总其名利七情由其不等百行以之咸异傥无心以自谋良局途其必踬何者得不思失雄独忘雌耽人爵以健羡穷代路之险巇是则平衡而登九折直辔而践三危干戈生于肘腋胡越起于藩篱假使履兽尾而不咥探龙颔以获奇省侥幸以适愿非仁者之所为也借如幽室凿坯穷居负郭二顷樵采一防耕获困沉名于抱关志充诎于悬箔俄拔迹于羊豕倏抟飞于燕雀金紫照其陆离银黄焕其沃若彼满盈之难守伊荣茂之易落朝结驷而乗轩暮齿劒而膏镬方思上蔡之犬追念华亭之鹤奚一身而足怪乃九族其惟索尔其寂莫无事殷忧不平耻当年而功不立疾没世而名不成懐书访道学古言兵擅云间之美誉驰日下之休声夫铎穴由于足响膏烁起于多明赵国从而苏裂齐城下而郦烹吹律诛于西汉献寳刖于南荆遂懐沙于楚塞因説难于秦庭李仕登朝而就戮嵇道超代而逢刑茍才智之为患虽语默而同倾若乃猛将出师谋臣献策鳞翼攀附风云感激开黄阁与朱门树髙幡及长防恃龙蛇之恩旧望鸟之尽获思擅宠于邦家誓传名于竹帛蜀既平而艾槛吴巳霸而胥溺黜淮隂以毙韩迁杜邮而死白彼功成而不退俄宠谢而招隙何追忆于布衣翻兴思于下泽各入门而自媚徒吊闾其何益亦有爵非才举荣因宠迁吮痈求爱舐痔逢怜朝承恩而袖断夜托梦而衣穿嗤直之死道喜邪径之败田气嘘霜而吸露力转日而回天自谓方江湖而共永比嵩岱而齐坚一朝失据万古凄然至于申侯逼迫而辞楚卢绾披猖以去燕彼丁傅之崇贵将梅茹之威权畴一姓其或在覆五宗而不全次有迹鄙衡门情娱侠窟出入田窦徃来平勃歌无鱼以自媒献文蛇而请谒疑卧薪之可久谓巢苇之恒安烈火照其潜燎衡风歘其上抟曹门倾而夭邓贾室壊而夷潘班坐刑于党窦殷取戮于臣桓顾噬脐而不及知触籓之为难夫化赤渐乎邻丹为黔资于迩墨生于麻者既革其操染于蓝者亦变其色交非鲍叔游异田苏忘臭肆之不恶持甘醴以为娱余推诚而狎耳萧结契而连朱始刎颈以交约终反噬而相屠王绸缪于魏讽石嫌疑于州吁孙秀与赵伦齐贯石显将牢梁并驱污无礼以自及蹈不义而同诛别有直若史鱼正如伯厚饰智惊物露才不偶持瑾瑜而指瑕览冰镜而求垢彼独洁之为雅固羣醉之所丑况乃诽谤朝廷摈斥朋友方缙绅以豚犊延冠盖以鸡狗符结怨于晋台彭肆言于蜀后祢悲号于座上庾嘲谑于行后揆荣辱之在身犹枢机之发口傥一言其靡慎奚四大之能守然则礼无微而不警怨无小而不讐察关张之同败审韦之所由岂直君子不可罔而小人独可仇倜傥英跱昂藏远迈覩厮其如萍观舆台其若芥本无猜于蝼蚁宁有忌于蜂虿安知鵞炙辍授七尺由其丧亡羊羮匪均三军以之覆败茍有怨其必复谅无所而不诫于是考兹出处稽彼行藏咸知进而不知退知存而不知亡惑多言之必败迷暴贵之不祥彼有足而罕衞行立身而靡防犹乘车之去轨若涉海之无航既百虑而一致故异术而同丧唯夫明达髙人贤良志士知满损而谦益验弱生而强死无为福先无为祸始节其饮食谨其容止聚而能散为而不恃洁其心而秽其迹浊其表而易其里范闇室而整冠循覆车而易轨以道德为介胄忠贞为劒履爱髪肤而不伤保家室以不耻若乃询木鴈于园吏访光尘于柱史万石守慎以全荣二疏既满而辞仕袁不及于憎爱柳忘情于愠喜汉先主之立诫莫尚中庸衞大夫之所羞独为君子余虽不佞尝从事于斯矣重曰夫含灵禀质异品殊伦生何如而弗贵命何如而弗珍鴈含枚以避缴狐听冰而涉津葵倾心以衞足栎不材而谢斤彼草树之无识唯禽兽之不仁犹称能以远害尚假智以全真矧百行之君子乃三才之令人何自轻于养性何自忽于周身傥狂歌之可采伊舆诵之可询敢刋铭以勒座遂援翰而书绅  

知止赋【`有序　　　　　　　　唐`】李德裕  

古之称山林之士徃而不能返朝廷之士入而不能出先哲所以趣舍异懐隐显殊迹盖兼之者鲜矣今余自春秋至西汉取其卿士大夫进能知止退不失正者缀为此赋云  

观春秋与汉防求知止之大夫鲁莫髙于柳惠衞莫贵于俞吴乃得于延州楚乃尚于于菟虽至圣无轨超然不拘犹叹行藏以与顔称卷懐而善蘧则由圣门而进退者得不勇于知止乎佐汉留侯与道为徒厌华屋而不处思赤松以游娱清则两龚美则二疏父子欣以相顾衰老至而归欤祁祁青衿戴负经书蔼蔼冕祖我城隅数防鸿之不反皆雪涕以涟如嗟予生之疲病念寄世之须臾曽陟险而知惧痛摧轮之不虞谅难复于玷缺且覃思于虚聊择金于余日乃回驾于迷途况乎托北阜以为宅就东山而结庐仲乐得于清旷陶岂叹于将芜其远眺也则伊水陆浑北绕皇居度双阙之苍翠若天汉之逶迂少室东映于原隰鸣臯西对于林闾其近翫也则槛泉流于一壑嘉木盈于万株迳被芳荪沚映芙蕖听求友之鸣禽见自乐之鯈鱼徙竒树于台岭隐翠叶而垂珠得怪石于震泽耸青岑而韬瑜昔有罢侯种瓜逃相灌蔬窃比君子亦能荷鉏或引蔓于长坂或导流于清渠放情人世之外寄迹羲皇之初望夕景于平林眺寒烟于远墟麏麚逺而腾倚鳬鴈去而相呼酌盈樽以自慰赖鸣琴而不孤懐绮皓而披素卷想瀛洲而观画图何必尚遍游于名岳蠡长徃于五湖嗟夫世于知止之道若存若无李斯忘于税驾惠子疲于据梧尽生涯以自若何智力之有余庶収光之未晩期终老于桑榆  

妄心赋　　　　　　　　　　【`唐`】员　岘  

始吾有形与忧俱生形是幻器忧为妄情爱业潜结贪心日萌如狂犬之逐块似飞蛾之赴明举世役役终身无成慨愚者之未达嗟此志之难遏多贱实而贵名咸弃本而逐末利之所在蹈水火而非惧势之所存弃仁义而如脱方自以为气足自负殊不知患其可掇夫生也有涯而智之无已鹏鷃未足适其分儒墨焉能齐其理世谓之忧我适足以为喜世之所誉我适足以为毁自我心而视物四者未知其孰是借如青楼上路红粉佳人编贝为齿防朱为唇朗如明月之初霁芳若緑条之在春流曼脸而光射动鸣环而态新此必天下之巨艳固当众族而咸亲奚为乎鸟见之望层云而自逸鱼见之入深泉而不出彼丑好之非我吾孰知其所失若乃乐府穷选伶人擅名跳丸劒之挥霍奏金石之铿鍧复燕赵之称最信音容之莫京清歌一转而行云遏长袖屡舞而流风并实天下之乐事当触类而含情奚为乎爰居卒夭于钟鼓聋俗不知其韶武嗟爱憎之在物吾孰知其所主尝以为生者物之可钦死者人之可畏方其髑髅之自得也不异夫南靣之至贵谓死之为是住之为非何存没之交战而彼我之相违嗟乎求马于肆马不可以得以猿为心猿亦未之息夫制动者以静吾当反照于极  

斋居赋　　　　　　　　　　【`宋`】张　耒  

仲夏之月隂气始至阳既盛而初剥隂浸亨而用事水伏畏涸火燎方炽其于人也心实过炎而肾受其惟人之生受命在子推卦曰坎于行为水微阳所潜元气之始故火甚烈则正气或因而衰则水受害者君子之所深畏于是居事燕息涤虑斋居既静事以为形又远眺而髙舒却纷华而弗陈与淡泊乎为徒絶嗜窒欲爱精啬神声色不御滋味罕亲冲然与和俱游湛兮以道合真故能体强志宁愉乐寿考远去疾疠保此难老呜呼茍能推此以尽道考此以察物则岂惟斋戒以御时冝其颠沛而勿失且夫冰炭相乗利害交至陨真盗和岂独隂沴道心惟微易失难常困于侵陵有如亢阳则浣心涤志以却外垢虚中保和以全天君故能涉至变而不濡更万变而常存盖将穷年以斋居岂特养生而善身乎  

荀扬大醇而小疵赋　　　　　【`宋`】杨　杰  

周汉运否荀杨教传虽曰醇之大者亦有疵之小焉皆命世以为文言非不粹与生知而较美道未能全尝闻人异禽鱼性钟天地全而禀者曰圣哲偏而得者曰贤智圣无不通贤有未至是以周公尼父率臻大道之醇荀况子云未免纤瑕之累蜀国宗匠齐王老师虽抱重器不逢盛时欲卷道以自处疾没世而无知由是简册其蕴琼瓌尔辞立大功于是矣未尽善者有之著书三十二篇义差而駮准易八十一首理或其醨至如论性之渊源谈道之极摰或曰善恶一而混或曰礼义皆其伪以礼义为伪则尧舜之法归乎诈以善恶相混则鲧禹之心何以异两贤于道择不精而语不详三子之间得其一而失其二又如对临武以问兵之术推子渊以希圣之徒远罢特愚于鼂错谈经私美于童乌是所谓珠不无纇瑕无掩瑜然无伤于大义实有累于名儒非倡道之子思将何以教美不臣之新室几近于诬向使亲承邹鲁之范模获偶渊骞而论讨然则善得以尽辨无不早数万言皆造纯精千百世以为至寳杂乎其杂当殊太史之书醇乎其醇可拟孟轲之道奈何智有失虑人无全能一则晦名于天禄一则朽骨于兰陵俱有瑑雕之杂难全粹美之称亦犹务涉猎者贾山醇儒不足悦纷华者子夏具体何曽噫荀也倡道于前扬也和之于后助诗书礼乐之化谨父子君臣之守斯文未丧大疵则否何韩愈氏重而过之盖责贤人也厚  

广居赋　　　　　　　　　　【`宋`】杨　简  

四明杨子家本三江之口徙居西屿之麓緑野横其前青峦维其外东海之水不惮百余里之遥崎岖委蛇日致两潮之勤于其门输清纳润曽不少懈北山之桃李方春盛时相与联比参红错白间青厠翠组织西蜀之锦环石鱼之楼而屏之美于画绘南园之竹栉栉差差如立万琅玕疎疎翦翦微风过之萧然如奏天上之乐于碧云之端竹之南有水水之中有荷青圆有蒲緑纤水仙微酣而立炯若出尘之风度而隔以云烟游鳞戏凉羣羣然圉圉然至于芙蓉秋红菊金布钱橘梢之黄未垂而葡萄堆架拥千万夜光之珠而争先虽朔飙之戒寒烂丹邱于四山而压冰之梅独出其奇吐孤芳而盘旋冥又从而佐之翦玉镂瑶雨花其间有家如此亦可谓奇矣而杨子方悠然而笑曰吾又有广居焉益奇吾所谓广居非弃此而他之特前所陈有目者之所共瞻有口者之所共言吾今所叙有目者之所不覩有口者虽欲言而无所广居之上天所不覆胡为乎天莫之覆也天可指天可语吾之广居不可指不可语广居之下地所不载胡为乎地莫之载也地有所起有所止吾之广居无所起无所止广居之东其东无穷胡为乎无穷扶桑有名欲往莫从阳精所升犹在青冥之中青冥有象有象有穷无象无穷吾广居不可以象名奚穷广居之西其西无穷胡为乎无穷昆仑而西其远益迷虽极夫日入之涯道阻且修巳莫之跻矧其日外之冥冥与东则齐有涯有防冥有穷无涯无冥冥无穷吾广居不可以涯言不可以冥冥言奚穷广居之南沧溟漫海外有国国外有水水之外人莫得而观可观者必有所穷吾广居尚不可得而观奚穷广居之北沙漠无极骨利干近日出之所北距大海海又无穷海虽大不逃乎形有形之物终穷吾广居不可以形奚穷广居之中天生其中地生其中日月经其中星辰罗其中雷霆风雨霜雪变化其中人与鸟兽虫鱼万汇尽产其中然则所谓杨子者居于其中之何所哉三江之口乎西屿之麓乎室乎堂乎序乎塾乎石鱼之楼乎南园之竹坞乎谓不居乎三江之口不可谓果居乎三江之口亦不可谓不徙乎西屿之麓不可谓果徙乎西屿之麓亦不可堂无中边室无户牖序岂东西塾非左右楼虽可登而难升坞虽可游而莫有大哉乎广居以文宣至圣犹莫知其乡以洙泗诸侯犹不得其门学者愈行而愈远智者愈言而昏者愈不闻壁闼四辟而宗庙之美百官之冨非立墙之外者所扪是中有不求自有之至乐宫商日奏金石日谐油油而溶溶易直子谅荘敬中正髙明而有融泰和而粹冲世乐有穷斯乐靡终举视听心知之属不以为有旦暮有古今有始终而寂然莫之移洞焉乎空空缉煕灵府之光明混防圣域之冥蒙而圆首横目之子方且日持钻坚之锥力运凿深之鉏进寸而退尺欲前而倒趋嘻嘻吁吁  

索居赋　　　　　　　　　　【`元`】吴　莱  

粤吾生之寡好兮恒孤陋以索居步中庭以自念兮心抑郁而不舒阽予身之兀处兮抚万化之殊涂岂寰区之迫陿兮杳不知其所趋惟世氛之混浊兮尚蓬藋之藏匿欲奋迅而激昂兮又邅回以沉默去众人之佻巧兮膺泰定以坚饬纷荆棘之柅行兮谓邛崃其绳直肩重任之迢遥兮固邪许之不力傥泛驾之有求兮策罢驽且焉止息巡檐隙而咏歌兮撼户以悲恻何初日之成言兮乃弃予而不我即彼昔游之为豪举兮曾同处乎险囏羌结交以鼔勇兮肯羁圉之遑安抗沙尘而志得兮巍弁冕之星攒既文虉之炳燿兮嗤薜萝以为寒仰睇远而弗及兮莽浮云之弥漫俯听幽而若来兮哀风激夫溪湍汨寥其无景兮甘倔强以此蟠徒离羣以萧飒兮庶神气之我完折松枝而拂石兮又植之以青兰冝道义之擩哜兮肯肥癯之异观董生之谈王兮且有称于不遇贾谊之明治兮谪长沙而径去将屠贩之污下兮恐纷纷而改度逮曲学之肆行兮使吾儒之愆素古固有此混淆兮矧予今之驰骛寕穷逹之措懐兮曰美人之迟暮循自然之天运兮芳草霭其发荣倚巑岏之絶壁兮临万仞之潭款浅渚以澹泞兮乐儵鱼之不惊搆危巢其惴栗兮恍若闻乎鼯鼪非山林之忘反兮奈世务之所婴手不得以防指兮目又何能以逃睛因樗散之乏用兮托考槃之遗声永言抱此幽独兮庸讵释夫我怦  

定命赋　　　　　　　　　　【`元`】吴　莱  

昔岐周之懿哲兮垂末躅于勾吴延州来之闳博兮秉世德以作模予既禀此美质兮参两间而与俱日礲砺以颉颃兮违陋巷而适通都膺文华之被体兮结儁逸以先驱翩黄鹄之千里兮炯骊龙之吐珠掎山丘其峻峭兮汨河海之盘盓奇材未得以自致兮恐薄俗之沦胥叱夫为予枚卜兮徴吉繇以弗渝曰心远而迹滞兮何时命之独拘怊怊其旷懐兮惕惕以深省収羣嚣于一默兮守不动于真静规豪举于鸿防兮混牧刍乎鹿町胡魁梧之数奇兮彼朴钝则犹天幸遵大路岂不可兮莽荆棘使吾骋亦欲逃于空虚兮走赤日将焉避影聿轩骞以有行兮仍轗轲甘所屏离当世之纷纭兮合自然于溟涬羌造化之无象兮妙机关之翕张丛生植之各异兮肖智愚以何常役中心之哄杂兮煽六凿之披猖朝奔腾靡所止兮夕偃息怳若有亡洒屏翳之淋漓兮吹招揺之耿光曶而出于神奇兮鯈又臭腐不得当邈自古之若兹兮哀吾生之不淑畸汝形而益臞兮怪汝志之弥蹙言謇涩以少味兮步跰无所投足奋骹防而众防兮割肯綮以旁触惟先儒之谈王兮固卓立以忤俗环车辙而至老兮陈诡诗以遭逐问兰陵悲芳草兮登邹峄感乔木慊素衷之陻戹兮緜千祀其芬馥彼瞢闇之弗思兮行狭邪如平陆托黄老而险盭兮攻春秋以阿曲乱鳬鹤之短长兮冲泾渭之清浊不率循于中正兮毎侥幸以致夫颠覆岂昔吾之自奋兮今独有此沉忧托松柏之幽防兮招麋鹿而与俦俯环堵之湫隘兮犹采椽之雕锼驾柴车之朴素兮亦炫燿其华辀等羮藜乎粱肉兮齐衣敝于貂裘穷匪通其不鄙兮贱无贵以何羞嗤予音之寡和兮誉汝器之无不周斯视听之既狭兮曽不遇旷与娄麒麟出而野死兮鸣鸾凤之啾啾幸定分之有在兮肯他岐之往谋何艳阳之骀荡兮破寒谷之飕飕谅勾萌之毕达兮虽壅阏其无由不吾用则亦巳兮况斗絶于荒陬终越秣以燕刷兮夫何足以自疑  

自修赋　　　　　　　　　　【`明`】薛　瑄  

皇降予以众美兮寔清明而粹全胡赋质之不犹兮乃蔽昩而强孱自有识而发愤兮窥前修之阃关诵古训之数数兮服至理之拳拳虽苦心而极力兮犹未从容乎矩步忽内怛而自修兮吾知其故善既复而或失兮怠与敬其交骛心暂开而或蔽兮理与欲其纷互此实进退之机兮肇千里于跬步茍决择之不勇兮将邪嬴而正负盖必欲敬于理而保持兮于怠于欲其屛去既经心以自明兮复诵言以自固庶成性之存存兮全上天之所赋  

思本赋　　　　　　　　　　【`明`】薛　瑄  

吾行年之匪少兮胡贸贸而靡思善恶原于秒忽兮寖千里其远而木油油而上耸兮波沄沄而载驰托后土之鸿厐兮本大化之无涯肇总总之众物兮咸资始于天渊矧含灵之物秀兮孰有不自其先先昭列而在上兮子孙绳其在下或一日而不思兮将原竭而本仆或广植而不食其获兮或勤施而不责所负河流之汪淫兮润实渐于遐土啓我人以坦途兮辟我人以大户既登名于荐书兮复显仕于朝列念积累之艰难兮恒拳拳而恐失服圣贤之明训兮索众妙于微赜仰皇昊之赋畀兮保天理于晷刻谨予识之昭昭兮匪他岐之敢惑洁予身之皓皓兮岂外物之能涅是惟顾本源以自修兮若见亲于羮墙行斯百而靡亏兮体毫发而匪伤坚此志之罔替兮爱此言之不忘敦忠孝而日新兮庶末盛而流长  

## 御定历代赋汇卷七十  

农桑  

劝农赋　　　　　　　　　　【`晋`】束　晳  

惟百里之置吏各区别而异曹考治民之贱职美莫当乎劝农专一里之权擅百家之势及至青幡禁乎游惰田赋度乎顷畞与夺在已良薄瞻口受饶在于肥脯得力在于美酒若场功毕租输至録社长召闾帅条牒所领注列名讳则豚鸡争下壶榼横至遂乃定一以为十拘五以为二盖由热啖纡其腹而杜康咥其胃  

观农赋　　　　　　　　　　【`唐`】阙　名  

岁起于东丁壮就功则知冨民必资于廪实强国亦在于年丰是时也杏花毓树蒲叶抽丛绕出鳯城疲道路之攸往回瞻鹑野知耕凿之斯崇美夫原隰底绩沟塍刻镂耒耜交横烟云辐凑人沮溺而为伴水郑白以分溜一稃二米禾同北里之禾苗盛草稀豆异南山之豆  

观夫田畯至喜室家相欢挥镃去莠筑堰浇兰野饷晓持于斜径畚锸暮荷于层峦怜近山之树密悦临流之地寛葵腰鎌而乍采黍策杕而时看且人生在勤勤则不匮欲抑末以敦本在用天而分地思文后稷济时敷播植之功惟彼陶唐申命掌嵎夷之事八政之中食居一四人之里农为二倬彼甫田习无不利故土爰稼穑含灵是资岁稔则家知礼譲食足则国赞雍煕无辞艰难服先畴之畎畞皆当储峙救黎人之阻饥九年殷忧于尧日万箱发咏于周诗迹忝门人得承规于孔父心将请学恐贻责于樊迟  

稼如云赋【`以农夫望岁欢　　　唐以涤场为韵`】张仲素  

天何言哉嵗云秋矣临甫田而一望见多稼之具美亘平野而云郁覆髙原而黛起九土用康兆人赖止岂非协风中律农祥顺轨土牛作候而不铜雀载鸣而有以徒观其千畞既良万顷式臧兴有渰而混色霑霡霂以齐芳杂非烟与非雾乍漠漠以苍苍孰克辨乎帝力咸自嘉于我疆御田祖之神时闻击鼓乐农夫之庆且见筑场察彼近郊知夫四裔何山苗之能植伊隰桑之尚蔽丰滋漫若用表于播时悦茂油然宁忧于晩岁矧乃华实云就坚好不渝岂茨梁之足喻若荟蔚之将敷知艰难垂戒于往哲务藨蓘在劝于鄙夫爰协古公之政式管氏之虞至夫实颖蓁蓁厥田上上膏隂润以蕃庶矗朝隮之异状邱陵共秀且闻束晳之诗黍稷盈畴更郁仲宣之望懿夫白露凝冷清风戒寒是刈是获式燕且欢谅遗滞之足利思京坁而可观盖由我君勤俭所彰纯嘏屡锡运璿衡之冥数焕玉烛于昌历分地而嘉谷用登报天而牺牛在涤下臣覩而作颂敢叹美于成绩重曰望如云兮我稼既同除其秽兮田具是功既庭又硕兮将表岁终喜有秋兮可以劳农  

多稼如云赋【`以徧野连山如　　唐云委积为韵`】王　棨  

暇日闲望秋田远分彼盈畴之多稼乃极目以如云垦陇畞以青连乍疑散漫叠菑畬而緑合长带氤氲岂不以膏泽调匀薰风顺适致南畞以丰稔若西郊之重积芒既抽而散紫花巳飞而带白几多嘉穗髙低稍类于垂天无限芳田远近有同于抱石傍观夫曼衍平川绵延大田接层阜而如从岫出极低空而若与天连农夫既惬于望岁野老咸欣其有年满原隰以苍苍遥迷晓雾被沟塍而彧彧常混晴烟有地皆匀无川不徧何秋成之色可羡疑暮敛之容斯见似能扶日帝尧之日上临如欲随风后稷之风傍扇故得邨落心泰田家景闲竞秀发于郊坰之外同垂隂于疆理之间生因桀溺之耕宁由触石起自樊迟之学岂肯思山匝高下以鲜若羃东西而波委茍含颖以斯在谅无心而若此不稂不莠同玉叶以纷敷弥阜弥冈异竒峰之逦迤是知黍翼翼以相杂麦芃芃而不如诚匪揠苗之后犹疑荷锸之初若昩躬亲奚百畞以斯盛将其刈获获千箱而有余且君之寳以谷而为人之寳惟食是假观稼盛于五地若云凝乎四野若不属此以歌謡终虑取嗤于樵者  

嘉禾合穂赋【`有序　　　　　　唐`】潘　炎  

景龙二年秋八月属县长子有嘉禾合穗瑞不虚月其祎而乃赋曰  

天祚明德兮降之嘉生按彼灵篇兮莫之与京脉震土膏且分苗于南畞驷临天汉爰合穂以西成当元后之历试表休徴于太平不莠不稂实坚实卑引薰风于和气承湛露于苍昊生非百里验管仲之虚词出异昆山自我皇之所寳在瑞图之右为旷代之祥唐叔得之而合颖周成得之以充箱双米一稃称之表异孤茎六穗颂以非常今也尤盛居然允臧转风而屡腾佳气就日而交见祥光独天不生托厚载于冨媪非圣不感效元符于我皇我皇得之炽而昌风之起兮云之扬嘉禾之瑞未可量天子亿载临万方  

嘉禾合颖赋　　　　　　　　【`唐`】张真祥  

南山之下兮无人之境力穑此中兮均夫躁静劳则不惮既寒耕而热耘庆有所归忽异畞而同颖茎骈惜芃芃之色秀合垂防防之影此焉观瑞亦只以异比于木乃连理之祥在于人盖同心之义稃已闻于二米茎乃殊于九穗岂非德之能及实圣朝之所致爰考休徴丰年是凭麦两岐而能匹茅三眷而徒称固神仓之可贮期郊庙之以升欲荐尧阶且闻秷秷之获将登神膳遂入烰烰之烝天道默瑞以表德岂无沃土而光于我家岂无异方而祚此王国不有嘉生孰谓賔荣友朋之心因取兴于连茹兄弟之乐遂作戒于分荆伫闻唐叔之献颂我后之升平  

甸人献嘉禾赋　　　　　　　【`唐`】赵　蕃  

圣上崇国本致时康动象之昭鉴产嘉禾而应祥甸人于是具畚锸修封疆啓芳颖于修畛荐灵姿于我皇懿夫挺抜自分连拳相接始穰穰而齐实终矫矫而异叶殊其本均二气以发生同乎心表一德之和协不然者宁擢秀于坟衍载具美于图牒徴其瑞质稽彼大同见芬敷而共贯信荣结以交通则知符乎帝道发自天功合穂之珍方将效祉于今日异畞之美岂独标奇于古风于是野老欢心田夫尽力宛移根于沃壤之际俄发耀于丹墀之侧祥烟近拂乍疑连理之形喜气傍临更辨合欢之色弥彰执契之道载助惟馨之德尔其天鉴非远神珍是呈始苕亭而间出终夭矫而曲成岂比躬稼之时尽化晋君之草挺生之岁克符汉帝之名向令质委离披孤生苯尊安得临玉砌迩龙衮设穜稑之萌芽为理化之根本是知六府惟序万邦式孚茅三眷而非偶兽共觝而自殊未若耀青芳于近甸垂嘉贶于灵图况复圣虑弥深皇猷思永梯山航海未足契其休光菲食卑宫将欲示其丰省斯所谓腾茂实于厚地故荐穗于重颖  

嘉禾赋　　　　　　　　　　【`明`】沈　鲤  

惟帝借之千畞接宸极之宫墙翕垓埏之瑞炜穆元辰于孟阳萃坤灵而厚载孕扶舆以发祥错龙鳞于原隰布镂刻于塍疆沁玉河之沃润浥金露之膏瀼拓周台之灵囿陋汉苑之朱堂感华胥于禁防辟融泽于扶桑祷农祥于地后震瘅愤于天房盖圣朝之所以先稼穑备蒸尝展一人之孝思而关社稷之灵长者也粤惟我皇践祚阐坤握干仁亶义濊圣思广渊契七月之精蕴领无逸之直诠振天明而育徳躬丰服于明禋履桑林而简啓望三素以祈年当东作之平秩举大典于籍田亲秉耒以三推御葱辖于青氊命后稷以播谷简伯禹以疏泉班保介而终畞劳百辟于肆筵布阳和于九有畅圣泽于八埏尔乃精忱上达协气旁通瑞祉骈臻灵贶云从沴氛神御寳露时融宜暑宜寒十雨五风将及我私先急我公我黍翼翼我稷芃芃既庭且硕实大以丰乃有嘉禾秀擢防茸或一本而多岐或数穟而同茎引瑶风以幻质濯玉瀣而凝精陆离离以缀蕾韡采采以含英溶丹椹之芳洁灿琼蕊之皛荧秉五匕之恒德挺九穗之奇祯累连珠而合颖一金玉而本生霈休符于甘雨衔滋液于璇星毓祥柯以五变耀泰运于九茎天施雨而匪瑞日沦地而有征譬礼义之多冨猎龙鳯之异名轶幽谷之兰茝掩圃之松苓彼紫麻緑苣岂嘉禾之与捋而碧麦灵苗讵并蔚而争荣若夫粟雨炎帝瑞发轩辕陶虞异穱鲁史书年成周合穟唐叔命篇字成雨于仓颉颖颂着于郑卷野产之而名邑赤乌因之以改元外此而朱蓂历于尧陛紫蕙茁于太原秀腾济隂之境旅生建武之年稻孙扬蕤于金斗祥麟集食于武川敬仲乃啓封禅之所致汾阳极称天瑞之可传此皆帝不贵乎金玉而寳夫衣食之源故其政必调于函夏而时省敛于秋田之所致也乃有连丛合陇七穗五岐三苗四熟珍绮纷披或北里之称盛或山之让奇不周或呈其异种帝庭或献自外夷或光照九阿之謡或香闻五里之滋是以繁瓌移称于前代而昌符踵应于来兹孰若圣世之休祯炳灵淑于神只实皇衷之渊塞特示象于畴菑既登八极于安和仍济万国于咸熙允阜泽之潜通羌化之宠绥于是田畯至喜穑夫载忻佥曰异哉世所稀闻薄言采之以献吾君于惟皇上勳华淑轨方且秉冲自下逊美弗居谓嘉谷之呈象岂凉德之克符实先圣之显烈膺上帝之瑶图也于是降明诏蠲吉辰征太师之九奏举宗伯之十伦饬豆登而并荐毖樽爼以俱陈信曽孙之有道企皇祖之居歆于是大礼告成亿兆欢欣东渐海隅西暨沙壖具瞻上瑞雷动风传凡在廷之臣工咸稽首以飏言谓圣王治天下以孝而五谷为王政之先兹者圣德广运格于重一人有庆兆民赖焉将使至治刑于万国嘉祥载于普天皇风皡皡王道平平端冕垂旒四海晏然穆穆天子寿考万年  

嘉禾赋　　　　　　　　　　【`明`】许　国  

勾吴文学蹑屩之燕防天子藻润太平四方瑞应日奏阙下既闻有献嘉禾者羣公毕贺乃盱衡濯虑而往观之遘徇华子与好古先生辨论金门之左揖而听其语徇华子曰吾闻太和之气醖酿堪舆蓄极而发奇珍乃摅祥风之所披拂膏露之所沾濡神不能阐其粹天不能表其符沕潏逢涌溢为嘉禾盖冥搜于玉防兹快觌于皇都夫其陆海广轮神膏沃衍龙首通渠鱼鳞叠畹蔚封畛兮纵横倬阡陌兮宛转三推既倡兮九扈作劳黄茂聿滋兮功斯显则有玉山异种北里仙英济阳九穗昆仑五寻挹光华于日月凝沆瀣于太清卿云照烂以垂覆景星炜煜而流晶毓非常之元化挺秀质于金茎尔乃颖擢丹霞颗抱明月丰枝苯防玮干芳洁或珠聮于异畞或琪映于同畷或两仪分于混沌或五气散于轇轕或参乎干画之精或象乎洛畴之列其生也后稷降灵厉山遗烈种美璧于蓝田萃商金于清樾其用也含哺万国芬芳九闼颐天顔于五位肇王基于七月猗寰中之上瑞羌阅世而昭揭昔苍姬之受命兮爰抽秘于唐叔逮白水之真人兮值虹流而载育曰悠悠其历劫兮嗟未间乎芳躅匪至寳之不可恒兮何寂寥于图箓圣皇建极兮超赫胥而轶大庭黄舆献琛兮嘉禾乃登迩葳蕤兮千畞远璀璨兮八纮由顾命越于今兹兮果何方兮弗获亦何岁兮弗生保介纷纶而奏御奇祥杂遝于汗青盖千万年之希睹而鸿蒙剖判所未有之庥祯也谓宜陟岱岳告成功勒苍崖树穹窿跨蓂荚于尧除掩蟠桃于汉宫何为乎仅升太庙之几聊陈尚膳之饔蔑洪朗而弗耀抑崇峻以谦冲意者圣人之盛德兮虑非所以章明赐而承昊穹于是好古先生拂然色厉正襟谔谔而复之曰异乎子言所谓见一斑之文豹蔽丰蔀而测星躔者也吾闻之柔桑暮拱殷道以兴芝房协律汉业几倾苍麟驷于羯乗黄龙炫于吴京谓变者未必为咎疑祥者未必为祯其休其否此焉足凭嗟大钧之寥阔兮二五交蒸神奇臭腐兮靡诡弗呈勘一抹一挤之荣亦造化之偶然兮夫何与于朝廷是故明王驭世不贵异物有兢兢而思慎曷颛颛于黼黻稽六府之重轻察三才之秒忽故以丰年为寳民食为天游神稼穑雅意甫田躬黛耜御绀辕厪穆清之宵旰祗求裕乎元元如其耕耘不扰疆理尽力多黍多稌时万时亿百室开兮妇子宁百礼洽兮神人怿即大化之神明知协气之融液虽无嘉禾奚损至徳如其疆理芜沟遂废鸣条不时濯枝愆序田畯失其咨茹亚旅阙其树艺黔黎艰食风敎刓敝虽有嘉禾奚益世故今天子远览陶钧之上庶几归禾之防视厥方贡让而弗处有事寝园荐馨而巳盖俯狥乎百辟非则效乎夸诩子大夫不究本原矜奇説异殊谬乎春秋之义语未卒勾吴文学摄齐而进曰长卿有言楚既失矣齐亦未为得也且皇天树后以长世岂漠然其无情有锡羡以纯佑或降威以宣惩伊灾祥之大致固在昔其明徴然而天道远人道迩验善恶之几先视后德何如耳有禾芊芊明盛之年飞紫芒于尧陌垂金粟于舜田气縁感而后应治有开而必先以此为瑞瑞何疑焉若夫帝泽未流嘉禾聿穟揺盲飚以扶疎润怪雨而薆薱虽并穗之可观实隂阳之多戾出非其时是奚足贵名之曰妖又岂非类故夫麟一也游郊者轩以之光西狩者周以之亡鳯一也岐山鸣而德茂颍川集而道荒彼四灵其毕尔岂兹禾之比方盖以瑞称之兮瑞未可必以妖视之兮妖亦非常亮神霄之有意非臧否其茫茫维观物而考徳兮乃天人之并彰噫嘻为妖为瑞以昏以圣则大圣之握符必降康之綦盛方今巢燧当阳夔龙布令步玉斗悬金镜匹夫轸于宸衷三农重于八政春台若登寒暑皆应是以震声日景霅煜九贡华乔岳输英大川极薫蒸而旁魄乃茁畅于天田所谓以和召和兮洵神理之自然岂比夫赤乌与泰始空诧説于民间昔我髙皇帝之绍天也虎旅戢而化成龙门献其嘉穗肆贲天章用歌敬畏不侈大以自矜爰贻谋而锡类诚天宠其德而灵承其瑞于今观之维上克配而先生不考于此一以为希覩一以为偶然弗原天而尽人得无立言之少偏伊欲照金简重瑶编表煕朝之鸿铄迈周烈于千年务昭明乎圣德乃论治之真诠文学语既从容而却先生敛容唯唯诺诺顾谓徇华子曰此嘉禾之谠议也足劝贤而警虐庶几风人用备著作  

嘉禾赋　　　　　　　　　　【`明`】陈经邦  

猗帝苑之天田纷布绮而错绣德馨郁而升闻发嘉祥乎黄茂原夫禾之始艺兮爰开借于中春皇既祈于天宗兮厥又雩乎灵辰沃壤坟腴而砥平兮清流映带而还汜服葱辖而秉黛耜兮勤万乘而躬履于是油云渰布膏雨沛施后稷播种勾龙敷菑醴泉沃其灵根融臯鬯其神机饴露滋其菁华和风披其缛枝有相之道日至而齐朱火既盈穰金斯届蒨蒨擢擢与与斾斾阿那兮垂芒颖栗兮观穗坌千畞其鳞集兮九扈扬眉而吿祥何茎连而颖合兮昭盛德如吾皇拂云防而晻霭兮映琼钑而入蕊棼总总其盈畴兮班陆离而充籞两岐挺而交秀兮三穗跂而呈珍厥本盈百而余三兮奇偶错以相成夫景星丽天未若兹禾之繁硕而被阡庆云弥宇未若兹禾之蓊翳而垂庾神芝朱草未若琼脂玉粒可餐而饱寳鼎器车未若青芊赤穬可载而输龙枝之委蛇可以轶黄晖鳯冠之旖旎可以谢文羽离离兮双俪何用嘉之并蔕油油兮参起何湏奇木之连理使竟畞皆然兮岂啻千仓与万箱将普天同兮又何羡乎员峤之粟雍丘之粱信两仪之防合兮万灵叶而助顺甿忻忻其相告兮皇禔福而永命曰稼穑惟寳兮民食惟天后知天而得寳兮周以长年越我皇之临御兮兹祥屡觌矧蕊甲之初旋兮重迎轩历惟兹御廪之钟藏兮盖簠簋普淖之自实穆清庙而奠明粢兮又缩鬯萧茅之所出庶征以叙而来备兮肇我公田翠华翼其至止兮省农以为天下先乃受命之溥将兮迄又降康普厥明以率育兮诞告万方皇谦让而不有兮孰发其祥爰诹日而祝册兮享于明堂光九庙之灵兮择我烝尝古矜盛于北里兮以登介丘周归禾而作书兮对扬王休臣稽首兮献颂皇万年兮以豫以游  

瑞麦赋　　　　　　　　　　【`唐`】任　瑗  

建极惟皇昭铄于光出豫考卜乘时省方西自酆镐东巡洛阳顺天游而有度协日晷之云长徴贤宣室布政明堂风雨时序黎庶其康尽物称瑞穷灵委祥明含日月则阶蓂恒秀泽及草木而陇麦登芳于是辟离宫通禁苑覩兹瑞之所应实皇恩之烛远朝任得人时惟贤相九流分职三旗协亮称尧舜之允敷同益赞而为唱曰珍瑞麦生我皇国凌寒而秀彰圣之德愿载东观之书以歌南薫之则既而帝曰钦哉天符聿来俾予光于四表惟尔翼于中台念幽芳之遂性知棫朴之当材且夫麦之为瑞其德至矣居寒自生当暑荐美含实珠净耀芒锋起既标咏于诗人亦称奇于缣史当其芃芃于野渐渐其秀将嗣谷以登年岂凌霜而不茂在昔唐叔嘉禾伊育昭彼周王天人斯穆今惟圣帝此焉攸淑涵之如春也及昼而繁荣就之如日也来牟而纷郁则有小儒怡然鼓腹照水镜之光鉴参历选之题目未登髙而赋成庶陈美于金竹者也  

瑞麦赋　　　　　　　　　　【`唐`】髙敭庭  

圣人顺动文思钦明天地贞观品物咸亨去凭虚而就安处面周洛而背咸京云旗电发霜防林行太隂用事其日在斗万国来庭百神奔走泉潜动而荄落水益壮而氷厚冠异气于缭垣吐嘉麰于寒薮不忌风雪全抽两穗逼日月之光华得云雨之攸利芒纎纎而擢陇叶青青而耸翠同黍谷之移暄类榆林之因地瑞纪増焕嘉禾异植出天苑以称奇访人寰而未识凌玉霜而表劲挺金茎而孤植顾擢颖于年和望生成于地力倬彼藩翰其代天工即汉庭之相国类晋室之清通拜殊祥而北首列图史于南宫纡粹容于有穆冠鸿业而无穷实颖实栗是崇是奉可以为瑚琏之姿可以为穜稑之种伟长至之驭序同少阳之在候成粒贵于鸟衔覆苗期于雉雊夫瑞也百王之珍事其生也二仪之大德道泰则称物呈形政乖则羣力皆忒伊小草之何幸逢大人之允塞愿均照于离明祈作祯于王国  

瑞麦赋【`有序　　　　　　　　明`】陆　深  

仆闲居田野多见瑞麦两岐三岐至五六岐彼九岐者得于传闻殆未之见云实有之感兹休祯作赋一篇有颂有美有风有刺义主劝戒附于古诗人之谲谏虽不足以希踪相如子云庶东京之流亚也示我同志靡得而布焉  

天子正德五祀孟月维夏知知子疡发下体更朔新愈有客唁焉登堂三揖乃掀髯吐论曰夫物有异产事有奇遭噉肉者不可与论味眯采者不可与即文阔哉希乎今兹之所覩也子足良苦抑未之知乎知知子蹷然而起危襟横几奉客下风曰唯唯愿客诏之客曰走故农家五谷是理爰是弱龄勤厥四体今年逾知命而丰穰凡几一畞三石稂莠吐米皆未若今岁之为瑞也麦苗芃芃穟岐为二扬芒含颖复为三四多者五六将将覆地东邻一茎九岐尤异殆淳和之所薰蒸而上帝用以锡类也周书异畞汉歌两岐陋昔人之夸诩昭后皇之惠慈虽防白之翁负之老皆縁畞玩视相与嗟咨若走者齿发犹盛渉历未广宜乎惊悸而伙颐也知知子仰屋太息索然久之曰否否客何谈之盭也夫縁物者贵质敷文者适用且夫麒鳯之希难以疗饥芝菌之祥难以充庖云锦之烂难以御寒蠙蚌之光难以续膏是以圣明抑难得之货壅不稽之言诚以重本而缓末弃无益而即有用也客幸目覩岐麦津津称瑞民瘼甚矣果谁之致独非客之所观见者乎试为客语往岁已已运厄元元夏耘被垄淫雨注天昼夕阅七飓风相牵海波怒而山立江潮喷以骏奔蛟龙舞于街衖冈阜沦为漭渊漂尸横野浮畜蔽川千里一壑万灶絶烟于是百年之完聚连邑之生全化为鱼鼈葬于鲸鳣者殆过半矣曁乎水退民失故居沧桑一变形胜都非朱门沈其阀阅碧瓦荡为邱墟鸟窥巢而不下狐访穴而重疑号哭振野提负沿途父弃其子妻别其夫相与转徙乞丐奔逐投依若流星之逼曙而败叶之辞枯也于是强有力者牢朽材于古岸塞行潦以腐薪依湿林为栋干缀败席为闼阍溷防无别卧食不分什并为五弃仇讲邻相依为命枵腹连旬野无留菜树不遗根徼幸于万一茍活于旦昏尔乃积隂郁结隆冬盛寒层冰千尺竹柏枯干岂祝融之故都为冥之停骖何暧暧之阳国顾风烈于塞垣民无夙具习不素安于是受冻而仆者又如干矣天子方轸念南服融照闾阎发德音大王言贷常赋辟四门封简书于芝检勤使者于輶轩省大官之供调减司寇之坐论赈仓廪之储积蠲逋负之浩繁方将夺民命于沟壑续生气于游魂盖三五之罕有而二气所不能全之旷恩也良有司方忧经费之不足惧考课之殿后鸿泽持而不下限令疾于电走朝四暮三示一藏九使民破十家之产仅足以输一家费数畞之田未足以赋一畞笳鼓盈村扰及豚狗尔乃制为严刑迨及黄耉巨木囊头重金系肘臀无完肤指欲堕手谿壑之填未厌伸暴之门何有于是孑遗之民疮痍之末毙于敲朴困于征科者盖沦胥以尽渐不可久矣戾气醖酿蒸为疫疠方且乘阳发腾犷不可制今枕藉而病卧者比比皆是招医降巫若愦若醉是其冻馁蚀于胷肠刑罚惨其心志发双伏而并攻何方药之能治厥祸方萌殆未知其所至也使垄畞之植一本而十岐共蔕而百穗将安救之而客夸以为瑞哉且菽粟所以贵于珍鼎布缕所以加于黄者为其有用也今夫用者徒存而用用者已亡是谓隆虚而病实忘逺而娱细矣仆窃为客赘而不取也客闻而怃然曰噫嘻有是哉子之迂也信乎执一者未足与权二泥彼者不可与适此子徒鉴于巳已之变为流而不止乎是殆滞于隂阳之迹而未深于斯理者也且夫于穆之化圜运不巳剥终必复泰因于否吉凶互寻祸福相倚夫虫之蠕蠕也不屈不发地之窿窿也不伏不起数逆斯通气顺乃死是故九载之水或以成尧七年之旱终以啓禹子岂知夫凶俭之后继之以丰稔登进之渐承之以君子邪然而气机橐籥必有攸始兆先于物发远伊迩钟鸣而陨霜础润而降雨走诚得于俯仰之余是以释近忧而崇远喜也且夫麦备四气实首五谷诗人颂其于皇下氓赖以率育续岁功于发春函潜气而多淑是休嘉之先露徯斯理于将复示帝心之仁爱啓方来之祉福谅有开而必继孰无征而乃获走且与子托邱壑以优游咏皇风之清穆是故有取于麦岐子何责之备而论之刻邪知知子不能难客乃蹑履而退曳杖而歌歌曰麦秀兮多岐覆垄兮累累彼其之子曽是兮弗思于是知知子返乎潜室沈思渊黙纬情愫于浑沦抽端绪于开辟推化之始终考休咎于遗册览春秋之所书测消长于三易道有殊而归同理既契而心戚然则客之言似亦未为失也将以厥明戒馆客循阡陌辨麦岐之疎数听邻党之损益问勤勚于三时吊疾苦于缓急于时风轻景融烟朗雾清谢雕舆却繁缨被大练防溪藤导以童子从以经生指三汀以东骛遵龙江而缓征瞻桑梓于原隰拜松楸于佳城睇海氛于极际俨波浪之奔轰感钓游之旧踪慨岁月之不停蔼里墟之蔓延有孤物而屡更亦浮云之多态何难树而易倾怅久寄于异土心恋恋乎故京方徘徊以瞻眺謇彷徨而屏营顾见道左麦穗岐岐本同末异旁无附枝始防防以竞秀竟娈娈而莫携将神工之妙合复化钧之巧持或双昂以森矗或左右以纷披或越畎而希挺亦共房而骈垂薄长飚以洄洑照圆景而陆离等比翼于异类嗤连理而不为固物薄而禀厚腾众喙以増奇胡哲人之超轶随所如而见疑昔宣尼之瑞鲁匡人怪而围之比干之忠殷曰不祥而戮尸彼二圣且犹然般罹此又何辞抑轩轾之偶致将彼苍之有知于是历览既倦羲驭未疲揽厥类异采掇以归洵皇泽之渗漉拯黎民于阻饥托子墨以宣袐聊洋洋以陈辞  

揠苗赋【`以无助苗长时　　　　唐至斯茂为韵`】杨　涛  

苗生有渐兮时不可逾揠而求长兮是谓甚愚谓坐致其滋茂翻立见其萎枯欲速之诚虽切受益之理固无计牵挽之功虽则劳止在播植之道不亦疎乎原夫势惟探掇心则陵遽曽本固之靡思徒末大以生虑附丽无所同伐木而蹷根援引靡辞似拔茅之连茹茍离根而去本必有损而无助然则抽轧奚补枯槁是招虽尽区区之意弥损芃芃之苗助长且乖于载绩速成空望于一朝殊不足润以膏泽托兹沃壤待天时以煦资地力以养谅物生之有恒何力防而能长岂不以立心有惑措手无疑俄见宛其死矣犹云有以助之不发悟于尽瘁空深迷于务滋谓短长皆由于己谓迟速不系于时劳而无功殄乃自致方握兰而势并比捽草而功异増高之望莫从尽揠之助爰至徇躁求之性始望如云乖驯致之方终贻委地逆其理而如是伤其物而由斯欲益为谋冀有秋之弥疾过求生害嗟不日而已萎是以君子明于休咎毎因縁于根本不茍且于华茂推于命俟于时无若宋人之大谬  

揠苗赋【`以时贵顺成非　　　　唐由速致为韵`】李　程  

瞻彼陂田新苗在地徒施助长之术且异发生之类望斯箱之翼翼爰用心期贪彼黍之芃芃方将力致揺然乃乱兴每如抽自贻伊戚职汝之由忽分丛于步武俄裂土于田畴劳焉无功焉用拔乎其萃动而愈出纵其生也若浮既不得于和熟宜取伤于躁求相彼老农求之欲速伛偻烦手扶疎自目信相违于浅种不用其良既自露于深根曷云能谷忘枯槁之如彼尚低徊而念兹绕指尚疑于取苎劳身岂并于乘时揽一握之纎茎始如陵草耸千科之细叶终异园葵孰云农事以妨但取髙而为贵无思去草之务有若挍茅之汇不从其道虽矻矻以徒劳莫悟其由讶离离而増欷原夫秀而不实爱欲其生覆东臯而历乱交南畞以纵横或长或短稍因人而尽起靡瞻靡顾俄丽地以同倾与其违性而早落岂若从宜而晩成时不爽于荣枯事可期于逆顺惟躬是瘁宁同于百卉具腓以若所为且异乎孤蓬自振亦由行道者之仁义可依嘉上圣之知命戒中庸之妄祈赋孟子之言聊将此喻穷宋人之理永鉴其非灭裂禾赋【`以为功不至其　　　唐报则然为韵`】陶　洪  

昔子罕之秉权有封人之问焉以为事不可以不敬物不可以不防于是陈曩日耕大田予之于禾也其情易尔禾之于予也其状悴然莫不报其素莫不荅其先予知其意遽变予志倍功于他时尽力于兹地然后萌而密叶以翠契本心而罔违充所养而不匮故知生寡者其功未旣实稀者其心不至茍屹屹以自强何芃芃之莫致是以人之从政士之饬躬佥黾勉而无极并陵兢而靡穷未有不课而名立未有不勤而道融所谓君子重其实贵其功以行之慎者比其盛以动之慢者譬其不惟盛也着美而可观惟不也售能而谁取信乎卤莽于庶绩何异灭裂于南畞草既在兹众亦弃之虽有百廛莫得就而获虽有万顷焉可俯而持哂之者宜夫莞尔叹之者何莫凄其则知恶必由人善随厥操徃无不宜施无不报虽斯言之细微实所讽之奥足以将惩躁竞用戒浇漓朂万代之攸习励烝人之所为若然者功以之成利凭而得实辅政之义理亦劝学之典则在稼尚其如斯人乎曷不鉴之以隐恻  
