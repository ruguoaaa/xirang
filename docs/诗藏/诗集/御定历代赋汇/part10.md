---
title: 第9部分
index: true
icon: editor
order: 10
category:
  - 诗藏
  - 诗集
  - 御定历代赋汇
tag:
  - 钦定四库全书
  - 集部八
  - 总集类
  - 陈元龙
  - 清
---

## 御定历代赋汇卷七十一  

农桑  

稼穑惟宝赋　　　　　　　　【`宋`】范仲淹  

资时者稼穑务本者惟王顾民食而可贵为国宝而允臧田畴播植之时岂慙种玉食廪丰登之际寜让满堂稽彼前贤垂诸大雅谓养民而可取必重谷而无舍惟农是务诚天下之本欤以宝为名表物中之贵者耒耜无废黍稷是崇每训耕耘之绩如敦追琢之功辟五土之时披沙岂异载千箱之处照乗攸同盖以顺彼天时美兹政本观艰难而有获称瓌竒而何损年多膏泽连城之价可期瑞有嘉禾希代之姿奚逺是知宝金璧者见弃于圣人宝稼穑者克济于生民得之则九年利用阙之则百姓食贫多既如云宁愧白虹之气祈于元日似求赤水之珍其或剖巨蚌以劳心攻他山而竭力在寒暑则非民之服在饥馑则非民之食徒闻贾祸之辱  

莫见作甘之徳曷若我东作可嘉西成不忒既坚既好亚父欲碎而何能如京如坻季子比多而莫得念兹在兹百王不移此盈畴而是贵彼韫椟而何为见三时之有伦如分三品与四民之共给胡畏四知今国家崇后稷之功广神农之道既丰年以为瑞盖惟谷而是宝故能富庶之风告成穹昊  

万宝告成赋　　　　　　　　【`明`】叶向髙  

我皇上躬神圣之至徳抚丰融之休辰决天阃开地垠醲化郁其醇流嘉祥降而纷纶八方茹祉九扈肇春望青蟺之岳立兮既徴祐于明禋迨甸人之告壤兮值万宝之咸陈尔其金风协候蓐收戒晨当乗兊而执矩见斗杓之西循农勤望岁风美歌豳遵原隰兮夷犹遡帝泽兮中丘遐阡云郁迩陌黛收峻壤腴沃平野膏流兴有渰而混色兮继于皇之来牟嘉颖防防以离合兮结方皁于西畴其种则稙穉穜穋糜芑稻粱髙黍油油下稌穰穰农师莫籍其数田畯靡辨其方其实则两岐六穗合苞露房连茎异陇玉粒紫芒大田之所未诵后稷之所未尝绍厥明于往禩播大有于僻荒于是万夫之长百室之乡协千耦循畛疆薹笠纠铚艾将既合沓以鳞次复比栉而云翔巍囷积于中野兮何坻京之相望也殷仓箱以络绎兮云我稼之登场也亦有秉穗之滞遗兮蕃不尽于盖藏岂胼胝之弗念兮用歌咏乎时康曰秬黄麰冬稌夏穱兮亦辉载乎缥缃况兹擢秀与稠华兮兼畞栖乎余粮信九谷之既登兮妇子宁止合兆姓以腾欢兮曰帝锡汝粤先畴之初动兮清甽艰于举趾朱明未霑于霡霂兮嗟既愆乎耘耔帝用轸彼农艰兮曰余心其如燬躬圭璧于荪坛兮却鸾舆而步履睠云汉之焦劳兮轶遐躅于彼美皇穹瞩帝之精诚兮驱蛰龙使行雨旱魃倏而逺逝兮溘商羊之旋舞隠隆砰礚以泛滥兮亘东皋与西浒伊黍苗之芃芃兮俨神功之扬诩纷坎坎其击鼓兮爰敬迓夫田祖丰亨有象兮民力用普匪帝格天兮孰润泽此下土帝谦让而弗处兮曰民劳之未绥彼三时之树艺兮重以寒暑之其咨爰自天以降康兮雨旸惟时奠蒸民于乃粒兮岂曰余私荐馨香以答贶兮陈桂酒与椒醑埋苍瑴于后土兮亦用赛乎神厘命太史而书有年兮征似续于来兹  

万宝告成赋　　　　　　　　【`明`】赵用贤  

维圣皇之临极兮垂宏覆于四方念民食之惟宝兮祈昊穹之降康猗精运而诚感兮肆受祜于我将廼嘉岁之肇登兮编区种以呈祥自仓庚之鸣春兮农人力耒于耘耔方云钟于四野兮钱镈复集乎东菑竚甘霤而不降兮呼号屏而嗟咨帝曰吾民其何辜兮惟朕徳之无以迎厘澄心谒款于天神兮屈万乗而步履擗玉蕊以为方兮揭琼浆以为醴谓天视之自民兮诏羣牧交修乎恺悌惟太清之鉴诚兮乃洒乎灵液之弥弥暨兹大火亘于坤维兮素节扇乎迅商土膏既滋液于霡霂兮嘉生纷其繁昌将神明之树艺兮抑方宿之垂芒迎金风而荐实兮浥玉露以含芳赤穬铺棻兮白苗垂颖北里之秬兮如林琼山之穗兮盈畛夫何随侯明月错落于原畴兮悬黎结緑牣乎闾井兹固渗漉于郑白之沃兮抑遌天行之亨也夫岂惟农夫之庆兮翳当扆之所珍也辗炎刘之六穗兮跨苍姬之异茎彼中牟与防稽之产兮曾何足以侔祯尔乃聨千耦以徂隰兮操铚艾而获之筑场圃于中野兮纳重穋而聚之取囷廛于三百兮羌遗秉其载路孑嫠妇其拾资兮懐圣世之多祜维髙廪之盖藏兮譬栉比而墉崇为清醥以冷醴兮且息飨以报丰跻公堂而称寿兮输秸秷以给公彼倚市而杂若兮宁与藨蓘乎絜功天子既尝之以雏兮乃奉盛以告洁明馨荐兮惠莒芗合蒸兮兰借曰时不害而民和兮兹用荐信乎瑶席嘉蒸民之既粒兮吾其陈常于下国彼中唐之朱草兮暨春圃之华平虽皇王之嘉瑞兮曽何佐于黎蒸岂知农殖之华秀兮繄民命之所生世含哺于穰岁兮固将错陶象而解羲绳帝且曰兹百宝之盈兮自田家之作苦当纠笠以荼蓼兮曽不避乎日午虽一粒吾讵忘兮及髙皇之涯武发陈陈以振业兮皇基与天乎终古乱曰惟圣至仁抚万邦兮一徳升闻格九光兮温液洒溟地献祥兮蓐收西陆繁百昌兮神人胥庆乐且康兮惟圣万寿祝无疆兮  

万宝告成赋　　　　　　　　【`明`】王　荁  

夫惟朱明弭节长庚耀芒蓐收宣令金帝持纲凉风载于四裔清露陨于髙苍肆蟋蟀之潜处纷鸿雁以南翔杂坠叶兮骚屑澹微波兮渺茫予乃遡观元化侧览四荒写荔服于湘渚仿巾车于柴桑投迹乎明农之野寓目乎登稼之场维时百谷纷蕤穑人奔走仓箱骈罗妇子先后均万井之色笑繄百室其相守善铚刈而藏之书之国史乎曰大有有父老倚杖来前曰融融乎熙熙乎此鄙人所为终年服力而旦暮告休也予逌然曰噫嘻尔父老殆湛于所乐而未睹所繇者也方今圣明抚运宵旰惟忧罔敢即康民瘼孔求祝融专戒屏翳永遒扬晴氛于九衢将播虐于千畴爰居齐寝爰祷圜丘百寮祗慎六事殚修滞狱遽啓逋臣见收岂云汉之为俪庶桑林乎可侔帝阍垂睇乎天闗巫咸历阅乎神州丰隆铿訇砰礚以来下屏翳霗霪滃浡而傍流转旋旸以洎有秋于是重穋聿兴苕颖毕发螟螣罔侵坚好斯茁九土用均三时靡夺共焦心于薙草之期而鼓抃于肃霜之月若夫层霄咫尺王畿千里扶风西回冯翊东峙纳秸纳秷纳粟纳米载纳之各惟逺迩用实簠簋芳芗荐止缩酌言涚匕鬯嘉防隘卜茎之垂垂卑九种之纚纚神明飨之谓嘉徳罔违宜尔孙子也又若彻侯朱印上公华毂思皇多士列辟羣牧锡圭瓒于恩纶资服勤于公餗展原思之贞广晏婴之粟莫不仰被仁孝俯修亲睦卿大夫颂之谓丰年穰穰受天百禄也又若邑屋鳞凑保聚芊绵遗秉滞穗甫田大田兴吟度曲炊雕割鲜絶甿隶之烦响悦亲知之话言惠而好我乐以永年庶人戴之谓粒我蒸民受禄于天也又若緑睛结骨凿齿贯胷脂辖望星操舰觇风竒琛异璧明珠大弓届尔时日及于防同则见天子致孝寝庙修礼辟雝主鬯攸防黍稷是崇方且焚前殿之珍裘却西域之飞骢异俗化之谓天子有道瑞以年丰也今子逍遥泰熙之时沐浴圣明之徳喜终岁之甫休忘九重之霈泽其犹康衢之民何有于帝力也父老投杖而谢曰微子之教几与草木共其荣瘁饮河海忘其本源矣遂相与奋袂而歌曰世运啓兮圣王垂至仁兮万方成穑事兮相将岁复岁兮乐康  

老圃赋　　　　　　　　　　【`宋`】洪咨防  

嗟余生之刺乖甘偭宻而即疏痛虺隤其倦游臝盘薄乎闲居老既怯于山峤穷莫备乎泽车坐玩相牛之经闲钞种树之书五十步兮野园数百歩兮破庐一秃翁以自乐羣痴儿而共鉏氷解寒祛霏开日舒濯濯我畦浏浏我渠穉甲怒长鲜荚蔚扶渉熟成趣驩然忘劬翁放鉏顾儿而言曰汝亦知夫世有遇不遇之蔬乎鴽酿施蓼蠯醢侑葅蔌蒲羞鼈食苽荐鱼芥酱且胾葱渫且胊烈有桂椒滑有堇榆巳多乎燧人庖羲氏之初而况织翠屠苏殷红氍毹淋漓觞轰豗钟竽猩唇豹胎之鼎素鼋紫驼之厨始馋涎其趋新中便腹而厌余于是荤臊望风而引却芳辛色而应须撷翠苕于昆丘掇瑶頴乎方壶蔗浆盛夏而冻合萍虀祁寒而暖敷行以白玉奉之緑珠五侯鲭兮逊美天酥陁兮失腴此其遇合不啻初识之机云晩见之严徐也若乃岩壑栖迟竹屋槿篱莼擅塲于秋风空结鲈鱼之思韭争长于春雨未办黄粱之炊荻生而河豚上橙熟而蟹螯肥指虽动而莫验腹不负其几希巳而凌寒采薇近阳刈葵袪萱堂背襜芹涧湄镵黄独之雪苗筐白薤之露蕤茗蘼芜以涤烦醪枸杞而补羸冷淘煮兮槐茁餫饨斫兮虀滋膏铏兮雹突饫粪火兮蹲鸱酣糟紫姜之掌沐醯青蔯之丝云蒸鸎粟之乳涛汹胡麻之糜轮囷鵞鸭之瓠郁屈龙蛇之芝婆娑熊蟠之菘防防虬髯之菭鲚孕子兮椶鱼鼈解裙兮树鸡竹竞绷兮稚子蕨初拳兮小儿以至太华之藕黄河之茹婆罗之波棱大宛之苜蓿南越之鹿角江东之专蹄与夫蜀之鸡苏龙鹤栮脯加皮名器纷纶色光陆离性异温凉气分王衰芼择加精调胹得宜香闻爽心味适解睂有举桉之接敬无轑釜之见欺芬芬苾苾杂陈更进可以苏文园之渴疗首阳之饥彼其石芥老而愈劲苦笋少而巳竒蔊育拂士之风菊抱幽人之姿回睨蔓菁随地而易质薯蓣视人而变形曾不满乎一嗤矧肯数乎恶苣邪蒿臭蒜而秽荽然是蔬也进不荣于珥貂鸣玉之齿退不豪乎洒削胃脯之颐烟云歕薄乎夜读之吻风露簸荡乎朝吟之脾与斋盋其争道食方丈乎何期其不遇可知巳儿拱而前其然岂然诸葛以姓行元修以字传玉糁得坡老而重银茄为涪翁而妍与其见赏于肉食之鄙孰若托名于捽茹之贤盖穷患姱名之不立而不患并日之食粥达患宿学之不能行而不患一筋之万钱茍道义之信饱饭蔬食而乐焉翁捧腹一笑长歌振林皎白驹之束刍毋金玉兮尔音  

水轮赋【`以汲引之道成　　　　唐于运轮为韵`】陈　章  

水能利物轮乃曲成升降满农夫之用低徊随匠氏之程始崩腾以电防俄宛转以风生虽破浪于川湄善行无迹既斡流于波面终夜有声观夫斵木而为冯河而引箭驰可得而滴沥辐凑必循乎规凖何先何后互兴而自契心期不疾不徐迭用而宁因手敏信劳机于出没惟与日而推移殊辘轳以致功就其深矣鄙桔橰之烦力使自趋之转毂谅由乎顺动盈科每恱于柔随逺望蹄涔讵有朱殷之色挹兹鳞起终无涂附之期作霖或自于斯干流湿更彰乎就燥回环润乎嘉毂洊至逾于行潦钩深致逺沿洄而可使在山积少之多灌输而各由其道尔其扬清激浊吐故纳新辗桃花之活活揺杏叶之鳞鳞一勺每劳于濡轨三材必赖于工人浴海上之朝光升如日御泛江中之夜影重似月轮常虚受以载沉表能圆于独运低徊而涯岸非阻委曲而农桑是训惠可周于地利空霑负郭之田材足任于天津多寄临川之郡池陂无漉畎浍既潴用能务实势欲凌虚罄折而下随毖彼持盈而上善依于当浸稻之时宁非沃壤映生蒲之处相类安车异矣哉俯此沟塍润于原隰成形必仰乎膏雨屈巳且安于卑湿茍量逺大之功庶无慙于瓮汲  

水车赋　　　　　　　　　　【`宋`】范仲淹  

器以象制水以轮济假一毂汲引之利为万顷生成之惠扬清激浊诚运转而有时救患分灾幸周旋于当世有以见天假之年而王无罪岁者也当其东作云布西成以期何密云不雨兮若焚若灼而大田多稼兮如渴如饥耒耜之功既至仓箱之望将危岂无陂池抱瓮之行曷济亦有沟洫挈瓶之利胡为乃有智者乐水而起予梓人治材而和汝谓一溉之可洽俾百两之斯举固无伤于濡轨轧轧临川初有认于埋轮翘翘在渚是车也匪疾匪徐彼水也突如来如补畎畞之不足损谿壑之有余渤潏腾波忽若刺山之泉涌潺湲去浪渐如澄江之练舒讵见瓶羸那慙绠短流洋洋兮乍若膏润苗欣欣兮初如律暖载脂载牵几通郑国之渠弗驰弗驱自解成汤之旱动将势旋发与机防既引重之象着亦救焚之功大河水浼浼得我而不滞不凝原田每每用我而无灾无害仁常汲下智复钩深于以见因民之利于以见洗物之心若夫大禹之年应资治水必也髙宗之世亦命为霖至如贤人在辅徳施周晋五日一风十日一雨则斯车也吾犹不取  

野燎赋【`有序　　　　　　　　唐`】崔　湜  

先天二年十月仆客于郢山之胡氏胡氏之子体道之命与仆有忘年之厚焉常以暇日登髙纵观见火燎于野壮而伟之因谓仆曰吾读文多矣未尝见有赋于是者试为吾赋之仆时负谴触物多兴授毫斐然岂近声律其词曰  

郢国东走楚藩南极江闗苍茫千里一色在季月之穷防方短辰之骤匿霜皑皑而夜涂霰淅淅而朝逼百草同死万木皆枯瞻彼灌莽鞠为榛芜叶烦拏而积蔓枝拥肿而盘株既攘壑以擢阜亦累塍而冒涂及乎农聚告毕泽虞纵燎逺靡不焚近无不烧灼地而山川卷色炎天而日月頽照固玉石以俱销何芝兰之不潐岂害物以利获将顺时而通敎沃我公田之饶遂及我私之效卢城之曲客游者闻之讯之其足观也乃命我賔仆束吾征马登于髙冈一瞰平野是时牧童樵竖匍匐交驰提爝秉炬斯焉取斯尔其薙棘崇蕴缩茅始吹残芳朱爇短炬犹羸或蠢蠕蓊勃或宛延冶迤晶翳翳而莫振力緜緜而可覊不利进而求退每违髙而趋卑状君子之摄勇同哲人之守雌及乎旭日照烂晴风萧索凭燥鼔威倏忽而作光赩赩而傍翥气曈曈而上薄翻紫焰于半天迸红星而四落騞尔电烈雄然雷奔泉汨飋飃沙腾雾昏其始也杳然若六气含象开混元其少进也赫焉若十日扬光登天门迫而察之既似乎惊镳失毂骇平原逺而望也又似乎列羽攒旗驰塞垣于是走炽狂迕冲烟怒击咆林吼丛欱谷歕壁或霍濩以燐乱乍轰嗃而揊拍如万壑之岸崩拉若千岩之石坼经雪窟而歊霭突氷凌而沸液栖禽失窜以惊嘷伏兽迷奔而随蹶应接不既吁其可畏能使烈士贾勇懦夫増气开耳目之溷浊荡胸襟之滞欷登农山之岭既琐琐焉观广陵之涛亦复何谓及乎炎盛亢极途穷势摧赫赫埽地灭成烟煨何倏兴而忽歇何有往而不来无介推之生气见韩安之死灰仆乃愀然叹息而谓胡公曰夫物忌太甚火亦如之得兹在兹失兹在兹徒观其进徳并命策名逢时三阶式践六柄初持方望防于朝论亦谋明乎帝思居则击钟陈鼎出则长防幡旗咄嗟而严霜夏落顾盼而腐草冬滋道路多望尘而拜朝廷以转目相期及乎过进受伤满盈致缺或身辱名替或气隳心折或朝失卿相之权或暮为匹夫之列客稍引而多去友虽求而巳絶髙门翳罗雀之丛曲池沦涸鱼之辙伊焰焰而不禁固炎炎而就灭聊假兴于斯文庶投鉴于来哲  

躭犂子赋　　　　　　　　　【`明`】练子宁  

闽粤之区有生号躭犂者耕于寛闲之野而老于熙皞之乡以告松月居士曰吾拙于进取而惟犂鉏之是躭安于蹇穷而惟稼穑之是务方吾犂之在手也茫乎其无思熙乎其自怡不啻执圭秉璧之荣而运斤游刃之适也夫是以取而自名子其为我赋之居士曰嘻子知所以得遂夫躭犂者乎天生蒸民纷然有欲强则凌弱众则暴独非神圣之首出孰克为之司牧蔼徳礼于春生凛威刑于秋肃夫妇以别父子以属彞伦是敦风俗返朴夫故士得以遂其诗书商得以通其贩鬻工得以措其巧于方圆农得以尽其力于穜穋昔者尧舜在上皞皞熙熙康衢击壤幼恬老嬉汤武革命应天顺人渐仁摩义颂声以兴洎战国之争雄遂下逮夫秦楚开阡陌而废井田穷干戈而渎威武民生斯时何所控诉汉祖大度文景无为光武明章世绍丕基蔼黎民之醇厚几刑措于斯时魏晋以降五代分争裂冠分冕羶秽相仍伟唐室之开基繇太宗之神武感魏征之仁义叹封彞之莫覩曽未几何藩镇跋扈更历五季民困常主及乎宋室之兴削平僭乱开文明之景运几跨唐而轶汉休养生息三百余年彼番番之黄发咸没齿而无怨元氏之衰羣雄奋起鹿逐鲸吞分鼎峙哀苍生之纷借转沟壑而未已赫焉皇明如日之升欃枪涣其氷释魑魅匿而无形接统乎千岁受命于穆清偃武修文坐致太平出斯民于涂炭化愁怨为欢声是以四海之内无一夫之不获皆女织絍而男农耕向使世涂方难真人未出于斯时也救死而恐不赡又何暇躭犂鉏而乐沟洫自今知之服膺弗失虽耕田而凿井皆咏歌夫帝力贫穷相资患难相恤租必先公食必先粒耕必让畔以同归乎吾皇之极于是躭犂生仰而谢俯而揖请书诸绅服之无斁  

桑赋　　　　　　　　　　　【`魏`】繁　钦  

上似华盖紫极比形下象鳯阙万桷一楹丛枝互出乃错乃并煜煜隆暑凉风自生微条纤绕随风浮沉阳蜩鸣其南枝寒蝉噪其北隂秋风忽其将来咸感节而悲唫玩庇防之厚惠情眷眷而爱深  

桑赋　　　　　　　　　　　【`晋`】陆　机  

皇太子便坐盖本将军直庐也初世祖武皇帝为中垒将军植桑一株世更二代年渐三纪扶疎丰衍抑有瑰异焉  

夫何佳树之洪丽超托居乎紫庭罗万根以下洞矫千条而上征岂民黎之能植乃世武之所营故其形瑰族类体艳众木黄中爽理滋荣烦缛緑叶兴而盈尺崇条蔓而层寻希太极以延峙映承明而广临革飞鸮之流响想鸣鸟之遗音唯历数之有纪恒依物以表徳岂神明之所相将我皇之先识夸百世而勿翦超长年以永植  

桑树赋【`有序　　　　　　　　　晋`】傅　咸  

世祖昔为中垒将军于直庐种桑一株迄今三十余年其茂盛不衰皇太子入朝以此庐为便坐  

伊兹树之侥幸防生生之渥惠降皇躬以斯植遂茂于盛世厥茂伊何其大连寻修柯逺扬洪条梢槮布繁枝之沃若播密叶以垂隂防华宇而作凉清隆暑之难任以厥树之巨伟登九日于朝阳且积小以髙大生合抱于毫芒犹帝道之将升亦累徳以弥光汤躬祷于斯林出获雨而兴商惟皇晋之基命爰于斯而发祥从皇储于斯馆物无改于平生心恻切以兴思思有感于圣明歩徬徨以周览庶髣髴于仪形  

桑树赋　　　　　　　　　　　【`晋`】潘　尼  

从明储以省膳憩便房以偃息观兹树之特玮感先皇之攸植蔚萧森以四射邈洪荣而端直尔乃徘徊周览俯仰逍遥俛睨灵根上眺修条洞芳泉于九壤含溢露于清霄倚増城之飞观拂绮牕之疏寮下迢递以极望上扶疎而参差匪众鸟之攸萃相凰鸾之羽仪理有微而至显道有隐而应期岂皇晋之祯瑞兆先见而啓兹起寻抱于纎毫崇万篑于始基  

蚕赋　　　　　　　　　　　【`周`】荀　卿  

有物于此防防兮其状屡化如神功被天下为万世文礼乐以成贵贱以分养老长幼待之焉而后存名号不美与暴为邻功立而身废事成而家败弃其耆老收其后世人属所利飞鸟所害臣愚而不识请占之五泰五泰占之曰此夫身女好而头马首者与屡化而不寿者与善壮而拙老者与有父母而无牝牡者与冬伏而夏游食桑而吐丝前乱而后治夏生而恶暑喜温而恶雨蛹以为母蛾以为父三俯三起事乃大已夫是之谓蚕理  

蚕赋　　　　　　　　　　　【`晋`】杨　泉  

惟隂阳之产物气陶化而播流物受气而含生皆纒緜而自周伊夫蚕之为物功巨大而优成天子之衮冕着皇后之盛服昭五色之黄作四时之单复是以皇者贵此功焉使皇后命三宫之夫人又世妇之吉者亲桑于北宫二月初吉遂布令于天下百辟兆民使咸务焉是以仲春之月吉日庚午既差我马惟蚕之祖编使童男作以童女温室既调蚕母入处陈布涗种柔和得所晞用清明浴用谷雨爰求柔桑切若细镂起止得时燥湿是俟逍遥偃仰进止自如仰以龙腾伏似虎趺员身方腹列足防俱昏明相推日时不居粤召役夫筑室于房于房伊何在庭之东东爱日景西望余阳既酌以酒又挹以浆壶餐在侧脯修在旁我邻我党我助我康于是乎蚕事毕矣大务时成阁纡卷薄洒扫宫庭蚕母须饰从容自宁至于再宿三日乃开阖啓房是瞻是观方者四张员者纡盘纵者相属横者交连分薪柴而解着茧丝互而相攀竞以挐攫载笑载言惰者恱而忘解劣者勉以增勤是月也天子以太牢之礼献茧于寝庙皇后亲缲三盆然后辨于夫人世妇至于百辟卿士下及兆民咸趋缲事尔乃丝如凝膏其白伊雪以为衣裳冠冕服饰礼神纳宾各有分职以洽百礼罔不斯服夫功也起于緜緜成于翼翼颂之难周论之罔极殷斯勤斯如何勿忆  

蚕赋【`有序　　　　　　　　　唐`】陆防  

荀卿子有蚕赋杨泉亦为之皆言蚕有功于世不斥其祸于民也余激而赋之极言其不可能无意乎诗人硕鼠之刺于是乎在  

古民之衣或羽或皮无得无丧其游煕熙艺麻缉纑官初喜窥十夺四五民心乃离逮蚕之生茧厚丝美机杼经纬龙鸾葩卉官涎益馋尽取后已鸣呼既豢而烹蚕实病此伐桑灭蚕民不冻死  

献茧赋【`以将以给宗　　　　　唐庙之服为韵`】李君房  

冠六宫六职者公桑而巳矣既卒蚕于世妇乃奠茧于天子稽诸祭典实可重考诸女工斯为美信率土而在兹亦奉先而是以当其令布明堂时更青阳蚕事既卒女工式臧然后衣礼服出棘墙奉兹珍茧盈彼懿筐累累乎如将荐卵皎皎乎有类凝霜既依于后亦献于王所以申课绩之劳止展威仪之孔将遂缲三盆修六服或黼或黻或朱或緑期有事于王公庶无劳于杼轴侯其伟而实足尚之享庙之容克备展敬之礼允厘斯盖夫人之畏慎王者之肃祗不然者赋有织纴之筐贡有畎岱之丝海人奉氷蚕至止园客将丝绪来兹冠冕之服可成祭祀之仪可辑可以重其珍美可以扬其裼袭何必桑坛而世妇斯复茧馆而夫人乃入俾来者既殚恒日不暇给盖欲输于勤苦表我敬恭厚礼奉于先祖躬勤劝乃农功使三宫之有序斯百代之攸崇是以献茧之道治国之要将取嫓于三推明至诚于九庙  

春蚕作茧赋　　　　　　　　【`明`】沈朝焕  

臯涂之石于阗之陌西陵春令爰作尔宅或降于原蛾飞五色有女微行取彼柔桑以饲以浴敷此茧乡既命于妃教亦幻迹于笼场蛹以为雌螝以为雄二十七日从老得红仪候至之室窈温濩以佖阒横栖止之岌嵳峩以山崇尔其敛吻罢馋固以中函营丝吐忽老洫而缄战黄于儵忽藏白贲于韬铃其缭绕也如宓妃之缉雾其鲜洁也若鲛人之杼氷周阹以网蔽茀以紷或疎或密一纵一横机工墨色而让巧文士槖管而逊精凭唇吻以黙运不手足而自营若乃缛张类防质素比雪累累果实之就树霏霏琨琳之吐屑客妻献如瓮之祥峤仙缔入火之缬蜘蛛腹果以无功螳蜋频臂其若折匪空作花匪虫入穴匪卵累殻匪巢架樾摘天孙之云章擅前民之明哲乱曰踯躅兮若蜎委蜕兮若蝉譬彼化人以禅自纒内其身而身亡经纶以为世者亦莫不然胡巧而拙其虫而天入机出机尔何知焉聊以益吾钓缗之嫋嫋而贲于丘园之戋戋  

素丝赋【`以真素持质　　　　　唐功济为韵`】张良器  

羽虽白贲然而轻玉虽白坚然而贞未若素丝之为用以转化而为名匪刚克以居礼实柔立而有成其正也可以如绳之直其顺也可以绕指而萦故能纷以随时浩然养素挥流水则转增其妍染绘色则不吝其汚动必随人寸无恒度其来也何所自园客而出兹厥赋也何地由岱畎而贡之俯乎列井将稽防氏之练实乎泽器徒为墨子之悲信干旄之望美非庶士之可持不愿充嫠妇之纬不愿托寒女之丝因防杼以成韵庶补衮而为期代若好五采我则大白以受质代若厌羣居我则众缕以为匹非异俗而招累将矫世而摭实夫其公孙奉驾长倩趋风赠以生刍之束朂以素丝之总盖取诸自微之着积小成功君无谓我微君无谓我细若綦之可织则假手以成劳如裳之可缝则因縁而善系功无不给物无不济彼服卉佩兰衣荷带蕙念牵丝之无日伤考槃之失计今将侔洁白以修身咏羔羊而取嫓傥黄绢之可比希菅蒯而无替  

素丝赋【`以贞素持质　　　　　唐积功为韵`】乔　潭  

色之真者尚乎白质之细者珍乎丝真则贞而洁矣细则积而多之故君子輶徳是务清以自持将经纶以济物先组织以修词惟丝之故不乎素组以饰马言好善而不忘紽之在羊时退公之有度始也重蚕事终妇功促季月候戾风爰求柔桑宁止于十亩既登分茧乃布于三宫至若三盆既缲八月成绩方勤水练爰去地尺昼曝于日吸太阳之光华夜悬诸井濡厚载之灵液于是典丝瞻临防氏引绎引之于手如皓鹤之飞承之以筐若凝霜之积既而嫔妇化理经纬纵横当轩兮婀娜之织弄杼兮轧轧之声映罗袖而增丽度金梭而转明每知白以自守亦含章而可贞夫以白能受采文匪胜质故公孙戒于从微墨翟悲其患失青为辔兮非拟朱为绳兮未匹珍蚕耻越乡而来独茧嗟自园而出唯彼蚩蚩之喻无愧皎皎之实乃续曰丝之素兮贞且吉人之质兮清且一若见用于当时宁七襄于终日  

机赋　　　　　　　　　　　【`汉`】王　逸  

帝轩龙跃庶业是昌俯覃圣恩仰览三光爰制布帛始垂衣裳于是取衡山之孤桐南岳之洪樟结灵根于磐石托九层于岩傍性条畅以端直贯云表而剀良仪鳯晨鸣翔其上怪兽羣萃而陆梁于是乃命匠人潜江奋骧逾五岭越九冈斩伐剖析拟度短长胜复回转克像干形大匡澹泊拟则川平光为日月盖取昭明三轴列布上法台星两骥齐首俨若将征方圆绮错微妙穷竒虫禽品兽物有其宜兔耳跧伏若安若危猛犬相守窜身匿蹄髙楼防峙下临清池游鱼衔饵瀺灂其陂鹿卢并起纎缴俱垂一往一来匪劳匪疲于是莫春代谢朱明达时蚕人告讫舍罢献丝或黄或白蜜蜡凝脂纎纎静女经之络之尔乃窈窕淑媛美色贞怡解鸣佩释罗衣披华幕登神机乗轻杼览牀帷动揺多容俯仰生姿  

织机赋　　　　　　　　　　【`吴`】杨　泉  

伊百工之为伎莫机巧之最长似人君之列位象百官之设张立匡郭之制度如城隅之圆方应万机以布错实变态之有章是以孟秋之月首叙庶物工民呈材取彼椅梓桢榦修枝名匠骋工美乎利器心畅体通肤合理同规矩尽法因事作容好无不媚事无不供于是乎女工就素丝轻贯综纪简奸清织女扬翚美乎如芒丽姿妍雅动有令光足闲蹈舞手习槛匡节奏相应五声激扬浊者含宫清者应商和顺成柔慷慨成刚屈伸舒缩沈浮抑扬开以厌间阖以髙梁进以悬鱼退以侠疆气变相应隂感乎阳僶俛不及进却颉颃事物之宜法天之常既合利用得道之方  

布赋【`有序　　　　　　　　　明`】徐献忠  

邑人以布缕为业农甿之困借以稍济然其为生甚疲苦非若他郡邑蚕缫枲苎之业力少利倍者可同语也然天下所共衣被而详其衷者甚寡于是核其事告诸观风者作布赋  

客有至吴下邑览织妇之布素歆卉物之流泽收岛夷之末计啓闺房之长息廼喟然而叹曰美哉布也是固一匹可以愧盗心不得千金之偿约者欤何赍者之逐逐而拾者之堇堇也下邑之士曰罗纨绣文素绨锦绫长裾交袆流景飞晶此居者之所扬辉而观者之所凝睇也子不是慕而慕诸贫民之业亦有说乎客曰布通贵贱之物不择温凉而适其为制也疏陋缣缯密殊绢縠有氍毹之毛毳齐缟素之洁白贱靡绮之浮华伤贝锦之徒饰孺夫匹妇可济其乏缺通都大邑与千乗之富相埓岂虚言哉曰子何不伤其劳而徒羡其美不稽其私而徒夸其防子亦欲闻其劳且病乎若乃铁木相轧手挽足压且餧且扐出絮吐核张弓挂急声噎牵条络车吚哑错杂借光于膏继夜于日心急忘寐力疲歌发衾簟空寒漏水寂溢妇子喧阗老穉毕力客曰若是劳乎曰未也嫠妇卷袖妖姬解佩含秋入机凝寒弄杼流苏绾综一伏一起踏蹑相次上下不已缕断苦接梭涩恐腻手习槛匡声扬宫征长夜凄然得尺望咫寒鸡喔喔解轴趋市方是时也母闻谤而不暇投杼妻迎夫而帖然坐起客曰若是劳乎曰未也织妇抱冻手不顾匹夫懐饥奔走长路持莽莽者以入市恐精麤之不中数饰粉傅脂护持风露摩肩臂以授人腾口说而售我思得金之如攫媚贾师以如父幸而入选如脱重负坐守风檐平明返顾客曰若是劳乎曰未也妇辞机而望逺子牵裳而愬饥先洁釡而待米旋汲水而候炊语少待以相慰既久竚而始归夫婴婴以捐涕云攘攘者在途索子钱而不释并布母以如飞夫狼攫虎噉肉寒骨解无一语之抗声犹三而称怪握两手以授之拂空拳而吞欬虽卒岁之靡从完小信而不怠是岂但一妇织而衣十人殆所谓一室肥而众俱瘵者也客曰若是病乎曰未也海上之民土薄水浅其恶易遘枵腹者未知其税驾鹑衣者徒羡夫长袖夫广储丰积出自农夫之耕一丝寸缕皆从匹妇之手然而茧丝告成置蚕不问耕犂召丰于牛何有是固天下之同风惟江南为丛薮畮钟之他税从升涂泥之末路计斗是以手不停机而终岁无衣穷年仡仡而不赡其口客曰何言之过也沧海变迁化为陵陆禹土涂泥廕注滐渌禾黍芃芃满家弥谷贫携白堕富树华屋婚媾靡靡徒侣簇簇顾今日之江南殆海内之乐国虽有布缕之征亦岂加于谷粟何徒抱杞人之忧损名都之望乎曰否否不然恒岁之运水毁木饥消长相代前建后除阳九隂七听命皇祗今昔庚申火仇冯夷亢令烁金天汉飞灰槁土沃焦赤地坼既葵藜之莫采亦木棉之变衰枝无垂菝絮罕葳蕤倾筐脱负采掇支离寡夫拥肿哲妇鸱夷里胥蹀躞督邮喧豗无尺寸之可缝况纲运之崔巍匪凶岁之取盈抑国计之在兹当是时也虽使星婺献技火防脱鬛罄大夏之全产省公仪之百室偪阳不悬于城雉匡庐借练于飞瀑亦何以应之客曰嗟哉下邑之民若是病乎曰未也工以习胜巧自技生伤末路之靡滛变素朴为华英始力作以助农终防丽以耀名竞良工之巧思幻化国之神能于是飘絮若蓬刻缕若积岁成匹累纎敌绒广倍乎东海之二尺袤齐乎别渚之五虹凿以团鳯绕以飞龙缀金章以错縁变猩草之鲜红烂太霞之朝采夺景乌之晶莹袨巳浮乎龙水绡何羡乎鲛宫盖其技巧始于渡海之黄妪彰闻出自恋阙之钜公忘万家之膏腴邀一日之欢悰传观内近遂入公宫一匹遂抵于千缗聨筐始达于重瞳民已穷而益偪霜既结而氷从呜呼嗟乎蒟酱竹杖天马蒲萄通西国而开越巂穷异诡而驰臆胸啓皇武之逺略罪臣骞之作俑朝槿不思其暮落寒灰尚恋夫冬烘竟残桃之取戾何献曝之耿衷方今圣主龙飞问民疾苦诸非着令改不暖坐首蠲兹役防我陨仆尚衣之絺绣有章进御之浮靡不取免徭征之巨累思息肩而就卧虽红纱之纲运尚存而貂珰之督课稍妥客乃瞿然作而言曰甚哉鄙人不知民之病苦若是也九月授衣犹以为晩终岁作劳祁寒不免吾又何敢袖手以向人徒负暄而思暖  

## 御定历代赋汇卷七十二  

宫殿  

甘泉宫赋　　　　　　　　　【`汉`】刘　歆  

轶陵隂之地室过阳谷之秋城回天门而凤举蹑黄帝之明庭冠高山而爲居乘昆仑而爲宫按轩辕之旧处居北辰之闳中背共工之幽都向炎帝之祝融封峦爲之东序縁石阙之天梯桂木杂而成行芳肸蠁之依依翡翠孔雀飞而翺翔兮凤凰止而集栖甘醴涌于中庭兮激清流之濔濔黄龙游而蜿蟺兮神沈于玉泥离宫特观楼比相连云起波骇星布弥山高峦峻阻临眺旷衍深林蒲苇涌水清泉芙蓉菡萏菱荇苹蘩豫章杂木楩松柞棫女贞乌勃桃李枣檍  

许昌宫赋　　　　　　　　　【`魏`】卞　兰  

入南端以北眺望景福之嵯峨飞栋列以山峙长涂邈以委蛇见栾栌之交错覩阳马之承阿转狎猎以相因  

若流风之扬波木无小而不砻材靡隐而不华懿采色而发越玮巧饰之繁多双辕承枌丹梁端直明牕列布绮井崱嶷其隂则有望舒凉室羲和温房隆冬御饰盛夏重裳同一宇之深邃致寒暑于隂阳修栏防于阶砌崇栋拂乎旻苍绮发组华翡翠生光丹草周隅灵木成行非窈窕之至贵孰能升于斯堂坐金人于闱闼列钟簴于广庭天鹿轩翥以扬怒狮子郁拂而负桢珍果敷华兰芷垂荣百璧照耀飞响应声扣角则春气至弹商则秋风征历神芝之峻观幸安昌之巍巍进鼓舞之秘伎絶世俗而入微兴七盘之递奏观轻捷之翩翾或迟或速乍止乍旋似飞鳬之迅疾若翔龙之游天赵女抚琴楚媛清讴秦筝忼慨齐舞絶殊众伎并奏角巧骋奇千变万化不可胜知乐戏阕游观足登承光坐华幄论稽古反流俗退虚僞进敦朴宝贤良贱珠玉岂必世而后仁在时主之所欲  

许昌宫赋　　　　　　　　　【`魏`】杨　修  

于是仪北极以构橑希形制乎太微【`原本阙六字`】结云阁之崔嵬植神木于灵草纷蓊蔚以参差尔乃置天台于辰角列执法于西南筑旧章之两观缀长廊之歩櫩重闺禁之窈窕造华盖之幽深俭则不陋奢则不盈黎民子来不督自成于是天子乃具法服戒羣僚钟鼓隐而雷鸣警跸嘈而响起晻蔼低徊天行地止以入乎新宫临南轩而向春方负黼黻之屏风冯玉几而按图书想往昔之兴隆  

新宫赋　　　　　　　　　【`北齐`】邢　邵  

拟二仪而构路寝法三山而起翼室何大厦之耽耽而斯干之秩秩岂西京之足伟故东都之所匹尔其状也则瓌谲屈奇澜漫陆离嵯峨崔嵬巉岩参差若密云之乍举似鹏翼之中垂布菱花之与莲蔕咸反植而倒施若承露而将转似含风而欲披土成黼黻木化蛟螭布红紫之融泄间朱黄之赫曦兽狂顾而犹动鸟将鶱而中疲木神水怪海若山祗千变万化殊形异宜隂梁北注阳乌南施百楹列倚千栌代支或据险而形固或居安而势危  

上阳宫赋　　　　　　　　　【`唐`】贾　登  

天子卜惟洛食受于河图开上阳之别馆取大壮之规模尔其则以三象当乎四术沓云构而承天擎露盘而洗日俯驰道而将半临御沟而对出疑海上之仙家似河边之织室昔者向明南面十月游廵旣其避暑亦以迎春镂章霞布环卫星陈集诸侯则朝乎万国张广乐则和乎千人得横汾于即事将燕镐而爲邻旣而大驾斯去华宫不御闭玉户而藏春掩金台而罢曙见芳草之空积看桂花之独着人多望幸之诚地惜离宫之处别有洛阳下客东鲁余风辞官北部对问南宫赋甘泉于此日希客荐于扬雄  

望春宫赋【`以春望郊野顺　　　唐时布和爲韵`】阙　名  

青门之左兮层宫嶙峋资睿览以临下得嘉名于望春故在东以就乎阳位当出震必俟于良辰乃发惠和式遵夫月令无劳辙迹自表于时巡其初也度规法大壮标上苑而独出俨复道而明望逺天听以遂于羣生浃皇情用交乎四畅鲜飇微扇笼轻霭于高台淑气初临鏁浮光于防伏吾君于是纵目前槛驰神逺郊散晴烟于地表拂佳气于林梢覩青阳之煦然载怀祈谷听鸧鹒之鸣矣不使覆巢布政有孚宸游是假察微明于逺峤睇新緑于平野南山之翠色盈前渭水之素光在下盖将赋借田于晋代岂比撰吉日于周雅美矣哉矗云楣以重叠焕藻井以辉润居高而逺无不临涵泽而动无不顺谅可禆于恭默非取乐于崇峻况乎流莺欲啭初柳生姿懿祥风之习习増丽日之迟迟伟凤阙之楼台万邦仰止盼龙鳞之原隰五稼惟时圣上所以成化用彰克勤是务功所以遐及仁术纷其大布斯宫宁夸后之爲斯望匪盘游之故旣而天地叶神人和脩文以昭士耀武以止戈然则赋望春之事宜乎播大雅而登歌  

华清宫望幸赋【`以题　　　　　唐爲韵`】李　程  

上苑之左兮骊山之中天作高岫帝爲离宫示宸游之有所表圣鉴于无穷临峻路而赫其昈昈标爽垲而屹以崇崇惜翠华之未至阒紫殿而犹空则有望幸其中流睇延慕希天顔而回瞩望云阙而屡顾想恩波之东注俯瞰渭流爱佳气之西浮空瞻秦树目尽烟末心驰御路何圣虑之未还独幽怀而能喻穷辙迹且俟玉山之游想车音将购长门之赋矧夫阁有朝元之美称殿有长生之嘉名霞駮丹槛云攒绣楹可以召通仙之降止安皇祥之永贞是以仰碧落竭丹诚庶日月之回照等葵藿而同倾濯觱沸之泉每想金舆之度践萋青之草还思玉辇之行虽托质于别馆常寄心于穆清恋恋西向悠悠瞩望歩磴道以寂历眄广庭以寥旷竹花虽吐如含待凤之诚云气才升若睹从龙之状彼玉山旣逺金阙仍賖未若浮游近县如在仙家俄天邑之孔迩自神都而不遐虽馆称五柞殿美九华喻之于此曽何以加惜乎神光未瞩旷此佳境徒企想以忡忡复怀慕而耿耿闭玉树于深谷销金铺于秀岭君乎君乎胡不出宸居而来幸  

晴望长春宫赋【`以登陴起　　　唐遐望爲韵`】梁　洽  

云收野迥兮目极千里空净川长兮纤埃不起视河外之离宫信寰中之特美飞重楼之沓秀缭长垣而层趾详巨制与宏模固一君而万祀振秦晋之襟带据山河之表里谅神功之所营匪灵光之能拟邈矣轇轕岌乎崚嶒对华山之赑屃挟重关之股肱文物着明则可乆可大制度丰敞则不骞不崩来苏之咏已作观风之道斯逺树遥晴挂长虹而欲饮祥烟不散俟吾君之复登宫阙多奇栾栌叠施倚万楹以磊砢洞千门而陆离玲珑玉树则偏澄霁色连鶱绣槛则却映斜曦设璇题以曜殿黏赪壤以文陴度之以几筵则有典有则约之以轨物则不高不卑当今取实去华匪俭匪奢撙节三代光宅四遐豫顺以游御六龙而戾止声明自溢奄九有而爲家且夫书称梓材易称大壮自昔栋宇之作未有兹宫之状夫长者仁寿之宗符春者发生之所向伊嘉名之可伟乃动植之攸尚客有学古之流乃含毫而一望  

上阳宫望幸赋　　　　　　　【`唐`】谢　观  

宫阙崇崇萦带洛河之上据临天地之中俨百司以环拱流百川兮会同曷君王之未顾屹楼台而鎭空或斑白里人或前后近侍覩周公之旧制忆开元之故事当域中之正寝实王者之定位何乃内外如一东西有异思紫泥而日日将来仰玉辂而年年未至徒使万室向曙千门洞开蔼臣心以西望希天睠之东回见红轮之渐晩又翠华之不来及夫玉漏报更蟾辉永夜皆倾耳以闇属恐飞诏之潜下徒玉之屡亏尚金龙之未驾是必左右献书股肱啓谋以爲王者一德合居上游以爲金城千里能制诸侯殊不知四海无虞五兵载戢与殷周而抗节岂秦汉之能及在仁义而聿修奚险固之是急且夫中岳爲内四岳爲藩此则前控伊阙右辟轘辕乃文公立圭之地是成王定鼎之原宁劳百二之势足居九五之尊所以干干属望恋恋何言尚轸忧人之念未垂巡狩之恩虽年华不负于照灼而烟花暗老于宫垣况复伊洛王畿崤函近地往复无劳人之役逦迤有行宫之备冀我王之临兮示天下爲家之意  

乾清宫赋　　　　　　　　　【`明`】黄　佐  

丕铄维明帝睠鸿德遹宁寰区烈祖受之宅离作都秉粹精以灵承握隆熺之昌符文皇振业依黔嬴而奠辰枢缭瀛廓穹肇此天居粤乾清之秘宫总黄之喷薄何富媪之蕴灵竣定鼎而后获洎谋之袭契法太紫以营度盖以疏明瀹聦储神习体轶烦慆而游冲漠者也稽诸邃古合宫緫期黄虞之始经营而成周路寝之所仪九筵五雉于皇拓之旣普而深亦丽且弥匪维宴娭日监在兹湫漻霄雿之中于以敬陟降而崇缉熙建休号以诒燕谋盖亦已百有余朞矣越阏逢阉茂之歳赤熛章怒郁攸孔震结构防涌氛祲彻旻岂椓人之嫁雪将茀旧而布新诏司空而僝工走羣灵而驱八神劚石则无闾不周之防抡材则荆扬岷峩之阻挽修繂则山善稠防伐轮囷则靁阗邪许驞駍駖礚淫淫与与挥汗爲潴熭日成暑陶埴锻厉之属莫不胪分其曹伍于是乎揆日晷验星文陈圭臬絜广轮宗伯献模林衡效勤鼛声簸岳锸徒篲云獶人司墍匠庆挥斤约筑削屡子来以趣役者虎跃而霆犇旣乃考工畡计以万雕摩维精贲轮饰奂炯然阳化烁尔隂泮夺眞巧于大钧虽鬼神其犹惮故其爲状也丰融曼衍揭嶪峥嵘缦缦莫莫樛流交婴邈穹嶐以闳壮亘砰磷而靖冥防欱赫以崴磈儵嵻崀而奫停岧嶤羾于天汉纷攒罗而混成瓌殊俶傥不可殚形怳兮忽兮橶胶葛腾九闳接耀魄之威神斡璇玑而縡高明羌跰以輵螛魂悚悚其若惊尔乃登泰阶之三重遵轨涂之盘曲钩陈纵横以匡卫阁道駊騀而延属仰而瞻之若烛龙之蜿蟺引扶光而曊若木頫而履之若巨鼇之赑屃运九垓而苞百谷团殿般般以离立珠熉黄以相爥函絪緼之元气文何有乎黪黩彼曽城与县圃昔传闻而今骇瞩其上则觚棱高标金爵翘翘琉璃鳞鳞划霓摩霄织乌顾出没扶揺屹华表以萦旬始莅飒防乎斗杓檐牙翔而阿霤奋絶浮景而翻碧寥其下则扣砌瑶础右平左墄承以峻基广以夷石盘以蛟螭涂以朱碧巩若昆仑镇奠南极崱屴缯绫硙硙即即其中则县緜房植耽耽层覆梅梁揭宇藻井承漏欂栌檦枺修棪曲校飞棁浮柱支撑环句题鄂冲苁以霞张桷梀媕婀而霓纠傍夭蟜以閜邅沛艾以赴螑上骩丽以互经下芔歙而腾凑玉绳倚抳于奥宦瑶光爣朗于窔牖转椳度阈蠖略鸿溶网户翠钱金铺琐牕五采争胜流烟走虹璧门洞开璀璨玲珑流苏县珰招揺从风文镜曲琼煜煜雍雍鼂采夜光之饰与灏气而相通詄荡荡以窙豁忽眑眑而冥蒙冞五城而张六幕终纷员而莫穷其外则辇路纚连缭垣周回复道遐阪达于平台厉黄碝间以玫瑰菀菀葱蒨垂杨大櫰永巷迤逦是爲总街乃顾二门业业将将日精月华左右相望郁仪望舒驻辔而骧重闑逾延开阖隂阳试举其名则维百福与千祥杳骋骛以防窱隮重櫩而攀天梁东望文华苍龙守闉上宪摄提析木之津啓榣山之碧镂蹠菞丘之宝轮册府申观图书萃珍扈阁闲馆昱爚嶙峋西望武英金虎环陛象彼觜觿衡石积廥牙璋葆旅猋动靁厉蒿室兰唐嶻嶪迢递掖垣之外周庐宿卫于前则华盖谨身通于奉天实应太一文昌太微三光之廷帝车运衡合契轩辕鹑光溥照燡燡在焉垂拱中宸恭默如渊于后则坤宁哕哕含贞符矩位正枵星躔婺女抗虹扶栋凿翠开籞四荣云谲万栱菱抒玉戺金釭鹏鶱鳯举俪我宸极以爲内主若乃仁寿清宁问安承颜干黄祗倬彼间彼昭德兴泰长春百花诸宇则又储靡曼而列幽闲冲风飏乎防幕散彧彧之椒兰红绣缋与机杼俨河鼓之天孙函荾荴以晞日珩瑀戛乎爰设六尚以掌九室冠袍防靸其仪有佖彤琯炜煌伊违斯弼叙燕寝之条纪恒授环而戒逸铭槃鉴以昭警司精微于密勿尔乃暖殿敞青轩彤墀帐设甲乙翠被绛椸霍落帘栊罨画罘罳循除而架有筄有簃盝顶重橑槎牙峛崺方亭曲榭兽钥隇防历夫钦安仁智乃瞰百子之池游鯈瀺灂泛淡涟漪鸣鳬翔鹄颉颃栖迟植芭蕉与芙蓉灵囿莽乎萋萋监宫鹤立以企幸睋虬幄而瞷龙旗黄衣有徒洒埽供事仪文玺绶以及枥驷监局之号二十有四银珰珥貂时维阍寺挈壶之设于彼外闱莲灯虬漏贮水运机偶神按候与天弗违鹓沼鹊楼黎旭熹微鼓登柝应鸡人呼旦虫飞而防盈燎煇而色辨天子乃驾鸾盖铿鲸钟清黄道出紫宫端门载啓执法当中左掖右掖星共云从羽林森森而就次旄头髧若其防茸自三能而逮即位莫不矢心于重瞳明庭景昃玉未遑食庶采旣胪乃还宫而定息犹纠防乎天刑夕惕厉乎衮职守琬琰之彞章铺鸿藻而立极诞兹宫之成也圣神聿兴时维缀旒信帝心之简在用迓德而彰景休皇舆发迹乎郢甸鸣玉鸾之啾啾歌斯干以考室非鬼神而孰谋轸民役之劳疚仰先后之懿猷盖奕奕款款扏扏如也于是帟幕霄县缇帷宿设云构呀赫登降诎折龙超虎视逺瞪近察披奇妙规矩相叶神移天运俞哉匠哲夐牢笼乎宇宙挹三辰而可撷山川尾而在下九野谾谾而昭晰威灵旁魄而四塞规万世而妥洪业乃念宣庙图揭豳风稼穑艰难景触心融乃念敬考调元习静光祚思贤永言显圣是以服闲邪之炯戒体慎独之徽言追往初之遐躅袭得一之自然曰出王与游衍恒对越乎昊天昧爽兢兢而练要盖冥心乎冯翼之先于是乎革粃政尚仁厚兴礼乐韬甲胄振幽滞扬侧陋咨九扈礼三夀乃郊上以昭在宥声从海流泽与霖究覆露入于毫芒犹闿怿而敷茂庆霄掞而嘉谷颖显肸蠁之纯祐然犹嗛其休烈憖谓小康斥去奇衺以谨怠荒郅大騩而问道诵丹书而自彊揽日月以爲明摛云汉以辨章前蜚廉以涣号后屛翳使服箱靡握誉而爲绸旄蒙澒而骖昌光驱丰隆与列缺碑震曜乎鬼方永合德乎泰清纮六合而爲纲谇曰灏灏奥区防旷奲丽庥神灵兮睢睢盱盱泛泛滇滇逴广廷兮戴盆掩袂睎天障日纷万情兮维皇建极维圣存诚天经兮婥约脂韦湣乘陈洞蘖萌兮沕潏曼羡锡隤祉仡颂声兮时乘六龙昭受休嘉亿斯龄兮  

汉宫春晓赋【`有序　　　　　　明`】徐世溥  

孝武皇帝旣感子虚上林之事元光四年春晨游后宫意动趣驾召司马相如爲赋相如进曰臣鄙人未覩宫中之实所称云梦上林徒意爲之且夫子虚乌有又何足爲天子道乎必不获谢昧死请得纵观宫中于是上诏宦者导从相如着籍得纵观宫中三日旣罢赐洗沐一月赋奏天子称善传示宫中赠遗累万以相如爲郎其词曰  

夫何春晖之窈窕兮澹裔裔乎依人被陵原以殊姿兮草木寤而怀新迢逍遥以入宫兮历阿阁而讵寻飇逺近其同芳兮善翩翾以窥襟揺璧珰之参差兮羌孰辨其笙琴阒彼燕赵之嫮丽兮徂四序于闲深维风雨之増欷兮旣頽思于柔裀曰明月其犹可愬兮窃独悲乐夫旭日之初临始眳藐以睨牖兮若含笑而流波继踯躅以少进兮逞嬉顔而逾和遂偃蹇而狎人兮鉴旖旎之垂罗射网户以返照兮璐阶赪而生霞灼未央之崔嵬兮馺娑骑虹以驾梁郁枍诣与发越兮竦犀戺而虚翔跻披香以经茝若兮金铺赩何煌煌煜千门之宝甃兮青荧下上而连光晔先晞西盘之瀼露兮遂左隂而右阳于是鹍鸡罢舞交莺变声铎传长信钟殷承明周庐竞辟訇若雷霆锦衾回梦绮幄齐惊恡余温而恋枕兮欣初照而俄兴佁儗怊怅淑态无方娟然扬眄光在屋梁苑香入幕蔓影侵牕潜理私束盥饰明妆脩鬟髢摘领裳端攲宜否纤悉审详亦有宿倦未解独弛珠帘薄装旧襦幽靓自然防纨匪澣媠鬋从偏就庳阈以仍憩兮拭曼睫而犹纷敏缓之异性随矜懈以殊姸尔乃飏雾縠鸣璆佩拂琳琅歩容裔违洞房践瓀砌乍相见吐兰蕙询宵梦之若何兮论新饰之同异则有先秋捣素乘旦漱裳悬练拟瀑搓帛疑霜或篝络于鍼缕眇凝睇以秋思摘经夕之条蕊相栖翥之所宜谁与奕者逺识棋声纤手称敌并坐皇英云谁穉笑撷草羣嬉角多行罚秘异爲私乃有连袂出游三五爲曹或俯镂槛或眺灵霄摄裾防罥揄袖迎飘故匿丛兮谑侣乍隔叶兮相招同有望而期造惜綦履以择蹊遵微行而容与漾深竹之流飔忽焉莞尔倩颊横春折柔艳翳华簪镜清流憺宜人乃赋香秔有鳬鸳鸯振鹭暴羽孔雀賔旸驯禽就食飒沓成行忘调饥之防防兮绰解泰以相羊当日之班栉洮之余肃趋长乐温室渠渠雕檐开曙焕若神居白发严蔼娙娥侍梳怅盘桓列诸殿端闱尽开昭阳特掩见庭燎之遗烬知和銮之流宴惕怆怳以自怜哀芳烟之未散若乃弦桐旣怿刳管繁兴新謡竞奏关关嘤嘤凄若离鸿兮应霜汀雝若凤戏兮云中鸣肃若微风灌木挟蛩吟谐若雨润潺湲杂松声闻之者莫不洸瀁溶防渺渺怦怦故能使晓日爲之缓午而浮云不生也或佻徭以巧笑或僊僊而姗举或庄凝以正色或惜嫕而恬妩莫不音度旋日停波之曲影贮桂栋杏梁之宇细腰腻理铅妆万千离宫别馆三十六所强爲乐之多方兮谅难得而备数也乱曰盛年深宫掩寂寞兮晼晩桑榆去人逴兮春回鲜荣如梦觉兮万户筝讴乐莫乐兮一人承恩兮羣翠颦光潋灎兮愁人心宫阙峥嵘兮日下迟乌负影兮昭阳飞杨袅烟兮蚕吐丝宫中春兮春不知  

明堂赋【`有序　　　　　　　　唐`】李　白  

昔在天皇告成岱宗改元干封经始明堂年纪总章时缔搆之未辑痛威灵之遐迈天后继作中宗成之因兆人之子来崇万祀之丕业盖天皇先天中宗奉天累圣纂就鸿勳克宣臣白美颂恭惟述焉其辞曰  

伊皇唐之革天创元也我高祖乃仗大顺赫然电发以首之于是横八荒漂九阳埽畔换开混茫景星曜而太阶平虹蜺灭而日月张钦若太宗继明重光廓区宇以立极缀苍昊之頽纲淳风沕穆鸿恩滂洋武义烜爀于有截仁声馺沓乎无疆若乃高宗绍兴拓统锡羡神休旁臻瑞物咸荐元符剖兮地珍见旣应天以顺人遂登封而降禅将欲考有洛崇明堂惟厥功之未辑兮乘白云于帝乡天后勤劳辅政兮中宗以钦明克昌尊先轨以继作兮扬烈圣之耿光则使轩辕草图羲和练日经之营之不采不质因子来于四方岂殚税于万室乃准水臬攒云梁罄玉石于陇坂空瓌材于潇湘巧夺神鬼高穷昊苍听天语之察察拟帝居之将将虽暂劳而永固兮贻圣谟于我皇观夫明堂之宏壮也则突兀曈昽乍明乍防象太古元气之结空巃嵸頽沓若嵬若嶪似天阃地门之开阖尔乃划岝以岳立郁穹崇而鸿纷冠百王而垂勳烛万象而腾文窙愡怳以洞豁呼嵌岩而旁分又比夫昆山之天柱矗九霄而垂云于是结构乎黄道岧嶤乎紫微络勾陈以缭垣辟阊阖而啓扉峥嵘嶒嶷粲宇宙之光辉崔嵬赫奕张天地之神威夫其背黄河垠漱清洛太行却立通谷前廓逺则标熊耳以作揭豁龙门以开关点翠彩于鸿荒洞清隂乎羣山及乎烟云卷舒忽出乍没岌嵩喷伊倚日薄月雷霆之所鼓荡星斗之所伾仡挐金龙之蟠蜿挂天珠之硉矹势拔五岳形张四维轧地轴以盘根摩天倪而创规楼台岉以奔附城阙嵚崟而蔽亏珍树翠草含华扬蕤目瑶井之荧荧拖玉绳之离离防华盖以傥漭仰太微之参差拥以禁扃横以武库献房心以开凿瞻少阳而举措采殷制酌夏歩杂以代室重屋之名括以辰次火木之数壮不及奢丽不及素层檐屹其霞矫广厦郁以云布掩日道遏风路阳乌转景而翻飞大鹏横霄以侧度近则万木森下千宫对出熠乎碧光之堂炅乎琼华之室锦烂霞駮星错波沏飒萧寥以飕飗窅隂郁以緜密含佳气之青葱吐祥烟之郁律九室窈窕五闱聨緜飞楹磊砢走栱夤縁云楣立岌以横绮彩桷攒栾而仰天皓璧昼朗朱甍晴鲜頳栏各落偃蹇霄汉翠楹回合蝉聨汗漫沓苍穹之絶垠跨皇居之太半逺而望之赫煌煌以辉辉忽天旋而云昏迫而察之粲炳焕以照烂倏山讹而晷换夸蓬壶之海楼呑岱宗之日观猛虎失道潜虬蟠梯径通天而直上俯长河而下低玉女攀星于网户金娥纳月于璇题藻井彩错以舒莲天牕赩翼而衔霓扶标川而罔足拟跟挂而罢跻要离欻矐而外丧精视冰背而中迷亘以复道通乎掖垣坌入西楼实爲昆仑三事庶尹正仪躅以出入九夷五狄顺方面而来奔其左右也则丹陛防防彤庭煌煌列宝鼎歊金光流辟雍之滔滔象环海之汤汤辟青阳而啓緫章廓明台而布堂俨以太庙处乎中央发号施令采时顺方其阃阈也三十六户七十二牖度筵列位南七西九白虎列序而躨跜青龙承隅而蚴蟉其深沈奥密也则赤熛掌火招拒司金灵威制阳汁光摧隂坤斗主土据乎其心若乃熠燿五色张皇万殊人物禽兽奇形异模势若飞动瞪盼睢盱明君暗主忠臣烈夫威政兴灭表贤示愚于是王正孟月朝阳登曦天子乃拖苍玉辔苍螭临乎青阳左个方御瑶瑟而弹鸣丝展乎国容辉乎皇仪傍瞻神台顺观云之轨俯对清庙崇配天之规钦若肸蠁维清缉煕崇牙树羽荧煌葳防纳五服之贡受万邦之籍张龙旗与虹旌攒金防与玉戚延五更进百辟奉圭瓒献琛帛颙昂俯偻俨容叠迹乃洁菹醢修粢盛奠三牺荐五牲享于神灵太祝正辞庶官精诚鼓大武之隐辚张钧天之铿訇孤竹合奏空桑和鸣尽六变齐九成羣神来兮降明庭盖圣主之所以孝治天下而享祀窅冥也然后临辟雍宴羣后隂阳爲庖造化爲宰餐元气酌太和千里鼓舞百寮赓歌于斯之时云油雨霈恩鸿溶兮泽汪濊四海归兮八荒防哤防乎区防騈阗乎阙外羣臣醉德揖让而退而圣主犹夕惕若厉惧人未安乃目极于天耳下于泉飞聦驰明无逺不察考鬼神之奥推隂阳之荒下明诏班旧章振穷乏散敖仓毁玉沈珠卑宫颓墙使山泽无间往来相望帝躬乎天田后亲于郊桑弃末兮反本人和兮时康建翠华兮萋萋鸣玉銮之鉠鉠游于升平之圃憩乎穆清之堂天欣欣兮瑞穰穰巡陵于鹑首之野讲武于骊山之傍封岱宗而祀后土兮掩栗陆而包陶唐遂邀崆峒之道礼汾水之阳渴饮沆瀣之精英黜滋味之馨香贵理国其若梦游华胥之故乡于是元元澹然不知所在若羣云从龙众水奔海此眞所谓我大君登明堂之政化也岂比夫秦赵吴楚争高竞奢结阿房与丛台建姑苏及章华非享祀与严配徒掩月而凌霞由此观之不足称也况瑶台之巨丽复安可以语哉敢杨国美遂作辞曰穹崇明堂倚天开兮巃嵸鸿蒙搆瓌材兮偃蹇坱漭邈崔嵬兮周流辟雍岌灵台兮赫奕日星喷风雷宗祀肸蠁王化恢鎭八极兮通九垓四门啓兮万国来考休征兮进贤才俨皇居而作固穷千祀兮悠哉  

明堂赋　　　　　　　　　　【`唐`】刘允济  

大哉乾象紫微疏上帝之宫邈矣坤舆丹阙披圣人之宇聿观文而听政宜配天而宗祖体神化以成规应灵图而立矩度七筵以垂宪分四室而通辅合宫之典郁乎轩丘重屋之仪崇于夏禹因殷成于五帝继周道于千古统正朔之相循起皇王之踵武大礼兴而三灵洽至道融而万物覩其在国乎惟圣践极配永登枢浃生成于大冶销品汇于洪鑪贯星象而调七政列山川而宅五都开洛阳之宝籍受河阙之祯图緫防龙于国序集鹓鹭于天衢包壮叶于顼笼景化于黄虞功旣成矣道旣贞矣荅后土之嘉祥蔼上云之殊祉望仙阁之秀出瞻月观之宏峙镂红玉以图芳萧坛而荐祀道不言而有洽物无爲而自致向明南面高居北辰属天下之同轨率海内以严禋想云台以应物考明堂以临人协和万防怀柔百神降防心啓灵术采旧典询故实表至德于吹万起宏规于太一欣作之于有范伫成之于不日工旅奔竞人皆乐康访子舆于前迹揆公玉之遗芳顺春秋之左右法天地之圆方成八风而统刑德观四序而候炎凉跨东西而作甸掩二七以疏疆下临星雨傍控烟霜翔鶤坠于层极宛虹拖于游梁昆山之玉楼偃蹇曽何髣髴沧海之银宫焕烂安足翺翔于是览时则征月令观百王绥万姓肆类之典攸集郊禋之礼爰盛衣冠肃于防诚礼乐崇于景令三阳再啓百辟来朝纁雾集旌斾云揺湛恩毕被元气斯调罗九賔之玉帛舞六代之咸韶泽被翔泳庆溢烟霄穆穆焉煌煌焉粤自开辟未有若斯之壮观者矣焕乎王道昭贲三才逺乎圣怀周流九垓鸿名齐于太昊茂实光乎帝魁浃羣山于雨露通庶品于风雷盛矣美矣皇哉唐哉  

明堂赋　　　　　　　　　　【`唐`】任　华  

粤若稽古巨唐千灵累圣二叶重光思文烈以宗祀象天地之圆方考遗训建明堂俯南端之赫赫防北极之锵锵盘螭黝纠捧神珠而高翥游鹍翕习仰层槛以回翔星辰出纳于疏牖虹蜺萦带于轩廊逺而望之若扶桑吐日生高冈近而察之若丛云转盖陵昊苍屹峥嵘以岑立漫离披而翼张其奥秘也懿濞退槩灵仙髣髴肃枚枚以实实窅眇清爽日月来往赫昈昈以煌煌阶陛嶙峋而分据栾栌磊落以相望实造化之难测非翰墨之所详吾君正冠冕垂衣裳佩玉玺腰干将猛簴列崇牙张百揆时序万国来王敦行尚年旣在南而近夏贵仁亲族乃居东而曰阳中主尊于太室西导德于緫章务兢兢之孝理匪晏晏之乐康然后知向明之位正随时之教盛因方备色乘五运以顺行选士养贤崇四学而敷令岂直若斯而已哉其宫十二以象辰行水四周而爲海堂筵楣径可以见乾坤之筹防暑往寒来可以知六九之变改室也州之数牕也卦之在高得黄钟之实柱悬列星之彩毕千古之能事终一人之不宰至有虞之緫章期夏后之太室殷重屋以五周太庙以七伊数君之余制各殊涂而并逸虽信美于当年是无取于今日别有清河绊鸟长沙求防讨论公玉之图错综伯喈之议傥绣桷之有渐庶青云之可致  

明堂赋　　　　　　　　　　【`唐`】王　諲  

大唐混合寰宇开张时雍体黄中之一德居紫微之九重旣而成化再造天下有道得彩鳯之灵图据飞龙之大宝美其历数防昌累叶重光眞宰无爲盛先天之景业圣人有作立配帝之明堂写神规之大造嶷崇丘之正阳燐燐烂烂荧荧煌煌徒观其藻画周设雕刻具美绮寮豁达以生风重檐周流以藏晷嵚崟﨑状昆岳含雾而插天衢隆崇硉矹若蓬莱驾鼇而涌海水屹乎氤氲孤标紫氛璇题皓饰金铺洞文拱星辰以端居傍眺白日冯轩槛以直视俯见青云尔乃环曲析构重屋莲衔绮井艳窋叱以垂珠阶接彤庭影连延而造玉若夫灵姿众出诡变丛生画栱攒施龙桷参崖以星布隂室昼朗粉戺皎曜以月明及夫四海波晏一人有庆寒风初尽阳月旣正蛮夷飒沓以来王文物葳防以交映信所谓不宰而合通居中而作圣  

明堂赋　　　　　　　　　　【`唐`】于　沼  

天子朝诸侯于明堂惟古之制始以讲信修睦终以布宪施惠合至德之休光旌中国之巨丽下之象地也以列五位之神上之法天也以配五方之帝禀太一之威灵顺隂阳之开闭左个右个分以寒暑之宜以筵以几度以堂室之际观乎万国来朝威仪济济圣乃负斧扆而南向以布政百僚端冕弁而北面以陈礼是知人以君爲心君以人爲体宴会之节以明于尊卑庆赐之仪以旌于孝悌原夫宅中而起继天而作遥眡嵩少俯枕伊洛巍巍煌煌厥高不可乎弥度拏龙防以蚴蟉亘虹梁而各落綷以绮藻施以丹雘四闼以四气而开八牕以八风斯廓祥风布影对宝槛以交辉皎日悬光曜金牀而璀错于是陈三献之礼臻九成之乐申仪于辟雍崇业于太学甄古今之至理议沿袭之踳駮旣而顺斗极运天关皇恩普矣贵贱以颁东门之外以朝乎九国南门之下将享于八蛮正德是惠风斯布禁淫慝节制度重三台之任乃申命于中阶宠五霸之功遂授钺于东户夫明堂者明帝之复体天爲状必资阐化以准程岂独规而取壮出庶物而咸仰包宇宙而爲量惟先圣之是则信百代之可尚  

明堂赋　　　　　　　　　　【`宋`】范仲淹  

臣闻明堂者天子布政之宫也在国之阳于巳之方广大乎天地之象高明乎日月之章崇百王之大观揭三宫之中央昭壮丽于神州宣英茂于皇猷颁金玉之宏度集人神之丕休故可祀先王以配上帝坐天子而朝诸侯者也粤自苍牙开极黄灵耀德巢穴以革栋宇以植彻太古之明大壮之则风雨攸止宫室斯美将崇高乎富贵之位綂和乎天人之理乃圣大造明堂肇起明以清其居堂以高而视壁廓焉而四达殿岿焉而中峙礼以洁而俭必表之以茅教以清而流故环之以水曁二帝之述焉合五府而祭矣逮夫夏礼秩秩奉以世室商祀穆穆制以重屋神禹卑宫阶以一尺之崇成汤受命革以三尺之盛赫赫周堂制度景彰七筵兮南北之广九筵兮西东之长堂幷包于五室室辨正于五方面明堂而背北室左青阳而右緫章耽然太室严乎中黄都徽名之在南取盛德之向阳或谓厥堂惟一厥室惟九辟阖其三十六户疏达兮七十二牖亦规上而天覆复矩下而坤厚近郊之宫广而能受通天之宇髙而弗偶八方象其幅九陛参其前后肃肃焉听政之庙应辰而周彰趪趪焉承天之柱列宿而相望环林兮葱葱圆海兮泱泱旣方舟而经梁复素饰其回墙陈位序以有严议法象而必臧示邦域之景铄期人神之乐康左有辟雍天子学宫坟籍浩以明备文物森其会同奉三寿以勗天下之孝设三乏以劝诸侯之风右有灵台庶民子来若经始于神明乃占候于昭回天之道也惟默默以有象圣之心也盖惕惕而无灾此三雍之大者故百世以钦哉若夫约周之礼禀夏之正天子升清阳之位体大德之生彼相协谋有司奉行庆赐必均历象必明布农事于准直习舞德于和平止伯益之伐木禁蚩尤之称兵惟仓廪兮赈天之穷惟币帛兮礼邦之英无隐不彰无潜不亨防荡荡之至仁浸灏灏之醇精此明堂之春也万物爲之荣又若炎以继天曦以永日始于仲吕之管复于清宫之律天子乃登诸明堂曁夫太室命盛乐以象德致大雩以祈实升高明而有豫定心气而无逸静百官之事驱五谷之疾无索于关无难于门止北伐之威以助养于生生导南风之和以饰喜于元元此明堂之夏也万物爲之繁尔乃象正火位德王金行鸿渐于以南向谷万斯而西成天子乃居緫章之奥奏清商之声图有功而专任诘不义而徂征修法制以谨收藏之令养衰老以恻摇落之情同我度量平予权衡人社以崇厚兆民报本之志神仓以秘示万邦致孝之诚此明堂之秋也天下爲之清及夫虫介时分虎威夕永诗人发其凉之咏日官賔可爱之景天子乃北堂以居南面而省锡饮烝之庆从祀寒之请于是戒门闾备边境劳三农于休息警百辟于恭靖关市必易宫室必整无用之器斯彻无事之官必省饬国典以俟来岁之宜讲武经以肃万邦之屛此明堂之冬也天下爲之静斯乃顺其时与物咸宜适其变使民不倦者也稽夫宗祀之文大享之辰上仪乎皇皇盛节兮彬彬比于郊也我则取文之胜方其庙也我则取质之纯损益其礼尊严其亲五天之座晔晔以陈五帝之席奕奕而伦惟太室之位乃上帝之神作配者先王从祀者五臣樽斝离离玉币莘莘牲牢之举旣遵于夏后蔬果之荐复本于周人礼无不当诚无不臻圣人于是出斋宫而肃肃被法服而循循酌一献以从质躬百拜以表寅司仪实相乐正攸賔进爼豆之吉蠲罗簨簴之轮囷六乐咸在统美乎列星八风相荡同和乎大钧下舞上歌蹈德咏仁非常之祭骏奔者万国莫大之孝蚁怀者兆民于是神醉其德人乐而极太史书于防大夫颂于国颂曰明堂崇之明王祀之礼以成之乐以歌之光天之下教以化之若夫元朔会同羣后对越穆穆乎舜门之辟晣晣乎宣燎之发帝时待旦而久求衣以先纡黄组冠通天建日月服乾坤防干将升昆仑进山岳之圭当云龙之轩正圣人之大宝示天下之有尊巍巍焉负扆而立济济焉辨色而入太常正其等衰九賔序其名级中阶之前三公屹然应门之外九采察焉阼阶之东诸侯以同西阶之西诸伯以齐门东北面者子之位门西东上者男之次东门之外则有乐浪蟠木几夷之国西面而北上西门之外则有防汜大秦六戎之属南上而东向南门之外则有朱垠越裳八蛮之族唯北是望北门之外则有荤粥幽陵五狄之种唯东是尚于是兟兟旅进锵锵肆觐向明者盖取诸离观光者受之以晋君臣之位定礼乐之道振雅韶以奏文铎以徇皆望云而就日必歌尧而颂舜上和而下乐金声而玉润况夫晨光赫曦天颜弗违冕绂兮霞集玉帛兮川归盛乎王庭之声明焕乎天象之光辉若北辰之会众星咸粲粲而在共如太阳之临多露普湛湛而将晞莫不君三揖于上臣载拜于下行典礼扬风雅访儁良议穷寡人曷幽而覆盆贤曷恻而遗野于以盛名器于以休宗社署圣法于圆阙驰神教于方夏皇哉耀今昔之荣观至哉敷亿兆之纯嘏故曰揖让而治天下者明堂之谓也惜乎三代以还智者闲闲诸儒靡协议者喋喋而皆胶其増损忘礼乐之大本泥于广狭废皇王之大业使朝廷茫然有逾逺之叹惘然有中辍之议殊不知五帝非沿乐而兴三王岂袭礼而治爲明堂之道不必尚其奥行明堂之义不必尽其制适道者与权忘象者得意大乐同天地之和岂匏竹而已矣大礼同天地之节岂豆笾之云尔自汉魏之下曁隋唐之际堂或三五之上道非三五之世盖不取其厚而取其薄不得其大而得其细享配之文或然未分政教之烈斯焉弗闻是则帝道不施胡取乎緫期皇德不隆胡取乎合宫故夫明堂之设也天子居之日敬日思思之何也万微存乎消息敬之何也兆灵系之安危繇是惟克念以作圣思尧舜之齐名惧巍巍之弗逮乃孜孜于鸡鸣唯至平之休代思阜财于吾民惧四维之有艰尚疮痍而百辛故圣人之实俭弗下剥而上侈思寡费而薄索民庶几于格耻惟下武之太宁亦省躬于干戈取诸豫于四方慨风云以长歌惟知人其古难思济济乎贤者盖举一于臯陶乃连茹于天下惟好生之至德思与物而爲春惧幽陋之靡及常咨命于仁人惟及人之一德始若晦而弥彰故三五之君子腾茂质而无疆惟皇极之大范思天下而与平惧万物之或差时我心于诚衡然后见天下齐于无体和于无声厖睂而寿吾何仁之有含哺而嬉吾何力之爲但渊渊緜緜无反无偏浸淳泽以咸若乐鸿化于自然此明堂之道也盖无德而称焉我国家凝粹百灵荐馨三极东升烟于岱首西展琮于汾侧未正天神之府以让皇人之德祖考来格俟配天之仪诸侯入朝思助祭之职岂上圣之谦而愚臣之惑也臣请考列辟之明术塞处士之横议约其制复其位俭不爲其陋奢不爲其肆斟酌乎三王拟议乎简易展宗祀之礼正朝会之义广明堂之妙道极眞人之能事以至圣子神孙亿千万期登于斯念于斯受天之禧与天下宜而已乎  

明堂赋　　　　　　　　　　【`元`】祝　蕃  

有大人先生问予以明堂之制者予趋而进拱而对曰厥维明堂王者之宫爰自黄帝合宫肇名尧曰衢室舜曰緫章世室重屋建于夏商逮夫成周厥制乃备分室疏牖列筵度位于以朝诸侯于以享上帝于以宣皇风于以顺四气虽帝王之文质不同而名数之损益各异然要其终则皆天子布政之宫而非辟王游逸之地也尔其厥初经画之始命共工以鸠材诏哲匠使运智爰度国阳审曲面势仿紫宫之隂阳值心宿之所丽上圆象天下方法地洞四方以疎门则三台以列陛其户则三十有六其牖则七十有二若夫东西南北之修广则七筵九筵之异制采縁不琢所以昭其俭丹雘不御所以戒其侈方其朱鸟中见仲春是殷羣蛰咸啓勾萌方新天子乃御于青阳统和天人发号施令布政行仁流资始之大化与万物而爲春若其孟季之月则有左右宫之分陈及乎大火旣中仲夏斯正南薰所被品物咸盛天子乃御于明堂以布夏政兴阜民之歌发解愠之咏虑隂阳之始争乃齐愼以怡性亦互开其左右以分处乎季孟至若虚正秋仲天高日清万汇斯遂穑事乃登天子乃御于緫章以秩西成或巡狩以省敛或详谳以修刑嘉民气之旣夷相与庆乎升平乃辟明堂之右爲其左以爲孟月之室啓堂之左爲其右以爲季月之廷及乎日短星昴殷于仲冬民事咸毕嵗功告终天子乃御于堂允厘百工计来岁之国用会收藏之冨丰喜一阳之来复运元气于无穷若其孟季之月亦分处乎左右之宫惟土王于戊已斯中处于太室闰弗备乎中气乃出居于门中斯则明堂之制之见乎月令者如此而周公朝会之制则有异而有同也厥后汉武事务夸大济南献图寔公玉带甘泉明廷语旣傅会昆崘道上事益神怪至于洛阳寔爲东京建武之所创始永平之所经营制度益密颂声乃兴曁灵台以辟雍曰三雍而并称虽未足比隆于三代亦庶几乎不媿于斯堂之名若夫李唐之肆侈饰乾元而屡更宜天心之弗享畀烈士之火城方今圣天子袭世德承天休万国献图籍四海酣歌讴灵台严太史之测候辟雍蔼多士之藏修独明堂之未建岂王度之靡周盖礼乐兴于积德正有待于皇上之黼黻皇猷也于是大人先生喜而歌曰于赫皇元车书同兮文治聿兴千一之逢兮厥惟明堂王者之宫兮制作有待在皇上之躬兮遹观厥成吾与子歌三雍兮  

明堂赋有序　　　　　　　　【`元`】邵宪祖  

明堂之设也自黄帝至于三代虽制异名殊皆所以崇祭祀朝诸侯养老授朔也降自后世诸儒诵讲此是彼非竟不终作惟汉武帝唐武后有所崇创而穷奢极侈夸耀一时先王之事无闻焉故设爲荅问极众人之所炫耀折之以孔孟之辞其辞曰  

渉无公与佚处先生游于广漠之野憩于无怀赫胥之庭渉无公曰子衣逢掖之衣冠章甫之冠言称尧舜行式孔颜陶写古今涂黄点丹然而一物不知儒者所耻百王绳绳代殊事异崇以明堂殷以大礼縁饰乎文章嘉美乎祥瑞奕奕皇皇天人禘祀子闻其制而知其说乎先生曰未也渉无公曰三代以前遐哉邈乎其文不可得而征也吾将语子以汉唐之制诩子以宏丽之规恢子之心胷发子之志意子乐闻乎先生曰唯唯夫汉唐之兴也虎视关右龙位洛京序九族之敦睦致万国之攸宁焕文物之昭回将隆厎乎太平卜明堂于少阳环紫宫而作京向文明而已逺隘湫嚣于郊坰丰宏模而大起规亿载而莫倾瞻彼邃宇磊閜晶荧崔嵬山立熠焴日升吁可畏也昆仑崛峋而通天辟雍沆漑而萦霓门延九阶堂中五室玉叶戢伋而负青蜃蛤煨炀而涂晳斐文漂渺于八方晨光炯晃于四壁飞櫩轩翥以承霄疏柱汨越而鎭极雉角矫举崇墉缭繘阶级周廻而等凡圣殿堂嵌岩而挹苍壁燐防五色赫燡炳爥方徘徊于五间俨煌煌而崇秩澔澔涆涆岌岌堂堂蚴蟉驯豢乎虬龙嵱嵷施靡乎峦冈忽蔽亏而防眇兹霮防而冞彰夹牎玲珑而助明复道防娟而韬光重屋四阿高台两旁爚爚电绕翚翚翼张拔灵观乎其中示天下以不藏若乃巨扁纷题异制繁诡三三相重六九相比青阳緫章洞达融泄堂太室幽隐赑屃势合形离高褰逺仍层厓而増盘防通巷而纚纚四鱼阃户外不闭阀焜耀而熭烻缀赤白而星丽应三统齐节气别九州法天纪修短各宜小大殊制柱植挺卓栏槛周廻级栱栉比重干指防飞枊鸟踊大梠贯鋂方衡勒分阳马承隈天梁偃蹇而虹举芝栭緁猎而云堆枅榱纷纠以承楣建瓴缕布而宗万象灰泠通天杰出立木如林増构如蜜珠龙斜碍于魁魒户牖呑吐乎日月庭筵广均房户齐一视听罔届出入忘术乃灵之所鉴临人神之所昭集也天子乃命法驾乘鸾辂扡苍虬抶白虎昭衮冕谐律吕聿来明堂之宇爰祀五帝配享祖宗澄心清魂斋庄肃雍维牛维羊鬯沟醽醁饭銒既洁粢盛以六一献授俎五官进熟神之格思缤纷其来抚璿玑而下视降玉轪之神威帅霅阳开而隂闭翕赫精储而思垂介景福于帝躬锡嘉谷于蒸黎腾清霄于防霍阒乎莫知其所之尔乃进鸠玉于更老析圭爵于侯辟招延儒雅询求忠直容与乎义涂安居乎仁宅然后发德号于庶邦播惠泽于四海历列辟而论功次羣臣而课最蛮夷蹙甬而来庭芔然兴道而自艾开六合之元亨跻九有于熙泰遂致天阶平秩坤维奠位三灵流应二气蠲疠麒麟游其圃神爵来其树醴泉发其滋甘露零其砌诸福之物莫不毕至于是乎鸿生钜儒铺张扬厉吐气成文矢词激句赋颂振声歌謡接喙赫赫孔阳昭昭靡替凡此盛事照曜青史皇元龙兴君明臣良子何不搜阅典故模写汉唐溜珠缀辞摛藻连章献防朝廷之上庶兴大礼而振皇纲佚处先生听然笑曰仆鄙人也游心道义不谐众儒考索坟典硏精诗书方陋汉唐之阨僻而子爲我言之乎且子不务古学徒讼繁仪奢言侈靡昧筹是非讦高言以骇俗虽纷纷其奚爲惟明堂之穆穆爰肇兴于太古黄帝合宫之号虞舜緫章之目夏崇世室啇奕重屋揭明堂于周邦昭文物之郁郁虽有一殿五宫之列九筵七筵之异复道重屋之殊八尺三尺之纪然而享上帝以崇礼朝诸侯以定仪养三老以敦孝颂月令以顺时同仁政之所出光圣世之丕基是以尼父之叹鲁图冠冕而迭居者数姓桀日之恶尧天之圣成王幼冲周公辅政栋宇非殊有德则隆兴无德则不竞是以孟轲居齐宣王兴问则答之以王者之堂教之以行王者之政是以文质不必计析其制度今古不必符契于典章大礼岂徒玉帛之陈设大乐岂徒钟鼓之铿锵要必施仁政于海宇袭芳躅于帝王奚用间间喋喋议论纷攘徒胶泥于増损孰得而究其短长方今盛明纲纪具举仁侔三王德迈五帝济济廊庙出纳献替皇风被于四海礼乐光乎后裔今子乃欲后汉唐之爲陈之帝王之世使后世好名之人殚财竭力以祸天下必子之言夫渉无公避席改容怳忽蹴踖谨受明教服之无斁  

## 御定历代赋汇卷七十三  

宫殿  

德阳殿赋　　　　　　　　　【`汉`】李　尤  

开三阶而参防错金银于两楹入青阳而窥总章历户牖之所经连璧组之润漫杂虬文之蜿蜒尔乃周阁回匝峻楼临门朱阁岩岩嵯峨槩云青琐禁门廊庑翼翼华虫诡异密采珍缛达兰林以西通中方池而特立果竹郁茂以蓁蓁鸿鴈沛裔而来集德阳之北斯曰濯龙葡卜安石蔓延蒙茏橘柚含桃甘果成丛文防曜水光映煌煌  

鲁灵光殿赋【`有序　　　　　　汉`】王延夀  

鲁灵光殿者葢景帝程姬之子恭王余之所立也初恭王始都下国好治宫室遂因鲁僖基兆而营焉遭汉中微盗贼奔突自西京未央建章之殿皆见隳壊而灵光岿然独存意者岂非神明依慿支持以保汉室者也然  

其规矩制度上应星宿亦所以永安也予客自南鄙观艺于鲁覩斯而眙曰嗟乎诗人之兴感物而作故奚斯颂僖歌其路寝而功绩存乎辞德音昭乎声物以赋显事以颂宣匪赋匪颂将何述焉遂作赋曰  

粤若稽古帝汉祖宗濬哲钦明殷五代之纯熙绍伊唐之炎精荷天衢以元亨廓宇宙而作京敷皇极以创业协神道而太宁于是百姓昭明九族敦序乃命孝孙俾侯于鲁锡介珪以作瑞宅附庸而开宇乃立灵光之秘殿配紫微而为辅承明堂于少阳昭列显于奎之分野瞻彼灵光之为状也则嵯峨防嵬峞巍防吁可畏乎其骇人也岧嶤倜傥丰丽博敞洞轇轕兮其无垠也邈希世而特出羌瓌谲而鸿纷屹山峙以纡郁隆崛岉乎青云郁坱圠以増崱缯绫而龙鳞汨硙硙以璀璨赫燡燡而爥坤状若积石之锵锵又似乎帝室之威神崇墉冈连以岭属朱阙岩岩而双立髙门拟于阊阖方二轨而并入于是乎乃历夫太阶以造其堂俯仰顾盼东西周章彤彩之饰徒何为乎澔澔涆涆流离烂漫皓璧皜曜以月照丹柱歙赩而电烻霞駮云蔚若隂若阳瀖濩燐乱炜炜煌煌隠阴夏以中处防寥窲以峥嵘鸿爌熀以爣阆飋萧条而清泠动滴沥以成响殷雷应其若惊耳嘈嘈以失听目矎矎而丧精骈密石与琅玕齐玉珰与璧英遂排金扉而北入宵蔼蔼而晻暧旋室防娟以窈窕洞房叫窱而幽防西厢踟蹰以闲宴东序重深而奥秘屹矒以勿罔屑黡翳以懿濞魂悚悚其惊斯心而发悸于是详察其栋宇观其结搆规矩应天上宪觜陬倔佹云起嵚崟离楼三间四表八维九隅万楹丛倚磊砢相扶浮柱岧嵽以星悬漂嶤而枝柱飞梁偃蹇以虹指掲蘧蘧而腾凑层栌佹以岌峨曲枅要绍而环句芝栭攒罗以戢孴枝掌扠防而斜据傍夭蟜以横出互黝纠而搏负下岪蔚以璀错上﨑嶬而重注捷猎鳞集支离分赴纵横骆驿各有所趣尔乃悬栋结阿天牕绮疏圆渊方井反植荷渠发秀吐荣菡萏披敷緑房紫菂窋防垂珠云楶藻棁龙桷雕镂飞禽走兽因木生姿奔虎攫拏以梁倚仡奋舋而轩鬐虬龙腾骧以蜿蟺颔若动而躨跜朱鸟舒翼以峙衡腾蛇蟉虬而绕榱白鹿孑蜺于欂栌蟠螭宛转而承楣狡跧伏于柎侧猨狖攀椽而相追熊蚺防以龂龂却负戴而蹲跠齐首目以瞪盼徒眽眽而狋狋胡人遥集于上楹俨雅跽而相对仡欺以雕防顤顟而睽睢状若悲愁于危处憯颦蹙而含悴神仙岳岳于栋间玉女闚牕而下视忽瞟眇以响像若鬼神之髣髴图画天地品类羣生杂物竒怪山神海灵写载其状托之丹青千变万化事各缪形随色象类曲得其情上纪开辟遂古之初五龙比翼人皇九头伏羲鳞身女娲蛇躯鸿荒朴略厥状睢盱焕炳可观黄帝唐虞轩冕以庸衣裳有殊下及三后淫妃乱主忠臣孝子烈士贞女贤愚成败靡不载叙恶以诫世善以示后于是乎连阁承宫驰道周环阳榭外望髙楼飞观长途升降轩槛曼延渐台临池层曲九成屹然特立的尔殊形髙径华葢仰看天庭飞陛掲孽縁云上征中坐垂景頫视流星千门相似万户如一岩突洞出逶迤诘屈周行数里仰不见日何宏丽之靡靡咨用力之妙勤非夫通神之俊才谁能克成乎此勳据坤灵之寳势承苍昊之纯殷包隂阳之变化含元气之烟煴醴腾涌于隂沟甘露被宇而下臻朱桂黝儵于南北兰芝妸娜于东西祥风翕习以飒洒激芳香而常芬神灵扶其栋宇历千载而弥坚永安宁以祉福长与大汉而久存实至尊之所御保延夀而宜子孙茍可贵其若斯孰亦有云而不珍乱曰彤彤灵宫岿防穹崇纷厖鸿兮崱屴嵫厘岑崟崰嶷骈巃嵸兮连拳偃蹇仑菌踡傍敧倾兮歇欻幽霭云覆霮防洞杳冥兮葱翠紫蔚礧碨瓌玮含光晷兮穷竒极妙栋宇巳来未之有兮神之营之瑞我汉室永不朽兮  

景福殿赋　　　　　　　　　【`魏`】何　晏  

大哉惟魏世有哲圣武创元基文集大命皆体天作制顺时立政至于帝皇遂重熙而累盛逺则袭隂阳之自然近则本人物之至情上则崇稽古之道下则阐长世之善经庶事既康天秩孔明故载祀二三而国富刑清嵗三月东巡狩至于许昌望祠山川考时度方存问髙年率民耕桑越六月既望林钟纪律大火昏正桑梓繁芜大雨时行三事九司宏儒硕生相与感乎溽暑之伊郁而虑性命之所平惟岷越之不静寤征行之未宁乃昌言曰昔在萧公暨于孙卿皆先识博览明允笃诚莫不以为不壮不丽不足以一民而重威灵不饰不美不足以训后而示厥成故当时享其功利后世赖其英声且许昌者乃大运之攸戾图防之所旌茍德义其如斯夫何宫室之勿营帝曰俞哉辂既驾轻裘斯御乃命有司礼仪是具审量日力详度费务鸠经始之黎民辑农功之暇豫因东师之献捷就海孽之贿赂立景福之秘殿备皇居之制度尔乃丰层覆之耽耽建髙基之堂堂罗疏柱之汨越肃坻鄂之锵锵飞櫩翼以轩翥反宇防以髙骧流羽毛之葳蕤垂环玭之琳琅参旗九旒从风飘扬皓皓旰旰丹彩煌煌故其华表则镐镐铄铄赫奕章灼若日月之丽天也其奥秘则翳蔽暧昧髣髴退槩若幽星之纚连也既栉比而攒集又宏琏以丰敞兼包博落不常一象逺而望之若摛朱霞而耀天文迫而察之若仰崇山而戴垂云嗟瓌玮以壮丽纷彧彧其难分此其大较也若乃髙甍崔嵬飞宇承霓緜蛮黮防随云融泄鸟企山峙若翔若滞峨峨嶪嶪罔识所届虽离朱之至精犹曜而不能昭晰也尔乃开南端之豁达张笋虡之轮豳华钟杌其髙悬悍兽仡以俪陈体洪刚之猛毅声訇磤其若震爰有遐狄镣质轮菌坐髙门之侧堂彰圣主之威神芸若充庭槐枫被宸缀以万年綷以紫榛或以嘉名取宠或以美材见珍结实商秋敷华青春蔼蔼萋萋馥馥芬芬尔其结搆则修梁彩制下褰上竒桁梧复叠势合形离赩如宛虹赫如奔螭南岠阳荣北极幽崖任重道逺厥庸孔多于是列髹彤之绣桷垂琬琰之文珰蝹若神龙之登降灼若明月之流光爰有禁楄勒分翼张承以阳马接以圆方斑间赋白疎密有章飞枊鸟踊双辕是荷赴险淩虚猎捷相加皎皎白间离离列钱晨光内照流景外烻烈若钩星在汉涣若云梁承天騧徙増错转县成郛茄蔤倒植吐被芙蕖缭以藻井编以綷疏红葩□丹绮离娄菡萏赩翕纎缛纷敷繁饰累巧不可胜书于是兰栭积重窭数矩设防栌各落以相承栾栱夭蟜而交结金楹齐列玉舄承跋青琐银铺是为闺闼双枚既修重桴乃饰防梠縁边周流四极侯卫之班藩服之职温房承其东序凉室处其西偏开建阳则朱炎艳啓金光则清风臻故冬不凄寒夏无炎煇钧调中适可以永年墉垣砀基其光昭昭周制白盛今也维缥落带金釭此焉二等明珠翠羽往往而在钦先王之允塞恱重华之无为命共工使作缋明五采之彰施图象古昔以当箴规椒房之列是准是仪观虞姬之容止知治国之佞臣见姜后之解佩寤前世之所遵贤钟离之谠言懿楚樊之退身嘉班妾之辞辇伟孟母之择隣故将广智必先多闻多闻多杂多杂真不焉在在乎择人故将立德必先近仁欲此礼之不諐是以尽乎行道之先民朝观夕览何与书绅若乃阶除连延萧曼云征櫺槛丕张钩错矩成楯类腾蛇槢似琼英如螭之蟠如虬之停轩交登光藻昭明驺虞承献素质仁形彰天瑞之休显昭逺戎之来庭隂堂承北方轩九户右个清宴西东其宇连以永宁安昌临圃遂及百子后宫攸处处之斯何窈窕淑女思齐徽音聿求多祜其祜伊何宜尔子孙克明克哲克聪克敏永锡难老兆民赖止于南则有承光前殿赋政之宫纳贤用能询道求中疆理宇宙甄陶国风云行雨施品物咸融其西则有左墄右平讲肄之场二六对陈殿翼相当僻脱承便葢象戎兵察解言归譬诸政刑将以行令岂惟娯情镇以崇台实曰永始复阁重闱猖狂是俟京庾之储无物不有不虞之戒于是焉取尔乃建淩云之层盘浚虞渊之灵沼清露瀼瀼渌水浩浩树以嘉木植以芳草悠悠鱼防防白鸟沈浮翺翔乐我皇道若乃虬龙灌注沟洫交流陆设殿馆水方轻舟篁栖鹍鹭濑戏鰋鲉丰侔淮海富赈山丘丛集委积焉可殚筹虽咸池之壮观夫何足以比雠于是掲以髙昌崇观表以建城峻庐岧嶤岑立崔嵬峦居飞阁干云浮阶乗虚遥目九野逺览长图俯看三市孰有孰无覩农人之耘耔亮稼穑之艰难惟飨年之丰寡思无逸之所叹感物众而思深因居髙而虑危惟天德之不易惧世俗之难知观器械之良窳察俗化之诚伪瞻贵贱之所在悟政刑之夷陂亦所以省风助教岂惟盘乐而崇侈靡屯方列署三十有二星居宿陈绮错鳞比辛壬癸甲为之名秩房室齐均堂庭如一出此入彼欲反忘术惟工匠之多端固万变之不穷物无难而不知乃与造化乎比隆雠天地以开基并列宿而作制制无细而不协于规景作无微而不违于水臬故其増构如积植木如林区连域絶叶比枝分离背别趣骈填胥附纵横逾延各有攸注公输荒其规矩匠石不知其所斵既穷巧于规摹何彩章之未殚尔乃文以朱緑饰以碧丹点以银黄烁以琅玕光明熠爚文彩璘斑清风萃而成响朝日曜而増鲜虽昆仑之灵宫将何以乎侈旃规矩既应乎天地举措又顺乎四时是以六合元亨九有雍熙家懐克让之风人咏康哉之诗莫不优游以自得故淡泊而无所思历列辟而论功无今日之至治彼呉蜀之湮灭固可翘足而待之然而圣上犹孜孜靡忒求天下之所以自悟招忠正之士开公直之路想周公之昔戒慕咎繇之典谟除无用之官省生事之故絶流遁之繁礼反人情于太素故能翔岐阳之鸣凤纳虞氏之白环苍龙觌于陂塘龟书出于河源醴泉涌于池圃灵芝生于丘园总神灵之贶祐集华夏之至欢方四三皇而六五帝曽何周夏之足言  

景福殿赋　　　　　　　　　【`魏`】韦　诞  

瞻大夏之穹崇结増构而髙骧修栋迪以虹指飞甍竦而凤翔榱桷骈逼以星罗轩槛曼延而悠长伏应龙于反宇乘流苏以飘扬于是周览升降流目评观丛楹负极飞槛承栾桁梧绮错楶棁鳞攒芙蓉倒植藻井悬川望舒凉室羲和温房冬则暖炎夏则凉总寒暑于区宇制天地之隂阳又有外城金狄诡貌殊姿列于应门肃有容威若乃离殿别馆灿如列星安昌延休清宴永宁美百号之特居嘉休祥之令名步雕辇以逍遥时容与于兰庭又有教坊讲肆才士布列新诗变声曲调殊别吟清商之激哇发角征与白雪音感灵以动物超世俗以独絶然后御龙舟翳翠葢呉姬櫂歌越女鼓枻咏采菱之清讴奏渌水之繁防  

景福殿赋　　　　　　　　　【`魏`】夏侯惠  

周步堂防东西眷眄防色光明灿烂流延素壁皜瀁赫奕倩练尔乃察其竒巧观其微形嵚崟纡曲盘牙敧倾或夭矫而云起或诘屈而环萦众木附枝以连注栾梧倚亚而相经若乃仰观绮牕周览芰荷流采的皪微秀发华纎茎葳蕤顺风扬波含光内燿婀娜纷葩曽栌外周榱桷内附或因势以连接或邪诡以盘构于是乎飞阁连延驰道四周髙楼承云列观若浮挹朝露之华精潄醴泉之清流  

华林清暑殿赋　　　　　　　宋孝武帝  

若夫瑶榭未清琼室流炎薰风夕烈炽景晨严髙峦废驾游衢辍骖思延寒于夏堂岂徒闻于遗籍伊凉焕之可变粤在今之犹昔密盼林梁侧眺池籞起北阜而置悬湖沿西原而殿清暑编茅树基采椽成防转流环堂浮清浃室辟西櫺而鉴斜月髙东轩而望初日粤乃炎精待戒青祗将毕濯禊在辰风光明密婉祥鳞于石沼仪瑞羽于林术浮觞无届展乐有时惟欢洽矣含歌受辞歌曰山懐风兮谷吐泉清潭邃兮逺气宣符深情兮应遥心促千里兮测云天  

华林清暑殿赋　　　　　　　【`宋`】何尚之  

逞緜亘之虹梁列雕刻之华榱网户翠钱青轩丹墀若乃奥室曲房深沈防密始如易循终然难悉动微物而风生践椒涂而芳溢触遇成宴暂游累日却倚危石前临濬谷终始萧森激清引浊涌泉灌于阶戺逺风生于楹曲暑虽殷而不炎气方清而含育哀鹄唳暮悲猨啼晓灵芝被崖仙华覆沼  

华林清暑殿赋　　　　　　　【`宋`】刘义恭  

搆御暑之清宫傍测景之西岑列乔梧以蔽日树长杨以结隂醴泉涌于椒室迅波经于兰庭丛芳芝以争馥合百草以竞馨饰丹壤以和璧加疏楯以连城至于朱明在运郁夕嚣晨寒堂凉结清观风臻览兹防之灵纬啓圣情以寤神岂宣曲之妄拟焉甘泉之足陈  

殿赋　　　　　　　　　　　【`梁`】萧　统  

观华防之美者莫若髙殿之丽也髙殿博敞华色照朗内备杂藻外发珍象延脰观之欣然俯仰阑槛参差栋宇齐畟黄既具鲜丽亦发椽并散节若山若谷或象翔鸟或拟森竹藻棁鲜华而粲色山节珍形而曜目旅视刑则委累嵯峨雕丹文于檐际镂华形以列罗若乃日照珠帘彪炳灼烁轻风吹幌乍扬乍薄接长栋之耿耿檐垂溜于四隅建厢廊于左右造金墀于前庑卷髙帷于玉楹且散志于琴书  

含元殿赋【`有序　　　　　　　唐`】李　华  

宫殿之赋论者以灵光为宗然诸侯之遗事葢务恢张飞动而已自兹以降代有词杰播于声颂而无闻焉夫先王建都营室必相地形询卜筮考以农隙工以子来虞人献山林之榦太史占日月之吉虽班张左思角立前代未能备也而曩之文士赋长笛洞箫懐握之细则广言山川之阻采伐之勤至于都邑宫室宏模廓度则略而不云其体病矣至若隂阳惨舒之变宜于壮丽栋宇绳墨之间隣于政教岂前修不逮将俟圣德而啓臣心輙极思虑作含元殿赋陋百王之制度出羣子之胸臆非敢厚自夸耀以希名誉欲使后之观者知圣代有颂德之臣焉其辞曰  

维皇髙祖穆端命于穹万有千载钟景祚于鸿裔建北宫之尊严上取法于天帝乃图正殿之逌居规崇山而定制信神明幽赞而人谋袭契不然何前王旷此之雄丽也先是大司空帅其属执度而相之曰美哉川原骛乎其大哉亘坤灵兮配干刚坤顺干而为龙舒广衍兮走羣山纷却面而朝宗陵正阳之奕奕郁佳气之葱葱葢昊天之作而皇祗授元圣获以造新宫也乃审于龟筮龟筮叶从太卜以告神人咸同皇曰钦哉是将宜于朕躬因以鸿称含元建名易乾坤之说曰含光大又曰元亨利贞括万象以为尊特巍巍乎上京则命征般石之匠下荆扬之材操斧执斤者万人涉碛砾而登崔嵬择一榦于千木规大壮于乔枚声坎坎于青云若神踣而颠摧势动连崖拉风碎雷倒劲梢于穷谷斩巨柢于昭回时也山祗效灵波神作气为桴为栰羽叠鳞萃朝沈江汉夕出河渭云奔山横交积于作宫之地于是农事既收灵台勿亟子来而就役者周邦畿而薄四海咸忘劳而献力乃张为广度考正极星邦伯是经国工研精刬盘冈以为址太阶积而三重因博厚而顺髙明筑陵天之四墉四墉既列太阶如截下上相嵚愕视沈沈其始也星锤电交于万堵霜锯氷解于千寻拥材为山攒杵如林乃占日月之吉以成帝室雄梁劲于中楹榱桷戢以砻密析姑繇以为楹隳乔山以为礩飞重檐以切霞炯素壁以留日神标峻摘鬼叠层楣髙卑迭作寻尺相持木从绳而后正栋操宇而不危陛莹冰级瓦敷鳞差荡晶景而升降歘睒防以交辉耸大厦之竒杰势将顿而复飞爰诏有司练日推时征考室于周诗防公卿以落之丕赫哉如俯如跂若防若离森修邃以窅徼怳嶪騀而岩巍谓冲飚激海兮漩渊沦以无底奔雷触山兮掉巘防而倾防石鲛拖首于堂庑状出云而撑鬐嵩髙之制灵丘上盘隣斗极之光耀迩天汉之波澜察凿枘之吞吐吸山丛而水攒建升龙之大斾邈不至于阶端峥嵘孱顔下视南山照烛无间七耀回环防欱赫以突兀攇闳以萧摋捧帝座于三辰冲天街于九达进而仰之骞龙首而张凤翼退而瞻之岌树颠而崒云末嶷兮峩峩巨鼇戴仙山而出沧波划兮煌煌烛龙拆穹穴而临北方排层城而廓帝居豁阊阖而面苍苍左翔鸾而右栖凤翘两阙而为翼环阿阁以周墀象龙行之曲直夹双壶之鸿洞啓重闺之呀赩趋堂涂而未半望宸居而累息惟上圣之钦明爰听政而崇德去雕几与金玉绌汉京之文饰炽丹雘于崚嶒抗重霄而竞色若乃紫微晨噎彤墀夜明云薄万栱风交四荣冬止其阳则释裘而燠夏休其奥则捐絺以清旂猎风而振响叶坠露而成声悬栌骈凑疎柱奔列复槛曽缀髙牕景爇黭日翳而罘连曤天开而中絶形持神而欲离足慺步而将跌贮昭训之崇崇暽光范之掲掲其南则丹凤啓涂遐瞩荆呉十扇开闭隂阳睢盱容鼎九扃方驾五车示王者之无外不树屏于清都望仙辟于防维建福敞于坤隅偃朱旗而櫜甲屯仡仡之骁夫其后则深闱秘殿曼宇疎楹瑞木交隂墀砥平鲜风历庑凌霰飘英防蔼武闱増华穆清玉烛内融则嘉盛丰备太阳临照而天下文明古有六寝御兹一人今也三朝繇古是因布大命于宣政澹心于紫宸羲和弭节于通干望舒停景于观象密勿旒扆臣人是仰左黄阁而右紫微命伊臯以为长其下则鹖冠鱼服良家大族厉禁非宜金吾领之其前则置两石以恤刑张三侯以兴武告善之旌登闻之鼓节晷漏于钟律架危楼之笋簴以辨内外之差以正东西之序天光流于紫庭倒景入于朱户腾祥云之郁霭映旭日之葱茏清渠于元气玉树生于景风夷坦数里徘徊无穷罗千乘与万骑曽不得半乎其中厥初经营天下既乂文物未周孤其壮丽葢重于施劳非不懐也乃眷睿孙睿孙开元万物晏清而太和掩书契之所论既克广于崇构声明备而益尊葢圣皇之孝也辉焯变化兮动揺乾坤其东于是文教而开馆对日华之清阈葢左学之遗制协前王之讲德其西于是延载笔之良史俯月华之峻扉集贤人于别殿朝命妇于中闱王风阐而成化隂教备而不亏加以咏周诗而展亲睦鲁卫而敦叙因合族而来宴置更衣之丰宇至于殿内诸曹则左右有局通轩并庑物有恒司供无废举又有银珰珥貂寺人巷伯奉宣出纳之令更践宫中之役熊罴之旅董以龙武矛防森森材官羽林声破丘山气詟飞沈爪抉千钧跟腾百寻克壮皇威协比其心其外则校人掌马天驷在闲以备顺游放牧其间望我銮和陟彼髙山犹虑宪章或遗国容未备乃立掌匦之司馆通事之吏职在达下情于上天儆王言于有位堧通太极隥指龙池重门内注复道潜移幽峻肃以相属光彤融以熺熺悬象着明帝座维三皇居设位俯察仰参翼室正中游宫次南乃起含元其容耽耽总而言之如山之夀则曰蓬莱如日之升则曰大明自兹而北燕游所经达于苑囿不可殚名周庐更呵匝以环卫南端百仞上极霄际却视防崟经涂广深缭以层城黕为重隂至若时雨膏田九农恞畅云归山穴儵以昭旷白日丽于宫隅混晶光而益壮于是风师敛威纎壒不升颖絶揺芒叶无翻棱自中徂外镜洗川澄直闾闬井画沟塍靡迆秦山陂陀汉陵知稼穑之艰难见皇王之废兴及乎防戒寒海神飞雪瑶城粉野琪树森列玉宇璇阶云门露阙天华爽霁朗日朝彻赤旌降庭朱柱艳月仰白帝而金精开披河宫而银烛发其或蛮夷不至帝用兴戎降元帅于天上发神谋于禁中皇灵震燿殄厥渠凶矫矫武臣此焉献功操俘虏以陈器械恢莫大之威容尔乃时殷仲冬日正南至上公奉斝羣后在位一人夀昌万国承赐式燕以乐欣欣具醉乃撞宫悬砯碣天地及乎献岁元辰东风发春悬法象魏与人惟新俨文物于王庭兼九伐而宿陈威仪之严岳岳振振若太一披絪緼而俯百神既而咸造勿防防朝清明璿柄指寅寝闱发扃皇帝御衮龙之法服佩苍璧之纯精执镇珪导朱纮降辇登阶微闻玉声于是典礼之官赞王就位南面穆然至若甸侯采卫要荒闽貊输其方賮罔不来格统以千官六卿二伯司仪叙进象胥傧译肃肃委皮干干奠璧设以庭燎天烘地赫雷鼓殷殷朱干玉戚神簴如生熊罴敌危昂歇向歊烂歕射金根玉辂太常少伯火列门旂霜交陛防乃进元元以观礼珿亿兆之増増金吾南首麾之以肱递攀援而耸仰齐屦企而冠腾太史来告卿云勃兴洒丰泽于生人答上之休征申命司宼绥刑冢宰降德秩山川而问耆老周雨露而均邦国华戎竭欢喜气阗塞掲金鸡于太清炫晨光于正色庆欣之声不逾辰而靁四域当斯时也驱周骤汉于廓焕烂王临于朝天地贞观灵宫岩岩上下交赞葢所以法乾道而遵帝度岂惟安体而明威者哉夫瑶台之美不可以刑万国土阶之陋不可以仪天下奢不逊而俭固允执中于大位洪范曰皇建其有极富哉上圣之宏议也诗歌楚室颂美泮宫诸侯之事也云梦甘泉宴谈景福辟王之志也论诸侯曷若以戴天子嘉辟王曷若以尊圣人烈烈盛唐祖武宗文五帝赧德六王慙勳而政本乎慈用过乎俭夫苍生所奉者惟君所爱者惟亲宁有君亲宅体于卑室而臣子得安其身乎故有熊明庭帝姚总期从人欲也天垂定星易有大壮君人法焉圣朝犹斥其华而慿其质今为是殿也惟铁石丹素无加饰焉身居眇心与万姓同畎亩之劳以是临众何众不賔以是享神何神不若其天德欤虽欲宫昆仑而馆不周城八极而隍四海犹未足储鸿醇而俯丕耀岂咸镐一京之所在策四渎之前岁敇懐铅之小臣俾雠书于禁中正百代之遗文由是循环天造耳目日新敢颂成功告于神明无愧斯干之什式昭圣德之容颂曰帝作含元含元言言崒若日观呀为天门太阶三层逺法昆仑镇兹秦野掲以周原烈文祖宗永锡孝孙孝孙有庆于以施令奄甸万姓受天休命歌之颂之管磬宜之穆穆皇君夀考无期既成斯文客有劝之上者对曰前王之宏祥诡瑞乃圣朝之细事今休征已厌于聪明颂声亦饫于天意夫私歌窃抃乃臣子之常志又焉足以荐闻哉客曰不然今至尊明发不寐永懐先皇周文之孝也允恭克让光溢海内尧帝之谦也自即位已来上下之休嘉臣人之咏歌歌于睿躬则固辞颂于宗庙则无斁今吾子之文昭乎累圣之耿光美于大君之孝德可进而退宜言而默使雅颂之音卷而不舒犹坦荡其胸臆无乃过欤为人之下者有可达乎君亲虽濵于死亦冒行之况宗庙或啓其心乎臣华尝闻迁善之规愿附升歌之末  

明光殿粉壁赋【`以上春早朝伏　唐奏青蒲为韵`】樊　铸  

粉洁白兮壁宏壮白者取润色于明光壮者取雄居于君上成圬人之手泽起汉皇之心匠凝雪彩耀冰状扆旒居际谓分照于此日之君冠劒朝时欲和光于为盐之相兹殿攸起不无所因宁在于白亦以象真守静含虚上以隣贞明于千年之主保纯不汚下以范恬淡于万国之臣焕北极而开琼室激南风而生玉尘月桂低檐失蟾晖于午夜御栁垂砌惹絮色于三春则知粉壁之道齐乎造达上下而明明通昼夜之杲杲日昃之后慰天勤而暝迟夙兴之时副圣恩而曙早信可大而可久实永坚而永好懿夫荣虽【`原本阙一字`】画饰不至骄挺嶪岌以莫变洞闲华而自昭可使楚客具瞻羞持练而称献荆人仰止耻懐寳而来朝岂止光动玉户气射金屋秋露懐慙冬霜自伏蛾眉夜侍意瑶台之已升玉顔晓临若瑞云之相逐而已哉观夫匼匝皎皛回环广袤浓润交翕浮华相透处髙莫蔽通四目之敷求含明必竟受百官之草奏虽奢俭不失精研克构终未可小桂椒为糠粃汰茅茨为阨陋然为用因有贵饰形居安抚极抱素常宁色不丧真久已生于虚白白能受采冀一及于丹青噫汉皇立则未足为模我圣作范实谓殊涂象为壁兮则搜材于豫章之器代其粉也则聚贤于坚白之徒以张皇二仪为光明之殿以照耀四海为粉壁之隅故错薪从楚安轮以蒲是得趋于金马希便维于白驹  

鸿庆宫三圣殿赋【`有序　　　　宋`】刘　攽  

臣伏见陛下追述祖考崇奉明祀新作三圣殿以昭孝明功于天下臣以文学中第太常试官秘书目覩盛事不敢以鄙薄自绌輙作古赋一篇歌咏盛德昔灵光景福之作世称其美丽然其所谓壮大不出乎雕刻画绘文彩之煌煌而已又盛道工人之巧民力之众材木之多金玉之伟臣以谓圣王有作则必智者献其巧壮者输其力山林不敢爱其材府库之聚皆所供亿也是物理之常不足以夸大臣愚窃陋之若夫天命废兴之际圣王授受之符非敏智通达未有能究知其始终者固难为寡见浅闻者道也臣窃大之是以略所陋而张所大不敢仰希风人雅颂之列庶几有其志云尔  

葢上帝之所选建明圣命以天位者乃所以享德而报功未有德盛于前功播于后而其子孙寂寥千载无声者也贤哲所谈六籍之云德莫着于有虞功莫隆于五臣禹平水土夏姒以家司徒后稷是教是食肇商兴周历载累百臯陶大理五刑以明于其苗裔乃兴于唐若夫董鹑耀以攸司奏庶民之鲜食焚山烈泽害服妖息鸟兽咸若草木允殖固伯益之力焉天报以位俾秦继周于其子孙诬祖不绍去火即水叛礼尚刑法以惨急然犹兼六国一天下而不知变于初二世以毙非天不相朕虞之后乃其否德得罪于祖而断弃也惟伯益之功未报是以天命复集于赵氏焉五代丧德九土分裂海水横流民用垫溺鸟兽昌炽黔首失职滔滔惑惑葢若洪流之未辟于是太祖乘火而帝继益之功天胙吉土曰惟商丘是为星火大辰之居亦曰明堂布政之由出潜离隠或跃在渊以有九有百度正焉削祸戡乱出民涂炭风指日舒天地正观荆燕呉蜀楚越并冀慑威懐仁奔走失气倔强者执服柔从者加赐太宗承之真宗成之登封降禅矢直砥平巍巍乎邈三五而俦俪彼汉魏之琐琐曽何比京夫伯益始掌火而底绩而宋以火帝兴于火墟天之报施岂不昭昭可推而类也哉且夫积功以凝命而创业因物以胙土由土以建号乐以反初礼不忘其本是故作于原庙建之别都三圣鼎列大厦以居以答景贶以昭成功俾子孙知厥所由亿兆仰德而不穷也厥后烈风云雨电雷震曜儆戒于下滥炎流烧天子怵于大异反已正德伏念七年乃其有得曰天以德训予而以威震予依类托喻予敢不信夫政不变不足以化新礼不修不足以化民天之示人若曰政礼之敝虽祖宗之为犹当勿惮乎改更于是诏三事饬九卿和布于旧载损载益以答天诫以举圣职夫既天行而日白矣乃复閟宫奬夫神衷三后在天对越上穹经之营之不日成之闳伟竒丽宫寝之勿逾也清闲窅密鬼神之所都也絜百围而置楹兮度千仞以架栋择一木于万章兮顾余羡者犹众般倕人之俦献巧而林立兮莫不心竞而贾用亘长廊其如城兮辟重门其似洞栾栱粲其如星兮侏儒屹其承重如翚斯飞如鸟斯革兮诚可栗其将动阖隂房之密静兮虽六月其必寒辟阳荣之敞丽兮葢中夜而已旦陟广除而径上兮每百尺而一级历青珉之莹滑兮曽不得而侧立顾风雨之在下兮足以避夫燥湿良非人力之所为兮宜鬼神之攸集于是使夫设色之工后素之巧想像形容图写必效夫其龙顔日角天质之颙昂兮臣乃今知真人之异表于是驾銮辂登玉虬千乘万骑云动而景附兮想生平之豫游旂常缤纷以赩翕兮钟鼓轩轰箫管发而啁啾杂鱼龙之竒技兮蜿蜒曼延于道周百神纷而并迎兮出阊阖而御夫龙舟尔乃川后静波屏翳息风舳舻相衔若复道之延属兮亘千里而相通百工备官而夙设兮櫂夫讙呼而奏功惟吉行之五十兮余日力而靡穷既届既止威仪若初以幸夫夀宫乃即前楹以修祀事威神如在望之可畏殚金玉以备用罄飞潜以荐味帷帐筦簟之安肆几杖笔研之储偫靡一物之葢阙兮所以广孝思而尽心志守臣侍祠罔不肸饰既事而旋閟而莫觌列仙之儒偓佺之伦迎神颂祗于其侧若夫祝融重黎相土閟伯固已喜动乎魄情见乎色护清跸而晞盛德也巍巍大哉不可得而记已且夫天命之不忘人主之大寳也祖宗之有继子孙之勿替也兹圣王所以继统垂业超商迈周防嗣锡羡贻厥孙谋使万有千岁得以希风而承流也遂作颂曰崇崇商丘大火主兮曰宋之兴道是配兮建邦设都以有九土兮有皇上帝明德辅兮伯益之功邈不可忘兮三圣承承有烈光兮奕奕寝庙神翺翔兮于胥万年尚无疆兮  

慈宁殿赋【`有序　　　　　　　宋`】王仲言  

臣闻干天称父坤地称母天地至大必言之以父母者明其尊崇博厚无以加也是以圆首方足皆仰之焘之欲报欲奉无不极尽繇古以来圣人之盛莫过尧舜而孟子以为尧舜之道孝悌而已矣恭惟皇帝陛下继大人之照宜日中之丰体尧迈舜宪古明王以治天下发为号令典诰庙谟宸断亲仁善隣开物成务者莫不以孝为首臣闻孔子谓曽参曰明王以孝治天下故灾害不生祸乱不作仰惟陛下曩者以皇太后扈从未还愿见之心致轸宵旰四方兆民延颈指日以冀来音久矣斯焉天人交孚隣邦修睦櫜弓箙矢息师偃革寰宇之间遂臻安堵恭奉騩驾言归阙庭凡在动植孰不手舞足蹈翼鼓膺奋遹观古初夐无前此臣伏以老氏三寳以慈为首乾元之道万国咸宁洪惟慈宁之殿合为嘉名超轶前世致安之道由是以始形势制作焕乎其有文章仪刑万邦风化际薄无所不及若尧之光被四表舜之丕冒海隅苍生者行见于今日甚盛烈也臣生长当世薰陶渐摩德义之久目覩心欣不能自己思欲颂良图协恭式化成规诚开金石感动逺迩以彰圣治莫大之庆而昭述巨美者有日矣輙因殿之名以推原万一至于辞意浅陋言语肤率不能抉竒摘异以为伟不惟不能亦有所不敢也臣谨昧死再拜而作赋焉臣恭惟皇帝之嗣位十六载也海宇澄清四方底平受上天之眷命绍洪基于大明迩安逺至措刑寝兵人熙熙兮春台物荡荡兮由庚六服承德众心成城所以复炎德之辉而迓周邦之衡先是騩驾从狩隣国克享天心咸有一德式遄来归懽动九域乃命羣工择基之隆储祥之胜坼建问安之上宫列辟肃然而赴职百执跄然而效忠爰即行阙以成厥功于是上髙拟天下蟠法地削甘泉之繁缛屏含元之侈丽揆太极之宸模就坤灵之寳势乃诹龟筮龟筮协从乃稽万物万物无异帝曰钦哉乃彰鸿名慈以覆育于天下宁以镇服于寰瀛葢将昭徽音于太姒而表思齐于周京者也有严有慿或降或升揆之以日筑之登登经始勿亟百堵皆兴伎者献其伎能者精其能否往兮泰来阃决兮垠开苍昊驰耀兮黄祗助培运郢石之斤斧攻杞梓之良材万杵散雨兮干镵转雷离娄督绳兮公输削墨夏育治砾兮孟贲掇荄声隆隆兮伐乔枚势轞轞兮豁层崖长林巨植兮千年之产而万年之材辗如闯直如矗兮崔嵬于时山壤献灵川流效祉陆架水浮风屯云委辐凑鳞集衡行栉比以萃于殿之址也于是匠氏经营百艺骈并砺焉而砺硎焉而硎髙下曲折涂塈丹青此兴造之本意而动作之形容也既而四周淩天而岌嶪九门参空而伶俜阙百常兮屋十寻皆爵兮建瓴儋儋千栭闲闲旅楹岫绮对砌牕霞翼櫺彤墀洋洋金碧煌煌神鸱展吻而呀文犀压牖而赫张寳琲象栱列星间梁橑桷栾楶黼藻铅黄玫瑰玳瑁翡翠明珰方疏圆井琑连斗扛枅欀上承柱石下当腾双猊兮盘础刻怒兕兮伏相其蟠也顔九渊之虬屈其翥也若千仭之凤翔或倒文漆于卫社或荐孤桐于峄阳乌防横截缃蘖交相第栲栵与椅榎积楩柟兮豫章葢天下之竒榦尽羽粲而国欀夫然未足以比其制未足以形其雄轇轕巃嵸飞云架空出入兮日月吸呼兮雨风开重轩兮累玉鳞万瓦兮游龙髙下发直左右翼从西八东九金砾珉镕平写三山之景坐移羣玉之峰喜泄泄兮乐融融入如遇兮出如逢映斗杓而曈昽挹天汉兮舂容观其巨镇在南长江在东前拥后顾盘错洼隆占皇图之奕奕郁佳气之葱葱天海相际造化溟蒙雕题贯膂大艑艨寻橦戴斗兮航浮索援皆驰驱而致恭采肃慎之楛矢职夷黔之布賨上则天目于潜之山凤凰南北之巅巉岩嶻嶭窈窕回旋状羣羽之集麓若万马之奔川海门之潮沧溟之渊濠汹奔放势如朝焉皆足以小崤函而吞泾渭等河雒而隘陇岍夫以此而驻跸实一制而万全然而不以为离宫不以为别宇而独以奉长乐之安而为承顔之所故能逺迈汉唐跨历三五则虽兼天下之奉极天下之贵亦人所乐而天所与也凡臣所铺翼而陈之者尚可名言之也非此三呉之盛丽九旂之容卫六宫之深严万物之侈冶不足以隆一人之孝于无穷于是俯而拜仰而重曰当乎法驾言归宗祏生辉千仗万骑如指如麾备一时之盛礼庆万国之洪禧望阊阖兮瑞霏微劐觚棱兮祥葳蕤驭严严之玉辇建猎猎之朱旗华葢效杠天骥骖騑増日星之光明阗老幼之提携千官之班兮鸳鹭兆民之欣兮婴慕喜动于堪舆泽周流于道路乐极者或至于抃跃感深者争先于驰骛泬漻晏然兮屏翳收风靉叇不兴兮丰隆霁怒双闳敞兮如升万室昂兮如泝若乃万夀诞日之辰一人防朝之际济济峨峨羣臣在位皆辅臯而弼夔过房杜兮丙魏奉玉巵兮琼甓展采仪兮文陛皇帝躬蹈事亲之美以独髙于万世进退礼乐抑崇下贵隆帝业兮亿载欢祝圣人兮千万岁然后敷兹睿化徧于中下尊卑模范兮盈里闾膏泽渗漉兮盛王霸工在衢士在朝而农在野百度修明万几闲暇无有遐遗睦如姻娅四海安若覆盂九有基如太华于是有客相谓曰子闻今日之盛事欤曰然嘻为尧舜神人以和运绍五帝狱讼讴歌但无为而已矣于致养以云何岂若我皇躬勤俭之资恢隆平之时约已以奉太母之训致美以化羣黎之为端一心而应感斥众异之盱睢焕烂方册照溢诗书哉且客闻历代之制乎土阶之卑不免乎险固雕椽之饰不免乎骄奢鲁夸灵光而但述土木之巧魏称景福而徒为制作之华俱游观之是云奚文辞之足夸又岂若我皇绥定邦家以成孝道允绍羲娲哉且上栋下宇圣人所取也至德要道圣人之孝也作于楚室能修泮宫诸侯之功也与其论诸侯曷若言圣道与其言雄壮曷若言圣德明明我宋得天下之统烝哉祖宗膺器之重殆二百年休声无壅下之所奉者惟君上之所承者惟亲当君享九重之实而亲安万乘之尊葢匹夫之孝曽闵所难不足以言惟据域中之大飨天下之养然后为重也已析而合既失而得然后为喜之至也旷古所无一旦在已汉唐所恨自我而得凡是数者兼而有之不特为四方之贺又将为万世之光宠也今是殿也不奢不陋不髙不卑合礼之界与天下齐以是为固巩于鼎龟以是为寳保若山谿虽广八荒而为城开溟渤而为池倚圆天而为葢立栋梁于四维亦奚有宜乎于是再拜而歌曰苍苍髙旻覆下民兮与物为春泽无垠兮一人孝至通帝意兮金石可开不可移兮上下合契定大议兮法驾大騩言还归兮勅以慈宁为殿名兮厥功告成百室盈兮居之克安若石磐兮四方瞻观化益寛兮天人合应助其证兮光啓中兴祖武绳兮绍复大运法尧舜兮旋泽曲轸翕然顺兮孝道克全鉴上天兮夀禄万年其永延兮圣人孝兮感人深责成贤辅兮隽功克忱广殿轩轩兮巨厦深沈晨昏之养兮万乘亲临财丰物阜兮写于薰琴百姓克爱兮诸侯克钦亘万国兮得其欢心宫殿之制已陈之矣天子之孝既备述矣四方之心见于斯矣口软字碎其言卑矣欲昭圣孝永无极矣日月为宇天为卑矣  

皇极殿赋【`有序　　　　　　　明`】徐显卿  

粤若太祖髙皇受命作京营金陵而定鼎殿曰奉天迨成祖文皇北建行宫仍掲前额厥后因以定都历七圣而未之或改稽古唐虞继治总章合宫各殊名号汉世东西两都宫殿不相沿袭迄我世宗肃皇之季始承天意而鼎新之榜正殿曰皇极标建极中极以更谨身华葢而左右二顺则以防极归极题焉葢取洪范五居中宫曰皇极惟皇建极惟臣防归之义也大哉皇言于斯为至矣然时方恭默西防未遑暇临钦惟我皇践祚始于斯殿朝万国而莅四海焉惟皇天锡我皇以皇极之统惟皇考贻我皇以皇极之基天人景从后先光裕猗欤郁哉昔在帝皇创制殿宇臣工必有诗颂以声歌其盛周之灵台尚矣鲁之閟宫续焉乃若何晏之赋景福徒纪魏阙之壮丽适以昭侈靡示无度耳鲁恭位居东藩乃灵光见于王逸所赞述者顾僭拟天子又奚法焉惟我明皇极之建物采以别威朴素以崇礼赫赫巍巍平平荡荡直轶百皇而独盛参三极以嫓隆者哉乃作赋曰  

惟皇御历辨方体国重辟明堂创号皇极讵云规矱之壮丽佥曰名义之周敇磅礴黄壤以圠坱嵣防青霄而矗瑶岑碧巘匝乎其周遭象纬龙纒森乎其旁逼夐天衢之寥廓坦王道之平直其为状也澔澔涆涆铄铄奕奕云笼日耀窈不知檐牙楣额之几千万亿其称名也协箕畴准禹策包雒纬之竒文体洪范之奥则万象周罗而环绕天枢五位居中而密运干德俨兮兮四皇六帝而并域怳兮忽兮参天两地而作式吁其盛哉余亦乌能管窥而蠡测第规模之逺博硕词人之敷演极矣兹将循名讨义而商榷陈之以俟咨访于多识葢尝仰而观法于天碧落虚浮葱翠空鶱斯殿也薇垣端拱而法象中悬旋转玉衡宰斡玑璿摄二曜以升沈齐七政而推迁三十二星屯方而列署二十八宿按度而分躔辟阊阖以啓扉络勾陈而张綖兹实昊皇之垂象于是乎天极立焉俯而察理于地岳嵩峛瀚渤沦涎斯殿也舆图辐凑而效法承乾元精耿耿而中贯坤粹勃勃而漪涟奠四维而镇九垒控六合而扼八埏浑大块以宅中表昆仑而居巅上接玉楼层台之十二下该赤县寳界之三千兹实后皇之奠宅于是乎地极立焉中而考度于人洪荒抱朴浑沌含泰騩大庭之世有巢无懐之先林居穴处鹖宿鸥眠惟圣作极民用始全屋庐星周阛阓鳞骈然后宅中图大矩方规圆巩河山百二以定鼎环畿甸九一以卜年总章辟而青阳啓明堂敞而重室宣三十六户豁乎谾呀七十二牖乎挛蜷兮向南离以重明巍然象北极而中天兹实皇王之抚图于是乎人极立焉兹三极者实皇极之所以取则也尔独不观梓人之引绳而纠室也五材并蓄百役兼并榱题棍梠楄桷梧桁条梁短棁棨防飞甍璧础玉磶文珰金楹栾栱夭蟜而斗拱防栌错落以星明惟屋极居栋隆而独重凛然昭君象而峥嵘是故易有太极两仪判而八卦生范有皇极九畴叙而五福凝人有心极泰宇定而安宅宁居有屋极羣材附而大厦成极之名义大矣哉匪皇皇我后曷以显锡斯名方斯殿之鼎新也定星炳燿日晷流明天帝下观太一垂晶敇公输督墨而削绳诏离朱驰巧以骋睛工共总其矩度匠石察其轨程黄道开而紫微朗豹尾潜而鹤禁清天时极其良矣太行西来而列堵沧海东滙以环瀛黄河百折承其前霤天夀万仞障其后屏白虎蹲序而躨跜青龙绕栋以拳擎地势极其雄矣庶民子来百工趋争输材飚倐协力霆轰巨石腾岩而迅举神木走陆以遐征曽岁月之几何允不日而落成人谋极其臧矣宪觜娵以结构摹太阶而纵横双阙凌云恍蓬莱射日之银榜八柱擎天俨芙蓉接露之金茎规制极其矣左达文华右通武英东壁则掲璇题于文昭西奎则标璘扁于武成政显其侧枨宣治名其旁闳顾瞻皇极崒嶪嶪以独耸鞠巍巍其髙瞠垩丹青而灼烁甃文石以光莹覆压黄混括摩葱菁中极团圞而上规圆葢建极深奥而内接乾清体统极其尊矣于是吾皇乘景运握昌符膺寳历抚瑶图展皇猷而俨然临御斯殿也珫璜旁注冕旒前垂法乾坤以悬象章日月以陈仪被龙衮之防绘障雉翟之萎蕤凛颙若于黼扆时沈潜乎罘罳运紫枢而不宰拱默而无为象天极也行中采齐节应琳琅秉介珪以步武鸣佩玉而铿锵廓厚德以载物持镇静以居方法地极也正身示范端轨率物肃阃闱以风化基重邦畿而树表式首肇修乎人纪覃敷叙乎天秩立人极也无思无为惟默惟运动静以阖辟斡枢纽而转旋凝精于冲漠之庭游神于象帝之先涵太极也灵台炯炯丹府融融辟四门而洞达开八牕以玲珑耸空中之楼阁恍象外之宫凝心极也审工师之求木采大匠之斵轮遴栋梁以负鼎任柱石而秉钧独总揽乎洪纲爰出纳乎丝纶隆栋极也承上天之隂隲恢皇谟而作极敬用五事乂用三德宣八政以勤民察庶征而省惕致审于雨旸寒燠尤重于师祀货食所以法洪范而敷皇极也至若玉漏声达庭燎煇煌皎月光而入户听鸡鸣而未央聆车马之璘璘勤宵旰而遑遑时未朝而居中极也羣工方退万机暂逸览封章以延纳进嘉猷而采择伫委蛇之余闲受啓沃之茂益时退朝而居建极也仰瞻朱扉俯视彤楹省三□之昭戒顾虚器而持盈茍一木之内蛊将大厦而颓倾凛若累卵兢若履冰覩丹铭而思保极也时临青阳日拱紫宸因天时以出治顺月令而敷仁惠泽流于鳏寡懐保普于齐民用敛时而锡极也遵道遵路是训是式荡荡而无偏无党平平而无反无侧民无淫朋人无比德庶民化而协极也五侯九伯六服羣辟罔不防同咸来述职履玉墀以趋跄仰耿光而觐觌欢呼嵩狱奠献玉帛万邦朝而会极也南渐丹崖北垓紫漠东濵扶桑西底大碛雕题穷发之邦贯胷穿耳之国航海梯山累象重译稽首阙下各执方物四夷来王而归极也凤凰巢于阿阁麒麟游于苑囿蓂荚产于阶除萐莆生于庭堠卿云烂漫以绕殿甘露霏微而缀霤珍禾嘉縠列室而停贮野蚕八茧当轩而叠奏和气协于上下而治道底于极也嗟乎古昔临御之君物极则反势极则倾满极则泄畜极则盈泰极者否形治极者乱萌欢乐极者悲来侈靡极者盈生惟我皇之纯德历终始不渝而荡乎难名丕缵二祖之光祚克享累世之盈成其诸追天皇地皇泰皇而相与游衍参干极坤极人极而独持权衡者欤谇曰惟皇建极作京营室效彼苍兮嶻嶭防崒嵂崛以昌兮防窲寂霮防歇歘郁而扬兮龙翔蠖鹏掀鲲噏翼其张兮宸居沕密穆清恭默俨垂裳兮轩祁风力夔龙卨稷明且良兮都俞吁咈赞襄啓弼谟则臧兮鼎固盘石浩劫罔斁祚乃光兮惟辟玉食敛福锡极夀弥康兮防其有极归其有极永无疆兮  

雝肃殿赋　　　　　　　　　【`明`】顾绍芳  

于维我皇绍丕丕基至德房皇醲化陆离八方帖以安澜九重谧其清夷然且广厦细旃毋替合宫之访趋庭问寝弥防长乐之仪迨乎万几之暇登降逶迤俯仰秘殿燕息自资既泮涣以少休乃穆然而深思曰昔姬文之至德惟雝肃以自持越在宫与在庙肆临保之靡时余冲人之不淑愿援古以为师于是肇锡新名煜爗墀阶朱榜岌以髙骧金书炳而双排肃肃雝雝厥义孔佳采微言于周雅谅故人之我谐寂乎其端居湛乎其心斋顾諟常存比书绅而逾切师保如在与铭牖乎奚乖尔其秘殿之为制也挺丹禁以宅址模紫宫而作镜重轩虹鶱以相属层阁凤举而如竞崇台珍宇接构连甍寳砌琼牕霞流绮映逺而望之光淩太乙之垣迫而就之目蓬山之境是其俭不上陋奢不下病既秩且闲亦深而靓岂比夫酂侯之所经营奚斯之所嗟咏哉于是我皇临轩还轸鸾声殷殷周览厥象防嵬干云玉辂戾止天顔有欣于以休憇乎是中屏息乎尘纷或筹几务或探典坟或栖神于澹泊或覃精于艺文汉主受厘陋宣室之不度唐臣杂宴嗤集贤以奚闻葢时当丰豫而曰无已太康治属綦隆而曰作所惟敬运大寳而无为守中心以至正大廷广防之时不以昭昭伸节宦官宫妾之交不以冥冥惰行从容九五朝靡衡石之勤惕厉夙宵人诵垂衣之圣此所以即宸居而涣大命者也夫肃肃以敬雝雝以和蓄之而上德曼羡溢之而醇化滂沱以是天覆羣黎徧矢黄童之颂星罗万国咸櫜紫塞之戈跻彼六合皆为化日靖兹渤澥永不惊波但识太平之有象畴知帝力以云何昔在姬文道隆化浃是惟肃雝光有大业瞻寳殿之巍巍掲璇题之业业窥睿思之所存恍文德之克协彼古今遥遥其千载乃心源一旦而相接于都哉古则文王之文今惟天子之德宁敬而过毋和而极洵既喆而既明乃钦钦而翼翼比德既与文而为两卜历斯过周而成亿是其轶前代而髙翔俟来禩而作则者欤  

## 御定历代赋汇卷七十四  

宫殿  

建章凤阙赋　　　　　　　　【`魏`】繁　钦  

筑双凤之崇阙表大路以遐达上规圜以穹隆下矩折而绳直长楹森以骈停修桷掲以舒翼象圃之层楼肖华葢之丽天当蒸暑之暖赫步北楹而周旋鹪鹏振而不及岂归鴈之能翔抗神凤以甄甍似虞廷之锵锵栌六翮以抚跱俟髙风之清凉华钟金兽列在南庭嘉树蓊薆竒鸟哀鸣台榭临池万种千名周栏辇道屈绕纡萦  

象魏赋【`以象悬国章道　　　　唐崇政理为韵`】顔真卿  

曰有唐之建都兮葢法天而立象濬重门于北极耸双阙以南敞夹黄道而嶷峙干青云之直上岂一人之是慿抑万国之攸仰洎乎青阳戒节玉纪回天万户闻漏以传响百僚执贽而献年遒人之木铎既徇天子之金  

章是悬观乎涣发大号孚崇圣德泽如春流义若泉塞公卿翼翼而仰化黎庶欣欣而无忒自皇明而播九重由京师而降万国美哉真盛代之圣明也尔其阙之为用也叶古典布新章积非烟之叠叠羃佳气之苍苍扣峻墉以龙峙屹中天而凤翔伯玉过而必肃子牟懐而不忘若乃盘礴国门巍峩穹昊覆瑶草于辇路接青槐于驰道亘玉斗而弥永半金城以处好既恱功于子来抑有符于灵造及夫霜天肃霁曙景涵风对岩廊而隠辚映玉树以玲珑既岌岌以嶪嶪亦穹穹而崇崇纵黄金与紫贝孰并美而传功童子何知谬膺邦政徒欲竭其鄙思谅难酬于嘉命且赋颂之作本乎情性虽杼轴而屡空聊髙歌以为咏辞曰巍巍双阙兮岳立云峙政令因斯以緜有兮黎元赖此以获理敢颂美于一时庶流芳于千祀  

象魏赋【`以双阙似　　　　　　唐云浮为韵`】黎　逢  

王者施令善人为邦法制惟明伊典章而有六象魏攸设信髙阙之以双故其政坦荡其教敦厐亦既悬之四方取则及乎瞻也羣心自降观夫立如建标旁异悬钀俯明庭之若砥夹驰道其如发将欲朝百蛮之酋帅集九命之簪笏岂徒竞昆阆之瑶台象河宫之贝阙髙齐嵩华势比恒碣聚北斗之瑞云挂西山之落月令者政之端春者歳之始非遒人之徇路陋秦伯之悬市取象则金牓为奢指字则银钩可似建中于下无或不美六官有成万姓允理惟精惟一道深黄帝之书不削不刋义合素王之史客有邹鲁之徒为之颂曰岩岩双阙上干青云明于着令焕乎成文万人承式九有来君彼驷牧与路寝曽何足以称云夫象者制法之流魏者大名之尤合二美以成德悬千古而为俦四门穆焉少正之诛何有大道行矣仲尼之叹焉求岂惟兴礼让息浇浮而已哉  

总章右个赋【`以气变铜浑灰　　唐移玉管为韵`】萧　昕  

大君向明神道设位恢三皇之轨物张五帝之经纬居皇极以体尊配升平而作諡上栋下宇图出震之垂功昆仑辟雍模大壮之成器分五行以配德合四时而导气审圆象以规天揆方仪而法地因节之开辟得四时之奥秘不然何以审寳位之尊彰后王之贵者也夫其体物辨方因宜制变壮云构之直耸属星躔而右转玉露朝落金风夕扇収帝借于西成誓武人于南面然后缉以众政休兹百工草黄月季虚正昏中释菜吹豳命乐人而万舞斩牲示戮习军威于五戎既依方以服玉遂吕以吹铜徒观其在阳体尊规模所存取閟寒暑以法乾坤环沔彼之流水设有闶之髙门布政居方顺时开阖乞言讲德肆志讨论宣八风而配律齐七政以同浑尔其大礼尽设明堂洞开兴亡之迹厥德不回见周公之负扆看纣王之罹灾设殷监于既往垂大轨于将来邃宇九房采唐尧之茅屋神阶十二惩夏癸之瑶台故当勤求庶政想望英才不尔何劳谦于昃日而旋斡于飞灰既而四方述职九品陈仪礼有攸叙政无不施发声明于风动趋劒履而星移道敷鹓鹭兆合熊罴永恭已而南面故垂拱而无为非斯宇以攸赞亦何取于成规是月也天子礼神祗展牲玉感物増思防心以朂既尝稻以荐犬亦趋刑而断狱明大阅以讲威训羣驺而抚俗别有粉署承风金门献款念无媒以赠策谬谈天于窥管  

花萼楼赋【`以花萼楼赋一　　　唐首并序为韵`】髙　葢  

开元中岁天子筑宫于长安东郛有以眷夫代邸之义旧者中宫起楼临瞰于外乃以花萼相辉为名葢所以敦友悌之义也银牓天题金扉御阙俯尽一国旁分万里崇崇乎实帝城之壮观也是时海内賔荐之士咸游仙署驰神累日以待问于有司有司盛称兹楼并命赋之小子庸蔽敢同颂美辞曰  

惟唐六代盛德被于幽遐弥都暨丹穴掩扶海与流沙莫不推福祚之攸永极威灵之所加敦本既同夫羲轩之日睦亲又比乎棠棣之花裂土苴茅以表庆锡珪分瑞以聨华信可以受无穷之祉而保乂我皇家者哉乃命有司濬池隍缮城郭将崇大壮之义载考方中之作缭垣墙周乎旧宫设井榦而为新阁既准既绳以揆以度望驰道而通禁林走建章而抵长乐攒画栱以交映列绮牕以相薄金铺揺吹以玲珑珠缀含烟而错落饰以粉绘涂之丹雘飞梁回绕于虹光藻井倒垂乎莲萼信神明之保护亦列仙之慿托于是乘舆乃登夫翠辇而建华旒钩陈警道兮环卫周命期门使按跸将有事乎娯游六龙骧首以啓路八骏腾光而夹辀且肃肃以穆穆幸夫花萼之楼然后层轩四敞圣情周顾遥窥函谷之云近识昆池之树緑野物霁分渭北之川原青门洞开览山东之贡赋亦以崇友悌之德劝农桑之务岂止唯临鄠杜之郊空指邯郸之路而已哉且壮丽难匹光华匪一冯禁掖以孤明隠垂杨而半出赫昈昈以敞肃隠隠而静谧非匠氏之竒工梓人之妙术孰能至于是哉岁如何其岁之首花萼楼兮对仙酒愿比华封兮祝我圣君千万夀岁如何其岁始正花萼楼兮开御营愿同吉甫兮颂我圣君亿载声葢圣人去有欲反无名深宫皓素髙居穆清观羣材之乐业朝诸侯而向明即知华夷欣庆冠带混并均五气之善叶三光之精嗟乎时难再得岁不我与迹巳混于沈滞心未齐于出处此小子之所以瞻梁栋以自非仰云霄而失序花萼楼赋【`以花萼楼赋一　　　唐首并序为韵`】王　諲  

我唐有国堑炎海而苑絶漠封日域而隄流沙生尧舜而开统诞文景而承家于兹百有二十载开元皇帝御极居藩符五马之兆在天岂一龙能加爱弟则淮南之仙术名王则临淄之才华朝有土阶之约宫靡瑶台之奢饰旧馆而纳景建飞观而临霞长公子之自薄塞主人之相夸非徒拟花萼之丽葢取诸棠棣之华请循其始仍旧而作珍林自生灵池不凿下池塘之烟雾植掖垣之花萼鳬鹥翕习而来止楼台嵼而相错雨日而云起澄潭霁夕而月悬髙阁归梁国于上苑通代邸于平乐洞复道而为临幸矗曽城而作垠堮于是干城之陬建此飞楼横逦迤而十丈上崚嶒而三休仰接天汉俯瞰皇州百之所回合九逵之所夷犹总万象之多少极二曜之环周为栋宇之殊观实崇髙之寡仇葢术者之不陋亦帝王之所游规模制度去奢维素方面曲折匠石所务浮栏郁律而却偃飞甍参差而前注连磴道而内属曳轩牕之横骛龙兽抚柱而相惊虹蜺亘薄而齐布涂椒兰以为馥衔明月而为炷牓题仲将之手颂登文考之赋六合清朗天地静谧明主垂裳贤臣屈膝龙舆亲览珠旗晓出言羽卫以清帐勅太史之择日点翠幕而夹道列云影而竟术万国争驰而骈防千官毕扈而咸秩宫阙迢遥其若浮郡国森罗以如一广宴颁大官之膳鸿霈寛司宼之律献春之望严更罗守月上南山灯连北斗鱼啓钥于楼上龙衔烛于帐口帝城纵观而驾肩王宫望瞻而仰首鼔吹更落琴笙夜久清歌齐升而切汉妙舞连轩而垂手张广乐以建和示至乐于羣有天子偃伯天下髙临穆清理国以道与代作程不纯俭以愆德不徇奢而害盈建宫而丰其屋则遵求旧作室而节其用则示闲情其孝友也署为花萼之号其勤人也则牓以政本之名何圣人之啓意物与道而相并秦作阿房而穷侈靡汉宫未央以自尊荣由是展礼乐开塾序太学时荐列国奉举择仙郎为清选之官辟星台为明试之所顾无智士之知难而劳能者之虚伫  

花萼楼赋【`以花萼楼赋一　　　唐首并序为韵`】张　甫  

粤若帝业盛惟皇家宅秦都雍枕梁通巴开别馆以对赫饰离宫而再华叙温恭之深爱沐棠棣之荣花当其代邸初构华池方凿鸿鴈新来潜龙未跃磐石利建维城固作授车东华之门飞葢西园之乐升降五位周环四托维梓维匠爰谋爰度建防楼规层阁栾栌跂翼以攒鬬枝牚杈枒而相搏淩兢云垂嶪岌星错风恬气隠雨霁烟廓中坐平望数香街之往来冯槛下观尽天京之郊郭厉丹凤陵白鹤浮网玲珑流光灼烁隂移翠伏影碧潭之清泠日上金题照锦林之花萼帝曰惟休顺豫而游跻攀初极眺览还周登万乐或歌或舞列千品乃公乃侯莫不倾赤县竭神州士女都集衣冠尽留悉观圣防共仰皇猷掩宫扉则闻箫声之下汉卷珠箔则覩天人之在楼至若乃趣是求立喻政有光于听览事无妨于农赋邈以迥出花容玉质绮树纷映类仙台之下空天光照临若秦楼之上日列众牕以啓扉疏重门而夹室红尘昼敛则数之疑千緑云暮屯则望之如一理孝光大敦敬则友抚安戎狄调六合以为家敦睦友于冠百王而为首化猷方行土无不并演汤禹之仁惠洒唐虞之颂声士庻从而言曰观其壮则知至尊之攸处察其功则知万人之是与钦其号则知昆弟之相穆见其仪则知君臣之有序此圣情方在于邈岂小人之赋能举  

花萼楼赋【`以花萼楼赋一　　　唐首并序为韵`】陶　举  

粤若稽古大哉皇家叶聪明于六圣敦孝友于四遐睦亲亲以相及乐韡韡以同华汉后龙宫建邸园之水树梁王鴈沼通禁掖之烟花仍峻隅以立制葺重楼之可嘉嘉其谓何感物而作取诸棠棣目以花萼既揆日而爰谋亦占星而是度奢必去泰俭而匪薄素壁照曜以霜皜丹桂翕赩而霞错叠栾栌之夭矫绕轩槛之周流虽丽萼之不足实规模而寡仇秦皇祈年之观汉武井榦之楼在纵骄而彼得岂兴竒而我俦若乃百寮望幸一人流煦君御下而观风臣登髙而献赋信布泽而昭德岂徒乐而是务术径直千闬如一察近逺而皆尽指纎微而匪失前卷珠帘后却疎牖分渭北之川光别终南之峰首千门回霁百陌微明翠幄凝烟暖青轩以霭映红荷浸水娇緑浦以萦盈咨谋景暇游务晨并爰居爰处载笑载语万人是察九族惟叙犹侧听于舆言或敢扬于君举  

花萼楼赋【`以花萼楼赋一　　　唐首并序为韵`】敬　括  

大哉神武四三皇而作主赫矣勳华一六合而为家莫不北荒于穷发西极于流沙故得殊方效祥则黄银紫玉禁苑呈瑞则芝草仙花彼成康与文景又安足以道邪美夫一人有作庶品咸若以为不壮不丽无以彰至尊是用上栋下宇将以信景禄于是建百堵之崇墉起九重之层阁上郁律兮中窈窕灵煌煌兮神漠漠形直举而孤标势将飞而不却俯兰丛之长坂对旗亭之延郭銮舆屡降岂写望于桂岩金牓遄开遂兴名于花萼懿哉鸿纷以光宠夫何佳气之萧索洎夫冰开御沟春满皇州青气始霁旭日初浮皇帝乃被法服登兹楼罗防仗驻鸣驺开绣户之银锁卷朱帘之玉钩冠葢穆然而仰敬睟容端拱而倚旒将欲居北辰而观万国向南面而朝诸侯岂徒爰居爰处以遨以游而已哉邈邈淩云崇崇作固虹梁蟉而霞赩皓壁晶晃而月素亘以遐路近对东郭之门周以缭垣遥接上林之树流云冲牖而中断飞鸟拂檐而斜度贲育之捷犹眙而不能跻扬马之才斯侍从而为之赋若乃雷雨作解乾坤得一泽布三春欢逢五日陈簪笏之济济耀威仪之秩秩皇帝乃臻夫此楼也若其旁倚凤城却瞻龙首帟幕伙以分布车徒纷以相輮奉常陈百戏之乐大官进千钟之酒巍巍天子南面山夀德洽苍生乐乎大有别有失路营营栖迟此情时哉未遇命也难并参岁赋兮徒延伫懐明君兮变芳序思入仕以尽忠怅良时而谁与傥仙郎之髙鉴冀夫鹓鹭而为侣  

广达楼赋【`以珠帘无　　　　　唐隔露为韵`】李　濯  

圣人定天保据皇图法乾坤之正位当河洛而建都閟宸居于斗极立象魏于天衢明堂防云可以恭祖考之配土圭测景可以騐盈缩之符葢将以同光日月比德唐虞以为损之又损不可取则观象不壮不丽安可威戎耀胡乃蒇匠石命班输审曲之官必萃明中之士载驱建崇楼于阙下耸飞阁于城隅谅维新以朴斲葢仍旧之规模因子来而恱使岂殚力以为娯材露桐栢阶骈碔砆应龙蜿蟺以骧宇猛兽赑屃以乗桴明珰藻耀于悬井朱鸟鶱翻于薄栌璇题景曜银牓霞铺及丽谯而崛起叠井榦以相扶月透欀壁星悬网珠莫不功侔造化妙尽洪纎雉堞相望而闇连宫阙门闱广达而俯接闾阎德阳傍倚少室前瞻散春光于玉户拥佳气于珠帘桂栋连云巢仪彩凤蓂枝擢秀影伴初蟾若乃皇舆戾止羽卫龙趋召西园之花萼奏北里之笙竽湛尧樽而百辟和畅皦舜乐而四海欢愉穷欢浃日宴乐成需下金屋之仙伎出琼楼之艳姝飞曼唱则众类斯洽激清声则烦忧自无皇情穆然圣虑夕惕数路必达四门广辟撤悬损膳捐金抵璧惧侈心之有萌恐浇俗之未革乃延直史引词客正八音稽六籍以为深居内视不足以观政化是用发号施令将欲以省力役虑一物之乖所念九重而斯隔故坐衢室以观谤登总章而侧席乃命遒人以劝农宣木铎以徇路求大隗之至道示赫胥之太素乐俗安居者皤皤而鼓腹啜菽饮水者熙熙而含哺抚薰风歌湛露开罪洛阳之狱望气大庭之库象乎帝先廓我鼎祚巍巍乎应天地之变通荡荡乎作皇王之轨度  

吹笛楼赋【`以时平故事有　　　唐吹笛楼为韵`】郑　渎  

路出东门当川原静处以凝望见櫺槛萧然而起愁问于垂白荷鉏叟云是明皇吹笛楼龙吟洛水兮韵如在凤去乔山兮君不留当昔开元之时天下无事鸿恩不间于中土銮驾常游于北地姚公宋公之智略动必谘谋宁王薛王之忠贞出皆参侍西则秦京东则洛城八百里之歌钟断续五十年之寰海升平于时驻清跸御丹楹执箫管而宸时恱临曲栏而睿思俄生莫不湘弦罢弹泗磬休击楚舞态止齐讴韵寂九天敛雾送芳景于琼轩万籁韬音让嘉名于玉笛既运指而有规乃濡唇而是吹林峦兮髣髴如变寒暑兮须防可移折杨栁之数声鴈惊前渚落梅花之一曲鸟散芳枝自从弓劒有遗星霜频度绮牕萧索以将毁绣岭连延而若故竟无六律继当时紫府之清音空有一条是往日翠华之来路雕檐寂寞兮镂槛堪依隙驷宁回兮烟鸾莫追三山迢递在何处万姓凄凉无见时宫商之杳眇难寻云消雨散榱桷之倾敧若此月惨风悲茍非德迈三皇化敷九有龙驭虽逝鸿名不朽则斯楼也寂寞空存安得往来霑襟而稽首  

五凤楼赋　　　　　　　　　【`宋`】梁周翰  

伊京师之权舆也遐哉邈乎验河图之象按舆地之书宅禹贡豫州之域距天文辰马之墟因四履建侯之地为六代兴王之居城浚而都派河而渠结坤之络振干之枢星甍栉堵我民之庐海漕山廥我田之租势雄跨胡气王吞呉茫茫万国鱼贯而趋惟圣王之受命应期运而握符光潜跃于龙德践元亨于帝衢道德何师尊卢赫胥揖让何比陶唐有虞英略神武威惮八区封豕必诛长鲸尽刳虎皮包刃鹄板捜儒坠典皆索阙政咸铺成天下之大务若雷奋而风驱乃顾京室时行圣谟陋宸极之非制稽紫垣之旧图且曰不壮不丽岂传万世禹之卑宫葢勿暇之计尧之茅茨非经久之制矧象魏之悬法伊亿兆之所视况我力如天我赀如地不渔尔民不牟尔利一毫之费差足为易乃诏共工度景之中因旧谋新庀徒功台卑者丰栋易而隆椽斵而砻去地百丈在天半空五凤翘翼若鹏运风双龙蟠首若鼇载宫丹楯霞绕神光何融朱楹虹植晴文始烘绣楣焜燿雕栱玲珑椒壁涂赭绮牕晕红双阙偶立突然如峰平见千里深映九重奔星坠而交触灵景互而相逢门呀洞缺若天之裂纵举百武横驾六辙金铺烁人光景明灭舞阳之力莫得而排叔梁之力胡可以抉其下则冠葢葳蕤劒佩陆离车如流水待漏而驰驾肩排踵兼蛮混夷万众纷错鱼龙尊卑咸去来之由此竞奔凑于玉墀亶皇风之无外岂朝盈之有时三事庻尹乃拜表萧墙谒帝未央以落大壮登歌永昌曰元圣明兮帝道昌威四海兮君万方峙髙阙兮冠百常赫宋德兮垂无疆瞻天顔兮献夀觞愿君王兮长乐康帝曰俞哉尔觞且置当听朕言庶晓朕意顷于戎马之暇详窥历代之纪乃知乎夏德之衰璇室自庇商政之壊琼宫大侈楚王章华一身何寄秦皇阿房二世而弃汉武柏梁孽火随炽陈后三阁义师寻至岂非乎祸生于渐欲起于恣亦如崇饮不已必至昏醉嗜色不已必至乏瘁迁怒不已必絶人祀穷兵不已必暴人胔甘防不巳必杜忠义溺谗不已必斥贤智亡国之君未尝不尔朕皆知之得以趋避淫于土木雅不如是美其成功良以为愧不举君觞恐骄朕志其大者天地所重者神器尾虎足冰终日惴惴当共重之勿使颠坠谨谢公卿无忘纳诲羣臣乃退咸呼万岁  

南都钟鼓楼赋　　　　　　　【`明`】王　涣  

晩出虎胄步越鸡鸣登西冈而迤逦骇双台之峥嵘翘然左而居震江鼍遥应乎革响杰然右而当兊蒲牢四撼乎金声天垂象而日月并列阳裂隂而雷霆交轰类文王之灵台实开姬运陋汉家之鼎室克壮我明粤自髙皇定鼎金陵文修武偃乱息治兴销天下之兵以为国不复用卷天下之革以示师不复膺向之蛇矛虎钺诛齐戮楚者今命之钟而听至和之洋洋昔之犀皮兕鞹驱亡逐叛者今命之鼓而成欢呼之鼟鼟百冶火镕齐宣一牛之孰衅千钉宣布方叔万槌之足胜韸韸乎虎啸风肃鏦鏦乎龙吟云腾诚拟大禹之阶设而谏言由入固非明皇之自击而祸乱相仍气压六朝震惊三国嗟彼不振昭我音徳玉树歌华孰比天地之乐和铜雀贮伎宁知钟鼎之垂鉽神奸自絶二竖不惑桐伐三千长江涛卷莛扣百八寰海氛息想夫斯声之入于王宫也严一人之宵衣促六宫之侍辇宦竖搴帘而洒埽禁兵历阶而旗闪斯声之散于都城也文而百司之整佩武而千屯之束甲商贾以之趁墟趋防农工以之懐斤荷锸声闻于南与则吴楚賔闻于北与则燕赵服华夏闻而万派自尔东朝蛮貊闻而羣马不敢南牧兹皆顾瞻而想象得心而应目者也惟我辟雍与楼鼎峙音达乎规矩准绳之号舍义激夫孝弟忠信之吉士予方晩覩层楼讶双蛟之腾天夜梦钟鼓作二龙之并倚一腰百围而髯赤一口千石而鳞紫蟠帝城而环拱庙社拖钟山而吸卷江水嗟不鸣之若聋俟霹雳而飞起集灵台赋【`以圣君道景　　　唐福防昌为韵`】张良器  

希夷乎人皇居明堂辟阴开阳冠通天兮荫华盖发大号兮流耿光将乐瑶池之宴集由喜玉京于夀昌降清问于宣室讨真经于柏梁乃因髙为台顺时谋筑披翳防翦林麓铲重冈移峻谷量其逺近以议夫土功命彼般倕再度乎山木使人以悦无告于劳均力取材不逺而复屹九重以初起冯一篑而始覆其为势也峨峨皑皑粉壁光兮朱门开若方丈与蓬莱其为丽也峥嵘郁煜星柱浮兮云楣肃状灵光与景福有时鸣猿告晓贞松敛霭千峰转日迎秀色于琼楼万嵗传声和幽音于地籁磅礴压乎人境屴耸乎天外王乔飞舄见鳬影之翩翩神女窥牕聴鸾歌之哕哕俯众山兮如束萦八川兮如带上方向晦宴息斋心防戒乘金根回玉夸父秉钺蚩尤扬斾铁衣沸渭以焜煌寳马腾骧而沛艾环钩陈而烈武士震砰訇兮轶埃登夫集灵之台谓天帝而为防奏无声之乐寂寞而难分展无体之礼质素而无文晬容绰约元化氤氲圣主湛恩散作八方之雨清都喜气凝为五色之云彼升龙铸鼎之后捧盘承露之君徒髣象于前载孰能成乎此勲然大造之徳曰生大君之位曰寳未有离于兆庶而复谓之至道愿献华封之夀上祝唐尧之盛股肱为良元首作圣用壮辟雍之美乃经灵台之政岂必沐咸池陵倒景脱屣乎防县栖真乎絶岭届中天之峻极从化人兮习静然后居无何之乡去有为之境者也于是情冥其欲徳贵惟恒可大可久不骞不崩动植风靡雍熙日宜其四溟式晏而人和年丰  

通天台赋【`以洪台独存浮　　　唐景在下为韵`】阙　名  

行人徘徊登秦原而游目见汉右之荒台清风穆其尚在翠华归而不回对古情至临髙思来披蔓草以遐想覩离宫而兴哀试问薪者乃秦人也云汉之兴兹台之下驰道通乎中禁周墙绕于平野经逝川而不息抚环堵而殊寡昔汉皇帝幸甘泉宫肆目将逺筑台其中髙居物外若与天通祈列仙之戾止致夀圣之延洪绎绎凭云蹲蹲捧日干元气以直上倚长空而迥出危槛岧嶤回途郁律植承露之盘开肃神之室将以接上元朝太一乗大君之登降访总真之抚实于戏郊祀之义志而可采鸿纷之状望而已改哀壮丽之都失想威灵其如在徒野鸟之飞来何真人之可待且白日可以精贯珠难乎力求虽层台嵼磴道周流秦畤乎西面齐宫乎上头仰通苍昊俯瞰皇州宁不死之可致谅其生也若浮我国家立太平尚清静俨宸居以自整絶仙台之望幸虽丹槛栖于列宿飞梁历于倒景有唐虞之允恭无汉武之游骋化由其衷居慎其独有仪可象无思不服自然为域中之大获天下之福等南山之不骞何髙台之是筑  

通天台赋【`以洪台独存浮　　　唐景在下为韵`】任公叔  

武皇起云阳之宫致崇台于爽垲就山谷之交防得神明之所在近瞰八极周临四海将端冕而不二必垂衣而有待是用迥载天路髙标地游依稀圃想像丹丘磴道邈以特立通天赫其无俦托神灵于秦甸结元气于雍丘白日旁转青云上浮八垓可接于咫步万象无逃于寸眸是献嵗春众灵咸秩天子乃举羣祠撰吉日郊上礼太一风伯陪乗蚩尤扈跸向甘泉以整像届通天而挺出既而越氛雾之涂近星辰之境背麟衍之五畤面长安之万井岐阳太华双标象魏之形秦岭终南遥树轩墀之屏蹈烟霞而有慕洁斋戒而思眚奉寳位之防恭伫神仙于光景当其宵衣待曙旸谷未开钩陈匝乎营卫天汉列以昭回爟火周起神光迥来暨三山之遍登当仰于斯台霭霭髙躅神祗煜煜喜气周旋庆云回复召安期于沧海降王母于黄屋树翠玉以青葱草灵芝以芬馥上结防帜髙居耳目斯览物以懐柔非取乐于幽独观乎层构陵空形势作雄风起而纎埃不致雨过而瀑溜潜通其载惟厚其覆惟洪所以大启于皇祚岂徒峻极于苍穹是以拥带休征感通纯嘏防歌童之曲节彰从臣之风雅立极人望叶灵王者将大汉之可追愿侍祠于台下  

通天台赋【`以洪台独存浮　　　唐景在下为韵`】杨　系  

伊昔炎汉功髙化洪乐率土之暨阜筑通天而且崇初一篑以发地终百寻以隠空构之以楩梓饰之以丹红浮彩外烁流光内融赫兮烜兮独出烟云之表壮矣丽矣迥标天地之中柏梁不同井榦非匹势岌嶷以山峙体曈昽而景轶中邃窅窕入之者当昼而居昏上跂崚嶒登之者先曙而观日偓佺于是乎宴处安期于是乎暇逸月上壁而旁飞云縁梯而下出粲粲彩彩灵仙兮所在若瑶台之云驭冠鼇山于溟海炳炳彪彪天子兮共游若琼楼之霞蔚照龙烛于昆丘光玉树而葱翠影甘泉以沈浮于是孝武皇帝绍祚卹登眺逺骋髙揖八极俯窥万井拂轩楯之宛虹步檐楹之倒影乃言曰可以临万国可以游九垓凡厥层构莫先斯台窥地底以豁险羾天门以崔嵬谓四夷不遐将拓迹以开统见百神咸在则祈禠而禳灾既玉女之下视复金乌之上回既而襄云献赋文质彬郁且曰陛下承天啓圣聿膺多福排玉戸于玉堂飏金铺于金屋亦可以上忧宗社下恤惸独何峻极于台榭恣欢娱于耳目将乘奔而独惧矧长途而中宿至矣哉斯言也我皇徳循楷式帝锡纯嘏傥茅茨而是陋尧何事乎光宅天下  

观风台赋【`以曾构重屋以　　　唐观八风为韵`】阙　名  

我天子徳广虞夏业传髙曾展义之心攸克观风之礼必登故台之用也斯建台之名也是然后度材比徳奢而不盈兴功俾役俭而不陋万物是集百工是凑从绳罔愆运斤以鬬歘以山立揭焉云构岂不谓鸿休叶赞徳时雍错综之典不革经始之道克从辟以九戸耸以千重接祥光于温液纳瑞气于骊峰观乎大厦耽耽飞檐穆穆殊形诡制羣品异族或霞駮而电开或龙蟠而兽伏浩饰彰盛洞文潜蓄既藻井以垂珠亦丹墀而布玉晴天反照垂防蝀于雕梁霁色澄明挂蟾光于重屋混合丽巍峩特起入窈窱兮不知其所之视瓌谲兮不知其所以及夫西成罢务北陆将寒霜封原隰云蔽峯峦金舆斯御防仗初攒宁侈心以攸往必风俗之所观设教陈诗事必彰于礼备承天统物政本在于人安至如庭宴薫薰衣冠察察其乐将万其仪用八表金石兮匪疾匪徐命鼓琴兮载击载戛既而若登仙景若夺神功度宏观兮其外动变态乎其中傍眺六合逺视八风吐元和而纳纯懿咏仁洽而歌道丰则魏之所造汉之所崇伊制作而靡及岂古今而遽同客有观乎顺动审彼始终因厥诚兮受庆宜永永兮无穷  

测景台赋　　　　　　　　　【`唐`】范　荣  

大圣崇业万象潜通据河洛之要创造化之功建以黄壤亘以紫宫右辅伊阙左连轘嵩银台比而可拟瀛壶方而讵同掩扶桑于日域包蓬莱于海蒙式均霜露之气以分天地之中于是仰穹之文俯黄壤之理下压坤徳上罗干纬垂形象物既不假于银衡司刻探何必邀于铜史其细也难究其妙也若此斯岂光隂而若易徙且夫圣不可测道实兼致天地与能幽灵必契囊括众巧网罗羣艺自然而来畴能比计今来古往时移道替滋嵗月以成朽觉风尘之渐异人有代兮俗没地有形兮无制零落空阶莓苔古砌颓墉逦迤但觉萧条髙阜荒凉寒城芜翳攀圣迹而难企感吾徒而流涕猗欤成周系圣纂极君少臣政流言更逼自陜卜洛其仪不忒公敷其化人尽其力惠而不费功成事息钦圣徳之微臭岂赋者之能识  

测景台赋【`以设在天中端　　　唐景垂则为韵`】阙　名  

瞻彼古台揆日爰设载征经始之旨将测运行之节天地之心可见风雨之交既别玉律匪先土圭是掲以征隂阳之短长以察浮骖之晷辙不然者焉可以酌其数于髙空建天中而有截详厥周典询诸日官以寒暑为以隂阳为端且俯接神州迥当嵩岭凭累土之增构运孤标之直影矧因髙以垂范异寻虚而捕景分至有度知王者之迎长盈缩不念志士之思永嵼霄耸昭明有融九层一騐万防攸同彰宣精而示下表无私而得中况复圭植于台日生于海当呈象以委照必澄霞而赋彩两童之辩犹惑太史之占斯在上千里而是驰下寸晷而未改嗟夫悠也久也之又升大明而赫矣顾崇址而岿然是以分北陆识南躔审以作程定此而防期率土中以举正因兹而仰辨均天唯彼徳我后是则普观端景知立表于天中潜测末光思劳躬于日昃至若视朔兴纪书云立规浮箭司辰且于室内建木灭影或在天垂岂比夫兹台之特立平四气而正两仪  

乌台赋　　　　　　　　　　【`唐`】阙　名  

士有利于鸿渐者观乎宪台降太液迩蓬莱风威四警霜气傍催地疏曹而独秀居对禁而分开提纲必理举职惟才门凌晨而豸出树夕阳而乌来旌良表正瘅恶绳回乍以飞鶱凄其嶷矣时为搏击吁可畏哉严城岑寂灵台嵼直状临而逾明伪迹投而遽刬故座有彛法门无滥板理从扰而庭幽事虽繁而人简及夫贪吏无厌豪宗不戒酷奋黔俗洪威桎械致中典之沦否令下人之雕瘵百城相师而自若五兵乂安而不怪是司也故以务逺声哇长喟奉丝纶以遐察腾锦车而遥届则跋扈顔沮强梁志惫望騘马而局蹐仰绣衣而下拜是知上能赞圣下足安凡顾盼而朝班已肃推弹而邦度增严庶究厥能请循其始官则秦置台从汉起或掌方书或称柱史朱何以忠雅标懿柏陈以刚直着美上封则起于郑均埋轮则逺闻张纪虞诩之人方侧目暴胜之名兼直指皆玉秀珠明鹰瞵鹗视既干时而助化亦图国而逺耻莫不才挟主以成功主因才而共理唐缵玉叶荩臣惟哲法省嬴刘台兼员薛昂凉阶宇奋迅霜雪耿独坐而情雄邈羣司而位絶稠人广众望影而魂褫暴党奸雄覩形而胆折岂徒以耸动寮寀逡巡朝列傥吾道之将行庶从兹而振节  

平乐观赋　　　　　　　　　【`汉`】李　尤  

乃设平乐之显观章秘玮之竒珍习禁武以讲捷厌不羁之遐邻徒观平乐之制郁崔嵬以离娄赫岩岩其崟岭纷电影以盘纡弥平原之博敞处金商之维陬大厦累而鳞次承岧嶤之翠楼过洞房之转闼历金环之华铺南切洛滨北陵仓山池泱漭果林榛榛天马沛艾鬛尾布分尔乃太和隆平万国肃清殊方重译絶域造庭四表交防抱珍逺并杂遝归谊集于春正翫屈竒之神怪显逸才之捷武百僚于时各命所主方曲既设秘戏连叙逍遥俯仰节以鼗鼓戏车髙橦驰骋百马连翩九仭离合上下或以驰骋覆车颠倒乌获扛鼎千钧若羽吞刀吐火燕濯鸟跱陵髙履索踊跃旋舞飞丸跳劒沸渭回扰色渝隈一逾肩相受有仙驾雀其形蚴虬骑驴驰射狐兔惊走侏儒巨人戏谑为耦禽鹿六駮白象朱首鱼龙曼延防山阜螭蟾蜍挈琴鼓缶  

东观赋　　　　　　　　　【`汉`】李　　尤  

敷华实于雍堂集干质于东观东观之艺孽孽洋洋上承重阁下属周廊步西蕃以徙倚好緑树之成行历东厓之敞坐庇蔽芾之甘棠前望云台后匝徳阳道无隠而不显书无阙而不陈览三代而采宜包郁郁之周文  

直坊赋【`有序　　　　　　　　梁`】萧子范  

余以天监六年为洗马十七年复直中舍之坊感恩怀旧凄然而作  

嵗惟奄茂清明送风承恩从官自府游宫信吾生之多幸遭六合之大同何坊禁之寥阒对长庭之芜永门幽幽而重闭室愔愔而内静应晓刻而坐朝听鸣钟而自警虽生风于蟭螟终罕曜于阳景颇留连于九思恒慇勤于三省于时也春果余英夏条垂实殿穹隆而起隂槐连拳而负日傍髙墉之逦迤观层扉之郁律写学宫于洛都模画堂于汉室台榭千名仙灵间出  

## 御定历代赋汇卷七十五  

宫殿  

朝元阁赋【`以髙抗山顶升　　　唐览淸逺为韵`】孙翊仁  

神之本也以朝为大干之徳也以元为髙合二美以制阁俾万人兮不劳何哉彼朝元之为状厥髙因于岩嶂岌嶪兮初谓涌于山巅崔嵬兮又谓居于天上崇崇之势博敞宏壮斜窥渭北笑玉树而徒空俯对终南与金阙而相抗迥出象外信非人间阳乌乍转以回翼翔鹍不逮而空还七圣同游罢还襄野万国以防自是涂山既而冬启景六合清迥法驾行幸于温泉羽斾骈罗于髙顶帝乃跻棱层考休徴天之动日之升驰缭垣以望防窱开阊阖而越凌兢视逺如迩临髙可凭于以旁眺于以回览牕前桃实在方朔之深知阁上凤巢表帝轩之圣感昔秦皇学道汉主长生祈年既筑望仙复营人既劳止事卒无成岂比夫向背山泽密迩王城池八  

水而下临无地阶重岩兮上摩太清至若早霜启色积雪初晴壮太山之日观比天台之赤城信我后之攸处与神仙之混并嗟乎登髙作赋十上何晩题陆云之阁吾道应行荐扬子之文其事不逺  

朝元阁赋【`以髙抗山顶升　　　唐览清逺为韵`】阙　名  

皇帝于骊山之上起仙阁于神皋得凌云之体势彰考室之劬劳冠千峰而迥出耸百尺之弥髙葢取惟清惟净而借乎以游以遨干碧霄而宏壮依絶顶而髙抗仰之者目心惊俯之者兴逸神王纳烟霞于袖里看日月于掌上改山为防昌之号建福无疆题阁取朝元之名升天有望徒观其出地表俯人寰飞重檐之日下叠千拱于云间金铺烛耀玉磶苔斑莲井雕梁之彩错绮牕网户之虚闲屹屹然下临千仭亭亭然逺对黄山若乃初旭澄霁则势能孤迥早霞初照如赤城在天台之峰积雪未消若银台处蓬莱之顶每歳农务隙寒事兴圣人之玉辂是动金梯是凌限三休而爰至历重槛而方凭寒鴈正来下秦山之八水暮烟初起绕汉家之五陵以人心为心则遇物多感以真趣为趣则放情览岂不由登此而存所诚处此而无所营方抗隠而述物觉山空而益清七圣不迷胜轩辕襄野之游豫万灵毕集若夏禹涂山之防成昔周日之中天擅美秦代之阿房著名既烦费于徭役复荒淫于性情岂与夫险不恃兮髙不倾嚣尘絶兮虚白生光一人之息偃历千载而弥逺者同日而言哉  

朝元阁赋【`以髙抗山顶升　　　唐览清逺为韵`】钱　起  

上将恢帝宇壮神皋断景山之松用而有节感子来之众役不告劳成仙阁之敞配紫极之崇髙先是征规模宏大壮经始圣迹责成梓匠当桂户而八水悠逺植玉阶而千岩相抗升阳乌于赤霄之表栖玉免于翠微之上可以吞贝阙压昆防盛矣哉亦神明之化也不可得而称状观乎俭以示徳髙即因山虹梁天近丹陛云还汉武求仙望蓬莱于海上吾君有道致方士于人间厥构既崇其寜惟永正色深沉于木末浮光嶙乱于山顶如翚斯飞独出于颎农务暇霜气澄天门辟龙辂升俯人烟于万井小云树于五陵天临宇宙日照黎蒸是时也灵仙响集品物交感因髙载着于人风有象寜遗于睿览圣人垂化稽古上清彼防昌之构宇得朝元之美名不夺穑地知庶心胥悦髙标灵阜表圣夀长亨襟懐动植指掌寰瀛将九围载广与三光克明斯乃栋宇之大也虽前史莫之与京夫如是古之濬城隍饬宫苑孰比我君居髙而致逺  

初日见朝元阁赋【`以赫临晓云髙　唐出苍翠为韵`】郭　遵  

新丰之路兮朝元有归客见初阳于东岭照层阁于南陌惟阁也凭髙不倾惟日也临下有赫既曈曚而延烛曷埃之能隔阳乌之翼兮若驻禁林羲和之辔兮若顿髙岑苍苍之质才辨杲杲之光稍临发璇题之丽色开玉户之宿隂浮辉外融峻势无不呈其壮引曜中朗邃宇无以閟其深于原之表揭云之杪映朱槛以充融凝粉垣而皛皎司晨而见异星楼之丽霄质明乃光殊日观之生晓阳彩舒文昭然可分晞拂檐之夜霰辨出栋之朝云类列仙降真祥光緜羃疑大君临御瑞气氤氲谅清旭之初起非反照之犹曛日惟至丽阁亦葢髙竦莫大之标洪纎奚比委无私之照巨细何逃是以诡状摩天殊姿详悉栾虬欲动谓起蛰于春光井莲倒披若争开于夏日的皪交映岧嶤上轶不殊南荣之明奚独东方之出阁之峙矣于彼髙冈阁之丽矣于彼朝阳据厚载于秦雍邻颢气于穹苍岂比昆仑之山俟烛龙衔耀鳷鹊之观俟金波写光孰若列皇都之次镇王畿之位近白日之贞明总离宫之苍翠祥云不散意往仙如存耀景每临诚望幸可冀因徘徊而寓目遂含毫而写意  

石渠阁赋　　　　　　　　　【`元`】刘　性  

维汉七世厚泽深仁乾坤清兮莹玉宇宙郁兮阳春宜文运之益昌当熙洽而彬彬自酂侯之入闗收图籍于先秦藏以石渠之固鐍以金匮之珍异孔壁之断烂匪汲冢之怪神斯石渠之为阁彰万代之斯文想其深檐跂翼层构飞翚攀斗柄兮欲近俯过鸟之下飞云拥寒蟾而金茎影转风连漙露而玉漏声迟金马立兮重门鳷鹊鸣兮髙枝渭水素以萦练秦山翠而浮眉隔人间之风日近天上之壁奎极目兮千里心旷兮神怡并天禄以岧嶤隔未央之罘罳肃以禁籞之清严诚于讲论而相宜有若夏侯之家学梁丘之经师莫不钦承圣诏环列经帷博习乎四圣之易深考乎六义之诗典谟明帝王之盛礼乐传三代之遗穷春秋之微防订三传之是非披竹帛而舒卷追简防而论思于以传往圣之至教于以广大汉之规考文则极其辨博析理则造其精防始参差以异序卒烂漫而同归斯石渠之建阁同汉徳之巍巍嗟惟炎汉文运方张或天资明达而诗书安事或躬行清静而礼乐未遑逮世宗之统一始六经之表章于皇中宗文明之祥通经书之大义既综核于权纲百工之伎艺咸精其能而词赋之末学各尽其长矧五经之行世与日月兮齐光宜甘露之明诏极皇猷之昭彰彼麒麟殿之子云惟诸子之讐勘天禄阁之歆向惟九流之校量徒艺文之是事岂经术之精详惟白虎与东观忱袭美而传芳洪惟盛世登崇俊良经籍藏于秘府礼乐具乎太常见五经之行世跻风化于虞唐而谈经之阁如石渠者与天地同其乆长矣  

石渠阁赋　　　　　　　　　【`元`】吴　浩  

皇道于穆人文载熙覩炎徳之神圣宣重光于九围繄石渠之清邃耸飞阁之乔基蔚翰林其云起萃儒雅其日跻羌朋来而簪盍究广大于精防若稽厥初赤帝肇造星井应符贲文斯兆揽明都之壮观宫未央其居要于是度新宇而北面处髙明而密宥瞰中宸于天表播休烈而垂后其始创也酂侯资画般匠骋能楩柟程竒杞梓抡精运干规而坤矩纷昼构而夕营嘉子来而翕赴乃不日而献成乃其棼橑冯虚芝栭凌飇层构百寻崒嵂岧嶤渤澥蓬莱之峻涉中天积翠之髙标决云汉以为章兮翼瑶光而上招揺尔其湛露流津醴泉吐液御气渊涵沛恩洋溢导淳源于委注疏灵派以潜出炯水碧以静波鉴瑶琼于磐石衍漪涟之芳润散熙明之渥泽若乃宅居爽垲成美奂轮寳箧储珍舆图閟文存帝道于方策志皇纲于典坟炳虹气以夜辉耀神光于旭暾暨夫七叶继体纪年甘露期陈常于时夏度宪章而稽古吐丝纶之涣汗命讨论于掌故征羲图于施孟揆周雅于齐鲁较典礼于曲台诵圣谟于夏傅考髙赤之専门发洙泗之归趣萧生博洽昔延誉于东海梁丘渊综始擅声于少府丛大雅之达时言言而语语畅思风于胷臆流言泉于肺腑别同异于锱铢计浅深于尔汝决肯綮于硎刀析盘错于柯斧或初乖而后合或始违而终取知一贯之同归慨多岐之失据恢表章之要道丽鸿猷于海宇焕文明以饰治来防极于王路斯则石渠之令制汉道之昭著者也葢惟地隆居要道在昭时奎祥曜晶离照扬辉宇宙启斯文之运烝黎均尔徳之归所以统圣绪于先烈计皇极于明时登八表于仁夀緜亿代之洪禧维今泰道上昭圣明御天睿和髙明深仁溥渊金华星拱东观珠聫时敏孜孜而业业天章本本而原原顾楚产之微陋懐石渠之濬源冀涵濡乎膏泽泛青霞兮上傥风云其幸防依栋桷之夤縁赞经纶而道广隆润色而化宣其将仰丽正之大明颂圣功于万年矣  

石渠阁赋　　　　　　　　　【`元`】文桂发  

天风翩翩明河娟娟客有振袂而前大人先生呼而语之曰石渠讲经之事子能赋否客跽而赋曰巍乎髙哉炎汉之建石渠也煜煜煌煌冠乎未央耸朱甍而凤翥起云构而鸾翔倚丹梯于碧落抗浮柱于银潢结朱霞之红彩蔚翠雾之寒光逺而望之玲珑崖防覆终南之苍苍俯而视之晶云荡潏引渭水之洋洋金铺烂其浴月瑶砌灿以凝霜既峭拔以宏敞抑奥杳以清凉石痕斑其苔藓渠波鸣兮琳琅锵羣英兮燕集昭大汉之文章乃开东壁之府乃搜天禄之藏捜遗编而黾勉抚前躅以傍徨探石渠之经始实将以继殷周而追虞唐也猗欤孝宣慨思前王念髙帝之创业祀孔圣而肃将令诗书之末事摹逺而源长惠除挟书之律文摹清浄之方固恭脩之靡怠何稽古之未遑逮我孝武奋志发扬大脩辟雍肇开明堂粤表章于经术搢绅滃其回翔何申公之始见徒一语而弗详彼仲舒三篇之策庶几傅説之告商爰二子之遽斥杂以黄老申韩之披猖大道寥其益逺古训晦而弗彰诚余心之痛悼中抑郁而慨慷受命羣儒讲经石渠事业同而代异句律夸而谈虚理何隠而不索辞何疑而不祛于是传道弟子襃衣之徒捧诏踊跃峩冠曵裾府府于于雅雅鱼鱼陟斯阁而逺览咸游心乎邃古之初或侃侃而论难或扬扬而发舒或昭灼于独见或漂泊于众煦寻坠绪而莫考守讹画而莫耡口欲呿而不合心徒醉而如愚诚无以副圣明之访将何以敷奏于承明之庐然则汉诸儒之辨駮其事亦云勤矣既而请于先生曰石渠之事则弟子欣闻命矣抑汉诸儒之讲经果有益于后来乎先生曰吁子来前折杨不奏于黄钟之侧嫫母不入于西施之室董生春秋括于水旱灾异之见夏侯尚书胶于洪范五行之变诗不本情性而论五际易不原太极而拘卜筮礼经大本之不讲乐书造律之异议不拘之以笺传则潜之以防纬此则汉儒説经之癖前后一律非特无以称上意且徒以惑来世也方今圣皇御极天下文明廊庙所师皋夔稷契山林所学周张朱程吾子抱豹变之文乆矣如或知尔其何以奉当今之所欲闻客拜手稽首而歌曰五云烂兮大明之宫帝学濬哲兮允执厥中经筵肃穆兮大道为公望阊阖而稽首兮云冉冉以从龙  

麒麟阁赋　　　　　　　　　【`元`】杨维桢  

壮西京之翼翼兮观宫阙之穹窿郁云雨以上出兮见杰阁之横空层覆隔乎光景兮虚櫺敞乎八风聨天禄之北兮翼未央之东肇酂侯之经始兮继武皇之重规获独角之竒兽兮遂被号为扁题懐皇度以増大兮至甘露之丕承曩单于之倔强兮今匍匐而来庭呼万嵗而称臣兮实雪耻于白登余何脩而至此兮实赖余之股肱既崇爵以报功兮复审象以庋之俨洋洋乎在上兮耸具瞻之在兹来逺人之快覩兮曽不啻鳯麟之与景星后余生以尚论兮将某某以指评若博陆之称首兮胡独氏而不名宠之以殊礼兮乃冠屦之自陵何末路之少恩兮顾寡妻之弗刑伟金城之老臣兮实汉家之叔虎富平龙頟之论功兮追平婴之智武丙魏洋乎其有声兮并谋谟以济世何毅者之不兮或含而不毅阳城宗国之良兮建平比功于朱虚少府得乎易学兮仅以筮而幸之太傅贞而不挠兮失保躬之明哲蹇穹庐之老使兮纷独有此姱节嗟丹青之所画兮何以过吾子卿何列序之特卑兮曽未谂其殿陞自属国之见薄兮吾以恨霍氏之不情曰黄于与朱尹兮又遗弃夫丹青伤灵修之杂伯兮实未尽乎典刑呜呼我思古之明良兮写圣经之画工文谟武烈去之千载兮犹若见其声容逮书之以旂常兮铭之以鼎钟叹忠信之巳薄兮重轮奂之尊崇虽子云之追颂兮敢三代其同风粉墨忽其萧瑟兮曽嵗月之去几矧恩失于保终兮名先阁而已毁迨永平之追迹兮继云台之崚嶒天防之懐功兮兀烟阁之凌兢或椒房之掩美兮或逆徳之齐名纷杂糅夫芳秽兮羌有玷兮丹青呜呼麒麟燕麦兮铜驼棘荆曰台曰阁兮云烟灭吾将求亮天功于二十二人之目兮耿不没之寒星  

凌烟阁赋【`有序　　　　　　　元`】岑士贵  

序云贞观十七年二月诏图画赵公长孙无忌等二十四人于凌烟阁冠剑峥嵘照耀金碧朝野传诵瞻望踊跃惟此阁深列紫禁杰出青霄万几之暇游瞩所憩四年之春突厥既平上皇召上与贵臣及诸王妃主置酒于斯纵闲为剧极欢而罢岂特国家盛事实为凌烟之宠葢十有四年矣今则绘画股肱灿烂昭列与甘露之麒麟永平之云台相辉前后而功名之盛抑又过之臣不敏辱缀鸳行赞扬之私实过常情敢拜手稽首而献赋曰  

皇家之作室也爰谋爰契负隂向阳紫阁当前沣水流长指周汉之故址相山泽而为疆含元蔽于前宣政峙于后文立于左集贤立于右千室翚飞万础鼇负呼吸八纮笼络九有观凌烟之特出势上摩于苍旻映景星之灿烂护卿云之缤纷动清汉之微澜留落照之余曛秦山逶迤欲散而犹属八川洄沄终合而忘分穷逺睇而莫及萃都邑之孔殷观其峻樀冲云飞櫩宿雾垩白辉日丹红湿露寻尺不遗于先画髙卑允合于良度焕银牓之争辉映瑶阶之列素雄梁万钧修桷千寻望之杳杳即之沉沉周览而日已昃旋步而宵已深陋兰室之非并挟芝馆而忘临擅玉禁之崇髙凌金台而萧森神尧倦勤历数在秦出少阳而南面薄四海而帝臣彼突厥之倔强屡跳掷于边庭逮漠南之一扫始匍匐而归仁聿彰大孝雪我宿忿喜动上皇天语无隠谓白登之莫报何渭桥之足愤尔乃命酒正饮膳夫醢驯龙脍鱻鱼召我元后曷不乐胥乗舆云来贵臣于于列茅土之子姓分汤邑之妃主共庆斯辰其从如雨乃登是阁仰瞻天宇酒阑御乐乐罢而舞迭起为夀龙骧凤举万嵗如雷天下父父美鸿声之克永伟盛观而无古兹凌烟所以重于帝宸而不敢以防处也献陵既成神昭于天陟降是思遗迹凛然岂观游之敢凭懐创业之干干载稽汉治孝宣有严表功麒麟以为世瞻至于东都亦图云台曰将曰相文武竒才惟武徳之御天闵四方之涂炭来龙虎之云风迄佐平之时难功岂逊于萧曹徳或希于奭旦备股肱与耳目寓图画以相灿上以慰九重之思下以传万世之赞猗与赵公用匪椒房赞成大计转危而昌是冠羣贤遗烈煌煌惟房与杜潜龙之素从容雅道同翊王度开国梁莱以永终誉郑公秉直金石为姿鉴亡言在日星昭垂英卫褒鄂气酣百战风驱电扫用平九县元王国族襄公帝亲两郧宋夔郯卢渝申曰邳曰胡曰莒曰陈屈突烈士永兴儒臣惟兹二十有四人文足以经纬邦家武足以戡定祸乱劲节雄风髙姿直干古今相较轶于两汉彼甘露之图绘博陆徒以拥立为首永平之追写髙密徒以先从为冠岂若有唐明良相防足以扶元化而彰维翰也噫明君立极制作有义崇徳报功岂曰无意俾圣子神孙继继承承懐治功而弗替思创业之孔勤知守成之匪易惟贤非后不食惟后非贤不乂鹤乗轩而来怨鹈在梁而兴刺故必得夫才徳出羣之士而后可与食天禄而共天位也彼趋事赴功者每懐靡及安得不覩之而内媿宜想像而取法亦模效而自励使致治而隆平而常若贞观君臣之懿岂惟爱冠佩之陆离栋宇之嵯峨以作一时之观美也颂曰帝式九围义师云飞既作霖雨万物熙熙圣不自伐表里精微曰匪我徳惟秉化机六子五行寒暑隂晖二十四气循环相依功成罔觉万世巍巍峩峩进贤绣裳衮衣凛然丹青雷电孔威巨璞万镒不数珠玑五鼎玉铉不问采薇明良庆防古今云希邦家亿年宸居愈辉凡百君子徳音莫违覩此垂劝永仰柔徽  

凌烟阁赋【`有序　　　　　　　元`】孟　泌  

序云人君创一代之业必有一代之臣为之佐命故能成不世之功有功之不报岂为人主之道欤此太宗所以图功臣之意也获居是列者若赵公长孙无忌赵郡元王孝恭莱成公杜如晦郑文贞公魏徴梁公房龄申公髙士防鄂公尉迟敬徳卫公李靖宋公萧瑀褒忠壮公段志夔公刘基蒋忠公屈突通郧节公殷开山谯襄公柴绍邳襄公长孙顺徳郧公张亮陈公侯君集郯襄公张公谨卢公程知节永兴文懿公虞世南渝襄公刘政防莒公唐俭英公李世勣胡忠壮公秦叔寳凡二十四人噫此可见御下之得其术使人思之而不忘自非太宗之明哲其孰能之乎故美其事而赋其辞曰  

伊昔太宗之肇造区宇也豪杰林立俊乂云从建丕基于咫尺受大命于从容乃君临之既乆爰崇徳而报功固推恩以示众实王业之攸隆是故丹青映日以炳焕杰阁凌烟而峥嵘乃俾以像乃图其形揭其衣冠表其姓名对丹楹以皎洁照藻井以鲜明获居是列何其有荣原夫始于长孙无忌终于叔寳秦琼兹廿四人者葢同心而戮力致恭而效诚或疏附而尽节或先后以时行或奔走以承命或御侮以舎生惟文武之羣材莫不尽在于经营故能扫妖氛于四逺开上业于八纮革残隋于委靡为大唐之澄清及夫四方无虞万国来庭道行化美治洽徳馨况褒赏之大典乃有国之常经若凌烟之不作于太宗之心其能有寜乎呜呼噫嘻帝王盛事接武传声彼西汉之麒麟既着明于甘露而东汉之云台又发挥于永平俱不若兹阁光耀前后其谁能与之抗衡也哉  

凌烟阁赋【`有序　　　　　　　元`】方君玉  

序云有翰林主人问于稽古愚生曰昔李唐之盛诏图辅臣于凌烟之阁者凡若干人皆功名之士也子宾于乡而来于京有志于是乎子曷为我悉数之生曰先儒有曰志于道徳者功名不足以动于心志于功名者富贵不足以动其心公何不以道徳者责我而乃以功名者望于今乎虽然长者命我愚请悉赋其目而后以道徳之士复焉其辞曰  

昔在太宗唐君推贤纪元贞观十有七年乃褒辅臣图形凌烟有崇其阁巍峩引天麒麟不足以侔其大云台不足以齐其肩虽慙茅土之制岂俪歌舞之妍秦府之士瀛洲之仙趣诏良工俾以貌传乃曰无忌勤劳女宣讨定突厥斥土于边尔王孝恭为我近属破敌夷陵西循巴蜀龄如晦帷幄运筹尔庸为大克定九州征尔忠臣绳愆纠过劝行仁义谠言如在曰靖曰勣善汝战功或降萧铣或俘世充定襄奋鋭碛北称雄有臣萧瑀劲草疾风世南议论蔚为儒宗秦琼鏖战突然先锋出入行阵维屈突通公谨副靖论最攸同黎阳髙丽汝亮戮力谷浑髙昌君集殊绩敬徳顺徳政防志俭绍知节基开山女勲女业﨑岖兵间爵酬尔劳位称尔徳分茅胙土享有封国君臣一体元首股肱予知以心予见以形图汝于是昕夕斯登聚精防神凤凰景星予匪尔极尔无或矜尚弼于予永观厥成呜呼君臣相得之欢斯其盛欤至如赵国河间不以外戚近亲而有嫌尤足见其宅心公正其视霍公之不名者为失君臣之体而马援以椒房不与者不能以天下为公其可与斯并轨哉迨夫永徽致祭大中续图固皆太宗有以启之而辉耿青史矣夫何停昏仆碑遗讥于后邪谋怨望卒祸其身葢以假仁义之君驭志功名之臣故致治之卑而济于富贵者殆孔子所谓鄙夫不可与事君者矣若夫唐史所载止二十三人而吕温作赞以为二十有四乃黜侯张而不称又进士防以居其次喋喋小夫其何以当褒贬之笔而窥春秋之藩篱葢亦不足议也方今龙飞在御君明臣良有若臯夔稷契者出而上拟于唐虞以复于二十有二人亮天功之目是则所谓道徳之士曽何贞观之所得而比量哉抑图形凌烟之间孰与求形傅岩之野而登之庙堂者乎纶音涣发虑科目不足以尽多士申命有司访求遗逸耕云之夫钓月之叟孰不欢欣鼓舞于败垣破屋之下思出为邦家立太平之基而致君为尧舜跻世于雍熈先生何不此之问而顾有取于凌烟功名之卑主人笑曰子之言是也前言戏之耳  

宣文阁赋　　　　　　　　　【`元`】汪克寛  

鼇极立兮时雍四海一人兮车书同作神京于燕蓟贯北辰乎天中懿圣皇之御极焕离明以当空复至元之盛治绳神武而丕隆淳风沕穆膏泽涵洪文焰烜赫乎扶桑崦嵫之域仁声駮沓乎濮铅祝栗之封既而干符昭陈坤珍聿锡文徳诞敷皇图广辟建杰阁乎中霄屹大明之西北揭宣文之嘉名示模于万亿尔乃准水臬恢鸿基公输献巧匠石殚思陶人运其埏埴玉工效其雕几豫章松柏翦千寻之夭矫金璧银镂致万里之瓌竒斧斤振铿鍧之韵砻斵极精致之宜四方子来经之营之羌不日而告成俨崔嵬而峗巍观夫岧嶤嵯峨崛岉瓌谲搆复桷而重櫩邈希世而特出丽不逾奢俭不及质璇题翠甓崱缯绫而龙鳞蛟吻踶甍奂翚飞而跂翼绮疏镂列钱之玲珑藻井粲芰荷之绘饰玉珰璧英瀖濩而凌乱随珠明月照耀而怳忽琼户耀孚尹之璀错金铺响连环之复叠棁防而星悬栱衡纵而斗折枝牚杈枒而斜据芝栭攒罗而戢孴曲折要绍而环句层栌佹而岌嶪交龙缠楣横飞虹之梁栋双蜺蟠础耸擎天之柱石朱楣诘曲而萦回铅砌晶萦而炜燡雘垣流丹以周缭翠柏樛枝而行立于是圣皇驾玉辂张龙旂展乎国容耀乎皇仪望舒陪夫左驭屏翳导夫前驰鸣和鸾之铿锵服衮龙之陆离御斯阁以问道阐经幄之规帝幕髙悬天顔孔怡列儒绅而进读对黼扆之严威舒缃帙之蟫蠧扩六籍之精微咏仁咀义聆天语于羲昊言温气和陈古道于皋夔殚词臣之忠荩恢圣学之缉熙内府颁竒珍于翠釜上方泻甘醴于玉巵和气春融起天庭之黄色文星环拱映帝座之清辉想夫圣躬听讲之余临眺徙倚接羲娥之耿光纳穹堮于无际东望则延春之阁崔嵬峥嵘横絶天半窅邈觚棱西瞰玉徳秘殿皜曜月朗渺太液之轻漪涵天光而滉瀁北瞻则万嵗之山防嶪崷崪厓洞谽谺草木苍郁南眎象魏岝朱阙巉岩嫓黄道之启途列阊阊之九阙猗欤休哉卓彼斯阁旷古曷偶奠亿代之基图辟八纮之户牖萃鸿硕以讲劘稽典坟于蝌蚪于以广睿览之明极乎有截之垓埏廓圣徳之聪达乎无垠之宇宙思昔石渠天禄徒以贮简编之糟粕麒麟凌烟秪以图羽翼之英雄曷若圣皇之制作宣人文于万代致文治于无穷彼文馆聚四部之奥博白虎观辨五经之异同又乌足与圣世而比隆也哉乃舞蹈而歌之曰于穆圣皇亶聪明兮云汉昭回昭万方兮嘉惠兆人臻羲唐兮杰阁中天讨宪章兮鹓鹭章逢侍帝旁兮载稽典训研籕仓兮治功弥隆追虞唐兮人文宣朗遗亿万世而无疆兮  

奎文阁赋【`有序　　　　　　　明`】李东阳  

阙里宣圣庙旧有奎文阁以贮古今图籍在大成殿之前杏坛之南金章宗重建规制颇精国朝置衍圣公府其属有奎文阁典籍一人凡朝廷有事于庙则礼迓香币庋于阁中以俟行事治已未庙灾而阁存工既就绪殿庑闳丽皆加于旧按察佥事黄君绣谓阁独弗称欲撤而新之众议哗然以为故物不可废黄执之益力巡抚都御史徐公源实主之阁成髙八丈有竒略与殿等栋宇相埓金碧交映向之哗者始翕然归之称全功焉东阳奉敕祭告乃登于兹阁欲赋其事未暇也徐公既购书数百卷付衍圣公闻韶令典籍孙世忠守之四方藩郡闻而致者日益富徐公使告于予曰阁不可负也乃为赋之  

伟新庙兮既宫突髙阁兮丽空海之右兮山之东极溔兮争嵸巃纳沆瀣兮超鸿蒙表日观兮来天风忽秋令兮始肃见奎星兮正中初徙倚兮栏前暂徘徊兮户外殿庭兮巍峩与兹阁兮相对亭碑矗兮林立坛屋隠兮如葢昔金源兮始构几嵗序兮更代叹轩楹兮未烬纷瓦砾兮浮壒及轮奂兮鼎成蔼冠裳兮咸聚览旧迹兮无余抚孤根兮一桧吁嗟乎靡丽兮娉婷彼齐云兮落星怅望兮往营或筹边兮见京夫岂若覩羮墙兮故宅诵典则兮遗经宛蝌斗兮孔璧恍金丝兮鲁声感春秋兮絶笔忆诗礼兮趋庭存竒文兮籕史脱虐焰兮秦坑借神鬼兮呵护閟山川兮精英乃有韦编兮竹简石墨兮溪藤汗牛充栋兮不可以数计又奚问兮何名幽并兮青兖渺宫墙兮在眼前景行兮髙山每为憾兮不浅金书兮玉简幸吾生兮未晚遡秋霄兮愈泬恨夏日兮犹短仰圣道兮弥髙思古风兮渐逺阅千载兮一时曽一慨兮不满睠逸驾兮可攀尚頽波兮在挽噫嘘灵有地兮杰有人贤有象兮国有宾下厚土兮上髙旻轶倒景兮离尘纷博典册兮穷皇坟厉夕阳兮求朝闻岂徒析虫鱼兮隠义辨豕亥兮疑真讶雨粟兮天半降青藜兮夜分葢方舞干羽兮七旬徧弦歌兮八垠占聚纬兮周髀聴圜桥兮成均殆将兴兮吾道庶不朽兮斯文巍乎髙哉势不可以极兹阁之名兮并列宿而俱存  

文渊阁赋　　　　　　　　　【`明`】顾　清  

昔我文皇之统万方也稽往古遵旧章揽众维提要纲谓六典之分虽仿于周礼而百揆之总实自于虞唐或合而分或约而详葢不可无枢机之总畴咨之良也乃眷斯顾禁垣之隅乃崇杰阁翼彼宸居锡文渊之嘉号擢銮坡之硕儒职论思于九重赞元化于中枢虽官曹之未彰实名体之隠如此其太略也若乃其地则日华之石丹凤之东重门侧启复磴中通长廊后带而龙矫层城对起而缭虹非密勿之有闗葢不得以闯乎其宫其中则有石渠之秘金匮之藏殷周训诰洙泗典常班马之所叙述贾董之所铺张奎光壁耀照灼乎虹梁其前则有玉阶珉磩仰接俯延文杏敷锦碧芸连钱瑶台植和鼎之卉铜池分并蔕之莲承雨露之先及各献巧而呈妍其为制也邃密髙闳沉深肃清黄扉豁其前敞白间疎以通明案有朱墨庭无讼争希夷乎紫宫逍遥乎玉京邈风雨之何及时仙韶之逺聆乃有皋夔之辈稷卨之伦大冠长剑鸣玉垂绅坐于两楹敷帝猷而演皇坟万机倚以裁决庶绩赖以经纶则有大官供帐天府竒珍湛恩渥礼眷我儒绅至于睿思时凝事资访逮中贵传宣东朝赐对日度晷而徐还步金屏而缓退其或金根戾止玉辇幸临略等级于堂陛咨失得于古今每先过而陈善亦随时而献箴或都而俞或吁而咈言皆可书动鲜有慝此则建阁以来累朝之盛节也呜呼汉开金马贤俊云蒸唐启学馆士夸登瀛徒取技于雕虫尚无闗于大经然犹耀简防熙鸿名而况地兼乎木天之重名并乎凤池之荣酌元气以运四时敷王言而令庶正宜乎万事于此理万化于此成而陶冶乎其中者又可阙于颂声邪于是拜手稽首敷陈其槩而系之以歌歌曰五云葱茏黄阁崇兮东壁流照光空兮维帝伊佐志浃道同兮政于此成民物丰兮有隆自今垂之无穷兮  

金马门赋【`有序　　　　　　　元`】陈　植  

按汉书注未央宫四门金马门其一也汉武帝得大宛马铸像立鲁班门因改金马或曰东门京作相马法所铸也公孙待诏金马门在建元二年伐宛之事乃在元符之后非因宛马明矣然愚意武帝好马安知非得宛马而使京铸之邪马史好竒又安知其不追书之邪乃本得大宛马作金马门赋其辞曰  

玉闗浩兮凯歌昆明澹兮息波宛驹蹋月以西入金马倚空而嵯峨繄武皇之鋭志奋拔山而誓河懐污血于万里涉滇溟而挥戈伟丰毛之神异鼓天韛之至和链棠谿之精粹范凤臆而摩挲于是东门京技献其竒巧鲁班门名易其传讹此金马为待诏之署所以名千载而不磨也欤想是门也未央蝉聨轩軨旁午鼇脊摩空璇题刷雾通羲娥之往还俨凤鸾之轩翥聱牙撑拄兀阊阖之中天洞豁谽谺辟昆仑乎太古忽金马之当前蹇踌躇而若顾磨瞳射影于铜铺铸鬛光浮于琼戸天闗晓辟惊荥水之出图月殿夜辉与铜仙而共语兽环摇压辔之玲珑鱼钥振连钱之络组尔其驯仪丹陛驻彩黄扉匪衔杯之献舞兀立仗而不嘶天矫九重之龙出晶荧两观之翚飞至若虎柝严宵鸡筹报晓朝剑迎花春斾拂柳乱锦鞯之银鞍恍瑶池之觞酒羌彷佛乎殿后之鞭非迫旋乎左骖之掉通枍诣之严凝冠天梁之焜燿宜夫擅禁籞之清华为诸贤之待诏若乃禁扃靖密列署岧嶤八骏戒驭羣龙满朝瞻翠华于双闗遗銮韵于九霄佩缤纷兮瑀冠葳蕤兮蝉貂袖天香之馥郁随霄驾之飘飖尔乃缙绅儁彦曰从曰陪公孙大廷之对相如词赋之材主父严徐之雄辨少孺曼倩之诙谐或朝奏而暮召或徒步而鼎台朝夕乎论思之献揄扬乎盛徳之陪虽望之与更生亦相继于后来咸尻骋乎长途之骥而下视乎伏枥之骀吁不荣矣哉然而武皇好贤固形于跅弛之思与泛驾之谕而多欲之害不免夸于天马之歌与褭蹏之铸虽麒麟天禄盛着于图书之府而射熊属士乃见于列宇之数不其欲贤之入而闭之门冀士之至而塞之路邪矧骥徳之良不尚于天人三防之老而绕指之柔徒取于曲学阿世之俦则吾于助也数子其又何尤也昔骏骨之市燕昭有金台之崇千里之却文帝惜露台之费且范蠡之金尚失报功之诚子期之金亦叹知音之意而世方慕乎汉世待诏之迹荣羡乎汉世金马之名美也然金防之选有覩于黄门之牧骠骑之举有得于马前之舆则武皇金马之署讵可以过非而待诏之选又可以厚诬也哉呜呼建章雾沉未央烟灭露台荒凉铜驼荆棘石龙鳞甲飞动于刼灰之堑而茂陵石马感慨于秋风之客于斯时也吾意天马之在人间不为龙剑之遁深渊则飞入乎天门之空霄安得起相如之辈挟东方之徒而与访金门之遗迹也哉  

金马门赋　　　　　　　　　【`元`】邹　选  

太白之精房宿之英光芒相射妙合而凝方其丽水沉星麟洲碎月霞影初分电光乍掣摩尼炯炯不足拟其容丹砂的的不足喻其色若乃海若献瑞冯夷效祥不沙而水自澄不汰而石自扬碎秋菊而有声屑天桂而无香锦鳞璀璨橘柚焜煌匪錬乎铅汞之仙无借乎火剂之良爰篚而筐爰袭而藏泣鬼母于秋郊挽白帝于西方偕来贡于九牧杂三品于荆扬于时火徳方殷炎风乍扇适荥河之孕瑞溯西极以来献观其渥洼异产月窟殊姿虎文隠见龙骨权竒目夹镜之明臆双鳬之飞饮河而水有声涉道而尘不知朝蹀乎阆风夕次乎咸池飘若惊鸿矫若游龙一嘶而胆气雄再振而冀北空星流霆发珠洒汗血雄姿逸态难可备述既无图骏之工孰写荥河之骨于是戒冶氏命炎官象天地之为炉效隂阳之为炭方青白之胶戾忽踊跃以自见惨淡经营神竒变幻斯须黄龙出于九重不嘶而气如虹不动而耳生风陋青玉之骢鄙拳毛之駥跷乎若奔跋乎欲前伯乐见之骇其骨之竦王良遇之怪其神之存此汉人之所谓金马而立夫未央之门者也是门也阖则象坤辟则象干将相于此乎出入政令于此乎布宣葢所以闲天下之邪来天下之贤者也是宜严安上书徐乐陈防给事乎其间待诏乎其侧此时人所以贵金马之登而慕金马之客也吾尝历长安访陈迹至未央之墟而重为金马惜也是何江都老仲舒之贤淮阳摈汲黯之直而待诏是门者严徐之辈启边塞之功曼倩之伦谈神仙之术遂使海上之童不返塞北之血涂地何一人之未悟致万姓之憔悴想金马于是时恨不为獬廌之当戸触数子而逺去不然当为金铜之仙堕清泪之涟涟向非衷由天启脐悔自噬下轮台之诏为富民之计则是马也得不如晋宫之铜驼流落荆棘之阿如唐宫之石马凄凉絶壁之下又安得返吾丽水之渊归吾月氐之野哉方今礼以为门仁以为宅匪金之金而取夫良金之质非马之马而取夫良骥之徳又况披沙拣金有大冶之精执防临马有伯乐之明吾将利吾之金防吾之骥由乎礼门而求见知于扰龙氏也  

金马门赋　　　　　　　　　【`元`】冯奬翁  

未央嶻嶪石渠崔嵬外有广署东门洞开轶云烟于缥缈与日月而徘徊当闗级文石之玉启钥响铜环之雷却长夏而无暑纳祥飇而不埃邻方壶于蓬岛迩阊阖于萧台乃有东门之子伯乐是师慨良马之不乏惧时人之未知铸严道首山之产效渥洼瑶水之姿或鳬胷而凤臆或虎脊而龙鬐隠隠兰筋之质亭亭竹耳之批势历块以如跃意乗风而欲驰备倜傥之殊状诣明廷而献之诏立署门之外实为索骏之仪此金马所以得名而待诏者往往于斯也嗟夫燕昭重骏名马四来汉皇好士麇至竒才妙相求而相应果孰挽而孰推凡器能之卓荦及抱负之玮瑰顾离蔬而释屩或弃草而遗菜或识量之宏达或见闻之博该或恤民于寛裕或寓諌于诙谐英气炳长虹之吐当中耿列宿之排济济令仪灿曙色之霞举洋洋崇论动天顔之霁回置金马之名署待玉音于九垓所可知者严安徐乐之辈方朔公孙之侪后来多士数不能枚连尻脽而属背项者葢莫非人品之龙媒想其待诏斯门也曷言曷否斟酌论思孰可为民生之益孰可为圣听之禆既经营于丹府将献纳乎赤墀优游暇日畅叙襟期曵裾纵步容与自怡徜徉乎厦屋俯仰乎宏规摩挲金铸抚玩权竒敲铜声于骏骨撼削铁于霜蹄且赏且惜载嗟载咨葢与立仗不鸣者无异徒系而不食之何为反躬自省余才不羁幸得试天门之步骤非复如盐坂之低垂金石之心誓坚守于素节犬马之报乏输忠于盛时故自出入是门之后即有功名建立之基呜呼金马诏待诏千古逢第人心所未慊若公孙曲学而取容钦惟圣代四海文同奎章炳燿壁府穹窿招延人杰敬礼儒宗上金隄而步玉堂者徳行称孔门之骥文章推学海之龙以正学为泽润生民之本使天下由礼门义路之中颙颙嘉靖皞皞时雍则金马得人之盛又何以籋今日之髙风  

金马门赋　　　　　　　　　【`元`】刘梦龙  

玉闗逺域葱岭遐陲房星垂耀灵虬委漦钟为神物驾风驱驰繄汉武之御极挺英睿之圣资慕龙驹之超逸想天骥之权竒驰神思于异域欲竒兽之来归于是诏巧匠摅良规锻丽水之竒瑶鼓赤熛之炎辉范仪容于纎悉像形体于毫厘置班门之要剧若立仗而不嘶惟兹门之改观缘金马而名随吾想夫金马之门也守匪虎豹立有騊验铸鬛光浮于朱户磨瞳影射于铜铺月殿通辉与铜仙而更吊天闗浮瑞恍荥水之出图鱼钥映辉而眸不兽环撼响而神若惊旸乌东升散骧形于枨闑素蟾西陟映腾影于觚棱遇雨而疑其揩磨之色因风而想其铿锵之声葢驱驰乎君表之过非迫旋乎左骖之掉孰究夫隂阳阖辟之机莫覩乎牝牡骊黄之妙是宜接麒麟之掲掲聫白虎之渠渠而千金之台属玉之馆有不足以俪美而聫芳欤乃有博通硕士经济鸿儒主父奏书之恳欵相如献赋之丰腴防对大庭有公孙之第一谏陈天象应方朔之六符朝奏暮召曰严曰徐咸于兹而待诏伟冠冕之纷如懐忠诚之满臆俟朝觐而宣敷暨九重之既辟颁纶旨于朝堂肃鹓行以前进叙先后而相望对龙墀而稽首得共把夫清光吐忠义之肝胆荷嘉纳于君王期尽心以补阙将比隆于虞唐此西汉金马之门所以弥乆而流芳也嗟夫士之贤良马之千里马之奔踶士之跅弛待诏金马之门葢有金台之意门由马而愈彰马赖贤而益美然马之相以形固可锻链而为拟士之相以心孰能窥其涯涘惜武皇有好马之癖而无识士之智故齐人之多诈或台鼎之是位以不根之持论乃俳优之是嬖若骥足而匪良亦何殊于下骑也彼其邺都铜雀声伎是贮洛阳铜驼荆棘何易较得失于当年亦粲然而在是也呜呼龙门悬水凤池伊迩傥借地以飞翔回视乎金马而风斯下矣  

## 御定历代赋汇卷七十六  

宫殿  

辟雍赋　　　　　　　　　　【`汉`】李　尤  

太学既崇三宫既章灵台司天羣曜弥光大室宗祀布政国阳辟雍岩岩规矩圆方阶序牖闼双观四张流水汤汤造舟为梁神圣班徳由斯以匡王公羣后卿士具集攒罗鳞次差池杂遝延忠信之纯一兮列左右之貂珰三后八蕃师尹羣卿加休庆徳称寿上觞戴甫垂毕其仪跄跄是以乾坤所周八极所要夷戎蛮羌儋耳哀牢重译响应抱珍来朝南金大璐玉象犀  

辟雍赋【`以王者风教　　　　　唐之本为韵`】王履贞  

辟雍之裁教化之方辟者象旋圆而不极雍者以流转而有常行于历代创自前王崇此乃理废之斯亡革斁刬浇何莫由之而克着化人成俗靡不因兹而允臧公宫之南灵台之下赫巍峩以层构规制度于众寡区别  

逺采于虞庠经始不差于周雅阐扬学校旁求儒者温良恭敬之士资于父以事师俊造茂异之伦必自朝而逮野尊卑有秩礼教是崇取乎年均式序不以地髙为雄随其局贵贱之义自别尚乎齿少长之仪有融然可以阐皇化彰国风允叶扣钟之教克成琢玉之功寜止夫闻天者比于鸣鹤居陆者喻夫渐鸿而已尔其学习以时诗书兴教惟司成是典惟古则是效诏夏春诵俾民不僭养三老五更俾民知孝惟胄也太子齿矣惟学也元后视之合语于此释菜有时以崇其道以尊其师俾百工允理庶绩咸熙抑前古之是赖伊兹礼之是持徳贞行芳达其名以取譬泉流波注立其义而在兹由是金革可偃淳朴斯返所谓深其流者濬其源茂其末者固其本至矣哉辟雍之旨也大辟雍之教也逺可同乎不骞不崩岂俾夫损之又损  

辟雍赋　　　　　　　　　　【`元`】杨宗瑞  

圣元诞膺天命徳洽仁浃三陲晏然万国臣妾神圣代作武功赫然天启圣皇乗龙御天登三迈五继后光前敛五福以锡庶民播仁风而胞八埏厌吏治而乐士贱逺物而寳贤乃尚文徳韬武功一制度作辟雍声教被乎遐尔隆运轶乎时雍其为制也璧月印海洄风舞漪方壶屹兮中峙长虹烂兮四垂黉序秩兮奂轮檐甍翊兮翚飞产三秀兮殿楹罗石鼓兮庭闱八戸阖辟兮乾坤九楹俨雅兮壁奎鼓钟颂其于乐振铎宣其教辞玩芹藻兮澄碧俯菁莪兮中坻澹文鱼兮游戏肃威凤兮来仪乃有髦士硕儒咸集于兹驯良喻兮徳骥朋来况兮总纷冠葢兮后先翳裾佩兮陆离建嘉猷兮二典拟鸿休兮六诗并追芳兮伊周齐接武兮咎防含咀缤天之葩欬唾明月之珠是皆素丘园之贲而来宾上国之辉者也至若万乗戾止六龙驰驭日表渊穆天顔冲邃百王骏奔千官肃懿以祀以飨礼严物备饮食三老释奠素王洞洞属属济济跄沧耄倪仰聴而咨嗟亿兆向风而乐康在泮宫而宴乐陋鲁侯而不齿圜桥门而观聴视汉世其孰昌乃进诸生论经史研治否推今古色笑以教匪狎匪怒圣敬日跻恩渥时澍颂声嫓夫韶夏惭徳薄夫汤武于是益穷致治爰发徳音诞告多方简擢士林思臻霖雨之佐以协宵旰之心集天下之英林轨行艺于京国鹍鹏奋兮南溟骅骝空兮冀北扪膺拊心挥云吐虹来游来歌载歌辟雍歌曰环璧水兮作辟雍建文治兮启淳风进多士兮表至公繄令徳兮垂无穷恢庠序之制作兮准酌成均之遗踪固非后世之所可拟伦兮宜与唐虞成周而等隆不然何以表皇元万亿年太平之成功  

辟雍赋　　　　　　　　　　【`元`】王　沂  

伊辟雍之权舆兮遐哉邈乎歌镐京之雅诗兮记王制之遗书灵台杰兮共峙羌明堂兮同符据坤灵之体势兮丰层覆之渠渠髙基屼其厐鸿兮栋宇磥硊而离疏斥丹雘而不御兮惟俭质焉是图规矩应乎天地兮包元气之緼如圆海萦流兮汤汤防环林兮扶疎洋洋兮鱼防防兮白鸟戏广兮浮深乐我兮皇道蔼蔼兮多士缨弁兮森森或兮或歌讲古兮述今瞻明光兮岧嶤君曽不乎幸临于是召礼官以具仪协吉日兮辰良建翠华兮旖旎驰飞龙兮腾骧太常举兮裶裶和鸾鸣兮鉠鉠髦士兮云集乃幸乎泽宫伯夷兮相仪后夔兮为工虡业兮维枞贲鼔兮维镛声硡隠以砰咸合雅而投颂乃养三老事五更张大侯制五正缉熙以之而宣扬皇风由是而流行同文王之有声陋汉明之横经葢崇儒而尚徳岂饰治而乐成原善首之所自宜六合之咸亨也乃有儿齿台背之叟相与歌曰于乐辟廱人子之宫文教诞敷四方攸同文教伊何穆如清风遹求厥寜遹观厥成臣拜稽首天子之功  

辟雍赋　　　　　　　　　　【`元`】欧阳  

皇风清寜人文盛开京师崇天下之本国学萃天下之才粤若稽古爰自苍姬始号辟雍昉历代声名之盛本大射行礼之宫其规创于文武其度讲于周公节观者于四面壅流水以环中若乃道阃邃严义闼轩朗澄源止而不泥文澜溢而不荡肉好适半如璧之象兹乃辟雍之初所以名状也或在灵台或在镐京灵台者为文王所建镐京者为武王所营兹乃辟雍之初非一地而同一名也或习射兮观徳或养老兮兴孝汇九有之俊髦轨万方之则效兹乃辟雍之初非一事而同一教也迹其建侯设鹄矩祫圆冠襄尺讲事君之敬剡注视立已之端斯则辟雍之习射天下之盛观鲐背鹤发尊傅隆师祝噎以膳授几以咨斯则辟雍之养老天下之盛仪訚訚啾啾伴奂夷犹览上国之光华踵贤闗之儁游斯则辟雍之养士天下之名流有客闻之曰子于成周之制讲之详矣于异代亦有所征乎泝观炎刘治盛继世临雍再拜化及四裔要荒万里就学遣质鼓钟于论以亿万计于斯时也辟雍亦可谓盛矣愚曰未然子徒慕先汉之遗风若未覩今日之文治我国家声教之所暨也东逾若木之日津西探崦嵫之月竁南穷火维之陬北际冰天之澨文轨之治既同诵之风四被视寰海为一辟雍陶同宇为一庠序于是在天则应壁府图书之祥在地则产孔庙金芝之瑞蒇曲阜之特祠实飞龙之首嵗乃择成均之师申胄监之制三年而科诏颁文治猬日星乎旷世之条风霆乎多士之气将见自今以始彼汉之亿万尚敢与今日同年而语哉大抵惟圣人能尽君师之职惟吾道能并天地而存惟养贤为吁俊尊帝之大务惟建学为化民成俗之大原睠此辟雍屹乎本根固愿为今日之赋者续古之颂被之和声叶之永言前以光八百年之成周后以开万亿载之皇元  

泮宫赋　　　　　　　　　　【`元`】汪克寛  

予幼好此竒服兮希前哲而进修曰侯邦之有学兮慕泮宫而来游何所独无竒览兮羌于此乎乆留焕奎壁之煌煌兮亶属目而夷犹由义闼之轩朗兮造道阃之严邃瞻崔嵬之层构兮趋广袤之敞序登伦堂之博大兮伟俊髦之是处聆诵之琅琅兮侈文物之煜炜历重阶而拾级兮陟圣域之穹崇叩大成之钜殿兮辟绮疏之玲珑拜素王之遗像兮俨龙卷之仪容想过化存神之妙兮更千百年而愈隆步前除以徜徉兮覩泮池之澄碧降杀于辟雍之度兮象玉潢之半璧蓄源泉而不竭兮涵天光之昭晰茂藻芹之芬郁兮春意生生而不息繄厥初之有作兮实肇造于苍姬维东鲁之建国兮阐文服之攸施于赫公旦之有孙兮缵十有九叶之丕基乐泮水而翱翔兮载龙旂之委蛇习大射而周旋兮憬彼献琛之淮夷序乡饮而献酢兮俨穆穆之威仪多士渐摩而克广于徳兮纷总总而驱驰嘻鲁叟之燕坐兮亦蒙曲阜之遗规顾嘉名之昭揭兮盍考谱载籍而有证也奚毛郑之异词兮吾将孰从而取正也抑稽鲁颂之训诂兮谓东西南潴水而北缭以周垣故徴诸凿沼之形状兮探名号之本源若王制之推寻兮求义理之斯存眷言政教之是颁兮溥徳意之敷宣究字书于防意兮葢分判焉云尔班条章于此学兮俾民眎则而兴起半天子之制兮明尊卑之殊轨虽立论之无同兮匪乖戾于本始蹇予未有知兮值昌运之文明八埏春育于元元兮侈黉舍于列城彼鲁申之采茆兮又何足以揄扬于颂声制礼乐以陶吾民兮固将轶成康之太平歌曰猗欤泮宫之廓开兮兴羣彦而蝉聨抑抒意于鄙辞兮庶几续周雅之遗编  

孔庙赋【`有序　　　　　　　　元`】陶　安  

至正四年朝议以六事课守令増兴学之目遴铨时望为民师帅由是西河髙侯子明以才被选明年守太平始视事朝服谒先圣庙惟时殿庭弗葺庑敝门偪从祀位置未合礼度而规制隘狭髹绘昏翳惧弗称国家致崇极之意乃建议改作徴学田积逋购材鸠工躬自董督指画匠石常临视终日靡惮劳悴躬只赞役冬无隂寒遂复开广基址大兴栋宇塑像严华王宫之制其势倍蓰畴昔称江淮之冠矣自侯理郡善政洊施而是举尤伟特蔚为斯文盛事葢图尽厥职不负委任视黄霸教化颍川文翁建学于蜀同一辙焉昔者泮水之诗颂美鲁僖矧兹新庙落成宜有赞述辄譔孔庙赋用纪成绩昭示无穷虽不敢追嫓作者亦古诗之流也赋曰天昌文运地献灵基奠素王之奥居辟清庙之规法紫宫乎北极抗阳位乎南离美成功于不日重报本于明时斯葢廓乎千古之偪陋耸一邦之崛竒者也睠惟姑孰开壤江东溪流扬洙泗之波泮林蔼邹鲁之风况当车书之既同校庠之是崇焕经籍其牖民丽日月于层空诏大成之徽称仰垂范之功匪夫华构巍雄如云而翔曷足以尊帝王之师表道徳之宗工夫何墁瓦藓蚀衮绣尘凝矩度失稽位序无徴玩嵗因仍废不遄兴丹虹逝兮梁木坏金爵去兮空觚棱斜持兮旁承岌岌兮难胜目为骇视心为惕兢茍非神物之呵卫明灵之倚凭亦将靡然而挠頽然而陵矣物因蛊而加饰事遇终而始成洵美髙侯受命天子洒御墨于金屏颁宸恩于玉玺剖符内京守土南纪振荣光于两轓抚淳俗于千里肇当莅政之期首严告至之礼乃盥东荣乃服深紫瞻堂庑之隘荒省疚懐而不巳于是防僚属询贤儒考羣防恢雄图缗帑乆虚粟廪无储发号属邑勤徴嵗逋富若川委捷若神输协良卜吉定方辨隅授全模于梓匠遴巨木于林虞刳云根于莹窟范埏埴于洪鑪霏屑喷而琼霙集大冶跃而金烟嘘絶龙瓢之霪雨辗乌轮于天衢斧斤翩翩绳墨緜緜矫枉而直削腐而坚晓锸云合昼杵雷填劳者忘疲赴者忘旋俄而秘殿杰耸穹址承甃飞梁奋蜺刚础蹲兽栾栌复结枌橑腾凑丹楹列乎瓌材采桶揭乎纎绣怒螭掀吻于危甍翔龙矫首于重霤芝栭藻棁之巧绘山楶荷枅之错镂俯深坤于悬絶突中天而欲骤级层阶于东西拱修廊于左右褰雕檐之云翼碧瓦灿乎烟鳞牕纳景霞壁璘霦中唐亘砥方墀琢珉风无纎尘雨无微津流红光于晨曦飇翠气于晴旻启櫺星于黄道栖列宿于朱阍视镬之庖设丽牲之碑存侯乃妥灵骏奔有赫宣尼负扆宅尊申申夭夭有燕居之仪訚訚侃侃若在朝之容建华旒以垂纩端大圭而卬颙享以上丁衣冠肃恭笾俎既旅罍爵斯崇载铿钟鼓虡业维枞拊以琴瑟间以笙镛上公配食传道得宗列速肖之羣贤秩诸儒其追并像设孔严威仪俱盛绚采色之彰施烂纮璋其辉映彼兰陵之性恶莽大夫之符命宜同削于舒雱媿江都之醇正伟荥濂之毓灵指无极于冥径豫焉而顔洛焉而孟间挺邵张庸奴马郑我徽文之绍统参休光于先圣咸侑祀乎明庭启众心之防敬尔其缭垣四周澄波半璧杏坛蓊翠芹皋森碧跨苍虹于桥门曵文绡于卫防登其堂者恍闻金石丝竹之音逾其阈者洞见黼黻珩璜之饰文风振乎草木教泽被乎井邑青山兴而鼓舞采江回而荡潏乾坤交泰而絪緼氓庶环观而悦怿若是者岂非侯之力邪乃有鸿生英流方领圆袂自宾阶升周旋就位捧手而问曰方今明主御极登三迈五思皇多士同符乎周文表章六经追踪于汉武声名文物充溢寰宇务菁莪之育才挈斯世于隆古家塾党庠之相望春诵夏弦之毕举故建官以阐教丰庖而具羞先生诧宫室之牡丽穷葩藻之雕锼未闻发挥乎大道不几驰骋于末流请为我抽其秘而启其幽遂喻之曰子来前藏修游息素有其地茍庙貌之弗严恐礼典之将替今而进徳有堂尊经有阁斋庐爰葺图书有托导以穷理治身之功朂以尊主庇民之学使来游之彦鼔箧之徒遵义途而步武扩仁宅而安居翱翔礼乐之薮餍饫雅颂之腴考夏商之忠质嘉唐虞之都俞牺卦明乎消长麟史寓乎褒诛稽漆书之科斗剔芸编之蠧鱼玩文词于游夏探道奥于程朱埽庄列申韩之正马班晔夀之诬是知作新教化之原以副所任者舍侯其谁乎问者语塞降阶欲辞复授之以诗曰彤彤灵宇髙侯所营流离汗漫辉奕峥嵘于皇文宣集厥大成宪度百王祀事孔明春秋战国圣贤道晦晦于一时光于万代日月尔蒙雷霆尔聋宜此报功制盛王宫配食维贤乃侯乃公牲腯既充牺象有崇升歌登献肸蠁丰融髙侯曰嘻训女髦士我新是役尔立乃志丽泽讲习尚勉毋坠闻命欣跃敢负侯意既崇仭墙亦浚清沼防以嘉树被以苍藻洋洋文鱼跃跃飞鸟涵翔上下于乐至道巍兮赫兮祯祥集兮侯之徳兮垂无极兮  

大成殿赋　　　　　　　　　【`元`】陶　安  

遭文明之盛世兮流声教以弥幅辟虎闱于璧水兮示彛伦之所先校庠布乎郡邑兮咸在庙而清蠲巍乎大成之礼殿兮严报本于文宣承后皇之嘉惠兮诏徽称以致崇摭邹儒之微言兮尽盛徳之形容总条贯于金玉兮翕众音之始终是曰大成兮视夷惠焉能同着嘉名而有自兮侔制作乎王宫大江之南曰姑孰兮面苍翠之三溪流缭乎城邑兮蔼洙泗之遗风湛清波之半璧兮循桥门而沄沄蔚乔防于文桧兮发秀色于苍芹嵗冉冉其屡更兮栋将挠而榱桷蠧澹烟芜于黄昏兮恐佳期之不吾遇茍作兴之有俟兮亦何恨乎迟慕思美人而忽见兮羌邂逅于南土驾五马之翩翩兮载云旌而容与指泮水以弭节蹇将觐夫灵宇东阶兮肃升酌芳馨兮荐诚华扆尘兮衮龙翳中庭凄兮緑草生澹观者兮忘情独侯心兮靡寜谓天地之廓大兮惟圣道其服参帝乗龙以抚运兮儒化罔间于朔南宜崇构以宅尊兮夫岂卑图之所堪嵗月逝而益圯兮将承宣之我惭萃缙绅以询兮恢新制而经营协灵辰以迁主兮命梓人使效能擢良材于邓林兮辇巨石于岩扃百工缤纷以云集兮隠斤斧之轰轰寮属协心以赞承兮曽不日而告成隆殿崛其山起兮象紫微之法宫旅楹植立而绚丹兮飞梁驾乎长虹朱甍采桷翼其如翚兮仰之髙而弥崇信乎不可阶而升兮夫何岌嶪而嵸巃橑木兰而楣辛夷兮焕玉题与金铺镂苍珉以为础兮削文杏以为栌敞寛平于赤墀兮纳光景于绮疏碧参差其万瓦兮跃龙鳞于天衢其势出类而拔萃兮葢将与造物而为徒溘埃风兮排云类特立兮无羣干元气兮絪緼类太和兮萃于一身赫奕兮辉煌犹彷佛兮文章倐云谲而波诡兮象神化之无方具隂阳之阖辟兮与日月其齐光晨燎设兮献肴醑妥神居兮启瑶户皇剡剡兮扬灵率云霓兮来御肃上公兮列侑被赤绂兮自天而下心悒郁而未舒兮睠焉不能舍也位门防以协制兮建雄宏之厦也圭冕秩于东西兮挹道徳之遗芳五采彰施于五色兮粲绣绘于衣裳列星布乎朱扉兮烂昭昭其未央士之诚敬有所瞻兮俨素王之洋洋重曰春秋纷其多故兮伤周纲之乆陵嘉尼山之毓灵兮胡唐虞之弗兴环逺辙以振铎兮嘅无人乎我聆踣祥麟于鲁郊兮泪浪浪其忽零明王不作孰宗予兮归阐教于遗经开世道之隆平兮示人主之仪刑惟熙朝之累洽兮躐汉唐而轶三代恢帝徳之如天兮鼓皇风于无外建人极以为标准兮孰若夫子事功之尤大生民以来未有斯盛兮亦何啻乎羣山之宗岱宜悉心以兴学兮知化原之有在峙壮观乎江表兮伊斯文之有赖事毕兮功深丹垩焕兮鸮林登俎笾兮奏八音吉日上丁兮神所歆严斋宫兮集衿佩播诵兮游六艺云飞腾兮雨滂沛渐教泽兮被万世谇曰孔子之道集大成兮新庙奕奕揭鸿名兮厥髙造天郁峥嵘兮龙章当阳俨穆清兮邦之具瞻侯所营兮亿载文运日月其明兮  

尊经阁赋【`有序　　　　　　　宋`】丁　椿  

寳庆旃蒙作噩余月之次日湪江老圃丁椿舟泊湘隂矫首江下层阁轮奂质之邦人乃知邑大夫林公新建于环庠且扁曰尊经少焉乗风一登俯视楚国山水于云霄之上真可以小鲁小天下而无望洋之叹矣然则公之惠邑士不其厚乎退而作赋以献辞曰  

伊南湘之故土跨重湖之上形眇山明而水秀号人杰而地灵厥有学宫頫视沧溟新杰阁以撑汉揭巨扁以尊经阁有梯云攀槛而登眺斯阁且曰四望一空如游洞庭顾于六籍而何预遂以尊经而为名哉彼岂知阐造化于八卦恢至道于四代诗歌近以志言礼乐是所谓大又有一圣操赏罚于笔削以示万世为贼之大戒宜后世之所仰遵伊羣言何得而汨壊也乃有异端邪説诸子百家无父无君之学纷起入佛入老之路太差蚀杲日于爝火乱大吕于淫哇甚而荀扬之徒亦有纯疵之夸况夫専明于汉而不知同归之道时文于唐而谁为诸儒之倡混乱散亡者不得其真狂澜既倒者莫东其障嗟圣经之不尊也乆矣此先圣所以在川上而怅也于是辟土地使工师杞梓楩楠兮毕集欂栌侏儒兮各宜雄虹长亘如翚斯飞穷江天于万里莽湖山于一机后瞰汨罗之浸前望碧湾之溪引领羣岫者山名白鹤底柱石流者洲号印汀渚错落林木依稀则何慊于岳阳之记又何媿于黄鹤之诗人谓先生寄登览之至乐岂识先生示学者之攸归也葢以其澎湃上流收览在目曰蒸曰潇曰来曰漉吞涟川之一线合清流之几曲由桥口而经此邦下黄陵而奔四渎荡荡茫茫而学海汤汤浩浩而朝宗岂不犹众言淆乱而一折诸圣百川泛滥而万折于东先生于以明尊经之义学者于以知统一之功然则今日设庠化邑而作是阁者岂寻常开学校而诱人以利禄者同哉嗟夫逝者如斯有本如是后世不得观澜之术徒有趋下之弊词夸倒流文擅翻水将簧惑于异説之纷推本原于圣经之理先生不鸣弦之名独得操刀之制于此而一正人心于此而一明大义迨见学者知所宗师圣门可以径诣逺接洙泗之脉络近启伊洛之闗捩他时所学见诸行事将使后世之有赖何止一方之加惠昔人有曰孟氏之功不下于大禹愚则曰尊经之功不下于孟氏也观太学射堂赋【`以事变仪存犹　唐以识礼为韵`】周　存  

观射堂之攸设知射侯之有以非取善于主皮葢绎心而正己故王用制之而诸侯是务择以习焉而射宫观美莫不比乎礼乐和其容止将申明于徳行必审固夫弓矢皇家之阐化也稽古议酌前修兹宇既启兹道惟休职备乎司射事集乎司裘采苹采繁乃施有度以熊以豹寔命不犹是用外直诸体内正乎志循声而发彼有的得祭而益乎尔地茍斯义罔取或承之羞既于徳可观则无不利岂徒称善者五举正者四诚有国之恒规而择贤之盛事曩者天下无虞羯胡生变动摇我区域辛螫我方面救者权必反常以合道靖难者武故训人以知战于是大阅礼行大射义息司马无祭侯之事梓人罢栖鹄之职葢弛张之道因时而沿革之宜可识方今寰海谧如以无事射堂岿然而独存防侯不张而逺国来属贡士不习而盛徳必敦故夫五帝殊仪三王异礼咸登太和与至理莫不雍雍而济济是知崇乐非钟鼓之器立徳为正鹄之体也鄙生乎尧日选乎璧池达弓矢之妙旨伟栋宇之宏规傥斯道而可复庶当见择之刑仪  

武馆赋　　　　　　　　　【`晋`】张　协  

尔乃地势夷敞既膏且腴环以翠林带以赤渠寻厥先之攸基实张氏之旧墟何魏后之周览遂筑馆而起庐既号武是曰石楼于是崇墉四匝丰厦诡谲烂若丹霞皎如素雪璀璨皓旰华珰四垂接栋连阿崥嵑参差朱戸青铺幽闼秘闺于是髙楼特起竦峙岧嶤飞甍四注上槩浮霄直亭亭以孤立迎千里之清飇阳扉南启隂轩北达春牖左开秋牕右豁仰视云根俯临天末木则楸梓夹路蓊蔚如林洪干十围修枝百寻  

游华林园赋　　　　　　　　【`宋`】裴子野  

谅无庸于殿省且栖迟而不事譬笼鸟与池鱼本山川而有思伊暇日而容与时遨游以荡志正殿则华光敞重台则景阳秀出赫奕翚焕隂临郁律絶尘雾而上征寻云霞而蔽日经増城而斜趣有空巃之石室在盛夏之方中曽匪风而自慓溪谷则沱潜派别峭峡则险难壁立积峻窦溜阑干草石苔藓駮荦丛攒既而登望徙倚临逺冯空广观逖听靡有不通  

云堂赋　　　　　　　　　　【`阵`】江　总  

览黄图之栋宇规紫宸于太清何面势之胶葛信不日之经营仰一时之壮丽跨万古之威灵吐触石之竒色混髙堂之旧名若乃三阶八戸百拱千楹莹以玉琇饰以金英緑芰悬插红萼倒生于时木叶声寒壶人唱静承露擎虚相风照迥天子乃下辇开宴出豫娱神文悬日月思革风尘是附凤之多幸媿屠龙之不真  

灵囿赋【`以仁及禽兽惠　　　　唐均樵牧为韵`】徐元弼  

代间秦余地仍周旧俯皇都之近域有文王之古囿遥萦林麓之表逺抱川原之秀沼莫辨于穷流台靡遗于层构往往归鸟依依顾兽逢时之庆虽钟思古之懐亦疚当昔周徳资始灵台是新缭以斯囿洽其至仁使刍牧毕入而獝狘皆驯目以灵知感通于异类大其囿见惠洽于蒸人固以垂耿光本亭育无私公共而有俟勿亟子来而以筑不麛不卵仁叶于羽毛以薪以蒸惠昭于郊牧覆露功博诚明感深遂天性于物性即人心于已心白鸟不惊匪观于狎物非熊已兆奚事于从禽嗟乎遗址全平余风可挹想千古之踪未昧叹三代之英不及犹欲恣窥临淹伫立微茫似隔乎烟水逦迤半临于井邑见鱼跃想坎窞于泉流闻鹿鸣访陂池于原隰竟以隂壑萧条荒榛寂寥无人试问有路通樵怅望风烟之景沉吟黍稷之苗今国家以崇古为心宗周是继且欲储休祉降嘉惠园苑资灵囿之规宫室拟灵台之制是以爱物之诚溥好生之徳均仁政潜施于上苑之内灵徳巳播于率土之滨然简弋游于暇日纵刍词于贱臣稽制度于盛王百里犹小嗣风流于前古千载为邻  

九成宫东台山池赋【`有序　　　唐`】王　勃  

九成宫东台地接间旷面山临水尔其松峰桂壑红泉碧磴金石千声云霞万色侍郎张公雅思沉郁永懐梓匠式侔仙造聿构灵防仙波成止水之源拳石俨干霄之状虽流波覆篑俯借人机而布叶攒花妙同天绘仆因暇日滥奉清埃敢抽南畆之才聊叙东山之事云尔辞曰  

若夫金台妙境玉署仙居酌丹墀之晓暇候青禁之宵余骤冲情于月道飞峻赏于烟墟指山楹而思逸懐水镜而神虚既而仰瞻赪峤傍窥黛壑复嶂烟回攒溪雾错伟所用之兼济想神宫之可作规叠巘于盘龙宪飞泉于挂鹤覆篑而营岩磴浮芥而环洲防采拳石于溪滨搴纎珠于绮薄萍浮楚江之蔕花转昆墟之萼岫蕴玉而虹惊浦涵珠而星落美仁智之同归信髙深之纵托尔其危岑漏影曲渚留寒髙松偃鹤清篠吟鸾被兰丘而结佩照莲服而披冠激坳堂于别溆引肤寸于危峦若乃岭横鸡秀波连凤液花鸟萦红苹鱼漾碧緑衣袵赪鳞翠额在林薮而同驩望江湖而齐适每至景沉西防月下东滨峰深夜乆潭静秋新荷抽水葢薜引山茵雪芝献液露菊倾津嗣南商之逸兴有东海之遐宾保林泉而肆赏混簪绂而同尘何濯缨之有地如攀桂之无因  

集贤院山池赋　　　　　　　【`唐`】杜　顗  

郁乎羣贤之林有山其秀有池而深幽流澹泞苍翠嵚崟千门下隔三殿旁临引彤庭之佳气涵碧树之清隂连緜芳草游泳仙禽对石渠之铅粉会金马之衣簪宛云霞而在目眇江海而为心何扁舟之独往何倒影之逺寻懐我魏阙浩尔长吟山池之隂可以清吾襟山池之所可以狎吾侣凉风忽起白云时举步苔岸之周流借松溪之积阻邈矣幽兴飒然清暑乃登玉峦抚金渚图书载暇缨弁以序此焉游处于兹宴语发菱花而不能归攀桂枝而乆延伫日落池上云无处所尔其秋风既起秋兴爰至见藤篠之幽娟弄石泉之明媚禁林余雨増曲霤之华清御苑晴烟借遥岩之积翠是以洗雪烦想优游雅思嗟乎山中人兮犹未识池上蛟兮焉可得顾兰芳与菊滋从此赏兮无极  

太平公主山池赋　　　　　　【`唐`】宋之问  

粤若公主诞生皇家太平徴郡国以选号叶时雍之美名孕灵娥之秀彩辉婺女之淳精虹美电熠兰香玉清禀金后之训系列圣之聪明厌绮罗与丝竹爱瑶池及赤城搆仙山兮既毕侔造化之神术其为状也攒怪石而岑崟其为异也含清气而萧瑟列海岸而争耸分水亭而对出其东则峰崖刻划洞穴萦回乍若风飘雨洒兮移郁岛又似波沉浪息兮见蓬莱图万重于积石匿千岭于天台荆门揭起兮壁峻少室丛生兮剑开削成秀絶莲华之覆髙掌独立窈窕神女之戏阳台尔其樵溪钓浦茅堂菌阁秘仙洞之瑶膏隠山家之场藿烟岑水涯缭绕逶迤翠莲瑶草的皪纷披映江浔而烂烂浮海上而累累乃之罘与衡霍岂吾人之所为向背重复参差反覆翳荟蒙茏含青吐红阳崖夺景隂壑生风竒树抱石新花灌丛向若天长地乆兮苔藓合古徃今来兮林涧空始燕秦而开径访灵药乎其中其西则翠屏崭岩山路诘曲髙阁翔云丹岩吐緑惚兮恍涉弱水兮至昆仑杳兮宜乗龙梁兮向巴蜀壮岷嶓兮连属郁氛氲兮断续岩虚兮谷峻藏清兮蓄韵含珠兮蕴玉众彩兮明润芳园暮兮白日沉爽气浮兮黛壑深风泉活活兮鸣石葛藟青青兮蔓岑罗八方之竒兽聚六合之珍禽别有复道三袭平台四注跨渚兮交林蒸云兮起雾鸳鸯水兮凤凰楼文虹桥兮彩鹢舟山池成兮帝子游试一望兮消人忧召七贤集五侯棹浦曲席岩幽鸣玉佩兮登降列金觞兮献酬未穷观而极览忽云散而风流于是乎上客既旋重扃严闭榜童俨而齐发防女分而为卫牵水叶兮张水嬉摘山花兮咏山圻燕姬荆艳兮代所稀凤舞鸾歌兮俨欲飞披烟弄月兮宵未归桂枝清雾兮湿罗衣奕奕济济夜旋玉邸隠隠崇崇朝趋帝宫银鑪翕习烟生雾集绛节缤纷扬光吐文行轩即水去马腾云锵锵翼翼兮驰丹阙超超遥遥兮向紫氛宠极兮慈掌情勤兮幽赏恋宸扆兮出入忆幽山兮来往采朱萼兮山之侧步兰庭兮顔色掇緑苹兮于涧潦宜家室兮叶仇好既而贞心内洁淑则逺传诙谈者闻之而必劝薄者闻之而凛然况复淮王招隠秦主随仙防紫房之琴瑟驱碧落之风烟宾屈宋于珠履引邹枚于玳筵秋叶飞兮散红树春苔生兮覆緑泉春秋寒暑兮嵗荣落林峦沼沚兮日芳鲜吾君永保南山夀车骑往来千万年  

## 御定历代赋汇卷七十七  

宫殿  

艮岳赋【`有序　　　　　　　　宋`】李　质  

宣和四年嵗在壬寅夏五月朔艮岳告成命小臣质恭请作古赋以进臣俯伏惴栗惧学术荒陋不足以奉诏正衣冠屏息窃诵宸制如日月照映至于经营终始与其命名之意义备载奎文使执笔之臣徒震汗缩伏辞其不能虽然臣之荣遇千载一时敢不只若休命于是虚心涤虑载拜稽首而献赋焉其辞曰  

伟兹岳之宏厚兮固磐基于坤轴跨穹隆之髙标兮俯万象于林麓一气肇其吐吞兮割阴阳于晦昱信天造而地设兮行圣心之神欲相美利于艮维兮膺仪载之假福允定命以匹休兮同涧瀍之乃卜惟重熙兮累洽固帝祚之无疆繄浚都之是宅陋周原之匪臧诚体国之有制拟形势而辨方伊冈聫与阜属翼庆瑞兮緜长  

仰黄屋之非心融至道以垂裳即崇山之奥区翳荟郁其苍苍纷川泽之沮洳限江湖之渺茫类曾城兮丹丘仍飇驭之来翔鸣辽鹤于昼寂啸巴猿于夜央霭烟霞之超絶殆未邈乎康庄时万机之余暇顿六辔以髙骧逸天步之辙迹怡圣情而弗忘俾飞云以川咏均草木之有光轩重闉之敞敞植梅桃以时冈挺八仙之桂桧涨润气以疏香屹舞手之竒石导风袂以前鄣仰奎文之圣述如震栗乎春雷兼虞商之浑灏类云汉之昭回虮虱之臣不敢久以伏读兮一再诵而心开灿八龙之神藻觉虎卧之煤埃惟明光之绚练永作镇于钧台俄北行而少进惊泛雪之虚辟屏分翠緑以双抗兮沃泉中湛而凝碧伊留云与宿雾佐清致于瑶席饮瓯面之琼腴竚风生于两腋登和容于射圃弧矢之神威流芳馨于素华且舒啸而忘归抚跨云之栏楯惊倚翠之翚飞陟半山而前瞩虚无亘其绳直耸凝观而北列视鉴湖之湜湜忽峥嵘而环合想圌山之嘉色敞玉霄之閟洞仙真过而寓息冀链丹以服饵生身体之羽翼辟琼津与清澌望龙江而西东何茂修之夹植中演漾而溶溶觌山庄之派别引回溪而曲通挹飞岑于秀发倚蹑云之崇崇虚萧闲之邃宇贮毫楮于厥中延胜筠之宿润发五葢之游防无杂卉以周布端此君之迎逢委桧阴之修迳出髙阳之酒亭奉千钟之湛露倾葵藿于尧龄欲洗练其神宅耳潄琼之泠泠度金霞而矫首介亭屹其上征险羊肠于九折升云栈而心惊有排衙之巨石间珍木之敷荣为巉妙之絶巘类箫台之玉京宜帝真之下堕后电掣而雷鸣继神光之烛坛响环佩之琮琤何天人之无间本皇上之精诚路逶迤而东转经极目之萧森下来禽之茂岭披合欢之华林始祈真于磴杪终揽秀于轩阴啓龙吟之虚堂面紫石之髙壁分竹斋于向背沸不老之泉液爱挥云之翔鳞若腾跃于天池逾万松之峻岭设两闗而嵚﨑垂濯龙之瀑布与蟠秀而东驰憩练光以容与仰竒峰而登跻矧梅芦之二渚结云浪与浮阳俄就夷而絶崄复渊澄而沼方池名凤以号砚乃余波之洋洋既流碧之霞错又环山之翼张严宏堂之三秀奉九华之玉真怅白云之巳逺追音徽之尚存壮阿阁以巢凤拥万木之岩春何涟漪之飒爽仰拱霄之是邻觌书馆之幽致擅着古之佳名极惊蛇而走虺知草圣之纵横临清流而喜赋鄙秋风之淫声掲昆云兮承岚相岧嶤而抗衡彼防真之髙馆总羣玉之邃清俨疎梅之盈万常沐雨而披烟俪冰姿于萼緑非取媚而争妍骇白龙之喷激落银汉于九天方巢云之入望亘黄果之緜连登绛霄以游目耸万夀之南山泻乌龙之垂霤注鴈池于石间企雝雝之峻亭谅絶尘而可攀欣药寮之西辟蕴丹华之秀岩罗玉芝与云桂产南烛之非凡下丁香之密迳有间植之松杉嗟禾麻兮菽麦艺黍稷兮维艰开西庄以务本信农事之匪间俯明秀之杰阁晞梅岩及春华偃霜风之老桧跂凤翼之攲斜荫檀栾之芸馆豁凝思之雅堂备上台之珍文若星灿而霞章臣葢闻赤县神州之説方壶员峤之言既不周之具载亦同纪于昆仑定洪荒之无考宜姑置而勿论穷山川于畴昔效子长之飞鶱登岱宗而伫眙尝历井于天门瞻巍然之日观视鳬绎之骏奔维祝融之巨镇郁紫葢之竒峰标赤城而霞起滴九疑之翠浓观罗浮与鴈荡望庐阜之横空陟嵩髙之峻极有二室之重峦森峩峩之太华若秀色之可餐耸天平于林虑睇王屋之仙坛何诸山之瓌异均赋美于一端岂若兹岳神模圣作总众徳而大备富千岩兮万壑何小臣之荣观忽承诏而骇愕舍荜门之圭窦诣钧天之广乐惊蓬心与蒿目荡胷次之烦浊欲麤穷其胜槩徒喙息乎林薄蜂房栉比视闾阎也垤蚁往来观市人也萦纡如线贯汲流也布算纵横俯阡陌也累块积苏罗层台也翾飞蚊聚聴轮迹也其体穹崇旁日月也其用浩博行变化也尘翳翳以电埽兮云溶溶而承宇既崛起以崒兮又盘互而深阻逺而望之则或抗戾以分暌或附从而党伍或跂然而仰或偃然而俯或相蹲踞或相旁午迫而视之则或如跃龙或如虓虎或若防同之冠冕或若隠翳之环堵或引援而维持或参差而龃龉或名三竒或号太古万形千状不可得而备举也而又瑕石诡晖嶙峋巉岩灵璧之秀发于淮之北太湖之异来自江之南伏犀抱犊紫金之峰凌云透月琼玉之岩遂根拏而固结成耸翠之烟岚植湘水之丹橘列洞庭之黄柑盈待凤之椅梧耸负霜之楩柟筼筜防篾橚矗以森萃青纶紫荧晔晔而髿鬖遂凌岑而跨谷仰缔构于其间虹梁并亘旅楹有闲嘉玉舄之辉润睇云楣之斓斑临飞陛之掲孽淼平波之汪湾舣青翰投文竿却龙舟而弗御规就桥而处安得珠于赤水仰神圣之在宥推无为于象先扩充仁之天覆且帝泽之旁流复上昭而下漏宜乎絶瑞殊祥骈至迭辏潜生沼之丹鱼萃育薮之皓兽神爵栖其林麒麟臻其囿屈轶茂而蓂荚滋紫脱华而朱英秀何动植之休嘉表自天之多祐臣又闻积水成渊而蛟龙生积土成山而风雨兴皆物理之自然岂人力之所能葢尝观云气之霭霭时出没而相仍作寰区之润泽肇五谷之丰登霈为霖而复敛挹虚壁之层层举兹山之尽美讵可得而诵称尔乃或遐瞩以寄情或周览以托兴众彩迭耀臣目迷而不能得视羣籁互鸣臣耳惑而不能得聴何神用之莫测使凡气之无定品物流形各正厥命如文王之在灵台民乐其有徳武王之居镐京物不失其性岂若左太华而右褒斜为长杨之夸南丹水而北紫渊为上林之盛而已哉夫昔唐尧访四子于藐姑射之山周穆賔西王母于瑶池之上是皆笃要妙而有轻天下之心务逸举而有和云謡之唱葢翠华之逺游徒赤子之在望惟吾皇之至神扩广爱之遐想曾何逺于九重迈蓬瀛之清赏得忠嘉之信臣协规制于明两罄丹欵以爰谋念贤劳之鞅掌迄成功于九仞説见知于天奨凡经营于六载之间而为万世无穷之休岂不广哉  

艮岳赋应制【`有序　　　　　　宋`】曹　组  

臣伏防圣慈宣示李质所进艮岳赋特命臣继作顾臣才短学疎岂能仰副睿防进退惶惧不知所裁谨斋心百拜以赋其辞曰  

客有游辇毂之下以问京师之主人曰东北之隅地势緜连冈岭秀深气象万千不知何所而乃如此焉主人曰国家夀山子孙福地名曰艮岳客曰葢闻五星在天五岳在地东有泰山甲于区宇下临沧溟旁跨齐鲁南有衡山祝融紫葢湘潭为址九向九背西有太华三峰插天枕瞰函谷横斜渭川北则常山以限天骄大河朔漠仰其岧嶤中则嵩髙与天峻极襟带河洛屏翰京国复见兹于中都何前此而未识且山岳之大天造地设开辟之初元气凝结是岂人为愿闻其説主人曰清浊既分爰具阴阳播之大钧孰为主张是必造物区处维纲今以一人之尊大统华夏宰制万物而役使羣众阜成兆民而道济天下夫惟不为动心侔于造化则兹岳之兴固其所也而况水浮陆走天助神相凡动之沓来万物之享上故适再闰而嵗六周星万壑千岩芳菲丹青之写图障也客曰岳有五焉今益其一在于五行数则差失主人曰客不闻五行在天乃六气君火以名相火以位寒暑运行曾无越次矧此有形创于神智生生不穷悠逺之义然则五岳视三公之官艮岳为多男之地乃其宜也夫何拟议客首肯久之曰吾见乎岳之外矣吾闻乎岳之説矣独有未详孰知其中葢禁钥十二皇居九重深严秘奥内外莫通愿子陈其次第庶几因以形容主人唯唯曰其大则可以槩举其细则莫能缕数唯乘舆有时临幸虽山岳亦类于庭庑请先陈其岩谷冈峦之体势后状其楼观池台之处所皆圣作而神述尽宏规而杰矩夫艮者八卦之列位岳者众山之总名髙为峰则秀拔拱为岫则峥嵘霁色晩静风光晓凝陟崔嵬而直上俯磴道以寛平杂花异香莫知其名佳木繁阴欣欣其荣唯特立于诸峰之右者乃主乎夀照之以南极之星所谓山者如此浅若龙龛深若云窦锁烟霞于杳冥留风雨于昏昼或秉炬而可入或扪扃而可叩石磊磊以巉岩木森森而耸秀间则流润云蒸可卜以阴晴之所谓洞者如此为山之屏为洞之扃承乎上则安若榱桷芘于下则覆若檐楹珍丛幽芳古木长藤笼络蔽亏髙低相层鸟啼花发则春容澹荡霜降木脱则石角崚嶒所谓岩者如此两山之间气聚其中众木斯茂泉流暗通或重罗以暝昼或偃草而进风袅长春之翠茎挺坚节之霜松每晨曦之照耀霭朝雾以空蒙所谓谷者如此又有冈则隠然而起势连山谷殊崒屼之峰峦类萦纡之林麓白雪照夜则寒梅盛开红云娇春则仙桃极目恍如望千畞之锦北岩之秀横若壁垒亘若冈阜既草木以敷荣复地形之延袤迢迢大庾隔絶遐荒落落万松得名钱塘今移根于南北亦不限于炎凉至若溶溶大波潴为巨派其流则小其合则大莹上下之天光溉浅深之湍濑有巨鱼以潜波扈龙舟而夹载岸容万栁春风柔柯飞花满空长条拂波或趁景而移櫂或鸣榔而笑歌此之谓江者回环山根萦带竒石浅以荡谷深以凝碧潺湲不穷流衍潄激泛桃花之露红浮洞天之春色轻鸥文禽栖息其侧荷花不断云锦舒张或聚而为曲沼或涨而为横塘烟梢露篠交翠低昂此之谓溪者夫山洞岩谷冈岭江溪既略陈矣子独不见楼有绛霄朱栏倚空跨晴云之缥缈挂瑞日之曈昽绮疏凝雾天香散风觉星辰之逼近如霄汉之穹隆招飞仙于蓬壶揖素娥于蟾宫霓旌鹤驭税驾其中又不见阁有巢凤异乎髙冈岂丹穴之瑞应无雄构以翱翔即其轩楹架以杰阁芘五彩之鸳雏下九霄之鸑鷟因太平之象会廊庙之人置酒大嚼归美逢辰续夏日之句颂南风之薰其北也诸山之上众木之杪俯云壑之沉沉视烟霄之杳杳西瞻太行于晴霁东望海霞于清晓山巃嵸石嶙峋挹长风之回玉宇导明月之涌冰轮斋心尝比于崆峒精祷每延乎上真见飘飘之仙驭随袅袅之青芬视其榜曰介亭有排衙苍碧之前陈者也因山髙下周以回廊如璧月之环坐复晴曦之腾光玩牙签之甲乙发寳书之秘藏徐绕砌而散歩间挟策而寓兴花虽芳而昼寂鸟虽啼而人静效隠士之山堂取逸人之三径其榜曰书馆岂蓬户陈编之可并者也亭有胜筠周以美竹何禁籞之寳槛迸蓝田之丛玉已交戛而近砌复扶疎而出屋分月影之琐碎聴风声之断续游尘不到清意自生目苍云之翳翳面霜节之亭亭挺然不屈四时长青宸襟对爽因以贶名且馆曰萧闲深庭邃宇来万籁之清风无九夏之剧暑栖寓懐之寳玩备宸章之毫楮前横江练傍列山庄或遣乘槎而上汉或笑碣石而为羊超然燕处真逍遥自适之乡杂花争妍红紫相鲜或引绳而为迳或弥望而成川锦绣照空而明焕风露散晓而香传肃然行列若羽林之万骑粲然艳妆如宫女之三千四时之参差不齐异尘埃之桃李杂纷糅以成蹊斯号林华之苑见镂玉之珍题至若山庄竹篱萝蔓蓊郁睨緑筠之共茂夹修迳而髙出俯以爱苍苔之承步仰以见云梢之蔽日轩亭栏槛各相方而榜名故扶晨散绮洞焕秀澜随所寓而不一晴波融怡是为鴈池望风中之飞练接云际之虹霓南山巍然而苍翠北渚湛若而涟漪聴雝雝之下集观肃肃以髙飞朝离乎雪霜之野暮宿乎葭苇之湄唯恩波之可泳岂随阳之恨迟练以幽芳萼緑华堂何玉顔之澹伫见竒姿之异常鄙江梅之尚红陋蜡梅之太黄得天上碧桃之露掩薫鑪清逺之香恍圣情而异禀防天笑以增光故赐神仙之号阔珠户而敞文牕然而如此之类安能悉纪若梦游仙髣髴而巳客曰子之所陈心存意识或欲周知何从皆得主人曰人间天下飞潜动植率在其中不可殚极姑陈述乎二三而巳奚累言于千百非若子虚上林之夸大两京三都之縁饰顾难状于言辞徒充塞于胷臆客曰姑置是事请质所疑何一隅之形势若千里之封圻主人笑曰嘻夫耳目之不际何可以意测思虑之不至孰可以强知望壶中者初不察其有天地游武陵者亦岂意其有桃溪矧都邑纷华之地藏十洲三岛之竒客又曰葢闻橘不逾淮貉不逾汶今兹草木来自四方原莫知夫逺近物理地宜请得而论主人曰天子神圣明堂颁制视四海为一家通天下为一气考其迹则车书混同究其理则南北无异故草木之至防不变根荄于易地是岂资于人力葢巳黙然运于天意故五岳之设也天临宇宙五岳之望也列于百神兹岳之崇也作配万夀彼以滋庶物之蕃昌此以壮天支之擢秀是知真人膺运非特役巨灵而驱五丁自生民以来盖未之有客恍然闻所未闻于是鼓舞欢忻颂咏太平等乾坤之永久  

登瀛洲赋【`有序　　　　　　　元`】蒲绍简  

按唐武徳四年秦王开天策上将府辟舒宫西延文学之士以府属杜如晦记室房龄虞世南文学褚亮姚思亷主簿李道参军蔡允恭薛元敬顔相时谘议典签苏勗天策府从事中郎于志宁军谘祭酒苏世长记室薛收仓曹李守素助教陆徳明孔颖达信都葢文达宋州总管户曹许敬宗并以本官兼文字馆学士分三番更日直宿供给珍膳恩礼优厚秦王朝谒公事之暇引见讨论经籍夜分乃寂使库直阎立本画像褚亮为之赞号十八学士得与选者时人谓之登瀛洲云今秋闱取士命以为题谨再拜献赋曰  

鲸波沸兮厎平鼇极峙兮不惊八纮挥兮氛翳合璧覩兮重明开天策兮上府表葢世之元勲翦羣雄而削迹挽银汉而洗兵嘘文焰于寒灰辟儒馆于神京坤珍萃乎华壤渊霆隠乎天声于是攀鳞附翼之彦行鹓振鹭之英咸游泳于瑶池俨翱翔于明廷观其房以谋用杜以断成褚姚之博学孔陆之穷经两薛起河东之俊二李着国姓之贞敬宗按于民曹志宁缀于郎星少云台之十将多元恺之二朋分六子以并直各三番而递更登以清都之幽邃给以天防之竒珍赞以褚亮之珠玉绘以立本之丹青杳风日之不到隔仙凡于几尘此世俗之所景慕而瀛洲所以得名也是洲也环以学海之波耸以羣玉之峰芝田花岛之参差灵卉异石之蒨葱图书阐东壁之秘经史防金匮之封振振公子之麟濯濯人中之龙雍容偓佺之丰仪洒落乔晋之心胷以至仁为却老之方乗浩气为冲举之功讲论即吐纳之妙揖让为屈伸之容清谈霏乎瑞露长啸吐乎长虹是皆妙幕府之选储将相之雄方将开太平以贻后世又何羡于生羽翰而蹑遗风彼秦汉之荒唐惑方士之愚计望三神于渺茫引风舟而莫至是皆求仙山于防外而不知瀛洲之在人世羌驰情于虚无而不知人杰之为贵也当大明之丽空布天网于无际跨黄楼之鹤羽折广寒之蟾桂参霞佩于羣仙溘埃风于万里化鹍鹏于须臾望蓬莱于尺咫愿刀圭之我分期凡骨之早蜕  

登瀛洲赋　　　　　　　　　【`元`】汤　原  

睇神彩于东方望神山兮海丘渺仙洲之鼎峙阻弱水之西流海涓涓兮一碧尘汨汨兮九州以为人世邪野马不见其驰骛以为天宇邪鼇背屹立乎虚浮仙光缤纷其隠雪瑶草緑缛而明秋禽星星兮仙语风肃肃其冥捜跨员峤之防茫兮天香蔼乎玉室接方壶之缥缈兮瑞霞明乎绛楼铢衣之子瑶装之俦乘紫凤驾苍虬控白鹤挹青牛约瑶母以商略挟子晋以夷犹羣乔松兮此处辈偓佺兮此留斯清虚之士所谓瀛洲者而异乎吾之所闻焉葢尝神游太和之世闻道鸿蒙之先想凤麟于舜苑御龙马于羲渊而后知圣人之语常而不语怪有国家者贵贤而不贵仙昔有唐之肇基伟秦王之独贤武功既以戡定祸乱之世文治所以粉饰太平之年于是考石渠之故典访文学之遗迹爰立馆于宫西贮游夏之俦匹若乃房龄之运筹帷幄杜如晦之中心如一飞白之襃则虞世南之可尚披香之谏则苏世长之忠赤姚思亷之事君临难不茍于志宁之居忧见者叹息又有苏勗褚亮李道之筹画乎古今陆徳明孔颖达顔相时之讨论乎典籍于是肃衣冠而羣处锵环佩而夜直若乃语立本以绘其像命褚亮以赞其徳虽一时之盛典实流芳于史册想夫当时之制也诠丛兰于楚畹遴野鹤于鸡羣灿兮若衰世之鸣凤绚兮若瑞世之卿云飘乎若惊龙之夭矫粹乎若美玉之竒珍葢十有八人之在选也莫不胷吞乎云梦学贯乎天人纳羣生于运量挹元气于冲襟皆足以黼黻乎当世润色乎皇文奈何敬宗之超擢终防疵于等伦岂识鉴之未逺抑心蕴之难明斯白圭之小玷不能无遗恨于后人方今明明在朝济济在位尚倒沧海而捜珠贝畦六合而艺稷黍愚生方劘切于修齐治平之道而无慕乎广寒清虚之府方涵泳乎古今天人之学而无爱乎橘叟麒麟之脯其瀛洲之匪遥惟先生之进取展鹍鹏之壮图簉鹓鹭之行羽依日月之末光踵稷契之步武又何羡乎唐之瀛洲也哉  

登瀛洲赋　　　　　　　　　【`元`】王廷扬  

嵗在昭阳大渊献时金气横空瑞光标酉楚山列屏汉江澄酒湖广主人瞰橘叟之长洲即梅仙之故阜设礼罗以賔贤来多士而论秀有生末至居客之右再拜而请于翰林先生曰夫士之升于天衢犹仙之登夫蓬岛变化须防飞腾邂逅今兹湖广之额朒不十七盈不十九而脗合乎登瀛之士者殆将夀斯文于不朽而期先生以尚友乎先生乃俯而吁仰而喟曰仙凡隔境今古殊途天策开府四海云趋嫓美登瀛不亦厚诬稽之褚生之赞参之立本之图若河汾之髙弟或亡国之价俘若蔡若葢若李若苏曰顔曰薛曰于曰虞果孰哲而孰否曾某贤而某愚昧逺猷与辰告仅执笔而操觚尚论当时玉石碔砆谓房杜有廊庙之器而伍之以世长之逆节谓孔陆有文学之美而糅之以敬宗之奸谀分番丙夜曾不闻所讲之何道参伍暇日夫何有于嘉谟比晋阳于汤武之迹诿武于管蔡之诛秦王之慙徳虽多抑诸子之责有余夫以布衣而圭衮其俦荜窦而承明其庐脱略公卿夸耀里闾固一时之浮荣非百世之宏模遽瀛洲以为喻犹隔弱水而论方壶也厥今道阐羲轩治轶唐虞环四海以为瀛奠九州以为区家崇孔孟人法程朱遁山泽者皆席珍之士居鼎铉者率列仙之儒彼且陋洪崖而不友耻乔松之与徒又何有唐之我汚哉今子歌鹿鸣而来也宁致吾君于唐虞三代乎将期斯世于贞观开元乎宁学顔子之学乎将与孔陆二子比肩乎宁志伊尹之志乎将与房杜诸公周旋乎宁入孝出弟佩仁服义以干干乎将巢云饮露长往不来以自全乎夫井鼃不可以语海小年突异于大年神仙非儒者之所尚而功名亦道徳之一偏瀛洲之事吾既无取乎彼矣前之所云子将奚先先生乃捧手辑趾拜且谢曰遇各有时士各有志时而汚隆志有同异逺且大者既命之矣自今以往期下不负于所学上不负于圣世  

瀛洲亭赋　　　　　　　　　【`明`】张　鼐  

夐哉邈邈乎白玉之堂紫薇之府金井涌醴泉以洗径石螭负赤文而开户于焉休息兮乃亦沼而亦台不作观游兮故非园而非圃有亭奕奕爰在堂左栏以曲槛栊以疎帘匝以华池激以清泉锦鳞濯防其容与石龙喷沫而蜿蜒黛柏兮鹤立而霄上古藤兮虬结而云旋翻红药兮玉砌映碧梧兮朱轩草随意而铺緑花不语而解妍栁报春兮墙之畔鸟求友兮树之颠物固会心而自逺兮地亦迥絶而非偏夫谁锡之嘉名乃以比于瀛洲之间也若夫不嶻而嶪耸乎天阙域则穹矣不丹而碧骈乎奎壁度则衷矣寛兮绰兮日月丰矣寂兮寞兮风景融矣金简玉册富璧矣图书千秋盈石室矣缨緌夷犹兰芷集矣弹琴咏歌应金石矣斯固三山之幻不足攀魄渊之渺不足睠汉东观其未敞唐文而犹俭也若乃奥密之区丽乎清虚大人所以涤性焉阴阳之极宅于正则神明所以造物焉葢圣祖握金镜濯文明导中和执粹精苞盐孕梅琢玉铸金成祖罗其躔宿章后烁其金纶英皇新其云搆世庙勒其徽箴惟列圣之储材于不贷兮乃以毕集于此亭也于是著作之彦图纬之儒息六月栖一枝博趣以物茂对以时朝市咀烟霞之味冠佩享山泽之臞谢刀记而阴阳弗蚀其内脱糠粃而得丧弗瘁其躯等息机兮木石齐造化兮鸢鱼洒洒空空活活其用物也如泉源之不竭希希夷夷雅雅鱼鱼其观世也类镜照之不疲此之谓得易之髓味道之腴欲辨而忘言独解而自知者与是以东阳和衷于四朝文达巷遇而抒忠长沙遵晦而济变新都定防而鉏凶文襄师武而权竒永嘉造膝以鞠躬华亭安储而继志荆川覆实而程功夫惟二祖八宗浸溉滋植而不有兮乃以独尸于瀛洲亭之功也歌曰侧身兮帝居超氛埃兮清都思君子兮穆穆有美亭兮峩峩又歌曰有求我兮亭之侧何以报之兮恬愉为则一念无营兮四海充塞上有重华兮下有卨稷井可汲兮亦可食此亭不朽兮与皇明受福而无极  

赐同游西苑赋【`有序　　　　　明`】费　宏  

皇上御极之十有四年秋八月望后二日圣驾出游西苑遣司礼监官韦霦召臣宏与臣时从至无逸殿皇上御东翼室赐见谕以暇豫同游之意遂命徧观殿宇亭榭臣得伏诵皇考恭睿渊仁寛穆纯圣献皇帝所作农家忙律诗及皇上所题豳风图长句与左右二碑再赐入见谕以尽心匡辅有见必陈拳拳以荐进贤才民生边事为急又谓每嵗奉慈宫出游西海但行路祭之礼为弗敬命臣等诣北闸口相地立祠赐对久之命赐酒馔既辞而出又传命令霦导臣等至清馥殿一游因得徧观翠芬锦芬二亭及花卉松竹乃至北闸口涌玉亭相立屋祀神之地折北迤逦循宫西垣徐步而归臣顷年家居侧闻无逸创殿豳风搆亭仰见皇上留意诗书知小民依于稼穑而欲恤其艰难一游一豫惟省耕省敛是务以勤居逸朝夕不忘所以屏嗜欲啬精神而延长圣夀固在于此所以施仁政结民心而巩固皇祚亦在于此诚万世太平之基宗社生灵之幸也顾逺在山林末由亲覩其盛今防恩复用入朝未几遂得被同游之宠惬快覩之愿实千载一时之遇何其幸哉谨撰赋一首铺张其事葢皇上之谦恭接下仁恵爱民比隆尧舜髙出近代臣总史事当传万世自不能巳于言也其辞曰  

由禁门而西出兮望岌嶪之新宫焕金牓之门悬兮上辉映于层空殿録书之无逸兮亭写诗之豳风本姬箓之攸昌兮发至理于周公惟王业之草昧兮率肇迹于农功知民依在稼穑兮必轸念夫鳏穷仰吾皇之明哲兮蹑尧舜之希踪岂成王之可望兮乃自抑而谦冲取周公之训戒兮独闵闵于村农当八珍之前列兮念民腹之未充躬三推于帝借兮畞罫布而横纵敛嘉谷于秋获兮需御廪之常供勗后妃以亲蚕兮欲稍习于女红缫柔丝以成帛兮备祭服之纫缝以乃勤而处逸兮惟慎始而图终属秋气之平分兮日未昃而方中忽銮舆之时迈兮乘御天之飞龙环太液而周游兮度栁阴之垂虹召防臣而同乐兮曳委佩而景从前黼座而造膝兮聴玉音之雍雍谕缔搆之初意兮令寓目于西东荷慰谕之拳拳兮勉匡辅而输忠又纵观于别殿兮步徙倚而从容挹翠栏之芬郁兮赏锦槛之芳丛念防臣之于此兮实千载之竒逢媿天恩之难报兮其何以仰副乎宸衷祈雨旸之时若兮庆嵗事之屡丰庶皇心宁而圣体健兮荷百福之攸同瞻前星之辉辉兮协吉梦之罴熊历年迈夏而逾周兮岂但嫓盛于三宗  

大厦赋【`以君子用　　　　　　唐吉为韵`】彭殷贤  

遐观邃古逖聴前闻北辰居正南面为君莫不茅茨土阶以恭俭而为度上栋下宇避燥湿以为文声芳訏谟乎五典徳广兆映于三坟迨乎缵戎天秩啓迪人羣以为百堵仄陋不足以光先正九筵迫狭不足以垂景勲于是资奥区而写城阙慿大壮而列宫棼杞梓庀匠于季穉林衡僝木于毫分既而工用其法人来以子鼛鼓逢逢版筑儗儗离娄督绳以为度般输削墨而为砥侔造化以制作越埃而资始珠网滴沥而露垂丹刻翚飞而霞起危檐矗以露断髙阁立而云倚逺而望之莫测其端倪迫而察之但惊其峻峙仰鹍鹏之不逮岂燕雀之能拟于是发礼以衅之励乐以乐之可谓休以令闻垂之亿秭者也既而冯陈就闲是游是纵笑语卒获声色攸重邀观则环拜兴舞命赏则夹道罗从以为一生之歌斯笑斯千载之善祷善颂岂知海县则天下所有帝王则黔黎攸共固惟不节之嗟盖不知其所用也岂与夫明主君临边鄙静谧俭以足用贵在无佚尚菲陋卑宫室为无为以自保事无事以终日故得国家载宁帑藏充实福祚乃于万斯永子孙则百而逢吉屡降哀矜之诏频优耆老之秩斯可谓皇哉唐哉唐哉皇哉而天地长久何三五之能匹也  

大厦赋【`以君子用　　　　　　唐吉为韵`】郝名逺  

昔者天地氤氲洪气始分穴居野处兽聚鸟羣逮乎圣人演卦垂文上楝下宇信宫室之取则紫防黄屋表岩廊之在君爰制广厦克崇景动崛起黄道孤横翠氛岿峗穹崇若巨鼇负山出大壑巍峩岌嶪似神龙飞汉矗长云原其本也蒇事作图成终虑始命班倕召王尔铲崱嶷平逦迤斩豫章之楩楠伐云梦之杞梓闗山百转水陆万里江妃析藏捧明月而时来泉客辞波荐夜光而至止于是规模具工徒庀经之营之载考载拟版筑既毕剞劂将巳邈矣层构仡然独起观其万栱交撑千栌丛倚连甍轩昂以鳯翥飞龙夭矫而虹指麟次翼张岑立岳峙绮疏齐列洞户相似翕赩殿烻焕烂倚山梁藻棁蟠蛟螭于上楹方井圆泉姹芙蓉于倒水壮而且丽丰不逾轨轮焉奂焉美矣盛矣懿其梁栋之任固非斗筲之子夫成大海者百川所归构明堂者多材是共亦犹一人出兮百寮从爰建股肱而作辅当其无而有室之用张公献祷奚子作颂葢亦美上古之淳朴防后代之骄纵皇矣上帝临下有秩六合清晏八荒夷谧方将抑末敦本斲雕归质异茅茨而立宇恶其饰以取卑宫之名削土阶而度堂起其厚而崇破觚之实犹且明敭沈隠寤寐英逸燕雀闻而相贺鸾凤来而应律思与羣公卿士众官庶匹议经济之法度筹安危之得失优哉游哉日慎一日斯乃国家之盛事嗟难得而赋述独有闲迹林野洗心蓬荜想芳桂以淹留抚寒松而未出希荐之于大厦保柱石之终吉  

阶赋　　　　　　　　　　　【`唐`】矾　晦  

昔在轩后栋宇惟新摹诸大壮赖及万人修宫室以齐列起牕户而相因然后横髙阶于左右次危级之相巡上嵳峩而山起下崱屴而龙鳞生蓂荚于尧日舞干戚于舜辰亦可以望圣帝升降观享頥賔若乃忆赵妃之娇妒穷汉武之宠欲昭阳特起丽饰繁缛梁纒藻绣牕缀丹緑砌铅黄金阶阗白玉使宫女而攒望聊优游以自足下朱履而影乱参差度罗衣而香飞断续亦有珍物旁秀瓌竒四烛瑚碧树弄晴风明月随珠耀初旭及夫陈后长信独遭弃捐尘駮紫藓庭铺緑钱望金屋而魂絶对玉阶而愁连至其战国云乱七雄相躔秦兵大起围邯郸而巳合赵楚同会运筹防而未宣嗟两君之不决叹毛公之独贤历髙阶而直上挺长劎而无前岂不以斯阶之见陟光厥事而能全既而众状丛开竒势难纂或干天而上峻或盘空而不断望之则意悦升之则步缓对谢庭而玉树中荣临兔园而芳薇上满覩台殿之要者实莫过于兹阶美峥嵘之壮丽故作赋以摅懐  

柱础赋　　　　　　　　　　【`唐`】王　諲  

稽古太初穴处巢居则大壮之垂象上栋下宇成其室庐迨于中叶僭奢违道木衣缇缃土被文藻列蟠螭于栏槛拖长虹于欀橑谓桂柱之不坚施柱础以侔其夀考相万祀而一人偕天地而相保其始也征士尚方聚徒岩畔经回溪之纡郁梯嵳峩于天半披林离之修萝刮莓苔之烂漫曜云霞之彩駮嘉锦章之辉焕图嵌空设妙筭或攻或凿呌啸相赞磓山成雷击石火散初髣髴而缕析忽砰以冰泮五丁力殚九牛流汗自彼幽薮登庸华观乃命王尔操绳公输削墨规上成范方下为则错坎缺之参差开青荧之古色入红壁对朱扉廊回月皎殿广星稀随风起润逐日呈辉扣逶迤之环佩拂回旋之舞衣及夫荏苒时移峥嵘歳久堂惟荆棘尘埋户牖嗟建章之火流何金石之可守础则不易人将谁夀础兮础兮金坚固曽见深宫几人故夫础之为德既坚且贞华而尚素晦而尚清象君子之待问扣之则鸣诫在位之有式居必底平平则可久久则不倾无靳固而守朴非昭章而明庶夫人之鋭意览兹物而笃诚  

## 御定历代赋汇卷七十八  

室宇  

狭室赋　　　　　　　　　　【`晋`】潘　岳  

历甲第以游观旋陋巷而言归伊余馆之褊狭良穷敝而极微閤寥戾以互掩门崎岖而外扉室侧户以攒楹檐接柜而交榱当祝融之御节炽朱明之隆暑沸体惄其如铄珠汗挥其如雨若乃重阴晦冥天威震曜汉潦沸腾丛溜奔激臼灶为之沉溺器用为之浮漂彼处贫而不怨嗟生民之攸难匪广厦之足荣有切身之近患青阳萌而畏暑白藏兆而惧寒独味道而不闷喟然向其时叹  

狭室赋　　　　　　　　　　【`晋`】庾　阐  

居不必陋食不求箪岂独蓬蓼可永而隆栋招患奚必膏粱非美而饮疏以餐醪俎可以充性不极欲以析龙肝清室可以避暑不冽氷而兴夏寒于时融火炎炎鹑  

精共耀南羲炽暑夕阳傍照尔乃登通扉辟櫺幌絺幕褰闲堂敞微飇凌闺而直激清气乘虚以曲荡温房悄凄以兴凉轩槛寥豁以外朗  

虚室赋　　　　　　　　　　【`唐`】张　说  

明月牕前古树檐边无北堂之樽酒絶南隣之管弦理渉虚趣心阶静縁室惟生白人则思厌百虑之劳止归一途之兀然嗟乎巧智首乱礼乐増矫名起异端利成贪兆役二见之交战驱五神而杂扰形何费而不衰性何烦而不夭每竭源而追末必志多而获少玉帐琼宫图奢务丰朱门金穴恃满矜隆荣与欲而俱盛事随忧而不穷陷营为之桎梏留健羡之池笼心元是幻法本皆空莫不因无证实假异生同鱼何知而乐水蛇何意而怜风大哉默识守此通顾瞻天下还如梦中  

宴居赋【`有序　　　　　　　　唐`】魏归仁  

张校书作虚室赋以示予文旨清峻义深逺予味之有感聊为宴居赋以和之其词曰  

气序忽诸日月其除夏尽炎歇秋至凉初地僻而人物自少庭闲乃室宇成虚寂尔无悟萧然宴居览贤圣于上古窥得失于前书或智之不足或愚而有余谅千变而万化尤难得而备防若夫名因行立身由才致官要则谤议斯起誉高必谗毁自至所以君子逃名达人避位养性以安其体摛文以见其志且贵不如贱善亦同恶贵则但益忧劳善乃未离贪着徒怜顚覆之祸虚纒爱欲之缚前事既忘后车焉托傥来未足有慰或去可以无怍固当絶于可否齐其适莫闻宠讵惊其心居陋宁改其乐盖老氏称德所贵先慈孔门之道一以贯之于常则有允出厥兹屈伸委运行用随时既无去无取亦何虑何思  

石室赋　　　　　　　　　　【`宋`】郭祥正  

端城之北径五六里有岩室兮洞开其上则七山建斗司天喉舌其下则渊泉不流停碧一杯寝之则肌发冰酌之则烦心灰四旁则石乳玲珑中敞圆盖窅窅万丈无穷其崖孰纳忠兮嗟肺腑之己露孰止戈兮来兵仗而相挨俨衞士之行列肃廷臣之序排纷披披兮蒂蕚粲枞枞兮条枚安而不可动者为梁为栋奔而不可止者为虎为豺闯首兮屏息虬奋鳞兮搏雷怪怪奇奇兮千变万态愈眎愈乆兮恍惚惊猜何人境之附近而仙宇之秘异如此者哉萝卷风兮窈窕春渍风兮昭回或命佳客或寓幽懐考二李之劲笔皆一时之遗才援玉琴以写咏叹夕阳之易頽方谢事以言反眷兹室以徘徊云愀容兮泱漭鸟送音兮悲哀况百年之将尽邈夫万里奚复来  

是是堂赋【`冇序　　　　　　　宋`】晁补之  

是是堂彭城刘子义仲之所作也刘子读古人书则曰文王我师也周公岂欺我哉处今行已则欲就有道而正焉抑荀子所谓是是非非谓之智者以名其堂而居之而南阳晁子补之闻而疑之曰刘子果于自信果于不信人也哉夫理无常是事无常非使天下举以为非而刘子独曰是谁使取正使天下举以为是而刘子独非之安得力而胜诸尝与刘子问津于无可无不可之涂而弭节乎两忘之圃夫安知吾是之所在故赋其名而连犿其义则操吾戈以伐我者远矣其词曰  

隘区中之无覩兮邈荒忽以逺求轶太始以为元兮日与月之几周本获鼎之推防兮四千岁其已多谓过此或不逺兮世倐瞬而谓何纷蛇身与牛首兮诡变化之莫原神与民其杂糅兮或传之于余先川东南而辰西北兮余不知其何故憯絶维与折柱兮又孔氏所不语莽汤革之相质兮骇一世以共疑一身吾不自识兮畴莫觌而能知邅吾辀乎八埏兮旋吾轴乎四海蕲不死之遗氓兮稽吾闻之所在曰七圣至此而竞迷兮羌谁使之正女后飞电使衞属兮前奔霆使抗旌王良御以蹁蹮兮河鼓隐其砰磷渉横潢而櫂淹兮借斗而轰轰九虬蜿以承绥兮六鳯翼而缤纷载格泽而雉厉兮歘砉撇捩捐旬始而遗欃枪藐无朋吾孤往兮腾光景之所经俯六合以周流兮观一气之所营叩潏湟之何居兮问黔嬴所休屯茫东西之无轨兮沕昼夜之无门追汗漫而与言兮若不见而不闻将下车而从之兮则竦身而遐征忽寐寤而莫质兮形欺魄而独存神黮晻而载浮兮涕淫夷而霑襟闻佺乔之达者兮将与议夫本根靳乎保已而不失兮何足与论此之至神鹏南徙而终息兮彼安知夫天地譬井蛙之跳榦兮吾亦安知其孰智谓道非物之外兮盍反求诸世间判得失之两涂兮一智者之足明世溷浊而智鲜兮薪得鹿而国争曰吾不知孰是兮据有鹿而偶分待黄帝以占梦兮旷百世而莫寻虽人迹之所至兮如穷北之衣皮闻中国之有虫兮咀叶饱而吐丝化草木之所染兮焕五色而陆离所不睨而戃怳兮咸莫信而我非飨香以为朽兮视素以为黒有迷疾而虑易兮信是者之反疾众谓西施美兮何高举而深潜鱼熊掌以为羞兮帯蝍蛆之所甘物各骛其所知兮孰为是而正女蹇多知而博辩兮盍质诸鲁之君子曰经礼三百兮曲礼三千非尧舜禹汤之适兮为他道而勿传守株以待兮卒不可得从女以决疑兮而増余之惑规吾觚以转圜兮如二儿之干国权谋既不用兮仁义又见贼哀失时而龃龉兮改度诚不能陈琼茅以洁中兮愬神龟以吉占朝从而莫违兮吾安所行女意王倪蹲循乎不知兮齧缺昧瞢于同是违一世何不可兮山泽又多龙蛇深林杳以无人兮雨雪雰其来加前防魖后虎豹兮狒笑而施施石嶟嶟以増波兮路阻囏以委蛇结幽兰以独立兮岁将莫而増唏懐同心之离居兮怅犹豫以狐疑必处廓若此而后可兮虽济百世何足以嬉譬鄙夫之硁硁兮经沟渎其谁与懐古人之兼善兮吾不忍抱吾之所独五官异用兮物各派吾之一以闻闻性兮一非有异回车易野兮絶道九州吾既不从夫斯人兮盍反吾之初修阖万宇以聚闾兮载百族与并游人羣固有伦兮生固有涯蚕桑而被兮粟以御饥吾何以异于人兮曽踶跂而支离伯夷死名兮盗跖死利溺者入水兮拯者亦用以顚沛曽稽失之未暇兮羊固已逺去而千里重曰道无封不可畔兮虽千岁由今日忘彼与是兮吾何爱嫉乘虚无以为舆兮托不得已以为邻忘处石而出火兮超同物而独生  

遂初堂赋【`有序　　　　　　　宋`】张　栻  

洛阳石伯元作堂于所居之北榜曰遂初广汉张某为之辞曰  

皇降衷于下民兮粤惟其常猗于穆而难名兮维生之良翕众美而具存兮不显其光彼孩提而知爱亲兮岂外铄繄中藏年华逝而寖长兮纷事物之交相非元圣之生知兮惧日逺而日忘縁气禀之所偏兮横流始夫滥觞感以动兮不止乃厥初之或戕既志帅之莫御气决骤以翺翔六情放而曷御百骸弛而孰强自青阳而逆旅暨黄发以茫茫傥矍然于中道盍反求于厥初厥初如何夫岂逺欤彼匍匐以向井我恻隐之拳如验端倪之所发识大体之权舆如塞而聪如迷而途知睨视之匪遐乃本心之不渝呜呼予既知其然兮予惟以遂之若火始然而泉始达兮惟不息以终之予视兮毋流予听兮毋从予言兮毋易予动兮以躬惟自反兮于理兹日新兮不穷逮充实而辉光信天质之本同极神存而过化亘万古以常通呜呼此羲文之所谓复而顔氏之子所以为道学之宗也欤吾友石君筑室湘城伊抗志之甚逺揭华榜以惟新命下交兮勿固演妙理以旁陈探上古之眇微得斯说于遗经谓匪迂而匪异试隐几而一听然则兹其为遂初也又岂孙兴公所能望洋而瞠尘者乎  

朝山堂赋　　　　　　　　　【`宋`】晁公遡  

吾行半天下兮阅重岨乎西南之坤北有万夫莫开之劒关兮东有崄过百牢之防门外聮六诏作屏兮中贯三巴而为垣梯磴钩连莫知其际兮俨差差峋峋逺宛延相属而赴望兮高蔽遮乎日星临以白帝之神秀兮诚众山之所尊有美一人肯顾此方兮谓柱下史之耳孙高四海以视营兮时树羽江濆屹三峡之镇其穹然兮翼山四面而骏奔啓物色分留之秘兮欣所遇之毕陈择胜防以还缥缈之飞观兮廪老气九州之倾观万川犹知宗海兮虽九土莫得而堙则羣峰之起伏緜延兮至是而亦必有所臣矣奚兴感于此义兮蹇顔堂而正名憎负固之非无意兮发有时或上冲乎冠巾惟汉中兴已受天命兮而成家乃欲争帝而亡新吾直欲铲赤甲白盐之叠嶂兮洗苍藤翠木之幽昏恐此复其偶然兮绸缪牖戸以逆消侮予之下民讙五更之鼓角兮声悲壮印残夜之山月兮楼空明谅身虽去国万里兮心未尝一日忘君嗟乎名堂之意高矣为慨然而赋之尚庶几起九原于东屯瀼西之诗人也  

压波堂赋　　　　　　　　　【`宋`】杨万里  

陈晞顔作堂洮湖之上榜以压波命其友诚斋野客庐陵杨某赋之其辞曰  

敦复先生宅于洮湖曰与湖而居犹以湖为踈乃堂其涯去湖寸余盖城虎牢以逼郑晋退三舍而子玉不止者欤一夕波歇镜底生月忽失洮湖之所在但见万顷之平雪先生欣然曰吾又将载吾堂于扁舟对越江妃之贝阙我芰我裳我葛我巾笔牀茶灶瓦盆藤尊左简斋之诗右退之之文舟人之櫂一从而先生飘然若秋空之孤云矣先生方独酌浊酒悲吟苦语揽防茎之霜捜象外之句管城子楮先生环而攻之麾之未去也有风飒如有澜如舟人曰浪将作矣夫子其归乎先生未及荅而小波屋如大波山如鱼陆梁蛟龙睢盱冯夷击鼓而防战川后鞭车而疾驱眇一苇之浮没秋毫之有无舟人大恐相顾无色先生投袂而起仰天而叹曰吾与洮湖定交乆矣而未尝识此奇观也子产曰他日吾见蔑之面而已今见其心请改事湖庶几歳晚之断金  

惟安堂赋　　　　　　　　　【`宋`】陈　造  

子鲍子为已之学经世之资投刃成风儒先吏师作为新堂归防暮迟惟安是名命陈子赋之陈子曰世有至愉佚在已而非物士有真富贵非金朱之谓盖是心也以道宁以物砀宁之存砀之丧孰能名仕版而志渔樵之往还身官箴而思沧州之浩荡等声利于桁杨睨蘧庐于霸王悗然乎进为悠悠乎去归羌卷舒之无心岂出处之异岐繄鹿门之衰翁若方伯之予浼偕子耕而妻耨宁燠寒而饱馁曰遗安之是计终长往而不悔彼陶翁之不屈为无食而暂出赋归来而投簪径反关而容膝审吾身之易安顾何赖于绅笏惟子鲍子超然高骧仁宅之为居兮匪义涂吾无行玩名理以自怡兮谨边幅而为防鼓吹乎讽吟介甲乎其温良因时显晦偕道翺翔遂初可寻鸥盟不寒固优追元亮之高躅怀宝不迷中外无择又不屑厐翁之退藏云脱岫以阴合水反壑而镜清异屈子兮众皆醉如徐公兮世无常夫何往而不安顾眷眷于斯堂惟历聘而辙环曽仲尼之暖席当去齐而濡滞孟子庶几于齐国矧火暵之肆虐仰嗣圣之旰食死徙盖几何人而焦劳冀乎生息行子学以抚时吾固知可以宁奔迸而植僵踣俾横目之同安兮喜气亦形于玉色是谓推已以及物心泰而罔咈与夫蕲吾之安而土苴一世者于道孰为失得耶子鲍子心融首肯乃言惟服  

民事堂赋【`有序　　　　　　　宋`】王十朋  

堂名民亊志天语也十朋备员越幕嵗将朞顾惟不才瞢然无补日以败官旷职为忧所幸黄堂主人甚贤同僚皆士君子朝夕讲论无非民事之要者因为之赋以志其一二云  

繄越幕有下僚兮名所寓曰民事之堂诵天语之丁宁兮衔圣恩而不敢忘啖民脂以饱妻子兮犹雀鼠之偷太仓茍不民事之是思兮又将奚逭乎天殃嗟防稽之大府兮罹荐岁之凶荒飓风作于孟秋兮雨浸淫而异常天吴怒而江涛沸溢兮漂庐舍而坏隄防粢盛害而岁大祲兮民饿踣而流亡射的黒而米斛千兮撷蓼花以为粮痛濒海之蚩蚩兮葬江鱼之腹肠予尝告其故于前使君兮请敷奏于岩廊顾幕中平日之辨兮人廼靳其为狂防尊伯之传召兮达民瘼于九重予殆有类于辇者兮亦何恨夫言之不庸洪惟当宁之至仁兮视赤子其如伤蠲常赋而救天菑兮出内帑之所藏哀东州之无告兮惠吾民以龚黄左公孝而右孟博兮相与协赞其惟良先抚字而后催科兮正今日之所当寛公私之债负兮以俟乎岁之丰穰省讼牒之烦苛兮抑蠧政之豪彊节无用之浮费兮俾斯民之小康兹政事之所急兮敢不忠吿乎黄堂至若鉴湖利及九千顷兮日侵削而就荒岁和买无虑十万缣兮曽无一钱之偿酤之利半夺于有力兮财赋寖以荒凉兼幷之炽于大族兮编氓馁于糟糠兹又越中之巨害兮姑略言其大纲若夫民事之在天下兮固不足以知其详有一言以尽之乎曰生之而不伤择守令兮去奸赃慎勿扰兮如牧羊兹亩之惓惓兮愿入告于天王  

清清堂赋　　　　　　　　　【`宋`】王　休  

清清堂清清然人踪兮市井风景兮林泉空庭弗养鹤翩翩好鸟飞山前靓几弗张琴雍雍雅调来湖边山陇勾连兮明秀湖波停蓄兮清涟白露乘风兮堕茵蓆青萝悬树兮牵茶烟公门沉沉兮昼静里闬熙熙兮春妍客至兮嘉话客去兮陈编清清堂清甚矣玉壶氷金井水氷无渣水无滓堂上之人当若此堂下之人见底里古称慈令张清清今日堂名良有以我来吊古天茫茫一曲清歌白鸥起朝望清清而行暮望清清而止吟耳尝听松竹声幽襟不着尘埃气道义茍非彼千驷兮焉视苞苴永絶于四知兮何畏仰希孤竹之风俯尝氷蘖之味祗恐清太过而防中不以人弗知而自弃嗟夫山川不改栋宇常更品类不一好尚殊情匪人则然物亦有征鳯皇非竹实不食鸱鸮见腐鼠而争秋蝉吸林杪之露苍蝇集砧几之腥欲知清浊两途之肯綮实分乎公私一念之初萌呜呼日月皎皎兮今古悠悠谁为清流兮谁为浊流公评在人兮何恩何讐浊流贻斯堂之羞兮清流垂斯堂之休  

宾月堂赋　　　　　　　　　【`宋`】林景熙  

南鴈荡叶君堂于山之阳野簌盈俎春醪在觞索居无朋欲饮谁相俄有客自天东驾五云而来水佩金裳氷姿玉质初流光于檐楹忽散彩于庭阈不由介摈竟造几席主人见而异之曰噫嘻此佳宾也揖与同坐清寒袭肌于是撤觞与俎挹沆瀣以为醴携斗柄而酌之匪曳裾而投辖意炯炯以相依主人谓宾曰古称孟尝三千珠履势交何常合散如市生死翟门喜怒廉里太行之山滟滪之水陶潜所以息交刘峻因而埽轨乃若高照万古渺视九寰不翻覆于云雨岂迁变于燠寒对之可以増双眸之碧即之可以洞寸心之丹若子者予所乐宾恨相见之晩也宾冉冉促膝若复于主曰当今非但主择宾宾亦择主尼父所至不主衞疽宗元亦客辱于王伾开阁漫尔入幕何为黄金之台徒观美五花之馆空遗嗤自开辟以至于今阅人多矣知愚好丑惇浇臧缪伏意廋情靡有遗照乃若持玉斧兮掞河汉以为文斫丹桂兮梯层飇而絶尘斯灵府中自具广寒清虚也而不然者岂予所屑宾峨睂秋影昔白之宾今宾子乎南楼夜色昔亮之宾今宾子乎主人闻宾言再拜谢顾影复自笑曰尝闻天地间万物之逆旅往过来续寓形几何吾方扰扰焉身自为宾又安能宾夫宾也虽然是当有耿耿者留天地间万古惟道不朽天所以高地所以厚象纬所以着明谁实主之夫岂以有限之形而欲结无穷之交哉言未既天鸡咿喔斗转河低宾不答去亦不辞第见斜光回薄林鸟惊栖主人举手招宾宾已在西山之西  

椿堂赋　　　　　　　　　　【`元`】袁　桷  

昔尝疑夫漆园之叟学幻而逃虚询虫鱼之防考风土之书莫之敢图余游上京有客北穷夫金山西历夫贺兰南逾雕题东超三韩冁然而言茫茫禹迹子所履者诚然乎冬裘夏葛寒暑之运环也今也日临中街霜飞氷霾毳集于踵貂挟于怀戴斗接淅承露凝桮子安覩而靡猜骇闻忽见知奚穷乎齐谐吾先枚夫九州者而言之屡熟之稻南州是专十丈之莲华峰所传栝化石以锡贡樟生庭而为州梅梁分以镇妖牂牁肇乎维舟杞犬吠而质变葠人形以剂投华平雒常瑞于皇图蓂荚屈轶盛于尧世木沉产子以成国树古精而为魅松分秦王之封柏擅蜀相之祠若是则复何疑焉在昔大帝穷源昆仑见北溟之鹏视之若雪即之如云得其遗羽丈寻不能以论是齐物者非寓言也邪维老彭之遗裔握六气以自驯肇兹斋居其名为椿二仪絪緼周流无垠则以自仪道合至淳吸兮若韝旋兮若轮肃兮似秋熙兮如春行乎六合而不踬则所谓八千者吾犹以为嵗年之米也客揖而去遂为之赋  

喜友堂赋　　　　　　　　　【`元`】戴表元  

梅林先生家于海隅柔兆之嵗失其先庐先生携孥东西窜奔三嵗而归蒿蓬没垣有季累累亦倦于行顾瞻嗟伤澘然不宁嘻彼行旅道途之人望屋而馆心援色亲乌巢于林兽穴于麓日暮相求各以其族先君之息惟季与余出此万死乃不共居是曽行路之人与二物之不如也爰议筑室食其旧除荒防秽以戸以牖先生左处其季在右雍雍于于子姓先后征嘉名于陶诗命是堂以喜友名成益喜与客饮酒酒半有客离席而叹扬襟振弁粲齿舒顔曰子所谓喜吾能言之凡人喜幸出于忧患病者喜愈客者喜还困者喜舒危者喜安又有人焉縁物而喜夸者喜权哗者喜市荒者喜色贪者喜贿今先生羇旅之余藜藿之伍行无轩车居无妾圉退无货财进无官府于彼所喜既弃不取脱鬼为人化墟作家惊还痛定未遑其他恂恂骨肉感叹咨嗟遂团圞于一室浩慰喜而无涯此于人情相去几何哉且子不闻之乎有庳放象舜寔为兄周公管蔡不免相兵兄弟之间圣贤所难下至汉文淮南斗粟魏邸急语唐宫飞镞贵极万乘富兼九州岂曰无家兄弟为讐先生之居虽陋不完我行其庭尔篪尔埙先生之身虽穷不偶我觌其私尔足尔手食不待奢分饔并餐衣不待华同温共寒霜露之晨风月之夕行吟接屦坐讽聮席昔也斯墟风栖雾泊今也斯堂啸歌燕乐昔也斯墟萤飞燐走今也斯堂图画俎豆且先生自以无愿于人而道伸于闺门自以无用于世而政行于丘园三亩之宅十亩之原弟耨于后兄耕于前既孝既友从容笑言醖此醇醴盎如春温凡登斯堂与饮斯醴归视其家谁无兄弟是先生之喜不私诸已将令吾徒闻风而起将令吾居胥为孝友之里也于是先生欣然环坐皆喜众客酢酒先生起舞而酌其季曰岂无他人不如我同父兄弟更醉众客欲行先生又起而酌客曰虽有兄弟不如友生  

耕寛堂赋　　　　　　　　　【`元`】戴表元  

孙常州既纳印而归筑室于四明山之阳命之曰耕寛其说曰吾畸于人而完于天介于世而通于独与其盘旋蹙缩于势禄之途数惊而多恧宁自放于耕无适而不足焉且夫挛腰展髀野慢以为礼吾得以寛吾四体行歌散瞩多取而无辱吾得以寛吾耳目作止信期肌饱系时而不自为吾得以寛吾心思岂与夫揺唇触罟动足蹈机驾载疾之车拥鼔谤之旂憧憧然犹疾驰而不止者比邪客戴某闻而叹曰先生寓言哉今夫千金之子居与人羣有征稼于器而菽粟不分氷耕露斸水种火耘彼服田者或愁乎勤嘻乎先生亦既裂千里土而君之何用躬耕畎亩真若野人之云哉乃其风指则走窃闻之走与先生皆越产也而尝官于吴楚繇所既知而不知者可以类举彭蠡之潴震泽之区田其滨者饶于壤而蔬农其上者暇于力而渔故其君子俨俨舒舒小人则雍雍于于兹非以寛欤越农则不然穴野而渠粪山而畬弓培寸垦嵗无赢储盖用寛者不劳而尝给处狭者愈急而无余今先生封疆道德畦畛礼义播治羣籍壅崇列艺岂弟闻望以为嘉谷优游笃老以为乐岁方欲发廪廥洽春秋迩无邻之不恤逺无乏之不周耆年胜客以燕以游乃操南风乃歌白驹文孙愿息前挨后扶严良日进迎猫虎也雅素时饬尊田祖也清伤和之水旱逺败类之雀鼠若然者粢盛焉而神莫予吐盖藏焉而宼莫予侮不竞不窭不莠厥土亦不秽予宇藩墉牖户以保百世之风雨抑走又闻之能劳者不居善施者如忘故自古仁贤之居位其为政也往往可以驯盗贼驱螟蝗必不得已穷居而野处犹能使贪夫吝客媿耻于其乡嘻乎先生逍遥斯堂想见邻曲闻风而逊畔交游薰徳而称良人怀阙里之训家哦召南之章然后道路歌惠穹祗降康门比申吕同大寿等松乔并长回视世俗区区祝豚蹄之多获夸鼠壤之余粮何翅乎沧海一粟太山毫芒哉于时农祥丽天东作胥动先生方清斋啓关徐行屏从有持善言顺风三诵先生听之忻然以为贤于张老之颂  

黄山堂赋　　　　　　　　　【`元`】陈　栎  

维大好之山水昔专美于新安大好中之尤者孰有大于黄山峙古歙之西北高戛日而摩天四千仭之苍翠三十六之峰峦上峻极之絶颠下无底之深潭既白悬于布水亦红盎于砂泉信山灵之都防尝此炼乎神丹峰标名之各异事稽迹而犹存曰容成与浮丘更昭揭夫轩辕奇名六六之内此鼎立而为三黄帝二仙以尝游宜姓山以黄而永传欲识山之真面目奚必亲履夫巉岩凡宦游于此邦惟闲眺而遐观择郡治之胜地搆高堂之数间纳逺翠于轩楹数天际之烟鬟凭阑干而俛仰若再生于云端自清浊之既判何山不屹于人寰孰以此山当三皇之世来神圣之跻攀繇皇而帝与王霸孰能回世运之涛澜睠新安之古郡欲醇古而弗諠鲜嚚讼之珥笔多岌嶪其儒冠以静重而涖之将卧治兮非难惟字民之良牧又观风之大贤登斯堂而送目见太古之山如见太古之人焉彼盖公之明黄老犹避堂见舍于曹参何如黄山之在望常若挹黄帝与羣仙法黄山之作镇仁心静而常淳法黄山之兴云仁覃霈而苏惸鳏俨仪刑之静对送万古以无言存古意于胸中心见山而常安噫嘻降古而今时固为之返今而古理所固然尝望黄山而无愧于黄帝坐见太古淳风之挽还  

玉山草堂赋　　　　　　　　【`元`】赵　麟  

东河之邦昆山之阳有硕其人于焉徜徉夫以青云卓絶之姿緑野飘飖之趣芥千金于外心韫尺璧而自固脱屣尘鞅游情邃古于是即飞甍焕彩之隅得灵岳储精之所既戒盈而崇俭果宅幽而势阻木无雕几文弗被土搆堂维仭葺草弥宇盖将追草于西蜀轶浣花于南杜者也观其盘桓萦延陻郁发宣审端卜地协吉叶天翦弗纳于危栋材奚择于修椽拔南荆之茹于以儗善类之汇进刈西畴之桔于以知稼穑之艰难朴素浑厚次第聮骈视万宝之若异一区之藜燃煌煌乎襌褧袭衣而尚文锦萧萧乎八音盈耳而调朱弦其外则重扉洞开楔臬旁通吐纳赤黄掩映苍红其内则棼楣文质防戸玲珑坐必虚左席必设重其前则晴岚苍苍烟骨童童蓝田日暖圃春融拂衣之湿翠霏雾栖檐之暮霭苁茏又有清流映帯晴波湛空淢淢渊渊汨汨溶溶黄帘荡而金乌晓浴碧础润而潮海夜通乃有瑶草緑缛绮树琼葩芳椒杜若紫荇菱荷盘松踞石孙竹穿沙水仙舞霓裳于翠幄菊婢罗绛帻于緑霞芙蓉倚西风而泣露珊瑚出东海而吐华崇兰盈砌缅江左风流之日寒梅绕屋即西湖处士之家其中则羣石效奇层峦叠颖引泉汲古灵液心冷玩好时出有列差等商尊周彞秦钟汉鼎虽逺迹于侈靡实夸奇于博敏玉堂金马彼轩冕以何为流水桃花岂武陵之路永又有牙籖玉轴左图右书峨弁垂绅前跄后趋语必无怀歌必康衢一咏一觞谈辨喧呼胷襟星斗咳唾明珠鼔焦尾而悲别鹤披芸香而落蠧鱼于是尚陶匏彻氍毹醴酒设珍馔俱方图一局决胜成围左右八筹更拾投壶节以薛人之鼔浮以太白之觚宾醉蹁蹮主笑胡卢方且进海错茹山蔬摘芳卉咀茎菰翫弄大块睥睨庸奴阁春秋于朝夕寄云月于江湖醒则橘斗梦则华胥其视堕珥遗簪之乐孰若傲物忘世之娱此草堂之佳絶盖希世之莫如直南华老仙之旷达又岂碧山学士所可比侔也哉赋未已客有进者曰子徒知掎摭于草堂之丽而不知钩摘于玉山之名者也今主人之结草成庐卜山为邻也上非求捷径于终南下非探至宝于昆冈固将韫美深藏种学韬光文采内充闻誉外彰犹玉之在山而泽润羣芳者乎温醇坚朴缜宻和乐示人弗衒守已强确犹玉之在璞而不事雕琢者乎莹絶无瑕清越有声器成韬椟价重连城犹万镒虽贵必有恃于玉人者乎是则草堂之胜固擅乎玉山之清而玉山之名又系乎草堂之英也子其知乎哉赋者曰唯唯于是团松叶之余烟濡菅茆之坠露挹玉山之清辉写草堂而为赋  

三友堂赋【`冇序　　　　　　　元`】汪克寛  

余友张文玉乡先辈明善先生四世孙也伯仲三人刻苦自树不坠先业构堂植松竹梅扁曰三友其兄介玉爱松弟仲玉爱竹皆以儒术就吏禄而文玉癖于诗以梅自娯训导乡校有年矣郡太守尝辟为司防不就士辈咸异之暇日与登斯堂征余为之赋  

承先祖之嘉惠宅雉堞之东隅构櫩楹之闲旷列轩槛之敞虚植松梅与茂竹象棣楼之鼎居俪清赏之朋从笃高谊之友于时三防而笑傲矧又乐夫潘舆繄厉操之不易历嵗晏而与俱彼美大夫苍髯倒植走虬龙而偃盖披介鳞而栉比身昂藏而逾秀节磥砢而多异撼半空之灵籁挺万古之葱翠滴琥珀而下藏蔓茑萝而旁施耸冠劒之交横若大臣之廷议暂榱桷于琴堂兹绳墨之小试茍匠石之一顾作栋梁之伟器粤有魁仙澹然幽姿列峥嵘之高柯敷的皪之芳防欺冰雪以逞媚粲珠玉之生辉禀造化之贞洁发英华之瑰奇占羣芳之上流逺桃李之栖迟备太极之至理表隐士之范仪月踈影而错落风清臭而芳菲虽韬采乎丘园犹暎照于潢池待青子之有仁调鼎鼐于明时懿哉此君猗猗丛碧心洞然而中虚干修然而外直卸斓斑之锦褐峙琅玕之緑防森意气之严毅覆浓荫而静寂来清飇之故人祛大暑而辟易姑备用于简牍画刀笔于篆刻行登进于玉堂俾编修于史策若乃风霜高洁阴谷严凝柔花萎薾茂草摧零慨芳华之寞寞惊肃气之棱棱唯三世之荣茂特强项而守贞禀后凋之健德歃末景之三盟宜高人之景行爰尚友而怡情于是万宝告成三余多暇拆含黄之满筐泛新緑之盈斝伟昆季之檀栾胥燕坐乎堂下媚萱草而介寿祝乔松之纯嘏春一枝兮班班日三竿兮洒洒缔乆交于无射乐天伦之闲雅嗤市道之浇漓或朝逢而夕舍眎同气如仇讐剖连枝于中野始强笑而追逐倐挤石而掷瓦睹清河之高风盍顔恧而面赭乃从而歌曰苍松郁郁交繁阴兮义竹丛生如相亲兮中有横斜漏先春兮凌寒参立俨幽人兮志士取友惇天伦兮红紫棼棼特微尘兮又歌曰高堂轮奂屹华构兮雁序诜诜三益友兮嵗晏怡愉驩永乆兮齐奏慈君介眉寿兮节谊坚贞世鲜有兮抽思作赋贻不朽兮  

碧澜堂赋　　　　　　　　　【`元`】陈时中  

滴天目之华滋液苍弁之云英潄金井之春浆消浮玉之寒氷泛苕花而东走滥余英以北征倒何道兮翠管浸苕城兮玉绳此玉湖之碧澜所以映天地而澄清也若其玉宇无尘金飇不惊湛湛兮皱纹机之縠漪漪兮施氷茧之缯跃锦鳞兮琉璃之影点雪鹭兮云母之屏荡流萍以分緑疏文藻以青挹荷香兮爽气横林霭以轻氛乍疑太液之雨霁又疑积翠之春生妙徐凝之笔不足以图其彷佛琢谢公之句未足以状其仪形乃有贵介公子缙绅处士削清风以为梁研明月以为柱架白云以为甍防轻烟以为梠审碧澜之曲面沧浪之势作堂洲渚之间兼美山川之防鱼鳞揺碧瓦之参差鼇首戴蓬壶之屭屃佳气晨夕乎轩墀波光左右乎窓户恍若身在乎水晶之宫又若神游乎清都之府是乃心怡目畅神清气舒胷吞云梦量吸五湖蹑昆探璧倒海搜珠谈霏雨露笔吐虹霓蘸碧澜而洒墨潄芳润而研辞晨写珠玑之万斛夕哦琼瑰之八防使清声流碧澜而无尽直欲浸淫乎八区赋未已客或难之曰子知碧澜之为堂亦知堂之所以为澜乎是澜也汲石鼎以烹茶则泉洁而茶香注银瓮而酿酒则泉香而酒冽酌子由之瓢则清可以效夷齐敞隐之之胷则廉可以戒饕餮取之而无禁用之而不竭此造化之甘腴匪生民之膏血夫何人去兮堂芜云消兮雨歇徒见黄流之混混浊浪之叠叠败荷衰柳之交加封豕长蛇之杂沓安得起东坡于九泉之下重举杯而问明月  

不碍云山堂赋【`有序　　　　　元`】任士林  

他日太学陈博士为余言大夫陈次贾之贤防其子自録教事于鄞及交之尝曰不碍云山堂先人南墅翁之所筑也今更深密存先扁大惧先志之不白子其赋之其词曰  

纷吾车而夙驾渺九轨其何之嵗冉冉而不留况秋露之夕滋弭节苍梧之野酾酒岘山之碑羌往迹之莫余追也灵谇余以改行江妃要我以既渡濯予舟而五覆驾阳侯之初怒洄不可以径遡也于是晞雷峰睋石唐岭跨五花岩跪羣羊心梦梦其如醒散清飇于流瞩讯厥考之初构市纷来而击毂神黙黙以畀予阅嵗年而抱独尔则鸡犬桃源父老秦服石屋无扉阴云覆足朝雪溪兮濯襟夕晞发兮溪之涔抽钥兮参同餐神气兮丹林囿羣山兮双门怅白云兮南墅傲万物之虚舟独翺翔乎天府嗟夫云山之奇造物所吝访雷泽之平芜恫专车之后觐吊衣冠于江左之年问风流于王谢之旧想其尺烟寸云贸贸然红裠蜡屐之所到人不得擅而有也虽欲分樵斧之夕阳占渔榔之明月虑有德色矣断林火青頽垣雨黑睇猿鹤其何人载英风于上国尔乃意行庄舄之吟足重下车之揖心舒体忲目静神逸向之幽姿絶观屈辱于牙筹金埒之家者得不献笑而迎排青而立也于是抚其图而为之词曰山之南兮有堂潄丹井兮伯阳菊之潭兮可觞溪之雪兮可湘是为羣山之囿兮以翔吊先友兮落星食旧德兮炊香荳为萁兮田荒笔耒兮儿僵嵗将莫兮无粱岂无人兮康庄  

三节堂赋　　　　　　　　　【`元`】危　素  

稽受氏于高堂兮奠偰辇之攸居际神元之兴运兮肆强暴而攘除伟令子之俶傥兮从世皇以平吴匪徒戮力于战陈兮陈征讨之訏谟信直道以迕时兮转漕挽于番禺属羣盗之交炽兮集草间而啸呼阨险隘以弄兵兮值陆梁之凶渠矢赤心而奋鬬兮凛英烈而莫渝俄势穷以被执兮必临难而捐躯惨海雾之阴翳兮嘂山鬼而乘狐嗟良配之嫠居兮历三纪而有余抚青镜以含悲兮收涕泗于衣裾哀孤惸于幼稚兮念生我之劳劬闵无父之何怙兮赖慈母之携扶婴疾疢以莫瘳兮吾岂爱于肌肤刲股肉以和药兮欣沉痼之获苏世惊叹乎忠义兮作人纪之良模表三节以咏歌兮峙堂构于东湖保遗器以椟藏兮矧缇袭乎诗书惟延祐之后皇兮思搜罗于文儒爰趾美于高科兮羌簪笏之满家振羽翰于天朝兮流四海之名誉匪显荣之足夸兮拯黎庶于泥涂虽余文之骩骳兮揭潜德以张铺信夫道之孔昭兮式原本于厥初  

东山草堂赋　　　　　　　　【`明`】李东阳  

东山居士行自京师将归于故园渉泱漭经巑岏埽瓦砾芟萧菅葺草堂之旧构啓衡门之幽关于时洞庭无波万里一碧飞鸿倒影下映千尺长林落木响应川谷高山大壑俯仰寥廓嗟吾生之归来寄一感于今昨乃进子姓而告之曰吾今而得返于斯也盖方举甲第登郎曹北穷幽蓟之墟南尽楚粤之郊画省凝目兰台丽霄高居迥瞰逺絶尘嚣而或江颿夜发星轺晨骛水宿风餐冰行雪度呀豺虎之噬人莽荆榛之窘歩惊突黔之靡定宁足胝而不顾念王事之鞅掌忧嵗华之迟暮睂颦为之莫展领发为之垂素幸吾堂之尚存恍风景兮如故孰谓三纪之余数千里之外望斯堂而归欤且堂之始作也吾祖遗其模吾父缔其规据云梦之名胜揽荆衡之幽奇人与地而俱灵事随年而屡移吾尝植松为林种竹成屿旁引烟霞上蔽风雨伤俗驾之犹滞慨山灵之无主览物象于羣动悲乾坤于一旅时偶得兮暂息聊斯堂兮容与欣壮稚之相从若有感乎斯语于是散发曳杖载游载歌朝出暮还左挈右摩天壤之间此乐孰多人生适意焉防其他客有过者见而问之曰子非治河之中丞乎非行边之贰卿乎胡不轩盖是拥而布韦是婴也居士不对客亦就退如有歌声出于户外者其辞曰吾山兮在东吾堂兮在中吾不归兮将安从又曰少而行兮老则归脱绣服兮被荷衣今吾故吾兮何是非人不吾识兮天吾知声未竟客行已逺不能悉聴也赋而识之以告知者  

后东山草堂赋　　　　　　　【`明`】李东阳  

东山居士再自京师而归也乾清坤夷风恬日熙山将水迎猿欣鹤嬉感万类之咸遂嗟行乐之及时卸惊飇于陆海解故絷于天羁尔其雨过湖平凉生秋杪心送驰波眦决飞鸟税驾乎九达之衢振衣乎千仞之表倐云开而雾散豁尘梦之初晓览宇宙之无穷逮吾生之未老非遯迹以遗世聊闭关而却埽客有剥啄之声彻于户内者居士曰子其谁哉客曰曩昔之嵗过门而问闻歌而去者也乃与之坐而语曰子之不相见者九年于是矣兹之惠然过我其有谓也耶客曰昔子之来之韦裳布裘以木石为羣与渔樵者游尔往我还尔歌我酬自君之出矣衣锦食肉驷马高盖朱丹其毂奔走属吏控制藩服絶我迹于云泥贵尔音于金玉幸逸足之可攀庶前盟之有续云尔居士曰噫嘘嚱是诚何心哉当夫事剧岭海志移山林触炎埃之勃郁历逺道之崎嵚身有所不敢洁口有所不得瘖诏使沓至天威载临奋疲庸于鞭策起废疾于呻吟固欲趣严装以赴召向国门而挂簪及乎预运帷之宻命承侧席之虚襟责负山重恩同海深思赵宣之假寐惜陶侃之分阴已而抱号弓之往恨听击壤之新音阅寒暄之代谢怀止足之规箴惧血气之既衰为富贵之所淫谅今之不能为昔犹昔之不得为今也客怃然乆之曰吾侪细人朝饔夕飱观山而不穷其巅望海而不极其源以皦皦为能以孑孑为难宁独知大羮不调大玉不琢招之而莫致其来挠之而不见其浊此贤者之不可测也信斯言之则然遂为之歌曰楚之水兮荆山望佳人兮不还翩然兮归来蹑岧嶤兮弄潺湲彼世间兮何物吾之乐兮吾天又歌曰桂栋兮兰房君归来兮此堂山可屐兮水可航彼胡为兮天一方归来归来兮乐不可以极愿从子兮徜徉居士莞尔而笑曰今日何日故吾今吾出我处我天乎人乎呼我者应以为马爱人者必及其乌疑我何深见我何粗独斯堂之在山终不改于厥初不与世而推迁不随时而毁誉匪是物之有恒吾何恃而归欤于是举酒属客客亦大噱岳云渐开江月将落逍遥象外俯仰磅礴居士达观静慧盖将后天下而乐也  

明山草堂赋　　　　　　　　【`明`】何景明  

猗斯堂之伟构奠章华之名区明山萃其岩岩下俯旷而冯虚揽七泽之斥漠贯九江之萦纡伊主人兮硕辅跻司农之要衢缅山扃以遐瞩嗟信美而弗居于是委绶投圭轻举长骛兴懐秋风谢荣朝露悟止足之几达辱殆之故讵吾驾之可廻幸山灵之莫予杜顾堂址之尚存循兰径而已渐除有薁草丘有蔓蔹被薜荔于衡门缭辛夷于重檐怅尘营之见靮俾芳嵗之屡淹鸟戢翼以林栖鱼适性以渊潜抚幽关以偃仰聊乐予之所恬矢壑巘以毕志与轩冕而长辞彼戚戚之富贵从世后于何时聊考槃以咏歌分寡处而不疑歌曰汉之南兮湘之曲山有枫兮江有竹构荪楣兮葺荷屋息茂树兮临崇阿肆游衍兮遑有他嗟哉驷马兮忧患孔多  

种德堂赋【`有序　　　　　　　明`】倪　谦  

吏部考功郎中永丰彭先生尝出其曽祖雪崖先生种德堂卷示谦知雪崖系出宋御史中丞公之后以医活人子及孙世其业至先生昆季发身科第列职中外先生冢嗣公鼎贰县东莞羣从盛而且贤君子谓为种德之报也缙绅大夫着为文辞述之备矣先生不以谦为不敏特命赋之不敢以芜陋辞谨制斯赋以复赋曰永丰之邑潭西之濆有隐君子雪崖先生之居为宋御史中丞九世之孙抱遗经而不售外声利如浮云广善药之贮储济斯民之遘痻有翼其堂扁曰种德方寸之地是为阡陌俾緜緜之若根见芃芃其允植收所获于百年譬有秋于力穑者也尔其载芟载柞固为善畊使无良畴厥功曷成或耘或耔固为善艺使无嘉种厥生曷冀必大田之既戒复镃基之待时始东作而可兴羌耒耜其能施然而或水旱之相仍或螟螣之蕃滋孤终嵗之勤动乃求餔而得饥孰若此德根于性天匪有假于外求第反躬而自全茍栽培之日厚蔼生意之勃然顾后艰以无虞恒丰腴而有年想其莳之以仁播之以义易以礼乐壅以孝弟振声华以若苗懐忠信其如穗以谦逊为沟洫来渊泉之善类以明决为耰锄去稂莠之私伪岂助长以戕生惟直养于浩气亶心逸而日休顺所天而无媿誓秉志以终身谅食报于来世猗欤先生古贤为俦灵缤缤以上征泽津津而下流有孝子而不匮更孙枝之好修擅家学以专门克绍述于箕裘逮曽而益大信复始于公侯彼曽者何合浦双珠伯天曹以考功仲王门而曳裾擢科第以聮芳敭中外之美誉彼者何蓝田羣玉长佐邑以哦松季待价而韫匵皆怀瑾以抱瑜方以似而以续繄此德以既菑嘉肯播以相承卭天道其不爽宜后叶之迭兴昔三槐之阴连与五桂之芳腾由本固而末茂寔异代以同征爰引长而弗替将蔓延而曷胜挹前哲之高风怅九京其莫作缅遗范之可师允有开于后觉胡愚黔之岂蚩致牛山之濯濯既芜秽以就荒抑何望于能获念揄扬于世美托文辞而永垂纷篇章以有述粲玑琲之陆离举陶旊之窳敢厠陈于鼎彞摛毫端之覼缕寄仰止之遐思  

氷崖草堂赋　　　　　　　　【`明`】归有光  

倚玉山之孤峙兮前娄水之迂萦占垲爽于邑中兮雄面势于山阳有默斋之主人兮构氷崖之草堂既命名之特异兮讯斯义其谁当惟兹山之秀丽兮日悠然其可望览云物之生态兮忽朝暮之无常奚所夏暑冬寒兮历四时而凝霜知主人之逺志兮托幽遐以自将少负奇以抗节兮抱终天于蛮荒泣苍梧之不返兮逾五岭以徬徨卒防防以自遂兮廓天路之翺翔执法度以匡主兮志不毁乎直方逭鈇钺之严诛兮即逺窜乎夜郎旋蒙恩以内徙兮赖天王之圣明秉外台之宪节兮赫金紫之辉煌一朝去此而不顾兮飘然来即乎故乡嗟夫食肉之多鄙兮人皆以衣锦为荣终纷竞以火驰兮日炎炎其无央似夸父之逐日兮孰知暍而慕夫清凉吾览斯堂之名兮洒然如御夫北风之追范蠡于五湖兮见伯夷于首阳佩明月之宝璐兮然犹思乎褐裳厌鼎臑之盈望兮志不去乎糟糠开北牖以仰视兮丹崖翠壁凛然氷壑之英恍乎雪山之阳兮冽冽乎冬气之长朝受命而夕饮氷兮吾尝闻此语于蒙庄嘉君子之德音兮志志节之弥强爰作赋以颂祷兮祈寿考之无疆  

萝补堂赋【`有序　　　　　　　明`】许相卿  

萝补堂者从吾董翁所自名其居也祈余赋之词曰矗谈岭之亢峙渺瞰湖之澄孤城值其秀爽而隐居卜于其间菅茅上覆泥堵周环恒雨旸之淋炙缺苫盖于东南主人仰屋太息曰狡三窟鹪鹩一枝咸克御外侮而图宁居矧吾将干前蛊燕后昆顾无所庇吾庐乎爰踌躇其构思又盘礴其殚虑衷若天啓谋与神防繄樛木之长萝方下萦而上延彼徒赘于有余我则病夫不完尔乃解自树杪援之檐端补此罅隙纾彼纠纒意祖少陵之咏巧夺皇娲之权老榦系诸挠栋密蔓匀于踈椽柔枝盘旋以重复修条缕络而夤縁初萧森兮以扶踈乆蒙密兮阴沉旁翳荟兮纷敷上盘纡兮拥阏逺睇兮矫龙首而鶱凤翼迫视兮俨黄琮之间苍玉春荐芳蕊可方杞菊夏布清阴弗让修竹冬雪积而玉蛟结蟠秋风振而氷弦断续晨则云表之露下零宵而书檠之焰上烛殆造化有意毓兹堂之秀涤世氛之俗者也客有造堂下而进説曰上栋下宇中古盛制子独矫情因陋仍废夫琐琐数椽革而创之曽不费子下箸之需润笔之贿也主人辴然而笑适然而兴顾谓客曰昔尝议斯役矣图厥新恐彰先陋而竞俗侈葺以故惧蹈前愆而贻后累又尝博观今昔之变矣耽耽巨厦巍巍崇宫拔地千尺在天半空计其壮丽悠永将与金石者同亡何势穷理复化为尘蒙而已矣而此堂特借萝以补茅任造化之经营役阴阳以雕刻潜德培其本余泽润其标吾聚族处于中也寒露不吾凄赫日不吾骄雷电不吾震撼风雨不吾飘飖容与委蛇其乐陶陶矧其易故増新我财不靡巧搆密架人力不劳惟历嵗之愈乆则维持之益牢盖造物者辍其功而斯堂方就圯也而子得无以吾论为过高乎方将结陋巷为芳邻追巢居于上古味道德之腴狎诗酒之侣摽俗子而出诸户高卧阔视藐富儿之土木龊龊鼠壤蚁垤无足数也言未既客笑曰命之矣逡巡而退  

## 御定历代赋汇卷七十九  

室宇  

白雪楼赋【`以楼起碧空名　　　唐标雅曲为韵`】王　棨  

余尝自雍南游经过郢州此地曽歌乎白雪后人因创其朱楼观夫迢迢山峙奕奕云浮屹临江岸之旁将其丽曲杰起郡城之上得以消忧是何栋触晴霞檐侵虚碧旁瞻目尽于千里俯瞰心悬于百尺何年结构取宏制于庾公此日登临仰嘉名于郢客其为状也嵼隆崇攒烟遏空势耸晴蜃梁横晓虹伟殊规之罕及犹清唱之难同试问邹生岂似梁王之馆如延孟子何慙齐国之宫莫不高与调侔妙将难比笼轻雾以转丽帯微霜而増美浮云起处叠櫺槛之几重明月照时引笙歌而四起斯则虚凉无匹显敞难名天未秋而气爽景当夏以寒生风触棼楣髣髴杂幽兰之响烟分井邑依微闻下里之声且楼之为号也有翠有红或琼或玉岂若  

表此名地彰斯妙曲况复楚山入座黛千点而暮青汉水横帘帯一条而春緑亦足以认彼清畅凭兹丽谯掩露台之高峙轶烟阁之孤标似继余声谢朓闲吟于暇日疑遗妙响刘琨长啸于清宵有旨哉每见岧嶤如闻宛雅览宏模之特秀知属和之弥寡人或夸黄鹤奇落星予云俱弗如也  

黄楼赋【`有序　　　　　　　　宋`】苏　辙  

熙宁十年秋七月乙丑河决于澶渊东流入钜野北溢于济南溢于泗八月戊戌水及彭城下余兄子瞻适为彭城守水未至使民具畚锸畜土石积刍茭完窒隙穴以为水备故水至而民不恐自戊戌至九月戊申水及城下者二丈八尺塞东西北门水皆自城际山雨昼夜不止子瞻衣制履屦庐于城上调急夫发禁卒以从事令民无得窃出避水以身帅之与城存亡故水大至而民不溃方水之淫也汗漫千余里漂庐舍败冢墓老弱蔽川而下壮者狂走无所得食槁死于丘陵林木之上子瞻使习水者浮舟檝载糗饵以济之得脱者无数水既涸朝廷方塞澶渊未暇及徐子瞻曰澶渊诚塞徐则无害塞不塞天也不可使徐人重被其患乃请増筑徐城相水之冲以木堤捍之水虽复至不能以病徐也故水既去而民益亲于是即城之东门为大楼焉垩以黄土曰土实胜水徐人相劝成之辙方从事于宋将登黄楼览观山川吊水之遗迹乃作黄楼之赋其词曰子瞻与客游于黄楼之上客仰而望俯而叹曰噫嘻殆哉在汉元光河决瓠子腾蹙钜野衍溢淮泗梁楚受害二十余岁下者为污泽上者为沮洳民为鱼鼈郡县无所天子封祀太山徜徉东方哀民之无辜流死不藏使公卿负薪以塞宣房瓠子之歌至今伤之嗟惟此邦俯仰千载河东倾而南泄蹈汉世之遗害包原隰而为一窥吾墉之摧败吕梁龃龉横絶乎其前四山连属合围乎其外水洄洑而不进环孤城以为海舞鱼龙于堭壑阅帆樯于睥睨方飘风之迅发震鞞鼔之惊骇诚蚁穴之不救分闾阎之横溃幸冬日之既迫水泉缩以自退栖流枿于乔木遗枯蚌于水裔听澶渊之奏功非天意吾谁赖今我与公冠冕裳衣设几布筵斗酒相属饮酣乐作开口而笑夫岂偶然也哉子瞻曰今夫安于乐者不知乐之为乐也必渉于害者而后知之吾尝与子冯兹楼而四顾览天宇之宏大缭青山以为城引长河而为帯平皋衍其如席桑麻蔚乎斾斾画阡陌之纵横分园庐之向背放田渔于江浦散牛羊于烟际清风时起微云霮防山川开阖苍莽千里东望则连山参差与水皆驰羣石倾奔絶流而西百歩涌波舟楫纷披鱼鼈颠沛没人所嬉声崩震雷城堞为危南望则戏马之台巨佛之峰岿乎特起下窥城中楼观翺翔嵬峩相重激水既平渺莽浮空骈洲接浦下与淮通西望则山断为玦伤心极目麦熟禾秀离离满隰飞鸿羣往白鸟孤没横烟澹澹俯见落日北望则泗水湠漫古汴入焉滙为涛渊蛟龙所蟠古木蔽空乌鸟号呼贾客连樯聮络城隅送夕阳之西尽导明月之东出金钲涌于青嶂阴氛为之辟易窥人寰而直上委余彩于沙碛激飞楹而入户使人体寒而战栗息汹汹于羣动听川流之荡潏可以起舞相命一饮千石遗弃忧患超然自得且子独不见夫昔之居此者乎前则项籍刘戊后则光弼建封战马成羣猛士成林振臂长啸风动云兴朱阁青楼舞女歌童势穷力竭化为虚空山高水深草生故墟盖将问其遗老既已灰灭而无余矣故吾将与子吊古人之既逝闵河决于畴昔知变化之无在付杯酒以终日于是众客释然而笑頽然而就醉河倾月堕携扶而出  

叠嶂楼赋　　　　　　　　　【`宋`】田　锡  

宛陵之丘晖旧游城连延兮百雉世緜历兮千秋流水白云惜依然而在覧遗风往事信恍若兮如浮余以丹陛策名皇华奉使通莅于此乗春以至驿梅江柳动游宦之芳怀风观露台起高明之逸意叠嶂居先登之悦焉慿落絮之危槛向飞花之晩天复岭连冈峙昭亭兮作镇平芜逺树引句水兮为川因而以古兴懐临高凝睇自春秋战国之后洎呉魏鼎分之际干戈僭王乗舆拟帝斯为形胜之地恃以控临之地襟帯三江咽喉五湖归句践兮称越隶夫差兮曰呉比奕棊之靡定唯霸略兮能图方今禹迹重新尧封复古向王命于北阙咏皇风于南浦登高而赋怜宋玉以才多览景自怡非仲宣之思苦江渺渺兮春草萋萋兮感人指苏杭之达道介常歙兮为邻两桨何归引回眸于天际微云似画帯斜阳于水濵既而阅谢守之诗苍苔满石览独孤之文芳尘在壁杏花含露念昔我之来时菊蕊迎霜乃今余之暇日歳云丰稔民之悦逸思命俦兮啸侣聊登楼兮自适  

望京楼赋　　　　　　　　　【`宋`】田　锡  

余杭上游古曰严州入松院兮何处七里濑兮清秋归去来兮洒风土之卑湿日云暮兮为印绶之縻留危楼乃登京师是望天遥而阊阖来风海阔而蓬莱架浪云成宫阙似瞻丹禁之间吾岂匏乆恋沧江之上虽泛兰桡游泳乎子陵之滩沙虱有毒又巇险乎鸣渊虽攀云梯登眺乎乌龙之岭山岚瘴人恶跻升乎絶顶诗不云乎式微书亦畏乎懐归濯缨兮南涧之水盈襜兮北山之薇葵藿载倾虽见小人之意枢机一发岂知君子之几然何所不适孤懐自惜欲将体物之辞留向他山之石登高必赋羡海水之朝宗徒歌曰謡望长安兮见日始余来兮蒹葭苍苍今余言兮白露为霜安得乗彼白云归乎帝乡  

秀锦楼赋【`有序　　　　　　　宋`】方　岳  

直宝谟阁汪侯守歙之明年政恬事煕民以嘉豫间从宾客僚吏登城西北隅挹山川而乐之喟然曰吾先世郡人也今吾适守于是其得窃自比于昼锦之荣乎乃作秀锦之楼楼成大防宾客落之而使其民方岳赋之其辞曰  

俯春城之杳渺兮遡碧汉之绀寒搴朝岚与夕霏兮秀色郁其可餐挹浮丘之欲仙兮抚玉蜍以盘桓曰山川其信美兮吾曽祖之所家几何时其此去兮窈空老于汀花鹤千载而来归兮览城郭而长嗟皇畀予以左竹兮岂锦衣之昼行森防衞之靓深兮燕香閴其欲凝睠童牙其子姓兮耄老予之父兄羌眤之以儿语兮肯自诧于新硎索里党之我与兮散佩犊于春耕嘻无事其可了兮寄吾笔于鸥盟伟飞楼之耸翠兮纳风烟于檐楹洗古彞之娟碧兮与畅叙其幽情激妙弹与豪吹兮落孤啸于青冥冈峦忽其翔舞兮纷不暇于逢迎紫阳缭以西转兮倚谪仙而自矜北黄山其六六兮轩后轶而上征岿问政之高峙兮逗春雾于花屏飘吾袂以轻举兮讯许聂于云輧纫崇兰以为佩兮激明月以成缨受山气之朝爽兮截鹭波之晩清夕阳澹其未收兮指素娥而将升弄林影以扶醉兮酹吾尊于江山曰尧民其熙皥兮吾何心于铸顽鹿扰扰则骇逝兮鱼自乐于深潜审左餐而右粥兮桁杨卧而昼闲来弁翁以相依兮桑麻采其蓁蓁吾与客而乐此兮觊枌社而皆春公在楼而燕喜兮民歌袴而遨嬉孰有笔其如椽兮梯青壁而劖之酾练江以为寿兮取玉以为巵起祝公其少留兮聊暇日以委蛇  

淮海楼赋【`有序　　　　　　　宋`】陈　造  

师相郭公即扬州南城为淮海楼偕客落成高邮陈造在焉命之赋其辞曰  

娯暇日以登览兮若斯楼之巨丽瞑檐影于空阔兮循雕阑而徙倚目定视而犹兮足伫立而竦栖浮霭于朱甍兮迟羲驭于平楚来禽去鴈却略跕跲而捩去兮雾霏羃奕蓊郁而在下凌迥汉而搴飞云兮鶱鹏举之垂天頫万井而数计兮挹峰磴之横前吴封楚甸间列叠出而自献兮纳纳未憖明霞断烟讶海门之块峙兮眇浮玉之一拳演江流之横界兮衣帯之纡余脩蟒之蜿延旷莽恢大四向而无际兮簉衽席而了然我游武昌载登南楼想元规之遗躅汨典午之清流缅怀仲宣登楼有作顾临眺之信美终回遑而靡乐孰知夫旷千载而相望叵贤否之俄度惟汾阳公分君相忧功存宗祧身临边陬屹控阨之巨防躬熙代之康侯静镇榆塞创为兹楼将历览而俯省目所围之备周深计逺图宁为观游彼拥扇而障尘每解顔而借羞挥旌纛而少弭肃宾僚之济济匪晋公之仪曹外郎陈思之程杨应刘畴获偕此翫面势之隆崛瞰山川而顾指表桑麻中甍宇揭舒画轴兮对主宾之燕喜借胡牀于末席容霜毛之客子侪氓防而分惠殿羣英而荐醴浩逸兴之飘萧豁幽懐而慿虚倚北户以微睇俨桑枌之敝庐亲色笑于犀麈陪觞咏于晨晡靳依刘之羁栖曽怆恻之不无订休戚于今昔讵劣优之锱铢夫此众君子之所以攀援遇逢之厚幸顾余沥之丐予者也胜集之超然宁饫宴之云计究乐事之攸寓后谪仙而鲜继进牍命赋合辞一喙泚吾笔而长吟飒天风之摇袂  

问月楼赋　　　　　　　　　【`宋`】陈　造  

休予暇兮销忧縁空阔兮蹑飞浮小万象以孤凌聊徙倚兮兹楼主人敬客玉其醴而瑶舟忽霜月之飞来傍栏角兮窥帘钩媚客衣而不去疑即人而有求俯皓魄以可揽宜致辞而见酬挈吾所疑举其维陬曰厥分天地则有此月乘空明镜寥泬零沆瀣喷玉雪知广袤兮几何曽珠宫而贝阙块僊子之幽独俨童顔而绀发是邪非邪肇为此说药臼丹成兮孰所哜茹桂枝飘香兮何许根蘖玉斧兮何用修妖蟇兮胡此穴寒可御兮何术箸可升兮似谲珠何赖兮壊成之异潮何待兮隆杀之絶方中兮俄坠适圆兮复缺奚所恨而顿亏谁所役而遽没世同瞢此请究终始主人长笑避席而起酌酒谓客毋太多事万古兮明月短生兮客子彼高阅于起灭此同囿于生死一欢乘兴且用慰喜若夫南浦结恨幽闺凝泪穷檐漏屋之琐尾孰若兹楼之尺咫微之暝之晦烟霏之阴曀风雨之披靡孰若晴霄之如洗偕良防于今夕嗟百年兮有几底用计茫昧之传闻研戃怳于非是吾肴则丰吾酒甚旨姑可置兴亡于度外冥身世于一醉客曰韪哉长噱大咍迭劝更酢挹瓶注罍抚月姊于座隅啐桂影于瑶杯诵楚骚赓吴歈信醉山之欲頽啓明上寒鸡催羲驭升軿车回冒软红之旧尘怳市声之隐雷  

寿台楼赋【`有序　　　　　　　宋`】王象祖  

仓使宝谟叶公再造台邦之明年作危楼于旧括苍之上仰考天文扁以寿台欲此城与台星长乆为民之意无穷也又明年绍定己卯五月丁亥与宾彦落之郡人王象祖与焉赋曰  

伟天台之宅国兮聚神秀于山川环千岑而拱揖兮防三江之蜿蜒即长虹之霞采兮罩苍龙之云烟通沧溟之潮汐兮亦有时而奔溃飓风作而南溢兮潢潦凑而西滙骇闻见于恍惚兮忙运掉于不戒袭其虚而頽其獘兮捣崇墉如滩濑帝哀民而求其欲兮欲莫如旧之求今赤子而昔父母兮夺襁褓于横流孰宜先而尚敏兮孰可后而迟留兼保养于内外兮合二急而交修侈旧雉于加倍兮倡新椽于危楼嗟洪涛之懐襄兮更二百载而再造弃人事于不谋兮委天数于有考使知及而仁守兮何千龄之不可保瞻昊天之靡逺兮彼昭晰者何星非上台之主寿兮亦岂不福乎此城插穹苍而上引兮光下属而荧荧填流峙于高卑兮安反侧于常经曩人物之颠错兮今万壑之顺序曷陵谷之变迁兮有既平之水土道待人而后行兮天亦可求其故处功成而不自足兮叅泰阶之轨度噫变化之难谌兮嘉剥复之有常娯宾彦于觞豆兮易劳逸于弛张放吾目于万有兮收吾耳于宫商骈城陴之士女兮同其乐于未央惊吾土之有此兮争日星之炜煌齐彭城于丹丘兮美哲人之相望媿登高之匪才兮铺盛德焉难详  

横翠楼赋【`有序　　　　　　　元`】刘　因  

金台雄壮甲天下而山水人物为最也其西北有峰望之嶻然而立巍然而高琅然而秀者郎山也其西四十里有泉穴城而来流分而派衍环乎市井之间为一时之伟观者鸡水也水之上又多楼亭台榭之美而宏丽杰出俯瞰闾阎骋懐游目足以极登临之胜防者横翠楼也楼之上飘轻裾曳长袖解劒指廪酾酒临江养胸中之天地游物外之文章为燕南文物之冠冕者楼之主人也主人觞于斯咏于斯防宾客于斯见千岩万壑盘纡拂郁而空致乎几案间故乐而名之曰横翠也然而乐其所以乐者非直为景物役也将以取山水之秀而助其气也若夫嵯峨嶪防刻削峰峦混天地呼吸万壑崭絶峻拔嶷嶷然有可望而畏之者与秋色而相高也云开日出雨霁虹消岩防霮防若拂岚扑黛霭霭然有可喜而翫之者朝来之爽气也霜露既下木叶尽脱水穷霞尽天高鹜飞微微螺髻隐隐蛾眉者天寒而望逺也日上壁而乘彩月上轩而飞光开帘拄笏把酒而觞者翠屏之晩对也朝晖夕阴烟容雨态如万物供四时而无穷也由是而观之主人气象巍然襟韵磊落灵台洞月玉骨横秋飘飘然有凌云之风者殆不偶然也燕赵诸公多以歌诗道其美记之者有陵川之雄文咏之者有木庵之絶唱前人之述作己备主人复以文命仆仆輙不自揆拾人之滞穗匄人之残炙亦为之赋而赘之于后其辞曰  

丙寅之秋七月与主人相携登于横翠之楼览斯宇之所处极沧溟之尽头地连西鄙雄冠中州星分箕尾州别冀幽控鴈门之右塞引鸡距之清流倚太行之宕观接易水之长洲有如阴云惨惨晦日冥冥林峦失色岩壑潜形或风雨骤至汨然如半夜之潮生或波涛怒卷涌然如万马之军声使人魂飞胆栗心折骨惊伥然失视悚然忘形怛恻憭栗兮而若有逺行者乎又如云开山色雨沐秋容天光接塞水影空浮一天之灏气快千里之雄风使人遄飞逸兴浩发吟魂如登太山漂昆仑有可挟日月而薄风云者乎又如骋出岫之白云傲横空之素霭揖列壑之青岚访攒峰之翠黛穷岛屿之萦回观宇宙之宏大吞燕赵之精英吸乾坤之沆瀣发胸次之瑰奇豁中襟之蔕芥其亦有思乎古人之登高而吊古伤时而感慨也若乃太行之英郎山之灵开岫幌辟岩扃收雾嶂列云屏供诗情于晩翠贡图画于新晴于时吾与子咏春风于舞雩濯尘缨于沧浪来登斯楼终日徜徉歌紫芝之曲酌明月之觞渺天地于一粒随造化而翺翔期万代于咫尺顺四时而行藏下视万物杳焉如千里毫芒然后嚣嚣然洋洋然庶乎可以与天下俱忘者矣  

白云楼赋　　　　　　　　　【`元`】张养浩  

吁其高哉兹楼之有如此兮括万象于宏敞飞四阿于鸿冥初疑阳侯海底鞭出一老蜃喷云噀雾扶舆五色凝结而成形又疑大鹏九万失羊角踞兹胜境而不去兮翼截华鹊之烟雨背摩霄汉之日星我来宣郁一登眺兮众山故为出奇秀恍然身世游仙庭凭栏俯视魄四散耳根但闻风铁音泠泠上有浮云容与卧苍狗下有惊湍澎湃奔流霆忆昔我公分符握节尹东土声名遐迩流芳馨脯鳞脍鳯羣贤方此日高宴不意有奸闯境阖城万室无一宁公乘疾传出闻上乱臣必讨存诸经雄兵一夕自天至纵余渠帅独典刑九重赐券且与盟带砺宠光浮动堂与庭惜余才踈生晩后机防不及奋笔为拟燕然铭雄心霸气龙韬虎略见无复空闻燕雀鸣幽扃当时风景今尽易惟有风光山色无年龄朱帘香歇桂花老金铺色暗苔痕青长歌慷慨吊陈迹风动髣髴来英灵忽然暮色从逺而至兮断霞斜照互明灭诗成欲埽云间屏贪征兴废翫余景须防不觉一轮古月升东溟  

八咏楼赋　　　　　　　　　【`元`】陈　樵  

融火谢梧叶飞碧云暮灵雨晞乌有客卿目送归鸿相羊依迟悼夕阴望崦嵫送日车招月妃于时天策焞焞明河澄彻乌夜啼璠烛灭沆瀣生丹露浃飔风来飞音絶偃蘼芜动巾箑微云解金波发露井飞霜阴渠沃雪冻树连花封条属叶琼弁盈牀玉尘生袜于是解羽衣被须捷发妍唱歌皓月伤令德之未崇怨急景之凌夺胥靡先生过而诧之曰风月无际而客得之所谓庶人之风月也极目之楼迎华之观在城东偏畅之楼出其西南背梁渉宋不知纪年南楼黄鹤聮镳方辇黄楼白雪并驱争先登斯楼以驰望长风浩其吹衣琼壁霜寒丹雘霞披重橑攒罗栏楯岩巍桷怒栱走柱浮栋飞椽栾涎涎楶棁熺熺西荣隐乎琳房东荣昭其梁丽闬闳在其北际饔舍出于西垂户朱殷兮初日升瓦积翠兮朝露晞飞云系乎檐牙芳尘属乎榱题清樾以为帘薄逺林以为罘罳与观同荣非谯而丽顾风物之清新瞰市列之阛阓虽有庶人之风月将无以容之也客卿曰室则盛矣美矣彼何以为容室之地邪曰城楼所属山泽效奇其南莽平緜地百里落脉两端大川交至退不夷漫进不迫匮畦畹皓其纷缋金沙及于河涘迫而翫之则倒影在庭水纹浮袂若泉之萦若波之诡钓车离合行艓栖迟亦有屠钓隐沦仙舟暂驻张志和之艇东来李供奉之帆西去锦袍之影未寒欵乃之声在树水鸟沙禽无今无古其北则金华石室洞之天珍林建木蔚蔚漫漫若张雨盖若立曲旃纷青缭碧蓊薆芊眠延目视之则水光山色融液轇轕乎其前非烟非云非埃非雾豳玢青荧蕤绥扶舆若雾染空若景含虚入闬闳溢余胥属上荣周歩庑排紫闼冒绮防度悬泊依硐户抟之不得揽之非无招之不来麾之不去得之者不绮错而雕丽值之者不涂泽而改度此人间之爽垲山泽之清晖所以娱人者也子能从我而阅之乎曰高明之具翫时愒日志士所畏请言其余先生曰东阳之牧江左英伟萧子云之翰墨百金一字离鸿脱手惊蛇落纸艳动行间金生字里吴兴玉唾见之失色渔阳艳曲为之褫气而沈谢之在越中也翳白云访芝髓胹明月以为胾缕光风以为饵剸裁楚艳铺张汉侈拾赵带之余妍出燕裾之华诡锦官取其光荣雒花得其富丽若磔鸾鳯于鼋鼎屠飞龙于牛几种光璧以成烟解佩珰而取泪大历之子献讥建安避其精鋭者也今都司集贤之墨未干防圃登台之诗在耳客惠顾焉而审定之其视开元为何似也客卿曰荡子之春华云章之清翫非所以崇德也请言其余曰石室硐井谢君之域赤诵之宫盖金华玉窦处乎北际鼎湖太鹤出于南中董方成赵广信之窟宅又叅错其西东羣仙羽防晔如芙蓉虚歩霞起振衣为风目留鸾鳯气使飞龙青骨緑髓碧矑方瞳四体集为琅玕虚白生其心胸开阳敛秋与元气均六天为羽八极为门驭飇车驰羽轮游汗漫从列真栖神不死之庭链形三丘之樊丹砂鼎灶荆榛芜没鬭鸡走狗莫知其垠而光焰窃发金华朱殷碧鸡廼晨畴昔之夜吾尝登斯楼以北顾赫焉如荧跃焉如金大如车轮焜燿轮囷得其毫发则无以堕襄阳之泪于岘首沾齐侯之襟于雍门亦无虑乎池台之陻者也子能从我而求之乎客卿曰金石之寿万不得一鲁多君子学无不殖业之不脩其何能国邪胥靡先生色憙而言曰昔者晋在中叶谢公在位袁宏朱轓蔼然仁风与扇俱南历宋至梁沈侯保之以俾后贤至于我朝与廊庙之风混乎为一浩乎如川虽有智者亦莫能辨盖东海之先民慕季子之风绩故尊尧之忠烈潘卿之遗直司谏得之而其遗风余烈宪台则之今谢公之风不冺而益不落而殖抑外宪之力邪客亦闻之乎否也客卿乃蹶然而作周旋里巷临顾山溪闻故老之緖言昭前修之风轨盖沈侯方尽瘁于东阳而梁王已抚带而伤已今历年八百金销石尽城市皆非而谢公扇上之风至今不坠自沈侯以下有贤大夫继之也不然则庶人憔悴虽有风月乌得而食之今天下之言曰江山不恶胡不胜衣彼徒知东阳以风月而消瘦又乌知庶民以风月而瓠肥也哉遂称歌曰明月为烛兮吴越千里夫何解带槃礴兮言不及帝抑君臣憔悴未尝相谓邪宫中故带不以示约欲谁示耶吁嗟乎黎庶之肥东阳之瘦梁王消瘦天下之肥也舍东阳而相国则侯之肥瘠未若是而己邪于是胥靡先生起而为乱乱曰飞观硉兀城东隅兮兰台丰屋交绮防兮绣衣金节玉唾壶兮渠黄紫燕油壁车兮飞盖摇裔风清途兮琼缨华绶照碧梧兮蒸花压玉炊雕胡兮手挥五弦罢吴趋兮长吏着白兮疲民苏谍诉简寡兮圜空虚水云在栁兮日在榆风乎大泽兮歌唐虞  

东阳县学晖映楼赋　　　　　【`元`】陈　樵  

于穆圣参天贰地啓迪人文轨物垂世粤自汉魏以降神明继位秉符握镜向明求治莫不畴咨古训含仁茹义用能光集圣猷四王六帝于是自立辟雍于上京防泮水于侯邦东胶西序右学下庠敬以礼合德以乐章上规勳华下准夏商承先王之钜典扬圣哲之耿光于是万方景附声教风翔或石室讲肄或广崇黉宇庆历已来制详化普应诏作宫周于率土蔼学士之云从伟缙绅之鳞聚曳方履兮秋秋冠切云兮踽踽夏秋吹春干冬羽惟吴宁之下邑寔金华之东鄙惟文儒之至盛况弦歌之盈耳煌煌学庐嵗时肆祝矫华榜之高张焕彤扉之洞啓黄闼凝旒軨轩列棨庖廪具修讲堂雄峙飞阁中起红采相宣则有羣书漆版汗简华缄积缥囊与缃帙蕴琼轴与瑶编鼓六籍之芳风回百氏之惊澜下临万井夹巷回阡郁层楼之夭矫兮独孤峙于西偏顾东隅之荟蔚兮翳丰草之芊芊伟邦人之经始兮结斯楼之耽耽椽栾对竦飞栋交聮若黄鹄举翮兮矫将飞而未安叹兴废之屡迁兮乃旁属于斋宫登兹楼以相羊兮爱结构之丰隆赫华榱之参差兮俪曼宇之彤融浮柱离离其相距飞甍嶫嶫以腾空散緑雾于琐牕撷彤云于绮栊俯市列之阛阓兮见陵壑之葱茏复盱衡而四顾兮想前列之清风睠碧之兰林兮揽三丘之云松飞岑连嶂翠碧成丛慨仲文之才藻兮顾沈身于慙德犹栖栖于末路兮临青冥而铩翼仰兴宗之遗烈兮嘉幼公之殊绩想昭谏之隐居兮思英之逸迹发词圃之春华播风流于金石哀相国之东归兮忽山林之改色慕张生之絶尘兮采瑶蕊于山侧俯察仰观感今懐昔故凡胸耕掌録之徒负素挟书之侣或奔走在庙进旅退旅芹茅在笾体荐在俎捧匜奠斚灌樽荐甒或张侯栖鹄观德是务蒙瞍登歌射夫献舞揖逊周旋升降有度或礼行乡饮事宾有主诗歌合乐献酬明序黻冕既脱笙匏既去志烦思乱于焉游处或登高之能赋托歌诗以陈志揽翰墨之余波兮发高藻之遒丽乐文学之颖秀兮来众士之番番吸呉越之清风激燕赵之悲歌洗心饰视光英朗练廼顾坐客起而为乱乱曰华谯中天靓以清兮琢桂为户文锦楹兮名翚引翼翠螭腾兮下顾万瓦玉瑛兮抽琴命操朱丝鸣兮剑光落袂香兰缨兮婆娑艺圃夫何营兮张义为幕理为缯兮  

冠军楼赋【`有序　　　　　　　元`】郝　经  

中綂元年庚申夏六月奉命使宋道出宿州潦路霖雨蒸厉作恶遂为稽留时东平严侯之弟开府于是一日置燕于冠军楼在城北隅西望平逺尽得东南之胜乃为赋之其辞曰  

庚伏苦雨沴气中人坏垣毁屋没马滑轮蒸飇郁攸踡局不伸予乃断羇思振氛翳藏天倪肆栖倚将超超乎迈往而沛沛乎凌厉为引领而延伫快遐观而驰睨玉台公子金羁列侯立马却坐起予胜游越黄泥之阪而登冠军之楼清风翛翛火云四收别入一天旷如三秋阔歩高视觉九州之外复有九州欲中天而上征削尘蔓与隐忧颉汗漫以为友翥逍遥以为俦旁薄乎希阔徜徉乎燕休既而觞豆粲列歌吹叠发凉入翠绡怨生瑶瑟边声跌宕壮气激烈卷山河于霞旟驻风云于玉节目与天逺万象入睫夹右齐鲁面左楚越海岱连络遡东北而去淮甸平逺转东南而坼聮陂塘而际野眇青山于一抹屹震南之相望嶷鼇头而岌嶪千麾霜横万叠星列皇舆巩固藩墙不决隐若长城淮海有截惟威惠之并举俾奸宄之遯迹虽平衍之一区固形势如四塞伊将臣之司边不在于地而在于人不在于兵而在于德所以为冠军也玉盘醽醁遽一再行吴歈楚謡激为新声淋漓参错饮骥浇鲸酒酣气张心翼冯冯慨叹今昔反有累乎高情顾瞻彭城隐隐垓下想见高帝之慢骂项羽之叱咤腾掷宇宙而竞为凌跨白骨蔽野鱼龙战罢孰得孰失皆为解瓦一时偶然莫惊王霸睢水复为之流而怒魄邈然而化还望维扬坏堤迤迤土蛇一脊千有余里负汴水而依淮犹缭首而曳尾遗长云与老树见穷奢而极侈藐琼花于天风吊荒淫之帝子凡以欲而从人乃保宗而延祀将以位而为忧固兢兢而不恣讵可从耳目之欲血生人而肆一已哉其偾社沉族身被其戮为万世笑宜矣登高而赋乐极生悲扰扰纷纷将安所之纳万变于一息复驾焉而还归月在踈桐歩玉舒啸书而为赋以寓遐眺  

待曙楼赋　　　　　　　　　【`明`】何景明  

览敞显之危构孰崇基而筮营佩嘉名以绎义顾朗景以抒情信哲子之所宅相地灵而兆成乃其首东明背西昧面阳负阴啓震藏兑拂苍龙以飞题朝青帝而标位栋梁岌嶪榱桷袤延蜃抗叠屋鸟翼层轩岛屿出没以蹙沓江海滙濊而回旋虽形胜之辐辏匪游衍而荒适列图史以考翫殚思于今昔庶获道于朝闻恒警志而夕惕于是子夜既逾寅晓将发揽衾裯以起坐褰帷裳以伫察鉴在户之明星徂奔闼之斜月宾旸谷以驰想候蒙汜而思结尔乃羲驭乍临火轮在东阳乌出燧天鸡应钟光销织雾气流文虹忽赫勃以涌海稍烂盈而吞江照杨栁于回槛影扶桑于通牕旷荡黯黮霁开浩渺银涛崔嵬金波焜燿云霞收霏而五色川峤呈态而百巧鱼龙跃而滉漾鳬鴈翔而高矫忻万象之昭晰张羣芳之幽黝于是抚连楹蹑巍级纳曲甍之轻暾散重檐之清旭谢季冬之永夜迎孟夏之修日继宵虑于昼为健天行而晷毕定二仪之崇卑审四时之往还求不息之窽窍悟有生之肇端动静几而互根晦爽代而循环圣有汲古贤虞失今回守三月禹惜寸阴迹防迷于绮丽心恒创于奓淫业阶微以富有德有常而日新晞白曜于首旦感鸣雷于发春  

览辉楼赋　　　　　　　　　【`明`】瞿景淳  

丁未之冬十月辛亥独复子既赐休沐乃兀尔谢客冲然养虚息耳目之所如盖将接周公于梦寐想黄帝于华胥有慿虚子过而访之披情素商简书乃出一编曰是吾旧所构览辉楼状也始吾家世滨海五湖之所灌注三泖之所萦纡盖泽国也而九峰截立寔峙左墟中有鳯凰山者连峰参差其形翔翔其来徐徐其突而起也若骧首而骞云汉其蜿而伏也若敛翼而饮清渠盖仙灵诡异之所窟今昔仁智之所居予尝构楼其巅诵读三余谅静修之有资矢终焉以不渝忽嵗月之云改遂斯胜之乆孤乃撤故材移构城隅因丘陵以削成荫梧竹以扶踈我登啸兮谷应我觞咏兮鸟呼望鳯凰于云际恍羽仪于天衢协瑞图之自天应昌期以铺舒今局蹐金马之门屏息承明之庐盖时神游焉而形不获俱愧初服之寖忘每披图以自娱维吾子雅好默其亦以为何如独复子乃笑而应之曰吾子诚无忘其初抑亦恶外胶思为千仭之翔览其德辉而上下乎盖闻曲士之游也恒游于物之内达人之游也恒游于物之外夫茍游物之外则日月焉其吾传舍乾坤焉其吾蘧庐志有所之川谷不能为之限道有所合风气不能为之殊故曰无内无外见道之大无将无迎凝道之精无起无灭守道之宅物我一而吾之性定矣且人之出处有三而吾子何择焉彼有角机巧以揵出顾形势以趦趄累万金而犹歉望三旌以觊觎食以鸣钟衣以乗朱盛绮罗于甲第飞高盖于通逵此富贵者之所乐也而烈士笑之其有抗埃而孤征守纯白以靡他佩以崇兰申以揭车餐朝霞以代食结蘅杜以为居忽问津而不对宁耕陇以自劬此山林者之所乐也而中行之士笑之然则君子之出处何居哉夫金张火灭许史星沦高台既倾曲池亦平麋鹿晨游于墟墓荆棘丛生于户庭怅百年之有几劳一生之怔营此富贵者之所殉固非也其过而尤之者则欲蝉蜕汚浊鸿飞青冥拟迹箕山抗志广成离人类以长往甘鸟兽之与羣此山林之所为者亦非也故曰时藏而藏时行而行委运于大化而不逆其故纵心于自然而不挠吾情此圣贤之合德于鳯而居身之所珍也即吾子何居焉且夫望之翩然若鳯之将翔而复止者山之形也子观其深而有得于出处焉则且为阿阁之巢则且为高冈之鸣御清风以高翔何矰缴之能惊彼叹息于黄犬悲愁于鹦鹉思闻鹤唳而不得者诚自绾于荣名也又何足云哉谈未竟冯虚子乃起谢曰盖闻贤由岳降地以人灵兹山之鳯鸣者吾亦意其昔贤之自况而因俟来哲于嗣兴也得子言而益用深省矣于时明月既出光彻阶除步影中庭仰见斗枢相对忘言此心澄如信外物之非累履坦道以于于盖冯虚子忽不知其入于无我之门而忘其故居也  

晨熹楼赋　　　　　　　　　【`明`】皇甫涍  

莽尘野之四纡天冥冥而未起树承云以杂袭瞀风霾之多轨接箕颍于兹径见苍标之孤峙枕清流而俯庭柯兮伊美人之幽居遗斯心以长往舒高眺而踌躇日隐隐其升臯惨孤烟之映墟旷逍遥以自毕遂初服于所思慨嘉招之昌豫实携手而汇征委出处于大顺匪丘园之独婴候平陂之不常复惆怅兮焉之年亹亹而长逝俟河清其几时鸿翔空兮千里仰浮云而赋归循蕙路以衎衎反琴书之旧栖惟兹楼之逺隐实迷途之所由忽殊岐于泾渭瞻衡宇而愿留谓松菊之乆芜犹依依而候舟彼济济之多士兮吾曽何异于沧海之一沤岂如沉吟以自足览斯道之悠悠风沙回沓而蔽天繄摇落兮凛秋嗟哉晨膝而霄渊兮纷虎膂而劒喉一俯仰以回眺譬鸟道之全辀吾既投吾之尘缨思容与乎兹楼委孤懐以从子终嵗暮兮偃休  

嘉禾楼赋【`有序　　　　　　　明`】卢　柟  

嘉禾楼者明府铜梁张公之所作也楼在滑之西门上瓌僪巨丽为邑伟观落成时有献嘉禾同茎而殊颖几数十百本云是楼西亩所产异矣夫符瑞应德斯至故昔之治化隆者芝生庭木连理黄龙翔于沼鳯凰巢于阁麒麟游于囿张公宰邑三稔政和民裕道路以歌楼成而嘉禾至亦何怪与三国时吴防稽嘉禾生改年嘉禾夫是楼以嘉禾名盖亦古人造物托始之义云尔乃援笔镂思作嘉禾楼赋其辞曰  

粤若稽古维明蜀有大人先生崛起命世抚厖鸿而凌厉兮绍旷廷之奇芬擥清飇以逺游兮嗞沧浒而搏昆仑偝劒阙揖崆峒絶轘辕指燕京振羽天衢驰声中夏儃旌濮阳游刃白马乃□庙略规九野履垝隍雷驳而风行缅天险之莫阶兮悼西门之坠营观橹叨惏之涅圽兮万夫仂关曽何足以当兵吾恐公输之捷巧兮岂防带之易勍于是羣僚阐议小史献谋髦倪逯橤勗兹喣噱以相与成乎神明之楼据厚坤以特峙兮象云气之搆天揉参旗以缭垣兮缗东壁而轶三渊埒帝神之奥区兮泡潏焲而璘防鹖夫带干将而趿四维兮阗□哱而俯巑岏冯驿驿以魂魂其相奋被兮歘凌雰□□以骈田离楼岪郁纷沓遝兮豸夭蟜凤而龙翩旁唐堀岉崰嶷防磼兮畔漶照烂奂而便蠉状若碣石之嶈嶈兮又似乎巨鼇载员峤回川于是属舆乃跻夫墄兮而卬华榱帅尔层观兮漓蝹防瀖濩皛□赽星流以电烻兮触兽琐而排金扉憺防窱以阴处兮洞豂豁之离奇砰其雷殷兮飋凌兢而増飔魄胁防以冥眴兮防北南之轧坱徒之忞忞兮精憧憧而漾凭軨轩以流览兮纷谲佹而殊状尔乃万楹攒磥砢连扔飞杗虹绕浮柱云征芝栭落磊穹栌傺褫拉盭伛偻枝撑纠防窥天牕而结绮防兮翠玉树之千寻垂藻井之芙蕖兮涵緑房而曳涟沦镂太华之岳岳兮岩峦郁防峆崉而嶙嶟流水滹潋于其下兮汨防防乎龙鳞虎豹以陆梁兮熊罴舑舕而血龂螭龙躨跜于碞栾兮螣蛇虬于柍桭爰有王乔飞舄赤松饵玉若士鸢肩羡门乘鹿据重桴以危处兮倚蜚栁而曼睩凌虚险以相徉兮若鬼神之髣髴错粲珍怪品类奇英千变万化穷极海宇随色赋形尔乃表以通天之观突以凌云之台建以灵鼍之鼓杠以熊虎之旗贲育之伦仗钺幪楯陈视乎左右腾蹑乎上下者不可殚计盖王公设险以守国足以藩主上于亿兆载也于是天地烟烟煴煴纷纷浑浑储精泄灵肆乎无垠戒羲和以警御兮饬青龙而走太阴澂夜气之灏灏兮焱朝霞之炖炖流清云之蔼蔼兮瀼玉露之沄沄焚轮轇轕于豕韦之壄兮沕泱渗纚于河之漘岠乎鲋鰅之亩离乎天台之樊被夭衍之沟塍兮挺嘉禾之秀穰茂一茎而两穗兮防葱蒨之奇芳苞金粟以岐翘兮勮偏反其光半散粼澜蹶伆邈以长骛兮却偃起而回翔婉若神女之照灼兮施艳彩之章又如緑雪之靡漫兮薄翠岫袅陂塘若乃霖雨新霁原阪始溉承以朱明滋以沆瀣琅玕青荧翡翠翳翚雉朝雊以往来兮摛锦翼之毰毸蛗螽负蠜诜诜殷殷其振羽兮歰冷响而烦哀田畯鼓儛于桑中兮游女采撷忽乎鸟举而云回稣坟薄之累逦兮粲囷防之防嵬曽城瑶柯何慌惚兮杳玉荣之莫见碧珠贝叶不足与炊兮珊瑚仳离吾又奚取之而为防归禾咏赤舄之姬公兮济阳开祯非夫万乘孰应期而绍汉夐千祀之夸美兮縁兹楼使再臶繄君子之孔良兮辅阴阳而摫判巨灵纷总总以僔僔其来翊兮相栁倔赑屃而承闉挟斯之丽谯兮摱白雀而钊羽林揆夏后山川之崄巇兮崪二崤隘孟门二崤徒西阻于鹑兮孟门曽不得扞乎灵津曷若神宇之揭防兮拱魏阙而嶙峋尔乃嫳天枪殪旄头挫蜚廉折蚩尤庙貌之所歆动威棱之所昭留东渐沧海西被太蒙南丽丹穴北馺崆峒披发左衽之民□白雉縻驺虞羂卭卭绔駏驉县车裹马出于辽逖之域享献乎明光之庐天子乃乗鸾辂骖云螭缀明月桥虹霓柴圜丘燎泰虚招帝阍兮天门开跨不周兮骑轰雷风飒飒兮神灵致御馪芬兮酳觯福穰穰兮横岱巁天人欢兮众声嘅祥风吹兮云霮防垂鸿声兮弥万世  

烟雨楼赋【`有序　　　　　　　明`】沈　奎  

序曰烟雨楼在嘉禾城东南余尝往登惜其倾圮将废命工新之复辟旧垣筑层台于其上极目纵游浩然逺适兹举也观风宣令余有责焉遂凭高赋此  

余观民之暇日兮愿徧历以旁游命舟师以进涉兮遂扬舲于中洲絶芳芷以径渡兮暂偃息于兹楼骋四望以极目兮谐心旷而神周南引越水北控吴丘天目西峙渤海东流倚嘉城之特障兀巨浸以中浮若乃潇洒长汀蘼芜逺浒霭霭垂杨离离芳杜滃郁当烟迷漫若雨或梦泽而与齐或湘江之可侣此则烟雨之大观而秀水之嘉丽者也嗟兹楼之倾圮兮余励志乎修明鸠材工以经始兮乃弥月而垂成俯长流以叠石兮敞层台以列甍遂反顾以游盼兮更焕采其弥章余岂纵此娱乐兮效前修以踵芳将弃故而易新兮挺既摧之屋梁植申椒与菌桂兮夷菉葹之非良驱鸷鸟于新止兮俾鸿鹄其翺翔更欲鹯鳄夜遯波涛昼息嘉鱼出游祥鳬下集覩采莲兮举袂听渔歌以击节兹则众美之同娯非予一人之独怿辞曰登兹楼兮日未迟被明月兮餐露滋拾鲜茝兮折瑞芝寄修姱兮遗所思举高躅兮惠来兹尊酒片言兮皆琼琪余将借此兮起疮痍俾烟雨兮徧郊畦贤才辈出兮协圣期登兹楼兮心熙熙  

登楼赋　　　　　　　　　　【`宋`】晁公遡  

晁子居于硖中已闻西山之可游盖武信之美尽在西山而西山之美无如兹楼已卯之冬归自益州始及西山之下而休焉霜露既降天高气清山川开除氛雾不兴乃从主人问兹楼而登焉四山苍苍其峙如屏江流茫然如带萦城一目千里野旷川平主人乐之顾客而喜将以是为东臯每登之而必赋也晁子曰富丽便美流连光景非今之所为诗乎世方吹竽伐鼓其门在于三风不几于淫如曰山林之乐可以忘归藻绘岩壑与之光辉往告市朝殆以为欺曽未加重嗤点随之主人亦知言之者无罪闻之者足以戒古者十五国之诗乎当酒酣而未防时劳宾而寿主辩者纵谈豪者起舞试为之歌蟋蟀则宴游者无荒而有度也为之歌既醉则五福可致而六极可去也为之歌七月则有事于农者识三时之先务也为之歌硕鼠则收养吾父兄子弟者感动而知惧也为之歌二南则美哉乎如周召之亲覩也于是至而乐之登而赋之其十五国之所咏皆足以托吾意之所寓凡其乡人孰不愿主人之日游而喜兹楼之有补也  

登楼赋　　　　　　　　　　【`明`】刘　凤  

朝纾思以何选兮绻登楼以广娯危抗睇以遥写兮伟崔廆之轩庑揭天梁于腾凑兮遯阿井于阳乌墟封嵎之宏野兮粤盘礴于呉都挟通川之互经兮灌五土之交输脉维络之雄胜兮漫膏衍之薮陓窈窕穹壤浩溔具区陵陆跨据环涂委纡畜聚填庶繁丽瓌梧博兹珍异之盈溢兮信硕盛而奥腴肆走集之渊防兮摽荣利之所趋窔曲牖之防深兮静言栖托之悠悠方躁止之殊致兮防漻孰虑之可求擥都邑之纷厐兮式讹尔之为尤气和阳之茂美兮舒明熙之浏浏廓落宛转极调畅兮风徐袭而逾柔澹淡无烦倐开情兮荡妍霭之浮浮曦光洞以皎霁兮阅斯宇之邃幽欣欣豫悦而披襟兮岂其重当余而有所留目遐骋而高寄兮眺极浩冥之隅陬恺显爽之陶永日兮牚离楼倔以无俦敞逺条之桀举兮复悚悚而流景蔽翳而难穷兮烂何色而余绚缥平视之沉沉兮腻緑水之可溅靓夭冶之不能忘兮緜余思之恋恋下白日之丰辉兮灿露草之芳荐将愉志以并睋兮讵飘落而华晏屡营缔而感怅兮曽未究于薄盼几发作之亡何兮剧少选而渝变滋燠暄之渐生兮着皜灏之蔓延枉刘览以辽送兮譬听歌之识其啭悬千载以同往兮则何须防而欲徧惟仲尼之游于观上兮奚遡逺而有羡煦炎驭之能温兮暾欲虞于日昳假翫弄之间隙兮窃咏思以自列飞翩翩之轻藻兮睢盱侮世以滋媟竞相轶于骜诞兮惊任情而眇蔑迭荡覆出之潜恣兮诙遹湟诡以峻洁沛放散以徬徉兮焉所冀而足屑夕惨惨景欲匿兮横睨犹是之嵲顾搯膺而高厉兮愿不律益效于踈节  
