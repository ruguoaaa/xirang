---
title: 第11部分
index: true
icon: editor
order: 12
category:
  - 诗藏
  - 诗集
  - 御定历代赋汇
tag:
  - 钦定四库全书
  - 集部八
  - 总集类
  - 陈元龙
  - 清
---

## 御定历代赋汇卷八十九  

舟车  

船赋　　　　　　　　　　　【`晋`】枣　据  

伊河海之深广兮嗟緜邈而无垠彼限隔而靡覩兮此由兹而莫闻虽后土之同载兮实殊代而乖分嘉圣王之神化兮理通微而达幽悼生民之隔塞兮愍王教之不周立成器以被用兮因垂象以造舟济凌波之絶轨兮越巨川之悬流水无深而不渡兮路无广而不由运重固之滞质虽载沉而载浮飘燕鼎于呉防转金石于洪涛溯无涯之浩浩不抑进而辍兮登阳侯之激浦兮方鱼翔而龙游虽滔天而横厉长抱乐而无忧且论器而比象似君子之淑清外质朴而无饰内空虚以受盈乘流则逝遇坻而停受命若响唯时而征不辞劳而恶动不偷安而自宁不贪财以徇功不爱力而欲轻且其行无辙迹止无所根不疾而速忽若驰奔丰俭随乎质  

量所胜任乎本形虽不乘而长浮毎涉险而必正周游曲折动与时并博载善施心无所营囊括品物受辱含荣唯载涉之所欲溷贵贱于一门包涵通于道德普纳比乎乾坤感斯用之却广信人道之所存  

舟赋　　　　　　　　　　　【`唐`】常　晖  

昔者帝轩君臣道叶刳木爲舟剡木爲楫洪水以之径度大川于焉利涉疑夏日之初莲似秋风之落叶动而必利其物居而必虚其心善兰桂之得性恶泥滓之陆沈清流澈影岸狭波深直容与而孤运非轨辙之能寻动而何极居而不测以谦虚而受盈尚朴素而思饰爲而不有质而能力不以克己辞于功不以利物矜其德夫潜行不离于水有似智焉虚巳以济于物有似仁焉不畏蛟龙之浦不耻鱼鼈之泉任规模于匠者随物理之推迁横不测之流无慙于勇决指送归之路有类于神仙尔其渡辽按甲伏波受命絶岛如云长川似镜值冲风之飒起引孤防而髙映榜人奇唱櫂声不一赴海凌川箭驰风疾临地角而长逝望天涯而迥出飘飖画鹢决孤影而排风迢递樯乌转危竿而就日且夫履有常道济无不通嘉守义于共伯慙弃人于卫公安而不倾得性江湖之上悠哉独运托质浮沉之浪爲用也大爲德也广操檝则津女轻歌画土则廪君孤徃襄城带其宝劒神亭飞乎银仗惟傅岩之版筑临巨川而长想  

大舟赋　　　　　　　　　　【`唐`】常　晖  

崇崇大舟内谽谺而坑谷外突兀以山丘长百寻受万斛浅淮泗滞原陆兀若簸大海以出鲸鱼邈如漂昆仑而横地轴及纵大壑鼓雄风叠髙涛摩苍穹连山嶪于天外疾雷吼于地中当此时也忽然涌出漫若乘空挺无何之乡树摩天之樯桧檝不举云防髙张平林倏闪以藏没羣岛飞动而相望两仪混沌万象茫崇山成秋毫满月犹隙光一日二日经岷峨而历扶桑外甚驰骛中唯虚闲所以望之者势同累卵居之者安如泰山借如唐尧洪水大浸桑田包山上陵刮地滔天无巨舟矣人其鱼焉有若汉武习战羽卫云陈凿昆明者四十里坐豫章者一万人夫其爲大与世殊伦曁乎巨象初来轮囷其貌锱铢犀兕蠛蠓貔豹向非刻舟鉴其浅深殆轻重而难较岑彭西伐杜预南征千里江汉三军甲兵若非广艘舸何以蜀灭呉平稽前代之爲用信殊涂而同轨以古况今相去逺矣何者我后无唐尧洪水惩汉武昆池笑魏家秤象偃晋国兴师则大舟之用殊于昔时今乃守在海外化渐无垠浮三江以实仓廪绕四溟以周乾坤旣而飞鳯诏宣鸿恩或西尽月窟东临朝暾南国徂游北极驰奔穷水路以适逺爲大舟之用存于戏向者将逝万里之外滞一曲之内故知德有所长皆以拙于用大今以济渡爲功适天下而皆通假其风水之力不离江汉之中向使移舟爲人以海为主元首契合大舟夹辅则傅説之济川同功轩皇之刳木何取客有扣舷而歌曰是舟也非大匠则无以成非大水则胶而倾非大风则道不行此皆大匠之则大海之德一日千里者风之力也  

刳木爲舟赋【`以济川资舟理　　唐国求贤为韵`】罗劭权  

昔王者以济众为先念舟航之未具长川谓运斤之人必能造物选合抱之木遂使攻坚旣而削彼鳞皴定兹绳墨短长大小任规模之巧心髙下重轻称波澜之巨力原夫造其舟而利其用亦由求其理而安其国剞劂斯休舳舻已流小周穆鼋鼍之驾契髙宗舟楫之求德合国风暗动扬防之势入歌帝力爰成鼓栧之讴济物不得无其舟行化不得无其相运智旣由乎明主操舟亦因乎哲匠器无不具实均大造之功道无不通宛叶苍生之望必也主意弥用汝犹疑不顾斧斤之妙不求拥肿之资则思涉之人恨无航而空叹未济之士欲行水而何期且刻之求劒者其意细防用之称象者诚非大计曷若济巨川而是念命良工而立制欲使蛮夷之类慕化而有路斯来商贾之徒通货而乘流逺逝利涉之道弥彰拯溺之功潜契以此利物何物不利以此济人何人不济由是皇恩逺被鸿化旁流潜通四海之路皆因一叶之舟用之则行岂随波而上下利有攸徃当与道而沉浮今我后契道临人端默求理思通大水济川之具虽多乐得长材刳木之心未已则知从古之君爲舟于水若苇杭于河广之内似芥叶于坳堂之里方之于今未足喻其大而拟其美  

汾水新船赋【`以虚舟济物利　　唐涉大川为韵`】徐彦伯  

贤者彻侯求人之莫分帝之忧以爲冀方轮转病于行辀乃乘素秋镜清流假道于河伯息肩于呉牛因去彼以取此遂舎车而造舟革故鼎新裁规创制通子房之妙略运羊之潜计则浅深之量将载沉而载浮陈去就之宜则旣济而未济懿夫席帆锦缆兰桡桂檝不日而成嘉谟允叶蒲且防设寜劳渔人之家财用无亏不夺农人之业水之积也厚船之动也捷回翔并骛识波上之双鳬倏忽孤飞见天邉之一叶伊负重以致逺非卭否而人涉及夫安卑委顺外静中虚混泥沙而闭矣象智者之居诸逐便乘流排难触物泛波涛之不屈状勇者之拂郁船之时义吉无不利向之爲材也标挺特之材今之爲器也作殊常之器若徃若来无颠无踬奢淫自戒厌殷帝之酒池游戏无虞耻丹朱之陆地鹢首翩然鱼鳞比川映汾阴之宝鼎参汉武之楼船当秋风之櫂唱候明月以扣舷载廪储而奉国达方物以朝天可以通河渭可以泝泾瀍斯渐劳而永逸将冠古而争先且知君子攸作务于逺大美利亟行莫不系赖厥声载路赓歌济巨川之功史不絶书考课获畴庸之最别有荷爲衣兮蕙爲带鼓轻枻兮张翠盖杳眇烟波之末夷犹区域之外愿一渉于龙门接神仙之嘉防  

进舟赋【`有序　　　　　　　　明`】何景明  

予使于滇行将万里所越皆崇山复岭以舆以马顚顿驰跋而不任其劳至永寜乃谋舟以归庶代陆走之勤时霜降石出江狭水迅机发矢激其势不得少留甚惧之有老篙师进舟意颇闲自招于前一人柁于后柁者左右缓急不敢自任视诸老篙师老篙师者额之指之目之而左而右而缓而急无不应者其舟之敧正疾徐皆与水势宜不爲岸防不与石鬬予甚安焉问曰尔之爲舟将有道乎老篙师执篙进曰有敢请言之夫待用者器也器不良则不称用用之者吾之手足耳目口也少怠即不能用手足耳目口役于心者也心不专则手足耳目口不爲用招与柁吾之器也左右缓急敧正疾徐吾之用也故吾先良吾器以利吾用手足耳目口不敢少怠心不敢少弛然后从容乎安流荡激于奔涌洄洑之中而无虞也然吾又能察水性与势故夫潭渊浅涡暗滩隐石者吾逺而认之能得于十数里之外是以预爲之备而不至损吾舟他水工常恶迟取速截长要短故有败者吾惟顺其水道而无所枉虽迟而得免败焉吾之道如此已矣予谓舟御类艺也人之于世顾艺之不若哉因序其言爲赋以自励  

惟孟冬之旣朔兮霜凛凛而下威冰汨汨以敛壑兮草木萧索而变衰念固阴之初升兮抚嵗华之渐防倦行迈之靡靡兮饬舟师于水湄操吾楫以径济兮石凌兢而参差流漂激而不驯兮势百折而靡随响訇磕而荡潏兮若控而矢驰彼垂堂固有戒兮心悸怖而内疑何舟师之有神兮善审势而明机视柁者以发纵兮引吾招以先之量左右以中绳兮察缓急之所宜疾徐敧正各有矩兮曽不失之于毫厘赴迅波以示捷兮制狂澜之旣危始委折若有避兮亦横冲而弗辞旣因顺以安常兮复扼险而呈奇值澎湃而稍待兮入洄洑而靡迟预崖石而逶迤兮利水性而莫违夫执艺固道之所寓兮予安知其所持曰吾心以爲之宰兮实操运之权衡众体茍不勤兮人安用之足胜才良而器利兮乃任使之可能志兮静而临之兮诫易心之是乗震憾击撞固多端兮心应之而遂平寜拙迟而不巧速兮非枉道而兼程推是术而处之兮虽夷险而同情嗟世俗之止措兮胡兹技之不侔进惘惘而获咎兮退防防而见尤过之则犯忌而招戾兮不及者诚可羞蹈履之不少检兮或语默而婴忧左右前后无方兮昧上下之所由戅必至于触藩兮智或流于刻舟入汗漫而莫极兮泛沛濊而罔留泥轨度而局促兮放准墨而外求忽苍黄而莫辨兮动龃龉而莫投孰佩以自刚兮焉佩韦以自柔繄予之未进兮匪取教于一方夫细大之不可捐兮感曲艺而不忘矧岐路之异态兮平地固有吕梁观要津之沓馺兮涉宦海之汪洋惩往涂而省究兮吾庶以愼吾杭  

一叶浮萍赋【`有序　　　　　　明`】谢　常  

包山木石先生徐庭栢读书世家也器宇卓荦神采翛然望之如神仙中人尝与二三同志泛舟于具区采菱芡酌浊醪歌范少伯之诗而娯其情遂号其舟曰一叶浮萍呉中以诗鸣者爲之咏歌余虽年迈亦撰赋一通爲木石先生之赠也赋曰  

稽山樵朝发踪于东海夕将抵乎西都遇茫洋之大泽势滔涵乎太虚爲呉中之胜境实天下之名区以爲洞庭邪则层楼不见翚飞乎岳阳君山不见列翠乎苍梧以爲彭蠡邪则泻不见银河九天之瀑布而张不见屏风九叠之匡庐于是西瞻苕岭东望姑胥然后知其名见于禹贡而爲扬州所辖之太湖邪是时也日落苍湾烟澹平芜恍东山之月出见木石之鸿儒停桂櫂而揖余言曰吾将告子太湖之所以得名演子以太湖之大义子将乐而闻之乎是湖也三州之界四方之迂其东也则百里之巳越其西也则亿弓之有余其南也则一望之是逺其北也则万顷之无亏故东其半为苏台之境西其半爲霅水之隅北其半爲常郡之限南其半爲松陵之拘三州太湖之得名其以此与古老相传信而不诬原其始则夏禹之厎定而众水皆汇乎此潴然亦安知其不滥觞于昆崘之顶泄瀚海而来尾闾者邪乃若微波不兴一碧万顷如青铜之浄拭似白练之平铺飏风倏起长鲸怒呼拔银山之千尺撼惊涛之雪如使观者不觉心战而胆栗顷刻覆行人之舳舻其产则有辛夷杜若菡萏瑚大宝之贝明月之珠春水桃花之鳜秋风莼菜之鲈白颊夺淮南之风味紫蟹剖呉下之膏腴又有鱼鳞之屋水晶之居其深莫测其奥莫闚构波神之窟宅作冯夷之幽都旣有凌波之仙子岂无骑鲤之神夫月白风清似或听广乐钧天于缥缈雪消雨霁恍若见金支翠旗之有无散落霞锦光于濎濯残阳红缬于扶疎玉宇凉生则足以试太一乘莲之渡緑云晓涨则足以供汉隂抱瓮之惜杜少陵空有渼陂之乐曽不及此一覩李谪仙空有采石之泛曽不及此一趋故凡游乎此者自有以得其乐又何必渡黄陵而游赤壁隔沧海而望翠蓬与壶也哉吾今于是求舟楫于兰桂编蓬防于菰蒲一叶浮萍之是扁百年奕世之不汚轻于杭苇穏胜乘桴效天随子之萧防采芝叟之清臞韬光于草泽混迹于江渔短櫂轻桡纷总总乎湖山之乐长鎗大劒不屑屑乎云台之圗披羊裘于风雨恣纶竿而卷舒仰清风于桐江钓云之严子慕髙名于石湖载月之陶朱张骞八月之槎枉泛斗牛之渚纯阳三尺之劒空过洞庭之湖诗卷酒杯以备怡情之具笔牀茶灶聊爲适兴之需红蓼白苹处同羣而作侣汀鸥沙鹭毎相狎而相呼鼓腹而歌濯缨之句扣舷而诵眞之书喜问津之有托藐浮海之爲愚虽有志乎蓑笠亦不弃乎簪裾实南州髙士之苗裔匪武陵隐客之流徒今吾幸有此乐孰云诞而爲迂是则向之太湖不独有异芳灵物之产神仙巨灵之宅抑且称中呉人物之游亦吾祖宗之世居也语毕木石先生鼓泄波间倏然而去飞玉龙之一声撼金涛于别浦折风木于太湖八百之西湾不觉七十二峰翠鸾之掀舞纷落叶以相触洒蓬牕之急雨起而视之则夜将晓鸡三鸣更四防月已堕海西丈五矣于是叱湘灵捧砚命洛神展素援湘玉一枝于碧天蘸蟾宫九秋之凉露想木石与余问答之前言而遂写为一叶浮萍之赋  

车赋　　　　　　　　　　　【`梁`】甄成  

铸金磨玉之丽凝土剡木之竒体众术而特妙未若作车而载驰尔其车也名称合于星辰圎方象乎天地夏言以庸之服周曰聚焉之器制度不以陋移规矩不以饰异古今贵其同轨华夷获其兼利尔其利也天子以郊祀田伐诸侯以朝聘防盟庶人以商农工贾夷狄以致蓄迁生尔其作也均轻重而攻材正阴阳而斲木旣中正而合剖亦面势而审曲候离娄之督绳须公输而削墨布骸服之有定施爪牙之不忒旣涉用于牛马亦受名于羊鹿尔其容也侔盖树之独立似髙云之出巘独映水也如舞鸾之对镜众行陆也若翔鸿之赴逺听长响之辚辚望遥仪之婉婉信有美兮宜比兴徒欲貌兮不能辨及其驾也坚瑚之驻引絶羣之駮旣丝靷之萦头亦铜钩而莹角始向轭而龙转就入辕而兽跃或鼽而鸣鼻或参差而动脚咆哮歇转郁怏陨阁见轮阴之翻乱视带影之飞泊及其乘也或方夏虐暑炎气歊烈浮幰动以来风轻纱飞而去热纤埃着而即坠烦气冲而受歇或固阴沍寒祁严凛厉复帷下而前屏重幨垂而后蔽霜露侵而靡及风飇激而不戾或油云雨霈中逵半恢宏宇宙而雷奔杼轴割而去衍被洪流染而自落散水湔而不霑  

指南车赋　　　　　　　　　【`唐`】张彦振  

缅窥皇始倾听巢风时仪朴略化迹冥防结绳云谢徽章渐通乃服牛而乘马爰斲木而观蓬故圣人因象以制器随物而兴功北斗在天察四时而行度司南在地表万乘之光融尔其法制奇诡神妙无穷见其指而皆知其向覩其外而莫测其中轮须借于奚子妙乃发于周公观夫作也扃关脉凑衡枢星设烟萦电转鬼聚神灭离朱目乱计然思絶公输服其心工王尔慙其手拙虽词给而口敏终难得而缕説至如帝容顺动王涂允泰二月东巡万国南防羽卫出而天动笳鼔鸣而雷磕司南于是备属车引行斾候薫风而进指仰卿云而乗盖超摇光景之中缥缈烟霞之外同夫越鸟常有意于南枝异彼鲁人竟无情于殿最惟皇明之逺瞩驱八骏以遐举旣访道于襄城亦寻仙于海渚岂须老马之智寜借小童之语赖我司南不迷其所伊司南之用薄逢国道之昌平就日月于天路闻箫韶于玉京常使朝朝承北阙何辞嵗嵗指南行  

大章车赋【`以上方所造间　　　唐次羽仪为韵`】张彦振  

舜爲君兮禹为相七政齐兮八风畅备礼容兮和乐章同车书兮一度量龙楼恭已则无爲以垂衣鸾跸豫游或有时而端望伊大章之攸作冠轮舆而爲上其始也委材质于资斧授规模于梓匠其终也援桴鼓于天街动輗軏于霜仗乃画界疏疆正位辨方候之以节步先之以启行象雷而鸣曽不闻其霆轰如蓬之转终不见其飘扬遵彼坦涂违兹险阻勿忘情而习静殊不知其处所类智者之行藏同至人之黙语历代传宝鼓车逾好有异人谋宛同灵造行不由径动能合道向使贵贱混并髙卑不问应无迷逺之疾讵有穷途之患则是大章爲器国容之利指方位于遥空数田里于厚地节六鼓以鼍骇首五辂而鳞次望尘不及初非千里之遥听响争先终欣一日而至夫然则可以式序秩宗发挥乐府扶侍辇毂隐翳干羽以家形国何一二之能谈自迩陟遐虽万亿而可数墨客胡爲来攀桂枝悬鼓待鸣仰淳淳之风俗尅车就驾识穆穆之威仪伊可大而可久谅斯焉而取斯  

蒲轮赋【`以安车礼　　　　　　唐贤者为韵`】王　起  

王者崇招隐之礼作徴贤之车旣斲轮而合度亦安蒲而用诸将使丘园共贲岩穴皆虚则必旌其重贶建此大舆轮合大规取迈而行陆蒲兼柔质取坐以安居防覆其轨辙可历于丘墟载以归朝尽是渐鸿之翼驾而出野方随系鹤之书恒翘翘而隐隐谅求士之本欤若乃山骋异人林栖隐者鸟兽之羣方杂薜萝之衣未舎或屠钓而防名或版筑而在野耻戋戋之帛厥礼未崇笑孑孑之旌好善犹寡然后时主仄席哲匠精研载脂载舝旣攻旣坚蒲也采陂泽之丛有车之用轮也斲阴阳之木如日之圜轞轞兮出中朝之礼盛辚辚兮入外野而光宣于是经营草泽轹云烟瞻其仪无亏乎翼翼聆其响且异乎阗阗可以出嘉遁之硕德可以载傲俗之遗贤空谷有车自尔而方絷鸣臯者鹤假我而闻天岂独邀申公于是日徴钓叟于昔年则知轮之设蒲岩扃是啓将毗王者之政先保贤人之体至万里之安安成百僚之济济岂比夫织而爲席表臧孙之不仁缉以成宫昭令尹之非礼方今儁已在官轮犹未安傍搜丛桂逺掇幽兰士不病于迈种贤尽出于峯峦是蒲轮之礼也乃王化之端而已哉  

蒲轮车赋　　　　　　　　　【`元`】荘文昭  

汉武受圗践阼云初旣表章乎六经遂延揽乎羣儒重之以玉帛之礼安之以蒲轮之车于以明崇德之盛典将以赞至治之嘉谟猗欤蒲轮之爲车也象干制盖法坤爲舆双轮同双曜之并行杠毂与列宿而相符材良伊何梧槚楩榈梓匠谁欤轮扁公输准轩辕之规矩绳奚仲之范模匪饰轸以金玉匪华毂以丹朱欲安之而又安乃防轮以越蒲是知蒲之在轮也以待贤而见贵车命蒲轮也以养老而名殊木辂庶可以嫓其浑坚鱼轩不足以拟其安舒当其万防之余九重深居寤寐求贤与物来苏感赵绾之荐进契渊衷而式孚廼遣皇华周爰咨诹贲丘园之束帛起空谷之白驹龟防之区少皞之墟迎鹤发之鸿硕膺币玉而来俱有司劝驾爰方啓涂想夫是车之旣御也两骖鴈行六辔如濡旣安且固不亟而徐遵贤路而靡震靡迹范徃圣而载驰载驱如轾如轩于以尊公之寿无反无侧于以宁公之躯涉险巇其如砥历艰阻兮如康衢始发轫于东鲁继释辔于西都覩光华于上国耸观瞻于里闾待诏乎金马之门宴息乎承明之庐龙墀天开龙顔悦愉有来蒲轮照耀金铺司阍之所未识近侍之所睢盱谓尊贤之隆礼诚旷代之攸无迨夫公之旣至也逢掖其裾章甫萦纡鸠杖从容锵锵步趋天子乃降陛未央致礼勤劬延细氊而论道荫广厦之渠渠防当宁之清问意比德于都俞伟耆老之笃论顾力行之何如岂空言之谆复蔑实行而崇虚何武皇之多欲竟弗庸而见疎惜名实之不副羌终始之有渝宜乎千载之下重爲是车而嗟吁洪惟圣元之抚运也六龙驭天一统车书帝德广运泽被海隅士顾登于天府民乐育于华胥不待夫蒲轮之迎而共爲帝臣不假夫束帛之聘而文德诞敷士之席珍待聘怀瑾握瑜者固巳拔茅汇征鼓舞鸢鱼致吾君于尧舜跻斯世于唐虞呜呼以圣朝而视汉武蒲轮之徴士诚美玉之与珷玞者乎  

蒲轮车赋　　　　　　　　　【`元`】鞠志元  

伟哉汉武之建极也风云六合宇宙一春锐求贤于草野爰有事于蒲轮厥制伊何采蒲以饰分水泽之芳馨割溪毛之柔质始编席而陆离终裹轮以稠密【`原本阙十字`】层纹玉润一规翠湿清芬逺胜于菅茅柔滑无伤于土石制之圎兮若月晕于空行之活兮如水旋于璧触坚絶铿磕之惊越险无杌陧之失驾四牡兮騑騑乃载骤而载轹践太行之云兮悠悠辗平原之雨兮翼翼虽道路之驱驰胜行窝之安逸睠彼申公卜筑龟防髙踪邈邈清誉沨沨山中虽龙卧以肥遯搢绅特鹗荐以推崇嗟言达于帝聪乃是允而是从于是命彼倌人驾车言行束帛加璧适彼丘园覩皇华于原隰问周行于前坰吾见豹关洞开推毂遣使天语丁寜诚意恳至岂不欲移其耕云钓月之心变其潄石枕流之志将以黼黻吾之皇猷于以金玉吾之王度毋皎皎白驹兮空谷毋舟冉青云兮逺逝幸揽辔以俱来庶吾心之少慰迨夫及门而迎执绥以升载脂载舝邻邻遥征服骖如舞徒御不惊风褰帷幔日照文茵垂鹤发兮玉洁振鹄袍兮冰清提干旄子翔翥振和鸾兮锵鸣疾徐适节啓处惟寜非若锋车之促召輶车之骏奔增川原之德色生草木之精英扶藜竦道傍之观覩骑竹腾里巷之欢声孰不以万乗之尊能千里求刍荛之老而一车之聘乃百世爲岩壑之荣驾言来归入见欢如陈力行之一语爲治化之丕基正武皇之心术非儒者之阔迂露盘之欲或因是而少息方士之惑或因此而见疎视彼枚生浮华之方朔俳优之习实有负金马待诏之需思昔鄙绵菆之两生采紫芝之四皓胡不屑屑乎髙皇之聘乃翩翩焉遁世而髙蹈讵非溺冠之辱拒人于千里之外蒲轮之礼乃可以屈天下之耆耄武皇求仙故业如烟慨蒲轮之安在覩靑史之煜然于我皇元四海一辙网罗英豪登崇俊杰聘币起莘野之耕后车载非熊之猎若龙兴而云致虎啸而风烈辅弼逺并于伊周谋谟尚友乎稷契绰绰乎唐虞三代求贤之礼岂拘拘焉汉室蒲轮之一节  

蒲轮车赋　　　　　　　　【`元`】张　本  

伊古人之造车爰取象于转蓬何汉家之制度尚蒲轮以爲隆是盖武皇之求治用以驾驷而迎申公者乎原夫汉家之开基也坑灰初冷藜焰未嘘马上乃翁安事诗书逮世业之四传爰文运之重舒帝乃开金马广石渠播纶音诏名儒六经表章而出色大雅雾防于西都惟帝心之未惬尤老成之是思赵绾孔臧乃荐其师年髙徳劭兮可以爲邦家之蓍蔡经明行修兮可以保宗杜之基圗四聪旣达心恱诚孚幸耆硕之快覩请治安之谋谟殆将以骏马迎之欤恐骠逸而劳其筋骨也抑将以属车而迎之欤恐颠顿而难于升立也爰深思而逺虑莫若安车而驾驷乃命舆人搆材必坚斲轮必圎法制必精轸辐必全采泽中之苍蒲轮用裹而循环车以轮而运转轮以蒲而愈安此蒲轮之车制实所以敬德而尊贤者邪于是遣使节兮皇皇寘彼车于周行束币帛而加璧光爓朗以景彰诣申公之阙里贲丘园而有光若乃升车而坐按节而行顺轨辙之徐徐彻声韵之辚辚稳双轮之缓驾驭驷马而不惊是虽殷辂浑坚曷可喻其朴尚父尊隆何足比其荣吾想夫当此之时黄发皤皤巍冠峩峩蒲轮之车不偏不颇前星使以引导走虎贲而防呵尔其遵大路道金城俯车轼趋承明望天顔于咫尺应诏命之丁宁下车布武摄齐而升烂重瞳之囘光唯謦欬之是聆奈何力行之一语竟矛盾于宸心顾始勤而终怠舎鲁邸而无闻岂知爲治之要道初不在夫多言也哉噫嘘嚱外仁义兮内多欲侈宫室兮穷土木求神仙兮蛊方士勒骠骑之几十万兮堕威武昔蒲轮招贤之车兮在何所轮台下诏兮嗟何补孰若我皇元之尚贤兮轶唐虞而迈千古下者牧州县髙者登天府乗驷马以安行兮食天禄沐恩波于永久兮又何汉氏之足数也  

乘石赋　　　　　　　　　　【`唐`】李　昂  

观彼乘石体自孤贞得昆山之片字掩谷城之伟名青苔备色坚确符情列羣峰而无语纵众溜而有声尔其崔嵬岑絶涵霜贮雪竹径烟曛松门景灭惬野叟之幽意抱山人之劲节横碧岫以霞张喷红泉而水咽借如巨形矗嶪势若将飞随匠人之采斲入天子之宫闱故得削迹靑涧端容紫防幸至尊之践履嘉菲陋之因依于是皇帝穆然乃登珍台乘玉辂帷弸彋其拂汨鳞杂沓以骈布甸师清畿野庐埽路流星旄以烛日俨云旌而彗雾往来斯登升降必步取其磨而不朽贞而无蠧不然此荒薮之微石何遭逢之多遇请言其本也生必深山峯壮自闲电烻霞駮树杂苔斑奇形异质纷拏不一屹特立以树空倚崩崖而构室衔箭羽而横卧耸莲峯而半出龙吟应物触紫岩而吐云虹梁中断驾沧海而观日故石之爲物也不奢不僭无竞无猜偶山水而长往因和璞而俱来考之云籍则建名古昔贯亿杞而长存经百王而不易胡施而不可何用而不适愿上吾君千万年地久天长履兹石  

洗乗石赋【`以王者顺动有　　　唐司先成为韵`】王　起  

瑟彼乘石履于圣王毎寒水而濯色俾坚容而有常当宸驾之未严贞姿或翳及天步而将践丽质斯彰于是五辂载辖六龙齐首森天仗而旣列俨翠华而巳久隶仆乃故实是谘旧章克守取彼流恶涤兹含垢兢兢乎映金章而鞠躬翼翼兮汲银瓶而运手发璀错之色莓苔染之而不能注清泠之声埃集之而何有皎尔镜彻烂然冰鲜承玉趾而増丽拂衮衣而更妍磷磷于清浅之波自慙夺彩凿凿于激扬之水莫敢争先匪琢匪磨不涅不磷求韫玉之色彰候和鸾之声振成吾皇献替之义我则如水之投叶吾皇啓沃之心我则如流之顺四海是奉百礼所总兹石旣洁一人由是而日辉兹石未晞万骑不戒而雷动君惟度义官则庀司将涤瑕而荡秽在挹彼而注兹于以昭卜征之候于以明望幸之期潺湲旣临似石磴泻泉之状流离欲散有山云润础之姿有翼有严旣敬旣戒去淟涊之色由是砥平吐新鲜之辉用光时迈乗石之洗也列周经乗石之履也合周雅内可以访道海内外可以观风天下故曰有扁斯石见于王者  

## 御定历代赋汇卷九十  

音乐  

箫韶九成赋【`以曲终九成百　　唐兽皆舞爲韵`】阙　名  

圣人顺天道防人欲布和以调其性宣乐以察其俗气将道志五声发以成文化尽欢心百兽率而叶曲茫茫大空乐生其中声随化感律与天通交四气之溥畅贯三光乎昭融将君子以审乐故先王以省风致同和于天地谅难究其始终惟乐之广于何不有包隂阳兮不集不散降神灵兮或六或九故季札聆音而感深宣尼忘味于耳盈昭覆帱兮煦妪召游泳以飞鸣演自窅防发于性情将不动而爲动自无声而有声五者通三我则贯三才而作阳数有九我则至九变而成不然者何以调大中何以继光宅作终乐于数四历君子之凡百其声转融其道弥赫大哉至乐于以洪覆收之而合乎希夷张之而散乎宇宙感天神与地祗格灵禽与仁兽  

扇风化而以赞则雍熙之可就大韶命曲大章同侪旣和且乐亦孔之皆且箫爲器之所细凤爲王之所怀若惉懘之音感清净之化乖则歌已而于狂客孰来仪于克谐恭惟我君配天作主命工典乐考法师古浃声教之汪濊合尧禹之规矩士有闻韶嘉于蕴道击壤希乎可取同鸟兽之归仁承德音而率舞  

闻韶赋【`以宣父在齐三　　　　唐月忘味爲韵`】阙　名  

韶则尽美听何可忘况至德之斯过聆奇音之孔扬天纵多能信以嘉乎击拊神资博学知具美于典章用而不匮乐亦无荒若充乎四门之术不离乎数仞之墙验则足微用之可贵圣者妙而合道志者仰而自慰恱五音而肆直孰谓其聋致六府之和平自忘于味省风而八风叶畅观德而九德昭宣季子慙游于鲁地穆公徒飨于钧天曷若观率舞聆薰弦变态无已周流自然可以深骨髓而期冨寿岂徒资视听而娱圣贤至若清磬虚徐朱弦疏越鼗鼓以之迭奏笙镛于焉间发以感阴阳于宇宙耀光明于日月自表虞德之不衰岂效文王之旣没是知武也未善濩也有慙钧化归于二八让德明乎再三所以其道不穷厥监斯在验率舞于百兽想同和于四海如其乐正非关自卫而来傥俟风移有异从周而改愔愔不极杳杳乍迷俄将复矣抑又扬兮梦周公而不见想圣德而思齐闻斯行诸厥不逾矩感心骇目是何其覩悠然而往三叹如在夫寥天涤尔而旋万籁已吟于九土讵忘味于三月谅永怀于千古幸赋韶乐之遗音美哉尼父  

云韶乐赋　　　　　　　　　【`唐`】邵　轸  

帝唐之于宣昭立极本乎神尧弥六叶以开泰接三正而会朝乐一人之淳德成万国之讴謡故太宗载櫜而象舞闻于破阵我后垂拱而作乐嗣曰云韶夫道者率性作者谓圣綂同积和伦理知政斯古之所以歌九德诵六诗咸池备矣大章继之玉戚朱干降及礼文之代蒉桴筦籥行乎朴畧之时若乃周道衰王泽竭正始之音奔散哀思之风郁结逾千载而未返以俟我开元之濬哲噫我乐之方作也天保定武功成绍尧光泽嗣武重明感物以风下理心而和声稽六律之宫变谐八音而磬清越二十四祀建寅望之夕啓千门以达阳气御重城而临百辟张彩灯之煌煌敞新楼之奕奕甸师庭燎武贲陛防命典庸使设簨簴饰羽旄而展金石纳四夷之僸佅兜离奏六代之翕纯缴绎乃翼日出云韶而舞之徒观其降辇路临广场曳罗裙之嫋嫋鸣玉佩之锵锵始逶迤而并进终宛转而成行于是合以弦匏从之磬管昭敬意于亷直本善心之啴缓克和四夷应春候而角调取象八风如舞行之缀短霓裳防鬬云髻花垂清歌互举玉歩徐移俯仰有节周旋中规将导志以变转几成文于合离尔其美目流盼轻姿耸峙或少进而赴商俄善来而应征贯鱼初度惊鸿乍起容裔自得蹁蹮未已褧衣屡更新态不穷忽举袖而萦紫复回身而拖红及夫繁音九变曲度将终神人以和天地攸同立五常之行移四海之风然后乐师告罢退之惟宫时也圣欢浃睿泽深一人有庆万国欢心羣臣献华封之祝天子御薰弦之琴照寰光于合璧式王度其如金乾道兮下济湛恩兮汪濊四三皇兮六五帝于胥乐兮千万岁  

乐九成赋　　　　　　　　　【`唐`】李　瓘  

唐在六叶将修封禅想与灵接乃冠颢色佩朝阳瑱瑶碧之明润屑桂椒之芳香曰予意夫放勳光明重华风声髣髴兮阳灵之宇婵娟兮介丘之平先太乐缉正声更协五变亲和九成均鸣丝于金竹参云门与咸英使子野夺意伶伦丧精帝于是摇翠竿于东国翳华芝而遂行然犹左却宓妃右屛西子宠罢金屋欢辞瑶水岂修蛾之敢回匪清矑之能视飞燕心折毛嫱色沮朝云之姣兮不能呈其妍絶代之冶兮无所施其美况肯选无限情未央将与昭阳比盛倾宫相望仍复斥郑卫捐倡优靡曼无取淫哇不留淮南兮激楚荆歌兮赵舞长袖更进新声自许娇彩云之徘徊拂锦茵而容与能使秦帝荧惑汉皇延伫度曲东城横态北渚莫不卷襞而索无处所庾射兕之骋骛役夸胡之豫游去翠被与豹舄戢鸟唬及骅骝复想像云梦彷徨青丘麋麞熊罴之薮灌莽陵冈之幽于中爲乐骄矜未休荒淫震荡其诚不修将穆然储思粹清髙想意援招揺兮往若而至乃建玉旃之光耀动金根之逶迤丹虬翊辇白武卫蕤后舞鹄前鸣长离清坛下蔚髙烟上驰故能决地阃开天维降青兮来斯登黄灵兮迟迟江畔之茅抽三脊北里之禾满芳席睢上之黄龙兮瑞以多愿持朱鴈兮荐天歌明德旣享灵心每和宜其日炷中降云烟上帝光五色声万岁气非烟风若蕙勲侔成山碣石泽比涨海洪波兹所以庶髙宗之美岂七十二君之足多孰与雄奢骄贵逞欲矜意贪灵好奇恃力夸资惑方士之设邀羡门之期果爲风雨所中神仙见期历琅邪兮徒逺望蓬莱兮几时者哉  

大韶赋【`有序　　　　　　　　明`】贝　琼  

传曰尧作大章舜作大韶韶继也言舜能继绍尧之德也周礼曰大韶禹乐名也言禹能大尧舜之德也前乎舜者尧非不继喾也后乎尧者禹非不继舜也特于舜言继者法成乎尧也在喾之时法犹未成尧虽继之而可继之事未备舜协于帝在舜之时功爲已协禹虽继之不足爲难矣则可继之善善继之功唯舜独也是韶爲舜之乐无疑季札观乐见舞箾韶者曰德至矣盛矣如天之无不覆帱如地之无不持载虽甚盛德蔑以加矣后孔子学之于齐三月不知肉味曰不图爲乐之至于斯也盖知乐之尽善尽美莫过于韶宜当时之感召丹朱在位羣后德让祖考来格鸟兽跄跄凤凰来仪也然非舜之德致和于上防之乐召和于下何以臻此哉故述而爲赋不徒极其声音之美而且本之舜之德云赋曰  

有东吴公子北走齐鲁之疆观于峄山而见孔林之主人焉主人曰公子之游也亦将有所睹乎曰无也生于震泽三泖之上僻陋寡闻窃慕礼乐之事而六律七均之制尝究心久矣愿有请于大人先生焉主人曰嘻吴会东南之天府而天下之善音萃焉然公子犹有所未足者岂将厌澹泊而悦铿锵乎必将挟陈娥携赵女擪鹍弦考鼍鼓若是以爲乐乎公子懑然不悦曰霓裳之曲唐之所以播越也广陵之散晋之所以分裂也固不足言矣若此者又戎狄之乐无异纣之靡靡以亡其国者岂君子之所乐乎愿闻其他主人曰七德之歌七德之舞太宗之肇王业也亦尝闻之乎曰伯者之事子孙无所法焉曰汉祖蹴嬴龙飞沛中置酒层台悲歌大风造基四百光啓西东若是何如公子曰犹有伯心之存也駮而未纯然亦一世之雄乎请言其上主人曰抑闻武之六成乎武之济河而西也马散弗乘牛散弗服倒载干戈包以虎皮天下知其寝兵不用也爰作武以象功焉鼓以戒众久然后战也长歌连延起其慕也发扬蹈厉时不可失也故一成北出再成灭商三成自北而南四成南国是疆五成分左右以居周召六成复始而爲天下王振铎夹舞秉戈鹰扬若是何如公子曰其容美矣此武事也未尽善也请言其上主人曰其惟舜之大韶乎当夫六府治三事和叙九功形九歌峄阳之桐可以琢琴瑟焉云梦之篠可以窍管籥焉泗滨之石可以砻而爲磬焉荆山之金可以范而爲镛焉八音旣具而大体短脰之属有力而不能走者以之爲钟簴焉小体骞腹声清而逺闻者以之爲磬簴焉其作也椌以合之其终也楬以止之洪者铿而充清者磬而介凄切而不流泛滥而可会当夫朝廷之燕享宗庙之祭祀于是而奏焉升歌在上匏竹在下代作间奏秩秩有序或击或戛或拊或搏清亮而髙逺象乎天之浑沦广厚而含容象乎地之磅礴一变一通兮四时之终始一散一润兮风雨之回合是时也煕熙然八荒一春皞皞乎洪荒大朴格三苖于洞庭丹朱宾而有恪俯而聆之纯如辛甘之相济皦如有伦而莫敓诎如断玉之复续绎如骊珠之碎落飞流合而万壑雷转清风生而天籁交作吟九渊之老龙唳九臯之鹤旣要妙而悠扬亦和平而澹泊无急微噍杀以感其忧无啴谐慢易以感其乐其动于物也客何爲而肃若神何爲而来思兽何爲而舞于土阶凤何爲而翔于茅茨明协乎大章博拟乎咸池所以保无穷之治以示安而不忘乎危也悼六龙之南巡历苍梧而上九疑阿母之玉琯犹在湘灵之锦瑟空悲怅遗音之寂寂叫有虞兮逺而然而齐之有韶陈亡而流于兹也海外之有韶圣人之化播于蛮夷也宜季札观之而知德仲尼学之而忘味彼武之六极于隂特着其武功此韶之九极于阳寔昭其文治也公子以爲何如公子乃避席而谢曰至矣尽矣不可以有加矣主人曰未也请授以九德之歌其一洪流横曰黄判风气开洪流横民乃灾五行汨帝爲哀禹治之啓始孩决九川平九垓百谷生田每每其二洪流杀曰洪流杀兮民灾旣除山有鸟兽兮川有鱼爰可食兮可居胥乐且歌兮毋忘厥初其三三苖格曰惟圣亶聪抚有九围蠢蠢三苖险阻是依出师于南奋我帝威我师旣还苖亦来归其四四凶黜曰德与刑兮国之经四凶斥兮八元在庭帝无爲四海宁其五正德之歌曰惟天降命物必有则民之瞢瞢胡乃自贼五教不行禽兽疎逖圣人龙飞四方之极其六利用之歌曰水旣平兮别九州下爲隰兮髙爲丘徒则轩兮渉则舟以羡济乏兮百货流财孔阜兮乐且无忧其七厚生之歌曰下民孔艰兮遭垫溺寒我衣兮饥我食我无民违兮父母职其八凤凰来仪曰尧不惜兮舜不辞授以天下万物治寒暑无易风雨时箫韶九奏朱凤仪其九万世赖曰天覆地载髙广莫测孰参赞是俾衣而食帝治天下如埏如埴万世赖之安知其力公子曰呜呼礼废乐崩几千秋矣而始闻主人之宏论乃复爲之歌曰雅南已亡兮流荡曷正觱栗雷怒兮空桑无声緑绮不陈兮荐檀槽与秦筝妖倡爲妍兮啸鸾鹄而啼燕莺孰究夫大韶之尽善尽美兮寔嫓夫六英六茎后千载之圣人兮集厥大成安得闻九奏于清都兮御天风而上征  

钧天乐赋【`以上天无声昭　　　唐锡有道爲韵`】裴　度  

嘉大乐之同和惟上帝之申锡岂功成之可致必神遇而来觌吉梦足征奇音无斁爰升天表备听乎皦如绎如方悟人间徒闻乎击石拊石想夫秦穆赵简游防太清下连霄而无觉上和奏而有声感之深殊九变之曲神而化异三代之名则知昭假于下潜通在上俾昼作夜旣尚寐而冥蒙好乐无荒乃克谐而浏亮翕然并作隐尔尽畅所以娱其精诚所以涤夫昏妄旣而受天锡降天衢空忽恍于冲漠犹髣髴于虚无余响愔愔而在听抚躬眇眇而异途原夫育万灵腾九有纵未央之娱乐表不息之悠久永爲二主观乐钧天假梦中之髙防岂邦内之驩然未若我皇冲一气而独运协六律而相宣发善令爲钟鼓播仁声于管弦将兴庆于乾坤之内非取乐于耳目之前不识不知顺天之道旁流喜气宁候于铿锵尽得欢心讵资于击考斯乃常闻于率土不閟于重霄致中和而广被诚教化之孔昭是曰钧天之乐也又何万舞之与九韶  

钧天乐赋【`以上天无声昭　　　唐锡有道爲韵`】阙　名  

何上天之黙黙有钧天之可名盖德至而则至从无声而有声和乐发音与梦寐而潜契精诚自感何耳目之能营懿乎德升闻天降灵贶匪同乎搏拊之和岂在乎云霄之上感夫心志达乎肌肤都万物而有喜闻九奏而可娱其静也寂寂其动也于于异霜天之钟应同汉日之山呼肸蠁兮乍有杳冥兮若无表穆公之休烈爲简子之祥符以遨以游实我心之独得不考不击岂他人之是愉惟兹至乐信夫造非天私于二君惟天飨于有道不然何融融泄泄发于自然万籁不杂八音相宣且降欢以入梦知惟德之动天实深乎骨髓之内岂专于视听之前惟寤语之有说何言辞之能全至哉无金石之迭代无宫商之先后忽变化于合漠韵铿锵于妙有旣登不死之福庭自谐保生之仁寿则知夫天可通兮道可守自感应之无差知影响之不茍降鉴匪遥德音孔昭鄙未善之周武甚尽美之虞韶岂独聆之兮四肢酣畅感之兮心神洗涤将使道德之不昧必受如斯之殊锡者也  

钧天乐赋【`以上天无声昭　　　唐锡有道爲韵`】李　观  

异哉天地之乐其可闻乎美矣盛矣神夫至夫谓其有不见其有谓其无不见其无是惟德盛者能感匪词工者足愉故昔秦穆之寐也去乎人间即乎天上豁如有遇杳若无妄大音嘈兮交作上帝俨以延望百神纷纭而齐赴万变合沓而殊状日月正其东西星辰分其背向乃有地祗上谒天仙下朝奕奕翩翩霓裳羽盖之洊集砰砰礚礚撞钟击鼓之相嚣舞之者傞傞而中节歌之者泄泄而匪骄其疾武足畏其徐文足昭遇之以神殊季札之观鲁乐而忘味类宣尼之听韶是知穷深极厚于何不有罕究其真莫寻其首德声及于无外协气积于虚受骇矣乎乐以和和之至而天用作天之神而乐克宣其动也与元气迭运其静也与大虚相全噫乎哉不可阶升者天道但见夫乗虚蹑浩乍如周文之梦实异季路之祷获覩天乐之和罗神工之击考是天之所合道不虚行九奏未终初疑八佾三叹旣退方异六英徒观夫镗鎝之内响优柔之正声六幽爲之震魄七曜爲之重晶而莫识其曲达其情旣觉旣悟如喜如戚天乐之遗音在耳天神之仿像犹觌顾何德而承之受祉于天锡  

大合乐赋【`以王者之政备　　　唐于乐声爲韵`】阙　名  

乐者制也所以道天和全人性故作之以崇德审之以知政王者敬其事而阐其道顺其时而行其令逮夫季春届期乃命有司且曰羣萌达矣播乐安之重以国经不可阙躬理必以时将齐度于节奏被选乐于声诗撰乃吉日总于乐师是用资于诲尔亦无忝于命防由是司仪辨等庶工守位备弦管之声陈匏竹之器柷敔逦迤而就列簨簴嶙峋而居次克展礼容而告乐备天子于是率九卿曁三事必防心而有待俾陪扈而斯致旣亲覩于宫悬又何假以庭试若乃曲度是并不可殚名杂以韶濩间以英茎追宣尼之前闻是能忘味念师乙之旧说各辨遗声考彼废兴存乎清浊安以乐且知治世之音哀以思不杂异方之乐类飞声于垂仁等润物于流渥足使魏文侯之卧听已悟前非吴季子之备观难施先觉旣尽美矣又何加乎谅从律而罔惑将克谐而不渝必在听和知其乐也泄泄是惟反朴变其风也于于具举不患乎声希统同宁贵于和寡奚必飨钧天之灵贶而有殊焉想洞庭之异音更思古者诚夫天祚我皇恩历遐昌掩邃古之嘉乐轶三代之圣王窃贺声明之巨丽敢聮雅颂之遗章  

大合乐赋【`以天地之礼张　　　宋乐雍美爲韵`】王禹偁  

王者作乐崇德因髙事天固大合之奏也扬至音于自然本乎人心风俗以之而变矣考诸古道神祗于是而降焉岂不以大乐之制圣人能事于以导淳和之气于以窒嗜欲之志必使律吕克谐宫商有次絶靡靡之邪声表愔愔于大义以此感人而人悦以此荐神而神至其用也非八蜡以六宗其大也必父天而母地见德音之孔昭信同和而有自又何止百兽率舞丹凤来仪亦将动孝思于严配扬和乐于华夷皦如绎如所谓乐之大者载考载拊乃得神其听之徒观夫其仪济济大合之乐兮发而中礼于以用之兮配至神于祖祢其声洋洋大合之乐兮发而有章于以用之兮表至德于皇王宁但崇牙设猛簴张金石间作干戚成行然后称爲雅乐哉议夫乐之设也非管非籥乐之用也惟淳惟朴若非审音以知政安能制礼而作乐听之忘味佞邪之道弗兴和而不淫廉正之风有觉是以大合之乐其乐雍雍用之于圜丘方泽施之于除禅登封岂钟鼔云乎姑恱人之耳目异铿锵而巳失盛德之形容我国家韶濩登歌咸英尽美复防乐于雅正黜郑声于惉懘自然天地效灵耿休光于大祀  

大成乐赋　　　　　　　　　【`元`】髙　明  

尼山降神麟绂告祥表盛德于万世垂休声于百王怅丹书之已逺怀素王而不忘宜大成之嘉乐昭德音之洋洋夫其金镈初宣球磬终鸣合琴匏之雅韵畜埙篪之和声后合乐以齐奏先工歌之间升灿始终之条理非一音之小成象盛德之咸备岂一善之能名至若穆穆庙堂几筵旣陈豆笾静嘉粢盛苾芬燎晰晰以在庭夜迢迢以向晨聆椌楬之迭奏喜丝簧之递闻是乃秩秩其伦喤喤其音铿乎若卫之磬泠然若杏坛之琴若曽防之瑟悠然而间歇类闗雎之乱渊乎其幽深感余韵之未终怀洙泗而沉吟嗟夫云门不歌咸池巳息况女乐之归已纳而雍彻之僭未革虽雅颂之得所叹阳襄之屏迹遂乃斥郑声以严法托虞韶以垂则叹夫人莫我知匪顔氏其孰能识故皦如绎如之训仅语之太师而金石丝竹之音徒闻于旧宅嗟圣人之道不获见于制作而闻其乐者犹足以想像其大成之德彼夷惠与伊尹虽制行之造极犹一音之特奏固与大成者殊途而异域也猗欤盛哉时文教施繄尔多士际兹休期瞻孔庙之翼翼本治化之熙熙聆斯音者必知金声玉振之序得于心者必爲始终条理之思岂徒习其音节若蒙瞍之所爲者哉歌曰于穆兮辟雍肃清祀兮吾将从揽苹藻兮荐芳抚琴瑟兮鼓钟乐奏兮备举工歌兮容与喤喤兮厥声神缤纷兮来下尼山兮崇崇石岩岩兮云溶溶乐之成兮犹有终猗君子兮思无穷  

大成乐赋　　　　　　　　　【`元`】陶　安  

芹波环璧芝楹毓金素王凝旒有赫其临肃成均之蒇祀冠天下之儒林运隆文明之世乐鸣正大之音铿宫商于翕绎调律吕于精深此释奠大成之乐所以象圣德而感人心也若乃宿悬展声簨横簴立八音繁会莫重金石范荆扬之贵品砻泗滨之莹质贯脉络于宣收妙始振而终诎爰有琴瑟布丝箫篪按竹笙以匏列壎惟土属鼗鼓奏革柷敔谐木序有堂上堂下之分歌有凝安同安之曲搏拊戛击审轻重而中伦要眇舒迟益悠扬而不促迭唱和以永言盛物采以充目谱雅颂之遗芳洗淫哇之鄙俗于时殿陛清穆牲斋馨香盥荐是严升降有章明灵在天来格来享被龙章其负扆嘉盈耳而洋洋使夫聆之者陶一身之天和覩之者咏千古之道域融畅精神流通血脉信乎俪美于虞廷之韶聮辉于清庙之瑟矣予独因而有感焉当夫尼山降神洙泗阐经屹屹乎生知安行之资皇皇乎出类拔萃之英巍巍乎圣贤之标准显显乎帝王之仪刑祖述宪章而功着仕止久速而时行彼莘摰之自任曁惠和而夷清地虽跻乎至极仅一德之宜荣孰愈圣智之全美巧力之优并与其爲小成独奏之一乐曷若爲八音并奏之大成是以始终条理之取喻形于孟氏极赞而深明洪惟皇朝教溢八纮鼓至和于两间浃仁泽于羣生一防制作乎大章百兽率舞乎明廷闻管籥而同乐欣欣然有喜色舞干羽而格逺荡荡乎无能名崇儒重道祖述不承允称加封之诏式符雅乐之称圣主龙飞经筵盛典中和建极海宇谧宁兼总条贯玉振金声方将考大合于周礼而益隆大成乐于孔庭宜乎开亿万年之太平也  

贺制大成乐赋【`有序　　　　　明`】朱　升  

岁丙午夏四月我殿下肇基帝业首兴文治于武功之时立学校求遗书追德报功必先制吾夫子之庙乐而名曰大成则皇图巩固安如泰山臣朱升谨赋以对扬休命于万年无疆云尔赋曰  

繄闻乐而知德兮可以等乎前王领大成之鸿奏兮仰圣德之无疆道秘泄于马图兮人文阐乎羲皇法载始而备具兮焕伊耆之文章周文武之继圣兮监制作于夏商遇贞元之会合兮极治教之休明我宣尼之挺生兮当周德之方凉法文武之无常师兮复逺宗乎虞唐酌四代之礼乐兮寔万世之通行仕止久速之时中兮岂清任和之偏长孟氏长于譬喻兮曰集大成以赞扬今爲庙乐之嘉名兮果声振之洋洋若乃初日发光和风回举防门旣啓礼官以聚列宫悬之簴植崇牙之羽瞻冕旒之在上肃冠裳之配主于是发人声扬乐语亶轻清之不滓粤悠扬之如缕想夫主之以黄钟越之以南吕瑟琴作于堂笙镛间于下振舞仪于肃翼出洪声于钟簴鼗鼓播击而相谐埙篪唱和而得所彼之独奏一音自爲始终此之大成众乐总其端緖无亦金之宣而玉之收奚啻合以柷而止以敔所以闻其乐而知其德盖有贤于尧舜而不愧于韶舞者也圣君抚运其命维新拯救黎庶文武圣神东征而西夷怨南伐而北狄嗔羣丑逺遁簪缨来宾干戈未戢圣教攸钦举大成以崇嘉号致祠祭而出丝纶举兹盛典感格人神自兹而往复神州于腥秽辟乾坤于再造极天所覆环四海而贡赋税圣子神孙亿万年而民犹亲于是名称足以表寔于万古岂但乐舞所以配德于斯人夫是以天地位万物育圣神治教凡有心知嗜欲者莫不尊亲今圣前圣此心同而此理均也故曰圣人会人物于一身万象异形而同体通古今于一息百王异世而同神臣朱升幸际五百昌期而修大成之纶音闻大成之庙乐安得洗耳于九德之歌拭目于九韶之舞而接九成于紫宸洞庭张乐赋【`以八音克谐天　　唐地充满爲韵`】阙　名  

洋洋乎轩辕之作也陶化于发生运神武之不杀张至乐之纯备播皇风之坱圠举端于素得太始之自然克成于和荡生灵之夭札何必管声爲五羽数惟八然后合夫大戛请言斯乐也不振而其听博不而其意深大而不摦乐而不淫将使俭者得中和之纪奢者已醉饱之心君子曰是乐也不朽之德音于是一偾一起于彼南国真声畅和气塞其静也洞庭安波其清也楚山霁色百蛮以之神化六狄由斯仰德是乐也乃不朽之德音于是柔克可以上享天心可以蕃屏人则知武也美而未尽濩矣犹有慙德观其妙矣则天地盛而气不乖隂阳感而六律谐惟精惟一嗤万舞之奕奕无荒无怠见钟鼓之喈喈观其皦矣则合于自然施之无边辉绰发越行流散迁事髙太古功俪钧天其曲直其音至饰诸喜以平诸心极乎天而蟠乎地率其乐也何享而不利原夫乐之契道也在心而心正在听而听聪故至人定和而守一合爱而流通必以济刑政之理行山川之风岂徒耳目是翫情性克充而已哉当是时也太虚遏云寒谷生暖三光昭晰八极充满何淳风之泱泱谅千古之纂纂吹伶伦之律惜彼时移继炎氏之颂愧兹才短  

洞庭张乐赋【`以八音克谐天　　唐地充满爲韵`】蒋　至  

聆黄帝之遗音澹乎至察天非私覆称其德以无三国有风应其方以宣八所以合德枢之幽键率至人之大戛当其存乎象用酌彼钧深将合之于万籁故稽之于八音非剽之以耳宁听之以心风师拊石云将摐金弃园客之丝弹爲鹤舞辞羌人之竹擫以龙吟虽不击而不考或习习而愔愔坐忘斯得旋归静黙其始也惧其终也惑回日月之运行会鬼神之柔克凄清广莫之野蔓衍华胥之国奔夷貊于蟠木之东耸鳞翰于幽陵之北和容逺被休气充塞邦用荣怀人之克谐何以鼓灵鼗之坎坎撞猛簴之喈喈至乃起于无朕调之自然张洞庭兮听咸池同嶰谷兮合钧天昭炎氏之作颂寓庄生之外篇是则成象者乐之余希声者乐之器舞妙有爲八佾悬至和爲二肆观其妙叩以闗动无方覃于厚地贯隂阳而不测庸讵识其纯粹吾君缵戎始酌遗风集端虚于黄屋攘靡曼于宫理代之音兮蹈而不厉不言而化兮美以能充今以视昔寔由同受灵命之诞敷窅希夷之自满考征音于天乐谢能赋于窥管  

洞庭张乐赋【`以八音克谐天　　唐地充满爲韵`】阙　名  

昔轩帝出震用率大戛三才以贞万人以察兽蚩尤于涿鹿之墟登飞龙九五张咸池于洞庭之野舞鹤二八遂使素女缄瑟昭文缀琴壎篪协韵笙磬同音始铿锵以拊石终訇隐而摐金雷出地中以成奋豫之象风行水上油生子谅之心包混茫之广大含元气之髙深不知不识顺帝之则无视无听至道之极三月忘味思在齐而攸闻七旬格苖非得隽而爲克所以事与时并名与功偕羣方旣睦庶尹允谐且如硕人褎然万舞在前秉翟奕奕象九奏于钧天后防爰至三歩旣次夹振蹮蹮率百兽于厚地谅人神之在和何匏竹之足备况乎皇上降衷以符德充理七音于周雅歌五弦于舜风仁亲是务车轨攸同信敷草木泽被昆虫在坑谷而何有与帱载而齐功故得万属宅心四夷修款音无惉懘义取观盥闻政始之颂声足诫倾以持满空歌时以献赋若窥天之以管  

君臣相遇乐赋【`以圣作物覩闻韶忘味爲韵　有序`】  

【`唐`】潘　炎  

继天者君也戴天者臣也下之事上作股肱耳目上之任下敷心腹肾肠甚矣哉君之难臣之不易也今圣上髙九皇之道贤臣合一德之义风云感鱼水冥符作乐崇德于是乎在诗有六义请赋歌之曰  

于赫我皇受天明命平六府和八政天合德日跻圣神生甫而山出云在玉衡而照金镜考金石以和乐美盐梅之克正超百王之至理冠六代之尤盛至矣哉鸿钧之代何物不乐仰乾坤之德知乐之所由兴观君臣之和知乐之所由作在宇宙而皆满鼓隂阳而合漠且宫爲君商爲臣其德斯溥羽爲物征爲事其宜咸若谐宰相之燮理象天子之经畧可以颂猗那可以美于铄正南面陈黼黻于以纪声明于以展文物进旅退旅撞钟考鼓四方皆闻万物咸覩事无事明主之衣已垂爲无爲大臣之衮何补云干吕而风入律进成规兮退成矩无不帱也象乎三天无不载也均乎九土小仲尼之在齐狭季札之观鲁惟太平之和乐按前史之未闻不殊东户之代何谢南风之薰逺无携而迩不逼防爲臣而尧爲君肃雍和鸣越诗人之作发扬蹈厉薄武王之勳节有序声成文岂徒以谐鼔舞盖所以调氤氲允所谓奏大音兮当圣朝合六英兮和九韶陈威仪之穆穆表至德之昭昭奏之以人奚异洞庭之响莫匪尔极何必康衢之謡一屈一伸下兢上让或右文而左武或先吁而后唱端拱者上帝之君赓歌者济时之相天化优洽淳风溥畅元元本本形难爲状州之北邈矣可游汾水之阳杳然自丧所以表大道之理岂徒知皇帝之贵徐则文足昭疾则武足畏俯仰之际见旒扆之情缀兆之间知鼎鼐之味不闻于柏皇栗陆何有于殷周汉魏敢献幽兰之曲希从拔茅之汇  

献凯乐赋【`以献兹大功陈　　　唐乐于祖爲韵`】髙　郢  

恺乐象功曲成斯献旣宣威而是奏亦饰喜而攸建播师律于六律寰海用宁扬军声于五声华夷知劝原夫饮至云毕告捷在兹陈簨簴之列歌杕杜之诗天地同和尽乐止戈之武生灵咸若俱欢反斾之师观其钟鼓克谐羽旄繁会伊德音所发寔神功是赖麤而厉彰乎乐在其中感而通俾夫声闻于外回八风以柔服叶七德而保大铿锵旣荐乎成文条畅有符于交泰若乃昭声教定武功肃军容于清庙和乐节于皇风奏在偃旗之时宁惟三捷献于归马之日何愧一戎于是洪棱奋盛礼陈感怒声而色作骇壮观而气振且流欢于逺迩乃昭庆于神人辉德是资克戒熊罴之士审音斯取不忘将帅之臣则知伐叛旣在乎师献功必资于乐缀兆若习于部伍进退如分其犄角矧乎侁侁之功斯立锵锵之韵相符始理心而啓圣终盈耳以爲娱彼周伐玁狁汉征单于皆穷欲而黩武故人残而力无未若我配盛德永维图将使自东自西聆至音而斯爲盛矣尽善尽美欣德而不亦乐乎旣而一人有作万物皆覩掩轩后之咸池陋周王之大武播丕绩于宫征献盛乐于宗祖客有击拊而歌圣功愿比身于率舞  

功成作乐赋　　　　　　　　【`唐`】李子卿  

夫九功不成八音不会所以功成作乐乃知乐之爲大上帝以亭育道周故钧天慇懃轩辕以创业功成故云门砰礚不才狂智之士敢议圣唐之乐我髙祖神尧皇帝历数在躬钧枢初握拨乱反正戮诸夏之鲸鲵枯杨生荑埽中原之霜雹太宗以电击肃慎洗白刃于辽水髙宗以风行营丘飏青烟于太岳二宗一祖功髙道邈我开元神武皇帝夷内难纂前緖皇纲弛而更张帝典坠而还举从万人之后欲安一物之失所顷年祀后土夜吐神光中岁燎皇天昼闻山语旷緜古而未觌非轩顼而谁与宜乐功成当崇簨簴贞观草创已模五茎六英开元増修更叶黄钟大吕命防典事大制宫悬鸣丝则文动奏金则武宣羽旄含其春露干戚耀其秋天庆云旣同于舜日大风无异于汉年于是八音具举六乐斯备工无夺伦守不假器伏羲之瑟琴有序女娲之笙簧毕萃乘逸韵于伯牙得遗音于师摰穷搏拊之深术尽戛击之幽致动角则寒谷花明叩商则春林叶坠声无误曲周郎之顾何施调有雅音季子之听应异初舞而鱼跃龙腾终曲而鹤翔凤至诚可以克谐神人交畅天地者矣且述者彰于有圣作者表于有功征乎正始系彼国风声邪则道浇俗獘调雅则人和年丰当今八风通六律同其音正其气雄文昭德而那对武尽美而未工聆响皆清比无声而无臭闻风自悦何自西而自东诚宜播在金石永永无穷有厐睂垂白之老击壤而歌曰功成作乐兮帝力则那乐正崇德兮雅颂则多云门之典兮大吕之歌金石节奏兮丝竹骈罗天地巳正兮神人以和两阶舞羽兮三边止戈击壤鼓腹兮不识其他客有献成功之颂九重深兮其若何  

作乐崇德赋【`以王者顺动殷　　唐荐趋时爲韵`】阙　名  

我皇以合天爲德神化爲勲鄙铭功于彞器思播德于乐文由是播大章大夏表克长克君美韶者舜慙濩惟殷未足方其至美而且让其乐云于是俗泰时康近服逺信声谐六律事从百顺乐府爰辟宫悬始震树干羽而骈罗列镛鼓而充牣八佾之疾徐无失九成之洪杀克慎惉懘不生子谅咸进洋洋化流于筦磬之中泱泱大风发于丝竹之韵观夫崇德之祭也郊上帝祀方祗配祖列位崇坛奉牺六代明备千官肃祗殷荐咸若嘉肴孔时声音上闻同韶之尽美戬谷下降知神之格思于时曙色初分祥风微扇肃肃严配隂隂嘉荐声明动于皇天文物惊于赤县至矣哉德不崇无以表金石之娱乐不作无以表天地之符乐作而万方草偃德表而八裔风趋昔先代之荐也或中和罔纪铿锵罔假徒载考而载击非大者而逺者孰若奋至圣之光荐明德之香陋咸池于尧帝笑舞象于周王秦穆之钧天逺设轩皇之广乐空张圣上犹兢自持非礼勿动郑卫斯斥溺音是恐客有闻至德之音知我皇之所以垂拱  

延和殿奏新乐赋　　　　　　【`宋`】苏　轼  

皇帝践阼之三载也治道旁达王功告成御延和之髙拱奏元祐之新声翕然便坐之前初观击拊允也德音之作皆效和平自昔钟律不调工师失职郑卫之声旣盛雅颂之音殆息时有作者仅存遗则于魏则大乐令防在汉则河间王德俾后世之有考赖斯人之用力时移事改嗟制作之各殊昔是今非知髙下之孰得爰有耆德适丁盛时以谓乐之作也臣尝学之顾近世之所用校古人而失宜岘下朴律犹有太髙之獘爰改照尺不知同失于斯是用稽周官之旧法而均其分寸验太府之见尺而审其毫厘铸器而成庶几改数以正度具书以献孰谓体知而无师时惟帝俞眷兹元老虽退身而安逸未忘心于论讨铿然钟磬之调适灿然簴业之华好聊即便安之所奏黄钟而歌大成行咏文明之章荐英祖而享神考尔乃停法部之役而众工莫与肄太常之业而迩臣必陪天听聪明而下就时风和协以徐回歌曲旣登将叹贯珠之美韶音可合庶几仪凤之来斯盖世格文明俗跻仁寿天地之和旣应金石之乐可奏延英旁瞩念故老之不来讲武前临诮羣慝之交构然则律制旣立治功日新号令皆发而中节磬筦无闻于夺伦上以导和气于宫掖下以胥恱豫于臣邻以清浊任意而相讥何忧工玉谓宫商各谐而自遂无愧音臣呜呼赵铎固中于宫商周尺仍分于清浊道欲详解事资学博傥非防旷之徒孰能正一代之乐  

九夏赋【`有序　　　　　　　　元`】汪克寛  

周官钟师掌金奏凡乐事以钟鼓奏九夏王夏肆夏昭夏纳夏章夏齐夏族夏祴夏骜夏注曰金奏击金以爲奏乐之节金谓钟及镈先击钟次击鼓以奏九夏夏大也乐之大歌有九杜子春云裓谓爲陔王出入奏王夏尸出入奏肆夏牲出入奏昭夏四方宾来奏纳夏臣有功奏章夏夫人祭奏齐夏族人侍奏族夏宾醉而出奏陔夏公出入奏骜夏礼外传曰朝聘燕享之礼或受之于庙或延之于寝及祭祀在庙皆以乐纳宾夫人助祭出入奏齐夏周公制礼而乐章大者有九谓之九夏笙师掌春牍应雅以教裓乐注曰以此三器筑地爲之行节按郑康成曰肆夏诗也叔孙穆子与文王鹿鸣俱称三夏则九夏皆诗篇名颂之族类也左传杜预注曰肆夏乐曲名周礼九夏其二肆夏一名繁其三昭夏一名遏其四纳夏一名渠盖击钟而奏此三夏也鲁语又曰肆夏繁遏渠吕叔玉曰肆夏繁遏渠皆周颂也肆夏时迈也繁遏执竞也渠思文也其说互异要之九夏皆乐歌之名而不可考矣疏曰王出入令奏王夏尸出入令奏肆夏牲出入令奏昭夏皆大司乐文四方宾来奏纳夏臣有功奏章夏夫人祭奏齐夏族人侍奏族夏四者无明文或子春别有所见云宾醉而出奏陔夏者宾醉将出恐其失礼故陔切之使不失礼乡饮酒乡射燕礼大射宾出之时皆云奏陔云公出入奏骜夏者大射云公入骜是诸侯射于西郊入时奏骜夏不见出时而言出者乐师行以王夏出入礼同则骜夏亦出入礼同故兼云出也此九夏王夏惟天子得奏诸侯以下不得肆夏则诸侯得奏故燕礼奏肆夏大夫以下不得故郊特牲云大夫奏肆夏由赵文子始其昭夏以下诸侯亦用之其骜夏天子大射入时无文故子春取大射公入骜以明天子亦用也愚按贾公彦云钟中得奏九夏者谓堂上歌之堂下以钟鼓应之故陈氏乐书云堂上堂下之乐両者并用作方其工之升歌也搏拊而钟磬作焉黄钟之钟鸣于堂上而堂下之编钟应之黄钟之磬鸣于堂上而堂下之编磬应之所以节歌者之句也先儒说书笙镛以间则曰堂上咏歌则堂下之乐不作堂下奏乐则堂上之乐不作抑独何邪今考舜典云歌永言声依永律和声八音克谐而左传云歌钟二律又云金奏肆夏则歌与钟鼔并疏言是矣乃爲之赋曰  

厥初黄之肇判兮囿至和之絪緼大音隐于冲漠兮闻窅黙而无闻繄圣神之继生兮泄堪舆之清淑聆玉鸾之啾啾兮契中声于嶰竹姬后俨而祗敬兮跻八埏于时雍伟大武之有作兮神瞽聪而能调协两间之冲豫兮纷玉琯于典同固濬哲之工巧兮道太和于王朝展九夏以爲诗兮合登歌于金奏皇剡剡而进却兮曳衮衣之委蛇驾六龙之蜿蜿兮齐玉轪而并驰奏首章于王夏兮鸣笙镛之参差灵气冉其下征兮神洋洋乎左右孰好修而主之兮忽奔走于先后陈肆夏而浩歌兮竽瑟铿其杂糅美骍牺之茧栗兮命椟蓍爲予占之曰荐是以明禋兮岂有神其舍之旣在涤之洁蠲兮昭夏奏而来思百神缤其并迎兮舞干翟之陆离集磬筦之锵锵兮辂简狄之新厘四国率其来宾兮冠岌岌而偕至叩帝阍而开闗兮执玉帛而爲贽工歌纳夏以延之兮陈万舞于其次无此疆而彼界兮怀秉彞之渊粹惟尔甥舅叔父兮敌所忾而献功宣昭明于章夏兮鸣宫县之编钟列俘馘而充庭兮羣舞抃而从容迨肆筵而燕乐兮锡秬鬯与彤弓鱼轩招揺而戾止兮粲副祎之姣服亶佐助于王侯兮执豆笾于瑶席灵连蜷而旣留兮奠瑚琏于黍稷疏缓节于齐夏兮舞缤纷而繁饰宗支衍而蕃硕兮侍孙子之振振族夏歌而应律兮锵瑶簴之铿金嘉宾式燕而旣醉兮羌屡舞之僛僛陔夏以爲行节兮鸣钟鼓而送之偕西阶之踧踖兮聿折旋于矩规八音纷以节奏兮实王心之所始猗嗟邦君之郊射兮驾言迈而云返咏骜夏而容与兮珠累累而若贯龡籥管而拊鼓兮飏翠旌之缦缦惟兹九颂之迭奏兮与至尊而俱作侯庸肆以曁骜兮亦康娱而愉乐思圣德之博大兮宣郁阏于穹愕惜简编之煨烬兮纷记注之参错何宇文之郊兮嗤髙齐以授私隋坚登歌以皇夏兮法苍箓而陈辞拟大明于萤爝兮测沧海于瓢蠡纪班班于杀青兮贻来今之笑嗤惟圣元之涵煦兮洽重熙于覆载播绳音于乐歌兮极雄伟而宏大轶姬周而过之兮翕五音之繁防抒菲言以作颂兮歌懿德于时迈  

## 御定历代赋汇卷九十一  

音乐  

太常观乐器赋　　　　　　　【`唐`】达奚珣  

昔者圣人之作乐也将以动天地感鬼神节风雅导人伦乐假器而成用器以乐而见珍或采孤篠于邹鲁或收浮磬于泗滨或断彼金石或制自陶钧被诸大道辉光日新逮乎上皇云谢战国相灭雄杀气于五兵崩礼容于八列大乐之器斯焉是缺剥极则贲天临我皇化东户而咸若歌南风而有光观奋豫而崇上帝舞干戚而柔大荒乐器成列盈乎太常客有覩而骇者曰国之盛事殚所未识雅象纯殷丛光翕赩树羽纷纚崇牙崱屴玉管清通瑶琴古色朱丝疏越之制雷鼓灵鼍之饰清笳閟列于军容画角融怡于武力故能顿应朄张柷敔猛兽赫怒而擎钟金人嵌岩以负簴鸾笙在目疑髣髴于周王凤箫可吹纷肸蠁于嬴女况复天球曜逸金  

锐防鸿大籥清警虚籁生风怒齐竽之滥吹壮秦缶之争雄稽尔旣倬猗欤载丰匪天子之明德孰以成其众美总四夷而征妙越六代而髙视思其铿锽嘈囋清畅逶迤五色成文而不乱八风从律而不亏穷髙逺而测深厚故乃尽美而在斯  

太常观乐器赋　　　　　　　【`唐`】吕指南  

客有游于太常者叔夜才貌长卿文雅历阶戺之间目檐楹之下彼美声奏谅先得而闻焉缤纷器物复可今而观也丝竹毕备匏土俱陈混季氏之入佾拟鳬人之六钧瑟旣称赵筝还号秦伐修竹于嶰谷来浮磬于泗滨羽虫画之也可以成凤翮鳞虫刻之也可以作龙唇物以古兮不可识代虽殊兮亦可珍岂直有斯而已哉徒观其广厦骈阗修廊逼侧蕴今古之殊号被丹青之异色贲路鼗鼓干戚羽旌斑彬翕赩巨万盈亿文墨者莫之而记言谈者罕之而识嘉夫贵贱攸重华夷是钦舜汤一举而进韶濩荒隅一奏而成佅任君徒见雕琼镂玉之余彩殊不闻宫商征角之奇音及夫金皋气变珠楼春始煌煌帝庭济济卿士五乐具奏八音俱起惟斯器之有作备无爲之燕乐纷绮靡之容裔混鱼龙之交错金木罗张厥用匪常施之于国则政其攸叙飨之于庙乃神其降祥舞青田之唳鹤仪丹穴之凤凰谅鄙人之罄思固难得而备详  

观乐器赋　　　　　　　　　【`唐`】敬　括  

明明国章礼乐其康掌在宗伯司乎太常所以纳九土之器物崇百王之经教命伶伦使调准征防龙使典效于以游止非礼不履于以观焉惟乐之先去澜漫之淫视咏清贞之雅篇是瞻是赏必诚必信游方有日同季札之来观入庙以时类孔宣之每问观其有典有则爲纪爲纲土木异象金石殊光宫商节其声韵丝竹分其短长错龟龙以爲饰防云霞而作章垂钟炫以清布浓瑟穆以髙张堂庭别悬置之次左右分文武之行节柷敔以鼓动流戛击以抑扬逺而瞻则金石丝竹杂之而殊状俯而察则东西南北悬之而异方乃旣埏埴爲之埙篪貌有古象制无新规其气混其音吹此土之器也及夫汶阳之篠入用曲沃之匏见娱爰裁爰截爲笙爲竽其气散其音吁此匏之器也收犬羊之皮取虎豹之鞹爲鼗爲路是模是度其气勃其音博此革之器也峄阳之桐孤生荆山之玉秀出是链是斲爲琴爲瑟其气清其音密此木之器也皆能协六律畅八声合天地交神明调风雨以顺序布隂阳以元亨旣粲然以盈目盖难得而缕名且夫颂功乃作乐因乐乃造器乐盛而德崇器存而乐备乐爲和物之所器乃积声之地所以观器者思述其由听声者愿歌其事伊小人之不敏终援翰而翘思  

太常观四夷乐赋【`以泽被逺夷入附声颂爲韵`】  

【`唐`】刘公舆  

圣皇穷天覆以张宇极地载以光宅端拱协有虞陶唐献乐奏戎夷蛮貊岂不以浃洽化沐浴圣泽于是鞮鞻掌其方位太常总其乐器列在天庭陈其鼓吹僸佅兜离风旋鸟翅其舞也无进旅退旅之容其音也非皦如绎如之义狄鞮骋能扶娄效智旣夷乐之具陈彰帝德之光被观其随乐官入禁苑荷恩覃化及之德无逾山渉海之逺我圣君文明立极化本雍熙太和克同于天地贡乐不假于蛮夷所以司于太常奏于丹墀俾华夷之风不隔羁縻之义在兹夫其始也伊四部之爰来辟九门而并入水火之位雕题衣毛以相向金木之方皮服左衽以对立于以彰四夷之咸宾于以表五兵之载戢虽搏考之有声靡壎篪之可附乐章旣异无劳季札之观曲度自殊奚假周郎之顾尔其非今非古乍浊乍清不杂中华之乐自作异方之声闻奏旣移于白日穷规以恱于皇情于是诏帑藏以颁赐命象胥以回众九夷八蛮喜气溢于咸镐六戎五狄欢声动于岐雍岂独纳鲁庙而见称献汉庭而足重微臣贺华夷之混一敢承舞而献颂  

太常释奠观古乐赋【`以声淫及商武乱偕坐爲韵`】  

【`唐`】李　程  

天子崇儒兮辟此虞庠仲秋上丁兮奠我素王旣斯礼之毕具伊古乐而遂张于是调律吕备宫商笙镛嘈而并奏干羽俨其成行进旅退旅爰击爰拊鸣宫悬起万舞设崇牙森树羽斯道沨沨斯人俣俣和声合气缀规接武听其韵可以窒欲览其仪可以道古济济祁祁莫不贲然而来覩有叹者曰太和之音其乐愔愔作以崇德和而不淫所谓建藻荐之礼革慆堙之心云英之声何质韶濩之乐则深见师襄之击磬闻匏巴之鼔琴借如发扬蹈厉右秉左执其纵纯其始翕登歌初弥下管相及朱弦徐泛觉虞舜之风薰玉戚载持想周武之山立懿其五节清九奏成播殷周之颂无郑卫之声亷正以作奸邪不生盖由德音洋溢乐教众伙诚无象而不传非有功而不可魏文侯昔着于发问宾牟贾尝称于侍坐乃知雅音爲邦家之本正乐非耳目之翫可以洽人神可以彰理乱而况八佾成列八音克谐尊儒训兮国风之始阐乐正兮王政不乖夫如是所谓光扬盛礼和乐孔偕  

冬至日陪位听太和乐赋【`以文德光宅天敬万夀爲韵`】  

【`唐`】陆　贽  

乐自上古兮和洽是闻日至南极兮阴阳肇分名太和而顺气取初阳而配君则知天授圣而正历圣应天而效勳惟至也去阴就阳惟乐也偃武脩文八佾初陈杂鸾凤而容裔九奏斯毕降佳气之氤氲尔其顺元辰体干德赫容卫之森肃俨宸位之恭默班礼乐于千品陈贽币于万国济济皇皇威容孔彰望北辰以列位指南山而献觞庆云叶符荣观台之加丽太阳临照煴魏阙而増光于是太常导干羽而前曰八音自设千古靡隔所以赏诸侯之功畅圣君之泽失其度则惉懘寝兴适其仪则上下咸格清净顺气而不扰和乐自心而来宅可以导情欲可以涤烦剧旣而笋簴齐列笙竽互传偕肃肃而合雅亦啾啾而同备以四夷识四海之无外成于九土知九德之咸宣崇易简岂同于濮水务德化宁比于钧天旣损之而又损盖斯焉而取焉故所以移风易俗发号施令周天地而不流匝寰宇而无竞斥郑卫而不御畅柔和而全正羣黎足蹈而手舞百僚仪肃而心敬则知一人作则万邦爲宪来逺人以干舞播声颂而吹万则郑之细晋之思不可以劝汤之放武之伐而犹有怨岂比我照二仪形九有舒太和之至德居盛阳之元首咸有典而有则固可大而可久明明我后于斯万寿  

太常新复乐悬冬至日荐之圜丘赋【`以题中字爲韵  

唐`】周　存  

圣人之作乐也将以同和于天地崇祭也将以合奠于鬼神祭有伦而六宗不忒乐具象而万国以亲皇家握干符以御防广乐教以同人虽功成而有作亦袭古而弥新皦如绎如风俗咸和而自化击石拊石鸟兽率舞以来驯顷以贼臣不顺悖于典常震惊我师旅窃犯我纪纲礼乐之仪虽可久而可大文武之道亦一弛而一张是以七德兴而有辑六乐缺而未彰今五典不用百度载光海外怀仁以有截天下好乐而无荒帝乃诞敷文教式奏薰弦命太常以修乐将享帝而配天于是绳五元以气应考八能而术全侈弇不兴鳬氏之规惟妙上下合度磬师之法可传爰设业以设簴备宫悬与宿悬尔其金石具陈鞉鼓间出和其戛击节以徐疾五色不乱以成文八风不奸而从律大章彰之已合陶唐之代韶尽美矣不惟有虞之日旣而乐复音和仲冬日至戒殷荐之祭典将孔明于祀事用享乎上帝乃奏夫圜丘撞黄钟而角动扣太蔟而征流大不逾宫而清浊迭和细不过羽而终始相酬是以六变而天神可礼九成而帝德惟休大礼毕雅音收居清穆以合理思宥密而爲猷虽化洽时和惟善政所致而风移俗易将复乐之由  

乐理心赋【`以易直子谅油　　　唐然而生爲韵`】独孤申叔  

心爲灵府乐有正声感通而调畅之理自得防合而邪僻之虑不生翕如冥契混若化成孕和平于德宇保纯粹于元精故先王立极受命制民作则修匏土革木之器备干戚羽毛之饰将以恱万人康四国动荡其心志推移于道德薰然而煦日以和悠尔而跻之寿域成文不乱知至乐之有融从律弗奸见王道之甚直声之所感性罔不悛致和易于无象禁奸邪于未然希夷自适郁结攸宣茍斯须之不去何嗜欲之能迁况乎大乐同和至音交畅听寂寞而何求视窅冥而无状将欲革骄志以纯仁化贪心爲贞谅在乎思不惑兮心不流安至乐兮优而柔顺至性之荡荡符大道之油油纯如皦如足养浩然之气融融泄泄宁抱悄尔之忧是知以德音爲音则合于仁义以淫乐爲乐则比于慢易咸濩作而理亦随之郑卫兴而时乃殆而信至化之所系实和乐之攸资是以重华明兮箫韶若此独夫靡兮顚沛若彼忘味兴叹于宣尼观风见称于季子则知乐之爲用也不独逞烦手讙俚耳正心术而导淳源非听其铿锵而已  

乐理心赋【`以易直子谅油　　　唐然而生爲韵`】吕　温  

道无象天无声圣人不有作曷以观化成由是鼓吹大块铿锵元精因乎心而式是理本形乎器而强爲乐名以齐五方之俗以厚万物之生始积中而发外率充性而养情乐与心冥则所谓固天之纵心由乐理亦得夫自明而诚至若乐在朝廷君臣叶义一发而阳唱阴和九变而云行雨施上以见爲君之难下以知爲臣之不易有国者理心以此必获仪凤之嘉瑞若乃乐在闺阃父子静专盖取诸无荒而乐有节而宣和以严济爱由敬全有家者理心以此必返天性于自然且夫乐之作也一动一息心之理也惟清惟直然后在听而必聪无入而弗克节有序观贯珠而匪珠声成文见五色而无色其或惟邪是念惟慝是廋则虽琴瑟在御管磬聿修立乐之方旣失理心之术何求亦焉望变淳风之浩浩致和气之油油徒观其心尚通乐资交畅明则赞天地之化育幽则索鬼神之情状防节有极象之则发而时中应变无方拟之则贞而不谅大矣哉至乐希夷侯其伟而听之以思固不资于子野作必在听亦无俟于后防方今敦和统同反本复始别六律以分听纳八风而齐轨洪钟虚受我则开其直言朱弦遗音我则戒夫专美此吾君之以乐理心也宜乎贵爲天子  

乐出虚赋【`以声从响际出　　　唐自虚中爲韵`】吕　温  

和而出者乐之情虚而应者物之声或洞尔以形受乃泠然而韵生去默归喧始兆成文之象从无入有方爲饰喜之名其始也因妙有而来向无间而至披洪纤清浊之响满丝竹陶匏之器根乎寂寂故难辨于将萌率尔熙熙亦不知其所自故圣人取象于物观民以风辟嗜欲之由塞决形神之未通欲使和气潜作闗暗空与吹万而皆唱起生三而尽同自我及人托物于未分之表蟠天极地开机于方寸之中于是澹以无倪留而不滞有非象之象生无际之际是故实其想而道升窒其空而声蔽洞乎内而笙竽作刳其中而琴瑟制波腾恱豫风行于有道之年派别商宫雷动于无爲之世杳杳徐徐周流六虚信阗尔于始寂乃哗然而戒初铿锵于百姓之心于斯已矣鼓舞于一人之德知彼何如是则垂其仁有其实乐因之祖述究其形实其质声因之洞出理在无二情归得一塞云谷而响絶疏天籁而音逸未随于物絪緼乎七政八风忽变其和剖判于五声六律由是迁爲草木散作笙镛羣分自此而焱起九奏因之而景从道薄风漓莫究箫韶之本声消韵息空传干戚之容今则素扆垂休清悬继响平心已立于皇极率舞犹虚于睿想如是则薰然泄泄将生于象罔律和声赋【`以见象声律以　　　唐和万方爲韵`】欧阳詹  

咏声周兮律声遍人心厚兮国风变伊在尧之旣闻我得防而又见哀思虑始安和道性宗伯官也择人乎有才正始化焉选音于无象缀咸池之雅韵去桑间之末响图风普以雨周算天长而地广律则以宫击征咏则从浊扬清且惩流而反正常诫险以归平若近若逺非幽非明类无臭等无声俟信矣惟时与四时之德洽纯如并奏弥六合以文成善咏者身应声者律防髙低以齐与偕疾徐而并出迹不得寻功如何述爲灾爲曽莫奉于淫君调阳序隂屡见资乎圣日故得之者体圆御方失之者亡禋絶祀比屋可戮桀纣罔测其所由率土可封尧舜固知其所以不然者移风之言曷谓易俗之训则那我所以清六管顺赓歌载唱载吹匪埙篪之独叶一张一弛岂琴瑟之空和八纮有截四海无波物阜人蕃虽已归乎至德凤来兽舞盖于斯而靡他其理微其用逺论有助也侔大君之得一考无情焉同八风之吹万可谓我咏斯畅我律斯臧发扬六义孕育羣方处植者以之而茂实含识者于焉而寿昌彼离连与栗陆复何道而称皇  

审乐知政赋【`以善听其乐能识　唐于政爲韵依次用`】阙　名  

昔先王省风作乐象物制典宾防服礼神歆降戬六代各异五音相演盛衰感召而自生理乱区分而可辨列国殊化化形于声淫正难分分之者善于是师旷陈乐而立伯牙注耳而听钟师击钟磬师击磬考鼓振革撰土木以相宣悬匏裁笙发丝竹而递蓥审正声之发防奸声之径俾夫郑不干雅正不近佞混音者澄醉歌者醒集九成而仪羽自降立六变而致物斯定惟政在人惟声无私兴亡系焉逆顺应之天将是惩神告勿疑卜商之告文侯古则如此端赐之问师乙歌如何其堂上堂下旣献旣酢百拜终礼八音合乐天地潜防鬼神相索遂使浃洽充塞馨臭上登和乐无亲惟德是惉懘无准惟恶是朋声虽无常听其有恒盖致理者妙非习乐者能恶可鉴诫德可奋兴惟周后弃播种黍稷惟文王昌不迩声色雅颂废于后昆幽厉隳于正直观邑人之备乐知天子之深识旣而防缓有余其乐只且声之感化浸润相于审音达性飞沉翔泳自上化下敢告执政  

审乐知政赋【`以同彼吴札观乐　唐于鲁爲韵依次用`】独孤申叔  

乐之爲乐也布五气和八风政之爲大也包有截被无穷虽防源泝异而致用是同故政行而乐作而乐在其中是以重华昭昭兮箫韶若此独夫靡靡兮颠沛如彼郑卫作而濮上栗焉弦歌闻而武城乐只故爲政之善否实由乐之张弛惟审乐之大义其梗槩也如是若乃终始类四维广大象八区成质文于五色齐宥密于三无奏宫而君位斯合动商而臣道克符角之鸣人斯度矣征之应事而形乎理方气政亦隂敷彼师旷倾耳而在晋季札发迹而在吴惟乐之道也盖精微于此乎不然何以深听密察善恶凶札寂虑居安静志遐观故将亡之音哀以思至理之感柔而寛是故君子审音以知乐存亡必见乎未兆理乱亦在乎先觉其道乱也噍杀作而啴慢兴其世理也乘麒麟而栖鸑鷟则是政之所以乐亦依于茍听五声以悖矣谅八音而忽诸方今九功已成八佾斯舞鼓虙羲之琴瑟植虞舜之干羽故能仁洽道广泽融德溥听之忘味殊三月之在齐化之式臧宁一变而至鲁客有作乐之赋者将含容于上古  

无声乐赋　　　　　　　　　【`唐`】髙　逞  

乐而无声和之至声而无象乐之器特饬乐以彰物非克和之大义故保和而遗饰然后至乐之道备乐不可以见见之非乐也是乐之形乐不可以闻闻之非乐也是乐之声天广其覆地厚其生四时和万物成絪緼煦妪何乐能名岂非有之爲麤无之爲精鱼泳重泉兽安茂草鸟颉颃于云路人逍遥于至道咸自适于中情亦何击而何考厥初造化众籁未吟寂兮寥兮有此至音无听之以耳将听之以心漠然内虚充以真素处此道者无日不闻于律度倐尔中动迁于内形渉此流者没身而不得一听得意贵于忘言得鱼贵于忘筌尧人致歌于击壤陶令取逸于无弦音留情以待物亦同礼于自然此乐也平而不偏正而不回贫且贱不以之去冨与贵不以之来顔生得之陋巷而自然殷纣失之北鄙而人哀乐云乐云钟鼓云乎哉  

无声乐赋【`以区宇辑宁　　　　唐时要爲韵`】张　楷  

神旣和而人不可诬化将兆兮道与之俱故圣人张乐于无声之境以造化夫寰区乐之作焉所以节百事物旣忘矣于是奉三无其用秩秩其风于于发自灵府达于道枢乐师盈庭政行于靡击靡考防衣在御化成而不曳不娄爰自周隋上达尧禹或理或乱时更万主谁不欲肃清家邦统一区宇莫能知无声之乐而政教斯聚慆堙旣考于鸣弦节宣岂专乎促柱移风莫大于出令修德不在乎观舞故曰犹有五起政之所急征之则道存微明行之则人用宁辑所谓君子设法贵与物宜日闻之政四方以宁过此以往予亦知其不经肆皇家之首出庶物也髙张政典而疏数适中深具揖让而刚柔洽时且无惉懘之风岂荡然而不反何异阐谐之作故贲然以来思是以素王闲居而观卜商体政以妙愿尽趋隅之礼以闻恺弟之要不可以耳察又难以目照方知夙夜之诗遂合无声之兆  

乐德教冑子赋【`以育材训人之　唐本爲韵依次用`】李彦方  

王子垂训导于门子戒骄盈于代禄厉师严以成教诲敷乐德而宣化育长能从而可久幼能正以不黩恱之以道宁假乎干戚羽旄动之斯和讵资乎匏土革木是知深于乐者岂徒然哉畅生成于寿域导纯粹于灵台明明而六德是以荡荡而羣心有开瞻之在前伫将成于国栋由此而选庶有嗣于乡材登于隽造释其奸回聆音乃接武而至乐喜而差肩载来且于中者表得中而可尊和者达至和而不紊繄吾道之克广谅乃心之是训青衿选其恱学绛帐资乎待问于以识琬琰之姿于以言始终之训然则只者敬也居敬足以修身彞者常也守常而能化人萃羣生之济济达诱善以循循肃穆以居而文明有耀条畅斯及而乐教惟新然后以孝友俾其师资春秋则教夙夜惟寅广博易良人胥效矣美父母兄弟谁能间之内必成性外无越思匪铿锵而感物咸敬顺以亲师异齐国之闻于宣父叶虞帝之命以后防惟德音之是进岂奸声之能混入于国学习者由是知归祭于瞽宗享者于焉报本至哉圣人之设教谅终古而无损  

乐德教胄子赋【`以育材训人之　唐本爲韵依次用`】罗　让  

至乐之极兮德教所畜德者体中和而定刚柔教者正情性而端耳目旣垂法于国胄亦布政于方族四术允正三行只肃所以明俊选之标表所以致才贤之蕴育比师严而道尊信仁行而礼复乐正初协司成理该被其风而导其志涤其滥而释其回持筋骸以固束刷性灵而洞开德义可依异射宫之取士程准斯在同杍人之理材乐且致之行之广运内无声以是托表中庸以垂训在敬逊以务时资端慤而待问斯乃成性所臻斆学相因旣广博而克已抑直易而藩身不待考击兮教备无假拊搏兮行醇以道应物以乐和人事且符于米廪义且畅于成均将俟乎绮纨之子率变何患乎膏粱之性难驯茍以我于木铎尔宜必诚必信茍以我于藻镜尔宁不智不仁庶居之也泄泄谅诲之乎谆谆在声音之道兮以律度是维谐和是司在德教之术兮以友敬爲仪忠孝爲师固舎彼而取此念钻之而仰之足使放心精正体道希夷罢铿锵于师氏识明命于后防宁鼓箧而徒至必抠衣以慎兹俾行乎乡党尊尊长长俾立乎黉塾庸庸只只夫然则寛愿者日益简傲者日损习语舞而殊源敦诗书而异壸斯教也教之至诚天下之本  

乐德教胄子赋【`以育材训人之　唐本爲韵依次用`】徐　至  

至哉乐爲德也保太和茂生育是以先王法之以成教乐正尊之以示睦将磨琢于仁义匪铿锵于匏竹洋洋乎节以惠和煦煦然致其防肃其仪不忒故容止可观其道旣乃进退可复信月将而日就庶不謟而不渎且有教无类道之原来廉让之风斯扇恺弟之德不回趋隅以继其志待问以成其材于以见易和之容参于前也中庸之德夫何逺哉何必朱干玉戚一起一偾将以宫商克悬角征潜运鳬趋碧沼皆籍籍于令名鱼贯青衿各愔愔于淑问百行由是内融三德于焉成顺俾夫迁善者乐以陈修巳者德以真乐者乐也可以乐其孝友德者得也可以得其忠臣昔后防所以推其典乐虞舜所以称其圣人岂不以人心感乐乐其有伦者哉今国家德教绥于九有礼乐达乎四维朴素逺符于轩氏和乐方轶于周诗多士济济百僚师师明诚之德可见中和之乐在兹自君臣达乎父子性成也何莫由之由之伊何行之非逺亦由端本去末化遐自阃然后外可以维城中可以补衮于与乐乎实教人之大本乐德教胄子赋【`以育材训人之　唐本爲韵依次用`】郑　方  

国有学家有塾播乐德之文采率胄子以化育始先激其清浊而后攻其节目鼔箧之士宣声音以相和挟杖之时俾心志而思服语于效者执德不回道以乐者知阳必来盈耳之声讵作理心之教有开实爼豆之闻矣宁钟鼓而云哉动于外而畅于中使和其性进以德而举以事各尽其材惟其斆学必有谟训咸养以致和强学以待问观德毕贤愚之贯序德同长幼之分岂不以乐之至也通乎神教之至也慎乎身惟彼乐之爲德是彰教之有伦不在匏竹设金石振乃贵于只庸备孝友陈岂不念终始而典学美教化于成均遂乃与诵讽观屈伸斯可以移风易俗不止于温故知新保和于心畅五声而授之有道将逊其业崇四术而之在人厥类可知允怀在兹谅审乐以知政由切问而近思初感至音听角声而恻隐变矣终怀雅性闻羽奏而寛大似之且被之以箫管加之以训辞升学而在于春候合射而戒于秋时然则不教以中和不能知乐不教以博依不能安诗是以学者爲王化之端乐者系国风之本故曰观大学之道然后刚知因而满知损  

乐德教胄子赋【`以育材训人之　唐本爲韵依次用`】刘积中  

惟天惠人惟王司牧必资立乐以化被聚贤而政肃乐垂六德允接于生灵人抱七情于是乎修睦故命乐官宣乐德之防教国子俾国人思服施行而万邦作乂动荡而羣生茂育原其诏司乐辟灵台选国中之胄子集宇内之瓌材示中和于前俾行而不怠尊只庸于次将守而不回实克孝而克友必无间而无猜缅赜谟猷明征义训乐同和而会极纲有条而不紊中爲忠告俾邪者奉忠格之心和乃适正制刚者守调适之分非有象以外感乃无声而潜运只敬不逾庸言是尊率威仪而允淑致言行之惟醇睦烝烝之孝诚全乎天性勗怡怡之友义原乎天伦设教之规爰立列乐之事方陈是将崇德教播成均议道自巳建中于人夫就学必时爲乐在兹春诵夏弦顺阳而乐功犹懋无虐无傲率下而乐德増丕所以舜命伯伯让防立之以四教道之以六诗然后学制敦浃国经允厘通至性于伦理垂善教于师资慕其人则遐不谓矣仰其教则学以知之方今政举道光文修武偃播崇德爲宣风之始训国子爲化人之本忝承教之在躬庶声名之不逺  

乐德教胄子赋【`以育材训人之　唐本爲韵依次用`】杜周士  

国家自诚而明讲信修睦旣移风以设教每登贤而制禄由是命司乐之职掌彼成均教舞勺之童取诸乡族常德咸事庸言可复纳诸轨物则物有其容摄以威仪则仪无不淑日就月将不疾而速于以见中和之教克修杞梓之材可育观鼓箧请益摄齐员来严师尊道至矣休哉捧函文之筵无思不厌听撞钟之问有说必该心不忘于翼翼视有主于梅梅审依仁即童防之求我语成器如杍人之理材且鼓舞铿锵徒闻于物格兴道讽诵亦资于释回岂如中以理心和而适分敬居简而可久德有常而不紊孝实天经友爲义训本其至也可以赜天地之情引而伸之可以畅雍熙之运则知敦和章德在圣与仁革防惑于初志致辉光于日新于以代天工则庶绩时序于以施邦教则百姓皆淳斯可谓理以乐成俗师以贤得人于戏至教在兹无从匪彞合游洋以来学任道德而爲资孝友只庸则无不顺者自上下下可咸使由之夫然则乐之教也义微而婉以八音爲制以六德爲本旣履孝而资忠宜任重而道逺若然者安得不慎其终而思其反者也  

奉制试乐爲御赋【`以和乐行道　唐之本爲韵`】元　稹  

臣伏奉庚寅之诏曰天子以乐爲御其义则那臣以爲引重任者无御不可播盛德者非乐而何蟠乎地而极乎天周流旣超于马力发乎迩而应乎逺驰声亦倍于銮和喻之爲至此实居多大道旣移则舞行象成于倒载小戎或驾则琴音决胜于驺歌故圣王取彼驩然方诸沃若制其节奏戒乎行作听祈招之什冀絶迹于覆车赋盘游之词俾虑危于朽索是以南薰驰而虞德盛北里骋而殷道恶控海内当并骛于勋华执人柄岂争功于良乐斯御也动无险阻发自和平周旋罔害欢爱则行止之而优游灵府推之而浃洽寰瀛非劳辕轭但布茎英陋乎足迹运以精诚尔或驰驱难期于无灾无害我之歩骤乃在于大鸣小鸣故曰得禽而诡遇不如率兽以仁声且跋渉者疲于山川条畅者格乎穹昊慕六律而百蛮麇至锡有功而诸侯轨道岂出户庭非专击考乘四时之变哂六辔之徒施鼔八风而行知八骏之非室于是屏造父命后防或无声而至矣或先进以导之岂独周域中而利其衔防亦将肥天下而狭乎骨肌若此则宇寅盖犹乎一马牵制尽在于四维虽质文更变而公共操持莫不得之者昌失之者损俗化清而鞭朴废和顺积而车书混故臣稹前跪而言曰引重任者御爲之先播盛德者乐爲之本伏惟皇帝陛下推是心而居其奥臣徒欲贡所闻而安敢窥其阃  

宣尼宅闻金石丝竹之声赋【`以圣徳千杞发于五音爲韵  

唐`】王　起  

鲁恭王益宫于孔氏坏宅于阙里闻金石丝竹之声有六律五音之美清泠始奏异洞庭之载张寂寞而来非钧天之可视或管或磬以禋以祀徒在庙而见听岂升堂而足拟当其摄齐而进拾级而前逺近犹惑铿锵始传式感王心聘国无劳乎七十克谐圣域抠衣若化乎三千信不击而不考实之而又惟金也振舂容而无阙惟竹也象吹嘘而未歇愔愔击石如荷蒉之初闻杳杳挥丝疑孺悲之来谒所以表正声之感所以同古乐之发遐想乎返鲁之年追思乎在齐之月回环栋宇缭绕庭除惟恍惟忽皦如绎如心方啓乃乐可依于固将极天而蟠地岂徒舞兽而跃鱼疾徐有则清浊不忒非审以知政非作以崇德藏书之壁时绎绎而难分梦奠之楹乍洋洋而未测响杂乎鸿鹄韵调乎宫羽丝管不形簨簴无覩固可掩歌钟于二四配茎英于三五及夫铿尔乐阕油然思深覩奥且惊夫盈耳广居由是而革心岂不以感上圣之防闻至德之音哉皇家始崇儒礼莫先襃圣尊素王之号广旧宅之敬傥逸韵之再闻播乎乐府之盛  

宣尼宅闻金石丝竹之声赋【`以圣徳千祀发于五音爲韵  

唐`】许康佐  

喤喤乐声瞻言阙里视之不见听之盈耳宫墙如在可配于铿锵德音不忘曷间于年祀猗欤原至乐之作异凡音之起静而疑深絶而复寻绎如迭奏嘒若同音岂幽通于造异中出于人心聆其节奏相夫击拊发和鸣于阃域应流韵于墀庑旣嗟乎可得而闻又思乎其所不覩疑一唱之叹且至于三比众音之和不容于互莫不动心而骇耳感今而怀古锵若在悬哀如在弦笋簴无形异和戎之二四声诗合雅同鼔箧于三千事宁同于想像理实閟于言筌尔其融泄克谐肃雍清越通明洞幽变化翕忽激数仞以徐来触两楹而静发凭合莫以方奏流间而未阙故能动心导和向皆顺正德有符于解愠教实倍于施令式彰乎不测之神以见乎多能之圣俾恭王之是惊闻斯行诸稽太师之所谓始作翕如且遗音于栋宇宁假手于虚于是辨清浊节疾徐知笙簧之迭和讶钟鼓之相于其变无方其来不极静好交至激扬未息简子梦中之遇其志则流灵公濮上之音其声多慝曷若舒啴缓遵肆直俾夫音声之道感通咸听此而知德  

吴公子听乐赋【`以四声　　　　唐爲韵`】髙　郢  

延陵季子节髙神融博辨精通其识达其听聪方辞吴而聘鲁因请乐以观风主人于是设嘉响进乐工陈金石丝竹于堂上舞干戚羽旄于庭中客乃凝情涤虑幽听遐想翕如也见雅调之始作美矣哉叹至德之弥广自周而下自郐以上备闻变态之音默见兴亡之象时则崇牙对望猛簴相向槌钟击鼓乍陵厉而清壮鸣磬戛弦又发越而寥亮八音宣六律畅马弭髦而仰秣鱼竦鳞而跃浪信可以察邦国政教之盛衰见造化阴阳之情状及夫曲已终奏斯阕言之者莫隐观之者咸恱足使防旷心沮牙期思絶是知大乐与天地同和大礼与天地同节乃爲理之枢柄化人之轨辙者也夫听者纳于耳而察于心伊事也传于古而继于今阳春白雪之歌其和寡流水髙山之曲其意深姑使清浊不乱郑卫莫侵虽千载之后亦何谢乎前贤之知音  

吴公子听乐观风赋【`以自郐已下无闲焉爲韵`】  

【`唐`】阙　名  

有东吴子博识洽闻欲观风于上国期属意于南薰审乐声以殊志将理化之可分名籍籍以播物意飘飘以凌云聿来洙泗当周之季礼乐之化巳亏文武之音亦坠嗟蒙瞽之多逸叹君臣之不自阅邹鲁之儒书独可称其乐尔乃金石迭奏匏革互起主每齐于屈伸客克谐于音防慈爱于寛裕展肃敬于廉耻和风陶陶以感心繁音洋洋以盈耳刚不怒兮稽其度柔不慑兮得其理虽曲度而屡絶尚铿锵而未已政教则异襃贬无愆题深思于唐俗称大风于齐篇察诗之不困知郑祀之不延释犹憾之南籥愍黍离之东迁是皆清明华鉴修短昭然虽谓千祀曽何闻焉幸遇休命沐兹至化太和覃于夷狄神功格于上下五英六茎之义咸池大章之徒与历代而共乐匪古有而今无且夫乐着太始配天爲大实欲庶物之畅茂非独五音之繁会故省乐之理明乎否泰方且乐于无声又何假闻乎自郐  

齐人归女乐赋【`以题　　　　　唐爲韵`】阙　名  

昔齐人馈鲁倾城者十八人瑰艳絶代绮罗娇春洞横波于慢脸回流风于嫋身盖以仲尼定鲁礼乐制齐君臣斩倡优于夹谷之防复土田于汶水之滨故遏云与回雪实内图而外亲将败鲁之政弱齐之邻鲁君臣果不端操迷不先觉闻进淫哇之声皆忘圣人之学城南于是考雷鼔黕云幄结齐鲁之欢受郑卫之乐咸烦音之惉懘成正声之蹖駮夫子则不可救其失复其迷望山以命操观凤凰而衔凄痛王纲之荡荡顺天命之栖栖鲁侯若盛德是树古道是稽抑丽靡而不纳见圣性以思齐知季孙之僭惟仲尼是与足以受无疆之休足以振将坠之绪何敌国之敢抗良霸功之可伫悲夫任权臣之倾国纳文马与美女荐神祗之所歆诱耳目而不拒荒笑语之哑哑溺衣裳之楚楚由是齐日以长鲁日以微见邻国之侵地闻志士之沾衣虽代祀则逺而德音不违往者不可谏来者犹可追若监鲁道之有荡放郑衞而不归则可以得域中之大致天下之肥者矣  

乐在人和不在音赋【`以圣人沿民情以作乐为韵`】  

【`米`】朱长文  

盛德兴乐至和本人不在八音之制尽由万化之纯旣备情文用写欢心之极岂专声律知非末节之因窃原乐与天同音由人起盖喜怒哀乐旣休于外而噍啴散厉遂形于此惟圣人图化俗而有作慎感民之所以积中发外必资恱豫之深易俗移风非特铿锵之美于时神武外震烈文内宣跻八荒于寿域陶万汇于神天于是制以雅颂播之管弦旣乘时而更制唯探本以相沿顺气正声爲羣情之影响黄钟大吕乃至理之蹄筌羽毛干戚兮是谓繁文管籥钟鼓兮孰称至乐惟羣元咸得其情性而雅奏密调于商角理出自然识归先觉四时当而天地顺旣效缉熙百姓乐而金石谐未论清浊且夫不僞者惟乐可畏者惟民听暴君之作则蹙頞而多惧闻治道之奏则抃跃以归仁非声音之异道盖忧乐以殊伦是以鼔清角于晋邦曽遭旱暵歌后庭于唐室谁复悲辛是以兴替关时盛衰在政桑濮非能致乱也乱先起于淫僻英茎非能致治也治必逢于睿圣未有功盛而乐乃不作未有民困而音能协正荀公尝定于斯律终贻晋室之忧郑译虽改于旧音曷救隋人之病噫莫备乎二帝之大乐莫隆于三代之仁声庶尹允谐兮听其击拊嘉容夷怿兮感其和平小则草木之繁膴大则穹壤之充盈非皦绎之能及实欢欣之所成舜庙笙镛凤有来仪之应周庭簨簴民怀始附之情异哉乐出于和而还以审政之和音生于乐而复以道民之乐逮王道旣逺叹古风寝薄绛灌构害而孝文之议遂寝房杜未备而贞观之时不作幸逢圣代之缉熙旣有名臣之咨度揆太府之尺以爲之度累上党之黍以爲之籥推乐本之先立感舆情而咸若上方乘百年之极治而集六圣之睿谟臣请告成于萧勺  

今乐犹古乐赋　　　　　　　【`宋`】范仲淹  

古之乐兮所以化人今之乐兮亦以和民在上下之咸乐岂今昔之殊伦何后何先俱可谐于雅颂一彼一此皆能感于神人原夫惟孟子之谟猷激齐王之思虑惠民之道将进述乐之言斯着以谓昔时搏拊实用洽于羣情此日铿锵亦足康于兆庶盖在乎君臣交泰民物滋丰和气旣充于天下德华遂振于域中寔万邦之所共谅百世之所攸同听此笙镛曷异闻韶之美顾兹匏土宛存击壤之风孰是孰非爰究爰度且何伤于异制但无求于独乐移风易俗岂惟前圣之所能春诵夏弦宁止古人之有作若乃钧和其用调审其音上以象一人之德下以恱万国之心旣顺时而设教孰尊古而卑今六律再推自契伶伦之管五声未泯何慙虞舜之琴其或政尚滋章民犹劳苦乐虽遵于前代化未畅于率土曷若我咸臻仁寿共乐钟鼓八音时序命防而不在当年万舞日新教胄而何须往古若然则不假求旧惟闻导和其制也虽因时而少异其音也盖理心而靡他播兹治世之音无逺弗届较彼先王之乐相去几何今国家大乐方隆休声遐被曽不惑于郑卫自能和于天地举今古而酌中与英茎而岂异  

## 御定历代赋汇卷九十二  

音乐  

舞赋【`有序　　　　　　　　　汉`】传　毅  

楚襄王既游云梦使宋王赋髙唐之事将置酒宴饮谓宋玉曰寡人欲觞羣臣何以娯之玉曰臣闻歌以咏言舞以尽意是以论其诗不如聴其声聴其声不如察其形激楚结风阳阿之舞材人之穷观天下之至妙噫可以进乎王曰其如郑何王曰小大殊用郑雅异宜弛张之度圣哲所施是以乐记干戚之容雅美蹲蹲之舞礼设三爵之制颂有醉归之歌夫咸池六英所以陈清庙协神人也郑卫之乐所以娱密坐接欢欣也余日怡荡非以风民也其何害哉王曰试为寡人赋之王曰唯唯词曰  

夫何皎皎之闲夜兮明月列以施光朱火晔其延起兮燿华屋而熺洞房黼帐祛而结组兮铺首炳以焜煌陈  

菌席而设坐兮溢金罍而列玉觞腾觚爵之斟酌兮漫既醉其乐康严顔和而怡怿兮幽情形而外扬文人不能懐其藻兮武毅不能隐其刚简惰跳踃般纷拏兮渊塞沈荡改恒常兮于是郑女并进二八徐侍姣服极丽姁媮致态貌嫽妙以妖蛊兮红顔晔其扬华眉连娟以増绕兮目流睇而横波珠翠的皪而照燿兮华袿飞髾而杂纎罗顾形影自整装顺微风挥若芳动朱唇纡清阳亢音髙歌为乐之方歌曰摅予意以观兮绎精灵之所束弛急之弦张兮慢末事之委曲舒恢炱之广度兮阔细体之苛缛嘉闗雎之不淫兮哀蟋蟀之局促啓防真之否隔兮超遗物而度俗扬激徴骋清角赞舞操奏均曲形态和神意协从容得志不劫于是蹑节鼓陈舒意自广游心无垠逺思长想其始兴也若俯若仰若来若徃雍容惆怅不可为象其少进也若若行若竦若倾兀动赴度指顾应声罗衣从风长褎交横骆驿飞防飒沓合并鶣燕居拉防鹄惊绰约闲靡机迅体轻姿絶伦之妙态懐慤素之洁清修仪操以显志兮独驰思乎杳冥在山峨峨在水汤汤与志迁化容不虚生明诗表指嘳息激昻气若浮云志如秋霜观者増叹诸工莫当于是合场递进案次而俟埒材角妙夸容廼理轶态横出瑰姿谲起眄般鼔则腾清眸吐哇咬则发皓齿摘齐行列经营切儗彷佛神动廻翔竦峙击不致爽蹈不顿趾翼尔悠徃闇复辍已及至回身还入迫于急节浮腾累跪跗蹋摩跌纡形赴逺漼似摧折纎縠蛾飞纷猋若絶超鸟集纵弛殟殁蜲蛇姌嫋云转飘曶体如游龙褎如素蜺而拜曲度究毕迁延防笑退复次列观者称丽莫不怡恱于是欢洽宴夜命遣诸客扰攘就驾仆夫正防车骑并狎巃嵸逼迫良骏逸足抢捍凌越龙骧横举扬镳飞沫马材不同各相倾夺或有逾埃赴辙霆骇电灭蹠地逺羣闇跳独絶或有宛足郁怒盘桓不发后往先至遂为逐末或有矜容爱仪洋洋习习迟速承意控御缓急车音若雷骛骤相及骆漠而归云散城邑天王燕胥乐而不泆娱神遗老永年之术优哉游哉聊以永日  

舞赋　　　　　　　　　　　梁简文帝  

酌蒲桃坐柘观命妙舞徴清弹丱发初笄参差俱集信身轻而钗重亦腰羸而带急响玉砌而迟前度金扉而斜入似断霞之照彩若飞鸾之相及既相看而緜眎亦含姿而俱立于是徐鸣娇节薄动轻金奏巴渝之丽曲唱碣石之清音扇才移而动步鞞轻宣而逐吟尔乃优游容豫顾盼徘徊强纡顔而失笑乍杂怨而成猜或低昻而失侣乃归飞而相附或前异而始同乍初杂而后赴不迟不疾若轻若重盼鼓微吟回巾自拥发乱难持簪低昜捧牵情恃恩懐娇妒宠  

舞赋　　　　　　　　　　　【`唐`】平　列  

陈思王荣分帝子宠列天孙集贤东阁追宴西园使赵女携琴文君送酒刘桢吮墨而作赋王粲称觞而献寿乐者所以节宣其意舞者所以激扬其气不乐舞以调风俗不舞无以摅情志王乃奏长歌登舞阁征絶伎于行宫命夭姬而走索同曵绪之翩聫状跳丸之挥霍即使燕姬抚琴秦女吹笙楚妃歌防露之曲陈后唱结风之声则有楚媛巴儿齐童郑女蹑凌波之缓歩曳飞蝉之薄缕掩长褎以徐吟顿纎腰而起舞低鳯鬟于绮席聴鸾歌于促柱烛若蓉蕖折波而涌出婉若鸿鹄凌云而欲举其为体也似流风廻雪而相应其为势也似野鹤山鸡而对镜总众丽以为资集羣眸而动咏观其蹑影赴节体若摧折将欲来而不进既似去而复辍回身若春林之动条举袂若寒庭之流雪乃其指顾彷徨神气激昻竦轻躯以鹤立若将飞而未翔作之者不知其所观之者恍若有亡别有丘园羇旅簪缨无序擢髙枝于芳桂挺茂榦于长楚顿雌雄于飞伏卜行藏于虎防思擢太常之第求奉扬庭之举  

观舞赋【`有序　　　　　　　　汉`】张　衡  

客有观舞于淮南者美而赋之曰  

音乐陈兮防酒施击灵鼓兮吹参差叛滛衍兮漫陆离于是饮者皆醉日亦既昃美人兴而将舞乃修容而改服袭罗縠之杂错申绸缪而自饰拊者啾其齐列盘鼓焕以骈罗抗修防以翳面展清声而长歌歌曰惊雄游兮孤雌翔临归风兮思故乡搦纎腰兮互折嬛倾倚兮低昻増芙蓉之红华兮光灼烁以发扬腾嫮目以顾盼兮盼烂烂以流光连翩络绎乍续乍絶裾似飞鸾褎如廻雪于是粉黛弛兮玉质粲珠簪挻兮缁发乱然后饰笄整发被纎垂萦同服骈奏合体齐声进退无差若影追形  

观舞赋【`应魏　　　　　　　　唐王教`】谢　偃  

惟钦明之昌运应灵图而嗣箓纽三代之离术正千龄之差朔可以治定制礼可以功成变乐实磐石之攸寄固维城之斯属欣微生之多幸滥髙选于名藩列通籍之渥惠承置醴之殊恩晨曳裾于东阁夕侍宴于西园于时霜气敛霭夜景澄廓云撤层台烟销连阁流月华以照耀间星文而灼烁岩桂偃而未雕宫梧纷而就落于是罗荐周设黼帐髙舒露凝珠网风清玉除烛浮辉于缇幕灯笼光于绮疏尔乃咀清哇扬激徴金石奏丝桐理竒调间发新声互起从宴洽而忘疲欢情畅而未已于是燕余齐列绛树分行曳罗裙兮拖瑶佩簪羽钗兮珥明珰擢纎腰以孤立若卷旌之未扬纡修袂而将举似惊鸿之欲翔退不失伦进不逾曲流而不滞急而不促弦无差褎声必应足香散飞巾光流转玉若乃巴姬并进郑媛俱前对席齐举分庭共旋乍差池以燕接又飒沓而鳬连止有余态动无遗妍似两艳之同发类双花之偶鲜进止合度俯仰若一节缓则顾迟唱速则回疾殊姿异制不可谈悉若夫金翠的皪缃绮参差方趋应矩圆歩中规飞钿雪落颓鬓云垂舒类飞霞曳清汉屈若垂栁萦华池既而曲变终雅奏阕清角止流商絶顿华履以自持整文袿而竚节始绰约而回歩乃迁延而就列于是君王悠然懐古怡然自适迁思回虑弛悬改夕揖摛藻之賔引良谈之客然后讨覈八索诋诃六籍语妙则众絶希夷论逺则喻穷开辟议先哲之往轨考前王之余迹方欲草登封之颂勒云亭之石与日月而齐明同天地之不易  

鞞舞赋　　　　　　　　　　【`晋`】夏侯湛  

专竒巧于乐府兮苞殊妙乎伶人匪繁手之末流兮乃皇世之所珍在庙则格祖考兮在郊则降天神纳和气于两仪兮通克谐乎君臣协至美于九成兮等太上乎睿文  

两阶舞干羽赋【`以皇风广夷　唐夏谧清为韵`】阙　名  

寰海之内长沙大野妖星既落兮天履其下皇帝将欲罢铸兵归防马舞比干羽文化区夏在昔则格虞氏之逺人于今则彰我朝之风雅日丽黄道帝临丹墀鼓灵鼍兮旂翠风登舞童而诏乐师两阶俨然而八佾舞之顾歩而动兮成文在兹拊金悬始求声于律吕扬玉戚非取象于华夷且干者兵器去其用而持其实羽者乐音美其声而秉其质是用抑扬于倒载之后鼓舞于饰容之日肃穆壮成舒迟静谧周旋乎东向西向行列乎左墄右墄所以増广殿之煜烜所以符太阶之光明然后叶顺气继和声骛精而白日重贯造物而洪炉再成必使万类千品四维八纮革心而来约泄泄于灵府鼔腹而进仰巍巍于穆清吾君是以黜掌上之纎腰弛庭中之妙戏况丸劒挥霍巾盘慢易或汹涌于鼇抃或翩翻于鸟企谅文徳之无补于乐情之为伪若其条畅旁逹声明逺被俾其洞心骇耳屈膝交臂是知至诚可以幽通大乐兹焉綂同彼仪鳯之瑞格神之功虽非至理是必同风不然曷能去肉刑除脂网福如山峙泽若河广盖总干动其形容理国观于指掌而巳客有窥万舞美柏皇然后赋两阶之事知五乐之方  

开元字舞赋【`以全徳崇文通　　唐节声色为韵`】阙　名  

礼以训俗乐以移风粤我皇兮是崇字以形言舞以象徳肇开元兮是则是知圣人之合舞也既所以诞敷文教亦所以拟象周旋自我作古示不相沿岂比夫汉主习五行之典虞后陈两阶之前干戚之容虽备文字之防未全何以哉尽美尽善待吾君其具焉望之如云圣人为君横御楼于北极张古乐于南薫八佾之羽仪繁防七盘之绮褎缤纷雷转风旋应鼍鼓以赴节鸾回鹤举循鸟迹以成文周瑜之顾不作苍颉之字爰分竦万方之壮观邈千古之未闻其渐也左之右之以引以翼整神容而裔裔被威仪而抑抑烟霏桃李对玉顔而共春日照晴霓间罗衣而一色雾縠从风宛若惊鸿匿迹于往来之际更衣于倏忽之中始纡朱而曳紫旋布緑而攒红傅仲之词徒欲歌其俯仰离娄之目曽未识其变通懿夫乍续乍絶将超复发啓皓齿以吟风腾星眸而吐月揺动赴度或乱止以成行指顾应声乃徐行而顺节且歌者所以导志舞者所以饰情观其容也或以移乎风俗察其字也或以表乎贞明振古不睹斯今独荣掩云门而夺大濩鄙咸池而陋六英一人有作万物咸亨臣固迷于日用愿颂美兮载厥声  

太清宫观紫极舞赋【`以大乐与天唐地同和为韵`】张复元  

乐者所以谐万国舞者所以节八风故宗致紫极之舞朝太清之宫俾观舞以知徳徳以容备省风以作乐乐以文同吾君缵道纪修祖功将有事以朝献必斯舞之是崇方其一人在庭羣后列位奉常执礼以恭命太乐陈仪而蒇事望圣主以龙升见舞重而麇至舞之作矣应其度而展其容乐乃徧焉动于天而蟠于地其始也顾歩齐进蹁蹮有序既乍抑而复扬遂将坠而还举始蹑迹以盼睐每动容于取与陈器用之煌煌曳衣裳之楚楚观乎俯仰回旋乍离乍聨轻风飒然杳兮俯虹霓而观列仙飘飖迁延或却或前清宫肃然俨兮若披云雾而覩青天惟紫也取紫宫之清惟极也明太极之先用之则邦国之光备施之则中和之气宣徐而匪浊比上帝钧天之乐静而不过小圜丘云门之和亦何必持彼羽旌方闻乎得礼执其干戚然后为止戈彼延陵空叹于象箾宋玉徒美其阳阿讵能合天地之大徳调阴阳之大讹者乎洪惟我后遵祖为大道其乐使万物无不宣饰其容使兆人无不頼客有观而作颂愿播之于九域之外  

太清宫观紫极舞赋【`以大乐与天唐地同和为韵`】李　绛  

开元中赐海内以正朔示天下以礼乐舞紫极于宫庭飨元于云幄乃树以旌旃设以宫悬由中出以表静用上荐于告防盛徳之容昭之于行缀至和之节奉之以周旋激乎流音之下存乎大乐之先八佾以敷肃然舞于清庙九奏之作杳若享乎钧天如是则文始不得盛于汉日大章未可比于尧年振万古而独出岂百王之相沿洎乎秉翟而叙候乐以举协黄钟歌大吕乍阳开于箫管忽阴闭于柷敔淹速以度正直是与若中正而离立复徐动而进旅和之感物应鸟兽以跄跄礼以成文垂衣裳之楚楚由是俾有司夙夜在公候吉日鼓钟于宫方将万舞爰节八风于以易其俗于以告厥功因乎所自制在其中申敬也其恭翼翼宣滞也其乐融融齐无声于合莫感有情而统同则其业之所肄习之则利作兹新乐着为故事享当其时舞于此地退而成列周庙之干戚以陈折而复施鲁宫之羽籥斯备美乎冠之象以峨峨舞其容以傞傞合九变之节动四气之和散风以条畅洽皇化之多是时也天地防人神防舞有容歌无外故曰作乐以象徳有功而可大舞中成八卦赋【`以中和所制盛　唐徳斯陈为韵`】张存则  

乐之容舞为则导于情崇于徳制其衣而五方咸备颁其序而八卦不惑然后体利贞而疾徐有度法行健而循环不穷数盈而刚柔匪杂缀短而明徳将融初配六以回旋状马行于此及变三而成列知龙化其中信乾坤之简易应金石之变通于是步日而前因风而举乗飘飏而婆娑杂沓映照烛而长短合序既顺之而不却亦明之而有所则离巽之不差岂进退之无旋则有应水之理象木之规叠若奔溜散如繁丝五色相宣谓神初负八音咸奏知灵鳯来仪震也坎也何斯违斯既以恱随企其遵令象山而乍结乍凝依泽而若游若泳状巍巍之徳仰之弥髙节荡荡之音于斯为盛是知艮兑之为美故必随而不竞是故圣人穷乐之变制舞惟新效知来而藏往故有要而有伦非干戚之前设若钧天之所陈至若卿云共临瑞日同霁乍离乍合若翔若滞随方辨色非前代之旧章应节成文实我唐之新制是知舞以适道无颇乐以审政同和观象取则异乎侧弁峨峨则斯舞也实百代之不讹  

舞中成八卦赋【`以中和所制盛　唐徳斯陈为韵`】白行简  

卦惟体徳舞以象功分其节于乾坤之位列其画于缀兆之中相彼六爻爰配数于六律侔兹八体俾叶义于八风原夫乍合乍离进旅退旅参于繇而九变无挠辨于位而五方有序作既自于天心用必在夫君所刚柔斯别皆取象于负图俯仰可观各分行于曳绪尔其舞既备位亦陈赞阳和之啓蛰助雷雨之解屯卦始画于庖犠当皇唐贞元之嵗易咸列于宣父在圣祖中和之辰度曲未终变态无极震艮以节其动止离坎以分其南北闻之者正性命而深和覩之者守精微而不贼继虞韶之尽美哂夏乐之慙徳征其本察其仪成于巽而徳风备矣变为兊而圣泽在斯近取诸身且表乎是则是效大合乎乐孰谓乎不识不知矧夫作者既取诸身演者必因于圣谅旷代而莫覩实于斯而为盛其始也取于卦而施诸人其终也观其妙而通乎政是以契兹穆穆异彼傞傞象在于中将致天地交泰徳形于外以明保合太和且夫周八佾而非美汉五行而徒制虽冠华秉翟于干戚之间起索隐钩深于天人之际曷若容止合于彖象幽赜殊乎卜筮客有欣千载之一时歌圣功而献艺  

舞中成八卦赋【`以中和所制盛　唐徳斯陈为韵`】钱众仲  

舞者乐之容卦者象之则故因舞以成卦乃观象以知徳八音是节位必配乎八风五方具陈衣必表乎五色是以徳从之理也功加有截化洽无为作乐以习舞同文而共规俾万姓覩而悦服百代勤而行斯懿其舞者员来乐人攸叙匏土革木兮夙设六律五声兮具举初就列以修容忽扬袂而进旅体殊舜乐九成徒辨其疾徐迹类羲文八卦自分其处所行缀罔失俯仰攸同乾坤定而有伦有要震兑分而自西自东禀雷泽以浃洽象天地之昭融纷纶乎抑扬之际辉焕乎节奏之中进退相依变易交映艮巽布而若离若合离坎峙而不哗不竞体山风之次序叶水火之情性周旋乎武之间繁防乎羽籥之盛既而谐管磬感神人卦成列而不已节有序而复频赴度应声倐鳯转而龙翥攒青拖紫骇霞粲而锦新翘遥兮比大章而未匹缥缈兮异钧天之下陈我后惟明旧章爰制以嗣以续不陵不替和乐且濡每立象以化人徳音不忘故体干而称帝是知卦之设也八方正四序和彼象功以明徳安可与兹舞而同科  

国子舞赋【`以持羽后见形　　　唐貌雍雅为韵`】阙名  

天子敛贤才之地合礼乐之府命宗伯因四时之宜教胄予以六代之舞惟徳是务以和为主翕左手以执籥就前轩以树羽方将发挥五礼张皇六诗忽投步而赴节乍整容而自持虽锵锵与济济必庸庸以祗祗及夫钟鼓铿訇丝竹宴衍音容间起干旄迭见屹然山立歘然风从观者如堵曷不肃雍实经国之洪范盖训人于中庸且乐以平其心舞以发其貌故无小无大是则是效宜合国之子弟实教人于忠孝其仪不忒其徳维馨逺人由是以来之故时无违命明神可得而礼矣故物无遁形大哉圣人其道可久约我以礼乐我以孝友覩蹮蹮之屡舞实循循之善诱文徳温恭则羽籥在归根之时武士发扬则干戈居蘖萌之后夫手之舞之有小有大成童舞象弱冠舞夏并允浃于生灵良克谐于风雅莫善于乐执而勿舎圣人若斯须而去身则孰垂拱于天下  

柘枝舞赋【`有序　　　　　　　唐`】沈亚之  

往者某值宴于郑卫之侯坐与客序乐作堂下行舞男女纷杂交贯率以百品而观者盖然既罢升鼓堂上弦吹大奏命为柘枝舞则皆排目矢座客曰今自有土之乐舞堂上者唯胡部与焉而柘枝益肆于态诚足以赋其容也因顾予绪之以洗客念赋曰  

昔神祖之克戎賔杂舞以混防柘枝信其多妍兮命佳人以继态防隆冠之防曳骛游思之情香兮注闪举以挥獝兮拖襟之防防曳骛游思之情香兮注光波于秾睇顾巧度之无穷兮将多变而若云扬厉唱于鼍鼓兮俨兰露之芳津汨旁俯以袅影兮荡风蕖于横茵愕兮若惊弛兮若懒歘然逴姹翔然嫣偃婉振修褎以抛拂兮韬纎肱以糅绾差重锦之华衣俟终歌而薄既而抑倚昂蹈节振臂驱防蹀以促碎尽戎仪于弱媚见孙律于武姓入西河之劒气曲响未遒边风袭吹闻代马之清嘶发言禽于咏类客曰若此之状也以郑卫而前陈吾固知其将坠  

湖南观双柘枝舞赋　　　　　【`唐`】卢　肇  

潇湘二姬桃花玉姿献柘枝之妙舞佐清宴于良时始其金罍欲陈象筵宿设考清音于弦管之部选丽质于绮罗之列何彼姝之婉娈媚戎服豪侠司司乐以鱼符发咏侍儿以兰膏荐洁华灯张翠被彻聴铜壶之刻漏瞻银汉之明灭伫新词以潜习隐含具而才阅恐急节之将差抚柔荑而不絶及夫阳乌浴彩寒鸡早晨登妆台而鸾鳯比翼对寳镜而菡萏争春桂裳馥以彩翠玉指皓以嶙峋互饰铅华畏浓澹之殊态共聴金管恐髙低之不均须臾饔正奉差司樽举酌左肴兮右胾兕觥兮玉爵朱题赩以垂虹素幕翩以腾鹤罗异果之芬芳映雕盘之错落时也羣工合奏弦悲管清升歌阕賔礼成于是乎鼍鼓啾鳯笙云骈四坐花芬两楹舞师巧诲于蹈厉谐优饰辩以纵横且曰不巾不掷匪铎匪舌古也郅支之伎今也柘枝之名因清角之繁奏见韶华之并荣佳人乃整金蝉収玉燕袭舞衫突舞弁珠彩荧煌钤光炫转外寳帯以连玉中丹裾而叠蒨则有鞶鉴逶迤琼瑰四垂鞾瑞锦以云匝袍蹙金而鴈攲将翺将翔惟鸳惟鸯稍随缓节歩出东厢始再拜以杂立俄侧身而相望思东南之美兮清风甚长凝情顷刻兮静对铿锵再抚华裙巧襞修袂将匀玉顔若抗琼珶懐要妙以盈心望深思而满背彼工也以初奏迎我舞也以次旅呈乍折旋以赴节宛约约而含情突如其来翼尔而进每当节而必改乍惨舒而复振惊顾兮若严进退兮若慎或迎兮如流即避兮如恡傍睨兮如慵俛视兮如引风褭兮弱栁烟羃兮春松缥缈兮翔风婉转兮游龙相迩兮如借相逺兮如谢忽抗足而相跐复和容而若谢势虽窘于趋速态终守乎闲暇飞飇忽旋鸾鹤聨翩撼帝子之瑶佩触仙池之玉莲拥惊波与急雪卷祥云及瑞烟词方重陈鼓亦再歇我举袂以容曳忽吐音而清越一曲曲兮春恨深一声声兮边思发伤心兮陇首秋云断肠兮戍楼孤月歌扇兮才敛鸣鼙兮更催将腾跃之激电赴迅疾之惊雷忽如厌乎挥霍戢余势以徘徊屹而立若双鸾之窥石镜专而望似孤云之驻蓬莱轻攒翠蛾稍拂香汗暂尔安逸复骋陵乱抽轧轧于蕙心辉纎纎之玉腕踌躇旷望若恋虞以南驰俯偻回旋非为刘而左袒拾华衽以双举露轻裾之一半花灼灼鼓逢逢防莹随蛇熠熠芝兰之露裾翻庄蝶翩翩猎蕙之风来复来兮飞燕去复去兮惊鸿善睐睢盱偃师之招周妓轻躯动荡蔡姬之詟齐公则有拂菻妖姿西河别部自与乎金石丝竹之声成文乎云韶咸夏之数然后能使燕赵慙妍威嫱掩嫮我之服也匪妹喜之牝鸡我之容也匪木兰之雄既多妙以多能亦再羞而再顾鼓絶而曲既终倐云朝而雨暮  

鸜鹆舞赋【`以屈伸俯仰傍　　　唐若无人为韵`】卢　肇  

谢尚以小节不拘曲艺可俯愿狎鸳鸯之侣因为鸜鹆之舞于是褫貂裘岸章甫在容止可观之际方见翼如当弦管互奏之时俄逞退旅伊昔王导延为上賔倍谒者让登之处遇羣贤式燕之辰俎豆在列尊卑且伦如服膺于末席方酬赏于主人导曰久慕徳音众皆倾想愿覩傞傞之态用荅嘤嘤之响非敢玩人以丧徳庻使栖迟而偃仰徒欲见长觜利距之能岂比夫弋林钓渚之赏公乃正色洋洋若欲飞翔避席俯伛抠衣颉颃宛修襟而乍疑雌伏赴繁节而忽若鹰扬由是见多能之妙出万舞之傍若乃三叹未终五音铿作颔若燕而蹙顿徳如毛而矍铄众客振衣而跂望满堂击节而称乐且喤喤之奏未终而泄泄之容自若于是媿饮啄尽欢娱聴式歌而调谦吐鳯观屡起而势若将雏以乐慆忧既醉者于焉见矣手舞足蹈辴然者岂得而无是知因此名闻那辞迹屈同渔阳之慷慨鄙五原之噎郁将美其率尔不矫怡然任真自动容于知巳非受侮以求伸况乃意绰步蹲然后知鸿鹄之志不与俗态而同尘  

舞影赋　　　　　　　　　　【`唐`】顾野王  

燿金波兮绣户列银烛兮兰房出妙舞于仙殿唱雅韵于清商顿珠履于琼簟影娇态于雕梁图长褎于粉壁冩纎腰于华堂萦纡双转芬馥一房类只鸾于合镜似双鸳之共翔愁冬宵之尚短欣此乐之方长  

霓裳羽衣曲赋【`任用　　　　　唐韵`】沈　郎  

儒有悦声教以自勗覩至乐于实録如宗之圣代制霓裳之□曲岂惟象徳以饰喜将以变风而易俗原夫鼎湖道洽董弦思深恶繁声以惑志思雅乐以理心调乎琴瑟之间无非故曲奏自云韵之下尽是凡音乃制神仙之妙响是知郑卫之难侵与钧天之潜契冀瑶池之可寻时也廷臣并观乐器斯设弦匏由是而居次箫管因之而在列假宫商之具举成曲度之妙絶变虚徐之歌态始讶遏云振飘飖之舞容忽惊回雪既应弦而合雅亦投袂而赴节已而乐自宸虑备于大常首琼殿之法曲改梨园之乐章配八佾以称美旌九功而无荒尽文物之全盛致众庶之欢康是知和平有因雅正无比既容与而在目复周旋有盈耳融融然节奏合度傞傞然周旋有防逸调奏兮既彻嘉名播兮未已今皇帝奕叶继代明徳是资开元之圣运复啓羽衣之余响宁遗观两阶之舞干既柔殊俗覩三清之仙乐复播明时下臣就列以贡赋喜闻韶而在兹  

霓裳羽衣曲赋　　　　　　　【`唐`】阙　名  

霓裳绰约兮羽衣蹁蹮髙舞妙曲兮似于羣仙于长若缓而若急雅音或断而或连想奏禁城之里如闻玉皇之前迎拍动容缥而罗衣曳雾含霜吐曲响亮而徳音彻天止有余态动无遗妍昔开元皇帝以海内清平天下丰足思紫府瑶池之乐制霓裳羽衣之曲夭夭而花貌呈妍冉冉而云鬟垂緑金石铿锵而不杂丝竹要妙而相续观夫降辇路临广场被羽衣披霓裳始逶迤而并进终宛转以成行舞随节以褎急歌和气而韵长退若游龙之乍婉进如惊鸿之欲翔趋合规矩歩中圆方想其奏也示安宁尚敦朴明乐之雅正辨乐之清浊雅声发乎宫商清音发乎征角似到蓬莱之殿见舞仙童如升太一之宫忽闻帝乐尔乃若止若行或竦或倾进退合度俯仰应声聴之而雅正斯在闻之而奸邪不生天地为之交防日月为之贞明今我皇绍唐尧之业继圣祖之徳制礼作乐而和兆人端拱垂衣而朝万国于是陈广乐宴羣臣郑卫之声是逺神仙之曲是亲雅音奏而合律妙乐作而入神变态而渡回风转顾歩而云飞霞新巳矣哉想曲罢而舞歇当皇州而正春  

霓裳羽衣曲赋　　　　　　　【`唐`】陈　嘏  

我宗心崇至道化叶无为制神仙之妙曲作歌舞之新规被以衣裳尽法上清之物序其行缀乃从中禁而施原夫采金石之清音象蓬壶槩俾槩俾乐工以交泰俨彩童而相对漓洒合节初闻六律之和揺曳动容宛似羣仙之态尔其绛节回互霞袂飘飏或眄盼以不动或轻盈而欲翔八风韵肃清音思长凄洞云于丹墀之下飒天风于紫殿之旁懿乎乐洽人和曲含仙意杂弦管之繁节澹君臣之思清凄满聴无非冲穆之音飒沓盈庭尽是云霄之事吾君所以凝清虑慕风无更旧曲用纂成功既心将道合乃乐与仙同恱康平于有截延圣寿于无穷美矣哉调则冲虚音惟雅正于以臻逍遥之境于以畅恬和之性遂使俗以廉平人无纷竞见天地之防合致朝廷之清净小臣抃而歌曰圣功成兮至乐修大道叶兮皇风流愿揣侔于竹帛赞化于鸿休  

歌赋【`有序　　　　　　　　　唐`】阎伯璵  

虞书诗言志律和声察乎歌以形言声以导律时其闻见聊因纸以赋曰  

验讴歌于乐府戒伶人以迭唱随转意合难为形状始趋曲以熙熙终沿风以飏飏缭绕容与逶迤超畅函五声之参差极六律之清壮原夫蹈性以纯密寛乎率心于悠旷或曲或止如坠如抗尽或可续应而不匮求无悠往去有遗意荆王感而増悲楚妃叹而掩泪察乎靡靡似浮丝以为绪聴乎累累若贯珠之为坠括繁言以入节同大道而无器浮而不荡聚而不盈比击鼓以作器寻鸣笛以遣声亘箫笳之易响乱楚汉之疑兵断絶齐爱支离带情或引商刻角或溃渭通泾思弹劒于逆旅念采菱于江汀发河激之慷慨奏沧浪之浊清赋扣角以凄切叹食薇之廉贞于是载赓载飏穨思覆句引韵下散沿源上遡若寒云凝于沙漠秋风起于燕路情激烈以懐霜气絪緼而掩露率意纵诞躭声指顾眷五噫之匪陋遵九章之沦悟委顿飇厉抑扬緜妙啓子均洛北之曲泉客理淮南之调或间以弹弦或杂以长啸陟防配徳登之于郊祀一唱三叹用之于宗庙至哉但疑其形容渊乎莫见其光耀蹈迹载徳流言居要九辩勤于水土二南分于周召寳鼎见于汾阴天马来于荒徼徒观其浩浩嫋嫋沨沨泱泱尧帝继于虞帝禹迹尽于殷王省周诗于鲁防钦汉风于沛乡嗟人命之何幸逢天道之昭彰谅股肱之匪懈载元首之辉光制颂创雅漂齐流商瞽统乐教士符人康展来苏于日域谐击壤于皇唐附威仪之济济和金石之锵锵白云互进緑水激扬聊以永日歌而无荒  

聴歌赋【`应魏王　　　　　　　唐教作`】谢　偃  

君王以政隙务闲披翫余日辟华轩以遐想临风庭而自逸于是屏青编收缥帙息柔翰韬雅瑟情廓志逺虑静神谧于时日下梧宫阴清竹殿鲜云如发光风初扇余霞未敛残虹犹见玉斚既陈兰肴乃荐登龙阁而骋目临曲池而游眄于是征赵女命齐倡动琼佩出兰房横寳钗而耀首靓铅华而饰妆低翠蛾而敛色睇横波而流光声欲伸而含态气未理而腾芳乍连延以烂漫时顿挫而抑扬始析宫以合征终分角而和商掩余韵于雕扇散轻尘于画梁若夫振幽兰飞激楚俯仰艳逸顾盼容与其繁防也类春禽振响而流变其微引也若秋蝉轻吟而曳绪似将絶而更连疑欲止而复举短不可续长不可去延促合度舒纵有所聴之者虑荡而忧忘闻之者意悦而情抒歌未终君王乃喟然叹曰夫乐者所以通神明节情欲和天地调风俗观往哲之遗风览前贤之轨躅莫不治乱斯在兴亡攸属是故圣人以为深诫君子以之自勗于是放郑卫引邹枚临广苑陟崇台肆东平之乐包天下之才盛矣美矣优哉游哉  

歌响遏行云赋　　　　　　　【`唐`】阎伯璵  

与元气相合与太虚相杂此云之所吐纳才岩竒峰蜿蟺真龙此云之为形容其有含商咀征节其行止以乖刺于天理然而天无情道无营四时感而运行万物感而发生茍吾人之感激遂凝思于至精彼天地犹见应况白云之英英繇是溉盥心术合和天倪权机不发正性不携息直气以足踵激清声于匏墀四气既交五声大戛以咽喉为管声以唇吻为椌楬忽顿挫而髙歌遂盘珊于坱圠上如抗下如队极髙天蟠原地鱼奋鬐鸟腾翅混莽渺而清泠入虚无而密致彼云澶漫万族连延一空出虚无以布濩淹寂寥而鸿蒙既如盖而如马亦自西而自东歌者于是噬嗑其颐吮吐壎篪气调万象口运四时奏羽商而寒光冽冽动角征而春光熙熙声欲断而复续若贯珠之累累一成而芳气初振风篁木韵彼云尚徘徊希微出入无依若往未定将行不飞再成而逸思奔壮正声寥亮彼云渐应曲往来从风下上三成而克塞人寰洋溢无间在水徧水在山满山彼云忽应声赴节雷奔雾集前者山立后者山岌力大不可以动揺噫气不可以嘘吸风北不北风东不东轮囷杳影泱漭长空矗如河汉屹若华嵩天轮转而不动地籁寂而不穷沈悠悠之寒水浮习习之微风浮沈异势髙下万里愿一致于青云亦何阶而望此及其调苦声切歌长意深天乎有耳云也无心果凝影而不散为歌者之知音是知志同则千里而应不同则造膝而悖谷为律而成暄日因戈而不没茍精诚之激励信感应于倐忽则有花装袨服楚艳陈娥妖姿腻理慢脸横波珊珊佩玉粲粲垂罗务淫哇之巧笑诧激楚之娇歌曲未离于咫尺云已邈于山河假使势虽回天力虽防山影则可望云不可攀思欲骋庸音之靡曼遏仙云之往还一何难哉向使善亦遏云否亦遏云妍蚩一贯邪正不分则善歌者望风而结舌肯阘茸于哀哇之羣哉善歌如贯珠赋【`以声气圆直有　唐如贯珠为韵`】刘　骘  

妙为曲者畅于情乐为心者和于声微至仪之难象因贯珠而虽名岂不以符雅正契虚盈聆纂纂之音无遗曲折体累累之状取象圆明方其咀宫商激志气虽直巳而成善亦道和而为贵当发徳咏功之际侔照乗之联辉在一唱三叹之时若呈祥而聚纬其声既全其质弥发皓齿而潜融熠熠随雅调而暗转连连间赤水兮虚莹异沧海兮孤圆动白雪之声初疑剖蚌度云之曲终类投泉是知善臻其极喜可以饰不烦不体乃端乃直赴于节意的皪以交光盛于文想荧煌而化色懿夫歌以心而虚受珠以而可久表于直而不表于邪贯于心而不贯于手其奏也乃生于自然其阕也复归于无有掩抑虚徐温如皦如诚激扬而导志谅璀璨而澄虚所以表和平所以类辉焕阳春为罔象之得緑水乃骊龙之翫知音者诚审其无象无形不知音者徒谓其有条有贯且道以物而相符事有类而形殊择其善者腾光于瞬息去不善者匿曜于斯须吾将结流征习緜驹精于曲喻于珠庻赏善而不昧比至寳以无渝善歌如贯珠赋【`以声气圆直有　唐如贯珠为韵`】赵　蕃  

歌有能者珠有至精既审音于条畅因取象于圆明由是同其妙得其声上下皆宜固累累之相合长短中度方一一而浑成征彼深防明乎所谓本潜究于精征终契言于髣髴故永言者以有勇而可保效珍者取无纇而为贵将察之于众音信端如于一气始乃辨真伪审虚圆顾周流而复举若的皪以成妍度曲未终或交通而无朕成文不乱喜繁防于自然窅窅弥章规规可则侔碧玉而増美冩朱绳而逾直方自理以心故必臻其极清音乍絶寜罔象而斯求雅韵载飏信希夷而自得则知歌之至计于不朽珠之状符于妙有所以因彼洪纎形于善否昧之不见识遗声之疾徐象在其中分阴魄于先后是故事之精者有以方诸导延促而丽矣引舒缓而直如聴其真疑自一觚之始举其可方知三代之余然则淡以成规端然如贯时发响于杳黙每韬光于璀璨求乎寂寞岂殊无胫而臻散彼冥防匪同溢目之翫美其连緜中矩终始相符畅于心信精粗而自异端其本惟小大以无逾足以征词于师乙擅美于緜驹傥倾心而一聴殊有类于编珠  

善歌如贯珠赋【`以声气圆直有　唐如贯珠为韵`】阙　名  

歌者达其志曲者导其情方假象以微妙将类珠而取明于以遂条畅于以考清贞扬穆穆之音端而陈徳审累累之节贯以成声且夫发深诚表和气惟中规之可法谅径寸而同贵俨然在上初宛转以凝旒肃若飘空想荧煌而动纬惟乙所传宜商有焉温良则无纇于曲含畅则有取于圆雅调相依而沥沥清音迭奏而緜緜乍起黄钟疑蚌开而色烂将吟緑水如浦沉而影连美乎廻若循环疎非掩抑声既发而明朗珠既贯而弦直九功是阐同在握以腾光三叹屡闻非闇投而改色其曲弥清其音弥久驰熠熠以交映度连连而相受出乎口吻珠莫覩于可闻入彼虚无象罔虽求而何有故能直已中奋和心外舒咄长言而皎矣务妙转以绳如聆湛露之终光悬瑞景体横汾之末目驻神居斯可以正烦浊别流翫阳春续响于孤絶白云连耀于璀璨虽闻唱以殊声终合音于共贯是知大雅含象清明式符曲折而必遵于道周圆而可法于珠俾将继声者识乎有曲审音者知我无渝  

善歌如贯珠赋【`以声气圆直有　唐如贯珠为韵`】元　稹  

珠以编次歌以继声美緜緜而不絶状累累于巳成偏佳朗畅屡比圆明度雕梁而暗绕误缀网而频惊响象而然非谓守之以绳约气至则尔故可贯之以精诚原夫以节为珠以声为纬渐杳杳而无极以多多而益贵悠扬緑水讶合浦之同归缭绕青霄环五星以一气望明月而宛转感潜蛟之歔欷若非象照乘之珍安能忘在齐之味其始也长言逦迤度曲纒緜吟断章而离离若间引妙转而一一皆圆小大虽伦离朱视之而不见唱和相续师乙美之而谓连当其拂树弥长凌风乍直意出弹者与髙音而臻极及夫属思潜繁因声屡有想无胫者随促节而奔走以洞彻为精英比瑕玭于能否次第其韵且殷勤于士衡之文上下其音谓低昻于游女之手窈窕逺矣徘徊绎如髣髴成象玲珑构虚频寄词于章句之末愿连光于咳唾之余清而且圆直而不散方同累丸之重叠岂比深泉之掩乱惧无知者初悯黙于暗投善则反之乃因循于旧贯美清泠而发越忆辉光之璀璨始终无异细大靡殊中规矩而圆折成条贯以萦纡似是而非赋湛露则方惊缀网有声无实歌芳树而空想垂珠美恶难掩前后莫逾亦比抡材之至者岂独善歌之谓乎  

聼歌管赋　　　　　　　　　【`唐`】杨师道  

尔乃辟飞阁之临空望雕梁之架虹奏东城之妙曲命南荆之结风荘华艳于朝日长防曵于芳丛度参差以仪鳯响嘹亮之惊鸿伊小臣之庸琐预恩私之嘉宴闻仙管于帝台聴钧天于兰殿怅崦嵫之易晩惜宫羽之难遍抚长笛而多慙览洞箫而兴怨徒隶齿于羣龙信庸音其已荐  

## 御定历代赋汇卷九十三  

音乐  

长乐钟赋　　　　　　　　　【`唐`】郑　锡  

汉宫昏晓兮楼殿相望双阙云耸兮千门日长铜壶夜漏金镜朝光锵华钟兮肃天居之岑寂张猛簴兮壮神容之焜煌含虚守静应用无方闻之者朝警而夕惕扣之者神和而意扬此乃乐府之彞器宫悬之髙张岂比夫羽籥丝竹匏土革木徒攒杂以铿锵若乃九陌初昏重门聚清禁将开繁星乍落月宿翠楼风栖金阁发清音之响亮觉层楼之寥廓思逺客于鹑衣怨美人于罗幕足使懐愁者感之而増欷得志者听之而愈乐岂在物之有心伊人情之所托及夫鸡人未唱鹄钥犹封星翻南陆月卦西峯出入万室周流九重走轻车于金马震櫺楹于铜龙千官警兮清佩响百鸟鸣兮春露浓岂谢泗滨之浮磬丰岭之霜钟而巳哉夫其逐吹含空  

驰烟驿雾徘徊宫阙演漾官署虎啸空中龙吟何处近从丹庭之室逺尽青门之树刜之以劔思利器之一挥击之以莛叹清音之难遇岂独称鳬氏于周典发鲸鱼以汉赋尔其舂容鼔怒之音千石万钧之实洪炉镕冶之姿白虫篆文之资总众美以混成亮吹万而得一客有羇旅灵台经过牟首文未献白贲徒久声闻于外空美钟鼔未宫气或在天谁知藏劔于斗懐洪音而未发敢虚心而待扣  

霜钟赋【`有序　　　　　　　　唐`】乔　潭  

南阳有丰山山有钟霜降相鸣斯感气而应也潭忝预少宗伯达奚公特达之遇擢秀才甲科庶防人间有是誉处然南阳则公隐居之旧也故为霜钟赋以广知音词曰  

丰山之峯巉严积翠之石森爽凌寒之松上无鸟飞下无人踪深杳杳以静谧有天然之古钟两栾神资九乳灵化宁失制于侈弇岂遗音于窕摦每簴器以自闲常宿悬而不下动于耳而藏于心必髙秋之良夜于是泬寥兮日暮而天晶萧瑟兮霜落而风清爽气无朕前来满盈跳然出复铿尔有声信不击而不考能大鸣而小鸣始则含胡拥郁旋复充诎纡闲若往若还徘徊其间尔其舒肆奔放长齐逺畅乍浮空以纡余更触物而浏亮入林萧萧在水汤汤泛滥浅濑聮緜疎篁夜鹤怨兮弥若寒猿悲兮更长余韵舂容随风悠扬绕于洞庭浮于潇湘梧楸纷以离披兼葭飒其苍苍及夫夜已艾兮弥静山无人兮月冷初肃肃而自凄复硠硠而虚警其动愈出其来甚徐合于元化游于太虚转逺而尽谁知所如聊独立以倾听恍若失其踌躇听不及巳想存其余方其寒气晓集锵然应急发樾林峦周流井邑前声未尽后韵相及羇臣之空馆屡来思妇之髙楼偏入莫不恍然惊梦歔欷掩泣夫钟之应霜也应以无心士之知己也贵其知音不鼓而鸣者其声逺不言而信者其分深故自然之声无假于烦手特达之分不资于腾口吾欲征华钟喻良友懐音渊黙藏器虚受可以适南阳待清霜之一扣乱曰风籁起兮喧长薄霜钟鸣兮动哀壑合大块兮声如作虽有闻兮常寂寞  

夜闻山寺钟赋【`时宿髙山　　　唐少林寺`】李子卿  

寒月山空萧萧逺风有客静听双林之中鹫岭深兮夜分后龙宫隐兮洪钟扣蒲牢鬬兮狮子吼魍魉慑兮魑魅走抟泉顶兮隤谷口入有间兮出无有其发地也众窍怒兮羣籁起既袭山兮复噎水石鼓震于四荒云雷飞于百里其在空也漫兮浩浩殷兮雄雄若阳台之散雨似溟海之生风其稍絶也小不窕兮细不紧断还连兮逺而近着回风而欲散值轻吹而更引寂兮寥兮忽不知其所尽或有宴坐真境观空禅林将泯万法是资一音惟其来无所见其迹察其去不可得而防繁焉则应应而无心叶茧曽是而闻缚惊猿因斯而受擒别有道冀隐沦学传文囿铿尔而作贾勇在于横撞洞然而来含毫思于一扣岭上曈昽星汉移松枫飒飒风【`原本阙二字`】吾欲不书山钟之状何歌于斯咏于斯  

观铸钟赋　　　　　　　　　【`唐`】翟楚贤  

阴阳作炭兮天地为炉陶甄庶类兮品物昭苏上法下象兮智者纪图终宵尽日兮工人制模图之如何情专思苦模之如何聚沙凝土金坚以为様度窕摦而成规矩设机闗立扉户凭虚无以蹙凝疑槖籥之有主尊鳬氏之宏规铸龙宫之信鼔青莲妙果兮苍生所怙檀施如山兮纵观如堵回禄用事兮烈气激扬飞廉呈巧兮炽声赫怒沸沸渭渭夺于日光霍燐乱青荧苍黄穹之星夜落焉可侔象赤城之霞朝起无以比方疑昆仑之飞烁吸晴天之太阳聚徒侣走匠石煎金膏炼铅液青白之气畜精粗之气适伶人奏乐以先噪法侣焚香而接迹愿观者攒眸以奔腾畏焮者连袂以辟易开窦泉注归模电射固倏空而成功乃踟蹰而方辟攒插开长绳曳众力拔羣扛制归禅闗之清净乱埃窞之烟瘗礼含禀説之文旋起熊龙之势悬于簴鼔于宫气凌厉声冲冲清尘浊警昏防惟良匠之镕铸尚其如此况鸿钧之陶冶行乎至公  

洪钟赋　　　　　　　　　　【`唐`】谢良辅  

昔者皇帝度六律和五音率伶伦之士总金石之钧将合乐以教令俾洪钟以平心当其形器作坯工进太房既列风槖伊震奉明谋以立象窕摦不出良冶而成声函圜得儁空以受气动以发生尚羽大击逢霜小鸣秽浮为之疎旷沉伏由其震惊如战韵以待扣每登悬而恶盈若乃长鲸似小猛簴为狘崇峦呦纠练响潜越九乳形矣信垂范于九州两栾存焉更分仪于日月虚而不屈应而无穷广乐之器为音之雄欲其能鸣幸舂容以大扣冀乎闻外必鍧厉之有中不夸乎穷发之墟实美乎亭台之宫傥击考之无厌敢昭宣于国风鼓钟于宫赋【`以喻以鼓钟自　　唐中形外为韵`】李　程  

征鼓钟于前闻诚修身之善喻始自中出终能外布此夫旷理必彰善恶之由将以审音不失洪纤之度击之于宫声无不通乍超越以迥出竟周流而四充闻之者足可以自诫听之者于焉而发聪若然则处暗室者可以慎独在多言者曷若守中岂徒夹两栾满九乳运四气而应律合五音而中矩必将察理乱之变明是非之至播洪音于万钧在敏手而一鼓由审音以听焉钟之为喻警夫行道之人声也何从出乎有过之地茍由中而既发谅闻外之难秘夫钟之所响响而见听人之所慎慎于未形虽扣之而在寝必闻之而盈庭礼失所讥想杜蒉之扬觯教之以义嘉大禹之勤铭和顺积中铿訇发外可以掩笙镛之逸响节干羽之繁防究彼所从爰自九重锵然有声初疑乎叔之离磬铿以立号如辨乎倕之和钟其小也究而无灭其大也摦而不容原乎其异察乎所以若礼之失惟钟是比茍因声而必闻信无良而可耻故能分清浊韵宫征将有感于动心宁取乐于盈耳故君子之听钟非其铿锵而巳  

簴赋　　　　　　　　　　　【`汉`】贾　谊  

考太平以深志象巨兽之屈竒妙雕文以刻镂舒循尾之采垂举其锯牙以左右相指戴髙角之峨峨负大钟而欲飞美哉烂兮亦天地之大式  

六街鼓赋【`以动心骇耳防　　　唐非之道为韵`】王履真  

惟道路兮此有其纪纲在昏烧兮用警于行藏设彼鼓节以为人防俾守度而知禁咸顺时而向方观其四门洞达九逵攸长不有司局则政或以荒不有式遏则人或以粤惟圣唐作法兹始岐路分职里闬对峙万井如棊三条若砥树鼍鼓也罔不式遵命虎贲焉各慎所履日入于酉俾于行者止斗回于天警夫居者起惟其度数自合铜龙之漏节其昼夜不失金乌之晷岂比夫繁于手盈于耳而悦彼姝者子平每司辰而不必候时而后动声坎坎而旁殷遐迩气雄雄而中遏烦通途广陌万户千扉晨应鸡鸣夕催人归牛羊下时迎暮烟而斯发河汉云没伴晓色而渐微此乃守常有则守矩不违一厥人兮人懐其信齐厥政兮政絶其非不然者则是或见讹下无所楷使六历时谬万夫听骇是知街之设也所以通达幽深鼔之悬也所以发扬声音岂独警其当路亦用革其非心职是司者尔罔不钦无先天兮以欲败度无后天兮则人匪忱别有养蒙以居惜阴为宝游艺邹鲁观光咸镐每听喤喤之声实乐平平之道敢课虚而进牍聊体物而摛藻  

敢谏鼔赋【`以圣人来谏诤之道为韵`】　　　　　白居易  

大矣哉唐尧之为盛鼔者乐之器谏者君人命鼓因谏设发为治世之音谏以鼓来悬作经邦之柄纳其臣于忠信致其君于明圣将俾乎内外必闻上下交征然后为一人之庆赜其防知君上之无私酌其义知臣下之勿欺献纳者于焉直节讽议者由是正辞故蹇蹇匪躬道之行也鼘鼘不已声以发之虽言之无罪而击之有时始也土鼓増革蒉桴改造外扬音以应物中含虚而体道不窕不摦由工人之作为大鸣小鸣随谏者之系考若乃宸居谧静阊阖洞开隐隐闻于天阙咚咚发于帝台既类夫坎其缶宛丘之下亦象乎殷其雷南山之隈音铿锵以鞺鞳响容与以徘徊儆于帝心四聪之耳必达纳诸人听七诤之臣乃来故用之于朝朝无面从之患行之于国国无居下之讪洋洋盈耳幽赞逆耳之言坎坎动心明啓沃心之谏且夫鼓之为用也或备于乐悬或施于戎政以谐八音节奏以明三军号令未若发挥謇谔啓廸谏诤声闻于外以彰我主圣臣良道在其中以表我上忠下敬稽前典叙彞伦谏鼔既陈谏声乃臻对善旌而俱悬义之与比将榜木而并出德必有邻是以闻其音而知有献替之士聆其响岂独思将帅之臣嗟乎舍之则声寝用之则气振虽谏诤之在鼔终用舍而因人  

谏鼔赋　　　　　　　　　　【`唐`】王　起  

先王惧五谏之或替恐四聪之有蔽爰立鼓于朝得为邦之制臣之击也将宣补衮之诚君之听焉是叶从绳之契所以临下国所以承上帝岂咚咚于金奏之间坎坎于宫悬之际亦既戒止居然可分契无私之路彰不讳之君猛簴趪趪以特立直言謇謇而必闻听其音知有谲而有讽察其状亦非鼗而非鼖借如明明哲后辅以贤佐惧德化之失虑政刑之堕必伫斯音用补其过乃有訚訚之阙谔谔如林或匪躬自致或造膝来箴叶帝阍而九重犹逺献工艺而一人且深于是伐兹鼍鼓殷尔雷声气作援枹虽假下臣之手声闻黈纩终沃大君之心岂表识于作砺将思度于如金谁谓再而衰响不可遏谁谓三而竭志由是达防口之政多慙逆耳之言载渴列彼天居大音所储志惟励乃仁则依于得夫贤掩善旌之所进箴于阙殊谤木之所书自得与一言而戾止何必谐八音而乐胥方今尧舜在上伊皋为政皇建极睿作圣而百官尚箴七臣犹诤用设之为旧典亦表之为新令念兹在兹是训是彞药石必纳刍荛不遗鼓亦髙悬宁不考而不击君惟无过愿歌之而舞之数里鼓赋【`以圣人立制智　　　唐者妍精为韵`】栁宗元  

异哉鼓之设也恢制度于天邑佐大礼于时行即行赞盛容而立之斯立观其象可以守威仪之三千节其音可以表吉行之五十配和銮以入用并司南而为急若乃郊荐之仪既陈封禅之礼攸执经千里而分寸可候度四方而礼容是集施五击于华山之野知雾气巳笼用百发乎南山之阳识雷声所及先圣有作后王式遵啓机以求旧运巧智而攸新相彼良工自殊昧道之士眷兹木偶应异迷途之人齐步武而无佚差逺近而有伦遵大路罔乎礼典听希声克正于时廵虽道有环回地方险易固善应而莫实谅知防而有为载考载击所辨于长亭短亭匪疾匪徐足分乎有智无智观其妙矣孰测其微细观其徼矣讵知其啓闭音不衰而得度响其镗而有制于以翊龙御于以引天旋异铜浑之仪亦可叙紫微之星次殊玉漏之制而能步黄道之日躔周物之智斯设极深之防是妍鄙繁音之坎坎陋促节之阗阗妙出人谋巧由神假时然后击赞虞典于今兹动惟其常契周文于古昔由是皇衢以正帝道斯盛防出震以成威膺御干而啓圣我后得以昭文物展声明不于素可举而行宜乎骋墨妙呈笔精固敢先三雅而献赋庶将开万国之颂声  

刻桐为鱼扣石鼔赋【`以感通难测万里相符为韵`】  

【`唐`】阙　名  

物不可以智识念斯石之何为匪兹梧而不克况乎鼔与鱼兮非类吴与蜀兮异域何合应于自然杳励响而不测刃乃霜落鳞非锦攒击蕴玉之形锵锵屡出裁峄阳之榦唯唯可观叩寂寞而大音斯发中铿訇而余韵不殚是知同声者其和易殊器者其应难逢逢之韵且千讙讙之音相万不击不考奚呈响亮之功大鸣小鸣岂抱沉潜之怨运之靡终应而不穷覩之者谓声存视听之表疑之者谓音在鬐鬛之中练响而洪纤皆答化气而逺近必通初密如于緜古倏坎然于暗空非诚贯可览将神交所感孤生之质徒效用于汕汕可转之姿终奋响于坎坎嗟乎石之为鼔也发于异乡桐之为鱼也来彼殊方何终岁之寂寂忽盈耳以洋洋自得于惬心应手岂待乎王质金相栖凤之称既罢在藻之用何长扣之不止音亦无已讵征冥应之言适谐响答之美相须以成事有类壎篪相应以成声宁限道里则知审音斯发者不可诬怀声思击者不可孤谐千古之善应为二物之合符向不遇张司空也知其蓄灵响而巳夫  

玉磬赋　　　　　　　　　　【`唐`】张仲素  

客有观光于乐府见玉磬之腾英嗟至宝之朋契如截肪之曲成挺十德以为美谐八音而作程韫椟未施尚秘璘玢之色在悬以和乍闻清越之声当其磬师来求玉人爰格将古乐之是备自他人而云获追琢既成磨砻载白掩凄清之琼佩洞闲华之水碧然后张之清庙奏彼朱宫悬簨簴而其容转丽偶笙簧而其韵暂同明半规而似月发异彩而如虹懿此昭质畅矣音律练响而鸣球可谐还和而浮石非匹烂鲜华之温润含正声之缜密惠而好我为齐路以足珍藏或俟时殊泗滨之自出至于击拊孔皆备虞韶而克谐清明可贵表尼父之忘味于以宣古风于以荡邪气越羽籥之繁防聆鬼神于髣髴岂独质类冰凝响与风兴混金石之华清光不昧较隍池之宝美价斯腾是知叔之离而三代尚纪子之击而千古攸称则知夫乐之所属本于化俗方将审音以知政岂在雕金而镂玉丽矣哉荆山之珍兮可奏洞庭之曲泗滨浮磬赋【`以美石见质琢　　唐之成器为韵`】阙　名  

水效珍兮将应时而出珍浮水兮见可宝而逸当入用之晨岂可藏于密所以次其崖岸露彼真质清明内融符彩外溢霄舒夜渡遥分蟾之辉旭日朝临下映鲛人之室皆见其处幽邃谁见其内明媚皆知其随波谁知其抱器邦家借之不我遐弃观其璞将有营工其献情【`原本阙二字`】规模可定剸割方成色光芒而白气温润而清是营是琢且见其能照载考载击乃知其有声夫如是守静而素岂不以有文而明因得之乎名曷观之乎器嘻同流不知谁念兹而在兹识者未覩宁宝之而存之发迹徐方虽则泗滨而见呈祥圣代不同三献之疑况贞以自持湼而不缁坚以自秘毁而不变既成何用之顾宜任当人之荐同百宝而敷陈杂众类而朝见向若不合宫征之韵不叶雅音之绩闻之者谓为空言见之者谓为怪石则以日系月徒涤荡于风波自秋徂冬难觊觎于采摭焉可见哲匠顾盼良工追琢奏曲者想乎簨簴审音者训其清浊故知秉文者必有时藏器者不终否理代之音既作移风之义斯起若不闻大韶大濩庸讵知夫石之为美  

泗滨浮磬赋【`以水中见石可　　唐以为磬为韵`】阙　名  

禹别九州磬浮泗水为下不昧虽深可视或浮于涘其滑如砥含余音而未振潄回流而増美日月其逝水石相攻形潜水府律与天通值君子之深识调圣人之大中备六音以繁防与四气而同于以布圣理于以宣王风配以阊阖之位应乎夷则之宫伊美石之潜处隔清波而迭见傥混众流不逢顾盼讵辞泗水之滨宁受徐方之荐安可配黄钟而备清县乎洎大君之御防乃乗时而光宅作乐以应天象邦之成绩设业设簴击石拊石德音横于覆载至理彰乎损益鸟兽以之率舞祖考于焉来格固宗庙之登用岂泥沙之弃掷夫人之度物物无不可制礼作乐实忘已以爱人漾川济深亦披沙而求我不以为碌碌不以为琐琐将使致中和非以娱密坐述尧心之克让岂郑声之兴祸当其人之未知确乎安卑无小无大极幽而不隐不击不考含和而莫移动符于有德静合于无为不然者何以别清浊于是考存亡于斯降天神登地祗哉夫和之至者乐音之清者磬天地之位辨君臣之分定茍失是邪以害直忠若于佞故君子之所以理躬奸声不留于听  

子击磬赋【`以敬明尔志人　　　唐将辨之为韵`】吕　牧  

大哉将圣乐天知命宪章文武昭宣孝敬游道艺之门观鲁卫之政知礼文之述作系王道之哀盛将有托于知音故先击其浮磬翕如始奏泠然激扬旁达草木独调宫商律中乃节而信清引而越以长何一气之立则若五色而成章羽可以振振兽可以跄跄神人以和舍此奚取乐悬之位斯焉是将谐协于国风本一于心始将此易俗非为悦己作于朝而君臣同和听于家而少长咸喜不达情者莫究其理不赏音者莫知其防非有为而作焉岂茍乐而为尔噫斯道之行如磬之声合于制度发以清英应小大以随击拊原始终不可将迎伊物情之滞隔莫不由此而发明谓为艺以吾不试语之道而知吾志固非系而不食岂止垂之如坠曽见访于苌反受嗤于荷蒉彼往而不返欲洁其身如乐之无节则可夺伦义有昧于反舌耳无间于日新何没没于隐者亦硁硁于小人必也审音居然大辨动应而溥畅虚中而独善使石声无定则我心可转初未明乎弛张庸讵议乎深浅一雅一变正声久遣子击此者亦屡叹之唯圣有作阐教命防乃知乐正雅颂复在于明时笙磬同音赋【`以乐之和者异　　唐器同音为韵`】班　肃  

清明广大之谓乐度曲节奏由乎器既克谐于五声谅同归乎一致汶阳之孤篠斯有泗滨之浮磬云备吹嘘爰发搏拊遄至等辅车之相依契歌诗之必类同夫影响常动静而俱随象彼壎篪每应感而不匮聮緜并奏声音相和用不殊途方予唱而汝和动而相躅固无偏而无陂列其容异薰莸之共器防其理若泾渭之通波载清载浊贯三才之合乐若浮若沉叶六律而扬音将九成而备曲比二人之同心如言行之相顾成乎慥慥冠钟鼔之迭奏乐彼钦钦雅韵复兴时则若舞鸾凤和声互应斯乃如鼓瑟琴音之作也曲无误者倏尔合度锵尔中雅宁有顾于周郎自不惑于子野防合皇王之化迹混同车书于天下逺而闻也谓羣鹤和鸣于碧空近而听之如广乐调韵于春风铿锵间发要妙无穷类金兰之坚芳美而取嫓配文质之彬郁和而且同何异夫相应在于同声相资在于同志譬权衡之并用谓相待而成等韦弦之自节则以同而异原夫律吕咸在吹击惟时异周旋而乐只可终始而从之两器通鸣簧与幽石相感二者冥合竹声与石声相追审至乐之尽美伊斯器之可持  

笙赋　　　　　　　　　　　【`晋`】王　廙  

其制器也则取不周之竹层城之匏生悬崖之絶岭邈隆峰以崇髙延修颈以亢首厌瑶口之陆离舞灵蛟之素鳞衔明珠于带垂弱舌纸薄铅锤内藏合松蜡以密际糅彤丹以发光  

笙赋　　　　　　　　　　　【`晋`】夏侯惇  

嗟万物之殊观莫比美乎音声总众异以合体匪求一以取成虽琴瑟之既丽犹靡尚于清笙尔乃采桐竹翦朱密摘长松之流肥咸昆仑之所出抑扬嘘吸或或吹擫拈挹按同覆互移初进飞龙重继鹍鸡振引合和如防如离若夫纒緜约杀足使放达者循察通豫平旷足使廉规者弃节冲灵泠澹足使贪荣者退让开明爽亮足使慢惰者进竭岂众乐之能伦邈竒特而殊絶  

笙赋　　　　　　　　　　　【`晋`】潘　岳  

河汾之宝有曲沃之悬匏焉邹鲁之珍有汶阳之孤篠焉若乃緜蔓纷敷之丽浸润灵液之滋隅隈夷险之势禽鸟翔集之嬉固众作者之所详余可得而畧之也徒观其制器也则审洪纤面短长生簳裁熟簧设宫分羽经征列商泄之反谧厌焉乃扬管攒罗而表列音要妙而含清各守一以司应统大魁以为笙基黄钟以举韵望仪以擢形写皇翼以插羽摹鸾音以厉声如鸟斯企翾翾岐岐明珠在咮若衔若垂修檛内辟余箫外透骈田猎攦魻鲽参差于是乃有始泰终约前荣后悴激愤于今贱永懐乎故贵众满堂而饮酒独向隅而掩泪援鸣笙而将吹先嗢哕以理气初雍容以安暇中佛郁以怫防终嵬峩以蹇谔又飒遝而繁沸罔浪孟以惆怅若欲絶而复肆懰憿籴以奔邀似将放而中匮愀怆测淢虺韡煜熠泛淫汜艳霅煜岌岌或案衍夷靡或竦勇剽急或既往不返或已出复入徘徊布濩涣衍葺袭舞既蹈而中辍节将抚而弗及乐声发而尽室欢悲音奏而列坐泣纤翮以震幽簧越上筩而通下管应吹噏以往来随抑扬以虚满勃慷慨以憀亮顾踌躇以舒缓辍张女之哀弹流广陵之名散咏园桃之夭夭歌枣下之纂纂歌曰枣下纂纂朱实离离宛其落矣化为枯枝人生不能行乐死何以虚諡为尔乃引飞龙鸣鹍鸡双鸿翔白鹤飞子乔轻举明君懐归荆王谓其长吟楚妃叹而増悲夫其凄泪辛酸嘤嘤闗闗若离鸿之鸣子也含防啴谐雍雍喈喈若羣雏之从母也郁捋劫悟宏融裔哇咬嘲壹何察惠诀厉悄切又何磬折若夫时阳初暖临川送离酒酣徒扰乐阕日移疎客始防主人微疲弛弦韬籥彻壎屏箎尔乃促中筵携友生解严顔擢幽情披黄包以授甘倾缥瓷以酌醽光妓俨其偕列双鳯嘈以和鸣晋野悚而投琴况齐瑟与秦筝新声变曲竒韵横逸萦纒歌鼔网罗钟律烂熠爚以放艳郁蓬勃以气出秋风咏于燕路天光重于朝日大不逾宫细不过羽唱发章夏导扬韶武协和陈宋混一齐楚迩不逼而逺无携声成文而节有叙彼政有失得而化以醇薄乐所以移风于善亦所以易俗于恶故丝竹之器未改而桑朴之流巳作惟簧也能研羣声之清性笙也能总众清之林卫无所措其邪郑无所容其淫非天下之和乐不易之德音其孰能与于此乎  

笙赋　　　　　　　　　　【`唐`】李百药  

冯南郡天才艳发含章挺生既妍精于旧史亦流悦于新声佩银章于东洛分竹使于南荆芬盛徳于兰茝猎香风于杜衡纵调文于雅笛留神思于和笙客有寓于郢都者闻结风之妙曲预髙堂之欢宴拂长袖而善留絶飞缨以増盼重凤翼之次羽爱鸾音之清转请体物而味言寄风流于藻绚君曰悬匏出自西河竒簳生于南国山川载挺之异班倕摅思之德固常人之所知无假言于翰墨至于曲引繁防之美才人妖丽之则实有动于余衷庶陈辞而祛惑觊传芳于风雅将永代于刋勒客曰唯唯惟八音之递作总六律而相旋徐疾短长之攸济寒暑风雷之所宣清庙象功则韶武播于金石良辰欢宴则郑卫流于管弦岂无求于变俗将区分而在焉于是英在吕青阳戒律云卷蕙楼风生兰室栁佩翠而辞寒梅含香而受日始觉华树莺啼早不悟雕梁燕来疾纵胜气之逍遥眷春光而怡逸命郊驿以迎宾烂华茵而促膝玉馔厉而不爽金罍湛而将溢佳丽新妆徐步长廊风揺裙佩日照钗梁惯同雕辇乍出闲房时顾步而疑进或轻临而欲翔耀千金之重价婉二八而成行发繁弦于流征动浮磬于清商舒披莲于舞席散垂藻于歌牀独仙吹之容裔将凌云而抑扬见秦赵之音劣识巴渝之调下掩众技而夺气谅声髙而和寡歌狂防于楚謡咏承筐于周雅既骇听于吴札亦留神于晋野婉婉鸿惊喈喈凤鸣或万殊而竞响乍孤转而飞声清则混之而不浊浊则澄之而不清实当无而应有固虚受而徐盈舄奕多绪纷纶难管抑之则徘徊緜密甲之则散朗寥亮始掩敛以夷靡终优游以怊怅随流睇而煦愉应微嚬而凄怆挫玉箫之清管息琼篁之虚唱落遗啭于梁间坠纤腰于掌上既而重门半掩髙宴将终飘余音于霄汉遏娇韵于房栊逺而听之若游鸳翔鹤嘹唳飞空近而察之譬琼枝玉树响亮从风信絶俗之神解何变态之无穷尔乃绮帐垂妓行散巫云敛楚妃叹独婉娈于瑶笙尚纒緜于皓腕苏合薰兮龙烛华连理解兮鸳枕粲既借宠而横陈恣深心之秘翫惧管声之易歇恐君爱之难终起长歌于清夜寄微意于春风歌曰新声虽自知旧宠防应移无令枣下吹变作一枯枝重歌曰为想雍门叹当思执烛游不惜妾身难再得方期君寿度千秋  

壎赋　　　　　　　　　　　【`唐`】郑希稷  

至哉壎之自然以雅不僭居中不偏故质厚之德圣人贵焉于是挫烦淫戒浮薄征甄人之事业暴公之作在钧成性其由槖籥随时自得于规矩任素靡劳于丹雘乃知瓦合成亦天纵既敷有以通无遂因无以有用广才连寸长匪盈把虚中而厚外圆上而鋭下器是自周声无傍假为形也则小取类也则大感和平之气积满于中见理化之音激扬于外迩而不逼逺而不背观其正五声调六律刚柔必中清浊靡失将金石以同功岂笙竽而取匹及夫和乐既翕燕婉相亲命蒙瞍鸠乐人应仲氏之篪自谐琴瑟杂伊耆之鼓无相夺伦嗟乎濮上更奏桑间迭起大希之音见遗俚耳则知行于时入于俗曽不如折扬之曲物不贵人不知岂大雅守道之无为夫其髙则不偶絶则不和是以桓子怠朝而文侯恐卧岂虚然也为政者建宗立乐者存防化人成俗何莫由此知音必有孚以盈之是以不徒忘味而巳壎篪相须赋【`以乐和同声然　　唐后致理为韵`】许尧佐  

彼壎篪兮谓何同律吕兮相和茍论功于众乐孰有德而同科遂使手之足之清音而屡舞伯氏仲氏谐雅韵于升歌疾徐共节长短同防感肃雍兮一贯伺戛击兮双起为合雅而谐声故殊音而共理然则大篪谐奏美矣德音之音鸣壎独闻同乎以水济水是故变通可象节奏斯呈尔韵方舒我则厉之以疾我音斯浊尔必惩之或清茍同方而助化故异气而成声信可以发挥韶夏协赞和平故得舞兽呈姿岂系于附石嘉宾展礼不让于吹笙且壎资土以辨类篪假竹而成器土容质可以符素心竹声清可以涤烦志是则相从以和律相因以成事茍洋洋而在听谅醇醇而自致且彼鼔钟于宫未足论乎异同鸣琴自手且何议乎先后岂若宫商并奏律吕相宣调五声不资于繁细应八佾无违于折旋乐则既尔臣亦宜然壎之得篪载期于有辅臣之奉主必致乎无偏唱和之功备矣献赞之道存焉故能振三代之风合九成之乐彼众器之雕饰此羣声之烦数又安足拟壎篪之纯质论声音之清浊  

金錞赋【`有序`】　　　　　　　　梁简文帝  

舍弟西中郎致金錞一枚周礼云鼓人掌六鼓四金以节声乐以和军旋以金錞和鼓金镯节鼓注曰錞錞于也圜如椎头大上小下乐作鸣之与鼓相和淮南云两军相当鼓錞相望若古之礼器饰军和乐者矣吾竒而赋之其辞曰  

有錞于之丽器实军乐之兼珍伊前古以为美成名都之匠人采赤鋈于蜀垒求铜精于灌滨若夫鼓以阳鑪营之阴炭是是刻载辉载焕笑乌获之奋槌逾嵇生之善锻实规形之可悦以妙声之逺闻譬洪钟之虎纽学章鼎之龙文至于簨簴先列金石俱谐八能效技六变程才观云龙之郁郁望威凤之徘徊沛县留三日之饮平乐有十千之杯挥秦筝之慷慨伐晋鼓之啴啍皆能协宫和征节往通来宣奏有序度曲可观鄙金铺之非德嗤商鼗之易殚应南斗之鸣瑟杂西汉之金丸若夫伏波出讨贰师逺征蒲昌对战孤竹临兵映似月之遥羽飞如鳬之去旌军鱼丽而齐上阵龙膝而俱行望乌云之临敌闻条风之入营壮士被犀良马络铁野旷尘昏星流电掣日侵山而欲隐雾陵空而不灭望水色其如花覩奔沙之似雪咸听响而先登并闻鸣而为节当此时也画角耻吟胡笳不吹刁斗暂捐金钲虚置何资和之不营而吐声之雄异制六师之进旅警三军之武志嗟吾弟之博物实爱竒之巳深识且鉴于鸣石贶有逾于兼金如陈器于栢寝似出鼎于汾阴岂宝玦之为贵非瑚琏之可钦昔武都之一扇乃铭功以述心矧元常之五熟又刻篆以书音况兹赠之为美而古迹之可寻聊染翰而操笔终有愧于璆琳  

匏赋【`以五音克谐次用为韵`】　　　　　　　李　程  

自然之器匏也可覩宜标名于曲沃竟入用于乐府将以验遗声追淳古听自分乎雅郑事有动于三五俾夫继咸池而嗣六英越大章而夸大武观其发征含宫设商分羽洎清角而杂奏合五色而相辅笙磬愔愔而在听鸟兽跄跄而率舞其为器也尚质其感人也则深类韶乐之和自当忘味耻齐竽之滥讵可同音伊昔哲匠未顾伶官未临分瓞以为伍将葛藟而是寻空思谐于音律宁望齐于瑟琴愿以刳心去苦叶而展用宁无滋蔓惧甘瓠之见侵今则规模有制清浊不惑受天和而乃圆其象生土德而再黄其色不患大而拙用奚能系而不食道无自满我则虚受而持盈物有混成我则不宰而为德是知察清音而匪匏孰可含雅韵而匪匏不克矧国家大乐既备万邦允懐惟异域钦和而内向君子勤礼而外谐至哉听斯匏之音也可以知太平之阶  

## 御定历代赋汇卷九十四  

音乐  

琴赋　　　　　　　　　　　【`汉`】傅　毅  

历嵩岑而将降覩鸿梧于幽阻髙百仞而不枉对修条以特处蹈通涯而逺游图兹梧之所宜盖雅琴之丽朴乃升伐其孙枝命离娄使布绳施公输之剞劂遂雕琢而成器揆神农之初制尽声变之奥妙抒心志之郁滞  

琴赋　　　　　　　　　　　【`汉`】蔡　邕  

尔乃言求茂木周流四垂观彼椅桐层山之陂丹华炜炜緑叶参差甘露润其末凉风扇其枝鸾鳯翔其颠鹤巢其岐考之诗人琴瑟是宜爰制雅器协之钟律通理治性恬淡清溢尔乃清声发兮五音举韵宫商兮动角羽曲引兴兮繁弦抚然后哀声既发秘弄乃开左手抑扬右手徘徊指掌反覆抑按藏摧于是繁弦既抑雅韵乃扬仲尼思归鹿鸣三章梁甫悲吟周公越裳青雀  

西飞别鹤东翔饮马长城楚曲明光楚姬遗叹鸡鸣髙桑走兽率舞飞鸟下翔感激弦歌一低一昂  

琴赋【`有序　　　　　　　　　晋`】嵇　康  

余少好音声长而翫之以为物有盛衰而此无变滋味有厌而此不勌可以导养神气宣和情志处穷独而不闷者莫近于音声也是故复之而不足则吟咏以肆志吟咏之不足则寄言以广意然八音之器歌舞之象历世才士并为之赋颂其体制风流莫不相袭称其材干则以危苦为上赋其声音则以悲哀为主美其感化则以垂涕为贵丽则丽矣然未尽其理也推其所由似元不解声音览其防趣亦未达礼乐之情也众器之中琴徳最优故缀叙所怀以为之赋其辞曰  

惟椅梧之所生兮托峻岳之崇冈披重壤以诞载兮参辰极而髙骧含天地之醇和兮吸日月之休光郁纷纭以独茂兮飞英蕤于昊苍夕纳景于虞渊兮旦晞干于九阳经干载以待价兮寂神跱而永康且其山川形势则盘纡隐深崔嵬岑嵒岭巉岩岞崿岖崟丹崖崄巇青壁万寻若乃重巘増起偃蹇云覆邈隆崇以极壮崛巍巍而特秀蒸灵液以播云据神渊而吐溜尔乃颠波奔突狂赴争流触岩觝隈郁怒彪休汹涌腾薄奋沫扬涛瀄汨澎湃防蟺相纠放肆大川济乎中州安回徐迈寂尔长浮澹乎洋洋萦抱山丘详观其区土之所产毓奥宇之所寳殖珍怪琅玕瑶瑾翕赩丛集累积奂衍于其侧若乃春兰被其东沙棠殖其西涓子宅其阳玉醴涌其前云荫其上翔鸾集其巅清露润其肤惠风流其间竦肃肃以静谧密微微其清闲夫所以经营其左右者固以自然神丽而足思愿爱乐矣于是遯世之士荣期绮季之畴乃相与登飞梁越幽壑援琼枝陟峻崿以游乎其下周旋永望邈若凌飞邪睨昆仑俯阚海湄指苍梧之迢递临迥江之威夷寤时俗之多累仰箕山之余辉羡斯岳之敞心慷慨以忘归情舒放而逺览接轩辕之遗音慕老童于騩隅钦泰容之髙吟顾兹桐而兴虑思假物以托心乃斲孙枝准量所任至人摅思制为雅琴乃使离子督墨匠石奋斤防襄荐法班倕骋神锼防裛厠朗密调均华绘雕琢布藻垂文错以犀象借以翠緑弦以园客之丝徽以钟山之玉爰有龙鳯之象古人之形伯牙挥手钟期听声华容灼烁发采扬明何其丽也伶伦比律田连操张进御君子新声憀亮何其伟也及其初调则角羽俱起宫征相证参发并趣上下累应踸踔硌美声将兴固以和昶而足耽矣尔乃理正声奏妙曲扬白雪发清角纷淋浪以流离奂淫衍而优渥粲奕奕而髙逝驰岌岌以相属沛腾遌而竞趣翕暐晔而繁缛状若崇山又象流波浩兮汤汤郁兮峩峩怫防烦寃纡余婆娑陵纵播逸霍濩纷葩检容授节应变合度竞名擅业安轨徐步洋洋习习声烈遐布含显媚以送终飘余响于泰素若乃髙轩飞观广厦闲房冬夜肃清朗月垂光新衣翠粲缨徽流芳于是器泠弦调心闲手敏触如志惟意所拟初涉渌水中奏清征雅昶唐尧终咏微子寛明润优防躇跱拊弦安歌新声代起歌曰凌扶揺兮憩瀛洲要列子兮为好仇餐沆瀣兮带朝霞眇翩翩兮薄天游齐万物兮超自得委性命兮任去留激清响以赴防何弦歌之绸缪于是曲引向阑众音将歇改韵易调竒弄乃发扬和顔攘皓腕飞纤指以驰骛纷防譶以流漫或徘徊顾慕拥郁抑按盘桓毓养从容秘翫闼尔奋逸风骇云乱牢落凌厉布濩半散丰融披离斐韡奂烂英声发越采采粲粲或间声错糅状若诡赴双美并进骈驰翼驱初若将乖后卒同趣或曲而不屈或直而不倨或相凌而不乱或相离而不殊时劫掎以慷慨或怨防而踌躇忽飘飖以轻迈乍留聨而扶踈或参谭繁促复叠攒仄从横骆驿奔遁相逼拊嗟累赞间不容息瓌艳竒伟殚不可识若乃闲舒都雅洪纤有宜清和条昶案衍陆离穆温柔以怡怿婉顺序而委蛇或乘险投防邀隙趣危嘤若离鹍鸣清池翼若游鸿翔曽崖纷文斐尾綝縿离纚微风余音靡靡猗猗或搂栎捋缥缭潎冽轻行浮弹明婳惠疾而不速留而不滞翩緜飘邈微音迅逝逺而听之若鸾鳯和鸣戏云中迫而察之若众葩敷荣曜春风既丰赡以多姿又善始而令终嗟姣妙以丽何变态之无穷若夫三春之初丽服以时乃携友生以遨以嬉涉兰圃登重基背长林翳华芝临清流赋新诗嘉鱼龙之逸豫乐百卉之荣滋理重华之遗操慨逺慕而长思若乃华堂曲宴密友近宾兰肴兼御防酒清醇进南荆发西秦绍陵阳度巴人变用杂而并起竦众听而骇神料殊功而比操岂笙籥之能伦若次其曲引所宜则广陵止息东武太山飞龙鹿鸣鹍鸡游弦更唱迭奏声若自然流楚窈窕惩躁雪烦下逮謡俗蔡氏五曲王昭楚妃千里别鹤犹有一切承间簉乏亦有可观者焉然非夫旷逺者不能与之嬉游非夫渊静者不能与之闲止非放达者不能与之无吝非至精者不能与之析理也若论其体势详其风声器和故响逸张急故声清闲辽故音痹弦长故徽鸣性洁静以端理含至德之和平诚可以感荡心志而发泄幽情矣是故懐戚者闻之莫不憯懐惨凄愀怆伤心含哀懊咿不能自禁其康乐者闻之则欨愉欢释抃舞踊溢留连澜漫嗢噱终日若和平者听之则怡养恱悆淑穆真恬虚乐古弃事遗身是以伯夷以之亷顔囘以之仁比干以之忠尾生以之信惠施以之辩给万石以之讷慎其余触类而长所致非一同归殊涂或文或质总中和以统物咸日用而不失其感人动物盖亦矣于时也金石寝声匏竹屏气王豹辍讴狄牙丧味天吴踊跃于重渊王乔披云而下坠舞鸑鷟于庭阶游女飘焉而来萃感天地以致和况蚑行之众类嘉斯器之懿茂咏兹文以自慰永服御而不厌信古今之所贵乱曰愔愔琴徳不可测兮体清心逺邈难极兮良质美手遇今世兮纷纶翕响冠众艺兮识音者希孰能珍兮能尽雅琴唯至人兮  

古琴赋　　　　　　　　　　【`宋`】陈　襄  

客有孙枝之琴号曰太古之器朴兮不文淡焉无味痕交错而蠧生色斓斑而尘蔽疎弦危而不紊瑶轸屼而几废吁至道之难行怅知音之未至凄凄然泠泠然故独以因时而遣意洎乎夕照西沉苍梧半阴对明月之千里上髙台之百寻尔乃豁妙虑开冲襟抚玉柱扬清音不独解吾人之愠将以平君子之心太丘子乃辗转不寐振衣而起悄焉凝懐寂焉倾耳意踯躅于幽兰心彷徨于流水由是纳中和蠲侈靡审朴畧之遗韵达真纯之妙理忽然不觉至道之入神而大化之陶已别有宛洛佳客金张贵侯涂歌兮邑咏朝欢兮夕游设琼浆兮绮席张翠幙兮青楼莫不弄秦声歌郢曲吹女娲之笙簧播子文之丝竹然后酩酊乎醉乡骈阗乎归轴又安能审雅操之微妙听丹弦之断续而巳哉嗟乎大道既倾浇风益行虽歌吹之沸天徒管弦之乱人方今朝廷淑清天下化成愿以古人之风变今人之情以今人之乐复古人之声则斯琴也可以易俗而移民而斯世也可以背伪而归真  

琴赋【`有序　　　　　　　　　元`】杨维桢  

天台蔡仲玉以琴访予水南山北楼希音跫然而无近世新声之变盖蔡君力执古道而深造乐情者也于其别也作琴赋以赠  

伐孤桐兮龙门斩灵梓兮泗滨配美木兮阴阳绳朱丝兮君臣准遗则兮泰皞比正律兮伶伦成緑绮之雅制于以御夫至人盖其理中和复清真宣八风明彞伦感天地动鬼神桑濮不能间其邪而郑卫不能入其淫者也夫自虞歌既杳襄教不宣东市絶调髙山毁弦黄钟摈弃正始沈焉防咬迁变下俚嗑焉叹人器兮俱丧孰能传其不可传吾子佩焦尾象前贤蹴子野排田连起千载而非后追太古而无前得非瘖万雌而雄鸣蔼凡翅而孤鶱者耶尔其觚酒登炉熏爇僎清风介朗月拂素云挥白雪朱弦既丝玉指作宫羽相宣角征参发雅韵依永长歌赴节愉焉款款凄焉屑屑荡焉裔裔菀焉咽咽绎焉如萦擸焉如折汜焉如沸刜焉如竭焕若春温若甘霖粲若荣葩萧若枯林髙者拔焉而峻下者浊焉而沉急者矢焉而激缓者纡焉而深央央坎坎哕哕愔愔铿铿磕磕栗栗淋淋如冷泉潄涧籁动谷鸣如巫山夜雨陇水秦声如村翁野老之嬉笑如莺喉鹆语之吚嘤如大风飘瓦而軯磕如胥涛鼓噪而漰渹至若详其曲引则优柔温淳长养恢浑郁乎南风之薰也融怡和顺溥博沉濬洋乎流水之润也怆怳坎防怵恻怛憯戚乎履霜之惨也憔悴虺尵徬徨低囘摧乎别鹤之哀也其忧也深其思也长其乐不淫其哀不伤涤烦决塞导和养康惩躁寛鄙立懦摧刚可谓至徳之精音而三叹于一唱者矣已而中声五降均曲成阕簉弄向阑敏手暂辍银蟾在天星汉明灭主宾頽然仰视空濶于是命酒起舞而为之歌曰搴芳洲兮芙蓉拏扁舟兮苇丛渺极浦兮千里望逺岫兮横空吾将与子泝洞庭历九峰登玉霄攀阆风招渔父之往櫂兮探湘灵之遗踪访遐奏于涓子兮引髙吟于舂容窥人寰而曽举兮托遗响于无穷举天籁以成吾音兮写余心之太冲又何有于成兮三尺之桐  

焦桐入听赋【`以泠然雅音至　　唐听方识为韵`】王　起  

听之微者不必五音伊焦桐之逸韵契伯喈之明心气逐炎炎始将随于槁木声飞烈烈终见用于雅琴当其大匠未收樵人所利圭叶零落孙枝残瘁以薪见迷以灶求媚声连而丹焰乍飞响送而红星忽坠闻之者徒为木之槁火之炽殊不知八音之珍伫五弦之至彼美中郎神妙无方乐无不审音无不详听执爨之间克谐律吕闻就燥之处乍合宫商乃言曰惜乎斯桐韵实天假可以加雕斲可以畅韶雅何混彼樗林而弃于薪者于是收质焰焰求音泠泠扑灭其色鳞皴其形被之以弦伫水流而山立鼓之为操必鹤舞而鱼听则知桐之成器待其人而克定桐之有声非其人而靡听向若清耳不传瓌材遂损希声率尔聋俗犹然则半死之根谁一收其余烬孤生之榦将久灭于青烟桐之爇兮人之德焚身之【`原本阙一字`】兮躬忽见屈殊不知焦尾为珍竟获伸于多识至矣哉感知音者愿是效而是则  

无弦琴赋【`以舜歌南风待　　　唐弦后发为韵`】张　随  

陶先生解印彭泽抗迹庐阜不矫性于人代笑遗名于身后适性者以琴怡神者以酒酒兮无量琴也无弦粲星徽于日下陈鳯啄于风前振素手以挥拍循良质而周旋幽兰无声媚庭际之芬馥緑水不奏流舍后之潺湲以为心和即乐畅性静则音全和由中出静非外传若穷乐于求和即乐流而和丧扣音以征静则音溺而静捐是以抚空器而意得遗繁弦而道宣岂必诱鹄以率舞惊赤龙而跃泉者哉如是载指载抚以逸以和因向风以舒啸聊据梧以安歌曰乐无声兮情逾倍琴无弦兮意弥在天地同和有真宰形声何为迭相待客有闻而骇之曰乐之优者惟琴君之圣者惟舜稽八音而见重弹五弦以流韵故长养之风薰而敦和之德顺无为而天下自理垂拱而海外求觐伊德音之所感与神化而相参固以极天而蟠地岂惟自北而徂南然则琴备五音不可以阙弦为音而方用音待弦而后发茍在意而遗声则器空而乐歇先生特执由心之理而昧感人之功俾清浊不闻于小大宫商莫辨夫始终攫之深舍之愉促空轸而奚则角为民征为事扣无声而曷通秪反古以自异实诡代而违同孰若同静华以发外合恬和而积中传雅操于心手播徳音乎丝桐俾其审音者悟专一之节奏知变者美更张之道崇先生曰吾野人也所贵在晦而黜聪若夫广乐以成教安敢与蘷而同风  

五色琴弦赋【`以宫商角征　　　唐羽文武为韵`】仲子陵  

弦有五色而播盖出乎舜宫方理之而登于寿域故制此而歌夫薰风黒与青间青与赤通或以白而受采或以黄而居中本乎朱襄以至陶唐因加而自七至八以少乎惟宫与商事匪因于蚕饵或不由于蟹筐园客以登夫钩轸墨子徒叹于苍黄及其瓠巴所弹师文所学流连昭旷缥缈緜邈莫不因其静好生此和乐张伯牙之号钟含师旷之清角八音克谐兮自比五色相宣兮有以虽因声以至用终假色而为美清音从内而发和气由中而起奏激楚则引以结风歌阳春则杂以流征或向虚壑或临积水影历历而分形声泠泠而过耳直其躬而能屈鲜其色而受污恶以紫而夺朱常恐新而代故大白若辱有以见至道之源小扣必鸣有以昭儒者之度召姑洗则草木潜发歌黄钟而川池异沍泉鱼瀺灂以跃鳞云鹤婆娑而拂羽至如心有所感声成于文既为事而为物亦有臣而有君哀而不惨乐而不分着万物之情性和二气之絪緼别有鸣琴在筵实篚无覩木绳则直色然后取傥同声之不遥愿闻乎乱之以武  

孔子弹文王操赋【`以审音知人前唐后一揆为韵`】薛胜之  

文王有声惟圣能审初弹雅操知德音而有懐稍奏遗音觉仪形之可禀黮然之状巳究锵然之响可寻述而不作载好其音德必不孤谅前圣合于后圣道乃无二诚此心达于彼心其神也邂逅相遇其虑也罔或不钦则知掩四方而气正加一弦而义深曲引烝哉调吟皇矣穆穆乎顺帝之则洋洋乎令闻不已同声相应虽千古而防徽音异日而论犹万邦而聆遗美所以圣贤不逺古今一揆且将合于心岂独盈乎耳既而温故知新若圣与仁千里同风自冥契于风韵千年一圣当间出于圣人玉指回轸朱弦应律运八风而吹万迭五音而不一既而文德在兹以宁王道宥密斯操也必俟后贤吾无间然陟降因我而着昭穆因我而宣符盍彻之言无毫厘乖于是叶同音之理岂合度差于前是谓惟神所受继圣之后自得于心匪传于口稽帝谓之意勤止岂无非天纵之才生知何有无音不合无德不宜翼翼之心因心而防亹亹之善尽善而知师襄于是作而言曰子圣人也与文王而同规  

钟期听伯牙鼓琴赋　　　　【`唐`】林虑山人  

天赞厥德惟伯牙与钟期一则能清师旷之耳一则能调园客之丝惬易象断金之义应诗人伐木之词审尔律吕不尔瑕疵何千载之见遇使二妙以同时且琴者所以纳正禁邪弄者所以协情和性必借其手敏亦假其心静使音无所容于奸声安得惑于郑若然者信可谓能弹而复思乎善听能弹奚若播于往古善听伊何奏难卤莽所以协律之六应声之五故将中感于天地岂惟外合于匏土不尔何贵钟期之听何尚伯牙之鼓缅想二子徽音不瑕冥合匪慙于郢匠絶艺方超于瓠巴赖尔能听知子有嘉茍解挥宫以按征岂劳树羽与崇牙乃若被褐怀珠当年入赋合丝桐之响希尔促柱有金石之音思君惠顾以声韵当于清弹以诗书同乎雅琴顾惟小人之述得回君子之心傥能顺听欲仰诉于知音  

钟期听琴赋【`有序　　　　　　唐`】王太真  

昔曽待诏金门属吾君躭道久之事寝归欤宁省窃服古训见郭林宗传曰贞不絶俗隐不违亲贤哉斯文生人端格然恨甘防不足每沦翮自咎及耿坐虚馆凝神定灵夜分假寐如闻琴声发越宛在左右寤而惊惋贵知音为难感钟期善听因赋是以广意  

寂兮琴之德寥兮琴之声德彻阴阳之奥声涵淳粹之精体空洞响真清伟上皇之遗功起万祀之垂名只闻成连伯牙以传曲忽覩师文子春而移情俟良知转化靡忒钟子期故有空山之谷清涧之湄幽人髣髴絶粒茹芝凭髙梧引长飔激楚窈窕流波逶迤阳阿布濩结緑参差髙秋风冷逺浦霜滋素月满繁星稀雅调闲逸流风逺吹钟期当日倾耳志之怡性惬灵中矩应规踌躇四顾侯其伟而曰听商则知愁霖春零闻角乃覩韶华秋荣羽发则寒生朱夏征来则暑移英陵厉翕忽消息竭盈君子恱怿导心和平斯实庖丁投刃而节应郢人运斤而风生者也夫其髙张絶弦韵清调苦惝怳恻憾一龙一虎猛将之逐虏冰雪操兰蕙薫嶷兮崇山劲若寒云烈士之諌君跂燕赵望江汉行路难杳无畔淋漓沸渭牢落泮涣游子之凄断徽未抚涕横流悲宿昔心悠悠樵童牧防登孤丘哀引南音一何楚囚兴歌百里又喜子游应事态移体物声愁或飞而不速或拥而不留愔愔泠泠穷微达幽一偶钟生之听妙极而不周于是防襄愕眙昭旷咄咨音有至而乃发发当及乎此时乃理云和写咸池感天地动神只鹤鼓舞鳯凰来仪风雷并云雨随黄帝之所听莹伊代人畴敢以窥钟子兀然收听反视沉吟不已感乐之至精得音之微防信音之难盖曲有此诚在听之以心安可察之以耳嗟嗟琴韵尽美矣  

朱丝绳赋　　　　　　　　　【`唐`】阙　名  

达者覩物而自识眷绳而象直白能受采知成用而可修乐匪在音遂执中而有得谅丝绳之为物类托质以自植幸操张以一伸任纵横而取则故能贞而守正劲以全真含至和以不屈抱孤直以谁邻若刚克以自致谅柔立而有音齐达人之履道比君子之修身久而莫渝岂红紫之见夺劲而不挠非纠纒之为伦当其涗水初滋势如东理女工爰作视其所以如疑积微于秒忽遂立质于经纪察其本同成经以自纶喻乎时表直道以如砥挂端标以有准持正色而为美将配德于清壶愿齐名于直矢故能从绳作直因物寓词茍一绳之可法将百行以为师义足仰而象矣理自中而得之直可自侔奚感鲍君之与色非我行徒兴墨子之悲将劲挺而自守庶囘邪而不欺俾夫取象师心必由斯道考朱丝之外物得素尚于中抱奚水鉴之足征拒韦弦之是保观夫正不与奸色俦劝吾人之聿修直不为虚声枉俾吾人之取象故能名昭乐曲义畅人谟鄙在棼而不理贱为直以就污愿处微而自正终守直以不渝足以诡良材而转雅操端循质而喻通途茍中正之可进愿从绳而巳乎  

朱丝绳赋　　　　　　　　　【`唐`】庾承宣  

丝之为体兮柔以顺德丝之为用兮施之则直从其音而不改成其音而罔忒故君子体直以为象履中而立身岂委曲而取媚将劲挺而维新既端懿以难匹想髙张而莫伦初未为弦兮信任其舒卷既比夫矢也谅难乎屈伸宁惧不合于众而改操不同其类而易真虽立质以假物立音而因人敦夫防氏之功辨夫园客之养非绕指以可恱将如丝而是仰志士以是而兴叹诗人因此而取象清庙之瑟非我而莫闻空桑之琴非我而奚响惟直是与惟端是求恶靡然以从俗耻纷若以随流天心保贞侧媚见而用悔神道助正謇谔鉴而无忧信乎去邪以受福孰不履正而身修间其色兮未嘉素其质兮孰美信挺挺而直绳是若固奕奕而渥丹无比欲众之好我染之而匪他知代之恶邪直之而有以非矫其俗将迁其时宁三思而有赞谅一向而无疑道在斯而为得文舎此而何之古所以嗟是非而莫分怨邪正之难考多将任情而媚俗鲜能率性而行道何不鉴朱绳而独异与羣类而且殊其美虽偶其道则孤傥斯言而是当又可得而巳乎  

昭文不鼓琴赋　　　　　　　【`唐`】吴　冕  

息弦轸兮大朴同忘琴音兮至人守中道不縁情则去声而外寂德惟抱素故含和而内融于是见髙士之心出常人之境其养贵默其伎尚静及卷怀而克顺反不鼓而是逞蕴艺如何德靡他知迷则达用晦实多虚张不弹俾指节而交畅全声入妙心曲而同和且人心静为常琴心虚为主将宁体于道枢亦守器于徳宇坏之无故常寂响而有余用之则亏乃含音而莫吐故自适于胷臆亦何用于角羽顔子所以如愚昭文由是不鼓近情好乐尚徳养空罢奏南音悟人间之客寄不操三峡体山下之泉防斯怀柔之古者竟生白于仙宫夫动极则静音繁不复守朴外真含虚内肃施弦罔举则见素而如丝沉声莫发乃繁根而犹木因雅韵而不奏识道情之所蓄此则恬然谁与寂尔自躭希夷既造妙理难探栗里无弦渊明则矫王门碎质安道更慙是以饰外者贵其体备厚内者尚其包含于戏琴心悬解幽响何答于以闲和于以虚纳十指攸措咸制动而是宜五音知常各处寂而不杂故琴默而美昭信仁静而道合  

戴安道碎琴赋　　　　　　　【`唐`】黄　滔  

拔尘俗之能琴其谁不钦戴安道之擅名斯异武陵王之慕义弥深降使殷勤将召来以聆雅越持诚慷慨爰击碎以示胷襟想夫名利莫羁烟霞为赏涧松虽耸于梁栋野鹤不侵乎罗网吴山越水韬物外之清光蜀轸虞丝播人间之妙响杳杳区区何人戒途白屋忽惊于嘶马朱门欲俟于啼乌焉有平生探乐府铮鏦之妙爰教一旦厠侯门戛击之徒于是贲出月毁于蓬户掷数尺之鸾鳯飒一声之风雨朱弦迸断类冰泉裂石以丁零玉柱交飘误陇鴈惊弓而飞聚使者焉知宣言大非且异锻珠之义宁同碎斗之讥陌上回尘走清风于玉殿堂间释手章素节于金徽于时野客相髙时人或陋梧雕桐断以宁顾漆解胶离而莫救至若池亭夜月之景岩谷春风之遥当野岸肯思流水之曽弹静对庭芜待从幽兰之不奏向若投緑绮以无意缅维城而有情亡一时之髙躅矜六律于新声则此日知音但仰跃鱼之弄碧山烟雾宁留藏豹之名则知艺至者不可以簪笏拘情髙者不可以王侯致终挺特以惊俗不斯须而辱志于今人语其风孰不挹当时之事  

鱼琴赋【`有序　　　　　　　　宋`】梅尧臣  

丁从事获古寺破木鱼斲为琴可爱玩潘叔冶从而为赋余又和之将以道其事而寄其怀  

为琴之美者莫若梧桐之孙枝夫其生也附崖石逺水涯阴凝其腋阳削其皮曽无漫戾而沉实之韵资噫始其遇匠氏也有幸不幸焉故未得尽厥宜其于不偶若陷于夷刳中刻鳞加尾及鬐宛然而鱼日击而椎主彼齐众之律令则声闻嚣尔而四驰粤有好事者朅来睨之取为雅器制拟庖牺徽以黄金弦以檿丝音和律调乃升堂室呜呼琴兮遇与不遇诚由于通窒始时效材虽甚辱兮于道无所失今而决可以参金石之奏焉无忘在昔为鱼之日  

瑟赋　　　　　　　　　　　【`元`】熊朋来  

庖牺氏之创物兮始桐以为瑟象离三之虚中兮戴九梁而洞越大衍之五十兮不胜悲而半析浩朱襄之飘风兮肇五于士达瞽三之为十有五兮重华作而増八洒有番兮或二十而赢七必五五而乃定兮与天数以为一纷乐之殊名兮皆仿此而后出夫是以称乐器之尤兮莫敢拟大而度长历炎黄而陶唐兮为咸池之大章韶以咏而永言兮声依永乎赓歌之明良及周为云和兮友之以龙门空桑想夫制作之妙伶伦吹荻后防拊手晏龙度左公输断方其长为黄钟者九兮倍其九以为首也其商为颂瑟兮其宫以为雅奏也夫惟瑟声者歌声之所五二十有五兮旋宫具也七弦相为律兮番五也鳯和鸣兮其句也鴈行飞兮其柱也歌必取瑟兮既歌而语也徒歌曰謡兮徒鼓瑟曰步也恒为堂上之乐兮瓠竹在下也名其为登歌之器兮无故不去也瑟教废则歌诗者莫之为谱也是以圣门亟称于瑟自秦以降岂无他而有所不必言焉胡不观于鲁论乎孺悲之所闻防尔之侍坐由也之在门歌之声比瑟以传又不观于国风之唐秦乎唐有山枢秦有车邻皆专言乎鼓瑟不见删于圣人胡不观文王之庙祀乎一倡三叹应如见歌呼于穆遗声盈耳升歌示徳舍瑟曷以又不观于周公之礼经乎饮射宾燕礼盛乐备登歌在堂间歌在陛或以瑟二或以瑟四堂上侑歌惟瑟而巳若乃驺虞貍首间若叠奏乡乐惟意二南先后燕有房中五弦乐学有宵雅之肄教皆三于瑟而他莫侑此古人之所甚重今人之所骇笑者也自韩非之妄伦齐人之见摈秦防将军剖之而为筝易京君明变之而为准新声代作古意浸泯若乃丝声之器遽数之莫能既侯氏之坎坎师延之靡靡嵇阮寄啸之具秦汉鼗鼓之戏于是六合百衲丝桐亦改其制太乙天寳柱各出其新意吴蜀楚之声不同平清瑟之调滋异厥有鹍金缕左振右击檀槽银妆孤柱四隔立搊卧摘竹轧木搤白虎之爪黄金之拨能使师旷聩瓠巴拙但见吃陁苏葩俳优裸裎以助其喧豗都昙腊荅急笛悲篥以奋其啁哳观其指法则秦筝多撮琵琶多桚箜篌多擘桞琴多击窃比于琴家之猱吟按抑孰若一弦一柱取声于自然而不假弄手以为力也弦乐莫先于瑟他行世而瑟不行焉是弃其祖而为支裔之从摧其根而葆由枿之萌也若乃道调仙吕托异人之梦授而律吕每混于俗称怨湘哭顔疑胡琴之避征而曲调例阙其征声又孰若一七律诸调皆在焉而隔八之自相生也然而筝笛之耳未能听古淡者见操瑟而巳嫉章句之儒仅知守诂训者闯歌诗而自失惟夫陆沉野逸舒湮宣郁宛其俟命且以永日人莫我好而吾瑟之僻于是采孤桐兮南山之阳致文梓兮北山之北本以黄钟度以周尺遂练朱而绳丝虽绘锦而贵质小之缕七十余二大之丝八十有七初促柱以髙张乍试手而拂历始肄蒿苹之食载歌寤寐之服但闻诵诗之声莫知指之力逮手熟而习贯益心悦而志倦为之歌伐檀若有斲轮乎河干为之鼓考槃若有叩槃乎山涧方且陈抑戒以自警听衡门而无闷赋白驹之逍遥讽淇澳之瑟僴和锵鸣兮中清寄散声于咏叹共赤松而调均异湘灵之悲怨傥流鱼之能听付貍鼠于不见诵闲情以自欣虞仆人之见讪遂乃避俗尘而韬锦且弛以囘鴈善吾瑟而不鼓思悠悠兮待旦乱曰皇羲肇瑟韶以咏兮姬孔歌诗瑟之盛兮瑟逺诗存歌可传兮孰能诵诗惟朱兮勿求谐世我思古兮解弭柱羡昭文不鼓兮  

清庙瑟赋　　　　　　　　　【`宋`】陈　普  

文穆穆兮其神在天庙以安之兮于穆其渊王在新邑兮但摄政之七年八鸾锵其来防兮亦以祀焉郁合鬯兮萧合芗羶相肃雝兮不懈益防士济济兮骏奔走执豆笾箫未举兮钟磬在悬有瞽有瞽升援瑟兮疏越朱弦坐之西阶之上兮使之奏清庙之篇歌者之一唱旃三叹旃丝声独以迟兮人声渺緜淡乎若太羹兮酒之众耳所入兮神之听也专洋洋其上兮见者愀然后有虞兮岁兮且千遗音此作孚兮尚搏咏之有传微夫子其孰知兮以之冠三颂之颠自浴沂之一鼓兮寂寥尘编人心日以靡兮郑卫噪蝉中夜以思兮涕泪涟涟谁为我瑟此颂兮写予中之悁悁  

清庙瑟赋　　　　　　　　　【`元`】冯　勉  

猗欤瑟之良材兮钟天地之蕤英纷柯条之畅茂兮沐风露之清泠立基下谋之既逺兮又咸英韶濩其弗逮谅后防之不遗兮顾工倕其安在际有周之盛德兮郁清庙之载歌将需材以制瑟兮宣烈文之至和若有人其采采兮云飘飘而来下羌翦伐以待用兮岂曰偭夫矩度迈公输之准绳兮超郢人之巧妙伉离娄以察微兮骈师旷而审调伟姬旦之制作兮仰穆穆而敬止俾声洪以且舒兮怀徽音其不巳蒇祀事之孔严兮殚后王之肃雝若陟降于彼苍兮声朱阳其浑融肇黄钟以为宫兮迭商角而羽征二变音之既加兮互周旋其条理上君而下臣民兮暨事物而有征表前绪之耿光兮昭白日之精诚聆幽幽而飞扬兮若鳯凰之鸣岐又正直而不流兮若咏羔羊而素丝纷阳律既谐于阴吕兮若防鸠之在涘又小大之统如兮若信厚之麟趾宜秉德之无斁兮俨多士之济济也一倡而三叹以从兮信遗音之至美也想其镈钟兮铿锵洛磬兮琳琅羣音兮翕张总大成而有章大乐作兮万邦谐天关决兮地根开百祥兮毕集四灵兮斯来盖瑟列于堂上之乐其功则浩浩而无涯也客或诰之曰子不闻鼓瑟而合于轩辕之律吕者彼岂不歌于周文乃徒立于齐门邪予应之曰瑟之舍兮浴沂风兮瑟之用兮歌圣神之功兮瑟兮瑟兮与天地相为流通兮客唯而退  

清庙瑟赋　　　　　　　　　【`元`】张师曽  

繄庖牺之造瑟兮妙制度之功虽窈冥之髙逺兮亦相与而潜通暨轩辕之有作兮贵简易而适中与虞舜之以咏兮感祖考而来从诚后圣之嘉尚兮用崇祀而攸同懿文王之至德兮固纯亦而不巳有肸蠁之在天兮建清庙而萃止既笾豆之静嘉兮复牲齐之济济欲感通而有孚兮舍音乐而孰以矧清瑟之最古兮又雅淡而相宜颂盛德而形容兮告神明而在兹伊太师之所莅兮列中乐而陈之惟兹瑟之所制兮长七尺而有竒又尺八以为广兮抗髙古以自竒既懿美而合度兮匪圣人其孰为何朱之既疏兮又流越而声迟斯焉所以为异兮故淡泊而音希差登歌而在上兮与人声而相依乃一倡而三叹兮致清庙之至遗灵皇皇而假兮若穆穆其容仪谅不显而亦临兮讵有射于人斯伟后裔之精诚兮承辟公而奉祭骏奔走而靡遑兮供宗庙之有事或肃雝之显相兮秉文德而一致罄精白于此心兮闻清瑟而愈励宜灵贶之丛臻兮故福及其后昆既制礼而作乐兮遂偃武而修文深仁浃于四表兮美化囿于元元延皇家之丕基兮永八百之历年实先王之降监兮保终始而弗谖有为瑟于孔氏兮故圣心之莫予庶俾之以自警兮合中道于规矩彼操瑟于齐门兮志欲谋于进取奈如意之不同兮亦何慙于龃龉曽瓠巴之弗若兮一鼓瑟而鱼舞嘉清庙之所用兮有瞽蒙之传授逢圣元之盛德兮播大音于清美洗郑卫之咬哇兮还太古之空浮备六代之乐舞兮奉蒸尝于圣神永千秋与万岁兮陶和气于黎民  

筝赋　　　　　　　　　　　【`汉`】侯　瑾  

于是急弦促柱变调改曲卑杀纤妙微声繁缛散清商而流转兮若将絶而复续纷旷荡以繁奏邈遗世而越俗若乃察其风采练其声音美武荡平乐而不淫虽怀思而不怨似豳风之余音于是雅曲既阕郑卫仍修新声顺变妙弄优游微风飘裔冷气轻浮感悲音而増叹怆嚬悴而怀愁若乃上感天地下动鬼神享祖祖宗酬酢嘉宾移风易俗溷同人伦莫有尚于筝者矣  

筝赋　　　　　　　　　　　【`魏`】阮　瑀  

惟夫筝之竒妙极五音之幽微苞羣声以作主冠众乐而为师禀清和于律吕笼丝木以成资身长六尺应律数也故能清者感天浊者合地五声并用动静简易大兴小附重发轻随折而复扶循覆逆开浮沉抑扬升降绮靡殊声妙巧不识其为平调定均不疾不徐迟速合度君子之行也慷慨磊落卓砾盘纡壮士之节也曲髙和寡妙伎虽工伯牙能琴于兹为朦皦绎翕纯庶配其踪延年新声岂此能同陈惠李文曷能是逢  

筝赋　　　　　　　　　　　【`晋`】贾　彬  

温顔既缓和志向悦宾主交欢鼓铎品列钟子授筝伯牙击节唱葛天之髙韵赞幽兰与白雪其始奏也寒澄疏雅若将畅而未越其渐成也抑按铿锵犹沉郁之舒彻何以尽美请征其喻剖状同形两象着也设弦十二太蔟数也列柱参差招揺布也分位允谐六龙御也  

筝赋　　　　　　　　　　　【`晋`】陈　氏【`陶融妻`】  

伊夫筝之为体惟髙亮而殊特应六律之修和与七始乎消息括八音之精要超众器之表式后夔创制子野考成列柱成阵既和且平牙氏攘袂而奋手钟期倾耳以静听奏清角之要妙咏驺虞与鹿鸣兽连轩而率舞鳯踉跄而集庭泛滥浮沉逸响发挥翕然若絶皦如复回尔乃秘辞艳曲卓砾殊异周旋去留千变万态  

筝赋　　　　　　　　　　　　梁简文帝  

江南之竹弄玉有鸣鳯之箫焉洞阴之石范女有逰仙之磬焉若夫排云入汉之美含商触征之竒罢雍祠之丽响絶汉殿之容仪别有泗滨之梓耸榦孤峙负阴拂日停雪栖霜嵚崟岝崿岭相望寄丹崖而茂采依青壁而怀芳奔电砀突而弥固严风掎拔而无伤途畏峰涩人羣罕至乃命夔班翦而成器隆杀得宜修短合思矩制端平雕锼绮媚既而春桑巳舒暄风晻暧丹荑成叶翠阴如黛佳人采掇动容生态值使君而有辞逢秋胡而不对里闾既返伏食蚕饥五色之縿虽乱八熟之绪方治异东垂之野茧非山经之沤丝于是制弦拟月设柱方时若夫铿锵奏曲温润初鸣或徘徊而蕴借或慷慨而逢迎若将连而类絶乍欲缓而频惊陆离抑按磊落纵横竒调间发美态孤生若将往而自返似欲息而复征声习习而流韵时怦怦而不竑如浮波之逺惊若丽树之争荣譬云龙之无蔕如笙鳯之有情学离鹍之弄响拟翔鸳之妙声朱弦在手击重还轻尔其曲也雅俗兼施谐云门与四变杂六列与咸池王赞既工阮赋亦竒曹后听之而欢防谢相闻之而涕垂至若登山望别之心临流送归之目陇叶夜黄闗云晓伏覩独鴈之寒飞望交河之水缩听鸣筝之弄响闻兹弦之一弹足使游客恋国壮士冲冠若夫楚王怡荡杨生娱志小国寡民督邮无事乃有燕余丽妾方桃譬李本住南城经移东里纳千金之重聘擅专房之宴私方美珥而不减拟甘橘而无嗤闻削成于斜领照玉致于铅脂度玲珑之曲阁出翡翠之香帷腕凝纱薄佩重行迟尔乃促筵命妓衔觞置酒耳热眼花之娱千金万年之寿白日蹉跎时淹乐久翫飞花之度窻看春风之入栁命丽人于玉席陈寳器于纨罗抚鸣筝而动曲譬轻薄之经过黛睂如埽曼睇成波情长响怨意满声多奏相思而不见吟夜月而怨歌笑素弹之未工疑秦宫之讵和若夫钓竿复发蛱蝶初挥动玉匣之余怨鸣阳乌之始飞逐东趋于郑女和西舞于荆妃足使长廊之瓦虚坠梁上之尘染衣鱏鱼逰而不没白鹤至而忘归于是乎余音未尽新弄萦纒参差容与顾慕流连落横钗于袖下敛垂衫于膝前乍含猜而移柱或斜倚而续弦照琼环而俯捻度玉而徐牵见微嚬之有看巧笑之多妍抗长吟之靡曼杂新歌之可怜歌曰年年花色好足侍爱君傍影入着衣镜裙辟恶香鸳鸯七十二乱舞未成行故乃宋伟緑珠之好声文君慎女之清角上掩面而不前言韬辉而耻学实独立之丽人乃入神之佳乐  

箜篌赋　　　　　　　　　　【`晋`】曹　毗  

峄阳之桐植颖岩标清泉润根女萝被条尔乃楚班制器穷妙极巧龙身鳯形连翩窈窕缨以金彩络以翠藻其弦则乌号之丝用应所任体劲质朗虚置自吟于是召倡人命妙姿御新肴酌金罍发愁吟引吴妃湖上防沓以平雅前溪藏摧而怀归  

箜篌赋　　　　　　　　　　【`晋`】孙　氏【`钮滔母`】  

考兹器之所起实侯氏之所营逺不假于琴瑟顾无取乎竽笙尔乃陟九峻之层岩晞承温之朝日剖峄阳之孤桐伐楚官之椅漆征班输以造器命伶伦而调律浮音穆以遐畅沉响幽而若絶乐操则寒条早荣哀曼则晨华朝灭邈渐离之清角越子野之白雪思超梁甫愿登华岳路险悲秦道难怨蜀遗逸悼行迈之离秋风哀年时之速陵危柱以颉颃凭哀弦以踯躅于是数转难测声变无方或拂搦以沉或顿挫以抑扬或散角以放羽或摅征以骋商  

箜篌赋【`以奇弄巳　　　　　　唐阙为韵`】阙　名  

山有梧兮猗猗乍云郁而风披岂雅琴之独得谅箜篌之可为操斧者取则不逺度木者形之又奇篌以姓而得箜以坎为知考宫商于制氏穷巧妙于般倕虚受其心北牖之清风合韵曲全其势南楼之华月半亏雕镂杂错丝组悬垂倚银屏而烛烂拂绮褎而彰施矧阳阴之应节盖风俗之能移况乎度曲无方安位必中呼韩美其宠锡师旷加其抚弄调而合雅声则殊众鄙羌笛之吟龙轻秦楼之吹鳯既而越艳秦娥南邻北里玉户卷兮真珠箔清扬婉兮瓠犀齿青楼何处倚城向日九乌雏绮帐初开防绶衔花双鳯子斤瑶瑟而不御弹箜篌以为美絙朱弦挥玉指邀郑舞以徐进杂吴娃而竞起靡靡乎荡心洋洋乎盈耳穷斯乐只我有酒兮啸也歌叹彼狂且公莫度兮宛其死茍哀乐之能变可谓感人情之不已且礼则常履乐焉可阙礼处身而不至乐因心而乃发惟雅焉铿锵守之不变岂桑间与濮上而能乱越恨牙琴之不知奚由瑟之自伐  

琵琶赋【`有序　　　　　　　　晋`】傅　  

世本不载作者闻之故老云汉遣乌孙公主嫁昆弥念其行道思慕使工人知音者载琴筝筑箜篌之属作马上之乐观其器中虚外实天地象也盘圆柄直阴阳序也柱有十二配律吕也四弦法四时也以方语目之故云琵琶取易传扵外国也杜挚以为嬴秦之末盖苦长城之役百姓鼗而鼓之二者各有所据以意断之乌孙近焉  

素手纷其若飘兮逸响薄于髙梁弱腕忽以竞骋兮象惊电之絶光飞纤指以促柱兮创发越以哀伤时旃搦以劫蹇兮声皦耀以激扬啓飞龙之袐引逞竒妙于清商哀声内结沉气外澈舒诞沉浮徊翔曲折  

琵琶赋　　　　　　　　　　【`晋`】孙　该  

惟嘉桐之奇生于丹泽之北垠下修条而回迥上纠纷而干云开黄钟以挺榦表素质于苍春然后托乎公班妙意横施四分六合广袤应规回风临乐刻饰流离弦则岱谷檿丝篚贡天府伯竒执轭杞妻抽绪大不过宫细不过羽清朗劲絶而不茹伶人鼓焉景响丰硠操畅络绎游手风飏抑扬按捻拰搦摧藏尔乃叩少宫骋明光发下柱展上腔仪蔡氏之繁弦仿庄公之倍簧于是酒酣日晚故为秦声壮谅慷慨土风所生延年度曲六弹俱成绌邪存正疏密有程离而不散满而不盈沉而不重浮而不轻緜驹遗讴岱宗梁甫淮南广陵郢都激楚每至曲终歌阕乱以众契上下奔骛鹿奋猛厉波腾雨注飇飞电逝  

琵琶赋　　　　　　　　　　【`晋`】成公绥  

八音之用诵于典艺萧韶九奏物有容制惟此琵琶兴自末世尔乃托巧班输妙意横施因形造美洪杀得宜柄如翠虬之仰首盘似灵之觜觹临乐则齐州之丹木拊柱则梁山之象犀以玳瑁格以瑶枝若夫盘图合灵太极形也三才判合两仪生也分柱列位岁数成也囘窓华表日月星也  

琵琶赋　　　　　　　　　　【`唐`】虞世南  

若夫巢木为金门之始转蓬乃玉辂之先斯盖前古之朴畧而后代之精研是以鼍鼓质而罕听苇籥轻而莫传笛不为于商律瑟见毁于繁弦此皆白圭玷以成疾嗟近者之莫言叹知音之不述惟皇御极书轨大同铄矣文教康哉武功既象舞之载设亦夷歌之逺通乃定八音论六乐成均诵之艺制氏铿锵之学辨新声于变征研奇操于清角镛管咸奏丝桐毕陈有琵琶之妙曲乃越众而超伦器便时而适用节每叚而逾新谧四座以倾耳叹和声之入神爰诏百辟备序厥因于是大司乐进而称曰臣以末学闻诸前志寻斯乐之所始乃弦鼗之遗事强秦创其滥觞盛汉尽其深致爰有达人演兹奇器参古今而定质拟神明而摅思慰逺嫁之羇情寛絶域之归志既而班尔运能钧绳将设求嘉木于五岭取殊材于九折剖文梓而纵分割香檀而横裂木贞柘盘根错节或锦散而花开或丝萦而绪结徒观其为状也则象形斗极殊姿巧制随良朴之修短任规模之巨细既异才而合体亦刻方而为鋭惟适道以从宜故无取乎凝滞若乃琢玉范金之巧雕文镂采之奇上覆手以悬映下承弦而仰施帖则西域神兽南山瑞枝屈盘犀岭回旋鳯池开寳拨以更运带文缓而旁垂声备商角韵包宫羽横却月于天汉写回风于洛浦始闻弦之既调乃长弄之徐抚应缓韵之疎节随轻身之妙舞悲紫塞之昭君泣乌孙之公主季伦欢金谷之宴仲容畅竹林之聚至如七德昭备六军凯旋谐戎麾而威逺合金奏而功宣咏燕山之已勒美瀚海之方镌亦有飞梁邸游楚馆闻促柱之再调听鸣弦之疎弹叶髙文而自达飞羽觞之无算又如长河草緑髙楼月下入小苑而看花游上兰而借野泛澄波而转鹢息长松而系马临清流而挥与殊方而俱写其奇趋则抑扬嘈囋聨緜断续纡余双鹤之吟清壮三秦之曲望南山之遥翠见西江之始緑少年有长命之词倡女有可怜之调愿百龄兮睂寿重千金之巧笑逮乎嘉客既醉髙宴将阑浮觞剧饮披襟极欢乃催弦而急调交酬献之无端若以河而注海亦柸来而始弹盖感物动神和心悦耳岂振木之为辈奚绕梁之足拟夫道以简易为尊物以精微为贵嗟四弦之巳约乃包含于元气叶笙镛之律吕参钟石之经纬于是鳯箫辍吹龙笛韬吟云掩影白雪藏音故以畅皇风之威武悦大雅之神心者也  

琵琶赋　　　　　　　　　　【`唐`】薛　收  

惟兹器之为宗总羣乐而居妙应清角之髙节发号钟之雅调处躁静之中权执疎密之机要遏浮云而散彩扬白日以垂辉尔其状也腹鳯颈熊据龙旋戴曲履直破觚成圆虚心内受劲质外宣磅礴象地穹崇法天八风而运轴感四气而鸣弦金华徘徊而月照玉柱的历以星悬  

听弹琵琶赋　　　　　　　　【`明`】袁尊尼  

原夫琵琶之为技也按调流音征曲写声下上其手逆顺有经弦无取多宫填征铿洪杀防节要眇希清振容动思畅志怿情逺传胡漠近稽汉京信乐府之妙品丝属之雅鸣非夫娇唱嘹浏明姿盛丽皓齿素腕玉莹肪腻照耀激荡耳骇目注则不足以称擅工而绳絶伦谐羣心而娱极意盖丝冯肉亮器以神宣色艺双珍古今共旃客有与于兹赏者乃赋之曰夫何有美之沃若兮洵娟嫮而修姱披芝房以禀秀兮绚芙蕖而濯华擅絶代于名都兮掩众姝于夭斜曰予幼好此薄艺兮丑俗工委巷之烦哇谓上客俨其安坐兮奄日暮无以为乐也援四弦而试一鼓兮久矣予斯音之不托也尔其揎袪出手婉约善容微伛却坐调弦淙淙态逸情朗矫若凌空乍拨良巳欲放未雄鳯延颈以倚脸龙蟠体以当胷鹍筋迸缩而高张檀槽拢撚而声融华表应虚以送响囘窻防窍以含风啓丹唇兮扬修蛾倡囘波兮间积雪弦之疾兮脱驰歌倚之兮贯珠协幽留屡抑涩春莺也爽切赴防折寒冰也正宫镗喤鳯和鸣也悠延细转竹溜清也倏歘激突战骑惊也砉然止划掣裂缯也曲终有闻余韵凝也四坐静听蹶不觉其醉之醒也飞斚复酬跋烛更秉俣俣于于忘夕之永始奏兮怳皆有触毕弹兮各获所领闺辞多思欢聆乃欣越调沿怨乐感俱泯匪乌孙之出塞异马上之凄闻岂浔阳之去国殊舟中之怆神固知境善迁物而音能防心也载歌曰云披日迟蔼春阳兮余寒夕清夜未央兮井榦绮疏靓兰房兮布席髙防烛煌煌兮蕙肴杂遝臭芬芳兮有客既醉醉徜徉兮于铄令姿耀宵光兮朱弦亲御歌琅琅兮其歌伊何鳯求凰兮愿言矢心结明珰兮彼美人兮德音可忘兮  

## 御定历代赋汇卷九十五  

音乐  

笛赋　　　　　　　　　　　【`周`】宋　玉  

余尝观于衡山之阳见奇篠异榦罕节间枝之丛生也其处磅唐千仞絶谿陵阜隆崌万丈磐石双起丹水涌其左醴泉流其右其阴则积雪凝霜雾露生焉其东则朱天皓日素朝明焉其南则盛夏清微春阳荣焉其西则凉风游旋吸逯存焉榦枝洞长桀出有良工焉名髙师旷将爲阳春北鄙白雪之曲假涂南国至此山望其丛生见其异形曰命陪乘取其雄焉得其雌焉将送荆卿于易水上乃使王尔公输之徒合妙意角较手遂以爲笛于是天旋少阴白日西靡命巗香使午子延长颈奋玉指摛朱唇曜皓齿赪顔臻玉貌起吟清商追流征歌伐檀号孤子发圆转舒积郁其爲幽也甚乎怀永抱絶丧夫天亡稚子纤悲微痛毒离腠理激叫入青云慷  

慨切穷士列节武毅发沉忧结呵鹰扬叱太一声淫淫以黯黮气旁合而争出歌壮士之必往悲猛勇乎飘疾麦秀渐兮鸟声哗兮招伯奇于源阴追申子于晋域夫奇曲雅乐所以禁淫也锦绣黼黻所以御寒也缛则泰过是以檀卿刺郑声周人伤北里也乱曰芳林皓榦有奇宝兮博入通明乐斯道兮般衍澜漫终不老兮双林间丽貌甚好兮八音和调成禀受兮善善不衰爲世保兮絶郑之遗离南楚兮美风洋洋而畅茂兮嘉乐悠长俟贤士兮鹿鸣萋萋思我友兮安心隐志可长久兮  

长笛赋【`有序　　　　　　　　汉`】马　融  

融旣博览典雅精核数术又性好音律能鼔琴吹笛而爲督邮无留事独卧郿县平阳邬中有雒客舎逆旅吹笛爲气出精列相和融去京师逾年暂闻甚悲而乐之追慕王子渊枚乘刘伯康傅武仲等箫琴笙颂唯笛独无故聊复备数作长笛颂其辞曰  

惟籦笼之奇生兮于终南之阴崖托九成之孤岑兮临万仭之石磎特箭槀而茎立兮独聆风于极危秋潦漱其下趾兮冬雪椯封乎其枝巅根跱之刖兮感回飇而将颓夫其面旁则重巘增石简积頵砡兀防狋倾昃倚伏庨窌巧老港洞坑谷嶰壑浍防窞岩运裛窏洝冈连岭属林箫蔓荆森槮柞朴于是山水猥至渟涔障溃顄淡滂流碓投瀺穴争湍苹萦汨活澎濞波澜鳞沦窊隆诡戾瀑喷沫犇遯砀突揺演其山动杌其根者岁五六而至焉是以间介无蹊人迹罕到猿蜼昼吟鼯鼠夜叫寒态振颔特麚昏髟山鸡晨羣野雉朝雊求偶鸣子悲号长啸由衍识道噍噍讙噪经渉其左右哤聒其前后者无昼夜而息焉夫固危殆险巘之所迫也众哀集悲之所积也故其应清风也纤末奋防铮鐄謍嗃若絙瑟促柱号钟髙调于是放臣逐子弃妻离友彭胥伯奇哀姜孝巳攒乎下风收精注耳靁叹颓息搯膺擗摽泣血流交横而下通旦忘寐不能自御于是乃使鲁般宋翟构云梯抗浮柱蹉纤根跋薎缕膺陗阤腹陉阻逮乎其上匍匐伐取挑截本末规摹彠矩防襄比律子野协吕十二毕具黄钟爲主桥揉斤械剸剡度拟鏓硐頽坠程表朱里定名曰笛以观贤士陈于东阶八音俱起食举雍彻劝侑君子然后退理乎黄门之髙廊重丘宋灌名师郭张工人巧士肄业修声于是游闲公子暇豫王孙心乐五声之和耳比八音之调乃相与集乎其庭详观夫曲之繁会丛杂何其冨也纷葩烂熳诚可喜也波散广衍实可异也牚距劫□又足怪也啾咋嘈啐似华羽兮绞灼激以转切震郁怫以凭怒兮耾砀骇以奋肆气喷勃以布覆兮乍跱蹠以狼戾靁叩锻之岌峇兮正浏漂以风冽寒薄凑防而凌节兮驰趣期而赴踬尔乃听声类形状似流水又象飞鸿汜滥溥漠浩浩洋洋长矕逺引旋复回皇充屈郁律瞠菌碨柍酆琅磊落骈田磅唐取予时适去就有方洪杀衰序希数必当微风纤妙若存若亡荩滞抗絶中息更装奄忽灭没晔然复扬或乃聊虑固护专美擅工漂淩丝簧覆冒鼔钟或乃植持纵纒佁儗寛容箫管备举金石并隆无相夺伦以宣八风律吕旣和哀声五降曲终阕尽余弦更兴防手累发密栉叠重踾踧攒仄蜂聚蚁同众音猥积以送厥终然后少息暂怠杂弄间奏易听骇耳有所揺演安翔骀荡从容阐缓惆怅怨怼窳圔窴聿皇求索乍近乍逺临危自放若頽复反蚡緼蟠纡緸寃蜿蟺笢笏抑隐行入诸变绞槪汨湼五音代转挼拏捘臧递相乘邅反商下征每各异善故聆曲引者观法于节奏察度于句逗以知礼制之不可逾越焉听簉弄者遥思于古昔虞志于怛愓以知长戚之不能闲居焉故论记其义协比其象彷徨纵肆旷瀁敞罔老庄之槪也温直优毅孔孟之方也激朗清厉随光之介也牢刺拂戾诸贲之气也节解句断管商之制也条决缤纷申韩之察也繁缛络绎范蔡之说也剺栎铫防晳龙之惠也上拟法于韶箾南籥中取度于白雪渌水下采制于延露巴人是以尊卑都鄙贤愚勇惧鱼鼈禽兽闻之者莫不张耳鹿骇熊经鸟伸鸱视狼顾拊噪踊跃各得其齐人盈所欲皆反中和以美风俗屈平适乐国介推还受禄澹台载尸归臯鱼节其哭长万辍逆谋渠弥不复恶蒯聩能退敌不占成节鄂王公保其位隐处安林薄官夫乐其业士子世其宅鱏鱼喁于水裔仰驷马而舞鹤于斯时也緜驹呑声伯牙毁弦瓠巴聑柱磬襄弛悬留眎瞠眙累称屡赞失容坠席搏拊雷抃僬眇睢维涕洟流漫是故可以通灵感物写神喻意致诚效志率作兴事漑盥污秽澡雪垢滓矣昔庖牺作琴神农造瑟女娲制簧暴辛爲埙倕之和钟叔之离磬或铄金砻石华晥切错丸梴雕琢刻镂钻笮穷妙极巧旷以日月然后成器其音如彼惟笛因其天姿不变其材伐而吹之其声如此盖亦简易之义贤人之业也若然六器者犹以二皇圣哲黈益况笛生乎大汉而学者不识其可以禆助盛美忽而不赞悲夫有庶士丘仲言其所由出而不知其妙其辞曰近世双笛从羌起羌人伐竹未及巳龙鸣水中不见已截竹吹之声相似剡其上孔通洞之裁以当簻便易持易京君明识音律故本四孔加以一君明所加孔后出是谓商声五音毕  

笛赋　　　　　　　　　　　【`唐`】阙　名  

南邻退食兮北里朝回门列长防兮庭张吹台珠帘半掩兮锦筵四开蛾睂戾止兮宝笛爰来狎主人与爱客侑珍羞及玉柸方见称于嘉宾因得搜其所征厥草创自羌首更尚本乎所营伐竹之贞写龙之吟宰匠于是董制伶伦于是审听状以材力质来正直是挥刀斧乃约绳墨断絶肌肤刳穿胷臆周绕运同短长合得器虽蹈乎舛庸性故伤于剸刻故知怀宝者见毁抱明者自煎向无适于所任始孰多于此焉【`原本阙二字`】何止将就其美茍成乎名奚惜违理幸承荐扬得奉恩光濡君口手之泽冒君怀裦之芳不滥吹嘘端含雅正坚外守节虚中俟命有若违亲事主适道厘政树以风声达乎天听美其穷不易规管能有截柔指斜据丹唇上列引气内填流音外泄更微迭盛将聨复絶及乎和畅平施百志熙熙拂怨爰作万夫矍矍协宫商以节宣随应变以牢络俾箫不独舞凤瑟不独跃鳞啸无以振木歌无以惊尘谅飞动之咸运岂金石之足伦愿罄能兮宅君之掌握愿度曲兮布君之礼乐傥不遗于赏筵顾何辞于朴斲  

笛声似龙吟赋【`以声之相类有　唐如此者爲韵`】阙　名  

笛爲乐兮人所吹嘘龙爲神兮天泉是居何音声之酷似而性质之本疎想其形谓同婉若聆其响稍异翕如始其伐榦厚地因材制器四孔有加五音具备无烦乎钧簧促柱有用于娱心涤志乍从容而寥亮究律吕以精粹伊满堂之咸惊疑在田之忽至凄清韵起方将乐以忘忧想象云生寔曰物从其类庶可以分于繁会谅难测于同异徒察其含嚼奔放激浊扬清如泉水之或跃疑御日以飞声象乎鼍有逢逢之鼓疑乎凤有嘒嘒之声虽学如不及莫之与京曷若髙下自乎气洪衰应乎手曲引如变于云霄雾雨若集其前后刘累听之而欲豢叶公闻之而反走非影响以因依实混合于妙有东南之美厥状篬筤不因乎度土合木宁谢于玉质金相调逸箫管之奏音含宫招之祥若降于天如闻于野穆公简子徒得其游魂白雪阳春奚称其和寡考终乐以自然信斯笛之美者当簻易持龙吟似之季长每悲于洛客邻人能感于子期入耳之初喜攀鳞之有所回眸之际覩截竹而在兹是知夫挥弦戛击以洋洋转喉纡余之靡靡夫神物之相应者无能及此  

洞箫赋　　　　　　　　　　【`汉`】王　襃  

原夫箫干之所生兮于江南之丘墟洞条畅而罕节兮标敷纷以扶疎徒观其旁山侧兮则岖嵚岿崎倚巇迤防诚可悲乎其不安也弥望傥莽聮延旷荡又足乐乎其敞闲也托身躯于后土兮经万载而不迁吸至精之滋熙兮禀苍色之润坚感隂阳之变化兮附性命乎皇天翔风萧萧而迳其末兮回江流川而漑其山扬素波而挥连珠兮声礚礚而澍渊朝露清泠而陨其侧兮玉液浸润而承其根孤雌寡鹤娱优乎其下兮春禽羣嬉翺翔乎其颠秋蜩不食抱朴而长吟兮猨悲啸搜索乎其间处幽隐而奥庰兮密漠泊以猭惟详察其素体兮宜清静而弗諠幸得諡爲洞箫兮防圣主之渥恩可谓惠而不费兮因天性之自然于是般匠施巧防妃准法带以象牙掍其会合锼镂离洒綘唇错杂邻菌缭纠罗鳞捷猎胶致理比挹抐擫防于是乃使夫性昧之宕冥生不覩天地之体势闇于白黑之貌形愤伊郁而酷愍眸子之丧精寡所舒其思虑兮专发愤乎音声故吻吮值夫宫商兮和纷离其匹溢形旖旎以顺吹兮瞠防防以纡郁气旁迕以飞射兮驰散涣以逫律趣从容其勿述兮骛合遝以诡谲或混沌而潺湲兮猎若枚折或漫衍而络驿兮沛焉竞溢惏栗密率掩以絶灭防霵晔踕跳然复出若乃徐听其曲度兮廉察其赋歌啾咇防而将吟兮行鍖銋以和啰风鸿洞而不絶兮优娆娆以婆娑翩緜连以牢落兮漂乍弃而爲他要复遮其蹊径兮与讴謡乎相龢故听其巨音则周流泛滥并包吐含若慈父之畜子也其妙声则清静厌防顺叙卑迖若孝子之事父也科条譬类诚应义理澎濞慷慨一何壮士优柔温润又似君子故其武声则若雷霆輘輷佚豫以沸渭其仁声则若凯风纷披容与而施惠或杂遝以聚敛兮或拔摋以奋弃悲怆怳以恻惐兮时恬淡以绥肆被淋洒其靡靡兮时横溃以阳遂哀悁悁之可怀兮良醰醰而有味故贪饕者听之而廉隅兮狼戾者闻之而不怼刚毅彊反仁恩兮啴唌逸豫戒其失钟期牙旷怅然而愕立兮杞梁之妻不能爲其气师襄严春不敢窜其巧兮浸淫叔子逺其类嚚顽朱均惕复慧兮桀跖鬻博儡以顿顇吹参差而入道德兮故永御而可贵时奏狡弄则彷徨翺翔或留而不行或行而不留愺恅澜漫亡耦失畴薄索合沓罔象相求故知音者乐而悲之不知音者怪而伟之故爲悲声则莫不怆然累欷撆涕泪其奏欢娱则莫不惮漫衍凯阿那腲腇者已是以蟋蟀蚸蠖跂行喘息蝼蚁蝘蜒蝇蝇翊翊迁延徙迤鱼瞰鸡睨垂喙防转瞪瞢忘食况感隂阳之和而化风俗之伦哉乱曰状若防武超腾逾曳迅漂巧兮又似流波泡溲泛趋巇道兮哮呷呟唤跻踬连絶淈殄沌兮搅搜防捎逍遥踊跃若坏頽兮优游流离踌躇稽诣亦足耽兮頽唐遂往长辞逺逝漂不还兮赖防圣化从容中道乐不淫兮条畅洞达中节操兮终诗卒曲尚余音兮吟气遗响聮緜漂撇生微风兮连延骆驿变无穷兮  

洞箫赋【`以四声　　　　　　　唐爲韵`】阙　名  

南国之纪兮江水深中嶻蘖兮天姥岑试一望兮见箫筦之参差碧云飘其正色白日出其重阴每含和以自守虽歳寒其莫侵于是乃使夫匠人陵皛淼明幽窅攀重萝阅丰篠截成枝之龙质拟衔花之凤鸟作爲洞箫其声窈窕蒙瞽之士纯精所至尤澹澹兮无营浩纷纷兮纵肆纤指敏手随抑扬之虚满曲折等分任吹嘘而懿滜尔其爲乐也则龢罗稽诣而逸其爲苦也则浏漂洌清而悴或防以相从复淋漓而逺被有若层山抱空而晴烛巨海涵虚而夕涖是以君子听之载其平粹乃乎弄玉旣好箫史亦出登翠槛之巍峩结红罗之婉蔚杨叶鲜吹荷花浴日对吟空阔之情复感神仙之术若乃汉皇未跃周勃防丧哀笳左引画翣前张灵逶迤而就挽思徘徊而永伤凄其吻吮谁非断肠故若翔若止心中定矣若反若坠不遗其类趣从容以向空乍猗那以内閟信大雅之纡直绎兹声之开塞匪天地兮同和孰能与夫偕极  

汉宫人诵洞箫赋赋【`以清韵独新宫娥讽诵爲韵`】  

【`唐`】黄　滔  

王子渊兮谁与伦洞箫赋兮清且新丽藻上闻于天子妍词遍诵于宫人名价有兹写札于御牋彤管风流无比吟哦于贝齿朱唇斯赋也述江南之翠竹生彼云谷甘露朝洒瑞烟晴扑般斤遽取于贞劲防律乃知其蕴蓄旣而植物惟一乐工惟独九重圣主俄聆于玉韵金声两掖佳人争致于瑶编绣轴授受相从彤闱绛宫始喧喧而历览旋一一以精通十二琼楼不唱鸾歌于夜月三千玉貌皆吟凤藻于春风莫不鲁殿慙魂巫山破梦应教墨客以心死解得红妆之口讽时时柱席惊飘舞雪于罗衣往往兰台误下歌尘于绮栋于时闲赵瑟寝秦筝驻云雨咽咸英非春而御苑花拆当夏而幽闺景清如燕人人却以词锋而励吻雕龙字字爰于禁署而飞声泉喷香喉云靡緑鬓岂贯珠之歌同调固如簧之言别韵遂使霞牕触处不吟纨扇之诗乐府无人更重箜篌之引斯则琴赋与笛赋奚过才子获才人咏歌体物之能有是属词之道如何一千余字之珠玑不逢汉帝三十六宫之牙齿讵啓秦娥方今天鉴求文词人毕用有才可应于妃后工赋足流于嫔从洞箫之作兮何代无谁继当时之吟诵  

吹竹学凤鸣赋　　　　　　　【`唐`】梁　洽  

凤惟应圣竹乃无情何截彼嶰谷之节而吹象朝阳之声音韵旣生讶嗈嗈而成响宫商间起若铿锵以和鸣昔黄帝揆日伶伦制律将分天地之气以正隂阳之术选碧鲜西域而非妙得厚均昆山而无匹旣翦旣伐玉润之姿是分以嘘以吹金珠之声斯出贯时之容未改作瑞之思孔将呼吸兮断而复续疾徐兮抑而更扬散漫于丛篠之间疑郊薮已集飘流于芳林之际谓庭梧来翔此音旣举彼德可序闻轸宫而引商若命俦而啸侣遂使审音之士睨孤管而生疑考祥之人向髙冈而延伫旣而合黄钟制大吕作候不乖于晷刻分时先报于寒暑逸韵萧寥德音孔昭聆五声而旣备知六气而能调傥吹于紫阁之前何异巢阿阁之日如发声于青山之上可继鸣岐山之朝且凤声虽虚竹响有禀伊异质之可用惟圣人而能审五声并发疑九雏之互鸣众响难侔觉七音之异品今国家仿不言而四时以遂法无违而万物如春竹兮任截凤兮来驯至仁以调乎元气大信用洽乎生人由是律候以正其惟大圣亦何必取凤声之竹然后测阴阳之令  

参差赋【`有序　　　　　　　　明`】王　宠  

余闻王卿子美文子寿承皆善吹箫赋以赠之曰彼江南兮紫管洞罕节兮条遒掍会合兮象牙烂朱唇兮金锼承公子兮光御发宫商兮清秋羌明月兮翔东美要眇兮云中携佳人兮燕后宫临曲池兮伏丹栊吹激楚兮顺扬风霓裳飘飘兮鸾凰若逢纷予去故而就新兮四海焉穷蹇谁留兮中止忽婉娈兮声靡眷宝结兮同心矢偕老兮君子终啴唌兮纵所之朱顔倏忽兮能不悲人生几何兮朝露晞欢乐不常兮日月驰安得千秋兮永若斯乱曰繁音促薄兮荡人心罔象相求兮穷髙深神归来兮勿周章彷徨四出兮恐弗胜聊逍遥兮澹容与哀中则兮乐不淫  

横吹赋【`有序　　　　　　　　梁`】江　淹  

骠骑公以劒卒十万御荆人于外郊铁马烦而人耸色防旄耀而士衔威军容有横吹仆感而爲之赋云北阴之竹兮百尺而不见日石硿礲而成象山沓合而爲一云遥遥而孤去风时时而寒出木敛柯而攒抏草骞叶而萧瑟故左崎嶬右硱磳树岩防水澄镇雄蛟及雌虺独防与单鹰白山颢赤山赩匝流沙经西极原陆窈灌莽深人声絶马迹沉寂然四顾增欷累唫虽欲止而不能禁此竹方可爲器乃出天下之英音于是带以珉色扣以琼文润如沉水华若浮云赤紫駮星含露分其声也则鞅郁有意摧萃不羣超遥冲山崎曲抱津緜羃顺序周流衔吕故西骨秦气悲憾如怼北质燕声酸极无已断絶百意缭绕万情吟黄烟及白草泣虏军与汉兵于是海外之云处处而秋色河中之鴈一一而学飞素野黯以风暮金天赩以霜威衣袂动兮雾入冠弓刀劲兮马毛寒五方军兮出不及杂色骑兮往来还旃如云兮帜如星山可动兮石可铭功一竖兮迹不夺魂旣英兮鬼亦灵奏此吹兮有曲和歌尽而泪续重一命而若烟知半气之如烛美人恋而婵媛壮夫去而踯躅故感魂伤情获赏弥倍妙器奇制见贵历代所以韵起西国响流东都浮江绕泗历楚传吴故函夏以爲宝饰京关以爲戎储至于贝胄象弭之威织文鱼服之容堇山锡刃耶溪铜锋皆陆断犀象水斩蛟龙载云旂之逶迤扈屯骑之溶溶啾寥亮于前衡嘒陆离于后阵视盼而或近听嘹嘈而逺震奏白登之二曲起关山之一引吐哀也则琼瑕失彩衔乐也则铅垩生润采菱谢而自罢緑水慙而不进代能识此声者长灭淫而何吝  

鼓吹赋　　　　　　　　　　【`晋`】陆　机  

原鼓吹之伊始盖禀命于黄轩播威灵于兹乐亮圣器而成文骋逸气而愤壮绕烦手乎曲折舒飘飖以遐洞卷徘徊其如结及其悲唱流音彷徨依违合欢嚼弄乍数乍稀音踯躅于唇吻舌将舒而复回鼓砰砰以轻投箫嘈嘈而微吟咏悲翁之流思怨髙台之难临顾穹谷以含哀仰归云而落音节应气以舒卷响随风而浮沉马顿迹而増鸣士颦蹙而沾襟若乃巡郊泽戏野坰奏君马咏南城惨巫山之遐险欢芳树之可荣  

笳赋　　　　　　　　　　　【`魏`】杜　挚  

惟葭芦之爲物谅洁劲之自然托妙体于阿泽历百代而不迁于是秋节旣至百物具成严霜告杀草木殒零宾鸟鼓翼蟋蟀悲鸣羇旅之士感时用情乃命狄人操笳扬清吹东角动南征清羽发浊商起刚柔代用五音迭进倏尔却转忽焉前引或温温以和怿或凄凄以噍杀或漂淫以轻浮或迟重以沉滞  

笳赋【`有序　　　　　　　　　昔`】孙　楚  

顷还北馆遇华发人于润水之滨向春风而吹长笳音声寥亮有感余情爰作斯赋  

衔长葭以泛吹噭啾啾之哀声奏胡马之悲思咏北狄之遐征顺谷风以抚节飘逸响乎天庭尔乃调唇吻整容止扬清曥隐皓齿徐疾从宜音引代起叩角动商鸣羽发征若夫广陵散唫三节白纻太山长曲哀及梁父似鸿鴈之将雏乃羣翔于河渚  

夜听笳赋　　　　　　　　　【`晋`】夏侯湛  

越鸟恋乎南技胡马怀夫朔风惟人情之有思乃否滞而发中南闾兮拊掌北阎兮鸣笳鸣笳兮协节分唱兮相和相和兮谐惨激畅兮清哀奏烽燧之初惊展从白之叹乖伸弃兮更纒迁调兮故顔披凉州之妙操飞龙之奇引垂幽兰之游响来楚妃之絶叹放鹍鸡之弄音散白雪之清变  

闻角赋【`有序　　　　　　　　元`】刘　诜  

予久客城中朝暮闻角念岁月易徂有感而赋  

孤城始秋凉月流夜悬叶鸣空疎萤入榭云鳞鳞而不风汉耿耿以西下鼓屡急而遄絶钟渐逺而欲罢有声鸣噫非咽非咜节迭转而愈长哀一送而如泻于是刘子喟然叹曰兹非羌人所以愁予焉者邪鼇极四立物象两数肇帝鸿之智创忽几更于朝暮天沄沄而如轮人扰扰以俱骛年逾年而递新日复日以犹故春花暾寒鸟栖露青山淡而无言去轨盈而成路蛾睂变而垂霜华屋郁以爲墓譬栖尘之寄辙倏东西而不悟嗟此声之何情送万化以终古是以汉武欲求于飞仙秦皇行乐而无度皆无可于奈何知不可爲而勿顾予欲破形息声荡制除故使斯人无昕晦之怀忘阴阳之节莽莽而行怡怡而寤可乎客有笑之曰子惟多感不求其端夫规之以龙门之桐引之以淇水之竿饰藻绘之徽异托奴隶之所刓此天地之委质曽何与于悲欢且夫王孙公子抵掌歌啸朝发五陵暮宿温囿靓妆吴娇嫚舞燕妙将军胜敌行赏献庙凯歌屡扬笳鼓迭奏前营旗之太白后蹴踘之要袅千石一饮万金一笑岂不动于所闻忽飘吹之惊窦乃有生未遇单练不完翁子行歌樵路晩寒身辞家而靡适妻去室而不安东眺临淄西望秦关星月不动迢迢千山独抱志其何爲乃掩扉而长叹正则去国伯奇履霜楟花寒而不吐秋风起兮吹霜天茫茫而正色鴈矫矫而髙翔痛所天之未遇独忍死而徬徨又若陈后初絶班姬早衰春苔緑兮生阶曙月皎兮窥帷菱鉴无色兰芳歇菲立长门之残雪睨建章之髙枝抚长夜之如年哀往日之莫追此其人闻之然后増欷填膺发恨销骨流涕而不自持也是兹声之在宇宙特羇穷不遇憔悴失意者之所独悲也彼其鸣噫朝暮者其亦安知之邪是故感不在物而在于心山阳闻笛东市泣琴闻胡笳而折骨掩琵琶而沾襟慨所听之不同亦何怨于无情吾闻太上立德其次立功其次立言茍有托于悠久又安计于岁年睠天道之有常孰能系于运迁彼视防而嗟衰谅不取于圣贤于是客主释然一笑而起庭月旣半角声乃止  

啸赋　　　　　　　　　　　【`晋`】成公绥  

逸羣公子体奇好异傲世忘荣絶弃人事睎髙慕古长想逺思将登箕山以抗节浮沧海以游志于是延友生集同好精性命之至机研道德之奥愍流俗之未悟独超然而先觉狭世路之阨僻仰天衢而髙蹈邈跨俗而遗身乃慷慨而长啸于时曜灵俄景流光蒙汜逍遥携手踟蹰歩趾发妙声于丹唇激哀音于皓齿响抑扬而潜转气冲郁而熛起协黄宫于清角杂商羽于流征飘游云于泰清集长风乎万里曲旣终而响絶遗余玩而未已良自然之至音非丝竹之所拟是故声不假器用不借物近取诸身役心御气动唇有曲发口成音触类感物因歌随吟大而不洿细而不沈清激切于竽笙优润和于瑟琴妙足以通神悟灵精微足以穷幽测深收激楚之哀荒节北里之奢淫济洪灾于炎旱反亢阳于重阴唱引万变曲用无方和乐怡怿悲伤摧藏时幽散而将絶中矫厉而慨慷徐婉约而优游纷繁骛而激扬情旣思而能反心虽哀而不伤总八音之至和固极乐而无荒若乃登髙台以临逺披文轩而骋望喟仰抃而抗首嘈长引而憀亮或舒肆而自反或徘徊而复放或冉弱而柔扰或澎濞而奔壮横郁呜而滔涸冽缭眺而清昶逸气奋涌缤纷交错列列飇扬啾啾响作奏胡马之长嘶回寒风乎北朔又似鸿鴈之将雏羣鸣号乎沙漠故能因形创声随事造曲应物无穷机发响速怫郁冲流参谭云属若离若合将絶复续飞廉鼔于幽隧猛虎应于中谷南箕动于穹苍清飇振乎乔木散滞积而播扬荡埃霭之溷浊变阴阳之至和移淫风之秽俗若乃游崇冈陵景山临岩侧望流川坐盘石漱清泉借皋兰之猗靡防修竹之婵娟乃吟咏而发散声骆驿而响连舒蓄思之悱愤奋久结之纒緜心涤荡而无累志离俗而飘然若夫假象金革拟则陶匏众声繁奏若笳若箫磞硠震隐訇磕嘈发征则隆冬熙蒸骋羽则严霜夏凋动商则秋霖春降奏角则谷风鸣条音均不恒曲无定制行而不流止而不滞随口吻而发扬假芳气而逺逝音要妙而流响声激嚁而清厉信自然之极丽羌殊尤而絶世越韶夏与咸池何徒取异乎郑卫于时緜驹结舌而丧精王豹杜口而失色虞公辍声而止歌子敛手而叹息钟期弃琴而改听尼父忘味而不食百兽率舞而抃足凤凰来仪而拊翼乃知长啸之奇妙盖亦音声之至极  

击瓯楼赋【`有序　　　　　　　唐`】张　曙  

宋玉九辩曰悼余生之不时也甲辰窜身巴南避许溃师郡刺史甚欢接春一日登郡东楼下临巴江馔酒簇乐以相爲娱言间有马处士末至善击瓯者请即清防爰骋妙絶处士审音以知声余审乐以知化斯可以抑扬淫放顿挫匏竹运动节奏出鬼入神太守请余赋之余曰不图爲乐之至于斯酒酣舐笔乃爲赋云  

器之爲质兮白而贞水之爲性兮柔而清水投器而有象器借水而成声始因心而度曲俄应手以征情莫不敲萧熠爚撇捩纵横胡不自匏丝而起胡不从金石而生孰爲节奏乐我生平何彼秾矣髙楼燕喜叩寂含商穷咀征拂绮井以连鶱送枫汀之靡迤岩隈有雪彪咻而雕虎扬睛潭上无风防猎而金虬跋尾目运心语波回浪旋似欲奋而还驻若将穷而复连得不似惊沙呌鴈髙柳鸣啴董双成青璅鸾饥啄开珠网穆天子红缰马解踏破琼田眙衡盱神清调古旣嗟叹之不足谅悲哀以爲主誓不向单于台畔和塞叶胡笳定不入宋玉筵中随齐竽楚舞疾徐奋袂曲折萦组潺湲下陇底之泉呜咽上涔阳之橹莺隔溪而对语一浦花红猨袅树以哀吟千山月午斯皆从有入无妙动枢滟飐则水心云母丁当则杕杪眞珠于是发春卉骇灵姝羞杀兮钿争金铎愁闻兮鬼啸神呼时也曲阕酒防烟迷雾隔览放歩以踯躅有余声而滴沥临流而欲去依依转首而相防脉脉太守曰遘止良辰好乐还淳讽赋已劳于进牍讴歌爲序其芳尘余乃歌曰江风起兮江楼春千里万里兮愁杀人楼前芳草兮关山道江上孤防兮杨桞津是何况我兮击拊眷我兮慇懃回首而渔翁鼓枻凝眸而思妇霑巾夫当筵一曲人生一世何纷糅乎是非顾何慕乎隆替飘缨冝入醉乡来自识天人之际  

击瓯赋　　　　　　　　　　【`宋`】梅尧臣  

余观今乐爱乎清越出金石之间所谓击瓯者本埏埴异琳球入伶伦兮间齐优其可尚者鸣非瓦釡律度合鼓非土缶音韵周和非埙篪上下应作非钟磬节奏侔而又氷质莹然水声翛然度曲泠然入耳浏然犹有非之者曰善则善矣未若艳女之歌喉何则是谓丝不如竹竹不如肉以其近自然之气况此曽何参于乐録之目乎余辨之曰融结合于造化坚白播于陶钧发和于器导和于人可以乐嘉宾可以畅百神安得丝竹讴吟之匪伦也哉  

声赋　　　　　　　　　　　　张德升  

夫礼乐相成人之有生物归乎理感在乎声声之所起其应多矣既闻郑以戒荒亦称韶于尽美至若诗陈钟鼓礼奏笙簧音懐律吕韵合宫商或婵娟而如絶或窈窕而复扬将曲尽而逾妙遇风吹而更长潜鳞竞跃仪凤来翔嘉此声之可贵乐吾君之奉常则有思妇伤离芳年屡换纤素寒早清砧夜半垤鸣鹳而初合砌吟蛩而正乱何此声之可悲使空闺之浩叹况复金徽逺奏玉律穷秋阴风烈烈边树脩脩听胡笳之互动防陇水之分流何此声之可怨使征客之含愁亦有遯世无闷闲居栖托坐啸竹林忘形菌阁怜宿鸟之喧薮爱飞泉而喷壑何此声之独殊使幽人之爲乐夫意存则言发言发则声来顺之则喜逆之则哀是以文君听琴而恱矣子期闻笛而悲哉何悲叹之易感使众人之难裁客有吟者澘然下涙吾将不言安知所谓退失路而流落进无媒而自致思巫峡之猨啼闻洞庭之叶坠易曰同声相应同气相求傥知音之见许期厚德而相酬  

声赋　　　　　　　　　　　【`宋`】张　咏  

声赋之作岂拘模限韵春雷秋虫之爲事也盖取诸声成之文王化之本茍有所补不媿空言尔赋曰  

罔象迷冥大人忽生混沌初窍呀然震惊二仪吐形万灵吐英天机动制轧而爲声故形有美恶焉声有小大焉伊物类之动作俟人事而克全至于大雷殷空万窍吼风不爲之隆品物磨臬羽足动发不爲之末未若人声与天通功与物长雄口吻之啓出于厥躬道机之张腾凌鸿蒙其所闻者羲黄唐虞继踵而至宇宙隘其神造化侔其智在声之伟也得不回天而动地观其得一之发清清泠泠凉寰洗瀛万类听之如懵而醒仁信之发溶溶奕奕呼道振德万类听之如日破黑曰礼曰义相迭而起鸣孝响悌骇心清耳万类听之如愁得喜广成五老闻而啓齿曰是何帝皇之声也如此九道交讹华夷和歌蠢动鼻息欢咍实多其在物也昭昭融融万縁和同万籁响空答天之功其在人也万心气平万口宣腾云门六英答君之声故知五音八声声之枝欤金石丝竹声之器欤若本不正而声不清何尝动天地泣鬼神而有诸三五迭生异业同声唱古寡应吟今得精仪事以之繁会时风爲之劲清作礼者有周旋之矩制乐者有大武之名故圣人之音铿如锵金圣人之治潺如流水加以商辛夏癸行无辙轨情欲沸空淫哇盈耳民不知告政声遂毁幽厉纵作心胡可度唱僻者轻脱和僞者交错鼔钲之响日驰礼义之风日薄王道民政溃然投壑攻乎亡国之音聚爲终身之乐秦一声天揺地坑烘赫火烈荒茫海倾阿房辇材枿臬山回紫塞筑垒訇轰震雷钳圣愚儒四海暌孤刮剥亡命痛脑连胫于是民失其业怨口喋喋野薄其农荆榛飏风刑失其矩民哀无所兵革填委死爲怨鬼故怨之爲气也散爲嚣尘积爲屯云门郁六合阳灵不曛怨之爲声也烈风相倚怒涛兼起鬼哭于郊神号于市川谷爲之鬬击山峦以之崩圯陈吴一呼而宗社瓦毁天穷地终丑声不巳洎于汉唐惟髙与光太宗缵尧开元嗣皇智冠絶古气凌昊苍倚天凭怒即动荡于八荒按劒大呼即交映于中方借力者黎献助声者贤良亦不能广仁义于递奏使道德之激扬掩商秦之余韵系唐虞之声芳者也未若我后凝神定思诚求理致与圣作则爲难于易惟礼是崇惟仁是嗜叩乎杳冥清静以听闻古谬惑皇心不平于是忠良是旌息嗟吁之声不肖是黜息滥谬之声均物恻隐息哀怨之声厚施薄敛息流亡之声四人是别息嚣竞之声狴犴是理息冤枉之声道德是守息兵革之声人劳是恤息雕斲之声小人是逺息邪佞之声正音是奏息惉懘之声奇哉壮矣尧嗟舜惊致章濩之调下觉唐虞之颂轻浩浩荡荡无得而名异声之袭也扬溢昭灼上贤下愚既欢且谑鸟兽跄跄虫虺跃跃信千载之一时与有生而同乐余欲引声而作未知何若  

大音希声赋【`以希则能大物　　唐理之常爲韵`】杨　发  

声本无形感物而会生彼寂寞归乎静泰含藏于金石之中缄黙于肺肠之外喻春雷之不震时至则兴比洪钟之未撞扣之斯大静胜允合于人心同逺符于天籁大道冲漠至音希微叩于寂而音逺求于躁而道违三年之鸟不鸣惊人可异五弦之琴载絶知音盖稀人生而静物本无机修以诚而上下交应臻其极而禽兽咸归遐想古风缅穷太始以彼声音之道嫓夫动静之理方歌击壤尧人式贵于心和未梦钧天赵简尚劳于倾耳鼓能兴雨钟亦候霜冲用可济于道性善应方契于天常兴公之赋欲成已含金韵夫子之宫未坏犹閟乐章无象无名不知不识守此虚淡终乎妙极岂逐物而感通谅与时而消息损之而益潜运将契于天功听之不闻化极符于常则幽之防足以明征海内于焉而自正天下无得以争能由是广可喻于人细可齐于物声希者其响必大声烦者其理斯屈常呼万岁维岳有时而降神将异三人点尔无心于鼓瑟理归若讷事契寡词旣不言以足教必于声而可遗存而不论驰神于六合之外语不如默箝口于三缄之时是各从其类也吾将一以贯之  

响赋【`以庭下云晚　　　　　　唐响轻爲韵`】张彦振  

伊二仪之陶甄览万物之生长爲随方而可见独不测乎兹响同夫道之无质每凭虚而起象既不覩其洪纤亦罕知其尺丈尔乃依声于发有待而生触万窍而皆异会五音而共成随人心之哀乐因感召而重轻至于惊激万变髙卑千转临牝谷而悲多因归风而去逺感华钟于霜曙思孤鴈于秋晚触物类以成态托空虚以运形尔其细也草虫鸣于潜穴至其大也震电作于天庭离朱拭目而不见师旷清耳而可听尔其响发乎器必声有假故器有盈虚而响爲髙下随之则不可究及之如或可冩信造化之自然亦焉知其爲者乃有厌处鸡羣穷栖海滨垂六翮而未举鸣九皋而不闻愿托响于星骥希可彻于髙云  

## 御定历代赋汇卷九十六  

玉帛  

玉赋【`有序　　　　　　　　　晋`】傅　咸  

易称干为玉玉之美与天合德其在玉藻仲尼论之备矣非复鄙文所可称述  

万物资生玉禀其精体干之刚配天之清故能珍嘉在昔实用罔极夫岂君子之是比盖乃王度之所式其为美也若此当其潜光荆野抱璞未理众视之以为石独见知于卞子旷千载以遐弃倏一旦而见齿为有国之伟寳礼神祗于明祀岂连城之足云嘉遭遇乎知巳知己之不可遇譬河清之难俟既已若此惟亦泣血而刖趾  

玉赋　　　　　　　　　　　【`唐`】仲之  

眇坤珍之潜思察妙有之嘉生伊灵邱之产玉得天地之纯精超众寳而惟美比君子而居贞含温润之丽色  

抱清越之竒声神光照庑髙价连城瑜灭有私而不掩珪美无心而自明尔乃太分仪洪纤是质琼瑶琬琰之殊号结绿悬黎之众述五色相宣千名竞出振鹤羽以益鲜耸鸡冠而増焕匪蒸栗之足侔何纯漆之能乱乃坚以守正妙以通微洪鑪不能易其色厚地不能瘗其辉乍腾虹于白气或见女以青衣山林孕之而含郁川渎育之而涟漪昭灵神之景命启圣哲之昌期无终设浆而获偶渭浦投钓而匡时复有逍遥人俗髣髴仙府泛醴流膏崇台结宇飞华昆阆之岫结影蓬瀛之浦使人主斋戒班垂叹扬磨砻规矩华睆文章琢之为珪下辨君臣之节合之为璧上连日月之光既展礼于天地亦分荣于殿堂垂缨佩兮济济登銮辂兮锵锵入管弦而流韵备樽俎而含芳然而运有屈伸时兼否泰当其潜影幽阻抱璞荒外碔砆纷糅砂砾无汰空泥湼而不缁何风云之难防嗟夫虽天下至寳必俟鉴而后知茍非人而妄进则按剑以兴疑故卞和为之沥泣邹阳为之衔悲夫物不可以衒卖将韫匵而藏之  

受命寳赋【`有序`】  

受命寳在昔曰传国玺自秦始皇有焉盖取夫一世二世传于无穷故有传国之号历两汉至于陈隋隋炀之遇祸也宇文化及盗之而西窦建德灭化及取焉易称物不可以终否武德中太宗一戎衣而天下大定是噐也与玺同归国家用之以受命所承更名大寳而多历年所自前代观之受天明命则不求而得僭贼刦迁则得之而失盖神物之所在非徒然也抑又闻之鼎之轻重与玺之去留莫不视德之上下位之安否若恃寳命在己而慆心堙耳渐乎危殆以负扆之尊被窃鈇之言当此时也此片玉耳复何为哉窃读史氏感兴亡之噐忿徼觊之类于是作受命寳赋若形制之小大厚薄则未始详也故不备焉其辞曰  

物之贵兮惟玉之英翕二气以成形极百寳之纯精卞氏得之三献而后明当秦赵之抗衡挺髙价于连城伊玩好之所资微神噐之鸿名及夫秦始称皇削平六王为龙为光追琢成章其文曰受命于天既寿永昌其始也谓世有哲王传国寳之无疆何逆天以暴物不及期以降殃惟隂阳之运行终授受而不常随素车与白马归赤精于路旁逮夫汉业中微后族专命禄去公室世移威柄实沙麓之遗瘵成巨君之簒害虽掷地以慷慨终莫救夫颠沛俄渐台之頽覆历更始与赤眉咸庸懦而不居卒乱长而祸滋洎四七之龙骧为火主以得之遂祀汉以配天延二百之炎辉茍非其人寳命不归悼桓灵之不嗣置天下于阽危既而赤伏道丧黄星兆发云雷遘屯朝社播越去乘舆而漂荡入眢井以芜没披草莱以拯之实功存乎武烈何典午之倾溃刘石盗以自尊既江表之卜年遂归明以去昏五世推移或亡或存失得由道隋之并吞始负险以争雄俄衔璧而来奔惟大业之离阻由君昏而黩武豺狼呀以当路郊庙弃而失主望夷之衅既发斯噐沦于丑虏昊天有命眷我髙祖骞飞汾晋震叠关辅云行雨施雷动飇举圣人既作万物斯覩于斯时也充德扇结东周卼臲帝谓文皇陈师往伐如火烈烈如风发发牛口先拨虎牢则达致四海于升平混车书以同辙惟神噐之有在终告归乎魏阙考乎先王之统世也以文经天以武纬地观象备物从宜制噐播而用之为天下利故曰大德曰生大寳曰位位之升降唯道所至先王审其所以故为大于细为难于易然后本不揺而末不坠安危之体鉴此而巳若夫符命之所加历数之所归莫不天人合发区宇乐推休祥焕然灵命显思是以有守有失动而悦随茍贪叨与僭乱莫不速祸而召危此玉也公路执持众叛而亲离赵髙引佩殿壊而身糜惟前轨之昭昭孰可幸捷以取之若答曰吾皇有命如天有日传寳在我昏庸自佚则陆浑无问鼎之事历代无奉玺之术茍思虑于废兴故不既得而患失于戏天发祸机圣人定之天生神物圣人用之唐哉皇哉大人造之子孙百代永言保之镇圭赋【`以王者端拱四维　　　唐镇宁为韵依次用`】元　稹  

天子镇圭十有二寸其长义在抚有十二州之域而为亿兆之王圭比德焉所以表特达之美镇大名也有以示弹压之彊以之征守则有土之臣至以之防患则受灾之地康当宁无为于南面朝日有事于东方乃防百辟而执之班五瑞于来者作山龙之端表我则清光皎然杂蒲谷以成行尔乃鞠躬如也想夫彤阙乍晓碧砌生寒当玉座而髙居状中峰之冠瑶岫透鑪烟而迥出意秋月之压云端是以圣后矜持庻寮瞻重安八荒于术内故捧必当心握万务于掌中故大不盈拱映冕旒则璿枢星缀间黼黻而琼枝花拥岂独使威仪可观亦以明社稷有奉美哉圣人之制噐也靡不有类鋭上以象天方下而法地备采章以尽饰瑑崇髙而定位夫众色不可以杂施依方面之正者惟五羣山不可以咸写选域中之大者有四尽举凡而得一故相传而莫贰义存敬慎道在底绥详观组约足辨操持俾经制之不乱若缫借之相维况国家备物继周垂衣体舜自天有命非因桐叶而封唐提象握机故配土行而执镇岂唯传历代之瑞寳抑亦彰受命之符信也重曰圭鋭也睿作思而百志灵镇安也安于道而万物宁亦尝三复斯名矣所以表道德之维馨若此则君为道之本噐乃道之形茍能据于道而依于德亦可执无名之璞而逍遥乎大庭  

镇圭赋【`以王者端拱四维　　　唐镇寜为韵依次用`】蒋　防  

天镇四野君尊万方取威重以驭物在秉持而有章叶和人神盖先之于六瑞表正旒扆诚用之乎百王斯为贵也寳之大者琢磨有耀温润无瑕天临静谧以我镇压乎寰中帝德休明以我熠耀乎诸夏皓尔凝洁温如可观蕴五德之符采写四镇之峰峦其色正其容端乃直乃方象名山而守固不瑕不刿配王室以常安岂不真姿有奉嘉名天宠逺以视其凝命近以彰其端拱大而不瑑礼经匪尚其文华执之不回圣人无离其轻重想夫始自良工成兹国噐端乎掌握抚宁天地邦有六瑞而圭列其初国有三山而象包其四穆穆之仪是佐温温之德斯备所谓天子是毗邦国是维云虹发色冰雪成姿玉几临朝承德音而有裕金门晓辟布寛政而无私是知岱华恒衡之髙自此而増峻琳琅琬琰之美自此而发竒形抱素以呈妍声含清而取振当照临之际曽不掩瑜在韬韫之时宁忘作镇所以朝九有接万灵竒姿粲粲众彩荧荧大禹成功垂芳于帝典吾君致理酌宪于国经故曰观一圭之质见四镇之形观一夫之政见万国之宁儒臣赋镇圭之事敢大扬于王庭  

信圭赋【`以分形立象于　　　　唐以保身为韵`】张仲素  

瑟彼信圭诸侯是执当大君之辨等与五玉而咸集皎以式孚坚如特立锡山川以为瑞在享献而増袭将特比德以省躬岂独退扬而进揖懿夫洁白其质缜宻其文得仪形之是表叙羔鴈以成羣玷絶可磨不媿南容之复性惟特达每劳宣代之分则而效之惟其嘉矣观正直可以行化取毁方于焉克己至若左右佩珩凄锵宫征宁同乎信以守之岂嗟乎不我屑以韦可譬琮璧自殊孚尹旁达阳采外敷因追琢以为用谅小大之合符韫以保焉匪沽诸善价省其人也宜赋以生刍此乃邦之令典孰可巳乎捧当心而措于掌足以见古人之象禀温润而洞晶荧于以彰文物之形色配彼苍示不言之信神如此鉴同明德之馨所以掌节是司借之乎缫与蒲谷而齐列冀邦家之永保比楚玉之无瑕哂夏璜之有考或以圭为瑞或以象为珍传命自同于符玺达情可接于君臣稽彼前典光辉日新念君子之作诫宜近取诸乎身  

六瑞赋【`以俭故能广被　　　　唐褐懐玉为韵`】李子卿  

昔先王之朝列位也宴以示慈惠享以训恭俭故六瑞之等差为百僚之形检将以守官有序而亦在瑕无掩其质不昧特明乎等威其义则深兼管乎褒贬然而珪璧列布方圆为度焕彼宪章请征其故且五节之制以瑞为恒美王者有逮下之德而镇圭是増庶存乎可大可久仍契乎不骞不崩追琢斯成伊桓伊信防朝是执惟股惟肱伯寘躬以式礼子揖谷以旌能况不阙一于蒲璧固知夫六瑞之道斯若乃伯禹涂山千载攸仰率土肆觐普天归往献替之道若木从绳朝宗之心犹风召响棣棣之威仪是浃愔愔之德音克广征往防之有伦信斯瑞之所奬洎夫道德浸微君臣失义或求车弃礼或举烽成伪出而非正为邱明所羞召之河阳则文宣兴刺九服自失其序四海莫由光被徒以彼翟为好仇岂用我珪为嘉瑞丕休哉否不可终道穷斯达我国家崇仪式礼敦本弃未三起衣荷再征被褐执玉既翼其左右班瑞仍霑于造阙美其四时展礼百神允懐奉珪以拜亦授镇之力孰云祈年而谐则知礼之所贵莫先于玉发六瑞于周典冠二生于舜录其难致也耻应连城之价不易知焉甘刖三献之足傥未逢至鉴之所珍谁辨混沙以雌伏者哉  

珪璋特达赋　　　　　　　　【`唐`】杨　谏  

稽上古之贵德考先贤之立言伟珪璋之挺异同君子之不谖是以先王之制斯噐也不资于瑌珉而采之于璵璠欲使执之者比德佩之者克念自然威仪式序而有要有伦班秩以明而不滥不僭徒观夫貂蝉巍峩以耀彩组绶辉映以生文使夫阅信义坚贞以守职感瑕瑜不掩以事君故能靖恭厥位克举其勲岂不由珪璋与贤哲相成其业旷千古而流芬则圣哲之创物也诚有足而称云原夫代人莫识荆山之里藏精沦滓为寳未用多历年祀笑瓦砾之相和喜兰荪之狎士嗟乎道不常屈终收卞子砻错而真质自然拂拭而夜光特起悲楚君之瞽昧曷碔砆之能似既而玉人攻治珪璋自尊短长有制规矩攸存其声清越其润温温处掌握而升玉砌随佩服而列金门晖映増美炯然自持涵瑞日之洞澈凛寒风之凄其然后知至寳之成噐允夫天下之不疑亦犹贤人君子遭遇惟时有强学懐书清规皎如以不贪为寳思琢磨自居感珪璋之特达期哲人之吹嘘  

石韫玉赋【`以温润积中英　　　唐华发外为韵`】白行简  

髙山穹崇山有石兮玉在其中物不能自珍緜千载而抵飞鹊寳所以为异贯四时而见白虹积苔文而外翳涵冰形而内融焕乎有文既自抱其坚白敦兮在璞将有俟于磨砻嗟夫委质含章藏晖晦迹閟竒文于特达韬善价于今昔弃他山之下未得辉乎满堂泛渭水之中谁复知其盈尺混清润以潜頴托层崖而委积爱而不见虽类懐寳迷邦和而不同终辨我心匪石懿夫石惟缜密玉乃坚贞孕明含粹养素挺英包其防讵覩蕊兮之色藏于密谁识诎然之声徒观夫明其内晦其外谅可久而可大见其素隐其华若去泰而去奢形委顺而可转心抱忠而无瑕闇然而彰同夫珠媚于水光而不耀异乎金在于沙尔其玉方蕴藏石未磨磷气中潜以育德色旁达而示信处于凿凿则水折而方流依彼岩岩亦山辉而未润照庑之光尚戢截肪之色空存昧识者但见其落落精鉴者方辨其温温石不能言莫遇琢磨之力玉未成噐难逢拂拭之恩则知至寳在乎藏真至德恶夫自伐刳其心而白不受彩实其腹而间不容髪客有爱此坚贞想其清越叹时俗之莫顾惜辉华之潜发傥见采于一拳庶无虞于再刖  

石韫玉赋【`以淳粹积中英　　　唐华发外为韵`】李　瑾  

客有感物而愤激何彼连城之珍尚韫他山之石嗤宋人之谬好嗟卞子之未觌抱昭质而陆沈缄异彩而尘积则知时有兴废道有穷通以彼十德之美处斯一拳之中光未施于照庑气潜发于如虹知识真有希故处幽自秘莫覩缜宻空含精粹良工未遇曷溢目之可观髙价傥来将无胫而自至其穷也类独善以自守其出也比兼济而为利诚宜取贵于人资琢成噐也今用晦而明抱素含英虑以俱焚每惧昆冈之火俟乎入用自怜物产之精岂直润木有所辉山可名惜冲鉴之未临倦凡目之见忽徒在山而斯久独防垢而未发丽质可嘉采实损华居其中谁谓困乎石藏于密非曰匿其瑕是知物变则通否极将泰彼含章而混迹由因中而表外当今庶类归真万物化淳地不藏寳山将贡珍岂使永韫光于散地独埋照于穷尘愿凿石出于竒璞知乎希代之无邻  

石韫玉赋【`以清润积中光　　　唐华外发为韵`】欧阳詹  

荆山之石兮玉在其中和氏未遇兮追师不攻内抱贞明蓄珪璋而自异外封硗确与砮砺而攸同纷尔千峯块然一石石居山而有类玉处胎而无迹昭彰竒彩象鸾镜之犹埋特达英姿状蠙珠之未拆齐草木之偕贱叠泥沙而共积瓌材则韫精气时扬结白虹于林薄浮清气于岩冈多见已形空知六瑞之贵罕穷未朕谁分十仞之光混瘗嵌岩沈防翳荟同夫有智懐其有以若无侔彼不争守厥屯而俟泰明其内晦其外将藏噐以待知不干物以招害原夫石则称坚而可转玉则受琢而凝清日遇良工一则有顺而无固时惟哲后一则无胫而前呈我唐文武建元成康绍获王母之玉琯致淮夷之琛賮向华池而效色从温树以流润伊抱璞之未闻亦梯山之自进佳粱糅粃黄金在沙必簸糠而飏砾冀取实以除华雕琢傥行辉章希发愿同三献之纳庶免再来之刖  

韫玉求价赋【`以韫匵藏诸沽　　唐求善价为韵`】独孤授  

物有可为之感愤彼玉也则良寳而斯韫岂不以识贞或寡至真难鬻白虹之气莫通圃之英久伏精鉴颇期于卞氏无厌匪及于虞叔懐特达之性岂伤于山抱坚刚之姿宁毁于匵雪泽膏光隂中之阳工成六噐色备五方是饰容乘乎车服亦将颁瑞于侯王表其华同贞士之素履韫于密叶至人之退藏诚异乎石处而以居可比夫处实而若虚我则物之贵者彼宜力以求诸惟贤有孚岂名是沽佩诸身可以节君之步执于手可以息君之趋或称之以琬琰或嘉之以瑾瑜韫匵如将于慢藏匪瑕之匿连城傥用之善价何胫之无是知接神祗者必我之由奉朝聘者亦我之求虽含光之未发信入用而则周伊入用也理均乎兼济其含光也义等乎独善讵若韫郑鼠之足嗤宁燕石而莫辨有客感而叹曰玉也者固可取贵乎天下今不售于人犹独髙其价垂大贤之盛德非小礼之能舍故有偃蹇当时沈冥委化必使反荆王之深惑审田文之见诈则美玉噐而髦士官岂徒埋身而照夜  

沽美玉赋【`以懐寳迷时岂　　　唐曰君子为韵`】白行简  

美矣哉有玉于兹不磷不缁韬而藏则伤乎秘寳懐而匿又虑乎失时是以露瑶华之炯尔就朝市而沽之且以辨玉璞之名且以见至珍之道耀盈尺之灿灿彰含拱之皓皓使思之者覩于贞清仰之者知乎坚好首六瑞以为瑞排众寳而称寳然后厥声载路厥价载闻蕴十德以光代先驷马以荐君亦何必隐映其华韬藏其美行于鲁谓迷邦之士入于宋比越乡之子岂独用为荐神亦自以为厉巳且时见玉而既重玉待时而以谐献楚之忠诚必赏求秦之价直非乖自可覆之于匵鬻之于懐间彼琅玕照追师之笥离于衣褐裨天子之阶宁令善价不再良辰无几且逺于簪裾永疎于筐篚夫然则玉工贻诮君子不韪韫藏之则尔能求沽之则吾岂如垂棘之璧不瑑之珪亦当出彼岩石鬻此规携是以百尔之行一与之齐未有玉逢价而更惜士于时而自迷然则事有可而必行辞有为而焉説道既危而思隐善求顾而无伐故沽玉者遵于赐言待价者存乎子曰沽哉于斯文而盖阙  

良玉出匵赋【`以藏辉久矣善　　唐价今来为韵`】严楚封  

美玉于斯兮韫匵未扬閟其质韫其光宁处幽而遂久将发防之可望贞必俟时奚甘其隐伏寳实稀代安得而盖藏勿谓爱之而不见愿使闇然而后彰比事讵同乎剖蚌契已可侔乎钓璜其始也不琢而成效珍可喜绚彩旁射寒烟溢起辞矿璞而山辉乍无受缄縢而虹气未已同被褐之内朗类守墨之中美君方固扃鐍彼孰得而沽诸君傥力提携必同兹而出矣于是至寳将启良工肯来目力深昧心源独裁念孤贞之特达聊徙倚以徘徊将发防之是思玉不得不发茍开物以为务匵不得不开既而真质腾精孤光盈手贞非受采明不容垢希成噐而入用因比德而见厚荷拂拭于惟新忘沈沦之永久温其朗润动有清辉知照庑而识之者异将抵鹊而用之者非用如之何规模之下为环而循理不尽制佩而流韵相借在昔退藏于密何敢称珍幸今顾盼生光终希善价乃知良玉之比也重出匵之义也深虽寓言于彼而察人在今欲使出处有节贞方其心无毁匵之嗟诚非肆志起生刍之咏宁惧陆沈则有报匪琼玖噐惭瑚琏傥雕琢之见嘉庶英华之独善良玉不琢赋【`以姿质温润无　　唐假雕刻为韵`】崔　咸  

惟玉也禀坚白惟琢也散贞姿璞且无瑕可重其良者德斯有比不在于文之故以素为贵也任其自然之资则追琢其章不得以曲肆其巧特达之节不得以无饰而疑懿夫蓄温润以生辉见精神于照室发虹气彰皓质欲磨不可每清贞以自持其美孔嘉在切磋而何必体乎智而其理以密合乎仁而其色斯温既有求于剖璞宁不惮于焚昆谅成噐之罔念固全真之可敦嗤献斗员来终见碎于亚父鄙成环可佩俾获罪于叔孙含其章积其润耻从饰以变质岂匿瑕而为吝将夺价于连城笑如泥于利刃所寳者道不在其沽幸可贵于君子非贾害于匹夫流水之文记其方兮斯有他山之错施其用兮则无美可同于韫匵嫌匪生于掩瑜秉不磷不缁之道陋为珪为璧之徒则知玉之美者是吾寳也异宋人越乡之患司城安得而使攻类晋侯外府之珍虞道固知而可假虽天子赐珪于朝亦琢亦雕诸侯受瑞于国亦磨亦刻所以尚其名尊其德岂徒文被褐之懐饰截肪之色又有一拳可尚三献未识俟览者而求旃冀善价而不忒  

良玉比君子赋【`以精光兹色矩　唐絶寳图为韵`】畅　瓘  

白虹为气太阳为精坚其质孕其明卞子识之而曰至寳他山之石攻而挺英融雪华于潜润洞冰彩而凝清彼其良玉焜焜煌煌莹若既兼缜密灿乎其有文章积千金而比价掩十城以腾光将以配君子比皇王岂徒润林薄蕴峦冈而已哉伊何配之温润含兹瑕秽不匿贞心固持性自然也灼而不变质有余也而不缁温以作德成我邦式天子展四时之仪庶官修五等之职珪以为瑞佩以比德上下有轨尊卑有翼既山水节其文苍差其色四者爰备劳逸是主民也事也右叶于角征君也物也左谐于宫羽反而规旋而矩其志不散其容斯取况居则设朝则结进退锵鸣抑扬罄折礼乐之仪着非僻之心絶是则维身允固惟玉不撤且骇鸡之珍骊龙之寳虽赩其艳焕其藻但侈于庶心何补于王道岂若玉之义也深乎博乎诗人以生刍取喻贤则髙矣孔氏以佩环让德谦莫比夫故藏之瑞府偶之河圗奉之者生敬执之者不趋幸无弃于照庑得一献而论都  

青玉案赋【`以报之贞亮因　　　唐物莹心为韵`】张余庆  

当羣物之具陈唯玉案而是珍青莹自乎天产追琢资于匠人呈形而色有温润成噐而道无缁磷由是功倍几杖质殊琳珉当施设之不倦幸发挥而有因顾瞻之时爱苔色之増丽拂拭之后觉花文之转新振彼髙价膺兹美名洁其内而冰彻虚其中而砥平嘉韫积之资忽雕镌而有立以出蓝之色作治莹而斯成美乎充玩好守坚贞小大合度髙卑有程谅当人而可托信在物之惟精厠彼华筵云母之屏边色丽置乎虚室瑠璃之牕下寒生玉貎宜临丹心可莹成其髙而有足历其逺而有胫将以表青骨传素心既捧执以来此亦保持而在今甘寝之时虚色而空怜角枕闲居之处凝光而但对瑶琴是宜君子之好用资端操质美而微瑕莫容色净而纤埃不到况能坦荡而为物以俟依凭而寄傲伊锦绣之段诚可见投此琼玖之珍是宜相报平居之时中心甚夷当卓尔而空承简牍忽藏诸而遂映帘帷见贤之眼惟永日而观矣比德之心可终朝而用之则知瑰丽之状物无以尚欲随时而共美因体物而先唱空附识真之人将一鉴其浏亮  

玉斗赋【`以他山之玉琢　　　　唐成寳噐为韵`】敬　括  

玉以至寳见珍斗以至平为噐聚圭合而成量莹瑜瑕以表义蕴石而山谷増辉握枢而春秋定位秘以重璞攻以他山中虚有待旁达无间内倍殊璧外圆若环用之则称物平施运之则含照自闲燕石既分楚圭未剥平准献度良工就琢剡则为璋合而成防口应吐纳柄随把握有异击刁汉营进缀赵幄议其逺迩曽是悠邈特达垂名切磋有成炯光月皎洞彻冰清揣摩律度比较权衡法帝车之杓如轩如轾校嘉量之趾不缩不盈至若刘项争帝龙蛇起陆楚塞瞻乌秦原逐鹿羽轻灞上之敌汉厄鸿门之酷亚夫按剑张良献玉虽碎斗以棱威终抜山而取辱比德者何邀功则多佩服惟允关石用和既执契而不逺谅求仁而靡他尔以至公秉彜我以不贪为寳扣之则清越流响秘之则含守道光照庑以如虹价连城而无考岂徒玉巵无当冰壶见杲而已是以在天成象在物可师立身而温润无匹应用而盈虚有时尝为国噐藏诸有司若暴新之所执吾何以则而象之  

攻玉赋【`以他山之　　　　　　唐石为韵`】赵　昻  

有美玉于斯有工人在兹玉待人而成噐人舍玉而何之于是施其巧审其思事必坚决心无坠亏再视再度以防夫精鉴匪瑕匪刿宁有于吾欺向无质直之性琬琰之姿特达人许清贞自持则大匠不顾天材或遗亦何知入之于火也不变其色投之于泥也不染其缁维彼良工见此多惜直以为珽圆而作璧无枉纤毫皆知所适遇今晨之发彩冀入珪璋察往日之屈防期分玉石于是虹气干白鸡冠与赤执之以礼故有借而见文受之必齐非许城而不易若然者玉隐于石玉无惮于可磨黄糅色山水腾波但因时而获赏敢轻议乎其他人未我知甘无言于见弃贤能相达将不索而谓何况乎玉之寡珉之多夫子有比德之叹卞生为追怨之歌曰昔之玉在石石在山山有玉兮隐其间今则石为错玉为环环亦献兮君解顔遂与生刍为比与郄桂同攀岂辛勤于道路徒抱泣于荆蛮  

被褐懐玉赋【`以君子藏噐　　　唐待时为韵`】王　起  

玉者贵而絶伦褐者贱而无文何秘质之用晦空寘懐而不分盖以潜错落蓄氛氲善价斯待韫光莫闻讵见识于和氏而包羞乎楚君当其组织初成弥缝已备马褐同色牛衣齐类徒观代蓝缕配顦顇为卒嵗之资有御寒之利殊不知雪影斯积冰光所萃温润潜颖特达藏噐自同韫匵之深莫发连城之贵青蝇欲防碍羽翼而却还白虹始腾隔领袖而犹秘是知玉人获也用之而彰褐父得也舍之则藏外不娄而不曳中如璧而如璋随于人谁谓无胫映于体乍若凝肪自有同夫蕴石亦何虞于越乡我亦思古人展矣君子既效此而比德亦念兹而行已固将匿彩于圭瓒合音于宫征惧秦赵之夺我则掩荆山之辉耻虞虢之争我则藏垂棘之美宜乎琢磨是頼清贞勿改映胷襟而发光杂山水而腾彩成噐而服之无斁开袵而沽诸有待信可以价夺众珍名髙四海然后被其恶衣懐以待时有老氏之诫无司城之辞茍释褐之兹始当献玉而无疑  

以玉抵鹊赋　　　　　　　　【`唐`】张　环  

夫何荆山之崔嵬而美玉之在哉匿精辉于朗璞浮烟润于崇隈连壤石以熠熠杂冰霰之皑皑未登光于瑞府畏委质于瑶台嗟野人之屡献而楚王之犹猜此昭昭焉曽不识寳之为寳彼黙黙者焉知乎才与不才于戏乱玉者珉夺朱者紫以斯为贱亦孔之耻含白虹而靡察偶乌鹊而爰抵徒嬉戏以起予非特达而知巳向使早遇郑客先逢罕氏则必待价而沽命工而理剖以为寳有珪璋之秉焉握而为珍胡瓦砾之投矣然后式我王度比于君子其故何哉用之而已类傅版筑以灭迹吕垂缗而退趾忽殷帝以赉予复周王之至尔由匹夫以登良弼自孤叟而参多士岂非贵本于贱泰更于否观彼玉之屈伸实伊人之行止则玉累形者璞人厄才者命投沙有去国之贤懐寳为问津之圣茍或秉屯受蹇虽异物而同病然而人韬素德我独文行用晦可以为明以防可为养正将有待于潜隐夫何取于奔竞始用仰衣冠之骏德美铨藻之鸿柄清鉴云披虚懐冰映大拾遗寳髙悬明镜典我权衡于斯为盛别有被褐蕴真而立伊投人之或误乃按剑而遄及昔同六鹢过宋都而退飞今随乘鴈赴陆海而遥集振羽翰而有待抟扶揺而髙戢惭巧媚以为容耻空言而取级是宜不迨敢当圃之中玷则可磨希复白圭之什傥或倾五都以置珍献万乗而为执则玉乎玉乎无复向时之泣  

白环赋　　　　　　　　　　【`唐`】杜　顔  

羣玉之山兮居帝台之列仙采琼华兮永久事雕琢兮穷年青荧若水白气如天剖以昆山之石洗以瑶池之泉弄影长啸薰风颷然知东夏有德而虞舜之贤受穆清以出震服中和以御干乃驰缟鹿与使者奉白环而献焉玉华温润玉理精坚英光千以旁达肉好一以虚圆皛皛霜皎田田月悬分清辉于绮殿失皓质于琼筵赏三朝之盛礼恒五玉而来觌彼昭华之珍兮焉往延喜之珪兮谁锡亦所谓归有虞之理功告大禹之成绩美矣哉抚运兮天寳至大素皓兮圣人之瑞非天则莫之与非圣则莫之致琬无芒而未匹璧有美而奚类以和柔刚以配忠义乱曰白羽之白轻只白雪之白消矣未若兹环之有用缜如栗而未已至德竭而閟质帝道亨而荐祉岂我随时斡运与物终始兹大政兮扬大德使吾君佩兮千万祀  

黄雀报白环赋【`以灵禽感德报　唐以白环为韵`】张仲素  

征晦明于异域闻庶类之酬德彼黄雀之罹害遇青衿而见恻有纤微之陋体无彩翠之竒色投林苦鸱鸢之患坠地逢蝼蚁之食情懐旧匹尚有啁噍之音自恋故枝难举翩翾之翼感之奚止曰杨氏子取于歩武之内寘彼巾箱之里全而育之焉知所以洎养羽之再就方衔恩而决起黄花受哺宁同食椹之懐白璧来酬用记封公之祉言征其事载赫厥灵表齐谐之异志合汉史之祥经倏去之时既入羣而多类重来之夕方诡状以呈形称仙使而报德何幸喜之可称质乍隐于恍忽环既受而晶荧且贲然之好瑞以神告其洁白而就封谅生成之是报想夫初飞叶际忽坠花隂空城路逺穿屋讥深化未及于遥海声似愁于北林焉知鸿鹄之秉志实頼儿童之有心是知好生自中神贶格赠祥符之数四胜兼金之累百皛皛月圆规规霜白温其之色且异随侯之珍皎若之形自类有虞之获嗟夫灵异之迹出于无间或鹊缄玉印或树蕴金环曽未若稚子懐仁祥禽致感彼君子之出处实济物于迍坎环兮四代五公垂竹帛之可览  

握中有璧赋【`以希代之珍出　唐于掌握为韵`】李　为  

璧为至寳握以藏辉与似月之色异俾如虹之气微敛外之容岂曰寘予于暗中之理尚乎知我者希故其性比内融迹同反照拱形若将乎力素防影似因乎墨妙见心之后任欲盖而弥彰窥指之间纵有光而不耀退虽于密德亦不孤方期发色于斯矣岂务掩瑕而巳乎初疑捧匣将投尚韫如漆或若横肱未抵巳怪得乌懿夫藏防防而独青映纤纤而有象或微疑其手泽竟空劳于目想同锡之后不暂去身騐守黒而居则先指掌不然何以久而不磷蔽而惟新虽未能如雪亦足以贱珉既剖乎石幸依乎人似乎中而隐影若居外以藩身揽之为盈手之玩出也为连城之珍圆而琢之而能全璞温而执之何以不濯虽黙黙而沈潜每荧荧乎把握始同乎懐而被褐恐久而袖化为缁虽存己之雕镂实頼君以保持言扬者或是色取者犹疑茍能执而无失岂得弃之如遗深潜越石之拳明则诚矣固望荆山之目黙而识之斯盖见美一时同珍百代谅閟兮懐寳多斯兮若昧幽矣握中之璧实清流而可爱  

庾氏子碎玉赋【`以圣人捐寳以　唐息争端为韵`】韦　充  

人无善恶利乃交争故惩忿者无如于立义感物者必在于推诚所以庾氏子能捐片璧遂息两情诚圣人之阃域见智士之纵横当其爱恶所逼长短相贼意各是非事难姑息乃曰碎我此寳成君之德茍可易心固无难色傍窥利害遂生一决之心下视锥刀不顾千金之直于是置诸厚地投此攻坚随形騞若应手琤然万防星分善价之心俱死二疑冰释力争之意都捐斯乃大让所加连城非寳弃此十德欲求诸道不然安得励不贪之志在彼斯须坚必断之谋于予懐抱卓哉竒士克巳喻人解纷以道出义于身故得割所爱成乃仁不以利为用而以德为邻况乎雪彩飞扬霜华奔迸拆裂无几坚贞失性如散天之气忽若断虹碎含璧之圆皆如破镜此既弃寳彼焉息竞则当路者诚可以稽疑立教者固宜于希圣彼机忘于絶弦难解于弄丸亚父碎斗而増恚海客鍜珠而成难徒生一理未息两端曷若格物于耻劝人为美究其道不徒然想其心非率尔诚哉庄生之説吾固知其有以  

蔺相如秦庭返璧赋【`以题　　　唐为韵`】李　为  

有和氏兮旷代之珍有蔺生兮非常之人全重寳以藩赵在轻生以抗秦既获我心信卓哉于千古不辱君命能使乎于四邻相如于是咏东山之诗考西郊之役巾车脂辖匪朝伊夕徘徊怅望沈吟感激誓杀身而报主欲张胆而吞敌蹈虎尾而若闲过鲸口而无惕期一言以复命得连城而致璧茍大信之或亏岂微躬之是惜授使遄征不遑底宁望紫气之函谷出黄沙之井陉既臻天府之地遂造云龙之庭秦君方临丹陛按青萍耀国华振朝经建翠鳯之旗则天收光景伐灵鼍之鼓若地出雷霆然后命谒者先告令使者后进将恃威以逞暴欲爱寳而损信曷英勇而知机弗诡词以恭顺温如之质既美嶷然之姿乃振且勍敌之见欺将杀身而不恡西邻之言是责南山之节斯峻何大国之无良为匹夫之取俊不然者何以遭贾傅之过秦为相如之慕蔺连城弃诸良玉归欤且告秦言已矣复为赵寳焉如洁诚求之何晩被褐懐之巳逺生刍之质空存白虹之气不返  

蔺相如全璧赋【`以智勇双髙功　唐名永着为韵`】独孤授  

昔日赵氏且衰为暴秦所易徒称割城以求璧然必背约而弃义将受其祸敢图其利安定存乎变通得失系乎愚智筹量未决君臣大恐頼缪子之荐贤得蔺生之余勇语之不怍观者咸悚庶将城入而璧留焉使赵轻而秦重夫其壮节惟一至寳无双奉草芥之使至虎狼之邦于是秦王自以强可临弱志扬气髙谓我匹夫不难以制谓璧无足尚安得逃方坐章台之中列万乗之雄羣臣陪位使者趋风因发检以求璧烛寳气于如虹陈结观而表衷浮光烂兮镜吐润色皎以冰空语未及于前约寳方传于后宫果无有偿城之意欲坐收获璧之功蔺君乃探物揣情沈机内萌谲指瑕以复取遂立言而未平摅壮心而激发抗英辩以纵横怒髪竿耸瞠目电惊且使辱命将焉用生请以臣之头璧俱碎君之轩楹我合诡以全变彼示诈而望诚九賔之礼徒设间道之使巳行义必付于知巳色无惧于就烹卒能成两国之胜负骇千古之威名然则寳也且所据神异取之不可以侥幸几星碎以弃秦庭终月圆而还赵境复得曜丛台之瑰丽増宿之辉影于物也善价斯存于国也懿图惟永是知兴衰之大畧社稷之逺虑必假贤豪用能辅助何全璧之事立亦全国之功着诚乎得士且昌惟其善驭  

澹台灭明斩龙毁璧赋【`以璧恶茍求人难力制为韵`】  

【`唐`】白行简  

璧之为寳也至珍龙之为物也至神蕴彼坚贞由是见希于代神其变化胡可不畏于人茍以力夺我寳则必害及尔身原夫被褐而来舣舟以济懐白璧为利涉佩青蛇而自卫光连晓日若明镜之髙悬影落深潭状白虹之初霁孤櫂才移于渡口二龙歘见于波际将至寳因此可求谓匹夫于焉易制徒观其迅雷铿鍧狂电翕赩转清辉而阳景灭曜喷风雨而晴空变色拖尾乃无所遁逃矫首则方将荐食朱萍焉能施其术佽飞莫得用其力灭明乃挺利剑整扁舟驱天呉比阳侯壮志奋而髪植冠耸瞠目张而眦裂血流白刃下耀于渊室紫气上冲于斗牛左絶其脰右舂其喉擢锦缋之鳞触惊波而乍聚乍散洒黄之血随奔流而或沈或浮既风恬而雨絶俄雾廓而烟收龙实最灵孰可以威而詟璧惟重寳岂得不义而求既而弭波澜济江干璧非人愿保全而莫可人非剑思耀武而诚难然后韫神邱即长路持拱璧而叹息盻中流而回顾岂不以懐寳者为物所求恃力者为人所恶且龙实恃力人惟懐璧尔实我欺我非尔惜虽在时之攸重谅于人而何益闻老氏之诫莫守乎满堂考圣人之清不贵乎盈尺遂投之河而神罔敢受毁于岸而人莫敢有纷然电散谓齐后之碎连环騞尔星分同亚父之撞玉斗则知动不可妄求不可茍始则将害于人终乃自贻伊咎胡不伏水府而藏珠于颔照昆山而衔耀于口故贪而毙也诚罹有悔之凶毁以弃之安能无胫而走嗟乎仁必有勇信千古而不朽  

太公璜赋　　　　　　　　　【`元`】杨维桢  

客有浮乎东海之疆渭水之阳考申吕之封裔兮见大风之泱泱夫惟老渔之人兮蹇齫齿而番髪逝辟地于危邦兮纷独守此姱节嵗月不我与兮哀朕时之不当彼神鱼之出水兮孰从孕夫瑞璜自夏后氏之名珍兮实取形于半璧曰大国之是锡兮非夫人之茍得何直钩之寓意兮乃珍物之见贻具神工之成刻兮知剞劂之莫施曰姬受命兮吕佐之功之成兮报在齐惟良弼之间生兮天固有所赉也韬吾珍而不耀兮时固有所待也五百祀之膺防兮龙云而虎风尚父之望兮望吾先公元示兆兮非罴非熊倾一见于大騩兮神合而道同跻后载而西归兮登师臣于三事尔无腼色兮我无贰志人无间言兮总百寮于极位锡公衮之被服兮解朝歌之鼓刀迈洗耳之废义兮配审象之神交货通九府兮兵衍六韬一戎定治兮鹰扬牧郊自师文而傅武兮洎幼冲之左翼勒景襄之殊勲兮铭昆吾之伟绩首营邱之报功兮兼五侯之封域信神物之开先兮协蓍蔡而罔忒嗟神鱼之久化兮吾固莫质其是非吾独悲夫符命之兴兮袭刘秀之伪辞谶梁而梦邓兮卜鬼而稽疑彼梦臧之旷议兮又恍惘其奚知虽其神道之托兮不既治道之贼也吾固知评璜刻九字之书兮不若佩尚父丹书二十字之刻也谇曰苍姬受命兮吕佐生玉璜示兆兮吾何凭取人以身兮圣有经放勲示法兮扬仄陋而明明  

荆山璞赋　　　　　　　　　【`元`】范　琮  

繄荆山之蜒蜿而特起兮奠南服之名州郁至和之轮囷兮钟美璞于岩幽洞孚尹之旁射兮光陆离之暳暳外虽质而中则富兮岂碔砆之同类发竒祥于道侧兮何良玉之久湮茍获用于瑚琏兮亦斯璞之称情爰见遇于和氏兮涕淋浪而悼兹曰昔至寳之不没兮今何困于涂泥乃三沐而三薫兮暨什袭以珍藏彼燕石而犹或偶兮人何易此以为常遂斋沐以上献兮冀君王之见知何玉人之匪识兮咸或谓此为瓦砾之资纷招尤而获罪兮重兹玉之不幸乃捐泪而长抚兮抱终古之深恨岂尔质之匪良兮嗟予命之弗时琨珸进而砆石用兮反诮尔以为玭差吉日以再献兮庶或伸于一遇茍愚心之信修兮虽三刖其亦何顾懐兹玉以长迈兮乃复叩乎君之门吾固知衒玉求售之匪正兮将竭忠而欲言傥兹玉之足征兮庶臣心之为泰也茍一献而遽舍兮予不忍为此态也窃独感此厥故兮岂防遇之有期信昭质之未亏兮夫何惧而自悲彼鱼目之混真兮嗟莫察其非是暨夜光之载照兮人孰不以此为贵嗟余生之未晩兮方佩玉以夷犹傥获知于夫子兮亦斯璞之是投少歌曰峩峩荆山奠南服兮辉辉良璞光煜煜兮人不尔知尔无自伤兮吾将偕子朝明光兮  

荆山璞赋　　　　　　　　　【`元`】谢一鲁  

吾尝挟秋空之飞仙夜跻太华之危巅闯牛斗之消息覩神光之煜然白气殊虎丘之金精红光异古狱之龙泉温其瑞霭之明润无乃荆山竒璞之寳烟乎是山也派分南北之条脉界龙门之河似太行之演迤嫓王屋之嵯峩北揖翠于贺兰西鉴白于蓬婆钟黄之磅礴萃隂阳之至和孕粹质于山骨晦美材于嵓阿状假色于蜡丸纹布于仙娥斥抵鹊之轻议陋种石之传讹也方其深韬神彩匪衒精瑛土不泉而泽润木不春而敷荣抱雕琢之全噐养天真之混成不求知于隋卞价黙重于连城保厥美以待聘类有道之仪形及至王命征材哲匠搜竒罄昆冈之异产摭蓝水而无遗乃穷其幽乃陟其危忽至珍之神遇烂光华之陆离威暴嬴其莫攘资万镒其焉输付良工而制噐甘磨砻之靡辞湛秋水之无痕莹春冰之不疵十袭珍上方之玺五瑞辑邦国之圭亦比德于君子锵环佩其相随按步趋之节奏则肆夏而中采齐若乃瑚琏璋瓒之噐苍璧黄琮之类或饰朝觐之盛仪或洁郊社之明祀华治世之文物擅庙廊之至贵于是琅玕厚顔玫瑰懐媿夜光明月南金火齐皆立下风而不可与并议也鸣呼物以质美而见珍士以材德而登崇想荆衡之育秀实楚玉之攸钟咸韫匵而需时岂抱泣于途穷嗟碔砆之下材费琢磨之微功忝蓝田之双璧追玉树之遗风乗寳贤之盛际岂信美而不庸傥玉人之一顾庶观光于羣玉之峰  

荆山璞赋　　　　　　　　　【`元`】孔　浍  

繄荆山之精兮钟南纪之地灵太和坱圠兮至寳以生伟兹璞之孕瑞兮后祗协而储祯嗟一卷之未剖兮妙腹蕴而天成藏瑰竒于山骨兮羌匪琼而匪瑛若一规之浑沦兮含太极于素形春阳动地兮若燠而栗凉飇掠木兮若振而声火流石裂兮崖屋借防林谷凝沍兮托温以荣云兴而白虹昼见日出而晴烟晓蒸铲彩薄昆冈之焰含辉失夜光之明山晖而暖翠欲滴木润而寒梢拥青璆琳琅玕晦形而隐质瑶琨琬琰遁魄而韬英茍是璞之不遇终兹山而镇宁幸卞和之赏识跻兹璞而上升璞遇和而益重和遇璞而弗轻肯韫匵而缇袭愿持献于明廷错碔砆而莫辨奄掷地而铿鍧嗟再献而再刖仰泣而拊膺蹇至璞之我厄差持此而焉征矢予心而弗渝益抱璞而兢兢感嗣主之见知致良工而起惊剖一殻之鸿蒙判玉石于衡平谐明识之一顾实价重于连城鸣呼和不自寳故献厥君楚不此寳惟寳善人谓此寳之遇邪故楚得以归乎赵谓此寳之不遇邪故赵得以反乎秦嗟秦城之不偿頼相如之主人复全璧以我归宁久屈而终信猗欤我元一视同仁所寳惟贤多士彬彬明廷列圭璋之闻望朝着锵珂佩之搢绅玉堂之风月如画奎章之瑶阁飞云昻昻瑚琏之噐煌煌席上之珍登贤能于天府征黎献于海濵各懐材以自见孰抱璞而隐沦愚生斯世琢磨日新惟善贾以待沽保厥美于忠贞外璞质而弗章内玉德而存诚际明良之嘉防登风云之要津呌阊阖之九重披琅玕以自陈  

荆山璞赋　　　　　　　　　【`元`】文逢原  

客有仰观乾象俯辨坤方睇翼轸之沦精知至寳之韬光步熊绎之故墟凛寳气之厐凉朝发轫于方城夕弭节乎荆之阳摘鬼神之奸秘启山泽之妖藏昡神光之睴霍得美璞于崇冈观其阳纹综错隂缦緼絪瑶草借其虹光碧藓晕其龙鳞散余彩之庚庚凝孚尹之缤缤信太和之精粹钟元气之真淳毓自异于璠璵夫岂混于矼珉超楚产而敻絶匪砮丹之与邻韬至美以内蕴焕明德之外新昭闻望之颙颙俨文质之彬彬浑兮太朴温其阳春阐珍烛乎岷嶓之流液溅乎江沱之濵以之为圭璧可以辑瑞于皇家以之为瑚琏可以荐禧于明神蓝田之质不足以丽美垂棘之璧未可以等伦是宜旷千载而亦遇夫岂轻售而自陈者哉于是拭之以纁之密丽濯之以沧浪之清漪重之以什袭借之以重缇闻楚王之贵寳也历郢都而献之王方杂百寳以零乱众目之盱眙寸珠照乘兮错落尺璧连城兮陆离竞华藻于锱铢角纤巧于毫厘勃然顾谓羣臣曰彼可谓懐璞以自售而献芹之无知吾观其所献者特浑然而圭角不露朴然而质实无竒得非相与为欺乎乃具宪章爰敕有司锡之以踊拒之以辞客乃益允信以自寳终不忍于遐遗望君门而再献责愈严而愈危于是喟然而叹戚然而噫曰吾宁混迹碔砆乎抑将自衒其瑾瑜乎吾宁韫匵藏诸乎抑将待价沽之乎物固各有所遇兮遇固各有其时鉴至寳于未遇兮匪知音其为谁遂抱璞沈吟矢之以诗曰璞楚产兮岳祗炳灵坤珍萃兮纷此内美浑然天成德无媿兮玉以比德蹇余好修不遐弃兮抱彼璞兮或三献兮为国之瑞乎  

缫借赋【`以圭瑞之借文　　　　宋藻为饰为韵`】陈　襄  

噐由礼制饰贵文为嘉寳圭之致用资缫借以成仪绚组交陈妙极彰施之度缕綦错布光含温润之姿圣典遐稽邦仪顺考谓玉噐之攸重欲朝家之永保必有借以承其瓌异必有饰以加其文藻英华挺制诚资饰色之工广袤中仪式蕴非常之寳炳作良具裁成茂规诏玉人而慎守饬典瑞以勤司莫不昭其文也礼以行之备三采五采之容中含瑞信分一就再就之式内掩瑰竒其或朝有多仪国陈大事君臣分上下之等珪璧显尊卑之贽非缫无以成其饰非借不能承其瑞木为内干蔽瑜瑾以光昭韦作外衣焕朱苍而色异盖夫国有至寳时称大圭傥非加于慎重诚有患于颠隮故我制藻率以为用表礼文而可稽有方有圆式荐诸侯之瑞授賔授介终髙十袭之缇若然则昭备礼容钦承玉德周陈藻缋之制密蔽孚尹之色炳然发彩侔水草以成章焕乎有文异锦琮而着饰故得规模焕备等数咸分蕴六玉而中度昭大采以成文彼武有鞬櫜但取包戈之用使持英簜徒彰辅节之勲曽未若保兹希代之珍重尔连城之价欲节度以无越设缫文而是借宜乎自天子达于诸侯致等威而相亚  

## 御定历代赋汇卷九十七  

玉帛  

金赋　　　　　　　　　　　【`唐`】阙　名  

夫五气降于五行五星均于五德助天地而为政体阴阳之有则牺图八卦之文所以化成禹锡九畴之道由其平直分宗别序正位辨方春青夏赤羽黑宫黄育麟之体貌焕鸾凤之文章物庶防而尽善然后从革而能刚若夫寅亮阴德发辉秋令帝少昊而为主神蓐收而在正生水尅木非无父母之仪承土伏火亦有谦卑之性尔其于乾道则使候入青女光垂白陆寒阴作而霜露浓杀气横而风雨肃此金之节也尔其于坤道则使麦苗含秀二粒同稃既收成于万物复揺落于千株此又金之功也尔其于王事则使出军行师拥旄仗钺所以征叛逆而敷明伐此又金之威也尔其于人事则使农夫业就商旅懋迁储蓄邦家之重钱刀布泉之先  

此又金之利也彼观其山川含育之秘采掇工取之程镕铸陶钧之术雕镌磨砺之形非一途而共贯实万象而殊名用之为鼎天下之至宝用之为劔天下之至精用之为量天下之至信用之为镜天下之至明亦有金河金濑金潭金穴金谷金陵金城金埒紫山重夷吾之对光石讶胡人之别渤澥水之仙宫西北荒之神阙鱼龙雀鸟之玩钟鼔楼台之列皆具美于明图岂能穷于缕説余复何为长贫若斯扬雄之产非广季布之诺无移嫌众口之销铄嘉同心之见知命舛时泰将通复否徒效拙于凌霄实劳工于画水无体物之竒防失縁情之妙防太冲三都分从陆云之笑孟坚两京甘受张衡之鄙  

金赋【`以至寳坚刚无　　　　　唐所争也为韵`】韦　岫  

山育良金世名重宝当用事于素节实禀灵于造由是司岁之士叙秋之道其神曰蓐收其帝曰少昊相与搜瑰异发铿锵取我于丽水淬我以轻霜用尔之寒可以革溽暑之候用尔之劲可以摧烈火之刚遂重其珍遂宣其利披沙之状咸出从革之形悉至含宇宙则范之以景名压寰区则铸之以神器其难得也黍累不弃分铢是争约人以悬市遗子以满籝国用筑台之礼赋扬掷地之声或三缄而永保或一诺而必行断以同心斯为尽善铄于众口喻彼相倾是以王者之时令修彛伦序泥封是用职贡有所垂衣守满堂之诫命相兴作砺之语则金为世出两示天与乃懐贪以恣攫重诺而不捐钻出防石断朴攻坚大有镕范小有雕镌玩物既奢其器用穷兵又纵于戈鋋则地将爱矣君胡得焉又尅木之意深辅火之功寡伤水之阅世疾土之处下以劲挺司一方以灭裂视四者曰吾常卓尔子不知也况有百链之秀三品之殊藏之则润屋可恃鍜之则切玉如无子岂能驰善价入巨冶随我跃于洪鑪  

金精百链赋【`以良冶所求在　　唐于精链为韵`】周　渭  

有攻金之工兮求百链之精钢涉越水之表登楚山之阳目眇眇而有待心揺揺而不遑工曰矿斯得链斯力夫何器之不良乃召风胡邀欧冶计日淹速商功众寡我心天纵我力神假鼓焱槖以喧豗轰云锤而上下金火惟序载离寒暑光融融而焰焰疑雷击以星流声有往而有还若唱予而和汝始于一而终于百链既存而锻乃举成利器兮为国珍自私家兮献公所于是砺以越砥淬于江流灿文于夐絶射龙藻于清浮将四海而是震岂千金而可求当赤帝之所提常闻逐鹿为庖丁之所得未见全牛金从链兮白受采知成形之所在金中选兮史亦书念逢时之不居故链金者非锤鑪而勿用选士者非考覈而何于且金生土土效祯链于代代作程岂上决则凛然霜锷下麾而炯若水精为邦如之何莫大于通变为金如之何必资于锻链虽蹈刃以垂范谅申威而去战俟袁宏之片言符薛烛之一见披沙拣金赋【`以求宝之道同　　唐乎选才为韵`】李　程  

物有感者其沙之同流韬至精之未吐俟明鉴以来求披隤沲历汀洲期往而有觌必专而是谋若不克见何逺不讨大无间于洪流细宁忽于潢潦必因目击信夫川则效珍不假镜临所谓地不藏宝于戏未分美恶必在妍媸当有期于慎简幸无见于忽遗经营乎永昌之日徘徊乎丽水之湄初若决浮云揺星光之的的尺似剖羣蚌贯珠彩之累累充一镒而有待贯三品而方期出轻涟而沈潜自照别丽景而光炅生姿洎乎沙之汰之既坚既好断之则同心斯得用之则从革是宝必资作砺自同选众以求仁曽是满籝未若观学而知道伊昔识真者寡罕遇良工遗我于一撮之内混我于众流之中纯固空知夫自守精英不得而外融与砂碛而杂居则如云积处矿璞而自异讵可雷同宝既有矣况于人乎夫辨之掌握尚辱在泥涂则将排碧沙涉清浅虽有懐于拣金庻不遗于片善今则藻鉴既朗庸将自谋兴公雅符于通论士衡犹患于多才不然者则懐宝而退矣曷为体物而来哉  

披沙拣金赋【`以求寳之道同　　唐乎选才为韵`】栁宗元  

沙之为物兮视汚若浮金之为物兮耻居下流沈其质兮五材或阙耀其德兮六府孔修然则抱成器之珍必将有待当慎择之日则又何求配珪璋而取贵岂泥滓而有俦披而择之斯焉见宝荡浸淫而顾盼指炫炅而探讨动而愈出将去幽以即明涅而不缁实既坚而且好潜虽伏矣获则取之翻浑浑之浊质见熠熠之殊姿久暗未彰亦冀将君是望先迷后得孰谓弃余如遗其隐也则杂昏昏沦浩浩晦英精兮自宝和光同尘兮合于至道其遇也则防奕奕动融融焕美质乎其中明道若昩兮契彼同傥或俯而不弃谅致美于无穷欲盖而彰故炯尔而见素不索何获遂昭然而发防观其振彼污涂积以锱铢研清晖而竞出燿真质而将殊锥处囊而纤光乍比劔拭土而异彩相符用之则行斯为美矣求而必得不亦悦乎岂徒媚旭日以晶荧带长川之清浅皎如珠吐类剖蚌而乍分粲兮星繁似流云之初卷是以周诗作比而祈招即咏陆文可侔而昭明是选若然者可以议披沙之所托明拣金之所裁良工何逺善价员来拂以増光宁谢满籝之学汰之逾朗讵慙掷地之才客有希采掇于求宝之际庶斯文之在哉披沙拣金赋【`以求宝之道同　　唐乎选才为韵`】席　夔  

宝之至者金实难俦何混质于微细每随沙以沈浮不耀其光诚观而莫辨退藏于密故披而可求鉴在人至诚斯保察晶荧于碛砾视隐映于潭岛澹以冥搜静而穷讨翻混浊酌澄浩得之为利虽云货以藩身拣必于精终是不贪为寳道以之至行无越思研精既辨取舍奚疑浩浩同流讵谓众难分矣专专匪惑尽可汰而出之信多杂而不混何在小而见遗故得方以选才比诸振藻符至人和光之德明君子知微之道岂止匪固于穷思滥于中懐至寳窃功披隤沲而不厌积货产以未丰则情惟盗比而业与商同也徒观夫敷彩污涂涅而不渝外浊如汨中明自殊养正以防潜虽伏矣从人之欲道岂逺乎彼荆山采玉河上求珠刖双足而未偶冐万死而争趋匪曰能智是为至愚曷若隐而自彰微而可辨常保质于坚重匪沦精而展转以是为德则和而不同以是为贤则举不失选况今至珍必见朗鉴恒开细无不察大无不该在沈潜而未耀求拣链而斯来亦何必披鄱阳之沙方见为宝览士衡之赋然后称才  

披沙拣金赋【`以求宝之道同　　唐乎选才为韵`】张仲方  

披流沙之至宝惟良金而可求谅禀质以相混信韬光而莫俦处其污而含洁潜其刚以产柔将陶甄以入用在晶荧而必收尔乃发彼众彩莹然秘宝砂砾之下自守其坚刚茫昧之中我得其精好逺迩必取纤微罔遗泛隤沲以吐色洗防垢以成姿匪尘泥之足乱岂玉石以生疑既乍明而乍灭在沙之而汰之同至人受汚以不吝等君子藏光以俟时且流形厚地晦质造厥贡取戒于不贪旁求必归于有道然后百宝惟斥三品惟崇美价初炫微明内融晦沈潜而不杂秉熠爚以潜通将耀质而有异岂藏山之与同鉴裁无疲期必分于丑好拂拭相借固不假于磨砻俾精链以作范庶从革以成功亦何异夫才为物表道出常途标百行以卓尔摛繁文而焕乎每和光而不昧居众流而有殊善恶由兹必分真伪于焉可辨虽知巳而见録本良工而妙选将永隔于下流且不遗于片善故明因特达道靡邅回乍披之而可玩亦求之而乃来同无胫而斯感岂众口以为猜今振藻以作赋而愧乎掷地之无才  

金受砺赋【`以圣无全功必　　　唐资辅佐为韵`】李　程  

惟砺也有克刚之美惟金也有利用之功利久斯尅犹或失其铦锐刚固不邻是用假于磨砻不然何以兴喻殷鉴譬后之圣金将有缺必假石以磨颖耀芒后若有遗必资贤而砺节砥行使藐锋无白圭之玷令德有黄轩之盛取譬于攻金之工方期于政罔不正且夫利器久翳铦锋不全参差冰缺掩冉苔聮价减千金之直文灭七星之躔非夫坚石之锻乃砺乃巧匠之藏焉修焉又安得而昭宣若乃君上初临德声未溥令不尽一名不咸五筮微子牙之兆衮阙仲山之补非夫忠臣之扶危持颠英俊之左弼右辅又安得而稽古乃知君与臣兮相符金与砺兮相须离之而道斯逺全之而德不孤故为金也光乎九牧为君也配彼三无是以工必利其器君先择其佐佐明则有融器鋭则不挫光茫乎拟之必断恬澹乎立于无过亦何必俾钝质不可砺俟昏德以将衰如铦刀罔能敛其锷如朽索无或纽其维然后乃知利重乎磨损之又损为贵君宜乎谏善人不善之资况今圣上钦明英髦迭出恭黙思道曷髙宗之可侔辅弼纳忠岂傅岩之攸匹宜乎哉超羲而越防朂而自必  

河上姹女赋【`以阴阳变化灵　　唐而最神为韵`】独孤授  

坤载灵物母之者金禀清英乎元化耀方色乎少阴将善利以博岂难得而迥深河之水配融衍以表性女之质齐婉洁而为心无胫而将无翼而翔静波空而镜朗动星骇而珠光体之则刚柔可易形之则大小无方烂其春冰莫能解之以明庶炯尔秋露孰能晞之以朝阳以登真者尚其变我色则为黄为丹彼神则九链九转验此金诀求诸大化理契斯伏可得而长存致而飞莫知其所舍乃有志翘鸿宝心系紫庭閟响岑寂栖真窅冥赫珠光之炎上陶素质之阴灵茍还丹可以变其骨非有力所能制其形飘然将驾夫云螭渺然或觞于瑶池望三山以增逝顾九野而兴悲后天之术兮曾莫勤斯朝菌之秀兮不其殆而夫以见索隐以明推晦究精理其必然玩常情以多昧伊姹女之为美谅山经之所最且其受制黄牙可效于物宁若虚闻綘雪莫耀于代是将涉天潢者我道其津首云路者我清其尘方乘化以适道孰知夫所以能神  

黄冶赋【`有序　　　　　　　　唐`】李德裕  

蜀道有青城峨嵋山皆隐沦所托辛亥岁有以铸金术干余者窃叹刘向累世懿德为汉儒宗其所述作根于圣道犹爱信鸿宝几婴时戮况流俗之士能无惑于此乎因作赋以正之  

汉武帝遭世界承平百蛮以宁自谓德盛尧禹功髙汤武闻升龙于鼎湖乃甘心于虚伫有方士李少君谲诡丕诞乗邪进取盛称化丹砂为黄金可以登青霄而轻举时董大夫侍侧帝曰子尝知其术乎仲舒进曰臣唯闻天地变化圣人镕范方士之言以为绐诞至如圆方为鑪造化为冶鼓风为橐炽阳为火黄之气絪緼和粹禀而生者为仁为智是以生宝实蕃终古不匮天地之镕范也若是及夫尧舜之化大道为鑪中和为冶声敎为橐文明为火以法天为造以积贤为宝是以得其鸿名后天难老至于仲尼为佐大莫能致犹铸顔与冉抵以极挚圣人之镕范也取类若乃不务逺德营信秘箓祈年永久以极嗜欲斯则不由于正道无益于景福帝曰善乃罢方士而去之故得汉道隆盛令名不亏  

钱赋　　　　　　　　　　　【`明`】黄省曽  

有物于此生于太昊取诸流泉非规非矩里方外圆非帛非粟日用首先不足而行匪翼而鶱什伍以居背腹相聨虚中善受长于纪年好逐贪鄙恒逺圣贤芳者使秽朴者使奸兴灾召戾昏智陨廉剧营务殖天下趋焉舟波骑险鸷取孔艰巧聚必防广溢易颠臣愚不识敢请大贤乃谓之曰此夫肉幕周美而躬被文章者欤鑪冶陶范而镕链肖质者欤逆求悖出身毙名破求之不息老而益笃者欤充羡者仇讐为戚单虚者密亲且携目曰铜臭淆以锡铅作伪欺世而盛显者欤千文成贯五铢为体凡今之人皆与终始是之谓钱理  

碎珠赋　　　　　　　　　　【`梁`】吴　均  

宝月生焉越浦随川标魏之美擅楚之贤既登席而趋丽亦缀履而升妍岂衔恩以赴时独皎佩而腾天瀛淮激电甘海震雷明珠碎矣于川之隈视圆流而失转见折水之亡回谢骊宫之瑞饰粉灵蚌之神胎若有人兮声茫昧芳徽断兮明珠碎明珠碎兮怆何宣珠之形兮不复全抚陆离之琼佩吊幽翳之金筵岂照车与璿烛但黄尘及寒烟聊歌曰玉山之津兮巳濡幽兰之草兮亦舒又闻珩璧之独照不见掌上之明珠已矣哉若使青云之可尚当与碎珠之同栖  

明珠赋　　　　　　　　　　【`唐`】王奉珪  

历众珍以探美惟明珠之独妍自然虚静不假雕镌光熠熠以照物势规规而抱圆西山之下随珠星而隐见东海之上逐明月而亏全故能色夺琉璃光射金玉鲛人泣吴江之际游女弄汉臯之曲在蜀郡而浮青居石家而自緑无胫而至有感必通去映魏车之乗来还合浦之中垂轻帘而璀璨缀蛛网之玲珑然明鉴不渝竒如何赏观之则符彩溢目捧之则分明盈掌使野客取于骊龙仙帝归之象罔岂直水懐川媚夜光晨朗而已哉伟夫宛转周流通冥洞幽物有求于我我于物无求是则文鱼谢恩将我酬于汉室灵蛇报德将我荅于随侯则知珠之为用久矣为用深矣一丸则鹤赠于哙参九曲乃蚁穿于夫子所贵藏于宝匣不可避于金市有被褐之士懐而不厌敢向君以暗投请不惊于按劔者也  

海客探骊珠赋【`以上下其手擘　唐波及龙为韵`】张　随  

灵海汹汹爰有泉兮其深九重中有明珠上蟠骊龙难犯之物兮不可触希代之宝兮不可逢矧奫沦之莫究曷揭厉之能从爰有海客贲然来适利实诱举无遗策乃顾而言曰见机而作不索何获我心茍专而至宝可取我力茍定而洪波可擘既览川媚之容遂探夜光之魄伊彼勇者吁可骇也俯身于碧沙泉厎挥手于骊龙颔下所谓明浅深断取舍而巳观其发迹潜往澄神黙想俄径寸以盈握倏光辉而在掌初解碛砾讶潭下星悬稍出涟漪谓川旁月上鄙鲛人之慷慨殊赤水之罔象然则冐险不疑懐贪不思幸窃其宝幸遭其时向使龙目不寐龙心是欺则必夺尔魄啖尔肌救苍黄之不暇何采掇而得之想夫人不亦危矣验乎事良亦凄其则知计非尔久利非尔有必以其道亮自至而无胫是忽其生奚独虞于伤手亦由贪夫狥财自贻伊咎君子逺害唯俭是守故车乘见骄于宋客骊珠垂诫于庄叟于戏我躬不保虽宝谓何彼险不防虽珍则那子产常讥于狎水仲尼昔叹于凭河因政则来格感恩则匪他汉武帝受报于昆明之岸孟尝君反辉于合浦之波岂与彼而同科哉骊龙之泉物不敢入纬萧之子一以何急其父乃锻其珠朂其习能往也可及不能往也不可及  

珠还合浦赋【`以不贪为宝神　　唐物自还为韵`】尹　枢  

骊龙之珠无胫而至骇浪浮彩长川再媚回夜光之错落反明月之瑰异非经汉女之懐宁泣鲛人之泪状征既往莫究奚自偶良吏兮斯来遇贪夫兮则閟想夫旋返之仪圆明可期辉如电转粲若星驰光浦溆窜蛟螭映沙砾晃涟漪在暗而投诚则悲路人未鉴沈泉而隐亦常表帝者无为欣出处兮据德幸浮沈兮中规是以特表殊姿潜懐有道中含逸彩上系造丑当时之饕餮应为政之美好真列郡之尤祥实重泉之至寳于是焕清濑辉浅湾奔璀璨走烂斑岂能与石前却随流往还泛连波之下盈一水之间而巳哉兹川兮始明老蚌兮勿剖瓴甋兮罢笑琼瑰兮莫偶抱圆质而胥既扬众彩而未久方载沈而载浮且曷澣而曷不玉非宝泉戒贪实为国之司南诚感神德繄物在为政之不咈愚是以颂其宝而悦其人美斯政而感斯珍想沿洄于旧渚念涵泳于通津则知美政不逺嘉猷入神故中潜皎皛下沈奫沦转则无纇磨而不磷诚丹泉之莫拟谅赤水之非珍茍或疑此为虚诞愿征之于水滨  

珠还合浦赋【`以不贪为宝神　　唐物自还为韵`】陆复礼  

珠行藏兮与道为邻政善恶兮感物生神私以务贪必去土而匿耀光之崇俭则还浦而归淳我政无累匪求而至宛若中流昭然明媚对三光而分色契一德而潜致盈虚无朕不随月魄以哉生往返有孚殊异奔星之出使徒见其表迹罔知其奚自覩映水之新规谓沈泉之初弃为人利也且一贯以称珍与众共之虽十斛而不匮然知此珠之感唯政是随当政至而则至偶俗离而则离人而无道兮不去何以人而有德兮不复何为止旧浦而可采同暗投而在斯质若累累疑防缀于霄汉色仍皎皎终炫燿乎涟漪且夫彼邦政悖我则为不居之物彼邦政闲我则能应道而还岂专巨蚌是剖实惟无胫而走将不贪以共存非甚爱之能守浦之不吝任变化以往还珠之圆来辨政理之奸不诚可以孚明可以久处泥沙而有光知进退而不茍利用溥博何必取之于龙颔报德多奚犹得之于蛇口其来也所以辅正其去也所以戒贪警循良之夕惕俾傲狠以知慙勿以珠为蕴蓄勿以珠为珍好且还浦而难期且离邦而难宝将守之而勿失在闲邪以存道  

珠还合浦赋【`以不贪为宝神　　唐物自还为韵`】令狐楚  

物之多兮珠为珍通其货而济乎人才披沙以皛耀俄错彩以璘玢避无厌之心去在他境归克俭之政还乎旧津繇是观德孰云无神相彼南州昔无廉吏富期润屋贪以败类孤汉主析珪之恩夺苍梧易米之利滥源既啓真质斯閟从予旧而不遐谅天视兮有自孟君来止惠政潜施欲不欲之欲为无为之为不召其珠珠无胫而至不移其俗俗如影之随尔其状也上掩星彩遥迷月规粲粲离离与波逶迤乍入潭心时依浦口惊泉客之初泣疑冯夷之始剖依于仁里天亦何言富彼贪夫神之所不沙下兮泥间韬光而自闲映石华之皎皎杂鱼目之鳏鳏岂比黄帝之使罔象珠乃得蔺生之诡秦主荆玉斯还繇是发润洲苹増辉岸草水容益媚泽气弥好川实效珍地宁爱宝隐见谅符乎龙跃亏全非系乎蚌老岂惟彰太守之深仁可以表天子之至道观夫杲耀外澈英华内含饰君之履兮岂不可照君之车兮岂不堪犹未遭于采拾尚见滞于江潭虽旧史之録与前贤之谈终思入掬以腾价永得书绅而厉贪于惟明时不贵异物徒饬表者招累而握珍者难屈是珍也居下流而委弃历终岁而烟郁望髙鉴兮闇投幸余波之洗拂  

商丘开冰得明珠赋　　　　　【`唐`】王季友  

专心所感伪物皆成若商丘之始泳得明珠于至精以荷畚之窘揖乘轩之荣曽狎侮之不暇孰招延而有情惟此翁者古之愚也存己性之任真谓人言之无假守其抱朴之意不知翫人之事信河水之深曲是宝珠之所置洪流沃日吁万丈之层潭絶岸排云抱千艘之险地无鸟兽之敢近岂泥沙之可得何长舌之见欺遂投身于不测膺腾于泉客之缴足迹于冯夷之域奫沦未逺觉圆质之当扪滉瀁无涯见孤光之上逼于是握照乘之珍出重泉之滨星辉耀掌雪彩环身当太阳之益照射众象而惊新虚白无瑕粲琼华而纳景清规半湿炯冰状而流津足使居常者骇异轻薄者居厚瞪睢盱之拙目钳胡卢之笑口不待骊龙之睡无劳巨蚌之剖超万顷而一合由素无而忽有彼非他能道在至信茍志气之克专实人灵之与进脱用心之疑惑必在物而多吝故事无可否精求乃获泉非合浦尚谓出其明珠地比荆山固可营其拱璧彼移山于海饮羽于石皆非自然之致力繄敢而后适  

西域献径寸珠赋【`以泽浸四荒非宝逺物为韵`】  

【`唐`】吕　颖  

西域遐方献纯精之天产申重宝之帝乡岂不以至诚感而灵必自顺惟徳动而坤珍莫藏不然何慕有于中土而走无胫于外荒彼珠之灵积阴之魄禀金气而坚固韫河润之耀泽布指而小大无差洞物而纤毫不隔迥夜常满初月每让其圆明爽曙欲凝髙星自掩其孤白信殊方所秘亦希代难致夺夏璜以为美齐楚璧而积异将配天光以辅三助皇明而照四积石峰峻炖煌路逺驰辉于晦碛之中流晶于白日之晩将为表龙旗而缀鸾辂必将夸池台而耀宫苑殊不知以万邦为虑者此献则违以三德为宝者此宝则非价越千金我当俯念其十产光含径寸吾将静照于九围乃遂沈泉而反朴俾其媚川而自辉且立德者惟俭之本作贡者亦土之任剖蚌而献既不编于夏书为器成之尚有干于时禁茍夺山川之精魄是亏雨露之恩浸所以前代有训不珍异物夸齐威者再论而皆惭求苏则者一言而自屈岂若我全明德体大道照耀也不假随侯之珍贞静也自同罔象之宝由是化中国而及外夷如风之偃草  

锻破骊龙珠赋　　　　　　　【`唐`】李　迪  

彼津之叟兮爱子何多碎骊龙珠兮心亦匪他为敎诫之大者猗嗟乎其义则那夫此珠者宝之至也产乎北海之重泉在乎骊龙之颔下海茫茫兮不测龙呀呀兮若鬬当求利以轻生因没波而直透潜行伏踊既惊且觏卖万死以触鳞幸一冐而匪宼父兮畜我子则告之曽是凭怒无然小慈斤其珠而不纳乃命石以兴词且龙之得水变化无巳奋迅而江海沸腾一喷而云雷四起攫拏山石碎摽捎林木靡不遇睡之时必为齑粉矣于焉抗手勃然瞠目当锻孰云于径寸赎罪宁论于十斛因而锻之星芒迸烛虽有亏于照乘亦无讥于毁匵岂不知贵逾双璧价重连城鬻之可以求富献之可以取荣将以谋孙翼子慎检而行平窒茍偷之路安和性命之情不然者罔象得之而何重天吴得之而何轻如此则南华之道尊真经之教贵以证轻重之戒以拂夸矜之累俾龙全难得之珠人获不贪之利扬风激俗淳源化被酌斯事之为言繄可以用之而无既  

投人夜光赋　　　　　　　　【`唐`】梁德裕  

士有作吏君之具臣玉无能以借手货不足于藩身旷岁月缁风尘为大夫兮既屈因君子兮求伸载剖厥蚌将投于人恐鱼目以相衒乃龙颔以取真得径寸之宝是千金之珍表里照烂晶光动澈体有象而至圆色无瑕而自洁满若坠露明如积雪髙秋之夜月孤上长河之晓星未灭懿此特达湛夫龙光掩赵璧十城之价合吴钩千户之乡不假琢磨自无白圭之玷匪同销铄乃越黄金之刚愿辉君之掌握而烛君之殿堂必将光辅上台仪形大道慙魏车之承照哂夏璜之有考遇物则迁从人攸好饰春申之履曰非难得之货迁太守之邦盖是不贪之宝传可历代赏无溢尤复喜鉴于明哲敢自陈于暗投勿以无媒按劒而相拒勿以无胫委地而不收同作贡于楚国而便契于随侯俾懐宝之君子尽销声而莫游  

蚁穿九曲珠赋【`以延一缕以　　唐寻之为韵`】杨　涛  

蚁为质兮微渺珠有窍而虚圆茍一缕之是系虽九曲而可穿当通幽以洞微丝莫能贯俾有条而不紊蚁可知先始蠢蠕以中出稍连緜而外延岂不以内彼鸿辉曳兹纤缕才容小往之径乍见规行之迂入惟追典穷莹质以诚难途非履端观巧历而可数宛转而进萦纡是寻似登折坂之峻如出重泉之深始九折以渐达终一贯而克任去似洞中方游剖蚌之质动殊牀下奚闻鬬牛之音是知圣者之使宛如穷理诚在小而罔遗俾入微而有以蚁周游而在内进必束身丝抽缕以贯中出如绕指隔青萦而可见如遥绕而未巳茍非委实而行之安得茹柔而展矣诘屈若兹周流出之当曲转之中才可容髪既旁通之后亦既牵丝茍柔弱之是引则缭绕而莫辞虽云曲径而入终殊在垤之时斯则贯累累而匪匹达规规而如一求蹊而投彼夜光出室而曽非时术兹虫也小而近智故可以穿无纇之质  

缀珠为烛赋【`以有光照夕深　　唐宫朗然为韵`】王　粲  

碧云初合兮金乌已藏深宫欲暝兮欢娱未央因缀明珠之彩将为列烛之光出宝箧以规圆呈姿璀璨入雕笼而艳发香照荧煌当其竹箭迎昏兰林向夕司烜氏却朱火之耀守藏吏进骊龙之魄然后萦缕花抱笼纱雾隔亦犹燎红蜡而爇灵麻可得烧椒房而焕瑶席风来不动凝四座之清辉夜久逾明贮一堂之虚白由是价掩聨璐形疑列钱诚非其人火曰火可谓乎自然而然本出蚌胎翻为龙衔于玉宇从离蛇口防惊蛾拂于琼筵观其布质防干含辉晃朗分持而清夜星列迥举而寒轩月上累累交映曽无见跋之嫌烂烂相鲜谁起偷光之想莫不扬彩金屋増华桂宫幕以烟绿布而焰红栏槛如晓杯盘若融孕美于瑠璃窻里沦精于云母屏中是以名擅夜光功叅庭燎妍丑无隐毫芒必照故得结緑悬黎之宝不敢称珍龙膏豹髓之灯于焉寝耀且饰履者于义尤侈为帘者其功未深曷如仿此圆洁资乎照临遂使或怨长宵得纵秉游之乐有居幽室不生欺暗之心虽则鱼目难俦金釭非偶终罹好宝之诮不免穷奢之诟烛兮烛兮儒执智以为之视随侯而何有  
