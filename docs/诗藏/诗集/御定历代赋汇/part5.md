---
title: 第4部分
index: true
icon: editor
order: 5
category:
  - 诗藏
  - 诗集
  - 御定历代赋汇
tag:
  - 钦定四库全书
  - 集部八
  - 总集类
  - 陈元龙
  - 清
---

## 御定历代赋汇卷二十八  

地理  

温泉赋【`有序　　　　　　　　汉`】张　衡  

阳春之月百草萋萋余在逺行顾望有怀遂适骊山观温泉浴神井风中峦壮厥类之独美思在化之所原感洪泽之普施乃为赋云  

览中域之珍怪无斯水之神灵控汤谷于瀛洲兮濯日月乎中营防髙山之北埏处幽幷以闲清于是殊方跋渉骏奔来臻士女晔其鳞萃纷杂沓其如烟乱曰天地之德莫若生兮帝育烝民资厥成兮六气淫错有疾疠兮温泉汨焉以流秽兮蠲除苛慝服中正兮熈哉帝载保性命兮  

汤泉赋　　　　　　　　　　【`宋`】秦　观  

大江之濵东城之野有泉出焉直回峰负深谷分埒引源迤逦相属晨夜有声涵云注玉薄为虎须洑为鱼目  

鳞介莫潜遇者斯浴此何水也哉野老告余曰涓涓莫虞歳年不火而燠其名汤泉呜呼岂非荧惑莅于上邪烛龙隐于中邪旁通咸池日御之所经邪幽精沉魄隂偿其负邪丹砂硫黄金石之气酷悍之所激邪德有常仁惠公而浃寒凝海兮不氷旱焦山兮不竭其或燥湿外干精气散越肤萃疮疡惫筋淫血欣瀄汨之暂游怳幽忧之永脱以沐则髪泽以颒则齿洁其支流旁浸捐弃于沟壑者犹能灌蔬稻之畦已平原之暍沾溉何其广邪吾闻天下之水厥类实繁至于弱水储隂投羽必沉火井萃阳烂石灼金祥标醴泉病饮而瘳异纪滋穴神瀵以流焦溪乏罥蔓之饰沸潭谢聱聆之游其余酒墨所发胶盐是滋啜怀千金饮狂一国裒玉乳以中涵横金丝而径度诡品缪名纷莫为数咸受命于元精亦各私其所遇若夫匡庐汝水之旁尉氏骊山之下烟菲掩缛王孙鸟隼之所娱金穴椒房专宠靡曼之所占则汤泉之中又有显晦者焉野老听然而笑曰善乎齐给之士曳杖而去行歌于涂曰滭沸滂沱奋此泉兮被彼山阿吾唯盥沐兮不知其他  

神泉赋【`有序　　　　　　　　晋`】傅　咸  

余所居庭前有涌泉在夏则冷渉冬而温温则水物冬生冷则氷可以过毎夏游之不知歳之有暑耳  

惟兹神泉厥理难原在冬则温既夏而寒混混洋洋载清载澜遂乃坛以文石树之柳杞宻叶云覆重隂蔽沚气泠泠以含凉风肃肃而恒起于时朱明纪运旭日驰光郁郁隆暑赫赫太阳盥玉体于素波身凄焉而自清不知天时之有暑忽谓繁霜之陨庭逮至旻秋既逝司寒骋节六合萧条严风凛冽河洛辍流太隂凝结彼溰溰而含冻此灼灼而含热緑竹猗猗荇藻青青是托斯茂是植斯荣  

灵泉赋【`有序　　　　　　　　唐`】李德裕  

予林居西岭平壤出泉广不逾寻而深则盈尺自东邻故丞相崔公至谷口故丞相司徒李公凡别墅五六皆谓之平泉实发源于此观其涌不腾沸淡然列清冬温夏寒明媚可鉴其灵泉之蕴也予徃歳获戾放逐再罹谤伤泉必变色乆而后复昔傅长虞庭有涌泉以其色在夏则冷渉冬而温乃为神泉赋况潜灵蕴异美过神泉因效长虞所作偶成此赋  

山下出泉厥壤非石随浅深而见厎实秋毫之可析其莹若纎埃之映琉璃微虫之潜琥珀玉瑕瑜而不掩镜妍媸而尽觌且夫动则广大止则虚明如君子之抱德乃望表而见情发源而东百谷皆盈既处髙而就下虽遇坎而亦平曩者方骋康衢俄惊覆辙泉色暂晦含晶不发又如尘掩悬黎雾昏秋月累夕而翳盈旬乃澈尔其脉引清泚环匝荆扉沦涟写照物色殊晖孕苹藻为瑶碧涵沙砾为珠玑历长坂而璘烂度小山而雪披若乃砥石于宇析波自岛入虚白而逶迤浮缥清而缭绕气润蘅兰色滋松篠含逸响于桐林动孤光于溪鸟于是列植芳菊华艳芊緜渍漪澜而更馥揺霁景而相鲜叶凝夕露丛霭秋烟美楚人之餐英慕胡公之饮泉况复自亭徂溪夤縁数里悬瀑溜于碧潭散浮湍于清沚乘鹢舳以晨泛听菱歌而夜起见蒹葭之始香疑湘沅之在此重曰原隰既平泉流既清三迳未荒万木向荣感棣华之零落怆时鸟之相鸣恐阅水兮日逝且归来兮养生  

防泉赋　　　　　　　　　　【`唐`】李　程  

防彼东山山下有泉运未逢于畎浍色空积于澄鲜虚明可鉴澹泞自然宜习坎以为德胡止艮而莫前士有酌而叹曰惟水之义万物之利顾导达之或阙将灌注而奚遂朝宗路阻未归朝夕之池润下功微空浸寻常之地且夫壅则止理则通能致逺迩任决西东荷四气之平均潜生丽藻处重隂而防蔽尚隔清风亦有舒女化而称异耿恭感而成功彼皆因人而有托此独居然而在防懿其满而不盈卑以自处岷山未测且覩滥觞之时沧浪是期终异濯缨之所性则全柔德无与俦能载清而载浊谅可泳而可游将注江湖终有希于上善未分泾渭诚无恶于下流嗟止水之奚匹念发源兮在斯当其一勺而可挹岂待成川而后知傥理水之有便谅余波而可期他日敢以胜载之力冀裨舟揖之时双瀵泉赋【`以泉澄水澈皎　　　唐镜春冬为韵`】王　潭  

呀厚地而滥涌者有河东之瀵泉拆隂开窦沃日浮天初汨没圆冲拂髙湍于柔祗之下复逶迤逺注散余波于冯夷之川为神龙窟宅之上而致美为隂阳蓄泄之所而通将海日浤而昭此岂坤仪挺拔以隳焉来何所以去何所止始开双瀵发辉于汾魏之郊竟助洪流归潮于渤澥之水借如夜色初升空光下凝繁星映而珠满新月入而钩澄洎乎风骇雾勃烟涌云蒸则有鬼神倏闪以怳忽蛟螭鼓怒以喷腾异物之与诡怪孰可得而备徴意以为潜虚洞决胍流派别虽一河有隔终隂骘以相连故数眼分开涵碧虚而共洁是以百尺澄兮四空皛珠胎明兮沙岸皎洗拂烟埃荡漾鱼鸟亦能凉生朱夏气暖冬守谦下以含道顺畎浍以利农道则以物为賔水则假利于春人有情于利水水无意以求人人之自伪我岂非真故至人以水为德以心为镜镜虽明不利于人故瀵之为泽也广泉之为鉴也净若壅而闭则泽不能及物混而浊则鉴不能自正故选士者象清瀵以含虚怀才者但明心而未映苟能酌宪于兹泉则可以相盐梅而翼圣  

娥女泉赋【`有序　　　　　　　唐`】李　防  

泉在寜阳城南二里古老传称娥女美容色善歌舞度曲此地化为泉生于岩石间垂洒如泪故云耳  

水之裔岩之偏娈彼娥女浏为沉泉伊昔巧笑淑灵浓华艳色赪唇发而寥亮素袖盘而掩抑故能倾北方掩南国超俗絶世神穷化极于是凄兮雨湿黯兮云沉销玉貌与纨质冶琼姿及蕙心舞成水态歌入流音脸眇眇以波尽眉娟娟而月深观其岸草翠积崖苔绮映列山光以泛艳悬树色而涵静引耀氷玉贞明石镜能含上善之心不改至柔之性若乃蠲祀典戒良辰苹藻前奠笙竽下陈莫不淋漓玉集滴沥珠新声呜咽而成韵泪防干而向人及夫严风歳晩炽景炎节水壮河沉流枯海絶则必湿溜冬泛寒光夏冽异黄泉之下冥殊游水之东阅噫化将云尽奚假物而独灵道或既存虽得仁而何怼靡度可持安知荣悴望神光兮水潜鉴化迹兮山閟搴杜若以谁与弄潺湲而増思  

舒姑泉赋【`以记云舒氏女　　　唐化为泉为韵`】浩虚舟  

漂水之上盖山之前昔有处女化为澄泉瞻风而艳色如在责实而寒流宛然原夫旷别幽室暗悲韶年顾容华之莫守望世人而都捐俨弱质以徐来顔犹灼灼委贞姿而色动声已涓涓眷恋无心凄凉故地念婵娟之可惜惊变化而殊异俯视清流托诚幽意陈翫习而斯在庶精魂之能记素鳞赪尾浑非旧日之容急管繁弦徒尽平生之志既而水府潜处幽既分凝情而淑敛寒色冶态而波生细文泛浮影于中流遥疑嫋嫋逗鸣湍于别派逺若云云由是鳞甲与游绮罗长阻迷緑沼之回复忘红楼之处所源通湘渚写幽恨于灵妃流达汉皋导春心于游女净色含虚清辉皎如烟凝泪以香起苔斓斑而锦舒浦水光揺似动横波之末岸莎风靡如存鬓发之余想夫纨质已销隂灵未谢濯衣彩于花昼洗镜光于月夜泠泠不浊殊画地而俄成潏潏无穷类拜井而潜化且静而清者水之宜柔而顺者女之为忆朱顔之婉娩柔碧溜之逶迤浮沬粉聚悬流泪垂泛萍藻而翠翘零落动菰蒲而緑带参差及夫乱草丰茸古墟荒毁杂泥沙之汨没蔽音容之妖靡至令闾里之人空传其名氏  

庐山云液泉赋【`有序　　　　　唐`】吴　筠  

筠所居之东岭其侧有泉洪纎如指冬夏若一山少凡石至多云母其水色白味甘且滑此则云母滋液所致因名云液之泉乃结宇其旁引于轩庑之下既饮既漱永翫无斁今兹夏季不雨至于十月江湖耗井涧涸此泉泠泠不减乎昔懿其若是爰以作赋  

坤元孕气潜畅成泉冠五行之首为万物之先爰有清泚出此山侧处防险以难知犹井渫之不食我捜灵泌载披载登见其地僻至洁源深有恒凝寒不为之损暑雨不为之増乃考室以饮而乐在枕肱甘侔玉之膏滴乃云华之液疚可蠲生可益引充狎翫惟意所适悬之则素皎壅之则澄碧昼浮光以悠扬夜含响以淅沥隂阳为灾水旱失节不雨炎夏暨乎月汪汪洪波乆已竭耿耿瀑布今已絶挫江湖之浩荡沉涧谷之微劣斯泉秉彞毫纎无亏虽逺不霑惠而近有所滋彼漰霈于畴昔岂不慙涓涓于此时夫醴泉无源而易涸丹溜乍见而难挹曷若止以为鉴酌焉取给何异神仙之瀵帝台之浆涌异域之表湛无人之乡兹亦标竒于絶境真可谓灵而长者也  

望瀑泉赋　　　　　　　　　【`唐`】李　华  

曙无云兮川无波泛余舟于空碧彼庐山浮重湖之上兮峩极天之峻壁凝黛色之深明噫林岭之岑寂何神造之杳跃腾泉于山脊孤流皎皎于苍梁翠淙千仭兮悬帛玉绳缒于寥天银河垂于广泽舂风雷兮簁霜雪穿重云而下射白龙倒饮于平湖若天地之初辟委滔滔兮东迤讵知夫维今之在昔何倚髙帆而一望豁余心兮洒涤近古有鴈门上德兮昭洗尘昏柴桑间士兮舎印推尊灵境殊象诠微究原人已古兮山在泉无心兮道存将黙贯于精极欲置之而不言  

双瀑赋　　　　　　　　　　【`宋`】王十朋  

王子游箫峰之下访鼻祖于仙籍驻杖屦于金溪观双瀑之千尺于时骤雨初歇飘风迅击飞泉汹涌怒流湍激喷烟雾于苍岚吼龙虎于大泽百川震而澎湃万类纷其辟易疑若倾崖转壑变邱谷而为陵又类万马千兵奏鼓鼙而赴敌乆之狂潦微杀巨流顺适灵源复寻于故道双派交驰于絶脊势偶殊而卒合路虽分而稍迫玉箸垂兮拂轻寒长绅拖兮蘸深碧疑若鲸鲵鬬怒兮力未决而方酣干镆争锋兮光交腾而互射嗟夫匠之施巧兮作胜事于泉石顾一派之罕有兮岂双流之易得不见夫银河落于半天兮破庐阜之山色梅雨飞于石门兮敞芝田之灵迹潭千丈于石桥兮仙凡之路隔龙两湫于鴈荡兮分大小而异宅彼独溜而孤飞兮犹擅名于今昔况并峙而争流兮作人间之连壁吾欲穷千里之源兮问化工之始辟思汉使之不复见兮怅灵槎之难覔独终日而登临兮寄吾怀于幽寂兴虽尽而忘归兮犹待乎风清而月白于是目瞬飞流之末耳洗寒潭之侧思徃事之微茫仰遗风而叹息灶中烟冷难寻入竹之人峰顶台荒不见吹箫之客赋罢乃歌而归曰双瀑之水从何来灵源千尺髙崔嵬飞流喷沬飘琼瑰空山落日鸣春雷有客来游独徘徊枕流漱石兴悠哉尘襟濯罢飘然回风清月白空箫台  

天庆观乳泉赋　　　　　　　【`宋`】苏　轼  

隂阳之相化天一为水六者其壮而一其穉也夫物老死于坤而萌芽于复故水者物之终始也意水之在人也如山川之蓄云草木之含滋漠然无形而为徃来之气也为气者水之生而有形者其死也死者咸而生者甘甘者能徃能来而咸者一出而不复返此隂阳之理也吾何以知之盖尝求之于身而得其説凡水之在人者为汗为涕为洟为血为溲为泪为涎为沫此数者皆水之去人而外骛然后肇形于有物皆咸而不能返故咸者九而甘者一一者何也唯华池之真液下涌于舌厎而上流于牙颊甘而不坏白而不浊宜古之仙者以是为金丹之祖长生不死之药也今夫水之在天地之间者下则为江湖井泉上则为雨露霜雪皆同一味之甘是以变化徃来有逝而无竭故海洲之泉必甘而海云之雨不咸者如泾渭之不相乱河济之不相渉也若夫四海之水与凡出盐之泉皆天地之死气也故能杀而不能生能槁而不能浃也岂不然哉吾谪居儋耳卜筑城南邻于司命之宫百井皆咸而醪醴湩乳独发于宫中给吾饮食酒茗之用盖沛然而无穷吾尝中夜而起挈缾而东有落月之相随无一人而我同汲者未动夜气方归锵琼珟之落谷滟玉池之生肥吾三咽而遄返惧守神之诃讥却五味以谢六尘悟一真而失百非信飞仙之有药中无主而何依渺松乔之安在犹想像于庶几  

后乳泉赋【`有序　　　　　　　宋`】李　纲  

玉局翁作乳泉赋妙语雄辩不可跂及然理有未安者梁谿翁作后赋以订之其辞曰  

客谓李子曰苏子之赋乳泉也其言曰为气者水之生而有形者水之死也死者咸而生者甘甘者能徃能来而咸者一出而不复反也其果是也其果非也邪李子曰苏子逞其辩説之雄词语之工而有是言也揆之以理盖似是而实不然也客曰愿先生赋之李子曰唯唯盈天地之间为万物五行最钜而水其先也散而为气者水之化聚而有形者水之体也其源必甘者水之本其委必咸者水之末也凝为霜雪嘘为云雾结为霰雹融为雨露凡水之气升于天者兹非其化邪发为井泉汇为沼沚流为川渎钟为湖海凡水之形比于地者兹非其体邪江河淮济井谷之泉凡水之源未尝不甘者兹非其本邪沧溟之波斥卤之地凡水之委未尝不咸者兹非其末邪箕子之陈洪范论水之性水曰润下自其体言之也论水之味润下作咸自其末言之也因体兆化则形可以变而为气故水之升则为云而云之降则为雨是气形之初无二理也由末归本则咸可以复而为甘故海洲之泉必甘而海云之雨不咸是甘咸之初无二味也请观诸身水之在人为血血有形也流于荣观则为气血至咸也发于湩乳则为甘至于涕唾涎沬亦然漱而錬之气灌五臓甘而不咸由是言之苏子以有形为水之死而以咸为死之味一出而不复返也岂不过欤夫木无味也其末为实味斯酸矣火无味也其末为焦味斯苦矣土无味也末为稼穑味斯甘矣物成然后有味而末者其所以成也五行之理莫不皆然何独于水而疑之也客曰咸者水之末而非其死则吾既得闻命矣敢问泉源若一而味有独甘者何哉李子曰五行相生以金生水物得所生其出乃美故甚甘之泉洞穴之下必有金锡以养之腐败之井欲变其味必资金锡以镇之物理之自然也我卜我居梁谿之濵陆子之泉天下所珍甘若牛乳锡山是邻烹茶则芳酿酒则醇可以佚老可以娱賔挈榼操杯酌冷尝新绕齿颊之清甘涤肺腑之埃尘析酲愈病益寿延年爰抚松而啸月遂拂石而眠云优哉游哉饮水曲肱而枕之可以养愚拙而全吾真  

石门泉赋【`有序　　　　　　　明`】郭　棐  

夫君子矫时独立斯能挽頽风而归诸正昔周武王孟津之师诸侯从者八百独夷齐扣马耻食周粟子舆氏称为圣之清足以亷顽立懦斯非独立一时者与吴隐之处黙生晋之季时尚清谈而行多秽蔑处黙为广州刺史酌贪泉以咏志卒之沉香于浦不易其操指卢循刘裕为盗为簒归而杜门甘贫不出屹然頽波之表真不媿夷齐矣盖夷齐忧万世无君处黙忧万世无臣所感不同其清忠不二则一也处黙酌泉杜门之心即夷齐不食周粟之心与然则谓处黙为晋之夷齐可也予乙未夏自滇南归伏谒祠下时乡士夫缮公祠新成少参袁茂文业记之阐扬清节关于风教甚大予复表不事二姓之心而赋焉  

繄两山之嵽嵲兮挺粤峤之门屏傍有泉之涓涓兮喷碧流之泠泠何昔人之孟浪兮羌汨之以汗名曰一歃而怀千金兮岂知其源之深而清猗处黙之瓌玮而卓荦兮抒渊于题咏爰大勺以引满兮岂云遽移于吾性维太一之濬洁兮掀朗照之如镜讵波荡之能洄兮乃天君之素定嗟典午之不纲兮四夷扰乎中夏纷指骏以为鹿兮漫以牛而易马诧岭海之遐裔兮金夫张而廉贞喑哑滮流泉之在兹兮冐贪名而长夜噫吾心之赋于天兮本至虚而至灵涵万象而弗遗兮秉一介以为贞岂因世之溷浊兮而能易吾之清明乃命酌以自信兮洗兹泉之汚声时荻龙之弗憓兮挺戈鋋而作孽熀臣于皎日兮唯矢贞而抗节哂么麽之匪茹兮肆荓蠭之毒螫饮兹泉以自葆兮谅丹心之不易赫黄堂之荣名兮俦不滋夫钟鼎惟公志之澹泊兮仅一鱼而一茗即片香亦必沉兮泛桃花而晻映亮孤节之亭亭兮超尘氛而守正晩退居于邱樊兮慨皇祚之凌夷荧惑见于东井兮彗星埽于紫微嗤太尉之跋扈兮叹世涂之崄巇竟忧愤以易箦兮终全身于义熈伟亮节之磊落兮称纯臣其庶几世皆知公酌泉之清兮而不知殉国之节甘鬻犬之艰贞兮蹈犹龙之嶻嶪不委身于二姓兮媿夷齐之孤烈唯不易于一心兮足蜚声于万叶乱曰人臣之职兮清以成忠惟夷与齐兮百世可风美哉处黙兮良二千石一酌流泉兮万古为烈郁彼孤贞兮不事二姓忧愤以没兮为臣之正粤山巃嵸兮粤泉防泠先生之风兮山髙泉清  

游悬泉赋　　　　　　　　　【`金`】赵秉文  

庚午之歳九月既望赵子与客游于承天之废关置酒乎妒女祠之侧千山暮苍素月如拭形与影嬉山谷互答一谈一笑超然自得既而叹曰泉下飞则无声石不耸则无骨山日秋而渐瘦境以夜而増寂四者备矣而无胜因以文之境虽竒而不即于是刳蛇腹之枝以为琴窍鳯膺之管以为笛诵王摩诘韦苏州之诗所以侑此觞而永今夕少焉动乎动息乎息鸣乎鸣嘿乎嘿入吾耳者浏以清历吾目者森以屹金鼓半空声在峡中道娘子之关潘美所以下河东者邪旗帜尽拔春染木末突井陉之口韩信所以破赵壁者邪迫而察之风落山而泉鸣石也二客曰未也向者泉出祠下大如车轮下赴絶涧悬流千尺殷晴空之雷霆飞炎天之冰雪六年于兹而閟其泽子能酬而出之亦一段之竒特赵子曰泉有时而通亦有时而塞岂我见闻有我同源动静致一反闻闻处闻所不及无闻之闻闻性不絶离见见处见亦不立无见之见见亦不灭今子以耳听声未能眼处闻声以眼观色未能耳处观色故一泉之见为之惑也归语同僚曰此殆维摩诘也觉而赋之但山髙水深风清月白  

观泉赋　　　　　　　　　　【`明`】邵　寳  

维暮春者二泉子歩自庐麓观泉于龙池既观而憩于是赋之夫龙池之上中峰凌霄双泉下垂名曰瀑布若飏若飇若奔若驰浸星缀汉破云截霓孰从而速孰阻而迟此天下之至竒也及其中也回涧转谷放乎至足强弩释机轻车旋毂鲸舞于潮龙战于陆千雷万霆神藏鬼伏盖吾闻诸古人至是而得寓目焉又其下也石壁四立渊渊其潭其广可度而深不可探纳之汇之其量有涵澄之而清酌之而甘清不可防甘不可婪乃溢而流行徐百折隂洞之窦阳厓之缺逶逶迤迤滔滔决决吾尝见其行而未见其辍也乃若日星开朗动荡元精玉作之色金作之声载歌沧浪以舒幽情厥或雾雨晦蒙呼吸变化沉郁而泄呌号怒骂大资经纶小入图画一日之内四时之中东西南北随观异容发太极秘妙地天通诘之莫辨测之莫穷非川上翁其将焉从邪山僧执笔请书于石予何言哉一笑而掷  

观泉赋　　　　　　　　　　【`明`】倪　谦  

当春日之载阳兮柳袅袅以垂丝畅冲襟以抒写兮陟层台而自怡云冉冉其出岫兮风飘飘而吹衣睠翠岩之石罅兮县瀑飒其双驰恍银河之倒泻兮讶玉龙之竞飞神爽忽焉飞越兮人世沓然以如遗慨古今之禅代兮少日壮而老以衰惟兹流之喷薄兮亘四时而不移嗟人生其如寄兮徒扰扰将何为伤余怀以兴感兮足踟蹰其忘归  

品惠泉赋【`有序　　　　　　　明`】徐献忠  

叔皮何子逺游来归汲惠山泉一罂遗予东臯之上予方静掩竹门悄详鹤梦竒事忽来逸兴横发乃乞新火煮而品之使童子归谢叔皮焉  

乃何子之特发探水穴于山椒挂清寒于齿牙讯老羽于惠寮甘平云之乳窦因起兴于操瓢望徐子以驰神出简书于下曹侑以阳羡之珍谷雨之苖走竒芬于鼻观参春灵之上苞合二美于一旦嘉上善之无嘲如上客兮在门赴灵修之乆要发空蒙之閟辟尘氛于有巢尔则陶氏之鼎改余之火既精涤荡遂集文武泻玉液于悬崖分小瀑之如布忽变绀寒蒸气如雾觉蟹眼之旋生复中起兮如破涌江潮于刹石沸温波于洛浦于是归功茗事颂德溟出太素于碧落浮瑶光于上清露华纷其秋澹佳气郁乎春明媚幽怀之无始眷髙况兮凌云游神于顾渚追胜事于南泠兴咄咄兮七发心冉冉而独醒劣山谷之双井胜仙掌之金茎奔走羣公逍遥竹门品上池之独重追菊水于颓龄信驰心于空灏无乃下甘露而清洪河也  

蒙汜池赋　　　　　　　　　【`晋`】张　载  

丽华池之湛澹开重壤以停源激通渠于千金承瀍洛之长川挹洪流之汪濊包素瀬之寒泉既乃北通醴泉东入紫宫左面九市右带阆风周墉建乎其表洋波回乎其中幽渎傍集潜流独注仰承河汉吐纳云雾縁以采石槙以嘉树水禽育而万品珍鱼产而无数苍苔泛滥脩条无榦緑叶覆水隂夹岸红莲炜而秀出繁葩赩以焕烂游龙跃翼而上征翔鳯因仪而下观想白日之纳光覩洪晖之皓旰于是天子乘玉辇时遨游排金门出千秋造緑池镜清流翳华葢以逍遥揽鱼钓之所收纎绪挂而鳣鲔来芳饵沉而鰋鲤浮丰伙逾于巨壑信可乐以忘忧  

小池赋【`有序`】　　　　　　　　　唐太宗  

许敬宗家有小池作赋赐之  

若夫素秋开律碧沼凝光引泾渭之余润萦咫尺之方塘竹分丛而合响草异色而同芳徘徊踯躅淹留自足叠风纹兮连复连折回流兮曲复曲映垂兰而转翠翻轻苔而动緑牵狭镜兮数寻泛芥舟而已沉涌菱花于岸腹劈莲影于波心减微涓而顿浅足一滴而还深于时景落池濵雾黯疎筠卷舒澄霞彩髙低碎月轮露宿鸟之全翮隐游鱼之半鳞岸随年而或故流与日而终新虽有慙于溟渤亦足莹乎心神  

小池赋应诏　　　　　　　　【`唐`】许敬宗  

臣忝班下列胥宇上京欣托巢之有庇体墐户之全生爰凿小池依于胜地引八川之余滴通三泾之洋泌慕鉴止而端形乃游智而清志尔其潺湲绕砌潋没萦除拟髙阳而不足比蹄涔而有余游莹劔之微鸟跃露鼎之纎鱼乃若椅井傍通桃蹊俯映仰天津兮共澹洁秋景兮俱净倒列宿以疑珠含望舒而似镜覩江使之潜处翫波臣之沉咏于是翻光瓮牖漾影蓬门溜激石兮长啸鳬鼓浪兮相喧竹凝露而全弱荷因风而半翻足以澡莹心神澄清耳目对昆明而取况喻春兰与秋菊不羡寳于河宗岂希大于旸谷彼瑶池之髙醼固幽逺而空传此坳堂之信逺遂腾誉而闻天降临渭之睿藻连横汾之曩篇何微生之一日荷大赉于千年  

清泠池赋　　　　　　　　　【`唐`】王泠然  

梁王既受封于汉命驾东游入睢阳之下国吊微子之髙邱荣华莫比僭拟无休复欲象昆明之校战同右武之习流决河间而饮马治宫树以维舟当时旧迹此地爰修土木间成起台宫而似画丝金并奏和氷石而疑秋是时宫人出看上客淹留既成此地胜形无比乔树青冥而外合层甍岌嶪而斜指晓坐狎鸥春祠荐鲔连小山而夹回磴截长河而分半水徒观其清泠无防洞澈如凝镜开珠净月滉星澄鳬嚼红藻翻碧菱地将昏而雾合天欲雨而云蒸明则可鉴虚而不竭风静浪碎日落圆折波含阁而相动潭映空而俱澈此土之池君王所为年深则岘山陵变水浃则沧海尘吹不见射鱼之浦空余养鴈之陂皇家化溢成周包含梁宋分星辰以主万国防江汉而归一统惟兹之地清而且平居下流而不浊含上善而逾明常以柔而处顺岂遗道而从荣时人竞渡揺海舰于三春暮客来投落江帆于四岸何今日之登陟皆昔年之池馆物是人非所存者半济巨川必待舟楫得风流还升汗漫傥余波而可霑幸不遗于所观  

涨昆明池赋【`以池满春流思　　唐象河汉为韵`】张仲素  

空阔灵沼苍茫旧规昔穿焉迎秋而大阅戎舰今涨也乘春而无竭陂池惟时阳既序隂氷已泮天子乃诏京尹以亢役命水工而叶赞陈众力而云锸勃兴决万派而箭流共灌澹汪汪之积水似耿耿之斜汉况复谷雨初霁夭桃正春总上善以利物涵圣泽之深仁轶彼宫沼弥如海濵鼓金隄之曲岸扬石鲸之彩鳞浪涌烟郊更失辨牛之涘日华翠潋才分织女之津伊昔殊荒未化勤逺是思非障泽之潴矣将水战而肄之构馆浮鹢以遨以嬉防獭呈形有类于文身之俗鳬鹥乱响如习乎下濑之师春水平兮波缓春日煦兮沙暖虽守柔以易狎竟安卑而就满重泉之沬骚骚而若回浅沚之毛离离而渐短至若镜朗风收澄明不流沃余润于荒野引孤光于钓舟岂独鼈蜃是献实亦龙载游厥迹既徃前闻可想故人遥集曽分劫火之灰蕃帅来朝暗识滇河之象其涨则那式咏且歌开郑白之坟衍流畎浍以天波瑞气长凝表宸居之在镐晴虹乍饮若荣光之出河大哉水之为量皆从夫一勺之多  

涨昆明池赋　　　　　　　　【`唐`】宋　悛  

于廓灵沼其流汤汤控清源于近甸澄积溜于方塘顷者天子时欲出池苑瞻农桑纳献可之规谏设成务之纪纲乃斩杞柳破隄防将欲抑耳目之游观资稼穑于人康一物失所若巳纳隍竭其泽则鱼无咸若之地害于物则邦家无好生之方岂以成功者不可以适变识道者克在乎顺常乃天意怡豫人谋允臧不逺而复载濬其隍亦既具畚锸亦既潴沼沚将挹彼而注兹乃引流而激水总括趣絶见鲸波之大来委输成深觉鳬舟之渐起且池之盈矣亦云自濒修轨躅虽闻于仍旧开汲引终期乎取新鳞介将枯而复跃草木咸滋而更春皇矣我后有如其仁懿乎哉仰对一水旁连九陌流恶有类于汾浍纳污颇同于川泽烟收雾敛混天色而波清秋霁霜晴浮月华而影白载育菱芡羣浮羽翮将飞有翼时栖太一之云欲济无梁几滞壁池之客且流谦者闻于善下恶盈者诫于自满傥从事于水鉴庶可形乎长短  

曲江池赋【`以城中人日同　　　唐集池上为韵`】王　棨  

帝里佳境咸京旧池逺取曲江之号近侔灵沼之规东城之瑞日初升深涵气象南苑之光风才起先动沦漪其地则复道东驰髙亭北立旁吞杏圃以香满前噏云楼而影入嘉树环绕珍禽雾集阳和稍近年年而春色先来追赏偏多处处之物华难及只如二月初晨沿堤草新鸎啭而残风袅雾鱼跃而圆波荡春是何玉勒金防雕轩绣轮合合沓沓殷殷辚辚翠亘千家之幄香凝数里之尘公子王孙不羡兰亭之防蛾眉蝉鬓遥疑洛浦之人是日也天子降銮舆停彩仗呈丸劒之杂伎间咸韶之妙唱帝泽旁流皇风曲畅固知轩后徒游赤水之湄何必穆王逺宴瑶台之上复若九月新晴西风满城于时嫩菊金色深泉镜清浮北阙以光定写南山而翠横有日影云影有鳬声鴈声懐碧海以欲垂钓望金门而思濯缨或防蹇以长愁临川自叹或扬鞭而半醉绕岸闲行是日也樽俎罗星簪裾比栉云重阳之赐宴顾多士以咸秩上延良辅如临鳯沼之时旁列羣公异在龙山之日若夫冬则祁寒裂地夏则晨景烧空恨良时之共隔惜幽致以谁同孰见其氷连岸白莲照沙红蒹葭兮叶叶凝雪杨柳兮枝枝带风岂无昆明而在乎畿内岂无太液而在乎宫中一则但畜龙之瑞一则犹传战伐之功曷若轮蹄辐凑贵贱雷同有以见西都之盛又以见上国之雄愿千年兮万歳长若此以无穷  

盐池赋　　　　　　　　　　【`晋`】郭　璞  

水润下以作咸莫斯盐之最灵傍峻岳以发源池茫尔而海渟嗟液之潜洞羌莫知其所生状委蛇其若汉流漫漫以漭漭吁凿凿以粲粲色皜然而雪朗扬赤波之焕烂光旰旰以晃晃隆阳映而不焦洪涔沃而不长磊崔碌碓锷剡棊方玉润膏津雪白凌冈粲如散玺焕若布璋烂然汉明晃尔霞赤望之绛承即之雪积翠涂内映赪液外羃动而愈生损而滋益若乃煎海铄泉或冻或漉所赡不过一乡所营不过钟斛饴戎见珍于西邻火井擅竒乎巴濮岂若兹池之所产带神邑之名岳吸灵润于河汾总膏液乎浍涑  

盐池赋【`以天造灵物　　　　　唐资人食为韵`】阎伯兴  

坤之美兮焉可以测盐之池漭沆兮划开于郇瑕之侧廓平陆而无际浸长天之一色前对条山照峰峦之嶻嶨却邻安邑对城楼之嶷岌其出形盐也状雄虎之蹲于长野攫拏兮布防其吐精光也如白日之升旸谷照烂兮熻赩既似乎镜湖之不逺又似乎渤澥之在即是以我良牧宣风千里褰帷凭轼覩兹池兮荷上夭之报覩兹盐兮恤下人之食意者以为季布镇乎股肱黄霸蕴其辅翊不尔何鱼盐川泽之用饶土润咸鹾之利饬天人之繄列则有典有孚百姓之攸迷而不知不识粲矣郊甸丕哉庾亿且观其皎皛池濵皑峨嶙峋髣髴珪璧依稀碝珉入泽遐窥喜晴天之速曙隔林斜望讶琼树之惊春饵之者若茹膏之客捧之者疑献玉之人况生殊播植动必合时为诸侯之赏爱入嘉賔之赋诗嗟乎其皎皎兮于川之湄其郁郁兮于川之坻有美玉之价沉之而不汚有君子之德湟之而不缁利入桓公之论名留谢氏之诗充郡国之珍产实亭育之攸资永言沉郁必由光拂可取于人况鉴于物懿夫天不秘寳地不藏灵可以和梅羮之调鼎致君于尧舜可以偶腒鱐之入荐效祉于勲名尔河汾之寳信同天造岂若分沟塍之绮错则万顷花明帀井田之周环则千里雪皓由斯言防有美自天幸无委于泥淖将以报于陶甄  

## 御定历代赋汇卷二十九  

地理  

新潭赋　　　　　　　　　　【`唐`】王泠然  

国之天府名曰河南水有清洛涨乎新潭夫其贯都成川习坎为徳石门呀豁而洞泻緑树逶迤而夹植源自山来漕因人力或清浅而见厎或深沉而莫测奔狭口以雷声积中心而黛色若乃方将暮春大集都人锦筵横石罗幕借尘骑影攒临变作桃花之浪衣香乱入翻为莲叶之津由其地势多美所以潭名永新观其城阙映带闾阎萦绕半向石崇之园斜经潘岳之沼星月沉浮乎其内烟云洗拂乎其表不生芰荷但聚鱼鸟通舳舻之利于国既多开浸灌之功与人非少自记从调恒来此游朝林坐而疑夕夏潭行而觉秋清可照人实欣逢于朗镜虚宜受物伫相引于仙舟带洛常耻临淄更羞况获沗乎余派终敢希乎下流  

新潭赋　　　　　　　　　　【`唐`】张　环  

惟国之左当河之南分逶迤之旧洛涨浩漾之新潭观其沙石中映鱼龙内涵泛危槎而独隠纷众水以相参原夫引派潜回疏源洞出淙石门以雷注透金塘而箭疾暝浮天汉之云书洗嵎夷之日虽习坎之为常乃流谦而不溢若夫正月登晦韶风报春花明上巳栁暗长津出金埒而游骑下琼楼之美人爱清流之亹亹走香驾以辚辚乐此幽胜禊乎阳濵竭主第之罗幕尽侯家之锦茵窥浴鸟之呼伴见飞鱼之触纶既灵长于上国恒见美于斯辰若夫黛色冲融清光皛了緑苔一防疑濯髪于江波青杨四周若连帷于汉沼湛珠彩于星夜流镜华于月晓茍形影之可观乃妍蚩而必表嵗苍茫兮寒气冽潭皎洁兮生坚冰比玉卮而逾净对琼华而更凝犹不若镜室之为朗铨台之可称庶狂愚之可鉴知简要而相承  

秋潭赋【`以秋气清爽资　　　　唐彼澄澈为韵`】王　起  

沔彼积水凛乎髙秋秋应律兮则劲水为潭兮至幽当草木之不芳独开翠色因天地之始肃更变寒流匪骚人之咏叹实知者之娱游尔其畜奫沦之色得萧瑟之气就其浅则亹亹共清临其深则兢兢足畏居下流之可保信上善之为贵寂尔不动湛然恒平正衣冠而逾审烛毫髪而必呈性则纳污能积小以成大时方收潦故沿浊而更清鸥浪不振鹭涛不惊同至人之虚受比君子之持盈懿其歇昏霾罗物象峦之所攒列云烟之所来徃媚潜虬之幽姿疏逰人之烦想不汪汪于千顷自冷冷于百丈写星火于初流涵桂月兮始上湛清华于古木于以交辉澄鲜彩于层空于焉竞爽虚明莫映皎镜无私处不争而成徳体自然以为资金风乍揺似易水萧萧之日木叶方落如洞庭嫋嫋之时映泬寥之逺天动悠扬之短晷与碧落而相合将清光兮乍起净如练兮可名清濯缨兮增美傥朝于海知引徃而纳来如挈其缾可注兹而挹彼安彼皎洁利物含溢金隄之皛皛窥银砾而澄澄飞萤乍临疑列宿之在汉纤鳞或跃若迎春而上冰岂清淮之可翫何灵溪之是矜则知沸潭无涌闻之于栗烈寒潭见厎称之于洞澈孰若积流当素节金镜同朗冰壶共洁既妍蚩而照临幸清通之区别  

浯溪赋　　　　　　　　　　【`宋`】杨万里  

予自二妃祠之下故人亭之旁招招渔舟薄游三湘风与水其俱顺未一瞬而百里歘两峰之际天俨离立而不倚其一怪怪竒竒萧然若仙客之鉴清漪也其一謇謇谔谔毅然若忠臣之踏鼎镬也怪而问焉乃浯溪也盖唐亭峙其南峿台岿其北上则危石对立而欲落下则清潭无厎而正黑飞鸟过之不敢立迹予初勇于好竒乃疾趋而登之挽寒防而垂足照衰容而下窥忽焉心动毛髪森竖乃迹故歩还至水浒剥苔读碑慷慨吊古倦而坐于钓矶之上喟然叹曰惟彼中唐国巳膏肓匹马北方仅获不亡观其一过不父日杀三庶其人纪有不斁矣夫曲江为箧中之羽雄狐为明堂之柱其邦经有不蠧矣夫水蝗税民之亩融竖椎民之髓其夫人之心有不去矣夫虽微禄儿唐独不霣厥绪哉观马嵬之威垂涣七萃之欲离殪尤物以説焉仅平达于巴西吁不危哉嗟乎齐则失矣而楚亦未为得也灵武之履九五何其亟也宜忠臣之痛心寄春秋之二三防也虽然天下之事不易于处而不难于议也使夫谢奉册于髙邑禀重防于西帝违人欲以图功犯众怒而求济天下之士果肯欣然为明皇而致死哉盖天厌不可以复祈人溃不可以复支何哥舒之百万不如李郭千百之师搉而论之事可知矣且士大夫之捐躯以从吾君之子者亦欲附龙鳯而攀日月践台斗而盟带砺也一复莅以耄荒则夫一呼万旟者又安知其不掉臂也邪古语有之披机之防间不容檖当是之时退则七庙之忽诸进则百世之扬觯嗟肃宗处此其实难为之九思而未得其计也巳而舟人告行秋日巳晏太息登舟水驶于箭回瞻两峰江苍茫而不见  

漫塘赋【`有序　　　　　　　　宋`】刘　宰  

张瑞衡谓漫塘叟曰余昨宦东州客有问漫塘之景者余无以应或又有徴图于余者曰子漫塘里中人也宁无之余又谢无有既归将与好事者谋之而游乎塘之上见景物之无竒游观之无所难之可若何叟不对退而援笔为之赋其辞曰  

东沿栁巷北届蔬畦小沟环其南通川漫其西靡种靡艺不耨不治葭芦茁而映带成行沙土溃而壅厎为堤荼蓼丛生蒲稗因依菡萏红白错如布棊烂乎若吴陂初按于彩陈粲兮若月宫更下于瑶池翠盖亭亭芳气菲菲鹭惯圆沙之宿鱼便密藻之依蛙蚓争鸣而鼓吹百万鸳鸿来下而斓斑舞衣云断而霞散锦绮风平而月漾玻瓈兹实天壤之真趣有非世俗之可知亦有新斋临乎水涯小桥斜径矮屋疏篱雨未多而泥没膝门虽设而草侵扉朽木惯宰予之昼寝青苔惊玉川之夜归仙舟自去谁为元礼髙轩不来孰为退之叟之言未毕瑞衡曰止余闻李愿安盘谷之居杜老喜浣花之寓彼岂玩志于物纵心逸豫盖以厌俗喧卑脱身遐举要必有伟丽之观幽闲之趣以澡雪其精神澄清其志虑庶白日可到于羲皇而宵梦足通于帝所况如吾子内絶意于声色外忘懐于圭组为计巳决历年巳屡而是塘也广深虽媿苏夫子之沧浪而僻逺亦殊栁先生之钴鉧其隘也可辟其阙也可补胡不增其髙而为基夷其平而为圃画舫浮深脩梁跨阻嘉花美木之列植真馆凉台之接庑使邻曲改观儿童欣舞顾乃计失于因循事仍于莽卤岂惟无以自适于一时抑恐由之贻笑于千古漫塘叟曰吁巢居知风穴处识雨顾吾与子虽同声气尚殊出处子宁规吾以目前之茍且毋宁怵我以方来之谤誉彼花迷金谷之园雪冷袁宏之渚凄凉钩濑冨哉郿隖试由今而视昔果孰去而孰取张子由是俛然而思释然而悟曰子无俟于索言吾特从而戏汝  

云梦赋　　　　　　　　　　【`元`】何克明  

驾洞庭之飞艎览熊绎之故墟伟云梦之钜泽控天南之一隅尔其雄跨大江延袤千里水防防其渐渍山巃巃而迤靡却五岭瘴烟而莫近岂五丈秋风之可拟草木郁其畅茂禽兽乐其游憩原田每每人获耒耜之利车马辚辚嵗阅搜狝之备其产则橘柚青茅竹箭金锡虎豹貔貅可以应庭实军容之需麋鹿鱼鼈可以为干豆賔庖之给实荆州之府库亦中原之羽翼岳阳大别擅名胜于古今夏口江陵分形势于区域当其烟横北渚日暮苍湾仙俦巨灵神游其间古琴铿锵写幽怨于湘女钧天缥缈奏广乐于轩辕水天一色落霞孤鹜风月双清归鹤啼猿岸沚汀兰香溢灵均之离骚广谷大川地壮召虎之于蕃身历兹土心驰徃古奠我名居实维神禹当懐山襄陵之际任手胼足胝之苦及其云土而梦作乂于是考图而贡可数暨夫荆惩之诗不歌而楚氛之恶是怙于以田猎于以耀武何凉徳之不长终汉室之啓土有愚淮隂骄力跋扈致乗舆之鸣銮烹良犬于得信乎地不足以设险徳终然之可据天眷吾皇奄有寰区虽兹泽之旷邈果见侈于雄图嗟予沗于楚产期观光乎帝都极铺张于云梦恐徒侪于腐儒吞八九于胷中曾不芥蔕请诵此语于相如志则未止于驷马髙车尚无责之以上林子虚  

云梦赋　　　　　　　　　　【`元`】陈谊髙  

览东南之巨浸兮渺乾坤其浮浮此未足以尽荆之为薮兮蹇将泝其源之流维九州之有泽兮羌荆州之云梦表二泽之横亘兮跨江南北以相控原夫泽之为量兮水既潴而不溢汇众流之交防兮自循道以秩秩若宇宙之再造兮揭禹功于万年俾五行之攸叙兮乃迄今兮安其天吾乗流而檥其侧兮极空闲而深渊天莽莽而不尽兮河蔼蔼而含烟乱风帆之徃来通巴峡而湘川绾青山之一发兮结襄汉之袤延当春波之泛泛兮捐四际于一区及寒涛之浸碧兮势已杀而两湖征鸿飞而没影兮涵元气于冥无舞鱼龙之夭矫兮云垂垂而水立映残霞之错落兮祝融苍茫而欲晡原桑麻之斾斾兮隰禾黍之离离岸兰芷之菲菲兮芳洲缭其江蓠缅懐楚子之游田兮佩明月而冠切云排千乗之旌骑兮纷驰骤于水濆但知走兽之是获兮岂得非熊以致君汉髙之伪游兮未必临幸乎此中笑齐封之虽大兮终媿夫汨罗之孤忠塞天地于一浩兮居八九于心胷洗徃事之芥蔕兮乃北望夫清都睠云梦于万里兮奠南服于一隅其薮泽之所聚兮皆材用之所需决天下之疑兮有大之纳锡用天下之武兮有砮楛之劲直成天下之礼兮况菁茅之生植岂无秉心以东注兮摅朝宗之万一乃为之歌曰云梦潴兮流海土士楚产兮贡天府秋风兮策策洞庭波兮恍万舞俯伏兮端门听钧天兮帝所  

云梦赋　　　　　　　　　　【`元`】丘　堂  

繄东南之奥区维云梦之二泽荡两仪兮同开渺千里兮莫极为上流之渊薮跨大江之南北吐雾雨兮吸烟云浮乾坤兮浴日月盖其形势汗漫风景苍茫连淮通蜀亘荆控扬并包汉沔緜络沅湘漫漫荻苇之岸漠漠菰蒲之乡防烟林兮明灭浩云水兮汪洋洲重洲兮掩映浦隔浦兮相望鸿鴈鳬骛之所集狐麋鹿之所藏渔歌互答猎网成行樵牧弥野商贾连樯货财之富闻于四方至若羽毛齿革杶榦栝柏菁茅竹箭之由产黄金丹砂之自出虽僻处于遐陬实有资于上国是故楚子之所常猎汉髙之所欲游长卿逺慕而特赋太白来观而乆留少陵咏洞庭之上杜牧吟泽南之州至今骚人墨客之来徃必为之徘徊而赓酬诸生有翰林主人者曰昔子虚诧齐以云梦之事而见辱于乌有先生今而赋之岂欲为云梦觧嘲也邪主人于是冯髙眺逺揽今抚昔临风俯仰喟然叹息曰嗟夫子以为今之云梦犹昔之云梦乎非也吾闻古徃今来否极必泰世运既回地气亦改昔春秋之季世如麋烂而波溃彼区区之齐楚各夸强而诧大惟田猎之是务惟原兽之是爱想云梦于此时为生灵之巨害方今圣皇御极天下为家八纮一网四极一罝游畋之事不动于念虑好生之徳周浃于迩遐遂使羽毛鳞介自飞自走而云梦之鱼鸟如在文王之沼囿勾芽萌坼自生自育而云梦之草木如在陶唐之旸谷加以菱芡弥望麻黍隂翳悉令搜狝之场化为耕食之地是古之云梦为民之病今之云梦为民之利也惜相如以俊逸之才不遇今太平之世虽知楚王云梦之陋而反逢武皇上林之意况登髙能赋可为大夫当宣雨露九天之泽为洗云梦千古之汚于是诸生欣然执翰操觚愿铺张今日之所遇起子虚乌有而告诸  

田家坡赋　　　　　　　　　【`宋`】孔武仲  

登平冈以北望山石嶙嶙而青白非所谓两钟者邪游气蒙蒙以薄天非冯夷之所宫者邪洪涛巨浪号北风者邪银山玉城渺连空者邪余南归而至此过钟石之旁畔三江防而为一兮浩聮属乎天汉渺不可以檥舟兮凛惊肃其魂干鸣两桨以横絶兮寄宿夕于南岸舟人相戒以不寐兮听城鼓而宵半孤山岌其当前兮闪羣星之灿灿及还吾乡甫渉旬日昔之川行今则陆矣昔之舟处今则屋矣欲舆而舆欲马而马入翺翺乎城邑出驰驱乎坰野险阻危厉化为夷平蛟龙无所用其威兮江豚白鱀安得以纵横行持一笻疲卧一石而渴饮一觥安得长此处兮差优游以养生涂于人之所不渉兮耘于人之所不耕顾谓仆者此何处也对曰是名田家坡去城十五里于时侧日衔山松声飕飗溪塘湛其微波兮梅花落而飞浮方旋辀而返辔怅莫克以淹留因援笔而成文聊以识乎兹游  

浮山堰赋【`有序　　　　　　　宋`】秦　观  

梁武帝天监十三年用魏降人王足计欲以淮水灌夀阳乃假太子右衞康绚节督卒二十万作浮山堰于钟离而淮流湍驶漂疾将合复溃或曰淮有蛟龙喜乗风雨壊岸其性恶铁绚以为然乃引东西冶铁器数千万斤益以薪石沉之犹逾年乃合堰袤九里水逆淮而上所防被甚广魏人患之果徙夀阳戍顿八公山余民分就冈垄未几淮暴涨堰壊奔于海有声如雷水之怪妖蔽流而下死者数十万人初镇星犯天江而堰实退舎而壊鸣呼异哉感而作浮山堰赋其辞曰  

繄四渎之并俪兮实络于坤灵惟长淮之湠漫兮自桐栢而发源贯江河以下骛兮拉泗沂而左奔走狞雷以赴海兮驾扶揺而薄山固元气之宣节兮熄众兆之灾患粤萧梁之服命兮抗北魏以争衡信降虏之诡计兮阻汤汤而倒征依两崖以受土兮羌合节于中央楗竹菑石之不足兮又沉铁以厌不祥袤九里以中峙兮截万之奔茫大隄矻乎如墉兮杞栁郁其成行展源深而支永兮虽暂否而必通倐凌越而奔溃兮与苍苍而俱东若然犀之照渚兮旅百怪而争道马怒而嘘蹀兮虎蛟冤而相纠哀死者之数万兮孤魂逝其焉游背自然以司凿兮固神禹之所恶世茍近以昧逺兮或不改乎此度螳螂怒臂以当车兮精卫衔石而填海憯梁人之不思兮卒取非于异代岂方廹于寻引兮不遑议夫无穷将奸臣取容以幸入兮公相援而欺蒙抑五材囚壮之有数兮特假手于憧憧系曰敦阜宼冥大川屯精气扶舆变干文运徒力顿漂无根潮波复故弥亿年  

河堤赋　　　　　　　　　　【`唐`】吕令则  

水以润物飞梁载舟居信顺动法谦处柔朝沧溟以委输习坎徳以安流善利为水涵育乎万族极深不测灌注乎九州壅之则有备无患决之则致败为忧先设其防以遏奔潦兴版筑护衢道惟精惟一是经是造其奋锤也齐呌以雷震其挥挿也连刃以霜皓矗长堤其若云岌脩岸其如岛何固防之克壮息奔突以永保既夹植于菱莲又夤缘于萍藻虽兴役赋而一劳永固牛马由其望辨楼船可以迳度清深镜澈时升曳尾之左右人稀每带衔鱼之鹭行旅于是乎无虞耕耘于是乎如措夫水可以为人之利堤可以防水之溢堤修则中国无忧水败则下人多恤亦由人之为政政成人之逸政或不成奸诈以出则河堤之义取类非一可以合人之安危可以喻政之得失凡百在位慎乃终吉别有沉沦戒忤飘飖衢术幸登渉于河堤冀霑濡于琐质  

沙堤赋【`以隠以金椎树　　　　唐之青槐为韵`】韦　肇  

遵大路乎新谋倚善人之广运沙之积也得御湿之宜堤乃名焉审用功之分爰谋爰度是筑是隠使夫晴靡硗确之烦雨无涂潦之窘若然者施之城阙岂但三条之通用之郊坰可以千里而近伊功足纪斯美奚拟台或亏篑我终始兮无然山不让尘我包含兮亦尔应物兮宁倦安卑兮讵耻俾时行各得其所由故日用不知其所以君勿谓泥滓之贱君其乗益之深髙而不危仰诸侯之殊化直而能正定志士之夙心何止御浸滛而为岸或当披隤陁而拣金其处也周帝城之内徒有羡于瑶池其坚也虽众人之力固自得于金椎亦由道存而命舛天纵而非师是以遽奔冲应驰骛洞万戸兮旁啓纷九门兮争赴徃来相接见轩盖之成隂蹊迳自开何桃李之足树役无妨时利莫尚兹岂衢于逾且以夫大为防也能保其固匪同中聚而两之仰对髙阙兮荧荧夹植乔木兮青青无偏无颇庶托情于王道不骞不圯长委质于地灵愿得乘御辇防宫槐敢邀功于防径期展效于微埃徒以为临曲沼登髙台诚不如赋沙堤之盛观足以骋作赋之才  

良干堨赋【`有序　　　　　　　宋`】吴　儆  

绍兴二十有七年秋八月诏以枢密院检详潘公刺新安公至问民所疾苦与利所宜兴者防有以良干堨久废请复之公为庀司鸠徒授以规画阅三月堨成先是附城之东平原延袤数十里民障溪引水溉以为田收至亩一钟兼并家遽富溢至有以米借地为夸侈者未几堨以震圯积五十年莫能复复之辄震由是城东之田多荒民多流亡存者兼重赋病之乆矣至是兴复如初而天变亦息岁大稔民益徳公以为非公之诚有相之者莫能兴是役也幕府从事属邑之吏相与作为歌诗记序赞颂论述甚备公既以言去而民益思之延陵吴某曰是可赋也其辞曰  

道新安而东驾遡连山以北驰忽原田之晻霭被禾黍之离离纷茂实之垂黄穉緑蔚其涵滋轼吾车以延望渺云委而风披遵兰臯之泱漭兮惊长虹之委蛇引郑白之驶流兮决龙首之勇波放平野以四溢兮势同挽夫天河伊洪源之所自兮浩漫漫之平川屹中流之厎柱兮拥万马以莫前楗木囊石山积而阜亘兮伟横海之鲸鳣酾余波以杀怒兮骇涛江其上奔飞流溅沬腾踔喷薄洄洑而鲵旋兮沸匡庐之瀑泉积奫沦于上流兮余委漫其稽天郁苍苍之一色兮蹇心而神寒粤有老渔飞桂楫濯清辉登舟揖客顾而言曰客亦知夫此坡之兴废乎自陂之西达于东城平臯衍其如席错陇畞之纵横渠陂水以灌之率一畞而一钟彼豪右之肆贪兮连阡陌以为防席羡溢之余赀兮委而履之地也肆皇天之霆怒兮涸其富之源也惟絶流之巨障兮势盘石之固也何一夕之雷雨兮曾毫厘之不遗积五十年莫能复兮或复焉輙震之惟茫茫之沃野兮昔秔稌之所宜藜莠莽其亡际兮丛薄蔓其相依赋名空存田榛榛其既芜兮纵鞭挞焉奚为幸使君之搴帷兮哀此民之无祜乃访故老乃命官吏乃涖乃度乃经乃理糗粮畚锸土石材苇储之既具取之有所然后集农工而授之若灵台之始附计者度者画者指者负者运者饷者帅者或引或啓或窒或决或培或凿或筑或增讙趋兮如云鼛鼓兮弗胜考龙火兮戒事阅三月而告成凡水积兮成渊渠决兮如雨浩原委之无穷极陆海之饶富皆使君之膏泽也今将尸而祝之社而稷之不足以为公之报冶金伐石垂耀无极不足以慰民之思伊君门之九重兮俨虎豹之赑屃孰列诚而上控兮无遽夺乎冯依若是者其可乎客曰吾闻君子之于民也施之而不期其报利之而不居其成矧尔使君国之股肱将利泽乎四海岂下邑之能淹也哉渔者俛而不言仰而长吁鼓枻而去  

石淙赋　　　　　　　　　　【`明`】李东阳  

耸山骨兮崝嵘中潺湲兮水声初溅涓以汨潏忽砰湃兮铿鍧或在逺以疑近恒自昏而彻明感天机于一触众籁为之不鸣信江南之絶境乃万类之至精彼瀑布兮可拟曷蹄涔之足称爰有三南居士比象引义取石淙以为名客从湖南而过者曰此非洞庭之波乎碧浪千顷青山一螺揖灵秀于衡岳激清风于汨罗昔予之既排既屏来游而来歌兴懐于某水之丘寄迹于北山之阿校风景于毫芒繄孰寡而孰多居士不答如兹淙何又有自滇南而来者曰此非昆明之漪乎平地仰喷从天下垂建长江而直泻指瀚海而同归昔子之乃祖乃父生斯聚斯倐星移而地改方挹彼而注兹讶江山之不可复识抑畴是而畴非居士乃怃然而叹曰嘻有是哉吾固知石之为石淙之为淙也吾方手镗鞳耳闻舂撞应噫气于大块引希音于清商挟凉飚以助爽与皓魄而争光达大观于无外谅至美之难双盖将濯缨乎万里之流振袂乎千仭之岗若乃东山在吴以象旧邦东坡在黄遂名四方彼二东者之伟迹岂三南之敢望且夫石者吾知其为坚淙者吾知其为激匪徒观物以适懐抑亦将身而比徳盖将砺我粗钝蠲我宿癖涤尘垢于七情潄芳华于六籍嗟人生之有涯见道体之无息彼羣分而类聚何物非兮太极殆不知石之为淙淙之为石也于是二客携酒与琴游于淙上斑荆杂至林歌迭唱北南俱失賔主皆忘慨聚散之殊涂顾行藏之异尚三人者各适其适渺不知其所向也  

井赋　　　　　　　　　　　【`晋`】郭　璞  

益作井龙登天凿后土洞黄泉潜源荐臻潏潏涓涓幽溟圆渟濙洞深尔乃冠玉槛甃鳞错鼓辘轳挥劲索飞轻裾之缤纷手争骛而互搦长螺委蛇以层萦兮瑶瓮龙腾而洒激乃回澄以静映状炯然而镜灼挹之不损停之不溢莫察其源动而愈出信润下而徳施壮邑移以不改独星陈于丘墟兮越百代而犹在守虚静以澹兮不东流而注海气雾集以杳冥兮声雷骇而漰湃  

井赋　　　　　　　　　　　【`晋`】孙　楚  

倚崇丘以凿井兮临斥泽之滛洿若行潦之滓浊兮靡清流以自娱乃喟然而有感兮率邻左之数夫脉厥土以清泉兮登甘醴于虚体象圆川下贯五仭幽泉腾涌津泽傍润抱瓮而汲不设机引絶彼滛餙安此朴慎俗尚其华我笃其信既处湼而不缁又磨之而不磷虽矢志而无妄实游心于大顺渴人来翔行旅是頼辍耕息肩不期而防沈黄李浮朱柰杂貍首之斑如飞清尘以洮汰枕石以盥潄喜遨怡以缓带  

井赋　　　　　　　　　　　【`晋`】江　逌  

穿重壤之十仞兮搆玉甃之百节营之不日既汲既渫潜流昭昭寒泉洌洌挹之不损滀之不充纳而不处其有与而不匮其丰先王借象以辨义君子拟澹以自绥神龙来蟠以育鳞列仙一漱而云飞  

井赋　　　　　　　　　　　【`唐`】吕令则  

体羣物以举要多井功之大成洒元气之洪液翕泉源之至精防下坎上创庖羲之画象锸壤畚土喜伯益之初营澹其味澄其清同不变以育徳履刚中而益平汪濊津润兮物得其利沃荡盥潄兮人頼其生是以养而不穷则取之而愈出止而有分即舎之而不盈故啓幽人之三径首先王之五行若乃寒浆是汲美人至止玉甃骈固银牀沓起辘轳宛转以旋目素绠逶迤而度趾罗袖互引扇皓腕而生香金缾数泉曲纤腰而贮水虽腾突于溜源不混淆于泥滓汔至而繘泻已就犹尚潜声而骇耳濯之既洁潄之则美何自下而汲上与溪壑而殊防故其旁捜诡迹遐评殊见土精攸出愓羵羊之怪竒趹角巳沉郁神龙之气变金色化粥山形溜殿源洞徳阳之兵势匿江陵之县秦分星聚卭都火扇汉皇歘应于云飞葛公一窥而电烻斯故潜怪之所蓄泄吾不可得而言遍徒美其括坤之灵包坎之徳徃来井邑用之不忒秉虚澹而能施守卑静以自得终勿幕之有孚保元吉而无惑茍在时而不泥庶当渫而见食  

井赋　　　　　　　　　　　【`唐`】髙无际  

若夫羣萌异质品物殊状俱扰扰以祈生各营营而自养莫不济时为要利物为先法星文而凿井规卦象而开泉大舜垂功于兹日厐君著绩于此年资坎徳而成润播灵液而澄鲜潜流洞澈细影凝冽不以处幽而易清不以居深而变洁于是雕以玉甃饰以银牀栖永康之瑞鸟呈鲁国之羵羊持素绠以就汲引金缾而未央尔其红桃春映若新妆之临寳镜朱李下垂疑明星之列玉池喜丁公之得利懿嫫母之来窥至若铁骑雷骇剑士云列燕山之阵欲舒疎勒之泉巳竭旅客愁聚征夫思咽应下拜而将飞表忠臣之髙节此甘泉之神用也至若冬凝温色夏湛寒辉既不偏滋于隆重亦不减润于卑微饮之咸济汲之无违辖将投而凤没钱始出而鳬飞此甘泉之普施也若乃冲融表里类彼君子鉴之无穷挹之何已悟帝王之无力学仁者之徃视徘徊疑度思尽美矣  

井赋【`以清汲遇　　　　　　　唐时美为韵`】张　耀  

原夫井之为徳以不变而居贞既成形于方载亦列象于圆清润下之功爰修之于六府习坎之义则配之于五行惟斯井之肇作实伯益之所营尔乃玉甃爰起银牀斯立窥寻丈之惟深觇清泉之始及青梧下映泛桂叶以揺扬素绠髙悬弄银缾之出入光洞彻而緑止影飞翻而为汲且其盥之取新渫之去故体清通之惟审知应物而无忤居上善而且平挹清规而可遇庶乎鸾镜荧煌而可比凤池皎洁而为喻别有前临紫殿俯映丹墀上栋下宇绣栭文楣意者岂非至尊尚恬澹而取诸动善时而已哉懿夫粉署清华飞禽载止对仙郎之章奏近尚书之剑履窃自羞嫫母之陋姿鉴清澜之美  

浪井赋【`以王者清净　　　　　唐则出为韵`】王　起  

洌彼寒井契于圣王不因凿以成质每自浪而呈祥涌呀呷鼓灵长比醴泉之自出异海水之不扬吾君是时清八区肃诸夏寳出于地符呈于野伊井有浪焉乃瑞之大者尔其呀豁百寻之表汹涌重泉之下状灵涛之潜泄匪洌风之是假沦涟不盈触抟恒惊窥坎窞之底有江湖之情积而有润于下混而不伤其清窥则澄澄乍玉甃之同色汲之浩浩激银缾而有声鲋飞鳞而不定羊在缶而皆倾洎夫列宿参差晓月韬映揺珠彩而增洁涌金波而转净汤汤下激不施屏翳之功汹汹潜惊讵假阳春之咏然后骇四海之目垂兆人之庆伊厚地之发祥实大君之作圣彼青桐素绠之饰玉槛银牀之盛皆人力之所成固神造之不竞宜乎光瑞典苞坎徳不藏于冰不蓄于墨惟波独涌惟渫可食奉我皇之饮俾上善以为心戒我皇之窥必临深以取则知井非浪不贵乎成质浪非井不彰乎圣日比井而王化其清比浪而王心不溢稽休明而合应将汲引而无失彼尧人凿而饮汉将拜而出未足以彰其帝功而较其灵术者也  

义井赋【`有序　　　　　　　　唐`】吕令则  

凿地生泉之为井施人不倦之为义兼济徃来存乎惠也置当衢路仰无私也皎镜清虚尚其洁也三徳既备万物是仰井乃无心义惟我谋当衢凿井称物并施酌而不竭奉衢樽之化焉见义不为耻也遇善莫书过也义既行矣文在兹乎赋曰  

夫地脉防泉天文垂井式观象而遂凿虽暂劳而功永深不过于数仞用有要乎万顷风动无波物对生影劲隂杀节挹之而弥温炎旱蒸天探之而愈冷况地接一都之防邑居狭俗之境川流雨骤车马于焉徃来风举云揺帝王由兹行幸魏主罢指梅之策隰朋息寻蚁之请岂非人有其愿地不藏灵色湛湛以天碧嵌隂隂而昼冥髙风始秋泛落桐之一叶太阳既没映长天之数星因注水而暂益纵改邑而常宁素绠下悬映垂冰之皛皛铜缾上汲滳浅溜之泠泠清泉既汲白日可见岂独兼济行李抑亦取给兹县随所求而皆足岂有殊于贵贱若乃连岩之曲闉阇之前雨苔环合生其上露桃蓊郁植其边殊季氏之有缶异疎勒之无泉入夜云开涵长河之短直向晨雾歇映大天之小圆玉甃护崩谁识下无禽矣银牀防坠不闻中有人焉乃有王国征人奔星驿骑或注情于故枥或衔悲于逺寄饮之则长鸣而忘其苦辛酌之则充量而欣其普施虽一勺之盖先亦懐恩而感义缾之罄矣既虚来而实归尔牛来思亦满腹而受赐故知理邑者贤济人者井扬圣人之道用而不竭守君子之徳澄而弥静凿饮忘帝王之力汲用嘉仁明之境傥见恻于莫食庶微功之得省  

枯井赋　　　　　　　　　　【`唐`】阙　名  

粤若天生五材兮一不可弃水包六府兮万人攸利污樽抔饮兮变其淳朴凿井汲泉兮兴其绘事六十四卦兮表其名二十八宿兮列其位伯益创而功立重华浚而徳备故有神丘玉槛仙苑银牀浪花浮润醴泉味芳永康则金精化鸟曲阜则土怪成羊感至诚于汉将通瑞气于吴王若乃悬繘下垂抽缾上出穷百尺之幽秘极九重之邃密由中夏而浃外区自帝王而周庶匹接壤邻甸骈闾比室咸頼此以资生必待斯而养质随大小而周用任多少而取实环终始兮历古今积岁时而緜月日汤七载而无减尧九年而不溢一家旷兮靡宁寸路虚而有防运其功兮信广收其利兮焉毕及夫栏倾甃毁土防泉沉滋液中耗污泥上侵古桃顦顇兮无色枯桐零落兮罢隂霜霰积兮空园冷荆棘攒兮荒径深昔时之所趋挹畴日之所窥临皆指新而竞徃罕存旧而来寻岂惟见嗤于射鲋谅亦兴叹于无禽如使崩壊重修堙泉更渫澄汰污滓鉴观清洌拟画处之莲房除哭者之茅绖近类齐人之井逺分夏后之穴若涧溪之始注犹泛滥之初决当给养之不穷宁酌甘而先竭辞曰有通有塞兮道之恒时用时舎兮业方疏而泄兮甘润腾壅而竭兮污泥增彼幽涸兮如重啓济穷渴兮良所能  

耿防拜井赋【`以感通厚地神　　唐啓甘井为韵`】罗　让  

昔耿恭躬受斧钺志清烟尘奋长防以讨虏由至诚而感神于是坚疎勒之壁依涧水之濵据以为备期乎来賔既而匈奴奔败而伺隙涧泉壅絶而不至虽砺乃戈矛而渴我将吏遂乃处孤城而穿井窥重泉而辟地深余十丈曾无一勺之多职长千夫几败三军之事因不见其成绩愤将达于精意俄而外整衣服中懐果敢推赤心于神祗祷素液于坎窞拜未及起呌天以无辜言未及终触地而有感閟其质若俟仁人发其防俄成澹淡灌濯执热祛除积惨明矣大汉士卒所以归心尔羣蕃君长于焉破胆乃知以精诚及物何物不覃以忠烈靖难何难不戡自我而来且见不虚其请由中而出孰云先竭其甘是日也饮人如醴帝敎勃焉而光啓荡防之功将略忽尔而通如突如焚既洌清而可食一拜一起遂觱沸而无穷斯乃道靡不虚无不有谅归之于感激岂间之于博厚所以贰师至境决泉脉于乔岭校尉临边发水源于眢井疲羸因之尽济狂孽由之逺屏则知在物无必至诚有孚如声之响如形之影  

井渫不食赋　　　　　　　　【`唐`】阙　名  

有浚其井当时未知功已成于岸甃道尚失于缾罍润气宁发潜源且卑此遇鉴明而足用彼将心恻以何为蓄利虽多含清信久幸可溉于鼎镬惜无施于绠缶涂泥既去方应用以虚心汲引攸难希有成于假手况复桐色无防桃隂不生思辄输其涓滴望无发于澄同美玉于斯将沽有待比嘉肴不食其味焉呈盖由混众难分处幽多弃盥潄无及空知洌彼下泉顾盻可期犹谓居之善地渊然日久望是光临惧以名徴想贪泉尚酌登诸荐品岂行潦独任属时非于疎勒惜地异于汉隂愿先竭以当仁期分甘苦俟一窥而见爱焉测浅深噫夫穿凿多勤鉴临斯及伫将成于勿幕恐致变于改邑因以纤绠可施一勺可挹实有备于烹饪之日惟夫深知而用汲  

水赋　　　　　　　　　　　【`晋`】王彪之  

寂闲居以逺咏托上善以寄言诚有无而大观鉴希微于清泉泉清恬以夷澹体居有而用浑无心以动寂不凝滞于方圆湛幽邃以纳污冺虚柔以胜坚或浤浪于无外或纤入于无间故能委输而作四海决导而流百川承液而生云雨涌凝而为甘泉  

水徳赋  

大哉乎兹水独灵长以利贞分位象于八卦得柔谦于五行混之不浊流之不盈蓄恬澹以凝润含虚无而洞清其近窥也若冰鲜与玉洁映曙空而内澈其遥视也如雨罢而日晶澄逺气于初晴徳之深与上善而均美让之大居下流而不争处地为泉源则江汉朝宗之义立在天为雾露则隂阳爕理之功成辨泾渭于九流虽众不杂察蚩妍于万象在隠皆明亦何异翘翘邦彦济济朝英作我吏部为周亚卿昔掌地官其守土也能审今来防府其应物也以精回广照之能比其妙识以无偏之志喻此持衡故得自陜以东更仰知人之鉴普天之下皆称如凖之平则有登舟未渉处辙未停游子陇头呜咽断肠之奏知音席上传闻盈耳之声傥为广由中之徳流顺下之情则所谓清通之一过可以濯吾缨水彰五色赋【`以渥彩彰明必　　唐资乎水为韵`】梁　洽  

善利无方莫先乎水识当润色之际必取务滋之防黒黄苍赤皆类其激物黼黻文章咸本而资始徳既洽于济物色且叶于通理自得之又何谢美之为美于以增晔晔于以散煌煌浴飞翚于陈寳浸社土于徐方染氏繄而众彩繁糅缋人因而品汇咸彰博我以文不独专于润下用而不竭将以効其灵长原夫被物如濡霑顔载渥状暮山而翠叠法朝景而霞駮逺同墨氏类素丝之屡迁尚想蜀江嘉贝锦之斯濯饰衮衣而焕烂成绣服之葳防何采章之不昧由浸润之所资渐以化成能令素以为绚期于敷衍孰谓涅而不缁既得色斯举矣亦可狎而玩之不假濯于沧浪宁同资于碧海凝瑞霞之炫燿发庆云之光彩写补天之绩链石之资必该图应圣之祥威凤之仪咸在佐益丹而惟其深矣当后素而不曰白乎流湿之光允若受采之时是须且比成人之美实同因物有孚助其言而载随炳其用而无必乍成藻火之文几变素纨之匹荣光可爱初谓出河之符备色咸宜更入梦江之笔先王所以因而立防喻以相成含章而其辉未着发泽而其道弥精傥不茍于体用庶可致于文明  

止水赋【`以清审洞澈　　　　　唐涵容为韵`】刘　清  

观乎太古之初乾坤定列有坎方一徳之大成江河四凟之别注仙海以环流度星桥而靡竭立体清静舒光朗澈观五行以独举润万物而齐恱岂惟以善下之故长应流行抑亦能遇坎则止以竭为平居荒野而不动合寒虚而自清昼则烟云乱出夜则星象罗生若乃湖称青草泽若云梦浅深濴渟表里寒洞当朱阳之夏晩遇白露之秋仲紫关之鸿鴈飞来緑浦之莲舟风送既能止而利物所以归之者众亦有凤凰之沼明月之潭每澄流于庭院常不注于东南蒙僚寀之玩洽浑琴酌而相参以游以赏如液如涵若英贤之取则类贞咸之是湛届夫玉宇初晴风飚载寝笼碧天而似镜展红霞而若锦纳众影而不遗比羣情而特甚用使至人观之而心察智者乐之而情审达士爱而欲临髙节闻而欲饮复乃养鹤藏鱼龙怪石积明珠重虚以受物谦而克从有一人兮充赋每咨叹于涧松饰清顔而自肃希止水而今逢则知无美恶以毕鉴岂徒取乎矫容  

止水赋【`以清审洞澈　　　　　唐涵容为韵`】王冷然  

尝闻神心保正天道害盈漏巵添而复出欹器备而还倾岂若兹水居然可名既混之而不浊又澄之而不清时止则止时行则行峻隄防则其源见塞开汲引则其道能亨安波不动与物无争如方圆之得性何宠辱之能惊故为国者取象于止水使其政公平为身者亦同于止水使其心至眀至察可尚柔谦何禀思逺道则一苇能杭守贫居则一瓢可饮接下流则卑以自牧鉴羣物则寛而能审诚用之而舎之在去泰而去甚水之为徳也长水之为功也众散成云雨畜作潭洞浮芥则傲吏措杯种则幽人抱瓮无朝夕之出纳有飞沉之狎弄徒观其深虚见厎咫尺宜探千流并入万象皆涵揺树影于青岸落山光于碧潭其仁可以济物其义可以激贪既而壅之不流蒙则未决照春物而画屏相似映晴空而明镜无别雨来而圆防乱生风静而长波自灭任天时以开闭随王泽而盈絶受涓滳而逾深处冰壶而更澈书云视水责影能见形容视人行事能知吉凶政烦则人扰水浊则鱼喁夫子欲精神而不惑俾荣利无系扵心胸比浮云之扵我观止水而为容兀兮若楛木坐忘澹兮若虚舟见逢正道未逺斯言可从傥不遗于射鲋希有便于登龙  

鉴止水赋【`以澄虗纳照遇　　　唐象分形为韵`】吕　温  

水止矣静之其徐物鉴矣久而益虚既无情于美恶又奚议夫亲疎委质由来所期乎上善同利忘筌已悟宁患乎至清无鱼若乃回塘月皎髙岸环合泥滓湛而自沉金沙炯其不杂同道徳以虚而受异川泽唯污是纳有斐君子此焉明徴气随浪息心与源澄端形赴影如木从绳其表微也挂金镜而当昼其索隠也隔玉壶而见冰尔其色必洞澈光无滉瀁不蒸蓊郁之气不激潺湲之响百丈在目千仞指掌恶每自乎中见美实非乎外奬鉴形之始方似以身观身得意之间乃同求象忘象观其下倒星汉上披烟云守其常而性将道合居其止而物以羣分君鉴之以平心临下必简臣鉴之以励志在邦必闻妍蚩无形兮惟人所召物我兼进兮水无不照亷士以之洗心至人以之观妙岂比夫流若激矢波如建瓴不舍昼夜争输沧溟徒乖躁静之理莫辨眞伪之形者哉邦家以道为止水鉴有余裕羣形鳞集万景云附滥巾窃吹者十手所指研精摭实者千载一遇夫如是姑自摄其威仪亦何忧而何惧  

鉴止水赋【`以澄虚纳照遇　　　唐象分形为韵`】张仲素  

水可取鉴人能就诸将审已以徴实必含形而内虚其止也静其清也徐方湛兮而皎镜异沔彼而沦胥符上善之心自多纳见无私之状临或踌躇资坎徳之深矣谐至人之淡如当其晓日增鲜光风未度既清冷以爰止持炯戒以为喻等滥觞之犹蓄何一杯之是措谅善恶之咸观必形影之自遇岂独无当五色空涵众文伊吉凶之肇起如动静之潜分俯而窥似神交之澹泊黙而察若灵化之絪緼且义叶养蒙道深观窍洞虚无以责有在清明而惟肖心不同也常称厚貌之疑鉴之精兮未若重泉之照辨妍蚩而无失固洁着而为妙斯所以田巴览之而独悲陆云观之而自笑若乃芳塘始啓白水初澄有美人兮方觌坐曲岸而情凝毫髪巳分想沉姿而映藻清华不动见浮彩之生灵是知声有徃而必复者谓其响答水以止而能鉴者谓之冥合方取则于川渟孰混归于海纳此亦纪人事垂正经庶在观身而责影岂徒品物而流行今则万顷方临羣容在掌随方圆以见意在清通而赋象茍明鉴之不遗愿饰躬而是徃  

鉴止水赋【`以澄虚纳照遇　　　唐象分形为韵`】王季友  

鉴于水者不在于广大而在于澄渟奔流则崇山莫辨静息则纤芥必形故能任人伦之巨细随物色之丹青皆一鉴而洞达若三光之出冥因见底之清成照胆之朗以无心而应物皆洁已而呈象如白日之辉辉无孤蓬之振荡冯虚之状信有妍而有蚩阅实之明固无偏而无党若乃仙井旧渫华池既潴中无浴鸟下絶游鱼疑金镜之湛寂若琉璃之内虚当其来见威仪之酷似及其去无朕迹于沦胥向使潺湲不息喷薄长住将沃日而腾虹或因山而瀑布遭骇飚之歘起值潜虬之交骛虽有清明之本质岂能使形影之相遇是知专而静可以居要明而动亦不能照斯大道之指归岂常情之感召得惩躁之为诫知饰容之惟肖人观于水既定而后详水鉴于人当止而为妙照其美也非所爱照其恶也非所憎不分明于有位不掩映于无朋谅可移性俾居于正直岂懐鉴貌独贵于清澄想夫烟雨初霁泥沙不杂明看皎练止若冰合忽形来而影见类声徃而响答在良贤而暂窥宜陋躯之愧纳今者贞清特异頴燿前闻虽万形之森列终一鉴而区分  

观秋水赋　　　　　　　　　【`唐`】尹　程  

乗秋日之游豫纵竒观于长川惟秋水之清泚宗大壑而潺湲波浩荡而不极影澄澈而弥天波沉马色类真人之云度岸迷牛影疑织女之河边栁浸影而如卧萍随流而似牵鳬带藻而声涩鱼乱流而水圆晴霞晩铺如汉江之濯锦夜月初上若纤钩之映泉乃与断金之好连璧之友矜壮岁之红顔怯衰年之白首效淡水之密契就河濵而置酒惜素节之雕荷叹严风之入栁况夫澄澹逶迤涵空写净符老君之上善同至人之不竞处下不辞其垢浊攻坚岂难乎流盛星光夜照如临剖蚌之珠菱影朝开似照盘龙之镜尔乃长波澒洞洪涛泛溢晴天净而空鲜夏云临而峯出照邹忌之蕞貌鉴陆云之笑疾遂有感于庄篇托微言于拙笔  

空水共澄鲜赋　　　　　　　【`唐`】张嘉贞  

空之为象也本乎天水之为徳也本乎泉上善之人方其性真化之客爱其清虚而隠性含受而无偏因髙下而临照故能共于澄鲜诚大明而尽善实和光如可怜尔其皎洁清泚空色悬于水底分明昭旷水光积于空上玲玲珑珑晶晶液液托九霄如染翠澈千里而含碧微风共息含晴影而湛然两日俱生吊长辉而相射表里如一容象难寻涵泳游鳞若回陵而上出聨翩度鸟疑戏沙之下沉为当物将类于回覆为是人自惑于闚临竟未能缕列于疑似分别于空水之又美之逾美  

## 御定历代赋汇卷三十  

地理  

水镜赋　　　　　　　　　　【`唐`】郑　繇  

夫有名之域有象之中惟水能净惟镜能空水则无心而皎澈镜则照胆而幽通遇物斯应匪我求蒙尔其决之则流盈而不阙泛金碧而色润开玉匣而光发其清也不煜和风其鉴也不同朗月尔乃云收白日粉拭红尘拂芰叶而交映抱菱花而独春直注千里旁通四邻成美恶之鉴【`原本阙十一字`】惜容辉之易晩叹功名之难续况复影圆鳯沼声激龙门可惊飞于神雀可揺动于灵鲲同大道之自然合重之众妙冰潭洞达石崖含耀亦由裴楷清通王戎简要知之类之意忘疲于屡照  

水镜赋　　　　　　　　　　【`唐`】贾　曾  

原夫水能利物镜以含虚泛鹢攸徃盘龙是居蕴灵长而逺蓄悬洞鉴而藏诸其止水也体静而舒惠风拂而  

逾益明月来而不如清则彻底蒙纷濯洗朗亦难杂逢昏可合则有分流学海挂影仙台映冰壶而洞澈连锦帐以徘徊是用益澄流品取鉴羣材涸鲋思跃飞鸡自猜挹余波而得润虽屡照而常开惟兹道也可允孚惟兹务也可长守所以息侥幸之心杜谗慝之口将座铭之不若虽扑满而何有士或湮沦时多苦辛愿濯缨而未暇思照胆而无因空匪材而滥挹愿将此以书绅  

水镜赋　　　　　　　　　　【`唐`】阙　名  

利济者水含虚者镜懐朗鉴遇物无心处下流通而不竞对清流则泛滥长游开寳匣则蟠螭孤映汾浍所及冺众恶而无私铨衡不遗鉴羣才而必正清汋其味坚贞其质六气咸用彼得于终亨五材不乃取其初吉深则不竭贞能象物浮锦缆而花生映瑶台而月出若然者体不自有故受之于金功不自居乃推之于坎昭昭神遇必尽其妍蚩泛泛随流岂懐于舒惨清必见底明恒照胆壅之则止宁有谢于屯蒙用之则行竟无情于窥鉴临万象而皆见总百川而俱防隠瑞鹊于光中泛灵槎于天外混之不浊含静质而终洁覆之则昏用明道而若昧功虽一致理或殊调乗桴浮海从我者岂测其深赋蒙求徴无欲者以观其妙纳晴天而两日交丽因红粉而双容俱笑既不惮于惠风亦何疲于屡照加以向日冰静澄流玉洁声名未着览鹤髪而魂惊功业后时仰龙门而心絶幸君子之惠鉴庶流同而派别  

水城赋【`以有言河伯因　　　　唐作水城为韵`】王　棨  

吕公子兮谁与营鱼为庶兮水为城虽处至柔之地还深作固之情不假人徒构神功而日就宁劳版筑垒素浪以云平帝始封之于河爵之为伯既淹有其涯涘遂恢张于基墌因上善以中抱若崇墉之外隔赤鲂掉尾非经阿利之劳红鲤暴鳃似困蒙恬之役岂不以还兹淼淼象彼言言髙标贝阙洞设龙门于以示神祗之化于以昭鳞介之尊霞影晴临四靣之旌旗火烈湍声雾急一栖之鼙鼓雷喧彼则险阻可依此则灵长是托周围而一带斯绕控引而百川皆作晓遇撇波之子稍类登陴夜闻鼓枻之音终疑击柝莫不外罗蜃蛤中集鼋鼍荡荡而欲吞江汉沉沉而自恃山河似虑交侵益广容刀之所如虞劲敌长流急箭之波乃与川后为邻阳侯共守奚鲛室之能匹信龙宫而是偶沙流聚沫岂粉堞之云无岸转盘涡实汤池而自有况乎左负沧海前临孟津乐毅将攻而莫可鲁连欲下以无因测彼浅深岂有不沉之板司其啓闭谁为坚守之人伟夫势压重泉功齐百雉咽喉茍有于九曲襟带讵雄乎千里虽则都于坎据于水吾唐之圣君四郊清矣  

水声赋【`有序　　　　　　　　明`】陆　深  

陆子北征困于道路日不数里而牐隶扄啓数更告劳献瘁蓄泄稍愆则舟胶于沙夜宿河次闻河水努牐而过者淙淙汨汨卧不成寐乃秉烛倚舷听而赋之轰轰乎蛰雷抟地轴与訇訇乎将飓风撼而底柱折与喧喧乎龙啸云与哮哮乎长鲸之吼日与逢逢乎周庭鼍鼓何桴之不絶也吰吰乎萧寺鳬钟而莛又无节也哄哄乎共公之首觝触天柱与隠隠乎穆王之骏复道驰掣与鏦鏦乎长平机发金革偕麋与烘烘乎咸阳火纵而玉石裂与南薰和兮调阳泰山頽兮响长洞庭奏兮未阕华州哭兮不伤将使襃姬轻裂帛巫山听襄王胡骑解重围而钟生改听乎宫啇也陆子寤惊若心兵静言审之胡为乎鸣舟人告予是曰水声  

牐赋　　　　　　　　　　　【`明`】谢肇淛  

有物于此木舌金口枕石潄流竹夹权辅两两相承自为唇齿譬彼卦画自下而起爰咫尺而丈寻亦可闭而可啓门无钥而卧扉墉日析而不圮梯何为乎地中仓何为乎水底屹乎其节也砥中流而不变缜乎其密也涵涓滴而无渗廓乎其容也汇万壑而委蛇沛乎其达也建瓴走坂而不知其所之汩汨乎其不与波上下也湛乎其满而不盈厚积而能舎也尔其淮泗之北漳洺以南襟带千里疎比相参量暵校潦纾棘储缓泻洪涛之澎湃导升斗之潺湲舳舻邪许以鳞次稉稻灌输而尾衔牛车罢载璧马罔沉实吭喉焉攸搤讵萧苇之可任帝曰懋哉钖之官士惟时节宣以代尔勚斯江南之所未有宋元之所创置榜人告予是牐而巳  

浮沤赋　　　　　　　　　　【`晋`】左九嫔  

览庶类之肇化何浮沤之独灵禀隂精以运景因落雨而结形不系根于独立故假物以资生体珠光之皎皎若凝霜之初成色鲜熠以荧荧似融露之将渟亡不长消存不久寄其成不欲难其败亦以易也  

浮沤赋　　　　　　　　　　【`唐`】崔　根  

仰参造化之理俯察宇宙之功既希微而不测亦要妙而无穷至如殷雷发谷激电流空石燕飞而迎雨铜鸟振而惊风已而悬溜不止空庭积水对霶而历览见浮沤之逦迤莹映澄澈内明外美倐徃忽来乍灭乍起含卷舒之度得行藏之轨其柔也则随波以为心其刚也乃触物而忘已谅潜运之怳忽孰能察其终始浮沤之义大矣哉俯而观之错落煌煌若明珠之出合浦逺而望之的皪旁罗若众星之列长河尔其因水发色以空成相懐清润之秀气负圆通之雅量信天泽以成姿岂人图而为状且夫势有万端形无定质或繁小而争涌或希大而间出从下流而守谦托上善而非溢冀辉彩于当年故韬光于晴日  

浮沤赋　　　　　　　　　　【`唐`】杨　炯  

在霖霪之可翫唯浮沤而已矣况曲涧兮增波复坳塘兮涨水霤滳沥兮行注阶潺湲而浪起寸歩百川咫尺千里于是乍明乍灭时行时止排雨足而分规擘波心而对峙轻盈徘徊容与庭隈状若初莲出浦映晴波而未开又似繁星落曙耿斜汉而将回合散消息安有常则倏来忽徃不可为象雨密稠生风牵乱上若乃空蒙采褰浩汗浮天流平旧沼派溢新泉分容对出吐映均鲜触流萍而欲散碍浮芥而还连光陵虚而半动影倒水而分圆始参差而别趣终宛转以同沿历乱踟躇漂沸萦纡细而察之若美人临镜开寳靥大而望也若冯夷剖蚌列明珠逐风波而澹泊乃变化而须防迹均显晦妙合虚无同至人之体道亦随时而不拘夫其得坻则止乗风则逝处上下而无穷任推移而不系似君子之从容常卷舒而不滞故其在阳则隠在隂则出泄泄悠悠匪徐匪疾因自然以见体托行潦以凝质类达人之修身故不欺于暗室荡薄畎浍鼓舞洲渚其生兮若浮其居兮若旅云消雨霁寂无处所唯斯物之靡依独含情而应机暂假有而示洁终沦空而匿晖茍无心以自累夫何适而有违  

浮沤赋　　　　　　　　　　【`唐`】郑太昊  

粤若云横于斗月离于毕石燕初化泥牛未失重隂润础看澍雨而交飞行潦侵阶见浮沤之乱出尔其合散无常漂荡自然形色虚洁表里澄鲜似珠胎之出汉若星象之浮川拂还风而独转偶倒影而双圆夫其仁也不轻鼃黾之穴夫其勇也不怯鲛龙之泉触奔槎而遽碎近浮藻而还连观夫绕砌潢污回塘緑水长檐连属通沟表里排乱滴而攒生逼潨流而细起乗川则逝遇坎则止虽有近于泥沙信无累于嚣滓既生既灭如幻如梦体象明媚上下冲融徘徊未息展转何穷识盈虚之不定知造化之皆空则知生也若浮荣兮如寄秉隂守不兢之徳就下表防谦之义清虚自若有髙尚之风隠显无恒有行藏之智别有缙绅公子思浮思沉乗时趋势佩玉锵金见浮沤之形象息狙诈之机心况乎失路书生懐愤胷臆规术恬静节行孤直觉万化之俄顷知千龄之瞬息能不操纸殚毫叙浮沤之徳  

潢污赋【`有序　　　　　　　　唐`】钱　起  

潢污水之微也汲引之际人皆舎诸唯有徳者知之荐鬼神以昭忠信则百川虽广莫逮其用焉喻士先沉后伸于知已也辞云  

潢污之水天实降之云散雨絶渊然在兹胡禀柔而成性能处下以任时善乎浊而徐清贮之将緑弃捐池沼之外隠翳林皋之曲接九派而何劳方一勺之自足至若云霁地表霞开水隂干天可鉴物象是临山晓映而色近云髙净而影深险阻不行芥舟宁覆盈满知节鸿毛匪沉产苹蘩同南涧之有藻聚飞动异旧井之无禽斯其善利也乃至人之用心且夫出山者泉归海者川汲引无絶隄防在焉彼苞萧屡浸束楚不传唯潢污也独此晏然其明若昧其壅若退竭而自中盈不侵外天资其洁徳维贯神明人弃尔微道不行畎浍夫事有小而可广运有塞而必通当休明之圣代徴泂酌之古风彼湛然以虚净盍荐之于王公俾尔忠信昭明有融俾尔尝祀景福延洪斯则椒浆与桂酒可以比美而同功  

尺波赋【`以水澹幽色风　　　　唐初起波为韵`】钱　起  

潋滟骇水奫沦始波引分寸之余风从一勺激寻常之内无爽盈科势将坌涌迹异盘涡蹙跬歩以无数荡分隂而自多观其日色遥临风生未巳圆规可验疑沉璧之旧防前后相侔若浮书而竞起迹叠相近萍萦有余促涟漪之散漫拥跳沬以虚徐流派中移类蠖影求伸之际浮光上透若雪华呈瑞之初涌以回回驰乎澹澹始羣分而下濑将积少以习坎生而有准动必若浮如投石以花散等覆杯而迹幽影不过于布指光遽溢乎寸眸汹汹安翔似欲将乎斗注沺沺増绕如潜运以环周无惊川后未发阳侯当澹以成之宁同瀑怒谓小为贵也爰进涓流浅漾风光轻蟠水力寸长所及知文在其中方折是为见动不过则散或徃之浮彩转初盈之净色将潜戚之鲤半未能容若流张协之薪重而才得汾湿若冲溶滴相通未合流于油岸方鼎沸于汾风礐石愈蹙沦池不融是将寛其量诚有重于泉蒙濩也如委沦然可视兹延袤以上腾匪徒旋于中沚翠潋交映璿源共纪将不退于大成固在乎有便于风水  

溺赋　　　　　　　　　　　【`唐`】杨　防  

微先生澹虑澄情楼倚岳阳湖观洞庭渺漫兮若与乎天平逺指君山一螺黛清遥觇湘浦一片云明轻楫巨舸载纵载横或楚歌以应櫂或渔唱以齐征虽云吴楚之阔于焉瞬息之程俄而浓云兴猛吹作訇訇兮雷霆零零兮雨雹波势兮奔腾波声兮渀瀖或若积雪或若裂壑楼岌嶪兮地如落欹樯侧帆倏出欻入烟驰雾骤神号鬼泣忽翼举忽虫蛰波而解浪而倾者亦一瞬而俱及雨既霁风亦止呀呷余波振荡未已俄有呈其板而流者碎其篷而飘者彼缄縢之箧扃鐍之柜委翳波间罔知所秘或一竹以脱命或举族而咸坠沿汀绕濵零落在地微子指而泣曰其嗜利则孟子所以恶交争也其欲速则仲尼所以悲不达也孰有轻命若粪重贿如山用一缕无继之力渉万仭不测之川践险冐危既蔑履冰之诫殒身覆族空衔没齿之寃农子闻其言同其叹此则以江以湖没不可援今复有非波非涛溺不可算窥之则茫然无岸由古及今防者如贯微子矍然其词然其悲何陆之为溺而不维不持纷吾绪而乱吾曲尔其辨而析之乃曰麴糵是惑沉缅无时混淆先后颠倒矩规唯诞是习莫礼是持散髪裸体以遨以嬉汨亲疎兀尊卑情所至则至意所为则为可庆者忽其庆可悲者忘其悲龙章莫保凤徳何衰光逸则独窦求入伯有则壑谷忘归子反不谋于军前败非天作正平不拘于席上祸乃自贻但骄其气益乱其机隋兵济江玉树方舞越人入户金斝犹飞所以为酒之溺也至若贝含其齿云耸其鬟苞藏其戾矜持其妍攻巧若拙移曲成端为媚斯极荷宠益坚陈灵以衵服戏朝俾君臣受辱骊姬以归胙献毒使父子成寃齐庄以盗室取毙郄犨以夺俪不全此所以为色之溺也至若伊义莫顾唯贿是务以谲以回不轨不度沟壑难满锥刀必聚莫兴知足之慙蔑有恶盈之惧其帑溢其帛蠧其贯朽其粟腐营营尚恐其力穷汲汲不思其日暮复有白版为侯黄金作辅南宫变屠贾之行西园成阛阓之路求金求剑曽无就木之心鬻爵鬻官但欲齐天之冨壬夫死而方觉雍子戮而未悟此所以为贪之溺也至若专国之柄操天之轴任其情性随其嗜欲其喜也沉者浮其怒也赢者缩易否为臧化直为曲虽山重而可回虽海深而可覆其门若市其帑如谷背者斥向者录言张其机笑孕其毒誉之则铢而为钧訾之则歌而为哭屏内外之气侧天下之目稽其莽卓考其产禄谓兵钤之在已将神器之有属国玺行窃弄之手宫闱开盗视之目自谓其投盖之力可图殊不知燎原之火难扑既众叛而亲离竟噬脐而齧腹此所以为权之溺也是四者匪横其流匪驾其舟有溺者孰究其由其毒也必渍于骨髓其痛也亦甚于戈矛虽扛鼎之力触山之酋亦不能杼之以出而况于纤离之俦哉微子乃曰始吾观渉水而溺则怳然而内今复闻不波而沉则瞿然如大敌且酒不可甘甘之则沉吾命酒曰甘波色不可爱爱之则溺吾命色曰爱河衣所以被体食所以充肠茍朝晡而不匮寒暑而有装岂假积粟于廪储货于囊且药所以攻百疾百疾蠲而药不止者鲜不及其殃吾命财曰药江士患不达之名不立之身茍达茍立在守其真何必竞升沉之路争轻重之钧狼子野心防之害人吾命权曰狼津噫生于世不溺于四水者吾谓夫顔闵之伦  

冰赋　　　　　　　　　　　【`唐`】陆　环  

大哉洪钧赋象触类而生或分气四序配位五行惟彼冰之坚质包履霜之渐成夫其体含上善色侔晴雪妍蚩自明表里虚澈原其物也则昏危应位觇其时也则防御节隂气盛阳晶灭杀气鸿洞严飚栗烈当此时也何水不凝何潭不结瞻山则万壑俱闭归海则百川潜泄谅造化之自然羌难得而备説佳其空冷愈坚风凄益壮汗漫棱层委积亭障交河则战士加守合浦则渔人迷望况乎天道无私所应多姿云禽下覆彰后稷之圣徳泉鱼出跃表王祥之孝思然而题周官顺时令皎皎雪聚皑皑山净盘重涧而疑璧泻圆池而若镜与海镜而混辉将玉壶而相映何层冰峩峩形埋奔浪势压冲波坎位临时则慎于马窟离光再诞示合于滹沱岂直若斯而已哉固见美于将来其藏之也黒牡秬黍以享侯其出之也桃弧棘矢以除灾取顺则人不天札周逆则时多震雷故以北陆而収西陆将启冬鉴秋刷识寒暑之情大槃夷槃表君臣之礼徒观其谦也每避燥而就湿其让也亦背阳而向隂伟何防之入喻着豳诗而见钦皎尔自安同达人之守节涣乎将觧若天道之无心故先贤取危于履薄作戒于临深或曰众虽类而多名曷方兹而至妙明隂阳之本为适时之要可以羞之于王公可以荐之于宗庙傥水镜之一察犹希暂于回照重曰深山穷谷凌人凿颁赐从来天下闻别有川池捐弃者终思采斲献明君  

冰赋　　　　　　　　　　　【`唐`】刘长卿  

水无心而清冰虚已而明始则同体终然异名水之动我变以静水之柔我变以贞任方圆而能处其顺在高下而不失其平北陆初凝结而为冰东方始起融而为水与时消息随物行止水也不知其所然冰也不知其所以何推运而有恒乃忘情而合理观乎外示贞坚内含虚澈无受染以保其素无纳污以全其洁比玉而白不为蝇玷比月而明不为蟾缺琼树色夺瑶池光发变寒日之清莹带隂天之肃杀爰自止水遍于山川山穴俱闭长波寂然皎皎弥静峨峨逺连如云覆地若云披天云之凝兮伫长风而可埽雪之积兮向太阳而可全岂同夫气之所感物莫能迁劲飚夕寒我力增壮晴景朝暖我心犹坚其坚伊何履霜所至其薄伊何临泉是畏君子用之以驯致其道覩之而不骄于贵二之日始凿命虞官三之日始纳享司寒天子陈礼容赋豳风大啓冰室献于王宫气肃云陛寒生衮龙辟九门于月下列千官于镜中颁众位取饮以受命御至尊得象于朝宗若君莫之求臣莫之见则深山穷谷讵可得而加荐茍藏之不周用而不徧则灾霜害雹如有待而为变人或爱我清人或爱我净既洁其迹亦坚其性水之冰生于寒人之冰生于正无弃其道吾将何病  

冰赋　　　　　　　　　　　【`唐`】韦应物  

夏六月白日当午火云四至金石灼烁泉潜沸虽深居广厦珍簟轻箑而亦郁鬰燠燠不能和平其气陈王于是登别馆散幽情招亲友以髙防尊仲宣为客卿睹颁冰之适至喜烦暑之暂清王乃夸賔而歌曰含皎皎兮琼玉姿气凄凄兮夺天时饮之莹骨兮何所思可进于賔请客卿为寡人美而赋之客诺曰美则美矣而大王不识其短夫谓之琼玉窃名器也气夺天时干隂阳也内热饮之媒其疾也宠一物而三失徳且出寒谷而至下荐宗庙而至髙仆窃感之而歔欷安得不为之而抽毫何积隂之胜纯阳兮惟此冰居炎天之赫赫兮独严厉乎棱棱其始也月防日北陆天地闭水泉缩动静一变刚柔反覆壮以烈风积如羣玉由是依广澶漫冯髙峥嵘大寒御节万动潜形浮彩浩浩仰吞素灵羣山早曙隂壑夜明古者祭之黑牡其藏以节祓之桃弧其出以洁今明明大魏礼物必备实大王樽俎之常品非小民造次之所致若尊卑异等颁命有度碎似坠琼方如截璐况粉璧云矗象筵霜布座有丽人皎然俱素虽众賔之同辉谅为物之难固其窃名假质以谬一时之赏也如此若乃对脩竹临方塘俾炎作寒兮反我天常嗟絺绤之失御于三服兮亦纨扇委箧而内伤其严冱之威以干隂阳之也如此若皎洁的皪与时消释或沉珠于杯或化璞于液王将甘饮聊以自适岂知乎一寒一温日夜相激久之以生疾兮内外不和而怵其翫意而媒疾也如此观其力足以凄一室利庖厨俾甘肥晩败醇酿不渝非可调腠理安营魄奈何以夸客陈王于是赩然而慙曰寡人生于深宫懵于服食左右唯燕姬赵女侈服美色微客卿之言则何以雪余惑方当命有司而撤冰书盘盂以自式  

水始冰赋【`以律报司寒冰　　　唐因水结为韵`】陆　环  

润下之性有时可凝暑归寒集阳闭隂升吹寒风之逺派蹙冻雨而成冰俾巨海以息浪胡涓波之足徴北陆隂涸寒泉井冽天昊外搏灵胥自洁含贞抱虚既莹且澈断流而棱棱剑威照日而片片霜切馺坳曲陵湫穴苍山瓮石大冶流铁圆光而蚌珠可掬朝渉而马蹄可折既否隔于风云亦闭藏于鱼鼈尔乃命海若戒冯夷连焰絶于火井俾梁成于水湄乗险无替旬日不衰若拥轻絮如积素丝秋令虽终尚占庚辛之色严风更肃将奉防之司其为水也则防其为冰也则履畜成比玉之壶散作流谦之水柔性是着仙顔是比方稽化而转疑盖不知其所以夫其瀑布流湍迸射交攒檐溜承绠垂空冻干微波烟羃大壑云漫滴贯珠而呈脆排层岩而召寒至于六尺表竒百丈涵奥防北方而可规蚕东夏而禀操坚贞应运度光武而堪竒孝徳幽通献赪鲤以为报始冰之初立冬之日将凿井望纳秩刷室应候司管调律温泉殊沼夏虫异术闾阖门静琅琊井溢当腹坚而将藏候朝阳而乃出  

冰泉赋【`以应阳气而　　　　　唐发防为韵`】陈廷章  

众润将行一阳初胜刚柔合徳逺近潜应动能依节自契周书之言流未入淇岂若卫诗之兴时也岂冰填井甃日冷池塘暂无声于短景终有骛于灵长于是微消涸冱稍变潜藏既闻乎下能顺上岂闻乎隂不承阳深且异于潢污孰云咸竭用堪和于酒醴谁见必香居壅郁而将听声潺湲而尚未虽幽深之可则终逺大而为贵未知所适愿添沧海之流必得其宜无俟黄钟之气潋滟如彼清泠注兹其道也诚于逺矣其深也可以述而望朱夏而龙文生定四时而不惑当冬而麋角解后五日以为期暗漾懐珠之媚潜抽潄玉之姿鄙借势而为澜每遇秋风之冽冽待流声而解冻必由春日之迟迟全其性以守柔相其时而忽越思玉溜之才吐若岷江之初发出阳岸之下潜润涧毛涌隂溪之中轻揺石髪决诸可见其澹淡冽彼讵同夫汨没冀雷惊之蛰犹若陆沉当治理之时不虞干没当今化源毕啓时令皆同覩阳光之下达昭帝泽之潜通浮带地之功暂留坎窞运知天之徳终异童防倘或导于外发其中冀有禆于江汉得流善于无穷  

初日照冰池赋【`以鲜彩朝澈寒　唐光入座为韵`】冯　宿  

日生东方冰满池塘以涸沍之寒质承亭曈之晓光其象斯洁其容可阅炳尔昭焕朗然澄澈可爱之徳巳闻左氏之经如履之心更忆诗人之説既合体而光辉且负暄而昭晰全嗤岭北之梅讵比墙隂之雪美其林烟早晴寰宇凄清池有水兮冰合天无云兮日明凝隂尚积暖气渐盈淋漓兮向阳和而未泮皎洁兮覩津润之将生所谓当此严景昭兹阳彩上下相融贞明共在斯乃元化所结功不宰日有曜而必临冰无心而有待不然何大明兮方悬凝质惟坚斜景自髙而来照素曜相向而俱妍曲岸增媚平沙更鲜岂西陆之中候朝觌而方出东海之上泮隂火之潜然是知清兴攸集氛埃不入随阳而孤雁初飞向暖而羣鸥乍立且日者分乎两曜冰者生乎冱寒既清贞而可赏信温煦之咸欢足使励志求鉴探幽就观何必挹琼浆于丹灶思夕露于金盘曷若色映朝户光陵晓座冰生池上岂羡玉壶之明日下池中全遇隙驹之过聊赋之以体物庶同白雪之难和  

冰池照寒月赋【`以寒净光洁　　唐莹心目为韵`】林　藻  

瑶池洞澈兮坚冰始攒天皎皛兮皓月初圆冰含虚以凄冷月委照而光寒既合体以凝质故清辉而可观尔其气肃而劲色虚而净俯视则湛若玉壶仰观则烂如金镜履之者可以慎其矩歩翫之者可以涤其情性嘉乎清荧旁达曈昽交映间楼台则素色弥分出河汉则清光寥夐良吏观我以思饮墨客览我以思咏懿夫鉴照无隠盈积有方纤埃翳而必见众象照而难藏晃兮奕奕耀兮彰彰夺银河之晓色掩水镜之秋光于时羣动巳息寒夜未央微云度月以澹荡细影拂池而悠扬晶耀兮环林之际朗练兮孤亭之旁月周天兮有亏池拥冰兮难决月在则光莹月沉则光灭彼冰也非无自然之色我取映月而增洁此月也非无自然之光我取笼冰而加澈斯乃以净临净不莹自莹精气交而上浮光彩融而入暝夫如是至人遇之而畅襟贪夫对之以励心岂徒皎皎然罔象炯炯尔照临而已哉向若月隠西峰冰藏深谷焉得解吾人之昏滞恱志士之心目冰池照寒月赋【`以寒净光洁　　唐莹心目为韵`】王履贞  

至矣哉冬之季兹池可观临方塘而霜容既肃照圆月而素色兼寒凝为冰碧净若琅玕廹而窥乍惊飞于绕鹊俯而察宁失顾于回鸾若乃日暮云晴苍然色正水彩旁射蟾辉下映的皪兮地布明珰曈昽兮天垂朗镜则虽随侯之珠皎而洁和氏之璧光且净曷比夫动资文士之兴载恱吾人之性观夫寒空若画清漏且长透珠帘而庭户増媚浮玉树而园林借芳揽之则无诚偶形于顾视之若有徒积素于飞霜故能洁通宵之寒气凝彻底之清光既而空色相鲜余华昭晰严风吹而不散冱隂生而转洁偏使闺妇增思征人怆别望陇上之婵娟怨池中之凛冽又能使空门禅客除昏涤冥对之而虚白生襟观之而神形自莹嗟乎时之革物物感人心俾闲放者取而适性勤苦者对以愁吟则知冰月之宜靡极沿变之趣弥深原夫幽院添池晴峰绕竹几处堪赏千般寓目加之以清冰素魄复何媿深山穷谷伫月令之必赋冀同出乎西陆  

冰将释赋【`以和风既至迟　　　唐日初临为韵`】侯　喜  

春入寒水冰惊浅浔照迟迟之早阳色将无定度习习之回吹势欲难任涣若分彩濡如在隂如应勾芒之节将成老氏之心非其渐焉何以知仁气之徐至不日释也何以表阳光之有临稍露沙痕似分苔翠在形开而可观因罅发而增媚动其中矣将有日而然开必先焉若知风之自澹引晴色洞含春意曩之能久曾殊见晛而流今则不坚转失履霜之至当岁华之既好变水绿之云初暗转而光揺巳薄轻流而影动惟虚观夫宵以涆涆昼必徐徐净以当融稍惊北徂之鴈轻而未散犹观上越之鱼如此则消积冻发微波西陆当出东风巳和湛兮而平剑开幽匣黙然而运云敛晴河方催皑皑之白渐灭昭昭之多则知道贵无质我之释兮以日不徐不疾与真源匹政尚得中我之释兮以风泄泄融融与皇泽同事有可贵用非可既惧乎裂尚保质于地宁就其流始収光于神气溃然当解熙哉此时幸照临之必及岂开泮之云迟日巳不寒正难于鸟覆数当有尽转使于虫疑吾亦慕斯冰之不择不知所以裁之冰泮曲池赋【`以春日风暖　　　唐之候为韵`】王　起  

英变律青阳报春伊曲沼之方燠始冰泮于斯辰北陆初凝昔峩峩而色闭东风忽解惊片片之光新所以将延轩骑稍媚咸秦散乱琼岸离披玉津开碧潭之漾漾如白石之磷磷岂必积穷谷而与竞塞长河而见伦则知煦妪有待冱寒无必将辞烈烈之风渐映迟迟之日或竹破而瓦裂或镜华而玉质带宿草而犹霑添新泉而更溢小大惟错方圆不一临深之戒稍窥履薄之危渐失蚕之绩也必见其沦胥鲤或感焉匪劳于剖出璀错腾外淋漓积中随波响激遵渚光融下鱼竿而不隔泛仙舟而巳通涣涣初流自同夫溱水冲冲罔凿奚取于豳风是知冰在池而合散池与冰而虚满腹坚难俟于星回磔裂必因乎风暖皎洁不私清明在兹殊玉壶而覩止异凌人而藏之防无徳而潜伏狐由是而决疑和而不同始坚然而固节积而能散终涣尔以随时客有览名都之秀盻回塘之溜知迷津之可通在解冻之斯候  

履春冰赋【`以戒慎之心如　　　唐冰上为韵`】陈　岵  

履道有本戒之在冰每翘翘于进守如凛凛之不胜累足有惧旁行可矜识安危之在徳岂颠越之或承不敬其心敢徴所以本之于有既渐乎履霜戒在不虞罔轻于狎水方保心于慎独焉敢测乎涯涘人之所畏岂造次而可忘道之将行非中人而勿履败或闻于旋踵义无轻于举趾不处其薄君子之行固然若居下流诗人之戒深矣其始也阳律掩耀隂飚戒时因润下而生徳由寒冱以成姿皎若澄虚而体合上善冥然沉响而迹不能欺茍戒之而不履是以履之而不疑事异渉溱匪裳之褰也徳犹如羽知行可蹈之则知视险无必素诚可谅罔违日慎之心无易春冰之上投足而众流不测委顺而中流是广惄焉如捣知大患之在躬生也若浮敢冯虚而用壮孰曰坚乎匪同介如结寒波而暂聚湛清质以含虚恍若有无似乗空于月宇退然如失犹奉身于玉除且异夫莫来莫徃何遵扵匪疾匪徐必若懐以励贪饮以明信如临之戒如履之慎则知水徳可保冰力可任匪冰不薄匪水不深彼之踏者委乎足我之蹈者本于心又焉能料其薄厚而计于升沉则执徳罔愆持危不戒意平澹之可翫在清夷之可懐岂知蹈之有道行之在徳而忽乎沦溺之败  

阳冰赋【`以海上沙前光　　　　唐耀清景为运`】林　滋  

考庶物于朱垠得阳冰于碧海托巨浸以潜结泛惊波而长在坚乎自得峩峩之素色宁亏涣若无虞皎皎之清光讵改始其孕太隂之精因积水而成劲飕飗之逺吹澄滉漾之余清别浦宵凝狐听之声乍絶回汀晓合虫疑之质俄生繇是外肃重溟中分万景沧渊掩巨蚌之魄碧落夺寒蟾之影幽疑玉树露皓气之皑皑净若银河亘秋光之耿耿既叶数九宁将屡迁乍莹洪涛之末时明緑岸之前不解东风谅难资于履薄非藏北陆复何患于攻坚炎炎之畏景虽临冽冽之寒威益壮暠辉想冰始之日洞澈得夏颁之状解飚乍触无慙于云母屏中纤翳不生曷愧于琉璃地上浄拂霜影轻笼月华禀质茍因于涸沍分形讵委于泥沙既异在隂彩射鲛人之室非同向晦光寒渔父之家至若浪息遥川烟收逺峤焱晶铄野以增炽皓色澄空而引耀清含上善曾无泮涣之期素激中流岂惮赫曦之照所谓出自灵长居然异常茍惟贞而自守虽盛暑其何伤亦由抱素者絶陷已之患履道者为终身之防幸消释之无日庶永托于朝光  

藏冰赋【`以坚明洁　　　　　　唐镜为韵`】张　皓  

国之造物时惟用天履在歳之穷纪知层冰之腹坚可以备用凌人主焉羞秬黍以为荐率司寒而是先于是入坎窞逾峥嵘乍逼侧以经险复趦趄而不征爽气旁达凝隂上清始峩峩而不见遽冲冲而有声是伐是取登乎上京朝风而益壮对夜月而俱明崇凌既啓隂井方渫含声色而转深拂霜威而逾洁不靡不劂如磋如切掩下方以凅冱匪上腾之发泄方见象于为寒且多惊于内热顾惟不佞括结成性彼蓄物以备用亦何异乎藏冰将有冒于严凝岂见遗于水镜  

藏冰赋【`以西陆朝觌方　　　　唐出之也为韵`】欧阳詹  

晩日离斗兮昏星见奎鸿向北兮龙角徂西天子虑层冰以为灾辟凌隂而大纳山人于其时而共职庶夀域以同跻黒牡既馨冥已祝人惟在土侔有赋以归王物或称琛类无胫而奔陆凿涸沍于穷壑闭重泉乎夏屋炯乎干将之出地灿乎连城之韫匵尔乃东风月仲之节西陆晨觌之朝荐明灵于寝庙颁有位乎中朝光可鉴形鄙照车之寳楚清能御暑轻萐莆之珍尧尚玉堂以孤莹镇琼筵而自昭助微凉于长簟回烦燠于炎飚鬼神以之而飨集君臣以之而利饶岂止疾雷不震凄风不飘致两仪之交泰作六气之和调而已哉冰之藏也防意可稽冰之赋焉英华可觌休宗社之成礼畅乾坤而树绩顺时元吉为我政之恒孚悖道致尤宁鲁臣之屡折六合苍苍万物攘攘讵无时啓亦有时藏绎其功而此譬于厥徳而何方劲挺金相贞清玉质展其用无愧于明时韫其光不欺于暗室平凛冽以冬入涤赫曦而夏出穿杨发彼观国于兹几鬻三冬之学又当二日之时业属辞以比事遂含毫而赋之  

开冰赋　　　　　　　　　　【`唐`】王　起  

国家顺仲春之律开藏冰之室将以均寒暑分老疾北风始壮且纳于必周西陆有期因用而斯出是时木徳司辰条风报春物惟求旧令乃谋新有颁冰之职有伐冰之臣安得深藏于重壤自当登御于一人有司奉明诏荐清庙啓其空观其徼连锸既下不作冲冲之声厚土忽开已发峩峩之照献羔之礼既宣祭韭之义克全将使隂不伏阳不愆讵有东风之解莫移北陆之坚皎洁兮玉壶乍夺清莹兮金镜争鲜鉴乎其中虽临深而履薄积于其外终岳峙而峰连此舆人之所纳县人之所传乃祓以桃弧升于兰殿凌隂去而寒尽御座来而春变其为利也溥其为用也徧羣寮是锡足以表鸿恩百祀方修足以成嘉荐向若藏之不以宜啓之不以时自然光而不耀贞以自持同土石而弃矣何賔祭而用之徳既自此宣政亦自此审御霜雹以清沴调风雨而成稔开五色之瑞福应方来叶七月之章颂声曷寝岂惟求履霜之坚思积水之凛冰之开也在于人冰之用也进于君昔时司寒虽防于幽闭今将清暑终见于区分傥不遗于兹日期不掩于前闻  

冰井赋　　　　　　　　　　【`晋`】庾　儵  

嘉隂阳之博施美天地之广宣万物杂而无越不易类以相干或专阳负暑或涸隂沍寒涂虽殊而同归信协徳而俱延于是孟冬之月羣隂毕升霜雪纷其交沦流波结而成凌啓南牖之重隩将却热以藏冰山人是取县人是承纳逺宫之邃宇静幽澹以清澂抱坚精之素发川灵而长凝于是寒往暑来四时代序帝将攘患炎灾是御尔乃携我同类援我烝徒将涉寒薮害气是除攀灵舰而增举爰自托于城隅仰瞻重构俯临隂穴凄清惊冷觱发栗烈余寒严悴凄若霜雪乃命有司啓彼潜户寒风惨悴此焉清暑格炎灵之恣曜兮摧盛阳之暴怒弭和春之凄风兮遏温夏之苦雨保百姓之艰难兮俾羣生之宁处及至股肱或亏卿士殒丧宁神扇暑肃厉清凉用处凶礼无失典常美厚徳之兼爱兮乃惠存以及亡  

冰井赋【`以寒井隂涸冰　　　　唐以时入为韵`】李　胄  

冰井皑兮星歳防冰井于春泮井含冰而昼寒其质也惟至贞而可鉴其量也惟极深而可观夫其碧甃荧荧清光炯炯呀尔莫测坚尔而静闭土膏之潜胍夺霜空之丽景济时方其献羔利物不资于短绠前王何以贵冰而邺台尚开乎旧井下视千人傍窥百寻足使贪夫励志君子戒心或以虑危则取象于履薄或以思险则取类于临深岂从逺自穷谷而纳于凌隂其道有恒其迹无固当未用也虽处幽而无闷当其用也虽向炎而不惧纵居井之未深亦在冰而守素若乃天地闭海河凝风落木霜含冰或呈六出以表符瑞或因五行而见咎征宁比夫在坎窞而不耀遇阳和而自升故知井之为徳莫之可比奚若汲引于焉賔祭是以颁之也遍出之也时虽应用而无倦终待命于有时东风可解西陆可期不以深而见弃不以轻而见遗侧玉盘而有望仰金门而可入质惟务施固不恋于深山道贵能行亦何慙于改邑懿夫吾王之政无不修化无不及犹虑霜雹之为灾故冰井所以立  

冰井赋【`以寒井隂凅冰　　　　唐以时入为韵`】史　宏  

凿之冰井厥用可观井因厚地而深始将乎人力冰以积隂而壮必本乎司寒所以立春而气至当严寒之律残顺乎时不愆于夏历守其典必验于周官若乃洌井者泉藏冰者井至隂相合表虚受之无瑕聚气而坚叶坤柔之至静况乎律涸沍寒光凝冷积风尘于四郊封雪霜于万岭者哉观其啓隈隩洞幽深矗如雪聚皎若月临抱坚精之素质体妙之精心期三凌以示乎遍用言一日方属乎穷隂且渫其井不于度爰纳其冰转增其固妍蚩必表将金镜而分形明皎相鲜与琼浆而竞素影淋漓而未泮质晶耀而凝冱若玉壶之洞开似金波之始露其初也小人是承翦乎荆棘陟彼丘陵当冥之用事供北陆而藏冰出穷谷而方结下重泉而转凝托影超象因物为比或琼碎而星流或峰联而岳峙为王者之恒典俾羣生而是以穿重壤之十仞以表藏周朝觌而夏颁用不私已稽夫井以不变为徳冰以至坚自持井非冰而不能全其浄冰非井而不能应其时体刚居中且异乎渫而不食力柔其重方同乎顺以致辞其功克广其用斯给慎以祓除节其出入异彼庐陵之瑞空存三色之名同夫甲子之祥用彰七月之什当其旧典不废新令是缉喜灾害之无虞颂皇王之御立  

## 御定历代赋汇卷三十一  

都邑  

两都赋　　　　　　　　　　【`汉`】班　固  

或曰赋者古诗之流也昔成康没而颂声寝王泽竭而诗不作大汉初定日不暇给至于武宣之世廼崇礼官考文章内设金马石渠之署外兴乐府协律之事以兴废继絶润色鸿业是以众庶恱豫福应尤盛白麟赤鴈芝房寳鼎之歌荐于郊庙神雀五凤甘露黄龙之瑞以爲年纪故言语侍从之臣若司马相如虞丘寿王东方朔枚皋王襃刘向之属朝夕论思日月献纳而公卿大臣御史大夫倪寛太常孔臧大中大夫董仲舒宗正刘徳太子太傅萧望之等时时间作或以抒下情而通讽谕或以宣上德而尽忠孝雍容揄扬着于后嗣抑亦雅颂之亚也故孝成之世论而録之盖奏御者千有余篇而后大汉之文章炳焉与三代同风且夫道有夷隆学  

有麤宻因时而建德者不以远近易则故皋陶歌虞奚斯颂鲁同见采于孔氏列于诗书其义一也稽之上古则如彼考之汉室又如此斯事虽细然先臣之旧式国家之遗美不可阙也臣窃见海内清平朝廷无事京师修宫室浚城隍而起苑囿以备制度西土耆老咸怀怨思冀上之睠顾而盛称长安旧制有陋洛邑之议故臣作两都赋以极众人之所曜折以今之法度辞曰有西都宾问于东都主人曰盖闻皇汉之初经营也尝有意乎都河洛矣辍而弗康实用西迁作我上都主人闻其故而覩其制乎主人曰未也愿宾摅怀旧之蓄念发思古之幽情博我以皇道我以汉京宾曰唯唯汉之西都在于雍州实曰长安左据函谷二崤之阻表以太华终南之山右界襃斜陇首之险带以洪河泾渭之川众流之隈涌其西华实之毛则九州之上腴焉防御之阻则天地之隩区焉是故横被六合三成帝畿周以龙兴秦以虎视及至大汉受命而都之也仰悟东井之精俯协河图之灵奉春建防留侯演成天人合应以发皇明乃睠西顾实惟作京于是睎秦岭睋北阜挟沣灞据龙首图皇基于亿载度宏规而大起肇自髙而终平世増饰以崇丽历十二之延祚故穷泰而极侈建金城之万雉呀周池而成渊披三条之广路立十二之通门内则街衢洞达闾阎且千九市开场货别隧分人不得顾车不得旋阗城溢郭旁流百廛红尘四合烟云相连于是既庶且富娯乐无疆都人士女殊异乎五方游士拟于公侯列肆侈于姬姜乡曲豪举游侠之雄节慕原尝名亚春陵连交合众骋骛乎其中若乃观其四郊浮游近县则南望杜霸北眺五陵名都对郭邑居相承英俊之域绂冕所兴冠盖如云七相五公与乎州郡之豪杰五都之货殖三选七迁充奉陵邑盖以彊榦弱枝隆上都而观万国封畿之内厥土千里卓荦诸夏兼其所有其阳则崇山隐天幽林穹谷陆海珍藏蓝田美玉商洛縁其隈鄠杜滨其足源泉灌注陂池交属竹林果园芳草甘木郊野之富号为近蜀其隂则冠以九嵕陪以甘泉乃有灵宫起乎其中秦汉之所极观渊云之所颂叹于是乎存焉下有郑白之沃衣食之源提封五万疆埸绮分沟塍刻镂原隰龙鳞决渠降雨荷插成云五谷垂颖桑麻铺棻东郊则有通沟大漕溃渭洞河泛舟山东控引淮湖与海通波西郊则有上苑禁囿林麓薮泽陂池连乎蜀汉缭以周墙四百余里离宫别舘三十六所神池灵沼往往而在其中乃有九眞之麟大宛之马黄支之犀条枝之鸟逾昆崘越巨海殊方异类至于三万里其宫室也体象乎天地经纬乎隂阳据坤灵之正位放太紫之圆方树中天之华阙丰冠山之朱堂因瓌材而究竒抗应龙之虹梁列棼橑以布翼荷栋桴而髙骧雕玉瑱以居楹裁金璧以饰珰发五色之渥彩光爓朗以景彰于是左墄右平重轩三阶闺房周通门闼洞开列钟虡于中庭立金人于端闱仍増崖而衡阈临峻路而啓扉徇以离宫别寝承以崇台间馆焕若列宿紫宫是环清凉宣温神仙长年金华玉堂白虎麒麟区宇若兹不可殚论増盘崔嵬登降炤烂殊形诡制毎各异观乘茵步辇惟所息宴后宫则有掖庭椒房后妃之室合欢増城安处常宁茝若椒风披香发越兰林蕙草鸳鸾飞翔之列昭阳特盛隆于孝成屋不呈材墙不露形裛以藻绣络以纶连随侯明月错落其间金釭衔璧是为列钱翡翠火齐流耀含英悬黎垂棘夜光在焉于是墀扣砌玉阶彤庭碝磩防致琳珉青荧珊瑚碧树周阿而生红罗飒纚绮组缤纷精曜华爥俯仰如神后宫之号十有四位窈窕繁华更盛迭贵处乎斯列者盖以百数左右庭中朝堂百僚之位萧曹魏邴谋谟乎其上佐命则垂统辅翼则成化流大汉之恺悌荡亡秦之毒螫故令斯人扬乐和之声作画一之歌功徳着乎祖宗膏泽洽乎黎庶又有天禄石渠典籍之府命夫惇诲故老名儒师傅讲论乎六艺稽合乎同异又有承明金马著作之庭大雅宏达于兹为羣元元本本殚见洽闻啓发篇章校理秘文周以钩陈之位衞以严更之署总礼官之甲科羣百郡之亷孝虎贲赘衣阉尹阍寺陛防百重各有典司周庐千列徼道绮错辇路经营脩除飞阁自未央而连桂宫北弥明光而亘长乐陵隥道而超西墉混建章而连外属设璧门之凤阙上觚棱而栖金爵内则别风嶕峣眇丽巧而耸擢张千门而立万户顺隂阳以开阖尔乃正殿崔嵬层构厥髙临乎未央经骀荡而出馺娑洞枍诣以与天梁上反宇以盖戴激日景而纳光神明郁其特起遂偃蹇而上跻轶云雨于太半虹霓回带于棼楣虽轻迅与僄狡犹愕眙而不能阶攀井干而未半目转而意迷舍櫺槛而却倚若颠坠而复稽防怳怳以失度廵回途而下低既惩惧于登望降周流以徬徨步甬道以萦纡又杳窱而不见阳排飞闼而上出若游目于天表似无依而洋洋前唐中而后太液览沧海之汤汤扬波涛于碣石激神岳之嶈嶈滥瀛洲与方壶蓬莱起乎中央于是灵草冬荣神木丛生岩峻崷崪金石峥嵘抗仙掌以承露擢双立之金茎轶埃堨之混浊鲜颢气之清英骋文成之丕诞驰五利之所刑庶松乔之羣类时游从乎斯庭实列仙之攸馆非吾人之所寜尔乃盛娯游之壮观奋大武乎上囿因兹以威戎夸狄耀威灵而讲武事命荆州使起鸟诏梁野而驱兽毛羣内阗飞羽上覆接翼侧足集禁林而屯聚水衡虞人修其营表种别羣分部曲有署罘网连纮笼山络野列卒周匝星罗云布于是乘鸾舆备法驾帅羣臣披飞亷入苑门遂绕酆鄗历上兰六师发逐百兽骇殚震震爚爚雷奔电激草木涂地山渊反覆蹂躏其十二三乃拗怒而少息尔乃期门佽飞列刃攅鍭要趹追踪鸟惊触丝兽骇値锋机不虚掎不再控矢不单杀中必叠双飑飑纷纷矰缴相纒风毛雨血洒野蔽天平原赤勇士厉猨狖失木豺狼慑窜尔乃移师趋险并蹈潜秽穷虎奔突狂兕触蹶许少施巧秦成力折掎僄狡扼猛噬脱角挫脰徒搏独杀挟师豹拖熊螭曵犀顿象罴超洞壑越峻崖蹶嶃岩巨石颓松柏仆丛林摧草木无余禽兽殄夷于是天子登属玉之馆历长杨之榭览山川之体势观三军之杀获原野萧条目极四裔禽相镇压兽相枕藉然后收禽会众论功赐胙陈轻骑以行炰腾酒车而斟酌割鲜野食举烽命爵飨赐毕劳逸齐大辂鸣銮容与徘徊集乎豫章之宇临乎昆明之池左牵牛而右织女似云汉之无涯茂树防蔚芳草被隄兰茝发色晔晔猗猗若摛锦与布绣爥燿乎其陂鸟则鹤白鹭黄鹄防鹳鸧鸹鸨鶂鳬鹥鸿鴈朝发河海夕宿江汉沉浮往来云集雾散于是后宫乘輚辂登龙舟张凤盖建华旗祛黼帷镜清流靡微风澹淡浮櫂女讴鼓吹震声激越謍厉天鸟羣翔鱼窥渊招白鹇下双鹄揄文竿出比目抚鸿罿御矰缴方舟并骛俛仰极乐遂乃风举云摇浮游溥览前乘秦岭后越九嵕东薄河华西渉岐雍宫馆所历百有余区行止朝夕储不改供礼上下而接山川究休佑之所用采游童之欢谣第从臣之嘉颂于斯之时都都相望邑邑相属国借十世之基家承百年之业士食旧徳之名氏农服先畴之畎畞商循族世之所鬻工用髙曽之规矩粲乎隐隐各得其所若臣者徒观迹于旧墟闻之乎故老十分未得其一端故不能徧举也  

右赋西都  

东都主人喟然而叹曰痛乎风俗之移人也子实秦人矜夸馆室保界河山信识昭襄而知始皇矣乌覩大汉之云为乎夫大汉之开元也奋布衣以登皇位由数朞而创万代盖六籍所不能谭前圣靡得而言焉当此之时攻有横而当天讨有逆而顺民故娄敬度势而献其说萧公权宜而拓其制时岂泰而安之哉计不得以已也吾子曽不是覩顾曜后嗣之末造不亦暗乎今将语子以建武之治永平之事监于太清以变子之惑志往者王莽作逆汉祚中缺天人致诛六合相灭于时之乱生民防亡鬼神泯絶壑无完柩郛防遗室原野厌人之肉川谷流人之血秦项之灾犹不克半书契以来未之或纪故下人号而上诉上帝怀而降监乃致命乎圣皇于是圣皇乃握干符阐坤珍披皇图稽帝文赫然发愤应若兴云霆击昆阳凭怒雷震遂超大河跨北岳立号髙邑建都河洛绍百王之荒屯因造化之荡涤体元立制继天而作系唐统接汉绪茂育羣生恢复疆宇勲兼乎在昔事勤乎三五岂特方轨并迹纷纶后辟治近古之所务蹈一圣之险易云尔哉且夫建武之元天地革命四海之内更造夫妇肇有父子君臣初建人伦实始斯乃伏羲氏之所以基皇徳也分州土立市朝作舟舆造器械斯乃轩辕氏之所以开帝功也龚行天罚应天顺人斯乃汤武之所以昭王业也迁都改邑有殷宗中兴之则焉即土之中有周成隆平之制焉不阶尺土一人之柄同符乎髙祖克已复礼以奉终始允恭乎孝文宪章稽古封岱勒成仪炳乎世宗按六经而校徳眇古昔而论功仁圣之事既该而帝王之道备矣至于永平之际重熈而累洽盛三雍之上仪修衮龙之法服铺鸿藻信景铄扬世庙正雅乐神人之和允洽羣臣之序既肃乃动大辂遵皇衢省方廵狩穷览万国之有无考声教之所被散皇明以爥幽然后増周旧修洛邑扇巍巍显翼翼光汉京于诸夏总八方而为之极是以皇城之内宫室光明阙庭神丽奢不可逾俭不能侈外则因原野以作苑顺流泉而为沼发苹藻以潜鱼丰圃草以毓兽制同乎梁邹谊合乎灵囿若乃顺时节而搜狩简车徒以讲武则必临之以王制考之以风雅历驺虞览驷驖嘉车攻采吉日礼官整仪乗舆乃出于是发鲸鱼铿华钟登玉辂乗时龙凤盖棽丽和銮玲珑天官景从寝威盛容山灵护野属御方神雨师泛洒风伯清尘千乗雷起万骑纷纭元戎竟野戈鋋彗云羽旄埽霓旌旗拂天焱焱炎炎扬光飞文吐爓生风欱野歕山日月为之夺明丘陵为之摇震遂集乎中囿陈师案屯骈部曲列校队勒三军誓将帅然后举烽伐鼓申令三驱轻车霆激骁骑电骛由基发射范氏施御不睼禽辔不诡遇飞者不及翔走者不及去指顾倐忽获车已实乐不极盘杀不尽物马踠余足士怒未渫先驱复路属车按节于是荐三牺效五牲礼神只怀百灵觐明堂临辟雍扬缉熈宣皇风登灵防考休徴俯仰乎乾坤参象乎圣躬目中夏而布徳瞰四裔而抗棱西荡河源东澹海漘北动幽崖南曜朱垠殊方别区界絶而不邻自孝武之所不征孝宣之所未臣莫不陆詟水栗奔走而来賔遂绥哀牢开永昌春王三朝会同汉京是日也天子受四海之图籍膺万国之贡珍内抚诸夏外绥百蛮尔乃盛礼兴乐供帐置乎云龙之庭陈百寮而赞羣后究皇仪而展帝容于是庭实千品旨酒万钟列金罍班玉觞嘉珍御太牢飨尔乃食举雍彻太师奏乐陈金石布丝竹钟鼓铿鍧管弦晔煜抗五声极六律歌九功舞八佾韶武备太古毕四夷间奏徳广所及僸佅兜离防不具集万乐备百礼暨皇欢浃羣臣醉降烟煴调元气然后撞钟告罢百僚遂退于是圣上覩万方之欢娯又沐浴于膏泽惧其侈心之将萌而怠于东作乃申旧章下明诏命有司班宪度昭节俭示太素去后宫之丽饰损乗舆之服御抑工商之淫业兴农桑之盛务遂令海内弃末而反本背伪而归真女修织纴男务耕耘器用陶匏服尚素耻纎美而不服贱竒丽而不珍捐金于山沉珠于渊于是百姓涤瑕荡秽而镜至清形神寂寞耳目不营嗜欲之源灭廉耻之心生莫不优游而自得玉润而金声是以四海之内学校如林庠序盈门献酬交错爼豆莘莘下舞上歌蹈徳咏仁登降饫宴之礼既毕因相与嗟叹徳谠言説咸含和而吐气颂曰盛哉乎斯世今论者但知诵虞夏之书咏殷周之诗讲羲文之易论孔氏之春秋罕能精古今之清浊究汉徳之所由唯子颇识旧典又徒驰骋乎末流温故知新已难而知徳者鲜矣且夫僻界西戎险阻四塞修其防御孰与处乎土中平夷洞达万方辐凑秦岭九嵏泾渭之川曷若四渎五岳带河泝洛图书之渊建章甘泉馆御列仙孰与灵台明堂统和天人太液昆明鸟兽之囿曷若辟雍海流道徳之富游侠逾侈犯义侵礼孰与同履法度翼翼济济子徒习秦阿房之造天而不知京洛之有制识函谷之可闗而不知王者之无外主人之辞未终西都宾矍然失容逡廵降阶惵然意下捧手欲辞主人曰复位今将授子五篇之诗宾既卒业乃称曰美哉乎斯诗义正乎扬雄事实乎相如匪唯主人之好学盖乃遭遇乎斯时小子狂简不知所裁既闻正道请终身而诵之其诗曰  

明堂诗  

于昭明堂明堂孔阳圣皇宗祀穆穆煌煌上帝宴飨五位时序谁其配之世祖光武普天率土各以其职猗欤缉熈允怀多福  

辟雍诗  

乃流辟雍辟雍汤汤圣王莅止造舟为梁皤皤国老乃父乃兄抑抑威仪孝友光明于赫太上示我汉行洪化惟神永观厥成  

灵台诗  

乃经灵台灵台既崇帝勤时登爰考休征三光宣精五行布序习习祥风祁祁甘雨百谷蓁蓁庶草蕃庑屡惟丰年于皇乐胥  

宝鼎诗  

岳修贡兮川效珍吐金景兮歊浮云宝鼎见兮色纷緼焕其炳兮被龙文登祖庙兮享圣神昭灵徳兮弥亿年  

白雉诗  

啓灵篇兮披瑞图获白雉兮效素乌嘉祥阜兮集皇都发皓羽兮奋翘英容洁朗兮于淳精彰皇徳兮侔周成永延长兮膺天庆  

右赋东都  

西京赋　　　　　　　　　　【`汉`】张　衡  

有凭虚公子者心奓体忲雅好博古学乎旧史氏是以多识前代之载言于安处先生曰夫人在阳时则舒在隂时则惨此牵乎天者也处沃土则逸处瘠土则劳此系乎地者也惨则尠于欢劳则褊于惠能违之者寡矣小必有之大亦宜然故帝者因天地以致化兆民承上教以成俗化俗之本有与推移何以覈诸秦据雍而彊周即豫而弱髙祖都西而泰光武处东而约政之兴衰常由此作先生独不见西京之事欤请为吾子陈之汉氏初都在渭之涘秦里其朔实为咸阳左有崤函重险桃林之塞缀以二华巨灵赑屃髙掌远蹠以流河曲厥迹犹存右有陇坻之隘隔阂华戎岐梁雍陈宝鸣鸡在焉于前则终南太一隆崛崔崪隐辚郁律连冈乎嶓冢抱杜含鄠欱沣吐镐爰有蓝田珍玉是之自出于后则髙陵平原据渭踞泾澶漫靡迤作镇于近其逺则有九嵏甘泉涸隂沍寒日北至而含冻此焉清暑尔乃广衍沃野厥田上上实为地之奥区神皋昔者大帝恱秦缪公而觐之飨以钧天广乐帝有醉焉乃为金防锡用此土而翦诸鹑首是时也并为彊国者有六然而四海同宅西秦岂不诡哉自我髙祖之始入也五纬相汁以旅于东井娄敬委辂干非其议天啓其心人惎之谋及帝图时意亦有虑乎神只冝其可定以为天邑岂伊不防思于天衢岂伊不懐归于枌榆天命不滔畴敢以渝于是量径轮考广袤经城洫营郭郛取殊裁于八都岂稽度于往旧尔乃览秦制跨周法狭百堵之侧陋増九筵之廹胁正紫宫于未央表峣阙于阊阖疏龙首以抗殿状嵬峩以岌嶫亘雄虹之长梁结棼橑以相接蔕倒茄于藻井披红葩之狎猎饰华榱与璧珰流景曜之韡晔雕楹玉磶绣栭云楣三阶重轩镂槛文防右平左墄青琐丹墀刊层平堂设砌厓隒坻崿鳞眴栈齴巉崄襄岸夷涂脩路峻险重门袭固奸宄是防仰福帝居阳曜隂藏洪钟万钧猛虡趪趪负笋业而余怒乃奋翅而腾骧朝堂承东温调延北西有玉台聮以昆徳嵯峨崨嶫防识所则若夫长年神仙宣室玉堂麒麟朱鸟龙兴含章譬众星之环北极叛赫戏以煇煌正殿路寝用朝羣辟大厦耽耽九户开辟嘉木树庭芳草如积髙门有闶列坐金狄内有常侍谒者奉命当御外有兰台金马逓宿迭居次有天禄石渠校文之处重以虎威章沟严更之署徼道外周千庐内附衞尉八屯警夜廵昼植铩悬用戒不虞后宫则昭阳飞翔増成合欢兰林披香凤凰鸳鸾羣窈窕之华丽嗟内顾之所观故其馆室次舎采饰纎缛裛以藻绣文以朱緑翡翠火齐络以美玉流悬黎之夜光缀随珠以为烛金戺玉阶彤庭煇煇瑚琳碧瓀珉璘彬珍物罗生焕若昆崘虽厥裁之不广侈靡逾乎至尊于是钩陈之外阁道穹隆属长乐与明光径北通于桂宫命般尔之巧匠尽变态乎其中于是后宫不移乐不徙悬门衞供帐官以物办恣意所幸下辇成燕穷年忘归犹弗能徧瑰异日新殚所未见惟帝王之神丽惧尊卑之不殊虽斯宇之既坦心犹凭而未摅思比象于紫防恨阿房之不可庐覛往昔之遗馆获林光于秦余处甘泉而爽垲乃隆崇而敷既新作于迎风増露寒与储胥托乔基于山冈直墆霓以髙居通天訬以竦峙径百常而茎擢上辬华以交纷下刻陗其若削翔鶤仰而弗逮况青鸟与黄雀伏櫺槛而頫听闻雷霆之相激柏梁既灾越巫陈方建章是经用厌火祥营宇之制事兼未央圜阙竦以造天若双碣之相望凤骞翥于甍标咸遡风而欲翔阊阖之内别风嶕峣何工巧之瑰玮交绮豁以防寮干云雾而上达状亭亭以岧岧神明崛其特起井干叠而百増峙游极于浮柱结重栾以相承累层构而遂隮望北辰而髙兴消雰埃于中宸集重阳之清澂瞰宛虹之长鬐察云师之所凭上飞闼而仰眺正覩瑶光与玉防将乍往而未半怵悼栗而耸兢非都卢之轻趫孰能超而究升馺娑骀荡焘奡桔桀枍诣承光睽罛庨豁増桴重棼锷锷列列反宇业业飞檐防防流景内照引曜日月天梁之宫实开髙闱旗不脱扃结驷方蕲栎辐轻骛容于一扉长廊广庑连阁云蔓闬庭诡异门千户万重闺幽闼转相逾延望防窱以径廷眇不知其所返既乃珍台蹇产以极壮隥道逦倚以正东似阆风之遐坂横西洫而絶金墉城尉不弛柝而内外潜通前开唐中弥望广潒顾临太液沧池漭沆渐台立于中央赫昈昈以敞清渊洋洋神山峩峩列瀛洲与方丈夹蓬莱而骈罗上林岑以防下崭岩以嵒龉长风激于别隯起洪涛而扬波浸石菌于重涯濯灵芝以朱柯海若游于渚鲸鱼失流而蹉于是采少君之端信庶栾大之贞固立脩茎之仙掌承云表之清露屑琼蕊以朝飧必性命之可度美往昔之松乔要羡门乎天路想升龙于鼎湖岂时俗之足慕若历世而长存何遽营乎陵墓徒观其城郭之制则旁开三门参涂夷庭方轨十二街衢相经廛里端直甍宇齐平北阙甲第当道直啓程巧致功期不陁陊木衣绨锦土被朱紫武库禁兵设在兰锜匪石匪董畴能宅此尔乃廓开九市通阛带阓旗亭五重俯察百隧周制大胥今也惟尉瓌货方至鸟集鳞萃鬻者兼赢求者不匮尔乃商贾百族裨贩夫妇鬻良杂苦蚩边鄙何必昏于作劳邪赢优而足恃彼肆人之男女丽美奢乎许史若夫翁伯浊质张里之家击钟鼎食连骑相过东京公侯壮何能加都邑游侠张赵之伦齐志无忌拟迹田文轻死重气结党连羣实蕃有徒其从如云茂陵之原阳陵之朱趫悍虓豁如虎如防睚眦虿芥尸僵路隅丞相欲以赎子罪阳石汚而公孙诛若其五县游丽辩论之士街谈巷议弹射臧否剖析毫厘擘肌分理所好生毛羽所恶成疮痏郊甸之内乡邑殷赈五都货殖既迁既引商旅聮槅隐隐展展冠带交错方辕接轸封畿千里统以京尹郡国宫馆百四十五右极盩厔并卷酆鄠左暨河华遂至虢土上林禁苑跨谷弥阜东至鼎湖斜界细栁掩长杨而聮五柞绕黄山而款牛首缭垣緜聮四百余里植物斯生动物斯止众鸟翩翻羣兽騃散似惊波聚似京峙伯益不能名隶首不能纪林麓之饶于何不有木则枞栝椶楠梓棫楩枫嘉卉灌丛蔚若邓林郁蓊薆薱橚爽櫹槮吐葩飏荣布叶垂隂草则葴莎菅蒯薇蕨荔苀王刍台戎葵怀羊苯防蓬茸弥皋被冈篠簜敷衍编町成篁山谷原隰泱漭无疆乃有昆明灵沼黒水沚周以金堤树以柳杞豫章珍馆揭焉中峙牵牛立其左织女处其右日月于是乎出入象扶桑与蒙汜其中则有鼋鼍巨鼈鳣鲤鱮鲖鲔鲵鲿鲨脩额短项大口折鼻诡类殊种鸟则鹔鷞鸹鸨鴐鵞鸿鶤上春来季秋就温南翔衡阳北栖鴈门奋隼归鳬沸卉砰訇众形殊声不可胜论于是孟冬作隂寒风肃杀雨雪飘飘氷霜惨烈百卉具零刚虫搏挚尔乃振天维衍地络荡川渎簸林薄鸟毕骇兽咸作草伏木栖寓居穴托起彼集此霍绎纷泊在彼灵囿之中前后无有垠锷虞人掌焉为之营域焚莱平场柞木翦棘结罝百里迒杜蹊塞麀鹿麌麌骈田偪侧天子乃驾雕轸六骏駮戴翠帽倚金较璿弁玉缨遗光儵爚建弋树招揺栖鸣鸢曵云梢弧旌枉矢虹旃蜺旄华盖承辰天毕前驱千乗雷动万骑龙趋属车之簉载猃猲獢匪惟玩好乃有秘书小说九百本自虞初从容之求寔俟寔储于是蚩尤秉钺奋鬛被般禁御不若以知神奸魑魅蝄蜽莫能逢旃陈虎旅于飞亷正垒壁乎上兰结部曲整行伍燎京薪駴雷鼓纵猎徒赴长莽迾卒清武士赫怒缇衣靺鞈睢盱跋扈光焰爥天庭嚣声震海浦河渭爲之波荡呉岳爲之陁堵百禽防遽骙瞿奔触丧精亡防失归忘趋投轮闗辐不邀自遇飞防防箾流镝防矢不虚舎鋋不茍跃当足见蹍值轮被轹僵禽毙兽烂若碛砾但观罝罗之所羂结竿殳之所揘觱义族之所搀捔徒搏之所撞柲白日未及移晷已狝其十七八若夫游鷮髙翚絶阬逾斥毚聮猭陵峦超壑比诸东郭莫之能获乃使迅羽轻足寻影追括鸟不暇举兽不得发青骹挚于韝下韩卢噬于緤末及其猛毅髬髵隅日髙眶威慑兕虎莫之敢伉乃使中黄之士育获之俦朱鬕髽植发如竿袒裼防手防踽盘桓鼻赤象圏巨狿摣狒猬防防狻揩枳落突棘藩梗林为之靡拉朴丛为之摧残轻锐僄狡趫捷之徒赴洞穴探封狐陵重巘猎昆駼杪木末擭獑猢超殊榛摕飞鼯是时后宫嬖人昭仪之伦常亚于乗舆慕贾氏之如皋乐北风之同车盘于游畋其乐只且于是鸟兽殚目观穷迁延邪睨集乎长杨之宫息行夫展车马收禽举胔数课众寡置互摆牲颁赐获卤割鲜野飨犒勤赏功五军六师千列百重酒车酌醴方驾授饔升觞举燧既釂鸣钟膳夫驰骑察贰廉空炙炰伙清酤防皇恩溥洪徳施徒御恱士忘罢巾车命驾回斾右移儴佯乎五柞之馆旋憩乎昆明之池登豫章简矰红蒲且发弋髙鸿挂白鹤聮飞龙磻不特絓往必加双于是命舟牧为水嬉浮鹢首翳云芝垂翟葆建羽旗齐栧女纵櫂歌发引和校鸣葭奏淮南度阳阿感河冯怀湘娥惊蝄蜽惮蛟蛇然后钓鲂鳢纚鰋鲉摭紫贝搏耆搤水豹馽潜牛泽虞是滥何有春秋摘漻澥捜川渎布九罭设罜防摷鲲鲕殄水族蕖藕防蜃蛤剥逞欲畋防效获麑防摎蓼浶浪干池涤薮上无逸飞下无遗走擭胎拾卵蚳蝝尽取取乐今日遑恤我后既定且寜焉知倾陁大驾幸乎平乐之馆张甲乙而袭翠被攒珍宝之玩好纷瑰丽以侈靡临回望之广场程角觝之妙戏乌获扛鼎都卢防橦冲狭燕濯胷突铦锋跳丸劒之挥霍走索上而相逢华岳峨峨冈峦参差神木灵草朱实离离总会仙倡戏豹舞罴白虎鼓瑟苍龙吹篪女娥坐而长歌声清畅而蜲蛇洪厓立而指麾被毛羽而襳襹度曲未终云起雪飞初若飘飘后遂霏霏复陆重阁转石成雷礔礰激而増响磅礚象乎天威巨兽百防是为蔓延神山崔巍欻从背见熊虎升而挐攫猨狖招而髙援怪兽陆梁大雀踆踆白象行孕垂鼻辚輑海鳞变而成龙状踠踠以蝹蝹含利颬颬化为仙车骊驾四鹿芝盖九葩蟾蜍与水人弄蛇竒幻儵忽易貌分形吞刀吐火云雾杳防画地成川流渭通泾东海黄公赤刀粤祝冀厌白虎卒不能救挟邪作蛊于是不售尔乃建戏车树脩旃侲僮逞材上下翩翻突倒投而跟絓譬殒絶而复聮百马同辔骋足并驰橦末之伎态不可弥弯弓射乎西羌又顾发乎鲜卑于是众变尽心酲醉盘乐极怅懐萃隂戒期门微行要屈降尊就卑怀玺藏绂便旋闾阎周观郊遂若神龙之变化彰后皇之为贵然后历掖庭适欢馆捐衰色从嬿婉促中堂之陿坐羽觞行而无筭秘舞更奏妙才骋伎妖蛊艳夫夏姬美声畅于虞氏始徐进而羸形似不任乎罗绮嚼清商而却转増婵娟以跐豸纷纵体而迅赴若惊鹤之羣罴振朱履于盘樽奋长袖之飒纚要绍修态丽服飏菁眳藐流盼一顾倾城展季桑门谁能不营列爵十四竞媚取荣盛衰无常惟爱所丁衞后兴于鬒髪飞燕宠于体轻尔乃逞志究欲穷身极娯鉴戒唐诗他人是媮自君作故何礼之拘増昭仪于婕妤贤既公而又侯许赵氏之无上思致董于有虞王闳争于坐侧汉载安而不渝髙祖创业继体承基暂劳永逸无为而治耽乐是从何虑何思多历年所二百余朞徒以地沃野丰百物殷阜岩险周固襟带易守得之者彊据之者乆流长则难竭柢深则难朽故奢泰肆情而馨烈弥茂鄙生生乎三百之外传闻于未闻之口曽髣髴其若梦未一隅之能覩此何异于殷人屡迁前八而后五居相圯耿不常厥土盘庚作诰帅人以苦方今圣上同天号于帝皇掩四海而为家富有之业莫我大也徒恨不能以靡丽为国华独俭啬以龌龊忘蟋蟀之谓何岂欲之而不能将能之而不欲欤防窃惑焉愿闻所以辩之之说也  

东京赋　　　　　　　　　　【`汉`】张　衡  

安处先生于是似不能言者怃然有间乃莞尔而笑曰若客所谓末学肤受贵耳而贱目者也茍有胷而无心不能节之以礼宜其陋今而荣古矣由余以西戎孤臣而悝穆公于宫室如之何其以温故知新研覈是非近于此惑也周姬之末不能厥政政用多僻始于宫邻卒于金虎嬴氏搏翼择肉西邑是时也七雄并争竞相髙以奢丽楚筑章华于前赵建丛台于后秦政利觜长距终得擅场思专其侈以莫已若也乃构阿房起甘泉结云阁冠南山征税尽人力殚然后收以大半之赋威以参夷之刑其遇民也若薙氏之芟草既蕴崇之又行火焉惵惵黔首岂徒局髙天蹐厚地而已哉乃救死于其颈敺以就役唯力是视百姓不能忍是用息肩于大汉而欣戴髙祖髙祖膺箓受图顺天行诛杖朱旗而建大号所推必亡所存必固埽项军于垓下绁子婴于轵涂因秦宫室据其府库作洛之制我则未暇是以西匠营宫目玩阿房规摹逾溢不度不臧损之又损然尚过于周堂观者狭而谓之陋帝已讥其泰而弗康且髙既受命建家造我区夏矣文又躬自菲薄治致升平之德武有大啓土宇纪禅肃然之功宣重威以抚和戎狄呼韩来享咸用纪宗存主飨祀不辍铭勲彛器历世弥光今舍纯懿而论爽德以春秋所讳而为美谈冝无嫌于往初故蔽善而扬恶只吾子之不知言也必以肆奢为贤则是黄帝合宫有虞总期固不如夏癸之瑶台殷辛之琼室也汤武谁革而用师哉盍亦览东京之事以自寤乎且夫天子有道守在海外守位以仁不恃隘害茍民志之不谅何云岩险与襟带秦负阻于二闗卒开项而受沛彼偏据而规小岂如宅中而图大昔先王之经邑也掩观九隩靡地不营土圭测景不缩不盈总风雨之所交然后以建王城审曲面势泝洛背河左伊右瀍西阻九阿东门于旋盟津达其后太谷通其前回行道乎伊阙邪径防乎轘辕太室作镇揭以熊耳底柱辍流镡以大岯温液汤泉黒丹石缁王鲔岫居能鼈三趾虙妃攸馆神用挺纪龙图授羲书畀姒召伯相宅卜惟洛食周公初基其绳则直苌魏舒是廓是极经途九轨城隅九雉度堂以筵度室以几京邑翼翼四方所视汉初弗之宅也故宗绪中圯巨猾闲衅窃弄神器历载三六偷安天位于时烝民防敢或贰其取威也重矣我世祖忿之乃龙飞白水凤翔参墟授钺四七共工是除欃枪旬始羣凶靡余区宇乂寜思和求中睿哲览都兹洛宫曰止曰时昭明有融既光厥武仁洽道丰登岱勒封与黄比崇逮至显宗六合殷昌乃新崇徳遂作徳阳啓南端之特闱立应门之将将昭仁惠于崇贤抗义声于金商飞云龙于春路屯神虎于秋方建象魏之两观旌六典之旧章其内则含徳章台天禄宣明温饬迎春寿安永寜飞阁神行莫我能形濯龙芳林九谷八溪芙蓉覆水秋兰被涯渚戏跃鱼渊游永安离宫脩竹冬青隂池幽流泉冽清鹎鶋秋栖鹘雕春鸣雎鸠鹂黄闗闗嘤嘤于南则前殿灵台龢驩安福謻门曲榭邪阻城洫竒树珍果钩盾所职西登少华亭修勅九龙之内寔曰嘉徳西南其户匪雕匪刻我后好约乃宴斯息于东则洪池清籞渌水澹澹内阜川禽外丰葭菼献鼈蜃与鱼供蜗蠯与菱芡其西则有平乐都场示逺之观龙雀蟠蜿天马半汉瑰异谲诡灿烂炳焕奢未及侈俭而不陋规遵王度动中得趣于是观礼礼举义具经始勿亟成之不日犹谓为之者劳居之者逸慕唐虞之茅茨思夏后之卑室乃营三宫布政颁常复庙重屋八达九房规天矩地授时顺乡造舟清池惟水泱泱左制辟雍右立灵台因进距衰表贤简能冯相观祲祈禠禳灾于是孟春元日羣后旁戾百僚师师于斯胥洎藩国奉聘要荒来质具惟帝臣献琛执贽当觐于殿下者盖数万以二尔乃九宾重胪人列崇牙张镛鼓设郎将司阶虎防交铩龙辂充庭云旗拂霓夏正三朝庭燎晢晢撞洪钟伐灵鼓旁震八鄙軯礚隐訇若疾霆转雷而激迅风也是时称警跸已下雕辇于东厢冠通天佩玉玺纡皇组要干将负斧扆次席纷纯左右玉几穆穆而南面以听矣然后百辟乃入司仪辨等尊卑以班璧羔皮帛之贽既奠天子乃以三揖之礼礼之穆穆焉皇皇焉济济焉将将焉信天下之壮观也乃羡公侯卿士登自东除访万几询朝政勤恤民隐而除其眚人或不得其所若已纳之于隍荷天下之重任匪怠皇以寜静发京仓散禁财赉皇僚逮舆台命膳夫以大飨饔饩浃乎家陪春醴惟醇燔炙芬芬君臣欢康具醉薫薫千品万官已事而踆勤屡省懋干乾清风协于徳淳化通于自然宪先灵以齐轨必三思以顾愆招有道于侧陋开敢諌之直言聘丘园之耿防旅束帛之戋戋上下通情式宴且盘及将祀天郊报地功祈福乎上思所以为防肃肃之仪尽穆穆之礼殚然后以献精诚奉禋祀曰允矣天子也乃整法服正冕带珩紞纮綖玉笄綦会火龙黼黻藻繂鞶厉结飞云之袷辂树翠羽之髙盖建辰旒之太常纷飙悠以容裔六虬之奕奕齐腾骧而沛艾龙辀华轙金鋄镂锡方釳左纛钩膺玉瓖銮声哕哕和铃鉠鉠重轮贰辖疏毂飞軨羽盖葳蕤葩瑵曲茎顺时服而设副咸龙旂而繁缨立戈迤戞农舆辂木属车九九乗轩并毂弩重旃朱旄青屋奉引既毕先辂乃发鸾旗皮轩通帛綪斾云罕九斿闟防轇轕髶髦被绣虎夫戴鹖驸承华之蒲梢飞流苏之骚杀总轻武于后陈奏严鼓之嘈囐戎士介而扬挥戴金钲而建黄钺清道案列天行星陈肃肃习习隐隐辚辚殿未出乎城阙斾已回乎郊畛盛夏后之致美爰恭敬于明神尔乃孤竹之管云和之瑟雷鼓鼝鼝六变既毕冠华秉翟列舞八佾元祀惟称羣望咸秩飏槱燎之炎炀致髙烟乎太一神歆馨而顾徳祚灵主以元吉然后宗上帝于明堂推光武以作配辨方位而正则五精帅而来摧尊赤氏之朱光四灵懋而允怀于是春秋改节四时迭代蒸蒸之心感物増思躬追养于庙祧奉蒸尝与禴祠物牲辩省设其楅衡毛炰豚胉亦有和涤濯静嘉礼仪孔明万舞奕奕钟鼓喤喤灵祖皇考来顾来飨神具醉止降福穰穰及至农祥晨正土膏脉起乗銮辂而驾苍龙介驭间以剡耜躬三推于天田修帝借之千畞供禘郊之粢盛必致思乎勤巳兆民劝于疆场感懋力以耘耔春日载阳合射辟雍设业设虡宫悬金镛鼖鼓路鼗树羽幢幢于是备物物有其容伯夷起而相仪后防坐而为工张大侯制五正设三乏厞司旌并夹既设储乎广庭于是皇舆夙驾防于东阶以须消啓明埽朝霞登天光于扶桑天子乃抚玉辂时乗六龙发鲸鱼铿华钟大丙弭节风后陪乗摄提运衡徐至于射宫礼事展乐物具王夏阕驺虞奏决拾既次雕弓斯彀达余萌于暮春昭诚心以逺喻进明徳而崇业涤饕餮之贪欲仁风衍而外流谊方激而遐骛日月会于龙恤民事之劳疚因休力以息勤致欢忻于春酒执銮刀以袒割奉觞豆于国叟降至尊以训恭送迎拜乎三寿敬愼威仪示民不偷我有嘉賔其乐愉愉声教布濩盈溢天区文徳既昭武节是宣三农之隙耀威中原歳惟仲冬大阅西园虞人掌焉先期戒事悉率百禽鸠诸灵囿兽之所同是谓告备乃御小戎抚轻轩中畋四牡既佶且闲戈矛若林牙旗缤纷迄于上林结徒为营次和树表司铎授钲坐作进退节以军声三令五申示戮斩牲陈师鞠旅教达禁成火烈具举武士星敷鵞鹳鱼丽箕张翼舒轨尘掩迒匪疾匪徐驭不诡遇射不翦毛升献六禽时膳四膏马足未极舆徒不劳成礼三驱解罘放麟不穷乐以训俭不殚物以昭仁慕天乙之弛罟因教祝以怀民仪姬伯之渭阳失熊罴而获人泽浸昆虫威振八防好乐无荒允文允武薄狩于敖既琐琐焉岐阳之搜又何足数尔乃卒岁大傩敺除羣疠方相秉钺巫觋操茢侲子万童丹首制桃弧棘矢所发无臬飞砾雨散刚瘅必毙煌火驰而星流逐赤疫于四裔然后凌天池絶飞梁捎魑魅斮獝狂斩蜲蛇脑方良囚耕父于清泠溺女魃于神潢残防魖与防象殪野仲而歼游光八灵为之震慴况鬾与毕方度朔作梗守以郁垒神荼副焉对操索苇目察区陬司执遗鬼京室宻清防有不韪于是隂阳交和庶物时育卜征考祥终然允淑乗舆廵乎岱岳劝稼穑于原陆同衡律而一轨量齐急舒于寒燠省幽明以黜陟乃反斾而回复望先帝之旧墟慨长思而怀古俟阊风而西遐致恭祀于髙祖既春游以发生啓诸蛰于潜户度秋豫以收成观丰年之多稌嘉田畯之匪懈勤致赉于九扈左瞰旸谷右睨圃眇天末以逺期规万世而大摹且归来以释劳膺多福以安悆总集瑞命备致嘉祥圉林氏之驺虞扰泽马与腾黄鸣女牀之鸾鸟舞丹穴之凤凰植华平于春圃丰朱草于中唐惠风广被泽暨幽荒北燮丁令南谐越裳西包大秦东过乐浪重舌之人九译佥稽首而来王是故论其迁邑易京则同规乎殷盘改奢即俭则合美乎斯干登封降禅则齐徳乎黄轩为无为事无事永有民以孔安遵节俭尚素朴思仲尼之克已履老氏之常足将使心不乱其所在目不见其可欲贱犀象简珠玉藏金于山抵璧于谷翡翠不裂瑇瑁不蔟所贵惟贤所宝惟谷民去末而反本咸怀忠而抱慤于斯之时海内同恱曰吁汉帝之德侯其袆而盖蓂荚为难莳也故旷世而不觌惟我后能植之以至和平方将数诸朝阶然则道胡不怀化胡不柔声与风翔泽从云游万物我頼亦又何求徳防天覆辉烈光烛狭三王之趢趗轶五帝之长驱踵二皇之遐武谁谓驾迟而不能属东京之懿未罄值余有犬马之疾不能究其精详故粗为宾言其梗概如此若乃流遁忘反放心不觉乐而无节后离其戚一言防于丧国我未之学也且夫挈缾之智守不假器况纂帝业而轻天位瞻仰二祖厥庸孔肆常翘翘以危惧若乗奔而无辔白龙鱼服见困豫且虽万乗之无惧犹怵惕于一夫终日不离于辎重独微行其焉如夫君人者黈纩塞耳车中不内顾佩以制容銮以节涂行不变玉驾不乱歩却走马以粪车何惜騕褭与飞方其用财取物常惧生类之殄也赋政任役常畏人力之尽也取之以道用之以时山无槎枿畋不防胎草木繁庑鸟兽阜滋民忘其劳乐输其财百姓同于饶衍上下共其雍熈洪恩素蓄民心固结执义顾主夫怀贞节忿奸慝之于命怨皇统之见替谋设而隂行合二九而成谲登圣皇于天阶章汉祚之有秩若此故王业可乐焉今公子茍好勦民以媮乐忘民怨之为仇也好殚物以穷宠忽下叛而生忧也夫水所以载舟亦所以覆舟坚氷作于履霜寻木起于蘖栽昧旦丕显后世犹怠况初制于甚泰服者焉能改裁故相如壮上林之观扬雄骋羽猎之辞虽系以颓墙填壍乱以收罝解罘卒无补于风规只以昭其愆尤臣济奓以陵君忘经国之长基故函谷击柝于东西朝廷顚覆而莫持凡人心是所学体安所习鲍肆不知其臭玩其所以先入咸池不齐度于鼃咬而众听者或疑能不惑者其惟子野乎客既醉于大道饱于文义劝徳畏戒喜惧交争防然若酲朝疲夕倦夺气褫魄之为者忘其所以为谈失其所以为夸良乆乃言曰鄙哉予乎予习非而遂迷也幸见指南于吾子若仆所闻华而不实先生之言信而有徴鄙夫寡识而今而后乃知大汉之徳馨咸在于此昔常恨三坟五典既泯仰不覩炎帝帝魁之美得闻先生之余论则大庭氏何以尚兹走虽不敏庶斯达矣  

## 御定历代赋汇卷三十二  

都邑  

南都赋　　　　　　　　　　【`汉`】张　衡  

于显乐都既丽且康陪京之南居汉之阳割周楚之丰壤跨荆豫而为疆体爽垲以闲敞纷郁郁其难详尔其地势则武阙关其西桐柏揭其东流沧浪而为隍廓方城而为墉汤谷涌其后淯水荡其胷推淮引湍三方是通其寳利珍怪则金彩玉璞隋珠夜光铜锡鈆锴赭垩流黄緑碧紫英青雘丹粟太一余粮中黄防玉松子神陂赤灵解角耕父扬光于清泠之渊游女弄珠于汉皋之曲其山则崆防嶱嵑嵣防嶚刺岝蓉防嵬巇屹幽谷嶜崟夏含霜雪或防嶙而纚联或豁尔而中絶鞠巍巍其隐天俯而观乎云霓若夫天封大狐列仙之陬上平衍而旷荡下蒙笼而﨑岖坂坻嶻嶭而成巘谿壑错缪而盘纡芝房菌蠢生其隈玉膏滵溢流其隅昆仑  

无以奓阆风不能逾其木则柽松楔防槾柏杻橿枫柙栌枥帝女之桑楈枒栟榈柍柘檍檀结根竦本垂条婵媛布緑叶之萋萋敷华蕊之蓑蓑云合而重隂谷风起而増哀攒立丛骈青冥盰瞑杳蔼蓊郁于谷底森防防而刺天虎豹黄熊游其下豰玃猱防戏其巅鸾鸑鹓雏翔其上腾猨飞栖其间其竹则籦笼防□篠簳箛棰縁延坻坂澶漫陆离阿那蓊茸风靡云披尔其川渎则滍澧浕发源岩穴潜防洞出没滑瀎潏布濩漫汗漭沆洋溢总括趣欱箭驰风疾流湍投濈砏汃輣轧长输远逝漻泪淢汨其水虫则有蠳鸣虵潜龙伏螭鱏鳣鰅鳙鼋鼍鲛巨蜯函珠駮虾委蛇其陂泽则有钳卢玉池赭阳东陂贮水渟洿亘望无涯其草则有藨苎薠莞蒋蒲蒹葭藻茆菱芡芙蓉含华从风发荣菲披芬葩其鸟则有鸳鸯鹊鹥鸿鸨鴐鵞鶂鸊鶙鹔鷞鹍鸬嘤嘤和鸣澹淡随波其水则开窦洒流浸彼稻田沟浍脉连堤塍相輑朝云不兴而潢潦独臻决渫则暵为溉爲陆冬稌夏穱随时代熟其原野则有桑漆麻苎菽麦稷黍百谷蕃庑翼翼与与若其园圃则有蓼蕺蘘荷藷蔗姜防菥蓂芋乃有樱梅山柿侯桃棃栗梬枣若榴穰橙邓橘其香草则有薜荔蕙若薇芜荪苌晻暧蓊蔚含芬吐芳若其厨膳则有华芗重秬滍皋香秔归鴈鸣鵽黄稻鱻鱼以为芍药酸甜滋味百种千名春卵夏笋秋韭冬菁苏蔱紫姜拂彻羶腥酒则九醖甘醴十旬兼清醪敷径寸浮蚁若蓱其甘不爽醉而不酲及其纠宗绥族禴祠蒸尝以速逺朋嘉賔是将揖让而升宴于兰堂珍羞琅玕充溢圆方琢雕狎猎金银琳琅侍者蛊媚巾防鲜明被服杂错履蹑华英儇才齐敏受爵传觞献酬既交率礼无违弹琴擫籥流风徘徊清角发徴听者増哀客赋醉言归主称露未晞接欢宴于日夜终恺乐之令仪于是暮春之禊元已之辰方轨齐轸祓于阳濒朱帷连网曜野映云男女姣服骆驿缤纷致饰程蛊偠绍便娟微眺流睇蛾睂连卷于是齐僮唱兮列赵女坐南歌兮起郑舞白鹤飞兮茧曵绪脩袖缭绕而满庭罗袜蹑蹀而容与翩緜緜其若絶将坠而复举翘遥迁延防蹁跹结九秋之増伤怨西荆之折盘弹筝吹笙更为新声寡妇悲吟鹍鸡哀鸣坐者凄欷荡防伤精于是羣士放逐驰乎沙场騄骥齐镳黄闲机张足逸惊飙镞析毫芒俯贯鲂鱮仰落双鸧鱼不及窜鸟不暇翔尔乃抚轻舟兮浮清池乱北渚兮揭南涯汰瀺灂兮舩容裔阳侯浇兮掩鳬鹥追水豹兮鞭蝄蜽惮防龙兮怖蛟螭于是日将逮昏乐者未荒收欢命驾分背逥塘车雷震而风厉马鹿超而龙骧夕暮言归其乐难忘斯乃游观之好耳目之娯未覩其美者焉足称举夫南阳者眞所谓汉之旧都也逺世则刘后甘厥龙醢视鲁县而来迁奉先帝而追孝立唐祀于尧山固灵根于夏叶终三代而始蕃非纯徳之宏图孰能揆而处旃近则考侯思故匪居匪寕秽长沙之无乐历江湘而北征曜朱光于白水防九世而飞荣察兹邦之神伟啓天心而寤灵于是宫室则有园庐旧宅隆崇崔嵬御房穆以华丽连阁焕其相徽圣皇之所逍遥灵只之所保绥章陵郁以青葱清庙肃以微微皇祖歆而降福弥万祀而无衰帝王臧其擅美咏南音以顾懐且其君子懿明叡允恭温良容止可则出言有章进退屈伸与时抑扬方今天地之睢刺帝乱其政豺虎肆虐眞人革命之秋也尔其则有谋臣武将皆能攫戾执猛破坚摧刚排揵陷扃蹵蹈咸阳髙祖阶其涂光武揽其英是以关门反距汉徳久长及其去危乗安视人用迁周召之俦据鼎足焉以庀王职缙绅之伦经纶训典敷纳以言是以朝无阙政风烈昭宣也于是乎鲵齿睂寿鲐背之叟皤皤然被黄髪者喟然相与歌曰望翠华兮葳蕤建太常兮裶裶驷飞龙兮骙骙振和銮兮京师总万乗兮徘徊按平路兮来归岂不思天子南廵之辞者哉遂作颂曰皇祖止焉光武起焉据彼河洛统四海焉本枝百世位天子焉永世克孝怀桑梓焉眞人南廵覩旧里焉  

洛都赋　　　　　　　　　　【`汉`】傅　毅  

惟汉元之运会世祖受命而弭乱体神武之圣姿握天人之契赞寻往代之规兆仍险塞之自然被昆仑之洪流据伊洛之双川挟成皋之严阻扶二崤之崇山分画经纬开正涂轨序立庙祧面朝后市叹息起云雾奋袂生风雨览正殿之体制承日月之皓精骋流星于突漏追归雁于轩軨带螭龙之疏镂垂菡萏之敷荣顾濯龙之台观望永安之园薮渟清沼以泛舟浮翠虬与武桑宫茧馆区制有轨后帅九嫔躬勅工女近则明堂辟雍灵台之列宗祀扬化云物是察其后则有长冈芒阜属以首山通谷岋防石瀬寒泉于是乗舆鸣和按节发轫列翠盖方龙辀备五路之时副槛三辰之旂斿傅说作仆羲和奉时千乗雷骇万骑星铺络绎相属挥沫扬镳羣仙列于中庭发鱼龙之巨伟羡门拊鼓偓佺操麾讲武农隙校猎因田搜幽林以集禽激通川以御兽跨乗黄射游麋不虚控目不徒睎解腋分心应箭殪夷然后弭节容与渌水之滨垂芳饵于清流出旋瀬之潜鳞  

论都赋【`有序　　　　　　　　　汉`】杜　笃  

臣闻知而复知是为重知臣所欲言陛下已知故略其梗槩不敢具陈昔盘庚去奢行俭于亳成周之隆乃即中洛遭时制都不常厥邑贤圣之虑盖有优劣霸王之姿明知相絶守国之势同归异术或弃去阻阸务处平易或据山带河并吞六国或富贵思归不顾见袭或掩空击虚自蜀汉出即日车驾策由一卒或知而不从久都墝埆臣不敢有所据窃见司马相如扬子云作辞赋以讽主上臣诚慕之伏作书一篇名曰论都谨并封奏如左皇帝以建武十八年二月甲辰升舆洛邑廵于西岳推天时顺斗极排阊阖入函谷观阨于崤渑图险于陇蜀其三月丁酉行至长安经营宫室伤愍旧京即诏京兆乃命扶风齐肃致敬告觐园陵凄然有怀祖之思喟乎以思诸夏之隆遂天旋云游造舟于渭北斻泾流千乗方毂万骑骈罗衍陈于岐梁东横乎大河瘗后土礼邠郊其岁四月反于洛都明年有诏复函谷闗作大驾宫六王邸髙车廏于长安修理东都城门桥泾渭往往缮离观东临灞浐西望昆门北登长平规龙首抚未央眽平乐仪建章是时山东翕然狐疑意圣朝之西都惧闗门之反拒也客有为笃言彼埳井之潢污固不容夫吞舟且洛邑之渟瀯曷足以居乎万乗哉咸阳守国利器不可乆虚以示奸萌笃未甚然其言也故因为述大汉之崇世据雍州之利而今国家未暇之故以喻客意曰  

昔在强秦爰初开畔霸自岐雍国富人衍率以并兼桀虐作乱天命有圣托之大汉大汉开基髙祖有勲斩白蛇屯黑云聚五星于东井提干将而呵暴秦蹈沧海跨昆仑奋彗光埽项军遂济人难荡涤于泗沂刘敬建防初都长安大宗承流守之以文躬履节俭侧身行仁食不二味衣无异采赈人以农桑率下以约已曼丽之容不恱于目郑卫之声不过于耳佞邪之臣不列于朝巧伪之物不鬻于市故能理升平而刑防措富衍于孝景功传于后嗣是时孝武因其余财府帑之畜始有钩深图逺之意探冒顿之罪校平城之讐遂命骠骑勤任卫青勇惟鹰扬军如流星深之匈奴割裂王庭席卷漠北叩勒祁连横分单于屠裂百蛮烧帐击阏氏燔康居灰珍竒椎鸣镝钉鹿蠡驰阬岸获昆弥虏侲驱驘驴驭宛马鞭駃騠拓地万里威震八荒肇置四郡据守炖煌并域属国一郡领方立隅北建护西捶驱氐僰寥狼卭莋东攠乌桓蹂辚濊貃南羁钩町水劒彊越残夷文身海波沫血郡县日南漂槩朱崖部尉东南兼有黄支连缓耳琐雕题摧天督牵象犀椎蜯蛤碎琉璃甲瑇瑁状觜觿于是同穴裘褐之域共川鼻饮之国莫不袒跣稽颡失气虏伏非夫大汉之盛世借雍土之饶得御外理内之术孰能致功若斯故创业于髙祖嗣传于孝惠徳隆于太宗财衍于孝景威盛于圣武政行于宣元侈极于成哀祚缺于孝平传世十一历载三百德衰而复盈道微而复彰皆莫能迁于雍州而背于咸阳宫室寝庙山陵相望髙显丽可思可营羲农以来无兹着明夫雍州夲帝王所以育业霸王所以衍功战士角难之场也禹贡所载厥田惟上沃野千里原隰弥望保殖五谷桑麻条畅滨据南山带以泾渭号曰陆海蠢生万类楩柟檀柘蔬果成实畎渎润淤水泉灌溉渐泽成川粳稻陶遂厥土之膏畞价一金田田相如鐇镢株林火耕流种功浅得深既有蓄积阨塞四海西被陇蜀南通汉中北据谷口东阻嵚岩闗函守崤山东道穷置列汧陇雍偃西戎拒守襃斜岭南不通杜口絶津朔方无从鸿渭之流径入于河大船万艘转漕相过东综沧海西网流沙朔南暨声诸夏是和城池百尺阨塞要害闗梁之险多所襟带一卒举礧千夫沈滞一人奋防三军沮败地势便利介胄剽悍可与守近利以攻逺士卒易保人不肉袒肇十有二是为赡腴用霸则兼并先据则功殊修文则财衍行武则士要为政则化上簒逆则难诛进攻则百克退守则有余斯固帝王之渊囿而守国之利器也逮及亡新时汉之衰偷忍渊囿簒器慢违徒以势便莫能卒危假之十八诛自京师天畀更始不能引维慢藏招宼复致赤眉海内云扰诸夏灭微羣龙并战未知是非于时圣帝赫然申威荷天人之符兼不世之姿受命于皇上获助于灵只立号髙邑搴旗四麾首防之臣运筹出竒虓怒之旅如虎如螭师之攸向无不靡披盖夫燔鱼剸莫之方斯大呼山东响动流沙要龙渊首镆铘命腾太白亲发狼弧西平陇冀东据洛都乃廓平帝防济蒸人于涂炭成兆庶之亹亹遂兴复乎大汉今天下新定矢石之勤始瘳而主上方以边陲为忧忿葭萌之不柔未遑于论都而遗思雍州也方躬劳圣思以率海内厉抚名将略定疆外信威于征伐展武乎荒裔若夫文身鼻饮缓耳之王椎结左衽鐻鍝之君东南殊俗不覊之国西地絶域难制之隣靡不重译纳贡请为藩臣上犹谦让而不伐勤意以为获无用之虏不如安有益之民略荒裔之地不如保殖五谷之渊逺救于已亡不若近而存存也今国家躬修道徳叶惠含仁湛恩沾洽时风显宣徒垂意于持平守实务在爱育元元茍有便于王政者圣主纳焉何则物防挹而不损道无隆而不移阳盛则运隂满则亏故存不忘亡安不讳危虽有仁义犹设城池也客以利噐不可乆虚而国家亦不忘乎西都何必去洛邑之渟瀯与  

蜀都赋　　　　　　　　　　【`汉`】扬　雄  

蜀都之地古曰梁州禹治其江渟皋弥望鬱乎青葱沃野千里上稽干度则井络储精下案地纪则坤宫奠位东有巴賨緜亘百濮铜梁金台火井龙湫其中则有玉石嶜岑丹青玲珑卭节桃枝石防水螭南有犍牂潜夷昆明峨睂絶限防塘嵁岩亶翔灵山揭其右离堆被其东于近则有瑕英菌芝玉石江珠逺则有银铅锡碧马犀象僰西有盐泉鐡冶橘林铜陵邙连卢池澹漫波沦其旁则有期牛兕旄金马碧鸡北则有岷山外羌白马兽则麙羊野麋罢防貘貒□鹿麝户豹能黄獑胡虽玃猨蠝玃猱犹豰毕方尔乃苍山隐天汾崯回丛増嶃重崒石崔嶵防霜雪终夏叩岩岭嶙崇隆临柴诸徼崼五屼参差湔山岩岩观上岑嵓龙阳累峗漼□交倚崔崒崛﨑集崄脇施形精出偈嵁隐倚彭门嶋防嵃嵑防方彼碑池輵砾乎岳岳北属昆仑泰极涌泉醴凝水流津漉集成川于是乎则左沉犁右羌庭漆水浡其匈都江漂其泾乃溢乎通沟洪涛溶洗千湲万谷合流逆折泌瀄乎争降湖潧排碣反波逆濞石冽巘纷周溥旋溺冤绥頽慙博岸敌呷防瀬磴岩摚汾汾忽溶闛沛逾窘出限连混陁隧铚钉钟涌声讙薄泙龙历丰隆潜延延雷扶电击鸿康濭逺逺乎长喻驰山下卒湍降疾流分川并注合乎江州于木则楩栎豫章树榜櫖椫柙青稚雕梓枌梧橿枥防楢木防枒信楫丛俊干凑集防楬圠樘椅从风推参循崖撮捼泾淫溶缤纷幻靡泛闳野望芒芒菲菲其竹则钟龙防野篠纷鬯宗生族撍俊茂丰芙洪溶忿苇纷扬防合柯与风披夹江縁山寻卒而起结根才业塡衍野若此者方乎数十百里于汜则汪汪漾漾积土崇隄其浅湿则生苍葭蒋蒲藿芧青苹芊叶莲藕茱华菱根其中则有翡翠鸳鸯袅鸬鹢鹭双鶤鹔鷞其深则有猵獭沈鱓水豹蛟蛇鼋蟺鼈众鳞鳎尔乃其都门二九四百余闾两江珥其市九桥带其流武儋鎭都刻削成蔹王基既夷蜀侯尚丛卭笼石□岓岑倚从秦汉之徙元以山东是以隤山厥饶水贡其获苴竹浮流碛竹石蝎相救鱼酌不收鸲防风胎雨鷇众物骇目殚不知所御尔乃其祼罗诸圃縁畛黄甘诸柘柿桃杏李枇杷杜樼栗柰棠梨离支杂以梴橙被以樱梅树以木兰扶林禽爚般闗旁支何若英络其闲春机杨柳褭弱蝉抄扶施连卷貕螗蛦子呼焉尔乃五谷冯戎匏饶多卉以部麻往往姜栀附子巨蒜木艾椒蓠蒟酱酴清众献储斯盛冬育笋旧菜増伽百花投春隆隐芬芳蔓茗荧郁翠紫青黄丽靡蠄烛若挥锦布绣望芒兮无幅尔乃其人自造竒锦紌繏防縿縁卢中发文扬采转代无穷其布则细都弱折緜茧成衽阿丽纤靡避宴与隂蜘蛛作丝不可见风筩中黄润一端数金雕镂扣器百伎千工东西鳞集南北并凑驰逐相逢周流往来方辕齐毂隐轸幽輵埃防尘拂万端异类崇戎总浓般旋阛阓齐楚而喉不感防万物凑驰四时迭代彼不折货我防之械财物饶赡蓄积备具若夫慈孙孝子宗厥祖祢鬼神祭祀练时选日沥豫斋戒袭明衣表縠俪吉日异清浊合踈明绥离旅乃使有伊之徒调夫五味甘甜之和勺药之江东鲐鲍陇西牛羊籴米肥防不行鸿乳独竹孤鸧炮鹢被紪之胎山麕□脑水游之腴蜂豚应鴈被鴳晨凫戮鶂初乳山鹤既交春羔秋脍鲛肴秔田臑鷩形不及劳五肉七菜朦厌腥臊可以练神养血腄者莫不毕陈尔乃其俗迎春送腊百金之家千金之公干池泄澳观鱼于江若其吉日嘉会期于送春之隂迎夏之阳侯罗司马郭范畾杨置酒乎荣川之闲宅设坐乎华都之高堂延帷扬幕接帐连冈众器雕琢藻刻将星朱緑之画邠盼丽光龙蛇蜿蜷错其中禽兽竒伟髦山林昔天地降生杜鄠密促之君则荆上亡尸之相厥女作歌是以其声呼吟靖领激呦喝啾户音六成行夏低徊胥徒入防及庙噆吟请连单情舞曲转节踃馺应声其佚则接芬错芳防袩纤延凄秋发阳春罗儒吟吴公连眺朱顔离绛唇眇眇之态吡噉出焉若其游怠鱼弋却公之徒相与如平阳频巨沼罗车百乗期会投宿观者方隄行船竞逐偃衍防曳絺索恍惚罗畏弥澥蔓蔓沕沕茏睢防兮罧布列枚孤施兮纤繁出惊雌落兮高雄蹷翔挂兮奔萦毕俎飞脍沈单然后别  

三都赋【`有序　　　　　　　　晋`】左　思  

葢诗有六义焉其二曰赋扬雄曰诗人之赋丽以则班固曰赋者古诗之流也先王采焉以观土风见緑竹猗猗则知卫地淇澳之产见在其版屋则知秦野西戎之宅故能居然而辨八方然相如赋上林而引卢橘夏熟扬雄赋甘泉而陈玉树青葱班固赋西都而叹以出比目张衡赋西京而述以游海若假称珍怪以为润色若斯之类匪啻于兹考之果木则生非其壤校之神物则出非其所于辞则易为藻饰于义则虚而无徴且夫玉巵无当虽宝非用侈言无验虽丽非经而论者莫不诋计其研精作者大氐举为宪章积习生常有自来矣余既思摹二京而赋三都其山川城邑则稽之地圗鸟兽草木则验之方志风謡歌舞各附其俗魁梧长者莫非其旧何则发言为诗者咏其所志也升高能赋者颂其所见也美物者贵依其本赞事者宜本其实匪本匪实览者奚信且夫任土作贡虞书所着辨物居方周易所愼聊举其一隅摄其体统归诸诂训焉  

有西蜀公子者言于东吴王孙曰葢闻天以日月为纲地以四海为纪九土星分万国错峙崤函有帝皇之宅河洛为王者之里吾子岂亦曽闻蜀都之事欤请为左右扬防而陈之夫蜀都者葢兆基于上世开国于中古廓灵闗以为门包玉垒而为宇带二江之双流抗峨眉之重阻水陆所凑兼六合而交会焉丰蔚所盛茂八区而庵蔼焉于前则跨蹑犍牂枕輢交趾经途所亘五千余里山阜相属含谿懐谷冈峦纠纷触石吐云郁葐蒀以翠微崫巍巍以峨峨干青霄而秀出舒丹气以为霞龙池瀑濆其隈漏江伏流溃其阿汨若汤谷之扬涛沛若蒙汜之涌波于是乎卭竹縁岭菌桂临崖旁挺龙目侧生荔枝布緑叶之萋萋结朱实之离离迎隆冬而不凋常晔晔以猗猗孔翠羣翔犀象竞驰白雉朝雊猩猩夜啼金马骋光而絶景碧鸡儵忽而曜仪火井沈荧于幽泉髙爓飞煽于天垂其闲则有琥珀丹青江珠瑕英金沙银铄符采彪炳晖丽灼烁于后则却背华容北指昆仑縁以劔阁阻以石门流汉汤汤惊浪雷奔望之天回即之云昏水物殊品鳞介异族或藏蛟螭或隐碧玉嘉鱼出于丙穴良木攒于襃谷其树则有木兰梫桂杞櫹椅桐椶枒楔枞楩柟幽蔼于谷底松柏蓊郁于山峯擢修干竦长条扇飞云拂轻霄羲和假道于峻岐阳乌回翼乎高标巢居栖翔聿兼邓林穴宅竒兽窠宿异禽熊罴咆其阳雕鹗鴪其隂猿狖腾希而竞捷虎豹长啸而永吟于东则左緜巴中百濮所充外负铜梁于宕渠内函要害于膏腴其中则有巴菽巴防灵夀桃枝樊以蒩圃濵以盐池蛦山栖鼋水处潜龙蟠于沮泽应鸣鼓而兴雨丹沙赩炽出其坡蜜房郁毓被其阜山图采而得道赤斧服而不朽若乃刚悍生其方风謡尚其武奋之则賨旅玩之则歈舞鋭气剽于中叶蹻容出于乐府于西则右挟岷山涌渎发川陪以白狼夷歌成章坰野草昧林麓黝防交让所植蹲鸱所伏百药灌丛寒卉冬馥异类众伙于何不育其中则有青珠黄环碧砮芒消或丰緑荑或蕃丹椒芜布濩于中阿风连莚蔓于兰皋红葩紫饰柯叶渐苞敷蕊葳蕤落英飘飖神农是尝卢跗是料芳追气邪味蠲疠痟其封域之内则有原隰坟衍通望弥博演以潜沫浸以緜洛沟洫脉散疆里绮错黍稷油油稉稻莫莫指渠口以为云门洒滮池而为陆泽虽星毕之滂沱尚未齐其膏液尔乃邑居隐赈夹江傍山栋宇相望桑梓接连家有盐泉之井户有橘柚之园其园则有林檎枇把橙柿梬楟榹桃函列梅李罗生百果甲宅异色同荣朱樱春熟素柰夏成若乃大火流凉风厉白露凝微霜结紫梨津润樼栗罅发蒲桃乱溃石榴竞裂甘自至零芬芳酷烈其圃则有蒟蒻茱茰畴芋区甘蔗辛姜阳蓲隂敷日往菲微月来扶疎任土所丽众献而储其沃瀛则有攒蒋丛蒲緑菱红莲杂以蕰藻糅以苹蘩总茎柅柅裛叶蓁蓁蕡实时味王公羞焉其中则有鸿俦鹄侣防鹭鹈鹕晨凫旦至鴈衔芦木落南翔冰泮北徂云飞水宿哢吭清渠其深则有白鼋命鼈獭上祭鳣鲔鳟鲂鮷鳢鲨鲿差鳞次色锦质报章跃涛戏瀬中流相忘于是乎金城石郭兼市中区既丽且崇实号成都辟二九之通门画方轨之广涂营新宫于爽垲拟承明而起庐结阳城之延阁飞观榭乎云中开高轩以临山列绮窻而瞰江内则议殿爵堂武义虎威宣化之闼崇礼之闱华阙双邈重门洞开金铺交映玉题相晖外则轨躅八逹里闬对出比屋连甍千庑万室亦有甲第当衢向术坛宇显敞高门纳驷庭扣钟磬堂抚琴瑟匪葛匪姜畴能是恤亚以少城接乎其西市所会万商之渊列隧百重罗肆巨千贿货山积纤丽星繁都人士女袨服靓防贾贸墆鬻舛错纵横异物诡谲竒于八方布有橦华麪有桄榔卭杖传节于大夏之邑蒟酱流味于番禺之乡舆辇杂沓冠带混并累毂叠迹叛衍相倾諠哗鼎沸则哤聒宇宙嚣尘张天则埃曜灵阛阓之里伎巧之家百室离房机杼相和贝锦斐成濯色江波黄润比筒籯金所过侈侈隆富卓郑埒名公擅山川货殖私庭藏镪巨万防摫兼呈亦以财雄翕习边城三蜀之豪时来时往养交都邑结俦附党剧谈戏论扼腕抵掌出则连骑归从百两若其旧俗终冬始春吉日良辰置酒高堂以御嘉賔金罍中坐肴核四陈觞以清醥鲜以紫鳞羽爵既竞丝竹乃发巴姬弹弦汉女击节起西音于促柱歌江上之厉纡长袖而屡舞翩跹跹以裔裔合樽促席引满相罚乐饮今夕一醉累月若夫王孙之属郤公之伦从禽于外巷无居人并乗骥子俱服鱼文黄异校结驷缤纷西逾金隄东越玉津朔别晦期匪日匪旬蹵蹈防笼渉猎寥廓鹰犬儵眒罻罗络幕毛羣陆离羽族纷泊翕响挥霍中网林薄屠麖麋剪旄麈带文虵跨雕虎志未骋时欲晩追轻翼赴絶远出彭门之阙驰九折之坂经三峡之峥嵘蹑五屼之蹇嵼防食铁之兽射噬毒之鹿拍防氓于葽草弹言鸟于森木防象齿戾犀角鸟铩翮兽废足殆而朅来相与第如滇池集乎江洲试水客舣轻舟娉江妃与神游罨翡翠钓鰋鲉下高鹄出潜虬吹洞箫发櫂讴感鱏鱼动阳侯腾波沸涌珠贝沈浮若云汉含星而光耀洪流将飨獠者张帟幕会平原酌清酤割芳鲜饮御酣宾旅旋车马雷骇轰轰阗阗若风流雨散漫乎数百里之间斯葢宅土之所安乐观听之所踊跃也焉独三川为世朝市若乃卓荦竒谲倜傥罔已一经神怪一纬人理远则岷山之精上为井络天帝运期而会昌景福肸蠁而兴作碧出苌之血鸟生杜宇之魄妄变化而非常嗟见伟于畴昔近则江汉炳灵世载其英蔚若相如皭若君平王褒暐晔而秀发扬雄含章而挺生幽思绚道徳摛藻掞天庭考四海而为儁当中叶而擅名是故游谈者以为美造作者以为程也至乎临谷为塞因山为障峻岨塍埒长城豁险吞若巨防一人守隘万夫莫向公孙跃马而称帝刘宗下辇而自王由此言之天下孰尚故虽兼诸夏之富有犹未若兹都之无量也  

右赋蜀都  

东吴王孙辴然而咍曰夫上图景宿辨于天文者也下料物土析于地理者也古先帝世曽览八纮之洪绪一六合而光宅翔集遐宇鸟策篆素玉牒石记乌闻梁岷有陟方之馆行宫之基欤而吾子言蜀都之富禺同之有伟其区域美其林薮矜巴汉之阻则以为袭险之右徇蹲鸱之沃则以为世济阳九龌龊而算固亦曲士之所叹也旁魄而论都邑抑非大人之所壮观也何则土壤不足以摄生山川不足以周卫公孙国之而破诸葛家之而灭兹乃丧乱之邱墟颠覆之轨辙安可以俪王公而着风烈也翫其碛砾而不窥玉渊者未知骊龙之所蟠也习其敝邑而不覩上邦者未知英雄之所躔也子独未闻大吴之巨丽乎且有吴之开国也造自泰伯宣于延陵葢端委之所彰高节之所兴建至徳以创洪业世无得而显称由克让以立风俗轻脱躧于千乗若率土而论都则非列国之所觖望也故其经畧上当星纪拓土画疆卓荦兼并包括于越跨蹑蛮荆婺女寄其曜翼轸寓其精指衡岳以镇野目龙川而带坰尔其山泽则嵬嶷峣屼巊溟郁岪溃渱泮汗滇防淼漫或涌川而开渎或吞江而纳汉磈磈防防滮滮涆涆防碒乎数州之间灌注乎天下之半百川派别归海而会控清引浊混涛并濑濆薄沸腾寂寥长迈濞焉汹汹隐焉礚礚出乎大荒之中行乎东极之外经扶桑之中林包旸谷之滂沛潮波汨起回复万里歊雾漨浡云蒸昏昧澄奫潫澒溶沆瀁莫测其深莫究其广澶湉漠而无涯总有流而为长瓌异之所丛育鳞甲之所集往于是乎长鲸吞航脩鲵吐浪跃龙腾蛇蛟鲻琵琶王鲔鯸鲐防龟鱕防乌贼拥剑鼊鲭鳄涵泳乎其中葺鳞镂甲诡类舛错泝洄顺流噞喁沈浮鸟则鹍鸡鸀鳿鹴鹄鹭鸿鶢鶋避风鴈造江鸂鷘鷛防鹤鹙鸧鹳鸥鹢鸬泛滥乎其上湛淡羽仪随波参差理翮整翰容与自玩雕琢蔓藻刷荡漪澜鱼鸟聱取万物蠢生芒芒黖黖慌罔奄欻神化翕忽函幽育明穷性极形盈虚自然蚌蛤珠胎与月亏全巨鼇赑屃首冠灵山大鹏缤翻翼若垂天振荡汪流雷抃重渊殷动宇宙胡可胜原岛屿緜邈洲渚凭隆矌瞻迢递回眺防蒙珍怪丽竒隙充径路絶风云通洪桃屈盘丹桂灌丛琼枝抗茎而敷蕊瑚幽茂而玲珑増冈重阻列真之宇玉堂对霤石室相距蔼蔼翠幄嫋嫋素女江妃于是往来海童于是宴语斯实神妙之响象嗟难得而覼缕尔乃地势坱圠卉木镺蔓遭薮为圃值林为苑异荂蓲蘛夏晔冬蒨方志所辨中州所羡草则藿蒳荳蔲姜汇非一江蓠之属海苔之类纶组紫绛食葛香茅石帆水松东风扶留布防皋泽蝉联陵邱夤縁山岳之岊羃历江海之流杌白蔕衔朱蕤郁兮防茂晔兮菲菲光色炫晃芬馥肸蛮职贡纳其包匦离骚咏其宿莽木则枫柙豫章栟榈枸榔緜杬杶栌文欀桢橿平仲君迁松梓古度楠榴之木相思之树宗生髙冈族茂幽阜擢本千寻垂防万亩攒柯挐茎重葩映叶轮囷虬蟠防鳞接荣色杂糅绸缪缛绣宵露霮防旭日晻时与风防飏防浏飕防鸣条律畅飞音响亮葢象琴筑并奏笙竽俱唱其上则有猿父哀吟子长啸狖鼯猓然腾趠飞超争接县垂竞游远枝惊透沸乱牢落翚散其下则有枭羊麡狼猰貐防象于菟之族犀兕之党钩爪锯牙自成锋颖睛若曜星声若雷霆名载于山经形镂于夏鼎其竹则筼筜林菸桂箭射筒柚梧有篁篻簩有丛苞笋抽节往往萦结緑叶翠茎冐霜停雪橚矗森萃蓊茸萧瑟檀栾婵娟玉润碧鲜梢云无以逾嶰谷弗能连鸑鷟食其实鹓雏扰其间其果则丹橘余甘荔枝之林槟榔无柯防叶无防龙眼橄榄棎榴御霜结根比景之隂列挺衡山之阳素花斐丹秀芳临青壁系紫房鹧鸪南翥而中留孔雀綷羽以翶翔山鸡归飞而来栖翡翠列巢以重行其琛赂则琨瑶之阜铜错之垠火齐之寳骇鸡之珍頳丹明玑金华银朴紫贝流黄缥碧素玉隐赈崴防杂插幽屏精曜潜颖硩陊山谷碕岸为之不枯林木为之润黩隋侯于是鄙其夜光宋玉于是陋其结緑其荒陬谲诡则有龙穴内蒸云雨所储陵鲤若兽浮石若桴双则比目片则王余穷陆饮木极沈水居泉室潜织而卷绡渊客忼慨而泣珠开北户以向日齐南防于幽都其四野则畛畷无数膏腴兼倍原隰殊品窊隆异等象耕鸟耘此之自与穱秀菰穂于是乎在煮海为盐采山铸钱国税再熟之稻乡贡八蚕之緜徒观其郊隧之内奥都邑之纲纪霜王之所根柢开国之所基址郛郭周匝重城结隅通门二八水道陆衢所以经始用累千祀也宪紫宫以营室廓广庭之漫漫寒暑隔阂于邃宇虹蜺回带于云馆所以跨跱炳焕万里也造姑苏之高台临四远而特建带朝夕之濬池佩长洲之茂苑窥东山之府则瓌寳溢目防海陵之仓则红粟流衍起寝庙于武昌作离宫于建业阐阖闾之所营采夫差之遗法抗神龙之华殿施荣楯而捷猎崇临海之崔嵬饰赤乌之暐晔东西胶葛南北峥嵘房栊对櫎连阁相经阍闼谲诡异出竒名左称弯﨑右号临硎雕栾镂楶青琐丹楹图以云气画以仙灵虽兹宅之夸丽曽未足以少寜思比屋于倾宫毕结瑶而构琼髙闱有闶洞门方轨朱阙双立驰道如砥树以青槐亘以渌水防眈眈清流亹亹列寺七里夹栋阳路屯营栉比廨署棊布横塘查下邑屋隆夸长干延属飞甍舛互其居则有髙门鼎贵魁岸豪杰虞魏之昆顾陆之裔岐嶷继体老成奕世跃马叠迹朱轮累辙陈兵而归兰锜内设冠葢云防闾阎阗噎其邻则有任侠之靡轻訬之客缔交翩翩傧从奕奕出蹑朱履动以千百里防巷饮飞觞举白翘闗扛鼎抃射壶博鄱阳暴谑中酒而作于是乐只衎而欢饫无匮都辇殷而四奥来暨水浮陆行方舟结驷唱棹转毂昧旦永日开市朝而普纳横阛阓而流溢混品物而同廛并都鄙而为一士女伫眙工贾骈坒纻衣絺服杂沓漎萃轻舆按辔以经隧楼船举颿而过肆果布辐凑而常然致远流离与珂珬防贿纷纭器用万端金镒磊砢珠琲阑干桃笙象簟韬于筒中蕉葛升越弱于罗纨涩譶泶防交贸相竞諠哗喤呷芬葩防映挥袖风飘而红尘昼昏流汗霡霂而中逵泥泞富中之氓货殖之选乗时射利财丰巨万竞其区宇则并疆兼巷矜其宴居则珠服玉馔趫材悍壮此焉比庐捷若庆忌勇若专诸危冠而出竦劔而趋扈带鲛函扶揄属镂藏鍦于人去自闾家有鹤膝户有犀渠军容蓄用器械兼储吴钩越棘纯钩湛卢戎车盈于石城戈船掩于江湖露往霜来日月其除草木节解鸟兽腯肤观鹰隼诫征夫坐组甲建祀姑命官师而拥铎将校猎乎具区乌浒狼防夫南西屠儋耳黒齿之酋金邻象郡之渠骉防飍矞靸霅惊捷先驱前途俞骑骋路指南司方出车□□被练锵锵吴王乃巾玉辂轺骕骦旗鱼须常重光摄乌号佩干将羽毛扬蕤雄防耀铓贝胄象弭织文鸟章六军袀服四骐龙骧峭格周施罿罻普张罼防琐结罠蹏连纲阹以九疑御以沅湘輶轩蓼扰彀骑炜煌袒裼徒搏防距投石之部猨臂骈胁狂趭犷猤鹰瞵鹗视参谭翋若离若合者相与腾跃乎莽防之野干卤殳鋋旸夷勃卢之旅长短兵直发驰骋儇佻坌并衔枚无声悠悠斾旌者相与聊浪乎昧莫之坰钲鼓叠山火烈熛林飞爓浮烟载霞载隂拉擸雷硠崩峦陁岑鸟不择木兽不择音暴甝□防麋麖蓦六駮追飞生弹鸾鶁射猱防白雉落黒鸩零陵絶嶛嶕聿越巉崄跇逾竹柏防猭杞柟封狶防神螭掩刚镞润霜刃染于是弭节顿辔齐镳驻跸徘徊倘佯寓目幽蔚览将帅之拳勇与士卒之抑扬羽族以觜距为刀铍毛羣以齿角为矛铗皆体着而应卒所以挂扢而为创痏冲踤而防筋骨莫不衂鋭挫铓拉捭摧藏虽有石林之岝崿请攘臂而靡之虽有雄虺之九首将抗足以跐之颠覆巢居剖破窟宅仰攀鵕防俯蹴豺獏劫剞熊罴之室剽掠虎豹之落猩猩啼而就擒□□笑而被格屠巴虵出象骼斩鹏翼掩广泽轻禽狡兽周章夷犹狼防乎紭中忘其所以睒防失其所以去就防褫气慑而自踢防者应而饮羽形偾景僵者累积而增益杂袭错缪倾薮薄倒岬岫岩穴无豣豵翳荟无鹨思假道于丰隆披重霄而髙狩笼乌兎于日月穷飞走之栖宿嶰涧閴冈岵童罾罘满效获众回靶乎行睨观渔乎三江泛舟航于彭蠡浑万艘而既同舸连舳巨舰接舻飞云葢海制非常模叠华楼而岛峙时髣髴于方壶比鹢首之有裕迈艅艎于往初张组帷搆流苏开轩幌镜水区篙工楫师选自闽禺习御长风狎翫灵胥责千里于寸隂聊先期而须臾櫂讴唱箫籁鸣洪流响渚禽惊弋磻放稽鹪防虞机发留防防钩饵纵横网罟接绪术兼詹公巧倾任父筌防防鲡鲿鲨罩两魪罺鰝鰕乗鲎鼋鼍同罛共罗沈虎潜鹿馽龓侰束鰴鲸辈中于羣犗欃枪暴出而相属虽复临河而钓鲤无异射鲋于井谷结轻舟而竞逐迎潮水而振緍想蓱实之复形访灵防于鲛人精卫衔石而遇缴文鳐夜飞而触纶北山亡其翔翼西海失其游鳞雕题之士镂身之卒比饰虬龙蛟螭与对简其华质则亄费锦缋料其虓勇则雕悍狼戾相与昧潜险搜瓌竒摸瑇瑁扪觜剖巨蚌于回渊濯明月于涟漪毕天下之至异讫无索而不臻谿壑为之一罄川渎为之中贫哂澹台之见谋聊袭海而狥珍载汉女于后舟追晋贾而同尘汨乗流以砰宕翼飔风之防防直冲涛而上濑常沛沛以悠悠汔可休而凯归揖天呉与阳侯指包山而为期集洞庭而淹留数军实乎桂林之苑飨戎旅乎落星之楼置酒若淮泗积肴若山邱飞轻轩而酌緑醽方双辔而赋珍羞饮烽起釂鼓震士遗倦众懐忻幸乎馆娃之宫张女乐而娯羣臣罗金石与丝竹若钧天之下陈登东歌操南音阳阿咏韎任荆艳楚舞吴歈越吟翕习容裔靡靡愔愔若此者与夫唱和之隆响动钟磬之铿鈜有殷坻頽于前曲度难胜皆与謡俗叶恊律吕相应其奏乐也则木石润色其吐哀也则凄风暴兴或超延露而驾辩或逾渌水而采菱军马弭髦而仰秣渊鱼竦鳞而上升酣湑半八音并欢情留良辰征鲁阳挥戈而髙麾回曜灵于太清将转西日而再中齐既往之精诚昔者夏后氏朝羣臣于兹土而执玉帛者以万国盖亦先王之所髙防而四方之所轨则春秋之际要盟之主阖闾申其威夫差穷其武内果伍员之谋外骋孙子之奇胜彊楚于柏举栖劲越于防稽阙沟于商鲁争长于黄池徒以江湖崄陂物产殷充绕霤未足言其固郑白未足语其丰士有陷坚之锐俗有节概之风睚眦则挺劒喑呜则弯弓拥之者龙腾据之者虎视麾城若振槁搴旗若顾指虽带甲一朝而元功逺致虽累叶百叠而富强相继乐湑衎其方域列仙集其土地桂父练形而易色赤湏蝉蜕而附丽中夏比焉毕世罕见丹青图其象珍玮贵其寳利也舜禹游焉没齿而忘归精灵留其山阿玩其奇丽剖判庶士商搉万俗国有郁鞅而显敞邦有湫阨而踡局伊兹都之函倾神州而韫椟仰南斗以斟酌兼二仪之优渥由此而揆之西蜀之于东吴小大之相絶也亦犹棘林萤燿而与夫寻木龙烛也否泰之相背也亦犹帝之悬解而与夫桎梏疏属也庸可共世而论巨细同年而议丰确乎暨其幽遐独邃寥廓闲奥耳目之所不该足趾之所不蹈倜傥之极异崫诡之殊事藏埋于终古而未寤于前觉也若吾子之所传孟浪之遗言畧举其梗概而未得其要妙也  

右赋吴都  

魏国先生有睟其容乃盱衡而诰曰异乎交益之士盖音有楚夏者土风之乖也情有险易者习俗之殊也虽则生常固非自得之谓也昔市南冝僚弄丸而两家之难解聊为吾子复玩德音以释二客竞于辩囿也夫太极剖判造化权舆体兼昼夜理包清浊流而为江海结而为山岳列宿分其野荒裔帯其隅岩罔潭渊限蛮隔夷峻危之窍也蛮陬夷落译导而通者鸟兽之氓也正位居体者以中夏为喉舌不以边陲为襟帯也长世字甿者以道德为藩不以袭险为屏也而子大夫之贤尚弗曽庶翼等威附丽皇极思禀正朔乐率贡职而徒务于诡随匪民宴安于絶域荣其文身骄其险棘缪黙语之常伦牵胶言而逾侈饰华离以矜然假倔彊而攘臂非醇粹之方壮谋踳駮于王义孰愈寻靡蓱于中逵造沐猴于棘刺劒阁虽嶛慿之者蹶非所以深根固蒂也洞庭虽濬负之者北非所以爱人治国也彼桑榆之末光逾长庚之初晖况河冀之爽垲与江介之湫湄故将语子以神州之略赤县之畿魏都之卓荦六合之枢机于时运距阳九汉网絶维奸回内赑兵纒紫防翼翼京室耽耽帝宇巢焚原燎变为煨烬故荆棘旅庭殷殷寰内绳绳八区锋镝纵横化为战塲故麋鹿寓城也伊洛榛旷崤函荒芜临菑牢落鄢郢丘墟而是有魏开国之日缔构之初万邑譬焉亦犹犨麋之与子都培塿之与方壶也且魏土者毕昴之所应虞夏之余人先王之桑梓列圣之遗尘考之四隈则八埏之中测之寒暑则霜露所均卜偃前识而赏其隆吴札聴歌而羙其风虽则衰代而盛德形于管弦虽逾千祀而懐旧蕴于遐年尔其疆域则旁极齐秦结凑冀道开胷殷卫跨蹑燕赵山林幽岟川泽廻缭恒碣碪于青霄河汾浩涆而皓溔南瞻淇澳则緑竹纯茂北临漳滏则冬夏异沼神钲迢递于髙峦灵响时惊于四表温泉毖涌而自浪华清荡邪而难老墨井盐池滋素液厥田惟中厥壤惟白原隰畇畇坟衍斥斥或嵬櫐而复陆或黋朗而拓落乾坤交泰而烟煴嘉祥徽显而豫作是以兆朕振古萌柢畴昔藏气防纬閟象竹帛迥时世而渊黙应期运而光赫暨圣武之龙飞肇受命而光宅爰初自臻言占其良谋谋筮亦既允臧修其郛郭缮其城隍经始之制牢笼百王画雍豫之居写八都之宇鉴茅茨于陶唐察卑宫于夏禹古公草创而髙门有闶宣王中兴而筑室百堵兼圣哲之轨并文质之状商丰约而折中凖当年而为量思重爻摹大壮览荀卿采萧相僝拱木于林衡授全模于梓匠遐迩恱豫而子来工徒拟议而骋巧阐钩绳之筌绪承二分之正要揆日晷考星曜建社稷作清庙筑曽宫以廻匝比冈隒而无陂造文昌之广殿极栋宇之规若崇山崫起而崔嵬髧若云舒蜺以髙垂瓌材巨世插防参差枌橑复结栾栌疉施丹梁虹申以并亘朱桷森布而支离绮井列疏以悬蔕华莲重葩而倒披齐龙首而涌霤时梗槩于滮池旅楹闲列晖鉴抰振榱题黮阶□嶙峋长庭砥平钟虞夹陈风无纎埃雨无微津岩岩北阙南端攸遵竦峭防碣方驾比轮西辟延秋东啓长春用觐羣后观享颐賔左则中朝有赩聴政作寝匪朴匪斲去泰去甚木无雕锼土无缔锦化所甄国风所禀于前则宣明显扬顺德崇礼重闱洞出锵锵济济珍树猗猗竒卉萋萋蕙风如薫甘露如醴禁台省中连闼对廊直事所繇典刑所藏蔼蔼列侍金蜩齐光诘朝陪幄纳言有章亚以柱后执法内侍符节谒者典玺诸吏膳夫有官药剂有司肴醳顺时腠理则治于后则椒鹤文石永巷壸术楸梓木兰次舍甲乙西南其户成之匪日丹青炳焕特有温室仪刑宇宙历象贤圣图以百瑞綷以藻咏茫茫终古此焉则镜有虞作缋兹亦等竞右则蔬圃曲池下畹髙堂兰渚莓莓石瀬汤汤弱葼系实轻叶振芳奔跃鱼有吕梁驰道周屈于果下延阁宇以经营飞陛方辇而径西三台列峙而峥嵘亢阳髙于隂基拟华山之削成上絫栋而重霤下氷室而沍周轩中天丹墀临猋増构峩峩清尘彯彯云雀踶甍而矫首壮翼摛镂于青霄雷雨窈而未半皦日笼光于绮寮习步顿以升降御春服而逍遥八极可围于寸眸万物可齐于一朝长涂牟首豪徼互经晷漏肃唱明宵有程附以兰锜宿以禁兵司卫闲邪钩陈罔惊于是崇墉濬洫婴堞帯涘四门防防隆厦重起慿太清以混成越埃壒而资始邈邈标危亭亭峻峙临焦原而弗怳谁劲捷而无与冈岑而永固非有期乎世祀阳灵停曜于其表隂柢蒙雾于其里苑以武陪以幽林缭垣开囿观宇相临硕果灌丛围木竦寻篁篠怀风蒲桃结隂回渊漼积水深兼葭贙雚蒻森丹藕凌波而的皪緑芰泛涛而浸潭羽翮颉颃鳞介浮沉栖者择木雊者择音若咆渤澥与姑余常鸣鹤而在隂表清籞勒虞箴思国防忘从禽樵苏往而无忌即鹿纵而匪禁腜腜坰野奕奕菑亩甘荼伊蠢芒种斯阜西门溉其前史起灌其后墱流十二同源异口蓄为屯云泄为行雨水澍稉稌陆莳稷黍黝黝桑柘油油麻纻均田画畴蕃庐错列姜芋充茂桃李防翳家安其所而服美自悦邑屋相望而隔逾奕世内则街衢辐凑朱阙结隅石杠飞梁出控漳渠疏通沟以滨路罗青槐以防涂比沧浪而可濯方步櫩而有逾习习冠盖莘莘烝徒斑白不提行旅让衢设官分职营处署居夹之以府寺班之以里闾其府寺则位副三事官逾六卿奉常之号大理之名厦屋一揆华屏齐荣肃肃阶防重门再扃师尹爰止毗世作桢其闾阎则长夀吉阳永平思忠亦有戚里寘宫之东闬出长者巷包诸公都防之堂殿居绮窻舆骑朝猥蹀防其中营客馆以周坊饰宾侣之所集玮丰楼之闬闳起建安而首立葺墙幕室房庑杂袭剞劂罔辍匠斲积习广成之传无以俦槀街之邸不能及廓三市而开廛籍平逵而九达班列肆以兼罗设阛阓以襟带济有无之常偏距日中而毕防抗旗亭之嶤嶭侈所眺之博大百隧毂击连轸万贯凭轼捶马袖幕纷半一八方而混同极风采之异观质剂平而交易刀布贸而无算材以工化贿以商通难得之货此则不容器周用而长务物背窳而就攻不鬻邪而豫贾着驯风之醇醲白藏之藏富有无隄同赈大内控引世资賨幏积墆琛币充牣闗石之所和均财赋之所底慎燕弧盈库而委劲冀马填廐而驵骏至乎勍敌纠纷庶土罔寜圣武兴言将曜威灵介胄重袭旌旗跃茎弓珧解檠矛鋋飘英三属之甲缦胡之缨控简发妙拟更嬴齐被练而铦戈袭偏裻以防列毕出征而中律执奇正以四伐硕画精通目无匪制推锋积纪铓气弥锐三接三捷既昼亦月克翦方命吞灭咆烋云撤叛换席卷防刘祲威八纮荒阻率由洗兵海岛刷马江洲振旅防防反斾悠悠凯归同饮疏爵普畴朝无刓印国无费留丧乱既弭而能宴武人归兽而去战萧斧戢柯以柙刃虹旌摄麾以就卷斟洪范酌典宪观所恒通其变上垂拱而司契下縁督而自劝道来斯贵利往则贱囹圄寂寥京庾流衍于是东鳀即序西倾顺轨荆南懐朔北思韪绵绵迥涂骤山骤水襁负賮贽重译贡筐髽首之豪鐻耳之杰服其荒服敛衽魏阙置酒文昌髙张宿设其夜未遽庭燎晰晰有客祁祁载华载裔岌岌冠縰累累辫髪清酷如济浊醪如河冻醴流澌温酎跃波丰肴衍衍行庖皤皤愔愔醧防酣湑无哗延广乐奏九成冠韶夏冒六英五茎傮响起疑震霆天宇骇地庐惊亿若大帝之所兴作二嬴之所曾聆金石丝竹之恒韵匏土革木之常调干戚羽旄之饰好清讴防吟之要妙世业之所日用耳目之所闻觉杂糅纷错兼该泛博鞮鞻所掌之音韎昧任禁之曲以娯四夷之君以睦八荒之俗既苖既狩爰游爰豫借田以礼动大阅以义举备法驾理秋御显文武之壮观迈梁驺之所着林不槎枿泽不伐夭斧斨以时罾网以道德连木理仁挺芝草皓兽为之育薮丹鱼为之生沼矞云翔龙泽马亍阜山图其石川形其宝莫黑匪乌三趾而来仪莫赤匪狐九尾而自扰嘉颖合穗以防防醴泉涌流而浩浩显祯祥以曲成固触物而兼造盖亦明灵之所酬酢休征之所伟兆旼旼率土迁善罔匮沐浴福应宅心醰粹余粮栖畆而弗收颂声载路而洋溢河洛开奥符命用出翩翩黄鸟衔书来讯人谋所尊鬼谋所秩刘宗委驭巽其神器闚玉策于金縢案图録于石室考历数之所在察五德之所莅量寸旬防吉日陟中坛即帝位改正朔易服色继絶世修废职徽帜以变器械以革显仁翌明藏用默菲言厚行陶化染学讐校篆籕篇章毕觌优贤着于扬历匪蘖形于亲戚本枝别榦蕃屏皇家勇若任城才若东阿抗旍则威崄秋霜摛翰则华纵春葩英喆雄豪佐命帝室相兼二八将猛四七赫赫震震开务有谧故令斯民覩泰阶之平可比屋而为一算祀有纪天禄有终传业禅祚髙谢万邦皇恩绰矣帝德冲矣让其天下臣至公矣荣操行之独得超百王之庸庸追亘卷领与结绳睠留重华而比踪尊卢赫胥羲农有熊虽自以为道洪化以为隆世笃同奚遽不能与之踵武而齐其风是故料其建国析其法度谘其考室议其举措复之而无斁申之而有裕非疏粝之士所能精非鄙俚之言所能具至于山川之倬诡物产之魁殊或名奇而见称或实异而可书生生之所常厚洵美之所不渝其中则有鸳鸯交谷虎涧龙山掘鲤之淀盖节之渊精卫衔木偿怨常山平于钜鹿河间列真非一往往出焉昌容练色犊配眉连俗无影木羽偶仙琴髙沉水而不濡时乘赤鲤而周旋师门使火以验术故将去而林燔易阳壮容卫之稚质邯郸躧步赵之鸣瑟真定之梨固安之栗醇酎中山流湎千日淇洹之笋信都之枣雍丘之粱清流之稻锦绣襄邑罗绮朝歌緜纩房子缣总清河若此之属繁富伙够非可单究是以抑而未罄也盖比物以错辞述清都之闲丽虽选言以简章徒九复而遗旨览大易与春秋判殊隠而一致末上林之隤墙本前修以作系其军容弗犯信其果毅纠华绥戎以戴公室元勲配管敬之绩歌钟析邦君之肆则魏绛之贤有令闻也闲居隘巷室迩心遐富仁宠义职竞弗罗千乘为之轼庐诸侯为之止戈则干木之德自解纷也贵非吾尊重士逾山亲御监门谦谦同轩搦秦起赵威振八蕃则信陵之名若兰芬也英辩荣枯能济其厄位加将相窒隙之策四海齐锋一口所敌则张仪张禄亦足云也防惟庸蜀与鸲鹊同窠句呉与鼃黾同穴一自以为禽鸟一自以为鱼鼈山阜猥积而崎岖泉流迸集而咉咽隰壤瀸漏而沮洳林薮石留而芜秽穷岫泄云日月恒翳宅土熇暑封疆障厉蔡莽螫刺昆虫毒噬汉罪流御秦余徙防宵貌蕞陋禀质遳脆巷无杼首里罕耆耋或魋髻而左言或镂肤而钻髪或明发而嬥歌或浮泳而卒嵗风俗以韰惈为嬧人物以戕害为艺威仪所不摄宪章所不缀由重山之束阨因长川之裾势距远闗以闚时高樔而陛制薄戍緜羃无异蛛蝥之网弱卒琐甲无异螳螂之卫与先世而常然虽信险而勦絶揆既往之前迹即将来之后辙成都迄巳倾覆建业则亦颠沛顾非絫卵于叠棊焉至观形而懐怛权假日以余荣比朝华而庵蔼览麦秀与黍离可作謡于吴会先生之言未卒吴蜀二客防然相顾焉失所有腼懵容神蕊形茹防气离坐防墨而谢曰仆党清狂怵迫闽濮习蓼虫之忘辛翫进退之惟谷非常寐而无觉不覩皇舆之轨躅过以泛剽之单恵历执古之醇听兼重悂以防缪偭辰光而罔定先生识深颂靡测得闻上徳之至盛匪同忧于有圣抑若春霆发响而惊蛰飞竞潜龙浮景而幽泉髙镜虽星有风雨之好人有异同之性庶觌蔀家与剥庐非苏世而居政且夫寒谷丰黍吹律暖之也昏情爽曙箴规显之也虽明珠兼寸尺璧有盈曜车二六三倾五城未若申锡典章之为远也亮曰日不防丽世无两帝天经地纬理有大归安得齐给守其小辩也哉  

右赋魏都  

辨蜀都赋【`有序　　　　　　　宋`】王　腾  

人物习性有忠有邪有智有愚出于才行而不由土产自赵谂狂图好事者类指以疵蜀人蜀之衣冠含笑强顔无与辩之者余尝切齿焉及读左思赋见其薄蜀陋吴谄魏以防晋之君臣茍售一时之声价而灭天下之忠义晋之公卿一口称誉风俗頽矣士无特操以陷四朝于五胡卒贻万世之愧夫魏者汉之贼也原思之词似欲尊正统而黜偏方然不顾正气之沦溺乃知蜀之横被狂抑其所由来者久矣故作辨蜀都赋以申蜀人之愤气其商畧土风采摭人物不该乎治乱兴废之变邪正是非之理者不在铺布之限非若前辈之词主于类聚山川毛举动植以焕文采之美观恱诵读之利口而已也  

辨疑先生核理储思欲析蜀都未绎其辞客有东方者过而问之曰昔者太冲搆十稔之意搜三都之竒文成示人张华见推士安序焉盛传于时岂其犹有未尽而夫子欲纠其所违先生曰嘻子未之知也吾蜀立极之初域民之始井邑山川之秀人物风俗之美是则左思备言之矣然而论列人材详明士类第言文藻之华掞不及蜀人之忠义遂与吴俗例加抑忌非特没其实美且沮之以横议川灵为之扼腕岳镇为之愤气吾以此为有遗恨故申言其所以夫品物流形九土分敷惟有蜀为极险之区羊肠绕其垠锷鸟道驾于至虚行者却履以视栈乗者投防而钩车验太白之所赋葢未髣其锱铢实天限而地隔故山峭而川迂宜若与中夏否闭而不通其车书然而朝宗之水浩浩而南倾内附之山峨峨而东蹙口呀双劔若邠岐虎啗之吻尾拽终南乃咸雍金城之麓以其有所附属而不能自立故命名者号之曰蜀自西而东昔本无途金牛诈言五丁是除吾人由之既艰且虞一夫举足十夫荷储食黄白以骨立卧冰藜而裂肤蜀士逺于进取蜀民疲于转输叹天阍之已邈望秦陇以长吁然且连纲之运应声穿领之牛系路陟长坂以犹及绕大江而不悮指日而物不缓期按籍而民无逋户边饷以需上供有裕悉陆海之攸产饱神囷之所聚五季之阨王朴献谋谋先取蜀以阜兵糇糇足兵强乃征方州时乏逺御朴言不酬及我太祖算如朴防蜀定国富次平诸国蜀于是时兴王有力向者孟氏抚偃矜怜惠爱其人捐租五年及我王师宣威三川卒无一夫东向而控盖倾心于正统眎私恩犹缺然是使伪命牵羊偏方衔璧顾旌纛以涕泗仆逵衢而思积感恩之意则诚効顺之心自直岂若他邦之惷愚怒螳臂于车辙由古而来可得而闻李雄刘辟季连公孙因仍世难割据坤灵盗蜀而王踵起而霸类非蜀人三国之际异方鼎峙若南若北辅吴崇魏惟我蜀人不私非类虽辅璋戴备以自固犹谓吾君之子而卒臣刘氏晋宋而下南北风马南郁屈以游魂北陆梁而骋驾衣冠稽首于左袵济洛顺风于氐霸惟此西土爰归南化岂赴弱以背强盖恶夷而即夏迨萧纪之不令泝岷江而僭正梁人召寇以救乱魏氏懐奸而托信彼实包藏此惟附顺逆施不惠于宜都内溃爰从于迟廻岂瞻顾于北风盖钦恭于王命不惟蜀人不盗蜀都历代以来乱离间起在内在外为奸为宄董卓桓氏元载朱泚厐勋刘辟樊崇韩遂懐凶扇悖言不详纪试攷谱牒按其闾里茍挥羿浞之戈悉匪岷嶓之士在唐中弱齐蔡幽并谐结诸邻唇齿相因叛主之师逐帅之黥陆梁百年不为王臣是亦何尝连吾蜀民帝室内讧孽牙匪彞震动万乗再狩于西民与其帅开闗迓之天王莅止百官六师国用告乏众艰于饥与其吏民缣粟输之比其还归恬不知危兹盖处平则率理以奉京邑之灵遭变则自完以待中原之睦欲擕之则难叛欲一之则易服岂特文有余而武不足邪亦其天资正顺而敦笃近者赵谂图结巴渠包藏历年困于无徙爰及呉俦妖谋是趋蜀人白发遄服其诛由是言之蜀何负于君王欤思徒见其邻于西夷远于上国诮丘壑之险鄙方隅之僻但分中外之质丽不决正邪之名实胡所据邪成周之盛四海同风冠带所加古无比隆淮徐连齐鲁之轸而有夷伊洛按丰镐之都而有戎方春秋之尊夏视呉楚犹貉虫大周宗伯而不数抑又矧于闽中虽今俊乂之所出在昔语言之不通是则与我均为远服安得妄论其异同然而自差观之华阳黒水别封畛于尧籍岷山导江历经营于禹迹秦氏剖符李氷拥节五政七赋被自古昔而四载所至南止荆扬之域荆扬之民岛夷卉服矧又过此以往邪百粤之取始自汉武郡国虽叛衣冠未楚所谓粤人无用章甫常兖化之士乃文举然则论浅深之时较久近之序乌可与蜀同日而语王莽元舅霍山冢勲遗爱帝壻林甫皇孙许李聨阶于黼座封裴接栋于枫宸既同心于肺腑亦托体于亲邻逞螟蝥之毒噬为虺蝮于君亲是则势踈者未必孽恶地近者未必诚纯我虽远于国而忠则迩也髙下既别一凸一凹太行成皋三门二崤或壮帝王之形势或资奸盗之炰烋或王路之攸梗或伏兵之所交正用之则亦在德只邪凭之则遂为宼巢吾人之心如砥吾人之行如螘结羶美于一心捐崎岖于万里申韩生于中土不免为僻学郑卫作于中州不免为僻乐九野同列于地何独非梁益之墟四隅无私于天曷常戾西南之角况乎江行地脉鲜决埽而败岸星直天狼工弭奸而触恶肖此正气挺吾先觉节以遇立文非茍作王襃明君臣之合何武愤福威之削张纲扼腕于跋扈扬子甘心于寂寞相如不数子昻见却谓诵述以阿谀恐吾徒之贻怍才髙则委靡面腼气直则回邪胆落彼徒嫉于西子殊不慙其郑璞不意儿曹懵其志行之僻反以居处僻我也且圃植蕙而菜育畦疏禾而莠生枭伦鳯族蜒肖龙蟠君子小人常溷其间古何邦而无佞亦何地而无贤防孔孟之攸宅冀北唐虞之所营冝丘门之不杂何蹠党之横行鲧为父而禹子蔡为弟而旦兄导挺节而敦逆奕推忠而杞奸彼为同属以行异况指一方而槩言吾请与子姑置远近之殊而摭正邪之辨晋取之魏魏取之汉功非定乱位实图簒思诚晋人言防而辩辞抑蜀以黜呉志借魏而佞晋魏为高庙之宼贼蜀寔中山之宗姓不然何故进乱世之奸雄而沮先王之枝属乎况蜀以得贤而王以失贤而亡魏以巳簒而张以人簒而戕彼赋魏事徒言刑罚之清平胡不言文若之殒命也彼言忠良之聚防胡不言三马之食槽也词未及巳客奋而起获闻髙义钦服厥旨叹草泽之空言不能廷辨于天子  

## 御定历代赋汇卷三十三  

都邑  

两都赋【`有序　　　　　　　唐`】李　庾  

臣伏见汉诸儒若班固张衡者皆赋都邑盛称汉隆当王道升平火徳丕赫数子歌咏发着后代今自隋室迁都而我宅焉广狭荣陋与汉殊状言时则有六姓千龄之变言地则非秦基周室之故宜乎称汉于彼述我于此臣幸生圣时天下休乐虽未及固衡之位敢效臯陶奚斯庶几之诚谨冒死再拜献两都赋凡若干言以诎夸汉者昭闻我十四圣之制度请付史氏赋曰洛汭先生客于上京问里人以秦汉咸阳故事里人曰先生不习乎哉秦址薪矣汉址芜矣西去一舍鞠为墟矣代逺时移作新都矣先生曰宾者不识藐然老沈懵岁亡而日逺愿闻古而知今为我源説恭承玉音里人曰昔者帝兆唐居命隋先基乃假隋权是开中原既权  

二年为唐迁都周榛秦莽平无枿余文驱炀逆卒于侑传若天使项氏死劳而授汉休也唐开禅坛新都之门辟殿干宫以朝诸侯时则有若房魏作弼英鄂执律南阳故人河间帝室戎衣既脱瑞气洋溢欢声传于亿兆炀燎致乎太一乃防汉酺发周赉谧万类渟四海遂开国以报功差子男之五等然后构阁图形荣号凌烟指河带以山砺书天子之缙绅其制度也拥干休正坤仪平两曜据北辰斥咸阳而防龙首右社稷而左宗庙宣达周衢址以十二棊张府寺局以百吏环以文昌二十四署六部提统按星分度俨宪台而西列肃阴馆于北户建倍员于前王总维纲于御史端国【`原本阙八字`】朝仪实周察乎左右其内则有太极承端通址含元日出东荣月沈西轩倚九嵏之下麓涵太液之清澜龙道双回凤门五开烟笼凝碧风静蓬莱东则左阁当辰延英眈眈宣徽洞达温室隅南接以重离緜乎少阳是为二宫复道邃廊西则月华重啓银台内向中书在焉密用宰相宦者别省延縁右藏建子亭于屏外设籣锜于庑下天子端朝明庭九宾发少府之冕旒陈奉常之书勲肃勾陈以辟护翼雉扇而对分鸡人乃下鹤唱先闻千官就日万品趋云漏迟迟而东转风习习而南薰外则国子招徒疏馆开轩左立太学前惇广文膳丰中厨就敎九年稽以博士总之成均秘书典籍品命校郎横阁三重阐正铅黄若六艺之条贯百氏之纵横交错发论礼形而乐声太傅在前少傅在后载言载笔出纳谟诰鹓动鸾飞振玉锵金殷庙羞瑚琏之器楚材慙杞梓之林巳而燮和阴阳经纬天地采摭轩昊牢笼虞夏辟孔子之学堂敷一代之风雅此王者之文敎也亲兵百万制以神防紫身豹首金腰火额猎霞张斾剥犀缀革奋目而虎眦振髯而猬磔柔六钧贯七札对天仗以司戈分玉墀而执防别有陈旌赐钺阃外四七依榆闗以作镇拒柳营而开壁逐虏则出塞飞尘伐叛则救旸作泽此王者之武威也唐礼既行三代同风征叔孙之春官命伯夷之秩宗则有封禅巡狩谒天拜祖明堂辟雍王者之事有司勿失次有朝廷之位班爵之序器服车马以节文武不僭不滥羣臣之事有司以告下有内族外姻以杀以隆五礼各殊陈吉仪凶一室是形天下大同百姓之事有司以敎故以内则敬以外则严以家则肥以国则昌卿士翼翼公侯皇皇在野熙熙在朝跄跄夫如是夸周而正鲁胡可殚详洎乎乐之设也以徳配乐陈器以作革木匏竹簨簴磬镈命官二署谐以协律以奏庙貌祖考来格以陈宫庭箫韶九成凤凰来仪以布天下手之舞之足之蹈之及乎御衣集舞童或献凯作名以宣帝功或布字缀行以达皇风此礼经之所未纪防戛之所不同刑期无刑辟以止辟三章置汉祖之徳肆赦缓穆王之法于是天子御端门诏天下涣汗发泽与民更始建金鸡于仗内耸修竿而揭起其下则税三闗解锒铛追共工徙驩兜煦舜弦浃尧年台收白简史阁丹笔总秩官之计料不逾乎三十斥匡衡之失论罪温舒之不足司刑无鬼哭之庭大理有乌巢之狱又若荐祖建宫元之庭霞帔云冠飘飘太清天子将有事也岁豆时笾夏簋殷铏传金炉之御烟开甲帐之琳琅此王者之示孝也对里连街帝宅王家青门列槛棠棣分华勤政外名花萼中题屹云中而佩凤杳天外而舒蜺于是天子设千席羞百醴家人齿筵愉愉济济此王者之示悌也盛则长隄砥平错则缨弁繁伙佩印分鱼九参方佐肃威仪于行葢指戒途于前马待漏未开朝骑沓街鸡鸣朱邸火度青槐先导擘云后车奋雷递以严声不生微埃人寒物栗统以京尹临人秉杀罔敢不谨豪家戚里金张许史走骑如龙行车若水拉枯请命曾不仰视配前秦与后赵固异代而殊拟其地势也负秦章台倚汉甘泉带泾渭之富流挟终南之夀山指重城于二华拓外门于两闗素交川灞浐在焉断虹偃蹇而亘梁拖轮走骤而蹄奔度万国以向朝趋魏阙之通门赤县统剧停阡帝乡长安万年干封明堂蓝田左掎鄠杜前张分圻连乎冯翊画疆接乎岐阳排呉山而抵蜀亘氐谷而通商天子穆清环卫陈兵将军之号三番六营至乃辨晓警昏主在金吾鼓列六条外传通衢备以严兵罗以周庐禁动息人用戒不虞其中则御水分沟昆明下流在野决溉入宫环洲菰织蒲纫芡贽菱羞渚戏鹢沙眠白鸥其逺也深有蛟潭派作龙湫涘接河汉波通女牛其近也方塘含春曲沼澄秋户闭烟浦家藏昼舟尔乃农家东作厥土黄壤树以桑柘翳荟乎南畞以秔以稌以稷以黍以输太仓天子之储土厚地中温寒以宜门多杖老室有蕃儿承化发谣帝力不知则有程郑之家白闼朱轩崇基峻砌待驷高门木秀茸葩红舒绿繁挺硕果于华林育丰蔬于中园珠箔昼晦金缸夜明罗绣巾防鼓瑟吹笙哗族陈宾以乐乎太平货隧分防物次骈连中署肆师夕咽朝昏越璞楚琛蜀贿巴賨裁绮张绣纹轴蕉筒声敎之所被车书之所通交错杂沓斯焉防同黄宅缁庐金篆玉扃以张帝居用壮天庭千形万声不可多名天子奉尧舜之道勤后稷之功当仲夏而献茧立中和而视农然后黼黻时备粢盛告丰其接下情也则尧鼓不悬晋木不列镕金作轨四门是揭人靡迷邦士无讳讦示收才而问眚上谏行而冤达当其万国贡珍四夷纳賮赋用舟通财因辇进地官计国度支主吝百姓既足斯焉充牣复若天府万品以备供职登馔则光禄献厨命驾则太仆承轼其乐人也大啓九门分开三殿齿羣臣于次坐征公族于内宴于以训恭俭于以示慈恵戏族咸在百弄迭改视仙童之霓裳覩牡夫之角觝御阶昼阴帝座春深缤纷宦闼窈窕嫔林既受赐于逮昏尽拜帛而怀金与众之乐一日于此先生独不习乎其四郊也或有乗时之旧址亡国之遗踪天子迎四气防然改容曰是足以怀伤于耳目作戒于心胷昔秦政肆刑秦民共倾楚泽大呼分隳列城徒罢骊山役休上林秦址既迁鸿门至今此东郊之事也隋苑广袤罝笼南山占地万顷不为人间齐门失耕禽游兽闲代谢物移缭垣不完此南郊之事也丰水悠悠文王作周传艰子孙衰平遂迁乃睠镐都武王宅居国失赧逊酆镐皆芜此西郊之事也汉设五畤以主淫祀栾诳徐诬将求永久天子亲拜太牢黍牡事亡地存为天下笑此北郊之事也故因迎春则鉴秦败知恃刑不如恃徳也因迎夏则鉴隋怠知猎兽不如猎贤也因迎秋则鉴周勤知祖基作艰传万年也因迎冬则鉴汉误知去淫即正获天祚也四鉴以陈泽于生人四徳以懋格于上下故我高祖一呼大定安都居正传今皇帝一十四圣是知禅国也禅都也非得隋之命是得天之命  

右赋西都  

先生曰富哉言乎尧舜之事吾知之矣然天地旁魄奥区不一九衢六陌亦称河洛始乎周卜今自隋革进八百里作唐东宅成者居者余得其故用悉闻见丕我王度子不识乎颠炀偾华中原毒痡顺天应人文皇赫图王充不来建徳相依阻我东人不苏义旗高祖西安文皇舞干一挂戎衣邦人保完彭城献级东功乃立则创业之事不独于西也至天后朝匪伊是居于焉逍遥明帝大同出震开宫恩波尔乡泄源于东则太平之事不独于镐也若乃用洛为池带河为沼洞八门之防要控二梁之夭矫在隋之始划前规之隘侈旧制之陋指半舍而薪布乃集工而成就重城不居万盗齐构讫大业于义寜廓皇家而逊授既而天踵以正地产以实祯符所记嘉名不一表贤则河水变清瑞圣则洛图屡出帝功既成封禅礼行显祖光宗勒岱而祈嵩我甸我郊三圣之灵坛在焉赤县神州与京比俦径山东之贡赋扼闗外之诸侯直齐梁而驾辂引淮汴而通舟太行枕甸发址崇垓覃怀镇封上干昭回凿门导伊两阜屏开育仁颐智堂奥庭隈尔其左掖通东右掖洞西笼故地之铜驼抱旧里之玉鸡御沟接派苑树通堤抗凤楼于内庭矗端门于天街上阳别宫丹粉多状鸳瓦鳞翠虹梁叠壮横延百堵高量十丈出地标图临流写障霄倚霞连屹屹言言翼太和而耸观侧宾曜而疏轩若蓬莱之真侣瀛洲之列仙鸾驾鹤车往来于中天严城晓啓千门万户建卫对营开扃接牖翠华在镐分官以守监署惟三卿曹亦九台阁高闶支驭东方仍俾二官别持宪纲赫若夏日凛如秋霜威动乎瓯闽之国风行乎燕蓟之乡郊圻作固兵屯孟津千里无烟万夫狺狺实兼武牢以食济温惟是咽喉属于将军礼乐所流厥惟旧周追鲁俗而为邻化殷顽而作柔异材挺擢多士优游原膴膴而耕溺水溅溅而洗由士得天爵孝称行原身行大节里有旌门以继前修以垂后昆荣一时之史籍耸当代之人伦兄友弟恭位皆崇荣石记标衢棣萼为名螭头趺嶷峙双形指两冯而逺迈封二陆而遐征至若里巷之新名闾阎之近革或区区于传説或琐琐于典册非儆戒于将来何侈言之敢作且二诰尚存始卜惟艰四姓所都季年乃迁或得于闻或得于传幸子勿哗试为子发乎齿牙里人曰诺先生曰郏鄏之地中居帝域贤相圣营符墨食成王定鼎以休姬徳三十承孙八百祚年祖功寖微衰平乃迁幽用妇烽诸侯疾怨夷元敬朔太史不颁百派分波争涸其源泛水而郑阳翟而韩晋盟河阳秦戍新安一旅之兵一同之土嬴氏乗之不享文武此周之失都也南阳真人复运汉基旧邦惟新上称康时光武而酿明醴和醨冲质不长桓灵自纵后戚立权内官分弄四星耀斗百桷摧栋阳弱阴强刘轻曹重此后汉之失都也魏丕徙许促龄四十彊臣执柄三嗣徒立政由甯氏王髦莫奋瓦解土崩炎居奂逊此魏之失都也晋始三世乱兴永嘉萧墙构兵沈阏称戈浩浩逆流天下垫波八王既分五马南奔左衽之裘乃来中原此西晋之失都也故权在诸侯而姬氏平权在内官则汉室倾权在强臣则魏狃权在亲戚则晋走是四者各以其故权与势移运随鼎去从古如斯谓之何如世治则都世乱则墟时清则优偃政弊则戚居勿谓往代试言前载开元太平海波不惊乃驾神都东人夸荣时则辚辚其车殷殷其徒行者不赍衣食委衢冠冕之夫绮罗之妇百室连歌千筵接舞高楼大观陈宾宴侣金堂玉户丝哇管语我道如尧我税如貉贫庾而稻贱笥而裼比屋相视耻衣空帛开场分肆不列麰麦同轨同文昼呼夜讙父怿子愉去经而盘既兆既亿动动植植无声之乐薰然不息稽成康之周隆考文景之汉休防代系时不为彼优我裕既饶我人既骄安不思危逸而忘劳故天宝之季渔阳兵起逆旗南指我无坚垒匝甸鼙动冲天羯腥门开丽景殿据武成杀人如刈焚庐若薙蜀驾先移师后誓伤四年之委烬奋二将以建勲天落妖彗风摧阵云及夫埽台榭之灰收京野之骨征郡国之版在验地官之籍列太平之人巳十无七八至徳复兴六纪于兹七圣储休平痈补痍故含识之士女植发之童儿皆能痛其丧乱而期我康时今四方之事叟不知也惟洛泱泱滨盈万室惟城职职市鄽骈集比年大有稍藏以实都人嬉贺有笑无栗咸曰将覩乎贞观之风开元之日乡里之人思万乗之威仪幸物阜而时和指康衢而引领作望幸之赓歌歌曰晓云行兮西风庆摇裔兮龙在中望云光兮拜千百西泽霈兮均东泽里人曰诚哉是言前年日南至天子谒太清太庙郊天祀地既毕事执谦端珽谓公卿大夫曰予在人上历祀三四年谷比登未极于富人庶稍蕃未臻于夀动植小遂犹有枯夭日月所至犹照叛土戎狄虽贡西地犹虏今行大礼得不媿望于天而献羞于祖是尚以圣政为忧未意于行幸也先生曰大哉为君用是言也理是事也则千里如郊万里如圻在西而东均处内而外肥吾归息乡里之谣安尧舜之时将齐驱于夀域何近喜而逺悲则知鉴四姓之覆辙嗣重叶之休烈用是言也理是事也即所都者在东在西可也  

右赋东都  

汴都赋【`有序　　　　　　　　宋`】周邦彦  

臣邦彦顿首再拜曰自古受命之君多都于镐京或在洛邑惟梁都于宣武号为东都所谓汴州也后周因之乃名为京周之叔世统微政缺天命荡杌归我有宋民之戴宋厥惟固哉奉迎銮舆至汴而止是为东京六圣传继保世滋大无内无外养如一含牙戴角莫不得所而此汴都高显宏丽百美所具亿万千世承学之臣弗能究宣无以为称伊彼三国割据方隅区区之霸言余事乏而三都之赋磊落可骇人到于今称之矧皇居天府而有遗美可不愧哉谨拜手稽首献赋曰  

发微子客游四方无所适从既倦游乃﨑岖邅回造于中都观土木之妙冠葢之富炜煜焕烂心骇神悸瞁防而不敢进于是夷犹于通衢彷徨不知所届适遭行流先生目而招之执其袪局局然叹曰观子之貌神采不定状若失守岂非蔽席隐茅未游乎广厦诛草鉏棘未撷乎兰防被褐怀緼未曳乎绮縠微邦陋邑未覩乎雄藩大都者乎发微子姡然有赧色曰臣翺翔乎天下东欲究扶桑西欲穷虞渊南欲尽反户壮欲彻幽都所谓天子之都则未尝历焉今先生讯我诚有是也然观先生类辩士其言似能碎昆仑而结溟渤镂混沌而形罔象试移此辩原此汴都可乎臣固不敏谨愿承敎先生笑曰客知我哉于是申喙据牀虚徐而言曰噫子独不闻之欤今天下混一四海为家令走絶徼地掩鬼区惟是日月所防隂阳之中据要总殊掲键制枢拱卫环周共安乗舆而此汴都禹画为豫周封郑地觜觿临而上直实沈分以为次推蓬泽之固境昔合縻之所至芒砀涣涡截其面金隄玉渠累其脊雷夏灉沮绕其胁累邱訾娄夹其腋梁周帝据而糜沸汉唐尹统而寜一故此王国袭故不徙恢圻甸域尊崇天体司徒制其畿疆职方辨其土地前千官而防朝后百族而为市分疆十同提封万井舟车之所辐辏方物之所灌输宏基融而壮址植九鼎立而四岳位仰营域而体极立土圭而测晷蜀险汉坌荆惑闽鄙惟此中峙不首不尾限而不迫华而不侈环睎睋于郡县如岣嵝之迤逦观其高城万雉埤堄鳞接缭如长云之方舒屹若崇山之防坤灵因赑屃而局蹐土怪畏榨压而妥贴靡胥不可缒而登爵鼠不可噣而穴利过百二险逾四塞鄙秦人之践华陋荆州之却月倾捷步与超足矧蹒跚与蹩躠阚城为门二十有九琼扉涂丹金墉镂兽列兵连卒呵夜警昼异物不入诡邪必究城中则有东西之阡南北之陌其衢四达其涂九轨车不理轚互人不争险易剧骖崇期荡夷如砥雨毕而除粪夷茀秽行者不驰而安步遗者恶拾而恣弃跨虹梁以除病涉列佳木以安况瘁殊异羊肠之诘曲或踠蹏而折轊顾中国之阛阓丛赀币而为市议轻重以奠贾正行列而平肆竭五都之环富备九州之货贿何朝满而夕除葢趋赢而去匮萃驵侩于五均扰贩夫于百隧次先后而置叙迁有无而化滞抑彊贾之乗时摧素封之専利售无诡物陈无窳器欲商贾之阜通乃有廛而不税消卓郑猗陶之殖货禁乗坚防肥之拟贵道无游食以无为矧敢婆娑而为戏其中则有安邑之枣江陵之橘陈夏之漆齐鲁之麻姜桂藳谷丝帛布缕鲐鮆鲰鲍酿盐醯豉或居肆以鼓鑪槖或鼓刀以屠狗彘又有医无闾之珣玕防稽之竹箭华山之金石梁山之犀象霍山之珠玉幽都之筋角赤山之文皮与夫沈沙栖陆异域所至殊形妙状目不给视无所不有不可殚纪若夫帝居安丽人所未闻南有宣徳北有拱辰延亘五里百司云屯两观门峙而竦立罘罳遐望而相吞天河羣神之阙紫微太一之宫拟法象于穹昊敞闾阎而居至尊朴桷不斲素题不枅上圆下方制为明堂告朔朝历颁宣宪章谓之太庙则其中可以叙昭穆谓之灵台则其高可以观氛祥后宫则无非员无录之女佞幸滑稽之臣陋甘泉于楚宫缪延夀与阿房信无益于治道徒竭民而怠荒故今上林仙籞不闻乎鸣跸瓴甋岁久而苔苍其西则有宝阁灵沼巍峩泛滟缭以重垣防以回堤云屋连簃琼栏压墀池水则溶溶沄沄洋洋湜湜涵潣滉瀁潇防浩溔微风过之则澜泦瀺灂漫散洄淀潗防涟漪大风过之则汨涌湁潗防湢防掀鼓渼溢不见津灖舞櫩景以断续漾金碧而陆离恍湡浯与方壶帝令鬼凿而神移其中则有菰蒻萑芦菡萏莲葭薲苹蘮茹其鱼则有鳣鲤鯋鮀鮅鰋鮧鲂鳟鳛鰝鳜鯞王鲔科斗魁陆鼃鼍鼈蜃含螀巨螯容与相羊荫藻依蒲其鸟则有鹎鷞鹈鹕鵞鹭鳬鹥防防鶤鴸鹇鹤鸧鹒楚雀鹤防挥霍防防雥雥羣□孴啄其木则有檆槚栟棢楩枏栴枞棂橒槟榔柘桑杨梓杞豫章句科扶疏蔽芾竦寻集弱椅施拏枝刺条修榦蟠根矫躩鳞□其下则有申叶兰茝芸芝荃荪发布丝匀馥郁清芬其气袭人上方欲与百姓同乐大开苑圃凡黄屋之所息銮辂之所驻皆得穷观而极赏命有司无得弹劾也于时则有絶世之巧凝神之技悦人耳目使人忘疲是故宫旋室浮舰移也蛟螭蜿蜒千桡渡也虓虎防防角觝戏也星流电掣弄丸而挥劒也鸾悲凤鸣纤丽歌也鸿惊燕居绰约舞也霆震雷动钧天作也犇骉防驋羣马闯也□輷□万车辙也洒天翳日扬也杭山荡海欢声同而和气浃也震委蛇而唬罔象出鲛人而舞冯夷者潜灵幽怪助喜乐也若乃丰廪贯廥既多且富永丰万盈广储折中顺成富国星列而棊布其中则有元山之禾清流之稻中原之菽利高之黍利下之稌有虋有芑有秠有秬千箱所运亿廪所露邑既伙而委积食不给而红腐如坻如京如冈如阜野无菜色沟无捐瘠攟拾狼戾足以厌鳏夫与寡妇备凶旱之乏絶则有九年之预又将敦本而劝稼开帝借之千畞良农世业异物不覩播百谷而克敏应三时而就绪蹠镈铠哄灌畷雨霔孰任其力侯彊侯以千耦其耘不怒自力疏遫其理稂莠不植奄观坚皁与与薿薿沟塍畹畦亘万里而连绎丑恶不毛硗陿荒瘠化为好畤转名不易惟彼汴水贯城为渠并洛而趋昔在隋叶禩丁大业欲为流连之乐行幸之游故凿池导水南抵乎扬州生民力尽于畚锸膏血与水而争流凤艒徒见于载籍玉骨已朽于高邱顾资治世以为利迄今杭筏而浮舟桃花涨竹箭比驶汹涌淈防防渱沸澅揈防嶏岸湱瀥迅迈匪江匪海而朝夕舞乎滂湃掀万石之巨□比坳堂之一芥舵艣不时而相值篙师鼯拱而俟败智者不敢睥睨而兴作緜千禩而为害岂积患切病待圣人而后除邪厥有建议导河通洛引宜禾之清源塞擘华之浑浊蹙广堤而节暴纡直行而杀虐其流舒舒经炎凉而靡涸于是自淮而南邦国之所仰百姓之所输金谷财帛岁时常调舳舻相衔千里不絶越舲呉艚官艘贾舶闽讴楚语风帆雨楫聮翩方载钲鼓镗鎝人安以舒国赋应节若夫连营百将带甲万伍控贯石动以千数其营则龙卫神勇飞山雄武奉节拱圣忠靖宣效吐泽金吾掷飏万胜渤海广备云骑武肃材能蹶张力能挟辀投石超距索铁伸钩水执鼋鼍陆拘罴貅异党之寇大邦之讐电鸷雷击莫不系累而为囚于是训以鹳鵞鱼丽之形格敌击刺之法剖微中虱贯牢彻札挥铊掷□举无虚发人则便捷器则犀利金角丹漆脂胶竹木以时取之遴弃恶弱割蛟革以连函剫兕觡以为弭剸鱼服以怀锷百工备尽锃磨锲削其成鉴钢而鋹鏸植之霜凝而电烁故有彊冲劲弩云梯防车修锻延鏦铦戈兊殳繁弱之弓肃慎之矢谿子之弩夫差之甲蛇之旐鸟隼之旟军事蚤正用戒不虞其次则有文昌之府分省为三列寺为九殊监为五左选为文右选为武曰三十房二百余案二十四部黜隋之陋更唐之故补弊完罅剔巧焚蠧人伙地溥事若织组滋广莫治亹亹成蛊纤弱不除将胜戕斧虽离娄之明目迷簿书而莫覩豪胥倚文以鬻狱庸吏瘝官而受侮各怀苟且以逃责孰肯长虑而却顾官有隐事国有遗利纷讼牍于庭所絷累囚于囹圄此浮彼沈甲可乙否操私议而轧沕各矛盾而龃龉于是合千司之离散俨星罗于一宇千梁负栋万楹镇础诛乔松以为煤空奥山而劚楮官有常员取雄材伟器者以充其数上维下制前按后覆譬如长蛇扶其脊膂而首尾皆赴阖户而议飞檄乎房闼应荅乎秦楚披荒榛而成径绎防防而得绪崇善废丑平险除秽纤悉不遗乎一羽于是宣其成式变乱易守者刑之所取贻之后昆永世作矩至若儒宫千楹首善四方勾襟逢掖裒衣博带盈仞乎其中士之匿华铲采者莫不拂巾衽褐弹冠结绶空岩穴之幽邃出郡国之遐陋南金象齿文旄羽翮世所罕见者皆倾囊鼓箧罗列而愿售咸能湛泳乎道实沛然攻坚而大叩先斯时也皇帝悼道术之沈郁患诂训之荒缪诸子腾躙而相角羣贤骀荡而莫守党同伐异此妍彼丑挈俗学之芜秽诋淫辞而击掊灭□突之荧烛仰天庭而覩昼同源共贯开天发蔀于是俊髦并作贤才自厉造门闱而臻壸奥骋辞源而驰辩囿术蓺之场仁义之薮温风扇和儒林发秀宸眷优渥皇辞结纠荣名之所作庆赏之所诱应感而格驹行雉呴磨钝为利培薄为厚魁梧卓行锋露颖不驱而自就复有佩玉之音笾豆之容弦歌之声盈耳而溢目错陈而交奏焕烂乎唐虞之日雍容乎洙泗之风夸百圣而再讲旷千载而复觏又有律学以议刑制算学以穷九九舞象以道幼稚乐徳乐语以敎世胄成材茂徳随所取而咸有若夫防圣之宫是为原庙其制则般输之所作其材则匠石之所抡万指举筑千夫运斤挥汗防雾吁气如云鼛鼓弗胜靡有谂勤赫赫大宇有若山涌而嶙峋下盘黄垆上赴北辰蕊珠广寒黄帝之宫荣光休气朣胧往来葱葱郁郁而氤氲其内则檐橑榱题杗槛楹栭閍拱闱闼屏宇□阍耸张矫踞龙征虎蹲延楼跨空甬道接陈黝垩备昈灿烂诡文菱阿芙蕖之流漫惊波回连之瀷淢飞仙降真之缥缈翔鹓鶠之地必出竒土无藏珍球琳琅玕璠璵瑶琨流黄丹砂玳瑁翡翠垂棘之璧照夜之蠙鹄象觷角剒犀剫玉锲刻雕镂其妙无伦焜煌焕赫璀错辉映繁星有烂彤霞互照轩庑所绘功臣硕辅书太常而铭鼎彞者环列而趋造龙章凤姿瑰形玮貌文有伊周武有方召犹如謇谔以立朝图寜社稷指斥利害踟蹰四顾而不挠其殿则有天元太始皇武俪极大定辉徳熙文衍庆美成继仁治隆之名重瞳隆准天日炳明皇帝步送百僚拜迎九卿三公挟辀扶衡仪仗卫士填郛溢城于时黔首飙集百作皆停地震岳移波翻海倾足不得旋耳不得听神既安止穷闾微巷惟闻咨嗟叹异之声于是山罍房俎牺樽竹篚践列于两楹瞽史陈辞宰祝行牲案刍豢之肥臞视物色之犂骍登降祼献百礼具成至于天运载周甲子新历受朝万方大庆新辟于时再鼓声絶按矟收镝俨三卫与五仗森戈矛与殳防探平明而传防趣校尉而唱籍千官鹜列以就次然后奏中严外辨也撞黄钟以啓乐合羽扇以如翼佽飞道驾以临座千牛环帝而屏息炉烟既升宝符奠瑞聆干安之妙音仰天顔而可观羌夷束发而蹈舞象胥通隔而传译宣表章以上闻奏灵物之充斥羣臣乃进万年之觞上南山之夀太尉升奠尚食酌酒乐有嘉禾灵芝和安庆云舞有天下大定盛徳升闻饮食衎衎燔炙芬芬威仪孔摄而中度笑语不哗而有文故无族谭错立之洞众躐广布武之纷纭葢天子以四海为宅有百姓而善羣廷内不洒埽而行礼则天下云扰而丝棼故受玉而惰知晋恵之将卒执币以傲知若敖之不存闻乐而走者为金奏之下作虽美不食者为牺象之出门赋湛露彤弓而武子不敢荅奏肆夏大明而穆子不敢闻葢礼乐之一缺则示乱而昭昏是以宣王享士责以殽烝而刑三晋之法高祖因叔孙之制而知为帝之尊岂治朝之礼物尚或展翳而沈湮此所以举坠典而定彝伦者也其乐则有咸池承云九韶六英采齐肆夏箫韶九成神农之瑟伏羲之琴倕氏之钟无句之磬铿铿锽锽和气薰蒸于以致祖考之格于以广先王之声昔王道既弱淳风变浇乐器遭郑卫而毁蒙瞽适秦楚而逃朝廷慢金石之雅正诸侯爱歌管之敖嘈文侯聴淫声而忘倦桓公受齐乐而辍朝季子始无讥于郐仲尼乃忘味于韶故使制度无考中声寖消非细则摦非庳则高惟今也求器得耕野之尺吹律有听凤之箫或洒或离或鼖或毊或镛或栈或防或筊众器俱举八音孔调鸑鷟离丹穴而来集鸣嗈喈而舞修防又有宾旅巴渝之舞杰佅狄鞮之倡逺人面内而进跋逾山海而梯航故纳之庙者周公所以广鲁观之庭者安帝所以喜其来王若其四方之珍以时修职取竭天产发穷人迹砥其逺迩陈之艺极厥材竹木厥货贝厥币锦绣厥服絺绤斿贡羽毛祀贡祭物嫔贡丝枲物贡所出器贡金锡砺砥砮丹鈆松怪石惟金三品惟土五色泗滨浮磬羽畎夏翟龙马千里神茅三脊方箱椭棐肆陈乎殿陛丰苞广匮亟传乎骑驿连樯结轨川咽涂塞邪许终岁而不息至于羌氐僰翟儋耳雕□兽居鸟语之国皆望日而趋累载而至怀名琛拽驯兽以致于阙下者旁午乃有帛防罽兰千细布水精琉璃轲虫蚌珠宝鉴洞胆神犀照浦山经所不记齐谐所不覩者如粪如壤軨积乎内府或致白雉于越裳或得巨獒于西旅非威灵之遐畅孰能出瑰竒于深阻葢徼外能率夹种来以修好则中土当有圣人出而寜宇然皇帝不宝逺物不尚殊观抵金于嶃岩之山沈玉于五湖之川洞□之劒乃入骑士之鞘齧膝之马或服鼓车之辕至于乾象表贶坤维荐祉灵物仍降嘉生屡起晕适背鐍虹蜺抱珥鸣星陨石怪飙变气垂白鲐背者不知有之况能言孺倪岂独此而已也复有穹负图龙马载文汾阳之鼎函徳之芝肉角之兽箫声之禽同颖之禾依生之谷游郊栖庭充畦冒畤非烟非云萧索轮囷映带乎阙角慈蔚乎城垒鸷鸟不攫猛兽不噬应图合牒穷祥极瑞史不絶书岁有可纪发微子于是言曰国家之有若是欤意者先生快意于吻舌而及此邪先生曰国家之盛乌可究悉虽有注河之辩折角之口终日危坐扺掌而谈犹不能既其万一此特汴都之治迹耳子亦知夫所以守此汴都之术古昔之所以兴亡者乎客曰愿闻之先生曰繄此寰宇代狭代广更张更弛黄帝都涿鹿而是为幽州少昊都穷桑乃今鲁地伏羲都陈帝喾都亳尧都平阳乃若昊天而授人时舜都蒲坂乃觐羣后而辑五瑞公刘处豳而兆王业之所始太王徙邠者以避狄人之所利文王作酆方防难而称仁武王治镐复戎衣而致乂葢周有天下三百余年而刑措不用及其衰也亦三百余年而五霸更起星离豆割各据谷兵以専列彊侯胁带于弱国不领人君之经费天下日蹙而日裂中国所有者无几当时权谋为上雌雄相噬孰有长距孰有利觜兵孰先选粮孰夙峙孰有翘闗之卒孰有凭轼之士孰有素徳孰有彊倚孰欲报恵孰欲雪耻或奉下邑以赂讐或举连城而易器骸骨布野甲胄生蚁肘血丹轮马鞌销髀势成莫格国墟人鬼噫彼土宇凡几吞而几夺几完而几弛秦中形势之国加兵诸侯如高屋之建瓴水神皋天邑以先得者为上计其他或左据函谷右界襃斜号为百二之都东有成皋西有崤渑定为王者之里以至置舂陵之侠客兴泗上之健吏扼襟控咽屏藩表里名城池为金汤役诸侯如奴隶拓境斥地蹂躙荒裔东包蟠木西卷流沙北绕幽陵南裹交趾厥后席治滋永泰心益侈或慢守以啓戎或朋淫而招宄横调无艺而垂竭游役不时而就毙卢令日纵而不绁鹭翿厌观而常值睚眦则覆尸而流血愉悦则结缨而佩璲粉墨杂糅贤才逆曳肿微而窃肉食贼臣回穴而图大器郡国制节侯伯方轨或为大尾而不掉或为重膇而屡疐室有丹楹城有百雉朝廷无用于扬燎冠冕不杌于执防天维披裂地轴杌棿羣生防而殄瘁虽有城池周以邓林萦以天汉曳辇可以涉崇巘设泭可以济深水故武侯浮西河而下自哆其地而进戒于呉起葢秕政肆于庙堂之上则敌国起于萧墙之里奚问左孟门而右太行左洞庭而右彭蠡发微子曰天命有徳主此四方如辐之拱毂如桷之防极其硈巩者天与之昌其辟砢者天与之亡且非易之所能坏亦非险之所能藏非愚之所能弱亦非贤之所能彊故将吞楚也白蛇首断于大泽将继刘也雄雉先雊于南阳龙漦出椟而檿弧隐亡周之语蓐收袭门而天帝贻刑虢之殃人力地利信不能偃植而支仆而皆听乎彼苍故鲸鲵防解决一死于吻血兕虎□□践巍岳为平冈蹂生灵如塌块簸天下如扬糠其败也抉目而扸骨其成也顶冕而垂裳由此观之土地足以均沛泽而施灵光而巳易险非所较贤否亦未可议也先生曰以易险非所较者固已乖矣以贤否非议者乌乎可哉客不闻王公设险以守其国有徳则昌者乎地欲得险势欲参徳迫隘卑陋则无以容万乗之扈从供百司之廪饩据守偏隅则无以限四方之贡职平道里之逺迩膴原申区割宅制里走八极而奔走正南面而负扆举天下于康逵力士防而不敢取贪夫汗缩不敢睨者恃徳之险也襟冯终南太华之固背负清渭浊河之注搤人之吭而拊人之脊一日有变而万卒立具然而布衣可以窥隙而试勇匹夫可以争衡而号呼被天府之衍沃适为人而保聚此以地为险者也地严徳畅然后为神造之域天设之阻大哉炎宋帝眷所瞩而此汴都百嘉所毓前无湍激旋渊吕梁之絶流后无太行石洞飞狐句望浚深之岩谷丰乐和易殊异四方之俗兵甲士徒之须好赐匪颁之用庙郊社稷百神之祀天子奉养羣臣稍廪之费以至五谷六牲鱼鼈鸟兽阖国门而取足甲不解累刃不离韣秉越匈奴而单于奔幕抗旌西僰而冉駹恺伏南夷散徒党而入质朝鲜畏菹醢而修睦解编发而顶文弁削左衽而曳华服逆节踯躅而取祸者折简呼之而就戮眈眈帝居如森鍉利镞之外向死士逡巡而莫触仁风冒于海隅颂声溢乎家塾伊昔天下阽危王猷失度皇纲解纽嗥豺当路帝怀宝历未知所付可受方国莫越艺祖图纬协期讴谣扇孺赤子云望而风靡英雄螽趯而蝇附玉帛骏奔者万国冠冕充塞乎寰宇絶塞税铠而免防障垒熄而摧橹拜槛神威有此万旅奕世载徳蔑闻过举发栉禾耨子携稚哺击果懋穂拔恶鉴妩鈋觚角之碜刻刜欃枪而牧圉爰暨皇帝粉饰朴质称量纤钜锽锽奏庙之金玉璨璨夹楹之簠簋训典严密财本丰阜刑罚纠防布施优裕田有愿耕之农市有愿藏之贾草窃还业而敛迹大道四通而不车续马连千百为羣肩舆捆载前却而后跙搏壤歌咢者万井未闻欭嚘而告瘉虽立壝为界其谁敢防膊以批捭况此汴都者乎抑又有天下之壮客未尝覩其奥也且宋之初营是都也上睇天时下度地制中应人欲测以圣智建以皇极基以贤杰限以法士坦以大师屏以大邦扞以公侯城以宗子以义为路以礼为门键钥以柄开阖以权埽除以政周裹以恩乃立室家以安吾君有庭其桓社稷臣也有梴其桷众材防也有闱孔张通厥明也有牖孔阳达厥聪也其槛如衡前有凭也其壁如削后有据也其陛则崇止陵践也其极则隆帝居中也邑都既周宫室既成于是上意自足乃驾六龙乗徳舆光警跸由黄道驰骋乎书林下观乎学海百姓欣跃莫不从属车之尘而前迈妙技皆作见者胆碎乃使力士提挈乎阴阳搏捖乎刚柔应乎成器方圆微硕或粉或由随意所裁上方咀嚼乎道味斟酌乎圣泽而意犹未快又欲浮槎而上穷日月之盈昃寻天潢之流派操执北斗之柄按行二十八星之次夺雷公之枹收风伯之韝一瞬之间而甘泽霈囚孛彗于幽狱敷景云而黯霭统摄阴机与帝唯诺而无阂如此淫乐者十有七年疲而不止谏而不改吾不知天王之用心但闻夫童子之歌曰孰为我巳孰厘我载茫茫九有莫知其界客乃覤覤然惊拳拳然谢曰非先生无以刮吾之蒙药吾之聩臣不能究皇帝之盛徳谨再拜而退  

## 御定历代赋汇卷三十四  

都邑  

广汴赋【`有序　　　　　　　　宋`】李长民  

臣窃惟皇宋艺祖受命奠都于大梁于今垂二百载列圣相承増饰崇丽煌煌乎天子之宅栋宇以来未之有也昔在元丰中太学生周邦彦尝草汴都赋奏御神考遂托国势之重传播士林然其所纪述大率略而未备若乃比嵗以来宫室轮奂之美礼乐声容之华则又有所未及臣愚不才出入都城十年于兹矣耳目所闻见亦麤得梗槩辄鼓舞阴阳以鸣国家之盛因改前赋而推广焉始则本制作之盛者分方维而第之中以帝室皇居之奥任贤使能之效而终之以持守冀备一览之末为赋曰  

有博古先生自下国而逰上京遇大梁公子于路相与问答倾盖如故因纵言至于都邑先生乃援古而证之  

曰我闻在昔受命帝王继天而作首定厥都用植诸夏之根本肇隆亿载之规模若乃贲饰恢宏之美槩见于书经营先后之次备载于礼宅中图大则有姬公之明训权宜拓制则自萧公而经始余不敢高谭羲皇逺举夏商试即周而陈之二华对峙八川交注襃斜陇首之攸届函谷二崤之并据此宗周所都或假山河之险固汉高因之而啓帝祚焉孟津后达大谷前通导以伊洛瀍涧之泽控以成皋广武之冲此成周所都适当天地之正中光武因之而成帝功焉毕昴之次河冀之津风俗渐乎虞夏疆域连乎齐秦魏都之爽垲信无伦也衡岳镇野龙川带坰列戈船于三江储戎车于石城吴都之雄壮信足称也接壤卭筰通商滇僰地蕃竹木之产民厌稻鱼之食蜀都之富饶信无敌也凡兹都邑之盛实丽美而争雄旁睨而论虽辩若炙輠继日而莫能穷公子闻之始若眙已而哂曰先生于古诚博矣孰若我目覩汴都之伟观乎顾其所以设险则道徳之藩仁义之垣岂独依于山川所以建中则皇极在上九畴咸若岂必宅于河洛其爽垲也有如上帝清都神人五城轶人寰之尘极天下之髙明其雄壮也有如勾陈羽林天兵四拱威震则万物伏怒刑则四夷竦其富饶也有如海含地负深厚莫测追鱼丽之盛多迈驺虞之蕃殖彼两汉之杂霸虽仍乎周家之旧墟三国之鼎峙虽临乎一方之都防举而论之于今日正犹拳石涓水欲与五岳四渎之比拟所谓谈何容易先生曰余生长太平和气中亦既有日而处于蓬茨之下无有逰观广览之益骤来神州恍然自失目虽骇乎阙庭楼观之丽而未悉其制作之意耳虽熟乎声明文物之英而未究其礼乐之情子年在英妙博闻强记幸为我索言之公子曰仆实不敏切闻先进有言昔自唐室不竞王纲浸圯陵夷五季纷纶四纪上帝悯斯民之涂炭眷求一人作之君师肆我艺祖应天顺人出御昌期若时众大之居实古大梁之域在汉则郡以陈留而命名在唐则军以宣武而分额考其地望虽卓荦乎诸夏而川流休气犹盘礴而郁积时乎有待世孰能测洎梁祖之有作始建都而画圻匪梁人之能谋天实启之匪天私于有梁实兆宋基观夫分野之次舍则房心腾其辉实沈寄其曜仰星躔之有赫直皇居而久照察夫土脉之丰衍则髙者磊砢下者坟垆廓坡陀之嵦泽极灌溉之膏腴语地形之髙兮则自泗而西涉川上历濉阳遂东至于通津冈阜隠辚烟云飞屯其上郁律势与天连语汴渠之驶兮则自巩而东达时门抵宣泽障洪河之浊流导温洛之和液中贯都城偃若云霓泝湍悍而不穷上接云汉之无倪语雉堞之固则伟拔金墉缭以汤池仰宪太防之象屹临赤县之畿语郊闉之壮则密拱中宸髙映四野掲华榜以干霄谨严更而警夜维是都之建也虽自于梁逮艺祖而始兴至髙宗而浸昌列圣相承洎于今日当国家之闲暇肆乗时而增葺遂跨三都越两京拟二周而抗衡数其南则神霄之府上应南极伟殊祥之创见恍防妙之难测嵗在丁酉大阐真机用端命于玉帝而彰信于羣黎爰设定命之符妙以虫鱼之篆继乾元之用九参八寳而垂范乃严像设祗奉兹宫俨一殿以居上总诸天而位中灵地上嫔列于西仙伯天辅列于东谔谔羣卿峩冠景从往往名在丹台而身为世辅像图孔肖从先攸序辟金堂启玉室骇寳轮之飞动森鸾仗之纷饰其侧乃有元命之殿实总位于众福本始载叶蒇礼惟穆罄华封请祝之诚效天保无疆之卜若其阳徳之建咸秩火神于赫荧惑厥位惟尊次曰大火时谓大辰配曰阏伯以序而陈原夫帝业之创自于宋地葢乗是徳而王天下饰之灵鉟赤文婀娜举以示众遂定区夏岂必赤伏合信于鄗南之亭岂必神母告符于丰西之夜主上承纪奉祀致严审辰出戍入之度有视慈礼明之占遂维五帝之象夏体重离而面南谐祉声于乐府验朱草于灵篇火得其性景贶昭然瞻彼煌煌位在南端历太防以受制避心星而载还相我昌运于千万年出南薰望春坛隐若天高浑若天圆钦祡于兹佥曰称焉先是有司循国旧贯明宫斋庐悉取缯缦后洎绍圣端诚攸建精意孔昭礼文弥粲主上改元之初载辛巳长至始亲郊见逮至癸巳之嵗盖四举兹礼矣申敕春官益严祀事于是规法三代祭器肇新躬秉圭天道是循百官显相斋戒惟寅帝登玉辂皇衢载遵已而日景晏温天真降临衣冠幢节之辉映防仗辇辂之参差岂徒若见于渭阳而接拜于天门仰重瞳之四瞩耸羣目而动心乃辟琳馆掲号迎真用伸昭报以福斯民度玉津抵天田王者之借厥畞惟千上春展事务崇吉蠲于时农祥晨正东作是先载黛耜于玉辂敞云幄于绀坛葱犗驯服于广阼之侧青旗晻霭于黄麾之间帝御思文饬躬祷专屈帝尊以秉耒动天步而降轩三推告毕贵贱以班遂播青箱之嘉种以成高廪之丰年然后获之秷秷瑞禾是郊庙明堂之大享亲奉粢盛以致告岂惟率天下之农而敦本盖时劝天下之养而致孝层台岧荛上观昭囘厥基孔固下镇地维仪象一新于焉具设上下互映俯仰并察天体斯着辰曜斯列鼇云上承金虬四匝璿玑玉衡之制兼冯相保章之法陋灵台铜浑之规斥周髀宣夜之説于以观星则进退伏见不失于正于以观云则分至啓闭各得其应以钟律则清浊之均协以晷景则长短之度称遂与天地合其徳日月合其明休征既効丛祥并膺至若秘书之建典籍是藏法西昆之玉府萃东壁之灵光凡防言大义之渊源秘箓幽经之浩博贯九流包七略四部星分万卷绮错犀轴牙签煇燿有烁金匮石室载严封钥或资讨论则分隶于三馆或备奏御则防粹于秘阁以至字画所传则妙极六书巧穷八体有文鸟迹之象有鳯翥龙腾之势真伪既辨众美斯备图画所载则三祖余范七圣妙迹列名马于曹韩览古松于韦毕繄絶艺之入神骇众观而动色肇建古文宏琏丰敞择一时之英髦命于焉而养天下歆艳不啻登瀛洲而隠藏室名卿钜公由此涂出若夫龙津所在大辟贤闗作庇寒士今逾百年勒丰碑以正文字之讹建华构以阁载籍之传其中则鼎新大成之庭寅奉宣圣之祀象肖尼山制侔阙里其配享也惟颜孟之亚圣其从祀也多邹鲁之儒士俨威仪之若存肃衣裳而有伟至于庠序学校之教也首善于京自熈丰始乃详备讲説谨严课诵规绳以励其行舍选以作其气发挥诗书之奥顿革声律之敝尔乃采芑新田育莪中沚人材于此乎辈出圣道因之而不坠其西则用建原庙近仿元丰伻图程度罔或不同朱甍相望而特起缥垣对峙而比崇界以驰道之广临乎魏阙之雄祥烟瑞霭焕烂防茏大明以奉神考重光以奉哲宗父子之亲弥笃兄弟之义弥隆届四孟之改律感节物于春冬怆衣冠之出游轸羮墙于帝衷既进祠于东宫之七殿御洁诚以致恭想睟容之如在备享献而肃雝参以时王之礼肆浸盛乎威容饬兹惟谨稽首拜颙牙盘或荐玉馔惟充有飶其香斋诚黙通顾灵心之响荅宜福祚之延洪乃若中台所寄众务泉薮象应乎文昌运侔乎北斗四方利害于是乎上达二省政令于是乎下究爰即西南亢爽之所度宏基而易旧太社为之向西掖直其后形胜潭潭不侈不陋列屋前分是为六部自吏洎工位于左自户洎刑位于右公庭肃若百吏辐辏于是纠以虞舜黜陟之公辅以周公训迪之悉黠胥不能措其奸慢吏不能逃其责秩秩乎天地四时之聨各率属而分职有伦有要有典有则用能效臂指之相应总纪纲而并饬至如天府之雄统以京尹民物浩穰于三辅之墟聚邑列布于千里之轸风俗枢机教化原本当府庭之既徙肇分曹而务谨职业斯励名实斯允爰择拨烦之才俾长治于尔寮南司之俗坐革循讼之积原庙之近人无棰楚之喧嚣遭承平之日久匪弹压之是务皇仁如天万物覆露矧兹辇毂之下日薰陶而餍饫不得巳而用刑每哀矜于梏拲日无滞讼嵗无留狱贯索之象既虚圜扉之草斯鞠巍巍乎帝王之极功颂声作而民和睦尔乃背宜秋出城阿神池灵沼相直匪赊象苑囿之非一聚众芳而骈罗神木千嵗而不雕仙卉四时而常花宗生族茂厥类实多当青鸟之司扉开条风之妍暖命啬夫而啓禁纵都人而防览吾皇践祚之五载六飞始御于苑门盖将顺民心之所乐达余阳于暮春指金明而驻跸观曼衍之星陈兰桡飞动防仗缤纷帝曰斯乐予何敢专遂践琼林宴寳津零湛露于九重均禊饮于羣臣先朝之遵故事张大侯以示民于以戒不虞于平世励武志而弥勤其北则营坛再成亶为方丘竚柔祗之歆飨故坤舆之是侔考一代合祭之失实千载循袭之尤敦牂比至旷典聿修帝躬临乎泽中即阴位而类求配以烈祖之尊侑以岳渎之俦乃奠黄琮震于神休乃奏函中格彼至幽澄宿氛而不雨畅协气以横流顾瞻空际密迩灵斿有持戈者有执防者有质若兽者有喙若舄者地之百灵秘怪感帝徳而来游景光为之烛曜祥云为之飞浮侍卫骇愕莫测其由裒时之对上轨成周岂若汉祠后皇徒歌乎物发冀州至其棣萼之庭建葢示优于同气主上钦承永泰之基益隆则友之义兢兢业业欲偕追述之志永绍裕陵垂法万世载因心以抚存肆匹休于棠棣爵以真王之封陟以上公之位褒以两镇之节厚以三钱之赐俾遂安其居宇咸克保乎富贵何愧建初嵗之入丰也每嵗时之衎乐俨雁齿而密侍和乐且湛靡拘堂陛笑言之适无间劝侑之勤有继饮酒之饫既翕既醉何愧花萼之盛也乙未之春龙翔效瑞脊令来集数以万计嘉首尾之胥应感昆弟之是类洒宸翰以体物用阐明乎至意若乃帝假有家明内齐外自天申命本支昌炽考祥罴之应梦演庆源而毓粹蔼螽斯蛰蛰之众假乐皇皇之懿受祉而施于孙子既侔乎周王多男而授之职又合乎尧帝肇正元嗣于春宫申眷后王而加惠冠礼荐行三加攸次诏以成人之道载隆出阁之制卜吉壤以图居惟宫隅之是迩标蕃衍之美名彰我家之盛事顾起处之获宁信皇慈之曲被于此宾师友简僚吏习礼节讲儒艺日奉朝着克勤无怠拳拳乎上承忠孝之训而臣子之义备至若宗正著录枝派实繁上及曽高下及曽分宅广睦恩义两敦第族属之疎戚班秩禄以惟均逺则襃崇艺祖之胄近则加厚濮邸之孙配天其泽同姓悉沾歌湛露咏行苇戒杕杜鄙葛藟考亲亲于伐木继振振于麟趾于赫帝命属籍是典皇宗取则率遵绳检嵗月薰陶朝夕渐染蔼蔼宾兴之才擢儒科而登仕版时则有清静如辟疆忠精如更生文若东阿勇若任城莫不激昂自奋腾实飞声于是参亲疎而两用冀羽仪于王国遂壮周家之藩屏固汉宗之磐石若夫由朱雀以纵观下天汉而北望千门万户并将有伉言观其阳则仍宣徳之旧称定五门而改创其始也宪娵觜摹大壮揆吉日命大匠庶民子来则靡烦于鼛鼓瓌材山积则又疑于神贶其上则藻色丽乎方井云气萃乎修楣跃水波乎柏栋列绣文于兰栭罔不随色象类因木生姿穷奇极妙岂人能为若有鬼神异物阴来相之其旁则檐牙髙张栏楯周布往往雕鸾刻鳯盘兽伏虎或连拳欲立或猛据若怒或奋翼东厢或圏首西序殊形诡制见者内怖于以自中夏而布徳总八方而为极披路三条则梐柢森以相连立观两隅则罘罳俨以并饰善颂落成上下用怿言观其阴则嶤嶤北阙时谓景龙于焉采民谣于焉观民风阅夫阛阓则九市之富百廛之雄越商海贾朝盈夕充乃有犀象珠玉之珍刀布帛货之通冠带衣履之巧鱼盐果蓏之丰贸迁化居射利无穷览夫康衢则四通五达连骑方轨青槐夏荫红尘昼防乃有天姬之馆后戚之里公卿大臣之府王侯将相之第扶宫夹道若北辰之蕃卫太平既久民俗熈熙徒观夫仙倡效伎侲童逞材或寻橦走索戏豹舞罴则观者为之目或铿金击石吹竹弹丝则聴者为之意迷亦有蜀中清醥洛下黄醅蒲萄泛觞竹叶倾罍羌既醉而饱徳谓帝力何有于我哉瞻彼艮维肇崇琳阙始真天祥昈分彪列妙道由是聿兴至敎于是旁达辛卯之梦既符壬辰之运斯协外则立仁济辅正之亭行玉笥考召之法博施于民俾絶夭阏神符一出羣邪四詟馘毒治病功深效捷内则艮岳屹以神秀介亭耸以嶪天人交际之夕清供于此备设俄而玉斚自倾寳劒如掣骇雷霆之轰轰灵圉下兮杂遝逮夫应钟纪律里社开祥凡预臣子之列欲倾颂祷之诚即兹宫以效报期万寿之无疆于时演大梵希夷之旨讽太空洞之经遂颁秘箓八百聨名猗彼干维龙徳是营地直天奥上郁化清有冈连岭属之势有龙盘虎踞之形储休发祥繄我圣明惟崇饰之弥丽正土木之夸矜盖示不忘其所自为万世之式程彼汉之代邸既琐琐焉唐之兴庆又奚足称爰有瑶池波湛翠水渊渟峨方壶起蓬瀛大君戾止广殿欢腾九奏备八佾成凡左右侍宴者恍若蹑神山而游紫清戊戌之冬太一次于黄秘之廷其位在西北则临乎是宫之地于辰为阉茂适契于元命之晶诏鸠工以基迹用掲防而妥灵十神载别五福来宁至于端闱之内大庆眈眈路寝斯在有大符贶于此乎躬受有大祭祀于此而斋戒日精东承月华西对重轩三阶翕赩动彩左墄右平相与映带睨灵光犹培塿晞景福之丛芮春王正月履端匪懈庭燎有光禁漏斯艾供张既盛法物咸萃乃建招摇歘以环合蒲牢发乎轻盖正宁当阳天极是配九宾星拱垂绅委佩乐奏干安闲以韐韎上公荐寿捧觞跪拜天子万世兆民永赖其左则合宫之制高出百王上圆下方法象乎天地九筵五室经纬乎阴阳旋四序之和于四阿达八风之气于八牕渊衷黙定圣画允臧重屋告成光我家邦于以飨帝而飨亲则日卜上辛时丁肃霜乐调黄钟亨维牛羊爰熙太室恭荐馨香肆推尊于神考用严配于上苍于以视朔而布政则春朝青阳秋觐总章冬遇平朔夏宗明堂玉册以极其变内经以考其常钦授于人遂正天纲其右则徽调之阁凝严密静神鼎内藏天所保定侔郊鄏之永固笑甘泉之匪称其始祷也穷制作之妙于系表得隠逸之士于草茅一铸而就光应孔昭其始定也夜出九成不呉不敖龙变光润气明烟消惟鼎鼐之重作镇神皋数极九变彖该六爻屹然中峙増崇庙朝曰苍曰彤以奠齐楚之域曰晶曰寳以奠秦赵之郊有位东南有位西南者有位东北有位西北者分方命祭罔或不调宜乎卜世卜年过于周历永保兹器与天无极至其内朝则祥曦延和清穆顾问新臣侍列禁卫弥庆治朝则紫宸垂拱丹青有焕一日万机此为聴断厥或进拜将相号令华夷爰即文徳播告惟宜燕乐羣臣详延多士乃御集英以时蒇事又有龙图天章寳文显谟以洎徽猷五阁渠渠奉祖宗之彛训示子孙之楷模言追盘诰道契图书繄秘藏之靡怠仰圣孝之如初次则东西分台政事所防始揆而议则可否有蓍之决既审而行则出纳擅喉舌之寄于以斡旋钧轴辅成至治其在西枢掌武之庭则有将印之重军符之严尔乃运筹帷幄之中折冲樽俎之间爰戢五兵坐镇百蛮其左翰苑摛文之地则惟密旨是承徳意是导尔乃覃恩润色追风浑灏遂继东里之才允符内相之号乃若天子燕息之所也宣和秘殿翚飞跂翼宪睿思之始谋因绍圣之故迹凝芳琼兰重熙环碧轮焉奂焉光动两侧聴政之暇来游来息捜古制于鼎彛纵多能于翰墨致一凝神优入圣域爰命迩臣于焉寓直罄啓沃之丹诚庶密效乎裨益申绍纪元昭示万亿视彼元狩元鼎神爵五鳯之号讵能专美于史册至如后妃亲蚕之所也延福邃深有严金铺当春日之载阳率六宫而与俱懿筐既饰柔桑既敷鞠衣东向三采踌躇风戾川浴地温气舒然后龙精报贶瑞茧纷如五色之丝允侔乎东海八蚕之緜倍富于吴都爰献天子祭服所须由此率先天下则无斁之化斯并美于闗雎以至掖门曲榭之奥周庐徼道之肃长廊广庑之连延珍台闲馆之重复倬然在列璇题辉映虽使广延墨客众集画史曷足以纪兹区宇之盛先生闻而称赞曰汴都之美其若是乎抑何修何饰而臻此乎公子曰主上以神明资才受天眷命为天下君其所以图回宰制独运榘矱之中者愚不得而测也切仰庙堂之所先务者任贤使能而已试为子陈之若夫十室之邑必有忠信天下至广岂曰乏才观夫燕赵汝颍之奇勾吴于越之秀两蜀文雅三齐质厚以至闗东旧相之家山西名将之胄感防风云杂然入彀兹神圣之都是为英俊之躔元精于此囘复间气于此蜿蜒以言乎儒风则长者之称自汉而着以言乎世俗则文士之盛自晋而传隠逸有夷门之操文章出濉涣之间帝赉岳降运符半千商弼周翰接武差肩陋七相五公之绂冕迈杜陵韦曲之衣冠譬犹俶傥权奇素多于冀野璵璠结绿自富于荆山上乃以道观能兼收并取明明在公济济列布同寅协恭相与修辅故得朝廷清明纪纲振举威武纷纭声教布濩东渐鸭绿南洎铜柱深极沙漠逺逾羌虏陆詟水怀奔走来慕雕题反趾左袵辫发之俗愿袭于华风金革玉璞犀株象齿之贡愿献于御府于斯时也治定而五礼具焉则采周官之仪物稽曲台之典故考吉礼嘉礼之义正婚礼冠礼之序车舆旂常衣冠服制职在太常各有攸叙功成而六乐举焉则诏后防辨舞行命伶伦定律吕法太始五运之先谐中正五均之度笙镛鞉磬琴瑟祝敔职在大晟各有攸部众制备羣音叶天地应神人悦修贡敛珍应图合牒上则膏露降徳星明祥风至甘雨零下则嘉禾兴朱草生醴泉流浊河清一角五趾之兽为时而出殊本连理之木感气而荣嘉林六目之来游于沼芝田千嵗之鹤下集于庭期应召至不可殚形是宜登泰山蹑梁甫泥金检玉诞扬丕矩奏功皇天登三咸五上犹谦挹而未俞也于是亲事法宫之中斋心大庭之馆思所以持盈守成垂万世之彛宪躬执道枢卓然独断仰以顺天时俯以从人愿规模则惟宁人之指是循政事则惟元丰所行是缵其在官也絶侥幸之路汰冗滥之员奏诏者戒于倚法治民者戒于为奸其在士也纳谠言于羣试复科举于四逺保桑梓者遂孝养之心在流寓者获游学之便其在民也除苛滥之科蠲不急之务农人服田以效力穑之勤父老扶杖以聴诏书之布将使四海之内反朴还淳背伪弃末皞皞乎太古之风各安居而乐业先生闻之叹美不暇乃谓公子曰今日治效如此正臣子歌功颂徳之秋也固惟疎逺之踪名不通于朝籍虽欲抽思骋辞作为声诗少述区区之志君门九重难以自达则乙夜之览何敢冀哉因击节而歌曰丽哉神圣位九重仁天普被四海同旷然丕变还淳风金革不用囹圄空千龄亨运今适逢下七制卑三宗防臣鼓腹康衢中日逐儿童歌帝功歌毕振衣而去公子遂述其事而理之以总一赋之义焉理曰赫赫皇宋乗火徳兮奠都大梁作民极兮一祖六宗世增饰兮光明神丽观万国兮穆穆大君天所子兮粤自丛霄履帝位兮体道用神妙莫名兮立政造事亶有成兮金鼎奠邦神奸詟兮玉镇定命垂奕叶兮天地并应符瑞着兮应图合牒千百禩兮坐以受之开明堂兮三灵悦豫颂声兴兮元臣硕辅侍帝旁兮相与弼亮守太平兮连丁壬辰化道行兮己酉复元寳历昌兮天子万年躬在宥兮斯民永赖跻仁寿兮  

南都赋【`有序　　　　　　　　宋`】王仲旉  

洛阳王仲旉侍亲客于宋十有余年矣宋南都也山川城邑人物风俗禽兽草木博观而穷览麤得其凡焉因借华阳先生涣上公子为问荅以赋辞曰  

华阳先生与涣上公子步于西山之隈环于竹圃之左曰美哉邈乎土地之沃人物之伙也公子喟然叹曰先生覩斯而已独不闻往者之事欤上自五帝中接三代下讫汉唐目击而可知指陈而可喻请为先生言之于显乐国在睢之阳其地则宋其分则房夏豫周青秦砀汉梁带以黍邱之野包以阏伯之疆盟猪出其右汳水更其旁涣谷濊漼漻涞逐黄从横驰骛源分派张过乎陨石之野径乎龙邱之冈行乎钓台之渚出乎谷城之塘上接大河通于银潢下达涡泗汇于淮湘漰□喾灂淼淼洋洋□□□淑潏潏汤汤若乃历华里经汋陵乗襄坞陟贯城傍空桐而过沙随偕鸿口而升横亭伊高辛之帝子主大火而修祀鄙葛伯之仇饷猗汤征之攸始嘉防子之啓封卒继承于商氏访桐卢之两门孰世逺而难记企防城之故邑怀漆园之傲吏登北冈而逺瞰想桥公之徳懿铭三鼎而征钺曽余光之未坠仰子乔之飙驭世独尚其邱坟临绘水而徙倚诵相如之高文閟双庙之灵宇钦张许之威神忠义焕乎日月世弥久而逾新英风激于万代如想见乎其人观山川人物之旧才得其凡而畧之仆固未能详也若宫室苑囿之盛池沼台榭之广侈靡前光辉絶后惟梁孝王有足称者防愿继其说而先生自览其切焉汉有天下至文而昌九族敦序帝室以光乃命子武俾侯于梁惟梁大国城四十余北限泰山之险西界南阳之墟御备东南则九州之奥区焉广衍沃壤则天下之膏腴焉于是舍大梁之故土卜睢阳之新都傍漻城而连属起阁道以萦纡外广池洫内经郭郛陋九筵与百堵法上国之规模发小鼓以始倡下节杵而和之流乐府而度曲岂余音之独遗于是乃作曜华之宫儗阿房与林光郁正殿之蔂巍然起乎中央散彤彩而澔涆复炜炜以煌煌惊虬龙于金楹乍矫首以腾骧轩鸾翥于飞甍欲乗风而下翔历太阶之寳砌骈璧瑛与玉珰光陆离而目足几往而徜徉旁有曲室后连洞房防窱窈窕仰不见阳列方疏而散绮玉女睨而悠飏又有宴闲之馆寔曰忘忧文章灏博卓荦瑰奇者萃乎其中贡以文鹿白鹤参以渌酃细柳间以连璋沓璧缀以清管弱丝东苑望囿三百余里鵕防鹪山鹊野雉守狗戴胜鸲鹆翡翠声音相闻翱翔往来万端鳞萃不可胜纪其木则柽松梗柟秋梧柘橿欃檀木兰栟榈豫章华枫翠槐古桧朱杨云封雾锁临谷被冈其果则樝梨梬栗素柰朱樱紫枣来禽吴橘楚橙其草则蕙若兰茝蘼无荪茏杜蘅菥□江蓠芎防庭蕉耸绿阶药翻红糅以忘忧合欢之嘉植杂以避暑延夀之芳丛芬芬馥馥防蒙芃芃其竹则筼筜籦防防筠篃疎篁密篠布陇夹池檀栾蓊茸婀娜陆离露滋雪映风靡云披于是乎复道连緜亘数千步飞阁层楼动以百数一望平台与离宫瞟眇忘其何所中有百灵烟岚奇秀表以落猿之岩环以栖龙之岫既盘纡以茀郁亦映带其左右面百尺之深潭濑鸣玉之清溜升望秦之峻岭怀故闗而囘首维彼蠡台在城之西势千仞而崛起岂终日之可跻攀未半而神悸意欲下而复迷惊斗杓之頫逼颀霓鬛之下垂疑真仙之攸馆非人寰之所栖屹清泠之对峙复偃蹇以穹隆上凭范槛之峥嵘怳忽不知其几重下瞰清渊之澄澈金碧倒影乎其中旁接雁池緑净漪涟秋浪涨雨春波拍天鹤洲背其后凫渚面其前棹女讴而荡桨渔人集而叩舷水禽则有鸊鹰鳵鶂驾鵞鹭鸥鳬雏鹤子鹄侣鸿俦翱翔□载沈载浮既瀺灂而随波暂飞鸣而惊舟水草则有藨苎薠莞蒹葭蒲蒋白苹緑荇芡实莲房雨濯榦而増緑风翍华而吐芳王临是国绰有余闲思游东苑纵猎乎其间于是乗雕玉之舆驯夤褭之马纷万骑之徒骛千乗之驾服太阿之雄劒靡彩虹之珠旂鸣和鸾以玲珑翳羽盖以葳蕤安国奉辔严忌附舆扈从横出并山之隅左许少右专诸依冈为罝因川为渔奋骇百兽电激雷驱搤雄螭蹵豪猪犀犛辚麕麆轹游蠵躙駏驉矢不妄发应声而殊鋋不虚掷洞胷穿髃山殚谷尽孑然无余于是梁王弭节而还容与委蛇徘徊往来其乐未衰相与宾客复游于雁鹜之池登龙槛飞鳯盖钓锦鳞出文贝弋白鹇挂黄鹤鸧鸹下鹔鷞落薄暮日斜俛仰极乐获兽之多弋禽之众子虚之所遗西宾之所略也驰骋少怠明日乃燕于平台召相如延邹枚绮席列雕屏开脍猩唇炙豹胎酌金浆之酎觞缥玉之醅吹紫鳯之箫击灵鼍之鼓聆辽滇之歌睇巴渝之舞又有邯郸曼姬燕代丽女轻袪靓妆绰约媚妩明眸防睨色授神予于是众客皆醉頽然忘归浩歌起舞献寿考无疆之诗曰君王渊穆徳日跻闲暇游宴乐无涯愿千秋兮万嵗常与日月争光辉先生曰噫公子何谓兹邪若公子所谓重耳而轻目荣古而陋今胶以人物之陈迹炫以山川之旧经又乌覩大宋之盛乎夫大宋之开基也肇自商丘大啓土宇创洪图而遗亿代一帝统而超邃古万国被徳泽四裔畅皇武西荡巴蜀东澹海漘北指幽蓟南曜朱垠天乙七十里而兴王姬周三十世而卜宅曽何足云至于祥符之际累盛而重熙増泰山之髙禅梁父之基神祗安妥日星光辉寳符瑞应萃乎斯时于是巡方防幸亳社动天辂备法驾海夷献珍黄云覆野就见百年存问鳏寡明壹法度赦宥天下当是时也翠华回驭龙斾载扬乃睠兹土如归故乡观紫气于芒山辨白水于南阳洒翔鸾之神翰掞鸿藻之天章于是建南京陪上国首诸夏作民极对列乎浚郊相辉乎洛宅颁庆洞开归徳峻峙若阊阖之特闱连馺娑与枍指伟宫室之光明仰觚棱之神丽俭不至陋奢不逾侈旁立原庙岿防穹崇殿实有三一祖二宗显文谟而承武烈弥万祀而无穷观其英豪之域冠盖相望元勲隽老五姓实昌蹈先生之学舍溢诵声以洋洋敬郑公之硕徳仰文正之余芳俯浪宕之旧渠回伊洛之清流酾江吴之漕粟浮寳蠲之千舟若乃昭仁崇礼回鸾祥辉连阛带阓列坠通畿万商千贾鳞集羽归星布纤丽山积瑰奇来不可抑往不可羁南獠蛮而东獩貃纷大贝与明玑其军旅则棘门细柳连总百营驭以骁将厉以犀兵时以搜狝之祭阵以鱼丽之形扼一都之冲防耀万里之天声其原野则田畴弥望不可计数浸以曜渔之源被以沃壤之土举趾即云荷锄乃雨芃芃离离禾麦稷黍其亭馆内之则有流触渌波桧阴四合照碧妙峯武备道接外之则有朝雨暮云暖风残月又有玉触金镂光华防喜嘶马落帆芳草柳枝之列聨观光与望云指中天之巍阙其池沼则东西二湖□□迢迢水澄似镜波泛如潮窥驯鹭于别渚识海雁于旧桥尔乃金鱼分籥玉麟剖符辅弼耆徳侍从鸿儒镇抚东土保厘此都视先王之遗民爱风俗之安舒乗剸繁之多裕觉坐啸而有余陟高台而环望悟神意之自如临緑水而暂止疑放旷于江湖若予之所举仅知其髣髴十分未得其一隅吾子徒闻孝王之遗风旧迹不覩大宋之丰功伟烈也徒诧梁国故墟之名不知艺祖兴王之实也徒夸兔园之大雁沼之广不识原庙之尊帝宫之美也曜华故基鞠为茂草孰若都城佳气郁与云翔诸侯僭上游宴无度孰若天子巡狩动静有常珍怪之玩奇木异卉孰若农夫之庆黍稷稻梁先生之言未终公子矍然若惊惘然若醒茫然若有所失者既而幡然改曰鄙哉予乎嗟予舍近而取逺习迷而遂非其亦久矣先生博我以皇道宏我以王圻使数十年所昡曜释焉无疑仆虽不敏请终身而诵之先生于是作歌以遗焉其辞曰翼翼神都皇祖起焉煌煌巍阙真人巡焉有睟其容三殿位焉于万斯年天子明焉  

王畿千里赋　　　　　　　　【`宋`】宋　祁  

王有一统人无异归中四方而正位画千里以为畿总大众之奠居式昭民极据方来而处要以重皇威二代而还维周有制擥庶绩以图大廓多方而为卫作我上国垂诸永世以谓地非中夏无以示天子之常尊土不一圻无以待诸侯之入计尔乃测圭于地考极于天风雨之所交者道里之必均焉郊野错而回合乡遂亘而蝉聨沟封斯万疆埸且千差籍九畿定夫家于都鄙出车万乗括赋入于原田是谓辨方且非期侈廓焉天府之国巍乎王者之里爵禄命赐之供亿朝觐防同之底止不偪陋以取侮不夸矜而侈美侔江海之重润乃据上游法日月之径围用张天纪且其蛮夷面内玉帛骏奔内则百官承式外则四国于蕃化之逺者礼益广归之众者务愈繁必在制广轮于有截示极摰于羣元倍十子男大有由而御小任包甸稍卑不得以侔尊亦由天之髙帱物而无外地之厚广生而咸赖使髙而可度则寥廓何仰厚而易知则沈潜有害是用控天下以咸又极宸居而称大诗美四方之是则理乃同归史称后世之无加事诚胥防美夫周原膴膴禹画茫茫或处瘠为教或建瓴是防然皆按成事于神甸迹前谋于令王所以汉相论都首识金城之广召公相宅前知墨食之祥洪惟我朝奄有方国托宏基于天地亘长藩于道徳所以申画邦畿是用守之无极  

皇畿赋　　　　　　　　　　【`宋`】杨　侃  

有赋家者流欲驰名于当世思着咏于神州忽念前古深怀景慕诵二京于张衡览两都于班固于是辍卷意慙阁笔心伏让而谓臣请书简牍臣辞不获巳而谓之曰予读二子之赋而知两汉都邑之制宫殿之丽而未知大宋畿甸之美政化之始也予幸得职采风謡官参儒雅千里之郊圻是巡八使之轺车斯假若夫大邑名城神皋沃野画地可记濡毫可写至于宫禁之深严予未闻也都城之浩穰众所覩也是故彼述其内子言其外盖万分之举一难尽述而备载昔者唐纲不振国鼎将迁俄梁室之革命啓浚都而应天既观法于左崤右陇亦取则于西涧东瀍大矣雄图昭然圣谟谓陈留天下之冲要谓大梁海内之膏腴汉祖得之则齐楚之敌败亡相继咸就擒而即诛梁王守之则七国之师不敢西向尽为馘而为俘实王气之长在宜万世而作都也莫不广封沟设险固襄平割宋之美田戴邑裂曹之沃土滑分属邑之二城陈减太康之万户颍川之鄢陵扶沟荥阳之中牟阳武咸命落编民于州籍升地图于天府故得雄临九州陋视三辅经营历于五代法则垂于万古皇宋之受命也太祖以神武独断太宗以圣文诞敷平江表破蜀都下南越来东吴北定并汾南取荆湖是故七国之雄军诸侯之陪臣随其王公与其士民小者十郡之众大者百州之人莫不去其乡党率彼宗亲尽徙家于上国何怀土之不闻甲第星罗比屋鳞次坊无广巷市不通骑于是有出居王畿挂户县籍兴屋树业出赋供役者矣岂比夫秦选户口于咸阳汉徙豪杰于陵邑魏将实于河南驱冀民而是入也今圣上之在东宫也尊以皇储尹兹京邑视政之初民讼云集莫不察之以情伪辨之以曲直发伏禁奸亲剸繁剧既而桴鼓不鸣豪右敛迹吏不敢欺民用怀徳若乃龙楼晓出奉法谨身教民以事父也亲拜师傅降礼国储教民以事师也公退则侍讲在前出入则四宾是翼尚老尊学与民为则是时皇畿之内易俗移风以至正南面居域中由内及外化行令从是君上徳惠素立而正教早崇也若乃锐旅百营高城千雉孙武教阵呉起抚士其齐如林其猛如虎手击利劒足张彊弩跃马夺槊投石拔距入则训练出无征战身闲赏厚家有余羡是故拥彊兵卫近甸如大郡雄藩为屏为翰者且有九县天设二渠曰蔡曰汴通江防海萦畿带甸千仓是兴万庾是建杜预主计刘晏司漕何贡何输吴粳楚稻月致百万犹责其少汉之太仓积粟红腐使彼粒而计之未及我斗量之数成王之庾万箱以供未若我千艘往来运江淮而无穷是故备九年之储充六军之给当津处要山积云入者复有五邑若乃总戎者贵领专城宰邑者上应列星簿既资髙尉亦秩清率兵守戍者五镇统骑分巡者两路城隍之外游徼四布桓桓八臣是警是防郊原膴膴春草萋萋边烽不警牧马争嘶廏空万枥野散千蹄陂闲牧南沙平走西一饮空川一龁空原去如雾散来若云连地广马多古未有焉若乃任土出于民心献芹比于古俗园茄早实时果先熟重南门笋宜修竹鬻于市兮利既兼倍进于君兮恩必霑沐时或戴胜降桑蝼蝈未鸣野人登麦以先至蚕妇贡丝而已成别有襄陵之桃杨夏之柿朱樱宜于谷林丹杏出于尉氏其或阳乡千树之梨扶乐千树之栗比封千户之侯亦何让于昔日咸壤宜北乡之羊野莎美东邑之豕鱼鼈鳬鴈之盛西有陂兮万顷菱芡莲藕之美东沿堤兮百里其或仲冬之月礼尚进鲜介麋素出于逢泽狡兔复多于梁园乃命莱田于虞人选徒于司马四校毕陈六飞夙驾何千乗万骑之驰骋满四通五达之郊野西或过于圃田之薮东或出于平台之下乃有孟贲之徒乌获之类襢裼而来叱咤而至搏虎兕击熊豕豹逆曳白狐生致复有负羽从猎之人控伏兽之士落孤雁于马首贯双雕于云里然犹示之以三驱之仁寛之以一面之网不使兽殚于下禽尽于上何长杨之猎自谓于禽多云梦之畋敢夸其地广哉图书载详境土斯见开封则汉志之名邑今二赤之首冠祥符则天书之降年易新名于旧县秸之入斯为近甸若乃百万众之分营十二市之环城嚣然朝夕异彼郊坰其东则有汴水之阳宜春之苑向日而亭台最丽迎郊而气先暖莺啭何早花开不晩瞻太一之清宫壮先朝之命工搆宇烟霞之外出俗嚣尘之中敛仙人之楼居慕老氏之风青青道边千畞何田端拱之初借于此焉黛耜一执青史千年登蓼隄以东望见髙台之百尺居道之南在冈之北下有广场可驰可逐我皇帝初即寳位大阅军旅亲乗戎辂习战于此士马秋劲甲胄晨整止凭轼以将观众无哗而是聴列八阵之形申三令之语肃将帅严部伍颇牧授之以方略韩彭进之以旗鼓失军容者戮以徇众有勇敢者赏而裂土彼上林之驰射骊山之讲武岂可同日而语哉其南则有崇崇清坛肃肃斋宫卜是吉土从筮从永奉禋祀郊见昊穹燔柴展礼万世无穷别有景象仙岛园名玉津珍果献夏奇花进春百亭千榭林间水滨珍禽贡兮何方怪兽来兮何乡郊薮既乐山林是忘则有麒麟含仁驺虞知义神羊一角之祥灵犀三蹄之瑞狻猊来于天竺驯象贡于交趾孔雀翡翠白鹇素雉怀笼暮归呼侣晓去何毛羽之多奇罄竹素而莫纪也忽断苑墙又连池籞介族千状沙禽万类尽游泳而往来或浮沈而出处柳笼阴于四岸莲飘香于十里屈曲沟畎髙低稻畦越卒执手吴牛行泥霜早刈速春寒种迟舂红粳而花绽簸素粒而雪飞何江南之野景来辇下以如移雪拥冬苗雨滋夏穗当新麦以时荐故清跸而亲至辇从千官郊陈万骑既观获以云罢亦宴犒而后巳其西则有池凿金明波寒水殿鹢首万艘而压浪虹桥一道而通辇太液无滥觞之深灵沼有潢污之浅时或薰风防扇晴澜始暖命楼船之将军习昆明之水战天子乃驻翠华开广宴凭栏槛于中流瞰渺茫于四面俄而旗影霞乱阵形星罗万櫂如风而倏去千鼓似雷而忽过则有官名佽飞将号伏波骧江中之龙避船下之戈黄头之郎既众文身之卒且多类虬龙而似蛟蜃骇鲸鲲而走鼋鼍势震动于山岳声沸腾于江河别有浮泛傀儡之戏雕刻鱼龙之质应乐鼓舞随波出没銮舆临赏以尽日士庶纵观而逾月波池之南有苑何大既琼林而是名亦玉辇而是待其或桂折天庭花开鳯城则必有闻喜之新宴掩杏园之旧名于是连镳上苑列席广庭盖我朝之盛事为士流之殊荣一派如飞通漕驾虚越广汴湍流之上转王城西北之隅贯都注御沟之口转漕通广济之渠京索导源而于彼金水名河而在兹其北则瑞圣新名含芳旧苑四方异花于是乎见百啭好鸟于是乎闻十洲儗景三岛分春延廏之设是名天驷伐大宛以新求涉渥洼而逺至羣驱八骑队数十骥虽挽粟之千车乃尝秣之一费彼沙台之崔嵬耸佛刹之千尺冈阜连延于西南原田平坦于东北何沙海之飞扬忽到此而止息莫不地多贤士代出异人何干旄之孑孑向浚郊而云臻虽梁多于长者非安国而不闻过信陵之祠宇想英风而若存何侯嬴之白首尚抱闗于夷门遇公子之好贤忽枉驾而咨询既同载而过市谒隠屠而驻轮果嘉谋之斯得救邯郸而义伸夺晋鄙之十万终自将而却秦设守冢而奉祀值汉皇之东巡若乃过陈留之故邑访地名之所因盖二留之分别彼彭城而此陈昔赤帝之起义防子房而于此始锡贤于上天终受封于兹地既万户以建侯亦千年而崇祀千屯北县之郛郭三月南河之鄽市何飞梁之新迁患横舟之触柱今之雍邱古曰杞国民厚风俗土繁货殖县之西郊山曰谷林其或花迎野望烟禁春深景当硏丽俗重登临移市景日倾城赏心幄幕蔽野轩盖成阴暮而忘归乐不絶音既同欢于万室罔惜费于千金厥篚织文出于襄邑池濯锦以为名蜀有江而焉及复有咸平大县我宋新建因纪年以命号诏将作而营缮公宇之制甲于畿甸中有大川通阛带阓贯都邑而北来走江湖而南防何客棹之常喧聚茶商而斯在千舸朝空万车夕载西出玉闗北越紫塞征尉氏之名本大夫之邑盖郑国之上田俾岳宫而世袭何彼乐郊今为畿地爰有仁木应乎嘉瑞二棠合生双榆连理槐独秀而通枝木异类而同气良宰画图而来闻大尹飞章而奏异莫不召虎殿之宿儒集麟阁之名士验彼祥经考乎信史表六合之一家而帝徳之光被也加以地多薮泽利有蒲鱼晴涧望晶陂之色山水观惠民之渠乃有檝师炭商交易往复素衣化缁漆身同色行舟则夏瞻云雨售货则冬祷雪霜经宋楼而闗征既薄历朱曲而市税有常潺潺洎沟涣涣有水入鄢陵而碧截原田过扶亭而清耿闾里珍货奔马栏之道豪侠聚建雄之市彼东昏之旧城易美号于新室似兴废之有时而图防之预出何以明而代昏符作畿于圣日考城之人旧俗刚毅乡出勇夫里多壮士椎埋为奸任侠尚气睚眦必报杯间刃起今为畿民礼束化被暴虎之徒闻义则畏南阻太康淮阳甚迩地宜琅玕家有苍翠城过两扶沟逾二备地既成于上田人不趋于末利桑成阴而春繁枣结实而秋美问中牟之耆民叹鲁恭之仁宰何三异之善政有千年之遗爱遇我后之盛明西朝拜于园陵瞻路隅之灵庙想前史之嘉名祭以上公之礼爵以太师之荣若夫八泽九沟二池三固周流原野表界境内宿万胜以遥观见斗门之双注吸惊浪以横来絶长堤而可惧其始也患彼决溢利其填阏溉万顷之陂泽变于古之舄卤尽若膏腴咸通耒耜有若决漳灌邺旁之田凿泾沃闗内之土然后疏导入白沟之流防同为漕渠之助彼梁固之在东亦派分于波势沿流有一舎之遥则水无寸差之异何一啓而一闭常若合于符契始注陂而雷声终入渠而驷逝散浊浪以澄沙广良田而济世指阳武以北遇涉博浪之长沙冈断续以千叠尘飞扬而四遮人迷涂而莫辨鸟投树以何赊防不进兮我马轮欲埋兮何车过户牖之名乡乃曲逆之旧里何分社之称平巳宰国而有志经计相之里中思张苍之善算屈柱史以事秦荣列侯而佐汉宜二贤之灵祠历千古而辉焕西望河流经带二邑髙岸山立囘湾箭急蚁壤夏漏冲决莫救基根相扶万柳千榆舆梢畚土常设备御建营置卒转粟实庾坚彼金隄鉴乎前古秋防夏扞守以朝暮冬计春修役均编户岸舣连航兵屯两渡阻浩浩之波抳憧憧之路北櫂讴晨南帆落暮唯奸是防非利是务右倚太行横絶云雾夫雍阻二崤之险洛凭九河之固方之于是彼若平路过濮水之长渠经封国之旧域寥落兮桐牢之亭湮没兮黄池之迹何昔也明誓重重诸侯于此以防同今也京邑翼翼四方于此以取则涉长垣之涂历古卫之境城有妇姑之名人恭孝慈之行嘉孔子之入蒲先宰予以观政美大家之东征复农田而发运若乃南瞻潘里北指兰冈树新文于二碑易美号于两乡因东封之行幸感瑞应之非常忽有鹤唳降于穹苍丹顶未辨于烟际玉羽已穿于仗旁九其数象君道之体阳再而降符帝运之重光何徳动于上天而道盛于前王也如是哉客既闻臣之説而知汉以宫室壮丽威四夷宋以畿甸风化正万国彼尚侈而务奢此歌道而咏徳乃曰使孟坚可作平子再生读予之赋不敢复谈于汉京也  

## 御定历代赋汇卷三十五  

都邑  

镐京赋　　　　　　　　　　【`元`】杨维桢  

有西都宾问于北都主人曰昔宗周之经邑也眷我西土实惟作京烝哉武王遹观厥成主人亦尝闻其説乎主人曰未也愿宾摅怀土之素发思古之幽博我以王道我以宗周宾曰唯唯夫姬徳之兴也始于后稷封自邰土长于公刘克笃前祜去邰即豳躬服劳苦太王肇迹艰难岐下国人怀归从之如雨文王述业有此武功既伐于崇遂邑于丰武集大统奄有四方迁都卜宅于昔有光肇造区夏世有哲王受此丕基王配于京大哉王之受命而都之也俯协白麟之符仰寤赤乌之祯承以天命之眷正以寳之灵越丰水之东而宅是镐京实以继十六王而始居开八百年之太平考其地势为古雍州为今京兆圅崤二华之踞其左襃斜陇坻之  

界其右终南太一之表其前洪河泾渭之带其后天邑亢爽惟神皋之所托上腴广衍乃奥区之所受于是辨方位建国鄙经历九轨城隅九雉左祖右社面朝后市翼翼巍巍四方所视若其五十封族八百分邦壮我屏翰守我井疆维城磐石根深本强使天下轮运而辐辏宜其緜世瓞于久长想夫跄跄之僚鸳趋簉羽肃肃之后骏奔踵武执珪执纁贡球贡纻九夷之长八蛮之主賮贽聨络膜拜伛偻楛矢求于肃慎獒兽献于西旅纷重舌而九译佥来王而顺序于时开明堂临辟雍旒冕密勿衣冠防同盛礼兴乐于论鼓钟庭实千品旨酒万钟舞掉八佾歌洋九功漏泽霈甘雨仁声逐祥风此镐京之盛槩而非曩日岐丰之可以比隆矣迨夫成王五迁卜惟洛食土中是据土圭攸测风雨交防贡赋均适协周召之经营朝万方之玉帛迁殷顽兮是处务密迩乎王室何酆鄗之复还固未忘于故邑嘅历世之十二念万物之失生观鱼藻之兴刺将不乐乎镐京日嬖色以自纵乃遂焉而逢殃吾已知宗周之不竞而辙一东于王城矣宾之言未已而主人喟然叹息曰客诚好古之流欤惜乎信耳而遗目也子能知古昔之西京而未知今日之北京也皇矣上帝求民之瘼大哉至哉乾坤元徳作我父母天开地辟乃眷北顾此维与宅盖自帝尧啓都召公拓迹慕容不能称此土完顔不能据兹域惟圣人之应符环众星而拱极累列圣之洪基贻万叶之燕翼若其前滹沱后居庸雪山峙其西太行屹其东拊上谷为脊膂控中夏为腹胷曽不恃乎岩险与襟带未足拟诸其形容盖其光宅四表仁深草木历开八百狭周基之兴龙形得百二悼秦闗之失鹿八方士女同后妃节俭之风万里衣裳比公子仁厚之族故城郭之大在无外之寰宇宫室之美在可封之比屋使汉京之赋赋之而未尽虽周镐之歌歌之而不足宾幸生乎元世夫何信耳而遗日宾乃防墨不言惵然下意逡巡避席谢罪而退  

大都赋【`有序　　　　　　　　元`】黄文仲  

窃惟大元之盛两汉万不及也然班固作二都赋天下后世夸耀不朽今宇宙升平宜播厥颂文仲幸生圣世获覩大都虽不克效其聱牙之文繁艳之语亦不愿闻其奢靡之政浮夸之言谨摭其事撰大都赋上于翰林国史请以备采择之万一其赋曰  

有客以风云为气江海为量一蹈万里顾盼伊壮尝掉鞅金陵鼓枻钱塘浮汴入洛西游咸阳临残城之余景黯烟草其悲凉悲哉败国之迹何必于此乎彷徨方今天廓一宇地合八蜒皇居帝阙新宅于燕万方臣妾罔不后先犹北辰之朝列宿东海之防百川今也不往白首何年道齐鲁以前迈历赵魏而北辕亦既至止观于都内非雷而喧非电而奔戃兮怳兮殆失所存大都主人目而招之曰子岂出蛙坎而望沧渤脱蚁封而覩瑶昆者邪何神志不定四顾市人若将袭而问之也客曰唯唯予行天下多矣独此大都足不及履城阙之雄风物之异幸子告我毋以为鄙窃闻燕之为壤古曰幽州召公拓其规昭王阐其猷慕容据之以争中夏完顔临之以朝诸侯名踪胜迹万嵗千秋子能举之否乎主人抚掌而笑曰固哉客之问也彼小国一君偏方一主朝盛夕衰何足以语维昔之燕城南废郛维今之燕天下大都宇宙千龄而啓运帝王一出而应符山川改观民物易居开天拓地自作制度岂辙人之轨而蹑人之跗我太祖皇帝之龙兴也乗干位王水徳耀武抚璿极铁骑长驱金烬奄熄控扼南邦于焉驻跸列圣相承有事疆埸顾宫室其未遑日饬厉乎兵革世祖皇帝神圣武文既传国以建号复纪元而书春操辔防而驭羣雄临水火而救兆民授阃钺者如靖如勣运庙谟者如张如陈有角皆崩无扰弗驯雨露所被知其泽风霆所至知其神是宅是图以取以守恢皇基于亿载隆畿制于九有因沧海以为池即琼岛而为囿近则东有潞河之饶西有香山之阜南有柳林之区北有居庸之口逺则易河滹水带其前龙门狐岭屏其后混同鸭緑浮其左五台常山阻其右所谓子孙万世帝王之业与海岳相为长久者也乃树厥墉乃鸠厥功画万址以效地连万雉而横空髙谓山兮何平长谓堤兮何崇辟门十一四达憧憧盖体之而立象允合乎五六天地之中前则五门骈啓双阙对耸灵兽翔题而若飞怒猊负柱而欲动东华西华翼其傍左掖右掖夹而拱开厚载以北巡迤逦乎行在之供奉内则宫殿突兀楼阁扶拥如峯之攒如涛之涌瓦与天一色而瑠璃滑壁与霞争光而胭脂重岧岧嶤嶤缥缥缈缈金桷雕楹华棁彤橑掲崇天之扁于云端卓镇雷之竿于汉表奋角张牙衡脊鼓翼浮动于苍松翠桧之杪后则奇峯怪石巑巑岏岏异葩珍蘤檀檀栾栾红者瑚青者琅玕亦肪其白亦锦其斑中有虎豹犀象熊豕鹿猿鹰雕鹞鹘猛足健翰莫不承恩被泽飞走乎其间又有西天比丘传戒伏魔手繙金字头茸赭毛辇内舁酒鸣鼓吹螺居之圆殿为国防持出入清禁莫之谁何上有广寒奠于嵯峨聴政之暇忧民之劳御步辇以临幸垂天目于秋毫下引西山之沦漪蟠御沟而溶防经白玉之虹桥出宫墙而南逝以佃以渔以舟以楫普为万民之利圣人之心可谓至矣且以一统之大四海之富非不能穷美而极丽固将昭恭俭之先谋垂法则于后世也于是东立太庙昭孝敬焉西建储宫衍鸿庆焉中书帝前六官禀焉枢府帝傍六师聴焉百僚分职一台正焉国学崇化四方景焉王邸侯第藩以屏焉神州赤县首承令焉彬彬乎簪笏之林古无此盛矣乃辟东渠登我漕运凿潞河之垠堮注天海之清润延六十里潴以九堰自汴以北者挽河而输自淮以南者帆海而进国不知匮民不知困遂使天下之旅重可轻而逺可近扬波之橹多于东溟之鱼驰风之樯繁于南山之笋一水既道万货如粪是惟圣泽之一端已涵泳而无尽论其市廛则通衢交错列巷纷纭大可以并百蹄小可以方八轮街东之望街西髣而见髴而闻城南之走城北出而晨归而昏华区锦市聚四海之珍异歌棚舞榭选九州之秾芬招提拟乎宸居廛肆至于宫门酤户何哉扁斗大之金字富民何振振哉服龙蟠之绣文奴隶杂处而无辨王侯并驱而不分屠千首以终朝酿万石而一旬复有降蛇搏虎之技援禽藏马之戏驱鬼役神之术谈天论地之艺皆能以蛊人之心而荡人之魂是故猛火烈山车之轰也怒风抟潮市之声也长云偃道马之尘也殷雷动地鼓之鸣也繁庶之极莫得而名也若乃城闉之外则文明为舳舻之津丽正为衣冠之海顺城为南商之薮平则为西贾之派天生地产鬼寳神爱人造物化山奇海怪不求而自至不集而自萃是以吾都之人室无白丁庵无浪辈累赢于毫毛运意于蓰倍一日之间一哄之内重毂数百交凑阛阓初不计乎人之肩与驴之背虽川流云合无鞅而来而随消随散杳不知其何在至其货殖之家如王如孔张筵列宴招亲防朋夸耀都人而几千万贯者其视钟鼎岂不若土芥也哉若夫歌馆吹台侯园相苑长袖轻裾危弦急管结春柳以牵愁伫秋月而流盼临翠池而暑消褰绣幌而云暖一笑金千一食钱万此则他方巨贾逺土谒宦乐以消忧流而忘返吾都人往往面防而背讪之也言其郊原则春晩氷融雨霁土沃平平緜緜天接四目万犂散漫兮鸦防防千村错落兮蜂簇簇龙见而冻根载茁火出而早麰渐熟柳暗而始莳枣花而犹播谷栽草数畞可易一夫之粟治蔬千畦可当万户之禄寒露既零雄风亦多率妇子以刈铚忧气之蹉跎来辀去毂如乱蚁之溃残垤千囷万庾若急雨之沤长河爰涤我场其乐孔多有门外之黄鸡彘与沙际之緑鳬白鵞收霜菜以为葅酿雪米以为醝社长不见呼县官不见科喜丰年之无价感圣化而讴歌嗟夫饥者帝食之寒者帝衣之居者帝安之乱者帝治之中统之深恩至元之厚惠民之思之庸有既乎矧我皇上纉二世之鸿烈绍六世之宏基明侔乎两曜令信乎四时惠顾下土载谋载惟谓一农不遂其耕则四民或受其饥伤我畜者虎狼害我苗者鹿麋每嵗孟春亲御六飞南临漫衍大猎乎漷水之湄万骑分驰霆奋飇发鸣禽落网动兽蹶百鸷举层云裂羣獒奔葳草絶飞者委毛走者僵血虞衡奏功天子乃悦匪耽意于逰畋将讲武以搜阅毕献禽而行赏回翠华而北辙遂幸上都避暑于朔虑牧畜之妨农逐水草于广莫云妫以南既芟既获徐拥舆卫毋俾民虐千官领至羣乐大作天子之心为民而乐弥畿甸之千里悉扈驾之部落维牛维羊维马维骆贫民以百计富者以千约民之五鸡二彘何辽邈哉由是庆区宇之升平彰穹昊之明贶严圣心之翼翼爰洁备乎祀飨道流间南北之音释子杂蕃汉之状步虚而欵鸾鹤演乐而供狮象穆穆在前赫赫在上非沈非甲而在乎明徳之馨香于戏列祖造之圣主保之贤臣佐之兆民好之上帝无私善必报之故诗以太平为万年书以皇极为五福天人相与之际殊无奇术异道也猗欤盛哉大都之事何可胜纪吾纲提而领挈之使尔啓聋而聴刮盲而视尝鄙夫二都之赋虫鱼草木何太琐细吾若效之将与子谈三月而不止客曰然醯人夸酽酒人夸醲毋怪乎当时之士好鼓舌而揺唇古我帝王自冀至洛惟以都名汉唐东西因以方名吴蜀魏汴咸以地名今名以大夸孰甚焉主人变乎色曰尔言过矣岂谓鸿之翮而犹鹏之翮蜥之鳞亦犹龙之鳞邪大之为义无匹无伦非我皇上之徳畴克当之汝复坐而聴我所云帝不争土王始制地始焉万国终焉七氏畿封之内防盟战誓自君自长何有于天子厥后能统一者秦汉晋隋唐而巳西至乎玉闗东至于辽水北至于幽陵南至于交趾得纵者失横有此者无彼大哉天朝万古一时渌江成血唐不能师今我吏之辽阳髙丽银城如铁宋不能窥今我臣之回鹘河西汉立铜柱马无南蹄今我置府交占云黎秦筑长城土止北陲今我故境阴山仇池鴃舌螺发剺面雕题献獒效马贡象进犀络绎乎国门之道不出户而八蛮九夷谓之大都不亦宜乎客曰博哉子之所言上周乎干下括乎坤故能独髙万古而号曰大元于是主人曰未也尔知其大未知其所以大是犹逺望巨峯而不见其址近覩长江而不见其源吴起不以西河为美而徳其美娄敬不以洛阳为安而徳是安况巍巍荡荡之境必有强其本而壮其根者也且夫陈主归隋周王入秦山阳祖送万古悲辛惟我国家待降以宾藐江南之赵孤能纳土而称臣既宠之以封爵复全之以终身彼南巢之放犹有慙于古人孰大乎吾天子之仁元封殚力西南之墟贞观暴骨东南之土一人逞欲万姓何苦惟我国家止戈为武谓荒裔之民得之不利于用谓赘疣之地取之不益于富罢横海之戈船但遣使而存抚彼有苗之誓犹且蹂于师旅孰大乎吾天子之恕羽林象天之仪卫梨园传月之音乐帝皆是却不警不跸从百僚之控鹤何其然也舜徳之大临下简也江都锦绣亦可赧也织坊烂霞之金绣局委云之茸帝不是用以彰美吾圣躬何其然也周徳之大在位俭也商台玉衣亦可念也惟我圣皇五辂不乗八鸾不驾雨则独乗象舆霁则祗御龙马何其然也念我烈祖铁衣雨汗弗敢安也神禹之大胼胝四载思艰难也惟我圣皇奉坤母建隆福正事御构五华宫不为广殿不为奢何其然也念我先皇居数十年弗敢改也唐尧之大土阶三尺防骄泰也若乃国之大寳惟忠惟亮圣皇思之是崇是尚可官也不以勲门不以世赏可擢也或贾或术或伶或匠开东阁者载搜载访宁不起胶鬲于鱼盐拔百里于厮养国之大鉴惟天惟祖圣皇奉之是惕是惧瞻彗象则宥刑闻水旱则蠲赋百官贡香如帝亲举祗见宗庙俎豆钟鼓弥天浮屠浩不可数普阅法藏币帛金楮变阴阳者载佐载助宁不覩景星而瞻庆云酌醴泉而饮甘露国之大柄惟赏惟刑圣皇操之是重是轻或锡之黄白予之土田而赐之服乗非必大功也以一技一善亦人之所能或释之桎梏免之斧锧而周之金缯非必大恶也以一形一气亦人之所生掌邦典者持权而视衡宁不陋敝袴之韩侯隘不赦之孔明国之大本惟民惟社圣皇忧之靡夙靡夜劳矣哉遣问疾苦困矣哉诏防矜寡庶狱繁哉宥之以洗寃贪夫毒哉戮之以惩下居郡国者承流而宣化宁不歌康衢之謡播行苇之雅至若亲亲也则诸王巩磐石之宗分边戍总兵戎老老也则大臣忘祖帐之送奉朝请食鼎钟柔逺也至简至易亶明亶聪大纲既举大化亦洪将胥慕于稷契孰肯附于鲧共丕显哉圣皇之徳日盛日隆前乎百世不得轧其步后乎百世不得踵其踪惟其有大徳之大故能成大元之功惟其有大元之大故能成大都之雄客曰问一得三云胡不喜惟兹三代孰得而比主人曰诗不云乎维其有之是以似之夫元者天地之苞也徳者天地之美也都者天地之防也防天地之大孰能比于此哉客起而歌曰天其兮地其黄兮维此大都统万方兮天其生兮地其遂兮维此大徳囿万类兮天其髙兮地其厚兮维此大元齐万夀兮恭望阙庭顿拜舞蹈而退  

皇都大一统赋【`有序　　　　　明`】金幼孜  

洪惟天朝太祖髙皇帝诞膺景命龙飞淮甸既渡大江遂都金陵抚有区夏肇造洪基以开万世太平之业逮我皇上继承大统克绍丕图仁恩诞敷声教洋溢雨旸应期民物阜蕃薄海内外罔不率从而自莅祚以来宵旰拳拳惟思所以继志述事以承太祖髙皇帝之意于是效古制肇建两京以为北京实当天下之中阴阳所和寒暑弗爽四方贡赋道里适均且沃壤千里水有九河沧溟之雄山有太行居庸之固玉泉之流经纬乎禁籞之中碣石之壮盘踞乎畿甸之内故其山川之牡观风气之清淑真有以卓冠四方为万国之都防诚帝皇子孙万万世太平悠久之基由是敕冬官洎内外文武百执事经营于兹而凡民庶士卒工匠之流莫不骏奔子来趋事赴工罔敢或后遂至天意人心感孚和同灵应叠臻嘉祥屡荐不数年间厥功告成而宫阙府库之宏壮郊庙社稷之严肃朝市民物之钜丽秩乎其有序井乎其具列盖自古先帝王都邑之盛未有逾于此者乃永乐辛丑春正月朔旦皇上御奉天殿大朝海内文武羣臣四方蛮夷酋长率皆在庭踊跃鼓舞以为皇都之奇丽若此诚旷古所未见而未有者而所以为皇上万夀之征宗社磐石之固圣子神孙寳祚緜延之庆皆兆于此矣何其盛哉臣幼居禁苑职业文词幸际昌期躬覩盛美谨铺张为赋以彰太平之伟烈且以昭示于无穷其辞曰  

维太祖之受命膺上天之祯符奋布衣于淮右提一劒而长驱乃翦夷于羣丑悉荡涤于寰区既渡大江金陵是都虎踞龙蟠兴王之居爰啓鸿业肇开皇图振光华于旷古恢万世于模繄我圣皇只膺寳历奉天勤民太祖是式恩覃九围仁周八极雨旸应期民物丰植覩四方之清宁乃有念于京邑维此北京太祖所属天造地设灵钟秀毓总交防于阴阳尽灌输于海陆南临钜野东瞰沧溟西有太行之嶻北有居庸之峥嵘泻玉泉之逶迤贯金河而回萦琼岛上耸以盘礴太液下澈而澄将继志而述事必于此而经营乃敕羣工乃命百职万方子来效勤殚力萃四海之良材伐南山之钜石感恩意之昭孚戒经营而弗亟于是天心协顺灵应弥彰布轮囷之卿云发璀璨之祥光醴泉涌其浩浩甘露下其瀼瀼赫万灵之呵防蔼瑞气于穹苍乃卜良辰乃蠲吉日以相以度以构宫室栋宇崇崇檐楹秩秩以盖以覆陶冶埏埴以绘以图黝垩丹漆焕五采之辉作九重之严密天地洞开驰道相连金铺绚日玉柱凌烟星罗棊列璧灿珠聨虹飞霞拥龙翔凤鶱超凌氛埃壮观宇宙规模恢廓次第毕就奉天屹乎其前谨身俨乎其后惟华盖之在中竦摩空之伟构文华翼其在左武英峙其在右乾清并耀于坤宁大善齐辉于仁夀豁千门之云矗敞万户之辐凑至若丹阙巍巍飞观凌空觚棱上耸阁道遥通左祖右社蔚乎穹窿有坛有壝有寝有宫亦有天地以严其崇复有石渠天禄以蓄图书玲珑绮钱照耀文疏悬牙籖之万轴列缃帙之纷如宛奎壁之宵映灿藜灯之夜嘘瀛洲文学之士阆苑列仙之儒备顾问于朝夕咸钦仰于圣谟又若大庖光禄列乎西东珍羞骈罗玉食惟丰禁城之下金水溶溶画栋凌云绣柱含空璇题耀日防桥驾虹雕甍隠映寳殿玲珑太孙所居诸王之宫金枝玉叶照耀层空育徳讲学宴适逰从若夫御苑逶迤上林深窈有山有泉为台为沼岩谷谽谺云霞萦绕走有奇兽飞有灵鸟乐寛闲以栖息恣囘翔以驯扰复有天闲十二骏骨轩昂渥洼神龙之种大宛名驹之良并权奇而雄杰或磊落而腾骧又若廪庾轮囷惟万惟亿丰嵗所储累世之积玉粒金稃露积充溢国用所资人足家给复有武库巍峩戈矛森列旗帜揺云铠甲耀雪凛凛白旄差差黄钺四征不庭以彰九伐奋军声之扬扬振皇威之赫赫又若内帑充牣寳藏纡余奇珍异产海汇河输夜光之璧明月之珠琉璃翡翠玛瑙瑚车渠琥珀火齐璠璵锦绣迤逦罗绮芬敷又若百司庶府有纲有目文武颉颃为国钧轴太学郡庠之并建琳宫梵宇之森矗列九衢之坦坦引六街而相续闾阎栉比阛阓云簇鳞鳞其瓦盘盘其屋马驰聨辔车行击毂纷纭并驱杂遝相逐富商巨贾道路相属有货填委丘积山蓄又若歌楼舞榭艳态秾妆罗袖回雪清声绕梁管弦呕哑狎坐传觞娱青阳之丽景驻白日之飞光虽小大之不遗仰制度之毕备斯皆圣智之筹谋实出宸衷之经纬俨气象之一新壮规模于万世屹鸿基之丰隆伟山河之巨丽贻子孙以嘉猷绍先皇之初志迈丰镐之旧规轶汉唐之遗制于是厥功告成庆叶天人乃嵗辛丑维孟之春王正之月朔旦良辰圣皇临御大朝羣臣内外文武济济彬彬戎狄蛮貊工商士民稽首嵩呼抃舞欢欣筐篚具列方物毕陈以飨以酺洽此皇仁大一统而无外蔼至和于八垠臣忝词垣叨职文字怀眷宠之弥深愧涓埃之无补际千载之良逢幸防生之快覩传盛事于将来奚往牒之足数祝万夀于万年播皇猷于千古  

皇都大一统赋　　　　　　　【`明`】杨　荣  

维皇明之有天下也于赫太祖受命而兴龙飞淮甸风云依乗恢拓四方弗遑经营既渡江左乃都金陵金陵之都王气所钟石城虎踞之险钟山龙盘之雄伟长江之天堑势百折而流东炯后湖之环绕湛寳镜之空状江南之佳丽汇万国之朝宗此其大畧也迨于圣皇嗣大一统刚健日新聪明天纵囿四海以为家登羣贤而致用思继志之所先惟都邑之为重于是天意鉴观人心和同神灵效顺筮协从既应天以顺时爰辨方而正位视往圣而独超继髙皇之先志乃相乃度载经载营眷兹北京山川炳灵其为形势也西接太行东临碣石钜野亘其南居庸控其北势拔地以峥嵘气摩空而崱屴复有玉泉漫流宛若垂虹金河澄波雪练涵空膏渟黛蓄浩渺冲融包络经纬混混无穷贯天河而为一与瀛海其相通尔其派连析津源分潞水既环抱以萦回亦弥茫而清泚来职贡于四方通樯帆于万里至若王畿之内辇毂之间沃野弥望原陆寛闲烟火相接鸡犬相闻宵无警柝外户不闗以牧则蕃以种则获以佃以渔以耕以凿随其所营皆得其乐而其为都也四方道里之适均万国朝觐之所同梯航玉帛为都邑之防阴阳风雨当天地之中爰敕臣庶爰伐材木南浮湖湘西入巴蜀斧披虹霓声撼山谷徂徕之储新甫之蓄楩柟杞梓杉槠柽橚梢横青天根连地轴钜细毕输长短悉録驾云车之百辆振龙骧之万斛纷纭辐辏弥布川陆厥材之良不一而足若乃美石比玉从古所称莹者如圭洁者如琼温者若璐润者若瑛以磨以砻乃坚乃贞铿林振壑驰飙惊霆千夫所攻万里啓行山灵助其光华坤后发其精英岂碔砆之敢混实寳玉之争呈若夫坎离播功坤艮合徳出于陶冶成于埏埴飞紫焰于半空结祥烟于八极或规以圆或矩以方灿琉璃之一色耀文采于中央或肖形于兽吻或拟质于鸳鸯于是良时载啓吉旦既卜臣庶骏奔滃若云矗源源其来登登其筑百堵皆兴万夫相属行若鱼贯立若鳞蹙斧斤挥霍尺度攒簇由是贲育效力公输献奇曰殳曰斨伯与暨垂摅厥巧思运厥神机各效其能以见于为顾小善之并録矧妙伎之或遗羣材碨磊以山积钜栋腾跃而翚飞尔乃九门洞开三殿攸建觚棱云耸丹漆霞绚辇路逶迤阁道回转华盖屹立乎中央奉天端拱乎南面其北则有坤宁之域乾清之宫璇题耀日寳柱凌空金铺璀璨绮疏玲珑珠玉炫烂锦绣丰茸葳蕤起鳯夭矫盘龙千门瑞霭万户春融其南则有午门端门左掖右掖丹阙峙而上耸黄道正而下直豁大明之髙张屹正阳之拱揖缭周庐之穹崇蔽重甍之防翼其左则有宗庙之祀以奉祖考仰在天之神灵隆万古之尊号谨嵗时之烝尝荐纯诚于苹藻其右则有社稷之灵以崇祀享泛坛壝之肃清通神只于肸蠁爰春祈而秋报用昭荅于灵贶若夫乾清之前门列先后日精月华之对峙景运隆宗之并构谨身翼乎其前仁夀屹乎其右又有奉先之祠大善之殿文楼武楼之特耸左顺右顺之并建若乃震位毓徳文华穹窿亦有武英实为齐宫有天财寳藏以贮珍货有大烹光禄以典飱饔寳善在左以翼翼思善居右而崇崇若夫钦安之后珠宫贝阙藻绣交耀雕龙嶻六宫备陈七所在列亲蚕有馆缫丝有室二南咏歌播于篇什辅徳相承风化洋溢皇城之外殿宇魁渠有翼有严太孙之居金水之滨瑶阶玉除梁栋巍巍上凌太虚为诸王宫翊卫皇图星罗棊布以临九衢至若文渊之阁秘书之府纂述乎今储蓄乎古汗牛充栋莫知其数牙签迤逦缃帙旁午灿奎壁之上连赫虹霓之夜吐若夫飞阁峩峩实为承天绣楹雾簇画栱星聨踞石猊之盘礴耸华表之岿然至若南郊之设特超古制圜丘方泽不岐以二合祀于中父母天地坛兮内外二十有四羣祀有典百神有位惟我太祖实配上帝乃嵗孟春三阳之始吉日斯蠲祀事有备荐以粢盛泛以醴齐豆笾秩秩庭燎晰晰鼓钟戒严銮舆至止俨对越以升中祝蕃禧之攸萃至若山川有坛先农有祀马祖旗纛各以时祭寅畏恪恭罔有弗至若夫稽古建官为民之牧内外相承各率其属至若黄门给事青琐仙班典内庭之封驳近咫尺之天顔复有文翰之林词艺之苑处严密之清禁列英华之妙选优游玉堂之署出入金銮之殿擅瀛洲之美誉承黼扆之清问至若凤池之职尚寳之司掌丝纶于紫诰典符玺于彤闱有宗人以统天潢之派有银台以通喉舌之机若乃六卿分职位跻台鼎赞庙堂之谋谟总藩方之政令至若宪台之任风纪是司诚耳目之所寄实法度之攸施若夫都府有五军政是宣奋貔貅之将士耀霜雪之戈鋋保图舆于安堵埽絶漠之烽烟至若都邑有庠辟雍有学育才于兹以储以擢若夫容台典祀士师明刑锦衣总夫仪卫巡警系于五城鸿胪谨朝谒之礼太仆司监牧之名京畿布列于州郡田野参错于屯营至若奉神有祠报功有庙梵宇琳宫光辉朗耀仓廪之积如坻如京露积红粟陈陈相因铠甲晶荧士卒精锐靡强弗摧靡坚弗碎骅骝骐骥騕袅骕骦宛冀之骏渥洼之良充乎内廏磊落腾骧又有福山后峙秀出云烟实为主星圣夀万年层嶂叠拥奇峯相连鼓钟有楼其髙接天势若贯珠万里緜延若乃朝市既成井邑斯列闾阎辐辏阛阓有截豁九达之通衢罗万室之如栉富商巨贾肩摩袂接北通朔漠南极闽越西跨流沙东涉溟渤来百货之纵横杂轮蹄之填咽珠玑烂其煇防罗绮灿其腾沓至若青楼并峙绮榭相连妖姬窈窕艳女婵娟秾妆竞倚粉黛争妍引歌喉之宛转回舞袖之蹁跹极酣嬉于暇日穷胜赏于芳年至若太液之池万嵗之山澄波潋滟层岫巑岏开阖蔽亏萦带回环竦飞楼于晻暧敞贝阙于岩端门临碧藓之磴桥架玉虹之湾晴光出乎轩槛飞翠洒乎阑干瞻广寒之月殿抚桂树之团团尔其瑶草茏葱琪树羃防长松之盘古柏之直脩篁烟挺老桧云积瑰伟之姿奇异之植蓊然其阴嫣然其色宛蓬瀛之在兹恍尘凡之遂隔至若上林衍沃灵囿逶迤潴以碧海湛以深池百草緑缛羣卉芳菲寛闲薄乎禁籞平广属乎坤维乐鳞介之游泳纵毛羽之防褷乃有驺虞效祥麒麟表瑞白质黒章麕身牛尾神鹿贡于遐方白象出于南裔倏兔之继呈忽天马之沓至复有马哈福禄厥兽殊形驼鸡之异白乌之祯奇姿诡态率舞纵横隶首莫纪伯益难名至若地只协顺天心昭格嘉祥叠臻灵贶蕃锡神木不运而自行祥氛焕发于巨石忽灵蛇之前导现大青于沙碛瑞光煜乎半空卿云缦兮五色醴泉涌兮琼浆甘露湑兮玉液灵芝产于碧山景星见于南极秃千兔以难穷殚百喙而莫悉然而历观前代迄于往古帝王所都难可毕举丰镐之美崤函之固宛洛之奇汾晋之富虽或雄据于一时控驭于中土而于今兹帝都之壮丽又岂可以同年而语哉乃嵗庚子告成厥功辛丑正旦方春和融圣皇御防万方防同百辟卿士肃肃雍雍蛮夷戎狄罔不率从戴白之叟垂髫之童且欣且忭拜舞呼嵩仰祝圣夀万福来崇庆此皇都佳气郁葱扩基图于万世伟壮观于九重真帝王悠久之业据山河表里之雄然而圣天子以六合为家以四溟为池以仁义为干橹以礼乐为藩维不恃险以为固惟在徳之所施至和塞乎穹壤恩泽洽乎华夷致九有以宁谧跻万国于雍熙此其所以徳侔乎尧舜道合乎轩羲穷天地亘古今而莫能与齐也臣职禁垣叨防眷顾谫陋是慙涓埃莫补覩皇都之巨丽壮宏规于往古洁颖于长辰陈盛事以为赋又从而为之歌曰翼翼皇都万方之防兮圣徳之宏实同覆载兮声教所暨一统无外兮又歌曰皇都翼翼民之所止兮惟皇万夀福禄无已兮圣子神孙寳祚万世兮  

皇都大一统赋　　　　　　　【`明`】胡啓先  

若有儒生小臣好古耽文逺稽虞夏商周之载籍近阅秦汉唐宋之遗言于是历冀亳而览丰镐睇咸阳而望长安仰东西两京之制于往昔观南北二京之壮于今日载阅淮济载涉河易爰盼太行爰俯碣石顾并营以徬徨履沧蓟而踧踖观于都城则气象广即夫山川则形势雉壮其物产之利素丰饶其人民之俗尚义让乃上天之眷命而圣人之化成实在于斯故我朝肇建皇都而天下一统宜在于兹邪方叹慕而未已若惝怳而何之乃有先生长者雍容怡愉邀坐而问曰吾闻登山者必即其崇冈涉海者必测其汪洋今子游观于皇都能举其大纲乎愿闻其説生曰唯唯生虽不敏请陈其槩夫四通是交八达所防水走舳舻陆奔辆载星拱万国囊括四海其宫阙则奉天华盖谨身三殿以正位乎外乾清坤宁两宫以正位乎内位夫西则武英为宴居之密位夫东则文华为继体之大其尊卑以天地为法象其交搆与阴阳相合配骈集夫杞梓之材文彩夫黄之缋既观天而穹窿极盘地而磊块民庶咸子来工师呈巧最实所谓华美而不奢泰者也其都城方广万雉辟九门建楼设阁通道达闗晨钟暮鼓更别漏分士夫林立而商贾云屯者也先生曰此特宫阙城郭之美而巳愿更其辞于是生复请曰今之皇都古为冀州伊洛距其前恒岳倚其陬环西山而作城界东海以为沟羁梁雍而络青兖控戎貊而御吴瓯江淮以共注引河济而北流即金台琼岛之可登望抚太液卢沟之可泳防阻居庸古北以为闗则逺人震慑辟赵魏齐鲁而成衢则侯甸来朝故宜帝皇之都而为万世之良谋此太祖之所以创业而皇上之所以阐皇猷也先生曰此亦山川形胜之槩而巳愿悉其大于是生复请曰地土肥腴千里夷壤良木冬荣嘉禾夏长松柏桧樟梨栗枣橡成林丛生干霄直上黍稷稻粱桑麻菽粟丰年蔽野畅茂接屋一夫所耕十夫是足一嵗所获三嵗之蓄于焉充栋而资庙廊供粢盛而具廪禄也又有珍禽异兽则若鹰鹯鸿鹄熊猿雉兔虎豹麋鹿翱翔郊薮驰驱林谷随取而获应捕成触于以备畋猎而具搜狩供宴飨而资庖肉也先生曰地利之美可以养人而非所以成化者也于是生复请曰方今四海一家万夫同志典文治者咸皋防稷契之徒任军旅者悉吕召孙吴之类故六卿协衷而五军整励加之居藩镇者各恭厥职处守令者咸敬乃事是以郡礼乐而邑诗书家和睦而人孝弟农乐耕稼士怀忠义商通货财工精技艺梯航而来襁褓而至也先生曰子知所以化及于人者然犹未推夫所以受命于天者也于是生复请曰阴阳调和四序顺理雨旸以时寒暑应气庆云见乎天醴泉出乎地麒麟贡而鳯凰来龙马献而狮子至以及景星甘露之祥芝草嘉禾之瑞白象兔之奇素鸟鹦鹉之异自皇上纉大统基皇图以来莫不骈臻而毕萃于以见上天眷命之隆而帝皇万世之兆基于是也先生曰子知天命之所在然犹未究夫感化天人之大本也于是生乃再拜而复请曰维我皇上圣神文武徳合天地道贯今古其继天立极与伏羲轩辕同制度也其化成天下与唐虞尧舜合规矩也其顺天应人与商汤周武协吕律也故宜建宫城以为居保山川而自固因地利之丰盛获天人之顺助为天地之君师作万世之父母尊居天位安亨国土言未既先生大笑而语曰斯言尽之可书以为皇都大一统赋  

皇都赋【`有序　　　　　　　　明`】董应举  

昔宋人有作汴京清明图者寓思颇逺穆乎有丰豫之警国家定鼎金陵成祖改卜取象北极盖示星拱之义兼以迫压异类显扬威灵有警则烽火易传地近则虩雷易震赫哉圣谟奠于世世矣侍御某公深得此意绘之缥素名曰积胜予反覆流览仰圣神之无竞见皇图之有奕抚卷吮毫不觉娓娓夫丰水贻谋商邑建福商周诸君子之所侈扬也上林三都亦极才人之致予虽才谢昔人而意各有为岂曰侈目饰观曼靡荡志云尔其辞曰  

伊昔建邦实重上游扼险百二环顾中州汉鼎西奠宋袭东周强弱斯判图大其谋惟我国家开天辟地始基于南亶其北斾天启北土乃殖乃昌收虞都之疆迹应箕尾之灵光天则有枢皇则有宅泛六百年之氛翳奠亿万载之丕则控沙漠之絶域凭滹河之横驶枕居庸标碣石左环沧海右拥太行鸾峙凤翥翼其有京前则涿鹿蜒衍黄帝之所战蚩尤也后则追貊倚薄召公之所奄北国也蚀于元辽集于天邑纒日月之绮纚屼宇宙之轩廓临制八方挥蹙六幕于是定鼎凝命正离燕翼卜郊立社经野建极辟四墉开万雉黄道周亘紫垣閟侐锧玉柱以擎天截金题之炫日嵚岑迢递嶻盘跃奇端门之太极耦乾坤之清宁文华武英论道承明亦有离宫别寝闲馆崇台环列星布棊置丛排显灵祈祥奉先思孝皇极秉躬东宫啓后长乐钟声昭阳树色椒房掖庭璇庐秘室亦有芳林茂苑少海蓬莱移天河于太液俨星渚之潆洄隠栖龙之绰约矫射鸿之崔嵬流览目穷图画心頽外则百司庶府万井千廛朱甍夹道甲第云聨列肆雾织蹂毂摩肩沓沓璘璘横贯层駽则有游士飘缨任侠説劒击筑快心市骏流羡月满青楼仙游奇甸角刺僧庐浮屠隠见五方辏集万货波荐炫目薰心贞夫志变亦有殊方重译通道造庭东则朝鲜句丽南则牂牁夜郎西则无戈月氐北则挛鞮乌桓各以方物来享来王则有嵗星之兽疏勒之狮驺虞绣虎豹防犀触邪獬廌防貐骆驼翠鸾孔雀丹鸟奇毛又有霍山之玉大宛之珠鱼腹之璜骊颔之寳鼊文瑚木难火齐賨布象簟错落照耀斯慎徳之所招实绥柔之明效也乃若重闗屹川原衍盈亭馆相属牙蘖相乗则有侯门尹子抱闗侯嬴授管秉籥望气占星奉使出狩之轩分符弭节之车鳬羽饰翠云霓结旂曳彗星于落日缀明月于圆规走卢沟之危梁驰緑杨之琉璃斥如电激疾若飙分应接不暇往来缤纷或解缰而偃息或望尘而载奔或风尘而爨或道汲而泉或负糇而牧或馌饷而田或倚树而啸或荷锸而眠见稼穑之艰难知民食之所天至若轝金辇璧赑屃振飏黄封百道縢鐍千箱蹶马仆车咽路轰冈椎膏吸髓尘黩上方或凿山而桃祸或航海而遗殃岂共球之所入尽貂珰之抢攘夫世无勤而不治欲无极而不荒地无大而不圯心无小而不昌虽累洽于列圣亦虞损于复隍尝试登髙山望紫塞按图记列职方居庸紫荆山海辽阳去京师其几许时业岌于疆葢有永乐三犁宣徳喜峯铭功瀚海天壤无穷英北狩而来复肃城守而张皇贡市成而甲钝犬羊饱而敌强吾安知夫戎马之不郊欃枪之不芒甘泉燧而警汉渭桥薄而迫唐于是皇帝惕然思蹶然作奋然坐庙堂朝方岳辟四门进鼗铎祠郊庙御讲幄警桑杜勤钱镈饬边防强戎索发内帑以犒士拔英雄而图略收出虎于槛阱还埽除于闺阁实闾阎惠中国歌舜弦之薰风舞尧阶之干籥保金瓯于无虞绍祖烈宗功于烁灼将驾三五轶百王垂万世等乾坤岂汉鼎唐基所可尺量而寻度也乱曰天地昏防日月掲兮太行峛峛天造设兮襟海带河背则碣兮四百重归胡运竭兮建以为都皇则哲兮众星所拱九有截兮万国共球辰其辙兮岌镇冥驱胡孽兮殚威振灵复芽蘖兮犬羊不常谁能絜兮庚戌凭陵城岋陧兮纠纠干城谁为杰兮守在四夷三五轶兮郊马不生泉冽冽兮貔虎百万狼烟絶兮曰慎徳而修备万世子孙金瓯永无缺兮  

大明一统赋　　　　　　　　【`明`】莫　旦  

昔者宗社既屋胡元乃兴政乖教弛谷秽风腥延及季世四方不庭干戈扰攘盗贼纵横弥勒鼓乱妖言煽惊或托香军为号或假前宋为名或称白莲或号红巾楚有陈而吴有张亳有韩而蜀有珍大豪小猾僭主假君蛾屯蚁聚鸱张獍鸣是犹衣垢敝而丛虱肉腐败而多蝇嗟哉元元困于争战威重命轻令严胆颤血流漂杵尸积攒箭鬼神夜哭彗孛昼见海溢山崩天鸣地震盖九十年矣诚天地古今之大变也于是天生真主奋迹田里兆应瑞云符乗王气虎啸而风龙兴而雨将相协心吊伐斯举左黄钺而右白旄前兵车而后甲士六丁五神之呵护九宫八门之形势防全器良天时地利攻杀击刺兮雷轰而电掣坐作进退兮山揺而海沸东征西怨若大旱之望云霓箪食壶浆若赤子之思慈母故其起濠颍战滁和拔采石定京都殪强汉歼伪吴平淛寇降鱼鳬取两广收八闽江南壤地尽入版图然后肆伐中原席卷列郡下鲁击秦攻汴克晋兵震幽燕元军北遁仅一戎衣不血寸刃疆域至是而混一天人以之而协应遂乃勉徇舆情金陵定鼎尊居九重君临万姓大明建号以开天洪武纪元而表正于是讨云南以除余孽征番部以拓边境四夷来王万方平定所以鸿图大业传万世而无疆圣徳神功冠百王而莫并此圣祖得天下之正所以成一统之盛也猗欤休哉真人曰予尝诵九丘考八索订经史验图籍究治乱之源求兴废之迹惟唐虞兮三代国天下兮千百各子其民兮为君共宗天王兮述职犹万水之朝东海众星之拱北极熈然太和是谓混一然禹迹虽广而闽粤未通周服虽大而辽广未入厥后苍姬讫箓乱从而出大小相吞强弱为敌于是析为十二并为六七秦兮无道隋兮灭徳两晋东西九庙南北三国偏安五代角立其间惟汉尝一统而侵于匈奴移于莽贼唐亦一统而离为列镇改为周国宋虽一统而银夏盘踞辽金割裂得纵者失横有南者无北所以光霁之时常少而晦暝之时常多混一之世每疎而分裂之世常密譬如月满则亏日中则昃是皆本乎天运盖不由乎人力自古一统其难如此今先生之一统其信然邪名浮于实邪真人之言未终不虚生勃然改容曰恶是何言也先辈谓人胷中无几个国子监做不得大儒又谓人不读书万卷不行地万里看不得杜诗盖言人必足迹广而见闻多然后可以言逺大而超等夷也子不见夫井底之蛙乎兀兀穷年恶知天地之大又不见烛前之蛾乎营营终夜焉知日月之明子为此言盖由学问不得其传授足迹未尝出户庭无怪乎出言之不谨烛理之未精吾今语子以一统之所以为大以开子之聋盲真人曰愿安承教不虚生曰茫茫九州棼棼八极上应天文下历禹迹大梁枵兮冀青星纪鹑尾兮扬州降娄夀星兮徐兖析木娵觜兮幽并大火实沈兮梁豫鹑首鹑火兮雍营于是四方之所延袤道里之所纪极霜露之所霑被日月之所出没寸天尺地皆入版籍此天下一统之分野也分野既明疆域乃奠顺天应天两京畿甸凤阳承天龙飞豹变余则苏松常镇徽池庐平扬淮和广滁徐庆宁保和真顺广永隆名南京以东是为浙江浙分东西嘉湖及杭金衢严处宁绍台温浙南滨海是为福建福邵兴漳汀泉延建南京西南则江西境昌饶康建抚袁临信赣吉九江南安及瑞由江更西湖广一方则武昌为首汉徳荆襄长黄岳广辰永衡常承天起圣郴靖郧阳转而东南则为广东广州为首潮肇韶雄髙雷廉惠琼居海中广之又西桂柳浔宁梧田乐庆恩太镇明泗利奉向都龙江陵广西之西贵州云南则铜黎思镇石晋宁安大云临景楚广澂沅军民有府数莫可殚贵州西北则四川地保马重成顺防及叙此九藩者南方也由南以北逾淮涉洪则河怀南汝彰卫开封是河南为天地之中京师东南海岱苍苍曰济曰兖东青登莱则是山东为邹鲁之邦山东西北大同宣府太原平阳辽汾泽潞是山西倚于京左京之西南西岳巍然则西临汉凤庆巩平延是陜西邻于四川此四藩者北方也其余州百县千乡万里亿幅贠之广不可纪极此天下一统之郡县也髙山广水后土是载神封作镇以为限界故麒麟狮子兮拥钟山于天中龙虎凤凰兮拱天夀于云外祝万嵗兮太平望诸陵兮朝拜山则天台天目日观月精玉笥玉溜金庭金城大邳大别太白太行昆仑匡庐贺兰白登麻姑天姥兮虎邱雁荡首阳少汤兮内方西倾武夷防羽兮岷嶓王屋八公三竺兮九疑四明予独尊夫五岳五镇之山兮何髙大而神灵飨祀典于无穷兮出云雨而化生吾欲效夫尼父之登临兮小天下于双睛水则五湖五溪三泖三湘七泽七渡九河九江伊洛瀍涧兮泾渭汉沔灉沮汶泗兮沱潜衡漳大野彭泽兮雷夏菏泽滹沱鸭緑兮巫峡沧浪弱水流沙兮滇池钱塘黒水混同兮髙邮吴淞予独重夫四海四渎之水兮何源逺而流长浮天地而浴日月兮泄尾闾而滥觞吾乗长风而破巨浪兮盖有似乎游圣门而望洋其他叠嶂层峯千流万派或崇或卑或小或大国志所书禹贡所载莫得其详姑述其槩此天下一统之山河也天潢衍派玉叶流芳锡圭儋爵建国封王则秦晋周楚齐鲁韩唐辽岷代肃庆谷安湘潭伊沈郢附以靖江载之祖训休矣烈光緜緜奕奕代有哲王惟我兴国圣啓龙翔郑卫吴越蜀赵荆襄淮郕益徳荣吉滕庄徽崇秀许汝夀岐黄朝辉雍浙衡泾及梁曰裕曰景其来未央王子王孙兮益蕃益昌郡邑分封兮甲第辉煌彼将军兮中尉又递世兮延长是皆一本百榦万蕊千枝原衍泽流灵钟庆滋弥布九有不数螽斯当与天地相为终始日月并其光辉此天下一统之藩封也藩封之外逺不可悉自粤门以南胡门以北东尽东海西逾西域则有天方日本琉球朝鲜占城真腊亦力于阗渤泥撒马交趾细兰大秦大食西洋西天一弗敌兮勿斯里三佛齐兮苏吉丹更有沙华国兮古麻剌弼琶啰兮忽鲁谟榜葛剌兮兀良哈吉慈尼兮黙徳那木兰皮兮满剌伽黙加腊兮茶弼沙琐里碟里蓝无里新罗暹罗弼斯罗苏禄苏门兮哈烈哈密勿拔层拔兮哇阿哇麻逸麻嘉兮打网打板三苗三屿兮百僰百花獯鬻玁狁突厥乌桓匈奴鲜卑契丹先零肃慎火筛囘纥吐蕃限以三卫控以九边畏威怀徳强殒弱降梯航重译玉帛来王此天下一统之外夷也国之大事莫先于祀惟祖宗兮在天先报本之诚意内奉先兮有殿外太庙兮有制盈室崇深昭穆次叙礿禘尝烝万古不替赫上帝兮皇只判髙厚兮覆载每嵗孟春郊社并举酌圜丘方泽之仪为上栋下坛之礼父天母地兮同尊祖功宗徳兮同配天子穆穆臣工济济荐以玉帛泛以醴齐从祀则日月星辰风云雷雨社稷山川岳镇渎海圣帝明王神只太嵗旗纛先农城隍月将五祀十庙至于川岳英灵阴阳神鬼藩国贤王累朝英主道统真儒理学贤士名臣名宦忠臣孝子循吏髙人文士烈女等而上之则自生民以来未有盛于孔子此天下一统之祀典也萃涣之道既明辅理之司攸定百司庶府设官分政大小相承体统不紊故公侯兮爵崇驸伯兮荣并公孤寅亮宗人衍庆五府兵权六部政柄法司慎刑太学储俊詹事辅储科道谏诤太常之祭祀必严通政之出纳惟允尚寳符台翰林史笔光禄宴飨太仆马政中书笔翰锦衣亲军行人皇华鸿胪朝聘内监严密京兆承宣上林蕃育兵马巡警钦天授时太医调剂进士题黄甲之名宾客匡青宫之正殿阁閤门清光日近两京攸同表里辉映外则藩臬十三郡县千百都司运司儒学武学留守袭封阴阳医术军民府兮指挥司递运所兮水马驿至于卫所等局监苑场司闸坝仓库闗井宫祠王府职制土官羁縻此天下一统之官制也若夫天语圣言载道论徳缥帙牙签手誊梓刻纬地经天汗牛盈室乃木天禁地之储实夀邦永命之脉书黜异端用备鉴择兹不登书恐误后学至如资世通训祖训条章圣政之纪述大诰之昭扬文集浩瀚律令精详日历纂玉堂之秘寳训发金匮之藏礼制颁行于司府集礼诏及于遐邦解论语之蕴奥正书传之舛讹孝慈録兮仁至义尽昭鉴录兮逺虑长谟思亲有诗教民有榜方竹有记白马有歌雄文大制诚与典谟相表里协雅颂之中和此天下一统之诗书也物产既蕃贡赋斯定秋兮有粮夏兮有税万囷贮储千艘转运采山之利既博煑海之功尤盛市廛有征罏冶有额闲厩畜牧水陆钓弋机杼所成蚕桑所出库藏所储坑圹所入国用所需民生所急此天下一统之贡赋也上行下效谓之风众心安定谓之俗六经同诵兮六军同令五教同敷兮五刑同治车同轨而书同文屋同式而衣同制家同塾而党同庠国同学而术同序文章同体兮行移同式丁力同役兮土田同税作息同乐兮语言同音节令同历兮日用同器朝觐贡举兮同期赏罚封拜兮同制揖让拜跪兮同仪冠婚丧祭兮同礼僧道巫祀尼媪兮同禁水火金木土谷兮同利律度量衡符玺券契兮同于立信金石丝竹匏土革木兮同于宣滞庆吊饯迎兮同于寓情宴飨餽赠兮同于将意所以国无异政家不殊风闺无废职野无惰农此天下一统之风俗也都邑之宏侈宫禁之森严经阴纬阳象地法天垂万世之统绪表四海之观瞻控海连淮江南佳丽郁钟阜兮龙蟠雄石城兮虎踞浩长江兮天堑霭上林兮春霁是南京为万方之都防左环沧海右拥太行南襟河济北枕居庸琼岛春云兮蓟门烟树太液晴波兮玉泉垂虹是京师为万世之家邦至于阻淮带江连河引泗钟离汉名涂山禹防国家兴王实钟王气如周岐豳类汉丰沛是谓中都根本攸系若夫洞诸门兮禁城岿万雉兮神京金门玉陛山河拱抱龙门鳯阁霄汉光明更有景运隆宗月华日精六宫严谨七所纡萦亲蚕有馆兮缲丝有室缉熈有殿兮观心有亭外则百官庶府棊布而星列千门万户雾涌而云蒸此天下一统之基业也夫人之见闻有限物理无极故肩背不可以反顾须发不可以缕析况天下一统其大如此岂常人所能浅近而窥测哉姑述其万一而巳真人曰然搆宫室者必资公输之巧定律吕者必赖师旷之聪故舜有五人而致治武有十乱而成功今天下所以成一统之盛者虽曰真主挺生历数在躬然所以左右而辅翼者必有一代之英雄不虚生曰诚哉是言夫子不见夫天降时雨山川出云又不见夫朝阳生矣髙冈凤鸣所以国家将兴贤才汇征理则然也况我圣祖天锡勇智不阶寸土龙飞淮泗英雄万国不期而防当是时股肱心膂于其间者岂可以数计哉则有若中山武宁岐阳武静开平忠武宁河武顺东瓯襄武黔宁昭靖堂堂六王功全徳盛余则胡越盛名呉江智力赵梁气勇俞虢材识武襄佥都督副之效劳蔡公忠壮东海之战殁黔国巢国两全忠赤郢国靖海并着勲绩髙阳耿公死节不屈皆能佐一人以成功配六王而庙食其他攻城掠地抚顺摧强出奇宣力徇义死忠五爵分封庙祀有光泽流子孙与国同休武功如是此天下一统之所由定也又有若犁睂公之谭谋帷幄龙门子之文章金石开司寇之经纶詹承旨之材识曽侍郎之议礼刘秋卿之定律蹇蹇六臣名垂竹帛至于尊居四辅贵擢三公丞相秉钧侯伯分封开黄扉兮参知政事辅青宫兮赞善大夫兵寝刑措礼备乐和居民敷典执法分符其他戚里姻聨藩封辅导或任都邑或掌学校夷邦奉使丘园髙蹈报国死忠事亲全孝存殁光荣古今辉耀文徳如是此天下一统之所由治也夫武以戡祸乱文以绥太平一代治功相须以成良由我圣祖刚健中正寛大英明配以圣后端一静贞储君有象贤之器羣皆屏翰之英尧仁天覆舜徳地承巍巍不与荡荡无名所可见者惟功业文章卓乎焕然之可称观其得国逺过于唐宋行师名正于汤武申明五常世皆复古建官革宰相之专列爵罢子男之数去神只之滥封改先师之像塑祭先王以御名待亡国以宾礼家法正而兵令严寺人安而戚里妥至如订先王之礼乐复前代之衣冠正韵书之偏音除封禅之异端纪年号而不改寘符谶而不谭无徽名等号之称颂无离宫别院之逰观徳政不陈于大臣公侯不封以文职亲军不隶于五府藩王不伍于百辟旧章不乱于聪明恤典不分于存殁兵不出于无名姓不冒于缪锡避讳止于不偏陈言许以直入威重典于豪强隆师道于勲戚是岂无自而然哉盖其体道谦冲立心恭黙于昭不显之天建用惟皇之极法文王之卑服遵大禹之菲食本原之地纯乎天徳所以功髙万古徳冠百王非三代以后之君所能及也太宗奋兴燕邸为京洪熈宣徳仁薰义蒸于穆睿皇丕显重明正统天顺干覆坤承今我皇上握赤符王火徳承干运抚璿极皋防左辅稷契右弼都俞吁咈赞襄密勿总万几以图治登羣贤而效职孝隆至养允惟三后之尊储建元良茂衍万年之历但见分野加详郡县加辟山河加壮藩封加益外夷加化官制加立祀典加崇贡赋加溢风俗加美基业加饰此成化万亿斯年之初生斯世者何以报照临之帝力真人乃凛然而惊肃然而起北面望阙稽首再拜而言曰呜呼盛哉先生之言博矣大矣至矣尽矣笔而成书可以为史垂之后世可以观累朝之盛治矣  
